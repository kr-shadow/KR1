#+TITLE: 篆隸考異-清-周靖
#+DATE: 2018-05-12 10:15:19
#+SOURCE: github.com/kanripo/KR1j0053 master 99751518                
欽定四庫全書　　　　　經部十
　篆隸攷異　　　　　　　小學類二(字書之屬)
提要

　　　　(臣)等謹案篆隸攷異四卷

國朝周靖撰靖字敉寧呉縣人明吏部文選司

　　　　郎中周順昌之曽孫也是書辨别篆隸異同
　　　　用意與張有復古編相類其小異者有書以
　　　　篆文為綱而附列隸字之正俗此則以隸字
　　　　為綱於書者註曰隸不合六書者註曰俗於
　　　　隸相通而篆則不相假借者註曰别(如隸字好醜之)
　　　　(好與好惡之好為一字篆則分好􁔭二字之類)而各列篆文於其下
　　　　又説文分部五百四十此則以隸字㸃畫多
　　　　少為次分部二百五十有七俾讀者以所共
　　　　知通其所未知較易於尋檢大㫖斟酌於古
　　　　今之間盡斥鄙俚杜撰之文而亦不為怪僻
　　　　難行之論其凡例有曰庖犧畫卦已開書契
　　　　之宗降至小篆無慮幾變然許叔重以前雖
　　　　有周鼓秦碑究無成書可據故鄭樵曰六書
　　　　無傳惟藉説文此考以説文為主鐘鼎欵識
　　　　一概不錄又曰如犅䒼等字止載説文而剛
　　　　曲見於經史反覺簡易此攷寧取其簡無取
　　　　其煩故去牛去草是非悖謬説文實欲羽翼
　　　　經史閲者可舉一以例百云云汪琬作是書
　　　　序亦以泥古變古二者交譏而稱是書上引
　　　　六經旁及子史究其本末晰其是非至詳至
　　　　細而未嘗有詭異之説其論允矣其書未有
　　　　刋板此本為康熙丙辰長洲文含所手錄篆
　　　　文頗為工整逈非鈔胥所能驗其私印有小
　　　　停雲字葢文徴明之裔故筆法猶有家傳歟
　　　　今錄存其書以著顔元孫去泰去甚之義俾
　　　　從俗而戾古與從古而不可行於今者均知
　　　　為别擇焉乾隆四十六年九月恭校上
　　　　　　　　　　總纂官(臣)紀昀(臣)陸錫熊(臣)孫士毅
　　　　　　　　　　總校官(臣)陸　費　墀
篆隸攷異序
古今之制不同也古人之所食者俎豆而後世更之以
桮杅古人之所安者簟席而後世更之以榻案古人之
所聽者箾管琴瑟而後世更之以筝笛琵琶古人之書
其器則簡䇿其字則大小篆籀文而後世更之以縑紙
與夫隸分行草風俗日流于簡易而人心日趨于靡薄
此其不同之故所由來也使後世有王者作必欲盡廢
一時之制而大復乎古非不美且善也然徒足以驚駭
觀聽而實不足以為治何則執之積漸使然也今之學
者乃區區守其一隅之見輒以小篆正隸文以大篆正
小篆予往往惑之度其詭異非遂返之科斗結斗結繩
之世其譊譊者必不止嗟乎此曲士之所尚而通儒之
所不許也顧其間猶有不可不辨者蓋隸之視篆特小
更其點畫爾其于周官保氏六書之法未嘗相也自
輓近以來承譌襲􁆢絶不知造字之原委于是競行俗
字而六書之法遂亡始則市井有之而繼則學士大夫
亦然矣始則私家簿籍有之而繼則經典詩文以迄章
奏牒移之屬亦然矣小學之教不明而因循苟且者衆
舉凡儒林蓺苑皆不免于漸染流俗宜乎曲學之士得
奮其一隅之見以相詆訶也吾郡周子敉寧博學而文
慨然有憂之作攷異一書發凡起例悉原許慎李陽冰
徐鉉三子每字必加折衷先舉隸文為主然後求之于
篆而以俗字附焉上引六經旁及子史究其本末晰其
是非至詳至細而亦未嘗有詭異之説故雖通儒不能
難也韓退之謂凡為文詞宜略識字若敉寧之學豈非
識字之尤者與不必盡廢隸文而所為小學六書之教
藉是可以復相講明其有功于同文之治匪淺尟也予
故序之以示學者攷焉長洲汪琬序
篆隸攷異凡例
一庖犧畫卦已開書契之宗降至小篆無慮㡬變然許
　叔重以前雖有周鼓秦碑究無成書可據故鄭樵曰
　六書無傳惟藉説文此攷以説文為本鍾鼎欵識一
　概不録
一邊旁凑合為筆之害今文人學士専騁筆姿不求根
　據遂至魯魚互殽義理乖舛此攷専辨偽别分為各
　部使觀者犂然下筆有據
一前人成書如六書正譌説文補義六書精藴六書索
　隠之類皆以篆為綱以隸為目且一字統攝數俗字
　繙閲之際真如捕風此以隸字居前篆字居後亦猶
　釋元雅以隸求篆之意
一篆書雖異而隸書可通者則注曰隸古無此字而後人
　損益者則注曰俗或兩字而隸書合為一字者則注曰
　别(其他篆書重文亦不互見)
一始一終亥説文以義為次第五聲韵譜説文以聲為次
　第此攷先隸後篆務欲易為簡閲故以畫之多少分
　部之先後從簡入煩从俗攷正綱舉目張有條不紊
一古字有不相假借者必彼此互列如别之與尼之
　與好之與􁔭嘫之與然之類是也有可以假借者
　雖有異文概不備載如象之與襐渻之與省墜之與
　䃍詥之與合之類是也餘俱倣此
一留心篆籀本欲追蹤古學溯流窮源也如犅䒼等字
　止載説文而剛曲見于經史反覺簡易此攷寧取其
　簡毋取其煩故去牛與草是非誖􁆢説文實欲羽翼
　經史閲者可舉一以例百若夫寡學謏聞以俟君子
　之正焉
