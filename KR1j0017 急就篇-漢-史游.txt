#+TITLE: 急就篇-漢-史游
#+DATE: 2018-05-12 10:15:13
#+SOURCE: github.com/kanripo/KR1j0017 master b22c81d9                
　急就篇注叙
　　　　祕書監弘文舘學士上護軍琅邪縣開國子顔師古撰
　急就篇者其源出於小學家昔在周宣粤有史
　籕(音/胄)演暢古文𥘉著大篆秦兼天下罷黜異書
　丞相李斯又撰蒼頡中車府令趙高繼造爰歴
　太史令胡母(音/無)敬作博學篇皆所以啓導青衿
　垂法錦帶也逮至炎漢司馬相如作凡將篇俾
　效書寫多所載述務適時要史㳺景慕擬而廣
　之元成之間列於祕府雖復文非清靡義闕經
　綸至於包括品類錯綜古今詳其意趣(七句/反)實
　有可觀者焉然而時代遷革亟經䘮亂傳寫湮
　訛避諱攺易漸就蕪舛莫能釐正少者闕而不
　備多者妄有増益人用巳私流宕(徒浪/反)忘返至
　如蓬門野賤窮鄊㓜學逓相承稟猶競習之既
　無良師祇増僻謬若夫縉紳秀彦膏粱子弟謂
　之鄙俚耻於窺渉遂使博聞之說廢而弗明備
　物之方於兹寢滯師古家傳蒼雅廣綜流略尤
　精訓故待問質疑事非稽考不妄談說必則古
　昔信而有徴先君(師古父/思魯)常𣣔注釋急就以貽
　後學雅志未申昊天不弔奉遵遺範永懐罔極
　舊得皇象鍾繇衛夫人王羲之等所書篇本備
　加詳覈足以審定凡三十二章究其真實又見
　崔浩及劉芳所注(後魏太宗元年敕崔浩解/劉芳續注音義證三卷)人
　心不同未云善也遂因暇日爲之解訓皆㩀經
　籍遺文先逹舊旨非率愚管斐然妄作字有難
　識隨而音之别理兼通亦即並載可以祛發未
　寤矯正前失振幽翳之學攄制𫐠之意庶將來
　君子裁其衷焉
　急就篇
　　　　　　　　　　　　漢黄門令史游　譔
　　　　　　　　　　　　唐秘書監顔師古註
(毎標章首以字數爲斷者蓋取其程課學僮/簡牘爲便也是以前之卒章或與後句相躡)
(游元帝時人也見漢書/蓺文志黄門令屬少府)
　急就竒觚與衆異
(觚者學書之牘或以記事削木爲之蓋簡屬/也孔子歎觚即此之謂其形或六面或八面)
(皆可書觚者棱也以有棱角故謂之觚言學/僮急當就此竒好之觚其中深博與衆書有)
(異也班固兩都賦曰上觚棱而棲金爵今俗/猶呼小児學書簡爲木觚章蓋古之遺語也)
　羅列諸物名姓字
(言此衆章列叙萬/物之名及人姓字)
　分别部居不雜廁
(前後之次以類相從種/别區分不相間錯也)
　用日約少誠快意
(以其詳悉多所該備不費功日而心意開了/故云快意也禮學記曰師逸而功倍)
　勉力務之必有喜
(勉令勤習以致業藝/則能顯逹可好喜也)
　請道其章
(叙致巳訖/乃說之也)
　宋延年
(㣲子紂之庻兄周武王克商封之於宋其後/或以國爲姓遂有宋氏延年之義取於壽考)
(無疆也漢有李延年杜延年田延年篇首廣/陳諸姓及名字者以示學徒令其識習擬施)
(用也自此以下噐用物務次叙皆同而說者/乃云是當時弟子名姓又云是古賢聖之人)
(本出易緯史游重述此說皆非也姓者並是/古來所有非妄造之名字或是舊人巳經稱)
(用或是新構義理然非實相配屬真有其人/所以章中自云姓名訖請言物又云諸物訖)
(五官岀以此求之其意可暁至如雜寳竒繒/殊俗異服及疾病刑獄官曹職務豈非當時)
(庠校之内悉自有乎皆汎說耳易緯中頗有/姓名與此同者蓋後人妄取以附著之非本)
(聖人所說也先儒通論舊云緯書之作僞起/哀平應劭撰風俗通亦多設人姓而爲章句)
(偶讀斯效急/就之爲也)
　鄭子方
(鄭桓公友周厲王之子宣王母弟也宣王封/之於鄭其後或以國爲氏宋有鄭翩即其族)
(也子者男子羙稱方/者言其正直不囬也)
　衛益壽
(衛康叔周文王之子也周公既誅管蔡而封/康叔爲衛侯其後亦因國爲氏益壽亦延年)
(之義/也)
　史歩昌
(史氏之先本周大夫史佚之後也周亦有史/籀晉有史黯秦有史顆衛有史狗史鰌其後)
(並稱史氏此類甚多不可具載歩/昌言髙歩而昌盛也漢有李歩昌)
　周千秋
(周大夫周桓公宰周公周公忌父繼守官邑故/有周氏周任之後亦爲周姓千秋/亦𣣔長生)
(乆視也漢有張/千秋田千秋)
　趙孺卿
(造父善御事周穆王穆王封之趙城其後因/稱趙氏晉之趙風即其苗裔遂蕃衍焉孺㓜)
(少之號也卿言可爲列/卿也漢有蘇賢字孺卿)
　爰展世
(爰氏之先本與陳同姓陳申公生静伯甫伯/甫/世孫爰諸生爰濤塗因而命氏其後或)
(爲轅字又作袁字本一族也漢有爰盎展者/伸也言子孫蟬聮不絶也或曰展誠也)
　高辟兵
(齊大夫高傒者號髙敬仲本齊之公族也其/後遂稱高氏大爲著姓又惠公之孫曰公孫)
(竈亦稱高氏辟兵/言能弭止兵戎也)
　鄧萬歳
(鄧古國名本曼姓也其後稱鄧氏焉楚有鄧/廖鄭有鄧析並其族也萬歳猶千秋耳)
　秦妙房
(秦本地名後爲國號因又命氏魯有秦堇父/秦丕兹秦遄皆秦姓也妙謂德行髙妙也房)
(謂德之/所聚也)
　郝利親
(郝京兆盩厔郷名也因地以命氏焉漢有郝/賢今盩厔縣猶出郝姓利親言其善父母也)
　馮漢強
(馮氏之先本歸姓也鄭大夫有馮簡子/其後遂爲大族漢強意在忠於本朝也)
　戴護郡
(戴氏之先與宋同族宋戴公生公子文遂稱/戴氏戴惡即其後也護郡言爲太守若都尉)
　景君明
(景氏楚之同族本芉姓也漢高祖用婁敬之/計徙齊楚大族入關景氏亦遷名數今之好)
(畤鄭縣華隂諸景是也君明言有明德/宜爲列國諸侯也漢有京房字君明)
　董奉德
(董氏之先本巳姓也飂叔安之裔子曰董父/能擾畜龍服事帝舜舜賜之姓曰董又周大)
(夫辛有之二子適晉與籍氏俱董督晉之史/籍因爲董氏後狐董叔董安于皆其後也奉)
(德言其奉持德義也一曰/言有賢德人所戴奉也)
　桓賢良
(宋桓公孫鱗矔爲宋司徒號曰桓子因爲氏/焉向魋號桓司馬其後亦稱桓族賢/良言)
(可應賢良/之舉也)
　任逢時
(周文王母任氏之女此古姓也又有任國之/君太皥之後本風姓也其後亦爲任氏焉逢)
(時言遇太平也/漢有王逢時)
　　侯仲郎
(侯氏之先鄭大夫侯宣多侯羽之後也魯有/侯叔夏侯犯齊有侯朝其後亦皆以爲姓仲)
(者次伯之下郎者/可爲郎官也)
　　由廣國
(戎人由余入秦爲相其後遂稱由氏楚大夫/王孫由于有忠勇之節楚人亦謂其族爲由)
(氏焉廣國言爲/本朝益土地也)
　榮惠常
(周大夫有食釆於荣者因而氏焉周書曰王/俾荣伯作賭肅慎之命春秋稱天王/荣叔)
(來含國語云厲王恱荣夷公皆荣氏也魯有/荣駕鵝楚有荣黄其後亦稱荣氏孔子所見)
(荣啓期㤗山郕人也或謂之荣聲期啓聲相/近故也漢有荣畜惠常言以仁惠爲常也)
　烏承禄
(齊大夫烏餘之後遂以爲姓莒亦有/烏存秦有力士曰烏獲承受之也)
　令狐横
(令狐晉地名也在河東大夫魏顆食邑/於此號令狐顆因爲氏焉横充也大也)
　　朱交便
(舜臣朱武其後以爲姓論語有逸民朱張春/秋左氏傳齊有朱毛漢有朱家交便善與人)
(交皆便/安之也)
　　孔何傷
(孔氏之先與宋同祖閔公生弗父何何曽孫/曰正考父考父生孔父嘉仲尼即其後也衞)
(有大夫孔逹孔烝鉏其後亦/稱孔氏何傷言無所傷害也)
　　師猛虎
(師樂人無目者之稱也晉有師曠魯有師已/鄭有/師悝師蠲師觸其後皆以爲姓以猛)
(獸爲名尚/其威也)
　石敢當
(衛有石碏石買石惡鄭有石癸石楚石制皆/爲石氏周有石速齊有石之紛如其後亦以)
(命族敢當言/所當無敵也)
　所不侵
(所所斫木聲也古有虞衡之官因主伐木遂/以爲姓漢有所忠武帝之近臣也不侵言其)
(謹慤不爲㓂暴也春秋左/氏傳曰不侵不畔之臣)
　龍未央
(龍舜臣名命爲納言者也其後遂以爲姓又/董父既賜姓曰董又易氏曰豢龍其後亦爲)
(龍氏漢有龍德善鼓琴/未央言益壽無極也)
　伊嬰齊
(伊摰伊陟殷之卿宰其後遂爲著姓漢有伊/籍嬰齊謂嬰児之絜齊者也魯有公孫嬰齊)
(漢有南越/王趙嬰齊)
　翟回慶
(翟氏本齊翟僂新之後也魏有翟璜翟翦漢/有翟公翟方進回慶者言福喜方來也)
　畢稚季
(周文王之子有畢公髙者其後以爲姓晉之/畢萬即此族焉稚季者言非長叔㓜也漢有)
(杜稚/季)
　昭小兄
(昭氏亦楚同姓共屈景爲三族者也當戰國/時有昭奚恤小兄言上有昆而下有弟也)
　柳尭舜
(魯公子展之後也有展禽者食釆於柳下之/地因爲柳氏焉尭舜言依唐虞二帝之則以)
(自警/也)
　樂禹湯
(樂氏之先與宋同姓戴公生樂父衎是稱樂/氏樂喜皆其後也楚有樂伯亦因得姓戰國)
(時燕有樂毅樂間禹湯言欽/夏殷兩王之羙順其則也)
　淳于登
(春秋淳于公如曹度其國危遂不復淳于之/地即北海淳于縣是也後以國爲姓戰國時)
(齊有淳于髠秦始皇時/有淳于越漢有淳于長)
　費通光
(費氏楚大夫費無極之後也/漢有費直通光猶言開明)
　柘温舒
(柘楚地名也後更爲縣時屬淮陽國所居之/人因而命氏温舒言其温𥙿而安舒漢有路)
(温/舒)
　路政陽
(路水名也又因爲縣在涿郡界居者氏焉漢/有路中大夫路温舒政陽言其堪爲政而有)
(光陽/也)
　霍聖宫
(周文王之子有霍叔武者其國在河東今霍/邑縣是也後嗣爲晋獻公所㓕子孫遂姓霍)
(氏漢之霍去病霍光即河東人也聖宫言覩/聖人之奥秘若入其宫室也子贛曰譬之宫)
(牆夫子之牆數仭不得其門而/入不見宗廟之羙百官之富)
　顔文章
(顔氏本出顓頊之後顓頊生老童老童生吴/回爲高辛火正是謂祝融祝融生陸終陸終)
(生六子其五曰安是爲曹姓周武王封其苖/裔於邾爲魯附庸在魯國鄒縣其後邾武公)
(名夷父字曰顔故春秋公羊傳謂之顔公其/後遂稱顔氏齊魯之間皆爲盛族孔子弟子)
(逹者七十二人顔氏有八人焉四科之首回/也標爲德行韓子稱儒分爲八而顔氏處其)
(一焉漢有顔泗顔異顔安樂以/春秋名家文章言其文章也)
　管財智
(管氏之先出自周文王以國命氏也齊有管/至父管夷吾管于奚管脩因爲著姓財智言)
(富於財而/又多智也)
　偏吕張
(楚之軍帥使主偏者因以爲姓也司馬法曰/車十五乗曰偏春秋左氏傳曰廣有一卒卒)
(偏之兩吕張言爲心吕之臣可張大王室也/昔者太岳爲禹心吕之臣故封吕侯以譬身)
(有脊吕骨也其爲/字象形非兩口也)
　魯賀喜
(伯禽之後有悼公者爲楚所㓕子孫/以國爲氏賀喜言有喜而可賀也)
　觀宜王
(觀夏之同姓諸侯也國㓕之後因而氏焉晉/有觀武楚有觀起觀從皆其胤也觀字或作)
(灌斟灌亦夏時國名也其後爲灌氏焉/漢有灌嬰宜王言有益於王室者也)
　程忠信
(程氏之先本重黎之後周有程伯休父因姓/程焉晋有程鄭實佐下軍漢有程鄭臨卭富)
(室忠信爲周/言不阿黨也)
　呉仲皇
(周大王之子太伯始封於吴呉氏即其/後也仲者次伯之下皇者正也大也)
　許終古
(許氏許由之後也太嶽之㣧有姜姓者封於/許國其後爲楚所㓕末裔亦姓許晋有許偃)
(鄭有許瑕楚有許伯亦稱許氏終古/言不廢絶也漢有濟北思王終古)
　賈友倉
(賈本姬姓國也晋吞㓕之後稱賈氏晋有賈/華賈佗賈伯賈辛皆其裔也友倉言慕倉舒)
(追而/友之)
　陳元始
(舜後嬀蒲周武王封之於陳其後爲楚/所㓕子孫因姓陳焉元始長子之稱也)
　韓魏唐
(周武王之子封於韓其後爲晋所㓕因稱韓/氏晋大夫韓萬即其後也及三家篡晋侯王)
(相襲故其宗黨分布四方或曰韓萬曲沃桓/叔之子也晋㓕韓令萬食其地焉因爲韓氏)
(魏唐取二國之地以爲名也魏本姬姓亦爲/晋所㓕其地即河東河北縣是也唐即晋地)
(也故詩蟋蟀叙曰/此晋也而謂之唐)
　液容調
(上古道術之士善於錬化能作液湯者後嗣/因以液爲姓容調者言其容止調和)
　柏杜楊
(古帝有柏皇氏其後為柏氏焉一曰晋伯宗/伯州犂之後古通用字柏與伯同故爲柏氏)
(魏有柏直漢有柏至杜楊以二木爲名也杜/丼棠也牡者曰棠無子者也牝者曰杜有子)
(者也楊一名蒲/柳可以爲矢)
　曹富貴
(曹姓即陸终之子安所出也又周文王之子/曰曹叔振鐸武王封之陶丘號曰曹伯其後)
(爲宋所㓕亦爲曹氏而齊有曹開亦稱/曹族富貴言蒲而不溢髙而不危也)
　尹李桑
(尹氏本周大夫也後/官族李桑義與杜楊同)
　蕭彭祖
(蕭氏本出殷之六族成王所用封伯禽也又/有蕭國其君子姓宋之附庸爲楚所㓕亦稱)
(蕭氏彭祖者追慕彭鏗尚其/長年也漢有張彭祖嚴彭祖)
　屈宗談
(屈氏之先楚同姓也屈晙屈重屈蕩屈建屈/平皆其後焉宗談言有口辯爲談者所宗也)
(以談合桑/古韻䟽也)
　樊愛君
(周大夫仲山甫宣王時爲樊侯遂稱樊氏樊/即其後也愛君言慕鬻拳之爲人也)
　崔孝譲
(崔齊邑名也丁公之子於此受封其後有崔/夭夭之支庻苖裔盛焉孝譲言既有孝德又)
(能克/譲也)
　姚得賜
(姚舜姓也陟方之後末嗣稱焉鄭有姚句耳/漢有姚平得賜言多受君之寵錫也)
　燕楚莊
(燕邵公奭本周之同姓其後以/國爲氏云楚荘言慕楚莊王也)
　薛勝客
(有奚仲者爲夏車正受封於薛後遷于邳而/仲虺居薛爲湯左相其後稱爲薛侯及爲楚)
(所幷餘族因號薛氏勝者克堪/之義客者人禮敬之爲上客也)
　聶干將
(聶本地名因以爲姓也春秋稱齊師宋師曹/師次于聶北救邢韓有聶政漢有聶壹干將)
(古之善劒一曰/劒師名也)
　求男弟
(求氏本居衛國裘氏之地故稱裘焉後又轉/爲求字漢末有求仲即此族也男者以别女)
(弟者有兄/之稱也)
　過說長
(過者夏時國名因爲姓/也說長言常恱豫也)
　祝恭敬
(祝氏鄭祝聃之後也又衛有祝鮀後嗣傳職/賢而有識亦稱祝氏恭敬謂不忘恭敬慕趙)
(盾/也)
　審毋妨
(審氏之先爲周司空屬官主審曲靣勢者也/後因賜族漢有審食其母妨言勿有所妨害)
(也)
　龐賞贛
(龐者高屋之名龐氏之先貲産殷富好爲室/屋郷黨榮慕謂之龐家遂以立氏魏有龐㳙)
(贛賜也賞贛/義與得賜同)
　來士梁
(來氏殷之别族本子姓士/梁言爲士君子之棟梁)
　成博好
(成者周之釆地郷士所食成肅公簡公桓公/是也故稱成氏焉又楚令尹子玉若敖孫也)
(號成得臣亦爲成氏大心成熊皆其後也晋/有成鱄成何何後奔燕宋有成讙秦有成差)
(並爲成姓/博大也)
　范建羌
(陶唐氏之後在夏爲御龍氏在啇爲豕韋氏/在周爲唐杜氏其後杜伯之孫曰士蔿爲晋)
(司空蔿子士縠亦繼其官蔿孫士㑹晋太傅/食邑於范爲范氏䢖羌言立功於西羌之地)
(也)
　閻歡欣
(閻者里中門也因其所居遂以爲姓晋有閻/嘉閻没齊有閻職歡欣言得人之歡心)
　寕可忘
(寕氏與秦同姓秦㐮公曽孫謚曰寕公支庶/因以爲氏一曰寕寗本一姓衛大夫寗俞之)
(後也漢有寗成史記作寕成可忘言其善德/不可忘也詩云有斐君子終不可諼弓諼亦)
(忘/也)
　苟貞夫
(苟草名也所居饒之因以命氏漢有苟賓河/内人也今之河内猶有此姓焉一曰本晋大)
(夫荀氏之後避難攺族而稱苟云貞者/言有歳寒之節夫者大夫之謂也)
　苖渉臧
(苗賁皇本楚人後奔於晋其子孫遂爲苗氏/王莾時有苖訢篇本苖字或作茅國名也周)
(公子所封其後因以爲氏又邾有茅地及茅/夷鴻皆茅姓也渉臧言其所渉皆善道也一)
(曰遇難逃禍渉/水而藏匿也)
　田細兒
(田氏之先職賦田者也因以爲姓晋有田蘇/宋有田景又陳厲公之子完奔齊代爲卿佐)
(遂篡齊國後自稱王又稱東帝其族亦爲田/氏葢以陳田聲相近云及爲秦所滅漢興徙)
(田族於関中今之髙陵櫟陽/諸田是也細兒言小兒也)
　謝内黄
(謝南方國名也周宣王后父申伯於此作邑/其後以爲氏魯有謝息内黄言黄中通理也)
(一曰取縣爲名/也内黄屬魏郡)
　柴桂林
(衞人髙柴爲孔子弟子後居於魯末裔以柴/爲姓漢有將軍柴武桂林者取其冬生不凋)
(而衆盛/之意)
　温直衡
(温氏之先出自已姓又晋之郤至食邑河内/之温號曰温季其後亦爲温氏直衡言其正)
(而平/也)
　奚驕叔
(奚仲既遷于邳其後遂稱奚氏漢有奚㳙/驕者父母愛而名之叔者伯仲之下也)
　邴勝箱
(祊㤗山下邑也居之者以爲姓焉晋有邴豫/邴師齊有邴歜邴夏邴意兹漢有邴丹勝箱)
(言其堪任近侍在東西箱也一/曰言能負重致逺以牛爲喻也)
　雍弘敞
(雍國名也在河内山陽文王之子所封其後/以爲姓又宋有雍氏本姞姓也鄭有雍紏齊)
(有雍廪楚有雍子後入于晋其/裔皆/雍氏漢有雍齒弘敞言其大而高明也)
　劉若芳
(劉氏之先與范氏同祖士㑹自秦歸于晋其/族留秦不去者爲劉氏又周之釆地亦名爲)
(劉劉康公定公獻公皆王卿士也其後亦稱/劉姓若芳言如蘭若之芬芳也若謂杜若芳)
(草名/也)
　毛遺羽
(文王之子封於毛國其後以爲姓焉又周之/釆地亦名爲毛卿士所食毛伯衛毛伯過皆)
(是也其後亦稱毛氏趙有毛遂漢有/毛釋之遺羽自謙之稱言極輕賤也)
　馬牛羊
(造父既封趙城其後稱馬氏葢以善御馬云/又趙將趙奢克敗秦師賜號馬服君其後亦)
(爲馬姓牛羊者愛而諱/之比之於畜産者也)
　尚次倩
(吕望爲周武王太師號尚父其後或以/爲姓次者長㓜之弟倩者青色而羙也)
　丘則剛
(陳有宛丘居之者以爲姓又邾有丘弱後亦/爲丘氏則猶象也謂法象於天爲剛德而不)
(干時/也)
　隂賓上
(隂亦周之釆地周大夫隂忌隂不佞隂里其/後遂爲姓焉賓上者見賓禮於君上取利用)
(賓于王/之義)
　翠鴛鴦
(翠氏楚景翠之後也避入關之遷懐土逃匿/攺姓爲翠鴛鴦取匹鳥爲名也)
　庶霸遂
(庶氏之先本出衛之公族以非正嫡遂號庶/氏禮記曰子思之母死於衞庶氏之女也及)
(春秋邾庶其耒奔其後亦爲庻/氏霸遂言能遂成霸功也)
　萭段卿
(萭亦楀字楀者木名因樹以得姓也詩云楀/維師氏謂女寵之族有姓楀者爲師氏之官)
(也漢有萭章段卿者言其厚重如石之段可/爲卿也春秋鄭䏌印段字子石公孫段字伯)
(石孫子曰如/段之投卯)
　泠㓜功
(泠人掌樂之官也因爲姓焉黄帝時有泠倫周/有泠州鳩秦有泠至漢有泠襃泠/豊㓜者少)
(小之次功者/言能立功也)
　武𥘉昌
(周大夫武氏子其後因爲武姓陳勝之起也/武臣自立爲趙王項羽之客亦有武渉𥘉昌)
(者言始昌大也/漢有夏侯始昌)
　禇回池
(禇師官名也衛有禇師定子聲子及禇師圃/其後因姓禇焉又周有禇氏之地居者亦因)
(命族漢有禇大禇少孫回/池猶顔回字子淵之義也)
　蘭偉房
(鄭穆公本因夢蘭而生故號公子蘭其後支/庶或爲蘭氏偉房言其噐大衆藝所聚也)
　減罷軍
(減氏之先爲晋公族大夫驪姫之難晋廢公/族因謂其人爲減氏减者省也漢有減宣罷)
(軍猶言偃武也一說/乆從戎役故疲劳也)
　橋竇陽
(黄帝葬於橋山羣臣追慕守冢不去者因爲/橋氏漢有橋庇橋仁橋桃空穴曰竇牆南曰)
(陽言若生於竇/陽故爲名也)
　原輔輻
(周文王之子封爲原伯其地今在河内於後/爲晋所㓕遷之于兾因稱原氏而晋更以原)
(封其大夫先軫故號原軫/軫之苗裔/亦姓原/焉又周之采地亦名爲原原荘公㐮公皆食之也)
(其後亦命族孔子之門有原憲原/壤輔輻言若輻之輔車也)
　宣棄奴
(周宣王中興國人羙其德故支庻/以爲氏焉棄奴亦愛而諱之也)
　殷滿息
(微子本殷之族雖封於宋支庻或稱殷氏又/殷水在潁川居之者亦以爲姓秦有殷/漢)
(有殷仲蒲息言/充滿而蕃息也)
　充申屠
(充氏古仙人充尚之後也申屠楚之官號若/言司徒也又/之信都古者申與信同屠都)
(聲相近也漢有申屠嘉本此官之後也遂/爲姓韓信名信都亦有義今猶有申屠姓亦)
(有信/都)
　交脩俠
(夏桀爲湯所㓕其族遂稱夏氏又陳宣公之/孫/叔之子號夏徴舒夏齧夏區夫皆其後)
(也亦爲夏氏脩俠言/其脩行㳺俠之事也)
　公孫都
(黄帝姓公孫氏支庻遂以爲姓也又公子之/子皆號公孫魯公孫敖鄭公孫閼齊公孫蠆)
(晋公孫/衞公孫朝凡此等類其後皆爲姓/矣略舉大綱不可具記漢有公孫賀都羙稱)
(也詩曰洵羙且都/又曰不見子都)
　慈仁他
(慈氏本高陽氏才子之後也羙其宣慈惠和/因以爲姓仁他者所愛及逺也)
　郭破胡
(虢叔周王季之子也受封於虢其地今陜州/陜縣是也後爲晋所㓕虢公醜奔周遂姓郭)
(氏郭者虢聲之轉也又齊地有郭氏之墟葢/古國國㓕之後亦爲郭姓齊有郭荣此其族)
(也破胡言/能克匈奴)
　虞尊偃
(帝舜之後或爲虞姓又周大伯之弟仲雍號/曰虞仲嗣太伯之後武王克啇封虞仲之庶)
(孫爲之後其地今在河東謂之虞公爲晉所/㓕其後亦爲虞氏尊偃偃仰自尊高也)
　憲義渠
(憲氏之先本爲周之布憲司㓂之屬官也其/後以爲姓焉義渠國名也後爲縣在北地以)
(縣爲/名也)
　蔡游威
(周蔡叔者文王之子爲周公所誅而封其子仲/於蔡是爲蔡侯其後/爲楚所㓕遂稱蔡氏㳺)
(威威之/逺揚也)
　左地餘
(左丘明本魯之左史継守其職遂為姓焉又/楚左史倚相末裔亦爲左氏地餘言土地有)
(餘封邑廣大也/漢有歐陽地餘)
　譚平定
(譚小國也爲齊所㓕譚子奔莒因姓譚焉平/定謂無憂虞也)
　孟伯徐
(魯桓公子慶父之後號孟孫氏其後稱孟氏/焉又衛侯之兄孟縶其後亦曰孟氏伯長也)
(徐者舒緩/之稱也)
　葛轗軻
(夏時諸侯有葛伯者爲湯所征遂失其國因/稱葛氏又春秋時亦有葛嬴姓之國也其後)
(亦爲葛氏轗軻言坎壈不平也/蓋𣣔效孟子名軻字子居耳)
　敦倚蘇
(敦氏秦文公時史敦之後也倚蘇/言爲萌庻所倚頼喜於耒蘇也)
　耿潘扈
(耿地名也在河北祖乙所都舊居之者以爲/姓也又有耿國在平陽皮氏晋獻公㓕之其)
(後亦稱耿氏漢有耿壽昌潘水名也在榮/陽扈廣大也言生此水土而廣大也)
　焦㓕胡
(武王克殷封神農之後於焦末葉因爲焦氏/又有姬姓小國亦謂之焦爲晋所㓕後稱焦)
(氏㓕胡猶/言破胡也)
　晏竒能
(齊有晏弱本齊之公族也號晏桓子桓子生/嬰曰晏平仲其後遂爲晏氏又有晏圉晏父)
(戎晏氂皆其族也/竒能謂有異材也)
　邢麗奢
(邢本姬姓之國周公之胤也爲衞所/㓕因稱邢氏麗奢言羙而不陋也)
　邵守實
(邵穆公周卿士也継守其職邵伯廖邵武公/皆其後也因爲邵氏焉秦有邵平漢有邵信)
(臣守實謂篤於/言行不虚詭也)
　宰安期
(宰氏周大夫宰孔之後也安/期取古人安期生之名也)
　俠却敵
(俠氏韓相俠累之後也/却敵謂能折衝禦㓂也)
　代焉于
(代國名也在常山之北代王爲趙㐮子所㓕/其遺族遂稱代氏焉焉安也于曲也焉于言)
(無所屈/撓也)
　司馬襃
(程伯休父周宣王時有平徐方之功錫以官/族爲司馬氏其後有適晋者司馬侯司馬叔)
(㳺司馬彌牟司馬烏司馬寅皆是也項羽立/司馬卬爲殷王漢司馬遷即其族也襃大也)
　尚自於
(前已有尚次倩今又言尚自於一姓再見也/尚亦作掌葢魯大夫黨氏之後也黨亦音掌)
(自於猶言/自益也)
　陶熊羆
(陶唐氏之後或單稱陶又虞閼父爲周陶正/其後亦稱陶氏成王封康叔以殷人七族亦)
(有陶氏焉惟熊惟羆/男子之祥故以爲名)
　解莫如
(解地名也在河東因地爲姓故晋國多解氏/焉解張解揚解狐皆其族也漢有解光解延)
(年莫如言無有能如/之者也漢有毛莫如)
　樂欣諧
(樂氏亦再見也欣/諧喜於和合也)
　童扶䟽
(顓頊之子號老童者其後因/以爲姓扶䟽言衆而盛多也)
　　痛無忌
(痛氏本盛國之後實姬姓也周穆王嬖寵盛/姬早死穆王哀痛不已加禮葬之遂改其族)
(謂之痛氏無忌言無所避/忌也古有僊人宋無忌)
　　向夷吾
(向者國名本姜姓也其後以爲氏又宋之向/氏典宋同姓桓公生向父肸遂爲向氏向戌)
(向儀向寕皆其後也夷/吾𣣔效管仲之名也)
　　閎并訢
(閎氏之先本周之閎人閎所以止扉今之門/柣是也職典其事遂爲姓焉漢有閎孺并訢)
(言衆並/訢喜也)
　竺諌朝
(竺氏本天竺國人也来歸於漢而稱竺氏天/竺即身毒也亦謂之捐毒漢有竺次者即其)
(人焉云諫朝者言可備諍臣於朝廷者也以/朝韻吾者古有此音盖相通也班固幽通賦)
(曰巨滔天而泯夏考遘愍以行謡終保巳而/貽則里上仁之所廬類此甚多不可具載)
　續増紀
(續氏晋大夫續簡伯之後也號狐鞫居/以食續地更爲續氏増紀言髙年也)
　遺失餘
(遺氏本魯季氏家臣南遺之後也/失餘言所失之餘惟此一字也)
　　姓名訖
(所陳堪爲姓名也/訖者其事略究也)
　　請言物
(次說雜物/并衆品也)
　　錦繡縵䋃離雲爵
(錦織綵爲文也繡刺􁇙爲文也縵無文之帛/也䋃謂刺也離雲言爲雲氣離合之状也爵)
(孔爵也言織刺此象以成錦繡繒帛之文也/自離雲爵以下至鳧翁濯其義皆同今時錦)
(繡綾羅及氍毹毾㲪之屬摹寫諸物無不畢/備其來乆矣一曰離謂長離也雲謂雲氣也)
(長離靈鳥名也作長/離雲氣孔爵之状也)
　乘風縣鐘華洞樂
(乗風一名爰居一名雜縣蓋海鳥也言爲乗/風之状作簨虡以懸鐘又爲華藻之形兼列)
(衆樂之器以成文章也洞/猶通也言遍載其文綵也)
　豹首落莫兎雙鶴
(豹首若今獸頭錦落莫謂文綵相連/又爲兎及雙鶴之形也鳥二枚曰雙)
　春草雞翹鳧翁濯
(春草象其𥘉生纎麗之状也雞翹雞尾之曲/垂也鳧者水中之鳥今所謂水鴨者也翁頸)
(上毛也既爲春草雞翹之状又象鳧在水中/引濯其翁也一曰春草雞翹鳧翁皆謂染彩)
(而色似之若今染家/言鴨頭緑翠毛碧云)
　鬱金半見緗白䋤
(自此以下皆言染繒之色也鬱金染黄也緗/淺黄也半見言在黄白之間其色半出不全)
(成也白䋤謂白素之/精者其光䋤䋤然也)
　縹綟緑紈皁紫硟
(縹青白色也綟蒼艾色也東海有草其名曰/䓞以染此色因名綟云緑青黄色也紈皁黒)
(色紫青赤也硟以石/輾繒色尤光澤也)
　烝栗絹紺縉紅繎
(烝栗黄色若烝孰之栗也絹生白繒似縑而/䟽者也一名鮮支紺青而赤色也縉淺赤色)
(也紅色赤而白也繎者紅色/之尤深言若火之然也)
　青綺綾縠靡潤鮮
(青青色也綺即今之繒綾今之雜小綾也縠/今梁州白縠靡潤輕渜也鮮發明也言此繒)
(既有文綵而/又鮮潤也)
　綈絡縑練素帛蟬
(綈厚繒之滑澤者也重三斤五兩今謂之平/紬絡即今之生䌤也一曰今之綿紬是也縑)
(之言兼也并絲而織甚緻宻也練者煑縑而/熟之也素謂絹之精白者即所用寫書之素)
(也帛緫言諸繒也蟬謂繒之輕薄者若蟬翼/也一曰縑巳練者呼爲素帛若今言白練者)
(也)
　綘緹絓紬絲絮綿
(絳赤色也古謂之纁緹黄赤色也抽引麤繭/緒紡而織之曰紬紬之尤麤者曰絓繭滓所)
(抽也抽引精繭出緒者曰絲漬繭擘之精者/爲綿麤者爲絮今則謂新者爲錦故者爲絮)
(古亦謂綿為纊/纊字或作絖)
　㠲敝嚢橐不直錢
(㠲者㡜殘之帛也敝敗衣也有底曰嚢無底/曰橐言㠲帛及敝敗嚢橐無所堪任賣之不)
(售/也)
　服瑣緰㠿與繒連
(服瑣細布織爲連瑣之文也緰㠿緆布之尤/精者也言此二種雖曰布類其質精好與繒)
(相連次也繒者帛之/揔名謂以絲織者也)
　貰貸賣買販肆便
(貰賖也貸假與也出曰賣入曰買賤買而貴/賣之曰販肆謂坐市行列也言販賣及買皆)
(因市肆以/獲便宜也)
　資貨市贏匹幅全
(市亦買也言以資財賄貨市取贏餘之物多/積布帛匹幅皆全無虧損也四丈曰匹兩邉)
(具曰/幅)
　綌紵枲緼裹約纏
(綌謂葛之麤者紵織紵爲布及䟽之屬也枲/麤麻也緼約猶束縳也言貧乏之人無好綿)
(帛但以此物自苞/裹纏束爲衣𬒳也)
　綸組縌綬以高遷
(綸紏青絲綬也組亦綬類也其小者以爲冠/纓縌者綬之系也言其迎逆綬也綬者受也)
(所以承受環印也亦謂之繸秩命/不同則綵質各異故云以髙遷)
　量丈尺寸斤兩銓
(銓稱也言量布帛者則計其丈/尺及寸稱絲綿者則數其斤兩)
　取受付予相因縁
(言以相付及受取領納皆縁丈尺斤兩以定/其數故得分明無虧失也予相授予也)
　稲黍秫稷粟麻秔
(稻者有芒之穀揔名也亦呼爲稌黍似穄而/黏可以爲酒者也秫似粟而黏亦可爲酒稷)
(粟一種但二名耳亦謂之粢麻謂大麻及胡/麻也秔謂稲之不黏者以别於稬也秔字或)
(作/稉)
　餅餌麥飯丼豆羹
(溲麫而蒸熟之則爲餅餅之言并也相合并/也溲未而蒸之則爲餌餌之言而也相黏而)
(也麥飯磨麥合皮而炊之也丼豆羮以洮米/泔和小豆而煑之也一曰以小豆爲羹不以)
(醯酢其味純丼故云丼豆羹也/麥飯豆羮皆野人農夫之食耳)
　葵韭葱䪥蓼蘇薑
(葵衛足之菜傾葉而蔽日者也韭之言乆也/一種乆生葱青白雜色之名也䪥一名鴻薈)
(蓼有數種菜長銳而薄生於水中者曰水蓼/葉圎而厚生於澤中者曰澤蓼一名虞蓼亦)
(謂之薔而許叔重云蓼一名䉢虞非也蘇一/名桂荏薑禦溼菜也􁅋而不葷故齊者不撤)
(焉)
　蕪荑塩䜴醯酢醤
(蕪荑無姑之實也無姑一名橭榆生於山中/其莢圎厚剥取樹皮合漬而乾之成其􁅋味)
(也爾雅曰無姑其實夷故謂之蕪荑也塩生/於鹹水者也古者夙沙氏𥘉煑海爲塩其後)
(又出河東大鹵臨卭火井焉今則處處有之/矣䜴者幽豆而爲之也醯酢亦一物二名也)
(醤以豆合麫而爲之也以肉曰醢以骨曰臡/醤之爲言将也食之有醤如軍之湏將取其)
(率領進導之/也一作漿)
　芸蒜薺芥茱茰香
(芸即今芸蒿也生熟皆可㗖蒜大小蒜也皆/􁅋而葷薺丼菜也其實名差芥亦有大小二)
(種茱茰似榝而大食者貴/其馨烈故云茱茰香也)
　老菁蘘荷冬日藏
(菁蔓菁也一曰冥菁一曰蕪菁又曰芴菁蘘/荷一名蓴苴莖葉似薑其根香而脆可以爲)
(菹又辟蠱毒言秋種蔓菁至冬則老而/成就又收蘘荷並蓄藏之以禦冬也)
　棃柿柰桃待露霜
(言此四果皆得霜露之氣乃能成熟夏則待/露秋則待霜故揔云待露霜也棃一名山樆)
　棗杏瓜棣饊飴餳
(因說衆果遂及口實也棣常棣也其子熟時/正赤色可㗖俗呼爲山櫻桃隴西人謂之棣)
(子饊之言散也熬稲米飯使發散也古謂之/張皇亦目其開張而大也以蘖消米取汁而)
(煎之渜弱者爲飴言其形怡怡然也厚強者/爲餳餳之爲言洋也取其洋洋然也)
　園菜果蓏助米糧
(木實曰果草實曰蓏言園圃種菜及殖果蓏/貧者食之以兑飢饉故云助米糧也)
　丼麮殊羙奏諸君
(丼麮者煑麥爲丼粥也麮之言齲也謂齲爛/也一曰麮者糗也/糗聲相近實一物也今)
(人通以熬米麥爲之麨丼麮者以宻和糗故/其味丼也奏進也言此殊絶丼羙之食宜進)
(之於/君上)
　𫀆𥜗表裏曲領帬
(長衣曰𫀆下至足跗短衣曰𥜗自膝以上一/曰短而施要者𥜗衣外曰表内曰裏著曲領)
(者所以禁中衣之領恐其上擁頸也其狀闊/大而曲因以名云帬即裳也一名帔一曰襬)
　䄡䄖祫複褶袴禈
(䄡䄖直𥚑禪衣也謂之䄡䄖者取其䄡䄡而/寛𥙿也衣裳施裏曰祫禇之以綿曰複褶謂)
(重衣之最在上者也其形若𫀆短身而廣䄂/一曰左祍之𫀆也袴謂脛衣也大者謂之倒)
(頓小者謂之䘨􁖘袴之兩股曰/襱合襠謂之禈最親身者也)
　禪衣蔽膝布母繜
(禪衣似深衣而襃大亦以其無裏故呼爲禪/衣蔽膝者於衣裳上著之以蔽前也一名韍)
(又曰􁄵亦謂之幨布母繜者薉貉女子以布/爲脛空用絮𥙷核状如䄡䄖薉貉者東北之)
(夷也說者或云/母繜布名非也)
　鍼縷𥙷縫綻紩縁
(鍼所以縫衣也縷線也脩破謂之𥙷縫/解謂之綻納剌謂之紩純邉謂之縁)
　履舄鞜􁚨䋐緞紃
(單底謂之履或以絲爲之複底而有木者謂/之舄鞜生革之履也裒謂鞜之深大者也䋐)
(織綵爲之一名車馬飾即今之織成也縀履/跟之帖也䋐縀以䋐爲縀也紃縁履之圎絛)
(也賈誼諌曰今人賣僮僕者爲之繡衣絲履/徧諸縁又曰羙者黼繡庻人之妾以縁其履)
(是則古之履飾通用紃之屬也一曰紃/者屬五綵而爲之若今/之剌繡鞾矣)
　靸鞮卬角褐韤巾
(靸謂韋履頭深而兊平底者也今俗呼謂之/跣子鞮薄革小履也卬角屐上施也形若今)
(之木履而下有齒焉𣣔其下不蹶當卬其角/舉足乃行因爲名也褐織毛爲衣也或曰麤)
(衣也韤足衣也一曰褐謂編枲爲韤也巾者一幅之/巾所以裏頭也一曰裏足之巾若今人襃足布也)
　裳韋不借爲牧人
(韋柔皮也裳韋以韋爲裳也不借者小屨也/以麻爲之其賤易得人各自有不湏假借因)
(爲名也言著韋裳及不借者卑賤/之服便易於事宜以牧牛羊也)
　完堅耐事踰比倫
(耐堪/任也比例也倫類也言/著此衣履屨者必湏完/全堅韌堪任事務經歴長乆乃得踰於等類不破壊也)
　屐屩􁚩麤羸寠貧
(屐者以木爲之而施兩齒所以踐泥屩即今之/鞋也􁚩圎頭掩上之履也麤者麻枲雜履之名)
(也南楚江淮之間通謂之麤羸困/弱也寠無/禮者也貧無財者也言羸寠貧人無有華飾也)
　旃裘􁗂􁗃蠻夷民
(􁗂􁗃胡履之缺前雍者也言蠻夷之人唯以/氈爲裘而足著􁗂􁗃也今西羌其服尚然)
　去俗歸義來附親
(去其本俗歸於徳/義附化而親近也)
　譯導贊拜稱妾臣
(譯傳言也導引也贊見也始來歸義言語未/通必湏傳譯導引進見而拜依臣妾之禮也)
(一曰賛助也謂譯/導者佐助之也)
　戎伯緫閱什伍鄰
(戎謂編士卒之列也百人為伯則置長以緫統閱/視之也五人為伍二伍為什五家/為鄰/又依)
(此法各有部署安居服役皆遵制命無乖剌/也篇本伯字或作貉貉即上薉貉之類者也)
(言戎貉者廣/說四夷也)
　稟食縣官帶金銀
(稟食縣官官給其食也帶金銀者或得封侯/或受職任皆佩印也)
　鐵鈇鑚錐釡鍑鍪
(因說金銀遂陳用噐也鐵鈇以鐵為莖刃也/一曰以鐵為椹也錐所以剌入也鑚所以穿)
(通也釡所以炊煑也大者曰釡小者曰鍑北/燕朝鮮洌水之間謂之錪鍪似釡而反脣一)
(曰鍪者小釡類即今/所謂鍋也亦曰鏃􁑘)
　鍜鑄鉛錫鐙錠鐎
(凡金鐵之屬椎打而成噐者謂之鍜銷冶而/成者謂之鑄鉛青金也錫一名鈏在銀鉛之)
(間即今白鑞也鐙所以盛膏夜然燎者也其/形若杆而中施釭有柎者曰鐙無柎者曰錠)
(柎謂下施足也鐎謂鐎/斗温器也似銚而無縁)
　鈐䥦鉤銍斧鑿鉏
(鈐䥦大犂之鐵鈎即鎌也形曲如鉤因以名/云亦謂之鍥銍刈黍短鎌也斧所以伐木也)
(鑿所以穿木也鉏去/草之具也一名兹基)
　銅鍾鼎鋞鋗鉇銚
(銅鍾以銅為鍾鍾酒噐也鼎三足兩耳㸑噐/也鋞温器圓而直上也鋞字或作鈃鈃似鍾)
(而長頸也鋗亦温/噐也鉇系而提之銚)
　釭鐧鍵鉆冶錮鐈
(釭車轂中鐵也鐧軸上鐵也施釭鐧者所以/護軸使不相摩墾也鍵以鐵有所豎關若門)
(牡之屬也鉆以鐵有所鑷取也冶銷金鐵之/鑪也錮者鑄而𥙷塞之令其堅固也鐈者以)
(鐵有所輔助若/橋梁之形也)
　竹噐簦笠簟籧篨
(竹器揔言織竹為器也簦笠皆所以禦雨也/大而有把手執以行謂之簦小而無把首戴)
(以行謂之笠虞卿躡屩擔簦即謂此也織竹/爲席謂之簟織葦而麤文者籧篨也)
　𥫱篅箯筥䉛箅篝
(𥫱篅皆所以盛米榖也以竹木簟席若泥塗/之則為𥫱𥫱之言屯也物所屯聚也織草而)
(為之則曰篅取其圎團之然也竹噐之盛飯/者大曰箯小曰筥筥一名䈰受五升一曰箯)
(者織竹之輿也䉛炊之漉米箕也或謂之縮/或謂之/或謂之/箅蔽甑底者也其字從)
(卑篝一名笿盛杯噐也亦/以為薫籠楚人謂之牆居)
　簁箄箕帚筐篋簍
(簁所以籮去麤細者也今謂之篩大者曰簁/小者曰箄其字從卑箕可以簸楊及去糞帚)
(所以掃刷古者杜康作箕帚筐亦筥屬也筥/圓而筐方篋長笥也言其狹長篋篋然也簍)
(者䟽目之籠亦言/其孔樓樓然也)
　橢杅槃案杯閜盌
(橢小桶也所以盛鹽豉杅盛飯之器也/一曰/齊人謂盤為杅無足曰盤有足曰案所以陳舉)
(食也杯飲噐也一名㔶閜大杯也盌/似盂而深長盌字或作椀其音則同)
　蠡升參升半巵觛
(蠡升瓢蠡之受一升者因以為名猶今人言/勺升耳參升亦以其受多少為名也半者受)
(五升之半謂二升五合也此二者皆罃壷之/類也巵飲酒圎器也觛謂觶之小者行禮飲)
(酒角/也)
　槫榼椑榹七箸籫
(椯小巵也上有蓋榼盛酒之噐其形榼榼然/也椑圎榼也一曰􁊫榼也榹七匙也亦謂之)
(柶箸一名梜所以梜食/也籫盛匕箸之籠也)
　甀缶盆盎甕罃壷
(甀小口罌也缶盆盎一類耳缶即盎也大腹/而歛口盆則歛底而寛上缶字或作瓿瓿甊)
(小罌也甕謂盛酒漿米粟之甕也罃/長頸缾也壷圎器也腹大而有頸)
　甑瓽甂甌𤬪甖盧
(甑一名甗亦謂之鬵又呼為鉹瓽大盆也甂/甌瓦杆也其形大口而庳一曰甌小盆也瓨)
(短頭長身之罃也甖甀之大腹者也/盧小甕今之作盧酒者取名於此)
　纍繘繩索絞紡纑
(纍大索也繘汲索也一名綆繩謂紨兩股以/上揔而合之者也索緫謂切撚之令緊者也)
(一曰麻絲曰繩草謂之索絞即紏也紡謂紡/切麻絲之屬為纑縷也已紡而成謂之紗)
　簡札檢署槧牘家
(竹簡以為書牒也札者木牒亦所以書之也/檢之言禁也削木施於物上所以禁閉之使)
(不得輙開露也署謂題書其檢上也槧板之/長三尺者也亦可以書謂之槧者言其修長)
(漸漸然也牘木簡也旣可以書又執之以進/見於尊者形若今之木笏但不挫其角耳家)
(伏几也今/謂之夾膝)
　板柞所産谷口斜
(板謂木瓦也柞屋棧也亦謂之簀谷口在北/即今之雲陽治谷是也斜口在南山今斜谷)
(是也言二䖏皆足林木板柞從之而出生也/一曰谷口不出板笮而言谷口斜者止謂斜)
(谷之口也陽陵朱安世曰/斜谷之木不足為我械)
　水蟲科斗䵷蝦蟇
(水蟲揔言在水之蠱也科斗一名活東亦曰/活師即蝦蟇所生子也未成蝦蟇之時身及)
(頭並圎而尾長漸乃變耳䵷一名螻蟈色青/小形而長股蝦蟇一名蟼大腹而短脚)
　鯉鮒蟹鱓鮐鮑鰕
(鯉即今之鯉魚也鮒今之鰿魚也亦呼為鯽蟹/八足二螯旁行鱓似/蛇鮐海魚也鮑亦海魚)
(加之以鹽而不乾者也鰕謂今之海蝦堪為/鮓脯及所呼鰕米者又所在水中小鰕可生)
(㗖若煼而食之皆是/也鰕之大者為鰝)
　妻婦聘嫁齎媵僮
(妻者齊夫之名婦者服事舅姑之稱聘謂因/媒而問也嫁謂自家而往適人也齎者將持)
(而遣之也媵送女也僮謂僕使之未冠笄者/也言婦人𥘉嫁其父母以僕妾財物將送之)
(也)
　奴婢私隷枕牀杠
(奴婢男女賤者之稱也隷附著之義也私隷/者言屬著私家非給公役者枕所以支頭也)
(牀所以坐卧也杠者牀/之横木也亦謂之兆)
　蒲蒻藺席帳帷幢
(蒻謂蒲之柔弱者也藺草名也亦莞之類也/蒲蒻可以爲薦藺草可以爲席自上而下覆)
(謂之帳帳者張也在旁蔽繞謂之帷帷者圍/也形如車蓋者謂之幢言其童童然也)
　承塵户㡘絛繢緫
(承塵施於牀上以承塵土因為名也户㡘户/上之幔也字或作簾絛一名偏諸織絲縷為)
(之所以懸係承塵户㡘因為飾也繢亦絛組/之屬也似纂而色赤緫以絲縷為之所以束)
(髪也一曰䋐屬也所以縁飾/衣裳也字或作縱音義皆同)
　鏡籢䟽比各異工
(鏡籢盛鏡之器若今鏡匣也櫛之大而麤所/以理鬢者謂之䟽言其齒稀䟽也小而細所)
(以去蟣蝨者謂之比言其齒宻比也皆因其/體而立名也各異工者言施用不同廢一不)
(可/也)
　芬薫脂粉膏澤筩
(芬者蕰糅其質以為香也薫者燒取其煙以/為香也一曰芬薫㧾舉香草之大稱也脂謂)
(面脂及唇脂皆以柔滑膩理也粉謂鉛粉及/米粉皆以傳面取光潔也粉之言分也研使)
(分散也膏澤者雜聚取衆芳以膏煎之乃用/塗髪使潤澤也筩者本用竹筩其後轉用金)
(玉雜物寫竹状而為之/皆所以盛膏澤者也)
　沐浴揃搣寡合同
(濯髪曰沐澡身曰浴揃搣謂鬄㧞眉髪也盖/去其不齊整者寡少也寡合同者言其妍瀞)
(少對/偶也)
　襐飾刻畫無等雙
(襐飾盛服飾也刻畫裁製竒巧/也無等雙亦名殊絶異於衆也)
　係臂琅玕虎魄龍
(琅玕火齊珠也一曰石之似珠者也言以虎/魄為龍并取琅玕係著臂肘取其媚好且珍)
(貴也篇本龍字或作壟/字盖謂以玉為龍者也)
　璧碧珠璣玫瑰罋
(璧玉璧也肉倍好謂之璧肉謂外邉之質好/謂孔子言質大而孔小居一倍也碧縹玉也)
(圎者曰珠不圎曰璣皆蚌之隂精也玫瑰羙/玉名也以羙玉為罋罋汲缾也言旣帶珠璧)
(又服玫瑰之罋備衆寳也今俗人以雜寳為/之屬帶於嬰兒頸下此古之舊事歟春秋)
(左氏傳所云鞶鑑及瑶罋皆其/類也或曰珠之尤精者曰玫瑰)
　玉玦環佩靡從容
(肉好若一謂之環言孔其質廣狹豊殺正齊/也半環謂之玦衡璜琚瑀畢之佩靡者順羙)
(之稱也從容言行/止有節度者也)
　射鬾辟邪除羣凶
(射鬾辟邪皆神獸名也鬾小兒鬼也射鬾言/能射去鬾鬼辟邪言能辟禦妖邪也謂以寳)
(玉之類/二獸之/状以佩帶之用除去凶災/而保衛其身也一曰射鬾謂大剛卯也以金玉)
(及桃木刻而為之一名㱾攺其上有銘而旁/穿孔系以綵絲用係臂焉亦所以逐精魅也)
　竽瑟空侯琴筑筝
(竽笙類也列管瓠中施簧管端官管在中央/三十六簧瑟庖犧氏所作也長七尺二寸二)
(十七弦今則二十四大瑟謂之灑長八尺一/寸廣尺八寸者也空侯馬上所彈也一名坎)
(侯琴神農所作也長三尺六寸六分五弦曰/宫啇角徴羽周文王増二弦曰少宫少商大)
(琴謂之離二十七弦者也筑形如小瑟而細/頸以竹擊之筝亦瑟類也本十二弦今則十)
(三)
　鐘磬鞀簫鼙鼓鳴
(鐘則以金磬則以石皆所用合樂也古者倕/作鍾母句作磬大鐘謂之庸中者謂之剽小)
(者謂之棧大磬謂之毊鞀貫把皷也摇而鳴/之大者謂之麻小者謂之料簫一名籟編管)
(而列之參差象鳯翼也大者二十四管長一/尺四寸謂之言小者十六管長尺二寸謂之)
(筊鼙騎鼓也其形似鞀而庳薄鼓之言郭也/張郭皮革而為之也大者謂之鼖小者謂之)
(應)
　五音揔㑹歌謳聲
(五音宫商角徴羽也聲成文謂之音㑹謂金/石絲竹匏土革木緫合之也長言謂之歌齊)
(歌謂/之謳)
　倡優俳咲觀倚庭
(倡樂人也優戯人也俳謂優之䙝狎者也咲/謂動作云為皆可咲也倚立也觀倚庭者言)
(人来觀倡優皆倚立於庭中也倚字/或作伎謂觀俳倡之伎於庭中也)
　侍酒行觴宿昔酲
(侍酒謂侍坐而飲酒也行觴傳觴也一曰侍/酒佐酒也行觴使佐酒者行觴也昔夜也病)
(酒曰酲經宿飲/酒故致酲也)
　厨宰切割給使令
(厨庖屋也宰主烹餁者臠䐑曰切/胖觧曰割給供也主供此使役也)
　薪炭萑葦炊孰生
(取木而然之曰薪木之已燒者曰炭薍為萑/謂荻也其新生者曰菼葭為葦謂蘆也二者)
(亦薪之類可然燎也炊孰生/者謂烝煑生物使之爛孰也)
　膹膾炙胾各有形
(膹麤切生肉也膾細切生肉也亦或以魚炙/謂炙之於火上也胾大臠也各有形言别異)
(不同/也)
　酸醎酢淡辨濁淸
(言飲食衆品滋味各别清濁異/宜也大酸謂之酢平薄謂之淡)
　肌䐞脯腊魚臭腥
(肌肉也肉表皮裏曰䐞膞而乾者謂/之脯全骨全乾謂之腊腥者魚之臭)
　酤酒醸醪稽極程
(買酒曰酤醖之曰醸汁滓酒曰醪稽分也極/盡也言所飲之酒或酤或醸皆欲作經分然)
(後成熟極盡功程乃為善也古者儀狄作/酒醪禹嘗而羙遂䟽儀狄杜康又作􁊽酒)
　棊局慱戯相易輕
(棊局謂彈棊圍棊之局也慱亦局戯也十二/棊六箸古者烏曹作慱凡人相與為棊慱之)
(戲者因有争心則言辭輕侮/失於敬譲故云相易輕也)
　冠幘簮簧結髪紐
(冠者冕之揔名備首飾也幘者韜髪之巾所/以/嫧髪也常在冠下或但單著之冠幘非)
(一稱也簮一名笄簧即歩摇也結髪謂作/結也紐謂結之䰎也凡結之可觧者曰紐)
　頭頟頗䪼眉目耳
(頭者首之揔名也頟顙也頞鼻莖也䪼兩頰/之權也眉在目上之毛也目服也耳主聴者)
(也)
　鼻口脣舌齗牙齒
(鼻所以引氣也口所以言食也脣口端也舌/主知味又所以言也齗齒根肉也牡齒曰牙)
(齒者揔謂口中之/骨主齰齧者也)
　頰頥頸項肩臂肘
(面兩旁曰頰下頷曰頥頸頭莖也項謂頸/後頭下也肩髆也臂手上也肘臂曲節也)
　捲捥節瓜拇指手
(捲謂掌握也腕手臂之節也節衆指之節也/瓜指甲也拇大指也一名將指指揔謂衆指)
(也及掌/謂之手)
　胂腴胷脇喉咽髃
(胂夾春肉也腴腹下肥也胷膺上也脅肋旁/也喉即喉龍咽所以吞咽物也髃肩前也)
　腸胃腹肝肺心主
(腸大小腸也胃糓府也腹者肚之緫名謂之/腹者取厚為義也肝木藏也肺金藏也心火)
(藏也主者言心最在/中央為諸藏之所主)
　脾腎五藏膍齊乳
(脾土藏也腎水藏也五藏揔謂肝/肺心脾腎也膍齊即毗齊也乳)
　尻髋脊膂腰背吕
(尻脽也髋髀上也膂夾/脊内肉也吕脊骨也)
　股腳膝臏脛為柱
(股髀肉也腳足也膝脛頭節也髕膝蓋也脛/骨也為柱者言在髋髀之下揔載衆支如)
(屋之有/柱也)
　　踝跟踵相近聚
(腓膓也字或作腨其音亦同踝足之内外/踝也足後曰跟亦謂之踵跟猶根也下著於)
(地如木根也踵者鍾也上體任之力所鍾/聚也相近聚者/踝及跟踵不離逖也)
　矛鋋鑲盾刃刀鉤
(矛酋矛也長二丈鋋鉄把小矛也江淮吳越/或謂之鍦鑲者亦刀劒之類其刃却偃而外)
(利所以推攘而害人也盾一名瞂亦謂之干/即今旁排也刃總言諸兵刃也刀大小衆刀)
(也鉤亦鑲屬也形曲如鉤而/内利所以拘牽而害人也)
　鈒㦸鈹鎔劒鐔鍭
(鈒短矛也㦸枝刃之矛也楚謂之孑鈹大刀/也刃端可以披決因取名云鎔謂刀之鎪刃)
(為道者也亦取其創含容之義鐔/劒刃之本入把者也鍭劒口也)
　弓弩箭矢鎧兠鉾
(以角曰弓以木曰孤一曰有縁謂之弓無縁/謂之弭古者揮作弓弓之施臂而機發者曰)
(弩以竹曰箭以木曰矢古者夷牟作矢鎧/甲也亦謂之介兠鉾首甲也古謂之胄)
　鐡錘檛杖梲柲杸
(鐡錘以鐡為錘若今之稱錘亦可以擊人/從兵噐之例張良所用擊秦副車即此物也)
(麤者曰檛細者曰杖梲小棓也今俗呼為䄂/梲言可藏於懐䄂之中也柲櫕也謂積竹之)
(杖也一曰柲者揔言矛㦸之把也杸亦杖名/也古者以積竹八觚為殳長一丈二尺建於)
(兵車旅賁以先驅而軍士所執殳者名之杸/司馬法曰執羽從杸是也杸與殳音同一曰)
(杸殳古/今字也)
　輜軺轅軸輿輪􁚪
(輜衣車四面皆蔽也軺輕車也轅輈也軸所/以穿轂而轉也著輪曰車無輪曰輿輪㧾謂)
(輻轂夷輞也􁚪謂輿中空處所用載/物也􁚪之言空也爾雅曰漮空也)
　輻轂輨轄輮䡻䡦
(輻者輪之轑也轂謂輻所湊也輨轂端之鐡/也轄竪貫軸頭制轂之鐡也輮車輞也關西)
(謂之輮言其柔曲也或謂之䡻言其縣連也/䡻字或作䡑其音同䡦者轂中之空受軸處)
(也)
　軹軾軫軨轙軜衡
(軹軸兩頭也一曰輪之小穿也軾車前横木/也軫車後横木也軨兩轄之系也故路車之)
(轄施小旛者謂之飛軨車轂間横竹也轙車/衡上貫轡環也軜驂馬内轡繫軾前者也衡)
(者横也横木/在馬頸上者)
　蓋轑俾倪枙縳棠
(蓋車上蓋也轑蓋弓之施瓜者也謂之轑者/言若屋之椽轑也俾倪持蓋之杠在軾中央)
(環為之所以止蓋弓之前郤也枙在衡上所/以枙持牛馬之頸也縳在車下主縳軸令與)
(相連即今所謂鉤心也棠/也在/車兩旁以蹂距幰使不得以崎也)
　轡勒鞅韅靽羈韁
(在首曰轡亦謂之勒在頸曰鞅在掖曰韅在/足曰靽羈絡頭也謂勒之無銜者也韁馬紖)
(也凡此皆所以/制御馬者也)
　鞇　靯􁗅鞍鑣鐊
(鞇車中所坐蓐也/韋囊在車中人所憑伏/也今謂之隱囊靯􁗅車中重薦也鞍所以𬒳)
(馬取其安也鑣即馬轡之銜也亦謂之钀鑣/之言苞也所以包歛馬口者也或曰鑣者銜)
(兩傍之鐡今之排沬是也鐊馬面/上飾也以金銅為之俗謂之當顱)
　靳靷䩸䩞色焜煌
(靳驂馬之帶也靷謂當胷者也䩸䩞以毛毳/飾鞌也色焜煌者言其光釆盛也)
　革　髤􁈍油黒蒼
(革/車藉之交革也一曰重革之幭所以覆/車笭也笭車前曲欄也髤􁈍者以􁈍漆之油)
(者以油油之皆所以為光色而御/塵泥其色或黒或蒼故云黒蒼也)
　室宅廬舎樓殿堂
(室止謂一室耳宅揔言院宇之中也廬别室/也一曰田野之室也舎謂人於其中舎息也)
(樓謂重屋離樓然也殿謂室之崇䴡有/殿鄂者也凡正室之有基者則謂之堂)
　門户井竈廡囷京
(大曰門小曰户井所以汲也竈所以炊也廡/周屋也廡謂幠覆之也囷圎倉也京方倉也)
(一曰京之言矜也寳貴之/物可矜惜者藏於其中也)
　榱椽欂櫨瓦屋梁
(榱即椽也亦名爲桷欂櫨柱上之枅也自陜/以西呼之爲㭼瓦屋以瓦覆屋也梁屋上梁)
(也一/杗廇)
　泥塗堊墍壁垣墻
(泥塗作泥以塗飾之及塞隟穴也堊白土也/墍仰塗也壁辟也辟禦風雨也垣援也人所)
(依阻以爲援衛也牆/鄣也所以自障蔽也)
　榦楨板栽度圜方
(榦楨築牆之植木謂竪立者也板牆板也栽/築牆也度圜方者量計所冝先立基址然後)
(築也詩曰/縮版以載)
　墼壘廥廏庫東箱
(墼者抑泥土為之令其堅激也墼壘累墼而/為障蔽也一曰壘軍壁也廥芻槀所居也廏)
(生馬所聚也庫兵車所/藏也東箱東序之屋也)
　屏廁淸溷糞土壌
(屏僻宴之名也廁之言側也亦謂僻側也清/言其處特異餘所常當加潔清也溷者目其)
(穢濁也屏廁清溷其實一耳柔土曰壌/言屏廁之地以糞穢則其土為壤也)
　碓磑扇隤舂簸楊
(碓所以舂也磑所以䃺也亦謂之䃀古者雍/父作春魯班作磑扇扇車也隤扇車之道也)
(隤字或作/之言墜也言旣扇之且令墜/下也舂則簸之揚之所以除穅秕也揚字或)
(作颺音/義同)
　頃町界畝畦埒封
(田百畝為頃平地為町一曰町治田處也周/制百歩為畝自漢以来二百四十歩為畝田)
(邊謂之界田區謂之畦今之種稲及菜為畦/者取名於此一說五十畝曰畦埒謂田間堳)
(道也一說謂庳垣也今之圃或為短/埒之謂也封謂聚土以為田之分界也)
　疆畔畷伯耒犂鋤
(疆比田之界也畔分半田之際也畷兩伯間/竪道也耒手耕曲木也古者/耒今之曲把)
(䒩鍬其遺象也犂亦耕具也犂之言利則發/土而絶草根也鋤之言助也助苖去穢也)
　種樹收歛賦稅租
(種藝也樹殖也春夏種殖秋冬收歛農之常/業也歛財曰賦歛榖曰稅田稅曰租皆所以)
(供公家/之用也)
　捃穫秉把揷捌杷
(拾遺曰捃刈取曰穫捃字或作攟音義皆同/一束曰秉一把曰把揷者擔也兩頭鐵銳所)
(以揷剌禾束而擔之也無齒為捌有齒為杷/皆所以推引聚禾榖也或曰揷者鑿也此說)
(失之鍫自有臿名今此方說收歛/之具無渉金鐡非鍫臿之臿也)
　桐梓樅㮤榆椿樗
(桐即今之白桐木也一名榮梓楸類也一名/椅樅葉似柏者也松有黄赤白三種榆白枌)
(也椿字或作櫄其音同樗/似椿而木虚悪唯堪薪燎)
　槐檀荆棘葉枝扶
(槐似櫰而葉小又黄色檀堅韌木也荆一名/楚棘酸棗之樹也一名樲葉枝扶者言此衆)
(樹枝葉扶踈/分布茂盛也)
　　騩騅駮驪駵驢
(馬黄赤色也騩淺黒色也蒼白雜色曰騅/色不純曰駮深黒色曰驪赤馬黒髦曰駵駵)
(字或作騮/音義同驢)
　騏駹馳驟怒歩超
(騏者青驪之馬文如綦也駹騘馬雜色也一曰面/顙皆白謂之駹疾歩曰驟怒歩者/言其/氣盛)
(而行歩動作也超踰越也謂馬之駿者踰越/於駑也以超韻驢者音如此已觧在竺諌朝)
(章/中)
　牂羖羯羠䍮羝羭
(牂呉羊之牝也羖夏羊之牡也羖之犗者為/羯謂㓺之也羠亦騬羊也又西方有野羊大)
(角牡者曰羱牝者曰羠並以時墮角其羱角/尤大今人以為鞌橋羠角差小可以為刀子)
(把爾雅曰羱如羊即謂此也䍮羊未卒歳也/一曰夷羊重百斤者爲䍮羝牂羊之牡也羭)
(夏羊之/牡也)
　六畜蕃息豚豕豬
(六畜牛馬羊豕鷄犬人所畜飬者也蕃滋也/息生也豚謂豕之始生者也豕者彘之揔名)
(也豕之三毛聚者曰豬/而春秋左氏傳曰/旣定爾婁豬爾雅曰豕子豬然則亦其通稱)
(也豕之絶有力者/曰􁋲其牝曰豝)
　豭豶狡犬野雞雛
(豭牡豕也豶犗豕亦謂之䝐狡犬匈奴中大/犬也鉅口赤身一曰狡少犬也謂㣘之有懸)
(蹄者也野雞生在山野鷮雞鶡雞天雞山雞/之類皆是也凡鳥子生而啄食者皆曰雛)
　犙㸬特犗羔犢駒
(犙三歳牛也㸬二歳牛也一曰長脊之牛也/犗㓺牛也特羊子曰羔牛子曰犢馬子曰駒)
　雄雌牝牡相隨趨
(飛曰雄雌走曰牝牡詩云雄狐綏綏/書稱牝雞無晨亦互言之無所滯也)
　糟糠汁滓槀莝芻
(糟酒粕也糠米皮也亦謂之蠱汁瀋也滓澱/也稾禾稈也莝細斫稾也蒭刈生草也字本)
(作芻音義同言此皆/所以飼牛馬羊豕也)
　鳯爵鴻鵠鴈鶩雉
(鳯神鳥也其状麟前而鹿後虵頸魚尾龍文/龜背燕頷雞喙鶴立鴛思五采俻舉一名鶠)
(其雌曰皇爵謂神/爵以下衆雜爵也神爵之/形或大如鷃黄喉白頸黒背而腹班文或大如)
(鳩而背五色鴻水鳥也其色正白鵠黄鵠也/一舉千里其鳴聲鵠鵠云鴈亦鴻類也其色)
(蒼黒鶩一名舒鳬即今之鴨也/雉有十四種其文采皆異焉)
　鷹鷂鴇鴰翳雕尾
(鷹一名来鳩亦曰爽鳩鷂一名題肩亦曰擊/征又名負爵色類甚多皆鷙鳥也鄭康成以)
(擊征為鷹失之矣鴇大鳥其肉出尺胾今俗/呼為獨豹豹者鴇聲之訛耳鴇字或作鴝音)
(讀亦同鴰者鶬也關西謂之鴰鹿山東謂之/鴰捋皆象其鳴聲也又呼爲錯落亦鶬聲之)
(轉也翳謂凢鳥羽之可隱翳者也舞者所持/羽翿以自隱翳因名爲翳云今雅樂文康部)
(所持者即此物也一曰翳者謂華蓋也今之/雉尾扇是其遺象雕亦大􁀳鳥也一名鷻其)
(尾尤盛故/特稱之耳)
　鳩鴿鶉鴳中網死
(鳩有雜種其名非一􁉲鳩鶌鳩䳫鳩鷑鳩䳕/鳩鳲鳩之類是也鴿似䳕鳩而色青白其鳴)
(聲鴿鴿因以名云鶉䳺属也一名鷯其雄曰/鶛䳄曰痺其子曰鳼鴳謂鴳雀也一名雇今)
(俗呼爲鴳爛堆言此衆鳥皆爲/人所捕觸於羅網而致死也)
　鳶鵲鴟梟驚相視
(鳶即今俗所呼老䲭者也鵲者亦因鳴聲以/為名也其為鳥也知来作巢則避太歳上已)
(言鳶下又言鴟者謂􁍪鴟茅鴟恠鴟之屬非/止一也梟土梟也驚相視者叙其衆多雜居)
(處/也)
　豹狐距虗豺犀兕
(豹似烏塗而圜文狐妖獸也鬼所乗距虗即/蛩蛩也似馬而有青色一曰距虗似驘而小)
(豺深毛而狗足犀黒色似水牛而豬頭大鼻/庳脚脚有三蹄其頂頟及鼻凡有三角亦有)
(一角者善食棘刾兕似野牛/而色青重千斤一角角甚大)
　貍兔飛鼯狼麋􁋙
(貍一名豾亦謂之貔江淮陳楚謂之為猍其/子􁋪兔其子曰嬎絶有力者欣飛鼯一名飛)
(蠝又曰鼯䑕亦曰夷由即今俗呼飛生者也/狼似青狗走則健顧其牡者曰貛牝者曰狼)
(其子曰獥絶有力者曰迅麋似鹿而大冬至/則解角目上有眉因以為名也其牡者曰麔)
(牝者曰麎其子曰䴠/絶有力者曰狄􁋙)
　麇麈麖麀皮給履
(䴢即今之麞也牡者曰麌牝者曰麋其子曰/麆絶有力者曰豜麈似鹿尾大而一角談說)
(者飾其尾而執之以為儀麋似大鹿一角而/牛尾鹿牡者曰麚牝者曰麀其子麛絶有力)
(者曰/皮可以/給履舄之用也)
　寒氣泄注腹臚脹
(寒氣中寒冷之氣也泄利也言水榖漏泄也/注者注易之病一人死一人復得氣相灌注)
(也腹前曰臚脹謂腹鼓/脹也一曰臚皮也)
　痂疕疥癘癡聾盲
(痂創上甲也疕謂薄者也疥小蟲攻齧皮膚/漼錯如鱗介也癘悪疾也癡不慧也耳不聞)
(聲曰聾目不/見色為盲也)
　癰疽瘛瘲痿痹痮
(癰之言壅也氣壅否結裏腫而潰也癰之乆/者曰疽瘛瘲小兒之疾即今癎病也痿不能)
(行也痹風溼不仁也一曰痿偏枯也痮四/體強急難用屈申也字或作疢音義並同)
　疝瘕顚疾狂失響
(疝腹中氣疾上下引也瘕癥也顚疾性理顚/倒失常亦謂之狂獝妄動作也失響者失音)
(不能/言也)
　瘧瘚瘀痛瘼温病
(瘧寒熱休作之病言其酷虐也瘚者氣從下/起上行义心脇也瘀積血之病也痛揔謂諸)
(痛也/者無名之病常漠漠然也一曰/齊人謂瘵病曰瘼温病病於温氣者也)
　消渇歐逆欬懣譲
(消渇者引飲不止也嘔逆吐而不下食也/欬嗽也懣煩悶也讓大便節蕰積而利也)
　癉熱瘻痔眵　䀶
(癉熱黄病也瘻乆創也痔蟲食後之病也眵/謂眇/目之蔽垢也/目眥傷赤也䀶目視)
(也)
　篤癃　癈迎醫匠
(篤重病也癃疲病也/損耗也癈四支不/收醫匠療病之工也古者巫彭𥘉作醫)
　灸刺和藥逐去邪
(灸以火艾灼病也刺以箴刺之也和藥合和/衆藥也草木金石鳥獸蟲魚之類堪愈疾者)
(揔名為藥凡人正氣不足則邪氣入/體而病生焉故叙攻病云逐去邪也)
　黃芩伏苓礜茈胡
(黄芩一名空腸一名腐腸一名内虗一名妬/婦伏苓一名茯菟生大松樹下蓋松脂所化)
(作也礜礜石也一名青分一名制石又名/澤乳亦曰食塩茈胡一名地薫一名山菜)
　牡蒙甘草菀藜蘆
(牡蒙一名黄昏甘草一名蜜草一名蕗一名/蘦一名大苦菀謂紫菀女菀之屬也藜蘆一)
(名葱菼一/名山葱)
　烏喙附子椒芫華
(烏喙形似烏之觜也附子附大根而旁出也/此與烏頭側子天雄本同一種但以年歳逺)
(近爲殊採之有異功用亦别說者云一歳爲/側子二歳爲烏喙三歳爲附子四歳爲烏頭)
(五歳爲天雄椒謂秦椒及蜀椒也椒之大實/者名檓芫華一名魚毒漁者煑之以投水中)
(魚則死而浮出故以爲名其根曰蜀桑其華/可以爲藥芫字或作杬爾雅曰杬魚毒郭景)
(純觧云大木生南方皮厚汁赤堪藏卯果此/說誤耳其生南方用藏卯果者自别一杬木)
(乃左思吳都賦所云緜杬/杶櫖者耳非毒魚之杬也)
　半夏皁莢艾橐吾
(半夏五月苖始生居夏之半故為名也一名/地文亦名守田皁莢樹一名雞栖艾一名冰)
(臺一名醫草橐吾似欵冬而腹中/有絲生陸地華黄色一名獸湏)
　芎藭厚朴桂栝樓
(芎藭一名胡藭一名香果其葉名蘪蕪厚朴/一名厚皮一名赤朴凡木皮皆謂之朴此樹)
(皮厚故以厚朴為名其樹亦名榛其子名逐/析桂謂菌桂牡桂之屬百藥之長也栝樓一)
(名果臝一名王瓜亦曰天瓜禮月令孟/夏之月王瓜生鄭康成以為萆挈非也)
　𣢾東具母薑狼牙
(𣢾東即𣢾冬也亦曰𣢾涷以其凌寒叩冰而/生故為此名也生水中華紫赤色一名兔奚)
(亦曰顆東貝母一名蝱一名藥實一名苕華/一名勒母其根正白形頗似貝故呼貝母薑)
(謂生薑乾薑也狼牙一名/牙子一名狼齒又名犬牙)
　逺志續斷參土瓜
(逺志主益智惠而強志故以為名一名葽繞/一名棘蒬其葉名小草亦目其細小也續斷)
(一名接骨即今所呼續骨木也又有草續斷/其葉細而紫色根亦入藥用參謂人參丹參)
(紫參玄參沙參苦參也/土瓜一名菲一名芴)
　亭歴桔梗龜骨枯
(亭歴一名丁歴一名蕇一名狗薺桔梗一名/利如一名梗草龜骨謂龜甲也枯者言其已)
(死骨乾/枯也)
　雷矢雚菌藎兔盧
(雷矢即雷丸也又名雷實雚菌一名雚蘆生/東海池澤及渤海章武此雚蘆之地所生􁒓)
(也舊云是鸛矢所化故其爲藥毒烈而去腹/中痼病焉藎草治乆欬殺皮膚小蟲又可以)
(染黄而作金色兔盧即兔絲也色黄而細者/爲兔絲一名兔縷一名唐一名蒙一名女蘿)
(一名玉女一名赤網麤而色淺者爲兔盧/盧亦縷也一名兔纍纍者繩索之意也)
　卜問譴祟父母恐
(言家有不安所以卜問及云鬼神譴責用/致禍祟故家長恐懼也以龜曰卜)
　祠祀社稷叢臘奉
(祠者伺而祭之祀者祭無已也社地主也稷/先農也故求福焉叢謂草木岑蔚之所因立)
(神祠也戰國䇿曰恒思有神叢恒思之悍少/年與叢慱史記曰吳廣之次所旁叢祠中夜)
(構火皆謂此叢也一曰叢者合聚諸神而祭/之也臘接也廣祭百神也奉謂供其粢盛牲)
(特幣帛以/事神也)
　謁禓塞禱鬼神寵
(謁告請也禓道上之祭也塞報福也禱求助/也言旣請禱又報賽之故為鬼神所寵祐也)
　棺槨槥櫝遣送踊
(言死亡者則爲棺槨槥櫝以遣送之隱痛之/極故擗踊也棺所以歛身槨所以歛棺也擗)
(拊心也踊跳躍也孝經/云擗踊哭泣哀以送之)
　喪弔悲哀面目腫
(喪謂遭喪持喪也於字哭亡爲喪弔謂問終/者也於字人持弓爲弔上古葬者衣之以薪)
(無有棺槨常苦禽鳥爲害故弔/問者持弓㑹之以助彈射也)
　哭泣祭醊墳墓冡
(醊謂連續之祭也墳封土而高之也大防曰/墳故取以爲名也墓壙穴也謂之墓者言其)
(幽暗常昏暮也墳之高者爲冡/言其象山頂也爾雅曰山頂冡)
　諸物盡訖五官岀
(言已說諸物次至五官也古言五官者揔舉/衆職以配五行無所不苞事起五鳩五雉若)
(今言百官也禮記曰天子之五官曰司/徒司馬司空司士司㓂典司五衆也)
　宦學諷詩孝經論
(宦仕也言欲仕學者必當先諷讀詩及孝經/論語也詩孔子所刪為三百篇者也孝經孔)
(子為弟子曽參所說也論語孔子與弟/子言及應對時人之語也詩字或作誦)
　春秋尚書律令文
(春秋孔子約史記而修之也天有四時春為/陽中萬物以生秋為隂中萬物以成故錯㸦)
(舉之苞十二月而為名也尚書孔子所修帝/王之書也謂之尚書者言自上古以来其事)
(乆逺也律之言率也制法以率下也/曰律/𫐠也具𫐠刑名也令命為政也言宦學之人)
(又當皆習/讀此等也)
　治禮掌故砥厲身
(治禮賛禮儀者也掌故主故事者也皆屬太/常言始為此職尚未高顕宜謹訪其身敦修)
(學行也云砥厲者蓋譬諸金鐵/磨利之也細石曰砥黒石曰厲)
　智能通逹多見聞
　名顯絶殊異等倫
(以自砥厲/故得然也)
　抽擢推舉白黒分
(賢者升擢不肖黜退/是為白黒有分别也)
　迹行上究為貴人
(迹行行之迹也上究聞於天子也究意也言/終始昭著曽無玷缺則簡在帝心為貴臣矣)
　丞相御史郎中君
(此即貴人之位也丞承也相助也言上承天/子而佐助之也御史御史大夫也職副丞相)
(郎中郎中令也掌宫殿門户及從官並秦所/置而漢因之君褒尊大官之名也)
　進近公卿傳僕勲
(公卿/之被引/進而親近天子者有此傳僕勲/傳太傳也傳天子以徳義僕太僕也主爲天子御)
(車馬勲光禄勲也漢武/帝改郎中令爲光禄勲)
　前後常侍諸將軍
(在天子之前後即導從者則/有常侍之官及諸將軍也)
　列侯封邑有土臣
(列侯第二十爵也邑所食之邑言封爲列/侯者旣獲邑之土地又得因有家臣也)
　積學所致非鬼神
(言饗此爵禄皆由勤學即可致之非/别有鬼神之力此所以深勸學僮也)
　馮翊京兆執治民
(自此以下汎論職務也漢武帝始分京師爲/三輔京都爲京兆左則爲馮翊右則爲扶風)
(京兆言高而有衆也絶高曰京十億曰兆一/曰京大也馮翊言輔賛政教也馮輔也翊賛)
(也扶風者言/扶助風化也)
　廉絜平端撫順親
　姦邪並塞皆理訓
　變化迷惑别故新
(下有愚迷之人則能化喻使其/變攺去故之非行今之是也)
　更卒歸誠自詣因
(卒給使役者也更言其去来更代也詣候至/也因就也謂更卒之徒厭苦疲倦常多逃匿)
(苟求脫免若逢善政則懐徳感恩/来陳誠欵自詣官寺就作役也)
　司農少府國之淵
(司農領天下錢榖以供國之常用少府管池/澤之稅及關市之資以供天子少者小也府)
(者聚也財物所聚也非郊廟兵戎大用故謂/之少府司此二者百物在焉故以深泉為喻)
(也)
　逺取財物主平均
(言逺方之輸賦稅者或以雜物充之價有貴/賤儻與京師不等又當有轉送費用不𣣔劳)
(擾故立平凖均輸之官各就所/在受納不損於私而官有利也)
　臯陶造獄法律存
(臯陶舜臣名亦號庭堅命為士官始制囹圄/法律備焉欲言刑罰之事故先陳之也獄之)
(言埆也取其堅牢也字/從二犬所以守備也)
　誅罰詐偽劾罪人
(誅責也罰治也劾舉案之也/詐偽則責治有罪則舉案)
　廷尉正監承古先
(廷尉掌刑獄之官秦所置也漢亦因之廷者/也朝之處也尉者武官之號也兵獄同制)
(故曰廷尉廷尉属官有正有/監言因承上古先代而置之)
　揔領煩亂决疑文
(煩亂則領理疑議則/詳决此獄官之職也)
　變鬬殺傷捕伍鄰
(變鬭者為變難而相鬪也殺傷相傷及相殺/也捕收掩也有犯變鬪傷殺者則同伍及鄰)
(居之入皆𬒳收掩/也隣伍觧已在前)
　亭長游徼共雜侯
(亭長一亭之長主逐捕盗賊游徼鄊之游行/徼循皆督察姦非者也雜猶參也侯驗視也)
(有𬒳殺傷者則令亭長與游徼相參而侯驗/之知其輕重曲直也秦漢之制十里一亭亭)
(有高楼所以候望鄊嗇夫治/之游徼即嗇夫之所統也)
　盗賊繫囚榜笞臋
(繋囚拘縶之也榜笞棰擊之也臋脽也獲盗/賊者則拘縶而捶擊其睢考問其状也)
　朋黨謀敗相引牽
(同謀之中一人事敗/則牽引朋黨皆發露也)
　欺誣詰状還反真
(囚繫之徒或欺詐閉匿或誣冤良/善旣𬒳考詰窮治由状乃歸實也)
　坐生患害不足憐
(干紀速辜人/所同嫉者也)
　辭窮情得具獄堅
(旣窮其辭又得其情則鞠訊之吏具成/其獄鍜練周宻文致堅牢不可反動也)
　籍受證驗記問年
(簿籍所受計其價直并顯證以定罪也記問/年者具為書記抵其本属問年齒也㓜少老)
(耄科罪不同/故問年也)
　閭里鄊縣趣辟論
(里門曰/閭里者本其所居之里也里屬於鄊/鄊統於縣趣謂催速之也辟法也里鄊及縣逓)
(相催速使早報問則/依憲法而論决也)
　鬼薪白粲鉗􁚫髠
(此謂輕罰非重罪者也鬼薪主取薪柴以供/祭祀鬼神也白粲主擇未取精白粲粲然者)
(也以鐵錔頭囙鉗錔/足曰釱􁐏髪曰髠)
　不肯謹愼自令然
(已則柖之/又誰咎也)
　輸屬詔作谿谷山
(輸屬言配入其處也詔勑别有所輸作也一曰/詔書處罰令其輸作也山瀆無所/通曰谿泉)
(出通川曰谷一曰水注川曰谿注/谿曰谷配於谿谷及山徒役之也)
　箛篍起居課後先
(箛吹鞭也篍吹筩也起居謂晨起夜卧及休/食時也言督作之司吹鞭及竹筩為起居之)
(節度又校其程課先者免罰後者懲責也今/之伎倡欲相號令者則吹指為節蓋吹鞭之)
(遺/事)
　斬伐材木斫株根
(斬截也伐攻取也材謂木梃也枿栽曰/株樹本曰根言徒役之人給此事也)
　犯禍事危置對曹
(犯禍犯法而致禍也事危其事傾危/也旣𬒳驗問則置立對辭於曹府也)
　謾訑首匿愁勿聊
(謾訑巧黠不實也首匿為頭首/而藏匿罪人也勿聊無聊頼也)
　縳束脫漏亡命流
(命者名也旣𬒳縳束忽脫/漏則亡其名籍而流送也)
　攻擊劫奪檻車膠
(言強盗羣盗相與攻擊劫奪人者吏捕得之/載以檻車又加膠漆取周宻也檻者車如檻)
(形義在幽閑防泄露也一曰膠者謂膠罪人/之目使不得開絶變難也擊字或作剽剽亦)
(劫/也)
　嗇夫假佐扶致牢
(嗇夫鄊之有秩者也假佐縣之假吏也扶致/牢者扶持罪人而致之於牢獄也一曰假佐)
(者嗇夫之權佐也謂之牢者言/若豢豕之牢亦取其堅牢也)
　疻痏保辜謕呼號
(歐人皮膚腫起曰疻歐傷曰痏保辜者各隨/其状輕重令歐者以日數保之限内致死則)
(坐重辜也謕呼號者𬒳歐之人/稱痛酷也號或作獋音義同)
　乏興猥逮詗讂求
(律有乏興之法謂官有所興發而輙稽留闕/乏其事也猥盛多也逮傳捕也猥逮者矯為)
(官府多有逮捕也詗謂知處宻告之也讂隱/語也謂傎伺官府利害隱宻其事有所追求)
(也一曰乏興之人棄家逃匿/故官司逮捕詗䜛而求也)
　輙覺沒入檄報留
(檄者以木為書長二尺報者處當罪人也言/有乏興猥逮及詗讂者其事發覺身則沒入)
(為奴婢或沒其家財則為/檄書處當其罪而留之也)
　受賕枉法忿怒仇
(以財求事曰賕言受人財者枉/曲正法忿怒良直反為仇讎也)
　䜛䛕争語相觝觸
(䜛相譛也䛕謟言也爭語謂各持辯說也有/爭語者常相觝距而擊觸也一曰争語謂交)
(相譛/毁也)
　憂念緩急悍勇獨
(言無頼之人不自修整以䧟罪悪臨機/迫猝更生邪計妄為凶悍當窘厄也)
　廼肯省察諷諌讀
(迺肯猶言寕肯謂不肯也平居之時旣無立/操之方又違從善之義有諷諫者不肯省察)
(而習讀之所以遂成過悪以至喪敗也一曰/危急之後方自省躬而讀諷諫思改過也)
　涇水注渭街術曲
(此說京畿之内也涇水岀安定汧頭山至陽/陵而入渭四逹之道曰街邑中之道曰術里)
(中之道/曰曲)
　筆研籌筭膏火燭
(此記官府之中給長史以下之具也筆所以/書也一名不律亦謂之聿研所以研墨也籌)
(所以付與筭所以計度皆以/竹爲之膏火爲燈炬蜜燭)
　賴赦救解貶秩禄
(此說在官有罪幸逢赦令及人救解/得免重罰降其秩次而損其禄也)
　邯鄲河間沛巴蜀
(此略說諸郡名也邯鄲趙國所都也河間言/在兩河之間也沛者本秦泗水郡属縣也漢)
(興更爲沛郡巴巴/郡也蜀蜀郡也)
　潁川臨淮集課録
(潁川因潁水爲名也臨淮居淮水之旁也集/課録者諸郡各上其計揔㑹京師次其名録)
　依溷汙染貪者辱
(此戒守宰以下也依近也溷廁也言近溷厠/者則𬒳汙染貪賄賂者必致戮辱以財物比)
(於糞穢為/害染人也)
　漢地廣大無不容盛
(此為終篇述帝徳也/容盛猶言覆載也)
　萬方來朝臣妾使令
(威靈所𬒳/無思不服)
　邉境無事中國安寕
(遐邇謐清兵革靡用也/境字或作竟古文通也)
　百姓承徳隂陽和平
(至諴感神上/玄降祉也)
　風雨時節莫不滋榮
(仁及草木/皆茂暢也)
　灾蝗不起五榖孰成
(毎獲豊年倉廪實也天反時為灾蟲/食苗曰蝗五榖者黍稷蔴菽麥也)
　賢聖並進慱士先生
(野無隱逸皆升朝也慱士者多/聞之士先生謂老成之人也)
　長樂無極老復丁
(擊壤行歌喜寛政也老復丁者家/有高年則蠲其子孫免賦役也)
