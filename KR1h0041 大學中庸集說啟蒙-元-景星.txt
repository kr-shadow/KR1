#+TITLE: 大學中庸集說啟蒙-元-景星
#+DATE: 2018-05-12 10:15:00
#+SOURCE: github.com/kanripo/KR1h0041 master 194d5d16                
　　欽定四庫全書　　　　　　經部八

　　大學中庸集説啟䝉　　　　四書類

　　提要

　　(臣)等謹案大學中庸集説啟蒙二巻元景星撰星
號訥菴餘姚人據卷末宣徳九年錢時跋稱得禮部
侍郎蒋驥寫本驥跋題庚辰嵗當為建文元年驥為
景之門人則星元末人也前有星自序標題為學
庸集説啟䝉而序中實曰四書集説啟䝉凡
例中如孟子章指云云亦兼言四書驥跋稱
訥菴先師用功於四書十年去取諸説而為
此書大學已有刋本而語孟中庸則未刋跋
稱得驥中庸冩本謄校刋梓然則星本全注
四書驥先刋其大學時續刋其中庸而語孟
則已佚通志堂刻經解病其不完併序文標
題改之耳其書𤼵揮頗簡切大學聖經章句
欲其一於善而無自欺句注一於善祝本改
作必自慊於字句亦復不茍又𫝊之二章注
盤邵氏謂恐是盥頮之盤𫝊之四章汪備引
程子饒魯吳澄之説中庸三十二章注引鄱
陽李氏之説皆與章句異同亦非胡炳文等
堅持門户者比葢猶能自抒心得者也書上
闌附載細字如大學𫝊之五章載矩堂董氏
之説中庸第一章載饒魯之説亦與章句有
出入據錢時跋稱増魯齋批㸃勿軒標題以
許衡熊禾二人之語非星本書也其孰為衡
語孰為禾語刋板一同今則不可辨别矣乾
隆四十五年四月恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)　陸　費　墀






　　欽定四庫全書

　　學庸集説啟蒙序

　　星㓜承父命嗣儒業而苦無常師年十六始得出就伯
父黄先生學(先生本姓景繼黄氏諱元吉字子文)先生曰汝欲為學必先
熟讀四書以為之本而後他經可讀矣星於是晝誦夜
思不敢少惰居四年得粗通大義後欲明經習舉子業
先生又引星進郡庠俾受春秋經于勾乗楊先生(先生諱渊
字澄源)一時師友切偲問辨資益為多復得諸羽翼書為
之啓發然後益知四書奥義不可不窮矣故星不揆庸
愚僭於佔畢之暇彚集諸説熟玩詳味分經别注妄加
去取十年之内掇拾成編目之曰四書集説啓蒙将私
塾以訓子孫既而一二同志懼其久而墜佚請夀諸梓
以便初學顧星僭妄之罪已不可逭尚賴諸明理君子
重加訂正而可否之則星之志也至正壬寅冬十有一
月長至日後學景星謹識


　　學庸集説啓蒙凡例

　　一所集諸家之説其意之重者去之文之衍者節之
中間有取其意而變其文者非敢故為是也欲初
學易曉爾

　　一諸家有發明經意與集注之意不同而於經文之
義有可通者亦間附于後

　　一毎章毎節必先撮其大㫖於前者愚意謂初學之
士先使逐叚粗曉大綱後來從是推去或可易於
貫通矣

　　一所集之説皆是采摭諸家精粹緊要之語録其全
文者則書姓氏凡約其文辭或櫽括其意者皆不
書其姓氏然於其本意則不敢妄有加損焉

　　一所解集注多取倪氏輯釋經文有緊要相闗者則
詳否則略

　　一所分節數如孟子章㫖長者或因文變意斷而分
者間有㡬處餘一依集注

　　一事實制度典故於經文有相闗者必録其梗㮣否
則但曰詳見某處




























　　讀大學法

　　朱子語録曰大學語孟中庸四書道理粲然果下工夫
句句字字涵泳切已㸔得透徹一生受用不盡何理
不可究何事不可處只怕人不下工夫若果看得此
書他書可一見而決矣

　　又曰語孟隨事問答難見要領惟大學是曾子述孔子
説古人為學之大方而門人又傳述以明其㫖前後
相因體統都具玩味此書知得古人為學所向卻讀
語孟便易入後面工夫雖多而大體已立矣

　　又曰看大學須逐章理㑹先將本文念得次將章句來
解本文又將或問來參章句須逐一令記得反覆㝷
究待他浹洽既逐叚曉得卻統看温尋過

　　又曰大學一書有正經有章句有或問看來看去不用
或問只看章句便了久之又只看正經便了又久之
自有一部大學在我胷中而正經亦不用矣然不用
集許多工夫亦看某底不出不用聖賢許多工夫亦
看聖賢㡳不出

　　又曰大學是一箇腔子如今卻要填教他實如他説格
物自家須是去格物後填教他實著誠意亦然若只
讀得空殻子亦無益也

　　説大學畢因曰某一生只看得這文字透見得前賢所
未到處温公作通鑑言平生精力盡在此書某於大
學亦然先須通此方可讀他書


















　　欽定四庫全書

　　大學章句序

　　大學之書古之大學所以教人之法也盖自天降生民
則既莫不與之以仁義禮智之性矣

　　大學所言不過學與教也故此序首冠以學教二字
天降生民至之性二句言性之所賦人人皆同語意
本商書惟皇降𠂻處來天之生人理與氣而已理寓
於氣是性故序中性字凡五言之盖大學所以教人
者不過使復其性爾兩大學字不同上指此書言下
指學校言

　　然其氣質之禀或不能齊是以不能皆有以知其性之
所有而全之也

　　此節言氣質之禀人人皆異氣有清濁質有粹駁故
清而粹者能知能全濁而駁者不能知不能全知屬
知全屬行性之所有指仁義禮智而言

　　一有聰明睿智能盡其性者出於其間則天必命之以
為億兆之君師使之治而教之以復其性

　　此節言得其氣之至清者自然能盡其性就清濁粹
駁中指出極清極粹者言之即生知安行之聖也聰
明睿智指知言盡其性指行言與上文知性全之相
應睿智之智與仁義禮智之智不同一以性言一以
資言治謂法制禁令教謂政事設施已上四性字前
二者就本原上説盡其性就聖人行上説復其性就
學者行上説

　　此伏犧神農黄帝堯舜所以繼天立極而司徒之職典
樂之官所由設也

　　上文説其理此實之以事天能生民而不能教之故
聖君繼天立極主教於上又設司徒典樂二官以掌
教於下司徒總教百姓典樂專教胄子極字本義是
屋棟借以為至髙至中之喻

　　三代之隆其法寖備然後王宫國都以及閭巷莫不有
學人生八嵗則自王公以下至於庻人之子弟皆入小
學而教之以灑掃應對進退之節禮樂射御書數之文
此節先言學之大備次言小學之事灑掃應對進退
之節見禮記禮習度數節文所以教之中樂明聲音
髙下所以教之和射法一弓挾四矢驗中否以觀徳
行御法一車乗四馬御者執轡立車上欲調習不失
馳驅書書字之體可以見心畫數筭數之法可以盡
物變六藝非八嵗以上所能究不過使曉其名物而
已故上三者言節有品節存焉下六者言文文者名
物之謂非其事也

　　及其十有五年則自天子之元子衆子以至公卿大夫
元士之適子與凡民之俊秀皆入大學而教之以窮理
正心修已治人之道此又學校之教大小之節所以分
也

　　此節言大學之事天子元子是繼世有天下者衆子
則建為諸侯公卿大夫元士之適子亦將有國家之
責民之俊秀他日亦將用之以佐治天下故皆在所
教窮理知之事正心以下行之事八嵗入小學十五
入大學説見白虎通

　　夫以學校之設其廣如此教之之術其次第節目之詳
又如此而其所以為教則又皆本之人君躬行心得之
餘不待求之民生日用彛倫之外

　　上言學校設施之法此言君身立教之本躬行心得
謂躬行仁義禮智之道心得仁義禮智之徳日用如
飲食起居皆是彛倫常理也

　　是以當世之人無不學其學焉者無不有以知其性分
之所固有職分之所當為而各俛焉以盡其力

　　前説上之所以為教此説下之所以為學性分指理
言是體職分指事言是用

　　此古昔盛時所以治隆於上俗美於下而非後世之所
能及也及周之衰賢聖之君不作學校之政不修教化
陵夷風俗頺敗時則有若孔子之聖而不得君師之位
以行其政教於是獨取先王之法誦而傳之以詔後世
此節先言帝王逹而在上以身為教而道行於當世
次言孔子窮而在下以言為教傳諸其徒而道明於
後世是亦天地氣運盛衰使之然也陵小山夷平也
言丘陵隤墮漸與地平教化漸廢亦類於此

　　若曲禮少儀内則弟子職諸篇固小學之支流餘裔
上三篇見禮記下一篇見管子支者木之末流者水
之末餘者食之末裔者衣之末若只以水與衣皆謂
支分之流餘末之裔

　　而此篇者則因小學之成功以著大學之明法外有以
極其規模之大而内有以盡其節目之詳者也

　　規模之大指三綱領節目之詳指八條目此即所謂
先王治化之序至孔子時方發明之以為大學教人
之法

　　三千之徒盖莫不聞其説而曽氏之傳獨得其宗於是
作為傳義以發其意

　　曾子又推夫子之意而為之傳

　　及孟子没而其傳泯焉則其書雖存而知者鮮矣自是
以來俗儒記誦詞章之習其功倍於小學而無用異端
虚無寂滅之教其髙過於大學而無實

　　此節言人亡教熄虚無指老氏寂滅指佛氏雲峯曰
此之虚虚而有彼之虚虚而無此之寂寂而感彼之
寂寂而滅所以髙而無實若吾儒窮理正心之學便
著逐一就事物上理㑹所以異於老佛實而有用俗
儒害於内者異端害於外者異端是總名虚寂是其
中節目之大者

　　其他權謀術數一切以就功名之説與夫百家衆技之
流所以惑世誣民充塞仁義者又紛然雜出乎其間使
其君子不幸而不得聞大道之要其小人不幸而不得
蒙至治之澤晦盲否塞反覆沈痼以及五季之衰而壊
亂極矣

　　此節言學之教不傳權是變詐謀是隂計術數是小
道智數也百家如諸子小説之類衆技如隂陽卜筮
醫藥之類惑世誣民使斯民昬而不能知充塞仁義
使斯道壅而不能行大道之要指大學中所載者至
治之澤指大學中流出者不聞不蒙由上之人不能
知不能行也晦如月之晦盲如目之盲否如氣之否
塞如川之塞晦盲言不明否塞言不行反覆是展轉
愈深而不可去沈如物没於水而不可浮痼如病著
於身而不可愈五季指五代季世

　　天運循環無徃不復宋徳隆盛治教休明於是河南程
氏兩夫子出而有以接乎孟氏之傳實始尊信此篇而
表章之既又為之次其簡編發其歸趣然後古者大學
教人之法聖經賢傳之指粲然復明於世雖以熹之不
敏亦幸私淑而與有聞焉顧其為書猶頗放失是以忘
其固陋采而輯之間亦竊附己意補其闕畧以俟後之
君子極知僭踰無所逃罪然於國家化民成俗之意學
者修已治人之方則未必無小補云淳熙己酉二月甲
子新安朱熹序

　　此節言學之教復顯始㧞大學篇於戴記中先言程
子應運而生上接孟子後言補程子而全孔曾之書
治教休明謂治休美而教詳明表章表而出之章而
顯之歸趣趣言其始歸言其終指歸也趣向也
(案大戴記保傅篇古者年八嵗出就外舍學小藝焉履小節焉束髮就大學學大藝焉履大節焉注
曰小學謂庠門一作虎闈大學王宫之東束髮謂成童白虎通曰八嵗入小學十五入大學此太子
之禮也尚書大傳曰公卿之太子元士之嫡子年十三入小學年二十入大學此王子入學之期也
又曰諸子姓既成者至十五入小學其蚤成者十八入大學愚案年數互有不同疑自天子太子而
下為之節而文公獨以白虎通論為斷者舉其重也又案語子曰吾十有五志于學朱子注曰即大
學之道學記古者大學之教一年入學比年考校五年小成九年大成所謂辨志所謂知類通逹强
立不反者亦與十五志學三十而立之言合則知文公以年十五為斷者示學者一定之凖則也)










　　欽定四庫全書

　　大學集説啓蒙　　　　　　元　景星　撰

　　子程子曰大學孔氏之遺書而初學入徳之門也於
今可見古人為學次第者獨賴此篇之存而論孟次
之學者必由是而學焉則庻乎其不差矣(程子上加子字是尊
之之辭傲公羊傳子沈子例大學經文本先王治化之序因孔子先世所藏故曰孔氏遺書大抵為學工
夫次第必由是始故曰入徳之門邵氏謂他書自平天下推而至於正心而言者有矣而未有推正心本
於誠意誠意本於致知致知在於格物而言者也故云為學次第獨賴此篇之存如論孟所言乃大學間
架中窻户一般學者先讀此而後論孟則知此是格致之事此是誠正之事此是修齊治平之事如此看
得透則句句有著落故由是入門而堂而□不差矣)

　　大學之道在明明徳在親民在止於至善(程子曰親當作新)
大學者大人之學也明明之也明徳者人之所得乎
天而虛靈不昧以具衆理而應萬事者也但為氣禀
所拘人欲所蔽則有時而昬然其本體之明則有未
嘗息者故學者當因其所發而遂明之以復其初也
新者革其舊之謂也言既自明其明徳又當推以及
人使之亦有以去其舊染之汚也止者必至於是而
不遷之意至善則事理當然之極也言明明徳新民
皆當止於至善之地而不遷盖必其有以盡夫天理
之極而無一毫人欲之私也此三者大學之綱領也
(人之所得乎天六字原明徳所從來虗靈指氣言不眛指理言此明之實具衆理應萬事此徳之實若以
具衆理應萬事兩句對言上句是徳之體未發者也下句是德之用已發者也然其所以應萬事者即具
衆理之所為者也虚者心之寂靈者心之感不昧是明虚則明存於中靈則明應於外惟虚故能具衆理
惟靈故能應萬事所具之理即格致之理外應之事即誠正修齊治平之事有時而昬説心本體之明説
性所發説情氣禀是内根自有生之初言物欲是外染自有生之後言必至是未至必求至不遷是既至
不當遷事理當然釋善字極字釋至字自散在萬物而言則曰事理是理之萬殊處自人心得於天者而
言則曰天理是理之一本處綱領如網之有綱衣之有領饒氏曰明之功有二一是因其發而充廣之使
全體皆明一是因已明而繼續之使無時不明)

　　此三句為大學一篇綱領若更推其極又只在明
明徳一句大學之道言大人為學之方也此道字
便是方字與孟子深造之以道之道字同三在字
章句訓當字言大人為學之方當明明徳當新民
當止於至善也明徳即是心心屬火縁他是箇光
明發動底物所以謂之明徳盖人之初生得天地
之理又得天地之氣理與氣合所以如此虛靈而
光明故章句釋明徳曰虚靈不昧以具衆理而應
萬事虚靈不昧釋明字具衆理應萬事釋徳字虚
靈不昧是心具衆理是性應萬事是情以此觀之
又可見明徳不但以心言而包性情在其中要之
性便是所得之理心便是盛載此理而敷施發用
者也程子謂心統性情者正此謂也只為此明徳
不離乎氣後來卻被氣稟物欲兩件來昬了恰如
火漸隐㣲一般便不能照物然其本體之明實不
曾息滅還有時發見於日用之間如見孺子入井
而怵惕見不義而羞惡皆其發見者也學者當因
其發見而充廣之充廣便如把那隐㣲之火再吹
教著使此火復明即所謂明其明徳也上明字是
用力字凡人之生同有此明徳我既自明其明徳
又當推以及人使其亦如我之用力以明其所有
之明徳此即所謂新民也新是使他除去舊習之
謂亦是用力字雖曰用力又非謂強有以新之也
或使之得於觀感由於政化有以作成其自新之
機爾至善是事理之至當處猶言極好即事物裏
面天然自有之中亦自明徳中來者且如孝是明
徳自有箇當然之則不及固不可若過其則必有
封股之事須是到至當處而不遷方是止至善故
自理之得於心者言則曰明徳自理之見於事者
言則曰至善求其初則非二物也止者必至於是
而不遷之意言明徳新民兩事皆當止於此而不
可遷也總而言之至善是明徳本然之則止至善
又是明明德之則明明徳又為下兩句綱領至善
又為上兩句標準

　　(一節明徳二字出堯典明徳新民並言出康誥止之一字出虞書益稷至善即堯舜以來相傳之中
道自始學言之則謂之至善至其極致則謂之中聖賢相傳皆有所授非苟言也學記言大學之教
此言大學之道二字當並看下文言近道亦與此道字相應道之無過不及處即是中)

　　知止而后有定定而后能静静而后能安安而后能慮
慮而后能得(后與後同後放此)

　　止者所當止之地即至善之所在也知之則志有定
向静謂心不妄動安謂所處而安慮謂處事精詳得
謂得其所止(知之一之字指至善之所在言於事事物物皆知其所當止之理也即物格知
至之謂)

　　此節專為止至善言之止字從上文止字説來知
止只是知至善所在纔知止便定下面四者自然
相因而見須到得其所止方是若要得其所止直
是能慮方好慮是思之精審也慮只是能處置事
異端亦説得定静安只是處置事物不下便是不
能慮其不能慮者由其不能先格致而知所止故
也知止如為子必當孝為臣必當忠能得是身行
忠孝之事而得所止若徒知此理至於事親事君
之際為私欲利禄所汨不能盡其忠孝便是不能
得其所止能慮然後能得知是知其所止得是行
其所止定静安屬知慮得屬行此五節是功效次
第不是工夫節目其相去但有淺深爾與中庸動
變化相類若説工夫只知止以前自有工夫了胡
氏曰知止二字不可作用力看用力只在下文格
物致知上盖格物致知則是求知所止之工夫物
格知至則是知所止之功效定静安慮得五者又
是知止之效定而能静是事未來而此心之寂然
不動者不失安而能慮是事方來而此心之感而
遂通者不差定以理言故曰有静以心言故曰能
安就身上説慮就事上説下文致知一知字已張
本於此

　　(二節論所以止於至善之中止字文公所謂至善之所在愚案所在二字學者須精加體認此道之
所散在萬物其體實具於人之一心有定謂物各有一定之理知之則此志方有定向然必反求之
心能静能安是此心未發時事能慮能得是此心已發時事静謂存養之宻能安安其所止能慮謂
鑒察之精能得得其所止也此段本節齋蔡氏説明文公未盡之㫖盖聖賢傳授心法宜詳玩焉)

　　物有本末事有終始知所先後則近道矣

　　明徳為本新民為末知止為始能得為終本始所先
末終所後此結上文兩節之意

　　此叚結上兩節明徳新民是物故有本末知止能
得是事故有先後明徳是理㑹一己之一物新民
是理㑹天下之萬物曰知所先後是再結上兩節
一先字起下文六先字一後字起下文七后字曰
則近道矣盖道者當行之路知先後方是知得在
面前未行在道上所以只曰近事物對言則物自
物事自事專言物則事在其中物有形事無迹明
徳新民以人已對言故曰物知止五者是一事終
始故曰事

　　(三節結上文兩節引下文兩節之意物即格物之物先字引下文六箇先字後字引下文七箇後字
此物字指心身家國天下而言此事字指正修齊治平而言)

　　古之欲明明徳於天下者先治其國欲治其國者先齊
其家欲齊其家者先修其身欲修其身者先正其心欲
正其心者先誠其意欲誠其意者先致其知致知在格
物(治平聲後倣此)

　　明明徳於天下者使天下之人皆有以明其明徳也
心者身之所主也誠實也意者心之所發也實其心
之所發欲其一於善而無自欺也致推極也知猶識
也推極吾之知識欲其所知無不盡也格至也物猶
事也窮至事物之理欲其極處無不到也此八者大
學之條目也(前云因其所發而遂明此云實其心之所發性發為情其初無不善即當加明
之之功心發為意便有善有不善不可不加夫誠之之功聖賢教人多就發處用功一從本體上説一從
念頭上説)　章句一於善祝本改作必自慊

　　此節以八條目逆説上者是明明徳新民之工夫
古之二字指先王立學教人時凡言欲先二字謂
欲如此則先如此以工夫節次言也言先王時欲
明明徳於天下者必先治其國治國者使一國之
人明其明徳也欲治其國者先齊其家齊家者使
一家之人明其明德也修身至致知格物乃所以自
明其明徳也致知格物是知之事誠正修是行之
事齊家是推行之始平天下是推行之極上六者
皆以欲先字為次第獨致知便在格物在字與章
首三在字相應比欲先字又𦂳此節工夫所難在
致知誠意上先儒謂致知是夢覺闗誠意是善惡
闗過得此二闗已後工夫一節易一節獨格物工
夫尤難物即事也天下之事一事必有一理大學
教人先即事以窮理自然有以推極其知理即至
善之所在能事事物物窮到至善之地便是格物
格物即所以致知格物是零碎説致知是就全體
説纔去格事物之理便是致吾心之知盖心外無
理理外無事知在我而理在物故格物即是致知
知是心之靈不可作虚字看朱子所謂心之神明
妙衆理而宰萬事者是也八條目説各詳本傳
(四節正心修身是明徳齊家治國平天下是新民心至於正身至於修家至於齊國至於治天下至
於平便是至善物格是夢覺闗誠意是善惡闗亦曰人鬼闗學者入門須從此二重闗方能進歩)

　　物格而后知至知至而后意誠意誠而后心正心正而
后身修身修而后家齊家齊而后國治國治而后天下
平(治去聲後倣此)

　　物格者物理之極處無不到也知至者吾心之所知
無不盡也知既盡則意可得而實矣意既實則心可
得而正矣修身以上明明徳之事也齊家以下新民
之事也物格知至則知所止矣意誠以下則皆得所
止之序也(修身以上至新民之事四句結前節條目工夫歸於明徳新民二綱上物格知至至
得所止之序四句結此節條目效騐上貫知止能得五句而又總歸於止至善之一綱上此可見三綱之
統八目八目之𨽻三綱也可得二字貼而后二字)

　　此節以八條目順説下者是明明徳新民止至善
之功效凡言而后二字謂既如此然後如此故上
文格致誠正等八字皆用力字此節八字皆是功
效物格是外面無所不盡知止是裏面無所不盡
上文知止則止字重就事上説言知其所當止也
此知至則至字重就心上説言其知識無不盡也
物格謂理之散在萬物者無不格知至謂理之㑹
於一心者無不知物格至修身則明徳明而新民
之體立家齊至天下平則民新而明徳之用行物
格知至意誠心正身修乃明明徳之所以止於至
善家齊國治天下平乃新民之所以止於至善
(五節物格知至是知其所止誠意以下是得其所止物格知至皆是指知而言但物字説得開闊天
下之物皆是一物之中必有一箇當然不可易之則所謂至善也知字説得細密卻是就人心知覺
處推之以極其至知至二字乃孔子之言見易乾卦自心身至於家國天下無一事不要知其至處
意誠心正身修家齊國治天下平雖皆是指行而言但意誠得盡是一箇大闗正心是心思上要誠
得盡修身是躬行上要誠得盡齊家是推盡此誠施之於一家治國以至平天下是要推盡此誠施
之於一國以及於天下自心身至家國天下無一事不要誠得盡知字是就心之知覺不昧上説意
字是就心之念慮方萌處説自物格而後知至是博而反約就開闊處收斂教細密自誠意而后心
正以至於天下平是由約而施博又自細密處推得開闊此心大包天地細入毫芒知主静意主動
方其涵養之時知覺虚靈洞然無一理之不燭及其應酬之際念慮研宻秩然無一事之少差則正
心以下工夫始有可得而言者矣)

　　自天子以至於庻人壹是皆以修身為本

　　壹是一切也正心以上皆所以修身也齊家以下則
舉此而錯之耳(壹切如以刀切物取其整齊出漢書平帝紀此字指修身言)
饒氏謂此叚是八條目中揭出箇修身為總要而
言之盖天下之本在國國之本在家家之本在身
是皆當以修身為本前兩節是詳説此是反説約
也

　　(六節專言修身孟子曰天下之本在國國之本在家家之本在身)

　　其本亂而末治者否矣其所厚者薄而其所薄者厚未
之有也

　　本謂身也所厚謂家也此兩節結上文兩節之意(前節
重在身上此節重在家上周子曰治天下有本身之謂也治天下有則家之謂也家難而天下易家親而
天下踈由近而逺其勢自然如此此非教人薄於逺正是教人厚於近也上文家言齊者正倫理此言厚
者篤恩義也上節是正結八條目此節是反結八條目)

　　(七節專言修身齊家案白虎通論小學在公宫南之左大學在郊天子太學羣后太子公卿大夫元
士嫡子皆造焉天子太子有天下之責羣后太子有一國之責大夫嫡子有一家之責治國平天下
固指天子諸侯而言若修身齊家通天子庻人皆有之故後二章特舉重而言)

　　右經一章盖孔子之言而曾子述之其傳十章則
曾子之意而門人記之也舊本頗有錯簡今因程
子所定更考經文别為序次如左(蓋字疑辭則字決辭許氏叢説
曰明明徳新民止至善及下逆順兩言八條目共四十三字是先王立學教人之法其餘皆孔子發
明之言觀三在字及古之二字可見)凡傳文雜引經傳若無統紀然
文理接續血脉貫通深淺始終至為精宻熟讀詳
味乆當見之今不盡釋也

　　康誥曰克明徳

　　康誥周書克能也

　　武王封康叔而告之故曰康誥此一明字指工夫
言克字亦有力曾子引之釋明明徳若曰人皆有
是明徳而不能明惟文王能明之也

　　大甲曰顧諟天之明命(大讀作泰諟古是字)

　　大甲商書顧謂常目在之也諟猶此也或曰審也天
之明命即天之所以與我而我之所以為徳者也常
目在之則無時不明矣

　　大甲湯孫之名此明命即明徳之本原但自我得
之於天而言謂之明徳自天與我而言謂之明命
顧諟猶云看此顧諟明命即所謂明明徳也顧字
正貼上一明字

　　帝典曰克明峻徳(峻書作俊)

　　帝典堯典虞書峻大也

　　峻徳即大徳曰克明峻德言堯能明其大徳而盡
已之性無不明也此明字亦明之之明

　　皆自明也

　　結所引書皆言自明已徳之意

　　此一句結三引書言皆是明已之明徳也玩一自
字使人惕然有警省若曰明是自明昬亦是自昬
也

　　(明徳傳首言明徳次言明命本其所受而言次言峻徳則極其大之稱也末句總結明徳)
右傳之首章釋明明徳　此章首言克明徳是
自明之始事終言克明峻徳是自明之終事
中言顧諟天之明命是自明之工夫雜引三
書而斷以一言章句謂文理接續血脉貫通
此類可見

　　湯之盤銘曰茍日新日日新又日新

　　盤沐浴之盤也銘名其器以自警之辭也茍誠也湯
以人之洗濯其心以去惡如沐浴其身以去垢故銘
其盤言誠能一日有以滌其舊染之汚而自新則當
因其已新者而日日新之又日新之不可略有間斷
也

　　盤邵氏謂恐盥頮之盤此節工夫全在茍字又字
上茍字是志念真確於其始又字是工夫不斷於
其終日日新是中間接續意此章雖釋新民此三
新字皆未説到新民上移新民之新以自新自新
者即所謂明其明徳也盖欲新其民者必先自新
故先説自新且又接上章自明之意或問謂自新
之至新民之端是也

　　康誥曰作新民

　　鼓之舞之之謂作言振起其自新之民也

　　此方是説新民之工夫作是鼓舞作興之也即在
新民之新字亦是就在上之人説新民是遷善改
過自新之民言上之人既有以自新又從而鼔舞
振作之使其振奮踴躍以興起同然之善心此便
是作新民

　　詩曰周雖舊邦其命維新

　　詩大雅文王之篇言周國雖舊至於文王能新其徳
以及於民而始受天命也

　　此言新民之功效或問謂自新新民之極是也言
周之有邦自后稷以來千有餘年至文王聖徳日
新民亦丕變故天命之以有天下是其邦雖舊而
命則新也前明命是始初禀受㡳以理言此命新
是末後膺受㡳以位言章句始字貼新字

　　是故君子無所不用其極

　　自新新民皆欲止於至善也

　　此句既結上文又起下章之意極即至善之所在
用其極者即所謂止於至善也能止然後能用章
句是故二字正貼無所不三字

　　(首言自新次言新民次言天命之新末一句總結明徳新民極字是引下文止至善之義)
右傳之二章釋新民　章内五新字皆非新民
之新盤銘言自新康誥是民之自新詩言天
命之新然新民之意卻在作字上學者宜熟
玩

　　詩云邦畿千里惟民所止

　　詩商頌𤣥鳥之篇邦畿王者之都也止居也言物各
有所當止之處也

　　此節重在止字邦畿天下之中至善事理之中借
粗以明精言王畿居天下之中故惟民所止至善
為事理之中故學者所當止也章句物字包得廣
(此一節言止字繼以言聖人之止以為之凖則前章結以知止至此又言敬止○至善之大目也)

　　詩云緡蠻黃鳥止于丘隅子曰於止知其所止可以人
而不如鳥乎(緡詩作緜)

　　詩小雅緡蠻之篇緡蠻鳥聲丘隅岑蔚之處子曰以
下孔子説詩之辭言人當知所當止之處也(岑是山尖鋭處
蔚是林蓊茂處山尖鋭則網羅弓矢不可到林蓊茂則鷹隼不可及)

　　此節釋知所止重在知字觀所引孔子之言可知
若曰鳥於其欲止之時猶知擇其當止之處豈可
人反不如鳥之能知所止乎此又不特釋知止并
能得之義皆釋之盖知止乃得所止之由也故下
文便接得所止云

　　詩云穆穆文王於緝熙敬止為人君止於仁為人臣止
於敬為人子止於孝為人父止於慈與國人交止於信
(於緝之於音烏)

　　詩文王之篇穆穆深逺之意於歎美辭緝繼續也熙
光明也敬止言其無不敬而安所止也引此而言聖
人之止無非至善五者乃其目之大者也學者於此
究其精微之藴而又推類以盡其餘則於天下之事
皆有以知其所止而無疑矣(學者於此以下乃章句推廣傳文言外之意精
是明白之至理指仁敬孝慈信五者言㣲指五者中纎悉曲折之事言推類盡其餘謂於仁敬孝慈信中
各類推以盡其餘者盖謂天下之事無大無細皆有箇當然之則故也若不能推類盡其餘便是執一又
安得謂之至善)

　　此節釋得所止緝熙敬止是文王作聖之工夫效
驗緝熙是工夫敬止是效驗緝是連續無間斷之
謂熙是光明無蔽隔之謂孟唯聖人之心表裏洞
然無有蔽隔連續光明自無不敬而所止者莫非
至善為人君以下是傳者言文王敬止之目如此
不可就衆人身上泛説但敬止之敬指全體言自
包得下面五者止於敬之敬只指一事言天下之
大倫有五止言三者是就文王所止之實言之故
不及夫婦兄弟也舉凡例使學者類推則天下之
事皆可知其止矣緝熙敬止是止至善之本仁敬
孝慈信是止至善之目

　　詩云瞻彼淇澳菉竹猗猗有斐君子如切如磋如琢如
磨瑟兮僴兮赫兮喧兮有斐君子終不可諠兮如切如
磋者道學也如琢如磨者自修也瑟兮僴兮者恂慄也
赫兮喧兮者威儀也有斐君子終不可諠兮者道盛徳
至善民之不能忘也

　　詩衛風淇澳之篇淇水名澳隈也猗猗美盛貌興也
斐文貌切以刀鋸琢以椎鑒皆裁物使成形質也磋
以鑪錫磨以沙石皆治物使其滑澤也治骨角者既
切而復磋之治玉石者既琢而復磨之皆言其治之
有緒而益致其精也瑟嚴宻之貌僴武毅之貌赫喧
宣著盛大之貌諠忘也道言也學謂講習討論之事
自修者省察克治之功恂慄戰懼也威可畏也儀可
象也引詩而釋之以明明明徳者之止於至善道學
自修言其所以得之之由恂慄威儀言其徳容表裏
之盛卒乃指其實而歎美之也(治之有緒謂先切琢而後磋磨以喻循序
漸進而工夫不亂益致其精謂既切琢而又須磋磨以喻求其極致而工夫不輟講習討論為致知之事
是一串説省察克治為力行之事是兩節意省是内省察是宻察此求已有未善也克是勝去治是平之
此去其不善以從善也得之二字與經文能得字相應卒指其實指盛徳至善言此又可見至善之實即
盛德盛德之實即明徳也盖明徳盛徳皆是此理但一自得於禀賦之初言一自得於踐履之後言)音
釋(澳於六反菉詩作緑猗叶韻音阿􁃊下版反喧詩作咺誼詩作諼並況晚反恂鄭氏讀作俊)
此節釋明明徳止於至善詩本美武公之徳借其
辭以發學問自修之義有斐指已成君子斐然有
文者而言也工夫全在切磋琢磨四字上切而不
磋未到至善處琢而不磨亦未到至善處自工夫
言之切磋易於琢磨故以切磋比致知琢磨比力
行傳者以恂慄釋瑟僴以威儀釋赫喧朱子謂瑟
僴是嚴敬存於中赫喧是光輝著於外此二句雖
自其氣象上言然必二者兼有方為至善若但瑟
僴而未至於赫喧則亦未得為至善也此四句是
此節緊要處專説至善但上二句是得止至善之
由下一句是止至善之驗有斐君子終不可諠兮
二句謂止至善君子終能使民仰之而不忘也自
如切如磋道學以下傳者釋詩之辭道學就致知
上説止至善自修就力行上説止至善恂慄在裏
威儀在表盛徳以身之所得言至善以理之所極
言其所以切磋琢磨者正求止於此而已末言盛
徳至善民不能忘一句正釋有斐君子終不可諠
兮二句且起下新民止至善之意

　　詩云於戲前王不忘君子賢其賢而親其親小人樂其
樂而利其利此以没世不忘也(於戲音嗚呼樂音洛)

　　詩周頌烈文之篇嗚呼嘆辭前王謂文武也君子謂
其後賢後王小人謂後民也此言前王所以新民者
止於至善能使天下後世無一物不得其所所以既
没世而人思慕之愈久而不忘也此兩節咏嘆淫泆
其味深長當熟玩之(饒氏謂咏嘆言其辭淫泆言其義淫泆者意味泆乎言辭之外
也此四字出樂記)

　　此節釋新民止於至善不忘接上文不忘二字上
文是説當世之民不忘君子盛徳至善之實以見
明明徳之極功此是説後世之民不忘前王盛徳
至善之餘澤以見新民之極功賢親樂利上四字
皆指後人言下四字皆指前王言觀四其字可見
但賢親二字指前王之身言樂利二字指前王之
澤言賢其賢如堯舜文王之徳後世尊仰之是也
親其親如后稷之徳後世子孫宗之以為先祖之
所自出是也樂其樂如含哺鼓腹之類是也利其
利如耕田鑿井之類是也此四字以君子小人對
言以見前王所以新民止於至善者能使天下後
世若上若下無一不得其所故雖已沒而猶不能
忘也上文明徳止至善以用功説見其修諸已者
盡此新民止至善專以成功説見其入於人者深
(言新民之止於至善賢親指有位而言樂利謂田野之小民也)

　　右傳之三章釋止於至善　饒氏曰明徳新民
兩章釋得甚略此章釋得甚詳工夫又備可
見篇首三句又重在此一句胡氏曰此章後
二節兼釋八條目在内學是格致之事自修
是誠正修之事親親至利利是化及家國天
下之事

　　子曰聽訟吾猶人也必也使無訟乎無情者不得盡其
辭大畏民志此謂知本

　　猶人不異於人也情實也引夫子之言而言聖人能
使無實之人不敢盡其虚誕之辭盖我之明徳既明
自然有以畏服民之心志故訟不待聽而自無也觀
於此言可以知本末之先後矣

　　此章大㮣聽訟是末使無訟是本此盖推明徳新
民而言也明徳是本新民是末聽訟即新民之事
能使之無訟者即明徳也下面無情者不得盡其
辭大畏民志二句乃傳者續所引之辭以足能使
民無訟之意此謂知本一句只是結使無訟一股
之意若欲文義通暢自下説上方可盖因我之明
徳既明故能大有以畏服民之心志而使之不敢
盡虚誕之辭是以雖聽訟無異於衆人而自無訟
之可聽此即已徳既明而民徳自新之意如虞芮
争田不敢履文王之庭是文王之徳大畏民志自
然無訟也無訟則民新使民無訟惟明明徳者能之
(語見論語聴訟道之以政齊之以刑也無訟道之以徳齊之以禮也)

　　右傳之四章釋本末　盧氏謂經文物有本末
上有知止能得一節前章釋止至善而知止
能得之義在其中物有本末下有終始先後
又有修身為本及本亂末治此言知本則不特
終始之義在其中而為本及本亂末治亦在其中

　　此謂知本

　　程子曰衍文也

　　此謂知之至也

　　此句之上别有闕文此特其結語耳

　　程子謂上句為衍文饒氏謂知本二字是物格二
字之誤此二句即此章之結語也闕文當在此二
句之上章句則謂闕文在此二句之中江西呉氏
澂謂經文知止至則近道矣四十二字為格物致
知傳上半截而以第四章及此為下半截無闕文
也吳氏此説雖與章句不同學者不可不知
(釋格物致知愚案此謂知本一句非但衍文正是釋格物二字經言物有本末此本字便是指乃極
本窮原處即至善之所在也經曰知止傳亦曰於止知其所止經曰物有本末傳亦曰知本非釋格
物知至而何哉程子曰格物者謂知至善之所在引詩者四引子曰者一上言知止下言知本而結
之以此謂知之至也便是釋物格知至雖謂之傳無闕文可也先儒多疑知止與物有本末正是格
物致知傳如此則静安慮得四字即可以見吾心之全體大用無不明處謂非致知工夫不可本末
終始四字即可見衆物之表裏精粗無不到處謂非格物工夫不可不待補而義已足此説得之矩
堂董氏姑附識於此中庸子曰知所以修身則知所以治人知所以治人則知所以治天下國家學
莫先於致知其所知者不過自心而身自身而家國天下此外無餘藴矣)

　　右傳之五章盖釋格物致知之義而今亡矣

　　間嘗竊取程子之意以補之曰所謂致知在格物者
言欲致吾之知在即物而窮其理也盖人心之靈莫
不有知而天下之物莫不有理惟於理有未窮故其
知有不盡也是以大學始教必使學者即凡天下之
物莫不因其已知之理而益窮之以求至乎其極至
於用力之乆而一旦豁然貫通焉則衆物之表裏精
粗無不到而吾心之全體大用無不明矣此謂物格
此謂知之至也

　　此節是朱子補格物致知傳文之闕者言欲致吾
之知在即物而窮其理二句只是要見得格致是
一事盖人心之靈莫不有知而天下之物莫不有
理二句只是推原知與理之所從來見得知在心
理在物也惟於理有未窮故其知有不盡只是言
窮事物之理即是致吾心之知理苟未窮則知亦
未盡也此意又欲使學者不可不致其格致之功
大學教人以格致為起首第一事故曰始教始教
指格致言即凡天下之物至以求至乎其極三句
正是説格物用功當如此久字與一旦字相應豁
然貫通四字只是説覺悟處格物是究其理之所
當然格來格去至於豁然貫通卻是悟其理之所
以然所謂纔明此即曉彼也表指人物所共由裏
指吾心所獨得表也粗也理之用也裏也精也理
之體也吾心之全體即具衆理之體大用即應萬
事(闕)　　　　　未説到行上自至於用力之久
至無不明矣皆説(闕)　　效驗觀結語可見朱子
所補此傳只説得格致之大㮣其所以工夫次第
詳見於或問所引程子十七條中此章首所以有
竊取程子之意一句

　　所謂誠其意者毋自欺也如惡惡臭如好好色此之謂
自謙故君子必慎其獨也(惡好上字皆去聲謙讀為慊苦劫反)

　　誠其意者自修之首也毋者禁止之辭自欺云者知
為善以去惡而心之所發有未實也慊快也足也獨
者人所不知而已所獨知之地也言欲自修者知為
善以去其惡則當實用其力而禁止其自欺使其惡
惡則如惡惡臭好善則如好好色皆務決去而求必
得之以自快足於已不可徒苟且以徇外而為人也
然其實與不實盖有他人所不及知而已獨知之者
故必謹之於此以審其㡬焉(誠正修皆自修之事而誠意居其始故曰自修
之首知為善以去惡知字雖從致知上來亦秉彛之天所固有者下面心之所發有未實一句正指自欺
説地猶處也指意之所在言務決去説惡惡臭求必得説好好色苟且是去惡不決徇外是為善非為已
謹之於此此字指獨字發是初動㡬亦是初動處㡬正是善惡之闗)

　　此節專説誠意正義為誠之之方誠意只是著實
為善著實去惡若自欺者則為善去惡之意皆不
實矣先儒自欺之説甚多看來只是瞞自家之心
便是自欺纔欺人便是自欺今人虚偽不實者皆
自欺者也下面自謙二字正與自欺相對一正一
反快而又足方是自謙自謙是意誠自欺是意不
誠惡惡臭好好色是誠意譬喻觀二如字可見下
面此之謂自謙一句正是結上毋自欺與二如字
兩句慎獨二字是誠意工夫上章致知是誠意之
本此慎獨是誠意之助此謹獨欲其自謙後謹獨
絶其自欺盖自欺者誠之反也自修者不可如此
故曰毋自欺者誠之充也自修者必欲如此故曰
此之謂君子小人之分只在自欺自謙上此獨字
指心之所獨知後獨字指身之所獨居饒氏嘗謂
獨字不是專指暗室屋漏處亦不是專指念慮初
萌時若専指暗室屋漏則程子於出門使民處何
以言謹獨若專指念慮初萌則程子於灑掃應對
處何以言謹獨盖出門使民灑掃應對事也所以
主此事者意也事形於外固衆人所共見意存於
中則已之所獨知故謂之獨意與事相為終始意
之萌事之始意之盡事之終自始至終皆當致謹
中庸謂誠者物之終始不誠無物正此謂也　好
惡人情之大端故自此章首提起此二字善者天
命所賦之本然惡者物欲所生之邪穢

　　(案誠之一字本於商書至夫子始大明其義至中庸有明善誠身之言行之天下國家皆此誠也明
善即格物致知也誠身即誠意正心修身也其言慎獨工夫及誠之不可揜等語與此章實相表裏
而尤為明切惟至誠為能盡其性明明徳之止至善也推而至於盡人之性新民之止於至善也本
之心身此誠也行之家國天下亦此誠也學者宜深考)

　　小人閒居為不善無所不至見君子而後厭然揜其不
善而著其善人之視已如見其肺肝然則何益矣此謂
誠於中形於外故君子必慎其獨也(閒音閑厭鄭氏讀為黶)
閒居獨處也厭然消沮閉藏之貌此言小人隂為不
善而陽欲揜之則是非不知善之當為與惡之當去
也但不能實用其力以至此耳然欲揜其惡而卒不
可揜欲詐為善而卒不可詐則亦何益之有哉此君
子所以重以為戒而必謹其獨也(獨處之獨指身之所獨居言消沮是
平時許多豪氮自不可留閉藏是暫為善以閉藏不善一是無心一是有意朱子謂消沮是閉藏之原非
不知善之當為與惡之當去一句即前節知為善去惡之意不能實用其力即心之所發有未實之意但
前節説君子自欺此説小人為不善所以立言㣲有不同耳此字指為不善卒字猶終字)

　　此節是形容小人自欺情狀以為誠意之戒閒居
為不善便是自欺厭然便是不自謙揜不善而著
善便是欺人自欺與欺人勢相因始自欺終必至
於欺人上節毋自欺説得細自君子心術之㣲處
言此言小人之自欺説得粗自小人詐偽之著處
言厭然小人自欺之驗處下節心廣體胖君子自
謙之驗處二處正相對此小人非不知善惡之是
非只由知之不真故致陷於自欺如此此所以物
格知至真意誠之根基也歟胡氏曰末章長國家
務財用之小人即此閒居為不善之小人始害自
家心術終害天下國家

　　曾子曰十目所視十手所指其嚴乎

　　引此以明上文之意言雖幽獨之中而其善惡之不
可揜如此可畏之甚也

　　此只是發明上文之意言小人之為不善雖在幽
獨之中恰與十目十手所指視處相似其嚴乎三
字即畏甚之辭也大㮣發明人之視已如見肺肝
二句之意思多中庸莫見乎隐莫顯乎㣲意本諸
此

　　富潤屋徳潤身心廣體胖故君子必誠其意(胖歩丹反)
胖安舒也言富則能潤屋矣徳則能潤身矣故心無
愧怍則廣大寛平而體常舒㤗徳之潤身者然也盖
善之實於中而形於外者如此故又言此以結之
此節是形容君子自謙氣象以為誠意之勸大㮣
後二節各發明前一節上文是惡之實中形外此
是善之實中形外故上則言必慎此則言必誠聖
賢示人之言可謂真切富潤屋一句只是比起下
徳潤身一句心廣體胖徳之潤身者如此徳即善
之實中形外者也下必誠其意一句結上三句胡
氏謂孟子説浩氣處正與此相合自謙即自反而
縮自欺即自反不縮厭然即氣餒心廣體胖即浩
然之氣

　　右傳之六章釋誠意　經曰欲誠其意先致其
知又曰知至而后意誠盖心體之明有所未
盡則其所發必有不能實用其力而苟焉以
自欺者然或已明而不謹乎此則其所明又
非已有而無以為進徳之基故此章之指必承
上章而通考之然後有以見其用力之始終其
序不可亂而功不可闕如此云(章句引經之意盖以欲誠
其意必先致知知既至則意然後可誠知以始之行以終之故曰其序不可亂下面功不
可闕一句謂既致知又不可不誠意)

　　此章始言好惡已開後章言好惡之端富
徳對言已寓後章言財用之意身心二字
已含下章修身正心意然下章止言心不
正身不修之病而治病之方實在此章謹
獨上(闕)　　修時但宻察加審而已饒氏
曰此章實(闕)　　　　之要故程子論天
徳與王道皆曰其要只在謹獨天徳即心
正身修之謂王道即齊家治國平天下之
謂謹獨即誠意之謂　又曰大學八條目
毎章皆連兩事而言獨誠意前不連致知
後不連正心單舉為一章盖致知屬知誠
意屬行知行自是兩事當各致其力所以
誠意不連致知誠意與正心雖皆屬行然
誠意不特為正心之要自修身至平天下
皆以此為要若只連正心説意便狹了則
無以見誠意功用之廣如此

　　所謂修身在正其心者身有所忿􁂯則不得其正有所
恐懼則不得其正有所好樂則不得其正有所憂患則
不得其正

　　忿􁂯怒也盖是四者皆心之用而人所不能無者然
一有之而不能察則欲動情勝而其用之所行或不
能不失其正矣(忿是怒之甚懥是怒之留有之二字當重讀之字指忿懥等四者言察字
是學者用力處欲動在事來之初情勝在應事之際)音釋(程子曰身有之身當作心忿弗粉反懥勑
值反好樂並去聲)

　　上章誠意工夫正是分别善惡處最要著力到得
此正心時固自好了又恐於用上偏去故又不可
不加持養之功所謂正者即持養之謂也曰正其
曰其正此兩正字不同一是正心功用一是心之
本體盖心之體叚如鏡空衡平本無不正其用亦
無不正但四者或先一有之於胷中事物之來應
之不能中節然後此心之用方失其正所謂正者
正其心之用也苟四者一有之於胷中便被他為
主於内不特此心應物不能適中雖此心之體亦
反為之動而不得其正矣看來四者之用人不能
無只不要留而不去如有事當怒則怒當憂則憂
事去便當消釋方是不有所有所二字不可輕看
故章句特提有字説出且如顔子未嘗不怒特不
遷爾其不遷者以其不能留故也恐懼好樂憂患
皆然四事皆以兩字相連説大㮣是上一字稍輕
下一字尤重忿􁂯好樂由中應外恐懼憂患自外
感中四者之發只要在無中發出未發不可先有
期待之心將發不可有偏倚之心已發不可有留
滯之心如此方是不有所胡氏曰存養省察四字
正是正心時工夫事之方來念之方萌此是省察
時節前念巳過後事未來此是存養時節存養者
存此心本體之正省察者惟恐此心之用或失之
不正而求以正之也須看章句二察字此心之靈
苟失其正則心便不存心不存便不能察故下文
便接心不在焉去

　　(首一節言心正謂之心之所向恐其有所偏係已過得誠意一闗已有善而無偏故更加省察工夫
上章知字意字雖暫指心而言然知字是就心之知覺處説意字是就心之發念處説至此章方直
指心之全體學者必於此心之全體洞然虚明無所係累則其大用流行自無不得其正矣)

　　心不在焉視而不見聽而不聞食而不知其味

　　心有不存則無以檢其身是以君子必察乎此而敬
以直之然後此心常存而身無不修也

　　上節是説有心者之病不可有所偏主此節是説
無心者之病不可無所存主不正由於不存心存
則用無不正故後歸重存心上上言心不正是心
雖應事而所用之情不得其當此言心不在是心
不在事上故與身不相闗所以前節當察此節當
敬上文四不得其正是心不正此視不見以下是
説身不修盖心乃身之主心不存則身不修此謂
修身在正其心一句又結上二節且起下章修身
二字此章與下章皆言病證不言治病之藥章句
於此章用一察字與敬直二字下章用一審字皆
是治病之藥以發傳文未言之意

　　(言身修視聽飲食皆就身説素心之一字始於虞書人心道心便是善惡闗頭惟精者致知也察於
人心道心之間而明於擇善也惟一者誠意也専以道心為主而誠於為善也允執厥中中則無不
正矣湯之制心武之宅心孔子之心不踰矩顔淵之心不違仁皆此心也有所好樂偏於喜也有所
忿懥偏於怒也憂患恐懼偏於憂懼也)

　　此謂修身在正其心

　　右傳之七章釋正心修身　此亦承上章以起
下章盖意誠則真無惡而實有善矣所以能
存是心以檢其身然或但知誠意而不能宻
察此心之存否則又無以直内而修身也(盖意
誠三字以下言誠意然後能正心然或二字以下言既誠意又須正心語録謂誠正修三
章雖若不相連中間又自相貫譬如竹相似雖是一竿其間又有許多節所以二節工夫
各有其序而不可闕也)自此以下並以舊文為正

　　所謂齊其家在修其身者人之其所親愛而辟焉之其
所賤惡而辟焉之其所畏敬而辟焉之其所哀矜而辟
焉之其所敖惰而辟焉故好而知其惡惡而知其美者
天下鮮矣

　　人謂衆人之猶於也辟猶偏也五者在人本有當然
之則然常人之情惟其所向而不加察焉則必陷於
一偏而身不修矣(當然之則則字即有物有則之則字加審二字即謹獨工夫上章言
宻察是謹獨以正其心此言加審是謹獨以修其身聖賢教人節節要人照管如此)音釋(辟讀為僻
惡而之惡敖好並去聲鮮上聲)

　　上章四者是心與物接時事自外來動於中然不
察則與之俱往此五者是身與物接時事是自此
而及於人然徇所向而不審則有所偏盖五者各
有箇當然之則若過了這則便是辟親愛之辟如
愛人之善過於愛而不知其惡賤惡辟如惡人之
惡過於惡而不取其善畏敬辟如子之於父所當
畏敬者過於畏敬則從其令而不諫其不義哀矜
辟如大姦大惡之人義當治之過於哀矜則姑息
而恕之敖惰辟自有一般人其所為不令人起敬
者如孔子不見孺悲孟子不與王驩言者是也若
過於此則流於敖惰而為辟矣敖只是簡於為禮
隋只是懶於為禮若此等者皆是因其所向而陷
於一偏者也人於五者一有如此則身必不修矣
前章言心之用惟怒易發故先忿􁂯此章言情之
接惟愛易偏故先親愛此言五者下止言好惡盖
親愛畏敬哀矜同是好賤惡敖惰同是惡言好惡
二字足以該之矣上四者之發於心但欲其中節
此五者及於人但欲其不踰乎則此章之義實承
上章文義大扺相似盖身修必自正心而來故也
須知此章兩人字皆為衆人言方得若是君子則
自無此五者之病

　　(一節言修身謂身之所接恐其有所偏蔽也親愛畏敬哀矜指所好之人而言有此三等賤惡敖惰
指所惡而言有此二等偏於愛則不知其人之惡偏於惡則不知其人之善矣)

　　故諺有之曰人莫知其子之惡莫知其苖之碩(諺音彦碩叶韻
時若反)

　　諺俗語也溺愛者不明貪得者無厭是則偏之為害
而家之所以不齊也

　　(言家齊子之惡苗之碩皆就家而言)

　　此謂身不修不可以齊其家

　　上節言身不修之病此節言家不齊之病上面許
多病痛不除下必至此當看兩故字惟溺於一偏
故好不知惡惡不知美惟身不修故家不齊子人
之至親者苖人之至急者言子則一家之人可知
言苖則一家之物可知此二句上與正心章之好
樂欲動情勝處相闗下與治平章好惡財用二節
相應此謂身不修不可以齊其家一句是反説以
結之又接下章齊家二字

　　(案修身二字本於虞書湯檢身若不及文王聿修厥徳孔子修己以敬曾子三省吾身皆是學者心
既正矣而猶有待於修身者内外夾持動静交養由乎中固所以應乎外制於外亦所以養其中工
夫無一節可闕也)

　　右傳之八章釋修身齊家

　　所謂治國必先齊其家者其家不可教而能教人者無
之故君子不出家而成教於國孝者所以事君也弟者
所以事長也慈者所以使衆也(弟去聲長上聲)

　　身修則家可教矣孝弟慈所以修身而教於家者也
然而國之所以事君事長使衆之道不外乎此此所
以家齊於上而教成於下也

　　修身以上皆是學之事家齊以下方是教之事故
此章首提出一教字其所以為教即從修身上來
故章句釋齊家必本於修身大學以齊家為推行
之始上文正心修身雖是兩事終屬一身家國比
之心身終又有彼此之間故獨於此改在字為必
先二字如曰若要治彼必先齊乎此也其家不可
教而能教人者無之兩句便只是申説上一句之
意猶言其家不可齊而能治國者無之教於家便
是齊家教人便是治國不出家而成教於國只是
身修於家而教自成於國下面孝弟慈即行於家
之事推之治國便是事君事長使衆之道此三句
於家國之喻最為切近當看三所以字下章老老
長長恤孤之意已張本於此此節當兩截看所謂
至無之是一截故字至教成於國是一截下面孝
弟慈三句只是申説教之之目以見齊家之道便
可施之於治國孝弟慈三者明徳之大目人倫之
大綱體之身則為修身行之家則為齊家推之國
則為治國天理人倫一以貫之章句不外乎此一
此字指孝弟慈言此章含二意自章首至教成於
國一節是化三所以是推化者自身教而動推者
推而廣之也非化則推不行非推則化不周
(一節孝弟慈以家而言事君事長使衆以國而言)

　　康誥曰如保赤子心誠求之雖不中不逺矣未有學養
子而后嫁者也(中去聲)

　　此引書而釋之又明立教之本不假强為在識其端
而推廣之耳(立教之本説孝弟慈不假强為説未有學養子而后嫁在識其端而推廣之説
心誠求之本即明德也端即明徳之發見為孝弟慈者也其字指仁愛上言)

　　上言孝弟慈三者此只引康誥如保赤子一句以
釋慈盖治國是上之撫下故專就愛民處言保赤
子是慈於家如保赤子則是慈於國語録謂孝弟
慈皆人心之天世教衰孝弟或有失其天者唯母
保赤子慈之天罕有失之者也故傳者於此特發
明人之所易曉者以示訓與孟子舉孺子入井同
意或問謂舉細以見大者是也中間心誠求之兩
句只是釋如保赤子一句之意養子即保赤子也
未有學養子而后嫁者一句又設此譬喻以見上
二句慈幼之心不假外求也盖女子嫁而為人母
即能保養赤子然為女子者未有先學保養赤子
而後嫁者只為慈幼之心人所固有不待學而能
也故曰未有學養子而後嫁者也此節全是推
(引康誥如保赤子専指慈幼一節而言愚案心誠求之一句可見為天下國家皆自誠意推之)

　　一家仁一國興仁一家讓一國興讓一人貪戾一國作
亂其機如此此謂一言僨事一人定國(僨音奮)

　　一人謂君也機發動所由也僨覆敗也此言教成於
國之效

　　上文孝弟慈推而為治國之道是善㡳不出家而
成教於國此仁讓貪戾而國人從之是善惡兩端
不出家而成教於國上是推其家以治國此是人
自化之也上言其道理如此此言其效驗如此皆
是由家以及國也仁該孝慈讓即是弟仁讓善也
接上文孝弟之意貪戾惡也含下文桀紂帥暴之
意貪則不讓戾則不仁仁讓之化必待形於家而
后及於國所謂家齊而國治也貪戾之失始出於
君身而一國已作亂所謂身不修則家不齊國不
治也機之所在可畏如此機即弩牙也矢之發動
皆由之也譬仁讓之興機由一家悖亂之作機由
一人故總曰其機如此此又可見為善之效難而
為惡之效易也一言僨事結作亂一人定國結興
仁讓此二句盖古語觀此謂二字可見此節全是
化

　　(仁言孝慈讓言弟貪者仁之反戾者讓之反)

　　堯舜帥天下以仁而民從之桀紂帥天下以暴而民從
之其所令反其所好而民不從是故君子有諸已而後
求諸人無諸己而後非諸人所藏乎身不恕而能喻諸
人者未之有也(好去聲)

　　此又承上文一人定國而言有善於己然後可以責
人之善無惡於己然後可以正人之惡皆推己以及
人所謂恕也不如是則所令反其所好而民不從矣
喻曉也

　　此節上三句正是言一人定國之意故章句曰承
上文一人定國而言盖謂民之仁暴惟在上帥之
如上好仁而帥之以仁則民從上好暴而令之以
仁其所令與所好相反則民不從此所謂國之治
亂定於君之一人也此定字與知止有定之定字
相似堯舜帥仁一句接家國仁讓四句桀紂帥暴
一句接貪戾作亂兩句此亦當分兩截看反其所
好以上是一截是故君子以下是一截堯舜帥天
下以仁此仁字該孝弟慈比上文説得廣即以已
及物之仁有諸已無諸已兩句此有無二字謂有
善無惡也亦是推本誠意章説來求必得之則善
有諸已矣務決去之則惡無諸已矣此即推己及
物之恕乃用力之仁桀紂帥天下以暴又仁之反
也所令反其所好民不從一句自反上面帥仁帥
暴兩句所藏乎身不恕而能喻諸人一句自反上
面有諸已無諸已兩句下一截三句又通證上一
截三句觀是故二字此意自然明白章句釋有諸已
無諸已兩句之後曰不如是則所令反其所好而
民不從矣亦有兩截對舉相證之意此處要子細
看然後可三字正貼而後二字不如是是字指恕
字此節上截是化下截是推大學治平二章皆言
恕有諸已無諸已重在修己即盡己之忠求諸人
非諸人方是説恕觀中間而后二字可見下章所
惡於上毋以使下之類是重在及人即推己之恕
説所惡於上一句亦是所藏乎身之恕到毋以使
下一句方是推以及人中間毋以二字可見兩章
互相發明雙峯謂恕字有首有尾藏乎身者其首
也及於人者其尾也恕即忠之尾忠即恕之首也
程子謂無忠做恕不出正此謂也此章以有諸己
無諸己説要人於修已上下工夫故重在首下章
以所惡毋以説要人於及人上下工夫故重在尾
此章為治國者設治國者勢不可不責人盖責人
者有善無惡然後可以責人正人所以重在修已
下章專為平天下者設所以重在及人若是為尋
常人言則必曰有諸已何必求諸人無諸已何必
非諸人大學是一部忠恕修身以上皆忠之事齊
家以下皆恕之事傳者於此方説出恕字其所以示
人之意㣲矣

　　(專言恕之道有善於己然後可以責人之善無惡於已然後可以正人之惡此又言必有盡己之忠
而後可以推己之恕忠誠也好善惡惡誠意之事也有諸已無諸己於此章決之)

　　故治國在齊其家

　　通結上文

　　至此已是通結了上四節後三引詩皆不過吟味
此意

　　詩云桃之夭夭其葉蓁蓁之子于歸宜其家人宜其家
人而后可以教國人(夭平聲蓁音臻)

　　詩周南桃夭之篇夭夭少好貌蓁蓁美盛貌興也之
子猶言是子此指女子之嫁者而言也婦人謂嫁曰
歸宜猶善也

　　此引詩四句意只在末句與首節其家不可教而
能教人者無之相應觀再述末句以釋之之辭可
見

　　(引詩者三宜其家人宜兄宜弟父子兄弟足法皆齊家之事)

　　詩云宜兄宜弟宜兄宜弟而後可以教國人

　　詩小雅蓼蕭篇

　　此只引詩一句再述其辭以釋之以見家齊而后
可以治國宜兄弟説家齊教國人説治國亦上文
引詩之意

　　詩云其儀不忒正是四國其為父子兄弟足法而后民
法之也

　　詩曹風鳲鳩篇忒差也

　　此引詩二句下二句是釋詩之辭父子兄弟足法
釋其儀不忒民法之釋正是四國父子兄弟足法
是家齊而可以示法於人民法之是國人取法於
已上兩言教國人治國之事是明明徳於其國此
民法之是國治之事則明徳明於一國矣　語録
問父子兄弟足法而后民法之然堯舜不能化其
子周公不能和兄弟和也曰聖賢是論其常堯舜
周公是處其變此且理㑹常㡳未論到變處胡氏
曰中庸引詩明行逺自邇之意必先妻子好合而
兄弟既翕此三引詩首以婦人之宜家人而繼以
宜兄弟盖家人離必起於婦人非刑於寡妻者未
易至於兄弟亦未易御于家邦也其示人以治國
之在齊家也嚴矣一説三詩之序以天下之未易
化者婦人而人情之易失者兄弟齊家而能使之
子宜家兄弟相宜則家無不齊宜乎其儀不忒正
是四國也此節是化

　　此謂治國在齊其家

　　此三引詩皆以咏嘆上文之事而又結之如此其味
深長最宜潛玩

　　此再言以結詩意古人凡辭盡意未窮者多引詩
以吟咏餘意

　　右傳之九章釋齊家治國

　　所謂平天下在治其國者上老老而民興孝上長長而
民興弟上恤孤而民不倍是以君子有絜矩之道也(長上
聲弟去聲倍與背同絜胡結反)

　　老老所謂老吾老也興謂有所感發而興起也孤者
幼而無父之稱絜度也矩所以為方也言此三者上
行下效㨗於影響所謂家齊而國治也亦可以見人
心之所同而不可使有一夫之不獲矣是以君子必
當因其所同推以度物使彼我之間各得分願則上
下四旁均齊方正而天下平矣(因其所同指興起之善心推以度物説絜
字下二句説矩字得分願謂随其上下之分得盡其事親事長之願前後左右為四旁即四方也)
上章孝弟慈三句專以己推人化為言謂齊家之
道則可以推之於治國此興孝興弟不倍三句以
上行下效為言是家齊而國治之事即上章所謂
不出家而成教於國者盖老老長長恤孤是上之
躬行於家即所謂家齊家齊者治國之本也下之
興孝興弟不倍是民之感化於下即所謂國治國
治者又平天下之本也故欲平天下者必先有此
三句以為之本然後可以推行絜矩之義以平天
下絜矩者即平天下之要道也言上之人既有以
興起其同然之善心又當有以處之使得遂其善
心方得盖能使人興起善心者在上之教化也能
遂其興起善心者在上之政事也苟不能絜矩以
平其政使有一夫不得其所即是不能平天下矣
是以平天下之道在絜矩絜矩之原又只在推己
絜矩只是度義兩字即所以處之之道矩匠人制
方之曲尺匠之度物以矩為矩君子度人以心為
矩絜者謂身處乎此則當使上下四旁無不方正
猶前章之恕字但比恕字之義較廣恕則以人已
對言是指其發於心之時絜矩以四方上下言是
要其見於事之後盖矩者此心之天則非自外得
者也以此齊家是絜矩於家以此治國是絜矩於
國以此平天下是絜矩於天下絜矩之道即明明
徳於天下之道亦由前日格致之功有以明夫善
而能知人心即我心誠正之功有以勝其私而能
推己之心為人之心如此而已夫子所謂不踰矩
者正此矩也皆自知行上來但彼則混然在聖人
方寸之中矩之體也此云絜矩在人已交接之際
矩之用也彼為明徳止至善此為新民止至善此
節方是引起絜矩事故下曰是以君子有絜矩之
道君子指在位者言後節是説絜矩正義故下曰
此之謂絜矩之道此節上三句是化到絜矩一句
是推

　　(一節老老長長恤孤即上章孝弟慈三者申言之以家齊而言興孝興弟不倍以國治而言有絜矩
之道方是就平天下説治國主教化而言故但及觀感興起之事平天下主政事而言則必有所以
處之之道方能使之一也)

　　所惡於上毋以使下所惡於下毋以事上所惡於前毋
以先後所惡於後毋以從前所惡於右毋以交於左所
惡於左毋以交於右此之謂絜矩之道(惡先並去聲)

　　此覆解上文絜矩二字之義如不欲上之無禮於我
則必以此度下之心而亦不敢以此無禮使之不欲
下之不忠於我則必以此度上之心而亦不敢以此
不忠事之至於前後左右無不皆然則身之所處上
下四旁長短廣狹彼此如一而無不方矣彼同有是
心而興起焉者又豈有一夫之不獲哉所操者約而
所及者廣此平天下之要道也故章内之意皆自此
而推之(彼同有是心而興起焉者一句指前興孝興弟不倍者言所操者約只指一矩字説所及
者廣卻兼絜字説)

　　此專就在位之人説絜矩正義所惡是就人身切
近處説尚有忠㡳意思在到毋以方是推以及人
之恕當以前章恕字義參看但此則作三摺説正
與中庸所求乎子以事父未能相似其實只是一
恕字程子謂充拓得去不但物我貫通即天地變
化而草木蕃充拓不去不但人巳隔絶即天地閉而
賢人隐充拓得去則天地變化草木蕃即中庸致
中和而天地位萬物育之意充拓即推廣之謂○
前章慎獨是敬以直内此節絜矩是義以方外此
後皆推廣能絜矩與不能絜矩當分四大節看以
三得失為截

　　(專言恕之道治國章言責人之恕平天下章言愛人之恕)

　　詩云樂只君子民之父母民之所好好之民之所惡惡
之此之謂民之父母(樂音洛只音紙好惡並去聲下並同)

　　詩小雅南山有臺之篇只語助辭言能絜矩而以民
心為已心則是愛民如子而民愛之如父母矣
此君子指在位能絜矩者言故下以好惡言能絜
矩之效如此下三句是釋詩意惡字接上文惡字
(引詩者三自誠意章已言好惡正心修身二章皆言已之好惡不可偏齊家治國平天下則言民之
好惡治國主於教人人之心莫不好善而惡惡則推己之心及人亦如己之好善惡惡也平天下主
於愛人人之心莫不欲壽欲富欲安逸則推己之心以及人所欲與之聚之所惡勿施爾也)

　　詩云節彼南山維石巖巖赫赫師尹民具爾瞻有國者
不可以不慎辟則為天下僇矣(節讀為截辟讀為僻僇與戮同)

　　詩小雅節南山之篇節截然髙大貌師尹周太師尹
氏也具俱也辟偏也言在上者人所瞻仰不可不謹
若不能絜矩而好惡徇於一己之偏則身弑國亡為
天下之大戮矣(太師官名徇随也猶殉𦵏之殉)

　　此節以師尹比在位者以言不能絜矩之禍與上一
節相反詩四句興兼比體言為人上者赫然如此
則當謹絜矩之道不可稍有所偏偏則為天下之
僇不可不慎一句亦是指明徳工夫上説以下文
先慎乎徳觀之可見辟字與修身章辟字相應此
與上一節皆是就好惡上言絜矩好惡二字已見
誠意修身兩章獨此章之好惡推之天下之人故
能絜矩則好惡公而為民之父母不能絜矩則好
惡偏而不足以平天下

　　詩云殷之未喪師克配上帝儀監于殷峻命不易道得
衆則得國失衆則失國(喪去聲儀詩作宜峻詩作駿易去聲)

　　詩文王篇師衆也配對也配上帝言其為天下君而
對乎上帝也監視也峻大也不易言難保也道言也
引詩而言此以結上文兩節之意有天下者能存此
心而不失則所以絜矩而與民同欲者自不能已矣
(兩此字皆指得衆得國失衆失國言能存此心而不失則明徳之體所以立能絜矩與民同欲則明徳之
用所以行)

　　此引詩以結上兩節喪師即失衆二字詩上二句
含兩意言殷衆未喪之時則能配上帝其殷衆既
喪之後不能配上帝之意亦含在其中觀末後得
衆失衆二句則此意可見盖衆之喪未喪係乎人
心之得失人心之得失如天命之去留二者惟在
君絜矩與否而已殷師未喪配上帝則得衆得國
以應南山有臺一節殷師既喪不能配上帝則失
衆失國以應節南山一節下面儀監于殷峻命不
易兩句只是申言人心天命之難保也此為得失
之一以衆與國言重在民心上

　　是故君子先慎乎徳有徳此有人有人此有土有土此
有財有財此有用

　　先慎乎徳承上文不可不謹而言徳即所謂明徳有
人謂得衆有土謂得國有國則不患無財用矣
自此至下文亦悖而出專言財用為國絜矩之大
者又在於此所以此章多説財用此節因承上文
不可不慎言故以是故二字起之言所謹者當先
謹乎德徳是平天下之大本格致誠正修所以謹
此徳者此財用之有本於慎徳而有之非所謂尋
常之私有也此字猶斯字有人有土又接上文得
衆得國來

　　(平天下章言絜矩専指用財與用人而言盖義利正邪之辨天下平與不平皆決於此二節指用財
而言歸重於有徳之君子則能審好惡而重義輕利)

　　徳者本也財者末也

　　本上文而言(上文有徳而后有人有土有土而后有財此可見徳為本而財為末矣)

　　外本内末争民施奪

　　人君以徳為外以財為内則是争鬭其民而施之以
劫奪之教也盖財者人之所同欲不能絜矩而欲専
之則民亦起而争奪矣(争鬬其民而施之以劫奪之教猶曰使其民争鬬而教之
以劫奪也)

　　徳本財末本上文説來若欲外其本而内其末則
民必争奪矣言當修徳而取民有制方得本末争
奪兩句皆指長民者言

　　是故財聚則民散財散則民聚

　　外本内末故財聚爭民施奪故民散反是則有徳而
有人矣(反是謂内其本而外其末也)

　　財所以生養人民者故聚於上則民散於下散於
下則民歸於上兩則字皆是就其效驗上言

　　是故言悖而出者亦悖而入貨悖而入者亦悖而出(悖布
内反)

　　悖逆也此以言之出入明貨之出入也自先慎乎徳
以下至此又因財貨以明能絜矩與不能者之得失
也

　　此二節兩是故字一承上文外本内末言一起言
悖以比貨悖上二節引詩是言好惡之不可異於
人自先謹乎徳至此是言財利之不可專於已吳
氏曰慎徳而有人有土與財散民聚此能絜矩之
得也内末争民施奪與財聚民散悖出悖入此不能絜
矩之失也胡氏曰前好惡不能絜矩則任己自私不可
以平天下此財用不能絜矩瘠民自肥亦不可平天下

　　康誥曰惟命不于常道善則得之不善則失之矣
道言也因上文引文王詩之意而申言之其丁寧反
覆之意益深切矣

　　此申言上文引文王詩之意以結前五節此命字
即峻命之命下二句釋書意如此此善字即至善
之善曰善則得之指有徳有人言曰不善則失之
指悖入悖出言盖天命之去留只在修徳以得民
與否也言以徳為本而能絜矩則善所以得人心
得天命以財為本而不能絜矩則不善所以失人
心失天命二之字皆指命字言此為得失之二前
得衆就民心言是得失驗於人此善則得之就事
理言是得失求諸已前則淺而緩此則深而切
(引書傳者三皆言以善為寳不以財為寶)

　　楚書曰楚國無以為寶惟善以為寶

　　楚書楚語言不寶金玉而寶善人也(楚語即春秋外傳楚國語也)
此善字指善人言雖接上文善字與上文善字不
同言惟善人以為寶也善人當時指觀射父左史
倚相二人

　　舅犯曰亡人無以為寶仁親以為寶

　　舅犯晉文公舅狐偃字子犯亡人文公時為公子出
亡在外也仁愛也事見檀弓此兩節又明不外本而
内末之意(一則不寳金玉而寳善人一則不以得國為寳而以愛親之道為寳此兩節皆所謂
能内本外末者亦能絜矩者也)

　　前節一善字接上文善字四寶字指財用言接上
文財用來惟善仁親又接下文用人説去上文第
三節言好惡四節言財用此則兼財用好惡言

　　秦誓曰若有一个臣斷斷兮無他技其心休休焉其如
有容焉人之有技若已有之人之彦聖其心好之不啻
若自其口出寔能容之以能保我子孫黎民尚亦有利
哉人之有技媢疾以惡之人之彦聖而違之俾不通寔
不能容以不能保我子孫黎民亦曰殆哉(个古賀反書作介斷丁亂
反媢音冒)

　　秦誓周書斷斷誠一之貌彦美士也聖通明也尚庻
㡬也媢忌也違拂戾也殆危也(此聖字止於通明之一端即周禮六徳知
仁聖之聖)

　　自此至拂人之性皆就為政者用人處申言好惡
公私之極此節當作三人看有技彦聖者前後共
是此一人有容其心好之者是一人􁀬疾違之俾
不通者是一人作如此看自然分曉一个是挺然
獨立之謂臣指在上為政之大臣言即命之相也
斷斷無他技只是徳有餘而才不足者休休有淡
然和易之意其如有容猶言無可比他之有容也
這一个臣見人之有技若已有即是能容天下有
才之人見人之彦聖其心好之有甚於口之所言
即是能容天下有徳之人此正所謂以天下之才
徳為己之才徳者也此等人人君用之其好善之
利及我國家子孫可知矣這一个臣若見人之有
技則媢疾之見人之彦聖則俾不通則是不能容
天下之才徳者也此等人人君用之其不好善之
害流於後世亦可知矣有容之人所好公必是能
絜矩者也媢疾之人所惡私是不能絜矩者也人
君能好有容者而用之惡媢疾者而舍之此又能
絜矩之大者也

　　(指用人而言用君子則好賢而樂善用小人則妬賢而嫉能歸重於二人則能審好惡而決於用君
子去小人也)

　　唯仁人放流之迸諸四夷不與同中國此謂唯仁人為
能愛人能惡人(迸讀為屏除也古字通用)

　　迸猶逐也言有此媢疾之人妨賢而病國則仁人必
深惡而痛絶之以其至公無私故能得好惡之正如
此也

　　此承上文言媢疾蔽賢之人唯仁人能放逺之如
此此仁人其心正大光明無一毫私欲如堯舜文
武是也然其惡惡不唯有以保安善人亦所以禁
伏凶人使不得稔其惡然其所惡之人又不使之
至於死地但置之無人之境其所以仁之之意亦
未嘗不在其中故曰唯仁人為能愛人能惡人此
謂以下乃孔子家語之言故以此謂冠之此正惡
衆人之所同惡好衆人之所同好若舜之去四凶
舉十六相是也正與引南山有臺相應節南山相
反此謂之能惡人可也又謂之能愛人何如盖小
人不去則君子不進去小人乃所以安君子也此
得好惡之公而大能絜矩者也

　　見賢而不能舉舉而不能先命也見不善而不能退退
而不能逺過也(命鄭氏云當作慢程子云當作怠未詳孰是逺去聲)

　　若此者知所愛惡矣而未能盡愛惡之道盖君子而
未仁者也(上文能愛惡者仁人也此不能盡愛惡之道所以為君子未仁者也)

　　此節知君子所當好小人所當惡者但未能如仁
人放流之決裂先是速用之意此好惡未能盡絜
矩者也

　　好人之所惡惡人之所好是謂拂人之性菑必逮夫身
拂逆也好善而惡惡人之性也至於拂人之性則不
仁之甚者也自秦誓至此又皆以申言好惡公私之
極以明上文所引南山有臺節南山之意

　　上節雖未盡好惡之極猶能知所好惡此則拂好
惡之常性菑必逮身如桀紂是也此與所引南山
有臺相反節南山相應此失好惡之公大不能絜
矩者也自秦誓至此四節就用人上申言好惡一
節言君子小人之分次節言用舍之能盡其道三
節言用舍之不能盡其道此節言用舍全失其道
皆因絜矩之義好惡公私之極以申明平天下之
要道

　　是故君子有大道必忠信以得之驕泰以失之

　　君子以位言之道謂居其位而修己治人之術發己
自盡為忠循物無違謂信驕者矜髙泰者侈肆此因
上所引文王康誥之意而言章内三言得失而語益
加切盖至此而天理存亡之㡬決矣(修己指明明徳之事治人指新
民之事發己自盡為忠謂在己有矩之心而發之必自盡方忠循物無違謂信謂在物有矩之理而循之
無違方信此能絜矩者也驕者不肯下同民之好惡泰者必至横斂民之財用此不能絜矩者也此㡬字
當與誠意章幾字參看決即決斷之決)

　　此因上文引文王康誥之意而言此君子指治國
平天下者言此道字即章首絜矩之道大道是絜
矩之本忠信兩箇只是一理忠是存諸内信是形
諸外忠則必信不信必不忠即第六章之誠意驕
只是自矜泰只是自恣前兩言得失指人心天命
存亡之㡬説此節得失專就吾心天理存亡之㡬
説忠信乃天理之所以存驕泰乃天理之所以亡
是故君子有大道一句亦承上文不仁之小人説
來故有是故二字兩之字指大道言此得失之三
與引康誥一節皆就已上説但善以事言忠信以
心言又更切如前章句前言益深切此言益加切
得失至此更無處説去了此是存亡之㡬又曰章
内三得失一是能絜矩不能絜矩之得失二是尚
徳尚財之得失三是用善人用惡人之得失

　　生財有大道生之者衆食之者寡為之者疾用之者舒
則財恒足矣(恒胡登反)

　　吕氏曰國無遊民則生者衆矣朝無幸位則食者寡
矣不奪農時則為之疾矣量入為出則用之舒矣愚
案此因有土有財而言以明足國之道在乎務本而
節用非必外本内末而後財可聚也自此以至終篇
皆一意也(務本節用本是財之源用是財之流務本所以開其源節用所以節其流)
自此節至終篇因上文有土有財而言生財之方
金氏謂此四語乃萬世理財之大法法即道也然
理財之法當用君子不可用小人亦兼承上一節
之意説來饒氏謂財雖是末亦是為國重事若要
生財亦自有箇大道理四者不可缺一此乃生財
之正路外此是邪徑也生者衆為者疾民之財所
以足章句所謂務本是也食者寡用者舒國之財
所以足章句所謂節用是也此大道諸家皆無成
説恐亦只是絜矩之道設使天下之人皆務本而
上之人不能節用則豈絜矩之道哉

　　(又指用財而言亦歸重仁者以財發身則徳為本財為末矣)

　　仁者以財發身不仁者以身發財

　　發猶起也仁者散財以得民不仁者亡身以殖貨
仁者即意誠心正之人能不私其身故財用處之
當理而身自尊不仁者意不誠心不正惟利是務
故至於亡其身而不顧也以財發身非謂散財買
人歸己只是不私其財而人自歸之此只是言散
財之效如此上一句即財散民聚之意下一句即
財聚民散之意

　　未有上好仁而下不好義者也未有好義其事不終者
也未有府庫財非其財者也

　　上好仁以愛其下則下好義以忠其上所以事必有
終而府庫之財無悖出之患也

　　此節言以財發身之效此仁義各就其用處言與
孟子以仁義對言者不同此卻只是一箇道理在
上便喚做仁在下便喚做義此三句是一意説下
來言上好仁則下好義下好義則事有終事有終
則為君者安富尊榮而府庫之財可保矣其大意
即所謂循天理則不求利而自無不利之意三未
有字與章句一則字皆要看自仁人放流之後傳
與章句言仁不一盖絜矩是恕之事恕所以行乎
仁故至此多言仁此章多説推此一節卻是化

　　孟獻子曰畜馬乗不察於雞豚伐冰之家不畜牛羊百
乗之家不畜聚斂之臣與其有聚斂之臣寜有盗臣此
謂國不以利為利以義為利也(畜許六反乗斂並去聲)

　　孟獻子魯之賢大夫仲孫蔑也畜馬乗士初試為大
夫者也伐冰之家卿大夫以上喪祭用冰者也百乗
之家有采地者也君子寧亡己之財而不忍傷民之
力故寧有盗臣而不畜聚斂之臣此謂以下釋獻子之
言也(畜馬乗謂養馬一乗乗四馬也盖士初試為大夫者其家得以畜四馬也伐冰猶云鑿冰盖卿
大夫以上之家喪與祭皆得用冰也故曰喪祭用冰百乗之家諸侯之大夫家也采地臣食邑因官食地
故曰采地)

　　此節言用君子生財之利傳者引此大意只在不
畜聚斂之臣一句上二句不過款款説來以比起
此一句耳此句實見得用人與理財兩件相闗言
食禄之家若又畜雞豚牛羊卻是與民争利此皆
是不能絜矩者也若生財有道好仁與不畜聚斂
之臣此皆是能絜矩者也聚斂之臣是剥民以奉
其上者而民被其殃盗臣是竊君府庫以自私者
而禍不及下所以曰寧有盗臣末句盖古語故有
此謂二字傳者引之以證獻子之言以義為利朱
子謂萬物皆得其分便是利君得其為君臣得其
為臣父得其為父子得其為子天下何利如之
此利字即易所謂利者義之和利便是義之和處程
子謂義之所安即利之所在是也察雞豚察字猶
審字相似

　　(又指用人而言末總結以務財用必自小人始而深明嚴於義利之辨用君子則自有義中之利用
小人則利未得而害己随之此章雖以理財用人分為二節其實能用人即能理財不過一道而已)

　　長國家而務財用者必自小人矣彼為善之小人之使
為國家菑害並至雖有善者亦無如之何矣此謂國不
以利為利以義為利也(長上聲)

　　彼為善之此句上下疑有闕文誤字○自由也言由
小人導之也此一節深明以利為利之害而重言以
結之其丁寧之意切矣

　　此節言用小人生財之害言長國家專務財用之
人必由小人引導之也彼為善之謂彼以小人之
所為為善也似此小人使之為治國家則天菑人
害必並至矣盖財者天所生而民所欲者也故事
聚斂則失人心而干天怒菑由天降害由人作菑
如水旱凶荒之類害如兵戈變亂之事禍至於此
雖用善人君子亦莫能救也下再引前言結之以
深戒也但上所引就理上説固足以見絜矩之當
務下所引就利害上説尤足以見絜矩之不可不
務故章句曰其丁寧之意切矣○此章大要不過
用人理財兩事至此乃合言之其實能用人則能
理財只是一事於好惡不能絜矩無如􁀬疾之人
財用不能絜矩無如聚斂之人盖務絜矩者義也
務財用者利也君子喻義人主用之則能絜矩小
人喻利人主用之則不能絜矩而專務財用矣盧
氏謂自生財至此四節前二節自君身言後二節
自人君用人言進君子退小人乃與民同好惡之
大者又絜矩之要道故此章必以進君子退小人
終焉既嚴君子小人之辨復嚴義利理欲之辨乃
大學反本窮源之意即本心存亡之㡬決天下治
亂之㡬正以明徳新民皆當止於至善故也義利
之辨大學以此終孟子以此始曾思孟之授受於
此可以見矣

　　右傳之十章釋治國平天下

　　此章之義務在與民同好惡而不専其利皆
推廣絜矩之意也能如是則親賢樂利各得
其所而天下平矣(饒氏曰大學一書自誠意章來多説好惡盖天下道
理不過善惡兩端初焉格物致知時便要分别此二件明白自誠意以後只是好其所當
好惡其所當惡而已)

　　凡傳十章前四章統論綱領指趣後六章細
論條目工夫其第五章乃明善之要第六章
乃誠身之本在初學尤為當務之急讀者不
可以其近而忽之也(格物致知為明善之要誠正修皆修身之事而
誠意為之本本猶始也夫明善誠身兩事中庸孟子皆言之曽思孟授受於此可以見矣
朱子又於此揭以示學者雖曰舉其急先當務亦以明相傳之所自歟)



















　　大學集説啓蒙

　　中庸章句序

　　中庸何為而作也子思子憂道學之失其傳而作也
此節言作中庸之故三代盛時斯道大明如日中天
中庸可無作也至孔子時雖曰異端起矣然其說猶
未敢盛行至子思時異端肆邪說作所以憂道學之
失其傳也

　　蓋自上古聖神繼天立極而道統之傳有自來矣
此節原道統所從來道統二字為此序綱領所以後
面節節照應上古聖神指堯舜以前者言所謂生知
安行自然之聖也繼立二字非著力字言聖神自然
與天相合其言動可為後世標準非有意繼天而為
人立法也中庸是言道之書所以起首便言道學道
統道學主於學兼上下者言道統主於行獨以有位
者言至孔子時無聖人在位則道統在孔子言學字
固可包統而言統字則又可以該學字

　　其見於經則允執厥中者堯之所以授舜也人心惟危
道心惟微惟精惟一允執厥中者舜之所以授禹也堯
之一言至矣盡矣而舜復益之以三言者則所以明夫
堯之一言必如是而後可庶幾也

　　此節原中庸二字所從來中只是箇恰好道理所謂
傳授心法者正指此也允執只是真箇執得人心道
心只是一箇心於上加一人字道字却似有二心其
實則一而已蓋理與氣合為心而為一身之主又理
與氣㑹而能知覺謂之道心是就理一邊説謂之人
心是就氣一邊說如發於耳目口鼻之欲者便是人
心發於惻隱羞惡之端者便是道心人心亦非全是
不好者或因所欲而發而合乎理者則亦為道心之
用若在聖人發之則全是道心君子每事皆合乎理
亦無非道心也大抵人心可善可惡道心全善而無
惡程氏曰人生而靜氣未有事未有人與道之分但
謂之心而已感物而動始有人心道心之分如精一
執中者皆動時工夫也人心易私而難公故危道心
難明而易昧故微危者欲陷而未陷之辭微者至隱
而難明之謂必如是是字指精一說

　　蓋嘗論之心之虚靈知覺一而已矣而以為有人心道
心之異者則以其或生於形氣之私或原於性命之正
而所以為知覺者不同是以或危殆而不安或微妙而
難見耳

　　此節專論人心道心虚靈是心之體知覺是心之用
知是識其所當然覺是悟其所以然自有形氣方有
人心故曰生自賦予便有道心故曰原知覺不同有
從理而發者有從氣而發者心之體無不同用始有
不同故此下單言知覺而不及虚靈胡氏謂首章氣
以成形便是人理亦賦焉便是道非人無以載此道
故言道心必先人心非道則其為人不過血肉之軀
爾故言人心必言道心

　　然人莫不有是形故雖上智不能無人心亦莫不有是
性故雖下愚不能無道心二者雜於方寸之間而不知
所以治之則危者愈危微者愈微而天理之公卒無以
勝夫人欲之私矣精則察夫二者之間而不雜也一則
守其本心之正而不離也從事於斯無少間斷必使道
心常為一身之主而人心每聴命焉則危者安微者著
而動靜云為自無過不及之差矣

　　此節言人同此心惟知精一工夫者則人心聴命於
道心不知所以治之言不知精一之理危愈危則流
於惡微愈微則幾於泯矣上文形氣之私私字與性
命對言猶云我之所獨此未是不好底此言人欲之
私却與天理對言方是不好㡳精以察之則不雜形
氣之私一以守之則純乎義理之正從事於斯斯字
指精一工夫人心聴命道心只是言尋常所行之事
皆順理也人心能收斂入來則安道心能充拓出去
則著危者安微者著便是道

　　夫堯舜禹天下之大聖也以天下相傳天下之大事也
以天下之大聖行天下之大事而其授受之際丁寧告
戒不過如此則天下之理豈有以加於此哉

　　此一節言中為聖聖相傳之道精一為聖聖相傳之
學以應前允執厥中一段加於此此字正指中與精
一說

　　自是以來聖聖相承若成湯文武之為君臯陶伊傅周
召之為臣既皆以此而接夫道統之傳若吾夫子則雖
不得其位而所以繼徃聖開來學其功反有賢於堯舜
者然當是時見而知之者惟顔氏曽氏之傳得其宗及
曽氏之再傳而復得夫子之孫子思則去聖逺而異端
起矣

　　三代道統只兩句束定下面道統之傳一句以照應
前道統二字以此之此指允執厥中一句徃聖指上
文堯舜禹湯文武君臣等言開來學指夫子教人處
言又且應前道學二字顔曽之傳得其宗宗字亦指
中與精一說夫博文約禮顔子精一之工夫格致誠
正曽子精一之工夫明堯舜禹湯文武之道者夫子
六經之功故曰反有賢於堯舜明夫子之道者又曽
思大學中庸之功也

　　子思懼夫愈久而愈失其真也於是推本堯舜以來相
傳之意質以平日所聞父師之言更互演繹作為此書
以詔後之學者蓋其憂之也深故其言之也切其慮之
也逺故其說之也詳其曰天命率性則道心之謂也其
曰擇善固執則精一之謂也其曰君子時中則執中之
謂也世之相後千有餘年而其言之不異如合符節歴
選前聖之書所以提挈綱維開示藴(一作緼)奥未有若是
之(一作其)明且盡者也

　　此節復發首二句作中庸之意懼失其真應前道學
失其傳一句更互演繹言更迭交互推演紬繹也憂
深為道之不明也故言之切而要慮逺恐久而復失
也故說之詳而備天命即道能率性則道心也性是
心未發時此理具於心者也道心是心已發時此心
合乎理者也胡氏曰執中堯言之時中夫子言之道
不合乎中即異端之道中不合乎時中即子莫之中
符節二字説見孟子離婁篇綱維言道體之大藴奥
言節目之詳明指綱維言盡指藴奥言

　　自是而又再傳以得孟氏為能推明是書以承先聖之
統及其没而遂失其傳焉則吾道之所寄不越乎言語
文字之間而異端之説日新月盛以至於老佛之徒出
則彌近理而大亂真矣

　　此節言孟子之後失其傳而異端起矣孟子推明此
書如道性善是原天命之性存心收放心即致中也
擴充仁義之心即致和也至如誠者天之道思誠者
人之道一章又悉本於中庸也失其傳亦指執中精
一説蓋精一工夫自堯舜以來所傳心法無以易此
後來孔門教人皆宗之如大學格致即惟精也誠正
即惟一也學只是學此失其傳亦是失此異端如楊
朱墨翟許行之徒以及諸子百家各立門戸議論不
合聖道者皆是彌近理猶言甚相似蓋佛老之說宏
逺幽深開陳道徳指明心性或有類於吾道之言者
所以大亂真也然其道徳心性與聖賢所言者固非
難辨倘無中庸一書則吾道反晦而不明學者莫知
所從矣

　　然而尚幸此書之不泯故程夫子兄弟者出得有所考
以續夫千載不傳之緒得有所據以斥夫二家似是之
非蓋子思之功於是為大而微程夫子則亦莫能因其
語而得其心也惜乎其所以為説者不傳而凡石氏之
所輯録僅出於其門人之所記是以大義雖明而微言
未析至其門人所自為說則雖頗詳盡而多所發明然
倍其師說而淫於老佛者亦有之矣

　　此節言二程石氏之得失不同上文孟氏猶承一統
字至此程子則改統為緒少遜以承之也所考所據
皆指中庸一書言其語其心指子思言所以為說若
指二程之書言石氏輯録即石子重集解門人指石
氏之門人

　　熹自蚤嵗即嘗受讀而竊疑之沈潛反復蓋亦有年一
旦恍然似有以得其要領者然後乃敢㑹衆說而折其
中既為定著章句一篇以俟後之君子而一二同志復
取石氏書刪其繁亂名以輯畧且記所嘗論辯取舍之
意别為或問以附其後然後此書之㫖支分節解脈絡
貫通詳畧相因巨細畢舉而凡諸說之同異得失亦得
以曲暢旁通而各極其趣雖於道統之傳不敢妄議然
初學之士或有取焉則亦庶乎行逺升髙之一助云爾
此節詳論解書之意自叙雖不敢謂得道統之傳而
道統之傳實在於是要領者猶裳之有要衣之有領
皆是總㑹處支節脈絡四字借人身以比喻如支體
之分骨節之解而其脈絡却相貫穿通透詳畧巨細
四字如第一章十二章二十章皆言其畧餘章繼其
後者皆詳也巨謂綱維細謂藴奥諸說同異專指或
問說胡氏曰大學中不出性字故序言性特詳中庸
中不出心字故序言心特詳此又朱子之微意

　　淳熙己酉春三月戊申新安朱熹序






























　　欽定四庫全書

　　中庸集說啓蒙卷上　　　　元　景星　撰

　　此書五大節首章總說二章至十一章說中庸十
二章至二十章說費隱小大二十一章至三十二
章說天道人道卒章又總說此為明道之書一道
字貫始終知仁勇為工夫

　　中庸大學皆成片文字首尾備具然規模却不同
大學是言學中庸是言道大學綱目相維經傳明
整猶可考究中庸贊道之極有就天道言者有就
聖人言者有就學者言者廣大精微開合變化髙
下巨細無所不該讀者尤不易也

　　中者不偏不倚無過不及之名庸平常也(不偏不倚是未發之
中以心言中之體也無過不及是時中之中以事言中之用也名篇本取時中之義然其所以能時中者
乃無偏倚者之所為也故言用必本乎體偏則不中倚則不正過是越於中不及是未至於中皆是反說
以影出中字上句是直說下句是横說平如地不傾欹常謂有一定之理無竒怪可久而不可變也平是
横說常是直說且如堯舜孔子是庸夷齊所為便不是庸了惟其平常故可久而不可變中庸二字合言
之惟中故可庸中而又須可庸是乃中庸之道一說不偏指其體之本然不倚指其用之末發)
子程子曰不偏之謂中不易之謂庸中者天下之正
道庸者天下之定理此篇乃孔門傳授心法子思恐
其久而差也故筆之於書以授孟子其書始言一理
中散為萬事末復合為一理放之則彌六合卷之則
退藏於密其味無窮皆實學也善讀者玩索而有得
焉則終身用之有不能盡者矣(不偏之謂中一句兼動靜言不偏不易訓
中庸二字正道定理釋中庸二義正是不偏定是不易道是大綱理是細目天以此理賦人而具於心須
有以全其所賦可也聖人教人不過欲全其天之所賦故云傳授心法始有一理指天命之性中散萬事
指達道達德九經之屬末合一理指無聲無臭彌六合指達於事之用藏於密指存諸心之體心之體用
備焉故為孔門傳授心法)

　　天命之謂性率性之謂道修道之謂教

　　命猶令也性即理也天以陰陽五行化生萬物氣以
成形而理亦賦焉猶命令也於是人物之生因各得
其所賦之理以為健順五常之徳所謂性也率循也
道猶路也人物各循其性之自然則其日用事物之
間莫不各有當行之路是則所謂道也修品節之也
性道雖同而氣禀或異故不能無過不及之差聖人
因人物之所當行者而品節之以為法於天下則謂
之教若禮樂刑政之屬是也蓋人知己之有性而不
知其出於天知事之有道而不知其由於性知聖人
之有教而不知其因吾之所固有者裁之也故子思
於此首發明之而董子所謂道之大原出於天亦此
意也(天以陰陽五行化生萬物是總説却分言氣以成形理亦賦焉兩句下面猶命令也一句獨摭
理亦賦焉說於是人物之生以下却專說理以釋性字健者陽之徳順者陰之徳五常者五行之徳此健
順非就造化上說是就人物上言其性有此七者性中只有五常此加健順是本上文陰陽而言也聖人
品節立教只是聖人能盡己之性而盡人物之性故可以己所能者使人能之以物所當然者使人用之
禮樂刑政謂之教者禮樂是中和之教刑所以弼教政乃教之所寓盖人知己之有性以下郤只就人性
上說不兼物說矣)

　　此三句是開說性道教三字之名義皆當兼人物
言却以人為主觀二十二章説盡己盡人物之性
可見率性謂道一句承上句而貫下句故下便以
道字接皆説道去首章雖曰一篇體要然此三句
又此章之要領蓋理自在天地事物間言為理自
天賦與萬物言為命自人禀受言為性本只是一
物因所指地頭不同故其名不同須看開端一天
字程子所謂始言一理末復合一理者即此一天
字也是為萬化之原陰陽之本其兩端循環不已
者為之化焉天本只是一箇理但有命則便與氣
不相離故有天命便有氣質以安頓此理蓋此理
在天未命之先只是理天既命之後則是性故曰
天命之謂性此一性字是就人身中指出不雜乎
氣者而言此正所謂太極不離乎陰陽而亦不雜
乎陰陽之謂也繼曰率性之謂道率性猶言隨性
言道本不離性離性則不可謂之道矣所謂道者
即所賦之理言人與物各循所賦之性各有當行
之道故循人所賦之性則為人之道循牛馬所賦
之性則為牛馬之道只是各隨其所性之自然便
是道如牛之耕馬之馳雞能司晨犬能司夜如桑
麻之可衣穀粟之可食皆其性之自然此則所謂
道也然率性之道惟聖人能盡之而合乎性之中
故治己則能盡己之性接人用物則能盡人物之
性在常人則性道雖同而氣禀或異則不能循性
之道故聖人就人物所當行之道而品節裁制之
以為法於天下使人各知治己接人用物之道使
萬物各遂其所賦之性此則所謂教也修道一句
固多是説人然處物之道亦在其中如禁春田不
圍澤不殺胎不殀夭草木零落斧斤入山林至如
馬絡頭牛穿鼻皆是順物之性而不逆其生生之
意是皆所謂教也章句以教兼刑政言者意亦以
此王氏曰此書皆是言道之體用第一句天是體
性是用第二句性是體道是用第三句道是體教
是用李氏曰性道教三字為一篇綱領而道之一
字又三句之綱領道由性出言道而不言性則人
不知道之本原道由教明言道而不言教則人不
知道之功用故言性於道之先言教於道之後真
氏曰孟子生之謂性章深言人物之異此章乃兼
人物而言生之謂性以氣言天命謂性以理言以
氣言則人物所禀不同以理言則天之所命則一
然則虎狼之搏噬牛馬之觸踶亦道邪曰循其天
命之性虎狼之慈仁牛馬之健順是也若搏噬觸
踶則氣質所為非天命之本然矣豈獨物為然凡
人之為善者皆是循天命之性其為不善則是發
乎氣禀矣以是而觀則此章兼人物而言何疑哉

　　道也者不可須臾離也可離非道也是故君子戒慎乎
其所不睹恐懼乎其所不聞(離去聲)

　　道者日用事物當行之理皆性之徳而具於心無物
不有無時不然所以不可須臾離也若其可離則豈
率性之謂哉是以君子之心常存敬畏雖不見聞亦
不敢忽所以存天理之本然而不使離於須臾之頃
也(日用事物一句言道之用皆性之徳一句言道之體無物不有言其大無時不然言其久常字雖字
亦字皆是貼不可須臾離之意)

　　此節專言道不可離是故以下兩句又言不可須
臾離之意道也者三字接率性謂道一句下來正
與下文一節對說不可離與可離對莫見二句戒
懼對慎獨一句言道者既曰率性則是具於心無
時無處而不有者故不可須臾離若曰可離則是
為外物而非率性之謂矣此所以君子之心常存
敬畏雖不睹不聞之處亦不敢忽不睹不聞只是
無聲色可聞見處即喜怒哀樂未發時也蓋此心
不動之時亦自有睹聞至於無所睹聞之時亦當
敬畏是指其至靜至密處言之章句敬字正貼戒
慎二字畏字正貼恐懼二字玩章句常字雖字亦
字則可見矣戒慎恐懼雖是分言其實只是一事
與下文慎獨却是兩節工夫戒懼是從外說入未
與物接靜時工夫慎獨是就内說出是念慮初萌
動時工夫要皆不出一敬字但念慮動處此是慎
獨時節無所思慮而有所睹聞自外來時屬戒懼
時節所謂不睹不聞者是己之不睹不聞獨者是
人之不睹不聞此兩節上半截皆言道之定體如
此下半截皆是言工夫之方道也者三字是總冠
此兩節只看兩故字可見此節是操存工夫所謂
惟一是也推而至於極是致中之事後節是省察
工夫所謂惟精是也推而至於極是致和之事此
段工夫最難若用意便屬已發此心要當無物而
有主方得若不思善惡專務虚靜則流於佛老佛
老以靜定為功惟恐物來動心故一切截斷然後
有覺聖人之學則不然事來則應事去則靜應事
時固無不敬至於無所睹聞時亦敬以存之自然
虚明而應事無不當也學者不可不察許氏曰諸
書未嘗言戒懼工夫惟此書言之蓋子思言道自
性上説來學者欲體道以全性若無此段工夫則
此心未發時可在道之外矣

　　莫見乎隱莫顯乎微故君子慎其獨也(見音現)

　　隱暗處也微細事也獨者人所不知而己所獨知之
地也言幽暗之中細微之事迹雖未形而幾則已動
人雖不知而己獨知之則是天下之事無有著見明
顯而過於此者是以君子既常戒懼而於此尤加謹
焉所以遏人欲於將萌而不使其潛滋暗長於隱微
之中以至離道之逺也(過於此此字指隱微二字既常戒懼指上文一節)
上文曰不可須臾離言道之至廣至大此曰隱微
言道之至精至密見顯二字皆指此道言上言戒
懼不睹不聞是存之於至靜之中就天理一邊說
此謹獨是察之於將萌之時就人欲一邊說上文
不睹不聞四字正釋須臾二字人有耳目豈不睹
不聞不睹不聞特須臾之頃爾章句隱微二字正
釋獨字獨字正是人所不睹不聞處大學於慎獨
曰審其幾此曰幾則已動幾字正是天理人欲分
處於此加謹只是纔起便遏絶之不可待其著也

　　喜怒哀樂之未發謂之中發而皆中節謂之和中也者
天下之大本也和也者天下之達道也(樂音洛中節之中去聲)
喜怒哀樂情也其未發則性也無所偏倚故謂之中
發皆中節情之正也無所乖戾故謂之和大本者天
命之性天下之理皆由此出道之體也達道者循性
之謂天下古今之所共由道之用也此言性情之徳
以明道不可離之意

　　上言率性謂道此言道本於性故以中和並言中
是中之體和即無過不及之中喜怒哀樂未發之
中即天命之性發而中節之和即率性之道未發
者不偏不倚渾然中處故曰大本而為道之體及
其既發無所乖戾各有當然之路故曰達道而為
道之用中節只是無過不及之謂夫情之中節是
從本性發來者其不中節是感物欲而動者盖情
發於中而有道心人心之異曰中節者是兼指發
於道心者饒氏曰節如竹節之節限止之義也喜
怒哀樂之發患其過不患其不及故以節言之胡
氏曰上文説君子主敬之功見人心之於道不可
離此說性情之徳又見道之在人心本不可離首
言率性之道必自天命說來此言達道必自大本
說來大本即天命也皆是見道之不從外得也

　　致中和天地位焉萬物育焉

　　致推而極之也位者安其所也育者遂其生也自戒
懼而約之以至於至靜之中無少偏倚而其守不失
則極其中而天地位矣自謹獨而精之以至於應物
之處無少差謬而無適不然則極其和而萬物育矣
蓋天地萬物本吾一體吾之心正則天地之心亦正
矣吾之氣順則天地之氣亦順矣故其效騐至於如
此此學問之極功聖人之能事初非有待於外而修
道之教亦在其中矣是其一體一用雖有動静之殊
然必其體立而後用有以行則其實亦非有兩事也
故於此合而言之以結上文之意(觀約之精之之下二以至字則動静
無時不中不和可知戒懼慎獨處不著動靜字至言中和方著動靜字蓋動靜從中和上生故也無少偏
倚差謬二句就一時一事上言其守不失無適不然二句就平日與事事上言萬事一體也故心正則上
下一於正而天地位氣和則天地之和應而萬物育戒懼以致中慎獨以致和此是君子之學由教而入
之事故曰修道之教亦在其中性具於心故言心正情依於氣而行故言氣順性情專以理言心氣兼理
氣言天命萬物是有形氣物事要他相感相應須兼理氣方盡胡氏曰中庸一書本只言率性之道而必
推原天地之性本只言時中之中而必推原未發之中皆謂體立而後用有以行也)

　　此節是自戒懼慎獨工夫推行至此極處則有此
位育之效驗致即推極之工夫也致中自戒懼斂
入致和自慎獨推出章句約之便是收斂向裏底
意精之便是辨别幾微底意且致中和如何㑹天
地便位萬物便育蓋天地乃我之大父母而吾之
身本大父母之遺體惟其一體也故吾心可感天
地之心吾氣可感天地之氣故其效驗如此但致
和以行事中節言不特在我身之氣順萬物便育
又須要所以處物之道與施於政事者皆得其宜
方是蓋事雖在外然由在我之氣得以達之故也
章句謂修道之教亦在其中正以此也中即天命
之性和即率性之道致中和而位育即所謂修道
之教此位育專自有位者言之若自無位者言則
一身一家亦各有箇天地萬物若致得一身中和
則心正氣順自然睟面盎背動容周旋中禮亦是
位育若致得一家中和如孝感而父母安慈化而
子孫順弟友而兄弟和處敬而夫婦正寛御而奴
僕盡其職以至一家之事莫不當理皆是位育謂
有此理便有此事有此事便有此理但不如有位
者所感大而全爾大本達道一段與前性道二句
相應皆是自然之理致中和一段與戒慎一段相
應皆是用功之方因其自然而加工夫則可以合
自然之道有如是本體不可無如是工夫許氏曰
此章首言性道教之義次言性情之别而工夫止
是戒懼慎獨兩端致則極乎此二者而已致中是
戒懼而守其未發之大本所以養天命之性致和
是謹獨而精其中節之達道所以全率性之道前
後只是性道兩句工夫而教在其中其用功處只
有戒慎恐懼慎致六字

　　右第一章子思述所傳之意以立言首明道之
本原出於天而不可易其實體備於己而不可
離次言存養省察之要終言聖神功化之極蓋
欲學者於此反求諸身而自得之以去夫外誘
之私而充其本然之善楊氏所謂一篇之體要
是也其下十章蓋子思引夫子之言以終此章
之義(道之本原不可易指首二句實體備於己指道不可離二句存養省察之要指戒懼
慎獨兩節聖神功化之極指致中和一節蓋欲學者反求而自得說首二句之性道皆身有者
也以去外誘之私說慎獨充其本然之善說致中和)

　　此書為造聖門之閫奥首章乃子思子自著之
格言也其意本商書惟皇降衷處言之真是發
前古聖賢之所未發有本原有工夫有功用凡
篇中言中言道言誠皆率性之謂言擇善誠身
學問思辨以致其力皆慎獨之謂言贊化育參
天地篤恭天下平皆位育之謂真一篇之體要也

　　仲尼曰君子中庸小人反中庸

　　中庸者不偏不倚無過不及而平常之理乃天命所
當然精微之極致也唯君子為能體之小人反是(庸不
在中之外惟其隨時處中故可以常行只是一理故不兩釋當然極致四字即至善之謂為能體之謂以
身體而力行也)

　　君子之中庸也君子而時中小人之中庸也小人而無
忌憚也

　　王肅本作小人之反中庸也程子亦以為然今從之
○君子之所以為中庸者以其有君子之徳而又能
隨時以處中也小人之所以反中庸者以其有小人
之心而又無所忌憚也蓋中無定體隨時而在是乃
平常之理也君子知其在我故能戒謹不睹恐懼不
聞而無時不中小人不知有此則肆欲妄行而無所
忌憚矣(知其在我言推其本而知此理在我為重也兩又字從而字生極有意要看)
此書以中庸名篇首章乃無中庸字蓋率性之道
即中庸也至此方説出中庸此下十章皆述夫子
之言獨此與三十章掲出仲尼二字此仲尼所言
之中庸也祖述以下仲尼所行之中庸也此中字
本止言時中之中章句兼未發言者蓋以未有無
體之用故也反字是用力字時中時字當重看章
句專就兩而字上著意言既有君子之徳而又能
時中既有小人之心而又無忌憚此小人所以反
中庸也忌憚即畏懼之謂

　　此篇凡七章有中庸字餘六章皆與此不同故此
兼體用全解蔡氏曰此章上二句孔子之言下四
句乃子思釋孔子之言

　　右第二章此下十章皆論中庸以釋首章之義
文雖不屬而意實相承也變和言庸者游氏曰
以性情言之則曰中和以徳行言之則曰中庸
是也然中庸之中實兼中和之義(中和以性情言中庸以徳
行言性情人人一般徳行人人不同性情是道之在人徳行是人之行道故朱子曰以中庸對
中和言則中和是體中庸是用以中對和言則中是體和是用以中對庸言則中却是用庸却
是體)

　　子曰中庸其至矣乎民鮮能久矣(鮮上聲下同)

　　過則失中不及則未至故惟中庸之徳為至然亦人
所同得初無難事但世教衰民不興行故鮮能之今
已久矣論語無能字

　　得是得於心而不失為徳此比論語無一徳字下
有能字能即所謂徳也但論語言中庸之徳此言
中庸之道氣質有異教化不行故民鮮能民在小
人之上有覺即君子也

　　右第三章(此承上章言中庸之道非特小人反之而民亦鮮能之以起下章之意)

　　子曰道之不行也我知之矣知者過之愚者不及也道
之不明也我知之矣賢者過之不肖者不及也(知者之知去聲)
道者天理之當然中而已矣知愚賢不肖之過不及
則生禀之異而失其中也知者知之過既以道為不
足行愚者不及知又不知所以行此道之所以常不
行也賢者行之過既以道為不足知不肖者不及行
又不求所以知此道之所以常不明也(首章事物當然之理即此
天理之當然性之徳具於心即此中而已特具於心者是不偏不倚之中此是無過不及之中不足知不
足行正指賢知之心言)

　　此承上二章而言以明小人反中庸與衆人鮮能
中庸者皆為氣質有偏故也夫道之不明不行非
謂人不行不明之是道自不行不明於天下此道
字便是時中之中字道者極乎中而已所謂過者
過乎中不及者不及乎中也皆在氣禀上説氣稟
清而淳者則為聖人其知行自合乎中氣禀偏於
清者則為知知者惟務於知不以行為事則所知
者愈髙逺而過中氣禀偏於淳者則為賢賢者惟
務力行而不求知則所行者亦過乎中此是正理
上之過中失正者如此若夫知者知之過謂之索
隱如釋老之空寂是也賢者行之過謂之行怪如
沮溺之逺遁是也愚者不及知如昏迷之人不曉
大義者也不肖者不及行如卑汚之人汩於物欲
者也此中庸之道所以常不行不明也知過愚不
及本是不明此卻説道之不行也賢過不肖不及
本是不行此卻説道之不明也此是互説見得知
行相關要緊在知上苟知之真則行之正矣故下
專言知味此又為知仁勇三者發端不足行是不
仁不足知是不知愚不肖安於不及是不勇

　　人莫不飲食也鮮能知味也

　　道不可離人自不察是以有過不及之弊(道不可離釋人莫不
飲食一句人自不察釋鮮能知味一句過不及之弊指前一節說)

　　飲食譬日用之道味譬道中之理上言知行之過
不及此又結之以知者蓋以過不及皆欠真知爾
若真知義理之極則賢者亦無過如者亦必篤於
行而不徒知也此鮮能與上鮮能相應上主鮮能
行下主鮮能知

　　右第四章

　　子曰道其不行矣夫(音扶)

　　由不明故不行(由不明指上文故不行釋本章)

　　右第五章此章承上章而舉其不行之端以起
下章之意

　　自第二章以來小人反中庸民鮮能中庸賢
知過中庸愚不肖不及中庸至此總歎之曰
道其不行矣夫故自此章以後開示擇道中
庸之方在知仁勇三者

　　子曰舜其大知也與舜好問而好察邇言隱惡而揚善
執其兩端用其中於民其斯以為舜乎(知去聲與平聲好去聲)
舜之所以為大知者以其不自用而取諸人也邇言
者淺近之言猶必察焉其無遺善可知然於其言之
未善者則隱而不宣其善者則播而不匿其廣大光
明又如此則人孰不樂告以善哉兩端謂衆論不同
之極致蓋凡物皆有兩端如小大厚薄之類於善之
中又執其兩端而量度以取中然後用之則其擇之
審而行之至矣然非在我之權度精切不差何以與
此此知之所以無過不及而道之所以行也(廣大謂隱惡而
不宣光明謂播善而不匿權度精切是舜本然之知好問好察又欲周知天下之細故也)

　　此承上章之意言舜之知不過乎中而能行是道
也好問是有疑而問於下邇言即所問而對者之
言察者謂雖淺近亦必詳察其理此舜不自用而
取諸人之知以為知所以為大知也然其所對之
言或未善則為之隱而不宣其善者則為之播揚
而不匿又於衆人所論之善之厚薄大小之中却
以己之權度量度而取其中者用之於民其斯以
為舜之大知也歟執其兩端是執善中厚薄不同
之兩端便不得行而用其中者使民行之非謂善
惡兩端也論語竭其兩端是言告於人者無一毫
之不盡此執其兩端是言取諸人者無一善之或
遺

　　右第六章(此章以知言知之而又能行之)

　　子曰人皆曰予知驅而納諸罟擭陷阱之中而莫之知
辟也人皆曰予知擇乎中庸而不能朞月守也(罟音古擭胡化
反阱才性反辟避同朞居之反)

　　罟網也擭機檻也陷阱坑坎也皆所以揜取禽獸者
也擇乎中庸辨别衆理以求所謂中庸即上章好問
用中之事也朞月匝一月也言知禍而不知辟以況
能擇而不能守皆不得為知也(揜取以譬禍機所伏謂揜而取之也朞月
謂周一月)

　　此章以人皆曰予知言兩事只是借上一事以譬
起下一事其意只在下一事觀章句一況字可見
況猶譬也以上兩句之不知以承上章之知以下
兩句之不能守起下章之能守上章舜為聖人下
面回為賢人此章兩人字指衆人

　　右第七章承上章大知而言又舉不明之端以
起下章也(此章言知而不能行引起下章仁能守之)

　　子曰回之為人也擇乎中庸得一善則拳拳服膺而弗
失之矣

　　回孔子弟子顔淵名拳拳奉持之貎服猶著也膺胷
也奉持而著之心胷之間言能守也顔子盖真知之
故能擇能守如此此行之所以無過不及而道之所
以明也

　　此章言回之仁以繼舜之知所謂仁能守之者也
上章言知而不能行引起如顔子之守則能行也
所重在服膺弗失一句上蓋回之仁是毎事之仁
凡已擇者固仁矣而於應天下之事猶未免於擇
故每得一善則服膺弗失而守之固矣此所以顔
子之仁猶不能無違於三月之後也此擇字兼知
行説惟知之明乃能擇既擇即見之行事擇是當
應事之時守是事過之後當守之也服膺是守弗
失是守之固也舜大知章是知而行之意却重回
擇中庸章是行而知之意却重何也盖人之所以
至於中庸之道者知與行而已第四章言中庸之
道不明不行者由知者知之過而不務行賢者行
之過而不求知所以至於中庸者鮮矣故六章言
舜之知而謂隱惡揚善執兩端而用中然行之意
却重者謂舜不專於知而道所以行也此章言回
之仁而曰擇乎中庸然知之意却重者謂回不專
於行而道所以明也章句於六章曰擇之審而行
之至於此則曰真知之故能擇能守如此此與第
四章以知行互説之意正相似胡氏曰舜達而在
上擇中庸而用諸民聖人之道所以行回窮而在
下擇中庸而不失於己聖人之學所以傳

　　右第八章(此章以仁言能行則由知之真也)

　　子曰天下國家可均也爵禄可辭也白刃可蹈也中庸
不可能也

　　均平治也三者亦知仁勇之事天下之至難也然不
必其合於中庸則質之近似者皆能以力為之若中
庸則雖不必皆如三者之難然非義精仁熟而無一
毫人欲之私者不能及也三者難而易中庸易而難
此民之所以鮮能也(義精是知之極仁熟是行之裕此是就應事之前說無一毫之
私是就應事之後說饒氏曰六章曰擇之審者義精也行之至者仁熟也此是不賴勇而裕如者也學者
於義必精之於仁必熟之便是知仁中之勇)

　　此三者亦就知仁勇上説來借三者之難以明中
庸之尤難亦賢者過之之事可均似知可辭似仁
可蹈似勇三者皆倚於一偏故質之近似者皆可
以力為也若中庸非是義精仁熟知行之極者不
能也盖中庸之難急又過了慢又不及所以為難
能也此不可能正與前民鮮能相應言天下至難
之事人或能之而中庸則鮮能也七章能擇而不
能守是知至而行未至者故處於知之後此章能
為三者而不能中庸是行至而知未至者故處於
仁之後下文便接勇去蓋謂知行皆當勇也勇所
以助我之知行凡知之不能致行之不能力皆無
勇故也勇不在知行之外只勇於知勇於行七章
八章兩言擇中庸就每事上言此章言中庸就全
體上言三者做得恰好便是中庸

　　右第九章亦承上章以起下章(言行而不能知)

　　子路問强

　　子路孔子弟子仲由也子路好勇故問强

　　子曰南方之强與北方之强與抑而强與(與平聲)
抑語辭而汝也

　　此子思引夫子告子路當强之目以合舜之知回
之仁為三達徳非子路之所己能者子路行行夫
子屢有以儆戒之然其氣習融釋不盡而又以强
為問故夫子於是設三端以問之下文四强哉矯
正照應此抑而强與一句

　　寛柔以教不報無道南方之强也君子居之

　　寛柔以教謂含容巽順以誨人之不及也不報無道
謂横逆之來直受之而不報也南方風氣柔弱故以
含忍之力勝人為强君子之道也

　　此君子謂其行事有合君子之道者非成徳之君
子以含忍勝人未為柔弱蓋寛柔以教能容人之
所不能容不報無道能忍人之所不能忍非有力
量者不能故以為南方之强而為君子之事此南
方柔而不及於中者也

　　衽金革死而不厭北方之强也而强者居之

　　衽席也金戈兵之屬革甲胄之屬北方風氣剛勁故
以果敢之力勝人為强强者之事也(上文言君子之道此言强者之
事道事二字有輕重要看)

　　卧席曰衽衽金革猶云枕戈南方北方大約以風
氣之偏言之其實南人豈盡柔弱北人豈盡剛勁
然寛柔以教不報無道是舉柔之甚者言衽金革
死而不厭是舉剛之甚者言此北方剛而過於中
者也饒氏曰陽剛陰柔理之常也而南方反弱北
方反剛何也盖陽體剛而用柔陰體柔而用剛纔
說風氣便是用了陽主發生故其用柔陰主肅殺
故其用剛胡氏曰氣質之用小學問之功大南北
之强氣質之偏下文四者之强學問之正所謂變
化其氣質者也

　　故君子和而不流强哉矯中立而不倚强哉矯國有道
不變塞焉强哉矯國無道至死不變强哉矯

　　此四者汝之所當强也矯强貌詩曰矯矯虎臣是也
倚偏著也塞未達也國有道不變未達之所守國無
道不變平生之所守也此則所謂中庸之不可能者
非有以自勝其人欲之私不能擇而守也君子之强
孰大於是夫子以是告子路者所以抑其血氣之剛
而進之以徳義之勇也(自勝其私欲是勇擇是知守是行勝私欲而能擇是勇於
知勝私欲而能守是勇於行血氣之剛是小勇徳義之勇是大勇)

　　此指成徳之君子言觀故字可知此四者上二者
言守身應事之常下二者言出處至極之變下二
者雖尤難然上二者常貫在其中有道無道只是
言國之治亂國有道不變塞焉說達而在上者不
變未達時所守也國無道至死不變說窮而在下
者能守而不易其志也方是强之至如夷齊是也
是以君子或出或處必合於中庸如此四强哉矯
雖是贊歎其强之辭正是勇之做工夫使之合於
中庸者也不流不倚不變流倚變三字與强字相
反三不字正是自强之用力處前二節氣質之强
後一節徳行之强前二者以含忍果敢之力為强
君子以徳義為强此不剛不柔而得其中者也

　　右第十章(此章言勇通上舜回則知仁勇備矣下章又總結此三者)

　　子曰素隱行怪後世有述焉吾弗為之矣

　　素案漢書當作索蓋字之誤也索隱行怪言深求隱
僻之理而過為詭異之行也然以其足以欺世而盜
名故後世或有稱述之者此知之過而不擇乎善行
之過而不用其中不當强而强者也聖人豈為之哉
此節是說知然知而不能擇乎中而知仁勇俱失
之過者也索隱謂求人所不必知如鄒衍推五徳
之事行怪是行人所不必行如於陵仲子尾生之
徒索隱是知者之過行怪是賢者之過不能擇乎
中庸故聖人不為也

　　君子遵道而行半塗而廢吾弗能已矣

　　遵道而行則能擇乎善矣半塗而廢則力之不足也
此其知雖足以及之而行有不逮當强而不强者也
已止也聖人於此非勉焉而不敢廢蓋至誠無息自
有所不能止也

　　此節是說仁然知雖足以擇乎中庸而仁不能守
而知仁勇俱失之不及者也此雖不索隱行怪而
能擇乎中庸然行之止於半塗而不力以求至若
聖人則必行至而不止也此君子是汎言之君子
也

　　君子依乎中庸遯世不見知而不悔唯聖者能之
不為索隱行怪則依乎中庸而已不能半塗而廢是
以遯世不見知而不悔也此中庸之成徳知之盡仁
之至不賴勇而裕如者正吾夫子之事而猶不自居
也故曰唯聖者能之而已

　　此節是知仁俱得中不待勇而裕如者也此君子
指成徳者言言君子常依乎中庸不為隱怪之事
由仁義行雖終身不見知於世亦無悔焉此正夫
子之事也夫子於前兩節既以兩吾字言之故於
此謙不自居但曰唯聖者能之此能字當與前鮮
能可能不可能兼看以見中庸非終不可能也蔡
氏曰此章再辨知仁勇而總結之也索隱非君子
之知行怪非君子之仁半塗而廢非君子之勇君
子之知仁勇則依乎中庸遯世不見知而不悔者
是也

　　右第十一章子思所引夫子之言以明首章之
義者止此蓋此篇大㫖以知仁勇三達徳為入
道之門故於篇首即以大舜顔淵子路之事明
之舜知也顔淵仁也子路勇也三者廢其一則
無以造道而成徳矣餘見第二十章

　　中庸之道至精至㣲至公至正非知者不足
以知非仁者不足以行非須臾可離非一蹴
可到故惟勇者然後有以自强而不息焉大
抵知仁勇三者皆此性之徳中庸之道即率
性而行者也非有是徳則無以體是道此以
上十章論道以中庸為主而氣質有過不及
之偏此當為第二節

　　君子之道費而隱(費符味反)

　　費用之廣也隱體之微也

　　此章專明道之充滿乎天地萬物之間費言其用
隱言其體因用以及體故先費而後隱君子指成
徳者而言道字自率性上來費是率性之道隱是
天命之性費隱先用後體是就事中指出所以然
之理而言事是用理是體見萬物萬事皆是此理
故不曰費隱而曰費而隱所謂形而上之道初不
離乎形而下之器所謂萬物各具一太極者也與
中和一貫大小徳之類不同一貫以一心之理對
萬事之理分體用費隱以理與事分體用自太極
圖言之一貫以太極之動靜分體用皆就理上言
體則理之具於一心用則理之散於萬事費隱以
太極陰陽之理氣分體用兼事理言用則事之當
然體則理之所以然費猶木之枝葉而可見者也
隱猶木之本根而不可見者也

　　夫婦之愚可以與知焉及其至也雖聖人亦有所不知
焉夫婦之不肖可以能行焉及其至也雖聖人亦有所
不能焉天地之大也人猶有所憾故君子語大天下莫
能載焉語小天下莫能破焉(與去聲)

　　君子之道近自夫婦居室之間逺而至於聖人天地
之所不能盡其大無外其小無内可謂費矣然其理
之所以然則隱而莫之見也蓋可知可能者道中之
一事及其至而聖人不知不能則舉全體而言聖人
固有所不能盡也侯氏曰聖人所不知如孔子問禮
問官之類所不能如孔子不得位堯舜病博施之類
愚謂人所憾於天地如覆載生成之偏及寒暑災祥
之不得其正者(近自逺而四字中間所包甚廣正解及其至三字大無外言莫能載小無
内言莫能破全體一事侯氏謂總合萬事無一不盡為全體就中提出各頭各項為一事問禮見家語問
官見春秋左氏傳覆載以質言生成以功用言寒暑以氣化言災祥以應報言覆載生成分言天地各有
所主有不可全者故曰偏寒暑災祥合言天地氣數之變有不能已者故曰不得其正一說一事是指衆
人能知能行者言全體是就一事中推之以極其至言)

　　此章大㫖以君子之道費而隱一句發端下面兩
節皆是推明此意此節舉夫婦聖人為言於人上
見道之費下舉鳶飛魚躍為言於物上見道之費
末再提起君子之道而言造端是就夫婦能知處
舉其至隱微者以明道之至近結上文夫婦能知
一段又言察乎天地是就天地之大以推明道之
至逺結上文鳶飛魚躍一段中間天地之大人猶
有憾兩句是言天地之偏為功不全反形容道之
全而無所不在故下文曰語大莫能載語小莫能
破兩句是專形容道之費而無所不在也憾只是
不足之意大小二字指道言天地對大小言猶有
憾對莫能載破言物有限量則可載道無限量故
莫能載物有罅隙故可破道無罅隙故莫能破皆
形容道費之辭也道費而隱見得事事中皆有所
以然者是乃天之所為也知行二字又承上章知
行而言曰夫婦能知能行者是萬分中有一分乃
費之小者也曰聖人不知不能者是萬分中欠一
分乃費之大者也後章費之大小又承此說去夫
婦愚不肖之能知能行此是就衣服飲食起居日
用上說最人所易見而能知行者也舉此見道之
費無所不在而不可離也若下章道不逺人為費
之小者又自此推去

　　詩云鳶飛戾天魚躍于淵言其上下察也(鳶余專反)
詩大雅旱麓之篇鳶鴟類戾至也察著也子思引此
詩以明化育流行上下昭著莫非此理之用所謂費
也然其所以然者則非見聞所及所謂隱也故程子
曰此一節子思喫緊為人處活潑潑地讀者其致思
焉(察著也著即誠之不可揜處化育指鳶魚流行指飛躍上下指天淵昭著即是明白之意所謂費也
喫緊為人處言此節以道體示人活潑潑地此是程子形容子思用鳶魚兩句使人知天地萬物流動充
滿如此活潑潑地只是畧無凝滯之意兩句皆程子方言)

　　舉此二物以明上下之間萬物皆有是理以見道
之無所不在而不可離也言其上下察一句只是
釋上二句之意此章兩道字皆自率性來如鳶率
鳶之性則飛魚率魚之性則躍見物物有自然之
天物物有天命之性天地間無非此性之著見此
舉鳶魚以有形體之物狀無形體之理以示人程
子謂此節子思喫緊為人處正謂此也舉鳶魚見
道之無物不有後舉川流見道之無時不然饒氏
曰鳶飛魚躍兩句真是引得妙鳶魚是小底物天
淵是大㡳物引此則見得滿天地間皆是此理語
大語小皆在其中

　　君子之道造端乎夫婦及其至也察乎天地

　　結上文(造端夫婦一句結夫婦與知能行及語小莫能破數句察乎天地一句結聖人不能知行
及語大莫能載與鳶魚數句)

　　道即中庸之道造端猶言為始夫婦指夫婦居室
之間言盖夫婦居室之間乃盡性之始事故曰造
端謂其極於近小而言故也朱子所謂衽席之上
幽暗之中者是也及其至也察乎天地郤是指極
於逺大者而言

　　右第十二章子思之言蓋以申明首章道不可
離之意也其下八章雜引孔子之言以明之
此承上章中庸之道言其見於行事者也只
是形容道之費而不言工夫蓋中庸一書除
首尾兩章皆為一篇體要外又當分三節看
前節言中庸此節言費隱後節言誠中庸是
就人事上言道之用費隱是就天地人物上
言道之用後以天道人道上言誠則知聖人
與天地為一盖首章言中和以見此道之統
攝於其心則以戒懼慎獨為存養省察之功
次言中庸以見此道著見於事物則以知仁
勇為致知力行之功此言費隱以見此道充
塞乎天地自違道不逺以極乎達孝隨處致
察以全中庸之道皆所以求至於誠也

　　子曰道不逺人人之為道而逺人不可以為道

　　道者率性而已固衆人之所能知能行者也故常不
逺於人若為道者厭其卑近以為不足為而反務為
髙逺難行之事則非所以為道矣

　　此三句是此章綱領下三節說此三句道不逺人
一句又一章縂綱領道指人倫日用而言人字包
人已而言為道只是行道一云兩為道字不同上
猶言行道下不可以為道只是不可喚做道此是
就衆人能知能行上説又照應上章知行二字又
因上章言道之費隱恐人濶逺以求道故繼之以
道不逺人

　　詩云伐柯伐柯其則不逺執柯以伐柯睨而視之猶以
為逺故君子以人治人改而止(睨研計反)

　　詩豳風伐柯之篇柯斧柄則法也睨邪視也言人執
柯伐木以為柯者彼柯長短之法在此柯耳然猶有
彼此之别故伐者視之猶以為逺也若以人治人則
所以為人之道各在當人之身初無彼此之别故君
子之治人也即以其人之道還治其人之身其人能
改即止不止蓋責之以其所能知能行非欲其逺人
以為道也張子所謂以衆人望人則易從是也
此引詩意重在其則不逺一句執柯以伐柯睨而
視之猶以為逺三句以下皆是子思說詩之意以
為執柯以伐柯邪視所執之柯正視所伐之柯其
取法本不逺猶有彼此之異尚以為逺若以人治
人則所以為人之道各在人身而不可離又非以
柯伐柯之比故治人者只消以衆人自身所有之
道而治之其人能改即止不必將他人道理去治
他亦不是分我所有之道以與他但責之以其所
能知能行不欲其逺人以為道也前後共此三節
意皆在不逺二字上睨邪視視所執之柯也視正
視視所伐之柯也二字當分看觀而字之字可見
改謂改其不合於則者止謂不過其則也

　　忠恕違道不逺施諸己而不願亦勿施於人

　　盡己之心為忠推己及人為恕違去也如春秋傳齊
師違穀七里之違言自此至彼相去不逺非背而去
之之謂也道即其不逺人者是也施諸己而不願亦
勿施於人忠恕之事也以己之心度人之心未嘗不
同則道之不逺於人者可見故己之所不欲則勿以
施之於人亦不逺人以為道之事張子所謂以愛己
之心愛人則盡仁是也

　　章首言道不逺人次言其則不逺此又繼以忠恕
違道不逺此可見子思立言縝密處此節正是指
學者入道之方所重在推己之恕上忠字是帶說
然恕非忠則無可推者故經以不願勿施兩句總
說章句亦以兩句兼釋忠恕蓋上一句有忠㡳意
思在内故也所謂無忠做恕不出下二句只是申
說上一句之事蓋道是天理忠恕是人事天理不
逺於人事故首曰道不逺人人事盡則可以至天
理故此曰忠恕違道不逺下文申言恕以明不逺
人以為道之事

　　君子之道四丘未能一焉所求乎子以事父未能也所
求乎臣以事君未能也所求乎弟以事兄未能也所求
乎朋友先施之未能也庸徳之行庸言之謹有所不足
不敢不勉有餘不敢盡言顧行行顧言君子胡不慥慥
爾(顧行行顧之行去聲)

　　求猶責也道不逺人凡己之所以責人者皆道之所
當然也故反之以自責而自修焉庸平常也行者踐
其實謹者擇其可徳不足而勉則行益力言有餘而
訒則謹益至謹之至則言顧行矣行之力則行顧言
矣慥慥篤實貎言君子之言行如此豈不慥慥乎贊
美之也凡此皆不逺人以為道之事張子所謂以責
人之心責己則盡道是也

　　此節專言自修之事亦恕之道也蓋恕是推己上
事上文不願勿施是從裏面推出此以事未能卻
就外面反推入丘未能一焉一句固是聖人謙辭
然亦可見聖人愈聖不自聖之心引此雖曰應前
章聖人所不能其意自不同也凡己之責人皆當
然之事能反之以自責則恕之道行矣三以字訓
用字當重看言責子當孝於我便當思量用此道
以事父我恐亦未能也君兄朋友亦然皆不過反
己自責之意正與大學絜矩一節相似夫婦之倫
不可自反故不及下文庸徳庸言兩句又謂欲盡
上四事之道不過在乎尋常言行之間爾行與謹
對言者蓋以徳不足當勉於行言有餘當謹而不
敢盡如此則言行相顧豈非篤實之君子乎且人
之動而形於外者惟言行二端而已言行人身之
用故於人之為道以慎言行終之陳氏曰此章起
道不逺人至此而畢語若雜出而意脈貫通反覆
於人己之間者至為詳盡而有序然其歸又不過
致謹於言行以盡其實爾茍從事焉則處人己之
道兩盡而無遺矣

　　右第十三章道不逺人者夫婦所能丘未能一
者聖人所不能皆費也而其所以然者則至隱
存焉下章放此

　　此通下三章皆言費之小此章之意專在不
可逺人以為道上故四節皆不出修己治人
之事是就下學用功淺處說故曰費之小下
二章亦此意

　　君子素其位而行不願乎其外

　　素猶見在也言君子但因見在所居之位而為其所
當為無慕乎其外之心也

　　此二句亦一章綱領上章兼人已言此則專於修
己而不責人上章就身上說此章就位上說比身
稍開一歩下章就家上說比此又開一歩此素字
比下面素字稍活言因其所居之位行吾所當行
之道無思出乎其位而外慕也素位而行是正說
不願乎外只是覆說上句意纔慕乎外便不能素
位而行下面却自作兩節分看游氏曰素位而行
者即其位而道行乎其中若其素然也

　　素富貴行乎富貴素貧賤行乎貧賤素夷狄行乎夷狄
素患難行乎患難君子無入而不自得焉(難去聲)
此言素其位而行也

　　此節說素位而行此行字是以此道行乎四者之
中自有樂處故無徃而不自得自得只是從容無
急迫而自快活之意蓋居富貴自有富貴所當行
之道居貧賤自有貧賤所當行之道凡人非富貴
則貧賤此人之大分至於夷狄患難亦有不幸而
遇之之時亦各於其中行所當行此所以君子無
所徃而不自得也素富貴行富貴若舜之被袗衣
鼓琴是也素貧賤行貧賤若舜之飯糗茹草若將
終身是也素夷狄行夷狄若孔子欲居九夷曰何
陋之有是也素患難行患難若孔子曰匡人其如
予何是也陳游氏之說皆然蓋謂道在天下不以
易世而有存亡故無古今君子之行道不以易地
而有加損故無得喪

　　在上位不陵下在下位不援上正己而不求於人則無
怨上不怨天下不尤人(援平聲)

　　此言不願乎其外也

　　此節說不願乎外纔陵下援上皆願外也皆非中
庸之道正己不求於人是結上二句不陵不援惟
正己不求人者能之無怨亦說己無怨於人既己
不求於人則凡事惟恐不自盡又何暇見人之不
足而怨之哉不怨天尤人縱有當得於外者亦無
不平於天亦不歸罪於人此皆從正己不求人上
來此處見得君子胷次悠然真如光風霽月無一
豪私累

　　故君子居易以俟命小人行險以徼幸(易去聲徼居堯反)
易平地也居易素位而行也俟命不願乎外也徼求
也幸謂所不當得而得者

　　此上一句又結章首二句觀故字可見下一句只
是對上君子一句反說

　　子曰射有似乎君子失諸正鵠反求諸其身(正音征鵠工毒反)
畫布曰正棲皮曰鵠皆侯之中射之的也子思引此
孔子之言以結上文之意

　　子思於此以射為比又引孔子之言以證正己不
求人之意以結之正與鴊同小鳥也鵠亦小鳥皆
小而飛疾最難射故射者以此為的畫於布以為
的曰正取革置於中曰鵠詩傳曰大射則張皮侯
而設鵠賔射則張布侯而設正

　　右第十四章子思之言也凡章首無子曰字者
放此

　　君子之道辟如行逺必自邇辟如登髙必自卑詩曰妻
子好合如鼓瑟琴兄弟既翕和樂且耽宜爾室家樂爾
妻帑(好去聲樂音洛)

　　詩小雅常棣之篇鼔瑟琴和也翕亦合也耽亦樂也
帑子孫也

　　此章專言行道必自近始未有目前細事不合道
而於逺大之事能合道者也君子之道其理勢必
當如此首行逺自邇登髙自卑兩句是汎指凡事
說下文引詩言順父母則自和妻子宜兄弟始是
指此一事以見行逺自邇登髙自卑之例夫婦人
倫之首故首言夫婦兄弟次之家人又次之此自
内以及外之序如此宜爾室家樂爾妻帑一句只
是上四句之效驗當與下文父母其順之意同看

　　子曰父母其順矣乎

　　夫子誦此詩而贊之曰人能和於妻子宜於兄弟如
此則父母其安樂之矣子思引詩及此語以明行逺
自邇登髙自卑之意

　　言人既能使其家正而和則其能孝而父母之心
安樂可知矣

　　右第十五章

　　自費隱之後至此凡三章十三章言修己治
人必恕以行之十四章專言修己而不責人
此章則言自近及逺皆近裏就實為學者所
當用工故曰費之小

　　子曰鬼神之為徳其盛矣乎

　　程子曰鬼神天地之功用而造化之迹也張子曰鬼
神者二氣之良能也愚謂以二氣言則鬼者陰之靈
也神者陽之靈也以一氣言則至而伸者為神反而
歸者為鬼其實一物而已為徳猶言性情功效(天地功用
指天地間氣化徃來言之如日月寒暑風雨霜露是也此就陰陽相合生成處說故曰功用是合說造化
之迹造是造就萬物以神言化是物既成後氣盡時至而消化去以鬼言如草木生落之類是也此是就
物之成敗可見處說故曰迹是分說以一氣言是合說以二氣言是分說功用即有迹迹即功用之所在
良能即二氣自然之善道能如此屈伸消息者是也靈是神化不測處氣至而伸為神氣反而歸為鬼此
是就兩頭說性情是良能上說來功效是功用上説來天地以形言造化以理言)

　　此二句亦一章之大綱此說鬼神亦鳶飛魚躍意
思見道之無所不在也前章是自造端夫婦一句
上說來此章則自察乎天地一語上說來此鬼神
只是指天地間陰陽二氣徃來屈伸而言之為徳
猶言鬼神為天地之徳大率天主神而言地主鬼
而言鬼神所以造化萬物者其理之妙有不可見
者惟於徃來屈伸為可見如春生夏長秋冬衰落
者即徃來屈伸之驗故曰造化之迹其徳即天命
之實理章句雖以性情功效為言然要其歸不過
一誠字而已觀結語一句可見下文三節皆言為
徳之所以盛

　　視之而弗見聴之而弗聞體物而不可遺

　　鬼神無形與聲然物之終始莫非陰陽合散之所為
是其為物之體而物所不能遺也其言體物猶易所
謂幹事(無形則弗見無聲則弗聞物之終始莫非陰陽合散之所為陰與陽合為物之始陰與陽
散為物之終此又言二氣合而生離而死是又就中間混同處說然則陰陽鬼神無徃不在只要人看得
活體物者為物之體幹事者為事之幹)

　　此節大㮣說鬼神性情二之字指鬼神言體字是
用力字亦指鬼神身上說視不見聴不聞言無形
聲之可見聞也然却體於物而無一物能遺之則
又其昭然而不可掩也視不見聴不聞言其徳之
微所謂隱也體物而不可遺言其徳之顯所謂費
也三而字亦要看鬼神體物而不可遺只是他能
妙萬物而無不在故也饒氏曰視不見聴不聞說
鬼神之性體物而不可遺說情使天下之人齊明
盛服一節說功效

　　使天下之人齊明盛服以承祭祀洋洋乎如在其上如
在其左右(齊側皆反)

　　齊之為言齊也所以齊不齊而致其齊也明猶潔也
洋洋流動充滿之意能使人畏敬奉承而發見昭著
如此乃其體物而不可遺之驗也孔子曰其氣發揚
於上為昭明焄蒿悽愴此百物之精也神之著也正
謂此爾(齊之為言齊也一句詳見禮記祭統言君子之齊專說其精明之徳精明之至然後可交
於神明也畏敬奉承說齊明盛服發見昭著說洋洋如在孔子曰一段出禮記祭義昭明是光之見焄蒿
是氣之上悽愴是陰氣之中人此是致人死時陰陽乍離之際有此聲氣此祭義所言之正意若章句所
引乃是借來形容祭祀來格洋洋如在之氣象此是感召俛仰之氣與祭義所指自不同)

　　此節承上文體物而不可遺之意而言鬼神之功
效如此上文言鬼神之全體此言鬼神之一端使
字正是鬼神靈處齊明是内敬盛服是外敬言能
使天下之人内外畏敬奉承而發見昭著如此洋
洋如在其上如在其左右只是形容鬼神發見昭
著之意此是於祭祀時體物而不可遺之驗處前
節以天地造化言是大㡳鬼神此以祭祀言如天
神地祇人鬼之類是小㡳鬼神此章本說天地之
鬼神恐彼鬼神人或不曉却於全體中指出祭祀
者以示之使人因此而識其大者又以見所祭祀
之鬼神亦不過陰陽二氣之徃來感通爾其理亦
無二也

　　詩曰神之格思不可度思矧可射思(度音鐸射音亦詩作斁)
詩大雅抑之篇格來也矧況也射厭也言厭怠而不
敬也思語辭

　　此引詩以終上文洋洋如在之意言祭祀之時神
之來格也視不見聴不聞既不可測度矣況可厭
怠而不敬乎

　　夫微之顯誠之不可揜如此夫(夫音扶)

　　誠者真實無妄之謂陰陽合散無非實者故其發見
之不可揜如此

　　此總贊上文鬼神之徳而結之也微指不可見聞
者所謂隱也顯指體物而不可遺而理之昭著者
所謂費也誠只是箇實理鬼神只是實理發見之
不可揜護者中庸言誠自此始誠字以天道言鬼
神本是氣形而下者誠本是氣形而上者有是氣
必有是理太極不離乎陰陽也故即鬼神而誠在
焉故總結之曰誠之不可揜如此

　　右第十六章不見不聞隱也體物如在則亦費
矣此前三章以其費之小者而言此後三章以
其費之大者而言此一章兼費隱包大小而言
此前三章皆言日用之間事雖至近而道無
不在此費之小者也此後三章言舜武王周
公大孝達孝道雖至近然推之則至逺而無
窮此費之大者也此章曰不見不聞即其體
之隱而又曰體物如在所謂隱者又未嘗不
昭著此則兼費隱包大小而言者也兼者分
而為二包者混而為一兼則二意而並見包
則含二意而不分此與二十章兼包義同朱
子互言之包小大則鬼神大處小處皆有以
為大則一塵一息之微不能外以為小則天
地之廣古今之變不能遺難以大小分故曰
包大小是就本章言之非以前後三章言也
前章言君子之道以人道言此言鬼神之徳
以天道言人道其用也故先用之費而體之
隱者即在費之中天道其體也故先體之微
而用之顯者不出乎微之外

　　子曰舜其大孝也與徳為聖人尊為天子富有四海之
内宗廟饗之子孫保之(與平聲)

　　子孫謂虞思陳胡公之屬

　　此節言舜之事實大孝一句是綱徳為聖人以下
五句皆孝之目此五句又重在徳為聖人一句上
人能盡己之性盡人物之性方為聖人能盡性是
全其心豈非孝之大者下面四句是安富尊榮之
事皆父母之所願者今皆得之又豈非孝之大者
舜封子均於商後禹改封於虞故後有虞思虞亦
立廟祀舜及其祖父至周武王又封舜後胡公滿
於陳則是子孫保之也舜之徳至使祖父母如此
榮盛綿逺此之謂大孝

　　故大徳必得其位必得其禄必得其名必得其夀
舜年百有十嵗

　　此節汎言理之必然自孔子有徳而不得位言乃
氣數之變也以理言之則必然以數言之則不必
然理者其常也數者其變也大徳承上文徳字來

　　故天之生物必因其材而篤焉故栽者培之傾者覆之
材質也篤厚也栽植也氣至而滋息為培氣反而遊
散則覆(氣至氣反兩句只是說培覆二字之義)

　　此節言善惡之應所必至栽培傾覆以物言之如
草木至春夏有發生之意天則雨露以滋長之草
木逢秋冬有黄落之意天則霜雪以凋零之以人
言之有此徳者天必以名位禄夀與之無其徳者
天必厭棄而滅絶之如舜以匹夫而有天下桀紂
以天子而喪其身皆栽培傾覆之謂也此特以天
之於物之理以喻人栽傾在人培覆在天栽傾指
材上言培覆指篤上言也

　　詩曰嘉樂君子憲憲令徳宜民宜人受禄于天保佑命
之自天申之

　　詩大雅假樂之篇假當依此作嘉憲當依詩作顯申
重也

　　此引詩專是證栽者培之一句之意言可嘉可樂
之君子其令善之徳顯顯然昭著宜於民人故受
天之禄以為天下主而天又保之佑之又申重之
其所以眷顧者如此此則以天之眷聖人之事以
證上文天之生物之喻憲憲令徳是栽受禄保佑
申之是培

　　故大徳者必受命

　　受命者受天命為天子也

　　結上引詩意觀故字可知此徳字及上引詩中徳
字皆應前面徳字命字與所引詩中命字相應此
章四故字惟第二故字因起下意餘皆因結上意
六必字皆是常理之必然者惟此句必字結上文
意前言居易俟命費之小學者之事此言大徳必
受命費之大聖人之事也

　　右第十七章此由庸行之常推之以極其至見
道之用廣也而其所以然者則其㫖微矣後二
章亦此意

　　此言費之大正當備萬物全體言今獨舉孝
之一事可見全體不是總萬事言是就庸行
推及其至以為言者也庸行之常說孝之一
事推之以極其至說大孝及徳為聖人以下
之事

　　子曰無憂者其惟文王乎以王季為父以武王為子父
作之子述之

　　此言文王之事書言王季其勤王家蓋其所作亦積
功累仁之事也

　　此章以文武周公之事繼大舜而言皆聖人所行
者見道之費而無不合於中庸之道此節言文王
之事言無憂者其獨文王而已下面四句只是釋
文王無憂之意盖以上有王季之賢者為其父下
有武王之聖者為其子為父者既積其功徳於前
為子者又述其事業於後中間為文王者又何所
憂乎自大舜文武周公四聖人觀之獨文王可以
當無憂二字如羑里之囚若可憂也亦只是文王
一身上事此卻是言一家上事周家自夏后棄稷

　　不務不窟即失其官守逃之西戎至公劉方復遷
豳太王又為狄人所侵而遷岐王季雖勤王家亦
但守舊而已文王上承已大之國不逢變故以歸
之子適當商家天命未絶之時已得從容其間至
承天命擐戎衣奄有四海則又是武王之事文王
可謂無憂矣又如舜父頑子不肖堯之子丹朱禹
之父鯀湯無子立太甲非伊尹幾壊由此觀之亦
唯文王可以無憂

　　武王纘大王王季文王之緒壹戎衣而有天下身不失
天下之顯名尊為天子富有四海之内宗廟饗之子孫
保之

　　此言武王之事纘繼也大王王季之父也書云大王
肇基王迹詩云至于大王實始翦商緒業也戎衣甲
胄之屬壹戎衣武成文言一著戎衣以伐紂也
此節言武王之事以贊之與贊舜語同此但言不
失天下之顯名一句為異舜必得名武王不失名
語有輕重反之不若性之之純征伐不若揖遜之
順亦論韶武之意雖然顯名亦聖徳也但必得者
不至於或失不失者疑於失而能不失此為少異
耳

　　武王末受命周公成文武之徳追王大王王季上祀先
公以天子之禮斯禮也達乎諸侯大夫及士庶人父為
大夫子為士葬以大夫祭以士父為士子為大夫葬以
士祭以大夫期之喪達乎大夫三年之喪達乎天子父
母之喪無貴賤一也(追王之王去聲)

　　此言周公之事末猶老也追王蓋推文武之意以及
乎王迹之所起也先公組紺以上至后稷也上祀先
公以天子之禮又推大王王季之意以及於無窮也
制為禮法以及天下使葬用死者之爵祭用生者之
禄喪服自期以下諸侯絶大夫降而父母之喪上下
同之推己以及人也(吕氏曰期之喪有二正統之朞為祖父母者也旁親之朞為世
父母叔父母衆子昆弟昆弟之子是也正統之期雖天子諸侯莫敢降旁親之朞天子諸侯絶大夫降所
謂尊不同故或絶或降也大夫雖降猶服大功不如天子諸侯之絶服也如旁親之期亦為大夫則大夫
亦不降所謂尊同則服其親之服也諸侯雖絶服旁親尊同亦不降所不臣者猶服之如始封之君不臣
諸父昆弟封君之子不臣諸父而臣兄弟是也推己以及人一句又是總結祭葬喪服之禮而言)
此節言周公之事許氏曰末猶後也終也蓋周自
大王王季文王累世積徳累功國土已大最後至
武王始受天命為天下君周公乃承之而追王先
王上祀先公以天子之禮一句只是推大王王季
之意而以天子之禮祀先公也斯禮也一句以下
又是因此以定上下通行之禮蓋喪從死者祭從
生者天下之達禮也故喪祭如此然祭禮殺於下
而上致其隆喪禮詳於下而上有所畧若夫父母
之喪則自天子至庶人賤無加隆貴無降殺孟子
所謂三代共之者是也斯禮也達乎諸侯大夫及
士庶人此是自上達下期之喪至達乎天子此是
自下達上能推吾愛親之心制為喪祭之禮以通
乎上下使人人得以致其孝故謂之達孝一說三
年之喪不特子為父母也適孫為祖父為長子繼
世之君與為人後者皆三年之喪故自庶人上達
天子一也一說父母之喪即三年之喪末二句只
是申明上二句之意語録謂中庸之意只是主父
母而言未必及其他也胡氏曰周自大王以至周
公世世修徳古所無也周公追王之禮特以義起
亦古所無也所以中庸特表而出之此段須看章
句推字與及字周公推文武之意以及大王王季
於是始行追王之禮又推大王之意以及組紺以
至后稷於是祀以天子之禮又推此及諸侯大夫
士庶人使各得以行喪祭之禮孝心上下融徹禮
制上下通行此周公所以謂之達孝也此章末達
字正起下章首達字

　　右第十八章

　　此章言文武周公之事亦是以孝言也看來
所重在周公身上文武只是推說

　　子曰武王周公其達孝矣乎

　　達通也承上章而言武王周公之孝乃天下之人通
謂之孝猶孟子之言達尊也

　　此達字承上章三達字而言上章即此章張本言
其孝不特施之家又能達之天下上章舜之孝就
徳上言如天之不可名故曰大此就事上言天下
稱之無異辭故曰達看來此三章要通看前章只
是父母順而已到舜便說大孝舜只是孝一家到
武王也只是舜之孝到周公又便推得闊了此與
前章雖皆兼言武王周公其實主周公而言蓋謂
武王有天下然後周公得以制禮故也

　　夫孝者善繼人之志善述人之事者也

　　上章言武王纘大王王季文王之緒以有天下而周
公成文武之徳以追崇其先祖此繼志述事之大者
也下文又以其所制祭祀之禮通乎上下者言之
繼志述事正指上章武王纘緒周公追王之事而
言如祖父有欲為之志而未為而子孫能成就之
是謂善繼志祖父有己為之事而可法而子孫能
遵述之是謂善述事若武王周公誠所謂善繼述
者也此以下皆是言禮專主周公而言制為宗廟
祭器祭服薦獻之禮於宗廟中又制昭穆序爵序
事酬燕之禮又推為郊社之禮只就祭祀一事中
而推極之至於郊天禘祖乃其至大者非聖人大
孝其孰能之此章句所以為費之大者歟

　　春秋修其祖廟陳其宗器設其裳衣薦其時食

　　祖廟天子七諸侯五大夫三適士二官師一宗器先
世所藏之重器若周之赤刀大訓天球河圖之屬也
裳衣先祖之遺衣服祭則設之以授尸也時食四時
之食各有其物如春行羔豚膳膏香之類是也(適士二廟
祭祖禰適士天子之上士即元士也受三命采地五十里孟子謂受地視子男是也官師一廟祭禰并祭
祖官師謂凡有司之長即中士下士也赤刀寳刀赤刀削其刀必有出處大訓三皇五帝之書訓誥亦在
焉天球雍州所貢之玉磬也河圖伏羲時龍馬負圖出於河此見書顧命篇春行羔豚膳膏香出周禮天
官冢宰曰春行羔豚膳膏香夏行腒鱐膳膏臊注云香牛膏也臊犬膏也謂調膳之物各以物之所便而
和之以獻行猶用也膳謂煎和也)

　　修者只是灑埽整飭常使嚴潔之謂或曰黝堊之
謂古注謂修埽糞也祭祀陳宗器示能守也設裳
衣授尸使神依焉薦時食以生事之也後五其字
章句謂指先王言此四其字亦似指先王言

　　宗廟之禮所以序昭穆也序爵所以辨貴賤也序事所
以辨賢也旅酬下為上所以逮賤也燕毛所以序齒也
(昭如字為去聲)

　　宗廟之次左為昭右為穆而子孫亦以為序有事於
大廟則子姓兄弟羣昭羣穆咸在而不失其倫焉爵
公侯卿大夫也事宗祝有司之職事也旅衆也酬導
飲也旅酬之禮賔弟子兄弟之子各舉觶於其長而
衆相酬蓋宗廟之中以有事為榮故逮及賤者使亦
得以申其敬也燕毛祭畢而燕則以毛髮之色别長
㓜為坐次也齒年數也(左昭右穆死者之昭穆也羣昭羣穆生者之昭穆也子姓
子之所生猶言子孫也宗謂大小之宗伯祝謂大祝小祝有司如官正執燭天府沃盥陳寳器司几筵司
尊彛之類皆是導飲猶言引飲言導賔使飲也旅酬祭將畢時行旅酬之禮)

　　宗廟之禮一節禮意至為周密當看五所以字序
昭穆主生者而言所以明同姓之尊卑序爵所以
合同姓異姓之貴賤序事又所以分别羣臣之賢
否賢者既有事則不賢者亦自能勸然宗廟之中
既以有事為榮則事不及之者不能無恥則又有
序爵以安其心執事者既榮無事有爵而在列者
及賤而役於廟中者皆得與旅酬之禮至此賢與
不賢皆恩禮之所逮也此是合同姓異姓通言者
也至祭禮已畢尸既出異姓之臣皆退獨燕同姓
則以毛髮之色别長㓜為坐次此是親親之禮又
厚於疎逺者也此可見制禮之意恩意周徧仁至
義盡而禮文燦然序昭穆親親也序爵貴貴也序
事尊賢也逮賤慈幼也序齒長長也此五者治天
下之大經一祭之間大經以正至恩以宣天下之
事盡矣

　　踐其位行其禮奏其樂敬其所尊愛其所親事死如事
生事亡如事存孝之至也

　　踐猶履也其指先王也所尊所親先王之祖考子孫
臣庶也始死謂之死既葬則曰反而亡焉皆指先王
也此結上文兩節皆繼志述事之意也

　　此結上文兩節善繼志述事至於如此所以為孝
之至也饒氏謂踐其位三句是善述事敬其所尊
四句是善繼志所尊謂祖考所親謂子孫臣庶事
死如生謂居喪時事事亡如存謂葬祭時事敬所
尊敬也愛所親仁也事死亡如生存誠也盡是三
者孝也又是治天下之本

　　郊社之禮所以事上帝也宗廟之禮所以祀乎其先也
明乎郊社之禮禘嘗之義治國其如示諸掌乎

　　郊祭天社祭地不言后土者省文也禘天子宗廟之
大祭追祭太祖之所自出於太廟而以太祖配之也
嘗秋祭也四時皆祭舉其一爾禮必有義對舉之互
文也示與視同視諸掌言易見也此與論語文意大
同小異記有詳畧耳(與論語文意大同小異論語專為禘發其說精此又言祭祀其
說詳)

　　上文孝之至也已結前達孝二字了此申言周公
制禮之事蓋上章與此上文專以宗廟之禮言此
則兼郊禘之禮言亦是就祭祀中推開一歩說夫
祭祀之禮通上下得行事上帝惟天子得行故特
先後分言曰此所以事上帝也此所以祀乎其先
也有名分截然不可犯之意明乎二字以下又申
言上二句之義言何為先郊而後社何為先禘而
後嘗苟能如此明其郊社禘嘗先後之義而推此
心以治天下又何所徃而不當故曰治國如示諸
掌又曰治天下不在多端在夫致敬之間而已當
其執圭幣以事上帝之時奠斚以事祖宗之時其
心一誠而無偽苟移此心以治天下果何難哉故
曰治國如示諸掌郊祭天惟天子得以行之社祭
地自侯國至庶人各有社上下可通行者也故先
郊而後社禘大祭惟天子得以行之嘗宗廟之秋
祭上下可通行者也故先禘而後嘗周公制為禮
法未嘗不通上下之情亦未嘗不嚴上下之分如
此胡氏曰前章末言三年之喪庶人得以通乎天
子必有父也此言郊禘諸侯不得以通天子必有
君也既言周公之制禮如此而不足於魯之郊禘
非禮其意自見於不言之表此所以為聖人之言
也

　　右第十九章

　　此通上三章皆言孝之一事而不及他舜之
孝盡其飬生之道武王周公之孝盡其事死
之道合三章孝之道備矣皆聖人止至善之
實故曰費之大曰敬曰仁曰慈必皆如此而
後為能盡全體舉孝以見例



　　中庸集說啓蒙卷上


　　訥菴先師用功於四書十年去取諸説而為此書
豪分縷析嘉惠後學未為少矣大學已刋行而語
孟中庸則未也學者未免有欲見而不可得之嘆
年来始獲録其藳成編念先師之勞不忍自私故
欲傳者即與録之同志之士尚體區區之心廣其
傳而勿吝則驥之望也庚辰人日門人錢唐蔣驥
謹書



　　餘姚景先生深於經學所著四書集説啓蒙折衷
羣言發明經傳殆無餘藴誠有功於朱子而嘉惠
於後學也大學既板行矣時官南京得禮部侍郎
蔣公中庸寫本於國子典籍金公家謄挍刋梓與
學者共及增魯齋批㸃勿軒標題以便幼習云宣
徳九年春正月望日錢唐後學夏時謹識




　　欽定四庫全書

　　中庸集説啓蒙卷下　　　　元　景星　撰

　　哀公問政

　　哀公魯君名蔣

　　子曰文武之政布在方策其人存則其政舉其人亡則
其政息

　　方版也策簡也息猶滅也有是君有是臣則有是政
矣

　　此引孔子答哀公之問以繼大舜文武周公之緒
以謂孔子雖不得位茍舉而措之是亦中庸之道
方以木為之大策以竹為之小此二人字兼君臣
言言文武之政布在簡策茍有此君臣則便有此
政矣○此章當作六節看章首至不可以不知天
為第一節達道達德至天下國家矣為第二節九
經為第三節凡事豫至不誠乎身矣為第四節言
誠為第五節博學以下為第六節朱子以為皆孔
子之言饒氏以為孔子對哀公之語至不可以不
知天而止後皆子思推衍告學者之辭其間項目
雖多然大意不過兩節而已始言政之舉息存乎
人下自為政在人推之以至於修道以仁所以明
為政之本在於人繼言仁義等殺生乎禮下自不
可以不修身推而至於不可以不知天所以又明
為仁之端在乎知也所以兩節各以故字承之與
首章言不睹不聞兩故字文勢相類子思之引此
言蓋為下文明善誠身張本也明善知也誠身仁
也朱子合作一章亦自有深意九經與為政相應
前靣説修身尊賢親親下靣節節發明亦只是此
三者為綱敬大臣體羣臣懐諸侯自尊賢之等推
之子庻民来百工柔遠人自親親之殺推之達道
便是修身之道達徳便是事親之仁知天便是智
子思只添得箇勇字金華金先生又謂自仁者人
也以下皆子思之言雜引孔子之言反覆推明之
知與䨇峯之言頗相似

　　人道敏政地道敏樹夫政也者蒲盧也(夫音扶)

　　敏速也蒲盧沈括以為蒲葦是也以人立政猶以地
種樹其成速矣而蒲葦又易生之物其成尤速也言
人存政舉其易如此

　　政字接上文政字来言人有良心敏於從政令之
必行地有生意敏於種樹植之必生人之易化於
政可見物之易生於蒲葦可見此樹字是樹藝之
樹當作活字看

　　故爲政在人取人以身修身以道修道以仁

　　此承上文人道敏政而言也為政在人家語作為政
在於得人語意尤備人謂賢臣身指君身道者天下
之達道仁者天地生物之心而人得以生者所謂元
者善之長也言人君為政在於得人而取人之則又
在修身能仁其身則有君有臣而政無不舉矣(能仁其身
則君身修是有君也以身取人則得人是有臣也有君有臣則人存政舉矣)

　　章句謂此承上文人道敏政而言觀故字可見此
人字指賢臣而言䨇峯以為上人字亦兼君臣下
人字專指臣身字指君言道即達道仁是仁之全
體包四徳者觀章句可見言人君為政雖在於得
賢臣而取人之則又在修身使吾身有所未修則
取舍不明無以為取人之則故又當修身下靣修
身以道修道以仁兩句只是言修身當以五達道
為本修道又當以仁為本蓋道是汎言義理公共
之名仁是直指人心親切之妙章句謂能仁其身
則有君有臣而政無不舉仁其身三字包括修身
以道修道以仁兩句説以仁則身與仁為一矣

　　仁者人也親親爲大義者宜也尊賢爲大親親之殺尊
賢之等禮所生也(殺色界反)

　　人指人身而言具此生理自然便有惻怛慈愛之意
深體味之可見宜者分别事理各有所宜也禮則節
文斯二者而已

　　此仁字接上文仁字来而以人字釋之言人之所
以為人者以其有此仁也人身具此生理自然便
有慈愛之意故曰親親為大纔有仁便有義如有
陽便有隂相似然義之為用只在分别事理得宜
上故曰尊賢為大親親仁之事尊賢義之事然親
之尊之其中自有箇降殺等差這便是禮兩句所
重在等殺二字故曰禮所生也言親親尊賢之等
殺乃自禮而生也如孟子所謂節文斯二者是也
等殺是人事禮是天理○前節仁字自身上説歸
心以仁之全體言此自身上説到親親以愛之理
言此偏言之仁與前小異觀章句人身惻怛等語
可見此尊賢後於親親觀下文思事親不可以不
知人一句似尊賢不當在親親之先朱子語錄之
意卻不是思欲事親先要知人只是思欲事親更
要知人譬如與不肖人交處豈不辱身及親此意
是不知人則不能盡親親之道是尊賢常在親親
之後下文章句變不可以不四字為又當二字止
有此意

　　故君子不可以不修身思修身不可以不事親思事親
不可以不知人思知人不可以不知天

　　為政在人取人以身故不可以不修身修身以道修
道以仁故思修身不可以不事親欲盡親親之仁必
由尊賢之義故又當知入親親之殺尊賢之等皆天
理也故又當知天

　　此節繳上文兩節而言故又以故字承之君子通
上下言之章句四故字足經文故字之意知人是
知賢否之别不知天則人之賢否見之不定故欲
知人又當知天此節當逆看根本在修身上然修
身得力處卻只在知天上知天便是物格知至只
是知得箇自然道理能知天則知人事親修身皆
得其理矣若事親知人等殺不明者只是不知天
故也故書曰天秩有禮秩即等殺也三知字則知
行並見又開下文達道之端自禮所生也以上推
其理之所由生自君子不可以不修身以下繹其
義之所以貫

　　天下之達道五所以行之者三曰君臣也父子也夫婦
也昆弟也朋友之交也五者天下之達道也知仁勇三
者天下之達德也所以行之者一也(知去聲)

　　達道者天下古今所共由之路即書所謂五典孟子
所謂父子有親君臣有義夫婦有别長幼有序朋友
有信是也知所以知此也仁所以體此也勇所以强
此也謂之達徳者天下古今所同得之理也一則誠
而已矣達道雖人所共由然無是三徳則無以行之
達徳雖人所同得然一有不誠則人欲閒之而徳非
其徳矣程子曰所謂誠者止是誠實此三者三者之
外更别無誠(親義别序信五字是五倫之則即仁義禮知信者有便見得是本原自有此道
理三此字正指五倫之則而言體謂身體而躬行之徳非其徳上徳字是指受之於天者下徳字是指成
之於己者書曰天敘有典是言天命之性不離此五者曰敬敷五教是言修道之教不離此五者此言達
道是言率性之道不離此五者此大倫先君臣為哀公言孟子先父子因民言)

　　天下之人皆在五倫之中惟朋友一倫所交最廣
除却君臣父子夫婦長幼外皆入朋友之倫故大
學言與國人交止於信此言朋友之交皆是指道
合之人説○達道本於達徳達德又本於誠誠者
達道達徳之本而一貫乎達道達徳者也三徳不
誠則知必鑿仁必姑息勇必血氣甚而要君兼愛
作亂亦有之○知仁勇三者知屬知仁屬行勇是
勇於知勇於行仁知非勇便行不到此仁字是行
仁義禮三字皆有可為之事皆屬行而仁足以包
之故止曰仁知則無可為之事但别是非而已獨
屬知而為仁之根柢故首曰知蓋仁為心徳之元
知為心徳之貞知為仁之根柢者即此不生於元
而生於貞之謂也先知後行進學之序也

　　或生而知之或學而知之或困而知之及其知之一也
或安而行之或利而行之或勉强而行之及其成功一
也(强上聲)

　　知之者之所知行之者之所行謂達道也以其分而
言則所以知者知也所以行者仁也所以至於知之
成功而一者勇也以其等而言則生知安行者知也
學知利行者仁也困知勉行者勇也蓋人性雖無不
善而氣稟有不同者故聞道有蚤莫行道有難易然
能自强不息則其至一也吕氏曰所入之塗雖異而
所至之域則同此所以為中庸若乃企生知安行之
資為不可幾及輕困知勉行謂不能有成此道之所
以不明不行也(生知安行知也即舜之大知學知利行仁也即顔子克己復禮之仁聞道
有蚤莫指知行道有難易指仁能自强不息指勇則其至一也以見知行之功足以變化氣質為能復其
初矣若乃企生知安行以下只是説知行二者皆不勇之病正與自强至一者相反)

　　此節承上文三達徳来而言人之氣稟不同大約
有此三等地位章句謂以等而言者正以氣質之
高下而言也生知安行以知為主此第一等人學
知利行以仁為主此第二等人困知勉行以勇為
主此第三等人勇只是知之徹透行之成功便是
下曰及其知之成功則一二句亦見得勇只是勇
於知仁而已以分而言者以知行分先後而言也
生知學知困知為知安行利行勉行為仁知之成
功而一為勇若兼下文好學力行知恥三節縂言
而横推之生知安行好學知也學知利行力行仁
也困知勉行知恥勇也豎推之三條之中各自有
知仁勇第一條主知而言生知學知困知為知中
之知仁勇也第二條主仁而言安行利行勉行為
仁中之知仁勇也後條主勇而言好學力行知恥
為勇中之知仁勇也此皆章句之本意知之行之
六之字皆指上文達道而言知之者知其理行之
者行其事與上文章句三此字一般生知安行是
誠明之事本先仁後知今序與學者同蓋此叚為
學者辨聖賢品級及通為學者言自舜淵而来即
然是教學者先知後行之意故其序如此然究其
理聖人安行亦必由於生知設不生知曷能安行
但自誠而明謂其徳全於己由此而行無不合理
不假致知之功學者必由致知而後能行也故就
設教言則生知先於安行以聖賢品級言則以徳
之全為首而兼以知言之也

　　子曰好學近乎知力行近乎仁知恥近乎勇(好近乎知之知並去
聲)

　　子曰二字衍文○此言未及乎達徳而求以入徳之
事通上文三知為知三行為仁則此三近者勇之次
也吕氏曰愚者自是而不求自私者徇人欲而忘反
懦者甘為人下而不辭故好學非知然足以破愚力
行非仁然足以忘私知恥非勇然足以起懦(達徳是天命之
本然入德是學問之工夫學問之功至斯有以全天命之本然)

　　上既言三達徳於此又教以入徳之路蓋好學所
以明理茍不倦則近乎知力行所以進道茍不已
則近乎仁知恥所以立志茍以不若人為恥則近
乎勇能於此三者用功則三達徳可以漸至矣章
句謂未及乎達徳而求以入徳之事者亦就三近
字而立言也吕氏三非字與三足以字亦體貼三
近字説一説子曰二字非衍文謂上兩節子思之
言此引孔子之言以足其意與孟子引孔子曰其
義則丘竊取之矣文勢同

　　知斯三者則知所以修身知所以修身則知所以治人
知所以治人則知所以治天下國家矣

　　斯三者指三近而言人者對己之稱天下國家則盡
乎人矣言此以結上文修身之意起下文九經之端
也

　　此節結上文修身之意以起下文九經之端三者
指知仁勇言六箇知字是知修身治人治天下國
家是行此章自是一部大學大學是修身為本此
章自首至此皆以修身為要上文修身不可以不
知天即大學逆推修身之工夫至於格物致知者
也此言修身而曰治人治天下國家者即大學順
推修身之功效至於家齊國治天下平者也蓋修
身不過知行二事既知知仁勇三者則修身之道
得矣三所以字各指其理而言也

　　凡爲天下國家有九經曰修身也尊賢也親親也敬大
臣也體羣臣也子庶民也來百工也柔遠人也懷諸侯
也

　　經常也體謂設以身處其地而察其心也子如父母
之愛其子也柔遠人所謂無忘賔旅者也此列九經
之目也吕氏曰天下國家之本在身故修身為九經
之本然必親師取友然後修身之道進故尊賢次之
道之所進莫先其家故親親次之由家以及朝廷故
敬大臣體羣臣次之由朝廷以及其國故子庶民来
百工次之由其國以及天下故柔遠人懐諸侯次之
此九經之序也視羣臣猶吾四體視百姓猶吾子此
視臣視民之别也(體羣臣之體吕説與朱子小異當以朱説為正)

　　此節言九經之目然亦不出上文修身尊賢親親
三者敬大臣體羣臣懐諸侯自尊賢上来子庶民
来百工柔遠人自親親上来親親尊賢之本又從
修身上来故以修身為九經之本經者其道有常
而不可易故曰常即所謂庸也遠人非四夷如商
賈賔旅遠来者也若謂四夷不應在諸侯之上

　　修身則道立尊賢則不惑親親則諸父昆弟不怨敬大
臣則不眩體羣臣則士之報禮重子庶民則百姓勸来
百工則財用足柔遠人則四方歸之懐諸侯則天下畏
之

　　此言九經之效也道立謂道成於己而可為民表所
謂皇建其有極是也不惑謂不疑於理不眩謂不迷
於事敬大臣則信任專而小臣不得以閒之故臨事
而不眩也来百工則通工易事農末相資故財用足
柔遠人則天下之旅皆悦而願出於其塗故四方歸
懐諸侯則徳之所施者愽而威之所制者廣矣故曰
天下畏之(為民表如書表正萬邦之表不疑不迷皆就君身言言能尊賢則疑事皆師質於先
覺而可無疑矣財用是兩字財是貨財用是器用徳之所施者愽貼懐諸侯三字威之所制者廣貼天下
畏之四字)

　　此言九經之效九則字皆是以效言也如臨之以
莊則敬之則字相似此道字即五者天下之達道
立是吾身於此五者各能盡其道而民皆取之以
為則也章句以皇建其有極為訓蓋皇極建而九
疇敘君道立而九經行其揆一也尊賢尤與修身
相關修身則道成於己尊賢則見道分明而無疑
故曰不惑道立是修身之效以下又皆道立之效
報禮重如君視臣如手足臣視君如腹心是也百
姓勸如君待民如子則民愛君如父母也天下畏
之舉四海内外總言懐之以德則諸侯誠服中國
為一家臣民無不愛仰則四隅海表夷狄異類莫
不畏服故曰天下畏之

　　齊明盛服非禮不動所以修身也去讒遠色賤貨而貴
德所以勸賢也尊其位重其禄同其好惡所以勸親親
也官盛任使所以勸大臣也忠信重禄所以勸士也時
使薄歛所以勸百姓也日省月試旣稟稱事所以勸百
工也送徃迎来嘉善而矜不能所以柔遠人也繼絶世
舉廢國治亂持危朝聘以時厚徃而薄来所以懷諸侯
也(齊側皆反去上聲遠好惡斂並去聲旣許氣反稟彼錦力錦二反稱去聲朝音潮)

　　此言九經之事也官盛任使謂官屬衆盛足任使令
也蓋大臣不當親細事故所以優之者如此忠信重
禄謂待之誠而養之厚蓋以身體之而知其所賴乎
上者如此也旣讀曰餼餼稟稍食也稱事如周禮稾
人職曰考其弓弩以上下其食是也徃則為之授節
以送之来則豐其委積以迎之朝謂諸侯見於天子
聘謂諸侯使大夫来獻王制比年一小聘三年一大
聘五年一朝厚徃薄来謂燕賜厚而納貢薄(稍食即廪禄也
稍稍給之故謂之稍食箭□謂之稾授節謂遠人未及去時有符節授之以備照驗周禮懐方氏掌之委
積蓄聚也謂牢米薪蒭給賔客之物少曰委多曰積周禮遺人掌之燕謂燕享賜謂頒賜)

　　此言九經之事九箇所以字正指九事做工夫處
言齊是齊其思慮明是明潔其心齊明以一其内
盛服以肅其外是内外交養齊明盛服是靜而未
接事之時非禮不動是動而已接事之時是動靜
交養如此所以為修身之要此二句正是存養省
察工夫即首章戒懼慎獨之事論語四勿此止言
不動動之一字總一身而言視聼言皆在其中去
讒言則知人之道明而賢者安遠色貨則尚徳而
與賢者不相背馳故有此三者而後能貴有徳者
所以為勸賢之道也尊其位重其禄此獨言未任
以事宗族中主於養者其有才徳者則自隨所宜
而用之矣若上下文賢與大臣士條内者是也忠
信重禄皆就君身上説時使則得以乘天時盡地
利所収者廣而斂者薄則民皆殷富而愈勤矣日
省月試餼廩餼牲肉廩廩給稱事只是考其功以
賞其勞之意如此則惰者勤而能者勸嘉善矜不
能只是因能授任以嘉其善不强其所不能也治
亂持危是使上下相安大小相恤之謂

　　凡爲天下國家有九經所以行之者一也

　　一者誠也一有不誠則是九者皆為虚文矣此九經
之實也

　　為猶治也前三徳行之者一所以實其徳此九經
行之者一所以實其事章句謂此九經之實實猶
言骨子故修身不實則欲得以閒理尊賢不實則
邪得以閒正親親不實則疎得以閒親九經推之
莫不皆然故曰行之者一也

　　凡事豫則立不豫則廢言前定則不跲事前定則不困
行前定則不疚道前定則不窮(跲其劫反行去聲)

　　凡事指達道達徳九經之屬豫素定也跲躓也疚病
也此承上文言凡事皆欲先立乎誠如下文所推是
也(先立二字釋前定二字)

　　此承上文言凡事皆欲先立乎誠蓋誠立而後事
可立事立則可行矣凡事指五道三徳九經而言
四前定字只是申明上豫字之意素定前定皆指
誠之一字上説非謂豫與前定便是誠也言凡事
先定乎誠則立此立字即前修身則道立之立不
先定乎誠則不能立也言素有誠則臨時不致顛
躓事素有誠則臨事無所困屈行素有誠則所行
皆無疚病雖處夷狄患難亦無不自得道則通包
上三句素有誠則應物必當千變萬化出而無窮
○誠以素定為言者若曰此誠也非一朝一夕之
故自戒懼慎獨養之有素者也此豫字非是先見
乃是先定可以先定者由於知之至也言行就人
身言事以事物言道則兼三者而言

　　在下位不獲乎上民不可得而治矣獲乎上有道不信
乎朋友不獲乎上矣信乎朋友有道不順乎親不信乎
朋友矣順乎親有道反諸身不誠不順乎親矣誠身有
道不明乎善不誠乎身矣

　　此又以在下位者推言素定之意反諸身不誠謂反
求諸身而所存所發未能真實而無妄也不明乎善
謂未能察於人心天命之本然而真知至善之所在
也(人心天命本然一句講本天命謂性源頭處来)

　　自章首以来皆言上之率下至此卻主下事上説
而以在下位者推言上文素定之意可見中庸之
道通上下皆當行者也上言尊賢此言信友上言
親親此言順親上言修身此言誠身其道則一四
有道字謂有法也與大學八條目逆推一節工夫
意思正相似此節自誠身明善始緊要在明善上
善即天命率性之本然自大學言之即明徳也便
是格物致知真知至善之所在方得否則好善惡
惡不真雖欲誠身而不可得矣故必明善乃能誠
身至於順親信友獲上治民無所徃而不得而達
道達徳九經凡事之屬皆可一以貫之猶大學言
物格知至意誠心正身修則齊家治國平天下之
事皆可自此而推之謂也明善自包格致工夫誠
身自包誠正修工夫故章句釋誠所以兼所存所
發言也十六章首言誠至此再言前言天理之實
此言人心之實

　　誠者天之道也誠之者人之道也誠者不勉而中不思
而得從容中道聖人也誠之者擇善而固執之者也(中並
去聲從七容反)

　　此承上文誠身而言誠者真實無妄之謂天理之本
然也誠之者未能真實無妄而欲其真實無妄之謂
人事之當然也聖人之徳渾然天理真實無妄不待
思勉而從容中道則亦天之道也未至於聖則不能
無人欲之私而其為徳不能皆實故未能不思而得
則必擇善然後可以明善未能不勉而中則必固執
然後可以誠身此則所謂人之道也不思而得生知
也不勉而中安行也擇善學知以下之事固執利行
以下之事也(本然當然本字與當字要看真實無妄真則無妄實則不虚正是説無妄猶言
不欺妄只是不實語意與主一無適相似擇善謂致察事物之理明善謂同明吾心之理合内外而言之
擇善即是格物明善即是知至善不擇則有誤認人欲為天理執不固則天理有時奪於人欲兩以下字
包困知勉行在其中)

　　此節專言誠亦承上文誠身説来上二節雖甞言
所以行之者一卻未分明説出誠字至此方明言
之誠只是真實之謂然有指理而言之者有指心
而言者曰誠者天之道言天本是真實而無妄所
謂天理之本然此指實理而言之者也曰誠之者
人之道言人當體天道以至於誠所謂人事之當
然此指實心而言者也下靣誠者二字雖指聖人
而言然聖人與天同其誠故能不勉不思而中道
亦天之道也誠之者未能不思而得不勉而中故
必擇善固執然後至於誠身此則人之道也大意
只是自然者得於天性故曰天之道勉强者有待
於人力故曰人之道陳氏曰天道人道有數様分
别且以天道言之維天之命於穆不已貞而復元
循環不息萬古常然無一息之閒此皆理之真實
處如此即誠者天之道章句所謂本然者是也以
人道相對言之誠之乃人分上事天道流行賦於
人而人受以為性此天命之本然者即誠也人得
天命之本然無非真實如孩提知愛及長知敬皆
不思不學而能此即在人之天道也及其做工夫
處則盡己之忠以實之信凡求以盡其實者即誠
之者人之道章句所謂當然者是也又自聖賢論
之聖人生知安行純是天理本末皆實無一毫之
妄不待思勉而自然中道此亦天之道也自大賢
以上言之氣稟不能純乎清明道理未能渾然真
實故知有不實則必擇善行有不實則必固執須
是二者並進乃能至於誠此則所謂人之道也自
二十章以下皆用此意分天道人道而言也前此
十六章誠之不可揜是以天道言誠上文誠身是
以人道言誠此則兼二者而並言之誠者誠之者
二者字正與也字相應下二者是指人説當重看
誠者以成徳言故先不勉而後不思即安行之仁
生知之知也從容中道一句是自然之勇誠之者
以進徳之序言故先擇善而後固執即學知之知
利行之仁而勇在其中此前皆言知仁勇學者入
徳之事此下兼言仁知勇聖人成徳之事如下章
盡性仁也前知知也無息勇也博厚仁也高明知
也悠乆勇也如地之持載仁也如天之覆幬知也
如日月代明四時錯行勇也卻自此不勉不思始
焉問中與誠何以分朱子曰中者道之形狀誠者
道之實處中即誠矣指其見於事無一毫過不及
之差謂之中指其純乎理無一毫人欲虚偽以雜
之謂之誠徳誠則事事中理事事中理則徳必誠
矣

　　愽學之審問之愼思之明辨之篤行之

　　此誠之之目也學問思辨所以擇善而為知學而知
也篤行所以固執而為仁利而行也程子曰五者廢
其一非學也

　　此五句是誠之之目至於變化氣質方是能誠者
五句須分作十箇字看五之字指所知所行之事
言亦不是虚字如學而時習之之字相似五句十
字當先看下字後看上字言不知者當學學須當
博學而有疑當問問須是審雖問而知之卻是自
外而入者又須要心思以得之思則必慎思之過
不及皆非慎也思既得則辨析使之明白而無滯
然後行之行須是篤學問是資之於人思辨是求
之於己蓋學須要自得故雖學問又須思辨而注
於心見得真實分曉然後力行庶幾踐其實而不
為空言故曰五者廢其一非學也五者雖是言為
學工夫次第然博學一句又是總説為學之意下
靣四事卻逐一事一節理㑹此皆積累工夫自學
者誠之而欲至於誠非工夫如此縝密積習安能
到得聖賢示人之方可謂至矣

　　有弗學學之弗能弗措也有弗問問之弗知弗措也有
弗思思之弗得弗措也有弗辨辨之弗明弗措也有弗
行行之弗篤弗措也人一能之已百之人十能之已千
之

　　君子之學不為則已為則必要其成故常百倍其功
此困而知勉而行者也勇之事也(不為則已只解有弗學一句)
前一節上四者為學知之知下一者為利行之仁
此節弗措與人一已百人十已千為困知勉行之
勇也若兩節各分知仁勇説上節學問思辨知也
篤行仁也博審慎明篤勇也此一節學問思辨未
至於弗措知也行不篤而弗措仁也弗措而必致
百倍之功勇也中庸一書至此方説出學者下手
處大要三達徳為入道之門而誠為之本學問五
者乃誠之之目所以誠之者惟欲盡五達道爾知
之實行之實勉之實則達徳之實體立而達道之
實用行矣

　　果能此道矣雖愚必明雖柔必强

　　明者擇善之功强者固執之效吕氏曰君子所以學
者為能變化氣質而已徳勝氣質則愚者可進於明
柔者可進於强不能勝之則雖有志於學亦愚不能
明柔不能立而已矣蓋均善而無惡者性也人所同
也昏明强弱之稟不齊者才也人所異也誠之者所
以反其同而變其異也夫以不美之質求變而美非
百倍其功不足以致之今以鹵莽滅裂之學或作或
輟以變其不美之質及不能變則曰天質不美非學
所能變是果於自棄其為不仁甚矣(變化氣質與大學言氣稟物欲
有不同氣質稟於有生之初物欲染於有知之後氣質美染欲輕不美染欲重氣質變則物欲以消此則
就重處説鹵莽滅裂見莊子則陽篇只是不用心輕薄之謂成己仁也自棄其身何不仁如之)
明是致知之效强是力行之效自人一能之以下
乃子思為氣稟昏弱者言果能此道矣一句尤警
䇿中庸之道始曰鮮能中曰不可能至此曰果能
此道矣雖愚必明雖柔必强此道指上文兩節知
仁勇之事而言以此見中庸真不可能能之者在
乎人人之所以能者又在乎勇

　　右第二十章此引孔子之言以繼大舜文武周
公之緒明其所傳之一致舉而措之亦猶是爾
蓋包費隱兼小大以終十二章之意章内語誠
始詳而所謂誠者實此篇之樞紐也又案孔子
家語亦載此章而其文尤詳成功一也之下有
公曰子之言美矣至矣寡人實固不足以成之
也故其下復以子曰起答辭今無此問辭而猶
有子曰二字蓋子思刪其繁文以附於篇而所
刪有不盡者今當為衍文也博學之以下家語
無之意彼有闕文抑此或子思所補也歟
此章説孔子能盡中庸之道以明道統之傳
與論語堯曰篇厯敘堯舜禹湯文武之事兩
以孔子答子張問政繼之同意○前所述
文武周公之事皆是舉而措之者此引孔子
之言正謂所傳一致至三十章祖述憲章處
則愈可見所傳一致前十六章言兼費隱包
大小此言包費隱兼小大兼包二義説見十
六章下蓋十六章前後三章各舉費之大小
言而隱存其中獨十六章兼費隱而言不言
大小而包大小於其中故曰兼費隱包大小
是於費隱之中包大小也此章達道達德九
經之屬皆一一言之是小者後專言誠是大
者不言費隱而包費隱於其中故曰包費隱
兼小大是於小大之中包費隱也十六章先
言天地鬼神後言祭祀鬼神故曰大小此先
言衆目後言誠故曰小大○誠為一篇樞紐
鎖盡一篇中庸如户有樞衣有紐其説詳見
或問二十章下

　　自誠明謂之性自明誠謂之教誠則明矣明則誠矣
自由也徳無不實而明無不照者聖人之徳所性而
有者也天道也先明乎善而後能實其善者賢人之
學由教而入者也人道也誠則無不明矣明則可以
至於誠矣

　　中庸作三大節看十二章以下為第二節此以下
為第三節子思承上章夫子天道人道之意而立
言自此以下皆以此意反覆推之自誠明即誠者
也自明誠即誠之者也二明字不同誠明明自誠
中出則明在誠之内言聖人有真實之徳照燭萬
理自然而明故謂之性此性之之性明誠誠由明
而至則明在誠之外言學者由明善而至乎誠故
謂之教此學而知也觀兩自字此意自然明白下
靣兩則字因此亦有緩急不同下二句又是説人
道可至於天道合天人而言也明誠二字亦從明
善誠身上説来○首章性教字實此性教字虚天
命之性是人物所同得之本然此是全其性聖人
所獨者也修道謂教是聖人所立之教教之則也
此是學者從聖人之教由其教而學者也要之前
是性教之本此是全其性遵其教

　　右第二十一章子思承上章夫子天道人道之
意而立言也自此以下十二章皆子思之言以
反覆推明此章之意

　　自此以下皆言聖人自誠而明學者當自明
而誠之事無非欲人盡知行之功以體夫中
庸也言天道處皆自然無節次言人道處皆
有工夫節次此章首分天人言之末合天人
而一之下此盡性章言天道致曲章言人道
末復合之曰唯天下至誠為能化前知章言
天道自成章言人道至無息章止言天道而
不言人道蓋人道至此與天道一矣

　　唯天下至誠爲能盡其性能盡其性則能盡人之性能
盡人之性則能盡物之性能盡物之性則可以贊天地
之化育可以贊天地之化育則可以與天地參矣
天下至誠謂聖人之徳之實天下莫能加也盡其性
者徳無不實故無人欲之私而天命之在我者察之
由之巨細精粗無毫髪之不盡也人物之性亦我之
性但以所賦形氣不同而有異耳能盡之者謂知之
無不明而處之無不當也贊猶助也與天地參謂與
天地並立為三也此自誠而明者之事也(徳無不實正説誠之
至無人欲之私猶言無妄天命説性字在我説其字察由二字自孟子察人倫處来正説盡字胡氏謂盡
兼知行而言因其察之無不盡故於人物之性知之無不明因其由之無不盡故於人物之性處之無不
當精以理言粗以事言巨細精粗猶言大小事理也無毫髪不盡知行皆極也)

　　此是有徳有位聖人之事下靣許多事都只在一
至誠上非是自盡性後逐旋去盡人物之性正上
章自誠而明之事言唯聖人之徳極實而無妄故
無私欲之間為能盡得天所賦之性此性指性之
體言與上章性字不同其字指聖人身上言盡字
不是用力字只是至誠者自然明無不照之謂既
能盡己之性則亦能盡人物之性既能盡人物之
性便可以助天地之化育既可以助天地化育便
可以與天地參而為三矣然其所以參天地贊化
育者便只是盡人物之性若更極其要又只在至
誠而能盡其性上蓋其所以能盡人物之性者已
先具吾性分之内故也若看三盡性字似有工夫
次第然不過親踈逺近先後之别爾此節與誠之
者工夫之序不同上説兩則能下説兩則可以亦
要看○天地能賦人物以性不能使之各盡其性
聖人能盡之即可以贊化育參天地矣此與首章
相似至誠便是致中和贊化育便是天地位育

　　右第二十二章言天道也(自此以下當逐本體認不費力處便是天
道著力處便是人道)

　　其次致曲曲能有誠誠則形形則著著則明明則動動
則變變則化唯天下至誠爲能化

　　其次通大賢以下凡誠有未至者而言也致推致也
曲一偏也形者積中而發外著則又加顯矣明則又
有光輝發越之盛也動者誠能動物變者物從而變
化則有不知其所以然者蓋人之性無不同而氣則
有異故惟聖人能舉其性之全體而盡之其次則必
自其善端發見之偏而悉推致之以各造其極也曲
無不致則徳無不實而形著動變之功自不能已積
而至於能化則其至誠之妙亦不異於聖人矣(悉推致之
以各造其極悉是一一推致各是各要造極曲無不致則徳無不實是解曲能有誠一句卻承致曲而言
曲無徃而不致則徳無徃而不誠實)

　　其次指大賢以下誠未至者此節工夫都在致字
上致兼知行言曲只是一偏之善如孟子之四端
是也致即孟子之云擴充是也但孟子曰端則自
其發見之初推致之此曰曲則於其發見之偏悉
推致之能於此一一推致之則貫通乎全體矣孟
子正是發明子思意此即上章自明而誠之意誠
以下皆以效言形著明就已上説動變化就物上
説曲能有誠一句承上句接下句三誠字不同第
一誠字一曲中之誠第二誠字積衆曲之誠至誠
則與上章之誠同矣所謂及其成功一也○形著
明是一類動變化是一類明者形著之盛化者動
變之妙動是方感動變則已改其舊俗然猶有㾗
迹在化則都無㾗迹可見矣

　　右第二十三章言人道也

　　至誠之道可以前知國家將興必有禎祥國家將亡必
有妖孽見乎蓍龜動乎四體禍福將至善必先知之不
善必先知之故至誠如神(見音現)

　　禎祥者福之兆妖孽者禍之萌蓍所以筮龜所以卜
四體謂動作威儀之間如執玉高卑其容俯仰之類
凡此皆理之先見者也然唯誠之至極而無一毫私
偽留於心目之間者乃能有以察其幾焉神謂鬼神
(兆萌二字皆指幾之先見者言執玉高卑見左氏傳定公十五年心私則目偽神謂鬼神興國本無此四
字)

　　上章言至誠可以參贊天地極言聖人之功用此
章又舉至誠與鬼神合徳言之前章是就應事處
言此章是就事未形之先言專發明聖人用處以
見聖人之道無所不至夫前知亦必於動處見所
謂幾者動之微吉之先見者也禎祥者興之幾妖
孽者亡之幾見蓍龜動四體者無非善不善之發
然唯至誠無一毫私偽者乃能察之故曰至誠如
神即通書所謂精故明神應故妙幾微故幽誠神
幾曰聖人禍福將至一句與下靣善不善兩句意
思似重復難説恐只是承蓍龜四體兩句許氏曰
災祥卜筮明白者雖常人亦能知之但迹雖如此
幾乃如彼祥或致凶妖或致吉者其理非至誠者
莫能知也蓋幾之善者亦有禍福之應幾不善亦
有禍福之應如此者尤足見至誠之如神

　　右第二十四章言天道也

　　此章與第十六章文不相屬而意則相承彼
言誠者鬼神之所以為鬼神此言聖人之至
誠聖人之所以如鬼神

　　誠者自成也而道自道也(道也之道音導)

　　言誠者物之所以自成而道者人之所當自行也誠
以心言本也道以理言用也

　　胡氏曰誠有以實理言者有以實心言者以實理
言誠即道也似不必分體與用以實心言實有是
心然後能實有是理且誠者物之所以成本下文
誠者物之終始一句泛指物之所以自成者言也
誠以心言本下文不誠無物是故君子誠之為貴
兩句專指人之有以自成者而言也泛指在物者
則以物之所以自成者為本而以人之所當自行
者為用若專指在人者如下文章句所謂人之心
能無不實乃為有以自成而道之在我者亦無不
行矣若是則以心之誠為本而道之行為用又何
疑焉蓋誠者道之骨子道乃誠之所以行也觀章
句一而字便見得道自誠中出者

　　此節二句為一章總括意所重又在而道自道一
句下文二節不過詳言此二句也誠者物之終始
一句應上誠者自成一句不誠無物以下兩句言
人之心不可不實以應下而道自道一句後靣非
自成己一節又言誠之為道不特自成而又能及
物如此蓋誠與道雖有體與用之分而實未嘗相
離也○誠者自成也一句朱子謂此是孤立懸空
説蓋謂天下之物有此實理方成此物若人之所
當自行者無此實心如何能實此理故章句提起
心之一字言之又如人之耳目口鼻手足百骸都
是人身自實有的即所謂自成者也到得耳目口
鼻手足所當行之道雖是誠中所出之理卻須是
人自去行始得故曰而道自道

　　此誠字即天命之性是就大原頭説来故章句曰
物之所以自成此物字兼人在其中道字即率性
之道卻專指人説故章句曰人之所當自行言物
之自成則全不假人為言人之自行為之全在乎
人此章五誠字此一誠字兼理與心言

　　誠者物之終始不誠無物是故君子誠之爲貴

　　天下之物皆實理之所為故必得是理然後有是物
所得之理既盡則是物亦盡而無有矣故人之心一
有不實則雖有所為亦如無有而君子必以誠為貴
也蓋人之心能無不實乃為有以自成而道之在我
者亦無不行矣(天下之物至亦盡而無有矣六句釋誠者物之終始一句故人之心至亦
如無有二句釋不誠無物一句蓋人之心能無不實以下一句又言人之心果能無不實便如上文之誠
者有以自成而道無不行也故章句特説有以自成四字以見此意兩盡字皆釋終字)

　　此節三誠字上一誠字專以理言下二誠字皆以
心言物字兼以事言誠者物之終始一句包天人
而言獨云實理為物之終始也以應上文誠者自
成一句言天下之物皆實理之所為未有無此理
而有此物也故章句曰所得之理既盡則是物亦
盡而無有矣譬如花相似春氣至而開則為物之
始春氣盡而落則為物之終故曰誠者物之終始
不誠無物以下卻是就人心上説言人之應物纔
不誠便如無此事一般不字便見是人去不他人
既不誠則無是實心無是實心則無是事矣故君
子必當實乎此心然後為貴也此二句以應上文
而道自道一句以見道之行也如下文所行誠之
二字當與二十章誠之者誠之二字同看

　　誠者非自成己而已也所以成物也成己仁也成物知
也性之德也合外内之道也故時措之宜也

　　誠雖所以成己然既有以自成則自然及物而道亦
行於彼矣仁者體之存知者用之發是皆吾性之固
有而無内外之殊既得於己則見於事者以時措之
而皆得其宜也

　　誠雖所以成己然既有以自成両句本上文之意
以釋非自成己而已一句自然及物而道亦行於
彼兩句方是釋所以成物一句既得於己一句反
上二句意説見於事指道説○此誠字亦以心言
非自成己一句推本上意而言所以成物一句方
是説誠之用其廣如此而道所以行於彼也成己
仁也成物知也二句是覆説上成己成物之事仁
之成己即克己復禮之謂知之成物即知周乎萬
物之謂蓋知所以運用者也又言仁知二者皆性
之徳是合内外之道仁為體之存在内知為用之
發在外既合内外如此所以應事接物以時措之
無不得其當也所謂時措即成物之事也故字要
看時措之時即時中之時性之徳是未發之中時
措之宜是發而合乎時中之中分言之成己仁也
成物知也合言之仁知皆性之徳故曰合内外之
道誠之體為仁誠之用為知實理可據曰徳實理
可行曰道○此成己成物誠之者事下文悠乆成
物誠者之事此章本言人道亦先仁後知者蓋全
章大意則是入徳至是成己成物則徳成矣亦猶
致曲章言至誠能化之意蓋學而至此亦不異於
聖人故亦先行後知章内兩自成不同一自然之
自一自己之自或曰皆自己之自

　　右第二十五章言人道也

　　故至誠無息

　　既無虚假自無閒斷(無虚假説至誠無間斷説無息)

　　此因上二章言至誠之功用於此特以故字起之
上二至誠章一言仁一言知此專言勇

　　不息則乆乆則徵

　　乆常於中也徵驗於外也

　　徵是外人信之而驗於外也只是道理充實於内
自然昭著如睟靣盎背之類是也

　　徵則悠遠悠遠則博厚博厚則高明

　　此皆以其驗於外者言之鄭氏所謂至誠之徳著於
四方者是也存諸中者既乆則驗於外者益悠遠而
無窮矣悠遠故其積也廣博而深厚博厚故其發也
高大而光明

　　此章大㮣是言聖人乆於其道自然昭著於外而
人可見者如此言至誠積於中者既乆則徵驗於
外者自然悠遠而無窮悠遠則自博厚博厚則自
高明蓋所積者廣博則其勢自然高大所積者深
厚則其精自然光明此皆聖人功業著見如此故
章句謂至誠之徳著於四方也悠遠悠乆亦自勇
言博厚亦因仁言高明亦因知言此雖非正意亦
通然悠乆寓於高厚之中猶勇在仁知之内朱子
曰博厚高明猶人之形體悠乆猶人之元氣

　　博厚所以載物也高明所以覆物也悠乆所以成物也
悠乆即悠遠兼内外而言之也本以悠遠致高厚而
高厚又悠乆也此言聖人與天地同用

　　此節言聖人與天地同其功用蓋載物覆物成物
本是天地之功用然聖人之博厚高明悠乆亦能
如天地之載物覆物成物也故曰博厚所以載物
觀三所以字可見聖人載物如字養其民之類是
也覆物如教化其下之類是也悠乆成物如垂範
作則利及萬世之類是也自存諸中言則悠遠在
高厚之前自見諸用言則悠乆在高厚之後乆是
乆於中悠是乆於外故章句言兼内外悠是自今
觀後見其無終窮之意乆是就他骨子裏説見其
鎮常如此

　　博厚配地高明配天悠乆無疆

　　此言聖人與天地同體

　　前言同用以功言此言同體以徳言配猶合也蓋
博厚高明悠乆本天地之氣體然也然聖人博厚
高明悠乆之徳亦與天地同也悠乆兼指高厚説
無疆兼指天地説

　　如此者不見而章不動而變無爲而成(見音現)

　　見猶示也不見而章以配地而言也不動而變以配
天而言也無為而成以無疆而言也

　　如此者三字指上文三句而言不見不動皆是就
聖人身上説猶言天何言四時行百物生之意無
為而成一句又是總説上二句之意譬如地未嘗
有意生物而百穀草木禽獸昆蟲皆粲然可覩是
不見而章也天未嘗有意變化萬物而凡有生者
皆稟命於天不動而變也此言聖人之道至此與
天地一矣饒氏謂不見而章即品物流形不動而
變即雲行雨施無為而成即各正性命○此章自
此以上言聖人之至誠無息其徳業功用與天地
同其大自天地之道以下至貨財殖焉復以天地
之大明至誠無息之功用

　　天地之道可一言而盡也其爲物不貳則其生物不測
此以下復以天地明至誠無息之功用天地之道可
一言而盡不過曰誠而已不貳所以誠也誠故不息
而生物之多有莫知其所以然者

　　言天地之道可一言而盡者不過一誠字而已兩
其字亦指誠而言

　　天地之道博也厚也高也明也悠也乆也

　　言天地之道誠一不貳故能各極其盛而有下文生
物之功

　　此復言天地之道由其誠一不貳故能於博厚高
明悠乆各極其盛而致有下文四條生物之功

　　今夫天斯昭昭之多及其無窮也日月星辰繫焉萬物
覆焉今夫地一撮土之多及其廣厚載華嶽而不重振
河海而不洩萬物載焉今夫山一卷石之多及其廣大
草木生之禽獸居之寶藏興焉今夫水一勺之多及其
不測黿鼉蛟龍魚鼈生焉貨財殖焉(夫音扶華藏並去聲卷平聲勺市若
反)

　　昭昭猶耿耿小明也此指其一處而言之及其無窮
猶十二章及其至也之意蓋舉全體而言也振收也
卷區也此四條皆以發明由其不貳不息以致盛大
而能生物之意然天地山川實非由積累而後大讀
者不以辭害意可也(謂天地山川非積累而大聖人生知安行亦非積累而成故曰
讀者不以辭害意此謂聖人之徳悠乆而自然昭著非始微而後著也)

　　此節言天地氣象功效如此昭昭猶管中所見之
天此四條子思大意只是形容天地由其不貳不
息致有盛大生物之意此以見聖人之徳同以誠
為貴然非不息則亦不能博厚高明而與天地同
其功用之大

　　詩云維天之命於穆不已蓋曰天之所以爲天也於乎
不顯文王之德之純蓋曰文王之所以爲文也純亦不
已(於音烏乎音呼)

　　詩周頌維天之命篇於嘆辭穆深遠也不顯猶言豈
不顯也純純一不雜也引此以明至誠無息之意程
子曰天道不已文王純於天道亦不已純則無二無
雜不已則無閒斷先後

　　此引詩則以天地聖人之徳天與聖人只是一箇
不已以應章首至誠無息之言維天之命便是誠
於穆不已便是無息故下釋之曰此天之所以為
天也深意在所以二字上正指至誠無息言猶言
天至誠無息所以爲天也於乎豈不顯著乎文王
之徳之純一不二又釋之曰此文王亦以至誠無
息所以為文王也下靣純亦不已一句又總天與
文王説言文王徳之純也亦能如天道之不已言
聖人與天地同徳也夫道之顯者謂之文所謂豈
不顯者即詠嘆此文王之顯也言天以包地言文
王以證羣聖

　　右第二十六章言天道也

　　此章但言聖人純亦不已而隱然見學者之
不可以不自强不息

　　大哉聖人之道

　　包下文兩節而言

　　此一句總起下洋洋優優兩節○此章當分兩節
看自章首至至道不凝焉言聖人之道大無不周
細無不入然必有聖人至徳然後可凝此道也自
尊徳性以下遂言學者修徳以至聖人之方中庸
所言入徳工夫此處極為細密末後是故一節只
是説尊徳性道問學之效如此○此道即率性之
道謂雖天下所共由而非聖人不能盡故獨歸聖
人亦猶前章道雖愚夫愚婦可知可行而非君子
不能知行也

　　洋洋乎發育萬物峻極于天

　　峻高大也此言道之極於至大而無外也

　　此節言道之極於至大指其形於氣化者言發育
萬物一句是道之功用語録謂即春生夏長秋收
冬藏便是聖人之道發育處下一句是道之體叚
只是充塞天地之意饒氏謂萬物發生養育於隂
陽五行之氣道即隂陽五行之理是氣之流行即
是理之流行也此氣之充塞即此理之充塞也即
前章語大莫能載之意

　　優優大哉禮儀三百威儀三千

　　優優充足有餘之意禮儀經禮也威儀曲禮也此言
道之入於至小而無間也

　　此節言道之入於至小指其形於人事者言禮儀
如冠婚䘮祭朝覲㑹同之類為大節威儀如進退
升降俯仰揖遜之類為其中之小目此既以道之
入於至小言而亦以大哉冠之何也蓋此章以聖
道之大為言然不合衆小則無以成其大此三千
三百雖指至小者乃所以形容其大故亦以大哉
發之　費隱章言天地之道道之體也此言聖人
之道聖人之功業言道之用也發育萬物是言聖
人裁成輔相神聖功化大無不舉也禮儀威儀是
言聖人品節裁制文理密察細無不周也皆是聖
人至徳而行至道處必如此然後盡聖人之用

　　待其人而後行

　　總結上兩節

　　言道之大小皆須待其人而後行

　　故曰茍不至德至道不凝焉

　　至徳謂其人至道指上兩節而言也凝聚也成也
得是道於己謂之徳道之大小各極其至斯為至
道徳之大小各極其至斯為至徳有是徳然後足
以凝是道而為己有也故曰苟不至徳至道不凝
焉凝是聚之於身至徳便是人至道便是發育萬
物之類故曰二字以見繳上文人道二節故下文
遂言修徳凝道之事

　　故君子尊德性而道問學致廣大而盡精微極高明而
道中庸温故而知新敦厚以崇禮

　　尊者恭敬奉持之意徳性者吾所受於天之正理道
由也温猶燖温之温謂故學之矣復時習之也敦加
厚也尊徳性所以存心而極乎道體之大也道問學
所以致知而盡乎道體之細也二者修徳凝道之大
端也不以一毫私意自蔽不以一毫私欲自累涵泳
乎其所已知敦篤乎其所已能此皆存心之屬也析
理則不使有毫釐之差處事則不使有過不及之謬
理義則日知其所未知節文則日謹其所未謹此皆
致知之屬也蓋非存心無以致知而存心者又不可
以不致知故此五句大小相資首尾相應聖賢所示
入徳之方莫詳於此學者宜盡心焉

　　此節五句尊徳性道問學一句為下四句綱領致
廣大極高明温故敦厚此屬尊徳性事工夫渾淪
所以然者惟欲存心以極上文道體之大一節盡
精微道中庸知新崇禮此屬道問學事工夫細密
所以然者惟欲致知以盡上文道體之細一節也
夫道之為體其大無外其小無内君子之學既能
尊徳性以全其大便須道問學以盡於小此君子
指學者説徳性是受於天者尊之即存養本原之
謂學問是資於人者道之即推極事理之謂此二
事正程子所謂涵養須用敬進學則在致知之謂
也廣大高明皆指心體上説蓋心之體本自廣大
高明能不以私意蔽之便是致廣大能不以私欲
自累便是極高明私意指萌動之始説一為其所
蔽則廣大處已被窒塞了私欲指接物時説一為
其所累則高明者亦卑且昏矣故指已學者説温
之則涵泳之味深厚指資質説敦之則持守之力
固此皆存其心之本然者也然非尊徳性則不能
道問學既尊徳性不可不道問學非致廣大則不
能盡精微既致廣大不可不盡精微非極高明則
不能道中庸既極高明不可不道中庸非温故則
不能知新既温故不可不知新非敦厚則不能崇
禮既敦厚又不可不崇禮五句是十意故章句曰
故此五句大小相資首尾相應大指上五節言小
指下五節言首指尊徳性道問學一句尾指下四
句○廣大中自有精微之理高明中自有中庸之
則温故中自有新意敦厚中自有節文故不可不
交勉而並進尊致極温敦五字為存心工夫道盡
道知崇為致知工夫章句謂尊者恭敬奉持之意
恭主貌敬主心是内外皆要奉持又見總下靣致
知五字工夫○定宇陳氏以此五句交互分知行
言似得子思之意曰致廣大道中庸敦厚以崇禮
三者屬尊徳性為力行之事盡精微極高明温故
而知新三者屬道問學為致知之事首言尊徳性
而道問學致廣大而盡精微則先行而後知繼言
極高明而道中庸温故而知新敦厚以崇禮則先
知而後行欲盡修徳凝道工夫則知行二者當先
後交勉而並進

　　是故居上不驕爲下不倍國有道其言足以興國無道
其黙足以容詩曰旣明且哲以保其身其此之謂與(倍與
背同與平聲)

　　興謂興起在位也詩大雅烝民之篇

　　上文修徳凝道工夫到了後来盛徳功效自然如
此言人能修徳以凝道則無所徃而不可不倍謂
忠於上興如興賢之興明哲只是曉天下之事順
理而行自然災害不及其身非見幾知微之謂也
明哲總上修徳凝道言保身總上不驕不倍足以
興容言一説末引詩是證無道黙容之意

　　右第二十七章言人道也

　　進學以知為先此章則先行後知者蓋承大
小言不得不然

　　子曰愚而好自用賤而好自專生乎今之世反古之道
如此者烖及其身者也(好去聲烖古災字)

　　以上孔子之言子思引之反復也

　　此承上章末意而引此言自用自專者皆非明哲
之道也如下文有位無徳而作禮樂即是愚而好
自用有徳無位而作禮樂即是賤而好自專居周
之世而欲用夏殷之禮則是反古之道道即議禮
制度考文之事然則此節又為此章綱領○生乎
今之世以下又是通説上二句意蓋愚者賤者但
當遵守當世之法若欲反用古道必獲罪於上是
災及其身也

　　非天子不議禮不制度不考文

　　此以下子思之言禮親踈貴賤相接之體也度品制
文書名(書即字也名即字之音聲也)

　　看此三句須要先識聖人功用氣象之大方有益
議禮如有虞氏貴徳而尚齒夏后氏貴尊而尚齒
商人貴爵尚齒周人貴親尚齒之類制度考文如
虞書同律度量衡之類此三字專指賤者而不及
愚者蓋此章為在下位者而言故於賤者特詳故
末又表出孔子以證之

　　今天下車同軌書同文行同倫(行去聲)

　　今子思自謂當時也軌轍迹之度倫次序之體三者
皆同言天下一統也(軌轍迹之度車輪行於地有迹謂之轍兩轍中間相去謂之軌
古者車軌皆闊六尺六寸或不依此制車亦杌􁂟不可行故曰同軌倫次序之體次序如等威節文之類
體如辨上下定民志君臣父子貴賤尊卑之體天子制禮通上下共行之故曰同倫)

　　車同軌應制度書同文應考文行同倫應議禮車
同軌亦是就制度中舉一端而言之議禮所以制
行故行同倫制度所以為法故車同軌考文所以
合俗故書同文此三句只是見天下一統

　　雖有其位茍無其德不敢作禮樂焉雖有其德茍無其
位亦不敢作禮樂焉

　　鄭氏曰言作禮樂者必聖人在天子之位

　　此節言有位有徳始可作禮樂如周公是也無徳
是愚無位是賤二者而欲作禮樂則自用自專者
也

　　子曰吾説夏禮把不足徵也吾學殷禮有宋存焉吾學
周禮今用之吾從周

　　此又引孔子之言把夏之後徵證也宋殷之後三代
之禮孔子皆嘗學之而能言其意但夏禮既不可考
證殷禮雖存又非當世之法惟周禮乃時王之制今
日所用孔子既不得位則從周而已

　　此子思又引孔子之言以證有德無位而不敢作
禮樂者言吾説夏禮把去夏已逺文獻已皆不足
徵矣吾學殷禮有宋存焉言春秋時宋去殷猶未
遠而文籍賢者或猶有存焉又言吾學周禮是今
日之所用者我既不得位則當從周而已從周與
論語所言不同彼之所從從西周之文盛者也即
從先進之意此之所從從當時之制者也以此觀
之使聖人得位必作禮樂而不專於從周以彼觀
之則夫子斟酌禮樂雖兼四代要其從前代者必
不多於從周也二者兼言並行而不相悖此可見
孔子雖不欲徇時俗之弊而亦不敢不循時王之
制此所以為孔子之時中也○夏禮曰説殷禮曰
學蓋孔子殷人也則宋猶能用殷禮未盡壊但非
當世所用耳中庸所記聖言過於論語之精周禮
即周公所制者十八十九章是也

　　右第二十八章承上章為下不倍而言亦人道
也

　　王天下有三重焉其寡過矣乎(王去聲)

　　吕氏曰三重謂議禮制度考文惟天子得以行之則
國不異政家不殊俗而人得寡過矣

　　此王天下承上章有位者言

　　上焉者雖善無徵無徵不信不信民弗從下焉者雖善
不尊不尊不信不信民弗從

　　上焉者謂時王以前如夏商之禮雖善而皆不可考
下焉者謂聖人在下如孔子雖善於禮而不在尊位
也

　　上焉者為夏商禮非不善然於今無可徴民將駭
而不信下焉者如孔子徳非不善然不得顯位以
行之民亦將玩而不信上焉無徴民弗從承上章
把宋而立言下焉不尊民弗從承上章仲尼而立
言

　　故君子之道本諸身徵諸庶民考諸三王而不謬建諸
天地而不悖質諸鬼神而無疑百世以俟聖人而不惑
此君子指王天下者而言其道即議禮制度考文之
事也本諸身有其徳也徴諸庶民驗其所信從也建
立也立於此而參於彼也天地者道也鬼神者造化
之迹也百世以俟聖人而不惑所謂聖人復起不易
吾言者也

　　此君子指上文王天下者而言故以故字起之道
即三重之事本諸身以下六句只是本諸身一句
是致力處應上章有其徳三字下靣五句皆就徴
驗上説言有位之君子行此三重之道必本於此
身之有徳則自有下五者之應若五者不應是身
無其徳也則當用力以修其徳　前章言無徳位
而作禮樂其終也烖及其身此言有徳位而作禮
樂其始也必本諸身其功用宏大全在人主身上
此節六句上二句以人已對言第三第六句以已
去未来對言第四第五句以隱顯對言建諸天地
而不倍一句謂吾建於此而於道不相悖也故章
句曰天地者道也

　　質諸鬼神而無疑知天也百世以俟聖人而不惑知人
也

　　知天知人知其理也

　　此節雖只舉鬼神聖人一句其實總結上文言鬼
神則天地可知言聖人則三王可知鬼神天理之
至知之則無疑聖人人道之至知之則不惑

　　是故君子動而世爲天下道行而世爲天下法言而世
爲天下則遠之則有望近之則不厭

　　動兼言行而言道兼法則而言法法度也則準則也
此亦自上文本諸身效驗而言觀是故二字可見
動舉一身而言故章句曰兼言行世猶世世也道
猶行也故曰兼法則行已見於事有成迹可效故
曰法言未見於事未有迹可據但可為準而行之
故曰則遠之指不得見者近之指親炙者動行言
與二之字皆指君子而言也有望悦其徳之被有
企慕之意不厭習其行之常無厭斁之心○胡氏
曰上文質諸鬼神俟百世是要其終此申言徴庶
民之意原其始也

　　詩曰在彼無惡在此無射庶幾夙夜以永終譽君子未
有不如此而蚤有譽於天下者也(惡去聲射音妒詩作斁)

　　詩周頌振鷺之篇射厭也所謂此者指本諸身以下
六事而言

　　在彼無惡應遠之則有望是徵諸民也在此無射
應近之則不厭是本諸身也庶幾夙夜以永終譽
應世為天下道三句之意蚤有譽又總結以永終
譽意中庸引此言君子盛徳道行於民而民之敬
慕如此○定宇陳氏曰永終譽要其終蚤有譽由
其始蚤有譽尚易永終譽尤難章内三言君子皆
指王天下者而言

　　右第二十九章承上章居上不驕而言亦人道
也

　　仲尼祖述堯舜憲章文武上律天時下襲水土

　　祖述者遠宗其道憲章者近守其法律天時者法其
自然之運襲水土者因其一定之理皆兼内外該本
末而言也(皆兼内外該本末而言内與本是精處如聖人不可見之行是也外與末是粗處如
聖人可見之事是也且以堯舜之道言之精一執中之傳内也本也禮樂刑政之設末也外也文武之法
亦然此只是見聖人能盡中庸之道精處粗處皆如此)

　　此章三節第一節言聖人工夫第二節言聖人之
徳第三節言天地之大前言堯舜文武周公能體
中庸之道而以孔子繼之此言孔子法堯舜文武
以體中庸之道方氏謂中庸之道至仲尼集大成
故末皆以仲尼明之是也○祖述堯舜者堯舜為
人道之極故宗之憲章文武者法度至文武而備
故守之堯舜非無法言道而法在其中文武非無
道言法而道在其中天時謂春夏秋冬律之者謂
法其自然之運如書有行夏之時行有不時不食
迅雷必變是也水土謂東西南北襲之者謂因其
一定之理如書之序禹貢述職方行之居魯而縫
掖居宋而章甫是也詳見或問上二句是學貫古
今下二句是學該穹壤○祖述憲章同於前聖即
考諸三王而不繆上律下襲同於天地即建諸天
地而不悖夫自堯舜至文武相傳之道只是此中
字天時水土亦只是此中字於堯舜即祖述於文
武即憲章天時即律水土則襲此可見夫子之時
中

　　辟如天地之無不持載無不覆幬辟如四時之錯行如
日月之代明(辟音譬幬徒報反)

　　錯猶迭也此言聖人之徳

　　兩辟如字正指聖人身上説言聖人如天地之無
不持載覆幬如四時日月之交易代謝上一句以
天地定位言以比其經下二句以隂陽流行言以
比其緯上自平鋪處橫説下自接續處直説此皆
就孔子全體之徳上説不必泥於行事之迹持載
即前章博厚之至覆幬即高明之至錯行代明即
悠乆之至

　　萬物並育而不相害道並行而不相悖小德川流大德
敦化此天地之所以爲大也

　　悖即背也天覆地載萬物並育於其間而不相害四
時日月錯行代明而不相悖所以不害不悖者小徳
之川流所以並育並行者大徳之敦化小徳者全體
之分大徳者萬殊之本川流者如川之流脉絡分明
而徃不息也敦化者敦厚其化根本盛大而出無窮
也此言天地之道以見上文取譬之意也

　　上文以天地喻聖人此謂聖人即天地末言此天
地之所以為大觀所以二字夫子即一太極也言
天地覆載之間大化流行萬物並育而各得其所
如水與火金與木本是相制之物而各自生成此
可見並育而不相害四時日月流行即天地之道
也四時錯行如一寒一暑日月代明如一晝一夜
其道若相反而各有其序如春夏生長秋冬肅殺
然當生長之時物亦有死者當肅殺之時物亦有
生者晝夜亦然此可見並行而不相悖所以不害
不悖者小徳之川流此即率性之道所謂物物各
具一太極者也所以並育並行者大徳之敦化此
即天命之性所謂萬物統體一太極者也正與忠
恕一般大徳敦化便是忠小徳川流便是恕忠是
未發之中恕是時中之中川流者如川之流有支
有派而流行不息敦化者藴蓄妙理根本盛大而
出無窮此二句只是申明並育並行之意而又總
結之曰此天地之所以為大所以二字亦指此二
句故後二章分言小徳大徳○篇内三言大小十
二章二十七章與此章皆只一様大小前二章先
大後小是就道上先舉其大綱而後及其條目此
先小後大是就徳上先循其支派而後及其本根
就道上言大小是事之大小皆費也而所以然之
理寓乎其中則是隱也以徳上言大小是理之一
本萬殊之大小一本是大萬殊是小皆隱也有是
理則必有是事至於敦化流行則其見於事者亦
費矣但此只當以體用言不可以費隱分故朱子
雖以體用説費隱初不以費隱分一貫之屬意可
見矣

　　右第三十章言天道也

　　此章與二十六章相表裏前章首言聖人至
誠與天地同下止言天地盛大以見聖人之
盛大此章中言聖人與天地同末止言天地
之大以見聖人之大前章引文王之詩結之
以證羣聖人此以孔子行事起之以集羣聖
人皆是以天地形容聖人之徳也

　　唯天下至聖爲能聰明睿知足以有臨也寛裕温柔足
以有容也發強剛毅足以有執也齊莊中正足以有敬
也文理密察足以有别也(知去聲齊側皆反别彼列反)

　　聰明睿知生知之質臨謂居上而臨下也其下四者
乃仁義禮智之徳文文章也理條理也密詳細也察
明辨也

　　此言達而在上之大聖人其盛徳之全體大用如
此唯堯舜可以當之五也字絶句上一句又總下
四句聰明睿知是生知安行之資首出庶物者也
就中分出仁義禮知四者之徳言之此章本説小
徳就五者而論則聰明睿知又小徳之大徳也聰
明屬耳目睿知屬心睿則能思知則能知睿知即
知之知但禮知自性言通乎上下睿知自資質言
只是聖人言具此四者資質方足以居上而臨下
即所謂亶聰明作元后也仁則度量寛廣故曰有
容義則操存堅固故曰有執禮則施敬而已故曰
有敬齊主心莊主貌中無過不及正不偏不倚以
臨事時言知則分别事務故曰有别文理是物之
文縷條理密察是每事詳密審察此是就聖人於
至纎悉處言上靣四字皆言其盛徳之體下靣有
臨有容有執有敬有别皆言其用蓋唯至聖之徳
有此生知仁義禮知之體故其見於用者如此上
靣唯天下至聖為能七字皆應下靣五足以字

　　溥博淵泉而時出之

　　溥博周徧而廣闊也淵泉靜深而有本也出發見也
言五者之徳充積於中而以時發見於外也

　　溥博淵泉四字是總形容上文五徳之體叚而時
出之只是當用仁則仁出當用義則義出此可見
川流處章句充積於中四字正指溥博淵泉説

　　溥博如天淵泉如淵見而民莫不敬言而民莫不信行
而民莫不説(見形甸反説音悦)

　　言其充積極其盛而發見當其可也(充積極其盛言如天淵發見指
言行當其可接上文時出二字言因當其可所以民莫不敬信説也)

　　此以天淵二字皆喻溥博淵泉四字説到聖人身
上言由其溥博淵泉如天淵之極其盛所以發見
無不當其可而能如下文三句所言也見是方出
而未形於言動之時如下章不動而敬不言而信
是也下靣分言行説方是動言時事

　　是以聲名洋溢乎中國施及蠻貊舟車所至人力所通
天之所覆地之所載日月所照霜露所隊凡有血氣者
莫不尊親故曰配天(施去聲隊音墜)

　　舟車所至以下蓋極言之配天言其徳之所及廣大
如天也

　　因上文聖徳之實故有是聖徳之名所以用是以
二字起之自舟車所至以下大槩是推衍莫不二
字之辭也故下文以莫不二字總之凡有血氣指
人之類言尊之如君親之如父母極覆載人所及
處皆然豈非徳之廣大如天乎故曰配天篇内兩
言配天前以徳業之高明與天同此以徳業之廣
大與天同尊親二字極言敬信説也

　　右第三十一章承上章而言小徳之川流亦天
道也

　　此章言小徳條理分明人所易見故曰凡有
血氣莫不尊親下章言大徳即無聲無臭者
故曰非聖人其孰能知之此是自内説出外
下章是自外説入内

　　唯天下至誠爲能經綸天下之大經立天下之大本知
天地之化育夫焉有所倚(夫音扶焉於虔反)

　　經綸皆治絲之事經者理其緒而分之綸者比其類
而合之也經常也大經者五品之人倫大本者所性
之全體也惟聖人之徳極誠無妄故於人倫各盡其
當然之實而皆可以為天下後世法所謂經綸之也
其於所性之全體無一毫人欲之偽以雜之而天下
之道千變萬化皆由此出所謂立之也其於天地之
化育則亦其極誠無妄者有黙契焉非但聞見之知
而已此皆至誠無妄自然之功用夫豈有所倚著於
物而後能哉

　　大經是道大本是性性乃大經之本天地化育是
命又大經大本之所自出經是分其條理之謂綸
是比類相合之謂先經之而後可以綸之如君君
臣臣父父子子各盡其道是理而分之也如君行
於臣臣敬於君父慈於子子孝其父共成其善是
比而合之也言唯聖人極誠無妄故於人倫各盡
其當然之則而可以為法於天下故曰經綸立猶
修身則道立之立非用力字言於所性全體無人
偽雜之而天下之道皆由此出故曰立本立天下
之大本猶云建中於民也知就心上説如云肝膽
相照於天地化育之功脗合交契混融一體故曰
知化育夫焉有所倚只是至誠自然流出不用著
力底意思蓋縁聖人一身都是實理無少欠缺纔
從此心發出来他這箇實理便自然經綸立本知
化又何用靠他物皆只是至誠無妄使之然爾
大本即中大經即庸經綸大經立大本即是盡此
中庸之道天地化育如春夏秋冬日月寒暑無一
息之差知之者謂真知其必然言至誠無偽有以
黙契之也此三句是從下説上惟知化育所以能
立大本大本立然後能經綸大經大本即是敦那
化處○前章贊化育是分殊處此知化育是理一
處贊就事上言與天地為二至誠之功有補於造
化知就心上説與天地為一至誠之心無間於天
地此即首章道性命三字但首章由造化説聖人
故先命性而後道是由體之隱達於用之費此章
言聖人之所以為造化則先道性而後命是由用
之費而原於體之隱

　　肫肫其仁淵淵其淵浩浩其天(肫之純反)

　　肫肫懇至貎以經綸而言也淵淵靜深貎以立本而
言也浩浩廣大貎以知化而言也其淵其天則非特
如之而已

　　肫肫淵淵浩浩三者皆是形容誠之體叚如此仁
是仁厚之意蓋大經是人倫若無仁厚之意則父
子兄弟不相管攝故以仁配經綸淵則靜而不竭
大本是性之體指已定之理言所謂成之者性是
也故以淵配立本天則生育變化化育是天命指
理之流行者言所謂繼之者善是也故以天配知
化性命二者有動靜之分故一屬地一屬天自至
誠者言之靜定而存主處是性應用而流行處是
命此誠所以與天地同其大故生育變化亦與同
其功也前言聖之極此言誠之極蓋聖者誠之用
表也誠者聖之體裏也聖以徳言是專指其在人
者言之則天在天淵在地人猶與天淵有間故曰
如天淵誠以道言則通指其在天地人者言之故
聖人即天淵天淵即聖人故曰其天淵如則天人
猶二其則天人為一朱子曰如天淵是就聖上言
聖人徳業盛大如此其天淵是就誠上言實理自
是如此

　　茍不固聰明聖知達天德者其孰能知之(聖知之知去聲)
固猶實也鄭氏曰唯聖人能知聖人也

　　饒氏曰固字當為固有之固即本来之義也書曰
睿作聖故上言睿此言聖亦有深淺此章述聖人
至誠之功用亦謂達而在上之聖人末言唯聖人
能知之其以孔子知堯舜而言歟

　　右第三十二章承上章而言大徳之敦化亦天
道也前章言至聖之徳此章言至誠之道然至
誠之道非至聖不能知至聖之徳非至誠不能
為則亦非二物矣此篇言聖人天道之極致至
此而無以加矣

　　章句至聖以徳言至誠以道言則是徳在内
而道在外何哉蓋聰明睿知之資仁義禮知
之徳雖見於外實積於中者之所發也知化
育立大本者雖主於中而經綸大經其淵其
天亦自外而見之也葉氏曰至聖指發用神
妙言至誠指大經大本之實理言非至聖無
以顯至誠之全體非至誠無以全至聖之妙
用○鄱陽李氏曰僥氏謂中庸説天道人道
處只到至誠無息章住可謂朱子忠臣矣故
自二十一章至二十六章凡言天道者章首
皆出至誠二字言人道者則出誠之一字而
已區區管見妄謂大哉聖人之道以下皆以
至道至徳言之蓋中庸一書前但言君子之
道至此始言聖人之道前但言達徳達道至
此始言至徳至道至徳即至聖之徳至道即
至誠之道大抵修至徳乃能凝至道尊徳性
道問學修徳凝道之大端此一章乃為下五
章之綱領二十八章言愚賤者之不能修徳
凝道二十九章言聖人能修至徳以凝至道
三十章舉仲尼以為修至徳凝至道之標的
必至徳如夫子而後能凝至道與天地同其
大三十一章言至聖之徳三十二章言至誠
之道上章以配天結下章以達天徳結天徳
即至誠也修徳凝道至此無以加矣章句謂
至誠之道非至聖不能知至聖之徳非至誠
不能為愚非敢以為是臆説也况言至徳至
道之始則曰茍不至徳至道不凝焉言至徳
至道之終則曰茍不固聰明聖知達天徳者
其孰能知之脉絡貫通尤為可考故僣著其
説以質正於先生長者云

　　詩曰衣錦尚絅惡其文之著也故君子之道闇然而日
章小人之道的然而日亡君子之道淡而不厭簡而文
温而理知遠之近知風之自知微之顯可與入德矣(衣去
聲絅口迥反惡去聲闇於感反)

　　前章言聖人之徳極其盛矣此復自下學立心之始
言之而下文又推之以至其極也詩國風衛碩人鄭
之丰皆作衣錦褧衣褧絅同襌衣也尚加也古之學
者為己故其立心如此尚絅故闇然衣錦故有日章
之實淡簡温絅之襲於外也不厭而文且理焉錦之
美在中也小人反是則暴於外而無實以繼之是以
的然而日亡也遠之近見於彼者由於此也風之自
著乎外者本乎内也微之顯有諸内者形諸外也有
為己之心而又知此三者則知所謹而可入徳矣故
下文引詩言謹獨之事

　　詩云潛雖伏矣亦孔之昭故君子内省不疚無惡於志
君子之所不可及者其唯人之所不見乎(惡去聲)
詩小雅正月之篇承上文言莫見乎隱莫顯乎微也
疚病也無惡於志猶言無愧於心此君子謹獨之事
也

　　此言謹獨之事即首章見隱顯微之意引詩二句
上一句言隱微下一句言見顯言隱微之間理甚
昭然故君子於内省之際須無一毫疚病方能無
愧若有毫髪之疚則猶有可惡者君子所以不可
及者只是能於獨處致其謹爾唯人之所不見正
指獨字説上言入徳之門此下言入徳之事即大
學之誠意

　　詩云相在爾室尚不愧于屋漏故君子不動而敬不言
而信(相去聲)

　　詩大雅抑之篇相視也屋漏室西北隅也承上文又
言君子之戒謹恐懼無時不然不待言動而後敬信
則其為己之功益加密矣故下文引詩并言其效
屋漏室之西北隅也為圓竅以通其明則其下反
暗人處其地自視其身亦不分曉以譬君子不但
於人所不見之地而慎之於己所不睹不聞之地
亦所當慎也所以君子不待言動而後敬信也此
在己之敬信若言動而後敬信則是動時工夫不
待言動而後敬信此靜時工夫即首章戒懼於不
睹不聞之事首章由内説向外故戒懼先於謹獨
此章自外説向内故謹獨先於戒懼上文是致謹
於人所不見之處此是致謹於己所不見處即大
學之正心

　　詩曰奏假無言時靡有爭是故君子不賞而民勸不怒
而民威於鈇鉞(假格同鈇方无反)

　　詩商頌烈祖之篇奏進也承上文而遂及其效言進
而感格於神明之際極其誠敬無有言説而人自化
之也威畏也鈇莝斫刃也鉞斧也

　　此承上文而遂及其效上文曰不言此曰無言一
節密於一節言君子誠心進於神明而感通不待
言説此誠之至然也則下民亦不待言説而人自
化矣鬼神幽也人道明也今我之誠既能感幽况
同明者乎自是故以下言效上文不言動而敬信
是出於己者此不賞怒而勸威是加於人者

　　詩曰不顯惟德百辟其刑之是故君子篤恭而天下平
詩周頌烈文之篇不顯説見二十六章此借引以為
幽深𤣥遠之意承上文言天子有不顯之徳而諸侯
法之則其徳愈深而效愈遠矣篤厚也篤恭言不顯
其敬也篤恭而天下平乃聖人至徳淵微自然之應
中庸之極功也(不顯其敬自厚於敬不見於言動之間篤恭是致中和天下平即天地位
萬物育)

　　不顯是無迹可見之謂與二十六章訓義不同此
以為真幽隱而不顯蓋此與章首尚絅闇然及篇
末無聲無臭之意相應故也下靣篤恭而天下平
猶曰垂拱而天下治只是申明上二句意故有是
故二字篤恭便是不顯惟徳天下平便是百辟刑
之夫不顯而百辟刑之宜也不顯而天下自平其
妙有不可測者故曰中庸之極功而為自然之應
也此比上一節則徳愈深而效愈遠原其所自皆
尚絅闇然與謹獨戒懼之所致也中庸功效至此
已盡下文三引詩不過只是形容此不顯之妙爾
雲峯胡氏曰此兩引詩承上文不動而敬不言而
信説唯其不言而信所以無言而人自化育不待
賞罰者唯其不動而敬故篤恭不顯其敬而天下
自平又曰中者性之徳不顯之徳即未發之中戒
慎恐懼是喜怒哀樂未發之敬即不顯之敬

　　詩云予懷明德不大聲以色子曰聲色之於以化民末
也詩曰德輶如毛毛猶有倫上天之載無聲無臭至矣
(輶由酉二音)

　　詩大雅皇矣之篇引之以明上文所謂不顯之徳者
正以其不大聲與色也又引孔子之言以為聲色乃
化民之末務今但言不大之而已則猶有聲色者存
是未足以形容不顯之妙不若烝民之詩所言徳輶
如毛則庶乎可以形容矣而又自以為謂之毛則猶
有可比者是亦未盡其妙不若文王之詩所言上天
之事無聲無臭然後乃為不顯之至耳蓋聲臭有氣
無形在物最為微妙而猶曰無之故唯此可以形容
不顯篤恭之妙非此徳之外又别有是三等然後為
至也(非此徳之外又别有是三等然後為至一句又朱子慮學者鶩虚逺之意)

　　此節二徳字皆指不顯之徳言我懐不顯之徳正
以其不大聲與色也而孔子又言聲色乃是化民
之末務是未足形容不顯之妙不若徳輶如毛一
句可以形容而又自曰毛則猶有可比倫者又不
若上天之載無聲無臭然後乃為不顯之至蓋聲
臭至為微妙而又曰無之可謂不顯之至矣即聖
而不可知之謂神也歟此章凡八引詩一歩細極
一歩始曰不言不動次曰不顯此曰不大直説到
無聲無臭然後為至○首章言人各有性道之本
然而不可以不學學則有以體是道而全其性此
章言人知為己之學而致戒慎之功則徳成於己
而人化其徳之成也則有以全其人心天命之本
然○邵氏曰載字猶地載神氣之載言上天所載
之道無聲無臭似亦有味然不如訓載為始尤為
的當如書朕載自亳之載言上天之始無極而太
極之初也又何聲可聞何臭可接哉○雲峯胡氏
曰首章曰道此章曰徳道字説得廣闊徳字於人
親切徳者得此道於心者也首章開端一天字原
其所自見此道之在我者無不本諸天此章結一
天字要其所成徳之成則不失其道之在我而本
諸天至此則我本於天天備於我又不過即其天
命之性爾子思子首提出一中字未發之中即周
子所謂無極而太極末又約而歸之於此即周子
所謂太極本無極也

　　右第三十三章子思因前章極致之言反求其
本復自下學為己謹獨之事推而言之以馴致
乎篤恭而天下平之盛又贊其妙至於無聲無
臭而後已焉蓋舉一篇之要而約言之其反覆
丁寧示人之意至深切矣學者其可不盡心乎
(極致上達之事馴致下學而上達之事首章與此章皆總括得盡故彼曰一篇之體要此曰舉
一篇之要而約言之凡篇中所言理皆實理而為事之體事皆實事而為理之用非高虚粗淺
者也學者熟讀而細玩之其意自可見矣)

























　　中庸集説啟䝉卷下

