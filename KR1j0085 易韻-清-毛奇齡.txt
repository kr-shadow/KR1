#+TITLE: 易韻-清-毛奇齡
#+DATE: 2018-05-12 10:15:25
#+SOURCE: github.com/kanripo/KR1j0085 master ff2a3287                
欽定四庫全書　　　　經部十
　易韻　　　　　　　　小學類三(韻書之屬)
提要

　　　　臣等謹案易韻四卷

國朝毛竒齡撰古人謡詞多諧音韻周易爻象

　　　　亦大抵有韻而徃徃不拘故吳棫作韻補引
　　　　易絶少至明張獻翼始作讀易韻考七卷然
　　　　獻翼不知古音或隨口取讀或牽引附㑹殊
　　　　龎雜無緒竒齡此書與顧炎武易本音皆置
　　　　其無韻之文而論其有韻之文故所言皆有
　　　　條理兩家所撰韻書互有出入故其論易韻
　　　　亦時有異同大抵引証之博辨析之詳則竒
　　　　齡過於炎武至於通其可通而闕其所不可
　　　　通則竒齡之書又不及炎武之詳慎如乾卦
　　　　上九用九為一節本竒齡臆說而此併牽古
　　　　韻以實之則尤為穿鑿且所謂兩界兩合驀
　　　　韻者其中皆自申其古今通韻之例亦不及
　　　　炎武偶雜方言之說為通達而無弊然炎武
　　　　書太簡畧而竒齡則徴引賅洽亦頗足互證
　　　　以韻讀易者以炎武書為主而參之是書以
　　　　通其變捨短取長亦可以相輔而行也乾隆
　　　　四十六年九月恭校上
　　　　　　　　　　總纂官臣紀昀臣陸錫熊臣孫士毅
　　　　　　　　　　總　校　官臣陸費　墀
欽定四庫全書
　易韻卷一
　　　　　　　　　　翰林院檢討毛竒齡撰
　古行文多用韻自尚書古經并各傳外凡諸子百氏
　及周秦間文以暨史記漢書淮南㕘同諸書往往間
　及韻語而在古經則周易尤甚顧周易非盡用韻者
　其彖象原辭亦偶然及之惟夫子上下象傳并雜卦
　傳則無一不韻一如詩歌銘頌賦誄之所為以其用
　讚體讚必盡韻舊所謂贊周易是也至彖傳即用韻
　十九説卦則偶有一二語闌入韻間而序卦闃然焉
　自陋儒拾得周易有韻一語并彖象原辭字字彊協
　以致矯直輮曲文部韻部一槩亂盡此如拾殘炙而
　思以論味鮮有不以唾涕為酸甜者也古凡散文有
　有意合韻者謂之用韻有無意合韻而韻偶值者謂
　之驀韻(以驀然得之)就辭觀義自是明晰乃宋明以還韻
　學喪亡鄭樵吳棫妄作音叶而朱氏引之以註詩易
　極其乖誕近呉門顧氏錢塘毛氏且有誤認陸詞切
　韻一書以為東冬支脂諸部必三古韻學之所始妄
　以隋代陋儒一時杜撰之作反繩檢聖經謂鄉音謂
　土音謂非正韻則罪大惡極不可道矣此皆宋學解
　經陋習不可不大聲疾呼以救正之者因復著易韻
　以祛世惑若東晉尚書郎李軌太子前率徐邈等作
　周易音則并音諸字不止韻底然其書亦亡焉
　易韻門部即予通韻中四門并叶韻例也一曰五部
　謂宮商角徵羽也古韻已亡今就宋韻(今所行韻為南渡理宗朝)
　(韻)三十部中(平上去各三十部入聲十七部不在内)分作五部以東冬
　江陽庚青蒸七韻相通為第一部為宮音(又曰喉音以宮商角)
　(徵羽即喉齶舌齒脣也)真文元寒刪先六韻相通為第二部為
　商音(又曰齶音)魚虞蕭肴豪歌麻尤八韻相通為第三部
　為角音(又曰舌音)支微齊佳灰魚虞歌麻尤十韻相通為
　第四部為徵音(又曰齒音)侵覃鹽咸四韻相通為第五部
　為羽音(又曰脣音)
　一曰三聲謂平上去也古無四聲至齊梁間人始創
　為平上去入之分(齊周顒梁沈約始創為四聲類譜)而古音盡亡然
　古但以平上去三聲通用而不及入聲以宮聲商聲
　羽聲共十七部有入聲(屋沃覺藥陌錫職為宮部之入質物月曷黠屑為商部之)
　(入緝合葉洽為羽部之入)而角徵十三部無入聲也凡此前後門
　部皆自周易毛詩楚詞後以及漢魏六朝隋唐五代
　詩文賦頌無不然者
　一曰兩界謂有入無入也有入聲者十七部又自相
　通用無入聲者十三部又自相通用若堪輿之分界
　者然
　一曰兩合乃即此無入十三部之去聲與十七部入
　聲合是三聲無入而有入入聲不通三聲而亦有通
　也此皆韻學之至精至神者嗟乎非三古聖人何以
　有此
　一曰叶又即此三聲之不通入聲者而偶有一字闌
　及之又必其字原可作三聲讀者則謂之叶又即此
　兩界中有入之不通無入者而偶闌一字且其字又
　素可通讀不必轉合者則謂之叶舎此無叶矣此其
　例如大招以西北作韻(無東無西無南無北)而古樂府亦有之
　(魚戲蓮葉東魚戲蓮葉西魚戲蓮葉南魚戲蓮葉北)註者謂北原可讀碑故司
　馬相如上林賦(東西南北馳騖往來)又以北合來可驗也又詩
　夜如何其以旂與晨叶(夜向晨言觀其旂)而左傳下陽之占
　亦有之(龍尾伏晨取虢之旂)乃說文云旂斤聲徐鍇曰斤祈聲
　近故周禮典瑞註圻鄂音齗鄂而淮南子通于無圻
　以圻音寅則必其字原通讀又可據者以此言韻則
　庶于古經無謬戾耳
乾見龍在田(韻)利見大人(合)
　此以今韻律之則真文元寒刪先六韻一通所謂商
　聲韻為五聲五部之一于喉齶舌齒脣五音屬齶俗
　所謂抵(一作䑛)齶音是也田人如字讀每讀字訖則舌
　必䑛齶凡此六韻中字皆然其在六韻外則無一字
　䑛齶者以此為驗即以此為韻自急讀至長言永歌
　並有一䑛齶在訖聲之後所謂韻者字之餘正謂此
　也俗必讀田為同寅切以叶人音或讀人為蟬聨切
　以叶田音皆不必者若宋人改叶就一韻音類則尤
　無理矣必欲改讀則改田就人改人就田總無一定
　要皆後起事耳他倣此
　古田人同音如左傳陳敬仲奔齊後改為田氏水經
　注洧水又東南逕辰亭東俗稱為田城正以田陳田
　辰無兩音也後或躍在淵與飛龍在天亦皆一韻但
　躍淵為驀韻(說見前)與此及飛龍二句韻例不同
　詩鄭風叔于田(叔于田巷無居人)漢成帝歌謠(邪徑敗良田讒口害善人)
　此田人之合屈原九歌(髙馳兮冲天羌愈思兮愁人)樂府紫騮馬
　歌辭(野火燒野田野鴨飛上天童男娶寡婦壯女笑煞人)此田天人之合
飛龍在天(韻)利見大人(合)
上九亢龍有悔(韻)用九見羣龍无首(合)
　爻辭無隔章合者故九四躍淵不與九五在天合此
　上九用九原是一章故並有合韻觀坤之上六用六
　亦然據此則益信左傳蔡墨合作一章之有因(說見仲氏)
　(易乾卦)即本辭猶然也此在古韻為徵聲在今韻為支
　微齊佳灰魚虞歌麻尤十韻相通之部以讀字訖必
　衝脣接齒謂之齒音蓋魚虞蕭肴豪歌麻尤八韻
　本以舌居中謂之舌音而魚虞五部以舌稍向齒故
　去蕭肴豪三部而復與支微五韻為齒音此精之又
　精者總之角徵二部共十三韻皆無入聲所謂無入
　十三韻可通作一韻是也
　悔在灰之上聲賄韻首在尤之上聲有韻其可例者
　如揚雄反離騷(因時命之所有吾恐靈修之不纍改)漢書叙傳(有可觀采賦頌)
　(之首)類
大哉乾元(韻)萬物資始乃統天(合)雲行雨施品物流形
(合)大明終始六位時成(合)時乘六龍以御天(合)乾道變
化各正性命(合)保合太和乃利貞(合)首出庶物萬國咸
寧(合)
　此兩界之合也宮部東冬江陽庚青蒸七韻與商部
　真文元寒刪先六韻皆有入聲者自為通轉與無入
　十三韻界隔不通謂之兩界如此元為文韻天為先
　韻皆商聲六部中字形為青韻成貞寧為庚韻命者
　庚之去聲即三聲也皆宮聲七部中字以五部例之
　則但各為通耳而以兩界例之則皆可并通近呉門
　顧氏不識韻妄云天淵二字古與真諄同韻者也而
　乾彖傳形成貞寧皆從天韻即文言訟彖大畜彖俱
　然此呉人讀耕清為根親之土音也以是知五方鄉
　音雖聖人有不能改者且又云毛詩未嘗有此按兩
　界之通從來極多通韻引據凡百餘條即毛詩何嘗
　無有如小戎以錞合膺(厹矛鋈錞虎報鏤膺)東方未明以顛合
　令(倒之顛之自公今之)此正元先之合七韻他若召旻菀栁車
　鄰皇矣何草不黄簡兮篤公劉思齊文王諸詩其可
　指詘者不一一也不知何所見而謂毛詩無有亦可
　怪矣乃若離騷(肇錫予以嘉名字于曰靈均)卜居(将正言不諱以危身乎将從俗)
　(富貴以偷生乎)宋玉九辨(愴悢兮薄寒之中人廓落兮羇旅而無友生惆悵兮而私自憐)荀
　卿成相篇(木至平端不傾直而用枻必參天)七發(素葉紫莖條上造天)魏武帝
　步出夏門行(日月不居誰得乆存善哉殊復善絃歌樂情)前溪歌(東北有廣親憶)
　(汝涕交零)張華食舉東西廂歌(廣大配天地順動若陶鈞元化參自然至徳通神明)
　隨舉皆是即琴操别曲亦有如周武尅商操(上告皇天兮可)
　(以行乎)神鳯操(頓先人恩凙臻于胥樂兮民以寕)類謠諺雜歌亦有如
　晉惠公童謠(恭太子更兮後十四年晉亦不畐禺乃在其兄)漢燕王歌(狗不)
　(吠鷄不鳴固知國中之無人)類此非夫子土音所私辦者何妄人
　無忌敢侮聖言如是也若夫命之三聲則如揚雄太
　玄以命合情(有諸情也吾不得命也)潘岳楊荆州誄以命合廷
　(念在朝廷夕隕其命)其合七韻則如魏武善哉行(積徳兼仁未必思命)孫
　子荆韓王臺賦(屯羽嘈以成羣披蘢蓯以為徑)類不一而足
潛龍勿用陽在下(韻)也見龍在田徳施普(合)也終日乾
乾反復道(合)也或躍在淵進无咎(合)也飛龍在天大人
造(合)也亢龍有悔盈不可久(合)也用九天徳不可為首
(合)也
　此魚虞蕭肴豪歌麻尤八部角聲之合下為麻上普
　為虞上道造為豪上咎乆首為尤上八部之例秩秩
　然近謂下必讀戸此閩人陳第古無叶音邪說而世
　多遵之夫下必讀戸何以此又合道造讀舀又合咎
　久首讀有乎且何以淮南八公操(公來下兮嚼芝草兮)亦讀舀
　魏武短歌行(為伯之首一匡天下)亦讀有乎呉門顧氏歴引下
　必讀戸以為証且曰麻之一部皆當入虞妄矣此八
　韻一通原合四類為一類(舊以韻相似者為聲類)魚虞一類蕭
　肴豪一類歌麻一類尤一類然歴歴有據如禮記(諸侯)
　(以禮相與大夫以法相序士以信相考百姓以睦相守)老子(揣而銳之不可長保金玉满堂莫之)
　(能守富貴而驕自遺其咎)猗蘭操(習習谷風以隂以雨之子于歸逺送于野時人闇蔽不知賢者)
　(年紀逝邁一身将老)王莽傳(乘乾車駕坤馬左蒼龍右白虎左杖威節右負威斗)類
君子體仁足以長人嘉㑹足以合禮(韻)利物足以和義
(合)貞固足以幹事(合)
　徵部齒音之合禮為齊上義事為支去正三聲也
忠信所以進徳(韻)也修辭立其誠所以居業(合)也
　此入聲十七韻統相合者兩界以有入為一通則此
　入聲之宜自通更可知也宋人作詞猶知此例凡入
　聲一概通合而錢唐毛氏反訾為失韻且自造詞韻
　曲韻以律宋元為詞曲者何不自量乃爾
知至至之可與幾韻也知終終之可與存義(合)也
　幾在微韻義在支之去聲寘韻為徵部三聲之例尚
　書無偏無陂與遵王之義合今宜興縣即古義興古
　義姓即宜姓可驗
是故居上位而不驕(韻)在下位而不憂(合)
　角聲八部說見前此蕭豪肴尤一通如詩雞鳴(風雨蕭蕭)
　(云胡不瘳)楚詞招隱士(禽獸駭兮亡其曹山中兮不可以久留)類若三略二
　語(士可下而不可驕将可樂而不可憂)則正與不驕不憂相對合者至
　後文故乾乾因其時而惕雖危无咎矣咎亦驕憂三
　聲之合但後重剛而不中節亦有此數語而並無韻
　則恐是驀韻耳
上下无常非為邪韻也進退无恒非離羣(合)也君子進
徳修業欲及時(合)也
　徵聲十部支麻本通邪之合時猶毛詩丘中有麻之
　合將其來施施也羣是叶韻羣之合時猶毛詩王事
　敦我之叶政事一埤遺我也盖羣在文韻是有入聲
　者與支麻無入聲十三部全不相通第去入兩合之
　例則寘未霽與質物月通韻獨多故平韻亦毎有闌
　入數字所謂兩合之叶非偶然也詳見予通韻叶例
同聲相應同氣相求(韻)水流濕火就燥(合)
　此仍是角聲八部之合且又兼三聲者嘗在内閣學
　士李師座間與客論韻師曰予最不喜聽人論韻十
　歲讀史至箕子麥秀歌不得其押(麥秀蔪蔪兮禾黍油油兮彼狡童兮)
　(不與我好兮)懐憤抱嗢者三十年以詢諸論韻家則無不
　囁嚅去者子有說則可不然無囉囉也予曰禾黍
　油油者尤也不與我好則蕭肴豪之通也好者豪三
　聲也師曰有証乎予曰有之詩不云乎無言不讎無
　徳不報易不云乎同聲相應同氣相求水流濕火就
　燥師推桉而起叫號稱快曰今而後可論韻矣可以
　讀古矣即此是也(此一段出通韻李學士公序)
雲從龍風從虎(韻)聖人作而萬物覩(合)本乎天者親上
本乎地者親下(合)則各從其類(合)也
　門部見前虎下之合前潛龍勿用陽在下也章論之
　詳矣其合類字則徵部齒音如翟公書門語一貧一
　富乃見交態皆是
潛龍勿用下(韻)也見龍在田時舎(台)也
終日乾乾行事(韻)也或躍在淵自試(合)也飛龍在天上
治(合)也亢龍有悔窮之災(合)也乾元用九天下治(合)也
　此支微五部三聲也治災各如字讀據徵聲十韻例
　則前節下舎為麻之上與事試治災皆可通合但文
　既分截即不通合亦得耳
潛龍勿用陽氣潛藏(韻)見龍在田天下文明(合)終日乾
乾與時偕行(合)
　此即虞書帝歌明康之押世頗知之
或躍在淵乾道乃革(韻)飛龍在天乃位乎天徳(合)亢龍
有悔與時偕極(合)乾元用九乃見天則　合(此俱在職韻)
乾元者始而亨(韻)者也利貞者性情(合)也
乾始(韻)能以美利利天下(合)不言所利(合)大矣(合)哉(大矣)
(二字皆可合)
　此徵部十韻之合下之合始與沈約梁明堂歌齊醴
　在上笙鏞在下匪惟七百無絶終始正同觀此則益
　知下必讀戸之不可訓也大讀待在泰韻是正押讀
　惰在箇韻與合下一例故皆可合
剛健中正純粹精(韻)也六爻發揮旁通情(合)也時乘六
龍以御天(合)也雲行雨施天下平(合)也
　此與大哉乾元章同
君子學以聚之問以辯(韻)之寛以居之仁以行(合)之
　與上章同
上不在天(韻)下不在田(台)
上不在天(韻)下不在田(合)中不在人(合)
　與潛龍勿用飛龍在天爻辭同
與天地合其徳與日月合其明(韻)與四時合其序與鬼
神合其吉凶(合)
　此宮聲七部東冬江陽庚青蒸相通之本音如大雅
　泉之竭矣(不云自中職况斯弘)楚詞卜居(智有所不明神有所不通)易林(飲食)
　(玉瑛長無憂凶)古詞(狗吠深宮中天下方太平)諸押隨舉可見顧氏謂明
　必讀肓其入庚韻讀名尚是後人押法况可通東合
　凶乎則易韻真鄉音矣學人貴自揣豈有東庚七部
　之合尚不識而可以論韻者此不可不察也
先天而天弗違(韻)後天而奉天時(合)
而况於人(韻)乎况於鬼神(合)乎
知存而不知亡(韻)知得而不知喪(合)
坤至哉坤元(韻)萬物資生乃順承天(合)
　商部六韻之合說見前
坤厚載物徳合無疆(韻)柔順利貞君子攸行(合)先迷失
道後順得常(合)西南得朋乃與類行(合)東北喪朋乃終
有慶(合)
　陽庚之通人猶知之至慶為三聲則舉世又夢夢矣
　三聲無平去慶以庚之去合庚之平只陽庚之通一
　例近論韻家謂慶必讀羌當入陽韻致宋寧宗朝進
　士毛晃遂于禮部韻中增慶字入陽韻不通極矣禮
　記作率卿士作慶士古慶雲作卿雲故毛詩則友其
　兄與則篤其慶押果是平聲亦宜在庚韻豈在陽韻
　乎况三聲通讀又不必改讀平聲者耶(慶之台陽猶卿之通陽耳)
　(慶者卿三聲也卿豈在陽韻乎)
　履霜堅氷至與不習无不利合係驀韻說見前
含章可貞(韻)或從王事无成有終　合(例見前)
上六龍戰于野其血玄黄(韻)用六利永貞(台見前)
履霜堅氷隂始凝(韻)也馴致其道至堅氷(合)也
六二之動直以方(韻)也不習无不利地道光(合)也
含章可貞以時發(韻)也或從王事智光大(合)也括囊无
咎慎不害(合)也
　此兩合一例以入聲與無入之去聲相合則發在月
　韻與大害在泰隊韻無入聲者兩相押合正其例也
　此在通韻引據不下五六百條其合害字如詩蓼莪
　發害之押(南山烈烈飄風發發民莫不榖我獨何害)合大字如成公綏闊
　大之押(何隂陽之難測緯二儀之奓闊坤厚徳以載物乾資始而至大)隨舉皆有
坤至柔而動也剛(韻)至靜而徳方(台)後得主而有常(合)
含萬物而化光(合)坤道其順乎承天而時行(合)積善之
家必有餘慶(合)積不善之家必有餘殃　合(慶韻見前)
其所由來者漸(韻)矣由辨之不早辨(合)也
　後文盖言慎也句慎字與漸辨皆合為真文通例第
　後三節盖言謹也無韻故以驀韻置之
　易韻卷一
欽定四庫全書
　易韻卷二
　　　　　　　　　　翰林院檢討毛竒齡撰
屯剛柔始交而難生(韻)動乎險中(合)大亨貞(合)雷雨之
動滿盈(合)天造草昧宜建侯而不寜　合(東庚合見前)
屯如邅(韻)如乘馬班(合)如(删先通合見前)
匪冦(韻)婚媾(合)
　折句韻
女子貞不字(韻)十年乃字(合)
　其詞法前後俱入協例此與書黍稷非馨明徳惟馨
　龜從筮從卿士從庶民從皆本字押法
乘馬班(韻)如泣洫漣(合)如
雖磐桓志行正(韻)也以貴下賤大得民(合)也(兩界合例見前)
六二之難乘剛(韻)也十年乃字反常(合)也即鹿无虞以
從禽(合)也君子舎之往吝窮(合)也求而往明(合)也泣血
漣如何可長(合)也
　此兩界之合以東冬江陽庚青蒸七韻與侵覃鹽咸
　四韻相通在三古迄唐並有之至夫子尤好用此例
　如開卷大哉乾元章即以東冬七韻與真文六韻相
　通以七韻六韻與侵覃四韻俱有入聲故也通韻所
　云有入十七韻自為相通無入十三韻自為相通是
　也故上文志行正與大得民合亦係兩界可統作一
　韻其又分者以七韻與六韻一通七韻與四韻又一通
　而六韻與四韻又一通本三通押法若詞有可分則
　寧分之為是耳呉門顧氏以此傳與比象恒象艮象
　傳俱以禽深心諸字押合東冬江韻目為土音非正
　音極力訾議彼但識侵覃閉口韻必不當與諸韻相
　通故肆其譏彈且彼亦但以為乘剛反常另一合徃
　明何可長另一合惟從禽與往吝窮合便為不是若
　謂乘剛往明六韻皆合則必咆哮無地矣夫禽窮一
　合彼猶知古有是押故亦引毛詩七月(鑿氷冲冲納于凌隂)雲
　漢(靡神不宗上帝不臨)以及太玄(日飛懸隂萬物融融)天問(比干何逆而抑沉之雷開)
　(何順而賜封之)為証而第概斥之以為此非正音已耳若并
　通陽庚則彼並不曉殊不知毛詩雅頌亦有之(生民其香)
　(始升上帝居歆商頌下民有嚴不敢怠遑)太玄亦有之(不見謙也謀不誠也)天問亦
　有之(勲闔夢生少離散亡何壮武厲能流厥嚴)其他周秦諸子以及漢晉
　唐六朝五代有韻之文何處不有即謠諺如衆心成
　城衆口鑠金家有千金坐不埀堂雜樂如神弦(緑水清且)
　(澄彷彿有餘音)皷吹(宣王輔政聖烈深網羅文武才慎厥所生)五七律如常違閒
　詩(青苔常滿路流水復入林逺與朝市隔日聞鷄犬聲)章孝標駱谷詩(捫蘿裊棧入青)
　(㝠鞿馬鈴騾傍日星仰踏劍稜梯萬仞下縁水岫㧞千尋)于極不宜相通者而相
　通之彼亦何說之有
䝉初筮告(韻)再三瀆(合)瀆則不告(合)
䝉亨以亨行時中(韻)也匪我求童䝉童䝉求我志應(合)
也初筮告以剛中(合)也再三瀆瀆則不告瀆䝉(合)也䝉
以養正聖功(合)也(東蒸通合見前)
利用刑人以正法(韻)也子克家剛柔接(合)也
勿用取女行不順(韻)也困䝉之吝獨逺實(合)也童䝉之
吉順以巽(合)也利用禦冦上下順(合)也
　順在震韻為真之去聲實在質韻為真之入聲本宜
　相通第韻例平上去三聲自為相通而入聲不通入
　之通去反通去之無入聲者而此有入聲者則自反
　不通所謂通三聲不通四聲者乃即此四聲中或偶
　然闌入一字則謂之四聲之叶此與益卦告公從與
　依遷國叶未濟不知極與以行正叶一例推之他文
　如劉向擬楚詞(愁怫鬰兮長隱忿兮)忿是文之去鬱是文之入
　左思魏都賦(符命用出銜書未訊)訊是真之去出是真之入皆
　四聲之自叶者此韻例也詳見通韻及後益卦下
需位乎天位以正中(韻)也利涉大川往有功(合)也
　險在前也與其義不困窮矣係驀韻
需于泥(韻)致冦至　合(支韻三聲之合)
需于血(韻)出自穴(合)
需于郊不犯難行(韻)也利用恒无咎未失常(合)也需于
沙衍在中(合)也雖小有言以吉終(合)也
需于泥災在外(韻)也自我致冦敬慎不敗(台)也
需于血順以聽(韻)也需于酒食以中正(與前節行常中終合)也
不速之客來雖不當位未大失(與前節外敗合)也
　此又隔合一法與詩大雅桑柔周頌烈文例同始知
　夫子為文縱恣變幻無所不有也失在質韻與外敗
　在泰隊韻為去入兩合之例夫子去魯歌韻亦如是
　(彼婦之謁可以死敗)他如說苑談叢篇(多易多敗多言多失)左傳姜氏賦
　(大隧之外其樂也泄泄)孔稚圭北山移文(若其亭亭物表皎皎霞外芥千金而不盼)
　(履萬乘其如脫)皆是
訟有孚窒(韻)惕中吉(合)
利見大人(韻)不利涉大川(合)
訟有孚窒惕中吉剛來而得中(韻)也終凶訟不可成(合)
也利見大人尚中正(合)也不利涉大川入于淵(合)也
　成正之合中五部也正之合成三聲也淵之合中成
　正兩界也夫子之用韻其故為縱變如此
　爻詞惟不克訟復即命可合然故自驀韻
不永所事訟不可長(韻)也雖小有言其辨明(合)也
不克訟歸逋竄(韻)也自下訟上患至掇(合)也
　竄本音七外反是泰部中字宋真宗朝以重叠韻刪
　去之者此正無入之去聲故與掇合此兩合之例也
　按諸韻書泰部俱無竄字考左傳僖二十六年有鬼
　神勿赦而自竄于䕫語字林音七外反與蔡音同又
　史記賈生傳鸞鳯伏竄兮䲭鴞翺翔司馬貞索隱亦
　音七外反文選張協七命今公子違世陸沈避地獨
　竄李善註亦音七外反則並是讀音非協音也故虞
　書竄三苖于三危說文作㝮麤最切音蔡此正竄當
　讀蔡之証若其押入泰韻則淮南子彈驚伏竄與注
　喙江裔合潘岳西征賦競遯逃而奔竄與不窺兵于
　江外合此又歴有明據者始知易韻之神過于毛詩
　夫子為文與時賢故不同也
食舊徳從上吉(韻)也復即命渝安貞不失(合)也
　此與竄掇韻亦可合者
訟元吉以中正(韻)也以訟受服亦不足敬(合)也
師師衆(韻)也貞正(合)也能以衆正可以王(合)矣
長子帥師(韻)弟子輿尸(合)
大君有命(韻)開國承家小人勿用(合)
師出以律失律凶(韻)也在師中吉承天寵(合)也王三錫
命懐萬邦(合)也師或輿尸大无功(合)也左次无咎未失
常(合)也長子帥師以中行(合)也弟子輿尸使不當(合)也
大君有命以正功(合)也小人勿用必亂邦(合)也
　彖象傳統為宮部三聲之合讀此猶有謂東庚江陽
　不通如錢唐毛氏者亦可謂不以三隅反矣
比比吉(韻)也比輔(合)也
　此兩合之例其詞法亦與師卦師衆也貞正也同朱
　子本義疑比吉也三字為衍則不惟失韻并失詞義
　矣固知聖經未易議也
下順從(韻)也原筮元永貞无咎以剛中(合)也不寧方來
上下應(合)也後夫凶其道窮(合)也
比之初六有他吉(韻)也比之自内不自失(合)也
比之匪人不亦傷(韻)乎外比于賢以從上(台)也顯比之
吉位正中(合)也舎逆取順失前禽(合)也邑人不誡上使
中(合)也比之无首无所終(合)也(禽韻見屯卦)
　郭氏舉正以舎逆取順在失前禽之下以順作韻雖
　亦是有入兩界之三聲亦可以押但夫子兩界多以
　東冬七韻與侵覃四韻合此恐非夫子用韻例也
小畜健而巽剛中而志行(韻)乃亨(台)密雲不雨尚往(合)
也自我西郊施未行(合)也
復自道(韻)何其咎　合(蕭肴豪尤八韻之合見前)
輿說輻(韻)夫妻反目(合)
既雨(韻)既處(合)
尚徳載(韻)婦貞厲　合(齊灰之合)
月幾望(韻)君子征　合(陽庚之合)
復自道其義吉(韻)也牽復在中亦不自失(合)也夫妻反
目不能正室(合)也
有孚惕出上合志(韻)也有孚攣如不獨富(合)也既雨既
處徳積載(合)也君子征凶有所疑(合)也
　志載與疑為支灰三聲之合富與疑為支魚三聲之
　合嘗惜明啓禎間呉淞名人作擬樂府詞其于青驄
　白馬每七字兩句皆不用韻以為古詞有然殊不知
　古詞皆有韻者其云問君可憐下都去何時見君復
　西歸此正易富疑韻也然則不識韻而為名士雖作
　詩不可也况讀經耶
履履柔履剛(韻)也說而應乎乾(合)是以履虎尾不咥人
亨(合)剛中正(合)履帝位而不疚光明(合)也(乾韻見前)
素履之往獨行願(韻)也幽人貞吉中不自亂(合)也
眇能視不足以有明(合)也跛能履不足以有行(合)也咥
人之凶位不當(合)也武人為于大君志剛(合)也愬愬終
吉志行(合)也夬履貞厲位正當(合)也元吉在上大有慶
(合)也
泰則是天地交而萬物通(韻)也上下交而其志同(合)也
内陽而外隂(韻)内健而外順(合)内君子而外小人(合)
用馮河(韻)不遐遺(合)
　支歌之合如衛風如山如河象服是宜屈原漁父詞
　何不淈其泥而揚其波何不餔其糟而啜其醨可例
朋亾(韻)得尚于中行(合)
无平不陂无往不復(韻)勿恤其孚于食有福(合)
㧞茅貞吉志在外(韻)也包荒得尚于中行以光大(合)也
无往不復天地際(合)也
翩翩不富皆失實(韻)也不戒以孚中必願(合)也以祉元
吉中以行願(合)也城復于隍其命亂(合)也
　此四聲之叶說見䝉卦
否則是天地不交而萬物不通(韻)也上下不交而天下
无邦(合)也
内隂而外陽韻内柔而外剛(合)
其亡其亾(韻)繫于苞桑(合)
傾否(韻)先否後喜(合)
㧞茅貞吉志在君(韻)也大人否亨不亂羣(合)也
包羞位不當(韻)也有命无咎志行(合)也休否之吉位正
當(合)也否終則傾何可長(合)也
同人同人于野亨利涉大川乾行(韻)也文明以健中正
而應君子正(合)也
升其髙陵(韻)三歳不興(合)
乘其墉(韻)弗克攻(台)
同人先號咷而後笑(韻)大師克相遇(合)
　角部去聲之合如屈原逺遊五色雜而炫燿驂連蜷
　以馳騖類
出門同人又誰咎(韻)也同人于宗吝道(合)也
　合見乾卦此如詩叔于田巷無飲酒與洵美且好協
　一例然唐詩尚有用是韻者韋應物詩倚樓何氤氲
　朝日正杲杲四壁含清流丹霞射其牖誰謂古韻不
　入詩也
伏戎于莽敵剛(韻)也三歲不興安行(合)也
乘其墉義弗克(韻)也其吉則困而反則(合)也同人之先
以中直(合)也大師相遇言相克(合)也同人于郊志未得
(合)也
大有其徳剛健而文明(韻)應乎天而時行(合)是以元亨
(合)
大有初九无交害(韻)也大車以載積中不敗(合)也公用
亨于天子小人害(合)也匪其彭明辨晳(合)也(兩合見前)
厥孚交如信以發志(韻)也威如之吉易而无備(合)也大
有上吉自天祐(合)也
　此如詩彤弓中心喜之一朝右之一例是寘宥之合
　且亦可與上文害敗晢通作一韻
謙天道下濟而光明(韻)地道卑而上行(合)
謙謙君子卑以自牧(韻)也鳴謙貞吉中心得(合)也勞謙
君子萬民服(合)也无不利撝謙不違則(合)也利用侵伐
征不服(合)也鳴謙志未得(合)也可用行師征邑國(合)也
　此屋沃角藥陌錫職宮聲本韻為東冬江陽庚青
　蒸七韻之入讀此則益知呉門顧氏作古音表錢唐
　毛氏作四聲表皆以七韻為魚虞蕭肴豪尤之入其
　為不通概可見也
豫天地以順動故日月不過而四時不忒(韻)聖人以順
動故刑罰清而民服(合)
介于石(韻)不終日　合(十七部入聲自合)
初六鳴豫志窮凶(韻)也不終日貞吉以中正(合)也盱豫
有悔位不當(合)也由豫大有得志大行(合)也六五貞疾
乘剛(合)也恒不死中未亡(合)也㝠豫在上何可長(合)也
隨拘係(韻)之乃從維(合)之
官有渝從正吉(韻)也出門交有功不失(合)也
係小子勿兼與(韻)也係丈夫志舎下(合)也(韻見前)
隨有獲其義凶(韻)也有孚在道明功(合)也孚于嘉吉位
正中(合)也拘係之上窮(合)也
蠱蠱元亨而天下治(韻)也利涉大川往有事(合)也
幹父之蠱意承考(韻)也幹母之蠱得中道(合)也幹父之
蠱終无咎(合)也
裕父之蠱往未得(韻)也幹父用譽承以徳(合)也不事王
侯志可則(合)也
臨大亨以正天之道(韻)也至于八月有凶消不乆(合)也
(韻見前)
咸臨貞吉志行正(韻)也咸臨吉无不利未順命(合)也
甘臨位不當(韻)也旣憂之咎不長(合)也知臨无咎位當
(合)也
　兩章可通作一韻然三聲既分則又不必合耳凡韻
　例分合視此
　虞翻荀爽諸易皆作當位則不合上章合下章矣此
　等互異與改經不同然亦未知孰是
大君之宜吉行中之謂(韻)也敦臨之吉志在内(合)也
觀觀天之神道而四時不忒(韻)聖人以神道設教而天
下服(合)矣
觀國之光(韻)利用賔于王(合)
初六童觀小人道(韻)也闚觀女貞亦可醜(合)也觀我生
進退未失道合也(韻見前)
觀國之光尚賔(韻)也觀我生觀民(合)也觀其生志未平
(合)也(韻見前)
噬嗑動而明(韻)雷電合而章(合)柔得中而上行(合)
　屨校滅趾與噬膚滅鼻是兩合之押但爻詞鮮隔章
　合者故概作驀韻然其韻則有是耳
噬腊肉(韻)遇毒(合)
噬乾胏(韻)得金矢(合)
屨校滅趾不行(韻)也噬膚滅鼻乘剛(合)也遇毒位不當
(合)也利艱貞吉未光(合)也貞厲无咎得當(合)也何校滅
耳聰不明(合)也
　陸徳明釋文未光也作未光大也則此句無韻矣作
　偽之不能檢㸃類如此
賁天文(韻)也文明以止人文(合)也(本字合見前)
賁如皤(韻)如白馬翰(合)如
　此皤字音盤董遇云皤薄官反是也今寒韻無此字
　當是宋真宗朝所刪者然舊查叶韻凡元寒兩部多
　與歌部相叶如宛丘詩南方之原與市也婆娑叶陸
　士龍詩在谷之阿與龍躍淵蟠叶則必其韻又原可
　相通者故南海郡番禺如淳音潘禺史記六國表秦
　拔孟鄱司馬貞讀鄱為盤皤與鄱番同在歌韻而皆
　與寒部有相通蹤蹟况古凡寒何同音韓姓之後更
　為何氐故吾謂叶韻字半屬讀音非偶然也又此皤
　字考鄭玄陸績本俱作燔以離火取義其斷屬寒韻
　字尤顯然耳
匪冦(韻)婚媾(合)
賁于丘園(韻)束帛戔戔(合)
舎車而徒義弗乘(韻)也賁其須與上興(合)也永貞之吉
終莫之陵(合)也
六四當位疑(韻)也匪冦婚媾終无尤(合)也六五之吉有
喜(合)也白賁无咎上得志(合)也
　疑喜志為三聲之合尤為五部之合詩大東熊羆是
　裘百僚是試十月之交亦孔之痗我獨居憂皆是此
　五部徵聲一例
　易韻卷二
欽定四庫全書
　易韻卷三
　　　　　　　　　　翰林院檢討毛奇齡撰
剥剥剥也柔變剛(韻)也不利有攸往小人長(合)也順而
止之觀象(合)也君子尚消息盈虚天行(合)也
君子得輿(韻)小人剝廬(合)
剝牀以足以滅下(韻)也剝牀以辨未有與(合)也剝之无
咎失上下(合)也剝牀以膚切近災合也以宮人寵終無
尤(合)也君子得輿民所載(合)也小人剝廬終不可用(合)
也
　亦五部徵聲之合惟用字是兩界之叶然故讀以字
　在紙部釋文之以義為音者是也宋韻所刪字如此
　甚衆豐卦同此
復七日來復天行(韻)也利有攸往剛長(合)也
迷復凶(韻)有災眚(合)用行師終有大敗以其國君凶(合)
至于十年不克征(合)
不逺之復以修身(韻)也休復之吉以下仁(合)也
頻復之吉義无咎(韻)也中行獨復以從道(合)也敦復无
悔中以自考(合)也迷復之凶反君道(合)也(韻見前)
无妄元亨利貞(韻)其匪正有眚(合)不利有攸往　合(陽庚三聲)
(合)
　此亦驀韻且正字亦可合
剛中而應(韻)大亨以正(合)天之命(合)也
　後文无妄之往何之矣與天命不佑行矣哉以哉之
　相合古文多有此但彖傳結句往不用韻故祇以驀
　韻置之他倣此
无妄之災(韻)或繫之牛(合)行人之得邑人之災(合)
　此徵部之合說已見前若呉門顧氏謂牛必讀疑徒
　見左傳殺老牛莫之敢尸淮南子見象牙乃知其大
　于牛見虎尾而知其大於貍遂偏執一說而不知左
　傳淮南正通字也
无妄之往得志(韻)也不耕穫未富(合)也行人得牛邑人
災(合)也可貞无咎固有之(合)也无妄之藥不可試(合)也
无妄之行窮之災(合)也(韻見前)
大畜剛健篤實光輝日新(韻)其徳剛上而尚賢(合)能止
健大正(合)也不家食吉養賢(合)也利涉大川應乎天(合)
也
　此兩界有入之合與大哉乾元章同夫子慣用此韻
　王輔嗣好駁鄭學以康成剛健篤實作句光輝日新
　又句為非是改作剛健篤實光輝句日新其徳又句
　則新字失一韻矣况管公明虞仲翔輩亦皆如康成
　讀輔嗣故倔强耳
有厲利己不犯災(韻)也輿說輹中无尤(合)也利有攸往
上合志(合)也六四元吉有喜(合)也
六五之吉有慶(韻)也何天之衢道大行(合)也
頥頥貞吉(韻)觀頥自求口實(合)
　此亦驀韻
頥貞吉(韻)養正則吉(合)也
觀頥觀其所養(韻)也自求口實觀其自養(合)也(此與上文皆本)
(字協例見前)
舎爾靈龜(韻)觀我朶頥(合)
顛頥(韻)拂經于丘頥(合)
拂頤(韻)貞凶十年勿用(合)无攸利(合)
　用是叶字讀以見前剝卦
顛頥吉(韻)虎視耽耽其欲逐逐(合)
拂經(韻)居貞(合)吉不可涉大川　合(韻見前)
觀我朶頤亦不足貴(韻)也六二征凶行失類(合)也十年
勿用道大悖(合)也
顛頥之吉上施光(韻)也居貞之吉順以從上(合)也由頥
厲吉大有慶(合)也
大過大過大者過(韻)也棟橈本末弱(合)也
　此兩合例如董子士不遇賦不期禄矣庶無過矣一
　類餘說見前
剛過而中(韻)巽而說行(合)利有攸往乃亨(合)
枯楊生稊(韻)老夫得其女妻(合)无不利(合)
枯楊生華(韻)老婦得其士夫(合)无咎无譽
　華本作荂亦作􁁌讀敷然亦角部之合如此
藉用白茅柔在下(韻)也老夫女妻過以相與(合)也棟橈
之凶不可以有輔(合)也棟隆之吉不橈乎下(合)也
枯楊生華何可久(韻)也老婦士夫亦可醜(合)也過涉之
凶不可咎(合)也
　此兩章統是角聲八部之合但後三韻共一部則分
　見亦得耳
坎習坎(韻)重險(合)也
水流而不盈(韻)行險而不失其信(合)
維心亨乃以剛中(韻)也行有尚往有功(合)也天險不可
升(合)也地險山川丘陵(合)也
習坎(韻)入于坎窞(合)
來之坎坎(韻)險且枕(合)入于坎窞　合(此與上皆寝感四部之合)
樽酒(韻)簋貳用缶(合)納約自牖(合)終无咎(合)
　朱子以樽酒簋三字作句則失韻矣若夫子象傳樽
　酒簋貳四字作句則自無礙以樽酒句簋貳又句句
　而不韻古文多有是耳
坎不盈(韻)祗既平(合)
係用徽纆(韻)寘于叢棘(合)三歳不得(合)
習坎入坎失道凶(韻)也求小得未出中(合)也來之坎坎
終無功(合)也
樽酒簋貳剛柔際(韻)也坎不盈中未大(合)也上六失道
凶三歲(合)也
　此寘泰隊徵部之合
　大本在泰部其在過箇部者通字也然易亦有之如
　豐卦大下相押類
離日月麗乎天百榖草木麗乎土(韻)重明以麗乎正乃
化成天下(合)
日昃之離(韻)不鼓缶而歌(合)則大耋之嗟(合)
　徵部之合支歌其尤著者前已稍及之矣若離字則
　原有羅音史記五帝紀旁羅日月索隱曰按大戴禮
　作歴離離即羅也方言羅謂之離離謂之羅亦讀音
　相近使然然謂離只羅字不在支韻則不可也凡字
　有本音有通音本音為字通音為韻此不可不辨耳
突如其來(韻)如焚如死(合)如棄(合)如
出涕沱(韻)若戚嗟(合)若
有嘉折首(韻)獲匪其醜(合)
履錯之敬以辟咎(韻)也黄離元吉得中道(合)也日昃之
離何可乆(合)也
突如其來如无所容(韻)也六五之吉離王公(合)也王用
出征以正邦(合)也
咸柔上而剛下(韻)二氣感應以相與(合)止而說男下女
(合)
天地感而萬物化生(韻)聖人感人心而天下和平(合)
咸其股(韻)執其隨　合(徵部三聲合)
憧憧往來(韻)朋從爾思(合)
咸其拇志在外(韻)也雖凶居吉順不害(合)也
咸其股亦不處(韻)也志在隨人所執下(合)也
貞吉悔亡未感害(韻)也憧憧往來未光大(合)也
咸其脢志末(韻)也咸其輔頰舌滕口說(合)也
　實可統四節作兩合一例若爻詞咸其脢无悔驀韻
　耳
恒剛上而柔下(韻)雷風相與(合)
巽而動(韻)剛柔皆應(合)
恒亨无咎利貞乆于其道(韻)也天地之道恒乆而不已
(合)也利有攸往終則有始(合)也
四時變化而能久成(韻)聖人乆于其道而天下化成(合)
浚恒之凶始求深(韻)也九二悔亡能乆中(合)也不恒其
徳无所容(合)也乆非其位安得禽(合)也婦人貞吉從一
而終(合)也夫子制義從婦凶(合)也振恒在上大无功(合)
也
　兩界例見屯卦
遯遯亨(韻)小利貞(合)
　驀韻
遯亨遯而亨(韻)也剛當位而應與時行(合)也小利貞浸
而長(合)也
執之用黄牛之革(韻)莫之勝說(合)
遯尾之厲不往何災(韻)也執用黄牛固志(合)也係遯之
厲有疾憊(合)也畜臣妾吉不可大事(合)也君子好遯小
人否(合)也嘉遯貞吉以正志(合)也肥遯无不利无所疑
(合)也
大壯大壯大者壯(韻)也大壯利貞大者正(合)也
小人用壯(韻)君子用罔(合)
不能退(韻)不能遂(合)无攸利(合)
壯于趾其孚窮(韻)也九二貞吉以中(合)也小人用壯君
子罔(合)也藩决不羸尚往(合)也喪羊于易位不當(合)也
不能退不能遂不詳(合)也艱則吉咎不長(合)也
　此宮聲五部三聲之合已稍稍見前說矣是節與詩
　桑中所押正同往見顧氏作詩本音一書于桑中詩
　百不能押緣不曉東與陽通且不曉三聲因以首四
　句唐鄉姜合(爰采唐矣沬之鄉矣云誰之思美孟姜矣)中二句中宮合(期我)
　(乎桑中要我乎上宮)而末句無合(送我乎淇之上矣)乃曰上可讀平當
　與章首桑鄉姜隔合已臲卼矣至次章改為采麥(爰采)
　(麥矣沬之北矣云誰之思美孟弋矣)則鄉姜盡亡末句上字益無所附
　即欲求如前章之隔合而了不可得乃設一法曰又與
　前章首四句隔合前則本章隔合此則隔章隔合天
　下註經之可笑莫此為甚至三章改為采葑(爰采葑矣沬之)
　(東矣云誰之思美孟庸矣)此則可與中二句中宮連作一韻然而
　末句之無附如故也乃又曰又與第一章首四句隔
　合則是隔兩章合矣試問自三古至唐五代有如此
　押例否有引証否明明詩易離騷諸子百氏大通之
　韻且又千見萬見不止一見而堅執邪說妄繩聖經
　致錢唐毛氏晚年猶不曉三聲索予通韻本考驗而
　錢唐詩人至今猶曰東陽不通江陽不通東陽庚蒸
　總不通何舉世在酒國中一至是也
晉康侯用錫馬蕃庶(韻)晝日三接(合)
　此兩合例也然庶原讀蹠釋文庶蹠也可驗要此是
　驀韻耳
明出地上順而麗乎大明(韻)柔進而上行(合)
失得(韻)勿恤(合)往吉(合)
晉其角(韻)維用伐邑(合)
晉如摧如獨行正(韻)也裕无咎未受命(合)也受茲介福
以中正(合)也衆允之志上行(合)也鼫䑕貞厲位不當(合)
也失得勿恤往有慶(合)也維用伐邑道未光(合)也
明夷内文明而外柔順(韻)以䝉大難　合(此二句自為韻)文王以
　韻(此與下以字合)之利艱貞(韻)晦其明　合(此二句自為韻)也内難而能
正其志箕子以　合(此與上以字合)之
　此隔合例也詩麟趾騶虞皆如此(麟之趾與振振公子自押麟之角與)
　(振振公族自押于嗟麟兮兩句兩麟字押騶虞例同)
明夷于飛垂其翼(韻)君子于行三日不食(合)
明夷于南狩(韻)得其大首(合)
獲明夷之心(韻)于出門庭　合(兩界合見前)
不明晦(韻)初登于天後入于地　合(紙賄之合)
君子于行義不食(韻)也六二之吉順以則(合)也南狩之
志乃大得(合)也入于左腹獲心意(合)也箕子之貞明不
可息(合)也初登于天照四國(合)也後入于地失則(合)也
　此兩合例前累見之矣若押入意字則六韜動莫大
　于不意謀莫大于不識韓非子而有知見也人且匿
　汝而無知見也人且意汝皆可比例
家人女正位乎内(韻)男正位乎外(合)男女正天地之大
義(合)也家人有嚴君焉父母之謂(合)也
父父子子兄兄弟弟夫夫婦婦而家道正(韻)正家而天
下定(合)矣
无攸遂(韻)在中饋(合)
家人嗃嗃(韻)婦子嘻嘻(合)
　此徵部之合嗃音蒿莊子則陽篇猶有嗃也音許交
　反馬融長笛賦錚鐄謍嗃五臣註亦音呼交反可驗
閑有家志未變(韻)也六二之吉順以巽(合)也
家人嗃嗃未失(韻)也婦子嘻嘻失家節(合)也
富家大吉順在位(韻)也王假有家交相愛(合)也威如之
吉反身之謂(合)也
暌其志不同行(韻)說而麗乎明(合)柔進而上行(合)得中
而應乎剛(合)
天地暌而其事同(韻)也男女暌而其志通(合)也
萬物暌而其事類(韻)也暌之時用大(合)矣哉
喪馬勿逐(韻)自復(合)
見輿曳(韻)其牛掣(合)其人天且劓(合)
　劓可讀臬然亦兩合如此
暌孤(韻)遇元夫(合)交孚(合)
暌孤(韻)見豕負塗(合)載鬼一車(合)先張之弧(合)後說之
弧(合)
匪冦(韻)婚媾(合)往遇雨　合(合例見前)
見惡人以辟咎(韻)也遇主于巷未失道(合)也
見輿曳位不當(韻)也无初有終遇剛(合)也交孚旡咎志
行(合)也厥宗噬膚往有慶(合)也遇雨之吉羣疑亡(合)也
蹇蹇難(韻)也險在前(合)也
蹇利西南往得中(韻)也不利東北其道窮(合)也利見大
人往有功(合)也當位貞吉以正邦(合)也
徃蹇(韻)來反(合)
徃蹇(韻)來連(合)
徃蹇來譽宜待(韻)也王臣蹇蹇終无尤(合)也往蹇來反
内喜之(合)也(韻見前)
往蹇來連當位實(韻)也大蹇朋來以中節(合)也
往蹇來碩志在内(韻)也利見大人以從貴(合)也
解无所徃(與下徃字合)其來復(韻)吉有攸徃(與上合)夙(合)
吉
　此詩何彼穠矣桑柔隔合舊法秦皇之罘山銘諸押
　皆倣此
利西南往得衆(韻)也其來復吉乃得中(合)也有攸往夙
吉往有功(合)也
天地解而雷雨作(韻)雷雨作而百果草木皆甲坼(合)
剛柔之際義无咎(韻)也九二貞吉得中道(合)也負且乘
亦可醜(合)也自我致戎又誰咎(合)也
觧而拇未當位(韻)也君子有解小人退(合)也公用射隼
以解悖(合)也
損可貞利有攸往(韻)曷之用二簋可用享(合)
損下益上(韻)其道上行(合)
二簋應有時(韻)損剛益柔有時(合)
或益之十朋之龜韻弗克違(合)
已事遄往上合志(韻)也九二利貞中以為志(合)也一人
行三則疑(合)也損其疾亦可喜(合)也六五元吉自上祐
(合)也弗損益之大得志合也
益損上益下民說無疆(韻)自上下下其道大光(合)利有
攸往中正有慶(合)利涉大川木道乃行(合)益動而巽日
進无疆(合)天施地生其益無方(合)凡益之道與時偕行(合)
或益之十朋之龜(韻)弗克違(合)
告公從(韻)利用為依遷國(合)
　國為入聲職部中字即平聲蒸韻之四聲也若以四
　聲言之則從在冬部與蒸部之入自當相通但從來
　韻例通三聲不通四聲故凡有四聲之字偶然闌入
　則謂之四聲之叶前卷首與䝉泰二卦已言之詳矣
　如此叶則在詩常武以修我戎與惠此南國押老子
　其徳乃豐與修之于國押正是一例是必國原可讀
　公且又必古人文字中所習押字固非可漫然妄自
　叶者由此觀之則閩人陳第所謂古無叶音真妄論
　也
勿問元吉(韻)有孚惠我徳(合)
　此亦驀韻
莫益(韻)之或擊(合)之
元吉无咎下不厚事(韻)也或益之自外來(合)也益用凶
事固有之(合)也告公從以益志(合)也有孚惠心勿問之
(合)矣惠我徳大得志(合)也莫益之偏辭(合)也或擊之自
外來(合)也
夬不利即戎(韻)利有攸往　合(韻見前)
揚于王庭柔乘五剛(韻)也孚號有厲其危乃光(合)也告
自邑不利即戎所尚乃窮(合)也利有攸往剛長乃終(合)
也
君子夬夬(韻)獨行遇雨(合)若濡(合)
　徵部三聲之合程子以若濡有愠為句而移之君子
　夬夬之下則失韻矣
臀无膚(韻)其行次且(合)
牽羊(韻)悔亡(合)
不勝而往咎(韻)也有戎勿恤得中道(合)也君子夬夬終
无咎(合)也
其行次且位不當(韻)也聞言不信聰不明(合)也中行无
咎中未光(合)也无號之凶終不可長(合)也
姤姤遇也柔遇剛(韻)也勿用取女不可與長(合)也天地
相遇品物咸章(合)也剛遇中正天下大行(合)也
臀无膚(韻)其行次且(合)
擊于金柅柔道牽(合)也无魚之凶逺民(合)也
九五含章中正(韻)也有隕自天志不舎命(合)也姤其角
上窮吝(合)也
萃王假有廟致孝享(韻)也利見大人亨聚以正也用大
牲吉利有攸往順天命(合)也
　若號為笑驀韻
齎咨(韻)涕洟(合)
乃亂乃萃其志亂(韻)也引吉无咎中未變(合)也往无咎
上巽(合)也
大吉无咎位不當(韻)也萃有位志未光(合)也齎咨涕洟
未安上(合)也
升元亨(韻)用見大人(合)
勿恤(韻)南征吉(合)
用見大人勿恤有慶(韻)也南征吉志行(合)也
㝠升(韻)利于不息之貞(合)
允升大吉上合志(韻)也九二之孚有喜(合)也升虛邑无
所疑(合)也王用亨于岐山順事(合)也貞吉升階大得志
(合)也㝠升在上消不富(合)也
困貞大人吉以剛中(韻)也有言不信尚口乃窮(合)也
臀困于株木(韻)入于幽谷(合)三歳不覿(合)
困于酒食(韻)朱紱方來(合)利用享祀　合(食音嗣)
困于石據于蒺藜(韻)入于其宮不見其妻(合)
來徐徐(韻)困于金車(合)
劓刖(韻)困于赤紱(合)乃徐有說(合)利用祭祀　合(兩合見前)
困于葛藟(韻)于臲卼(合)曰動悔(合)有悔　合(卼五軌反古臲卼一讀藝)
(委此與兩合有别)
入于幽谷幽不明(韻)也困于酒食中有慶(合)也據于蒺
藜乘剛(合)也入于其宮不見其妻不祥(合)也
來徐徐志在下(韻)也雖不當位有與(合)也
劓刖志未得(韻)也乃徐有說以中直(合)也利用祭祀受
福(合)也
困于葛藟未當(韻)也動悔有悔吉行(合)也
井井(韻)改邑不改井(合)无喪无得往來井井(合)汔至亦
未繘井(合)羸其瓶(合)
井養而不窮(韻)也改邑不改井乃以剛中(合)也汔至亦
未繘井未有功(合)也羸其瓶是以凶(合)也
井谷射鮒(韻)甕敝漏(合)
井渫不食(韻)為我心惻(合)可用汲(合)王明並受其福(合)
井甃(韻)无咎(合)
井冽(韻)寒泉食(合)
井収(韻)勿幕(合)有孚(合)
井泥不食下(韻)也舊井无禽時舎(合)也井谷射鮒无與
(合)也
　陸徳明本與下增一之字雖亦可押然何必爾爾
井渫不食行惻(韻)也求王明受福也
井甃无咎修井(韻)也寒泉之食中正(合)也元吉在上大
成(合)也
革水火相息(韻)二女同居其志不相得(合)
已日乃孚(韻)革而信之(合)
革而當(韻)其悔乃亡(合)
天地革而四時成(韻)湯武革命順乎天而應乎人(合)
　革言三就有孚悔亾有孚改命俱驀韻
君子豹變(韻)小人革面(合)
鞏用黄牛不可以有為(韻)也已日革之行有嘉(合)也革
言三就又何之(合)矣改命之吉信志(合)也
　此支歌三聲之合最易曉者為嘉之合如詩鳬鷖爾
　殽既嘉福禄來為類其合志如九章之曰黄昏以為
　期反既有此他志類顧氏謂為本讀訛不在支韻歴
　引為之合歌韻者以為據夫為之合歌正支歌之通
　也為可讀訛嘉亦可讀圭彼第曉一字之通而不曉
　全部然則之又何讀乎且何以又押志乎
大人虎變其文炳(韻)也君子豹變其文蔚(合)也小人革
面順以從君(合)也
　蔚音畏與尉同然又音愠與煴同考尉字在漢王莽
　傳威斗即尉斗此音畏之驗也然在隋書李穆傳奉
　熨斗于髙祖加火字則俗稱煴斗為於郡反此音愠
　之驗也尉蔚諸字在去之未問與入之物三部俱有
　之而宋真宗朝刪重叠韻則問之一部在所刪中矣
　故蔚與君為文問之四聲相叶此與益之依遷國䝉
　之獨逺實一例而炳字以兩界之三聲與君字相通
　此夫子用韻之最神而最確者說文不曉韻改易其
　文蔚為其文斐古韻蕩然矣
　易韻卷三
欽定四庫全書
　易韻卷四
　　　　　　　　　　翰林院檢討毛奇齡撰
鼎鼎象(韻)也以木巽火亨餁(合)也
　此宫商有入兩界之合與乾文言觀象訟象革象皆
　同
聖人亨以享上帝而大亨以養聖賢(韻)巽而耳目聰明
(合)柔進而上行(合)得中而應乎剛(合)是以元亨　合(合見前)
　大象本無韻此鼎命二字驀韻也
鼎顛趾(韻)利出否(合)得妾以其子(合)
鼎有實(韻)我仇有疾(合)不我能即(合)
鼎耳革(韻)其行塞(合)雉膏不食(合)方雨(韻)虧悔　合(此四字自)
(押)終吉(與不食合)
　隔合例見前
鼎折足(韻)覆公餗(合)其形渥(合)
鼎顛趾未悖(韻)也利出否以從貴(合)也
鼎有實慎所之(韻)也我仇有疾終无尤(合)也
鼎耳革失其義(韻)也覆公餗信如何(合)也(韻見前)
鼎黄耳中以為實(韻)也玉鉉在上剛柔節(合)也
震震來虩虩(韻)笑言啞啞(合)
震來虩虩恐致福(韻)也笑言啞啞後有則(合)也
震驚百里驚逺而懼邇(韻)也出可以守宗廟社稷以為
祭主(合)也
　初爻辭與彖同合見前
震來厲(韻)億䘮貝(合)
躋于九陵勿逐(韻)七日得(合)
震往來厲(韻)億无喪有事(合)
震索索(韻)視矍矍(合)
震不于其躬(韻)于其隣(合)无咎婚媾有言(合)
　初象傳辭與彖同合見前
震來厲乗剛(韻)也震蘇蘇位不當(合)也震遂泥未光(合)
也震往來厲危行(合)也其事在中大无喪(合)也
震索索中未得(韻)也雖凶无咎畏鄰戒(合)也(兩合見前)
艮艮其背不獲其身(韻)行其庭不見其人(合)
時止則止時行則行(韻)動靜不失其時其道光明(合)
艮其止止其所(韻)也上下敵應不相與(合)也是以不獲
其身行其庭不見其人无咎(合)也
艮其腓(韻)不拯其隨(合)其心不快　合(韻見前)
艮其限(韻)列其夤(合)厲薰心(合)
　兩界有入之合其在東冬江陽庚青蒸七韻與侵覃
　鹽咸四韻通者則在屯卦己詳之矣此則真文元寒
　刪先六韻與侵覃鹽咸四韻通合一例夤在真韻限
　在諫韻正六韻三聲本押而心以侵韻並入之此如
　漢安世房中歌(我定厯數人告其心敕身齋戒施教申申)阮瑀怨詩(雖稱百齡)
　(夀孰能應此身猶獲膺凶討流落恒苦心)一例總是有入一界所押其不
　并押東冬七韻者古人押法如是耳
艮其輔(韻)言有序(合)
艮其趾未失正(韻)也不拯其隨未退聴(合)也艮其限危
薰心(合)也艮其身止諸躬(合)也艮其輔以中正(合)也敦
艮之吉以厚終(合)也
　此東冬七韻兩界之合與前爻辭六韻兩界正復相
　對文王夫子其各出一韻如此誰謂聖人為文非有
　意也首韻未失正明晉王所出易本作未失止是失
　韻矣若朱氏本義不曉東庚之通且不曉三聲妄謂
　以中正也正字羡文當以中字作韻而其後姚氏本
　竟改作正中以就韻夫祗不識韻而至妄改聖經韻
　學之不可不講如此
漸進得位往有功(韻)也進以正可以正邦(合)也其位剛
得中(合)也止而巽動不窮(合)也
　大象木俗驀韻
鴻漸于干(韻)小子厲有言(合)
鴻漸于磐(韻)飲食衎衎(合)
鴻漸于陸(韻)夫征不復(合)婦孕不育(合)凶利禦㓂(合)
　兩合見前此與詩桑柔作為式榖征以中垢呂氏春
　秋大匠不斲大庖不豆一例
鴻漸于陵(韻)婦三歳不孕(合)終莫之勝(合)
小子之厲義无咎(韻)也飲食衎衎不素飽(合)也夫征不
復離羣醜(合)也婦孕不育失其道(合)也利用禦㓂順相
保(合)也
或得其桷順以巽(韻)也終莫之勝吉得所願(合)也其羽
可用為儀吉不可亂(合)也
歸妹歸妹天地之大義(韻)也歸妹人之終始(合)也說以
動所歸妹(合)也
征凶位不當(韻)也无攸利柔乘剛(合)也
　大象妹敝驀韻
歸妹以娣(韻)跛能履(合)
歸妹以須(韻)反歸以娣(合)
　支魚三聲前有之此如賈生弔屈文豈容夫吞舟之
　魚固將制于螻螘一例
歸妹愆期(韻)遲歸有時(合)
其君之袂不如其娣之袂良(韻)月幾朢(合)
女承筐无實(韻)士刲羊无血(合)
歸妹以娣以恒(韻)也跛能履吉相承(合)也利幽人之貞
未變常(合)也歸妹以須未當(合)也愆期之志有待而行
(合)也帝乙歸妹不如其娣之袂良(合)也其位在中以貴
行(合)也上六无實承虛筐(合)也
豐豐大(韻)也明以動故豐王假之尚大(合)也勿憂宜日
中宜照天下(合)也(韻見前)
日中則昃(韻)月盈則食(合)天地盈虚與時消息(合)
而况於人(韻)乎况于鬼神(合)乎
豐其蔀(韻)日中見斗　合(韻見前)
往得疑疾(韻)有孚發若(合)
豐其沛(韻)日中見沬　合(音迷外反)
豐其蔀(韻)日中見斗(合)遇其夷主(合)
雖旬无咎過旬災(韻)也有孚發若信以發志(合)也豐其
沛不可大事(合)也折其右肱終不可用(合)也
　用字韻見前剝卦
豐其蔀位不當(韻)也日中見斗幽不明(合)也遇其夷主
吉行(合)也六五之吉有慶(合)也豐其屋天際翔(合)也闚
其户闃其无人自藏(合)也
旅柔得中乎外而順乎剛(韻)止而麗乎明(合)
旅瑣瑣(韻)斯其所(合)
旅即次(韻)懐其資(合)
旅于處(韻)得其資斧(合)我心不快(合)
　徴部三聲見前此如七發穱麥服處躁中煩外一例
射雉一矢亾(韻)終以譽命(合)
　韻例見前此祗陽庚三聲之合如東京賦人或不得
　其所若已納之于隍荷天下之重任匪怠遑以寜靜
　一例
鳥焚其巢(韻)旅人先笑後號咷(合)
旅瑣瑣志窮災(韻)也得童僕貞終无尤(合)也
旅焚其次亦已傷(韻)矣以旅與下其義喪(合)也
旅于處未得位(韻)也得其資斧心未快(合)也終以譽命
上逮(合)也
以旅在上其義焚(韻)也喪牛于易終莫之聞(合)也
巽重巽以申命(韻)剛巽乎中正而志行(合)柔皆順乎剛
是以小亨(合)利有攸往利見大人(合)
巽在牀下(韻)喪其資斧(合)
進退志疑(韻)也利武人之貞志治(合)也
紛若之志得中(韻)也頻巽之吝志窮(合)也田獲三品有
功(合)也九五之吉位正中(合)也巽在牀下上窮(合)也喪
其資斧正乎凶(合)也
兌兌亨(韻)利貞(合驀韻)
剛中而柔外說以利貞(韻)是以順乎天而應乎人(合)
説以先民民忘其勞(韻)説以犯難民忘其死(合)
　此無入兩界三聲之合前言之屢矣第世人乆不識
　韻凡遇此押即以為馬腫背耳此如詩賔筵載號載
　呶與屢舞僛僛押揚雄荆州牧箴世世以饒與金玉
　砥礪押一例徐仲山嘗曰得通韻兩界例可以讀諺
　向疑中流失船一壺千金為無韻得有入兩界而知
　有之疑亾羊而補牢未為遲也為無韻得無入兩界
　而又知有之正謂是也
和兌之吉行未疑(韻)也孚兌之吉信志(合)也
來兌之凶位不當(韻)也九四之喜有慶(合)也孚于剝位
正當(合)也上六引兌未光(合)也
渙剛來而不窮(韻)柔得位乎外而上同(合)王假有廟王
乃在中(合)也利涉大川乘木有功(合)也
　此但以字音相同者連押即後世聲類之所始故首
　句渙亨不入韻以是也
渙有丘(韻)匪夷所思　合(韻見前)
渙汗其大號(韻)渙王居(合)
　角部三聲之合說見前
渙其血(韻)去逖出(合)
　血去義連然夫子之讀如此
初六之吉順(韻)也渙奔其机得願(合)也
渙其躬志在外(韻)也渙其羣光大(合)也王居无咎正位
(合)也渙其血逺害(合)也
節節亨(韻)苦節不可貞(合)
節亨剛柔分而剛得中(韻)苦節不可貞其道窮(合)也說
以行險當位以節中正以通(合)
天地節而四時成(韻)節以制度不傷財不害民(合)
不節若(韻)則嗟若(合)
不出户庭知通塞(韻)也不出門庭凶失時極(合)也
不節之嗟又誰咎(韻)也安節之亨承上道(合)也
甘節之吉居位中(韻)也苦節貞凶其道窮(合)也
中孚柔在内而剛得中(韻)說而巽孚乃化邦(合)也
豚魚吉信及豚魚(韻)也利涉大川乘木舟虚(合)也
中孚以利貞(韻)乃應乎天(合)也
鳴鶴在隂其子和(韻)之我有好爵吾與爾靡(合)之
　此支歌合之最易曉者楊升庵不識韻欲讀靡為磨
　以就韻其可笑如此
或鼓或罷(韻)或泣或歌(合)
　罷讀平讀去俱合平則支歌之通去則歌麻之三聲
　也
月幾朢(韻)馬匹亡(合)
初九虞吉志未變(韻)也其子和之中必願(合)也
或鼓或罷位不當(韻)也馬匹亾絶類上(合)也有孚攣如
位正當(合)也翰音登于天何可長(合)也
小過小過小者過而亨(韻)也過以利貞與時行(合)也
柔得中是以小事吉(韻)也剛失位而不中是以不可大事
(合)也(兩合見前)
過其祖(韻)遇其妣(合)
不及其君(韻)遇其臣(合)
弗過防(韻)之從或戕(合)之
弗過遇(韻)之往厲必戒(合)
　通合見前此與陸機陸丞相誄匪寜匪處滂沱淮海
　一例
公弋(韻)取彼在穴(合)
弗遇過(韻)之飛鳥離(合)之
　此不過支歌之通耳顧氏謂離當入歌部不當入支
　部彼亦知文王時無切韻部耶
飛鳥以凶不可如何(韻)也不及其君臣不可過(合)也從
或戕之凶如何(合)也
弗過遇之位不當(韻)也往厲必戒終不可長(合)也密雲
不雨已上(合)也弗遇過之已亢(合)也
　郭京舉正謂已上上字是止字之誤引王弼註為証
　不知己失韻矣作偽之漏敗如此
既濟既濟亨小者亨(韻)也利貞剛柔正而位當(合)也初
吉柔得中(合)也終止則亂其道窮(合)也
　李鼎祚易觧位當作當位則與亨中前後韻俱不合
　矣
婦喪其茀(韻)勿逐(合)七日得(合)
曵其輪義无咎(韻)也七日得以中道(合)也三年克之憊
(韻)也終日戒有所疑(合)也東隣殺牛不如西隣之時(合)
也實受其福吉大來(合)也濡其首厲何可乆(合)也(韻見前)
未濟小狐汔濟(韻)濡其尾(合)无攸利(合)
未濟亨柔得中(韻)也小狐汔濟未出中(合)也濡其尾无
攸利不續終(合)也雖不當位剛柔應(合)也
有孚于飲酒(韻)无咎(合)濡其首(合)有孚失是(合)
　角部通合見前此如詩甫田饁彼南畝田畯至喜一
　例
濡其尾亦不知極(韻)也九二貞吉中以行正(合)也
　極是職部字為宮聲蒸韻之入聲以四聲叶例與正
　字合此與楚詞大招寒凝凝只盈北極只一例說見
　益卦
未濟征凶位不當(韻)也貞吉悔亾志行(合)也
君子之光其暉吉(韻)也飲酒濡首亦不知節(合)也
繫辭上傳鼓之以雷霆潤之以風雨(韻)日月運行一寒一
暑(合)乾道成男坤道成女(合)
乾以易知坤以簡能(韻)易則易知簡則易從(合)易知則
有親易從則有功(合)
有親則可乆有功則可大(韻)可乆則賢人之徳可大則
賢人之業　合(兩合韻例見前)
夫乾其靜也專其動也直(韻與下闢合)是以大生(韻與下生合)焉
夫坤其靜也翕其動也闢(合)是以廣生(合)焉(韻例與明夷彖同)
成性存存(韻)道義之門(合)
或出或處(韻)或黙或語(合)
二人同心(韻)其利斷金(合)
同心之言(韻)其臭如蘭(合)
君不密則失臣(韻)臣不密則失身(合)幾事不密則害成
(合)
負也者小人之事(韻)也乘也者君子之器(合)也
小人而乘君子之器盜思奪(韻)之矣上慢下暴盜思伐
(合)之矣
天一地二(韻)天三地四(合)天五地六(合)天七地八(合)天
九地十(合)
　以去入分押則二四一合六八十一合然以兩合例
　推之則二四為支去無入聲者與入聲十七部相押
　正其例也往讀天台小止觀偈(欲是汝初軍憂愁為第二餞渴第三)
　(軍歡愛為第四睡眠第五軍怖畏為第六疑悔第七軍瞋恚為第八利養虚稱九自髙慢人十)初
　以為無韻及得兩合例始知與禰衡顔子碑(知微知彰)
　(聞一覺十用舍行藏與聖合契)十契之合正復相同然不意夫子用
　韻已先啟其例如是也又左思呉都賦薑彚非一海
　苔之類一與類押亦兩合一例古人凡數目所在多
　著隱韻則非偶然驀及抑可知耳
惟深也故能通天下之志(韻)惟幾也故能成天下之務
(合)惟神也故不疾而速不行而至(合)
天之所助者順(韻)也人之所助者信(合)也履信思乎順
又以尚賢(合)也(韻見前)
繫辭下傳八卦成列象在其中(韻)矣因而重之爻在其
中(合)矣剛柔相推變在其中(合)矣繫辭焉而命之動在
其中(合)矣(韻見前)
斲木為耜揉木為耒(韻)耒耨之利以教天下(合)
日中為市(韻)致天下之民聚天下之貨(合)交易而退各
得其所(合)
通其變(韻)使民不倦(合)
神而化(韻)之使民宜(合)之
　此祇支麻之合為徵聲本部中字如易林(隂陽變各得其)
　太玄(革而化之與時宜之)所見非一而顧氏必謂宜从多當讀
　多化加言即為訛宜與化皆當改入歌部作一韻押
　則祇不識韻而展轉强觧豈有當乎
服牛乘馬(韻)引重致逺以利天下(合)
重門擊柝(韻)以待暴客(合)
斲木為杵(韻)掘地為臼(合)杵臼之利(韻)萬民以濟(合)
　分之則杵臼一合利濟又一合故利字亦著韻與前
　後利字不同
弦木為弧(韻)剡木為矢(合)弧矢之利以威天下(合)
上古穴居而野處(韻)後世聖人易之以宮室上棟下宇
(合)以待風雨(合)
葬之中野(韻)不封不樹(合)喪期无數(合)
上古結繩而治(韻)後世聖人易之以書契(合)百官以治
萬民以察　合(韻例見前)
是故易者象(韻)也象也者像(合)也
天下同歸而殊塗(韻)一致而百慮(合)
日往則月來(韻)月往則日來(合)日月相推而明生(韻與下成)
(生合)焉寒往則暑來(韻)暑往則寒來(合)寒暑相推而　成
(合)焉往者屈(韻)也來者信(合)也屈信相感而利生(合)焉
　二來字自合屈信自合生成生自合夫子彖中多此
　押法屈為文韻之入與信在真韻正四聲叶例說見
　前
尺蠖之屈(韻與蟄合)以求信(韻與身合)也龍蛇之蟄(合)以存身(合)
也(隔合見前)
動而不括(韻)是以出而有獲(合)
善不積不足以成名(韻)惡不積不足以滅身(合)
小人以小善為无益而弗為(韻)也以小惡為无傷而弗
去(合)也
君子知微知彰(韻)知柔知剛(合)萬夫之望(合)
天地絪緼(韻)萬物化醇(合)男女構精(合)萬物化生(合)
　四句綂押為兩界之合若絪緼自合精生自合則一
　商聲一宮聲皆本部中字
其㫖逺其辭文(韻)其言曲而中其事肆而隱(合)
　井德之地也巽德之制也係驀韻
易之為書也不可逺(韻)為道也屢遷(合)
變動不居(韻)周流六虚(合)
其出入以度(韻)外内使知懼(合)又明於憂患與故(合)无
有師保如臨父母(合)
初率其辭而揆其方(韻)既有典常(合)苟非其人道不虚
行(合)
原始要終以為質(韻)也六爻相雜唯其時物(合)也
二多譽(韻)四多懼(合)
三多凶(韻)五多功(合)
危者使平(韻)易者使傾(合)
其道甚大(韻)百物不廢(合)懼以終始(合)其要无咎(合)
天地設位聖人成能(韻)人謀鬼謀百姓與能(合)
　變動以利言吉凶以情遷驀韻
是故愛惡相攻而吉凶生(韻)逺近相取而悔吝生(合)情
偽相感而利害生(合)
說卦傳是以立天之道曰隂與陽(韻)立地之道曰柔與
剛(合)
分隂分陽(韻)迭用柔剛(合)故易六位而成章(合)
雜卦傳乾剛坤柔(韻)比樂師憂合臨觀之義或與或求
(合)
屯見而不失其居(韻)䝉雜而著(合)
震起(韻)也艮止(合)也損益盛衰之始(合)也大畜時(合)也
无妄災(合)也萃聚而升不來(合)也謙輕而豫怠(合)也
噬嗑食(韻)也賁无色(合)也兌見而巽伏(合)也隨无故也
蠱則飭(合)也
晉晝(韻)也明夷誅(合)也井通而困相遇(合)也咸速也恒
乆(合)也
　隨无故也若故字作韻則為兩合一例第咸速則斷
　非韻耳
渙離(韻)也節止(合)也
觧緩(韻)也蹇難(合)也
暌外(韻)也家人内(合)也否泰反其類(合)也大壯則止遯
則退(合)也
大有衆也同人親(韻)也革去故也鼎取新(合)也小過過
也中孚信(合)也
豐多故親寡旅(韻)也離上而坎下(合)也小畜寡也履不
處(合)也
　故寡是驀韻
需不進(韻)也訟不親(合)也大過顛(合)也
垢遇也柔遇剛(韻)也漸女歸待男行(合)也頥養正(合)也
既濟定(合)也歸妹女之終(合)也未濟男之窮(合)也
夬决也剛决柔(韻)也君子道長小人道憂(合)也
　雜卦俱以反對成文自大過顛也以下錯雜不對然
　故自有韻若改正其文則大過顛也頥養正(韻)也漸
　女歸待男行也歸妹女之終(合)也既濟定也未濟男
　之窮(合)也姤遇也柔遇剛也夬决也剛决柔(韻)也君
　子道長小人道憂(合)也自大過至男之窮為一合姤
　遇至小人道憂為一合說見予仲氏易雜卦傳下
　易韻卷四

