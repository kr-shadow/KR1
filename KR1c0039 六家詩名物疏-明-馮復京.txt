#+TITLE: 六家詩名物疏-明-馮復京
#+DATE: 2018-05-12 10:13:52
#+SOURCE: github.com/kanripo/KR1c0039 master f958fdcc                
欽定四庫全書　　　　經部三
　詩名物疏　　　　　　詩類
　　提要
　　　　(臣/)等謹案詩名物疏五十五卷明馮復京撰
　　　　復京字嗣宗常熟人是書因宋蔡元度詩名
　　　　物疏而廣之徵引頗為賅博每條之未間附
　　　　攷證如被之僮僮鄭箋以被為髲髢集傳以
　　　　為編髮復京則據周禮追師謂編則列髮為
　　　　之次則次第髮長短為之所謂髲髢定集傳
　　　　之誤混為編又如鄭風緇衣集傳以為緇衣
　　　　羔裘大夫燕居之服復京則據賈公彦周禮
　　　　疏以為卿士朝于天子服皮弁服其適治事
　　　　之館改服緇衣鄭箋所謂所居私朝即謂治
　　　　事之館其議論皆有根柢惟所稱六家乃謂
　　　　齊魯毛韓鄭箋朱傳則古無是名而自復京
　　　　臆創之且毛鄭本屬一家析而為二亦乖于
　　　　傳經之支派要其大端可取固毋庸以一眚
　　　　掩也乾隆四十三年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
六家詩名物疏原序
孔子所雅言者詩書執禮而已論語於書禮不數數獨
詩至十二舉而不以為煩豈非可與言者之難哉當時
學詩者惟子貢子夏為聖人所深取二子之言詩以世
儒觀之如収經而引其足也不知書禮意盡於言而詩
不盡於言二子於其虚圓㣲妙不可控搏者而以意逆
之明乎非世儒所可幾矣夫詩有實有虚虚者其宗趣
也而以穿鑿實之實者其名物也而以孤陋虚之欲通
經學古以逰聖人之樊豈可得哉詩自毛鄭上下其凡
六家半軼不傳今立於學宫者其解詩皆解他書之法
也既非風人之趣若夫草木鳥獸諸名物之類非援據
不明非參伍不覈頋徃徃置而不言則比興之義微矣
陸璣作疏良有意于此鄭樵氏以支離目之迨自為昆
蟲草木略也謂以儒生而識田野之物農圃而兼詩書
之理可無餘憾矣然僅僅三百六十以應周天之數語
焉而不詳亦奚取焉海虞馮君復京童習是經久而有
得取疏略而廣之綴集昔聞參以新義自鳥獸草木而
外如象緯堪輿居食被服音樂兵戎名見於經者種種
具焉足以補陸鄭之遺而起其廢疾至詩人之意則存
而不論俟讀者虚心而自得之此於孔門之言詩不庶
幾近之也哉近世竺乾之學其徒有教有宗教可以義
詮而宗不可語解竊謂詩之可晤而不可傳也盖與宗
門同風然則君之此編其可釋者釋之學者所知也不
可釋者闕之學者所未易知也萬厯乙已九日瑯琊焦
竑弱侯撰
　
　
　
　
　
　
　六家詩名物疏原序
六家詩名物疏敘例
一六義奥趣五際㣲文先儒駕說揚㩁已詳今之所詮
　名物而已
一詩人之作摭流景於目前寄心曲於形表孔子曰多
　識於鳥獸草木之名比類而言幾乎上窮景緯下括
　輿圖中偹人事予今具釋列為三十二門門各若干
　事詩之名物殫於此矣
一漢世說詩者齊魯毛韓分鑣竝驅洎乎鄭箋續綴毛
　説孤行朱傳晚成學官犆立古今名家不越乎此其
　詁中名物詮釋如左雖三氏淪亡而羣書錯引固可
　得而偹論也其他如歐之本義王之新說蘇吕錢董
　諸家雖式存遺牒未列學官各剙新竒無煩翰墨
一篇首小序或云西河手剙或云國史編題甚則髙子
　加其枝指衛宏成其虵足既非古經故不存今疏
一分門著疏有總有别總則觕陳梗槪别則曲致發揮
　何者如禮是總名吉凶諸儀為禮之别樂是總名聲
　容諸器為樂之别若禮樂備書則數帙未竟若儀器
　稍缺則一物全疎所以錯意立文詳畧各異推之諸
　類亦猶是也
一六經之文齊定宣聖三雅之釋竝稟姬公斯紀載之
　冠冕文章之潭窔此疏之設本為明經以經解經辟
　猶以水投水雖欲無合其可得乎故詳加蒐輯鮮或
　缺遺子史文集則簡汰浮華導揚指要若夫鳥獸草
　木産窮荒絶徼之區靈怪鬼神出虞初奚堅之志無
　禆經學未遑縷數
一詩人詠物據謡俗以屬篇先哲解經縁師門而聚訟
　所以種類紛揉訓故蹖駁予不揆檮昧輒附管窺庶
　或助錦帶之揮麈解青衿之疑網若離經畔正逞已
　葢人乃是木零捐本狐斃忘丘旣篤論之攸譏良予
　心之所懼也
一典冊浩汗援據紛紜刋除既病於不該採掇復虞於
　叢委故所述之書或芟煩就簡或移後從前或著論
　櫽括其言或他章錯綜其義盖編次惟取省文考練
　尚宜探本
一古多竒字兼有借音誠恐披觀駭目諷誦聱牙輒於
　籍端隨加翻切若字同用異則必兩載以示㫖或聲
　别義均則從一音以便讀
一自姬漢以來儒學成林縹緗充棟予材非贍敏思謝
　淵沈而欲廣前說之波瀾拯諸家之失隊力小任重
　不亦惑乎然而勉希十駕自勵三餘雖同華子之病
　忘竊效甯生之篤學少習是經旁通諸籍少究指歸
　因縁互證爰抽腹笥以示門人久之時術之徒編綴
　成集問字之客用傳好事非有心於著述致未純於
　體例譌謬良多挂漏不免將來涉者倘加補正則甚
　幸云
　
　
　六家詩名物疏叙例
六家詩名物疏引用書目
申公魯故　齊后氏故　韓嬰内傳薛君章句　韓詩
外傳　卜子夏小序　毛萇傳　鄭𤣥箋　鄭𤣥譜
王肅毛詩注　王肅毛詩雜義駁　劉楨毛詩義問
王基毛詩駁　韋昭毛詩答雜問　孫毓異同評　蔡
謨毛詩疑字議　崔霛恩集注　劉芳義疏　陸璣艸
木蟲魚疏　毛詩草蟲經　孔頴逹正義　陸徳明釋
文　徐鉉草木蟲魚圖　歐陽修本義　二程新解
蘇轍集解　王安石新經義　藍田二呂説　董逌廣
川詩詁　丘氏說　李□詳解　林之竒解　鄭樵詩
傳　劉彛說　胡寅說　陳鵬飛說　朱熹集傳　吕
祖謙家塾讀詩記　徐氏說　傅氏說　范處義解頥
新語　范處義補傳　曹氏説　陳傅良說　戴溪續
讀詩記　錢文子詩詁　黄櫄解　李如圭說　輔廣
説　濮一之説　嚴粲詩輯　王應麟詩考　王應麟
詩地里考　項安世說　羅中行説　朱公遷疏義
梁寅疏　詩經大全　季本釋　季本字義　馮時可
詩臆
　　凡詩六十部
易歸藏　周易京房傳　易鄭𤣥注　易王弼注　易
荀爽九家注　孔頴逹正義　元包經傳
　　凡周易七部
尚書伏生傳　孔安國傳　歐陽說　鄭𤣥注　顧彪
正義　孔頴逹正義　蔡沈傳　尚書逸篇　尚書大
傳鄭𤣥注　汲冡周書　劉向洪範五行傳論
　　凡尚書十一部
周禮杜子春注　周禮鄭衆注　周禮馬融注　周禮
鄭𤣥注　周禮干寳注　周禮崔霛恩注　周禮賈公
彦正義　儀禮鄭𤣥注　儀禮賈公彦正義　儀禮楊
復圗　喪服變除　大戴禮記　夏小正傳　禮記鄭
𤣥注　蔡邕月令章句　禮記皇侃義疏　禮記熊安
生義疏　禮記鄭小同禮義　禮記孔頴逹正義　禮
記方氏注　禮記陳澔集說　逸禮王度記　中霤禮
　王居明堂禮　禮統　禮記外傳　鄭𤣥禘祫志
阮諶禮圖　崔霛恩三禮義宗　通禮義纂　聶崇義
三禮圖　陸佃三禮圖　陳祥道禮書
　　凡禮三十三部
樂經　樂元起　釋知匠古今樂錄　揚雄琴清英
琴書　琴操　段安節樂府雜錄　陳𤾉樂書　劉次
荘樂府集　郭茂倩樂府
　　凡樂十部
春秋左傳賈逵注　左傳服䖍注　左傳杜預集解
杜預春秋釋例　杜預春秋世譜　春秋盟㑹圗　鄭
𤣥箴膏肓　左傳孔頴逹正義　左傳傅遜屬事　國
語韋昭注　公羊傳何休學　公羊傳疏　董仲舒春
秋繁露　榖梁傳范甯注　穀梁傳揚士勛疏　京相
璠春秋土地名　趙匡闡㣲纂類
　　凢春秋十七部
孝經鄭𤣥注　孝經唐太宗御注
　　凡孝經二部
論語馬融注　包咸注　何晏集解　邢昺疏　逸論
語　孔子家語王肅注　孔叢子
　　凡論語七部
孟子趙岐注　孫奭疏　朱熹集注
　　凡孟子三部
爾雅樊光注　李廵注　孫炎注　某氏注　犍為文
學注　郭璞注　邢昺疏　小爾雅　張揖廣雅　陸
佃埤雅　羅願爾雅翼　揚雄方言　劉熈釋名　韋
昭辨釋名
　　凡爾雅十四部
三蒼　杜林倉頡訓詁　埤蒼　服䖍通俗文　史游
急就篇　束皙發蒙記　許愼説文　吕忱字林　楊
承慶字統　顧野王玉篇　何承天纂文　文字指歸
　孫愐唐韻　徐鍇說文繋傳　丁度集韻　王安石
字說　毛晃韻　劉淵韻　黄公紹韻會　韻府羣玉
　章黼韻　章黼直音
　　凡小學二十二部
劉向五經通義　班固等白虎通　許愼五經異義
鄭𤣥駁異義　鄭志　王肅聖證論　五經要義　陸
徳明經典釋文　顔師古匡謬正俗　五經圖　陳錫
𤣥經言枝指
　　凡經解十一部
河圖龍文　河圖括地象　河圖帝通紀　河圗帝覽
嬉　河圖稽耀鈎　河圖挺佐輔　雒書霛凖聽　雒
書甄耀度　易是類謀鄭𤣥注　易乾鑿度　易稽覽
圖　尚書中候　書帝命驗　書刑徳放　書考霛耀
　詩含神霧　詩推度災　禮斗威儀　禮稽命徴
禮含文嘉　樂汁圖徴　樂動聲儀　春秋元命包
春秋命厯序　春秋說題辭宋均注　春秋考異郵
春秋運斗樞　春秋保乾圖　春秋感精符　春秋孔
演圖　春秋文耀鈎　春秋濳潭巴　春秋漢含孶
春秋佐助期　春秋内事　孝經援神契　孝經鈎命
决　論語摘襄聖　論語撰考讖　論語比考讖　論
語隂嬉讖
　　凡讖緯四十一部
　凡經類二百三十八部
史記徐廣注　史記司馬貞索隱　司馬貞補三皇紀
　史記張守節正義　前漢書應劭注　前漢書晉灼
注　前漢書顔師古注　司馬彪續漢書　范曄後漢
書　劉昭補後漢志　陳夀三國志　張勃吴錄　晉
書地道記　唐太宗晉書　晉中興書　沈約宋書
蕭子顯南齊書　姚思㢘陳書　魏收後魏書　顔師
古隋書　歐陽脩唐書　元史
　　凡正史二十二部
竹書紀年　穆天子傳　戰國䇿　粤絶書　趙曄吴
越春秋　魚豢典畧　譙周古史考　環濟要畧　帝
王世紀　華陽國志　袁宏後漢紀　史通　大事記
　鄭樵通志　通鑑外紀　路史
　　凡雜史十六部
王隆漢官解詁　應劭漢官儀　衛宏漢舊儀　摯虞
決疑要注　魏臺雜訪議　董巴輿服志　封禪記
蔡邕獨斷　周遷輿服雜事　徐廣車服雜注　齊職
儀　大唐六典
　　凡職儀十二部
春秋井田記　趙岐三輔決録　漢武内傳　劉向列
女傳　管輅别傳　葛洪西京雜記
　　凡雜記傳六部
山海經　山海經圖讚　地說書　地鏡圖　崑崙圖
　桑欽水經　酈道元水經注　三輔黄圖　三輔故
事　晉宫闕銘　陸機洛陽記　潘岳闗中記　辛氏
三秦記　周處風土記　郭縁生述征記　戴延之西
征記　太康地記　元康地記　盛𢎞之荆州記　周
地圖記　國都城記　十道記　闞駰十三州志　沈
懐逺南越志　嵇含南方艸木狀　萬震南州異物志
　晉安海物異名記　交州記　林邑記　江乘地記
　任豫益州記　庾仲雍江記　郭義恭廣志　括地
志　雲南記　古今山川記　名山記　陸鴻漸顧渚
山記　樂史寰宇記　劉恂嶺表録異　郭之美羅浮
山記　范成大桂海虞衡志　王存九域志　歐陽忞
輿地廣記　方輿記　泰山記　建寕記　永嘉郡記
　鄒山記　楊奂東游記　北征記　一統志　方輿
勝覽　渤海圗論　寧波志
　　凡地志五十五部
世本王侯大夫譜　宋衷世本　古今姓纂　萬姓統
譜
　　凡譜系四部
　凡史類一百十五部
晏子　曾子　子思子　荀子楊倞注　子華子　桓
寛鹽鐡論　揚雄大𤣥經　揚雄法言　王符濳夫論
　王逸正部論　袁子正論　楊泉物理論　顔氏家
訓　朱子語錄　朱子語類
　　凡儒家十五部
老子道徳經　文子　列子　莊子司馬彪注　莊子
音義　莊子吕吉甫注　荘子循本　參同契　抱朴
子内篇　玉䇿記　苻子　黄庭經　眞誥　陶𤣥景
登眞隱訣　養生要集　神仙傳　關令内傳
　　凡道家十七部
管子　商子　韓非子
　　凢法家三部
劉劭人物志
　　凢名家一部
墨子
　　凢墨家一部
鬼谷子
　　凡縱横家一部
范子計然　汜勝之農書　崔寔四民月令　賈思勰
齊民要術　宗懔荆楚歳時記　魏王花木志　戴凱
之竹譜　養魚經　韓諤四時纂要　𧖟書　桐譜
筍譜　芍藥譜　王盤農書
　　凡農家十四部
鬻子　尸子　呂氏春秋髙誘注　鶡冠子　青史子
　鄹子　淮南子髙誘注　賈誼新書　劉向新序
劉向説苑　桓子新論　仲長子昌言　王充論衡
應劭風俗通　蔣濟萬機論　杜恕篤論　張華博物
志　續博物志　崔豹古今注　瑞應圖　中興徴祥
説　抱朴子外篇　劉子新論　盧氏雜説　沈如筠
異物志　宋齊丘化書　感應類從譜　贊寧物類相
感志　沈括筆談　楊億談苑　宣和博古圖　孫奕
示兒編　趙辟公雜說　墨客揮犀　聼聲考詳篇
劉存事始　説原　隂陽自然變化論　程大昌考古
編　格物總論　格物要論　天𤣥主物簿　古今事
物類考　雲嶠類要　苑洛語錄　聽雨紀談　丹鉛
總錄　逌旃瑣言　留青日札　焦氏筆乘　華戎花
木鳥獸考
　　凡雜家五十一部
神異經　感應經　師曠禽經　衝波傳　洞冥記
干寳搜神記　陶濳搜神記　王子年拾遺記　世說
新語　𤣥中記　任昉述異記　吳均續齊諧記　異
苑　朝野僉載　酉陽雜爼　續酉陽雜爼　劉公嘉
話録　王仁裕玉堂閒話　孫光憲北夢瑣言　焦潞
窮神秘苑　杜光庭録異記　南部新書　太平廣記
　　凡小説家二十三部
黄帝書　黄帝風經　周髀經　張衡霛憲圖　渾天
儀注　甘石星經　列星圖　荆州星占　韓楊天文
要集　乙已占　天官占　玉厯通政經　焦林大斗
記　一行日議　徐整長厯　淮南萬畢經　枕中記
　典術　焦氏易林　京房易飛候　易通統卦驗𤣥
圖　翼奉風角要候　遁甲經　白澤圖　師曠占
龜經　相鶴經　相馬經　相牛經　相玉書　相貝
經　九章算術
　　凡天文厯數三十二部
司馬法　六韜　大公金匱　孫武子　握竒經　尉
繚子
　　凡兵法六部
素問　霛樞經　明堂鍼灸　彭祖養性經　本艸經
　吳普本草　陶隱居本草注　靁公炮炙論　嵩陽
子說　日華子本草　葛洪方　李英公本草　神仙
服食經　唐本草注　孟詵食療本草　蜀本圖經
陳藏器本草拾遺　本草衍義　藥性論
　　凡毉方十九部
　凡子類一百八十三部
王逸楚詞注　皇覽　脩文殿御覽　梁元帝纂要
藝文類聚　北堂書抄　初學記　三教珠英　杜佑
通典　册府元龜　太平御覽　文獻通考　文苑英
華　文選李善注　唐文粹　百川學海　山堂肆考
　合璧事類　古文苑　古詩　雜碑集　玉海　天
中記
　　凢總集二十三部
宋玉集　司馬相如集　馮衍集　崔駰集　蔡邕集
　曹植集　王粲集　嵇康集　薛綜集　左思三都
賦注　二陸集　潘岳集　徐爰射雉賦注　孫楚集
　陶潜集　傅咸集　成公綏集　江淹集　桺惲集
　岑文本集　楊烱集　韓(此下/原闕)
　
　
　
　
　六家詩名物疏書目
欽定四庫全書
　六家詩名物疏提要上
　　釋天
　　　露(召南行露篇/)　　　雷(殷其靁篇/)
　　　星(小星篇/)　　　　　三(小星篇/)　(心宿/)
　　　五(小星篇/)　(桺宿/)　　參(小星篇/)
　　　昴(小星篇/)　　　　　日(邶柏舟篇/)
　　　月(柏舟篇/)　　　　　風(緑衣篇/)
　　　雨(燕燕篇/)　　　　　終風(終風篇/)
　　　㬥(終風篇/)　　　　　霾(終風篇/)
　　　曀(終風篇/)　　　　　凱(凱風篇/)
　　　谷風(谷風篇/)　　　　天(北門篇/)
　　　北風(北風篇/)　　　　雪(北風篇/)
　　　雲(鄘君子偕老篇/)　　帝(君子偕老篇/)
　　　定(定之方中篇/)　　　靈雨(定之方中篇/)
　　　蝃蝀(蝃蝀篇/)　　　　蒼天(王黍離篇/)
　　　明星(鄭女曰鷄鳴篇/)　霜(魏葛屨篇/)
　　　三星(唐綢繆篇/)　　　飄檜(匪風篇/)
　　　霆(小雅南有嘉魚什采芑篇/)
　　　伯(吉日篇/)　(房星/)　　昊天(節南山什節南山/篇)
　　　日食(十月之交篇/)　　行(十月之交篇/)
　　　月食(十月之交篇/)　　電(十月之交篇/)
　　　旻天(雨無正篇/)　　　箕(巷伯篇/)
　　　頺(谷風什谷風篇/)　　漢(大東篇/)
　　　織女(大東篇/)　　　　牽牛大(東篇/)
　　　長庚(大東篇/)　　　　畢(大東篇/)
　　　斗(大東篇/)　　　　　上天(小明篇/)
　　　同雲(信南山篇/)　　　霡霂(信南山篇/)
　　　霰(甫田什頍弁篇/)　　大風(大雅蕩什桑柔篇/)
　　　帝(商頌長發篇/)
　　釋神
　　　游女(周南漢廣篇/)　　神(小雅鹿鳴什伐木篇/)
　　　鬼(節南山什何人斯篇/)
　　　田祖(甫田什甫田篇/)
　　　羣公先正(大雅蕩什雲漢篇/)
　　　旱魃(雲漢篇/)
　　釋時序
　　　夙(召南采蘩篇/)　　　夜(采蘩篇/)
　　　宵(小星篇/)　　　　　春(野有死麕篇/)
　　　日(邶終風篇/)　　　　旦匏(有苦葉篇/)
　　　冬(谷風篇/)　　　　　朝(鄘蝃蝀篇/)
　　　秋(衛氓篇/)　　　　　歳(氓篇/)
　　　夕(王君子于役篇/)　　月(君子于役篇/)
　　　辰(齊東方未明篇/)　　莫(東方未明篇/)
　　　夏(魏葛生篇/)　　　　昬(陳東門之揚篇/)
　　　年(曹鳴鳩篇/)　　　　晝(豳七月篇/)
　　　陽(小雅鹿鳴什采薇篇/)
　　　戊(南有嘉魚什吉日篇/)
　　　庚(吉日篇/)　　　　　午(吉日篇/)
　　　晨(鴻㕍什庭燎篇/)　　似(斯干篇/)
　　　正(斯干篇/)　(晝也/)　　冥(斯干篇/)　(夜也/)
　　　正月(節南山什正月篇/)
　　　朔(十月之交篇/)　　　辛(十月之交篇/)
　　　卯(十月之交篇/)　　　辰(小弁篇/)
　　　暑(谷風什四月篇/)　　寒(小明篇/)
　　　除(小明篇/)
　　釋地
　　　周行(周南卷耳篇/)　　逵(兔罝篇/)
　　　野(召南野有死麕篇/)　土(邶日月篇/)
　　　隰(簡兮篇/)　　　　　牧(静女篇/)
　　　鄉(鄘桑中篇/)　　　　田(定之方中篇/)
　　　郊(干旄篇/)　　　　　都(干旄篇/)
　　　㟁(衛氓篇/)　　　　　泮(氓篇/)
　　　穴(王大車篇/)　　　　里(鄭将仲子篇/)
　　　巷(叔于田篇/)　　　　墠(東門之墠篇/)
　　　阪(東門之墠篇/)　　　域(唐葛生篇/)
　　　原(陳東門之枌篇/)　　墓(墓門篇/)
　　　畆(豳風七月篇/)　　　微行(七月篇/)
　　　場(七月篇/)　　　　　町畽(東山篇/)
　　　垤(東山篇/)　　　　　牧(小雅鹿鳴什出車篇/)
　　　新田(南有嘉魚什采芑篇/)
　　　菑(采芑篇/)　　　　　中鄉(采芑篇/)
　　　地(鴻㕍什斯干篇/)　　鄰(節南山什正月篇/)
　　　萊(十月之交篇/)　　　陳何(人斯篇/)
　　　甸(谷風什信南山篇/)　疆理(信南山篇/)
　　　場(信南山篇/)　　　　圉(大雅蕩什桑柔篇/)
　　　隧(桑柔篇/)　　　　　畬(周頌臣工什臣工篇/)
　　　三十里(噫嘻篇/)　　　畛(閔予小子什載芟篇/)
　　　坰(魯頌坰篇/)
　　釋國邑
　　　周(周南/)　　　　　　南(周南/)
　　　召(召南/)　　　　　　齊(何彼穠矣篇/)
　　　邶(邶風/)　　　　　　國(擊鼓篇/)
　　　漕(撃鼔篇/)　　　　　陳(擊鼓篇/)
　　　宋(擊鼓篇/)　　　　　寒泉(凱風篇/)
　　　浚(凱風篇/)　　　　　中路泥中(附黎篇/谷風)
　　　衛(泉水篇/)　　　　　干(泉水篇/)
　　　須(泉水篇/)　　　　　鄘(鄘風/)
　　　邦(君子偕老篇/)　　　沬(桑中篇/)
　　　桑中(桑中篇/)　　　　上宫(桑中篇/)
　　　楚(定之方中篇/)　　　堂(定之方中篇/)
　　　許(載馳篇/)　　　　　邢(衛碩人篇/)
　　　譚(碩人篇/)　　　　　頓丘(氓篇/)
　　　復關(氓篇/)　　　　　王(王風車攻篇東/互見)
　　　申(王揚之水篇/)　　　甫(揚之水篇/)
　　　留(丘中有麻篇/)　　　鄭(鄭風/)
　　　清(清人篇/)　　　　　彭河上消軸(清人篇/)
　　　魯(齊南山篇/)　　　　魯道(南山篇/)
　　　魏(魏風/)　　　　　　唐(唐風/)
　　　沃(唐揚之水篇/)　　　鵠(揚之水篇/)
　　　秦(秦風/)　　　　　　邑(小戎篇/)
　　　渭陽(渭陽篇/)　　　　東門(陳東門之枌篇/)
　　　東門池(東門之池篇/)　防(防有鵲巢篇/)
　　　株林(株林篇/)　　　　檜(檜風/)
　　　曹(曹風/)　　　　　　周京(曺下泉篇/)
　　　郇(下泉篇/)　　　　　豳(豳風/)
　　　四國(破斧篇奄/管蔡商)
　　　周道(小雅鹿鳴什四牡篇/)
　　　方(出車篇/)
　　　焦穫(南有嘉魚什六月篇/)
　　　鎬方(六月篇/)　　　　涇陽(六月篇/)
　　　太原(六月篇/)　　　　荆(采芑篇/)
　　　東(車攻篇/)　(東都/)　　甫草(車攻篇/)
　　　敖(車攻篇/)　　　　　宗周(節南山什正月篇/)
　　　褒(正月篇/)　　　　　向(十月之交篇/)
　　　王都(雨無正篇/)　　　暴(何人斯篇/)
　　　艽野(谷風什小明篇/)　鎬(魚藻什魚藻篇/)
　　　謝(黍苗篇/)　　　　　商(大雅文王什文王篇/)
　　　殷(文王篇/)　　　　　摯(大明篇/)
　　　京(大明篇地/周之小)　　　　莘(大明篇/)
　　　牧野(大明篇/)　　　　虞芮(緜篇/)
　　　二國(皇矣篇/)　(夏商/)　密(皇矣篇/)
　　　阮徂共(皇矣篇/)　　　旅(皇矣篇/)
　　　夏(皇矣篇/)　　　　　崇(皇矣篇/)
　　　豐(文王有聲/)　　　　邰(生民什生民篇/)
　　　百泉溥原(公劉篇/)　　隰原(公劉篇/)
　　　郿(蕩什崧高篇/)　　　韓(韓弈篇/)
　　　屠(韓奕篇/)　　　　　燕(韓奕篇/)
　　　壑(韓弈篇/)　　　　　程(常武篇/)
　　　徐(常武篇/)　　　　　魯山川(魯頌閟宫篇/)
　　　附庸(閟宮篇/)　　　　舒(閟官篇/)
　　　大東(閟宫篇/)　　　　常(閟宫篇/)
　　　許(閟宫篇/)　　　　　九有(商頌𤣥鳥篇/)
　　　畿(𤣥鳥篇/)　　　　　四海(𤣥鳥篇/)
　　　有娀(長發篇/)　　　　九圍(長發篇/)
　　　韋(長發篇/)　　　　　顧(長發篇/)
　　　昆吾(長發篇/)　　　　夏(長發篇/)
　　　楚(殷武篇/)
　　釋山
　　　崔嵬(周南卷耳篇/)　　岡(卷耳篇/)
　　　砠(巻耳篇/)　　　　　林(兔罝篇/)
　　　山(召南殷其靁篇/)　　石(邶柏舟篇/)
　　　旄丘(旄丘篇/)　　　　丘(旄丘篇/)
　　　言(泉水篇/)　　　　　虛(鄘定之方中篇/)
　　　景山(定之方中篇/)　　京(定之方中篇/)
　　　阿丘(載馳篇/)　　　　阿(衛考槃篇/)
　　　陸(考槃篇/)　　　　　峱(齊還篇/)
　　　南山(南山篇/)　　　　岵(魏陟岵篇/)
　　　屺(陟岵篇/)　　　　　首陽(唐采苓篇/)
　　　阪(秦車鄰篇/)　　　　終南(秦終南篇/)
　　　紀(終南篇/)　　　　　堂(終南篇/)
　　　宛丘(陳宛丘篇/)　　　南山(曹候人篇/)
　　　東山(豳東山篇/)　　　阜(小雅鹿鳴什天保篇/)
　　　陵(天保篇/)
　　　冢(節南山什十月之交篇/)
　　　崒(十月之交篇/)　　　畆丘(巷伯篇/)
　　　丘阿丘隅(魚藻什綿蠻篇/)
　　　岐(大雅文王什緜篇/)　旱(旱麓篇/)
　　　麓(旱麓篇/)　　　　　鮮原(皇矣篇/)
　　　巘(生民什公劉篇/)　　夕陽(公劉篇/)
　　　朝陽(卷阿篇/)　　　崧(蕩什崧髙篇/)
　　　嶽(崧髙篇/)　　　　梁山(韓弈篇/)
　　　墮(周頌閔予小子什般篇/)
　　　泰山(魯頌閟宫篇/)　龜(閟宫篇/)
　　　蒙(閟宫篇/)　　　　鳬(閟宫篇/)
　　　繹(閟宫篇/)　　　　徂來(閟宫篇/)
　　　新甫(閟宫篇/)　　　景(商頌𤣥鳥篇/)
　　釋水
　　　河(周南關雎篇/)　(北方流水之通名/)
　　　洲(關雎篇/)　　　　谷(葛覃篇/)
　　　漢(漢廣篇/)　　　　江(漢廣篇/)
　　　方(漢廣篇/)　(泭也/)　汝(汝墳篇/)
　　　墳(汝墳篇/)　　　　沼(召南采蘩篇/)
　　　沚(采蘩篇/)　　　　澗(采蘩篇/)
　　　濵(采蘋篇/)　　　　行潦(采蘋篇/)
　　　汜(江有汜篇/)　　　渚(江有汜篇/)
　　　沱(江有汜篇/)　　　　泉(邶凱風篇/)
　　　氷(匏有苦葉篇/)　　　涇(谷風篇/)
　　　渭(谷風篇/)　　　　　梁(谷風篇/)　(魚梁/)
　　　泉水(泉水篇/)　(衛竹竿篇泉源即此/)
　　　淇(泉水篇/)　　　　　泲(泉水篇/)
　　　禰(泉水篇/)　　　　　肥泉(泉水篇/)
　　　河(新臺篇/)　(大河也/)　水(新臺篇/)
　　　奥(衛淇奥篇/)　　　　厲(有狐篇/)
　　　滸(王葛藟篇/)　　　　涘(葛藟篇/)
　　　漘(葛藟篇/)　　　　　藪(鄭大叔于田篇/)
　　　溱(褰裳篇/)　　　　　洧(褰裳篇/)
　　　汶(齊載驅篇/)　　　　汾(魏汾沮洳篇/)
　　　沮洳(汾沮洳篇/)　　　干(伐檀篇/)
　　　漣淪伐(檀篇/)　　　　湄(秦蒹葭篇/)
　　　坻(蒹葭篇/)　　　　　池(陳東門之池篇/)
　　　防(防有鵲巢篇/)　　　澤(澤陂篇/)
　　　陂(澤陂篇/)　　　　　下泉(曹下泉篇/)
　　　川(小雅鹿鳴什天保篇/)
　　　漆沮(南有嘉魚什吉日篇/)
　　　海(鴻雁什沔水篇/)　　臯(鶴鳴篇/)
　　　淵(鶴鳴篇/)
　　　汙(節南山什十月之交篇/)
　　　汍泉(谷風什大東篇/)　淮(鼓鐘篇/)
　　　三洲(鼓鐘篇/)　　　　梁(甫田什甫田篇/)
　　　洛(瞻彼洛矣篇/)　　　檻泉(魚藻什采菽篇/)
　　　滮池(白華篇/)　　　　波(漸漸之石篇/)
　　　洽(大雅文王什大明篇/)
　　　陽(大明篇/)　　　　　淢(文王有聲篇/)
　　　豐水(文王有聲篇/)　　沙(生民什鳬鷖篇/)
　　　潨(鳬鷖篇/)　　　　　亹(鳬鷖篇/)
　　　流泉(公劉篇/)　　　　皇澗過澗(公劉篇/)
　　　芮(公劉篇/)　　　　　鞠(公劉篇/)
　　　浦(蕩什常武篇/)　　　雝(周頌臣工什振鷺篇/)
　　　翕河(閔予小子什般篇/)
　　釋體
　　　腹(周南兎罝篇/)　　　心(兔罝篇/)
　　　趾(麟趾篇/)　　　　　定(麟趾篇/)
　　　身(邶燕燕篇/)　　　　嚏(終風篇/)
　　　手(擊鼔篇/)　　　　　耳(旄丘篇/)
　　　首(静女篇/)　　　　　籧篨(新臺篇/)
　　　戚施(新臺篇/)　　　　髪(鄘君子偕老篇/)
　　　清揚(君子偕老篇/)　　顔(君子偕老篇/)
　　　齒(相䑕篇/)　　　　　體(相䑕篇/)
　　　膚(衛碩人篇/)　　　　領(碩人篇/)
　　　眉(碩人篇/)　　　　　目(碩人篇/)
　　　揚(齊猗嗟篇/)　　　　名(猗嗟篇/)
　　　儼(陳澤陂篇/)　　　　股(豳七月篇/)
　　　口(鴟鴞篇/)　　　　　肱(小雅鴻雁什無羊篇/)
　　　舌(節南山什雨無正篇/)
　　　血(雨無正篇/)　　　　毛(小弁篇/)
　　　足(小弁篇/)　　　　　㣲尰(巧言篇/)
　　　面(何人斯篇/)　　　　掌(谷風什北山篇/)
　　　敏(大雅生民什生民篇/)
　　　背(行葦篇/)　　　　　肺(蕩什桑柔篇/)
　　　腸(桑柔篇/)　　　　　喉(烝民篇/)
　釋親屬
　　　女(周南闗雎篇/)　　　師氏(葛覃篇/)
　　　父(葛覃篇/)　　　　　母(葛覃篇/)
　　　僕(巻耳篇/)　　　　　子(螽斯篇/)
　　　孫(螽斯篇/)　　　　　姓(麟趾篇/)　(孫也/)
　　　族(麟趾篇/)　　　　　宗(召南采蘋篇/)
　　　士(摽有梅篇/)　　　　兄(邶柏舟篇/)
　　　弟(邶柏舟篇/)　　　　妻(匏有苦葉篇/)
　　　友(匏有苦葉篇/)　　　昬(谷風篇/)
　　　諸姬(泉水篇/)　　　　姑(泉水篇/)
　　　姊(泉水篇/)　　　　　媛(鄘君子偕老篇/)
　　　姻(蝃蝀篇/)　　　　　妹(衛碩人篇/)
　　　姨(碩人篇/)　　　　　私(碩人篇/)
　　　媒(氓篇/)　　　　　　婦(氓篇/)
　　　童子(艽蘭篇/)　　　　昆(王葛藟篇/)
　　　兄弟(鄭揚之水篇/)　(婚姻之稱/)
　　　甥(齊猗嗟篇/)　　　　良人(唐綢繆篇/)
　　　夫(秦黄鳥篇/)　　　　舅(渭陽篇/)
　　　賔(小雅鹿鳴什鹿鳴篇/)
　　　朋(常棣篇/)　　　　　帑(常棣篇/)
　　　諸父(伐木篇/)　　　　諸舅(伐木篇/)
　　　兄弟(伐木篇/)　　　　客(南有嘉魚什吉日篇/)
　　　鰥(鴻雁什鴻雁篇/)　　寡(鴻雁篇/)
　　　諸兄(黄鳥篇/)　　　　諸父(黄鳥篇/)
　　　妣(斯干篇/)　　　　　祖(斯干篇/)
　　　男(斯干篇/)　　　　　亞(節南山什節南山篇/)
　　　君婦(谷風什楚茨篇/)　曽孫(信南山篇/)
　　　適(大雅文王什大明篇/)
　　　嬪(大明篇/)　　　　　主(生民什行葦篇/)
　　　考(蕩什烝民篇/)　　　太祖(常武篇/)
　　　叔父(魯頌閟宫篇/)
　　釋姓
　　　姓(周南麟趾篇/)　　　姬(召南何彼穠矣篇/)
　　　孫(邶擊鼔篇/)　　　　姜鄘(桑中篇/)
　　　弋(桑中篇/)　　　　　庸(桑中篇/)
　　　子車(秦黄鳥篇/)　　　氏(渭陽篇/)
　　　子仲(陳東門之枌篇/)　原(東門之枌篇/)
　　　子(衡門篇/)　　　　　夏(株林篇/)
　　　百姓(小雅鹿鳴什天保篇/)
　　　尹(節南山什節南山篇/)
　　　家(節南山篇/)　　　　姒(正月篇/)
　　　畨聚橛楀(十月之交篇/)
　　　艶妻(十月之交篇/)　　吉(魚藻什都人士篇/)
　　　任(大雅文主什大明篇/)
　　釋爵位
　　　公(周南兎罝篇/)　　　侯(兔罝篇/)
　　　王(汝墳篇/)　　　　　伯(召南甘棠篇方伯/九命之伯及)
　　　王姬(何彼穠矣篇/)　　君(邶燕燕篇/)
　　　民(谷風篇/)　　　　　牧(静女篇/)　(田官也/)
　　　君(鄘鶉之奔奔篇/)　(小君也/)
　　　倌人(定之方中篇/)
　　　大夫(載馳篇/)　(詳見小雅雨無正篇/)
　　　東宫(衛碩人篇/)　　　庶士(碩人篇/)　(送女者/)
　　　氓(氓篇/)　　　　　　伯(伯兮篇/)　(州里之伯/)
　　　公路公行(魏汾沮洳篇/)
　　　公族(汾沮洳篇/)　　　寺人(秦車鄰篇/)
　　　候人(曺候人篇/)　　　伯(下泉篇/)　(牧下二伯/)
　　　田畯(豳七月篇/)　　　公予(七月篇/)
　　　天子(小雅鹿鳴什出車篇/)
　　　僕夫(出車篇/)
　　　元老(南有嘉魚什采芑篇/)
　　　祈父(鴻雁什祈父篇/)　爪士(祈父篇/)
　　　大人(斯干篇/)　　　　牧人(無羊篇/)
　　　師(節南山什節南山篇/)
　　　臣僕(正月篇/)　　　　占夢(正月篇/)
　　　卿士(十月之交篇/)　　司徒(十月之交篇/)
　　　宰(十月之交篇/)　　　膳夫(十月之交篇/)
　　　内史(十月之交篇/)　　趣馬(十月之交篇/)
　　　師氏(十月之交篇/)　　三有事(十月之交篇/)
　　　正大夫(雨無正篇/)　　三事大夫(雨無正篇/)
　　　邦君諸侯(雨無正篇/)　􁂎御(雨無正篇/)
　　　熊羆裘(谷風什大東篇/)　(冥氏穴氏/)
　　　僚(大東篇/)　　　　　祝(楚茨篇/)
　　　諸宰(楚茨篇/)　　　監(賔之初筵篇/)
　　　史(賓之初筵篇/)　　爵(魚藻什角弓篇/)
　　　司空(大雅文王什緜篇/)
　　　皇(文王有聲篇/)　　帝(生民什生民篇/)
　　　后稷(生民篇/)　　　百辟(假樂篇/)
　　　相(蕩什桑柔篇/)　　庶正(雲漢篇/)
　　　伯(崧髙篇/)　(七命之伯/)
　　　私人(崧髙篇/)　　　侯氏(韓弈篇/)
　　　昏(召旻篇/)
　　　保介(周頌臣工什臣工篇/)
　　　客(振鷺篇/)　　　　家(閔予小子什訪落篇/)
　　　庶士(魯頌閟宫篇/)　客(商頌那篇/)
　　　阿衡(長發篇/)
　
　
　六家詩名物䟽提要上
欽定四庫全書
　六家詩名物疏提要中
　　釋飲食
　　　酒(邶柏舟篇/)　　　食(王丘中有麻篇/)
　　　粲(鄭緇衣篇/)　　　飱(魏伐檀篇/)
　　　盬(唐鴇羽篇/)　　　饁(豳七月篇/)
　　　春酒(七月篇/)　　　餱(小稚鹿鳴什伐木篇/)
　　　酤(伐木篇/)　　　　饎(天保篇/)
　　　飲(天保篇/)　　　　膾(南有嘉魚什六月篇/)
　　　醴(吉日篇/)　　　　饔(鴻㕍什祈父篇/)
　　　殽(節南山什正月篇/)漿(谷風什大東篇/)
　　　燔(楚茨篇/)　　　　炙(楚茨篇/)
　　　清酒(信南山篇鬯/𤣥酒  鬱)　(五齊三酒/)
　　　菹(信南山篇/)　　　齊(甫田什甫田篇/)
　　　核(賔之初筵篇/)　　飴(大雅文王什緜篇/)
　　　清酒(旱麓篇/)　　　醓醢(生民什行葦篇/)
　　　脾(行葦篇/)　　　　　臄(行葦篇/)
　　　脯(鳬鷖篇/)　　　　　積(公劉篇/)
　　　餴(泂酌篇/)　　　　　羮(蕩什蕩篇/)
　　　毛炰(魯頌閟官篇/)　　胾(閟宫篇/)
　　釋服飾
　　　私(周南葛覃篇/)　　　衣(葛覃篇服也/王后六)
　　　被(召南采蘩篇/)　　　衾(小星篇/)
　　　裯(小星篇/)　　　　　帨(野有死麕篇/)
　　　裏(邶緑衣篇/)　　　　裳(緑衣篇/)
　　　裘(旄丘篇/)　　　　　充耳(旄丘篇/)
　　　髦(鄘柏舟篇/)　　　　副(君子偕老篇/)
　　　笄(君子偕老篇/)　　　珈(君子偕老篇/)
　　　翟(君子偕老篇/)
　　　瑱(君子偕老篇/)　(詳見邶充耳/)
　　　揥(君子偕老篇/)　　　展(君子偕老篇/)
　　　弁(衛淇奥篇/)　(皮弁也/)
　　　褧衣(碩人篇/)　　　　緫角(氓篇/)
　　　佩(竹竿篇/)　　　　　帶(芄蘭篇/)
　　　琚(木𤓰篇/)　　　　　毳衣(王大車篇/)
　　　緇衣(鄭緇衣篇/)　　　豹飾(羔裘篇/)
　　　袪(遵大路篇/)　　　　衿(子衿篇/)
　　　巾(出其東門篇/)　　　屨(齊南山篇/)
　　　冠(南山篇/)　　　　　緌(南山篇/)
　　　弁(甫田篇/)　(韋弁爵弁/)
　　　要(魏葛屨篇/)　　　　□(葛屨篇/)
　　　素(唐揚之水篇/)　　　朱襮(揚之水篇/)
　　　褎(唐羔裘篇/)　　　　七衣(無衣篇/)
　　　六衣(無衣篇/)　　　　錦衣狐裘(秦終南篇/)
　　　黻衣(終南篇/)　　　　袍(無衣篇/)
　　　澤(無衣篇/)　　　　　狐裘(檜羔裘篇/黄衣狐篇)
　　　素冠(素冠篇/)　　　　素衣(素冠篇/)
　　　素韠(素冠篇/)　　　　韠(素冠篇/)
　　　麻衣(曺蜉蝣篇/)　　　赤芾(候人篇/)
　　　騏弁(鳲鳩篇/)　　　　裳衣(豳東山篇/韋弁服)
　　　縭(東山篇/)　　　　　衮衣(九罭篇/)
　　　赤舄(狼䟦篇/)
　　　命服(小雅南有嘉魚什采芑篇/)
　　　葱珩(采芑篇/)　　　　金舄(車攻篇/)
　　　裼(鴻雁什斯干篇/)　　蓑(無羊篇/)
　　　笠(無羊篇/)　　　　　熊羆裘(谷風什大東篇/)
　　　韎韐(甫田什瞻彼洛矣篇/)
　　　黼(魚藻什采芑篇/)　　邪幅(采菽篇/)
　　　緇撮(都人士篇/)　　　厲(都人士篇/)
　　　襜(采緑篇/)　　　　　冔(大雅文王什文王篇/)
　　　絲衣(周頌閔予小子什絲衣篇/)
　　釋室
　　　室家(周南桃夭篇/)　　城(免罝篇/)
　　　宫(召南采蘩篇/)　(廟也/)
　　　牖(采蘋篇/)　　　　　屋(行露篇/)
　　　獄(行露篇/)　　　　　墉(行露篇/)
　　　畿(邶谷風篇/)　　　　庭(簡兮篇/)
　　　門(北門篇/)　　　　　新臺(新臺篇/)
　　　臺(新臺篇/)　　　　　牆(鄘牆有茨篇/)
　　　中冓(牆有茨篇/)　　　宫(定之方中篇/)
　　　朝(衛碩人篇/)　　　　垝垣(氓篇/)
　　　背(伯兮篇/)　　　　　塒(王君子于役篇/)
　　　桀(君子于役篇/)　　　房(君子陽陽篇/)
　　　館(鄭緇衣篇/)　　　　園(將仲子篇/)
　　　堂(丰篇/)　(附棖/)　　　闕(子衿篇/)
　　　闉(出其東門篇/)　　　闍(出其東方篇/)
　　　著(齊著篇/)　　　　　闥(東方之日篇/)
　　　樊(東方未明篇/)　　　圃(東方未明篇/)
　　　㕓(魏伐檀篇/)　　　　囷(伐檀篇/)
　　　廷内(唐山有樞篇/)　　隅(唐綢繆篇/)
　　　戶(綢繆篇/)　　　　　梁(秦小戎篇/)
　　　板屋(小戎篇/)　　　　夏屋(權輿篇/)
　　　市(陳東門之枌篇/)　　衡門(衡門篇/)
　　　中唐(防有鵲巢篇/)
　　　堂(檜羔裘篇/)　(路寢之堂/)
　　　宇(豳七月篇/)　　　　向(七月篇/)
　　　凌隂(七月篇/)
　　　公堂(七月篇/)　(黨序/)　(大學/)
　　　宗(南有嘉魚什湛露篇/)　(路寢/)　　(詳見斯千/)
　　　庖(車攻篇/)　　　　　堵(鴻㕍什鴻㕍篇/)
　　　宅(鴻㕍篇/)　　　　　楹(斯干篇/)
　　　正(斯干篇/)　　　　　冥(斯干篇/)
　　　寢(斯干篇/)　　　　　岸(節南山什小宛篇/)
　　　寢(巧言篇/)　(廟寢/)　　階(巧言篇/)
　　　楊園(巷伯篇/)　　　　倉(谷風什楚茨篇/)
　　　庾(楚茨篇/)　　　　　祊(楚茨篇/)
　　　㸑(楚茨篇/)　　　　　廬(信南山篇/)
　　　茨(甫田什甫田篇/)　　屏(桑扈篇/)
　　　翰(桑扈篇/)　　　　　廐(鴛鴦篇/)
　　　陶復(大雅文王什緜篇/)
　　　穴(緜篇/)　　　　　　臯門應門(緜篇/)
　　　冢土(緜篇/)　　　　　靈臺(靈臺篇/)
　　　囿(靈臺篇/)　　　　　辟雝(靈臺篇/)
　　　壼(生民什旣醉篇/)　　廬(公劉篇/)
　　　屋漏(蕩什抑篇/)　　　繹(常武篇/)　(驛也/)
　　　廩(周頌臣工什豐年篇/)
　　　百室(閔予小子什良耜篇/)
　　　基(絲衣篇/)　　　　　泮水(魯頌泮水篇/)
　　　桷(閟宫篇/)
　　釋器
　　　筐(周南卷耳篇/)　　　罍(卷耳篇/)
　　　觥(卷耳篇/)　　　　　罝(兔罝篇/)
　　　筥(召南采蘋篇/)　　　錡(采蘋篇/)
　　　釡(采蘋篇/)　　　　　鑒(邶柏舟篇/)
　　　□(柏舟篇/)　　　　　笱(谷風篇/)
　　　爵(簡兮篇/)　　　　　彤管(静女篇/)
　　　網(新臺篇/)　　　　　簀(衛淇奥篇/)
　　　槃(考槃篇/)　　　　　罛(碩人篇/)
　　　觽(芄蘭篇/)　　　　　羅(王兎爰篇/)
　　　罦罿(兔爰篇/)　　　　升(唐椒聊篇/)
　　　匊(椒聊篇/)　　　　　枕(葛生篇/)
　　　簋(權輿篇/)　　　　　鬵(檜匪風篇/)
　　　耜(豳七月篇/)　　　　牀(七月篇/)
　　　籩(伐柯篇/)　　　　　豆(伐柯篇/)
　　　九罭(九罭篇/)　　　　罶(小雅鹿鳴什魚麗篇/)
　　　罩(南有嘉魚什南有嘉魚篇/)
　　　汕(南有嘉魚篇/)　　　簟(鴻㕍什斯干篇/)
　　　缾(谷風什蓼莪篇/)　　匕(大東篇/)
　　　杼(大東篇/)　　　　　柚(大東篇/)
　　　罟(小明篇/)　　　　　俎(楚茨篇/)
　　　畢(甫田什鴛鴦篇/)　　筵(賔之初筵篇/)
　　　煁(魚藻什白華篇/)　　石(白華篇/)　(乘石/)
　　　綱紀(大雅文王什棫樸篇/)
　　　瓉(旱麓篇/)　　　　　登(生民什生民篇/)
　　　几(行葦篇/)　　　　　斝(行葦篇/)
　　　大斗(行葦篇/)　　　　槖囊(公劉篇/)
　　　依(公劉篇/)　　　　　匏(公劉篇/)
　　　壺(蕩什韓弈篇/)　　　卣(江漢篇/)
　　　錢(周頌臣工什臣工篇/)
　　　鏄(臣工篇/)　　　　　銍(臣工篇/)
　　　櫛(閔予小子什良耜篇/)
　　　鼐鼎鼒(絲衣篇/)　　　犧尊(魯頌閟宫篇/)
　　　大房(閟宫篇/)　　　　尋尺(閟宫篇/)
　　　䖍(商頌殷武篇/)　(椹也/)
　　釋布帛
　　　絺綌(周南葛覃篇/)　　絲(召南羔羊篇/)
　　　紽緎緫(羔羊篇/)　　　組(邶簡兮篇/)
　　　錦(衛碩人篇/)　　　　布(氓篇/)
　　　縞(鄭出其東門篇/)　　素(唐揚之水篇/)
　　　繡(揚之水篇/)　(附綃/)　鬷(陳東門之枌篇/)
　　　褐(豳七月篇/)
　　　白(小雅南有嘉魚什六月篇/)　(帛也/)
　　　綅(魯頌閟宫篇/)
　　釋寳玉
　　　金(周南巻耳篇/)　　　玉(召南野有死麕篇/)
　　　琇瑩(衛淇奥篇/)　　　錫(淇奥篇/)
　　　圭(淇奥篇/)　　　　　璧(淇奥篇/)
　　　遂(芄蘭篇/)　(佩璲也/)　瓊(木𤓰篇/)
　　　瑶(木𤓰篇/)　　　　　玖(木𤓰篇/)
　　　璊(王大車篇/)　　　　瓊華瓊瑩瓊英(齊著篇/)
　　　瑰(秦渭陽篇/)
　　　百朋(小雅南有嘉魚什菁莪篇/)
　　　璋(斯干篇/)　　　　　璲(谷風什大東篇/)
　　　鍜(大雅生民什公劉篇/)
　　　介圭(蕩什崧髙篇/)　　琛(魯頌泮水篇/)
　　　球(商頌長發篇/)　(鎮圭/)　(大圭/)　(贄玉/)
　　　共(長發篇/)
　　釋禮
　　　歸寕(周南葛覃篇/)　　歸(周南桃夭篇/)
　　　在公(召南小星篇/)　　喪(邶谷風篇/)
　　　方(簡兮篇/)　(祭山川也/)
　　　錫爵(簡兮篇/)　　　　飲餞(泉水篇/)
　　　揆日(鄘定之方中篇/)　禮(相䑕篇/)
　　　唁(載馳篇/)　　　　　洒掃(魏山有樞篇/)
　　　獻羔(豳七月篇/)
　　　饗(七月篇/)　　(黨正飲酒/)　(大飲烝/)
　　　承筐(小雅鹿鳴什鹿鳴篇/)
　　　燕(鹿鳴篇/)　　　　　飫(常棣篇/)
　　　陳饋(伐木篇/)　　　　吉(天保篇/)
　　　蠲(天保篇/)　　　　　禴祠烝嘗(天保篇/)
　　　夜飲(南有嘉魚什湛露篇/)
　　　饗(彤弓篇/)　　　　　右(彤弓篇/)
　　　酬(彤弓篇/)　　　　　會(車攻篇/)
　　　同(車攻篇/)　　　　　禱(吉日篇/)
　　　朝(鴻㕍什沔水篇/)　　宗(沔水篇/)
　　　明(黄鳥篇/)　　(盟也/)　詛(節南山什何人斯篇/)
　　　享祀(谷風什楚茨篇/)　妥(楚茨篇/)
　　　侑(楚茨篇/)　　　　　絜牛羊(楚茨篇/)
　　　剥(楚茨篇/)　　　　　亨(楚茨篇/)
　　　肆(楚茨篇/)　　　　　將(楚茨篇/)
　　　祭(楚茨篇/)　　　　　神保(楚茨篇/)
　　　獻酬交錯(楚茨篇/)　　祝告(楚茨篇/)
　　　孝孫徂位(楚茨篇/)　　送尸(楚茨篇/)
　　　徹(楚茨篇/)　　　　　燕私(楚茨篇/)
　　　稽首(楚茨篇/)　　　　啓毛取血膋(信南山篇/)
　　　社(甫田什甫田篇/)　　方(甫田篇/)
　　　農夫慶(甫田篇/)　(蜡也/)
　　　射(賔之初筵篇/)　(互見鄭大叔于田篇/)
　　　子孫奏能(賔之初筵篇/)
　　　室人(賔之初筵篇/)
　　　祼將(大雅文王什文王篇/)
　　　嘉(大明篇/)　　　　　文定厥祥(大明篇/)
　　　親迎(大明篇/)　　　　造舟(大明篇/)
　　　問(緜篇/)　　　　　　槱(棫樸篇/)
　　　在宫(思齊篇/)　(養老之禮/)
　　　類(皇矣篇/)　　　　　禡(皇矣篇/)
　　　禋祀(生民什生民篇/)　(郊禖/)
　　　肇祀(生民篇/)　　　　惟(生民篇/)
　　　軷(生民篇/)　　　　　洗爵奠斝(行葦篇/)
　　　序賓(行葦篇/)　　　　孝子(既醉篇/)　(舉奠/)
　　　公尸(鳬鷖篇/)　(繹祭尸/)　(二丘尸/)　　(七祀尸/)
　　　徹(公劉篇/)　　　　　郊(蕩什雲漢篇/)
　　　奠瘞(雲漢篇/)　　　　宗(雲漢篇/)
　　　祈年(雲漢篇/)　(祈穀/)　(祈來年/)
　　　受命(韓弈篇/)　　　　覲(韓弈篇/)
　　　入覲(韓弈篇/)　　　　贈(韓弈篇/)
　　　顯相(周頌清廟什清廟篇/)
　　　將享(我將篇/)　(明堂/)　時邁(時邁篇/)
　　　祀(臣工什雝篇/)　(禘祫/)
　　　飲酒(魯頌泮水篇/)　　獻馘獻囚(泮水篇/)
　　　共(商頌長發篇/)　　　享(殷武篇/)
　　　王(殷武篇/)
　　釋樂
　　　琴(周南關雎篇/)　　　瑟(關雎篇/)
　　　鐘(關雎篇/)　(互見小雅鼓鐘篇磬/)
　　　鼓(關雎篇/)　　　　　歌(召南江有汜篇/)
　　　萬(邶簡兮篇/)　　　　舞(簡兮篇/)
　　　籥(簡兮篇/)　　　　　簧(王君子陽陽篇/笙也)
　　　翿(君子陽陽篇/)　　　敖(君子陽陽篇/)
　　　謡(魏園有桃篇/)　　　缶(陳宛丘篇/)
　　　笙(小雅鹿鳴什鹿鳴篇/)
　　　壎(節南山什何人斯篇/)
　　　篪(何人斯篇/)　　　　鼛(谷風什鼓鍾篇/)
　　　笙磬(鼓鐘篇/)　　　　音(鼓鐘篇/)
　　　雅(鼓鐘篇/)　　　　　南(鼓鐘篇/)
　　　樂(楚茨篇/)
　　　鼓(甫田什甫田篇/)　(土鼓/)
　　　簴業(大雅文王什靈臺篇/)
　　　賁(靈臺篇/)　　　　　鏞(靈臺篇/)
　　　矇瞍(靈臺篇/)　　　　咢(生民什行葦篇/)
　　　夏(周頌清廟什時邁篇/)
　　　筦(執競篇/)　　　　　應(臣工什有瞽篇/)
　　　田(有瞽篇/)　　　　　縣鼓(有瞽篇/)
　　　鞉(有瞽篇/)　　　　　柷(有鼓篇/)
　　　圉(有瞽篇/)　　　　　簫(有瞽篇/)
　　　置(商頌那篇/)　　　　磬(那篇/)　(玉磬/)
　　釋兵(附射器/)
　　　干(周南兔罝篇/)　(盾也/)
　　　鼓(邶擊鼓篇/)　(兵鼓/)　兵(擊鼔篇/)
　　　干(鄘干旄篇/)　(旗竿/)　旄(干旄篇/)
　　　旟(干旄篇/)　　　　　旌(干旄篇/)
　　　容(衛芄蘭篇/)　(容刀/)　韘(芄蘭篇/)　(决/)　(沓/)
　　　殳(伯兮篇/)　　　　　田(鄭叔于田篇/)
　　　狩(叔于田篇/)　　　　掤(大叔于田篇/)
　　　鬯(大叔于田篇/)　　　弓(大叔于田篇/)
　　　介(清人篇/)　　　　　矛(清人篇/)
　　　英(清人篇/)　　　　　喬(清人篇/)
　　　中軍(清人篇/)　　　　斧(齊南山篇/)
　　　侯(猗嗟篇/)　　　　　正(猗嗟篇/)
　　　矢(猗嗟篇/)　　　　　獵(魏伐檀篇/)
　　　拔(秦駟驖篇/)　　　　厹矛(小戎篇/)
　　　錞(小戎篇/)　　　　　伐(小戎篇/)
　　　閉(小戎篇/)　　　　　師(無衣篇/)
　　　戈(無衣篇/)　　　　　㦸(無衣篇/)
　　　祋(曹候人篇/)　　　　斨(豳七月篇/)
　　　行(東山篇/)　　　　　枚(東山篇/)
　　　錡(破斧篇/)　　　　　銶(破斧篇/)
　　　柯(伐柯篇/)　　　　　弭(小雅鹿鳴什采薇篇/)
　　　服(采薇篇/)　　　　　旐(出車篇/)
　　　旂(出車篇/)
　　　彤弓(南有嘉魚什彤弓篇/)
　　　常(六月篇/)　　　　　織文(六月篇/)
　　　白斾(六月篇/)　　　　鉦(采芑篇/)
　　　旅(采芑篇/)　　　　　振旅(采芑篇/)
　　　征伐(采芑篇/)　　　　苗(車攻篇/)
　　　拾(車攻篇/)　　　　　射夫(車攻篇/)
　　　徒(車政篇/)　(輦者/)　　棘(鴻㕍什斯干篇/)
　　　鸞刀(谷風什信南山篇/)
　　　六師(甫田什瞻彼洛矣篇/)
　　　鞞(瞻彼洛矣篇/)　　　琫珌(瞻彼洛矣篇/)
　　　的(賔之初筵篇/)
　　　敦弓(大雅生民什行葦篇/)
　　　鍭(行葦篇/)　　　　　戚(公劉篇/)
　　　揚(公劉篇/)　　　　　綏章(蕩什韓奕篇/)
　　　櫜(周頌清廟什時邁篇/)
　　　鈴(臣工什載見篇/)　　胄(魯頌閟宫篇/)
　　　旒(商頌長發篇/)
　六家詩名物疏提要中
欽定四庫全書
　六家詩名物疏提要下
　　釋舟車
　　　兩(召南鵲巢篇/)　　　車(何彼穠矣篇/)
　　　舟(邶柏舟篇/)　　　　軓(匏有苦葉篇/式前之軓)
　　　軌(匏有苦葉篇/)　(轂末之軌/)　(車轍之軌/)
　　　轡(簡兮篇/)　　　　　牽(泉水篇/)
　　　駕(泉水篇/)　　　　　重較(衛淇奥篇/)
　　　幩(碩人篇/)　　　　　翟茀(碩人篇/)
　　　帷裳(氓篇/)　　　　　楫(竹竿篇/)
　　　刀(河廣篇/)　　　　　大車(王大車篇/)　(革路/)
　　　簟茀(齊載驅篇/)　　　輻(魏伐檀篇/)
　　　輪(伐檀篇/)　　　　　役車(唐蟋蟀篇/)
　　　輶車(秦駟驖篇/)　　　鸞(駟驖篇/)
　　　鑣(駟驖篇/)　　　　　小戎(小戎篇/)
　　　收(小戎篇/)　　　　　輈(小戎篇/)
　　　游環(小戎篇/)　　　　脅驅(小戎篇/)
　　　隂(小戎篇/)　　　　　靷(小戎篇/)
　　　鋈續(小戎篇/)　　　　文茵(小戎篇/)
　　　轂(小戎篇/)　　　　　觼(小戎篇/)
　　　軜(小戎篇/)　　　　　俴駟(小戎篇/)
　　　鏤膺(小戎篇/)　　　　路車(渭陽篇/)
　　　戎車(小雅鹿鳴什采薇篇/)
　　　鞗革(南有嘉魚什蓼蕭篇/)
　　　和(蓼蕭篇/)　　　　　元戎(六月篇/)
　　　鈎膺(采芑篇/)　　　　軧(采芑篇/)
　　　衡(采芑篇/)　　　　　田車(車攻篇/)
　　　輔(節南山什正月篇/)　服(谷風什大東篇/牝服)
　　　箱(大東篇/)　　　　　鞅(北山篇/)
　　　輦(魚藻什黍苖篇/)　　棧車(何草不黄篇/)
　　　鈎援(大雅文王什皇矣篇/)
　　　臨(皇矣篇/)　　　　　衝(皇矣篇/)
　　　三單(生民什公劉篇/)　綏(蕩什韓奕篇/)
　　　鏤錫(韓奕篇/)　　　　鞃(韓奕篇/)
　　　幭(韓奕篇/)　　　　　金厄(韓奕篇/)
　　　千乘(魯頌閟宫篇/)
　　釋色
　　　頳(周南汝墳篇/)　　　白(召南野有死麕篇/)
　　　綠(邶緑衣篇/)　　　　黄(緑衣篇/)
　　　赭(簡兮篇/)　　　　　赤(北風篇/)
　　　黑(北風篇/)　　　　　皙(鄘君子偕老篇/)
　　　朱(衛碩人篇/)　　　　緇(鄭緇衣篇/)
　　　青(子衿篇/)　　　　　綦(出其東門篇/)
　　　丹(秦終南篇/)　　　　𤣥(豳七月篇/)
　　釋藝業
　　　釣(召南何彼穠矣篇/)　賈(邶谷風篇/)
　　　卜(鄘定之方中篇/)　　筮(衛氓篇/)
　　　射(鄭大叔于田篇/)　　御(大叔于田篇/)
　　　弋(女曰鷄鳴篇/)　　　績(陳東門之枌篇/)
　　　農(豳七月篇/)　　　　耘(小雅甫田什甫田篇/)
　　　耔(甫田篇/)　　　　　三事(大雅蕩什常武篇/)
　　　織(瞻卬篇/)　　　　　耕(周頌臣工什噫嘻篇/)
　　釋夷
　　　玁狁(小雅鹿鳴什采薇篇/)
　　　西戎(出車篇/)　　　　蠻(南有嘉魚什采芑篇/)
　　　有北(節南山什巷伯篇/)
　　　髦(魚藻什角弓篇/)　　混夷(大雅文王什緜篇/)
　　　鬼方(蕩什蕩篇/)　　　蠻方(抑篇/)
　　　百蠻(韓奕篇/)　　　　追貊(韓奕篇/)
　　　北國(韓奕篇/)　　　　淮夷(江漢篇/)
　　　狄(瞻卬篇/)　　　　　氏𦍑(商頌殷武篇/)
　　釋獸
　　　馬(周南卷耳篇/)　　　兕(卷耳篇/)
　　　兎(兎罝篇/)　　　　　駒(漢廣篇/)
　　　麟(麟趾篇/)　　　　　羔(召南羔羊篇/)
　　　羊(羔羊篇/)　　　　　麕(野有死麕篇/)
　　　鹿(野有死麕篇/)　　　尨(野有死麕篇/)
　　　豝(騶虞篇/)　　　　　騶虞(騶虞篇/)
　　　豵(騶虞篇/)　　　　　狐(邶旄丘篇/)
　　　虎(簡兮篇/)　　　　　象(鄘君子偕老篇/)
　　　騋(定之方中篇/)　　　牛(王君子于役篇/)
　　　黄(鄭大叔于田篇/)　　鴇(大叔于田篇/)
　　　豹(鄭羔裘篇/)　　　　肩(齊還篇/)
　　　狼(還篇/)　　　　　　盧(盧令篇/)
　　　驪(載驅篇/)　　　　　貆(魏伐檀篇/)
　　　特(伐檀篇/)　　　　　白顛(秦車鄰篇/)
　　　驖(秦駟驖篇/)　　　　辰牡(駟驖篇/)
　　　四馬(駟驖篇/)　　　　獫(駟驖篇/)
　　　歇驕(駟驖篇/)　　　　騏(小戎篇/)
　　　馵(小戎篇/)　　　　　駵(小戎篇/)
　　　騧(小戎篇/)　　　　　駮(晨風篇/)
　　　貉(豳七月篇/)　　　　貍(七月篇/)
　　　皇(東山篇/)　　　　　駁(東山篇/)
　　　駱(小雅鹿鳴什四牡篇/)
　　　駰(四牡篇/)　　　　　羜(伐木篇/)
　　　魚(采薇篇/)　　　　　獸(南有嘉魚什車攻篇/)
　　　麀(吉日篇/)　　　　　麌(吉日篇/)
　　　祁(吉日篇/)　(麎也/)　　熊(鴻㕍什斯干篇/)
　　　羆(斯干篇/)　　　　　犉(無羊篇/)
　　　牲(無羊篇/)　　　　　毚兔(節南山什巧言篇/)
　　　犬(巧言篇/)　　　　　豺(巷伯篇/)
　　　騂牡(谷風什信南山篇/)
　　　犧(甫田什甫田篇/)　　騂黑(大田篇/)
　　　羖(賔之初筵篇/)　　　猱(魚藻什角弓篇/)
　　　豕(漸漸之石篇/)　　　牂(苕之華篇/)
　　　騵(大雅文王什大明篇/)
　　　逹(生民什生民篇/)　　羝(生民篇/)
　　　牢(公劉篇/)　　　　　淺(蕩什韓奕篇/)
　　　貓(韓奕篇/)　　　　　貔(韓奕篇/)
　　　白馬(周頌臣工什有客篇/)
　　　驈(魯頌駉篇/)　　　　騅(駉篇/)
　　　駓(駉篇/)　　　　　　騂(駉篇/)
　　　驒(駉篇/)　　　　　　雒(駉篇/)
　　　騢(駉篇/)　　　　　　驔(駉篇/)
　　　魚(駉篇/)　　　　　　駽(有駜篇/)
　　　白牡騂剛(閟宫篇/)　　駿厖(商頌長發篇/)
　　釋鳥
　　　雎鳩(周南關雎篇/)　　黄鳥(葛覃篇/)
　　　鵲(召南鵲巢篇/)　　　巢(鵲巢篇/)
　　　鳩(鵲巢篇/)　(鳲鳩也/)　雀(行露篇/)
　　　燕(邶燕燕篇/)　　　　雉(雄雉篇/)
　　　鴈(匏有苦葉篇/)　　　流離(旄丘篇/)
　　　翟(簡兮篇/)　　　　　烏(北風篇/)
　　　鴻(新臺篇/)　　　　　鶉(鄘鶉之奔奔篇/)
　　　鳩(衛氓篇/)　　　　　雞(王君子于役篇/)
　　　鳬(鄭女曰雞鳴篇/)　　鴇(唐鴇羽篇/)
　　　晨風(秦晨風篇/)　　　鷺(陳宛丘篇/)
　　　鴞(墓門篇/)　　　　　鵜(曹候人篇/)
　　　鵙(豳七月篇/)
　　　鴟鴞(鴟鴞篇/)　(鷦鷯/鵂鶹)　(周頌桃蟲即此/)
　　　鸛(東山篇/)　　　　　鵻(小雅鹿鳴什四牡篇/)
　　　脊令(常棣篇/)　　　　鳥(伐木篇/)
　　　隼(南有嘉魚什采芑篇/)
　　　鶴(鴻㕍什鶴鳴篇/)　　翬(斯干篇/)
　　　桑扈(節南山什小宛篇/)
　　　鸒(小弁篇/)　　　　　鶉(谷風什四月篇/鵰也)
　　　鳶(四月篇/)　　　　　鴛鴦(甫田什鴛鴦篇/)
　　　鷮(車牽篇/)　　　　　鶖(魚藻什白華篇/)
　　　鷹(大雅文王什大明篇/)
　　　鷖(生民什鳬鷖篇/)　　鳯凰(卷阿篇/)
　　釋鱗介
　　　魴(周南汝墳篇/)　　　魚(汝墳篇/)
　　　鱣(衛碩人篇/)　　　　鮪(碩人篇/)
　　　鰥(齊敝笱篇/)　　　　鱮(敝笱篇/)
　　　龍(秦小戎篇/)　　　　鯉(陳衡門篇/)
　　　鱒(豳九罭篇/)　　　　鱨(小雅鹿鳴什魚麗篇/)
　　　鯊(魚麗篇/)　　　　　鱧(魚麗篇/)
　　　鰋(魚麗篇/)
　　　嘉魚(南有嘉魚什嘉魚篇/)
　　　鼈(六月篇/)　　　　　虺(鴻雁什斯干篇/)
　　　蛇(斯干篇/)　　　　　龜(節南山什小旻篇/)
　　　貝(巷伯篇/)　　　　　鼉(大雅文王什靈臺篇/)
　　　台(生民什行葦篇/)　　濳(周頌臣工什潜篇/)
　　　鰷(潜篇/)
　　釋蟲
　　　螽斯(周南螽斯篇/)　　草蟲(召南草蟲篇/)
　　　阜螽(草蟲篇/)　　　　䑕(行露篇/)
　　　蝤蠐(衛淇奥篇/)　　　螓(碩人篇/)
　　　蛾(碩人篇/)　　　　　蒼蠅(齊蒼蝇篇/)
　　　蟲(蒼蠅篇/)　　　　　碩䑕(魏碩䑕篇/)
　　　蟋蟀(唐蟋蟀篇/)　　　盬(鴇羽篇/)
　　　蜉蝣(曹蜉蝣篇/)　　　𧖟(豳七月篇/)
　　　蜩(七月篇/)　　　　　莎鷄(七月篇/)
　　　蠋(東山篇/)　　　　　伊威(東山篇/)
　　　蠨蛸(東山篇/)　　　　熠燿(東山篇/)
　　　蝪(小雅節南山什正月篇/)
　　　螟蛉(小宛篇/)　　　　蜾臝(小宛篇/)
　　　蜮(何人斯篇/)　　　　螟(甫田什大田篇/)
　　　螣(大田篇/)　　　　　蟊(大田篇/)
　　　賊(大田篇/)　　　　　青蠅(青蠅篇/)
　　　蠆(魚藻什都人士篇/)
　　　蜂(周頌閔予小子什小毖篇/)
　　釋木
　　　灌木(周南葛覃篇/)　　樛木(樛木篇/)
　　　桃(桃夭篇/)　　　　　華(桃夭篇/)
　　　喬木(漢廣篇/)　　　　薪(漢廣篇/)
　　　楚(漢廣篇/)　　　　　條枚(汝墳篇/)
　　　甘棠(召南甘棠篇/)　　梅(摽有梅篇/)
　　　樸􁂶(野有死麕篇/)　　唐棣(何彼穠矣篇/)
　　　李(何彼穠矣篇/)　　　柏(邶柏舟篇/)
　　　棘(凱風篇/)　　　　　榛(簡兮篇/)
　　　栗(鄘定之方中篇/)　　椅(定之方中篇/)
　　　桐(定之方中篇/)　　　梓(定之方中篇/)
　　　漆(定之方中篇/)　　　桑(定之方中篇/)
　　　葚(衛氓篇/)　　　　　檜(竹竿篇/)
　　　松(竹竿篇/)　　　　　木𤓰(木𤓰篇/)
　　　木桃木李(木𤓰篇/)　　蒲(王揚之水篇/)　(蒲栁/)
　　　杞(鄭將仲子篇/杞柳也)　　　檀(將仲子篇/)
　　　舜(有女同車篇/)　　　扶蘇(山有扶蘇篇/)
　　　蘀(䕪兮篇/)　　　　　柳(齊東方未明篇/)
　　　棘(魏園有桃篇/)　(詳見邶風棘/)
　　　樞(唐山有樞篇/)　　　榆(山有樞篇/)
　　　栲(山有樞篇/)　　　　杻(山有樞篇/)
　　　椒(椒聊篇/)
　　　杜(杖杜篇/)　(詳見召南甘棠/)
　　　栩(鴇羽篇/)　　　　　楊(秦車鄰篇/)
　　　條(終南篇/)　　　　　梅(終南篇/)　(柟也/)
　　　櫟(晨風篇/)　(互見唐風栩/)
　　　駮(晨風篇/)
　　　棣(晨風篇/)　(互見召南唐棣/)
　　　檖(晨風篇/)　　　　　枌(陳東門之枌篇/)
　　　女桑(豳七月篇/)　　　鬱(七月篇/)
　　　薁(七月篇/)　　　　　棗(七月篇/)
　　　樗(七月篇/)　　　　　桑土(鴟鴞篇/)
　　　杞(小雅鹿鳴什四牡篇/)　(枸杞也/)
　　　常棣(常棣篇/)　　　　鄂不(常棣篇/)
　　　杞(南有嘉魚什南山有臺篇/)　(狗骨也/)
　　　枸(南山有臺篇/枳枸也)　　　楰(南山有臺篇/)
　　　榖(鴻㕍什鶴鳴篇/)　　蒸(無羊篇/)
　　　壞(節南山什小弁篇/)
　　　穫(谷風什大東篇/)　　桋(四月篇/)
　　　蔦(甫田什頍弁篇/)　　女蘿(頍弃篇/)
　　　附(魚藻什角弓篇/)　　棫(大雅文王什緜篇/)
　　　樸(棫樸篇/)　　　　　楛(旱麓篇/)
　　　菑(皇矣篇/)　　　　　翳(皇矣篇/)
　　　栵(皇矣篇/)　　　　　檉(皇矣篇/)
　　　椐(皇矣篇/)　　　　　檿(皇矣篇/)
　　　柘(皇矣篇/)　　　　　梧(生民什卷阿篇/)
　　　本(蕩什蕩篇/)　　　柔木(抑篇/)
　　　苞(商頌長發篇/)　　蘖(長發篇/)
　　釋榖
　　　麥(鄘桑中篇/)　　　黍(王黍離篇/)
　　　稷(黍離篇/)　　　　苗(黍離篇/)
　　　穗(黍離篇/)　　　　麻(丘中有麻篇/)
　　　稼(魏伐檀篇/)　　　穡(伐檀篇/)
　　　禾(伐檀篇/)　　　　稻(唐鴇羽篇/)
　　　梁(鴇羽篇/)　　　　菽(豳七月篇/)
　　　苴(七月篇/)　　　　重穋(七月篇/)
　　　百穀(七月篇/)　　　藿(小雅鴻㕍什白駒篇/)
　　　粟(黄鳥篇/)　　　　種(甫田什大田篇/)
　　　穎(大雅生民什生民篇/)
　　　秬(生民篇/)　　　　秠(生民篇/)
　　　穈(生民篇/)　　　　芑(生民篇/)
　　　糧(公劉篇/)　　　　疏粺(蕩什召旻篇/)
　　　來牟(周頌清廟什思文篇/)
　　　秭(周頌臣工什豐年篇/)
　　　稙穉(魯頌閟宫篇/)
　　釋草
　　　荇菜(周南關雎篇/)　　葛(葛覃篇/)
　　　卷耳(卷耳篇/)　　　　藟(樛木篇/)
　　　芣苢(芣苢篇/)　　　　蔞(漢廣篇/)
　　　蘩(召南采蘩篇/)　　　蕨(草蟲篇/)
　　　薇(草蟲篇/)　　　　　蘋(采蘋篇/)
　　　藻(采蘋篇/)　　　　　茅(野有死麕篇/)
　　　葭(騶虞篇/)　　　　　蓬(騶虞篇/)
　　　棘(邶凱風篇/)　　　　匏(匏有苦葉篇/)
　　　葑(谷風篇/)　　　　　菲(谷風篇/)
　　　荼(谷風篇/)　(苦菜也/)　薺(谷風篇/)
　　　苓(簡兮篇/)　　　　　荑(静女篇/)
　　　茨(鄘牆有茨篇/)　　　唐(桑中篇/)
　　　蝱(載馳篇/)
　　　綠(衛淇奥篇/)　(小雅采緑即此/)
　　　竹(淇奥篇/)　(篇蓄/)　(竹/)　(緑竹/)
　　　瓠犀(碩人篇/)　　　　菼(碩人篇/)
　　　芄蘭(芄蘭篇/)　　　　支(芄蘭篇/)
　　　葦(河廣篇/)　(詳見召南葭/)
　　　諼(伯兮篇/)　　　　　草(伯兮篇/)
　　　蒲(王揚之水篇/)　　　蓷(中谷有蓷篇/)
　　　蕭(采葛篇/)　　　　　艾(采葛篇/)
　　　英(鄭有女同車篇/)　　荷華(山有扶蘇篇/)
　　　龍(山有扶蘇篇/)　　　茹藘(東門之墠篇/)
　　　荼(出其東門篇/茅華也)　　　蕳(溱洧篇/)
　　　勺藥(溱洧篇/)　　　　莠(齊甫田篇/)
　　　莫(魏汾沮洳篇/)　　　藚(汾沮洳篇/)
　　　芻(唐綢繆篇/)　　　　蘝(葛生篇/)
　　　蒹(秦蒹葭篇/)　(詳見衛風菼/)
　　　荍(陳東門之枌篇/)　　紵(東門之池篇/)
　　　菅(東門之池篇/)　　　棘(墓門篇/)　(詳見邶/)
　　　苕(防有鵲巢篇/苕饒)　　　鷊(防有鵲巢篇/)
　　　菡蓞(澤陂篇/)　　　　萇楚(檜隰有萇楚篇/)
　　　稂(曹下泉篇/)　　　　蓍(下泉篇/)
　　　萑(豳七月篇/)　　　　葽(七月篇/)
　　　葵(七月篇/)　　　　　𤓰(七月篇/)
　　　壺(七月篇/)　　　　　韭(七月篇/)
　　　荼(鴟鴞篇/)　(萑苕/)　　果臝之實(東山篇/)
　　　苹(小雅鹿鳴什鹿鳴篇/)　(萍/)　(藾蕭/)
　　　蒿(鹿鳴篇/)
　　　芩(鹿鳴篇/)　　　　　卉(出車篇/)
　　　臺(南有嘉魚什南山有臺篇/)
　　　萊(南山有臺篇/)　　　莪(菁莪篇/)
　　　芑(采芑篇/)　　　　　蓫(鴻雁什我行其野篇/)
　　　葍(我行其野篇/)　　　莞(斯干篇/)
　　　蔚(谷風什蓼莪篇/)　　芹(魚藻什采菽篇/)
　　　藍(采緑篇/)　　　　　白華(白華篇/)
　　　苕(漸漸之石篇/)　(陵苕/)
　　　瓞(大雅文王什緜篇/)　堇(緜篇/)　(堇菜/)　(烏頭/)
　　　藥(生民什板篇/)　　　蔌(蕩什韓奕篇/)
　　　筍(韓奕篇/)　　　　　苴(召旻篇/)
　　　蓼(周頌閔予小子什小毖篇/)
　　　荼(良耜篇/)　(委葉/)　　茒(魯頌泮水篇/)
　　釋雜物
　　　羽(周南螽斯篇/)　　　尾(汝墳篇/)
　　　燬(汝墳篇/)　　　　　角(麟趾篇/)
　　　皮革(召南羔羊篇/)　　緡(何彼穠矣篇/)
　　　脂(邶泉水篇/)　　　　膏(衛伯兮篇/)
　　　沐(伯兮篇/)　　　　　火(鄭大叔于田篇/)
　　　環(齊盧令篇/)　　　　鋂(盧令篇/)
　　　鞹(載驅篇/)　　　　　翼(唐鴇羽篇/)
　　　行(鴇羽篇/)　(翮也/)　　緄(秦小戎篇/)
　　　甓(陳防有鵲巢篇/)　　咮(曹候人篇/)
　　　綯(豳七月篇/)　　　　胡(狼跋篇/)
　　　簡(小雅鹿鳴什出車篇/)
　　　庭燎(鴻雁什庭燎篇/)　錯(鶴鳴篇/)
　　　爪(祈父篇/)　　　　　革(斯干篇/)
　　　瓦(斯干篇/)　　　　　燎(節南山什正月篇/)
　　　墐(小弁篇/)　　　　　砥(谷風什大東篇/)
　　　紼(魚藻什采菽篇/)　　蹢(漸漸之石篇/)
　　　契(大雅文王什緜篇/)　鍜(生民什公劉篇/)
　　　昄(卷阿篇/)　　　　　楅衡(魯頌閟宫篇/)
　
　
　
　
　六家詩名物疏提要下
欽定四庫全書
　六家詩名物疏巻一　　　明　馮復京　撰
　　國風周南一
　　　周
釋名云周地在岐山之南其山四周也○鄭譜云周召
者禹貢雍州岐山之陽地名今屬右扶風美陽縣地形
險阻而原田肥美○博物志云周自后稷至于文武皆
都闗中號為宗周○史記正義大王居周原因號曰周
○郡國志美陽有周城○一統志陜西鳯翔府岐山縣
在府城東五十里古岐周地周原在岐山縣東北四十
里詩曰周原膴膴即此○鄭譜云文王受命作邑於豐
乃分岐邦周召之地為周公旦召公奭之采地孔氏云
文王既遷于豐岐邦地空故分賜二公○括地志周公
故城在岐山縣北九里
　　　南
序云闗雎麟趾之化王者之風故繋之周公南言化自
北而南也鵲巢騶虞之徳諸侯之風也故繫之召公○
韓詩説云二南地在南郡南陽之間○書西伯戡黎注
云文王為雍州之伯南兼梁荆○史記云太史公留滯
周南張晏注洛陽而謂周南者自陜以東皆周南之地
　朱傳云南方之國即今興元府京西湖北等路諸州
　按南郡今湖廣襄陽荆州二府地南陽府今屬河南
　布政司宋興元府今陜西漢中府京西湖北等路今
　湖廣地即江漢汝墳之域也又一說以南為樂音不
　主自北而南之說程氏曰鼓鐘之詩曰以雅以南季
　札觀樂有舞南籥者二南之籥也文王世子有胥鼓
　南則南之為樂信矣又路史曰初禹娶塗山之女作
　歌曰候人兮猗實始為南音周世有賢内助故詩人
　以后妃夫人之徳為二南之首蓋取效於塗山
　　關雎篇
　　　雎鳩
爾雅云雎鳩王瞗郭注雕類今江東呼之為鶚好在江
渚山邊食魚○禽經云王瞗瞗鳩魚鷹也亦曰白鷖亦
名白鷢○毛氏曰鳥摯而有别箋云摰之言至也謂王
雎之鳥雌雄情意至然而有别○韓詩說云詩人言雎
鳩貞潔慎匹以聲相求隱蔽乎無人之處○陸璣疏云
瞗鳩大小如鴟深目目上骨露幽州人謂之鷲而揚雄
許愼皆曰白鷢似鷹尾上白○風土記云說詩義者或
說瞗鳩為白鷢白鷢鸇屬於義無取蓋蒼鷃大如白鷢
而色蒼其鳴戞和順又游于水而息于洲常隻不雙○
徐鉉草木蟲魚圗云瞗鳩常在河洲之上為儔偶更不
移處○陸農師云鶚性好峙所謂鶚立義取諸此俗云
瞗鳩交則雙翔别則立而異處是謂摰而有别傳云鷙
鳥不䨇是也○朱傳云水鳥狀類鳬鷖今江淮間有之
生有定偶而不相亂偶常並游而不相狎朱子語錄云
常見淮人說淮上有之狀如鳩差小而長常是雌雄兩
兩相隨不相失然亦不曾相近湏隔丈來地所謂摯而
有别也○嚴粲云左傳郯子五鳩備見詩經瞗鳩氏司
馬此詩是也祝鳩氏司徒鵓鳩也四牡嘉魚之鵻是也
鳴鳩氏司空布穀也曹風之鳲鳩是也爽鳩氏司冦大
明之鷹是也鶻鳩氏司事鸒鳩也非班鳩小宛之鳴鳩
與氓食桑葚之鳩是也○杜預左傳注云瞗鳩摯而有
别故為司馬主法則○列女傳曲沃□曰妾聞男女之
别國之大節故以瞗鳩起興夫瞗鳩之鳥猶未嘗見乗
居而匹處也○隂陽自然變化論云瞗鳩不再匹○淮
南子云闗雎興于鳥君子美之為其雌雄之不乖居也
　按釋雎鳩者郭云雕類許云似鷹陸云如鴟俱以為
　鷙鳥盖鳥之鷙者不淫亦足以方淑女之徳矣惟朱
　子以類鳬鷖者釋之昔歐陽子固嘗疑猛鷙之物不
　可以比后妃之淑善仲晦詢之淮人而為是說未為
　無據但恐江淮所有當年未入詩人之目耳又按通
　志曰王瞗鳬類多在水邊尾有一㸃白故揚雄云白鷹
　舊說雕類誤矣然白鷢復似鷹而非鳬也爾雅云瞗
　鳩王雎揚白鷢各自一種風土記疑為蒼鷃近代馮
　元敏云王雎狀似鴛鴦與瞗鳩二物亦未定其然否
　也錢氏詩詁以為杜鵑尤妄
　　　河(北方流水之通名/)
朱傳云河北方流水之通名○荘子音義北人名水皆
曰河○李吉甫云河北得水便名為河塞北得水便名
為海
　按河即四瀆之河也太姒生于洽陽正在河西臨河
　之境故詩起興於河洲之鳥盖本其所生而言也况
　雍州東據大河以周人詠周水頗極親切而必以流
　水通名釋之何邪
　　　洲
爾雅曰水中可居曰洲李廵注四方皆有水中央獨可
居○韓詩章句曰河之洲蔽隱無人之處○說文云堯
遭洪水民居水中髙土故曰九州詩曰在河之州作洲
非○方言洲三輔謂之淤○釋名云洲聚也人及鳥物
所聚息之處
　　　女
爾雅疏廣雅云女如也白虎通曰言如人也徐鍇曰女
子從父之教從夫之命故曰如○禮記曰女子十年不
出姆教婉娩聼從執麻枲治絲繭織絍組紃學女事以
共衣服觀於祭祀納酒漿籩豆菹醢禮相助奠
　　　荇菜
爾雅云莕接余其葉苻○毛傳云后妃供荇菜以事宗
廟○陸疏云接余白莖葉紫赤色正員徑寸餘浮在水
上根在水底與水深淺等大如釵股上青下白䰞其白
莖以苦酒浸之肥美可按酒○本草云鳬葵味甘冷即
莕菜别本注云生水中菜似蓴莖澁根極長江南人多
食云是猪蓴誤也按猪蓴絲蓴與鳬葵各一種○羅願
云荇菜今陂澤多有葉卷漸開雖圎而稍羡不若蓴之
極圎也皆隨水髙低平浮水上花則出水黄色六出今
宛陵陂湖中彌覆頃畆日出照之如金俗名金蓮子狀
既似蓴又猪好食或因是亦得猪蓴之名顧但非蓴菜
耳○嚴粲云參差訓不齊今池州人稱荇為莕公鬚盖
細荇亂生有若鬚然詩人之辭不苟矣○顔氏家訓云
河北人不識荇博士皆以參差者是莧菜可笑之甚
　　　琴
琴書曰昔者至人伏羲王天下削桐為琴○說文云琴
禁也神農所作○爾雅云大琴謂之離郭璞曰或曰琴
大者二十七弦未詳長短○樂書云琴長八尺一寸正
度也弦大者為宮而居中央君也商張右旁其餘大小
相次不失其次序則君臣之位正矣○廣雅云伏羲氏
琴長七尺二寸神農氏琴長三尺六寸六分上有五弦
曰宮商角徴羽文王增二弦曰少宮少商○琴操云伏
羲作琴長三尺六寸六分象三百六十日也廣六寸象
六合也又上曰池言其平下曰濵言其服前廣後狹象
尊卑上圓下方法天地○風俗通云雅琴者樂之統也
君子所常御不離於身非若鐘鼓陳於宗廟列於簴懸
也以為大小得中而聲音和大聲不諠譁而流漫小聲
不湮滅而不聞適足以和人意氣感發善心也故琴之
為言禁雅之為言正也言君子守正以自禁也今琴長
四尺五寸法四時五行七弦者法七星也○山海經曰
帝俊生晏龍是為琴瑟○揚雄琴清英曰昔者神農造
琴以定神齊淫僻去邪欲反其天真者也舜彈五弦之
琴而天下治堯加二弦以合君臣之恩也○書曰琴瑟
以詠○周官曰雲和之琴瑟于圜丘奏之空桑之琴瑟
于方丘奏之龍門之琴瑟于宗廟奏之小師掌教弦歌
瞽矇掌鼓琴瑟○明堂位云大琴大瑟中琴小瑟四代
之樂器也樂記曰絲聲哀哀以立㢘㢘以立志君子聼
琴瑟之聲則思志義之臣○國語云瓦絲尚宮○史記
騶忌子曰大弦濁以春温者君也小弦㢘折以清者相
也攫之深醳之愉者政令也鈞諧以鳴大小相益回邪
而不相害者四時也○陳𤾉樂書云絲飾物以成聲其
卦則離其方則南其時則夏其音尚宮其律㽔賔其風
景其音哀夏至之氣也
　按明堂位有大琴中琴之文然則長八尺一寸者大
　琴之度也長三尺六寸六分者中琴之度也制之長
　短雖不同不過五弦七弦而已郭氏云大琴二十七
　弦未知何據陳暘又云聲不過五小琴五弦中琴倍
　之十弦大琴四倍之二十弦深闢七弦之琴以為存
　之有害古制其稱十弦二十弦于古罕用而七弦則
　古今相傳未可廢也古又有雅琴雅瑟頌琴頌瑟之
　名豈以其聲之合雅頌邪
　　　瑟
爾雅云大瑟謂之灑徒鼓瑟謂之步○三禮圗云雅瑟
長八尺一寸廣一尺八寸二十三弦其常用者十九弦
其餘四弦謂之蕃蕃贏也頌瑟長七尺二寸廣尺八寸
二十五弦盡用也○世本云庖羲氏作瑟瑟潔也使人
精潔於心淳一於行也五十弦○黄帝書云泰帝使素
女鼓瑟而悲帝禁不止故破五十弦為二十五弦○吕
氏春秋云古朱襄氏之治天下也多風陽氣畜積萬物
散解故士逹作為五弦之瑟以來隂氣以定羣生又云
瞽瞍拌五弦之瑟作十五弦之瑟命之曰大章舜立仰
延乃拌瞽瞍之所為瑟益之八弦為二十三弦○白虎
通云瑟者嗇也閑也所以懲忩窒欲正人之徳也有君
父之節臣子之法○鄉飲酒禮二人皆左何瑟後首挎
越燕禮小臣左何瑟面鼓執越○樂記曰清廟之瑟朱
弦而疏越○書大傳曰大琴練弦逹越大瑟朱弦達越
○熊氏云瑟兩頭有孔其在底下者名越若用之祭祀
則練其弦疏其越○蔡邕云瑟前其柱則清却其柱則
濁○樂書云五十弦大瑟也二十五弦中瑟即頌瑟也
五弦十五弦小瑟也
　　　鐘
爾雅云大鐘謂之鏞其中謂之剽小者謂之棧○釋名
云鐘空也内空受氣多故聲大○説文云鐘秋分之音
物鐘成也○白虎通云鐘之為言動也隂氣用事萬物
動成○世本云埀作鐘○山海經曰炎帝之孫伯陵生
鼓延是始為鐘○吕氏春秋云黄帝命伶倫與營援鑄
十二鐘以和五音○禮記云鐘聲鏗鏗以立號號以立
横横以立武君子聴鐘聲則思武臣又云埀之和鐘○
周禮云磬師掌擊編鐘鐘師掌金奏鏄師掌金奏之鼓
桃氏為刅六分其金而錫居一謂之鐘鼎之齊鳬氏為
鐘兩欒謂之銑(鐘口/两角)銑間謂之于(脣上/袪)于上謂之鼓鼓
上謂之鉦鉦上謂之舞舞上謂之甬甬上謂之衡(甬衡/鐘柄)
鐘鐶謂之旋旋蟲謂之幹鐘帶謂之篆篆間謂之枚枚
謂之景于上之攠謂之隧鐘已厚則石已薄則播(聲/散)侈
則柞(聲大/外)弇則鬰長甬則震是故大鐘十分其鼔間以
其一為之厚小鐘十分其鉦間以其一為之厚鐘大而
短則聲疾而短聞鐘小而長則聲舒而逺聞○左傳伶
州鳩云鐘音之器也小者不窕大者不槬則和于物○
國語單穆公云先王之制鐘也大不出鈞重不過石律
度量衡于是乎生小大器用于是乎出○五經要義云
周禮鐘磬皆編懸之二八十六而在一簴謂之堵鐘聲
各一堵謂之肆○三禮圖云特懸者謂之鏄○韓詩外
傳云古者天子左右五鐘將出則撞黄鐘之鐘而鐘皆
應之○樂汁圖徴云君子鑠金為鐘四時九乳是以撞
鐘以知君鐘調則君道得宋均注云九乳法九州也○
岑文本鐘銘云夫金之為徳冠五材以稱珤鐘之為器
諧八音而表節成物兼于軍國致用適于洪纎故習戎
者用之以警衆司厯者俟之以考辰○樂書云金生於
土而别於土其卦則兊其方則西其時則秋其風閶闔
其聲尚羽其音則鏗立秋之氣也
　按鐘有編鐘鄭氏云十六枚同在一簴段安節云每
　架十二按周禮此磬師教眡瞭擊之者也有不編者
　鐘師自擊之十二辰零鐘若書傳云左右五鐘也在
　東曰笙鐘在西曰頌鐘荀卿云懸一鐘而尚拊此堂
　上之鐘盖亦不編又有縵樂燕樂之鐘此鐘鼓樂之
　其燕樂與
　　　鼓
風俗通云鼓不知誰所作鼓者郭也春分之音萬物郭
皮甲而出故謂之鼓○白虎通云鼓震音煩氣其本乃
在萬物之始○吕氏春秋曰倕作鼙鼓鞀○五經要義
曰鼓所以檢樂為羣音之長○周禮云鼓人掌教六鼓
四金之音聲以節聲樂以和軍旅以正田役教為鼓而
辨其聲用以雷鼓鼓神祀以靈鼓鼓社祭以路鼓鼓鬼
享以鼖鼓鼓軍事以鼛鼓鼓役事以晉鼓鼓金奏以金
錞和鼓以金鐲節鼓以金鐃止鼓以金鐸通鼓大司樂
王大食三宥令奏鍾鼓樂師凢國之小事饗食諸矦令
奏鐘鼓眡瞭賔射奏鍾鼓小師掌教鼓又云韗人為臯
陶(為鼓/木名)凢冐鼔必以啓蟄之日良鼓瑕如積環鼓大而
短則其聲疾而短聞鼓小而長則其聲舒而逺聞○禮
記曰㑹守拊鼓又云鼓鼙之聲讙讙以立動動以進衆
君子聼鼓鼙之聲則思將帥之臣○易通卦驗云冬至
鼓用馬革圎徑八尺一寸夏至鼓用牛皮圓徑五尺七
寸○唐樂志云鼔者冬至之音○荀卿云鼓象地○樂
書云革去故以為器而羣音首焉其卦則坎其方則北
其時則冬其風廣莫其律黄鍾其聲一其音讙冬至之
氣也
　　葛覃篇
　　　葛
毛傳云葛所以為絺綌女功之事煩辱者○羅氏云葛
生山澤間其蔓延盛者牽其首以至根可二十歩禹貢
卉服注云草服葛越葛花藤皆可醒酒又雞齊一名鹿
藿一名黄斤其生延蔓生食甜脆亦可蒸食有粉今之
食葛非為絺綌者也○周官云掌葛掌以時徴絺綌之
材于山農凢葛征徴草貢之材于澤農○周書云葛小
人得其葉以為羹君子得其材以為絺綌以為君子朝
廷夏服
　　　谷
爾雅云水注川曰谿注谿曰谷○說文云泉通川曰谷
○老子云谷得一以盈谷無以盈將恐竭
　　　黄鳥
爾雅云皇黄鳥郭注俗呼黄離留亦名搏黍又云倉庚
商庚又云鵹黄楚雀又云倉庚黧黄也注其色黧黒而
黄因以名云○陸䟽云黄鳥黄鸝留也或謂之黄栗留
幽州人謂之黄鸎一名倉庚一名商庚一名黧黄一名
楚雀齊人謂之搏黍當葚􁋑時來在桑間應節趨時之
鳥也或謂之黄袌○禮記曰仲春之月倉庚鳴○陸氏
曰倉庚鳴于仲春其羽之鮮明在夏鳴則𧖟生故詩曰
有鳴倉庚爰求柔桑○羅氏曰此鳥之性好雙飛故鸝
字從麗又曰鸝必匹飛鵙必單棲而東山之末章以比
之子于歸者也又詩鳥鳴嚶嚶按禽經稱鸎鳴嚶嚶殆
詩所謂鳥也今荆州每冬月于田中得土堅圓如卵者
破之則鸎在其中無復毛羽盖以土自裹伏候春始破
土而出出谷遷喬之事恐似此矣○禽經云燕以狂䀪
鸎以喜囀○格物總論云鸎黑尾嘴尖紅脚青遍身甘
草黄色羽及尾有黒毛相間三四月鳴聲音圎滑
　　　灌木
爾雅云木族生為灌孫炎注族叢也○說文云木冒也
冒地而生東方之行○易云巽為木坎其于木也為堅
多心艮其于木也為堅多節離其于木也為科上槁(科/空)
(也/)○尚書云兖州厥木維條揚州厥木維喬又云木曰
曲直曲直作酸○春秋元命包云木者陽精生于隂故
水者木之母也木之為言觸氣動躍也其字八推十為
木八者隂合十者陽數○禮斗威儀云君乘木而王者
其政升平則草木豐盛○淮南子云喬如生榦木幹木
生庶木
　　　絺綌
小爾雅云葛之精者曰絺粗者曰綌○月令孟夏天子
始絺○曲禮云為天子削𤓰巾以絺諸矦巾以綌郊特
牲云葛帶榛杖喪殺也玉藻云浴用二巾上絺下綌又
云振絺綌不入公門○王子淵云服絺綌之凉者不苦
盛夏之鬰燠有其具者易其備也○禮書云燕禮公尊
幂用綌若錫大射幂用錫若絺士虞幂用絺士昬鄉飲
酒特牲幂皆用綌蓋君尊幂冬夏異臣卑幂冬夏同
　　　師氏
毛傳云師女師也古者女師教以婦徳婦言婦容婦功
祖廟未毁教于公宫三月祖廟旣毁敎于宗室○昏禮
云姆纚笄綃衣在其右注曰姆婦人五十無子出而不
復嫁能以婦道教人者若今時乳母矣○公羊傳伯姫
曰婦人夜出不見傅母不下堂何休曰選老大夫為傅
老大夫妻為姆孔氏云禮重男女之别大夫不宜教女
子大夫之妻當從夫氏不當隨女而適人事無所出其
言非也○内則云異為孺子室于宫中擇于諸母與可
者必求其寛裕慈惠温良恭敬慎而寡言者使為子師
其次為慈母其次為保母皆居于室○白虎通云禮昏
經曰教于公宫三月婦人學一時足以成矣與君無親
者各教于宗廟婦之室國君取大夫之妾士之妻老無
子者而明于婦道又禄之使教宗室五屬之女大夫士
皆有宗族自于宗子之室學事人也
　　　私
傳云私燕服也疏云六服之外唯有纚笄綃衣○士昏
禮注云纚縚髪笄今時簪也纚亦廣充幅長六尺宵讀
為綃綺屬也𤣥衣以綃為領因以為名
　按左傳𠂻其衵服注近身衣也此私殆是衵與
　　　衣
白虎通曰衣者隱也裳者鄣也所以隱形自鄣蔽也○
釋器云衣裗謂之䘽黼領謂之襮緣謂之純□謂之褮
衣眥謂之襟衱謂之裾衿謂之袸衣蔽前謂之襜○世
本曰胡曹作衣○易曰黄帝堯舜垂衣裳而天下治蓋
取諸乾坤○釋名云凢服上曰衣衣依也人所依以庇
寒暑也○箋云衣謂褘衣以下至褖衣○周禮内
司服掌王后之六服褘衣揄狄闕狄鞠衣展衣褖衣
素紗鄭注云褘衣從王祭先王揄狄祭先公闕狄祭
羣小祀鞠衣以告桑展衣以禮見王見賔客褖衣以
御于王
　　　歸寧
春秋左傳曰杞伯姬來歸寧也○釋例云歸寧者女子
旣嫁有時而歸問父母之寧否父母没則使卿歸問兄
弟
　　　父
白虎通曰父矩也以度教子也○釋名云父甫也始生
已也
　　　母
廣雅云母牧也育養子也○釋名云母冒也含生已也
　
　
　
　
　
　六家詩名物疏卷一
欽定四庫全書
　六家詩名物疏卷二　　　明　馮復京　撰
　　國風周南二
　　卷耳篇
　　　卷耳
爾雅云卷耳苓耳郭璞云廣雅枲耳亦云胡枲江東呼
常枲或曰苓耳形如鼠耳叢生似盤○陸疏云葉青白
色似胡荽白葉細莖蔓生可煮為茹滑而少味四月中
生子如婦人耳中璫今或謂之耳璫幽州人謂之爵耳
○羅願云幽冀謂之襢菜其實如䑕耳而蒼色上多刺
好著人衣一名葹離騷以喻小人所謂薋菉葹以盈室
是也一名羊負來博物志云洛中有人入蜀胡枲著羊
毛蜀人種之據此物既稱胡枲必是胡物但國風爾雅
所載則其來已久○本草經曰枲耳實味苦甘温葉味
苦辛久服益氣耳目聰明强志輕身陶隱居曰此是常
思菜傖人昔食之以葉覆麥作黄衣者方用亦甚稀
　按古釋卷耳者皆以為即蒼耳惟鄭夾漈云詩云采
　采卷耳以其可茹也即今卷菜如連錢者是若蒼耳
　但堪入藥不可食予謂陶隱居既云傖人所食何謂
　但堪入藥乎其以卷菜為卷耳又未知何據也
　　　筐
方言曰􁋒淇衛之間謂之牛筐○儀禮公食大夫簋實
實于筐聘禮夫人使大夫餼賔上介米八筐衆介米六
筐○禮記云具曲植籧筐又曰熬君八筐大夫六筐士
四筐○說文方曰筐圜曰􁋒○韓詩曰頃筐欹箱也○
三禮圖云大筐以竹受五斛大夫以盛米致饋于聘賔
小筐以竹受五升以盛米○禮書云有頃筐有懿筐有
小筐有大筐頃筐其淺者也懿筐其深者也大筐實五
斛小筐實績熬簋實而已筐者正也其深淺大小雖殊
而制皆方
　　　周行
吕氏曰周行大道也東萊云毛氏以為周之列位自左
氏以來其傳舊矣然以經解經則不若吕氏之說也○
爾雅云路旅途也路場猷行道也○周禮遂人凢治野
遂上有徑溝上有畛洫上有涂澮上有道川上有路注
云徑容牛馬畛容大車涂容乗車一軌道容二軌路容
三軌又云遺人掌道路之委積量人書天下之涂數司
險掌九州之圖以周知其山林川澤之阻而達其道路
設國之五溝五涂候人各掌其方之道治合方氏掌達
天下之道路野廬氏掌達國之道路至于四畿比國郊
及野之道路匠人云王城經涂九軌環涂七軌野涂五
軌環涂以為諸矦經涂野涂以為都經涂○禮記曰道
路男子由右婦人由左車從中央又云季春開通道路
母有鄣塞○左傳云司空以時平易道路○羅長源云
據遂人職自徑至路凢五涂莫枝于逵莫大于路涂一
曰旅亦謂之行所謂旅樹㣲行者
　　　崔嵬
爾雅云石戴土謂之崔嵬○傳云土山之戴石者○谷
風傳云山巔也
　按傳與爾雅之說正相反下文釋砠其失亦同
　　　馬
說文云馬怒也武也馬一嵗曰馵二歳曰駒三歳曰駣
八歳曰􁋓髙六尺曰驕七尺曰騋八尺曰龍○易曰牝
馬地類行地無疆又云乾為良馬○周禮校人掌王馬
之政辨六馬之屬種馬戎馬齊馬道馬田馬駑馬天子
十有二閑六種邦國六閑四種家四閑二種凢大祭祀
會同毛馬而頒之凢軍事物馬而頒之其屬有趣馬巫
馬牧師廋人圉師圉人之官○爾雅云絶有力駥膝上
皆白惟馵四骹皆白驓四蹢皆白首前足皆白騱後足
皆白翑前右足白啓左白踦後右足白驤左白馵駵馬
白腹騵驪馬白跨驈白州驠尾本白騴尾白駺馰䫙白
顚白達素縣面䫙皆白惟駹駵白駁黄白騜駵馬黄脊
騝驪馬黄脊騽青驪駽青驪驎驒青驪繁鬛騥驪白襍
毛駂黄白雜毛駓隂白襍毛駰蒼白襍毛騅彤白襍毛
騢白馬黑鬛駱白馬黑脣駩黑喙騧一目白瞷二目白
魚又云宗廟齊毫戎事齊力田獵齊足○左傳云凢馬
日中而出日中而入又云兾之北土馬之所生○春秋
說題辭云地精為馬十二月而生應隂紀陽以合功故
人駕馬任重致逺利天下月度疾故馬善走○春秋考
異郵云隂合于八八合陽九八九七十二二為地地主
月月精為馬月數十二故馬十二月而生人乗馬以理
天下王者駕馬故其字以王為馬頭○相馬經云馬頭
欲得方目欲得朋脊欲強腹欲張四下欲長眼欲髙鼻
孔欲大口中欲得赤膝骨圓而長耳欲得相近而前竪
小而厚凢相馬之法先除三羸五駑乃相其餘又云馬
生下墮地無毛行千里舉一脚行五百里蘭筋竪者千
里馬膝如圑麴千里三軍莫逐但知所發不知所宿也
一筋從𤣥中出謂之蘭筋𤣥中者目上䧟如井字○埤
雅曰舊説相馬望之大就之小筋馬也望之小就之大
肉馬也前視見目㫄視見肉後視見足駿馬也毛束皮
皮束筋筋束肉肉束骨五者兼備天下之馬也○荘子
徐無鬼曰吾相馬直者中繩曲者中鉤方者中矩圓者
中䂓是國馬也而未若天下馬也天下馬有成材若卹
若失若喪其一若是者超軼絶塵不知其所又云馬陸
居則食草飲水喜則交頸相靡怒則分背相踶○馬援
上銅馬式表云行天莫如龍行地莫如馬馬者兵甲之
本國之大用安寧則以别尊卑之序有變則以濟逺近
之難
　　　金
爾雅云黄金謂之璗其美者謂之鏐白金謂之銀其美
者謂之鐐鉼金謂之鈑錫謂之鈏純澤謂之銑○説文
云金五色金也黄為之長久薶不生衣百鍊不輕從革
不違西方之行生于土從土左右注象金在土中形銅
赤金也銀白金也鈆青金也鐡黒金也錫銀鈆之間也
○釋名云金禁也氣剛毅能禁制物也○易說卦曰乾
為金○尚書云揚州厥貢惟金三品注金銀銅也鄭𤣥
云銅三色也又云荆州厥貢惟金三品又云五行四曰
金金曰從革從革作辛○周禮玉府職王之金玉玩好
職金掌凢金錫之戒令○考工記云攻金之工築氏執
下齊冶氏執上齊鳬氏為聲㮚氏為量段氏鑄器桃氏
為刃金有六齊○淮南子云黄埃五百歳生黄澒黄澒
五百嵗生黄金黄金千歳生黄龍注中央數五故五百
歳一化澒黄金水銀也○孝經援神契曰石潤苞玉丹
精生金○叅同契云黄土金之父流珠水之母○地鏡
圖云黄金之氣赤黄千萬斤以上光大若鏡盤金氣發
本上赤下青銀氣夜正白撥之隨手散復合山有葱下
有銀光隠隠正白山有磁石下有銅若金○管子云山
上有丹砂者下有黄金上有磁石者下有銅金上有綠
石者下有鈆錫上有赭下有鐡○左傳云夏方有徳貢
金九牧
　　　罍
爾雅云彛卣罍器也小罍謂之坎注罍形似壺大者受
一斛疏云罍者尊之大者也○說文曰樽酒器也罍龜
目酒樽也木刻為雲象其施不窮○周禮司尊彛獻象
著壺大山六尊皆有罍諸臣之所酢也○禮記云山罍
夏后氏之尊也又云廟堂之上罍尊在阼犧尊在西○
禮圖云六彛為上受三斗六尊為中受五斗六罍為下
受一斛○韓詩說云金罍大夫器也天子以玉飾諸矦
大夫皆以黄金飾士以梓○毛詩説云人君以黄金飾
尊大一碩金飾龜目蓋刻為雲雷之象○詩正義云韓
詩說天子以玉經無明文謂之罍者取象雲雷博施如
人君下及諸臣又司尊彛注罍亦刻而畫之為山雲之
形言刻畫則用木矣故禮圖依制度云刻木為之韓詩
說士以梓士無飾言其木體則以上同用梓而加飾耳
毛說言大一碩禮圖亦云大一斛則大小之制尊卑同
也
　按王仲任云畫工圖雷纍纍如連鼓又圖一人若力
　士謂之雷公左手引連鼔右手推推如擊之狀予閲
　五經圖其圖罍正如此嘗謂此異狀莫覿古人不應
　鄙俚乃爾後見博古圖始知所謂雷者蓋鏤為迴文
　以其似䨓字而名也䨓古雷字論衡又引禮曰刻尊
　為雷形一出一入一屈一伸為相較軫云出入屈伸
　正似今之廻文與博古圖合豎儒目不見古器誤人
　多矣又按罍之别有五山罍金罍大罍小罍水罍也
　周禮鬯人祭祀社壝用大罍則盛鬯者也儀禮燕大
　射罍水在洗東則盛水者也然則罍之為用豈一途
　哉
　　　岡
爾雅云山脊岡孫炎注長山之脊也○釋名云岡亢也
在上之言也
　　　兕
爾雅云兕似牛犀似豕○郭璞云一角青色重千斤○
說文云兕如野牛青毛其皮堅厚可制鎧○交州記云
兕出九徳有角角長三尺餘形如馬鞭柄○陳藏器云
犀之雌者是兕而形不同○山海經云禱過山多兕圖
贊云兕惟壯獸似牛青黒力無不傾自焚以革皮充武
備角助文徳○周禮函人為甲兕甲六屬夀二百年○
羅氏云兕即犀之牸者枯犀之角能辟邪惡寕心神散
風熱故良于藥餌牸犀之角文理分明俗所謂班犀故
美于服飾爾雅云兕似牛犀似豕郭氏稱犀似水牛而
豕首然則犀亦似牛與兕同但首如豕耳兕青而犀黒
兕一角而犀二角以此為異郭氏又云犀亦有一角者
但古多言兕今多言犀北人多言兕南人多言犀耳射
以得兕為雋故周詩美宣王殪此大兕也
　　　觥
韓詩説云觥受五升所以罰不敬觥廓也所以著明之
貌君子有過廓然著明非所以餉不得名觴○三禮圖
云觥受七升以兕角為之○詩疏云觥是觚觶角散之
外别有此器以兕角為之先師説云刻木為之形似兕
角蓋無兕者用木知必以罰者地官閭胥掌比觥撻罰
之事注云觥撻失禮之罰也觥用酒其爵以兕角為之
春官小胥職亦云觥其不敬者故桑扈絲衣皆云兕觥
其觩明為罰而不犯矣○左傳疏異義韓詩說觵五升
毛傳說觵大七升許愼云一飲七升為過多當謂五升
是也○陸農師云老子曰兕無所投其角兕善抵觸故
先王之制罰爵以兕角為之酒陽物也而善發人之剛
其過則在抵觸故先玉制此以為酒戒
　按古人釋兕觥皆以為罰爵詩中此篇及七月桑扈
　絲衣凢四見毛鄭之義各自有說無不謂用以示罰
　諸經訓詁亦同自朱傳不載始以為汎常酒器矣是
　不攷古之過也又按觥之為用饗燕鄉飲賔尸皆有
　之七月言朋酒斯饗稱彼兕觥左傳衛矦饗苦成叔
　寗惠子歌兕觥其觩知饗有觥也鄭人燕趙孟穆叔
　子皮舉兕爵知燕有觥也閭胥掌比觥是鄉飲有觥
　也絲衣言兕觥是賔尸有觥也蓋燕禮鄉飲酒大夫
　之饗皆有旅酬無算爵恐有吴敖失禮者故設以罰
　之
　　　砠
爾雅云土戴石為砠○傳云石山戴土曰砠○釋名云
石戴土曰砠砠臚然也
　　　僕
曲禮云君車將駕則僕執䇿立于馬前已駕僕展軨效
駕奮衣由右上取貳綏跪乗執䇿分轡驅之五步而立
君出就車則僕幷轡授綏凢僕人之禮必授人綏若僕
者降等則受不然則否若僕者降等則撫僕之手不然
則自下拘之疏云僕即御車者也古者僕用好人為之
故孔子曰吾執御矣又云子適衞冉有僕及周禮諸僕
皆用大夫士也少儀云僕於君子君子升下則授綏始
乗則式君子下行然後還立○周禮大僕王出入自左
馭而前驅大馭掌御玉路以祀戎僕掌御戎車齊僕掌
馭金路以賔道僕掌馭象路以朝夕燕出入田僕掌御
田路以田以鄙馭夫掌馭貳車從車使車○禮書曰有
以同等為之僕者有以降等為之僕者有以弟子為師
僕者有以貴為賤僕者禮曰若僕降等則受不然則否
此同等降等者為僕也君命召雖賤人大夫士必自御
之此貴者為賤人僕也論語或稱冉有僕或稱樊遲御
此弟子為師僕也
　　樛木篇
　　　樛木
鄭氏曰南土謂荆揚之域孔氏云禹貢揚州厥木惟喬
荆揚連接故以南為荆揚與南有喬木同○釋木云下
句曰朻○說文云朻髙木也朻即樛字
　按爾雅説文二釋亦相反
　　　藟
爾雅云諸慮山櫐注今江東呼櫐為藤似葛而麄大○
陸疏云一名巨𤓰似燕薁亦延蔓生葉艾白色其子赤
可食酢而不美○本草千嵗纍一名虆蕪陶隠居云樹
如葡萄葉如鬼桃陳藏器云似葛蔓葉小白子赤條中
有白汁圖經云虆生泰山川谷作藤生蔓延木上葉如
葡萄而小四月摘其莖汁白而甘五月開花七月結實
八月採子青黒㣲赤冬惟凋葉此即詩云葛虆者也蘓
恭謂是蘡薁藤深為謬妄○左傳云葛虆猶能庇其本
根
　　螽斯篇
　　　螽斯
爾雅云蜤螽蜙蝑○陸疏云幽州人謂之舂箕即舂黍
蝗類也長而青長角長股肱鳴者也或謂似蝗而小斑
黑其股似瑇瑁又五月中以兩股相切作聲聞數十步
○公羊傳云螽何以書記災也蜮何以書記異也○方
言舂黍謂之􁋔蝑注云江東呼為虴蜢○蔡邕月令章
句云其類乳于土中深埋其卵江東謂之蚱蜢善害田
穉○鄭樵曰蜙蝑一名蜙䗥即一種大青蚱蜢股長而
鳴甚響○爾雅又云螽醜奮彊醜捋疏云螽蝗之類好
奮迅作聲而飛螽斯之類好以脚自摩捋○鄭箋云凢
物有隂陽情慾者無不妬忌惟蜙蝑否耳各得受氣而
生子故能詵詵然衆多○孔氏云此言螽斯七月言斯
螽文雖顚倒其實一也
　按蚱蜢稻田中往往有之察其形頗似陸璣所言但
　釋蟲又有土螽蠰谿説者以為此蟲細小善跳江南
　所謂蚱蜢也則斯螽别是一物矣嚴氏以此螽為蝗
　以七月之斯螽為蚱蜢不主孔疏之說疑不能明也
　小序但言螽斯不妬忌其生子之數亘古未聞朱子
　云一生九十九子蘇氏云一生八十一子陸佃云一
　母百子三家之說未詳典據而各自矛盾安得及其
　生子之際一一數過以訂三説之是非哉又按玉堂
　閒話云螽斯蝗屬或曰魚卵所化每嵗生育或三或
　四每一生其卵盈百自卵及翼凢一月而飛羽翼未
　成跳躍而行蓋亦以為蝗而不定其生子之數也
　　　羽
說文羽鳥長毛也○周禮羽人掌以時徴羽翮之政于
山農凢受羽十羽為審百羽為摶十摶為縛鍾氏染羽
○左傳毛羽不登于器則公不射○爾雅羽本謂之翮
一羽謂之箴十羽謂之縳百羽謂之緷
　　　子
廣雅云子孜也以孝事父常孜孜也○釋名云子孶也
相生蕃孶也
　　　孫
説文云孫從子從系系續也○爾雅云子之子為孫孫
之子為曽孫曾孫之子為𤣥孫𤣥孫之子為來孫來孫
之子為晜孫晜孫之子為仍孫仍孫之子為雲孫○廣
雅云孫順也順于祖
　
　
　
　
　六家詩名物疏卷二
欽定四庫全書
　六家詩名物疏卷三　　　明　馮復京　撰
　　國風周南三
　　桃夭篇
　　　桃
爾雅云楔荆桃旄冬桃榹桃山桃桃李醜核又云桃曰
膽之注荆桃今櫻桃冬桃子冬熟山桃實如桃而小不
解核疏桃李之類子中有核人膽之者桃多毛拭治去
毛令色青滑如膽也○夏小正云正月杝桃華六月煑
桃桃也者杝桃也杝桃也者山桃也煑以為豆實也○
禮記月令云仲春之月桃始華内則云桃李梅杏○春
秋運斗樞曰玉衡星散為桃○管子云五沃之土其果
宜桃○韓外傳春植桃李夏得䕃其下秋得食其實○
韓子仲尼曰果蓏有六而桃為下祭先王不得入廟○
周官饋食之籩其實棗栗桃乾䕩榛實○典術云桃者
五木之精壓伏邪氣服其華令人好色蓋仙木也○淮
南子曰四月其樹桃○埤雅云桃有華之盛者其性早
華又華于仲春故周南以興女之年時俱當諺曰桃三
李四言桃三歳□華果然皮束莖幹頗急四年以上宜
以刀􁋕其皮不然皮急而死故周南復取小桃以興○
江淹山桃頌曰惟園有肴惟山有叢丹蘤擎露紫榮繞
風伊春之秀乃華之宗
　按夏小正煑桃為豆實周官饋食之籩有桃則所謂
　祭先王不得入廟者殆非孔子之言也
　　　華
説文􁅃榮也从艸□亦作華○韻書云今俗華户花切
花呼𤓰切然記桃始華鞠有黄華並無眀音○爾雅云
華荂也華荂榮也木謂之華艸謂之榮不榮而實謂之
秀榮而不實謂之英
　　　歸
公羊傳曰婦人謂嫁曰歸○周禮曰大宗伯以冠婚之
禮親成男女媒氏掌萬民之判令男三十而娶女二十
而嫁中春之月令㑹男女于是時也奔者不禁遂人以
樂昏擾甿○禮記曲禮云三十曰壯有室女子許嫁纓
男女非有行媒不相知名非受幣不交不親故日月以
告君齋戒以告鬼神為酒食以召鄉黨僚友以厚其别
也郊特牲曰信婦德也一與之齊終身不改又云婚禮
不用樂幽隂之義也婚禮不賀人之序也大傳云同姓
雖百世而婚姻不通周道然也哀公問孔子曰天地不
合萬物不生大婚萬世之嗣也○禮書云婚有六禮納
采問名納吉納徵請期親迎納采者擇其族類問名者
詢其誰氏問名然後卜之故納吉納吉則其禮成矣故
納徵納采問名納吉請期以禽贄納徵以圭璋皮帛○
禮記本命曰大古男五十而有室女三十而嫁○家語
魯哀公問孔子曰男子十六精通女子十四而化是則
可以生民矣聞禮三十而有室女二十而有夫豈不晚
哉孔子曰夫禮言其極亦不是過男子二十而冠有為
人父之端女子十五許嫁有適人之道于此以徃則自
婚矣
　按朱傳宗鄭義以桃夭為婚姻之候今俗人多用其
　説不知毛鄭二義合之則兩得離之則兩偏也為毛
　説者以秋冬為期孔子家語云霜降而婦功成嫁娶
　者行焉氷泮而農桑起婚始殺于此又曰冬合男女
　秋班時位孫卿韓嬰皆曰霜降逆女氷泮殺止董仲
　舒曰聖人以男女隂陽其道同類天道向秋冬而隂
　氣結向春夏而隂氣去故霜降而逆女氷泮而止殺
　與隂俱近而陽逺也為鄭説者以二月為期夏小正
　曰二月綏多女士綏安也冠子取婦之時也月令仲
　春祠郊禖蓋𤣥鳥生乳之月以為嫁娶之候天子重
　之而祀焉白虎通曰嫁娶以春何也春天地始通隂
　陽交接之時也凢此諸書皆二家證據未易評定得
　失然鄭本據媒氏之文愚請即以周禮正之媒氏云
　仲春令㑹男女奔者不禁㑹男女之無夫家者蓋時
　至仲春則農業已起婚期過晚故不禁奔者或無夫
　家則汲汲然伺而㑹之若正為婚姻之時而復不禁
　奔則男女必多野合者矣豈禮也哉據荀卿云霜降
　逆女氷泮殺止其意謂九月至二月皆可婚也此近
　得其實矣或曰然則朱傳以此桃夭及女心傷悲殆
　及公子同歸倉庚于飛熠燿其羽為婚候又何耶予
　按孔晁曰女心傷悲謂𧖟事始起感事而出熠燿其
　羽喻嫁娶盛飾此篇桃夭以喻女之少壯各自有説
　且仲春亦可婚何害為感時咏事哉
　　　室家
左傳云女有家男有室無相瀆也謂之有禮○沈氏云
卿大夫稱家家者外内之大名户内曰室但男子一家
之主職主内外故曰家婦人主閫内之事故為室也○
釋名云室實也言人物實滿于其中也○説文云家居
也○爾雅扆内謂之家注今人稱家義出于此○呂覽
髙元作室
　　兔罝篇
　　　兔
爾雅云兔子㛯其迹迒絶有力欣○廣志云兔大者曰
毚○禮記云祭宗廟兔曰明視内則云兔羮和糝不蓼
雉兔皆有芼○周禮加豆之實芹菹兔醢○典畧云兔
者明月之精○春秋運斗樞曰玉衡星散為兔○論衡
云兔舐雄毫而孕及其生子從口中出○博物志云兔
望月而孕口中吐子舊有此説○抱朴子曰兔壽千歳
滿五百歳則色白○埤雅云吐而生子故謂之兔兔吐
也楚辭曰顧兔在腹言顧兔居月之腹而天下之兔望
焉于是感氣一曰兔目不瞬視雄毫而孕今孔雀亦合
而先儒以孔雀聞雷而孕則兔雖舐毫其感孕則以月
理或然也月缺也故兔口缺咀嚼者九竅而胎生獨兔
雌雄八竅○羅氏云冬月惟齕木皮至春草長麥繁而
肉反不美凢野獸有氂惟兔足底皆毛號建毛性狡良
兔曰東郭㕙與韓盧同走馮諼以此導田文今兔之所
處其穴常為三竅○古今注云兔口有缺尻有九孔○
天𤣥主物簿云孕環之兔懷于左腋毛有文彩間色至
百五十年當轉環于腦能隠形人不復見矣
　　　罝
爾雅云兔罟謂之罝李廵曰兔自作徑路張罝捕之也
郭璞曰罝猶遮也疏張網遮兔因名曰罝
　按墨子文王舉閎夭大顛于罝網之中授之政而西
　土服則此詩所謂武夫者其或指二人矣
　　　公
釋名云公貢也才德兼于人人咸貢薦于王而用之也
韋曜辯曰公直也謂其正直無私也字從八從厶八音
背厶古私字背私則為公○諡法云立制及衆曰公○
王制云公侯田方百里○周官曰諸公之地方五百里
其食者半又曰上公九命其國家宮室車旗衣服禮儀
皆以九為節又曰上公之禮執桓圭九寸繅藉九寸冕
服九章樊纓九就貳車九乘介九人禮九牢其朝㑹賓
主之間九十歩
　　　侯
周書曰能樹名生物與天道俱謂之侯侯能成羣謂之
君又諡法曰執應八方曰侯○援神契云侯候也所以
守籓也○白虎通云侯者候也候順逆也○周官禮曰
諸侯之地封疆方四百里其食者三之一又曰侯伯七
命其國家宮室車旗衣服禮儀皆以七為節又曰諸侯
之禮執信圭七寸繅藉七寸冕服七章貳車七乘介七
人禮七牢朝㑹賓主之間七十歩
　　　干
爾雅云干扞也孫炎曰干盾自蔽扞○方言云盾自關
而東或謂之瞂或謂之干關西謂之盾○釋名云盾遯
也跽其後避以隠遯也狹而長者曰歩盾歩兵所持與
刀相配者也狹而短者曰孑盾車上所持者也以犀皮
作之曰犀盾以木作之曰木盾○説文云楯瞂也所以
扞身蔽目櫓大盾也○龍魚河圖曰盾名自障○周禮
云旅賁氏掌執戈盾夾王車而趨司兵掌五兵五盾各
辨其物與其等以待軍事司戈盾掌戈楯之物而頒之
樂師舞有干舞○文王世子云春夏學干戈于東序○
春秋元命包云帝梏帶干是謂清明發節移度蓋象招
摇宋均曰干楯招摇為天戈戈盾相副戴之者象見天
中以為表也○晁錯云曲道相伏險阨相薄此劍楯之
地也弓弩三不當一○禮書云盾以革為之其背曰瓦
其瓦設錫朱質而繪以龍龍之外又繪以雜羽其繫之
也以繡韋其屬繡韋也以紛書曰敿乃干則敿者繫以
紛也國語曰輕罪贖以鞼盾則鞼者繡韋也
　　　城
説文云城所以盛民也墉城垣也堞城上女墻○釋名
云城盛也盛受國都也郭廓也廓落在城外也城上垣
謂之睥睨睥睨非常也亦曰陴言裨助城之髙也亦曰
女墻言卑小比之于城若女子之于丈夫也○公羊傳
云家不藏甲邑無百雉之城雉者何五板而堵五堵而
雉百雉而城○左傳曰士彌牟城成周計丈尺揣髙卑
度厚薄仞溝洫物土方議逺邇量事期計徒庸慮材用
書餱糧以令役○月令云孟秋補城郭仲冬築城郭○
禮運云城郭溝池以為固○周禮掌固掌脩城郭溝池
量人掌營國城郭典命上公國家以九為節侯伯以七
為節子男以五為節注云國家謂城方公之城蓋方九
里侯伯七里子男方五里疏云天子城方十二里又云
匠人營國方九里㫄三門國中九經九緯王宫門阿之
制五雉宮隅之制七雉城隅之制九雉門阿之制以為
都城之制宮隅之制以為諸矦之城制○國語云火見
而清風戒寒而修城郭○五經異義云天子城千雉髙
七雉公矦百雉髙五雉子男五十雉髙三雉天子之城
髙九仞公矦七仞伯五仞子男三仞○白虎通云天子
曰崇城言崇髙也諸矦曰干城言不敢自專禦于天子
也○春秋説文云天子周城諸矦軒城軒城者缺南面
以受過也○吳越春秋云堯聽四岳之言用鯀修水鯀
曰帝遭天災厥黎不康乃築城以衛君造郭以守民○
淮南子云鯀為三仞之城○博物志云處士東里槐責
禹亂天下事禹進作三城彊者攻弱者守敵者戰城郭
蓋禹始也
　　　逵
爾雅云一達謂之道路二達謂之岐㫄三達謂之劇㫄
四達謂之衢五達謂之康六達謂之莊七達謂之劇驂
八達謂之崇期九達謂之逵郭注逵四道交出復有㫄
通者疏案左傳隱十一年云及大逵桓十四年焚渠門
入及大逵莊二十八年及逵市宣十二年入自皇門至
于逵路杜預皆以為道並九軌案周禮經涂九軌不名
為逵杜意蓋以鄭之城内不應有九出之道故以為並
九軌于此不合也○説文云馗九達道也似龜背故謂
之馗馗即逵字
　　林
爾雅云野外謂之林○釋名云林森也森森然也○説
文曰平土有叢木曰林○禮記曰林藪川澤有能取蔬
食野虞教導之○周官禮曰山林其動物宜毛物其植
物宜皁物其民毛而方林衡掌廵林麓之禁令而平其
守以時計林麓而賞罰之若斬木材則受法于山虞而
掌其政令山師辯山林之名○鄭氏禮注云竹木曰林
　　　腹
説文云腹厚也○釋名云腹複也富也腸胃之屬以自
褁盛復于外複之其中多品似富者也自臍以下曰水
腹水汋所聚也○廣雅云腹屬也○書正義云腹為五
臟之總○易説卦云坤為腹○素問云背為陽腹為隂
　　　心
釋名云心纖也所識纖㣲無物不貫于心也○廣雅云
心任也○元命包云心者火之精成于五故人心長五
寸○白虎通云心火之精也南方尊陽在上卑隂在下
禮有尊卑故心象火色赤而銳也人有道尊天本在上
故心下鋭也耳為之候何耳能遍内外别語音火照有
似于禮上下分明又云目為心視口為心譚耳為心聽
鼻為心嗅○管子云潔其宮闕其門宮者謂心也心者
智之舎也故曰宮潔之者去好過也○莊子庚桑楚云
萬惡不可納于霛臺司馬彪云心為神明之臺○荀子
云心居中虚以治五官夫是之謂天君又云心者形之
君神明之主也出令而無所受令自禁自使自奪自取
自行自止故口可劫而使墨云形可劫而使曲中心不
可劫而使易意○孔叢子子曰心之精神是謂聖推數
究理不以疑周其所察聖人難諸○素問云心者生之
本神之變也其華在面其充在血脉為陽中之太陽通
于夏氣
　　芣苢篇
　　　芣苢
爾雅云芣苢馬舄馬舄車前疏藥草也别三名郭云今
車前草大葉長穗好生道邉江東呼為蝦蟆衣○本草
云車前子強隂益精令人有子一名當道一名生遺一
名勝舄生真定平澤丘陵阪道中陶隱居云子性冷利
仙經亦服餌之令人身輕不老韓詩乃言芣苢是木似
李食其實宜子孫是為謬矣圖經云春初生苗葉布地
如匙面累年者長及尺餘如鼠尾花甚細青色微赤結
實如葶藶赤黒色今人五月採苗七月八月採實○陸
疏云馬舄喜在牛跡中生故云車前當道幽州人謂之
牛舌草可煑作茹大滑其子治婦人産難王肅引周書
王㑹云芣苢如李出于西戎王基駁云王㑹所記雜物
竒獸皆四夷逺國各齎土地異物以為貢䞇非周南婦
人所得采是芣苢為馬舄之草非西戎之木也○神仙
服食經曰車前實雷之精也服之行化八月採地衣地
衣者車前實也○韓詩說云芣苢木名實似李直曰車
前瞿曰芣苢又云芣苢澤寫也臭惡之菜詩人傷其君
子有惡疾人道不通以事興芣苢雖臭惡乎我猶採取
而不已者以興君子雖有惡疾我猶守而不離去也○
　按車前子今方劑中恒用不聞其臭惡澤寫又别一
　物未知韓詩何以云然
　
　
　
　
　
　
　
　
　
　
　
　
　
　
　
　六家詩名物疏卷三
欽定四庫全書
　六家詩名物疏巻四　　　明　馮復京　撰
　　國風周南四
　　漢廣篇
　　　喬木
傳云喬上竦也○爾雅云句如羽喬上句曰喬如木楸
曰喬槐棘醜喬小枝上繚為喬○趙岐孟子喬木注云
髙大樹木
　按爾雅釋喬雖殊然緫之翹竦之義惟朱傳増無枝
　二字為謬耳箋云木髙其枝葉故人不得就而止息
　則有枝審矣無枝者爾雅所謂檄非喬也
　　　漢
山海經云嶓冢之山漢水出焉東南流注於沔○禹貢
云嶓冢導漾東流為漢又東為滄浪之水過三澨至于
大别南入于江東滙澤為彭蠡東為北江入于海○水
經云漾水出隴西氐道縣嶓冢山東至武都沮縣為漢
水至漢州江津縣東南入于江沔水出武都沮縣東狼谷
中又東逕沮水戍而東南流注漢南至江夏沙羨縣北
南入于江○常璩云漢水有二源東源出武都氐道縣
漾山為漾水禹貢導漾東流為漢是也西源出隴西嶓
冡山㑹泉逕葭萌入漢始源曰沔酈道元云東西兩川
俱出嶓冡而同為漢水○一統志云漢江源出陜西鞏
昌府隴西縣嶓冡山由漢中流經湖廣襄陽府鄖縣均
州光化至府城北由東南經宜城抵安陸州至漢陽府
大别山入於江沔水源出襄水南入大江與漢水合按
三國志以前書傳多稱漢不言沔三國志以後多稱沔
不言漢先儒皆疑漢沔為一然今二水源流不同惟書
疏引應劭云沔水下尾與漢合乃入江為得其實○通
典云嶓冡山有二秦州上邽縣嶓冡山西漢水所出經
嘉陵曰嘉陵江經閬中曰閬江漢中金牛縣嶓冡山禹
導漾水至此為漢水亦曰沔水○周禮云荆州其川江
漢○左傳云江漢沮漳楚之望也○蔡邕漢津賦云納
陽谷之所吐兼漢沔之殊名緫畎澮之隂液演西土之
隂精過曼山以左廻游襄陽而南縈上控隴坻下接江
湖
　按諸書俱以為漢有二源今考之出鞏昌府秦州之
　嶓冡至四川重慶府江津縣而入江者西漢水也水
　經所紀導漾為漢者也出漢中府沔縣之嶓冡至漢
　陽府入江者東漢水也水經所紀沔水與漢合也漾
　至沮縣即為漢水沔水自出沮縣蓋别為一水也沮
　縣今漢中之略陽惟漾至沮為漢而沔又出于沮縣
　此古之言二水者多混為一與
　　　游女
疏云内則云女子居内深宮固門此漢上有游女者内
則言閽寺守之則貴家之女也庶人之女則執筐行饁
不得在室故有出游之事　韓詩章句云游女謂漢神
也言漢神時見不可求而得之○韓詩傳云鄭交甫過
漢臯遇二女妖服佩兩珠交甫與之言曰願請子之佩
二女解佩與交甫而懐之去十步採之即已亡矣回顧
二女亦即亾矣○水經注方山下水曲之隈云漢女昔
游處也張衡南都賦游女弄珠於漢臯之曲漢臯即方
山之異名在襄陽縣
　　　江
風俗通云江者貢也為其出珍物可貢獻也○釋名云
江者公也小水流入其中出物不私所公共也○尚書
云岷山導江東别為沱又東至於澧過九江至於東陵
東迤北㑹於滙東為中江入于海○水經云岷山在蜀
郡氐道縣大江所出注岷山即瀆山也水曰瀆水又謂
之汶阜山在徼外江水所導也○春秋元命包云牛女
為江湖江湖者所以開神潤化故其氣遄急○河圖括
地象云岷山之精上為井絡帝以㑹昌神以建福又云
井絡燿纒江漢秉靈泉流深逺盛為四瀆之首○初學
記云按水經及荆州記江出岷山其源若甕口可以濫
觴在益州建寧滿江縣濳行地底數里至楚都遂廣十
里名為南江初在犍為與青衣水汶水合至洛縣與洛
水合東北至巴郡與涪水漢水白水合東至長沙與澧
水沅水湘水合至江夏與沔水合至潯陽分為九道一
曰烏江二蜯江三烏土江四嘉靡江五畎江六浮江七
禀江八提江九茵江東㑹于彭澤經蕪湖名為中江東
北至南徐州名為北江而入海○晏子云江深五里海
深十里廣雅云江神謂之竒相江記云帝女也卒為江
神○李氏云大别之東彭蠡之東乃江漢合流之處○
郭景純江賦咨五才之並用寔水德之靈長惟岷山之
導江初發源于濫觴緫括漢泗兼包淮湘并吞沅澧汲
引沮漳源二分于崌崍流九𣲖乎潯陽彭洪濤于赤岸
淪餘波于柴桑注五湖以漫漭灌三江而漰沛滈汗六
州之域經營炎景之外呼吸萬里吐納靈潮自然往復
或夕或朝
　按江水源出四川成都府茂州岷山又謂之汶山西
　南流經灌縣又東北流經重慶夔州府界入湖廣荆
　州府歸州出峽東流過常德府又北至武昌府合漢
　水於漢陽府之大别山東北至揚州入海武昌在江
　之東漢陽在江之西而漢水在漢陽之北江漢合流
　蓋在武昌漢陽之間
　　　方
爾雅云方泭孫炎注木罝水中為泭筏論語曰乘桴浮
于海注云編竹木為筏小曰桴是也○爾雅又云庻人
乘泭○方言云泭謂之􁈿􁈿謂之筏筏秦晉通語也○
釋文云木曰􁈿竹曰筏小筏曰泭
　　薪
爾雅櫬采薪采薪即薪注指解今樵薪也○無羊箋云
麄曰薪○史記樵蘇後㸑注樵取薪蘇取草○月令云
季冬命四監収秩薪柴注大者可析謂之薪小者合束
為之柴○周禮甸師帥其徒以薪蒸役外内饔之事委
人掌歛野之賦歛薪芻以式法共祭祀之薪蒸木材賔
客共其芻薪䘮紀共其薪蒸木材軍旅共其委積薪芻
　　　楚
廣雅云楚荆也○廣志云赤莖大實者名曰牡荆○孔
氏曰學記注以楚為荆○羅氏云楚者楚地所出其一
名荆故楚國入春秋稱荆而荆州亦以此木得名也今
之牡荆作樹生者實細黄色而莖甚勁生子細如麻子
比蔓荆實而細故稱小荆牡亦對蔓為名非無實之謂
也○本草圖經云牡荆即作箠杖者枝莖堅勁作科不
為蔓生故曰牡葉如萆麻更踈瘦花紅作穗實細而黄
如麻子大蔓荆莖髙四尺對節生枝初春因舊枝而生
葉類小楝夏盛茂有花淺紅色蘂黄白花下有青萼秋
結實斑黑如梧子大而輕虗○陶隱居登真隱訣注云
尋荆有三種直云荆木即是今可作箠杖者葉香亦有
花子子不入藥方術則用牡荆○春秋運斗樞云玉衡
星散為荆○學記云夏楚二物収其威也○士喪禮云
楚焞在燋東○考工記云弓人取材荆次木𤓰
　按朱傳楚荆屬蓋未即以為荆也考諸書皆謂楚即
　荆荆有三種此楚乃作箠之荆非牡荆蔓荆也南方
　草木狀寧浦有三種荆金荆可作枕紫荆堪作牀白
　荆堪作履此别是廣南之物非詩人所詠也
　　蔞
釋草云購蔏蔞郭云蔏蔞蔞蒿也生下田初生可啖江
束用羮魚○陸疏云其葉似艾白色長數寸高丈餘好
生水邉及澤中正月根牙生旁莖正白生食之香而脆
美其葉又可蒸為茹○管子云葉下于􁉢􁉢下于莧莧
下于蒲蒲下于葦葦下于雚雚下于蔞蔞下于荓荓下
于蕭蕭下于薜薜下于萑萑下于茅凢彼草物有二十衰
　　　駒
毛傳云五尺以上為駒○周禮校人春執駒將事于四
海山川則飾黄駒廋人掌敎駣攻駒○鄭司農注曰馬
三歳曰駣二歳曰駒○埤雅云傳曰大夫乘駒蓋駒血
氣未定有蹄齧之虞故大夫乘之説文從句字音拘以
駒血氣未定宜拘執之焉爾○淮南子云方馬為草駒
之時人不得制及至圉人擾之良御敎之雖歴險超塹
弗敢辭馬聾蟲也而可以通氣志
　　汝墳篇
　　　汝
水經云汝水出河南梁縣勉鄉西天息山注地理志云
出髙陵山即猛山也亦言出南陽魯陽縣之大猛山又
言出𢎞農盧氏縣還歸山博物志曰汝出燕泉山並異
名也今汝水出魯陽大孟山黄栢谷西即盧氏界也(魯/陽)
(縣今南陽府/汝州魯山縣)○朱傳云逕蔡頴州入淮(蔡今河南汝寧/府上蔡縣頴州)
(今鳯陽○/府頴州)一統志汝水源出河南府嵩縣分水嶺經流
南陽府郟縣㑹扈澗長橋等水戴液圑造等溪東流入
于淮汝墳城在南陽府葉縣境内
　　　墳
釋丘云墳大防李廵曰墳謂厓岸状如墳墓名大防也
○周禮墳衍其動物宜介物其植物宜莢物其民晳而
瘠注云水厓曰墳下平曰衍○方言曰墳地大也青幽
之間凢土而髙且大者謂之墳
　按釋水云汝為濆郭璞注引詩遵彼汝濆大水溢出
　别為小水之名又曰汝有濆李廵曰汝旁有肥美之
　地毛公不同釋水義者或以濆墳字異然常武傳云
　濆涯則毛以濆亦為大防也
　　　條枚
傳云枝曰條幹曰枚○説文云條小枝也枚木别生條也
　　　魴
爾雅云魴魾注今江東呼魴魚為鯿一名魾○陸疏曰
魴今伊洛濟頴魴魚也廣而薄肥恬而少力細鱗魚之
美者漁陽泉州及遼東梁水魴肥厚尤美故其鄉語曰
居就糧梁水魴○埤雅云其廣方其厚褊故一曰魴魴
方也一曰鯿鯿褊也○雅翼云魴縮頭穹脊博腹青白
而味美漢中者尤美○説苑陽晝云夫投綸錯餌迎而
吸之者陽橋也其為魚也薄而不美若有若亾若食若
不食者魴也其為魚也博而厚味○韓詩章句云魴魚
勞則尾赤○藍田吕氏云鯉尾赤魴尾白赤則勞甚矣
　　　魚
爾雅云魚有力者鰴魚枕謂之丁魚腸謂之乙魚尾謂
之丙○説文云水蟲也魚尾與燕尾相似○周禮䱷人
凢祭祀賔客喪紀共其魚之鱻薧醢人饋食之豆豚拍
魚醢加豆筍菹魚醢○禮器云三牲魚腊四海九州之
美味○曲禮云祭宗廟之禮稾魚曰商祭鮮魚曰脡祭
月令季冬命漁師始漁天子親往乃嘗魚先薦寢廟内
則云魚曰作之○家語云魚之大者名為鱄鱨其小者
名鱦○國語云魚禁鯤鮞蕃庻物也又云庶人祀以魚
○淮南子云月者隂之宗是以月虧則魚腦減月盈則
魚腦盈
　　　頳
爾雅云一染謂之縓再染謂之頳三染謂之纁注縓今
之紅也頳染赤纁絳也
　　　尾
説文㣲也從到毛在尸後○釋名尾㣲也承脊之末稍
㣲殺也
　　　王
元命包云王者往也神之所輸向人之所歸樂○白虎
通云德合天地者稱帝仁義合者稱王别優劣也禮記
諡法云德象天地稱帝仁義所生稱王帝者天號王者
五行之稱也○尚書刑德放云帝者天號王者人稱天
有五帝以立名人有三王以正度○孝經鉤命決云接
上稱天子明以爵事天接下稱帝王明以號令臣下○
董子云古之人造文字者三畫而連其中謂之王三畫
者天地與人也連中者通其道也取天地與人之才而
參之非王者其孰能當○獨斷云王者至尊四號之别
名王畿内之所稱王有天下故稱曰王○老子曰道大
天大地大王亦大域中有四大而王居其一焉
　　　燬
釋言云燬火李廵曰燬一名火○方言云㷄火也楚轉
語也猶齊言􁉀火也注􁉀音毁○釋名云火亦言燬物
入中即毁壞也
　　麟之趾篇
　　　麟
爾雅云麐麕身牛尾一角○京房易傳云麐麕身牛尾
狼額馬蹄有五采腹下黄髙丈二○廣雅云麟者含仁
懷義行歩中䂓折旋中矩游必擇土翔必後處不履生
蟲不折生草不群居不旅行不犯陷穽不罹罘􁁛文章
彬彬○大戴禮云毛蟲三百六十而麟為之長○禮記
云麟鳯龜龍謂之四靈麟以為畜則獸不狘又云地不
愛其寳鳯凰麒麟皆在郊棷○何法盛徵祥記云麒仁
獸也牝曰麟牡鳴曰遊聖牝鳴曰歸和夏鳴曰扶幼秋
鳴曰養綏○毛傳云麟信而應禮以足至者也○箋云
麟角之末有肉示有武而不用○孔氏曰傳麟信而應
禮箋云公子與禮相應有似于麟申述傳文亦以麟為
信獸駁異義以為西方毛蟲更為别説○蔡邕月令云
天宮五獸中有大角軒轅麒麟之信麟生于火游于土
故修其母致其子五行之精也視明禮修則麒麟臻○
春秋運斗樞曰機星得則麒麟生萬人夀○春秋保乾
圖云歳星散為麟○感精符云麟一角明海内共一主
也王者不刳胎不剖卵則出于郊又云明王動則有義
静則有容乃見○孔演圖云蒼之滅也麟不榮也麟乃
木精也宋均注麟木精生水故曰隂水氣好土土黄木
青故麟色青黄不榮謂見絏也○禮斗威儀云君乘金
而王其政平麒麟在郊○鶡冠子云麒麟者𤣥枵之獸
隂之精也○瑞應圖云麟王者嘉祥食嘉禾之實飲珠
玉之英○埤雅云狼額赤目五蹄似麕圓頂一角故西
狩獲麟曰有麕而角也或曰麐肉角鳯肉咮皆示有武
而不用傳云麒似麟而無角按爾雅曰驨如馬一角不
角者騏然則麒從騏省不角故也
　按羅氏謂麟只如䴥麋之屬後世言麐者皆妄果爾
　則何以為四靈司馬相如賦曰射麋脚麟此麟并州
　界有之大小如鹿非瑞獸也羅氏所指之麟殆此物與
　　　趾
説文止下基也象草木出有址故以止為足○釋名云
趾止也言行一進一止也
　　　定
爾雅云定題郭注額也
　　　姓
説文云姓人所生也○毛傳云公姓公同姓○易是類
謀曰黄帝吹律而定姓○禹貢云錫土姓○左傳衆仲
云天子建德因生以賜姓胙之土而命之氏諸矦以字
為謚因以為族官有世功則有官族邑亦如之○國語
云司商協名姓○白虎通曰人所以有姓者何紀世别
類使生相愛死相哀同姓不得相娶皆為重人倫也所
以有氏者何所以貴功徳下伎力或氏其官或氏其事王者
之子稱王子王者之孫稱王孫諸侯之子稱公子公子之子稱
公孫公孫之子各以其王父字為氏○禮記云同姓從宗
合族屬繫之以姓而弗别綴之以食而弗殊注云始祖
為正姓髙祖為庻姓○周禮小史奠繫世辨昭穆○氏
族序云三代之前姓氏分而為二男子稱姓婦人稱姓
氏所以别貴賤貴者有氏賤者有名無氏古詛辭多曰
墮命亾氏則與奪爵失國同可知為賤也故姓可呼為
氏氏不可呼為姓姓所以别婚姻故有同姓異姓庻姓
之别氏同姓不同者婚姻可通姓同氏不同者婚姻不
可通三代之後姓氏則合為一矣○陳祥道云姓所以
繫百世之正統氏所以别子孫之旁出氏又可謂之族
羽父為無駭請族公命以為展氏則氏族一也○王氏
曰公姓公孫也孫傳姓者也○玉藻子姓之冠疏姓生
也孫是子之所生故云子姓○喪大記云子姓立于西
方
　　　角
説文云角獸角也象形角與刀魚相似○周禮角人掌
以時徵齒角凢骨物于山澤之農以當邦賦之政令○
爾雅角謂之觷又云北方之美者有幽都之筋角焉
　按漢書釋五音之角曰角觸也物觸地而出戴芒角
　也獸角其義亦同
　　　族
白虎通曰族者湊也聚也恩愛相流湊也生相親愛死
相哀痛有㑹聚之道故謂之族○傳云公族公同祖疏
此有公子公族公姓對例為然○朱傳云公同髙祖祖
廟未毁有服之親
　按古之釋族者有三説古尚書説云九族髙祖𤣥孫
　之親鄭𤣥周禮小司徒掌三族之别以辨親踈及禮
　記閨門之内有禮故三族和注云三族父子孫士昏
　禮請期曰惟是三族之不虞使某也請吉日注云三
　族謂父昆弟已昆弟子昆弟喪服小記曰親親以三
　為五以五為九上殺下殺旁殺而親畢矣鄭注已上
　親父下親子三也以父親祖以子親孫五也以祖親
　髙祖以孫親𤣥孫九也此純以父族而言者也戴禮
　尚書歐陽説云九族父族四五屬之内一父女昆弟
　適人者與其子二己女昆弟適人者與其子三己之
　子適人者與其子四母族三母之父姓一母之母姓
　二母女昆弟適人三妻族二妻之父姓一妻之母姓
　二此兼内外親而言者也杜預左傳親其九族注云
　九族謂外祖父外祖母從母子及妻父妻母姑之子
　姊妹之子女子之子此純以外親而言者也予謂當
　從孔安國鄭康成為正蓋小記云親親以三為五以
　五為九此九族之定訓也經或言三族者舉其本或言
　九族者極其末爾雅於内宗皆曰族於母妻曰黨而
　已禮小功之末可以嫁娶妻之黨固無妨于嫁娶不
　容慮其不虞士昏禮欲及未有不虞而迎婦知異姓
　不在族中明矣且季梁對君無容近舍本宗而逺取
　外屬元凱之釋尤為巨謬宋昭公欲去羣公子樂豫
　曰公族公室之枝葉也不可縱尋斧焉豈亦異姓乎
　孔氏乃疑髙曾曾𤣥不能一身僃有故以外親充數
　殊不思國君宗室繁衍髙曾雖亾與髙曾一代者或
　髙曾之子孫非髙曾族乎曾𤣥雖無與曾𤣥為一代
　者非曾𤣥族乎何足以難孔鄭之義也此章釋公族
　又有二説毛云同祖朱云同髙祖據左傳曰同姓于
　宗廟謂諸姬也同宗于祖廟謂凢蔣邢茅胙祭也同
　族于禰廟謂五服之内也記云五廟之孫祖廟未毁
　雖為庻人冠取妻必告死必赴練祥則告是朱義有
　所昉不似毛公徒對例而云也
　
　
　
　
　
　
　
　六家詩名物疏卷四
欽定四庫全書
　六家詩名物疏卷五　　　明　馮復京　撰
　　國風召南一
　　　召
括地志邵亭故城在岐州岐山縣西南十里故召公邑
○水經注雍水東逕邵亭南世謂之樹亭川亭故召公
之采邑又京相璠曰亭在周城南五十里○孔氏云召
是周内之别名○朱傳云舊説扶風雍縣南有邵亭今
雍縣析為岐山天興二縣未知邵亭的在何縣
　按晉書地道記河東郡垣縣有召亭通典河南府王
　屋縣古召公之邑此武王分陜之後所徙非詩所云
　召也
　　鵲巢篇
　　　鵲
爾雅云鵲鵙醜其飛也􁅺注竦翅上下又云烏鵲醜其
掌縮注飛縮脚腹下○月令云季冬之月鵲始巢○周
書云小寒之日鴈北鄉又五日鵲始巢鵲不始巢國不
寧○易通卦驗云鵲者陽鳥先時而動先事而應見于
未風之象失節不巢癸氣不通故言春不東風也○箋
云鵲作巢冬至架之至春乃成○詩推度災云鵲以復
至之月始作室家鳴鳩因成事天性如此也○禽經云
鵲以音感而孕又云鵲鳴唶唶○曾子曰鵲上髙城之
塘而巢于髙枝之巔城壞淩風而起○淮南子云鵲識歲
之多風去喬木而巢扶枝又云蟄蟲鵲巢皆向天一者
至和在焉又云太隂所建鵲巢向而為户又曰乾鵠知
來而不知往(乾鵠/鵲也)○博物志云鵲巢開口背太歳○陸
賈云乾鵲噪而行人至○陶貞白云一名飛駁鳥○陸
佃云鵲知人喜作巢取在木杪枝不取墮地者皆傳枝
受卵故一名乾鵲荘子云烏鵲孺鵲以傳枝少欲故曰
孺也○羅願云鵲巢水大則髙水小則卑傳枝而生子
春二月有乳鵲矣已而舎去他鳥居之故召南稱鳩居
鵲巢今烏之類亦逐鵲而居其巢鵲尾尤長故漢髙祖
劉氏冠民間謂之鵲尾冠能制蝟其所在蝟必反腹而
受啄矣
　按爾雅鷽山鵲注似鵲而有文采長尾觜脚赤説文
　云知來事鳥也據此則群書所言知來者乃是鷽非
　鵲也
　　　巢
説文云鳥在木上曰巢在穴曰窠
　　　鳩(鳲鳩/)
傳云鳩鳲鳩秸鞠也○釋鳥云鳲鳩鴶鵴疏左傳云鳲
鳩氏司空詩云維鳩居之皆謂此也郭云今之布穀江
東呼為穫穀方言云戴勝謝氏云布穀類也陸璣疏云
今梁宋之間謂布穀為鴶鵴一名擊穀一名桑鳩按戴
勝自生穴中不巢生而方言云戴勝非也○禽經云鳩
拙而安注鳲鳩也○禮記云仲春之月鷹化為鳩○列
子云鷂之為鸇鸇之為布穀布穀乆而復為鷂○埤雅
云鳲鳩一名摶黍今之布穀江東呼為郭公牝牡飛鳴以
翼相拂不自為巢居鵲之成巢冇均一之德蓋其哺子
朝自上而下暮自下而上者均也其子在梅在棘在榛
已常在桑者一也周官羅氏仲春獻鳩以養國老者鳩
性不噎食之復助氣故也○雅翼云此鳥鳴時播種其
穀故曰布穀似鷂長尾好鳴之鳥故月令謂之鳴鳩○
歐陽永叔云今所謂布穀戴勝者與鳩絶異惟今人直
謂之鳩者拙鳥也不能作巢多在屋瓦間或於樹上架
構樹枝初不成窠便以生子徃徃墜雛鵲作巢甚堅既
生雛散飛則棄而去容有鳩來處彼空巢○詩緝云一
名桑鳩仲春鷹所化為鳩也或謂之題肩齊人謂之擊
正
　按揚雄方言尸鳩或謂之戴勝邢氏已辨其非又云
　或謂之鶭鸅此即釋鳥所云鶭鸅虞非尸鳩也則其
　他鶝䲹服鶝􁋖諸異名皆不足據羅願以為即月令
　之鳴鳩據馮衍逐婦書云口如布穀則此鳥亦多聲
　者但鳴鳩自是鶻鵃而非鳲鳩也羅氏之言失于詳
　究矣依歐陽氏則拙鳩别是一種不在左傳五鳩之
　内此盖以時驗知之或得其實然古之釋詩者皆謂
　鳲鳩有均壹之德故以比夫人若但拙而已安足稱乎
　　　兩
風俗通云車一兩謂兩兩相與體也箱装及輪兩兩而
耦故稱兩爾
　　采蘩篇
　　　蘩
爾雅云蘩皤蒿○陸疏云凢艾白色為皤蒿今白蒿春
始生及秋香美可生食又可蒸一名游胡北海人謂之
滂渤故夏小正傳曰蘩游胡游胡滂渤也○本草注云
生中山川澤二月采又云此蒿麄於青蒿從初生至枯
白於衆蒿又云葉似艾葉上有白毛麄澁俗呼為蓬蒿
○孟詵云此蒿春初先諸草生其葉生挼醋淹之為菹
甚益人○陸佃云蒿青而髙蘩白而繁詩曰采蘩祁祁
今覆𧖟種尚用蒿○羅願云莪即古之蘩生澤田漸洳
之處詩云采蘩于沼沚澗中明是水草説者乃云蘩皤
蒿皤蒿陸草不妨亦謂之蘩顧非夫人所採爾
　按本草注生中山川澤則皤蒿不妨為水物也但所
　在有之多生陸地耳羅氏背爾雅而自為説非也爾
　雅又云蘩菟蒵郭景純所未詳仙經曰白蒿白兔食
　之仙豈謂是與
　　　沼
廣雅云沼池也圓曰池曲曰沼○孔安國云停水曰池
○古今事物類考云黄帝破蚩尤而為池沼蓋始於此
　　　沚
爾雅云小洲曰陼小渚曰沚小沚曰坻人所為為潏○
釋名云沚止也小可以止息其上也○韓詩説大渚曰沚
　　　澗
釋名云澗間也言在兩山之間也○爾雅云山夾水澗
陵夾水澞
　　　宫
傳云宫廟也○爾雅云適有東西廂曰廟無東西廂有室
曰寢○釋名曰廟貌也先祖形貌所在也○説文云亡者
神無所依據孝子以主繼心廟者所以藏主列昭穆○摯
虞決疑要注曰凡廟之主藏于户外西牖之下有石函故
名宗祏○周禮小宗伯掌建國之神位右社稷左宗廟辨廟
祧之昭穆守祧掌守先王先公之廟祧其遺衣服藏馬其
廟則有司修除之其祧則守祧􁈭堊之匠人營國左祖右社
廟門容大扃七个闈門容小扃三个○王制云天子七廟三
昭三穆與太祖之廟而七諸侯五廟二昭二穆與太祖之廟
而五大夫三廟一昭一穆與太祖之廟而三士一廟庶人祭于
寢明堂位云山節藻棁復廟重簷刮楹達鄉反坫出尊崇
坫康圭疏屏天子之廟飾也祭法云王立七廟一壇一墠曰考
廟曰王考廟曰皇考廟曰顯考廟曰祖考廟皆月祭之逺
廟為祧有二祧享嘗乃止去祧為壇去壇為墠壇墠有禱
焉祭之去墠曰鬼諸侯立五廟一壇一墠曰考廟曰王考廟
曰皇考廟皆月祭之顯考廟祖考廟享嘗乃止去祖為壇
去壇為墠壇墠有禱焉祭之去墠為鬼大夫立三廟二壇
適士二廟一壇官師一廟小記曰王者禘其祖之所自出以
其祖配之而立四廟庶子王亦如之○荀子云有天下者
事七世有一國者事五世有五乗之地者事三世有三乗
之地者事二世持手而食者不得立宗廟所以表積厚積
厚者流澤廣積薄者流澤狹也
　按康成解七廟云此周制七者太祖及文王武王之祧
　與親廟四太祖后稷殷則六廟契及湯與二昭二穆夏
　則五廟無太祖禹與二昭二穆而已其意以文武湯禹皆
　為祧也祭法云逺廟為祧合五考二祧以足七數若以文
　武為祧則天子所祭仍是四親與諸侯何别哉故王肅
　難鄭云文武受命之王不遷之廟權禮所施殷之三宗
　宗其德而存其廟亦不以為數穀梁傳孫卿子家語皆
　言天子立七廟不稱世室今使天子諸侯立廟並親廟
　四而止非降殺以兩之義又祭法云王下祭殤五則下
　及無服之孫而上不及無親之祖不亦詭哉予考之虞
　書云禋于六宗晉秀才張髦曰六宗三昭三穆并太祖則
　為七矣是虞有七廟也伊尹稱七世之廟可以觀德是
　殷有七廟也禮緯稽命徴云唐虞五廟夏四廟殷五廟
　䜟緯之書出於新莽東漢之代未足多據孔子家語曰
　天子七廟諸侯五大夫三士二自虞至周所不變也其先
　祖之有功德者則創不遷之廟以世祀之非祭法所謂祧
　也殷之三宗周之文武漢之孝文武宣皆然明堂位云魯
　公之廟文世室也武公之廟武世室也若依鄭説則魯
　祖周公又宗二公後君所祭止及考與王考所謂月祭之
　皇考享嘗之顯考皆在壇墠之列矣反不若大夫之得祭皇
　考尊卑失序不可謂禮故七廟之説斷從王肅為長
　　　被
箋云禮記主婦髲髢○説文云髲益髪也○釋名云髲
被也髮少者得以被助其髮也○少牢禮云主婦被錫
注云被錫讀為髲鬄古者或剔賤者刑者之髪以被婦
人之紒為飾因名髲鬄焉此周禮所謂次也○士昏禮
云女次純衣纁袡注云次首飾純衣絲衣○周禮云追
師掌王后之首服為副編次注云副以覆首若今歩□
服之以從王祭祀編列髮為之若假紒服之以桑次次
第髮長短為之所謂髲髢服之以見王外内命婦衣鞠
衣襢衣者服編衣褖衣者服次非王祭祀賔客佐后之
禮自於其家則亦降焉凢諸侯夫人于其國衣服與王
后同○嚴粲云王后六服褖衣為進朝于王之服首則
服次夫人于國與王后服同祭祀不應服次曹氏謂此
在商時與周禮異
　按鄭注編云列髮為之若今假紒注次云次第髮長
　短為之所謂髲髢假紒之制今不可考而髲髢則今
　婦人所恒用也朱傳云編髮為之誤以次為編矣夫
　人服被者在祭前視濯溉饎㸑之時及祭畢之後鄭
　箋甚明若正祭自然服副不服被禮云夫人副褘立
　于東房是也侯伯子男之夫人服二翟亦應服副矣
　嚴坦叔引曹氏之言亦非
　　　夙
説文作□云早敬也从□持事雖夕不休早敬者也徐
鉉云今俗作夙譌
　　　夜
説文舎也天下休舎也
　　草蟲篇
　　　草蟲
釋蟲云草螽負蠜郭璞曰常羊也○陸疏云大小長短
如蝗竒音青色好在茅草中○左傳有蜚杜注云蜚負
蠜疏負蠜歲時常有非災蟲蜚一名負盤此注相渉誤
為蠜耳○陳藏器云飛廉一名負盤蜀人食之辛辣杜
預左傳注云蜚負蠜如蝗蟲又夜行一名負盤名字及
蟲相似終非一物也○陸佃云一云蚯蚓即負蠜亦以
離應草蟲鳴于上風負螽鳴于下風而風化○羅願云
蚓雖微物其啟閉有時故月令孟夏螻蟈鳴後五日蚯
蚓出冬至之日蚯蚓結皆以紀候夏夜好鳴于草底江
東謂之歌女或曰鳴砌詩喓喓草蟲趯趯阜螽説草蟲
固多端案張衡云土蟺鳴則阜螽跳是則蚓為草蟲也
○詩緝云負螽也蠜也即螽斯也
　按釋草蟲者不一然以為似蝗者近之詩緝以草蟲
　阜螽螽斯為一以螽斯斯螽為二螽斯斯螽吾不知其
　為同為異而阜螽草蟲之與螽斯則斷乎為三考爾
　雅自辨矣
　　　阜螽
釋蟲云阜螽蠜李廵曰蝗子也○陸疏云今人謂蝗子
為螽子兖州人謂之螣許慎云蝗螽也蔡邕云螽蝗也
明一物○箋云草蟲鳴阜螽躍而從之異種同類猶男
女嘉時以禮相求呼○陸佃云阜螽今謂之􁉹䗥示跳
示飛飛不能逺青色草蟲鳴阜螽躍而從之故阜螽曰
蠜草蟲謂之負蠜○博物志云蜾臝亦取阜螽子呪而
成己子○陳藏器云阜螽蚯蚓二物異類同穴為雌雄
阜螽如蝗蟲東人呼為舴艋有毒
　按爾雅釋阜螽但云蠜而已不知蠜是今之何物陳
　藏器云如蝗蟲盖亦蚱蜢之類也李廵陸璣直謂為
　蝗殊不思蝗是災蟲劉向所謂介蟲之孽豈嵗時所
　恒有而詩人詠之予謂凡經傳直謂之螽者蝗也凢
　似蝗而不為災嵗時恒有者通得螽名故有阜螽草
　螽蜤螽蟿螽土螽之别諸説紛紛各執所見不辨可
　也
　　　蕨
爾雅云蕨􁊠注廣雅云紫藄非也初生無葉可食○陸
疏云蕨山菜也周秦曰蕨齊魯曰虌初生似䔉莖紫黒
色可食如葵○陸佃云状如大雀拳足又如其足之蹷
故謂之蕨俗云初生亦類鼈脚故曰􁊠也○羅願云蕨
生如小兒拳紫色而肥野人今歳焚山則來歳蕨菜繁
生其舊生蕨之處蕨葉老硬敷披人誌之謂之蕨基今
道路負荷轉移者皆不肯食云令人脚弱薇猶禮家用
之蕨不復用可知賤也○通志云蕨一名􁊠莽牙也四皓
食之而夀夷齊食之而夭此物不可生食又有一種大
蕨亦可食謂之藄蕨爾雅云藄月爾○陳藏器云今永
康道江居民多以醋淹而食之
　　　薇
陸疏云山菜也莖葉皆似小豆蔓生其味亦如小豆藿
可作羮亦可生食今官園種之以供宗廟祭祀○埤雅
云爾雅曰薇垂水好生水邊故曰垂水似藿菜之微者
也故禮芼豕以薇記曰鉶芼牛藿羊苦豕薇是也○雅
翼云文王之時歌采薇以遣戍役一章作止二章柔止
三章剛止故先儒以為所遣有先中後輩首章則二月
中旬遣之次章三月上旬遣之三章則三月中旬遣之
○通志云白薇曰白幕曰薇草曰春草曰骨美又云薇生水㫄
葉如萍爾雅云薇垂水三秦記夷齊食之三年顔色不
變武王戒之不食而死然詩云采薇者金櫻茅也○朱
傳云薇似蕨而差大有芒而味苦山間人食之謂之迷
蕨○胡明仲云荆楚之間有草叢生修條四時發頴春
夏之交花亦繁麗條之腴者大如巨擘剥而食之甘美
野人呼為迷陽疑莊子所謂迷陽迷陽無傷吾行即此
蕨也
　按本草薇有二種生平原川谷似柳葉者白薇也生
　水旁葉似萍者薇也詩云陟山採薇又云山有蕨薇
　則是山菜非爾雅所云垂水者也埤雅混而一之誤
　矣然陸璣稱莖葉如小豆蔓生璣親見官園所種所
　言必審復非似柳之白薇鄭漁仲謂是金櫻芽不知
　何據朱子胡氏皆以為迷陽而一云味苦一云甘美
　又自不同惟項安世以為今之野豌豆蜀人謂之巢
　菜有合陸璣之疏
　
　
　
　
　六家詩名物疏卷五
欽定四庫全書
　六家詩名物疏卷六　　　明　馮復京　撰
　　國風召南二
　　采蘋篇
　　　蘋
爾雅云苹萍其大者蘋郭曰水中浮萍江東謂之薸○
陸疏云水上浮萍麄大者謂之蘋小者曰蓱季春始生
可糝蒸為茹又可苦酒淹以就酒○本草唐本注水萍
有三種大者名蘋水中又有荇菜亦相似而葉圓小者
水上浮萍○吳氏本草云水萍一名水廉生池澤水上
葉圓小一莖一葉根入水五月華白○陳藏器云蘋葉
圓濶寸許葉下有一㸃如水沫一名芣菜○詩緝云蘋
可茹萍不可茹郭氏以小萍為大蘋誤○雅翼云蘋葉
正方中拆如十字根生水底葉敷水上不若小浮萍之
無根而漂浮也故韓詩云沈者曰蘋浮者曰薸薸音瓢
即小萍也蘋亦不沈但比萍則有根不浮游耳五月有
華白色故謂之白蘋吕氏春秋曰菜之美者崑崙之蘋
萍焉楚王渡江得萍實天問曰靡萍九衢本草稱水萍
皆得萍名而實蘋也盖實非無根者所能生枝葉九道
尤大于蘋矣陶隱居云水萍非今浮萍子詳著之使覽
者無惑
　按周處風土記萍蘋芹菜之别名此説非是芹别一
　物矣蘋又有水陸之異柳惲所謂汀洲采白蘋者水
　生而似萍者也宋玉所謂起于青蘋之末者陸生而
　似莎者也
　　　濵
孔氏曰釋水云滸水涯孫炎曰涯水邊説文云浦水濵
廣雅云浦涯然則滸濵涯浦皆水畔之地同物而異名也
　　　藻
傳云藻聚藻也○箋云古者婦人先嫁三月祖廟未毁
教于公宫祖廟既毁教于宗室教以婦德婦言婦容婦
功教成之祭牲用魚芼用蘋藻所以成婦順也蘋之為
言賓也藻之為言澡也婦人之行尚柔順以自潔清故
取名以為戒○爾雅云莙牛藻疏莙一名牛藻藻之葉
大者也詩召南云于以采藻左傳蘋蘩蕰藻之菜以此
草好聚生故言蕰藻蕰訓聚也○陸氏疏云藻生水底
有二種其一種葉如雞蘇莖大如箸長四五尺其一種
莖大如釵股葉如蓬蒿謂之聚藻聚生故也又云扶風
人謂之藻聚為發聲此二藻皆可食煑熟挼去腥氣米
麵糝蒸為茹嘉美揚州饑荒可當榖食○埤雅云韓詩
曰沈者曰蘋浮者曰藻盖藻萍類也似槐葉而連生生
道㫄淺水中與萍雜至秋則紫今俗謂之馬薸亦呼紫
薸故曰于以采藻于彼行潦盖非蒲藻之藻萍藻之藻
浮蒲藻之藻沈草木疏以為葉似蓬蒿莖如釵股而大
謂之聚藻類矣○雅翼云藻横陳于水如自澡濯若流
水之中隨波衍漾莖葉條暢尤為可喜故采藻于行潦
也有自然之文古者象服有藻火之屬又畫于棁以為
飾亦以厭火
　　　行潦
説文云潦雨水○楊慎云行音杭潦音澇謂水澇之年
大道上積水○淮南子云潦水旬月不雨則涸
　　　筥
方言云箄簍籅䈱􁋒也江沔之間謂之籅趙代之間謂
之䈱淇衛之間謂之牛筐􁋒其通語也􁋒小者南楚謂
之簍自關而西秦晉之間謂之箄􁋗南楚謂之筲趙魏
之間謂之去􁋗○禮書曰説文曰筥筲也宋魏之間謂
箸筩為筲則其制圓而長矣米筥盖亦類此周禮舎人
共其筥米掌客上公米百二十筥侯伯百筥子男八十
筥聘禮君使卿歸饔餼賔上介米百筥筥半斛夫人使
大夫歸饔餼賔上介米八筐士介六筐筐五斛夫百筥
以多為榮而所寔少八筐六筐以少為質而所實多則
筐大而筥小矣于文筐正而筥圍之則筐方而筥圓矣
　　　錡
釋文錡三足釜也○説文云江淮之間謂釜為錡○方
言云鍑江淮陳楚之間謂之錡或謂之鏤
　　　釜
毛傳云無足曰釜○方言曰釜自關而西或謂之釜或
謂之鍑○易説卦云坤為釜○三禮圖云釡制度云三
斛或云二斛○古史考云黄帝始造釜甑火食之道就
矣○禮書云詩以錡釜湘菜以釜􁃿烹魚周禮儀禮以
鑊烹牲則鑊又大于釜○箋云烹蘋藻者于魚湇之中
是鉶羹之芼
　　　宗
傳云大宗之廟○周禮太宰云宗以族得民○大傳云
庻子不祭明其宗也别子為祖繼别為宗繼禰者為小
宗有百世不遷之宗有五世則遷之宗百世不遷者别
子之後也宗其繼别子之所自出者百世不遷者也宗
其繼髙祖者五世則遷者也敬宗尊祖之義也有小宗
而無大宗者有大宗而無小宗者有無宗亦莫之宗者
公子是也公子有宗道公子之公為其士大夫之庻者
宗其士大夫之適者公子之宗道也○白虎通宗尊也
為先祖主族人之所尊也宗其為始祖後者為大宗此
百世之所宗也宗其為髙祖後者五世而遷者也髙祖
遷于上宗則易于下宗其為曾祖後者為曾祖宗宗其
為祖後者為祖宗宗其為父後者為父宗以上至髙祖
宗皆為小宗以其轉遷别于大宗也别子者自為其子
孫為祖繼别也各自為宗小宗有四大宗有一凡有五
宗人之所親僃矣○儀禮注疏諸侯之適子適孫繼世
為君第二子以下不得禰先君故稱别子也此别子子
孫為卿大夫立此别子為其後世之始祖又非君之親
或是異姓始來此國者亦謂之别子也○禮書云公子
不得禰先君故為别子而繼别者族人宗之為大宗逺
雖至于絶屬猶為之服齊衰三月母妻亦然庻子不得
祭祖故諸兄弟宗之為小宗以其服服之大宗逺祖之
正體則一而已小宗髙祖之正體其别有四諸侯之公
子上不得宗君下未為後世之宗必有以綂之君無適
昆弟使庻昆弟一人為宗統公子禮如小宗故曰有小
宗而無大宗君有適昆弟使之為宗以統公子不復立
庻昆弟為宗故曰有大宗而無小宗公子一而已無公子
可宗亦無公子宗之故曰有無宗亦莫之宗當其為宗
則宗子統族人于外主婦統族婦于内死雖殤也必䘮
以成人齒雖七十也主婦不可闕居雖異邦也正祭不
可舉妻死雖母在也禫不可屈尊與出嫁者不敢降其
服賢者不敢干其任貴者不敢擅其祭衆車徒不敢以
入其門凡以尊正統而一人之情也惟其疾與不肖然
後易之
　　　牖
説文曰牖穿璧以木為交窓所以見日也在墻曰牖在
屋曰窓○朱子云牖下室西南隅所謂奥也又云古人
廟堂南向室在其北東户西牖皆南向室西南隅為奥
尊者居之所謂牖下者也凡廟皆南向而主皆西向○
邢昺云古者為室户不當中而近東則室南隅最為深
隱故謂之奥而祭祀及尊者常處焉曲禮云人子居不
主奥是也
　按傳云大夫士祭于宗廟奠于牖下箋云牖下户牖
　間之前祭不于室中者凡昏事於女禮設几筵於户
　外此其義也毛言奠于牖下則祭仍在室鄭則直謂
　祭于户外其義雖殊皆不以牖下為奥也至朱傳始
　斷以為奥矣
　　甘棠篇
　　　甘棠
爾雅云杜甘棠疏郭云今之杜棃下云杜赤棠白者棠
舎人曰杜赤色名赤棠白者亦名棠然則其白者名棠
其赤者為杜為甘棠為赤棠杕杜傳云杜赤棠是也○
陸疏云赤棠與白棠同耳但子有赤白美惡子白色為
白棠甘棠也少酢滑美赤棠子澀而酢俗語云澀如杜
是也赤棠木理韌亦可作弓幹○雅翼云每棃有十餘
子唯一子生棃餘者生杜○通志云甘棠謂之棠棃其
花謂之海棠花其實謂之海紅子○孫楚杕杜賦序云
棃有用為貴杜無用為賤○字説云詩言蔽芾甘棠以
杜之美言有杕之杜以棠之惡○九域志召伯其棠樹
在陜州府署西南隅○括地志召伯廟在洛州夀安縣
西北五里召伯聽訟甘棠之下周人思之不伐其樹後
人懷其德因立廟有棠在九曲城東阜上(今河南府/宜陽縣)
　按爾雅云杜甘棠又云杜赤棠白者棠盖杜其總名
　種有赤白之異其實白棠為甘棠而赤棠為杜也陸
　璣羅願之説可玩邢疏誤矣
　　　伯
周禮云八命作牧九命作伯○曲禮云五官之長曰伯
是職方注職主也是伯分主東西者○王制云二百一
十國以為州州有伯注云凡長皆因賢侯為之殷之州
長曰伯虞夏及周皆曰牧又曰八伯各以其屬屬於天
子之老二人分天下以為左右曰二伯○公羊傳云天
子三公者何天子之相也天子之相則何以三自陜而
東者周公主之自陜而西者召公主之一相處乎内
　按伯有五同名異職召伯之伯九命伯也有方伯則
　八命之牧也殷謂之州伯有牧下二伯則左傳云五
　侯九伯旄丘序云責衛伯者是也有伯爵則周禮七
　命之伯也有州里之伯内則所云州史獻諸州伯者
　也
　　行露篇
　　　露
釋名云露慮也覆慮物也○詩含神霧云陽氣終白露
為霜○大戴禮云露隂陽之氣也隂氣勝則凝為霜雪
陽氣勝則散為雨露○月令孟秋白露降○春秋元命
包云霜以殺木露以潤草○春秋緯云武露布文露沈
○列星圖曰天乳在氐北主降甘露○五經通義曰和
氣津液凝為露露從地出○瑞應圖云甘露者美露也
神靈之精仁瑞之澤其凝如脂其甘如飴一名膏露一名
天酒○董仲舒云露結珠而成甘結潤而成膏○月令
章句云露隂液○曹植云氣之清者莫如露
　　　雀
春秋運斗樞云摇光星散為雀○易通卦驗云立夏雀
子飛○説文云雀依人小鳥○崔豹云雀一名嘉賓言
棲宿人家如賓客○淮南子云季秋之月候鴈來賓雀
入大水為蛤許慎注賓雀者老雀也棲宿人家堂宇之
問有似賔客故謂之賓雀○禽經云雀交不一雉交不
再○格物要論云雀觜頷皆黑通身毛羽褐色尾長二
寸許指𤓰黄白○埤雅云雀賦曰頭如顆䔉目如擘椒
雀物之滛者䑕物之貪竊者故詩言雀角䑕牙以譬强
暴西方之書曰雀浴沙受卵禽經曰雀以猜瞿今雀俛
而啄仰而四顧所謂瞿也○雅翼云雀小佳其小者黄
口貪食易捕老者黠難取號為賔雀性極多欲至曛黑
輙盲不能為巢穿屋居之力能勝燕或啣艾于燕巢中
燕飛去則居之字通于爵飲器以為名象雀之形取其
鳴節節足足也○箋云雀之穿屋不角乃以咮
　按此雀卽依人小鳥凢緯書稱赤雀黄雀者瑞鳥也
　又有青雀禮記云前有水則載青旌是水鳥也永元
　中安息所獻者條枝大雀也並與此不同
　　　屋
釋名云屋奥也其中温奥也大屋曰廡廡幠也幠覆也
并冀人謂之庌庌正也屋之正大者也○考工記葺屋
三分瓦屋四分
　　　獄
疏云鄭異義駁云獄者埆也囚證于角核之處周禮之
圓土然則獄者核實道理之名臯陶造獄謂此也既囚
證未定獄事未决繫之于圓土因謂圓土亦為獄此章
言獄下章言訟司寇職云兩造禁民訟兩劑禁民獄對
文則訟獄異故彼注云訟謂以財貨相告者獄謂相告
以罪名是其對例散則通也此詩亦無財罪之異重章
變文耳○大司寇云以圜土聚敎罷民凡害人者寘之
圜土而施職事焉以明刑耻之以兩造禁民訟入束矢
于朝然後聽之以兩劑禁民獄入鈞金三日乃致于朝
然後聽之司圜掌収教罷民凡害人者弗使冠飾而加
明刑焉任之以事而収教之能改者上罪三年而舎中
罪二年而舍下罪一年而舎凡圜土之刑人也不虧體
其罰人也不虧財○釋名云獄确也實确人情偽也又
謂之牢言所在堅牢也又謂之圓土言築土之表墻其
形圓也又謂之囹圄囹領也圄禦也言領録囚徒禁禦
也○急就章曰臯陶造獄○廣雅云夏曰夏臺殷曰羑
里周曰囹圄○博物志云夏曰念室殷曰動止周曰稽
留三代之異名也○韓詩傳云鄉亭之繫曰犴朝廷曰
獄○元命包云為獄圓土象斗還合○天文志云貫索
貴人之牢勾圜十五星屬杓曰賤人之牢星實則囚多
虚則開出
　　　䑕
春秋運斗樞曰玉衡星散為䑕○左傳云䑕晝伏夜動
不穴于寢廟畏人故也○吕氏春秋曰周鼎著䑕令馬
履之謂其不陽也○埤雅云䑕有齒而無牙性疑出入
多不果故持兩端謂之首䑕又䑕類最壽俗謂之老䑕
是也
　按䑕種類最多今畧疏之爾雅鼢䑕地中行者廣雅
　謂之鼹䑕方言謂之犂䑕者也鼸䑕以頰裏藏食大
　戴禮所謂田䑕也鼷䑕有螫毒博物志云䑕之最小
　者春秋所書食郊牛角者也鼶䑕似鼬之䑕也鼬䑕
　一名鼪今之䑕狼也鼩䑕似䑕而小東方朔云鼱鼩
　之襲狗者也鼫䑕五伎䑕即魏風之碩䑕鼨䑕豹文䑕
　終軍所識者也鼰䑕如䑕而大鼯䑕飛且乳者所謂
　飛生也説文□似雞䑕也□䑕似蝯蜼者也鼲可作
　裘今之鼦䑕也􁋘竹䑕也䶂胡地風䑕也又有栗䑕
　其毫可製筆沙䑕今之黄䑕也
　　　牙
説文牙牡齒也象上下相錯之形○釋名云牙植牙也
隨形言之
　　　墉
釋宮云墻謂之墉李廵曰謂垣墻也○釋名云墉容也
所以蔽隱形容也○書大傳云天子賁墉諸侯疏杼注
云賁大也言大牆正道直也疏衰也杼亦牆也衰殺其
上不得正直○新序云諸侯垣牆有黝堊無丹青之色
○淮南子云舜作室築牆茨屋辟地樹穀令民皆知去
巖穴各有家室○左傳叔孫豹云人之有牆以蔽惡也
○周禮牆厚三尺崇三之注云髙卑為率足以相稱○
禮書云詩曰崇墉言言易曰乘其髙墉則墉墻之髙者
也儀禮于房室言墉于堂下言壁則壁墻之卑者也書
有東序西序爾雅曰東西牆謂之序則序堂上之東西
牆也詩曰之子于垣百堵皆作書曰既勤垣墉春秋傳
曰子産使盡壞其舘之垣納車馬焉則垣宮室之外墻
也考工記曰牆厚三尺崇三之則牆者垣墉之總名與
　　羔羊篇
　　　羔
説文曰羔羊子也羜五月生羔也􁋏六月生羔也羍七
月生羔也䍮羊未卒歳也○宗伯以禽作六摰卿執羔
注羔取其羣而不失其類○士相見禮上大夫相見以
羔注云羔取其從帥羣而不黨○春秋繁露云凢贄卿
用羔羔有角而不用如好仁者執之不鳴殺之不嘷類
死義者飲其母必跪類知禮者故羊之為言猶祥故以
為贄○禮記云羔裘緇衣以裼之○論語緇衣羔裘鄭
注云諸侯視朝之服○禮記疏凡在朝君臣同服
　按羔裘古之禮服周禮王祀昊天上帝則服大裘而
　冕祀五帝亦如之鄭注黑羔裘也其五冕之服亦同
　用黑羔裘鄭注論語云羔裘諸侯視朝之服在朝君
　臣同服則卿大夫之朝服亦緇衣羔裘也凢裘人君
　用全其臣則褎飾為異鄭風云羔裘豹餙是也鄭注
　鄭風緇衣云居私朝之服者以卿士朝於天子服皮
　弁服其適治事之舘改服緇衣此私朝在天子宮内
　非謂緇衣羔裘為大夫燕居之服也朱子以私臆説
　詩云大夫燕居之服其釋檜風羔裘逍遥又云諸侯
　朝服彼此自相矛盾矣羔裘必用黑者衣裘同色裼
　既用緇則羔必是黑或云羔取其有禮黑取其合道
　以道行禮以禮成道先王之所尚也自宋人不考古
　喜變先儒之説故羅願以為羔裘用白素絲亦因羔
　裘之色此皆戲論今人束注疏於髙閣但習朱傳幾
　不知燕服朝服之别與羔裘為何色矣禮天子卒食𤣥端
　而居諸侯適小寢釋服鄭云釋服服𤣥端此𤣥端緇
　衣朱裳則羔裘乃天子諸侯之燕服也其卿大夫燕
　居之裘則用狐貉論語云狐貉之厚以居鄭注在家
　接賓客殆即所云䙝裘也陳祥道云古者行禮之裘
　必以羔與麛燕居之裘必以狐與貉雖戾禮家人君
　狐白視朝之㫖然亦以羔裘為禮服足破朱説矣
　　　羊
説文曰羊祥也象頭角足尾之形孔子曰牛羊之字以
形舉也羊在六畜主給膳也羊大則美故從大羸瘦也
羊以瘦為病故羸從羊○爾雅云羊角不齊觤角三觠
羷羳羊黄腹絶有力奮○禮記曰祭廟羊曰柔毛又云
大夫無故不殺羊又云羊泠毛而毳羶○周禮云羊人
掌羊牲凡祭飾羔又云凡膳食羊宜黍又云冬行鱻羽
膳膏羶○春秋説題辭云羊祥也合三而生以養士也
故羊髙三尺○五行傳云視之不明則有羊禍○尸子
云大羊為羬六尺○埤雅云羊性善羣故於文羊為羣
犬為獨也羊每成羣要以一雄為主舉羣聽之易曰兊
為羊兊隂在上故羊性前逆牛性前順詩曰羊牛下來
先羊而後牛者晚出早歸常先于牛故也○合璧事類
云羊褐白黑三色亦有青者南人所罕見
　　　皮革
周禮掌皮掌秋歛皮冬歛革遂以式法頒皮革于百工
共其毳毛為氊以待邦事又云荆州其利齒革考工記
攻皮之工函鮑韗韋裘函人為甲鮑人之事望而眡之
欲其荼白也進而握之欲其柔而滑也卷而摶之欲其
無迤也眡其著欲其淺也察其線欲其藏也韗人為臯
陶○釋名云皮被也被覆體也○説文云獸皮治去其
毛曰革革更也○正義云對文則皮革異散文則通司
裘曰大䘮飾皮車謂革輅去毛得稱皮明是有毛則稱
革故攻皮之工有函鮑韗韋裘是皮革通言也○爾雅
云革中絶謂之辨革中辨謂之韏注辨中斷皮也韏復
分平也又云東北之美者有斥山之文皮焉注虎豹之
屬皮有文采者
　　　絲
周禮云嬪婦化治絲枲又云典絲掌絲入而辨其物以
其賈掲之掌其藏與其出以待興功之時頒絲于外内
皆以物受之染人掌染絲又云㡛氏湅絲以涗水漚其
絲七日去地尺暴之晝暴諸日夜宿諸井七日七夜是
謂水湅注涚水以灰所泲水也宿諸井懸井中○禮記
云蠶事既登分繭稱絲受功○春秋考異郵曰四月蠶
餌絲
　　　紽緎緫
爾雅云緎羔裘之縫也孫炎曰緎之為界緎郭璞曰縫
飾羔裘之名○禮書云大裘尚質羔裘有文毛氏曰古
者素絲以英裘紽緫數也爾雅曰緎縫也孫炎曰界也
盖羔裘以素絲為組施縫中以為英飾其界有緎有殺
有縫其别為紽其聚為緫而又飾之以豹此所以與大
裘異也○孔氏云素絲為飾惟組紃耳若為線則所以
縫裘非飾也雜記注云紃施諸縫若今之絛是有組紃
施于縫巾之驗
　按裘毛必深厚其縫界之飾得外見者維組紃若絛
　耳錢氏云兩皮不易合故織白絲為紃施之縫中聯
　屬兩皮因以為飾據此言則仍是線非也鄒長倩曰
　五絲為䌰倍䌰為升倍升為緎倍緎為紀倍紀為緵
　倍緵為繸此乃自少之多自微至著也緵即緫字也
　以類求之則緎寡于緵紽宜又寡于緎盖絲之數耳
　毛傳云紽緫數也薛君章句亦云紽數名也其或以
　此與
　
　
　
　
　
　
　
　
　
　
　
　
　
　
　六家詩名物疏卷六
飲定四庫全書
　六家詩名物疏卷七　　　明　馮復京　撰
　　國風召南三
　　殷其靁篇
　　　靁
釋名云雷者如轉物有所硠雷之聲也○易云雷出地
奮豫先王以作樂崇德又云天地解而雷雨作雷雨作
而百果草木皆甲坼又云震為雷震驚百里驚逺而懼
邇也又云動萬物者莫疾乎雷○禮云仲春之月日夜
分雷乃發聲仲秋之月雷乃收聲○穀梁傳云隂陽相
薄而為雷激而為霆○洪範論曰雷于天地為長子以
其首長萬物與其出入也○河圖帝通紀云雷者天之
鼔○五行傳云於易雷以二月出其卦曰豫言萬物隨
雷出地皆逸豫也以八月入其卦曰歸妹言雷復歸入
地則孕毓根核保藏蟄蟲避盛隂之害出地則養長華
實發揚隱伏宣盛陽之德入能除害出能興利人君之
象也○論語䜟云雷震百里聲相附宋均注雷動百里
故因以制國雷聲謂諸侯之政教所至相附也○鄭箋
云雷喻號令○物理論云積風成雷○師曠云春雷初
起其音洛洛霹靂者所謂雄雷旱氣也其鳴依依音不
大霹靂者謂之䳄雷水氣也○京房易傳曰當雷不雷
陽德弱也○董仲舒曰太平之世雷不驚人號令啓發
而已○埤雅云古文雷字下從四田二回自子至卯積
四陽而復雷乃發聲此所以從四田也隂陽回薄此所
以從二回也雷聲尚隱隱然易曰雷雨之動满盈殷殷
滿盈之聲也
　　　山
爾雅云山三襲陟再成英一成坯大而髙崧小而髙岑
銳而髙嶠卑而大扈小而衆巋小山岌大山垣屬者嶧
獨者蜀上正章宛中隆山脊岡未及上翠微山頂冡崒
者厜㕒山如堂者宻如防者盛巒山墮重甗隒左右有
岸厒大山宮小山霍小山别大山鮮山絶陘多小石磝
多大石礜多草木岵無草木峐山上有水埒夏有水冬
無水□山豄無所通谿石戴土謂之崔嵬土戴石為砠
山夾水澗陵夾水澞山有穴為岫○廣雅云山產也凡
天下名山五千二百七十出銅之山四百六十有七出
鐵之山三千六百有九○春秋説題辭云山之為言宣
也含澤布氣調五神也又云隂含陽故石凝為山○元
命包云山者氣之苞含所以含精藏雲故觸石而出○
運斗樞云山者地基○禹貢云導岍及岐至于荆山逾
于河壺口雷首至于大岳底柱析城至于王屋太行恒
山至于碣石入于海西傾朱圉鳥䑕至于太華熊耳外
方桐柏至于陪尾導嶓冡至于荆山内方至于大别岷
山之陽至于衡山過九江至于敷淺原○周禮職方揚
州山鎮㑹稽荆州衡山豫州華山青州沂山兖州岱山
雍州岳山幽州毉巫閭冀州霍山并州恒山○山海經
禹曰天下名山經五千三百七十山六萬四千五十六
里其餘小山甚衆不足記○書大傳孔子曰山生材用
無私為焉四方皆伐無私與焉出雲雨以通乎天地之
間隂陽和合雨露之澤萬物以成百姓以饗
　　摽有梅篇
　　　梅
爾雅云梅柟郭云似杏實酢孫炎云荆州曰梅揚州曰
柟又曰時英梅郭注雀梅○詩義疏云梅杏類也樹及
葉皆如杏而黑煑而曝乾為蘇置羹臛虀中又可含以
香口○賈思勰云梅華早而白杏花晚而紅梅實小而
酸杏實大而甜梅可以調鼎杏則不任此用世人或不
能辨言梅杏為一物○陸農師云梅華尤香先桃李而
華至北方多變成杏故人有不識梅者地氣使然○爾
雅翼云古者以梅實薦饋食之籩所謂乾䕩蜀志云蜀
名梅為䕩大如鴈子其實既酸故以為和商書所謂爾
惟鹽梅禮記則獸用梅而已○夏小正云正月梅杏柂
桃則華五月煑梅為豆實○管子五沃之土其梅其杏
其桃其李○西京雜記云漢初修上林苑羣臣各獻名
果有朱梅紫華梅紫蔕梅同心梅麗支梅燕梅侯梅
　按郭璞云梅似杏實酢正是江南之梅而邢昺引陸
　璣疏與江南之梅花葉不同蓋陸自説秦風之梅耳
　又西京雜記上林苑有侯栗侯梅别是異種四月詩
　稱侯栗侯梅者殆即其物也范石湖梅譜凡九十餘
　種不能悉載
　　　士
説文云士事也數始于一終於十从十从一孔子曰推
十合一為士
　　小星篇
　　　星
釋名曰星散也列位布散也宿宿也星各止宿其所也
○説文云萬物之精上為列星○春秋説題詞云星之
為言精也陽之榮也陽精為日日分為星故其字日生
為星○洪範曰庻民惟星星有好風星有好雨月之從
星則以風雨注月經於箕則多風離於畢則多雨○周
禮以實柴祭日月星辰○禮記云宿離不忒無失經紀
注二十八宿為經七曜為紀又云天秉陽垂日星○爾
雅云彗星為欃槍奔星為彴約祭星曰布○列子云星
積氣之中有光曜者○物理論云星者元氣之英水之
精也○靈憲云星者體生於地精成於天列居錯峙各
有逌屬在野象物在朝象官在人象事其以神著有五
列焉是謂三十五名一居中央謂之北斗四布於方為
二十八宿中外之官常明者百有二十四可名者三百
二十為星二千五百微星之數蓋萬一千五百二十庻
物蠢蠢咸得繫命○劉向云天官列宿在位之象小星
無名者庻民之類○徐整長厯云大星徑百里中星五
十小星三十北斗七星星間相去九千里皆在日月下
其二隂星不見者相去八千里○史記云角亢氐兖州
房心豫州尾箕幽州斗江湖牽牛婺女揚州虚危青州
營室東壁并州奎婁胃徐州昴畢冀州觜觹參益州東
井輿鬼雍州柳七星張三河翼軫荆州又云星墮地即
石也○博雅云東方七宿七十五度南方七宿百一十
二度西方七宿八十度北方七宿九十八度四分度之
一歳星謂之重星或謂之應星營惑謂之罰星或謂之
執法鎮星謂之地侯太白謂之長庚或謂之太囂辰星
謂之鈎星免星或謂之鈎星大角謂之栜星天宫謂之
參旗紫宫參伐謂之大辰太微房謂之明堂媭女謂之
婺女參謂之實沈昴謂之旄頭東井謂之鶉首張謂之
鶉尾軫謂之鳥孥營室謂之豕韋北辰謂之天堂天淵
謂之紐兹妃星謂之大堂天淵謂之三淵軒轅謂之路
寢輿鬼謂之天廟
　　　三
傳云三心○爾雅云大火謂之大辰注大火心也在中
最明故時候主焉疏大火大辰之次名也○左傳張趯
云火中寒暑乃退注心以季夏昬中而暑退季冬旦中
而寒退○荆州星占云心為天王其宿三星一名天司
空○晉天文志云心三星天王正位也中星為明堂天
子位為大辰主天下之賞罰天下變動心星見祥星明
大天下同前星為太子後星為庻子心星直則天王失
勢○箋云心在東方三月時也
　　　五
傳云五噣○爾雅云咮謂之柳柳鶉火也疏南方七宿
共為朱鳥之形柳為朱鳥之口故名咮○文耀鈎云咮
謂鳥陽七星為頸注云陽猶首也○元命包云柳五星
○樂汁圖徴云柳主材木○史記正義云柳占以順明
為吉金火守之國兵大起○漢書云柳為鳥喙主木草
○晉天文志云柳八星天之厨宰也主尚食和滋味又
主雷雨○箋云噣在東方正月時也
　　　宵
爾雅云宵夜也舍人曰宵陽氣消也
　　　在公
周禮九嬪掌教九御各帥其屬以時御叙于王所注云
凡群妃御見之法月與后妃其象也卑者宜先尊者宜
後女御八十一人當九夕世婦二十七人當三夕九嬪
九人當一夕三夫人當一夕十五日而徧望後反之又
云女御掌御叙於王之燕寢○内則云妾年未五十必
與五日之御將御者齊潄澣慎衣服櫛縰笄緫拂髦衿
纓綦屨注云五日一御諸侯制也諸侯取九女姪娣兩
兩而御則三日次兩媵四日次夫人專夜五日又云妻
不在妾御莫敢當夕疏云謂卿大夫以下○書大傳云
古者后夫人將侍君前息燭後舉燭至於房中釋朝服
襲燕服然後入御史奏鷄鳴于階下然後夫人鳴珮玉
于房中告去也然後應門擊柝告闢也然後少師奏質
明于陛下夫人入庭立君出朝○五經要義云后妃羣
妾以禮御于君所女史書其日月授之以環以進退之
生子月辰則以金環退之當御者以銀環進之著于左
手既御著于右手
　　　參
前漢天文志云參為白虎三星直者是為衡石下有三
星銳曰罰為斬艾事孟康曰在參間上小下大故曰銳
○晉志云參十星一曰參伐一曰大辰一曰天市一曰
鈇鉞主斬刈又為天獄主殺伐又主權衡所以平理又
主邊城為九譯故不欲其動也其中三星横列三將也
東北曰左肩主左將西北曰右肩主右將東南曰左足
主後將軍西南曰右足主偏將軍故黄帝占參應七將
中央三小星曰伐天之都尉也主戎狄故不欲眀王道
缺則芒角張伐星明與參等大臣皆謀兵起○孔仲達
云參實三星下三星曰伐其外四星左右肩股也伐與
參連體亦為大星故周禮熊旗六旒以象伐演孔圖云
參以斬伐公羊傳云伐為大辰明伐得統參也○夏小正云
三月參則伏又云五月參則見見也者牧星也
　　　昴
爾雅云大梁昴也西陸昴也疏大梁昴之次名也昴西
方之宿名也昴又謂之西陸昭四年左傳云古者日在
北陸而藏氷西陸朝覿而出之又十三年傳云嵗及太
梁蔡復楚凶是昴星之名凡三○元命包云昴六星昴
之為言留言物成就繫留也○晉志云昴七星天之耳
也主西方主獄事又為旄頭胡星也昴畢間為天街天
子出旄頭罕畢以前驅此其義也黄道之所經也昴星
大而數盡動者胡兵大起○夏小正云四月昴則見
　　　衾
説文云衾大被也○釋名云被所以被覆人也衾广也
其下廣大如广受人也
　　　裯
傳云裯襌被也○箋云牀帳也○爾雅云幬謂之帳疏
鄭箋云裯牀帳也幬裯音義同○説文曰幬單帳也在
㫄曰帷在上曰幙○爾雅又云以覆帳謂之幄○釋名
云小幙曰帟○歸藏云昔女媧筮張雲幙而枚占神明
○周禮幙人掌帷幙幄帟綬之事
　　江有汜篇
　　　汜
爾雅云決復入為汜疏凡水之岐流復還本水者曰汜
○釋名云汜已也如出有所為畢已而還入也○朱子
曰今江陵漢陽安復之間蓋多有之又云楚詞哀郢遵
江夏以流亡江大江也夏夏水也或以為自江而别以
通於漢還復入江冬竭夏流故謂之夏其入江處今名
夏口即詩所謂江有汜也(宋安州即今德安府復/州今沔陽州俱隷湖廣)
　　　渚
釋名云小洲曰渚渚遮也體髙能遮水使從旁廻也○
博雅云渚處也○韓詩章句云一溢一否曰渚○毛氏
云水岐成渚
　　　沱
爾雅云江為沱疏大水溢出别為小水之名○禹貢荆
梁二州沱潜既道孔安國注梁州云沱潜發源此州入
荆州禹貢又云岷山導江東别為沱○水經氐道縣江
水又東别為沱注云開明之所鑿也郭景純謂玉壘作
東别之標○蔡氏云爾雅水自江出為沱南郡枝江縣
有沱水然其流入江而非出于江也華容縣有夏水首
出於江尾入於沔亦謂之沱此荆州之沱蜀郡郫縣江
沱在東西入大江汶江縣江沱在西南東入江此梁州
之沱○黄氏曰沱自導江縣分江東至眉州彭山縣入江
　按一統志枝江縣今屬湖廣荆州府沱江在當陽縣
　治南至枝江縣界入大江華容縣屬岳州府郫縣屬四
　川成都府汶江縣今為成都府灌縣即唐宋之導江縣
　沱江在新繁縣西北源出岷江眉州彭山縣亦屬四川
　　　歌
廣雅云聲比於琴瑟曰歌○説文云歌詠也謡徒歌也
謳齊歌也○釋名云人聲曰歌歌柯也所歌之言是其質
也以聲吟詠有上下如草木之有柯葉也故兖冀言柯
聲如歌也○韓詩章句云有章曲曰歌無章曲曰謡又
云饑者歌食勞者歌事○五經通義云歌之言驩也以
厚志意故發聲而歌長言○山海經云帝俊八子是始
為歌○吕氏春秋云帝嚳氏命咸黑作為唐歌堯命質
效山林谿谷之音以歌○書云歌永言又云九功惟叙
九叙惟歌○周禮大司樂歌大吕祀天神歌應鍾祭地
示歌南吕祀四望歌函鍾祭山川歌小吕享先妣歌夾
鍾享先祖大師大祭祀帥瞽登歌大饗亦如之小師掌
教弦歌徹歌瞽矇掌弦歌掌九德六詩之歌以役大師
○樂記曰歌者直已而陳德也上如抗下如隊曲如折
止如藁木倨中矩句中鈎纍纍乎端如貫珠故歌之為言也
長言之也○禮書云天子之祭祀養老饗諸侯諸侯之
相見魯之嘗禘皆升歌下管貴人聲也鄉飲燕禮有歌
笙與間而後合樂鄉射有合樂而無歌笙與間大射有
歌而無間笙有管而無合樂
　
　
　
　
　六家詩名物疏卷七
欽定四庫全書
　六家詩名物疏卷八　　　明　馮復京　撰
　　國風召南四
　　野有死麕篇
　　　野
爾雅云邑外謂之郊郊外謂之牧牧外謂之野疏云以
細别言之則郊外之地名牧牧外之地名野若大判而
言則野者郊外緫名故周禮六遂在逺郊之外遂人職
云凡治野田是郊外之地揔稱野
　　　麕
爾雅云麕牡麌牝麜其子麆其迹解絶有力豜郭璞云
詩曰麀鹿麌麌鄭康成注即謂此也但重言耳○説文
云麕麞也○埤雅云齊人謂麕謂麞麞如小鹿而美故
从章章美也語曰四足之美有麃麃即麞也或曰麞性
善驚故从章盖麕鹿皆健駭而麕性膽尤怯飲水見影
輒奔道書曰麞鹿無魂又曰麞鹿白膽善怖為是故也
麕性喜山善聚善散故從囷囷聚也亦散也○雅翼云
麞極能走然未及鹿有牙者有無牙者大者不過三二
十斤老則牙見於外淮人謂之牙麞○本草圖經云大
麞毛長狗足者名􁋙○春秋運斗樞云樞星散為麞○
崔豹古今注云鹿有角而不能觸麞有牙而不能噬○
吕氏春秋云使麞疾走馬弗及也而得之者時顧也
　　　白
説文云西方色也隂用事物色白○釋名云白啟也如
氷啟時色
　　　茅
爾雅云藗牡茅也○陸疏云白茅包之茅之白者古用
包褁禮物以充祭祀縮酒用之○周易云拔茅茹以其
彚征吉陸佃云茅之為物拔其根而牽茹者君子以類
出處之象又云藉用白茅無咎象曰藉用白茅柔在下
也孔子曰茅之為物薄而用可重也○禹貢云荆州厥
貢苞匭菁茅○周禮甸師云祭祀供蕭茅○吳録地理
志曰桂陽郴縣有青茅可染青零陵泉陵有香茅古貢
之縮酒○合璧事類云茅叢生荒野間野人刈以覆屋
江淮間生者一莖三脊曰菁茅
　　　春
鄉飲酒義云春之為言蠢也產萬物者聖也○尚書傳
云東方者何也動方也物之動何以謂之春春出也物
之出也○爾雅云春為青陽注氣清而温陽○尚書云
寅賓出日平秩東作日中星鳥以殷仲春○夏小正云
正月啟蟄雉震呴(呴者鳴也震/者鼓其翼也)時有俊風(俊者大風/南風也)滌
凍塗(滌者變也/變而暖也)田䑕出農及雪澤采芸(芸是邪/蒿可食)柳稊(稊/發)
(孚/也)梅杏柂桃則華二月祭鮪采芑來降燕乃睇三月參
則伏􁉺則鳴(􁉺螻/蛅)頒氷拂桐葩(桐葩始生/貎拂彿然)○月令云孟
春之月日在營室昏參中旦尾中其日甲乙其帝大皥
其神勾芒其蟲鱗其音角律中太蔟東風解凍蟄蟲始
振魚上氷獺祭魚鴻鴈來天氣下降地氣上騰天地和
同草木萌動仲春之月日在奎昏弧中旦建星中(注弧/與建)
(星者以弧星近井建星近斗井斗度多星/體廣不可的指故舉弧建以定昏旦之中)律中夾鍾
始雨水桃始華倉庚鳴鷹化為鳩𤣥鳥至日夜分雷乃
發聲始電蟄蟲咸動啟户始出季春之月日在胃昏七
星中旦牽牛中律中姑洗桐始華田䑕化為鴽虹始見
萍始生是月也鳴鳩拂其羽戴勝降於桑生氣方盛陽
氣發洩勾者畢出萌者盡達○鄭注月令云孟春日月
㑹於娵訾仲春日月㑹於降婁季春日月㑹於大梁○
尚書緯云東方春龍房位其䂓仁好生不賊其帝青表
聖明行趨德○元命包云春者神明推移精華結紐注
神明猶隂陽也相推使物精華結成紐結要也○素問
云春三月此謂發陳天地俱生萬物以榮又曰東方生
風風生木其德敷和敷和之紀木徳周行陽舒隂布五
化宣平
　　　樸􁂶
爾雅云􁂶樸心疏􁂶樸一名心某氏曰樸􁂶槲􁂶也有
心能濕江河間以作柱詩云林有樸􁂶此作􁂶樸文雖
别其實一也
　　　鹿
爾雅云鹿牡麚牝麀其子麛其迹速絶有力麉○説文
云鹿解角獸羣萃善走者也○周禮云朝事之豆菁菹
鹿臡　禮記云仲夏鹿角解又云居澤以鹿豕為禮謂
之不知禮又云鹿脯麋脯麕脯皆有軒○字統云鹿性
警防分背而食以備人物之害○埤雅云鹿性警防分
背而食食則相呼羣居則環其角外向以防物之害己
故詩以況君臣之義而毛詩草蟲經曰鹿欲食皆鳴相
召志不忌也周官曰視朝則皮弁服盖取諸此鹿愛其
類出於天性也○雅翼云古稱馬之似鹿者直百金今
荆楚之地其鹿絶似馬當解角時望之無辨土人謂之
馬鹿是知趙髙指鹿為馬盖以類爾鹿無枝觡角有枝
曰觡夏則解角而易毛冬則角長而毛深古伏羲之世
麗皮為禮按説文集韻云麗旅行也鹿之性見食則急
而旅行禮麗皮盖鹿皮云○家語曰四九三十六鹿主
律律主鹿鹿故六月而生○運斗樞云瑤光星散為鹿
○衝波傳云鹿生三年其角自墮○述異記云鹿千年
為蒼鹿又五百年為白鹿又五百年化為𤣥鹿成帝時
中山人得𤣥鹿烹而視其骨皆黑色仙者説𤣥鹿為脯
食之壽二千嵗○天𤣥主物簿云鹿者仙獸常自能樂
性從其雲泉至六十年必懐瓊於角下角有班痕紫色
如點行或有涎出於口不復能急走矣○山谷云胡居
士常言鹿性驚烈多别良草食葛葉等九物餘則不嘗
凡餌藥者勿食鹿肉以鹿常啖解毒之草也
　　　玉
大戴禮云玉在山而木潤川生珠而岸不枯珠者隂中
之陽也故勝水玉者陽中之隂也故勝木○周禮玉府
掌王之金玉共王之服玉佩玉珠玉王齊共食玉大宗
伯以玉作六瑞典瑞掌玉瑞玉器之藏刮摩之工玉人
○禮記孔子曰君子比德于玉温潤而澤仁也縝宻而
栗知也廉而不劌義也垂之如隊禮也叩之其聲清越
以長其終詘然樂也瑕不掩瑜瑜不掩瑕忠也孚尹㫄
逹信也氣如白虹天也精神見於山川地也圭璋特達
德也天下莫不貴者道也○爾雅玉謂之璲○山海經
云瑾瑜之玉為良堅栗精宻濁澤而有光五色發作以
和柔剛天地鬼神是食是饗君子服之以禦不祥○尸
子云水方折者有玉圓折者有珠○地鏡圖曰玉石之
精也其居地氣青而浮白而圓光轉地中常潤○説苑
云玉有六美望之溫潤君子比德焉近之栗理君子比
智焉聲近徐而聞逺君子比義焉折而不撓闕而不荏
君子比勇焉廉而不劌君子比仁焉有瑕必見之於外
君子比情焉○王逸正部論云或問玉符曰赤如雞冠
黄如蒸栗白如猪肪黑如純漆
　　　帨
内則云子事父母婦事舅姑左佩紛帨注云帨拭物之
佩巾又云子生女子設帨於門右○昏禮母施衿結帨
　　　尨
爾雅云犬生三猣二師一玂未成毫狗絶有力狣狗四
尺為獒○説文曰犬狗之有懸蹄者也狗叩也叩氣吠
以守也尨犬之多毛者也○曲禮云凡祭祀犬曰羮獻
内則云犬宜梁○周禮大司寇大祭祀奉犬牲犬人掌
犬牲庖人夏行腒鱐膳膏臊○春秋考異郵曰七九六
十三陽氣通故斗運狗三月而生陽主於三故狗各髙
三尺宋均注曰狗斗精之所生也○風俗通云狗者金
畜○廣雅云殷虞晉獒楚黄韓盧宋㹱狼狐㹥獖並犬
屬○五行傳云雞畜之有冠翼者屬貌犬畜之以口吠
者屬言羊畜之逺視者屬視豕畜之居閑衛而聽者屬
聽牛畜之任重者屬思○埤雅云犬有三種一者田犬
二者吠犬三者食犬食犬若今菜牛也
　　何彼穠矣篇
　　　唐棣
爾雅云唐棣栘郭云似白楊江東呼為夫栘○陸疏云
唐棣奥李也一名雀梅亦曰車下李所在山皆有其華
或赤或白五月中成實大如李子可食○埤雅云凡木
之華皆先合而後開惟此華先開而後合詩曰唐棣之
華偏其反而○本草云扶栘木皮味苦燒木皮置酒中
令味正經時不敗生江南山谷樹木十數圍無風葉動
華反而後合○崔豹古今注云栘楊圓葉弱蒂微風大
摇一名髙飛一名獨摇一名栘楊一名栘柳亦曰蒲栘
○雅翼云齊民要術以髙飛獨摇為白楊之别名又本
草白楊注云取葉圓大蔕小無風自動者故説者云葉
無風自動此是栘楊非白楊也
　按唐棣常棣是二種爾雅云唐棣栘本草謂之扶栘
　木一名髙飛一名獨揺爾雅又云棠棣棣小雅所謂
　常棣之華也又本草郁李仁一名棣一名雀李一名
　車下李七月之所謂薁也陸璣知唐棣常棣各一種
　郤不當以名奥李車下李五月成實者為唐棣故孔
　仲達七月疏俱不明了本草注於郁李仁下既引陸
　氏釋常棣之文圖經又引釋唐棣之文而常唐二字
　俱作棠混之甚矣唐棣自是楊類雖得棣名而實非
　棣也惟鄭漁仲分析甚當朱子論語注云唐棣郁李
　也亦陸璣誤之與
　　　王姬
禮緯云周姬姓祖履大人迹而生○國語云黄帝以姬
水成故黄帝為姬○春秋築王姬之舘於外杜預曰不
稱字以王為尊也○公羊傳云天子嫁女於諸侯必使
諸侯同姓者主之○序云王姬下嫁於諸侯車服不繫
其夫下王后一等○箋云謂車乗厭翟勒面繢緫服則褕狄
　按王姬依毛傳則武王之女適齊侯之子武王后齊
　太公之女太公子丁公伋與邑姜為兄弟所稱齊侯
　者殆是丁公與𤣥晏先生云武王五男二女元女妻
　胡公王姬宜為媵今得適齊侯之子者或以尊故命
　同族為媵也若以為東遷後詩則春秋王姬歸齊與
　平王相值者有二莊元年之王姬所適者齊襄公也
　莊十一年之共姬所適者齊桓公也鄭箴膏肓云齊
　侯嫁女以其母王姬始嫁之車逺送之其説又異矣
　　　車
釋名云古者車聲如居言所以居人也今曰車車舍也
行者所處若舍也○古史考云黄帝作車少昊時略加
牛禹時奚仲駕馬○山海經云番禺生奚仲奚仲生吉
光是始以木為車○晉書云聖人見秋蓬孤轉杓觹旁
建乃作輿輅而方圓異制○周禮巾車掌公車之政令
王之五路玉路金路象路革路木路王后之五路重翟
厭翟安車翟車輦車王之䘮車五乘木車素車藻車駹
車漆車服車五乘孤乗夏篆卿乗夏縵大夫乘黑車士
乗棧車庶人乗役車車僕掌戎車之萃廣車之萃闕車之萃
苹車之萃輕車之萃○考工記云周人尚輿一器而工聚焉
者車為多軫之方以象地也盖之圜以象天也輪輻三
十以象日月也盖弓二十有八以象星也車人為大車
柏車羊車○禮書云車之制前軾而後户前軌而後軫
旁輢而首以較下軸而銜以轐對人者謂之□如輈者
謂之輈揉而相迎者謂之牙輈之曲中謂之前疾軛之
上平謂之衡衡之材與輿之下木皆曰任以其力任於
此也轂之端與輢之下木皆曰軹以其㫄止於此也軫
可以名輿可以名車達常可以名部軫前横木可以名
輅此又因一材而通名之也其為車也有長轂者有短
轂者有杼輪者有侔輪者有反輮者有仄輮者有兩輪
者有四輪者有有輻者有無輻者有曲轅者有直轅者
有一轅者有兩轅者有直輿者有曲輿者(鈎車/曲輿)有廣箱
者有方箱者有重較者有單較者或駕以馬或駕以牛或
輓以人或飾以物或飾以漆或樸以素要皆因宜以為
之制稱事以為之文也
　　　李
爾雅云休無實李座接虞李駁赤李桃李醜核棗李曰
疐之○運斗樞云玉衡星散為李○管子云五沃之土
其木宜李○淮南子三月其樹李○埤雅云素問曰李
韭皆酸李東方之果木子也故其字從木從子性頗難
老老雖枝枯子亦不細其品處桃上○爾雅翼云李木
之多子者花最繁宻爾雅有三種座接虞李即今之麥
李與麥同熟者為果肉厚而乾與核相離駁赤李則李
之赤而有木者休無實李李實繁有竊食之嫌無實則
其下可休矣○西京雜記云上林苑有紫李青綺李黄
李青房李緑李顔淵李合枝李羌李朱李車下李燕李
猴李蠻李
　　　齊
譜云齊者古少皥世爽鳩氏之墟周武王伐紂封大師
吕望於齊地方百里都營丘周公定九畿成王用周公
之法制廣大邦國之境而齊受上公之地更方五百里
其封域東至於海西至於河南至於穆陵北至於無棣
在禹貢青州岱山之隂濰淄之野○朱子云今青齊淄
濰德棣等州是其地○左傳晏子云㫺爽鳩氏始居此
地季萴因之有逄伯陵因之薄姑氏因之而后太公因
之○元命包云虚危之精流為青州分為齊國○史記
云齊所以為齊者以天齊也又云胡公徙都薄姑獻公
徙治臨淄又云吾適齊自泰山屬之瑯琊北被於海膏
壤二千里其民濶達多匿知其天性也○戰國策蘇秦
云齊南有泰山東有瑯琊西有清河北有渤海此所謂
四塞之國也
　按一統志營丘城在今青州府昌樂縣東南五十里
　薄姑今青州府博興縣有故城在縣東十五里古齊
　城在臨淄縣城北獻公所徙之城也天齊淵在臨淄
　縣東十五里平地出泉廣可半畝土人名曰龍池朱
　傳所云青即今青州府齊州今濟南府淄州今濟南
　府淄川縣濰州今萊州府濰縣德州在濟南府棣州
　今青州府樂安縣俱隷山東
　　　釣
説文鈎魚也○列子云釣者以獨繭絲為綸芒針為鈎
荆篠為竿剖粒為餌○淮南子曰釣者静之
　　　緡
釋言云緡綸孫炎曰皆繩名也郭璞曰緡繩也江東謂
之綸○釋名云綸倫也作之有倫理也○小爾雅云大
者謂之索小者謂之繩詘而戻之為䋫○物原云遂人
作繩軒轅因作緜索○通俗文曰合繩曰糾單展曰紐
織繩曰辮大繩曰絙○易曰上古結繩而治○書曰木
從繩則正
　按禮記王言如絲其出如綸鄭注今制有秩嗇夫所
　佩此説文所謂糾青絲綬也與此綸不同
　　騶虞篇
　　　葭
爾雅云葦醜芀葭華葭蘆其萌虇○夏小正云七月秀
雚葦未秀則不為雚葦秀然後為雚葦雚未秀為菼葦
未秀為蘆○埤雅云葦醜芀言其華皆有芀秀今風輒
吹揚如雪其聚於地如絮淮南子曰蔐苖類絮而不可
以為絮葦即今之蘆一名葭葭葦之未秀者也萑即今
之荻一名蒹蒹萑之未秀者也葭一名華蒹一名薕至
秋堅成謂之萑葦先儒以為萑如葦而細按禮土鼓簣
桴葦籥葦管中籥則萑小而葦大矣其字從韋則韋緩
故也荀子曰柔從若蒲葦○嚴粲云葭蘆葦又名華一
物四名葭葦之初生者○淮南子云季夏令滂人入材
葦
　按字説云蘆謂之葭其小曰萑荻謂之蒹其小曰葦
　與夏小正埤雅之言相反釋爾雅者孫炎郭璞以蘆薍
　為二草李廵舍人樊光以蘆薍為一草自古有此紛
　紛矣
　　　豝
爾雅云豕牝豝○小爾雅云彘豬也其子曰豚大者謂
之豝○説文云豝牝豕也一曰二歳能相把挐也○古
今注云漁陽以大猪為豝○字説云豝所謂婁豬巴猶
婁也○雅翼云凡六畜之屬皆見於釋畜惟豕見於釋
獸以豕者通田豕之名故别異之詩云彼茁者葭一發
五豝于嗟乎騶虞然則豝牝豕之小者故又謂之小豝
言雖取害稼之物亦必待其成所以為仁也
　按羅氏云牝豕之小者對大豕而言若對豵則豝為
　大矣玩二章經㫖葭叢髙故有豝藏焉蓬叢低故有
　豵藏焉説文一歳為豵二歳為豝之説殆必有所昉
　也朱子以豝為牡豕顯悖爾雅此鹵莽之過廣雅云
　獸一歳為豵二歳為豝三歳為肩四歳為特則豝豵
　之名可通於羣獸也
　　　騶虞
毛傳云義獸也白虎黑文不食生物有至信之德則應
之○陸疏云尾長於軀不食生物不履生草○海内北
經云林氏國有珍獸大若虎五采畢具尾長於身名曰
騶吾(劉芳詩義疏/曰吾或作虞)乘之日行千里○封禪書云囿騶虞
之珍羣頌曰般般之獸樂我君囿白質黑章其儀可喜
旼旼穆穆君子之態○晉郭璞贊曰怪獸五采尾參於
身矯足千里儵忽若神是謂騶虞詩歎其仁○吳薛綜
頌曰婉婉白虎優仁是崇饑不侵暴困不改容歛威揚
德愷悌之風○中興徴祥説云騶虞仁獸也其尾參倍
状如虎而白色嘯則風興皜身如雪而無雜者是也近
代所謂白虎者背班而虎文爾雅所謂彪虎耳○瑞應
圖云白虎仁而不害王者不暴虐恩及行葦則見○河
圖括地象云令訾野中有玉虎晨鳴雷聲聖人感期而
興○埤雅云騶虞西方之獸而名之曰虎則宜以殺為
事今反不履生草食自死之肉葢仁之至也
　按禮射義云天子以騶虞為節樂官僃也異義韓詩
　説云騶虞天子掌鳥獸官魯詩傳云古有梁騶者天
　子之田也賈誼新書曰騶者天子之囿也虞者囿之
　司獸者也以騶為囿名及以梁騶為田名僅見於魯
　詩賈子月令教田獵命僕及七騶咸駕左傳晉悼公
　使程鄭為乘馬御六騶屬焉則騶者馬御也舜典益
　作朕虞周有山虞澤虞大田獵萊山澤之野則虞者
　虞人也韓詩説云掌鳥獸官意盖近之小序云天下
　純被文王之化庻類繁殖蒐田以時仁如騶虞焦弱
　侯云騶人不失馳驅之法則物不過傷虞人厲山澤
　之禁故物性能遂因嘆美歸功於二官以此解序未
　為不可而與射義所謂樂官僃者亦可通矣但山海
　經及緯候之書俱以為義獸説其形者或以為五采
　畢具或以為白虎黑文或以為皜身無雜又各不同
　羅願則據淮南子文王囚羑里散宜生得騶虞雞斯
　之乘以獻於紂謂文王之馬有名騶虞者以其如林
　氏騶虞之俊逸而名之文王必嘗駕以從田能與人
　相應致獲禽之多故申而嘆之此又一説也
　　　蓬
爾雅云齧彫蓬薦黍蓬○説文蓬蒿也草之不理者也
○埤雅云其葉散生末大於本故遇風輒㧞而旋雖轉
徙無常其相遇往往而有故其制字從逢○曾子曰蓬
生麻中不扶自直○商子曰飛蓬遇飄風而行千里者
乘風之勢○説苑云秋蓬惡於根本而美於枝葉秋風
一起根且㧞矣○通志云菰曰蓬今人謂之茭爾雅云
彫蓬者米茭也其米謂之彫胡可作飯故曰齧黍蓬者
野茭也不能結實惟堪薦藉故曰薦
　按蓬是蒿類與茭自别鄭漁仲所云葢本孫炎爾雅
　注非也
　　　豵
爾雅云豕生三豵二師一特郭注豕生子常多故别其
少者○説文云豵生六月豚一曰一歳豵尚叢聚也○
雅翼云豵从從義猶從也羣以從母有約從之義説文
又以小豚為豰生二月為豯生六月為豵或曰一歳為
豵二歳能相把拏三歳豕肩相及為􁊄其説豵與爾雅
不同然皆小豕之名
　
　
　
　
　六家詩名物疏卷八
欽定四庫全書
　六家詩名物疏卷九　　　明　馮復京　撰
　　國風邶一
　　邶
譜云邶鄘衛者商紂畿内方千里之地其封域在禹貢
兾州大行之東北踰衡漳東及兖州桑土之野武王伐
紂以其京師封武庚三分其地置三監使管叔蔡叔霍
叔尹而教之自紂城而北謂之邶南謂之鄘東謂之衛
三監叛成王伐三監更于此建諸侯封康叔于衛使為
之長後世稍并二國混而名之疏云三叔各監一國不
知所監之國為誰○周書作雒云俾康叔宇于殷俾中
旄殳宇于東註東謂衛殷邶鄘康叔代霍叔中旄代管
叔○地里志云周既滅殷分其畿内為三國鄁以封紂
子武庚鄘管叔尹之衛蔡叔尹之以監殷民謂之三監
三監叛周公誅之盡以其地封康叔遷鄁鄘之民于雒
邑○補傳曰邶鄘衛皆以水得名邶水在太山之阜鄘
水出宜蘇山衛水在霛壽(即眞/定)○郡國志河内郡朝歌
北有邶國○一統志邶城在河南衛輝府城東北一說
在懐慶府河内縣
　　柏舟篇
　　　柏
爾雅云柏椈疏柏一名椈○埤雅云柏性堅緻有脂而
香故古人破為暢臼用以擣鬱雜記所謂暢臼以椈者
是也○尚書云荆州厥貢杶幹栝柏○尚書逸篇云大
社惟松東社惟柏南社惟梓西社惟栗北社惟槐○周
禮兾州其利松柏○荀子云柏經冬而不凋蒙霜而不
變可謂得其真矣○四民月令云七月收柏實○漢武
内傳云藥有松柏之膏服之可長生
　　　舟
周易云利涉大川乗木舟虛又云刳木為舟剡木為楫
舟楫之利以濟不通蓋取諸隨○世本云古觀落葉因
以為舟○淮南子云古人見窽木浮而知為舟○小爾
雅云小船謂之艇艇之小者曰䒀船頭謂之舳尾謂之
艫楫謂之橈○釋名云舟言周流也舩猶言循也循水
而行也其上屋曰廬重屋曰飛廬又在其上曰雀室上
下重版曰檻狹而長曰艨衝三百斛曰舠二百斛以下
曰艇○方言云舟自關而西謂之船自關而東或謂之
舟或謂之航首謂之閤閭或謂之艗艏後曰舳○吕氏
春秋云虞姁作舟○物理論云化狐作舟○墨子云巧
倕作舟○山海經云番禺始作舟○束晳發蒙記云伯
益作舟○世本又云共鼓貨狄作舟黄帝二臣也
　　　酒
說文云酒就也所以就人性之善惡也一曰造也吉凶
所起造也又曰醴酒一宿熟也醪汁滓酒也酎三重醕
酒也醨薄酒也醹厚酒也○釋名云酒酉也釀之米麯
酉澤乆而味美也○世本云儀狄始作酒醪變五味少
康作秫酒○周禮酒正以式法授酒材五齊一曰泛齊
(成而/有滓)二曰醴齊(始成/體)三曰盎齊(葱白/色)四曰緹齊(成而/紅)五
曰沈齊(造/清)三酒一曰事酒(酌有/事者)二曰昔酒(久/白)三曰清酒
四飲一曰清(醴之/泲者)二曰醫(以酏為醴/酏粥也)三曰漿四曰酏共
王之四飲三酒之饌及后世子之飲與其酒凢祭祀以
法共五齊三酒以實八尊共賔客之禮酒共后致飲于
賔客之禮毉酏糟凡王之燕飲酒共其計凡饗士庶子
耆老孤子皆共其酒酒人掌為五齊三酒漿人掌共王
之六飲水漿醴凉(寒/粥)醫酏司尊彝云凡六尊之酌鬱齊
獻酌醴齊縮酌盎齊涗酌凡酒脩酌注云凡酒謂三酒
也四者灌用鬱齊朝用醴齊饋用盎齊諸臣自酢用凡
酒○月令云仲冬之月乃命大酋秫稻必齊麴蘖必時
湛熾必潔水泉必香陶器必良火齊必得兼用六物大
酋監之母有差貸注湛漬而滌之也熾蒸炊也曲禮曰
祭宗廟酒曰清酌禮運云𤣥酒在室醴醆在戸粢醍在
堂澄酒在下郊特牲云酒醴之美𤣥酒明水之尚貴五
味之本也縮酌用茅明酌也醆酒涗于清汁獻涗于醆
酒射義云酒者所以養老也所以養病也玉藻云君子
之飲酒也受一爵而色洒如也二爵而言言斯禮已三
爵而油油以退○春秋緯云凡黍為酒陽據隂乃能動
故以麥釀黍為酒注麥隂也先漬麴黍後入故曰陽相
感皆據隂也相得而沸是其動也○尚書酒誥曰文王
告教小子有正有事無彝酒越庶國飲惟祀德將無醉
　　　鑒
廣雅云鑒謂之鏡○周禮司烜氏以鑒取明水于月○
𤣥中記云尹壽作鏡○武王鏡銘云見爾前必顧爾後
○韓子曰古之人目短于自見故以鏡觀面智短于自
知故以道正已鏡無見疵之罪道無明過之惡○文子
云鏡不設形故能有形○淮南子云明鏡之始型矇然
未見形容也及拭之以𤣥錫磨之以白氊則鬚睂髩毛
可得而察○博古圖云黄帝液金以作神物為鑒凡十
有五取乾坤五五之數
　　　兄
釋親云男子先生為兄晜兄也○廣雅云兄況也況于
父
　　　弟
釋親云男子後生為弟○廣雅云弟悌也言順于兄○
釋名云弟第也相次第而生也
　　　石
釋名云山體曰石石硌硌也堅捍硌也山多大石曰礐
山多小石曰磝○春秋說題辭云周易艮為山為小石
石隂中之陽陽中之隂隂精補陽故曰含石石之為言
託也託立法也○博物志云地以石為之骨○物理論
云土精為石石氣之核也氣之生石猶人筋絡之生爪
牙也
　　　席
說文云席薦也○釋名云薦所以自薦藉也席釋也可
卷可釋也○韓子曰夏禹為茵蔣席○周禮云玉府掌
王之袵席司几筵掌五席之名物凡大朝覲大饗射封
國命諸侯設莞筵紛純加繅席畫純加次席黼純祀先
王酢席亦如之諸侯祭祀席蒲筵繢純加莞席紛純酢
席莞筵紛純加繅席畫純筵國賔于牖前亦如之甸役
則設熊席凡䘮事設葦席鄭注五席莞藻次蒲熊也紛
如綬有文而狹者繅席削蒲蒻展之加以五采次席桃
枝席有次列成文莞小蒲席○公食大夫禮蒲筵常緇
布純加萑席尋𤣥帛純上大夫蒲筵加萑席其純皆如
下大夫純鄉飲酒鄉射禮蒲筵緇布純燕禮司宫筵賔
于戸西東上無加席小臣設公席于阼階上西鄉設加
席大射小臣設公席于阼階上西鄉司宫設賔席于戸
西南面有加席聘禮賔請覿宰夫徹几改筵士虞葦席
○曲禮云羣居五人則長者必異席奉席如橋衡請席
何鄉請袵何趾席南鄉北鄉以西方為上東鄉西鄉以
南方為上若非飲食之客則布席席間函丈禮器云禮
有以多為貴者天子之席五重諸侯三重大夫再重有
以少為貴者鬼神之祭單席郊特牲云大饗君三重席
而酢焉三獻之介君專席而酢焉莞簟之安而蒲越藁
鞂之尚明之也玉藻云登席不由前為躐席○左傳云
大路越席昭其儉也
　按鄭氏云鋪陳曰筵籍之曰席則在下者筵加在上
　者席散文亦得通言也司几筵五席外有葦席䘮事
　所設也有柏席藏中所用也有越席郊社所設也有
　蒯席出杅所履也尚書顧命篾席黼純即次席黼純
　也底席即繅席而綴純為異豐席即莞席而畫純為
　異筍席𤣥紛純又别是一席鄭𤣥云新鬼神之事不
　用生時之席故也公食大夫大射賓有加席燕禮之
　賔無加席葢燕私禮臣屈也大夫鄉飲士鄉射則蒲
　筵緇布純而已三禮圖又云士蒲筵無純士卑故也
　若天子卧席亦止再重詩下莞上簟是也士䘮禮者
　士禮也云下莞上簟袵如初則天子以下皆同
　　　日
禮統云日者實也形體光實人君之象○易曰日月麗
乎天又云離為日又云日中則昃月盈則食天地盈虚
與時消息○周禮馮相氏冬夏致日春秋致月○禮記
郊之祭大報天而主日配以月又云王宫祭日也夜明
祭月也又云祭日于壇祭月于坎以别幽明以制上下
祭日于東祭月于西以别外内以端其位○易傳云日
者衆陽之宗内明𤣥黄五色無主以象人君精精似青
翼翼似黑𤣥𤣥似赤縞縞似白煌煌似黄光照無主不
可以一色名也○春秋内事云日者陽德之母○元命
包云日尊故曰滿滿故仁仁故明明故精在外注云滿
者常盛無虧也又云陽數起于一成于三故日中有三
足烏者陽精也○書考霛曜云日光照四萬六千里○
地說書云日照四十五萬里○周髀云日光外照徑八
十一萬里○白虎通云日行遲月行疾者何君舒臣勞
也日月所以懸著何助天行化昭明下地也日月徑千
里○爾雅云孤竹北戸西王母日下謂之四荒距齊州
以南戴日為丹穴東至日所出為太平西至日所入為
太䝉○廣雅云日名朱明一名曜霛一名東君一名大
明亦名陽烏○淮南子云日出于陽谷浴于咸池拂于
扶桑是謂晨明登于扶桑爰始將行是謂朏明(將明/也)至
于曲阿是謂旦明至于曽泉是謂蚤食至于桑野是謂
晏食至于衡陽是謂隅中至于昆吾是謂正中至于鳥
次(西南方/山名)是謂小還至于悲谷是謂餔時至于女紀是
謂大還至于淵虞(地/名)是謂高舂(高舂時/加戍)至于連石是謂
下舂至于悲泉爰止其女爰息其馬是謂懸車至于虞
淵是謂黄昏至于蒙谷是謂定昏日入于虞淵之汜曙
于蒙谷之浦行九州七舍有五億萬七千三百九里又
云積陽之熱氣生火火氣之精者為日○前漢書云陰
陽往來馴積而變日南至其行最急急而漸損以至春
分及中而後遲迨日北至其行最舒舒而漸益以至秋
分又及中而益急○纂要云日光曰景日影曰晷日氣
曰晛初出為旭日昕曰晞日温曰煦日在午曰亭午在
未曰眣日晚曰旰日將落曰薄莫日西落光反照于東
謂之反景在上曰反景在下曰倒景○乙巳占云日者
光明外發魄體内全匿精揚輝圓而常滿此人君之體
也晝夜有節循度有常春生夏養秋收冬藏人君之政
也星月稟其光辰宿宣其氣生霛仰其照葵藿慕其恩
此人君之德也
　　　月
釋名云月闕也言滿則復闕也朏月未成明也魄月始
生魄然也(承大月月生二日謂之魄/承小月月生三日謂之朏)朔蘇也月死復蘇
生也晦灰也火死為灰月光盡似之也弦其形一旁曲
一旁直若張弓弦也望日月遙相望也○河圖帝覽嬉
云月者金之精也○援神契孔子曰日者天之明月者
地之理月上屬為天使婦從夫放月紀○乾鑿度云月
三日成魄八日成光蟾蜍體就穴鼻始明(穴決也/決鼻兔)○禮
斗威儀云政太平則月圓而多輝政升平則月清而明
○呂氏春秋云月羣陰之本月望則蚌蛤實羣陰盈月
晦則蚌蛤虛羣陰揫夫月形于天而羣陰化于淵○淮
南子云月積陰之寒氣大者為水水氣之精者為月○
廣雅云夜光謂之月月御謂之望舒○方言云日運為
纒月運為逡○漢書云月分則同道至則相過晦而見
西方為之脁朔而見東方謂之朒亦謂之側匿(朓行疾/貌朒縮)
(也側匿/猶縮懦)○靈憲云日譬猶火月譬猶水火則外光水則
含影故曰光生于日之所照魄生于日之所蔽當日則
光盈就日則光盡○徐整長厯云月徑千里周圍三千
里下于地七千里○地說書云月照四十五萬里○隋
書云月者陰之精也其形圓其質清日光照之則見其
明日光所不照則謂之魄故月望之日日月相望人居
其間盡覩其明故形圓也二弦之日日照其側人觀其
旁故半明半魄也晦朔之日日照其表人在其裏故不
見也○乙巳占云盈極必缺示其不可久盈也陰道臣
道妻道理當恒缺也○埤雅云朔而月出西方夕見至
望然後出于東方夜見日月之盛皆在東方
　　綠衣篇
　　　綠
釋名云綠瀏也荆泉之水于上視之瀏然綠色此似之
也○論語疏皇氏云青是東方正綠是東方間東為木
木色青木刻土土色黄並以所刻為間故綠色青黄也
　陳祥道云甲巳合而為綠
　按綠字鄭改作褖是王后六服之最下者御于王之
　服亦以燕居男子之褖衣黑則是亦黑也内命婦之
　服三夫人闕狄以下九嬪鞠衣世婦展衣女御褖衣
　　　黄
考工記云天謂之𤣥地謂之黄○釋名云黄晃也猶晃
晃象日光色也
　　　裏
周禮内司服掌王后之六服素紗鄭云素紗者今之白
縳也六服皆袌制以白縳為裏使之張顯今世有沙縠
者名出于此
　　　裳
玉藻云衣正色裳間色郊特牲云三王共皮弁素積○
白虎通云所以名為裳何裳者鄣也自鄣閉也○爾雅
云裳削幅謂之襆郭云削殺其幅深衣之裳○禮書云
深衣之裳十有二幅短母見膚長無被土凢裳前三幅
後四幅明衣裳不辟䘮裳三袧則吉裳不特三袧而已
明衣裳及觳則凢裳不特及觳而已明衣有前後裳則
凢裳前三後四以象陰陽可知明衣裳縓綼緆緇純士
婚禮爵弁纁裳緇絁曲禮素衣素裳素冠徹縁則凢裳
有縁可知冕服𤣥衣纁裳皮弁服素衣素裳諸侯朝服
緇衣素裳士爵弁服緇衣纁裳𤣥端服有𤣥裳黄裳雜
裳深衣長衣裳之色同三翟三衣亦衣裳之色仝孔安
國書注曰蟻裳𤣥彤裳纁蓋裳以纁為主纁赤黄色以
土無正位必託于火故也若夫𤣥裳素裳之類各象其
事而服之○鄭氏周禮注云婦人尚專一德無所兼連
衣裳不異其色○論語疏云𤣥端素裳諸侯朝服若上
士以𤣥為裳中士以黄為裳下士以雜色為裳天子諸
侯以朱為裳則皆謂之𤣥端不得名為朝服
　　　風
釋名云風兖豫司横口合唇言之風氾也其氣博汎而
動物也青徐開唇推氣言之風放也氣放散也○爾雅
云春為發生夏為長嬴秋為收成冬為安寧四時和為
通正謂之景風又云祭風曰磔○易云撓萬物者莫疾
乎風又云風以動之○書云休徵曰聖時風若咎徵曰
蒙恒風若○周禮以槱燎祀飌師雨師保章氏以十有
二風察天地之和命乖别之妖祥○考異郵云八風殺
生以節翺翺距冬至四十五日條風至條者達上也(立/春)
四十五日明庶風至明庶迎惠(春/分)四十五日清明風至
精芒挫收(立夏之後薺麥之屬秀出已備/故挫止其鋒芒收之使成實)四十五日景
風至景風強也強以成之(夏/至)四十五日凉風至凉風者
寒以閉也(立/秋)四十五日閶闔風至閶闔者當寒天收也
(秋/分)四十五日不周風至不周者不交也陰陽未合化也
(立/冬)四十五日廣莫風至廣莫者精大滿也(冬/至)風之為言
萌也其立字䖝動于几中者為風○元命包云隂陽怒
為風○動聲儀云風者禮樂之始萬物之首○帝通紀
云風者天地之使○黄帝風經云調暢祥和天之喜氣
也折揚奔厲天之怒氣也風者氣也得怒之氣則暴得
喜之氣則和得金之氣則凉得木之氣則温得火之氣
則炎得水之氣則烈又云風不及地和緩而來謂之祥
風○翼氏風角云風者天之號令所以譴告人君者○
管子云風漂物者也風之所漂不避貴賤美惡○莊子
曰大塊噫氣其名為風○子華子云風涵大𤣥之中精
故能動化百物而行乎天上風隂也而其發為陽○吕
氏春秋云風師曰飛廉應劭云飛廉神禽能致風氣者
也○董子云太平之世風不鳴條開甲破萌而已
　　燕燕篇
　　　燕
爾雅云燕燕鳦○廣雅云𤣥鳥朱鳥燕也○埤雅云燕
籥口布翅枝尾齊人呼鳦取其名自呼也一名𤣥鳥取
其色之𤣥也一名鷾鴯莊周所謂鳥莫智于鷾鴯目之
所宜處不給視雖落其實棄之而走其畏人也而襲諸
人間此燕安之道也故其字又為燕安之燕○雅翼云
燕有兩種越燕小而多聲頷下紫巢于門楣上謂之紫
燕亦謂之漢燕胡燕比越燕而大臆前白質黑章其聲
亦大巢于大屋兩榱其長有容匹素者謂之蛇燕其尾
岐分光澤故漢書燕燕尾涎涎曰美好之貌也以春分
來而秋分去其來主為孚乳故古者以其至之日祀髙
禖契因是而生至其去也多藏深山大空木中無毛羽
或蟄藏坻岸中亦云入水為蜃蛤淮南子云燕之為蛤
是也其來去皆避社又戊巳日不取土豈社主于土戊
巳土位土克水燕之所避與○廣州志云燕有三種于
嵓崖者為土燕○運斗樞云瑶光星散為燕○左傳云
少皥時鳥師而鳥名𤣥鳥氏司分者也○夏小正云二
月來降燕乃睇降者下也睇者眄也眄者視可為室也
九月陟𤣥鳥蟄先言陟後言蟄陟而後蟄也○月令云
仲春𤣥鳥至仲秋𤣥鳥歸○博物志云燕戊巳日不􁋚
泥塗巢此非才智自然得之○𤣥中記云千嵗之燕戸
北向○禽經云鴛鴦𤣥鳥愛其類又云烏向啼背棲燕
背飛向宿
　　　雨
釋名云雨水從雲下也雨羽也如鳥羽動則散也○爾
雅云暴雨謂之涷小雨謂之霡霂久雨謂之淫淫謂之
霖濟謂之霽○書云休徵曰肅時雨若咎徵曰狂恒雨
若○易飛候云太平之時五日一風十日一雨嵗凢三
十六雨此休徵時若之應○春秋說題詞云一嵗三十
六雨天地之氣宣十日小雨應天文也十五日大雨以
斗運也○濳潭巴云陽致于隂故為雨○禮統云雨者
輔時生養均遍故謂之雨○帝通紀云雨者天地之施
也○曾子云天地之氣和為雨○范子計然云風為天
氣雨為地氣風順時而行雨應風而下命曰天氣下地
氣上隂陽交通萬物成矣○董子云太平之時雨不破
塊津莖潤葉而已○廣雅云雨師謂之屏翳○風俗通
云雨師為𤣥冥
　　　身
釋名云身伸也可屈伸也
　　　君
說文云君尊也從尹從口以發號徐曰君者尹也正也
長民之通稱晉悼公曰臣以求君以出令也于文口尹
為君○左傳云賞慶刑威曰君○白虎通云君者羣也
羣下之歸心也
　　日月篇
　　　土
說文云土地之吐生萬物者也二象地之下地之中吐
物出形也○聖證論孔晁云能吐生百穀謂之土○白
虎通云土所以王四季何木非土不生火非土不榮金
非土不成水非土不髙扶㣲助衰歴成其道故五行更
生亦曰土○書禹貢冀州土白壤兖州土黑墳青州土
白墳徐州土赤埴墳揚州荆州土塗泥豫州土惟壤下
土墳壚梁州土青黎雍州土黄壤○周禮大司徒以土
㑹之法辨五地之物生一曰山林動物宜毛植物宜皁
其民毛而方二曰川澤動物宜鱗植物宜膏其民黑而
津三曰丘陵動物宜羽植物宜覈其民專而長四曰墳
衍動物宜介植物宜莢其民晳而瘠五曰原隰動物宜
臝植物宜叢其民豐肉而庳載師掌任土之法土人掌
土地之政草人掌土化之法以物地○河圖括地象云
天有九部八紀地有九州八柱東南神州曰晨土正南
卭州曰深土西南戎州曰滔土正西弇州曰开土正中
冀州曰白土西南柱州曰肥土北方𤣥州曰成土東北
咸州曰隱土正東揚州曰信土崑崙山為柱氣上通天
崑崙者地之中也○孝經鄭注云分别五土視其高下
若高田宜黍稷下田宜稻麥丘陵阪險宜種棗栗○霛
憲云至厚莫如地至空莫如土○萬機論云土地者百
姓之所蹈也殊無兩形之致而譚者強謂之異體地云
者都大之名土者細屬之號國寧有有地無土有土無
地之處乎
　
　
　
　
　
　
　
　
　
　
　
　
　
　
　六家詩名物疏卷九
欽定四庫全書
　六家詩名物疏卷十　　　明　馮復京　撰
　　國風邶二
　　終風篇
　　　終風
韓詩說云西風也○毛傳云終日風為終風
　　　暴
爾雅云日出而風為暴孫炎曰隂雲不興而大風暴起
○乙巳占云風卒起乍有乍無者曰暴風
　按說文引此詩暴作瀑疾雨也
　　　霾
爾雅云風而雨土為霾孫炎曰大風揚塵土從上下也
○釋名曰霾晦也言如物塵晦之色
　　　曀
爾雅云隂而風為曀孫炎曰雲氣曀日○釋名曰曀翳
也言掩翳日光使不明也
　　　日
尚書云期三百有六旬有六日
　按周天三百六十五度四分度之一日日行一度故
　因謂之日也大撓作甲子是有剛柔之異
　
釋名云嚏聲乍嚏而出也○禮記月令曰季秋行夏令
則人多鼽嚏内則云在父母舅姑之所不敢噦噫嚏咳
○素問云冬善病鼽衂注以氣在頭也
　　擊鼓篇
　　　鼓
周禮鼓人以鼖鼓鼓軍事以金錞和鼓以金鐲節鼓以
金鐃止鼓以金鐸通鼓凡軍旅則鼓鼜軍動則鼓其衆
田役亦如之鏄師凡軍之夜三鼜皆鼓之守鼜亦如之
大司馬仲春教振旅王執路鼓諸侯執鼖鼓軍將執晉
鼓師帥執提旅帥執鼙中冬教大閲鼓人三鼓車徒皆
作○左傳曰師之耳目在吾旗鼓又云一鼓作氣再而
衰三而竭又云金鼓以聲氣○司馬法云千人之師執
鼙萬人之師執大鼓
　按武事之鼓有六路鼖晉提鼙鼜也路四面鼓也鼓
　長八尺面四尺中圍加三之一謂之鼖鄭𤣥曰即軍
　夜三鼜之鼓也陳暘依沈休文云鼜鼓長丈二尺非
　鼖也長六尺六寸左右端廣六寸中尺厚三寸穹者
　三之一上三正謂之晉鼓有曲木提持立馬髦上者
　謂之提鼓之尤小者謂之鼙即儀禮所謂朔周禮所
　謂朄也路鼓本用之鼓鬼享晉鼓本用之鼓金奏鼖
　鼓亦懸於辟雝鼙鼓亦通於射祭而軍事皆得用之
　此所謂擊鼓其鏜者非教振旅又非警鼜乃州吁治
　兵之鼓應是鼖爾
　　　兵
周禮司兵掌五兵五盾各辨其物與其等以待軍事凡
授兵從司馬之法以頒之用兵亦如之鄭司農云五兵
者戈殳㦸酋矛夷矛鄭康成云車之五兵鄭司農所云
者是也步卒之五兵則無夷矛而有弓矢○考工記云
攻國之兵欲短守國之兵欲長句兵欲無彈刺兵欲無
蜎是故句兵椑刺兵摶○司馬法云弓矢圍殳矛守戈
㦸助凡五兵長以衛短短以救長○管子云蚩尤受盧
山之金而作五兵
　按考工記廬人云戈殳㦸酋矛夷矛乃云六建既備
　車不反覆六建者五兵與人故以為車之五兵如先
　鄭説也後鄭知徒之五兵無夷矛有弓矢者以司馬
　法知之且夷矛三尋步卒不便於用也然夷矛雖不
　施於步而弓矢未嘗不設於車小戎閟宫所載是也
　　　國
說文云國邦也○禮記云王者之制禄爵凡五等公侯
田方百里伯七十里子男五十里不能五十里不合於
天子附於諸侯曰附庸天子之縣内凡九十三國名山
大澤不以朌九州千七百七十三國天子之元士諸侯
之附庸不與○周禮大司徒諸公地方五百里其食者
半諸侯地方四百里食者三之一諸伯地方三百里食
者三之一諸子地方二百里食者四之一諸男地百里
食者四之一○左傳云天子之地一圻列國一同自是
以衰○易曰比先王以建萬國親諸侯
　　　漕
戴延之西征記云白馬城故衛之曹邑○通典滑州白
馬縣衛國曹邑戴公廬於曹即此○孔氏曰漕地在鄘
而邶曰土國城漕國人所築之城也思須與漕衛女所
經之邑也
　按唐之滑州今直𨽻大名府滑縣白馬縣今廢在滑
　縣治南一統志云即衛之曹邑也
　　　孫
傳云公孫文仲也○白虎通云諸侯之子稱公子
公子之子稱公孫○朱傳云孫氏○姓纂云衛武
公子惠孫曾耳為衛上卿因氏焉○濳夫論云孫
氏者或王孫之班也或諸孫之班也衛之公族孫
氏
　　　陳
譜云陳者虙羲氏之墟武王以封虞閼父之子媯滿是
曰陳胡公都宛丘之側其封域在禹貢豫州之東其地
廣平無名山大澤西望外方東不及盟豬○左傳子産
云昔虞閼父為周陶正以服事我先王先王頼其利器
用也與其神明之後也庸以元女太姬配胡公而封諸
陳以備三恪○地里志云太姬婦人尊貴好祭祀用史
巫故其俗巫鬼○一統志陳州在河南開封府城東南
三百五十里周封舜後於此為陳國
　　　宋
鄭譜云武王克商以陶唐氏火正閼伯之墟封微子啓
為宋公代武庚為商後其封域在禹貢徐州泗濵西及
豫州盟豬之野○地里志梁國睢陽縣故宋國㣲子所
封○朱傳云宋都商丘
　按古之商丘漢之梁國睢陽皆今之河南開封府歸
　德州也泗濵在今直隸徐州秦之泗水郡也孟諸亦
　在今歸德州境
　　　手
釋名云手須也事業之所須也○禮記手容恭
　　凱風篇
　　　凱風
釋天云南風謂之凱風李巡曰南風長養萬物喜樂故
曰凱風○易緯云夏至景風至○呂氏春秋云南方曰
巨風○大戴禮云正月時有俊風俊者大也大風南風
也何大於南風也曰合氷必於南風解氷必於南風生
必於南風收必於南風故大之也○世紀云舜作五弦
之琴以歌南風歌曰南風之薰兮可以解吾民之愠兮
南風之時兮可以阜吾民之財兮○山海經云發爽之山
又東四百里至于旄山之尾其南有谷曰育遺多怪鳥
凱風自是出
　　　棘
爾雅云茦刺郭璞曰草刺鍼也○方言云凡草木刺人
北燕朝鮮之間謂之茦自關而西謂之刺江湘之間謂
之棘○本草云白棘一名棘針一名棘刺棘刺花一名
䓆蓂○唐本注云棘有赤白二種刺有兩種有鈎有直
補益宜用直者療腫宜用鈎者白棘莖白如粉子葉與
赤棘同棘中時復有之亦為難得也○圗經云棘小棗
也叢髙三四尺花葉都似棗而有赤白二種○爾雅
云槐棘醜喬注枝皆喬竦○孟子養其樲棘趙注
樲棘小棘所謂酸棗也○爾雅疏云棗實小而味酢者
名樲○嵩陽子云余家于滑臺今酸棗縣即滑之屬邑
也其地名酸棗焉其樹髙數丈徑圍一二尺木理極細
堅而且重樹皮亦細文似蛇鱗其棗圎小而味酸核㣲
圓其仁稍長色赤如丹此毉之所重居人不易得今市
之賣者皆棘子為之○圖經云酸棗野生多在坡坂及
城壘間似棗木而皮細其木心赤色莖葉俱青花似棗
花八月結實紫紅色似棗而圓小味酸○埤雅云棘性
堅强費風之長養者其心之生更難于幹四時纂要云
四月棗葉生凱風之時也魏風園有棘棘酸棗也於果
為下舊云鵲巢中必有棘盖棘性煖○雅翼云棘可以
為矢昔者楚之先祖桃弧棘矢以共禦王事棘植于花
外則花不被霜凱風既云自南乃當景風白虎通云景
風至棘造實盖吹彼棘心者將以趣其造實萬物之難
生者棘而造實又欲其應候南風雖能生物亦已勞矣
○春秋元命包云樹棘聴訟其下者棘赤心有刺言治
人者原心不失其赤實也○管子五沃之土其棘其棠
　按朱傳云棘小木叢生多刺難長似指荆棘本草之
　白棘叢生三四尺者也老子曰師之所處荆棘生焉
　皇覽云孔子塋中不生荆棘及刺人草此詩曰棘薪
　若云但可為薪云爾然古者朝位植棘取其赤心有
　刺也又以為七盖取其枝翹竦有奉上之義又可為
　矢出氷以除災皆疑是樲棘盖朝位植以配槐豈宜
　小木其用亦多豈徒為薪樲棘實可食魏詩園有棘
　其實之食是也說樲棘者雖不同想其木髙大非荆
　棘比也埤雅云棘大者棗小者棘或云棘實曰棗故
　爾雅釋樲在棗條中然本草大棗酸棗白棘治療各
　異青史子云棘西方之草秋木也棗北方之草冬木
　也斷乎棗棘有辨江南無棘陶隱居之流遂多誤說
　合諸書論之棗有十一種而樲實是棘以本草列酸
　棗于木部故也晳無實棗或亦棘類與嚴氏詩輯則
　以此章棘心魏風園有棘之棘為酸棗楚茨言抽其
　棘青蠅止于棘之棘為荆棘盖樲亦多刺難長者故
　嚴云爾與朱說似别
　　　寒泉
說文云泉水源也○爾雅云泉一見一否為瀐濫泉正
出沃泉懸出汍泉穴出歸異出同肥○通典寒泉在濮
州濮陽縣東南浚城○水經注濮水枝津東逕浚城南
而北去濮陽三十五里城側有寒泉岡即詩爰有寒泉
在浚之下世謂之髙平渠非也
　　　浚
通典云濮陽縣東南浚城○輿地廣記云開封縣有浚
溝詩所謂浚郊浚都也祥符縣北有浚水故謂浚儀有
寒泉坂○李氏曰一云浚水出浚儀東經邶城入濟○
玉海云按毛傳浚衛邑干旄云在浚之都下邑曰都當
以在濮陽者為正
　按濮陽縣今為直隸大名府開州祥符縣今屬河南
　開封府即漢之浚儀古開封縣亦併入焉
　　雄雉篇
　　　雉
韓詩章句云雉耿介之鳥○朱傳云雉野鷄雄者有冠
長尾身有文采善闘○爾雅云鷂雉鷮雉鳪雉鷩雉秩
秩海雉鸐山雉雗雉鵫雉雉絶有力奮伊洛而南素質
五采皆備成章曰翬江淮而南青質五采皆備成章曰
鷂南方曰􁀂東方曰鶅北方曰鵗西方曰鷷雉之暮子
為鷚○易曰離為雉注取其有文章○書曰日月星辰
山龍華蟲注華蟲鷩雉也楊烱冕服議云雉身被五采
象聖人體兼文明○左傳郯子云少皥為鳥師而鳥名
五雉為五工正利器用正度量夷民者也○大戴禮云
正月雉震雊震也者鳴也呴也者鼓其翼也正月必雷
雷不必聞惟雉為必聞之○春官大宗伯云士執雉○
士相見禮云贄冬用雉注取其耿介交有時别有倫也
○月令云孟冬雉入水為蜃季冬之月雉雊雞乳曲禮
云祭宗廟雉曰疏趾○運斗樞云璣星散為雉○蔡邕
月令章句云雷在地中雉性精剛故獨知之應而鳴也
○化書云雉不再合信也○山海經云小華之山其鳥
多赤鷩可以禦火孟山鳥多白雉○禽經云鵻上無尋
鷚上無常雉上有文鷃上有赤○莊子云澤雉十步一
啄百步一飲不蘄畜於樊中○徐爰射雉賦注云雉一
界之内要以一雄為主餘者雖衆莫敢鳴雊儁異之雉
不但欲擅一場又挾兩雌○埤雅云雉死耿介妒壟䕶
彊雖飛不越分域南方之物陶氏謂丙午日不可食明
主于火也雉飛若矢一徃而墮雉鷄類也不能逺飛崇
不過丈修不過三丈故雉高一丈長三丈也○雅翼云
雉應義氣其鳴以頸相勾
　按古多云雉有十四種今以爾雅所釋計之鷂雉即
　江淮而南青質五采者王后揄狄刻繒為其形而采
　畫之以為文章鷮雉即詩所云有集維鷮者鳪雉雉
　之黄色鳴自呼者鷩雉釋名云鷩雉之憋惡者其耿
　介甚于他雉似山鷄而小背上黄腹下赤項綠色鮮
　明禮鷩冕七章之服畫之盖取耿介與王后三翟異
　也秩秩海雉如雉而黑在海中山上鸐山雉尾長者
　俗呼山鷄禽經云首有采毛鄭注周禮云翟雉名然
　惟此雉稱鸐則簡兮言左手秉翟者此雉之羽也雗
　雉鵫雉郭云今白鷯也亦名白雉白雉古以為瑞周
　時越裳獻之抱朴子云白雉有種南越尤多則此雗
　即越裳所獻者也翬即斯干所謂如翬斯飛者􁀂鶅
　鵗鷷四方雉名除奮鷚可通諸雉但可得十二種耳
　杜預注左傳以翟為南方之雉與爾雅異予謂左傳
　五雉未聞其名畧而不說可也
　　匏有苦葉篇
　　　匏
說文云匏瓠也从包从夸聲包取其可包藏物也○古
今注云匏瓠也壺蘆瓠之無柄者瓠有柄者懸瓠可以
為笙曲沃者尤善秋乃可用之則漆其裏瓢亦瓠也瓠
其緫瓢其别也○埤雅云長而瘦上曰瓠短頸大腹曰
匏傳云匏謂之瓠誤矣盖匏苦瓠甘復有長短之殊定
非一物也子曰吾豈匏𤓰也哉焉能繫而不食繫而不
食以苦故也○國語叔向曰苦匏不材于人共濟而已
○陸疏云匏瓠也葉小時可為羮又可淹煑極美故詩
曰幡幡瓠葉采之烹之今河南及揚州人恒食之八月
中堅強不可食故云苦葉○詩緝云匏經霜其葉枯落
然後乾之腰以渡水
　按廣雅說文古今注陸璣疏通云匏瓠也惟陸農師
　云長而瘦上曰瓠短頸大腹曰匏其兩形之别出于農
　師創見考諸書惟瓠甘匏苦為可明耳然本草有苦瓠
　唐本注謂之苦瓠􁉣復非瓠中之苦者瓠中之苦者疑
　是匏也陸疏似以甘瓠為匏非也盖瓠為揔名甘者可
　食嘉魚稱甘瓠纍之是也苦者佩以渡水此詩匏有苦
　葉是也入藥者名苦瓠􁉣夏末始實秋中方熟取以為
　器經霜乃堪無柄者名壺蘆七月稱八月斷壺是也有
　柄者懸瓠潘岳云河汾之寳是也小者名瓢食之勝瓠
　陶貞白所言是也細腰者名蒲盧淮南子云百人抗浮
　是也匏亦可通名壺鶡冠子云中流失船一壺千金
　　　軌
少儀云祭左右軌范乃飲注云周禮大御祭兩軹祭軓
乃飲軓與軹于車同謂轊頭也軓與范聲同謂式前也
疏式前之軓車旁着凡或作範字即詩濟盈不濡軓亦
車旁凡與此同也若轂末之軌則車旁着九此經左右
軌是也其車轍亦謂之軌亦車旁着九則考工記經途
九軌與此字同而事異也○周禮太馭祭兩軹祭軓
注軹謂兩轊軓車前式也輈人云軓前十尺而䇿半
之注軓是軓法也謂輿三面之材輢式之所尌持車
正也○禮書云車制輿在下輢在兩相式在前軫在
後較則輢上出式也軹則横植于輢者也轛則横植
于式者也(已上釋式/前之軓)○考工記輪人為輪五分其轂
之長去一以為賢去三以為軹鄭司農云賢大穿也
軹小穿𤣥云凡大小穿皆謂金也○禮書云軹轂末
也亦謂之轊又謂之軌輿人三分較圍去一以為軹
圍三分軹圍去一以為轛圍則軹又輢之横植者與
轂末之軹不同(此釋轂/末之軓)○匠人云國中經涂九軌注
軌謂轍廣乘車六尺六寸旁加七寸凡八尺是謂轍
廣○禮書云車迹為轍轍廣為軌左傳曰下而視其
轍此車迹也考工記曰經途九軌此轍廣也(此釋/車迹)
(之/軌)
　按軓字从車从凡音范在式前毛公釋此軓云由輈
　以上為軓是也軌字从車从九音龜美反轍廣也朱
　子注云車轍是也轂末亦謂之軌同龜美反一名軹
　一名轊是轍之小穿羅中行云車輪廣狹髙下皆定
　于軌軌同則轍迹亦同後人因謂車轍亦曰軌曲禮
　塵不出軌以髙下言中庸車同軌以廣狹言盖車輪
　崇六尺六寸軌居輪中若濡軌則水涉三尺三寸此
　謂轂末之軌也予謂軌軓二字書者易混式前轂末
　二處皆水可濡孔仲達不知軹亦名軌乃謂少儀字
　誤朱子但取軌牡叶韻而不知軌之為軹遂以車轍
　釋之轍迹特車行之見于地者豈可濡乎若詩取叶
　韻當從羅氏為長
　　　鴈
夏小正云正月鴈北鄉鄉者何也鄉其居也鴈以北方
為居何以謂之為居生息長焉爾九月遰鴻鴈遰徃也
○周禮六摯大夫執鴈又云菭菹鴈醢又曰鴈宜麥○
儀禮士相見曰下大夫相見以鴈飾之以布注鴈取其
知時飛翔有行列也○士昏禮云下達納采用鴈執鴈
請問名納吉用鴈請期用鴈注用鴈為贄者取其順隂
陽徃來○周書曰白露之日鴻鴈來鴻鴈不來逺人背
畔小寒之日鴈北鄉鴈不北鄉民不懷至○爾雅云鳬
鴈醜其足蹼其踵企郭璞曰脚指間有幙蹼屬相著飛
則脚跟企直○春秋說題辭云鴈之言鴈鴈起聖以招
期知晚蚤故鴈南北以陽動也○禽經云鳱以水言自
北而南􁋛以山言自南而北○春秋繁露云凡贄大夫
用鴈有類長者在民上必有先後鴈有行列故以為贄
○吕氏春秋云仲秋之月候鴈來季秋之月候鴈來許
慎注云候時之鴈從北漠中來南過周雒之彭蠡八月
來者其父母也其子羽翼穉弱未能及之故九月來過
周雒○方言云自關而西謂鴈􁉯鵝南楚之外謂之鵞
或謂之鶬􁉯○古今注云鴈自河北渡江瘦瘠能髙飛
不畏繒繳江南沃饒每至還河北體肥不能髙飛嘗啣
蘆長數寸以防繒繳○淮南子云鴈從風而飛以愛氣
力○物類相感志云大曰鴻小曰鴈陽鳥也夜宿洲中
鴻在内鴈在外遂更驚避備狐與人之捕已○山海經
云鴈門山鴈出其間在髙栁北○本草衍義云鴈得中
和之氣熱則即北寒則即南以就和氣所以為禮幣者
一取其信二取其和○埤雅云鴈行斜步側身故莊子
謂士成綺鴈行避影而問老子一名朱鳥法言曰能來
能徃者朱鳥之謂與○雅翼云今北方有鴈似鴻而小
秋深乃來來則霜降河北謂之霜信
　　　旦
淮南子云日至於曲阿是謂旦明○周禮雞人掌夜呼
旦以嘂百官
　　　妻
儀禮云夫妻牉合也○禮記云天子之妻曰后諸侯曰
夫人大夫曰孺人士曰婦人庶人曰妻又内則云聘則
為妻奔則為妾○白虎通云妻者齊也與夫齊體自天
子下至庶人其義一也○釋名云夫妻匹敵之義也士
庶人曰妻○春秋漢含孳云妻象大隂臣法金位水火
交感隂陽以設夫婦象也○荀子云天子無妻告無匹
也
　　　氷
說文云氷水堅也○風俗通云積氷曰凌氷壯曰凍氷
流曰澌氷解曰泮○易坤卦初六履霜堅氷至象曰履
霜堅氷隂始凝也馴致其道至堅氷也○易通卦驗云
大雪魚負氷鄭𤣥注曰負上近水也○周禮云淩人掌
氷十二月令斬氷春始治鑑凡内外饔之膳羞鑑焉凡
酒漿之酒醴亦如之祭祀共氷鑑賔客共氷大䘮共夷
槃夏頒氷掌事○月令云孟冬水始氷地始凍仲冬氷
益壯地始坼季冬氷方盛水澤腹堅命取氷孟春東風
解凍魚上氷仲春天子乃獻羔開氷先薦寢廟○左傳
申豐云古者日在北陸而藏氷西陸朝覿而出之其藏
氷也深山窮谷固隂沍寒於是乎取之其出之也朝之
禄位賔食䘮祭於是乎用之其藏之也黑牡秬黍以享
司寒其出之也桃弧棘矢以除其災獻羔而啓之火出
而畢賦自命夫命婦至于老疾無不受氷山人取之縣
人傳之輿人納之隸人藏之夫氷以風壯而以風出藏
之也周用之也徧則冬無愆陽夏無伏隂春無凄風秋
無苦雨雷出不震無災霜雹癘疾不降民不夭札○韓
詩說云氷者窮谷隂氣所聚不洩則結而伏隂
　　　友
說文云友愛也同志為友○釋名云友有也相保有也
○鄭康成云同師曰朋同志曰友○禮記云上交不謟
下交不瀆○孝經云士有爭友則身不離于令名○韓
詩外傳云知可以砥行可為輔弼者人友也○白虎通
云朋友之道有四近則正之逺則稱之樂則思之患則
死之
　
　
　六家詩名物疏卷十
欽定四庫全書
　六家詩名物疏卷十一　　明　馮復京　撰
　　國風邶三
　　谷風篇
　　　谷風
釋天云東風謂之谷風孫炎曰谷之言穀穀生也○毛
傳云隂陽和而谷風至○吕氏春秋曰東方曰滔風○
易緯云春分明庶風至
　　　葑
毛傳云葑須也○爾雅云須葑蓯郭注未詳又云須薞
蕪郭注薞蕪似羊蹄葉細味酢可食○坊記注云葑蔓
菁也陳宋之間謂之葑○陸疏云葑蔓菁幽州人或謂
之芥○方言云蘴蕘蕪菁也陳楚謂之蘴齊魯謂之蕘
關之東西謂之蕪菁趙魏之交謂之大芥其小者謂之
辛芥其紫華者謂之蘆菔○尚書云荆州厥貢苞匭菁
茅○周禮醢人菁菹鹿臡注菁蔓菁也○急就篇云老
菁蘘荷冬日藏○本草云蕪菁味苦子主明目圖經云
蕪菁四時仍有春食苗夏食心亦謂之薹子秋食莖冬
食根河朔尤多種可備飢嵗常食之通中益氣令人肥
徤南人取北種種之初年相類至二三嵗則變為菘矣
○嘉話錄云諸葛亮所止令兵士獨種蔓菁取其纔出
甲可生啖一也葉舒可煑食二也久居則隨以滋長三
也棄不令惜四也迴則易尋采五也冬有根可斸食六
也三蜀之人今呼蔓菁為諸葛菜江陵亦然○嚴氏云
江南有菘江北有蔓菁相似而異○埤雅云梗長葉瘦
高者為菘葉濶厚短者為蕪菁○日華子云蔓菁梗短
葉大連地上生濶葉紅色者是
　按爾雅兩釋須或本一物别三名耳諸書所稱各異
　爾雅云須葑蓯薞蕪方言云蘴蕘蕪菁大芥坊記注
　云蔓菁本草圖經云薹子通志云塞北名九英共得
　十名但郭注薞蕪與本草說蔓菁形味頗異為可疑
　揚子雲又謂紫華者為蘆菔不知蔓菁蘆菔各一種
　陶隱居言蔓菁子與蘆菔子相似然蔓菁子紫赤蘆
　菔子黄赤而大又不圓兩者全别郭注方言以葑為
　菘陶郭之誤皆縁江表不産蔓菁耳鄭箋云葑菲根
　有美時有惡時諸書但言冬食根而不著根何時惡
　錢氏解下體云凡菜近地之莖葉多黄腐不可食盖
　以鄭義為未安而易之矣
　　　菲
毛傳云菲芴也○爾雅云菲芴郭注即土𤓰也孫炎曰
葍類也又云菲蒠菜郭注菲草生下溼地似蕪菁華紫
赤色可食○廣雅云土𤓰芴也○崔實四民月令云二
月盡三月可採土𤓰根○陸疏云菲似葍莖麄葉厚而
長有毛三月中烝䰞為茹甘美可作羮幽州人謂之芴
爾雅又謂之蒠菜今河内人謂之宿菜
　按爾雅兩釋菲如郭所言殆是兩物張揖陸璣以為
　一物然郭所云土𤓰絶無形種可的指本草有土𤓰
　乃是月令之王𤓰爾雅之鈎藈姑非此菲也
　　　畿
毛傳云畿門内也○讀詩記云韓愈詩白石為門畿盖
以畿為門閫也必有所據可以發明毛氏之説○吕氏
春秋曰出則以車入則以輦務以自佚命曰佁蹷之機
高誘曰佁至也蹷機門内之位也(畿機音/相近)
　　　荼
爾雅云荼苦菜○時訓解云小滿之日苦菜秀苦菜不
秀賢人潜伏○陸璣云苦菜生山田及澤中得霜甜脆
而美所謂堇荼如飴内則云濡豚包苦用苦菜是也○
儀禮云鉶芼羊苦○本草云苦菜味苦一名荼草一名
選一名游冬凌冬不死○顔之推云案易通卦驗𤣥圖
云苦菜生于寒秋更冬歴春得夏乃成今中原苦菜則
如此也一名游冬葉似苦苣而細摘斷有白汁花黄似
菊江南别有苦菜葉似酸漿其花或紫或白子大如珠
熟時或赤或黒此菜可以釋勞案郭璞注爾雅此乃蘵
黄蒢也今河北謂之龍葵梁世講禮者以此當苦菜既
無宿根至春子方生耳亦大誤也○蜀本圖經云春花
夏實至秋復生花而不實經冬不凋○衍義云苦菜四
方皆有在北道則冬方凋斃在南方則冬夏常青葉如
苦苣更狹其緑色差淡味苦花與野菊似春夏秋皆旋
開花○詩緝云經有三荼一曰苦菜二曰委葉三曰英
荼此詩誰謂荼苦及唐采苓云采苦采苦緜堇荼如飴
之荼皆苦菜也良耜以薅荼蓼之荼委葉也鄭出其東
門有女如荼英荼也鴟鴞予所捋荼傳云菼苕疏云薍
之秀穗亦英荼之類
　按爾雅有五荼釋草荼苦菜蒤虎杖蒤委葉蔈荂荼
　釋木檟苦荼詩中有三焉嚴坦叔論之備矣陶隱居
　以荼茗為苦菜朱仲晦以谷風之苦菜為良耜之委
　葉陸農師以苦菜茅秀是一物俱失詳考顔之推以
　江南之苦菜為蘵云即龍葵然龍葵子無殻苦蘵子
　有殻又相似而不同
　　　薺
爾雅蒫薺實疏引詩其甘如薺○本草云薺味甘温主
利肝氣和中陶隱居注云薺類多此是今人可食者葉
作菹羮亦佳○禮云孟夏之月靡草死鄭注薺亭藶之
屬○春秋繁露云薺以冬美冬水氣也薺甘味也乘于
水氣而美者甘勝寒也薺之為言濟與濟大水也○淮
南子云薺麥冬生而夏死○師曠占云嵗欲豐甘草先
生甘草薺也○雅翼云薺亦應隂之物其枝細靡謂之
靡草○通志云薺之菜甚小自生園圃或以為薺苨
　按爾雅又云菥蓂大薺本草菥蓂在草部味辛非可
　食之薺也陳藏器又以大薺為葶藶然菥蓂葶􁋜緫
　之皆薺類耳
　　　昏
釋名云昏昏時成禮也姻女因媒也○周禮大宗伯云
以昏冠之禮親成男女○釋親云婦之父為婚婦之黨
為婚兄弟
　　　涇
周官云雍州其川涇汭○書云涇屬渭汭孔安國曰言
治涇水入於渭○廣雅云涇徑也○地理志云涇水出
安定涇陽縣西岍頭山東南至馮翊陽陵縣入渭行千
六百里○山海經云涇谷之山涇水出焉東南流注于
渭是多白金白玉○史記云涇渭非大川以近咸陽得
比山川祠○漢書云涇水一石其泥數斗○關中記云
涇與渭洛為關中三川與渭灞滻澇潏澧滈為關中八
水○初學記云涇與渭水合流三百里清濁不相雜東
合漆沮水至潼津入于河
　按涇水出陜西平凉府鎮原縣西笄頭山至涇州又
　東南至西安府邠州界又東北至西安府高陵縣入
　渭
　　　渭
書云導渭自鳥鼠同穴東㑹於澧又東過漆沮入於河
○周官云雍州其浸渭洛○春秋說題辭云渭之為言
布也渭渭流行貎○河圖云鳥獸同穴山地之幹也渭
水出其中象天河○水經云渭水出隴西首陽縣渭谷
亭南鳥䑕山○淮南子云渭水多力宜黍○地里志云
東至京兆府司空縣入河○傳涇渭相入而清濁異
　按渭水源出陜西臨洮府渭源縣(漢首/陽縣)鳥鼠山西北
　谷流逕鞏昌府秦州又經鳯翔府寳雞縣至岐山縣
　入西安府武功縣北興平縣南至咸陽縣界豐水南
　來注之又東過長安縣北與涇水合于高陵東流至
　蕐隂縣界入河
　　　梁
爾雅疏云以土石為隄障絶水者名梁○周禮䱷人掌
以時䱷為梁鄭司農云梁水堰堰水而為關空以笱承
其空○王制云獺祭魚然後虞人入澤梁○漢書董卓
傳云築梁捕魚
　　　笱
說文云曲竹捕魚笱也从竹从句句亦聲○朱傳云以
竹為器承梁之空以取魚者也○周禮疏云偃水兩畔
中央通水為關孔笱者葦薄以薄承其關孔魚過者以
薄承取之
　按笱之為字从竹不从草則許慎朱子所釋是也賈
　公彦以為葦薄者盖以罶為寡婦之笱葦薄為之故
　也不知所以名寡婦之笱以其功易則笱為功難必
　是以竹為之
　　　民
說文云衆萌也萌而無識○援神契云民者㝠也○公
羊傳注四民德能居位曰士辟土殖穀曰農巧心勞手
以成器物曰工通財貨曰商
　　　䘮
白虎通云人死謂之喪言其亡不可見也生者哀痛之
亦稱喪○釋名云人死氣絶曰死死澌也就澌消也士
曰不禄大夫曰卒諸侯曰薨天子曰崩少壯曰死曰夭
未二十而死曰殤尸已在棺曰柩於西壁下塗之曰殯
朔望祭曰殷奠所用殷衆也既葬還祭於殯宫曰虞謂
虞樂安神使還此也又祭曰卒哭止孝子無時之哭朝
夕而已也又祭曰祔祔於祖廟也期而小祥又期而大
祥間月而禫亦祭名也○周禮大宗伯以凶禮哀邦國
之憂以䘮禮哀死亾○王制云天子七日而殯諸侯五
日而殯大夫士庶人三日而殯○左傳云天子七月而
塟同軌畢至諸侯五月同盟至大夫三月同位至士踰
月外姻至○禮書云易繫辭曰古之葬者厚衣之以薪
葬之中野不封不樹䘮期無數後世漸文故為冠絰衰
裳帶屨以飾之於是有斬齊功緦袒免之等三年期九
月七月三月之别然後情文稱而恩義立矣
　　　賈
白虎通云商之為言商商其遠近度其有無通四方之
物故謂之商賈之為言固固有其用物以待民來以求
其利者也行曰商止曰賈○周禮太宰以九職任萬民
六曰商賈阜通貨賄市師以商賈阜貨而行布凡市偽
飾之禁在賈者十有二
　　　冬
尚書云申命和叔宅朔方曰幽都平在朔易日短星昴
以正仲冬○書大傳云北方者伏方也伏方者萬物之
方伏也伏方何以謂之冬冬者中也中也者物方藏于
中也陽盛則吁荼萬物而養之外隂盛則呼吸萬物而
藏之内故曰呼吸者隂陽之交接萬物之始終○爾雅
云冬為𤣥英注氣黑而清英○夏小正云十月豺祭獸
黑烏浴十二月𤣥駒賁○月令云孟冬之月日在尾昏
危中旦七星中其日壬癸其帝顓頊其神𤣥冥其蟲介
其音羽律中應鍾水始氷地始凍雉入大水為蜃虹藏
不見天氣上騰地氣下降天地不通閉塞而成冬仲冬
之月日在斗昏東壁中旦軫中律中黄鍾氷益壯地始
坼鶡旦不鳴虎始交日短至隂陽爭諸生蕩芸始生荔
挺出蚯蚓結麋角解水泉動季冬之月日在婺女昏婁
中旦氐中律中大吕雁北鄉鵲始巢雉雊雞乳征鳥厲
疾氷方盛水澤腹堅是月也日窮于次月窮于紀星回
于天數將幾終嵗且更始○素問云冬三月此謂閉藏
水氷始坼無擾乎陽○楚語觀射父云日月㑹于龍􁀺
土氣含收天明昌作百嘉備舍國家于是乎烝嘗賈逵
曰􁀺龍尾也○吕覽云冬之德寒寒不信其地不成剛
地不成剛則凍閉不開○月令注云孟冬日月㑹于析
木之津仲冬日月㑹于星紀季冬日月㑹于𤣥枵○漢
書魏相奏云北方之神顓頊乘坎執權司冬○釋名云
冬終也物終成也
　　式㣲篇
　　　中露泥中(附黎/)
毛氏云中露泥中衛邑箋云黎國在衛西○水經黎陽
縣注式微黎侯寓于衛是也又云跨河東逕黎縣故城
南注云世謂黎侯城㫺黎侯寓于衛詩謂胡為乎泥中
毛云邑名疑此城也土城汚下城居小阜魏濮陽郡治
也○杜預左傳注黎侯國上黨壺關縣有黎亭○黄氏
曰今潞州上黨黎城壺關三縣皆古黎國地○林氏曰
周人乘黎河北之要害也○古今山川記云黎侯寓衛
以中露泥中二邑處之
　按黎陽縣今廢在直隸大名府濬縣西二里黎縣即
　廢臨河縣在大名府開州西六十里衛泥中邑即此
　地也中露古人所未詳潞州屬山西上黨縣今省入
　州壺關黎城二縣竝屬潞州黎侯城在黎城縣東北
　十八里左傳宣十五年晉侯將伐潞伯宗曰狄有五
　罪棄仲章而奪黎氏地其三也六月癸卯荀林父敗
　赤狄于曲梁辛亥滅潞秋七月壬午晉侯治兵于稷
　以畧狄土立黎侯而還依此文則滅黎者赤狄也其
　事當衛穆公之世此詩不當序於宣公之前毛鄭不
　云聊以傳疑爾
　　旄丘篇
　　　旄丘
爾雅云前高旄丘李巡曰謂前高後卑下○釋名云前
高曰髦丘如馬舉頭垂髦也○一統志旄丘在大名府
開州城北
　　　丘
說文云土之高也非人所為也从北从一一地也人居
在丘南一曰四方高中央下為丘象形○爾雅云丘一
成為敦丘再成為陶丘再成鋭上為融丘三成為崑崙
丘如椉者椉丘如陼者陼丘水潦所止泥丘方丘胡丘
絶高為之京非人為之丘水潦所還埒丘上正章丘澤
中有丘都丘堂途梧丘途出其右而還之畫丘途出其
前戴丘途出其後曷丘水出其前渻丘水出其後沮丘
水出其左正丘水出其右營丘如覆敦者敦丘邐迤沙
丘左高咸丘右高臨丘前高旄丘後高陵丘偏高阿丘
宛中宛丘丘背有丘為負丘左澤定丘右陵泰丘如畆
畆丘如陵陵丘丘上有丘為宛丘陳有宛丘晉有潜丘
淮南有州黎丘天下有名丘五三在河南二在河北○
廣雅云小陵曰丘○周禮丘陵動物宜羽植物宜覈其
民專而長○毛公防有鵲巢傳云卭丘也
　　　狐
說文云狐䄏獸也鬼所乘之有三德其色中和小前大
後死則首丘○本草陶隱居注云江東無狐皆出北方
及益州間形似狸而黄譱能為魅圖經云今江南亦時
有京洛尤多形似黄狗鼻尖尾大狐之類猯獾貉三種
大抵相類頭足小别○爾雅云狸狐貒貈醜其足蹯
其跡􁋝注蹯皆有掌蹯􁋝指頭處○山海經云青丘之
國有狐九尾武都之山有𤣥狐蓬尾○名山記云狐者
先古之淫婦其名曰紫紫化而為狐故其性多自稱阿
紫○玉策記云狐及狸狼皆壽八百嵗滿三百嵗暫變
為人形○北征記云河氷厚數丈氷始合車馬未過須
狐先行此物善聴聴水無聲乃過○水經注云狐性多
疑故俗有狐疑之說○管子云代出狐白之皮狐應隂
陽之變六月而一見○類從曰狐潜上伏不越度阡陌
○埤雅云狐性好疑貈性好睡又皆藏獸故狐貉之厚
以居而蜡祭息民以狐裘也舊說狐有媚珠禮北斗而
靈譱變化其為物妖淫故詩又以刺惡易曰小狐汔濟
濡其尾亦其尾重譱濡溺故易正以為象狼狐摶物皆
以虛擊孤狐从孤省或以此故也○雅翼云狐銳口而
大尾色赤所在鳥輒羣而噪之葢妖祥之禽所占也春
秋外傳曰狐埋之狐搰之是以無成功皆執心不定之
貌
　　　裘
說文云裘皮衣也○周禮司裘掌為大裘以共王祀天
之服中秋獻良裘(王所/服)王乃行羽物季冬獻功裘以待
頒賜○月令云孟冬天子始裘○玉藻云惟君黼裘以
誓省(當作/獮)大裘非古也君衣狐白裘錦衣以裼之君之
右虎裘厥左狼裘士不衣狐白君子狐青裘豹褎𤣥綃
衣以裼之麛裘青豻褎絞衣以裼之羔裘豹飾緇衣以
裼之狐裘黄衣以裼之錦衣狐裘諸侯之服也犬羊之
裘不裼不文飾也不裼裘之裼也見美也服之襲也充
美也弔則襲不盡飾也君在則裼盡飾也是故尸襲執
玉龜襲無事則裼弗敢充也童子不裘不帛禮不盛服
不充故大裘不裼○白虎通云裘所以佐女工助温也
古者緇衣羔裘黄衣狐裘禽獸衆多獨以狐羔取其輕
煖因狐死首丘明君子不忘本也羔取其跪乳遜順也
○五經要義云古者著裘于内而以繒衣覆之乃加以
朝服㑹之時袒其朝服見裘裏覆衣謂之裼裼之言露
可見之詞所以示美呈好而為飾加以朝服謂之襲袒
謂之裼大裘不裼反本取其質也
　按狐裘有三錦衣狐裘天子之朝服諸侯于天子之
　朝天子卿大夫及諸侯卿大夫在天子之朝亦得服
　之黄衣狐裘蜡祭後臘先祖之服毛注此狐裘云大
　夫狐蒼裘蒼青同色所謂君子狐青裘豹袖𤣥綃衣
　以裼之者也鄭彼注云君子大夫士也綃綺屬染之
　以𤣥於狐青裘相宜狐青裘盖𤣥衣之裘皇氏云𤣥
　衣謂𤣥端也狐青裘所施禮無明說皇氏以為畿内
　諸侯朝服用緇衣畿外用𤣥衣無所援據鄭注周禮
　云功裘人功微麤謂狐青麛裘之屬鄭司農云功裘
　卿大夫所服則二鄭之意皆不以狐青為諸侯之朝
　服在朝君臣同服卿大夫可推論語云狐貉之厚以
　居盖狐譱疑貉譱睡疑斯戒睡斯安燕息者之事也
　狐青裘必卿大夫之燕服矣都人士狐裘黄黄則庶
　人亦服黄狐裘先儒以為不裼又春秋之戎服亦以
　狐裘左傳臧之狐裘敗我于狐駘是也
　　　流離
爾雅云鳥少美長醜為鶹鷅郭注鶹鷅猶留離詩所謂
流離之子○陸璣疏云流離梟也自關而西謂梟為流
離其子適長大還食其母故張奂云鶹鷅食母許慎云
梟不孝鳥是也○爾雅又云梟鴟注土梟○說文梟食
母不孝之鳥故冬至捕梟磔之字从鳥首在木上○劉
子云炎州有鳥其名曰梟傴伏其子百日而長羽翼既
成食母而飛○埤雅云梟食母破獍食父舊說梟食母
始飛黄帝欲絶其類使百司用之故後世於嵗始祓除
凶災取以解祠黄帝漢使東郡送梟五月五日作羮以
賜百官此遺象也○雅翼云土梟穴土而居故曰土梟
而荆楚嵗時記稱鴝鵒為土梟說者云鴝鵒穴居誤矣
○按梟與鴞音近物殊梟者流離也鴞者似鵩之鳥也
　　　充耳
釋名云充耳充塞也塞耳亦所以止聴也○淇奥傳云
充耳謂之瑱天子玉瑱諸侯以石○著箋云所以懸瑱
者或名為紞織之人君五色臣則三色而已○禮緯云
旒垂目纊塞耳示不聴讒不視非也○羅氏云瑱以玉
為之以纊縳之而屬于紞縣之當耳紞織如絛上屬于
衡
　按弁師云諸侯玉瑱鄭注冬官玉人云公侯四玉一
　石伯子男三玉二石則諸侯得用玉毛云諸侯以石
　盖失之白公子張曰巴浦之犀犂兕象其可盡乎其
　又以䂓為瑱也依此文是四獸之牙角可以為瑱檀
　弓云練角瑱所以垂充耳者謂之紞魯語王后織𤣥
　紞夫人加紘綎内子為大帶命婦成祭服列士之妻
　加之以朝服則自夫人至士妻特有所加而已士喪
　禮曰瑱用白纊東方朔傳曰黈纊塞耳則人君與士
　之纊有黄與白之别而已其紞五色三色之辨未詳
　聞也
　　　耳
釋名云耳耏也耳有一體屬著兩邊耏耏然也○元命
包云耳者心之候○真誥云耳者身之牖聴衆則牖閉
○左傳富辰云耳不聴五聲之和為聾目不别五色之
章為昧
　
　
　
　
　
　六家詩名物疏卷十一
欽定四庫全書
　六家詩名物疏卷十二　　明　馮復京　撰
　　國風邶四
　　簡兮篇
　　　方
傳云方四方也以干羽為萬舞用之宗廟山川○書云
柴望秩于山川○禮記云諸侯方祀祭山川嵗徧又云
天子祭天下名山大川諸侯祭名山大川之在其地者
○周禮大宗伯以薶沈祭山林川澤司服毳冕以祀山
川大司樂奏㽔賔歌函鍾舞大夏以祭山川舞師教兵
舞帥而舞山川之祭祀○爾雅云祭山曰庪懸祭川曰
浮沈
　按毛解方云四方而繼以用之山川則山川為四方
　矣以社以方傳云迎四方氣于郊鄭康成釋舞師云
　四方四望也其說各異舞師教羽舞帥而舞四方之
　祭祀教兵舞帥而舞山川之祭祀而毛云以干羽為
　萬舞用之山川者天子禮大山川與四望别諸侯惟
　祭域内山川而已此傳之四方非周官舞師之四方
　也
　　　萬
毛傳云以干羽為萬舞○鄭注此及魯頌萬舞洋洋皆
云干舞也○左隱五年傳云考仲子之宫將萬焉公問
羽數于衆仲疏萬是舞之大名○左莊二十八傳云子
元欲蠱文夫人為館于其宫側而振萬焉夫人聞之泣
曰先君以是舞也習戎備也○公羊宣八年有事于太
廟仲遂卒于垂壬午猶繹萬入去籥傳云萬者何干舞
也籥者何籥舞也何休云干謂盾也能為人扞難而不
使害人故聖王貴之以為武樂萬者其篇名武王以萬
人服天下民服之故名之云爾籥所吹以節舞也吹籥
而舞文樂之長○夏小正云二月丁亥萬入用籥○劉
炫左氏說云羽者為文萬者為武武則左執朱干右秉
玉戚文則左執籥右秉翟○韓詩說云萬以夷狄大鳥
羽○異義公羊說云樂萬舞以鴻羽取其勁輕一舉千
里
　按吕東萊讀詩記云萬者二舞之總名干舞者武舞
　之别名也籥舞者文舞之别名也文舞又謂之羽舞
　以今考之書大禹謨舞干羽于兩階孔安國云舞文
　舞于賔主階間抑武事是干舞亦得為文舞矣左傳
　將萬而問羽數何休說云婦人無武事獨奏文樂夏
　小正萬入用籥是羽舞籥舞名萬矣息媯聞振萬曰
　先君以是舞習戎備是干舞名萬矣依左傳疏萬是
　舞之大名孔傳干亦文舞者盖取干以自蔽不主殺
　敵故云文其實干是武舞也萬專為干舞自是大戴
　公羊之說左傳注已不依用魯頌萬舞洋洋商頌萬
　舞有奕商魯之廟其舞豈應存武而廢文耶毛釋萬
　兼干羽而言義優于鄭又何休云武王以萬人服天
　下故舞名萬殊不知商已有萬舞矣
　　　舞
吕氏春秋云陶唐氏之始隂多滯伏民氣壅閼故作舞
以宣導之○山海經云帝俊八子始為舞○左傳衆仲
云天子用八諸侯用六大夫四士二夫舞所以節八音
而行八風故自八以下又云季札觀周樂舞象箾南籥
大武韶濩大夏韶箾注云象箾南籥文王之樂韶濩殷
湯樂○周禮舞師掌教兵舞帥而舞山川之祭祀教帗
舞帥而舞社稷之祭祀教羽舞帥而舞四方之祭祀教
皇舞帥而舞旱暵之事凡野舞則皆教之凡小祭祀不
興舞鼓人職注云兵謂干戚帗列五采繒為之舞師職
注云羽析白羽為之形如帗皇析五采羽為之亦如帗
又云大司樂以樂舞教國子舞雲門大卷大咸大㲈大
夏大濩大武雲門之舞圜丘奏之咸池之舞方丘奏之
九㲈之舞宗廟奏之樂師教國子小舞凡舞有帗舞有
羽舞有皇舞有旄舞有干舞有人舞注云旄舞者旄牛
之尾干舞者兵舞人舞者手舞鄭司農云社稷以帗宗
廟以羽四方以皇辟雍以旄兵事以干星辰以人後鄭
云四方以羽宗廟以人山川以干旱暵以皇大胥掌學
士之版以待致諸子春入學合舞以六樂之㑹正舞位
以序出入舞者籥師祭祀鼓羽籥之舞賔客饗食亦如
之司干掌舞器諸子凡樂正舞位授舞器司兵祭祀授
舞者兵司戈盾祭祀授旅賁殳故士戈盾韎師掌教韎
樂祭祀則帥其屬而舞之旄人掌教舞散樂舞夷樂○
文王世子云養老下管象舞大武注云象周武王伐紂
之樂以管播其聲又為之舞内則云十三舞勺成童舞
象二十而冠舞大夏明堂位云升歌清廟下管象朱干
玉戚冕而舞大武皮弁素積裼而舞大夏樂記云屈伸
俯仰綴兆舒疾樂之文也夔始制樂以賞諸侯其治民
勞者其舞行綴逺其治民逸者其舞行綴短又云舞動
其容也先鼓以警戒三步以見方再始以著往復亂以
飭歸奮疾而不拔極幽而不隱疏云謂作大武之樂也
又云緫干而山立武王之事也發揚蹈厲大公之志也
武亂皆坐周召之治也且夫武始而北出再成而滅商
三成而南四成而南國是疆五成而分周公左召公右
六成復綴以崇天子祭統云及舞君為東上冕而緫干
率羣臣以樂皇尸又云舞莫重于武宿夜
　　　庭
說文云庭宫中也○讀詩記云庭在大門之内寢門之
外○玉海云堂下至門謂之庭○莊子循本云庭堂外
地也
　　　虎
說文云虎山獸之君也○爾雅云甝白虎虪黑虎熊虎
醜其子狗絶有力麙○方言云陳魏宋楚之間或謂之
李父江淮南楚之間謂之李耳或謂之於䖘自關東西
或謂之伯都○易曰雲從龍風從虎○運斗樞云樞星
散為虎○通卦驗云立秋虎始嘯○易又云大人虎變
其文炳也○月令云仲冬虎始交○考異郵云三九二
十七七者陽氣成故虎七月而生陽立于七故虎首尾
長七尺般般文者隂陽雜也○元命包云猛虎嘯谷風
起類相動也○論衡云虎出有時猶龍見有期也隂物
以冬見陽蟲以夏出○漢紀楊賜曰虎者金行參伐之
精狠戾之獸○博物志云虎知衝破又能畫地卜食今
人有畫物上下者推其竒偶謂之虎卜○雅翼云虎性
至猛烈雖遭逐猶徘徊顧步搏物不過三躍不中則捨
之夜以一目放光一目看物獵人候而射之目光墮地
得之如白石子生三日即有食牛之氣
　　　轡
爾雅云鑣謂之钀載轡謂之轙轡首謂之革注钀馬勒
旁鐵也轙車軛上環轡所貫也革轡靶勒○釋名云轡
拂也言牽引拂戾以制馬也轡之為飾有銜勒覊韁鞚
之類以成其用也銜在口中之言也勒絡也絡其頭而
引之鑣包也在旁包斂其口也覊檢也所以持制之也
韁疆也繫之使不得出疆限也韁亦曰靮故埤蒼曰靮
馬韁也鞚控制之義○家語曰善御馬者正身以緫轡
　　　組
禮記疏云組紃俱為絛也皇氏云組是綬也然則薄濶
為組似繩者為紃○說文云組綬屬其小者以為纓○
周禮典絲凡飾邦器者受文織絲組○漢書云錦繡纂
組害女工者也
　　　籥
爾雅云大籥謂之産其中謂之仲小者謂之箹注籥如
笛三孔而短小○毛傳云籥六孔○廣雅云籥謂之笛
有七孔○釋文云以竹為之長三尺執之以舞○周禮
笙師掌教龡籥鄭注籥如篴三孔又云籥師掌教國子
舞羽龡籥祭祀則鼓羽籥之舞賔客饗食亦如之○文
王世子云春夏學干戈秋冬學羽籥○陳𤾉云籥所以
為聲聲由陽來故執籥于左左陽故也○趙岐孟子注
云執籥以節衆也○何休公羊注云籥所吹以節舞○
釋名云籥躍也氣躍出也○宋書樂志云籥不知誰所
造今凱容宣烈舞所執羽籥是
　　　翟
爾雅云鸐山雉郭璞曰尾長者今俗呼山雞○禹貢徐
州羽畎夏翟傳云羽中旌旄羽山之谷有之○禽經注
云山雉長尾尤珍䕶之林木之森鬱者不入恐觸其尾
也雨則避于嵓石之下恐濡濕也久雨亦不出而求食
死者甚衆○樂書云容自隂作故秉翟于右右隂故也
左傳五雉爾雅十二雉而舞之所取者特翟山雉耳以
其羽猶可用為儀執之以舞所以為蔽翼者也又云記
曰比音而樂之及干戚旄羽謂之樂又曰干戚旄狄以
舞之言羽又言狄何也后之六服褘衣搖狄闕狄褘衣
繢翬狄于衣爾雅謂素質五色皆備成章者也揄狄繢
揄狄于衣爾雅謂青質皆備成章者也所謂羽者豈翬
狄揄狄之羽與○古今注云殷高宗時有雊雉之祥服
章多用翟羽周制以為王后夫人之車服
　按陳氏樂書其釋翟也既以為山雞其釋羽舞也又
　以為翬鷂一家之說自相抵梧然翬鷂皆有狄名后
　之五路重翟厭翟安知不以青素質五色成章者飾
　之或翟是雉之通名舞師注羽舞析白羽白雉為瑞
　鳥不易得必是鍾氏之所染矣
　　　赭
說文云赤土也○郭山海經注云紫赤色○子虛賦云
其土則丹青赭堊
　　　錫爵
禮記云祭有畀煇胞翟閽寺者惠下之道也翟者樂吏
之賤者也○毛傳云見惠不過一散○朱傳云即儀禮
燕飲而獻工之禮
　按鄭以公庭為宗廟故引畀翟朱不拘祭祀故引獻
　工畀翟在祭之末惠以五升之散獻工之禮則鄉飲
　酒鄉射燕禮大射俱有之大畧卒歌主人獻工一人
　拜不興受爵主人拜送爵鄉飲鄉射于阼階上燕禮
　大射于西階上薦脯醢使人相祭工飲不拜既爵授
　主人爵衆工則不拜受爵辨有脯醢不祭工不辭洗
　笙入主人獻之于西階上一人拜盡階不升堂受爵
　主人拜送爵階前坐祭立飲不拜既爵升授主人爵
　衆笙則不拜受爵坐祭立飲辨有脯醢不祭惟大射
　不獻笙畧下樂也然合此二說推之此碩人非士復
　非府史何者若士則尸飲九已有散爵之獻若府史
　亦恐不在工歌之列殆是樂正之下衆工禮云賤吏
　是也
　　　爵
說文云禮器也象爵之形中有鬯酒又持之也所以飲
器象爵者取其鳴節節足足也○周禮太宰祀五帝大
神示享先王贊玉爵内宰后祼獻贊瑤爵梓人為飲器
勺一升爵一升觚三升獻以爵而酬以觚一獻而三酬
則一豆矣食一豆肉飲一豆酒中人之量也鄭注觚當
為觶豆當為斗○月令反執爵于大寢命曰勞酒禮器
琥璜爵又云宗廟之祭貴者獻以爵賤者獻以散尊者
舉觶卑者舉角明堂位爵夏后氏以琖殷以斚周以爵
又云爵用玉琖仍雕加以璧散璧角少儀客爵居左其
飲居右介爵酢爵僎爵皆居右○韓詩說云爵盡也足
也二升曰觚觚寡也飲當寡少三升曰觶觶適也飲當
自適也四升曰角角觸也不能自適觸罪過也五升曰
散散訕也飲不自節為人所謗訕也總名曰爵其實曰
觴觴者餉也觥亦五升所以罰不敬非所以餉不得名
觴○三禮圖云爵受一升尾長六寸博二寸傅翼兊下
方足漆赤雲氣○禮書云祭統尸酢夫人執柄夫人受
尸執足柄其尾也有足而尾命之以爵盖制若雀然也
吉禮之爵全篆明堂位加以璧散璧角則天子自觶而
上用玉矣燕禮大射以象觚象觶獻公則諸侯之爵用
象矣燕禮司正飲角觶士喪禮奠亦角觶蓋大夫飾以
角士木而已喪奠用角觶攝盛也觶中觴也先儒言諸
觴皆形制同而升數異然爵如雀觚不圎形安得而同
哉書稱上宗奉同則周爵又謂同也○埤雅云崔豹古
今注曰九月雀入水不則多淫泆酒善使人淫泆故一
升曰爵所以戒也
　　　榛
說文云□果實如小栗榛木也(今書傳/通作榛)○詩義疏云榛
栗屬有二種其一種之皮葉皆如栗其子小形如杼子
表皮黑味亦如栗所謂樹之榛栗者也其一種枝莖如
木蓼生高丈餘作胡桃味遼代上黨皆饒○周禮籩人
云饋食之籩其實榛○曲禮云婦人之贄椇榛棗栗内
則云棗栗榛柿○爾雅翼云榛枝莖如木蓼葉如牛李
色高丈餘子如小栗核中悉如李生則胡桃味膏燭又
美亦可噉漁陽遼代上黨皆饒鄭注禮曰似栗而小關
中鄜坊甚多然則其字从秦蓋此意也又一種大小枝
葉如栗其子形如杼味亦如栗所謂樹之榛栗者是大
木非榛楛之榛若女贄則宜兩者皆可用○本艸圖經
云桂陽有□而叢生實大如杏子中仁皮子形色與栗
無異但差小耳又有奥栗皆與栗同子圎而細或云即
□也今此色惟江湖有之
　按說文以榛為木而□為果然則山有榛之榛當作
　□而樹之榛栗宜為榛矣詩義疏爾雅翼皆云有二
　種但莖如木蓼既似櫟樹之形子形如杼復似櫟樹
　之實羅氏以樹榛之榛為大木而所云生高丈餘者
　又非小木兩榛俱有實如栗今之榛實較胡桃與栗
　並自不同未知何以别異本艸注□于栗條下且引
　陸璣疏則所謂如杏子中仁與奥栗皆樹榛之榛矣
　既未詳古人㫖趣聊備釋云
　　　隰
釋名云隰蟄也隰蟄意也○說文曰隰坂下隰也○尚
書傳云下而平者謂之隰隰之言猶濕也○周禮大司
徒以土㑹之法辨五地之物生五曰原隰其動物宜臝
物其植物宜叢物其民豐肉而庳
　　　苓
爾雅云蘦大苦郭云今甘艸也蔓延生葉似荷青黄莖
赤有節節有枝相當或云蘦似地黄疏唐風采苓首陽
之顚是也蘦苓字異音義同○本艸云解百藥毒為九
土之精安和七十二種石一千二百種艸久服輕身延
年一名密甘一名美艸一名密艸一名蕗草圗經云甘
艸河西川谷積沙山及上郡今陜西河東州郡皆有之
春生青苗高一二尺葉如槐葉七月開紫花似柰冬結
實作角子如畢豆根長者三四尺麤細不定皮赤上有
横梁梁下皆細根也有數種以堅實斷理者為佳詩采
苓首陽首陽山在河東蒲坂縣今甘艸所生處相近而
先儒說苗葉與今全别豈種類有不同者乎○筆談云
甘艸枝葉悉如槐高五六尺但葉端㣲尖而糙澁似有
白毛子如小扁豆齒嚙不破
　
　
　
　
　
　六家詩名物疏卷十二
欽定四庫全書
　六家詩名物疏卷十三　　明　馮復京　撰
　　國風邶五
　　泉水篇
　　　泉水
藍田吕氏曰泉水即今衛州共城之百泉也淇水出相
州林慮縣東流泉水自西北來注之故曰亦流于淇而
竹竿詩言泉源在左淇水在右者盖主山而言之相衛
之山東面故以北為左以南為右○水經注泉源水有
二源一水出朝歌西北又東與左水合謂之馬溝水又
美溝水出朝歌西北大嶺下更出逕駱駝谷於中逶迤
九十曲故俗有美溝之目歴十二崿崿流相承泉響不
斷○寰宇記澶州頓丘縣東北三十五里有泉源祠○
一統志泉源在頓丘右城東北頓丘城在大名府清豐
縣西南
　按吕云衛州共城即今河南衛輝府輝縣古共伯國
　衛都朝歌今大名府濬縣境共城在朝歌西南相州
　林慮縣即彰德府林縣也在朝歌西北泉水與淇合
　當在于此一統志謂頓丘有泉源又謂衛河源出輝
　縣則百泉即衛河之源也
　　　淇
山海經云沮洳之山淇水出焉南流注于河○水經云
淇水出河内隆慮縣西大號山東過内黄縣南為白溝
屈從縣東北與洹水合過廣宗縣東為清河○通典云
淇水至衛州衛縣界入河謂之淇水口古朝歌也衛居
河淇之間○一統志淇水源出林慮縣山中綿歴太行
而東至大名府濬縣枋頭東流入衛河衛河源自輝縣
經大名府濬内黄二縣下流與淇漳滹沱等河合至直
沽入海(大名府濬縣即/古衛州衛縣)
　　　衛
地里志云河内朝歌縣紂所都康叔所封更名衛○左
傳祝佗曰分康叔封畛土略自武父以南及圃田之北
竟封于殷墟○朱傳云衛本都河北朝歌之東淇水之
北百泉之南其後不知何時并得邶鄘之地至懿公為
狄所滅戴公東徙渡河野處漕邑文公又徙居楚丘大
抵今懐衛澶相滑濮等州開封大名府界皆衛境也○
元命包云營室流為并州分為衛國之鎮
　按朝歌故城在大名府濬縣西七十里懐州今懐慶
　府衛州今衛輝府相州今彰德府竝隸河南開封府
　今仍舊名雜有宋衛陳鄭祀許之地澶州今開州滑
　州今滑縣竝屬隸大名府濮州今屬山東東昌府
　　　諸姬
箋云諸姬未嫁之女○朱傳云謂姪娣○莊十九公羊
傳云諸侯娶一國則二國徃媵之以姪娣從姪者何兄
之子也娣者何弟也諸侯一聘九女諸侯不再娶○成
八年左傳云衛人來媵共姬禮也凡諸侯嫁女同姓媵
之異姓則否杜預釋例云古者諸侯取適夫人及左右
媵各有姪娣皆同姓之國國三人凡九女參骨肉至親
所以息隂訟隂訟息所以廣繼嗣○穀梁傳云一人有
子三人緩帶范注欲共享其禄也○爾雅云女子謂晜
弟之子為姪女子同出謂先生為姒後生為娣注同出
謂俱嫁事一夫○白虎通云備姪娣从者謂其不相嫉
妬也一人有子三人共之若已生之不娶兩娣者傳異
氣也娶三國女何廣異類也恐一國血脈相似俱無子
也姪娣年雖少猶從適人者明人君無再娶之義也還
待年于父母之國未任答君子也二國來媵誰為尊者
大國為尊國等以德德同以色質家法天尊左文家法
地尊右
　按媵有二種諸侯娶九女夫人及二媵俱有姪娣大
　夫士無二媵即以姪娣為媵大夫備姪娣曲禮大夫
　不名世臣姪娣喪大記大夫撫姪娣是也士不必備
　士昏禮雖無娣媵先是也鄭注士昏禮云娣尊姪卑
　考諸經傳竝無以姑為媵之文盖姑尊非可從嫁朱
　子釋諸姬云姪娣釋諸姑云即諸姬殆是瞽說爾雅
　云同出謂先生為姒是姊得為媵矣
　　　泲
箋云泲禰所嫁國適衛之道所經○朱傳云皆自衛來
時所經之處○蘇氏云書濟入於河溢為滎春秋傳衛
敗于滎澤故泲水及衛○水經濟水出河東垣縣東王
屋山○禹貢云導沇水東流為濟入于河溢為滎東出
于陶丘北又東至于菏又東北㑹于汶又北東入于海
○玉海云濟水在孟州濟源縣西北三里平地而出有
二源東源周囘七百步深不可測西源周囘六百八十
五步深一丈源出王屋山○風俗通云濟者齊齊其度
量也
　按說文泲沇也東入于海濟水出常山房子贊皇山
　東入泜二水音同經傳通誤書泲為濟惟此經文不
　誤耳應劭遂以出贊皇者為泲失之逺矣一統志濟
　在河南懐慶府濟源縣西北三里源發王屋山下既
　見而伏復出于此有東西二源合流至温縣南入黄
　河其水性下且勁過黄河之南溢而為滎徃東若斷
　若續或伏或見而入于海
　　　飲餞
說文餞送去也○傳云祖而舍軷飲酒於其側曰餞○
韓詩章句云送行飲酒曰餞
　　　禰
寰宇記云大禰溝在曹州寃句縣北七十里○一統志
大禰溝在山東兖州府曹州界内詩飲餞于禰即此今
淤塞
　　　姑
爾雅云父之姊妹為姑○釋名云姑故也于已為久故
之人
　　　姊
爾雅云男子謂女子先生為姊疏云姊咨也以其先生
言可咨問
　　　干
毛傳云干言所適國郊也○地里志東郡有發干縣曹
氏曰即此所謂干○玉海云故發干縣今開德府觀城
(今觀城縣屬/山東東昌府)○路史云郡國志衛縣南有干城詩出宿
于干者今開封有邗溝
　　　言
隋云邢州内丘縣有千言山○水經注泜水又東南經
千言山○一統志千言山在直隸順德府唐山縣西北
四里衛詩出宿于干飲餞于言即此
　按泲禰千言諸地孔氏云衛女所嫁國適衛之道所
　經見今不知所嫁何國古人釋地名及一統志所載
　亦俱影響耳曹氏既以干為發干縣一統志復以干
　言為一山其參錯不同如此豈可據信
　　　脂
爾雅云氷脂也○内則注云脂肥凝者釋者曰膏○爾
雅疏云對例則異散文則脂膏皆揔名也
　　　牽
釋文云牽車軸頭金也○說文云車鍵○釋名云轄害
也車之急害也(舝轄音/義同)○禮書云輨以冐轂轄以制軸
二者皆金為之○詩正義云牽無事則脫行乃設之○
淮南子云車之能轉千里者其要在三寸轄
　　　肥泉
爾雅云歸異出同肥疏小水支分歸入大海則異其泉
源初出則同流者名肥○釋名云所出同所歸異曰淝
泉本同出時所浸潤少所歸各枝散而多似淝者也○
水經注馬溝水出朝歌城北又東流與美溝合又東南
注淇水為肥泉詩我思肥泉毛云同出異歸為肥泉今
是水異出同歸
　　　須
水經注濮渠東逕須城北衛詩云思須與曹也○地里
志云東郡須昌縣故須句國○一統志須城廢縣在兖
州府東平州○傅氏曰自須至漕由東而西也
　　　駕
後漢輿服志云乘輿所御駕六餘皆駕四注古文尚書
曰予臨兆民凜乎若朽索之御六馬逸禮王度記云天
子駕六馬諸侯駕四大夫三士二庶人一周禮四馬為
乘毛詩天子至大夫同駕四士駕二易京氏春秋公羊
說皆云天子駕六許慎以為天子駕六諸侯及卿駕四
大夫駕三士駕二庶人駕一史記曰秦始皇以水數制
乘六馬鄭𤣥以為周禮乘馬有四圉各養一馬也諸侯
亦四馬顧命時諸侯皆獻乘黄朱乘亦四馬也今帝者
駕六此自漢制與古異耳○王肅云古者一轅之車駕
三馬則五轡其大夫皆一轅車夏后氏駕兩謂之驪殷
益以一騑謂之驂周人又益一騑謂之駟本从一驂而
來亦謂之驂○埤雅云說文曰駢駕二馬也尚書大傳
曰命於其君然後得乘駢馬驂駕三馬也駟駕四馬也
詩曰載驂載駟驂以言大夫駟以言諸侯白虎通曰天
子駕六者示有事于天地四方也列子亦云六轡不亂
而二十四蹄所投無差則古有駕六之制矣或曰天子
之馬盛則駕六常則駕四○吕覽乘雅作駕
　　北門篇
　　　門
釋名云門捫也在外為人所捫摸也○說文云門从二
戸象形○易云重門擊柝以待暴客○月令仲冬乃修
闔扇鄭注因蟄蟲啓戸耕事少間而治門戸也用木曰
闔用竹葦曰扇○左傳云啓塞從時注門戸道橋謂之
啓城郭牆塹謂之塞
　　　天
春秋說題辭云天之言顯也居高理下為人經紀故其
字一大以鎮之○禮統云天鎮也神也珍也施生為本
運轉精神功效列陳其道可珍重也○周易云大哉乾
元萬物資始乃統天雲行雨施品物流形大明終始六
位時成時乘六龍以御天乾道變化各正性命又云天
行健又云立天之道曰隂與陽又云天地之道貞觀者
也○左傳云天有六氣降生五味注曰六氣謂隂陽風
雨晦明○毛傳云尊而君之則曰皇天元氣廣大則稱
昊天仁覆愍下則稱旻天自上降監則稱上天據逺視
之蒼蒼然則稱蒼天○爾雅云穹蒼蒼天也春為蒼天
夏為昊天秋為旻天冬為上天疏歐陽尚書說春曰昊
天夏曰蒼天與爾雅異○廣雅云東方皥天東南陽天
南方赤天西南朱天西方成天西北幽天北方𤣥天東
北變天中央鈞天○爾雅疏考靈耀云一度二千九百
三十二里千四百六十一分里之三百四十八周天百
七萬一千里者是天圜周之里數也以圍三徑一言之
直徑三十五萬七千里此為二十八宿周迴直徑之數
也然二十八宿之外上下東西各有萬五千里是為四
逰之極謂之四表據四表之内并星宿内緫有三十八
萬七千里然則天之中央上下正半之處則一十九萬
三千五百里地在于中是地去天之數也○河圗括地
象云易有太極是生兩儀兩儀未分其氣混沌清濁既
分伏者為天偃者為地又云西北為天門東南為地戸
天門無上地戸無下注天不足西北是天門地不滿東
南是地戸又云天左動起于牽牛地右動起于畢○河
圖帝覽嬉云黄道一青道二出黄道東赤道二出黄道
南白道二出黄道西黑道二出黄道北日春東從青道
夏南從赤道秋西從白道冬北從黑道○渾天儀注云
天如雞子地如雞中黄孤居于天内天大地小天表裏
有水天地各乘氣而立載水而行周天三百六十五度
四分度之一又中分之則半覆地上半繞地下故二十
八宿半見半隠天轉如車轂之運也○素問云積陽為
天故天者清陽也○五經通義云天神之大者曰昊天
上帝即耀魄寶也亦曰天皇大帝亦曰太乙其佐曰五
帝東方青帝靈威仰南方赤帝赤熛怒西方白帝白招
拒北方黑帝叶光紀中央黄帝含樞紐一說蒼帝名靈
符赤帝名文祖白帝名顯紀黑帝名𤣥矩黄帝名神斗
河圗曰其精東為蒼龍南為朱鳥中央為麟西為白虎
北為𤣥武○晉書云天二端謂之南極北極出地三十
六度南極入地三十六度兩極相去一百八十二度半
彊繞北極徑七十二度常見不隠繞南極七十二度常
隠不見
　　北風篇
　　　北風
爾雅云北風謂之凉風○吕氏春秋曰北風謂之寒風
○易緯云冬至廣莫風至
　　　雪
釋名云雪綏也水下遇寒氣而凝綏綏然也○左傳云
凡平地盈尺為大雪○月令孟春行冬令雪霜大摯孟
冬行秋令雪霜不時○曽子云隂氣盛則凝為雪○韓
詩外傳云凡草木花皆五出雪花獨六出雪花曰霙雪
雲曰同雲○西京雜記云太平之代雪不封條凌殄毒
害而已○潜潭巴云大雪甚厚必有女主天雪連月隂
作威宋均曰雪為隂臣道○埤雅說文云凝雨說物者
从彗盖雪雨之可埽者也亦能淨坋穢若彗所謂以黍
雪桃者以淨為義臘雪握之輒聚立春以後不復可摶
亦以㣲温搏之故也夏小正云農及雪澤言雪澤之無
高下也
　　　赤
考工記云南方謂之赤○釋名云赤赫也太陽之色也
　　　黑
爾雅云黑謂之黝○考工記云北方謂之黑○釋名云
黑晦也如晦㝠時色也
　　　烏
小爾雅云純黑而反哺者謂之烏小而腹下白不反哺
者謂之雅烏白項而羣飛者謂之燕烏燕烏白脰烏○
禽經云慈烏反哺白脰烏不祥巨喙烏善警哀烏吟夜
注云烏之白脰者西南人謂之鬼雀鳴則凶咎○埤雅
云烏一名鴉其名自呼體全黑今人聞鵲噪則喜聞烏
噪則唾以烏見異則噪故輒唾其凶也傳曰烏樂空曠
鵲樂稠閙世云鴛交頸而感烏傳涎而孕莊子云烏鵲
孺盖謂是與
　按說文烏孝鳥也其赤白蒼三種或有三足者緯候
　諸書皆以為嘉瑞非不祥鳥也莫黑匪烏以喻衛君
　臣皆惡必不援孝鳥為喻矣孔疏既不詳辨考爾雅
　注疏但知有反哺不反哺白腹白項之辨而已陸農
　師埤雅則混孝鳥與不祥之烏為一本草禽部有二
　種烏鴉慈鴉以呉地所産驗之慈鴉即反哺者其頸
　白鳴聲啞啞人亦不惡之有一種純黑而惡聲者謂
　之老鵶俗亦聞其鳴則凶則此詩之烏即今老鴉矣
　　静女篇
　　　首
釋名云首始也○元命包云頭者人所居上圎象天氣
之府也嵗必十二故人頭長一尺二寸○素問云頭者
精明之主
　　　彤管
傳云古者后夫人必有女史彤管之法史不記過其罪
殺之○左傳云静女之三章取彤管焉注云女史記事
規誨之所執○禮云史載筆士載言○古今注牛亨問
彤管何也答曰彤者赤漆耳史官載事故以彤管用赤
心記事也○周禮女史掌王后之禮職掌内治之貳以
詔后治内政逆内功書内令凡后之事以禮從○李氏
云古者緘有管樂亦有管不知彤管何物也
　　　牧
毛傳云牧田官也○周禮牧人掌牧六牲而阜蕃其物
山虞掌山林之政令大田獵則萊山田之野澤虞
掌國澤之政令大田獵則萊澤野迹人掌邦田之
地政為之厲禁而守之凡田獵者受令焉獸人凡
田獸者掌其政令○朱傳云牧外野也○爾雅
云郊外謂之牧牧外謂之野疏云牧者言可放牧
也
　　　荑
埤雅云列子曰因以為弟靡弟讀如稊稊茅之始生也
詩曰手如柔荑稊荑一也○箋云荑可以供祭祀○讀
詩記云大過九二枯楊生稊鄭康成易作荑然則所謂
稊者凡草木根芽皆是非獨茅也○七月疏云荑是葉
之新生者
　　新臺篇
　　　新臺
水經注云鄄城北㟁有新臺○寰宇記云在濮州鄄城
北十七里
　按濮州今屬山東東昌府鄄城縣今省入州
　　　臺
爾雅云闍謂之臺有木者謂之榭又云四方而高曰臺
○釋名云臺持也言築土堅高能自勝持也○月令仲
夏可以居高明可以處臺榭○五經異義云天子有三
臺靈臺以觀天文時臺以觀四時施化囿臺以觀鳥獸
魚鼈諸侯卑不得觀天文無靈臺但有時臺囿臺也○
國語伍舉云先王之為臺榭也榭不過講軍實臺不過
望氛祥故榭度於大卒之居臺度於臨觀之高瘠磽之
地於是乎為之城守之木於是乎用之
　　　河
釋名云河下也隨地下處而通流也○春秋說題辭云
河之為言荷也荷精分布懷隂引度也○援神契云河
者水之伯上應天漢○風俗通云江河淮濟為四瀆瀆
通也所以通中國垢濁○爾雅云河出崑崙虛色白所
渠并千七百一川色黄百里一小曲千里一曲一直又
云水自河出為灉○尚書云導河積石至于龍門南至
于華隂東至于底柱又東至于孟津東過洛汭至于大
伾北過洚水至于大陸又北播為九河同為逆河入于
海○學記云三王之祭川也皆先河而後海王制云天
子祭四瀆視諸侯○京房易傳云河者經天亘地之水
○易乾鑿度云天降嘉應河水先清三日清變為白白
變為赤赤變為𤣥𤣥變為黄各三日○山海經云不周
之山北望諸毗之山臨彼嶽崇之山東望泑澤河水所
潜也其源混混泡泡注泑澤即蒲昌海河之重源也○
淮南子云河以逶迤故能逺○漢書谷永云河中國之
經瀆聖王興則出圗書王道廢則竭絶潰溢横流漂沒
陵阜異之大者也○桓子新論王平仲云周譜言定王
五年河徙故道今所行處非禹所穿○初學記云崑崙山
白水出其東北陬屈向東南潜行地下至規期山北流
分為兩源一出葱嶺一出于闐復合東注蒲昌海復潜
行地下南出積石山西南流又東迴入塞過張掖南與
洮河合出龍門至華隂潼關與渭水合又東迴過砥柱
及洛陽至鞏縣與洛水合成臯與濟水合又東北流過
武德與泌水合至黎陽信都鉅鹿之北遂分為九河又
合為一河而入海○元史云朶甘衛西鄙直馬湖蠻部
正西三千餘里去雲南麗江府西北一千五百里水從
地湧出百餘泓方七八十里履高瞰之燦若星列因名
星宿海東北流百餘里滙為大澤又東流為赤賔河又
合忽蘭等河始名黄河又東北至陜西蘭縣始入中國
又東北經沙漠地折而南流入山西境凡九千餘里○
苑洛語録云河至河間永平二府播為九河古平州之
南滄州之北也逆河今永平府東境大海發一洋自東
而西古逆河也轉曲之間撫寧縣有碣石古驪城也今
河徙而逆河尚存
　　　水
釋水云灉反入潬沙出汧出不流瀵大出尾下水醮曰
厬水決之澤為汧決復入為汜水注川曰谿注谿曰谷
注谷曰溝注溝曰澮注澮曰瀆○說文云水準也北方
之行象衆水並流中有微陽之氣也徐曰衆屈為水至
柔能攻堅故一其内也○元命包云水之為言演也隂
化淖濡流施潛行也故其立字兩人交一以中出者為
水一者數之始兩人譬男女言隂陽交物以一起也又
云水者天地之包幕五行之始萬物之所由生元氣之
津液也○易云坎為水潤萬物者莫潤乎水○尚書云
五行一曰水水曰潤下潤下作鹹○黄帝書云天在地
外水在天外水浮天而載地者也○管子云地者萬物
之本原諸生之根苑水者地之血氣如筋脈之流通者
也故曰水具材也夫水淖弱以清而好灑人之惡仁也
視之黑而白精也量之不可使槩至滿而止正也唯無
不流至平而止義也人皆赴高已獨赴下卑也卑也者
道之室王者之噐也而水以為都居○苟子孔子曰夫
水徧與諸生而無為也似德其流也卑下倨句必循其
理似義浩浩乎不居似有道其赴萬仭之壑不懼似勇
主量必平似法盈不求槩似正綿弱微達似察以出以
入就潔似譱發源必東似志是以君子見大水必觀焉
○子華子云棲三陽之正氣于水樞其専精之名曰太
一太一正陽也水含太一之中精故能潤澤萬物而行
乎地中○淮南子云水上天為雨露下地為潤澤無所
私而無所公靡濫振蕩與天地鴻洞無所左而無所右
蟠委錯紾與萬物終始是謂至德○漢書李尋上言曰
五行以水為本其星𤣥武婺女天地所紀終始所生水
為準平王道公正修明則百川理落脈通偏黨失綱則
涌溢為敗
　　　籧篨
晉語云籧篨不可使俛注籧篨偃人又云籧篨蒙璆○
朱傳云籧篨本竹席之名人或編以為囷其狀如人之
擁腫而不能俯者故又因以名此疾也淮南子霜文沈
居若簟籧篨注籧篨葦席
　　　網
廣雅云魚網謂之罟○說文云網庖羲所結繩以田以
魚也○周易云伏羲作結繩而為網罟盖取諸離○抱
朴子曰太昊師蛛蜘而結網○世本云芒作網○國語
里革云古者大寒降土蟄發水虞于是乎講罛罶取名
魚登川禽而嘗之寢廟行諸國人助宣氣也○漢書云
豺獺未祭罝網不布壄澤
　　　鴻
毛傳云大曰鴻小曰雁○周易漸曰初六鴻漸于干六
二鴻漸于磐九三鴻漸于陸六四鴻漸于木九五鴻漸
于陵上九鴻漸于陸其羽可用為儀吉○尸子云鴻鵠
之鷇羽翼未合而有四海之心○揚子云鴻飛㝠㝠弋
人何簒焉○埤雅云鴻之為物其進也有漸其飛也有
序又其羽可用為儀君子之道也禮曰前有車騎則載
飛鴻飛鴻有行列故也○博物志曰鴻鵠千嵗者皆胎
産鴻雁大畧相類以仲秋來賔一同也鳴如家鵝二同
也進有漸飛有序三同也雁色蒼而鴻色白一異也雁
多羣而鴻寡侣二異也毛有粗細形有大小又曰鴻毛
為囊可以渡江不漏
　　　戚施
國語云戚施不可使仰注云僂人又云戚施直鏄○朱
傳云亦醜疾也
　按爾雅釋訓云籧篨口柔也戚施面柔也疏云人口
　柔者必仰面觀人顔色而為辭似籧篨不俯之人因
　名口柔者為籧篨面柔者必低首下人媚以容色似
　戚施之人因名面柔者為戚施爾雅之作本為釋詩
　鄭本以申傳㫖盖衛宣公下淫子婦為鳥獸行詩人
　度其狐媚之態故以口柔面柔者醜之鄭意未為失
　歐陽永叔曲加掊擊未詳厥趣又韓詩薛君章句云
　戚施蟾蜍喻醜惡說文作􁊵􁊶引此詩文即爾雅云
　鼁􁊵蟾諸郭云似蝦蟆居陸地淮南謂之去蚊者也
　本草圗經云形大背上多痱磊行極遲緩不能跳躍
　亦不解鳴多在人家下濕處其腹下有丹書八字抱
　朴子云蟾蠩夀三千嵗者頭上有角頷下有丹書八
　字文子云蟾蠩辟兵夀在五月之望盖其形亦醜惡
　而可畏者也似蝦蟆非即蝦蟆本草經云蝦蟆一名
　蟾蜍一名􁊵混矣
　
　
　
　六家詩名物疏卷十三
欽定四庫全書
　六家詩名物疏卷十四　　明　馮復京　撰
　　國風鄘一
　　　鄘
通典云衛州新鄉縣西南三十二里有鄘城即鄘國○
孔氏曰王肅服䖍以鄘在紂都之西孫毓云據鄘風定
之方中楚丘之歌鄘在紂都之南明矣○一統志鄘城
在河南衛輝府城東北一十三里又新鄉縣西南三十
二里有古鄘國
　　柏舟篇
　　　髦
内則云子事父母櫛縰笄緫拂髦男女未冠笄者櫛縰
笄緫拂髦緫角注拂髦振去塵著之髦用髪為之象幼
時鬌其制未聞又云三月之末擇日翦髪為鬌男角女
羈否則男左女右注鬌所遺髪也夾囟曰角午達曰羈
○玉藻云親沒不髦○䘮大記云小斂主人脱髦注云
諸侯禮也○既夕禮云既殯主人脫髦○左傳云豈如
弁髦而因以敝之○許慎云髦髪至眉○箋云禮世子
昧爽而朝亦櫛縰笄緫拂髦疏云髦者事父母之餙若
父母有先死者於死三日脫之服闋又著之若二親竝
沒則因去之○項氏云髦者以髪作偽髻垂兩眉之上
如今小兒用一帶連雙髻横繫額上是也○禮書云子
之幼也父母翦髪為之鬌及其長也因以為餙謂之髦
存而不忍棄所以順父母之心長而不忘幼所以示人
子之禮及親死始猶幸其生焉未忍脫之三日之後則
幸生之心已矣脫之可也髦毛長而特出者也故凡物
長毛皆謂之髦禮記所謂髦畐尋所謂譽髦皆長毛也
　　牆有茨篇
　　　牆(互見召南傭/)
說文云垣蔽曰牆○釋名云牆障也所以自障蔽也○
禮書云牆者墉垣之總名
　　　茨
爾雅茨蒺藜注布地蔓生細葉子有三角刺人○陶隱
居云多生道上其葉布地子有刺狀如菱而小長安最
饒人行多著木履易云據于蒺藜言其凶傷詩云牆有
茨不可埽也以刺梗穢也○本草衍義云蒺藜有二等
一等杜蒺藜即今之道旁布地而生或生牆上有小黄
花結芒刺此正是牆有茨者又一種白蒺藜出同州沙
苑牧馬處黄紫花作莢結子如羊内腎○埤雅云可以
茨牆故謂之茨○師曠占云嵗欲旱旱草先生旱草蒺
藜也○韓詩外傳云春植桃李夏得蔭其下秋得食其
實春植蒺藜夏不得采其葉秋得其刺焉
　　　中冓
箋云内冓之言謂宫中所搆成頑與夫人滛昬之語○
説文冓交積材也象對交之形○前漢梁王共傳聴聞
中冓之言注應劭曰中冓材構在堂之中也晉灼曰魯
詩以為夜也顔師古曰構謂舎之交積材木也應説近
之○集韻㝤博雅夜也詩中㝤之言○吕東萊云中冓
當從應顔說盖閫内應奥之處
　　君子偕老篇
　　　副
釋名云王后首餙曰副副覆也以覆首亦言副貳也兼
用衆物成其飾也○天官追師掌王后之首服副編次
注副之言覆所以覆首為之飾其遺象若今之步摇矣
服之以從王祭祀○毛傳云編髪為之○祭統云君純
冕立于阼夫人副禕立于東房○廣雅云假結謂之□
　案續漢書輿服志云皇后入廟步摇以黄金為山題
　貫白珠桂枝相糾八爵九華熊虎赤能天鹿辟邪鄭
　氏所見之步揺其制盖如此宋玉諷賦云主人之女
　垂珠步揺則步摇亦古矣鄭氏之說雖未必信然要
　非編髪為之若編髪則是編矣
　　　笄
釋名云笄係也所以係冠使不墜也○三禮圗云笄簮
也士以骨大夫以象○士冠禮皮弁爵弁笄同篋○周
禮弁師掌王之五冕王笄諸侯之繅斿九就玉笄○追
師掌追衡笄鄭司農云衡維持冠者春秋傳曰衡紞紘
綎後鄭云王后之衡笄皆以王為之惟祭服有衡垂於
副之兩㫄當耳其下以紞懸瑱笄卷髪者○曲禮云女
子許嫁笄而字内則云女子十有五而笄二十而嫁雜
記女雖未許嫁二十而笄禮之婦人執其禮燕則鬈首
　案笄今之簮也男子冕弁冠皆得施之婦人十五笄
　則亦嘗飾耳惟玉笄為后夫人祭服之盛飾祭統副
　褘則以配褘衣此詩其之翟也則以配揄闕二翟内
　外命婦服鞠衣展衣褖衣者俱不得用䘮服傳云吉
　笄者象笄也則卿大夫士及其妻或皆用象與若桑
　笄箭笄榛笄則䘮服所用或當無貴賤一也此詩毛
　傳云笄衡笄葢聨引追師追衡笄之文以見笄之為
　玉也衡笄二物衡垂於當耳笄横於頭上朱傳誤以
　衡笄為一云笄垂於副之兩㫄當耳其下以紞懸瑱
　此乃釋衡非釋笄也
　　　珈
箋云珈之言加也如今步摇上飾古制所有未聞疏云
六珈飾之有六○說文云婦人首飾从玉珈聲
　　　翟
傳云褕翟闕翟羽飾衣也箋云侯伯夫人之服自褕翟
以下如王后○鄭注周禮云翟雉名伊洛而南素質五
色皆備成章曰翬江淮而南青質五色皆備成章曰揺
王后之服刻繒為之形而采畫之綴于衣以為文章褘
衣畫翬者揄狄畫揺者闕狄闕而不畫此三者皆祭服
從王祭先王則服褘衣祭先公則服揄翟祭羣小祀則
服闕翟今世有圭衣盖三翟之遺俗○玉藻云王后褘
衣夫人揄狄君命闕翟再命鞠衣一命襢衣士褖衣○
崔靈恩云王后三翟數皆十二王者之後諸侯夫人三
公而下夫人如命數
　按翟毛氏謂羽飾衣鄭謂刻繒采畫不用真羽六服
　之色毛云展用丹縠孫毓推之以為褘衣赤褕翟青
　闕翟黒鞠衣黄展衣赤褖衣黑鄭賈之徒則云褖衣
　黑展衣白鞠衣黄闕翟赤褕翟青褘衣𤣥古制無稽
　各以意為説不足多辨
　　　髪
釋名云髪㧞也㧞擢而出也○援神契云髪法星辰○
真誥云髪者腦之華腦減則髪素
　　　雲
釋名云雲猶云云衆盛意也又言運也行也○說文雲
山川氣也从雨云象回轉形也○春秋説題辭云雲之
為言運也動陰路觸石而起謂之雲含陽而起以精運
也○禮記云天降時雨山川出雲○周禮保章氏以五
雲之物辨吉凶水旱降豐荒之祲象鄭司農曰二至二
分觀雲氣青為蟲白為䘮赤為兵荒黑為水黄為豐○
易通卦驗云冬至初陽雲出箕如樹立春少陽雲出房
如積水春分正陽雲出軫如白鵠榖雨太陽雲出張如
車盖立夏初陰雲出觜如赤珠夏至少陰雲出參如水
波寒露正陰雲出井如冠纓霜降太陰雲出鬼上如羊
下如蟠石○左傳云凡分至啟閉必書雲物為備故也
○元命包云陰陽聚為雲○斗威儀云人君乗水而王
其政和平則景雲見景明也言雲氣光明○史記若烟
非烟若雲非雲郁郁紛紛蕭索輪囷是謂卿雲○西京
雜記云太平之時雲則五色而為慶三色而成矞○瑞
應圗云矞雲外赤内黄○吕氏春秋云山雲艸莽水雲
魚鱗旱雲烟火雨雲水波無不比類其所生以示人○
初學記云雲師曰屏翳
　　　瑱(詳見邶充耳/)
釋名云瑱鎮也懸當耳旁不欲令人妄聴自鎮重也
　　　象
說文云象長鼻牙南越之大獸三嵗一乳○爾雅云南
方之美者有梁山之犀象焉○左傳云象有齒以焚其
身○運斗樞云瑶光之精散而為象○吕氏春秋曰肉
之美者髦象之約○嶺表録異云象肉有二十種象膽
不附肝随月轉在諸肉楚越之間象皆青黑惟西方弗
林大食多白象雲南豪族多畜象負重致逺若中國之
牛馬○本草云身有百獸肉皆自有分叚惟鼻是其本
肉○酉陽雜俎云象膽随四時在四腿春在前左夏在
前右如龜無定體鼻端有爪可拾鍼古訓云孕五嵗始
産○南州異物志云象之為獸形體特詭身倍數牛目
不踰狶鼻為口役望頭若尾馴良承教聴言則跪素牙
玉潔載籍所美服重致逺行如丘徙○沈懐逺南越志
云象牙長丈餘脫其牙則深藏之削木代之可得不爾
窮其土得乃已○埤雅云象性久識能浮水出沒命在
其鼻食物皆以鼻取之其牙生花必因雷聲故古者以
為器飾○雅翼云象鼻長三丈大如臂能别道之虚實
稍虚輙不敢過馴者能拜起從人意世言物象凡有數
義望頭如尾有混成之象一曰感雷而齒又生有象焉
一曰有進止威儀之象一曰斧象者見星月而没亦合
于天象云
　　　揥
釋名云揥摘也所以摘髪也○疏云以象骨搔首因以
為飾○詩緝云若今之篦
　　　皙
說文云人色白也从白析聲○楊用修云男白曰皙女
白曰玭
　　　帝
史記天官書云太微三光之庭其内五星五帝坐○文
耀鈎云蒼帝其名靈威仰赤帝其名赤熛怒黄帝其名
含樞紐白帝其名曰招拒黑帝其名汁光紀○禮正義
云天皇北辰耀魄寶又云昊天上帝又名太一帝君以
其尊大故有數名也昊天上帝得連上帝而言至于單
名皇天單名上帝亦得月令季夏供皇天上帝鄭分之
皇天耀魄寶上帝大微五帝亦是大帝單號之事若然
大帝得單稱與五帝仝五帝不得兼稱皇天昊天也○
禮書云周禮有言祀天有言祀昊天上帝有言上帝有
言五帝者言天則百神皆預言昊天上帝則統乎天者
言五帝則無預乎昊天上帝言上帝則五帝兼存焉五
帝與昊天仝稱帝不與昊天仝稱天猶諸侯與天子仝
稱君不與天子仝稱王孝經曰郊祀后稷以配天宗祀
文王于明堂以配上帝則明堂之祀上帝其為昊天上
帝及五帝可知也易曰先王以作樂崇徳殷薦之上帝
以配祖考以配祖者天也以配考者五帝也合天與帝
而謂之上帝則易孝經之于周禮其義一矣詩書之文
未有稱五帝而書亦未有稱昊天上帝者其稱天及上
帝類皆泛言之而已
　　　展
周禮注云展衣以禮見王及賔客之服字當為襢襢之
言亶亶誠也○禮書云白者陰之純色見王及賔客服
之以見王及賔客無事乎飾一於誠焉后禮之懿也
　　　清揚
孔仲達云以目視清明因名為清揚者眉上之美名因
謂眉上眉下皆曰揚目上目下皆曰清故野有蔓草傳
云清揚眉目之間猗嗟傳云目下為清
　　　顔
說文云眉目之間也○應劭云顔頟顙也齊人謂之顙
汝南淮泗之間曰顔○方言云□頟顔顙也
　案頟顙曰顔朱傳云額角豐滿者非正解顔字也以
　詩文畧補之
　　　邦
釋名曰大曰邦邦封也封有功于是也
　　　媛
釋訓云美女曰媛孫炎曰君子之援助
　　桑中篇
　　　唐
爾雅云唐蒙女蘿女蘿菟絲孫炎曰别三名郭璞云别
四名又云蒙王女郭云蒙即唐也女蘿别名○博雅云
女蘿松蘿也兔丘兔絲也○本草經云菟絲子一名菟
蘆一名菟縷一名唐蒙一名王女一名赤綱一名菟纍
生朝鮮川澤田野蔓延艸木之上色黄而細為赤綱色
淺而大為菟纍○毛有頍者弁傳云女蘿菟絲松蘿也
○陸璣疏云菟絲蔓連艸上生黄赤如金○陶隱居云
田野墟落中甚多皆浮生藍紵麻蒿上○日華子云苗
莖似黄麻線無根苗多附田中艸被纒死或生一叢如
席闊開花結子不分明如碎黍米粒八月九月已前採
○吕氏春秋云或謂兔絲無根非無根也其根不屬地
茯苓是也○龜筴傳云下有茯苓上有兔絲○淮南子
云兔絲無根而生茯苓抽兔絲死○抱朴子云兔絲之
艸下有伏兔之根無此兔在下則絲不得生於上然實
不屬也又内篇云兔絲初生之根其形似兔掘取剖其
血以和丹服之立變化任意所作
　案本艸艸部有免絲木部有松蘿松蘿一名女蘿性
　味及所生全别爾雅云女蘿免絲故毛公有頍者弁
　傳云女蘿免絲松蘿也陸璣駁之以為二物殊異予
　謂此非爾雅之誤乃毛公之誤也艸木多有名同實
　異者兔絲名女蘿松蘿亦名女蘿小雅所稱之女蘿
　正是松蘿非兔絲也書傳言兔絲根不屬地是也云
　上有茯苓下有兔絲鄭漁仲云茯苓生山谷兔絲生
　人間清濁異趣何由同居抱朴子言兔絲初生根似
　兔今亦未有見者故圗經疑為别種
　　　沫
晉書地道記朝歌城本沫邑武丁始遷居之為殷都有
新聲靡樂○黄氏云沫水在衛之北○書酒誥云明大
命於妺邦注妺地名紂所都朝歌以北是疏妺與沫一
也屬鄘○一統志朝歌城在大名府濬縣西七十里紂
所都也其南有糟丘酒池土人猶依約識之
　　　鄉
說文云國離邑民所封鄉也○合璧事類云鄉之為言
向也衆所向也○周禮大司徒五州為鄉使之相賔以
鄉三物教萬民而賔興之以鄉八刑糾萬民小司徒頒
比法於六鄉之大夫鄉師各掌其所治鄉之教而聽其
治鄉大夫各掌其鄉之政教禁令鄉士各掌鄉之獄訟
○禮書曰鄉之民以禮義為主遂之民以功事為主鄉
官之爵鄉學加遂一等鄉所辨有貴賤遂辨老幼廢疾
而已鄉徴賦有閭師遂則里宰徴歛而已鄉大祭祀羞
牛牲遂凡祭祀共野牲而已鄉官大䘮執纛御匶執斧
涖匠師遂官大䘮帟幄先道抱磨共籠而已鄉稽鄉器
遂稽稼器鄉三年大比考徳行道藝而興賢者能者遂
三嵗大比則興甿明其有功者屬其地治者此鄉遂之
辨也然遂之相保相賙相葬相賔不異於鄉鄉之相受
相糾不異於遂鄉之田法同於遂遂之軍法同於鄉○
詩正義云天子六軍出自六鄉諸侯三軍出自三鄉
　　　姜
三皇紀云炎帝神農氏長于姜水因以為姓○國語云
姜伯夷之後也韋昭曰伯夷堯秩宗炎帝之後四岳之
族○正義云列國姜姓齊許申吕之屬不斥其國未知
誰國之女也
　　　桑中
譜云東及兖州桑土之野正義曰禹貢兖州云桑土既
蠶注云其地尤宜蠶桑因以名之今濮水之上地有桑
間濮陽在濮水之北是有桑土明矣○禮記云桑間濮
上之音亡國之音也其政散其民流誣上行私而不可
止注濮水之上地有桑間者亡國音於此水出昔殷紂
使師延作靡靡之樂已而自沈於濮水後師㳙過焉夜
聞而寫之為晉平公鼓之桑間在濮陽南○郡國志東
郡濮陽縣有顓帝冡皇覽曰冡在城門外廣陽里中博
物記曰桑中在其中○一統志廢濮陽縣在直𨽻大名
府開州治西南
　　　上宫
通典云衛州衛縣有上宫臺
　　　麥
説文曰麥芒榖秋穜厚薶故謂之麥麥金也金王而生
火王而死○春秋説題辭云麥之為言殖也寢生觸凍
而不息精射刺直故麥含芒事且立也○禮記月令云
孟夏之月農乃登麥天子乃以彘嘗麥先薦寢廟是月
也麥秋至仲秋之月乃勸種麥無或失時○夏小正三
月祈麥實麥實者五榖之先見者故急祈而記之九月
鞠榮鞠艸也鞠榮而樹麥時之急也○尚書大傳云秋
昬虛星中可以種麥○援神契云黑墳宜黍麥○吕氏
春秋云得時之麥秱長而頸黑二七以為行而服薄䅵
而赤色稱之重食之致香以息使人肌澤且有力先時
者胕動蚼蛆而多疾後時者弱苗而穗蒼狼薄色而美
芒又云孟夏之昔殺三葉而穫大麥狶首生而麥無葉
而從事于蓄藏○漢書董仲舒説上曰春秋他榖不書
至于麥禾不成則書之以此見聖人于五榖最重宿麥
○管子云夏至而麥熟天子祀大宗其盛以麥榖之始
也○蔡邕月令章句云百榖各以其初生為春熟為秋
故麥以孟夏為秋○廣雅云大麥麰也小麥麳也○汜
勝之書云凡田六道種麥為首子欲富黄金覆謂曳柴
壅麥根也夏至後七十日寒地可種宿麥又云麥早種
穂強而有節晚種穂小而少實○陶隠居云麥有大小
穬穬即宿麥亦謂種麥○本草圗經云麥有大麥小麥
穬麥蕎麥穬麥有二種一種類小麥一種類大麥○博
物志云啖麥令人多力○雅翼云麥者接絶續乏之榖
夏之時舊榖已絶新榖未登民于此時乏食而麥最先
熟故以為重比他榖獨隔嵗種故號宿麥亦或以為首
種秋種冬長春秀夏實備有四時之氣而説文以麥為
金者特以其金王而生遇火而死鄭注月令則云麥實
有孚甲屬木黍秀舒散屬火麻實有文理屬金菽實孚
甲堅合屬水稷五榖之長屬土此據明堂月令四時與
中央所食為説古者朝事之豆有麷蕡先儒以麷為熬麥
　　　弋
朱傳云弋春秋或作姒盖杞女夏后氏之後亦貴族也
　按春秋左傳定十五年秋七月壬申姒氏卒九月辛
　已塟定姒榖梁作弋氏定弋
　　　庸
路史國名紀風俗通云古用國見毛詩在髙唐乃用地
故有用姓庸用音相近○補傳云鄘本庸姓之國漢有
庸光及膠東庸生是其後也
　　鶉之奔奔篇
　　　鶉
爾雅云鷯鶉其雄鶛牝痺注䳺屬疏䳺即上云鴽鴾母
田鼠所化者又云鶉子鳼鴽子鸋注别䳺鶉鶵之名○
内則云雉兔鶉鷃○運斗樞云機星散為鶉徳義少殘
百家則鶉生○夏小正云三月田䑕化為鴽鴽鵪也化
而之善故盡其辭也鴽為鼠化而之不善故不盡其辭
也○周書時訓云清明之日桐始華又五日田鼠化為
鴽○素問云鴽鶉也○本草云四月已前未堪食是蝦
蟆化為○禽經云鴽鶉野則義豢則摶注月令田䑕化
為鴽闗東謂之鶉蜀隴謂之循在田得食鳴相呼夜則
羣飛晝則草伏馴養之久見食相搏鬭也○談苑云至
道二年夏秋間京師鬻鶉者積於市門是時雨水絶無
蛙聲人有得於水坎者半為鶉半為蛙列子天瑞篇云
蛙變為鶉斯不謬矣又田䑕亦為鶉物變非一揆也○
本草衍義云鶉有雌雄從卵生何言化也嘗于田野屢
得其卵初生謂之羅鶉至初秋謂之早秋中秋已後謂
之白唐一物四名○埤雅云鶉無常居而有常匹俗言
此鳥淳惷不越横草遇小草横其前即旋行避礙名之
曰淳以此筆談曰古人取象不必大物天文家朱鳥乃
取象於鶉鶉有丹白二種此丹鶉也色赤黄鋭上秃下
夏出秋藏飛必附草皆火類也○雅翼云鶉居易容食
易給竄伏淺草随地而安故言上世之俗曰鶉居鷇食
尾特秃若衣之短結傳稱子夏貧衣若懸鶉性好鬭物
之小而健無若此者
　按鵪鶉二物但鶉亦䳺類故田鼠化為鴽鄭氏注夏
　小正傳以為䳺而莊子禽經竝以為鶉也鶉本有雌
　雄卵生亦或有化為者據夏小正傳云田鼠化列子
　楊大年云蛙化淮南子本草云蝦蟇化交州記黄魚
　上化為鶉是又有魚化者矣
　　　君
傳云國小君○禮王制云夫人自稱于諸侯曰寡小君
○孔安國論語注小君君夫人之稱
　
　
　
　
　
　
　
　
　
　六家詩名物疏卷十四
欽定四庫全書
　六家詩名物疏卷十五　　眀　馮復京　撰
　　國風鄘二
　　定之方中篇
　　　定
爾雅云營室謂之定娵觜之口營室東壁也注定正也
作宫室皆以營室之中為正○箋云定星昬中而正於
是可以營制宫室故謂之營室疏云定星昬正四方而
中之時謂夏之十月○廣雅云營室謂之豕韋○元命
包云營室十星挺陶精類始立紀綱包物為室○晉書
云營室二星天子之宫也一曰𤣥宫一曰清廟又為軍
糧之府及土功事星明國昌小不明祠祀鬼神不享離
宫六星天子之别宫主隠藏休息之所○安成劉氏云
亥月昬時定星當南方之午位為營作之候此盖成周
以後之制考唐虞時定星以戌月昬中嵗久而差至周
時定星始以亥月昬中下逮今日此星又以子月昬中
矣
　　　楚
左傳僖二年諸侯城楚丘而封衛○鄭志答張逸云楚
丘在濟河間疑在今東郡界○通典云滑州衛南縣衛
文公遷楚丘即此城○一統志廢衛南縣在大名府滑
縣東六十里衛文公自曹遷此隋初置楚丘縣後改衛
南金省入白馬縣本朝白馬縣省入滑縣○地理志齊
桓公更封衛於河南曹楚丘而河内殷虛更屬於晉
　按輿地廣記漕楚丘二邑相近今拱州楚丘非衛之
　所遷縣有景山景岡乃後人傅㑹名之參括地志則
　拱州之景山乃商之景亳在開封府歸徳州境非衛
　南之景山也今山東兖州府曹州曹縣東南五十里
　復有楚丘城有景山一綂志云衛文公徙居楚丘測
　日景於此東昌府正秦漢東郡地濟水出陶丘北陶
　丘在今曹州定陶縣鄭氏疑在濟河間東郡之界或
　即此城也既古今所傳聊並載以俟考
　　　宫
爾雅云宫謂之室室謂之宫○釋名云宫穹也屋見於
垣上穹崇然也○世本云堯使禹作宫○白虎通云黄
帝作宫室以避寒濕○禮記云君子將營宫室宗廟為
先廐庫為次居室為後○周禮云室中度以凡宫中度
以尋内有九室九嬪居之外有九室九卿朝焉九分其
國以為九分九卿治之王宫門阿之制五雉宫隅之制
七雉○墨子云上古之人未知為宫室就陵而居處下
潤傷民故聖人作為宫室之法髙足以避潤濕中足以
禦風寒上足以待霜雪墻髙足以别男女故以便生不
以為樂也○董子云禮天子之宫右清廟左涼室前明
堂後路寢四室者足以避寒暑而不髙大也夫髙室近
陽廣室多陰故室適形而止○書大傳云百里之國九
里之城三里之宫七十里之國三里之城一里之宫五
十里之國一里之城以城為宫○風俗通云宫室一也
秦漢以来尊者以為常號下乃避之也○鄭典命注云
公宫方九百歩侯伯宫方七百步子男宫方五百歩
　按宫者廻繞之義記曰君為廬宫之周官禮曰王宫
　縣是也古者貴賤所居皆得稱宫故禮記由命士以
　上父子皆異宫又云儒有一畆之宫環堵之室喪服
　傳繼父為其妻前夫之子築宫廟吕氏春秋云武王
　克殷靖箕子之宫是卿大夫以下皆得稱宫矣秦漢
　以来乃定為至尊所居之稱
　　　揆日
考工記云匠人建國水地以縣置槷以縣眡以景為䂓
識日出之景與日入之景晝參諸日中之景夜考之極
星以正朝夕○陳祥道云水地以縣則旁植四木而縣
繩焉以水望其髙下所以求地之平置槷以縣眡以景
則中植一槷而縣繩焉眡其出入之景將以求四方之
正眡出入之景可以正東西而已又為規以度兩交之
間以求其南北則四方於是乎正然猶以為未也又晝
參諸日中之景夜考諸極星以正朝夕四方與朝夕皆
正然後可以建國
　　　栗
大戴禮云八月栗零零也者降也零而後取之故不言
剥也○周禮天官云饋食之籩其實栗○禮記内則云
栗曰撰之疏云栗蟲好食數數布陳撰省視之○左傳
女贄不過榛栗棗脩以告䖍也○唐本草注云栗作粉
勝於菱芡蜀本云樹高二三丈葉似櫟花青黄色似胡
桃花圗經云兖州宣州者最勝實有房彚若拳中子三
五小者若桃李中子惟一二將熟則暴開子出有茅栗
佳栗其實更小而木與栗不殊但春生夏花秋實冬枯
為異耳栗房當心一子謂之栗楔治血尤效○陸璣云
栗五方皆有周秦吳揚特饒吳越被城表裏皆栗惟濮
陽及范陽栗甜美味長他方者悉不及也倭韓國諸島
上栗大如雞子亦短味不美○西京雜記上林苑有侯
栗瑰栗魁栗榛栗嶧陽栗嶧陽都尉曹龍所獻大如拳
○埤雅云栗味鹹北方之果也有莍蝟自褁秋熟罅發
其實驚躍如爆東觀書所謂栗駭也○雅翼云栗味鹹
性温而宜於腎其質縝宻故稱玉縝宻以栗
　　　椅
爾雅云椅梓注云即楸○陸璣云梓實桐皮曰椅○雅
翼云郭氏解椅梓云即楸又解楸榎云大而皵楸小而
皵榎說文亦曰椅梓也梓楸也楸梓也檟楸也然則椅
梓楸檟一物而四名然定之方中既言椅又言梓故詩
義疏曰楸之疏理色白而生子者為梓梓實桐皮曰椅
○日華子云椅樹皮有數般惟楸梓佳
　　　桐
爾雅云榮桐木○詩義疏云梓實桐皮曰椅今人云梧
桐也有青桐白桐赤桐白桐宜琴瑟今雲南牂牁人績
以為布○嚴坦叔云陸璣言有青桐白桐赤桐此中琴
瑟者白桐也椅桐梓漆之桐為白桐梧桐生矣之桐為
青桐○本草衍義云桐有四種白桐可斵琴者葉三杈
開白華不結子荏桐早春先開淡紅花子作桐油梧桐
四月開淡黄小花一如棗花枝頭出絲墮地成油五六
月結桐子今人取炒為果此是月令清明之日桐始華
者崗桐無花不中作琴體重○埤雅云桐即白桐華而
不實爾雅云榮桐木是也今亦謂之華桐桐有三輩青
白之外復有岡桐即油桐也生於髙岡盖梧性便濕不
生於岡故此桐有岡之號陶氏云桐有四種青桐葉皮
青似梧而無子梧桐色白葉似青桐而有子白桐與岡
桐無異惟有華子爾岡桐無子是作琴瑟者皆不足據
按青桐即今梧桐白桐又與岡桐全異白桐無子材中
琴瑟岡桐子大有油與陶氏之説正反○雅翼云榮桐
木獨桐名榮者桐以三月華在衆木之先其榮可紀故
也桐與梧既異而桐之中又有數種有其子可以取油
者即詩所謂其桐其椅其實離離者也有華而不實堪
作琴瑟者若生石間其聲則鳴書嶧陽孤桐是也雲南
牂牁人亦績以為布其葉飼豕肥大三倍至秋後亦用
以飼魚○賈思勰云桐葉花而不實者曰白桐實而皮
青者曰梧桐炒其實噉之味似菱芡白桐無子冬結似
子者乃是明年之花房○易緯云梧桐濡毳而又空中
難成易傷須盛氣而後華○周書云清明之日桐始華
桐不華嵗有大寒○禮斗威儀云君乗火而王其政和
平梧桐為常生○遁甲經云梧桐不生則九州異主注
云梧桐以知日月正閏生十二葉一邊有六葉從下數
一葉為一月有閏則十三葉視葉小者則知閏何月也
不生則九州異君天下不同也○管子云五沃之土其
木宜桐○論衡云楓桐速長故其皮肌不能堅○桐譜
云桐體濕則愈重乾則愈輕生時以斧斫之甚易乾乃
軟而拒斧○花木考云凡木本實而末虛惟桐反之試
取小枝削皆實堅其本皆中虛故世所以貴孫枝者貴
其實也實故絲中有木聲也
　按陶氏説桐之誤陸農師已駁之矣陶又云白桐一
　名椅桐據湛露云其桐其椅此章箋云樹六木於宫
　則椅桐二物也本草圖經以岡梧為作琴瑟者而埤
　雅謂白桐岡桐大異本草衍義以月令始華之桐為
　青桐而陸羅二氏皆以榮桐木之桐為白桐盖桐種
　大同小異諸家各執所見紛紛致辯亦不能詰矣
　　　梓
詩義疏云楸之疏理色白而生子者為梓○齊民要術
云白色有角者為梓或名角楸又名子楸黄色無子者
為柳楸世人見其木黄呼為荆黄楸○蕭炳云樹似桐
而葉小花紫○雅翼云梓為百木長故古者名制器之
工為梓人管子五沃之土宜白梓楚地尤多此木故尸
子曰荆有長松文梓室屋之間有此木則餘材皆不復
震其葉可以飼豕肥碩三倍莢細如箸其長僅尺冬後
葉落而莢猶在樹緫緫然○十道記云越人多種豫章
樹梓即豫章也○禮斗威儀云君乗火而王其政和平
楸梓為長生○古今注云棘實曰棗梓實曰豫章○淮
南子云六月其樹梓
　　　漆
説文云桼木汁可以䰍物象形泰如水滴而下○古今
注云漆樹以剛斧斫其皮開以竹管承之汁滴管中即
成漆也○本草圗經云木髙二三丈皮白葉似椿花似
槐子若牛李木心黄○書云兖州厥貢漆絲豫州厥貢
漆枲○莊子云桂可食故伐之漆可用故割之○蜀本
注云上等清漆色黑如瑿若鐵石者好黄嫩若蜂窠者
不佳
　　　虚
釋文云虛本作墟○説文云大丘也崑崙謂之墟○正
義云地有故墟髙可登之以望猶晉侯登有莘之墟也
○管子云狄人伐衛衛君出致於虛注虛地名詩所謂
升彼虛矣
　　　堂
傳云楚丘有堂邑○傅氏云堂當是今博州堂邑博濮
二州連境(堂邑縣今屬/山東東昌府)
　　　景山
水經注河水分濟北逕景山東又北逕楚丘城西○補
傳曰景山以大而得名商之故都也衛在商畿内升故
虛以望知地勢之勝○寰宇記景山在澶州衛南縣東
南三里(澶州今直𨽻大名府聞州/衛南縣今廢在滑縣東)
　　　京
爾雅云絶高為之京注人力所作○廣雅云四起曰京
○風俗通云按爾雅丘之絶高大者為京謂非人力所
能成乃天地性自然也春秋左氏傳莫之與京今京兆
京師義取於此
　按爾雅云絶髙為之京又云非人為之丘則京是人
　力所作丘是地自然生但對例則異散稱亦通故此
　傳云京髙丘也若應氏所説全悖爾雅不可依用
　　　桑
爾雅云桑栁醜條注阿那垂條○禮記云季秋之月命
野虞無伐桑柘又云古者天子諸侯必有公桑蠶室近
川而為之○管子云五粟之土其檿其桑○孟子云五
畆之宅樹墻下以桑○青史子云桑中央之木○典術
曰桑木者箕星之精神木蟲食葉為文章人食之老翁
為小童○汜勝之書云種桑五月取椹著水中濯洗取
子陰乾之治肥田十畆荒久不耕者先好耕治之黍椹
子各三升三合和種之黍桑俱生鋤之桑令疎條適黍
熟穫之放火燒之桑至春生一畆食三簿蠶○王盤農
書云魯桑之類宜飼大蠶荆桑宜飼小蠶
　
洪範云七稽疑擇建立卜筮人乃命卜筮曰雨曰霽曰
蒙曰驛曰克曰貞曰悔凡七衍忒三人占則從二人之
言○周禮太卜掌三兆之法一玉兆二瓦兆三原兆其
經兆之體皆百有二十其頌皆千有二百凡國大貞卜
立君卜大封則視髙作龜大祭祀則祀髙命龜凡小事
涖卜國大遷大師則貞龜凡旅陳龜凡䘮事命龜卜師
掌開龜之四兆一方兆二功兆三義兆四弓兆占人凡
卜筮君占體大夫占色史占墨卜人占坼筮人凡國之
大事先筮而後卜載師嘗之日涖卜来嵗之芟獮之日
涖卜来嵗之戒社之日涖卜来嵗之稼○禮記曲禮云
卜筮不相襲卜筮者先聖王之所以使民信時日敬鬼
神畏法令決嫌疑定猶豫也祭義云易抱龜南面天子
卷冕北面雖有明智之心必進斷其志焉示不敢專以
尊天也○元命包云古司怪主卜○周禮圗云大夫以
上事卜且筮士則但筮尊卑之差
　　　靈雨
瑞應圗云靈雨瑞雨也降而應物謂之靈雨
　　　倌人
傳云主駕者
　按周禮天子主駕者有巾車典路車僕等職諸侯禮
　亡未聞倌人為何官也
　　　田
說文云田陳也樹榖曰田象四口十阡陌之制也○釋
名曰土已耕者曰田田填也五榖填滿其中也○禹貢
冀州田惟中中兖州田惟中下青州田惟上下徐州田
惟上中揚州田惟下下荆州田惟下中豫州田惟中上
梁州田惟下上雍州田惟上上○周禮大司徒凡造都
鄙不易之地家百畆一易之地家二百畆再易之地家
三百畆遂人辨野之土上地夫田百畆萊五十畆餘夫
亦如之中地夫田百畆萊百畆餘夫亦如之下地夫田
百畆萊二百畆餘夫亦如之載師以宅田士田賈田任
近郊之地以官田牛田賞田牧田任逺郊之地以公邑
之田任甸地以家邑之田任稍地以小都之田任縣地
以大都之田任畺地○王制云四海之内斷長補短方
三千里為田八十萬億一萬億畆○孟子云卿以下必
有圭田圭田五十畆餘夫二十五畆○前漢志云民受
田上田夫百畆中田夫二百畆下田夫三百畆嵗耕種
者為不易上田休一嵗者為一易中田休二嵗者為再
易下田三嵗更耕之自爰其處農民户人已受田其家
衆男為餘夫亦以口受田如比士工商家受田五口乃
當農夫一人此謂平土可以為法者也若夫山林藪澤
原陵淳鹵之地各以肥磽多少為差
　　　騋
周禮云馬八尺以上為龍七尺以上為騋六尺以上為
馬○爾雅云騋牝驪牡○埤雅云凡馬宗廟用龍戎事
用駥田事用騋騋田馬也考工記曰國馬之輈深四尺
有七寸田馬之輈深四尺鄭云國馬髙八尺衡髙八尺
有七寸除馬之髙則餘七寸為衡頸之間也田馬髙七
尺衡髙七尺有七寸除馬之髙則餘七寸為衡頸之間
也○雅翼云騋減於龍而愈於馬亦馬之良者故釋獸
稱騋牝驪牡也
　　蝃蝀篇
　　　蝃蝀
釋名云虹攻也純陽攻陰氣也○爾雅云螮蝀謂之雩
螮蝀虹也霓為挈貳弇日為蔽雲注蜺雌虹也見離騷
挈貳其别名也見尸子蔽雲即暈氣五彩覆日也○韓
詩序云蝃蝀在東者邪色乗陽人君滛佚之徴○周禮
云視祲掌十煇之法九曰隮注隮虹也○周書云清明
後十日虹始見小雪日虹藏不見虹不收藏婦不專一
○河圗稽耀鈎云鎮星散為虹霓虹霓主内淫又霓者
氣也起在日側其色青赤白黄○孔演圗云霓者斗之
亂精也斗失度則投霓見態主惑于毁譽○感精符云
九女并御則九虹并見○考異郵云虹霓出惑衆弃和
○運斗樞云樞星散為虹霓○京房易傳云蜺旁氣也
其占云妻乗夫則見陰勝陽之表也○月令章句云虹
陰陽交接之氣著于形色者也陰陽不和婚姻失序即
生此氣有青赤色常依陰雲而晝見于日衝無雲不見
太陰亦不見見輒與日相互率以日西見于東方故詩
云螮蝀在東蝀之文从東以此故也蜺則常依蒙濁見
日旁白而直者曰白虹凡見日旁者四時常有惟雄虹
起是月至孟冬乃藏○白虎通曰天弓虹也又謂之帝
弓○莊子云陽灸陰成虹○文子云天二氣即成虹地
二氣即泄藏人二氣即生病○淮南子云虹霓者天之
忌也○埤雅云舊說虹常雙見鮮盛者雄其暗者雌一
曰赤白色謂之虹青白色謂之霓故虹紅也地氣還矣
天氣不復于是成虹先儒以為雲薄漏日日照雨滴則
虹生今以水噀日自側視之暈為虹霓然則不暈于日
不成也朝陽射之則在西夕陽射之則在東
　按鄭解崇朝其雨云朝有升氣于西方終其朝則雨
　氣應自然朱傳云方雨虹見則雨終朝而止二説正
　相反據玉厯通政經旦見于西則為雨暮見于東則
　雨止旦見于西而純赤者則大雨暮見于東而色黄
　者則雨止然則在東者截雨者也隮西者行雨者也
　孟子云若大旱之望雲霓盖以此虹雖天文垂象然
　俗傳其能入澗飲水甚則飲薛願之酒淫陳濟之妻
　子不語怪故不贅焉
　　　朝
說文云旦也○傳云從旦至食時為終朝
　　　姻
白虎通云婦人因夫而成故曰姻○釋親云壻之父為
姻壻之黨為姻兄弟
　　相鼠篇
　　　齒
釋名云齒始也少長之别始于此以齒食多者長食少
者幼也○説文云齔毁齒也男八月生齒八嵗而齔女
七月生齒七嵗而齔○物理論云夫齒者年也身之寶
也藏之斧鑿所以調諧五味以安性氣者也○元命包
云脣者齒之垣所以扶神設端若有列星外有限故曰
脣亡齒寒
　　　體
釋名云體第也骨肉毛血表裏大小相次第也
　　　禮
鄭序云禮者體也履也綂之於心曰體踐而行之曰禮
體之謂聖履之謂賢○六韜太公對文王云禮者理之
粉澤○周官大宗伯以吉禮事邦國之鬼神示以凶禮
哀邦國之憂以賔禮親邦國以軍禮同邦國以嘉禮親
萬民○禮記云禮儀三百威儀三千
　　干旄篇
　　　干
爾雅云素錦綢杠疏杠竿也○禮緯云旌旗之杠天子
九仞諸侯七仞大夫五仞士三仞
　　　旄
說文云旄幢也○爾雅云載旄首曰旌郭云載旄於竿
頭如今之幢亦有旒李廵云旄牛尾著竿首孫炎云析
五采羽注旄上也其下亦有旒縿○箋云周禮孤卿建
旃大夫建物首皆注旄○周禮疏云旞旌旄羽並有至
于太常以下首皆有旄羽○山海經云潘侯山有獸狀
如牛而四節生毛名曰旄牛注今旄牛背膝及胡尾皆
有長毛○廣志云犣牛旄牛也髀膝尾間皆有毛○禮
書云爾雅旄謂之藣荀卿曰西海則有文旄地里志秦
西近卭筰有旄西方之産也其尾可以飾旗亦可以飾
舞
　按諸家説經九旗皆有旄旄之上必有羽下有旒縿
　盖據秦漢以羽毛為葆幢而云也
　　　郊
爾雅云邑外謂之郊○說文云距國百里曰郊○杜子
春周禮注云五十里為近郊百里為逺郊○司馬法云
王國百里為郊二百里為州三百里為野四百里為縣
五百里為都○聘禮云賔及郊注云郊逺郊周制天子
畿内千里逺郊百里以此差之逺郊上公五十里侯四
十里伯三十里子二十里男十里也近郊各半之○書
傳云百里之國二十里之郊七十里之國九里之郊三
十里之國三里之郊
　　　旟
周禮司常云鳥隼為旟大閱頒旗物州里建旟縣鄙建
旐注州里縣鄙鄉遂之官互約言之鳥隼象其勇捷也
疏熊虎龜蛇皆二物相對則鳥隼亦别物若然鄭以勇
解隼以捷解鳥○大司馬云治兵辨旗物百官載旟注
百官卿大夫載旟者以其屬衛王也○正義云如鄭注
周禮之意則六鄉内州長黨正六遂内酇長里宰鄰長
等五人同建旟○考工記云鳥旟七斿以象鶉火也○
爾雅云錯革鳥曰旟孫炎云錯置也革急也畫急疾之
鳥於縿也○釋名云旟譽也軍吏所建急疾趨事則有
稱譽也○禮書云司常之大閱州里建旟者州里之常
司馬之治兵百官載旟者一時之事軍國之容固不同
耳干旄曰孑孑干旟盖州里之臣也太常而下五旗皆
畫則旟畫鳥隼信矣郭璞釋爾雅謂旟剥鳥皮毛置之
竿頭即禮記載鴻及鳴鳶其説非也
　　　都
傳云下邑曰都○趙岐孟子注云邑有先君之廟曰都
○周禮都鄙鄭注云都之所居曰鄙都鄙公卿大夫之
采邑王子弟所食邑
　　　旌
曲禮云武車綏旌徳車結旌○周禮司常全羽為旞析
羽為旌注全羽析羽皆五采繫之于旞旌之上所謂注
旄于干首疏或解以為旞旌之下亦有旄斿而用絳帛
又云斿車載旌注斿車木路也王以田以鄙析羽五色
象文徳也○疏云旌干周禮遊車所載卿得建旌者鄉
射記注云旌揔名也爾雅云注旄首曰旌則干旄干旌
一也既設旒縿有旃旟之稱未設旒縿空有析羽謂之
旌卿建旌者設旒縿而載之遊車則空載析羽無旒縿
也○釋名云旌精也言有精光也○禮書云旞旌皆注
旄而旄與羽又注于旗則羽可以飾旗又可以為旗也
書曰羽畎夏翟考工記鍾氏染羽盖古人於羽固用自
然者不足則染以充之夏采言建綏明堂位言夏后氏
之綏于官言夏采于旗言建綏則所綏者旌旞而已
　　載馳篇
　　　唁
榖梁傳云弔失國曰唁○服度左傳注弔生曰唁
　　　大夫(互見小雅三事大夫/)
白虎通云大夫大扶進人者也故傳曰進賢達能謂之
大夫也大夫有上下何明卑者多也爵皆一字大夫獨
兩字何春秋傳曰大夫無遂事以為大夫職在之適四
方受君之法施之于民故獨兩字言之○易通卦驗云
君有五期輔有三名公卿大夫政教君臣起自人皇之
世伏羲因之○説苑伊尹對湯曰大夫者所以參九卿
也○儀禮説云上大夫卿也國家有三卿五大夫
　　　阿丘
爾雅云偏髙阿丘李巡曰謂丘邊髙○釋名云偏髙曰
阿丘阿荷也如人擔荷一邊髙也
　　　蝱
爾雅云莔貝母郭云根如小貝員而白華葉似韭○陸
璣云蝱今葉草貝母也其葉似栝樓而細小子在根下
正白四方連累相著有分解也○本草圗經云根有瓣
子黄白色如聚貝子故名貝母二月生莖細青色葉亦
青似蕎麥葉隨苗出七月開花碧緑色形如鼓子花八
月採根曬乾又云四月蒜熟時採之良此有數種陸璣
毛詩疏云云今近道出者正類此郭注爾雅云云此種
罕復見之○日華子云消痰潤心肺○本草别説云能
散心胸鬱結之氣殊有功
　　　許
春秋譜曰許姜姓與齊同祖堯四嶽伯夷之後也周公
封其苗裔文叔于許今潁川許昌是也靈公徙葉悼公
遷夷一名城父又居析一名白羽許男斯處容城自文
叔至莊公十一世始見春秋地里志潁川許縣故許國
二十四世為楚所滅○括地志故城在許州許昌縣南
三十里○一綂志河南開封府許州在府城西南二百
二十里周為許國
　
　六家詩名物疏卷十五
欽定四庫全書
　六家詩名物疏卷十六　　明　馮復京　撰
　　國風衛一
　　淇澳篇
　　　奥
爾雅云隩隈厓内為隩外為隈孫炎曰隈水曲中也李
巡曰厓内近水為隩郭璞云今江東呼為浦澳淮南子
曰漁者不爭隈○博物記云有奥水流入淇水有緑竹
草○水經注美溝水東北注淇水博物志謂之奥水流
入于淇漢武帝塞決河用淇園之竹冦恂為河内伐竹
淇川治矢今通望淇川無復此物唯王芻萹草不異毛
興
　　　緑
傳云緑王芻○爾雅云菉王芻疏某氏云鹿蓐也郭云
蓐也今呼鴟脚莎詩緑竹猗猗是也○説文菉王芻詩
曰菉竹猗猗○大學引詩云菉竹猗猗○本草唐注云
藎草葉似竹而細薄莖亦圓小生平澤溪澗之側荆襄
人煑以染黄色極鮮好洗瘡有効爾雅所謂王芻○雅
翼云本草名藎草俗亦呼淡竹葉所謂終朝采緑者上
林賦稱香草云揜以緑蕙被以江蘺張揖亦以緑為王
芻則菉香草也而離騷云薋菉葹以盈室以三者皆惡
草
　　　竹
爾雅云竹萹蓄孫炎某氏引詩云菉竹猗猗郭云似小
藜赤莖節好生道㫄可食可殺蟲○韓詩緑􁈏猗猗􁈏
篇筑也○毛傳云竹萹竹也○陶隠居云處處有布地
生華節間白葉細緑人亦呼為萹竹○本草注云生下
溼地○圗經云春中布地生道㫄苗似瞿麥葉細緑如
竹赤莖如釵股節間花出甚細㣲青黄色根如蒿根○
朱傳云淇上多竹漢世猶然所謂淇園之竹○竹譜云
淇園衛地殷紂竹箭園也見班彪志淮南子云烏號之
弓貫淇衛之箭毛詩云緑竹猗猗是也又云植物之中
有物曰竹不剛不柔非草非木或茂沙水或挺嵓陸又
云竹之别類六十有一又云竹六十年一易根輙結實
而枯死其實落地復生六年遂成町○易云震為蒼筤
竹○尚書云揚州篠簜既敷荆州厥貢箘簵孔安國曰
篠竹箭簜大竹箘簵美竹○周官云孤竹之管孫竹之
管陰竹之管○爾雅云簜竹莽數節桃枝四寸有節粼
堅中簢筡中仲無笐篠箭又云東南之美者有㑹稽之
竹箭焉○說文竹冬生草也○齊民要術云竹性愛向
西南引故園東北角種之數嵗之後自當滿園其居東
北角者老竹種不生亦不能滋茂故須取西南引少根
也○花木考云竹之滋澤春發于枝葉夏藏于榦冬歸
于根○陸疏云緑竹一草名其莖葉似竹青緑
色髙數尺今淇澳旁生此草其草澀礪可以洗
攪笏及盤枕利于刀錯俗呼為木賊彼土人謂
此為緑竹
　按緑一作菉王芻也竹一作􁈏萹蓄也毛韓説皆同
　而竹譜朱傳皆以為即漢書淇園之竹酈道元云淇
　川無竹惟王芻萹草不異毛興劉執中云淇水之㫄
　至今多美竹豈淇園之竹在後魏無復遺種而至宋
　更滋茂乎然據雨漢書淇奥有竹據水經注有王芻
　萹艸毛韓朱三家各自可通陸疏又以緑竹為一草
　名古今並無從其説者今木賊草醫方通用木工以
　治器但無華葉寸寸有節與陸説有葉者稍殊未知
　即一物否也爾雅釋簜莽等在草中然實非草類王
　元美所云竹于草木如魚于鳥獸是也其類至多山
　海經帝俊竹共谷竹鉤端竹尋竹禮斗威儀􁁊竹吳
　越春秋晉竹述異記班竹孤竹孝竹吕覽嶰谷竹南
　都賦籦籠䈽篾篠簳箛箠吳都賦篔簹林箊桂箭射
　筒柚梧篻簩竹譜單名者􁉦篁棘單苦甘弓筋笻䈏
　􁉧􁁊盖狗蘆篃之屬雙名者蘇麻般腸百葉鷄脛篲
　篠之屬廣志有雲母㰚􁉨漢利之屬酉陽雜爼有䈄
　􁉩之屬筍譜至有八十五種竹筍及諸方志有疎節
　人面緜貓叢澁碧玉電班之屬難以具載然多出交
　廣荒外非詩人所盡見也竹田曰篁竹胎曰筍竹膚
　曰笢竹皮曰筠竹裏曰笨竹枚曰箇竹約曰節剖竹
　未去節曰䉃竹死曰䈙竹有雌雄雄者多筍五月十
　三日謂之竹醉日栽竹多茂盛其性惡寒好温故曰
　九河鮮育五嶺實繁然處處有之不似萹蓄但盛于
　淇川也
　　　琇瑩
説文云琇石之次玉者又云瑩玉色一曰石之次玉者
逸論語曰如玉之瑩
　　　弁(皮弁/)
傳云皮弁○周禮司服云凡兵事韋弁服眡朝則皮弁
服凡甸冠弁服凡凶事服弁服凡弔事弁絰服弁師云
王之皮弁㑹五采玉璂象邸玉笄注鄭司農云㑹以五
采束髪也𤣥謂㑹縫中也璂讀如綦綦結也皮弁之縫
中每貫結五采玉十二以為飾謂之綦邸下柢也以象
為之又云諸侯及孤卿大夫之韋弁皮弁弁絰各以其
等為之注韋弁皮弁侯伯璂飾七子男璂飾五玉亦三
采孤璂飾四三命之卿璂飾三再命之大夫璂飾二玉
亦二采○白虎通云皮弁者何所以法上古至質冠名
也弁之為言樊也所以樊持其髪也○釋名云弁如兩
手相合抃時也以爵韋為之謂之爵弁以鹿皮為之謂
之皮弁以韎韋為之謂之韋弁○儀禮注云弁名出于
􁋞􁋞大也言所以自光大也○後漢輿服志委貌冠皮
弁冠同制長七寸髙四寸制如覆柸前髙廣後卑銳所
謂夏之毋追殷之章甫者也委貌以皁絹為之皮弁以
鹿皮為之○魏臺訪議曰五采玉一玉有五色者也邸
以象骨周縁弁下根柢如魏武帝所作弁柢凡有笄無
纓曹褒云天子弁以白玉飾○舊禮圗云皮弁以鹿皮
淺毛黄白者為之髙尺二寸○禮書云記曰三王共皮
弁素積語曰素衣麑裘則素衣其衣也素積其裳也士
冠禮皮弁素積緇帶禮記雜帶君朱緑大夫𤣥華士緇
辟則士與君大夫皮弁之帶異矣士冠禮皮弁笄爵弁
笄緇組紘纁邊弁師王朱紘禮記諸侯青紘則士與天
子諸侯皮弁之紘亦異矣盖皮弁天子以視朝以宴以
聽祭報以舞大夏諸侯以聽朔以巡牲以卜夫人世婦
以迎王之郊勞以待聘賔卿大夫以王命勞侯氏以聘
于鄰國以卜宅士以冠學士以釋菜凡大夫士之朔月
皆皮弁服則皮弁之所施者衆矣盖人為者多變自然
者不易皮弁亦因其自然而已此所以三王共皮弁素
積而周天子至士共用之也然䘮服小記諸侯弔必皮
弁錫衰郊特牲大蜡皮弁素服葛帶榛杖以送終則弁
雖與吉禮同而服與吉服不同
　　　簀
釋器云簀謂之第注牀板○方言云牀齊魯之間謂之
簀陳楚之間或謂之第○禮記云華而晥大夫之簀○
説文云簀牀棧也
　　　錫
爾雅云錫謂之鈏疏云錫今白鑞也○周禮職方云揚
州其利金錫栗氏為量改煎金錫則不耗○山海經云
龍山之下多赤錫濯山多白錫
　　　圭
説文云圭瑞玉也上員下方以封諸侯楚爵有執圭○
白虎通云圭以為信而見何也珪者銳上象物始生見
于上也信莫著于見故以之萬物之始莫不自潔珪之
為言圭也上鋭陽也下方陰也○周禮大宗伯云王執
鎮圭公執桓圭侯執信圭伯執躬圭又云以青圭禮東
方注鎮圭以四鎮之山為瑑飾長尺有二寸雙植謂之
桓桓宫室之象以為瑑飾長九寸信當為身身圭躬圭
以人形為瑑飾文有麤縟耳長七寸典瑞云瑑圭以覜
聘四圭有邸以祀天旅上帝兩圭有邸以祀地旅四望
祼圭有瓚以肆先王裸賔客珍圭以徴守以恤凶荒榖
圭以和難以聘女琬圭以治徳以結好琰圭以易行以
除慝玉人云大圭長三尺杼上終葵首天子服之土圭
尺有二寸以致日以土地○禮器云諸侯以圭為瑞家
不藏圭言有稱也聘義云以圭璋聘重禮也已聘而還
圭璋此輕財而重禮之義也又云圭璋特逹徳也○聘
禮記云所以朝天子圭與繅皆九寸剡上寸半厚半寸
博三寸繅二采六等朱白蒼問諸侯朱緑繅八寸皆𤣥
纁繫長尺絢組凡四器者惟其所寶以聘可也(四器圭/璋璧琮)
凡執玉無藉者襲○瑞應圗云四海㑹同則𤣥圭出
　　　璧
爾雅云璧大六寸謂之宣肉倍好謂之璧好倍肉謂之
瑗肉好若一謂之環孫炎曰肉身也好孔也○說文璧
瑞玉圜也璜半璧也瑗大孔璧也○周禮大宗伯云子
執榖璧男執蒲璧注榖所以養人蒲所以安人二者以
為飾皆徑五寸又云以蒼璧禮天典瑞云瑑璧以覜聘
圭璧以祀日月星辰璧羨以起度○禮器云大饗束帛
加璧尊徳也○白虎通云方中圎外曰璧璧之為言積
也内方象地外圎象天
　　　重較
釋名云較有箱上為辜較也重較其較重卿所乗也○
考工記云輿人為車以其隧之半為較崇參分式圍去
一以為較圍注較兩輢上出式者兵車自較而下凡五
尺五寸兵車之較圍四寸九分寸之八疏云較謂車輿
兩相今人謂之平鬲兩輢謂車相兩旁豎之者二者既
别而云兩輢上出式者以較之兩頭皆置于輢上二木
相附故據出式而言之○吕和叔云古者車箱長四尺
四寸三分前一後二横一木下去車床三尺三寸謂之
式又于式上二尺二寸横一木謂之較去車床凡五尺
五寸古人立乗若平常則憑較若應為敬則落手憑下
式而頭得俯
　按毛傳云重較卿士之車盖據序武公入相于周謂
　之卿士其實武公是侯爵故疏云侯伯之車也賈公
　彦云天子與其臣乗重較之車諸侯之車不重較二
　說不同者周禮本無重較單較之文各以其意為説
　耳或者以較出式上與式為兩層而謂之重乎
　　考􁋞篇
　　　􁋞
朱子引陳氏云考扣也􁋞器名盖扣之以節歌如鼓盆
拊缶之為樂也○説文云承􁋞也○内則云進盥少者
奉􁋞長者奉水注􁋞盛盥水者○大學疏云沐浴之盤
　按􁋞字從木周禮疏云以木為之是也陳氏云扣以
　節歌則是盥􁋞非浴盤矣盤有以銅為者史記毛遂
　奉銅􁋞是也有飾以珠者玉府合諸侯共珠􁋞是也
　合諸侯之禮盖以􁋞盛血
　　　阿
爾雅云大陵曰阿○廣雅云四起曰京四京曰阿○毛
傳云曲陵曰阿
　　　陸
爾雅云髙平曰陸○釋名云陸漉也水流漉而去也
　　碩人篇
　　　錦
箋云國君夫人翟衣而嫁今衣錦者在塗之所服○釋
名云錦金也作用功重其價如金故制字帛與金也○
王制云錦文珠玉成器不鬻于市玉藻云君衣狐白裘
錦衣以裼之○潛夫論云濯錦以魚
　　　褧衣
玉藻云襌為綗注有衣裳而無裏○中庸云衣錦尚綗
惡其文之著也○方言云襌衣江淮南楚之間謂之褋
關之東西謂之襌衣○丰箋云褧盖以襌縠為之中衣
裳用錦而上加襌縠為其文之太著也庶人之妻嫁服
也士妻紂衣纁袡
　按説文褧檾也詩曰衣錦褧衣檾枲屬髙四五尺或
　七八尺葉似苧而薄實如大麻子今人績以為布及
　造繩索者也與襌衣之解不同
　　　東宫
左傳注太子不敢居上位常處東宫疏常處東宫者四
時東為春萬物生長在東西為秋萬物成就在西以此
君在西宫太子常處東宫也或可據西北為乾乾為君
父故君在西東方震震為長男故太子在東也○卞壼
奏云太子所居宫稱東宫不言太子宫者二宫以東西
為稱明是天子之離宫使太子居之○白虎通云春秋
傳曰王世子㑹于首止晉有太子申生鄭有太子華齊
有太子光則周制太子世子亦不定也漢制天子嫡嗣
稱皇太子諸侯嫡嗣稱世子後代咸因之○孔演圗云
聖人在後曰望羊苞懐至徳據少陽○冠禮記云天子
之元子猶士也天下無生而貴者也○左傳里克云太
子奉冡祀社稷之粢盛以朝夕視君膳者也故曰冡子
君行則守有守則從從曰撫軍守曰監國○又云昔先
王之命曰王后無嫡則擇立長年鈞以徳徳鈞以卜王
不立愛公卿無私○常衮表云國之上嗣古曰元良觀
象于天應前星之環極取法于地視少海之朝宗
　　　妺
爾雅云男子謂女子後生為妺○說文云妺女弟也
　　　邢
左傳富辰云凡蔣邢茅胙祭周公之胤也○通典邢州
治龍岡縣祖乙遷于邢即此○括地志云邢國故城在
邢州外城内西南角十三州志云殷時邢侯國周公子
封邢侯都此○路史云周公之祚七靖淵封邢侯爵滅
于衛○一統志直隷順徳府禹貢冀州之域周時為邢
國地邢臺縣附郭邢侯夫人墓在府城齊武平初有掘
古冡得銅鼎腹有科斗字云邢侯夫人姜氏墓
　　　姨
爾雅云妻之姊妹同出為姨郭云同出謂俱已嫁
　　　譚
春秋譚子注譚國在濟南平陵縣西南○一統志譚城
在山東濟南府城東七十里古譚子國漢置譚城縣
　　　私
爾雅云女子謂姊妹之夫為私孫炎曰私無正親之言
○釋名云姊妹互相謂夫曰私言于其夫兄弟之中此
人與已姊妹有恩私也
　　　膚
釋名云膚布也布在表也
　　　領
正義云領一名頸故禮記云其頸五寸又名項士冠禮
云緇布冠頍項是也
　　　蝤蠐
爾雅云蝎蛣􁉄注木中蠧蟲又云蟦蠐螬注在糞土中
又云蝤蠐蝎注在木中今雖通名為蝎所在異又云蝎
桑蠧注即蛣􁉄○方言云蠀螬謂之蟦自闗而東謂之
蝤蠀或謂之䖭蠾或謂之蝖􁉺梁益之間謂之蛒或謂
之蝎或謂之蛭蛒秦晉之間謂之蠧或謂之天螻四方
異語而通者也○唐本草注云此蟲在腐柳樹中内外
潔白土糞中者皮黄内黑黯○陶隠居云大者如足大
指以背行乃駛于脚雜猪蹄作羹與乳母不能别○陳
藏器云蠐螬居糞土中身短足長背有毛筋但從水入
秋化為蟬蝎在朽木中食木心穿如錐刀一名蠧身長
足短口黑無毛節慢至春羽化為天牛兩角狀如水牛
色黑背有白點上下縁木飛騰不遥二蟲出處既殊形
質又别蘇恭乃混其狀總名蠐螬乃千慮一失矣○苻
子云石生金木生蝎○化書云燥濕相育不母而生○
埤雅云蝤蠐一名蛣􁉄佶屈曲貌以形舉也詩曰領如
蝤蠐盖蝤蠐之體有豐潔且白者故詩以况莊姜之領
七辯曰蝤蠐之領阿那宜顧是也此即木中蠧蟲亦曰
桑蠧故古者譛從中起謂之蝎譛
　按蟦蠐蝤蠐二物也蟦蠐一名螬亦名蠐螬一名􁁊
　齊一名□齊莊子云烏足根所化淮南云黍成王充
　云化復育轉為蟬博物志云以背行駛便于用足者
　也蝤蠐一名蝎一名蠧一名桑蠧一名蛣􁉄生于桑
　栁柏及構木中諸腐木根下亦多有之本是二種陶
　隠居蘇恭俱混為一誤也蝎自是蝤蠐之異名非蠆
　尾之蝎也天螻爾雅云􁉺即螻蛄也揚子雲言蠐螬
　或謂天螻然則亦異物同名非爾雅之􁉺矣
　　　瓠犀
爾雅云瓠犀瓣疏瓣瓠中瓣也一名瓠棲人之齒美者
似之衛風云齒如瓠棲是也今詩文作犀○埤雅云瓠
狀要類于首尾類于要㣲銳緣蔓而生風俗通云八月
秋穰可以殺瓠取其色澤而堅今俗畜瓠之家不燒穰
物類相感志云牛踏蔓上則苦以瓠盛酒冬即煖夏即
冷○雅翼云瓠匏之甘者古者王政𤓰瓠果蓏殖于疆
埸正月可種瓠六月可畜瓠作菑詩云斷壺瓠中白膚
所謂張蒼肥白如瓠者可以飼豕致肥其瓣可以作燭
致明其葉又可為菜詩所謂幡幡瓠葉也與匏以大小
長短甘苦為間然古今亦通言恵子稱魏王貽我大瓠
之種
　　　螓
傳云螓首額廣而方○爾雅蚻蜻蜻注如蟬而小方言
云有文者謂之螓夏小正云鳴蚻虎懸○埤雅云一種
似蟬而小緑色北人謂之螓即詩所謂螓首蛾睂也○
方言云蟬其小者謂之麥蚻有文者謂之蜻蜻其䳄蜻
謂之疋
　　　蛾
爾雅云䖸羅注蠶蛾疏此即蠶蛹所變者也○埤雅云
繭生蛾蛾生卵博物志曰食桑者有緒而蛾蛾類者先
孕而後交蓋蛹者蠶之所化蛾者蛹之所化荀子曰蛹
以為母蛾以為父是也蛹一名螝蛾一名羅孫炎爾雅
正義以為螝即是雄蛹即是雌羅即是雄蛾即是雌蛾
似黄蝶而小其睂句曲如畫故詩以譬莊姜曰螓首蛾
睂今一種善拂燈火夜飛謂之飛蛾一名慕光亦其類
也
　　　睂
釋名云睂媚也有娬媚也○元命包云天有攝提人有
兩睂為人表候陽立于二故睂長二寸注云攝提兩星
頰曲人睂似之○黄庭經云睂號華蓋覆明珠明珠目
也
　　　目
釋名云目黙也黙而内識也○元命包云目肝之使○
曲禮云凡視上于面則敖下于帶則憂傾則姦玉藻云
目容端○靈樞經岐伯曰五藏六府之精氣皆上注于
目而為之精精之窠為眼骨之精為瞳子筋之精為黑
眼血之精為絡其窠氣之精為白眼目者榮衛䰟魄之
所常營也神氣之所生也是故目者心使也○國語單
穆公云目之察度不過歩武尺寸之間其察色也不過
墨丈尋常之間○富辰云目不别五色之章為昧○論
衡云人心慧而目多采○人物志云徵神見貌則情發
于目故仁目之精確然以端勇膽之精燁然以彊○真
誥云眼者身之鏡視多則鏡昬
　　　朱
士冠禮注云凡染絳一入謂之縓再入謂之頳三入謂
之纁朱則四入與○朱子語類云蒨纁絳朱此紅之染
數一入為蒨再入為纁三入為絳四入為朱
　　　幩
說文云馬纒鑣扇汗也○傳云人君以朱纒鑣扇汗且
以為飾
　　　翟茀
疏云婦人乗車不露見車之前後設障以自隠蔽謂之
茀因以翟羽為之飾○爾雅云輿革前謂之鞎後謂之
茀竹前謂之禦後謂之蔽李巡云茀車後户名○周禮
云王后之五路重翟錫面朱緫厭翟勒面繢緫安車彫
面鷖緫皆有容蓋翟車貝面組緫有握輦車組輓有翣
羽蓋注詩曰翟蔽以朝謂諸侯夫人始采乗翟蔽之車
以朝見于君盛之也此翟蔽蓋厭翟也然則王后始来
乗重翟乎重翟重翟雉之羽也厭翟次其羽使相迫也
勒面謂以如玉龍勒之韋為當面飾也鷖緫者青黑色
以繒為之總著兩耳與兩鑣朱總繢總其施之如鷖總
車衡輨亦皆有焉重翟后從王祭祀厭翟從王賔饗諸
侯安車無蔽后朝見于王所乗翟車后乗以出桑輦車
后居宫中從容所乗○禮書云三車取飾于翟者以其
守死而不犯分披文以相質故也
　　　朝
爾雅疏云鄭𤣥曰天子諸侯皆有三朝外朝一内朝二
其天子外朝一者在皋門之内庫門之外大詢衆庶之
朝也朝士掌之内朝二者正朝在路門外司士掌之燕
朝在路門内大僕掌之諸侯之外朝一者在皋門内應
門外内朝二者亦在路寢門之外内以正朝在應門内
故謂應門為朝門也○禮書云周官大僕掌燕朝之服
位宰夫掌治朝之法司士掌朝儀之位朝士掌外朝之
法文王世子公族朝于内朝庶子掌之其在外朝司士
掌之玉藻朝服以日視朝于内朝逻適路寢聽政然則
文王世子與玉藻所謂朝者諸侯之朝也蓋天子庫門
之外外朝也朝士掌之路門之外治朝也宰夫司士掌
之路寢燕朝也大僕掌之諸侯亦有路寢有外朝則文
王世子所謂内朝者玉藻所謂内寢也玉藻所謂内朝
者文王世子所謂外朝也玉藻于路寢之外言内朝則
又有外朝明矣
　　　罛
釋器云魚罟謂之罛注最大罟也今江東云
　　　鱣
傳云鱣鯉也○郭璞云鱣大魚似鱏而短鼻口在頷下
體有邪行甲無鱗肉黄大者長二三丈今江東呼為黄
魚○陸璣云鱣鮪出江海三月中從河下頭来上鱣身
形似龍鋭頭口在頷下背上腹下皆有甲縱廣四五尺
今于盟津東石磧上釣取之大者千餘斤可烝為􁂄又
可為鮓魚子可為醬○埤雅云鱣長鼻輭骨俗謂之玉
板古今注云鯉之大者為鮪鱧之大者為鱣非是也案
詩曰有鱣有鮪鰷鱨鰋鯉言鮪矣而又言鰋鯉則鮪與
鯉異名矣○雅翼云鱣大者為黄鱣鱣鮪之類雖食于
水而不正食水淮南子曰鵜鶘飲水數斗而不足鱣鮪
入口若露而死故鱣鮪不善游冬乃岫居入河而眩浮
亦其驗也○水經注云鱣鮪鯉也出鞏穴三月則上度
龍門得度為龍矣否則點額而還○顔氏家訓云鱣魚
純灰色無文
　按釋魚云鯉鱣鰋鮎鱧鯇載六魚之名也非謂鯉一
　名鱣鰋一名鮎鱧一名鯇也舎人孫炎之徒皆誤讀
　爾雅毛傳及説文因釋鱣為鯉失之逺矣此二魚吳
　中所恒有形味逈然不同
　　　鮪
說文云鮪鮥也○爾雅云鮥鮛鮪郭云鮪鱣屬大者名
王鮪小者名鮛鮪今宜都郡自京門以上江中通出鱏
鱣之魚有一魚狀似鱣而小建平人呼鮥子即此魚也
○陸璣云鮪魚形似鱣而青黑頭小而尖似鐵兠鍪口
亦在頷下其甲可以摩薑大者不過七八尺益州人謂
之鱣鮪肉色白味不如鱣今東萊遼東人謂之尉魚或
謂之仲明仲明者樂浪尉也溺死海中化為此魚又云
河南鞏縣東北崖二山腹有穴舊説云此穴與江湖通
鮪從此穴而来北入河西上龍門入漆沮故張衡賦云
王鮪岫居山穴為岫謂此穴也○埤雅云鮪長鼻體無
鱗甲岫居至春始出而浮陽北入河西上龍門入漆沮
見日而目眩故詩人言漆沮及河通道此魚禮曰龍以
為畜故魚鮪不淰而序詩者亦曰季冬薦魚春獻鮪則
鮪别于魚其来尚矣故鮪仲春從河西上得過龍門便
化為龍否則點額而還水經曰鮪出鞏穴直穴有渚謂
之鮪渚周禮春獻王鮪非時及他處則無○雅翼云周
洛曰鮪蜀曰䱎䲛○天官䱷人云春獻王鮪○月令季
春天子始乗舟薦鮪于寢廟○夏小正云二月祭鮪鮪
之至有時美物也鮪者魚之先至者也
　　　菼
爾雅云蒹薕菼薍其萌虇又云菼騅也注菼草色如騅
在青白之問○廣雅云藡萑也○説文云蒹雚之未秀
者菼雚之初生一曰薍一曰鵻薍菼也○夏小正云雚
未秀為菼葦未秀為蘆○陸璣云薍或謂之荻至秋堅
成則謂之萑初生三月中其心挺出下本大如箸上鋭
而細揚州人謂之馬尾○爾雅疏云葮一名蘆菼一名
薍李廵曰分别葦類之異名郭云蘆葦也菼似葦而小
實中江東呼為烏蓲如李廵云蘆薍共一草如郭云則
蘆薍别草案詩大車傳云菼鵻也蘆之初生則毛意以
葮菼為一草衛風碩人云葮菼揭揭陸璣疏云云則蘆
薍别草也○埤雅云荻之初生為菼蒹其未秀者也○
字説云蘆謂之葮其小曰萑荻謂之蒹其小曰葦其始
生曰菼又謂之薍荻彊而葮弱荻髙而葮下故謂之荻
菼中赤始生末黑黑已而赤故謂之菼其根㫄行牽揉
盤互其行無辨矣而又強焉故又謂之薍薍之始生常
以無辨惟其強也乃能為亂
　按萑葦雖一類實二物也葦一名蘆其未秀者曰葮
　葮一名華一物四名萑一名荻其初生曰菼菼一名
　薍一名鵻其未秀曰蒹蒹一名簾一物七名二者本
　相類但葦大萑小而于其中又有初生未秀既成之
　别耳故古今説者互有得失如字説所云尤為牴牾
　　　庶士
毛云齊大夫送女者○朱云謂媵臣
　按左傳云凡公女嫁于敵國則下卿送之于時齊衛
　為敵國則毛云送女者下卿也朱云媵臣媵者將送
　之名古者嫁女于諸侯必有媵臣伊尹為有革氏媵
　臣百里奚為秦穆公夫人媵于秦是也送女既卿不
　得言士卿止一人不得言庶朱義優矣
　
　
　
　
　
　六家詩名物疏卷十六
欽定四庫全書
　六家詩名物疏卷十七　　明　馮復京　撰
　　國風衛二
　　氓篇
　　　氓
孟子疏云周官制地之法六鄉以教為主故其地為郊
民則謂之民以其近主而有知也六遂以耕為主故其
地為野而民則謂之氓以其逺主而無知也○周禮遂
人注變民言甿異外内也甿猶懵懵無知貌○楊用修
云氓之為字从民从亡流亡之民也周禮凡治野以下
劑致甿以田里安甿以樂昬擾甿以土宜教甿又云新
氓之治注新徙来者也若是本國之民已受田矣何必
以田里安之已安土矣何必以土宜教之乎以詩與孟
子證之尤可驗詩曰氓之蚩蚩抱布貿絲来即我謀送
子渉淇至于頓丘此盖氓之離其本土而滛于外州者
也孟子陳相自楚之滕願受一㕓而為氓此蓋去其本
土而占籍于他國者也又曰天下之民皆悦而願為之
氓若是本國何得云天下之民若是本民又何得稱氓
乎
　　　布
傳云布幣也○釋名云布布也布列衆縷為經以緯横
成之也又太古衣皮女工之始始于是施布其法使民
盡用之也○説文云布枲織也○漢書云太公以布為
貨廣二尺二寸為幅長四丈為疋○王制云布帛精麤
不中數幅尺廣狹不中量不鬻于市郊特牲云疏布之
尚反女功之始也玉藻云以帛裏布非禮也○周禮載
師宅不毛者有里布鄭司農云里布者布參印書廣二
寸長二尺以為幣貿易物詩云抱布貿絲抱此布也○
元命包云須女四星主布帛
　按孔疏云此布幣謂絲麻布帛之布予謂毛以布為
　幣本不誤但布不可以兼帛耳
　　　頓丘
爾雅云丘一成為敦丘注成猶重也周禮曰為壇三成
今江東呼地髙者為敦疏言丘上更有一丘相重累者
名敦丘詩送子渉淇至于頓丘是也○釋名云一頓而
成丘無上下小大之殺也○地里志云東郡頓丘師古
曰以丘名縣也○水經注淇水轉逕頓丘北又屈逕頓
丘西○蘇代約燕王云决宿胥之口魏無虛頓丘○竹
書紀年云晉定公三十一年城頓丘○一綂志直𨽻大
名府清豐縣古頓丘衛邑漢為頓丘縣地屬東郡晉置
頓丘郡後廢古城在縣西南二十五里
　　　媒
周禮媒氏掌萬民之判令男三十而娶女二十而嫁中
春之月令㑹男女凡嫁子娶妻入幣純帛無過五兩○
禮記曰男女非有行媒不相知名○國策云周地賤媒
為其兩譽也之男家曰女美之女家曰男美然而周之
俗不自為取妻且夫處女無媒老且不嫁舎媒而自衒
敝而不售順而無敗售而不敝者惟媒而已矣○説文
云媒謀也謀合二姓
　　　秋
爾雅云秋為白藏注氣白而收藏○書云分命和仲宅
西曰昧谷寅餞納日平秩西成宵中星虛以殷仲秋○
書大傳云西方者何也鮮方也鮮訊也訊者始入之貌
始入者何以謂之秋秋者愁也物方愁而入故曰西方
者秋也○鄉飲酒義云秋之為言揫也揫之以時察守
義者也○月令云孟秋之月日在翼昏建星中旦畢中
其日庚辛其帝少皥其臣蓐收其蟲毛其音商律中夷
則涼風至白露降寒蟬鳴鷹乃祭鳥用始行戮天地始
肅不可以贏仲秋之月日在角昏牽牛中旦觜觹中律
中南吕盲風至鴻雁来𤣥鳥歸羣鳥養羞日夜分雷始
收聲蟄蟲坏戸殺氣浸盛陽氣日衰水始涸季秋之月
日在房昏虚中旦栁中律中無射鴻雁来賔爵入大水
為蛤鞠有黄華豺乃祭獸戮禽是月也霜始降則百工
休乃命有司曰寒氣總至民力不堪其皆入室艸木黄
落蟄蟲咸俯在内皆墐其戸○夏小正云七月秀雚葦
湟潦生萍漢案戸八月丹鳥羞白鳥(蚊/蚋)辰則伏(房/星)鴽為
鼠九月内火(心/星)○素問云秋三月此謂容平天氣以急
地氣以明注云萬物夏長華實以成容狀至秋平而定
也○尸子云秋為禮西方為秋秋肅也萬物莫不禮肅
敬之至也○漢書魏相奏云西方之神少昊乗兊執矩
司秋○月令注云孟秋日月會于鶉尾仲秋日月會于
夀星季秋日月㑹于大火
　　　垝垣
莊子云鵲上城之垝司馬彪曰垝最髙危限之處○釋
名云垣援也人所依阻以為援衛者也○禮書云垣宫
室之外牆○釋文曰卑曰垣
　　　復闗
寰宇記云澶州臨河縣復闗城在南黄河北阜也復闗
隄在南三百步自黎陽下入清豐縣界○一統志復闗
隄在直𨽻大名府開州城西南古黄河岸北衛詩以望
復闗即此
　　　筮
繫辭云大衍之數五十其用四十有九分而為二以象
兩掛一以象三揲之以四以象四時歸竒於扐以象閏
五嵗再閏故再扐而後掛天數五地數五五位相得而
各有合天數二十有五地數三十凡天地之數五十有
五此所以成變化而行鬼神也乾之策二百一十有六
坤之策百四十有四凡三百有六十當期之日二篇之
䇿萬有一千五百二十當萬物之數也是故四營而成
易十有八變而成卦八卦而小成引而伸之觸物而長
之天下之能事畢矣○洪範云乃命卜筮曰貞曰悔占
用二衍忒○禮記云龜為卜筴為筮疑而筮之則弗非
也又云孟冬命太史釁龜筴又云天子無筮諸侯有守
筮○周禮云太卜掌三易之法一曰連山二曰歸藏三
曰周易其經卦皆八其别皆六十有四筮人辨九筮之
名一曰巫更二曰巫咸三曰巫式四曰巫目五曰巫易
六曰巫比七曰巫詞八曰巫參九曰巫環以辨吉凶凡
國之大事先筮而後卜上春相筮凡國事共筮○鄭魴
禹穴碑云伏羲得神蓍而定皇策○世本云巫咸作筮
○古史考云庖犠氏作始有筮其後殷時巫咸善筮
　　　鳩
傳云鳩鶻鳩也○爾雅鶌鳩鶻鵃舎人曰今之班鳩某
氏曰春秋云鶻鳩氏司事春来冬去孫炎曰一名鳴鳩
月令云鳴鳩拂其羽郭璞曰似山鵲而小短尾青黒色
多聲今江東亦呼為鶻鵃○本草云鶻嘲南北揔有似
鵲尾短黄色在深林間飛翔不逺○廣雅云鶻鵃鷁鳩
也○埤雅云鶌鳩一名鳴鳩一名鷽鳩莊子所謂蜩與
鷽鳩笑之者也多聲故名鳴鳩鳴鳩小物决起而飛搶
榆枋時則不至控于地而已矣陸璣云鶻鳩一名班鳩
盖班鳩似鵓鳩而大鵓鳩灰色無繡項陰則屏逐其匹
晴則呼之語曰天將雨鳩逐婦者是也班鳩項有繡文
班然故曰班鳩與此鶻鳩全異璣之言非今此鳥喜朝
鳴故曰鶻嘲也○周書時訓云榖雨又五日鳴鳩拂其
羽鳴鳩不拂其羽國不治兵○許叔重云鳴鳩奮迅其
羽直刺上飛數千丈入雲中
　案本草言鶻嘲飛翔不逺而許叔重謂直入雲中豈
　所見各異耶莊子所云與本草合則許說非也
　　　葚
古今注云桑實為椹○爾雅云桑㸤有葚梔郭璞曰㸤
半也舎人云桑樹一半有葚半無葚為梔○陳藏器云
椹利五藏通血氣久服不饑○本草圗經云椹有白黒
二種暴乾皆主變白髪○傳云鳩食桑葚過則醉而傷
其性○王盤農書云荆桑多椹魯桑少椹
　　　嵗
爾雅云載嵗也夏曰嵗商曰祀周曰年唐虞曰載郭璞
曰嵗取嵗星一次○廣雅云嵗遂也○乾鑿度孔子云
八卦用事各四十五日而備嵗事○後漢志云日周于
天一寒一暑四時備成萬物畢改攝提遷次青龍移辰
謂之嵗○鄭𤣥云中數曰嵗朔數曰年○埤雅云於文
歩戍為嵗嵗騎兩稔故步戍至戍謂之嵗也○吕覽云
后益作占嵗
　　　帷裳
周禮王后之重翟厭翟安車皆有容盖註鄭司農云容
謂幨車山東謂之裳帷或曰幢容○詩正義云以幃障
車之旁如裳以為容飾故或謂之帷裳或謂之童容其
上有盖四旁垂而下謂之幨故雜記曰其輤有裧注云
裧謂鼈甲邊縁是也然則童容與襜别司農云謂襜車
者以有童容上必有襜故謂之云襜車也此惟婦人之
車飾為然故士昬禮云婦車亦如之有襜是也
　　　婦
說文云婦服也從女持帚洒掃也○公羊傳云稱婦有
姑之辭○周禮九嬪掌婦學之法以教九御婦徳婦言
婦容婦功○家語云無專制之義有三從之道㓜從父
兄既嫁從夫夫死從子言無再醮之端教令不出於閨
門事在共酒食而已無閫外之非儀也不越境而奔䘮
事無擅為行無獨成叅知而後動可驗而後言晝不逰
庭夜行以火所以效匹婦之徳也○左傳云女待人婦
義事也
　　　岸
爾雅云望厓洒而髙岸疏望視也厓水邊也洒水深也
言視水邊之厓其下水深其厓髙峻者名岸又云重崖
岸
　　　泮
傳云泮坡也○朱傳云泮涯也髙下之判也
　　　總角
内則云男女未冠笄者總角衿纓注云總角收髪結之
○莆田傳云總角聚兩髦也
　　竹竿篇
　　　佩
釋名云佩倍也言非一物有倍貳也有珠有玉有容刀
有帨巾有觽佩之屬也○禮記云古之君子必佩玉右
徵角左宫羽趨以采齊行以肆夏周還中規折還中矩
進則揖之退則揚之然後玉鏘鳴也故君子在車則聞
鸞和之聲行則鳴佩玉是以非辟之心無自入也君在
不佩玉(注云謂/世子)左結佩右設佩居則設佩朝則結佩齊
則綪結佩而爵鞞凡帶必有佩玉惟䘮否佩玉有衝牙
君子無故玉不去身君子于玉比徳焉天子佩白玉而
𤣥組綬公侯佩山𤣥玉而朱組綬大夫佩水蒼玉而純
組綬世子佩瑜玉而綦組綬士佩瓀玟而緼組綬孔子
佩象環五寸而綦組綬又云子事父母左右佩用左佩
紛帨刀礪小觽金燧右佩玦捍管遰大觽木燧婦事舅
姑左佩紛帨刀礪小觽金燧右佩箴管線纊施縏袠大
觽木燧男女未冠笄者皆被容臭又云主佩倚則臣佩
垂主被垂則臣佩委○左傳云佩衷之旗也○大戴禮
云下車以佩玉為度上有雙衡下有雙璜衝牙玭珠以
納其間琚瑀以雜之○三禮圗云凡玉佩上有雙衡衡
長五寸博一寸下有雙璜璜徑三寸衝牙蠙珠以納其
間上下為衡半璧為璜璜中横以衝牙以蒼珠為瑀○
孔頴達云佩玉上繫于衡下垂三道穿以蠙珠前後下
端垂以璜中央下端垂以衝牙○白虎通云所以必有
佩者表意見所能故修道無窮即佩環能本道徳即佩
琨能决嫌疑即佩玦是以見其所佩即知其能若農夫
佩其耒耜工匠佩其斧婦人佩其鍼縷也○蔡謨毛詩
疑字議云佩者服用之稱珮者玉器之名稱其服用則
字從人名其器則字從玉○禮書云衡以平其心璜以
中其徳琚欲其有所安牙欲其有所制佩奚適而非道
耶古有徳佩有事佩徳佩則左右皆玉事佩則左紛帨
右玦捍之類左佩皆五右佩皆六以左陽而竒右陰而
偶故也左佩者小右佩者大以左手不如右強故也詩
曰佩玉之儺佩玉瓊琚衛之南子環佩璆然阿谷之女
佩璜而澣皆婦人佩也其等衰不可考或亦視其夫而
為之度與
　　　檜
爾雅云檜柏葉松身○禹貢云荆州貢杶幹栝柏注柏
葉松身曰栝○字說云檜栢葉松身則葉與身皆曲樅
松葉柏身則葉與身皆直樅以直而從之檜以曲而㑹
之○雅翼云檜一名栝性耐寒其材大可為舟及棺槨
左傳稱棺有翰檜而淇水檜楫松舟也今人亦謂之圎
柏以别于側柏又有一種别名檜柏不甚長其枝葉乍
檜乍柏庭宇植之以為玩
　　　楫
易云剡木為楫○書云若濟巨川用女作舟楫○説文
云楫舟櫂也○方言楫謂之橈或謂之櫂所以隠櫂謂
之􁁊所以懸櫂謂之緝○釋名云楫㨗也撥水舟行㨗
疾也○淮南子云七尺之楫動大船者因水為資
　　　松
書云青州厥貢鈆松怪石○禮記云其在人也如松柏
之有心也貫四時不改柯易葉○左傳太叔云部婁無
松柏○禮斗威儀云君乗木而王其政平則松為常生
○莊子云天寒既至霜雪既降吾是以知松柏之茂○
史記云松柏為百木長也而守宫闕○𤣥中記云松脂
淪入地中千嵗為茯苓○本草云松脂一名松膏一名
松肪松花一名松黄○太平廣記云五鬛松皮不鱗俗
謂孔雀三鬛松也松命根下遇石即偃○花木考云松
有二種惟五葉者結子
　　芄蘭篇
　　　芄蘭
爾雅云雚芄蘭郭云蔓生斮之有白汁可啖○陸璣云
一名蘿藦幽州人謂之雀瓢蔓生葉青緑色而厚摘之
白汁出食之甜脆䰞為茹滑美其子長數寸似瓠子○
箋云芄蘭柔弱恒蔓延於地有所依縁○沈栝云芄蘭
之支支莢也芄蘭生莢支出于葉間垂之如觽狀其葉
如佩韘之狀
　　　支
支石經作枝○説文云木别生條也
　　　童子
說文僮未冠也从人童聲又云男有罪曰奴奴曰童女
曰妾从辛重省○内則云成童舞象學射御注云成童
十五以上
　按說文僮童二字有辨今經傳通作童
　　　觽
禮記云子事父母婦事舅姑左佩小觽右佩大觽注觽
貌如錐以象骨為之○說文云觽佩角銳耑可以解結
○毛云成人之佩也○劉向云治煩决亂者佩觽
　　　容
箋云容刀也孔仲達云容飾之刀○考工記曰桃氏為
刅注刅刀劍之屬○少儀云刀卻刅授潁削授拊○釋
名云刀到也其末曰鋒若鋒刺之利也其本曰環形似
環也佩刀在佩旁之刀也或曰容刀有刀形而無刅備
儀容而已○禮書云直而本環者刀曲而本不環者削
○洞冥記云黄帝采首山之銅始鑄為刀○春秋繁露
云刀在右白虎之象也
　　　遂
箋云遂瑞也○爾雅云璲瑞也郭璞云玉瑞也○孔氏
云大東云鞙鞙佩璲璲本所佩之物又云禮以玉為瑞
信其官謂之典瑞正謂所佩之玉
　　　帶
釋名云帶蔕也著于衣如物之繫蔕也○大戴禮云黄
帝黼黻衣大帶○晉語云内子為大帶○禮記云子事
父母韠紳搢笏婦事舅姑笄緫衣紳又云天子素帶朱
裏終辟(注辟讀如禆以/繒采飾其側也)而素帶終辟(注謂諸侯不朱裏/合素為之下天子)
(也/)大夫素帶辟垂(禆其紐/及末)士練帶率下辟(率繂也士以/下皆禪不合)
(而繂積禆/其末而已)居士錦帶弟子縞帶幷紐約用組三寸(約帶/紐組)
(之/廣)長齊于帶紳長制士三尺有司二尺有五寸(有司府/史之屬)
子游曰參分帶下紳居一焉紳韠結三齊革帶博二寸
(凡佩繫/于革帶)大夫大帶四寸雜帶(雜猶飾也/即上之禆)君朱緑(上以朱/下以緑)
(終/之)大夫𤣥華(華黄色大夫禆垂/内以𤣥外以華)士緇辟二寸再繚四寸
(士禆垂之下外内皆以緇大夫以上以/素皆廣四寸士以下廣二寸再繚之)凡帶有率無箴
功(凡帶有司之帶無/箴功則不禆之)
　案古者帶有二左傳帶裳幅舄之帶革帶也又云鞶
　厲游纓鞶大帶也革帶用以繫佩韍然後加以大帶
　笏搢于二帶之間天子至士大帶皆合帛為之或以
　素或以練其禆飾亦别盖朱正陽之色緑少陽之雜
　天子諸侯體陽而兼乎下故禆以朱緑𤣥與緇者陰
　之體華者文之成大夫體陰而有文故飾以𤣥華士
　則體陰飾以緇而已於大夫言帶四寸於士言紳三
　尺則推而上可知故此篇箋云垂紳帶三尺
　　　韘(决/)　(沓/)
傳云韘玦也能射御則佩韘○說文云射决也所以拘
弦以象骨韋系著右巨指○周禮繕人掌王之用抉拾
注抉挾矢時所以持弦飾也著右手巨指士䘮禮曰抉
用正王棘若檡棘則天子用象骨與○禮記曰子事父
母右佩玦捍○鄉射禮袒决注决猶闓也以鈎弦闓體
○賈公彦云抉諸侯及大夫生用象死用棘天子死生
皆用象取其滑○箋云韘之言沓所以彄沓手指○大
射朱極三注極猶放也所以韜指利放弦也以朱韋為
之三者食指將指無名指無極放弦契于此指多則痛
小指短不用○士䘮禮纊極二注生者以朱韋為之而
三死用纊又二明不用也○禮書云考之射禮右巨指
著决所以鈎弦食指中指無名指著沓所以放弦左臂
著拾所以遂弦韘謂之極以其中于指也謂之沓以其
沓于指也毛氏許慎以韘為决誤矣
　案玦决抉三字實一物也沓極二名亦一物也韘之
　為玦許叔重亦以為然韘之為沓則鄭氏一家之說
　而已孔仲逹云鄭以禮無以韘為玦者故易之為沓
　然則以韘為沓又出何禮文耶
　
　六家詩名物疏卷十七
欽定四庫全書
　六家詩名物疏卷十八　　明　馮復京　撰
　　國風衛三
　　河廣篇
　　　葦(詳見召南葭/)
埤雅云葦即今之蘆其管中籥
　　　刀
說文作􁉆􁉆小船也字異音同○釋名云三百斛曰􁉆
􁉆貂也貂短也江南所名短而廣安不傾危者也
　　伯兮篇
　　　伯
傳云州伯疏謂州里之伯若牧下州伯則非衛人所得
爲内則云州史獻諸州伯州伯命藏諸州府彼州伯對
閭史閭府亦謂州里之伯也○周禮五黨爲州州長各
掌其州之教治政令之灋
　　　殳
釋名云殳殊也長丈二尺而無刃有所撞挃于車上使
殊離也○說文云殳以杖殊人也禮殳以積竹八觚長
丈二尺建于兵車旅賁以先驅也○周禮司戈盾祭祀
授旅賁殳○考工記云車六等之數殳長尋有四尺崇
于人四尺謂之四等又云廬人爲廬器毄兵同强舉圍
欲細細則校凡爲殳五分其長以其一爲之被而圍之
參分其圍去一以爲晉圍五分其晉圍去一以爲首圍
注改勾言毄容殳無刄舉手所操校疾也被把中也圍
之圜之也凡矜八觚晉讀如搢矜所捷也首殳上罇也
○司馬法云長兵以衛短兵以守太長則犯太短則不
及太輕則閱閱易則亂太犯則不濟故初列即㦸間焉
次列殳矛間焉又云弓矢圍殳矛守戈㦸助○禮書云
殳所操者二尺四寸圍其所操則非所操者有稜矣鄭
氏謂矜八觚是也細而能􁀎則非竹不可許慎謂積竹
爲之是也詩云伯也執殳爲王前驅又曰彼候人兮荷
戈與祋祋亦殳也葢殳雖建于車及王行則州伯執而前
賔客徃來則候人荷而趨
　　　膏
讀詩記云膏所以膏首魯遣展喜以膏沐勞齊師則膏
非專婦人用也
　　　沐
讀詩記云沐葢潘也左氏傳遺之潘沐杜預注云潘米
汁可以沐頭○内則云面垢燂潘請靧
　　　諼草
說文云藼令人忘憂草也又作蕿及萱○本草云萱草
一名鹿葱花名宜男○圖經云萱味甘而無毒主安五
藏利心志令人好歡樂無憂輕身明目五月採花八月
採根用今人多採其嫰苗及花跗作葅云利胷膈甚佳
○古今注云欲忘人之憂則贈以丹棘一名忘憂草○
博物志神農經曰中藥養性謂合歡蠲忿萱草忘憂○
風土記云宜男姙婦佩之必生男○述異記云萱草一
名紫萱吳中書生呼療愁花○雅翼云此草又名鹿葱
晏元獻公謂鹿葱花中有鹿班文與萱大同小異開花
亦不竝時○徐勉萱賦云信兹華之獨茂挺金質于炎
辰既耀色以袪痗亦含香而可珍同芰荷于蘭暑及蟬
露乎首旻其葉四垂其跗六出亦曰宜男加名斯吉華
而不艶雅而不質
　案朱傳云諼草合歡誤也古今注云合歡樹似梧桐
　與萱全别或者朱子因諼草連引合歡作一句讀而
　不以合歡解諼草乎
　　　草
說文云艸百芔也從二中又云草斗櫟實也一曰象斗
子徐鉉曰今俗以此爲艸木之艸别作皁字爲黑色之
皁案櫟實可以染帛爲黑色故曰草通用爲草棧字○
爾雅云卉草疏别二名又云蕍芛葟華榮疏别艸木榮
華之異名又云荄根擭槖含木謂之蕐艸謂之榮不榮
而實謂之秀秀而不實謂之英○方言云蘇芥艸也江
淮南楚之間曰蘇自關而西或曰艸或曰芥芔莽艸也
東越揚州之間曰芔南楚曰莽○大戴禮云孟春氷泮
百艸權輿○周書云霜降之日艸木黃落○淮南子云
醴泉生皇辜皇辜生庶艸
　　　背
傳云背北堂疏云背者向北之義故知在北士昏禮云
婦洗在北堂有司徹云主婦北堂房室所居之地緫謂
之堂房半以北爲北堂房半以南爲南堂○廬陵李氏
云房屋相連爲之房無北壁故得北堂之名○朱子云
北堂葢古植花木之處○禮書云北堂在房之北
　　有狐篇
　　　厲
傳云厲深可厲之㫄○韓詩云至心曰厲○爾雅云以
衣渉水爲厲繇膝以下爲掲繇膝以上爲渉繇帶以下
爲厲○韻㑹注云岸高危處曰厲
　　木𤓰篇
　　　木𤓰
爾雅云楙木𤓰注實如小𤓰酢可食○陶隱居云山陰
蘭亭尤多最療轉筋○蜀本注云其樹枝状如柰花作
房生子火乾甚香○圖經云木状如柰花生春末深紅
色實大者如𤓰小者如拳宣州人種蒔尤謹遍滿山谷
始實成則鏇紙花薄其上夜露日㬥漸而變紅花文如
生本州以充土貢又有一種榠櫨木葉花實酷類木𤓰
欲辨之看蔕間别有重蒂如乳者是木𤓰也○雷公云
眞木𤓰皮白微赤黃香酸甘不澀調榮衛助穀氣向裏
子頭尖一面方勿誤用和圓子蔓子土伏子○考工記
弓人取幹之道木𤓰次橘○廣志云木𤓰子可藏枝爲
杖號一尺百二十節○水經注魚復縣多木𤓰樹子大
如甒
　　　瓊
疏瓊是玉之美名○說文瓊赤玉也
　　　琚
纂要云琚瑀所以納間在玉之間今白珠也○羅中行
云琚處佩之中所以貫蠙珠而上繫于珩下維璜衝牙
者也○朱氏云琚如圭而正方在珩璜之中瑀如大珠
在中央之中○錢氏云佩玉之雙璜上係于珩又有組
以左右交牽之使得因珩之抑揚以自相衝擊于兩組
相交之處以物居其間交納而拘捍之故謂之琚或以
大珠或雜用瑀石詩言琚言瓊則佩之美者也
　案朱氏以兩㫄之中爲琚羅錢二氏以中央之中爲
　琚其說不同
　　　木桃木李
埤雅云江左故老視其實如小𤓰而有鼻食之津潤不
木者謂之木𤓰圓而小于木𤓰食之酸澀而木者謂之
木桃木李大如木桃似木𤓰而無鼻其品又小木桃亦
或謂之木棃棃葢聲之誤也鼻即𤓰之脫華處里俗呼
之爲咮其著華處乃臍也案魚龍河圖曰𤓰有兩蔕兩
鼻者殺人則鼻與蔕異矣木𤓰性脆木李性堅今人以
蜂飴漬之者取木𤓰煎之者取木李○徐氏云𤓰有𤓰
瓞桃有羊桃李有雀李此皆枝蔓也故言木𤓰木桃木
李以别之
　案木桃木李依陸說似即木𤓰之類非即桃李也述
　異記云桃之大者謂之木桃又即桃類
　　　瑶
說文云瑶玉之美者
　　　玖
傳云瓊玖玉名○丘中有麻傳云玖石次玉者○說文
云石之次玉黒色者
　　國風王一
　　　王(互見車攻篇東/)
鄭譜云王者周東都王城畿内方六百里之地封域在
禹貢豫州太華外方之間北得河陽漸冀州之南始武
王作邑於鎬京謂之宗周是爲西都成王在豐欲宅洛
邑使召公先相宅既成謂之王城是爲東都今河南是
也召公既相宅周公徃營成周今洛陽是也成王居洛
邑遷殷頑民於成周復還處西都平王以亂故徙居東
都王城○地里志周地今之河南洛陽穀城平隂偃師
鞏緱氏是其分也㫺周公營洛邑以爲在于土中諸侯
蕃屏四方故立京師至平王東居洛邑襄王以河内賜
晉文公又爲諸侯所侵故其分地小○括地志平王以
下十二王皆都王城至敬王乃遷都成周赧王又居王
城○吕東萊云成周乃東都揔名河南成周之王城也
洛陽成周之下都也平王東遷之後所謂西周者豐鎬
也東周者東都也威烈王之後所謂西周者河南也東
周者洛陽也○朱仲晦云周地今河南府及懷孟等州
是
　案河南縣今廢在河南河南府城唐苑内城西有郟
　鄏陌即定鼎之地洛陽故城在河南府城東洛水北
　懷州今爲懷慶府孟縣宋之孟州也
　　黍離篇
　　　黍
說文云禾屬而黏者也以大暑而穜故謂之黍從禾雨
省聲孔子曰黍可爲酒禾入水也○爾雅云衆秫疏衆
一名秫謂黏粟也與穀相似北人用之釀酒其莖稈似
禾而麄大○本草云黍米味甘温無毒主益氣補中陶
隱居云其苗如蘆而異於粟粒亦大粟而多是秫今人
又呼秫粟爲黍非也北人作黍飯方藥釀黍米酒則皆
用秫也唐本注云黍有數種亦不似蘆似粟而非粟圖
經云有二種米粘者爲秫可以釀酒不粘者爲黍可食
如稻之有粳糯○夏小正云五月初昏大火中大火者
心星也心中種黍菽穈時也○周書云凡禾黍居南方
○月令仲夏農乃祭黍是月也天子乃以雛嘗黍疏云
仲夏黍新熟今蟬鳴黍是也又云孟秋農乃登穀注黍
稷之屬於是始熟曲禮云黍曰薌合内則云羊宜黍豕
宜稷○春秋説題辭云精移火轉生黍黍者緒也故其
立字禾入米爲黍酒以防老○家語孔子曰黍者五穀
之長祭先王以爲上盛○吕氏春秋云得時之黍芒莖
而徼下穗芒以長摶米而薄糠舂之易而食之不噮而
香如此者不飴先時者大本而華莖殺而不遂葉藁短
穗後時者小莖而麻長短穗而厚糠小米鉗而不香○
汜勝之書云黍者暑也種必待暑先夏至二十日此時
有雨强土可種黍黍欲疏于禾○白虎通云清明風至
則黍稷滋閶闔風至則種宿麥黍○雅翼云黍之秀特
舒散故說者以其象火爲南方之穀大體似稷故古人
并言黍稷有赤黍白黍其類有黏不黏黏者别名秫月
令造酒命大酋秫稻必齊蓋以此秫與稻之糯爲酒北
人謂秫爲黃米亦謂之黃糯釀酒比糯稻差劣○梁寅
云或黏或不黏或高而實黑或低而實黃皆謂之黍
　　　稷
爾雅云粢稷○左傳云粢食不鑿注黍稷曰粢○月令
云孟春行冬令首種不入注舊說首種謂稷玉藻云子
卯稷食而菜羮又云沐稷而靧梁○本草云稷米味甘
無毒主益氣補不足陶隱居云稷米亦不識書多云黍
與稷相似圖經云稷爲五穀之長吕氏春秋云飯之美
者有陽山之穄高誘云關西謂之糜冀州謂之䵖皆一
物也廣雅解云如黍黒色○考靈耀云日中星鳥可以
種稷○雅翼云稷所以爲五穀長者以其中央之穀又
古號爲首種孟春種稷之時稷又名粢故祭祀之號稷
曰明粢而言粢盛者本之故諸穀皆有粢名○疏云稷
苗六月時也稷穗七月時也稷實八月時也
　案稷有五名曰稷曰粢曰穄曰糜曰䵖舍人注爾雅
　云稷粟也郭璞云今江東人呼粟爲粢此二說非是
　本草粟米在中部味鹹稷米在下部味甘其治療亦
　全别
　　　苗
說文云艸生於田者从艸从田○詩緝曰穀始生曰苗
艸之類始生亦曰苖○公羊注云苗者禾也生曰苗秀
曰禾○呂氏春秋曰苗其弱也欲孤長也欲相與居其
熟也欲相扶是故三以爲族乃多粟
　　　蒼天
傳云蒼天以體言之○爾雅云穹蒼蒼天也春爲蒼天
李廵曰春萬物始生其色蒼蒼故曰蒼天○尚書歐陽
說云夏曰蒼天○莊子云天之蒼蒼其正色耶遠而無
所至極耶○埤雅云詩于高遠難訴每稱蒼天黍離曰
悠悠蒼天此何人哉巷伯云蒼天蒼天視彼驕人矜此
勞人黄鳥曰彼蒼者天殱我良人是也爾雅云穹蒼蒼
天也穹言形蒼言色也桑柔之詩初言倬彼昊天寧不
我矜言昊天則猶望之以其明也次曰靡有旅力以念
穹蒼言方是時厲王無道甚矣小人知念土宇而君子
反無旅力以念穹蒼也
　　　穗
說文云禾成秀也
　　君子于役篇
　　　雞
爾雅云雞大者蜀蜀子䳜未成雞僆絶有力奮雞三尺
爲鶤○易云巽爲雞疏巽主號令雞能知時故爲雞也
○周禮庖人秋行犢麛膳膏腥大宗伯以禽作六摯工
商執雞注取其守時而動雞人凡祭祀面禳釁共其雞
牲○禮記云祭宗廟之禮雞曰翰音又云季冬之月雉
雊雞乳○夏小正云正月雞桴粥桴嫗伏也粥養也○
運斗樞云玉衡星散爲雞○春秋說題辭云雞爲積陽
南方之象火陽精物炎上故陽出雞鳴以類感也雞之
爲言佳也佳而起爲大期莫寳也○韓詩外傳田饒云
雞有五德頭戴冠者文也足傳距者武也敵在前敢鬬
者勇也見食相呼者仁也守夜不失時者信也○古今
注云雞一名燭夜○九家易云風應節而變變不失時
雞時至而鳴與風相應二九十八主風精爲雞故雞十
八日剖而成雛二九順陽厯故雞知時而鳴也○五行
傳云貎之不恭則有雞旤○管輅别傳云雞者兊之畜
故太白揚輝則雞鳴○廣志云雞有胡髯五指金骹反
翅之種大者蜀小者荆九眞出長鳴雞○相感志云野
雞屬隂先鳴而後鼓翼家雞屬陽先鼓翼而後鳴○埤
雅云鹽鐡論曰雞廉狼吞雞跑而食之每有所擇故曰
小廉如雞爾雅云雞大者蜀郭璞曰今蜀雞也雞有蜀
魯荆越諸種越雞小蜀雞大魯雞又其大者莊子曰越
雞不能伏鵠卵魯雞固能矣雞知時而善伏王褒云魚
瞰雞睨李善以爲魚目不瞑雞好邪視是也○雅翼云
雞鳴必三度故禮有初鳴而衣服者又能自守不爲風
雨所止故詩人以比不改度之君子雞有冠距文武之
貎不爲威儀貎氣毁故有雞旤
　　　塒
爾雅云雞鑿垣而棲爲塒李廵曰寒鄉鑿墻爲雞作棲
曰塒○說文云西鳥在巢上象形日在西方而鳥棲故
因以爲東西之西字或从木妻○禽經云陸鳥曰棲水
鳥曰宿
　　　夕
說文夕莫也从月半見○埤雅云詩曰雞棲于塒日之
夕矣言雞棲矣日于是夕夕于是月見故象半月未有
蟾桂之狀月滿則夜見半則夕見故也
　　　牛
說文云牛大牲也象角頭三封尾之形牛爲大物天地
之數起于牽牛○釋畜云犘牛犦牛犤牛犩牛犣牛犝
牛犑牛角一俯一仰觭背踊觢黑脣犉黑眥牰黑耳犚
黑腹牧黑脚犈其子犢體長牬絶有力欣犌○禮記云
祭天子以犧牛諸侯以肥牛大夫以索牛又云牛曰一
元大武又云諸侯無故不殺牛大夫無故不殺羊士無
故不殺犬豕又云帝牛不吉以爲稷牛帝牛必在滌三
月稷牛惟具所以别事天神與人鬼也又曰牛夜鳴則
庮又云祭天地之牛角繭栗宗廟之牛角握賔客之牛
角尺○周禮庖人春行羔豚膳膏香大司徒祀五帝奉
牛牲羞其肆享先王亦如之封人祭祀餙其牛牲設其
楅衡牛人掌養國之公牛以待國之政令凡祭祀共其
享牛求牛(求牛所/以繹者)以授職人而芻之○世夲云􁋟作服
牛􁋟黄帝臣也又曰少昊時人始駕牛○山海經云稷
之孫曰叔均是始作牛耕○五行傳云思之不容則有
牛禍○相牛經云牛岐胡壽眼中有白脉貫瞳子最快
璧堂(脚股/間也)欲濶依欲如絆馬膺庭欲廣天關(背接/骨)欲成
雋骨(春/也)欲垂蘭株欲大捶頭欲高百體欲緊豐岳(膝/骨)欲
大垂星(蹄上/也)欲得有怒肉力柱欲得大而成(當車/骨)懸蹄
欲得如八字陽鹽(夾尾前/兩臁上)欲得廣常有似鳴者有黃也
身欲得如卷毛少骨多者有力○雅翼云牛之名色特
牛謂之犅牛父謂之特子謂之犢吳人謂犢曰犢牛羊
無子謂之㹗二歲謂之□三歲謂之犙四歲謂之牭騬
牛謂之犗純色謂之牲駮謂之犖白黑雜毛謂之□㹁
黄白色謂之犥駁如星謂之□黄牛虎文謂之□黄牛
黑脣謂之犉白脊謂之犡又謂之㸹長脊謂之□白牛
謂之㹊○埤雅云牛土畜也馬火畜也土緩而和火性
健决躁速故易坤爲牛乾爲馬牛病則耳燥安則温潤
而澤故古之視者以耳祭義所謂牛毛尚耳是也詩曰
殺時犉牡有捄其角捄長貎社稷之牛角尺故曰捄角
牛膏曰香其耳無竅以鼻聽也
　　　月
爾雅曰月在甲曰畢在乙曰橘在丙曰修在丁曰圉在
戊曰厲在己曰則在庚曰窒在辛曰塞在壬曰終在癸
曰極又云正月爲陬二月爲如三月爲寎四月爲余五
月爲臯六月爲且七月爲相八月爲壯九月爲𤣥十月
爲陽十一月爲辜十二月爲涂○書疏云六厯諸緯與
周髀皆云日行一度月行十三度十九分度之七爲每
月二十九日過半○吕覽云羲和作占日尚儀作占月
　　　桀
爾雅云雞棲于弋爲榤又云樴謂之杙注橜也
　
　
　
　六家詩名物疏卷十八
欽定四庫全書
　六家詩名物疏卷十九　　明　馮復京　撰
　　國風王二
　　君子陽陽篇
　　　簧
傳云簧笙也○說文云簧笙中之簧也笙十三簧象鳳
之身正月之音物生故謂之笙○釋名云笙生也象物
貫地而生竹之貫匏以瓠爲之故曰匏竽亦是也其中
汚空以受簧也簧橫也於管頭橫施於中也以竹鐡作
於口橫鼓之亦是也○爾雅曰大笙謂之巢小者謂之
和注巢者列管簧中施簧管端大者十九簧和十三簧
者鄉射記曰三簧一和而成聲疏巢高也言其聲高小
者名和李廵云小者聲少音相和也簧者笙管之中金
薄鍱也笙管必有簧故或謂笙爲簧○白虎通云匏之
言施也在十二月萬物始施而勞笙者太蔟之氣象萬
物之生故曰笙有七正之節焉有六合之和焉天下樂
之故謂之笙○風俗通云笙長四寸○世本云隨作笙
○禮記云女媧之笙簧○周禮云笙師掌教吹竽笙以
教裓樂凡祭祀饗射共其鐘笙之樂燕樂亦如之鄭司
農云竽三十六簧○蔡邕云季冬之月上丁入學集吹
所以通氣也管簫笙竽塤箎皆以吹鳴者也○樂書云
匏之爲物其性輕而浮其中虛而通笙以匏爲母象植
物之生焉其卦則艮其方東北之維其時春夏之交其
聲尚議其律大吕太蔟其風融其音啾立春之氣也記
曰歌者在上匏竹在下國語曰匏竹利制蓋匏竹相合
以成聲得清濁之適故也
　案毛解簧爲笙朱子云笙竽管中金葉則指簧體言
　之而不以爲笙名矣然禮記曰女媧之笙簧又曰仲
　夏命樂師調笙竽竾簧言笙又言簧者豈簧别一物
　與漢武内傳許飛瓊鼓震靈之簧神仙傳王遥有五
　舌竹簧宋時民間有鐵葉簧皆非竽笙中簧也
　　　房
釋名云房㫄也在堂兩㫄也○疏云天子小寢如諸侯
之路寢有左右房○廬陵李氏云堂屋次棟之架曰楣
後楣以北爲室與房人君左右房大夫東房西室而已
　　　翿
釋言云翿纛也李廵曰舞者所持纛也又云纛翳也□
璞云今之羽葆幢舞者所持以自蔽翳也○禮書云舞
者所建以爲容非其所持者也○釋名云翿陶也其貌
陶陶下垂也
　案爾雅云纛翳也山海經云五采之鳥名翳疑即雉
　也簡兮所謂右手秉翟者郭以蔽翳釋之恐未然也
　　　敖
箋云燕舞之位○錢氏詩說云敖遊也因謂敖處爲敖
猶周禮云囿游也
　案周禮大胥以六樂之㑹正舞位諸子掌凡樂事正
　舞位鄭注禮記云綴謂鄼舞者之位也兆其外營域
　也其舞于庭則文在東階武在西階其出入于學也
　則長者在先㓜者在後所謂舞位者如此鄭以此篇
　之鼓簧爲房中之樂故以敖爲燕舞之位燕是燕息
　之燕非燕樂之燕也天子房中之樂以周南舞未詳
　此云執翿蓋文舞矣周禮旄人祭祀賔客舞其燕樂
　謂燕樂之時舞四夷之樂與此燕舞不同
　　揚之水篇
　　　申
鄭語史伯云當成周者南有申吕○周語富辰云齊許
申吕由太姜○地里志南陽郡宛縣故申伯國○括地
志故申城在鄧州南陽縣北三十里○箋云平王母家
申國在陳鄭之南迫近强楚○一統志河南南陽府南
陽縣附郭周申伯國謝城在湖陽城北周申伯之都自
申遷于此信陽縣在府城西南二百七十里周申伯所
封縣境有謝城即申伯封邑有二冡相傳以爲申伯冡
　案嚴坦叔云申國在宛謝城在棘陽宛今南陽縣也
　棘陽故城在鄧州境荆州記云棘陽東北百里有謝
　城則嚴說是也然則宣王之初申伯先受封于今之
　南陽後更邑于今之鄧州鄧州去郡治百二十里平
　王之母家申侯當是申伯之子若孫也
　　　甫
書甫刑孔氏注吕侯後爲甫侯故或稱甫刑○唐世系
表云宣王世改吕爲甫○左傳楚子重請取于申吕以
爲賞田○史記云吕尚先祖爲四岳佐禹治水有功虞
夏之際受封于吕徐廣云吕在宛縣○玉海云郡國志
汝南新蔡有大吕亭故吕侯國輿地廣記蔡州新蔡縣
古吕國今以左傳攷之楚有申吕時新蔡屬蔡非楚邑
當以在宛縣爲正○一統志吕城在南陽府城西三十
里虞夏時封吕望先祖于此今名董吕村
　　　蒲
毛傳云蒲艸也○說文云蒲水艸也可以作席蒻蒲子
可以爲平席○周禮醢人深蒲醓醢鄭司農云深蒲蒲
蒻入水深故云深蒲○陸璣云蒲始生取其中心入地
者名蒻大如匕柄正白生噉之甘脆煑而以苦酒浸之
如食筍法○埤雅云蒲似筦而褊生于水崖輕揚善泛
柔滑而溫可以爲席故禮男執蒲璧言有安人之道也
○詩緝云斯干下莞箋云小蒲則莞精蒲麄○周書云
潤濕不穀樹之竹葦莞蒲礫石不可穀樹之葛木以爲
絺綌○鄭箋云蒲蒲柳○爾雅云楊蒲柳○陸璣云蒲
柳有兩種皮正青者曰小楊其一種皮紅者曰大楊其
葉皆長廣于柳葉皆可以爲箭幹故春秋傳曰董澤之
蒲可勝既乎今又以爲箕罐之楊也○本草圖經云蒲
柳其枝勁韌可爲箭笴又謂之萑蒲即水楊也○本草
注云水楊葉圎闊而赤枝條短硬多生水岸○古今注
云蒲柳生水邊葉似青楊一名蒲楊枝勁細任矢用○
國䇿云夫楊橫樹之則生倒樹之亦生折而樹之又生
○世説顧悦云蒲柳之姿望秋而落○詩緝云楊可爲
舟又可爲屋材
　　中谷有蓷篇
　　　蓷
爾雅云萑蓷疏李廵曰臭穢艸也□云今茺蔚也廣雅
名益母葉似荏方莖白華華生節間○傳云蓷鵻也○
陸璣云舊説及魏博士濟隂周元明皆云菴䕡是也韓
詩及三倉說悉云益母故曾子見益母而感案本草云
益母茺蔚也故劉歆曰蓷臭穢臭穢即茺蔚也○本草
經云茺蔚子一名益母一名益明一名大札一名貞蔚
生海濵池澤陶隱居云葉如荏方莖子形細長三稜圖
經云苗葉上節節生花實似雞冠子黑色衍義云茺蔚
子葉至初春亦可煑作菜食凌冬不凋悴
　案毛傳云蓷鵻大車傳云菼鵻考本草諸書茺蔚子
　竝無鵻名豈毛以蓷爲菼乎毛又云陸草生谷中傷
　于水據本草茺蔚正生海濵池澤非陸草也魏博士
　等以爲菴䕡本草菴䕡生雍州川谷及上黨道邊春
　生苗葉如艾蒿高三二尺七月開花八月結實亦無
　蓷名不知古人何以云爾
　　兔爰篇
　　　羅
爾雅云鳥罟謂之羅郭云謂羅落之○周禮羅氏掌羅
烏鳥蜡則作羅襦中春羅春鳥獻鳩以養國老行羽物
注襦細宻之羅○禮記曰鳩化爲鷹然後設罻羅
　案鳥罟曰羅朱傳曰張羅本以取兔者葢正釋則定
　散文亦通也周禮羅氏掌羅鳥而郊特牲言大羅氏
　天子之養鳥獸者諸侯貢屬焉莊子削格羅落罝罘
　之智多則獸亂于澤是取獸得稱羅也大東傳云畢
　所以掩兔而鴛鴦詩云畢之羅之兔罟謂之罝而西
　京賦云結罝百里實兼諸網罟而言之凡如此類並
　得通也
　　　罦罿
釋器云繴謂之罿罿罬也罬謂之罦罦覆車也孫炎曰
覆車網可以掩兔郭璞曰今之翻車也有兩轅中施罥
以捕鳥展轉相解廣異語○韓詩説云施羅于車上曰
罿○東漢書注云罦雉網
　　葛藟篇
　　　滸
爾雅云岸上滸又云滸水厓
　　　涘
說文云涘水厓也○爾雅云涘爲厓郭注謂水邊
　　　漘
爾雅云夷上洒下曰漘李廵曰夷上平上洒下陗下故
名漘郭璞曰厓上平坦而下水深者爲漘不發聲也
　　　昆
爾雅云晜兄也注江東人通言晜
　　采葛篇
　　　蕭
爾雅云蕭荻○說文云蕭艾蒿也○陸璣云今人所謂
荻蒿者是也或云牛尾蒿似白蒿白葉莖麄科生多者
數十莖可作燭有香氣故祭祀以脂爇之爲香許慎以
爲艾蒿非也禮王度記曰士蕭庻人艾蕭艾不同明矣
○周禮甸師祭祀共蕭茅○郊特牲云既奠然後爇蕭
合馨香祭義云見有蕭光以報氣也加以鬱鬯以報魄
也○雅翼云蕭生于春待秋三月乃成○詩緝云蒿者
緫名蕭蒿之香者也
　　　艾
爾雅云艾氷臺疏今艾蒿也○本草經云艾葉味苦微
温無毒主灸百病一名氷臺一名醫艸生田野圖經云
初春布地生苗莖類蒿而葉皆白以苗短者爲佳陳久
方可用○崔寔四人月令云三月可採艾○師曠占云
歲欲疫病艸先生病艸艾也○廣雅云天子祭以鬯諸
侯以薰卿大夫以茝蘭士以蕭庻人以艾○字說云艾
可乂疾久而彌善故爾雅云艾長也艾歴也
　　大車篇
　　　大車
疏云巾車職云大夫乘墨車然則王朝大夫於禮當乘
墨車以大夫出封如子男之服則乘諸侯之車此大車
葢革路也○巾車云革路龍勒條纓五就建大白以即
戎以封四衛注革路鞔以革無他飾龍□也以白黑飾
韋雜色爲勒條應爲絛以絛絲飾繁纓四衛四方諸侯
守衛者又云服車五乘孤乘夏篆卿乘夏縵大夫乘墨
車士乘棧車庻人乘役車注墨車不畫
　　　毳衣
周禮司服云王之吉服祀四望山川則毳冕子男之服
自毳冕而下鄭注云毳畫虎蜼謂宗彛也其衣三章裳
二章凡五(衣三章宗彛也藻也皆繪粉米/亦刺繡裳二章黼也黻也皆繡)子男毳冕朝
聘天子及助祭之服諸侯非二王後皆𤣥冕而祭于己
○釋名云毳芮也畫藻文于衣象水艸之毳芮温煖而
潔也○三禮圖云毳冕子男服以朝天子
　案毳冕子男朝聘天子之服此大夫四命其出封五
　命或本諸侯子男入爲大夫其得服毳衣固也但非
　聽訟之服說文引此詩毳衣如菼菼作􁉫云帛鵻色
　也毳衣如璊璊作􁉇云以毳爲􁆮色如虋故謂之􁉇
　虋禾之赤苗也其解􁆮云西胡毳布解毳云獸細毛
　豈以毳布爲衣其青者如鵻帛赤者如禾之赤苗乎
　若然則與毳冕名同實異或云菼𤣥色言其衣如之
　璊纁色言其裳如之𤣥衣纁裳所謂大夫𤣥冕也上
　大夫卿故得服毳衣然𤣥冕亦所以朝聘王之大夫
　其祭于己即用爵弁不服𤣥冕况聽訟乎宗彛鄭以
　爲虎蜼孔氏書傳云宗廟彛樽以山龍華蟲爲飾古
　禮湮亡未知誰得其正
　　　璊
說文云玉䞓色也禾之赤苗謂之虋言璊玉色如之
　　　穴
箋云謂塜壙中也○禮記云合葬非古也自周公以來
未之有改也
　　丘中有麻篇
　　　麻
爾雅云枲麻黂枲實莩麻母疏莩苴麻子之盛子者也
○周禮注云枲是雄麻苴是麻之有蕡實者○本草圖
經云麻黂麻子田圃所蒔繢其皮以爲布者麻黂一名
麻勃麻上花勃勃者七月七日採麻子九月採陶隱居
以麻黂爲牡麻牡麻則無實蘇恭以爲蕡即實非花也
案本經朱子云麻黂味辛麻子味甘此又似二物疑本
草與爾雅禮記稱謂不同耳○雅翼云麻之屬總名麻
别而言之則有實者名苴無實者名枲子夏䘮服傳曰
苴絰者麻之有蕡者也牡麻者枲麻也蕡即實也牡即
無實之名然亦通名麻枲麻實有文理故屬金爲西方
之穀明堂月令秋食麻與犬古者朝事之籩熬麻麥以
實之謂之䵄蕡于植物中最多子又有檾者亦麻類有
實又胡麻亦有實本生大宛一名油麻淳黑者名巨勝
亦曰一葉兩莢爲巨勝枲麻與麥互相爲候麥黄種麻
麻黃種麥種枲太早則堅剛厚皮多節晚則皮不堅寧
失于早不失于晚○春秋説題辭云麻之爲言微也隂
精寢宻女作纎微也麻生於夏夏衣物成禮儀故麻可
以爲衣陽成于三物以化故三變縷布也宋均曰麻枝
葉成謂之衣三變生成形之變也漚取皮二變也績成
爲縷三變也○月令云仲冬之月天子乃以犬嘗麻先
薦寢廟○周禮云典枲掌布緦縷紵之麻草之物以待
時頒功而授齎及獻功受苦功以其賈掲而藏之以待
時頒疏云苦功謂麻功謂盬麄之功○吕覽云得時之
麻必芒以長疎節而色陽小本而莖堅厚枲以均後熟
多榮日夜死復生如此者不蝗○管子云五沃之土其
陽則安樹之五麻若高若下不擇疇所其麻大者如箭
如葦大長以美其細者如雚如蒸欲有與各大者不類
小者則治揣而藏之若衆練絲○淮南子云汾水濛濁
而宜麻○四時纂要云種麻熟耕地從横七遍已上生
則無葉○四民月令云二月三月可種苴荼
　　　留
曹氏云留本邑名其大夫以爲氏○路史國名陶唐氏
後云長子之後妘姓留也丘中有麻彼留子國者漢隷
彭城子房之封
　案留古劉字說文有鎦而無劉漢因䜟有卯金刀之
　說妄也丘中有麻王國之風所咏當爲周地今河南
　緱氏縣有劉聚周大夫劉康公劉夏劉摯劉狄皆食
　采于此非彭城之留也
　　　食
說文云食一米也从皀亼聲○周書云黃帝始蒸穀爲
飯烹穀爲粥○周禮膳夫王食用六穀食醫掌和王之
六食○禮記云食養隂氣也又云食齊視春時羮齊視
夏時醬齊視秋時飲齊視冬時○釋名云食殖也所以
自生殖也○古史考云神農時人方食穀加米于燒石
之上而食之黃帝時始有釜甑火食之道成矣
　
　
　六家詩名物疏卷十九
欽定四庫全書
　六家詩名物疏卷二十　　明　馮復京　撰
　　國風鄭一
　　　鄭
譜云初宣王封母弟友于宗周畿内咸林之地是爲桓
公今京兆鄭縣是其都也爲幽王大司徒幽王爲犬戎
所滅桓公死之子武公與晉文侯定平王于東都王城
取虢檜鄢蔽補丹依疇歴華之地右洛左濟前莘後河
食溱洧焉今河南新鄭是也○地理志云鄭國今河南
之新鄭本高辛氏火正祝融之墟及成皋滎陽潁川之
崇高陽城皆鄭分也土險而狹山居谷汲男女亟聚㑹
故其俗淫武公後二十三世爲韓所滅
　按宗周咸林今陜西西安府華州有鄭城即桓公采
　地其後武公徙河南曰新鄭故莊公曰先公新邑于
　此新鄭縣今屬河南開封府鈞州及開封之鄭州滎
　陽汜水縣即漢成皋河南府之登封即漢陽城崇高
　二縣皆鄭地也
　　緇衣篇
　　　緇衣
釋名云緇滓也泥之黑者曰滓此色然也○考工記云
三入爲纁五入爲緅七入爲緇注染纁者三入而成又
再染以黑則爲緅又復再染以黑乃成緇矣○論語疏
云案玉藻諸侯朝服以日視朝于内朝士冠禮云主人
𤣥冠朝服緇帶素韠注云𤣥冠委貌朝服者十五升布
衣而素裳不言色者衣與冠同色是朝衣色𤣥𤣥即緇
色之小别故知緇衣羔裘是諸侯君臣日視朝之服也
　　　館
箋云卿士所之之館在天子宮如今之諸廬○考工記
内有九室九嬪居之外有九室九卿朝焉注内路寢之
裏也外路門之表也九室如今朝堂諸曹治事處○孔
氏云禮有公館私館館者宮室之名
　　　粲
傳云粲餐也諸侯入爲天子卿士食采祿○周禮疏云
載師家邑任稍地則大夫之采也小都任縣地則六卿
之采也大都任畺地則三公之采也古者祿皆月别給
之若今月奉○爾雅云粲餐□璞曰今河北人呼食爲
粲○朱傳或曰粲粟之精鑿者○説文云稻重一䄷爲
粟二十斗爲米十斗曰毇爲米六斗大半斗爲粲
　　將仲子篇
　　　里
說文云里居也○周禮小宰以官府之八成經邦治三
曰聽閭里以版圖又遂人云五家爲鄰五鄰爲里里宰
掌比其邑之衆寡與其六畜兵器治其政令以歲時合
耦于耡以治稼穡徵歛其財賦○風俗通云五家爲軌
五軌爲里里者止也五十家共居止也○書大傳云古
者處師八家而爲鄰三鄰而爲朋三朋而爲里五里而
爲邑十邑而爲都十都而爲師州有十二師焉家不盈
三口者不朋由命士以上不朋○王度記云百户爲里
里一尹○撰考讖云古者七十二家爲里
　　　杞
爾雅云旄澤桺○陸璣云杞桺屬也生水㫄樹如桺葉
麤而白色理微赤其材堅韌故今人以爲車轂今共北
淇水㫄魯國太山汶水邊純杞也○本艸圖經云今人
取其細條火逼令柔韌屈作箱篋河朔猶多告子云以
人性爲仁義猶以杞桺爲桮棬是也○通志云杞桺亦
曰澤桺可爲桮棬者
　　　園
說文云所以樹果也○周禮太宰九職二曰以園圃毓
艸木注樹果蓏曰圃園其樊也又云載師以塲圃任園
地園㕓二十而一○天文要集曰瓠𤓰爲天子果園又
天園主果實菜茹畜儲○孔氏云有蕃曰園有墻曰囿
園囿大同蕃墻異耳
　　　檀
陸璣云檀木皮正青滑澤與檕迷相似又似梓榆檕迷
一名挈橀故齊人諺曰上山斫檀挈橀先殫○論衡云
楓桐之樹生而速長故其皮肌不能堅剛樹檀以五月
生葉後彼春榮之木其材疆勁車以爲軸○雅翼云淮
南子十月檀檀隂木也
　　叔于田篇
　　　田
爾雅云春獵爲蒐夏獵爲苗秋獵爲獮冬獵爲狩宵田
爲獠火田爲狩○左傳云春蒐夏苗秋獮冬狩皆于農
隙而講事也○公羊傳云春曰苗秋曰蒐冬曰狩○穀
梁傳云四時之田皆爲宗廟之事也春曰田夏曰苗秋
曰蒐冬曰狩○又昭八年蒐于紅傳云艾蘭以爲防置
旃以爲轅門以葛覆質以爲𣙗㫄流握御轚者不得入
車軌塵馬候蹄掩禽旅御者不失其馳然後射者能中
過防不逐不從奔之道也面傷不獻不成禽不獻禽雖
多天子取三十焉其餘與士衆以習射于射宮○周禮
太宰田役以御其衆大司徒大田役以旗致萬民治其
徒庻之政令鄉師凢四時之田前期出田法于州里簡
其鼓鐸旗物兵器脩其卒伍及期以司徒之大旗致衆
庻而陳之以旗物辨鄉邑而治其政令刑禁廵其前後
之屯而戮其犯命者斷其爭禽之訟遂人師田作野民
帥而至掌其政治禁令大宗伯大田之禮簡衆也大司
馬中春教振旅遂以蒐田中夏教苃舍遂以苗田中秋
教治兵遂以獮田中冬教大閱遂以狩田○禮記云國
君春田不圍澤大夫不掩羣士不取麛卵又云天子諸
侯無事則歲三田一爲乾豆二爲賓客三爲充君之庖
無事而不田曰不敬田不以禮曰㬥天物天子不合圍
諸矦不掩羣天子殺則下大綏諸矦殺則下小綏大夫
殺則止佐車佐車止則百姓田獵昆蟲未蟄不以火田
不麛不卵不殺胎不殀夭不覆巢○易云作結䋲而爲
網罟以佃以漁蓋取諸離○白虎通云四時之田總名
爲田何爲田除害也○春秋繁露云春苗秋蒐冬狩夏
獮
　　　巷
說文云里中道从􁄤从共皆在邑中所共也篆文从􁄤
省作巷
　　　狩
夏小正云十有二月王狩冬獵爲狩陳筋革陳筋革者
省兵甲也○爾雅冬獵爲狩疏狩圍守也冬物畢成獲
則取之無所擇也○何休公羊注云狩猶獸也冬時禽
獸長大遭獸可取○爾雅又云火田爲狩李廵孫炎曰
放火燒草守其下風
　按火田爲狩正以冬時昆蟲既蟄可以火田耳□景
　純云放火燒草獵亦爲狩非也
　　大叔于田篇
　　　藪
說文云大澤也○周禮注云澤水所鍾也水希曰藪○
韓詩云禽獸居之曰藪○風俗通云藪之爲言厚也艸
木魚鼈所以厚養人君與百姓○周禮職方氏揚州其
澤藪曰具區荆州曰雲夢豫州曰圃田青州曰望諸兖
州曰大野雍州曰弦蒲幽州曰貕養冀州曰陽紆幷州
曰昭餘祁○爾雅十藪云魯有大野晉有大陸秦有楊
陓宋有孟諸楚有雲夢吳越之間有具區齊有海隅燕
有昭餘祁鄭有圃田周有焦護○國語太子晉云古者
長民不崇藪藪物之歸也○左傳云山藪藏疾○疏云
此言在藪蓋在圃田也
　　　火
釋名云火化也消化物也○元命包云火之言委隨也
故其立字人散子爲火○考異郵云火者陽之精也○
易曰離爲火又曰熯萬物者莫熯乎火又曰火就燥○
尚書云五行二曰火火曰炎上炎上作苦○左傳云古
之火正或食于心或食于咮以出内火是故咮爲鶉火
心爲大火○周禮司爟掌行火之政令四時變國火以
救時疾季春出火民咸從之季秋内火民亦如之時則
施火令司烜氏掌以夫燧取明火于日○尸子云燧人
上觀星辰下察五木以爲火○河圖挺佐輔云伏羲禪
于伯牛鑚木作火○鄹子曰春取榆桺之火夏取棗杏
之火季夏取桑柘之火秋取柞楢之火冬取槐檀之火
　按火烈具舉箋以爲列人持火疏云此爲宵田持火
　炤之葢以王制云昆蟲未蟄不以火田故爾雅曰冬
　獵爲狩火田爲狩此于田未必是冬則是宵田用火
　以炤也然大司馬仲春教振旅遂以蒐田火弊獻禽
　以祭社鄭氏云春田主用火因焚萊除陳草皆殺而
　火止則春田亦用火曹氏詩説云刈草爲防驅禽納
　諸防中然後焚而射四時之田皆然也
　　　黃
魯頌駉傳云黃騂曰黃○陸農師云黄亦馬之上色列
子曰牝而黃牡而驪馬至果天下之馬也明堂位曰周
人黃馬蕃鬛言吉事乘此詩四黃既駕是也至于戎事
則乘騵
　　　射
周禮鄉大夫云以鄉射之禮五物詢衆庻一曰和二曰
容三曰主皮四曰和容五曰興舞保氏養國子以道乃
教之六藝三曰五射鄭司農云五射白矢參連剡注㐮
尺井儀也又車僕大射共三乏司射凢射共獲旌射人
以射法治射儀諸子秋合諸射以考其藝而進退之大
僕王射贊王弓矢繕人掌詔王射○禮記孔子曰士使
之射不能則辭以疾懸弧之義也又云古者諸侯之射
也必先行燕禮鄉大夫士之射也必先行鄉飲酒之禮
其節天子以騶虞爲節諸矦以貍首爲節卿大夫以采
蘋爲節士以采蘩爲節古者諸矦歲貢士于天子天子
試之于射宮其容體比於禮其節比于樂而中多者得
與于祭射之爲言繹也或曰舍也繹者各繹己之志也
故心平體正持弓矢審固則射中矣又云天子將祭必
先習射于澤已射于澤而後射于射宮○吳越春秋陳
音云古者人民死則裹以白茅投于中野孝子不忍見
父母爲禽獸所食作彈以守之於是神農黄帝弦木爲
弧剡木爲矢黄帝之後楚有弧父所射無脱以其道傳
羿羿傳逢蒙逢蒙傳于楚琴氏○列女傳工人妻云妾
聞射之道左手如拒右手如附支右手發左手○禮書
云弧矢之作始于黃帝侯以明之見于虞書至周弓之
别有六矢之割别有八侯之别有三則大射賓射燕射
之侯也士無大射而有賓射燕射庻人無賓射燕射特
有主皮之射而已射義曰古者諸矦貢士子天子天子
試之于射宮則貢士與射其來尚矣
　　　御
周禮保氏教六藝四曰五馭鄭司農云五馭鳴和鑾逐
水曲過君表舞交衢逐禽左○王制凢執技論力羸股
肱決射御月令孟冬命將帥習射御内則成童學射御
○列子造父之師曰泰豆氏告造父曰推於御也齊輯
乎轡銜之際急緩乎脣吻之和正度乎胸臆之中執節
乎掌握之間内得於中心外合於馬志是故能進退履
䋲而旋曲中規取道致遠而氣力有餘○呂覽云寒哀
作御
　　　鴇
爾雅云驪白雜毛鴇疏毛色黑白而復有雜毛相錯者
今謂之烏騘○埤雅云駂葢取諸鴇今鴇其色驪白
　　　掤
詩義問云掤所以覆矢也謂箭筒蓋○左傳云公徒執
氷而踞服䖍云氷櫝丸葢杜預云或說櫝丸是箭筒其
葢可以取飲○華谷嚴氏云用矢則舉掤以開筩既用
則納矢筩中釋下掤以覆筩
　　　鬯
疏云鬯者盛弓之噐○朱傳云弓囊也與韔同○説文
韔弓衣也○禮書云鬯弢韣櫜鞬皆弓衣也亦曰弓室
覲禮言包干戈以虎皮詩言虎韔而韔韣皆從韋則古
之弓衣以韋爲之詩言交韔二弓則一韔之内皆二弓
以備缺折
　　　弓
釋名云弓穹也張之穹隆然也○山海經云少昊生般
始爲弓矢帝俊賜羿彤弓素繪以扶下國○荀子云倕
作弓○墨子云羿作弓○古今姓纂云黃帝第五子青
陽生揮爲弓正觀弧星始制弓矢○爾雅云弓有緣者
謂之弓無緣者謂之弭以金者謂之銑以蜃者謂之珧
以玉者謂之圭○易云弦木爲弧剡木爲矢弧矢之利
以威天下葢取諸睽○書云和之弓在東房○周禮司
弓矢掌六弓之法中春獻弓弩及其頒之王弓弧弓以
授射甲革椹質者夾弓庾弓以授射豻矦鳥獸者唐弓
大弓以授學射者使者勞者天子之弓合九而成規諸
矦合七而成規大夫合五而成規士合三而成規句者
謂之弊弓繕人掌王之用弓弩稁人弓六物爲三等弩
四物亦如之又云弓長六尺謂之庇軹五尺謂之庇輪
四尺謂之庇軫弓人爲弓取六材必以其時幹以爲遠
也角以爲疾也筋以爲深也膠以爲和也絲以爲固也
漆以爲受霜露也凢爲弓冬析幹而春液角夏治筋秋
合三材寒奠體氷析灂春被弦則一年之事撟幹欲孰
于火而無贏撟角欲孰于火而無燂引筋欲盡而無傷
其力䰞膠欲孰而水火相得然則居旱亦不動居濕亦
不動材美工巧爲之時謂之參均角不勝幹幹不勝筋
謂之參均量其力有三均均者三謂之九和弓長六尺
有六寸謂之上制上士服之弓長六尺有三寸謂之中
制中士服之弓長六尺謂之下制下士服之徃體多來
體寡謂之夾庾之屬利射侯與弋徃體寡來體多謂之
王弓之屬利射革與質徃體來體若一謂之唐弓之屬
利射深覆之而角至謂之句弓覆之而幹至謂之侯弓
覆之而筋至謂之深弓○周禮注云夾庾之弓合五而
成規王弧合九而成規唐大合七而成規○疏云天子
之弓王弧諸侯之弓唐大大夫之弓夾庾士之弓則六
弓之外弓曲近射用弱弓射大矦者用王弧射參矦者
用唐大此據諸矦言之若據天子則用王弧射虎矦用
唐大射熊矦用夾庾射豹侯也○禮書云弓以木爲身
以角爲面筋所以爲深絲所以爲固張則筋外而角内
弛則角外而筋内弣把中也簫弓端也隈其曲也茭其
接也弣或作拊又曰質㫄曰撻中曰蔽簫或曰弰又曰
弭曰彆曰峻○方言云弓謂之鞬或謂之□
　　清人篇
　　　清
郡國志河南中牟縣有清口水○木經注清池水出清
陽亭西南平地東北流逕清陽亭南東流即故清人城
也詩清人在彭彭爲高克邑杜預春秋釋地云中牟縣
西有清陽亭是也清水又屈而北流至清口澤(中牟今/屬開封)
(府/)
　　　彭河上消軸
傳云彭衛之河上鄭之郊也消軸河上地孔氏云彭消
軸皆河上之地葢久不得歸師有遷移三地亦不相遠
　　　介
説文云鎧甲也釬臂鎧也錏鍛頸鎧也○世本云杼作
甲宋衷曰少康之子○周禮司甲下大夫二人中士八
人考工記云燕之無函也非無函也夫人而能爲函也
又云函人爲甲犀甲七屬兕甲六屬合甲五屬凢爲甲
必先爲容然後制革權其上旅與其下旅而重若一以
其長爲之圍凢甲鍛不摯則不堅已敝則撓凢察革之
道眡其鑚空而惌則革堅眡其㫄而易則材更視其朕
而直則制善櫜之而約則周也舉之而豐則明也衣之
無齘則變也○少儀云國家靡敝甲不組縢○家語云
家不藏甲○管子云葛盧之山發而出水金從之蚩尤
受而制之以爲劍鎧○荀子云楚人鮫革犀兕以爲甲
堅如金石○漢書云甲不堅密與袒裼同此將不省兵
之禍也○初學記云甲下飾謂之裳見左傳甲藏謂之
纍見國語甲衣謂之櫜見禮記○禮書云甲亦曰介曰
函曰鎧則甲猶植物之有甲也介猶互物之有介也函
所以周其身鎧所以致其愷經言甲而不及鎧則古者
之甲以革爲之後世乃用金耳詩曰駟介彭彭又曰俴
駟孔羣左傳曰不介馬而馳之鄭氏曰俴淺金也秦人
以俴金介馬古或用革與否不可考也
　　　矛
釋名云矛冒也刄下冒矜也夷矛夷常也其矜長丈六
尺不曰常而曰夷者言其可夷滅敵亦車上所持也○
方言云矛吳揚江淮南楚五湖之間謂之鍦或謂之鏦
或謂之鋌其柄謂之矜凢矛骹細如㕍頸者謂之鶴膝
○世本云杼作矛○考工記云廬人爲廬器酋矛常有
四尺夷矛三尋刺兵(矛/屬)同强舉圍欲重重欲傳人傳人
則密是故侵之凢爲酋矛三分其長二在前一在後而
圍之五分其圍去一以爲晉圍參分其晉圍去一以爲
刺圍○禮書云說文曰矛象形然則自考工言之則爲
刺兵自說文言之則爲勾兵蓋矛之爲器上鋭而㫄勾
上銳所以象物生之芒㫄勾所以象物生之勾酋言其
就夷言其易短者其體就長者其體易此矛之辨也鄭
氏曰矛㦸柄竹攅柲則矛之柄亦以竹矣然詩厹矛鋈
鐓說文云鋌小矛也風俗通曰矛長八尺謂之矟則矛
之制固不一矣
　　　英
閟宮疏云葢絲纒而朱染之以爲矛之英飾○王氏云
英之以毛羽○朱傳云以朱羽爲矛飾
　　　喬
傳云重喬累荷也箋云喬矛矜近上及室題所以縣毛
羽疏矜謂矛柄室矛之銎孔題表識也箋申傳意言矛
柄近于上頭及矛銎室之下有旌以題識之其題識者
所以縣毛羽二矛于其上頭皆縣毛羽以題識之似如
重累相負荷然故謂累荷○朱傳云矛之上句曰喬所
以縣英
　按孔疏英云絲纒喬云懸羽則與朱傳言喬所以懸
　英者異矣釋文累荷之荷舊音何云刻矛頭爲荷葉
　則與鄭箋不合孔云箋申傳意葢取沈氏兩矛飾相
　負荷之說也然孔閟宮疏解朱英絲纒本無的據故
　云葢以疑之鄭云矛有毛羽亦指時驗朱云矛之上
　勾曰喬葢緣爾雅木上勾曰喬以類推知之並非確
　證韻㑹注喬宇居祅切者云又矛矜也然則鄭以矛
　矜爲喬下二句或并解喬之飾耶果爾則當讀居祅
　切不當讀渠驕切韓詩又作鷮字不知何解或曰鷮
　雉名雉飛高止一丈長止三丈一起即下故矛㫄謂
　之喬下向而曲狀如雉飛見日久英弊所存者喬耳
　諸說紛然予謂不若直從毛氏毛云重喬累荷也蓋
　爾雅喬之詁爲高矛建于車五兵之最高者也酋矛
　短夷矛長重累而見故曰重猶云重英耳豈有他義
　乎
　　　中軍
朱傳云謂將在鼓下居車之中○周禮云王六軍大國
三軍次國二軍小國一軍軍將皆命卿○左傳云中權
後勁
　　羔裘篇
　　　豹
易云君子豹變其文蔚也○爾雅云貘白豹注似熊小
頭庳脚黑白駮能舐食銅鐵及竹骨骨節強直中實少
髓皮辟濕或曰豹白色者别名白貘音陌○陸疏云毛
赤而文黑謂之赤豹毛白而文黑謂之白豹○本草圖
經云豹皮人寢可以驅濕癘今黔蜀中時有貘象鼻犀
目牛尾虎足土人鼎釜多爲所食其齒以刀斧錐鍛鐵
皆碎落火亦不能燒人得之詐爲佛牙佛骨以誑俚俗
衍義云豹毛赤黄其文黑如錢而中空比比相次此獸
猛捷過虎故能安五藏補絶傷輕身又有土豹毛更無
文色亦不赤其形小此各有種非能變爲虎也○埤雅
云豹一名程列子曰程生馬古詩曰餓狼食不足飢豹
食有餘言狼貪豹亷有所程度而食其字从勺當爲此
也淮南子曰蝟使虎申蛇令豹止物各有所制也○雅
翼云豹似虎而圈文有赤有𤣥有白山海經泰山多赤
豹幽都之山有𤣥虎𤣥豹王㑹篇云屠州有黑豹白豹
别名貘今出建寧郡毛黒白臆似熊而小能食蛇以舌
舐鐡可頓進數十斤溺能消鐵為水　廣志云狐死首
丘豹死首山是性之異也　列女傳陶荅子妻云南山
有𤣥豹霧雨七日不下食者何也欲以澤其衣毛而成
其文章故藏以逺害　洞𡨕記青豹出浪坂之山狀如
虎色如翠
　　　豹飾
疏云唐風云羔裘豹袪羔裘豹袖然則緣以豹皮謂之
為袪袖也禮君用純物臣下之故袖飾異皮　禮書云
豹取其武而有文
　
　
　
　
　
　六家詩名物疏卷二十
欽定四庫全書
　六家詩名物疏卷二十一　明　馮復京　撰
　　國風鄭二
　　遵大路篇
　　　祛
疏云袂是袪之本袪爲袂之末俱是衣袖○釋名云袪
虛也○玉藻云深衣三袪袂可以囘肘長中繼揜尺袪
尺二寸○䘮服記云袂屬幅袪尺二寸注云袪袖口也
尺二寸足以容中人之併兩手
　　女曰雞鳴篇
　　　明星
蘇氏云明星啟明也○爾雅云明星謂之启明孫炎曰
明星太白也出東方高三舍今曰明星昏出西方高三
舍今曰太白郭曰太白星也晨見東方爲啟明昏見西
方爲太白○天官占云太白者金之精西方白帝之子
上公大將軍之象也徑一百里○天官書云太白曰西
方秋司兵主殺殺失者罰出太白率一歲一周天出東
方百二十日入西行百二十日旦入入以辰戌出以丑
未出不經天經天天下革政日方南金居其南日方北
金居其北曰贏用兵進吉退凶日方南金居其北日方
北金居其南曰縮用兵退吉進凶太白白比狼赤比心
黃比參左肩蒼比參右肩黑比奎大星亢爲疏廟太白
廟也太白大臣也其號上公其他名殷星大正營星觀
星宮星明星大衰大澤終星大相天浩序星月緯大司
馬位○河圗云大白散爲天杵天柎伏霛大敗司姦天
狗天殘卒起白彗○嚴氏云蘇氏以明星爲啟明葢今
俗所謂曉星也毛氏謂天將曉則小星不見惟明大之
星爛然雖不指爲啟明然將曉而明大者惟啟明耳
　　　弋
箋云弋繳射也○夏官司弓矢矰矢茀矢用諸弋射注
云結繳于矢謂之矰矰高也茀矢象焉茀之言刜也二
者皆可以弋飛鳥刜羅之也○埤雅云弱弓㣲矢乘風
振之曰弋
　　　鳬
爾雅云鸍沈鳬郭云似鴨而小長尾背上有文今江東
亦呼爲鸍又云鳬㕍醜其足蹼其踵企○陸璣云大小
如鴨青色卑脚短喙水鳥之謹愿者也○埤雅云沈鳬
好没與雁常以晨飛容與與波上下○雅翼云陸龜蒙
稱夜聞有聲類㬥雨者一夕數四明訊其甿曰鳬鷖也
其曹蔽天而來必竭禾穗而去江南不能弋羅常藥而
得之鳬所在必賊粱食古人亦養之今江東有小鳬其
多無數俗謂之冠鳬善飛方言曰野鳬甚小而好没水
中者南楚之外謂之鸊鵜○莊子云鳬脛雖短續之則
憂○古今注云鳬雁常住海邊沙上食沙石皆消爛帷
食海蛤不消
　　有女同車篇
　　　舜
爾雅云椴木槿櫬木槿注别二名也似李樹華朝生夕
隕或呼日及亦曰王蒸○廣雅云一名朱槿一名赤槿
○月令云仲夏木槿榮○本艸云木槿作飲服之令人
得腄花作湯代茶喫治風○衍義云如小葵花淡紅色
五葉成一花湖南北人家多種植爲籬障○埤雅云木
槿一名舜瞬之義取此○雅翼云抱朴子曰木槿楊桺
斷植之更生倒之亦生横之亦生生之易者莫過斯木
仲夏應陰而生其花朝開暮落莊生以爲朝菌○篤論
云日給之華似柰柰實而日給虛虛僞之與眞實相似
也○羅浮山記木槿花甚丹四時敷榮○傅𤣥云蕣花
麗木也謂之日給或謂之洽容或謂之愛老潘尼以爲
朝菌○傅咸賦云應青春而敷蘖逮朱夏而誕英布夭
夭之纖枝發灼灼之殊榮紅葩紫蔕翠葉素莖含暉吐
曜爛若列星○成公綏云日及華甚鮮茂榮于孟夏訖
于孟秋
　　　英
爾雅云艸謂之榮榮而不實謂之英○人物志云艸之
精秀者爲英
　　山有扶蘇篇
　　　扶蘇
傳云扶胥小木
　　　荷華
說文云荷芙蕖葉茄芙蕖莖芙蓉華未發爲菡􁉬已發
爲芙蓉○爾雅云荷芙蕖其莖茄其葉蕸其本蔤其華
菡萏其實蓮其中的的中薏李廵曰分别蓮莖華葉實
之名芙蕖其總名也别名芙蓉江東呼荷郭璞曰蔤莖
下白蒻在泥中者蓮謂房也○陸疏云蓮青皮裹白子
爲的的中有青長三分如鈎爲薏語曰苦如薏也的五
月中生生啖脆至秋表皮黑的成可食或磨以爲飯輕
身益氣令人強健○援神契曰王者德至于地則華苹
感注云華苹並頭蓮也○韓詩秉蕳注云蕳蓮也○古
今注云荷華華之最秀異者一名水芝一名水花花有
赤白紅紫青黃紅白二色差多大者至百葉○王文公
云蓮花有色有香得日光乃開雖生于水水不能没雖
在汙泥泥不能汙即華時有實然華事始則實隱華事
已則實見○埤雅云荷總名也其的中有青爲薏皆倒
生兩牙一成芰荷一蕅荷也又生一牙爲華蕅荷帖水
生藕者也芰荷無藕卷荷也與華偶生出水上亭亭如
繖者亦或謂之距荷蕅荷一本其支㫄行爲藕節生一
華一葉○本草衍義云粉紅千葉白千葉者皆不實其
根惟白蓮爲佳今禁中又生碧蓮亦一端也
　　　龍
爾雅云紅蘢古其大者蘬○陸璣云一名馬蓼葉大而
赤白色生水澤中高丈餘○本艸經云葒艸主消渴去
熱明目益氣一名鴻鴶如馬蓼而大生水㫄五月採實
○陶隱居云馬蓼生下濕地莖班葉大有黑㸃最大者
是葒艸圖經云葒艸即水紅下濕地皆有之詩隰有游
龍是也陸璣云一名馬蓼本經云似馬蓼而大若然馬
蓼自是一種○管子云五位之土其山之淺有龍與斥
　　蘀兮篇
　　　蘀
説文云艸木凢皮葉落陊地爲蘀
　　褰裳篇
　　　溱
說文引詩潧與洧潧水出鄭國王伯厚云溱水出桂陽
臨武入匯當以潧爲正○水經云潧水出鄭縣西北平
地南入洧水○一統志溱水出河南開封府密縣一名
潧水東北至新鄭縣與洧水合○鄭語云主芣騩而食
溱洧
　　　洧
水經云洧水出河南密縣西南馬領山又東過鄭縣南
潧水從西北來注之又東過習陽城西折入于潁注云
洧水東逕新鄭故城中襄元年晉伐鄭敗其徒兵于洧
上又東爲洧淵水龍鬭于時門之外洧淵則此潭也洧
水又東與黃水合經謂潧水非也○一統志洧水源出
密縣東至新鄭縣㑹溱水爲雙泊河至西華縣入黃河
　　丰篇
　　　堂
釋名云堂猶堂堂高顯貌也○禮記云堂上不趨堂上
接武堂下布武又云禮有以高爲貴者天子之堂九尺
諸矦七尺大夫五尺士三尺○書大傳云天子之堂廣
九雉諸矦七雉伯子男五雉士三雉○孫毓云禮門側
之堂謂之塾○士䘮疏云房户之外由半以南謂之堂
士昏疏云其内由半以北亦謂之堂○箋云堂當為棖
○爾雅云柣謂之閾棖謂之楔孫炎曰柣門限也李巡
曰楔謂閫上兩旁木○禮記云君入門介拂闑大夫中
棖與闑之間士介拂棖賓入不中門不履閾公事自闑
西私事自闑東
　　東門之墠篇
　　　東門
詩緝云東門鄭要㑹之地隱公四年左傳宋公陳矦蔡
人衛人伐鄭圍其東門
　　　墠
傳云墠除地町町者○禮記注封土曰壇除地曰墠書
曰三壇同墠
　　　茹藘
爾雅云茹藘茅蒐○說文云茹藘人血所生○本艸茜
根可以染絳一名地血一名茹藘一名茅蒐一名蒨蜀
本圖經云染緋艸葉似棗葉頭尖下濶莖葉俱澁四五
葉對生節間蔓延艸木上根紫赤色今所在有八月採
根陳藏器云周禮庻氏掌除蠱毒以嘉艸攻之嘉艸蘘
荷與茜主蠱爲最○陸疏云齊人謂之茜徐州人謂之
牛蔓○周禮掌染艸掌以春秋歛染艸之物○貨殖傳
云千畆梔茜其人與千户侯等
　　　阪
爾雅云可食者曰原陂者曰阪下者曰溼邢氏云陂陀
不平而可食者名阪此三者雖有高下不平皆可種糓
給食也
　　子衿篇
　　　青
爾雅青謂之葱○考工記云畫繪之事雜五色東方謂
之青青與白相次也赤與青謂之文黑與青謂之黻○
釋名云青生也象物生時色也
　　　衿
傳云青衿青領也○爾雅云衣眥謂之襟李廵曰衣眥
衣領之襟孫炎曰襟交領也○方言曰衿謂之交○釋
名云襟禁也交于前所以禁禦風寒也○禮記云具大
父母父母衣純以繢具父母衣純以青如孤子衣純以
素○禮書云以繢備五采以爲樂也以青體少陽以致
敬也以素存凶飾以致哀也
　按青衿之衿本當作襟爾雅又有衿謂之袸衣小帶
　也士昏禮云施衿結帨釋名云衿亦禁也禁使不得
　解散皆謂衣小帶也然兩字亦通方言衿謂之交是
　也
　　　闕
疏云此謂城上别有高闕非宮闕也○釋名云闕在門
兩㫄中央闕然爲道也
　　揚之水篇
　　　兄弟
朱子云兄弟婚姻之稱禮所謂不得嗣爲兄弟是也○
周禮大司徒以本俗六安萬民其三曰聯兄弟鄭云兄
弟謂婚姻嫁娶○何休云圖安危可否兄弟之義
　　出其東門篇
　　　縞
廣雅縞細繒也○禹貢云徐州厥貢𤣥纖縞○傳云縞
衣白色
　　　綦
顧命云四人綦弁鄭注云青黑曰綦馬本作騏亦云青
黑色王肅云綦赤黑色○說文作綥云帛蒼艾色詩縞
衣綥巾未嫁女所服一曰不借○孔仲達云艾謂青而
㣲白爲艾艸之色箋亦以綦爲青但綦是文章之色非
染繪之色故云綦綦文
　　　巾
說文云佩巾也从冂丨象系也○方言云幪巾也大巾
謂之􁋠嵩岳之南陳潁之間謂之帤亦謂之􁈀
　按禮記左佩紛帨紛帨即巾也此中宜爲佩巾或以
　爲婦人褁頭之巾未詳典據然古者男子二十成人
　士冠庻人巾葢賤者之服漢元服幘王莽無髪乃施
　巾古語云王莽秃幘施屋也至東漢魏晉更以巾爲
　雅袁紹崔鈞之徒雖爲將帥皆著縑巾及有所謂綸
　巾葛巾角巾者而女子䘮冠亦謂之巾幗諸葛武矦
　以遺司馬宣王意者婦人裹頭者可通名巾與楊用
　脩以巾幗爲女子未笄之冠又未知何據也注疏不
　云無以明矣
　　　闉
說文云城曲重門也○永嘉陳氏云門之外有副城囘
曲以障門者謂之闉
　　　闍
說文云闉闍也○爾雅云闍謂之臺孫炎云積土如水
渚所以望氣祥也○疏云闍是城上之臺謂當門臺也
箋云闍讀如彼都人士之都謂國外曲城之中市里也
　　　荼
箋云荼茅秀物之輕者飛行無常疏云釋艸有荼苦菜
又有荼委葉邶風誰謂荼苦即苦菜也周頌以薅荼蓼
即委葉也鄭於地官掌荼注及既夕注與此箋皆云荼
茅秀然則此言如荼乃是茅艸秀出之穗非彼二艸也
○爾雅云蔈荂荼猋藨芀疏此辯芀荼之異名也荼茅
秀蔈也荂也其别名荼即苕也苕又一名猋又名藨皆
萑茅之屬花秀名也○周禮掌荼掌以時聚荼以供䘮
事○國語吳王萬人爲方陳白常白旂素甲白羽之矰
望之如荼韋昭云荼茅秀也
　　溱洧篇
　　　蕑
傳云蕑蘭也○陸璣云蕳即蘭香艸也春秋傳曰刈蘭
而卒楚辭云紉秋蘭孔子云蘭當爲王者香艸皆是也
其莖葉似藥艸澤蘭廣而長節節中赤高四五尺漢諸
池苑及許昌宮中皆種之可著粉中藏衣著書中可辟
魚○本艸經云蘭艸主殺蠱毒辟不祥久服輕身不老
一名水香生大吳池澤澤蘭生汝南諸大澤㫄蜀本云
蘭艸葉似澤蘭尖長有岐花紅白色而香生下濕地圖
經云澤蘭與蘭艸相類但蘭艸生水㫄葉光潤根小紫
五六月盛而澤蘭生水澤中及下濕地葉尖㣲有毛不
光潤方莖紫節七八月初採㣲辛此爲異耳○夏小正
云五月畜蘭爲沐浴也○易通卦驗云冬至廣莫風至
蘭始生○盛𢎞之荆州記云都梁縣有小山山上水極
淺其中悉生蘭艸綠葉紫莖芳風藻谷俗謂蘭爲都梁
即以號縣云○陳藏器云蘭艸婦人和油澤頭故曰蘭
澤○劉次莊樂府集云離騷曰紉秋蘭以爲佩又云秋
蘭兮青青綠葉兮紫莖今沅澧所生花在春則黄在秋
則紫然而春黄不若秋紫之芬馥也
　按孔子云芝蘭生于深林不以無人而不芳曰生深
　林則與此在水上者異矣毛氏謂蕑即蘭羅氏即以
　本艸經之蘭艸當之但陸璣疏與本艸圖經所說蘭
　形狀互異羅氏之言曰蘭艸一名都梁香一名水香
　以解秉蕳可也何關蘭乎蘭葉如莎首春則茁其芽
　出五六寸杪作一花花甚芳香大抵生深林中林愈
　深則莖愈紫故稱幽蘭與蕙甚相類其一幹一花而
　香有餘者蘭一幹五六花而香不足者蕙江南蘭只
　在春芳荆楚及閩中者秋復再芳故有春蘭秋蘭以
　時驗推之羅氏說蘭近得其實信乎非此蕑也蘭艸
　澤蘭自陶隱居蘇恭已不能辨陳藏器始能别之而
　衍義更有異論云蘭艸葉如門冬而濶且韌長一二
　尺四時常青花黄中間葉上有細紫㸃春芳者爲春
　蘭色深秋芳者爲秋蘭色淡秋蘭稍難得今江陵鼎
　澧州山谷有之山外平田即無生于幽谷蓋可驗矣
　其葉殊不與澤蘭相似澤蘭纔出土便分枝梗葉如
　菊而尖長若取香臭則稍類耳若然則蘭艸亦出山
　林且不似澤蘭矣然經明云生大吳川澤衍義所指
　之蘭即羅願云生深林者而非經之蘭也蘭之種類
　至多其入藥者更有馬蘭山蘭花可玩者有崇蘭鳳
　尾蘭竹蘭石蘭鄭漁仲云蘭即蕙蕙即薫薰即零陵
　香且不辨蘭蕙之種矣韓詩傳云三月桃花水下之
　時執蘭袚除薛君注鄭國之俗三月上己之溱洧兩
　水之上招䰟續魄秉蘭艸袚除不祥故詩人願與所
　悅者俱徃也本艸經謂蘭艸可辟不祥故執以祓除
　抑或以蘭有國香人所服媚淮南子曰男子樹蘭美
　而不芳說者以爲蘭女類故左傳稱女爲季蘭宜女
　子樹之鄭女故執之以媚其士與袚除之禮說者參
　差蔡邕以爲因暮春天子乗舟褉于名川論語云浴
　乎沂自上及下古有此禮後漢書以爲上已官民皆
　絜于東流水上陽氣布暢始洗潔之南齊志以爲三
　月清明之節脩事水側禱祀以祈豐年予謂周禮女
　巫掌歲時袚除釁沴則袚除之來已久第不知何緣
　定于上巳之辰晉束廣㣲云周公成洛邑因流水以
　汎酒逸詩曰羽觴隨流波此三月曲水之始也其說
　無稽所引詩復不似周人之語摯虞謂起于徐肇三
　女亾一邨盥洗者抑又妄矣
　　　勺藥
廣雅云攣夷芍藥也○韓詩云離艸也言將離别贈此
艸也○本艸云一名白木一名餘容一名犂食一名解
倉一名鋌生中岳川谷及丘陵圖經云春生紅芽作叢
莖上三枝五葉似牡丹而狹長髙一二尺夏開花有紅
白紫數種子似牡丹而小秋時採根根亦有赤白二色
○古今注云芍藥有二種有艸芍藥木芍藥木者花大
而色深俗呼爲牡丹非也又牛亨問曰將離别相贈以
芍藥者何答曰芍藥一名可離故將别以贈之亦猶相
招召贈文無文無一名當歸也○山海經云條谷之艸
多芍藥洞庭之上多芍藥○范子曰芍藥出三輔○建
寧記曰建寧出芍藥極精好○埤雅云芍藥榮于仲春
華于孟夏傳曰驚蟄節後二十有五日芍藥榮是也華
有至千葉者今羣芳中牡丹品第一芍藥品第二○雅
翼云芍藥花之盛者其根可和五臟制食毒古有芍藥
之醬合蘭桂五味以助諸食因呼五味之和爲芍藥○
花木攷云芍藥花譜總别四十二種其色以黄者爲貴
　按勺藥即今芍藥也毛氏云香艸陸疏云今藥艸勺
　藥無香非是也未審今何艸蓋泥毛公香艸之言必
　欲求香于柯葉置其華而不論耳董氏則以古今注
　謂芍藥可離唐本艸云可離江離而别以勺藥爲江
　離矣
　
　六家詩名物疏卷二十一
欽定四庫全書
　六家詩名物疏卷二十二　明　馮復京　撰
　　國風齊
　　雞鳴篇
　　　蒼蠅
爾雅云蠅醜扇疏青蠅之類好摇翅自扇○方言云蠅
東齊謂之羊○埤雅云蠅好交其前足有絞繩之象故
繩字从蠅省亦好交後足摇翅自扇段氏云蒼蠅聲雄
壯青蠅聲清聒其聲皆在翼蓋蒼蠅善亂聲故詩曰匪
雞則鳴蒼蠅之聲也蒼蠅尤大肌色正蒼今俗謂之麻
蠅蠅逐臭者喜煖惡寒值水溺死置灰中須臾即活淮
南子以爲爛灰生蠅正謂此也○雅翼云蒼蠅蠅之潔
者小於青蠅其色蒼好集几案食飲上○韓子云以骨
去蟻蟻愈多以魚驅蠅蠅愈至○張敞書云蒼蠅之飛
不過十歩託於騏驥之髮則至千里
　按青蠅即能變白黒者蒼蠅其小者也陸農師謂大
　于青蠅非是又有一種大麻蠅酉陽襟爼以爲茅根
　所化
　　　蟲
疏云鳥亦稱蟲此蟲飛薨薨未必惟小蟲也○爾雅云
有足謂之蟲無足謂之豸疏此對文耳散言則無足亦
曰蟲○周禮云外骨(龜/屬)内骨(蟞/屬)郤行(螾蚓/屬)仄行(蟹/屬)連行
(魚/屬)紆行(蛇/屬)以脰鳴者(鼃黽/屬)以注鳴者(精列/屬)以旁鳴者(蜩/蜺)
(屬/)以翼鳴者(發皇/屬)以股鳴者(蚣蝑/屬)以胷鳴者(榮螈/屬)謂之
小蟲之屬○大戴記云毛蟲之精者曰麟羽蟲之精者
曰鳯介蟲之精者曰龜鱗蟲之精者曰龍倮蟲之精者
曰聖人○禮記曰孟春之月蟄蟲始振仲春之月蟄蟲
咸動仲秋之月蟄蟲坏户季秋之月蟄蟲咸俯在内皆
墐其户○春秋考異郵曰二九十八主風精爲蟲八日
而化風列波激故其命字以蟲蟲之爲言屈申也
　　還篇
　　　峱
地里志臨淄名營丘故齊詩曰子之營兮遭我乎嶩之
間師古曰齊國風營詩之辭也毛詩作還齊詩作營嶩
山名也字或作峱或作□言往適營丘而相逢于嶩山
也
　按水經注臨淄城中有丘淄水出其前經其左故有
　營丘之名釋丘云水出其左營丘今營丘城在山東
　青州府昌樂縣東南五十里峱山在臨淄縣南一十
　五里又崔靈恩集注以還茂昌三者皆地名今不知
　何所
　　　肩
傳云獸三歲曰肩○詩緝云亦作豜○鄭司農周禮注
云一歲爲豵二歲爲豝三歲爲特四歲爲肩五歲爲愼
○毛七月傳云豕一歲曰豵三歲曰豜疏云箋云豕生
三月豵既易傳不以豵爲一歲之名則豜亦非三歲之
稱釋獸釋鹿與麕皆云絶有力麉箋意葢以麉爲鹿麕
有力者也
　　　狼
爾雅云狼牡貛牝狼其子獥絶有力迅○陸疏云其鳴
能小能大善爲小兒啼聲以誘人去數十歩其猛健者
雖善用兵者不能免也其膏可煎和皮可爲裘故禮記
狼臅膏又曰君之右虎裘厥左狼裘是也○毛詩艸蟲
經云老狼項下有袋求食满腹向前行乃觸之退後又
自踏踐上疐其尾進退有患故詩以況䟦前㚄後○酉
陽襍爼云狼大如狗蒼色作聲諸竅皆沸䏶中筋大如
鴨卵有犯盗者薰之當令手攣縮或言狼筋如織絡狼
烟直上烽火用之○瑞應圖曰白狼王者仁德明哲則
見一云王者進退動准法度則見○埤雅云里語狼卜
食將遠逐食必先倒立以卜所向狼駢脅腸直其糞烟
直爲是故也○雅翼云狼聚物不整故稱狼籍猛而敏
給能自顧其後淮南子云鴟視而狼顧鳥雄鷙于雌獸
牝猛于牡是以羆爲熊之牝而羆猛于熊狼爲貛之牝
而狼名獨著虎猛者稱乳虎葢其類也○左傳云狼子
野心○朱傳云狼似犬鋭頭白頰髙前廣後
　　著篇
　　　著
傳云門屏之間曰著○爾雅云門屏之間謂之宁疏云
路門之外屏樹之内人君視朝宁立之處因名爲宁李
廵云正門内兩塾間曰宁曲禮云天子當宁而立是也
○孔疏云著與宁音義同○禮書云門屏之間謂之宁
大夫以簾士以帷則無屏矣詩曰俟我於著而大夫士
與焉者葢簾帷之爲蔽限亦謂之屏
　按漢書地里志竢我於著乎而注著地名濟南郡著
　縣水經注漯水東北逕著縣故城南則又非門宁之
　宁明矣宁與著字義各别他處未有相通者
　　　瓊華瓊瑩瓊英
傳云瓊華美石士之服也瓊瑩石似玉卿大夫之服也
瓊英美石似玉者人君之服也疏云瓊瑩俱玉石名也
英華是玉光色
　按朱子云古者五等之爵朝㑹祭祀皆以充耳不知
　此詩是說何人傳分三章爲士爲卿大夫爲人居鄭
　以爲三章共述人臣親迎之禮俱無所據
　　東方之日篇
　　　闥
說文闥門也○韓詩說云門屏之間曰闥
　　東方未明篇
　　　柳
說文柳小楊也○朱傳云楊之下垂者○本草云柳華
一名柳絮唐本注云柳與水楊全不相似水楊葉圓闊
而赤枝條短硬柳葉狹長青緑枝條長軟陶云柳即水
楊非也○青史子云柳南方之艸夏木也○管子云五
沃之土宜柳○夏小正云正月柳稊稊發孚也○埤雅
云柳柔脆易生之木與楊同類雖縱横顚倒植之皆生
○通志云柳曰天棘南人呼爲楊柳○古今合璧云樹
髙二三丈許嬝娜枝條葉細而長者曰柳樹低枝立葉
小者曰楊楊花入水經宿化爲浮萍柳花漫空如雪
　　　樊
爾雅云樊藩孫炎曰圃之藩也郭璞曰謂藩蘺也
　　　圃
說文云種菜曰圃○周禮太宰九職二曰園圃毓草木
注樹果蓏曰圃場人掌國之場圃而樹之果蓏珍異之
物以時歛而藏之凢祭祀賓客共其果蓏享亦如之閭
師任圃以樹事貢艸木
　　　辰
傳云時也○說文云□震也三月陽氣動雷電振民農
時也物皆生从乙匕象芒達厂聲也□房星天時也从
二二古文上字徐鍇曰七音化乙艸木萌初出曲卷也
徐鉉等曰三月陽氣盛艸木生上徹於土故从上厂非
聲疑亦象物之出
　按不能辰夜之辰今朱傳誤作晨朱子釋詩時齊魯
　韓三詩俱亡雖有附見他籍者皆不依用則所从惟
　毛傳耳而字畫多訛或傳寫之謬也他如終然允臧
　之然作焉羊牛下括作牛羊求爾新特之爾作我胡
　然厲矣之然作爲家伯維宰之維作冢小旻抑二如
　彼泉流作流泉朔月辛卯之月作日爰其適歸之爰
　作奚天降滔德之滔作慆降予卿士之予作于俱是
　顚倒錯誤今人不讀注疏訛以傳訛俱不能辨
　　　莫
說文云日旦㝠也从日在茻中
　　南山篇
　　　南山
傳云齊南山
　　　魯
譜云魯者少昊摰之墟也在周公歸政成王封其元子
伯禽于魯封域在禹貢徐州大野蒙羽之野○朱傳云
今襲慶東平府沂宻海等州即其地○地里志兖州曲
阜縣外城即伯禽所築古魯城○郡縣志曲阜在縣治
魯城中委曲長七八里○世本云周公居少昊之墟煬
公徙魯○元命包云天弓星主弓弩流爲徐州别爲魯
國
　按襲慶府今爲山東兖州府東平府今爲州與沂州
　並屬兖州府宻州今萊州府髙宻縣海州今登州府
　寧海州魯城在曲阜縣西二里神農氏自陳徙居魯
　帝王世紀曰黃帝生于夀丘在魯東門之北至春秋
　時魯國都其城
　　　魯道
水經注汶水南逕鉅平縣故城東西南流城東有魯道
詩所謂魯道有蕩今汶上夾水有文姜臺汶水西南流
詩云汶水滔滔
　按漢鉅平縣在今兖州府寧陽縣境
　　　屨
周禮屨人掌王及后之服屨爲赤舄黑舄赤繶黃繶青
句素屨葛屨辨外内命夫命婦之命屨功屨散屨凢四
時之祭祀以宜服之鄭康成曰複下曰舄襌下曰屨有
絇有繶有純者飾也凢屨舄各象裳之色凢舄飾如繢
之次屨之飾如繡次絇謂之拘著舄屨之頭以爲行戒
繶縫中紃純縁也散屨謂去飾○士冠禮夏用葛𤣥端
黒屨青絇繶純純博寸素積白屨以魁柎之緇絇繶純
純博寸爵弁纁屨黑絇繶純純博寸冬皮屨可也不屨
繐屨士䘮禮夏葛屨冬白屨皆緇絇繶純組綦結于踵
士相見禮若君賜之爵升席祭卒爵退坐取屨隱辟而
後屨鄉飲酒禮司正請坐于賔賔主人介衆賔皆降說
屨揖譲升坐(鄉飲大/射倣此)燕禮賔及卿大夫皆說屨升就席
喪服斬衰菅屨繩屨疏衰疏屨不杖麻屨士虞禮曰尸
坐不說屨○曲禮曰毋踐屨侍坐于長者屨不上堂解
屨不敢當階就屨跪而屨之屏于側鄉長者而屨跪而
遷屨俯而納屨大夫士去國鞮屨内則云屨著綦玉藻
云坐左納右坐右納左䘮服小記曰練繩屨少儀曰排
闔說屨于户内者一人而已矣有尊長在則否凢祭于
室中堂上無跣燕則有之國家靡敝君子不履絲屨○
莊子云履方屨者知地形○世本云於則作屝履注於
則黄帝臣艸曰屝麻曰履○方言云屝屨麄履也徐兖
之郊謂之屝自關而西謂之屨中有木者謂之複舄襌
者謂之鞮絲作之者謂之履麻作之者謂之不借○曹
氏云屨人注有纁屨黄屨白屨黑屨散屨所謂五兩者
纁黄白黑散也○釋名云屨拘也所以拘足也○詩疏
云夏日之有葛屨特爲便于時耳非行禮之服若行禮
之服雖夏猶當用皮鄭于周禮注及志言朝祭履舄各
從其裳之色明其不用葛也
　　　冠
說文云冠絭也所以絭髮弁冕之緫名也○檀弓云古
者冠縮縫今也衡縫故喪冠之反吉非古也郊特牲云
野夫黄冠黄冠艸服也始冠之緇布之冠也太古冠布
齊其緇之委貌周道也章甫殷道也毋追夏后氏之道
也玉藻𤣥冠朱組纓天子之冠也緇布冠繢緌諸矦之
冠也𤣥冠丹組纓諸矦之齋冠也𤣥冠綦組纓士之齋
冠也縞冠𤣥武子姓之冠也縞冠素紕既祥之冠也垂
緌五寸惰游之士也𤣥冠縞武不齒之服也居冠屬武
○董巴輿服志云上古穴居野處衣毛而冐皮後代聖
人易之見鳥獸有冠角􁋡胡之制遂作冠冕纓緌以爲
首飾○莊子云戴圜冠者知天時○春秋繁露云冠之
在首𤣥武之象也𤣥武貌之最嚴威者象在後反居首
武至而不用矣○禮書云古之冠其飾不過纓武縁其
名不過毋追章甫委貌而已大抵吉冠左辟䘮冠右辟
吉冠内畢䘮冠外畢吉冠圜䘮冠厭吉冠𤣥䘮冠素吉
冠不條屬䘮冠條屬吉冠緌䘮冠不緌吉冠縁䘮冠不
縁居冠屬武非居冠不屬武此其畧也
　　　緌
說文云系冠纓也○内則云子事父母冠緌纓玉藻云
居冠屬武自天子下達有事然後緌大帛不緌𤣥冠紫
緌自魯桓公始也又云大白冠緇布之冠皆不㽔委武
𤣥縞而后㽔○禮書云冠系有纓其垂有緌䘮冠不緌
則凢吉冠皆緌矣○羅氏云二組屬于笄順頭而下結
之謂之纓纓之垂者謂之緌
　　　斧
釋名云斧甫也甫始也凢將制器始用斧伐木已乃制
之也○考工記五分其金而錫居一謂之斧斤之齊○
春秋元命包云斧鑕主亂行斬狂詐斧之爲言補也○
古今事物類考云神農作斤斧○破斧傳云隋銎曰斧
○尉繚子云坐之兵劔斧立之兵㦸弩
　　甫田篇
　　　莠
孔疏云仲虺之誥曰若苗之有莠若粟之有粃粃似粟
莠似苗也○國語云馬餼不過狼莠韋昭注云似稷而
無實○韋昭問答云甫田維莠今何艸答曰今之狗尾
也○月令云孟春行秋令藜莠蒿萊並興○戰國䇿云
幽莠之秀也似禾○雅翼云莠者害稼之艸今之狗尾
艸也似稷而不結實無處不生莠既惡物故言之不美
者謂之莠言
　　　弁(韋弁爵弁/)
士冠禮爵弁服纁裳純衣緇帶韎韐皮弁服素積緇帶
素韠注爵弁服此與君祭之服爵弁者冕之次其色赤
而微黑如爵頭然或謂之緅其布三十升純衣絲衣也
餘衣皆用布惟冕與爵弁服用絲耳皮弁服此與居視
朔之服也以白鹿皮爲冠以素爲裳辟蹙其要中衣用
布亦十五升其色象焉○後漢輿服志云爵弁一名冕
廣八寸長尺二寸如爵形前小後大繒其上似爵頭色
有収持笄所謂夏収殷冔者也○禮書云周禮有韋弁
無爵弁書與冠禮禮記有爵弁無韋弁士之服止于爵
弁而荀卿曰士韋弁孔安國曰雀韋弁也劉熈釋名亦
曰以爵韋爲之謂之韋弁則爵弁即韋弁耳觀弁師司
服韋弁先於皮弁書爵弁先於綦弁(孔安國曰綦/弁皮弁也)士冠
禮次加皮弁三加爵弁而以爵弁爲尊聘禮主卿賛禮
服皮弁及歸饔餼服韋弁而以韋爲敬則皮弁之上非
韋弁則爵弁耳此所以疑其爲一物也士冠禮爵弁服
昏禮主人爵弁纁裳緇袘檀弓天子哭諸侯爵弁䊷衣
書二人爵弁執惠雜記復諸侯爵弁服子羔之襲爵弁
一釁廟祝宗人宰夫雍人皆爵弁純衣則爵弁雖士之
祭服而天子諸侯大夫皆服之鄭氏謂冕之次制如冕
但無繅耳其布三十升然古文弁象形則其制上銳若
合手然非如冕也韋其質也爵其色也筓紘玉飾各以
其等爲之如皮弁制
　按陳氏疑爵弁爲韋弁其說或是也韋弁有二兵事
　之韋弁服以韎韋爲弁又以爲衣裳聘禮卿歸饔餼
　之韋弁服韎布爲衣而素裳然則與士爵弁纁裳純
　衣異矣豈卿大夫士之爵弁服殊其衣裳不若皮弁
　服之共素衣素積與抑爵韋固非一物也
　　盧令篇
　　　盧
傳云盧田犬○戰國䇿云韓國盧天下之駿犬也
　　　環
疏云環在犬之頷下重環謂大環貫一小環也
　　　鋂
說文云大𤨏也一環貫二者○梁寅云重環者環之中
又貫一環所謂子母環也重鋂者環之中又貫二環也
　　敝笱篇
　　　鰥
毛云鰥大魚○孔叢子云衛人釣于河得鰥魚焉其大
盈車子思問曰如何得之對曰吾下釣垂一魴之餌鰥
過而不視又以豚之半鰥則吞矣○鄭云鰥魚子○
爾雅云鯤魚子疏引此詩其魚魴鰥云鯤鰥字異
古字通用○魯語里革云魚禁鯤鮞鳥翼鷇卵蕃
庻物也
　按毛以鰥爲大魚次章釋魴鱮亦云大魚則鰥特魴
　鱮之類耳非必大至于盈車也盈車即鰥之尤大者
　如今鱮亦有小有大鄭氏葢以盈車之魚必非笱之
　所制故以魚子易之殊不知魚子尚未成魚何云制
　以笱邪莊子王子年云鯤大不知幾千里長千尺此
　又荒唐不可稽矣
　　　鱮
箋云鱮似魴而弱鱗○陸疏云鱮似魴厚而頭大魚之
不美者故里語曰網魚得鱮不如啗茹其頭尤大而肥
者徐州人謂之鰱或謂之鱅幽州人謂之鴞□或謂之
胡鱅○埤雅云鱮色白北土皆呼白鱮西征賦云華魴
躍鱗素鱮揚鬐性亦旅行故其制字从與失水則死弱
魚也今吳越呼鱅鰱魚六韜曰緡隆餌重則嘉魚食之
緡調餌芳則庸魚食之鱅庸魚也故其字从庸○雅翼
云魚雖一類所食不同今鯇惟食艸鱒食螺蚌鱮乃食
鯇矢宜其味之不美○嚴氏曰今鱅鰱相似而小别鰱
頭小鱅頭大
　　載驅篇
　　　簟茀
傳云簟方文蓆也○爾雅云輿革前謂之鞎後謂之茀
李廵曰輿革前謂輿前以革爲車飾曰鞎茀車後户名
也郭璞曰鞎以韋靶車軾也茀以韋靶後户也又云竹
前謂之禦後謂之蔽李廵曰竹前謂編竹當車前以擁
蔽名之曰禦禦止也孫炎曰禦以竹簟爲車飾也郭璞
曰蔽以簟衣後户也
　　　鞹
說文云鞹革也又曰獸皮治去其毛曰革○傳云諸矦
之路車有朱革之質而羽飾
　　　驪
駉傳云純黑曰驪○月令孟冬云駕鐵驪○檀弓云夏
后氏尚黑戎事乘驪○說文云驪馬深黑色
　　　汶水
淮南子云汶出弗其流合于濟注弗其山在北海朱虛
縣東○禹貢云浮于汶達于泲○水經云汶水出泰山
萊蕪縣原山西南過壽張又西南入于濟○許叔重云
出瑯邪朱虛東泰山東入濰○朱傳云在齊南魯北二
國之境○曹氏云汶水有二出萊蕪縣原山入濟者徐
州之汶也出朱虛泰山北又東北入濰者青州之汶也
　按一綂志萊蕪縣今屬山東濟南府有汶河云其源
　有三一發泰山之旁仙臺嶺一發萊蕪縣原山之陽
　一發萊蕪縣寨子村至泰安州靜封鎭合焉名曰塹
　汶西南流與徂徠山之陽小汶河合又西南流注洸
　河入濟此徐汶也朱虛故城在今青州府臨朐縣境
　有汶水云源出沂山東麓流經本縣東南六十里入
　安丘縣界安丘亦屬青州此靑汶也
　　猗嗟篇
　　　揚
傳云揚廣揚疏云揚是顙之别名顙貴闊故言廣揚
　　　名
爾雅云目上爲名孫炎曰目上平博郭璞曰眉眼之間
○楊用修云名玉篇引此句作䫤眉目之間也字从㝠
言流盼使人㝠迷
　　　侯
尚書云侯以明之○周禮司裘云王大射則共虎侯熊
侯豹侯設其鵠諸矦則共熊矦豹矦卿大夫則共麋矦
皆設其鵠射人以射法治射儀王以六耦射三矦樂以
騶虞九節五正諸矦以四耦射二矦樂以貍首七節三
正孤卿大夫以三耦射一矦樂以采蘋五節二正士以
三耦射豻矦樂以采繁五節二正若王大射則以貍歩
張三矦祭矦則爲位梓人爲矦廣與崇方參分其廣而
鵠居一焉上兩个與其身三下兩个半之上綱與下綱
出舌尋縜寸焉張皮矦而棲鵠則春以功張五采之矦
則逺國屬張獸矦則王以息燕○鄉射記云凢矦天子
熊矦白質諸矦麋矦赤質大夫布矦畫以虎豹士布矦
畫以鹿豕凢畫者丹質又云鄉矦上个五尋中十尺矦
道五十弓弓二寸以爲矦中倍中以爲躬倍躬以爲左
右舌下舌半上舌○大射云司馬命量人量矦道以貍
歩大矦九十參七十干五十遂命量人巾車張三矦大
矦之崇見鵠于參參見鵠于干干不及地武○鄭注周
禮云所射正謂之矦者天子中之則能服諸矦諸矦以
下中之則得爲諸矦○孔氏云燕射自天子至士皆一
矦鄉射賔射當張采矦二正天子諸矦大射張三矦○
禮書云周官司裘所共之矦大射之侯也梓人所謂張
皮矦而棲鵠也射人治射儀之矦正賔射之侯也梓人
所謂張五采之矦也鄉射記熊矦白質以下燕射之侯
也梓人所謂張獸矦以息燕也大射之矦用虎熊豹麋
之皮飾其側而中又制皮以爲鵠賔射之侯亦虎熊豹
麇之皮飾其側而中畫五色以爲正燕射之侯則畫熊
麋虎豹鹿豕之形以象鵠此三射之别也然司裘諸矦
熊矦豹矦則畿内諸矦大射之禮也畿外諸矦大矦參
矦干矦大射禮量人張三矦是也
　　　正
鄭射人注云考工梓人職曰張五采之矦則逺國屬遠
國謂諸矦來朝者也五采之矦即五正之矦也正之言
正也射者内志正則能中焉畫五采之矦中朱次白次
蒼次黃𤣥居外三正損𤣥黃二正去白蒼而畫以朱緑
其外之廣皆居矦中參分之一中二尺今儒家云四尺
曰正二尺曰鵠鵠乃用皮其大如正此說失之矣○大
射注云正者正也亦鳥名齊魯之間名題肩爲正正鳥
之捷黠者射之難中以中爲雋故射取名焉○詩正義
云正者侯中所射之處大射則張皮侯而設鵠賔射則
張布侯而畫正正大如鵠三分侯廣而正居一焉侯身
長一丈八尺者正方六尺侯身一丈四尺者正方四尺
六寸大半寸侯身一丈者正方三尺三寸少半寸正以
采畫爲之畫五正之侯者中央之采方二尺以外凖其
采之多少正之廣狹均布之以至于外畔也○禮書云
大射有鵠猶賔射之有正也賔射有皮猶大射之飾其
側也大射側中皆皮故曰皮矦賔射側皮而中五采故
曰五采之矦
　　　甥
爾雅云男子謂姊妹之子爲出謂我舅者吾謂之甥也
疏甥猶生也取相親之意
　　　矢
周禮司弓矢掌八矢之法枉矢絜矢利火射用諸守城
車戰殺矢鍭矢用諸近射田獵矰矢茀矢用諸弋射恒
矢庳矢用諸散射注枉殺矰恒弓所用也絜鍭茀庳弩
所用也冶氏爲殺矢刄長寸圍寸鋌十之重三垸矢人
爲矢□矢參分茀矢(注茀當/爲殺)參分一在前二在後兵矢
田矢五分(注謂枉/矢絜矢)二在前三在後殺矢(注殺當/爲茀)七分三
在前二在後參分其長而殺其一五分其長而羽其一
以其笴厚爲之羽深水之以辨其隂陽夾其隂陽以設
其比夾其比以設其羽參分其羽以設其刄則雖有疾
風亦弗之能憚矣○世本云夷牟作矢○荀子云浮游
作矢○六韜云陷堅陣敗强敵大黃參連弩飛鳬電影
矢自副注飛鳬赤莖白羽以鐵爲首電影青莖赤羽以
銅爲首○方言云自關而東謂之矢江淮之間謂之□
關西曰箭注箭者竹名因以爲號○釋名云矢指也其
有所指向迅疾也其本曰足又謂之鏑齊人謂之鏃關
西謂之釭其末曰括括旁曰义○唐六典云骨鏃曰骲
鐵鏃曰鏑鳴箭曰骹霹葉曰鈚皆古之制也竹箭以竹
爲笴諸箭亦通用木箭以木爲笴惟利射獵○韓詩傳
云諸矦有德七錫弓矢
　
　
　
　
　
　
　
　六家詩名物疏卷二十二
欽定四庫全書
　六家詩名物疏卷二十三　明　馮復京　撰
　　國風魏
　　　魏
譜云魏者舜禹所都之地在禹貢冀州雷首之北析城
之西周以封同姓其封域南枕河曲北涉汾水與秦晉
鄰晉獻公滅之以其地賜大夫畢萬後晉有魏氏○詩
含神霧云魏地處季冬之位土地平夷唐地處孟冬之
位得常山泰嶽之風音中羽其地墝埆故其民險而好
畜○地里志云魏國亦姬姓也在晉之南河曲故詩曰
彼汾一曲寘諸河之側○水經注故魏國城南西並去
大河可二十餘里北去首山十餘里處河山之間土地
迫隘故魏風著十畆之詩也○一統志山西平陽府解
州平陸縣北五十里有魏侯城即古魏國漢於此置河
北縣屬河東郡
　　葛屨篇
　　　霜
釋名云霜喪也其氣慘毒物皆喪也○易曰履霜堅氷
隂始凝也馴致其道至堅氷也○月令云季冬之月霜
始降則百工休○大戴禮云隂陽之氣各靜其所則静
矣陽氣勝則散為雨露隂氣勝則凝為霜雪○春秋考
異郵云霜者隂精冬令也四時代謝以霜収殺霜之為
言亡也物以終也○感精符云霜殺伐之表秋季霜始
降鷹隼擊王者順天行誅以成肅殺之威若政令苛則
夏下霜誅伐不行則冬霜不殺草○援神契云霜以挫
物○五經通義云寒氣凝以為霜從地升也○國語云
駟見而隕霜隕霜而冬裘具賈逵曰駟房星也○淮南
子云秋三月青女乃出以降霜雪髙誘曰青女天神主
霜雪○京房易傳曰誅不原情其霜附木不下地不教
而誅其霜反在草上
　　　要
朱傳云要裳要○士喪禮云襚者左執領右執要○玉
藻云縫齊倍要
　　　襋
說文云衣領也○鄭注禮記云古者方領如今小兒衣
領
　　汾沮洳篇
　　　汾
地里志汾水出太原郡汾陽縣北山西南至汾隂入河
○山海經曰管涔之山其上無草木而多玉汾水出焉
○水經云汾水出太原汾陽縣北管涔山○一統志汾
河源出山西太原府靜樂縣管涔山經太原清源交城
文水祁縣至平遙介休南入平陽府靈石縣界經趙城
洪洞臨汾南歴襄陵太平絳州稷山河津滎河入於黄
河○淮南子云汾水濛濁而宜麻
　　　沮洳
朱傳云水浸處下濕之地○山海經沮洳之山郭氏注
引詩彼汾沮洳
　　　莫
陸疏云莫莖大如箸赤節節一葉似柳葉厚而長有毛
刺今人繅以取繭緒其味酢而滑始生可以為羹又可
生食五方通謂之酸迷冀州人謂之乾絳河汾之間謂
之莫○埤雅云子如楮實而紅冀州人謂之乾絳蓋以
此也今呉越呼為茂子
　　　公路公行
疏云公路與公行一也以其主君路車謂之公路主兵
車之行列謂之公行○左傳云初驪姬之亂詛無畜羣
公子自是晉無公族及成公即位乃宦卿之適子而為
之田以為公族又宦其餘子亦為餘子其庶子為公行
趙盾請以括為公族冬趙盾為旄車之族杜元凱云旄
車公行之官疏云周禮有諸子掌國子之倅事與公族
同巾車掌王五路事與公行同
　　　藚
爾雅藚牛脣郭注毛詩傳曰水蕮也如續斷寸寸有節
拔之可復○陸疏云今澤蕮也其葉如車前草大其味
亦相似徐州廣陵人食之○本草澤㵼一名水㵼及㵼
芒芋鵠㵼生汝南池澤陶隱居云葉狹長叢生諸淺水
中仙經服食斷穀皆用之亦云身輕能步行水上圖經
云春生苖多在淺水中葉似牛舌獨莖而長秋開白花
作叢似穀精草
　按釋草别云蕍蕮郭云今澤蕮邢云即本草澤㵼也
　陸以牛脣為澤蕮誤矣然本草經澤㵼一名水㵼而
　毛傳解藚為水舄故陸有此誤牛舌草即車前之異
　名澤㵼似車前故韓詩又以車前為澤㵼也
　　　公族
箋云公族主君同姓昭穆○左傳晉荀㑹欒黶韓無忌
為公族大夫使訓卿之子弟恭儉孝弟○國語欒伯請
公族大夫公曰荀家惇惠荀禬文敏黶也果敢無忌鎮
靜使兹四人者為之夫膏粱之性難正也故使惇惠者
教之使文敏者道之使果敢者諗之使鎮靜者脩之○
左傳疏公族之官掌敎公之子弟卿之適子亦屬公族
　　園有桃篇
　　　謡
爾雅云徒吹謂之和徒歌謂之謡孫炎曰謡聲消摇也
○韓詩章句云有章曲曰歌無章曲曰謡○毛傳云樂
合曲曰歌徒歌曰謡○册府元龜云春秋以來乃有婉
孌緫角之謡傳於閭巷皆成章協律
　　　棘
埤雅云魏風園有棘棘酸棗也○朱傳云棗之短者
　按傳棘棗也此指樲棘而言豳風八月剝棗乃是本
　草之大棗非此傳所云棗也樲棘釋已詳邶風
　　陟岵篇
　　　岵
爾雅云多草木岵○釋名云岵怙也人所怙取以為事
用也○毛傳云山無草木曰岵
　　　屺
爾雅云無草木峐(與屺/同)○釋名云屺圯也無所出生也
　毛傳云山有草木曰屺
　按爾雅毛公説岵屺正相反當是毛公誤耳朱子從
　毛非也豈有不信周孔子夏之説而信後儒者乎
　　伐檀篇
　　　干
傳云厓也○斯干傳云澗也○易云鴻漸于干注云干
謂大水之旁故停水處○韓詩考槃注云干墝角之處
也又云地下而黄曰干
　按水經云河水東過河北縣南又東永樂澗水注之
　河北縣即故魏國此詩所以稱河干也
　　　漣淪
爾雅云河水清且瀾猗大波為瀾小波為淪直波為逕
李巡云分别水大小曲直之名郭璞曰瀾言渙瀾也淪
言藴輪也徑言徑涏也邢昺云瀾漣雖異而義同○毛
傳云風行水成文曰漣直直波也淪小風水成文轉如
輪也○釋名云風吹水波成文曰瀾瀾連也波體之流
相及連也水小波曰淪淪倫也小文相次有倫理也小
直波曰涇涇徑也言如道徑也○韓詩説云順流而風
曰淪
　　　稼
説文云禾之秀實為稼○毛傳曰種之曰稼○周禮大
司徒辨十有二壤之物而知其種以敎稼穡樹藝遂人
以土宜敎甿稼穡遂師巡稼穡遂大夫正嵗簡稼器脩
稼政縣正各掌其縣之政令徵比趨其稼事酇長嵗時
簡器與有司數之里宰以嵗時合耦于耡以治稼穡趨
其耕耨司稼巡野觀稼以年之上下出斂法注云種穀
曰稼如嫁女有所生
　　　穡
説文云穀可収曰穡○毛傳去斂之曰穡○疏云以稼
穡相對則先稼後穡故知種之曰稼斂之曰穡若散則
相通大田云曾孫之稼非唯種之也湯誓云舎我穡事
非唯斂之也○左傳疏云穡愛也言愛惜而収斂之○
内則云飯黍稷稻粱白黍黄粱稰穛注云穀熟而穫之
則曰稰生穫之曰穛
　　　禾
説文云嘉穀也二月始生八月而熟得時之中故謂之
禾禾木也木王而生金王而死○廣雅云粢稻其穗謂
之禾○春秋説題辭云禾者銜滋液注銜滋液以生故
以禾穀為名也○孝經援神契云德之下地則嘉禾生
○周書云凡禾麥居東方黍居南方稻居中央粟居西
方菽居北方○董仲舒云聖人於五穀最重麥與禾○
氾勝之書云種禾無期因地為時三月榆莢雨時髙地
强土可種禾○七月疏云苗生既秀謂之禾種殖諸穀
名為稼禾稼者苗幹之名黍稷重穋其餘稻秫苽粱之
輩皆名為禾麻與菽麥則無禾稱○吕氏春秋曰飯之
美者𤣥山之禾
　按禾即粇糯二稻也春秋書大無麥禾説文云二月
　而生八月而熟皆指稻而言耳若廣言之自可該諸
　穀
　　　廛
毛傳云一夫之居曰廛○説文云一畆半一家之居○
周禮載師以廛里任國中之地鄭司農云廛市中空地
未有肆城中空地未有宅者𤣥謂廛里者若今云邑里
居矣廛民居之區域也里居也以廛里任國中而遂人
職授民田夫一廛田百畆是廛里不謂民之邑居在都
城者與○遂人夫一廛田百畆鄭司農云廛居也揚子
雲有田一廛謂百畆之居也𤣥謂廛城邑之居孟子所
云五畮之宅樹之以桑麻者也○韻㑹注云市物邸舎
曰廛一曰民居區域之稱○漢書揚雄傳有田一廛晉
灼曰一百畆○禮書云廛者國中之居廬者田中之居
廬舎二畆半廛亦二畆半則五畮之宅合在野在邑言
之考之於禮鄉師巡國及野以施惠鄉大夫辨國中之
可任舎者鄉士掌國中之獄則六鄉之民莫不廛里於
國中矣廛里所以定居而廬舎特其宿息之地而已
　按遂人云夫一廛田百畮謂夫受一廛者其田百畮
　先後二鄭之説本自相通毛氏云一夫之居曰廛箋
　不易之者蓋以此也先鄭及毛但不明著廛為城邑
　之居耳孔仲達正義似未達箋㫖惟先鄭載師注以
　城市空地為廛後鄭所不從楊用脩獨以為然是亦
　孤證且引説文市物邸舎曰廛非許叔重之言也用
　脩鹵莽大都如是
　　　獵
箋云宵田曰獵○爾雅云宵田為燎注管子云獠獵畢
弋今江東亦呼獵為燎或曰即今夜獵載罏照也○説
文云獵放獵逐禽也
　　　貆
爾雅云貈子貆疏貈似狐其子名貆○詩義問云貉子
曰貊貊形狀與貉異
　　　輻
詩緝云輻車轑也○考工記云輪輻三十以象日月也
輻也者以為直指也望其輻欲其揱(音宵/小貎)爾而纎也進
而眡之欲其肉稱也眡其綆(輪/箄)欲其蚤之正也(入牙/必正)察
其菑蚤不齵(菑音厠輻/入轂中者)則輪雖敝不匡(枉/也)凡輻量其鑿
深以為輻廣故竑其輻廣以為之弱(菑/也)則雖有重任轂
不折參分其輻之長而殺其一則雖有深泥亦弗之溓
也(溓粘/也)參分其股圍(近菑謂/之股)去一以為骹圍(近牙謂/之骹)揉
輻必齊(揉以火/槁之)平沈必均(浮以水/無輕重)直以指牙牙得則無
槷而固又云車人為車輻長一柯有半其博三寸厚三
之一栢車輻一柯○禮書云輪崇六尺有六寸轂徑一
寸三分寸牙圍尺一寸則輻長二尺有竒矣藪徑三寸
九分寸之五而輻廣如之則輻圍九寸有竒矣三分股
圍去一以為骹圍輻之入牙者謂之爪近牙謂之骹入
轂謂之菑近菑謂之股菑亦謂之弱則股菑𢎞而骹爪
殺矣○老子云三十輻共一轂
　　　特
傳云獸三嵗曰特○先鄭周禮注云三嵗為特○爾雅
云豕生三豵二師一特
　按毛云獸三嵗曰特先鄭亦云當有所出然考爾雅
　有豕生一特之文則此特應謂豕耳上下章貆鶉皆
　專指一物不應此章乃汎言獸竊謂宜從爾雅
　　　輪
釋名云輪綸也言彌綸也○考工記云察車自輪始欲
其樸屬而微至不樸屬無以為完乆也不微至無以為
戚速也輪已崇則人不能登也輪已庳則於馬終古登
阤也故兵車之輪六尺有六寸田車之輪六尺有三寸
乘車之輪六尺有六寸輪人為輪斬三材必以其時轂
也者以為利轉也輻也者以為直指也牙也者以為固
抱也凡為輪行澤者欲杼(薄其踐/地者)行山者欲侔(上下/等)規
之以眡其圜也萭之以眡其匡也縣之以視其輻之直
也水之以眡其平沈之均也量其藪以黍以眡其同也
權之以眡其輕重之侔也又云車人為車行澤者反輮
行山者仄輮反輮則易仄輮則完○莊子云斵輪徐則
甘而不固疾則苦而不入不徐不疾得之於手而應於
心
　　　囷
匠人注云囷圓倉○釋名云囷綣也藏物繾綣束縛之
也○月令孟冬命有司脩囷倉○考工記云囷窌倉城
逆墻六分○説文云囷廩之圜者從禾在口中圜謂之
囷方謂之京
　　　飱
傳云孰食曰飱○周禮掌客云上公飱五牢食四十簠
十豆四十鉶四十有二壺四十鼎簋十有二牲三十有
六皆陳侯伯飱四牢食三十有二簠八豆三十有二鉶
二十有八壺三十有二鼎簋十有二腥二十有七皆陳
子男飱三牢食二十有四簠六豆二十有四鉶十有八
壺二十有四鼎簋十有二牲十有八皆陳凡介行人宰
史皆有飱以其爵等為之禮注云飱客始致小禮也小
曰飱大曰饔餼○聘禮云宰夫朝服設飱飪一牢在西
鼎九羞鼎三腥一牢在東鼎七堂上之饌八西夾六門
外米禾皆二十車薪芻倍禾上介飪一牢在西鼎七羞
鼎三堂上之饌六門外米禾皆十車薪芻倍禾衆介皆
少牢○箋云飱讀如魚飱之飱○説文飱餔也從
夕食○字林云水澆飯也○韻㑹注云人旦則食
飯夕則食飱飱為飯别名○釋名云飱散也投水
於中解散也
　按鄭志答張逸云禮飱饔太多非可素故易傳然説
　文云水澆飯左傳僖負羇饋盤飱趙衰以壺飱從餒
　而不食未始非孰食也不知鄭何見定以孰食為牢
　禮之飱乎
　　碩鼠篇
　　　碩鼠
爾雅鼫鼠孫炎云五伎鼠郭璞云形大如鼠頭似兔尾
有毛青黄色好在田中食粟豆關西呼為鼩鼠見廣雅
○説文云鼫五伎鼠也能飛不能上屋能縁不能窮木
能遊不能度谷能穴不能掩身能走不能先人○荀子
云梧鼠五伎而窮○詩義疏云碩鼠樊光謂即爾雅碩
鼠也許慎云鼫鼠五伎鼠也今之河東有大鼠能人立
交前兩脚於頸上跳舞善鳴食人禾苗人逐則走入樹
空中亦有五技或謂之雀鼠其形大故序云大鼠也魏
國今河北縣是也言其方物宜謂此鼠非鼫鼠也本草
又謂螻蛄為石鼠亦五伎古今方土名蟲鳥物異名同
故記也○文子云聖人師拱鼠制禮○録異記云拱鼠
形如常鼠行田野中見人即拱手而立人近欲捕之即
跳躍而走去秦川有之○雅翼云詩稱相鼠即河東大
鼠也
　按陸云碩鼠非鼫鼠而邢昺謂陸璣所説與郭氏爾
　雅注同今觀兩家之説未見其同也碩鼠能交前兩
　足於頸故或者以為拱鼠孫奕遂以相鼠有皮為相
　州所出之碩鼠然相雖去河東不逺而録異記云拱
　鼠出秦陸璣疏碩鼠亦不名為拱鼠未知然否崔豹
　古今注説螻蛄一名碩鼠其五技與鼫鼠同然螻蛄
　不食黍麥食黍麥者自是鼠屬耳朱傳云碩大也則
　但以為大鼠郊特牲云迎貓為其食田鼠也大戴禮
　云田鼠者鼸鼠也然則碩鼠得非鼸鼠之大者乎
　
　
　
　
　
　
　
　
　
　
　六家詩名物疏卷二十三
欽定四庫全書
　六家詩名物疏卷二十四　明　馮復京　撰
　　國風唐
　　　唐
譜云唐者帝堯舊都今曰太原晉陽成王封母弟叔虞
於唐墟曰唐侯南有晉水至子燮改為晉侯其封域在
禹貢冀州太行恒山之西太原太岳之野至曽孫成侯
南徙居曲沃近平陽僖侯孫穆侯又徙於絳○地里志
河東土地平易有鹽銕之饒本唐堯所居詩風唐魏之
國也其民有先王遺教君子深思小人儉陋○左傳唐
叔命以唐誥而封於夏虛注大夏今晉陽○諸侯譜云
晉穆侯徙都於絳孝侯改絳為翼景公遷新田○晉語
景霍以為城汾河洓澮以為淵戎狄之民實環之○孔
仲達云武公并晉又都絳
　案今山西太原府太原縣即秦漢之晉陽縣有唐城
　叔虞子燮父所徙也晉水出其縣西南十里懸罋山
　曲沃今為解州聞喜縣絳翼俱在翼城縣東南屬平
　陽府平陽府又有曲沃縣亦成師所封絳州絳縣景
　公所徙之新田也
　　蟋蟀篇
　　　蟋蟀
爾雅蟋蟀蛬李巡曰蜻蛚也郭璞云今趗織也○古今
注蟋蟀一名吟蛩一名蛩秋初得寒則鳴一云濟南呼
為懶婦○易通繫卦曰蟋蟀之蟲隨隂迎陽居壁向外
趣婦女織績女工之象○通卦驗云立秋蜻蛚鳴白露
下蜻蛚上堂○周書云小暑之日温風至又五日蟋蟀
居壁○陸疏云蟋蟀似蝗而小正黑有光澤如漆有角
翅一名蛬一名蜻蛚楚人謂之王孫幽州人謂之趨織
里語云趨織鳴懶婦驚是也○詩義問云蟋蟀食蠅而
化成○春秋説題詞云趣織為言趣織也織興事遽故
趣織鳴女作兼○潜潭巴云蟋蟀集天子無逺兵○月
令季夏蟋蟀居壁疏此物生在于土中至季夏羽翼稍
成未能逺飛但居其壁至七月則能逺飛在野○搜神
記云朽葦為蛬○埤雅云隂陽率萬物以出入至於悉
􁈙能帥隂陽之悉者也似蝗而小善跳○雅翼云蟋蟀
以夏生秋始鳴周書蟋蟀居壁淮南則云居奥奥者西
南隅也有生野中及生人家者寒則漸近人好吟於土
石塼甓之下尤好鬭勝輒矜鳴其聲如急織故幽州謂
之促織又其鳴正織之候也古稱騰蛇游霧而殆于即
且即且乃蜈蚣耳許叔重謂蟋蟀為即且上虵虵不敢
動非也梓人以注鳴者精列屬
　　　役車
巾車云庶人乘役車注役車方箱可載任器以共役疏
庶人以力役為事故名車為役車○詩疏云収納禾稼
亦用此車○禮書云役車牛車也書曰肇牽車牛輈人
曰大車轅直必縊其牛則大車牛車也牛車大則栢車
中車羊車小車也大車以行澤栢車以行山羊車以行
宫中車人所謂行澤者欲短轂行山者欲長轂行澤者
反輮行山者仄輮此大車柏車之辨也大車兩轅故車
人言凡為轅三其輪崇轍廣六尺鬲長六尺一牛在轅
内故鬲短而轍狹也大車轂長尺五寸圍尺五寸輻長
四尺五寸渠圍二丈七尺輪崇九尺牙圍尺五寸綆一
寸轅二丈七尺牝服八尺輪人之牙車人謂之渠輿人
之較車人謂之牝服輿人之衡車人謂之鬲輿人之為
車起度於輿廣車人之為車起度於柯長輿人之車其
箱廣而不方車人之車其箱方而不廣其制之異可知
矣
　　山有樞篇
　　　樞
爾雅云藲荎郭云今之刺榆○廣雅云柘榆梗榆也○
陸疏云其針刺如柘其葉如榆􁋢為茹美滑於白榆榆
之類有十種葉皆相似皮及木理異耳○陳藏器云江
南有刺榆無大榆刺榆秋實
　　　榆
内則云堇荁枌榆免薧以滑之○元命包云三月榆莢
落○運斗樞云玉衡星散為榆○管子云五沃之土其
榆條長○淮南子云五月其樹榆○萬畢術云八月榆
檽令人不饑○四民月令曰二月榆莢成者收乾以為
㫖蓄色變白將落收為醬○稽康云榆令人暝○鄒子
云春取榆栁之火○廣雅云山榆毋估也柘榆梗榆也
○齊民要術云梜榆凡榆三種色别種之勿令雜梜榆
莢葉味苦凡榆莢味甘○陶隱居云榆皮性至滑利初
生莢仁以作糜羮○本草衍義云榆皮磑為粉歉嵗農
以代食葉青嫩時收貯亦用為羮茹○雅翼云陳藏器
云江南無大榆盖大榆北方之木也
　案陸氏云榆類有十種而不詳其别異之狀爾雅云
　無姑其實夷注無姑姑榆也生山中葉圓而厚剝取
　皮合漬之其味辛香所謂蕪夷本草云味辛平生晉
　山川谷此一種也樞今之刺榆即廣雅所謂梗榆其
　二種也本草榆皮味甘平一名零榆生潁川山谷其
　三種也朗榆皮味甘寒生山中如榆皮有滑汁秋生
　莢如北榆其四種也爾雅榆白枌其五種也廣志云
　有姑榆有郎榆郎榆無莢又任車用姑榆即無姑朗
　榆有莢郎榆無莢則郎榆别一種矣齊民要術有梜
　榆凡榆之别未知梜榆復何如也陸璣又云駁馬梓
　榆或亦一種與嚴坦叔云此言隰有榆緫言榆耳
　　　栲
爾雅云栲山樗郭璞曰栲似樗色小白生山中因名云
亦類漆樹俗語曰櫄樗栲漆相似如一○陸疏云山樗
與下田樗畧無異葉似差狹耳呉人以其葉為茗方俗
無名此為栲者似誤也今所云為栲者葉如櫟大皮厚
數寸可為車輻或謂之栲櫟許慎正以栲讀為糗今人
言栲失其聲耳
　　　杻
爾雅云杻檍注似棣細葉葉新生可飼牛材中車輞關
西呼杻子一名土橿○陸疏云葉似杏而尖白色皮正
赤為木多曲少直枝葉茂好二月中葉疏華如練而細
蘂正白蓋樹今官園種之正名曰萬嵗既取名於億萬
其葉又好故種之共汲山下人或謂之牛筋或謂之檍
材可為弓弩幹
　　　廷内
説文云廷朝中也○釋名云廷停也人所集之處
　　　洒掃
曲禮云凡為長者糞之禮必加帚於箕上以袂拘而退
其塵不及長者以箕自鄉而扱之○少儀云汜埽曰埽
埽席前曰拚拚席不以鬛執箕膺擖○管子云凡拚之
道實水於盤攘臂袂及肘堂上則播洒室中握手執箕
膺揲厥中有帚入戸而立其儀不忒執帚下箕倚於戸
側凡拚之紀必由奥始俯仰磬折拚毋有徹拚前而退
聚於戸内坐板排之以葉適已實帚於箕遂出棄之
　　揚之水篇
　　　素
説文云素白緻繒也从糸􁄗取其澤也○釋名云素樸
素也已織則供用不復加功飾也○雜記韠以素注云
素生帛也○范子云白素出三輔疋八百○陳錫元云
古人動稱竹素殆所以漸變竒觚而啓薄蹏之始者與
其輕勻明淨易於點染可想見矣
　　　素衣(互見曹麻衣/)
詩緝云素絲也以素為衣者謂中衣也○鄭深衣目録
云深衣連衣裳而純之以采者素純曰長衣有表則謂
之中衣大夫以上祭服之中衣用素士祭以朝服中衣
以布○玉藻云深衣袂可以囘肘長中繼揜尺鄭注云
其為長衣中衣繼袂掩一尺若今褎矣又云以帛裏布
非禮也注中外宜相稱也冕服絲衣也中衣用素皮弁
服朝服𤣥端麻衣也中衣用布○詩正義云崔靈恩等
以天子諸侯朝祭之服先著明衣又加中衣又加裘裘
外又有裼衣裼之上乃加朝祭之服其二劉等則以玉
藻云君衣狐白裘錦衣以裼之又云以帛裏布非禮也
鄭注云冕服中衣用素朝服中衣用布若皮弁服之下
即以錦衣為裼便是以帛裏布故知中衣在裼衣之上
明矣○禮書云深衣與中衣同制異飾連裳方袷直繩
旁袵以至裳十二幅要三袪縫齊倍要之類此其所同
也深衣之純以采若素長衣之純素而已中衣之飾繡
黼丹朱而與長衣又繼掩尺焉所謂揜尺者幅廣二尺
二寸以半幅繼袂之末掩餘一尺長衣之揜以布中衣
揜或素或布各象其衣然也若深衣則縁而已此其所
異也
　　　朱襮
傳云襮領也諸侯繡黼丹朱中衣○箋云繡當為綃中
衣以綃黼為領丹朱為純也○釋器云黼領謂之襮孫
炎曰繡刺黼文以褗領○郊特牲云繡黼丹朱中衣大
夫之僣禮也○詩緝云中衣者朝服祭服之裏衣也朱
朱縁也謂染繒為赤色為中衣之縁也襮領也謂繡黼
領也繡刺白黑文以褗領也此以素為衣謂冕服爵弁
之中衣公之孤及天子大夫四命皆爵弁自祭士助祭
於君亦服爵弁以上則中衣亦用素但不得用朱襮也
○禮記疏云素衣朱襮國君之禮大夫士不用綃黼丹
朱但用采純而已
　　　沃
水經注左邑故城故曲沃洓水自城西注水流急濬故
詩人以為激揚之水○孔仲達云成侯徙居曲沃則為
晉都至昭公分曲沃封桓叔則昭公已前已徙絳矣然
則穆侯以後晉常都絳○曹氏云自桓侯初封曲沃
至武公滅晉凡六十七嵗○竹書紀年莊伯十二年翼
侯焚曲沃之禾
　　　繡
疏云於繒之上刺繡以為黼○尚書云予欲觀古人之
象藻火粉米黼黻絺繡○考工記云青與赤謂之文赤
與白謂之章白與黑謂之黼黑與青謂之黻五采備謂
之繡注此言刺繡采所用○釋名云繡修也文修修然
也○繡魯詩作綃以為綺屬也○孔仲逹云綃是繒綺
别名於此綃上刺為繡文
　　　鵠
傳云曲沃邑疏云桓叔都在曲沃其旁更有邑
　　椒聊篇
　　　椒
爾雅云檓大椒郭云今椒樹叢生實大者名為檓
又云椒榝醜莍李廵曰榝茱萸也椒茱萸皆有房
故曰梂梂實也○陸疏云椒樹似茱萸有針刺葉
堅而滑澤蜀人作荼呉人作茗皆合煑其葉以為
香今成臯諸山間有椒謂之竹葉椒其樹亦如蜀
椒少毒熱不中合藥可著飲食中又用蒸雞豚最
佳香東海諸島上亦有椒樹枝葉皆相似子長而
不圓甚香味似橘皮島上獐鹿食此椒葉其肉自
然作椒橘香○本草經云秦椒生太山川谷及秦
嶺上或琅琊八九月採實蜀椒一名蓎藙生武
都川谷及巴郡八月採實蔓椒生雲中川谷及丘冢間
採莖根煑釀酒胡椒生西戎形如鼠李子調食用之味
甚辛辣○范子計然云蜀椒出成都赤色者譱秦椒出
天水隴西細者譱○春秋運斗樞云玉衡星散為椒○
援神契云椒薑禦濕昌蒲益聰○酉陽雜俎云椒可以
來水銀茱萸氣好上椒氣好下○埤雅云椒似茱萸而
小赤色内含黑子如㸃今謂椒目
　案椒之種不一秦椒色黄黑似蜀椒而大初秋生花
　秋末結實即爾雅所謂檓也蜀椒即陸璣云似茱萸
　有刺葉堅而滑者四月結子無花但生葉間如小豆
　顆而圓皮紫赤色八月採實隂乾其生蜀都巴郡者
　皮肉厚腹裏白氣味濃蔓椒陶云俗呼為樛似椒欓
　小不香耳今亦無能辨之者又有崖椒彼土四季採
　皮入藥陸璣所謂竹葉椒但可著飲食中似是今之
　胡椒續漢書云天竺國出胡椒段柯古云其苗蔓生
　莖極弱長半寸有細條與葉齊條上結子兩兩相對
　葉晨開暮合合則裹其子于葉中者是也盖其種實
　自西域來耳此詩作於晉人晉地近秦歌其土物當
　指秦椒山海經云景山多秦椒則秦椒之著乆矣
　　　升
考工記云㮚氏為量改煎金錫則不耗不耗然後權之
權之然後準之準之然後量之量之以為鬴其耳三寸
其實一升○漢書云嘉量法用銅方尺而圜其外左耳
為升右耳為合合合龠之量也升者登合之量也斗者
聚升之量也○家語云黄帝設五量○崔靈恩集注云
古者為升上徑一寸下徑六分其深八分
　　　匊
傳云兩手為匊○詩詁云兩手曰臼屈掌曰匊○禮書
云匊二升二匊為豆四升○吕氏云古量二升曰匊匊
大於升○埤雅云古者匊大而升小或曰廣雅以為兩
手謂之匊匊一升也○曲禮云受珠玉者以掬
　　綢繆篇
　　　三星
傳云三星參也○箋云三星謂心星也心有尊卑夫婦
父子之象又為二月之合宿故嫁娶者以為候
　案參十星然實三星下三星曰伐其外四星為左右
　肩股故毛以三星為參心三星天王正位召南小星
　詩毛以三為心是也故鄭謂三為心毛鄭二家説婚
　姻之時不同後儒各从其所見
　　　良人
毛云美室○朱云夫稱
　案古無稱女子為良人者儀禮良席在東孟子其良
　人出秦風厭厭良人皆指其夫耳鄭注儀禮云婦人
　稱夫曰良是也此傳當革而不革未知鄭㫖云何
　　　芻
説文芻刈艸也象包束艸之形○爾雅秆謂之芻○祭
統王執芻注藳也○孔氏云芻者飼馬牛之艸蕘者供
燃火之艸
　　　隅
説文陬也○爾雅西南隅謂之奥西北隅謂之屋漏東
北隅謂之宦東南隅謂之㝔
　　　戸
釋名云戸護也所以謹䕶閉塞也○説文云半門曰戸
○毛公云庶人蓽戸
　　枤杜篇
　　　杜(詳見召南甘棠/)
爾雅云杜甘棠
　　羔裘篇
　　　褎
釋名云袖由也手所由出入也亦言受也以受手也○
玉藻云袂可以囘肘注云二尺二寸之節
　　鴇羽篇
　　　鴇
郭璞云鴇似雁無後趾毛有豹文一名獨豹○疏云鴇
鳥連蹄性不樹止樹止則為苦○釋文云似雁而大○
雜俎云鴇遇鷙鳥能激糞禦之糞著毛悉脱○禮曰鷄
肝雁腎鴇奥鹿胃鄭𤣥云奥脾也○埤雅曰説文曰肉
出尺胾焦貢易林曰文山鴻豹肥腯多脂盖言此也閩
諺曰鴇無舌兔無脾説文曰□相次也从匕从十盖鴇
性羣居如雁自然有行列故从□詩故曰鴇行
　　　栩
爾雅云栩杼郭曰柞樹又云櫟其實梂孫炎曰櫟實橡
也有梂彚自裹邢云櫟似樝之木也○陸璣疏云唐風
集于苞栩今柞櫟也徐州人謂櫟為杼或謂之為栩其
子為皁或言皁斗其殻為汁可以染皁今京洛及河内
多言杼斗謂櫟為杼五方通語也秦風山有苞櫟秦人
謂柞櫟為櫟河内人謂木蓼為櫟椒榝之屬也其子房
生為梂木蓼子亦房生故説者或曰柞櫟或曰木蓼璣
以為此秦詩宜從其方土之言柞櫟是也東海及徐州
謂之木蓮其葉始生食之味辛其梂子八月中成摶以
為燭明如胡麻燭研以為羮肥如胡麻羮○本草云橡
實堪染用一名杼斗槲櫟皆有斗以櫟為勝所在山谷
中皆有圖經云木髙二三丈三四月開黄花八九月結
實柞櫟也杼也栩也皆橡櫟之通名○枕中記云橡子
非果非穀最益人服食無氣而受氣無味而受味消食
止痢令人強徤○本草衍義云櫟葉如栗葉堅而不堪
充材○風土記云呉越之間名柞為櫪○古今注云杼
實曰橡○齊民要術云柞砍去還生料理還復宜種于
山阜之曲十年中椽二十年中屋薪樵不在此數○雅
翼云管子五粟之土其柘其櫟修直以長淮南時則訓
十二月之木可以為車轂木不出火惟櫟為然亦應隂
氣也
　案鄭漁仲以栩杼為柞木以秦風之苞櫟更是一物
　櫟即今之橡斗樹也緜詩朱子解柞云枝長葉盛叢
　生有刺亦與橡斗樹不同
　　　盬
疏云盬與蠱字異義同左傳云於文皿蟲為蠱穀之飛
亦為蠱然則蟲害器敗穀者皆謂之蠱是盬為不攻牢
○董氏云說文煑海為鹽煑池為盬故安邑之出為盬
苦而易敗故傳以不堅訓之
　　　翼
說文云翅也
　　　行
傳云行翮也○爾雅云羽本謂之翮注鳥羽根也○周
禮云羽人掌以時徵羽翮之政於山澤之農以掌邦賦
之政令
　　　稻
爾雅云稌稻也○說文云稻稌也秔稻屬稬沛國謂稻
為稬○本草粳米味甘苦主益氣止煩止洩稻米味苦
主温中○顔師古刋謬正俗云本草稻米今之糯米○
養生要集云秔稻屬也稻亦秔之緫名也道家方藥有
用稻米秔米此則是兩物也稻米粒白如霜味苦主温
食之令人多瘦無肌膚秔米味甘主利五藏長肌膚好
顔色○周禮云揚州宜稻○曲禮云祭宗廟之禮稻曰
嘉蔬月令云季秋天子乃以犬嘗稻先薦寢廟○春秋
説題詞云稻之為言籍也稻冬含水盛其德也故稻太
隂精含水沮洳乃能化也江旁多稻固其宜也○孝經
援神契云汚泉宜稻○吕氏春秋曰得時之稻大本而
莖葆長秱疏穖穗如馬尾大粒無芒摶米而薄穅舂之
易而食之香如此者不益先時者大本而莖葉格對短
秱短穗多粃厚糠薄米多芒後時者纎莖而不滋厚糠
多粃辟米不待定熱卬天而死○氾勝之書云種稻春
解凍時耕反其土種稻區不欲大大則水深淺不遍冬
至後百一十日可種稻地美者用種畝四斗○四民月
令曰三月多種秔稻○月令章句云十月穫稻九月熟
者謂之半夏稻
　案爾雅云稌稻説文云稻稌也沛國謂稻為稬秔稻
　屬也本草粳米稻米分二種則稻稌即是今之􁋣米
　然秔糯緫是有芒之穀故粳亦謂之稻字林云􁋣黏
　稻也秔稻不黏者周官有稻人之職漢置稻田使者
　則秔糯二色皆稻也若别而言之則稻是糯而秔乃
　稻屬耳詩書所用則各隨文而解之論語食夫稻則
　稻是稉月令秫稻必齊則稻是􁋣周禮牛宜稌則稌
　是秔豐年多黍多稌為酒為醴則稌是糯粳有赤白
　小大異族稻有蟬鳴虎掌一切殊名婆登月成南海
　九熟交趾再穫天竺四収種類有不可窮詰者以陶
　隠居之博物而云江東無稻不知色類云何丈人責
　子路曰五穀不分五穀豈易分哉稬米今人亦謂之
　秫廣雅云秫稬也古今注云稻之粘者為秫然爾雅
　衆秫别是一種禮記秫稻必齊又云菽麥蕡稻黍粱
　秫惟所欲急就篇云稻黍秫稷既言秫又言稻必非
　一物鄭司農太宰注亦以秫稻為九穀之二種本草
　圖經云黍米粘者為秫説文云秫稷之黏者則秫是
　黍稷之屬非稻也顔師古云秫似黍米而粒小
　　　粱
本草青粱米味甘微寒益氣補中輕身長年白粱米味
甘微寒主除熱益氣黄粱米味甘平主益氣和中止洩
陶隱居云青粱出北方黄粱出青冀州白粱處處皆有
唐本注云青粱殻穗有毛粒青米亦微青而細於黄白
粱穀粒似青稞而少麤夏月食之極清涼但以味短色
惡不如黄白粱故人少種之此穀早熟而收少作餳清
白勝餘米白粱穗大毛多且長穀麤扁長不似粟圓米
亦白而大食之香美為黄粱之亞黄粱出蜀漢商浙間
亦種之穗大毛長穀米俱麤於白粱收子少不耐水旱
食之香美逾於諸粱人號為竹根黄圖經云粱皆粟類
大抵人多種粟而少種粱以其損地力而收穫少諸粱
食之比他穀最益脾胃粟米亦相似耳粟米比粱乃細
而圓種類亦多功用則無别矣○通志云氾勝之書云
粱是秫粟今俗謂之粱古祭祀所用粢盛是也可作粢
食及釀酒亦如􁋣米或云粱亦有粳者○雅翼云古不
以粟為穀名但米有孚殻者皆稱粟今人以穀之最細
而圓者為粟則粱是其類古天子之飯有白粱黄粱者
明取二種耳○周禮食毉㑹膳食之宜犬宜粱疏天味
酸而温粱米味甘而微寒氣味相成也○禮記云祭宗
廟之禮梁曰薌萁又曰大夫無故不食粱
　　無衣篇
　　　七衣
周禮大行人云諸侯之禮冕服七章○讀詩記云周禮
注鷩冕七章衣三章一曰華蟲畫以雉即鷩也二曰火
三曰宗彛皆畫為繢裳四章一曰藻二曰粉米三曰黼
四曰黻皆絺以為繡
　　　六衣
周禮云王之三公八命其卿六命其國家宫室車旗衣
服禮儀亦如之○孔仲達云衣服指謂冠弁也飾則六
玉冠則六辟積
　案周禮典命八命之公六命之卿四命之大夫衣服
　如其命數而司服公衮冕九章侯伯鷩冕七章子男
　毳冕五章孤希冕三章卿大夫𤣥冕一章其八章六
　章四章二章之衣未聞其制故此詩豈曰無衣六兮
　鄭朱俱言六命之服不云六章也其典命所云衣服
　亦如之者終不可解求其説而不得則有賈公彦大
　章小章之説然亦不知小章如何而别也夏官射人
　云三公執璧與子男同則其服亦毳冕矣差而次之
　則孤卿希冕大夫𤣥冕希冕之服刺粉米於衣黼黻
　於裳但三章耳然諸侯之孤卿大夫其朝聘天子及
　助祭得服希冕𤣥冕王臣與陪臣不應同服王荆公
　云六者子男之服也子男之服以五為節而曰六者
　天子之卿六命與子男同服故也若然則八命之三
　公服侯伯之服矣及其出封也皆加一等則三公即
　得九章卿即得七章於理亦可通而未詳所出當是
　荆公臆見耳
　　葛生篇
　　　蘞
陸疏云蘞似栝樓葉盛而細其子正黑如燕奥不可食
幽州人謂之烏服其莖葉煑以哺牛除熱
　　　域
毛傳云域塋域也○周禮冢人掌公墓之地辨其兆域
而為之圖以爵等為丘封之度與其樹數墓大夫掌凡
邦墓之地域為之圖令國民族葬而掌其禁令正其位
掌其度數使皆有私地域○孔子云古者墓而不墳又
云古不修墓
　　　枕
説文云枕卧所薦首者○釋名云枕檢也所以檢項也
　　　夏
尚書云申命羲叔宅南交平秩南訛敬致日永星火以
正仲夏厥民因鳥獸希革○書大傳云南方者任方也
任方者物之方任何以謂之夏夏者假耆吁荼萬物養
之外者也故曰南方夏也○夏小正云四月昴則見囿
有見杏鳴蜮王萯秀取荼五月參則見浮㳺有殷良蜩
鳴六月鷹始摯○月令云孟夏之月日在畢昏翼中旦
婺女中其日丙丁其帝炎帝其神祝融其蟲羽其音徴
律中仲吕螻蟈鳴蚯蚓出王𤓰生苦菜秀靡草死麥秋
至仲夏之月日在東井昏亢中旦危中律中㽔賔小暑
至螳蜋生鵙始鳴反舌無聲日長至隂陽爭死生分百
官靜事無刑以定晏隂之所成鹿角解蟬始鳴半夏生
木堇榮季夏之月日在柳昏火中旦奎中律中林鍾温
風始至蟋蟀居壁鷹乃學習腐艸為螢土潤溽暑大雨
時行○鄉飲酒義云夏之為言假也養之長之假之仁
也○爾雅云夏為朱明注氣赤而光明○素問云夏三
月此謂蕃秀天地氣交萬物華實○管子云南方曰日
其時曰夏其氣曰陽陽生火與氣九暑乃至時雨乃降
五穀百果乃登此謂日德○魏相奏云南方之神炎帝
乘離執衡司夏○月令注云孟夏日月㑹于實沈仲夏
日月㑹于鶉首季夏日月㑹於鶉火
　　采苓篇
　　　首陽
朱傳云首山之南也○孔氏云首陽之山在河東蒲坂
縣南○馬融云華山之北河曲之中○十三州志云雷
首山一名獨頭山夷齊所隱○水經注云雷首山臨大
河北去蒲坂三十里○左傳趙宣子田於首山注首山
在河東蒲坂縣東南○戴延之西征記云洛東北去首
陽山二十里山上有伯夷叔齊祠或云餓死此山今河
東蒲坂南又有首陽亦有夷齊未詳餓死所在○一統
志云首陽山在山西平陽府蒲州東南三十里即禹貢
雷首山也伯夷叔齊隱此上有夷齊墓并廟
　
　
　
　
　六家詩名物疏卷二十四
欽定四庫全書
　六家詩名物疏卷二十五　明　馮復京　撰
　　國風秦一
　　　秦
譜云秦者隴西谷名於禹貢近雍州鳥鼠之山周孝王
封伯翳末孫非子為附庸邑之於秦谷至曽孫秦仲宣
王命作大夫秦仲孫襄公平王初討西戎以救周平王
東遷王城乃以岐豐之地賜之始列為諸侯遂横有周
西宗周畿内八百里之地其封域東至迤山在荆岐終
南惇物之野至𤣥孫德公又徙於雍云○括地志秦州
清水縣本名秦十三州志云秦亭秦谷○元命包云東
井鬼星散為雍州分為秦國○詩含神霧云秦地處仲
秋之位男懦弱女髙膫白色秀身音中商其言舌舉而
仰聲清以揚
　按秦今陜西鞏昌府秦州境内有秦亭德公所徙之
　雍今鳯翔府鳯翔縣地
　　車鄰篇
　　　白顚
爾雅云的顙白顚舎人云的白也顙額也額有白毛今
之戴星馬○周易云震為的顙疏白額為的顙取動而
見○埤雅云覲禮奉束帛匹馬卓上九馬隨之說者以
為卓即的顙故以為上列而九馬隨其後莊子曰齊之
以月題蓋月題額上當顱如月者所以象顚之白然則
馬之貴的顙可知矣馬政論云顙有白毛謂之的盧又
曰凖上有旋毛及白毛者謂之的吻凶俗云的顱非也
　　　寺人
周禮寺人王之正内五人掌王之内人及女宫之政令
○疏云諸侯寺人傳達君命○范蔚宗云易曰天垂象
聖人則之宦者四星在皇位之側故周禮置官亦備其
數閽者守中門之禁寺人掌女宫之戒月令仲冬閹尹審
門閭謹房室宦人之在王朝者其來舊矣將以其體非
全氣情志專良通關中人易以役養乎○楊用修云史
年表書穆公學於宁人宁人寺人也此云寺人之令言
君不接羣臣但使寺人傳令秦用閹宦非一日矣
　　　阪
爾雅云陂者曰阪李巡曰謂髙峯山陂○曹氏曰說文
阪山脅也地理志隴西有隴坻在其西注隴阪也即今
隴山三秦記其阪九囘欲上者七日乃越髙處東望秦
川然則阪固秦所有也
　　　楊(互見王風蒲/)
爾雅云楊蒲柳○埤雅云今有黄白青赤四種白楊葉
圓青楊葉長赤楊霜降則葉赤材理亦赤黄楊木性堅
緻難長俗云嵗長一寸閏年倒長一寸楊之孚甲早於
衆木○淮南子正月其木楊
　按楊柳本二種然相似而稱之易混爾雅云楊蒲栁
　即本草之水楊也崔正熊云葉似青楊青楊木出峽
　中為牀卧之無蚤又别一種非蒲栁也白楊株大葉
　圓如梨皮白多種墟墓間故古詩曰白楊多悲風蕭
　蕭愁殺人黄楊葉細難長俗云嵗長三寸遇閏則退
　一寸人家庭中多植以為玩赤楊霜降則葉及材理
　俱赤者又有栘楊所謂唐棣之華翩其反而者也蒲
　栁一種又有皮青皮紅之别亦名楊栁采薇詩云楊
　栁依依是也凡此皆楊之屬也本草栁華其葉狹長
　青緑枝條長軟者又有杞栁爾雅所謂旄澤栁也有
　赤檉木爾雅所謂河栁也凡此皆栁之屬也然蒲栁
　亦曰蒲楊栘楊亦曰栘栁河栁亦曰小楊大抵二名
　常混陳藏器云江東通名楊栁北人都不言楊楊樹
　葉短栁樹枝長朱傳云栁楊之下垂者楊栁之揚起
　者説文云栁小楊也欲知楊與栁之别者請以此三
　説參之
　　駟驖篇
　　　驖
傳云驖驪○說文云驖馬赤黑色也○月令孟冬駕驖
驪注色如鐵○埤雅云說文云馬深黑色驪馬赤黑色
驖先儒云取其馬色如鐵非特有取於色蓋亦取其堅
壯如驖故曰驖也月令孟冬乘鐵驪即此是也
　按驖依傳即驪依說文則二者有别
　　　辰牡
周禮云獸人掌罟田獸辨其名物冬獻狼夏獻麋春秋
獻獸物注狼膏聚麋膏散聚則温散則涼以救時之苦
也獸物凡獸皆可獻也及狐狸
　　　拔
疏云拔為矢末以鏃為首故拔為末○釋名云矢末為
括括㑹也言與弦㑹也括旁曰叉形似叉也○太甲曰
若虞機張徃省括於度則釋○考工記矢人為矢夾其
隂陽以設其比夾其比以設其羽鄭司農云比謂括也
○禮書云弓矢之括居藳兩旁弩矢之括居藳上下
　　　四馬
箋云四種之馬○周禮校人辨六馬之屬種馬戎馬齊
馬道馬田馬駑馬天子十有二閑馬六種邦國六閑馬
四種注諸侯有齊馬道馬田馬其駑馬則分為三
　　　輶車
周禮田僕掌佐車之政設驅逆之車注驅驅禽使前趨
獲逆御還之使不出圍賈公彦云按王制云大夫殺則
止佐車佐車止則百姓田獵彼佐車則此驅逆之車也
校人田獵帥驅逆之車
　按爾雅輶輕也夏官車僕掌輕車之萃鄭氏云輕車
　馳敵致師之車然田車以木戎車以革二輕車不同
　　　鸞
箋云置鸞於鑣異於乘車疏云乘車金玉象也夏官太
馭及玉藻經解之注皆云鸞在衡和在軾謂乘車之鸞
也此云鸞鑣則鸞在於鑣異於乘車也○周禮大馭凡
御路儀以鸞和為節○玉藻云君子在車則聞鸞和之
聲行則鳴佩玉是以非辟之心無自入也○明堂位云
鸞車有虞氏之路也注鸞有鸞和也○少儀云鸞和之
美肅肅雝雝○韓詩内傳云鸞在衡和在軾前升車則
馬動馬動則鸞鳴鸞鳴則和應○禽經注云周之文物
大備法車之上綴以大鈴如鸞之聲○陸農師云說文
曰鸞赤神靈之精也赤色五采鷄形鳴中五音頌聲作
則至一曰青鳯為鸞鸞雌曰和雄曰鸞乘車和在衡鸞
在軾而輶車置鸞于鑣驅逆之車尚輕疾故也當上古
時鸞輿愼動此鳥輒集車上雄鳴于前雌應于後後世
不能致作和鸞以象之因謂之鸞仗
　按鸞瑞鳥也淮南子云羽嘉生飛龍飛龍生鳯凰鳯
　凰生鸞鳥其始生似鳯乆則五采變易故字從變省
　其音如鈴巒巒然故曰鸞也山海經云女牀之山有
　鳥其狀如翟而五采文名曰鸞鳥見則天下安寧詩
　含神霧云德化充塞照潤八㝠則鸞臻春秋運斗樞
　云天樞得鸞鳥集孔演圖云天子官守以賢舉則鸞
　在野元命包云火離為鸞援神契云德至鳥獸則鸞
　鳥舞崑崙圖云鸞鳥似鳯而白纓聞樂則蹈舞而至
　其雌曰和禽經云鸞一名雞趣首翼赤曰丹鳯青曰
　羽翔白曰化翼𤣥曰隂翥黄曰土符瑞應圖云鸞鳥鳳
　凰之佐鳴中五音肅肅雝雝喜則鳴舞人君行步有
　容進退有度祭祀有禮親疎有序則至一云心識鍾
　律鍾律調則至至則鳴舞以和之說其形者雖不同
　大都似鳯五采此鳥善鳴師曠故言鸞鳴噰噰鳯鳴
　喈喈山海經言鸞鳥自歌鳯鳥自舞也禮云鸞車有
　虞氏之路意者有虞之世鸞鳥適至故作為鸞和以
　象其聲而後世因之鄭注禮記云鸞和皆鈴也則鸞
　特鈴而已乃蔡伯喈崔正熊俱謂乘輿之鸞以金為
　鸞鳥懸鈴其中施于衡上此自漢制非古也乘車鸞
　在衡和在軾或者如禽經注云綴以大鈴不必有八
　鸞即漢制亦止為一鸞鳥銜鈴耳左傳疏謂詩詞每
　言八鸞當謂馬有二鸞鸞若在衡衡唯兩馬安得置
　八此說未為無見即如仲山甫徂齊為卿士之車烈
　祖諸侯助祭所乘金路而俱有八鸞者其義何居故
　蓼蕭傳云在軾曰和在鑣曰鸞鄭注商頌亦依而用
　之則不能自守其說矣杜元凱注左傳亦曰鸞在鑣
　和在衡也
　　　鑣(詳見邶風轡/)
說文云鑣馬衘也○羅氏云鑣亦名扇汗又曰排沫爾
雅謂之钀
　　　獫
爾雅云長喙獫○說文獫長喙犬一曰黑犬黄顄
　　　歇驕
爾雅云短喙猲獢
　　小戎篇
　　　小戎
疏云戎車小大應同而謂之小戎者六月云元戎十乘
以先啓行元大也先啓行之車謂之大戎從後行者謂
之小戎故箋云羣臣之兵車言羣臣在元戎之後也○
禮書云周禮車僕掌戎車之萃廣車之萃革車之萃輕
車之萃戎路即革路也君之所乘周鋒車曰元戎秦兵
車曰小戎則自廣車以下皆戎車也特不謂之戎路爾
車僕凡師共革車㑹同亦如之戎僕掌馭戎車凡巡狩
及兵車之㑹亦如之㑹同巡狩王雖不乘戎車猶共以
從不失備也○董氏云六月言元戎十乘此天子之車
也故夏鈎車殷寅車周元戎然則諸侯之戎車謂之小
戎宜也
　　　収
疏云軫車之前後兩端横木所以収斂所載故名収焉
兵車言淺軫者對大車平地任載之車為淺也兵車當
輿之内從前軫至後軫惟深四尺四寸大車前軫至後
軫其深八尺兵車之軫比之為淺○考工記云軫方以
象地也輿人為車輪崇車廣衡長參如一參分車廣去
一以為隧六分其廣以一為之軫圍注隧車輿深也兵
車之隧四尺四寸軫輿後横者也兵車之軫圍尺一寸
○方言曰軫謂之枕○禮書云軫一曰収一曰車枕輿
後横木也軫圍尺一寸其厚與轐共七寸其長六尺輿
人謂輿為車輪人以軫名輿則輿可謂之車亦可謂之
軫故鄭氏謂軫輿後横木又謂軫輿也輈人以軫方對
蓋圓則方軫方輿也秦詩以淺収為淺軫則淺軫淺輿
也孔穎達謂車前後横木皆曰軫自後軫至前軫淺于
乘車故曰俴然考之于禮車前有軓有隂而已不聞其
有軫也說文亦曰軫輿後横木
　按軫輿後横木也所謂俴収者淺輿也兵車之隧僅
　四尺四寸大車牝服八尺則箱方而深矣故曰俴収
　孔氏之意本不爽但不當謂車前有軫耳
　　　梁
爾雅楣謂之梁注門戸上横梁又云杗廇謂之梁注屋
大梁也
　　　輈
釋名云輈句也轅上句也轅援也車之大援也○詩緝
云輈者轅也衡者服馬之軛也轅直一木從後軫至前
軫稍曲而上以便服馬之進退至衡則駕於衡之上而
嚮下鈎之衡居於輈下而輈形穹隆上曲如屋之梁謂
之梁輈懼輈之不堅一輈之上五分其穹每處以皮革
束之○考工記輈人為輈國馬之輈深四尺有七寸田
馬之輈深四尺駑馬之輈深三尺有三寸輈欲頎典欲
弧而無折經而無絶進則與馬謀退則與人謀終日馳
騁左不楗行數千里馬不契需終嵗御衣衽不敝此惟
輈之和也勸登馬力馬力既竭輈猶能一取焉良輈環
灂自伏兔不至軓七寸軓中有灂謂之國輈又云車人
為車凡為轅三其輪崇參分其長二在前一在後以鑿
其鈎徹廣六寸鬲長六寸(此謂大/車也)○禮書云三等之馬
各下其輈七寸則七寸為衡頸之間也輈之身軓前十
尺隧四尺四寸則丈四尺四寸也前為頸後為踵頸以
持衡踵以承軫近踵以當兔當兔之圍尺四寸有竒頸
圍九寸有竒踵圍七寸有竒大其兔以稱任正小其頸
以便馬不大不小以當軫然後固也大車兩轅轅二丈
七尺栢車轅一丈八尺○後漢輿服志云聖人觀于天
視斗周旋魁方杓曲以攜龍角為帝車於是乃曲其輈
　　　游環
孔氐曰以環貫靷游在服馬背上驂馬之外轡貫之游
移無定處驂馬欲出此環牽之所以御出也
　　　脅驅
孔氏曰以一條皮上繫於衡後繫於軫當服馬之脅愛
慎乘駕之具也驂馬欲入則此皮約之所以止入也○
釋名云脅驅在服馬外脅也
　　　隂
傳云隂揜􁉂也箋云揜􁉂在軾前垂輈上○釋名云隂
䕃也横側車前以隂笒也○詩緝云以板横側置車之
前及左右三面以隂映車􁉂故謂之隂
　　　靷
釋名云靷所以引車也○疏云靷者以皮為之繫於隂
板之上令驂馬引之車衡之長六尺六寸止容二服驂
馬頸不當衡别為二靷以引車左傳郵無恤云兩靷將
絶吾能止之是横􁉂之前别有驂馬二靷也○朱傳云
以皮二條前繫驂馬之頸後繫隂板之上
　　　鋈續
釋名云鋈沃也冶白金以沃灌靷環也續續靷端也○
疏云金銀銅鐵緫名為金此兵車之飾未必皆白銀也
靷言鋈續則是作環相接故箋云白金飾續靷之環
　　　文茵
釋名云文□車中所坐者也用虎皮有文采因與下輿
相連著也○疏云茵者車上之褥
　　　轂
說文云轂輻所輳也○釋名云轂埆也體堅埆也○朱
傳云轂者車輪之中外持輻内受軸者也○考工記云
轂也者以為利轉也望其轂欲其眼也(眼出/大貌)進而視之
欲其幬之廉也凡斬轂之道必矩其隂陽陽也者縝理
而堅隂也者疏理而柔是故以火養其隂而齊諸其陽
則轂雖敝不藃椁其漆内而中詘之以為之轂長以其
長為之圍以其圍之阞(三分/之一)捎(除/也)其藪五分其轂之長
去一以為賢去三以為軹容轂必直陳篆必正施膠必
厚施筋必數幬必負幹既摩革色青白謂之轂之善參
分其轂長二在外一在内以置其輻車人為車轂長半
柯其圍一柯有半行澤者欲短轂行山者欲長轂短轂
則利長轂則安柏車轂長一柯其圍二柯○禮書云轂
長三丈二寸圍徑一尺三分寸之二三分轂長以置輻
其穿大者謂之賢小者謂之軹其當輻菑者謂之藪藪
亦謂之壺中賢向内軹向外皆金為之轂之飾施膠筋
漆而采以約之謂之篆詩所謂約軧是也革以幔之謂
之幬所謂幬必負幹是也○孔氏云兵車轂長三尺二
寸大車轂長尺半兵車之轂比之為長故謂之長轂
　　　騏
䮐傳云蒼騏曰騏疏騏者黑色之名蒼騏曰騏謂青而
㣲黑今之騘馬也○說文曰馬青驪文如博棊
　　　馵
爾雅云膝上皆白惟馵又云後右足白驤左白馵○埤
雅云易曰震為馵足蓋取其躁以躁故二絆其足作足
言縱之而動也馵足言制之而動也詩曰駕我騏馵王
肅謂駕兩馬者古者士駕二馬政論云後足偏白者凶
若馵之類是也此士之所以駕與
　　　板屋
傳云西戎板屋○地里志云天水隴西山多林木民以
板為屋故秦詩曰在其板屋○史記云犬戎攻殺周幽
王遂取周之焦穫居涇渭之間秦襄公救周伐戎至岐
始列為諸侯秦穆公得由余西戎八國服於秦故自隴
以西有綿諸緄戎翟䝠之戎岐梁山涇漆之北有義渠
大荔烏氏胊衍之戎
　　　駵
箋云赤身黑鬛曰駵○雅翼云古者駵非所貴故淮南
子曰旁光不升俎駵駁不入牲○字林云駵赤馬黑髦
尾也
　　　騧
爾雅云黑喙騧注今之淺黄色者為騧馬○說文云騧
黄馬黑喙
　　　龍
大戴禮曰鱗蟲三百六十而龍為之長○禮運曰龍以
為畜故魚鼈不淰○元命包云龍之言萌也隂中之陽
故言龍舉而雲興○廣雅云有鱗曰蛟龍有翼曰應龍
有角曰􁋤龍無角曰□龍龍能髙能下能小能巨能幽
能明能短能長淵深是潜敷和其光○說文云龍春分
而登天秋分而潜淵○管子云龍被五色而游故神欲
小則化如蠶蠋欲大則極于天下欲上則淩于雲氣欲
沈則入于深泉變化無日上下無時謂之神○淮南子
云蛟龍剖卵于陵其雄鳴上風雌鳴下風而化者形精
之至也人不見龍之飛舉而能髙者風雨奉之也又云
羽嘉生飛龍毛犢生應龍介鱗生蛟龍介潭生先龍○
論衡云短書言龍無尺木不能升天謂龍從木中升天
也○抱朴子曰有自然之龍有虵蠋化成之龍○隂陽
自然變化論云驪龍之眸見百里纎芥又云龍能變水
人能變火龍不見石魚不見水○雅翼云王符稱世俗
畫龍馬首虵尾將雨則吟其聲如戛銅盤涎能發衆香
其嘘氣成雲反因雲蔽身故不可見龍火與人火相反
得濕而熖遇水而燔以火逐之則燔息而熖滅○埤雅
云龍八十一鱗具九九之數九陽也○南部新書云龍
性麄猛畏蠟愛竹及空青而嗜燒燕食燕肉人不可渡
海○說原云龍有三停九似之說謂自首至膞膞至腰
腰至尾皆相停也角似鹿頭似駝眼似鬼項似虵腹似
蜃鱗似魚爪似鷹掌似虎耳似牛
　　　觼
疏云以白金飾皮為觼以納物也○說文云環之有舌
者徐鍇云觼以其環形似觼
　　　軜
說文云驂馬内轡繫軾前者○疏云驂馬欲入則偪於
脅驅内轡不須牽挽故知軜者納驂内轡繫於軾前其
繫之處以白金為觼也
　　　邑
說文云國也從口先王之制尊卑有大小從卪○釋名
邑人聚㑹之稱
　　　俴駟
箋云俴淺也謂以薄金為介之札○韓詩云駟馬不著
甲曰俴駟
　　　厹矛
傳云厹三隅矛也○釋名云仇矛頭有三义言可以討
仇敵之矛也○書曰二人執惠一人執鋭孔安國云惠
三隅矛銳矛屬
　　　錞
曲禮云進戈者前其鐏後其刃進矛㦸者前其鐓後其
銳注銳底曰鐏取其鐏地平底曰鐓取其鐓地
　　　伐
疏云櫓是大盾伐為中干干伐皆盾之别名
　　　鏤膺
疏云膺胷也膺上有鏤是以金飾馬帶若今之婁胷用
金為飾取其堅牢○先鄭周禮注云纓當胷喪禮下篇
曰馬纓三就禮家説曰纓當胷以削革為之三就三重
三匝也
　　　閉
儀禮注云䪐弓檠也弛則縛之于弓裏備損傷也以竹
為之詩云竹閉緄縢○考工記云凡為弓寒奠體則張
不流注至冬膠堅内之檠中定徃來體流猶移也又云
恒角而達譬如終紲注紲謂弓䪐○禮書云䪐以竹為
之狀如弓然約于弓裏命之曰閉所以備損傷也䪐以
閉之故亦謂之閉緄以繋之故亦謂之紲如此則納之
韣中足以定徃來之體祛翩反之病矣
　　　緄(詳見緡/)
傳云緄繩也
　
　
　
　
　
　
　
　
　
　
　
　
　
　
　
　六家詩名物疏卷二十五
欽定四庫全書
　六家詩名物疏卷二十六　明　馮復京　撰
　　國風秦二
　　蒹葭篇
　　　蒹(詳見衛風菼/)
釋草云蒹薕郭璞曰蒹似萑而細髙數尺江東呼為薕
藡○陸璣云蒹水草也堅實牛食之令牛肥彊青徐人
謂之薕兖州遼東通語也○說文云蒹萑之未秀者○
埤雅云薕髙數尺今人以為簾箔因此為名
　　　湄
爾雅云水草交為湄○釋名云湄眉也臨水如眉臨目
也
　　　坻
爾雅云小渚曰沚小沚曰坻○釋名云小沚曰坻泜遲
也能竭水使流遲也○甫田箋云水中之髙地
　　終南篇
　　　終南
郡縣志終南山在京兆府萬年縣南五十里一名太一
一名中南○關中記云終南山亦名中南言在天中居
都之南也○禹貢云終南敦物至于鳥鼠○左傳云中
南九州之險也○三秦記云太一在驪山西去長安二
百里山之秀者也中有石室靈芝一名地胏可避洪水
○方輿記云東方朔謂終南天之大阻其中多金銀鐵
玉石樟檀異類之物此百工取給萬物所仰足也○栁
子厚云終南西至于褒斜又西至于隴首以臨于戎東
至于商顔又東至于大華以距于關實能作固以屏王
室其物産之厚器用之出則璆琳琅玕夏書載焉紀堂
條梅秦風咏焉○詩緝云周都豐鎬面對終南故天保
祝君斯干考室節南山刺師尹皆指此山也○一統志
終南山在陜西西安府府城南五十里一名南山東西
連亘藍田咸寧長安盩厔鄠縣及鳯翔府扶風縣西抵
大散關産玉石金銀銅鐵及合離草月青樹太一山在
終南山南二十里連亘秀特上挿雲霄
　按張衡西京賦云終南太一隆崛崔崒潘岳西征賦
　云九嵕􁋥嶭太一巃嵸面終南而背雲陽跨平原而
　連嶓冢則終山太一信非一山矣然古人多以為一
　山故李善曰終南南山之緫名太一一山之别名
　　　條
爾雅云槄山榎孫炎曰詩云有條有梅條槄也郭璞曰
今之山楸○陸璣云槄今山楸也亦如下田楸耳皮葉
白色亦白材理好宜為車板能濕又可為棺木宜陽共
北山多有之
　　　梅
爾雅云梅柟○陸璣云梅樹皮葉似豫章豫章葉大如
牛耳一頭尖赤心華赤黄子青不可食柟葉大可三四
葉一叢木理細緻於豫樟子赤者材堅子白者材脆江
南及新城上庸蜀皆多樟柟終南山與上庸新城通故
亦有柟也
　按陸璣所釋梅自是柟木似豫章者豫章大樹所謂
　生七年而可知可以為棺舟者也陳文帝嘗出柟材
　造戰艦即此柟也若今之所謂梅乃古和羮之梅籩
　實之乾䕩郭璞云似杏實酢者此也若爾雅之梅柟
　乃陸云似豫章者景純不當以似杏實酢解之草木
　同名異種者甚多如山榎名條柚亦名條豈可以上
　文之條為柚耶朱傳于摽有梅既具釋此章不復云
　似合二梅為一矣
　　　錦衣狐裘
玉藻云君衣狐白裘錦衣以裼之鄭氏云君衣狐白毛
之裘則以素錦為衣覆之使可裼也袒而有衣曰裼必
覆之者裘䙝也詩云衣錦綗衣然則錦衣復有上衣明
矣天子狐白之上服皮弁服與凡裼衣象裘色也疏云
天子視朝服皮弁服有狐白錦衣諸侯與天子之朝亦
然凡在朝君臣同服諸侯朝天子受皮弁之裼歸來嚮
國則亦錦衣狐裘以告廟則秦詩云君子至止錦衣狐
裘是也又云士不衣狐白又云錦衣狐裘諸侯之服也
注云非諸侯則不用錦衣為裼○孔氏云諸侯在國視
朔及受鄰國之聘其皮弁服皆服麑裘不服狐白諸侯
在天子之朝廷服此服耳受天子之賜歸則服之以告
廟於後不復服之
　按古人之裘最重狐白天下無粹白之狐而有粹白
　之裘則狐白之難得可知矣昔紂以狐白免西伯田
　子方以狐白禮子思田文以狐白脫秦難其貴之如
　此故天子以為朝服諸侯以為賜服凡在朝君臣同
　服而惟卿大夫得衣之又别其裼衣天子諸侯以錦
　卿大夫以素盖禮服之重者也陳氏祥道以為燕服
　其説亦是而戾於先儒今且依先儒之説
　　　丹
説文云丹巴越之赤石也○禹貢荆州貢丹○本草圖
經云丹砂今出辰州謂之辰砂牀砂生石上塊大者如
雞子小者如石榴子狀若芙蓉頭箭鏃連牀者紫黯若
鐵色而光明瑩徹○韓詩作沰沰赭也音撻各反
　　　紀
疏云紀謂山基也○程子云紀稜角○崔靈恩集注作
屺曰終南之旁有屺山
　　　堂
傳云堂畢道平如堂也○爾雅云畢堂牆郭璞云今終
南山道名畢其邊若堂室之牆○一統志畢原在西安
府咸陽縣北周文武成康塟于此原終南山之道名也
○朱傳云堂山之寛平處○王伯厚云爾雅説文皆以山
如堂者曰密謂形如堂室也此言終南形勢之壯
　　　黻衣
考工記云黑與青謂之黻○孔安國尚書傳云黻為兩
已相背○疏云鄭周禮注差次章色黻皆在裳言黻衣
者衣大名與繡裳異其文耳○禮書云黻色青黑天下
之理歸于所斷成于所辨故服章以黻終焉
　　黄鳥篇
　　　子車
服䖍左傳注云子車秦大夫氏也○括地志秦穆公冡
在岐州雍縣東南二里三良冡在雍縣一里故城内
　　　夫
禮記云夫也者以知帥人者也注云夫之言丈夫也
　　晨風篇
　　　晨風
爾雅云晨風鸇郭云鷂屬○陸疏云鸇似鷂青黄色燕
頷勾喙嚮風摇翅乃因風飛急疾擊鳩鴿燕雀食之○
禽經云􁉳曰鸇注晨風也狀類雞青色○埤雅云鸇去
來有時○列子云鷂之為鸇鸇之為布穀布穀乆復為
鷂也
　　　櫟(詳見唐風栩/)
通志云櫟曰橡其實作梂曰皂斗曰橡斗爾雅釋木云
櫟其實梂詩秦風云山有苞櫟並此也其釋木云栩杼
與唐風云集于苞栩並是柞木而陸璣誤謂是此耳
　　　駮
傳云駮如馬倨牙食虎豹○爾雅疏云駮亦野馬名○
山海經云中曲之山有獸焉其狀如馬而白身黑尾一
角虎牙爪音如鼓音其名曰駮是食虎豹可以禦兵○
雅翼云周書王㑹正北方義渠以茲白即此物也○陸
璣疏云駮馬梓榆也其樹皮青白駮犖遥視似駮馬故
謂之駮馬下章云山有苞棣隰有樹檖皆山隰之木相
配不宜云獸○古今注云六駮山中有木葉似豫章皮
多癬駮
　按中曲山之駮最是猛獸此詩又以六字足句王肅
　云據所見而言恐詩人見六駮必駭而走矣何暇韻
　之為詩乎爾雅云駵白駁若直以為馬之名駁者亦
　自可通要之陸璣之說為長但陸云樹名駮馬六字
　仍無可解必是隰中有六樹耳崔正熊正以六駮為
　名儻亦有據乎
　　　棣(詳見召南唐棣/)
傳云棣唐棣也
　　　檖
釋木云檖羅○陸璣云檖一名赤蘿一名山棃今人謂
之楊檖實如棃但小耳一名鹿棃一名鼠棃今人亦種
之極有肥美者亦如棃之美○埤雅云其文細密如羅
故曰羅又有白者赤羅文棘白羅文緩雖皆文木赤羅
為上○梁寅云子小酢可食
　　無衣篇
　　　袍
釋名云袍丈夫著下至跗者也袍苞也苞内衣也○玉
藻云纊為繭緼為袍注云衣有著之異名也纊謂今之
新綿也緼謂今纊及舊絮也疏好者為綿惡者為絮
　　　師
周易師卦彖云師衆也○周禮小司徒㑹萬民之卒伍
而用之五人為伍五伍為兩四兩為卒五卒為旅五旅
為師五師為軍以起軍旅以作田役以比追胥以令貢
賦凡起徒役毋過家一人司馬序官云凡制軍萬有二
千五百人為軍王六軍大國三軍次國二軍小國一軍
軍將皆命卿二千有五百人為師師帥皆中大夫五百
人為旅旅帥皆下大夫百人為卒卒長皆上士二十五
人為兩兩司馬皆中士五人為伍伍皆有長大司馬凡
令賦以地與民制之上地食者參之一其民可用者家
三人中地食者半其民可用者二家五人下地食者參
之一其民可用者家二人○鄭志云春秋之兵雖累萬
之衆皆稱師詩之六師謂六軍之師○鄭周易注云多
以軍為名次以師為名少以旅為名師者舉衆之言○
周書云五五二十五曰元卒一卒居前曰開一卒居後
曰敦左右一卒曰閭四卒成衛曰伯三伯一長曰佐三
佐一長曰右三右一長曰正三正一長曰卿三卿一長
曰辟注此謂諸侯三軍數起於伍
　　　戈
說文平頭㦸也○釋名云戈勾孑㦸也戈過也所刺擣
則決過所鈎引則制之弗得過也○周禮司戈盾掌戈
盾之物而頒之考工記四分其金而錫居一謂之戈㦸
之齊戈柲(柄/也)六尺有六寸冶氏為戈廣二寸内倍之(胡/内)
(接柲/者)胡三之(戈之/孑也)援四之(援直/刄)已倨則不入己句則不
決長内則折前短内則不疾是故倨句外博(廣其/本)重三
鋝(一斤/四兩)廬人為廬器勾兵欲無彈(戈㦸屬/彈掉也)是故勾兵椑
(側方/去楞)􁀎兵同強舉圍欲細細則校(疾/也)○曲禮疏云戈鈎
孑㦸也如㦸而横安刄但頭不向上為鈎也直刄長八
寸横刄長四寸接柄處長四寸並廣二寸○禮書云五
兵之便於用者戈而已其柲短而易持其胡援廣而易
入可以摏可以斬可以擊可以鈎然戈勾兵也或謂之
雞鳴或謂之擁頸皆指其胡名之也
　　　澤
說文作襗襗袴也○箋云襗䙝衣近汚垢○釋名云汗
衣近身受汗垢之衣也詩謂之澤受汗澤也或曰鄙袒
或曰羞袒作之用六尺裁足覆胷背言羞鄙於袒而用
此耳
　　　㦸
釋名云㦸格也旁有枝格也○說文云㦸有枝兵也長
丈六尺○方言云㦸楚謂之孑凡㦸而無刄秦晉之間
謂之□或謂之鏔呉揚之間謂之戈東齊秦晉之間謂
其大者曰鏝胡其曲者謂之鈎□鏝胡三刄枝南楚宛
郢謂之匽㦸其柄自關而西謂之柲或謂之殳○廣雅
匽謂之雄㦸○考工記云車㦸常崇於殳四尺冶氏為
㦸廣寸有半寸内三之胡四之援五之倨勾中矩與刺
重三鋝又云桃氏為刄四分其金而錫居一謂之戈㦸
之齊○禮書云㦸或作棘有三鋒刺則鋒之直前者也
胡則正方中短而下垂者也援則磬折而上達者也楚
武王荆尸援師孑先儒謂之㦸書一人執戣一人執瞿
先儒以為㦸屬則㦸之異名多矣○漢書眺錯上言曰
兩陣相近平地淺草可前可後此長㦸之地也劍楯三
不當一
　　渭陽篇
　　　舅
爾雅云母之昆弟為舅孫炎曰舅之言舊尊長之稱
　　　氏(詳見周南姓/)
朱子云姓是大緫腦處氏是後來次第分别處如魯本
姬姓其後有孟氏季氏同為姬姓而氏不同也
　　　渭陽
箋云秦是時都雍至渭陽者盖東行送舅氏於咸陽之
地○孔氏云雍在渭南水北曰陽晉在秦東行必渡渭
地里志右扶風渭城縣故咸陽也其地在渭水之北○
水經渭水逕長安城北注即咸陽也
　按雍今陜西鳯翔府鳯翔縣地咸陽漢為渭城縣今
　為咸陽縣屬西安府渭水南去縣三里
　　　路車
白虎通云天子大路路大也道也王也君至尊制度大
所以行道德之政也諸侯路車大夫軒車士飾車○釋
名云輅亦車也謂之輅者言行於道路也○尚書大輅
在賔階面綴輅在阼階面先輅在左塾之前次輅在右
塾之前孔安國曰大輅玉綴輅金先輅象次輅木○周
禮巾車王之五路一曰玉輅錫樊纓十有再就建太常
十有二斿以祀金路鈎樊纓九就建大旂以賔同姓以
封象路朱樊纓七就建大赤以朝異姓以封革路龍勒
條(讀為/絛)纓五就建大白以即戎以封四衛木路前(讀為/翦)
樊鵠纓建大麾以田以封蕃國鄭𤣥曰玉金象路以玉
金象飾諸末革路鞔之以革而漆之無他飾木路不鞔
以革漆之而已又典路掌王及后之五路辨其名物與
其用說○禮器云大路繁纓一就次路繁纓七就鄭氏
曰大路殷祭天之車郊特牲云大路繁纓一就先路三
就次路五就○宋書禮志云秦閲三代之車獨取殷制
古曰桑根車秦曰金根車也漢氏因秦之舊亦為乘輿
所謂乘殷之輅者也○禮書云玉路謂之大路獨周為
然若夫商之大輅則木路而已諸侯之大路則金路也
猶之熊侯謂之大侯春秋傳稱王賜晉文公以大路之
服祝鮀言先王分魯衛晉以大路王賜鄭子僑以大路
王賜叔孫豹以大路杜氏以賜魯衛晉之大路皆金路
賜穆叔子僑之大路當是革木二路此不可考
　　　瑰
說文云玫瑰似玉○疏云瑰是美石之名
　　權輿篇
　　　夏屋
釋名云屋奥也其中温奥也○崔駰七依説宫室之美
云夏屋渠渠○揚子雲云震風淩雨然後知夏屋之帡
幪也
　按夏屋毛無明訓鄭則以為大具以食我王肅述毛
　以為屋室之屋而朱子從之楊用脩云大俎也其說
　出於元人隂㓜達而楊又以禮周人房俎魯頌大房
　推而知之未為的據所謂大具以食者亦是平日之
　常食非公食大夫之禮食也公食大夫之禮似饗而
　盛于燕設黍稷六簋下章云毎食四簋其非禮食可
　知矣
　　　簋
包氏論語注云瑚璉黍稷之器夏曰瑚殷曰璉周曰簠
簋○周禮舎人凡祭祀供簠簋實之陳之賔客亦如之
注曰方曰簠圓曰簋盛黍稷稻粱器○掌客注云簠稻
粱器也簋黍稷器也○考工記云旊人為簋實一觳崇
尺厚半寸脣寸豆實三而成觳凡陶旊之事髺(不/正)墾(蝢/傷)
薛(讀為栢/破也)暴(墳/起)不入市○釋文云内方外圓曰簋以盛
黍稷外方内圓曰簠用貯稻粱皆容一斗二升○三禮
圖云簠受一升下足髙一寸中方外圓漆丹中盖龜形
諸侯飾以象天子玉飾盛黍稷簋受一升足髙一寸中
圓外方剉其四角漆赤中盖亦龜形其飾如簠盛稻粱
　易傳云建星之形似簋
　按簋之為器中方外圓髙一尺厚半寸受斗二升以
　瓦為之或用木其上有盖盖謂之㑹儀禮啓簋㑹是
　也下有足陳之有籍覆之有巾飾之以玉朱漆其中
　其盖則象龜形記云管仲鏤簋而朱紘君子以為濫
　則大夫士之簋刻龜于盖而已不得如人君全鏤之
　也考之于禮用簠則簋從用簋則簠或不與是簠尊
　而簋卑簠以盛稻粱簋以盛黍稷而毛公釋四簋云
　黍稷稻粱鄭𤣥解玉藻云朔月四簋則日食稻粱各
　一簋而已然則簋亦得盛稻粱矣以諸侯朔月少牢
　四簋推之則天子朔月太牢當六簋黍稷稻粱麥苽
　各一簋或者盛則陳八簋更加以稻粱此章四簋伐
　木八簋皆以天子諸侯朔月之盛食禮賢者及諸舅
　也易曰二簋應有時王弼云至約之道不可常也則
　二簋其至約者與然詩云每食四簋特每日之常食
　耳若禮食則其數更多公食下大夫黍稷六簋上大
　夫八簋其稻粱上下大夫俱兩簋聘禮饔餼上大夫
　堂上八簋東西夾各六簋是其數多也其諸侯則掌
　客云上公侯伯子男簋皆十有二其祭禮則祭統云
　八簋之實注云天子之祭八簋差而下之諸侯盖六
　簋矣大夫士之祭則有敦無簋三禮圖説簠簋龜盖
　漆中是也但似以簠為簋以簋為簠當由字誤賈公
　彦曰祭宗廟用木簋祭天地外神用瓦簋然少牢饋
　食有瓦豆安知祭廟無瓦簋乎
　
　
　
　
　
　
　
　
　
　
　六家詩名物疏卷二十六
欽定四庫全書
　六家詩名物疏卷二十七　明　馮復京　撰
　　國風陳
　　宛丘篇
　　　宛丘
傳云四方高中央下曰宛丘○爾雅云宛中宛丘郭璞
曰宛謂中央隆高又云丘上有丘曰宛丘陳有宛丘○
孔仲達云宛丘言其中央宛宛然是爲四方高中央下
也○水經注宛丘在陳城南道東○輿地廣記爾雅丘
上有丘曰宛丘今其地形則然
　按毛釋宛丘以爲中央下李巡孫炎爾雅釋同郭氏
　獨謂中央隆高者以爾雅上文云水潦所止泥丘水
　潦所止非中央下而何下文又云丘上有丘曰宛丘
　即是申說中央高之義孔氏豈能力辨丘上有丘亦
　爲中央下乎輿地廣記云其地形符同爾雅蓋有所
　徵矣爾雅又云天下有名丘五其三在河南二在河
　北說者以爲淮南之州黎陳之宛齊之營在河南晉
　之潛衞之敦在河北然則宛爲名丘故幽公日游蕩
　于其上也
　　　鷺
爾雅云鷺舂鋤郭璞曰白鷺也頭翅背上皆有長翰毛
今江東人取以爲睫攡名之曰白鷺縗○陸璣云鷺水
鳥也好露而潔白故謂之白鳥齊魯之間謂之舂鋤遼東
樂浪吳揚人皆云白鷺大小如鷂青脚高尺七八寸尾
如鷹尾喙長三寸頭上有長毛十數枚毿毿然與衆毛
異好欲取魚時則弭之今吳人亦養焉好羣飛行楚威
王時有朱鷺合沓飛翔而來舞則復有赤者然則鳥名
白鷺赤者少耳○禽經云鷺好露又云寀寮雝雝鴻儀
鷺序○陰陽自然變化論云鷺目成而受胎○物類相
感志云鷺人養之于池塘馴若家禽每至白露日即飛
騰而去○埤雅云鷺歩于淺水好自低昂故曰舂鋤色
雪白善蹙捕魚其翔集必舞而後下故詩以況二王之
後曰我客戾止亦有斯容也
　　　缶
爾雅云盎謂之缶○疏云缶是瓦器可以節樂若今擊
甌又可以盛水盛酒即今之瓦盆也○易注云弁星似
缶○方言云缶謂之瓿㼴其小者謂之瓶
　按易云不鼓缶而歌則大耋之嗟知缶是樂器又云
　樽酒簋貳用缶禮器五獻之尊門外缶知缶是酒器
　左傳宋災具綆缶知缶又是汲器然缶以節樂其來
　已久春秋外傳曰瓦絲尚宫呂不韋曰堯使質以麋
　􁋦㝠缶而鼓之史記藺相如請秦王鼓缶莊子妻死
　鼓盆而歌楊惲言酒後耳熱仰天鼓缶淮南子曰窮
　鄉之社扣瓮拊瓶相和而歌自以爲樂亦鼓缶之類
　也
　　東門之枌篇
　　　東門
傳云國之交㑹○戴氏云陳詩多言東門必陳人遊息
之地
　　　枌
爾雅云榆白枌孫炎曰榆白者名枌郭璞曰枌榆先生
葉郤著莢皮色白○埤雅云枌先敷後葉著莢其葉初
生蓋似兔目榆性扇地所扇各與木等故其隂下五穀
不植而古人就以息焉陳詩東門之枌婆娑其下是也
○内則云枌以滑之
　　　子仲
傳云陳大夫氏
　按此詩作於陳幽公時幽公在宣公前路史注云子
　仲氏陳宣公子即詩子仲之子者非也
　　　原
傳云原大夫氏疏春秋季友如陳葬原仲是陳有大夫
姓原氏也○朱傳云㑹于南方之原○爾雅曰大野
曰平廣平曰原又云可食者曰原○公羊傳曰上平
曰原○春秋説題辭云原端也平而有度也○釋
名云廣平曰原原元也元氣廣大也○周禮原師辨
原隰之名
　按毛公云高平曰原非也爾雅廣平曰原高平曰陸
　　　績
說文績緝也○漢書云冬民既入婦人同巷相從夜績
必相從者所以省費燎火同巧拙而合習俗也○閭師
民不績者不衰
　　　市
易云古者日中爲市致天下之民聚天下之貨交易而
退各得其所蓋取諸噬嗑○周禮内宰凡建國佐后立
市祭以隂禮司市掌市之治教政刑量度禁令以次序
分地而經市(次吏所治思次介次也若今市亭思/次市師所涖介次胥師賈師所涖也)以陳
肆辨物而平市以政令禁物靡而均市以商賈阜貨而
行布以量度成賈而徵儥以質劑結信而止訟以賈民
禁僞而除詐以刑罰禁暴而去盗以泉府同貨而斂賖
大市日昃而市百族爲主朝市朝時而市商賈爲主夕
市夕時而市販夫販婦爲主凡治市之貨賄六畜珍異
亡者使有利者使阜害者使亡靡者使微其屬有廛人
胥師賈師司􁄣司稽胥肆長之官考工記云匠人營國
面朝後市市朝一夫○風俗通云市恃也言交易而退
恃以不匱也○古史考云神農作市高陽氏衰市官不
修祝融修市○白虎通云因井爲市故曰市井○古今
注云闤市垣也闠市門也肆陳也店置也○禮書云古
之治市也君夫人世子命夫命婦不得過屬遊飲食者
不得行鬭囂暴亂出入相凌犯者不得作圭璧金璋犠
牲祭器戎器與不中度量不中殺伐之類不得粥然遺
人五十里有市市有候館量人營軍之壘舍量其市朝
州涂則道路之與軍師亦有市矣天文旗星中四星曰
天市中星衆者實其中虛則耗此市之象也
　按市朝之市在國中者乃是商賈貿易之地雖幽公
　淫荒必無司􁄣屬游之禁然揆之理勢不宜聚㑹歌
　舞于其間也上文云南方之原其地必閒曠而可樂
　意者如遺人道路之市與古者八家同井家有私田
　百畝公田十畝餘二十畝爲井竈廬舍即就廬舍以
　交易市井之名殆出於此而後世因謂國都之市亦
　爲市井則此詩所謂市者或在野外田間未可知也
　東漢書注婦人于市中歌舞以祀神蓋以太姬好巫
　覡其民化之故有是說抑齊魯韓三家之義與
　　　鬷
傳云鬷數王肅述毛云鬷數績麻之縷也○西京襍記
云倍緎爲紀倍紀爲緵
　　　荍
爾雅云荍蚍衃郭云今荆葵也似葵紫色謝氏云小草
多花少葉葉又翹起○古今注云荊葵一名戎葵一名
芘芣華似木槿而光色奪目有紅有紫有青有白有黄
莖葉不殊但花色有異耳一曰蜀葵○陸璣云芘芣一
名荆葵似蕪菁華葉紫緑色可食微苦○羅氏曰荆葵
比戎葵葉小花似五銖錢大色粉紅有紫文縷之一名
錦葵大抵似蘆菔花故陸氏云似蕪菁花釋草菺戎葵
郭氏曰今蜀葵又曰荍芘芣郭氏曰今荆葵其所來各
不同本草云蜀葵中小花者名錦葵一名戎葵功用更
強則以此襍之蜀葵中而反得戎葵之名矣崔豹古今
注其說戎葵蜀葵之狀可也混荆葵芘芣之名于内者
非也然今人亦通呼此爲蜀錦葵則從其類比附之耳
○濮氏曰芘芣紫荊春時開花葉未生花紫色自根及
幹而上連接甚宻有類蟣窠故爾雅名蚍􁇩俗曰火蟣
　按古之說荍者以爲錦葵今邑中多有而濮一之云
　紫荆别是一說非也
　　衡門篇
　　　衡門
疏云衡古文横假借字也衡門横木爲門門之深者有
阿塾堂宇此惟横木爲之言其淺也
　　　鯉
養魚經云所以養鯉者鯉不相食易長又貴○陶隱居
云鯉魚最爲魚之主形既可愛又能神變乃至飛越江
湖○本草圖經云鯉脊中鱗一道每鱗上皆有小黒點
從頭數至尾無大小皆三十六鱗○雅翼云鯉孟春之
月應陽而動上負冰○埤雅云鯉魚赤今人以盤水養
之雖困鱗不反白蓋健魚也
　　　子
史記云舜封契於商賜姓子氏○禮緯曰祖以𤣥鳥生
子也○中候握河紀云堯曰嗟朕無德欽奉丕圖賜示
二三子斯封稷契臯陶賜姓號注云賜姓號者契爲子
稷爲姬臯陶未聞又契握湯說契云賜姓子氏以題朕
躬
　　東門之池篇
　　　東門池
傳云池城池也○孔安國曰停水曰池○說文云隍城
池也有水曰池無水曰隍○家語云池水之大魚鼈生
焉萑葦長焉誰知其非泉也○郡縣志東門池在陳州
城東門内道南○水經注云陳城故陳國也東門内有
池池水東西七十歩南北八十許歩水至清潔而不耗
竭不生魚草水中有故臺處詩所謂東門之池也
　　　紵
陸璣云紵亦麻也科生數十莖宿根在地中至春自生
不再種也荆揚之間一歲三收今官園種之歲再刈刈
便生剥之以鐵若竹挾之表厚皮自脫但得其裏韌如
筋者謂之徽紵今南越紵布皆用此麻○周禮典枲掌
布緦縷紵之麻草之物
　　　菅
爾雅云白華野菅郭璞曰菅茅屬○白華箋云人刈白
華于野已漚名之爲菅○陸疏云菅似茅而滑澤無毛
根下五寸中有白粉者柔韌宜爲索漚乃尤善矣○范
氏曰菅以爲屨○濮氏曰左傳云雖有絲麻無棄菅蒯
蒯與菅皆謂苕也黄華者俗名黄芒即蒯也白華者俗
名白芒即菅也○周書曰成王時㑹人獻以菅○山海
經云天帝之山其下多菅○異物志云香菅似茅而葉
長大于茅不生洿下之地凡所烝享必得此菅包裹助
調五味
　　東門之楊篇
　　　昏
說文云昏日㝠也从日氐省氐下也○釋名昏損也陽
精損滅也○禮記疏云日入後二刻半爲昏
　　墓門篇
　　　墓(互見唐風域/)
春官墓大夫注云墓冢塋之地孝子所思慕之處
　　　棘(詳見邶風/)
詩緝云荆棘
　　　鴞
疏云鴞惡聲之鳥一名鵩與梟一名鴟瞻卬云爲梟爲
鴟是也俗說以爲鴞即土梟非也○陸璣疏云鴞大如
班鳩緑色惡聲之鳥也入人家凶賈誼所賦鵩鳥是也
其肉甚美可爲羮臛又可爲炙漢供御物各隨其時唯
鴞冬夏常施之以其美故也○爾雅云梟鴟○埤雅云
鴞鳴其民有禍證俗云禍鳥也肉可爲炙故莊子曰見
彈而求鴞炙○荊州記曰巫縣有鳥如雌雞其名爲鴞
○廣志曰鴞楚鳩所生如驢巨虛種類不滋乳也○漢
書賈誼傳云服似鴞○嶺表録異云北方梟人家以爲
怪南中晝夜飛鳴與烏鵲無異桂林人羅取生鬻之家
家養使捕鼠以爲勝貍○酉陽襍俎云相傳鶻生三子
一爲鴟不飲泉及井水惟遇雨濡翮方得水飲
　按爾雅梟鴟即此惡聲之鴞也梟鴞音相近故孔仲
　達云鴞一名梟古書多稱梟鳴指此非土梟也土梟
　爾雅自謂之鶹鷅郭注梟鴟云土梟誤矣本草云鴞
　目吞之令人夜中見物博物志云鵂鶹一名鵄鵂夜
　目至明今云吞鴞目而夜中見物似說鴟鵂非鴞矣
　鴟鵂即爾雅之怪鴟又云鵅鵋䳢者也本草又云賈
　誼云鵩似鴞其實一物考之異物志有鳥如小雞體
　有文色土俗因形名之曰服不能逺飛行不出域周
　禮注云夭鳥惡鳴之鳥若鴞鵩賈公彦曰鴞之與鵩
　二鳥俱夜爲惡鳴者是二鳥不可合爲一也
　　防有鵲巢篇
　　　防
毛傳云防邑也○郡國志陳郡陳縣注博物記曰卭地
在縣北防亭在焉○朱傳云防人所築以捍水者○
説文云隄也○周禮稻人以瀦畜水以防止水匠
人爲溝洫凡溝必因水勢防必因地勢善溝者水
潄之善防者水淫之凡為防廣與崇方其閷二分
去一大防外閷凡溝防必一日先深之以為式里
(讀作/已)為式然後可以傅衆力○禮記云以舊防為
無所用而壊之者必有水敗○郊特牲祭防注云
坊以畜水亦以鄣水○左傳蔿掩町原防
　　　苕
陸璣云苕苕饒也幽州人謂之翹饒夏生莖如勞豆而
細葉似蒺藜而青其莖葉緑色可生食如小豆藿也○
詩緝云此旨苕苕饒也非小雅苕之華所謂陵苕也
　　　中唐
爾雅云廟中路謂之唐堂塗謂之陳○毛傳云中中庭
也唐堂塗也○詩緝云毛以中爲中庭唐爲堂塗不必
分也中唐猶言唐中耳
　　　甓
爾雅云瓴甋謂之甓注㼾甎也今江東呼爲瓴甓
　　　鷊
爾雅云虉綬郭璞曰小草有襍色似綬也○陸璣云鷊
五色作綬文故曰綬草○劉公瑾云鷊本鳥名亦名綬
鳥咽下有囊如小綬具五色鷊草之名豈因其似鷊鳥
而取義乎
　　株林篇
　　　株林
傳云株林夏氏邑也○寰宇記陳州南頓縣西南三十
里有夏亭城城北五里有株林○郡縣志宋州柘城縣
本陳之株邑○一綂志開封府睢州柘城縣在州城東
南九十里古朱襄氏邑春秋時爲陳株野地
　　　夏
楚語云昔陳公子夏爲御叔娶于鄭穆公女生子南子
南之母亂陳而亡之○疏云徵舒祖字子夏故以夏爲
氏
　　澤陂篇
　　　澤
釋名云下有水曰澤言潤澤也○風俗通云傳曰水草
交厝名之曰澤言其潤澤萬物以阜民用○周禮云川
澤其動物宜鱗物其植物宜膏物其民黑而津澤虞掌
國澤之政令爲之厲禁使其地之人守其財物以時入
之于王府頒其餘於萬民凡祭祀賓客共澤物之奠○
月令孟冬命有司收水澤之賦○周語云古之長民者
不防川不竇澤川氣之導也澤水之鍾也
　　　陂
傳云陂澤障○說文云阪也一曰池也○尚書禹貢九
澤既陂孔注九州之澤已陂障無決溢矣
　　　菡萏
爾雅荷其花菡萏○說文芙蓉花未發爲菡􁉬已發爲
芙蓉○埤雅云秀曰菡萏暢茂曰華○字說云菡萏實
若臽隨昏昕開闔
　　　儼
韓詩作㜝薛君曰重頥也○傳云矜莊貌
　
　
　
　
　
　
　六家詩名物疏卷二十七
欽定四庫全書
　六家詩名物疏卷二十八　明　馮復京　撰
　　國風檜
　　　檜
朱傳云檜國名高辛氏火正祝融之虛在禹貢豫州外
方之北滎波之南居溱洧之間其君妘姓祝融之後周
衰爲鄭桓公所滅而遷國焉○鄭語云妘姓鄶注陸終
第四子求言爲妘姓封于鄶○世本曰陸終生六子四
曰鄶人○郡縣志鄶城在鄭州新鄭縣東北三十二里
○杜預云檜城在滎陽宻縣東北○一綂志河南開封
府鈞州新鄭縣周封檜國密縣本古密國亦檜國地
　　羔裘篇
　　　狐裘
箋云大蜡而息民則有黄衣狐裘今以祭朝服○玉藻
云狐裘黄衣以裼之注云黄衣大蜡時臘先祖之服○
郊特牲云黄衣黄冠而祭息田夫也注云祭謂既蜡臘
先祖五祀也於是勞農以休息之○詩正義云人君以
歲事成熟搜索羣神而報祭之謂之大蜡又臘祭先祖
五祀因令民得大飲農事休息謂之息民於大蜡之後
作息民之祭時有黄衣狐裘大蜡則皮弁素服二者不
同以其事相次故連言之○蘇子由云錦衣狐裘其所
以朝天子之服
　　　堂
疏云朝路門外之朝堂路寢之堂也○玉藻云君日出
視朝退適路寢聽政使人視大夫大夫退然後適小寢
釋服
　　素冠篇
　　　素冠
傳云素冠練冠也○李氏曰毛以素冠爲練冠謂練布
使熟其色益白是以謂之素三年之喪十有三月而練
○襍記云喪冠條屬以别吉凶三年之練冠亦條屬右
縫小功以下左緦冠繰纓大白冠緇布之冠皆不㽔委
武𤣥縞而後㽔○禮書云喪禮成服布冠小祥練布冠
布冠春秋傳所謂大白之冠也條屬不委武不㽔○
箋云喪禮既祥祭而縞冠素紕○玉藻云縞冠素紕既
祥之冠也注紕縁邊也已祥祭而服之疏云紕縁邊者
謂縁冠兩邊及冠卷之下畔其冠與卷身皆用縞但以
素縁耳縞是生絹而近吉○閒傳云又期而大祥素縞
麻衣疏云二十五月大祥此日首服素冠以縞紕之身
著朝服而爲大祥之祭祭訖之後哀情未除反服微凶
之服首服縞冠以素紕之身著十五升布深衣未有采
縁○禮書云縞冠素紕其制厭無緌
　按孔氏引閒傳注云黑經白緯曰縞朱子從之今考
　閒傳注黑經白緯曰纎豈今禮記本誤乎抑孔氏誤
　也
　　　素衣
毛云素冠故素衣疏云謂既練之後服此白布喪服○
箋云除成喪者其祭也朝服縞冠朝服緇衣素裳此言
素衣者謂素裳也○襍記云祥主人之祭也於夕爲期
朝服祥因其故服注云喪服小記曰除成喪者其祭朝
服縞冠是也祭猶縞冠未純吉也既祭乃服大祥素縞
麻衣
　按朱子從鄭說以素冠爲既祥冠則其所謂素者乃
　是白絹非白布也而注素衣又從毛說云素冠則素
　衣使朱子之意謂素衣爲布則與縞冠素紕之冠不
　相蒙使謂爲絹則既祥之後無服絹之理鹵莽甚矣
　此素衣服之於祥祭之日若既祥之後則服十五升
　布之深衣以寄其餘哀不服素衣矣又過二月而禫
　祭則𤣥冠朝服禫祭訖首著纎冠身著素端黄裳以
　至吉祭
　　　素韠
疏云祥祭朝服素韠
　按素韠亦祥祭之日所服若既祥之後則素縞麻衣
　不服韠矣
　　　韠
釋名云韠蔽也所以蔽膝前也○采菽箋云芾太古蔽
膝之象也冕服謂之芾其他服謂之韠以韋爲之○乾
鑿度云天子之朝朱芾諸侯之朝赤芾注云古者田魚
而食因衣其皮先知蔽前後知蔽後後王易之以布帛
而獨存其蔽前者重古道而不忘本也○白虎通曰紼
者蔽也行以蔽前因以别尊卑彰有德也以韋爲之者
反古不忘本也上廣一尺下廣二尺天一地二也長三
尺法天地人也○禮記云韠君朱大夫素士爵韋圜殺
直天子直公侯前後方大夫前方後剉角士前後正韠
下廣二尺上廣一尺長三尺其頸五寸肩革帶博二寸
又云一命緼韍再命赤韍三命赤韍又云齊則綪結佩
而赤韠又云有虞氏服韍夏后氏山殷火周龍章又云
韠㑹去上五寸紕以爵韋六寸不至下五寸純以素紃
以五采○士冠禮爵弁服韎韐皮弁服素韠𤣥端爵韠
特牲饋食其服皆朝服𤣥端緇韠唯尸祝佐食𤣥端爵
韠○左傳云袞冕黻珽昭其度也○斯干傳云天子純
朱諸侯黄朱○東漢志云佩所以章德服之衷也韍所
以執事禮之共也○春秋繁露云韍之在前朱鳥之象
也
　按韠即黻也黻字或作芾或作紼或作紱士之緼韍
　又稱韎韐鄭氏云冕服謂之芾其他謂之韠然禮惟
　言韠之制而已更不指芾知芾即韠耳一命之士服
　爵弁亦得稱緼韍豈以冕服他服爲間乎鄭氏又云
　韍舜始作之以尊祭服賈公彦云祭服謂之韍其他
　服謂之韠然方叔南征車攻諸侯之㑹同采菽諸侯
　之交接云朱茀赤芾則非獨祭服名韍矣韍之飾依
　鄭氏明堂位注天子備山火龍章諸侯火而下卿大
　夫山士韎韐而已以禮推之周多以近世之禮待貴
　者逺世之禮待卑者鄭說或是也其𤣥端服之韠加
　飾亦同惟士無飾故謂之韎韐左傳疏謂韠以色别
　韍加文飾者非也先儒惟不知韍韠之本同直所從
　言之異耳以致紛紛如此
　　隰有萇楚篇
　　　萇楚
爾雅云萇楚銚芅郭璞曰今羊桃也或曰鬼桃葉似桃
華白子如小麥亦似桃○陸疏云葉長而狹華紫赤色
其枝莖弱過一尺引蔓於草上今人以爲汲灌重而善
没不如楊柳也近下根刀切其皮著熱灰中脫之可韜
筆管○本草羊桃一名羊腸一名御弋生山林川谷及
生田野陶隱居云子細小苦不堪噉花甚赤蜀本圖經
云葉花似桃子細如棗核多生溪澗今人呼爲細子根
似牡丹○埤雅云有兩羊桃一種花實皆連理
　按羊桃必蔓于草上而鄭氏云始生正直長大不妄
　尋蔓草木者誤也
　　匪風篇
　　　飄
爾雅云迴風爲飄李巡曰迴風旋風也一名飄風○老
子曰飄風不終朝○乙巳占云扶摇羊角者曰飄風
　　　鬵
說文大釜也一曰鼎大上小下若甑曰鬵䰝釜屬○釋
器云䰝謂之鬵鬵鉹也孫炎曰關東謂甑爲鬵涼州謂
甑爲鉹○考工記陶人爲甗實二鬴厚半寸脣寸盆實
二寸厚半寸脣寸甑實二鬴厚半寸脣寸七穿○方言
云甑自關而東或謂之甗或謂之鬵或謂之酢􁋧
　按鬵本釜屬故可以烹魚甑亦曰鬵鼎上大下小若
　甑亦曰鬵蓋異物而同名耳孔仲達泥鬵爲甑以爲
　俱食器而連言之者誤也
　　國風曹
　　　曹
朱傳云曹地在禹貢兗州陶丘之北雷夏菏澤之野周
武王以封其弟振鐸○孔疏云曹都雖在濟隂其地則
踰濟北魯在其東南衞在其西北○郡縣志古曹國在
曹州濟隂縣東北四十里自曹叔至伯陽凡十八葉
　按古之濟隂縣今山東兗州府曹州曹縣曹所都也
　菏澤在曹州境内雷澤城在東昌府濮州即故城陽
　鄭箋所謂堯游成陽死而葬焉者也然則今之曹州
　曹縣定陶及濮州皆其地
　　蜉蝣篇
　　　蜉蝣
爾雅云蜉蜉渠略舍人曰南陽以東曰蜉蝣梁宋之間
曰渠略郭璞曰似蛣蜣身狹而長有角黄黑色聚生糞
土中朝生暮死猪好噉之○陸璣云似甲蟲有角大如
指長三四寸甲下有翅能飛夏月隂雨時地中出今人
燒炙噉之美如蟬也○陸佃云叢生鬱棲中朝生夕殞
有浮游之義○夏小正曰五月浮游有殷殷衆也浮游
殷之時也○淮南子云蜉蝣不食不飲三日而死○王
褒云蜉蝣出以隂○廣志云蜉蝣在水中翕然生覆水
上尋死隨流而去
　　　麻衣
箋云麻衣深衣諸侯之朝朝服朝夕則深衣○疏云諸
侯夕服當用十五升布深衣而純以采○玉藻云諸侯
夕深衣祭牢肉深衣三袪縫齊倍要衽當旁袂可以回
肘長中繼揜尺袷二寸袪尺二寸縁廣寸半深衣云古
者深衣短毋見膚長毋被土續衽鈎邊要縫半下袼之
高下可以運肘袂之長短反詘之及肘帶下毋厭髀上
毋厭脅當無骨者制十有二幅以應十有二月袂圜以
應規曲袷如矩以應方負繩及踝以應直下齊如權衡
以應平故先王貴之可以爲文可以爲武可以擯相可
以治軍旅完且弗費善衣之次也具父母大父母衣純
以繢具父母衣純以青如孤子衣純以素純袂縁純邊
廣各寸半○禮書云虞夏商周養老皆以燕服又周大
夫士之於私朝朝𤣥端夕深衣庶人吉服深衣而已則
深衣在虞爲燕服在周以爲夕與喪服大夫士庶人皆
服焉所以異於餘服者餘服上衣下裳深衣則衣裳連
矣餘服幅前三後四深衣則十二幅矣餘服三分帶下
紳居二焉由帶以下四尺五寸深衣之帶則當無骨者
矣
　按鄭云深衣者用十五升布鍜濯灰治純之以采然
　則喪服麻衣雖似深衣之制不必鍜濯灰治以其襍
　凶故也惟其鍜濯灰治故得色白如雪此詩云麻衣
　知是深衣
　　候人篇
　　　候人
周禮候人上士一人下士一人史六人徒百有二十人
候人各掌其方之道治與其禁令以設候人若有方治
則帥而致于朝及歸送之于竟○國語單襄公云周之
秩官有之曰敵國賔至闗尹以告行理以節逆之候人
爲導○孔疏云身荷戈祋謂作候人之徒屬非候人之
官長也
　　　祋(詳見衞風殳/)
說文云祋殳也
　　　赤芾(詳見檜風韠/)
傳云大夫以上赤芾乗軒
　　　鵜
爾雅云鵜洿澤郭璞曰今之鵜鶘也好羣飛沈水食魚
故名洿澤俗呼之爲淘河○陸疏云鵜水鳥形如鶚而
極大喙長尺餘直而廣口中正赤頷下胡大如數升囊
若小澤中有魚便羣共抒水滿其胡而棄之令水竭盡
魚在陸地乃共食之故曰淘河○本草云鳥大如蒼鵝
頥下有皮袋容二升物展縮由袋中盛水以養魚身是
水沫惟胷前有兩塊肉如拳○山海經云憲期之山多
鵜鶘如鴛鴦而人足其名自呼○莊子云魚不畏網而
畏鵜鶘網者公平無私鵜鶘有心故魚畏之○淮南子
云鵜鶘飲水數斗而不足鱣鮪入口若露而死○禽經
云淘河在岸則魚没沸河在岸則魚出又云鵜志在水
○前漢志鵜鶘集昌邑王殿下劉向以爲水鳥色青青
祥也
　　　咮
釋文咮鳥口也
　　　南山
傳云曹南山也○郡縣志曹南山在曹州濟隂縣東二
十里詩南山朝隮是也○十道志云曹南山汜水出焉
漢書云高祖即位于汜水之陽今壇存○一綂志曹南
山在兗州府曹州南一百里詩南山朝隮春秋盟于曹
南皆此
　　鳲鳩篇
　　　騏弁
尚書顧命云四人騏弁執戈注云青黑曰騏孔安國本
作綦注云綦文鹿子皮弁王肅云綦赤黑色○孔疏云
馬之青黑色者謂之騏此字從馬則謂弁色如騏馬之
文○禮書云綦者陰陽之襍故禮以綦組纓爲士之齊
冠綦組綬爲世子佩詩以綦巾爲女巾皆其未成德者
之服也則士弁以綦宜矣弁師言卿大夫之冕弁各以
其等爲之則士弁無玉飾康成讀玉璂爲綦以綦爲結
是臆說也○箋云騏當作􁈞以玉爲之(詳見衞風弁/)
　　　年
爾雅云載歲也夏曰歲商曰祀周曰年唐虞曰載注歲
取歲星一次祀取四時一終年取禾一熟載取物終更
始
　　下泉篇
　　　下泉
釋水云沃泉縣出縣出下出也李巡云水泉從上溜下
出○孔氏云此言下泉謂泉下流是爾雅之沃泉也
　　　稂
爾雅云稂童粱郭璞曰莠類也○傳云稂非溉草得水
而病○說文曰禾粟之采生而不成者謂之蕫蓈蓈或
从禾作稂○陸璣云禾秀爲穗而不成則薿然謂之蕫
粱今人謂之宿田翁或謂之守田○羅氏曰稂惡草也
古以飼馬魯仲孫它馬餼不過稂莠謂此也詩稱不稂
不莠孔氏正義云稂莠苗既似禾實亦類粟鋤禾除非
類莠既别是一物稂亦當是一物許叔重陸璣以爲禾
之不成者則是亦禾而已何至與莠並稱乎按本草有
狼尾草子作黍食之令人不饑似茅作穗生澤地廣志
曰可作黍引爾雅孟狼尾今人呼爲狼茅子然則此物
似是稂爾稂既有實如黍故能亂苗又莠今謂之狗尾
草稂名狼尾則亦相類
　按稂鄭破字作涼以爲蕭蓍之屬今未見有草名涼
　者
　　　周京
公羊傳云京師者何天子之居也京者何大也師者何
衆也天子之居必以大衆言之○白虎通云京師者千
里之邑號也法日月之徑千里或曰夏曰夏邑殷曰商
邑周曰京師○公劉京師之野朱子曰京師高丘而衆
居之也董氏曰所謂京師者始於此其後因以所都曰
京師曰嬪于京依其在京則岐周之京也王配于京則
鎬京也春秋所書京師則洛邑也
　　　蓍
陸璣云似藾蕭青色科生○本草云蓍實主益氣充肌
膚明目聰慧先知久服不饑不老圖經云生少室山谷
今蔡州上蔡縣白龜祠旁其生如蒿作叢高五六尺一
本一二十莖至多者三五十莖生便條直異於衆蒿秋
後有花出于枝端紅紫色形如菊○易云蓍之德圓而
神昔者聖人之作易也幽贊於神明而生蓍○周官筮
人上春相筮○逸禮云天子之蓍九尺諸侯七尺大夫
五尺士三尺蓍千歲三百莖者先知也○洪範五行傳
曰蓍之爲言耆也百年一本生百莖此草木之壽知吉
凶者也聖人以問鬼神焉○史記云蓍所生獸無虎狼
草無毒螫褚先生云聞蓍生百莖者其下必有神龜守
之其上常有青雲覆之傳曰天下和平王道得而蓍莖
長丈叢生滿百莖今世取蓍不能中古法度取滿六十
莖已上長六尺者即可用矣○論衡云蓍生七十歲生
一莖七百歲生十莖神靈之物遲也○說原云草植三
百六十蓍爲之長○傅𤣥賦云春邁德于青陽混百卉
而萌生逮朱夏而修茂暨商秋而堅貞雖離霜而未雕
與潛龜乎通靈
　　　郇
左傳郇文之昭也○毛氏云郇伯郇侯鄭氏云文王之
子爲州伯○水經注云涑水又西逕郇城春秋釋地曰
解縣西北有郇城服䖍云郇國在解縣東郇瑕氏之墟
也余按竹書紀年秦穆公送重耳圍令狐桑泉臼衰至
廬柳退次舍于郇桑泉臼衰並在解東南明不至解今
解故城東北二十四里有故城在猗氏故城西北鄉俗
名郇城考服說與俗符賢于杜單文孤證○一綂志山
西平陽府猗氏縣古郇國文王子所封後爲晉令狐地
　　　伯
疏云牧下二伯○鄭答張逸云一州一牧二伯佐之○
旄丘箋云周之制使伯佐牧
　
　
　
　
　
　
　
　
　
　
　
　
　
　
　
　六家詩名物疏卷二十八
欽定四庫全書
　六家詩名物疏卷二十九　明　馮復京　撰
　　國風豳一
　　　豳
釋文云豳者戎狄之地名夏道衰后稷之曾孫公劉自
邰而出居焉其封域在雍州岐山之北原隰之野于漢
屬右扶風郇邑○韋昭云豳西近戎北近狄○郡縣志
古豳城在邠州三水縣西三十里公劉始都之處○國
名記云邠本谷名○一綂志陜西西安府邠州古西戎
地公劉所居爲豳國淳化縣在州城東二百里三水廢
縣在縣西乾州永壽縣古邠國地邠州今有古公鄉
　　七月篇上
　　　褐
傳云褐毛布○說文云編枲韤一曰粗衣○左傳云旨
酒一盛兮余與褐之父睨之注云褐寒賤之人
　　　耜
說文云耜耒端木也耒手耕曲木也垂作耒耜以振民
○釋名云耜齒也似齒之斷物也○易曰神農氏作斵
木爲耜揉木爲耒耒耜之利萬民以濟蓋取諸益○夏
小正云正月農緯厥耒緯束也束其耒云爾○月令云
季冬命農計耦耕事脩耒耜具田器孟春天子躬耕帝
籍○考工記匠人耜廣五寸二耜爲耦車人爲耒庛長
尺有一寸中直者三尺有三寸上句者二尺有二寸自
其庛縁其外以至于首以弦其内六尺有六寸與歩相
中也堅地欲直庛柔地欲勾庛直庛則利推勾庛則利
發倨句磬折謂之中地疏云耜謂耒頭金庛耒下前曲
接耜者也古法耒下惟一金不岐頭○韓詩云三月之
時可預取耒耜脩繕之至于四月始可舉足而耕也○
古史考曰神農作耒耜○世本曰鯀作耒耜○國語曰
周制有曰民無縣耜野無奥草○吕氏春秋曰六尺之
耜所以成畎其下八寸所以成畝○羅中行云耜耒下
耓也廣五寸耒耜上勾木也耜古以木爲之易曰斵木
爲耜揉木爲耒亦以金爲之周禮注古者耜一金兩人
併發之
　　　饁
釋詁云饁饋也孫炎云饁野之饋也
　　　畝
王制云方百里者爲田九十億畝山陵林麓川澤溝瀆
城郭宫室塗巷三分去一其餘六十億畝古者以周尺
八尺爲歩今以周尺六尺四寸爲歩古者百畝當今東
田百四十六畝三十歩古者百里當今百二十一里六
十歩四尺二寸二分○司馬法云六尺爲歩歩百爲畝
畝百爲夫○禮記疏云歩百爲畝是長一百歩濶一歩
畝百爲夫是一頃也長濶一百歩夫三爲屋是三頃也
濶二百歩長一百歩屋三爲井是九百畝也長濶一里
○程正叔云古者百畝止當今之四十一畝今之百畝
當古之二百五十畝
　按畝即田之身也古之治田者雖有溝洫井田二法
　不同然田之形體大抵因地勢水勢而爲之其在于
　東者謂之東田王制所云當今東田是也其在于南
　者謂之南畝詩屢云南畝鄭注遂人云以南畝圖之
　是也補傳大田解曰田事喜陽而惡陰東南向陽則
　茂盛西北傍陰則不實故信南山云南東其畝也朱
　子信南山傳云畝壟也書傳云終竟壟畝左傳注使
　壟畝東西行又云晉之伐齊循壟東行易是畝可以
　謂爲壟也漢書陳勝輟耕之壟上師古曰田中之高
　處是正訓壟字朱子所云畝壟者只是今之田所謂
　若干畝非必其中之高處也長樂劉氏云遂東畝南
　遂南畝東正言順地勢及水所趨之事蓋于此方爲
　水道則于彼方爲田畝南東交互其勢宜然雖溝洫
　之法遂縱溝横井田之法遂横溝縱而其爲畝之制
　則相彷也朱公遷者元儒之荒陋者也其爲疏義有
　畝以防水之說今之學者遂爲所惑不知古有遂溝
　洫澮川以通水之流大小淺深以次相注自不至于
　決溢有徑畛涂道路以通車徒之行而即在遂溝洫
　澮川之上初不聞田之畔更有所謂畝以防水也若
　然郤克欲使齊盡東其畝賓媚人責以無顧土宜何
　不云不顧水防乎防水之丘計必不廣使其盡南亦
　何礙于晉之戎車而必東其畝乎詩云南東其畝諸
　書稱東田南畝無所謂西畝北畝豈非范氏喜陽惡
　陰之說乎若用以防水則稱西畝北畝亦可矣所以
　防水者周禮正謂之防稻人以防止水是也左傳蔿
　掩町原防注防隄也隄防間地不得方正如井田别
　爲小頃町稻人疏故以爲楚之惡地有防瀦之法南
　東其畝乃溝洫井田之定制又何有于防乎匠人爲
　防是梢溝之防非廣深四尺之溝有防也方氏注禮
　記引詩南東其畝而以廬之所向爲言可見古人並
　未嘗以畝爲防水之具矣若必因壟字而以爲丘壠
　之壟則書云曷敢不終朕畝孔安國云何敢不順天
　終竟我壟畝亦可得耕耨于水防之上乎孫毓駁箋
　云大夫銜命巡司何爲就耕民公嫗壟畝之間飲食
　又可謂此饁彼南畝爲餉在南邊水防之上者乎然
　范氏云田喜陽惡陰未爲通論如黍宜燥稌宜濕正
　左傳所謂土宜而古人只云南東者乃人道貴陽賤
　陰之義耳非地道固然也陶潛云農人告予以春及
　將有事于西疇則畝亦可云在西但晉人之言不應
　經義苟如公遷之說又將以西疇爲西邊之防水者
　矣
　　　田畯
釋言云畯農夫也孫炎曰農夫田官也郭璞曰今之嗇
夫是也○傳云田畯田大夫疏云此官選俊人主田謂
之田畯典農之大夫謂之農夫以王者尤重農事知其
爵爲大夫也按鄭注周禮載師云六遂餘地自三百里
外天子使大夫治之或于田農之時特命之主其事以
周禮無田畯正職故直云田畯大夫春官籥章掌擊土
鼓以樂田畯鄭司農云田畯古之先教田之官彼說祈
年之祭知爲祭先教者○甫田箋云田畯司嗇今之嗇
夫也疏云郊特牲曰蜡之祭也主先嗇而祭司嗇也注
云先嗇若神農司嗇若后稷蜡者爲田報祭故知祀此
二人此言田畯乃是當時主稼之人故以司嗇言之與
郊特牲名同實異
　　　微行
傳云墻下徑也五畝之宅樹之以桑
　　　公子
疏云諸侯之女稱公子○左傳雩講於梁氏女公子觀
之○公羊傳羣公子之舍則以卑矣何休曰謂女公子
也
　　　萑(詳見衞風菼/)
埤雅云萑即今之荻一名蒹蒹萑之未秀者也
　　　蠶
爾雅云蟓桑繭雔由樗繭棘繭欒繭蚢蕭繭疏云此皆
蠶類作繭者因所食葉而異其名也食桑葉作繭者名
蟓即今蠶也○周禮云内宰中春詔后帥内外命婦治
蠶于北郊以爲祭服馬質禁原蠶者注云原再也天文
辰爲馬蠶書蠶爲龍精月直大火則浴其種是蠶與馬
同氣物莫能兩大禁再蠶者爲傷馬與○禮記月令云
季春天子乃薦鞠衣于先帝命野虞毋伐桑柘具曲植
籧筐后妃齋戒親東鄉躬桑禁婦女毋觀省婦使以勸
蠶事蠶事既登分繭稱絲受功以共郊廟之服孟夏蠶
事畢后妃獻繭乃收繭稅以桑爲均貴賤長幼如一以
給郊廟之服祭義云古者天子諸侯必有公桑蠶室近
川而爲之大昕之朝(季春/朔旦)君皮弁素積卜三宫之夫人
世婦之吉者使入蠶于蠶室奉種浴于川桑于公桑風
戾而食之歲既單矣世婦獻繭于夫人夫人副褘而受
之及良日夫人繅三盆手遂布于三宫夫人世婦之吉
者使繅○春秋文耀鉤曰商弦絶蠶含絲○考異郵曰
蠶陽者火火惡水故食不飲桑者土之液木生火故蠶
以三月葉類㑹精合相食　荀子云身女好而頭馬首
屢化而不壽善壯而拙老有父母而無牝牡冬伏而夏
游食桑而吐絲前亂而後治夏生而惡暑喜濕而惡雨
(濕謂浴/其種)蛹以爲母蛾以爲父三俯三起事乃大已(俯謂/卧而)
(不/食)夫是之謂蠶理　淮南子云黄帝元妃西陵氏始蠶
○仲長子昌言云蠶寒而餓之則引日多温而飽之則
用日少此寒温餓飽之爲脩短驗于物者也○嵇叔夜
云火蠶十八日寒蠶三十餘日○呉録曰南陽郡一歲
蠶八績○林邑記曰九真郡蠶年八熟繭小輕薄絲弱
綿細○永嘉郡記曰永嘉有八輩蠶􁋨珍蠶三月績柘
蠶四月初績􁋨蠶四月績愛珍五月績愛蠶六月末績
寒珍七月末績四出蠶九月初績寒蠶十月績○廣志
曰有原蠶有冬蠶有野蠶有柞葉可以作綿○埤雅太
𤣥曰紅蠶縁于枯桑其繭不黄蓋二十七日蠶已老則
紅紅蠶以繭自衣亦或謂之室易林曰飢蠶作室是也
○雅翼云蠶之狀喙呥呥類馬色斑斑似虎初拂謂之
蚝以毛掃之蠶尚小不欲見露氣桑葉著懷中令煖然
後切之比至再眠常須三箔虛上下二箔以隔土障塵
飼必卷窗開幃飼訖還下蓋蠶昆蟲之類見明則食其
旋生駒皆與馬同老食而不飲三十六日而化淮南曰
二十二日而化亦有四眠者既老將績其口含絲獨成
繭者謂之獨繭自二以上謂之同功繭獨繭絲細而有
緒養蠶之室欲明而温古者后妃享先蠶先蠶天駟也
漢舊儀曰今蠶神曰苑窳婦人寓氏公主凡二神
　　　斨
傳云斨方銎也疏云斨即斧也惟銎孔異耳○釋名云
斨戕也所伐皆戕毁也
　　　女桑
傳云荑桑也○釋木云女桑桋桑注今俗謂桑樹小而
條長者爲女桑樹
　　　鵙
箋云伯勞鳴將寒之候也五月則鳴豳地晚寒鳥物之
候從其氣焉○爾雅云鵙伯勞也樊光曰春秋傳曰少
皥氏以鳥名官伯趙氏司至伯趙鵙也以夏至來冬至
去郭云似鶷􁉍而大又云鵲鵙醜其飛也翪疏云翪竦
也不能翺翔逺飛但竦翅上下○大戴禮云五月鵙則
鳴鴂者百鷯也鳴者相命也○時訓解云芒種之日螳
螂生又五日鵙始鳴鵙不始鳴號令壅偪○易通卦驗云
搏勞性好單棲○楚詞云恐題鴂之先鳴使百草爲之
不芳○吕覽注云仲夏陰作於下陽發於上伯勞夏至
後應陰而殺蛇磔之於棘而鳴於上○惡鳥論云伯勞
以五月鳴應陰氣之動陽氣爲仁養陰爲殺殘賊伯勞
蓋賊害之鳥也其聲鵙鵙故以其音名也○類從云鵙
鳴在上蛇伏不動○禽經注云形似鸜鵒但鸜鵒喙黄
伯勞喙黑○楊用脩云性能擊摶鷹集于林則盤旋鳴
聒俟鷹飛輒擊之蜀中名駕鵹五更輒鳴不止至曙乃
息
　　　𤣥
周禮云染人掌染絲帛凡染春㬥練夏纁𤣥秋染夏冬
獻功注𤣥謂纁𤣥者謂始可染此色𤣥纁天地之色以
爲祭服○考工記云天謂之𤣥三入爲纁五入爲緅七
入爲緇注凡𤣥色者在緅緇之間其六入者與○毛氏
云𤣥黒而有赤也
　按𤣥黄朱爲公子裳者公子諸侯之子不必繼世爲
　君有爲大夫士者禮冕服𤣥衣纁裳𤣥端服有𤣥裳
　黄裳朱者深纁之色君大夫冕服之纁裳也𤣥裳者
　上士𤣥端服之裳也黄裳者中士𤣥端服之裳也玉
　藻曰衣正色裳間色然黄正色而爲裳𤣥黑赤雜而
　爲衣則玉藻所云大畧言之耳孔氏疏云績麻爲布
　民自衣之𤣥黄之色施于祭服朱則爲公子裳蓋獨
　舉冕服之裳爲說矣殊不知古者深衣何嘗不用麻
　而𤣥黄亦以爲裳非獨施于祭服也
　　　葽
傳云葽葽草也○箋夏小正四月王萯秀葽其是乎物
成自秀葽始○說文云詩曰四月秀葽劉向說此味苦
苦葽也
　按葽草毛公不云何物鄭疑爲王萯蔡邕月令章句
　曰萯草名生于陵月令四月王瓜生鄭注云王瓜萆
　挈也今月令云王萯生夏小正云王萯秀未聞孰是
　吕覽孟夏王善生注云善或作瓜□􁉣也淮南子孟
　夏王瓜生注云王瓜本草作茇葜然則鄭以王萯即
　王瓜而又以王瓜爲茇葜也吕覽淮南高誘一家之
　說而一以爲□􁉣一以爲茇葜考之本草王瓜一名
　土瓜生魯地平澤田野及人家垣墻間三月採陰乾
　圖經云葉似栝樓圓無叉缺有刺如毛五月結黄花
　花下結子如彈丸生青熟赤根似葛細而多糝均房
　間人呼爲菟瓜爾雅曰蔩菟瓜郭璞云似土瓜而土
　瓜自謂之鉤藈姑蓋菟瓜别是一種也予謂本草明
　言王瓜一名土瓜則二物小異實一種耳王萯又是
　一物蔡邕云生于陵本草云生田中葉青刺人有實
　七月採隂乾且夏小正云王萯秀月令云王瓜生定
　非一也若栝樓自是果臝之實菝葜自在草部中品
　之上陶隱居云鄭𤣥以王瓜爲菝葜殊爲謬矣曹氏
　則以爲藥草之逺志據爾雅有云葽繞蕀蒬郭璞曰
　今逺志也似麻黄赤花葉銳而黄其上謂之小草本
　草云逺志味苦一名棘菀一名葽繞一名細草四月
　採根葉陰乾圖經云根黄色形如蒿苗名小草似麻
　黄而青又如華豆葉亦有似大青而小者三月開花
　白色泗州出者花紅根葉俱大于他處商州者根黑
　色曹氏以葽繞之名偶渉于葽又味苦合于劉向之
　說故定爲逺志嚴氏亦從之然不榮而實謂之秀逺
　志有花則不得云秀矣且本草但言四月採根葉不
　云採實也或曰黍稷有華亦可曰秀若然則秀是吐
　華葽繞花又以三月開不以四月曹氏所見未必果
　核若從鄭氏以爲王萯則實以七月採以爲王瓜則
　王瓜亦有花五月方開花下結子亦不得以四月秀
　也朱子闕而不說良亦有以唐山夫人歌云豐草葽
　注云葽盛貌或者詩泛言草有盛秀者乎
　　　蜩
爾雅云蜩蜋蜩螗蜩蚻蜻蜻􁉻茅蜩蝒馬蜩蜺寒蜩蜓
蚞螇螰疏云蜩者目諸蜩也蜋蜩五采具者也螗蜩似
蟬而小鳴聲清亮夏小正云螗蜩者蝘蕩篇云如蜩如
螗是也蚻即螓也􁉻似蟬而小青色蝒蟬之最大者蜺
又名寒螀似蟬而小青赤色闗東謂蟪蛄爲蜓蚞或謂
之螇螰也又云翥醜罅疏蟲類能飛翥者謂蟬屬皆剖
坼母以爲孔罅而生○周禮以旁鳴者注蜩蜺屬○夏
小正云五月螗蜩鳴螗蜩鳴者蝘也七月寒蟬鳴蟬也
者蝭􁉿也○本草蚱蟬生楊柳上五月採蒸乾之陶隱
居云蚱即是瘂蟬雌蟬也不能鳴者蟬類甚多莊子云
蟪蛄不知春秋則是今四月五月小紫青色者而離騷
云蟪蛄鳴兮啾啾歲莫兮不自聊此乃寒螀耳九月十
月中鳴甚淒急又二月中便鳴者名䗿母似寒螀而小
七月八月鳴者名蛁蟟色青今此云生楊柳樹上是詩
云鳴蜩嘒嘒者形大而黑傴僂丈人掇此昔人噉之故
禮有蜩范蟬有緌亦謂此此蜩五月便鳴俗云五月不
鳴嬰兒多災蘇恭云蚱蟬即鳴蟬也○易通卦驗云姤
上九候蟬始鳴不鳴國多妖言蟬應期鳴古語之象今
失節不鳴鳴則失時故多妖言○援神契云蟬無力故
不食○周書曰夏至又五日蜩始鳴不鳴貴臣放逸立
秋之日寒蜩鳴不鳴人臣不力爭○淮南子云蛇不足
而行魚無耳而聽蟬無口而鳴自然者也又云蟬飲而
不食三十日而化○論衡云蟬生于復育開背而出○
徐廣車服雜注云侍臣加貂蟬者取其清高飲露而不
食○陸雲寒蟬賦云頭上有緌則其文也含氣飲露則
其清也黍稷不享則其廉也處不巢居則其儉也應候
守常則其信也加以冠冕取其容也○段柯古云蟬未
脫時名復育相傳言蛣蜣所化韋翾嘗冬中掘樹根見
復育附于朽處怪之村人言蟬固朽木所化也翾因剖
視腹中猶實爛木
　按蜩之類多蜩與蟬其總號也其名隨方土所稱最
　多參錯此五月鳴蜩即蜋蜩螗蜩也夏小正傳曰蜋
　蜩者五采具螗蜩者蝘郭云螗蜩俗呼胡蟬江南謂
　之螗蛦是也舍人注爾雅曰蜋蜩螗蜩皆蟬也方語
　不同三輔以西爲蜩梁宋以東謂蜩爲蝘楚地謂之
　蟪蛄楚辭云蟪蛄鳴兮啾啾者也方言亦云蟬楚謂
　之蜩宋衞謂之螗蜩陳鄭謂之蜋蜩秦晉謂之蟬海
　岱謂之䗁舍人揚雄俱以螗蜩蜋蜩爲一物大雅蕩
　篇云如蜩如螗不得爲一也舍人所云蟪蛄者有二
　種莊子稱不知春秋者夏蟲小紫青色者也楚辭稱
　其鳴啾啾者爾雅所謂蜓蚞螇螰也方言云蛥蚗齊
　謂螇螰楚謂蟪蛄或謂蛉蛄秦謂蛥蚗自闗而東謂
　蛁蟧或謂蝭蟧或謂蜓蚞廣雅云蟪蛄蟧蛁是也莊
　子音義及陶隱居以爲蟪蛄即寒螀非也風土記云
　蟪蛄鳴于朝寒螀鳴于夕郭注爾雅蜺寒蜩云寒螀
　也引月令寒蟬鳴方言云黑而赤者謂之蜺􁋩謂之
　寒蜩寒蜩者瘖蜩也郭以月令云寒蜩鳴知寒蜩不
　瘖據以難子雲不知寒蟬即今瘂蟬瘂蟬初瘖得寒
　露冷風乃鳴方言原其始故謂之瘖蜩耳然陶貞白
　所云啞蟬自是雌蟬不能鳴者非此寒蜩也陸璣如
　蜩如螗疏云螗一名蛁蟟青徐人謂之螇螰其失與
　舍人同蝒馬蜩景純以爲蜩中最大者本草圖經以
　此爲詩之鳴蜩不必爾也馬蜩特蜋蜩螗蜩中之猶
　大者耳蚻蜻蜻即詩之所謂螓揚雄云雌蜻謂之疋
　者也􁉻茅蜩揚雄謂之麥蚻郭璞云江東呼茅􁉻闗
　西呼麥􁉻蟬之小者也古今注蟬一名王女而諸類
　總謂之蟬爲其變化而禪亦以舍卑穢趨高潔其禪
　足道也
　　　貉
字林云貈似狐善睡其子名貆又云􁉉貍類貁謂之􁊙
○郭璞云貉雌者名□今江東呼貉爲􁉉􁊙○淮南子
曰螘知爲垤貛貉爲曲穴虎豹有茂草隂以防雨景以
蔽日此亦鳥獸之所以智也○考工記云貉踰汶則死
此地氣然也○詩義問云狐之類貉貒貍也○埤雅云
俗云貛貉同穴而異處貛之出入以貉爲導詩曰一之
日于貂取彼狐狸爲公子裘言往祭表貉因取狐狸之
皮爲裘故傳云于貉謂取狐狸皮周官祭表貉是也○
雅翼云貉善睡之獸畜而養之扣之即卧已而復寐亦
善捕○疏云禮無貉裘惟孔子狐貉以居明貉賤也
　按貉狐貍三獸名箋云摶貉自爲裘狐狸以供尊者
　其辨甚明朱傳云貉狐貍也何混若此
　　　貍
爾雅云貍子􁋪○字林云貍伏獸似貙○本草貍骨肉
療諸疰心腹痛走無常處及鼠瘻惡瘡頭骨尤良圖經
云貍類甚多似虎斑文者可用猫斑者不佳南方有一
種香貍人以作鱠其氣甚香微有麝氣邕州已南又有
風貍似兔而短多棲息高木候風吹過他木衍義云貍
骨形類猫其文有二一如連錢一如虎文肉味與狐不
相逺江南一種牛尾貍其尾如牛人多糟食未聞入藥
○埤雅云貍豸在里者里人所居也貍穴而薶焉故貍
又通于薶字貍之伺物卑身而伏以候敖者似貙而小
文彩異于貒貉大射以貍歩張三侯鄭氏云貍善搏者
也行則止而擬度其發必獲是以侯道取象焉狐善疑
貉善擬不可以有爲故古者以爲燕居之裘齊東郭書
衣貍製是也貍狐貒貉性一也其跡皆􁋫而不速○雅
翼云狐口銳而尾大貍口方而身文黄黒彬彬蓋次于
豹○禮曰貍首之斑然又曰貍去正脊狐去首○太𤣥
經云辨人貍别其文萃也○魏志管輅云雖有爪牙微
而不彊雖有文章蔚而不明其名曰狸○淮南子云貍
頭似鼠以類推也○異物志云靈狸一體自爲夫婦故
能媚人○子思子曰謂狐爲貍者非直不知貍也勿得
狐復失貍者也○徐廣封禪書注云狸一名不來
　
　六家詩名物疏卷二十九
欽定四庫全書
　六家詩名物疏卷三十　　明　馮復京　撰
　　國風豳二
　　七月篇下
　　　股
說文髀也○釋名云股固也爲强固也
　　　莎雞
爾雅云螒天雞樊光曰小蟲黑身赤頭李巡曰一名酸
雞郭璞曰一名莎雞一名樗雞○陸疏云如蝗而斑色
毛翅數重其翅正赤六月中飛而振羽索索作聲幽州
人謂之蒲錯○本草樗雞生河内樗樹上七月採蘇恭
云五色具者爲雄青黑質白斑者是雌圖經云今所謂
莎雞亦生樗木上六月後出飛而振羽作聲人或畜之
樊中但頭方腹大翅羽外青内紅而身不黑頭不赤此
殊不類惟在樗木上人呼紅娘子者頭翅皆赤乃如舊
說然不名莎雞疑古今之稱不同耳衍義云樗雞東西
京都尤多形類蠶蛾但頭足微黑翅兩重外一重灰色
下一重深紅五色皆具腹大○廣志云莎雞似蠶蛾而
五色亦曰犨雞○古今注云莎雞一名促織一名蟋蟀
促織謂鳴聲如急織絡緯謂其鳴聲如紡績也一曰促
機一曰紡緯○埤雅云俗云絡緯雄鳴于上風雌鳴于
下風而風化○雅翼云莎雞頭小而羽大有青褐兩種
一名絡緯今人謂之絡絲娘小兒亦養之夜聽其聲能
食瓜莧之屬莎雞與絡緯是一物蟋蟀與促織是一物
崔豹不當合而言之蓋二蟲俱似機杼聲可以趣婦功
故易紊亂孫炎郭璞陸機廣志所云皆非其類今莎雞
之鳴乃止而振羽不待飛也一名馬􁉻
　按斯螽蟲之以股鳴者莎雞蟲之以翼鳴者蟋蟀蟲
　之以注鳴者逈然三物也朱子云一物隨時變化而
　異其名其誤起于程正叔而正叔之誤又起于崔正
　熊正熊混莎雞蟋蟀爲一正叔又混入斯螽可謂誤
　中之誤羅氏辨之精矣今時驗亦然
　　　宇
韓詩云宇屋霤也○釋文云屋四垂爲宇○釋名云宇
羽也如鳥羽翼自覆蔽也○繫辭云上棟下宇以待風
雨
　　　牀
釋名云牀裝也所以自裝載也長狹而卑曰榻小者獨
坐○通俗文云牀三尺五曰榻板獨坐曰秤八尺曰牀
○說文云牀身之安也杠牀前木也○方書云牀杠北
燕朝鮮謂之樹闗西秦晉謂之杠南楚謂之趙東齊海
岱謂之樺其上板衞之北郊趙魏謂之牒或曰牑○廣
雅云棲謂之牀○周禮玉府掌王之牀第○天文集云
紫宫門外有天牀六星
　　　向
士虞禮云祝啓牖嚮注嚮牖一名也○韓詩云北向牕
也
　　　鬱
毛詩義問云其樹高五六尺實大如李正赤食之甜○
疏云晉宫闕銘云華林園中有車下李三百一十四株
薁李一株車下李即鬱薁李即薁二者相類而同時熟
　　　薁
本草云郁李一名爵李一名車下李一名棣生高山川
谷及丘陵上五月六月採根○陸璣云唐棣薁李也一
名雀梅亦曰車下李所在山皆有其華或赤或白五月
中成實大如李子可食○本草圖經云郁李木高五六
尺枝條葉花皆若李惟子小若樓桃赤色而味甘酸核
隨子熟六月採根并實取核中仁用
　按薁一名郁李一名薁李一名蘡薁一名燕薁一名
　棣一名爵李一名車下李廣雅謂之蘡舌與鬱俱棣
　屬也故同得車下李之名陸璣以唐棣爲薁李非也
　而以爲實大如李則得之本草圖經謂郁李子如櫻
　桃則似說常棣非郁李也郁李雖棣屬然非爾雅所
　謂唐棣常棣也古之說者惟不知唐棣爲扶栘木而
　以爲薁又不知薁别是一種而以爲常棣故本草注
　及詩緝諸說俱誤今由陸璣崔豹鄭樵及本草諸說
　參詳之始知其别如此魏王花木志云燕薁實如龍
　眼黑色說文謂之蘡薁詩疏一名車鞅藤豳詩六月
　食薁者此也廣志曰燕薁似棃早熟據此又非郁李
　而二說亦相矛盾殆不足取證韓詩薁字又作藿是
　爾雅所謂藿山韭者非毛詩之薁爾雅翼云山韭形
　性與韭相類但根白葉如燈心苗
　　　葵
李氏曰葵可茹公儀所拔是也○周禮醢人葵菹蠃醢
○特牲記云鉶芼夏葵冬荁○齊民要術云今世葵有
紫莖白莖二種春必畦種水澆而冬種者有雪勿令從
風飛起每雪輒一勞之勞雪令地保澤葉又不蟲掐必
待露解收必待霜降傷晚則黄爛傷早則黑澀詩曰七
月烹葵及菽即此是也○本草云葵葉爲百菜主陶隱
居云以秋種葵覆養經冬至春作子謂之冬葵至滑利
春葵子亦滑葉尤冷利不可多食術家取此葵子微炒
散著濕地遍踏之朝種暮生逺不過宿日華子云冬葵
久服堅筋骨秋葵即是種早者○四民月令云正月可
種葵四月可收冬葵子六月六日可收葵中伏可種乾
葵○埤雅云左傳葵能衞足今葵心隨日光所轉輒低
覆其根似智字說曰草也能揆日向焉故又訓揆
　按爾雅云菺戎葵即今之蜀葵也又云荍蚍􁇩即今
　之錦葵也又云蔠葵蘩露即本草之落葵也又云莃
　菟葵似葵而小葉者是也本草又有黄蜀葵龍葵皆
　非此七月所烹之葵七月所烹者即今秋葵爾
　　　菽
采菽箋云菽大豆也生民傳云荏菽戎菽也箋云戎菽
大豆也○物理論云菽者衆豆之總名○爾雅云戎菽
謂之荏菽孫炎曰大豆也○廣雅曰大豆菽也小豆答
也豍豆豌豆䝀豆也胡豆䜶􁋬也豆角謂之莢其葉謂
之藿○春秋說題詞云菽者屬也春生秋熟理通體屬
也菽赤黑隂生陽大體應節小變象陽色也○援神契
云赤土宜菽○吕氏云得時之菽長莖而短足其莢二
七以爲族多枝數節競葉蕃實大菽則圓小菽則摶以
芳稱之重食之息以香如此者不蟲先時者必長以蔓
浮葉疏節小莢不實後時者短莖疏節本虛不實○汜
勝之書云三月榆莢雨時高田可種大豆保歲易爲宜
古之所備凶年也大豆生戴甲而出種土不可厚厚則
項折不能長達夏至後二十日尚可種小豆不保歲難
得宜椹黑時種○雅翼云羞籩之實􁋭餌粉餈皆稻米
黍米所爲以其黏著故𢷬粉熬大豆以爲表
　按菽鄭氏常以大豆言之即生民之荏菽也釋草云
　戎菽謂之荏菽孫炎云大豆諸家或以爲胡豆后稷
　播種豈應近舍中國之種而逺種胡豆乎明孫說是
　矣此詩言烹菽廣雅云葉謂之藿公食禮鉶芼牛藿
　羊苦黍薇當是烹豆葉以爲羮耳
　　　棗
爾雅云棗壺棗邊要棗櫅白棗樲酸棗楊徹齊棗遵羊
棗洗大棗煑填棗蹶洩苦棗晳無實棗還味捻棗又云
棗李曰疐之○周禮饋食之籩其實棗○禮記婦人之
贄脯修棗栗又云棗曰新之又云棗栗飴蜜以甘之○
青史子云棗北方之草冬木也○本草云大棗味甘平
主心腹邪氣安中養脾助十二經平胃氣通九竅補少
氣少津液和百藥久服輕身長年八月採暴乾圖經云
棗極美者有水菱棗御棗之類○羅氏云棗有十一名
郭氏得九焉後世有紫棗𤣥棗西王母棗東海蒸棗洛
陽夏白與夫雞心牛頭羊矢獮猴細腰其名不可勝載
淮南子十一月棗棗取其赤心○埤雅云棘大者棗蓋
若酸棗所謂棘也於文重束爲棗並束爲棘一曰棘實
曰棗蓋棗性重喬棘則低矣故其制字如此詩曰八月
剥棗剥擊也棗實未熟雖擊不落已熟則爛不擊自墮
齊民要術所謂全赤即收收法撼而落之爲上是也且
棗全赤即收故乾則紅皺復無烏鳥之費半赤而收者
肉未充满乾復黄皺將赤味亦不佳故於全赤之時剥
而落之世云噉棗令人齒黄齒居晉而黄食此故也
　　　春酒
疏周禮清酒注云今之中山冬釀接夏而成者然則春
酒即彼三酒之中清酒也
　　　瓜
廣雅云冬瓜□也水芝瓜也其子謂之□龍􁋮虎掌羊
骹兔頭桂支宻筩□□貍頭白㼐無餘縑瓜屬也○夏
小正云五月乃瓜乃者急瓜之辭也瓜也者始食也八
月剥瓜蓄瓜之時也○禮記云爲天子削瓜者副之巾
以絺爲國君華之巾以綌爲大夫累之士㚄之庻人齕
之又云瓜祭上環食中棄所操又云天子樹瓜華不斂
藏之種也○本草瓜蔕七月採圖經云即甜瓜蔕也又
有白瓜越瓜胡瓜○埤雅云瓜字象其實在鬚蔓之間
性少延輒腐尤忌聞麝乃至一蔕不收
　　　壺
傳云壺瓠也○埤雅云似匏而圓曰壺壺圜器也故謂
之壺亦曰壺盧古今注曰壺盧瓠之無柄者也性善浮
要之可以渉水南人謂之要舟又可爲樽春秋傳曰樽
以魯壺司尊彞曰秋嘗冬蒸饋獻用兩壺尊詩曰八月
斷壺壺性蔓生披蔓斬之故曰斷也今其收法八月冷
露降輒先斷其根令其餘蔓飲之巳日乃收尤堅成可
用
　　　苴
喪服注云苴麻之有實者○疏云麻九月初熟拾取以
供羮菜○本草經云麻子味甘平主補中益氣久服肥
健不老○月令仲秋食麻與犬孟冬天子以犬嘗麻
　　　樗
陸璣疏云樗樹及皮皆似漆青色其葉臭○本草圖經
云椿樗二木相類但椿木實而葉香可噉樗木疎而氣
臭膳夫亦能熬去其氣北人呼樗爲山椿江東呼爲虎
目葉脫去有痕如樗蒱子又如眼目故得此名衍義云
世以無花不實木身大其幹端直者爲椿其有花而筴
木身小幹多迂矮者爲樗○莊子云吾有大樹人謂之
樗其大本臃腫而不中繩墨其小枝拳曲而不中規矩
　　　農
周禮太宰以九職任萬民一曰三農生九穀○管子曰
一農之量包百畝上農挾五中農挾四下農挾三○國
語管仲云昔聖王處農就田野及寒擊菒除田以待時
耕及耕深耕而疾耰之盡其四支之敏以從事於田野
少而習焉其心安焉是故農之子恒爲農其秀民之能
爲士者必足賴也
　　　場
孔仲達云種樹菜果謂之圃蹂踐禾稼謂之場故春夏
爲圃秋冬爲場○周禮場人注場築地爲墠季秋除圃
中爲之
　　　重穋
說文種先種後熟也稑疾熟也稑或从翏○周禮内宰
上春詔王后生穜稑之種鄭司農云先種後熟謂之穜
後種先熟謂之稑𤣥謂詩云黍稷穜稑是也賈公彦云
先鄭直云先種後種不見穀名後鄭意黍稷皆有穜稑
又云舍人以歲時縣穜稑之種以共王后之春獻種司
稼辨穜稑之種
　　　晝
說文云日之出入與夜爲界从畫省
　　　綯
爾雅云綯絞李巡曰繩之絞也
　　　百穀
物理論云梁者黍稷之總名稻者漑種之總名菽者衆
豆之總名三穀各二十種爲六十種蔬果之實助穀各
二十種爲百穀故詩曰播厥百穀者衆種之大名也○
周禮太宰九穀注先鄭云黍稷秫稻麻大小豆大小麥
後鄭謂無秫大麥有梁苽膳夫王食用六穀注云稌黍
稷粱麥苽疾醫以五穀養其病注云麻黍稷麥豆職方
氏揚州荊州其穀宜稻豫州其穀宜五種注云黍稷菽
麥稻青州其穀宜稻麥兗州其穀宜四種注云黍稷稻
麥雍州其穀宜黍稷幽州其穀宜三種注云黍稷稻冀
州其穀宜黍稷并州其穀宜五種○月令五時食穀春
麥夏菽季夏稷秋麻冬黍孟秋農乃登穀内則牛宜稌
羊宜黍豕宜稷犬宜粱雁宜麥魚宜苽○漢食貨志五
種注麻金黍火稷土麥水豆木○大戴禮云食氣者神
明而壽食穀者智慧而巧○穀梁傳云一穀不升謂之
歉二穀不升謂之饑三穀不升謂之饉四穀不升謂之
康五穀不升謂之大侵○淮南子云汾水濛濁而宜麻
濟水通和而宜麥河水中濁而宜菽雒水輕利而宜禾
渭水多力而宜黍江水肥仁而宜稻
　　　凌陰
周禮凌人正歲十有二月令斬冰三其凌春始治鑑夏
頒冰掌事秋刷
　　　獻羔
月令仲春天子乃鮮羔開冰先薦寢廟注鮮當爲獻獻
羔祭司寒也○左傳申豐云其藏冰也黑牡秬黍以享
司寒獻羔而啓之杜預云二月春分獻羔祭韭開冰室
服䖍云司寒司隂之神𤣥㝠也
　　　韭
說文云一種而久者故謂之韭象形在一之上一地也
○禮曰庻人春薦韭祭宗廟韭曰豐本内則豚春用韭
○埤雅云齊民要術云韭高三寸便剪剪如葱法一歲
之中不過五剪凡剪不用日中韭性内生根喜上跳故
種與葵同法而畦欲極深○雅翼云首春色黄未出土
時最美故云春初早韭冬末晚菘夏小正曰正月囿有
韭○易稽覽圖云政道得則隂物變爲陽鄭注云若葱
變爲韭○本草云韭辛温歸心安五藏除胃中熱
　　　饗
傳云饗者鄉人以狗大夫加以羔羊○箋云十月民事
俱畢國君閒于政事而饗羣臣○月令孟冬大飲烝
注十月農功畢天子諸侯與羣臣飲酒於大學以正齒
位謂之大飲别之於他其禮亡今天子以燕禮郡國以
鄉飲酒禮代之燕謂有牲體為俎也
　按傳所云饗者謂黨正因蜡飲酒黨正職云國索鬼
　神而祭祀以禮屬民而飲酒於序以正齒位一命齒
　于鄉里再命齒于父族三命不齒鄉飲酒經云尊兩
　壺于房户之間有𤣥酒即此詩云朋酒也記云其牲
　狗即毛傳所據也鄉飲酒禮賔興賢能與黨正飲酒
　不同毛據為説者以州黨鄉之屬也其有鄉大夫來
　觀禮或鄉之所居州黨鄉大夫親為主人則殺羔羊
　以饗之
　　　公堂(大學互見大雅辟廱/)
傳云公堂學校也疏云謂黨之序學○周禮州長春秋
以禮㑹民射于州序黨正以禮屬民飲酒于序○學記
云古之教者家有塾黨有庠術有序國有學陳氏曰術
當為州○鄭禮記注云庠鄉學也州黨曰序○孟子曰
殷曰序序者射也○禮書云鄉飲在庠庠有房室
鄉射在序序無房室爾雅云東西牆謂之序序之名
蓋本于此○疏云箋以公堂謂之太學○禮書云四
代之學虞則上庠下庠夏則東序西序商則右學左
學周則東膠虞庠而周又有辟廱成均瞽宗之名則
上庠東序右學東膠大學也故國老于之養焉下庠
西序左學虞庠小學也故庻老于之養焉記曰天子
設四學蓋周制也周之辟廱即成均東膠即東序瞽
宗即右學成均居中左東序右瞽宗此大學也虞庠
在國之西郊則小學也商之右學周謂之西學亦謂
之瞽宗夏之東序周謂之東膠亦謂之大學蓋夏學
上東下西商學上右下左周特存其上者耳諸侯之
學小學在内大學在外天子之學小學居外大學居
内
　　鴟鴞篇
　　　鴟鴞
爾雅云鴟鴞鸋鴂郭璞曰鴟類○方言云桑飛自闗而
東謂之工爵或謂之果鸁或謂之女匠謂之鸋鴂自闗
而西謂之桑飛或謂之韈爵郭璞曰桑飛即鷦鷯也按
爾雅云鸋鴂鴟鴞鴟屬非此小雀明矣○陸疏云鴟鴞
似黄雀而小其喙尖如錐取茅莠爲窠以麻紩之如刺
襪然縣著樹枝或一房或二房幽州人謂之鸋鴂或曰
巧婦或曰女匠闗東謂之工雀或謂之過羸闗西謂之
桑飛或謂之襪雀或曰巧女○小毖傳云桃蟲鷦也鳥
之始小終大者箋云鷦之所爲鳥題肩也或曰鴞皆惡
聲之鳥陸璣疏云今鶴鷯是也微小於黄雀其雛化而
爲雕故俗語鷦鷯生雕○爾雅又曰桃蟲鷦其雌鴱郭
璞曰鷦􁉝桃雀也俗呼爲巧婦邢昺曰此鷦􁉝小鳥而
生雕鶚者也○張華鷦鷯賦云翳薈蒙籠是焉游集飛
不飄颺翔不翕習巢林不過一枝每食不過數粒○
朱傳云鴟鴞鵂鶹惡鳥攫鳥子而食者也○埤雅云先
儒以爲鴟鴞即今巧婦郭注爾雅獨云鴟類則璞與先
儒異意以詩與爾雅考之宜如璞義蓋爾雅言鴟鴞鸋
鴂繼云狂茅鴟怪鴟梟鴟則鴟鴞宜亦鴟類賈誼所謂
鸞鳯伏竄鴟鴞翺翔是也鴟鵂一名隻狐鴞服鬼車之
類○爾雅云鵅鵋䳢注今江東呼鵂鶹爲鵋欺亦謂之
鴝鵅又云怪鴟注即鴟鵂也見廣雅今江東通呼此屬
爲怪鳥○莊子云鵂鶹夜撮蚤察毫末晝出瞑目不見
丘山言殊性也○博物志云鵂鶹一名鵄鵂晝目無所
見夜則目至明人截爪甲棄露地此鳥夜至人家拾取
爪視之則知吉凶輒便鳴其家有殃○本草云鉤鵅入
城城空入宅宅空怪鳥也又有鵂鶹亦是其類微小而
黄夜能拾人手爪知人吉凶○纂文曰鵂鶹夜能拾蚤
虱蚤爪音相近俗人云拾人棄爪相吉凶妄說也○淮
南萬畢術曰鵄鵂致鳥取鵄鵂折其大羽絆其兩足以
爲媒張羅其旁則鳥聚矣○歐陽氏云今鴞多攫鳥子
而食
　按鴟鴞名鸋鴂巧婦亦名鸋鴂故先儒多誤以鴟鴞
　爲巧婦其實鴟鴞是鴞類耳衞風流離之子此土梟
　也陳風有鴞萃止此爾雅之梟鴟也並非此鴟鴞朱
　傳以爲鵂鶹則又誤鵂鶹爾雅謂之鵅鵋䳢又云怪
　鴟不得爲鴟鴞也若巧婦乃周頌之桃蟲耳據本草
　則鵋䳢鵂鶹又是二物及鄭氏云鷦鷯生題肩與鴞
　亦無所出難以管見定其然否韓詩說云鴟鴞鸋鴂
　鳥名也鴟鴞所以愛養其子者適以病之愛憐養其
　子者謂堅固其窠巢病之者謂不知託於大樹茂枝
　反敷之葦䓟風至䓟折有子則死有卵則破是其病
　也與荀子所說蒙鳩同楊倞荀子注云蒙鳩鷦鷯也
　是韓嬰亦以鴟鴞爲巧婦也
　　　桑土
方言云東齊謂根曰土○字林作􁈟桑皮也
　　　荼
傳曰荼萑苕疏謂薍之秀穗也出其東門傳云荼茅秀
然則茅薍之秀相類故皆名荼
　　　口
易說卦云兌爲口○禮記云口容止○左傳口不道忠
信之言爲嚚○鬼谷子云口者機闗也所以開閉情意
也又曰口可以食不可以言○養生經云軍營之有甘
泉軍營口也甘泉唾也○釋名口空也
　
　
　
　
　
　
　
　
　
　
　六家詩名物疏卷三十
欽定四庫全書
　六家詩名物疏卷三十一　明　馮復京　撰
　　國風豳三
　　東山篇
　　　東山
詩緝云三監在周之東周公自西徂東以征之軍屯必
依山爲固故以東山言之○王伯厚云秦漢謂山東山
西者皆指太行山東山即商地○孔氏曰金縢云周公
居東二年周公在東實出入三年
　　　裳衣
箋云裳衣謂兵服也○周禮司服云凡兵事韋弁服注
韋弁以韎韋爲弁又以爲衣裳春秋傳曰晉郤克衣韎
韋之跗注是也今時五伯緹衣古兵服之遺色○襍問
志云韎韋之不注不讀如幅注屬也幅有屬者以淺赤
韋爲弁又以爲衣而素裳白舄也○賈公彦云鄭君兩
解此注裳亦用韎韋至彼襍問志裳用素者從白舄之
義○左傳均服振振注戎事上下同服疏云在兵之服
皆韋弁
　　　行
周禮云振旅如戰之陳辨鼓鐸鐲鐃之用茇舍如振旅
之陳辨號名之用治兵如振旅之陳辨旗物之用大閱
陳車徒如戰之陳○周書曰春爲牝陳弓爲前行夏爲
方陳㦸爲前行季夏爲圓陳牙爲前行秋爲牡陳劍爲
前行冬爲伏陳楯爲前行是爲五陳○左傳鄭伯爲魚
麗之陳先偏後伍伍承彌縫衞捄宋鄭翩願爲鸛其御
願爲鵝蔿敖爲宰軍行右轅左追蓐前茅慮無中權後
勁楚君之戎分爲二廣廣有二卒卒偏之兩魯哀公爲
支離之卒以侵衞○握竒經云四爲正四爲竒餘竒爲
握竒解云天地風雲爲四正龍虎鳥虵爲四竒○六韜
云日月星辰斗柄一左一右一向一背此謂天陳丘陵
水泉亦有前後左右之列此謂地陳用車用馬用文用
武此謂人陳
　　　枚
周禮大司馬中冬教大閱車徒皆作遂鼓行徒銜枚而
進注云枚如箸銜之有繣結項中軍法止語爲相疑惑
銜枚氏掌司囂國之大祭祀令禁無囂軍旅田役令銜
枚
　　　蠋
爾雅云蚅烏蠋郭云大蟲如指似蠶疏韓奕云鞗革金
厄毛亦云厄烏蠋也又云獨者蜀邢云言山中之孤獨
者名蜀此蟲更無羣匹○韓非子云蠶似蠋人見蠋則
毛起○廣志云藿蠋有五色者槐香蠋五采有角甚臭
○埤雅云蠋以絲自褁○雅翼云蜀葵中蟲也亦食於
藿蠶類而不食桑詩乃稱烝在桑野者葵藿之下亦桑
野之地也蠶致養于人萬百爲族蜀則獨行故以比敦
然獨宿者或作鳥名禽經曰蜀不獨宿不知何物
　　　果臝之實
爾雅云果臝之實栝樓○孔疏引本草云栝樓如瓜葉
形兩兩相值蔓生青黑色六月華七月實如瓜瓣○本
草經云栝樓根一名地樓一名果臝一名天瓜一名澤
姑實名黄瓜主胷痺悅澤人面圖經云根亦名白藥皮
黄肉白三四月内生苗引藤蔓葉如甜瓜葉作义有細
毛七月開花似葫蘆花淺黄色實在花下大如拳生青
至九月熟赤黄色有正圓者有銳而長者
　　　伊威
爾雅云蟠鼠負又云蛜威委黍注舊說鼠婦别名○說
文云委黍鼠􁉎也○陸璣云在壁根下甕底土中生似
白魚○陶隱居云一名鼠負言鼠多在坎中背則負之
又一名鼠婦○衍義云此濕生蟲也多足其色如蚓背
有横文蹙起大者長三四分水甕及下濕處多○埤雅
云食之令人善淫○劉氏云壁落間小蟲無人掃則出
行于室
　　　蠨蛸
爾雅云蠨蛸長踦疏此小鼅鼄長脚者俗呼爲喜子○
陸璣云一名長脚荆州河内人謂之喜母此蟲來著人
衣有親客至有喜也幽州人謂之親客亦如蜘蛛爲羅
網居之○崔豹云蠨蛸身小足長
　　　町畽
傳云鹿跡也○說文云田踐處曰町畽禽獸所踐處也
○程子云町畽廬傍畦隴○董氏曰區種法曰伊尹作
爲區田一畝之中地長十八丈分十八丈作十五町町
間分十四道通人行畽爲田里所聚
　　　熠燿
爾雅云螢火即炤舍人云即夜飛有火蟲也○本草云
螢火一名夜光一名放光一名熠燿一名即炤生階地
池澤陶隱居曰此是腐草及爛竹根所化初猶未如蟲
腹下已有光數日便變而能飛衍義云螢常在大暑前
後飛出是得大火之氣而化故如此明照也月令雖云
腐草所化然非隂濕處終無○古今注云螢火一名耀
夜一名景天一名熠燿一名丹良一名燐一名丹鳥一
名夜光一名宵燭腐草爲之食蚊蚋○陳思王螢火論
云詩云熠燿宵行章句以爲鬼火或謂之燐未爲得也
天隂沈數雨在於秋日螢火夜飛之時也故曰宵行然
腐草木得濕而光亦有明驗衆說並爲螢火近得實矣
○月令季夏之月腐草爲螢○夏小正曰八月丹鳥羞
白鳥丹鳥者謂丹良也白鳥者謂蚊蚋也其謂之鳥也
重其養者也有翼者爲鳥羞也者進也不盡食也○崇
有論云螢無胃而育○埤雅云今西北多螢大者如棗
行而有光正曰宵行以此故也一說螢非熠燿熠燿行
蟲耳今卑濕處有蟲如蠶蠋尾後載火行而有光俗謂
之熠耀○董氏曰熠燿自是一種蟲夜行地上如蠶喉
下明如螢故曰宵行○楊用修云螢火有二種梁蕭和
賦云悅草螢之夜翔此草螢也唐李子卿有水螢賦此
水螢也
　按古今注螢火一名燐故毛公云熠燿燐也燐螢火
　也孔疏以燐爲鬼火而駁毛公非也本草明云螢火
　一名熠燿而董陸二家復有異論然止云熠燿别一
　種蟲初未常以宵行爲蟲名也朱子始以宵行爲蟲
　名蓋以末章有熠燿其羽疑熠燿但爲明貌耳然蟲
　名可妄造乎楊用修云古人用字有虛有實熠燿之
　爲螢火實也熠燿爲倉庚之羽虛也如小雅交交桑
　扈有鶯其領此言桑扈之領如鶯之文非謂鶯即桑
　扈也彼謂倉庚之羽如熠燿之明非謂熠燿即倉庚
　也此說當矣
　　　鸛
韓詩章句曰鸛水鳥巢居知風穴處知雨天將雨而蟻
出壅土鸛鳥見之長鳴而喜○陸璣疏云鸛鸛雀也似
鴻而大長頸赤喙白身黑尾翅樹上作窠大如車輪卵
如三升杯望見人按其子令伏徑舍去一名負釜一名
黑尻一名背竈一名皂裙又泥其巢一傍爲池含水滿
之取魚置池中稍稍以食其雛若殺其子則一村致旱
災○陶隱居云鸛有兩種似鵠而巢樹者爲白鸛黑色
曲頸者爲烏鸛○本草衍義云鸛頭無丹項無烏帶身
如鶴者是兼不善唳但以喙相擊而鳴○禽經云鸛仰
鳴則晴俯鳴則隂○博物志云鸛伏卵時數入水卵冷
則不毈取礜石周圍繞卵以助煖氣○自然論云鸛影
接而懷卵○襍俎云江淮謂羣鸛旋飛爲鸛井鸛亦好
羣飛人探巢取鸛子六十里旱能羣飛薄霄激雨雨爲
之散○北夢瑣言云南方有鸛食蛇每遇巨石如道士
禹歩其石阞然而轉因得而噉
　　　垤
疏云螘穴處將欲隂雨水泉上潤穴處者先知之避濕
而上塚○釋蟲云蚍蜉大螘小者螘蠪朾螘螱飛螘其
子蚳○記蛾子時術之○方言垤封場也楚郢以南蟻
土謂之垤垤中齊語也○埤雅云蟻將雨則出而壅土
成峯方言曰其場謂之坻亦或謂之垤垤從至以螘之
微而能爲垤用其至故也今蟻取小蟲入穴輒壞垤窒
穴蓋防其逸亦以窒雨一名蟻封朔地蟻封大有如冢
者所謂蟻冢蓋出於此○易林震之蹇曰蟻封戸穴大
雨將集
　　　皇
爾雅云黄白騜疏曰馬有黄處有白處者曰騜
　　　駁
爾雅云駵白駁孫炎曰駵赤色也邢昺曰謂馬有駵處
有白處者曰駁○易說卦云乾爲駁馬○禮斗威儀云
君乗火而王南海輸駁馬○埤雅徐鉉曰疑象駮文晉
侯乗駁乳虎見之而伏則象駮之文理或然也駁亦馬
之上色故古者國君乗之
　　　縭
爾雅云婦人之褘謂之褵褵緌也孫炎曰褘帨巾也郭
璞曰即今之香纓也褘邪交絡帶繫於體因名爲褘緌
繫也此女子既嫁之所著示繫屬於人義見禮記詩云
親結其縭謂母送女重結其所繫著以申戒之說者以
褘爲帨巾失之○韓詩注云縭帶也○孔疏云按昏禮
言結帨此言結縭則縭當是帨非香纓○廣雅云大巾
幃○昏禮記曰父送女命之曰戒之敬之夙夜毋違命
母施衿結帨曰勉之敬之夙夜毋違宫事庻母及門内
施鞶申之以父母之命命之曰敬恭聽宗爾父母之言
夙夜無愆視諸衿鞶
　　破斧篇
　　　四國
傳云四國管蔡商奄也○書蔡仲之命云惟周公位冢
宰羣叔流言乃致辟管叔于商囚蔡叔于郭鄰以車七
乗降霍叔于庻人三年不齒書序云成王東伐淮夷遂
踐奄作成王政成王既踐奄將遷其君于蒲姑周公告
召公作將蒲姑○杜預云樂安博昌北有蒲姑城奄闕
不知所在鄭云奄蓋在淮夷之地亦未能詳成王先伐
淮夷遂滅奄奄似逺于淮夷也○作雒解云武王克殷
乃立王子禄父俾守商祀建管叔于東建蔡叔霍叔于
殷俾監殷臣武王崩周公立相天子三叔及殷東徐奄
及熊盈以叛二年乃作師旅臨衞攻殷殷大震潰降辟
三叔王子禄父北奔管叔經而卒乃囚蔡叔于郭淩凡
所征熊盈族十有七國俘維九邑俾康叔宇于殷俾中
旄父宇于東○書傳云管蔡流言奄君薄姑謂禄父曰
成王幼周公見疑矣此百世之時也請舉事然後禄父
及三監畔○左傳周有徐奄注二國嬴姓
　按管今河南開封府鄭州蔡今河南汝寧府上蔡縣
　霍今山西平陽府霍州商謂公子禄父都紂故都朝
　歌故城在今大名府濬縣奄地未詳所在左傳云蒲
　姑商奄吾東土也又云魯公因商奄之民則奄是東
　方之國近魯之地也括地志兗州府曲阜縣奄至即
　奄國之地疑此即杜氏所謂迸散在魯者其後故得
　奄名非奄之初封在曲阜也書序稱成王踐奄則四
　國流言之日周公但討而定之未嘗滅其國至歸政
　後成王始滅之而徙其君耳孟子云周公相武王誅
　紂伐奄則周公凡兩次伐奄猶未能蕩平蓋奄本忠
　于商爲周家反覆之臣也
　　　錡
傳曰鑿屬曰錡○韓詩云木屬
　　　銶
傳曰木屬曰銶○韓詩云鑿屬也一解云今之獨頭斧
　　伐柯篇
　　　柯
考王記車人云柯長三尺博三寸厚一寸有半五分其
長以其一爲之首注云首六寸謂闗頭斧也柯其柄也
又云半矩謂之宣一宣有半謂之欘一欘有半謂之柯
一柯有半謂之磬折
　　　籩
爾雅云竹豆謂之籩○鄭注云籩竹器如豆者其實皆
容四升○周禮籩人掌四籩之實朝事之籩其實麷蕡
白黑形鹽膴鮑魚鱐饋食之籩其實棗栗桃乾䕩榛實
加籩之實蓤芡栗脯蓤芡栗脯羞籩之實糗餌粉餈凡
祭祀共其籩薦羞之實喪事及賔客之事共其薦籩羞
籩九嬪凡祭祀贊后薦徹豆籩内宗掌宗廟之祭祀薦
加豆籩外宗掌宗廟之祭祀佐王后薦玉豆眡豆籩掌
客凡諸侯之禮夫人致禮八籩侯伯夫人致禮八籩子
男夫人致禮六籩○禮記鼎俎竒而籩豆偶陰陽之義
也籩豆之實水土之品也又云薦用雕篹○禮書士喪
特牲籩有巾則簋敦豆有巾可知魯用彫篹士喪禮籩
無縢則士大夫吉祭之籩有縢無彫可知○儀禮圖云
士冠脯醢脯用籩醢用豆士昏醴賔脯醢鄉飲脯醢衆
賔辯有脯醢鄉射薦用籩脯五膱醢以豆聘禮醴賔脯
醢又延几于室薦脯醢燕禮大射禮獻賔獻公獻卿薦
脯醢士喪始死奠脯醢小斂朝夕奠脯醢特牲主人獻
賔薦脯醢以上皆一豆一籩士冠再醮兩豆葵菹蠃醢
兩籩栗脯大斂毼豆兩籩無縢士虞及獻祝特牲及主
婦致爵於主人以上皆兩豆兩籩既夕遣奠少牢賔尸
皆四豆四籩士昏禮夫婦席婦饋舅姑聘禮歸饔公食
大夫士喪朔月奠皆有豆無籩蓋豆重而籩輕
　　　豆
爾雅云木豆謂之豆○周禮醢人掌四豆之實朝事之
豆其實韭菹醓醢昌本麋臡菁菹鹿臡茆菹麋臡饋食
之豆其實葵菹蠃醢脾析蠯醢蜃蚳醢豚拍魚醢加豆
之實芹菹兔醢深蒲醓醢菭菹雁醢筍菹魚醢羞豆之
實酏食糝食凡祭祀共薦羞之豆實賔客喪紀亦如之
掌客凡諸侯之禮豆四十夫人致禮八豆侯伯三十有
一夫人致禮八豆子男豆二十有四夫人致禮六豆○
禮器云禮有以多爲貴者天子之豆二十有六諸公十
有六諸侯十有二上大夫八下大夫六有以少爲貴者
諸侯相朝無籩豆之薦明堂位云薦用玉豆又云夏后
氏以楬豆殷玉豆周獻豆注云楬無異物之飾也獻疏
刻之祭綂云君執鸞刀羞嚌夫人薦豆又云夫人薦豆
執校執醴授之執鐙尸酢夫人執柄夫人受尸執足注
校豆中央直者也鐙豆下跗鄉飲酒六十者三豆七十
者四豆八十者五豆九十者六豆所以明養老也○聘
禮有司堂上八豆西夾六豆公食大夫六豆上大夫八
豆士昏四豆士喪毼豆兩既夕四豆士虞四豆特牲兩
豆少牢四豆有司徹四豆考工記旊人爲豆實三而成
觳崇尺器中膞豆中縣○三禮圖云豆以木受四升高
尺二寸漆赤中大夫以上畫以雲氣諸侯加象飾口天
子玉飾○邢氏云豆高一尺口足徑一尺校徑二寸○
楚茨傳云豆謂内羞庻羞也
　　九罭篇
　　　九罭
爾雅云緵罟謂之九罭九罭魚網也孫炎曰九罭魚之
所入有九囊也郭璞曰今之百囊罟亦謂之靁今江東
謂之緵○疏云緵促細目能得小魚○韓詩說云九罭
取鰕芘也
　　　鱒
爾雅云鮅鱒注鯶子赤眼○陸璣云鱒似鯶魚而鱗細
于鯶赤眼多細文○埤雅云鱒魚圓魴魚方鱒好獨行
○雅翼云鱒目中赤色一道横貫瞳魚之美者今俗謂
之赤眼食螺蚌多祗獨行亦有兩三頭同行者極難取
見網輒遁
　　　袞衣
尚書云予欲觀古人之象日月星辰山龍華蟲作㑹宗
彞藻火粉米黼黻絺繡以五采彰施于五色作服孔安
國曰日月星爲三辰華象章華蟲雉也畫三辰山龍華
蟲于衣服旌旗㑹五采也以五采成此畫宗廟彞樽亦
以山龍華蟲爲飾藻水草有文者火爲火字粉若粟氷
米若聚米黼若斧形黻爲兩已相背葛之精者曰絺五
色備曰繡天子服日月而下諸侯自龍袞而下至黼黻
士服藻火大夫加粉米上得兼下下不得僭上○周禮
司服王之吉服享先王則袞冕享先公饗射則鷩冕祀
四望山川則毳冕祭社稷五祀則希冕祭羣小祀則𤣥
冕公之服自袞冕而下如王之服侯伯之服自鷩冕而
下如公之服子男之服自毳冕而下如侯伯之服孤之
服自希冕而下如子男之服卿大夫之服自𤣥冕而下
如孤之服注袞卷龍衣也古天子冕服十二章至周以
日月星辰畫于旌旗而冕服九章登龍于山登火于宗
彞尊其神明也九章一龍二山三華蟲四火五宗彞皆
畫以爲繢六藻七粉米八黼九黻皆絺以爲繡袞之衣
五章裳四章凡九也鷩畫以雉謂華蟲也其衣三章裳
四章凡七毳畫虎蜼謂宗彞也其衣三章裳二章凡五
希刺粉米無畫其衣一章裳二章凡三𤣥者衣無文裳
刺黻而已是以謂𤣥焉凡冕服皆𤣥衣纁裳自公之袞
冕至卿大夫之𤣥冕皆其朝聘天子及助祭之服諸侯
非二王後其餘皆𤣥冕而祭于己賈公彦曰古人爲日
月星辰于衣取其明也山取爲人所仰龍取能變化華
蟲取文理衣是陽陽至輕浮畫亦輕浮故衣繪也宗彞
者彞尊有虎彞蜼彞因號虎蜼爲宗彞并爲一章虎取
其嚴猛蜼取其有智以其卬鼻長尾大雨則懸于樹以
尾塞鼻是其智也藻取有文火取其明粉米共爲一章
取其潔亦取養人黼謂白黒爲形則斧文近刃白近上
黑取斷割焉黻黑與青爲形兩已相背取臣民背惡向
善亦取君臣有合離之義希繡鄭讀希爲黹黹紩也裳
主隂刺是沈深之義故裳刺也○考工記云白與黑謂
之黼黑與青謂之黻五采備謂之繡土以黄其象方天
時變火以圜山以章水以龍鳥獸蛇襍四時五色之位
以章之謂之巧○釋文云袞六冕之第二者也畫爲九
章天子畫升龍于衣上公但畫降龍
　按袞者卷也言龍首卷然以袞爲名據先儒之說謂
　虞有十二章周制惟九章孔安國所謂十二章者日
　也月也星辰也山也龍也華蟲也皆畫于衣藻也火
　也粉也米也黼也黻也皆刺于裳鄭氏所謂九章者
　除日月星加宗彞以華蟲爲一粉米爲一鄭氏差次
　冕服之等則以黼黻最下孔氏則裳重黼黻粉米次
　之藻火又次之說者謂衣在上爲陽故所尊在先裳
　在下爲隂故所重在後而所云士服藻火大夫加粉
　米則皆刺在裳而衣上無文矣古禮湮亡莫得而辨
　然天之大數不過十二王者制作皆以十二象天使
　天子于上公其衣但有升龍降龍之異恐非所以示
　上下之别或者以龍德爲重故衣以袞名其實周亦
　十二章郊特牲云祭之日王被袞冕以象天也龍章
　而設日月以象天也鄭君云設日月畫于衣服旌旗
　據此文則袞冕之文亦畫日月鄭又謂之魯禮要其
　文稱王被服袞冕非魯事也鄭注弁師云袞衣之冕
　十二斿鷩衣之冕九斿毳衣之冕七斿希衣之冕五
　斿𤣥衣之冕三斿即以斿數爲章數何不可哉顧氏
　說書則分華蟲爲二云華取文章雉取耿介是衣有
　十三章而其說不得通矣
　　狼跋篇
　　　胡
疏云老狼頷垂胡　說文云胡牛顄垂也　釋名胡互
也在咽下垂能斂互物
　　　赤舄
周禮屨人掌王及后之服屨爲赤舄黒舄注云複下曰
舄單下曰屨凡屨舄各象裳色王吉服有九舄有三等
赤舄爲上冕服之舄諸侯與王同下有白舄黒舄王后
吉服六惟祭服有舄𤣥舄爲上褘衣之舄也下有青舄
赤舄鞠衣以下皆屨耳舄飾如繢之次赤繶者王黒舄
之飾黄繶者王后𤣥舄之飾青絇者王白舄之飾言繶
必有絇純言絇亦有繶純三者相將王及后之赤舄皆
黒飾后之青舄白飾絇謂之拘著舄屨之頭以爲行戒
繶縫中紃純縁也天子諸侯吉事皆舄其餘惟服冕衣
翟著舄耳○賈公彦曰繶者牙底相接之縫綴絛于其
中絇謂屨頭狀如刀衣以絛爲鼻或謂用繒一寸屈之
爲絇所以受繫穿貫者也純以爲口縁也○釋名云複
其下曰舄舄腊也行禮久立地或泥濕故複其末下使
乾腊也○方言曰屨中有木者謂之複舄
　
　
　
　
　
　
　
　
　
　
　
　
　
　
　
　六家詩名物疏卷三十一
欽定四庫全書
　六家詩名物疏卷三十二　明　馮復京　撰
　　小雅鹿鳴之什一
　　鹿鳴篇
　　　苹
傳云苹蓱也○夏小正七月湟潦生萍○周書曰穀雨
一日萍始生萍不生陰氣憤盈○淮南子云萍樹根于
水木樹根于土又云容華生萍萍生萍藻萍藻生浮草
凡浮生不根茇者生于萍藻○萬畢術曰老血爲萍聚
血之精至黄泉也○埤雅曰苹一名蓱無根而浮常與
水平故曰苹也江東謂之薸言無定性漂流隨風周官
萍氏掌水禁鄭氏云以不沈溺取名蓋使之幾酒謹酒
也舊說萍善滋生一夜七子一曰浮于流水則不生于
止水則一夕生九子故謂之九子萍也世說楊華入水
化爲浮萍○雅翼云萍水上小浮萍無根但有小須垂
水中然淮南云萍植根于水蓋萍以水爲地所垂者乃
是根今或反根于上為日所暴即死是與失土同
也小雅食野之苹毛氏以為此鄭氏以為非野所
生非鹿所食易之曰藾蕭然古人以水草之交為
麋則麋鹿亦食水草○箋云苹藾蕭○爾雅云苹
藾蕭郭云今藾蒿也○初生亦可食○陸璣云葉
青白色莖似筯而輕肥始生香可生食亦可蒸食
○盧氏雜説云唐文宗問宰臣苹是何草李珏曰
是藾蕭上曰朕看毛詩疏苹葉圓而花白叢生野
中似非藾蕭
　按唐文宗所説詩疏與今本異
　　　賔
説文賔所敬也○周禮小宰以官府之六聨合邦治二
曰賔客之聨事大宗伯以賔禮親邦國
　按三禮賔有數等大行人掌大賔之禮及大客之儀
　以親諸侯大賔要服以内諸侯也大客謂其孤卿以
　此推之要服以外為小賔時聘之大夫士及為介來
　者皆小客矣朝覲宗遇㑹同諸侯之爲賔者也時聘
　殷頫諸臣之爲客者也賔客之聯事小宰合之燕饗
　之禮宗伯職之九儀之命爵行人辨而等之牢禮餼
　獻飲食之等數掌客掌之逆于疆聚柝致積將幣前
　驅至朝詔位之類掌訝掌之野之委積司徒令修之
　若公侯伯子男之相爲賔公侯伯子男之臣相爲客
　其儀掌之司儀凡諸侯聘禮主國所以待賔者饗食
　君親爲主尊賔也燕私樂之禮崇恩殺敬故聘禮曰
　燕則上介爲賔賔爲苟敬宰夫獻也若諸侯無事卿
　大夫有勤勞之功與羣臣燕飲以樂之則于客内立
　一人爲賔餘爲衆賔記云若與四方之賔燕則公迎
　之大門内揖讓升與卿燕則大夫爲賔與大夫燕亦
　大夫爲賔燕義云使宰夫爲獻主臣莫敢與君亢禮
　也不以公卿爲賔而以大夫爲賔爲疑也然則燕四
　方之賔與國内之臣其禮惟迎不迎爲異若族燕之
　禮則文王世子云異姓爲賔膳宰爲主人不以同姓
　爲賔者親親也不親主獻者尊君也士冠禮之賔主
　人之僚友也鄉飲酒禮諸侯之鄉大夫三年大比獻
　賢者能者于其君以禮賔之與之飲酒主人就先生
　而謀賔介注云賢者爲賔其次爲介其次爲衆賔以
　禮賔之將獻于王與鄉射之賔及衆賔皆鄉人之無
　爵者也鄉飲酒義云立賔以象天立主以象地設介
　僎以象日月立三賔以象三光坐賔于西北必南鄉
　鄭以鄉飲酒義之篇具載四禮則鄉飲酒四事其儀
　皆同也諸侯大射之禮大夫爲賔宰夫爲主人特牲
　少牢士虞禮之賔皆助祭執事者也楚茨爲賔爲客
　賔筵賔載手仇是天子助祭之臣亦稱賔也祭禮又
　有内賔鄭𤣥云姑姊妹也其羣下自相飲亦尊一人
　爲上賔左傳季氏飲大夫酒臧紇爲客國語公父文
　伯飲南宫敬叔酒露睹父爲客是也鹿鳴之詩燕羣
　臣嘉賔則賔指四方之賔及羣臣也
　　　笙(詳見王風簧/)
白虎通云象萬物之生故曰笙
　　　承筐
箋云飲之而有幣酬幣也食之而有幣侑幣也○禮書
云食有侑食故有侑幣饗有酬爵故有酬幣儀禮公食
大夫侑以束帛而庭實以皮大夫相食以束錦此食有
侑幣也聘禮公于賔若不親食使大夫致之以侑幣致
饗以酬幣亦如之大夫於賔若不親饗則公作大夫致
之以酬幣士昏禮舅姑饗送者酬以束錦此饗有酬幣
也燕禮無用幣之文鹿鳴之詩燕羣臣嘉賔序曰既飲
食之又實幣帛筐篚則所謂飲食者燕與食耳此燕有
酬幣也孔頴達以飲食爲饗食非詩意也春秋傳曰酬
幣宴貨以示容合好則燕未嘗不用酬幣特文不備禮
器曰琥璜爵鄭氏以爲天子酬諸侯諸侯相酬之禮是
天子饗諸侯諸侯相饗酬幣用玉酬幣亦謂之侑侑幣
不謂之酬故春秋傳享醴皆曰宥以侑者勸酬之通稱
也
　　　蒿
爾雅云蒿菣郭璞曰今人呼青蒿香中炙啖者爲菣○
陸璣云蒿青蒿也荆豫之間汝南汝隂皆曰菣○爾雅
又云蘩之醜秋爲蒿郭云春時各有種名至秋老成皆
通呼爲蒿○本草云草蒿一名青蒿一名方潰生華隂
川澤圖經云葉似茵蔯蒿而背不白春生苗葉極細嫩
時人亦取雜諸香菜食之至夏髙四五尺秋後開細淡
黄花花下便結子如粟米大衍義云根赤葉香○晏子
曰蒿草之高者也○筆談云青蒿一類自有青黄兩種
陜西綏銀之間蒿叢時有一兩株逈然青色土人謂之
香蒿莖葉與常蒿悉同但比常蒿色青翠一如松檜之
色至深秋餘蒿並黄此蒿猶青氣稍芬香恐古人所用
以此爲勝
　按爾雅蘩之醜秋爲蒿則所謂蒿者不專謂青蒿矣
　爾雅蘩蒿蔚蓍莪購蕭七種毛詩俱有之本草有茵
　蔯蒿邪蒿同蒿三種詩中不見皆蒿屬
　　　燕
周禮大宗伯以饗燕之禮親四方之賔客掌客掌四方
之賔客飲食之等數與其政治凡諸侯之禮上公三燕
侯伯再燕子男一燕○燕禮記云燕朝服於寢若與四
方之賔燕則公迎之大門内揖讓升賔爲苟敬席于阼
階之西北面有脀不嚌肺不啐酒其介爲賔無膳尊無
膳爵與卿燕則大夫爲賔與大夫燕亦大夫爲賔○燕
義云使宰夫爲獻主臣莫敢與君亢禮也不以公卿爲
賔而以大夫爲賔爲疑也俎豆牲體薦羞皆有等差所
以明貴賤也○皇氏云燕禮折俎有酒無飯有二種若
燕同姓夜則飲之其於異姓讓之而止○賈公彦云饗
烹大牢以飲賔獻依命數在廟行之燕者其牲狗一獻
四舉旅降脫屨升坐無算爵以醉爲度行之在寢此謂
朝賔若聘客則皆一饗其燕與時賜無數又云燕有四
等諸侯無事而燕一也卿大夫有王事之勞二也卿大
夫有聘而來還與之燕三也四方聘客與之燕四也○
國語云先王之燕禮體解節折而共飲食之於是乎有
折俎加豆酬幣宴貨以示容合好○韓詩說云夫飲之
禮不脫屨而即序者謂之禮跣而上坐者謂之宴能飲
者飲之不能飲者已謂之饇齊顔色均衆寡謂之沈閉
門不出者謂之湎故君子可以宴可以饇不可以沈不
可以湎
　　　芩
陸璣云莖如釵股葉如竹蔓生澤中下地鹹處爲草真
實牛馬亦喜食之
　　四牡篇
　　　周道
傳云岐周之道○漢書地里志右扶風郁夷縣注詩周
道郁夷顔氏曰四牡詩周道倭遲韓詩作郁夷言使臣
乗馬於此道○一統志郁夷城在陜西鳳翔府隴州
　　　駱
爾雅云白馬黒鬛駱疏云鬛𩮰也○說文云白馬黒鬛
尾○禮記云夏后氏駱馬黒鬛疏云夏尚黒故用黒鬛
○埤雅云爾雅曰白馬黒鬛駱廣雅云白馬朱鬛駱今
呼黄馬尾鬛一道通黒如界者爲駱蓋馬無分于黄白
若今衣脊絡縫故曰駱也明堂位云夏后氏駱馬黒鬛
此以别白馬朱鬛之駱也月令曰孟秋駕白駱此以别
黄馬黒鬛之駱也俗云駱馬善耐勞苦詩曰嘽嘽駱馬
言駱性善勞而今取息不平如此則以甚勞故也
　　　鵻
詩緝云鵻鵓鳩也即郯子祝鳩氏司徒也一鳥而十四
名鵻也隹其也鵓鳩也祝鳩也鳺䲹也䳕鳩也鵾鳩也
楚鳩也鳻鳩也荆鳩也乳鳩也鵴鳩也􁉲鳩也䳫鳩也
○通志云凡鳥之短尾者皆謂之隹惟夫不專名焉○
爾雅云鵻其夫不注今䳕鳩○毛傳云鵻一宿之鳥箋
云一宿者一意於所宿之木又云鳥之謹愿者人皆愛
之○方言云鳩闗東周鄭韓魏謂之􁉟鷱其􁉲鳩謂之
鸊鷱闗西秦漢之間謂之鵴鳩其大者謂之鳻鳩其小
者謂之􁉲鳩或謂䳫鳩或謂䳕鳩或謂鶻鳩梁宋之間
謂之鷦鳸○陸璣云今小鳩也一名䳕鳩幽州人或謂
之鷱􁉟梁宋之間謂之鵻揚州人亦然○左傳云祝鳩
氏司徒也注祝鳩孝故主教民○禽經云鵻上無尋鷚
上無常○聽聲考詳篇云雀聲慘毒鳩聲慈念○雅翼
云似班鳩而臆無繡采又頭有贅物之拙者不能爲巢
纔架數枝往往破卵無巢不能居天將雨則逐其雌霽
則呼而反之鵻既孝鳥故漢授民七十者玉杖端以鳩
鳥爲飾
　按鳩之類多而名赤煩雜故揚雄誤謂鶻鵃爲鵻又
　誤以鳲鳩爲戴勝嚴氏說鵻十四名而忘陸璣疏幽
　州謂之鷱􁉟方言􁉲鳩謂之鸊鷱羅氏謂鵻不能作
　巢陸農師亦云鵻拙而安疑即歐陽永叔所云拙鳩
　也然歐陽子說拙鳩又不正名爲鵻
　　　杞
詩緝云詩有三杞將仲子無折我樹杞柳屬也有臺南
山有杞湛露在彼杞棘山木也此詩集于苞杞雅杕杜
北山言采其杞四月隰有杞桋枸杞也○爾雅云杞枸
檵注今枸杞也○廣雅云地筋枸杞○陸璣云一名苦
杞一名地骨春生作羮茹微苦其莖似莓子秋熟正赤
莖葉及子服之輕身益氣○本草云枸杞味苦寒久服
堅筋骨輕身不老一名杞根一名地骨一名枸杞心名
地輔羊乳脚暑仙人杖西王母杖生常山平澤及諸丘
陵阪岸冬採根春夏採葉秋採莖實○抱朴子云家菜
一名托盧或名天精卻老地骨○日華子云地仙苗即
枸杞○圖經云春生苗葉如石榴葉而軟薄堪食俗呼
爲甜菜莖幹高三五尺作叢六七月生小紅紫花隨結
紅實形微長如棗核其根名地骨與枸棘相類其實形
長而枝無刺者真枸杞也圓而有刺者枸棘也世傳蓬
萊縣南丘村多枸杞高者一二丈其根蟠結甚固鄉人
多壽考亦飲食其水土之品使然耳○沈存中云陜西
極邊生枸杞高文餘大可作柱葉長數寸無刺根皮如
厚朴甘美異於諸處實圓如櫻桃全少核暴乾如餅極
膏潤有味○冦氏衍義云凡杞未有無刺者但此物小
則多刺大則少刺如酸棗及棘其實一也後人分别杞
棘强生名耳
　　皇華篇
　　　駰
爾雅云陰白雜毛駰樊光曰駰者目下白也郭璞曰陰
淺黒今之泥驄或云目下白或云白陰俱非也邢昺曰
毛淺黒而白兼雜毛者名駰○埤雅云詩我馬維駒維
騏維駱維駰先後與駉之序合則駰不如駱駱不如騏
　　常棣篇
　　　常棣
李氏云何彼穠矣言唐棣之華爾雅所謂栘也此常棣
與采薇維常之華爾雅所謂棣也○爾雅云常棣棣郭
云今山中有棣樹子如櫻桃可食○陸璣疏云許慎曰
白棣樹也如李而小如櫻桃正白今官園種之又有赤
棣樹葉如刺榆葉而微圓子正赤如郁李而小五月始
熟自闗西天水隴西多有之○程子曰常棣今所謂玉
李花鄂相承甚力○埤雅云華蕚上承下覆甚相親爾
棣从隶言華蕚相承輝榮相隶也
　　　鄂不
箋云承華者曰鄂不當作拊拊鄂足也○楊用修云鄂
花苞也今文作蕚不華蒂也今文作跗華下有蕚蕚下
有跗花蕚相承覆故得韡韡而光明
　　　脊令
爾雅云䳭鴒雝渠郭云雀屬也飛則鳴行則摇○陸璣
云大如鷃雀長脚長尾尖喙背上青灰色腹下白頸下
黒如連錢故杜陽人謂之連錢○物類相感志云俗呼
雪姑其色蒼白如雪鳴則天當大雪○禽經云鶺鴒友
悌注鶺鴒共母者飛鳴不相離詩人取以喻兄弟相友
之道也○埤雅云詩曰脊令在原脊令水鳥在原則失
其所矣其鳴自呼或曰首尾相應飛且鳴者故謂之雝
渠渠之言勤也○詩緝云鶺令雪姑也鄭氏以爲水鳥
非今雪姑非水鳥
　　　朋
公羊傳曰同門曰朋○鄭𤣥云同師曰朋
　　　飫
毛云飫私也不脫屨升堂謂之飫鄭云私者圖非常之
事若議大疑於堂則有飲禮疏云飫不在公朝在路門
内酒肉在堂○釋言云飲私孫炎曰飫非公朝私飫飲
酒也○國語定王曰王公立飲則有房烝將以講事成
章建大德昭大物也故立成禮烝而已飲以顯物宴以
食好歲飫不倦時宴不淫衞彪徯曰武王克商作詩以
爲飫歌名之曰支以遺後之人使永鑒焉
　按皇氏注禮記以飲爲饗禮義異于毛若依韋昭國
　語注則毛說爲長但韋依毛鄭爲文未必外傳之本
　旨
　　　帑
傳云子也疏云左傳歸其帑書曰予則帑戮女皆是子
也
　　伐木篇
　　　鳥
爾雅云鳥之雌雄不可别者以翼右掩左雄左掩右雌
又云二足而羽謂之禽○淮南云羽嘉生飛龍飛龍生
鳳皇鳳皇生鸞鳥鸞鳥生庻鳥凡羽者生於庻鳥○白
虎通云鳥所以飛何鳥者陽也飄輕所以飛也禽者何
鳥獸之總名明爲人所禽制也○禽經云冠鳥性勇帶
鳥性仁纓鳥性樂風翔則風雨舞則雨霜霏則霜露翥
則露林鳥朝嘲水鳥夜㖡山鳥巖棲原鳥地處物食長
喙穀食短咮搏則利觜鳴則引吭毛協四時色合五方
○周禮云庖人供六禽辨其名物射鳥氏掌射鳥羅氏
掌羅烏鳥掌畜掌養鳥而阜蕃教擾之四時貢鳥物翨
氏掌攻猛鳥庭氏掌射國之妖鳥○禮記云獻鳥者佛
其首畜鳥者則勿佛也○尚書考靈耀云鳥爲春候
　　　神
說文天神引出萬物从示申○易曰陰陽不測之謂神
注神者變化之極妙萬物以爲言不可以形詰○大戴
禮云陽之精氣曰神
　按大宗伯之職掌建邦之天神人鬼地示之禮則天
　曰神人曰鬼地曰示對文爲異若通而言之則地示
　人鬼俱可云神蓋總是精靈之稱耳
　　　羜
爾雅曰未成羊羜郭云俗呼五月羊爲羜○說文云羜
五月生羔也○陸農師云羜从宁宁佇也宁其美成而
後足用○羅氏云說文稱五月生羔似謂仲夏所生按
齊民要術五月六月七月生者兩熱相仍惡中之甚古
稱肥羜以速諸父不應用此當是生及五月者爾
　　　諸父
覲禮曰同姓大國則曰伯父同姓小邦則曰叔父○禮
記曰五官之長曰伯是職方其擯於天子也曰天子之
吏天子同姓謂之伯父九州之長入天子之國曰牧天
子同姓謂之叔父注云牧尊于大國之君而謂之叔父
避二伯也○服䖍左傳注云諸侯稱同姓大夫長曰伯
父少曰叔父
　　　陳饋
箋云陳其黍稷謂爲食禮○皇氏注禮記云食禮者有
飯有殽雖設酒而不飲其禮以飯爲主故曰食也其禮
有二種一是禮食故大行人云諸侯三食之禮有九舉
及公食大夫禮之屬是也二是燕食者謂臣下自與賔
客旦夕共食是也按鄭注曲禮酒漿處右云此大夫士
與賔客燕食之禮○周禮大宗伯以飲食之禮親宗族
兄弟大行人上公食禮九舉侯伯食禮七舉子男食禮
五舉掌客上公三食若弗酌則以幣致之侯伯再食子
男一食○聘禮公於賔壹食上介壹食若不親食使大
夫各以其爵朝服致之以侑幣大夫於賔壹食上介若
食若饗○禮記云族食世降一等注云親者稠疏者稀
又云凡養老殷人以食禮○埤雅云饗具四豆四籩之
實食禮則自饋食而下無朝事之豆籩也燕禮則自加
豆加籩而下無饋食之豆籩也
　　　諸舅
聘禮大國異姓則曰伯舅小邦異姓則曰叔舅○禮記
云五官之長曰伯天子異姓謂之伯舅九州之長入天
子之國曰牧天子異姓謂之叔舅○孔仲達云衞孔悝
鼎銘公曰叔舅是諸侯稱大夫舅之文也謂異姓大夫
長者亦當爲伯舅
　　　兄弟
箋云兄弟父母之黨○釋親云男子先生爲兄後生爲
弟族父之子相謂爲族晜弟兄之子弟之子相謂爲從
父晜弟從母之男子爲從母晜弟父之黨爲宗族母與
妻之黨爲兄弟婦之黨爲婚兄弟婿之黨爲姻兄弟
　　　餱
爾雅云餥餱食也○說文云餱乾食也○釋名云餱候
也候人飢者以食之也
　　　酤
毛傳云一宿酒也○聽雨紀談云鄭康成訓沽爲榷沽
之沽毛氏注謂一宿酒曰沽蓋三代無沽酒者至漢武
帝時方有榷酤似一宿酒爲是
　
　
　
　
　
　
　
　
　
　
　六家詩名物疏卷三十二
欽定四庫全書
　六家詩名物疏卷三十三　明　馮復京　撰
　　小雅鹿鳴之什二
　　天保篇
　　　阜
爾雅云高平曰陸大陸曰阜○釋名云土山曰阜阜厚
也言高厚也○風俗通云阜者茂也言平地隆踊不屬
于山陵也
　　　陵
爾雅云大阜曰陵○韓詩說云四平曰陵○釋名云陵
隆也體高隆也○易云地險山川丘陵也王公設險以
守其國○春秋說題辭曰陵之爲言稜也輔山成其廣
層稜扶推益厥長也○爾雅云東陵阠南陵息慎西陵
威夷中陵朱滕北陵西隃雁門是也陵莫大於加陵梁
莫大於溴梁墳莫大於河墳謂之八陵
　　　川
釋水云湀闢流川過辨回川○釋名云川穿也穿地而
流也○周禮曰川師掌川澤之名川衡掌廵川澤之禁
令而平其守祭祀賔客共川奠職方氏揚州其川三江
荆州其川江漢豫州其川滎雒青州其川淮泗兗州其
川河泲雍州其川涇汭幽州其川河泲冀州其川漳并
州其川虖池嘔夷又云兩山之間必有川焉大川之上
必有涂焉○禹貢曰濬畎澮距川○蔡邕云衆流注海
曰川○國語云川氣之導也
　　　吉
王介甫云吉言諏日擇士之善○周禮太宰祀五帝前
期十日帥執事而卜日祀大神示享先王亦如之○射
義云天子將祭必先習射於澤澤者所以擇士也已射
於澤而後射於射宫射中者得與於祭不中者不得與
於祭○劉氏云諏日者君臣諏謀祭日於旬有一日之
先至次日乃卜所諏之日吉否如少牢饋食大夫先與
有司諏丁巳之日至明日乃筮其日之吉凶也擇士者
大射於射宫以選與祭之士
　　　蠲
王氏曰蠲言齋戒滌濯之潔○禮記云散齋七日以定
之致齋三日以齊之定之之謂齊齊者精明之至也然
後可以交於神明也又云七日戒三日齋疏曰七日戒
者謂散齋也三日齋者謂致齋也○周禮冢宰祀五帝
祀大神示享先王及執事眡滌濯注執事初爲祭事前
祭日之夕滌濯謂溉祭器及甑甗之屬疏儀禮特牲亦
云前祭日之夕視壺濯及豆籩士卑得與人君同少牢
大夫禮當祭日摡祭器者下人君也案少牢饔人摡鼎
匕俎廩人摡甑甗司空摡豆籩及勺爵此注不言匕俎
豆籩勺爵者之屬中含之又云宰夫祭祀從太牢而眡
滌濯宗伯凡祀大神享大鬼祭大示帥執事而卜日宿
眡滌濯小宗伯大祭祀眡滌濯肆師祭祀視滌濯
　　　饎
說文饎酒食也或从巸或从米○周禮􁇎人掌凡祭祀
共盛○儀禮主婦視饎爨于西堂下注云炊黍稷曰饎
　　　禴祠烝嘗
爾雅云春祭曰祠夏祭曰礿秋祭曰嘗冬祭曰烝郭璞
曰祠之言食也礿新菜可汋嘗嘗新穀烝進品物○周
禮云以祠春享先王以礿夏享先王以嘗秋享先王以
烝冬享先王司尊彞祠禴祼用雞彞鳥彞朝踐用兩獻
尊再獻用兩象尊嘗烝祼用斝彞黄彞朝獻用兩著尊
饋獻用兩壺尊○王制云天子諸侯宗廟之祭春曰礿
夏曰禘秋曰嘗冬曰烝天子犆礿祫禘祫嘗祫烝諸侯
礿則不禘禘則不嘗嘗則不烝烝則不礿諸侯礿犆禘
一犆一祫嘗祫烝祫注云周改夏祭曰礿以禘爲殷祭
虞夏之制諸侯歲朝廢一時祭郊特牲云饗禘有樂而
食嘗無樂陰陽之義也注云禘當爲禴字之誤記又云
禘者陽之盛也嘗者陰之盛也古者於禘祭爵賜服順
陽義也於嘗出田邑發秋政順陰義也○孔氏云自殷
而上禴禘嘗烝至周公去夏禘之名以春禴當之更名
春曰祠
　　　飲
釋名云飲奄也以口奄而引咽之也○禮記云飲養陽
氣也○周禮膳夫王飲用六清食醫掌和王之六飲酒
正辨四飲清醫漿酏漿人掌共王之六飲水漿醴凉醫
酏凡飲共之○内則飲重醴稻醴清糟黍醴清糟粱醴
清糟或以酏爲醴黍酏漿水醷濫
　　　百姓
傳云百姓百官族姓也○虞書平章百姓注云百姓百
官○張說云古者民無姓有姓者皆有土有爵者也黄
帝之子二十五人得姓者十四而已其後居諸侯之國
土者其民以諸侯之姓爲姓居大夫之采地者以大夫
之姓爲姓莫可分辨故云皆出自帝王
　　采薇篇
　　　玁狁
史記曰匈奴其先祖夏后氏之苗裔也曰淳維唐虞以
上有山戎玁狁葷粥居於北蠻逐水草移徙毋城郭常
處耕田之業其俗寛則隨畜因獵射禽獸爲生業急則
人習攻戰以侵伐其天性也○晉灼云堯時曰葷粥周
曰玁狁秦曰匈奴
　　　陽
爾雅云十月爲陽○鄭氏云時坤用事嫌於無陽故以
名此月爲陽
　　　戎車(詳見秦小戎/)
周禮巾車掌王之五路革路以即戎車僕掌戎路之萃
廣車之萃闕車之萃苹車之萃輕車之萃注云此五者
皆兵車所設五戎也戎路王在軍所乗廣車横陣之車
闕車所用補闕之車也苹車所用對敵自隱蔽之車也
輕車所用馳敵致師之車也
　　　弭
爾雅云弓有縁者謂之弓無縁者謂之弭孫炎曰縁謂
繳束而漆之弭謂不以繳束骨飾兩頭者也○左傳云
左執鞭弭○鄭氏云弭以助御者解轡紒宜骨也○孔
氏云弭者弓梢之名
　　　魚
陸璣疏云魚服魚獸之皮也魚獸似豬東海有之其皮
背上斑文腹下純青今以爲弓鞬歩叉者也其皮雖乾
燥以爲弓鞬矢服經年海水潮及天將雨其毛皆起水
潮還及天晴其毛復如故雖在數千里外可以知海水
之潮自相感也○孔氏曰左傳歸夫人魚軒服䖍云魚
獸名則魚皮又可飾車
　按羅氏以魚服爲鮫魚之皮所爲今鮫魚出南越狀
　似鼈而無足背文麄錯皮間有珠文可以飾刀有大
　小二種總謂之沙魚或云其子驚則入母腹雖亦可
　以飾物而先儒說魚服則自以爲魚獸之皮非鮫也
　　　服
釋名云矢其受之器以皮曰箙謂柔服用之也○周禮
司弓矢中春獻弓弩中秋獻矢箙及其頒之矢箙皆從
其弓田弋充籠箙矢注云矢箙成於堅以獸皮爲之一
箙百矢籠竹箙也繕人掌王之用矢箙稾人矢八物皆
三等箙亦如之
　　出車篇
　　　牧
孔氏云牧地在郊載師職曰牧田任逺郊之地是也
　　　天子
易緯云天子者繼天治物改正一統各得其宜父天母
地以養生人至尊之號也○春秋孔演圖云天子皆五
帝精寳各有題序次運相據起必有神靈符紀諸神扶
助使開階立遂○保乾圖云天子之尊也神靈與天地
通血氣含五帝精天愛之子之也○孝經鈎命决云接
上稱天子明以爵事天○說文云古之神聖人母感天
而生子○禮記云天子者與天地參德配天地兼利萬
物與日月並明明照四海而不遺微小其在朝廷則道
神聖禮義之序燕處則聽雅頌之音行歩則有環佩之
聲升車則有鸞和之音居處有理進退有度百官得其
宜萬事得其序
　　　僕夫
疏云周禮戎僕掌御戎車御夫掌御從車從車戎路之
副在牧戎車將帥所乗御之則戎僕也下章僕夫况瘁
箋云憂其馬之不正則正御亦在焉
　　　旐
周禮司常云龜虵爲旐又云及國之大閱贊司馬頒旗
物縣鄙建旐疏云縣鄙是遂之官互約言之鄉之閭比
遂之鄰同建旐龜虵象其扞難避害也○夏官大司馬
云治兵辨旗物之用郊野載旐注云郊謂鄉遂之州長
縣正以下野謂公邑大夫載旐者以其將羡卒也○考
工記云龜虵四斿以象營室也○爾雅云緇廣充幅長
尋曰旐○禮記云行前朱雀而後𤣥武左青龍而右白
虎招摇在上急繕其怒○釋名云龜虵爲旐旐兆也龜
知氣兆之吉凶建之於後察度事宜之形兆也
　　　方
尚書曰宅朔方曰幽都○朱傳云今靈夏等州之地○
曹氏云即六月所謂侵鎬及方郡縣志夏州朔方縣什
賁故城在縣治北即漢朔方縣故城也漢武帝收河南
地置朔方五原郡使蘇建築朔方什賁之號蓋蕃語也
○一統志陜西寧夏衞漢朔方郡靈州城在衞城南夏
州城在衞城東○爾雅朔北方也舍人注云朔盡也北
方萬物盡故言朔也
　　　旂
司常云交龍爲旂又云及大閱贊司馬頒旗物諸侯建
旂注云諸侯畫交龍一象其升朝一象其下復巾車云
金路建大旂以賔同姓以封大司馬治兵諸侯載旂考
工記云龍旂九斿以象大火也○覲禮云諸侯載龍旂
弧韣又云天子載大旂升龍降龍○樂記云龍旂九旒
天子之旌也○爾雅云素陞龍於縿練旒九有鈴曰旂
○史記云龍旂九旒所以養信也○司馬法云旂夏后
氏𤣥首人之執也殷白天之義也周黄地之道也○禮
書云天子諸侯之旂龍章一也升龍素降龍青蓋青陽
也素陰也陽在上而降陰在下而升交泰之道也先儒
以爲王之大常曵地諸侯之旂齊軫卿大夫齊較士齊
肩
　　　簡
爾雅云簡謂之畢注今簡札也○說文云簡牒也○蔡
邕獨斷曰策者簡也其制長二尺短者半之其次一長
一短兩編下附○孔仲達云簡之所容一行字耳牘乃
方版版廣於簡可以並容數行凡爲書字有多有少一
行可盡者書之於簡數行乃盡者書之於方方所不容
者乃書於策○釋名云簡間也編之篇篇有間也
　　　西戎
朱傳云昆夷也○風俗通云斬伐殺生不得其中戎者
兇也○禮記云西方曰戎被髮衣皮有不粒食者矣○
爾雅七戎○職方五戎○明堂位六戎○山海經云黄
帝生苗龍苗龍生融吾融吾生弄明弄明生白犬白犬
有牝牡是爲犬戎○書大傳云文王四年伐犬夷注犬
夷昆夷也○帝王世紀云文王受命四年周正月丙子
朔昆夷氏侵周一日三至周之東門文王閉門修德而
不與戰○皇矣串夷載路鄭氏云即混夷西戎國名○
漢匈奴傳周西伯昌伐畎夷注畎夷即畎戎也又曰昆
夷或作混又作緄亦曰犬戎○史記曰自隴以西有緄
戎○後漢西羗傳云武乙暴虐犬戎寇邊周古公踰梁
山而避于岐下及子季歴遂伐西落鬼戎太丁之時季
歴復伐燕京之戎戎人大敗周師後二年周人克余無
之戎於是太丁命季歴爲牧師自是之後更伐始呼翳
徒之戎皆克之及文王爲西伯西有昆夷之患北有玁
狁之難遂攘戎狄而戍之莫不賔服乃率西戎征殷之
叛國以事紂至厲王無道戎乃入犬丘殺秦仲之族宣
王四年使秦仲伐戎爲戎所殺王乃召秦仲子莊公與
兵七千人伐戎破之後申侯與戎寇周殺幽王酈山下
秦襄公攻戎救周及平王之末自隴山以東及乎伊洛
往往有戎於是渭首有狄䝠邽冀之戎涇北有義渠之
戎洛川有大荔之戎渭北有驪戎伊洛間有楊拒泉臯
之戎頴首以西有蠻氏之戎
　按西戎在今鞏昌秦州之地史記稱隴以西有緄戎
　蓋隴西者秦州之東也
　　　卉
說文草之總名
　　魚麗篇
　　　罶
爾雅云凡曲者爲罶郭注云毛傳曰罶曲梁也凡以薄
爲魚笱者名爲罶又云嫠婦之笱謂之罶孫炎曰罶曲
梁其功易故謂之寡婦之笱○孔氏曰其功易故號寡
婦笱非寡婦所作也○周勃傳織薄曲師古云葦薄爲
曲也
　　　鱨
陸璣疏云鱨一名黄頰魚似燕頭魚身形厚而長大頰
骨正黄魚之大而有力解飛者徐州人謂之揚黄頰通
語也○釋文云江東呼黄鱨魚尾微黄大者長七八寸
許○埤雅云性浮而善飛躍故一曰揚
　　　鯊
爾雅云鯊鮀注今吹沙小魚體員而有點文○陸璣云
魚狹而小常張口吹沙故曰吹沙○異物志曰吹沙
長三寸許背上有刺螫人○海物異名記云鯊似鯽而
狹小○廣志云吹沙魚大如指沙中行○埤雅云鯊性
善沈亦於沙中乳子鱨魴鯉性浮鯊鱧鰋性沈○雅翼
云鯊非特吹沙亦止食細沙味甚美大者不過二斤然
不若小者之佳今人呼爲重脣脣厚特甚有若鼃黽故
名今江東小谿中每春甚多土人珍之夏則隨水下是
後罕矣春來復來大抵正月先至魚之最先至者次則
鯉至次則鱖至桃花水至而鱖肥則三月矣○寧波府
志云皮上有沙故名其類甚多○鳥獸考云鯊有二種
魚麗之鯊蓋閩廣江漢之常産海鯊虎頭鯊體黒文鼈
足巨者餘二百斤常以春晦陟於海山之麓旬日化爲
虎惟四足難化經月乃成矣
　　　鱧
毛傳云鱧鮦也○爾雅云鱧鯇舍人曰鱧一名鯇郭璞
曰鱧鮦也鯇今鯶魚似鱒而大○陸璣云鱧鯇也似鯉
頰狹而厚○本草蠡魚味甘寒一名鮦魚生九江池澤
陶隠居云今皆作鱧字舊言是公蠣虵所變然亦有相
生者至難死猶有虵性日華子云諸魚中惟此膽甘可
食衍義云今人謂之黒鯉魚道家謂頭有星爲厭○爾
雅又云鰹大鮦小者鮵疏此即上文鱧也○埤雅云今
𤣥鱧是也有舌鱗細有花文一名文魚與虵通氣其首
戴星夜則向北蓋北方之魚也鱨鯊之美不若魴鱧魴
鱧之美不若鰋鯉故詩序如此○雅翼云鱧魚圓長而
斑點郭氏解釋魚稱爲鮦然今鮦又别一種
　按鱧一名鮦此神農本草經也爾雅云鱧鯇别二魚
　名如云鯉鱣耳舍人陸璣之說非也日華子稱鱧魚
　膽味甘陳藏器稱鯇魚膽至苦又云鯇似鯉生江湖
　間正合陸璣之說則陸璣所云是鯇非鱧斷乎爲二
　物矣羅氏謂鮦别一種又戾本草之說今吳中人知
　有鱧不知羅氏所謂鮦復是何物鱧今人指爲厭味
　亦不佳鯇即今鯶魚俗不甚珍之
　　　鰋
傳云鰋鮎也○爾雅鰋鮎孫炎曰鰋一名鮎郭璞曰鰋
今偃額白魚鮎别名鯷江東通呼鮎爲鮧○本草云鮧
魚味甘主百病陶隠居云此是鯷也即是鮎圖經云大
首方口背青黒無鱗多涎又有鱯魚相似而大鮠魚亦
相似色黄而美衍義云鮧魚形少類獺有四足腹重墜
如囊身微紫色無鱗與鮎鮠相類○埤雅云今鰋額白
魚也一名鮎鰋魚偃鯉魚俯鱧魚圓魴魚方○雅翼云
鮧魚兩目上陳頭大尾小善登竹有水堰處輒自下騰
上或曰口腹俱大者名鱯背青口小者名鮎○梁寅云
鮎腹平著地故得鰋名
　按孫炎以鰋鮎爲一魚郭璞以爲二魚未知孰是埤
　雅兩從之轉誤後學矣如陶貞白之說鮎即是鮧與
　郭說合衍義云鮧魚四足似獺又與鮎大别今吳中
　正呼爲鮎不聞謂爲鯷也
　
　
　
　
　
　
　
　
　
　
　六家詩名物疏卷三十三
欽定四庫全書
　六家詩名物疏卷三十四　明　馮復京　撰
　　小雅南有嘉魚之什一
　　南有嘉魚篇
　　　嘉魚
水經注云裦水又東南得丙水口水上承丙穴穴出嘉
魚常以三月出十月入穴口廣五六尺去平地七八尺
泉縣注魚自穴下透入水穴口向丙故曰丙穴下注裦
水故左思稱嘉魚出于丙穴○任豫益州記云嘉魚似
鱒蜀中謂之拙魚蜀郡山處處有之從石孔出大者五
六尺○雲南記云雅州丙穴出嘉魚似鯉鱗細○嶺表
録異云嘉魚形如鰽出梧州戎城縣江水口甚肥美最
宜爲䱓每炙以芭蕉葉隔火蓋慮脂滴火滅耳○本草
嘉魚味甘溫食之令人肥健悅澤此乳穴中小魚常食
乳水所以益人○方輿勝覽云首有黒點謂照映星象
相感而成長身細鱗肉白如玉其味自鹹○虞衡志云
嘉魚出梧火山下丙穴如小鰣魚多脂煎不假油蜀中
丙穴亦出肥美相似○埤雅云鯉質鱒鱗肌肉甚美食
乳泉出于丙穴先儒言丙穴在漢中沔南縣北有乳穴
二常以三月取之
　按嘉魚所産地不一大都蜀與南越之境也然皆云
　出自丙穴豈因嘉魚所出而通得此名耶若水經注
　所云丙穴則在今陜西漢中府沔縣境
　　　罩
爾雅云篧謂之罩李巡曰篧編細竹以爲罩捕魚也孫
炎曰今楚篧也○孔仲達曰罩以竹爲之無竹則以荆
故謂之楚篧○陸佃云魚欲逸則罩之使入
　　　汕
爾雅云罺謂之汕郭璞曰今之撩罟○朱傳云以薄汕
魚也○陸氏云魚欲伏則汕之使出
　　南山有臺篇
　　　臺
爾雅云臺夫須○陸璣云舊說夫須莎草也可爲簑笠
故曰臺笠緇撮或云臺草有皮堅細滑緻可爲簦笠南
山多有○纂文曰臺一名山莎○本草香附子即莎草
根生田野二月八月採圖經云香附子交州者大如棗
近道者如杏仁苗莖葉都似三稜根若附子周帀多毛
今近道生者苗葉如薤而瘦根如筯頭大○埤雅云莎
草疏而無溫故从沙
　　　萊
陸璣云萊草名其葉可食今兗州人烝以爲茹謂之萊
烝
　　　杞
陸璣云杞一名狗骨山材也其樹如樗理白而滑可以
爲函及檢板其子爲木蝱可合藥○曹氏云梓杞也
　　　枸
陸璣云枸枳枸也木高大似白楊所在山中皆有枝柯
不直子著枝端大如指長數寸噉之甘美如飴八九月
熟江南特美今官園種之謂之木蜜本從南方來能敗
酒若以爲屋柱則一屋之酒皆薄○本草云枳椇味甘
平一名木蜜其木皮溫唐本注云其樹徑尺葉如桑柘
其子作房似珊瑚核在其端人皆食之○古今注云枳
椇子一名樹蜜一名木餳實形拳曲核在實外亦名白
石白實木石木實○廣志云葉似蒲柳子十一月熟樹
乾者益美○埤雅云多枝而曲飛鳥喜巢其上賦曰枳
句來巢是也○雅翼云古者人君燕食所加庻羞凡三
十一物其果則有蔆椇棗栗榛柿瓜桃李梅杏楂棃又
婦人之贄椇榛棗栗荆楚之俗亦鹽藏荷裹以爲冬儲
今不以爲重賤者食之而已
　　　楰
爾雅云楰鼠梓郭璞曰楸屬也今江東有虎梓○陸璣
云其樹葉木理如楸山楸之異者今人謂之苦楸○曹
氏云宫室之良材
　　蓼蕭篇
　　　鞗革
傳云鞗轡也革轡首也○爾雅云轡首謂之革○孔仲
達云馬轡所靶之外有餘而垂者謂之革鞗皮爲之故
云鞗革
　　　和(詳見秦風鸞/)
魯詩訓曰和設軾者也鸞設衡者也○韓詩說曰在軾
曰和在軛曰鸞○毛傳云在軾曰和在鑣曰鸞○干寳
周禮注云和鸞皆以金爲鈴鸞者在衡和者在軾馬動
則鸞鳴鸞鳴則和應舒則不鳴疾則失音故詩云和鸞
雍雍言得其和也○孔仲達云和亦鈴也以其與鸞相
應和故載見曰和鈴央央是也○埤雅云青鳳爲鸞鸞
雌曰和後世作和鸞以象之
　　湛露篇
　　　夜飲
箋云夜飲之禮在宗室同姓諸侯則成之庻姓讓之則
止○燕禮無算爵無算樂宵則庻子執燭于阼階上司
官執燭于西階上甸人執大燭于庭閽人爲大燭于門
外賔醉奏陔遂出
　　　宗(詳見斯干/)
傳云夜飲必于宗室○朱傳云蓋路寢之屬○詩緝燕
禮云膳宰具官饌于寢東注云寢路寢也當從朱氏
　　彤弓篇
　　　彤弓
傳云朱弓也以講德習射○左傳寗武子云諸侯敵王
所愾而獻其功王於是乎賜之彤弓一彤矢百玈弓矢
千以覺報宴○禮記云諸侯賜弓矢然後專征伐○孔
疏云弓皆漆之以禦霜露彤弓周禮當唐弓大弓往體
來體若一合七成規彤矢當周禮恒矢也色以赤者周
之所尚
　　　饗
周禮大行人云上公饗禮九獻侯伯七獻子男五獻大
國之孤視小國之君掌客云上公三饗侯伯再饗子男
一饗○聘禮云公於賔再饗賔介皆明日拜於朝上介
一饗大夫於賔一饗上介若食若饗○禮記云凡養老
有虞氏以燕禮夏后氏以饗禮殷人以食禮周人修而
兼用之○仲尼燕居云禮有九焉大饗有四焉兩君相
見揖讓而入門入門而縣興揖讓而升堂升堂而樂闋
下管象武夏籥序興陳其薦俎序其禮樂備其百官行
中規還中矩和鸞中采齊客出以雍徹以振羽○左傳
云饗有體薦燕有折俎公當饗卿當燕王室之禮也又
云享以訓共儉燕以示慈惠○皇氏禮記注云饗有四
種一是諸侯來朝天子饗之其牲則體薦體薦則房烝
國語云王公立飫則有房烝其所云飫即謂饗也其禮
亦有飯食故舂人云凡饗食共其食米則饗禮兼燕與
食也二是王親戚及諸侯之臣來聘王饗之禮亦有飲
食及酒其酌數亦當依命其牲折俎亦曰殽烝三是戎
狄之君使來王委饗之四是饗宿衞及耆老孤子則以
醉爲度○儀禮疏云受賔聘享則於太廟饗食則于禰
廟燕又在寢彌相親也周禮疏云饗禮九獻者謂後日
王速賔賔來就廟中行饗饗者烹大牢以飲賔設几而
不倚爵盈而不飲九獻者王酌獻賔賔酢主人主人酬
賔酬後更八獻是爲九獻
　　　右
傳云右勸也疏云謂設享禮勸其功○箋云右之者主
人獻之賔受爵奠于薦右既祭俎乃席末坐卒爵之謂
也○詩緝云右與宥侑通皆助也莊十八年左傳云王
饗禮命之宥注以幣物助歡也僖二十五年二十八年
皆云饗醴命宥是饗禮必有賜以爲宥而彤弓則宥之
大者也
　　　醻
傳云醻報也疏云爲享以報功○箋云主人獻賔賔酢
主人主人又飲而酌賔謂之酬○孔氏云酬有二等既
酢而酬賔者賔奠之不舉謂之奠酬至三爵之後乃舉
向者所奠之爵以行之於後交錯相酬名曰旅酬謂衆
相酬也
　按嚴坦叔云鄭以酬爲獻醻但酬酢是燕禮饗訓共
　儉爵盈不飲未必有酬酢此考之不詳也周禮掌客
　饗有九獻七獻五獻之節郊特牲云大饗君三重席
　而酢三獻之介君專席而酢但其禮之儉不若燕之
　四舉旅耳安得謂無酬酢耶
　　菁莪篇
　　　莪
爾雅云莪蘿○陸璣云莪蒿也生澤田漸洳之處葉似
邪蒿而細科生三月中莖可生食又可烝香美味頗似
蔞蒿○廣志云莪蒿廪蒿○本草唐注云葉似白蒿花
如瞿麥紅赤可愛子似王不留行黒色作角七月八月
採蜀本圖經云葉似蛇床青蒿等子角似蔓青實黒秋
熟所在皆有之陳藏器云䕲蒿生高岡宿根先于百草
衍義云角蒿莖葉如青蒿開淡紅紫花花大約徑三四
分花罷結子長二寸許微彎
　按莪蒿一名角蒿一名䕲蒿陸璣以爲生澤田陳藏
　器以爲生高岡其說之不同若此以詩文証之陵阿
　則高地也沚則水中也然則澤田高岡俱有莪矣
　　　百朋
箋云古者貨貝五貝爲朋疏云漢書食貨志有五種之
貝貝中以相與爲朋非總五貝爲一朋也○食貨志云
王莽居攝更作龜貝錢布之品大貝四寸八分以上二
枚爲一朋直二百一十六壯貝三寸六分以上二枚爲
一朋直五十幺貝二寸四分以上二枚爲一朋直三十
小貝寸二分以上二枚爲一朋直十不盈寸二分漏度
不得爲朋率枚直錢三是爲貝貨五品
　　六月篇
　　　常
傳云日月爲常○周禮司常日月爲常巾車王乗玉路
建太常十有二斿以祀大司馬教治兵王載太常司勛
凡有功者銘書于王之太常○覲禮天子乗龍載大旂
象日月升龍降龍○郊特牲云旂十有二旒龍章而設
日月象天也○鄭氏云春夏之田用大麾秋冬建太常
王之自將建太常不自將建太白○禮書云常有三辰
升龍降龍設崇牙備弧矢(弧以張縿也鄭氏謂崇牙/者爲重牙以飾旒之側)飾
之以旄垂之以鈴考工記曰弧旌枉矢以象弧明堂位
曰乗大輅載弧韣左傳曰錫鸞和鈴爾雅曰有鈴曰旂
則太常之制可知已太常不特祀天至于拜日拜月祀
方明禮四瀆禮山川秋治兵冬大閱皆載焉然常之三
辰則北斗而已與衣服畫星辰不仝觀曲禮曰招摇在
上穆天子傳曰天子葬盛姬建日月七星蓋旗以指物
所畫不過北斗耳
　　　焦穫
爾雅十藪周有焦穫孫炎曰岐周也郭璞曰今扶風池
陽縣瓠中是也○寰宇記焦穫藪在京兆府涇陽縣北
十數里亦名瓠口○溝洫志云韓水工鄭國說秦令鑿
涇水自中山西抵瓠口爲渠○朱傳云焦未詳所在穫
郭璞以爲瓠中今在耀州三原縣○一統志焦穫澤在
陜西西安府涇陽縣西北亦名瓠口蓋古之焦穫藪也
池陽廢縣在三原縣東北二十里漢時遺址畧存
　　　鎬方
鄭氏云鎬也方也皆北方地名○王基云劉向曰千里
之鎬猶以爲逺鎬去京師千里○朱傳云劉向以爲千
里之鎬則非鎬京之鎬矣未詳所在方疑即是朔方也
　　　涇陽
箋云涇水之北疏云水北曰陽涇去京師爲近○通典
云今涇原州地並涇水之陽○一統志涇陽在西安府
城北七十里故城在平凉府界以居涇水之北故名
　　　織文
箋云織徽織也將帥以下衣皆著焉疏云言徽織者以
其在軍爲徽號之織織與幟字同以絳爲縿畫爲鳥隼
又絳爲旒書名於末其制如所建旌旗而畫之著之于
衣自王以下旌旒雖有等差其徽織同長三尺縿長一
尺旂長二尺○周禮司常掌九旗之物名各有屬以待
國事日月爲常交龍爲旂通帛爲旜雜帛爲物熊虎爲
旗鳥隼爲旟龜蛇爲旐全羽爲旞析羽爲旌及大閱官
府各象其事州里各象其名家各象其號注云物名者
所畫異物則異名也屬謂徽織也大傳謂之徽號事名
號三者旌旗之細也士喪禮爲銘各以其物亡則以緇
長半幅頳末長終幅廣三寸書名於末大閱禮象而爲
之兵凶事若有死事者亦當以相别也○大司馬教茇
舍辨號名之用帥以門名縣鄙各以其名家以號名鄉
以州名野以邑名百家各象其事○吕東萊云日月爲
常之類皆幟之文也鳥章特其一爾詩之所指乃其建
之旗鄭氏所箋乃所服之號初非一物
　　　白
孔氏曰白謂絳帛○尚書曰舜修三帛○周禮染人掌
染帛肆師大祀用玉帛典命諸侯之適子未誓以皮帛
繼子男閭師民不蠶者不帛職方氏并州其利布帛㡛
氏練帛○坊記云禮之先幣帛也欲民之先事而後禄
○易曰賁于丘園束帛戔戔○說文帛繒也
　　　白斾
毛傳云白斾繼旐者也疏云此旟而言旐者散則通名
九旗之帛皆用絳言白斾者謂絳帛猶通帛爲旃亦是
絳也○爾雅云緇廣充幅長尋曰旐繼旐曰斾注云帛
續旐末爲燕尾者○曹氏曰白斾以帛續旐末爲燕尾
戰則斾之
　按繼旐曰斾出于爾雅郭注所云續旐末爲燕尾義
　見詩者即此白斾央央也然則旐是旂身斾是旂尾
　考之詩圖則一車中有二旗其一旗畫朱鳥即織文
　鳥章其一則斾别自爲一竿有旌有兩飄帶其所謂
　緇廣充幅長尋與燕尾之形並無有焉詩圖出于後
　儒固不足信不可據以疑爾雅然此詩下文云元戎
　十乗以先啓行則斾蓋建于元戎之上者元戎軍之
　前行几師前朱雀而後𤣥武恐不得建旐也鄭氏以
　織爲著之于衣故孔氏解毛傳繼旐曰斾以爲旟旐
　散則通名此說經傳無文毛意當是據爾雅不得與
　鄭同也左傳說斾多矣杜氏注各不同莊二十八年
　子元鬬御强鬬梧耿之不比爲斾注云子元自與二
　子特建以居前廣充幅長尋曰旐繼旐曰斾僖二十
　八年狐毛設二斾而退之注云斾大旗也建二斾而
　退若使大將稍卻又亡大斾之左旃注云大斾旗名
　繫旐曰斾通帛曰旃宣十二年令尹南轅反斾注云
　迴車南向斾軍前大旂昭十三年合諸侯于平丘八
　月辛未治兵建而不斾壬申復斾之注云建立旌旗
　不曳其斾斾游也軍將戰則斾故曳斾以恐之哀二
　年陽虎以兵車之斾與罕駟兵車先陳注云斾先驅
　車也傅士凱反復其說以事推之知子元之斾陽虎
　之斾軍前大旂也狐毛所設與亡大斾之斾建而不
　斾之斾大將所建大旗也所云建者旂之竿耳如傅
　氏之說則此白斾央央者即軍前大旂故建於元戎
　之上孔氏亦云軍行之次斾最在先是也若是繼旐
　之斾乃後軍所建矣旐之末不妨有斾顧非此斾耳
　至杜以斾爲斿尤是臆說斿如垂水之勢數之多寡
　不同非燕尾之形也若杜此注不從爾雅則旌旗既
　建但結其斿旗是大物既已建矣反以斿之舒結爲
　戰不戰之候晉之軍容何太不彰明乎
　　　元戎
司馬法云夏后氏曰鈎車殷曰寅車周曰元戎○毛氏
云元大也鈎車先正也寅車先疾也元戎先良也○韓
詩說云元戎大戎謂兵車也車有大戎十乗謂車縵輪
馬被甲衡扼之上盡有劒㦸名曰陷軍之車所以冒突
衝啓敵家之行伍也○王介甫云軍前曰啓後曰殿元
戎十乗以先軍行之前者所謂選鋒也兵法軍無選鋒
曰北
　　　太原
書禹貢既修太原顔師古曰即今晉陽○黄氏云晉太
原大鹵大夏夏虛晉陽凡六名○朱傳云太原亦曰大
鹵今在大原陽曲縣○穀梁傳云中國曰太原夷狄曰
大鹵○後漢西羌傳穆王遷戎于大原夷王命虢公率
六師伐大原之戎至于俞泉宣王遣兵伐大原戎不克
○大全注太原即今太原府陽曲縣𨽻山西
　　　鼈
周禮鼈人掌取互物(有甲/物)以時簎魚鼈龜蜃凡貍(含刀/之屬)
物春獻鼈蜃秋獻龜魚　禮記云水潦降不獻魚鼈又
云水煩則魚鼈不大又云居山以魚鼈爲禮君子謂之
不知禮又云鼈去醜○淮南子云鼈無耳而目不可以
瞥精於明也○博物志云九竅者胎化八竅者卵生龜
鼈黿此諸類皆卵生而影伏○古今注云鼈一名河伯
從事○埤雅云鼈以眼聽穹脊連脅甲蟲也水居陸生
養魚經曰魚滿三百六十則龍爲之長引飛出水内鼈
則魚不復去故鼈一名神守天地之性細腰純雄大腰
純雌大腰龜鼈之屬以虵爲雄段成式云甲蟲影伏羽
蟲體伏今鼈伏于淵而卵剖于陵此思化也内典曰鶴
影生鼈思生是則思生與影伏異矣○雅翼云易離爲
鼈爲蟹爲龜以其骨在外肉在内也至考工記則以外
骨爲龜屬内骨爲鼈屬以鼈外有肉縁比龜爲内骨耳
黿鼈之大者濶或至一二文
　　　膾
釋名云膾㑹也細切肉令散分其赤白異切之已乃㑹
合和之也○禮記云進食之禮膾炙處外又云牛膾羊
炙魚膾芥醬大夫燕食有膾無脯有脯無膾膾春用葱
秋用芥肉腥細者爲膾大者爲軒又云牛與羊魚之腥
聶而切之爲膾麋鹿爲菹野豕爲軒皆聶而不切麕爲
辟雞兔爲宛脾皆聶而切之切葱若薤實之醯以柔之
陳氏云聶而切之者謂先聶爲大臠而後報切之爲膾
也
　
　六家詩名物疏卷三十四
欽定四庫全書
　六家詩名物疏卷三十五　明　馮復京　撰
　　小雅南有嘉魚之什二
　　采芑篇
　　　芑
陸疏云芑菜似苦菜莖青白色摘其棄白汁出肥可生
食亦可烝爲茹西河雁門芑尤美胡人戀之不出塞是
也○朱傳云即今苦蕒菜宜馬食軍行采之人馬皆可
食也○本草云野苦蕒五六回拗後味甘滑于家苦蕒
　　　新田
爾雅云二歲曰新田孫炎曰新田新成柔田也
　　　菑
爾雅云田一歲曰菑孫炎曰菑始菑殺其草木也郭璞
曰今江東呼初耕地反草爲菑○孔仲達云菑是殺草
之名雖二歲之後耕而殺草亦名爲菑
　　　鉤膺
朱傳云鉤膺馬婁頷有鉤而在膺有樊有膺也樊馬大
帶纓鞅也○疏云此鉤是金路或方叔爲同姓或五官
之長得乗金路矣不乗革路者以革路臨戰所乗此時
受命率車未至戰時故不言戎車也○周禮巾車玉路
錫樊纓十有再就金路鉤樊纓九就象路朱樊纓七就
革路龍勒條纓五就木路前樊鵠纓注云樊讀如鞶帶
之鞶謂今馬大帶也鄭司農云纓謂當胸以削革爲之
𤣥謂纓今馬鞅玉路之樊及纓皆以五采罽飾之十二
就就成也鉤婁頷之鉤也金路無錫有鉤亦以金爲之
其樊及纓以五采罽飾之而九成象路無鉤以朱飾勒
而已其樊及纓以五采罽飾之而七成革路以白黒韋
襍色爲勒條讀爲絛其樊及纓以絛絲飾之而五成木
路無龍勒以淺黒飾韋爲樊鵠色飾爲纓前讀爲翦淺
黒色也就數與革路同○大行人云上公樊纓九就侯
伯七就子男五就○既夕云薦馬纓三就注諸侯之臣
飾纓以三色而三成此三色者蓋絛絲也○禮記云大
路樊纓一就次路樊纓七就注大路殷祭天之車也又
云大路樊纓一就先路三就次路五就○左傳鞶厲游
纓昭其數也注纓在馬胸前如索帬○釋言云氂罽也
舍人曰氂毛也罽胡人續羊毛而作○禮書云鉤在膺
前以金爲之杜預曰纓在馬膺前如索帬則纓非鞅也
樊然爲鞅之飾耳巾車言五者之飾皆其首面頷膺之
著者也故不及腹帶鄭康成以樊爲鞶帶之鞶又以龍
爲尨條爲絛前爲剪非也纓蓋用組爲之與冠纓同五
采一匝爲就與圭繅冕旒之就同
　　　中鄉
鄭氏云中鄉美地名
　　　軧(詳見秦風轂/)
說文曰軧長轂也○考工記云容轂必直陳篆必正注
云容者治轂爲之形容也篆轂約也蓋以皮纒之而上
加以朱漆也○詩詁云軧轂之旁出者也
　　　衡
釋名云衡横也横馬頸上也○考工記輿人爲車輪崇
車廣衡長參如一謂之參稱輈人爲輈衡任者五分其
長以其一爲之圍注云衡任謂兩軛之間也○烈祖笺
云金飾錯衡之車○禮書云衡長六尺六寸衡任之圍
一尺三寸五分寸之一而其長與輪崇車廣等衡圍與
軸圍等矣說文謂轅耑持衡曰軓軛下曲曰軥軛軥曰
䡣左傳稱庾公差追衞獻公射兩軥而還則軓在轅端
衡在軛上軛軥䡣在衡下而軛與軥䡣一物也衡上有
采以爲飾詩曰錯衡是也軛上有環以貫轡爾雅曰載
轡謂之轙是也
　　　命服
箋云命服者命爲將受王命之服也天子之服韋弁服
朱衣裳疏云經云朱芾芾從裳色故知裳亦朱不用戎
服素裳者以其命將非在軍不可純如之也亦變爲美
故襍祭服之飾
　　　葱珩
朱傳云珩佩首横玉也○玉藻云一命緼韍幽衡再命
赤韍幽衡三命赤韍葱珩注云衡佩玉之衡也幽讀爲
黝黒謂之黝青謂之葱周禮公侯伯之卿三命其大夫
再命其士一命子男之卿再命其大夫一命其士不命
○孔氏曰玉藻累一命至三命而止而云葱珩則三命
而上至九命皆葱珩也○雅翼云葱本白而末青青色
尤美古者佩玉有葱珩以玉色如葱色得名
　　　隼
爾雅云鷹隼醜其飛也翬郭云鼓翅翬翬然疾○陸璣
云隼鷂屬也齊人謂之擊征或謂題肩或謂雀鷹春化
爲布榖者是也○考異郵云隂陽氣貪故題肩擊宋均
云題肩有爪芒爲隂中陽故擊殺也○禽經云鳥之小
而鷙者皆曰隼大而鷙者皆曰鳩又云鷹好峙隼好翔
鷹以膺之鶻以搰之隼以尹之○法言云麟之儀儀鳳
之師師其至矣乎螭虎桓桓鷹隼䎒䎒未至也○化書
云烏反哺仁也隼憫胎義也○韋昭云隼今之鶚○李
善云鷙擊之鳥通呼曰隼○陸佃云準于文从水从隼
今鷹之摶噬不能無失獨隼爲有準每發必中或曰即
今所呼爲鶻者是○雅翼云古今言隼未有的指其物
者獨說文解鵻云祝鳩也思允切又去鳥从十作隼則
鵻與隼通凡詩之翩翩者鵻皆隼也又解淮南子烏力
勝日而服于隼禮引爾雅謂之鵧鷑蠶時鳴人呵舍者
鴻鳥皆畏之據許所說則今鵶䳎鵶䳎小于烏而逐烏
郭氏解鵧鷑亦云小黒鳥鳴自呼江東名爲烏䳎解詩
鵻者類引釋鳥隹其鳺鴀故遂以爲祝鳩按隹字音錐
此既从鳥自與隼通事不相與獨鷑鳩鵧鷑者是矣
　　　鉦
說文云鉦鐃也鐃小鉦也似鈴柄中上下通鐲鉦也○
孔氏云鐲鐃俱得名鉦但鐲以節鼓非靜之義故知鉦
以靜之指謂鐃也凡軍進退皆鼓動鉦止非臨陳獨然
依文在陳師鞠旅之上是未戰時事○周禮鼓人以金
鐲節鼓以金鐃止鼓注云鐲鉦也形如小鐘軍行鳴之
以爲鼓節鐃如鈴無舌有秉執而鳴之以止擊鼓大司
馬職云中春教振旅辨鼓鐸鐲鐃之用卒長執鐃公司
馬執鐲以教坐作進退疾徐疏數之節中冬教大閱車
徒皆作鼓行鳴鐲行及表乃止又三鼓車徒皆作鼓進
鳴鐲車驟徒趨及表乃止坐作如初乃鼓車馳徒走及
表乃止鼓戒三闋車三發徒三刺乃鼓退鳴鐃且卻及
表乃止坐作如初○樂記曰今夫古樂始奏以文復亂
以武疏云武謂金鐃○樂書云國語曰鼓丁寧韋昭曰
丁寧鉦也蓋自其聲濁言之謂之鐲自其儆人言之謂
之丁寧自其正人言之謂之鉦周禮卒長執鐃以其聲
譊譊然故以鐃名漢鼓吹曲有鐃歌所以退武舞也豈
亦周之遺制與
　　　旅
周禮云五百人爲旅旅帥皆下大夫
　　　振旅
爾雅云出爲治兵尚威武也入爲振旅反尊卑也孫炎
曰出則幼賤在前貴勇力也入則尊老在前復常法也
○左傳云三年而治兵入而振旅○穀梁傳云出曰治
兵習戰也入曰振旅習戰也○公羊傳云出曰祠兵入
曰振旅其禮一也皆習戰也○周禮中春教振旅
　　　蠻
尚書三百里蠻注云以文德蠻來之不制以法○風俗
通云君臣同川而浴極爲簡慢蠻者慢也○爾雅六蠻
李巡曰一曰天竺二曰咳首三曰焦僥四曰跂踵五曰
穿胸六曰儋耳七曰狗軹八曰旁脊○王制曰南方曰
蠻雕題漆齒有不火食者矣○周禮職方氏掌八蠻之
人○明堂位八蠻之國○後漢傳平王東遷蠻侵暴中
國頴首以西有蠻氏之戎○留青日札云南方之人曰
蠻从虫䜌聲蛇種也
　　　荆
元命包云軫星散爲荊州分爲楚國荆之言强也陽盛
物堅其氣急悍也○尚書禹貢云荆及衡陽惟荆州孔
氏云北據荆山南及衡山之陽○爾雅漢南曰荆州○
釋名云荆州取名于荆山也荆警也南蠻數爲冦逆其
民有道後服無道先强警備之也○國語史伯曰當成
周者南有荆蠻荊子熊嚴生子四人叔逃難于濮而蠻
蠻芈蠻矣惟荊實有令德○晉語叔向云昔成王盟諸
侯于岐陽楚爲荊蠻置茅蕝設望表與鮮牟守燎故不
與盟○穀梁傳云荆者楚也何爲謂之荊狄之也何爲
狄之聖人立必後至天子弱必先叛故曰荆狄之也○
史記楚世家熊霜元年周宣王初立又曰荆楚僄勇輕
悍好作亂乃自古記之矣
　　　元老
禮記云五官之長出于諸侯曰天子之老
　　　霆
爾雅疾雷爲霆霓注雷之急擊者謂霹靂○說文云霆
雷餘聲也鈴鈴所以挺出萬物震劈歴振物者春秋傳
曰震夷伯之廟○五經通義云震與霆皆霹靂也○春
秋繁露云王言下不從則金不從革而秋多霹靂霹靂
者金氣其音商故應霹靂○莊子云陰陽錯行則天地
大絯於是乎有雷有霆
　　　征伐
孟子曰征者上伐下也敵國不相征也又云征者正也
各欲正己也○周禮大司馬以九伐之法正邦國馮弱
犯寡則眚之賊賢害民則伐之暴内凌外則壇之野荒
民散則削之負固不服則侵之賊殺其親則正之放弑
其君則殘之犯令凌政則杜之外内亂鳥獸行則滅之
○春秋左傳云有鐘鼓曰伐無曰侵○公羊傳云觕者
曰侵精者曰伐○穀梁傳云苞人民敺牛馬曰侵斬樹
木壞宫室曰伐
　　車攻篇
　　　東(互見國風王/)
傳云東洛邑也○周書度邑解武王曰我南望過于三
塗我北望過于有嶽丕願瞻過于河宛瞻于伊洛無逺
天室其曰茲曰度邑作雒解云周公將致政乃作大邑
成周于土中城方千七百二十丈郛方十七里南繫于
洛水北因于郟山以爲天下之大湊制郊甸方六百里
國西土爲方千里○史記婁敬云成王即位而營成周
洛邑以此爲天下之中也有德則易以王無德則易以
亡○通鑑外紀云成王使召公先相宅周公至洛師復
卜申視營築謂之王城是爲東都○東京賦云召伯相
宅卜惟洛食周公初基其繩則直泝洛背河左伊右瀍
西阻九河東門於旋太室作鎮揭以熊耳底柱輟流鐔
以大岯○陸機洛陽記云洛陽城周公所制東西十里
南北十三里城上百歩有一樓櫓外有溝渠○一統志
河南河南府禹貢豫州之域武王定鼎郟鄏成王營洛
爲王城下都平王東遷乃居王城洛陽縣附郭本成周
地居洛水之北故曰洛陽洛陽故城在府城東洛水北
周公所營成周也
　　　田車
季彭山云田車在周禮巾車謂之木路不鞔以革而但
漆之蓋樸素渾堅之制也輿廣六尺六寸與兵車乗車
同惟輪則田車小兵車乗車三寸說者以兵車乗車皆
駕國馬而田車駕田馬故也然既差馬而齊之故四牡
孔阜皆良馬也特以田車欲便于搏獸故其輪稍低所
謂田馬雖不及龍馬之八尺蓋亦七尺之騋矣
　　　甫草
鄭箋云甫田之草也○爾雅十藪鄭有圃田郭云今滎
陽中牟縣西圃田澤是也○職方云河南曰豫州其澤
藪曰圃田○穆天子傳天子里甫田之路東至于房○
左傳皇武子曰鄭之有原圃猶秦之有具囿○竹書紀
年梁惠成王十年入河水于甫田又爲大溝而引甫水
○水經注云渠水歴中牟縣之圃田澤澤多麻黄草故
述征記曰踐縣逕便覩斯卉窮則知踰界詩所謂東有
圃草也西限長城東極官渡北佩渠水東西四十許里
南北二百許里中有沙岡上下二十四浦津津流逕通
淵潭相接水盛則北注渠溢則南播爲鄭隰之淵藪矣
○一統志圃田澤在河南開封府中牟縣西北七里其
澤東西五十里南北二十六里西限長城東極官渡高
者可耕窪者成滙今爲澤者八若東澤西澤之類爲陂
者三十有六若大灰小灰之類其實一圃田澤耳
　　　苗
傳云夏獵曰苗○爾雅夏獵爲苗郭璞曰爲苗稼除害
○周禮中夏教茇舍如振旅之陳辨號名之用遂以苗
田注云夏田爲苗擇取不孕任者若治苗去不秀實者
○公羊傳云春曰苗
　　　獸
說文云獸守備者也○國語云獸三爲羣○爾雅云四
足而毛謂之獸○周禮庖人掌共六獸鄭司農云麋鹿
熊麕野豕兔𤣥謂六獸當有狼而熊不屬又獸人掌罟
田獸獸醫掌療獸病療獸痬服不氏掌養猛獸而教擾
之穴氏掌攻蟄獸囿人掌囿游之獸禁○淮南子曰毛
犢生應龍應龍生建馬建馬生麒麟麒麟生庶獸凡毛
者生于庻獸
　　　敖
箋云敖鄭地今近滎陽○郡縣志敖山在鄭州滎澤縣
西十五里○水經濟水東逕敖山北注云詩薄獸于敖
山上有城殷仲丁所遷秦置倉于其中亦曰敖倉城○
吕東萊云晉師救鄭在敖鄗之間設七覆於敖前則敖
山之下平曠可以屯兵翳薈可以設伏東有甫草即此
地○郡國志河南滎陽有敖亭周宣王狩于敖○一統
志敖山在河南開封府鄭州河隂縣西北二十里
　　　金舄
箋云金舄黄朱色也疏即禮之赤舄也加金爲飾故謂
金舄
　　　㑹(互見沔水/)
儀禮云諸侯覲于天子爲宫方三百歩四門壇十有二
尋深四尺加方明于其上注此謂時㑹殷同也爲宫者
於國外王巡狩至方嶽諸侯㑹之亦爲此宫以見之又
云公侯伯子男皆就其旂而立四傳擯天子出拜日于
東門之外反視方明禮日于南門外禮月與四瀆于北
門外禮山川丘陵于西門外祭天燔柴祭山丘陵升祭
川沈祭地瘞○周禮大宗伯以賔禮親邦國時見曰㑹
注云時見者言無常期諸侯有不順服者王將有征討
之事則既朝覲王爲壇於國外合諸侯而命事焉春秋
傳曰有事而㑹不協而盟是也大司馬大㑹同帥士庶
子而掌其政令小司馬凡小㑹同掌其事大行人時㑹
以發四方之禁注云禁謂九伐之法司儀將合諸侯則
令爲壇三成宫旁一門詔王儀南鄉見諸侯土揖庶姓
時揖異姓天揖同姓○少儀云㑹同主詡○晉叔向云
明王之制歲聘以志業間朝以講禮再朝而㑹以示威
再㑹而盟以顯昭明
　　　同
周禮大宗伯云殷見曰同注殷猶衆也十二歲王如不
巡狩則六服盡朝朝禮既畢王亦爲壇合諸侯以命政
焉所命之政如王巡狩殷見四方四時分來終歲則徧
大行人云殷同以施天下之政注政謂邦國之九法
　按毛傳時見曰㑹殷見曰同此釋文則然耳其實宣
　王㑹諸侯於東都非必有征討又非十二年之事意
　者㑹諸侯之時亦曾爲壇于國外如覲禮所云與然
　㑹者交㑹同者同聚則諸侯見天子或並得稱之乎
　　　拾
三禮圖云□者臂捍以朱韋爲之謂之□者所以遂弦
也○周禮繕人掌王之用決拾注拾謂韝扞也著左臂
裏以韋爲之○禮書云拾亦謂之遂儀禮所謂袒決遂
是也亦謂之捍内則所謂佩決捍是也鄉射記大夫與
士射袒纁襦燕禮記君射袒朱襦蓋大夫與士射士則
以拾蔽膚大夫斂衣而已君與大夫射大夫以拾蔽膚
君斂衣而已鄭氏謂拾所以蔽膚斂衣者此也曲禮曰
野外軍中無摯以纓拾矢可也則拾亦可以爲摯與
　　　射夫
孔氏云大射禮選羣臣爲三耦若大夫不足以士充之
三耦之外其餘衆士與射者各自取匹謂之衆耦射人
說賔射之禮云王以六耦則天子大射亦六耦也故夏
官大司馬職云若大射則合諸侯之六耦此其義也射
人云諸侯四耦大射惟三耦者賔射對鄰國之君尊故
四耦大射與已之臣子卑故降之天子尊無與敵無所
差降大射賔射六耦之外亦當有衆耦
　　　徒
爾雅云徒御不驚輦者也○傳云徒輦也○周禮鄉師
云大軍旅㑹同治其輦注云輦人輓行所以載任器也
止以爲蕃營族師以時校登族之車輦縣師辨車輦之
稽遂人遂師掌以時登其車輦稍人若有㑹同師田行
役之事則以縣師之法作其輂輦○司馬法曰夏后氏
謂輦曰余車殷曰胡奴車周曰輜輦輦一斧一斤一鑿
一梩周輦加二板二築夏后氏二十人而輦殷十八人
而輦周十五人而輦
　　　庖
周禮庖人掌共六畜六獸六禽辨其名物凡其死生鱻
薧之物以共王之膳與其薦羞之物及后世子之膳羞
共祭祀之好羞共喪紀之庻羞賔客之禽獻鄭𤣥云庖
之言苞也裏肉曰苞苴○禮記曰君子逺庖厨凡有血
氣之物弗身踐也又曰獵之禮一爲乾豆二爲賔客三
爲充君之庖○帝王世紀云太昊取犧牲以共庖厨
　　吉日篇
　　　戊
爾雅云太歲在戊曰著雍○說文云戊中宫也象六甲
五龍相拘絞也戊承丁象人脅○釋名云戊茂也物皆
茂盛○漢書云豐茂于戊○蔡邕云大撓探五行之情
占斗綱所建於是始作甲乙以名日謂之幹作子丑以
名日謂之支支幹相配以成六旬○箋云戊剛日也
　　　伯
夏官校人云春祭馬祖夏祭先牧秋祭馬社冬祭馬歩
注云馬祖天駟先牧始養馬者馬社始乗馬者馬歩神
爲災害馬者○爾雅云天駟房也孫炎曰龍爲天馬故
房四星謂之天駟○孝經說云房爲龍馬○國語云農
祥晨正土乃脉發韋氏曰農祥房星也○晉書云房四
星爲明堂天子布政之宫也亦四輔也下第一星上將
也次次將也次次相也上星上相也南二星君位北二
星夫人位亦曰天駟爲天馬主車駕南星曰左驂次左
服次右服次右驂亦曰天廐又主開閉爲蓄藏之所由
也房星明則王者明驂星大則兵起星離民流
　　　禱
說文云禱告事求福也禂禱牲馬祭也詩曰既禡既禂
○爾雅曰既伯既禱馬祭也注伯祭馬祖也將用馬力
必先祭其先疏夏官馭夫春祭馬祖馬祖祭之在春其
常也而將用馬力則又用彼禮以禱之○周禮庾人祭
馬祖祭閑之先牧甸祝禂牲禂馬皆掌其祝號杜子春
云禂禱也爲馬禱無疾爲田禱多獲禽牲
　　　庚
爾雅云太歲在庚曰上章○史記云庚者言隂氣庚萬
物故曰庚○漢書曰歛更于庚○說文云位西方象秋
時萬物庚庚有實也庚承已象人齎○釋名云庚猶庚
也堅强貎○孔氏云曲禮外事以剛日擇馬亦用庚爲
剛日也
　　　午
爾雅云太歲在午曰敦牂○史記云午者陰陽交故曰
午○漢書曰咢布于午○說文云午牾也五月隂气午
逆陽冒地而出○孔氏曰擇馬用午日蓋於辰午爲馬
故也○漢書翼奉云南方之情惡惡行廉貞寅午主之
西方之情喜喜行寛大己酉主之二陽並行是以王者
吉午酉也詩曰吉日庚午
　　　麀
釋獸云鹿牡麚牝麀
　　　麌
箋云麕牡曰麌○爾雅云麕牡麌牝麜
　　　漆沮
禹貢雍州漆沮既從導渭自鳥鼠同穴東㑹于灃又東
㑹于涇又東過漆沮入于河孔安國曰漆沮二水名亦
曰洛○顔師古曰漆沮即馮翊之洛水也○蔡傳云漆
水寰宇記自耀州同官縣東北界來經華原縣合沮水
沮水地志出北地郡直路縣東今坊州宜君縣西北境
也寰宇記沮水自坊州昇平縣北子午嶺出俗號子午
水下合榆谷慈馬等川遂爲沮水至耀州華原縣合漆
水至同州朝邑縣東南入渭○水經漆水出扶風杜陽
縣俞山東北入于渭沮水出北地直路縣東過馮翊祋
祤縣北東入于洛○水經注鄭渠在太上皇陵東南濁
水注焉俗謂之漆水又謂之柒沮其一水東出即沮水
也故濁水得柒沮之名東北流注于洛水
　按漆沮二水名其源又各别故說者紛紛據孔安國
　顔師古之說漆沮即洛水也朱子亦云漆沮在西都
　畿内涇渭之北所謂洛水今洛水出陜西慶陽府環
　縣經延安府甘泉縣鄜州宜君縣子午嶺至中部縣
　入西安府界經耀州及同官縣至富平縣合沮水歴
　蒲城同州至朝邑縣東南入渭乃周官所云雍州其
　浸渭洛非伊洛之洛也寰宇記謂漆自同官來指此
　竊意漆水即洛水也與扶風杜陽之漆不同一統志
　不考乃云同官之漆出自鳳翔不知彼漆爲涇汭所
　間豈能飛渡涇汭而來同官邪沮水出自延安府宜
　君縣至子午嶺合子午水歴中部縣東南流入西安
　府界至富平縣合漆水即洛也孔氏注禹貢漆沮亦
　曰洛水是也但不當以沮并爲洛耳此馮翊之漆沮
　也即此漆沮之從天子之所與潛猗與漆沮是也蓋
　漆沮之㑹于同州者去鎬京三百餘里爾雅周之藪
　曰焦穫焦穫近於漆沮其山多獸其水多魚取魚狩
　獵之地當必此也書稱渭水東過漆沮亦是此漆沮
　若出扶風漆縣者則在灃之上流與經之次序不合
　矣其水經注所云濁水謂之漆沮者當在今臨潼縣
　界未知今之土俗亦名爲漆沮否然濁水一小水注
　鄭渠者耳非詩人所咏也一漆水出鳳翔府麟遊縣
　西普潤廢縣故漢漆縣也流經岐山北大欒水自西
　北注之南與杜水合齊詩所謂自杜沮漆者也其沮
　之所在孔仲達云未聞此扶風之漆沮也緜詩云自
　土沮漆指此何者不窋徙居戎翟之間在今慶陽府
　公劉遷豳在今邠州淳化縣西廢三泉縣界當涇水
　之西其道甚便而沮在涇之東漆又在沮之東俱隔
　大山公劉初遷必不至馮翊之漆沮也及大王自豳
　遷岐踰梁山始至岐山北漆沮合流之處梁山在今
　西安府乾州城西北五里當豳之西南孔仲達緜詩
　疏云漆沮在豳地二水東流亦過周非也若漆沮在
　豳則公劉于豳斯舘已有宫室大王何爲陶復陶穴
　哉但以大王初至扶風之地故陶復陶穴云耳又一
　沮水出鞏昌府階州角弩谷東南入渭此别一水也
　寰宇記云合榆谷水榆谷在臨洮去渭源近正謂此
　沮水若延安沮水何由西行數百里至臨洮既至臨
　洮又何由至西安之耀州耶
　　　祁
箋云祁當作麎○爾雅云麋牡麔牝麎其子䴠其跡纒
絶有力狄疏云麋總名也詩吉日云其麎孔有○說文
云麋鹿屬也冬至解角○運斗樞云瑶光星散爲麋○
獸人云夏獻麋醢人朝事之豆昌本麋臡菁菹麋臡○
左傳莊十七年多麋注云麋多則害五稼○月令仲冬
麋角解熊氏云鹿是山獸夏至得隂氣而解角麋是澤
獸故冬至得陽氣而解角賈公彦云麋爲隂獸情淫而
游澤冬至隂方退故解角從隂退之象鹿是陽獸情淫
而游山夏至得隂而解角從陽退之象若節氣早則麋
角十一月解故夏小正云十一月麋角隕墜若節氣晚
則十二月麋角解故小正云十二月隕麋角○莊子云
麋與鹿交又曰麋鹿食薦○陶隱居云麋千百爲羣多
牝少牡人言一牡輒交十餘牝交畢即死其脂墮土中
經年人得之方好名曰遁脂○埤雅云白虎通曰熊爲
獸巧猛麋爲獸迷惑故天子射熊諸侯射麋麋水獸也
青黒色肉蹄一牡能乗十牝角自生至堅無兩月之久
大者乃重二十餘斤其堅如石計一夜須生數兩此骨
血之至强者
　　　客
周禮大宗伯以饗燕之禮親四方之賔客大行人掌大
賔之禮及大客之儀注云大賔要服以内諸侯大客謂
其孤卿小行人大客則擯小客則受其幣而聽其辭疏
云大客爲要服以内諸侯之使臣小客謂蕃國諸侯之
使臣○孔疏云天子所賔客惟諸侯耳對文君爲大賔
臣爲大客散則賔亦客也
　　　醴
周禮酒正辨五齊之名二曰醴齊注云醴猶體也成而
汁滓相將如今甜酒矣○明堂位云殷尚醴○韓詩說
云醴甜而不泲也○說文云酒一宿熟也○孔疏云醴
不可專飲天子於羣臣不徒設醴而已此言酌醴者左
傳天子饗諸侯每言饗醴命之宥是饗醴者天子飲酒
之敬故舉醴言之也
　
　
　
　
　
　
　
　
　
　
　六家詩名物疏卷三十五
欽定四庫全書
　六家詩名物疏卷三十六　明　馮復京　撰
　　小雅鴻雁之什一
　　鴻雁篇
　　　鰥
釋名云鰥昆也昆明也愁悒不寐目恒鰥鰥然故其字
從魚魚目恒不閉者也○白虎通云鰥之言鰥鰥無所
親也○孝經注云男子六十無妻曰鰥○禮記云少而
無父者謂之孤老而無子者謂之獨老而無妻者謂之
鰥老而無夫者謂之寡此四者天民之窮而無告者也
皆有常餼
　　　寡
小爾雅云凡無妻無夫通謂之寡寡夫曰煢寡婦曰嫠
○釋名云寡踝也踝踝單獨之言也○孝經注云婦人
五十無夫曰寡○禮記疏云男子無妻亦謂之寡左傳
云崔杼生成及疆而寡
　　　堵
説文云垣也五版為堵○傳云一丈為版五版為堵箋
云春秋傳曰五版為堵五堵為雉雉長三丈則版六尺
疏云毛言五版為堵謂累五版也版廣二尺故周禮説
一堵之牆長丈髙一丈是版廣二尺也傳以一丈為版
鄭欲易之故引公羊傳文以證版之長短○韓詩説云
八尺為版五版為堵五堵為雉又云堵四十尺雉二百
尺以板長八尺接五版而為堵接五堵而為雉
　　　宅
説文云所託也○釋名云宅擇也言擇吉處而營之也
○尉繚子云天子宅千畆諸侯宅百畆大夫以下里舎
九畆○周禮云國宅無征注云城中之宅無稅
　　庭燎篇
　　　庭燎
周禮閽人大祭祀䘮紀之事設門燎賔客亦如之司烜
氏凡邦之大事共墳燭庭燎注云墳大也樹於門外曰
大燭於門内曰庭燎皆所以照衆為明疏云庭燎以葦
為中心以布纒之飴蜜灌之若今爉燭或以百般一處
束之或百處設之若人所執者用荆燋為之執燭抱燋
曲禮云燭不見跋是也○禮記云庭燎之百由齊桓公
始也注庭燎之差公蓋五十侯伯子男三十疏云此數
出大戴記也百者皇氏云作百炬列于庭或云百炬共
一束也○國語單子云敵國賔至甸人積薪火師監燎
○禮書云在手曰燭在地曰燎
　　　晨
説文云早昧爽也從臼從辰辰時也亦聲□夕為□臼
辰為晨皆仝意○釋名云晨伸也旦而日光復似見也
　　沔水篇
　　　朝
曲禮曰天子當依而立諸侯北面而見天子曰覲天子
當宁而立諸公東面諸侯西面曰朝注云諸侯春見曰
朝受贄於朝受享於廟生氣文也秋覲曰覲一受之於
廟殺氣質也朝者位于内朝而序進覲者位于廟門外
而序入王南面立于依宁而受焉夏宗依春冬遇依秋
王制云諸侯之於天子比年一小聘三年一大聘五年
一朝又云天子無事與諸侯相見日朝考禮正刑一徳
以尊于天子○周禮太宰大朝覲㑹同贊玉幣玉獻玉
几玉爵宰夫凡朝覲㑹同以牢禮之法掌其牢禮幕人
朝覲㑹同共帷幕幄帟綬掌次朝覲㑹同張大次小次
大宗伯春見曰朝注云朝朝也欲其來之早又云朝覲
㑹同則為上相司几筵大朝覲王位設黼扆筵席玉几
典瑞云侯伯執圭子男執璧以朝覲宗遇㑹同于王小
臣朝覲沃王盥齊僕朝覲宗遇饗食皆乘金路各以其
等為車送逆之節大司冦朝覲㑹同前王大行人春朝
諸侯以圖天下之事凡諸侯之邦交嵗相朝也○孟子
曰諸侯朝於天子曰述職述職者述所職也一不朝則
貶其爵再不朝則削其地三不朝則六師移之
　　　宗
大宗伯云夏見曰宗注云宗尊也欲其尊王○大行人
云夏宗以陳天下之謨
　　　海
釋名云海晦也主承穢濁其色黑如晦也○説文云海
天池也以吐納百川者○公羊傳云河海潤千里○春
秋攷異郵云黄星騁海水躍宋均云黄星土精土安靜
躍則失常○山海經云大荒中有山曰天臺海水入焉
○莊子云天下之水莫大於海萬川歸之不知何時止
而不盈尾閭洩之不知何時已而不虛春秋不變水旱
不知○晏子云海深十里○博物志云天地四方皆海
水相通地在其中蓋無幾也七戎六蠻九夷八狄形類
不同總謂四海言皆近于海也○初學記云東海之别
有渤澥故東海共稱渤海又通謂之滄海山海經有岐
海幼海少海凡四海通謂禆海裨海外復有大瀛海環
之海神曰海若海中山曰島海中洲曰嶼○渤海圖論
云海者百谷之王也山東三面瀕海登萊二府島嶼環
抱其在青濟則樂安日照濵州利津霑化海豐諸境皆
抵海為界稱渤海云○留青日札云東海南海易窮漢
使東道極于黑齒國南道極于烏弋山離國此亦當是
西南也烏弋山離去長安萬二千二百里行可百餘日
乃至條支國臨西海又乘水西行可百餘日近日所入
云于闐水西流注西海其東水東流注鹽澤河源出焉
康居去長安萬二千三百里其西北可二千里有奄蔡
國臨大澤無涯蓋北海云
　　鶴鳴篇
　　　鶴
春秋説題詞云鶴知夜半注鶴水鳥也夜半水位感其
生氣則喜而鳴○通卦驗云立夏清風至而鶴鳴○周
易曰鳴鶴在隂其子和之○詩義疏云鶴大如鵝長脚
青黑髙三尺餘喙長四寸餘多純白或有蒼色者今人
謂之赤頰常夜半鳴其鳴髙亮聞八九里雌(一作/老)者聲
差下鷄鳴時亦鳴○風土記云鳴鶴戒露白鶴也此鳥
性警至八月白露降即髙鳴相警○相鶴經云鶴陽鳥
而逰於隂因金氣依火精以自養食於水故喙長軒於
前故後趾短棲陸故足髙而尾凋翔雲故毛豐而肉疎
大喉以吐故修頸以納新故夀體無青黄二色者木土
之氣内養故不表於外行必依洲嶼止不集林木蓋羽
族之宗長仙人之騏驥也鶴之上相瘦頭朱頂露眼黑
睛髙鼻短喙䯓頰䯔耳長頸促身燕膺鳯翼雀毛龜背
鼈腹軒前垂後髙脛麄節洪髀纎指此相之備者也鳴
則聞于天飛一舉千里鶴二年落子毛易黑點三年産
伏復七年羽翮具復七年飛薄雲漢復七年舞應節復
七年十二時鳴中律復百六十年不食生物大毛落茸
毛生雪白或純黑泥水不汚復百六十年雌雄相見目
精不轉而孕千六百年飲而不食鸞鳯為羣○禽經云
鶴老則聲下而不能髙近而不能尞又云鶴愛隂而惡
陽聲交而孕又云鶴以怨望以潔唳○古今注云千載
變蒼又千嵗變黑所謂𤣥鶴○玉策記云千嵗之鶴隨
時而鳴能登木色純白腦盡成骨其未千嵗者終不集
于林也○本草云鶴有𤣥有黄有白有蒼○雲嶠類要
云鶴胎生者形體堅小惟食稻粱雖甚馴久須飛去鸛
合而卵生其體大食魚鰕噉虵鼠不能去耳○埤雅云
鶴雌雄相隨履跡而孕内典曰鶴影生○雅翼云鶴性
好隂故謂其羽為隂羽周書曰隂羽鳬旌也古書多言
鵠即鶴音之轉鵠不日浴而白白即鶴也鵠鳴哠哠哠
哠鶴也以龜龍鴻鵠為夀夀亦鶴也
　　　臯
傳云臯澤也○箋云澤中水溢出所為坎○韓詩説云
九臯九折之澤○楚辭注云澤曲曰臯
　　　淵
説文云淵囘水也○管子云水出地而不流者命之曰
淵○李蕭逺云水通之斯為川塞之斯為淵○荀子曰
積水成淵蛟龍生焉○列子云鯢旋之潘為淵止水之
潘為淵流水之潘為淵濫水之潘為淵沃水之潘為淵
氿水之潘為淵雍水之潘為淵汧水之潘為淵肥水之
潘為淵是為九淵焉
　　　錯
説文作厝云厲石也○傳云可以琢玉○嚴氏云揚子
不礱不錯焉攸用錯謂治玉也○尚書豫州錫貢磬錯
注云治玉石曰錯
　　　穀
廣雅云穀楮也○陸疏云幽州人謂之榖桑荆揚交廣
謂之榖中州人謂之楮殷中宗時桑穀共生是也今江
南人績其皮以為布又𢷬以為紙謂之穀皮紙潔白光
澤其裏甚好葉初生可以為茹○管子云五位之土其
柞其穀○酉陽襍俎云構穀田久廢必生構葉有瓣曰
楮無曰構○本草圖經云楮有二種一種有斑花文謂
之斑穀今人用為冠一種皮無花但葉似葡萄作瓣而
有子者為佳其實初夏生如彈丸青緑色至六七月漸
深紅色乃成熟八月九月採○抱朴子云柠實赤者餌
之一年老者還少○物類相感志云其膠可團丹砂○
埤雅云楮宜澗谷○雅翼云穀惡木易生實赤如楊梅
而無核
　　祈父篇
　　　祈父
傳云圻父司馬也職掌封圻之兵甲○書云圻父薄違
蔡氏云圻父逼逐違命者也又云司馬掌邦政統六師
平邦國○周禮云大司馬掌建邦國之九法以佐王平
邦國以九伐之法正邦國以九畿之籍施邦國之政職
中春敎振旅中夏教苃舎中秋敎治兵中冬敎大閲若
大師則掌其戒令及戰巡陳眡事而賞罰若師有功則
左執律右執鉞以先愷樂獻于社○小宰云夏官其屬
六十○記王制云司馬辨論官材論進士之賢者以告
于王○家語云司馬之官以成聖賢能而失官爵功勞
而失賞禄士卒疲怨兵弱不用曰不平不平則飭司馬
　　　爪
説文曰覆手曰爪○釋名云爪紹也筋極為爪紹續指
端
　　　爪士
箋云司右主勇力之士為王閑守之衛○周禮司右掌
羣右之政令凡軍旅㑹同合其車之卒伍而比其乘屬
其右凡國之勇力之士能用五兵者屬焉虎賁氏下大
夫二人虎士八百人掌先後王而趨以卒伍軍旅㑹同
亦如之舎則守王閑王在國則守王宫國有大故則守
王門○孔疏云司右與虎賁氏俱率其屬以衛王○禮
書云古之守衛王宫者不特士庶子而已有虎賁之虎
士司隸之五隸司戈盾軍旅㑹同授旅賁及虎士戈盾
則王之在國在野可謂嚴矣必使四夷之隸者以著王
之所守在四夷也或使師氏之屬師之者以著王之使
武以文也
　　　饔
説文熟食也○周禮内饔外饔鄭云饔割烹煎和之稱
○儀禮雍人摡鼎匕俎于雍爨注云雍人掌割烹之事
者
　　白駒篇
　　　藿
説文靃尗之少也○公食禮云鉶芼牛靃注云靃豆葉
也
　　黄鳥篇
　　　粟
説文云粟嘉穀實也粟之為言續也○周禮云倉人掌
粟入之藏○春秋説題辭云粟助陽扶性一變而以陽
生為苗二變而秀為禾三變而粲然謂之粟四變入臼
米出甲五變而烝飯可食陽以一立為法故粟積一大
分穗長一尺西者金所立米者陽精故西字合米而為
粟○吕氏春秋曰飯之美者不周之粟○羅氏云古不
以粟為穀之名但米之有孚殻者皆稱粟今人以穀之
最細而圓者為粟則粱是其類○仁山金氏云吕氏書
説有殻曰粟無殻曰米按粟即所謂穀也古人米與穀
兼積米切用而易腐穀氣全而可久緩急兼儲後世軍
儲獨以米故久即不可食○本草粟米味鹹主養腎氣
去脾胃中熱益氣陳者味苦主胃熱消渴利小便唐本
注云粟類多種而並細於諸粱北土常食與粱有别
　　　明
箋云明當為盟信也○禮記曰約信曰誓涖牲曰盟○
周禮司盟掌盟載之法凡邦國有疑㑹同則掌其盟約
之載及其禮儀北面詔明神既盟則貳之盟萬民之犯
命者詛其不信者亦如之注云盟者書其辭於策殺牲
取血坎其牲加書於上而埋之謂之載書有疑不協也
明神日月山川覲禮加方明於壇上所以依之也詔之
者讀載書以告貳之者寫副當以授六官盟詛者欲相
與共惡之也又玉府若合諸侯則共珠槃玉敦戎右盟
則以玉敦辟盟遂役之贊牛耳桃茢封人大盟飾牛牲
詛祝作盟詛之載辭司冦凡邦之大盟約涖其盟書而
登之于天府太史内史司㑹及六官皆受其貳而藏之
○左傳子貢曰盟有玉帛以奉之
　　　諸兄
爾雅云男子先生為兄後生為弟族父之子相謂為族
晜弟族晜弟之子相謂為親同姓兄之子弟之子相謂
為從父昆弟
　　　諸父
爾雅云父為考父之考為王父父之世父叔父為從祖
祖父父之晜弟先生為世父後生為叔父父之從父晜
弟為從祖父父之從祖晜弟為族父
　按諸之訓衆也則諸父諸兄當合三族而言箋傳義
　非也
　　我行其野篇
　　　遂
箋云牛蘈也仲春時生可采○爾雅云藬牛蘈郭云今
江東呼草為牛蘈者髙尺餘許方莖葉長而銳有穗穗
間有華華紫縹色可淋以為飲疏縹青白色淋以水沃
也○陸璣云今人謂之羊蹄似蘆菔而葉長赤䰞為茹
滑美○本草羊蹄一名東方宿一名連蟲陸一名鬼目
一名蓄陶隠居云今人呼秃菜即蓄音之訛詩云言采
其蓄圖經云生下濕地春生苗髙三四尺葉狹長頗似
萵苣而色深莖節間紫赤花青白成穗子三稜若茺蔚
夏中即枯根似牛蒡而堅實衍義云葉如菜中菠薐但
無岐而色差青白葉厚花與子亦相似
　按箋云蓫牛蘈爾雅云藬牛蘈則蓫即是藬孔疏云
　釋草無文非也孫炎注爾雅云車前草一名牛蘈考
　車前草本草有五名並不云牛蘈孫説誤矣
　　　葍
箋云葍亦仲春時生可采○爾雅云葍䔰郭云大葉白
華根如指正白可啖又云葍藑茅疏葍與藑茅一草也
華白者即名葍華赤者别名藑茅○廣雅云烏麮葍也
○陸璣曰河内謂之蓘幽州謂之葍燕一名藚其根正
白宜著熱灰中温噉之饑嵗可烝茹以禦饑或云花葉
有兩種一種葉細而花赤一種葉大而花白復香○風
土記云葍蔓生被樹而升紫黄色大如牛角二三同蔕
長七八尺甜味如蜜
　按陸璣所言花赤者即是藑茅也風土記所云恐别
　是一物蓫葍毛公並謂之惡菜然蓫堪入藥用葍花
　白而香根可茹未必惡菜也
　
　
　
　
　
　
　
　
　六家詩名物疏卷三十六
欽定四庫全書
　六家詩名物疏卷三十七　明　馮復京　撰
　　小雅鴻雁之什二
　　斯干篇
　　　似
箋云似讀如己午之已疏古者似已字同○爾雅云太
嵗在已曰大荒落○史記云已者言陽氣之已盡也○
漢書云已藏於已
　　　妣
爾雅云母為妣○廣雅云妣嫓也嫓匹於父○周禮大
司樂奏夷則歌小吕舞大濩以享先妣注先妣姜嫄也
姜嫄履大人跡感神靈而生后稷是周之先母也周立
廟自后稷為始祖姜嫄無所妃是以特立廟祀之謂之
閟宫
　　　祖
釋名云祖祚也祚物先也○大司樂奏無射歌夾鍾舞
大武以享先祖注先祖謂先王先公
　　　棘
疏云矢鏃之角為棘古有此名○韓詩作朸朸隅也
　　　革
傳云翼也○韓詩作□□翅也
　　　翬
爾雅云伊洛而南素質五色皆備成章曰翬
　　　楹
廣雅云楹謂之柱○釋名云楹亭也亭亭然孤立旁無
所依也齊魯讀曰輕輕勝也孤立獨處能勝任上重也
○穀梁傳曰丹桓宫楹禮天子丹諸侯黝大夫蒼○書
大傳曰士大夫有石材庶人有石承注云材柱下質也
承當柱下而已不出下為飾
　　　正
箋云正晝也○朱傳云向明之處○吕氏曰正謂正寢
　　　㝠(互見召南牖/)
箋云㝠夜也○朱傳云奥窔之間○爾雅云西南隅謂
之奥東南隅謂之窔孫炎曰奥室中隠奥之處也郭璞
曰窔亦隠闇○釋名云奥不見戸明所在秘奥也窔幽
也亦取幽𡨕也
　　　莞(詳見邶風席/)
爾雅云莞苻離其上蒚注今西方人呼蒲為莞蒲蒚謂
其頭臺首也今江東謂之苻蘺又云􁆎鼠莞注亦莞屬
也纎細似龍須可以為席蜀中出好者○釋文曰草叢
生水中莖圓江南以為席形似小蒲而實非也○廣雅
曰葱蒲莞也○箋云莞小蒲之席○濮氏曰莞又云燈
心草生池澤中即苻蘺也○本草燈心草叢生莖圓細
而長直人將為席
　　　簟
箋云竹葦曰簟○釋名云簟簟也布之簟簟然平正也
○説文云簟竹席也○方言云簟宋魏謂之笙或謂籧
䒼關西謂之簟或謂之䓆其麄者謂之籧篨關東或謂
之篕掞○禮曰莞簟之安藳秸之尚○淮南子云席上
之先萑簟樽之上𤣥樽先王貴之先本而後末
　按司几筵有次席注以為桃枝竹所次成者其即此
　簟與莞席在下即筵也竹簟在上即重席也孔氏曰
　寢卧之席自天子以下宜莞簟同
　　　寢
周禮宫人掌王之六寢之修注六寢者路寢一小寢五
路寢以視事小寢以時燕息焉又司士居虎門之左司
王朝注虎門路寢門也王日視朝於路寢門外大僕建
路鼓于大寢之門外而掌其政○禮記寢不踰廟又云
朝辨色始入君日出而視之退適路寢聴政使人視大
夫大夫退然後適小寢釋服又云路寢成則考之○鄭
康成詩禮注云君謂之路寢大夫謂之適寢士或謂之
適室世婦以君下寢之上為適寢内子卿之妻也下室
其燕處也天子之寢有左右房宗廟及路寢制如明堂
每室四户○孔仲達云天子路寢制如明堂燕寢如諸
侯路寢故有左右房○何休云天子諸侯皆有三寢一
曰髙寢一曰路寢一曰小寢父居髙寢子居路寢孫從
王父母妻從夫寢夫人居小寢○爾雅云室有東西廂
曰廟無東西廂有室曰寢○禮書云以書攷之天子路
寢之制室居中左戸右牖東西有房又有東序西序東
堂西堂東垂西垂賔階阼階房之南有東西夾室鄭康
成釋儀禮謂房當夾室北是也孔安國謂西房西夾室
東房東夾室誤矣諸侯路寢與大夫士之室皆東西房
鄭氏謂大夫士無西房誤矣王六寢后六宫諸侯三寢
夫人三宫王大寢一小寢五諸侯大寢一小寢二大寢
在前謂之路寢又謂正寢小寢在後謂之燕寢又謂少
寢自卿以下二寢正寢居前燕寢居後其妻二寢亦如
之
　　　熊
説文云熊獸似豕山居冬蟄○詩義疏云熊能攀援上
髙樹見人則顚倒投地而下冬入穴蟄始春而出○援
神契云赤熊見則姦宄自逺○淮南子注云熊食鹽而
死○抱朴子云熊夀五百嵗能化為狐狸○異苑云熊
藏山穴穴裏不得見穢及傷殘見則舎穴自死○續搜
神記云熊無穴或居大樹孔中東土呼熊為子路以物
擊樹云子路可起於是便下不呼則不動也○陶隠居
云熊白是背上膏寒月則有夏月則無○圖經云熊形
類犬豕而性輕捷○酉陽雜俎云熊膽春在首夏在腹
秋在左足冬在右足○墨客揮犀云熊於山中行數十
里悉有跧伏之所必在危嵓枯木中山民謂之熊舘○
埤雅云熊似豕堅中當心有白脂如玉味甚美俗呼熊
白好舉木而引氣謂之熊經冬蟄不食饑則自舐其掌
故其美在掌鬼谷子曰分威法伏熊說者以為熊之擊
搏先伏而後動○字說云熊强毅有所堪能而可以其
物火之羆亦熊類而又強焉然可网也○雅翼云熊人
足黑色革厚筋駑獵者刺其革不可得入隨有膏膜之
　　　羆
爾雅云羆如熊黄白文郭云似熊而長頭髙脚猛憨多
力能拔樹木關西呼曰貑羆○詩義疏云有黄羆有赤
羆大於熊其脂如熊白而麄理不如熊白美○禹貢云
梁州厥貢熊羆狐狸織皮○山海經云嶓冡之山其獸
多羆○埤雅云羆似熊而大堅中從目能縁能立遇人
則擘而攫之淮南子曰熊羆之動以攫搏是也其白生
於心之下肓之上秋冬則有春夏則無○爾雅翼云獵
者云羆熊之雌者力尤猛柳宗元稱鹿畏􁋯􁋯畏虎虎
畏羆羆之狀被髪人立絶有力而甚害人周禮穴氏掌
攻蟄獸各以其物火之謂熊羆之屬
　　　虺
爾雅蝮虺博三寸首大如擘舎人曰江淮以南曰蝮江
淮以北曰虺孫炎曰有牙最毒郭曰此自一種虵名為
蝮虺邢昺曰今虵細頸大頭色如文綬文間有毛似豬
鬛鼻上有針大者長七八尺一名反鼻如虺類足以明
此自一種虵○廣雅云虺蝰也○廣志云蝮虵與土色
相亂長三四尺其中人以牙櫟之裁斷皮出血則身盡
痛九竅出血而死○述異記云虺五百年化為蛟○埤雅
云虺狀似虵而小傳曰為虺弗摧為虵奈何以此故也
虺一名蝮舊曰蝮虵怒時毒在頭尾一曰虺與蝮異虺
如土色所在有之蝮虵鼻反在上有針錦文衆虵之中
此獨胎産生輒坼副母腹亦有與地同色者○陶隠居
云蝮形短而扁○陳藏器云蝮著足斷足著手斷手不
爾合身糜潰七八月毒盛時嚙樹以泄其氣樹便死又
吐涎沫於艸木上著人身腫成瘡○圖經云蝮虵黄黑
色黄頷尖口○張文仲云蝮虵頭斑身赤斑亦有青黑
色者○葛洪云青蝰虵緑色大者四五尺一種尾三四
寸
　　　蛇
爾雅云螣螣虵蟒王虵○周易云龍虵之蟄以存身也
○左傳云深山大澤實生龍虵○星經云騰虵二十二
星在室北近河主蟲虵○埤雅云魚屬連行虵屬紆行
盤常向壬地以耳聴○雅翼云虵艸居常饑得食稍飽
輒蛻殼冬含土入蟄及春出蟄則吐之其圎重如錫石
謂之虵黄種類至多惟烏虵性善不噬物而白花虵有
毒生於蘄州今虵死目皆閉惟蘄州者目開若生舒蘄
兩界間者則一開一閉此理之不可曉者○陶隠居云
虵皆有足五月五日取燒地令熱以酒沃之置中足出
　按虵類至多爾雅所載惟螣蟒蝮虺三者本艸有白
　花虵烏虵金虵銀虵虵婆藍虵兩頭虵山海經有肥
　遺六足四翼有巴虵吞象三年而出其骨有長虵毛
　如彘有鳴虵四翼音如磬神異經有率然孫武子以
　譬善用兵者也顧渚山記有緑虵朝野僉載有報寃
　虵嶺表錄異楊氏南裔異物志諸書俱有蚺虵録異
　記有雞冠虵爆身虵黄領虵寰宇記有鈎虵窮神秘
　苑有自斷虵及諸方志所録不可勝記本毒蟲有無
　毒者本鱗蟲有無鱗者惟黄喉虵一種善啖蝮額有
　大王字為衆虵之長
　　　大人
朱傳云太卜之屬占夢之官也○周禮太卜掌三夢之
法一曰致夢二曰觭夢三曰咸陟其經運十其别九十
以龜之八命贊三夢之占占夢掌其嵗時觀天地之㑹
辨隂陽之氣以日月星辰占六夢之吉凶一曰正夢二
曰噩夢三曰思夢四曰寤夢五曰喜夢六曰懼夢季冬
聘王夢獻吉夢于王王拜而受之乃舍萌于四方以贈
惡夢
　　　男
説文丈夫也从田从力○易云乾道成男坤道成女○
射義云天地四方者男子之所有事也○本命解云男
子者任天道而長萬物者也女子者順男子之教而長
其理者也○釋名云男任也典任事也
　　　璋
周禮大宗伯以赤璋禮南方注半圭曰璋典瑞璋繅二
采一就以頫聘玉人大璋中璋九寸邊璋七寸射四寸
厚寸黄金勺青金外朱中鼻寸衡四寸有繅天子以巡
狩宗祝以前馬大璋亦如之諸侯以聘女瑑圭璋八寸
以頫聘牙璋中璋七寸射二寸厚寸以起軍旅以治兵
守璋邸射素功以祀山川以致稍餼○禮記云灌以圭
璋用玉氣也又云君執圭瓚祼尸大宗執璋瓚亞祼又
聘義云致饔餼還圭璋○聘禮云聘于夫人用璋覲禮
云方明者木也南方璋○左傳蒍啓疆云朝聘有珪享
頫有璋○爾雅云璋大八寸謂之琡
　　　地
說文云元氣初分輕清為天重濁為地萬物所陳列也
徐曰地者迆也迆而髙也山嶽丘陵墳衍迆而卑也臯
隰汚潢故曰地有二形髙下平也○爾雅云東至泰逺
西至邠國南至濮鈆北至祝栗謂之四極孤竹北戸西
王母日下謂之四荒九夷八狄七戎六蠻謂之四海距
齊州以南載日為丹穴北載斗極為空同東至日所出
為太平西至日所入為太蒙○易曰至哉坤元萬物資
生乃順承天坤厚載物德合無疆含𢎞光大品物咸亨
又云立地之道曰柔與剛又云在地成形○考靈耀云
地有四游冬至地上行北而西三萬里夏至地下行南
而東三萬里春秋二分是其中矣地常動移而人不知
譬如人在大舟中閉牖而坐舟行不覺也○元命包云
地者易也言養物懐仁交易變化含吐應節故其立字
土力於一者為地又云地所以右轉者氣濁精少含隂
而起遲故轉右迎天佐其道○春秋説題辭云地之為
言嫓也承天行其義也山陵之大非地不制含功以牧
生也○援神契云地順受澤謙虛開張含泉任萌滋物
歸中○括地象云八極之廣東西二億三萬三千里南
北二億三萬一千五百里夏禹所治四海内地東西二
萬八千里南北二萬六千里○素問云積隂為地故地
者濁隂也○家語子夏云商聞山書曰地東西為緯南
北為經山為積德川為積刑髙者為生下者為死丘陵
為牡谿谷為牝○國語云陽伏而不能出隂遁而不能
烝於是有地震○管子云地者萬物之本原諸生之根
苑○白虎通云地者元氣所生萬物之祖也地之言施
也諦也應施變化審諦不誤敬始重終故謂之地也○
物理論云地者底也底之言著也隂體下著也其神曰
祗祗成也育生萬物備成也西北髙而東南下東西長
南北短其盡四海者也炎氣欝烝景風盪物地之張也
秋風蕩生凉氣肅然地之閉也
　　　裼
説文􁊧褓也詩曰載衣之􁊧○正義云褓縛兒被也侯
苞云示之方也明褓制方
　　　瓦
傳云瓦紡塼也箋云習所有事○古史考云夏世昆吾
氏作屋瓦烏曹氏作甎○物原云伏羲始以茨覆屋禹
作土墼石甃桀臣昆吾作甎瓦舜作牆周公作壁○朱
子云瓦紡時所用之物舊見人畫列女傳漆室女如今
銀子様者意其為紡甎也
　　無羊篇
　　　犉
爾雅云黑脣犉注毛詩傳曰黄牛黑脣此宜通謂黑脣
牛爾雅又云牛七尺為犉
　　　蓑
傳云蓑所以備雨○說文云艸雨衣也○公羊傳不蓑
城也注若今以艸衣城○韻㑹注云秦謂之萆○國語
身衣襏襫注云蓑薜衣也
　　　笠
疏云笠原以禦暑兼可禦雨○說文云簦無柄也○増
韻云有柄曰簦無柄曰笠○國語云蓑笠時雨既至必
求之又云首戴茅蒲注云簦笠也
　　　牲
周禮庖人掌共六畜注云始養之曰畜將用之曰牲又
膳夫膳用六牲注云六牲馬牛羊豕犬雞也閭師民不
畜者祭無牲牧人掌牧六牲而阜蕃其物以共祭祀之
牲牷凡陽祀用騂牲毛之隂祀用黝牲毛之望祀各以
其方之色牲毛之凡時事之牲必用牷物凡外事毁事
用尨可也凡祭祀共其犧牲以授充人繫之凡牲不繫
者共奉之牛人掌養國之公牛以待國之政令充人掌
繫祭祀之牲牷小宗伯毛六牲而頒之于五官使共奉
之雞人掌共雞牲辨其物羊人掌羊牲校人掌王馬之
政牧師掌牧地皆有厲禁而頒之孟春焚牧中春通淫
掌其政令凡田事賛焚萊庾人掌十二閑之政教圉師
掌教圉人養馬圉人掌養馬芻牧之事以役圉師犬人
祭祀共犬牲用牷物伏瘞亦如之○禮記云犧牲不粥
于市又云仲秋之月乃命宰祝循行犧牲視全具按芻
豢瞻肥瘠察物色必比類量小大視長短皆中度五者
備當上帝其饗又云帝牛必在滌三月稷牛惟具所以
别事天神與人鬼也又云古者天子諸侯必有養獸之
官召牛納而視之擇其毛而卜之吉然後養之君皮弁
素積朔月月半君巡牲所以致力也○左傳云牛卜日
曰牲又云五牲不相為用注牛羊豕犬雞又云為六畜
五牲三犧以奉五味注六畜馬牛羊雞犬豕五牲麋鹿
麏狼兔祭天地宗廟三者謂之犧服䖍云三犧雁鶩鷄
也○國語云天子祀以㑹諸侯太牢卿特牛大夫少牢
士特牲
　　　蒸
箋云麄曰薪細曰蒸
　　　肱
傳云肱臂也
　　　牧人(詳見牲/)
周禮牧人下士六人府一人史二人徒二十人注牧人
養牲於野田者
　
　
　
　六家詩名物疏卷三十七
欽定四庫全書
　六家詩名物疏卷三十八　明　馮復京　撰
　　小雅節南山之什一
　　節南山篇
　　　師
尚書云立太師太傅太保兹惟三公論道經邦燮理隂
陽官不必備惟其人○大戴禮云天子不論先聖王之
德不知君國畜民之道不見禮義之正不察應事之理
不博古之典傳不閑威儀之數詩書禮樂無經學業不
法凡是其屬太師之任也○賈誼云師道之教訓○宋
書曰三公訓䕶人主導以德義天子加拜待以不臣之
禮非人則闕
　　　尹
春秋隠三年夏四月尹氏卒公羊傳云尹氏者何天子
之大夫也其稱尹氏何貶曷為貶譏世卿世卿非禮也
○崧髙箋云尹官氏○路史云子朝入尹周地尹氏采
杜謂鞏西南偃師今汾州有吉甫墓記即其邑
　按偃師今屬河南府汾州平遥縣治東有尹吉甫墓
　　　昊天
爾雅夏為昊天邢氏云元氣博大之貎○尚書歐陽説
云春曰昊天○鄭𤣥云堯典羲和以昊天緫敕以四時
故知昊天不獨春也○吕氏春秋云西方昊天○埤雅
云夏曰昊天昊天者大以明與𤣥天反
　　　亞
爾雅云兩壻相謂為亞郭璞云今江東人呼同門為僚
壻○釋名云兩壻相謂為亞者言每一人取姊一人取
妹相亞次也又並來女氏則姊夫在前妹夫在後亦相
亞也
　　　家
朱傳云家氏○左傳桓公八年天王使家父來聘杜氏
云家氏父字何休公羊注云家采地父字也范寗穀梁
注云家父天子大夫家氏父字○古今姓纂云家姓京
兆周大夫家父之後
　　正月篇
　　　正月
箋云夏之四月建巳之月純陽用事○左傳曰正月朔
慝未作○孔氏云以易爻卦言之從建子之後每月一
陽息一隂消至四月建已六隂消盡六陽並盛是為純
乾之卦正陽之月也從建午之後每月一隂息一陽消
至十月建亥六陽消盡六隂並盛是為純坤之卦正隂
之月也
　　　臣僕
傳曰古者有罪不入于刑則役之圜土以為臣僕○周
禮云大司寇以圜土聚教罷民凡害人者置之圜土而
施職事焉以明刑恥之其能改者反于中國不齒三年
司圜掌收敎罷民凡害人者弗使冠飾而加明刑焉任
之以事而收敎之能改者上罪三年而舎中罪二年而
舎下罪一年而舎其不能改而出圜土者殺○孔氏云
古者罪有等級重者入于肉刑輕者役于圜土晝則役
之夜入圜土當役之時為臣僕之事故號之為臣僕○
箋云人有十等僕第九言罪及家之賤者○白虎通云
臣者堅也屬志自堅固○廣雅云臣繕也○孝經云不
敢失于臣妾○左傳云人有十等王臣公公臣大夫大
夫臣士士臣皁皁臣輿輿臣𨽻𨽻臣僚僚臣僕僕臣臺
朱傳云亡國所虜亦為臣僕○書箕子云商其淪䘮我
罔為臣僕
　　　占夢(詳見大人/)
周禮春官占夢中士二人
　　　蜴
爾雅云蠑螈蜥蜴蜥蜴蝘蜓蝘蜓守宫也疏一物四名
○說文云榮蚖虵醫以注鳴者也在壁曰蝘蜓在草曰
蜥蜴蜥蜴蝘蜓守宫也○方言云秦晉西夏謂之守宫
或謂之蠦􁂿或謂之蜤易在澤中謂之易蜴南楚謂蛇
醫或謂蠑螈東徐海岱謂之蹏□北燕謂之祝蜒桂林
之中守宫大而能鳴謂之蛤解注蜤易南陽呼蝘蜒蹏
□斯侯二音似蜤易大而有鱗今所在通言虵醫蛤解
似虵醫而短身有鱗采江東呼蛤蚖○詩義疏云蜴一
名蠑螈水蜴也或謂之號蜼蛇醫如蜤蜴青緑色大如
指形狀可惡○本艸石龍子一名蜤蜴一名山龍子一
名守宫一名石蜴生平陽川谷及荆山石間陶隠居云
其類有四種大形純黄色為蛇毉次似蛇毉小形長尾
見人不動名龍子次有小形五色尾青碧可愛名蜤蜴
不螫人一種喜縁籬壁名蝘蜓形小而黑乃言螫人必
死而未嘗中人唐本注云蛇師生山谷頭大尾短小青
黄或白斑者是蝘蜓似蛇師不生山谷在人家壁間名
守宫又名􁋰虎其名龍子及五色者蜤蜴耳形皆細長
尾與身相類似蛇四足○古今注云蝘蜓一曰守宫一
曰龍子善於樹上捕蟬食之其長細五色者名蜤蜴其
短大者名蠑螈一曰虵毉大者長三尺色𤣥紺善魅人
一曰𤣥蝘一曰縁螈○考異郵云土勝水故守宫食蠆○
東方朔射守宫云以為龍又無角謂之為虵又有足跂
跂脉脉善縁壁若非守宫即蜤蜴○博物志云蜤蜴或
蝘蜓以器養之食以朱砂體盡赤所食滿七斤𢷬萬杵
以點女人支體終身不滅偶則落故號守宫○箋云虺
蜴之性見人則走○三敎珠英云守宫鱗色如虵而四
足亦與魚合○埤雅云易十二時變色故曰易也舊說
蜤易吐雹虵體有傷銜草傅之故有蛇醫之號考工記
注云胸鳴榮原屬馬融周官作以胃鳴干寳周官作以
骨鳴○詩詁云守宫蜤蜴二物蜤蜴尾通于身如蛇而
加足有黑色者有青緑色者常居草間守宫褐色四足
有尾偃伏壁間故名蝘蜓亦謂守宫
　　　燎
傳云火田為燎
　　　宗周
書多方王來自奄至于宗周周官歸于宗周○說文鎬
武王所都在長安西上林苑中○地里志初雒邑與宗
周通封畿東西長而南北短短長相覆為千里○孔氏
曰正月云赫赫宗周謂鎬京也後平王居洛邑亦謂洛
邑為宗周祭綂云即宫于宗周謂洛邑也○吕氏云王
者天下之所宗宗周初無定名隨所都而名耳
　　　褒
水經注褒水又南逕褒縣故城東褒中縣也本褒國又
南流入于漢南鄭縣故褒之附庸周顯王之世蜀有褒
漢之地至六國楚人兼之懐王衰弱秦略取焉○一綂
志陜西漢中府褒城縣在府城西北四十五里古褒國
漢置褒中縣以地在褒谷中故名古褒城在褒城縣境
内○鄭語云宣王之時有童謡曰檿弧箕服實亡周國
宣王聞之有夫婦鬻是器者王使執而戮之府之小妾
生女而非王子也懼而弃之此人也收以奔褒褒人褒
姁有獄而以為女入于王王嬖是女使至于亂國
　　　姒
禮緯云禹祖以吞薏苡生故姓姒氏○國都城記云褒
國姒姓夏同姓所封
　　　輔
孔氏云輔是可解脫之物如今人縛杖于輻以防輔車
也
　　　殽
說文肴啖也徐鍇曰謂已修庖之可食也○釋文云熟
肉有骨曰殽大臠曰胾○曲禮云進食之禮左殽右胾
○箋云凡非穀而食之曰殽
　　　鄰
周禮遂人五家為鄰五鄰為里四里為鄼五鄼為鄙五
鄙為縣五縣為遂鄰長五家則一人掌相糾相受凡邑
中之政相贊徙于他邑則從而授之○左傳晏子云非
宅是小惟鄰是卜○通鑑外紀云黄帝以井一為鄰鄰
二為朋○晉書云堯制八家為鄰三鄰為朋○合璧事
類云周禮大司徒曰五家為比遂人曰五家為鄰考之
則在郊内者謂之比在郊外者謂之鄰釋文皆訓為近
鄭𤣥云異其名者示相變耳
　　十月之交篇
　　　朔
釋名云朔月初之名也朔蘇也月死復蘇生也
　　　辛
爾雅太嵗在辛曰重光○史記云辛者言萬物之辛生
○漢書云悉新於辛○釋名云辛新也物初新者皆有
収成也○推度災云辛者正秋之王氣
　　　卯
爾雅太嵗在卯曰單閼○史記云卯之為言茂也言萬
物茂也○漢書云茂茆於卯○說文云卯冒也二月萬
物冒地而出象開門之形故二月為天門○推度災云
卯者正春之臣位
　　　日食
釋名云日月虧曰食稍稍侵虧如蟲食草木葉也○周
禮膳夫天地有烖則不舉太司樂日月食令去樂庭氏
救日之弓救月之矢注云日食射太隂月食射太陽○
曾子問孔子云諸侯旅見天子諸侯相見日食廢大夫
之祭日食廢昏義云男敎不修陽事不得謫見于天日
為之蝕故日蝕則天子素服而修六官之職蕩天子之
陽事○書云乃季秋月朔辰弗集于房瞽奏鼓嗇夫馳
庶人走○左傳士文伯云國無政不用善則自取謫于
日月之災故政不可不慎也務三而已一曰擇人二曰
因民三曰從時叔孫昭子云日有食之天子不舉伐鼓
于社諸侯用幣于社伐鼓于朝○公羊傳云日有食之
以朱絲縈社○穀梁傳云日有食之何也吐者外壤食
者内壤闕然不見其壤有食之者也天子救日置五麾
陳五兵五鼓諸侯置三麾陳三兵三鼓大夫擊門士擊
柝凡有聲皆陽事也以厭隂氣也○管子云日掌陽陽
為德故日食則失德之國惡之聖王日食則修德
　按唐書志十月辛卯日食在幽王六年而國語載三
　川震岐山崩為幽王三年事三川者涇渭汭也即此
　詩之百川沸騰也岐山崩即山冢崒崩也蓋十月日
　食以前事而詩人追言之
　　　行
箋云行道度也○周髀云周天三百六十五度四分度
之一日月皆右行于天日日行一度月日行十三度十
九分度之七○唐一行日議云日行黄道月有九道遇
交則有薄蝕之變至如合朔如合璧則不食其交不軌
道則食也
　　　月食
易云月盈則食○禮記云婦順不修隂事不得謫見於
於天月為之蝕故曰食則后素服而修六宫之職蕩天
下之隂事○管子云月掌隂隂為刑故月食則失刑之
國惡之聖人月食則修刑○靈憲云當日之衝光常不
合是謂闇虛在星則星㣲遇月則月蝕○荆州占云月
蝕后自提鼓階前擊鼓者三中良人諸御者宫人皆擊
柝救之月已食后乃齋服縞素三日不從樂以應其祥
○新唐書厯志云月臣道也逺日益明近日益虧望而
正于黄道是謂臣干君明則陽斯蝕之矣朔而正于黄
道是謂臣壅君明則陽為之蝕矣
　　　電
釋名云電殄也乍見則殄滅也○說文云電隂陽激耀
也○易曰離為電雷電合而章○時訓解云春分又五
日雷乃發聲又五日始電不始電君無威震○莊子云
隂氣伏于黄泉陽氣上通于天隂陽分爭故為電○大
戴禮云隂陽之氣偏則風俱則雷交則電○董仲舒云
太平之世電不眴目宣示光輝而已○物理論云風清
熱之氣散為電○易元包云噬嗑列缺搏䃸磹灼傳曰
列缺搏雷之動也䃸磹灼電之耀也○埤雅云電從申
隂陽以申洩而為電故也記曰地載神氣神氣風霆風
霆流形言萬物以風霆流形而風霆出於地之神氣也
　　　冢
釋山云山頂冡孫炎曰謂山巔也○釋名云冢腫也言
冢起也
　　　崒
釋山云崒者厜㕒郭璞曰謂山峰頭巉巖者
　　　卿士
孔氏云六卿之外更為之都官緫綂六官之事兼襍為
名故謂之卿士○朱傳云或曰卿士蓋卿之士周禮太
宰之屬有上中下士公羊所謂宰士左氏所謂周公以
蔡仲為已卿士是也蓋以宰屬而兼總六官位卑而權
重也○左傳鄭武公莊公為平王卿士注云卿士王卿
之執政者○白虎通云卿之為言章善明理也○伊尹
曰九卿通寒暑
　　　番聚蹶楀
箋云番棸蹶楀皆氏疏云蓋后氏之外親
　按番韓詩作繁漢有御史大夫繁延夀其字音皤漢
　又有游俠萭章音與楀同蹶周宣王時有蹶父為卿
　士蓋貴族也
　　　司徒
尚書云百姓不親五品不遜汝作司徒敬敷五教在寛
又曰司徒掌邦教敷五典擾兆民○周禮大司徒卿一
人掌建邦之土地之圖與其人民之數以佐王安擾邦
國以土㑹之法辨五地之物生因此五物者民之常而
施十有二教焉以土宜之法辨十有二土之民物以土
均之法辨五物九等制天下之地征以土圭之法測土
深正日景以求地中建王國焉凡建邦國以土圭土其
地而制其域凡造都鄙制其地域而封溝之以荒政十
有二聚萬民以保息六養萬民以本俗六安萬民施教
法頒職事于邦國都鄙以鄉三物教萬民而賔興之以
鄉八刑糾萬民大軍旅大田役以旗致萬民而治其徒
庶之政令○禮記云司徒修六禮以節民性明七教以
興民德齊八政以防淫一道德以同俗養耆老以致孝
恤孤獨以逮不足上賢以崇德簡不肖以絀惡○韓詩
外傳云君臣不正人道不和國多盜賊人怨其上則責
之司徒○管子云昔者黄帝得祝融辨南方故使為司
徒○家語云司徒之官以成德地宜不殖財物不蕃萬
民饑寒教訓不行風俗淫僻人民流散曰危危則飭司
徒
　　　宰
箋云冢宰○書云冢宰掌邦治綂百官均四海○周禮
太宰卿一人掌建邦之六典以佐王治邦國以八法治
官府以八則治都鄙以八柄詔王馭羣臣以八綂詔王
馭萬民以九職任萬民以九賦斂貨賄以九式均節財
用以九貢致邦國之用以九兩繫邦國之民作大事則
戒于百官贊王命王眡朝則贊聴治眡四方之聴朝亦
如之嵗終令百官府各正其治受其㑹聴其致事而詔
王廢置三嵗則大計羣吏之治而誅賞之○家語云冢
宰之官以成道官屬不理分職不明法政不一百事失
紀曰亂亂則飭冢宰○齊職儀云堯命羲和主隂陽之
職即天官也后稷服事虞夏敬授民時尊稷為天官殷
以其官為冢宰周公在豐為太宰召公又居之
　　　膳夫
周禮天官膳夫上士二人中士四人下士八人掌王之
食飲膳羞食用六穀膳用六牲飲用六清羞用百二十
品珍用八物醬用百有二十罋王日一舉鼎十有二物
皆有俎王齋日三舉大䘮大荒大札天地有災邦有大
故則不舉王燕飲酒則為獻主掌后及世子之膳羞
　　　内史
周禮春官内史中大夫一人掌王之八枋之法爵禄廢
置殺生予奪執國法及國令之貳以攷政事以逆㑹計
掌叙事之法受納訪以詔王聴治凡命諸侯及孤卿大
夫則策命之凡四方之事書内史讀之王制禄則贊為
之賞賜亦如之掌書王命○家語子曰天子以内史為
左右手
　　　趣馬
周禮夏官趣馬下士皁一人掌贊正良馬而齊其飲食
簡其六節掌駕說之頒辨四時之居治以聴馭夫
　　　師氏
周禮地官師氏中大夫一人掌以美詔王以三德敎國
子教三行居虎門之左司王朝掌國中失之事以教國
子弟凡國之貴㳺子弟學焉凡祭祀賔客㑹同䘮紀軍
旅王舉則從聴治亦如之使其屬帥四夷之隸各以其
兵服守王之門外且蹕朝在野外則守内列
　　　艶妻
魯詩曰閻妻扇方處谷永疏云閻妻驕扇日以不臧師
古曰閻嬖寵之族也厲王無道内寵熾盛○班健伃賦
哀閻襃之為郵○中候擿雒貳曰昌受符厲倡嬖期十
之世權在相剡者配姬以放賢山崩水潰納小人家伯
罔主異載震孔氏曰剡艶古今字以剡對姬剡為其姓
　　　汚
疏云池停水之名禮記曰汚其宫而瀦焉是也
　　　萊
孔氏云田廢生草謂之萊周禮以田易者為萊○遂人
注云萊休不耕者
　　　向
孔氏云左傳桓王與鄭十二邑向在其中杜預云河内
軹縣西有地名向上則向在東都畿内○水經注云向
城北向崗左傳襄十一年諸侯伐鄭師于向○朱傳云
都大邑周禮畿内大都方百里小都方五十里皆天子
公卿所封也向在東都畿内今孟州河陽縣是也○一
統志向城在河南懐慶府濟源縣西南即周向國
　按路史國名紀謂皇父作都之向在沛國龍亢若然
　則不在東都畿内矣與鄭箋異不可從
　　　三有事(詳見下三事大夫/)
傳云有司國之三卿疏云太宰云施則於都鄙立其兩
注兩謂兩卿明皇父當二卿今立三有事是自同畿外
増一卿也
　六家詩名物疏卷三十八
欽定四庫全書
　六家詩名物疏卷三十九　明　馮復京　撰
　　小雅節南山之什二
　　雨無正篇
　　　旻天
爾雅秋為旻天李巡曰秋萬物成熟皆有文章故曰旻
天旻文也郭璞曰旻猶愍也愍萬物彫落○毛傳云仁
覆閔下則稱旻天
　　　正大夫
箋云正長也長官之大夫○王荆公云周官八職一曰
正六官之長是也○周禮宰夫掌百官府之徵令辨其
八職一曰正掌官法以治要賈公彦曰正長也六卿下
各有屬六十故六卿稱正也云掌官法者掌當官之法
也以治要者要謂大計要也
　　　三事大夫
疏云鄭言三公以經三事大夫為三公也○尚書云立
太師太傅太保兹惟三公○周禮曰面三槐三公位
焉○晋書云三台六星兩兩而居起文昌列抵太微
一曰天柱三公之位也主開徳宣符○鹽鐵論云天
設三光以照記天子立公卿以明治故曰公卿者四
海之表儀神化之丹青也○後漢書云三公上則台
階下象山岳○環濟要略云三公者太師太傅太保
也師王所尊也傅助王事保保王身也凡此皆内與
王論道中參六官之事三公者象鼎三足共承其上
也○大戴論曰天子無恩於父母不惠於庻人無
禮於大臣不中於制獄無經於百官不哀於䘮不
敬於祭不信於諸侯不誡於戎事不誠於賞罰不厚
於徳不强於行不從太師之言凡是之屬太傅之任
也天子處位不端受業不敬言語不序聲音不中律
進退陞降不以禮俯仰周旋不中節凡此之屬太保
之任也(太師/見前)　白虎通云公之為言公正無私也○
朱傳云三事三公也大夫六卿及中下大夫也○周官
太宰大司徒大宗伯大司馬大司冦卿(冬官/闕)小宰司㑹
小司徒州長師氏遂人遂大夫小宗伯大司樂内史小
司馬戎右大馭戎僕校人職方氏小司冦大行人中大
夫宰夫太府内宰鄉師黨正保氏司市司門遂師縣正
廩人肆師冢人墓大夫樂師太師太卜太祝太史内史
巾車軍司馬射人司士諸子虎賁氏太僕司甲司弓矢
齊右齊僕士師小行人下大夫○周禮疏云諸侯三卿
司徒司馬司空大夫五人謂司徒下二大夫一大夫為
司徒大夫一大夫為太宰大夫司空下二大夫一大夫
主司空事一大夫為司空大夫司馬事省闕一大夫故
五人親王子弟食邑與三公同在五百里畺地各百里
其次疏者在四百里縣地各五十里與六卿同二者得
立兩卿五大夫六卿雖尊位在天子下故屈而立兩卿
不足于諸侯其次更疏者在五百里稍地各食二十五
里與大夫同不得立兩卿五大夫亦職相兼也
　　　邦君諸侯
尚書云列爵維五分土維三周禮曰八命作牧九命作
伯又云上公九命為伯侯伯七命子男五命又云邦畿
方千里其外方五百里謂之侯服嵗一見其貢祀物又
其外方五百里謂之甸服二嵗一見其貢嬪物又其外
方五百里謂之男服三嵗一見其貢器物又其外方五
百里謂之采服四嵗一見其貢服物又其外方五百里
謂之衛服五嵗一見其貢材物又其外方五百里謂之
要服六嵗一見其貢貨物九州之外謂之蕃國世一見
各以其所貴寳為摯○禮記曰諸侯賜弓矢然後征賜
鈇鉞然後殺賜圭瓉然後為鬯○白虎通云伏羲氏之
王天下也爵有五等以法五行也或三等者法三光也
質家據天故法三光文家據地故法五行含文嘉曰殷
爵三等周爵五等各有宜也○初學記云易稱先王建
萬國親諸侯史記云黄帝置左右大監以監萬國堯典
云協和萬邦左傳云禹㑹諸侯于塗山執玉帛者萬國
萬國之數蓋親賢兼封夏列九州制五服立爵三等分
地有三公侯方百里伯方七十里子男五十里不足五
十里曰附庸殷則爵列三等周又列為五等則公方五
百里侯伯子男各百里為差不滿百里為附庸凡王之
子弟並參封之
　　　􁂎御
朱傳云近侍也○楚語居寢有􁂎御之箴注􁂎近也
　　　舌
釋名云舌洩也舒洩所當言也舌卷也可以卷制物使
不落也○元命包云舌之為言達也陽立于三故舌在
口中者長三寸象斗玉衡隂合有四故舌淪入嗌内者
長四寸○養性經云舌者和之候也
　　　王都
釋名云國城曰都者國君所居人所都㑹也
　　　血
釋名云血濊也出于肉流濊濊也○文子云人受天地
變化而生一月而膏二月血脉又云血氣者人之華也
○素問云諸血者皆屬于心肝受血而能視足受血而
能步掌受血而能握指受血而能攝
　　小旻篇
　　　龜
爾雅云龜三足賁俯者靈仰者謝前弇諸果後弇諸獵
左倪不類右倪不若一曰神龜二曰靈龜三曰攝龜四
曰寳龜五曰文龜六曰筮龜七曰山龜八曰澤龜九曰
水龜十曰火龜○易云或益之十朋之龜離為龜○易
緯云靈蓍四十九莖下有千嵗龜守之○禹貢云九江
納錫大龜○雒書云靈龜王者不偏黨尊耆老則出○
逸周書云伊尹請正西以神龜為獻○周禮鼈人秋獻
龜魚龜人掌六龜之屬天龜曰靈屬地龜曰繹屬東龜
曰果屬西龜曰靁屬南龜曰臘屬北龜曰若屬各以其
方之色與其體辨之凡取龜用秋時攻龜用春時各以
其物入于龜室上春釁龜○大戴禮云甲蟲三百六十
而龜為之長○月令云季秋登龜取黿季冬命大史釁
龜筴禮運云龜以為畜故人情不失○逸禮云天子龜
尺二寸諸侯八寸大夫六寸民士四寸龜者隂蟲之老
也龜三千嵗上㳺於卷耳上老者先知故君子舉事必
攷之○禮斗威儀云君乘土而王則龜被文而見○運
斗樞云瑶光星散為龜○管子云伏闇能存而能亡者
蓍龜與龍是也龜生于水發之于火於是為萬物先為
禍福正○史記云龜千嵗乃游蓮葉之上江旁人家常
畜龜飲食之以為能導引致氣有益于助衰養老○褚
先生云一曰北斗龜二曰南辰龜三曰五星龜四曰八
風龜五曰二十八宿龜六曰日月龜七曰九州龜八曰
王龜凡八名龜各有文在腹下此龜不必滿尺二寸民
人得長七八寸可寳矣○論衡孔子云龍食於清游于
清龜食於清游于濁魚食於濁㳺于清○説苑云靈龜
文五色似玉似金背隂向陽上隆象天下平法地槃衍
象山四趾轉運應四時文著象二十八宿虵頭龍翅左
精象日右精象月千嵗之化下氣上通能知存亡吉凶
之變寜則信信如也動則著矣○龜經云龜一千二百
嵗可卜天地之終始又云夫龜甲黄足赤眼白尾青腹
黑者蓋稟受乎五行之粹也○埤雅云龜舊也外骨内
肉腸屬于首廣肩無雄與虵為匹故龜與虵合謂之𤣥
武化書曰龜龜相顧神交也言龜亦有以神交者易曰
舎爾靈龜蓋龜有靈德伏匿而噎善潜而不志於養
　　小宛篇
　　　螟蛉
爾雅云螟蛉桑蟲郭注俗謂之桑蟃亦曰戎女○陸璣
云螟蛉者桑上小青蟲也似歩屈其色青而細小或在
草萊上
　　　蜾蠃
爾雅云蜾蠃蒲盧郭注即細腰蟲也俗呼為蠮螉○說
文云細腰土蠭也天地之性小腰純雄無子○陸璣云
蜾蠃土蜂也似蜂而小腰取桑蟲負之于木空中七日
而化為其子○列子云純雄其名穉蜂○方言曰蠭趙
燕之間謂之蠓螉其小者謂之蠮螉或謂之蚴蛻○法
言云螟蛉之子殪而逢果蠃祝之曰類我類我乆則肖
之矣○博物志云蜂無雌取桑蟲或阜螽子抱而成已
子○本草蠮螉一名土蜂陶隠居云此類甚多雖名土
蜂不就土中為窟謂摙土作房爾今一種黑色腰甚細
衘泥于人室及器物邊作房如併竹管者是也其生子
如粟米大置中乃捕取草上青蜘蛛十餘枚滿中仍塞
口以擬其子大為糧其一種入蘆竹管中者亦取草上
青蟲一名蜾蠃詩人云螟蛉有子蜾蠃負之言取青蟲
教祝變為已子斯為謬矣唐本注云土蜂土中為窠大
如烏蜂不傷人非蠮螉蠮螉不入土中為窠○段成式
云書齋中多蠮螉好作窠于書卷或在筆管中祝聲可
聴有時開卷視之悉是小蜘蛛大如蠅虎以泥隔之乃
知不獨負桑蟲也○宋齊丘云蠮螉之蟲負螟蛉之
子傳其情交其精混其氣和其神隨物大小皆得其眞
蠢動無定精萬物無定形○范處義云説者攷之不精
乃謂蜾蠃負桑蟲為子近世詩人取蜾蠃之巢毁而視
之乃自有細卵如粟寄螟蛉之身以養之其螟蛉不生
不死蠢然在穴中乆則螟蛉盡枯其卵日益長大乃為
蜾蠃之形穴竅而出
　按蜾蠃煦嫗螟蛉以成其子揚雄鄭𤣥皆有是説列
　子云純雄其名穉蜂莊子云細腰者化是也惟陶隠
　居以為不然有擬子大為糧之論而鄭樵駁之以為
　後人壊蜾蠃房見有卵如粟在死蟲上者是變與未
　變耳將故房看之其蟲殻皆如蛻形則非為物所食
　明矣范處義之說更益可疑彼所謂詩人者業已剖
　視其房見有不生不死之螟蛉後日何待穴竅而出
　且巢破子應毁何得日益長大蓋欲創新説因貞白
　之論而影響測度非實事也楊用修引之于丹鉛錄
　不思甚矣
　　　桑扈
爾雅云鳸鴳又云桑鳸竊脂郭云俗謂之青雀嘴曲食
肉好盜脂膏因名云又云春鳸鳻鶞夏鳸竊𤣥秋鳸竊
藍冬鳸竊黄桑鳸竊脂棘鳸竊丹行鳸唶唶宵鳸嘖嘖
注諸鳸皆因其名色音聲以為名疏云釋獸云虎竊毛
謂之虦貓魋如小熊竊毛而黄竊即古淺字竊脂為淺
白也而諸儒必為盜竊脂膏者以此經下别云桑扈與
竊黄等並列則為淺白者也春秋九扈是也此自别一
種青雀好竊脂肉目騐而然詩交交桑扈是也○左傳
云九扈為九農正賈逵注云桑扈竊脂為蠶驅雀者也
○山海經云崌有鳥焉如鶚赤身白首其名竊脂注云
今呼青雀為竊脂疑非此也○淮南子云馬不食脂桑
扈不食粟非廉也○通志云桑扈今名蠟觜性慧可教
多在桑木故名○埤雅云桑扈一名而二種詩所謂率
場啄粟者以性之竊脂膏者言故以啄粟為失其性所
謂有鶯其羽者以色之淺白者言故其序曰君臣上下
動無禮文焉爾雅主詩言之小雅桑扈所取有兩故亦
兩解○補傳曰或指其色或指其性實一物耳
　　　岸
傳云岸訟也○韓詩作犴云鄉亭之繫曰犴朝廷曰獄
　　小弁篇
　　　鸒
爾雅云鸒斯鵯鶋郭云雅烏也小而多羣腹下白江東
亦呼為鵯鳥○小爾雅云小而腹下白不反哺者謂之
雅烏○說文云雅楚烏也一名鸒一名鵯居秦謂之雅
○法言云頻頻之黨甚於鸒斯亦賊夫糧食而已○東
都賦云鵯鶋秋棲○通志云雀類差小多羣飛食穀俗
呼必鳥鵯音匹聲相近
　按孔氏以斯為語辭而譏劉孝標類菀立鸒斯之目
　然爾雅法言俱名鸒斯何以定斯之一字必為語辭
　乎鄭夾漈通志亦曰鸒斯
　　　毛
說文眉髪之屬及獸毛也○釋名云毛貎也冒也在表
所以别形貎且以自覆冒也
　　　辰
箋云謂六物之吉凶○左傳晉侯謂伯瑖曰何謂六物
對曰嵗時日月星辰是謂也服䖍云嵗嵗星之神也左
行于地十二嵗而一周時四時也日十日也月十二月
也星二十八宿也辰十二辰也
　　　足
釋名足續也言續踁也又云足底也○禮記云足容重
　　　壊木
壊說文作瘣云病也一曰腫旁出也○爾雅云瘣木符
婁某氏曰詩云譬彼瘣木疾用無枝符婁尫傴内疾瘣
磊故疾用無枝郭璞曰謂木病尫傴癭腫無枝條
　　　墐
傳云墐路冢也○說文作殣云道中死人人所覆也○
左傳云道墐相望
　　巧言篇
　　　寢
爾雅云室無東西廂曰寢○周禮隸僕掌五寢之埽除
糞灑之事祭祀修寢大䘮復於小寢大寢注云五寢五
廟之寢也周天子七廟惟祧無寢詩云寢廟繹繹相連
貎也前曰廟後曰寢小寢髙祖以下廟之寢也始祖曰
大寢○朱傳云凡廟之制前廟以奉神後寢以藏衣冠
祭于廟而燕于寢
　　　毚兔
倉頡解詁云毚大兔也
　　　犬(詳見召南厖/)
說文云犬狗之有懸蹄者也孔子曰視犬之字如畫狗
也○何承天纂文曰守犬為獖隴西以犬為猷
　　　階
說文陛也○䘮大記虞人設階注梯也○釋名云階梯
也如梯之等差也
　　　㣲尰
爾雅云骭瘍為㣲腫足為尰郭注骭脚脛也瘍瘡也孫
炎曰皆水濕之疾也
　　何人斯篇
　　　暴(附蘇/)
鄭氏曰暴蘇皆畿内國名○春秋文公八年公子遂㑹
雒戎盟于暴杜注云鄭地○路史云暴新公采鄭邑也
一曰隧○成十一年傳云昔周克商使諸侯撫封蘇忿
生以温為司冦○寰宇記温縣故國已姓蘇忿生所封
○世本云暴辛公作壎蘇成公作篪○一統志河南懐
慶府温縣周為蘇忿生之封邑
　　　陳
爾雅云堂塗謂之陳孫炎曰堂下至門之徑○攷工記
堂涂十有二分
　　　壎
爾雅云大塤謂之嘂注塤燒土為之大如鵝子銳上平
底形如稱錘六孔小者如雞子○風俗通云塤燒土為
也圍五寸半長一寸半有四孔其二通凡六孔○白虎
通云壎坎音也在十一月陽氣于黄泉之下薰蒸而萌
○釋名云塤喧也聲濁喧喧然也○周禮小師掌教塤
瞽矇掌播塤笙師掌教吹塤○樂記曰鞉鼓椌楬壎篪
此六者德音之音也○世本云暴辛公作塤○吕氏春
秋云倕作塤篪○唐樂志云壎熏也立秋之音萬物將
曛黄也○樂書云塤立秋之音平底六孔水之數也中
虛上銳火之形也以水火合而成器亦以水火和而成
聲故大者聲合黄鍾大吕小者聲合太蔟夾鍾古有雅
塤如雁子頌塤如雞子又云土埏埴以成器而沖氣出
焉其風則坤其方則西南之維其時則秋夏之交其風
則涼其聲尚宫其音則濁立秋之氣也
　　　篪
爾雅云大篪謂之沂孫炎曰沂悲也郭璞曰篪以竹為
之長尺四寸圍三寸一孔上出寸三分名翹横吹之小
者尺二寸廣雅云八孔邢昺曰鄭司農注周禮云篪七
孔蓋不數其上出者故七也○廣雅云篪長尺四寸有
八孔前有一孔上有三孔後有四孔頭有一孔○風俗
通云篪管樂十孔長尺一寸○釋名云篪啼也聲從孔
出如嬰兒啼聲也○周禮云笙師掌教吹篪○月令云
仲夏之月命樂師調篪篪世本云蘇成公造篪吹孔有
觜如酸棗○竹譜云有竹象蘆因以為名東甌諸郡縁
海所生凡今之篪匪兹不鳴
　　　詛
周禮司盟掌盟載之法盟萬民之犯命者詛其不信者
有獄訟者則使之盟詛各以其地域之衆庶共其牲而
致焉詛祝掌盟詛之祝號作盟詛之載辭以叙國之信
用以質邦國之劑信○毛氏云詛君以豕臣以犬民以
雞○韓詩云盟牲所用天子諸侯以牛豕大夫以犬庶
人以雞○鄭氏曰大事曰盟小事曰詛賈公彦曰盟者
盟將來詛者詛徃過○左傳注云詛以禍福之言相要
○陳祥道曰盟有繼之以詛詛有不繫于盟大事必盟
而或詛詛以詛往過而或為將來盟詛皆坎牲加書以
告神明其異者盟有執耳㰱血既盟有祈而詛無是也
　　　鬼
說文云人所歸為鬼○韓詩外傳云人死肉歸于土血
歸于水骨歸于石魂氣升于天其隂氣薄然獨存無所
依也故純隂底滯之氣著人為害
　　　蜮
陸璣云一名射影如龜三足江淮水皆有之人在岸上
影見水中投人影則殺之故曰射影南人將入水先以
瓦石投水中令水濁然後入或曰含沙射人皮肌其瘡
如疥○周禮壺涿氏掌除水蟲注狐蜮之屬○漢五行
志云劉向以為蜮生南越越地多婦人男女同川淫女
為主亂氣所生故聖人名之曰蜮蜮猶惑也在水旁能
射人甚者至死南方謂之短狐劉歆以為蜮盛暑所生
非自越來也○京房易傳云忠臣進善君不試厥咎國
生蜮○韓詩外傳云短狐水神也○抱朴子云蜮一名
射工一名射影水蟲也狀似鳴蜩有翼能飛口中有横
物聞人聲以氣為矢激水射人中身即發瘡病似大傷
寒不治殺人冬天蟄谷間大雪時索之此蟲所在雪不
積留氣起如灼蒸當掘之入地一尺則得也○𤣥中記
云水狐者視其形蟲也其氣乃鬼也長三四寸色黑廣
寸許背上有甲厚三分許其頭有角去二三步則氣射
人中十人六七人死鴛鴦鸑鷲蟾蛛悉食之○地里志
云江南山溪水中有射工甲蟲之類也長一二寸口中
有弩以氣射人影隨所著處發瘡○南越志云水弩四
月一日上弩射人影至八月卸弩○埤雅云一名溪毒
俗呼水弩鵝能食之禽經所謂鵝飛則蜮沈○雅翼云
說者言水弩狀如蜣蜋尾長四寸即弩也
　按蜮劉向以為生于南越百越之地至秦方入中國
　詩人豫以入咏當是中國亦有之耳然本一物也或
　言如龜鱉三足或言如鳴蜩或言如蜣蜋或言甲蟲
　或言有翼能飛或言長三四寸或言長一二寸或言
　含沙射人或言激氣射人其説紛錯如此漢書東方
　朔傳人主之大蜮師古云魅也説者以為短狐非也
　錢白石又云說文所謂似鱉三足者能也非蜮也韻
　㑹因以鬼魅之蜮音惑短狐之蜮音域亦未知然
　　　面
說文云靣顔前也○釋名云靣漫也○七發云太子陽
氣見于眉宇之間浸淫而上㡬滿大宅注大宅靣也○
眞誥云靣者神之庭
　　巷伯篇
　　　貝
說文云貝海介蟲也古者貨貝而寳龜至周而有泉到
秦廢貝行泉○爾雅云貝陸居□在水者蜬大者魧小
者鰿𤣥貝貽貝餘貾黄白文餘泉白黄文蚆博而頩蜠
大而險􁉠小而橢○書云揚州厥篚織貝又顧命云大
貝鼖鼓在西房○詩義疏云貝龜鱉屬餘蚳黄為質以
白為文餘泉白為質黄為文又有紫貝白質如玉紫點
為文皆行列相當大者至尺六七寸今九眞交趾以為
杯盤寳物○運斗樞云摇光得江吐大貝○山海經云
陽山濁洛之水注于蕃之澤中多文貝隂山漁水中多
文貝邽山濛水多黄貝蒼梧之野爰有文貝○相貝經
云盈尺如赤電黑雲謂之紫貝素質紅黑謂之珠貝青
地緑文謂之綬貝黑文黄畫謂之霞貝紫愈疾珠明目
綬消氣障霞伏蛆蟲貝大者如輪浮貝使人寡濯貝使
人善驚雖貝使病瘧皭貝使胎消惠貝使善忘醟貝使
童愚女淫碧貝使人盜委貝使志强○南州異物志云
交趾北南海中有大文貝質白而文紫天姿自然不假
雕琢磨瑩而光色煥爛○交州記云大貝出日南如酒
杯小貝貝齒也善治毒俱有紫色○埤雅云貝中肉如
科斗而有首尾以其背用故謂之貝
　　　箕
疏云箕四星二為踵二為舌踵狹而舌廣○詩緯云箕
為天口主出氣○春秋緯云月離于箕風揚沙○史記
天官書云箕為敖客曰口舌索隠曰宋均云敖調弄也
箕以簸揚調弄為象箕又受物有去去來來客之象也
○晉書云箕四星亦後宫妃后之府亦曰天津一曰天
鷄凡日月宿在箕東壁翼軫者風起又主口舌主客蠻
夷胡貊故蠻夷將動先表箕焉○荆州星占云箕舌一
星動則大風至不出三日又云箕第二星名風后
　　　豺
爾雅云豺狗足郭云脚似狗貪殘之獸○禮記季秋之
月豺乃祭獸戮禽又云豺祭獸然後田獵○左傳云戎
狄豺狼不可厭也○說文云豺狼屬狗聲○埤雅云豺
似狗而長尾白頰髙前廣後其色黄季秋取獸四靣陳
以祀其先世謂之祭獸豺柴也豺體細瘦故謂之豺○
雅翼云豺牙如錐足前矮後髙肉酸不宜食
　　　有北
傳云北方寒涼而不毛○莊子云窮髪之北
　　　楊園
傳云楊園園名
　按楊生下濕欲之高地者先歴卑處故云猗于畆丘
　也乃是園中有楊非必有園名楊園也
　　　畆丘
爾雅云如畆畆丘李巡曰謂丘有壟界如田畆曰畆丘
也孫炎曰方百步也
　
　
　
　
　
　
　
　
　
　
　六家詩名物疏卷三十九
欽定四庫全書
　六家詩名物疏卷四十　　明　馮復京　撰
　　小雅谷風之什一
　　谷風篇
　　　頺
爾雅云焚輪謂之頺李巡曰焚輪暴風從上來降謂之
頺頺下也孫炎曰迴風從上下曰頺
　　蓼莪篇
　　　蔚
爾雅云蔚牡菣某氏曰江河間曰菣邢氏曰蔚即蒿之
雄無子者○陸璣云牡蒿也三月始生七月華華似胡
麻華而紫赤八月為角角似小豆鋭而長一名馬薪蒿
○本艸馬先蒿陶隱居云一名爛石艸唐本注云葉如
茺蔚紅白色實八月九月熟俗謂之虎麻茺蔚苗短小
子夏中熟而初生二種極相似○陸佃云蔚大於蒿○
羅氏曰蔚無子者今青蒿葉端皆作子如米大蔚獨無
耳
　按爾雅蘩之醜秋為蒿蔚即蒿之大者莪莖可生食
　蒸食香美至秋則變為蒿蔚矣故以喻父母生子以
　為美材而卒不得終養也朱子此解勝于舊注但莪
　美菜蒿賤艸之訓似以為二物未精明耳蔚古人皆
　以為無子故曰牡菣而本艸注云八九月有實圖經
　云入藥當用有子者為正未知何以矛盾
　　　缾
說文缾罋也或从瓦作瓶○易云汔至亦未繘井羸其
缾凶○左傳云挈缾之知守不假器○淮南子云古者
抱瓶而汲○朱傳云瓶小罍大皆酒器○詩緝云井卦
言羸其瓶揚雄酒箴以鴟夷嘲瓶栁子厚瓶賦以瓶嘲
鴟夷蓋鴟夷盛酒器瓶汲水器也
　　大東篇
　　　七
傳云匕所以載鼎實疏云雜記云匕用桑長三尺謂喪
祭也待賔客之匕禮宜用棘○易曰不喪匕鬯○特牲
禮棘心匕刻又云右人於鼎北匕肉左人於鼎西升諸
俎少牢饋食禮雍人摡鼎匕于饔爨廪人摡甑甗匕與
敦于廩爨有司徹司馬以二手執挑匕枋以挹湆注于
疏匕若是者三又云雍人雍府加匕于鼎東枋雍人覆
二疏匕于俎上○雜記云枇以桑長三尺或曰五尺○
三禮圖云匕以載牲體長二尺四寸葉博三寸漆丹柄
頭疏匕形如飯操以棘心為之○説文云柶匕也所以
取飯○陳氏云匕之别有四有黍稷之匕有牲體之匕
有疏匕有喪匕三匕以棘喪匕以桑廩人之所摡黍稷
之匕也雍人之所摡牲體之匕也牲體之匕挑匕也其
制則黍稷之匕小于挑匕挑匕小于疏特牲少牢有司
徹公食昏禮舉鼎執匕俎皆異其人士喪禮執匕執俎
皆舉鼎者為之吉禮尚文喪禮尚畧故也特牲右人于
鼎北匕肉左人于鼎西載諸俎士虞禮則右人載者以
吉禮尚右喪禮尚左故也
　　　砥
禹貢荆州厥貢礪砥砮丹蔡氏云礪砥皆磨石砥以細
密為名礪以麄糲為稱
　　　杼
說文云杼持緯者也○曹氏云梭也○淮南子云伯余
之初作衣也緂麻作縷手經指柱後世為之機杼以便
其用
　　　柚
朱傳云受經者○董氏云卷織者也
　　　氿泉
爾雅云氿泉穴出穴出仄出也李巡曰水泉從旁出曰
氿○釋名云氿軌也流狹而長如車軌也
　　　穫
爾雅云穫落某氏曰可作柸圈皮韌繞物不解郭璞曰
穫音獲可為杯器素也○陸璣云今椰榆也其葉如榆
其皮堅韌剝之長數尺可為絙索又可為甑帶其材可
為杯器
　　　熊羆裘
傳云言富也○禮書云周禮穴氏掌攻蟄獸各以
其物火之以時獻其皮革鄭氏曰蟄獸熊羆之屬
冬藏者爾雅云羆如熊黄白文詩曰舟人之子熊
羆是裘則熊羆亦裘之美者也○箋云周世臣子
孫退在賤官使搏熊羆在㝠氏穴氏之職○周官
㝠氏下士二人穴氏下士一人㝠氏掌設弧張為
阱擭以攻猛獸以靈鼓敺之穴氏掌攻蟄獸各以其物
火之
　　　僚
釋詁云僚官也○周官云唐虞稽古建官惟百内有百
揆四嶽外有州牧侯伯夏商官倍○小宰云天官屬六
十地官屬六十春官屬六十夏官屬六十秋官屬六十
冬官屬六十○禮記云有虞氏官五十夏后氏官百殷
二百周三百○左傳云同官為僚○楊用修云寮小牎
古謂同官為寮亦指齋署同牕為義
　　　漿
釋名云漿將也飲之寒温多少與體相將順也○周禮
酒正辨四飲之物三曰漿注漿今之酨漿疏此漿亦是
酒類漿人掌共王之六飲水漿醴凉醫酏入于酒府○
禮記進食之禮酒漿處右又云飲漿水醷濫注云漿酢
酨○管子云左酒右漿○素問云今時之人以酒為漿
以妄為常
　　　璲(詳見衛風遂/)
箋云以瑞玉為佩
　　　漢
爾雅云析木謂之津箕斗之間漢津也注云箕龍尾斗
南斗天漢之津梁○大戴禮云七月漢案户○括地象
云河精上為天漢○天官書云漢者金之散氣其本曰
水漢星多則多水少則旱○晉書云天漢起東方經尾
箕之間謂之漢津乃分為二道其南經傅説魚天籥天
弁河鼓其北經龜貫箕下次絡南斗魁左旗至天津下
而合南道乃西南行又分夾瓠𤓰絡人星杵造父騰虵
王良傳路閣道北端太陵天船卷舌而南行絡五車經
北河之南入東井水位而東南行絡南河闕丘天狗天
紀天稷在七星南而没○唐志云雲漢自坤抵艮爲地
紀北斗自乾㩗巽為天綱○物理論云星者元氣之英
也漢水之精也氣發而升精華上浮宛轉隨流名之曰
天河一曰雲漢衆星出焉○抱朴子云天河從北極分
為兩頭隨天而轉入地下過○博物志云舊説天河與
海通
　　　織女
漢書云婺女其北織女織女天女孫也○晉書云織女
三星在天紀東端天女也主果蓏絲帛珍寳王者至孝
神祗咸喜則織女星俱明天下和平大星怒角布帛貴
○焦林大斗記云天河之西有星煌煌與參俱出謂之
牽牛天河之東有星微微在氐之下謂之織女○續齊
諧記成武丁云七月七日織女當渡河暫詣牽牛世人
至今云織女嫁牽牛也
　　　牽牛
爾雅云星紀斗牽牛也注牽牛斗者日月五星之所終
始故謂之星紀又云何鼓謂之牽牛注今荆楚人呼牽
牛星為擔鼓擔者荷也疏如此文則牽牛何鼓一星也
漢書以為二星郭注順經為説○漢書云牽牛為犧牲
其北河鼓河鼓大星上將左左將右右將○晉書云牽
牛六星天之關梁主犧牲事其北二星一曰即路一曰
聚火又曰上一星主道路次二星主關梁次三星主南
越摇動變色則占之星明大王道昌關梁通
　　　服
傳云服牝服也○周禮云大車牝服二柯有參分柯之
二羊車二柯有參分柯之一栢車二柯注大車牝服長
八尺謂較也羊車較長七尺栢車較六尺
　　　箱
禮書云輿人之車箱廣六尺六寸隧四尺四寸廣而不
方車人之車箱方而不廣○疏云兩較内容物之處為
箱
　　　長庚
傳云日旦出謂明星為啓明日既入謂明星為長庚庚
續也疏云啓明是太白長庚不知何星或一星出在東
西而異名或二者别星未能審也○廣雅云太白謂之
長庚或謂之太囂注晨見東方為啓明昏見東方為長
庚○前漢天文志云長庚廣如一匹布著天此星見起
兵○鄭樵曰啓明金星長庚水星金在日西故日將出
則東見水在日東故日將没則西見實二星也
　按天文志所云長庚乃變異之象非每昏常見者也
　　　畢
爾雅云濁謂之畢○史記天官書云畢曰罕車為邊兵
主弋獵○後漢蘇竟傳云畢為天網主網羅無道之君
故武王伐紂上祭于畢求助天也○漢書云西方為雨
雨少隂之位也月失中道移而西入畢則多雨書曰星
有好風星有好雨○晉書曰畢八星主邊兵主弋獵其
大星曰天高一曰邊將主四夷之尉也星明大則逺夷
來貢天下安失色則邊兵亂月入畢多雨
　　　斗
朱傳云箕斗二星以夏秋之間見於南方云北斗者以
其在箕之北也或曰北斗常見不隱者也○晉書云北
方南斗六星天廟也丞相太宰之位主褒賢進士稟授
爵禄又主兵一曰天機南二星魁天梁也中央二星天
相也北二星天府庭也亦為壽命之期將有天子之事
占于斗斗星盛明王道平和爵禄行○易是類謀曰斗
機絶綱玉衡撥攝提亡五星合狼狐張鄭𤣥云斗
者天中之精天失其平故斗機絶綱玉衡撥也攝
提者斗前之星為斗施政教布之八野今斗失其
政故攝提亦為之亡不見也○文耀鈎云斗者天之喉
舌玉衡屬杓魁為璇璣○斗威儀曰審候五色宋均注
曰北斗七星有五色宫商角徴羽各應其星○關令内
傳曰北斗一星面百里相去九萬里置二十四氣四宿
行四時五方立五星主五嶽也○石氏云第一曰正星
主陽徳天子之象也二曰法星主隂刑女主之位也三
曰令星主中禍四曰伐星主天理伐無道五曰殺星主
中央助四旁殺有罪六曰危星主天倉五穀七曰部星
亦曰應星主兵○晉書云北斗七星在大微北七政之
樞機隂陽之元本也故運乎天中而臨制四方以建四
時而均五行也魁四星為璇璣杓三星為玉衡又曰斗
為人君之象號令之主也又為帝車取乎運動之義也
又魁第一星曰天樞二曰璇三曰璣四曰權五曰玉衡
六曰開陽七曰搖光一至四為魁五至七為杓樞為天
璇為地璣為人權為時玉衡為音開陽為律搖光為星
　　四月篇
　　　暑
釋名云暑煑也如煑物也○書曰哲時燠若豫恒燠若
○禮曰季夏之月土潤溽暑○稽覽圖曰夏至之後三
十日極温○五經通義曰冬至陽動于下推隂而上之
故大寒于上夏至隂動于下推陽而上之故大熱于上
故易云日月運行一寒一暑日在牽牛則寒在東井則
暑牽牛外宿逺人故寒東井内宿近人故温也○荀爽
傳云夏則火旺其火在天温煖之氣養生百木
　　　鶉
説文云鷻雕也从鳥敦聲詩曰匪鷻匪􁅈雕鷻也鷲鳥
黒色多子師曠曰南方有鳥名曰羌鷲黄頭赤目五色
皆備○疏云雕之大者名鶚○廣雅云鷲雕也○倉頡
解詁云鶚金喙鳥也見則天下兵能擊殺麞鹿○漢書
云鷙鳥累百不如一鶚○埤雅云雕能食艸似鷹而大
黒色俗呼皂雕其飛上薄雲漢性刻制今大雕翺翔水
上扇魚令出沸波攫而食之一名沸河六翮乘風輕勁
堪為箭羽○雅翼云雕者鶚之類土黄色健飛擊沙漠
中空中盤旋無細不覩亦能食麞鹿之屬可謂鷙有力
矣就即大雕○山海經云景山多鷲黒色多力○禽經
云雕以周之鷲以就之又云沸河在岸則魚涌○相感
志云其毛能食諸鳥羽如羣錯艸中有雕毛必衆鳥毛
羽自落地
　　　鳶
倉頡解詁云鳶鴟也○説文云鳶鷙鳥也○爾雅云鳶
烏醜其飛也翔○禽經云鳶不擊有貪注不善搏擊貪
于攫肉又云風翔則風注風禽鳶類越人謂之風伯飛
翔則天大風○抱朴子云鳶飛在下無力及至乎上聳
身直翅而已○陶隱居云鳶飛騰江湖間捕魚食之○
埤雅云釋鳥鳶飛也翔髙飛曰翔布翼不動曰翔鳶鴟
也摩風回翔曲禮曰前有塵埃則載鳴鳶鳶鳴則將風
故也
　　　桋
爾雅云桋赤栜白者栜某氏曰白者為栜其色雖異為
名同江河間栜可作鞍郭璞曰赤栜樹葉細而岐鋭皮
理錯戾好叢生山中中為車輞○陸璣云栜葉如柞皮
薄而白其木理赤者為舜栜一名夷白者為栜木皆堅
韌今人以為車轂
　　北山篇
　　　鞅
疏云鞅讀如馬鞅之鞅○説文鞅頸皮也○釋名云鞅
嬰也喉下稱嬰言纓絡之也○左傳注云在腹曰鞅
　　　掌
釋名云掌言可以排掌也
　　小明篇
　　　上天
爾雅云冬為上天李巡曰冬隂氣在上萬物伏藏故曰
上天○毛傳云自天降鑒則稱上天
　　　艽野
毛氏曰逺荒之地○蘇氏曰艽地名
　　　寒
釋名曰寒捍也捍格也○書云謀時寒若急恒寒若○
禮記云季秋之月霜始降乃命有司曰寒氣總至民力
不堪其皆入室又云天地嚴凝之氣始於西南而盛於
西北此天地之義氣也○稽覽圖云冬至之後三十日
極寒○國語云火見而清風戒寒
　　　罟
廣雅云罻罾魚網謂之罟
　　　除
箋云四月為除○爾雅云四月為余李巡曰四月萬物
皆生枝葉故曰余余舒也孫炎曰物之枝葉敷舒
　　鼓鐘篇
　　　淮
禹貢云導淮自桐栢東㑹于泗沂東入于海○山海經
淮水出餘山○水經云淮水出南陽皮氏縣胎簮山東
北過桐栢山○春秋説題辭云淮出桐栢淮者均也均
其務○釋名云淮圍也圍繞揚州自北界東至海○一
統志淮水在河南河南府唐縣東南一百八十里即禹
貢導淮自桐栢者天下有四瀆此其一也今桐栢支岡
有水泉濳流三十里東出大復山經汝寧信陽縣東流
㑹泗沂自泗州龜山北流入淮安府界縈洄府城東入
于海
　　　鼛
周禮鼓人以鼛鼓鼓役事韗人為臯鼓長尋有四尺
鼓四尺倨勾磬折○樂書云鼛鼓以臯為義欲役之緩
謂之臯鼓臯鼓中高而兩端下
　　　三洲
疏云水中可居曰洲淮上地也
　　　笙磬
毛云笙磬東方之樂朱云琴瑟在堂笙磬在下○釋名
云磬罄也聲堅罄罄然堅緻也○爾雅云大磬謂之毊
注云磬形似犂錧以玉為之又云徒擊磬謂之寋○尚
書夔云於予擊石拊石百獸率舞庶尹允諧又云徐州
泗濵浮磬○周禮小師正樂縣之位凡縣鐘磬半為堵
全為肆眡瞭掌擊頌磬笙磬磬師掌教擊磬擊編鐘教
縵樂燕樂之鐘磬磬氏為磬倨勾一矩有半其博為一
股為二鼓為三參分其股博去一以為鼓博參分其鼓
博以其一為之厚已上則摩其旁已下則摩其耑○儀
禮大射樂人宿縣于阼階東笙磬西面西階之西頌磬
東面注云笙猶生也東為陽中萬物以生是以東方鐘
磬謂之笙皆編而懸之言成功曰頌西為隂中萬物之
所成是以西方鐘磬謂之頌○禮記云石聲磬磬以立
辨辨以致死君子聽磬聲則思死封疆之臣又云叔之
離磬○世本云無句作磬堯臣也○樂録云磬叔所造
○通禮義纂云黄帝使伶倫造磬○白虎通云磬者夷
則之氣也象萬物之盛也有貴賤焉親疎焉長㓜焉三
者行然後王道得萬物成天下樂用磬也○樂經云黄
鐘磬前長二律二尺七寸後長二律一尺八寸此謂特
懸大磬配鎛鐘者也孔子在衛所擊謂編磬○鬻子注
云磬聲消躁而近于悲故憂而擊磬○樂書云石堅實
而不動其卦則乾其時則秋冬之交其方則西北之維
其風不周其聲尚角其音則辨立冬之氣也先王以為
磬之屬焉小華之山其隂多磬鳥危之山其陽多磬髙
山涇水出焉其中多磬要之一適隂陽之和者泗濵所
貢浮磬而已其用編之則雜而小離之則特而大
　　　音
樂記云凡音之起由人心生也人心之動物使之然也
感于物而動故形于聲聲相應故生變變成方謂之音
比音而樂之及干戚羽旄謂之樂○周禮太師播之以
八音金石土革絲木匏竹又云教六詩以六律為之音
　　　雅
箋云雅萬舞也(詳見邶風/)○朱傳云雅二雅也○
子夏曰言天下之事形四方之風謂之雅雅者正
也言王政之所由廢興也政有小大故有小雅焉
有大雅焉○周禮太師教六詩曰風曰賦曰比曰
興曰雅曰頌以六徳為之本以六律為之音○鄉
飲酒禮燕禮云工歌鹿鳴四牡皇皇者華笙入樂南陔
白華華黍乃間歌魚麗笙由庚歌南有嘉魚笙崇丘歌
南山有臺笙由儀乃合樂燕禮又云若以樂納賔升歌
鹿鳴下管新宫大射云歌鹿鳴管新宫○左傳穆叔云
文王兩君相見之樂也鹿鳴君所以嘉寡君也四牡君
所以勞使臣也皇皇者華君教使臣五善季札請觀于
周樂為之歌小雅曰美哉思而不貳怨而不言其周徳
之衰乎猶有先王之遺民焉為之歌大雅曰廣哉熈熈
乎曲而有直體其文王之德乎
　　　南
傳云南夷之樂曰南○薛君章句云四夷之樂惟南可
以和于雅者以其人聲及籥不僣差也○文王世子云
胥鼓南注云南南夷之樂也胥掌以六樂之㑹正舞位
明堂位曰昧東夷之樂也任南蠻之樂也納夷蠻之樂
於大廟言廣魯於天下也○周禮韎師掌教韎樂祭祀
則帥其屬而舞之大饗亦如之旄人掌教舞散樂舞夷
樂鞮鞻氏掌四夷之樂與其聲歌祭祀則龡而歌之燕
亦如之○孝經鈎命決云東夷之樂曰昧持矛助時生
南夷之樂曰任持弓助時養西夷之樂曰侏離持鉞助
時殺北夷之樂曰禁持盾助時藏皆於四門之外右辟○
樂元起曰南夷之樂曰兠西夷之樂曰禁北夷之樂曰
昧東夷之樂曰離東夷持矛舞南夷持羽舞西夷持㦸
舞北夷持干舞○白虎通曰南之為言任也任養萬物
一說東方持矛南方歌西方戚北方擊金○正義云言
南得總四夷者以周之徳先致南方○朱傳云南二南
也○吕氏春秋云塗山氏女令其妾待禹於塗山之
陽女乃作歌曰候人兮猗實始作為南音周公及召
公取風焉以為周南召南○用禮樂師凡射王以騶
虞為節諸侯以貍首為節大夫以采蘋為節士以采
蘩為節磬師教燕樂之鐘磬注燕樂房中之樂所謂
隂聲也鐘師凡祭祀饗食奏燕樂笙師燕樂共其鐘
笙之樂○鄉飲酒禮笙入間歌乃合樂周南關雎葛覃
卷耳召南鵲巢采蘩采蘋注云王后國君夫人房中之
樂歌也又云乃息司正鄉樂惟欲注云鄉樂周南召南
六篇之中唯所欲作不從次也鄉射禮笙入立于縣中
西面乃合樂周南關雎葛覃卷耳召南鵲巢采蘩采蘋
又云歌騶虞若采蘋皆五終燕禮間歌魚麗以下至笙
由儀遂歌鄉樂周南關雎葛覃卷耳召南鵲巢采蘩采
蘋若以樂納賔笙入三成遂合鄉樂若與四方之賔燕
有房中之樂注云絃歌周南召南之詩而不用鐘磬之
節也謂之房中者后夫人所諷誦以事君子○左傳吳
公子札請觀于周樂為之歌周南召南曰美哉始基之
矣猶未也然勤而不怨矣
　
　
　
　六家詩名物疏卷四十
欽定四庫全書
　六家詩名物疏卷四十一　明　馮復京　撰
　　小雅谷風之什二
　　楚茨篇上
　　　倉
釋名云倉藏也藏榖物也○月令云季春發倉廩賜貧
窮孟冬命有司修囷倉務積聚○周禮倉人掌粟入之
藏辨九穀之物以待邦用若穀不足則止餘散用有餘
則藏之以待凶而頒之
　　　庾
釋名云庾裕也言盈裕也○周語云野有露積韋昭云
庾露積穀也○疏云庾積粟未入倉露地積聚之九章
算術平地委粟是也
　　　享祀
疏云享祀雖總於祭因在前則為灌及朝踐○郊特牲
云周人尚臭既灌然後迎牲詔祝於室坐尸於堂注云
謂朝事時也○禮書云尸入既祼于室然後延之於户
西坐於主東南面行朝踐之禮是時君出迎牲蕭載膟
膋合黍稷焫于爐然後詔以羮定焉其禮亦謂之朝事
又謂之朝獻以象朝時之所養也
　　　妥
疏云妥侑當饋食之節○郊特牲云舉斝角詔妥尸注
云妥安坐也尸始入舉奠斝若奠角將祭之祝則詔主
人拜安尸使之坐尸即至尊之坐或時自不安時則以
拜安之○少牢禮云尸即席坐主人拜妥尸即奠○賈
公彦云天子諸侯大夫士雖同名饋食仍有小别何者
天子諸侯食前仍有饋獻一是饋熟隂厭陽厭尸入室
乃獻大夫士則饋熟與黍稷為隂厭陽厭前無饋獻以
此為異耳○禮書云羮定詔於堂然後延主于奥尸坐
其北主人拜妥尸而奠爵舉焉俎則載合亨之熟而簠
簋之黍稷進焉又云周官掌次祭祀張尸次于廟門之
西及其入也主人立于阼階東西南面尸盥而進升自
西階主人升自阼階祝從尸主人從祝尸入即席東面
而坐祝主人西南而立皆拜妥尸尸答拜遂坐而挼祭
　　　侑
特牲禮云尸三飯告飽祝侑之如初○少牢禮云尸三
飯又食食胾又食舉腊肩又食舉牢骼又食告飽祝侑
曰皇尸未實侑尸又食舉牢肩尸不飯主人不言拜侑
尸又三飯○太祝云辨九拜以享右祭祀注云右讀為
侑勸尸食而拜又云逆尸令鐘鼓右亦如之○鄭氏云
食大名小數曰飯士九飯大夫十一飯其餘有十三飯
十五飯賈公彦云一口謂之一飯士三飯即告飽而侑
大夫七飯而侑諸侯九飯而侑天子十一飯而侑
　　　絜牛羊
疏云鮮絜爾王者所祀之牛羊於周禮司徒奉牛司馬
奉羊○劉執中云絜者在滌而芻之也○郊特牲云帝
牛必在滌三月稷牛惟具○周禮充人掌繫祭祀之牲
牲祀五帝則繫于牢芻之三月享先王亦如之
　按絜字古屑奚結二音潔字古通作絜故孔疏云鮮
　絜所祀之牛羊也朱傳無明説今俚儒以絜為度義
　出自妄臆
　　　剥
鄭云有解剥其皮者○禮運曰腥其俎孰其殽注云腥
謂豚解而腥之孰謂體解而爓之孔氏云豚解腥之是
解剥其肉體解爓之是煑孰之者陳祥道云國語曰禘
郊之事則有全脀王公立飲有房脀親戚燕飲有殽脀
全脀豚解也房脀體解也殽脀骨析也士喪禮特豚四
鬄去蹄兩胉脊既夕鼎實羊左胖亦如之然則四鬄者
殊左右肩髀而為四又兩胉一脊而為七此所謂豚解
也士喪禮畧豚解而已至虞然後豚解體解兼有焉若
夫正祭則天子諸侯有豚解體解大夫有體解無豚解
以其無朝踐獻腥之禮故也○周禮内饔凡宗廟之祭
祀掌割亨之事司士凡祭祀帥其屬而割牲
　　　亨
周禮内饔掌王及后世子膳羞之割亨煎和之事凡宗
廟之祭祀掌割亨之事外饔掌外祭祀之割亨共其脯
修刑膴陳其鼎俎實之牲體魚腊凡賔客之饔飱饗食
之事亦如之邦饗耆老孤子士庻子掌割亨之事亨人
掌共鼎鑊以給水火之齊職外内饔之爨亨煑辨膳羞
之物祭祀共太羮鉶羮賔客亦如之
　　　肆
傳云肆陳也或陳于牙疏地官牛人云凡祭祀共其牛
牲之牙注云牙若今屠家縣肉架則肆謂既殺乃
陳之於牙上也○箋云有肆其骨體于俎者釋文
肆他歴反○禮運云然後退而合亨體其犬豕牛
羊注云謂分别骨體之貴賤以為衆俎也○禮書
云周禮王之牲事冢宰太僕贊之五官共奉之内
饔外饔割亨之司士帥其屬而割羞諸子正其牲
體肱骨三肩臂臑也股骨三肫賂觳也脊骨三正
脊脡脊横脊也脅骨三代脅長脅脰肩也正脊之
前則膉也肫之上則髀也然則左右肱之肩臂臑與左
右股之肫胳觳而為十有二脊骨三與左右脅骨六而
為九二觳正祭不薦於神尸主人之俎兩髀不升於主
人主婦之俎膉不升於吉祭之俎則祭之所用者去髀
膉而二十有一去二觳而為十九矣祭統曰商人貴髀
周人貴肩以周人之禮觀之脅貴中而賤兩端骨貴右
而賤左貴前而賤後貴上而賤下
　　　將
傳云將齊也王肅云分齊其肉所當用○箋云有奉持
而進之者疏云是司徒小子之類然羣臣助祭各有所
掌奉持進之非獨此二職而已○大司徒云祀五帝奉
牛牲羞其肆享先王亦如之小子職云掌祭祀羞羊肆
羊殽肉豆
　　　祝
周禮太祝掌六祝之辭以事鬼神示祈福祥求永貞掌
六祈作六辭辨六號九祭九拜几大禋祀肆享祭示則
執明水火而號祝隋釁逆牲逆尸令鐘鼓右亦如之來
瞽令皋舞相尸禮既祭令徹小祝掌小祭祀大祭祀逆
齍盛送逆尸沃尸盥贊隋贊徹贊奠凡事佐太祝喪祝
掌喪祭之祝號甸祝掌表貉之祝號詛祝掌盟詛類造
攻説襘禜之祝號○儀禮士喪既夕有夏祝商祝士虞
特牲饋食少牢饋食皆有祝
　　　祭
周禮大宗伯以吉禮事邦國之鬼神示○尚書大傳云
祭之為言察也察者至也至者人事也人事至然後祭
祭者薦也薦之為言在也在也者在其道也○禮記云
禮有五經莫重於祭夫祭者非物自外至者也自中出
生於心者也心怵而奉之以禮是故惟賢者能盡祭之
義
　　　祊
爾雅云閍謂之門郭注引詩曰祝祭于祊疏云案祊本
廟門之名設祭於廟門因名其祭亦名祊凡祊有二種
一是正祭之時既設於廟又求神於廟門之内郊特牲
云索祭祝于祊及詩云祝祭于祊注云祊平生門内之
旁待賔客之處與祭同日也二是明日繹祭之時設饌
於廟門外西室亦謂之祊即郊特牲注云祊之禮宜於
廟門外之西室及禮器云為祊乎外是也然則廟門内
外皆有祊稱○郊特牲曰直祭祝于主索祭祝于祊不
知神之所在于彼乎于此乎或諸逺人乎祭于祊尚曰
求諸逺者與祊之為言倞也○説文作􁅂云門内先祖
所彷徨也○王氏云凡祀祼鬯則求諸隂焫蕭則求諸
陽索祭祀于祊則求諸隂陽之間蓋䰟無不之神無不
在求之之備如此
　　　神保
朱傳云神保蓋尸之嘉號○禮記曲禮云為人子者祭
祝不為尸又云孫可以為王父尸子不可以為父尸曾
子問孔子曰祭成喪者必有尸尸必以孫孫幼則使人
抱之無孫則取于同姓可也祭殤必厭蓋弗成也禮器
云周坐尸詔侑武方其禮亦然其道一也夏立尸而卒
祭殷坐尸周旅酬六尸郊特牲云舉斝角詔妥尸古者
尸無事則立有事而後坐也尸神象也小記父為士子
為天子諸侯則祭以天子諸侯其尸服以士服父為天
子諸侯子為士祭以士其尸服以士服少儀婦人為尸
坐則不手拜雜記孔子云尸弁冕而出卿大夫士皆下
之尸必式必有前驅祭統云尸謖君與卿四人餕尸在
廟外則疑于臣在廟中則全于君又云尸飲三衆賔飲
一示民有上下也○周禮掌次凡祭祀張尸次守祧祭
祀各以其服授尸大司樂尸出入則令奏肆夏大祝凡
大禋祀肆享祭示則執明火而號祝隋則執釁逆牲逆
尸令鐘鼓侑亦如之相尸禮小祝大祭祀逆尸沃尸盥
節服氏郊祀裘冕二人執戈送逆尸士師若祭勝國之
社則為之尸祀五帝則沃尸○士虞禮尸服卒者之上
服男男尸女女尸必使異姓不使賤者○逸禮記祫禮
云毁廟之主升合食而立二尸○曾子云王者宗廟以
卿為尸不以公為尸辟嫌也○禮書云天子諸侯之尸
以卿大夫則幼者不與禮曰尸必以孫孫則使人抱之
此大夫士之禮與喪禮始喪而奠則無尸以人道事之
也既葬而祭則有尸以神道事之也祭祀同几則一尸
儀禮曰男男尸女女尸謂虞祭也大夫前祭一日筮尸
士前祭三日筮尸大夫于尸再宿而一戒士于尸一宿
而無戒推而上之人君蓋亦前三日筮尸而宿戒之儀
又加隆矣
　　　爨
釋名云爨銓也銓度甘辛調和之處也○禮記云孟夏
其祀竈又云臧文仲焉知禮燔柴於竈竈者老婦之祭
也故盛於盆尊於瓶又云庶士庶人立一祀或立户或
立竈○士虞禮側亨于廟門外之右東面魚腊爨亞之
北上饎爨在東北西面特牲饋食主人視饎爨于西堂
下亨于門外東方西面北上記云牲爨在廟門外魚腊
爨在其南饋爨在西壁尸卒食而祭饎爨雍爨少牢饋
食禮雍爨在門東南北上廩爨在雍爨之北○淮南子
云黄帝作竈死為竈神○白虎通云夏祭竈者火之主
人所以自養也
　　　俎
周禮膳夫云王日一舉鼎十有二物皆有俎○禮記云
取俎進俎不坐又云鼎俎竒而籩豆偶隂陽之義也又
云凡羞有俎者則於俎内祭其有折俎者取祭反之不
坐燔亦如之又云俎有虞氏以梡夏后氏以嶡殷以椇
周以房俎又云三牲之俎八簋之實美物備矣又云凡
為俎者以骨為主骨有貴賤殷人貴髀周人貴肩是故
貴者取貴骨賤者取賤骨俎者所以明惠之必均也○
三禮圖云梡長二尺四寸廣一尺二寸髙一尺諸臣加
雲氣天子犠飾之夏俎名嶡嶡亦如梡而横柱四足中
央如距也○禇遂良云舜造漆器禹雕其俎
　按俎之制有四虞曰梡斷木為四足而已夏曰嶡中
　足為横距之象殷曰椇如枳椇之曲撓周曰房俎足
　下有跗如堂房其長皆二尺二寸廣一尺二寸髙一
　尺其用之别甚多一曰薦腥謂豚解而腥之殊兩肩
　兩髀兩胉與脅為七體此上古之禮也二曰薦爓謂
　體解而爓之又分豚解為十一體以湯爓之而不全
　熟此中古之禮也三曰薦熟以其所爓者先煑于鑊
　既熟則以鼎重煑之升于俎此近代之禮也又割其
　餘以制之則有燔炙之事俎由鼎而升有九聘禮牛
　一羊一豕三魚四腊五腸胃六膚七鮮魚八鮮腊九
　是也去鮮魚鮮腊則為七俎矣公食大夫禮上大夫
　九俎下大夫七俎是也又去其二則為五少牢陳五
　鼎羊一豕二膚三魚四腊五腸胃從羊五鼎五俎是
　也又去其二則為三特牲三鼎牲鼎一魚鼎二腊鼎
　三亦有三俎是也此皆正俎天子諸侯大夫士之所
　以别也為俎骨有貴賤鄉飲鄉射禮賔俎脊脅肩肺
　主人俎脊脅臂肺之類是也又有陪俎非正俎則膷
　臐膮之三臛臛者羮也即鉶羮也牛臛為膷羊臛為
　臐豕臛為膮又有肵俎所以載心舌而燔炙皆從獻
　之物故鄭箋以為從獻之俎九俎皆進於神前其尸
　既嚌而反其餘於肵俎者謂之尸俎尸俎之外又有
　主人主婦祝佐賔長兄弟宗人衆賔及衆兄弟内賔
　宗婦公有司之俎牲之升俎必有物以盛之意即掌
　蜃之蜃器也主人受尸酢之俎謂之胙俎其俎最尊
　天子之祭膳夫親徹之王賔客禮食亦有焉
　　　燔
傳云燔取膟膋○禮器云君親制祭夫人薦盎注親制
祭謂朝事進血膋時郊特牲云取膟膋燔燎升首報陽
也祭義云祭之日君牽牲既入廟門麗于碑鸞刀以刲
取膟膋乃退爓祭注云膟膋血與腸間脂也又云建設
朝事燔燎羶薌見以蕭光以報氣也此教衆反始也○
箋云燔燔肉也疏云燔者火燒之名難熟者近火故肉
燔也亦為臠貫之以炙于火非炮燒之也○士虞主婦
亞獻尸賔以燔從獻祝佐食皆如初賔長三獻燔從如
初儀特牲饋食主婦亞獻尸兄弟長以燔從尸受振祭
嚌之反之羞燔者受加于肵出獻祝燔從如初儀賔三
獻燔從如初有司徹云次賔羞羊燔豕燔○周禮量人
凡祭祀饗賔掌其從獻脯燔之數量
　　　炙
傳云炙肉也疏云傳以炙為炙肉則是薦俎非從獻也
箋云肝肝炙也疏云炙者逺火之稱易熟者逺之故肝
炙也○士虞主人酳尸賔長以肝從實于俎縮用鹽特
牲云主人洗角升酌酳尸賔長以肝從尸取肝㨎于鹽
振祭嚌之加于菹豆獻祝以肝從主婦致爵于主人肝
從燔亦如之主人致爵于主婦宗婦薦豆俎從獻皆如
主人少牢禮主人酳尸賔長羞牢肝縮進末獻祝羞牢
肝
　　　君婦
箋云君婦謂后也凡嫡妻稱君婦事舅姑之稱也○釋
名云天子之配曰后言在後不敢以副言也諸侯之配
曰夫人夫扶也扶助其君也卿之配曰内子言在閨
門之内以治家也大夫之配曰命婦婦服也服家事
也○禮記云古者天子立后六宫三夫人九嬪二十
七世婦八十一御妻以聼天下之内治以明章婦道
○白虎通云天子之配謂之后后者君也○後漢書
周禮王者立后后正位宫闈同體天王夫人坐論婦
禮九嬪掌教四徳世婦主喪祭賔客女御叙于王之
燕寢頒官分務各有典司女史彤管記功書過居有
阿保之訓動有環佩之響進賢才以輔佐君子哀窈
窕而不淫其色所以能述宣隂化修成内則閨房肅
雍險謁不行者也○初學記云按夏殷以前后妃之
制其文畧矣大率皆稱妃故黄帝有四妃帝嚳四妃
周則天子立后秦稱皇帝正嫡曰皇后○周禮内宰
大祭祀后灌獻則贊瑶爵亦如之凡建國佐后立市
中春詔外内命婦治蠶于北郊上春詔皇后帥六宫
之人生穜稑之種而獻之于王九嬪凡祭祀贊后
薦徹豆籩若有賔客則從后世婦帥女功而擢摡為齍
盛及祭之日涖陳女宫之具凡内羞之物女御凡祭祀
贊世婦大宗伯凡大祭祀王后不與則攝而薦豆籩徹
大賔客則攝而載果内宗掌宗廟之祭祀薦加豆籩及
以樂徹則佐傳豆籩賔客之饗食亦如之王后以樂羞
齍則贊凡王后之獻亦如之王后不與則贊宗伯○禮
記云王后蠶於北郊以共純服夫人蠶於北郊以共冕
服王后夫人非莫蠶也身致其誠信也及時將祭先期
旬有一日宫宰宿夫人夫人亦散齋七日致齋三日君
致齋於外夫人致齋於内然後會於太廟君純冕立於
阼夫人副褘立於東房君執圭瓚祼尸大宗伯執璋瓚
亞祼及迎牲君執紖宗婦執盎從夫人薦涗水君執鸞
刀羞嚌夫人薦豆此之謂夫婦親之○特牲云主婦纚
笄宵衣立于房中南面洗爵于房酌亞獻尸少牢云主
婦被錫衣侈袂薦自東房韭菹醢醢坐奠于筵前贊者
執葵菹蠃醢以授主婦遂受陪設于東主婦興入于房
自東房執一金敦黍有蓋坐設於羊俎之南婦贊者執
敦稷以授主婦主婦興受坐設于魚俎之南又興受贊
者敦黍坐設于稷南又興受贊者敦稷坐設于黍南主
婦興入于房又云主婦洗爵于房中出酌入户西面拜
獻尸尸拜受主婦主人之北西面拜送爵
　　　獻酬交錯
祭統云尸飲五君洗玉爵獻卿尸飲七以瑶爵獻大夫
尸飲九以散爵獻士及羣有司皆以齒○特牲云三獻
主人酌西階上獻賔薦脯醢設折俎賔卒爵主人酌酢
卒爵降奠于其位衆賔升受爵坐祭立飲主人洗觶酌
于西方之尊西階前北面酬賔賔奠觶于薦南揖復位
主人洗爵獻長兄弟于阼階上如賔儀洗獻衆兄弟如
衆賔儀洗獻内兄弟于房中如獻衆兄弟之儀嗣舉奠
兄弟弟子洗酌于東方之尊舉觶于長兄弟如主人酬
賔儀賔坐取觶酬長兄弟長兄弟卒觶衆賔及衆兄弟
交錯以辯皆如初儀長兄弟酬賔如賔酬兄弟之儀以
辯卒受者實觶于篚賔弟子及兄弟子舉觶于其長長
皆奠觶揖其弟子爵皆無算有司徹云主人酌獻賔于
西階上衆賔長升拜受爵坐祭立飲辯受爵乃升長賔
主人酌酢于長賔西階上北面飲卒爵宰夫洗觶升主
人受酌酬長賔于西階南北面遂飲卒爵主人卒洗升
酌賔拜受坐奠爵于薦左主人獻兄弟于阼階上辯受
爵洗獻内賔于房中獻私人于阼階上二人洗觶升實
爵西楹坐奠爵尸侑卒爵尸酬主人主人酬侑于西楹
卒爵主人復筵乃升長賔侑酬之如主人之禮至于衆
賔遂及兄弟私人兄弟之後生舉觶于其長賔及兄弟
交錯其酬皆遂及私人爵無算若不賔尸賔拜受爵洗
酌醋于主人卒爵賔以爵降奠于篚主人洗獻衆賔獻
兄弟與内賔與私人皆如儐禮賔長獻于尸尸醋獻祝
致醋賔兄弟交錯其酬無算爵
　
　六家詩名物疏卷四十一
欽定四庫全書
　六家詩名物疏卷四十二　明　馮復京　撰
　　小雅谷風之什三
　　楚茨篇下
　　　祝告
箋云祝致神意造主人使受嘏嘏之禮祝徧取黍稷牢
肉魚擩于醢以授尸孝孫前就尸受之天子使宰夫受
之以筐祝則釋嘏辭以勑之○禮運曰修其祝嘏又云
祝以孝告嘏以慈告又云天子祭宗廟諸侯祭社稷祝
嘏莫敢易其常是謂大嘏曾子問曰攝主不假(當作/嘏)郊
特牲曰嘏長也大也○特牲饋食尸九飯主人酳尸尸
酢主人佐食搏黍稷授祝祝授尸尸授以菹豆執以親
嘏主人主人左執角再拜稽首受復位詩懐之實于左
袂挂于季指卒角拜尸答拜主人出寫嗇于房祝以籩
受少牢饋食尸十二飯主人酳尸尸酢主人上佐食以
綏祭二佐食各取黍于一敦上佐食兼受摶之以授尸
尸執以命祝卒命祝祝受以東北面于户西以嘏于主
人曰皇尸命工祝承致多福無疆于女孝孫來女孝孫
使女受禄于天宜稼于田眉壽萬年勿替引之主人坐
奠爵興再拜稽首興受黍坐振祭嚌之詩懐之實于左
袂挂于季指執爵以興坐卒爵執爵以興出宰夫以籩
受嗇黍主人嘗之納諸内
　　　孝孫徂位
箋云祭禮畢孝孫往位堂下西面位祝于是致孝孫之
意告尸以利成疏云孝孫在堂下西面則祝當以西階
下告○特牲云主人出立于户外西南祝東向告利成
尸謖注云利猶養也供養之禮成少牢云主人出立于
阼階上西面祝出立于西階上東面祝告曰利成祝入
尸謖賈公彦云特牲戸外告利成少牢階上告利成以
尊者稍逺于尸若天子諸侯禮畢于堂下告利成
　　　送尸
大司樂云尸出入奏肆夏○樂師教樂儀行以肆夏○
鐘師凡樂事以鐘鼓奏九夏肆夏杜子春云吕叔玉云
肆夏周頌時邁也肆遂也夏大也言遂于大位謂王位
也𤣥謂九夏皆詩篇名
　按尸出入奏肆夏天子之禮也古注以楚茨之詩為
　思古明王故箋用周禮之文朱子以為述公卿有田
　禄者力農奉祭則與天子之禮不同而此傳云奏肆
　夏未知所出考之儀禮大射公升即席奏肆夏燕禮
　賔及庭奏肆夏則諸侯得奏肆夏天子畿内公卿比
　外諸侯或亦奏肆夏未可知但天子公卿及諸侯祭
　禮亡無所據證朱子此篇之傳如主人往阼階下西
　面聽告利成皆準少牢饋食禮少牢饋食者諸侯卿
　大夫之祭禮也其儀告利成後祝入尸謖主人降立
　于阼階東西面祝先尸從遂出于廟門無鼓鐘送尸
　之事故特牲云大夫之奏肆夏也由趙文子始也是
　諸侯之卿大夫不得奏肆夏也
　　　諸宰
周禮膳夫上士二人中士四人下士八人凡王祭祀賔
客食則徹王之胙俎注云膳夫親徹胙俎胙俎最尊也
餘則其屬徹之
　　　徹
周禮膳夫祭祀賔客食徹王之胙俎九嬪祭祀徹豆籩
内宗及以樂徹則佐傳豆籩外宗佐王后眡豆籩以樂
徹亦如之樂師及徹帥學士而歌徹小師大祭祀徹歌
○特牲云宗婦徹祝豆籩入于房徹主人薦俎佐食徹
尸薦俎賔出佐食徹胙俎堂上俎畢出有司徹云司士
歸尸侑之俎主人退有司徹若不賔尸衆賔出婦人乃
徹徹室中之饌
　　　燕私
禮記云若公與族燕則異姓為賔膳宰為主人公與父
兄齒族食世降一等又云旁治昆弟合族以食序以昭
穆别之以禮義人道竭矣又云因其酒肉聚其宗族以
教民睦○特牲禮俎出于廟門徹庶羞設于西序下注
云庶羞主為尸非神饌也此徹庶羞置西序下者為將
燕飲自尸祝至兄弟之庶羞宗子以與族人燕飲于堂
内賔宗婦之庶羞主婦以燕飲于房○尚書傳云宗室
有事族人皆侍終日大宗已侍于賓奠然後燕私燕私
者何也已而與族人燕也飲而不醉是不親醉而不出
是不敬○禮書云族燕禮服皮弁服即于路寢宰夫為
主異姓為賔王與族人燕于堂后帥内宗之屬燕于房
其物殽烝所以合好也其食世降一等所以辨親疎也
昭穆以序之所以明世次也夜飲以成之所以别異姓
也若夫几席之位升降之儀脫屨而坐立監相禮羞庶
羞以盡愛爵樂無算以盡歡大率與諸侯燕禮不異
　　　樂
尚書云予欲聞六律五聲八音在治忽以出内五言又
曰聲依永樂和聲八音克諧無相奪倫神人以和○禮
記云比音而樂之及干戚羽旄謂之樂○周禮大司樂
以樂舞教國子以六律六同五聲八音六舞大合樂以
致鬼神示以和邦國以諧萬民以安賔客以悦逺人以
作動物太師合隂陽之聲陽聲黄鐘太蔟姑洗㽔賔夷
則無射隂聲大吕應鐘南吕函鐘小吕夾鐘皆文之以
五聲宫商角徴羽皆播之以八音金石土革絲木匏竹
教六詩曰風曰賦曰比曰興曰雅曰頌○樂緯云黄帝
之樂曰咸池顓頊曰六莖帝嚳曰五英堯曰大章舜曰
簫韶禹曰大夏殷曰大濩周曰勺又曰大武是以清和
上升天下樂其風俗鳯凰來儀百獸率舞神龍升降靈
龜晏寧
　　　稽首
周官大祝辨九拜一曰稽首注云拜頭至地也
　　信南山篇
　　　甸
箋云南山之野禹治而丘甸之六十四丼為甸甸方八
里居一成之中成方十里出兵車一乘以為賦法○周
禮小司徒經土地而井牧其田野九夫為井四井為邑
四邑為丘四丘為甸四甸為縣四縣為都以任地事而
令貢賦凡稅斂之事注此謂造都鄙也采地制井田異
于鄉遂四丘為甸甸之言乘也讀如衷甸之甸甸方八
里旁加一里則方十里為一成積百井九百夫其中六
十四井五百七十六夫出田稅三十六井三百二十四
夫治洫又云稍人掌令邱乘之政令○司馬法曰四井
為邑四邑為丘馬一匹牛三頭是曰匹馬丘牛四丘為
甸六十四井出長轂一乘馬四匹牛十二頭甲士三人
步卒七十二人戈楯具謂之乘馬又曰六尺為步步百
為畝畝百為夫夫三為屋屋三為井井十為通通為匹
馬三十家士一人徒二人通十為成成百井三百家革
車一乘士十人徒二十人成十為終終千井三千家革
車十乘士百人徒二百人十終為同同方百里萬井三
萬家革車百乘士千人徒二千人○賈公彦云一成惟
三百家革車一乘士十人徒二十人此謂天子畿内采
地法鄭注論語道千乘之國亦引司馬法彼是畿外邦
國法革車一乘甲士三人步卒七十二人甲士少步卒
多此比畿外甲士多步卒少外内有異故也
　　　曾孫
疏云曾者重也自曾孫以至無窮皆得稱曾孫
　　　疆理
傳云疆畫經界理分地理疏經界者地畔之名分地理
者分别地所宜之理若孝經注云髙田宜黍稷下田宜
稻麥是也○朱傳云疆者為之大界也理者定其溝塗
也○周禮遂人凡治野夫間有遂遂上有徑十夫
有溝溝上有畛百夫有洫洫上有涂千夫有澮澮
上有道萬夫有川川上有路以逹于畿匠人為溝
洫耜廣五寸二耜為耦一耦之伐廣尺深尺謂之
􁆴田首倍之廣二尺深二尺謂之遂九夫為井井
間廣四尺深四尺謂之溝方十里為成成間廣八
尺深八尺謂之洫方百里為同同間廣二尋深二
仞謂之澮專逹于川賈公彦云遂人為溝洫法遂
縱溝横洫縱澮横九澮而川周其外以彼遂在夫間故
以南畝遂則縱矣匠人井田法云田首倍之為遂以南
畝圖之遂即横也
　　　同雲
埤雅云古文雲字作云象雲回轉之形其上从二二者
天中之隂也天中之隂應之於上故地中之陽升而為
雲詩曰上天同雲冬曰上天燠則雲暘而異寒則雲隂
而同故也
　　　霡霂
爾雅云小雨謂之霡霂○釋名云霡霂小雨也言裁霡
靂霑漬如人沐頭帷及其上枝而根不濡也
　　　埸
孔氏云以田之疆畔至此而易主名之為埸
　　　廬
孔氏云古者宅在都邑田於外野農時出而就田須有
廬舍○班固曰井方一里是為九夫八家共之各受私
田百畝公田十畝是為八百八十畝餘二十畝以為廬
舍又曰還廬樹桑菜茹有畦𤓰瓠果蓏殖于疆埸在野
曰廬在邑曰里○說文云廬寄也春夏居秋冬去○春
秋井田記人受田百畝公田十畝廬舍在内貴人也公
田次之重公也私田在外賤私也○邱氏曰公田百畝
内除二十畝為八家治田之廬○董氏云井九百畝其
中為公田八家每廬舍二畝半
　按公田百畝餘二十畝為廬舍其説出于漢書食貨
　志鄭注匠人云野九夫而稅一則鄭意無家各二畝
　半為廬之事
　　　菹(詳見豳風豆/)
說文云酢菜也○周禮醢人掌四豆之實王舉共醢以
七菹實之○記云恒豆之菹水草之和氣○疏周禮埸
人祭祀共果蓏是祭必有𤓰菹醢人豆實無𤓰菹者文
不具○采蘩傳云公侯夫人執蘩菜以助祭王后則荇
菜
　　　清酒
箋云清謂𤣥酒也酒鬱鬯五齊三酒也朱傳云清
酒清潔之酒鬱鬯之屬也孔疏云以周禮言之祼
獻所用則鬱鬯與醴齊三酒之清酒卑于五齊諸
臣之所酢不用之以獻神○儀禮特牲云壺禁在
東序尊于戸東𤣥酒在西又尊兩壺于階東西方
亦如之少牢云尊兩甒于房戸之門甒有𤣥酒○
禮記禮也者反本修古不忘其初者也醴酒之用
𤣥酒之尚又云𤣥酒在室疏云𤣥酒謂水也以其
色黒謂之𤣥太古無酒此水當酒所用貴重古物
陳設之在于室内而近北○周禮鬱人掌祼器凡
祭祀賔客之祼事和鬱鬯以實彛而陳之凡祼事
沃盥鬯人掌供秬鬯而飾之凡王之齋事共其秬
鬯大宗伯凡祭大神享大鬼祭大示涖玉鬯肆師
祭之日及果築䰞鄭司農云築煑築香艸煑以為鬯
鄭𤣥云鬰鬱金香艸宜以和鬯鬯釀秬為酒芬香條
暢于上下也秬如黒黍一稃二米○禮記云諸侯未賜
圭瓚資鬯於天子又云周人尚臭鬱合鬯臭隂達于淵
泉灌以圭璋用玉氣也又云暢臼以椈杵以梧又云天
子親耕粢盛秬鬯以事上帝又云加以鬱鬯以報魄也
○王度記云天子以鬯諸侯以薰大夫以蘭芝士以蕭
庶人以艾○毛氏云九命錫圭瓚秬鬯○説文云鬱十
葉為貫百廿貫築以煑之為鬱一曰鬱鬯百艸之華逺
方鬱人所貢芳艸合釀之以降神鬱今鬱林郡也鬯以
秬釀鬱艸芬芳攸服以降神也从凵凵器也中象米匕
所以扱之易曰不喪匕鬯○魏畧云鬱金生大秦國○
陳藏器云其花十二葉為百艸之英二月三月有花狀
如紅藍四月五月採花即香也○本艸圖經云四月初
生苗似薑黄花白質紅末秋出莖心無實根黄赤○
周禮酒正凡祭祀以法共五齊三酒以實八尊(詳見邶/風酒)
大祭三貳中祭再貳小祭一貳皆有酌數惟齊酒不貳
皆有器量酒人掌為五齊三酒祭祀則共奉之以役世
婦○禮書云濁莫如五齊清莫如三酒祭祀有五齊以
神事之也有三酒以人養之也鄭氏以祫備五齊禘備
四齊祭備二齊朝用醴齊饋用盎齊諸臣自酢用凡酒
然記曰夫人薦盎則醴以上君所酌盎以下夫人所酌
而無君饋薦盎之禮矣酒正曰凡祭祀以五齊三酒實
八尊則中祭小祭皆備五齊矣
　　　騂牡
傳云周尚赤也○周禮牧人凡陽事用騂牲毛之注云
騂牲色赤毛之取純毛也陽祀祭天於南郊及宗廟○
禮記云周人尚赤牲用騂又云周人騂剛又云於郊故
謂之郊牲用騂尚赤也
　　　鸞刀
正義云鸞即鈴也謂刀環有鈴其聲中節○禮記云割
刀之用而鸞刀之貴貴其義也聲和而後斷也又云祭
之日君牽牲入廟門麗于碑卿大夫袒而毛牛尚耳鸞
刀以刲取膟膋乃退爓祭祭腥而退敬之至也○何休
云鸞刀宗廟割切之刀環有和鋒有鸞
　按禮記卿大夫袒而毛牛尚耳則人君祭禮執鸞刀
　者固謂卿大夫也考之儀禮特牲則曰主人立於門
　户視側殺少牢則曰主人即位于廟門之外司馬刲
　羊司士擊豕宗人告備乃退則士大夫猶視殺而不
　親刲矣王介甫劉執中乃謂王執鸞刀以親殺此何
　據耶朱子云主人親執蓋沿王氏之誤國語云天子
　郊禘之事必自射其牲諸侯宗廟之事必自射其牛
　亦不云執刀以殺也
　　　啓毛取膋
郊特牲云毛血告幽全之物貴純之道也注云幽謂血
也禮器云納牲詔於庭血毛詔於室羮定詔於堂○楚
語觀射父云毛以示物血以告殺接誠拔取以獻具為
齊敬也注云物色也告殺明不因故也○又郊特牲云
取膟膋燔燎升首報陽也又曰蕭合黍稷臭陽達於牆
屋故既奠然後爇蕭合羶薌注云蕭香蒿染以脂合黍
稷燒之(互見前/章燔)○賈公彦云按説文及字林膟血祭膋
是牛腸間脂也是膟為血膋為腸間脂也
　
　
　
　
　
　
　
　
　
　
　
　
　
　六家詩名物疏卷四十二
欽定四庫全書
　六家詩名物疏卷四十三　明　馮復京　撰
　　小雅甫田之什一
　　甫田篇
　　　耘
說文云耘除田間穢也○左傳云譬如農夫是穮是蓘
雖有饑饉必有豐年注云穮耘也壅苗為蓘○汲冢周
書曰農之服田務耕而不耨維艸其宅之○吕氏春秋
云凡禾之患不俱生而俱死是以先生者美米後生者
為粃是故其耨也長其兄而去其弟○莊子云芸而滅
裂之其實亦滅裂而報予
　　　耔
說文云壅禾本也○食貨志云后稷始畎田以二耜為
耦廣尺深尺曰畎長終畝一畝三畎一夫三百畎而播
種于畎中苗生葉以上稍耨隴艸因隤其土以附苗根
比盛暑隴盡而根深能風與旱
　　　齊
周禮甸師掌帥其屬而耕耨王籍以時入之以供粢盛
注云粢稷也為穀長是以名在器曰盛又云九嬪凡祭
祀贊玉齍廩人大祭祀則共接盛舍人祭祀共簠簋實
之陳之舂人祭祀共齍盛之米􁇎人掌凡祭祀共盛大
宗伯凡祀享祭奉玉齍小宗伯辨六齍之名物與其用
使六宫之人共奉之注云黍稷稻粱麥苽又云祭之日
逆齍省鑊肆師祭之日表粢盛告潔大祝辨齍號○禮
記云黍曰薌合粱曰薌萁稷曰明粢稻曰嘉蔬又云季
秋乃命冢宰農事備收舉五穀之要藏帝籍之收于神
倉又云惟社丘乘共粢盛又云天子為籍千畝諸侯百
畝以為醴酪粢盛又云八簋之實○左傳云粢食不鑿
昭其儉也又云奉盛以告曰潔粢豐盛謂其三時不害
而民和年豐也榖梁傳云三宫米而藏諸御廩公羊曰
周公盛魯公燾羣公廩○國語曰廩于籍之東南鍾而
藏之又云天子郊禘之事王后必自舂其粢諸侯宗廟
之事夫人必自舂其盛
　　　犧
孔氏曰羊言犧謂純色四方之神亦太牢言羊以會句
○禮書云牷之純在色犧之完在體然牷者亦必完犧
者亦必純
　　　社
鄭駁異義云社者五土之神能生萬物者以古之有大
功者配之祭法曰共工氏之霸九州也其子曰后土能
平九州故祀以為社又曰后土則社○周禮大司徒設
其社稷之壝而樹之田主封人掌設王之社壝凡封國
設其社稷之壝令社稷之職鼓人以靈鼓鼓社祭舞師
掌教帗舞帥而舞社稷之祭祀牧人隂祀用黝牲毛之
大宗伯以血祭祭社稷王大封則先告后土小宗伯掌
建國之神位右社稷左宗廟凡天地之大烖類社稷宗
廟則為位若大師則帥有司而立軍社奉主車肆師社
之日涖卜來歲之稼鬯人凡祭祀社壝用大罍司服祭
社稷五祀則希冕大司樂乃奏太簇歌應鐘舞咸池以
祭地示大祝大師宜于社大會同宜于社大司馬仲春
教振旅以祭社若師有功獻于社○王制云諸侯祭社
稷月令仲春擇元日命民社孟冬大割牲於公社禮運
云命降于社之謂殽地又云祀社於國所以列地利禮
器云三獻爓郊特牲曰郊特牲而社稷大牢又曰社祭
土而主隂氣也君南嚮于北牖下答隂之義也日用甲
用日之始也天子大社必受霜露風雨以達天地之氣
也社所以神地之道地載萬物故教民美報焉家主中
霤國主社示本也唯為社事單出里唯為社田國人畢
作唯社丘乘共粢盛所以報本反始也祭法王為羣姓
立社曰大社王自為立社曰王社諸侯為百姓立社曰
國社諸侯自為立社曰侯社大夫以下成羣立社曰置
社厲山氏之有天下也其子曰農能殖百穀夏之衰也
周棄繼之故祀以為稷共工氏之霸九州也其子曰后
土能平九州故祀以為社
　按毛傳云社后土也鄭依孝經緯以社為五土之總
　神所謂五土者山林川澤丘陵墳衍原隰也非左傳
　履后土之后土也左傳蔡墨云共工氏有子曰句龍
　為后土后土為社則后土是官名句龍配食于社亦
　稱為社也祭社必及稷以同功均利故也稷配以柱
　商時又易以棄禮有大社鄭云在庫門内雉門外之
　右即冢土也王社先儒或謂建于大社之西國社侯
　社宜亦如之賈公彦從崔氏之説謂王社侯社在籍
　田内然歴代籍田但祭先農不聞祭社也白虎通云
　天子之社壇方五丈諸侯半之其主則石也其列則
　社東稷西也其牲則天子大牢諸侯少牢也其祭有
　三時仲春命民社孟冬大割牲於公社及孝經緯仲
　秋禳禾拜社稷是也大社國社有稷而王社侯社不
　置稷者或為民祈報或但祭國之土示也此外又有
　勝國之社市中之社若大夫之社其大者則二千五
　百家為之周禮所云州社也其小則二十五家亦為
　之左傳所云書社千社也又鼔人注云社祭祭地祗
　則大地與神州之祗俱䝉社名故中庸云郊社之禮
　所以事上帝也此篇首章云或耘或耔已是夏耘之
　事此章云以社以方鄭氏以為秋報農夫之慶以為
　大蜡勞農下文祭田祖鄭又以為始耕之事故嚴氏
　定為明年春之事而以下章為成王省耕朱子又以
　下章為省耘予以為一篇之詩首尾聯貫強分二年
　甚為無謂月令云仲夏大雩帝乃命百縣雩祀百辟
　卿士有益于民者以祈穀實凡祀五精之帝必配以
　五人帝神農已配赤熛怒若勾芒蓐收勾龍后稷之
　等舉該於百辟卿士内矣正應經文祈甘雨介黍稷
　之事于義為允不必有秋報春祈紛紛之説禮正月
　祈穀于上帝不聞祈雨也
　　　方
曲禮云天子祭四方歲徧注云祭四方謂祭五官之神
於四郊也勾芒在東祝融后土在南蓐收在西𤣥冥在
北○周禮大宗伯以血祭祭五祀注云五祀者五官之
神在四郊四時迎五行之氣于四郊而祭五徳之帝亦
食此神焉大司馬仲秋云遂以獮田羅弊獻禽以祀祊
注云祊當為方獮田主祭四方報成萬物詩云以社以
方○左傳蔡墨云少昊氏有四叔曰重曰該曰修曰熈
實能金木及水使重為勾芒該為蓐收修及熈為𤣥冥
世不失職遂濟窮桑此其三祀也顓頊氏有子曰犂為
祝融共工氏有子曰句龍為后土此其二祀也○鄭志
答趙商云犂為祝融句龍為后土左氏下言后土為社
謂暫作后土無有代者故先師之説犂兼之因火土俱
位南方
　　　農夫慶
箋云謂大蜡之時勞農以休息之也○周禮黨正國索
鬼神而祭祀則以禮屬民而飲酒于序鼓人凡祭祀百
物之神鼓兵舞帗舞者太宗伯以疈辜祭四方百物司
服祭羣小祀則𤣥冕大司樂凡六樂者一變而致羽物
及川澤之示再變而致臝物及山林之示三變而致鱗
物及丘陵之示四變而致毛物及墳衍之示五變而致
介物及土示六變而致象物及天神籥章國祭蜡則吹
豳頌擊土鼓以息老物羅氏蜡則作羅襦梓人張獸侯
以息燕○月令孟冬祈來年于天宗臘先祖五祀勞農
而休息之郊特牲云天子大蜡八伊耆氏始為蜡蜡也
者索也歲十二月合聚萬物而索饗之也主先嗇而祭
司嗇也祭百種以報嗇也饗農及郵表畷禽獸仁之至
義之盡也迎猫為其食田鼠也迎虎為其食田豕也祭
坊與水庸事也皮弁素服而祭素服以送終也葛帶榛
杖喪殺也黄衣黄冠而祭息田夫也八蜡以記四方四
方年不順成八蜡不通以謹民財也順成之方其蜡乃
通以移民也既蜡而收民息已故既蜡君子不興功明
堂位云大蜡天子之祭也雜記子貢觀蜡曰一國之人
皆若狂孔子曰百日之蜡一日之澤○傳曰夏曰嘉平殷
曰清祀周曰大蜡秦初曰臘○禮書云蜡祭川澤山林
以至土示天神莫不與焉而所重者八先嗇也司嗇也
百種也農也郵表畷也禽獸也坊也水庸也既蜡則臘
先祖五祀于廟蜡以息老物臘以息民
　　　鼓
周禮籥章掌土鼓杜子春云土鼓以瓦為匡以革為兩
面可擊也又云凡國祈年于田祖龡豳雅擊土鼓以樂
田畯注云祈年祈豐年也田祖始耕田者謂神農也田
畯古之先教田者○禮運云夫禮之初蕢桴而土鼓注
云築土為鼓也明堂位云土鼓蕢桴葦籥伊耆氏之樂
也○樂書云離音絲南方之樂也坎音革北方之樂也
甫田之御田祖琴瑟擊鼓者以自冬徂春農事則終而
復始百穀則死而復生各有度數存焉土鼓之制窪土
以為之故禮運之言土鼓在未合土之前與壺涿氏泡
土之鼓異矣
　　　田祖
傳云先嗇也箋云設樂以迎祭先嗇謂郊後始耕也疏
云先嗇神農田祖一也始教造田謂之田祖先為稼穡
謂之先嗇神其農業謂之神農祭田祖時后稷句龍及
典田之大夫亦在祭中○周禮大司徒樹田主注云田
主田神后土田正之所依也疏云田神謂郊特牲云先
嗇與神農一也籥章云國祈年于田祖○前漢書顔注
云田祖稷神也
　　　茨
疏云墨子稱茅茨不剪謂以茅覆屋故箋以茨為屋蓋
○説文云茨以茅葦蓋屋也
　　　梁
疏云孟子十二月輿梁成梁謂水上横橋○爾雅云隄
謂之梁石杠謂之碕梁莫大于溴梁○説文云橋水梁
也榷水上横木所以渡者也東楚謂橋為圮○國語云
辰角見而雨畢天根見而水涸雨畢而除道水涸而成
梁故夏令曰九月除道十月成梁○事始云橋上級謂
之雁齒○襍志云橋柱下横水入沙者謂之蹲鴟
　　大田篇
　　　種
周禮大司徒辨十二壤之物而知其種以教稼穡樹藝
遂人以土宜教甿稼穡疏云髙田種黍稷下田種稻麥
稻人澤艸所生種之芒種司稼辨穜稑之種○月令孟
春玊命布農事善相丘陵阪險原隰土地所宜五穀所
殖以教導民季冬令告民出五種○孝經援神契云五
土出利以給天下黄白宜種禾黒墳宜種麥蒼赤宜種
菽洿泉宜種稻
　　　螟
箋云螟螣之屬盛陽氣贏則生之○爾雅云食苗心螟
李巡曰言其姦冥冥難知也疏曰舊說螟螣蛑賊一種
蟲也如言冦賊姦宄内外言之耳故犍為文學曰此四
種蟲皆蝗也○許愼云蟲食穀葉者吏冥冥犯法即生
螟○陸璣曰螟似虸蚄而頭不赤○月令仲春行夏令
蟲螟為害○漢五行志云視不明温奥生蟲故有蠃蟲
之孽謂螟螣之類當死不死未當生而生或多於故而
為災也劉歆以為屬思不容○京房易傳云蔽惡生孽
蟲食心○吕氏春秋云蝗螟農夫得而殺之為其害稼
也蔽天狀如嚴雪是歲天下失𤓰瓠又云亂國有螟集
其地其音凶凶○春秋漢含孳云螟應苛克○淮南子
云枉法令則多蟲螟○雅翼云今食苗心者乃無足小
青蟲既食其葉又以絲纒褁衆葉使穗不得展江東謂
之蟥蟲孔臧蓼蟲賦曰爰有蠕蟲厥蟲如螟是螟為無
足蟲也
　　　螣
爾雅云食葉蟘李巡曰言假貸無厭故曰蟘也○許愼
曰蟲食苗葉者吏乞貸則生蟘○陸璣曰螣蝗也○月
令孟夏行春令則蝗蟲為災仲夏行春令百螣時起孟
秋行冬令介蟲敗穀仲冬行春令蝗蟲為敗季冬行秋
令介物為妖○五行志云劉歆聽傳曰有介蟲孽也螽
蜚蝝食穀為災○京房易傳云德無常兹謂煩蟲食葉
○蔡伯喈曰蝗螣也當為災則生水處澤中數百或數
十里一朝蔽地而食禾粟苗盡復移雖自有種其為災
云是魚子在水中化為之○洪範五行傳曰刑罰暴虐
貪叨無厭興師動衆蟲為害矣介蟲有甲能飛揚之類
陽氣所生於春秋為螽今謂之螟皆其類也旱氣動象
至矣○春秋佐助期曰螽之為蟲赤頭甲身而翼飛行
隂中陽也螽之為言衆暴衆也○漢含孳曰天雨螽則
刑法醜
　　　蟊
爾雅云食根蟊李巡曰言其稅取萬民財貨故云蟊也
○説文曰蟊食苗根者也吏抵冒取民財則生蟊○京
房易傳曰臣安禄兹謂貪厥災蟲食根○毛詩義疏曰
蟊長而細或説云蟊螻蛄也食苗根而為人患
　按今之螻蛄亦為苗患爾雅云􁁊天螻本艸云螻蛄
　一名蟪蛄一名天螻一名􁉺疏云一名碩鼠夏小正
　云三月􁉺則鳴淮南子孟夏螻蟈鳴者是也翅小而
　短飛去不遠穴土而居處處有之然此蟊自是蝗類
　非螻蛄也
　　　賊
爾雅云食節賊李巡曰言貪狼故曰賊也○陸璣曰賊
似桃李中蠧蟲赤頭身長而細○京房易傳曰與東作
爭兹謂不時蟲食節
　　　騂黑
疏云五官之神其牲各從其方色詩記云來南方則用
騂牲來北方則用黑色○周禮大宗伯云以青圭禮東
方以赤璋禮南方以白琥禮西方以𤣥璜禮北方皆有
牲幣各放其器之色注云以為禮五天帝人帝而句芒
等食焉
　　瞻彼洛矣篇
　　　洛
東萊云職方氏雍州其浸渭洛故毛傳以洛為宗周之
浸水洛水雖出於京兆上洛西山然其流尚微此詩所
謂洛蓋指東都也○禹貢云導洛自熊耳東北會于澗
瀍又東會于伊又東北入于河○山海經云洛出上洛
西山又曰讙舉之山洛水出焉東與丹水合○初學記
云周官豫州其川滎雒與伊瀍二水為三川秦于河南
置三川郡按水經云洛水出京兆上洛縣冢嶺山郡經
上洛𢎞農河南縣盧氏蠡城陽市宜陽洛陽合伊瀍榖
澗之水至鞏縣而入河又周禮雍州其川洛汭此洛一
名漆沮出馮翊此關輔之水非河南洛也又水經注云
洛水出漳水東經洛縣及新都與湔水合此又在蜀土
○春秋説題辭云洛出熊耳山洛之為言繹也言水繹
繹光耀也○河圖云洛水地里隂精之官帝王明聖龜
書出文天以與命地以授瑞接河合際居中護羣王道
和洽吐圖佐神逆名亂教摘亡弔存故聖人觀河洛也
○又春秋説題辭河以通乾出天苞洛以流坤吐地符
○淮南子云洛水輕利宜禾○述征記云洛水底有礬
石故上無水○一統志洛水源出陜西洛南縣冢嶺山
東流經河南河南府盧氏永寧宜陽洛陽偃師鞏縣入
于河
　　　韎韐(詳見檜風韠/)
孔氏云韎韐是衣服之名用茅蒐艸染之爾雅一染謂
之縓韎韐是縓也大夫以上祭服謂之韍士無韍名謂
之韎韐○士冠禮爵弁服纁裳純衣緇帶韎韐注云韎
韐縕韍也士縕韍而幽衡合韋為之士染以茅蒐因以
名焉今齊人名蒨為韎韐韍之制似韠○朱傳云韎茅
蒐所染色也韍韠也所謂韋弁
　　　六師
劉公瑾云天子六軍出自六鄉蓋萬二千五百家為鄉
凡起徒役母過家一人故萬二千五百家為一軍六軍
總七萬五千人也
　　　鞞
傳云容刀鞞也○説文云刀室也○左傳云藻率鞞鞛
昭其數也○内則子事父母右佩遰注云遰刀鞞也
　按鞞琫珌三字之義爾雅無文故此傳云鞞容刀鞞
　也琫上飾珌下飾公劉傳云下曰鞞上曰琫孔氏曰
　鞞者刀鞘之名琫者鞘之上飾下不言其飾指鞞之
　體故曰下曰鞞上則有飾可名故曰上曰琫是毛説
　本矛盾孔亦不得已而為之辭也釋名因之曰下末
　之飾曰琕琕卑也在下之言琕當是鞞字與毛公劉
　之傳同杜氏左傳注則以鞞為上飾鞛為下飾又倒
　置無據劉規其過是也仲達不得為之佞臣
　　　琫珌
毛傳云琫上飾珌下飾天子玉琫而珧珌諸侯璗琫而
璆珌大夫璙琫而璆珌士珕琫珕珌○説文云珧蜃甲
所以飾物也○爾雅云黄金謂之璗其美者謂之鏐白
金謂之銀其美者謂之鐐郭璞曰鐐即紫磨金也○釋
文云璆音蚪玉也鐐又作璆玉也
　
　六家詩名物疏卷四十三
欽定四庫全書
　六家詩名物疏卷四十四　明　馮復京　撰
　　小雅甫田之什二
　　桑扈篇
　　　屏
爾雅云門屏之間謂之宁屏謂之樹疏云屏蔽也樹立
也立牆當門以自蔽也諸侯内屏在路門之内天子外
屏在路門之外而近應門○郊特牲云旅樹大夫之僭
禮注云旅道也樹所以蔽行道明堂位云疏屏天子之
廟飾注云屏今桴思也刻之為雲氣蠱獸如今闕上為
之矣○禮緯云天子外屏諸侯内屏大夫以簾士以帷
○天文書云屏四星在端門内近左執法
　　　翰
傳云翰幹○釋詁云楨幹也舍人曰楨正也築牆所立
兩木也幹所以當牆兩邊障土者
　　鴛鴦篇
　　　鴛鴦
古今注云鴛鴦水鳥鳬類雌雄未嘗相離人得其一則
一者相思死故謂之匹鳥○荆楚記云節木鳥鴛是也
食療本艸云食鴛肉令人美麗夫婦不和與食立相憐
愛○雅翼云歸蔵曰有鳬鴛鴦蓋鳬屬雄名為鴛雌名
為鴦大如鶩杏黄色頭戴白長毛垂至尾尾翅皆黒黄
赤五采者有纓者皆鸂􁋱耳
　　　畢
月令云羅罔畢翳注云罔小而柄長謂之畢○大東傳
云畢所以掩兔疏云象畢星為之
　　　廏
説文云廏馬舍也○曲禮云君子將營宫室宗廟為先
廏庫為次○周禮校人云三乘為皁三皁為繫六繫為
廏六廏成校圉師掌春除蓐釁廏○釋名云廏鳩也聚
也牛馬之所聚也○左傳疏云凡馬春分百艸始繁則
牧于坰野秋分農功始蔵水寒艸枯則皆還廏此周典
之制也○星經云天廏十星在壁北主天子馬坊廏苑
之官也
　　頍弁篇
　　　蔦
爾雅云寓木宛童郭云寄生樹一名蔦○陸璣云葉似
當盧子如覆盆子赤黒甜美○本艸云桑上寄生其實
明目輕身通神一名寄屑一名寓木一名宛童一名蔦
生𢎞農川谷桑樹上三月三日採莖葉隂乾陶隱居云
桑上者名桑上寄生爾詩云施于松上方家亦用楊楓
上者各隨其樹名之生樹枝間寄根在皮節之内葉圎
青赤厚澤易折旁自生枝節冬夏生四月花白五月實
赤大如小豆蘇恭云此多生槲櫸栁木楊楓等樹上子
黄大如小棗實九月始熟陶説非也圖經云寄生云是
烏鳥食物子落枝節間感氣而生葉似橘而厚軟莖似
槐枝而肥脆三四月開花黄白色六七月結實黄色如
小豆
　　　女蘿
毛公云女蘿菟絲松蘿也○陸璣云菟絲蔓連艸上黄
赤如金今合藥菟絲子是也非松蘿松蘿自蔓松上生
枝正青與菟絲殊異○本艸云松蘿一名女蘿生熊耳
山川谷松樹上五月採○藥性論云松蘿能治寒熱吐
客痰
　按菟絲名女蘿爾雅所云是也松蘿亦名女蘿博雅
　及本艸所云是也古詩云與君為新婚兔絲附女蘿
　李善云二者異艸毛公誤合為一此詩女蘿施松自
　是松蘿耳與兔絲了無渉釋文云在艸曰兔絲在木
　曰女蘿亦非蓋兔絲亦蔓延于木也
　　　霰
箋云將大雨雪始必微温雪自上下遇温氣而搏謂之
霰久而寒勝則大雪矣○爾雅云雨䨘為霄雪疏云水
雪雜下也因名霄雪霄即消也○月令仲冬行夏令則
天時雨汁注雨雪雜下為汁○大戴禮曽子云陽之專
氣為霰隂之專氣為雹盛陽之氣在雨水則温煖為隂
氣薄而脅之不相入則搏為雹也盛隂之氣在雨水則
凝滯而為雪陽氣薄而脅之不相入則消散而下因水
而為霰○榖梁說云雹者隂脅陽之象霰者陽脅隂之
符○釋名曰霰星也水雪相搏如星而散○宋書符瑞
志云韓詩曰先集維霰薛君注霰英也花葉謂之英然
則霰為花雪○埤雅云説文曰霰稷雪也閩俗謂之米
雪言其霰粒如米所謂稷雪義蓋如此今名濇雪亦名
濕雪
　　車舝篇
　　　鷮
爾雅云鷮雉郭云即鷮鷄也長尾走且鳴○説文云鷮
走鳴長尾雉也乘輿以尾為防釳著馬頭上○陸璣曰
鷮微小于雉走而且鳴色如雄雉尾如雉尾而長其頭
上有肉冠冠上藂毛長數寸如雄雉尾角内甚美故林
麓山下人語曰四足之美有鹿兩足之美有鷮○山海
經曰女几之山多白鷮○禽經云火為鷮亢為鶴○薛
綜云雉之健者為鷮尾長六尺
　　青蠅篇
　　　青蠅
王充云青蠅所汚常在練素○段成式云青蠅糞能敗
物雖玉亦不免所謂蠅矢點玉○陸佃云青蠅首赤如
火背若負金傳曰以氷致蠅蠅逐臭者懐蛆縈利喜煖
惡寒故遇氷輒側翅逺引○劉執中云蛆蟲變成者青
蠅也其止于物則穢敗之又從而生蛆蛆復變為蠅穢
敗于物無有紀極
　　賔之初筵篇
　　　筵(詳見邶風席/)
春官司几筵注云筵亦席也鋪陳曰筵藉之曰席○説
文云筵竹席也周禮曰度堂以筵筵一丈○釋名云筵
衍也舒而平之衍衍然也○陳氏云筵席之制短不過
尋長不過常中者不過九尺公食大夫蒲筵常萑席尋
匠人明堂度九尺之筵純縁之制上不過黼下不過緇
布○儀禮鄉射席賔南面東上衆賔之席繼而西席主
人於阼階上西面蒲筵緇布純西序之席北上大射小
臣設公席於阼階上西鄉司宫設賔席於戸西南面有
加席
　　　核
天官籩人饋食之籩其實棗栗桃乾䕩榛實
　　　射(互見鄭風射/)
傳云燕射之禮箋云大射
　按天子諸侯射禮有三曰大射曰賔射曰燕射大射
　是將祭擇士之射賔射是諸侯來朝天子入與之射
　或諸侯相朝而與之射燕射是息燕而與之射其侯
　大射張皮侯而棲鵠賔射張采侯燕射張獸侯其射
　之處則大射先習於澤後射於射宫天子射宫蓋在
　廟鄉射記云於郊則閭中則天子大射亦在虞庠諸
　侯在太學也賔射天子在朝射人云諸侯在朝則皆
　北面是也諸侯在國内與天子同在朝或國外相會
　則在竟故鄉射記云於竟則虎中也燕射則在於路
　寢以燕禮朝服於寢故也其耦則大射賔射王以六
　耦畿内諸侯以四耦畿外諸侯卿大夫士皆三耦燕
　射例同三耦而已此詩毛以為燕射鄭以為大射按
　燕禮大射禮諸侯與其臣行禮皆宰夫為主人納賔
　及庭公降一等揖之公升席賔升自西階主人從之
　賔右北面再拜賔答拜主人降洗賔降主人辭降主
　人取觚洗賔辭洗主人卒洗賔揖升筵前獻賔賔拜
　受爵于筵前然後賔升筵是初筵折旋揖讓之事也
　飲酒孔偕云者二禮賔主獻酬及獻公之屬是也鐘
　鼓既設者燕禮云樂人縣又云若射如鄉射之禮鄉
　射云樂正適西方命弟子贊工遷樂于下注云當辟
　射也然則此設鐘鼓亦為將射改縣也王宫縣階間
　有妨射位與國君大射軒縣及階間但有鼓者不同
　明天子大射當改縣矣燕射準鄉射自然當改縣也
　云舉酬逸逸者是二禮媵爵于公之後為賔為卿為
　大夫舉旅之禮也鄉射大夫士禮則無舉旅之文大
　侯既抗云者燕射自天子至士皆一侯上下共射之
　鄉射記所云天子熊侯白質諸侯麋侯赤質者也大
　射之侯則天子虎熊豹畿外諸侯熊糝豻畿内諸侯
　熊豹天子自射虎侯九十弓畿外諸侯自射熊侯亦
　九十弓故大射禮謂熊侯為大侯此大侯在天子則
　虎在國君則熊也鄉射張侯下綱不及地武不繫左
　下綱中掩束之既納射器比三耦司正為司馬命張
　侯弟子脱束遂繫左下綱所謂既抗者也鄭則以大
　射前射三日量人巾車已張三侯明天子三侯亦射
　前三日張之故以抗為棲鵠于侯中然大射亦云張
　三侯不繫左下綱射末巾車量人解左下綱但將射
　無繫左下綱之節或文不具耳鄭未為的論也自是
　司射誘射既射兩畨釋獲司射命設豐司宫士奉豐
　由西階升坐設于西楹西勝者之弟子洗觶升酌散
　南面坐奠于豐上司射及三耦及衆射者勝者皆袒
　決遂執張弓不勝者皆襲脱決拾却左手右加弛弓
　于其上遂執拊勝者先升堂不勝者進北面坐取豐
　上之觶興少退立卒觶坐奠于豐下三耦卒飲衆皆
　繼飲射爵如三耦及第三畨用樂射不勝者升飲亦
　如初儀所謂罰不勝之爵也由是則旅酬及于士而
　禮終矣此燕射大射之禮大率然也毛既以此為燕
　射至次章籥舞笙鼓十句所説不明王肅以為燕樂
　之義得則能進樂其先祖故言烝衎非是實祭不思
　祭祀感神獲福與燕何渉可謂牽率之甚矣其釋賔
　載手仇二句云主人請射于賔賔許諾自取其匹以
　射主人亦入于次又射以耦賔考之禮則請射者司
　射非主人自請也耦者有司所比非賔自取也不知
　毛何以云然朱傳稱熊侯白質諸語及三耦皆據燕
　射又引大射宿縣之文未知朱子之意以此為大射
　乎抑燕射乎
　　　的(互見齊風侯/)
傳云的質也孔氏云周禮鄭衆馬融注皆曰十尺曰侯
四尺曰鵠二尺曰正四寸為質王肅云質方六寸鄭以
大射之侯其中制皮為鵠賔射之侯其中采畫為正正
大如鵠中皆居侯中三分之一此傳惟云的質也蓋亦
以為所射處與鄭同燕射則謂麋侯白質者
　　　子孫奏能
鄭氏云士之祭禮上嗣舉奠因而酌尸天子則有子孫
獻尸之禮○劉瑾云特牲三獻之後長兄弟洗觶獻尸
尸飲畢酢之長兄弟受而卒爵少牢下篇三獻之後亦
有二人洗觶酌獻之禮各奏爾能謂此類與
　　　室人
孔氏曰特牲注云佐食賔佐尸食者也謂于賔客之中
取人令佐主人為尸設饌食特牲佐食一人少牢佐食
二人未知天子諸侯當幾人也特牲三獻之後長兄弟
洗觚為加爵又曰衆賔長為加爵注云大夫三獻而禮
成多之者為加是賔手挹酒室人復酌為加爵也特牲
止有賔長為加爵不及佐食此言賔與室人俱為加爵
者天子之禮大故佐食亦為加也○特牲記云佐食𤣥
端𤣥裳黄裳雜裳可也皆爵韠佐食當事則尸外南面
無事則中庭北面凡祝呼佐食許諾佐食于旅齒于兄
弟
　　　監
朱子云監史司正之屬燕禮鄉射恐有解倦失禮者立
司正以監之察儀法也○鄉飲酒禮鄉射禮曰作相為
司正燕禮曰射人為司正大射曰擯者遂為司正
　　　史
吕東萊云淳于髠説齊威王曰賜酒大王之前執法在
旁御史在後此人君燕飲之制猶存于戰國者也立之
監即執法也鄉射注所謂立司正以監察儀法者也佐
之史即御史也董氏所謂佐之史以書之者也○周禮
大史掌建邦之六典小史掌邦國之志内史讀四方之
事書掌書王命外史掌書外令達書名于四方御史掌
邦國都鄙及萬民之治令以贊冢宰掌贊書凡數從政
者○禮記云史載筆士載言又云動則左史書之言則
右史書之○大戴禮云太子既冠成人免于保傅則有
司過之史○韓詩外傳云據法守職而不敢為非者太
史令也○左傳云君舉必書書而不法後嗣何觀○史
通云古者言為尚書事為春秋左右二史分尸其職昔
軒轅受命倉頡沮誦實居其官曲禮曰史載筆大事書
之于䇿小事簡牘而已至于諸侯列國亦各有史官
　　　羖
爾雅云夏羊牡羭牝羖注云夏羊黑羖䍽也今人便以
牂羖為白黒羊名○羅氏云羖本夏羊牝者之名吳羊
白夏羊黒羖羊之角主明目安心益氣輕身辟鬼魅虎
狼療疥蟲蠱毒結氣止寒泄為用最大而詩云俾出童
羖脅㠯必無之物猶言而無實不為用也羖在今世但
為黒羊之名不取牝義而音又通于牯故本艸羖羊條
注稱牯羊牯乃牡之名
　
　
　
　
　
　
　
　
　
　
　
　
　
　
　六家詩名物疏卷四十四
欽定四庫全書
　六家詩名物疏卷四十五　明　馮復京　撰
　　小雅魚藻之什
　　魚藻篇
　　　鎬
郡縣志周武王宫即鎬京也在京兆府長安縣西北十
八里自漢武帝穿昆明池於此鎬京遺址淪陷焉○括
地志滈水源出長安縣西北滈池北流入渭○盟會圖
云豐鎬相去二十五里○一統志鎬水在陜西西安府
城西北十八里上承鎬池下流合滮池水鎬京城在咸
陽縣西南
　　采菽篇
　　　黼
賈氏曰黼謂黒白為形則斧文(詳見九罭衮衣/)
　　　檻泉
爾雅云濫泉正出正出涌出也李巡曰水泉從下上出
曰涌泉○釋名云水正出曰檻泉濫銜也如人口有所
銜口開則見
　　　芹
爾雅云芹楚葵注今水中芹菜○本艸水芹味甘平主
養精保血脉益氣令人肥健嗜食一名水英陶隱居云
二三月作英時可作葅及熟爚食之又有渣芹可生噉
别本注云芹有兩種青芹取根白色赤芹取莖葉並堪
作葅圖經云生水中葉似芎藭花白色而無實根亦白
色○孟詵云水芹置酒漿中香美高田者名白芹○周
禮醢人云加豆之實芹菹兔醢○吕氏春秋伊尹曰菜
之美者雲夢之芹○埤雅云芹潔白而有節其氣芬芳
而味不如蓴美故列子以為客有獻芹者鄉豪取而嘗
之蜇口慘腹
　　　邪幅
傳云幅偪也所以自偪束也箋云如今行縢偪束其脛
自足至膝疏云邪纒于足謂之邪幅○釋名云偪今謂
之行縢言以裹脚可以跳騰輕便也○左傳云帶裳幅
舄昭其度也○内則子事父母有偪
　　　紼
釋木云紼纚維之紼繂也縭緌也孫炎曰繂大索也李
巡曰􁊜竹為索所以維持舟者郭璞曰緌繫也
　　角弓篇
　　　爵
周禮太宰以八柄詔王馭羣臣一曰爵以馭其貴二曰
禄以馭其富大宗伯以九儀之命正邦國之位壹命受
職再命受服三命受位四命受器五命賜則六命賜官
七命賜國八命作牧九命作伯司士以德詔爵以功詔
禄以能詔事以乆奠食○禮記云天子三公九卿二十
七大夫八十一元士大國三卿皆命於天子下大夫五
人上士二十七人次國三卿二卿命於天子一卿命於
其君下大夫五人上士二十七人小國二卿皆命於其
君下大夫五人上士二十七人又云司馬辨論官材論
進士之賢者以告于王而定其論論定然後官之任官
然後爵之位定然後禄之○禮含文嘉云殷爵三等周
爵五等
　　　猱
爾雅云猱蝯善援貜父善顧注云猱蝯便攀援貜父貑
貜也似獼猴而大色蒼黒能攫持人好顧盼○説文云
夒貪獸也一曰母猴似人○陸璣云猱獼猴也楚人謂
之沐猴老者為玃長臂者為猨猨之白腰者為獑胡獑
胡猨駿捷於獼猴其鳴噭噭而悲○廣雅云猱狙獼猴
也○顔師古云獿善拂拭○相如賦蛭蜩玃蝚顔注今
狨皮為鞍褥者非獼猴也○陸佃云狨蓋猿狖之屬輕
捷善縁木大小類猿長尾尾作金色俗謂之金線狨生
川峽深山中人以藥矢射殺之取其尾為卧褥鞍被坐
毯中矢毒即自齧斷其尾以擲之狨一名猱顔氏以為
其尾柔長可藉故其制字從柔以此故也○嚴粲云猱
即王孫也杜詩覓胡孫是也○元康地記云猿與獼猴
不共山宿臨旦相呼○王延壽王孫賦云儲粮食於兩
頰稍委輸於胃脾縁百仞之高木攀窈裊之長枝○栁
子厚云猨王孫居異山徳異性不能相容猨之徳靜以
恒王孫之德躁以囂勃諍號呶雖羣不相善也食相噬
齧行無列飲無序乖離而不思有難推其柔弱者以免
好踐稼蔬所遇狼籍披攘禾實未熟輒齕齩投注山之
小艸木必凌挫折撓○江乘地記云攝山有山猱赤足
○鳥獸考云猴詩謂之猱性躁而多智
　按猱字説文作夒今文作猱或作獿又作蝚猿屬陸
　璣云獼猴也嚴粲云即王孫也據元康地記云猿與
　獼猴不共山宿與栁子厚説猨王孫居異山相符王
　延壽云儲食兩頰爾雅翼釋猴亦有此説則猱信為
　猴矣而師古及陸羅二氏俱以猱猴為異物故埤雅
　以猱為狨而别見猴今吳俗指猴為猿亦謂之胡孫
　既已混甚都不聞猱與王孫之名未知異同
　　　附
箋云附木桴也疏云木表之麤皮
　　　髦
箋云髦西夷别名武王伐紂其等有八國從焉○牧誓
及庸蜀羌髳微盧彭濮人○括地志姚府以南古髳國
之地有髳州○一統志雲南楚雄府定逺縣唐初置西
濮州貞觀中改髳州姚安軍民府大姚縣唐屬髳州
　　都人士篇
　　　緇撮
儀禮緇布冠缺項青組纓屬于缺注缺讀如頍緇布冠
無笄者著頍圍髮際結項中隅為四綴以固冠也項中
有􁉖亦由固頍為之耳今未冠笄者著卷幘頍象之所
生也又云賔筵前正纚右手執項左手執前○郊特牲
曰大古冠布齊則緇之其緌也孔子曰吾未之前聞也
冠而敝之可也玉藻曰始冠緇布冠諸侯下達緇布冠
繢緌諸侯之冠也雜記大白緇布冠不緌又曰大夫卜
宅與葬日緇布冠不緌○陳氏云緇布冠有前有項纓
屬于缺無緌後世以尊者不可無飾故加繢緌用於始
冠及大夫之卜宅與葬日而已庶人或以為常服用於
始冠則𤣥端𤣥裳黄裳雜裳緇帶爵韠用于卜宅與葬
日則有司麻衣布衰布帶因喪屨若庶人則深衣焉庶
人雖服委貌而儉者服緇布謂之緇撮則無梁矣
　　　吉
左傳鄭石癸曰吾聞姬姞耦其子孫必蕃姞吉人也后
稷之元妃也○國名記云郅黄帝之宗見詩風俗通云
殷時侯國一作吉濳夫論云郅與姞仝而字異○唐宰
相世系云吉氏出自姞姓黄帝裔伯鯈封於南燕賜姓
曰姞
　　　厲
箋云鞶必垂厲為飾厲字當作裂○内則男鞶革女鞶
絲注云鞶小囊盛帨巾者男用韋女用繒有飾縁之則
是鞶厲與詩云垂帶如厲疏云此是鄭義若如服杜左
傳鞶厲注則以鞶為大帶厲是大帶之垂者○小爾雅
云帶之垂者謂之厲
　　　蠆
詩義疏云蠆一名杜白河内謂之蚊幽州謂之蠍○通
俗文云長尾為蠆短尾為蠍○左傳云蠭蠆有毒○葛
洪方云蠍中國多此江南無也○陶隱居云蠍有雌雄
雄者螫人痛止在一處雌者痛牽諸處○段柯古云鼠
負巨者多化為蠍蠍子多負于背蠍前謂之螫後謂之
蠆常為蝸牛所食以迹䂓之不能去○雅翼云説文蠆
字象形蓋象其奮螯曳尾之形蜥蜴能食之
　　采緑篇
　　　藍
爾雅云葴馬藍郭云今大葉冬藍也疏云今為澱者是
○夏小正曰五月啓灌藍蓼啓者别也陶而疏之也灌者
叢生者也記時也○禮記云仲夏令民母艾藍以染注
云為傷長氣也此月藍始可别○蘇恭云藍實有三種
一種圍徑三寸許厚三四分出嶺南名木藍子菘藍堪
切為澱本艸經所用乃是蓼藍實其苗似蓼而味不辛
者菘藍惟堪染青蓼藍不堪為澱惟作碧色○圖經云
藍實人家蔬圃中作畦種蒔三四月生苗髙三二尺葉
似水蓼花紅白色實亦若蓼子而大黒色五六月採實
即蓼藍也菘藍即爾雅所謂馬藍又福州有一種馬藍
四時俱有江寧有吳藍二三月生如蒿葉青花白○荀
子云青出於藍而青於藍○四民月令榆莢落時可種
藍五月可刈藍六月可種冬藍○齊民要術云種藍一
同葵法藍三葉澆之薅治令淨五月中新雨後即抆裁
之
　　　襜
爾雅云衣蔽前謂之襜郭璞云今蔽膝
　　黍苗篇
　　　輦(互見車攻徒/)
説文輓車也从車㚘在車前引之也㚘音伴並行也从
兩夫○漢書注駕人以行曰輦
　　　謝(詳見王風申/)
水經注云沘水又西南流謝水注之出謝城北○國語
注郟南謝北虢鄶在焉
　　白華篇
　　　白華(詳見陳風菅/)
爾雅云白華野菅
　　　滮池
水經注鄗水又北流西北注與滮池合水出鄗池西而
北流入于鄗世傳以為水名○九域志京兆府冰池按
十道志名滮池亦名聖女泉○一統志鄗水下流合滮
池水滮水在西安府城西北二十里發源咸陽縣之滮
池西北合鎬水
　　　煁
爾雅云煁烓也郭璞曰今之三隅竈○説文曰行竈也
○孔氏曰烓者無釜之竈止以燃火照物若今火爐
　　　鶖
埤雅云鳬雁醜翁鶖鶴醜鷩鶖性貪惡俗呼秃鶖長頸
赤目其毛辟水毒劉楨賦云緑蠲葱鶖鶖色蓋青也○
古今注云扶老秃鶖也狀如鶴而大大者高八尺善與
人鬭好啖虵○禽經云扶老強力注食之益人氣力走
及奔馬○魏書崔光云貪惡之鳥野澤所有
　　　石
傳云王乘車履石○夏官𨽻僕云王行則洗乘石先鄭
云乘石所登上車之石也○禮書云乘石王與后乘車
於是登降也設于兩階
　　緜蠻篇
　　　丘阿丘隅
傳云丘阿曲阿也○鄭注大學止于丘隅云鳥擇岑蔚
安閒而止處之疏云岑謂巖險蔚謂艸木蓊蔚
　　漸漸之石篇
　　　豕
爾雅云豕子豬䝐豶幺㓜奏者豱所寢橧四豴皆白􁈱
其迹刻絶有力􁋲彘五尺為􁋲○方言云豬燕朝鮮謂
之豭關東西謂之彘或謂之豕南楚謂之狶其子謂之
豚或謂豯吳揚之間謂之豬子○易睽上九曰見豕負
塗大畜六五曰豶豕之牙吉姤初六曰羸豕孚蹢躅説
卦曰坎為豕○禮記曲禮曰凡祭豕曰剛鬛豚曰腯肥
又曰士無故不殺犬豕月令曰孟夏天子以彘嘗麥王
制曰秋薦黍以豚○韓詩説云犬喜雪馬喜風豕喜雨
○春秋説題辭曰斗星時散為彘四月生應天理○淮
南子云六九五十四四主時時主豕故豕四月而生○
山海經云□豬大者肉至千斤豪豬狀如豚而白毛毛
大如笄而黒端○五行傳云聽之不聰則有豕禍○埤
雅云豕喜雨而躁白蹢又其躁者
　　　蹢
傳云蹢蹄也○説文云住足也
　　　波
説文云水涌流也
　　苕之華篇
　　　苕
爾雅云苕陵苕黄華蔈白華苃郭璞曰一名陵時本艸
云疏云詩苕之華鄭箋云陵苕之華紫赤而繁陸璣亦
言其華紫色而此云黄白者蓋就紫色中有黄紫白紫
耳及其將落則全變為黄故詩曰芸其黄矣○陸璣云
一名鼠尾生下濕水中七八月中華紫似今紫艸可染
皁煑以沐髪即黒葉青如藍而多華○廣志曰苕艸色
青黄紫華十一月稻下種之蔓延盛茂可以美田葉可
食○本艸云紫葳一名陵苕一名茇華生西海川谷及
山陽圖經云陵霄花也多生山中人家園圃亦或種蒔
初作藤蔓生依大木歳乆延引至巔而有華其華黄赤
夏中乃盛○雅翼云此華亦彌絡石壁盛夏視之如錦
繡不可仰望露滴目中有失明者
　按陵苕即陵霄也故本艸云一名茇華與爾雅合陸
　璣疏則以為鼠尾爾雅云葝鼠尾注云可以染皁本
　艸經云鼠尾艸有白華者赤華者一名葝一名陵翹
　生平澤中四月採葉七月採華陶隱居云田野甚多
　人採作滋染皁圖經云苗如蒿夏生莖端作四五穗
　穗若車前與陸説生下濕七月花可染皁者相似則
　陸誤以陵苕為鼠尾矣又或以紫葳為瞿麥根瞿麥
　即爾雅所謂大菊蘧麥亦非也陵苕斷即女葳陸璣
　疏全謬不可從
　　　牂
爾雅云羊牡羒牝牂郭云謂吳羊○博雅云吳羊牝一
歲曰牸䍮三歳曰牂
　　何草不黄篇
　　　棧車
傳云棧車役車也箋云輦者疏云有棧是車狀非士所
乘之棧也庶人乘役車蟋蟀言役車其休是矣彼不以
人輓知不與此同詩緝云疏説不分曉不如徑以為士
之棧車○春官巾車云士乘棧車庶人乘役車注云棧
車不革輓而漆之役車方箱可載任器以共役○考工
記云飾車欲侈棧車欲弇
　
　
　
　
　
　
　
　
　
　
　
　
　
　六家詩名物疏卷四十五
欽定四庫全書
　六家詩名物疏卷四十六　明　馮復京　撰
　　大雅文王之什一
　　文王篇
　　　商
鄭譜曰商者契所封之地孔氏曰湯取契之所封以為
代號○皇甫謐云在上洛商縣○括地志商州城八十
里商洛縣本商邑古之商國卨所封○補傳云地有商
山因是得名○一統志陜西西安府商縣在府城東南
二百六十里本契始封地商洛山在縣東南九十里
　　　殷
鄭氏曰湯始居亳之殷地孔氏曰殷是亳地之小别○
書序云盤庚將治亳殷注商家改號曰殷○括地志云
宋州穀熟縣西南三十五里南亳故城即南亳湯都也
宋州北五十里大䝉城為景亳湯所盟地因景山為名
河南偃師為西亳帝嚳及湯所都盤庚亦徙都之○黄
氏曰三亳南亳北亳亳殷也南亳今應天府穀熟縣北
亳拱州考城縣亳殷河南偃師縣○周氏曰商人稱殷
自盤庚始自此以前稱商自盤庚既都亳于是殷商兼
稱或單稱殷
　按一統志河南開封府歸徳州古之商丘相土所居
　也穀熟縣省入本州之夏邑州城東南四十五里有
　亳城即南亳也睢州考城縣宋屬拱州景山在其境
　内商之北亳也河南府偃師縣契父嚳所都湯自商
　丘遷焉後仲丁遷囂河亶甲居相祖乙居耿又遷于
　邢書所謂不常厥邑于今五邦者也盤庚復涉河南
　治亳改國號曰殷即西亳也古今言殷地皇甫謐張
　守節蔡沈之徒皆以為即偃師王伯厚地里考引括
　地志云相州安陽縣本盤庚所都即北冡殷墟南去
　朝歌城百四十里竹書紀年盤庚自奄遷北冡曰殷
　墟南去鄴四十里則又以今彰徳府安陽縣為西亳
　未詳孰是
　　　祼將
周禮小宰祭祀贊王祼將之事注云將送也贊王酌鬱
鬯之酒以獻尸謂之祼祼之言灌也明不為飲主以祭
祀唯人道宗廟有祼天地大神至尊不祼莫稱焉凡鬱
鬯受祭之啐之奠之又云凡賔客贊祼内宰后祼獻則
贊凡賔客之祼獻皆贊大宗伯大賔客攝后載果小宗
伯凡祭祀賔客以時將肆祼肆師祭祀賔客贊祼將鬱
人凡祼事和鬱鬯司尊彛祠禴祼用鷄彛鳥彛嘗蒸祼
用斝彛黄彛追享朝享祼用虎彛蜼彛行人諸公再祼
而酢侯伯子男一祼而酢○禮器云諸侯相朝灌用鬱
鬯郊特牲云周人尚臭灌用鬯臭既灌然後迎牲祭統
曰君執圭瓚祼尸大宗執璋瓚亞祼又云獻之屬莫重
于祼
　　　冔
冠禮記云周弁殷冔夏收注云冔名出于幠幠覆也言
所以自覆飾也齋所服而祭也其制之異未聞疏云案
漢禮器制度弁冕周禮弁冕相參考之冕以木為體廣
八寸長尺六寸績麻三十升布為之上以𤣥下以纁前
後有旒尊卑各有差等但夏殷禮亡制與周異故云未
聞○禮記云有虞氏皇而祭夏后氏收而祭殷人冔而
祭周人冕而祭陳祥道云皇收而下皆冕也○世本云
胡曹作冕注云黄帝臣也蓋冕服起于黄帝加飾起自
唐虞○白虎通云殷冔謂之詡者十二月之時施氣受
化詡張而後得牙故謂之詡○論語疏云冕俛也以其
前高後下有俛仰之形故因名焉
　　大明篇
　　　適
左傳云王后無嫡則擇立長年鈞以徳徳鈞以卜○公
羊傳云立適以長不以賢○禮書云父服長子三年祖
服適孫朞以其傳重也
　　　摯
周語摯疇之國由大任注云摯疇二國奚仲仲虺之後
大任之家○唐書世系表云祖已七世孫曰成徙國於
摯○國名記云蔡之平輿有摯亭○一統志云平輿故
城在河南汝寧府城東
　　　任
國語司空季子云黄帝之子十二姓姫酉祁已滕葴任
荀僖姞儇依是也○玉海云仲虺居薛臣扈祖已皆其
胄裔
　　　嬪
釋親云嬪婦也○書曰嬪于虞
　　　京
箋云周國之地小别名
　　　洽
地里志云左馮翊郃陽縣在郃水之陽○水經注云郃
陽城南有瀵水東流注于河水南猶有文母廟前有碑
去城十五里水即郤水也縣取名焉○一統志陜西西
安府同州郃陽縣在州城東北百二十里以在郃水之
陽故名郃水在郃陽縣來自西北經縣北東入黄河縣
東四十里有太姒墓
　　　陽
穀梁傳云水北為陽水南為隂
　　　嘉
朱傳云嘉婚禮也○周禮大宗伯以嘉禮親萬民以昬
冠之禮親成男女
　　　文定厥祥
朱傳云言卜得吉而以納幣之禮定其祥○士昏禮云
下達納采用雁請問名納吉用雁如納采禮納徴𤣥纁
束帛儷皮如納吉禮請期如納徴禮記曰納吉曰吾子
有貺命某加諸卜占曰吉使某也敢告納徴曰吾子有
嘉命貺室某也某有先人之禮儷皮束帛使某也請納
徴○周禮媒氏云凡嫁女娶妻入幣純帛無過五兩玉
人云穀圭天子以聘女大璋諸侯以聘女○雜記云納
幣一束束五兩兩五尋昏義云納采問名納吉納徴請
期皆主人筵几於廟拜迎於門外入揖讓而升聴命於
廟○賈公彥云納幣士大夫以𤣥纁束帛天子加穀圭
諸侯加大璋庶人用緇無纁○孔穎達云納幣昏禮謂
之納徴
　　　親迎
郊特牲曰親迎男先於女剛柔之義也執摯以相見敬
章别也壻親御授綏親之也出乎大門而先男帥女女
從男夫婦之義由此始也哀公問曰冕而親迎不已重
乎孔子曰合二姓之好以繼先聖之後以為天地宗廟
社稷之主君何謂已重乎昏義云父親醮子而命之迎
男先於女也子承命以迎主人筵几於廟而拜迎於門
外壻執雁入揖讓升堂再拜奠雁蓋受之於父母也降
出御婦車而壻授綏御輪三周先俟于門外婦至壻揖
婦以入共牢而食合卺而酳所以合體同尊卑以親之
也○昏禮記曰父醮子命之辭曰往迎爾相承我宗事
勗帥以敬先妣之嗣若則有常○禮書趙氏曰王者之
尊天下莫敵故嫁女則使諸侯主之適諸侯諸侯莫敢
有其室若屈萬乘之尊行親迎之禮則何莫敵之有乎
夫子對哀公云云非為天子發也左氏謂諸侯不親迎
公羊謂天子亦親迎其説不能全與經合當从趙氏為
正
　　　造舟
釋水云天子造舟諸侯維舟大夫方舟士特舟庶人乗
泭郭璞曰造舟比船為橋維舟維連四船方舟幷兩船
特舟單船泭并木以渡○孔氏曰造舟者比船於水加
板於上即今之浮橋故杜預云造舟為梁則河橋之謂
也維舟以下則水上浮而行之但船有多少為等差耳
○左傳疏云造為至義言船相至而並比
　　　莘
世本云莘姒姓禹後○唐世系表啓封支子於莘○水
經注云郃陽城故有莘邑大姒之國○國名記云今同
之夏陽漢郃陽有太姒冢城祠廟昔散宜生求有莘氏
美女獻紂周代有神降之本虢地大名之莘縣有莘亭
亦國也齊蔡管城陳留俱有莘○一統志莘城在西安
府郃陽縣南二十里本莘國
　　　牧野
牧説文作坶○周書牧誓云甲子昧爽王朝至于商郊
牧野注云紂近郊三十里地名牧疏云牧是郊上之地
戰在平野故言野耳○周書克殷曰周車三百五十乗
陳于牧野○水經注云自朝歌以南暨清水土地平衍
據臯跨澤悉坶野之地故詩稱坶野洋洋竹書紀年曰
武王率西夷諸侯伐殷敗之于坶野○皇甫謐曰在朝
歌南七十里○一統志河南衛輝府汲縣本殷牧野之
地牧野在府城南陵西社朝歌之南武王伐紂陳師于
此
　　　騵
爾雅云駵馬白腹騵注云駵赤色黑鬛○檀弓云周人
尚赤戎事乗騵○傳云騵言上周下殷也○埤雅云騵
从縓省縓淺赤也
　　　鷹
爾雅云鷹鶆鳩注云鶆當為鷞左傳作鷞鳩是也○月
令云仲春鷹化為鳩季夏鷹乃學習孟秋鷹乃祭鳥王
制云鳩化為鷹然後設罻羅陳氏曰仲秋也○左傳郯
子曰少皥氏鳥師而鳥名爽鳩氏司寇也杜預曰爽鳩
鷹鷙鳥也故為司寇主盜賊○運斗樞云瑤光星散為
鷹立秋之日鷹鸇擊○廣志云有雉鷹有兔鷹一嵗為
黄鷹二嵗為撫鷹三嵗青鷹胡鷹獲麞○禽經云鷹不
擊伏鶻不擊姙○隋魏彦深賦云資金方之猛氣擅火
徳之炎精指重十字尾貴合盧立如植木望似愁胡觜
仝劍利脚等荆枯亦有白如散花赤如點血大文若錦
細斑似纈眼類明珠毛猶霜雪身重若金爪剛如鐵生
於窟則好眠巢於木則常立雙骹長則起遲六翮短則
飛急毛衣屢改厥色無常寅生酉就總號為黄二周作
鴘千日成蒼雌則體大雄則形小遇犬驚猜得人馴擾
○埤雅云鴘次赤也頂有毛角微起今通謂之角鷹○
鳥獸考云鷹類甚衆維角雕黄者以鷹名然角鷹有二
種一種青腳有毛一種兩脚無毛名鷺鶿角鷹
　　緜篇
　　　瓞
爾雅云瓞瓝其紹瓞舎人曰瓞名瓝小𤓰也紹繼謂瓞
子漢中小𤓰曰瓞孫炎曰瓞小𤓰子如瓝其本子小紹
先嵗之𤓰曰瓞邢昺曰𤓰本有二種大曰𤓰小曰瓞而
𤓰蔓近本之𤓰必小于先嵗之大𤓰以其小如瓝故謂
之瓞瓞是瓝之别名
　　　陶復
疏云陶瓦器竈也覆地室也覆者地上為之穴者鑿地
為之○朱傳云陶窰竈復重窰穴上室也○考工記云
摶埴之工陶旊有虞氏尚陶○尸子曰昆吾作陶○周
書曰神農耕而作陶○賈公彦云古者窟居隨地而造
若平地則不鑿但累土為之謂之為複言于地上重複
為之也若髙地則鑿為坎謂之為穴其形皆如陶竈複
穴皆開其上取明
　　　穴
説文云土室也○易曰上古穴居而野處後世聖人易
之以宫室○禮運云先王未有宫室冬居營窟夏居橧
巢
　　　岐
郡縣志云岐山亦名天柱山在鳯翔岐山縣東北十里
○地里志右扶風美陽縣岐山在西北中水鄉周太王
所邑○水經注岐山歴周原下北則中水鄉成周聚水
北即岐山○河圖括地象云岐山在崑崙東南為地乳
上為天糜星○一統志岐山在陜西鳯翔府岐山縣東
北十里山有兩岐故名亦曰天柱山其峰高峻狀若柱
然禹貢導汧及岐太王邑于岐山之下文王時鳯鳴岐
山皆此也俗名鳯皇堆
　　　堇
毛傳云堇菜也○詩緝云孔氏謂堇即烏頭則與鴆
毒同類非荼菜可食之類矣荼雖苦得霜甜脆故
可言如飴烏頭毒物不可食何由知其如飴乎毛氏
以堇為菜不言毒物○内則云堇荁枌榆注云荁似
堇而葉大○公食禮鉶芼皆有滑注云滑堇荁之屬
○説文云堇根如薺葉如細栁蒸食之甘○爾雅云
齧苦堇郭云今堇葵也葉似栁子如米肉食之滑者
○本草堇汁味甘唐本注云此菜野生非人所種俗
謂之堇菜葉似蕺花紫色○朱傳云堇烏頭也○
爾雅云芨堇艸郭云即烏頭也江東呼為堇音靳○
晉語驪姬置堇于肉賈逵曰堇烏頭也○國䇿云人
之饑所以不食烏喙者以其雖偷充腹而與死同患
也○廣雅云附子一嵗為萴子二嵗為烏喙三嵗為
附子四嵗為烏頭五嵗為天雄○本草云冬月採為
附子春採為烏頭烏頭味辛甘温大熱有大毒一
名奚毒一名即子一名烏喙三寸以上為天雄陶隠
居云春時莖初生有腦形似烏鳥之頭故謂之烏頭有
兩岐共蔕狀如牛角名烏喙喙即烏之口也呉氏本草
云烏頭一名莨一名千秋一名毒公一名果負一名耿
子禹錫等云正月始生葉厚莖方中空葉四面相當與
蒿相似圖經云烏頭烏喙天雄附子側子都是一種冬
至前將陸田耕五七遍以猪糞糞之逐月耘耔至次年
八月後方成苗髙三四尺莖四稜葉如艾花紫碧色作
穗實小黑如桑椹本只種附子熟後有四物長三二寸
為天雄附子旁尖牙角為側子絶小者亦名側子元種
者為烏頭其餘大小皆為附子
　按爾雅齧苦堇本草在菜部毛公所云堇菜指此若
　烏頭則但可謂之草不可謂之菜也陸氏釋文又引
　廣雅云堇藋也今三輔之言猶然此爾雅所謂拜蔏
　藋非此堇也
　　　飴
内則云棗栗飴蜜以甘之○釋文云飴餳也○方言云
餳謂之張皇飴謂之䬵謂之餹○説文云飴米糵煎也
餳飴和饊者也○釋名云飴小弱于餳形怡怡然也
　　　契
周禮菙氏掌共燋契以待卜事凡卜以明火爇燋遂龡其
焌契以授卜師遂役之卜師凡卜事揚火以作龜致其墨
○士喪禮楚焞置于燋在龜東○陳祥道云燋炬也契灼
龜之木也契謂之焌亦謂之楚焞楚其材也焞其體也契
其用也○羅氏云禮圖楚焞以荆為之必以荆者凡木心
圓荆心方卦之徳方以知以其徳方故以方木灼龜也
　　　司空
尚書僉曰伯禹作司空帝曰俞咨禹女平水土又曰司
空掌邦土居四民時地利○禮記云司空執度度地量
地逺近興事任力○元命包云危東六星兩兩而比曰
司空主水○書大傳云溝瀆壅遏水為民害田廣不墾
則責之司空○家語曰司空之官以成禮度量不審舉
事失禮都鄙不修財物失所曰貧貧則飭司空○白虎
通云司空主土不言土而言空空尚主之况於實乎○
漢官解詁云下理坤道上和乾光謂之司空○環濟要
略云冬官司空掌邦事營城郭都邑立社稷宗廟造塋
宅器械監百工
　　　臯門應門
毛云王之郭門曰臯門王之正門曰應門箋云諸侯之
宫外門曰臯門朝門曰應門内有路門天子之宫加以
庫雉疏云毛云郭門者宫之外郭之門毛以諸侯之門
不名臯應與鄭别○爾雅云正門謂之應門○朱子曰
書天子有應門春秋書魯有雉門禮記云魯有庫門家
語云衛有庫門皆無云諸侯有臯應者則臯應為天子
之門明矣意者太王之時未有制度特作二門其名如
此及周有天下遂尊以為天子之門而諸侯不得立也
○周禮閽人掌守王宫中門之禁先鄭注云王有五門
外曰臯門二曰雉門三曰庫門四曰應門五曰路門一
曰畢門𤣥謂雉門三門也又云匠人營國應門二徹三
个王宫門阿之制九雉○明堂位云庫門天子臯門雉
門天子應門○禮書云臯門之内外朝也朝士建其法
小司冦掌其政列三槐與九棘設嘉石與胏石而朝諸
侯聴訟詢大事在焉應門之内治朝也司士正其位宰
夫掌其法大僕正王之位而王日視朝在焉路門之内
燕朝也大僕正其位掌擯相而族人朝焉諸侯之外門
曰庫門魯以周公之故猶不可稱臯門應門特為臯應
之制而已○考索云臯者逺也明最在外故曰臯應門
者則居此以應治也
　　　冢土(詳見甫田社/)
傳云冢土大社也美太王之社遂為大社○祭法云王
為羣姓立社曰大社郊特牲云天子大社心受霜露風
雨以達天地之氣也○禮書云王之大社土五色而冒
以黄其位則中門之右社主隂故也其壝北面社嚮隂
故也其飾則不屋記所謂大社必受霜露風雨也其表
則木傳所謂夏以松商以柏周以栗是也其方廣則五
丈其主則石為之
　　　問
傳曰小聘曰問○大宗伯云賔禮時聘曰問○大行人
云凡諸侯之邦交嵗相問也殷相聘也世相朝也○聘
禮云小聘曰問不享有獻不及夫人主人不筵几不禮
面不升不郊勞其禮如為介三介鄭目録云大問曰聘
諸侯相於乆無事使卿相問之禮小聘使大夫○王制
云諸侯之於天子也比年一小聘三年一大聘
　　　棫
爾雅云棫白桵郭云桵小木叢生有刺實如耳璫紫赤
可啖○陸璣云王蒼説棫即柞也其材理全白無赤心
者為白桵直理易破可為櫝車輻又可為矛㦸矜今人
謂之白梂或曰白柘
　　　混夷
箋云夷狄國也(詳見出車西戎/)
　　　虞芮
括地志云故虞城在陜州河北縣東北五十里虞山之
上古虞國故芮城縣西二十里古芮國閒原在河北縣
西六十五里○晉太康地記云虞西百四十里有芮城
○郡縣志云閒原在平陸縣即虞芮爭田讓為閒田之
所○史記注引地里志云虞在河東太陽縣芮在馮翊
臨晉縣正義云注引芮在臨晉者恐疎閒原在河東與
虞芮相接臨晉在河西同州非臨晉芮城明矣○一統
志平陸縣在山西平陽府解州東南九十里芮城縣在
州西南九十里閒田在平陸縣西五十里即虞芮相讓
之地俗呼讓畔城
　　棫樸篇
　　　樸
傳云樸枹木○爾雅云樸枹者郭云樸屬叢生者為枹
　　　槱
箋云祭皇天上帝及三辰聚積以燎之疏云月令注皇
天為北辰耀魄寳上帝為五帝三辰即宗伯所云日月
星辰也○周禮大宗伯云以禋祀祀昊天上帝以實柴
祀日月星辰以槱燎祀司中司命飌師雨師注云禋之
言烟槱積也詩曰芃芃棫樸薪之槱之三祀皆積柴實
牲體焉或有玉帛燔燎而升烟所以報陽也○禮記月
令云季冬乃命四監收秩薪柴以共郊廟及百祀之薪
燎祭法云燔柴於泰壇祭天也
　　　綱紀
說文云綱網紘也紀别絲也○尚書云若網在綱有條
而不紊
　　旱麓篇
　　　旱
地里志漢中郡南鄭縣旱山沱水所出東北入漢○曹
氏曰旱山在梁山之境與漢廣相近故取以興焉○周
地圖記云山上有雲即雨○一統志陜西漢中府南鄭
縣附郭府城西南六十五里有旱山
　　　麓
穀梁傳云林屬于山曰麓○漢書應劭云麓林之大者
○釋名云山足曰麓麓陸也言水流順陸燥也○周禮
林衡掌巡林麓之禁令而平其守以時計林麓而賞罰
之若斬木材則受法于山虞而掌其政令
　　　楛
陸璣曰楛其形似荆而赤莖似蓍上黨人織以為牛筥
箱器又屈以為釵○禹貢荆州貢楛注云中矢幹出雲
夢之澤
　　　瓚(互見衛風圭斯干璋文王祼將/)
箋云圭瓚之狀以圭為柄黄金為勺青金為外朱中央
○周禮典瑞云祼圭有瓚以肆先王以祼賔客注於圭
頭為器可以挹鬯祼祭謂之瓚漢禮瓚槃大五升口徑
八寸下有槃口徑一尺玉人云祼圭尺有二寸有瓚以
祀廟注云瓚如槃其柄用圭有流前注凡流皆為龍口
三璋之勺形如圭瓚○白虎通云圭瓚宗廟之盛禮也
玉飾其末君子之性金飾其中君子之道○禮書云王
之肆先王禮賔客以祼圭后之亞祼與王之巡狩以祼
璋圭璋其柄瓚其勺也○羅氏云鬱與鬯皆隂而玉為
陽物圭璋又東南陽方之玉故假之嫌于無陽也○禮
圖云圭瓚如槃大五升口徑八寸深二寸璋瓚口徑四
寸深二寸
　按玉人説三璋云黄金勺青金外朱中鄭依此説圭
　瓚之制則為勺者黄金也玉人云祼圭有瓚不别云
　祼璋有瓚則三璋即璋瓚也陳氏祥道乃云圭瓚璋
　瓚勺用玉多石少者三璋之勺則飾以金此何據乎
　即其引鄭氏瓚四玉一石之説彼注鄭已讀瓚為􁋳
　取雜色之意非此瓚也且若三璋之勺以金為飾玉
　人但説青外朱中足矣又何用黄金勺一句以此知
　其説妄也三璋有繅圭瓚當亦有繅鄭氏下槃龍口
　之説或是漢法不足以擬周制古者諸侯九命賜以
　秬鬯圭瓚天子之瓚其柄之圭尺有二寸賜諸侯蓋
　九寸以下也
　　　清酒
箋云祭祀之事先為清酒○周禮酒正辨三酒之物三
曰清酒注云今中山冬釀接夏而成
　
　
　
　
　
　
　
　
　
　
　
　
　六家詩名物疏巻四十六
欽定四庫全書
　六家詩名物疏卷四十七　明　馮復京　撰
　　大雅文王之什二
　　思齊篇
　　　在宫(辟廱别載/)
箋云宫謂辟廱宫也羣臣助文王養老○周禮外饔邦
饗耆老掌割亨之事酒正饗耆老共其酒無酌數凡有
秩酒者以書契授之大司徒以保息六養萬民二曰養
老遺人門闗之委積以養老孤司門以其財養死政之
老稾人饗耆老共其食羅氏中春羅春鳥獻鳩以養國
老○王制云凡養老有虞氏以燕禮夏后氏以饗禮殷
人以食禮周人修而兼用之五十養於鄉六十養於國
七十養於學達於諸侯有虞氏養國老於上庠養庶老
於下庠殷人養國老於右學養庶老於左學周人養國
老於東膠養庶老於虞庠虞庠在國之西郊有虞氏深
衣而養老夏后氏燕衣而養老殷人縞衣而養老周人
𤣥衣而養老凡三王養老皆引年月令仲秋養衰老授
几杖行糜粥飲食文王世子云凡大合樂必遂養老注
云大合樂謂春入學釋菜合舞秋頒學合聲又云天子
視學適東序釋奠於先老遂設三老五更之席位適饌
省醴養老之珍具遂發詠焉退修之以孝養也反登歌
清廟下管象舞大武有司告樂闋王乃命公侯伯子男
及羣吏曰反養老幼于東序内則云凡養老五帝憲養
氣體而不乞言有善則記之為惇史三王亦憲既養老
而後乞言亦微其體皆有惇史樂記云食三老五更於
太學天子袒而割牲執醬而饋執爵而酳冕而總干所
以教諸侯之弟也○禮書云天子之於老所養也三國
老也庶老也死政者之老也歲養之也三仲春也季春
也仲秋也羅氏獻鳩以養之者國老也司徒以保息養
之者庶老也司門以其財養之者死政者之老也若夫
外饔酒正槁人所謂耆老者總三者而言之也
　　皇矣篇
　　　二國
傳云殷夏也○帝王世紀曰禹受封為夏伯在豫州外
方之南今河南陽翟是也即天子位都平陽或在安邑
或在晉陽○一統志河南開封府鈞州本夏禹所封地
秦為陽翟縣安邑縣在山西平陽府
　　　菑
釋木云立死菑李巡曰以當死害生曰菑○孔氏云立
死之木妨他木生長故曰菑也
　　　翳
釋木云斃者翳郭云翳樹隂翳覆地者也○孔氏云生
木自倒枝葉覆地為廕翳故曰翳也
　　　栵
爾雅云栵栭郭云樹似槲樕而庳小子如細栗可食今
江東亦呼為栭栗○陸璣云樹如榆木理堅韌而赤
可為車轅○内則云芝栭䔖椇鄭氏云人君燕食所加
庶羞也
　　　檉
爾雅云檉河栁郭云今河旁赤莖小楊○陸璣云生水
旁皮正赤如絳一名雨師枝葉如松○本草云赤檉木
皮赤色葉細其中木脂一名檉乳衍義云人謂之三春
栁以其一年三秀也花肉紅色成細穗河西者戎人取
滑枝為鞭○南都賦注檉似柏而香○雅翼云天將雨
檉先起氣以應之故一名雨師亦能負霜雪大寒不彫
有異餘栁○通志云大概松杉之類而意態似栁故謂
之檉栁其材可卷為盤合又有一種名赤楊又名水楊
與此相似而植之水邊其葉經秋盡紅人多植于門巷
　　　椐
爾雅云椐樻郭云腫節可以為杖○陸璣云節中腫似
扶老即今靈壽是也今人以為馬鞭及杖𢎞農郡北山
甚有之○本草云靈壽木作杖令人延年益壽圓長皮
紫○漢書孔光傳賜靈壽杖師古曰木似竹有枝節長
不過八九尺圍三四寸自然有合杖制不須削治也○
山海經云廣都之野靈壽實華○王粲頌云寄幹堅正
不待矯輮
　　　檿
爾雅云檿桑山桑注云似桑材中作弓及車轅○禹貢
青州厥篚檿絲注云檿桑蠶絲中琴瑟弦○考工記云
弓人取材檿桑次檍○管子五粟之土其檿其桑○師
古云山桑之有點文者○花木考云繭生山桑不浴不
飼居民取之製為紬乆而不敝
　　　柘
月令云季春無伐桑柘○投壺云矢以柘若棘○考工
記云弓人取材柘為上○周書云季夏取桑柘之火○
淮南子云八月其樹柘○四民月令云柘染色黄赤人
君所尊○蠶書云柘葉飼蠶其絲作琴瑟絃清鳴響亮
○埤雅云柘宜山石古今注柘實曰佳佳言佳鳥性所
食○本草衍義云柘木理有紋亦可旋為器
　按鄭箋云岐周之地險隘多樹木乃競刋除而自居
　處其刋除之次陸農師論之詳矣作屏修平啟辟攘
　剔八字皆刋除之義也蓋歸周者日衆地無所容故
　伐木以立田宅無暇論其材之美不美以去留之也
　自程子有修治叢列及剔去繁冗之説而朱子因之
　故後人遂謂去惡木以存美材不知檉可入藥為器
　椐中為杖亦何嘗不可用而併啓辟之乎
　　　宻
傳云宻須氏○地里志安定郡隂密縣詩宻人國○國
名記子爵世本云商有宻須文王伐之魯有密須之鼓
杜預謂姞姓國在安定隂密今涇之靈臺也史索云是
河南密九域志以為鄆之致密城皆非○一統志陜西
平涼府涇州靈臺縣在州城南九十里古密須之國○
書傳云文王受命三年伐密須○皇甫謐云文王問太
公吾欲用兵孰可太公曰密須氏疑於我我可先伐之
管叔曰不可其君天下之明君伐之不義太公曰臣聞
先王之伐也伐逆不伐順伐險不伐易文王曰善遂侵
阮徂共而伐密須宻須之人自縳其君而歸文王○左
傳云密須之鼓與其大路文所以大蒐也
　　　阮徂共
箋云阮也徂也共也三國犯周文王伐之○孔氏云毛
以徂為往阮共為周地宻須所侵也○魯詩說云阮徂
共皆國名○張氏云阮國名共阮國之地名皆在今涇
州今有共池即共也○氏族略云阮諸侯國在岐渭之
間
　　　旅
傳云旅地名疏云毛意以旅為周地○孟子疏云大雅
曰以遏徂旅孟子曰徂莒者案春秋書莒子盟于密則
莒密之近地詩言密之衆孟子言密之地其㫖同也○
左傳注云莒今城陽莒縣城陽淳于縣東北有密鄉
　按古莒國今山東青州府莒州漢之城陽國也去密
　須殊逺孟子疏非也
　　　鮮原
傳云小山别大山曰鮮○爾雅孫炎注云别不相連也
○疏云周書稱文王在程作程寤程典皇甫謐云文王
徙宅於程蓋謂此也○前漢地里志安陵顏注曰闞駰
以為本周程邑○通鑑外紀云西伯自岐徙鮮原在岐
之陽不出百里○朱傳云其地於漢為扶風安陵今在
京兆府咸陽縣○國名記云在今咸陽亦在岐南與畢
陌接所謂畢程孟子言文王卒于畢郢
　　　夏
箋云諸夏○說文云夏中國之人也徐鍇曰象有威儀
文飾備具行紓遲也○師古漢書注曰夏大也言大於
四夷
　　　鉤援
孔氏曰鉤援一物所以鉤引上城者墨子稱公輸班作
雲梯以攻宋蓋此之謂
　　　臨
朱傳云臨臨車在上臨下者也○禮書云楚子使解楊
登樓車以告宋人蓋臨車之類
　　　衝
朱傳云衝衝車從旁衝􁂪者也○禮書云墨子有備衝
之篇荀子曰渠衝入穴而求利揚子曰衝不薺皆言衝
車之大也孫武曰攻城之法修其櫓轒輼輼四輪車蓋
衝車之類也
　　　崇
朱傳云崇今京兆府鄠縣○一統志陜西西安府鄠縣
夏時扈國殷為崇國○史記云崇侯虎譖西伯於紂紂
囚西伯於羑里後赦西伯受命明年伐犬戎明年伐密
須明年敗耆國明年伐邘明年伐崇侯虎而作豐邑○
説苑文王曰余聞崇侯虎蔑侮父兄不敬長老分財不
均百姓力盡余將來征之乃伐崇令毋殺人壊室填井
伐樹木動六畜崇人聞之因請降
　　　類
爾雅云是禷是禡師祭也疏云王制云天子將出征類
乎上帝則類祭祭天也尚書歐陽説以事類祭之在南
郊春官肆師注云類禮依郊祀是用尚書説為義也○
書曰類于上帝○周禮小宗伯兆五帝于四郊四望四
類亦如之凡天地之大烖類社稷宗廟則為位肆師類
造上帝則為位大祝六祈一曰類大師類上帝詛祝掌
類造之祝號○禮記天子將出類乎上帝天子將出征
類乎上帝注云帝謂五徳之帝○禮書云類皆有所祈
其禮劣于正祭與旅
　　　禡
爾雅云禡師祭也○禮記云天子出征禡于所征之地
○周禮小宗伯甸役之禱祠肄儀為位肆師四時大田
獵祭表貉則為位注云於所立表之處為師祭造軍法
者禱氣勢之增倍也其神蓋蚩尤或曰黄帝又云甸祝
掌表貉之祝號大司馬教振旅有司表貉教大閲設驅
逆之車有司表貉于陳前○公羊説云師出曰祠兵祠
者祠五兵矛㦸劒楯弓鼓及祠蚩尤之造兵者○應劭
云至所征之地表而祭之謂之禡禡者馬也馬者兵之
首故祭其先神也○考索云漢書稱髙祖祠黄帝蚩尤
於沛庭管仲稱蚩尤作劒㦸史記稱黄帝與蚩尤戰于
阪泉豈軍法之興始此故後世因祭之與
　　靈臺篇
　　　靈臺
箋云天子有靈臺者所以觀祲象察氣之妖祥也疏云
靈臺在國之西郊與辟廱同處○易乾鑿度云文王二
十九年伐崇作靈臺○易是類謀云作靈臺受赤爵丹
書○含神霧云作邑于豐起靈臺○禮含文嘉云天子
靈臺所以觀天人之際察隂陽之㑹也揆星度之驗徵
六氣之端應神明之變化覩因氣之所驗為萬物獲福
於無方之原招太極之清泉以與稼穡之根天子得靈
臺之則五車三柱明制可行水泉川流無滯寒暴暑之
災禾盡豐穰○禮統云所以制靈臺何以尊天重民備
災御患也夏為清臺何明明相承太平相續故為清臺
殷為神臺周為靈臺何質者具天而王天者稱神文者
具地而王地者稱靈也○援神契云靈臺考符居髙顯
聖王所以宣徳察微○五經通義云靈臺在于野中國
之南附近辟廱積土增崇其髙九仞極陽之數上平無
屋望氣顯著○春秋左傳云公旣視朔而登觀臺以望
而書雲物為備故也○說苑云積恩為愛積愛為仁積
仁為靈是故文王始接民以仁而天下莫不仁焉○三
輔黄圖云文王靈囿在長安縣西四十二里靈沼在長
安西三十里靈臺在長安西北四十里高二十丈周四
百二十步○三輔故事靈臺在豐水東○一統志靈臺
在西安府鄠縣東靈囿在鄠縣東三十里囿中有沼曰
靈沼
　按明堂辟廱靈臺太廟四者先儒多合為一歴代紛
　爭皆不能決惟袁準之論為得文多不載文王靈臺
　當在鄠縣平涼府靈臺縣又有靈臺相傳文王伐密
　後所作考諸緯書皆云文王伐崇作靈臺不云伐密
　而作之也三輔黄圖説臺囿沼異處或以鄭駁異義
　云同言靈者於臺下為囿沼疑黄圖所言為謬不知
　文王之囿方七十里據黄圖所説臺囿沼與長安相
　去里數不過十里即于囿中設為臺沼亦何患于不
　容乎黄圖得其實矣
　　　囿
傳云囿所以域養禽獸也天子百里諸侯四十里○風
俗通云囿者畜魚鱉之處也囿猶有也○説文云囿苑
有垣也一曰禽獸曰囿○白虎通云苑囿所以在東方
何苑囿養萬物者也東方所以生也○周禮囿人掌囿
游之獸禁牧百獸祭祀喪紀賔客共其生獸死獸之物
○吕覽云昔聖王之為苑囿園池也足以觀望勞形而
已○周語云藪有圃草囿有林池所以禦災也○淮南
子云湯始作囿以奉宗廟犞鮮之具○穀梁傳疏云徐
邈何休皆曰天子囿方十里伯方七里子男方五里未
審據何為説○隋天文志云天苑十六星在昴畢南天
子之苑囿○管子云武王有靈臺之囿而賢者進
　　　虡業
釋器云木謂之虡大版謂之業○有瞽疏云虡者立於
兩端栒則横入於虡栒上加大版側著於栒其上刻為
崇牙似鋸齒捷業然或曰既刻又畫之掛繩於上以為
懸又置羽於筍虡之上角○釋名云懸鐘鼓者横曰簨
簨峻也在上高峻也縱曰虡虡舉也在旁舉簨也○禮
記曰夏后氏之龍簨虡殷之崇牙周之璧翣注云殷於
龍上刻畫之為重牙以掛縣紘也周又畫繒為翣戴以
璧垂五采羽於其下樹於簨之角上○周禮典庸器祭
祀帥其屬而設筍虡大司樂凡國之大憂令弛縣小胥
正樂縣之位王宫縣諸侯軒縣卿大夫判縣士特縣眂
瞭掌太師之縣○考工記梓人為筍虡臝屬有力而不
能走則於任重宜大聲而宏則於鍾宜若是者以為鍾
虡羽屬無力而輕則於任輕宜其聲清揚而逺聞於磬
宜若是者以為磬虡小首而長摶身而鴻者謂之鱗屬
以為筍
　　　賁
爾雅云大鼓謂之鼖○周禮韗人鼓長八尺鼓四尺中
圍加三之一謂之鼖鼓鼓人鼖鼓鼓軍事司馬中春振
旅諸侯執鼖鼓鎛師凡軍之夜三鼜皆鼓之注云鼓之
以鼖鼓○書云鼖鼓在西序○疏賁大也故謂大鼓為
賁
　　　鏞
爾雅云大鍾謂之鏞孫炎曰鏞深長之聲李巡曰大鍾
音聲大鏞大也郭璞曰亦名鑮○書云笙鏞以閒鄭注
云鏞即大射頌一也○周禮鍾師掌金奏鎛師掌金奏
之鼓考工記云大鍾十分其鼓間以其一為之厚○射
禮云西階之西頌磬其南鐘注云西方鐘磬謂之頌古
文頌為鏞○書傳云天子將出撞黄鐘之鐘右五鐘皆
應入則撞㽔賔之鐘左五鐘皆應○吕氏曰黄帝命伶
倫鑄十二鐘○陳氏曰十二辰之鐘大鐘也大鐘特縣
詩書爾雅所謂鏞也非十二辰之鐘則編焉周禮所謂
編鐘也
　按郭以鎛為鏞依鄭注書及儀禮則鏞即頌鐘非鎛
　也大射注鎛如鐘而大陳氏祥道以鎛為小鐘鏞為
　特鐘博古圖説又云鎛減於特鐘而大於編鐘三説
　亦不同
　　　辟廱
箋云水旋丘如璧曰辟廱以節觀者疏云辟廱即天子
太學也王制言太學在郊乃是殷制周制太學在國太
學雖在國而辟廱仍在郊陳祥道云上庠東序右學東
膠太學也周又有辟廱成均瞽宗之名周之辟廱即成
均也東郊即東序也瞽宗即右學也○王制云天子曰
辟廱注云辟明也廱和也所以明和天下又云天子將
出征受成於學反釋奠於學以訊馘告又云有虞氏養
國老於上庠夏后氏養國老於東序商人養國老於右
學周人養國老於東膠文王世子曰春夏學干戈秋冬
學羽籥皆於東序春誦夏弦太師詔之瞽宗秋學禮冬
讀書禮在瞽宗書在上庠凡祭與養老乞言合語之禮
皆小樂正詔之於東序天子視學大昕鼓徵有司卒事
適東序祭義云祀三老五更於大學所以教諸侯之弟
○周禮大司樂掌成均之法以治建國之學政而合國
之子弟凡有道者有徳者使教焉死則以為樂祖祭於
瞽宗又云春合諸學秋合諸射○韓詩説云辟廱者天
子之學圓如璧壅之以水言辟取辟有徳不言辟水言
辟廱者取其廱和也所以教天下春射秋饗尊事三老
五更在南方七里之内立明堂於中五經之文所藏處
蓋以茅葦取其潔清也○禮統曰辟廱圓如璧雍以水
内如覆外如堰盤○三輔決録云辟廱水四周於外象
四海○白虎通云璧圓法天雍水象教化流行辟積也
積道徳也雍壅也壅殘賊也又外圓内方明徳當圓行
當方也○黄圖云文王辟廱在長安西北四十里○史
記豐鎬有天子辟池索隱云即周天子辟廱之地
　　　鼉
月令云季夏之月命漁師伐蛟取鼉注云鼉皮可以冒
鼓○周書王㑹云㑹稽以鼉○陸璣云鼉形似水蜥蜴
四足長丈餘生卵大如鵝卵甲如鎧甲皮堅可冒鼓○
本草圖經云肉至美口内涎有毒長一丈者能吐氣成
霧致雨力至猛能致陷江岸性嗜睡但目閉形如龍大
長者自嚙其尾極難死聲甚可畏人于穴掘之百人掘
須百人牽一人掘須一人牽不然終不可出○晉安海
物記云鼉宵鳴如桴鼔○續博物志云一名土龍鱗甲
黑色能横飛不能上騰其聲如鼓○趙辟公雜説云鼉
聞鼓聲則鳴○埤雅云鼉具十二肖肉蛇肉最後在尾
其枕瑩淨魚枕弗如欲雨則鳴夜鳴應更初更一鳴而
止二即再鳴力酋健善頺坎岸○吕氏春秋云顓頊令
飛龍作效八風之音命之曰承雲乃令鱓先為樂倡鱓
乃偃浸以其尾鼓其腹其音英
　　　矇瞍
傳云有眸子而無見曰矇無眸子曰瞍疏云瞽亦有眸
子矇之小别○韓詩説云無珠子曰矇珠子具而無見
曰瞍○周禮瞽矇上瞽四十人中瞽百人下瞽百有六
十人掌播鼗柷敔塤簫管弦歌諷誦詩世奠繫鼓琴瑟
掌九徳六詩之歌以役太師○禮運云卜筮瞽侑皆在
左右玉藻云御瞽幾聲之上下○周語瞍賦矇誦注賦
賦公卿列士所獻詩也誦謂箴諫之語晉語云矇􁅅修
聲
　　文王有聲篇
　　　豐
皇甫謐云豐在京兆府鄠縣東豐水之西文王自程徙
此○孔氏云從鮮原徙酆酆在岐山東南三百餘里○
朱傳云即崇國之地○一統志豐宫在西安府鄠縣東
五里周文王作邑於豐時所居
　　　淢
傳云成溝也○韓詩作洫云洫深池○周禮云匠人為
溝洫方十里為成成間廣八尺深八尺謂之洫
　按説文洫成間洫也淢疾流也毛傳以為成溝則改
　淢作洫毛鄭之意本謂文王築城維如一成之洫洫
　内地方十里文王作十里之豐與之相匹成城字異
　朱子讀注疏不精改成溝作城溝不知城郭溝池所
　以為固若僅僅廣深八尺豈所謂設險守國乎經稱
　崇墉言言城既高大池必極深廣豈止八尺而已既
　曰城溝又虛引匠人之文進退失據矣
　　　豐水
禹貢云漆沮既從澧水攸同又云導渭自鳥鼠同穴東
㑹於澧入於河○郡縣志云豐水出京兆府鄠縣東南
終南山自發源北流經縣東二十八里北流入渭○黄
圖云出鄠南山豐谷○水經注云渭水東與豐水㑹同
隂山無他高山異巒惟原阜石墩○文子曰老子云豐
水之深十仞而不受塵垢金銕在中形見於外○一統
志出終南山合太平高觀谷水東至咸陽縣入渭
　　　皇
白虎通云皇君也美也大也天之總美大稱號之為皇
者煌煌人莫違也不擾匹夫匹婦虛無寥廓天地通靈
也
　
　
　
　
　
　
　
　
　
　
　
　六家詩名物疏卷四十七
欽定四庫全書
　六家詩名物疏卷四十八　明　馮復京　撰
　　大雅生民之什一
　　生民篇
　　　禋祀
箋云禋祀上帝於郊禖○月令仲春𤣥鳥至至之日以
太牢祠於高禖天子親往后妃帥九嬪御乃禮天子所
御帶以弓韣授以弓矢于髙禖之前蔡邕云高猶尊也
禖者所以祈子孫之祀鄭𤣥云高辛氏之世𤣥鳥遺卵
娀簡吞之而生契後王以為媒官嘉祥而立其祠變媒
言禖神之也孔穎達云契已前祭天南郊以先媒配蓋
伏羲也至高辛簡狄之異後王以是為媒官之嘉祥即
以高辛之君立為禖神以配天○五經要義云𤣥鳥感
陽而至集人棟宇有孶乳之祥故重其至日因以用事
○王居明堂禮云帶以弓韣禮之禖下其子必得天材
　　　帝
易緯云帝者天號也徳配天地不私公位稱之曰帝○
書大傳云天立五帝以為相四時施生法度明察春夏
慶賞秋冬刑罰帝者任徳設刑以則象之言其能行天
道舉錯審諦也○白虎通云帝者諦也象可承也
　　　敏
釋詁云敏拇也孫炎曰拇迹大指處
　　　后稷
尚書曰棄黎民阻飢汝后稷播時百穀疏云稷是五穀
之長立官主此稷事后訓君也單名為稷尊而君之稱
為后稷○周語云稷為大官王籍后稷監之徧戒百姓
紀農協功曰隂陽分布震雷出滯土不備墾辟在司冦
乃命其旅曰徇農師一之農正再之后稷三之
　　　達
説文云羍小羊也○薛琮云羊子初生達小名羔
　　　穎
説文云穎禾末也○孔氏云穎是禾穟之挺○小爾雅
云禾穗謂之穎截穎謂之銍
　　　邰
毛氏曰姜嫄之國○左傳云魏駘芮岐畢吾西土也注
云后稷受此五國駘在武功縣治斄城○一統志陜西
西安府乾州武功縣古邰國后稷所封漦城在武功縣
西南二十里古有漦亭乆廢
　　　秬
釋草云秬黑黍李巡曰黑黍一名秬黍○雅翼云古者
薦籩有白黑形鹽白為􁋴秬黑即秬也至藏氷則用秬
黍以享司寒蓋倣其方之色亦以為酒謂之秬鬯○瑞
應圖云后稷播植天降秬秠○孔叢子魏王問子順曰
昔上天神異后稷為之下嘉穀周遂以之興
　　　秠
釋草云秠一稃二米李巡曰黑黍之中一稃有二米者
别名為秠郭璞曰漢和帝時任城生黑黍或三四實實
二米得黍三斛八斗是鄭鬯人注云秬如黒黍一秠二
米答張逸云秠即皮其桴亦皮也○本草圖經云秬黍
之中一稃二米者得天地中和之氣乃生米粒皆匀無
大小得此然後可定鐘律今上黨或值豐嵗往往得之
但稀濶不以充貢○雅翼云鄭氏釋鬯人以秠之狀雜
于秬郭氏解釋草以秬之色雜于秠郭又引漢任城生
黑黍詩歌后稷降播乃民事之常如必待任城所生而
後降之則没世不可待矣按今百穀一稃二米者惟麥
為然説文解秠亦云一稃二米而解來字云周所受瑞
麥來麰一來二縫然則秠正來麰爾但生民臣工所稱
不同來麰又為釐麰古者來釐丕三字相通
　　　穈(詳見鴇羽粱/)
釋草云虋赤苗郭云今之赤粱粟
　　　芑(詳見鴇羽粱/)
釋草云芑白苗郭云今之白粱粟與虋皆好穀
　　　肇祀
鄭云肇郊之神位○商頌肇域箋云肇當作兆兆域正
疆界○周官小宗伯兆五帝于四郊注云兆為壇之營
域黄帝亦於南郊○説文作垗云畔也
　　　惟
朱傳云惟齋戒具修也○周官注云具所當共修掃除
糞洒
　　　羝
爾雅云羊牡羒注謂吳羊白羝○易大壯九三羝羊觸
藩羸其角上六羝羊觸藩不能退不能遂无攸利艱則
吉○廣雅云呉羊牡一嵗曰牡䍮三嵗曰羝○雅翼云
羝是牡羊總名而羒乃呉羊之羝者蓋羝性好抵觸齊
民要術畜牧之法大率十羊二羝以為羝少則不孕多
則敗羣尤取其無角者恐其抵觸以傷胎也蓋羝為白
羝羭為黑羝
　　　軷
周官大馭掌馭玉路以祀及犯軷王自左馭馭下祝登
受轡犯軷遂驅之及祭酌僕僕左執轡右祭兩軹祭軓
乃飲注云行山曰軷犯之者封土為山象以菩芻棘柏
為神主既祭之以車轢之而去喻無險難戎僕犯軷如
玉路之儀又犬人凡祭祀共犬牲用牷物伏瘞亦如之
注云伏謂伏犬以王車轢之○聘禮記出祖釋軷祭酒
脯乃飲酒於其側○月令孟冬其祀行祭先腎注云行
在廟門外之西為軷壤厚二寸廣五尺輪四尺○祭法
王立七祀曰國行諸侯立五祀曰國行大夫立三祀曰
行適士立二祀曰行○崔靈恩云宫内之軷祭古之行
神城外之軷祭山川與道路之神○孔氏曰軷本山行
之名以祭道路之神為之在國門外卿大夫用酒脯天
子以犬諸侯以羊禮畢乗車轢之月令冬祀行注依中
霤之禮有主有尸用特牲是天子諸侯常祀與軷異也
軷又名祖聘禮及詩云出祖是也又名道曾子問云道
而出是也○風俗通云按禮傳共工之子曰修好逺遊
舟車所至足蹟所達靡不窮覽故祀以為祖神祖者徂
也○顏師古云祖者送行之祭昔黄帝之子纍祖好逺
遊而死于道故後人祭之以行神
　　　登
釋器云瓦豆謂之豋疏云對文則木曰豆瓦曰登散則
皆名豆冬官旊人掌為瓦器而云豆中縣是瓦亦名豆
也○公食大夫禮云大羮湆不和實于鐙公設之于醬
西注大羮湆煑肉汁也大古之羮不和無鹽菜○禮書
云豋儀禮作鐙其實大羮食禮用之飲禮不用故公食
大夫設于醬西鄉飲鄉射燕禮不設也士虞特牲有司
徹皆設之少牢不言設者以特牲有司徹見之也
　　行葦篇
　　　几
釋名云几庋也所以庋物也○周禮太宰大朝覲㑹同
贊玉几司几筵掌五几凡大朝覲大饗射封國命諸侯
王設左右玉几祀先王昨席亦如之諸侯祭祀右彫几
昨席筵國賔左彤几甸役右漆几凡喪事右素几吉事
變几凶事仍几○顧命云牖間南向華玉仍几西序東
向文貝仍几東序西向彫玉仍几西夾南向漆仍几○
禮記曰謀於長者必操几杖而從之又云獻几杖者拂
之又云大夫七十而致仕若不得謝則必賜之以几杖
又云仲秋養衰老授几杖又云父母舅姑坐御者舉几
斂席又云父母枕几不傳○左傳云几設而不倚爵盈
而不飲禮之至也○國語云倚几有訓誦之戒○鄭𤣥
聘禮注云孤彤几卿大夫漆几○馬融云几長三尺○
阮諶云几長五尺髙廣二尺○禮圖云几兩端赤中央
黒○禮書云席常設于賔未至之前几常授于行禮之
際其將授也必拂(於敵以下外拂于尊/者内拂皆拂之三)其授之也必拜
送其受也必拜答執之或横(見有/司徹)或中攝(見聘/禮)授之或
受其足(昬禮所謂授/校校几足也)或受于手間(有司徹/尸授几)或以几辟(昬/聘)
(禮以几辟/賓卑故也)或不以几辟(有司徹不云/辟者尸尊也)儀禮昏聘公食大
夫皆有几冠禮醴賔鄉飲鄉射及燕賔無几皆輕重之
别也喪或同時在殯則每敦異几及祭則同几生事鬼
事之别也士喪禮綴足用燕几曲禮尸乗必以几婚禮
婦乗以几不特所慿以安而已
　　　斝
説文云斝玉爵也一曰斝受六升○明堂位云爵夏后
氏以琖殷以斝周以爵注云斝畫禾稼禮運云琖斝及
尸君非禮也是謂僭君郊特牲云舉斝角詔妥尸○周
禮量人凡宰祭與鬱人受斝歴而皆飲之先鄭云殷以
斝○禮書云斝有耳琖斝先王之器也惟魯與二王後
得用焉諸侯用之則僭矣故記曰琖斝及尸君非禮也
○博古圖云琖从戔故三足象戈斝戒喧故二口作喧
爵之字通於雀
　　　洗爵奠斝
詩緝云今考燕禮諸侯燕其臣以膳宰為主人主人獻
賔賔卒爵賔洗爵酢主人主人卒爵主人獻公公卒爵
公酌酢主人主人卒爵於是主人酌以酬賔賔遂奠而
不舉
　　　醓醢(互見伐柯篇邊豆/)
爾雅云肉謂之醢有骨者謂之臡○釋名云醢海也冥
也封塗使密㝠乃成也醢多汁者曰醓醓瀋也宋魯人
皆謂汁為瀋○公食大夫禮云韭菹以東醓醢聘禮饔
堂上八豆其南醓醢屈西夾六豆其東醓醢屈醯醢百
罋少牢禮韭菹醓醢坐奠于筵前○周禮醢人掌四豆
之實朝事之豆其實韭菹醓醢深蒲醓醢(餘見/豆)王舉則
共醢六十罋以五齊七醢七菹三臡實之賔客之禮共
醢五十罋凡事共醢鄭注云醓肉汁也作醢及臡者先
膞乾其肉乃後莝之雜以粱麯及鹽漬以美酒塗置瓶
中百日則成矣掌客上公饔餼醯醢百二十甕侯伯百
甕子男八十罋○禮記云恒豆之菹水草之和氣也其
醢陸産之物也加豆陸産也其醢水物也注云此謂諸
侯也與天子之豆有錯雜○禮記外傳云醢有陸産有
水物天地隂陽之氣所生○四民月令云五月一日可
作醢
　　　脾
説文云土藏也徐曰脾禆也在胃下禆助胃氣主化物
○月令春祭先脾○尚書歐陽説脾土也古尚書説脾
木也
　　　臄
傳云臄函也○通俗文云口上曰臄口下曰函
　　　咢
釋樂云徒擊鼓曰咢孫炎曰聲驚咢也○樂書云咢無
章曲非樂之正特歌之助而已
　　　敦弓
荀子云天子雕弓諸侯彤弓大夫黑弓禮也○何休公
羊注云天子彫弓諸侯彤弓大夫嬰弓士盧弓○孔氏
云冬官弓人云天子之弓合九而成規又云往體寡來
體多謂之王弧此敦弓即彼王弧也
　　　鍭
爾雅云金鏃翦羽謂之鍭骨鏃不翦羽謂之志郭璞曰
金鏃金錍箭也骨鏃金骨骲也○方言云矢江淮之間
謂之鍭○周禮司弓矢鍭矢用諸近射田獵注云鍭之
言候也可以司候射敵之近者及禽獸前尤重中深而
不可逺也又矢人為矢鍭矢參分一在前二在後注云
參訂之而平者前有鐵重○禮書云翦羽尚疾不翦羽
尚舒尚疾則以金鏃而必其入尚舒則以骨鏃而防其
傷
　　　序賔
朱傳云賢射多中也不侮敬也○鄉射大射禮云釋獲
者先數右獲二算為純一純以取實于左手十純則縮
而委之每委異之有餘純則横于下一算為竒竒則又
縮諸純下適左坐兼斂算實于左手一純以委十則異
之其餘如右獲遂進取賢獲執以告右勝則曰右賢于
左左勝則曰左賢于右以純數告有竒者亦曰竒若左
右鈞則左右各執一算以告曰左右鈞還復位○投壺
曰卒投司射執算二算為純一純以取一算為竒遂以
竒算告曰某賢於某若干純竒則曰竒鈞則曰左右鈞
魯令弟子辭曰毋幠毋敖毋偝立毋踰言偝立踰言有
常爵薛令弟子辭曰母幠毋敖毋偝立毋踰言若是者
浮
　　　主
增韻云主者賓之對也
　　　大斗
説文曰斗勺也○疏云大斗漢禮器制度注勺五升徑
六寸長三尺是也此蓋從大器挹之以樽用此勺耳其
在樽中不當用如此之長勺也○儀禮加勺于尊皆南
枋○禮器云犧尊樿杓明堂位云灌尊夏后氏龍勺殷
疏勺周蒲勺○周官梓人云勺一升爵一升觚三升獻
以爵而酬以觚一獻而三醻則一豆矣飲一豆酒中人
之食也注云觚當為觶豆當為斗○禮書云勺非斗也
勺挹於尊彛而注諸爵瓚斗挹於大器而注諸尊彛
　　　台
箋云台之言鮐也大老則背有鮐文○釋詁云鮐背壽
也舎人注云老人氣衰皮膚消瘠背若鮐魚○呉都賦
云王鮪鯸鮐劉逵注云鯸鮐狀如科斗大者長尺餘腹
下白背上青黑有黄文性有毒雖小獺及大魚不敢餤
之蒸煑肥美○本艸云鯸鮧魚肝毒殺人縁腹無膽頭
無顋故知害人䲅魚肝及子有大毒一名鶘夷魚以物
觸之即嗔腹如氣毬亦名嗔魚腹白背有赤道○日華
子云又名吹肚魚
　按爾雅翼云䲅即今之河豚也段成式又作鮭又一
　名鯸鮐所謂黄耉台背或謂為鯸鮐魚又謂之鶘夷
　魚則與今之鰋魚相亂蓋鰋魚之鮧亦有題夷二音
　故也若然則本艸之鯸鮐魚䲅魚河㹠皆一物矣而
　分載三處又云䲅魚肝子有大毒河㹠無毒何也蓋
　縁北人不食河㹠故不能的指為何物耳廣志又云
　鮠魚一名河㹠陳藏器羅願亦云然本艸圖經獨以
　為秦之䲚魚又未知與河㹠為同為異呉中食河㹠
　以為常味惟忌肝入水沈者未聞毒皆殺人如本艸
　所言也河㹠皮有刺觸人手老人皮膚粗硬有似此
　皮故謂之台背非如台之文也但河㹠非西北所産
　未知詩人何以得入詠或者台别一魚
　　　背
釋名云背倍也在後稱也○明堂鍼灸云人五藏之系
咸附於背
　　既醉篇
　　　孝子
(以下闕孝子壼共二條/)
　
　
　
　
　
　
　六家詩名物疏卷四十八
欽定四庫全書
　六家詩名物疏卷四十九　明　馮復京　撰
　　大雅生民之什二
　　鳬鷖篇
　　　鷖
倉頡解詁曰鷖鷗也一名水鴞○禽經云鷗信鳥也信
不知用注云鷗如倉庚而小隨潮而翔迎浪蔽日食小
魚潮至則翔水嚮以為信反為鷙鳥所擊是知信而不
知所以自害也○晉中興説云鷗湖澤鳥○南越志云
鷗在漲海中隨潮上下常以三月風至乃還洲嶼生卵
似鷄卵色青頗知風雨若羣飛至岸必風○風土記云
鷖以名自呼大如雞生卵于荷葉之上○埤雅云鷖鳬
屬鳬好没鷗好浮○雅翼云鷗色青黒亦有白者
　　　公尸
箋云首章尸在宗廟次章祭四方百物之尸(蜡祭事見/甫田篇農)
(夫/慶)三章祭天地之尸四章祭社稷山川之尸(社稷見甫/田篇社山)
(川見簡/兮篇方)五章七祀之尸疏云宗廟祭後燕尸大夫謂之
賔尸即用祭日天子諸侯謂之繹以祭之明日燕祭天
地之尸即以祭日其餘諸神亦以其日也○首章箋云
祭祀既畢明日又設禮而與尸燕○爾雅云繹又祭
也周曰繹商曰肜夏曰復胙○公羊傳云繹者何祭
之明日也○榖梁云繹者祭之旦日之享賔也○禮
器云設祭于堂為祊乎外故曰於彼乎於此乎郊特
牲孔子曰繹之於庫門内祊之於東方失之矣注云祊
之禮宜於廟門外之西室繹又於其堂神位於西也祭
義曰君牽牲夫人奠盎君獻尸夫人薦豆注謂繹日也
又曰祭之日明發不寐饗而致之又從而思之祭統曰
詔祝于室而出於祊此交神明之道也○禮書曰繹于
明日則異牲詩曰自羊徂牛是也賔尸于祭日則用正
祭之牲而已有司徹燅尸俎是也蓋正祭重而主於禮
神繹輕而主於禮尸重故省牲視具在宗伯輕故使士
而爵弁絲衣者也主於禮神故在室主於禮尸故在堂
則自堂徂基掃堂設筵者皆堂上之事○三章箋云渚
猶平地之有丘喻祭天地之尸疏云此惟喻二至之
祭其文不及郊○周禮大宰祀大神示掌百官之誓
戒與其具修掌次王旅上帝則張氊案設皇邸司裘
掌為大裘以共王祀天之服大宗伯以禋祀祀昊天
上帝以蒼璧禮天以黄琮禮地牲幣各放其器之色
注云此禮天以冬至謂天皇大帝在北極者也禮地以
夏至謂神在崑崙者也又云凡祀大神祭大示帥執事
而卜日宿眡滌濯省牲鑊奉玉齍詔大號司服王祀昊
天上帝則服大裘而冕大司樂凡樂圜鍾為宫黄鍾為
角大簇為徵姑洗為羽靁鼓靁鼗孤竹之管雲和之琴
瑟雲門之舞冬日至於地上之圜丘奏之若樂六變則
天神皆降可得而禮矣函鍾為宫大簇為角姑洗為徵
南吕為羽靈鼓靈鼗孫竹之管空桑之琴瑟咸池之舞
夏日至於澤中之方丘奏之若樂八變則地示皆出可
得而禮矣凡以神仕者以冬日至致天神人鬼以夏日
至致地示物鬽○曲禮曰天子祭天地歲徧禮器云祭
天特牲又云為髙必因丘陵為下必因川澤是故因天
事天因地事地
　按二丘二郊鄭氏分而為四冬日至圜丘所祭之天
　謂之昊天上帝即北辰耀魄寳也又謂之天皇大帝
　又謂之太一帝君夏日至方丘所祭之地謂崑崙地
　祗也王者各稟五帝之精氣而王天下於夏正建寅
　之月祭于南郊謂之感生帝月令云孟春元日祈穀
　于上帝即此祭也北郊所祭乃神州地祗或曰合祀
　于夏正之月或云建申之月祭之冬至祭昊天周人
　配以嚳南郊祭感帝周人配以稷祭法所謂禘嚳而
　郊稷也王肅之徒則以郊丘為一按記云周之始郊
　日以至則郊以冬至有合王説爾雅云祭天曰燔柴
　祭地曰瘞薶與泰壇泰折之禮同若祭以掃地薦以
　血牲以犢車以大路樽以犧□以疏市杓以樿器以
　陶匏藉以蒲越藳秸搢大圭執鎮圭及卜郊聴報尚
　書稱用牲于郊社皆詳于郊而畧于丘則郊丘為一
　王論確矣為鄭學者則云周禮祀昊天上帝大裘而
　冕郊特牲云郊祭之日戴冕璪十有二旒是服不同
　也周禮玉路以祀天郊特牲云乗素車是車不同也
　祭法云燔柴於泰壇用騂犢周禮蒼璧禮天牲從玉
　色是牲不同也爾雅云非人為之丘泰壇泰折人力
　所為又與方圓之丘别故知郊丘有異按家語云臨
　燔柴脱衮冕著大裘象天則初服衮冕後著大裘知
　所説服同矣素車殷禮也玉路周禮也乃二代車制
　有異非郊丘為二是車之不同不足論矣郊特牲云
　牲用騂牧人云陽祀用騂牲是也宗伯云皆有牲幣
　各放器之色則其説踳駁或記者因周尚赤牲用騂
　故槩云騂犢而二至之祭實用蒼黄之牲與其詳不
　可得而考要之以郊丘為一者其理為勝若爾雅丘
　字之訓又不足辨釋丘云絶高為之京非人為之丘
　毛傳云京高丘也則散文亦通矣詩禮有郊稷之文
　不聞有圓丘配嚳之説禘蓋宗廟五年之大祭祀其
　祖之所出而不以配天也此外有迎氣四郊及季夏
　祭黄帝含樞紐所謂祭五帝也又四月龍見而雩總
　祭五帝於南郊季秋又大饗五帝于明堂皆祭太微
　五精之帝也祭地自崑崙神州大示而下至五土之
　示成羣之置社皆地示之屬矣
卒章箋曰燕七祀之尸○曲禮云天子諸侯大夫祭五
祀歲徧月令春祀户祭先脾夏祀竈祭先肺季夏祀中
霤祭先心秋祀門祭先肝冬祀行祭先腎孟冬臘先祖
五祀禮器曰禮行五祀正法則也家主中霤國主社郊
特牲云三獻文祭法云王為羣姓立七祀曰司命曰中
霤曰國門曰國行曰泰厲曰户曰竈王自為立七祀諸
侯為國立五祀曰司命曰中霤曰國門曰國行曰公厲
諸侯自為立五祀大夫立三祀曰族厲曰門曰行適士
立二祀曰門曰行庶士庶人立一祀或立户或立竈○
白虎通云祭五祀天子諸侯以牛卿大夫以羊因四時
牲也一説戶以羊竈以雉中霤以豚門以犬井以豕或
曰中霤用牛餘不得用○禮書云考之于禮五祀之牲
牛牲凡祭五祀于廟有主有尸觀月令臘先祖五祀同
時則五祀祭于廟可知也曾子問既殯祭五祀尸入三
飯則五祀有尸可知也既殯而祭不酳不酢則凡祭五
祀固有侑酳與酢矣老婦之祭先儒以為竈配則五祀
固有配矣先儒又謂卿以上宗廟有主五祀亦有主矣
大夫以下宗廟無主五祀亦如之然大夫之廟未嘗無
主五祀有主與否不可考也
　按禮記月令及中霤禮吕覽皆曰冬祭行行在廟門
　外之西檀弓云毁宗躐行是也淮南子白虎通則云
　冬祀井其説以井者水之生藏在地中冬亦水王萬
　物伏藏故祀井于冬也二説不同恐當以禮記為正
　縁月令祭法竝有祭行之言及中霤禮所記祭行禮
　甚詳不應皆誤蔡邕亦以為冬祭行
　　　沙
説文云沙水中散石也○易需卦九二需于沙注云沙
接水者○釋水云潬沙出注云今河中呼水中沙堆為
潬
　　　脯
釋名云脯搏也乾燥相摶著也脩縮也乾燥而縮也○
周禮膳夫凡王之稍事設薦脯醢腊人掌乾肉凡田獸
之脯腊膴胖之事凡祭祀共豆脯薦脯膴胖凡腊物賔
客喪紀共其脯腊注云薄析曰脯捶之而施薑桂曰腶
脩腊小物全乾○曲禮云以脯脩置者左朐右末祭宗
廟脯曰尹祭婦人之摯脯脩内則牛脩鹿脯田豕脯麋
脯麕脯大夫燕食有膾無脯有脯無膾郊特牲云大饗
尚腶脩而已矣少儀云其以束脩賜人若獻人則執脩
以將命○禮書云膳夫凡王之稍食則脯醢冠禮醮則
脯醢喪禮小歛特豚脯醢以脯醢之于魚腊俎為輕故
也大饗尚腶脩以禮賔冠禮取脯以見母婚禮賔取脯
授從者燕禮賔執脯賜鍾人又婚禮婦摯腶脯以見姑
學者束脩以見師以脯之于禮為重故也用之于前則
冠禮始醮再醮之類是也羞之於後則籩人加籩之實
栗脯是也脯體之直謂之脡士虞脯四脡鄉飲禮薦脯
五脡是也脡亦謂之膱鄉射禮薦腊用籩五膱祭半膱
膱長尺二寸是也
　　　潨
説文云潨小水入大水也○箋云水外之高者也
　　　亹
傳云亹山絶水也○詩緝云亹謂山當水路令水勢㫁
絶也西漢地里志金城郡有浩亹縣注云浩水名也亹
者水流峽山間兩岸深若門也
　　假樂篇
　　　百辟
箋云畿内諸侯○王制云天子三公之田視公侯天子
之卿視伯天子之大夫視子男天子之元士視附庸天
子之縣内諸侯禄也外諸侯嗣也○周禮太宰以八則
治都鄙注云公卿大夫之采邑王子弟所食邑在畿内
者載師云以家邑之田任稍地以小都之田任縣地以
大都之田任畺地賈公彦云家邑大夫之采也小都六
卿之采也大都三公之采也親王子母弟與公同處而
百里次疏者與六卿同處而五十里次疏者與大夫同
處二十五里○典命云王之三公八命其卿六命其大
夫四命其出封加一等
　按孟子云天子之卿受地視侯大夫受地視伯元士
　受地視子男與王制所言不同鄭以王制為殷因夏
　禮然則王制是夏商之法孟子自説周制矣鄭氏謂
　周公制太平拓大九州之境故公封方五百里侯封
　方四百里伯封方三百里子封方二百里男封方百
　里而内諸侯采地最多者儉于百里何也以百里五
　十里二十五里為差與王制孟子俱不合鄭果何據
　乎孟子又以百里七十里五十里三等之封為周制
　若使周制果如大司徒所云孟子何以不聞乎且周
　公雖致太平計其拓地豈能殊絶殷夏之世而封外
　諸侯之地遽加多若此外諸侯既加内諸侯又不應
　獨儉凡此皆周禮之可疑者也鄭氏注大司徒既以
　王制縣内之數為夏之采地周則未聞注小司徒又
　云采地百里之國凡四都五十里之國凡四縣二十
　五里凡四甸是前後自相戾也其注王制云畿内封
　國之數各有致仕者副之載師注又以宅田任近郊
　之地為致仕之家所受田其稍縣畺三等不云有致
　仕者之田在内蓋亦以為周變前代之法其詳不可
　得而攷矣王制孟子皆云有天子元士之地豈即載
　師所謂以士田任近郊者乎
　　公劉篇
　　　積
箋云乃有積委○周禮大司徒大賔客令野修道委積
小司徒小賔客令野修道委積遺人掌邦之委積以待
施惠鄉里之委積以恤民之囏阨門闗之委積以養老
孤郊里之委積以待賔客野鄙之委積以待羇旅縣都
之委積以待凶荒凡賔客㑹同師役掌其道路之委積
凡國野之道路室有委候館有積注云委積者廩人倉
人計九穀之數足國用以其餘共之少曰委多曰積遂
人凡賔客令野修道而委積遂師賔客庀其委積廩人
以嵗之上下數邦用凡邦有㑹同師役之事則治其糧
與其食倉人凡國之大事共道路之委積掌訝賔客至
戒官修委積
　　　糧
説文云穀食也○周禮廩人凡㑹同師役之事治其糧
　　　槖囊
傳云小曰槖大曰囊○孫弈示兒編説文曰無底曰囊
有底曰槖董氏曰無底曰槖有底曰囊唐韻云槖無底
囊二説不同並存之○徐鍇曰無底曰槖今纒腰下者
○詩緝云東方朔傳云奉一囊粟是糧米盛于囊也
　　　戚(詳見齊風斧/)
傳云戚斧也○釋名云戚慼也斧以斬斷見者皆慼懼
也
　　　揚
傳云揚鉞也疏云鉞大而斧小大公六韜云大柯斧重
八斤一名天鉞○劉存事始案輿服志曰黄帝制以銅
為鳯首銜刃古今注云金斧黄鉞也鐵斧𤣥鉞也三代
通用之武王以黄鉞斬紂太公以𤣥鉞斬妲己將軍出
征授黄鉞者亦以銅為之○韓詩外傳云諸侯有徳八
錫鈇鉞
　　　巘
傳云巘小山别于大山也○釋名云小山别大山曰甗
甗甑也甑一孔者甗形孤出處似之也○爾雅云重甗
隒注云謂山形如累兩甗甗甑山形似之因以名云
　　　百泉溥原
曹氏曰漢朝那縣屬安定郡隋改為百泉縣屬平涼郡
魏于其地置原州唐因之百泉溥原即其處○一統志
陜西平涼府鎮原縣漢為安定郡後魏置原州
　　　廬
周禮遺人凡國野之道十里有廬廬有飲食三十里有
宿宿有路室路室有委五十里有市市有候館候館有
積注廬若今野候徒有庌也宿可止宿若今亭有室矣
候館樓可以觀望者也一市之間有一廬三宿
　　　依
箋云公劉既登堂負扆而立○爾雅云牖戶之間謂之
扆注云窻東戶西也禮云斧扆者以其所在處名之疏
云本戶牖之間名扆覲禮天子設屏風之狀于户牖間
因名此屏風為扆是以其在扆處即名曰扆也○覲禮
云天子負斧依于户牖之間左右几注云依如今綈素
屏風也有繡斧文所以示威○明堂位云天子負斧依
南鄉而立
　　　牢
禮書曰養馬謂之閑養牛羊豕謂之牢閑以防之牢以
固之各象其性而制之也○郊特牲云帝牛必在滌三
月稷牛惟具鄭氏曰滌者牢中搜除處○周禮肆師大
祭祀展犧牲繫于牢頒于職人充人掌繫祭祀之牲祀
五帝則繫于牢芻之三月享先王亦如之○何休公羊
注云滌宫名養帝牲三牢之處也滌取其蕩滌潔清三
牢者各主一月取三月一時足以充其大牲
　　　匏
陸佃禮圖云舊圖匏爵用匏片為爵據此乃杓也若爵
宜截其鼻以盛酒不應破匏為之鄭氏説取甘匏去抵
以齊為正○禮記云郊器用陶匏以象天地之性也又
云三王作牢用陶匏
　　　流泉
郡縣志云邠州三水縣以縣界有羅川谷三泉並流故
以為號豳城在縣西髙泉山亦曰甘泉在永壽縣北二
十五里五龍原在新平縣南三里原側有五泉水因名
　　　三單(互見無衣篇師/)
箋云公劉遷豳丁夫適滿三軍之數單者無羨卒也○
春秋傳曰成國不過半天子之軍諸侯之大者三軍可
也○周禮小司徒上地家七人可任者家三人中地家
六人可任者二家五人下地家五人可任者家二人凡
起徒役母過家一人以其餘為羨惟田與追胥竭作賈
氏曰此謂六鄉之内上劑致甿一人為正卒其餘為羨
卒若六遂之内以下劑致甿一人為正卒一人為羨卒
其餘皆為餘夫饒逺故也○遂人以下劑致甿注云以
下劑為率謂可任者家二人
　　　隰原
孔氏曰禹貢雍州原隰底績公劉居豳度其隰原以治
田是豳居原隰之野○郡縣志云邠州新平縣有五龍
原永壽縣有永壽原宜禄縣有淺水原
　　　徹
孟子曰夏后氏五十而貢殷人七十而助周人百畝而
徹徹者徹也助者藉也詩云雨我公田遂及我私惟助
為有公田由此觀之雖周亦助也○王制曰古者公田
藉而不税○左傳云穀不過藉以豐財也○穀梁傳云
古者什一藉而不税○公羊傳曰古者什一而藉○鄭
匠人注云周制畿内用夏之貢法税夫無公田邦國用
殷之助法制公田不税夫貢者自治其所受田貢其税
穀助者借民之力以治公田又使收斂焉諸侯謂之徹
者通其率以什一為正孟子云野九夫而税一國中什
一是邦國亦異外内之法耳○朱子孟子章句云周時
一夫受田百畝鄉遂用貢法十夫有溝都鄙用助法八
家仝井耕則通力而作收則計畝而分故謂之徹語録
云此亦不可詳知但因洛陽議論中通徹而耕之説推
之耳或但耕則通力収則各得其畝亦未可知也
　按徹兼貢助二法助法當如朱子所言公田有廬舎
　在内是也如鄭通率之説則助之所取重貢之所取
　輕非孟子皆什一之㫖也
　　　夕陽
爾雅曰山西曰夕陽孫炎曰夕乃見日
　　　鍛
傳云鍛石也箋云所以為鍛質○説文作碫云厲石也
朱傳云鍛鐵也○禹貢梁州厥貢璆鐵銀鏤○月令季
春命工師審五庫之量金鐵母或不良○廣雅云鐵朴
謂之礪○一統志終南山出鐵
　　　皇澗過澗
傳氏曰二澗當在邠州界
　　　芮
傳云芮水厓也箋云芮之言内也○朱傳云芮水名出
呉山西北東入涇周禮職方作汭○夏官職方云雍州
其川涇汭注云汭在豳地○一統志汭水在陜西鳯翔
府隴州城西北源出弦蒲藪東入涇水周職方雍州其
川涇汭詩曰汭鞫之即皆謂是也呉嶽在隴州南八十
里
　　　鞫
爾雅曰隩隈也厓内為隩外為鞫李巡曰厓内近水為
隩其外為鞫孫炎曰内曲裏也外曲表也
　　泂酌篇
　　　餴
傳云餴餾也○釋言云饙餾稔也孫炎曰蒸之曰饙均
之曰餾郭璞曰今呼􁉙飯為饙饙熟為餾○説文云饙
一蒸米也餾飯氣流也
　　卷阿篇
　　　昄
朱傳或曰昄當為版版章猶版圖也○周禮小司徒聴
閭里以版圖司㑹云掌凡在版圖者之貳以逆羣吏之
治注版户籍也圖土地形象田地廣狹司書掌邦中之
版土地之圖職方氏掌天下之圖小司寇登民數自生
齒以上登于天府司民掌登萬民之數自生齒以上皆
書于版
　　　鳯凰
釋鳥云鶠鳯其雌皇○説文天老云鳯象鴻前麟後蛇
頸魚尾鸛顙鴛思龍文龜背燕頷鷄喙五色備舉出東
方有道之國翺翔四海之外過崑崙飲砥柱濯羽弱水
莫宿風穴飛則羣鳥從以萬數五方神鳥東方曰發明
南方曰焦明西方曰鷫鷞北方曰幽昌中央曰鳯皇○
左傳云鳯鳥氏司厯杜預云鳯知時故以名厯官○大
戴禮羽蟲三百六十鳯皇為之長○禮運云鳯以為畜
故鳥不獝○詩義疏云鳯皇一名鸑鷟非梧桐不棲非
竹實不食非醴泉不飲在天為朱雀○韓詩外傳天老
曰鳯首帶徳頸揭義背負仁心入信翼挾義足履正尾
繫武小音金大音鼔食有質飲有儀游心擇所飢不妄
下其鳴也雄曰節節雌曰足足昏鳴曰固常晨鳴曰發
明晝鳴曰保章舉鳴曰上翔集鳴曰歸昌○元命包云
火離為鳯○運斗樞云天樞得則鳯凰翔○斗威儀曰
君乗土而王其政太平鳯皇集於林苑○樂叶圖徵云
五音克諧各得其倫則鳯皇至冠類鷄頭燕喙虵頸龍
形麟翼魚尾五彩不啄生蟲又曰五鳯為瑞者一其四
似鳯並為妖一曰鷫鷞至則役之感二曰發明至則喪
之感三曰焦明至則水之感四曰幽昌至則旱之感○
動聲儀云鎮星不逆行則鳯皇至○論語摘襄聖曰鳯
有六像九包六像者頭像天目像日背像月翼像風足
像地尾像緯九包者口包命心合度耳聴達舌詘伸彩
色光冠矩州(宋均云州/當作朱)距鋭鉤音激揚腹文户行鳴曰
歸嬉止鳴曰提扶夜鳴曰善哉晨鳴曰賀世飛鳴曰郎
都知我者唯黄持竹實來故子欲居九夷從鳯嬉○山
海經云丹穴之山有鳥如鷄五采而文名曰鳯皇首文
曰徳翼文曰義背文曰禮膺文曰仁腹文曰信飲食自
然自歌自舞見則天下安寧○帝王世紀云國安其主
好文則鳯皇翔○莊子云鳯帶聖嬰仁左智右賢○荀
子曰詩曰鳯皇秋秋其翼若干其聲若簫有鳯有皇樂
帝之心○吕氏春秋云黄帝聴鳯皇之鳴以别十二律
○淮南子云二皇鳯至於庭三代鳯至於門周室鳯至
於澤徳彌澆所至彌逺徳彌精所至彌近○京房易傳
云鳯皇髙丈二○三輔決録蔡衡云凡鳯有五多赤色
者乃鳯多黄色者鵷鶵多青色者鸞多紫色者鸑鷟多
白色者鵠○禽經云鳯青謂之鶡赤謂之鶉黄謂之鸞
白謂之鷫紫謂之鷟○瑞應圖云鳯皇仁鳥王者不刳
胎剖卵則至
　　　梧(詳見定之方中篇桐/)
釋木云櫬梧注今梧桐○青史子云梧東方之草春木
也○王逸子云梧桐春榮陽木也○埤雅云梧一名櫬
即梧桐也今人以其皮青號曰青桐華淨妍雅極可愛
故多近齋閣種之梧櫜鄂皆五焉其子似乳綴其櫜鄂
生多或五六少或一二飛鳥喜巢其中莊子所謂桐乳
致巢也○雅翼云梧木易生鳥銜墜者輒隨生殖其畦
種者是嵗可髙一丈
　　　朝陽
釋山云山東曰朝陽孫炎曰朝先見日也
　　板篇
　　　藥
説文治病萆○周禮疾毉以五藥養其病注云草木蟲
石穀也痬毉凡藥以酸養骨以辛養筋以鹹養脈以苦
養氣以甘養肉以滑養竅○本草經云上藥養命以應
天中藥養性以應人下藥冶病以應地藥有隂陽配合
子母兄弟根莖華實草石骨肉○三皇紀云神農始嘗
百草始有毉藥
　
　
　
　
　
　
　
　六家詩名物疏卷四十九
欽定四庫全書
　六家詩名物疏卷五十　　明　馮復京　撰
　　大雅蕩之什一
　　蕩篇
　　　羹
爾雅云肉謂之羮○廣雅云羮謂之湆○釋名云羹汪
也汁汪郎也○天官亨人祭祀共大羹鉶羹賔客亦如
之疏云大羹肉湆盛於登謂大古之羹不調以鹽菜及
五味鉶羹是陪鼎膷臐膮調以五味盛於鉶器謂之鉶
羹若盛之於豆即謂之庶羞即公食大夫十六豆也○
公食大夫記云鉶芼牛藿羊苦豕薇皆有滑士虞記云
鉶芼用苦若薇有滑夏用葵冬用荁○曲禮云進食之
禮羹居人之右母嚃羹母絮羹羹之有菜者用挾無菜
者不用挾禮運云退而合亨實其鉶羹禮器云納牲詔
於庭血毛詔於室羹定詔於堂郊特牲云大羹不和貴
其質也内則云膳膷臐膮食雉羹麥食脯羹鷄羹折稌
犬羹兔羹和糝不蓼凡羹齊視夏時士不貳羹胾鶉羹
鷄羹釀之蓼羹食自諸侯以下至于庶人無等玉藻云
子卯稷食菜羹○毛詩義問云鉶羹有菜鹽䜴其中菜
為其形象可食因以鉶為名○朱子云鄉飲酒禮鄉射
禮燕禮大射儀公食大夫禮少牢饋食禮皆曰羹定蓋
以羹熟為節然後行禮
　　　鬼方
易髙宗伐鬼方○大戴禮帝繫曰陸終娶于鬼方氏○
世本注云鬼方於漢則先零戎○後漢西𦍑傳云武丁
伐西戎鬼方三年乃克○唐髙祖紀云夏曰熏鬻商曰
鬼方周曰玁狁漢曰匈奴魏曰突厥○朱子殷武傳曰
髙宗伐鬼方蓋謂是與
　按鬼方不詳其地蓋是逺夷之國也古有三説俱非
　確證
　　　本
説文曰木下曰本从木一在其下徐曰一記其處也
　　抑篇
　　　蠻方
鄭注云九州之外不服者疏云謂治夷鎮蕃三服○禹
貢五百里荒服三百里蠻二百里流○大司馬云蠻畿
外方五百里曰夷畿又其外方五百里曰鎮畿又其外
方五百里曰蕃畿大行人云九州之外謂之蕃國世一
見各以其所貴寳為摯○周語云蠻夷要服戎狄荒服
　　　屋漏
爾雅云西北隅謂之屋漏孫炎曰當室之所白日光所
漏入舍人曰古者徹屋西北隅以炊浴没者訖而復之
故謂之屋漏○箋云屋小帳也漏隱也禮祭于奥既畢
改設饌于西北隅而䨾隱之處此祭之末也疏云天官
幕人職掌帷幕幄帟注云幕以布幄帟以繒為之幄在
帷幕内則為小帷室内亦有之屋漏者正謂西北隅也
言祭末時事者特牲禮尸謖之後云佐食徹尸薦爼敦
設于西北隅凡在南厞用筵納一尊佐食闔牖户降是
其事也禮記鄭注云祭成人始設奠于奥是謂隂厭尸
謖後改饌于西北隅是謂陽厭若宗子為殤惟有隂厭
若庶子適殤宗子適殤惟有陽厭士有隂厭陽厭天子
諸侯亦同唯上大夫無陽厭為當日賔尸故也
　按鄭之義以陽厭為祭末之事助祭者至此易倦故
　以不愧戎之考之特牲禮隂厭尊有𤣥酒陽厭納一
　尊而已隂厭備鼎爼陽厭爼釋三个而已則非徒在
　祭末而其禮亦略矣朱子云獨居於室不主祭言故
　逌旃𤨏言云不愧屋漏猶曰不愧闇室然孔子云當
　室之白尊于東房是謂陽厭則屋漏非暗室矣此箋
　云厞隱之處蓋用儀禮厞用筵之文彼文又云佐食
　闔牖户降則室内無人故彼注云改饌為幽闇有司
　徹司宫闔牖户注云或者神欲幽闇是也非以屋漏
　為闇室也若詩取暗室之義則宜云不愧于奥不得
　云不愧于屋漏若欲從朱説者但謂室中雖虚尚當
　不愧于西北之隅理亦自通何必指明為暗反孔子
　之說乎
　　　柔木
箋云柔忍之木被之弦以為弓○考工記弓人為弓取
幹之道七柘為上檍次之檿桑次之橘次之木𤓰次之
荆次之□為下凡相幹欲赤黒而陽聲赤黒則鄉心陽
聲則逺根
　　桑柔篇
　　　圉
釋詁云圉垂舍人曰圉拒邊垂也孫炎曰國之四垂
　　　相
漢書云丞相掌丞天子助理萬機○蔡邕獨斷云相助
也助理天下
　　　肺
說文云肺金藏也○釋名云肺勃也其氣鬱勃也○素
問云西方生燥燥生金金生辛辛生肺肺生皮毛皮毛
生腎肺主鼻又云肺者相傳之官治節出焉又云肺者
氣之本魄之處也其華在毛其充在皮為陽中之大隂
通於秋氣○文子云肺為氣○白虎通云肺所以義何
肺者金之精義者斷决西方亦殺成萬物故肺象金色
白繫於鼻
　　　腸
說文云腸大小腸也○釋名云腸暢也暢胃氣去滓穢
也○廣雅云腸詳也○素問云六經為川腸胃為海又
云脾胃大腸小腸者倉廪之本營之居也名曰器能化
糟粕轉味而入出至隂之類通於土氣○白虎通云大
腸小腸心之府也主禮禮有分理腸亦大小相承受也
　　　大風
箋云西風謂之大風○釋天云西風謂之泰風孫炎曰
西風成物物豐泰也○易緯云立秋閶闔風至○吕氏
春秋曰西方曰飂風
　　　隧
孔氏曰隧者道之别名
　　雲漢篇
　　　郊
周禮太宰祀五帝掌百官之誓戒與其具修前期十日
帥執事卜日遂戒及執事視滌濯及納亨賛王牲事祀
之日賛玉幣爵之事幂人祭祀以疏布巾幂八尊掌次
祀五帝張大次小次設重帟重案大司徒祀五帝奉牛
牲羞其肆充人掌繋祭祀之牲牷祀五帝則繫于牢芻
之三月大宗伯以青圭禮東方以赤璋禮南方以白琥
禮西方以𤣥璜禮北方皆有牲幣各放其器之色祀大
神祭大示治其大禮國有大故則旅上帝小宗伯兆五
帝于四郊大烖及執事禱祠于上下神示典瑞四圭有
邸以祀天旅上帝兩主有邸以事地旅四望司服祀昊
天上帝則服大裘而冕祀五帝亦如之大司樂奏黄鍾
歌大吕舞雲門以祀天神奏大蔟歌應鍾舞咸池以祭
地示大祝掌六祈一曰類大司冦禋祀五帝涖誓百官
祭之日奉明水火小司冦禋祀五帝實鑊水納亨亦如
之職金旅上帝共其金版士師祀五帝則沃尸及王盥
洎鑊水○禮記月令孟春元日祈榖于上帝仲夏大雩
帝禮運云祭帝于郊所以定天位祀社于國所以列地
利禮器有以下為貴者至敬不壇埽地而祭有以素為
貴者大圭不琢大羹不和大路素而越席犧尊疏布□
樿杓又云禮之近人情者非其至者也郊血又云莞簟
之安而藳秸之設又云饗帝于郊而風雨節寒暑時郊
特牲云郊特牲而社稷太牢郊之祭迎長日之至也大
報天而主日也兆于南郊就陽位也埽地而祭于其質
也器用陶匏以象天地之性也牲用騂尚赤也用犢貴
誠也郊之用辛也周之始郊日以至卜郊受命于祖廟
作龜于禰宫卜之日王立于澤親聽誓命獻命庫門之
内戒百官也太廟之命戒百姓也祭之日王皮弁以聽
祭報被衮以象天戴冕璪十有二旒乘素車旂有十二
旒龍章而設日月帝牛必在滌三月稷牛惟具所以别
事天神與人鬼也祭法云燔柴於泰壇祭天也瘞埋于
泰折祭地也用騂犢祭義云郊之祭也喪者不敢哭凶
服者不敢入國門敬之至也大報天而主日配以月夏
后氏祭其闇殷人祭其陽周人祭日以朝及闇明堂位
云魯君孟春乘大路載弧韣旂有十二旒日月之章祀
帝于郊配以后稷天子之禮也○公羊傳云郊則曷為
必祭稷王者必以其祖配自内出者無主不行自外至
者無主不止
　　　奠瘞
孔氏曰奠謂置之於地瘞謂埋之於地禮與物皆謂為
禮事神之物酒食牲玉之類也○爾雅云祭天曰燔柴
祭地曰瘞薶疏云祭天之禮積柴以實牲體玉帛而燔
之使烟氣之臭上達於天祭神州地示於北郊瘞繒埋
牲因名祭地曰瘞理
　　　宗
傳云宗尊也凶荒索鬼神而祭之○周禮大司徒荒政
十一曰索鬼神黨正春秋祭禜大祝掌六祈類造禬禜
攻説小祝掌侯禳禱祠之祝號以逆時雨寧風旱○祭
法云埋少牢於泰昭祭時也相近於坎壇祭寒暑也王
宫祭日也夜明祭月也幽宗祭星也雩宗祭水旱也四
坎壇祭四方也山林川谷丘陵能出雲為風雨見怪物
皆曰神有天下者祭百神注相近當為禳祈宗皆當為
禜疏此經所載謂四時乖序寒暑僣逆水旱失時須有
祈禱非闗正禮之事○左傳子産云山川之神則水旱
癘疫之災於是乎禜之日月星辰之神則雪霜風雨之
不時於是乎禜之
　　　羣公先正
月令仲夏命有司為民祈祀山川百源大雩帝用盛樂
乃命百縣雩祀百辟卿士有益于民者以祈榖實注百
辟卿士古者上公若句龍后稷之類疏百辟則古之上
公國語鯀為宗伯祭法有祀之文社稷五祀雖為王朝
卿士兼帶上公之官故左傳云封為上公祀為貴神○
周禮舞師掌教皇舞帥而舞旱暵之事稻人旱暵共其
雩歛司巫若國大旱則帥巫而舞雩女巫旱暵則舞雩
　左傳云龍見而雩
　　　旱魃
説文魃旱鬼也○神異經云南方有人長二三尺袒身
目在頂上走行如風名曰魃所見之國大旱赤地千里
一名旱母遇者得之投溷中即死旱災消也○山海經
係昆之山有人衣青衣名曰黄帝女魃黄帝攻蚩尤冀
州之野蚩尤請風伯雨師縱大風雨黄帝乃下天女曰
魃雨止遂殺蚩尤魃不得復上所居不雨叔均言之帝
後置之赤水之北所欲逐之者令曰神北行○文字指
歸云女妭秃無髪
　　　祈年
疏云孟春祈榖孟冬祈來年是也○月令孟春天子
乃以元日祈榖于上帝注云謂以上辛郊祭太
微之帝疏云郊特牲云郊不言祈榖此經言祈榖
不言郊鄭以為二祭是一故此注謂以上辛郊祭也
郊各祭所感之帝殷人祭汁㶢紀周人祭靈威仰○左
傳孟獻子云郊祀后稷以祈農事也是故啟蟄而郊郊
而後耕注云啟蟄夏正建寅之月耕謂春分○又云孟
冬天子祈來年于天宗注云天宗謂日月星辰也
○蔡邕云日為陽宗月為隂宗北辰為星宗○大
宗伯以實柴祀日月星辰注云星謂五緯辰謂日月所
㑹十二次疏云五緯即五星東方嵗星南方熒惑西方
太白北方辰星中央鎮星辰雖據日月㑹時而言即二
十八星也○祭義云郊大報天而主日配以月疏云天
帝獨為壇其日月及天神等各為一壇○爾雅云祭星
曰布
　按此祈來年於天宗既非遇災禱禳則與祭法所云
　王宫夜明幽禜祭日月星者異矣又非朝日夕月則
　與祭義所云祭日于壇祭月于坎者異矣其禮當如
　郊祭主日配月者日月及五緯星二十八經星合為
　一壇而以實柴祀之牲蓋用牛以大宗伯注推之可
　見
　　　庶正
疏云正長也周官三百六十每官各有其長
　　崧高篇
　　　崧
釋山云山大而髙崧注今中嶽嵩髙山蓋依此名○釋
名云崧竦也亦髙稱也
　　　嶽
釋山云泰山為東嶽華山為西嶽霍山為南嶽恒山為
北嶽嵩丘為中嶽○禮記云廵狩至于岱宗柴而望祀
山川南嶽西嶽北嶽如初禮天子祭天下名山五嶽視
三公○大宗伯以血祭祭五嶽國有大故旅四望注云
四望五嶽四鎮四瀆典瑞兩圭有邸以旅四望司服祀
四望山川則毳冕大司樂奏姑洗歌南吕舞大㲈以祀
四望凡五嶽崩令去樂職方氏荆州衡山豫州華山兖
州岱山并州恒山○白虎通云嶽之為言桷桷功徳東
岱宗者言物更相代於東方南霍者護也太陽用事護
養萬物西華者穫也萬物成熟可得穫也北恒者常也
萬物伏藏有常也中央嵩山言其峻大之也○風俗通
云東方泰山尊曰岱宗岱始也宗長也萬物之始隂陽
交代故為五嶽長南方衡山一名霍霍者萬物盛長垂
枝布葉霍然而大西方華者萬物變華於西方也北方
恒者常也中央嵩者髙也○説苑云五嶽能大布雲雨
焉能大歛雲雨焉雲觸石而出膚寸而合不崇朝而雨
天下徳施博大故視三公也○山海經云泰山上多玉
下多金有獸曰狪狪太華之山削成而四方髙五千仭
廣十里鳥獸莫居有蛇名肥􁃄小華之山木多荆杞獸
多㸲牛隂多磬石陽多㻬琈之玉鳥多赤鷩艸有華荔
衡山上多青䨼多桑其鳥多鸜鵒北嶽之山多枳棘剛
木有獸名諸懐少室之山有木名帝休上多玉下多銕
泰室之山有栯木䔄艸多美石
　按泰山在今山東濟南府泰安州北五里華山在陜
　西西安府華州華隂縣南十里衡山在湖廣衡州府
　衡山縣西三十里恒山在直𨽻眞定府定州曲陽縣
　西北一百四十里嵩山在河南河南府登封縣北十
　里禹貢之外方也東謂太室西謂少室相去十七里
　嵩其揔名也衡山一名霍故孔安國注尚書鄭𤣥注
　大宗伯服䖍注左傳及孝經鈎命决龍魚河圖皆以
　衡山為南嶽而書傳白虎通風俗通爾雅廣雅説苑
　諸書並以霍山為南嶽衡霍一也即今衡州之衡山
　也直𨽻廬州府六安州有霍山即天柱山漢武南
　廵以衡嶽逺阻乃移嶽神於此而祀焉其後因得衡
　山之名郭璞以六安之霍為南嶽非也鄭注大司樂
　五嶽數雍州之呉嶽而不數嵩盖以職方九州有呉
　嶽無嵩髙取爾雅五山五嶽差而配之以充五嶽四
　鎮故云爾其實五嶽不數河西嶽也呉嶽山在今陜
　西鳯翔府隴州南八十里
　　　伯
周書云士率衆時作謂之伯○要畧云伯把也持政事
也○風俗通云伯者長也白也言其咸建五長功實明
白也○王制云伯七十里○周禮云諸侯之地封疆三
百里其食者參之一又云伯執躬圭其他皆如諸侯之
禮
　　　私人
有司徹云主人降獻私人注云大夫言私人明不純臣
○玉藻云大夫私事使私人擯
　　　介圭
釋器云珪大尺二寸謂之玠○大宗伯以玉作六瑞以
等邦國玉人之事鎮圭尺有二寸天子守之命圭九寸
謂之桓圭公守之命圭七寸謂之信圭侯守之命圭七
寸謂之躬圭伯守之
　按介之為言大也毛以為諸侯之瑞圭是也鄭獨以
　為尺二寸之圭不知尺二寸乃王之鎮圭豈得以賜
　諸侯乎尚書太保承介圭孔安國云大圭尺二寸天
　子守之可證介圭即鎮圭也
　　　郿
朱傳云郿在鎬京之西岐周之東○一統志郿縣在陜
西鳯翔府府城東南百四十里郿城在郿縣北十五里
渭水之北
　
　
　
　
　
　
　
　
　
　
　六家詩名物疏卷五十
欽定四庫全書
　六家詩名物疏卷五十一　明　馮復京　撰
　　大雅蕩之什二
　　烝民篇
　　　考
釋親云父為考母為妣○白虎通曰考成也言有成徳
○曲禮曰生曰父母妻死曰考妣嬪
　　　㗋
説文云㗋嚨也○素問曰㗋主天氣咽主地氣○物理
論云咽㗋生之要孔
　　韓奕篇
　　　梁山
禹貢冀州既載壺口治梁及岐○釋山云梁山晉望也
注云在夏陽西北臨河上○地里志在馮翊夏陽縣故
少梁梁山在西北○九域志山在龍門之南○括地志
在同州韓城縣東南一十九里○玉海云梁山在京兆
府奉天縣北五里古公踰梁山秦立梁山宫又同州韓
城縣南十九里亦有梁山漢左馮翊夏陽縣西北詩所
謂奕奕梁山也爾雅以為晉望
　按同州韓城縣今屬陜西西安府古之韓國晉為少
　梁秦漢之夏陽縣也梁山在其境非大王遷岐所踰
　之梁山也大王所踰之梁山在乾州西北五里乾州
　即唐之奉天縣也
　　　韓
左傳云韓武之穆也○通典同州韓城縣古韓國有韓
原○一統志古韓城在韓城縣南十八里
　按水經注引王嘯曰涿郡方城縣有韓侯城後魏志
　亦云范陽郡方城縣有韓侯城此詩下文又有燕師
　所完奄受北國之文故李氏疑韓國在燕地古方城
　縣即今順天府固安縣地也存之以備參考
　　　受命
朱傳云蓋即位除䘮以士服入見天子而聽命○王制
云諸侯之世子未賜爵視天子之元士以君其國○韓
詩内傳云諸侯世子三年䘮畢上受爵命于天子○白
虎通云世子上受爵命衣士服何謙不敢自專也故詩
曰韎韐有赩世子始行也
　　　覲(互見沔水篇朝/)
大宗伯云秋見曰覲大行人云秋覲以比邦國之功○
覲禮云侯氏禆冕釋幣于禰乘墨車載龍旂弧韣乃朝
以瑞玉有繅天子設斧依于戸牖之間左右几天子衮
冕負斧依侯氏入門右坐奠圭再拜稽首擯者謁侯氏
坐取圭升致命王受之玉侯氏降階東北面再拜稽首擯
者延之曰升升成拜乃出記几俟于東箱偏駕不入王
門奠圭于繅上
　　　入覲(互見商頌長發篇/)
箋云覲於宣王而奉享禮○周禮内府凡四方之幣獻
之金玉齒革兵器凡良貨賄入焉大行人云廟中將幣
三享注皆束帛加璧庭實惟國所有小行人云合六幣
圭以馬璋以皮璧以帛琮以錦琥以繡璜以黼玉人云
璧琮九寸諸侯以享天子瑑琮八寸諸侯以享夫人○
覲禮云四享皆束帛加璧庭實惟國所有注云四當為
三初享或用馬或用虎豹之皮其次享三牲魚腊籩豆
之實龜也金也丹漆絲纊竹箭也其餘無常貨惟所有
分為三享皆以璧帛致之又云奉束帛匹馬卓上九馬
隨之奠幣再拜稽首升致命王撫玉侯氏降自西階東
面授宰幣西階前再拜稽首以馬出授人九馬隨之事
畢
　　　綏章
傳云綏大綏也○王制云天子殺則下大綏諸侯殺則
下小綏注綏當為緌有虞氏之旌旗也明堂位云夏后
氏之綏注云虞當言緌夏當言旂蓋錯誤也緌謂注旄
牛尾于杠首所謂大麾周禮建大麾以田○夏采注云
徐州貢夏翟之羽虞以為綏後世或無染鳥羽象而用
之或以旄牛尾為之綴於幢上所謂注旄於竿首(互見/干旄)
(旄/旌)○箋云綏所引以登車有采章也○説文曰綏
車中把也○曲禮曰君車己駕僕取貳綏跪乗凡
僕人之禮必授人綏乗路馬必朝服不敢授綏少
儀曰執君之乗車則坐僕者右帶劔負良綏申之
面拖諸幦以散綏升執轡然後步○論語曰升車
必正立執綏
　　　鏤鍚
疏云金路無鍚有鉤此金路得有鏤鍚者蓋特賜之○
巾車云玉路鍚樊纓注鍚馬面當盧刻金為之所謂鏤
鍚當盧者當馬之額盧在眉眼之上
　　　鞃
傳云鞃軾中也○考工記輿人為車參分車隧一在前
二在後以揉其式以其廣之半為之式崇參分軫圍去
一以為式圍○孔氏云軾者兩較之間有横木可慿者
也
　　　淺
傳云虎皮淺毛也○月令其蟲倮注云虎豹之屬恒淺
毛
　　　幭
傳云幦覆式也○玉藻云君羔幦虎犆大夫齋車鹿幦
豹犆朝車士齋車鹿幦豹犆注云幦覆苓也少儀曰御
負良綏申之面拖諸幦曲禮曰大夫士去國素簚○周
禮王之䘮車木車犬􁉛疏飾素車犬􁉛素飾藻車鹿淺
􁉛革飾駹車然􁉛髤飾漆車豻􁉛雀飾○荀子曰絲末
彌龍所以養威也○禮書云幦若席然施諸軾上(諸書/幦簚)
(􁉛末俱/即幭字)
　　　金厄
疏云毛以厄為厄蟲則金厄者以金接轡之端如厄蟲
然鄭易傳以金為小環往往纒搤之往往者言非一二
處
　　　屠
李氏曰同州䣝谷○説文云䣝在馮翊郃陽亭○朱傳
或曰即杜也○解頥字義云屠蓋在鎬京東北之地未
詳其處或以為在同州䣝谷則太逺或以為即鄠縣之
杜陵則其地在鎬京南不當至此也
　　　壺
説文云壺昆吾圜器也象形從太象其蓋也○周禮秋
嘗冬蒸其饋獻用兩壺尊掌客上公壺四十夫人致禮
八壺侯伯三十二夫人致禮八壺子男二十四夫人致
禮六壺○禮記五獻之尊門内壺又云尊壺者面其鼻
特牲禮視壺濯尊兩壺于阼階東又曰覆兩壺焉蓋在
南鄉飲酒尊兩壺于房户間鄉射兩壺斯禁聘禮陳饔
或八壺或六壺燕禮卿大夫兩方壺士旅兩圜壺公尊
瓦大大射膳尊兩甒卿大夫方壺士旅圜壺少牢尊兩
甒士䘮大歛兩瓦甒虞兩甒○三禮圖云洗壺受一斛
口徑一尺頭髙五寸大中身兑下赤漆中上加青雲氣
方壺受一斛腹圜足口方圜壺受一斛腹方足口圜
　　　蔌
釋器云菜謂之簌○孔氏云蔌者菜茹之總名
　　　筍
爾雅云筍竹萌䈚箭萌○天官醢人云箈菹雁醢筍菹
魚醢○陸璣云筍皆四月生惟巴竹筍八月九月生始
出地長數寸䰞以苦酒豉汁浸之可以就酒及食○吕
覽云和之羙者越駱之菌注越駱山名菌竹筍也○筍
譜云竹初種根食土而下求乎母也及擢筍冒土而上
愛乎子也筍大約不過青緑色本艸木性甲乙氣○李
英公本艸云竹筍性甘無毒主消渇利水道益氣可久
食
　　　贈
覲禮云天子賜侯氏以車服路先設西上路下四亞之
重賜無數在車南諸公奉箧服加命書于其上升自西
階東面大史是右侯氏升西面立大史述命侯氏降兩
階之間北面再拜稽首升成拜大史加書于服上侯氏
受○樂記云大路者天子之車也龍旂九旒天子之旌
也青黒縁者天子之寳龜也從之以牛羊之羣則所以
贈諸侯也
　　　侯氏
覲禮注云不言諸侯言侯氏者明國殊舍異禮不凡之
也
　　　貓
傳云貓似虎淺毛者也○釋獸云虎竊毛謂之虦貓注
竊淺也詩曰有貓有虎又云狻麑如虦貓○雅翼云虎
淺色謂之虦貓而西域傳注稱獅子似虎正黄而有􁋡
尾端毛大如斗又詩稱韓土之樂有貓有虎周書記武
王之狩禽虎二十有二貓二則是虎之類也
　按釋獸之文貓即虎之淺毛者以上下文熊羆虎類
　之知是猛獸非捕鼠之貓也捕鼠之貓形亦似虎又
　畫地卜食亦如虎其鼻端嘗冷惟夏至一日煖蓋隂
　類也故應隂氣如此與虎陽獸感風不仝酉陽雜爼
　云猫一名蒙貴一名鳥圓陸農師以貓食田鼠虎食
　田彘故詩以譽韓樂失之矣
　　　燕
朱傳云燕召公之國○地里志薊縣故燕國召公所封
○國都城記云地在燕山之野故國取名焉北燕伯欵
始見春秋○元命包云箕星散為幽州分為燕國○一
統志順天府武王封堯後於薊封召公奭于燕即此燕
山在薊州玉田縣西北二十里
　　　百蠻
補傳云蠻夷可通稱北稱蠻猶西稱夷○史記匈奴傳
居于北蠻
　　　追貊
傳云追貊戎狄國箋云後追貊為玁狁所逼稍稍東遷
疏云貊者東夷之種分居於北故於此時為韓所統○
周官職方辨九貉之人民注云北方曰貉狄貉𨽻注云
征東北夷所獲○說文云貉北方豸種孔子曰貉之為
言惡也○漢書高紀云北貉燕人助漢師古曰貉在東
北方三韓之屬皆貉類也○地里考云後漢傳有貊耳
小水貊濊貊之屬東夷之貊也
　　　北國
箋云北面之國疏云職方氏正北曰幷州言受王畿北
靣之國當是幷州牧○黄氏曰今洺州曲梁赤狄也中
山安喜鮮虞國真定鼓國稁城西纍肥國皆白狄也
　　　壑
説文云壑溝也○釋言云隍壑也舍人曰隍城池也壑
溝也
　　　貔
釋獸云貔白狐其子豰○陸璣云貔似虎或曰似熊一
名執夷一名白狐遼東人謂之白羆○説文云虎豹屬
出貉國○書云如虎如貔于商郊○曲禮曰前有摯獸
則載貔貅○莊子曰豐狐文羆摶於山林伏於巖穴夜
行晝居求食江湖之上
　　江漢篇
　　　淮夷
陳傅良云江漢常武二篇同言淮夷以地里考之曰江
漢之滸者淮南之夷也若在淮北則江漢非所入之路
也曰率彼淮浦省此徐土者淮北之夷也若在淮南則
徐土非聮接之地矣孔氏曰召公伐淮夷在淮水南魯
僖伐淮夷在淮水北當淮之南北皆有夷也○禹貢云
淮夷蠙珠暨魚費誓云徂兹淮夷徐戎竝興○春秋僖
十四年杞辟淮夷遷都諸侯城縁陵十六年鄫為淮夷
所病㑹于淮謀鄫○後漢東夷傳殷武乙衰敝東夷浸
盛遂分遷淮岱漸居中土周公征之遂定東夷厲王無
道淮夷入冦王命虢仲征之不克宣王復命召公伐而
平之
　　　卣
疏云鬱人掌和鬱鬯以實彛則鬯當在彛而此及尚書
左傳皆云秬鬯一卣者當祭時乃在彛未祭則在卣賜
時未祭故卣盛之○爾雅云彛卣罍器也卣中尊也孫
炎曰尊彛為上罍為下卣居中郭璞曰卣不大不小者
○周禮鬯人廟用脩注云廟用脩者謂始禘時自饋熟
始脩讀曰卣卣中尊謂獻象之屬
　　常武篇
　　　太祖
傳云命南仲於太祖疏云后稷太祖之廟
　　　程
楚語云重黎氏世叙天地在周程伯休父其後也當宣
王失其官守而為司馬氏韋昭云程國伯爵休父名也
失官謂失天地之官而以諸侯為大司馬○郡國志雒
陽有上程聚古程伯休父之國也○一統志上程聚在
河南府洛陽縣
　　　浦
説文云浦水濵也
　　　徐
曹氏云禹貢徐州東至海北至岱南及淮其地廣人衆
矣若淮夷則東夷之種散處淮浦者爾○陳氏曰徐大
而淮夷小淮夷即徐州之夷而服屬於徐曰徐方者兼
徐淮而言之曰徐國者特言徐戎也○地里志臨淮徐
縣故徐國○郡縣志大徐城在泗州徐城縣北三十里
徐子國○玉海云徐嬴姓伯益佐禹有功封其子若木
於徐○一統志直𨽻鳯陽府泗州春秋時徐子國徐城
在州北五十里
　　　三事
箋云三農之事○太宰云以三農生九糓先鄭云三農
平地山澤也𤣥謂原隰及平地○朱子云上中下農夫
　　　繹
箋云繹當作驛傳遽之驛○周禮行夫掌邦國傳遽之
小事注云傳遽若今時乗傳騎驛而使者也○廣雅云
郵驛也置亦驛也○漢書田儋傳云尸鄉廐置臣瓉曰
案廐置謂置馬以傳驛者○李陵傳云因騎置以聞師
古曰騎置謂驛騎也○丹鈆緫録云按説文驛置騎也
馹驛傳也合觀之驛主于騎言馬也馹主于傳言車也
字書馬逓曰置步逓曰郵漢謂之乘傳如淳曰漢律四
馬髙足為置傳四馬中足為馳傳四馬下足為乘傳一
馬二馬為軺傳又謂之遽
　　瞻卬篇
　　　織
説文曰織作布帛之總名○内則云女子十年不出執
麻枲治絲繭織絍組紃學女事
　　　狄
爾雅八狄注云八狄在北○周官職方氏辨六狄之人
民○王制云北方曰狄衣羽毛穴居有不粒食者矣明
堂位五狄之國○風俗通云父子嫂叔同穴無别狄者
辟也其行邪辟其類有五一曰月支二曰穢貊三曰匈
奴四曰單于五曰白屋
　　召旻篇
　　　昬
箋云昬椓皆閹人也昬其官名○周禮閽人王宫每門
四人掌守王宫中門之禁䘮服凶器不入宫潜服賊器
不入宫竒服怪民不入宫凡内人公器賔客無帥則幾
其出入以時啟閉掌掃門庭○天官酒人奄十人注云
奄精氣閉藏者漿人奄五人籩人醢人各奄一人醯人
鹽人各奄二人冪人奄一人内小臣奄上士四人寺人
王之正内五人内竪倍寺人之數地官舂人饎人各奄
二人稁人奄八人春官守祧奄八人
　　　苴
傳云水中浮艸○箋云樹上棲苴○疏云苴是艸木之
枯槁者故在樹未落及已落為水漂皆稱苴也
　按毛以苴為水中浮艸鄭以棲者居在木上之名謂
　水上為棲于理未惬故易之云樹上棲苴朱傳云水
　中浮草棲于木上者意欲合二説為一不知既漂水
　中何縁仍居木上若如蒲栁等木本生水邊故水中
　草得棲之則為水浸潤不得枯槁進退求之朱義難
　通
　　　疏粺
朱傳云疏糲也粺則精矣○九章算術云粟率五十糲
米三十粺二十七鑿二十四御二十一
　
　
　
　
　
　
　
　
　
　
　
　六家詩名物疏卷五十一
欽定四庫全書
　六家詩名物疏卷五十二　明　馮復京　撰
　周頌清廟之什
　　清廟篇
　　　顯相
箋云諸侯來助祭○周禮云甸服者祭侯服者祀賔服
者享日祭月祀時享○何休公羊注云王者貴得天下
之歡心以事其先王因助祭以述其職故分四方諸侯
為五部部有四軰軰主一時孝經曰四海之内各以其
職來助祭尚書曰羣后肆朝是也
　　我將篇
　　　將享
序云祀文王於明堂疏云此祀明堂是大享五帝非迎
氣告朔也五帝之牲用特牛文武為配於禮得有羊○
孝經云㫺者周公郊祀后稷以配天宗祀文王於明堂
以配上帝是以四海之内各以其職來祭○曲禮云大
饗不問卜不饒富月令季秋上丁命樂正入學習吹是
月也大饗帝樂記曰祀乎明堂而民知孝祭法云虞祖
顓頊而宗堯夏祖顓頊而宗禹殷祖契而宗湯周祖文
王而宗武王注云祭五帝五神於明堂曰祖宗明堂位
云明堂也者明諸侯之尊卑也周公朝諸侯於明堂制
禮作樂頒度量而天下大服○考工記云夏后氏世室
堂修二七廣四修一五室三四步四三尺九階四旁兩
夾牕白盛門堂三之二室三之一殷人重屋堂修七尋
堂崇三尺四阿重屋周人明堂度九尺之筵東西九筵
南北七筵堂崇一筵五室凡室二筵○周書明堂曰方
百一十二尺高四尺階廣六尺三寸室居中方百尺室
中方六十尺東應門南庫門西臯門北雉門東方曰青
陽南方曰明堂西方曰總章北方曰𤣥堂中央曰大廟
以左為左个右為右个○帝命驗云帝者成天立府以尊
天重象赤曰文祖黄曰神斗白曰顯記黑曰𤣥矩蒼曰靈
府○大戴禮云明堂凡九室一室而有四户八牖三十
六户七十二牖以茅蓋屋上圓下方外水名曰辟雍○
含文嘉云明堂所以通神靈感天地正四時○禮記外
傳云一堂之上為五室南靣三階五室者象地載五行
也五行生於四時故每室四達○援神契云周之明堂
在國之陽三里之外七里之内在辰巳
　　時邁篇
　　　時邁
序云時邁廵狩告祭柴望也○尚書云嵗二月東廵狩
至于岱宗柴望秩于山川肆覲東后協時月正日同律
度量衡修五禮五玉三帛二生一死贄如五器卒乃復
五月南廵狩至于南嶽如岱禮八月西廵狩至于西嶽
如初十有一月朔廵狩至于北嶽如西禮歸格于藝祖
用特○周禮大司馬云及師大合軍以行禁令以救無
辜伐有罪注云師謂廵狩㑹同職方氏王將廵狩戒于
四方曰各修平乃守考乃職事無敢不敬戒及王之所
行先道師其屬而廵戒令王殷國亦如之大行人十有
二嵗王廵狩殷國土訓誦訓王廵狩則夾王車○王制
云天子五年一廵守柴而望祀山川覲諸侯問百年者
就見之命太師陳詩以觀民風命市納賈以觀民所好
惡命典禮考時月定日同律禮樂制度衣服正之山川
神祗有不舉者為不敬君削以地宗廟有不順者為不
孝君絀以爵變禮易樂者為不從君流革制度衣服者
為畔君討有功徳於民者加地進律○大戴禮云十有
二嵗天子廵狩是故諸侯上不敢侵陵下不敢暴小民
○逸禮云廵狩者何廵循也狩牧也為天循行牧民也○
禮記外傳云夏殷五載一廵狩(五年/再閏)周制十二年一廵
狩(嵗星/一周)廵狩之年四方諸侯先㑹嶽下以候見○左傳
云天子非展義不廵守又云先王卜征五年嵗襲其祥
祥習乃行○孔叢子云天子將廵狩必告於祖禰命告
羣祀及社稷畿内名山大川七日而遍視牲及用幣
　　　櫜
疏云櫜者弓衣一名韜故納弓於衣謂之韜弓○左傳
楚公子圍娶于公孫叚氏垂櫜而入注云垂櫜示無弓
○樂記云武王克殷倒載干戈包之以虎皮名曰建櫜
注云兵甲之衣曰櫜
　　　夏
箋云樂歌大者稱夏○周禮大司樂大祭祀王出入奏王
夏尸出入奏肆夏牲出入奏昭夏帥國子而舞大饗不入
牲其他皆如祭祀大射王出入令奏王夏鍾師以鐘鼓
奏九夏王夏肆夏昭夏納夏章夏齊夏族夏□夏驁夏
注云九夏皆詩篇名頌之族類載在樂章樂崩亦從而
亡是以頌不能具樂師教樂儀行以肆夏趨以采齊車
亦如之○杜子春云王出入奏王夏尸出入奏肆夏牲
出入奏昭夏四方賔來奏納夏臣有功奏章夏夫人祭
奏齊夏族人侍奏族夏客醉而出奏陔夏公出入奏驁
夏賈公彦云此九夏者惟王夏天子得奏其肆夏則諸
侯亦得用故燕禮奏肆夏大夫以下不得故郊特牲云
大夫奏肆夏由趙文子始明不合也其昭夏以下諸侯
亦用之鄉飲酒鄉射燕禮大射賔醉將出之時皆云奏
陔大射公入奏驁夏明天子亦用也○禮記云賔入大
門而奏肆夏示易以敬○國語曰金奏肆夏繁遏渠天
子所以享元侯吕叔玉云皆周頌也肆夏時邁也繁遏
執競也渠思文肆遂也夏大也言遂于大位謂王位也
故時邁曰肆于時夏
　　執競篇
　　　筦
書曰下管鼗鼓○周禮小師掌教籥管注云管如篴而
小併兩而吹之今大子樂官有焉瞽矇掌播簫管笙師
掌吹管大司樂孤竹管圜丘奏之孫竹管方丘奏之隂
竹管宗廟奏之○燕禮大射下管新宫○禮記下管象
又云竹聲濫濫以立㑹㑹以聚衆君子聽竽笙簫管之
聲則思畜聚之臣○爾雅云大管謂之簥其中謂之篞
小者謂之篎注管長尺圍寸併漆之有底○廣雅云管
象䶵長尺圍寸六孔無底○吕氏春秋曰倕作管○風
俗通云管漆竹長一尺六孔十二月之音象物貫地而
牙故謂之管尚書大傳舜之時西王母來獻白玉琯㫺
章帝時零陵文學奚景於泠道舜祠下得笙白玉琯知
古以玉為琯後乃易之以竹耳夫以玉作音故神人和
鳯凰儀也○白虎通云管艮音也○樂法圖曰東律主
黄鍾聖人承天樂用管管音調則律厯正○樂書云八
音七曰竹其卦則震方則東時則春聲尚議律姑洗風
明庶其音温春分之氣也先王以為簫管之屬㫺女媧
氏命娥陵氏制都良之管以一天下之音又命聖氏為
班管合日月星辰至帝嚳命咸墨吹笭展管亦因是矣
　　思文篇
　　　來牟
説文云來周所受瑞麥來麰一來二縫象芒束之形天
所來也來麰麥也○雅翼云古稱下田宜稻麥今小麥
例須下田大麥則不然詩所謂青青之麥生于陵陂者
謂大麥也麰者周所受瑞麥來麰也一作牟又作􁈸即
今大麥劉向以為釐麰麥也然則來牟一物唯廣雅以
麰為大麥來為小麥○本艸云小麥味甘主除熱止躁
渴養肝氣以作麴作麫温大麥味鹹主消渇除熱益氣
調中為五糓長
　按韓詩作貽我嘉􁈸可知來􁈸為一物張揖之言不
　足據也
　　周頌臣工之什一
　　臣工篇
　　　保介
箋云保介車右也○月令孟春天子親載耒耜措之於
參保介之御間躬耕帝籍注云保介車右也人君之車
必使勇士衣甲居右而參乘備非常也保猶衣也介甲
也○吕氏春秋注云保介副也載耒耜致于保介之間
施用之○朱傳云盖農官之副也
　按周禮田僕掌馭田路以田以鄙鄭氏曰鄙廵行縣
　鄙然則耕籍於郊盖木路矣周禮夏官有戎右齊右
　道右而無木路之右鄭氏云戎路之右田獵亦為之
　右焉此保介即戎右也髙誘惟云副也朱子增成其
　義曰農官之副然未見確然
　　　畬
爾雅云田三嵗曰畬孫炎曰畬和也田舒緩也疏云畬
和柔之意
　　　錢
説文云錢銚古田器○世本云垂作銚宋仲子云銚刈
也○孔氏云銚刈物之器○管子云一農之事必有一
耜一銚一鎌一鎒一椎一銍然後成為農○莊子云春
雨日時艸木怒生銚鎒於是乎始脩注云銚七遥反削
也能有所穿削也又他堯反○爾雅􁋵謂之疀○方言
燕之東北朝鮮洌水之間謂之􁋵宋魏謂之鏵或謂之
鍏江淮南楚謂之臿趙魏謂之喿東齊謂之梩
　　　鏄
傳云鏄鎒朱傳云鉏也○爾雅云斪斸謂之定李廵曰
鋤别名也郭云鋤屬○廣雅云定謂之耨○世本云垂
作耨○周禮攻金之工叚氏為鏄器粤之無鏄也非無
鏄也夫人而能為鏄也○吕氏春秋云耨柄尺此其度
也其耨六寸所以間稼也注云耨芸苖也六寸所以入
苖間○釋名云鋤助也去穢助苖長也齊人謂其柄曰
橿頭曰鶴耨以鋤嫗耨禾也鏄亦鋤類鏄廹也
　　　銍
説文云銍穫禾短鎌○釋名云銍穫黍鐵也銍銍斷穗
聲也○廣雅曰銍謂之刈
　按錢鏄銍皆田器也釋文銚音七遥反則銚即今之
　鍬所以起土可用於耕鏄先儒或以為鋤或以為耨
　盖一器而異名高氏云所以芸者也銍則刈禾短鎌
　也
　　噫嘻篇
　　　三十里
箋云竟三十里者一部一吏主之周禮萬夫有川川上
有路計此萬夫之地方三十三里少半里也言三十里
者舉成數○朱傳云此必鄉遂之官司稼之屬其職以
萬夫為界者溝洫用貢法無公田故皆謂之私
　　　耕
周禮閭師云凡任民任農以耕事貢九榖不耕者祭無
盛○周書曰神農之時天雨粟神農耕而種之○山海
經云后稷播百榖始作耕○韓詩説云東西耕曰横南
北耕曰由○吕氏春秋云冬至後五旬七日菖葉生菖
者百草之先生也於是始耕○汜勝之書曰秋耕宜早
春耕宜遲強土而弱之弱土而強之○王氏農書曰耕
地之法未耕曰生已耕曰熟初耕曰塌再耕曰轉生者
欲深而猛熟者欲淺而亷
　　振鷺篇
　　　雝
傳云雝澤也○韓詩章句云西雝文王之雍也言文王
之時辟雍學士皆潔白之人也○朱氏云先儒多謂辟
廱在西郊故曰西雝
　　　客
箋云二王後杞宋○郊特牲云天子存二代之後猶尊
賢也尊賢不過二代○樂記云武王伐紂既下車封夏
后氏之後於杞投殷之後於宋○尚書云成王既黜殷
命殺武庚命微子啟作微子之命王若曰殷王元子惟
稽古崇徳象賢統承先王脩其禮物作賔王家庸建爾
于上公尹兹東夏○書傳云天子存二代之後與己三
所以通天三統立三正○左傳皇武子云宋先代之後
也於周為客天子有事膰焉有喪拜焉○史記杞世家
云武王求禹之後得東樓公封之於杞以奉夏后氏之
祀○括地志汴州雍丘縣古杞國○一統志開封府杞
縣在府城東百里殷周皆以封夏後為杞國
　　豐年篇
　　　廪
爾雅云廪廯也○説文云㐭穀所以振入宗廟粢盛倉
黄㐭而取之也○周禮廪人掌九穀之數以待國之匪
頒賙賜稍食以嵗之上下數邦用以知足否以詔榖用
凡㑹同師役之事治糧食大祭祀共接盛注云藏米曰
廪廪人舍人倉人司禄官之長○公羊傳云御廪粢盛
之所委○孟子疏云倉有室曰廪○釋名云廪矜也寳
物可惜者投之其中也○天文集曰廪星主倉○管子
曰倉廪實知禮節
　　　秭
韓詩傳云陳穀曰秭○毛傳云數億至億曰秭
　　有瞽篇
　　　應
傳云應小鞞○爾雅云鼓小者謂之應○釋名云鼙禆
也禆助鼓節也聲在前曰朔朔始也在後曰應應大鼓
也○周禮小師大祭祀下管擊應鼓徹歌大饗亦如之
注云應鼙也○禮器曰廟堂之下縣鼓在西應鼓在東
○大射禮建鼓在阼階西南鼓應鼙在其東南鼓西階
之西一建鼓在南東鼓朔鼙在其北注云應鼙應朔鼙
也先擊朔鼙應鼙應之朔始也
　　　田
傳云田大鼔也疏云應既是小田宜為大○箋云田當
作朄朄小鼓在大鼓旁應鞞之屬○周禮大師大祭
祀下管令奏鼓朄鄭司農云朄小鼓也先擊小鼓乃
擊大鼓小鼓為大鼓先引故曰朄小師小祭祀小樂
事鼓朄○禮書云儀禮朔鼙乃􁈹鼓也以其引鼓故
曰朄以其始鼓故曰朔是以儀禮有朔無朄周禮有朄
無朔其實一也鄭氏以應朄朔為三鼓恐不然也
　　　縣鼓
眀堂位云夏后氏之足鼓殷人楹鼓周人縣鼓○樂書
云縣鼓周人所造之器始作樂而合乎祖者也以應鼔
為和終之樂則縣鼓其倡始之鼓與
　按鼓人以路鼓鼔鬼享大司樂路鼓鼓鼗於宗廟之
　中奏之則所云縣鼔者路鼓也鼔人注云路鼔四靣
　鼓陳暘以為晉鼓非也應朄小鼓不便于縣而賈公
　彦謂諸侯祭禮應鼓縣在東方大射云樂人宿縣其
　下云云則似亦縣之又云鼗倚于頌磬西紘鄭那箋
　云鼗雖不植則商之鼗不植周之鼗亦不縣也其應
　朄必縣與否亦無以定之後世之制建鼓左右旁挾
　應􁈹未必合古法也商之楹鼓大射曰建鼓或周之
　朄鼓殷人曰朔鼙與
　　　鞉
書云下管鼗鼓○儀禮鼗倚于頌磬西紘注云鼗如鼓
而小賔至摇之以秦樂○周禮小師掌教鼓鼗注云鼗
持柄摇之旁耳還自擊瞽矇眡瞭掌播鼗大司樂靁鼓
靁鼗於圜丘奏之靈鼓靈鼗於方丘奏之路鼓路鼗於
宗廟奏之○禮記云天子賜伯子男樂則以鼗將之月
令仲夏命樂師修鞀鞞○爾雅云大鼗謂之麻小鼗謂
之料注云麻者音概而長也料者聲清而不亂○釋名
云鞉導也所以導樂作○世紀云帝嚳命倕作鞀○白
虎通云鞀者震之氣也上應卯星以通王道○鬻子云
禹縣五聲曰語寡人以獄訟者揮鞀○禮書云儀禮諸
侯之燕大射大夫士之鄉射鄉飲皆有鼗無柷諸侯之
樂非無柷也文不備
　　　柷
傳云柷木椌也○釋樂云所以鼓柷謂之止注云柷如
漆桶方二尺四寸深一尺八寸中有椎柄連底挏之令
左右撃止者其椎名○廣雅云柷舄桶方三尺五寸深
尺八寸四角有陞○尚書夔曰戞擊鳴球又云下管鼗
鼓合止柷敔○周禮小師掌教柷敔瞽矇掌柷敔○禮
記王制云天子賜諸侯樂則以柷將之月令仲夏命樂
師飭鐘磬柷敔眀堂位云楷擊四代之樂器也注揩擊
謂柷敔樂記云聖人作鞉鼓椌楬壎篪此六者徳音之
器也注椌楬柷敔○白虎通云柷敔者終始之聲萬物
之所生也隂陽順而復故曰柷柷始也敔終也一説柷
在東北方○釋名云柷如物始見柷柷然也○樂記圖
曰柷衆也以舉衆樂乾主立冬隂陽終始聖人象天以
制柷法使死者不恨生者不怨○國語云革木一聲○
樂書云木者所以合止樂之器其卦巽其方東南之維
其時春夏之交其風清眀其律夾鍾其聲一其音直立
夏之氣也先王以為柷敔之屬隂始于二四終于八十
隂數四八而以陽一主之所以作樂此柷居宫縣之東
象春物之成始也
　　　圉
爾雅云所以鼓敔謂之籈注云敔如伏虎背上有二十
七齟齬刻以木長尺櫟之籈者其名○釋名云敔止也
所以止樂○字説云虎西方之獸故敔為伏虎二十七
齟齬者三九之數陽成于三變于九櫟之長尺十之數
也陽三九而隂十勝之所以止樂○樂書云敔居宫縣
之西象秋物之成終
　　　簫
釋樂云大簫謂之言小者謂之筊注云言編二十三管
長尺四寸筊十六管長尺二寸簫一名籟○博雅云簫
大者無底小者有底○釋名云簫肅也其聲肅肅而清
○周禮小師掌教簫瞽矇掌播簫笙師掌教吹簫○書
曰簫韶九成○禮記仲夏命樂師均管簫○易通卦驗
云夏至之樂以簫鄭𤣥注云簫亦管也形似鳯翼鳯火
禽也火數七夏時火用事○白虎通云簫者中吕之氣
○風俗通云舜作簫形參差象鳯翼十管長一尺○通
禮義纂云伏羲作簫十六管○月令章句云簫長則濁
短則清以䗶宻實其底而增減之則和○三禮圖云雅
簫長尺四寸二十四彄頌簫長尺二寸十六彄無底者
謂之洞簫
　
　
　
　
　六家詩名物疏卷五十二
欽定四庫全書
　六家詩名物疏卷五十三　明　馮復京　撰
　　周頌臣工之什二
　　潜篇
　　　潜
釋器云槮謂之涔李廵曰今以木投水中養魚曰涔孫
炎曰積柴養魚曰槮郭璞曰今之作槮者聚積柴木于
水中魚得寒入其裏藏隱因以薄圍捕取之○小爾雅
云魚之所息謂之橬橬槮也○韓詩曰涔魚池(潜槮涔/橬音義)
(同字林/作罧)
　　　鰷
爾雅云鮂黑鰦郭云即白鯈江東呼為鰌者○埤雅云
鰷魚形狹而長若條然故曰鰷也今江淮之間謂之□
魚性浮似鱨而白○雅翼云鰷形纎長而白故曰白鰷
又謂白鯈釋魚鮂黑鰦是也此魚好游水上故莊子稱
鯈魚出游從容以為魚樂明遂其性也
　　雝篇
　　　祀
序云雝禘太祖也箋云禘大祭也大于四時而小于祫
太祖謂文王𤣥鳥序云祀髙宗也箋云祀當為祫髙宗
崩始合祭于契廟歌是詩焉古者君䘮三年既畢禘于
其廟而後祫祭于太祖明年春禘于羣廟自此之後五
年而再殷祭一禘一祫春秋謂之大事長發序云大禘
也箋云大禘郊祭天也
　按爾雅云禘大祭也鄭氏之學以為禘禮有四大司
　樂圓丘方丘宗廟鄭云此三者皆大祭祭法虞夏禘
　黄帝殷周禘嚳注云此祭昊天于圜丘也此禘之一
　也䘮服云天子及其始祖之所出注云始祖之所由
　出謂祭天大傳云禮不王不禘王者禘其祖之所自
　出以其祖配之諸侯及其太祖大夫士有大事以省
　于其君干祫及其髙祖此謂祭感生帝于南郊禘之
　二也大宗伯云以肆獻祼享先王以饋食享先王注
　云祫禘也祫言肆獻禘言饋食互相備明堂位云季
　夏六月以禘禮祀周公于太廟此禘之三也王制天
　子諸侯宗廟之祭夏曰禘注云此夏殷祭名周則改
　之以禘為殷祭此禘之四也謂之禘者禘諦也言使
　昭穆之次審諦也祭天謂之禘者亦言使典禮諦也
　此雝禘太祖盖五年宗廟之殷祭也其長發大禘則
　殷以夏正于南郊祀感生帝汁光紀也其祫祭者王
　制曰天子犆礿祫禘祫嘗祫烝諸侯礿犆禘一犆一
　祫嘗祫烝祫曾子問云當七廟五廟無虛主者祫祭
　于祖為無主耳又曰祫祭于祖則祝迎四廟之主鄭
　云魯禮三年䘮畢祫于大祖明年春禘于羣廟自爾
　之後五年而再殷祭一祫一禘公羊傳云大祫者何
　合祭也毁廟之主陳于大祖未毁廟之主皆升合食
　于大祖五年而再殷祭是也其𤣥鳥祀髙宗即三年
　䘮畢祫于大祖之廟以新崩之主序昭穆也禮記注
　稱䘮畢祫于大祖明年春禘于羣廟而𤣥鳥箋顧有
　其廟而後祫祭大祖之文者謂練時遷主遞廟新死
　者當禘祭于其廟以安之故鬯人云廟用脩注云謂
　始禘時是也鄭特將練禘總就䘮畢言之耳其禘祫
　之異者祫則未毁廟之主及毁廟之主皆合祭于大
　祖廟中禘則大王王季以上遷主祭于后稷之廟穆
　之遷主祭于文王之廟昭之遷主祭于武王之廟而
　不及親廟其坐位所向各别祫用五齊三酒禘惟四
　齊三酒無汎齊祫備六代之樂禘惟四代又無降神
　之樂祫十二獻禘九獻禮器云大饗其王事與注云
　盛饌與貢謂祫祭先王此鄭氏之説謂祫大禘小者
　然也若王肅張融孔晁之徒則以禘為大祫為小賈
　逵劉歆杜預之徒則以傳無祫文禘為三年一大祭
　在大祖之廟盖取其序昭穆謂之禘取其合集羣祖
　謂之祫二禮為一鄭依禮緯云三年一祫五年一禘
　謂之百王通義而禘祫志云王制記祫于秋夏冬周
　公制禮祭不欲數是又以虞夏殷三時俱殷祭其説
　自相違背王肅不信六天之説既無郊丘之分且謂
　禘惟祭宗廟大傳所謂祭其所自出者謂始祖之父
　耳陸淳趙匡朱子之徒皆依而用之禘以夏四月大
　祫之禮崔霛恩云用秋張純云用冬十月解禮記者
　又或謂祫禘祫嘗祫烝為時祭之祫大祫為三年之
　祫議禮之家名為聚訟亦不得而折其衷也宗廟之
　禘依鄭氏云祭毁廟不及親廟陸淳云禘于始祖廟
　祭所出之帝便以祖配不兼羣廟為其疏逺不敢䙝
　狎陳祥道以此説為不足信朱子長發傳云大禘不
　及羣廟之主此宜為祫祭之詩盖同陸説先儒多以
　不王不禘之文而譏魯僣祭不知大夫士有大事省
　于其君得祫髙祖大夫士得祫何疑周公之後不得
　禘哉春秋傳有禘無祫按禘祫志所稱二禮之異俱
　無證據豈禘祫儀制相似而混為一與國語云郊禘
　之牛繭栗又云郊禘之事射牛郊禘之事有全脀又
　曰天子親舂郊禘之盛而不及祫爾雅云禘大祭繹
　又祭而不云祫故馬端臨云魯之禘即祫或亦有見
　與司尊彛四時之間祀追享朝享説者亦以為禘祫
　鄭𤣥以追享為禱請遷主朝享為月朔朝廟烈文助
　祭即是朝享之祭非此禘祫也
　　載見篇
　　　鈴
釋天云有鈴曰旂李廵曰以鈴著旒端郭璞曰縣鈴于
竿頭畫交龍于旒○左傳云錫鸞和鈴昭其聲也注云
鈴在旂
　　有客篇
　　　白馬
傳云殷尚白○檀弓云殷人尚白戎事乘翰注云以建
丑之月為正物牙色白翰白色馬也易曰白馬翰如明
堂位云夏后氏駱馬黑鬛殷人白馬黑首周人黄馬蕃
鬛
　　周頌閔予小子之什
　　訪落篇
　　　家
箋云厥家謂羣臣○臯陶謨云日宣三徳夙夜浚明有
家注云卿大夫稱家疏云大夫受采邑賜氏族立宗廟
世不絶祀故稱家
　　小毖篇
　　　蜂
爾雅云土蠭木蠭疏云此辨蠭在土木之異也説文云
蠭飛蟲螫人者其形大在地中作房而啖其子者名土
蠭又名馬蠭今荆巴間呼為蟺其形差小在樹上作房
者名木蠭亦食其子又云蠭醜螸疏云蠭類好垂其腴
以伏息説文云螸垂腴也腴即腹下也○援神契云蜂
蠆垂芒○内則云爵鷃蜩范注云范蜂也○方言云蜂
燕趙間謂之蠓蠮其大而蜜謂之壺蜂○化書曰蜂有
君禮○本草圖經云蜜蜂在蜜脾中如蛹白色大黄蜂
即人家屋上作房及大木間􁋶􁉣蜂子也嶺南人作饌
食之黄色比蜜蜂更大土蜂即穴土居者最大螫人或
至死○埤雅云蜂有兩衙應潮其主之所在衆蜂為之
旋繞如衛有君臣之義其毒在尾垂頴如鋒故謂之蜂
方言曰大而蜜謂之壺蜂即今黑蜂黄蜂亦其一種無
蜜纎長其窠仰綴于屋銜漆以固其蔕隂陽在尾喜合
末端有岐者牝鋭者牡也○雅翼云細腰蜂作房在小
樹及簷下房綴著處必以漆其在大木上者蜂與房皆
大謂之露蜂房蜜蜂似蜂而小山海經云糓城之山足
蜜蜂之廬今土木之蜂亦皆有蜜人家畜者質小而㣲
黄腰腹相稱如蠅蟬
　　　蓼
爾雅云蔷虞蓼疏云即蓼之生水澤者頌云以薅荼蓼
毛傳云蓼水草是也○禮記云膾秋用蓼濡豚包苦濡
雞醢醬濡魚卵醬濡鼈醢醬實蓼鶉羹雞羹鴽釀之蓼
○蜀本圖經云蓼有紫赤青馬水香木等七種紫赤二
蓼葉小狹而厚青香二蓼葉相似而俱薄馬水二蓼葉
大上有黑點木蓼一名天蓼蔓生葉似柘葉諸蓼花皆
紅白子皆赤黑木蓼花黄白子皮青滑○埤雅云蓼生
水澤者莖赤味辛一名蔷離騷曰蓼蟲不能从乎葵藿
則葵藿甘而蓼苦故也○朱傳云今南方人謂蓼為辣
荼或用以毒溪取魚
　　載芟篇
　　　畛
遂人云十夫有溝溝上有畛○孔氏云畛是地畔道路
之名
　　良耜篇
　　　荼
釋草云蒤委葉疏王肅説詩云荼陸穢草然則蒤者原
田蕪穢之草非苦菜也
　按荼蓼二草也盖有田有原有隰故竝舉水陸穢草
　朱傳云一物有水陸之異恐未然也
　　　櫛
説文曰櫛梳箆總名○曲禮云男女不同巾櫛玉藻云
櫛用樿櫛髮晞用象櫛
　　　百室
箋云百室一族也出共洫間而耕入共族中而居又有
祭酺合醵之歡疏云鄉族於遂則鄼○大司徒云五家
為比五比為閭四閭為族族師云各掌其族之戒令政
事月吉則屬民而讀邦灋書其孝弟睦婣有學者春秋
祭酺亦如之注云酺者為人物烖害之神族長無飲酒
之禮因祭酺與其民以長㓜相獻酬遂人云五家為鄰
五鄰為里四里為鄼又云百夫有洫鄼長各掌其鄼之
政令歳時簡器與有司數之趨其耕耨稽其女功
　　絲衣篇
　　　絲衣
朱傳云絲衣祭服弁爵弁也士祭于王之服○箋云繹
禮輕使士○士冠禮爵弁服纁裳純衣緇帶韎韐注云
純衣絲衣也○雜記云大夫冕而祭於公弁而祭於己
士弁而祭於公冠而祭於已
　按周禮正祭視滌濯逆齊省鑊告時告備皆使小宗
　伯此繹祭輕故使士耳朱傳汎言祭而飲酒非也朱
　傳及箋所云禮之次俱凖特牲為文
　　　基
箋云門塾之基疏云繹禮在門不在廟知基是門塾之
基謂廟門外西夾之堂基○釋宫云門側之堂謂之塾
孫炎曰夾門堂也○儀禮圖云塾有内外士冠注云西
塾門外西堂是也
　按此箋凖特牲為禮之次但依其告濯具告充告潔
　之次耳彼特牲是正祭主人先即位于堂下宗人升
　自西階視壺濯及豆籩反降東北面告濯具主人出
　復外位宗人視牲告充舉鼎鼏告潔所謂堂者乃廟
　堂非門外西夾之堂也故宗人升階而後告濯具也
　此所謂堂乃在廟門外之旁與正祭異又特牲視濯
　視牲等事在祭前一日此視濯等事即在繹祭之日
　盖天子繹以祭之明日正祭日禮畢後不容復脩諸
　禮壺濯牲鼎之屬當于本日之早陳之而即以本日
　視之也
　　　鼐鼎鼒
爾雅云鼎絶大謂之鼐圜弇上謂之鼒附耳外謂之鉞
款足者謂之鬲注云鼒鼎歛上而小口鉞鼎耳在表鬲
鼎曲脚○説文云三尺兩耳和五味之寳器也昔禹收
九牧之金鑄鼎荆山之下○魯詩説云鼐小鼎○周易
鼎卦彖曰鼎象也以木巽火亨餁也九四曰鼎折足覆
公餗六五曰鼎黄耳金鉉上九曰鼎玉鉉○禮書云士
虞有上中下鼎有司徹司馬舉羊鼎司士舉豕鼎魚鼎
天子諸侯有牛鼎大夫羊士豕魚而已膳夫王日一舉
鼎十二掌客諸侯之禮鼎皆十二聘禮賔之飱饔皆餁
一牢鼎九而飱腥一牢鼎七饔腥二牢鼎二七上介飱
饔皆餁一牢鼎七而饔腥一牢鼎七衆介飱少牢餁鼎
五大夫少牢五鼎士特牲䘮禮三鼎既夕五鼎掌客聘
禮諸侯與卿之鼎過王之數士既夕鼎過于特牲何也
聘禮陳鼎也王之日舉食鼎也特牲庸禮也既夕斯須
禮也然所謂陪鼎羞鼎皆鉶鼎所以實羹者也王日食
九鼎而陪鼎三公食大夫七鼎而鉶鼎四掌客上公鉶
四十二侯伯二十八子男十八聘禮之賔上介飱饔之
羞鼎皆三少牢佐食設羊鉶豕鉶特牲主婦設兩鉶公
食大夫之鉶多于王日食者以公食者衆也聘介之鉶
同于賔者以三鼎殺故也周禮亨人掌共鼎鑊以給水
火之齊然則牲體皆亨于鑊然後肉脀之鼎而羹納于
鉶公食大夫禮甸人陳鼎設扄冪若束若編考工記曰
廟門容大扄七个闈門容小扄三个鄭氏謂牛鼎扄長
三尺膷鼎扄長二尺扄謂之鉉易稱玉鉉金鉉以横木
貫耳而舉之金玉其餙也冪茅為之長者束本短者編
中陳鼎必于門外舉之去冪然後入既入抽扄然後加
七○三禮圖云天子之鼎飾以黄金諸侯飾以金容一
斛大夫羊鼎飾以銅容五斗士豕鼎飾以鐵容三斗牛
羊豕鼎各狀其首于足上
　　般篇
　　　嶞
爾雅云巒山嶞注云謂山形長狹者荆州謂之巒○孔
氏曰山之小者嶞嶞然言狹長之意
　　　翕河
箋云河自大陸北敷為九祭者合為一○禹貢兖州云
九河既道又云河北過洚水至于大陸又北播爲九河
同為逆河入于海○爾雅云徒駭太史馬頰覆鬴胡蘇
簡絜鈎盤鬲津九河○春秋保乾圖云移河為界在齊
吕填閼八流以自廣○命厯序云人皇九頭提羽盖乘
雲車出陽谷分九河○酈道元云九河碣石苞淪于海
○蔡傳云九河六曰簡潔其一則河之經流也先儒不
知河之經流遂分簡潔為二○苑洛語禄云九河故道
今永平府撫寧縣碣石山與諸家所載碣石之狀合則
九河在滄平間海之灣永平謂之南海此或逆河今河
徙而洋存山東通志馬頰在商河覆鬴在海豐鈎盤在
徳平鬲津在樂陵徒駭在齊河皆濟南府所屬今眞定
府三百里方是濟南北境眞定去濟南東西六百餘里
古河自洚水直趨而北至大陸皆眞定地又北播為九
河固永平河間地也不應河至大陸折而東反迴流而
南以至濟南之境滄州古志徒駭在滄州廢清池縣太
史簡潔在本州南皮縣馬頰在景州東光縣胡蘇鬲津
在滄州慶雲縣鈎盤在獻縣此九河相去不逺又與黄
河故道相近此古志得之土人可徵也河雖為冀兖之
界然兖地下九河之分皆在兖故于兖言之○一統志
直𨽻河間府九河故道舊志云云此盖後世新河傳以
舊名今亦湮塞(同苑洛/語録)濟南府云鬲津枯河自齊河縣
經禹城平原徳州徳平樂陵東北至海豐入海鈎盤枯
河自徳州經徳平東北至陽信縣又有覆鬴枯河自慶
雲經海豐縣南入海又濟陽縣東北至商河縣境有馬
頰枯河東昌府有馬頰河故道
　按九河漢許商止得其三後儒推之以為徒駭是九
　河之最北者鬲津是最南者太史馬頰覆釜文在胡
　蘇之上則在成平之南東光之北簡潔鈎盤文在胡
　蘇之下則在東光之南鬲縣之北唐人積集累世之
　語遂得其六輿地記又得其一蔡沈書傳著之詳矣
　而太史竟不知所在又謂簡潔為一然則止八河耳
　一統志所言亦影響之間惟韓氏論著甚詳故畧載
　之
　
　
　
　
　
　
　
　六家詩名物疏卷五十三
欽定四庫全書
　六家詩名物疏卷五十四　明　馮復京　撰
　　魯頌
　　駉篇
　　　坰
傳云坰逺野也林外曰坰箋云必牧於坰野者避民居
與良田○釋地云邑外謂之郊郊外謂之牧牧外謂之
野野外謂之林林外謂之坰孫炎曰邑國都也設百里
之國五者之界界各十里○郡縣志坰澤俗名連泉澤
在州曲阜縣九里魯僖公牧馬之地
　　　驈
釋畜云驪馬白跨驈孫炎曰驪黑色也白跨股脚白郭
璞曰跨髀間也
　　　騅
釋畜云蒼白雜毛騅郭璞曰即今騅馬疏云蒼淺青也
毛有淺青及白兼雜毛者名騅○説文云騅馬蒼黒雜
毛
　　　駓
釋畜云黄白雜毛駓郭璞曰今之桃華馬疏云毛色黄
白而復有雜毛者名駓○孔氏云騅駓二者皆云雜毛
是體有二種之色相間雜上云黄白曰皇黄騂曰黄止
是一毛色之中自有淺深與此二色者異○説文云駓
黄馬白毛
　　　騂
毛傳云赤黄曰騂疏騂為純赤色上云黄騂曰黄謂黄
而微赤此云赤黄曰騂謂赤而微黄
　　　驒
説文云青驪白鱗文如鼉魚○釋畜云青驪驎驒孫炎
曰色有淺深似魚鱗也郭璞曰色有深淺班剝隱粼今
之連錢驄○韓詩傳云驒白馬黒髦
　　　雒
毛傳云黒身白鬛曰雒
　　　騢
釋畜云彤白雜毛騢郭璞曰彤赤也即今赭白馬邢昺
曰毛赤白兼雜毛者名騢○說文曰馬赤白雜毛色似
鰕魚也
　　　驔
傳云豪骭白驔疏云説文骭骹也郭璞曰骭脚脛釋畜
云四骹皆白驓無豪骭白之名傳言豪骭白者盖謂豪
毛在骭而白長名為驔驓則四骹雜白而毛短故與驔
異○説文云驔驪馬黄脊
　按毛傳本作豪骭白朱傳因此傳四種馬文連餘三
　俱有曰字故云豪骭曰驔若然則豪是長毛骭是脚
　脛朱傳云豪在骭而白白字從何生出或朱傳本不
　誤因白曰二字相似後人書寫繆耳説文云驔驪馬
　黄脊按爾雅驪馬黄脊名為騽不名驔也説文騽字
　云馬豪骭反似用此傳文以驔為騽以騽為驔縱毛傳
　不足依豈爾雅亦可改乎許君於是失之逺矣
　　　魚
釋畜云一目白瞷二目白魚郭云似魚目也○雅翼曰
相馬之説曰馬目欲得黄又欲光而有紫艶若小而多
白則驚畏驚畏馬之大病故其序尤在後
　　有駜篇
　　　駽
釋畜云青驪駽孫炎曰色青黒之間郭云今之䥫驄
　　泮水篇
　　　泮水
傳云泮宫之水箋云泮之言半半水者盖東西門以南
通水北無也天子諸侯宫異制因形然疏云魯有四代
之學其行禮之飲酒養老兵事之受成告克當於周世
之學在泮宫也○朱子曰説文曰泮宫諸侯鄉射之宫
西南為水東北為牆康成以為東西門其説不同○王
制云天子命之教然後為學小學在公宫南之左大學
在郊天子曰辟廱諸侯曰類宫注云此大學小學殷制
頖之言班所以班政教禮器云魯人將有事於上帝必
先有事於頖宫注云頖郊之學詩所謂頖宫疏云魯以
小學為頖宫明堂位云米廪有虞氏之庠也序夏后氏
之序也瞽宗殷學也頖宫周學也○白虎通云諸侯曰
泮宫半于天子宫也明尊卑有差所化少也半者象璜
也獨南面禮儀之方有水其餘壅之以垣○水經注靈
光殿之東南即泮宫也在髙門直北道西宫中有臺髙
八十尺臺南水東西百步南北六十步臺西水南北四
百步東西六十步臺池咸結石為之詩所謂思樂泮水
也○一統志泮水一名雩水源出曲阜縣治西南西流
至兖州府城東入泗水詩思樂泮水即此魯泮宫池在
曲阜宣聖廟東南
　　　茆
説文云􁊹鳬葵也詩曰言采其􁊹力久切○周禮醢人
朝事之豆茆苴麋臡注云茆鳬葵釋文云茆音卯北人
音栁○干寳云今之􁈽蹗艸堪為菹江東有之○鄭小
同云江東人名之蓴菜生陂澤中○陸璣云茆與荇菜
相似葉大如手赤圓有肥者著手中滑不得停莖大如
匕柄葉可生食又可煮滑羙江南人謂之蓴菜或謂之
水葵諸陂澤水中皆有○何承天云此菜出東海堪為
菹醬○蜀本圖經云蓴生水中葉似鳬葵浮水上採莖
堪噉花黄白子紫色三月至八月莖細如釵股黄赤色
短長隨水深淺名為絲蓴九十月漸粗硬十一月萌在
泥中名塊蓴體苦澀惟取汁味○唐本草注云塊蓴為
羹猶勝雜菜
　按本草鳬葵是荇菜蓴别一物合陸璣鄭小同之説
　觀之茆是蓴耳干寳何承天之説非也或以為猪蓴
　猪蓴即本草圖經所謂塊蓴又一名龜蓴茆與荇本
　相似故古人即謂之鳬葵
　　　飲酒
箋云徵先生君子與之行飲酒之禮○儀禮鄉飲酒鄉
射皆云息司正羞唯所有徵唯所欲以告于先生君子
可也鄉樂唯欲鄉射注云先生鄉大夫致仕者君子有
大徳行不仕者
　　　獻馘獻囚
箋云馘所格者之左耳囚所虜獲者○馘説文作聝云
軍戰斷耳也○王制云天子將出征受成於學出征執
有罪反釋奠於學以訊馘告注云受成定兵謀也釋菜
奠幣禮先師也訊馘所生獲斷耳者疏云訊是生者馘
是死而截耳者
　　　琛
釋言云琛寳也舍人曰羙寳曰琛
　　閟宫篇
　　　稙稺
傳云先種曰稙後種曰稺○韓詩説云稙長稼也稺㓜
稺也○説文云稙早種也稺㓜禾○正義云重穋稙稺
生熟早晚之共稱耳非榖名當謂先種先熟後種後熟
但傳畧不言其熟
　　　叔父
釋親云父之晜弟後生為叔父○釋名云叔少也
　　　魯山川
禹貢云海岱及淮惟徐州淮沂其又蒙羽其藝大野既
豬東原底平○公羊傳云三望者何泰山河海○爾雅
十藪魯有大野○一統志兖州府春秋時為魯國有嶧
山鳬山陪尾山龜山蒙山濟河泗水洙水泮水沂水鉅
野澤羽山在登州府
　　　附庸
王制云不能五十里者不合於天子附於諸侯曰附庸
天子之元士視附庸注云不合謂不朝㑹也小城曰附
庸以國事附於大國未能以其名通此商所因夏爵三
等之制明堂位云封周公於曲阜地方七百里注云上
公之封方五百里加魯以四等之附庸方百里者二十
四并五五二十五積四十九開方之得七百里○大司
徒注云凡諸侯為牧正師長及有徳者乃有附庸為有
禄者當取焉公無附庸侯附庸九同伯附庸七同子附
庸五同男附庸三同進則取焉退則歸焉○玉海云顓
臾邾國無駭入極取鄟取郗魯附庸國也
　　　楅衡
傳云楅衡設牛角以楅之也○周禮封人祭祀飾其牛
牲設其楅衡置其絼司農云楅衡所以楅持牛也絼著
牛鼻繩所以牽牛者皆謂夕牲時杜子春云楅衡所以
持牛令不得抵觸人𤣥謂楅設于角衡設於鼻如椵狀
也
　按毛解楅衡同杜氏先鄭之説箋亦申成其義自戾
　周官注盖以無文故為兩解
　　　白牡騂剛
公羊傳云魯祭周公何以為牲周公用白牡魯公用騂
犅羣公不毛何休云白牡殷牲也周公死有王禮嫌不
敢與文武同不以夏黒牡者嫌改周當以夏避嫌也魯
公諸侯不嫌也故從周制○明堂位云季夏六月以禘
禮祀周公於太廟牲用白牡又云夏后氏牲尚黒殷白
牡周騂剛○説文云犅特牛也
　　　犧尊
司尊彛云春祠夏禴朝踐用兩獻尊其再獻用兩象尊
皆有罍鄭司農云獻讀為犧犧尊飾以翡翠象尊以象
鳯凰或曰以象骨飾尊○禮器云犧尊疏布鼏樿杓此
以素為貴也又云君西酌犧象夫人東酌罍尊明堂位
云以禘禮祀周公尊用犧象山罍又云泰有虞氏之尊
也著殷尊也犧象周尊也左傳云犧象不出門○鄭志
云犧讀如沙刻畫鳯凰之象於尊其形婆娑然或有作獻
字者齊人之聲誤耳○阮堪禮圖云犧尊飾以牛象尊
飾以象於尊腹之上畫為牛象之形○王肅云太和中
魯郡於地中得齊大夫子尾送女器有犧尊以犧牛為
尊然則象尊為象形
　按宋蔡絛云上皇崇尚古器有得一器至百萬不啻
　者於是天下塚墓破伐殆盡政和間尚方所貯至六
　千餘數百器遂盡見三代典儀文章而讀先儒解説
　殆有可哂者如今博古圗所載即徽宗時物也其犧
　象二尊正如王肅所言全作牛象形開背受酒則康
　成阮諶之説盡臆度耳他器若爵之前如噣後如尾
　足脩而銳兩柱為耳異于刻雀負琖之形敦足垂花
　二舟與彛相似異于承槃之制皆有的據而反于先
　儒者也但謂古器皆冶銅為之絶無刻木髤漆者竊
　謂銅器可久不若木之易朽故宋人獨多得銅器耳
　難執此以廢彼也
　　　毛炰
封人云歌舞牲及毛炰之豚注云爓去其毛而炮之以
備八珍○内則云炮取豚若將(當作/牂)刲之刳之實棗於
其腹中編萑以苴之塗之以謹(當作/墐)塗炮之塗皆乾擘
之濯手以摩之去其皽為稻粉糔溲以為酏以付豚煎
諸膏膏必滅之鉅鑊湯以小鼎薌脯於其中使其湯毋
滅鼎三日三夜毋絶火而后調之以醯醢○説文豚小
豕也
　　　胾
曲禮凡進食之禮左殽右胾注胾切肉也殽在俎胾在
豆又云三飯主人延客食胾然後辯殽○説文胾大臠
也
　　　大房
傳云半體之俎箋云玉飾俎也其制足間有横下有柎
似乎堂後有房然○明堂位云周以房俎○周語王公
立飫則有房烝注云房大俎也詩云籩豆大房謂半解
其體升之房也
　　　千乘
明堂位云封周公於曲阜地方七百里革車千乘○坊
記云制國不過千乘○論語道千乘之國馬融云司馬
法六尺為步步百為畝畝百為夫夫三為屋屋三為井
井十為通通十為成成出革車一乘然則千乘之賦其
地千成居地方三百一十六里有畸唯公侯之封乃能
容之雖大國之賦亦不是過焉包咸云千乘者百里之
國也古者井田方里為井十井為乘百里之國適千乘
也○孔氏云千乘有七萬五千人與下公徒三萬數不
合者天子六軍出六鄉則諸侯三軍出三鄉下云徒三
萬自是鄉之所出非此千乘之衆也此軍千乘自謂計
地出兵非彼三軍之事也
　　　胄
説文云胄兠鍪首鎧也○易曰離為甲胄○書曰善糓
乃甲胄○禮記曰獻甲者執胄甲胄則有不可犯之色
○周遷輿服雜事曰刺校者校人之執刺兵者也首戴
虎皮傳云蒙臯比以犯陳蔡因是有虎皮胄焉蜀隊戴
貝胄被犀角此古制也詩云貝胄朱綅謂以貝齒飾胄
朱縷綴之也胄揷以翟尾垂以紅絮朱綅之象
　　　綅
説文云綅綫也
　　　舒
疏云楚之與國○左傳文十一年羣舒叛楚宣八年楚
滅舒蓼成十七年滅舒庸襄十五年滅舒鳩○地里志
廬江郡舒縣故舒國龍舒縣羣舒之邑○世本云舒鮑
偃姓國○地里考云春秋有舒今廬州舒城縣舒鳩今
無為軍巢縣舒蓼在安豐縣舒庸東夷國謂之羣舒皆
偃姓○一統志直𨽻廬州府春秋時屬舒舒城縣廬江縣
無為州巢縣皆屬焉安豐廢縣在鳯陽府夀州境
　　　泰山(互見崧髙篇嶽/)
公羊傳云觸石而起膚寸而合不崇朝而雨天下者唯
泰山乎○禮記云因名山升中于天而鳯凰降龜龍假
疏云此惟泰山為之餘嶽則否○孝經緯云封乎泰山
考績燔燎禪乎梁甫刻石紀號○泰山記云盤道屈曲
而上凡五十餘盤經小天門大天門如從穴中視天䆫
矣自下至古封禪處凡四十里山頂西巖為仙人石閭
東巖為介丘黄河去泰山二百餘里於祠所瞻黄河如
帶若在山阯○封禪記云東山名曰日觀日觀者雞一
鳴時見日始欲出長三丈所秦觀者望見長安呉觀者
望見㑹稽周觀者望見齊西北有石室壇以南有玉盤
中有玉龜山南脅神泉飲之極清羙利人○尸子云泰
山之中有神房阿閣帝王録
　　　龜
水經注云龜山在博縣一十五里山北即龜隂之田春
秋定公十年齊人來歸龜隂之田是也○一統志龜山
在兖州府泗水縣東北五十里春秋龜隂之田在其北
今屬泰安州
　　　蒙
書曰蒙羽其藝○地里志云泰山蒙隂縣蒙山在西南
有祠顓臾國在蒙山下○一統志蒙山在兖州府沂州
費縣西北七十里居魯之東一名東山孟子所謂孔子
登東山而小魯是也
　　　大東
孔氏曰僖公時東方小國見於盟㑹惟邾莒滕杞而已
○爾雅云東至於泰逺東至日所出為太平○一統志
兖州府鄒縣周時邾國青州府莒州古莒子國滕縣在
兖州府
　　　鳧
郡縣志鳧山在兖州鄒縣東南三十八里○一統志云
鳧山在鄒縣西南五十里連魚臺縣界世傳伏羲畫卦
於此土人呼其處為八卦山○楊奐東游記云過泗水
地頗高敞南望鳧嶧諸峰出没於烟蕪雲樹之表
　　　繹
禹貢嶧陽孤桐○地里志嶧山在魯國騶縣北○鄒山
記曰鄒山古之嶧山也山下是鄒縣本邾國魯穆公改
鄒山從邑變故謂鄒山嶧陽猶多桐樹○水經注云鄒
山所謂嶧山邾文公所遷京相璠曰繹邑依嶧山為名
山東西二十里南北十三里高秀獨出積石相臨殆無
土壤石間多孔穴洞逹相通○一統志嶧山在山東兖
州府鄒縣東南二十五里史記秦始皇上鄒嶧山刻石
頌徳
　　　常
箋云常或作嘗在薛之旁魯莊公築臺于薛是與六國
時齊有孟嘗君食邑于薛○曹氏曰漢地里志魯有薛
縣而齊孟嘗君食邑于薛則嘗先當屬魯○史記正義
曰薛故城在徐州滕縣南四十四里○一統志薛城在
兖州府滕縣南四十里孟嘗君墓在縣南五十里
　　　許
箋云許許田魯朝宿之邑○左傳隱八年鄭伯請以泰
山之祊易許田注云成王營王城有遷都之志故賜周
公許田以為魯朝宿之邑鄭有助祭泰山湯沐之邑在
祊欲以祊易許田各從本國所近許田近許之田桓公
元年鄭伯以璧假許田○公羊傳云許田魯朝宿之邑
也諸侯時朝乎天子天子之郊諸侯皆有朝宿之邑焉
曷為繋之許近許也○括地志許田在許州許昌縣南
四十里有魯城周公廟在其中
　　　庶士
周禮上士一千一百三十三人中士四千五百三十六
人下士一萬九千二百九人○王制云諸侯之上大夫
卿下大夫上士中士下士凡五等○説苑伊尹云列士
所以參大夫也○周書曰胄子成人能治上官謂之士
○白虎通云士者事也任事之稱故傳曰古今辨然否
謂之士天子之士獨稱元士何士賤不得體君之尊故
加元以别諸侯之士
　　　徂來
郡縣志徂來山亦曰尤來山○水經注鄒山記曰徂來
山在兖州梁父奉高博城三縣界今猶有羙松亦曰龍
竦之山赤眉樊崇保此山自號尤來三老○一統志徂
徠山在濟南府泰安州東南四十里上有紫源池玲瓏
山獨秀峰天平東西三寨下有白鶴灣
　　　新甫
後魏志魯郡汶陽縣有新甫山○通典漢汶陽故城在
兖州泗水縣東南○九域志襲慶府有新甫田
　　　尋尺
禮記云古者以周尺八尺為步今以周尺六尺四寸為
步注云按禮制周猶以十寸為尺盖六國時多變亂法
度或言周尺八寸步更為六十四寸○家語曰布指知
寸布手知尺○小爾雅云四尺謂之仭倍仭謂之尋尋
舒兩肱也倍尋謂之常○前漢律厯志云一黍之廣為
一分十分為寸十寸為尺十尺為丈十丈為引尺者蒦
也
　　　桷
説文云椽榱也桷也橑榱也秦謂之榱周謂之椽魯謂
之桷○通俗文曰屋加椽曰橑○釋名云桷确也其形
細而疏确也或謂之椽椽傳也相傳次而布列也或謂
之榱在檼房下列衰衰然垂也○莊二十四年刻桓宫
桷穀梁云禮天子之桷斵之礱之加宻石焉諸侯之桷
斵之礱之大夫斵之士斵本刻桷非正也
　
　
　
　
　
　
　
　
　
　
　
　
　
　
　
　六家詩名物疏卷五十四
欽定四庫全書
　六家詩名物疏卷五十五　明　馮復京　撰
　　商頌
　　那篇
　　　置
箋云置讀曰植植鞉鼓者為楹貫而樹之○樂書曰明
堂位曰殷楹鼓周官大僕建路鼓于大寢之門外儀禮
大射建鼓在阼階西南鼔則其所建楹也是楹鼓為一
楹而四稜焉貫鼔於其端猶四植之桓圭也莊子曰負
建鼓建鼔可負則以楹貫而置之矣頌曰置我鼗鼓是
也
　　　磬
箋云磬玉磬也○朱傳云堂上升歌之樂非石磬○書
益稷曰戞擊鳴球顧命曰天球在東序○郊特牲云諸
侯宫縣擊玉磬僣禮也明堂位云玉磬四代之樂器聘
義云玉叩之其聲清越以長其終詘然樂也○吕氏春
秋云堯命夔鳴球以象上帝玉磬之音○樂書云玉磬
堂上首樂之器其聲清徹有隆而無殺衆聲所求而依
之者也
　　　客
禮記云天子存二代之後○史記云舜子商鈞有疆土
以奉先祀服其服禮樂如之以客見天子天子弗臣示
弗敢専也又云湯封夏之後至周封於杞○括地志云
宋州虞城縣舜後所封夏亭故城在汝州郀城縣東北
五十四里盖夏后所封○一統志河南開封府歸徳州
虞城縣古虞國禹封商鈞之地南陽府汝州隋唐之汝
州也
　　𤣥鳥篇
　　　九有
傳云九有九州也○爾雅曰兩河間曰冀州河南曰豫
州河西曰雝州漢南曰荆州江南曰揚州濟河間曰兖
州濟東曰徐州燕曰幽州齊曰營州郭璞曰此盖殷制
易氏曰爾雅九州之名與舜典禹貢異先儒以為殷制
由今考之有舜之幽營徐而無舜之青梁并是青入於
徐梁入於雍并入於冀也既分禹貢冀州之境而復舜
之幽州又并青於徐而復舜之營州殷之九州粲然可
考至周人又分冀為并併營於幽復禹之青州而省徐
以入於青○舜典肇十有二州注云禹治水後舜分冀
為幽并分青為營始置十二州○禹貢冀州濟河惟兖
州海岱惟青州海岱及淮惟徐州淮海惟揚州荆及衡
陽惟荆州荆河惟豫州黒水惟梁州黒水西河惟雍州
○左傳云㫺夏之方有徳也貢金九牧○周禮職方氏
東南曰揚州正南曰荆州河南曰豫州正東曰青州河
東曰兖州正西曰雍州東北曰幽州河内曰冀州正北
曰并州○王制注云殷湯更制中國方三千里之界分
為九州而建千七百七十三國○楊用脩云春秋命厯
叙人皇氏依山川土地之勢度為九州謂之九囿囿古
文省作有
　　　畿
傳云畿疆也○王制注縣内夏時天子所居州界名也
殷周曰畿○孔氏曰殷周稱畿唐虞稱服周禮大司馬
九畿方千里曰國畿職方氏九服方千里曰王畿○易
氏曰禹之五服王畿在内職方氏王畿不在九服之内
○漢志云殷周因井田而制軍賦十終為同同方百里
同十為封封十為畿畿方千里○禮書春秋傳曰天子
一圻周語曰規方千里以為甸服王制曰千里之内曰
甸則天子寰内五百里中為王城百里為郊二百里為
邦甸三百里為邦削四百里為邦縣五百里為邦都
　　　四海
爾雅九戎八狄七戎六蠻謂之四海孫炎曰海之言晦
晦昧於禮儀也○虞書曰州十有二師外薄四海咸建
五長
　　　景
朱傳云景山名商所都也春秋傳曰商湯有景亳之命
○括地志宋州北五十里大蒙城為景亳湯所盟地因
景山為名○寰宇記景山在應天府楚丘縣北三十八
里○玉海云髙四丈今屬拱州○詩緝云自湯至盤庚
五遷亳囂在河南相耿在河北盤庚後傳三世至武丁
又傳四世至庚丁之子武乙始去亳徙河北此詩所言
河正指亳也
　按宋之南京應天府今之開封歸徳州也州城東南
　有亳城即景亳也拱州今為睢州
　　長發篇
　　　有娀
吕氏春秋云有娀氏有二佚女為九成之臺○淮南子
云有娀在不周之北長女簡翟少女建疵○史記云桀
敗於有娀之墟正義云當在蒲州○國名記云帝嚳次
妃國桀敗有娀之墟盖陜虢間
　　　帝
箋云黒帝○春秋緯云太微宫有五帝座黒帝曰汁光
紀
　　　九圍
疏云分天下為九處䂓圍然故謂九圍
　　　球
箋云小玉尺二寸圭也大玉謂珽也○釋地云西北之
羙者有崑崙虚之璆琳琅玕焉注云璆琳羙玉○周禮
大宗伯云王執鎮圭注云鎮安也所以安四方盖以
四鎮之山為瑑飾典瑞云王晉大圭執鎮圭繅藉五
采五就以朝日又云珍(當作/鎮)圭以徴守以恤凶荒玉人
云鎮圭尺有二寸天子守之天子圭中必注云以組約
其中央為執之以防失隊(已上釋/小球)○考工記云大圭
長三尺杼上終葵首天子服之注云王所搢大圭
也或謂之珽終葵椎也為椎於其杼上明無所屈
杼閷也○玉藻云天子瑨珽方正於天下也諸侯
荼前詘後直讓於天子也大夫前詘後詘無所不讓也
又云笏天子以球玉諸侯以象大夫以魚須文竹士竹
本象可也笏度二尺有六寸其中博三寸其殺六分而
去一禮器云大圭不琢○左傳云衮冕黻珽昭其度也
○相玉書云珽玉六寸明自炤○禮書云天子朝日執
鎮圭搢大圭則所執者摯也所搢者笏也諸侯之
朝大夫之聘盖亦如此諸侯執命圭者必搢荼大
夫執聘圭者必搢笏及合瑞而授圭則執其所搢
而已此所謂見於天子無脱笏也(已上釋/大球)○朱傳
云或曰小國大國所贄之玉○舜典輯五瑞巡狩
脩五玉如五器卒乃復注云器謂圭璧禮終則還之○
典瑞云公執桓圭侯執信圭伯執躬圭繅皆三采三就
子執穀璧男執蒲璧繅皆二采再就以朝覲宗遇㑹同
于王諸侯之相見亦如之○覲禮云朝以瑞玉有繅○
曲禮云凢摯天子鬯諸侯圭(互見淇奥/篇圭璧)
　　　旒
箋云旌旗之垂者○巾車云玉路建大常十有二斿大
行人云上公建常九斿侯伯建常七斿子男建常五斿
考工記云龍旂九斿以象大火也鳥旟七斿以象鶉火
也熊旂六斿以象伐也龜虵四斿以象營室也○樂記
云龍旂九旒天子之旌所以贈諸侯明堂位云魯君孟
春乘大路旂十有二旒日月之章祀帝于郊○爾雅云
纁帛縿素升龍于縿練旒九飾以組維以縷注云縿衆
旒所著練絳練也用綦組飾旒之邊用朱縷維連持之
不欲令曵地
　案禮記注引詩作為下國畷郵郵謂民之郵舍言湯
　為下國諸侯在畷民之處使不離散所引齊魯韓三
　家之説也
　　　共
朱傳或曰小國大國所共之貢○禹貢序云禹别九州
隨山濬川任土作貢兖州貢漆絲厥篚織文青州貢鹽
絺海物惟錯岱畎絲枲鈆松怪石厥篚檿絲徐州貢土
五色羽畎夏翟嶧陽孤桐泗濵浮磬厥篚𤣥纎縞揚州
貢金三品瑶琨篠簜齒革羽毛惟木厥篚織貝厥包橘
柚錫貢荆州貢羽毛齒革惟金三品杶幹栝柏礪砥砮
丹惟箘簵楛包匭菁茅厥篚𤣥纁璣組九江納錫大龜
豫州貢漆枲絺紵厥篚纎縞錫貢磬錯梁州貢璆鐵銀
鏤砮磬熊羆狐狸織皮雍州貢球琳琅玕○周禮大宰
以九貢致邦國之用一祀貢二嬪貢三器貢四幣貢五
材貢六貨貢七服貢八斿貢九物貢太府凡邦國之貢
以待弔用内府掌受九貢之貨賄良兵良器以待邦之
大用大司徒諸公之地食者半侯伯之地食者三之一
子男之地食者四之一土均以均地貢大司馬施貢分
職以任邦國大行人侯服貢祀物甸服貢嬪物男服貢
器物采服貢服物衛服貢材物要服貢貨物蕃國各以
所貴寳為摯小行人令諸侯春入貢秋獻功○禮
器云大饗其王事與三牲魚腊四海九州之美味
也籩豆之薦四時之和氣也内金示和也束帛加
璧尊徳也龜為前列先知也金次之見情也丹漆
絲纊竹箭與衆共財也其餘無常貨各以其國之
所有則致逺物也郊特牲云旅幣無方所以别土
地之宜節逺近之期也虎豹之皮示服猛也○蘇
氏曰共珙通合珙之玉○韻㑹注珙璧也通作拱老
子拱璧
　　　駿龎
董氏云齊詩作駿駹謂馬也
　　　苞
傳云本也疏易稱苞桑謂桑本故以苞為本
　　　蘖
説文云伐木餘也○盤庚云若顛木之有由蘖○釋詁
曰枿餘也李廵曰槁木之餘
　　　韋
鄭語祝融其後八姓彭姓豕韋○通典滑州韋城縣古
豕韋國○國名記云彭姓商伯元喆之封豕韋也○一
統志直𨽻大名府滑縣古豕韋氏之國廢韋城縣在縣
東南五十里
　　　顧
郡縣志顧城在濮州范縣東二十八里夏之顧國故莘
城在汴州陳留縣東北三十五里古莘國地湯伐桀桀
與韋顧之君拒湯於莘之虛遂戰於鳴條之野○一統
志顧城在山東東昌府濮州范縣東南五十三里
　　　昆吾
國語祝融後己姓昆吾為夏伯注云昆吾祝融之孫陸
終第二子名樊為己姓封於昆吾昆吾衛是也後夏衰
為伯遷於舊許傳曰楚之皇祖伯父昆吾舊許是宅○
括地志濮陽縣古昆吾國故城縣西三十里昆吾臺在
縣西百步周圍五十步髙二丈即昆吾虚也○左傳昭
十八年二月乙卯周毛得殺毛伯過萇𢎞曰是昆吾稔
之日也○寰宇記解州安邑縣有昆吾亭盖湯伐桀之
時昆吾以兵助桀同時而滅故有亭非國于此○一統
志東昌府濮州古顓頊之虚曰帝丘夏為昆吾氏所居
　　　夏
呉起曰夏桀之居左河濟右泰華伊闕在南羊腸在北
○寰宇記禹自安邑都晉陽桀徙安邑○書序孔氏注
桀都安邑湯升道從陑陑在河曲之南戰于鳴條之野
地在安邑西○一統志山西平陽府解州安邑縣禹營
安邑即此地鳴條岡在縣北二十里境接夏縣
　　　阿衡
箋云阿倚衡平也伊尹湯所依倚而取平故以為官名
○書君奭曰在㫺成湯有若伊尹格于皇天在大甲時
則有若保衡格于上帝注云伊尹湯以為阿衡大甲改
保衡阿衡保衡皆公官
　　殷武篇
　　　楚
春秋正義荆楚一木二名故以為國號亦得二名莊公
之世荆皆書荆僖之元年乃書楚人伐鄭盖始改為楚
○疏云周始封熊繹為楚子武丁之世不知楚君為何
人○左傳楚國方城以為城漢水以為池○一統志方
城山在河南南陽府裕州東北
　　　氐𦍑
地里志云隴西郡有氐道𦍑道○郡縣志夏桀之亂犬
夷入居岐邠之間成湯伐而攘之武王伐商𦍑髳㑹于
牧野○括地志云隴右岷洮叢等州西𦍑也○孔氏曰
氐𦍑之種漢世仍存在秦隴之西○黄氏云𦍑本姜姓
三苖之後居三危今疊宕松諸州皆𦍑地○説文云西
方𦍑從羊○山海經伯夷父生西岳西岳生先龍先龍
是始生氐羌氐羌乞姓
　案黄氏曰今疊宕松諸州皆𦍑地所云疊疊溪也宕
　順慶也松松潘也皆隷四川孔氏以為居秦隴之西
　括地志亦云隴右岷洮叢等州西𦍑也故一統志以
　陜西臨洮府寧夏岷州靖虜衛文縣所四川龍州松
　潘疊溪皆為𦍑地但隴西者本犬戎之地其外為西
　戎春秋以前非𦍑地也意者戰國時氐𦍑日盛漸併
　西戎之地與
　　　享
周書伊尹為四方令曰臣請正東符婁仇州伊慮漚深
九夷十蠻越漚鬋文身請令以魚支之鞞(缺一/字)鰂之醤
鮫瞂利劍為獻正南甌鄧桂國損子産里百濮九菌請
令以珠璣瑇瑁象齒文犀翠羽菌鶴短狗為獻正西崑
崙狗國鬼親枳己闒耳貫胷雕題離丘漆齒請令以丹
青白旄紕罽江歴龍角神龜為獻正北空同大夏莎車
姑他旦畧貎胡戎翟匈奴樓煩月氏􁋷犁其龍東胡請
令以槖駞白玉野馬騊駼駃騠良弓為獻湯曰善
　　　王
箋云世見曰王○大行人云九州之外謂之蕃國世壹
見各以其所貴寳為摯注云九州之外夷服鎮服蕃服
也無朝貢之歳父死子立及嗣王即位乃一來耳各以
貴寳為贄若犬戎獻白狼白鹿是也○明堂位云四塞
世告至○周語云荒服者王終王注云朝嗣王及即位
而來見
　　　䖍
箋云椹謂之䖍○爾雅椹謂之榩孫炎曰椹斵材質也
○史記曰臣胷不足當椹質注云椹者莝砧也○韻㑹
注云椹斫木櫍也一曰木趺
　
　
　
　
　
　
　
　
　
　
　
　六家詩名物疏卷五十五
