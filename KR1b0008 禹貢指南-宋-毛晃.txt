#+TITLE: 禹貢指南-宋-毛晃
#+DATE: 2018-05-12 10:13:32
#+SOURCE: github.com/kanripo/KR1b0008 master 0ec98b24                
御製題毛晃禹貢指南六韻
㣲禹其魚功不刋導川敷土下民安九州既奠爰分域
四海㑹同永宴瀾毛晃指南因有述文淵闕氏乃無端
(宋史藝文志不載是書明焦竑經籍志載禹貢指南一/卷宋毛晃撰自為可據而朱彛尊經義考則云未見又)
(云文淵閣書目有之不著撰人書目成于楊士竒與/焦竑為同時不應書成而佚其姓名豈未加深考耶)焦
竑志籍傳名著朱子説書取訓鑽千古淵源率由遡諸
家附㑹概祛謾獨于分野稱星宿未識恢恢天道寛(史/記)
(天官書二十八舍主十二州注引星經如云角亢鄭之/分野之𩔖乃以二十八宿主十二州分配無餘此外更)
(當何屬夫天無不覆星麗乎天亦當無不照今十二州/皆中國之地豈中國之外不在此昭昭之内乎且其間)
(有地少而星多亦有地多而星少以天度地輿準之亦/不均如井鬼為雍州陜西甘肅皆是其道里之廣已非)
(兩舎所能該而今拓地逺至伊犂葉爾𦍑喀什噶爾較/禹貢方隅幾倍蓰其地皆在甘肅以外將以雍州兩星)
(概之乎抑别有所分屬乎此又理之難通者盖分野之/説本不足信而灾祥則更鄰于䜟緯皆非正道晃是編)
(于山水原委考證明當不泥諸儒附㑹之説故朱子書/説蔡氏集傳多用之獨惜其引春秋元命苞謂某星散)
(為某州流為某州并載及占騐與分野説雖/不同而意則相似猶不免于拘墟之見耳)
欽定四庫全書　　　　經部二
　禹貢指南　　　　　　書𩔖
　　提要
　　　　(臣/)等謹案禹貢指南四卷宋毛晃撰晃宋史
　　　　無𫝊其始末未詳世𫝊其増註禮部韻畧于
　　　　紹興三十二年表進自著曰衢州免解進士
　　　　蓋高宗末年人也是書宋史藝文志不著録
　　　　焦竑經籍志載禹貢指南一卷宋毛晃撰朱
　　　　彝尊經義考云未見又云文淵閣書目有之
　　　　不著撰人疑即晃作則舊本之佚久矣今考
　　　　永樂大典所載與諸家註解散附經文各句
　　　　下謹綴録成篇釐為四卷以世無𫝊本其體
　　　　例之舊不可見謹以經文次第標列其無註
　　　　者則經文從畧焉其書大抵引爾雅周禮漢
　　　　志水經註九域志諸書而旁引他説以證古
　　　　今山水之原委頗為簡明雖生於南渡之後
　　　　僻處一隅無由睹中原西北之古蹟一一統
　　　　核其真而援據考證獨不泥諸儒附㑹之説
　　　　故後來蔡氏集𫝊多用之亦言地理者所當
　　　　考證矣乾隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　禹貢指南卷一
　　　　　　　　　　　　　宋　毛晃　撰
冀州
　爾雅兩河間曰冀州郭璞注曰自東河至西河李廵
　注曰兩河間其氣清厥性相近故曰冀冀近也　周
　禮職方氏河内曰冀州謂其在三河之内蓋東河之
　西西河之東南河之北也　案禹貢導河積石自積
　石而下南流謂之西河至于華陰折而東經厎柱山
　又東逕孟津東過洛水之北皆東流謂之南河至于
　大伾山折而北流過降水至于大陸又北播為九河
　同為逆河入于海謂之東河爾雅言兩河間者舉其
　二則三可知也　晉地理志春秋元命苞云昴畢散
　爲冀州亂則冀安弱則冀强荒則冀豐　孔安國曰
　舜分冀州之域為幽州并州孔穎達曰據職方氏幽
　并山川皆冀州之域故安國知之　杜牧罪言禹畫
　九土一曰冀州程其水土與河南等常重十一二以
　其恃强不循理冀其必破弱雖已破冀其復强大因
　以為名
旣載壺口
　九域志河東隆徳府潞州上黨郡上黨縣壺口山在
　上黨東太行山在上黨南　漢地理志在河東郡北
　屈縣東南今隰州吉鄉縣也
治梁及岐
　梁山　在左馮翊夏陽縣西北　水經河水南逕梁
　山原東酈道元注自原山東南至河晉之望也穀梁
　傳成公五年梁山崩遏河水三日不流晉侯以問伯
　宗即是處也　九域志今永興縣即同州馮翊郡定
　國軍有梁山山在龍門之南
　岐山　水經在右扶風美陽縣西北梁岐二山在雍
　州今于冀州言之者豈當時河患上及梁岐乎禹導
　厎柱則壺口平而梁岐自治因河而言非以二山為
　冀州之地也
既修太原至于岳陽
　太原晉陽也今并州之地髙平曰原此又原之大者
　　太岳導山序壺口雷首至于太岳水經太嶽山在
　河東永安縣南職方氏冀州山鎮曰霍山案霍山有
　二在冀州者又謂之太岳在荆州者又謂之天柱山
　灊水出焉漢地理志作岳陽注在太原西南
覃懷底績至于衡漳
　覃懷　九域志今河北西路懷州河内郡即其地
　濁漳水一名降水導河序北過降水至于大陸是也
　　顔師古注漢地理志衡漳謂漳水横流而入河也
　　水經清漳水出上黨沾縣西北少山大黽谷南過
　縣西又從縣南屈東過涉縣西屈從縣南東至武安
　縣南黍窖邑入于濁漳酈注淮南子曰清漳出揭戾
　山髙誘云在沾縣漢分沾縣為樂平郡治沾縣晉太
　康地記曰樂平縣舊名清漳涉縣魏郡之屬縣也
　九域志河北東路冀州信都郡定武軍有昌亭城
　水經云漳水東北至昌亭今滹沱衡漳水今長蘆河
　則其故瀆也
厥賦惟上上錯厥田惟中中
　諸州雜賦　冀上上錯揚下上上錯豫錯上中梁下
　中三錯
　諸州田賦　雍田上上徐田上中青田上下豫田中
　上冀田中中兗田中下梁田下上荆田下中揚田下
　下冀賦上上豫賦雜出亦上上冀賦雜出上中豫賦
　亦上中荆賦上下青賦中上徐賦中中兗雍之賦中
　下揚賦雜出亦中下揚賦下上梁賦雜出亦下上梁
　賦下中梁賦雜出又下下雍青徐以上地出中賦冀
　以中地出上賦
恒衞既從大陸既作
　恒水　出常山上曲陽東入滱水　水經滱水出代
　郡靈邱縣髙氏山南過廣昌縣南又東南過中山上
　曲陽縣北恒水從西來注之注滱水兼納恒川之通
　稱
　衞水　出常山靈壽縣東北入滹沱河
　大陸　在鉅鹿縣北爾雅晉有大陸注今鉅鹿北廣
　河澤是也大陸之野一名朝歌商紂之所都也　水
　經注引應劭曰麓者林之大也尚書曰尭將禪舜納
　之大麓之野烈風雷雨不迷致之以昭華之玉而縣
　取目焉秦始皇二十年滅趙以為鉅鹿郡漢景帝中
　元元年為廣平郡武帝征和三年為廣平侯國光武
　中興更為鉅鹿今屬邢州汲郡修武縣亦有大陸
島夷皮服
　島夷　漢地理志作鳥夷顔師古曰東北夷搏取禽
　獸食其肉衣其皮也一説居海島被服容止皆象鳥
　作島謂居海島也
夾右碣石入于河
　碣石山　在海畔右北平驪城縣西南河自碣石山
　南渤海之北入海夾右夾音挾自海入河逆流而西
　右顧碣石如在挾掖也　水經碣石山在遼西臨渝
　縣南水中注大禹鑿其石右夾而納河秦始皇漢武
　帝皆嘗登之海水西侵嵗月逾甚而苞其山故言水
　中也　水經河水東北過甲下邑濟水從西來注之
　又東北入于海又東分為二水枝津東逕甲下城南
　東南厯常沇注濟注經言濟水注河自枝津東北流
　逕甲下邑東北流入于海淮南子曰河九折注為海
　而流不絶者崑崙之輸也禹貢曰夾右碣石入于河
　山海經曰碣石之山繩水出焉東流注于河河之入
　海舊在碣石今川流所導非禹瀆也周定王五年河
　徙故瀆故班固曰商竭周移也　顔師古曰言禹夾
　行此山之右而入于河逆上也孔𫝊同　凡九州末
　言由諸水入河者皆通舟楫漕運以達京師也
濟河惟兗州
　東南據濟西北距河河濟之間相去不逺兗州之界
　止于濟也　爾雅濟河間曰兗州注自河東至濟
　周禮職方氏河東曰兗州　武王封周公子伯禽于
　曲阜為魯侯秦為薛郡後魏置南兗州于譙城置西
　兗州于定陶城隋改爲魯州唐武徳初平徐圓朗復
　為兗州　晉地理志兖州濟河地舜置十二牧則其
　一也春秋元命苞云五星流為兗州兗端也信也又
　曰蓋取兗水以為名焉
九河既道
　徒駭　郭璞曰今在成平縣義未聞
　太史　郭璞曰今所在未詳
　馬頰　郭璞曰河勢上廣下狹狀如馬頰(案原本缺/太史馬頰)
　(二河今/𥙷入)
　覆鬴　郭璞曰水中可居徃徃而有狀(案今本爾雅/注作水中可)
　(居住而/有狀)如覆釜
　胡蘇　郭璞曰東莞縣今有胡蘇亭其義未詳
　簡　郭璞曰水道簡易
　絜　郭璞曰水多約絜
　鉤盤　郭璞曰水曲如鉤流盤桓也
　鬲津　郭璞曰水多阨狹可隔以為津而横渡
　爾雅九河皆禹所名　正義曰河自大陸以北敷為
　九河謂大陸在冀州嫌九河亦在冀州故云在此州
　界也河從大陸東畔北行而東北入海冀州之東境
　至河之西畔水分大河東為九道故知在兗州界平
　原以北是也李廵曰徒駭禹疏九河以徒衆起故云
　徒駭太史禹大使徒衆通其水道故云太史馬頰河
　勢上廣下狹狀如馬頰也覆釜水中多渚徃徃而處
　形如覆鬴胡蘇其水下流故曰胡蘇胡下也蘇流也
　簡大也河水深而大也絜言河水多山石治之苦絜
　絜苦也鉤盤言河水曲如鉤屈折如盤也鬲津河水
　狹小可鬲以為津也孫炎曰徒駭禹疏九河用功雖
　廣衆懼不成故曰徒駭胡蘇水流多散胡蘇然其餘
　同李廵　導河篇云濟水故渠今在冀州西界大陸
　今在徳州徳平縣經滄州清池縣西北太史今在徳
　州安徳縣東南經滄州臨津縣西馬頰在徳州北平
　縣經安徳縣西南恩州漳南縣東棣州商河縣北覆
　鬴今在永静軍阜城縣東經東光縣西北胡蘇今在
　滄州南皮縣東光縣北經滄州無棣縣西北絜今在
　滄州南皮縣經滄州臨津縣鉤盤今在徳州徳平縣
　西經滄州樂陵縣東棣州陽信縣北滄州樂陵縣西
　南鬲津在徳州平原縣東經滄州臨津縣東樂陵縣
　西饒安無棣縣南並在徳州平原以北惟簡河亡焉
　同為逆河入于海今大名府石奔故瀆在焉
雷夏既澤
　雷夏澤　在濟陰成陽西北　水經注云雷澤西南
　十許里有小山山北有小阜南屬池澤之東北有陶
　墟郭縁生言舜陶所在墟阜聨屬濱帶瓠河也一云
　舜所漁處本名夏澤
灉沮㑹同
　灉水　灉於用切爾雅水自河出為灉又云河有灉
　又云灉反入郭注河水決出復還入者河之有灉猶
　江之有沱　漢地理志作雍沮沮水出常山元氏縣
　入河雍水不言出入
　沮水　沮七餘切案沮水與雍州沮水不同荆州沮
　水在房陵左𫝊所謂江漢沮漳楚之望也導川云漆
　沮既從即雍州之沮也今此沮水自會同于雷夏之
　間非雍州之沮也水經不著所出或云沮水出北地
　直路縣入洛洛非河南洛水也
厥土黒墳
　土黒墳　墳扶粉切土脉墳起也
厥田惟中下厥賦貞
　田中下第六
　賦貞賦與田相當
厥篚織文
　篚織文　漢地理志篚字作棐顔師古曰棐與篚同
　竹器筐屬織文錦綺之𩔖　冀州不言貢篚貢者下
　以職供之謂也冀州帝都所在無所效其臣職故也
浮于濟漯達于河
　濟水　沇水東流為濟　爾雅濟為濋濋音楚濟水
　出河東垣縣王屋山東南至河内武徳縣入河並流
　而南截河又並流溢出乃為滎澤也　水經濟水出
　河東垣縣東王屋山為沇水又東至温縣西北為濟
　水又南當鞏縣北南入于河與河合流而東過滎陽
　縣北　漢地理志濟作泲州末言浮于濟漯達于河
　顔師古曰浮以舟渡也達通也因水入水曰通　又
　解在導川沇水濟水下
　漯水　出東郡東武陽縣至樂安千乘縣入海　水
　經漯水東出于髙唐縣大河右迤東注漯水酈道元
　注曰桑欽地理志曰漯水出髙唐余案竹書穆天子
　𫝊稱丁卯天子自五鹿東征釣于漯水是日祭丘已
　已東征食馬于漯水之上尋其沿厯逕趣不得近髙
　唐也桑氏所言蓋津流出次于其間也　地理風俗
　記曰漯水東北至千乘入海河盛則通津委海水耗
　則㣲消絶流
海岱惟青州
　東北據海西南距岱
　青州　東北跨海及遼東舜分青為營州即遼東也
　漢末公孫度據遼東自號青州刺史爾雅齊曰營州
　郭注自岱東至海此蓋商制無青州并青于徐周制
　有青無徐并徐于青故職方氏正東曰青州其山鎮
　曰沂山其澤藪曰望諸其川淮泗其浸沂沭　晉地
　理志青州蓋取土居少陽其色為青故以名也春秋
　元命苞云虚危流為青州
嵎夷既畧
　嵎夷　堯命羲仲所宅處以其在東日所出故曰暘
　谷
濰淄其道
　濰水　出琅邪箕屋山北至都昌縣入海　水經濰
　水出琅邪箕縣東北過武城縣西又北過平昌縣東
　又北過髙密縣西又北過淳于縣東又東北逕都昌
　縣東又東北入于海注云濰水導源濰山許叔重吕
　忱云濰水出箕屋山淮南子曰濰水出覆舟山蓋廣
　異名也
　淄水　出泰山萊蕪縣原山東北至千乘博昌縣入
　海　水經淄水與汶水同出泰山萊蕪縣原山東北
　又東北過臨淄縣東又東過利縣東又東北入于海
　　漢地理志濰淄作惟甾顔師古曰濰淄惟甾古今
　通用道讀曰導導治也一說水復故道音上聲一音
　導謂遵道而流也
海濱廣斥
　斥滷地也漢志海濱作海瀕廣斥作廣潟注瀕音頻
　又音濱潟音昔
厥田惟上下厥賦中上厥貢鹽絺海物惟錯岱畎絲枲
鉛松怪石萊夷作牧厥篚檿絲
　田上下第三
　賦中上第四
　貢鹽絺海物絲枲鉛松怪石篚檿絲　顔師古曰檿
　桑也食檿之蠶絲可以絃琴瑟或曰檿山柘也蠶食
　柘葉者絲黄而韌可以為絃
　萊夷　春秋夾谷之會萊人以兵刦魯定公孔子曰
　兩君合好而夷裔之俘以兵亂之是知古者東萊之
　有夷也夾音刦　應劭十三州記曰泰山萊蕪縣魯
　之萊柞邑也左傳與之無山及萊柞(案左𫝊本作辭/以無山與之萊)
　(柞/)是也齊靈公滅萊萊民稍流此谷邑落荒蕪故曰
　萊蕪漢髙祖置縣萊山之夷周曰萊子國漢曰東萊
浮于汶達于濟
　汶水　爾雅汶為灛灛音闡　水經汶水出泰山萊
　蕪縣原山西南過嬴縣南又東南過奉髙縣北屈從
　縣西南流過博縣西北又西南過蛇邱縣南又西南
　過岡縣北又西南過平章縣南又西南過無鹽縣南
　又西南過壽張縣北又西南至安民亭入于濟注萊
　蕪縣在齊城西南原山又在縣西南六十里許地理
　志汶水與淄水俱出原山西南入泲故不得過其縣
　南也從征記曰汶水出縣西南流　淮南子汶水出
　朱虚弗其山乃東汶水非此也　諸州之末皆記入
　河水道以堯都在冀而河行于冀也青州雖不言河
　而曰達于濟則因濟達河也　地理志州末言浮于
　汶達于泲顔師古曰言渡汶水西達于泲也青州不
　言河由兗而見也兗州之末言浮于濟漯達于河謂
　渡濟漯而通河也青州次兖故言達于濟達通也因
　水入水曰通渡汶通濟則渡濟可以通河矣
海岱及淮惟徐州
　徐州　爾雅濟東曰徐州注云自濟東至海李廵注
　曰淮海間其氣寛舒禀性安徐故曰徐徐舒也　周
　禮職方氏無徐州正義曰以徐州合之于青州青州
　分為幽并　晉地理志徐州于周入青州之域春秋
　元命苞云天氐流為徐州蓋取舒緩之義或曰因徐
　邱以立名
淮沂其乂
　淮水　出桐柏山其源逺矣于此言之者淮水至此
　而大為害尤甚喜其治故于此紀之　淮水出胎簪
　山東北過桐柏胎簪蓋桐柏之旁小山也　水經淮
　水東至廣陵淮浦縣入于海　顔師古注漢地理志
　淮水出大復山　九域志壽春府有淮瀆　胎簪山
　在南陽平氏縣
　沂水　水經注沂水出尼邱山西北經魯之雩門曽
　㸃浴乎沂者非禹貢沂水也
蒙羽其藝
　蒙山　水經注云禹貢有兩蒙山在徐州者在泰山
　蒙陰縣西南在梁州者在蜀郡青衣縣今曰蒙頂
　羽山　水經注在東海祝其縣南山西有羽淵禹父
　之所化其神為黄能入于羽淵　山海經曰洪水滔
　天鯀竊帝之息壤以堙洪水不待帝命帝令祝融殺
　鯀于羽郊　漢地理志藝作蓺
大野既豬
　爾雅魯有大野郭璞注今髙平鉅野縣東北大澤是
　也　鉅野縣今屬濟州　漢地理志作大埜　春秋
　左氏𫝊哀公十四年春西狩于大野叔孫氏之車子
　鉏商𫉬麟杜預曰大野在東平鉅野縣東北大澤是
　也　周禮職方氏大野屬兗州澤藪
東原厎平
　東原　今東平郡鄆州在魯之西𫉬麟之地
羽畎夏翟嶧陽孤桐泗濱浮磬淮夷蠙珠暨魚厥篚𤣥
纖縞
　漢地理志夏翟作夏狄泗濱作泗瀕暨魚作臮魚
　篚元纖縞　言獻黑細繒及鮮支也或謂纖言質之
　細而元之與縞其色也以纖該于元縞之中則色雖
　不同皆纖質也此乃古史立言之法猶雲土夢然耳
　　禮記注云元與縞謂之纖一曰白經黑緯曰纖詩
　注亦作綅
浮于淮泗達于河
　漢地理志州末言浮于淮泗入于河顔師古曰渡二
　水而入于河
　汴河　右自淮泗入河必道于汴世謂隋煬帝始通
　汴入泗禹時無此水道以疑禹貢之言此特學者攷
　之不詳而已案前漢書項羽與漢約中分天下割鴻
　溝以西為漢以東為楚文穎注云于滎陽下引河東
　南為鴻溝以通宋鄭陳蔡曹衞與濟汝淮泗會于楚
　即今官渡水也魏曹操與𡊮紹相持于官渡乃楚漢
　分裂之處蓋自秦漢以來有此安知非禹跡也禹貢
　九州之末皆記入河水道而淮泗獨不能入河帝都
　所在理不應爾意其必開此道以通之其後或為鴻
　溝或為官渡或為汴上下百餘里間不可必然皆引
　河水而注之淮泗也故王濬伐呉杜預與之書曰足
　下既摧其西藩當徑取秣陵討累世之逋宼釋呉人
　于塗炭自江入淮逾于泗汴泝河而上振旅還都亦
　曠世一事也王濬舟師之盛古今絶倫而自汴水泝
　河可以班師則汴水之大小當不減于今又足以見
　秦漢魏晉皆有此水道非煬帝創開也自唐以前汴
　泗㑹于彭城之東北然後東南入淮近嵗汴水直達
　于淮不復入泗矣呉王夫差開溝通水與晉㑹黄池
　而江始有入淮之道禹時則無之故禹貢曰沿于江
　海達于淮泗明非自海入淮則江無通淮之道今徐
　州之末直云浮于淮泗達于河不言自海則鴻溝官
　渡汴水之𩔖自禹以來有之明矣特濬堙不常故晉
　劉裕王仲徳開鉅鹿入河則泗水不由汴入河其後
　鉅野道塞故汴至彭城東北入泗又東南入淮又其
　後不復入泗直達于淮鉅野道復開由彭城出東平
　而入河汴水不復治矣煬帝豈復濬之乎雖江淮亦
　有可疑者以孟子排淮泗而注之江之言攷之則其
　道尚矣夫差亦復濬之爾
淮海惟揚州
　爾雅江南曰揚州注云自江南至海　李廵注曰江
　南其氣燥勁厥性輕揚故曰揚揚輕也　周禮職方
　氏東南曰揚州其山鎮曰會稽其澤藪曰具區其川
　三江其浸五湖　晉地理志引春秋元命苞云牽牛
　流為揚州分為越國以為江南之氣燥勁厥性輕揚
　亦曰州界多水水波揚也于古則荒服之國戰國時
　其地為楚分
彭蠡既豬
　彭蠡　漢水南入于江東滙澤為彭蠡在彭澤西北
　今南康軍湖是也
陽鳥攸居
　陽鳥　漢地理志陽鳥攸居作逌居　孔叢子小爾
　雅廣鳥篇去陰就陽者謂之陽烏鴻鴈是也今曰陽
　鳥豈誤寫烏字作鳥邪抑亦通稱也邪
三江既入
　三江　水經南江東北為長瀆厯河口東南注于具
　區謂之五湖口東則松江出焉江水竒分謂之三江
　口酈道元注曰呉越春秋稱范蠡去越乘舟出江之
　口入五湖之中也此亦别為三江　庾仲初揚都賦
　注曰今太湖東注為松江下七十里有水口分流東
　北入海為婁江東南入海為東江與松江而三也
　水經又云三江口之水又東至會稽餘姚縣東入于
　海注云謝靈運云具區在餘姚然則餘暨是餘姚之
　别名也今餘暨之南餘姚西北浙江與浦陽江㑹同
　歸海但水名已殊非班固所謂南江者也郭璞曰三
　江者浙江松江岷江也然浙江出南蠻中不與岷江
　同作者述誌多言江水至山陰為浙江今南江枝分
　厯烏程縣南通餘杭縣則與浙江合故闞駰十三州
　志曰江水至會稽與浙江合浙江自臨平湖南通浦
　陽江又于餘暨東通浦陽江自秦望分派東至餘姚
　縣又為江也　顔師古注漢地理志曰三江謂北江
　中江南江也　韋昭注史記曰三江謂呉松江錢塘
　江浦陽江也　蘇東坡曰三江之入古今皆不明予
　以所見攷之自豫章而下入于彭蠡而東至海為南
　江自蜀岷山至于九江彭蠡以入于海為中江自嶓
　冡導漾東流為漢過三澨大别以入于江滙為彭蠡
　以入于海為北江此三江自彭蠡以上為二自夏口
　以上為三江漢合于夏口與豫章之江皆滙于彭蠡
　則三江為一過秣陵京口以入于海不復三矣然禹
　貢猶有三江之名曰北曰中者以味别也蓋以三水
　性不相入江雖合而水味異故至于今而有三泠之
　説古今稱唐陸羽知水味三泠相雜而不能欺不可
　誣也予又以禹貢之言攷之若合符節書之叙漢水
　也曰嶓冢導漾東流為漢又東為滄浪之水過三澨
　至于大别南入于江東滙澤為彭蠡東為北江入于
　海夫漢既已入江且滙為彭蠡矣安能復出為北江
　以入于海乎知其以味别也書之叙江水也曰岷山
　導江東别為沱又東至于澧過九江至于東陵東迤
　北會于滙東為中江入于海夫江既已與漢合且滙
　為彭蠡矣安能自别為中江以入于海乎知其以味
　别也漢為北江岷山之江為中江則豫章之江為南
　江不言可知矣禹以味别信乎曰濟水既入于河而
　溢為滎禹不以味别安知滎之為濟也歟堯水之未
　治也東南皆海豈復有呉越哉及彭蠡既豬三江入
　海則呉越始有可宅之土水之所鍾獨震澤而已故
　曰三江既入震澤底定孔安國以為自彭蠡江分為
　三入震澤為北江入于海疏矣蓋安國未嘗南遊案
　經文以意度之不知三江距震澤逺甚決無入理而
　震澤之大小決不足以受三江也班固曰南江從㑹
　稽呉縣南入海中江從丹陽蕪湖縣西東至㑹稽陽
　羡東入海北江從㑹稽毗陵縣北東入海㑹稽丹陽
　容有此三江然皆是東南枝流小水自相派别而入
　海者禹貢所謂中江北江自彭蠡出者也徒見禹貢
　有三江中北江之名而不悟一江三泠合流而異味
　也故雜取枝流小水以應三江之數若使此三者為
　三江則是與今京口入海之江為四矣京口之江視
　此三者猶畎澮禹獨遺大而數小何邪此蘇氏之説
　也予謂三江之説古今諸儒互相矛盾學者徒取北
　江中江以為三江之目而不知禹貢中無南江之目
　是未免乎牽合也蘇氏味别之説尤為難據且江漢
　之水皆滙為彭蠡以入海而不三出矣安有中北之
　辨乎况三江距震澤為逺禹貢言三江既入然後震
　澤之水有所洩而底定明知揚州之地自有三江非
　江漢中江之江也案水經有三江口五湖口疑禹貢
　所謂三江者即三江口也蓋言三江口水入海則震
　澤之水有所洩而底定此理甚明其文連屬震澤而
　設非謂南江中江北江與義興毗陵呉縣之江也故
　導川叙江與漢雖言中江北江而不言三江是知三
　江為三江口也猶言五湖然虞翻曰太湖有五湖曰
　滆湖曰洮湖曰射湖曰貴湖與太湖而五並太湖之
　小支俱連太湖兼得五湖之名在今湖州東即水經
　所謂南江東北為長瀆厯河口東南注于具區謂之
　五湖口東則松江出焉江水竒分謂之三江口呉越
　春秋稱范蠡去越乘舟出三江之口入五湖之中是
　也非謂洞庭番陽青草之五湖也蘇氏以岷山之江
　為中江漢水為北江豫章之江為南江不知豫章之
　江何從出哉使豫章之江同入于匯澤而入海則書
　當叙豫章之江北入中江如滄浪南入于江之𩔖可
　也今則不聞是亦未免牽合也以書攷之其曰東迤
　北㑹于匯東為中江入于海孔氏𫝊曰迤溢也東溢
　分流北㑹彭蠡舉其説謂岷山之江本不匯于彭蠡
　但迤溢分流為二其支北匯于彭蠡出為中江其本
　為南故漢江為北而王荆公以謂一江自義興一江
　自毗陵一江自呉縣義興古之陽羡毗陵今之丹徒
　春秋謂之延陵季札所居之地呉縣今之呉江三江
　介于常潤蘇三州之間而震澤瞰乎三州之界尾通
　呉興苕霅之水出焉此言殆與班固相表裏然雖詳
　而無統槩之禹貢之文不若孔氏之𫝊為稍長亦未
　允也
震澤底定
　震澤　爾雅呉越之間有具區郭注今呉縣南太湖
　即震澤是也　國語越伐呉而戰于五湖又云范蠡
　滅呉返至五湖而辭越斯乃太湖之通稱也虞翻曰
　是湖有五道故曰五湖韋昭曰今太湖是也尚書謂
　之震澤爾雅以為具區方圓五百里　水經震澤在
　呉縣南五十里又曰中江在丹陽蕪湖縣南東至㑹
　稽陽羡縣入于海北江在毗陵北界東入于海注云
　地理志曰江水自石城東出逕呉國南為南江江水
　自石城東入為貴口東逕石城縣北　水經南江又
　東與貴長池水合又南逕宣城之臨城縣南又東與
　桐水合又東逕寧國縣南又東北為長瀆厯河口東
　南注于具區東則松江出焉江水竒分謂之三江口
　　顔師古曰五湖在呉　越絶書曰太湖周三萬六
　千頃　沈括曰司馬相如上林賦叙上林諸水曰丹
　水紫淵灞滻涇渭八川分流相背而異態灝溔潢漾
　東注太湖八川自入大河大河去太湖數千里中間
　隔大山及淮濟大江何縁與太湖相涉郭璞江賦云
　注五湖以漫漭灌三江而漰沛墨子曰禹治天下南
　為江漢淮汝東流注之五湖孔安國曰自彭蠡江分
　為三入于震澤復為北江而入于海此皆未詳攷地
　理江漢至五湖自隔山其末乃繞出五湖之下流徑
　入于海何縁入于五湖淮汝自逕徐州入海全無交
　涉禹貢曰彭蠡既豬陽鳥攸居三江既入震澤底定
　以對文言則彭蠡水之所豬三江水之所入非入于
　震澤也震澤之源皆山環之了無大川震澤之委則
　多大川亦莫知孰為三江者蓋三江之水無所入則
　震澤壅而為害三江之水有所入然後震澤底定此
　水之理也沈氏論上林賦及孔安國之誤明矣然以
　為彭蠡水之所豬三江水之所入是水豬于彭蠡入
　于三江也豬于彭蠡者江漢之所匯是也入于三江
　者果何水乎且經言三江既入乃謂三江之水既入
　于海非謂水入三江也沈氏又云三江之水無所入
　則震澤壅而為害三江之水有所入然後震澤底定
　乃是三江水入海而非水入三江也若以為三江水
　有所入然後震澤底定則是三江與震澤相通而非
　岷江漢江也通震澤者惟松江則水經所謂三江口
　者近之矣然禹貢所言三江既入震澤底定蓋總記
　揚州水患既平三江之水已入于海無汎濫之患震
　澤之水亦底于静定有涵浸之潤灌溉之功未必謂
　二者相通此有所入而後彼有所定也
瑶琨篠簜
　瑤琨　漢地理志琨作瑻
島夷卉服厥篚織貝
　島夷　南海島夷織草木為服如今棘貝蕉葛之屬
　棘貝閩俗呼為木棉　漢地里志作鳥夷顔師古曰
　鳥夷東南之夷善捕鳥者也卉服絺葛之屬
　篚織貝　顔師古曰織謂細布也貝水蟲也古以為
　貨
沿于江海達于淮泗
　漢地理志作均江海通于淮泗顔師古曰均平也通
　淮泗而入海故云平　揚州不言河因徐州而見也
　徐州之末言浮于淮泗達于河謂渡淮泗而入河揚
　州次徐故言達于淮泗順流而下曰沿沿江海以通
　淮泗則浮淮泗可以通河矣　左傳沿漢泝江杜預
　曰沿順流泝逆流
　
　禹貢指南卷一
欽定四庫全書
　禹貢指南卷二
　　　　　　　　　　　　　宋　毛晃　撰
荆及衡陽惟荆州
　荆州　爾雅漢南曰荆州注云自漢南至衡山之陽
　李廵曰荆州其氣燥剛禀性彊梁故曰荆荆彊也秦
　為南郡即郢都之渚宫楚之故都也　周禮職方氏
　正南曰荆州其山鎮曰衡山其澤藪曰雲夢其川江
　漢其浸潁湛注衡山在湘南雲夢在華容潁出陽城
　宜屬豫州在此非也湛未聞　晉地理志引春秋元
　命苞云軫星散為荆州荆彊也言其氣燥彊亦曰警
　也言南蠻數為寇逆其人有道後服無道先叛易警
　備也又云取名于荆山荆取名于荆山其義最近荆
　者小木名亦曰楚故春秋書楚為荆
江漢朝宗于海
　江水　出岷山　水經江水自天彭闕東逕汶闗而
　厯氐道縣北酈注云益州記曰自白馬嶺迴行二千
　餘里至龍涸又八十里至西陵縣又南下六十里至
　石鏡又六十餘里而至蜀郡北部始百許步又西百
　二十餘里至汶山故郡乃廣二百餘步又西南百八
　十里至濕坂江稍大矣故其精則井絡纒曜江漢昞
　靈河圖括地象曰岷山之精上為井絡帝以㑹昌神
　以建福故禹貢曰岷山導江泉流深逺盛為四瀆之
　首廣雅曰江貢也風俗通曰出珍物可貢獻釋名曰
　江共也小水流入其中所公共也
　漢水　漢出嶓冢之漾漾水東南流為沔至漢中東
　行為漢　水經注云山海經漢出鮒嵎山東北流得
　獻水口庾仲雍曰是水南至闗城合西漢水漢水又
　東北合沮口同為漢水之源也故如淳曰北方人謂
　漢為沔水孔安國謂漾水東流為沔蓋與沔合也至
　漢中為漢水是互相通稱也又云沔水一名沮水闞
　駰曰以其初出沮洳然故曰沮水也　水經沔水出
　武都沮縣東狼谷中因水名縣楚昭王所謂江漢沮
　漳楚之望也酈注引庾仲雍言漢水自武遂川南入
　蔓葛谷越野牛逕至闗城合西漢水故諸言漢者多
　言西漢水至葭萌縣入漢又曰始源曰沔是以經云
　漾水出氐道縣東至沮縣為漢水東南至廣魏白水
　診其沿注似與三説相符而未極西漢之源矣然東
　西兩川俱受沔水之名義或在兹班固地理志司馬
　彪𡊮山松郡國志並言漢有二源東出氐道西出隴
　西縣之嶓冢山闞駰云漾或為洋洋水出崐崙西北
　隅至氐道重源顯發而為漾又言隴西縣嶓冢山在
　西西漢水所出南入廣魏白水又云漾水出獂道東
　至武都入漢許叔重吕忱並言漾水出隴西獂道東
　至武都為漢水不言氐道然獂道在冀之西北又隔
　諸川無水南入疑出獂道之為謬矣山海經曰嶓冢
　之山漢水出焉而東南流注于江然則東西兩川俱
　出嶓冢而同為漢水者也孔安國曰泉始出為漾其
　猶𪷟耳而常璩華陽國記專為漾山漾水者是作者
　附而為山水之殊目耳
九江孔殷
　賈耽所記江有八洲與江為九非經意也　孔安國
　曰江于此州界分為九道甚得地𫝑之中　張須元
　縁江圖云一曰三里江二曰五州江三曰嘉靡江四
　曰烏土江五曰白蚌江六曰白烏江七曰箘江八曰
　沙提江九曰廪江參差隨水長短或百里或五十里
　始于鄂陵終于江口㑹于桑落洲　水經九江在長
　沙下雋西北楚地記曰巴陵瀟湘之淵在九江之間
　今岳州巴陵縣即楚之巴陵漢之下雋也洞庭正在
　其西北則洞庭之為九江審矣
沱潛既道
　沱水　水經沱水在南郡枝江縣西南其一在郫縣
　西南皆還入江荆州記沱水在南郡枝江縣三澨地
　之南卭縣之北
　潛水　潛水出天柱山天柱山亦名霍山　孔安國
　梁州下注云沱潛發源梁州入荆州　水經注庾仲
　雍云墊江有别江出長壽縣即潛水也其南源取巴
　西是西漢水也　爾雅曰水自江出為沱自漢出為
　潛
雲土夢作乂
　爾雅楚有雲夢郭注今南郡華容縣東南巴邱湖是
　也　案春秋𫝊昭公三年鄭伯如楚子産相既享子
　産備田具以田江南之夢定公四年呉入郢楚子涉
　睢濟江入于雲中則雲與夢二土名杜預曰枝江縣
　安陸縣有雲夢蓋跨川亘隰兼包𫝑廣今徳安府有
　雲夢縣　晉武帝太康五年立監利縣土卑下澤多
　陂池西南自州陵東界逕于雲杜沌陽為雲夢之藪
　　陸徳明釋文夢音莫紅切　漢髙帝紀偽遊雲夢
　韋昭曰雲夢在南郡華容縣顔師古曰夢讀如本字
　又音莫紅切　司馬相如賦吞若雲夢者八九　九
　域志安州今徳安府安陸縣雲夢鎮昔為縣熙寧三
　年省縣為鎮入安陸周禮職方氏注雲夢在華容鄭
　氏據後漢時封域言之今華容為岳州支邑與雲夢
　隔逺　沈括曰舊尚書禹貢云雲夢土作乂至太宗
　皇帝時得古本尚書作雲土夢作乂詔改禹貢從古
　本予按孔安國注雲夢之澤在江南不然也據左𫝊
　呉人入郢楚子涉睢濟江入于雲中王寢盗攻之以
　戈擊王王奔鄖楚子自郢西走涉睢則當出于江南
　其後涉江入于雲中遂奔鄖鄖則今之安州濟江而
　後至雲入雲而後至鄖則雲在江北也左傳曰鄭伯
　如楚王以田江南之夢杜預曰楚之雲夢跨江南北
　曰江南之夢則雲在江北明矣元豐中予自隨州道
　安陸入于漢口有竟陵主簿郭思者能言漢沔間地
　理亦以謂江南為夢北為雲予以左𫝊審之思之説
　信然江南則今之公安石首建寧等縣江北則玉沙
　監利竟陵等縣乃水所委其地最下江南水所出地
　稍髙雲方土而夢已作乂矣此古本之為允也
厥貢羽毛齒革礪砥砮丹
　漢地理志礪作厲羽毛作羽旄
三邦底貢厥名
　三邦　荆州之域有蠻荆楚三國皆貢箘簵楛顔師
　古曰箘簵竹名楛木名皆可為矢言此州界本有三
　國致貢斯物其名稱美也　案春秋書荆人來聘即
　楚人也詩稱因時百蠻蠻非一國之名謂蠻荆楚為
　三邦恐非經意攷工記云才之美者有妢胡之笴鄭
　注胡子之國在楚旁豈三邦之𩔖歟
浮于江沱潛漢逾于洛至于南河
　漢地理志潛作灊顔師古曰浮以舟渡也逾越也言
　渡四水而越洛乃至南河也南河在冀州南江漢去
　洛逺而不相通越陸跨洛故曰逾
荆河惟豫州
　豫州　爾雅河南曰豫州注云自南河至漢李廵曰
　河南其氣著密厥性安舒故曰豫豫舒也　周禮職
　方氏河南曰豫州其山鎮曰華山其澤藪曰圃田其
　川榮雒其浸波溠注波讀為播春秋𫝊曰楚子除道
　梁溠營軍臨隨則溠宜屬荆州在此非也當攷　釋
　名曰豫州在九州中京師東常安豫也秦為三川郡
　漢為河南郡後魏置司州又改為豫州　晉地理志
　豫州按禹貢為荆河之地豫者舒也言稟中和之氣
　性理安舒也春秋元命苞云鉤鈐星别為豫州地界
　西自華山東至于淮北自濟南界荆山
伊洛瀍澗既入于河
　伊水　水經伊水出南陽縣西蔓渠山東北過郭落
　山又東北過陸渾縣南又東北過新城縣南又東北
　過伊闕中又東北至洛陽縣南北入于洛酈注曰山
　海經蔓渠之山伊水出焉淮南子曰伊水出上魏山
　地理志曰伊水出熊耳山即麓大同陵巒互别耳昔
　有莘氏女採桑於伊川得嬰兒於空桑中長有賢徳
　殷以為尹曰伊尹
　洛水　水經洛水出京兆讙舉山東尸水注之又東
　得乳水又東㑹于龍餘之水又東門水出焉又東逕
　熊耳山北禹貢所謂導洛自此始山海經曰出上洛
　西山又曰讙舉之山洛水出焉又曰陽虚之山臨于
　元扈之水是為洛汭注陽虚鹿蹄以至元扈凡九山
　通與讙舉為九故山海經曰此二山者洛間也又博
　物志曰洛水出熊耳蓋開其源者是也　漢志洛作
　雒魏畧曰魏文帝詔以漢火行也火忌水故洛去水
　而加隹魏于行次為土土水之牡也水得土而乃流
　土得水而柔故除隹加水變雒為洛按字書雒本鳥
　名一名鳥􁆛故從各從隹各聲隹形隹小鳥也漢人
　忌水借用雒字以代洛字魏復水名本字耳非創變
　也
　瀍水　水經瀍水出河南穀城縣北山東與千金渠
　合又東過洛陽縣南又東過偃師縣又東入于洛
　澗水　水經澗水出新安縣南白石山東南入于洛
　注云山海經白石之山惠水出其陽東南注于洛澗
　水出其陰北流注于榖　孔安國曰澗水出澠池山
　今新安縣北有一水北出澠池界東南流逕新安縣
　而東南流入于榖安國所言當斯水也然穀水出澠
　池下合澗水得其通稱或亦指為澗水也澠池屬西
　京亦作黽
滎波既豬
　滎波　今滎陽在河南春秋衞狄戰于滎陽當在河
　北孔穎達謂此澤跨河南北也禹貢不曰滎澤而曰
　滎波者堯時滎澤常波今始豬也　或説爾雅曰洛
　為波洛受瀍水澗水又伊水之所出其為泛溢滋甚
　今始豬也　水經注亦曰滎播又引風俗通曰河播
　也謂沇水東流為濟入于河溢為滎則滎波亦謂之
　滎播可也又曰穀水又東坡水注之山海經曰瞻諸
　山西三十里婁涿之山無草木多金玉波水出于其
　陰謂之北答水北流注于穀水經又曰濟水入河與
　河合流又東過成臯縣北又東過滎陽縣北注引釋
　名曰濟濟也源出河北濟河而南也晉地理志曰濟
　自大伾入河與水鬭南泆為滎澤闞駰曰滎波嶓澤
　名也故吕忱云嶓水在滎陽謂是水也昔禹塞其淫
　水而于滎陽下引河東南以通淮泗濟水分河東南
　流　滎周禮詩正義左𫝊皆作熒
導菏澤被孟豬
　渮澤　沇水東出于陶邱北又東為渮澤在濟陰定
　陶縣東渮音柯亦作苛　漢志渮澤在湖陵盟豬在
　渮澤之東
　孟豬　在梁國睢陽縣東北渮澤之水流溢覆被之
　也　爾雅宋有孟諸郭注在今梁國睢陽縣東北案
　梁國今大梁汴州睢陽今宋州大梁之大音泰非小
　大之大魏有少梁對大梁立名大梁唐為宣武節鎮
　五代至本朝為京師　杜預曰孟諸澤在梁國睢陽
　縣東北逕卭城縣故城南案地理志曰山陽郡山陽縣
　也王莽更為郜城春秋之郜國也此山陽非楚州之山
　陽　水經明都澤在梁郡睢陽縣東北即孟豬也周禮
　職方氏青州其澤藪曰望諸漢志作盟豬史記作明都
　案釋文都音豬則明與盟同盟津之盟音孟此亦當音孟
華陽黒水惟梁州
　梁州　爾雅無梁青有幽營徐蓋爾雅九州商之制
　也商時梁州或并于雍也周禮職方氏無徐梁有幽
　并蓋周亦併梁歸于雍也周之西南不置州自坤維
　以西綂于雍以南綂于荆漢武帝改雍曰凉改梁曰
　益　梁之東北雍之東南以華為畿　晉太康地記
　云梁者言西方金剛之氣彊梁故因名之秦為漢中
　郡後其地入蜀魏末蜀分廣漢三巴涪陵以北七郡
　為梁州梁武帝大同中復移在南鄭　晉地理志春
　秋元命苞云參伐流為益州益之為言阨也言其所
　在之地險阨也亦曰疆壤益大故以名焉又曰梁者
　言西方金剛之氣彊梁故因名焉
岷嶓既藝
　岷山　水經岷山在蜀郡湔氐道西注云漢書以為
　瀆山者是也江水出自岷山岷山在成都湔氐道西
　徼外江水所出東南至江都入海又云岷山在蜀郡
　氐道縣大江所出東南過其縣北注岷山即瀆山也
　水曰瀆水又謂之汶阜山在徼外江水所導也益州
　記曰大江泉源即今所聞始發羊膊嶺下縁崖散漫
　小大百數殆未濫觴東南下百餘里至白馬嶺而厯
　天彭闕亦謂為天谷秦昭王以李氷為蜀守氷見氐
　道縣有天彭山兩山相對其形如闕謂之天彭門亦
　曰天彭闕江水自此以上至㣲細所謂發源濫觴者
　也漢延平中岷山崩壅江水三日不流揚雄反離騷
　自岷山投諸江流以弔屈原
　嶓冢山　水經嶓冢山在𢎞農盧氏縣南注是山也
　穀氷出其北林又云嶓冢山在隴西氐道縣之南注
　南條山也禹貢漾水導自嶓冢山在隴西是也在𢎞
　農名偶同耳
沱潛既道
　沱潛二水　沱出于江潛出于漢二水發源此州而
　復出于荆州故于荆州云沱潛既道而于末又云浮
　于江沱潛漢
蔡蒙旅平
　蔡山　書正義蔡山不知所在鄭氏云在漢嘉一説
　在雅州
　䝉山　在蜀郡青衣縣其上出茶俗呼䝉頂茶
和夷底績
　和夷　西南夷
厥土青黎
　顔師古曰色青而細疏
厥貢璆鐡銀鏤砮磬熊羆狐貍織皮
　貢璆鐵銀鏤砮磬熊羆狐貍織皮以罽曰織以裘曰
　皮　孔安國曰璆玉名鏤剛鐵貢四獸之皮織金罽
　　織皮上疑脱厥篚二字　顔師古曰織皮謂罽也
　言貢四獸之皮又貢雜罽也
西傾因桓是來浮于潛逾于沔入于渭亂于河
　西傾山　在隴西臨洮縣西南在今洮州桓水出焉
　　漢地理志作西頃音傾顔師古曰西頃山在臨洮
　西南是為中條山
　桓水　桓水入潛潛入沔
　沔水　出嶓冢山為漾水東南流為沔沔至漢中東
　行為漢詩沔水𫝊沔水流滿也詩雖汎言流水此沔
　之名義則同　顔師古曰漢上曰沔正絶流曰亂言
　渡潛越沔得入于渭遂横流濟河也或疑禹貢言西
　傾因桓是來繼言浮于潛逾于沔入于渭意謂自桓
　入潛自潛入沔自沔入渭非也蓋沔在梁州山南渭
　在雍州山北無入渭之道經言逾者逾越也自沔越
　陸而入渭其不相通可知顔師古謂越沔得入于渭
　是也　蘇氏曰雍州之達帝都必自西傾自西傾因
　桓水而來浮潛而逾沔至渭陸行百餘里然後逾渭
　以亂于河亂者絶流之義也蓋自西傾因桓至亂于
　河皆是此州達于帝都之道
黑水西河惟雍州
　雍州　爾雅河西曰雍州注云自西河至黑水李廵
　曰河西其氣蔽塞厥性急凶故曰雍雍壅也　周禮
　職方氏正西曰雍州其山鎮曰嶽山其藪澤曰弦蒲
　其川涇汭其浸渭洛(洛在渭北非/河南洛水)　地理風俗記曰
　漢武帝元朔三年改雍曰涼州以其金行土地寒涼
　故也　後漢獻帝以武帝改雍曰涼又分渭川河西
　郡為雍州至建安十八年復改為涼州　晉地理志
　雍州以其四山之地故以雍名焉亦謂西北之位陽
　所不及陰陽氣雍閼也　釋名曰雍翳也東崤西漢
　南商北居庸四山之所擁翳也
弱水既西
　弱水　鴻毛不載至酒泉合黎張掖郡居延縣東北
　居延澤即流沙河也合黎山水經謂之合離在酒泉
　㑹水縣東北注云即合黎山也地志弱水出刪丹縣
　亦謂之張掖河
涇屬渭汭
　渭水　導出鳥鼠山會四水然後入河詳見導川卷
　内
　涇水　渭清涇濁漢溝洫志涇水一石其泥數斗
　九域志今涇州有涇水屬秦鳳路　鄭氏謂涇水出
　洛陽指渭北洛水之陽陽水北也
漆沮既從
　漆水　渭水東過漆沮入于河　水經漆水出扶風
　杜陽縣俞山東北入于渭注云山海經羭次之山漆
　水出焉北流注于渭蓋自北而南矣史記夏本紀引
　禹貢導渭水東北至涇又東過漆沮入于河孔安國
　曰漆沮二水名亦曰洛水也出馮翊北周太王去邠
　度漆逾梁山止岐下故詩云民之初生自土沮漆又
　曰率西水滸至于岐下是符禹貢本紀之説許愼説
　文穪漆水出右扶風杜陽縣岐山東入渭從水黍聲
　又云一曰漆城池也潘岳闗中記曰闗中有涇渭灞
　滻酆鄗漆沮之水酆鄗漆沮四水在長安西南鄠縣
　皆注于渭
　沮水　水經沮水出北地直路縣東過馮翊祋祤縣
　北東入于洛注云地理志沮水出畿縣西東入洛鄭
　渠在漢太上皇陵東南濁水入焉俗謂之漆水又謂
　之漆沮其水東入洛孔安國謂漆沮一名洛水此言
　漆沮東入洛非漆沮即洛水也長安志洛水在渭北
　東南流入渭蓋漆沮入洛故俗呼漆沮為洛耳漢地
　理志漆水出漆縣西闞駰十三州志云漆水出漆縣
　西北岐山東入渭顔師古曰漆沮即馮翊之洛水也
　灃水出鄠之南山言漆沮既從入渭澧水亦來同也
　又漢五行志引史記周幽王二年三川皆震師古曰
　涇渭洛也洛即漆沮也水經注又引闞駰十三州志
　曰馮翊萬年縣西有涇渭北有小河謂漆水也其水
　西南逕郭􁆜城西與白渠枝渠合又南入于渭水其
　一水東出即沮水也沮水又自沮直絶注濁水至白
　渠合焉故濁水得漆沮之名也
澧水攸同
　澧水　出扶風鄠縣東南北過漢上林苑入渭澧音
　豐　水經渭水又東澧水從南來注之注云地説曰
　渭水又東與澧水㑹于短陰山内水㑹無他髙山異
　巒所有唯原阜石激而已水上舊有便門橋漢武帝
　建元三年造如淳曰去長安四十里　漢地理志澧
　作豐
荆岐既旅終南惇物至于鳥鼠
　荆山　在馮翊懷徳縣南　荆山有二一在南郡臨
　沮縣東北在梁州者謂之南條在雍州者謂之北條
　西傾山在隴西臨洮縣西南謂之中條　左𫝊昭公
　四年晉大夫司馬侯曰四嶽三塗陽城大室荆山中
　南九州之險也杜預曰荆山在新城沛鄉縣南沛音
　市鄉音向　漢地理志注荆山在岐東
　岐山　水經曰在扶風美陽縣西北　左𫝊椒舉曰
　成王有岐陽之蒐　山海經曰其上多白金其下多
　鐵減水出焉東南流注于江　顏師古漢書注曰岐
　山在今岐山縣其山兩岐俗呼為箭栝嶺
　終南山　扶風武功縣東有太一山即終南山也
　左𫝊司馬侯所言中南杜預注曰在始平武功縣南
　　漢地理志右扶風武功縣注大壹山古文以為終
　南垂山古文以為敦物二山皆在縣東
　惇物山　扶風武功縣東有垂山即惇物山也　水
　經華山為西嶽在𢎞農華陽縣西南注云即古文之
　惇物山也
　鳥鼠山　水經鳥鼠同穴山在隴西首陽縣西南注
　曰鄭康成云鳥鼠之山有鳥焉與鼠飛行而處之又
　有止而同穴之山焉是二山也鳥名為鵌似鵽而黄
　黑色鼠如家鼠而短尾穿地而共處鼠内而鳥外孔
　安國曰共為雌雄杜亮威曰同穴止宿養子互相哺
　食長大乃止張晏言不為牝牡故因以名山爾雅其
　鳥為鵌其鼠為鼵
原隰底績至于豬野
　豬野　豳地武威縣東有休屠澤即豬野也休屠音
　朽儲水經都野澤在武威縣東北注云縣在姑臧城
　北三百里東北即休屠澤也古文以為豬野其水上
　承姑臧武始澤澤水二源東北流為一水姑臧縣故
　城西東北流
三危既宅三苗丕叙
　三危山　水經三危山在燉煌縣南燉煌音屯皇注
　云山海經三危之山三青鳥居之是山也廣員百里
　在鳥鼠山西即書所謂竄三苗于三危也杜林曰燉
　煌古𤓰州也州之貢物地出好𤓰民因名之自漢武
　帝後元年分酒泉置南七里有鳴沙山故亦曰沙州
　也　左𫝊云先王居檮杌于四裔故允姓之姦居于
　𤓰州杜預曰允姓之祖與三苗俱放于三危𤓰州今
　燉煌也
厥田惟上上厥賦中下
　右九州之田雍青徐為上豫冀兗為中揚梁荆為下
　蓋河之末流在兗江之末流在揚二州多水患梁地
　多山兗賦居最下等尤輕于揚故兗賦為正梁之賦
　輕于揚重于兗故言三錯兗之田下冀一等而賦下
　冀八等以山澤多河為大患也梁下冀一等而賦下
　冀五等以山林多江為大患也荆田下中賦上下則
　以其宜稻雍田上上徐田上中青田上下地勢雖髙
　然皆依于川故其旱乾又有灌溉之利故青州上下
　之田也而賦中上徐州上中之田也而賦中中雍州
　上上之田也而賦中下皆以上地出中賦然地彌髙
　者賦彌薄以其髙則有旱乾之虞冀田中中則其高
　可以備水溢卑可以無旱乾故其賦第一鄭康成曰
　冀州入穀不貢下云五百里甸服𫝊云為天子服治
　其田是田入穀故不獻貢篚差異于餘州也甸服止
　方千里冀之北土境界甚遥逺都之國必有貢篚此
　舉其大畧而言也豫州之田中上則髙于冀一等故
　其賦上中則下于冀一等冀賦上上錯則雜出與豫
　等豫賦錯上中則雜出與冀等二州之田與賦相去
　亦不逺矣若荆之田髙于揚一等而已其土又與揚
　同而賦加揚四等何也荆揚下地于穀宜稻荆少髙
　焉則水有所洩異於揚矣
　右九州之賦唯出正賦而無雜賦者五州兗青徐荆
　雍也有雜賦者四州冀揚豫梁也冀州言賦上上錯
　蓋上上多而上中時少多者為正少者為雜言上上
　錯者雜在正下故言上上而後言錯豫州言錯上中
　者雜在正上故先言錯而後言上中揚州言下上上
　錯不言錯下上者以本設九等分三品為之上中下
　下上本是異品故變言耳梁言下中三錯者梁州賦
　有三等其出下中時多故下中為正上有下上下有
　下下三等故言三錯明雜出有下上下下可知也
浮于積石至于龍門西河㑹于渭汭
　顔師古曰積石山在金城西南龍門山在河東之西
　界皆河水所經逆流曰㑹自渭北涯逆水西上也
織皮崑崙析支渠摉西戎即叙
　織皮崑崙析支渠摉　織皮上疑簡編脱厥篚二字
　不然則是史變文耳禹貢之篚皆在貢後立文而青
　徐揚三州皆萊夷淮夷島夷所篚獨梁州不言篚而
　云熊羆狐狸織皮雍州不言篚而云織皮崑崙析支
　渠摉西戎即叙織皮云者以罽曰織以裘曰皮言西
　戎即叙而後崑崙析支渠摉三國篚織皮以獻但古
　語有顛倒詳畧耳三國在荒服之外流沙之内𦍑髳
　之屬皆就次叙美禹之功被戎狄也文當在厥貢球
　琳琅玕下簡脱在末也漢地理志渠摉作渠叟崑崙
　作昆崙
　右九州之名因革不同案周公職録云黄帝受命風
　后受圖割地布九州鄹子曰中國為赤縣赤縣之内
　有九州春秋説題辭曰州之言殊也爾雅釋水云水
　中可居曰洲李廵曰四方有水中央髙獨可居故曰
　洲天地之勢四邊有水鄒衍書説九州之外有瀛海
　環之是九州居水内故以洲為名共在一洲之上分
　之為九耳漢地理志堯遭洪水懷山襄陵天下分為
　十二州使禹治之水土既平更制九州由是觀之九
　州(原缺/二字)當堯之時九年之水疆理錯亂故禹復治而
　别之至(原缺/四字)盛肇十有二州分冀為幽并分青為營
　更三代復(原缺/十字)爾雅兩河間曰冀州河南曰豫州河
　西曰雝州漢南曰荆州江南曰揚州濟河間曰兗州
　濟東曰徐州燕曰幽州齊曰營州郭璞注曰此蓋商
　制周禮職方氏東南曰揚州正南曰荆州河南曰豫
　州正東曰青州河東曰兗州正西曰雍州東北曰幽
　州河内曰冀州正北曰并州(原缺/八字)帝都所在天傾西
　北地不滿東南治水自下始故由冀而東南次兗由
　兗而東南次青由青而東次徐由徐而南次揚由揚
　而西次荆由荆而北次豫由豫而西次梁由梁而北
　次雍此先後始終之序也職方氏先揚次荆先南方
　蓋取尊其陽方也後漢獻帝建安十八年春正月庚
　寅復禹貢九州又獻帝春秋曰時省幽并州以其郡
　國并于冀州省司隸校尉及涼州以其郡國并為雍
　州省交州并為荆州益州于是有兗豫青徐荆揚冀
　益雍也九數雖同而禹貢無益州有梁州然梁益均
　此地也又職方氏注云此州界揚荆豫兗雍冀與禹
　貢畧同青州則徐州地也幽并則青冀之北也無徐
　梁漢時兩河屬司州蓋屬京師司隸校尉所部故曰
　司州昭帝始元元年有司請河内屬冀州河東屬并
　州　凡九州之末皆言由諸水入河如冀兗徐荆豫
　梁雍州各自言河惟青揚二州不言河耳兗州云浮
　于濟漯達于河故青州直云達于濟徐州云浮于淮
　泗達于河故揚州云達于淮泗皆記禹入河之道也
　孔安國以為禹治水畢還白于帝所以治其道由此
　鄭康成以為治水既畢更復行之觀地肥瘠定貢賦
　上下王肅云凡州之下説諸治水者也功主于治水
　故詳記其所治之州徃還所乘涉之水名三説皆未
　通惟近世周希聖以為天子之都必求舟楫之所可
　至使諸侯之朝貢商賈之貿易雖其地逺而轉輸甚
　易此説為長禹貢上言田賦貢篚之事而下言所以
　達都之道則九州賦入視貢篚為尤重此蓋轉輸之
　大者也九州惟梁雍二州西境與羌戎連接地界闊
　逺與七州不同荆揚雖地接百越然界以五嶺諸山
　連亘自川蜀至明越山之北水皆北流其南皆南流
　以入南海亦不甚逺並為中國故山川地理灼然可
　攷若梁雍之西隔以羌戎諸國去西海逺甚多與中
　國不通故禹貢叙二州西境皆以黑水為界故雍州
　首言弱水既西而導川亦止言餘波入于流沙而不
　竟其所歸二州雖以黑水為界而不叙黑水濬導經
　厯之曲折導川亦止導黑水至于三危入于南海夫
　自雍至梁自梁至南海其逺可知而載之甚畧豈非
　以其闊逺而不勝紀乎抑其無與中國生民之休戚
　而畧之乎史志及諸家言黑水弱水互有異同率多
　牴牾姑撮其梗概辨其誤而闕其疑以俟博達君子
　而折衷焉
　弱水　漢志云在西王母石室近酒泉崑崙山又云
　弱水出條支漢西域傳媯水自于闐之西逕大夏西
　流至條支入西海或以此為弱水水經刪丹弱水出
　酒泉合黎以居延澤為流沙河在東合黎在西班固
　許叔重同此説若東入居延澤又西入合黎是分流
　非餘波入流沙亦非既西也與經恐不合廣韻云弱
　水出龍道山隋志弱水在張掖又别有弱水在扶州
　唐史弱水在甘州城北張掖郡名張掖河亦名副援
　河又云甘峻山賈耽同此説唐史又云小勃律娑夷
　河東女康延川是弱水娑夷河在天竺東于闐南不
　西流康延川南流亦不西流樊綽蠻書蘭蒼江源出
　大雪山下莎川又云康延川南流其國東接茂州東
　南接雅州皆在益州西非雍州境或以為此乃黒水
　亦與經不合
　黑水　水經云出張掖雞川南流至燉煌過三危入
　于南海或謂張掖在甘肅二州界隔大河不能至南
　海漢志犍為南廣縣有符黑水向北流入江言北流
　入江非經之黑水明矣杜佑謂此黑水逕沙州三危
　山過南溪而入南海犍為即唐戎州沙州與戎州隔
　大河又隔金城南山及西南夷山亦不能入南海隋
　志黑水在扶州李吉甫元和郡縣志漢武通西南夷
　分雍之南置益州益州本滇王國因滇池立名黑水
　祠在其地孔穎達以為有祠無水則滇池亦非黑水
　也樊綽蠻書黑水一名麗水出三危山之南過邏些
　城蒼望城蒼王道勿川合彌諾江經驃國入西海之
　南邏些城在蜀西非雍州界經言導黑水至于三危
　是在三危北南流過三危今言麗水出三危南與經
　不合或謂漢志勞水出徼外㑹葉榆水入南海疑葉
　榆是黑水然葉榆澤在嶲州南界益州葉榆縣西南
　流過滇池縣西珥河㑹勞水南流入南海水經葉榆
　水出益州入牂牁西過交趾分為五水復合為三東
　入海樊綽蠻書葉榆西流過點蒼山至兩江口與摩
　耶江合又云浪穹河巴嶠河劍河三水俱入黄塘江
　過西珥河為摩耶江乃與葉榆江合然則葉榆江與
　西珥河自是兩派又與漢志相牴牾况葉榆水在蜀
　之正西西行又東流入海去雍州逺甚亦與經不合
　觀先儒所刋禹迹圖黑水在雍州西北而西南流至
　雲南之西南乃有黑水口東南流而入南海中間地
　理闊逺不復圖其所經蓋亦古人略而不詳之遺意
　抑以諸家之説各有闕失難以攷信不容以臆説𫝊
　會歟
　
　
　
　
　
　
　
　
　
　
　
　
　
　
　禹貢指南卷二
欽定四庫全書
　禹貢指南卷三
　　　　　　　　　　　　　宋　毛晃　撰
導岍及岐至于荆山逾于河壺口雷首至于太岳厎柱
析城至于王屋太行恒山至于碣石入于海
　導山　岍山　在右扶風即呉嶽也　周禮大司樂
　注五嶽岱在兗州衡在荆州嵩在豫州華在雍州恒
　在并州　正義曰周處鎬京在五嶽外故鄭康成注
　康誥云岐鎬處五嶽之外周公為其道里不均故東
　營洛邑合諸侯謀作天子之居是西都無西嶽權立
　呉嶽為西嶽　廣雅河西曰嶽頂有五峰　周禮職
　方氏雍州其山鎮曰嶽山注嶽呉嶽也　漢地理志
　呉嶽在汧縣西古文謂之汧山秦都咸陽山曰西嶽
　岐山　解在雍州
　荆山　解在雍州
　壺口山　水經壺口山在河東北屈縣東南　馮衍
　顯志賦瞰太行之嵯峩兮觀壺口之崢嶸注太行山
　在上黨南壺口山在上黨東　九域志今潞州有上
　黨河
　雷首山　水經雷首山在河東蒲坂縣東南南有厯
　山舜所耕處又曰伯夷叔齊隐于首陽山馬融曰在
　蒲坂華山之北河曲之中揚雄河東賦曰登厯觀而
　逺望兮聊浮㳺于河之巖注雷首西枕大河　九域
　志雷首山今在陝州陝音閃中从兩入與陜字不同
　陜音狎中从兩人　郭縁生述征記云華山與首陽
　本同一山河神巨靈擘開以通河流　九域志今河
　中府有巨靈祠有夷齊廟或謂首陽即雷首未詳
　太岳山　水經太岳山在河東永安縣山即冀州岳
　陽也　周禮職方氏冀州山鎮曰霍山即霍太山也
　亦曰太岳
　厎柱山　水經厎柱山在河東太陽縣東河中　顔
　師古曰在陜縣東北山在河中形若柱也
　析城山　水經析城山在河東濩澤縣西南
　王屋山　水經王屋山在河東垣曲縣東北昔黄帝
　受丹訣于是山所謂河東者西河之東也厎柱山在
　東河中又東至于厎柱是也
　太行山　水經太行山在河内野王縣西北注太行
　山一名歸山王烈得石髓處也　馮衍𫝊注太行山
　在上黨南　九域志今河東路龍徳府潞州有上黨
　縣河北西路懷州有太行山河東路澤州亦有太行
　山顔師古在河内山陽西北
　恒山　水經恒山為北嶽在中山郡上曲陽縣西北
　碣石山　解在冀州　顔師古註漢地理志曰太行
　恒山二山連延東北接碣石而入于海與孔氏書𫝊
　同　漢武帝元封元年行自泰山東廵海上至碣石
　文穎曰碣石在遼西絫縣縣今罷屬臨榆此石著海
　旁顔師古曰碣者碣然特立之貎也　經言夾右碣
　石鄭康成以為禹由碣石山西北行盡冀州之境還
　從山東南行入河　正義云鄭以北行則東為右南
　行西為右故夾山兩旁山常居右與孔傳異
　三條四列　按尚書正義導岍至敷淺原舊説以為
　三條地里志云禹貢北條荆山在馮翊懷徳縣南南
　條荆山在南郡臨沮縣東北此是舊有三條之説馬
　融王肅皆以為三條導岍為北條西傾為中條嶓冢
　為南條鄭康成以為四列謂導岍為正陰列西傾為
　次陰列嶓冢為次陽列岍山為正陽列其首尾延連
　相及孔氏之意亦必與馬鄭同
西傾朱圉鳥鼠至于太華熊耳外方桐柏至于陪尾
　西傾山　解在梁州
　朱圉山　水經朱圉山在天水北冀縣南山有石鼓
　開山圖謂之天鼓山　顔師古曰朱圉山在漢陽冀
　縣南
　鳥鼠山　解在雍州
　太華山　在京兆華陰縣南　山海經曰太華之山
　削成而四方其髙五千仭其廣十里鳥獸莫居有蛇
　焉名曰肥遺方足四翼見則天下大旱武王放馬牛
　于桃林墟孔安國曰在華山東屬漢𢎞農郡華陰縣
　　書疏華山四州之際東北冀東南豫西南梁西北
　雍十字分之四隅為四州一名太華　水經注引國
　語云華岳本一山當河河水過而曲行河神巨靈手
　盪脚蹋開而為兩今掌足之跡仍存華巖開山圖曰
　有巨靈者偏得神元之道能造山川出河所謂巨靈
　贔屭首戴靈山者也　顔師古曰太華即今華陽山
　　九域志華州潼闗即桃林之塞也
　熊耳山　在𢎞農盧氏縣東　水經注熊耳山一名
　蔓渠　山海經曰其上多漆其下多椶餘豪之水出
　焉西北流注于洛洛水之北有熊耳山雙巒競舉狀
　同熊耳注曰此自别山不與禹貢導洛自熊耳同也
　昔漢光武破赤眉樊崇積甲仗與熊耳山平即是南
　安縣有熊耳峽　顔師古曰在陜東
　外方山　即嵩髙山也在潁川　水經外方山崧髙
　是也　鄭康成毛詩譜云外方之山即嵩髙也山海
　經謂為大室之山左𫝊司馬侯言大室杜預曰在河
　南陽城縣西南　孟子益避禹之子于箕山之陰注
　云嵩髙之北　漢地理志崈髙縣屬潁川郡武帝置
　以奉大室山是為中岳有大室中室山廟古文以為
　外方山崈古崇字顔師古曰外方在潁川故縣即崇
　髙也
　桐柏山　水經桐柏山在南陽平氏縣東南
　陪尾山　水經陪尾山在江夏安陸縣東北　泗水
　注魯國卞縣東南陶虚西阜泗水出焉博物志曰泗
　出陪尾即斯阜也此自是魯國泗水之所出俗呼媯
　亭山偶名陪尾非安陸之陪尾山也　漢地理志安
　陸縣横尾山在東北古文以為倍尾山倍讀曰陪顔
　師古曰熊耳外山桐柏陪尾四山相連也　晉地理
　志江夏郡安陸縣横尾山在東北古之陪尾山
導嶓冢至于荆山内方至于大别
　嶓冢山　解在梁州　水經穀水出𢎞農黽池縣南
　嶓冢林穀陽谷注山海經曰傅山之西有林焉曰嶓
　冢穀水出焉東流注于洛今穀水出于崤東馬頭山
　穀陽谷東北流厯黽池川漢景帝三年初徙萬户為
　因崤黽之池以目縣焉此非漾水所出之嶓冢山乃
　嶓冢林耳嶓冢山在隴西詳在導川漾水
　荆山　此梁州荆山在梁荆二州之間故晉志謂荆
　州取名于荆山　水經荆山在南郡臨沮縣東北注
　南條山也卞和得璞玉于是山楚王不理懷玉哭于
　其下後玉人理之所謂和氏之璧　荆州記曰西北
　三十里有清谿谿即荆山首曰景山即卞和泣玉處
　南郡賦曰漢水至荆山東别流為滄浪之水
　内方山　水經内方山在江夏竟陵縣東北　漢地
　理志竟陵縣章山在東北古文以為内方山
　大别山　水經大别山在廬江安豐縣西南漢水觸
　大别山而南入于江　左𫝊定公四年呉伐楚楚子
　常濟漢而陳自小别至于大别二别皆在漢上杜預
　曰禹貢漢水至大别南入江然則此二别在江夏界
　　水經注曰巴水出雩婁縣之下靈山即大别山也
　與決水同出一山故世謂之分水山亦或曰巴山
　京相璠春秋土地名曰大别漢東山名也在安豐縣
　南杜預釋地曰二别近漢之名無縁乃在安豐案地
　説言漢水東行觸大别之陂南與江合則與禹貢相
　符矣
岷山之陽至于衡山過九江至于敷淺原
　岷山　解在梁州　漢地理志作㟭郊祀志云瀆山
　蜀之岷山也秦漢時又謂之瀆山始皇常令祠官奉
　祠　王羲之與謝安書曰蜀中山川如岷山夏含霜
　雪攷之前聞崑崙之中也　九域志成都府路茂州
　有岷山
　衡山　水經衡山在長沙湘南縣東南注禹治洪水
　至此祭衡山于是得金簡玉字之書案省玉字得通
　水理也　顔師古曰岷山江所出衡山江所經
　敷淺原　水經敷淺山地在豫章歴陵縣西南有傅陽
　山即敷淺原　漢志敷淺原一名傅昜山在豫章郡歴
　陵縣傅昜川在南顔師古曰傅讀曰敷昜古陽字　今
　觀所謂傅昜山甚庳小恐非經所記者或謂衡山東至
　廬阜極于大江彭蠡之交而止疑此為敷淺原白居易
　以為江入海處為敷淺原則丹陽京口之間殆非也
導弱水至于合黎餘波入于流沙
　導川　弱水　弱水西至酒泉合黎張掖郡居延縣
　東北有居延澤即流沙河也　水經合離山在酒泉
　㑹水縣東北注云即合黎山也　後漢張掖居延屬
　前漢張掖郡居延縣居延國有居延澤古流沙獻帝
　建安末立為西海郡澤在東北古文以為流沙王莽
　改曰居成　漢地理志合黎作合藜顔師古曰流沙
　在燉煌西　孔氏傳合黎水名顧氏謂水與山合因
　山為名
導河積石至于龍門南至于華陰東至于厎柱又東至
于孟津東過洛汭至于大伾北過洚水至于大陸又北
播為九河同為逆河入于海
　河水　水經崑崙墟在西北去嵩髙五萬里地之中
　也河水出其東北陬屈從其東南流入于渤海又出
　海外南至積石山下有石門河水冒以西南流　山
　海經崑崙墟在西北河水出其東北隅　爾雅河出
　崑崙墟色白所渠并千七百一川色黄百里一小曲
　千里一曲一直　物理論曰河色黄者衆川之流蓋
　濁之也　酈道元注水經引山海經曰河水出渤海
　又海水西北入禹所導積石山山在隴西郡河闗縣
　西南羌中余攷羣書咸言河出崑崙重源潛發淪于
　蒲昌出于海水故洛書曰河自崑崙出于重野謂此
　矣逕積石而為中國河故成公綏大河賦曰覽百川
　之洪壯莫尚美于黄河潛崑崙之峻極出積石之嵯
　峨釋氏西域傳曰河自蒲昌潛行地下南出積石郭
　璞云積石山今在金城河門闗西南羌中河水行塞
　外東入塞内(案原本此四句誤作水經在張掖郡/南句下今攷水經及山海經注移正)水
　經又云河又東入塞過敦煌酒泉張掖郡南注云河
　自蒲昌有隐淪之證並間闗入塞之始重源發于西
　塞之外出于積石之山禹貢所謂導河自積石也山
　在西羌之中燒當所居也後漢桓帝延熹二年西羌
　燒當犯塞䕶羌校尉段熲討之追出塞至積石山斬
　首而還司馬彪曰西羌者自析支以西濵于河首在
　右居也河水屈而東北流逕于析支之地是為河曲
　矣應劭曰禹貢析支屬雍州在河闗之西東去河闗
　千餘里羌人所居謂之河曲羌也東北逕厯敦煌酒
　泉張掖南　案諸書皆言河自崑崙然班固漢書叙
　張騫奉使西域厯諸國烏覩所謂崑崙蘇氏謂騫徒
　見蔥嶺于闐二水便謂之河不知河在西南羌中吐
　蕃自言崑崙在國西南河之所出也
　龍門　水經河水又南過河東北屈縣西注云屈縣
　故城西十里有風山西四十里河南有孟門山淮南
　子曰龍門未闢吕梁未鑿河出孟門之上大溢逆流
　無有丘陵髙阜滅之名曰洪水大禹疏通謂之孟門
　穆天子傳曰北登孟門九河之嶝孟門即龍門之上
　口也實謂黄河之巨阨兼孟津之名矣此石經始禹
　鑿河中潄廣夾岸崇深傾崖返捍巨石臨危若墜復
　倚古之人有言水非石鑿而能入石信哉　水經河
　水又南得鯉魚注厯澗東入窮溪首便其源也爾雅
　曰鱣鮪也出鞏穴三月則上渡龍門得渡為龍否則
　點額而還　魏土地記曰梁山北有龍門山大禹所
　鑿通孟津河口廣入十步巖際䥴迹遺功尚存岸上
　並有廟祠　司馬遷𫝊遷生龍門顔師古曰龍門山
　其東則在今泰州龍門縣北其西則在今同州韓城
　縣北而河從其中下流馮衍𫝊注龍門河所經今絳
　州縣也案龍門山有二名隋煬帝營宫洛陽登卬山
　望伊闕曰此豈非龍門邪因謂之龍門非禹貢之龍
　門也伊闕龍門其下有灘名八節灘白居易所開
　九域志今河中府龍門縣有龍門山書云導河至龍
　門是也
　華陰　水經河水又南至華陰潼闗渭水從西來注
　之注云河在闗内撞激闗山謂之潼闗　又云闗山
　在扶風汧縣之西注云河水自潼闗東北流側有長
　坂謂之黄卷坂傍絶澗涉此坂以升潼闗所謂泝黃
　卷以濟潼闗也厯北出東崤通謂之函谷闗邃岸天
　髙空谷幽深澗道之峽車不方軌號曰天險故西京
　賦曰巖險周固襟帶易守所謂秦得百二并吞諸侯
　也
　厎柱　水經河水又東過砥柱間注云砥柱山名也
　昔禹治洪水山陵當水者鑿之故破山以通河河水
　分流包山而過山見水中若柱然故曰砥柱也三穿
　既決水流疏分指狀表目亦謂之三門矣山在虢城
　東北太陽縣城東也　顔師古曰砥柱在陜縣東北
　山在河中形若柱也
　孟津　水經河水又東逕平縣故城北酈注云河南
　有鉤陳壘世𫝊武王伐紂八百諸侯所㑹處尚書所
　謂不期同時也紫㣲有鉤陳之宿主鬭訟兵陣故遁
　甲攻取之法以所攻神與鉤陳并氣下制所臨之辰
　則秩禽敵是以壘資其名河水于斯有盟津之目論
　衡曰武王伐紂升舟陽侯波起疾風逆流武王操黄
　鉞而麾之風波畢除中流白魚入于舟燌以告天與
　八百諸侯咸同此盟故曰孟津亦曰盟津又曰富平
　津杜預建浮橋于此(案原本此句在孔頴達正/義之後今從水經注移入)所謂
　造舟為梁又謂之陶河昔禹治洪水觀于河見白面
　長人魚身出曰吾河精也授禹河圖而還于淵及周
　王子朝篡位與敬王戰乃取周之寶玉沈河以祈福
　後二日津人得之河上將賣之則變而為石及敬王
　位定得玉者獻之復為玉也　顔師古曰孟津在洛
　陽之北都道所凑故號孟津孟長大也漢地理志作
　盟音同孔安國曰孟地名在洛北都道所凑古今以
　為津俗謂之治戌津今河陽縣津也　孔穎達曰孟
　地名津是所渡處水河流至此其勢稍緩可以横舟
　而渡武王伐商渡師于此後世謂之武濟水
　洛汭　水經河水又東泲水入焉洛水從縣西北流
　注之注云洛水于鞏縣而東洛汭北對琅琊渚入于
　河謂之洛口自縣西來而北流注洛清濁異流皦焉
　殊别應瑒靈河賦曰資靈川之遐源出崑崙之神丘
　涉津洛之峻泉播九道于中州山海經曰洛水成臯
　西入河是也謂之洛汭即什谷也故張儀説秦曰下
　兵三川塞什谷之口謂此水也史記音義曰鞏縣有
　鄩谷水　河至孟津又東行及鞏縣東洛自西南來
　入之河自洛北過之故曰東過洛汭
　大伾　水經河水又東過成臯縣北濟水從北來注
　之又東逕成臯大伾山下　爾雅釋山曰山一成伾
　許叔重吕忱並以為一成也孔安國以為再成曰伾
　亦或以為地名鄭康成曰地喉也沇出伾際然則大
　伾在河内修武武徳之界濟沇之水與滎播澤出入
　自此然則大伾即是山矣伾北即經所謂濟水從北
　來注之者也伾備悲反爾雅作坯音同在今通利軍
　　顔師古注地理志山再重曰坯音平鄙反張晏曰
　成臯縣山是也薛瓚以為今修武武徳無此山也成
　臯縣山又不一成也今黎陽山臨河豈是乎師古以
　為在成臯溝洫志注同
　洚水　水經河水又東北逕元城縣故城西北而至
　沙丘堰注云元城縣北有沙丘堰者不遵其道曰降
　亦曰潰堰障水即降水也顔師古以為在信都　洚
　水一名濁漳水水經濁漳水出上黨長子縣西發鳩
　之山漳水出焉東過其縣南屈從其縣東北流注又
　東過壺闗縣北又東北過屯留縣潞縣北注闞駰曰
　潞縣有潞水為冀州浸即漳水也世人謂濁漳為潞
　水又東過武安縣又東出山過鄴縣西又東過列人
　縣南又東北過斥漳縣南又東北過曲周縣東又東
　北過鉅鹿縣東又北過堂陽縣西又東北過扶柳縣
　北又東北過信都縣西又東北過下博縣西又東北
　過阜城縣北又東北至昌亭與雽池河會酈道元注
　云漳水又東北逕武邑縣郭南又東逕武强縣北又
　東逕武隧縣故城南白馬河注之水上承雽池東逕
　樂昌縣北饒陽縣南又東南逕武邑縣北而東入衡
　水謂之交津口又云衡漳又東逕武邑縣故城北又
　東北右合張平口故溝上承武强淵又逕東昌縣故
　城北又東北左㑹滹池故瀆謂之合口又東北分為
　二川當其水決處名之曰李聰渙又東北至樂成陵
　縣别出北又東北過成平縣南又東北過章武縣西
　又東北過平舒縣南東入海　案漳水與荆州漳水
　不同左傳江漢沮漳楚之望也此荆州之漳非冀州
　之漳也又洛州又有衡漳則此水之所經也
　大陸　在鉅鹿縣北解在冀州　水經沙丘堰至于
　大陸北播為九河注云風俗通河播也播為九河自
　此始
　九河逆河　鄭康成曰九河下尾合曰逆河言相承
　受也蓋所洄下之勢以通河海及齊威霸世塞廣田
　居同為一河故自堰以北舘陶貝丘鬲盤廣川信都
　東光河間樂成以東城地並存川瀆多亡漢世河決
　金堤南北離其害議者常欲求九河故迹而川之未
　知其所是以班固云自兹距漢北亡八枝者也　漢
　地理志顔師古曰播布也同合也九河又合而為一
　名為逆河言相迎受也海即渤海也　溝洫志河災
　之羡溢害中國也尤甚唯是為務故導河自積石厯
　龍門南到華陰東下底柱孟津雒汭至于大伾于是
　禹以為河所從來者髙水湍悍難以行平地數為敗
　迺釃二渠以引其河北載之髙地過洚水至于大陸
　播為九河同為逆河入于渤海孟康曰禹釃二渠其
　一出貝丘西南南折者也其一則漯川也河自王莽
　時遂空唯用漯耳薛瓚以為禹貢夾右碣石入于河
　則河入海乃在碣石也武帝元光二年河移徙東都
　更注渤海禹時不注也　漢武帝元光二年河徙東
　郡更注渤海司空掾王横言曰徃昔天嘗連北風海
　水溢西南出浸數百里故張揖云碣在海中蓋淪于
　海水也昔燕齊遼曠分置營州今城届海濵海水北
　浸城垂淪半王横之言信而有徴　説者謂九河之
　名初無意義孫炎郭璞李廵從而為之説率多附㑹
　孔穎達謂經言九河既道謂復其故道則名應先有
　不是因禹立名如徒駭太史之説也曽氏以為簡絜
　乃一枝河之名共為八枝其一不名者河之經流也
　先儒不知經流不名乃分簡絜為二以足九數豈有
　七皆複名而簡絜乃單名乎漢許商則以徒駭為本
　道其八為支流林少穎以為播為九河支派並列其
　勢則均豈一為經流八為支派哉許商上言于成帝
　時謂徒駭在北鬲津在南其間相去三百餘里今徒
　駭胡蘇鬲津在成平東光鬲縣界中孔穎達謂商言
　三河在三縣界則徒駭在成平胡蘇在東光鬲津在
　鬲縣既分三河之處則太史馬頰覆鬴三者在東光
　之北成平之南簡絜鉤盤在東光之南鬲縣之北可
　知　皇朝太宗時參知政事張洎上奏曰昔大禹鑿
　河自積石至于大伾即今成臯縣也或云黎陽山也
　禹以大河流泛中國為害最甚乃于頓丘郡疏二渠
　以分水勢一渠自武陽縣東引入漯水其東北流至
　千乘縣入海即今黄河是也一渠疏畎引傍西山以
　東北勢髙壤敞束水勢不使流鑿夾右碣石入于渤
　海書所謂北過洚水至于大陸降水即濁漳大陸則
　邢州鉅鹿也播為九河同為逆河者河自魏郡貴鄉
　縣分為九道下至滄州合為一河言逆河者謂與海
　水反覆相承受也齊威公之霸也塞以廣田居惟一
　河存焉今見冀東界王莽枯河是也洎言詳實唯以
　碣石海為今渤海誤耳　九河雖無異名然其地亦
　多同異漢志滹沱河名曰徒駭則非載籍所著蓋滹
　沱源流别是一水與禹河不相干滹沱出鎮州逕深
　定二州之間過瀛霸至莫州入海非與禹河同道也
　樂史寰宇記徒駭在清池縣南鬲津在樂陵縣西東
　北流入饒安縣南入海胡蘇在饒安無棣臨津三縣
　臨津即漢之東光馬頰在樂陵縣東南輿地記所謂
　篤馬河是也一曰在滴河縣北一曰在蓨縣鉤盤在
　樂陵縣東南一曰在陽信縣北元和志鬲津在安徳
　將陵縣南馬頰在安徳平原縣南杜佑通典馬頰覆
　鬴同在安徳縣説者以為碣石在平州正南滄州東
　北而王横張揖酈道元則以為九河已在海中諸説
　離析如此至若導河積石本無異説而元和志乃有
　大積石小積石兩山在其西南羌中首受于闐河派
　而為之源者為大積石吐谷渾又有柏海河源李道
　宗自其王庭行空荒二千餘里至柏海僅得逺望積
　石覽河源而還小積石在河鄯之間玉門陽闗之内
　或謂禹迹不應如是之近當以大積石為導河之始
　且百川之大無如江河江之所導不過岷山未嘗逺
　入西域河源乃深跨羌戎絶迹之地况經言導河積
　石至于龍門積石雖在金城之西龍門乃近華陰中
　間經涉靈夏綏銀以北一二千里皆所不叙聖人行
　所無事大抵如此説者乃夸詫曠邈以為廣大而不
　知其流于荒誕不經也然九河之説地雖不同而名
　猶不異至若九江則名亦不一張須元所記已異于
　張僧監㝷陽記而賈耽又謂江有八洲與江為九如
　曰沙曰人曰九江曰葛曰象曰烏曰感曰蚌又與二
　張不同且既曰八洲與江為九而八洲之中其一又
　自名九江其不經可知矣况經史皆言水中可居曰
　洲今謂江有八洲則是江中之洲渚爾安得稱九江
　乎樂史寰宇記李宗諤九江圖皆本于尋陽記唯鄭
　康成以為九江乃廬江尋陽山溪九小水入江者孔
　穎達主其説抑不思秦置九江郡漢初以為淮南郡
　武帝復為九江其治在淮水之南與壽春對境未嘗
　近江至王莽名豫章為九江則江西淮西皆在境内
　隋人名尋陽為九江水北為陽尋亦作潯則在尋水
　之北非江之北也尋水在江北郡又在尋北則近淮
　矣或以為九江郡在江北近蘄州界者誤也又以為
　潯亦江之一名者亦誤也其後以武昌柴桑縣與江
　北同為九江郡既又移治江南為江州因號尋陽實
　非本地白樂天為江州司馬作琵琶行直以今江州
　之江為尋陽江頭其誤尤甚説者引司馬遷登廬山
　以望九江遂以為九江近廬山然則齊威公登跨河
　龍門山以望江漢豈亦近之耶大抵登髙望逺茍非
　有大山障蔽雖數千里盡在目中况柴桑本屬武昌
　去洞庭九江不甚逺宜可望也南北大川支派可疑
　者唯九河九江故併論之
　禹貢指南卷三
欽定四庫全書
　禹貢指南卷四
　　　　　　　　　　　　　宋　毛晃　撰
嶓冢導漾東流為漢又東為滄浪之水過三澨至于大
别南入于江東匯澤為彭蠡東為北江入于海
　漾水　解在梁州　水經漾水出隴西氐道縣嶓冢
　山東至武都沮縣為漢水注云華陽國記曰漢水有
　二源東源出武都氐道縣漾山為漾水禹貢導漾東
　流為漢是也西源出隴西嶓冢山會泉逕葭萌入漢
　始源曰沔案沔水出東狼谷逕沮縣入漢漢中記曰
　嶓冢以東水皆東流嶓冡以西水皆西流即其地勢
　源流所歸故俗以嶓冢為分水嶺即此推之沔無西
　入之理劉澄之云有水從沔陽縣南至梓潼漢壽入
　大穴暗通罡山郭璞亦言是矣罡山穴小本不容水
　水成大澤而流與漢合　漢地理志注師古曰漾水
　出隴西氐道東流過武闗山南為漢禹治漾水自嶓
　冢始
　漢水　滄浪之水　水經注曰武當縣西北四十里
　漢水中有洲名滄浪洲庾仲雍漢記謂之千齡洲非
　也是世俗訛音與字變也地説曰水出荆山東南流
　為滄浪之水是近楚都故漁父歌曰滄浪之水清兮
　可以濯我纓滄浪之水濁兮可以濯我足又云余案
　禹貢言導漾水東流為漢又東為滄浪之水不言過
　而言為者明非他水決入也蓋漢沔水自下有滄浪
　通稱耳地連紀郢咸楚都也武當今均州
　三澨　沔水東行過三澨流觸大别山馬融鄭康成
　王肅孔安國等咸以為三澨水名也許叔重云水邊
　上人所止也在江夏竟陵縣竟陵今復州玉沙縣是
　也一説竟陵有滲滲水即三澨水也
　彭蠡　今南康軍湖　孔安國曰匯澤也鄭康成曰
　匯囘也漢與江鬭轉東成其澤矣　顔師古曰匯廻
　也又東廻而為彭蠡澤也　經言漢江東匯澤為彭
　蠡岷江東迤北㑹于匯則是彭蠡在岷江之東北今
　諸家多以江州湖口之湖為彭蠡乃在岷江之南未
　詳其實然今所謂彭蠡澤自江州湖口縣南跨南康
　饒州之境以接于隆興府之北其源東自饒徽信州
　建昌南自章貢南安西自𡊮瑞以至分寧方數千里
　之水皆㑹焉北過南康揚瀾左蠡遂東北流以趨湖
　口而入于江　山海經廬江山三天子都(都一/作鄣)入江
　彭澤西郭璞注云彭澤今彭蠡也在鄱陽彭澤縣漢
　地理志廬江出陵陽東北入江陵陽者丹陽屬縣今
　宣城旌徳有陵陽山而三天子都在徽饒之境廬江
　出其東南而西北流㑹于彭蠡而入江又云彭蠡澤
　在豫章彭蠡縣西水入湖漢者八謂鄱陽鄱水餘干
　餘水艾修水塗淦水南城盱水建成蜀水宜春南水
　南埜彭水入大江者一贑豫章水湖漢即彭蠡出雩
　都自雩都東至彭澤縣入江所謂三天子都者蓋古
　三苗國也其水自彭澤西入江是其地在彭蠡西洞
　庭東自南面北言之則洞庭在其左彭蠡在其右所
　謂左洞庭右彭蠡負固不服自稱天子故其民呼為
　三天子都也
　北江　水經北江在毗陵北界東入于海又曰沔水
　與江合流又東過彭蠡澤又東出居巢縣南又東過
　牛渚縣南又東至石城縣分為二其一東北流其一
　又過毗陵縣北為北江
岷山導江東别為沱又東至于澧過九江至于東陵東
迤北㑹于匯東為中江入于海
　江水　解在荆州
　岷山　解在梁州
　沱水　解在荆州　顔師古曰别而出也江東南流
　沱東行　案地理志南郡枝江縣江沱在西北荆州
　之沱也蜀郡郫縣江沱在西北此梁州之沱也凡江
　水别出皆名為沱此言東别為沱繼于岷山導江之
　下是江始出而别流者則當在梁州詩言江有沱其
　荆州之沱歟
　澧水　解在荆州　楚辭云遺予佩兮澧浦澧音禮
　今澧州澧水在焉澧字从水从豊水𨽻變作氵豊音
　禮豆登之屬與豐字不同漢地理志作醴　鄭氏以
　為陵名即今長沙澧陵非也
　九江　解在荆州　九江蓋今洞庭也攷之前志沅
　水漸水潕水辰水叙水酉水澧水湘水資水皆合洞
　庭中東入于江江則過之而已　胡秘監旦晁參政
　説之皆以九江為洞庭以巴陵為東陵巴陵在洞庭
　東或謂殷盛也言諸水所㑹其勢壯盛荆州叙次繼
　此而後及沱潛雲夢則非江州之下流明矣諸家多
　謂九江即今之江州殊不知漢九江郡本在江北今
　所謂江州者實武昌之柴桑縣後以江北之尋陽并
　柴桑而立九江郡又自江北徙治江南故江南得尋
　陽之名後又改為江州實非古九江也蓋尋陽亦作
　潯陽水北曰陽潯亦江之一名地在江北故曰尋陽
　也案水經九江地在長沙下雋縣西北又案長沙志
　潭州長沙郡漢長沙國𨽻荆州刺史部縣十三第十
　下雋至晋省下雋入蒲圻蒲圻今屬鄂州宋元嘉中
　割下雋巴陵益以南郡監利州陵置巴陵郡歸蒲圻
　于江夏郡湘中記自湘之外所述水凡十五湖嶺之
　内湘水貫之凡水皆㑹焉湘視衆水為大故其脉絡
　雖與他水合流而能不雜湘水入江為江所蕩翕而
　舉從之矣洞庭之水瀦為七百里君山在今巴陵黄
　帝所登湘山是也自湘至洞庭其水其溪其江餘五
　十皆有所自發其餘小水支浦不與焉湘水出于零
　陵始安縣陽海山過醴陵又東北過匯湘州潭在焉
　又東北逕潭州城下北逕湘陰縣注于洞庭之湖廣
　圓五百里中有君山編山又北至巴丘山入于江然
　則九江實今洞庭而非江州明矣巴陵今岳州漢志
　雋音字兗反
　東陵　水經東陵地在廬江金蘭縣西北江水又東
　迤北會于彭蠡澤又曰江水又東左得青林口注云
　即水出廬江之東陵鄉江夏有西陵縣故此言東西
　南流水積為湖湖西有青林山一説巴陵與夷陵相
　為東西夷陵一曰西陵則巴陵為東陵可知凡山之
　坡陁可涉者曰陵詩如岡如陵則陵非平地也　顔
　師古曰迤溢也東溢分流北㑹彭蠡説文迤邪行也
　中江　水經中江在丹陽蕪湖縣南東至㑹稽陽羡
　縣入于海顔師古曰亦自彭蠡出　蘇東坡曰今金
　山少北取中泠水味既殊絶稱之輕重亦異蓋蜀江
　所為也丹陽今潤州蕪湖今屬太平州陽羡今常州
　宜興江在漢南漢在江北漢折而南入于江乃東而
　匯于彭蠡澤漢折而北乃㑹于匯共入彭蠡澤也不
　言匯于彭蠡而曰㑹于匯者蒙上文且明江與漢合
　也然後由彭蠡出海為北江江為中江是合而復分
　也但言北江中江而不言南江既言同㑹于匯澤而
　實未嘗入彭蠡既分中北二江而今合一而不復分
　據今攷古卒不可辨則諸家以南康軍湖為彭蠡蘇
　氏以廬江為南江以三泠别中北者皆未必得古人
　所紀之實也
導沇水東流為濟入于河溢為滎東出于陶丘北又東
至于菏又東北㑹于汶又北東入于海
　沇水　沇惟沔反亦作渷　水經濟水出河東垣縣
　王屋山為沇水又東至温縣西北為濟水注引山海
　經曰聨水出焉西北流注于秦澤郭璞云聨沇聲相
　近即沇水也潛行地下至共山南復出于東丘　春
　秋説題辭曰濟齊也齊度也直也漢地理志河東郡
　垣縣王屋山在東北沇水所出東南至武徳入河軼
　出滎陽北地中又東至琅槐入海槐音囘
　濟水　水經濟水出河東垣縣王屋山為沇東流為
　濟東南至河内武徳縣入河並流而南截河又並流
　溢出乃為滎澤也漢地理志濟作泲顔師古曰泉出
　王屋山為渷流去乃為泲泲音姊一云古濟字滎澤
　在鄭州
　滎水　解在豫州　一云在敖倉東南即成臯縣北
　也
　陶丘　在濟陰定陶縣西南有陶丘亭　爾雅山再
　成曰陶丘水經注陶丘丘再成也漢志同方十里曰
　成左傳少康有田一成是也
　渮水　水經渮水在山陽湖陵縣南　説文在濟陰
　定陶縣　水經又曰濟水又東至乘氏縣西分為二
　南為渮水北為濟瀆渮水又東入于泗水過彭城縣
　北淮水從西來注之　顔師古曰即渮澤也
　汶水　解在青州　九域志今襲慶府兗州萊蕪縣
　汶水所出其流至密州又至濰州
導淮自桐柏東㑹于泗沂東入于海
　淮水　解在徐州　漢地理志南陽郡平氏縣注禹
　貢桐柏大復山在東南淮水所出東南至淮陵入海
　過郡四行三千二百四十里
　泗水　出濟陰乘氏縣至臨淮睢陵縣入淮沂水先
　入泗泗入淮也　水經泗水出魯卞縣北山西南逕
　魯縣北又西過瑕丘縣東屈從縣東南流注曰地理
　志出濟陰乘氏縣又云出卞縣北經言北山皆為非
　矣山海經曰泗水出魯東山卞縣東南桃虚俗呼陶
　虚有澤澤西際阜俗謂之媯亭山連岡通阜四十餘
　里即泗水之源博物志謂泗出陪尾是也　九域志
　襲慶府兗州泗水之所出(一云出兗州泗水縣西/至魚臺縣南與菏水合)
　沂水　解在徐州　水經注沂水出魯城東南尼丘
　山西北其末流南過下邳縣西南入于泗　正義曰
　地里志云沂水出泰山蓋縣南至下邳入泗
導渭自鳥鼠同穴東㑹于灃又東㑹于涇又東過漆沮
入于河
　渭水　水經渭水出隴西首陽縣渭首亭南鳥鼠山
　注渭水出首陽縣首陽山渭首亭南谷山在鳥鼠山
　西北此縣有髙城嶺嶺上有城號渭源城渭水出焉
　三川合注東北流逕首陽縣西與别源合水出南鳥
　鼠山渭水出谷禹貢所謂渭出鳥鼠者也又曰渭水
　東過長安縣北注云渭水東分為二水廣雅曰水自
　渭出為澩由河之有灉也此瀆東北流　九域志今
　渭州有渭水屬秦鳯路　地理志云隴西首陽西南
　有鳥鼠同穴山渭水所出至京兆北船司空縣入河
　過郡四行千八百七十里
　灃水　涇水　漆水　沮水　四水並解在雍州
　經言東㑹于灃又東㑹于涇又東過漆沮入于河此
　渭水自西而東之次也雍州所云涇屬渭汭者涇屬
　渭北澧屬渭南又曰漆沮既從灃水攸同者散言境
　内之水非東㑹之次也詩云自土漆沮乃豳地非此
　漆沮也沮七余反廣韻注云水名出房陵所謂江漢
　沮漳楚之望也亦云漆沮既從並在此地與兗州灉
　沮不同亦恐非此漆沮之沮也
導洛自熊耳東北㑹于澗瀍又東㑹于伊又東北入于
河
　洛水　水經洛水東逕熊耳山北又東北過盧氏縣
　南逕陽渠闗北又東逕盧氏縣故城南東與髙門水
　合洛水又東松楊溪水注之又東庫谷水注之又東
　北過蠡城邑之南又東過陽市邑南又東北過于父
　邑之南洛水又東逕渠谷又東北過宜陽縣南又東
　逕宜陽縣故城南又東北出散闗南又東枝瀆左出
　焉又東北過河南縣南又東過洛陽縣南伊水從西
　來注之又東過偃師縣南又東北過鞏縣東又東北
　入于河山海經曰洛水至成臯西入河是也　漢地
　理志𢎞農郡上雒縣注禹貢雒水出冢嶺山東北至
　鞏縣入河過郡二行千七十里熊耳山在縣東北盧
　氏縣注熊耳山在東郊祀志齊桓公登熊耳山以望
　江漢師古曰熊耳山在順陽北益陽縣東北禹貢所
　云導洛自熊耳者也其山兩峰狀若熊耳因以名之
　漢無順陽益陽縣順陽意即上雒歟
　澗水　水經注引山海經曰婁涿山四十里曰白石
　之山澗水出焉北流至于穀自下通謂之澗水為穀
　水之通稱焉故禹貢曰伊洛瀍澗既入于河而無穀
　水之目是名亦通稱矣劉澄之云新安有澗水源出
　北縣又有淵水未知其源攷諸地記並無淵水但淵
　澗字相近時有字錯為淵也故闞駰地理志曰禹貢
　之淵水以是知傳寫果誤也　案漢地理志𢎞農郡
　黽池縣注穀水出穀陽谷東北至穀城入雒新安縣
　注禹貢澗水在東南入雒二水異縣各源同入洛則
　水經謂穀澗通稱未必然也孔安國謂澗水出黽池
　又新安有一水出澠池界流逕新安而入穀與漢志
　不合亦難攷信
　瀍水　一説瀍水出河南地山又云出西京新安縣
　穀城山案漢地理志河南郡穀城縣注禹貢瀍水出
　朁亭北東南入雒師古曰即今新安朁音潛𢎞農郡
　新安縣注禹貢澗水在東南入雒然則師古所謂今
　新安乃唐河南新安縣即漢之穀城縣也漢之新安
　在𢎞農郡乃澗水所出非瀍水也
　伊水　歐陽文忠公曰伊水出陸渾畧河之南絶山
　而下東以會河山夾水東西北直國門當雙闕故稱
　伊闕隋煬帝營宫洛陽登邙山南望曰此豈非龍門
　邪世因謂之龍門
　右凡九州之水曰浮曰達曰入曰沿曰逾曰至曰亂
　曰匯曰迤曰溢曰流曰别曰道曰被曰會曰過曰同
　者以舟而渡則曰浮自此通彼則曰達水自上之下
　自小之大則曰入順流而下則曰沿逾言所越也至
　言所到也亂言横流而濟也水勢不可以盡洩則匯
　以澤之東匯澤為彭蠡是也水勢不可以徑行則迤
　而流之東迤北會于匯是也水勢有所赴而不能客
　則縱其溢而舒之溢為滎是也水由地中順理而行
　謂之流東流為漢為濟是也同出而枝分謂之别東
　别為沱是也横流之初失其故道今皆復焉而稱曰
　道九河既道是也流溢旁覆覃及下流而稱曰被渮
　澤被孟豬是也水出異源自彼合此為會東會于泗
　沂會于灃于涇之類是已小水合大水大水衡流而
　行為過東過洛汭東過漆沮之類是已枝分派别復
　合其所歸為同灉沮會同同為逆河之類是已九州
　之澤曰豬曰澤者昔焉泛濫于是乎渟滀而不溢故
　彭蠡滎波皆曰既豬昔焉漂流于是乎鍾聚而不散
　故雷夏曰既澤九州之土昔焉淪没不可種殖水患
　既平其地復治則曰淮沂其乂雲土夢作乂九州之
　山祭之而水患平則曰蔡䝉旅平已平而徧祭之則
　曰荆岐既旅終南惇物至于鳥鼠非特水患平而已
　又可施種殖之功則曰蒙羽其藝總叙衆山始隨而
　刋之終祭而報之則曰九山刋旅叙百川之濬導則
　曰九川滌源叙諸澤之涵浸則曰九澤既陂唐虞史
　官紀載之工簡明嚴備昭垂萬代燦若日星後世書
　志雖欲效之弗可及已
　
　
　
　
　
　
　
　
　
　
　
　
　
　
　
　禹貢指南卷四
