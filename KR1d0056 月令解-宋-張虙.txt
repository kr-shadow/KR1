#+TITLE: 月令解-宋-張虙
#+DATE: 2018-05-12 10:14:13
#+SOURCE: github.com/kanripo/KR1d0056 master 501755fb                
欽定四庫全書　　　　經部四
　月令解　　　　　　　禮類三(禮記之屬/)
　　提要
　　　　(臣/)等謹案月令解十二卷宋張虙撰虙慈溪
　　　　人慶元丙辰進士官至國子祭酒是編乃虙
　　　　端平初入侍讀幄時以纂未及竟以病歸家
　　　　居時乃續完之表進於朝十二月各自為卷
　　　　奏稱每一月改則令以此一月進于御前可
　　　　以裁成天地之道輔相天地之宜雖未免過
　　　　膠古義不盡可見施行然辭義曉暢於順時
　　　　出政之際皆三致意焉其用心有足取者月
　　　　令于劉向别録屬明堂陰陽記當即漢書藝
　　　　文志所云古明堂之遺事在明堂陰陽三十
　　　　篇之内者吕氏春秋録以分冠十二紀馬融
　　　　賈逵蔡邕王肅孔晁張華皆以為周公作鄭
　　　　康成髙誘以為即不韋作論者據漢百官表
　　　　言太尉為秦官或又據國語晉有元尉輿尉
　　　　之文謂尉之名不必起於秦然究不得因元
　　　　尉輿尉遂斷三代必有太尉也意不韋採記
　　　　舊文或傳益以秦制歟今考其書古帝王法
　　　　政施令之大端皆彰彰具存得其意而變通
　　　　之未嘗非通經適用之一助至其言誤某令
　　　　則致某災殆因洪範庶徴而推衍之遂為漢
　　　　儒陰陽五行之濫觴虙解皆未能駁正然列
　　　　在禮經相沿已乆亦不能獨為虙咎也原書
　　　　因隨月進御故凡解見孟月者仲月季月皆
　　　　重見永樂大典所載合為一編多刪其複于
　　　　例為協間有刪之不盡者今併汰除以歸畫
　　　　一焉乾隆四十六年九月恭校上
　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官(臣/)陸費墀
進月令解表
臣虙言臣竊以後天而奉天時雖夙參於造化按月以
觀月令實肇見於聖明矧臨萬務之繁欲極羣書之博
惟拔尋於要領庶頥愛於精神(臣/)惶懼惶懼頓首頓首
考吕氏春秋之書承周末聖賢之論紀分十二井然彚
列之條歲盡一周粲若環循之次雜之於禮附以爲經
漢相奏之固嘗表采唐宗定此亦就刋刪雖號鉤深於
斯文未知區别於令序曷若以孟仲季析為寒暑之期
於朔望弦占作旦昬之候所謂舉目皆可見若欲銳情
又何加凡饜飫使自得之非睿知孰能與此兹葢恭遇
皇帝陛下心存兢業學務雍熈藝圃覽游澹若耆書之
樂經幃訪問淵乎耆古之懷方當省歲以有為因聽負
暄之入獻取諸儒共集之典釐每卷各立之門㑹析木
㑹元枵隨所舍而改中夾鍾中太蔟視其律以更據往
知今自我作古嚴恭寅畏外此何求輔相裁成由兹而
出執而論厯殊史家黑白之分寫以為圖笑巧匠丹青
之象其月令解十二卷繕寫成十二冊謹隨表上進以
聞臣惶懼惶懼頓首頓首謹言
奏月令解劄子
臣昨者叨侍經筵適講月令秋之三月嘗與侍讀鍾震
言欲待月令終篇以十二月分爲十二卷書之納於禁
中時當此月陛下則以此月一卷觀覽凡一月之中隂
陽消長之運星夜出入之躔氣序之遷改景物之多易
與夫園林草木之華盛鳥獸蟲魚之生育田舍耕耘之
節婦子蠶桑之期歴歴具載使置之座側又切於崔寔
之政論置之几案何減乎魏徵之諫䟽其於贊化為益
多矣既而以病予告有志不成縁臣身則病矣而眼猶
能觀故書心猶能記舊事於是以秋三月已成之說上
接乎春夏下逮夫季冬一一為之解釋通前爲十二卷
陛下或許以投進即當㳙日備録装褫送上每一月改
則令以此一月進於御前陛下展卷時時玩之或謂智
本天賜聰本天生一覽無遺成誦在心何假纂集之爲
不知此非爲記問設也惟欲於宫中無事清閒之燕舉
目在前而已昔有談脩養之術者欲書月令置左右如
冬夏至宜謹嗜欲之類庶得自警謂陛下守此則可以
裁成天地之道可以輔相天地之宜豈為脩養之術哉
(臣/)不勝惓惓
欽定四庫全書
　月令解卷一　　　　　　　宋　張虙　撰
孟春之月
　孟春者斗建寅之辰也漢志云引達於寅則寅引也
　夏正爲正月
日在營室
　正月之中三統歴云日在室十四度元嘉歴云日在
　室一度疏謂月令據其大畧不細與歴同日與斗建
　常相合寅與亥合正月斗建寅則日在亥室星屬亥
　也(案此說由不知歳差故以為據其大畧又/泥於子與丑合寅與亥合之說皆非也)營室二
　星
昬參中旦尾中
　每月必記昬旦中星者人君南面而治仰觀天文以
　授民事故舉南方之中星爲候月令中星疏亦謂據
　大畧而言不與歴正同但一月之内有中者即得載
　之(案此亦由不知/歲差故有是說)中星一晝一夜分天之半參十星
　西方之㝛尾九星東方之㝛參與尾相望也
其日甲乙
　左傳云天有十日以應五行五行播於四時故十日
　各有所屬甲乙屬春注乙之言軋也時萬物皆解孚
　甲自抽軋而出因以爲日名焉疏云日功之名
其帝太皡其神句芒
　據經惟曰其帝其神初不言祀正前漢魏相傳言東
　方之神大皥乗震執規司春者而注疏以爲祀其帝
　又祀其神有主必有配皆以義起禮耳後世因其言
　則祀禮不復廢矣然其帝其神名號亦自取義元氣
　廣大謂之皥天則皥者廣大之意木初生時句曲而
　有芒角故曰句芒
其蟲鱗
　鱗亦謂之蟲所謂鱗蟲三百六十龍為之長注鱗龍
　蛇之屬有孚甲似木
其音角
　疏謂春時調和樂以角爲主角觸也物觸地而出戴
　芒角也
律中大蔟
　大蔟者月建寅之律也律候氣之管以銅爲之實以
　葭灰以羅縠覆之置緹縵室中孟春氣至則大蔟之
　律應而吹灰中者氣與律相當也國語云大蔟所以
　金奏贊陽出滯漢志云蔟奏也陽氣大奏地而達物
　也
其數八
　金木水火得土而成木數三得土五數故爲成數八
其味酸其臭羶
　在口者爲味有形則有味木曰曲直而曲直作酸木
　實之性然則木實酸通於鼻者爲臭有氣則有臭凡
　草木所生其氣羶也
其祀户祭先脾
　凡五祀皆有功於人故立祀以報之又各從其類也
　春祀户者户在門之内易節卦不出户庭不出門庭
　解者謂竒爻在前户之象偶爻在前門之象是竒者
　爲户偶者爲門春祀户秋祀門户祀其出門祀其入
　户在内於人為尤近當冬寒時塞向墐户春氣和則
　人闢户矣故祀其神祭用牲之藏時各有所先既非
　本屬又不可論相生又不可論相尅雖與古尚書文
　合又不可通其義此葢不過示有所先耳當以人六
　脈之次第求之自右手起以命脈爲主於是爲脾爲
　肺乃入左手爲心爲肝爲腎此其次第非出於人之
　私也故用牲之藏其所先者亦依之而春夏中央秋
　冬之際定矣故春先脾
東風解凍蟄蟲始振魚上冰獺祭魚鴻鴈來
　此記正月時候也冰凝則魚潛而下冰釋則魚躍而
　上獺祭魚者以魚方可取祭而後食猶人食必祭也
　天之生物自有禀性之善者特其偏耳鴈隨陽者禹
　貢謂之陽鳥鴈之隨陽居無定所從中土視之自北
　而南謂之來自南而北亦謂之來孟春之來自南方
　而北也
天子居青陽左个乗鸞路駕倉龍載青旂衣青衣服倉
玉
　天子每時居處及所乗車馬所建旌旗所服衣玉所
　食牲榖及器物之屬皆順時氣也春爲青陽吕氏取
　之以名天子所居名與居正相稱也此當寅上正月
　位也孟月則居左个个者左傳置饋於个釋者謂个
　廂也鸞路者明堂位言鸞車有虞氏之路車之有鸞
　不特有虞氏之制意自有虞氏始然春乗鸞路取其
　色非取其聲後漢輿服志耕車注車必有鸞而春獨
　曰鸞路者鸞鳯類而色青故以名春路陸佃禮圖於
　太常條下謂青路謂之鸞路者則鸞青鳯故也以此
　知鸞路正取其色之青倉龍者倉青也曲禮言左青
　龍倉龍即青龍以馬爲龍周禮馬八尺以上爲龍此
　天子所駕也詩疏騏青而㣲黑青旂旂色尚青也載
　謂建之於車周禮交龍爲旂旂必有鈴青衣所衣之
　衣尚青色也青色爲衣古未之見唯近世夏休辨六
　服之色以衮之色如蓘蓘青草也鷩赤毳黄希白元
　黑皆然倉玉玉之青者服謂冕旒及笄并佩玉尚青
　色也玉藻水蒼玉以文色似水之蒼周禮蒼璧青圭
　此皆玉之青者山海經武玞石似玉青地白文色揚
　雄羽獵賦說玉眩耀青熒顔師古注言其色青而有
　光耀也
食麥與羊其器疏以達
　麥木榖也疏云麥實有孚甲屬木尚書五行傳以羊
　爲火畜春氣貴和食其當方之榖而以火畜助之食
　得其調則疾不生亦所以安性也古人之食惟取其
　宜而已不以珍異進也器疏以達春主發散疏則散
　達則發或謂疏爲刻鏤之象求之太過此特言其開
　暢而已
是月也以立春先立春三日大史謁之天子曰某日立
春盛德在木天子乃齊立春之日天子親帥三公九卿
諸侯大夫以迎春於東郊
　立春爲正月節迎春於東郊者人君後天而奉天時
　當其氣至則出郊以迎所以導之也太史禮官之屬
　先三日謁之將以致天子之齊也盛德四時皆有德
　或生或長或斂或藏是其德也天地之大德固難於
　形容至其分而爲四時則各有所在故因其分而言
　其盛則天地之德於是著矣春之盛德在木木屬春
　也凡見於萬物之生木之德也親帥羣臣迎之於東
　郊所以重其至示敬也迎迎其氣耳非有神矣或謂
　即太皥句芒故迎而祭之注引文曜鉤謂靈威仰
還反賞公卿諸侯大夫於朝命相布德和令行慶施惠
下及兆民慶賜遂行毋有不當
　古者賞以春夏順時氣也迎春之賞葢喜其氣之至
　故行賞以飾喜尤爲順時之大者然是賞也惟及於
　公卿諸侯大夫而己未及兆民也於是命之相臣指
　居輔佐之任者布德以助春之德和令以和春之令
　曰慶曰惠又出乎賞之外以行以施及於兆民慶賜
　則又總言上之所與毋有不當使當得者皆得所予
　雖廣而無一妄予者古人淳厚安有欺罔之事邪
乃命大史守典奉法司天日月星辰之行㝛離不貸毋
失經紀以初爲常
　周禮大史之職掌六典逆邦國之治八法逆官府之
　治則守典奉法是其職也然頒嵗年於官府都鄙頒
　朔於邦國皆大史職也豈惟六典八法而已日月星
　辰行於天者大史司之㝛如天文志填星居㝛其國
　(案漢書天文志作填星所居國吉居㝛久/國福厚此刪改其文國字下應脫一吉字)五星所聚
　㝛其國王(案天文志作其國王天/下此刪去天下二字)是㝛也離如月離
　於畢是離也大史司之曰㝛曰離皆無貸者言占驗
　不差也(案月令乃言推歩/不差耳非言占驗)經紀謂日月星辰行天之
　躔度初如歴法之元孟子所謂故也用是爲常此不
　可變者治歴明時本貴乎革若其法之初則不可得
　而易
是月也天子乃以元日祈榖於上帝乃擇元辰天子親
載耒耜措之於參保介之御間帥三公九卿諸侯大夫
躬耕帝藉(案藉田今/本作籍非)天子三推三公五推卿諸侯九推
反執爵于大寢三公九卿諸侯大夫皆御命曰勞酒
　元日或以爲吉日或以爲善日其說則同然以書所
　稱元日觀之則元日乃正月朔旦也吕氏創法則以
　元日行禮祈榖躬耕本一事其行禮則同一日既曰
　元日又曰元辰元日即朔日元辰於是日取其時也
　十二支謂之辰元日曰以則以朔日行之無俟乎擇
　元辰曰擇則於元日之中取其辰之良者用之故謂
　之擇也左傳郊祀后稷以勸農事故啓蟄而郊郊而
　後耕此周制也吕氏不遵此禮月令春祈榖夏亦祈
　榖祈榖非郊也祈榖禮畢於是講躬耕之禮耒耜田
　器也措之參保介之御間參凡車上人皆可言參乗
　保介注以爲衣甲之士非也詩臣工云嗟嗟保介介
　猶副也諸侯來朝介或九人七人五人天子之保介
　猶諸侯之保介也則介豈謂衣甲天子之車安得有
　甲士惟耒耜之器非車上所能容所以措之於左右
　之間御間即謂天子所坐之處帥公卿諸侯大夫以
　身帥之也躬耕者祭統云天子諸侯非莫耕也身致
　其誠信誠信之謂盡盡之謂敬敬盡可以事神明帝
　藉古說謂爲天神借民力所治之田以藉爲借或云
　耤蹈藉也躬親履踐之義皆不若應劭以爲典籍葢
　干畞之田必有籍以紀之曰帝藉則與民之公田異
　矣周禮甸師帥其屬而耕耨王藉則帝藉即王藉帝
　藉之帝非指天也曰三推五推九推此則尊卑勞逸
　之辨也人君惟知稼穡之艱難親耕之禮盖體民也
　耕藉而反亦己勞矣故飲之酒亦猶勞農也然觀執
　爵之語則非有盛禮如平時即執爵而酳意者持酒
　如勸賓之禮大寢非燕之所所以示禮之特名曰勞
　酒此特爲耕罷而設御如御食於君之御
是月也天氣下降地氣上騰天地和同草木萌動
　天地之氣亦人之氣也孟冬之月天地不通閉塞而
　成冬今也一降一騰和同無間所謂天地交泰故生
　草木萌動之爲言亦猶人初受氣於胎元嚮之靜者
　自此動矣
王命布農事命田舍東郊皆脩封疆審端徑術善相丘
陵阪險原隰土地所宜五榖所殖以教道民必親躬之
田事既飭先定準直農乃不惑
　農事布於春而斂於秋農事之布必王命之不曰天
　子而曰王不以天子之尊嚴臨下也田非田畯之官
　即謂凡有田者舍於東郊謂民畢出於廬舍也觀此
　一節即周禮大司徒之職大司徒有條目易曉此乃
　總而論之葢自商鞅開阡陌之後古制隳廢大司徒
　之職亦難復舊今惟因其近似者行之脩封疆審端
　徑術即制其畿疆作其溝封正其道塗均其地域也
　善相邱陵阪險原隰土地所宜五榖所殖即五地之
　物辨以土㑹十有二土十有二壤辨以土宜五物九
　等辨以土均然後稼穡樹藝之所宜畢見於此而始
　可以任地事也度土而積之謂之封界畫以守之謂
　之疆每歲脩之使勿壞術與遂同夫間有遂遂上有
　徑審則詳視之端則理正之相如詩言相其隂陽古
　之勤民如此至其教道之方不徒形之空言必躬親
　以率之民烏得而不從田事既飭言治田之事各有
　條理矣亦有所先各適其平謂之準各得其正謂之
　直民無惑心則爭競之念自絶先王經理天下如一
　家然
是月也命樂正入學習舞
　樂正者樂官之長學者教育人才之地文王世子云
　釋菜不舞則習舞非爲釋菜也春陽既動萬物出地
　故王者習舞所以應之樂以舞爲重古人所致意衆
　仲之對季札之觀皆舞也夫子與顔淵論韶舞與賓
　牟賈論武王之舞亦舞也其屈伸俯仰綴兆疾舒皆
　關於造化孟春之習豈區區爲釋菜哉且月令所言
　自有次第習舞之後乃始習樂習樂之後乃大合樂
　則習舞居先見舞之爲重也
乃脩祭典命祀山林川澤犧牲毋用牝禁止伐木毋覆
巢毋殺孩蟲胎夭飛鳥毋麛毋卯毋聚大衆毋置城郭
掩骼埋胔
　重祭禮故於歳始而省錄之曰山林川澤則羣祀無
　不舉也犧牲毋用牝爲傷妊也此山林川澤之禮然
　耳若天地宗廟大祭雖非孟春亦不用牝也斧斤以
　時入山林當草木萌動之時固禁止之覆巢則鳥何
　以生育孩蟲胎夭皆不可殺獸曰麛鳥曰卵亦不用
　皆所以遂其生育之性飛鳥或謂初飛之鳥據仲秋
　羣鳥養羞注有翼曰鳥閩蚋之屬此其類也不聚大
　衆大衆聚則宰殺必多不置城郭置則塡築必傷物
　骨枯曰骼肉腐曰胔或掩之或埋之推其所愛於其
　生者以及其死者也
是月也不可以稱兵稱兵必天殃兵戎不起不可從我
始
　兵主殺以殺氣而逆生氣所以有天殃老氏曰用兵
　不敢爲主而爲客葢不可從我始之謂也湯之造攻
　自鳴條用兵之義未嘗不然况方春之始乎
毋變天之道毋絶地之理毋亂人之紀
　日月東西相從不已風霆流形庶物露生是天道之
　顯者變之可乎載華嶽而不重振河海而不洩是地
　理之顯者絶之可乎五常設教之倫五事敬用之範
　是人紀之顯者亂之可乎月令載此於孟春亦春秋
　正王道之端之意其示戒深矣
孟春行夏令則雨水不時草木蚤落國時有恐行秋令
則其民大疫猋風暴雨總至藜莠蓬蒿竝興行冬令則
水潦爲敗雪霜大摯首種不入
　行令或以爲天之行令或以為君之行令天令之不
　時乃君令之所致其實一也行夏令則孟春之時似
　夏雨水乃正月節不時則非時而有也草木以長養
　之蚤故其落亦蚤國時有恐非常常恐也有時或然
　如驚雷震電之類行秋令則孟春之時似秋春氣温
　秋氣涼當温而涼則爲疫秋後多風多雨徒長惡草
　耳行冬令則孟春之時似冬春去冬未逺冬之水潦
　積隂所成春尚有之所以敗物或時降霜或時降雪
　此皆冬之物也摯猶至也首種非止一物首種如今
　人言發頭布種之初也不入謂不入土葢氣寒也
欽定四庫全書
　月令解卷二　　　　　　　宋　張虙　撰
仲春之月
　仲春者斗建卯之辰也漢志云冒茆於卯則卯冒也
　顏師古曰茆謂叢生音莫保反夏正爲二月
日在奎
　二月之中三統歴云日在婁四度元嘉歴云日在奎
　七度日與斗建常相合卯與戌合二月斗建卯則日
　在戌奎星屬戌也奎十六星
昬弧中旦建星中
　弧九星建在斗之上弧與建相望也
其日甲乙其帝大皥其神句芒其蟲鱗其音角律中夾
鍾其數八其味酸其臭羶其祀户祭先脾
　夾鍾者月建卯之律也仲春氣至則夾鍾之律應周
　語云夾鍾出四隙之細漢志云言陰夾助大蔟宣四
　方之氣而出種物也夾鍾又謂之圜鍾以春主規言
　之也
始雨水桃始華倉庚鳴鷹化為鳩
　此記二月時候也漢初以雨水爲二月節劉歆改雨
　水爲正月中驚蟄爲二月節雨水則不復冰矣桃始
　華春華之盛莫如桃倉庚黄鸝也出于幽谷遷于喬
　木故鳴也詩人取其嚶嚶之聲當春之時物有化此
　造物之一妙也鷹與鳩迭相化月令言鷹化爲鳩王
　制言鳩化爲鷹然後設罻羅鷹鷙而鳩仁春陽育物
　使鷙者能仁月令書之鳩化爲鷹變而之不仁矣故
　月令不書
天子居青陽大廟乘鸞路駕倉龍載青旂衣青衣服倉
玉食麥與羊其器疏以達
　此當卯上二月位也仲月所居在左右之中不謂之
　中而謂之大廟月令有寢廟有大廟寢廟祖宗之廟
　也大廟爲天子所居而有廟稱如今稱廊廟稱廟堂
　無嫌也方慤解云以其或享神於此故謂之廟若是
　則大廟之内凡百神祗隨四時而祀者常在其中故
　以廟稱尊之曰大天子不敢以爲己居也此吕氏之
　制也(案月令明堂即考工記五室十二堂之制四正/之堂稱大廟八廂稱左个右个廟與个乃深淺)
　(之名廟者穆然而深也/不必享神之所始稱廟)爾雅云室有東西廂曰廟大
　廟有室而無寢
是月也安萌牙(案今本牙作芽/古本通用牙)養幼少存諸孤
　皆所以助生氣也萌芽指草木之類萌動則始茁牙
　則浸長矣安之恐觸之而折也幼少指人周禮大司
　徒保息養萬民一曰慈幼注慈幼謂愛幼少也產子
　三人與之母二人與之餼後世遂有收養委棄小兒
　者至於幼而無父曰孤則尤不可不存之孤而不存
　則類絶矣待人詳於待物
擇元日命民社
　孟春以元日祈穀曰以則不待擇謂正月朔旦也今
　命民社曰擇元日與擇元辰同郊待牲言社日用甲
　此之元日葢甲日也甲爲日之始猶朔旦也大夫以
　下成羣立社曰置社則民固有社然必出天子之命
命有司省囹圄去桎梏毋肆掠止獄訟
　囹圄禁人之所則省而察之恐入者被苦也桎梏禁
　人之器則去而除之恐害人手足也肆謂暴尸掠謂
　箠楚則戒之方天地作解之時人應之為解之事皆
　所以順生氣然非上之人得徧行之故以命有司
是月也𤣥鳥至至之日以大牢祠于髙禖天子親往后
妃帥九嬪御乃禮天子所御帶以弓韣授以弓矢于髙
禖之前
　商頌言天命元鳥降而生商故史記商本紀因謂簡
　狄行浴見元鳥墮其卵取吞之而生契其言遂流於
　誕孔穎達詩疏引仲春元鳥至之日以大牢祀于髙
　禖元鳥春分而至氣候之常記其祈福之時故言天
　命元鳥則詩疏之言可信是知髙禖之祀自古有之
　矣惟月令所言髙媒之祀其禮爲重天子親往異乎
　常祀祠用大牢幾過乎郊昔孔子垂教怪神之事置
　之不語上下神祇之禱不取子路故孔子於祭禮未
　嘗不謹亦未嘗或流於誕經之所言爲農有祈爲兵
　有祈與凡水旱有祈皆正也周禮六祝六祈六辭六
　號非不多也獨不見禖宫嘉祥之事雖然精神所感
　何幽不格念慮所通惚恍有象髙禖之祥豈容億度
　禮記之載自有舊典朝家之行又有成式惟在上之
　人確守之耳
是月也日夜分雷乃發聲始電蟄蟲咸動啟户始出先
雷三日奮木鐸以令兆民曰雷將發聲有不戒其容止
者生子不備必有凶災
　日夜分與仲秋同無長短之差也春則雷發聲秋則
　雷收聲雷不特發聲而已電是陽光至此陽氣漸盛
　其光乃見春則蟄蟲啟户秋則蟄蟲坏户孟春蟄蟲
　始振則振而已猶未出也今則啟户而出矣雷之發
　聲陰陽家可以數推故先雷三日可以令兆民玊藻
　言疾風迅雷則必變雖夜必興衣服冠而坐况聞其
　發聲之始乎其有不戒容止生子不備必有凶災無
　足怪也古者愛民如愛子弟木鐸所以振文教奮而
　警之何其慮之深哉
日夜分則同度量鈞衡石角斗甬正權概
　制器尚象雖曰多端然不出三者度長短者不失毫
　釐量多少者不失圭撮權輕重者不失黍絫當日夜
　之分天時適平聖人因是稽器於人以上承天之所
　爲而下正其所爲同律度量衡自舜以來謹之矣石
　出於衡斗甬出於量權者衡之用概者量之用曰同
　曰鈞則致其謹曰角曰正則致其審矣
是月也耕者少舍乃脩闔扇寢廟畢備毋作大事以妨
農之事
　農之作也出而在田農之息也入而在舍曰少舍則
　暫焉而己又乘其隙而脩闔扇注云用木曰闔用竹
　葦曰扇似失之鑿此之闔扇不過當寒時塞向墐戸
　今脩之則亦啟其向之塞闢其户之墐而已寢廟畢
　備句當屬下古人慮農事之或妨也謂農之闔扇可
　乘間而脩之若國之寢廟既已畢脩則不必作此大
　事以妨農之事葢寢廟告成無有虧闕不俟脩也
是月也毋竭川澤毋漉陂池毋焚山林
　竭澤而漁古人所惡况當春時哉陂池儻漉而取之
　亦竭矣春蒐火弊獻禽注火弊火止也春田主用火
　因焚萊除陳草此惟蒐時爲然耳常時固有禁也皆
　所以遂生物之性也
天子乃鮮羔開冰先薦寢廟
　鮮注讀爲獻或讀如字繫牲曰鮮用羔羊為火畜故
　也不以羊而以羔方少陽用事之時而又品物少故
　也先薦寢廟所以重時物且不敢以人之餘奉神也
　王者之於祖禰以人道事之則有寢以神道事之則
　有廟月令凡薦新之類皆曰寢廟意者廟則四時有
　常祭寢則以時物薦新言寢廟與單言廟不同
上丁命樂正習舞釋菜天子乃帥三公九卿諸侯大夫
親往視之仲丁又命樂正入學習樂
　孟春命樂正入學習舞矣至是又以上丁之日命樂
　正習舞唯恐舞者之容節有一或失也鄭氏注將舞
　必釋菜於先師以禮之則此之釋菜正天子與羣臣
　入學之禮天子與羣臣親往視其習舞無違禮矣至
　仲丁始命樂正入學習樂習樂則凡樂無所不習不
　特舞樂樂者天地之和也古人作樂所以導和於天
　下乃時之常事非必有爲而然也
是月也祀不用犧牲用圭璧更皮幣
　孟春之時犧牲不用牝而已至是舉犧牲皆不用矣
　若髙禖之用大牢開冰之用羔此二者乃天子所行
　之事每歲惟一舉不以常禮論也以圭璧易犧牲非
　但用圭璧又用皮幣以更之
仲春行秋令則其國大水寒氣總至寇戎來征行冬令
則陽氣不勝麥乃不孰民多相掠行夏令則國乃大旱
煖氣蚤來蟲螟爲害
　行秋令則仲春之時似秋秋時多雨所以爲大水秋
　將入寒所以寒氣總至寇戎乘金氣也行冬令則仲
　春之時似冬仲春之時陽氣宜勝今則不勝麥爲寒
　氣所害故不孰民之相掠由無麥也行夏令則仲春
　之時似夏夏時多旱煖氣未當來而來蟲螟煖氣所
　生也
欽定四庫全書
　月令解卷三　　　　　　　宋　張虙　撰
季春之月
　季春者斗建辰之辰也漢志云振美於辰則辰振也
　夏正爲三月
日在胃
　三月之中三統歴云日在胃七度元嘉歴云日在胃
　九度日與斗建常相合辰與酉合故三月斗建辰則
　日在酉胃星屬酉也胃三星
昬七星中旦牽牛中
　七星南方之㝛以其數有七謂之七星二十八㝛皆
　星也獨謂南方之中星爲星者以星爲陽之精南方
　之中得陽之正故也牽牛六星北方之㝛七星與牽
　牛相望也
其日甲乙其帝大皥其神句芒其蟲鱗其音角律中姑
洗其數八其味酸其臭羶其祀户祭先脾
　姑洗者月建辰之律也季春氣至則姑洗之律應周
　語云姑洗所以脩絜百物考神納賓漢志云洗絜也
　言陽氣洗物辜絜之也
桐始華田鼠化爲鴽虹始見蓱始生
　此記三月時候也桐之爲木見於詩定之方中云可
　中琴瑟亦世有用之材故取以紀時鼠穴於地者忽
　爲飛禽此尤造物之神也虹螮蝀也朝見於西莫見
　於東日之氣也蓱水草
天子居青陽右个乗鸞路駕倉龍載青旂衣青衣服倉
玉食麥與羊其器疏以達
　此當辰上三月位也季月居右个
是月也天子乃薦鞠衣于先帝
　鞠衣后之蠶服也蠶事近矣欲求福祥之助乃薦此
　服於神先儒以先帝爲大皥之屬蠶桑雖后事天子
　未嘗不親焉其始也薦鞠衣以求福其後也皮弁素
　積卜三宫之吉者入於蠶室皆所以重其事也
命舟牧覆舟五覆五反乃告舟備具于天子焉天子始
乗舟薦鮪于寢廟乃爲麥祈實
　爾雅言天子造舟諸侯維舟則天子固有所駕之舟
　也舟牧主舟之官也至尊所乗不可不謹五覆五反
　防其傾漏乃告備具天子於是乗舟亦猶後世以春
　時出游歟惟天子不以無事而出因薦鮪于寢廟所
　以乗舟者欲薦鮪也禮季冬獻魚春薦鮪鮪曰王鮪
　異乎常魚故春特以薦焉薦鮪之日爲麥祈實麥而
　不實與無麥同故先時致祈爲民之切也
是月也生氣方盛陽氣發泄句者畢出萌者盡達不可
以内
　春之氣固主生矣至於季春始爲盛陽生於子出於
　寅及乎辰則始發泄由辰而前句者非不出也出之
　爲未畢萌者非不逹也逹之爲未盡至於辰乃畢乃
　盡焉春主發散則出而外之時也
天子布德行惠命有司發倉廪賜貧窮振乏絶開府庫
出幣帛周天下勉諸侯聘名士禮賢者
　凡所布施皆順天也成周盛時鄉師周萬民之囏阨
　司門養死政之老孤其天患民病則司救以王命施
　惠邦之委積遺人掌之野之耡粟屋粟旅帥聚之所
　以待貧窮乏絶者至矣月令之布德行惠盖倣其近
　似者爲之故亦以之命有司榖藏曰倉米藏曰廩貧
　窮曰賜賜則所以予之乏絶曰賑賑則貸之而已此
　猶未足以見其宣散也至於開府庫以出幣帛凡天
　下之諸侯皆勉之以從事以之聘名士以之禮賢者
　蓋天下之貧窮乏絶天子豈一一能徧所勉諸侯行
　之者惟以聘禮名士賢者爲急此所謂不徧物之智
　也
是月也命司空曰時雨將降下水上騰循行國邑周視
原野脩利隄防道達溝瀆開通道路毋有障塞
　周禮司空掌邦土月令亦設此官而命之春時多雨
　下水上騰葢水氣相感而然雨多害物故爲之備循
　行國邑之間周視原野之地有隄防則當脩利有溝
　瀆則當道逹有道路則當開通使之無有障塞如此
　爲備則雨多不爲害矣
田獵罝罘羅罔畢翳餧獸之藥毋出九門
　當春物生鳥獸方字乳又非爲蒐除害之時傷之則
　逆天時此田獵之具所以毋出九門每門之内或有
　藏此具者皆不得出禁之也
是月也命野虞毋伐桑柘鳴鳩拂其羽戴勝降于桑其
曲植籧筐后妃齊戒親東鄉躬桑禁婦女毋觀省婦使
以勸蠶事蠶事既登分繭稱絲效功以共郊廟之服毋
有敢惰
　野虞如周禮山虞澤虞之類桑柘蠶所食戒之無伐
　愛其所食也仲月鷹化爲鳩至是其羽始備拂披拂
　也詩以雎鳩鳲鳩比后夫人之德故喜觀其拂羽以
　爲蠶之候戴勝織紝之鳥頭上所戴若勝然后妃齋
　戒如承大祭觀採桑示帥先天下也婦女以蠶爲事
　者觀謂游樂也(案此句舊在如詩鄭之溱/洧下於文不順今改正)如詩鄭之
　溱洧豈可不禁婦使亦省恐以他役奪其務也凡此
　皆所以勸其事也登如麥之登榖之登效功注謂敕
　徃蠶者勸戒之似失之迂此直指蠶之登與孟夏后
　妃獻繭不同矣分繭稱絲使各效其功之多寡以共
　郊廟之服無有敢惰者以上之人所以躬率者誠也
是月也命工師令百工審五庫之量金鐵皮革筋角齒
羽箭幹脂膠丹漆毋或不良百工咸理監工日號毋悖
于時毋或作爲淫巧以蕩上心
　天氣和適造作爲宜工師百工之師孟子工師得大
　木是也故命之令百工五庫以五材而得名凡所治
　之材不離乎五材令之使審焉不謂之材而謂之量
　以其材各有所受也一有不良工則審之百工咸理
　不特一工爲然也監工日號不特一日爲然也弓人
　春液角夏治筋秋合三材寒定體此謂之時不可悖
　也夫工固有巧也然過乎巧則爲淫無得過乎淫使
　生奢泰之心
是月之末擇吉日大合樂天子乃帥三公九卿諸侯大
夫親往視之
　自孟春樂正入學先習舞仲春上丁又命樂正習舞
　至仲丁樂正入學習樂則樂已成矣是月之末擇吉
　日大合樂天子與羣臣親往視之習樂在學而合樂
　亦在學此樂之極盛也
是月也乃合累牛騰馬遊牝于牧犧牲駒犢舉書其數
　此不過欲其生息之多書其數者亦恐没所有也
合國難九門磔攘以畢春氣
　注謂難陰氣非也聖人順陰陽之氣惟恐邪之有以
　干正天地之間有不正之氣聖人於是有難之之法
　周禮方相氏帥百隸而時難以索室敺疫難之法所
　以逐不正也陰陽天地之正氣也不可以邪干之季
　春之難謂之畢春氣春氣發生有不正者干之則發
　生之功不遂於是乎難畢者令春氣得以成功也磔
　攘磔牲于九門之上自方相氏時難之法廢而後有
　磔攘九門即上言九門謂之國則總内外言之也
季春行冬令則寒氣時發草木皆肅國有大恐行夏令
則民多疾疫時雨不降山陵不収行秋令則天多沈陰
淫雨蚤降兵革竝起
　季春之時似冬冬之氣爲寒故寒氣時發草木皆肅
　謂枝葉無條暢之意國有大恐又甚於國時有恐以
　嚴寒可畏故也季春之時似夏則民多疾疫温氣大
　勝也陽亢爲旱故雨不降高者暵於熱故山陵之物
　不收季春之時似秋則天氣沈陰非春和時秋有淫
　雨春乃如之兵革之起金氣之應也
欽定四庫全書
　月令解卷四　　　　　　　宋　張虙　撰
孟夏之月
　孟夏之月孟夏者斗建己之辰漢志云已盛於己則
　己己也(上音似/下音以)夏正爲四月
日在畢
　四月之中三統歴云日在井初度元嘉歴云日在畢
　十五度日與斗建常相合巳與申合故四月斗建巳
　則日在申畢星屬申也畢八星
昬翼中旦婺女中
　翼二十二星南方之㝛婺女四星北方之㝛翼與女
　正相望也
其日丙丁
　丙丁屬夏注丙之言炳也時萬物皆炳然著見而强
　大因以爲日名
其帝炎帝其神祝融
　據經惟曰其帝其神初不言祀正魏相傳言南方之
　神炎帝乗離執衡司夏也火性炎上故曰炎融者火
　之明盛也神必有祝遂稱祝融
其蟲羽
　羽亦謂之蟲所謂羽蟲三百六十鳳爲之長注象物
　從風鼓翼飛鳥之屬
其音徴
　疏謂夏時調和樂以徵爲主徵祉也物盛大而繁祉
　也
律中中呂
　中呂者月建巳之律也孟夏氣至則中呂之律應周
　語云中呂宣中氣漢志云言㣲陰始起未成著于其
　中旅助姑洗宣氣齊物也
其數七
　火數二得土五數故爲成數七
其味苦其臭焦
　火曰炎上而炎上作苦焦言火炎而不宜上(按此句/未詳)
　盖夏之氣為然
其祀竈祭先肺
　夏與冬爲對人之生不在家則在路夏祀竈賴其養
　於家冬祀行資其庇於路此夏之祀所以主竈也祭
　用牲之藏當以人之六脈次第求之自右手起以命
　脈爲主於是爲脾爲肺故夏先肺也
螻蟈鳴蚯蚓出王瓜生苦菜秀
　此記四月時候也螻螻蛄也能鳴蟈蛙也周禮蟈氏
　掌其禁其鳴尤甚蚯蚓亦能鳴謂之歌女此時始出
　地未鳴也王瓜大瓜也種最多有大有小此言其生
　謂大種也苦菜詩謂之荼今人亦多食劉易喜食苦
　馬菜爲狄青所治
天子居明堂左个乗朱路駕赤駵載赤旂衣朱衣服赤
玉
　明堂古天子聽政之堂吕氏取以名夏爲朱明名與
　所居正相稱也此當已上四月位也朱路謂路飾之
　以朱者也赤駵赤身黒鬛曰駵周人尚赤戎事乗騵
　注騵駵馬白腹赤旂旂色尚赤也載謂建之於車也
　周禮交龍爲旂凡旗通謂之旂旂必有鈴朱衣所衣
　之衣尚赤色也赤玉謂玉色之赤者服謂冕旒及笄
　并佩玉尚赤色也相玉經云赤擬雞冠
食菽與雞其器高以粗
　菽水榖(案原本作菽榖脫水字則下/文一用尅我句不明矣今補)雞木畜夏氣盛
　烈一用尅我不使太過一用生我不使減退器高以
　粗者夏主長大高則長粗則大亦象物盛長也
是月也以立夏先立夏三日大史謁之天子曰盛德在
火天子乃齊立夏之日天子親帥三公九卿大夫以迎
夏於南郊
　立夏爲四月節迎夏於南郊者人君後天而奉天時
　當其氣至則出郊以迎所以導之也夏之盛德在火
　火屬夏也凡見於萬物之長火之德也親帥羣臣迎
　之南郊所以重其至示敬也迎迎其氣耳非有神也
　或謂即炎帝祝融故迎而祭之注引文耀鉤謂赤熛
　怒
還反行賞封諸侯慶賜遂行無不欣説
　南郊迎氣公卿大夫與焉而無諸侯及還反行賞則
　有諸侯之封焉上有慶賜固人情之所欣說然滿堂
　飲酒一夫鄉隅而泣亦足以爲慶賜之累故無不欣
　說則善也
乃命樂師習合禮樂
　季春大合樂天子帥羣臣親往視之至是又習合焉
　不特樂也禮亦在其中故曰習合禮樂不可一日廢
　故以時習合之非有所爲也
命大尉贊桀俊遂賢良舉長大行爵出禄必當其位
　夏曰長此助長氣也大尉古司馬之官以辨論官材
　爲職桀俊以才言必贊之懼其或堙晦也賢良以德
　言必遂之懼其有沮滯也長謂日加益者大謂由小
　學而造大學者從而舉之爵以馭貴禄以馭富無不
　各當其位言於孟夏皆所以助長氣也
是月也繼長增高毋有壞墮毋起土功毋發大衆毋伐
大樹
　當夏之時物無不長也無不高也勿使有壞是繼也
　勿使有墮是增也土功一起築城鑿池能無壞墮乎
　大衆一發車徒征行能無壞墮乎若伐大樹則壞墮
　又甚矣此所當戒也
是月也天子始絺
　絺以郤暑暑而絺猶寒而裘也此天下之常惟天子
　所服則尤以順時爲重也
命野虞出行田原爲天子勞農勸民毋或失時命司徒
循行縣鄙命農勉作毋休于都
　野虞位卑故命之出行田原曰爲天子者見上之人
　留意於農野虞之行如天子親勸勞然司徒位尊故
　命之循行縣鄙令農勉作以趨時都者國都也人情
　所樂居令其在田而不在都也
是月也驅獸毋害五穀毋大田獵
　夏曰苖以其爲苖除害也五穀正長而獸或害之何
　以有秋蜡迎虎而祭以其能食田豕則養穀以驅獸
　重其所當重然終不敢大爲田獵以傷蕃廡之氣也
農乃登麥天子乃以彘嘗麥先薦寢廟
　季春爲麥祈實至是始熟農遂登而獻之麥火穀彘
　水畜嘗麥以水勝火不使熱之過也寢廟祖廟也祖
　廟必有寢月令凡天子嘗新必先薦寢廟一食不敢
　忘親也
是月也聚畜百藥
　周禮醫師掌聚毒藥注聚畜百藥蕃廡之時毒氣盛
　也藥之可採者不必皆在孟夏以其蕃廡之時所可
　采者爲多
靡草死麥秋至
　詩小雅無草不死無木不萎注盛夏養萬物之時草
　木枝葉猶有萎槁者此正靡草之類非專一物俗諺
　有夏枯草麥之言秋葢萬物成熟爲秋麥至是熟故
　曰麥秋上已登麥矣今復言麥秋至者葢登麥農以
　新爲獻耳如今農夫獻新論麥秋則今始至也
斷薄刑決小罪出輕繫
　刑以秋冬今當夏時所斷者薄刑所决者小罪輕繫
　如漢時獄逾冬免死若輕者令皆出之
蠶事畢后妃獻繭乃收繭稅以桑爲均貴賤長幼如一
以給郊廟之服
　周禮内宰后妃率内外命婦始蠶于北郊以爲祭服
　則蠶于蠶室者内外命婦也后妃因内外蠶事之畢
　以其繭獻于天子當季春蠶事之興也天子薦鞠衣
　以求福今蠶既畢后獻繭于天子以告功成禮也注
　謂后妃受内命婦之獻非也繭稅謂收所養之繭稅
　此與帝藉之收不同帝藉之收盡收之也此曰乃收
　繭稅旣曰稅則惟稅之而已不盡收也帝藉供粢盛
　所用廣若給郊廟之服服不必常易新也以桑爲均
　其多寡則隨桑之多寡貴賤長幼如一什一則皆什
　一什二則皆什二也此一節不可從注䟽之説
是月也天子飲酎用禮樂
　䟽引詩爲此春酒至此始成與漢嘗酎異觀注䟽之
　言則此飲酎非在廟也嘗酎之意載於左傳襄公二
　十二年見於嘗酎與執燔焉則酎在廟也至漢則高
　廟酎惠帝廟酎酎禮行于宗廟若月令所言則無在
　廟之禮月令凡先薦寢廟皆天產之物麥稻鮪含桃
　如飲酎直曰天子飲酎用禮樂用禮樂則飲酎之禮
　在當時爲最盛此䟽所以言與漢嘗酎異也
孟夏行秋令則苦雨數來五穀不滋四鄙入保行冬令
則草木蚤枯後乃大水敗其城郭行春令則蝗蟲爲災
暴風來格秀草不實
　行秋令則孟夏之時似秋秋雨傷稼謂之苦雨此雨
　數來穀何以養鄙界上邑小城曰保入保慮饑也行
　冬令則孟夏之時似冬草木未寒而枯冬德屬水水
　尤爲盛故大水敗城郭也行春令則孟夏之時似春
　蝗蟲以温氣而生夏宜熱而温故蝗生也暴風卒然
　之風春多有之夏行春令故有此風草當春則生今
　非時故秀而不實也
欽定四庫全書
　月令解卷五　　　　　　宋　張虙　撰
仲夏之月
　仲夏者斗建午之辰漢志云咢布于午則午咢也夏
　正爲五月
日在東井
　五月之中三統歴云日在井三十一度元嘉歴云日
　在東井十八度日與斗建常相合午與未合故五月
　斗建午則日在未井星屬未也井八星
昬亢中旦危中
　亢四星東方之㝛危三星北方之㝛時日長夜短昬
　旦不相望也
其日丙丁其帝炎帝其神祝融其蟲羽其音徵律中蕤
賓其數七其味苦其臭焦其祀竈祭先肺
　蕤賓者月建午之律也仲夏氣至則蕤賓之律應周
　語云蕤賓所以安靖神人獻酬交酢漢志云蕤繼也
　賓導也言陽始導陰氣使繼養物也
小暑至螳蜋生鶪始鳴反舌無聲
　小暑爲六月節今月建午而言小暑至者詩言七月
　流火火流則暑退暑退於孟秋則極盛於季夏當五
　月小暑爲六月節者此見暑至之漸也螳蜋方言云
　譚魯以南謂之蟷蠰三河之域謂之螳蜋燕趙之際
　謂之食厖齊杞以東謂之馬穀
天子居明堂大廟乘朱路駕赤駵載赤旂衣未衣服赤
玉食菽與雞其器髙以粗
　此當午上五月位也
養壯佼是月也命樂師脩鞀鞞鼓均琴瑟管簫執干戚
戈羽調竽笙竾簧飭鐘磬柷敔命有司爲民祈祀山川
百源大雩帝用盛樂乃命百縣雩祀百辟卿士有益于
民者以祈穀實
　先命有司祈祀者於是始講雩禮曰大雩則雩帝也
　用盛禮則祀之也不特天子舉是禮於上又以命百
　縣百辟卿士有益于民如句龍后稷等月令言縣即
　天子之縣内諸侯也夫雩將以求雨也今乃以祈穀
　實葢祈雨正爲榖也以祈穀實猶爲麥祈實無非爲
　民也
農乃登黍是月也天子乃以雛嘗黍羞以含桃先薦寢
廟
　月令書登麥登稻之後天子必以牲嘗之而薦寢廟
　惟此月書登黍則獨以異文登者謂農以新獻於上
　非正熟時說文謂黍以暑得名今小暑至農遂登黍
　方慤謂非秬黍特其種類之早者雛鳥之始生以始
　生之鳥嘗新登之黍亦相宜也至於薦之寢廟又不
　直致而羞以含桃焉含桃注謂櫻桃漢叔孫通語惠
　帝取櫻桃獻宗廟諸果獻由此興通不過謂時新之
　物當先薦宗廟耳未必識月令所書之意觀家語載
　魯哀公賜孔子桃與黍孔子以桃雪黍古人以桃雪
　黍自有深意(案家語乃云孔子先食黍而後食桃公/曰黍者所以雪桃非爲食之也其事於)
　(含桃絶/不相涉)孔子獨知月令于薦黍之時加以含桃方慤
　云含桃實雖小而類桃故亦謂之桃不然月令薦新
　非一事何獨此加以含桃邪(案解内亦以月令爲呂/不韋書不得云孔子獨)
　(知月令矣其下所云/殊無意義應有脫誤)
令民毋艾藍以染毋燒灰毋暴布
　藍以染青故青出於藍夏染之爲最美也聖人恐其
　取之多非所以助物長故戒之周禮染人注凡染當
　及盛暑熱潤則是月用藍以染正得其宜既戒人無
　艾藍矣又令毋燒灰暴布此二事亦爲染發也考工
　記㡛氏湅帛以欄爲灰言以欄木之灰漸釋其帛則
　灰爲染之用矣布爲人之服去地尺曰暴(案尺字原/書作天今)
　(改正據考工記云去地尺暴之/非去地尺曰暴也語亦舛誤)晝暴諸日則布亦必
　暴矣燒灰暴布則耗傷陽氣不欲張而用之也
門閭毋閉關市毋索挺重囚益其食
　門閭毋閉欲陽氣之宣也周禮設司關司市之職非
　欲罔民之利也上之人不窮民隱則貨賄倍出矣重
　囚與輕繫不同輕繫可出重囚則寛益其食恐以瘐
　死傷助長氣也
游牝别羣則執騰駒(案陸德明經典釋文/云執如字蔡本作縶)班馬政
　季春游牝於牧至是則别羣春合累牛騰馬至是則
　執騰駒皆防物之性恐其傷生也馬政莫重於周禮
　大司馬掌邦政夫掌天下之政而以司馬名則其重
　可知至於趣馬巫馬之簡治校人廋人之乘阜圉師
　牧師之牧養無非政也班即頒也左傳有班馬之聲
　與此班之義不同
是月也日長至陰陽爭死生分君子齊戒處必掩身毋
躁止聲色毋或進薄滋味毋致和節耆欲定心氣百官
靜事毋刑以定晏隂之所成
　此章與仲冬對文夏日長至冬日短至至之言極也
　陰陽爭者夏則陰方來而與陽遇冬則陽方來而與
　陰遇未各止其所故爭也天地造化陰陽消長著于
　易者何嘗有爭此亦以人所料度言之耳夏言死生
　分冬曰諸生蕩惟言生而不言死葢自生而死如草
　木昆蟲之類有生于春夏而死于秋冬者顯然可見
　故言死生分自死而生則起于萌孽之微初無可見
　之跡故言諸生蕩然此則論時令而然若君子所以
　治身則冬夏若異而實同葢人之一身嘗欲至誠滌
　慮退藏於密此道固無分於冬夏夏則戒以毋躁與
　冬之欲寧異者暑為躁寒爲寧聲色人所欲止之毋
　使之進滋味人所欲薄之毋使致和耆欲則節之心
　氣則欲定凡爾百官雖曰趨事又貴靜事毋刑則不
　尚殺戮凡此以微陰方生而未定故定之者君子也
　君子定其所成
鹿角解蟬始鳴半夏生木菫榮
　又記時候也重紀時候者先紀時候以明應節後言
　時候以應分至所應不同故重紀之也麋鹿之生皆
　能解角猶蛟龍之蛻骨也而其時則不同鹿山獸所
　謂鹿走山林是也麋澤獸所謂澤中之麋是也山髙
　而澤卑鹿受髙燥之氣多必資陰氣麋受卑濕之氣
　多必資陽氣所以鹿感陰而解角麋感陽而解角解
　言生新而解舊也蟬以仲夏鳴若寒蟬則以孟秋鳴
　蟬與寒蟬異種也半夏生仲夏居夏之半而是藥生
　於此時故因以為名木菫朝榮而暮隕
是月也毋用火南方可以居髙明可以逺眺望可以升
山陵可以處臺榭
　此四語當反觀之其曰可以者則惟仲夏為宜也葢
　髙明可居也或以生疾所以仲夏爲宜眺望可逺也
　或困目力所以仲夏爲宜山陵可升也或有嵐瘴所
　以仲夏爲宜臺榭可處也或有髙寒所以仲夏爲宜
仲夏行冬令則雹凍傷穀道路不通暴兵來至行春令
則五穀晚孰百螣時起其國乃饑行秋令則草木零落
果實蚤成民殃於疫
　行冬令則仲夏之時似冬冬有雹凍今其時似冬則
　有傷穀之害道路不通夏而寒故也行春令則仲夏
　之時似春夏去春未逺一氣之差則穀遂晚熟螣蝗
　之屬言百者明衆類並爲害蝗起傷穀宜其饑也行
　秋令則仲夏之時似秋此是寒早也草木于夏而零
　落果實于夏而早成氣序不調民宜疫也
欽定四庫全書
　月令解卷六　　　　　　　宋　張虙　撰
季夏之月
　季夏者斗建未之辰也漢志云昧薆于未則未昧也
　夏正爲六月
日在柳
　六月之中三統歴云日在張三度元嘉歴云日在柳
　十二度日與斗建常相合未與午合故六月斗建未
　則日在午柳星屬午也柳八星
昬火中旦奎中
　火心星也火三星東方之㝛奎十六星西方之㝛火
　與奎正相望也
其日丙丁其帝炎帝其神祝融其蟲羽其音徴律中林
鍾其數七其味苦其臭焦其祀竈祭先肺
　林鍾者月建未之律也季夏氣至則林鍾之律應周
　語云林鍾和展百事俾莫不任肅純恪漢志云林君
　也言陰氣受任助蕤賓君主種物使長大楙盛也
温風始至蟋蟀居壁鷹乃學習腐草爲螢
　皆記時候也孟春言東風孟秋言凉風此風應時也
　而夏之温風乃言於夏末者葢温風至則陽氣極也
　蟋蟀以羽翼未成而居壁鷹學習學搏擊也腐草爲
　螢木之腐也蟲生草之腐也爲飛螢
天子居明堂右个乘朱路駕赤駵載赤旂衣朱衣服赤
玉食菽與雞其器高以粗
　此當未上六月位也
命漁師伐蛟取鼉登龜取黿
　四者甲類秋乃堅成皆水族也故以命漁師必於季
　夏者欲以盛暑之氣燥其皮甲利其耐久故也
命澤人納材葦
　葦荻之小者生於大澤故令澤人納之欲其柔韌可
　用故納于季夏之時織以爲薄必擇其材者
是月也命四監大合百縣之秩芻以養犧牲令民無不
咸出其力以共皇天上帝名山大川四方之神以祠宗
廟社稷之靈以爲民祈福是月也命婦官染采黼黻文
章必以法故無或差貸黑黄倉赤莫不質良毋敢詐僞
以給郊廟祭祀之服以爲旗章以别貴賤等給之度
　周禮婦官有典婦功典枲染人等此既染采則獨指
　染人也黼黻文章則見於冕服者其事爲重不可以
　無法不可以無故法者古人所創故者古人所用一
　或差貸則爲不衷之服黑黄倉赤泛言五采又非冕
　服比矣必欲其質必欲其良質取其實良取其善一
　有詐僞則邪慝之物也郊廟祭祀之服葢總言之且
　不特用之於服也以爲旗章則貴賤以分等給有度
　皆從此以定婦官之職可不謹哉
是月也樹木方盛乃命虞人入山行木毋有斬伐不可
以興土功不可以合諸侯不可以起兵動衆毋舉大事
以摇養氣毋發令而待以妨神農之事也水潦盛昌神
農將持功舉大事則有天殃
　木生於春長於夏至夏末垂則盛矣虞葢山虞也行
　木循而行之也毋有斬伐慮傷方盛之材也興土功
　合諸侯起兵動衆此皆大事也不可興而興不可合
　而合不可起不可動而起之動之皆所以摇養氣也
　養氣萬物作于春而氣主生長于夏而氣主養故謂
　之養氣土將用事氣欲靜也不可摇之發令謂將有
　征役也發之過早而使民蹻足而待其不妨民事乎
　神農之事即指民事也土神稱神農若先嗇之類此
　季夏也而言土知土用事也水潦盛昌土至此潤溽
　而易雨持功猶言用事也水潦盛昌神農將用事而
　人乃舉大事以妨之違盛逆天而天災適當之矣
是月也土潤溽暑大雨時行燒薙行水利以殺草如以
熱湯可以糞田疇可以美土疆
　注潤溽謂塗溼也潤溽乃雨之證故大雨時行曰時
　行則非常有所謂涷雨者田家因之或燒或薙謂治
　草也所以行水是水既行則草無不死如彼熱湯復
　以所除之草糞其田疇美其土疆疆即周禮疆㯺也
季夏行春令則榖實鮮落國多風欬民乃遷徙行秋令
則丘隰水潦禾稼不孰乃多女災行冬令則風寒不時
鷹隼蚤鷙四鄙入保
　行春令則季夏之時似春當春之時萬物初榮至夏
　季榖垂成矣今行春令氣不足以成之所以鮮落非
　衰而落也風欬肺受春風而欬民之遷徙亦以春主
　發散人情亦然行秋令則季夏之時似秋水潦以金
　生水故也稼不孰以水爲害也行冬令則季夏之時
　似冬因風而寒故曰風寒冬時如此鷹隼未陰而先
　擊注謂得疾厲之氣孟夏行秋令季夏行冬令皆四
　鄙入保皆有所畏而然
中央土
　四時五行固是天地所生而四時是氣五行是物氣
　輕虚所以麗天物質凝所以屬地四時係天年有三
　百六十日則春夏秋冬各分居九十日五行以配四
　時布于三百六十日間以木配春以火配夏以金配
　秋以水配冬以土則毎時寄王十八日也故九十日
　之間戊巳之日各有九也雖每分寄而位本未宜處
　於季夏之末火金之間故在此陳之也周人兆黄帝
　於南郊迎土氣於季夏亦以是爾歴於立秋以前言
　土王用事即其時也横渠張載云以易言之八卦之
　位坤在西南致養之地當離兊之間離爲夏爲火兊
　爲秋爲金則坤為土在中央宜也又木生火火生土
　土生金金生水則土自當在火金之間也
其日戊巳
　戊己屬中央注戊之言茂也己之言起也萬物皆枝
　葉茂盛其含秀者抑屈而起因以爲日名
其帝黄帝其神后土
　據經惟曰其帝其神初不言祀正魏相傳言中央之
　神黄帝乗坤艮執繩司下土也黄者中之色也五行
　獨土神稱后者后君也位居中統領四行故稱君也
其蟲倮
　倮亦謂之蟲注象物露見不隱藏虎豹之屬恒淺毛
其音宮
　疏謂宮中也居中央暢四方唱始施生爲四聲綱也
律中黄鍾之宮
　春夏秋冬各有律以候氣季夏十八日土之氣至則
　黄鍾之律應黄鍾全律其應在十一月若季夏土氣
　至則黄鍾之宮聲應耳黄鍾五聲與其最尊一聲應
　中者氣與律聲相當也疏謂土寄王四季無候氣之
　管取黄鍾宮聲以應土耳非也管即律也無管何以
　言律中耶
其數五
　五者土之正數
其味甘其臭香
　甘者味之本也香者臭之本也
其祀中霤祭先心
　中霤一室之主居中而奠四隅郊特牲云家主中霤
　而國主社故中央祀中霤祭用牲之藏當以人六脈
　之次第求之自右手起以命脈為主於是爲脾爲肺
　乃入左手爲心故中央先心也
天子居大廟大室乘大路駕黄駵載黄旂衣黄衣服黄
玉食稷與牛其器圜以閎
　大廟位左右个之中大室又爲大廟之中故中央土
　居之疏云周之明堂以夏世室推之大室在中央大
　于四角之室觀疏意則大室在夏明堂之内(案四正/之堂稱)
　(大廟以其共一大室故曰大廟大室明大室居四正/之堂中央耳疏内未嘗專主夏明堂言此語非也)
　大路獨尊於四路不以色稱也殷路之制而飾之以
　黄所駕者黄駵所載者黄旂所衣者黄衣黄衣爲後
　世人主常服稷土榖五榖之長牛土畜形最大位居
　中央食當方之榖畜亦異於他時也器圜者象土周
　帀於四時閎者取其髙廣(案殷路之制以下七十有/八字原本誤在仲秋之末)
　(今移/於此)
欽定四庫全書
　月令解卷七　　　　　　　宋　張虙　撰
孟秋之月
　孟秋者斗建申之辰也漢志云申堅於申則申堅也
　夏正為七月
日在翼
　七月之中三統歴云日在翼十五度元嘉歴云日在
　翼十度日與斗建常相合申與已合故七月斗建申
　則日在巳翼猶在巳也翼二十二星
昬建星中旦畢中
　建非二十八㝛由建星在斗上斗二十六度其度既
　寛不知何日的至斗之中故舉星也畢八星建與畢
　相望也
其日庚辛
　庚辛屬秋注庚之言更也辛之言新也萬物皆肅然
　改更秀實新成因以為日名
其帝少皥其神蓐收
　據經惟言其帝其神初不言祀正魏相傳言西方之
　神少皥乗兊執矩司秋也元氣廣大謂之皥春為大
　皥秋為少皥蓐收者秋時物摧辱而收斂
其蟲毛
　毛亦謂之蟲所謂毛蟲三百六十麟為之長注象物
　應凉氣而備寒狐貉之屬生旃毛也
其音商
　疏謂秋時調和樂以商為主商之為言章也物成熟
　可章度也
律中夷則
　夷則者月建申之律也孟秋氣至則夷則之律應周
　語云夷則所以詠歌九則平民無貳漢志云則法也
　言陽氣正法度而使陰氣夷當傷之物也
其數九
　金數四得土五數故為成數九
其味辛其臭腥
　金曰從革而從革作辛凡辛腥者皆屬金
其祀門祭先肝
　春祀戶秋祀門竒曰戶偶曰門戶祀其出塞向墐戶
　至春而出也門祀其入寶藏告成至秋而入藏也故
　祀其神祭用牲之藏當以人六脈之次第求之自右
　手起以命脈為主於是為脾為肺乃入左手為心為
　肝故秋先肝也
凉風至白露降寒蟬鳴鷹乃祭鳥始用行戮
　此記七月時候也凉未至於寒故秋為凉風若北風
　其凉則寒矣露四時皆有之惟白露則氣肅白露為
　霜是也蟬至秋則無聲非寒蟬何以能鳴秋鷹祭鳥
　與獺祭魚豺祭獸小異雖均是示有先之意惟鷹祭
　時鳥猶生也祭後始殺之故云始用行戮今鷹夜擒
　小鳥以温爪曉則縱之則鷹誠有不直殺之理
天子居總章左个乗戎路駕白駱載白旂衣白衣服白
玉
　秋曰白藏不言白而言章赤白為章則白在章之中
　矣四時惟秋繼夏為尅我者尅我成章則曰赤曰白
　不相離故以總章名秋所居此當申上七月之位也
　秋所乗路色宜尚白今曰戎路者葢以兵車言之如
　詩之元戎小戎也詩之兵車有飾而此秋所乗路為
　戎路疏謂如周革路而飾之以白周革路鞔之以革
　而漆之無他飾白駱白馬黑鬛曰駱白旂旂色尚白
　也載謂建之於車周禮交龍為旂旂必有鈴白衣衣
　色尚白也白玉玉色尚白相玉經云白如截肪
食麻與犬其器廉以深
　麻木榖也金王之時食麻恐其或過取物之泄我者
　以殺之犬金畜也金王之時食犬恐其或悖取物之
　同類者以和之秋主刻制器廉以深廉稜也以對春
　觀疏則圓廣廉則方嚴矣逹則顯深則隱
是月也以立秋先立秋三日大史謁之天子曰某日立
秋盛德在金天子乃齊立秋之日天子親帥三公九卿
諸侯大夫以迎秋於西郊
　立秋為七月節迎秋於西郊者人君後天而奉天時
　當其氣至則出郊以迎所以導之也秋之盛徳在金
　金屬秋也凡見於萬物之斂金之徳也親帥羣臣迎
　之於西郊所以重其至示敬也迎迎其氣耳非有神
　也或謂即少皥蓐收故迎而祭之注引文耀鈎謂白
　招拒
還反賞軍帥武人於朝
　夫與公卿大夫諸侯迎春既反則賞公卿大夫諸侯
　於朝與公卿大夫迎秋既反則移其賞公卿大夫諸
　侯者以賞軍帥武人雖各因其類亦見古人不専於
　文徳以奪武功也
天子乃命將帥選士厲兵簡練桀俊専任有功以征不
義詰誅暴慢以明好惡順彼逺方
　迎秋之後先命將帥士必選欲其精也兵必厲欲其
　銳也人有桀俊之才必簡練之以發其才有功之人
　葢見之已試者以征不義収功必易人謂使功不如
　使過非也詰問其罪也誅責其罪也人人知暴慢者
　有罪則知上之好惡矣故逺方無不順服
是月也命有司脩法制繕囹圄具桎梏禁止姦慎罪邪
務摶執命理瞻傷察創視折審斷决獄訟必端平戮有
罪嚴斷刑天地始肅不可以贏
　迎秋之後又命有司欲其脩明法制仲春省囹圄去
　桎梏至秋則繕囹圄具桎梏非有異也春主生秋主
　殺秋既主殺則姦邪可藉此搏執也若命理則又精
　矣傷欲其瞻創欲其察折欲其視斷决囚欲如片言
　折獄然不可以不審曰獄曰訟以端平為尚端之為
　言正也端則無偏無詖若輕重其心則非端矣平則
　無反無側若上下其手則非平矣有罪之人於是可
　戮嚴為斷刑順天地肅殺之氣也贏有餘也秋之為
　言揫也揫斂也肅則揫斂非有餘矣皆順天也此章
　反覆用刑之道謂秋主肅殺天之道不可以不順然
　天之道好生聖人之道將以教民非以虐民又未嘗
　不寓其惻隱之仁也端之為義何如門曰端門正其
　居也月曰端月正其始也為治不在多言在循乎正
　而已所由必正道適堯舜文武為正道也所用必正人
　選侍御僕從亦正人也則端之義廣矣平之為義何
　如書言迓衡平如衡也詩言如砥平如砥也治致太
　平豈有他術此心之平則溥博無私斯民無不被其
　澤一視同仁天下皆在我覆幬之中則平之義廣矣
是月也農乃登穀天子嘗新先薦寢廟
　元日祈穀雩祈穀務農重穀也穀之種類多曰五穀
　曰九穀凡人資以養者皆穀也若仲秋所登之穀天
　子以新而嘗則嘉種之尤嘉者可為百穀之長故惟
　以穀名之登麥登黍時之所嘗皆新也而惟於穀獨
　言新者以此種熟時始可言新穀之升也以彘嘗麥
　以雞嘗黍凡所嘗皆有配也而嘗穀無之者見穀之
　為寶非他物所能配也至於寝廟之薦其事亦異魚
　如鮪必薦果如含桃必薦意非不誠也嘗穀嘗黍無
　不先薦禮非不嚴至於嘗新而薦則事殁如事生事
　亡如事存一飲食不敢先嘗此天子之孝也亦天下
　人心所同也
命百官始收斂完隄防謹壅塞以備水潦脩宫室坏垣
墻補城郭
　經言收斂非止為時物也向之疏逹者今廉以深矣
　向之開通者今脩以補矣事事物物皆以應揫斂之
　義曰隄防曰壅塞或全或謹此為水潦之備而已若
　宫室則當脩垣墻則當坏城郭則當補此又治國之
　常經不可緩者治國猶治家也藩籬衰敗則盗得以
　生心棟宇傾敧則人得以肆侮國體所繋非止於禦
　災捍患而已也
是月也毋以封諸侯立大官毋以割地行大使出大幣
　此節若與祭統言於嘗出田邑發秋政不合然亦不
　悖也封諸侯謂始建國封之者割地謂有功而加地
　者諸侯始封則當立卿立大夫皆大官也割地則當
　遣使賜幣此大使大幣葢其鋪張揚厲以表時之盛
　顯設藩飾以為國之光殊失收斂之意所以戒之勿
　使為也
孟秋行冬令則陰氣大勝介蟲敗穀戎兵乃來行春令
則其國乃旱陽氣復還五穀無實行夏令則國多火災
寒熱不節民多瘧疾
　行冬令則孟秋之時似冬當陰生之時而重陰固勝
　矣穀熟有年而介蟲敗之為灾非小戎兵之來亦陰
　類也行春令則孟秋之時似春其國乃旱秋無苦雨
　可也旱則不可也秋而苦旱是陽已往而復還陽氣
　復還宜萬物之所喜而反不能成實則出之非時非
　徒無益已行夏令則孟秋之時似夏陽愈盛矣陽盛
　則為火周禮秋時有瘧寒疾矧又行夏令乎
欽定四庫全書
　月令解卷八　　　　　　　宋　張虙　撰
仲秋之月
　仲秋者斗建酉之辰也漢志云留孰於酉則酉留也
　夏正為八月
日在角
　八月之中三統歴云日在角十度元嘉歴云日在軫
　十五度日與斗建常相合酉與辰合故八月斗建酉
　則日在辰角屬辰也角二星
昬牽牛中旦觜觿中
　牽牛六星北方之初宿觜觿三星西方之末㝛牛與
　觜亦相望也
其日庚辛其帝少皥其神蓐収其蟲毛其音商律中南
吕其數九其味辛其臭腥其祀門祭先肝
　南吕者斗建酉之律也仲秋氣至則南吕之律應周
　語云南吕者贊陽秀物(案國語無物字此/張氏增成其義)漢志云南
　任也言隂氣旅助夷則任成萬物也
盲風至鴻鴈來元鳥歸羣鳥養羞
　此記八月時候也疾風來至秋寖深矣月令以草木
　蟲鳥紀時候惟鴈則三時有之春也秋也冬也以鴈
　之知時尤爲可驗孟春言鴻鴈來仲秋言鴻鴈來鴈
　之隨陽初無常所南北皆其居也孟春之來自南來
　也仲秋之來自北來也元鳥燕也與鴈不同春至而
　秋歸歸其所也羣鳥養羞羞謂所食也養而蓄之以
　備冬藏以是知先時而備物猶能之人靈於物可不
　知有先具邪
天子居總章大廟乗戎路駕白駱載白旂衣白衣服白
玉食麻與犬其器廉以深
　此當酉上八月位也
是月也養衰老授几杖行糜粥飲食
　養老之禮古之盛禮也若指衰老之人則其禮不同
　矣然授以几杖與致仕之人相似待之亦不薄至於
　行糜粥飲食毋乃視如饑餓者乎葢飲食所以養其
　氣而為之糜粥焉惟恐有以傷之此其憫老之篤殆
　與祝哽祝噎之意類未可輕視也
乃命司服具飭衣裳文繡有恒制有小大度有短長(案/今)
(本訛作長短/據宋本改正)衣服有量必循其故冠帶有常
　人知九月授衣故先期有司服之命不知古人深意
　自有在也夫衣服為身之章亦為身之檢也筋骸之
　束肌膚之㑹所以収斂者衣服也當揫斂之時具飭
　衣裳豈徒然哉正以合揫斂之義衣裳則盛服也衣
　服則泛指也上衣下裳此盛服也文繡以為美宜常
　而不宜異制之小大度之短長一毫不容差也若衣
　服則泛指矣量猶數也過數則侈非其故矣人情莫
　不喜新而厭故不循其故則有竒衺不衷之患冠帶
　尤身之所重者亦有常而不變故曰衣服不貳從容
　有常此詩人所以思故也
乃命有司申嚴百刑斬殺必當毋或枉橈枉橈不當反
受其殃
　古人之於刑謹之重之孟秋既命嚴斷刑矣至此又
　從而申嚴之刑章有五而曰百刑舉罪以言也傷膚
　毁髮古人尚不忍若斷者不可復續死者不可復生
　則斬殺之辟可枉橈而不當乎此章不特戒之而已
　直以反受其殃警之非設為之辭也觀吕刑一篇反
　覆用刑之道直謂苗民殺戮無辜上帝降咎乃絶厥
　世則反受其殃信不誣也夫人臣任用刑之責以枉
　橈而被殃固其所自取有不足念者惟國家以若人
　而掌刑一夫茹苦三年大旱一婦銜寃六月隕霜怨
　恨所鐘乖氣成象至於促國之脈銷國之福殃在若
　人之身而毒流四海之大則掌刑之責其可輕付可
　不畏哉可不謹哉
是月也乃命宰祝循行犧牲視全具案芻豢瞻肥瘠察
物色必比類量小大(案今本訛作大/小據宋本改正)視長短皆中度五
者備當上帝其饗
　季夏養犧牲盖授充人而芻人至此命宰祝又循行
　之以物至此形成而不變也視其全具知所以養之
　者皆可用案其芻豢知所以食之者皆已至然後求
　之五者五者之分當依疏説盖欲求之於牲也瞻肥
　瘠瞻肥腯與否也察物色察騂黝之别也必比類已
　行故事曰比品物相隨曰類五方異其色是比也大
　皥配東亦用青其類也量小大大謂牛羊豕成牲者
　小謂羔豚之屬視長短者天地之牛角繭栗宗廟之
　牛角握之屬也惟一一皆中度斯謂備當一有不合
　非備當也古者聖王奉其祭祀敬之至則無一事不
　敬故不憚其委曲誠之極則無一物不誠故不嫌其
　反覆施之於神神其有不饗乎後世視肹蠁為茫昩
　付幽深於不可測鹵莽之患生而怠慢之念起宜乎
　神之不格也
天子乃難以逹秋氣
　聖人有以順隂陽之氣深慮天邪之得以干正天地
　之間有不正之氣注隂慝不當言隂謂之邪慝可也
　(案鄭注無陰慝二字即他處解/釋難者亦無之不知何以云然)難之法固所以逐不
　正也季春之難所以畢春氣春氣發生有不正者干
　之則發生之功不遂於是乎難曰畢者令春氣得以
　成功也故在季春仲秋之難所以逹秋氣時當仲秋
　正萬寳告成之時有不正者干之則氣必抑塞於是
　乎難曰逹者令秋氣得以行也故在仲秋夏則不難
　當夏之時陽氣極盛邪氣自銷不待乎難至冬則又
　大難矣難則磔牲唯秋則不磔盖逹秋氣則有輔相
　裁成之意惟天子能之亦不假有所磔也
以犬嘗麻先薦寢廟
　以犬嘗麻以金勝木也月令凡言嘗取義亦不同或
　勝之或生之或合之先薦寢廟麻始熟也
是月也可以築城郭建都邑穿竇窖脩囷倉
　孟秋嘗補城郭至是則築之城郭所以衛民王公設
　險以守其國此其所設也孟秋民未可役有破壊姑
　補之是月則可築矣城郭築則都邑建矣竇窖所以
　藏粟穿謂鑿土為之脩則理其舊也為國有常經不
　可一朝廢凡此皆斂藏之事順而行之宜矣
乃命有司趣民収斂務畜菜多積聚乃勸種麥毋或失
時其有失時行罪無疑
　孟秋嘗命百官収斂矣至是令有司以之趣民古者
　視國如家視民如子惟恐不得其所也菜不熟曰饉
　詩我有㫖蓄亦以御冬多積聚則不特菜而已既戒
　之積其所已有又勸之殖其所未有麥者接乏之穀
　也於民尤切麥備四時之氣當秋而種洎夏而熟一
　或失時將無以濟穀之所不及以失時而得罪亦猶
　今惰農有刑也夫聖人之愛民甚矣豈肯輕以刑加
　之至失時之罪懲之不少恕此固所以愛之也後世
　民自為生上之人反因其有而取之一或犯禁小者
　鞭扑大者黥隷與古人用刑之意殊矣
是月也日夜分雷始収聲蟄蟲坏戸殺氣浸盛陽氣日
衰水始涸日夜分則同度量平權衡正鈞石角斗甬
　又記年候也日夜分與仲春同無長短之差也仲春
　雷出地奮故發聲仲秋雷已潛藏故収聲雷無聲則
　百蟄皆藏猶人之坏户也殺氣秋之正氣至是浸盛
　猶未為極然陰氣浸盛則陽氣日衰一日霜降水涸
　天地間肅肅乎嚴矣至於度量權衡鈞石斗甬亦以
　此時而一其制舜覲羣后於四嶽同律度量衡此聖
　人急先務之也聖人所以一道德而同風俗乃自器
　用始漢志云凡律度量衡用銅者所以同天下齊風
　俗也未知舜之所造其亦用銅否乎然舜講於守朝
　之日而月令以春秋分者後世政治又詳於古周禮
　質人同其度量壹其淳制犯禁者有罰其所以重之
　則一也
是月也易關市來商旅納貨賄以便民事四方來集逺
鄉皆至則財不匱上無乏用百事乃遂
　仲夏關市無索矣至秋則萬寳告成可以究貨賄所
　從出為斯民之便也關譏而不征市廛而不税此為
　來商賈之至要先王之時此道未嘗不易易也易則
　無險阻矣此固商賈所以願出於王之塗所以願藏
　於王之市貨賄者商賈之所有也上之人待之易則
　貨賄納于上納于上則民得所資其事為便其或險
　阻艱難則貨賄隠于下隠于下則民失所資其事多
　缺矣夫四方之集逺鄉之至豈有以號召之哉成周
　之時司關司市設官分職無非為民也以此理財財
　若無由而足而君有餘財民有餘力其道乃出於此
　然則財不匱而上無乏用百事乃遂盖自易中得之
　後世設關則為暴於市則㒺市利豈知易易之義哉
凡舉大事毋逆大數必順其時愼因其類
　季夏之月言舉大事仲秋之月言舉大事季夏則戒
　之言舉大事之殃仲秋則教之言舉大事之道此道
　特言於仲秋者秋令踰半國之大事可舉也事雖欲
　舉當有順而無逆天下之事其成其否自有數默存
　乎其間謂之大數則尤其不可轉移者是烏可逆哉
　然數不可得而見能察時者是知數也時可為則數
　亦可為大如湯武之革命非知數也能知時也是謂
　順天時既得矣乃因其類而推之聖人作事為萬世
　法豈一一能自料哉亦不過觸類而通之故曰以類
　度類以道觀盡
仲秋行春令則秋雨不降草木生榮國乃有恐行夏令
則其國乃旱蟄蟲不藏五穀復生行冬令則風災數起
収雷先行草木蚤死
　行春令則仲秋之時似春秋而多雨禾頭生耳雨可
　畏也然或不降則無以助陰氣之肅所以草木榮而
　不枯國之有恐殺氣不行人有玩心也行夏令則仲
　秋之時似夏旱則絶無雨矣甚于不降也蟲當藏而
　不藏穀不當生而復生皆非正也行冬令則仲秋之
　時似冬秋而多風田野間尤畏之或有數起其傷必
　多雷已収聲謂之収雷而先行者非時而發也草木
　未當死而死如冬時夫時正仲秋萬寶告成萬民之
　所説也一失其正則在天之時或旱或風草木將歸
　根復命或生或死所以裁成輔相之道不可不謹也
欽定四庫全書
　月令解卷九　　　　　　　宋　張虙　撰
季秋之月
　季秋者斗建戌之辰也漢志云畢入於戌則戌畢也
　夏正為九月
日在房
　九月之中三統歴云日在房五度元嘉歴云日在氐
　七度日與斗建常相合戌與卯合故九月斗建戌則
　日在卯房正屬卯也房四星
昬虛中旦栁中
　虛二星北方之㝛柳八星南方之㝛虛與柳正相望
　也
其日庚辛其帝少皥其神蓐収其蟲毛其音商律中無
射其數九其味辛其臭腥其祀門祭先肝
　無射者月建戌之律也季秋氣至則無射之律應周
　語云無射所以宣布喆人之令徳示民軌儀漢志云
　射厭也言陽氣究物而使隂氣畢剥落之終而復始
　亡厭已也
鴻鴈来賓爵入大水為蛤鞠有黄華豺乃祭獸戮禽
　鴈當仲秋自北而来至是則如賓言来而得所如賓
　之授館也造物之妙或變或化難以理詰爵入大水
　為蛤既非可以形求又非可以色求所可得而言者
　當春發生則鷹化為鳩鼠化為鴽其化者亦不自知
　其化此春時也當秋冬之時爵之為蛤雉之為蜃非
　化也入大水為之此由得水而然也草木彫零鞠始
　茂盛物皆黄而落鞠獨黄而華此其異也豺之性貪
　而忍祭獸知有先矣以獸為未足又用禽而戮之凡
　此用物以紀時也
天子居總章右个乗戎路駕白駱載白旂衣白衣服白
玉食麻與犬其器亷以深
　此當戌上九月位也
是月也申嚴號令命百官貴賤無不務内以㑹天地之
藏無有宣出
　國之號令何嘗不嚴至是又申之使無懈惰皆所以
　順時也前乎此命百官始收斂今則命百官貴賤無
　不務内盖人之品有貴賤其具天地之性則無貴賤
　當天地嚴肅之時務自收斂豈惟貴者當然賤者亦
　當然季春言不可以内至季秋則言無不務内皆因
　時也天地之氣有發亦有藏人豈能自異於天地藏
　則不復宣出矣㑹猶參也以是而觀人之一身與天
　地並立而為三頃刻之中或呼或吸皆有隂陽一日
　之中或作或息必順晝夜則一嵗之中或出或内豈
　能離春秋之舒慘乎
乃命冢宰農事備收舉五穀之要藏帝藉之收於神倉
祗敬必飭
　仲秋趣民收斂猶未備也至是始備收言無一物之
　不收也冢宰於此時可以舉五穀之要要如宰夫之
　治要司㑹之月要多寡之總數也冢宰將以制國用
　不舉其要國用何由而制然此特舉其要而已漢文
　帝問宰相一嵗錢穀出入之數㡬何周勃辭以不知
　是失舉要之職陳平辭以有主者又失舉要之義唐
　至以宰相領度支領鹽鐵失之益逺矣帝藉者藉田
　所種之穀以供粢盛也倉謂神倉重粢盛之所委不
　敢待以常用曰祗曰敬而又飭之無或忽也古人事
　神之道寜過乎恭毋失之忽
是月也霜始降則百工休乃命有司曰寒氣總至民力
不堪其皆入室
　工居四民之中亦居六職之中國之器用所資也霜
　降則休注謂寒而膠漆之作不復堅好此未盡古人
　之意盖當休老勞農之時凡終嵗勤動者無不休矣
　百工之役使之少息此亦聖人順時之政也夫積隂
　成寒其氣總至嵗時之所同也民生畏寒入此室處
　亦其情之所同也又何待上之人諄命之而後知所
　避哉聖人之於民不啻父母之視其子有害必使之
　逺惟恐或罹其害也有災必使之去惟恐或陷於災
　也痒癢疾痛甚於在己民未嘗以力之不堪告於上
　也而上之人探其情言之為是恩勤之教嗚呼仁哉
上丁命樂正入學習吹是月也大饗帝嘗犧牲告備于
天子
　上丁上旬之丁丁取文眀之盛習吹則以是月將大
　饗也春習舞秋習吹注謂春夏重舞秋冬重吹諸解
　則謂各舉其一相備之辭竊謂舞之為藝其綴兆疾
　舒之節當春習之熟矣惟有聲者隔而不習則聲必
　澀古詩所謂久不吹之澀欲無所以仲春之月上丁
　樂正習舞矣至仲丁又命習樂注習樂者習歌與八
　音豈非有聲者不可遽已邪然則饗帝之前俾之習
　吹正為此耳矧秋屬金金有聲者亦因其時大饗帝
　者言徧祭五帝也嘗者宗廟之秋祭也以秋祭之犧
　牲告備于天子以物成可嘗之時尤所重故也仲秋
　視全具至此又告備古人於祭祀誠䔍如此不厭其
　煩也嘗與烝秋冬祭名不當别求義秋而嘗(案原本/而嘗上)
　(脫秋字/今補)則月令季秋有嘗犧牲之文冬而烝則月令
　孟冬有大飲烝之文周之嘗以仲此言於季者彼取
　時之仲此取時之盛飲烝則烝祭畢而飲也
合諸侯制百縣為来歲受朔日與諸侯所税於民輕重
之法貢職之數以逺近土地所宜為度以給郊廟之事
無有所私
　疏云諸侯謂畿外國百縣謂鄉遂是則畿外諸侯以
　在逺故合之縣内諸侯則徑施制焉皆欲令受正朔
　也秦以建亥為正故於九月言来嵗之禮百縣在畿
　内取民之法一定此鄭氏言周禮畿内用貢法是也
　諸侯則如周禮邦國用助法所以上之人從而制之
　輕重之法諸侯所取乎下者貢賦之法諸侯所共乎
　上者逺近所宜則若周禮男服貢器物衞服貢財物
　之類土地所宜則若禹貢徐州貢土五色揚州貢金
　三品之類以此為度昭然可考夫人君享四海九州
　之奉豈為一己之私哉盖以給宗廟之事為主也大
　宰以九貢致邦國之用而一曰祀貢則天下之用未
　嘗先於祀事者
是月也天子乃教於田獵以習五戎班馬政命僕及七
騶咸駕載旌旐授車以級整設于屏外司徒搢扑北面
誓之天子乃厲飾執弓挟矢以獵命主祠祭禽於四方
　周禮大司馬中秋教治兵遂以獮田彼以中秋而此
　以季秋中秋則以順時氣季秋則以農隙也夫田獵
　之教非觀美也正所以習武備也馬政有國之急務
　如周禮趣馬巫馬之簡治校人廋人之乗阜圉師牧
　師之牧養莫不有政焉平時講之熟矣至田獵之時
　又從而班之周禮夏官司馬則凡馬職皆屬夏官故
　仲夏班馬政所以順天時也今季秋又班馬政則以
　田獵故也僕掌車騶掌馬咸駕以馬駕車也旌旐所
　以為表識授之以級自上而下不可亂行此整設也
　屏外則天子師田張幕有幕故亦有屏司徒設教八
　曰以誓教恤則民不怠誓以犯田法之罰搢扑于帶
　以示有事于教無事于刑北面則又以教兵本主殺
　也飾戎服之飾也從而厲之所以振揚其威武親執
　弓挟矢以獵以萬乗之尊而從事于弓矢以天光之
　穆穆而周旋於馳逐之樂則武事日以張軍容日以
　壯此田獵之禮古人之所重非若後世視為觀美也
　主祠典祭祀者得禽則以祠四方之神周禮秋致禽
　以祀祊鄭康成云祊當為方秋田主祭四方報成萬
　物
是月也草木黄落乃伐薪為炭蟄蟲咸俯在内皆墐其
戸
　炭以禦寒人所資非不急也必待草木黄落之後始
　取之物既歸根用亦隨宜斧斤以時入山林此亦王
　政之一也蟄蟲知避殺氣使其首向内嚮知坏戸而
　已今又墐其戸坏益也謂稍小之也墐塗閉之蟲知
　畏殺氣如此人靈於物可不謹所避哉
乃趣獄刑毋留有罪收禄秩之不當供養之不宜者
　趣之為言督之也為政無取於督趣為獄刑則惡乎
　淹滯不惡乎督趣自入秋来孟則嚴斷刑仲則申嚴
　百刑至季則趣獄刑無一時不為刑慮古人以刑為
　重事諄諄於告戒之間易曰山上有火旅先王以明
　謹用刑而不留獄旅為不處而聖人以不留獄象之
　信矣桎梏之苦箠楚之痛望而畏之此豈可留也禄
　秩之不當供養之不宜皆從而收之亦以順天時也
　夫禄秩之不當無時不可收豈獨嚴於秋令天下猶
　一家耳一家之内凡所給予豈無倖得者豈無過受
　者予之於前而收之於後予之於平日而收之於秋
　此亦政也供養之物亦猶是也月令之所食多取乎
　時之生尅内則之所食多取乎時之肥美不宜則慮
　其反為己害尤嚴於秋也大抵三秋之政雖條畫有
　不同然其大指惟務於嚴肅不欲其弛玩而無度惟
　務於收斂不欲其散漫而無統聖人因時而出政不
　如是則㡬於逆天
是月也天子乃以犬嘗稻先薦寢廟
　稻即周禮稻人掌稼下地所生者至是始熟故薦之
　穀之種最多惟稻之熟最晚薦新於孟秋之月薦晚
　於季秋之月或蚤或晚無不薦也
季秋行夏令則其國大水冬藏殃敗民多鼽嚏行冬令
則國多盗賊邉竟不寜土地分裂行春令則煖風来至
民氣解惰師興不居
　季夏水潦盛昌故行夏令則為大水然其害猶未即
　見而殃敗乃成於冬大水所積也鼽嚏之疾亦水氣
　所成歟盗賊隂類也秋盡則為冬令今未盡而行冬
　令所謂重隂盗賊之起亦時使然四境之不安土地
　之分裂皆生於盗賊之多也秋氣肅殺而行春令則
　風為煖風民失揫斂之義則有懈惰之情師興不居
　師興則勞民矣又遷徙無常民愈勞也此皆非時之
　災也
欽定四庫全書
　月令解卷十　　　　　　　宋　張虙　撰
孟冬之月
　孟冬者斗建亥之辰也漢志云該閡於亥則亥該也
　夏正為十月
日在尾
　十月之中三統歴云日在箕七度元嘉歴云日在尾
　十二度日與斗建常相合亥與寅合故十月斗建亥
　則日在尾尾屬寅也尾九星
昬危中旦七星中
　危三星北方之宿七星南方之宿危與七星相望
其日壬癸
　壬癸屬冬注壬之言任也癸之言揆也時萬物懐任
　於下揆然萌芽因以為曰名
其帝顓頊其神元㝠
　據經惟言其帝其神初不言祀正前漢魏相傳言北
　方之神顓帝乗坎執權司冬者顓之為言専也隂盛
　則静而専頊之為言正也冬氣升而其位正故帝曰
　顓頊春為蒼天知冬為元南為明方知冬為㝠故神
　曰元㝠
其蟲介
　介亦謂之蟲所謂介蟲三百六十龜為之長注介甲
　也象物閉藏地中龜鼈之屬
其音羽
　疏謂冬時調和樂以羽為主羽聚也聚藏宇覆之也
律中應鍾
　應鍾者月建亥之律也孟冬氣至則應鍾之律應周
　語云應鍾均利器用俾應復漢志云言隂氣應無射
　該藏萬物而雜陽閡種也
其數六
　水數一得土五數故為成數六
其味鹹其臭朽
　水潤下作鹹凡鹹朽者皆屬焉氣若有若無為朽
其祀行祭先腎
　冬與夏為對人之生不在家則在路夏祀竈賴其養
　於家冬祀行資其庇於路然行祀於冬者冬嵗之終
　役車其休故冬祀行也祭用牲之藏時各有所先惟
　冬先腎為本屬若春夏秋與中央皆非本屬當以人
　六脈之次第求之自右手起以命脈為主於是為脾
　為肺乃入左手為心為肝為腎故冬先腎也
水始冰地始凍雉入大水為蜃虹藏不見
　此紀十月時候也水流物也至是成冰隂氣凝沍也
　地堅物也至是合凍亦隂氣凝沍也造物之妙或變
　或化難以理詰雉入大水為蜃既非可以形求又非
　可以色求所可得而言者當春發生則鷹化為鳩鼠
　化為鴽其化者亦不自知此春時也當秋冬之時爵
　之為蛤雉之為蜃非化也入大水為之此由得水而
　然也虹天地之淫氣見於春乗陽也藏於冬伏隂也
　天地之間無非氣也其曰温厚嚴凝之氣此正也或
　為愆或為厲或為淫皆非正也
天子居𤣥堂左个乗𤣥路駕鐵驪載𤣥旂衣黒衣服𤣥
玉
　冬為元英所以吕氏取之以名天子所居此當亥上
　十月位也元路路之色元也在天之色則為元在人
　之色則為黒鐵驪鐵則元色之重者馬純黒曰驪夏
　后氏尚黒戎事乗驪元旂旂之色尚元也載謂建之
　於車周禮交龍為旂旂必有鈴黒衣所衣之衣尚黒
　色也古六服有元衣元玉玉之黒也服謂冕旒及笄
　并佩玉尚元色也相玉經云黒侔純漆
食黍與彘其器閎以奄
　黍火榖彘水畜寒氣不可過故食火榖以減之寒氣
　不可抑故食當方之牲以存之
是月也以立冬先立冬三日大史謁之天子曰某日立
冬盛徳在水天子乃齊立冬之日天子親帥三公九卿
大夫以迎冬於北郊
　立冬為十月節迎冬於北郊者人君後天而奉天時
　當其氣至則出郊以迎所以導之也冬之盛徳在水
　水屬冬也凡見於萬物之藏水之徳也親帥羣臣迎
　之於北郊所以重其至示敬也迎迎其氣耳非有神
　也或謂即顓帝元㝠故迎而祭之注引文曜鉤謂叶
　光紀
還反賞死事恤孤寡
　迎冬還反所行之賞與三時異盖因殺氣之盛而念
　死事之人慮其孤寡不得所養從而賞之順時之政
　於是為至漢羽林孤兒者取從軍死事之子孫養羽
　林官教以五兵他時發以為軍養之將以用之非古
　意
是月也命大史釁龜筴占兆審卦吉凶是察阿黨則罪
無有掩蔽
　言釁龜筴則不特龜釁筴亦釁矣古者物成則釁此
　當物辨之初而釁焉示新也龜為卜筴為筮龜以卜
　而有兆筴以筮而有卦兆有象故言占卦有數故言
　審占兆審卦則吉凶見矣吉凶總承上辭也夫大史
　日官也以龜筴之事命之可見矣而阿黨之察亦係
　焉何也意者古之史官實持褒貶之權人臣有罪皆
　得而大書之如董狐之書趙盾南史之書崔杼則阿
　黨之罪雖欲隠蔽得乎此古之史官非星翁歴士之
　比也
是月也天子始裘
　隕霜而冬裘具故司裘以仲秋獻良裘以季秋獻功
　裘至是而天子始服矣天子所服衣以順時為重也
命有司曰天氣上騰地氣下降天地不通閉塞而成冬
　天地交泰故春言和同天地不交否故冬言閉塞和
　同之時天下皆知春之為春不必告詔也閉塞之時
　天下雖知之而或有不謹者所以命有司也人苟知
　閉塞之義則事事物物皆不敢肆矣
命百官謹盖藏命司徒循行積聚無有不斂
　盖藏之當謹凡爾百官莫不皆然仲秋嘗以積聚趣
　民矣至是司徒循行之無有不斂猶恐有遺利也
坏城郭戒門閭修鍵閉慎管籥固封疆備邉竟完要塞
謹闗梁塞蹊徑飭喪紀辨衣裳審棺椁之薄厚塋丘壟
之大小髙卑厚薄之度貴賤之等級
　三里之城七里之郭有國之常制坏之欲其厚固也
　有城郭則有門閭故從而戒之有門閭則有鍵閉又
　從而修之有鍵閉則必有管籥又從而謹之外而為
　封疆欲其固又外而為邉境欲其備下至於要害之
　當完闗梁之宜謹蹊徑之當塞無不致意此九者皆
　已畧舉於秋至此總而命之則四海九州之廣無有
　闕漏之處至於喪紀之事此亦閉藏之具故順時飭
　正之其衣裳棺椁邱壟又因而辨之耳或謂喪紀人
　之終事以嵗之終飭人之終事又謂天地升降辨衣
　裳之時雖死猶謹曽子易簀似之此皆失之鑿也
是月也命工師效功陳祭器按度程毋或作為淫巧以
蕩上心必功致為上物勒工名以考其誠功有不當必
行其罪以窮其情
　霜降而百工休休則無作矣故可以效功也君子不
　敢以私䙝同其所尊敬故陳祭器而不及燕器凡器
　有度有程皆從而案之毋或作為淫巧以蕩上心栁
　宗元深病之以為舎此時則可以為之乎是不然當
　季春命工師審量之日因其作以此戒之孟冬命工
　師效功之日因其成又以此戒之功致者功之至者
　也功不至則器易壊矣誠則盡心於所造不敢滅裂
　者情則有不盡之處而功不至者物勒其名久之常
　存則誠可考矣功或不當必治其罪則情可窮矣古
　之人雖一器物其不苟也如此
是月也大飲烝天子乃祈來年于天宗大割祠于公社
及門閭臘先祖五祀勞農以休息之天子乃命將帥講
武習射御角力
　此皆當十月農工之畢故舉勞農之事而其事不一
　也烝宗廟之冬祭也月令有嘗犧牲之言有大飲烝
　之言烝嘗乃宗廟秋冬祭名嘗犧牲是以嘗祭之犧
　牲告備也飲烝烝不可以為升盖烝祭畢而飲故曰
　飲烝言飲此烝也大則非常飲烝祭最盛飲酒亦盛
　也天宗日為陽宗月為隂宗北辰為星宗祈年則詩
　所謂以興嗣嵗也祈年之禮大而簡故不以牲言公
　社及門閭則大割以祠之大割大殺羣牲也先祖五
　祀則曰臘臘謂以獵得之肉祭之此等之祭總謂之
　蜡若别而言之天宗公社門閭謂之蜡其祭則皮弁
　素服葛帶榛杖其臘先祖五祀謂之息民之祭其服
　則黄衣黄冠要之皆是勞農以休息之也古者君民
　一體其借民之力固欲其趨時無怠其愛民之力又
　欲其順時少休雖然聖人之治天下不使民一日有
　怠心故曰為政日新夫以息老勞農之日宜可以少
　休矣而講肄武事不容少弛射御維精必使習而熟
　之力有小大使相角而自見故民心但覺其有事而
　無弛慢者
是月也乃命水虞漁師收水泉池澤之賦毋或敢侵削
衆庶兆民以為天子取怨于下其有若此者行罪無赦
　魚至冬而美故取魚以冬取魚則有賦故水泉池澤
　之賦命二官收之亦其職也先王之時川有衡澤有
　虞為之厲禁非為賦設也後世澤之葦蒲舟鮫守之
　海之鹽蜃祈望守之守之嚴則征之嚴民始失利矣
　今月令戒其侵削或取怨于下若此者行罪無赦盖
　亦恐有司苛取以病民乎
孟冬行春令則凍閉不宻地氣上泄民多流亡行夏令
則國多暴風方冬不寒蟄蟲復出行秋令則雪霜不時
小兵時起土地侵削
　行春令則孟冬之時似春凍閉不宻地氣上泄也民
　之流亡亦以發散故也行夏令則孟冬之時似夏夏
　風多暴陽氣所作風而不寒蟄者亦不得其藏也行
　秋令則孟冬之時似秋秋令則寒氣遲故雪霜皆不
　時降小兵非大軍旅時起金氣勝也土地侵削揫歛
　所致也
欽定四庫全書
　月令解卷十一　　　　　　宋　張虙　撰
仲冬之月
　仲冬者斗建子之辰也漢志云孳萌於子則子孳也
　夏正爲十一月
日在斗
　十一月之中三統歴云日在斗初度元嘉歴云日在
　斗十四度日與斗建常相合子與丑合故十一月斗
　建子則日在斗斗屬丑也南斗六星冬至之日日在
　斗此歴家所占以定四時也漢志以仲冬之初在斗
　十二度後世歲差之法以爲七十五年差一度若爾
　則日之在斗積乆而差殆將入箕矣或謂黄道歲差
　常不過推盪於星紀三十度之間故邵雍立差法惟
　於日月交㑹之際以陰陽虧盈求之遂不差大抵陰
　常虧陽常盈只於此處差了歴上當通理程頥以此
　法冠絶古今(案歲差者以恒星考日躔而覺其差冬/至日躔所起仍復其故處於黄道本無)
　(差數而恒星則移而東故唐虞時冬至日在虛周末/在斗今在箕初矣此求之陰陽虧盈以斷天行非也)
昬東辟中旦軫中
　辟六星北方之㝛軫四星南方之㝛辟與軫相望也
其日壬癸其帝顓頊其神𤣥冥其蟲介其音羽律中黄
鍾其數六其味鹹其臭朽其祀行祭先腎
　黄鍾者月建子之律也仲冬氣至則黄鍾之律應周
　語云黄鍾所以宣養六氣九德漢志云黄者中之色
　君之服也鍾者種也陽氣施種於黄泉孳萌萬物爲
　六氣元也
冰益壯地始坼鶡旦不鳴虎始交
　此紀十一月時候也冰益壯則水之冰者愈壯其寒
　氣增於地上矣地始坼則地之凍者以陽微升而坼
　其暖氣生於地下矣鶡旦求旦之鳥至是不鳴與虎
　之交皆以陽生也
天子居𤣥堂太廟乗𤣥路駕鐵驪載𤣥旂衣黒衣服𤣥
玉食黍與彘其器閎以奄
　此當子上十一月位也
飭死事
　孟冬嘗賞死事矣至仲冬又飭之皆所以順天時也
　人爲國事而死先王之所不忍故從而賞之然國之
　爲國不免用人於死地所以飭之欲其有死志也此
　所以人忘其死也
命有司曰土事毋作愼毋發葢毋發室屋及起大衆以
固而閉地氣沮泄是謂發天地之房諸蟄則死民必疾
疫又隨以䘮命之曰暢月
　觀此一節聖人奉若天時知閉塞而成冬故凡發撤
　掩葢等事一一禁之以固而閉言固而且閉惟恐沮
　泄地氣有以發天地之房也蟄則死矣民必疾疫疫
　而繼以喪民亦死矣然聖人之心謂在天有時不可
　以不順而一氣潛萌於無形又不可不審也夫當黄
　鍾動而萬物潛起則天地之房固自隱然萌動其氣
　未嘗不暢非閉塞所可遏於是命之以名其名謂何
　曰暢月言其氣之舒暢也他月未嘗特立一名也此
　見天地之氣於閉塞之中而有調逹之理於謹固之
　中而有發生之意命之以名豈苟云乎哉
是月也命奄尹申宮令審門閭謹房室必重閉省婦事
毋得淫雖有貴戚近習毋有不禁乃命大酋秫稻必齊
麴糱必時湛熾必絜水泉必香陶器必良火齊必得兼
用六物大酋監之毋有差貸
　酒之用非一曰公酒曰禮酒曰秩酒以供祭祀以供
　賓客以共王反后之飲周禮設官掌之今曰大酋其
　酒正歟其酒人歟六物之數即周禮所謂酒材也一
　物不具非式法也必有差貸之患然六物皆具而不
　得其時則所作未必善當冬而造則時之所宜酒宜
　寒故作於冬欲其温故作之於陽生之月夫一酒之
　用古人致嚴如此固欲其㫖也而大禹反惡之何耶
　惟天下之美物足以溺人禹之兢兢正恐爲其所溺
　也然則大酋之所作固當遵月令所命而致嚴大酋
　之所共又當知大禹所惡而致懼也
天子命有司祈祀四海大川名源淵澤井泉
　此皆謂水神也水之功在天地間大矣聚而爲海逹
　而爲川發而爲源瀦而爲淵澤鑿而爲井泉順盛德
　之時而祭之所以荅其利也
是月也農有不收藏積聚者馬牛畜獸有放佚者取之
不詰山林藪澤有能取蔬食田獵禽獸者野虞教道之
其有相侵奪者罪之不赦
　此章之意惟欲民知所愛務自收歛以爲冬備其有
　積聚之不收藏馬牛畜獸之放佚此游惰之民也不
　幸爲人所取上未嘗詰之惡有遊惰也其有能取蔬
　食田獵禽獸於山林藪澤者此勤力之民也野虞於
　此又教而道之喜其勤力也或有侵盜之者罪之不
　赦彼游惰之民爲人所取上未嘗加問此勤力之民
　爲人侵奪上爲之罪其人或置而不詰或罪之而不
　赦上之人所以示民好惡者如此
是月也日短至陰陽爭諸生蕩君子齊戒處必掩身身
欲寧去聲色禁耆慾安形性事欲靜以待陰陽之所定
　此章與仲夏對文夏日長至冬日短至至之言極也
　夏言死生分冬惟言諸生蕩言生而不言死葢自生
　而死如草木昆蟲之類有生於春夏而死於秋冬者
　顯然可見故言死生分自死而生則起於萌蘖之微
　初無可見之跡故惟言諸生蕩蕩謂物動將萌芽也
　夏則戒以毋躁冬以身欲寧繼之皆欲其靜也至於
　聲色不徒止之而直欲去之耆慾不徒節之而直欲
　禁之外則養其形而毋勞内則養其性而毋悖凡事
　一歸於靜又重於日長至之時也凡此以微陽方生
　陰未退聽爭而未定故待之也月令一篇聖人所以
　順陰陽之序相天地之宜上焉爲國家計下焉爲民
　生計至纖至悉無遺恨矣惟未見其所以脩身養心
　之要葢至於二至之時見極其齊戒之誠聲色不邇
　耆慾不萌一遵其至靜而無所爲然後知聖人脩身
　養心之要誠不苟也
芸始生荔挺出蚯蚓結麋角解水泉動
　又記時候也以物紀候月令皆然惟仲冬則以微陽
　生於地下凡物之生於地下者尤驗注以芸爲香草
　以荔挺爲馬䪥方慤引王氏以荔挺亦爲香草葢楚
　辭有薜荔亦香草縁木而生也蚯矧在穴氣動則交
　也孟冬水始冰至仲冬而冰益壯陰氣凝涸也微陽
　既生則凝涸者動矣
日短至則伐木取竹箭
　木大竹小大者言伐小者取之而己箭又竹之小者
是月也可以罷官之無事去器之無用者塗闕廷門閭
築囹圄此所以助天地之閉藏也(案今本脫所/字據宋本𥙷)
　罷無用之官去無用之器有塗者有築者無非收歛
　固護不使汗漫之意月令自入秋來凡所動作施爲
　無非示收歛之義至冬又從而閉藏矣今於仲月之
　末反覆之總括之無他以一陽既生物皆嚮榮氣不
　可少泄正雷在地中復后以至日閉關商旅不行之
　時惟持養之深則其銳無挫保護之堅則其鋒不折
　助天地之閉藏乃所以助天地之發逹也
仲冬行夏令則其國乃旱氛霧冥冥雷乃發聲行秋令
則天時雨汁瓜瓠不成國有大兵行春令則蝗蟲爲敗
水泉咸竭民多疥癘
　行夏令則仲冬之時似夏患旱與仲秋同氛霧則旱
　氣使然雷聲遂先期而發行秋令則仲冬之時似秋
　雨汁者水雪雜下以雪雜水如物之有汁謂之雨汁
　瓜瓠至秋而堅至冬而成今或不成則民無濟渉之
　具孟月行秋令則有小兵仲月行秋令則有大兵皆
　金氣勝也行春令則仲冬之時似春蝗蟲之災與孟
　夏同水泉之竭陰氣弱也疥癘虛陽作之也
欽定四庫全書
　月令解卷十二　　　　　　宋　張虙　撰
季冬之月
　季冬者斗建丑之辰也漢志云紐牙於丑則丑紐也
　夏正為十二月
日在婺女
　十二月之中三統歴云日在危初度元嘉歴云日在
　女十度日與斗建常相合丑與子合十二月斗建丑
　則日在女女亦屬丑也女四星
昬婁中旦氐中
　婁三星西方之宿氐四星東方之宿婁與氐相望也
其日壬癸其帝顓頊其神𤣥冥其蟲介其音羽律中大
呂其數六其味鹹其臭朽其祀行祭先腎
　大呂者月建丑之律也季冬氣至則大呂之律應國
　語云大呂助陽宣氣漢志云呂旅也言陰氣大旅助
　黄鍾宣氣牙物也
鴈北鄉鵲始巢雉雊雞乳
　此紀十二月之時候也鴈將北矣不曰歸而曰鄉以
　北非鴈所居也
天子居𤣥堂右个乘𤣥路駕鐵驪載𤣥旂衣黑衣服𤣥
玉食黍與彘其器閎以奄
　此當丑上十二月位也
命有司大難旁磔出土牛以送寒氣
　難者所以驅不正之氣邪氣既已難矣若寒氣則非
　不正之氣也故有以送之東漢志季冬立土牛六頭
　於國都郡縣城外丑地以送大寒又於立春之日立
　青旛施土牛耕人於門外以示兆民至後世惟存立
　春之制而無季冬之制矣
征鳥厲疾
　征鳥注以為鷹隼似失之拘征鳥猶言過鳥也以寒
　氣之極凡飛禽之類為寒所逼無雲飛之意行於空
　中者皆猛厲迅疾也
乃畢山川之祀及帝之大臣天之神祇是月也命漁師
始漁天子親往乃嘗魚先薦寢廟
　冬寒魚不行乃性定而充肥應鏞云嘗者試而驗之
　也將薦於所尊敬不敢輕也藥必先嘗膳必品嘗此
　致敬於君與親也大饗帝則嘗犧牲薦寢廟則嘗魚
　致敬於天與親也然非必食而嘗之特展視而吿全
　具耳秋祭曰嘗亦謂物已備成嘗而後祭以見其孝
　也
冰方盛水澤腹堅命取冰冰以入令吿民出五種命農
計耦耕事脩耒耜具田器
　水始冰水則冰矣而未壯冰益壯冰則壯矣而未盛
　至是則無處不冰水澤腹堅則其堅達於水之腹冰
　以入入凌室也耦耕二人相耦而耕計謀之也耕必
　資耒耜農所舊有故脩之田器泛指鎡錤之類故具
　之
命樂師大合吹而罷
　季春大合樂固有吹矣季秋又習吹至是大合吹而
　罷樂所以導和氣至是大合而罷皆所以畢一歲之
　事
乃命四監收秩薪柴以共郊廟及百祀之薪燎
　四監郊各有監以受其入也仲夏命之合百縣秩芻
　以養犧牲矣至是又命之收秩薪柴以共祭祀燔燎
　之用也
是月也日窮于次月窮于紀星回于天數將幾終歲且
更始專而農民毋有所使天子乃與公卿大夫共飭國
典論時令以待來歲之宜
　十二月之辰在丑曰星紀蓋月當建丑日月星辰之
　行至此月皆周於故處既㑹之後於是又分行焉至
　次年建丑之月複㑹如初周而復始次舍也紀㑹也
　日曰窮日盡於此月曰窮月盡於此星曰回非一星
　故也數於此而一終數未正終其謂之終蓋幾而近
　之也以去年季冬三百五十四日未滿三百六十五
　日未得正終然數之終乃歲之始時當更始事事物
　物悉為變改農事為尤重專者欲其一意於耕稼之
　事徭役之則志散而失業尤上之所當戒也
乃命大史次諸侯之列賦之犧牲以共皇天上帝社稷
之饗乃命同姓之邦共寢廟之芻豢命宰歴卿大夫至
於庶民土田之數而賦犧牲以共山林名川之祀凡在
天下九州之民者無不咸獻其力以共皇天上帝社稷
寢廟山林名川之祀
　國之大事在祀莫尊於天地莫親乎宗廟而山川諸
　祀次之凡祀無不用犧牲也惟宗廟以芻豢言蓋犧
　牲則泛指芻豢則見其畜養之精以同姓之邦共之
　所以親宗廟也諸侯之國有小大命太史書列之以
　共賦卿大夫采地亦有小大歴而數之則小宰之事
　其非采地以其邑之民多少賦之雖然民非神之福
　不生雖有邦國采地此賦要由民而出也古先聖王
　先成民而後致力於神唯能成於民則凡普天之下
　食土之毛者無不咸獻其力以共其祀也
季冬行秋令則白露蚤降介蟲為妖四鄙入保行春令
則胎夭多傷國多固疾命之曰逆行夏令則水潦敗國
時雪不降冰凍消釋
　行秋令則季冬之時似秋白露降於秋者冬行秋令
　則白露降丑為鼈蟹斂藏之氣不厚故反爲妖四鄙
　入保畏兵之象以秋為金故也行春令則季冬之時
　似春春則句者出萌者達今冬行春令則生氣蚤至
　不充其性所以多傷生不充性疾久不差時運之逆
　莫大于此行夏令則季冬之時似夏水潦盛昌夏之
　時也冬行夏令則水潦至於敗國冬者雪之時謂之
　時雪時雪不降而冰凍消釋盛陽爍之也
