#+TITLE: 欽定儀禮義疏-清-高宗弘曆
#+DATE: 2018-05-12 10:14:09
#+SOURCE: github.com/kanripo/KR1d0037 master ce151b63                
欽定四庫全書　　　　　經部四
欽定儀禮義疏凡例　　　　禮類二(儀禮之屬)
一儀禮相傳周公所作春秋傳云先君周公作周


禮今五官之書本名周官非傳所指也意者即


此經與但書缺不完僅存十七篇而已篇次先


後大戴小戴劉向别録各有異同茲從鄭氏悉


依劉向别録之舊


一朱子作儀禮經傳通解以儀禮為主而取周官

禮記及他經傳記之言禮者以類相從其門人


黄氏榦楊氏復亦遵其例續成喪祭二禮茲屬


三禮分治故於儀禮經記之外概無附益


一朱子謂儀禮經不分章所以難讀每篇俱案行


禮之節次分為章段以後楊氏復作儀禮圖敖


氏繼公著儀禮集說俱分章段而與朱子本微


有異同茲所分章大概遵用朱子而於楊敖兩


家亦參取其長者


一朱子割記附經固亦便於學者然敖氏繼公謂


諸篇之記有特為一條而發者有兼為兩條而


發者有兼為數條而發者亦有於經意之外别


見他禮者分屬諸經未能清析不若仍其舊貫


茲以經還經以記還記悉無移置而於記文亦


略分節次以為識别焉


一易有程傳朱子本義詩有朱子集傳書有蔡沈


集傳亦經朱子指授故折中彚纂皆以之為主

視其離合以為衆說之去留春秋則有不用胡


傳更立一義者三禮自朱子請修而未果羣言


莫適為主即儀禮經傳通解亦第開其端緒而


意義則未暇發眀茲故特起義例分為七類俾


大義分眀而後兼綜衆說一曰正義乃直解經


義確然無疑者二曰辨正乃後儒駁正舊說至


當不易者三曰通論或以本節本句參證他篇


比類以測義或引他經與此經互相發明四曰


餘論雖非正解而依附經義於事物之理有所


推闡五曰存疑各持一說義亦可通又或已經


駁論而持此者多未敢偏廢六曰存異名物象


數乆遠無傳難得其真或創立一說雖未愜人


心而不得不姑存之以資考辨七曰總論本節


之義已經訓解又合數節而論之合全篇而論


之以此七類叙次排纂庶幾大指開卷了然而


旁推交通義類可曲盡也案語各以類附

一儀禮髙堂生所傳者為今文出於淹中者為古


文經文並同而字閒有異鄭氏於二者之中擇


從其一而仍存古文某為某今文某為某於注


末志慎也茲另提附經文音切之下以省溷目


其後人有所論說或不從鄭氏者仍入本注


一所取各家之說以經文先後為序不以其人之


時代


一賈疏釋注者雙行小書各分附本注之下後儒


說有與注疏相證相足者亦然其推闡經義者


仍大書特列


一儀禮自注疏而外前人解詁頗少即經籍藝文


偶有其目而書或不傳閒見一二亦多摭取注


疏刪改成文罕有自出心裁者惟元儒敖繼公


集說細心密理抉摘闡發頗能得經之曲折其


偶駁正注疏亦詞氣安和茲編所採特多其有


未是者仍加駁論

一歴代史志所載禮經傳授源流及先儒所論制


禮之本禮之大經大法隆禮由禮之方與評議


諸家是非優劣并後世沿習流變之儀法采為


綱領


一廟朝寢舍古今殊制學者必先曉其梗概乃可


以讀全經而無所窒礙茲取朱子儀禮釋宮一


冊加以附論講是去非與綱領並列卷首庶以


便於學者


一聶氏崇義三禮圖専圖名物器用楊氏復儀禮


圖則圖行禮之節次而名物器用不與焉二圖


不可偏廢故卷帙差多又朱子嘗斥聶氏禮圖


醜怪不經非復古制而楊氏圖成於朱子之後


未經朱子㸃勘不能無所譌繆茲按據經文并


參陳祥道禮書圖逐條論說以附全經之末云

　引用姓氏
　周
荀氏(况)

　秦

孔氏　鮒(子魚)

　漢

董氏　仲舒　寛夫(廣川)


毛氏　萇　　　　(趙郡)

司馬氏　遷　　子長(龍門)


孔氏　安國　(子國)


王氏　吉　　　子陽(臯虞)


戴氏　德　　　延君(譙國)


戴氏　聖　　(次君)


韋氏　玄成　(少翁)


蕭氏　望之　　長倩(蘭陵)


聞人氏　通漢　子方(沛縣)


匡氏　衡　(稚圭)


師氏　丹　　仲公(東武)


劉氏　向　(子政)


劉氏　歆　(子駿)


杜氏　子春　　　(緱氏)


班氏　固　　孟堅(扶風)


賈氏　逵　(景伯)


鄭氏　興　(少贑)

鄭氏　衆　(仲師)


馬氏　融　　季長(扶風)


許氏　慎　(叔重)


王氏　充　(仲任)


服氏　䖍　(子慎)


盧氏　植　　子幹(涿郡)


鄭氏　玄　　康成(高密)


趙氏　商　　　　(河内)


趙氏　岐　(邠卿)　　又字臺卿　


何氏　休　　邵公(任城)


應氏　劭　　仲瑗(南頓)　　一字仲遠　


阮氏　諶　　士信(陳留)


劉氏　熙　　成國(以下三國時人依周易折中)　　　　　之例附於漢末　


田氏(瓊)


王氏　肅　(子邕)


孫氏　炎　(叔然)

徐氏　幹　(偉長)


譙氏　周　　允南(西充)


韋氏　昭　(弘嗣)


射氏　慈　(孝宗)


徐氏(整)

　晉

羊氏　祜　　叔子(南城)


杜氏　預　　元凱(當陽)


摯氏　虞　　仲治(長安)


荀氏　顗　　景倩(穎川)


淳于氏(睿)


鄭氏(昕)


習氏　鑿齒(彥威)


束氏　晳　(廣微)


孫氏(毓)


郭氏　璞　(景純)

范氏　甯　(武子)


虞氏　喜　　仲寜(餘姚)


袁氏　準　(孝尼)


賀氏　循　(彦先)


徐氏　邈　　仙民(姑幕)


許氏　猛　　　　(高陽)


綦毋氏(邃)


劉氏(智)


吳氏(商)


劉氏(玢)


江氏　虨　　思元(陳留)


陳氏　銓　　　　　　(隋書經籍志載喪服)　　　　　　　經傳一卷陳銓注陸　

　　　　　　　　　　　　(徳眀云不詳何人今附於此)
　宋

雷氏　次宗　仲倫(南昌)


庾氏　蔚之　　　(穎川)

崔氏(凱)

　齊

徐氏　孝嗣　始昌(東海)

　梁

賀氏　瑒　(德璉)


崔氏　靈恩　　(東武城)


徐氏　勉　　修仁(東海)


周氏　捨　　昇逸(安成)


皇氏　侃　　　　　吳郡(孔穎逹禮記正義序)　　　　　　　　作皇甫侃梁書南史　

　　　　　　　　　　　　　(俱作皇侃)
　北魏

徐氏　遵眀　子判(華隂)


劉氏　芳　　伯支(彭城)


呂氏(忱一作諶)

　北齊

熊氏　安生　植之(阜城)

　隋

王氏　通　　仲淹(文中子)


焦氏　　　　　　　　　(曲禮孔疏引焦氏答崇精問不詳何時人)

　　　　　　　　　　　　　(今附於此)
　唐

陸氏　元郎　德眀(吳縣)


魏氏　徴　(元成)


長孫氏　無忌(輔機)


孔氏　穎逹　仲逹(衡水)　　一作冲遠　


賈氏　公彥　　　(洺州)


顏氏　師古　籀　(萬年)


張氏　九齡　子壽(曲江)


裴氏　耀卿(煥之)


韋氏　述　　　　(萬年)


崔氏　沔　　善冲(長安)


徐氏　堅　　元固(長城)

李氏(涪)


杜氏　佑　　君卿(萬年)


趙氏　匡　　伯循(河東)


楊氏(倞)


韓氏　愈　　退之(昌黎)


張氏　鎰　　　　　　　(聶崇義據六家圖作)　　　　　　　　三禮圖張鎰其一家　

　　　　　　　　　　　　　(也今附於此)
　宋

聶氏　崇義　　　(洛陽)


邢氏　昺　(叔明)


歐陽氏　修　永叔(廬陵)


曽氏　鞏　　子固(南豐)


劉氏　敞　　原父　公是(臨江)


劉氏　攽　　貢父(公非)


司馬氏　光　君實(涑水)


陳氏　師道　無已(後山)

王氏　昭禹　光遠(東巖)


方氏　慤　　性夫(嚴陵)


馬氏　睎孟(彥醇)


劉氏　彝　　執中(長樂)


彭氏　思永　季長(廬陵)


陸氏　佃　　農師(山隂)


周子　敦頤　茂叔(濓溪)


程子　顥　　伯淳(眀道)


程子　頤　　正叔(伊川)


張子　載　　子厚(横渠)


范氏　祖禹　淳夫(華陽)


晁氏　說之　以道(嵩山)


沈氏　括　　存中(夢溪翁)


呂氏　大臨　與叔(藍田)


呂氏　大鈞(和叔)


楊氏　時　　中立(龜山)

陳氏　祥道　用之(三山)


陳氏　暘　(晉之)


葉氏　夢得　少藴(石林)


胡氏　安國　康侯(崇安)


張氏　淳　　忠父(永嘉)


胡氏　銓　　邦衡　澹菴(廬陵)


應氏　鏞　　子容(金華)


高氏　閌　　抑崇　息齊(四眀)


程氏　大昌　泰之(休寜)


范氏　處義(逸齋)


鄭氏　樵　　漁仲(夾漈)


胡氏　寅　　眀仲(致堂)


胡氏　宏　　仁仲(五峰)


張氏　栻　　敬夫(南軒)


呂氏　祖謙　伯恭(東莱)


朱子　熹　　元晦(紫陽)

薛氏　季宣　士龍(永嘉)


黄氏　度　　文叔(山隂)


羅氏　願　(端良)


葉氏　時　　秀發(竹埜)


鄭氏　鍔　　剛中(三山)


蔡氏　元定　季通(西山)


李氏　如圭　寳之(廬陵)


黄氏　榦　　直卿(勉齋)


輔氏　廣　　漢卿　潛庵(慶源)


蔡氏　沈　　仲默(九峰)


葛氏(勝仲)


楊氏　復　　　　　信齋(秦溪)


楊氏　簡　　敬仲(慈湖)


朱氏(在)


陳氏　汲　(及之)


晁氏　公武　子止(昭徳)

真氏　德秀　景元(西山)　　一字希元　


魏氏　了翁　華父(鶴山)


王氏　與之(次㸃)


李氏　心傳　微之(秀巖)


嚴氏　粲　　坦叔(華谷)


易氏　祓　　彦章(山齋)


王氏　應麟　伯厚(深寧叟)


馬氏　廷鸞　翔仲　碧梧(樂平)


林氏　希逸(鬳齋)

　元

馬氏　端臨　貴與(鄱陽)


敖氏　繼公　君善(長樂)


吳氏　澄　　㓜清　草廬(臨川)


金氏　履祥　吉父　仁山(蘭谿)


熊氏　朋來(與可)


陳氏　澔　　可大　雲莊(東匯)

陳氏　櫟　　壽翁　定宇(新安)


虞氏　集　　伯生(邵庵)


張氏　養浩　希孟(濟南)

　眀

汪氏　克寛　德輔(環谷)


宋氏　濓　　景濓(潛溪)


馮氏　善　(文所)


邵氏　寳　　國賢(二泉)


邱氏　濬　　仲深(瓊山)


黄氏　潤玉　南山(四眀)


王氏　廷相　子衡(浚儀)


呂氏　柟　　仲木(涇野)


楊氏　廷和　介夫(新都)


薛氏　蕙　　君采(亳州)


何氏　孟春　子元(郴州)


楊氏　慎　　用修(升庵)

唐氏　順之　應徳(荆川)


楊氏　繼盛　仲芳(椒山)


魏氏　校　　子才(莊渠)


湛氏　若水　元眀(甘泉)


歸氏　有光　熙甫(震川)


鄧氏　元錫　汝極(潛谷)


姜氏　寳　　廷善(鳯阿)


朱氏　載堉(鄭端清世子)


王氏　應電　昭眀(眀齋)


郝氏　敬　　仲輿　楚望(京山)


呂氏　坤　　叔簡(新吾)


王氏　志長　平仲(婁里)


黄氏　乾行　　　(玉巖)


劉氏(績)


黄氏　叔暘　　　(以上二人未詳世次今附於)　　　　　此　

欽定四庫全書
欽定儀禮義疏
提要

　　　　(臣)等謹按

欽定儀禮義疏四十八卷乾隆十三年


御定三禮義疏之第二部也其詮釋七例與周官義疏同

　　　　分經文為四十卷冠以綱領四卷釋宫一卷殿以禮器圗
　　　　四卷禮節圗四卷儀禮至為難讀鄭注文句古奥亦不易
　　　　解又全為名物度數之學不可空言以騁辨
　　　　故宋儒多避之不講即偶有論述亦多不傳
　　　　惟元敖繼公儀禮集説疏通鄭注而糾正其
　　　　失號為善本故是編大㫖以繼公所説為宗
　　　　而參核諸家以補正其舛漏至于今文古文
　　　　之異同則全採鄭注而移附音切之下經文
　　　　記文之次第則一從古本而不用割附之説
　　　　所分章段則多從朱子儀禮經傳通解而以
　　　　楊復敖繼公之説互相參校釋宫則用朱子
　　　　㸃定李如圭本禮器則用聶宗義三禮圗本
　　　　禮節則用楊復儀禮圖本而一一刋其訛謬拾
　　　　其疎脱舉數百年庋閣之塵編搜剔疏爬使
　　　　疑義奥詞渙然氷釋先王舊典可沿溯以得
　　　　其津涯考證之功實較他經為倍蓰豈非遭
　　　　遇

聖朝表章古學萬世一時之嘉㑹歟乾隆

　　　　年　月恭校上
　　　　　　　　　　總纂官(臣)紀昀(臣)陸錫熊(臣)孫士毅
　　　　　　　　　　總　校　官　(臣)陸　費　墀
欽定儀禮義疏目録
卷首上


綱領


卷首下


朱子儀禮釋宫


卷第一


士冠禮第一之一

　　　　　筮日　戒賓　筮賓　宿賔　為期(陳服器)即位　迎賓　始加　再加　三加　
卷第二


士冠禮第一之二

　　　　　醴冠者　見于母　字　賓出就次(見兄弟姑姊)見君見鄉大夫鄕先生　醴賓　
　　　　　醮　殺　孤子冠　庶子冠　母不在(戒賓辭)宿賓辭　加冠祝辭　醴辭　醮辭　
　　　　　　字辭(屨記四條)

卷第三


士昏禮第二之一

　　　　　納采　問名　醴賓　納吉　納徴(請期)陳器饌　親迎　夫婦入室　食　酳　
　　　　(昏禮成)

卷第四


士昏禮第二之二

　　　　　婦見舅姑　醴婦　婦饋舅姑　饗婦(禮送者)奠菜　舅姑沒饗送者　
　　　　(記十六條)

卷第五


士相見禮第三

　　　　　初相見　復見　士見於大夫(士嘗為臣者見於大夫)大夫相見　大夫士庶人見　
　　　　　於君　他邦之人見於君　燕見于君(言視之法)侍坐於君子　士大夫侍飲食於　
　　　　　君　先生異爵者見於士(自稱於他邦之辭)執幣玉之儀　自稱於君　

卷第六


鄕飲酒禮第四之一

　　　　　謀賓介　戒賓介　設席器　速賓介(迎賔拜至)主人獻賓　賓酢主人　主人酬　
　　　　　賔　主人獻介　主人自酢于介(主人獻衆賔)一人舉觶　樂賓　

卷第七


鄕飲酒禮第四之二

　　　　　立司正　旅酬　二人舉觶　徹俎(説屨升坐)無算爵　賓出　遵者之禮　拜賜　
　　　　　拜辱(息司正記二十二條)

卷第八


鄕射禮第五之一

　　　　　戒賓　陳席器　張侯　速賓(迎賓拜至)主人獻賓　賓酢主人　主人酬賓　主　
　　　　　人獻衆賓　一人舉觶　遵者之禮(樂立司正)請射　納射器　比三耦　繋綱　
　　　　　倚旌　遷樂　三耦就射位(誘射)

卷第九

鄕射禮第五之二

　　　　　初射　取矢加于楅　再請射(比衆耦三耦取矢于楅)衆耦皆就射位　再射　
　　　　　再取矢　告獲　飲不勝者　獻獲者(獻釋獲)三請射　射者皆取矢于楅　三射　
　　　　　　取矢告獲如初　飲不勝者如初(射者復取矢于楅)射事畢　

卷第十


鄉射禮第五之三

　　　　　旅酬　二人舉觶　徹俎　說屨升坐(無算爵)賓出　拜賜拜辱　息司正　
　　　　(記四十七條)

卷第十一


燕禮第六之一

　　　　　戒與燕者　具設器饌　即位(命賓及執事者)賓入　拜至　主人獻賓　賓酢主　
　　　　　人　主人獻公　主人自酢(主人酬賓媵觶于公)公為賔舉旅　主人獻諸公卿　
　　　　　　再媵觶　公為諸公卿舉旅(主人獻大夫)

卷第十二


燕禮第六之二

　　　　　工歌　公為大夫舉旅　樂備(立司正徹俎)說屨升坐羞　主人獻士　燕射　
　　　　　賓媵觶于公　公為士舉旅(主人獻庶子以下)無算爵　賓出　公與客燕　
　　　　(記十三條)

卷第十三


大射儀第七之一

　　　　　戒百官　張侯　縣　陳設　即位(命賓及執事者)賓入　拜至　主人獻賓　賓　
　　　　　酢主人　主人獻公　主人自酢(主人酬賓)媵觶于公　公為賓舉旅　主人獻諸　
　　　　　公卿　再媵觶于公(公為諸公卿舉旅主人獻大夫)工歌下管　立司正　請射　
　　　　　　納射器畫物　誓大史比三耦(誘射)

卷第十四


大射儀第七之二

　　　　　初射　取矢　再請射　比耦(三耦取矢于楅)再射　再取矢　告獲　飲不勝者　
　　　　　　獻獲者之屬　獻釋獲者　三請射(耦皆取矢于楅)三射　取矢告獲如初　飲　
　　　　　不勝者如初　耦皆復取矢于楅(射事畢)公為大夫舉旅　徹俎　說屨升坐　主　
　　　　　人獻士　賓媵觶于公　公為士舉旅(復射)主人獻庶子以下　無算爵　賓出公　
　　　　(入)

卷第十五

聘禮第八之一

　　　　　命使介　具聘物　夕幣　釋幣(受命遂行)過他國　習儀　及竟　請事　展　
　　　　　幣　請行郊勞　至朝　致館(設飱)

卷第十六


聘禮第八之二

　　　　　賓至朝　迎賓　行聘禮　享(聘享夫人)因聘有言　醴賓　賓私覿　介私覿　
　　　　　賓出公送(卿大夫勞賓介)

卷第十七


聘禮第八之三

　　　　　歸賓饔餼　歸上介饔餼　餼士介(問卿)賓私面　上介私面　衆介私面　賓退　
　　　　　　問下大夫嘗使者　代受問(夫人歸禮于賓介)大夫餼賓介　饗食燕羞獻　致　
　　　　　饗食　大夫饗食　還玉及賄禮(公館賓)賓拜賜　贈　歸反命　釋幣于門釋奠　
　　　　(于禰)

卷第十八


聘禮第八之四

　　　　　遭喪　聘君薨　私喪　賓介卒(小聘記三十九條)
卷第十九


公食大夫禮第九之一

　　　　　戒賓　賓即位于大門外　陳設(迎賓羣臣及介即位)拜至　鼎入載俎　設正　
　　　　　饌(賓祭正饌)

卷第二十


公食大夫禮第九之二

　　　　　設加饌　賔祭加饌　賓食　侑幣(賓拜侑幣)卒食　賓出　歸賓俎　賓拜賜　
　　　　　食上大夫禮　致食禮　大夫相食(大夫致食)
　　　　(記十條)

卷第二十一


覲禮第十

　　　　　郊勞　賜舍　戒覲日　受舍于朝(釋幣于禰)行覲禮　三享　告聽事　王勞　
　　　　　賜車服　言稱謂與其禮(大朝覲之禮記三條)

卷第二十二


喪服第十一之一

　　　　　斬衰三年(齊衰三年)
卷第二十三


喪服第十一之二

　　　　　齊衰杖期　齊衰不杖期(齊衰三月)

卷第二十四


喪服第十一之三

　　　　　殤大功九月七月　大功九月　繐衰(殤小功五月)小功五月　

卷第二十五


喪服第十一之四

　　　　(緦麻三月記十六條)

卷第二十六


士喪禮上第十二之一

　　　　　始死　復　楔齒綴足　始死奠(帷堂命赴者)哭位　君使人弔　君使人禭　
　　　　　庶禭　為銘　掘坎為垼濯器(陳襲事陳沐浴飯含之具)

卷第二十七


士喪禮上第十二之二

　　　　　沐浴　飯含　襲　設重置銘(陳小斂衣)饌小斂奠　陳絰帶　設牀笫盥　陳鼎　
　　　　　　小斂　小斂奠(有禭者)

卷第二十八


士喪禮上第十二之三

　　　　　設燎　陳大斂衣　饌殯奠　為殯具(陳鼎)徹小斂奠　大斂　殯　殯奠　君視　
　　　　　大斂　成服　拜弔者　朝哭(徹殯奠朝奠)朔奠　筮宅　視椁視器　卜葬日　

卷第二十九


士喪禮下第十三之一

　　　　　請啓期　陳祖奠器饌　啓　朝祖(薦車設遷祖奠薦馬)請祖期　載柩　陳器　
　　　　　祖(請葬期)

卷第三十


士喪禮下第十三之二

　　　　　公賵　賓賵奠􁏉贈　代哭　為燎(遣奠)出重與車馬　苞牲　行器　讀賵讀遣　
　　　　　　柩行　公贈　窆　反哭(虞卒哭祔)

卷第三十一


士喪禮下第十三之三

　　　　(記三十七條)
卷第三十二


士虞禮第十四之一

　　　　　陳饌具　門外位　門内位　設饌(饗神)尸入　尸食　主人酳尸　尸酢主人　
　　　　　主人獻祝佐食　主婦亞獻(主婦獻祝佐食)賓長三獻　祝告利成　尸出　改設　
　　　　　(事畢)

卷第三十三


士虞禮第十四之二

　　　　(記十一條)

卷第三十四


特牲饋食禮第十五之一

　　　　　筮日　筮尸　宿尸　宿賓(祖濯視牲為期)亨饎陳設　即位　設饌祝神　

卷第三十五


特牲饋食禮第十五之二

　　　　　尸入　尸食　主人酳尸(尸酢主人嘏主人獻祝佐食)主婦獻尸尸酢　主婦獻　
　　　　　祝佐食　賓長獻尸爵止(主婦致爵于主人自酢)主人致爵于主婦自酢　賓作止　
　　　　(爵尸酢賓賓獻祝佐食致于主人主婦自酢)主人獻賓長自酢　主人獻衆賓　主人　
　　　　　酬賓長　主人獻長兄弟自酢(主人獻衆兄弟)主人獻内兄弟自酢　

卷第三十六


特牲饋食禮第十五之三

　　　　　長兄弟為加爵　衆賓長為加爵爵止(嗣舉奠)兄弟之弟子舉觶于其長　祭脀乃　
　　　　　羞　賓與兄弟旅酬　衆賓長作止爵(兄弟與賓旅酬)弟子各舉觶遂無算爵　佐　
　　　　　食獻尸祝　尸出　𧃊　徹改設(禮畢記九條)

卷第三十七


少牢饋食禮第十六之一

　　　　　筮日　筮尸宿尸　為期　視殺(概器實鼎陳設器饌)即位筵几　舉鼎載俎　
　　　　(設饌祝神)

卷第三十八


少牢饋食禮第十六之二

　　　　　尸入　尸食　主人酳尸(尸酢主人嘏主人獻祝佐食)主婦獻尸尸酢　主婦獻　
　　　　　祝佐食　賓獻尸尸酢　賓獻祝(尸出祭畢)𧃊　

卷第三十九


有司徹第十七之一

　　　　　新儐禮　立侑　迎尸侑　陳設鼎俎(授几)主人獻尸　主婦薦豆籩　通言載俎　
　　　　　之法　終主人獻尸之禮　主人獻侑(尸酢主人)主婦獻尸　主婦獻侑　主婦致　
　　　　　爵于主人(尸酢主婦)

卷第四十


有司徹第十七之二

　　　　　上賓獻尸爵止　主人酬尸尸奠酬(羞于尸侑主人主婦)主人獻長賓　主人辯獻　
　　　　　衆賓　主人自酢　主人酬賓(主人獻兄弟)主人獻内賓　主人獻私人　尸作止　
　　　　　爵　上賓獻侑致于主人　尸酢上賓(二人舉觶于尸侑)旅酬　羞于堂下及房中　
　　　　　　兄弟後生舉觶于其長　次賓獻致(賓一人舉觶于尸遂旅酬)堂下相酬無算爵　
　　　　　　尸出禮畢　不賓尸尸食之禮(主人酳尸)尸酢主人　主人獻祝佐食　主婦獻　
　　　　　尸　尸酢主婦　主婦獻祝佐食(賓長獻尸爵止)主婦致爵于主人自酢　尸作止　
　　　　　爵酢賓　賓長獻祝佐食(賓長致于主人主婦)羞于尸祝主人主婦　主人獻賔至　
　　　　　私人　羞于堂下及房中　次賓獻致(旅酬無算爵)上利獻尸祝　尸出祭禮畢　
　　　　　𧃊　改設(禮畢)

卷第四十一


禮器圖一

卷第四十二


禮器圗二


卷第四十三


禮器圗三


卷第四十四


禮器圗四


卷第四十五


禮節圗一


卷第四十六


禮節圖二


卷第四十七


禮節圗三


卷第四十八


禮節圖四

欽定四庫全書
欽定儀禮義䟽卷首上
　綱領一(此篇論本經源流及本經精藴)
司馬氏遷曰諸學者多言禮而魯髙堂生最本禮固自
　孔子時而其經不具及至秦焚書書散亡益多於今
　獨有士禮髙堂生能言之而魯徐生善為容文帝時
　徐生以容為禮官大夫傳子至孫徐延徐襄是後能
　言禮為容者由徐氏焉
劉氏歆曰易曰有夫婦父子君臣上下然後禮義有所
　錯而帝王質文世有損益至周曲為之防事為之制
　故曰禮經三百威儀三千(朱子曰案禮經威儀禮器作經禮曲禮而中庸以禮)
　(經為禮儀臣瓉曰經禮謂冠昏吉凶盖以儀禮為經禮也近世葉夢得曰經禮制之凡也曲禮文之目也)
　及周之衰諸侯将踰法度惡其害已皆滅去其籍自
　孔子時而不具至秦大壊漢興魯髙堂生傳士禮十
　七篇訖孝宣世后蒼最明戴德戴聖慶普皆其弟子
　三家立於學官禮古經者出於魯淹中及孔氏(蘇氏林曰)
　(淹中里名也劉氏敞曰孔氏安國所得壁中書也)與十七篇文相似多三十
　九篇(朱子曰五十六卷除十七正多三十九)及明堂隂陽王史氏記(隋經)
　(籍志云明堂隂陽記三十三篇王氏史氏記二十一篇)所見多天子諸侯卿大
　夫之制雖不能備猶瘉倉等推士禮而致於天子之
　說(顔氏籀曰瘉與愈同勝也朱子曰張淳云如歆所言則髙堂生所得獨為士禮而今儀禮乃有天子)
　(諸侯大夫之禮居其大半疑今儀禮非髙堂生之書但篇數偶同耳此則不深考於劉說所訂之誤又不)
　(察其所為士禮者特畧舉首篇以名之其曰推而致於天子者盖専指冠昏喪祭而言若燕射朝聘則士)
　(豈有是禮而可推耶)　魯共王壊孔子宅欲以為宫而得古文
　於壊壁之中逸禮有三十九天漢之後孔安國獻之
　遭巫蠱倉卒之難未及施行藏於秘府伏而未發
班氏固曰禮古經五十六巻經十七篇(朱子曰案此即今儀禮也十七)
　(本作七十臨江劉敞云當作十七計其篇數則然今從之)
王氏充曰宣帝時河内女子壊老屋得佚禮一篇儀禮
　見在十六篇秦火之餘也
隋書經籍志曰髙堂生傳十七篇又有古經出於淹中
　河間獻王好古愛學得而獻之合五十七篇並威儀
　之事宣帝時后蒼最明其業乃為曲臺記(如淳曰行禮射於曲)
　(臺后蒼為記故名曰曲臺記)蒼授梁人戴徳及德從兄子聖沛人
　慶普三家竝立後漢惟曹充傳慶氏以授其子褒漢
　末康成傳小戴之學後以古經校之取其義長者作
　注為鄭氏學其喪服一篇子夏先傳之諸儒多為注
　解今又别行(經籍志目録鄭康成注儀禮十七卷王肅注儀禮十七卷馬融注喪服經傳一)
　(卷鄭康成注喪服經傳一卷王肅注喪服經傳一卷晋給事中袁凖注喪服經傳一卷晋廬陵太守孔倫)
　(撰集注喪服經傳一卷陳銓注喪服經傳一卷宋大中大夫裴松之撰集注喪服經傳一卷雷次宗著畧)
　(注喪服經傳一卷宋丞相諮議參軍蔡超宗著集注喪服經傳二卷齊東平太守田僧紹著集解喪服經)
　(傳二卷梁步兵校尉五經博士賀瑒撰喪服義䟽二卷梁尚書左丞何佟之撰喪服經傳義䟽一卷梁通)
　(直郎裴子野撰喪服傳一卷陳國子助教皇甫侃撰喪服文句義䟽十卷陳國子祭酒謝嶠撰喪服義十)
　(卷)
孔氏頴逹曰儀禮之别有五名一則孝經說春秋說及
　中庸竝云威儀三千二則禮器云曲禮三千三則禮
　說云動儀三千四則謂為儀禮五則漢書藝文志謂
　儀禮為古禮經凡五名所以三千者其履行周官五
　禮之别其事委曲條數繁廣故也非謂篇有三千今
　行於世者惟十七篇而已外此則逸禮也　鄭君六
　藝論云案藝文志儒林傳傳禮者十三家惟髙堂生
　及五傳弟子戴德戴聖名在也又案儒林傳云漢興
　髙堂生傳禮十七篇瑕丘蕭奮以禮至淮陽太守孟
　卿東海人事蕭奮以授戴徳戴聖熊氏云五傳則髙
　堂生蕭奮孟卿后蒼及戴徳戴聖為五也此所傳皆
　儀禮也
賈氏公彦曰秦燔滅典籍漢興求録遺文之後有古文
　今文漢書云魯人髙堂生為漢博士傳儀禮十七篇
　是今文也至武帝之末魯恭王壊孔子宅得亡儀禮
　五十六篇其字皆以篆書是為古文也古文十七篇
　與髙堂生所傳者同而字多不同其餘三十九篇絶
　無師說秘在於館
朱子曰禮書如儀禮尚完備於他書　禮儀三百便是
　儀禮中士冠諸侯冠天子冠禮之類此是大節有三
　百條如始加再加三加又如坐如尸立如齊之類皆
　是其中小目　古文儀禮五十六篇其中十七篇與
　髙堂生所傳同康成注此十七篇多舉古文作某則
　是他當時亦曽見此壁中之書不知如何只解此十
　七篇而三十九篇不解竞無傳焉　自漢以來凡天
　子之禮皆是將士禮來増加為之河間獻王所得五
　十六篇却有天子諸侯之禮故班固謂愈於推士禮
　以為天子諸侯之禮者班固作漢書時此禮猶存不
　知何代何年失了可惜　今之儀禮其存者十七篇
　而其逸見於他書者猶有投壺奔喪遷廟釁廟中霤
　等篇其不可見者又有古經増多三十九篇而明堂
　隂陽王史氏記數十篇及河間獻王所輯禮樂古事
　多至五百餘篇儻或有逸在其間者大率且以春官
　所領五禮之目約之則其初固當有三百餘篇無疑
　矣　前此猶有三禮通學究諸科禮雖不行而士猶
　得以誦習而知其說熙寧以來王安石變亂舊制廢
　罷儀禮而猶存禮記之科棄經任傳遺本宗末其失
　已甚
魏氏了翁曰河間獻王二戴馬鄭相與保殘補缺晉宋
　隋唐諸儒迭為發揮三禮得不盡亡自正義既出先
　儒全書泯不復見至金陵王氏又罷儀禮而士習於
　禮者滋鮮
熊氏禾曰儀禮為經大小戴記不過如春秋之左氏公
　榖乃其傳耳
王氏應麟曰禮古經五十六篇今其篇名乃見於他書
　若學禮見賈誼傳天子廵守禮見内宰注朝貢禮見
　聘禮注朝事儀見覲禮注烝甞禮見射人䟽中霤禮
　見月令注䟽詩泉水䟽王居明堂禮見月令禮器注
　古大明堂禮昭穆篇見蔡邕論本命篇見通典聘禮
　志見苟子又有奔喪投壺遷廟釁廟曲禮少儀内則
　弟子職諸篇見大小戴記及管子　隋志河間獻王
　得仲尼弟子及後學者所記一百三十一篇獻之今
　逸篇之名有三正記别名記親屬記明堂記曽子記
　禮運五帝記見白虎通王度記見白虎通禮記注後
　漢輿服志注周禮䟽王覇記見夏官䟽瑞命記見論衡
　及文選注辨名記見春秋䟽孔子三朝記見史記漢
　書注月令記大學志見蔡邕論　隋牛弘云案劉向
　别録及馬宮蔡邕等所見當時有古文明堂禮王居
　明堂禮明堂圖明堂大圖明堂隂陽泰山通義其書
　皆亡
呉氏澄曰逸禮劉歆欲列之學官而諸博士不肯置對
　竟不得立孔鄭所引逸中霤禮禘於太廟禮王居明
　堂禮皆其篇也唐初猶存諸儒曽不為意遂至於亡
丘氏濬曰古禮之傳於世也有三儀禮禮記周禮也後
　世欲復古禮者必自儀禮始然儀禮止有士大夫禮
　而無有所謂天子禮者必合彼二禮與他書有及於
　禮者然後成全禮焉(以上論本經源流)
左傳劉康公曰民受天地之中以生所謂命也是以有
　動作禮儀威儀之則以定命也
荀氏况曰禮有三本天地者生之本也先祖者類之本
　也君師者治之本也故禮上事天下事地尊先祖而
　隆君師是禮之三本也　禮以順人心為本故亡於
　禮經而順人心者皆禮者也
董氏仲舒曰夏上忠殷上敬周上文者所繼之捄當用
　此也孔子曰殷因於夏禮所損益可知也周因於殷
　禮所損益可知也其或繼周者雖百世可知也此言
　百世之用以此三者矣夏因於虞而獨不言所損益
　者其道一而所上同也
司馬氏遷曰禮經紀人倫故長於行　洋洋美德乎宰
　制萬物役使羣衆豈人力也哉余至大行禮官(索隠曰大)
　(行秦官主禮儀漢景帝改曰大鴻臚)觀三代損益乃知縁人情而制禮
　依人性而作儀其由來尚矣人道經緯萬端規矩無
　所不貫誘進以仁義束縛以刑罰故德厚者位尊禄
　重者寵榮所以縂一海内而整齊萬民也是以君臣
　朝廷尊卑貴賤之序下及黎庶車輿衣服宮室飲食
　嫁娶喪祭之分事有宜適物有節文
劉氏向曰禮以養人為本如有過差是過而養人也刑
　罰之過或至死傷今之刑非臯陶之法也而有司請
　定法削則削筆則筆救時務也至於禮樂則曰不敢
　是敢於殺人不敢於養人也為其俎豆筦絃之間少
　不備因是絶而不為是去小不備而就大不備大不
　備惑莫甚焉夫教化之比於刑法刑法輕是舎所重
　而急所輕也且教化所恃以為治也刑法所以助治
　也今廢所恃而獨立其所助非所以致太平也
班氏固曰六經之道同歸而禮樂之用為急　古者名
　位不同禮亦異數
荀氏爽曰昔者聖人建天地之中而謂之禮禮者所以
　興福祥之本而止禍亂之源也夫寒熱晦明所以為
　歲尊卑奢儉所以為禮易曰天地節而四時成孝經
　曰安上治民莫善於禮禮者尊卑之差上下之制也
鄭氏康成曰禮者體也履也統之於心曰體踐而行之
　曰履
王氏通曰冠禮廢天下無成人矣昏禮廢天下無家道
　矣喪禮廢天下遺其親矣祭禮廢天下忘其祖矣
長孫氏無忌曰周公弘制斯文吉凶軍賔嘉謂之五禮
　故曰禮經三百威儀三千成康由之而刑厝不用自
　禮失樂微風凋俗敝仲尼於是緝禮興樂欲救時敝
　顧道鬱不行故曰昏姻之禮廢則淫僻之罪多鄉飲
　酒之禮廢則争鬭之獄繁喪祭之禮廢則骨肉之恩
　薄朝聘之禮廢則侵陵之漸起
韓氏愈曰余甞苦儀禮難讀又其行於今者蓋寡沿襲
　不同復之無由考之於今誠無所用之然文王周公
　之法度粗在於是孔子曰吾從周謂其文章之盛也
　古書之存者希矣百氏雜家尚有可取况聖人之制
　度耶於是掇其大要竒辭奥㫖著於篇學者可觀焉
　惜乎吾不及其時揖讓進退於其間嗚呼盛哉
歐陽氏修曰由三代而上治出於一而禮樂逹於天下
　古者宫室車輿以為居衣裳冕弁以為服尊爵俎豆
　以為器金石絲竹以為樂以適郊廟以臨朝廷以事
　神而治民其歲時聚㑹以為朝覲聘問歡欣交接以
　為射鄉食饗合衆興事以為師田學校下至里閭田
　畝吉凶哀樂凡民之事莫不一出於禮由之以教其
　民為孝慈友悌忠信仁義者常不出於居處動作衣
　服飲食之間蓋其朝夕從事者無非乎此也此所謂
　治出於一而禮樂逹於天下使天下安習而行之不
　知所以遷善逺罪而成俗也
司馬氏光曰禮之為用大矣用之於身則動静有法而
　百行備焉用之於家則内外有别而九族睦焉用之
　於鄉則長㓜有倫而俗化美焉用之於國則君臣有
　叙而政治成焉用之於天下則諸侯順服而紀綱正
　焉豈直几席之上户庭之間得之而不亂哉
王氏安石曰禮始於天而成於人知天而不知人則野
　知人而不知天則偽凡為禮者必詘其放敖之心逆
　其嗜欲之性莫不欲逸而為尊者勞莫不欲得而為
　長者讓擎跽曲拳以見其恭故荀卿以為特劫以法
　度之威而為之於外耳此不思之過也人生而有嚴
　父愛母之心聖人因其性之欲而為之制焉故其制
　雖有以强人而乃以順其性之欲也聖人苟不為之
　禮則天下蓋将有慢其父而疾其母者矣此亦可謂
　失其性也得性者以為偽則失其性者乃可以為真
　乎此荀卿之所以為不思也
張子曰禮儀三百威儀三千無一物而非仁也　天之
　生物也有序物之既形也有秩知序然後經正知秩
　然後禮行
程子曰天下無一物無禮樂且置兩隻椅子纔不正便
　無序無序便乖乖便不和　禮之本出於民之情聖
　人因而道之耳禮之器出於民之俗聖人因而節文
　之耳聖人復出必因今之衣服器用而為之節文其
　所謂貴本而親用者亦隨時更斟酌而損益之耳
　古禮既廢人倫不眀以至治家皆無法度是不得立
　於禮也
曽氏鞏曰禮者其本在於養人之性而其用在於言動
　視聼之間使人之言動視聼一於禮則安有放其邪
　心而窮於外物哉不放其邪心不窮於外物則祸亂
　可息而財用可充其立意微其為法逺矣故設其器
　制其物為其數立其文以待其有事者皆人之起居
　出入吉凶哀樂之具所謂其用在乎言動視聼之間
　者也後世不知其如此而或至於不敢為或為之者
　特出於其勢之不得已故苟簡而不能備希濶而不
　常行又不過用之於上而未有加之於民者也故其
　禮本在於養人之性而其用在於言動視聼之間者
　厯千餘年民未甞得接於耳目况於服習而安之者
　乎
陳氏祥道曰先王之治以禮為本其宮室衣服車旗械
　用有等其冠昏喪祭朝聘射御有儀即器以觀理無
　非法象之所寓即文以觀義無非道義之所藏使人
　思之而知所以教守之而知所以禁奢者不得騁無
　度之心儉者不得就茍難之節竒者不得以亂常衺
　者不得以害正此上下所以辨而民志所以定也晚
　周而下先王之制浸以埽地天下學者亦失其傳故
　隨武子不知殽烝孟僖子不知相禮范獻子不知問
　諱曽子不知奠方魯不知尚羔衛不知立市則時之
　知禮者蓋鮮矣漢興叔孫通之綿蕝禮儀徒規當時
　之近功而其法失於太卑魯二生之論禮樂必期百
　年然後興而其言失於太髙賈誼有修禮之志而困
　於絳灌曹褒有定禮之議而沮於酺敏傅咸極論於
　晋而誚於流俗劉蕡發䇿於唐而棄於一時繇漢以
　來千有餘載禮之道終不明禮之事終不行也
朱子曰天叙有典勅我五典五惇哉天秩有禮自我五
　禮有庸哉這箇典禮自是天理之當然欠他一毫不
　得添他一毫不得惟聖人之心與天合一故行出這
　禮無一不與天合其間曲折厚薄淺深莫不恰好這
　都不是聖人自撰出都是天理决定合著如此　儀
　禮不是古人預作一書如此初間只是以義起漸漸
　相襲行相好只管切至於情文極細密周緻處聖人
　見此意思好故録成書　儀禮事事都載在裏靣其
　間曲折難行處他都有箇措置得恰好　凡禮有本
　有文自其施於家者言之則名分之守愛敬之實其
　本也冠昏喪祭儀章度數者其文也其本者有家日
　用之常體固不可一日而不修其文又皆所以綱紀
　人道之終始雖其行之有時施之有所然非講之素
　明習之素熟則其臨事之際亦無以合宜而應節是
　以不可一日而不講且習焉也　知崇禮卑禮以極
　卑為事故自飲食居處洒埽欬唾之間皆有儀則聞
　之若不厭行之若瑣碎而不綱然惟愈卑故愈約與
　所謂極崇之知未可以差殊觀也
呂氏祖謙曰周公制禮立於一時而萬世不易自非聖
　人議禮則未有久而不變故貞觀之禮不可行於顯
　慶而顯慶之禮不可行於開元
葛氏勝仲曰魯昭公如晋自郊勞至贈賄無失禮女叔
　齊曰是儀也不可謂之禮禮所以守其國行其政令
　無失其民者也趙簡子見子太叔問揖遜周旋之禮
　焉子太叔曰是儀也非禮也夫禮上下之紀天地之
　經緯民之所以生也二子可謂知禮之本末矣然制
　度文為雖禮之末捨此則安上治民之意無以寓則
　所謂禮之文者豈可不載述以詔後哉
楊氏復曰聖人胸中制作之妙盡天理節文之詳經緯
　彌綸混成全體竭天下之心思莫能至焉是故其義
　密其辭嚴驟讀其書者苦其難也復曩從朱文公讀
　儀禮求其辭而不得則擬為圖以象之圖成而義顯
　凡位之先後秩序物之輕重權衡禮之恭遜文明仁
　之忠厚懇至義之時措咸宜智之文理密察精粗本
　末昭然可見矣
魏氏了翁曰儀禮一經以之參考諸經尤有功
馬氏廷鸞曰儀禮之書於竒詞奥㫖中有精義妙道焉
　於纎悉曲折中有明辨等級焉不惟欲人之善其生
　且欲人之善其死不惟致嚴於冠昏朝聘鄉射而尤
　嚴於䘮祭
敖氏繼公曰夫子有言夫禮必本於天殽於地列於鬼
　神逹於喪祭冠昏射御朝聘聖人以禮示之故天下
　國家可得而正也以夫子此言証之則是書也聖人
　其以為正天下之具也與
丘氏濬曰先王為治而必隆重於禮者盖以禮為教化
　之本所以遏民惡念而啓其善端約之於仁義道徳
　之中而使其不蕩於規矩制度之外以至犯戒令罹
　刑憲焉有不知其所以然而然者矣是故知男女之
　有欲也則制昏禮以止其滛僻之行於情竇未開之
　先知飲食之易爭也則制鄉飲以止其爭鬭之獄於
　朶頤未動之始制喪祭之禮以止其背死忘生之念
　於哭臨奠獻之際制聘覲之禮以止其背畔侵陵之
　患於俎豆玉帛之間是皆不待欲動情勝而自有潜
　消速化之妙縱有過差不逺而復尚何差謬而至於
　千里之遼絶乎
郝氏敬曰儀禮較周禮切近儀禮周旋裼襲合下有實
　地(以上論本經精藴)
　綱領二(此篇論本經義例及讀經方法)
賈氏公彦曰儀禮之次賤者為先又以士冠昏士相見
　為先後者以二十而冠三十而娶四十强而仕即有
　摯見鄉大夫見國君之等又為鄉大夫州長行鄉飲
　酒郷射之事已下先吉後凶凶盡則又行祭祀吉禮
　也　儀禮有古文今文鄭注禮之時以今古二字竝
　之若從今文不從古文即今文在經如士冠禮篇闑
　閾之等於注内疊出古文𣙗蹙之屬是也若從古文
　不從今文則古文在經注内疊出今文即士冠禮孝
　友時格鄭注云今文格為嘏又喪服注今文無冠布
　纓之等是也若二字俱合義者則互換見之即士冠
　禮壹揖壹讓升注云古文壹皆作一公食大夫三牲
　之肺不離賛者辯取之一以授賔注云古文一為壹
　是也又鄭疊古今之文者皆釋經義盡乃言之若疊
　古今之文訖須别釋餘義者則在後言之即士冠禮
　孝友時格注云今文格為嘏又云醮者不祝之類是
　也　喪服記子夏為之作傳不應自造還自解之記
　當在子夏之前又鄭注禮記冠義云冠義者記於冠
　中之義也記時不同故有二記
朱子曰六經之道同歸而禮樂之用為急遭秦滅學禮
　樂先壊漢晋以來諸儒補緝竟無全書其頗存者三
　禮而已周官一書固為禮之綱領至其儀法度數則
　儀禮乃其本經而禮記郊特牲冠義等篇乃其義䟽
　耳　今儀禮多是士禮天子諸侯喪祭之禮皆不存
　其中不過有些小朝聘燕食之禮　儀禮是經禮記
　是解儀禮如儀禮有冠禮禮記便有冠義儀禮有昏
　禮禮記便有昏義以至燕射之類莫不皆然　儀禮
　禮之根本而禮記乃其枝葉
馬氏廷鸞曰後世以儀禮為殘闕之書徐而觀之一士
　也而天子之士與諸侯之士不同上大夫與下大夫
　不同等而上之固有可得而推者矣
熊氏朋來曰儀禮名為十七篇實十五篇而已既夕乃
　士喪禮之下篇有司徹乃少牢之下篇也　儀禮是
　經禮記是傳儒者恒言之及讀儀禮則士冠禮自記
　冠義以後即記矣士昏禮自記士昏禮以後即記矣
　郷飲酒禮自記鄉朝服而謀賓介以後即記矣鄉射
　禮自記大夫與以後即記矣燕禮自記燕朝服於寝
　以後即記矣公食大夫禮自記不宿戒以後即記矣
　覲禮自記几俟於東箱以後即記矣士虞禮自記虞
　沐浴不櫛以後即記矣特牲饋食禮自記特牲以後
　即記矣士喪禮自記士處適寢以後附在既夕者即
　士喪之記也既夕則啟之昕以後即既夕之記也喪
　服毎章有子夏傳而記公子為其母以後又别為喪
　服之記其記文亦有傳是子夏以前有此記矣十七
　篇惟士相見大射少牢饋食有司徹四篇不言記其
　有記者十有三篇大小戴固多格言而訛偽亦不免
　惟儀禮為禮經之稍完者先儒謂其文物彬彬乃周
　公制作之厪存者後之君子有志於禮樂勿以其難
　讀而不加意也
汪氏克寛曰儀禮十七篇吉禮之存惟特牲篇乃諸侯
　之士祭祖禰之禮少牢及有司徹篇乃諸侯之卿大
　夫祭祖禰之禮凶禮之存唯喪服篇乃制尊卑親踈
　冠絰衣服年月之禮士喪禮上下篇乃士喪其親自
　始死至塟之禮士虞篇乃士既塟其親日中而祭於
　殯宮之禮賔禮之存惟士相見禮篇乃士始承贄相
　見之禮聘禮篇乃諸侯相交久無事相聘之禮覲禮
　篇乃諸侯覲天子之禮嘉禮之存唯士冠禮乃士之
　子加冠之禮士昏禮乃士娶妻之禮郷飲酒禮乃鄉
　大夫賔興賢能之禮鄉射禮乃士為州長㑹民射於
　州序之禮燕禮乃諸侯燕其臣之禮大射儀乃諸侯
　将有祭祀與羣臣燕飲而射之禮公食大夫禮乃諸
　侯以禮食鄰國小聘大夫之禮自此之外如朝宗㑹
　同郊祀大饗帝大喪之禮蓋皆逸遺軍禮又無存
敖氏繼公曰周氏此書為侯國而作也冠昏相見鄉飲
　鄉射士喪既夕士虞特牲凡九篇皆言侯國之士禮
　少牢上下二篇皆言侯國之大夫禮聘食燕大射四
　篇皆言諸侯之禮惟覲禮一篇則言諸侯朝天子之
　禮然主於諸侯而言也喪服篇中言諸侯及公子大
　夫士之服詳矣其間雖有諸侯與諸侯之大夫為天
　子之服然亦皆主於諸侯與其大夫而言也由是觀
　之則此書為侯國之書無疑矣　是經言士禮特詳
　其於大夫則但見其祭禮耳而昏禮喪禮無聞焉是
　其亡逸者也公食大夫禮云設洗如饗謂如其公饗
　大夫之禮也而經無是禮焉又諸侯之有覲禮但用
　於王朝耳若其邦交亦當有相朝相饗相食之禮又
　諸侯當有喪禮祭禮而今皆無聞焉是亦其亡逸者
　也由此言之經之篇數不止於十七亦可見矣
郝氏敬曰今人用字尚象古人用字尚音尚象者辨其
　㸃畫尚音者切其音響如角柶之柶為匙也賔厭介
　之厭為壓也孝子圭為之圭為蠲也苴刌茅之苴為
　藉也一溢米之溢為搤也栗階之栗為厯也閭中之
　閭為驢也錫衣之錫為緆也交錯以辯之辯為徧也
　綏祭之綏為墮也面枋之枋為柄也若此類響切而
　意合故古人隨宜用之(以上論本經義例)
荀氏況曰禮者法之大分羣類之綱紀也故學至於禮
　而止矣夫是之謂道德之極
張子曰看得儀禮則曉得周禮與禮記
程子曰學禮者考文必求先王之意得意乃可以沿革
　子厚以禮教學者最善使學者先有所㨿守
朱子曰禮學是一大事不可不講然亦須㸔得義理分
　明後及之乃佳不然徒弊精神無補於學問之實也
禮記要兼儀禮讀如冠禮喪禮鄉飲酒禮之類儀

　禮皆載其事禮記只發明其理讀禮記而不讀儀禮
　許多理皆無安著處　禮之趨翔登降揖遜皆須習
　漢禮志如大射等禮雖不行却依舊令人習人自傳
　得一般今雖是不能行亦須是立科令人習得也是
　一事　古者禮學是専門名家始終理㑹此事故學
　者有所傳授終身守而行之凡欲行禮有疑者輒就
　質問所以上自宗廟朝廷下至士庶鄉黨典禮各各
　分明漢唐時猶有此意如今直是無人　儀禮雖難
　讀然倫類若通則其先後彼此展轉參照足以互相
　發明久之自貫通也　前賢常患儀禮難讀以今觀
　之只是經不分章記不隨經而注䟽各為一書故使
　讀者不能遽曉　大扺說禮都要先求其義豈知古
　人所以講明其義者蓋縁其儀皆在其具竝存耳聞
　目見無非是禮故於此論說其義皆有依據　儀禮
　疑處難卒說但看時隨手劄記向後因讀他處邂逅
　或有發明自不費力　徳明問編喪祭禮當依先生
　指授以儀禮為經戴記為傳周禮作旁証曰和通典
　也須㸔就中却有議論更革處語畢却云子晦正合
　且做切已工夫只管就外邉文字上走支離雜擾不
　濟事孔子曰操則存舎則亡孟子曰學問之道無他
　求其放心而已矣程子曰心要在腔子裏且如曽子
　於禮上纎細無不理㑹過及其語孟敬子則曰動容
　貌斯逺暴慢矣正顔色斯近信矣出辭氣斯逺鄙俗
　矣籩豆之事則有司存須有緩急先後之序須将操
　存工夫做本然後逐段逐義去看方有益只管支離
　雜㸔都不成事　禮廢久矣讀者見其節文度數之
　詳有若未易究者徃徃未有習行而已有望風退怯
　之意又或見其堂室之廣給使之多儀物之盛而竊
　自病其力之不足未能有舉而行之者殊不知禮書
　之文雖多而身親試之或不過於頃刻其物雖博而
　亦有所謂不若禮不足而敬有餘者
敖氏繼公曰此經已亡逸者固不可復見矣其幸存者
　吾曹安可不盡心而講明之乎繼公沉潜既久忽若
　有得一開卷則心目之間如親見古人於千載之上
　而與之揖讓周旋於其間蓋有手之舞之足之蹈之
　而不自知者
郝氏敬曰不讀儀禮不見古人周詳縝宻之思讀十七
　篇而人倫日用品節度數無不在其中矣　飲食衣
　服升降禓襲坐起拜立别其嫌而明其微制其外而
　養其中故曰人之所以異於禽獸者幾希庶民去之
　君子存之學禮者所當黙識也　禮非强作是人道
　之經緯無禮則無人道是書所言冠昏喪祭品節秩
　序皆天理之不得不然其間煩瑣難行者則時勢古
　今之異學禮者所以貴逹也　讀禮切忌附合凡禮
　家言非出一人一手世逺傳疑安得盡同但據本文
　解釋同者自然脗合異者不妨竝存牽强比附失之
　愈逺(以上論讀經方法)
　綱領三(此篇論諸家醇疵及後代禮儀)
范氏蔚宗曰漢興諸儒頗修藝文東京學者亦各名家
　而章句多者或乃百餘萬言康成括囊大典網羅衆
　家刪裁繁蕪刋改漏失自是學者畧知所歸王父豫
　章君每考先儒經訓而長於康成常以為仲尼之門
　不能過也及傳授生徒竝専以鄭氏家法云
北史儒林傳曰漢世鄭康成竝為衆經注解易詩書禮
　論語孝經大行於河北自魏末大儒徐遵明兼通之
　其後三禮竝出徐遵明之門傳業於熊安生後生能
　通禮經者多是安生門人諸生盡通小戴於周儀兼
　通十二三焉大抵南北所為章句好尚互有不同禮
　則同遵於鄭氏
隋書儒林傳曰馬光少好學尤明三禮為儒者所宗山
　東三禮學者自熊安生後唯宗光一人劉炫與諸儒
　修定五禮自為狀曰周禮禮記竝堪講授儀禮用功
　蓋少
賈氏公彦曰周禮注者則有多門儀禮所注後鄭而已
　其為章䟽則有齊信都黄慶隋李孟悊二家慶則舉
　大畧小經注踈漏猶登山逺望而近不知悊則舉小
　畧大經注稍周似入室近觀而逺不察二家之䟽互
　有修短案士冠三加有緇布冠皮弁爵弁既冠又著
　玄冠以見於君有此四種之冠故記人下陳緇布冠
　委貌周弁以釋經之四種經與記都無天子冠法而
　李云委貌與弁皆天子始冠之冠李之謬也喪服一
　篇凶禮之要鄭注引禮記檀弓云絰之言實也明孝
　子有忠實之心故為制此服焉而黄氏妄云衰以表
　心絰以表首黄之謬也黄李之謬畧言其一餘足見矣
唐書曰孔頴達與顔師古王恭等受詔譔五經義訓凡
　百餘篇曰正義王恭講三禮别為義證甚精博
竇氏儼曰國子司業兼太常博士聶崇義垂髦之歲篤
　志禮經㑹國朝創制彝器迨於車服乃究其軌量親
　自規模於是博采三禮舊圖凡得六本大同小異遂
　鑚研尋擇推較詳求躬命繢素凡舊圖之是者率由
　古典否者以實裁量作程立制昭示無窮
晁氏公武曰崔靈恩少篤學尤精禮傳仕魏歸梁為博
　士甚拙朴及解析精義盡極精致正始之後不尚經
　術咸事虚談公卿大夫取文具而已而靈恩經明行
　修凡兩載王鄭異同皆援引古誼商略其可否　賈
　公彦永徽中仕至太學博士世稱其發揮鄭學最為
　詳明儀禮䟽五十卷黄慶李孟悊各有䟽義公彦刪
　二䟽為此書國朝甞詔邢昺正之　三禮圖聶崇義
　周世宗時被㫖纂集以鄭康成阮諶綦毋君梁正夏
　侯伏明張鎰六家圖刋定
陳氏祥道曰古禮十七卷釋文一卷識誤一卷永嘉張
　淳忠甫所校前有目録一卷載大小戴劉向篇第異
　同以古監本校定識其誤而為之序　廬陵李如圭
　寳之甞為釋宮經所載堂室門庭今人所不曉者一
　一釋之
朱子曰鄭康成考禮名數大有功事事都理㑹得　儀
　禮䟽得不甚分明　前賢之說雖或繁冗然其源流
　深逺氣象從容實與聖賢微意隠然黙契　讀此書
　乃知漢儒之學有補於世教者不小　劉原父七經
　向見其初成之本後未得也計此亦是劉公少時作
　不然則亦以其多而不能精耶　如陸農師禮象陳
　用之禮書亦甚該博陳氏勝陸氏　儀禮難得善本
　鄭注賈䟽之外先儒舊説多不復見陸氏釋文亦甚
　疏畧近世永嘉張淳校定印本又為一書以識其誤
　號為精宻然亦不能無舛謬但此本較他本為最勝

又論文廟釋奠祭器云祭器竝依聶崇義禮圖之

　様式某見政和年中議禮局鑄造祭器皆考三代器
　物遺法制度精宻氣象淳古足見一時文物之盛可
　以為後世法紹興十五年曽有㫖以其様制開說印
　造頒付州縣遵用今州縣既無此本而所頒降儀式
　印夲尚仍聶氏舊圖之陋未為得也　又乞修三禮
　劄子云頃甞與一二學者考訂禮說欲以儀禮為經
　而取禮記及諸經史雜書所載有及於禮者皆以附
　於本經之下具列注疏諸儒之說畧有端緒而私家
　無書檢閱無人抄冩久之未成欲望特詔有司許就
　秘書省太常寺關借禮樂諸書自行招致舊曰學徒
　十餘人令其編類踏官屋與之居處逐月量支錢米
　以及飲食紙札油燭之費差撥抄冩貼司二十餘名
　候給局日量支犒賞可以興起廢墜垂之永久使士
　知實學異時可為聖朝制作之助
宋史藝文志曰聶崇義三禮圖集註二十卷陳祥道註
　解儀禮三十二卷周燔儀禮詳解十七卷李如圭儀
　禮集釋十七卷朱子儀禮經傳通解二十三卷張淳
　儀禮識誤一卷黄餘續儀禮經傳通解二十九卷又
　儀禮集傳集註十四卷楊復儀禮圖解十七卷魏了
　翁儀禮要義五十卷　三禮辨李心傳撰以儀禮之
　說與鄭氏辨者八十四皆有㨿
黄氏榦曰始余創二禮粗就質之先師先師喜曰所立
　喪祭禮規模甚善他日取吾所編家鄉邦國王朝禮
　悉用此規模更定之
朱氏在曰經傳通解二十三卷蓋先君晚歲之所新定
　是為絶筆之書次第具見於目録惟書數一篇缺而
　未補而大射禮聘禮公食大夫禮諸侯相見禮八篇
　則猶未脫稿也其曰集傳集注者此書之舊名也凡
　十四卷為王朝禮而卜筮篇亦缺餘則先君所草定
　而未暇刪改者也今皆不敢有所増益悉從其稿至
　於喪祭二禮則甞以規模次第屬之門人黄榦俾之
　類次他日書成亦當相從於此庶幾此書始末具備
楊氏復曰勉齋先生所修祭禮本經則特牲少牢有司
　徹大戴則釁廟所補者則自天神地祇百神宗廟以
　至因事而祭者如建國遷都廵守師田行役祈禳及
　祭服祭器事序始終其綱目尤為詳備　先生嘉定
　己夘喪禮始克成編以次将修祭禮即以其稿授復
　自此朝披夕閱不敢釋卷時在先生左右咨問抄識
　以待筆削不幸先生即世日邁月征今十餘年南康
　學宮舊有家鄉邦國王朝禮(文獻通考云朱子儀禮經傳通解已成書其子)
　(在刻之南康)及張侯虙續刋喪禮又取祭禮稿併刋之故
　四方朋友皆有祭禮稿本未有取其書而修定之者
　竊不自揆遂據稿本參以所聞稍加更定以續成其
　書　嚴陵趙彦肅甞作特牲少牢二禮圖質諸先師
　先師喜曰更得冠昏圖及堂室制度并考之乃為佳
　爾復今所圖者則髙堂生十七篇之書也釐為家鄉
　邦國王朝喪祭則因先師經傳通解之義例也附儀
　禮旁通圖於其後則制度名物之縂要也區區用心
　雖不敢謂無遺誤庶幾或有以得先師之心焉
熊氏禾曰文公晚年為經傳通解大綱細目具載厯門
　人黄勉齋楊信齋三世克成書舊有刻本兵燼之後
　板帙㪚亡兼初本所纂注䟽語類傷繁後信齋為之
　圖解又復過畧而文公初志将欲通經及諸史志㑹
　要等書與夫開元開寳政和禮斟酌損益以為百王
　之大法而志則未遂今得考亭以來諸名儒參校訂
　定墨本擬板行以便流布仍於所補儀禮各卷篇目
　之下參以厯代沿革之制又關洛以來諸儒折中之
　說輯為儀禮外傳以附其後庶可繼先儒未畢之志
敖氏繼公曰儀禮舊有康成注予輒刪其不合于經者
　意義有未足則取䟽記或先儒之說補之又未足則
　附以一得之見名曰儀禮集說
吴氏澄曰朱子甞與東萊呂氏商訂三禮篇次呂氏既
　不及答晚年所編校儀禮經傳則其條例與前所商
　訂又不同矣(以上論諸家醇疵)
司馬氏遷曰秦有天下悉内六國禮儀采擇其善至髙
　祖光有四海叔孫通頗有所増益减損大扺皆襲秦
　故自天子稱號下至佐僚及宮室官名少有變改
班氏固曰叔孫通作漢禮儀因為奉常諸弟子共定者
　咸為選首
范氏蔚宗曰光武中興篤好文雅明帝繼軌尤重經術
　明帝幸三雍尊養五更饗射禮畢帝正坐自講諸儒
　執經問難於前建初中大㑹諸儒於白虎觀考詳同
　異肅宗稱制臨决如石渠故事　章和元年正月召
　曹褒詣嘉徳門令小黄門持班固所上叔孫通漢儀
　十二篇勅褒曰此制㪚畧多不合經今宜依禮條正
　使可施行於南宮東觀盡心集作褒既受命乃次序
　禮事依准舊典雜以五經䜟記之文撰次天子至於
　庶人冠昏吉凶終始制度以為百五十篇冩以二尺
　四寸簡其年十二月奏上
沈氏約曰漢魏以來各揆古今之中以通一代之儀司
　馬彪集後漢衆注以為禮儀志魏初則王粲衛覬典
　定衆儀蜀朝則孟光許慈創理制度晉始則荀覬鄭
　沖詳定晋禮江左則荀崧刁協緝理乖紊其間名儒
　通學諸所論叙徃徃新出非可悉載
長孫氏無忌曰秦并吞九國盡収其禮儀歸之咸陽惟
　採其尊君抑臣以為時用至於儒林道盡詩禮為烟
　漢叔孫通起朝儀西京以降用相裁准咸稱當世之
　美黄初之詳定朝儀太始之削除乖謬則宋書言之
　備矣梁武始命羣儒明山嚴植之陸璉賀瑒司馬褧
　裁成大典沈約等咸在參詳陳武平建業多准梁舊
　後齊則博士熊安生等在周則蘇綽盧辨宇文㢸竝
　習於儀禮者也隋髙祖命牛弘辛彦之等採梁及北
　齊儀注以為五禮云
歐陽氏修曰自漢以來史官所記事物名數降登揖讓
　拜俛伏興之節皆有司之事爾所謂禮之末節也梁
　以來始以其當時所行傳於周官五禮之名各立一
　家之學唐初即用隋禮至太宗時中書令房玄齡等
　因隋之禮増以天子上陵朝廟養老大射講武讀時
　令納皇后皇太子入學太常行陵合朔陳兵大社等
　為吉禮六十一篇賔禮四篇軍禮二十篇嘉禮四十
　二篇凶禮十一篇是為貞觀禮髙宗又詔太尉長孫
　無忌等増之為一百三十卷是為顯慶禮其文雜以
　式令而義府敬宗方得幸多希㫖傅㑹事既施行議
　者皆以為非上元三年詔復用貞觀禮由是終髙宗
　世貞觀顯慶二禮兼行而有司臨事逺引古義與二
　禮參考増損之無復定制開元十年以國子司業韋
　縚為禮儀使以掌五禮十四年通事舎人王嵒上䟽
　請刪去禮記舊文而益以今事詔付集賢院議學士
　張說以為禮記不刋之書去聖久逺不可改易而唐
　貞觀顯慶禮儀注前後不同宜加折衷以為唐禮乃
　詔集賢院學士右㪚騎常侍徐堅等撰定為一百五
　十卷是為大唐開元禮由是唐五禮之文始備　貞
　元中太常禮院修撰王涇考次厯代郊廟沿革之制
　及其工歌祝號而圖其壇屋陟降之序為郊祀録十
　卷元和十一年秘書郎修撰韋公肅又録開元已後
　禮文損益為禮閣新儀三十卷十三年太常博士王
　彦威為曲臺新禮三十卷又採元和以來王公士民
　婚祭喪塟之禮為續曲臺禮三十卷
宋史曰宋開寳中命御史中丞劉温叟等撰開寳通禮
　二百卷本唐開元禮而損益之既又定通禮義纂一
　百卷景祐四年賈昌朝撰太常新禮及祀儀嘉祐中
　歐陽修纂集散失命官設局主通禮而記其變及新
　禮以類相從為一百卷賜名太常因革禮大觀初置
　議禮局請分秩五禮詔依開寳通禮之序政和元年
　續修成四百七十七卷
程子曰冠昏喪祭禮之大者今人都不以為事某舊甞
　修六禮(原注冠昏喪祭鄉相見)將就後被召遂罷今更一二年
　可成家間多戀河北舊俗未能遽更易然大率漸使
　知義理一二年書成可皆如法
朱子曰儀禮多是士禮邦國人君者僅存一二叔孫通
　所制及曹褒所修固已非古然今亦不存唐開元顯
　慶二禮顯慶已亡開元襲隋書為之本朝修開寳禮
　多本開元而頗加詳備及政和間修五禮一時奸邪
　以私智損益䟽略牴牾更没理㑹　魏徵以小戴禮
　綜彚不倫更作類禮二十篇數年而成太宗美其書
　録寘内府今此書不復見甚可惜也　二程與横渠
　多是古禮温公則大槩本儀禮而參以今之可行者
　要之温公較穏若伊川禮則祭祀可用昏禮惟温公
　者好　又家禮序曰三代之際禮經偹矣然其存於
　今者宫廬器服之制出入起居之節皆已不宜於世
　世之君子雖或酌以古今之變更為一時之法然亦
　或詳或畧無所折衷至或遺其本而務其末緩於實
　而急於文自有志好禮之士猶或不能舉其要而困
　於貧窶者尤患其終不能有以及於禮也某之愚蓋
　兩病焉以是甞獨觀古今之籍因其大禮之不可變
　者而少加損益於其間以為一家之言大扺謹名分
　崇愛敬以為之本至其施行之際則又略浮文敦本
　實以竊自附於孔子從先進之遺意誠願得與同志
　之士熟講而勉行之庶幾古人所以修身齊家之道
　謹終追逺之心猶可以復見而於國家所以敦化導
　民之意亦或有少𥙷云　祖宗時有開寳通禮科學
　究試黙義須是念得禮熟是後禮官用此等人為之
　介甫一切罷去盡令作大義故今之禮官不問是甚
　人皆可做某甞謂朝廷須留此等科如史科亦當有
楊氏復曰朱先生所定家鄉邦國王朝禮専以儀禮為
　經及自述家禮則又通以古今之宜故冠禮則多取
　司馬氏昏禮則參諸司馬氏程氏喪禮本之司馬氏
　後又以髙氏之書為最善及論祔遷則取横渠遺命
　治喪則以書儀踈畧而用儀禮祭祀則兼用司馬氏
　程氏而先後所見又有不同節祠則以韓魏公所行
　者為法若夫明大宗小宗之法以寓愛禮存羊之意
　此又家禮之大義所繫蓋諸書所未及而先生於此
　尤拳拳也(以上論後代禮儀)
欽定儀禮義䟽卷首上
欽定四庫全書
欽定儀禮義疏卷首下
　朱子儀禮釋宮(附論)
案儀禮之學當以宮室爲先宮室旣定然後人有


所麗器有所措升降往來之節可得而通也堂階


房室之制古與今殊學者唯求之遺經而經文隨


事散見各以意測欲求其是而得其全則難鄭氏


生於漢末差爲近古然已不能無差孔賈強傅注

義未有訂正朱子儀禮釋宫一篇薈萃前人諸說


先提其綱次疏其義臚列言之頗有端緒然疑者


未盡決而舊說之繆者亦未及悉正也兹取朱子


原文逐條攷論冀以講其是而去其非焉如左

宮室之名制不盡見於經其可攷者宮必南鄉廟在寢
東皆有堂有門其外有大門
　周官建國之神位右社稷左宗廟宮南鄉而廟居左
　則廟在寢東也寢廟之大門一曰外門其北蓋直寢
　故士䘮禮注以寢門爲内門中門凡旣入外門其鄉
　廟也皆曲而東行又曲而北行案士冠禮賔立于外
　門之外主人迎賔入每曲揖至于廟門注曰入外門
　將東曲揖直廟將北曲又揖是也又案聘禮公迎賔
　于大門内每門每曲揖及廟門賈氏曰諸侯五廟大
　祖之廟居中二昭居東二穆居西每廟之前兩旁有
　隔牆牆皆有閤門諸侯受聘于大祖廟大祖廟以西
　隔牆有三閤門東行至大祖廟凡經三閤門故曰每
　門也大夫三廟其牆與門亦然故賔問大夫大夫迎
　賔入亦每門每曲揖乃及廟門其說當攷大夫士之
　門唯外門内門而已諸侯則三天子則五庠序則唯
　有一門鄉飲酒鄉射主人迎賔于門外入門卽三揖
　至階是也
　案宫南鄉大門北直寢而廟在寢東此士大夫與諸
　侯天子之所同也士大夫二門則入大門曲而東卽
　廟已諸侯三門庫雉路廟在庫門之内天子五門皋
　庫雉應路廟亦在庫門之内但天子之庫門則爲第
　二門耳其諸侯廟制賈氏以爲東西平列與朱子所
　云大祖之廟在北左昭右穆以次而南者異似當以
　朱子之說爲定朱子於此引賈氏之言亦未暇論及
　也　又案康成謂諸侯三門皋應路蓋列國名號或
　有不同有此則缺彼故容有曰皋曰應者然以春秋
　經傳及檀弓諸文參攷之則當以庫雉爲正又陳氏
　祥道據桓二年榖梁傳女嫁父送之不下堂母不出
　祭門諸母不出闕門闕門卽雉門也如此則諸侯廟
　在雉門内諸侯廟在雉門内則天子可知又或言禮
　運仲尼與于蜡賔出遊於觀之上夫蜡賔則在廟也
　兩觀則雉門也旣蜡而出遊於觀則廟在雉門内矣
　其說亦皆有理存之以備攷此云廟在庫門之内者
　據周官小宗伯及禮記郊特牲鄭注也
堂之屋南北五架中脊之架曰棟次棟之架曰楣
　鄉射記序則物當棟堂則物當楣注曰是制五架之
　屋也正中曰棟次曰楣前曰庪賈氏曰中脊爲棟棟
　前一架爲楣楣前接檐爲庪今見於經者唯棟與楣
　而已棟一名阿士昏禮賔升當阿致命注曰阿棟也
　入堂深示親親賈氏曰凡賔升皆當楣此深入當棟
　故云入堂深也又聘禮賔升亦當楣賈氏曰凡堂皆
　五架則五架之屋通乎上下而其廣狹隆殺則異爾
　案五架者舉其檩數之也若以其地則四架而已自
　檐至楣爲一架自楣至棟爲一架自棟至後楣爲一
　架自後楣至北墉爲一架此則以兩檩之閒數之蓋
　南北分爲四段以爲行禮之節焉此通乎上下者也
　其實屋深架寛檩數必不止於此無論天子諸侯制
　度宏濶卽以士屋計之空中一架昏禮婦饋奥設舅
　姑之席而於北墉下設婦席焉特牲禮奥設尸席而
　於北墉下設祝席焉䘮禮則尸牀含牀之東北有置
　襚衣之牀焉度周尺非二丈許不足以容也瓦屋峻
　四分之一則一椽之長當二丈五尺有奇恐中撓而
　不足以勝瓦巳是則庪與􁅯􁅯與棟之閒必益之以
　檩而皆爲小梁以承之然後椽稍短檩稍密而不虞
　其折厭也今士庶家聽事前􁅯與後􁅯相距爲四架
　而古人只以兩架目之是可證巳至大夫以上至天
　子諸侯殿屋之制其進愈深則爲檩愈宻蓋以數架
　合作一架但多一檩則増一重梁爾然則古人總謂
　之五架之屋者則何也凡屋之制中虛而旁實中虚
　則唯有兩楹焉以便於行禮若東西兩序與東西兩
　榮則皆壁也其壁之閒上承棟􁅯與庪之處皆有柱
　焉意壁閒之柱則以五爲率檩有増而柱無増故雖
　天子諸侯之屋亦祇稱五架與兩架之閒雖多檩而
　皆可以小梁承之使行禮者視柱以爲節則尤便也
　天子諸侯之寢廟上或以板爲承塵則棟􁅯皆不可
　得而見可見者唯兩旁之柱而已　又案阿未必是
　棟士昏禮主人拜于阼階上賔升西面不應遽至棟
　下聘禮受玉于中堂與東楹之閒注曰入堂深尊賔
　事賈氏曰前􁅯與棟之閒爲南北堂之中夫以􁅯棟
　之閒爲入堂深則昏賔之致命未必更深於此也攷
　工記匠人職曰四阿重屋注曰四阿四注屋則阿宜
　近於檐霤矣豈阿即庪之别名抑指庪與􁅯之閒與
　春秋傳成二年椁有四阿亦可見非當脊之棟也
後􁅯以北爲室與房
　後􁅯之下以南爲堂以北爲室與房室與房東西相
　連爲之少牢主人室中獻祝祝拜于席上坐受注曰
　室中廹狹賈氏曰棟南兩架北亦兩架棟北􁅯下爲
　室南壁而開户以兩架之閒爲室故云廹狹也昏禮
　賔當阿致命鄭云入堂深明不入室是棟北乃有室
　也序之制則無室鄉射記序則物當棟堂則物當􁅯
　注曰序無室可以深也鄉射席賔南面注曰不言于
　户牖之閒者此射于序賈氏曰無室則無户牖故也
　釋宮云無室曰榭卽序也
　案室與房東西相連爲之蓋中室而左右房也其閒
　各以墉隔之東房之東西房之西則東西夾室也其
　閒亦各以墉隔之夫以兩架之閒爲室固廹狹矣然
　以士昏士䘮特牲諸禮攷之則其南北相距亦不甚
　淺若太淺則不能以容而稍深則又非一椽之所能
　勝也然則後􁅯與北墉之閒必更有檩焉又可見矣
　室中廹狹房中可知中一閒宜稍廣於旁之兩閒未
　有室窄而房反寛者也　又案序無室康成云爾未
　見其必然也鄉射記籩豆出自東房有房則必有室
　若幷無房則籩豆無所置之且如其說則後􁅯之下
　便爲北墉比尋常五架之屋又少一架恐無此規制
　也敖氏繼公曰鄉庠州序大小深淺有差堂之庭深
　於序故進退其物以合侯道之數其序亦有室亦有
　夾與庠不異其言近是詳見本篇
人君左右房大夫士東房西室而已
　聘禮記若君不見使大夫受聘升受負右房而立大
　射薦脯醢由左房是人君之房有左右也公食記筵
　出自東房注曰天子諸侯左右房賈氏曰言左對右
　言東對西大夫士唯東房西室故直云房而已然案
　聘禮賔館于大夫士君使卿還玉于館賔退負右房
　則大夫亦有右房矣又鄉飲記薦出自左房少牢主
　婦薦自東房亦有左房東房之稱當攷
　案鄉射記籩豆出自東房特牲禮豆籩鉶在東房記
　賔長兄弟之薦自東房如此者非一言左對右言東
　對西何於天子諸侯則云爾於大夫士則不云爾乎
　經文同而疏解異是引人入岐路也至聘禮使卿還
　玉賔受圭退負右房而立經明言右房可以無疑矣
　賈氏則曰今不在大夫廟於正客館故有右房夫前
　此歸饔時經固曰及廟門賔揖入矣後此公館賔賔
　辟注曰君在廟門敬也至賔將去而釋皮帛於堂楹
　之閒亦以館于廟而禮其神也何獨於還玉而忽不
　在廟乎經無易館之文賈氏何以知之祇以右房二
　字有礙於其東房西室之說故多此周折耳朱子云
　當攷亦疑東房西室之不然後之人所當繼朱子之
　志而詳核之者也胡爲棄經而任疏乎
室中西南隅謂之奥
　郉昺曰室户不當中而近東西南隅最爲深隱故謂
　之奥而祭祀及尊者常處焉
　案郉氏之意蓋謂日光從室户入則帷西北隅受之
　而西南隅不及焉故云深隱也
東南隅謂之窔東北隅謂之宧(窔一叫反又音杳宧音頤)
　郭氏曰窔亦隱闇
　案士喪記朔月童子埽室聚諸窔以其爲户之所掩
　故隱闇與
西北隅謂之屋漏
　詩所謂尚不愧于屋漏是也曽子問謂之當室之白
　孫炎曰當室日光所漏入也鄭謂當室之白西北隅
　得户明者
　案奥與屋漏兩隅相當户在室壁之東偏而日光漏
　入則屋漏與户相距不逺而四隅左右適均亦可見
　矣
室南其户户東而牖西
　說文曰户半門也牖穿壁以木爲交窗也月令疏曰
　古者窟居開其上取明雨因霤之是以後人名室爲
　中霤開牖者象中霤之取明也牖一名鄉其扇在内
　案士虞祝闔牖户如食閒啓户啟牖鄉注曰牖先闔
　後啟扇在内也鄉牖一名是也
　案户東牖西其在室中視之蓋左右均也意室之南
　壁分爲四股中二股爲户牖之閒東一股以其半爲
　户户之東爲壁啟户則户掩於壁其處謂之窔西一
　股以其半爲牖牖之西爲壁啟牖則牖掩於壁其處
　謂之奥如此則左右適均而案之士䘮之室位特牲
　少牢尸祝佐食之行禮亦多合者　又案鄉牖一名
　蓋以豳詩塞向墐户之向解之然詩箋云向北出牖
　也且曰塞則亦未必有交窗也鄉與牖自是不同敖
　氏於士虞禮讀啓牖爲句鄉如初爲句不從鄭氏解
户牖之閒謂之依
　郭氏曰牖東户西也覲禮斧扆亦以設之於此而得
　扆名士昏注曰户西者尊處以尊者及賔客位於此
　故又曰客位
　案牖東户西則壁也依設於壁之南如屛風然行禮
　於堂則此爲客位故曰尊處行禮於室則此不爲尊
　處也士虞記曰佐食無事則出户負扆南面以佐食
　而南面於此則此不爲尊處而士亦有依又可見矣
　敖氏繼公曰依自天子至於士皆設之天子則飾以
　斧文耳
户東曰房户之閒
　士冠注曰房西室户東也寢廟以室爲主故室户專
　得户名凡言户者皆室户若房户則兼言房以别之
　大夫士房户之閒於堂爲東西之中案詩疏曰鄉飲
　酒義尊于房户之閒賔主共之由無西房故以房與
　室户之閒爲中也又鄉飲席賔于户牖閒而義曰坐
　賔于西北則大夫士之户牖閒在西而房户閒爲正
　中明矣人君之制經無明證案釋宮兩階閒謂之鄉
　郭氏曰人君南鄉當階閒則人君之室正中其西爲
　右房而户牖閒設扆處正中矣又案斯干詩築室百
　堵西南其户箋曰天子之寢左右房異於一房者之
　室户也疏曰大夫唯有一東房故室户偏東與房相
　近天子諸侯旣有右房則室當在其中其户正中比
　一房之室户爲西當攷
　案房户之閒亦有楹焉以承梁之北端其南則當東
　楹其地楹西則稍窄以其距室户近也楹東則稍寛
　以其距房户差逺也若設席於此則必在楹東蓋不
　可當梁下也士冠禮庻子冠於房外士昏記母南面
　于房外皆指此處若鄉飲酒禮尊兩壺于房户閒特
　牲禮尊于户東少牢禮司宮尊兩甒于房户之閒則
　在楹之西偪近室房之東與　又案鄉飲酒義所云
　坐賔于西北與夫賔主夾尊者中室而東西有房論
　賔主之大分賔未嘗不在西北未嘗不與主夾尊也
　且西房之外三賔之席在焉亦是西北之賔坐可不
　謂夾尊乎殆未可執此以爲大夫士無西房之證也
　有西房則房户之閒不爲東西之中矣　又案斯干
　詩朱子詩傳之解與此異當以傳爲正傳曰西南其
　户天子之宫其室非一在東者西其户在北者南其
　户猶言南東其畝也此云當攷可見箋疏原非定解
　若此語於正寢與廟言之則西户旣不可通而於百
　室亦不相貫矣扆在户牖之閒當室正中則户在其
　東無可疑者孔氏乃云其户正中比一房之室户爲
　西殊不可曉户在正中則扆當於何所設之而牖又
　設於何處邪
房户之西曰房外
　士昏記母南面于房外女出于母左士冠禮尊于房
　户之閒若庻子則冠于房外南面注曰謂尊東也是
　房户之西得房外之名也房之户於房南壁亦當近
　東士昏記注北堂在房中半以北洗南北直室東隅
　東西直房户與隅閒隅閒者蓋房東西之中兩隅閒
　也房中之東其南爲夾洗直房户而在房東西之中
　則房户在房南壁之東偏可見矣
　案士冠禮庶子冠于房外房外卽房户之閒是也但
　設席則近房設尊則近户耳士昏記婦洗在北堂直
　室東隅注云洗南北直室東隅東隅謂室東北隅也
　東西直房户與隅閒謂東直房户西直室東隅於二
　者之閒設洗不謂房東西之中兩隅閒也設洗處蓋
　於庪下而當房之西半之中閒以房之廣計之偏西
　四分之一爾若房户則當房南壁之中朱子於經傳
　通解士冠禮下注云房户宜當南壁東西之中是也
　可見此云近東者非定論矣至房中之東即夾也乃
　云房中之東其南爲夾則沿公食禮賈疏之誤也辨
　在後　又案房户外之東曰房東有司徹司宫以爵
　授婦贊者于房東注云房户外之東士昏禮尊于房
　户之東士䘮禮君視大斂祝負墉南面皆謂房外之
　東也則房户當南壁東西之中而不偏東彌可見矣
房中半以北曰北堂有北階
　士昏記婦洗在北堂直室東隅注曰北堂房中半以
　北賈氏曰房與室相連爲之房無北壁故得北堂之
　名案特牲記尊兩壺于房中西墉下南上内賔立于
　其北東面南上宗婦北堂東面北上宗婦在内賔之
　北乃云北堂又婦洗在北堂而直室東隅是房中半
　以北爲北堂也婦洗在北堂而士虞禮主婦洗足爵
　于房則北堂亦通名房中矣大射工人士與梓人升
　下自北階注曰位在北堂下則北階者北堂之階也
　案北階卽側階顧命一人冕執銳立于側階以其在
　北曰北階以其無偶曰側階以其在東房故奔䘮又
　謂之東階然則西房之北有壁而無階亦可推矣
堂之上東西有楹
　楹柱也古之築室者以垣墉爲基而屋其上唯堂上
　有兩楹而已楹之設蓋於前􁅯之下案鄉射射自楹
　閒注曰謂射於庠也又曰序則物當棟堂則物當􁅯
　物畫地爲物射時所立處也堂謂庠之堂也又曰豫
　則鉤楹内堂則由楹外當物北面揖豫卽序也鉤楹
　繞楹也物當棟而升射者必鉤楹内乃北面就物則
　棟在楹之内矣物當􁅯而升射者由楹外北面就物
　又鄭氏以爲物在楹閒則楹在􁅯之下也又案爾雅
　釋宫曰梁上楹謂之梲梲侏儒柱也梁􁅯也侏儒柱
　在梁之上則楹在􁅯之下又可知矣
　案楹在前􁅯之下今屋皆然無可疑者然不獨前􁅯
　也卽後􁅯之下亦有之若以垣墉爲基而屋其上則
　民閒蝸居陋室容有之未可以槩士大夫之寢廟也
　蓋楹者所以承大梁之兩端而􁅯之兩端卽置于梁
　端之上梁上短柱二以承小梁小梁之上短柱一以
　承棟凡兩檩交接處必有枅焉有枅然後檩止而不
　動是知凡檩之端未有無柱者卽如前庪之下無壁
　當有六柱焉商頌曰旅楹有閑亦其徵矣且如北堂
　無壁若無柱以承庪則庪何恃以爲固乎檩皆有柱
　豈大梁之北端而顧無柱邪然則後􁅯下之兩楹特
　以砌於壁閒不繋行禮之節故經傳無文耳其實必
　有也室與東西房以此爲界天子諸侯之制則然矣
　士大夫廼舎其兩楹而中爲之壁夫豈其然　又案
　爾雅􁅯謂之梁郭注門户上横梁此與堂上之􁅯與
　梁名同而實異猶車制輪人之軹輿人之軹非一物
　也門上楣亦名梁梁與􁅯爲一若堂上則梁縱而􁅯
　横梁與􁅯爲二當别之
堂東西之中曰兩楹閒
　公食禮致豆實陳于楹外簋實陳于楹内兩楹閒言
　楹内外矣又言兩楹閒知凡言兩楹閒者不必與楹
　相當謂堂東西之中爾
　案朱子蓋謂但當東西之中則雖稍南稍北而皆爲
　兩楹閒也　又案士䘮禮下篇朝祖正柩于兩楹閒
　注云鄉户牖也則户牖之閒適當兩楹之閒康成亦
　云爾矣賈氏以爲在兩楹之閒而近西曲說也户牖
　之閒適當兩楹之閒則中室而東西房明矣
南北之中曰中堂
　聘禮受玉于中堂與東楹之閒注曰中堂南北之中
　也入堂深尊賔事也賈氏曰後􁅯以南爲堂堂凡四
　架前􁅯與棟之閒爲南北堂之中公當􁅯拜訖更前
　北侵半架受玉故曰入堂深也案東楹之閒侵近東
　楹非堂東西之中而曰中堂則中堂爲南北之中明
　矣又士䘮注中以南謂之堂賈氏曰堂上行事非專
　一所若近户卽言户東户西近房卽言房外之東房
　外之西近楹卽言東楹西楹近序卽言東序西序近
　階卽言阼階上西階上其堂半以南無所繼屬者卽
　以堂言之祝淅米于堂是也
　案稍南稍北而皆爲兩楹閒則南北之中稍東稍西
　而皆爲中堂亦可見矣
堂之東西牆謂之序
　郭氏曰所以序别内外
　案序之牆皆在柱閒序端當南齊兩楹而端之止處
　亦柱也自序端至檐柱則無牆自堂以退入于東西
　廂由此
序之外謂之夾室
　公食禮大夫立于東夾南注曰東於堂賈氏曰序以
　西爲正堂序東有夾室今立于堂下當東夾是東於
　堂也又宰東夾北西面賈氏曰位在北堂之南與夾
　室相當特牲禮豆籩鉶在東房注曰東房房中之東
　當夾北則東夾之北通爲房中矣室中之西與右房
　之制無明文東夾之北爲房中則西夾之北蓋通爲
　室中其有兩房者則西夾之北通爲右房也與
　案西夾之北若通爲室中是室之廣直底於西榮之
　下也如此則奧與屋漏處於極西旣與康成所云室
　中廹狹者不相似而户明所入亦不能迴曲而達於
　西榮之下且牖當西夾與堂隔一序牆而所謂户牖
　閒者亦不可以爲節蓋不然矣然則東夾之北通爲
　房中亦未必然也公食禮旣曰東夾南又曰東夾北
　明此一閒之全乎夾也宰立于東夾北與大夫之立
　于東夾南者遥相對南者旣在庭北者亦當在屋外
　不應在屋内凡行禮待事之位唯婦人則在房中其
　餘無不露立者宰與内官之士非婦人也胡爲而位
　於房中乎敖氏繼公曰東夾北北堂下之東方也一
　語可以破羣疑矣　夾者以其在兩旁夾中之室房
　與堂也通言之皆謂之堂析言之則北一架當爲夾
　室以其前爲堂則後爲室又與正室平列而夾房也
　夾室亦於􁅯下爲墉而兩旁有户牖與正室同不則
　不成爲室且無奥則不可以藏祧主矣康成云鬼神
　尚幽闇　路寢夾室雖不藏主亦當有户牖顧命西
　夾南鄉之席其當户牖之閒與
夾室之前曰箱亦曰東堂西堂
　覲禮記注東箱東夾之前相翔待事之處特牲注西
　堂西夾之前近南爾賈氏曰卽西箱也釋宫曰室有
　東西廂曰廟郭氏曰夾室前堂是東箱亦曰東堂西
　箱亦曰西堂也釋宫又曰無東西箱有室曰寢案顧
　命疏寢有東夾西夾士䘮死于適寢主人降襲絰于
　序東注曰序東東夾前則正寢亦有夾與箱矣釋宫
　所謂無東西廂者或者謂廟之寢也與凡無夾室者
　則序以外通謂之東堂西堂案鄉射主人之弓矢在
　東序東大射君之弓矢適東堂大射之東堂卽鄉射
　之東序東也此東西堂堂各有階案雜記夫人奔䘮
　升自側階注曰側階旁階奔䘮婦人奔䘮升自東階
　注曰東階東面階東面階則東堂之階其西堂有西
　面階也
　案東西堂卽東西廂固也細别之則自後􁅯以南通
　謂之堂而箱則又在堂之南畔其當前􁅯以外乎凡
　言相者皆指近邊之處也又序端以南無壁由堂之
　中而旁通乎此亦是邊際故曰兩相相廂箱竝通
　爾雅但云無東西廂有室曰寢不云無夾室也若無
　夾室則只有正屋三閒無旁屋二閒求之經記多不
　合者故朱子疑其或謂廟之寢也大射君之弓矢適
　東堂謂東堂之下也東堂之下卽東夾南也但其地
　尚過東榮以東不盡於夾南耳鄉射之東序東卽此
　則學宫亦有兩夾室明矣　側階卽北堂下之側階
　雜記與顧命一也以其在東故奔䘮曰東階以其在
　北而北鄉故大射儀曰北階若西房之北則無之以
　其無偶故曰側也婦人升降由此故今俗猶稱母爲
　北堂也東西堂之兩旁無所謂東面階西面階者後
　人之臆說於經無文　凡婦人之專禮由正階昏禮
　親迎婦從降自西階入門升自西階婦見舅姑升自
　西階舅姑饗婦婦降自阼階是也婦人從丈夫相次
　而行者由正階士䘮禮下篇遷祖從柩升自西階旣
　祖婦人降自阼階反哭入廟婦人升降自阼階適殯
　宮升自阼階是也其不從丈夫相次而行者則出入
　由闈門升降自側階如特牲少牢之祭士䘮之朝夕
　哭皆然夫人奔䘮何獨不然未見有所爲東面階西
　面階也者
東堂下西堂下曰堂東堂西
　大射賔之弓矢止于西堂下其將射也賔降取弓矢
　于堂西堂西卽西堂下也特牲主婦視饎爨于西堂
　下記曰饎爨在西壁則自西壁以東皆謂之西堂下
　矣又大射執冪者升自西階注曰羞膳者從而東由
　堂東升自北階立于房中則東堂下可以達北堂也
　案東當西堂卽東夾西夾之南是也鄉射納射器賔
　與大夫之弓倚于西序主人之弓矢在東序東此在
　東西堂上近序端而倚之也衆弓倚于堂西則西堂
　下之西也司射比衆耦于堂西衆賔適堂西繼三耦
　而立東上若有東面者則北上據此則直序以外東
　西壁以内通謂之堂東堂西矣士虞饎爨在東壁以
　其近壁故以壁爲節也燕禮小臣師一人在東堂下
　南面大射小臣師從者在東堂下南面少牢司宮摡
　豆籩于東堂下則在東堂之南而未離乎堂也特牲
　主婦視饎爨于西堂下者蓋爨近西壁炊者負壁東
　鄉而鑊在其東主婦就而視之不可云西壁故遥繼
　西堂而言西堂下耳其近序則曰序東序西近階則
　曰階東階西鄉射司射倚弓與扑于西階西亦曰東
　方西方士喪禮東方之饌東堂下也鄉射拾取矢後
　者授有司于西方西堂下也　又案主婦視饎當降
　自北階則西堂下亦可達北堂以其四畔皆縣故周
　環可通行耳
堂角有坫
　士冠禮注坫在堂角士喪禮疏堂隅有坫以土爲之
　或謂堂隅爲坫也
　案當從堂隅爲坫之說未必别以土爲之此與反坫
　之坫蓋異
堂之側邊曰堂廉
　鄉飲設席于堂廉注曰側邊曰廉䘮大記疏堂廉堂
　基南畔廉稜之上也又鄉射衆弓倚于堂西矢在其
　上注曰上堂西廉則堂之四周皆有廉也
　案天子諸侯四注屋則堂之四周皆當有廉若大夫
　士兩下之屋則東西榮之下蓋無廉也鄉射所云堂
　西廉者仍是南廉之側畔近檐一節耳蓋東西榮下
　之牆至南檐則稍有不盡也
升堂兩階其東曰阼階
　士冠注阼酢也東階所以答酢賓客也每階有東西
　兩廉聘禮饔鼎設于西階前陪鼎當内廉此則西階
　之東廉以其近堂之中故曰内廉也士之階三等案
　士冠降三等受爵弁注曰下至地賈氏曰匠人云天
　子之堂九尺賈馬以爲階九等諸侯堂宜七尺階七
　等大夫宜五尺階五等士宜三尺故階三等也兩階
　各在楹之外而近序案鄉射升階者升自西階繞楹
　而東燕禮媵爵者二人升自西階序進東楹之西酌
　散交于楹北注曰楹北西楹之北則西階在西楹之
　西矣士冠禮冠于東序之筵而記曰冠于阼䘮禮欑
　置于西序而檀弓曰周人殯于西階之上故知階近
　序也
　案阼階亦曰東階檀弓夏后氏殯于東階之上是也
　西階亦曰賔階顧命次路在賔階面是也階之兩旁
　爲廉西階以東爲内西爲外東階以西爲内東爲外
　階之濶疑如車兩輪之度而稍寛其旁以長石甃之
　不爲階級上端與堂廉平而下端底於地䘮禮棺之
　升降用軸軸之廣大畧如車則階可推矣階近序亦
　不偪序鄉飲賔降立于階西當序聘禮歸饔賔階西
　再拜稽首是階外序内猶畧有餘地也特牲堂下之
　尊一設于阼階東一設于西階西其當階與序之閒
　與升階不並行射禮上射先升下射從之中等禮當
　然也抑階亦不甚廣若太廣則恐妨於樂縣耳
堂下至門謂之庭三分庭一在北設碑
　聘禮注宮必有碑所以識日景引隂陽也士昏禮疏
　碑在堂下三分庭一在北案聘禮歸饔餼醯醢夾碑
　米設于中庭注曰庭實固當庭中言中庭者南北之
　中也列當醯醢南米在醯醢南而當庭南北之中則
　碑三分庭一在北可見矣聘禮注又曰設碑近如堂
　深堂深謂從堂廉北至房室之壁三分庭一在北設
　碑而碑如堂深則庭蓋三堂之深也又案鄉射之侯
　去堂三十丈大射之侯去堂五十四丈則庭之深可
　知而其隆殺之度從可推矣
　案中庭有以東西之中言之者特牲記佐食無事則
　中庭北面鄉射設楅于中庭南當洗士䘮置重于中
　庭參分庭一在南此或上或下而皆爲東西之中也
　有以南北之中言之者士䘮薦車直東榮注云於中
　庭聘禮公揖入立于中庭又曰擯者退中庭又曰宰
　夫受幣于中庭至還玉于賔館大夫降中庭此或左
　或右而皆爲南北之中也至設碑之處及庭之淺深
　則未有易決者設洗南北以堂深經之明文也若設
　碑亦如堂深則洗何不取節于碑曰南當碑而必曰
　以堂深乎鄉射設楅于中庭南當洗亦經之明文也
　不曰當碑而曰當洗則設洗設楅之處不當設碑之
　處可見矣楅之南司馬所有事若有碑焉則礙也聘
　禮歸饔飪一牢鼎九陪鼎三北上上當碑醯醢百甕
　夾碑十以爲列是醯醢在碑之兩旁飪鼎腥鼎之内
　而稍出其北也公食禮不親食而致庻羞陳于碑内
　庭實陳于碑外聘禮還玉于賔館賔自碑内聽命皆
　不見碑南北之節祭義君牽牲入廟門麗于碑此牲
　君親射之則碑之距堂蓋不僅如設洗設楅之度也
　敖氏繼公以爲在庭東西南北之中者理或然與士
　䘮下篇朝祖訖降柩注謂柩車在階閒少前參分庭
　之北經不以碑爲節則碑之不設於三分庭一在北
　也亦足以徵之矣碑蓋圓而卑有孔檀弓豐碑與桓
　楹並言知其圎也髙則有妨於射事且碑之爲言卑
　知其卑也以繋牲知有孔也　凡經言階閒者亦東
　西之中也以近階故不曰中庭而曰階閒特牲執事
　之俎陳于階閒士虞饌黍稷兩敦于階閒士䘮遂匠
　納車于階閒旣祖婦人降卽位于階閒　又案庭三
　堂之深大夫士之寢廟或然未可以槩諸侯天子之
　寢廟及學宮也鄉射侯道五十弓弓六尺則三十丈
　自侯至門必有數丈餘地矢乃不集於門以三十六
　丈約計之則堂之深十二丈一架之深四丈矣士大
　夫之屋制焉得如許深長乎士大夫射禮皆於學宫
　行之蓋以其寢之庭不足以容射故也則學宫之庭
　其因射事而特深爲之與庭雖深而堂未必取足於
　三之一也勢不能也諸侯燕射于寢侯道與鄉射同
　若大射三侯侯道九十弓則庭不止於百弓矣鄭氏
　以爲射於郊學敖氏繼公以爲亦射於寢諸侯之寢
　與學庭則深矣其堂恐亦未可以三分庭之一爲率
　也
堂塗謂之陳
　郭氏曰堂下至門徑也其北屬階其南接門内􁇲案
　凡入門之後皆三揖至階昏禮注三揖者至内􁇲將
　曲揖旣曲北面揖當碑揖賈氏曰至内􁇲將曲者至
　門内􁇲主人將東賔將西賔主相背時也旣曲北面
　者賔主各至堂塗北行向堂時也至内􁇲而東西行
　趨堂塗則堂塗接於􁇲矣旣至堂塗北面至階而不
　復有曲則堂塗直階矣又案聘禮饔鼎設于西階前
　陪鼎當内廉注曰辟堂塗也則堂塗在階廉之内矣
　鄉飲三揖注曰將進揖當陳揖當碑揖陳卽堂塗也
　案堂塗謂之陳爾雅釋宮文其北屬階其南屬門内
　􁇲固已自北而直南至盡處必有一折東西行乃南
　行而出門也其入也亦然考工記匠人職堂涂十有
　二分注云謂階前若今令甓裓也分其督旁之修以
　二分爲峻據此則堂塗蓋稍隆起亦或以磚甃之其
　中庭若三分一之南一之北則又爲之識别以便於
　行禮者與詩陳風曰中唐有甓爾雅又曰廟中路謂
　之唐　又案士冠禮三揖敖氏繼公云主人揖而入
　門右西面賔入門而左東面主人乃與賔三揖三揖
　者於入門左右之位揖三分庭一在南揖三分庭一
　在北揖也與注疏三揖之法異初疑其不然旣而讀
　鄉飲之文曰衆賔皆入門左北上主人與賔三揖鄉
　射之文曰衆賔皆入門左東面北上賔少進主人以
　賔三揖夫東面北上而後三揖則方其至􁇲而曲固
　不揖也賔少進乃有三揖則初北面時亦不揖也於
　此分三揖之部位則初發足時一揖三分庭而南與
　北各一揖乃勢所必然而設碑之節亦不得不於南
　北之中矣蓋敖氏之於經析理精而用心審實有出
　於漢宋諸儒之上者
中門屋爲門門之中有闑
　士冠禮席於門中闑西閾外注曰闑橛也玉藻疏闑
　門之中央所竪短木也釋宫曰樴在地者謂之臬郭
　氏曰卽門橛也然則闑者門中所竪短木在地者也
　其東曰闑東其西曰闑西
　案中門屋爲門謂東西之中也其南北亦當屋之極
　與闑在兩門之中央祇有一而已聘禮疏以爲有東
　闑西闑非也
門限謂之閾
　釋宫曰柣謂之閾郭氏曰閾門限邢昺曰謂門下横
　木爲内外之限也其門之兩旁木則謂之棖棖闑之
　閒則謂之中門
　案中門謂一門之中以其有闑故不以兩門之中爲
　中而以一門之中爲中也　又案門上横於兩棖之
　閒者亦曰􁅯爾雅楣謂之梁郭注門户上横梁是也
　與􁅯棟之􁅯異
闔謂之扉
　邢昺曰闔門扉也其東扉曰左扉門之廣狹案士昏
　禮納徵儷皮記曰執皮左首隨入注曰隨入爲門中
　阸狹賈氏曰皮皆横執之門中阸狹故隨入也匠人
　云廟門容大扃七个注曰大扃牛鼎之扃長三尺七
　个二丈一尺彼天子廟門此士之廟門降殺甚小故
　云阸狹也推此則自士以上宫室之制雖同而其廣
　狹則異矣
　案東扉左扉據士昏記及士䘮禮卜日而言也凡入
　門由闑右只在一邊執皮則兩手張𨳩故士昏隨入
　此與射禮升階不竝行意畧同皆禮當如此非必以
　門之阸狹也以天子之門二丈一尺降殺之士門應
　尚寛不至不容二人並入聘禮記凡庭實隨入以諸
　侯之廟門而庭實亦隨入則不因門之阸狹可見矣
夾門之堂謂之塾
　釋宫曰門側之堂謂之塾郭氏曰夾門堂也門之内
　外其東西皆有塾門一而塾四其外塾南鄉案士虞
　禮陳鼎門外之右匕俎在西塾之西注曰塾有西者
　是室南鄉又士冠禮擯者負東塾注曰東塾門内東
　堂負之北面則内塾北鄉也
　案塾有堂有室云夾門之堂以堂包室而言也門一
　而塾四外塾南鄉内塾北鄉皆無可疑但堂與室之
　區分未知如何或云棟之下爲壁隔斷内外各以其
　一爲塾近壁一半爲室近檐一半爲堂而皆無户牖
　如房與北堂之制然月令疏謂祀竈祀門祀行皆在
　廟門外先設席於廟門之奥又諸侯釁廟禮雍人割
　雞屋下當門郟室割雞于室中注曰郟室門夾之室
　也有奥有夾室則似非無户牖者　又案士䘮卜日
　奠龜于西塾上士虞羞燔俎在内西塾上皆云上則
　塾髙于庭矣然凡有事於塾者皆無升降之文是無
　階也無階而云上者塾蓋髙於庭一級行者一拾足
　卽升塾故不言升降與門與塾平亦髙於庭一級故
　凡出入及士䘮薦車與柩車之出皆無升降也門塾
　髙於庭而卑於堂制之宜也敖氏繼公謂塾髙於堂
　而東西有階恐無此理
門之内兩塾之閒謂之宁
　聘禮賔問卿大夫迎於外門外及廟門大夫揖入擯
　者請命賔入三揖並行注曰大夫揖入者省内事也
　旣而俟於宁也凡至門内􁇲爲三揖之始上言揖入
　下言三揖並行則俟于􁇲南門内兩塾閒可知矣李
　廵曰宁正門内兩塾閒義與鄭同謂之宁者以人君
　門外有正朝視朝則於此宁立故耳周人門與堂修
　廣之數不著於經案匠人云夏后氏世室堂修二七
　廣四修一堂修謂堂南北之深其廣則益以四分修
　之一也門堂三之二室三之一門堂通謂門與塾其
　廣與修取數於堂得其三之二室三之一者兩室與
　門各居一分也以夏后氏之制推之則周人之門殺
　於堂之數亦可得而知矣
　案大夫士本無所謂宁者注家強以門内兩塾閒當
　之非其實也卽天子諸侯宁立之處亦不在此周官
　司士正朝儀之位天子之治朝也聘禮夕幣及受命
　于朝諸侯之治朝也皆立於路門之外未有在門内
　者若在門内兩塾之閒則何以徧揖羣臣乎天子外
　屛屛在路門之外天子負之以立屛近而門稍逺諸
　侯内屛屛在路門之内諸侯在門外遥負之以立門
　近而屛稍逺曰門屛之閒謂之宁者猶言門屛相近
　之處未可執二者之中閒以求之也若泥於二者之
　閒内屛者宁在門之内則不便於揖羣臣外屛者宁
　在屛之外直幾於面牆矣而可乎曲禮疏謂天子外
　屛屛在路門之外而近應門亦慮面牆之不可而又
　泥閒字耳若近應門則仍是内屛不必舎近求逺取
　節於路門而曰外屛矣覲禮侯氏肉袒告聽事出自
　屛南適門西先出而後屛南則屛在門外而距門不
　逺可見也廟門如此路門可推大夫以簾士以帷不
　過貼近寢門縣掛一物以蔽外内迥非外屛内屛之
　比卽其家有私朝如魯敬姜所云内朝庀季氏之家
　政者宁立之處亦必在寢門之外然則門之内兩塾
　之閒固不可以宁之名被之也　屋制修廣之數雖
　不見於經但據士之昏䘮祭禮以其室中所容之人
　與器物約之其修必二丈許乃足以容也今卽以二
　丈爲率計之修二丈廣則二丈一尺或中一閒稍寛
　則廣二丈五尺旁四閒廣各二丈與室居堂三之一
　合堂與室則深八丈廣十丈五尺矣其檐宇及東西
　兩端之牆址當在其外門之修廣鄭氏以爲取數於
　堂得其三之二則門屋之修五丈六尺廣七丈此門
　與兩塾之全數也鄭又云室三之一者兩室與門各
　居一分也似卽指兩塾爲室矣如此則總爲三閒中
　一閒爲門而旁兩閒爲塾塾有堂有室此但言室不
　言堂則以室包堂而言與每閒廣二丈三尺三寸三
　分寸之一其門一閒除柱與兩棖外兩扉廣二丈有
　竒一扉之廣丈許天子廟門廣二丈一尺兩門則四
　丈二尺士不及其半則諸侯大夫降殺之數亦畧可
　推矣　又案士冠禮擯者負東塾敖氏繼公曰東塾
　西塾其北蓋與東西堂相對而廣亦如之以鄉射禮
　特牲禮及公食禮序立之位參攷之則敖氏之言良
　是蓋宅勢當整方不應門屋偏窄於堂也若然則門
　屋亦五閒中一閒爲門而旁各兩閒爲塾矣或曰塾
　四閒東西端各一閒爲内塾次近門各一閒爲外塾
　内塾北鄉而南壁外塾南鄉而北壁中閒各以墉隔
　之其堂室則於一閒之深以三分二爲堂三分一爲
　室考工所謂門三之二室三之一也未知是否
門之内外東方曰門東西方曰門西
　特牲注凡鄉内以入爲左右鄉外以出爲左右士冠
　注出以東爲左入以東爲右以入爲左右則門西爲
　左門東爲右鄉飲酒賔入門左燕禮卿大夫皆入門
　右是也以出爲左右則門東爲左門西爲右士冠主
　人迎賔出門左西面士虞側亨于廟門外之右是也
　闑東曰臬右亦自入者言之也天子諸侯門外之制
　其見於經者天子有屛諸侯有朝案覲禮侯氏入門
　右告聽事出自屛南適門西注曰天子外屛釋宫屛
　謂之樹郭氏曰小牆當門中曲禮疏天子外屛屛在
　路門之外諸侯内屛屛在路門之内此侯氏出門而
　隱於屛則天子外屛明矣釋宫曰門屛之閒謂之宁
　謂宁在門之内屛之外此屛據諸侯内屛而言也諸
　侯路寢門外則有正朝大門外則有外朝案聘禮夕
　幣于寢門外宰入告具于君君朝服出門左南鄉注
　曰寢門外朝也入告入路門而告(寢門卽路門)賈氏曰此
　路門外正朝之處也是正朝在寢門外也聘禮又曰
　賔死介復命柩止于門外若介死唯上介造于朝注
　曰門外大門外也必以柩造朝達其忠心又賔拜饔
　餼于朝注曰拜于大門外賈氏曰大門外諸侯之外
　朝也賔拜于朝無入門之文則諸侯外朝在大門外
　明矣是外朝在大門外也諸侯三朝其燕朝在寢燕
　禮是也正朝與外朝之制度不見于經蓋不可得而
　考矣
　案少牢禮雍爨在門東南北上廪爨在其北陳鼎五
　三鼎在羊鑊之西二鼎在豕鑊之西旣實鼎乃舉鼎
　陳于門外之東方北面北上爨最東蓋離東壁不逺
　鼎在其西則稍近東塾至舉而陳之則又西而當東
　塾矣士虞禮爨在廟門外之右陳鼎于門外之右匕
　俎在西塾之西大抵與吉祭東西相反是則自東竟
　西皆稱門外皆以門爲節也　外屛内屛之說已見
　於前路寢内朝有堂有階燕禮射禮皆於斯論語攝
　齊升堂謂此也自路門以外治朝外朝皆無堂
寢之後有下室
　士䘮記士處適寢又曰朔月若薦新則不饋于下室
　注曰下室如今之内堂正寢聽朝事賈氏曰下室燕
　寢也然則士之下室於天子諸侯則爲小寢也春秋
　傳子大叔之廟在道南其寢在廟北其寢廟之寢也
　廟寢在廟之北則下室在適寢之後可知矣又案喪
　服傳有東宮有西宮有南宮有北宮異宮而同財内
　則曰由命士以上父子皆異宮士昏疏異宮者别有
　寢若不命之士父子雖大院同居其中亦隔别各有
　門户則下室之外又有異宮也
　案士有下室有異宮則自大夫而諸侯天子宮室必
　愈多矣隨地異形不必皆南鄉也詩所云築室百堵
　西南其户者以此
自門以北皆周以牆
　聘禮釋幣于行注曰䘮禮有毁宗躐行出于大門則
　行神之位在廟門外西方檀弓疏毁宗躐行毁廟門
　西邊牆以出柩也士䘮禮爲垼于西牆下注曰西牆
　中庭之西特牲主婦視饎爨于西堂下記曰饎爨在
　西壁注曰西壁堂之西牆下門之西有牆則牆屬於
　門矣西牆在中庭之西則牆周乎庭矣西壁在西牆
　下則牆周乎堂矣牆者墉壁之總名室中謂之墉昏
　禮尊于室中北墉下是也房與夾亦謂之墉冠禮陳
　服于房中西墉下聘禮西夾六豆設于西墉下是也
　堂上謂之序室房與夾謂之墉堂下謂之壁謂之牆
　其實一也隨所在而異其名爾堂下之壁闈門在焉
　士冠禮冠者降適東壁見于母注曰適東壁者出闈
　門也時母在闈門之外婦人入廟由闈門士虞禮賔
　出主人送主婦亦拜賔注曰女賔也不言出不言送
　拜之於闈門之内闈門如今東西掖門釋宮云宮中
　之門謂之闈郭氏曰謂相通小門也是正門之外又
　有闈門而在旁壁也
　案周以牆者卽所謂宮牆也接門塾之兩端而東西
　平列至東南隅西南隅則折而之北圍廟寢之後皆
　周焉行神之位在西方則廟之西牆之外也䘮大記
　非適子以于隱者爲廬注曰不欲人屬目蓋廬於東
　南角則寢之東牆之内也然則牆亦當門屋之脊與
　其闈門寢之闈門在東壁廟之闈門則當在西壁婦
　人由之乃便也士冠禮冠者適東壁或其時母立於
　東夾之北與若出闈門則由東壁而北而西以行焉
　其有數廟而外爲都宮者則都宮之西必有一總闈
　門而各廟又皆有闈門乃可以達也
人君之堂屋爲四注大夫士則南北兩下而已
　士冠禮設洗置于東榮注曰榮屋翼也燕禮設洗當
　東􁇲注曰人君爲殿屋也案考工記殷四阿重屋注
　曰四阿若今四注屋殷人始爲四注屋則夏后氏之
　屋南北兩下而已周制天子諸侯得爲殿屋四注卿
　大夫以下但爲夏屋兩下四注則南北東西皆有􁇲
　兩下則唯南北有􁇲而東西有榮是以燕禮言東􁇲
　而大夫士禮則言東榮也􁇲者說文曰屋水流也徐
　鍇注曰屋檐滴處榮者說文曰屋梠之兩頭起者爲
　榮又曰屋齊謂之檐楚謂之梠郭璞注上林賦曰南
　榮屋南檐也義與說文同然則檐之東西起者爲榮
　謂之榮者爲屋之榮飾謂之翼者言其軒張如翬斯
　飛耳士䘮升自前東榮䘮大記降自西北榮是屋有
　四榮也門之屋雖人君亦兩下爲之燕禮之門内􁇲
　則門屋之北􁇲也凡屋之檐亦謂之宇士䘮禮爲銘
　置于宇西階上注曰宇梠也說文曰屋邊也釋宫云
　檐謂之樀郭氏曰屋梠郉昺曰屋檐一名樀一名梠
　又名宇皆屋之四垂也宇西階上者西階之上上當
　宇也階之上當宇則堂廉與坫亦當宇矣特牲主婦
　視饎爨于西堂下注曰南齊于坫其記又注曰南北
　直屋梠是也階上當宇故階當􁇲鄉射記磬階閒縮
　􁇲是也􁇲以東西爲從故曰縮􁇲此􁇲謂堂之南􁇲
　也
　案夏屋無東西之􁇲而四注屋亦有兩榮以其東西
　不盡於榮而盡於􁇲􁇲在榮之北故以􁇲爲節也四
　􁇲者南北􁇲多東西􁇲少以其東西只一架也　屋
　榮之解說文與郭璞俱未明爽凡屋檐在前後榮在
　兩旁檐横而榮則從未可混而言之也蓋横互於棟
　上而爲南北之界者曰脊脊之東西兩端盡處有䲭
　吻俱外鄉兩端之牆爲全屋之扞蔽者曰屋山以其
　上銳下濶似山形也榮在屋山之上自䲭吻南北兩
　分迤邐而下或竟檐而止或不竟檐數尺而止其崇
　與廣大約如屋脊而少殺但脊平而榮則自髙遞下
　如橋梁矣以左右言之曰東榮西榮士冠禮設洗當
　東榮是也以前後言之曰前榮後榮士䘮禮復者升
　自前東榮降自後西榮是也是則屋稆非榮也許郭
　所云乃榮之前後端極於梠之東西端而止者耳然
　榮有不竟檐而止者則以檐梠爲榮之說究不可通
　唯四注之殿屋則榮之竟於前後端者必鄉四隅更
　加隆起而於其外爲東西二􁇲許郭或指此之隆起
　者當之未可以概諸士大夫之廟寢也今南方之屋
　有榮者少閒有爲之者俗稱風火山牆但整方爲之
　如屛風然而每架爲髙下與京師之式小異亦不竟
　檐而止賈氏曰榮屋翼也今之搏風豈以其阻當風
　勢可以禦火故與朱子語類一條指牆外八字之板
　言之板不出於屋山之上非榮翼也况牆外有板者
　特其偶然非通式也古大夫士之廟若寢蓋無無榮
　者如無榮直以屋山之牆爲節可矣
此其著於經而可攷者也
　禮經雖亡闕然於覲見天子之禮於燕射聘食見諸
　侯之禮餘則見大夫士之禮宫室之名制不見其有
　異特其廣狹隆殺不可攷耳案顧命成王崩于路寢
　其陳位也有設斧扆牖閒南鄉則户牖閒也西序東
　鄉東序西鄉則東西序也西夾南鄉則夾室也東房
　西房則左右房也側階則北階也東堂西堂則東西
　箱也東垂西垂則東西堂之宇階上也兩階戺則堂
　廉也賔階面阼階面則兩階前也左塾之前右塾之
　前則門内之塾也畢門之内則路寢門也又曰諸侯
　出廟門俟則與士䘮禮殯宫曰廟合也然則鄭氏謂
　天子廟及路寢如明堂制者蓋未必然明堂位與考
　工記所記明堂之制度者非出於舊典亦未敢必信
　也又案書多士傳天子之堂廣九雉三分其廣以二
　爲内五分内以一爲髙東房西房北堂各三雉公侯
　七雉三分廣以二爲内五分内以一爲髙東房西房
　北堂各一雉伯子男五雉三分廣以二爲内五分内
　以一爲髙東房西房北堂各一雉士三雉三分廣以
　二爲内五分内以一爲髙有室無房堂注曰廣榮閒
　相去也雉長三丈内堂東西序之内也髙穹髙也此
　傳說房堂及室與經亦不合然必有所據姑存之以
　備參攷
　案天子諸侯殿屋四注大夫士廈屋兩下其餘名制
　相同而廣狹深淺崇卑則異此東房西室之說所以
　未可信也康成謂宗廟路寢明堂同制蓋必不然唯
　廟與寢則同耳明堂自當别論詳見考工記匠人職

三分廣以二爲内是以三分之一爲東西夾也五

　分内以一爲髙蓋指檐宇之髙也以廣四修一計之
　則進深之數可得矣以瓦屋四分之法加之則脊髙
　之數可得矣但其北堂未知所指以上下文義求之
　則北堂其卽室與又謂士有室無房堂亦不可曉經
　文士屋皆有房有堂未見無房堂者若無房堂何以
　行禮民閒廬舎則有於檐下爲壁而壁閒開門者左
　氏傳所謂吾儕小人有闔廬以蔽風雨者此則於有
　室無房堂爲近之禮不下庻人故也書傳其以庶人
　之屋爲士屋邪抑士之未仕者與庻人同邪
　朱子此篇雖通言天子諸侯大夫士宫室之制而意
　主於大夫士以儀禮一經多爲大夫士言之也凡尺
　皆謂周尺考工記云人長八尺康成云中人張臂八
　尺張足六尺跬三尺歩六尺武尺二寸武五爲歩四
　指四寸爲握亦曰一膚亦曰一握亦曰一扶中人之
　手搤圍九寸人頭之長曰宣一尺三寸三分寸之一
　磬折之長四尺五寸參伍求之大約周之八尺當今
　之五尺以此爲率則皆可推矣
欽定儀禮義疏卷首下
欽定四庫全書
欽定儀禮義疏卷一
　正義賈氏公彦曰儀禮周公所制　班氏固曰周監
　於二代禮文尤具事為之制曲為之防故稱禮經三
　百威儀三千　朱子曰禮經即今之儀禮其存者十
　七篇　張氏淳曰漢初未有儀禮之名疑後漢學者
　見十七篇中有儀有禮遂合而名之
　存疑賈氏公彦曰儀禮不名周者欲見兼有異代之
　法士䘮禮商祝夏祝其證也
　案周監二代則周人所行容有夏殷之禮存焉然已
　經周公損益則亦為周之禮矣其冠禮之若醮昏禮
　之若不親迎士虞之無尸少宰之若不賓尸則時有
　豐絀物有備否儀有隆殺聽人之擇而行之非關異
　代至夏祝商祝不過取其名以為别亦於夏禮商禮
　無與命名之義不繫乎此
　士冠禮第一之一(冠古玩反篇内不音者竝同)
　正義鄭氏康成曰童子任職居士位(賈疏據昏禮相見禮皆士身所)
　(行故知此是士身自加冠)年二十而冠(賈疏曲禮二十曰弱冠呂氏大臨曰古者自十九)
　(而下皆為童子)主人玄冠朝服則是仕於諸侯(句)天子之士
　朝服皮弁素積(朱子曰案諸侯朝服以日視朝天子皮弁以曰視朝皆君臣同服故此言)
　(主人玄冠朝服則是仕於諸侯而為士者若天子之士則其朝服當用皮弁素積不得言玄冠朝服也鄭)
　(氏本文如此而釋文乃以天子二字加於諸侯之上則舛繆而無文理矣今定從疏)古者四民
　世事士之子恒為士(賈疏四民世事齊語文引之者證此士身自加冠法若士之子)
四十强而仕何得有二十為士自加冠也(朱子曰疏說不可曉竊詳鄭意似謂士之子雖未仕亦得用)

　(此禮爾疏恐誤也)冠禮於五禮屬嘉禮(賈疏春官大宗伯五禮吉凶賓軍嘉其以)
　(嘉禮親萬民一曰以昏冠之禮親成男女是冠屬嘉禮也)大小戴及别錄此皆第
　一(賈疏戴徳戴勝與劉向别錄十七篇次第皆冠禮第一)　敖氏繼公曰此篇
　主言士冠其適子之禮此云士者據其子而立文也
　下篇放此冠者加冠之稱凡經言士禮者皆謂諸侯
　之士其言大夫禮者亦然
　案敖氏謂士冠其子之禮是也注疏以士身自加冠
　者言之或疑古者十五入大學九年大成約其出學
　之年已二十有四四十始仕則不當有童子任職居
　位者似矣然四十而服官五十而為大夫古人特差
　其大概耳如有才能出衆者未必拘此限故賈氏以
　大夫為兄之長殤之服證之也抑士雖無世官或亦
　有世爵勲徳之胄雖未及歲豈盡列於編氓則父子
　同為士者容當有之苟有一焉則注疏之說不可廢
　也喪服大夫之子為其子為大夫者不杖期經例凡
　云大夫之子者則父在也是祖與孫同為大夫孫年
　未必四十五十也此亦可為父子同仕之證
　通論賈氏公彦曰大夫始仕者二十巳冠訖五十乃
　爵命為大夫故大夫無冠禮又喪服大夫為昆弟之
　長殤小功注云謂為士者若不仕者也以此知為大
　夫無殤服也小記云丈夫冠而不為殤大夫身巳加
　冠降兄殤在小功是身有徳行得為大夫不以二十
　始冠也若諸侯則十二而冠案襄九年左氏傳晉侯
　問公年曰十二年矣國君十五而生子冠而生子禮
　也君可以冠矣是諸侯十二而冠也尚書金縢王與
　大夫盡弁時成王年十五則知天子亦十二而冠大
　戴禮公冠四加緇布冠皮弁爵弁後加玄冕天子亦
　四加後當加衮冕又家語冠頌王太子冠擬公則天
　子之元子亦四加若諸侯之子不得四加與士同三
　加可知　楊氏復曰諸侯始加緇布冠繢緌其服玄
　端再加皮弁三加玄冕天子始加玄冠朱組纓再加
　皮弁三加衮冕
　案公冠但有玄端皮弁玄冕三者注四字當作三賈
　氏四加之說盖沿公冠篇訛字而誤
士冠禮
　正義敖氏繼公曰此目下文所言之禮也後篇皆放
　此
筮于庿門(筮市例反庿古廟字)
　正義鄭氏康成曰筮以蓍問日吉凶於易也冠必筮日
　于庿門者重以成人之禮成子孫也(賈疏兼言孫者家事統於尊若)
　(祖在則為冠主也)庿謂禰庿不于堂者嫌蓍之靈由庿神(賈疏)
　(草之靈莫善於蓍易曰蓍之徳圓而神以蓍自有靈知吉凶不假庿神也)　敖氏繼公曰
　此目筮日之事也凡經文類此者不悉見之筮日重
　冠事也于庿門者為將有事于庿中必于門者明其
　求於外神也
　通論賈氏公彦曰特牲禮筮日主人即位于門外此
　不言以下文布席于門中閾外可見凡經内言庿者
　皆禰庿非禰庿則以庿名别之如聘禮卿受于祖庿
　是也若天子諸侯皆冠於始祖廟襄九年季武子云
　以先君之祧處之祧謂遷主所藏始祖庿也
　案庿祧通言耳賈氏以祧為始祖廟盖未必然說見
　聘禮特牲筮于門外與此在庿門亦微有别說見特
　牲
　存疑賈氏公彦曰不筮月者夏小正二月綏多士女
　注謂冠子取妻時也有常月故不筮
　案下經屨夏用葛冬皮屨則冠非有常月不筮者以
　事繫日主日則月不必筮也
主人玄冠朝服緇帶素韠即位于門東西面(冠如字朝直遥反後)
　(朝服同韠音畢)
　正義鄭氏康成曰主人將冠者之父兄也玄冠委貌也
　(賈疏此云玄冠下記云委貌實一物)朝服者十五升布衣而素裳也(賈疏)
　(雜記朝服十五升布也素裳裳與韠同色云素韠故知裳亦白素絹為之)衣不言色者衣
　與冠同也(賈疏禮之通例衣冠同色其衣冠異色經即别言之下文爵弁服純衣是也)筮
　必朝服尊蓍龜之道也(賈疏正冠時主人服玄端爵韠此服朝服是尊蓍龜之道)
　(案特牲禮筮日與祭同服玄端少牢禮筮日與祭同服朝服不特尊蓍龜者彼為祭事蓍龜不可尊於先)
　(祖此為冠事蓍龜可尊於子孫也)緇帶黑繒帶也(賈疏士練繒為帶體所裨者用緇此)
　(言緇據裨者而言也)素韠白韋韠也長三尺上廣一尺下廣二尺
　其頸五寸肩革帶博二寸(賈疏亦玉藻文注云頸五寸亦謂廣也頸中央肩兩)
　(角皆上接革帶肩與革帶廣同)天子與其臣玄冕以視朔皮弁以日
　視朝諸侯與其臣皮弁以視朔朝服以日視朝(賈疏約玉)
　(藻而知)凡染黑五入為緅七入為緇玄則六入與(賈疏考工)
　(記鍾氏職染鳥羽三入為纁五入為緅七入為緇是染黒法此注玄六入下經注云朱四入無正文故皆)
　(云與以疑之)　敖氏繼公曰玄冠黒繒委貌也朝服十五
　升之玄布衣而素裳也士朝服以筮敬其神也士服
　以玄端為正士帶以襌練為體其博四寸又以緇繒
　之博二寸者二合而裨其帶下之垂者故謂之緇帶
　帶下長三尺其屈垂者二尺素韠象裳色也士之韠
　率象裳色或近焉惟有為而變者乃大異也　賈氏
　公彦曰即位禰庿門外以待筮事
　案或疑玄冠以布為之夫既祥縞冠素紕禫而纎皆
　絲也玄冠不以布可知矣記云大古冠布齊則緇之
　布冠止此耳麻冕特以麻為板之表裏其冒於首者
　則繒也帶下長三尺所謂紳也屈垂者則紐也
　通論賈氏公彦曰玉藻君素帶終裨大夫素帶裨垂
　士練帶率下裨又云雜帶君朱綠大夫玄華士緇裨
　注云君裨帶上以朱下以綠終之大夫裨垂外以玄
　内以華士裨垂之下外内皆以緇是謂緇帶鄭彼云
　是謂者指此文也若然天子諸侯帶繞腰及垂者皆
　裨之大夫則不裨其繞腰者直裨垂之三尺與屈而
　垂者士則裨其末而已韠即黻也祭服謂之黻朝服
　謂之韠玉藻云韠君朱大夫素士爵韋但彼是玄端
　服之韠用爵韋此朝服用素韋耳
　餘論鄭氏康成曰韠蔽膝也古者田獵而食其肉衣
　其皮先以兩皮如韠以蔽前後後世聖人易之以布
　帛猶存其蔽前示不忘古尊祭服異其名曰黻
有司如主人服即位于西方東面北上
　正義敖氏繼公曰有司即筮者占者宰宗人之類
　鄭氏康成曰有司羣吏有事者謂主人之吏所自辟
　除府史以下也今時卒吏及假吏皆是也
　案有司不論公私皆有焉惟其所長而已公則公有
　司也私則私臣也如主人服則朝服也有司亦朝服
　者古人以禮相見皆曰朝士大夫聽事接賓之所亦
　曰朝至漢太守之庭猶曰郡朝故未仕者亦朝服特
　牲禮助祭者皆朝服是也主人朝服以敬筮事有司
　朝服亦以敬主人之事也有司在士之下而其冠服
　如此則二十而冠之禮不必士而後行之而士子弟
　之巳冠者皆可以為有司而助人之禮事可見矣
　存疑賈氏公彦曰羣吏與屬吏不同羣吏為府史胥
　徒屬吏則君命之士下文宿贊冠者注云謂賓及他
　官之屬若中士下士又主人贊者亦云其屬中士若
　下士是也特牲有司之上有子姓此文無者祭祀事
　重故子姓皆來冠事稍輕故或有不至也
筮與席所卦者具饌于西塾(饌士戀反塾音孰)
　正義鄭氏康成曰筮謂蓍也具俱也饌陳也西塾門
　外西堂也(賈疏爾雅門側之堂謂之塾)　敖氏繼公曰蓍而云筮
　者以其所用名之席蒲筵也士用蒲席神人同所卦
　者所以畫地記爻及書卦之具也士喪禮卜日奠龜
　于西塾上南首有席燋在龜東然則此時具饌之位
　蓍亦當南鄉席在其後而所卦者則在蓍右亦變於
　筮時也
　案門之東西有四塾内外各二筮在闑西西面將筮
　而蓍與席及畫地記爻之木俱陳于門外西堂近其
　事也少牢云卦者在左坐卦以木
布席于門中闑西閾外西面(闑魚列反閾音域注古文闑為槷閾為蹙)
　正義鄭氏康成曰闑門橛也閾閫也(賈疏曲禮外言不入於閫閫門)
　(限也)　邢氏昺曰閾謂門下横木為内外之限也其門
　之兩旁木則謂之棖棖闑之間則謂之中門　李氏
　如圭曰闑門中央所竪短木也　敖氏繼公曰闑西
　東西節也閾外南北節也此席西於闑乃云門中則
　二扉之間惟有一闑明矣
　案布席將坐以筮也前饌于西塾至此乃布之此席
　其北上與
筮人執筴抽上韇兼執之進受命于主人(筴初革反韇音獨)
　正義鄭氏康成曰筮人有司主三易者也(賈疏周官筮人掌三)
　(易一曰連山二曰歸藏三曰周易)韇藏筴之器也今時藏弓矢者謂
　之韇丸(賈疏韜弓矢者以皮為之詩象弭魚服是以魚皮為矢服則此韇亦用皮也)兼并
　也進前也自西方而前(賈疏前鄉東方受命)受命者當知所筮
　也　賈氏公彦曰少牢云史左執筮右抽上韇兼與
　筮執之東面受命于主人得命西面于門西抽下韇
　左執筮右兼執韇以擊筮乃立筮此不言文不具筴
　即蓍也曲禮云筴為筮韇言上者其制有上下下者
　從下鄉上承之上者從上鄉下韜之也　敖氏繼公
　曰筮人有司之共筮事者少牢禮言為大夫筮者史
　也此為士筮宜亦如之史而云筮人者因事名之也
　案筮人注雖以兼主三易為說然左傳所載凡筮多
　用周易此亦宜然也兼執之者兼上韇與下韇而並
　執之此時蓍尚在韇待筮時乃取出以筮也
宰自右少退贊命
　正義鄭氏康成曰宰有司主政教者自由也贊佐也
　佐主人告所以筮也少儀曰贊幣自左詔辭自右
　李氏如圭曰少退後於主人　朱子曰宰所贊之辭
　當云某有子某將以來日某加冠於其首庶幾從之

敖氏繼公曰曏者宰亦在有司位至是乃來主人

　之右贊命為主人釋辭也
　案宰有司主家政者士喪禮賵宰舉幣以東雜記亦
　曰宰舉以東原思為孔子宰家語孔子謂顔淵使爾
　多財吾為爾宰盖大夫以上宰皆臣也若士則公有
　司若私臣皆可為之
　通論賈氏公彦曰士喪禮命筮者在主人之右特牲
　云宰自主人之左贊命不由右者為神求吉變也士
　喪在右不在左者以其始死未忍異於生也少牢宰
　不贊命大夫尊屈士卑不嫌故使人贊命也
　案特牲宰贊命亦當由右云左者字訛耳詔辭自右
　無神人吉凶之别也說見特牲禮
筮人許諾右還即席坐西面卦者在左(還音旋下同)
　正義鄭氏康成曰即就也東面受命右還北行就席
　卦者有司主畫地識爻者也(賈疏卦者亦西向)　敖氏繼公
　曰筮人即席抽下韇乃釋之而坐筮　賈氏公彦曰
　三正記大夫蓍五尺故立筮士之蓍三尺當坐筮
　案筮法詳見周易蓍短者坐筮蓍長者立筮然則筮
　者執其上端植而不卧及分而為二則倚於西壁而
　揲之與若不近壁者亦當設一物倚之
　通論敖氏繼公曰凡卜筮于門者皆西面筮宅于兆
　南則北面盖以西北隂方故鄉之以求諸鬼神也少
　牢禮卦者在左坐卦以木卒筮書卦于木此不言坐
　則是立也其亦士禮異與立則卦時乃坐既乃興
卒筮書卦執以示主人
　正義鄭氏康成曰卒巳也書卦者筮人以方寫所得
　之卦也(賈疏方版也不使他人書卦者尊卦也)　敖氏繼公曰執之不
　言筮人文省
　案上言筮者西面坐至卒筮書卦興執以示主人不
　言還則是西面自若但側身以卦示之耳故下文乃
　言還東面
　通論賈氏公彦曰案特牲卒筮寫卦筮者執以示主
　人注云卦者主畫地識爻六爻備乃以方版寫之則
　彼寫卦亦是卦者祭禮吉事尚提提故卦者寫卦筮
　人執卦以示也士喪禮注卦者寫卦示主人經無寫
　卦之文喪禮遽故卦者自畫自示主人也此筮者自
　寫自示主人冠禮異於喪祭故也
主人受眂反之(眂音視)
　正義鄭氏康成曰反還也　賈氏公彦曰主人受眂
　未辨吉凶主人尊先受眂知卦體而已反還之筮人
　使占吉凶
筮人還東面旅占卒進告吉(注古文旅作臚)
　正義鄭氏康成曰旅衆也還與其屬共占之　敖氏
　繼公曰筮人東面而言還明其位亦在有司中也占
　者占所遇之卦若其爻之吉凶也必旅占者欲盡衆
　人之見也告吉亦執卦
　案筮人還亦右還也席北上而進退皆右還則升降
　皆由下便也
　通論賈氏公彦曰卜筮之法案洪範三人占從二人
　之言又金縢乃卜三龜一習吉則卜時三龜並用玉
　瓦原三人各占一兆筮時連山歸藏周易並用亦三
　人各占一易卜筮皆三占從二三吉為大吉一凶為
　小吉三凶為大凶一吉為小凶若獨用一龜一易則
　三人共占之
　存疑賈氏公彦曰夏殷以不變為占周易以變者為
　占
　案夏殷占法逺難徵矣周易占法原兼變與不變者
　為占如六爻皆不變則占本卦彖内為貞外為悔孔
　成筮立衞侯元得屯秦伐晉筮得蠱貞風悔山是也
　其占變爻者如畢萬得屯初敬仲得觀四是也其兼
　變不變占兩彖者如晉文遇貞為屯悔為豫皆利建
　侯是也疏云夏殷以不變者為占盖未盡然矣
若不吉則筮逺日如初儀
　正義鄭氏康成曰逺日旬之外(賈疏曲禮旬之内曰近某日旬之外曰逺)
　(某日據士禮旬内筮特牲旬内筮日是也大夫已上禮旬外筮少牢筮旬有一日是也)　賈氏
　公彦曰曲禮吉事先近日冠吉事故先筮近日不吉
　乃更筮逺日　敖氏繼公曰逺日去初筮者旬有一
　日也以其干同故謂之逺日少牢日用丁巳而以後
　丁後巳為逺日可見初儀筮人執筮以下者也
　案此於筮逺日如初儀之下然後云徹筮席宗人告
　事畢則不吉而未筮逺日事未畢筮席不徹也故特
　牲亦序宗人告事畢於筮逺日之下明筮逺日乃當
　日并筮也少牢則更筮其云及逺日又筮如初則非
　當日并筮與此異
　辨正張子曰據儀禮惟有筮逺日之文不云三筮筮
　日之禮先筮近日後筮逺日不從則直諏用下旬逺
　日盖亦足以致聽於鬼神之意而祀事則不可廢
　案曲禮卜筮不過三王肅云禮以三為成也上旬中
　旬下旬三卜筮不吉則不舉然考之禮經皆無其文
　果用三筮經宜著再不吉又筮如初矣解者誤謂三
　卜筮而不知為重瀆也至疏謂冠之筮日三旬不吉
　更筮後月之上旬則是四筮并與三筮之說不合矣
徹筮席
　正義鄭氏康成曰徹去也斂也(賈疏席則徹去之筮則斂藏之)　敖
　氏繼公曰筮蓍也既筮則釋於闑西今乃并與席徹
　去之
宗人告事畢
　正義鄭氏康成曰宗人有司主禮者(賈疏宗人掌禮比於宗伯)
　敖氏繼公曰告事畢東北面特牲禮宗人東北面告
　濯具宰宗人筮人之屬皆公家所使給事於私家者

右筮日

主人戒賓賓禮辭許
　正義鄭氏康成曰戒警也告也賓主人之僚友(賈疏同官)
　(為僚同志為友此謂上中下士嘗執贄相見者也若未嘗相見則不必戒)古者有吉事則
　樂與賢者歡成之有凶事則欲與賢者哀戚之今將
　冠子故就告僚友使來禮辭一辭而許也再辭曰固
　辭三辭曰終辭不許也　賈氏公彦曰戒賓者主人
　親至賓大門外之西東面賓出大門外之東西面戒
　之案鄉飲酒主人請賓賓禮辭許注云不固辭者素
　所有志此亦素有志樂與主人歡成冠禮故不固辭
　也　敖氏繼公曰賓者主人同鄉之士也戒之者告
　之使知其事且欲勞之也此上更當有賓主為禮一
　節與宿賓同文不具耳凡賓之與冠事者主人皆親
　戒之而以將為筮者為先餘人亦各以次為先後也
　是時主人皆親戒之者未筮則未有所别異也此雖
　親相見其辭則皆擯者傳之宿賓放此說見特牲篇
　戒賓亦朝服凡既筮而有事如戒宿之類皆因筮服
　無變也
主人再拜賓答拜主人退賓拜送
　正義鄭氏康成曰退去也歸也　賈氏公彦曰案鄉
　飲酒禮主人戒賓賓拜辱主人答拜乃請賓賓禮辭
　許主人再拜賓答拜主人退賓拜送鄉射亦然此經
　文不具當以彼文為正　敖氏繼公曰賓許而主人
　再拜謝其許也他禮類此者義皆然此言戒賓之儀
　畧者盖以宿賓之儀見之也必拜送者所以謝之凡
　拜送客者皆於其既退乃拜之故不答拜亦異於迎
　也吉禮拜送者必再拜經或不見之文省耳

右戒賓

前期三日筮賓如求日之儀
　正義鄭氏康成曰前期三日空二日也(賈疏二日中雖有宿賓宿)
　(贊冠者及夕為期但非加冠之事故云空也)筮賓筮其可使冠子者賢者
　恒吉冠義曰古者冠禮筮日筮賓所以敬冠事敬冠
　事所以重禮重禮所以為國本　朱子曰前巳廣戒
　衆賓此又擇其賢者筮之以為正賓不吉則仍為衆
　賓不嫌於預戒也　賈氏公彦曰筮賓者於僚友衆
　士之中筮取吉者為加冠之賓也命筮雖無文宰贊
　盖云主人某以來日為適子某加冠筮某為賓庶幾
　從之若庶子則云庶子　敖氏繼公曰筮賓如求日
　之儀是亦不過再筮而已初筮者若不吉則改筮其
　次者為正賓若次者又不吉則不復筮而即以第三
　者為正賓亦以初筮者為次賓也主人於賓既次第
　其先後矣然猶筮之者盖慮其異日或以他故而不
　及與則將廢冠事此乃非人之所能預知者故不可
　不問於神而用舍一聽之雖或先後易位有不能盡
　如人意者亦不以為嫌也
　通論賈氏公彦曰冠筮賓特牲少牢不筮賓者彼以
　祭祀之事主人自為獻主羣臣助祭而已天子諸侯
　之祭前已射於澤宮擇取可與祭者故不筮之也
　案冠為人道之始賓必取人倫中有望者以為成人
　式彼鄉飲之賓必謀於先生不筮者從人望也冠賓
　乃己之僚友宜素知之矣然不遽自決又不宜品第
　其可否以謀於人故決之鬼神若祭祀則所重者尸
　但筮尸而已賓直助祭無庸筮也

右筮賓

乃宿賓賓如主人服出門左西面再拜主人東面答拜
　正義鄭氏康成曰宿進也(賈疏謂進之使知冠日當來)宿者必先
　戒(賈疏若上文已戒賓今又宿之也)戒不必宿(賈疏即上文所戒之賓除正賓及贊冠者)
　(外但戒使知之而已後不更宿也)其不宿者為衆賓或悉來或否(賈疏)
　(賓與贊冠者戒而又宿不得不來衆賓非要須來容有不來者故直戒不宿也)主人朝服(賈疏)
　(以上筮日時朝服至此無改服之文知之)左東也出以東為左入以東為
　右　朱子曰此云宿賓言主人往而宿之以目下事
　如篇首筮于庿門之例　敖氏繼公曰既筮即宿賓
　故云乃宿之為言速也速之使來也不曰速而曰宿
　者以具事在異日也賓尊故主人親宿之出門左出
　大門而左也西面再拜拜其辱也禮又謂之拜迎
　通論賈氏公彦曰案鄉飲酒鄉射主人戒賓及公食
　大夫使大夫戒各以其爵皆是當日之戒理無宿也
　又大射宰戒百官有事于射者射人戒諸公卿大夫
　射司士戒士射與贊者前射三日宰夫戒宰及司馬
　皆有戒而無宿若特牲禮前期二日宿尸前無戒而
　直有宿者文不具其實亦有戒也祭統云先期旬有
　一日宮宰宿夫人注云宿讀為肅夫人尊故不言戒
　而變言宿讀為肅者亦戒之意
　案宿字義或訓進或訓肅或訓夙或訓速然音義可
　相通也盖肅之使進以致其速也
乃宿賓賓許主人再拜賓答拜主人退賓拜送
　正義鄭氏康成曰乃宿賓者親相見致其辭
宿贊冠者一人亦如之
　正義鄭氏康成曰贊冠者佐賓為冠事者謂賓若他
　官之屬(賈疏冠事即下文坐櫛設纚卒紘諸事助賓成禮故取其屬為之)宿之以筮
　賓之明日(賈疏下厥明夕為期是冠前一日宿賓宿贊在厥明之上則去冠前二日矣筮賓是)
　(前期三日則宿賓贊冠者是筮賓之明日可知)　朱子曰佐賓雖輕亦必擇
　其賢而習禮者為之不然則有闕故并宿之使必來
　也　敖氏繼公曰贊冠者一人贊者之長也尊次于
　正賓如鄉飲酒之介然故亦親宿之若衆賓則或使
　人宿其禮簡故不著鄉飲酒禮惟言主人戒賓及介
　之儀而於衆賓則闕焉例正與此類宿賓及此贊冠
　者其禮與辭皆同惟以先後為别
　案贊冠者即次賓也與正賓徳位相埓但卜而吉者
　為正賓其未卜若卜而未吉則為贊冠者耳注疏以
　賓上士贊冠者中士下士為言不可泥

右宿賓

厥明夕為期于庿門之外主人立于門東兄弟在其南
少退西面北上有司皆如宿服立于西方東面北上
　正義鄭氏康成曰宿服朝服也兄弟主人親戚也
　賈氏公彦曰期加冠之期也必于庿門者以冠在庿
　也主人之類在門東賓之類在門西各依賓主之位
　案西面面向西也北上立位以北為上也凡經言面
　位放此兄弟兼伯叔父及兄弟之子皆在焉不專指
　同輩行者經之通例皆然故注云主人親戚也
擯者請期宰告曰質明行事(擯臂印反)
　正義鄭氏康成曰擯者有司佐禮者在主人曰擯在
　客曰介(賈疏聘禮及大行人皆在主人曰擯在客稱介亦曰相司儀每門止一相是也)質正
　也旦日正明行冠事　敖氏繼公曰請期東面少牢
　禮主人南面宗人北面請祭期
告兄弟及有司
　正義鄭氏康成曰擯者告也　賈氏公彦曰上文兄
　弟有司皆已在位必告之者禮取審慎之義　敖氏
　繼公曰此告兄弟盖東北面告有司盖西北面也特
　牲禮宗人東北面告濯具
告事畢
　正義鄭氏康成曰宗人告也(賈疏約上文筮日時宗人告事得知也)
擯者告期于賓之家
　正義賈氏公彦曰於夕為期即得告之者以共仕於
　君其家必在城郭之内相近故也　敖氏繼公曰别
　言擯者事更端也賓謂賓及衆賓也

右為期

夙興設洗直于東榮南北以堂深水在洗東(直音值深式䕃反)
　正義鄭氏康成曰夙早也興起也洗承盥洗者棄水
　器也(賈疏盥手洗爵之時恐水穢地以洗承盥洗水而棄之故云棄水器)士用鐵(賈疏案漢)
　(禮器制度洗士用鐵大夫用銅諸侯用白銀天子用黄金)榮屋翼也(賈疏即今之摶風云榮者)
　(與屋為榮飾言翼者與屋為翅翼也)周制自卿大夫以下其室為夏屋
　水器尊卑皆用金罍其大小異(賈疏此亦案漢禮器制度)　許氏
　慎曰屋梠之兩頭起者為榮梠楣也　敖氏繼公曰
　爾雅楣謂之梁然則榮者乃梁東西之兩端也直東
　榮謂遥當之水所以盥洗者也洗在東方則沃洗者
　宜西面故水在洗東　賈氏公彦曰堂深從堂廉北
　至房室之壁南北以堂深者洗去堂逺近取於堂上
　深淺假令堂深二文洗亦去堂二丈以此為度凡度
　淺深曰深後竝放此
　案榮在屋兩端之墻上其髙視屋極少殺屋極之盡
　處有鴟吻自鴟吻南北兩分迤邐而下或不盡檐而
　止以其當風故亦謂之摶風說文云梠楣也盖自棟
　以下兼言之楣謂之梁指東西横者棟楣庪皆是不
　謂南北縱者也
　通論賈氏公彦曰案匠人夏后氏世室殷人重屋四阿
　鄭云四阿四注殷人始為四注則夏后重屋但兩下為
　之不四注矣故兩下屋名為夏屋周制卿大夫以下為
　夏屋兩下而天子諸侯皆四注故燕禮洗當東霤鄭云
　人君為殿屋也喪大記升自屋東榮鄭以為卿大夫士
　其天子諸侯當言東霤也又少牢司宮設罍水于洗東
　有枓鄭注設水用罍沃盥用枓禮在此也此篇與昏禮
　鄉飲酒鄉射特牲皆直言水不言罍大射雖云罍水不
　云枓又經内或有尊無洗或尊洗皆有又不言設之者
　文不具也其設洗與設尊先後不同者冠禮賓與贊共
　洗昏禮有夫婦御媵之等少牢特牲兼舉鼎不専為酒
　故皆先設洗鄉飲酒鄉射先設尊者以其専為酒燕禮
　大射自相對大射先設尊燕禮先設洗也
陳服于房中西墉下東領北上
　正義鄭氏康成曰墉墻也　賈氏公彦曰喪大記與
　士喪禮服或西領或南領此東領者嘉禮異於凶禮
　故士之冠時先用卑服北上便也　敖氏繼公曰東
　領統於主位也北上便其先取在南者
　案所陳之服即下文爵弁皮弁玄端三服也房在室
　之東北上者爵弁服在北皮弁服次南玄端最南
爵弁服纁裳純衣緇帶韎韐(纁許云反注今文纁皆作熏韎音妺韐音閤)
　正義鄭氏康成曰此與君祭之服(賈疏士禮玄端自祭以爵弁服助君)
　(祭)雜記曰士弁而祭于公爵弁者冕之次(賈疏凡冕以木為體)
　(長尺六寸廣八寸以三十升麻布衣之上玄下纁前後有旒爵弁制大同惟無旒而爵色為異又冕者俛)
　(也低前一寸二分故名冕爵弁則前後平以其尊次於冕故云冕之次)其色赤而微黑
　如爵頭然(賈疏鍾氏七入為緇若以纁入黒則為紺以紺入黑則為緅是三入赤再入黑故云)
　(赤而微黑也爵頭赤多黒少故以為喻)或謂之緅(賈疏緅言色赤者對緇為赤若將緅比纁)
　(則又黒多矣故鄭注巾車雀飾云雀黒多赤少之色也)其布三十升(賈疏盖取冠倍之義)
　(喪服衰三升故冠六升朝服十五升故冕三十升也)纁裳淺絳裳凡梁絳一入
　謂之縓再入謂之赬三入謂之纁朱則四入與(賈疏詩我)
　(朱孔陽毛傳云朱深纁也故從一染至三染皆謂之淺絳若以纁入赤則為朱上注解玄緇故引鍾氏染)
　(黑法此注解纁故引爾雅染赤法)純衣絲衣也餘衣皆用布惟冕與
　爵弁服用絲耳(賈疏雜記朝服十五升布此據朝服玄端服及深衣長衣之等皆以布為)
　(之)先裳後衣者欲令下近緇明衣與帶同色韎韐緼
　韍也(賈疏此經云韎韐玉藻云緼韍二者一物)士緼韍而幽衡(賈疏玉藻文言幽衡)
　(同繫于革帶故連引之)合韋為之士染以茅蒐因以名焉今齊
　人名蒨為韎韐(賈疏爾雅茹藘茅蒐孫氏注一名蒨可以染絳周時名蒨為韎以韎染韋)
　(合之為韐故名韎韐也)韍之制似韠(賈疏但有飾無飾為異耳明堂位有虞氏服韍夏后)
　(氏山殷火周龍章鄭云天子備飾諸侯火而下卿大夫山士韎韋而已是士無飾不得單名韍是韍與韠)
　(制同飾異也)冠弁不與衣陳而言於上以冠名服耳(賈疏陳服)
　(則於房緇布冠皮弁爵弁在堂下是冠弁不與服同陳今以弁在服上竝言之者以冠弁表明其服耳不)
　(謂同陳之也)　賈氏公彦曰凡衣與冠同色者先言衣後
　言裳今爵弁與衣異故退純衣於下使與帶同色也

敖氏繼公曰爵弁服士之上服也純衣絲衣而緇

　色者也周官云純帛論語云今也純此其徵矣言纁
　裳於衣上者以其與冕服之裳同尊之也韎者韋之
　蒨者也韐制如韠不曰韠者尊之異其名其在冕服
　者尤尊則謂之韍
　案爵弁服用絲固也皮弁服亦已非布矣下節詳之
　通論賈氏公彦曰鄭解純或為絲或為色此經玄衣
　與纁裳相對上玄下纁昏禮女次純衣下云女從者
　畢袗玄其色自明故決為絲韍祭服也其他服謂之
　韠易朱韍方來利用享祀是祭服之韍用朱但天子
　純朱諸侯黄朱為異耳
皮弁服素積緇帶素韠
　正義鄭氏康成曰此與君視朔之服也(賈疏玉藻諸侯皮弁聽朔)
　(於大廟又論語素衣麑裘鄭云此視朔時君臣同服之服也)皮弁者以白鹿皮為
　冠象上古也(賈疏上古以白鹿皮冒覆頭鉤頷繞項禮運先王未有麻絲衣其羽皮至黄帝)
　(則有冕)積猶辟也以素為裳(賈疏素謂白繒)辟蹙其要中　敖
　氏繼公曰皮弁次於爵弁亦士之尊服也其衣盖亦
　絲衣而色如其裳二弁之衣用絲者宜别於冠服也

賈氏公彦曰喪服注云祭服朝服辟積無數惟喪

　服裳幅三袧有數耳
　存疑鄭氏康成曰皮弁之衣用布亦十五升(賈疏雜記朝服)
　(十五升布此皮弁亦天子之朝服故亦十五升布也)其色象焉(賈疏象皮弁之色用白布也)

敖氏繼公曰裳之辟積亦幅三袧

　案布自十二升以下皆喪服也十三升十四升介於
　吉凶之間疑似難分故不用至十五升則為吉布但
　以布緣之曰麻衣大祥之服也以素繒緣之曰長衣
　其在衣内曰中衣以采緣之則曰深衣皆連衣裳者
　也若殊衣裳者以采緣之則曰素端齊服也白布之
　用止此矣緇之則為玄端服玄裳黄裳雜裳皆布也
　朝服衣與玄端同而用皮弁服之裳裳則以素繒為
　之非布矣故鄭云玄端即朝服之衣易其裳耳是也
　以此差之則皮弁服素衣素裳皆素繒而非布明矣
　若以白布則皮弁服轉在朝服玄端之下也而可乎
　皮弁雖天子之朝服然名之曰皮弁服不名朝服矣
　豈得以朝服之布比而同之至禮服之裳與喪服之
　裳前三幅後四幅則同其辟積之多寡疎密未必盡
　同盖有章之服加刺繡焉刺繡之處辟積則疏固不
　必幅幅而均齊之也
玄端玄裳黄裳雜裳可也緇帶爵韠
　正義鄭氏康成曰此莫夕於朝之服(賈疏玉藻朝玄端夕深衣注謂)
　(大夫士也大夫士既服玄端深衣以聽私朝矣此注云莫夕於朝之服是士向莫時夕君之服朝禮備夕)
　(禮簡故以夕言之若卿大夫之夕於君當亦朝服也)玄端即朝服之衣(賈疏朝服亦名)
　(端論語端章甫鄭云端諸侯視朝之服以十五升布染緇色正幅為之)易其裳耳雜裳
　者前玄後黄易曰夫玄黄者天地之雜也天玄而地
　黄不以玄冠名服者是為緇布冠陳之士爵韋為韠
　玉藻曰韠君朱大夫素士爵韋　賈氏公彦曰此玄
　端服服之下故後陳於皮弁之南三服同用緇帶者
　以士唯有一緇裨之帶故三服共之裳有三等爵亦
　雜色故同爵韠大帶所以束衣革帶所以繫韠及佩
　不言革帶者舉韠有革帶可知上筮日玄冠朝服緇
　帶此玄端亦緇帶彼朝服素韠韠同裳色則裳亦素
　此易以三等裳同爵韠則韠亦易矣　敖氏繼公曰
　玄端士之正服也玄端玄裳謂玄端之服以玄者為
　正若無玄裳亦許其用黄裳若雜裳故曰可也雜裳
　者或前玄後黄或前黄後玄也黄裳雖貶於玄裳然
　其色純故言於雜裳之上
　存疑鄭氏康成曰上士玄裳中士黄裳下士雜裳(賈疏)
　(此無正文以諸侯之士有三等故分三等裳以當之)　賈氏公彦曰三裳之下
　云可者見三等之士各有所當當者即服之也
　案玄端玄裳黄裳雜裳可也皆爵韠特牲記文與此
　同彼謂尸祝佐食也盖恐貧者或不能備服故此以
　通之云可也言不必拘耳注疏以三䓁士當之臆說
　無據且朝服玄端已仕未仕者通行之禮服若限以
　三等之士則未仕者當服何裳而士之助祭者皆朝
　服玄冠緇帶緇韠賓兄弟公有司私臣皆在焉又何
　以同服乎又玉藻朝玄端夕深衣士居家之常服若
　朝於君則朝服鄭意莫夕於朝當降一等服玄端故
　云此莫夕於朝之服耳非謂服玄端之處止於此也
　然聘禮使者朝服帥衆介夕則夕亦朝服不玄端矣
　三服或備三帶其為緇帶則一耳故疏云三服共之
緇布冠缺項青組纓屬于缺緇纚廣終幅長六尺皮弁
筓爵弁筓緇組紘纁邊同篋(冠如字下同缺鄭音頍去蘂反敖讀如字屬音燭纚)
　(所綺反又所買反廣古曠反長直亮反筓音雞紘音宏篋苦協反)
　正義鄭氏康成曰屬猶著纚今之幘梁也(賈疏舉漢法為況鄭)
　(目驗而知至今久逺未審也)終充也纚一幅長六尺足以韜髮而
　結之矣(賈疏既云韜髪乃云結之則韜訖乃為紒矣)筓今之簪有筓者屈
　組為紘垂為飾(賈疏有筓者即皮弁爵弁是也屈組謂以一條組於筓左頭繫定繞頥下)
　(右相向上仰屬於筓屈繫之有餘因垂為飾也)無筓者纓而結其絛(賈疏無筓者即)
　(緇布冠是也謂以二條組為纓兩相屬於缺屬訖所垂絛於頥下結之)纁邊組側赤也
　(賈疏以緇為中以纁為邊側而織之)同篋謂此以上凡六物(賈疏六物者缺項青)
　(組纓屬于缺為一物緇纚二物皮弁筓三物爵弁筓四物緇組紘纁邊皮弁爵弁各有一為二物通前四)
　(為六物)隋方曰篋(賈疏爾雅無文此對笥方而不隋也隋謂狹而長)　敖氏繼
　公曰下經言賓受冠右手執項左手執前則是冠後
　亦謂之項也此缺項者盖别以緇布一條圍冠而後
　不合故名之曰缺項謂其當冠項之處則缺也其兩
　端有􁉖别以物貫穿而連結之以固冠其兩相又皆
　以纓屬之而結於頥下以自固盖太古始為冠之時
　其制如此後世之冠縫著於武亦因缺項之法而為
　之也纚舊說謂繒為之言纚於缺項二筓之間見三
　加同一纚也紘弁之繫也以組一條為之冠用纓弁
　用紘
　存疑鄭氏康成曰缺讀如有頍者弁之頍緇布冠無
　筓者著缺圍髮際結項中隅為四綴以固冠也(賈疏此無)
　(正文以義言之既别有缺項明於四隅為綴上綴於武然後得安穏也)項中有􁉖亦由
　固缺為之耳(賈疏亦無正文以義言之缺之兩頭皆為􁉖别以繩穿􁉖中結之然後缺得安)
　(固也)今未冠筓者著卷幘頍象之所生也(賈疏此亦舉漢法以況義)
　辨正陳氏祥道曰鄭說缺項之制盖有所傳讀缺為
　頍無所經見
　案缺項之解敖氏為長詩毛傳以頍為弁貌非冠上
　之物也鄭讀為頍義無取焉然缺項另為一物鄭固
　不甚繆也近有謂緇布冠缺其後項者無論冠缺則
　不成冠矣缺項連纓在篋緇布冠在匴豈可混二為
　一乎
　存異呂氏大臨曰以布為卷幘約四垂短髪而露其
　髻冠禮謂之缺項冠者先著此缺項而後加冠古者
　有罪免冠而缺項存因謂之免喪服恐與冕弁之冕
　音相亂故改音問
　案缺項著於冠外呂氏謂先著缺項而後加冠繆也
　又以袒免之免混言之亦昧於吉凶之分矣
　通論賈氏公彦曰周官弁師掌五冕王之皮弁玉筓
　則天子以玉為筓祭義天子冕而朱紘諸侯冕而青
　紘諸侯之筓亦當用玉矣又弁師韋弁與皮弁同科
　皮弁有筓則韋弁亦有筓矣又為筓者屬纓不見有
　緌則六冕無緌矣士緇布冠無緌下記云其緌也吾
　未之聞也若諸侯亦以緇布冠為始冠則有緌玉藻
　緇布冠繢緌諸侯之冠也鄭注云尊者飾也其大夫
　紘禮器管仲鏤簋朱紘鄭注云大夫士當緇組紘纁
　邊是也其筓亦當用象
櫛實于簞(櫛莊乙反簞音丹)
　正義鄭氏康成曰簞笥也(賈疏鄭注曲禮圓曰簞方曰笥方圓有異此簞笥為)
　(一物者舉其類)
蒲筵二在南
　正義鄭氏康成曰筵席也(賈疏鄭注周官司几筵云敷陳曰筵藉之曰席散言)
　(之則筵席通故諸敷席在地者多言筵也)　賈氏公彦曰二者一為冠子
　即下云筵于東序少北是也一為醴子即下云筵于
　户西南面是也在南者最在南頭對下文甒醴在服
　北也
　案在南言在三服之南通指篋與簞不専言蒲筵也
　簞在篋南筵在簞南
側尊一甒醴在服北有篚實勺觶角柶脯醢南上(甒亡甫反)
　(音武篚方尾反勺上灼反觶支義反柶音四醢音海注古文甒作廡)
　正義鄭氏康成曰側猶特也無偶曰側置酒曰尊側
　者無玄酒(賈疏昏禮亦云側尊甒醴于房中又云合升側載士虞禮側尊皆是無偶為側也)
　服北者纁裳北也篚竹器如笭者(賈疏亦舉漢法為況)勺尊升
　所以㪺酒也(賈疏少牢罍水有枓與此勺為一物故云尊升對彼是罍枓所以㪺水則此為)
　(尊枓㪺酒者也)爵三升曰觶(賈疏韓詩外傳一升曰爵二升曰觚三升曰觶四升曰角五升)
　(曰散相對爵觶有異散文則通皆曰爵故鄭以爵名觶也)柶狀如匕(敖氏繼公曰盖如有司徹)
　(所謂挑匕者也)以角為之者欲滑也(賈疏對士喪禮用木柶者喪反吉也)南上
　者篚次尊籩豆次篚　敖氏繼公曰尊設尊也甒瓦
　甒醴尊設于房臣禮也國君則於東箱南上醢在北
爵弁皮弁緇布冠各一匴執以待于西坫南南面東上
賓升則東面(匴素管反坫丁念反注古文匴為篹坫為檐)
　正義賈氏公彦曰上文舉冠以表服冠實不陳此専
　為冠言之　鄭氏康成曰爵弁者制如冕黑色但無
　繅耳(弁師注繅合五采絲為繩垂於綖之前後以貫旒玉者)周官王之皮弁㑹
　五采玉璂象邸玉筓(弁師注㑹縫中也璂讀如綦謂結也皮弁之縫中每貫結五采)
　(玉十有二以為飾邸下柢也以象骨為之)諸侯及孤卿大夫之冕皮弁各
　以其等為之(賈疏弁師注云繅斿玉璂如其命數)則士之皮弁又無玉
　無象邸飾(賈疏弁師注云士變冕為爵弁具韋弁皮弁之㑹無結飾)緇布冠今小
　吏冠其遺象也(賈疏士初加之冠冠訖敝之不用庶人則常著之故詩云臺笠緇撮漢之)
　(小吏亦常服之故舉為況)匴竹器名今之冠箱也執之者有司也
　坫在堂角　敖氏繼公曰爵弁皮弁其制同也弁冠
　特别於西方而統於賓盖以賓専掌冠事使若賓之
　物然執匴者皆主人之贊者也南面而東上及東面
　則北上矣　李氏如圭曰西坫堂西南隅之坫也
　案冠弁是主重於他器服故執之而不陳其序在陳
　器服後者為執以待事也冠也弁也冕也三者首服
　之大分則敖氏謂二弁制同者近之爵弁或以爵色
　之繒為之則爵弁韋弁别矣注謂有板如冕未詳所
　據互見喪服記
　通論賈氏公彦曰坫有二若明堂位崇坫論語反坫
　皆在廟中以亢圭反爵此所言者則據堂上角為名
　存疑陳氏祥道曰士之服止於爵弁而荀卿云士韋
　弁孔安國曰雀韋弁也則爵弁即韋弁耳古文弁字
　象形則其制上銳如合手然韋其質爵其色也　敖
　氏繼公曰陳氏以爵弁即韋弁其說近是攷經傳物
　色之言爵者爵弁之外惟爵韠爵韋耳若絲與布則
　不聞以爵名者豈爵弁果以韋為之與然禮經言士
　之服則曰爵弁言大夫以上之服則曰韋弁是其物
　雖同而名則以尊卑而異禮文殘缺未能定也

右陳服器

主人玄端爵韠立于阼階下直東序西面(阼才故反)
　正義鄭氏康成曰玄端士入廟之服也(賈疏特牲士禮祭服用玄)
　(端此亦士之加冠在廟故與祭同服)阼猶酢也東階所以答酢賓客也
　堂東西牆謂之序(賈疏爾雅釋宮文)　賈氏公彦曰玄端爵
　韠與上所陳為子加冠之玄端服一也立于阼階下
　將欲與賓行禮也直當也謂當堂上東序牆也　敖
　氏繼公曰玄端不言冠者可知也主位謂之阼故東
　階曰阼階下云禮于阼是也
　通論朱子曰凡牆在堂上者謂之序堂下者為之壁
　在房室與夾者謂之墉在庭者謂之牆其實一也隨
　在異其名耳
兄弟畢袗玄立于洗東西面北上(袗止引反又至印反又音真注古文袗為)
　(均)
　正義鄭氏康成曰畢猶盡也袗同也玄者玄衣玄裳
　也(賈疏以其同玄故知上下皆玄)緇帶韠(賈疏緇亦玄之類因士有緇帶故韠亦言緇)位
　在洗東退於主人(賈疏主人當序南西面洗當東榮兄弟又在洗東故云退於主人)
　不爵韠者降於主人也(賈疏韠弁同色主人尊故也兄弟用緇韠不用爵韠兄弟)
　(卑故也)　敖氏繼公曰袗如袗絺綌之袗乃被服之别
　稱玄玄端也畢袗玄謂盡服玄端也洗東於主人為
　東南
　案注言緇韠者盖以特牲助祭者皆緇韠而推之也
　疏謂韠弁同色未詳豈以主人之爵韠與爵弁服之
　韎韐同與
擯者玄端負東塾
　正義鄭氏康成曰東塾門内東堂(賈疏擯者是主人擯相事在門内故)
　(知在門内東堂)負之北面(賈疏向主人也)　敖氏繼公曰此見其少
　東於入門右之位也東塾西塾其北盖與東西堂相
　對而廣亦如之　楊氏復曰不言如主人服者兄弟
　衣裳同而韠異擯者衣韠同而裳異
　存疑賈氏公彦曰擯者别言玄端不言如主人服則
　與主人不同與下贊者玄端從之同可知
　辨正朱子曰三者玄端一也主人玄裳爵韠兄弟玄
　裳緇韠擯者黄裳或雜裳而同用爵韠也
　存異敖氏繼公曰立于塾北而云負則塾之崇其過
　於堂與
　案鄉之則曰面背之則曰負非必所背者髙而謂之
　負也況云負東塾則塾已髙亦猶之負墉矣非必其
　地之髙而謂之負也塾之崇過於堂必無是理經凡
　言由塾及出入于門者皆無升降之文足以見之如
　其言天子之堂崇九尺其塾反得十數尺邪
將冠者采衣紒在房中南面(紒音髻又音界注古文紒為結)
　正義鄭氏康成曰采衣未冠者所服玉藻曰童子之
　節也緇布衣錦緣錦紳幷紐錦束髮皆朱錦也(賈疏紳大)
　(帶之垂者幷其紐皆以錦飾之束髪總也童子尚華飾故衣此)紒結髮　敖氏繼公
　曰童子之衣盖亦深衣制也曲禮童子不衣裘裳不
　裳則連裳於衣矣紒露髮為紒也凶時謂之髽吉時
　謂之紒内則言男子未冠者亦用纚此乃紒者為將
　冠去之　朱子曰以上下章考之則房户宜當南壁
　東西之中而將冠者宜在所陳器服之東當户而立
　也

右即位

賓如主人服贊者玄端從之立于外門之外
　正義鄭氏康成曰從猶隨也外門大門　賈氏公彦
　曰賓如主人服尊卑同也贊者皆降主人一等其衣
　冠雖同其裳則異故别言玄端　敖氏繼公曰贊者
　贊冠者而下之衆賓也皆俟於賓之門賓出乃從之
　立于主人外門之外西方東面北上
　通論賈氏公彦曰此兄弟及賓贊皆玄端特牲主人
　與尸祝佐食玄端自餘皆朝服者彼助祭在廟緣孝
　子之心欲得尊嘉賓以事其祖禰故朝服與主人異
　也
擯者告
　正義敖氏繼公曰上言擯者負東塾則在廟也至是
　則賓之將命者入告擯者擯者東面以告主人也此
　賓乃主人戒宿而來故不出請事
主人迎出門左西面再拜賓答拜
　正義敖氏繼公曰答拜不言再可知也凡答再拜而
　不言其數者皆放此
主人揖贊者與賓揖先入
　正義鄭氏康成曰贊者賤揖之而已又與賓揖先入
　道之贊者隨賓　敖氏繼公曰揖贊者尊正賓也
　賈氏公彦曰前拜賓訖今又揖者為將先入故
每曲揖
　正義鄭氏康成曰周左宗廟(賈疏祭義小宗伯俱有此文對殷右宗廟也)
　入外門將東曲揖直庿將北曲又揖　賈氏公彦曰
　入大門而東則主人在南賓在北俱東向為一曲至
　庿門則主人在東賓在西俱北向為一曲當將曲之
　時賓主皆相見故皆一揖通下將入庿門揖為三也

敖氏繼公曰每曲揖謂大門之内庿門之外賓主

　於凡所行曲折之處則相揖也主人迎賓入門右西
　面而立賓入門左東面乃折而北又折而東又折而
　南與主人相鄉而前乃東行入閤門主人入門右賓
　入門左接西塾東面而立主人折而東又折而北又
　折而西與賓相鄉而前乃北行入禰庿也凡主人以
　賓入而有每曲揖者惟將入庿之禮然其餘則否
至于庿門揖入三揖
　正義鄭氏康成曰入門將右曲揖將北曲揖當碑揖
　(賈疏入庿門主人將右欲背客宜揖將北曲與客相見又揖碑是庭中之大節又宜揖碑在堂下三分庭)
　(一在北)　敖氏繼公曰揖入主人揖而先入門右西面
　也賓入門左贊者皆入門左東面北上主人乃與賓
　三揖三揖者於入門左右之位揖參分庭一在南揖
　參分庭一在北揖凡經言三揖放此
　案敖氏三揖之說與注疏異初疑其不然然讀鄉飲
　酒禮衆賓皆入門左北上主人與賓三揖鄉射禮衆
　賓皆入門左東面北上賓少進主人以賓三揖夫東
　面北上而後三揖則方其至霤而曲固不揖也賓少
　進乃有三揖則初北面時亦不揖也於此分三揖之
　部位則於入門左右少進一揖參分庭而南北各一
　揖乃勢之不得不然者矣至設碑之節舊謂參分庭
　一在北敖氏謂當南北之中語見聘禮但注疏承習
　已久姑兩存之以俟學者自擇焉所以相揖者鄭注
　聘禮云相人偶是也
　通論賈氏公彦曰昏禮注至内霤將曲揖既曲北面
　揖當碑揖又聘禮鄉飲酒入三揖注皆據此三節其
　義不異
至于階三讓
　正義敖氏繼公曰讓據主人言主人三讓賓三辭既
　則主人先升一等賓從之凡讓升之法賓主敵則主
　人先讓而先升主人尊亦然若賓尊則賓先讓而先
　升也惟天子之使則不讓
主人升立于序端西面賓西序東面
　正義鄭氏康成曰主人賓俱升立相鄉序端東序頭

敖氏繼公曰主人立于序端北當序也賓在西序

　負序也主人不立于東序者辟子之坐且不參冠禮
　也賓不言升省文　賈氏公彦曰位定將行冠禮不
　拜至者冠子非為賓客故異於鄉飲酒之等也

右迎賓

贊者盥于洗西升立于房中西面南上(盥古椀反音管注古文盥皆作)
　(浣)
　正義鄭氏康成曰盥于洗西由賓階升也(賈疏案鄉飲酒主人)
　(在洗北南面賓在洗南北面盖主人從内賓從外來之便贊亦從外來但卑不可與賓並故在洗西東面)
　立于房中近其事也(賈疏與主人贊者先入房竝立待事)南上尊於主
　人之贊者(賈疏贊冠一人而云南上明與主人贊者為序又主人尊敬賓之贊者故位在南而)
　(居上也)　朱子曰贊者西面則負東墉而在將冠者之
　東矣　敖氏繼公曰盥者重冠禮故將執事而自潔
　清也盥于洗西者洗西無篚故得辟正賓而盥于此
　不然則否房中南上賓位也特牲記房中西墉下内
　賓東面南上是也
主人之贊者筵于東序少北西面
　正義鄭氏康成曰筵布席也東序主人位也適子冠
　于阼少北辟主人　賈氏公彦曰為將冠者布席也

敖氏繼公曰主人之贊者私臣也此席南上

　案左氏傳言士有隸子弟而特牲禮士有私臣盖隸
　子弟之類即可謂之私臣有事則執其勞役主人之
　贊者敖氏以為私臣是也如鄭說即一士而冠昏喪
　祭需人多矣安所盡得中士下士而驅使之哉
　存疑鄭氏康成曰主人之贊者其屬中士若下士
將冠者出房南面
　正義鄭氏康成曰南面立于房外之西待賓命(賈疏知在)
　(房外之西不在東者以房外之東南當阼階故是知房外者皆在西昏禮母南面于房外女出于母左母)

在房外之西故也(朱子曰據此疏則阼階切近東序之西正當房户之東壁矣)

贊者奠纚筓櫛于筵南端(注古文櫛為節)
　正義鄭氏康成曰贊者賓之贊冠者也(賈疏凡言主人之贊者即)
　(加主人字今此不言故知是賓之贊冠者)奠停也　賈氏公彦曰前缺項
　已下六物同一篋陳于房今將用之故取置于將冠
　之席南不言餘物及篋簞者皆來可知也　敖氏繼
　公曰奠猶置也置于筵南端以將冠者升降由下也
賓揖將冠者將冠者即筵坐贊者坐櫛設纚
　正義敖氏繼公曰欲其即筵以揖見意也下文凡揖
　者多類此贊者坐櫛設纚宜於筵後為之不言者可
　知也　鄭氏康成曰即就設施　賈氏公彦曰二事
　皆勞役之事故贊者為之
　通論朱子曰古人坐法以膝著地兩蹠向後如今之
　跪經凡言坐皆然
賓降主人降賓辭主人對
　正義鄭氏康成曰主人降為賓將盥不敢安位也辭
　對之辭未聞　敖氏繼公曰主人以賓為己事而降
　則不敢安於上而從之凡賓主從降之義皆然其異
　者則别見主人降亦立于阼階東當東序西面辭者
　謂主人無事不必降也盖於階前辭之主人少進既
　則復位
賓盥卒壹揖壹讓升主人升復初位(注古文壹皆作一)
　正義鄭氏康成曰揖讓皆壹者殺於初　賈氏公彦
　曰初位謂東序端　敖氏繼公曰賓盥當于洗南北
　面一揖揖賓進也一讓禮宜殺於初也升亦主人先
　而賓從之惟云主人復初位見賓之不然
　案此無三揖之位故但一揖也一讓固殺於初亦以
　承一揖之禮而然
賓筵前坐正纚興降西階一等執冠者升一等東面授
賓(冠如字)
　正義鄭氏康成曰正纚者將加冠宜親之興起降下
　也下一等升一等則中等相授冠緇布冠也　敖氏
　繼公曰士階三等堂不與焉此降階一等盖幷堂為
　二等也東面授賓則賓西面受之授冠時亦以匴既
　則以匴退
　通論賈氏公彦曰案考工記匠人天子之堂九尺賈
　馬以為九等為階是諸侯堂宜七尺則七等階大夫
　堂宜五尺則五等階士宜三尺則三等階也
賓右手執項左手執前進容乃祝坐如初乃冠興復位
贊者卒(項胡港反祝至宥反下同)
　正義賈氏公彦曰冠後為項下皮弁爵弁無缺項皆
　云執項知非缺項也　敖氏繼公曰右手執項以冠
　時進右手便也容者示之以威儀　鄭氏康成曰進
　容者行翔而前鶬焉(賈疏翔謂行而張拱也鶬與蹌同容貌舒揚也曲禮曰堂下不)
　(趨室中不翔則堂下固得翔矣又曰大夫濟濟士蹌蹌注云皆行容止之貌此進容是士故知行翔而前)
　(蹌也)至則立祝坐如初坐筵前復位西序東面卒謂設
　缺項結纓也(賈疏下文皮弁贊者卒紘此緇布冠無筓紘故卒者終缺項與結纓也)
　案賓之行禮無時非容獨於此言之者盖加意為之
　示冠者以觀法也
冠者興賓揖之適房服玄端爵韠出房南面
　正義敖氏繼公曰服玄端爵韠亦贊者為之不言帶
　與屨可知也下皆放此　鄭氏康成曰復出房南面
　者一加禮成觀衆以容體(朱子曰觀示也)
右始加

賓揖之即筵坐櫛設筓賓盥正纚如初降二等受皮弁
右執項左執前進祝加之如初復位贊者卒紘
　正義賈氏公彦曰冠者坐訖當脫去緇布冠乃更櫛
　也筓有二種一是紒内安髮之筓一是冕弁固冠之
　筓此未加冠而設筓明是安髮筓也緇布冠亦宜有
　之彼不言者恐與上兩弁之筓相亂又此言設筓彼
　言設纚可互見矣其皮弁固冠之筓則賓加弁時自
　設之可知　鄭氏康成曰如初為不見者言也卒紘
　謂繫屬之(賈疏有筓者屈組以為紘仰屬之左相繫定右相屈繫擬解時易)　敖氏
　繼公曰不言去冠去纓及設纚可知也卒紘謂終其
　設紘之事其設之也先繫一端於筓之左端繞頥下
　而上復繫一端於筓之右端所以固筓也
　存疑敖氏繼公曰筓皮弁筓也設筓于加弁之前則
　此筓之度其短與
　案敖氏盖謂兩筓不幷用也然以經文求之櫛而即
　設筓則尚非皮弁筓也既加皮弁又不得不以皮弁
　筓筓之何嫌二筓乎且筓之兩端必出於弁外然後
　紘可屬也則其度當不甚短而亦不可設之於加弁
　之前矣
興賓揖之適房服素積素韠容出房南面
　正義賈氏公彦曰興謂冠者加皮弁訖起而賓揖之
　也不言緇帶可知也加緇布冠時出亦有容至此益
　盛乃言之　鄭氏康成曰容者再加彌成其儀益繁

敖氏繼公曰上不見皮弁之衣故此亦不言之皆

　省文也容與進容之意同再加祝云敬爾威儀此言
　容出房見其奉賓戒也
　案始加云進容乃祝言賓之自正其容示冠者以觀
　法也此再加云容見冠者知棄其幼志自敬其威儀
　矣

右再加

賓降三等受爵弁加之服纁裳韎韐其他如加皮弁之
儀
　正義鄭氏康成曰降三等下至地他謂卒紘容出
　敖氏繼公曰受爵弁降三等者以其最尊故就而受
　之不言純衣亦文省他謂賓揖之即筵而下凡所不
　見者也云如皮弁之儀者以設筓卒紘容出惟與再
　加者同也
　通論敖氏繼公曰雜記言襚者受服之節云受爵弁
　服于門内霤皮弁服于中庭朝服于階玄端于堂其
　尊者逺而卑者近義與此受冠弁之等相類
徹皮弁冠櫛筵入于房(冠如字)
　正義鄭氏康成曰徹者賓贊及主人之贊者為之(賈疏)
　(賓贊者奠櫛主人之贊者設筵故知還遣之也)　賈氏公彦曰冠即緇布冠
　不言緇布可知也皮弁具言者以有爵弁之嫌不言
　爵弁著之以受醴至見母兄弟姑姊訖乃易服故也

敖氏繼公曰再加去冠三加去皮弁亦置于篋此

　所徹者篋與櫛之簞也不言缺項筓紘與冠弁同處
　可知也賓贊者徹篋簞主人贊者徹筵
　通論陳氏祥道曰始加緇布不忘本也次加皮弁朝
　服也三加爵弁祭服也不忘本然後能事君能事君
　然後能事神
　案陳氏以皮弁為朝服亦假借言之諸侯不以皮弁
　視朝士安得用之玄端亦祭服爵弁特助祭於君耳

又案記言三王共皮弁素積再加也夏收殷冔周

　弁三加也則冠禮之三加其來舊矣或以初用玄裳
　為夏尚黑再用素積為商尚白三用纁裳為周尚赤
　以此為備三代之禮說則巧矣揆之經義何所取焉
　且夏后氏之巳用素積也則謂之何

右三加

欽定儀禮義疏卷一
欽定四庫全書
欽定儀禮義疏卷二
　士冠禮第一之二
筵于戸西南面
　正義鄭氏康成曰筵主人之贊者户西室户西(賈疏以下記醮)
　(於客位在室户西醮醴同處故知也)敖氏繼公曰户西即户牖閒客位也
　筵于此者以其成人尊之不因冠位者逺辟主人也
　此席東上
　通論李氏如圭曰寢廟以室為主故室户専得户名
　經凡言户者皆室户也房户則兼言房以别之
贊者洗于房中側酌醴加柶覆之面葉(注古文葉為擖)
　正義鄭氏康成曰洗盥而洗爵(賈疏凡洗爵者先盥此經不具故注眀之)
　昏禮曰房中之洗在北堂直室東隅篚在洗東北面
　盥(賈䟽引昏禮證房中有洗非在庭之洗也)側酌言無為之薦者(賈疏下直言薦)
　(脯醢不别言其人是贊者自酌還自薦也)面前也葉柶大端(賈疏葉謂扱醴之面柄細)
　(故以為柶大端)贊酌者賓尊不入房　敖氏繼公曰洗洗觶
　也酌醴盖西面云側眀無佐之酌者凡贊者酌醴皆
　側也特於此見之覆之面葉為冠者祭時當覆手執
　枋也葉鄉外故云面
　案贊者之洗為酌醴而洗觶也觶實於篚篚置房中
　與醴同在服北又贊者初位在房中三加之後仍入
　于房則洗于房中固其所便或疑篇中無北堂别置
　洗之文不知上云有篚實勺觶此云洗于房中盖互
　見也少牢特牲主婦洗于房中亦不言房中設洗而
　但言饌篚于房中與此同例柶醴匕也若今匙然葉
　即匙頭用時仰之贊者不自用故覆之以授也
　通論賈氏公彦曰凡醴皆設柶此與昏禮云面葉者
　此以賓尊不入房贊者面葉授賓賓乃得面枋授冠
　者冠者得之面葉以扱醴而祭昏禮禮賓亦主人尊
　不入房贊者面葉授主人主人面枋以授賓賓得面
　葉以扱祭贊者皆訝授故也聘禮禮賓宰夫面枋授
　公者宰夫不訝授公側受醴則還面枋以授賓也
賓揖冠者就筵筵西南面賓受醴于户東加柶面枋筵
前北面(枋彼命反注今文枋為柄)
　正義鄭氏康成曰户東室户東(賈疏以冠者筵于室户西賔自至房户取)
　(醴贊者酌醴出西鄉以授也)　敖氏繼公曰贊者出房西面賓由
　西序往故受醴于室户東言面枋見其訝受也非所
　與行禮者而訝受辟君禮也固加柶矣復言之者見
　其更為之也筵前北面欲其受於席也
冠者筵西拜受觶賓東面答拜
　正義鄭氏康成曰筵西拜南面拜也賓還答拜於西
　序之位東面者明成人與為禮異於答主人(賈疏案鄉飲酒)
　(鄉射賓答主人拜於西階北面此西序東面故云異於答主人)　敖氏繼公曰受觶
　于筵前乃復位醴用觶以其質也東面答拜别於答
　孤子孤子之冠行主人禮賓則北面答拜于西階上
　通論賈氏公彦曰昏禮聘禮禮賓皆云拜送此但云
　答拜者彼醴是主人物此醴非賓物故也
薦脯醢
　正義鄭氏康成曰贊冠者也薦進也　敖氏繼公曰
　不言於席前可知也脯在西
冠者即筵坐左執觶右祭脯醢以柶祭醴三興筵末坐
啐醴㨗柶興降筵坐奠觶拜執觶興賓答拜冠者奠觶
于薦東(啐七内反㨗初洽反又作鍤又作扱石經敖本竝作建注古文啐為呼)
　正義李氏如圭曰祭謂取少許祭先世造此食者不
　忘本也　賈氏公彦曰祭醴三者如昏禮始扱一祭
　又扱再祭也此啐醴不拜既爵者以其不卒爵也
　鄭氏康成曰㨗柶扱柶於醴中啐嘗也其拜皆如初
　薦東薦左(賈疏薦左據南面為正)　敖氏繼公曰祭脯醢以脯
　祭擩醢而祭之古人飲食於其重者則有祭既祭不
　言右執觶可知也筵末席西端降筵坐於筵西也不
　卒爵故既啐則拜其意與拜既爵者同冠者升筵乃
　奠觶不卒爵而奠觶者此禮不主於飲也于薦東者
　堂上自奠其觶之節也籩豆云薦者上經云薦脯醢
　故因其事而名之後皆放此　郝氏敬曰祭則坐於
　筵閒飲則坐於筵末㨗立也未祭覆觶上待用既祭
　揷於觶中醴閒也
　通論李氏如圭曰凡醴不卒觶啐之而禮成奠觶之
　拜拜成禮也其卒觶者則卒觶乃拜
右醴冠者

降筵北面坐取脯降自西階適東壁北面見于母(見賢遍反)
　(下同)
　正義敖氏繼公曰取脯亦右取而左奉之必取脯者
　見其受賜也執脯見於母因有脯而為之且明禮成
　也云適東壁而見之則是時母位在此與
　存疑鄭氏康成曰適東壁者出闈門也(許氏慎曰闈宫中小門)
　(朱子曰如今東西掖門盖正門之外又有闈門在旁壁也)時母在闈門之外(賈疏冠子)
　(母無事故在門外今子須見母故出闈門也)婦人入廟由闈門(賈疏襍記夫人奔喪)
　(入自闈門鄭云宮中之門曰闈門為相通者也)
　案東房者婦人之位若有禮事母宜位于房中冠禮
　房中陳服贊者有事焉母不可以位于房也經但云
　適東壁見于母不言出門則出闈門云者臆說耳且
　曰母在闈門之外則闈門之外者又何所乎盖廟之
　左右有牆周之在西曰西壁特牲記饎爨在西壁是
　也在東曰東壁鄉射記俎由東壁及此經是也但饎
　爨則近堂之南取俎之處則近堂之北耳母位當在
　北堂之東北近東壁南面而立近於北堂亦位之宜
　也南面房中之正位也故放之子降自西階由西而
　東又折而北乃見之脯非以奉母眀見醴耳士昏記
　賓右取脯左奉之歸執以反命可以見義類矣
母拜受子拜送母又拜
　正義鄭氏康成曰婦人於丈夫雖其子猶侠拜　朱
　子曰古人坐即是跪低手祇揖便是肅拜故禮注云
　肅俯手也母拜其子當如是　又曰凡婦人見男子
　每先一拜男拜則答拜子冠見母亦如之重成人也
　古人無受拜禮雖君亦然但臣見君則兩拜答一拜
　耳　敖氏繼公曰子拜送亦再拜此拜非主於受送
　也亦因有脯而言之耳凡婦人與丈夫為禮禮重者
　則侠拜
　存異孔氏穎達曰冠子以酒脯奠廟訖子取脯以見
　於母母拜其脯重尊者處来故拜之非拜子也
　辨正呂氏大臨曰冠禮所薦脯醢為醴子設非奠廟
　也盖禮有斯須之敬母雖尊有従子之道故當其冠
　也以成人之禮禮之若謂脯自廟来拜而受之則子
　拜送之後其母又拜義復何居
　餘論賈氏公彦曰不見父與賓者盖冠畢則已見也

敖氏繼公曰不見父以難為禮也盖此時冠者於

　凡所見者皆不先拜而答拜乃其禮當然耳父至尊
　是禮有不可行故闕之不見賓者賔既醴之則交拜
　矣是亦見也若復行禮則㡬於䙝

右見于母

賓降直西序東面主人降復初位
　正義敖氏繼公曰但云直西序則當南於階初位阼
　階東直東序之位　鄭氏康成曰初位初至階讓升
　之位　賈氏公彦曰賓直西序則非初讓升之位主
　人直東序西面者欲迎其事聞字之言故也
冠者立于西階東南面賓字之冠者對
　正義鄭氏康成曰對應也其辭未聞　敖氏繼公曰
　賓當少進乃字之
　辨正賈氏公彦曰冠義既冠而字之見於母母拜之
　似字訖乃見母此經先見母乃字其實未字先見母
　字訖乃見兄弟急於母緩於兄弟也記人以下有兄
　弟之等拜之故退見母於下使文近也
　案冠者立于西階東乃西階下之東也是時冠主與
　賓俱降階尊者既降則卑者豈得在上經文自冠者
　見母後無升降之儀可以見之

右字

賓出主人送于廟門外
　正義鄭氏康成曰不出外門将醴之　敖氏繼公曰
　賓出而贊者不従以當與冠者為禮也
　案賔出冠事畢也冠者不送禮不參
請醴賓賓禮辭許賔就次
　正義鄭氏康成曰醴賓者謝其勤勞也次門外更衣
　處(賈䟽次者舍之名行禮衣服或與常服不同更衣之時須入於次)以帷幕簟席為
　之(賈䟽聘禮宗人授次次以帷又周官幕人掌帷幕幄帟綬之事注云帷幕皆以布為之士卑或用簟)
　(席是以襍記諸侯大夫喪皆用布士用簟席次亦當然)　敖氏繼公曰請者有
　白於人而恭孫之辭也醴亦謂以醴飲之也請醴之
　辭士昏記有之此禮雖與彼異辭宜畧同醴賓之禮
　一獻有俎有幣似饗矣乃曰醴者亦因用醴而名之
　通論朱子曰凡經内言醴者皆指其物而言此與醴
　冠者之醴皆謂以醴禮之也
　存疑鄭氏康成曰此醴當作禮(賈䟽周官天子禮諸侯用鬯不云鬯賔故)
　(鄭破醴為禮也)
　辨正李氏如圭曰士之醴子醴賓醴婦經皆作醴不
　必改為禮

右賓出就次

冠者見于兄弟兄弟再拜冠者答拜見贊者西面拜亦
如之
　正義鄭氏康成曰見贊者西面拜則見兄弟東面拜
　贊者後賓出(賈䟽贊者後出亦當就次待禮也)　賈氏公彦曰兄弟
　位在東方贊者賓之類故東面亦如之者贊者先拜
　冠者答之也　敖氏繼公曰兄弟與贊者皆先拜之
　亦重冠禮也兄弟位在洗東贊者位在西方亦當西
　序
　案不言見衆賓者於贊者中該之皆見可知也下經
　醴賓曰贊者皆與
入見姑姊如見母(姊將此反)
　正義鄭氏康成曰入入寢門也廟在寢門外如見母
　者亦北面姑與姊亦侠拜也不見妹妹卑　敖氏繼
　公曰不見妹者未成人則不與為禮也
　案注云不見妹妹卑敖云未成人固是然弟亦卑未
　成人見之何也弟在廟與諸人同見則見之妹在内
　則不必見也如筓而字者亦見之

右見兄弟姑姊

乃易服服玄冠玄端爵韠奠贄見于君遂以贄見於郷
大夫郷先生(冠如字贄亦作摯音至)
　正義鄭氏康成曰易服不朝服者非朝事也(賈䟽朝服與玄)
　(端同玄端則玄裳黄裳襍裳黒屨朝服則裳以素而屨色白也以俱正幅故朝服亦得端名)贄雉
　也(賈䟽士執雉)郷先生郷中老人為卿大夫致仕者(賈䟽即郷)
　(飲酒郷射所謂先生也先生亦有士不言者畧之)　賈氏公彦曰易服者爵
　弁助祭之服不可服見君及大夫䓁也初冠時服玄
　端為緇布冠服以緇布冠冠而弊之故易玄冠配玄
　端也　敖氏繼公曰奠贄見于君謂執贄至下奠贄
　再拜稽首也不朝服以其未仕也所見者亦玄端見
　之郷大夫郷之異爵者或曰即主治一郷者未知孰
　是先生徳齒俱尊者也士相見禮曰士見於大夫終
　辭其贄於其入也一拜其辱見於先生之禮亦宜如
　之
　案見君與鄉大夫鄉先生終言之耳不必冠日亦不
　必同日也見君當於其早朝時鄉大夫鄉先生則皆
　有辭讓反見諸禮其不能一日而畢事可見矣國語
　晉趙文子冠見欒范諸卿則冠者之見大夫先生必
　加以訓辭是古義也

右見君見鄉大夫鄉先生

乃醴賓以壹獻之禮
　正義鄭氏康成曰壹獻者主人獻賓而已無亞獻者
　(賈䟽案特牲少牢主人獻尸主婦亞獻此則主人獻賔而已無亞獻)獻酢酬賓主人各
　兩爵而禮成(賈䟽主人獻賔賔酢主人主人将酬賔先自飲訖乃酬賔賔奠而不舉是賔主)
　(人各兩爵而禮成也又昏禮舅姑饗婦以一獻之禮奠酬記曰婦酢舅更爵自薦是備有酬酢鄉飲酒亦)
　(備獻酢酬是其義也)特牲少牢饋食之禮獻尸此其類也(賈䟽特牲)
　(少牢主人主婦各一爵有亞獻此賔主各兩爵無亞獻雖少不同義類同也)士禮一獻(賈䟽)
　(士冠及昏禮鄉飲酒禮鄉射禮皆是一獻)卿大夫三獻(賈䟽左傳季孫宿云得貺不過三獻)
　(郊特牲云三獻之介周官大行人上公饗禮九獻侯伯七獻子男五獻是以大夫三獻士一獻此其差也)
　賓醴不用柶者泲其醴(賈䟽此賔醴飲之泲者故不用柶醴子則不泲故用柶也)
　内則曰飲重醴清糟(賈䟽内則注云飲目諸飲也重陪也糟醇也清泲也致飲有醇)
　(者有泲者重設之)凡醴事質者用糟文者用清(賈䟽質謂若冠禮醴子之)
　(類是也故設尊在房中文者此醴賔是也故於房户之間顯處設尊也)　敖氏繼公曰
　此禮用醴盖因醴子用醴而為之若不醴而醮則此
　禮亦因之而用酒與用酒則為饗醴賔之時贊者皆
　與贊冠者為介與鄉飲酒相類則是一獻之禮賔介
　而下皆然也其獻及酢酬疑亦畧如鄉飲之儀
　案鄭知醴用清者以下經言酬賔酬必先酢酬酢必
　卒爵糟醴不卒故知用清也然則賓介皆拜既爵矣
　洗亦設于庭一獻之禮簡注䟽謂獻後有燕未必然
主人酬賔束帛儷皮(儷音麗力移反注古文儷為離)
　正義鄭氏康成曰飲賓客而従之以財貨曰酬所以
　申暢厚意也(賈䟽當奠酬之節行之以貨財)束帛十端也儷皮兩鹿
　皮也(賈䟽此無正文鄭注聘禮云凡君於臣臣於君麋鹿皮可也)　敖氏繼公曰
　醴之而有俎又酬以皮帛重謝之也酬賔之禮當行
　於賓受獻之後未卒爵之前猶食禮既受侑幣乃卒
　食也
　案獻酢用爵酬用觶賔取觶奠于薦東主人乃更洗
　爵以獻介介酢主人主人不酬介獻之禮成於酬主
　於尊者而已
　通論賈氏公彦曰此醴賓與饗禮同饗禮有酬幣聘
　禮云若不親食致饗以酬幣大戴禮禮幣采飾而四
　馬是大夫禮與士異也禮器琥璜爵鄭注云天子酬
　諸侯諸侯相酬以此玉將幣也凡尊卑獻數多少不
　同及其酬幣唯於奠酬之節一行而已凡言束者無
　問脯與錦皆以十為數
贊者皆與贊冠者為介(與音預)
　正義鄭氏康成曰介賓之輔以贊為之尊之飲酒之
　禮賢者為賓其次為介(賈䟽郷飲酒禮又其次為衆賔此亦當同)　敖氏
　繼公曰言此於酬賓之後者眀酬幣唯用於正賓也
　介副也以副於正賔名之飲酒之禮有賔有介有衆
　賓此贊冠者為介餘為衆賔衆賔之位亦在堂鄉飲
　酒禮賔席于户牖間介席于西序衆賔之席繼賔而
　西
　存疑鄭氏康成曰贊者衆賔也皆與亦飲酒為衆賓
　辨正朱子曰詳贊者謂主人之贊者也恐字誤作衆
　賓耳
　案皆者皆衆賔與主人之贊者也贊冠者亦存焉下
　句又别言之耳主人之贊者位于堂下及獻之則升
　受降飲與
賓出主人送于外門外再拜歸賓俎
　正義鄭氏康成曰一獻之禮有薦有俎其牲未聞(賈疏)
　(昏禮舅姑共饗婦以一獻有姑薦則此亦有薦脯醢可知)歸賓俎使人歸諸賓家
　也古者與人飲食必歸其盛者所以厚禮之
　案出不言贊者文畧也有俎必有牲其用豕與知不
　用豚者以賓介主人俱當有俎不可以豚觧之法施
　之也俎實當與鄉飲酒同

右醴賓


總論朱子曰此章以上正禮已具此下皆禮之變

若不醴則醮用酒(醮子召反)
　正義鄭氏康成曰若不醴謂國有舊俗可行聖人用
　焉不改者也曲禮曰君子行禮不求變俗祭祀之禮
　居喪之服哭泣之位皆如其國之故謹修其法而審
　行之是也酌而無酬酢曰醮(賈䟽鄭觧無酬酢曰醮惟據此文而言醴亦無)
　(酬酢不名醮者醴太古之物自然質無酬酢酒本有酬酢故以無酬酢而名醮也)　敖氏繼
　公曰此醮與醴大意畧同惟用酒而儀物繁為異冠
　禮之始惟醴而已然少近於質故後世聖人又為此
　醮禮與之竝行言若者文質在人用之惟所欲耳
　案醴有無酬酢者冠禮醴子昏禮醴賔醴女醴婦聘
　禮醴賔皆是也亦有有酬酢者冠禮醴賔鄭氏以為
　清醴是也若醮則皆無酬酢此經及昏禮父醮子而
　命之迎使人醮庶婦是也醮盖尊所施於卑者盡爵
　曰醮有不敢不盡之意自敵以上則不用此禮於冠
　者用酒則於賔亦用酒但不曰醮而曰饗矣昏禮舅
　饗送者以一獻之禮是其類盖與醴賔一獻之禮同
　唯用醴用酒異耳
　存疑賈氏公彦曰上文適子冠於阼醴於客位者周
　法也此不醴而醮用酒者夏殷法也
　辨正朱子曰不醴而醮乃當時國俗不同如魯衛之
　冪有縿布祔有離合皆周禮自異賈氏以為夏殷法
　未必然也
　案醴濁而酒清醴質而酒文據行禮之本意則質為
　重故冠施於適子用醴於庶子用酒與昏施於適婦
　用醴於庶婦用酒義一也據行禮之従宜則文為貴
　故冠庶子固醮用酒而冠適子亦有時不醴而醮用
　酒者記云適子冠於阼醮於客位是也庶子醮於房
　外成而不尊此與醴適婦於户牖間庶婦惟使人醮
　之義亦同然則適本宜用醴而時或用酒庶則但宜
　用酒而不得用醴亦重適之義也
尊于房户之閒兩甒有禁玄酒在西加勺南枋
　正義鄭氏康成曰房戸閒者房西室户東也禁承尊
　之器名之為禁者因為酒戒也玄酒新水也雖今不
　用猶設之不忘古也　賈氏公彦曰上文醴不言禁
　者醴非飲醉之物故不設戒此用酒恐醉因而禁之
　玄酒非飲亦為禁者以玄酒對正酒不可一有一無
　也　李氏如圭曰醴在房酒在堂酒事文也凡醴無
　冪醮亦不用冪者従醴質　敖氏繼公曰醮設酒甒
　與醴設醴甒其節同亦於陳服後為之兩甒一酒尊
　一玄酒尊也玄酒在西尊西上也以冠者之位在其
　西故順之加勺加於二尊之上而覆之也玄酒亦加
　勺者不以無用待之也南枋為酌者北面覆手執之
　便也少牢饋食禮曰主人北面酌酒
洗有篚在西南順
　正義鄭氏康成曰洗庭洗(賈䟽用醴之時醴尊在房故洗亦在房今醮用酒與)
　(常飲酒同故洗亦當在庭)當東榮南北以堂深篚陳於洗西南順
　北為上也(賈䟽據席制以識之先後為首尾此篚云北上者應亦有記識為上下也)　賈
　氏公彦曰設洗法在設尊前此於設尊後言者以上
　云醮用酒即連云尊文勢如此故直言洗有篚不言
　設也　敖氏繼公曰醮而設洗之節亦與醴同惟有
　篚為異此見其異者耳篚所以盛爵也下篚之爵三
　正義鄭氏康成曰篚亦以盛勺觶
　案醴之篚在房中服北醮之篚在庭中洗西醴用觶
　而醮用爵則此篚不宜有觶醴不加勺於尊故并在
　篚此勺加尊上則篚中不宜更有勺矣注誤
始加醮用脯醢賓降取爵于篚辭降如初卒洗升酌
　正義鄭氏康成曰始加者言一加一醮也加冠於東
　序醮之於户西同耳始醮亦薦脯醢賔降者爵在庭
　酒在堂將自酌也一升曰爵辭降如初如将冠時降
　盥辭主人降也贊者筵于户西賓升揖冠者就筵乃
　酌　朱子曰始加二字乃疊見前始加緇布冠一章
　之禮醮用脯醢乃題下事其實賓答拜後乃薦之也
　賓升酌時冠者猶在出房南面之位　賈氏公彦曰
　前三加訖乃一醴於客位用脯醢此始加訖即醮於
　客位用脯醢前用醴時醴在房贊者酌授賔賔不親
　酌此則賔親洗爵酌酒故有升降也　敖氏繼公曰
　贊者筵于户西賔乃降也用爵醮禮文也卒洗亦當
　壹揖壹讓乃升
冠者拜受賓答拜如初
　正義鄭氏康成曰冠者南面拜受賓授爵東面答拜
　如醴禮也於賔答拜贊者則亦薦之(賈䟽經不言薦之時節故鄭别)
　(言之亦當如醴子時薦也)凡薦出自東房(賈䟽用醴時尊在房脯醢出自東房醮用酒尊)
　(在堂脯醢亦出自東房鄊飲酒鄊射特牲少牢薦者皆出東房故云凡以該之)　敖氏繼公
　曰如初謂初醴時之儀也
　案冠者南面拜受正當賓筵前北面致醮辭訖時也
冠者升筵坐左執爵右祭脯醢祭酒興筵末坐啐酒降
筵拜賓答拜冠者奠爵于薦東立於筵西
　正義鄭氏康成曰冠者立俟賓命賓揖之則就東序
　之筵(賈䟽謂當更加皮弁也)　賈氏公彦曰此雖用酒其行事
　與醴同惟彼出房立待賓命此醮訖立于席西待賓
　命為異　李氏如圭曰不卒爵者従醴禮
　案降筵奠爵而後拜執爵興賓乃答拜拜訖冠者乃
　奠爵于薦東其節亦當與醴同
　總論朱子曰此正醮禮也下兩醮及後章三醮凡言
　如初者皆謂如此禮
徹薦爵筵尊不徹
　正義鄭氏康成曰徹薦與爵者辟後加也(賈䟽後加薦爵更設)
　(故云辟)不徹筵尊三加可相因由便也　敖氏繼公曰
　亦贊冠者徹之必徹者所以新後醮之禮若不相因
　然徹薦爵盖入于房
加皮弁如初儀再醮攝酒其他皆如初(攝書摺反注今文攝為聶)
　正義鄭氏康成曰攝猶整也整酒謂撓之(賈䟽撓謂更益整頓)
　(之示新也有司徹司宫攝酒)　朱子曰如初儀者如前再加一章
　之儀也下條放此其他皆如初言惟攝酒異於始醮
　其他皆如之也　賈氏公彦曰始醮徹脯醢至再醮
　不言者以三醮惟加俎不加籩豆故不徹薦止徹爵
　而已祝辭三醮不言嘉薦直言籩豆是眀文也
加爵弁如初儀三醮有乾肉折俎嚌之其他如初(折之設反)
　(嚌才計反)
　正義賈氏公彦曰前二醮有脯醢此更加乾肉折俎
　嚌謂至齒嘗之　鄭氏康成曰乾肉牲體之脯也折
　其體以為爼　敖氏繼公曰乾肉折俎猶言乾肉俎
　也俎盛牲體之折者故名折俎設之於脯醢之南士
　虞禮有乾肉折俎二尹縮祭半尹此乾肉亦縮俎而
　左朐右末其所嚌即祭半尹者也亦振祭乃嚌之唯
　言嚌省文耳物至齒謂之嚌知其味謂之嘗　賈氏
　公彦曰下若殺再醮不言攝酒三醮言攝此再醮言
　攝酒三醮不言攝是再醮後皆有攝互文以見義也
　通論賈氏公彦曰周官腊人掌乾肉凡田獸之脯腊
　注云大物觧肆乾之謂之乾肉若今梁州烏翅矣薄
　析曰脯捶之而施薑桂曰腶脩乾肉與脯脩别言者
　或為豚觧而七體以乾之謂之乾肉及将升於俎則
　節折為二十一體
　案乾肉用豚觧之法觧之盖用四體而已脊脇未必
　用也及将用之則以一體折而用其二故云二尹股
　則肫若胳肱則肩若臂又以半尹為之祭焉非謂盡
　取七體折而為二十一也此於新殺為殺禮故然云
　乾肉折者眀其有骨也豚觧之法詳見士喪下篇葬
　奠體觧之法牲體之數詳見少牢禮陳鼎載俎
北面取脯見于母
　正義賈氏公彦曰下文若殺卒醮取籩脯以降此亦
　取籩脯見母亦適東壁母俠拜同　敖氏繼公曰著
　此者見其與醴同也下放此

右醮

若殺則特豚載合升離肺實于鼎設扃鼏(殺如字扃居螢反鼏迷翼)
　(反注今文扃為鉉古文鼏為密)
　正義鄭氏康成曰特豚一豚也煑於鑊曰亨(賈䟽特牲亨于)
　(門外東方注云亨者煑也亨豕魚腊以鑊各一爨詩云誰能亨魚溉之釡鬵是鑊為亨也)在鼎曰
　升在俎曰載(賈䟽昏禮特豚合升又云側載特牲卒載加匕于鼎少牢司馬升羊實于一鼎)
　(皆是在鼎曰升在俎曰載之文但在鼎直有升名在俎則升載兩稱也少牢禮升羊載右胖有司徹亦云)
　(乃升)載合升者明升與載皆合左右胖離割也割肺者
　使可祭也可嚌也離肺小而長午割之不提心扃鼎
　扛鼏鼎覆也　許氏慎曰豚小豕　賈氏公彦曰上
　醮子用乾肉不殺牲此下言殺牲故俱云若也升載
　之法載在後升在前今先言載後言升又合在載升
　之閒者通言之欲見在俎在鼎俱合也鼏者以茅覆
　鼎長則束其本短則編其中扃所以舉鼎冬官匠人
　廟門容大扃七个闈門容小扃三个注云牛鼎大扃
　長三尺膷鼎小扃長二尺今此豚鼎當用小扃也
　敖氏繼公曰士喪禮特豚四鬄去蹄兩胉脊此其合
　升之體數也肺離之者使絶之而為祭也既祭則嚌
　之故又名嚌肺其與脊同舉者則謂之舉肺鼎設扃
　是亦舉之也孤子則舉鼎陳于門外此不陳惟俟時
　而入錯於阼階前鼏見公食禮
　通論陳氏祥道曰豚則吉凶皆合升用成牲則升其
　胖而去髀吉升右而凶升左脊脇六而肱股五為十
　一體也　賈氏公彦曰凡肺有二種一者舉肺一者
　祭肺就舉肺中復有三稱一名舉肺為食而舉二名
　離肺少儀云牛羊之肺離而不提心也三名嚌肺以
　齒嚌之三者皆據生人為食而有也祭肺亦有三稱
　一名祭肺為祭先而有之二名忖肺切之使斷三名
　切肺名雖與刌肺異實則同(朱子曰忖亦刌疑即切字寫誤為二耳)三
　者皆為祭而有切肺離肺指其形餘皆舉其義也
　存疑鄭氏康成曰凡牲皆用左胖
　辨正賈氏公彦曰案特牲少牢皆用右胖鄉飲酒鄊
　射亦用右惟虞禮喪祭反吉用左此云左胖或據夏
　殷之法與周異也
　案注左胖盖右胖之訛䟽疑為夏殷之法亦非也
始醮如初
　正義鄭氏康成曰亦薦脯醢徹薦爵筵尊不徹矣
　賈氏公彦曰此一醮與不殺同未有所加　朱子曰
　初謂前章之始醮也
再醮兩豆葵菹蠃醢兩籩栗脯(蠃力禾反注今文蠃為蝸)
　正義賈氏公彦曰加一豆一籩者為有殺牲故盛其
　饌也鄭注周官醢人云細切為􁊢全物若䐑為菹作
　醢及臡者先膊乾其肉乃後剉之襍以粱麴及鹽漬
　以美酒塗置甀中百日則成矣是作醢及菹之法也

鄭氏康成曰蠃醢螔蝓醢(賈䟽蚹蠃螔蝓爾雅文)　朱子曰

　再醮惟攝酒加豆籩為異不言如初者可知也　敖
　氏繼公曰此見其異於上者爾是禮愈文故於此即
　加其豆籩以起三醮之禮且示禮隆有漸也兩豆兩
　籩之位若以有俎之禮言則醢在菹東栗在菹西脯
　在栗南也此薦雖不與三醮有俎者相因而位則宜
　放之
三醮攝酒如再醮加俎嚌之皆如初嚌肺
　正義鄭氏康成曰攝酒如再醮則再醮亦攝之矣祭
　俎如初如祭脯醢(賈䟽如祭脯醢者以三醮惟祭俎之肺不復祭脯醢也)　敖
　氏繼公曰加俎謂於籩豆之外又加豚俎也設之當
　菹醢之南三加後者彌尊故三醮而後者愈盛禮宜
　相稱也嚌之謂絶祭不言祭文省肺之嚌者必祭祭
　者不必嚌也皆如初謂此再醮三醮之所不見者皆
　如不殺始醮之禮也云嚌肺者又明其所嚌之異於
　不殺者也不殺則祭用乾肉而嚌之
　存異鄭氏康成曰加俎嚌之嚌當為祭字之誤也(賈疏)
　(祭先之法祭乃嚌之又不宜有二嚌故破加俎之嚌為祭)
　辨正朱子曰初謂上章之三醮也上章三醮及此節
　皆攝酒嚌俎為異他皆如初則祭已在其中矣注誤
　改嚌為祭疏又妄為之說非也上章之俎無肺而此
　有肺故特言所嚌者肺而不嫌於複出則此嚌字當
　從本文陸氏亦云嚌讀如字嚌肺者釋上嚌之為嚌
　肺也凡言之法多此類
卒醮取籩脯以降如初
　正義賈氏公彦曰此取脯見母與前不異既殺有俎
　肉而但取脯者見其得禮而已　敖氏繼公曰籩脯
　謂其在籩者也言此以别於所祭者耳三醮亦兩豆
　兩籩而又加俎焉一俎而兩豆兩籩變於常禮亦盛
　之
　案脯不取所祭者不敢褻神餘也
右殺


總論敖氏繼公曰是篇始言醴次言醮後言殺聖


人制禮愈變則愈盛亦可見尚文之意

若孤子則父兄戒宿
　正義賈氏公彦曰此論士無父者加冠之法亦别言
　其與上異者　敖氏繼公曰父伯父叔父也兄親兄
　也無則䟽者亦可孤子雖尊於家然未冠不可與成
　人為禮於外故戒賔宿賔皆父兄為之惟言父兄戒
　宿則筮日筮賔為期之事皆将冠者自主之可知
冠之日主人紒而迎賓拜揖讓立于序端皆如冠主禮
於阼(紒音髻又音界注古文紒為結今文禮為醴)
　正義鄭氏康成曰冠主冠者親父也　賈氏公彦曰
　紒即上采衣紒禮於阼别言其異者也　敖氏繼公
　曰必云紒者嫌與父在者異也孤子未冠而於此行
　成人之禮者無父則得伸其尊也諸父兄不主其事
　者家無二主也立于序端因冠主之位也禮謂賓與
　冠者行禮盖指三加與醴之類行禮皆於阼亦見其
　異於父在者以其為主人故也然則若醴若醮皆因
　冠席為之與
　案冠主注以宗兄兼言之盖據士昏記支子則稱其
　宗弟稱其兄以例此然上言父兄戒宿此云主人紒
　而迎賓則戒宿者不為冠主可見矣雖有伯父親兄
　不為冠主又何宗兄之有盖昏禮之命使與此之戒
　賓宿賓相類故稱之而正行冠禮則父既不在冠者
　自為主也主人紒者曲禮云孤子當室冠衣不純采
　然則不采衣不錦束髪亦異於不孤者矣不當室者
　則仍采與
凡拜北面于阼階上賔亦北面于西階上答拜
　正義敖氏繼公曰此賔主相拜之正位也凡拜謂醴
　若醮時拜受之類　賈氏公彦曰父在則拜于筵西
　南面賔答拜于西序東面此則與賔各専階北面為
　異也
若殺則舉鼎陳于門外直東塾北面
　正義鄭氏康成曰孤子得伸禮盛之(賈疏凡陳鼎在外者賔客之禮)
　(在内者私家之禮是在外者為盛也)父在有鼎不陳於門外　賈氏公
　彦曰舉鼎者謂於廟門外之東壁鑊所舉至廟門外
　之東直東塾豚魚腊三鼎皆北鄊相重而列之　敖
　氏繼公曰殺謂醮而殺牲也直東塾當其南也鼎陳
　於此亦俟時而入錯之
　通論敖氏繼公曰凡鼎既升乃舉而别陳之者正禮
　也是禮為主人而設故得如禮大夫士陳鼎于門外
　皆北面惟喪奠西面國君陳鼎南面天子未聞

右孤子冠


案曾子問父沒則已冠埽地而祭於禰已祭而見


伯叔父而后饗冠者祭禰者以父不在阼故也已


祭而見伯叔父則知伯叔父固不得為冠主矣

若庶子則冠于房外南面遂醮焉
　正義賈氏公彦曰此論庶子加冠法　鄭氏康成曰
　房外謂尊東也(賈疏上陳尊在房户之閒房外則尊東也)不於阼階非代
　也(賈䟽下記云適子冠於阼以著代也此不於阼非代故也)不醮於客位成而不
　尊(賈䟽下記云適子醮於客位加有成也是成而尊之此則成而不尊故因冠之處遂醮焉)　敖
　氏繼公曰言遂者見其因冠席也冠醮同處可以不
　必别布席若不醮而醴其位亦如之經不言醴盖著
　其文者耳
　存疑賈氏公彦曰適子周一醴夏殷三醮庶子無文
　周當一醮夏殷當三醮　朱子曰一醮以酒者正也
　其用醴與三醮為適而加耳庶子則皆一醮以酒足
　矣疏恐非
　辨正敖氏繼公曰經惟言冠而遂醮畧無異文則是
　三加三醮皆與上文適子之禮同惟以冠醮在房外
　為異此庶子指父在者也父在而冠宜别於適父沒
　則其禮同矣凡冠者於廟

右庶子冠

冠者毋不在則使人受脯于西階下
　正義賈氏公彦曰言不在者或歸寧或疾病也　朱
　子曰不在兼存沒而言若被出而嫁亦是也盖主人
　若非宗子則固有無主婦者此云使人未必母使之

敖氏繼公曰言於此者見以上冠者之禮同也

　存疑賈氏公彦曰使人受脯為母生在於後見之
　案母在而或出或嫁固不必有冠訖見之之禮其歸
　寧或疾病者他日見之亦不須執脯取脯以眀禮成
　原不為送母也使人盖主人若冠者使之既受脯亦
　更無他禮節矣昏禮賓有反命此則無

右母不在

戒賓曰某有子某将加布於其首願吾子之教之也(注古)
　(文某為謀)
　正義賈氏公彦曰此下總見戒宿祝醮醴字之辭上
　某主人名下某子之名加布初加緇布冠也教之者
　即以此加冠行禮為教之也　敖氏繼公曰冠禮三
　加惟云布者取其始加而質者言之謙也　鄭氏康
　成曰吾子相親之辭也子男子之美稱(賈疏古者稱師曰子又公)
　(羊傳名不若字字不若子是子為美稱也)
賓對曰某不敏恐不能共事以病吾子敢辭(共音恭注古文病為)
　(秉)
　正義鄭氏康成曰病猶辱也　敖氏繼公曰不能共
　事則冠禮不成故云病吾子
主人曰某猶願吾子之終教之也賓對曰吾子重有命
某敢不從(重直用反下同)
　正義鄭氏康成曰敢不從許之辭

右戒賓辭

宿曰某将加布於某之首吾子将涖之敢宿賓對曰某
敢不夙興(涖音戾注今文無對)
　正義敖氏繼公曰正賓而下宿之之辭皆同惟以主
　人之親宿與否别之耳　鄭氏康成曰涖臨也

右宿賓辭

始加祝曰令月吉日始加元服棄爾幼志順爾成徳夀
考維祺介爾景福(朱子曰順古與慎通用)
　正義鄭氏康成曰令吉皆善也元首也(賈疏左傳先軫入狄師死)
　(之狄人歸先軫之元是元為首又尚書亦曰元首)爾女也既冠為成徳(賈疏冠義)
　(旣冠責以父子君臣長幼之禮皆成人之徳)祺祥也介景皆大也因冠而
　戒且勸之女如是則有夀考之祥大女之大福也
　敖氏繼公曰棄爾幼志戒之也順爾成徳勉之也言
　先去幼志而後能順成徳也幼志即傳所謂童心成
　徳成人之徳
再加曰吉月令辰乃申爾服敬爾威儀淑慎爾徳眉夀
萬年永受胡福(注古文眉作麋)
　正義鄭氏康成曰辰子丑也申重也胡猶遐也逺也
　逺無窮　賈氏公彦曰十榦配十二辰直云辰明有
　榦可知即甲子乙丑之類　敖氏繼公曰徳者内也
　威儀者外也學者固當以徳為先威儀為後然不重
　其外亦未必能保其中之所有也故先言敬威儀後
　言慎徳淑善也眉夀豪眉也人年老必有豪眉秀出
　者
三加曰以歲之正以月之令咸加爾服兄弟具在以成
厥徳黄耇無疆受天之慶(耇音苟)
　正義鄭氏康成曰正猶善也咸皆也皆加女之三服
　謂緇布冠皮弁爵弁也黄黄髪耇凍棃(賈䟽黄髪髪白而復黄也)
　(爾雅耇老夀此云凍棃者以其面似凍梨之色也)皆夀徴也疆竟也　敖氏
　繼公曰歲之正謂當冠之年也歲言正而月言令言
　吉則冠無常月又可見矣厥指兄弟能成兄弟之徳
　則正身齊家之事也以此勉之其所以責成人之道
　深矣
　案敖氏謂成兄弟之徳固於大學宜兄宜弟之義有
　合焉但上文兩言慎徳皆指冠者不應此句獨異則
　謂兄弟具在觀瞻所繫凡以成爾之徳云爾此觧似
　長

右加冠祝辭


總論陳氏祥道曰始曰順徳再曰慎徳三曰成徳

能順徳然後能慎徳能慎徳然後能成徳

醴辭曰甘醴惟厚嘉薦令芳拜受祭之以定爾祥承天
之休夀考不忘
　正義鄭氏康成曰嘉善也善薦謂脯醢芳香也休羙
　也不忘長有令名　敖氏繼公曰醴謂以醴飲冠者
　也言厚見其未泲拜受祭之亦教之也然則賓釋此
　辭其在筵前北面冠者未拜之時與夀考不忘謂至
　於夀考而人不能忘之也此盖古人祝頌之常語詩
　亦多用之

右醴辭

醮辭曰旨酒既清嘉薦亶時始加元服兄弟具来孝友
時格永乃保之(亶丁但反注古文亶為癉今文格為嘏)
　正義鄭氏康成曰旨羙也亶誠也善父母為孝善兄
　弟為友(賈疏爾雅文)時是也格至也永長也保安也行此
　乃能保之　敖氏繼公曰進醮辭當與醴辭之節同
　亶時謂誠得成熟之時保守而有之也言女方加首
　服而兄弟皆来者盖女孝友之徳有以感格之也自
　今以後當常保守此徳而勿失之羙而復戒之也
　存疑鄭氏康成曰凡醮者不祝(賈疏言凡謂庶子也不加冠於阼不禮於)
　(客位無著代之理故畧之亦不設祝辭)
　辨正敖氏繼公曰經於醮禮始加無異文於再加三
　加皆云如初儀則是醮者亦祝明矣醮禮文故以多
　儀為貴
　案經明言醮辭而注云凡醮不祝盖謂既有醮辭則
　加冠時不用祝辭耳此於經本無所據而疏以為為
　庶子言之抑似此醮辭祇用於適子而不用於庶子
　者又并非注意矣醴者三加有祝而醴又有辭不嫌
　詳複也何獨於醮而疑之
再醮曰旨酒既湑嘉薦伊脯乃申爾服禮儀有序祭此
嘉爵承天之祜(湑思呂反祜音戸)
　正義鄭氏康成曰湑清也伊惟也祜福也　賈氏公
　彦曰湑泲酒之稱鳧鷖詩爾酒既湑注云湑酒之泲
　者　敖氏繼公曰獨言脯者欲協音耳亦舉其所上
　者言之也凡一籩一豆則先脯後醢序謂始加再加
　之次第
三醮曰旨酒令芳籩豆有椘咸加爾服肴升折俎承天
之慶受福無疆
　正義鄭氏康成曰椘陳列之貌肴升折俎亦謂豚
　賈氏公彦曰椘茨詩亦云籩豆有椘此用再醮之籩
　豆不增改之故云有椘　敖氏繼公曰肴謂乾肉若
　豚也詩曰爾殽伊脯

右醮辭


總論敖氏繼公曰醮辭盖主為不殺者作若殺則


籩豆有加乃因用之而不改者以其亦有脯故也


一加則一醮故毎醮之辭輒見加冠之序明其各


有所為也

字辭曰禮儀既備令月吉日昭告爾字爰字孔嘉髦士
攸宜宜之于假永受保之曰伯某甫仲叔季唯其所當
　(假音嘏注甫或作父)
　正義鄭氏康成曰昭眀也爰於也孔甚也髦俊也攸
　所也于猶為也伯仲叔季長幼之稱(賈疏若兄弟四人則依次稱之)
　(逾其數者夏殷則稱仲周則稱叔如管叔蔡叔之類是也)甫丈夫之羙稱(賈疏穀梁傳隐)
　(元年文)孔子為尼甫(賈疏見左傳哀十六年)周大夫有嘉甫(賈疏桓十)
　(五年嘉甫来求車)宋大夫有孔甫(賈疏見桓二年)是其類　朱子曰
　假與嘏同福也　敖氏繼公曰髦士才徳過人之稱
　言髦士乃與嘉字相宜若宜之則為福矣唯所當謂
　其第若當在仲則云仲某甫也叔季亦然　孔氏穎
　達曰人年二十冠而加字曰伯仲某甫(李氏心傳曰如伯休甫仲)
　(山甫之類)至五十耆艾轉尊則又舍其某字而直以伯仲
　别之　吴氏澄曰如單伯管仲之類(朱子曰賈氏檀弓疏與此孔疏不同疑孔說是)
　存疑賈氏公彦曰檀弓五十以伯仲周道也是稱伯
　仲之時兼字而言若孔子稱尼甫至五十去甫配仲
　而稱之曰仲尼是也　鄭氏康成曰假大也宜之是
　為大矣
右字辭


總論朱子曰諸辭皆當以古音讀之其韻乃叶


敖氏繼公曰以士昏禮例之戒賓以下諸辭皆當


為記文此乃在經後記前未詳

屨夏用葛玄端黑屨青絇繶純純博寸(絇其于反繶音億純章允反下)
　(竝同)
　正義賈氏公彦曰此下言三服之屨不與服同陳於
　前者屨在下不宜與服同列故别言之　鄭氏康成
　曰屨順裳色(賈䟽禮之通例衣與冠同屨與裳同)玄端黒屨以玄裳為
　正也(賈疏玄端兼有黄裳襍裳屨獨用黑與玄裳同色故云正也)絇之言拘也以
　為行戒(賈疏拘者自拘持之意故云以為戒)狀如刀衣鼻在屨頭(賈疏以漢)
　(法為況)繶縫中紃也(賈疏縫中紃謂牙底相接之縫中有絛紃也)純縁也(賈疏)
　(縁謂繞口縁邊)三者皆青博廣也(賈疏純廣一寸)　敖氏繼公曰絇
　取屈中之義而名之綴於屨頭以為飾也絇純亦以
　絛為之
　案此玄端黒屨初加時所用也
素積白屨以魁柎之緇絇繶純純博寸(魁苦囘反柎方烏反)
　正義鄭氏康成曰魁蜃蛤(賈疏魁即蜃蛤一物也周官掌蜃掌共白盛之蜃鄭)
　(司農云謂蜃炭)柎注也　賈氏公彦曰以魁柎之謂以蛤灰
　塗注于上使色白也
　案此皮弁服之屨再加時所用也
爵弁纁屨黑絇繶純純博寸
　正義敖氏繼公曰黑屨青飾白屨緇飾則此纁屨當
　飾以白而白非所以為飾也故越之而用黒焉
　案此三加所用之屨也
　存疑鄭氏康成曰爵弁屨以黑為飾爵弁尊其屨飾
　以繢次(賈䟽案冬官畫繢之事青與白相次赤與黒相次玄與黄相次繢以為衣青與赤謂之文)
　(赤與白謂之章白與黒謂之黼黒與青謂之黻繡以為衣是對方為繢次比方為繡次又鄭注屨人云複)
　(下曰舄禪下曰屨凡舄之飾如繪之次凡屨之飾如繡之次上黒屨青飾白屨黒飾皆繡之次此纁屨不)
　(取比方白色而以對方黒色為飾是用繢次與舄同故云爵弁尊也)
　總論賈氏公彦曰三服見屨不同玄端有黄裳之等
　不得舉裳見屨故舉衣皮弁以素積見屨屨裳同色
　是其正也爵弁既不舉裳又不舉衣者嫌與六冕同
　玄衣纁裳故以首服見屨也　朱子曰三屨經不言
　所陳處疑亦在房中服既北上屨應各在其裳之南
　故既加冠適房改服即得并易屨而出也　敖氏繼
　公曰屨先卑而後尊以三加之次言之
冬皮屨可也
　正義賈氏公彦曰冬時寒許用皮故云可也春宜従
　夏秋宜従冬舉冬夏者以寒暑極時為言　敖氏繼
　公曰皮屨不見其色與飾同於上可知上言夏此言
　冬則是四時皆可冠矣此及士喪禮皆云冬夏若春
　秋則或先皮後葛或先葛後皮與
不屨繐屨(繐音歲)
　正義鄭氏康成曰繐屨喪屨也縷不灰治曰繐(賈疏喪服)
　(記繐衰四升有半繐衰既喪服則繐屨亦喪屨又斬衰冠六升傳云鍜而勿灰則繐衰四升半不灰可知)

敖氏繼公曰不屨之屨著屨之稱也繐乃布之疏

　者以為屨則輕凉言此者嫌夏時冠㦯用之繐非吉
　布而冠則嘉禮之重者是以不宜屨之也

右屨

記冠義
　正義賈氏公彦曰記者記經不備兼經外逺古之言
　鄭注燕禮云後世衰微幽厲尤甚禮樂之書稍稍廢
　棄盖自爾之後有記乎又案喪服記子夏作傳則記
　當在子夏之前冠義者記冠中之義也
　案此記中引孔子語明孔子以後人所録冠義者記
　中小目又戴記亦有冠義此記文又載郊特牲篇盖
　後儒講禮行禮各記其事與義而言之有詳略異同
　耳
始冠緇布之冠也大古冠布齊則緇之其緌也孔子曰
吾未之聞也冠而敝之可也(之冠冠布並如字大音泰齊則皆反緌如帷反)
　正義鄭氏康成曰大古唐虞以上(賈䟽下陳三代之冠云牟追章甫委)
　(貌無齊冠明大古是唐虞以上)緌纓飾未之聞大古質無飾重古始
　冠冠其齊冠白布冠今之喪冠是也(賈疏大古吉凶同服白布冠未)
　(有喪冠三代有牟追之等則以白布冠為喪冠也)　賈氏公彦曰經直言加
　緇布冠此記更言不緌與不更著之事也冠布謂著
　白布冠也将祭而齊則為緇孔子時有緌者故非之
　敝之明不復著　敖氏繼公曰大古冠布謂始知作
　冠之時但以白布為之初無吉凶之異齊則緇之變
　於無事之時也緌者以纓之餘長為飾也古者之纓
　足以固冠而已未知為飾後世冠制既異惟始冠猶
　用古冠宜存古意若緌之則失之矣敝毁壊也敝之
　猶可則不復用可知既不復用又何必飾之矣
　案始冠用古既而敝之何取焉然而聖人用之者時
　之不得不變者其勢也古之不可不存者其義也
　餘論皇甫氏侃曰齊則緇之謂祭前若祭時自著祭
　服有虞氏皇而祭是也　賈氏公彦曰冠訖士則敝
　之不復著若庶人猶著之故詩云彼都人士臺笠緇
　撮是庶人用緇布冠籠其髮以為常服也

右記用緇布冠之義

適子冠於阼以著代也醮於客位加有成也三加彌尊
諭其志也冠而字之敬其名也(適低益反)
　正義敖氏繼公曰著明也著代明其将代已也加猶
　尚也尊也有成謂有成人之道也尊其有成故以客
　禮待之凡人之志皆欲自卑而尊故三加之禮其最
　尊者在後盖諭其志而然也諭謂深曉之　賈氏公
　彦曰惟言醮舉一以見二也君父之前稱名他人稱
　字是敬其名　鄭氏康成曰名者質所受於父母(賈疏)
　(内則子生三月父名之夫婦一體受於父即是受於母故兼言也)冠成人益文(賈䟽字者)
　(受於賓故為文)故敬之
　案此皆冠義之大者故記者釋之三加彌尊諭其志
　者緇布冠朴皮弁質爵弁文服彌尊則志彌充大服
　其服則思文其容而實以君子之徳故祝辭曰順徳
　曰慎徳曰成徳

右記重適子之義

委貌周道也章甫殷道也母追夏后氏之道也(母追音牟堆注)
　(甫或為父今文為斧)
　正義賈氏公彦曰此觧經之易服服玄冠也三冠皆
　三代朝服之冠　鄭氏康成曰或謂委貌為玄冠委
　猶安也言所以安正容貌章明也言所以表明丈夫
　也毋發聲也(賈䟽在上謂之發聲在下謂之助句義無取則是發聲也)追猶堆也
　夏后氏質以其形名之三冠其制之異同未之聞
　敖氏繼公曰道猶制也
　案記意即以此當始加之冠也盖始加本應以玄冠
　重古故用緇布冠而既則以此易之然則三者皆玄
　冠之别名與公西華言端章甫則周人亦名章甫矣
周弁殷冔夏收(冔虚羽反又况甫反)
　正義賈氏公彦曰陳此者見三代士之三加之冠皆
　有爵弁也弁古冠之大號　鄭氏康成曰弁名出於
　槃槃大也言所以自光大也冔名出於幠幠覆也言
　所以自覆飾也収言所以收歛髪也其制之異未聞
三王共皮弁素積
　正義鄭氏康成曰質不變(賈疏以其質素故三王同之自天子下達無所改易)

賈氏公彦曰言三代再加所用同也


右記三代冠之同異

無大夫冠禮而有其昏禮古者五十而後爵何大夫冠
禮之有
　正義敖氏繼公曰無大夫冠禮而有其昏禮據禮經
　而言也其下二句釋所以無大夫冠禮之意古者謂
　始有冠禮之時　鄭氏康成曰二十而冠急成人也
　五十乃爵重官人也大夫或時改娶有昏禮是也(賈疏)
　(三十而娶五十乃命為大夫則昏時猶為士不宜有大夫昏禮其有昏禮容改娶也)　賈氏公
　彦曰或有未二十有賢才亦得試為大夫者喪服小
　功章云大夫為昆弟之長殤大夫十九以下為兄殤
　服已為大夫則早冠矣雖早冠亦行士禮而冠　朱
　子曰疏引䘮服見未二十已為大夫不待二十而冠
　然此亦為繼世為大夫者言耳
　存疑鄭氏康成曰周之初禮年未五十而有賢才者
　試以大夫之事猶服士服行士禮
　案記意謂古無年未及冠而先為大夫者故無大夫
　冠禮若既為大夫已冠之後必不仍服士服行士禮
　矣即如大夫為兄殤再降至小功此亦服大夫服行
　大夫禮之一徴也疏謂大夫亦以士禮冠則可通
公侯之有冠禮也夏之末造也
　正義賈氏公彦曰言此者見夏初以上雖諸侯之貴
　冠猶依士禮故記之於士冠篇之末　鄭氏康成曰
　造作也　敖氏繼公曰下文云繼世以立諸侯象賢
　也則是公侯父死子繼其來久矣或有㓜而嗣位者
　爵已為諸侯及其冠也不容不與士禮異所以至夏
　末始作公侯之冠禮也
　餘論家語冠頌孔子曰公冠以卿為賔公自為主迎
　賔揖升自阼立於席北(朱子曰公堂深異於士)其醴也則如士
　饗之以三獻之禮無介(鄭注饗賔也贊冠者退為衆賔君禮於臣本無介)無
　樂(鄭注亦饗時也冠者成人代父始宜盡孝子之感不可以歡樂取之左傳云以金石之樂節之謂冠)
　(時為節也)皆玄端(鄭注君臣同服)既醴降自阼諸侯非公而自為
　主者其所以異皆降自西階(朱子曰其餘皆與公同為主而降自西階未詳)
　(其義)玄端與皮弁(朱子曰案大戴作公玄端與皮弁皆韠)異朝服素韠(王氏)
　(肅曰朝服素韠示不忘古大戴無異字)朱子曰異疑是皆字　公冠四加玄冕祭(王氏)
　(肅曰四加玄冕祭服鄭注四當為三玄當為衮字之誤)孔疏諸侯四加則天子當五加衮冕也　朱子　
　(曰案本文但言玄端皮弁玄冕而不言爵弁則鄭説三加為是而諸侯玄冕以祭則當從本文惟天子三)
　(加其衮冕與)其酬幣於賔則束帛乗馬(朱子曰案大戴作朱錦采四馬其慶)
　(也鄭注其慶賔也如是)天子擬焉(王氏肅曰擬諸侯禮)
　存疑鄭氏康成曰自夏初以上諸侯雖父死子繼年
　未滿五十者亦服士服行士禮五十乃命也至其衰
　末上下相亂簒弑所由生故作公侯冠禮以正君臣
　也
　案此節據諸侯言明不獨大夫無冠禮雖公侯冠禮
　亦始自夏末古未有也末造猶言末世
天子之元子猶士也天下無生而貴者也
　正義鄭氏康成曰元子世子也無生而貴皆由下升
　敖氏繼公曰元子長子其冠時猶士而用士禮以其
　未即位則無爵故也舉天子之元子以見其餘
　餘論家語冠頌孔子曰太子與庶子其冠皆自為主
　其禮與士無變饗食賔也皆同
　案此節明天子之元子其冠猶士不但公侯用士禮
　已也家語孔子曰古者王世子雖㓜其即位則尊為
　人君人君治成人之事者何冠之有又攷天子冠者
　武王崩成王年十三嗣位周公攝政既葬冠成王朝
　於祖以見諸侯示有君也然則古者天子㓜既即位
　不復冠周則天子㓜即位者有冠矣玉藻玄冠朱組
　纓天子之冠也緇布冠繢緌諸侯之冠也是諸侯之
　異者繢緌别於無緌而天子則又玄别於緇朱别於
　繢組纓别於緌耳其餘皆同士禮可知
　總論歸氏有光曰自無大夫冠禮至此明天子諸侯
　大夫之無冠禮也冠者將責為人子為人弟為人臣
　為人少者之禮故冠必有主人孤子則父兄戒宿盖父
　兄以成人之禮責子弟也天子為元子之時以士禮
　冠設不幸君終世子未冠則冕而踐阼已奉宗祧君
　臨天下將又責以為人子為人弟為人臣為人少之
　禮乎家語孔子答孟懿子之問吾取焉曰古者王世
　子雖㓜其即位則尊為人君人君治成人之事者何
　冠之有曰諸侯之冠異天子與曰君薨而世子主䘮
　是亦冠也己人君無所殊也此孔氏之遺言也益以
　祝雍頌公符之篇則誣矣禮自上達而曰天子擬冠
　何也此非孔氏之言也周衰先王之禮不具傳者既
　失其本但知其略而欲求之於詳不知禮之失在於
　略而又患於求詳之過公符曰公冠四加玄冕左傳
　季武子曰君冠必以祼享之禮行之以金石之樂節
　之以先君之祧處之玉藻曰始冠緇布冠自諸侯下
　達玄冠朱組纓天子之冠也緇布冠繢纓諸侯之冠
　也蓋務為天子諸侯大夫士之别而不知先王制冠
　禮之義所以同之於士者也
　案此論頗得制禮之本意如魯襄生四歲而即位六
　歲而與於諸侯之㑹盟豈其童子服乎必當弁冕矣
　既已弁冕列於諸侯届十二歳而重行冠禮是亦可
　以已者也但自夏末有之則其來已久周公亦因之
　而不革與
繼世以立諸侯象賢也以官爵人徳之殺也死而諡今
也古者生無爵死無諡(殺所戒反諡神至反)
　正義朱子曰自繼世以下於冠義無所當疑錯簡也
　蓋老子不尚賢貴因任之意言上古之時各推其賢
　者奉以為君沒則復奉其子以繼之其後遂以為諸
　侯然其子之立也但象似其賢而已非故擇賢而立
　之也至於中古乃在上者擇人任官而為之爵等此
　則徳之衰殺不及上古之時矣又至於周而有諡法
　則生而有爵者死又加諡此則又其殺也上古民自
　立君故生無爵中古未有諡法故雖有爵而無諡又
　以申言古今之變也　鄭氏康成曰象法也為子孫
　能法先祖之賢故使之繼世也殺猶衰也徳大者爵
　以大官徳小者爵以小官　敖氏繼公曰古惟謂上
　古也記之意盖謂以官爵人已不如古死而有諡則
　愈不如古矣故云古者生無爵死無諡
　案此記依朱子作錯簡為安後人强以冠義解之䆒
　屬傅㑹
　存疑鄭氏康成曰今謂周衰記之時也古謂殷殷士
　生不為爵死不為諡周制以士為爵死猶不為諡耳
　下大夫也(賈疏周官掌客職羣介行人宰史以其爵等為之牢禮之陳數羣介行人皆士故知)
　(周士有爵雖有爵死猶不諡卿大夫以上則有諡也)今記之時士死則諡之非
　也諡之由魯莊公始也(賈疏事見檀弓)　賈氏公彦曰鄭注
　郊特牲云殷大夫以上死有諡而檀弓云㓜名冠字
　五十伯仲死諡周道也者殷已前若堯舜禹湯之屬
　皆因生號以諡故不得諡名周禮死則别為諡故云
　死諡周道也
　案上古質雖堯舜亦稱名至湯乃有武王烈祖之稱
　亦子孫臣下推崇之而云然耳未定為諡法也至周
　文武以後列國諸侯亦漸有諡然西周王朝之大夫
　如祭公謀父芮良夫尚稱字諸侯亦或别稱不盡有
　諡也至春秋而列國之卿大夫有諡魯衛晉宋齊陳
　類然若鄭蔡秦楚以及諸小國則無之孔子曾為魯
　大夫其沒也哀公誄之而無諡然則有諡者祇世卿
　耳士則終春秋未見有諡者鄭賈所云非的論也

右記大夫以上冠禮

欽定儀禮義疏卷二
欽定四庫全書
欽定儀禮義䟽卷三
　士昏禮第二之一
　正義鄭氏康成曰士娶妻之禮以昏為期因而名焉
　必以昏者陽徃而陰来日入三商為昏(賈䟽商謂商量是漏刻之)
　(名馬氏云日未出日入後皆二刻半前後共五刻今云三商者據整數言其實二刻半也)昏於五
　禮屬嘉禮大小戴及别錄皆第二　賈氏公彦曰昏
　禮據士身自昏　敖氏繼公曰此篇主言士之適子
　娶妻之禮娶必以昏者取其近夜也
　案士或自昏或士之孤子昏皆得用此禮但儀禮冠
　昏䘮祭諸篇皆主適長立制則此當以士之昏其適
　子者為主如敖氏之説也故醮子辭曰承我宗事若
　庶子昏自可以此為準權而降殺其禮醮婦記云庶
　婦則使人醮之是也
昏禮
　正義匡氏衡曰妃匹之際生民之始萬福之原昏姻
　之禮正然後品物遂而天命全　呂氏大臨曰物不
　可以苟合受之以賁天下之情不合則不成其合也
　敬則克終苟則易離必受以致飾者所以敬而不苟
　也昏禮者其受賁之義乎自納采至親迎皆男先扵
　女所以别疑逺恥成婦之順正也　朱子曰男女居
　室人事之至近而道行乎其間幽暗之中衽席之上
　人或䙝而慢之則天命有所不行矣然非知幾慎獨
　之君子其孰䏻體之易首乾坤而中扵咸恒禮謹大
　昏而詩以二南為正始之道其以此與　敖氏繼公
　曰此不言士者辟下逹之文
　通論家語魯哀公問扵孔子曰禮男必三十而有室
　女必二十而有夫也豈不晚哉孔子曰夫禮言其極
　也不是過也男子二十冠有為人父之端女子十五
　許嫁有適人之道扵此以徃則為昏矣　孔叢子曰
　子張云女子必漸乎二十而後嫁何也孔子曰十五
　許嫁而後從夫是陽動而陰應男倡而女随之義也
　以為紡績組紃織紝者女子之所有事也黼黻文章
　之美婦人之所有大功也必十五以前漸乎二十然
　後可以通乎此事通乎此事然後乃䏻上以孝扵舅
　姑下以事夫養子也　杜氏佑曰康成謂男必三十
　娶女必二十嫁王肅以為男十六可娶女十四可嫁
　三十二十言其極耳今案三十二十而嫁娶者周官
　掌萬民之判衆庶之禮也服經有為夫姊之長殤士
　大夫之禮也左傳十五而生子國君之禮也又鄭氏
　嫁娶必以仲春王肅以為秋冬嫁娶之時孫卿云霜
　降逆女氷泮殺止家語霜降而婦功成嫁娶者行焉
　冰泮而農桑起昏禮殺扵此束晳曰春秋二百四十
　年天王娶后魯女出嫁夫人来歸大夫逆女自正月
　至十二月悉不以得時失時為褒貶何限扵仲春季
　秋以相非哉夫冠昏筓嫁男女之節冠以二十限無
　春秋之期筓以嫁而設不以日月為斷何獨嫁娶當
　繫扵時月乎士昏禮請期辭云惟是三族之不虞卜
　得吉日便可配合先賢以時月為限恐非至當　羅
　氏願曰聖人為男女之節弱而後冠非美其容也責
　之成焉壮而後昏非足其欲也責之代焉
　存異袁氏準曰同姓不相娶逺别也中外之親近扵
　同姓古人以為無疑故不制也今以古之不言因謂
　之可昏此不知禮者也
　辨正朱子語類堯卿問姑舅之子為昏曰據律中不
　許然自仁宗之女嫁李璋家乃是姑舅之子故歐陽
　氏曰公私皆已通行又如魯初間與宋世為昏後又
　與齊世為昏其間皆有姑舅之子從古已然只怕無
　不是　鄭氏樵曰氏同姓不同者婚姻可通姓同氏
　不同者婚姻不可通
　案鄭樵之説盖以古者有姓有氏同出一祖者謂之
　同姓大傳所謂綴之以姓而弗殊雖百世而昏姻不
　通者也有同姓而異氏者如魯之孟季宋之華向是
　也有異姓而同氏者其氏偶同本非一姓如宋孔氏
　為子姓衛孔氏為姞姓晉欒氏為姬姓齊欒氏為姜
　姓之類是也然後世宗法湮廢族氏異同猝難辨析
　則慎其所可知者可耳
　餘論王氏吉曰夫婦人倫大綱夭夀之萌也世俗昏
　娶太蚤未知為人父母之道而有子是以教化不眀
　而多夭　胡氏宏曰夫婦之道人醜之者以淫欲為
　事也聖人安之者以保合為義也接而知有禮焉交
　而知有道焉惟敬者為䏻守而勿失也
下逹納采用鴈
　正義鄭氏康成曰詩云取妻如之何匪媒不得昏必
　由媒交接設紹介(賈䟽行禮皆使使徃是交接設紹介也)皆所以養㢘
　恥納采而用鴈為贄者取其順陰陽徃来　賈氏公
　彦曰大宗伯職卿執羔大夫執鴈士執雉此昏禮無
　問尊卑皆用鴈　敖氏繼公曰此謂自天子下逹扵
　庶人納采皆用鴈也以此推之則餘禮之用鴈者皆
　當下逹惟納徴之禮或異耳用鴈者先儒謂取其不
　再偶義恐或然
　存疑鄭氏康成曰逹通逹也将欲與彼合昏姻必先
　使媒氏下通其言女氏許之乃後使人納其采擇之
　禮　賈氏公彦曰下逹者男為上女為下取陽倡陰
　和之義謂以言辭下通扵女氏也　陸氏佃曰下逹
　若逆女之類自天子逹是也
　辨正朱子曰大夫執鴈士執雉而士昏下逹納采用
　鴈如大夫乗墨車士乗棧車而士昏親迎乗墨車也
　注䟽知乗墨車為攝盛而不知下逹二字本為用鴈
　一事而發言士庶皆得用鴈亦攝盛之意也盖既許
　攝盛雖庶人不用匹昏禮贄不用死不得不越雉而
　用鴈爾注䟽既失其指陸氏扵下逹之義雖近得之
　然未知其與用鴈通為一義則亦未為盡善也
　餘論司馬氏光曰凡議昏姻當先察其壻與婦人之
　性行及家法何如勿苟慕其富貴　程子曰世人多
　謹扵擇壻而忍扵擇婦其實壻易見而婦難知所繫
　甚重豈可忽哉
主人筵于戸西西上右几
　正義鄭氏康成曰主人女父筵為神布席也(賈䟽下醴賓徹)
　(几改筵是為人設席故知此為神席)戸西者尊處(賈䟽戸西是賓客之位故為尊處)将
　以先祖之遺體許人故受其禮扵禰廟(賈䟽記云凡行事受諸禰)
　(廟)席西上右設几神不統扵人(賈䟽鄉射燕禮等設席皆東上是統扵人)
　(今以神尊不統扵人是地道尊右之義)席有首尾(賈䟽公食記蒲筵萑席皆卷自末是席有)
　(首尾)　敖氏繼公曰筵之者有司也乃云主人者對使
　者立文也几漆几也右几席南面几在席西端也席
　西上右几變扵生人也神位扵室則居主位扵堂則
　居客位凡受禮扵廟而不扵戸牖之間行禮者必設
　神位扵客位示有所尊且敬其事也士用漆几亦神
　人同是時主人立扵阼階東擯者亦玄端負東塾下
　禮放此
　案此主人女父為適子有禰廟者也若祖為適者在
　則祖主之若祖父俱殁則兄之為父後者主之記云
　弟則稱其兄是壻之適兄得主其弟之昏則女之適
　兄亦得主女弟之昏矣女適人為兄弟之為父後者
　不敢降服亦其證也若女有父而不為父後及父殁
　而無適兄者則世父主之若並無世父則小宗尊屬
　近者主之記云支子則稱其宗是壻族宗子得主此
　壻之昏則女族宗子亦得主此女之昏矣記又云祖
　廟已毁教扵宗室白虎通云大夫士皆有宗族自扵
　宗子之室學事人亦可推也西上右几席為神設神
　道尚右故也
使者玄端至(使師異反)
　正義鄭氏康成曰使者夫家之屬若羣吏使徃来者
　玄端士莫夕之服又服以事其廟(賈䟽士以玄端祭廟今使者服玄端)
　(至亦扵主人廟中行事)有司緇裳(賈䟽緇裳即玄裳)　敖氏繼公曰使
　者壻父之家臣奉壻父之命而為使者服玄端以行
　禮則玄端亦不獨為士之正服矣至謂至于門外
　案䟽以使者為中下士此其尊卑也微末可以相屬
　而相使也敖説得之玄端朝服士以下通得服之特
　牲記可證下經云從者畢玄端而䟽以從者為僕隸
　亦足以見之矣
擯者出請事入吿
　正義鄭氏康成曰擯者有司佐禮者(賈䟽士冠禮有司是主人之屬)
　(及羣吏佐主人行禮之人知此亦然在主人曰擯)請猶問也禮不必事雖知
　猶問之重慎也　敖氏繼公曰此亦賓之将命者入
　吿擯者吿主人乃出請事也其辭盖曰某也使某請
　事凡賓非主人之所戒速而来者則有請事之禮擯
　者請事賓執鴈請納采擯者乃入吿凡請事者西面
　入吿者東面大夫士之禮也
主人如賓服迎于門外再拜賓不答拜揖入
　正義鄭氏康成曰門外大門外(賈䟽大夫士唯有兩門寢門大門而已廟)
　(在寢門外之東此下有至于廟門明此是大門外)不答拜者奉使不敢當其
　盛禮　敖氏繼公曰拜迎之禮主扵使者乃不答拜
　者使事未致不敢以私禮雜之也　賈氏公彦曰士
　冠禮主人迎于大門外主人西面此及鄉飲酒鄉射
　皆不言面位者文不具耳
至于廟門揖入三揖至于階三讓
　案揖入三揖注䟽及敖氏説已見士冠禮兹不重出
主人以賓升西面賓升西階當阿東面致命主人阼階
上北面再拜(注今文阿為庪)
　正義敖氏繼公曰主人以賓升謂主人先升而賓從
　之也致命謂致其主人之辭也　賈氏公彦曰主人
　阼階上北面再拜不言當阿則如鄉飲酒主人當楣
　再拜
　存疑鄭氏康成曰阿棟也(賈䟽士之廟五架為之棟北一楣下有室戸中脊為)
　(棟棟南一架為前楣楣前接檐為庪)入堂深示親親(賈䟽鄉飲酒聘禮皆云賓當楣此獨)
　(云當阿故云示親親)　賈氏公彦曰禮之通例賓主敵者賓主
　俱升士冠與此文是也若鄉飲酒鄉射皆主尊賓卑
　故初至之時主人升一等賓乃升至卒洗之後亦俱
　升
　案使者升階即至棟下疑其太驟或當從今文作庪
　則賓致命與主人拜所南北不甚相縣似為近情注
　以阿為棟亦無據以考工四阿之法推之則阿距檐
　不逺豈阿即庪之别名與　又案升階之法賓尊者
　扵主人之讓賓則先升如聘禮主君使卿歸饔餼大
　夫先升一等賓朝服問卿賓升一等大夫從又覲禮
　王使人勞侯氏使者不讓先升皆是也主人尊及賓
　主敵者賓三讓既乃主人先升道賓如聘禮受玉公
　升二等賓升鄉飲酒主人升賓升此主人尊者也鄉
　射主人升一等賓升聘禮賓儐卿時賓升一等大夫
　升問卿大夫儐賓時大夫升一等賓從之此賓主敵
　者也曲禮云主人與客讓登主人先登客從之可見
　賓主敵體亦主人先升一等道賓也冠禮主人升此
　經主人以賓升鄉飲酒卒洗主人升賓升鄉射卒洗
　主人以賓升眀皆主人先升也䟽以為賓主敵者賓
　主俱升恐非確義
授于楹間南面
　正義鄭氏康成曰授于楹間明為合好其節同也(賈䟽)
　(節同賓以鴈授主人于楹間其逺近節同也)　李氏如圭曰楹柱也堂上
　有兩楹間堂東西之中也　敖氏繼公曰此文承主
　人之下則授宜作受受者南面則授者宜北面矣為
　人使而授于堂乃不南面者辟君使扵大夫之禮也
　授受扵楹間敵也使者雖賤扵主人然主人士也其
　爵卑未足以自别故使者無降等之嫌而得與主人
　扵楹間相授用敵者禮也主人拜受而賓不拜送者
　以其非己物也此與上文不答拜之意異凡為使之
　禮皆放此
　通論賈氏公彦曰凡賓主敵者授扵楹間不敵者不
　于楹間是以聘禮賓面大夫大夫受幣于楹間南面
　注云敵也公側受玉于中堂與東楹之間注云東楹
　之間亦君行一臣行二至醴賓及賓私覿皆云當東
　楹是尊卑不敵故不于楹間也
　存疑鄭氏康成曰南面並受也(賈䟽經云南面不辨賓主故知並受也)
郝氏敬曰南面者主北面賓南面陽尊陰卑也

　案賓主授受之正禮當訝受不當並受也聘禮賓面
　大夫受幣之法受者南面授者北面此亦當然故敖
　氏決之非苟為異而已若南面授而北面受則君使
　卿大夫歸饔于聘使則然非常禮也郝氏陽尊陰卑
　之説非也
賓降出主人降授老鴈
　正義敖氏繼公曰出出廟門老室老大夫士之貴臣
　授鴈扵階下既則進立扵中庭　賈氏公彦曰授鴈
　訖賓降自西階出門主人降自阼階授老鴈扵階立
　待後事也
　存疑鄭氏康成曰老羣吏之尊者(賈䟽大夫家臣稱老士雖無君臣之)
　(名云老亦是羣吏中尊者)
　案服傳公卿大夫有室老與士皆為貴臣其餘皆衆
　臣也注云室老家相也據此則室老為家臣之長家
　臣畜扵私家不食扵公與羣吏府史等異也特牲禮
　士有私臣曲禮云士不名家相眀士有室老矣敖氏
　較注為優

右納采


總論賈氏公彦曰昏禮有六尊卑皆同五禮用鴈


惟納徴不用鴈以其自有幣帛可執也納采言納


者以其始相采擇恐女家不許故言納問名女家


已許故不言納納吉男家卜吉徃與女氏故更言

納納徴用幣帛則昏禮成故更言納請期親迎則


昏禮已成故皆不言納也

擯者出請
　正義鄭氏康成曰不必賓之事有無　敖氏繼公曰
　請請事也下文放此
賓執鴈請問名主人許賓入授如初禮(注古文禮為醴)
　正義鄭氏康成曰問名者将歸卜其吉凶　范氏甯
　曰問女名而卜之知吉凶　賈氏公彦曰此一使兼
　行納采問名二事相因又使還須卜故因即問名主
　人許者擯請入吿乃報賓賓得主人許乃入門升堂
　授鴈與納采禮同　敖氏繼公曰問名問女之名也
　初禮三揖以下之儀也此雖俟扵中庭亦有三揖與
　聘禮同　吴氏澄曰主人受鴈于楹間還扵阼階上
　答以女之名賓既受命乃降出也
　總論陳氏祥道曰納采問名一使二鴈三入廟而再
　迎之
　存疑孔氏穎逹曰問名者問其母所生之姓名昏禮
　云為誰氏言母之姓何氏也　賈氏公彦曰言問名
　者問女之姓氏不問三月之名也名有二種一是名
　字之名三月之名是也一是名號之名若以姓氏為
　名之類也
　辨正朱子曰孔䟽問名與儀禮不同
　案納采時既對以某之子則女之姓氏不待問矣此
　問名者既納采将加諸卜不得不知名以吿扵鬼神
　也記云誰氏者問者之謙不欲徑詢女名耳周官媒
　氏凡男女自成名以上皆書名此為萬民之判立制
　也古人婦人有諱然則士大夫之女子子其亦登名
　與説見本篇記

右問名

擯者出請賓吿事畢入吿出請醴賓
　正義鄭氏康成曰醴賓者欲厚之　敖氏繼公曰醴
　與醴子之醴同凡自敵以下其使之行重禮者事畢
　則醴之所以見殷勤也擯者請醴賓亦以其降等也
　若敵者則主人自請之
　存疑鄭氏康成曰此醴亦當為禮(賈䟽士冠禮醴賓已從禮故此云亦)
　辨正李氏如圭曰士之醴子醴賓醴婦經皆作醴不
　必改為禮
賓禮辭許
　正義鄭氏康成曰禮辭一辭　賈氏公彦曰一辭許
　者主人醴賓之常法鄉已行納采問名賓主之情已
　通故一辭而已
　案冠禮請醴賓賓禮辭許下有賓就次此亦當就次
　以待徹几改筵諸事也次在廟門外
主人徹几改筵東上側尊甒醴于房中(甒亡甫反)
　正義鄭氏康成曰徹几改筵者鄉為神今為人(賈䟽為神)
　(則西上為人則東上)側尊亦言無玄酒(賈䟽以醴質故士冠與此皆無玄酒)側尊
　于房中亦有篚有籩豆如冠禮之設(賈䟽下云賛者酌醴加角柶眀)
　(有篚盛之又賛者薦脯醢則有籩豆可知冠禮尊在服北南上則此尊與篚等亦南上如冠禮)　賈
　氏公彦曰扵戸西禮神坐徹去其几扵後授賓改設
　其筵
　存疑賈氏公彦曰東上者統扵主人　敖氏繼公曰
　改筵者易他筵而布之也
　案生人之席東上此僅一席耳非必有所統也聘禮
　為神蒲筵繢純加莞席紛純右彫几為賓宜蒲筵緇
　布純加莞席玄帛純左漆几賓卿不得視諸侯之先
　君故易几筵而用之士則神人同用蒲筵緇布純漆
　几因神席而改設東上可也
主人迎賓于廟門外揖讓如初升主人北面再拜賓西
階上北面答拜主人拂几授校拜送賓以几辟北面設
于坐左之西階上答拜(校胡孝反辟音避注古文校為枝)
　正義賈氏公彦曰如初升者如納采時三揖三讓也
　主人再拜者拜賓至此堂也　鄭氏康成曰拂拭也
　拭几者尊賓新之也校几足辟逡遁　敖氏繼公曰
　几者所以安體賓雖不隐几主人猶進之者崇優厚
　也拂几者新之且為恭也凡拂几以袂校未詳以有
　司徹執几之法推之則校者其謂左廉與以几辟者
　嫌辟時或釋几也左之在席上之東也設几扵左便
　其右也授几扵筵前西面拜送亦扵阼階上北面設
　几之法有司徹備之
　案几足無分扵前後此云授校既夕記云校在南則
　指一邉而言故敖氏億其為左廉也以足授人亦嫌
　不恭
　通論賈氏公彦曰案有司徹主人西面左手執几縮
　之以右袂推拂几三二手横執几進授尸于筵前注
　云此外拂之也凡敵者拂几皆若此卑扵尊者則内
　拂之不欲塵坋尊者也凡有几者賓重也其無几者
　賓輕也云以几辟者賓卑也不云者賓尊也聘禮云
　宰夫奉兩端以進有司徹云尸進二手受于手間故
　凡授几設几之法卑者以兩手執几兩端尊者則以
　兩手扵几間執之或受其足皆横受之及其設之皆
　旋几縦執乃設之扵坐南北面陳之位為神則右之
　為人則左之為異不坐設之几輕故也
贊者酌醴加角柶面葉出于房(柶音四注古文葉作擖)
　正義鄭氏康成曰賛佐也佐主人酌事也賛者亦洗
　酌加角柶覆之如冠禮矣(賈䟽冠禮云賛者洗于房中側酌醴加柶覆之)出
　房南面待主人迎受　熊氏朋来曰柶六寸匕也以
　角為之冠昏賓祭受醴必用角柶盖扱醴小匙醴濁
　扱乃可飲也
　案酌醴酌側尊以實觶也冠昏賓祭之角柶與䘮禮
　角柶異玊府大䘮共角柶貎如軶上兩末楔齒用之
　士䘮記大小歛奠有木柶二制如吉禮角柶也又凡
　面枋者枋向外面葉者葉向外此經賛者面葉主人
　訝受則面枋至賓訝受時則仍面葉必使賓得面葉
　者便其執枋扱祭也
主人受醴面枋筵前西北面賓拜受醴復位主人阼階
上拜送(枋彼命反柄同)
　正義鄭氏康成曰主人西北面疑立待賓即筵也(賈䟽)
　(知疑立者鄉飲酒云主人阼階東疑立眀此亦然凡主人将授酒醴待賓即筵前乃授之此注云即筵謂)
　(就筵前與下賓即筵别也)賓復位扵西階上北面明相尊敬此筵
　不主為飲食起　敖氏繼公曰西北面以賓在西階
　上不可背之也醴子醴婦皆北面者以其立扵席西
　也賓拜亦扵西階上復位俟既薦乃升席扵賓之拜
　也主人少退主人拜送賓亦如之
　案主人受醴筵前西北面立定然後賓拜扵西階上
　注著主人疑立所以為賓拜之節也
贊者薦脯醢賓即筵坐左執觶祭脯醢以柶祭醴三西
階上北面坐啐醴建柶興坐奠觶遂拜主人答拜(觶支義反)
　(啐七内反)
　正義鄭氏康成曰即就也左執觶則祭以右手也凡
　祭扵脯醢之豆間(賈䟽祭脯醢在籩豆之間直言豆者省文公食大夫及有司徹豆多)
　(者則言祭扵上豆之間)啐嘗也嘗之者成主人意建猶扱也興
　起也奠停也　賈氏公彦曰因事曰遂因坐奠觶不
　復興而拜冠禮醴子醮子及此下醴婦不言坐奠觶
　遂者皆文不具
　案行禮之節有不因坐而遂拜者如婦見舅姑奠笲
　棗栗舅坐撫之興答拜奠笲腶脩姑坐舉以興拜是
　坐而又興興而又拜也少牢尸酢主人節主人左執
　爵右受佐食坐祭之又祭酒不興遂啐酒亦是因事
　曰遂與此同也受嘏節主人坐奠爵興再拜稽首興
　再拜是不因事遂拜與此異也
賓即筵奠于薦左降筵北面坐取脯主人辭
　正義鄭氏康成曰薦左籩豆之東降下也自取脯者
　尊主人之賜将歸執以反命(賈䟽記云賓右取脯左奉之乃歸執以反命)
　辭者辭其親徹　敖氏繼公曰即筵奠觶者以取脯
　當北面禮貴相變也主人辭者見賓珍己之物而取
　之則以不腆辭也
　案下醴婦節婦取脯注云親徹且榮得禮燕禮大射
　禮賓取脯注云重得君賜此云尊主人之賜将歸執
　以反命要皆成禮不虛所賜之意但薦脯五挺横祭
　扵其上云取者取其籩内之一而已此非所祭者若
　特牲少牢俱云賓取祭以降則所祭者也冠禮卒醮
　云取籩脯如初與此同燕禮大射賓取脯復賜鍾人
　者無所為反命也
　通論賈氏公彦曰此奠于薦左不言面位下賛禮婦
　奠于薦東注升席奠之眀皆升席南面奠則冠禮禮
　子亦南面奠之聘禮禮賓賓北面奠者以公親執束
　帛待賜已也燕禮大射重君物君祭酬酒亦南面奠
賓降授人脯出主人送于門外再拜
　正義鄭氏康成曰人謂使者從者授扵階下西面然
　後出(賈䟽以賓位在西故知西階下西面授之)　敖氏繼公曰門者大門
　也

右醴賓

納吉用鴈如納采禮
　正義鄭氏康成曰歸卜扵廟得吉兆復使使者徃吿
　昏姻之事扵是定(賈䟽未卜時恐有不吉昏姻未定故納吉乃定也)　賈氏
　公彦曰上文納采在前問名在後此不云如問名而
　云如納采者問名賓不出大門故此如其納采也
　敖氏繼公曰如納采禮兼醴賓而言下禮放此
　存疑孔氏穎逹曰女家毎事吿廟則男氏将行六禮
　必皆吿廟不徒卜而已　陳氏祥道曰卜常在吿廟
　之日禮記曰卜郊受命扵祖廟作龜扵禰宮尊祖親
　考之義也鄭氏謂受命退乃卜卜昏之禮盖亦如之
　然則吿廟始扵納采問名之後矣
　案納吉請期無卜筮儀儀略見扵冠禮也冠禮筮扵
　廟門不復布几筵吿廟以為祖考亦聞之矣若卜得
　吉是神許之即祖考許之也請期之卜亦然白虎通
　云娶妻不先吿廟者示不必安也安猶定也納采未
　定不必吿廟卜而不吉猶不定也故問名之後納徴
　之前卜扵廟門而已女家不卜者女從男為主吉則
　與吉也至請期又卜之親迎醮子止行扵寝而不扵
　廟矣凡士有禰廟宗子主之支庶娶妻必宗子為之
　涖卜
　餘論朱子語類問古人納采後又納吉若卜不吉則
　如何曰便休也
　案夫婦一體也不吉則均不吉亦非女家之願矣吿
　而已焉非人謀有所私悔而不失慎重昏姻之意

右納吉

納徴玄纁束帛儷皮如納吉禮(纁許云反儷音麗力移反注今文纁皆作熏)
　正義鄭氏康成曰徴成也使使者納幣以成昏禮用
　玄纁者象陰陽備也束帛十端也周官曰凡嫁子娶
　妻入幣純帛無過五兩(賈䟽五兩十端也必言兩者欲得配合之名十者象五行)
　(十日相成也雜記云納幣一束束五兩兩五尋然則毎端二丈)儷兩也執束帛以致
　命兩皮為庭實皮鹿皮　何氏休曰儷皮者所以重
　古　程子曰徴證也成也用皮帛以證成男女之禮

敖氏繼公曰納吉則成昏矣故扵納吉之後復納

　其成昏之禮玄纁合而為兩束帛玄纁各五端也用
　束帛儷皮則當至廟門主人揖先入賓乃執束帛而
　庭實先入設也如是則納吉之禮不足以䝉之乃云
　如者以其異者可得而見也下言如納徴禮類此
　賈氏公彦曰納徴無鴈者以有束帛故也　呂氏大
　臨曰納徴者納幣以聘之也古之聘士聘女皆以幣
　交貞潔之女非禮則不行猶貞潔之士非其招則不
　徃是以有儷皮束帛
　通論賈氏公彦曰用玄纁者象陰陽備也士大夫乃
　以玄纁束帛天子加以榖圭諸侯加以大璋若庶人
　宜用緇色無纁故此注云備也其大夫無冠禮而有
　昏禮若試為大夫及幼為大夫者依士禮若五十而
　爵改娶者玄纁及鹿皮則同扵士餘有異者無文
　餘論王氏通曰昏娶而論財君子不入其鄉古者男
　女之族各擇徳焉不以財為禮　朱子語類問古人
　納幣五兩恐太簡曰計繁簡則是以利言矣

右納徴

請期用鴈主人辭賓許吿期如納徴禮
　正義賈氏公彦曰壻之父使使納徴訖乃卜昏日得
　吉日又使使徃女家吿日男家執謙若云期由女氏
　故曰請期女氏知陽倡陰和當由男家出故辭使者
　既見主人辭遂吿期日也請期如納徴禮納徴如納
　吉禮納吉如納采禮案上納采之禮下至主人拜送
　于門外其中揖讓升降及禮賓送迎之事皆如之
　鄭氏康成曰主人辭者陽倡陰和期日宜由夫家来
　也夫家必先卜之得吉日乃使使者徃辭即吿之
　孔氏穎逹曰請者謙謹之辭示不敢自専　呂氏大
　臨曰昏期主扵男氏必請扵女氏固辭然後吿者賓
　主之義不敢先也　敖氏繼公曰壻家既得吉日乃
　不敢直以吿女家而必請之者亦聼命扵女家之意
　尊之也許吿期即記所謂某不敢不吿期者也

右請期


案曾子問昏禮既納幣有吉日女之父母死則如

之何孔子曰壻使人弔如壻之父母死則女之家


亦使人弔父䘮稱父母䘮稱母又曰父母不在則


稱伯父世母也又曰壻已葬壻之伯父致命曰某


之子有父母之䘮不得嗣為兄弟使某致命女氏


許諸而弗敢嫁禮也䟽云致命必待已葬者俟哀


情稍殺始兼他事又曰壻免䘮女之父母使人請


壻弗取而后嫁之禮也女之父母死壻亦如之凡


此皆禮之變者也

期初昏陳三鼎于寝門外東方北面北上其實特豚合
升去蹄舉肺脊二祭肺二魚十有四腊一肫髀不升皆
飪設扄鼏(去起吕反肫音純髀筆倚反扃居螢反鼏迷翼反注古文純為釣髀為脾今文扃作鉉鼏)
　(皆作宻)
　正義鄭氏康成曰期取妻之日(賈䟽此陳同牢之饌下云親迎之禮其中)
　(無厥眀之文眀是娶日也)鼎三者升豚魚腊也寝壻之室也(賈䟽命士)
　(以上父子異宮自然别有寝若不命之士父子同宮其中亦隔别各有門戸故總云寝門外)北面
　鄉内也(賈䟽東方北面是禮之正但數鼎故云北上此及少牢皆是也特牲陳鼎當門不在東方)
　(者辟大夫也此是東方不辟者重昏禮懾盛也凡陳鼎于外者北面為正)特猶一也合升
　合左右胖升扵鼎也(賈䟽以夫婦各一故左右胖俱升)去蹄蹄甲不
　用也(賈䟽以其踐地穢惡)舉肺脊者食時所先舉也肺者氣之
　主也周人尚焉脊者體之正也食時則祭之(賈䟽對祭肺未)
　(食時祭也)飯必舉之貴之也(賈䟽特牲注云先食啗之所以導食通氣也)毎皆
　二者夫婦各一耳凡魚之正十五而鼎(賈䟽魚陰中之物取數扵)
　(月十五日而盈特牲少牢尊卑同用十五)減一為十四者欲其敵偶也(賈䟽)
　(夫婦各有七也)腊兔腊也(賈䟽少牢用麋腊士兔腊可知)肫或作純純全也
　凡腊用全(賈䟽左右體骨相配共為一體故得全名)髀不升者近竅賤也
　飪孰也扃所以扛鼎鼏覆之　敖氏繼公曰初昏謂
　日方入之時東方直東塾少南也陳鼎東方大夫士
　之禮也北面北上便其入設也合升者用豚之法宜
　然也不言四鬄兩胉者士䘮下篇有成文故此略之
　舉肺脊者所舉之肺脊也此二者先飯則舉之毎飯
　則啗之脊正脊也肺切肺也他肺亦祭此直以祭名
　之者以其惟王扵祭而已故又謂之祭肺凡食而有
　牲爼者皆有祭肺士禮腊用一胖此一肫乃用左右
　胖者亦異昏禮也特牲記曰腊如牲骨然則此腊之
　體骨亦略放扵豚惟去髀為異
　案豚觧七體則脊為一體而有舉脊二者以夫婦各
　一舉故以脊折而用之與肺同加扵爼如魚之有膴
　祭耳其他則仍之不折肩臂臑為一體膊骼為一體
　髀亦屬焉下惟去蹄則觳連扵骼矣
　通論賈氏公彦曰祭時二肺俱有生人惟有舉肺皆
　祭今此得有祭肺者禮記郊特牲論娶婦鬼神陰陽
　也據下文先用祭肺後用舉肺此先言舉肺後言祭
　肺者以舉肺脊長大故先言是以特牲少牢入鼎時
　舉肺脊在前夫婦鬼神陰陽故同祭祀魚十五而去
　一若生人則異故公食大夫一命者七魚再命者九
　魚三命者十有一魚天子諸侯無文或諸侯十三魚
　天子十五魚也
　案此特先陳壻婦合卺之鼎重昏禮故特殺三鼎者
　士之正禮其數同扵饋食至士冠則殺惟一鼎耳豚
　合升以共牢也二肺俱有亦同饋食也魚夫婦各七
　亦依一命之數也凡腊固用全此扵昏義尤切云
設洗于阼階東南
　正義鄭氏康成曰洗所以承盥洗之器棄水者
　案此南洗也下經舉者盥贊者洗皆扵此房中北洗
　亦應此時設之冠禮亦有房中之洗及此經皆不言
　設之時節文略也
饌于房中醯醬二豆菹醢四豆兼巾之黍稷四敦皆盖
　(饌助椀反醯呼西反敦音對下並同)
　正義鄭氏康成曰醯醬者以醯和醬(賈䟽得醯者無醬得醬者無醯)
　(若和之則夫婦皆有)生人尚䙝味(賈䟽此文與公食皆以醯和醬少牢特牲不言之故云然)
　兼巾之者六豆共巾也巾為禦塵盖為尚溫天官食
　醫職食齊視春時(賈䟽引此釋敦有盖者飯宜溫比春時也)　敖氏繼公
　曰此饌盖順其設之先後也然則豆敦皆二以並而
　醯醬二豆其在南與菹醢葵菹蝸醢也盖以㑹　楊
　氏復曰有虞氏之敦周用之士大夫簠簋敦豆鐙皆
　有盖而敦之盖有首　聶氏崇義曰覆饌巾士大夫
　以緇布赬裏　熊氏朋来曰古者尊罍籩豆皆有布
　巾冪覆之
　案齏菹醬三物皆須醯成味而齏菹亦有用醬和者
　周官醯人職兼掌齏菹是也此言以醯和醬盖指臨
　時和之非據其始也醬為食本臨時以醯和之公食
　大夫禮亦然是為生人貴䙝味也葵菹蝸醢乃饋食
　八豆之首士冠士虞特牲皆用兩豆則兩豆者士之
　正禮此用四者以夫婦各二耳黍稷各二敦亦然
大羮湇在爨(大音泰湇音泣注今文湇皆作汁)
　正義鄭氏康成曰大羮湇煮肉汁也大古之羮無鹽
　菜爨火上周官曰羮齊視夏時(賈䟽引周官證大羮須熱故在爨臨時乃)
　(取也)　賈氏公彦曰左傳云大羮不致郊特牲云大羮
　不和謂不致五味大古有此羮三王以来更有鉶羮
　則致五味猶存大羮不忘古也　敖氏繼公曰大羮
　上牲之肉汁也云大羮復云湇者嫌羮當用肉也此
　上牲謂豚爨烹豚之竈也不言鑊者可知也
　通論楊氏復曰爾雅竹豆謂之籩其實乾實木豆謂
　之豆其實菹醢瓦豆謂之鐙其實大羮之湇
尊于室中北墉下有禁玄酒在西綌冪加勺皆南枋(冪迷)
　(繹反注今文枋作柄)
　正義鄭氏康成曰墉墻也禁所以庪甒者(賈䟽士冠禮云甒此)
　(雖不言甒然此尊亦甒也庪承扵甒云禁者因為酒戒)玄酒不忘古也綌粗葛
　冪覆尊巾　敖氏繼公曰士虞禮尊于室中北墉下
　當戸此東西之節宜亦如之尊不言其器如上篇可
　知以巾覆物謂之冪
　案此尊為夫婦之酳而設所謂内尊也士禁以承尊
　有足者也大夫用棜則無足若天子諸侯則廢禁亦
　無足南枋者取其便扵酌
尊于房户之東無玄酒篚在南實四爵合卺(卺音謹)
　正義鄭氏康成曰無玄酒略之也夫婦酌于内尊其
　餘酌于外尊合卺破匏也四爵兩卺凡六為夫婦各
　三酳　敖氏繼公曰無玄酒則惟一尊而已且不尊
　于房户之間又不冪皆逺下尊者也篚實爵卺主酳
　夫婦也乃設扵此者非常禮因有尊而為之耳凡設
　此篚扵堂者必在尊南鄉飲酒曰設篚于禁南東肆
　卺云合者謂合而實之也　徐氏孝嗣曰實四爵加
　以合卺既崇尚質之禮復象牉合之義
　案卺爵與外尊並列者為賛位在外将酌以酳壻婦
　故設之扵外為便也初酳再酳用爵賛洗爵自酢亦
　用此三酳用卺則専主為夫婦也

右陳器饌

主人爵弁纁裳緇袘從者畢玄端乗墨車從車二乗執
燭前馬(袘逸戱反又音移從才用反下同二乗繩證反)
　正義鄭氏康成曰主人壻也壻為婦主(賈䟽親迎向女家女父稱)
　(主人男稱壻今此未至女家仍據男家而言是壻為婦主故下親迎至男家壻還稱主人)爵弁而
　纁裳玄冕之次(賈䟽爵弁亦冕之類故亦纁裳夏官弁師注一命之大夫冕而無旒士變)
　(冕為爵升故曰冕之次)大夫以上親迎冕服冕服者鬼神之鬼
　神之所以重之親之(賈䟽郊特牲文)纁裳者衣緇衣(賈䟽緇衣即玄)
　(衣大同故也)不言衣與帶而言袘者空其文眀其與袘俱
　用緇(賈䟽士冠陳爵弁服云緇衣緇帶此文有緇袘無衣帶二字故云空其文以袘著緇者欲見袘)
　(與衣帶色同故云俱用緇)袘謂縁袘之言施以緇縁裳象陽氣下
　施(賈䟽純縁扵裳故字從衣義取施及扵物故作袘男陽女陰象陽氣下施故以衣帶上體同色之物)
　(下縁扵裳也)從者有司也乗貳車從行者也畢猶皆也(賈䟽)
　(士僕隷皆曰有司使乗貳車從壻大夫以上有貳車士有者攝盛也)墨車漆車士乗墨
　車攝盛也(賈䟽大夫墨車士棧車今士乗大夫墨車故云攝盛)執燭前馬使從
　役持炬火居前照道　敖氏繼公曰此禮據壻家而
　言故以壻為主人爵弁者以親迎當用上服也言緇
　袘不言衣帶韠與前篇互見也從者謂在車及執燭
　者也從車棧車也從車二乗與乗車而三士之車數
　扵此可見墨車加黑色而漆之棧車不加黑色漆之
　而已燭用蒸　李氏如圭曰昏各用其上服爵弁士
　之上服也雜記曰士弁而親迎
　通論賈氏公彦曰士自祭服玄端助祭用爵弁今用
　助祭之服親迎以為攝盛則卿大夫助祭用玄冕親
　迎亦當玄冕也若上公有孤之國孤絺冕卿大夫同
　玄冕侯伯子男無孤之國卿絺冕大夫玄冕也孤卿
　大夫士為臣卑須攝盛取助祭之服以親迎天子諸
　侯尊則尊矣不須攝盛宜用家祭之服則五等諸侯
　玄冕以家祭親迎不過玄冕天子親迎當服衮冕矣
　是以郊特牲云玄冕齊戒鬼神陰陽也将為社稷主
　據諸侯而說故知諸侯玄冕也(朱子曰案孔䟽云五冕通玄故合稱玄冕)
　(恐其説為是)又案春官巾車王之車有玊路金路象路革
　路木路諸侯則自金路以下有差孤乗夏篆卿乗夏
　縵大夫乗墨車士乗棧車庶人乗役車今士乗墨車
　為攝盛則庶人當乗棧車大夫當乗夏縵卿當乗夏
　篆諸侯天子亦不假攝盛自乗本車然玊路祭祀不
　可以親迎當乗金路矣以攝盛言之士之子冠與父
　同則昏亦同但尊適子皆與父同庶子宜降一等也
　案親迎之禮自夫家而行故壻稱主人至婦家則女
　父又當為主人也女父為主人則壻為賓故曰賓東
　面答拜對女父之稱也至賓出而婦從則直稱曰壻
　對婦之辭也
　存疑賈氏公彦曰以攝盛言孤卿雖絺冕以助祭至
　扵親迎亦用玄冕臣不得過君也卿當乗孤之夏篆
　以上有水路質而無飾不可使孤乗之禮窮則同還
　乗夏篆孤特置亦是尊不攝盛也
　案五冕通玄合為玄冕朱子取孔䟽説然則親迎上
　公宜衮冕侯伯宜鷩冕子男宜毳冕而非指絺冕以
　下之玄冕矣至上公之孤侯伯子男之卿既得絺冕
　以助祭則親迎時攝盛用絺冕原無過扵君之嫌也
　路車有五皆君所乗臣非特賜不得上擬孤之親迎
　不攝盛木路者不可擬扵君也亦非以其質而無飾
　之謂
婦車亦如之有裧(裧昌占反同幨)
　正義鄭氏康成曰亦如之者車同等(賈䟽婦車亦墨車從車二乗執)
　(燭前馬亦如之也)士妻之車夫家共之大夫以上嫁女則自
　以車送之(賈䟽左傳宣五年齊髙固及子叔姬来反馬也士昏則異士禮無反馬髙固秋月逆)
　(叔姬冬来反馬則婦入三月祭行行反馬禮故知大夫以上嫁女自以其車逆之)裧車裳帷
　周官謂之容(賈䟽巾車職重翟厭翟安車皆有容盖鄭司農云容謂襜車山東謂之裳帷或)
　(謂之幢容後鄭從之)車有容則固有盖(賈䟽巾車職有容盖容盖相配之物此既有裧)
　(之容眀有盖)　敖氏繼公曰有裧者婦人重自蔽且以别
　扵男子之車也裧亦以布為之在上曰裧在下曰裳
　帷䘮時婦車裧用䟽布
　案雜記裧與帷裳並言則二物也渡水而漸及帷裳
　是帷裳在下也此云有裧亦有帷裳可知舉上以包
　下故鄭即以帷裳觧之曲禮婦人不立乗御婦人則
　進左手後右手以避嫌也盖弓長者庇軹短者庇軫
　皆冒全車裧蔽婦人不可以蔽御者然則設裧之法
　車前當視盖弓稍進御者前立近式而婦坐少後昏
　車姆亦在焉則在右與婦齊
　通論賈氏公彦曰凡婦車之法自士以上至孤卿皆
　與夫同有裧為異至扵王后及三夫人并諸侯夫人
　皆乗翟車案巾車王后之五路重翟厭翟安車皆有
　容盖又云翟車輦車注云詩碩人篇翟茀以朝謂諸
　侯夫人始来乗翟車以朝見扵君盛之也此翟茀盖
　厭翟也然則王后始来乗重翟乎又詩序云王姬下
　嫁扵諸侯車服不繫其夫下王后一等以此差之王
　后始来乗重翟則上公夫人用厭翟侯伯子男夫人
　用翟車也安車次厭翟在翟車之上以其安車在宮
　中所乗無翟飾不用為嫁時所乗也三夫人與三公
　夫人當用翟車九嬪與孤妻同用夏篆世婦與卿大
　夫妻同用夏縵女御與士妻同用墨車其諸侯夫人
　姪娣及二媵姪娣依次下夫人一等為差也
　案孤之妻仍乗本車夏篆者亦猶孤之不攝盛木路
　一也
至于門外
　正義鄭氏康成曰婦家大門之外(賈䟽以下有揖入乃至廟廟在大門)
　(内故知此大門外也)
主人筵于戸西西上右几
　正義鄭氏康成曰主人女父也　敖氏繼公曰此主
　扵女家而言故復以女父為主人　賈氏公彦曰以
　先祖之遺體許人故女父先扵廟設神席乃迎壻也
　案此扵納采首見之其納吉納徴請期從同至親迎
　復著此者禮重親迎且列陳上下之儀不可以偏略
　也　又案白虎通云遣女扵禰廟者重先祖之遺支
　體也不敢自専故吿禰也但設坐依神而臨其禮即
　是吿非别有奠酒瘞幣之儀也至扵壻家来迎並無
　筵扵廟之文盖納吉請期兩畨命卜扵廟門則齊戒
　以吿鬼神之義已備故至親迎之節不必更行吿廟
　之儀也
　通論李氏如圭曰凡逆者皆受女扵廟春秋傳云其
　敢愛豐氏之祧是也
女次純衣纁衻立于房中南面(衻如占反)
　正義鄭氏康成曰次首飾也今時髲也周官追師掌
　為副編次(賈䟽彼注云副之言覆所以覆首為飾其遺象若今步摇矣編編列髪為之其遺象)
　(若今假紒矣次次第髪長短為之所謂髲髢)純衣絲衣女從者畢袗玄則
　此衣亦玄矣(賈䟽既以純為絲恐色不眀故云亦用玄色)衻亦縁也(賈䟽上纁)
　(裳緇袘袘為緣故云亦緣也)衻之言任也以纁緣其衣象陰氣上
　任也(賈䟽婦人陰象陰氣上交扵陽)凡婦人不常施衻之衣盛昏禮
　為此服(賈䟽此純衣即褖衣是士妻助祭之服尋常不用纁為衻今用之故云盛昏禮言凡婦人)
　(者欲見王后以下初嫁皆有衻也)䘮大記曰復衣不以衻眀非常
　賈氏公彦曰不言裳者以婦人之服不殊裳内司服
　注云婦人尚專一徳無所兼連衣裳不異其色是也

敖氏繼公曰立扵房中亦當戸純衣説見士冠禮

　存疑敖氏繼公曰衻者裳連扵衣而異其色之稱此
　緇衣而纁裳故曰纁衻也婦人之衣裳異色者惟此
　時耳嫁時特服此衣者亦所以重之　吴氏澄曰衻
　裳下襈也婦人之蔽膝
　案婦人之徳純一平時衣不殊裳不應嫁時異色敖
　説未當吴氏以衻為裳下襈本雜記䟽以衻為婦蔽
　膝本釋文引王肅語案士䘮禮褖衣為男子玄衣玄
　裳相連之衣以纁裳故曰下襈此經純衣乃婦人玄
　衣玄裳相連之衣為盛昏禮以纁緣其衣裳耳夏小
　正云八月玄校傳曰玄也者黑也校也者若綠色然
　婦人未嫁者衣之若然是不特纁衻異扵常而衣用
　純亦異扵未嫁時矣不言筓者筓横貫扵次必有正
　焉若衣若筓扵下記見之　又案内則女子出門必
　擁蔽其面此嫁時亦當有之不言者文略耳
　通論賈氏公彦曰外内命婦衣鞠衣襢衣者服編衣
　褖衣者服次其副惟扵三翟祭祀服之士服爵弁助
　祭之服以迎則士之妻亦服褖衣助祭之服也案内
　司服王后之六服褘衣揄翟闕翟鞠衣展衣褖衣素
　沙素沙與上六服為裏五等諸侯上公夫人與王后
　同侯伯夫人自揄翟以下子男夫人自闕翟以下玉
　藻有鞠衣展衣褖衣注云諸侯之臣皆分三等其妻
　以次受此服公之臣孤為上卿大夫次之士次之其
　内命婦則三夫人自闕翟而下九嬪自鞠衣而下世
　婦自襢衣而下女御自褖衣而下嫁時服之諸侯夫
　人無助天子祭亦各得申上服與祭服同也
姆纚筓宵衣在其右(姆莫候反音茂又音母纚所綺反又山買反)
　正義鄭氏康成曰姆婦人年五十無子出不復嫁䏻
　以婦道教人者(賈䟽案家語云婦人有七出其一無子出餘六出是無徳行不堪教人故)
　(無子出䏻以婦道教人者以為姆既教女因從女向夫家也)若今時乳母(賈䟽漢時乳母)
　(選德行有乳者為之并使教子與古時乳母别故引之以證姆也)纚韜髪筓今時簮
　也纚亦廣充幅長六尺(賈䟽亦如士冠纚以繒為之廣充幅長六尺以韜髪而結)
　(之)姆在女右當詔以婦禮(賈䟽少儀云詔辭自右故姆在女右)　賈氏
　公彦曰此見女既在房須有傳命者姆異扵女者女
　有纚兼有次姆則有纚而無次也　敖氏繼公曰姆
　女師也此筓象筓也長尺二寸少牢禮主婦被褖衣
　特牲禮主婦纚筓宵衣以是差之則宵衣次扵褖衣
　矣但其所以異扵褖者則未之聞
　存異鄭氏康成曰宵讀為詩素衣朱綃之綃魯詩以
　綃為綺屬也姆亦玄衣以綃為領因以為名且相别
　耳
　辨正楊氏復曰案特牲禮主婦纚筓宵衣注以綃為
　衣此以綃為領二説牴牾
　案特牲禮主婦纚筓宵衣䟽謂玄綃衣盖士妻以下
　禮事通用之服故姆及女從者服之下經夙興婦沐
　浴纚筓宵衣以俟見與此宵衣一也昏禮既成不用
　純衣纁衻而服宵衣尤為確據與揚水詩異也
女從者畢袗玄纚筓被顈黼在其後(顈苦迥反黼音甫)
　正義鄭氏康成曰女從者謂姪娣也(賈䟽下注云古者嫁女必姪娣)
　(從謂之媵即此女從者)袗同也同玄者上下皆玄也(賈䟽袗讀從左氏均)
　(服振振一也)顈襌也(賈䟽讀如詩褧衣之褧故為襌)考工記曰白與黑謂
　之黼　敖氏繼公曰玄者玄衣也其亦宵衣與在其
　後盖東上顈黼者以黼為襌衣而被之扵玄衣之上
　亦猶婦之加景然也昏禮尚飾故用顈黼不登車乃
　被之者逺别扵婦也
　存異鄭氏康成曰詩云素衣朱襮爾雅云黼領謂之
　襮天子諸侯后夫人狄衣(賈䟽内司服掌王后之六服禕衣揄狄闕狄注云侯)
　(伯之夫人揄狄子男之夫人闕狄惟二王後褘衣故云后夫人狄衣也)卿大夫之妻刺
　黼以為領(賈䟽以士之妻言被眀非常則知卿大夫刺之常也后夫人亦同刺黼為領但若扵)
　(衣上則畫之若扵領上則刺之以男子冕服衣畫而裳繡婦人領雖在衣亦刺之矣)如今偃領
　矣士妻始嫁施顈黼扵領上假盛飾耳言被眀非常
　服(賈䟽對大夫以上妻則常服有之非被也)　楊氏復曰袗設飾也袗玄
　者設飾以玄也
　案經扵纚筓之下别言被顈黼則顈黼另為一衣非
　即玄衣之領眀矣如謂被此領扵玄衣之上則古人
　之服從無殊領扵衣者况婦服本連衣裳者乎敖説
　為長
主人玄端迎于門外西面再拜賓東面答拜
　正義敖氏繼公曰亦擯者出請入吿乃出迎之此時
　賓爵弁服而主人玄端不嫌扵服異者主人不正與
　賓為禮特拜而迎之入廟耳拜之者迎賓之禮也
　鄭氏康成曰賓壻
　案冠禮賓主人同服玄端昏禮納采至請期亦同以
　正相為禮也玄端士入廟之服此非正相為禮服如
　入廟服耳不言緇帶爵韠者可知也壻攝盛而主人
　服如常故異
主人揖入賓執鴈從至于廟門揖入三揖至于階三讓
主人升西面賓升北面奠鴈再拜稽首降出婦從降自
西階主人不降送
　正義鄭氏康成曰賓升奠鴈拜主人不答主為授女
　耳(賈䟽納采問名納吉納徴請期皆言主人拜獨扵此不言眀壻拜為授女不為主人故不答)主
　人不降送禮不參(敖氏繼公曰禮不參者據凡行禮者言此壻迎女而女從之是二人)
　(為禮矣故主人不參之)　敖氏繼公曰賓扵外門外即執鴈别
　扵幣也凡幣為禮者至廟門乃執之北面奠鴈以女
　在房也再拜稽首禮之重者而為之重昏禮之始也
　昏義曰再拜奠鴈盖受之扵父母是亦一義也降出
　謂出外門俟婦車亦在大門外　賈氏公彦曰賓奠
　鴈當在房外當楣北面　何氏休曰夏后氏逆扵庭
　殷人逆扵堂周人逆扵戸後代漸文迎扵房者親親
　之義也
壻御婦車授綏姆辭不受(壻息詣反)
　正義鄭氏康成曰壻御者親而下之綏所以引升車
　者曲禮曰僕人之禮必授人綏　賈氏公彦曰姆辭
　不受謙也　敖氏繼公曰曲禮又云若僕者降等則
　受不然則否壻非降等也故姆辭不受扵姆之辭壻
　乃舎綏既則女自取之以升
　案前稱女今稱婦此時女已從男則成為婦故遂以
　婦稱之
婦乗以几姆加景乃驅御者代(注今文景作憬)
　正義鄭氏康成曰乗以几者尚安舒也(賈䟽謂登車時也几所以)
　(安體謂若尸乗以几重初昏與尸同也)景之制盖如眀衣(賈䟽士䘮記眀衣裳用布)
　(此景之制無正文故云盖如眀衣此嫁時尚飾不用布盖以襌縠為之)加之以為行道
　禦塵令衣鮮眀也景亦眀也驅行也行車輪三周御
　者乃代壻　敖氏繼公曰景之制亦連衣裳為之姆
　為加之是姆與女同車也已登車乃加景則未下車
　其脱之與　熊氏朋来曰中庸云尚絅詩云衣錦褧
　衣尚即加之謂也景即褧絅音訛也注謂為行道禦
　塵則此當作褧
　案乗以几謂置几扵車後而婦履之以升也婦既升
　坐扵車左姆坐扵車右壻驅車三周由右下御者乃
　亦由右升代之
壻乗其車先俟于門外
　正義鄭氏康成曰壻車在大門外(賈䟽謂在婦家大門外)乗之
　先者道之也男率女女從男夫婦剛柔之義自此始
　也(賈䟽郊特牲文)門外壻家大門外(賈䟽命士以上父子異宮故觧為壻家大門外)
　(若不命之士父子同宮則大門外父之大門外也)　敖氏繼公曰御者既代
　止車以俟壻乗其車先然後從之
　案内則自命士以上父子皆異宮注云異宮崇敬也
　程子曰愈貴則愈嚴故父子異宮既曰異宮是别有
　大門别為繚垣而堂寢下室之制備矣下記壻見時
　云請吾子之就宮眀此為壻宮可知或以注䟽父子
　各有大門為疑若非别有大門則不得為異宮矣

右親迎


案曾子問親迎女在塗而壻之父母死如之何孔


子曰女改服布深衣縞總以趨䘮又曰女在塗而


女之父母死則女反注云奔䘮服期䟽云女子子


在室為父箭筓髽衰三年今既在塗非復在室故


知服期扵時女亦改服布深衣縞總反而奔䘮又


曰如壻親迎女未至而有齊衰大功之䘮則如之


何孔子曰男不入改服扵外次女入改服扵内次


然後即位而哭案此皆親迎之變禮也附此

婦至主人揖婦以入及寝門揖入升自西階媵布席于
奥夫入于室即席婦尊西南面媵御沃盥交(媵異證反奥烏誥反)
　(御如字)
　正義鄭氏席成曰升自西階道婦入也(賈䟽尋常賓客主人在東)
　(賓在西今主人與妻俱升西階故云道婦入)媵送也謂女從者也御謂壻
　從者也(賈䟽此壻從者謂夫家之賤者也)夫婦始接情有㢘恥媵御
　交道其志　賈氏公彦曰夫入于室即席謂壻也婦
　在尊西未設席壻既為主東面須設饌訖乃設對席

李氏心傳曰御壻家之女侍也　敖氏繼公曰奥

　室中西墉下少南也夫婦既升而並俟于堂媵既布
　席乃入也即席立于席上也婦立于尊西則尊亦當
　户眀矣交者御沃媵盥媵沃御盥也居室之始即行
　此禮相親相下之義也此盥盖扵北洗
　案家者壻之家故至門而壻稱主人室則夫婦共之
　故入室而主人稱夫不言燭入文不具升自西階或
　謂父在子不由阼階之義然此時婦始至未授之室
　其升必由西階而夫為之道則雖孤子自昏亦必升
　自西階矣
　存疑鄭氏康成曰媵沃壻盥扵南洗御沃婦盥扵北
　洗(賈䟽以其有南北二洗又云沃盥交故知南北交相沃盥也)　敖氏繼公曰布
　席東面北上宜變扵神席也
　案媵與御皆婦人也婦禮不下堂則不扵南洗眀矣
　此夫婦之席皆南上曲禮東鄉西鄉以南方為上正
　指室中布席之法而言以其與尋常布席之法無異
　故經不著之耳在堂則文故人席與神席變在室則
　質無變也

右夫婦入室

贊者徹尊幂
　正義敖氏繼公曰事已至也
　案此賛者或疑為婦人非也洗在阼階東南洗爵以
　酳必下堂也婦禮不下堂則其為男子眀矣意以子
　弟若舊戚之卑屬為之與内尊有綌幂徹之者待酌
　也下不言徹豆巾者文不具
舉者盥出除鼏舉鼎入陳于阼階南西面北上匙俎從
設(鼏本作幂敖云當作鼏舊監本已改作鼏今從之)
　正義敖氏繼公曰盥北面盥扵南洗也除鼏者右人
　也除鼏而後舉鼎吉禮也陳鼎于内而當階士禮也
　既陳鼎則右人抽扃委于鼎北而西面于鼎東以俟
　少牢禮陳鼎南于洗西其與士禮異者當東序耳執
　匙俎者從鼎入而設扵鼎之西設謂設俎也既設則
　各加匙扵其鼎東枋遂退此三匙三俎從設則是有
　司三人各兼執一匙一俎與　鄭氏康成曰執匙俎
　者從鼎而入設之匙所以别出牲體也俎所以載也
　(賈䟽凡牲有體别為肩臂臑肫骼脊脇之等扵鼎以次别匙出之載者依其體别以次載扵俎)
　案䟽所言牲體乃體觧之法為匙者通言之此昏禮
　特豚合左右七體耳與此異也
　通論賈氏公彦曰特牲少牢公食有司徹及此昏禮
　執匙俎舉鼎各别人者吉禮尚威儀也士䘮禮舉鼎
　右人以右手執匙左人以左手執俎舉鼎人兼執匙
　俎者䘮禮略也公食執匕俎之人入加匙于鼎陳俎
　于鼎南其匙與載皆舉鼎者為之特牲注云右人也
　尊者扵事指使可也則右人扵鼎北南面匙肉出之
　左人扵鼎西俎南承取肉載扵俎士虞右人載者䘮
　祭少變故在西方長者在左今昏禮鬼神陰陽當與
　特牲同亦右人匙左人載遂執爼而立以待設也
　案舉者盥出除鼏出出寝門也三鼎則三匙三爼有
　司三人兼執一匙一爼各從其鼎入而設俎扵鼎之
　西加匙扵鼎之上舉鼎者毎鼎二人
北面載執而俟
　正義敖氏繼公曰北面載者左人也右人則西面匙
　此載以俎承物之稱士䘮禮載豚云載兩髀于兩端
　兩肩亞兩胉亞脊肺在于中皆進柢載魚左首進鬐
　三列腊進柢此魚十有四則為二列也載腊如豚惟
　無肺耳俟俟時而升　鄭氏康成曰執俎而立俟豆
　先設(賈䟽下文設菹醢後乃云俎入設于豆東)
匙者逆退復位于門東北面西上
　正義鄭氏康成曰執匙者事畢逆退由便至此乃著
　其位略賤也(賈䟽初陳鼎門外時不見執匙者位)　敖氏繼公曰匙者
　右人以匙出鼎實者也以匙出物而謂之匙亦因其
　所用者稱之逆退則匙下鼎者在先匙上鼎者在後
　也言復位見其初位在此門東北面西上私臣之位
　也此亦因文而見之耳特牲記曰私臣門東北面西
　上　李氏如圭曰逆退後入者先退
贊者設醤于席前菹醢在其北俎入設于豆東魚次腊
特于俎北
　正義李氏如圭曰醬為饌本故先設之俎以牲體為
　主故豚專得俎名魚次者次在俎東　敖氏繼公曰
　菹醢在醬北南上也别見魚腊則此俎指豚俎也當
　豚俎北端而云特者眀不與豚俎為列亦横設之凡
　俎數竒扵其下者特設之　鄭氏康成曰豆東菹醢
　之東(賈䟽醬與菹醢俱在豆知不在醬東者下文醬東有黍稷故知在菹醢東也)
　案席謂奥間東向之席
贊設黍于醤東稷在其東設湇于醤南
　正義鄭氏康成曰饌要方也(賈䟽豆東兩俎醤東黍稷是其要方也)
　敖氏繼公曰黍在豚南稷在魚南湇不言其器在豆
　可知少牢禮曰進二豆湇
　案弟子職云羮胾中别胾在醬前其設要方注言要
　方本此自賛者設醤至此乃夫席也其位在西而東
　面夫席先設者男帥女女從男也黍稷在敦湇不言
　器公食大夫禮大羮湇不和實于鐙盖瓦豆也此亦
　然
設對醤于東
　正義鄭氏康成曰對醤婦醤也設之當特俎(賈䟽壻東面設)
　(醤在南為右婦西面則醤在北為右皆以右手取之為便故知設之當特俎也)　敖氏繼公
　曰下文云設黍于腊北而此醤宜在黍東則扵特俎
　為東北也
菹醢在其南北上設黍于腊北其西稷設湇于醤北
　正義賈氏公彦曰菹在醤南其南有醢從北向南陳
　為北上也若壻醢在菹北從南向北陳為南上湇即
　上文大羮湇在爨者羮宜熱臨食乃将入　敖氏繼
　公曰二豆在醤南俱當特俎之東也腊北即醤西也
　必云腊北者所以見對饌東西南北之節也稷在黍
　西則在腊之西北而遥當壻醢之北矣惟扵設黍云
　腊北可見特俎亦横設之也
　存異李氏如圭曰俎亦設豆西魚次腊特于俎南乃
　設黍于醤西而曰腊北者以其次腊設之其實在俎
　北也
　案上文匙俎從設三鼎則三匙三俎並無六俎也經
　文自對醤以下陳設諸物歴歴分眀無所為對爼者
　且云設黍于腊北即承上特于俎北之腊言之彌可
　見矣盖同牢則共俎義當然也後人岐解紛紛良由
　李氏誤之耳
　通論賈氏公彦曰公食大夫禮大羮湇不和實于鐙
　由門入公設之于醤西生人食法也特牲士虞等為
　神食法皆為敬尸尸不食也鄉飲酒鄉射燕禮大射
　不設者湇非飲具故無也少牢無湇者文不備有司
　徹有湇者賓尸禮䙝故有也此經上設壻湇于醤南
　特牲出于饌北此設婦湇于醤北在特爼東饌内不
　得要方上注云要方者據大判而言耳
御布對席贊啟㑹郤于敦南對敦于北(㑹如字卻去約反注今文啟為)
　(開古文卻為綌)
　正義敖氏繼公曰未設而布壻席已設乃布婦席示
　尊卑之義也媵布夫席御布婦席見其事之之意也
　此扵壻席為少北不正相鄉特取其一東一西故云
　對耳對醬之類亦然對敦于北謂啟婦敦之㑹則郤
　扵敦北也其南北之㑹各當其湇之東西　鄭氏康
　成曰啟發也㑹合也謂敦盖也　賈氏公彦曰啟㑹
　郤于敦南對敦于北者取夫東面以南為右婦西面
　以北為右便也郤仰也謂仰扵地也
賛吿具揖婦即對筵皆坐皆祭祭薦黍稷肺
　正義鄭氏康成曰賛者西面吿饌具也(賈䟽主人東面知西面吿)
　(也)壻揖婦使即席薦菹醢　敖氏繼公曰祭薦黍稷
　肺釋上所謂祭者此也祭薦以菹擩于醢而祭也祭
　黍稷取扵敦而祭之肺祭肺也亦皆祭扵豆祭
　存疑賈氏公彦曰言薦者據籩豆而言
　案經文無籩䟽兼籩言夹字耳
賛爾黍授肺脊皆食以湇醤皆祭舉食舉也(注古文黍作稷)
　正義鄭氏康成曰爾移也移置席上便其食也(賈䟽爾訓)
　(為近謂移之使近人)皆食食黍也以用也用口啜湇用指𠯗醤
　(賈䟽以湇不用箸醤又不須以箸也)　賈氏公彦曰舉謂舉肺以其舉
　以祭以食故名肺為舉則上文名肺者祭肺也　敖
　氏繼公曰古文邇爾通惟爾黍者夫婦各二敦惟取
　其尊者而食之凡爾敦者皆右之扵席上經特扵少
　牢見之授肺脊者兼舉而授之也皆授以右手惟飯
　時則左執之也賛授夫扵饌南西面授婦則扵饌北
　東面皆訝受之皆食謂一飯也以湇醤皆謂𠯗之未
　食舉用此安食耳舉謂肺脊以其先食而舉因名曰
　舉祭謂振祭嚌之一飯乃祭舉異扵饋食禮也食舉
　謂㗖之再飯三飯則皆食舉不復以湇醤矣
　通論賈氏公彦曰特牲少牢祭舉食舉乃飯此先食
　黍乃祭舉者彼九飯禮盛故先食舉以導食氣此三
　飯禮略故不須導也此先爾黍後授肺特牲亦然以
　士禮同也少牢佐食先以舉肺脊授尸乃爾黍者大
　夫禮異也然士虞亦先授舉肺脊後乃爾黍者䘮禮
　與吉反也
　案爾黍而不及稷黍為食主也少牢爾黍注云食以
　黍大夫祭禮則然特牲并爾黍稷士祭禮異扵大夫
　也士虞爾黍不及稷䘮祭略也黍已祭湇醤非盛不
　祭但并食之肺為氣主脊為正體故祭而後食之豚
　觧者皆不食殽以非體觧節折也魚腊不祭亦不食
　以上牲為主故也公食大夫禮云魚腊醤湇不祭
三飯卒食(飯父返反)
　正義鄭氏康成曰卒已也同牢示親不主為食起三
　飯而成禮也(賈䟽少牢十一飯特牲九飯此獨三飯故云)　賈氏公彦曰
　三飯而止故不食殽　敖氏繼公曰不言賛者受肺
　脊文省
　存疑敖氏繼公曰飯猶食也或言食或言飯随文便
　耳三飯卒食逺下饋食之禮
　案食者總食黍稷湇醤等之名飯則専指黍言之少
　牢注云食大名小數曰飯䟽云㨿一口謂之一飯此
　觧尤晰昏三飯成禮注以為同牢示親則上下通禮
　也

右食

賛洗爵酌酳主人主人拜受賛户内北面答拜酳婦亦
如之皆祭(酳羊進反)
　正義鄭氏康成曰酳潄也酳之言演也安也潄所以
　潔口且演安其所食酳酌内尊(賈䟽以下文賛酌户外尊故知此酌内尊)

賈氏公彦曰壻拜當東面婦拜當南面少牢𧃊皆

　答拜注云在東面席者東面拜在西面席者皆南面
　拜故知婦拜南面若賛答婦拜亦扵戸内北面也
　敖氏繼公曰洗爵洗于庭也酳之言繼也其字從酉
　既食之而復繼之以酒因以為名取酒食相續之意
　所以見殷勤也此拜受者皆在席户内之西也
　祭謂祭酒凡酳皆坐受爵
　通論賈氏公彦曰特牲注云酳猶衍也尸既卒食又
　欲頤衍養樂之少牢注云酳猶羡也既食之又飲之
　所以樂之此注云潄所以潔口且演安其所食三注
　不同相兼乃具士虞亦酳尸注直云酳安食也不言
　養樂及羨者䘮故也
　案賛酳主人主婦當兩畨降洗以無并執二爵之禮
　也主人不辭洗者以在室且贊賤也
贊以肝從皆振祭嚌肝皆實于菹豆(嚌才計反)
　正義鄭氏康成曰肝肝炙也飲酒宜有肴以安之
　敖氏繼公曰以肝從謂以肝爼從扵酒而進之二肝
　盖共俎而進本賛則縮執之振祭者執而振動之以
　為祭也此亦以肝擩于鹽乃振祭肝從之法少牢禮
　備之矣
　案此賛者又一人非即洗爵酌酳者肝俎在内東塾
　洗酌時一賛者取以從既則反之
　通論賈氏公彦曰案特牲少牢獻尸以肝從尸嚌之
　加于菹豆與此同禮之正也主人與祝亦以肝從加
　扵俎不加扵豆者下尸故不敢同之也士虞獻尸以
　肝加扵俎者注云從其牲體以䘮不志扵味也此云
　實不云加異扵祭故也
卒爵皆拜賛答拜受爵
　正義鄭氏康成曰婦拜尚右手　賈氏公彦曰賛答
　拜獻主處也　敖氏繼公曰卒爵而拜拜其飲已也
　贊答拜亦一拜也受爵出奠于篚乃復洗他爵以升
　案夫婦卒爵有先後則拜與答拜之先後因之䟽言
　獻主處者謂户内北面獻主人之處也
再酳如初無從
　正義賈氏公彦曰如初者如自贊洗爵以下至答拜
　受爵也　敖氏繼公曰無從見其異扵初耳
三酳用卺亦如之
　正義敖氏繼公曰至是乃用卺者昏禮将終示以合
　體相親之意也食後進酒至扵再三猶云酳者同牢
　之禮賛主其事而此酒則皆賛進之故皆謂之酳特
　牲少牢禮進酒扵尸者惟主人言酳主婦賓長則皆
　不言酳而曰獻以食禮非二人主之也　鄭氏康成
　曰亦無從也
贊洗爵酌于戸外尊入戸西北面奠爵拜皆答拜坐祭
卒爵拜皆答拜興
　正義鄭氏康成曰賛酌者自酢也　賈氏公彦曰三
　酳乃酌外尊自酢者略賤者也既合卺乃用爵不嫌
　相襲爵眀更洗餘爵也皆皆夫婦也　敖氏繼公曰
　三酳乃自酢變扵常禮也自酢之禮代人酢已耳洗
　爵象其為已洗也奠爵拜象受也夫婦皆答拜則象
　同酢之也興謂夫婦也戸字疑衍下云賛酌外尊可
　見矣

右酳

主人出婦復位
　正義賈氏公彦曰直云主人出不云處所下文云主
　人説服扵房則此時亦東房矣婦人不宜出復入故
　因舊位而立　敖氏繼公曰主人出為将説服扵房
　也婦當説服扵室故不出惟變位而已　鄭氏康成
　曰復位復尊西南面之位
乃徹于房中如設于室尊否
　正義鄭氏康成曰徹室中之饌設扵房中為媵御餕
　之(賈䟽下文媵餕主人之餘已下是也)徹尊不設有外尊也(賈䟽惟尊不設扵房)
　(中)　敖氏繼公曰徹之者亦贊也如設于室謂其饌
　與席之位也亦皆東西相鄉
　案房中媵先扵御則媵席在西墉下直室東南隅西
　鄉布之扵餕壻餘便也
主人説服扵房媵受婦説服于室御受姆授巾(説吐活反後同)
　(注今文説作稅)
　正義敖氏繼公曰説服皆謂去上服也于房于室男
　女宜異處亦重䙝也記云母施衿結帨是婦自有帨
　巾也今既説服御亦併受此物故姆還以他巾授之

吴氏澄曰壻與婦各説服者男女有别也　賈氏

　公彦曰媵受御受與沃盥交同亦是交接有漸也
　鄭氏康成曰巾所以自潔清
　案此云姆授巾則姆亦在室矣盖婦入室時姆亦從
　入婦即筵坐則姆立扵其右以相禮至説服既乃授
　巾而出也
御衽于奥媵衽良席在東皆有枕北止(注古文止作趾)
　正義鄭氏康成曰衽卧席也婦人稱夫曰良孟子曰
　将覸良人之所之止足也　賈氏公彦曰衽于奥主
　扵婦席使御布婦席使媵布夫席亦示交接有漸之
　義也前布同牢席夫在西婦在東今乃夫在東婦在
　西易處者前示陰陽交㑹有漸故男西女東今取陽
　徃就陰故男女各扵其方也　敖氏繼公曰卧席謂
　之衽此衽云者謂設衽亦猶布筵謂之筵夫東婦西
　變扵坐席也
　案室中以奥為尊故布同牢席夫西婦東西則當奥
　也今卧席同布扵奥則男陽當在東婦陰當在西從
　男女之正位也
主人入親説婦之纓
　正義鄭氏康成曰入者從房還入室也(賈䟽夫前出説服扵房今)
　(從房入扵室)婦人十五許嫁筓而禮之因著纓(賈䟽曲禮云女子許)
　(嫁纓又云女子許嫁筓而字以十五為限則自十五以上皆可許嫁也)眀有繫也盖以
　五采為之(賈䟽周官巾車職五路皆有繁纓注云以五采罽為之此纓雖用絲當用五采)其
　制未聞(賈䟽此纓與男子冠纓異彼纓垂之兩旁結其末此不同扵彼)　賈氏公彦
　曰纓有二内則云男女未冠筓者總角衿纓皆佩容
　臭注容臭香物也以纓佩之為尊者給小使此幼時
　纓也又云婦事舅姑如事父母衿纓綦屨注衿猶結
　也婦人有纓示繫屬也内則示有繫屬之纓即許嫁
　之纓與此説纓一也　敖氏繼公曰主人親説之者
　眀此纓為已而繫也亦示親之
　存疑陳氏祥道曰許嫁之纓既嫁夫説之矣無所復
　用則事舅姑之衿纓非許嫁之纓也
　案許嫁之纓昏而主人説之耳非一説而不復用也
　婦事舅姑衿纓即此賈䟽甚眀陳氏説未的
燭出
　正義鄭氏康成曰昏禮畢将卧息　賈氏公彦曰出
　出扵室
媵餕主人之餘御餕婦餘贊酌外尊酳之(餕音俊)
　正義敖氏繼公曰食餘曰餕餘謂其所甞食者也媵
　御各餕餘者見其恵之及之也此餕之位媵當東面
　而長者在南御當西面而長者在北略如少牢𧃊者
　之位不洗而酌略賤也儀惟拜受拜送而已不拜既
　爵　鄭氏康成曰外尊房户外之尊　賈氏公彦曰
　酌外尊者不敢與主人同酌内尊也
　案贊不酢略也
媵侍于戸外呼則聞(注今文侍作待)
　正義鄭氏康成曰為尊者有所徴求　賈氏公彦曰
　不使御侍于户外共承夫婦者以女為主故使媵侍
　于戸外也　敖氏繼公曰媵雖婦之從者然自婦至
　之後凡主人有事皆媵為之此侍于戸外不使御而
　使媵者亦主扵夫也呼則聞釋所以侍户外之意

右昏禮成

欽定儀禮義䟽卷三
欽定四庫全書
欽定儀禮義疏卷四
　士昏禮第二之二
夙興婦沐浴纚笄宵衣以俟見(見賢遍反下同)
　正義鄭氏康成曰夙早也昏明日之晨興起也俟待
　也待見於舅姑寢門之外古者命士以上年十五父
　子異宮(賈疏内則云由命士以上父子異宮不云年限知十五為限者以其十五成童也言此者)
　(欲見不命之士父子同宮雖俟見不得言舅姑寢門外也)　賈氏公彦曰纚筓宵
　衣則特牲主婦宵衣也不著純衣纁衻者彼嫁時之
　盛服今已成昏故退從此服　陳氏祥道曰纚筓宵
　衣以見舅姑者以盛飾可以施於嫁夕不可施於厥
　明也　敖氏繼公曰士妻之纚筓宵衣猶士之玄冠
　玄端也内則言子事父母服玄端又云婦事舅姑如
　事父母則宵衣者亦士妻事舅姑之常服耳婦之始
　嫁即以此服見而不為之加者昏禮不主於舅姑也
　俟見者質明乃見此時俟於已之寢
　案不命之士父子雖同宮舅姑亦另有寢門俟見俟
　贊者引見于舅姑也
質明贊見婦于舅姑席于阼舅即席席于房外南面姑
即席(注古文舅皆作咎)
　正義鄭氏康成曰質平也房外房户外之西(賈疏舅在阼阼)
　(當房户之東若姑在房户之東即當舅之北南面向之不便下記云父醴女母南面于户外女出于母左)
　(以母在房户西故女得出于母左是以知此房外亦房户外之西也)　敖氏繼公曰見
　者通言於舅姑使得見也阼席西面舅姑即席亦立
　於席也
　案舅席在阼階西面示為主也姑席在東房户外南
　面示為内主也舅姑各異席亦取夫婦有别之義
婦執笲棗栗自門入升自西階進拜奠于席(笲音煩)
　正義鄭氏康成曰笲竹器有衣者(賈疏字從竹故知竹器下記云緇被)
　(纁裏是有衣也)其形蓋如今之筥􁏼籚矣進拜者進東面乃
　拜(賈疏從西階進至舅前而拜)奠之者舅尊不敢授也　班氏固
　曰婦人之贄以棗栗腶脩者職在供養之閒其義一
　也　敖氏繼公曰笲棗栗二物同一器也聘禮卷幣
　實于笲然則笲之制亦隋方如箧矣門舅姑寢門也
　必云自門入者嫌婦人出入當由闈門也進乃拜則
　拜處近於席不當階矣始執笲用二手及拜時則惟
　右手執之凡婦人之拜以左掌據地故右手執物而
　可以拜也内則曰凡女拜尚右手
　通論何氏休曰禮婦人見舅以棗栗為贄見姑以腶
　脩為敬見夫人尊兼而用之　賈氏公彦曰必見舅
　用棗栗見姑用腶脩者春秋莊二十四年秋八月丁
　丑夫人姜氏入戊寅大夫宗婦覿用幣公羊傳云見
　用幣非禮也然則曷用棗栗云乎腶脩云乎　陳氏
　祥道曰曲禮婦人之摯椇榛脯脩棗栗昏禮不言椇
　榛特牲少牢大夫士之祭亦棗栗而已但籩人有棗
　栗又有榛實蓋具椇榛棗栗者盛禮也
舅坐撫之興答拜婦還又拜
　正義鄭氏康成曰還又拜者還於先拜處拜(賈疏前東面拜)
　(處)婦人與丈夫為禮則俠拜(賈疏冠者見母母於子猶俠拜不徒婦於舅而)
　(已)　敖氏繼公曰撫之示受也興而後拜敬也婦還
　者婦於筵前少立俟舅卒拜而後還也又拜者俠拜
　也
　通論熊氏朋來曰古人無受拜之理惟國君於其士
　不必答拜於他邦之士亦答拜昏禮婦見舅答拜冠
　禮子見母母拜之
降階受笲腶脩升進北面拜奠于席姑坐舉以興拜授
人(腶丁玩反石經作段同)
　正義賈氏公彦曰加薑桂腶治者謂之脩不加薑桂
　以鹽乾之者曰脯散文則脩脯通　敖氏繼公曰婦
　於舅並用棗栗而執於門外於姑惟用腶脩而受於
　階下皆輕重之差也進北面拜者既入堂深東行當
　席乃北面而拜也奠于席亦不敢授也不撫之者不
　同於舅也舉以興乃拜既拜乃授人則拜時亦不釋
　笲矣　鄭氏康成曰人有司姑執笲以起答婦拜授
　有司徹之舅則宰徹之(賈疏下記云舅答拜宰徹)
　案降階則至地婦禮不下堂此乃降者因上執棗栗
　入升之禮而為之重始見也且授笲者賤不可以升
　故婦就而受之脯在籩則五脡此腶脩當十脡所謂
　束脩者也所授之人蓋亦婦人之侍御者
　餘論賈氏公彦曰棗栗取其早自謹敬腶脩取其斷
　斷自脩也又雜記云婦見舅姑兄弟姑姊妹皆立於
　堂下西面北上是見已注婦來為共養也其見主於
　尊者兄弟以下在位是為已見不復特見又雜記云
　見諸父各就其寢注旁尊也亦為見時不來今此不
　言者文畧也
右婦見舅姑

贊醴婦(注醴當為禮今仍作醴)
　正義鄭氏康成曰贊禮婦者以其婦道新成親厚之

敖氏繼公曰贊為舅姑醴婦也必醴之者答其行

　禮於己也婦見醴乃成為婦是時舅姑皆立于席
席于户牖間
　正義鄭氏康成曰室户西牖東南面位(賈疏知然者以賓客位於)
　(此是以禮子禮婦禮賓皆於此也)
　案婦見而醴婦行於舅姑之寢
側尊甒醴于房中婦疑立于席西(疑魚乙反)
　正義鄭氏康成曰疑正立自定之貎　賈氏公彦曰
　云婦疑立于席西者以其禮未至故疑然自定而立
　以待事也若行禮之閒而立則云立不得云疑立
　敖氏繼公曰亦有篚籩豆在其北惟云側尊文省婦
　東面立
贊者酌醴加柶面枋出房席前北面婦東面拜受贊西
階上北面拜送婦又拜薦脯醢
　正義賈氏公彦曰面枋出房者以其贊授故面枋冠
　禮贊酌醴將授賓則面葉賓受醴將授子乃面枋也

鄭氏康成曰婦東面拜贊北面答之變於丈夫始

　冠成人之禮(賈疏冠禮受醴南面者以向賓拜此東面者以舅姑在東亦面之拜也)
　敖氏繼公曰婦於贊乃俠拜者重其為舅姑醴已也
　婦又拜蓋執觶拜也其下二拜亦然薦亦贊者
婦升席左執觶右祭脯醢以柶祭醴三降席東面坐啐
醴建柶興拜贊答拜婦又拜奠于薦東北面坐取脯降
出授人于門外(觶支義反啐措誨反)
　正義鄭氏康成曰奠于薦東升席奠之取脯降出授
　人親徹且榮得禮人謂婦氏人(賈疏以其在門外婦往授之明是婦氏之)
　(人)　賈氏公彦曰冠禮禮子禮賓皆即筵奠于薦東
　降筵北面坐取脯明此奠時升席南面奠乃降北面
　取脯此親徹下饗不親徹者於醴時禮訖故於後畧
　之　敖氏繼公曰拜皆執觶拜也門寢門也授人于
　外變於男子之禮

右醴婦

舅姑入于室婦盥饋(饋其位反)
　正義鄭氏康成曰饋者婦道既成成以孝養　敖氏
　繼公曰於既授脯即反而行饋禮也以食食人謂之
　饋適婦之禮在養舅姑故即行饋禮以見其意
特豚合升側載無魚腊無稷竝南上其他如取女禮(取七)
　(住反)
　正義鄭氏康成曰側載者右胖載之舅俎左胖載之
　姑俎異尊卑(賈疏周人尚右故知右胖載之舅俎左胖載之姑俎)並南上者舅
　姑共席於奥其饌各以南為上其他謂醬湆菹醢女
　謂婦也如取婦禮同牢時　敖氏繼公曰二俎乃云
　側者以無魚腊也姑不别席於北方者辟婦之位也
　其他謂爾黍至卒食也此特豚合升而載之二俎則
　是每俎皆有肩髀胉脊與其他豚解而載於一俎者
　畧異矣士喪禮言豚解之法兩肩兩髀兩胉與脊共
　有七段也　賈氏公彦曰其他如取女禮者自側載
　以下南上以上與取女異異者彼有魚腊并稷此無
　之彼男東面女西面其醬湆菹醢夫則南上婦則北
　上此舅姑共席東面俎及豆等皆南上是其異也酒
　在内者亦北墉下外尊亦當房户外之東經不云者
　畧耳
　案以婦見及廟見時舅姑俱别席決之此云共席者
　共東面耳實亦别席也豆俎諸物各二足以明之合
　升中當有七段但七中宜分脊為二也上有正脊二
　舉此亦當然
　存異敖氏繼公曰南上之文主於菹醢蓋舉此以見
　舅姑之皆東面且明席之北上也席北上則舅在北
　姑在南矣
　案經言竝南上竝者竝俎與敦也室中以奥為尊舅
　席在南故舅之俎與敦皆在南也菹醢則其他中包
　之
婦贊成祭卒食一酳無從(酳羊進反注今文無成)
　正義鄭氏康成曰贊成祭者授處之(賈疏謂授之又處置令知在於)
　(豆間)　敖氏繼公曰此祭謂祭薦黍肺也卒食亦三飯
　而止也此禮每節皆殺於同牢之禮以其一酳故無
　肝從婦之酳也當洗於北堂而酌於室中北墉下之
　尊酳舅於席前之南姑於席前之北皆西面其拜亦
　在戸西北面舅姑皆答拜於其席
席于北墉下
　正義鄭氏康成曰室中北墻下　賈氏公彦曰此席
　將為婦餕之位處也
　存異敖氏繼公曰此席當在尊西而東上
　案南鄉北鄉以西方為上室中布席之常法也况舅
　姑在西則婦席宜統於尊更無東上之理敖氏謂人
　席與神席相變此堂上之法不可以概室中也又謂
　設豆之上下與設席相變室中亦未盡然
婦徹設席前如初西上婦餕舅辭易醬
　正義鄭氏康成曰婦餕者即席將餕也(賈疏言將者事未至)辭
　易醬者嫌淬汙(賈疏以其醬乃以指𠯗之淬汙也)　賈氏公彦曰此
　直餕餘言西上者亦以右為上也　敖氏繼公曰舅
　辭者見婦即席將餕已饌故辭之婦不言對不敢與
　尊者為禮也下云餕姑之饌則是從舅命矣易醬易
　姑醬也蓋御為之
婦餕姑之饌御贊祭豆黍肺舉肺脊乃食卒姑酳之婦
拜受姑拜送坐祭卒爵姑受奠之
　正義賈氏公彦曰御贊祭贊婦祭之也　敖氏繼公
　曰祭肺亦祭切肺也舉肺脊其姑之所已舉者與亦
　御者舉以授之食食黍也亦以湆醬祭舉食舉三飯
　而卒食也婦拜於席南面姑亦拜於西墉下東面之
　位也卒爵而姑受亦不拜既爵矣餕禮輕　鄭氏康
　成曰奠之奠于篚(賈疏取女有篚此如取女禮明亦奠之于篚)
　案上婦酳姑此則姑酳婦饋禮成于酳餕禮亦成于
　酳也上姑祭婦贊之此婦祭御贊之姑不贊者尊不
　贊卑也
婦徹于房中媵御餕姑酳之雖無娣媵先於是與始飯
之錯(錯七各反敖音措注古文始為姑)
　正義鄭氏康成曰古者嫁女必姪娣從之謂之媵姪
　兄之子娣女弟也娣尊姪卑若或無娣猶先媵客之
　也(賈疏對御是夫之從者為後姪與娣俱名媵今去娣惟有姪言媵先以對御為先非對娣也)始
　飯謂舅姑錯者媵餕舅餘御餕姑餘也(賈疏舅姑始飯而今媵餕)
　(舅餘御餕姑餘是交錯之義)　敖氏繼公曰此設之當畧如同牢
　禮此酳亦酌外尊
　存疑敖氏繼公曰與始飯之錯未詳尋其語脈文意
　似謂既酳則於是乎改設之如饋之錯也錯猶設也
　若然則始飯二字皆誤與
　案曲禮大夫不名姪娣士不名長妾長妾即經所謂
　娣也言長則有其次在士或姪娣兩有或娣若姪有
　其一或無姪娣以他女備之皆媵也媵先者客之則
　媵席應在西方東鄉如餕壻之節也既餕乃酳此綴
　始飯之文在酳下者明此時媵御餕者止飯黍而無
　食舉也蓋舅姑之俎皆肺脊各一姑所舉者婦餕之
　矣舅所舉者媵亦不敢䙝焉於是媵御止與始飯敦
　黍而交錯餕之亦猶特牲少牢上下餕之分敦黍也
　祭統言諸侯之餕惟曰以四簋黍則餕以黍為主可
　知或曰古文作姑姑飯者媵御共餕姑之飯黍而不
　餕舅飯亦不敢䙝之意云錯者謂取姑敦黍分設之
　亦可通
　通論賈氏公彦曰媵有二種若諸侯有二媵外别有
　姪娣是以莊十九年經書公子結媵陳人之婦于鄄
　公羊傳曰媵者何諸侯取一國則二國往媵之以姪
　娣從諸侯夫人自有姪娣并二媵各有姪娣則九女
　是媵與姪娣别也若大夫士無二媵即以姪娣為媵
　也

右婦饋舅姑

舅姑共饗婦以一獻之禮舅洗于南洗姑洗于北洗奠
酬
　正義賈氏公彦曰饗婦亦於舅姑寢堂之上與禮婦
　同在客位也舅獻姑酬共成一獻饗亦用醴下記云
　庶婦使人醮之注云使人醮之不饗也適婦酌之以
　醴尊之庶婦酌之以酒卑之是也　敖氏繼公曰飲
　人而用牲曰饗饗婦蓋答其饋也舅洗洗爵以獻也
　姑洗洗觶以酬也婦酢舅亦洗于北洗皆不辭洗不
　拜洗其獻酢則各于其席前舅拜于阼階上北面婦
　拜于席西東面姑酬婦則拜于舅之席北而奠觶于
　婦之薦西奠酬者婦取姑之酬酒而奠之于薦東也
　必言此者明其禮止於是也不燕者尊卑之分嚴也
　昏義云厥明此不言者文不具耳　鄭氏康成曰南
　洗在庭北洗在北堂設兩洗者獻酢酬以潔清為敬
　奠酬者明正禮成不復舉凡酬酒皆奠于薦左不舉
　(賈疏云凡通鄉飲酒鄉射燕禮等言之)其燕則使人舉爵(賈疏燕禮獻酬訖别有人)
　(舉旅行酬)　朱子曰以鄉飲酒約之席在室户外西舅酌
　酒獻婦婦於席西受飲畢更爵酢舅姑乃酌自飲畢
　更酌以酬婦婦受觶奠于薦左不舉正禮畢也　楊
　氏復曰此言奠酬下記言婦酢舅酬酢皆不言處所
　以例推之舅姑之位當如婦見舅席于阼姑席于房
　外而婦行酢舅奠酬之禮與
　存疑賈氏公彦曰此饗婦與上盥饋同日為之知者
　昏義云舅姑入室婦以特豚饋明婦順也厥明舅姑
　共饗婦彼注云昏禮不言厥明此言之者容大夫以
　上禮多或異日故知此士同日也
　案昏義厥明饗婦之文乃補此經所不及非别言大
　夫以上之禮也婦方初見一日之内既醴之又饗之
　日力亦不給矣斷以厥明為是
舅姑先降自西階婦降自阼階
　正義鄭氏康成曰授之室(賈疏昏義文)使為主明代已(賈疏)
　(曲禮子事父母升降不由阼階阼階是主人升降之處今舅姑降自西階婦降自阼階是授之室也)
　敖氏繼公曰舅姑先降自西階然後婦乃敢降自阼
　階蓋達尊者之意
　通論陳氏祥道曰醴與饗必于户牖間猶冠者之醮
　于客位也婦降自阼階猶冠者之冠于阼也庶婦則
　使人醮之猶庶子之冠不醴也
歸婦俎于婦氏人
　正義鄭氏康成曰言俎則饗禮有牲矣(賈疏俎所以盛肉故知有)
　(牲)婦氏人丈夫送婦者(賈疏即上婦所授脯者)使有司歸以婦
　俎當以反命於女之父母明其得禮　敖氏繼公曰
　此牲俎其亦用豚與
　餘論賈氏公彦曰雜記云大饗卷三牲之俎歸於賓
　館是賓所當得也饗時設几而不倚爵盈而不飲殽
　乾而不食故歸俎此饗婦婦亦不食故歸之也

右饗婦

舅饗送者以一獻之禮酬以束錦(注古文錦皆作帛)
　正義鄭氏康成曰送者女家有司也爵至酬賓又從
　之以束錦所以相厚　賈氏公彦曰此一獻與饗婦
　一獻同禮則異彼兼有姑此依常饗賓客法
　存疑敖氏繼公曰注古文錦皆作帛饗而用帛亦重
　謝之也酬以束帛其節當與冠禮醴賓者同案聘禮
　使介行禮用錦不用帛者辟主君之幣也此無所辟
　不當用錦宜從古文
　案昏禮用束帛此酬用束錦或亦辟昏禮之正與小
　行人合六幣錦次帛繡次錦則差次可知
　通論賈氏公彦曰左氏傳云凡公女嫁於敵國姊妹
　則上卿送之以禮於先君公子則下卿送之於大國
　雖公子亦上卿送之於天子則諸卿皆行公不自送
　於小國則上大夫送之以此而言尊無送卑之法則
　大夫亦遣臣送之士則有司送之
　案送者有司据下注則有司即隸子弟也隸子弟即
　私臣與
姑饗婦人送者酬以束錦
　正義鄭氏康成曰婦人送者隸子弟之妻妾(賈疏左氏傳云)
　(士有隸子弟尊無送卑故知送者是隸子弟之妻妾)凡饗速之(賈疏聘禮饗食速賓知此亦速)
　(之凡速者皆就館婦人送者亦當有館男子則主人親速婦人迎賓不出門當别遣人速之)
若異邦則贈丈夫送者以束錦
　正義鄭氏康成曰贈送也就賓館(賈疏贈賄之等皆就館)吳氏澄曰　
　(古者他邦之嫁女於近處設賓館焉)　敖氏繼公曰以物餽將行者曰
　贈酬之外又贈以幣以其勞於道路故也古之士得
　取於異邦則大夫可知矣
　存疑敖氏繼公曰云贈丈夫者古者婦人不越疆而
　送嫁也
　案敖氏據經文生義然道無逺近女及姆媵同行當
　必有隸子弟之妻妾送之或未可泥也

右禮送者

若舅姑既沒則婦入三月乃奠菜
　正義鄭氏康成曰沒終也奠菜者以篚祭菜也蓋用
　堇(賈疏内則有堇荁枌榆共養是以疑用堇)　敖氏繼公曰乃奠菜亦題
　下事也　賈氏公彦曰必三月者三月一時天氣變
　婦道可成也此言舅姑俱沒者若舅沒姑存則當時
　見姑三月亦廟見舅若舅存姑沒婦人無廟可見或
　更有繼姑自然如常禮也案曾子問云三月而廟見
　稱來婦也擇日而祭於禰成婦之義也注謂舅姑沒
　者也必祭成婦者婦有共養之禮猶舅姑存時盥饋
　於室也此之奠菜即彼祭於禰一也奠菜亦得稱祭
　者學記皮弁祭菜之類也　孔氏穎達曰此盥饋廟
　見皆謂適婦其庶婦不饋亦不廟見也
　存疑庾氏蔚之曰舅姑偏有沒者昏夕厥明即見其
　存者以行盥饋之禮至三月不須廟見亡者　崔氏
　靈恩曰厥明婦盥饋於其存者三月廟見於其亡者
　案士祭其祖禰或一廟或二廟舅姑在者自主其祭
　雖適婦無越見祖廟之禮亦如有適子者無適孫之
　義也舅姑既沒祭事適子主之適婦有特見禰廟之
　禮而庶婦無之此可以庶婦不饋者推之也士雖祖
　禰並祭而舅姑既沒適婦廟見之禮則惟主於禰故
　稱來婦來婦者對禰之辭也若庶婦則惟於三月祭
　行之時從主婦入自闈門立於房中列在内賓宗婦
　之班而已或以三月奠菜即三月祭行者非是朱子
　取三月祭行為舅姑存者之通禮而以三月奠菜為
　禮之變者附於祭行之後一為通禮一為變禮明矣
　大抵三月祭行乃適婦庶婦舅姑存沒之通禮而三
　月奠菜則適婦舅姑既沒特行於禰廟之事蓋奠菜
　以補盥饋之不及祭行以率三月之常禮故三月祭
　行必在奠菜之後也
席于廟奥東面右几席于北方南面
　正義鄭氏康成曰廟考妣之廟北方墉下(賈疏象生時見舅姑)

賈氏公彦曰周官司几筵注云祭于廟同几精氣

　合又祭統云設同几同几即同席此祭于廟而别席
　者若生時見舅姑舅姑别席異面今亦别席異面象
　生不與常祭同也　敖氏繼公曰右几見席南上也
　凡設几例在席之上端舅席東面南上姑席南面西
　上生時見舅姑不用几此有之者異其神也姑席無
　几几主於尊者也是亦質明行事
　案祭時不别席者以有尸也此不立尸則别席可也
　婦饋舅姑皆東面此則姑席南面者無所辟也無所
　辟則南面者配位之正也
祝盥婦盥于門外婦執笲菜祝帥婦以入祝告稱婦之
姓曰某氏來婦敢奠嘉菜于皇舅某子
　正義賈氏公彦曰洗在門外祝與婦就而盥之此亦
　異於常祭祝帥婦以入者象特牲祝先主人入室也
　某子言若張子李子也　敖氏繼公曰執笲菜亦於
　門外廟見用笲菜異於生時之贄也云帥婦以入是
　婦亦升自西階也此時婦入室西面祝在左而為之
　告也皇者尊大之之稱　鄭氏康成曰帥道也入入
　室也某氏者齊女則曰姜氏魯女則曰姬氏來婦言
　來為婦嘉美也皇君也
　案婦人禮不下堂此盥於門外者以自外入也祝盥
　私臣沃之婦盥御者沃之婦人入廟由闈門此由廟
　門者以其奠菜非常禮故祝道之而夫不偕也
　存疑敖氏繼公曰某子者某諡也猶言文子武子矣
　此蓋指其為大夫者也假設言之以著其廟見之禮
　與為士者同耳
　案婦於皇舅稱某子尊尊之義也士固無諡即大夫
　亦不必盡有諡則稱諡之說不可以為通禮矣又或
　疑婦人内夫家稱舅之姓似非家人一體之意不知
　婦本異姓也始見祝稱某氏而告辭别著舅姑之姓
　氏亦正始之道當然不與子孫稱祖考一例此於内
　夫家之義何傷乎若聘禮祭饔祝稱皇祖某甫皇考
　某子及特牲少牢筮日稱諡若字與此異也
婦拜扱地坐奠菜于几東席上還又拜如初(扱初洽反)
　正義鄭氏康成曰扱地手至地也(賈疏以手至地謂之扱地則首不至)
　(手又與男子空首不同)婦人扱地猶男子稽首(賈疏扱地婦人之重拜稽首拜)
　(中之重故以相况)　敖氏繼公曰婦拜拜於其位也奠菜于
　几東席上則是几前猶有餘席亦可見設几之節矣
　還又拜亦反於故位復拜也此又拜者接神禮然也
　其例見於聘禮及特牲少牢禮　孔氏穎達曰肅拜
　是婦人之正昏禮婦拜扱地以其新來為婦盡禮於
　舅姑也　陳氏祥道曰肅拜俯其手而肅之也手拜
　者手至地也昏禮婦拜扱地是也
　通論賈氏公彦曰春官大祝辨九拜一曰稽首二曰
　頓首三曰空首四曰振動五曰吉拜六曰凶拜七曰
　奇拜八曰褒拜九曰肅拜九拜之中稽首拜中之重
　肅拜者婦人以肅拜為正鄭司農云肅拜但俯下手
　今時撎是也
　案肅拜亦跪但身微俯而斂手上下之故異於扱地
　耳先鄭以為撎非也
婦降堂取笲菜入祝曰某氏來婦敢告于皇姑某氏奠
菜于席如初禮
　正義鄭氏康成曰降堂階上也(賈疏不直云降而云降堂者則在階上)
　室事交乎戸今降堂者敬也(賈疏室事交乎户禮器文)於姑言敢
　告舅尊於姑　敖氏繼公曰取猶受也降堂取笲菜
　以其行禮於室也在堂則降階在室則降堂逺近之
　差禮亦宜然入入而北面也祝亦在左吿之如初禮
　拜而奠於席上之右還又拜也
婦出祝闔牖户
　正義鄭氏康成曰凡廟無事則閉之(賈疏以鬼神尚幽闇)　賈
　氏公彦曰先牖後户者先闔牖後闔户也　敖氏繼
　公曰婦出户則老釋辭請醴之而婦入于房矣
老醴婦于房中南面如舅姑醴婦之禮
　正義鄭氏康成曰因於廟見禮之(賈疏象舅姑生時因見禮之)
　賈氏公彦曰舅姑生時見訖舅姑使贊醴婦於寢之
　户牖間今舅姑沒者使老醴於廟之房中其禮則同
　使老及處所則别也　敖氏繼公曰廟見而醴之達
　神意也不於堂辟尊者在之處也房中行禮則老其
　西面拜與婦見醴乃成為婦
　案老總家政舅姑生存時所任用者故因婦之廟見
　而達神意以禮之如舅姑醴婦之禮婦則無南面俠
　拜之文與姑偏沒則祔於皇姑婦不越祖廟而見姑
　以舅在則子婦不得越次而奠於曾祖廟也有繼姑
　則如常禮無則奠笲于舅而盥饋以下自有變禮若
　舅偏沒宜先入廟不容無見或厥明見姑先行盥饋
　至三月奠菜於舅而老醴之然後姑饗焉揆諸禮意
　似當如此

右奠菜


案曽子問云女未廟見而死則如之何孔子曰


不遷於祖不祔於皇姑壻不杖不菲不次歸葬


於女氏之黨示未成婦也注云遷朝廟也壻雖


不備喪禮猶為之服齊衰也疏云將歸葬於女

氏之黨故其柩不遷朝於壻之祖廟又不得祔


於皇姑廟也未廟見而死以未得舅姑之命而


殺禮示若未成婦然其女之父母則為之降服


大功以其非在家壻已為之服齊衰期非無主


也此則禮之變者也此廟見蓋兼奠菜與祭行


通言之

壻饗婦送者丈夫婦人如舅姑饗禮
　正義賈氏公彦曰舅姑存自饗送者如上文今沒故
　壻兼饗丈夫婦人如舅姑饗禮并有酬錦之等　敖
　氏繼公曰壻饗丈夫婦人亦當異日而皆酬之以束
　帛也此禮之節宜在始嫁之時因言廟見而及之故
　其文在此非謂行之於老醴婦之後也

右舅姑沒饗送者

記士昏禮凡行事必用昏昕受諸禰廟辭無不腆無辱
　(昕音欣禰乃禮反腆他典反)
　正義鄭氏康成曰用昕使者(賈疏謂男家使向女家納采問名納吉納徴請)
　(期五者皆用昕昕即明之始君子舉事尚早故用朝旦也)用昏壻也(賈疏謂親迎時)腆善
　也賓不稱幣不善主人不謝來辱　朱子曰用昕即
　詩所謂旭日始旦也經言户西故記復指言其處古
　者宗子法行非宗子之家不可别立祖廟故但有禰
　廟　敖氏繼公曰禰廟父廟也廟受重其事也經凡
　言士禮多主於一廟者一廟則祖禰皆在焉惟云禰
　主於禰也蓋祖尊而禰親受昏禮宜於親者　賈氏
　公彦曰辭無不腆無辱者郊特牲云告之以直信信
　事人也信婦徳也注云二者所以教婦正直信也是
　賓納幣之時不得謙虚為辭主人亦不為謙虚亦教
　女正直之義也
　存疑敖氏繼公曰言當善其辭又不可以辱命也
　案辭無不腆無辱疏義得之劉向說苑親迎有不珍
　之琮不珍之屨之辭後世若東晉王堪六禮儀宋政
　和納吉儀以不腆之幣為辭昧斯㫖矣
贄不用死皮帛必可制
　正義鄭氏康成曰贄鴈也皮帛儷皮束帛也　賈氏
　公彦曰皮帛必可制者可制為衣物此亦是教婦以
　誠信之義
　存疑賈氏公彦曰恐用死鴈故云不用死
　案虞書贄二生鴈其一也一死則雉此不用死者明
　下達用鴈不用雉耳士相見禮凡贄受者惟君之於
　臣此昏禮皆受者主為合好異於他禮也皮不上於
　堂當次於帛經文先言帛後言皮為正此記及下辭
　先皮而後帛文錯綜耳
腊必用鮮魚用鮒必殽全(鮒音附)
　正義鄭氏康成曰殽全者不餒敗不剥傷　賈氏公
　彦曰此並據同牢時也　李氏如圭曰鼎九者腊乃
　有鮮此用鮮貴新也　敖氏繼公曰惟云腊必用鮮
　則魚用薧矣一腊而用鮮亦異昏禮也
　餘論賈氏公彦曰腊用鮮者義取夫婦日新之義魚
　用鮒者義取夫婦相依附必殽全者義取夫婦全節
　無虧之理
　案必殽全兼魚腊言之亦重昏禮之意聘禮設飱歸
　饔皆有鮮腊特牲少牢魚皆用鮒此疏所取義據物
　以推耳不言豚者豚新解之不嫌有異也

右記行事時及所用物

女子許嫁筓而醴之稱字(筓吉兮反)
　正義鄭氏康成曰許嫁已受納徴禮也(賈疏以納采問名納吉三)
　(禮雖使者往來未成交親故曲禮云非受幣不交不親注據納徴惟未行請期親迎也)筓女之
　禮猶冠男也使主婦女賓執其禮(賈疏雜記云女雖未許嫁年二十而)
　(筓禮之婦人執其禮彼非許嫁筓筓輕使婦人而已明許嫁筓當使主婦對女賓執其禮)　賈氏
　公彦曰女子許嫁謂年十五以上曲禮女子許嫁纓
　有筓兼有纓示有繫屬此不言纓文不具也云醴之
　稱字者猶男子冠醴之稱字是以喪服小記云丈夫
　冠而不為殤婦人筓而不為殤其義同也　朱子曰
　許嫁筓則主婦當戒外姻為女賓使之著筓而遂禮
　之未許嫁而筓則不戒女賓而自以家之諸婦行筓
　禮也　敖氏繼公曰此禮當於房中行之醴之以醴
　飲之也字若伯姬仲子之類易屯之六二曰女子貞
　不字十年乃字言許嫁乃字也然則未許嫁而筓者
　不字矣古者女子成人乃許嫁
　存疑賈氏公彦曰許嫁者用醴禮之不許嫁者當用
　酒醮之敬其早得禮也　敖氏繼公曰筓有二節一
　則成人之筓一則許嫁之筓
　案冠子若不醴則醮用酒質文因時宜也庶子則醮
　之昏禮適婦用醴庶婦用醮適庶從乎夫也據喪服
　女子子雖適與庶同則筓而禮之不論許嫁未許嫁
　槩用醴與以冠子因喪而冠者除喪不改冠推之則
　及年而未許嫁先筓但未字耳至許嫁則纓而字之
　筓猶前筓無二節也
祖廟未毁教于公宮三月若祖廟已毁則教于宗室
　正義鄭氏康成曰祖廟女高祖為君者之廟也(賈疏諸侯)
　(五廟太祖廟不毁親廟四以次毁之故未毁已毁據高祖廟言)以有緦麻之親就尊
　者之宮(賈疏共承高祖是四世緦麻之親若三世共曾祖是小功之親若共祖是大功之親若共)
　(禰是齊衰之親則皆教於公宮今直言緦麻者舉最疏而言親者自可知也)教以婦徳婦
　言婦容婦功(賈疏昏義文彼注云徳貞順也言辭令也容婉娩也功絲麻也)宗室大
　宗之家(賈疏繼别為宗謂别子之世適長子族人來宗事之者謂之宗者收族者也高祖之廟既)
　(毁與君絶服則皆以大宗之家教之又小宗有四或繼禰或繼祖或繼曾祖或繼高祖此等至五代皆遷)
　(不就之教者小宗卑故也)　賈氏公彦曰此謂諸侯同族之女將
　嫁之前教成之法　敖氏繼公曰此據士族之貴者
　言也祖女所自出之君也毁壞也傳曰壞廟之道易
　檐可也改塗可也禮國君五廟太祖之廟不毁其餘
　先君若過高祖則毁其廟而遷之云未毁者以其猶
　在今君四親廟之中也其與君共太祖者若太祖去
　今君五世廟雖不毁其禮亦與既毁者同祖廟未毁
　而教于公宮統於祖也已毁而教于宗室統於宗也

李氏心傳曰此言公族之為士者也若祖廟已毁

　而教於宗室然則異姓者亦教於宗子之家與　張
　子曰祖廟未毁教于公宮則知諸侯於有服族人引
　而親之如家人然
　餘論孔氏穎達曰與大宗近者於大宗教之與大宗
　逺者於小宗教之此記謂君之同姓若君之異姓亦
　有大宗小宗其族人嫁女各於其宗也
　案教女雖在公宮宗室而凡納采至親迎之儀則女
　父自於其禰廟受之就所親也

右記筓女及教

問名主人受鴈還西面對賓受命乃降
　正義鄭氏康成曰受鴈於楹閒南面(賈疏如納采禮)還於阼
　階上對賓以女名(賈疏此即西面對也)　賈氏公彦曰經直云
　問名如納采之禮納采禮中無主人西面對事故記
　之　敖氏繼公曰問名之儀主人以賓升西面賓升
　自西階東面問名主人阼階上北面再拜進受鴈于
　楹閒還於阼階上西面賓亦還於西階上東面主人
　對賓受命乃俱降也

右記問名之儀

祭醴始扱壹祭又扱再祭賓右取脯左奉之乃歸執以
反命(奉芳勇反)
　正義賈氏公彦曰祭醴謂贊醴賓之時禮成於三始
　祭醴之初扱一祭及又扱則分為兩祭是為三也經
　直云降筵北面坐取脯不言左右手故記之先用右
　手取得脯乃用左手兼奉之以降授從者于西階下
　乃歸執以反命　敖氏繼公曰始扱壹祭又扱則再
　祭示隆殺也壹扱而可以再祭則柶葉如勺矣右取
　脯左奉之不游手也執以反命謂至于壻父之門外
　乃受之以反命也此記在問名下納徴上則是但據
　納采問名之賓言耳蓋經文惟見此醴賓之禮故也
　若納吉納徴請期之賓其禮亦如之可知　鄭氏康
　成曰反命謂使者問名納吉納徴請期還報於壻父
　(賈疏以下云凡使者歸反命言凡非一則知四者皆有反命也納采與問名同使親迎又無使故據四者)
　(而言)

右記祭醴取脯之儀

納徴執皮攝之内文兼執足左首隨入西上參分庭一
在南(攝之涉反下同)
　正義鄭氏康成曰攝猶辟也兼執足者左手執前兩
　足右手執後兩足左首象生曲禮曰執禽者左首西
　上中庭位併　賈氏公彦曰授幣得如授鴈之禮至
　於庭實之皮無可相如故記之一手執兩足毛在内
　故云内文執皮者二人相隨而入至庭北面皆以西
　為上　敖氏繼公曰先儒讀攝為摺則訓疊也今人
　屈物而疊之謂之摺古之遺言與執皮攝之者中屈
　其皮疊而執之也内文兼執足攝之之法也文獸毛
　之文也内文者事未至也左首為西上也云隨入者
　以其並設嫌亦並行也西上統於賓也參分庭一在
　南者參分庭深而所立之處當其二分之一故二分
　在北一分在南也此設之位亦當在西方
　存疑鄭氏康成曰隨入為門中阸狹(賈疏匠人職天子廟門容大扃)
　(七个注云大扃牛鼎扃長三尺毎扃為一个共二丈一尺此士廟門降殺甚小故云門中阸狹執皮者又)
　(横執之故二人相隨乃可以入不得並行也至中庭稍寛故得俱北面西上)
　案聘記凡庭實隨入左先彼人君之廟門非阸狹而
　亦隨入者禮應爾也知此士禮隨入亦禮應爾非為
　廟門狹小之故
賓致命釋外足見文主人受幣士受皮者自東出于後
自左受遂坐攝皮逆退適東壁(見賢遍反)
　正義鄭氏康成曰賓致命主人受幣庭實所用為節
　(賈疏賓堂上致命時則庭中執皮者釋外足見文主人堂上受幣時則主人之士於堂下受皮是其節也)
　自由也　賈氏公彦曰釋外足者據人北面以足向
　上執之足逺身為外釋之則文見也受皮者自東方
　出於執皮者之後至於左北面受之逆退者二人相
　隨自東而西令後者先向東行也　敖氏繼公曰釋
　外足見文所謂張皮也見文者事已至也皮以文為
　美故當授受之節宜示之他時則否士謂主人之私
　臣非指有爵者也自東自門東而來也士之私臣其
　位在門東北面後與左皆據執皮者言也居客之左
　使其先執前乃執後也聘禮曰賓出當之坐攝之逆
　退在東者先退由便也此記與聘禮互見當參攷
　存疑鄭氏康成曰士謂若中士下士不命者以主人
　為官長
　案士喪禮注云士謂胥徒之長有勇力者蓋此輩乃
　可以給勞役之事故士喪小斂大斂則舉尸奠則舉
　鼎賵則受馬皆士也其非有爵者明矣曾是中士下
　士而為人共此役乎敖氏以為主人之私臣良是胥
　徒或可兼用老既為主人之貴臣則臣不必貴者多
　矣

右記執皮

父醴女而俟迎者母南面于房外(迎魚敬反後同)
　正義鄭氏康成曰女既次純衣父醴之于房中南面
　蓋母薦焉重昏禮也(賈疏舅姑共饗婦姑薦脯醢故知父醴女亦母薦)女奠
　爵于薦東(賈疏冠禮醴子及此篇醴賓醴婦皆奠爵于薦東明亦然也)立于位而
　俟壻壻至父出使擯者請事母出南面于房外示親
　授壻且當戒女也　敖氏繼公曰特牲禮主人致爵
　于主婦西面答拜此父醴女于房中位宜如之其儀
　畧與贊醴婦之禮同
　案女將嫁而父醴之猶子將親迎而父醮之也昏姻
　者人道之始且將發戒命故先加禮敬焉
女出于母左父西面戒之必有正焉若衣若筓母戒諸
西階上不降
　正義賈氏公彦曰母出房户之西南面女出房西行
　故出于母左父在阼階上西面故因而戒之母戒諸
　西階上者母初立房西女出房母行至西階上乃戒
　之也　敖氏繼公曰是時父立于阼階上女出于母
　左而就之東面受戒父乃正其衣或正其筓而戒之
　且女之衣筓固自正矣今復正之者欲其以此為識
　耳女既就父則母東面乎西階上俟女至而戒之以
　女當降自西階也母不降送尊也孟子曰女子之嫁
　也母命之往送之門戒之此禮至後世而變與　鄭
　氏康成曰必有正焉者以託戒使不忘
　通論賈氏公彦曰此士禮父母不降送桓三年榖梁
　傳曰禮送女父不下堂母不出祭門祭門則廟門言
　不出廟門則似得下堂者彼諸侯禮與此異以其大
　夫諸侯天子各有昏禮故不同也
　餘論班氏固曰去不辭戒不諾者蓋耻之重去也
　案女降自西階至入寢門亦升自西階從夫之義也
　去不辭者嫁女之家三日不息燭思相離也父母在
　有歸寧之道不忍辭也戒不諾者父醮子命之迎子
　曰諾惟恐弗堪不敢忘命承之也婦人固重恥且未
　知其果能孝舅姑事夫子和室人與否與不敢諾也
婦乘以几從者二人坐持几相對
　正義鄭氏康成曰持几者重慎之　賈氏公彦曰上
　經雖云婦乘以几不見從者二人持之故記之此几
　以將上車時而登也若王后則履石大夫諸侯亦應
　有物履之但無文以見今人猶用臺是石几之類
右記醴女至升車

婦入寢門贊者徹尊冪酌玄酒三屬于尊棄餘水于堂
下階閒加勺(屬音注又音燭)
　正義鄭氏康成曰屬注也玄酒涗水貴新(賈疏郊特牲云明水)
　(涗齊貴新也又云凡涗新之也)昏禮又貴新故事至乃取之三注于
　尊中(賈疏於外器中酌取此涗水三度注于玄酒尊中禮成於三故三注之也)　敖氏繼
　公曰玄酒清水也玄水色與酒並設故亦以酒名之
　云酌則以勺也棄餘水者不欲人䙝用之也徹冪加
　勺兼指二尊而言
　案酒則先實于尊而置之惟玄酒臨時方酌故記人
　明之棄餘水必于階間者若東西階則嫌洗者若贊
　者往來踐之也
　通論賈氏公彦曰禮有玄酒涗水明水三者各逐事
　物生名玄酒據色而言涗水據新取為號其實一也
　以上古無酒用水為酒後代雖有酒用之配尊不忘
　本也明水者秋官司烜氏以隂鑒取明水於月郊特
　牲云其謂之明水也由主人之潔著此水也配尊之
　酒三酒加玄酒鬱鬯與五齊皆用明水配之相對玄
　酒與明水别通言之明水亦名玄酒若天子諸侯祭
　祀得鬱鬯與五齊三酒並用卿大夫士祭直用三酒
　與玄酒無五齊與鬱鬯及明水若生人禮不忘本亦
　得用也

右記玄酒之節

笲緇被纁裏加于橋舅答拜宰徹笲(注今文橋為鎬)
　正義鄭氏康成曰被表也笲有衣者婦見舅姑以飾
　為敬橋所以庪笲其制未聞　賈氏公彦曰經惟云
　笲不言表裏加飾之事故記之　敖氏繼公曰此文
　主於棗栗腶脩者其實奠菜之笲亦如之舅既答拜
　而興宰乃徹笲節也
　案橋先有設之者婦但以笲加之而已然則橋與笲
　皆不高也宰已見士冠禮

右記笲

婦席薦饌于房
　正義鄭氏康成曰醴婦饗婦之席薦也　敖氏繼公
　曰亦如冠禮席在南籩豆在北也　賈氏公彦曰醴
　婦惟席與薦無俎饗婦并有俎俎則不饌于房從鼎
　升于俎入設于席前
饗婦姑薦焉
　正義鄭氏康成曰舅姑共饗婦舅獻爵姑薦脯醢
　賈氏公彦曰經不言姑薦故記之
　案據此推之則父醮子命之迎不言母薦亦母薦之
　可知
婦洗在北堂直室東隅篚在東北面盥
　正義鄭氏康成曰洗在北堂所謂北洗(賈疏房與室相連為之房)
　(無北壁故得北堂之名)北堂房中半以北洗南北直室東隅(賈疏)
　(南北節也)東西直房户與隅間(賈疏東西節也)　賈氏公彦曰經
　惟言北洗不言洗處及篚故記之房無北壁無户是
　以得設洗直室東隅　敖氏繼公曰室之東隅有二
　云洗在北堂故無嫌於南篚盛爵觶為婦酢姑酬也
　庭中設洗水在洗東篚在洗西此篚在洗東則水在
　洗西矣盥為將洗爵以酢舅也無嫌於不洗故惟以
　盥見之此洗内洗也亦曰北洗記主為婦禮發之故
　云婦洗
　案房之户朱子謂在房東西之中注謂洗直房户與
　隅閒則洗在房北檐下其南遥直房户而稍西耳以
　房四分計之宜為四分房一在西矣所以然者以更
　東則當側階也
婦酢舅更爵自薦(酢音胙)
　正義鄭氏康成曰更爵男女不相因也　賈氏公彦
　曰饗婦舅獻姑薦今婦酢舅婦自薦之嫌别人薦故
　記之　敖氏繼公曰凡卑者受尊者獻則不敢酢婦
　乃酢舅者饗婦則婦如賓也更爵男子不承婦人爵
　也自薦者為姑親薦己故不敢使人薦舅行禮欲其
　稱也
不敢辭洗舅降則辟于房不敢拜洗(辟音避)
　正義敖氏繼公曰此謂舅將獻婦之時也舅降謂降
　洗也婦辟于房者既不從降又不敢安於堂上故宜
　辟也從降而辭洗升堂而拜洗丈夫於敵者之禮也
　婦人於丈夫則無之以是禮不可得而行故也　鄭
　氏康成曰不敢與尊者為禮(賈疏士冠鄉飲酒等主人與賓為禮皆辭洗此)
　(則不敢也)　賈氏公彦曰此當在婦酢舅之上退之在下
　者欲見酬酒洗時亦不辭故也
凡婦人相饗無降
　正義鄭氏康成曰姑饗婦人送者于房無降者以北
　洗篚在上　賈氏公彦曰婦人有事不下堂言凡者
　欲見舅姑共饗婦及姑饗婦人送者皆然　敖氏繼
　公曰此謂姑饗婦人送者與舅沒而姑特饗婦者也
　故以凡言之

右記饗婦及婦人相饗之事

婦入三月然後祭行
　正義鄭氏康成曰入夫之室三月之後於祭乃行謂
　助祭也　敖氏繼公曰婦入三月然後可以入廟故
　夫家必至是舉其常祭令婦得助祭而成婦之義也
　凡舅姑之存若沒其禮皆然　朱子曰古人初未成
　婦次日方見舅姑得舅姑意了舅姑方令見祖廟古
　人是自下做上
　存疑賈氏公彦曰此據舅在無姑或舅沒姑老者若
　舅在無姑三月不須廟見則助祭内則曰舅沒則姑
　老謂姑六十亦傳家事任長婦婦入三月廟見祭菜
　之後亦得助夫祭也此亦謂適婦其庶婦無此事也
　案祭行者助祭也與奠菜有别助祭者歲時之常禮
　也舅姑存沒並同奠菜則見於禰廟而祭之所奠者
　乃菜也助祭必三月後者以婦道既成也助祭庶婦
　亦當與焉特牲禮之宗婦不專適也

右記祭行之期

庶婦則使人醮之婦不饋(醮子召反)
　正義鄭氏康成曰庶婦庶子之婦也使人醮之不饗
　也酒不酬酢曰醮(賈疏亦如庶子醮然)亦有脯醢(賈疏以饗婦及醮子皆有)
　(脯醢知之)適婦酌之以醴尊之庶婦酌之以酒卑之其儀
　則同(賈疏適婦用醴於客位東面拜受醴贊者北面拜送今庶婦雖於房外之西亦東面拜受醮者)
　(亦北面拜送)不饋者共養統於適也(賈疏謂不盥饋特豚)　劉氏攽
　曰丈夫之冠猶婦人之嫁醮用酒庶子也於適婦醴
　之庶婦醮之此皆聖人分别適庶異其儀
　存疑敖氏繼公曰是時舅席于阼姑席于房外當如
　受適婦之見之禮則醮之之位其亦在户牖閒與
　案使人醮之明不醴且舅姑不親也舅姑親之亦使
　贊者以其代舅姑也不親則第云使人而已庶婦之
　醮視適婦之醴為殺其執贄以見于舅姑猶夫適也
　不饋則不饗可知矣

右記庶婦


總論敖氏繼公曰此以上專記事以下專記辭不


欲其相亂也

昏辭曰吾子有惠貺室某也(貺音况)
　正義鄭氏康成曰昏辭告擯者請事之辭吾子謂女
　父也貺賜也室猶妻也某壻名　賈氏公彦曰壻家
　舊已有辭女家見許故今得言貺室也
某有先人之禮使某也請納采
　正義鄭氏康成曰某壻父名也某也使者名也　敖
　氏繼公曰云先人之禮言其先世行之已久
　案行禮本之先祖示有所禀承也冠筮必於禰昏卜
　必於禰接賓必於禰婦教必就祖宗致辭必稱先人
　皆重本之意
對曰某之子憃愚又弗能教吾子命之某不敢辭(憃失容反)
　(注古文弗為不無能字)
　正義鄭氏康成曰對曰者擯出納賓之辭某女父名
　也吾子謂使者　敖氏繼公曰憃愚謂不敏也女之
　性既不敏已又弗能教之言其不足采也命謂納采
致命曰敢納采
　正義賈氏公彦曰此使者升堂致命於主人之辭若
　然亦當有主人對辭如納徴致命主人對辭文不具
　也
　存疑敖氏繼公曰此不言對則是主人唯拜而已
問名曰某既受命將加諸卜敢請女為誰氏
　正義鄭氏康成曰某使者名也誰氏者謙也　敖氏
　繼公曰此亦使者告擯者請事之辭命謂已受其納
　采之禮也加諸卜謂指女名以問卜也氏謂女之伯
　仲也戴媯為仲氏亦其一耳問名而曰誰氏不敢䙝
　之敬也
　存異鄭氏康成曰誰氏不必其主人之女　賈氏公
　彦曰納采則知女之姓矣乃更問主人女為誰氏者
　恐非主人之女假外人之女收養之也問名而云誰
　氏者婦人不以名行本不問女之三月名
　案問者名而云誰氏者措辭之體注云謙也義已明
　矣又云不必其主人之女而疏以收養外女為說則
　非也又云婦人不以名行此在婦人無外事固然然
　曲禮夫人之諱雖質君之前不諱婦諱不出門又國
　君不名世婦大夫不名姪娣則婦人稱名蓋亦常事
　如左傳所載秦女簡璧宋芮司徒女棄因事著名若
　概不以名行外人安從知之今將加諸卜安得不正
　其名以告於神乎
　總論賈氏公彦曰自此以下納吉納徴請期等皆有
　門外賓與擯者傳辭及升堂致命主人對文有不具
　義可知也
對曰吾子有命且以備數而擇之某不敢辭
　正義賈氏公彦曰謂納采問名使者將命來是已有
　命來擇即是且以備數而擇之也　敖氏繼公曰此
　擯者傳主人許之辭也命謂問女名也備數而擇之
　若曰不專采已女然謙也賓致命於堂宜亦曰敢請
　女為誰氏主人則以女名對之
醴曰子為事故至於某之室某有先人之禮請醴從者
　(為于偽反注今文於為于)
　正義鄭氏康成曰言從者謙不敢斥也　敖氏繼公
　曰請醴賓也
對曰某既得將事矣敢辭
　正義鄭氏康成曰將行　敖氏繼公曰此言巳之事
　畢不敢復溷主人也
先人之禮敢固以請
　正義鄭氏康成曰主人辭　敖氏繼公曰凡請與辭
　自再以後皆曰固
某辭不得命敢不從也
　正義鄭氏康成曰賓辭也不得命者不得許已之命

敖氏繼公曰此皆擯者傳賓主之辭即經所謂請

　醴賓賓禮辭許者也
納吉曰吾子有貺命某加諸卜占曰吉使某也敢吿
　正義鄭氏康成曰貺命謂許以女名也某壻父名(賈疏)
　(以其云卜是壻父卜故知某是壻父名)
對曰某之子不教唯恐弗堪子有吉我與在某不敢辭
　(與音預注古文與為豫)
　正義敖氏繼公曰此亦擯者傳賓主之辭也弗堪謂
　不能盡婦道也與如與聞之與與在謂已亦在吉中
　也取婦嫁女之家吉凶共之賓致命亦宜曰某敢納
　吉　鄭氏康成曰與猶兼也　賈氏公彦曰云我與
　在以其夫婦一體夫既得吉婦吉可知
　案若卜不吉則第使人告之無所納矣經不見者主
　於正者言之也
納徴曰吾子有嘉命貺室某也某有先人之禮儷皮束
帛使某也請納徴致命曰某敢納徵
　正義賈氏公彦曰吾子有嘉命以下至請納徵是門
　外向擯者辭也致命曰某敢納徵是升堂致命辭也

敖氏繼公曰納采之屬使者皆不言行禮之物此

　乃言儷皮束帛者以其盛於他禮故顯之致命之辭
　宜在敢不承命之後蓋因而遂記之耳其次則見於
　納采
對曰吾子順先典貺某重禮某不敢辭敢不承命
　正義鄭氏康成曰典常也法也　敖氏繼公曰先典
　即彼所謂先人之禮也納徴於六禮為盛故曰重禮
　此亦擯者傳主人辭也
請期曰吾子有賜命某既申受命矣惟是三族之不虞
使某也請吉日
　正義鄭氏康成曰三族謂父昆弟已昆弟子昆弟虞
　度也不億度謂卒有死喪此三族者已及子為服期
　期服則踰年欲及今之吉也(賈疏大功之喪服内不廢成禮若期親内則廢)
　(故舉合廢者而言父昆弟則伯叔父及伯叔母也已昆弟則已之親兄弟子昆弟則已之適子庶子皆已)
　(齊衰期服之親故三族據三者之昆弟也今據父之昆弟期於子小功不得與子娶妻若於子期於父小)
　(功亦不得娶妻知今皆據壻之父而言若然已父昆弟於子為小功而言此三族已與子為服期者據大)
　(判而言耳)雜記大功之末可以冠子嫁子(賈疏引雜記者見大功之末既)
　(葬則可以嫁子娶妻經云三族不據之矣)　賈氏公彦曰申重也謂前納
　采以後每度重受主人之命也云三族不虞使請吉
　日者今將成昏須及吉時但吉凶不相干若值凶不
　得行吉禮故及今吉時使某請吉日以成昏禮也
　存疑敖氏繼公曰族有親者之稱三族謂從父從祖
　從曾祖之親也從父之親齊衰大功也從祖之親小
　功也從曾祖之親緦麻也喪服不止於此但舉三者
　言之耳有凶服則廢嘉禮故欲及今之吉也或曰三
　族謂父母妻之族
　案壻女若壻女之父四者一有期服俱輟昏禮記辭
　三族不虞舉壻家以見女家也期服逾年輟昏而女
　父大功之末可以嫁子男父小功之末可以取婦子
　小功之末而非父之齊衰大功親或父之齊衰大功
　親而父不在者則可以取妻唯本自期服而降者則
　不可据雜記推之如此疏言大功之末可以嫁子取
　妻舉大概耳古者有喪則廢祭雖緦猶然而聖人制
　為此法者蓋以男女兩族功緦紛繁不稍通變則廢
　禮失時者必多不言緦者三月而除統於小功之末
　也敖氏以期功緦為三族不如注止據期服而義已
　賅
對曰某既前受命矣唯命是聴
　正義鄭氏康成曰前受命者申前事也
曰某命某聴命于吾子
　正義鄭氏康成曰曰某壻父名也
對曰某固唯命是聴曰某使某受命吾子不許某敢不
告期曰某日
　正義鄭氏康成曰某吉日之甲乙(賈疏謂以十日配十二辰若甲子乙)
　(丑丙寅丁卯之類)　敖氏繼公曰曰某日堂上致命之辭也
　其上則皆擯者所傳者也
對曰某敢不敬須
　正義鄭氏康成曰須待也　敖氏繼公曰此乃主人
　堂上受命時語也
凡使者歸反命曰某既得將事矣敢以禮吿
　正義鄭氏康成曰告禮所執脯(賈疏上禮賓賓皆北面取脯降授從者故)
　(知禮是所執脯也)　敖氏繼公曰禮即女家所受納采問名
　之類是也
主人曰聞命矣
　正義敖氏繼公曰命謂使者之言也

右記五禮之辭

父醮子
　正義鄭氏康成曰子壻也醮之禮如冠醮與其異者
　於寢爾(賈疏知醮子不在廟者若在廟則應筵于户西右几布神位今不言在寢可知也)
　敖氏繼公曰醮之者重昏禮也亦母薦焉不醴者變
　於遣女之禮
　案醮子為親迎之始事親迎之後必三月而後入廟
　則方娶未敢必其克承宗事也又此禮兼有父庶無
　禰廟者醮子於寢使得伸父之尊也先儒或疑醮子
　為在廟者非也
命之曰往迎爾相承我宗事(相息亮反)
　正義鄭氏康成曰相助也宗事宗廟之事　敖氏繼
　公曰父命之亦當在筵前北面之時
　餘論呂氏大臨曰君子之祭也既内自盡又外求助
　昏禮是也醮子曰承我宗事詩有采蘩采蘋皆以承
　先祖共祭祀為不失職
勗帥以敬先妣之嗣若則有常(朂許玉反)
　正義鄭氏康成曰朂勉也若猶女也勉帥婦道以敬
　其為先妣之嗣(賈疏謂婦人入室使之代姑祭也)女之行則當有常
　深戒之詩云太姒嗣徽音(賈疏大雅思齊篇)　敖氏繼公曰
　此言夫婦之閒不可不敬然夫倡則婦隨故汝當勉
　帥之以敬謂以身先之也彼能敬則盡婦道而可以
　嗣續我先妣之事矣既又戒之使常敬也
　案記云妻也者親之主也敢不敬與婦能敬且順則
　久而有恒矣姑在而云嗣先妣者以其昭穆當也
　存疑荀氏况曰親迎之禮父南面而立子北面而跪
　醮而命之　呂氏坤曰醮禮主人西向壻南向
　案二說不同惟敖氏云父命之當在筵前北面之時
　畧如冠醴子之儀似有依據
子曰諾唯恐弗堪不敢忘命
　正義敖氏繼公曰堪任也唯恐不任帥以敬之事蓋
　謙恭之辭子既對乃拜受觶

右記父醮子辭

賓至擯者請對曰吾子命某以茲初昏使某將請承命
對曰某固敬具以須
　正義鄭氏康成曰賓壻也命某壻父名茲此也將行
　也使某行昏禮來迎(賈疏使某者是壻名)　敖氏繼公曰壻家
　告期而賓乃云吾子命之者不敢自專若受命於婦
　家然期自壻家出而婦家許之雖以為婦家之命亦
　可也
　案將者將其禮事承命者承授女之命嘉禮必稱父
　命見有所禀承也
父送女命之曰戒之敬之夙夜毋違命(注古文毋為無)
　正義鄭氏康成曰夙早也夙起夜卧命舅姑之教命
敖氏繼公曰此即正衣若筓之語也夙夜舉一日

　之始終而言耳命謂舅姑與夫之命
　存疑賈氏公彦曰父戒之使無違舅命母戒之使無
　違姑命故父云命下文云事也注有姑字傳寫誤
　案順於舅姑和於室人而後當於夫無違命義注非
　誤也敖氏兼夫言尤全
母施衿結帨曰勉之敬之夙夜無違宮事(衿其蔭反帨舒銳反)
　正義鄭氏康成曰帨佩巾　敖氏繼公曰此即戒諸
　西階上語也施衿結帨亦欲以此為識耳宮猶家也
　謂凡宮中之事不可違尊者之命也婦人無外事故
　惟以此戒之
　案爾雅釋器衿謂之袸注衣小帶也陳氏祥道云衿
　香纓帶也帶結之垂者為褵詩云親結其褵是也帨
　見内則宮事即所謂成絲麻布帛之事職在共養
　饋食之間也
　總論真氏徳秀曰夫之道在敬身以帥其婦婦之道
　在敬身以承其夫故父醮子曰勉帥以敬父母之送
　女曰勉之敬之夫婦之道盡於此矣
庶母及門内施鞶申之以父母之命命之曰敬恭聴宗
爾父母之言夙夜無愆視諸衿鞶(鞶步干反注視乃正字今文作示俗誤行)
　(之)
　正義鄭氏康成曰庶母父之妾也鞶鞶囊也男鞶革
　女鞶絲(賈疏内則文)所以盛帨巾之屬為謹敬(賈疏内則云箴管線)
　(纊施鞶袠注云鞶袠言施明為箴管線纊有之是鞶以盛帨巾之屬此物以共事舅姑故云謹敬)申
　重也宗尊也愆過也諸之也示之以衿鞶皆託戒使
　識之也不示之以衣筓者尊者之戒不嫌忘之　敖
　氏繼公曰門内廟門内也庶母位在下故送及門内
　施鞶與施衿意同庶母賤不敢有所戒故惟舉尊者
　之言以重告之使敬從之也曰敬恭聴宗爾父母之
　言指此時而言也夙夜無愆視諸衿鞶指異日而言
　也言若欲夙夜無愆但當視衿與鞶耳蓋視此則或
　能識已之語而父母之戒固自不能忘而可以無愆
　也欲其識已之語云鞶足矣乃及於衿者不敢專以
　已之所施者為言亦敬也
壻授綏姆辭曰未教不足與為禮也
　正義鄭氏康成曰姆教人者　敖氏繼公曰言未教
　蓋謙辭

右記親迎送女諸辭

宗子無父母命之親皆沒巳躬命之
　正義鄭氏康成曰宗子適長子也(賈疏大宗小宗皆是適妻所生長子)
　命之命使者(賈疏謂納采至請期)母命之在春秋紀裂繻來逆
　女是也(賈疏隠二年公羊傳裂繻者何紀大夫也何以不稱使昏禮不稱主人何休注為養㢘逺)
　(恥也又云然則曷稱稱諸父足師友又云紀有母何以不稱母母不通也何注婦人無外事但得稱諸父)
　(兄師友以行耳此注之文似母親命者蓋畧言之其實但使子之父兄師友命之也)躬猶親也
　親命之則宋公使公孫夀來納幣是也(賈疏成八年公羊傳稱主)
　(人何辭窮也辭窮者無母也何休注宋公無母莫使命之辭窮故自命)言宗子無父是
　有有父者禮七十老而傳八十齊喪之事不及若是
　者子代其父為宗子其取也父命之(賈疏宗子有父雖主家事其昏)
　(事則父命使者也)　朱子曰言宗子無父則是有有父之宗
　子如老而傳齊衰不及者其子雖代父主家至於遣
　使定昏則猶父命之無父然後母命之也　敖氏繼
　公曰宗子大宗子也親皆沒已自命之雖有諸父諸
　兄不稱之者宗子尊不統於族人也此見無父而母
　命使者之禮則是父沒而母存亦不可親迎矣
　案宗子不統於旁尊親沒命使與諸侯大夫畧相似
　注故引春秋之事證之昏禮全篇皆為適長立文則
　大宗小宗兼之此節記宗子親沒者之變禮非専指
　大宗也繼祖繼禰之小宗不稱諸父諸兄則同
支子則稱其宗
　正義鄭氏康成曰支子庶昆弟也稱其宗子命使者

賈氏公彦曰命使者當稱宗子以命之大小宗皆

　然　敖氏繼公曰支子宗子之族人也此指其無父
　母與親兄者而言稱其宗子命使者宗子尊也言稱
　其宗則非宗子自命之矣下文弟稱其兄亦然
弟則稱其兄
　正義鄭氏康成曰弟宗子母弟(賈疏以上支子謂庶昆弟故知此宗子同)
　(母弟也)　敖氏繼公曰弟謂凡無父母而有親兄者也
　兄雖非宗子猶稱之也有兄則不稱宗子者尚親也

右記命使

若不親迎則婦入三月然後壻見曰某以得為外昏姻
請覿(見賢遍反下竝同)
　正義賈氏公彦曰自此至篇末論壻不親迎過三月
　及壻往見婦父母事也必待三月者亦如三月婦廟
　見一時天氣變婦道成故見外舅姑　鄭氏康成曰
　女氏稱昏壻氏稱姻(賈疏爾雅檡親文)覿見也　敖氏繼公
　曰不親迎謂使人迎之此指無父者也記曰父醮子
　而命之迎昏義曰子承父命以迎是親迎者必受父
　命也若無父則子無所承命故其禮不可行壻見見
　於婦之父母也親迎之時主人迎壻以入母立于房
　外壻奠鴈而降是亦見婦之父母矣若不親迎則壻
　須别見必俟三月者婦無舅姑者三月而廟見故此
　壻之行禮於婦家亦以之為節也下文云某之子未
　得濯摡於祭祀然則此在廟見之後祭行之前乎昏
　姻者壻婦兩家相於之通稱覿者卑見尊之辭
　通論陳氏祥道曰納幣必以使而春秋之時有親行
　之者莊公如齊納幣是也逆女必親而春秋之時或
　以使公子翬公子遂如齊逆女是也應親而不親不
　應親而親春秋所以譏耳禮必親迎若不親迎則有
　婦入三月壻見之儀存焉
　案齊俗不親迎詩人譏之或曰荒政多昏此亦庶民
　之分時宜省禮非所以處士大夫也或曰庶子不親
　迎然父命子迎用醮不分適庶則亦得備此禮矣惟
　敖氏指無父者及父殁母存者蓋為得之以命使雖
　稱宗兄而醮子無父不行也若然則凡大宗小宗及
　支庶無父皆不親迎矣此節蓋專主宗子適子立言
　以下文云濯摡於祭祀決之也宗子無父亦不親迎
　者以宗子雖尊醮命無所受均也雜記大功之末可
　以嫁子父小功之末可以取婦已小功卒哭可以取
　妻或餘喪有不必備禮者亦得不親迎與
主人對曰某以得為外昏姻之數某之子未得濯摡於
祭祀是以未敢見今吾子辱請吾子之就宮某將走見
　(濯文學反摡古代反)
　正義鄭氏康成曰主人女父也以白造緇曰辱(賈疏謂以)
　(潔白之物造置於緇器中是汚白色猶賓至已門亦是屈辱)　賈氏公彦曰前祭
　之夕濯摡祭器以其自此以前未廟見未得祭祀故
　未敢相見請就宮者使壻還就家欲往就見也　敖
　氏繼公曰言此明已所以未往見也外舅不必先見
　壻此蓋謙辭濯洗也摡拭也濯摡於祭祀謂祭祀則
　濯摡祭器也此非主婦之事乃言某之子亦謙辭也
　其意以為女未與祭則未成為婦故云然言請吾子
　之就宮者不敢當壻之先見已也
對曰某以非他故不足以辱命請終賜見(注今文無終賜)
　正義鄭氏康成曰非他故彌親之辭命謂將走見之
　言
對曰某以得為昏姻之故不敢固辭敢不從(以得本作得以舊監)
　(本已改正今從之注古文曰外昏姻)
　正義鄭氏康成曰不言外亦彌親之辭　敖氏繼公
　曰此所謂禮辭也得為昏姻則異於賓客所以不敢
　固辭也先辭其見而後不辭其贄亦異於賓客以上
　賓主之辭皆擯者傳之
主人出門左西面壻入門東面奠贄再拜出
　正義鄭氏康成曰出門出内門入門入大門出内門
　不出大門者異於賓客也(賈疏大夫士迎賓皆於大門外)壻見於寢
　(賈疏凡聘禮見賓客及士親迎皆於廟聘禮敬賓客故在廟親迎在廟者以先祖之遺體許人此壻見外)
　(舅姑非賓客非親迎在適寢也)奠贄者壻有子道不敢授也贄雉也
　(賈疏士執雉是其常也)　敖氏繼公曰主人出門左西面則近
　於門矣此異於見賓客之位蓋親之也壻入門亦入
　門左也壻於主人長幼不敵如降等者然故奠贄而
　不授恐主人先拜故不敢入庭深也東面奠贄象其
　東面訝授也此賓主服玄端
　案入門東面者賓主之正奠贄不授者見尊之儀贄
　唯昏禮下達用鴈昏既成則贄各從其本此士執雉
　若大夫則仍執鴈卿則當執羔也
擯者以贄出請受
　正義鄭氏康成曰欲使以賓客禮見　敖氏繼公曰
　受謂主人欲親受之也
壻禮辭許受贄入主人再拜受壻再拜送出
　正義鄭氏康成曰出已見女父　賈氏公彦曰以其
　相見訖擬出更與主婦相見也　敖氏繼公曰壻東
　面辭既許則進訝受其贄入立于寢門外之右東面
　鄉主人主人拜于位進訝受于門中壻復位東面拜
　送
見主婦主婦闔扉立于其内
　正義鄭氏康成曰主婦主人之妻也見主婦者兄弟
　之道宜相親也(賈疏爾雅母與妻之黨為兄弟故知主婦於壻者兄弟之道也)闔扉
　者婦人無外事(賈疏婦人迎送不出門見兄弟不踰閾是無外事也)扉左扉(賈疏)
　(士喪禮卜葬闔東扉主婦立於其内東扉即左扉也)　敖氏繼公曰扉門扇也
　雙言之謂之門單言之則謂之扉闔東扉立于其内
　示内外之限也不言西面可知擯者出請入告主婦
　乃位于此然後壻入必出乃入者禮更端不敢由便
　也主婦此時亦纚筓宵衣
　案壻見主婦不用贄者統於主人且别於婦之見舅
　姑也喪服傳云小功以下為兄弟謂本宗也則妻之
　父母固當以兄弟之道視之矣
壻立于門外東面主婦一拜壻答拜主婦又拜壻出
　正義鄭氏康成曰必先一拜者婦人於丈夫必俠拜
主人請醴及揖讓入醴以一獻之禮主婦薦奠酬無幣
　正義鄭氏康成曰及與也(賈疏主人與壻揖讓而入寢門升堂醴壻)無幣
　異於賓客(賈疏士冠禮醴賓昏禮饗送者皆有幣)　敖氏繼公曰於壻
　之出主人送于門外因請醴之壻亦禮辭許主人乃
　與之揖而入也入寢門則三揖至于階三讓升記大
　畧言之耳醴之謝其辱也一獻親之也主婦薦示夫
　婦共此禮也奠酬壻奠主婦酬觶於薦東也必云無
　幣者嫌其如士冠醴賓一獻之為也士之飲賓不必
　有幣其或有幣有為為之耳此禮畧如舅姑饗婦之
　禮而無俎其他異者以意求之
壻出主人送再拜
　正義敖氏繼公曰壻奠酬即出送謂送于外門外
　案主人拜壻不答拜凡送賓之禮皆然也

右記不親迎壻見父母之儀

欽定儀禮義疏卷四
欽定四庫全書
欽定儀禮義疏卷五
　士相見禮第三
正義鄭氏康成曰士以職位相親始承贄相見之


禮士相見於五禮屬賔禮大小戴及别録皆第三


敖氏繼公曰此篇主言士相見之禮其他禮則


因而及之也　賈氏公彦曰篇内或士自相見或


士徃見卿大夫或卿大夫下見士或見已國君或

士大夫見他國君來朝者以新出仕從㣲至著以


士為先後更升為大夫已上故以士為總號也又


天子之孤卿大夫士與諸侯之孤卿大夫士執贄


既同相見之禮亦無别也


案曲禮曰徃而不來非禮也來而不徃亦非禮也


此禮若主見人者而言則見者為徃而復見者為


來若主見於人者而言則見者為來而復見者為


徃交為徃來而迭為賔主是以謂之相見也相見


之法惟敵者為至備若降等之客則有見而不復


見者矣故篇首主士以備著其相見之法至他禮


之隆殺則以是推之


通論劉氏敞曰人苟為悦而相親若者末必争苟


為簡而相親若者末必怨是故士相見禮者人道


之大也所以使人重其身而毋邇於辱也所以使


人慎其交而毋邇於禍也　陳氏師道曰周人之


制士見於大夫公卿介以厚其别詞以正其名贄

以効其情儀以致其敬四者備矣謂之禮成士之


相見如女之從人有願見之心而無自行之義必


有紹介為之前焉所以别嫌而慎㣲也故曰介以


厚其别名以舉事詞以導名名者所以定分也名


正則詞不悖分定則名不犯故曰詞以正其名言


不足以盡意名不可以過情又為之贄以成其終


焉介以通名擯以將命勤亦至矣然因人而後逹


也禮莫重於自盡故曰贄以効其情誠發於心而


諭於身達於容色故辭以三請贄以三獻三揖而


升三拜而出禮煩則凟簡則野三者禮之中也故


曰儀以致其敬是以貴不陵賤下不援上謹其分


守順於時命志不屈而身不辱以成其善當是之


時豈特士之自賢亦有禮為之節也夫周之制禮


其所為防至矣及其晚世禮存而俗變猶自是而


失身况於禮之亡乎自周之禮亡士知免者寡矣


郝氏敬曰此士君子初相接之禮也古之君子

論行而結交行苟同矣未遽合也必有介以相見


有辭以相命有贄以相将有儀以相敬然後無苟


合而免失身之悔也


餘論鄭氏康成曰雜記㑹葬禮曰相見也反哭而


退朋友虞祔而退


案㑹葬禮本文尚有相趨也出宮而退相揖也哀


次而退相問也既封而退注引之者眀相見者之


恩誼視朋友為疏而較相趨相揖相問者則為厚


也

士相見之禮
　正義陸氏徳眀曰凡卑於尊曰見敵而曰見謙敬之
　辭也
　案天子之上士三命中士再命下士一命公侯伯之
　士一命子男之士不命即王制中所謂秀士俊士選
　士造士者亦皆通謂之士凡儀禮中主言士者實指
　諸侯之士其贄不異則是三等之士禮皆從同即王
　國之士與夫未仕之士其禮亦皆從同矣
贄冬用雉夏用腒左頭奉之(贄本又作摯音同腒其居反奉芳勇反下同注今文)
　(頭為脰)
　正義鄭氏康成曰贄所執以至者君子見於所尊敬
　必執贄以将其厚意也士贄用雉者取其耿介交有
　時别有倫也(賈疏雉雄雌不雜春交秋别)雉必用死者為其不可
　生服也(賈疏尚書一死雉也)夏用腒備腐臭也(賈疏天官庖人職夏行腒鱐注)
　(云腒乾雉冬時雖死形體不異故存本名夏形體異故變稱腒)左頭頭陽也(賈疏曲禮執禽)
　(者左首雖死猶尚左以從陽也)　敖氏繼公曰贄者所依以相見者
　也故先言之雉用死者謂其難生得也冬言雉夏言
　腒文互見耳乾禽謂之腒猶乾獸謂之腊也此乾雉
　乃泛言腒者與雉互見不嫌其為他物也惟言冬夏
　而不言春秋盖春則先從冬後從夏秋則反之亦若
　屨然左頭奉之但言其執之之法如是其實此時賔
　未執也必左頭者頭宜鄉内也不言服者亦玄端可
　知
　通論孔氏安國曰五等諸侯執其玉諸侯世子執纁
　公之孤執玄附庸之君執黄卿執羔大夫執鴈士執
　雉　呂氏大臨曰諸侯執圭璧孤執皮帛婦人無外
　事贄用棗栗脯脩天子無客禮唯告於鬼神用鬯以
　為贄　朱子曰贄是初見時用以獻二生一死皆是
　抱羔鴈雉真物以獻　劉氏敞曰贄者致也所以致
　其志也天子之贄鬯諸侯玉卿羔大夫鴈士雉鬯也
　者言徳之逺聞也玉也者言一度不易也羔也者言
　柔而有禮也鴈也者言進退知時也雉也者言死其
　節也故天子以逺徳為志諸侯以一度為志卿以有
　禮為志大夫以進退為志士以死節為志眀乎其志
　之義而天下治矣故執斯贄也者致斯志者也
　餘論賈氏公彦曰凡執贄之禮惟新升為臣及聘朝
　及他國君來主國之臣見之皆執贄常朝及餘㑹聚
　皆無執贄之禮又或平敵或以卑見尊皆用贄尊無
　執贄見卑之法檀弓云哀公執贄見已臣周豐者彼
　謂下賢非正法也
　案容有未仕之士慕義相見或此國之士而見彼國
　之士亦當用贄又君以下賢執贄則卿大夫之下賢
　者亦宜然
曰某也願見無由逹某子以命命某見(見賢遍反下不出者皆同)
　正義鄭氏康成曰無由逹言久無因縁以自逹也某
　子今所因縁之姓名也以命者稱述主人之意　賈
　氏公彦曰謂久無紹介中閒之人達彼此之意雖願
　見無由得與主人通達也命某是賔之名　敖氏繼
　公曰此答擯者請事之辭也某子之某所因縁者之
　姓氏也以命以主人之命也言某子以主人之命命
　某見乃敢見也恭孫之辭　方氏慤曰少儀曰願聞
　名於将命者以其尊不敢遽見故欲先聞其名此與
　之相敵故不必先聞其名直曰願見而已　劉氏敞
　曰士相見必依於介紹以言其不可苟合也苟而合
　惟小人無恥者能之
　案言以命則是介紹必先以其願見之誠達於主人
　既得主人之許而後敢造見矣
主人對曰某子命某見吾子有辱請吾子之就家也某
将走見(注今文無走)
　正義鄭氏康成曰有又也某子命某徃見今吾子又
　自辱來序其意也走猶徃也　賈氏公彦曰以某子
　是中閒之人故賓主共稱之走取急徃相見之意
　敖氏繼公曰言某子命某見者眀已宜先徃見也吾
　子有辱者不敢當其先見已也有辱謂有所屈辱也
　賓來見已是自屈辱走言其不敢緩
　案有字之義敖説尤長
賓對曰某不足以辱命請終賜見
　正義鄭氏康成曰命謂請吾子就家之言
主人對曰某不敢為儀固請吾子之就家也某将走見
　(注今文不為非古文云固以請)
　正義鄭氏康成曰不敢為儀言不敢外貎為威儀忠
　誠欲往也固如故也(賈疏固為堅固以再請如前故云如故)　敖氏繼
　公曰為儀徒為辭譲之儀也再請之故曰固
　案為儀猶言禮辭也一辭為禮辭此固辭故曰不敢
　為儀
賓對曰某不敢為儀固以請(注今文不為非)
　正義鄭氏康成曰請請終賜見也
主人對曰某也固辭不得命将走見聞吾子稱贄敢辭
贄(注古文曰某将走見)
　正義鄭氏康成曰不得命者不得見許之命也走猶
　出也(賈疏上據向賔家故走為徃此據出門故云猶出也)稱舉也辭其贄為其
　大崇也(賈疏有贄為重無贄為輕)　敖氏繼公曰許其見復辭其
　贄賓客之禮尚辭譲也
　案賔已三請主人将出見矣而又辭其贄者重賓也
　亦自重也重賓故不敢當其崇禮自重故頻辭以觀
　其誠後世濫交苟合若陳遵鄭當時之流無論已即
　倒中郎之屣盈北海之尊於交道寕有當乎彼其所
　以執贄而請者将以講道論徳也豈徒識韓御李重
　増聲價已哉
賓對曰某不以贄不敢見
　正義鄭氏康成曰見所尊敬而無贄嫌大簡(賈疏曲禮云主)
　(人敬客則先拜客客敬主人則先拜主人並不問爵之大小故雖兩士亦得云所尊敬)　敖氏
　繼公曰賓言此者謂始相見不可無贄也故主人再
　辭但以不足以習禮言之　杜氏佑曰君子於其所
　尊必執贄以相見眀其厚心之至以表忠信不敢相
　䙝也
主人對曰某不足以習禮敢固辭
　正義鄭氏康成曰不足習禮者不敢當其崇禮來見
　已　敖氏繼公曰禮謂授受往來之禮盖指用贄而
　言
賓對曰某也不依于贄不敢見固以請
　正義鄭氏康成曰言依於贄謙自卑也　敖氏繼公
　曰依於贄言託之以為重
主人對曰某也固辭不得命敢不敬從(注今文無也)
　正義敖氏繼公曰以上賓主之辭皆擯者傳之不言
　者可知也後放此　劉氏敞曰君子可見也不可屈
　也可親也不可狎也可逺也不可疎也賓至門主人
　三辭見賓稱贄主人三辭贄者以致尊嚴也
　案自此已上言士見於士之禮少儀所謂敵者也若
　以卑見尊則少儀云始見君子者辭曰某固願聞名
　於将命者不得階主是也階主即此禮之某子也不
　曰願見而曰聞名不斥主人而言将命者皆視敵禮
　為加謙也然惟致辭異耳餘儀悉當與此同少儀又
　曰罕見曰聞名亟見曰朝夕盖罕見者以事暌隔曠
　久不見跡疑於濶故雖於敵者亦曰聞名卑其辭以
　致謝也亟見者甫見而復求見跡嫌於瀆故不徒曰
　見而曰朝夕韓愈所謂朝夕繼見也此二者無藉於
　介紹故不言階主亦不復用贄矣
出迎于門外再拜賓答再拜主人揖入門右賔奉贄入
門左主人再拜受賓再拜送贄出
　正義鄭氏康成曰右就右也左就左也受贄於庭既
　拜受送則出矣不受贄於堂下人君也(楊氏復曰受贄不於堂為)
　(下人君者聘禮賓至於近郊君使卿朝服用束帛勞賓受于舍門内諸公之臣則受于堂又賓私面于卿)
　(受幣于楹閒及衆介面則受幣于中庭以此言之則受于堂為重受于庭為輕其義可知也)　賈
　氏公彦曰凡門出則以西為右以東為左入則以東
　為右以西為左　敖氏繼公曰此賓主相見而授贄
　於大門内大夫士之禮也主人入門而右賓入門而
　左是賓主之位在大門内之東西也其拜則相鄉其
　贄則東西訝受於門中士惟昏禮受鴈于堂大夫私
　面乃受幣于堂者因問及之非相見之正禮
　存疑賈氏公彦曰出謂去還家無意待主人留已也
　案出迎再拜曲禮所謂同國始相見主人拜其辱也
　賓既答拜則主人以賓入矣士二門此非寝門也入
　門謂入外門出亦出外門也下即云主人請見則賓
　未還家可知
主人請見賓反見(下見如字)
　正義鄭氏康成曰請見者謂賓崇禮來相接以矜荘
　歡心未交也賓反見則燕矣下云凡燕見於君至凡
　侍坐於君子博記反見之燕義　敖氏繼公曰請見
　於賓答賓之見於已也賓反見之其於主人之堂與
　案賔以送贄為已得見故出主人則以見禮未成故
　不送而使擯者請見之盖相見之儀應有此兩節也
　請見而賓不辭者賓本為見來也曲禮曰凡與客入
　者每門譲於客客至於寝門則主人請入為席然後
　出迎客客固辭主人肅客而入主人入門而右客入
　門而左主人就東階客就西階主人與客譲登主人
　先登客從之拾級聚足連步以上上於東階則先右
　足上於西階則先左足此賓既反而主人與之相接
　之儀與
　存疑賈氏公彦曰注謂反見則燕者士冠昏皆有禮
　賓之事眀此主人留必不虛宜有歡燕
　案注意盖以燕為安和之義謂其主賓歡洽從容笑
　語耳不謂燕飲之燕也
退主人送于門外再拜
　案賔不答拜者禮有終也凡拜送皆無答拜之法

右初相見

主人復見之以其贄曰曏者吾子辱使某見請還贄于
将命者(復音伏又扶又反見之如字曏許亮反)
　正義鄭氏康成曰復報也復見之者禮尚徃來也以
　其贄謂曏時所執來者也曏曩也将猶傳也傳命者
　謂擯相也(賈疏出接賓曰擯入詔禮曰相一也)　敖氏繼公曰使某見
　謂因其見已而使得於家見之也云将命者不敢斥
　主人　賈氏公彦曰諸侯身自出朝及遣臣出聘以
　其圭璋重不可遥復朝聘訖即還之其在國之臣自
　執贄相見雖禽贄皆還之惟臣見於君則不還
　案賓既見而主人復見所謂相見也不曰吾子見某
　而曰使某見謙辭也
主人對曰某也既得見矣敢辭
　正義鄭氏康成曰辭其來答已也　賈氏公彦曰上
　言主人據前為主人而言此云主人謂前賓今在已
　家也　敖氏繼公曰贄所依以見者也既得見則事
　畢矣故辭其還贄
賓對曰某也非敢求見請還贄于将命者
　正義鄭氏康成曰言不敢求見嫌褻主人　賈氏公
　彦曰鄉者主人見已今即來見主人賓主頻見是褻
　也故不敢當相見之法直云還贄而已
　案主人以既得見為辭故賓以非敢求見為對眀為
　還贄來也
主人對曰某也既得見矣敢固辭
　案賓既以非敢求見為對而主人仍以得見為辭者
　眀其見也依贄而見既得見則贄可以無還也
賓對曰某不敢以聞固以請于将命者
　正義鄭氏康成曰言不敢以聞又益不敢當　敖氏
　繼公曰謂不敢以還贄之辭聞於主人特固以請於
　将命者耳請謂請還之
　案受贄不還者惟君耳故曰不敢以聞以其言重故
　也
主人對曰某也固辭不得命敢不從
　正義鄭氏康成曰許受之也
賓奉贄入主人再拜受賓再拜送贄出主人送于門外
再拜
　正義敖氏繼公曰賓得主人見許之命不俟主人之
　迎而即自入盖急欲還贄且尊主人也是亦復見之
　禮異於始見者與授受不著其所如上可知
　存疑鄭氏康成曰異日則出迎同日則否(賈疏云賓奉贄入不)
　(言主人出迎是與前相見同日知異日出迎者鄉飲酒禮眀日息司正主人猶迎之况同僚乎若聘禮公)
　(迎于大門内至禮賓又出迎者彼初是公迎彼君之命不為迎賓故禮賔雖同日亦出迎注云已之禮更)
　(端是也昏禮賓為使時出迎至醴賔亦出迎有司徹前為尸後為賓所為異故雖同日亦出迎皆更端之)
　(義也)
　案出迎之拜拜其辱也復見之節禮未更端故主人
　不必有出迎拜辱之事敖氏以為異於始見者是也
　注疏同日異日之説似泥

右復見


案此經盖以兩士眀平敵相見之法也然則凡以


敵相見者其皆放此禮而行之與

士見于大夫終辭其贄于其入也一拜其辱也賓退送
再拜
　正義鄭氏康成曰終辭其贄以将不親答也凡不答
　而受其贄惟君於臣耳大夫於士不出迎入一拜正
　禮也送再拜尊賓　賈氏公彦曰云終辭不言一辭
　再辭亦有可知　敖氏繼公曰終辭謂主人三辭則
　賓不復請也士於大夫降等者也受贄而不答則疑
　於君答之則疑於敵使人還之則又疑於待舊臣是
　以終辭之也一拜其辱亦於大門内之東為之大夫
　云一拜則士或答再拜與大夫於士不出迎入一拜
　送又不出亦以其降等也入一拜而送乃再拜則是
　凡拜送者之禮皆然固不可得而殺也送而一拜喪
　禮也
　案少儀曰始見君子者辭曰某固願聞名於将命者
　不得階主疏謂以卑見尊法則此之請見辭宜與同
　注知大夫不出迎者以經言於其入則是不出外門
　惟俟之於門内也故於其退也亦不出外門而送之

右士見于大夫


案此以卑見尊之禮也不復見故惟言見不謂之


相見士冠禮士若士之子冠畢以贄見於鄉先生


其即用此禮與

若嘗為臣者則禮辭其贄曰某也辭不得命不敢固辭
　正義鄭氏康成曰禮辭一辭其贄而許也将不答而
　聼其以贄入有臣道也　敖氏繼公曰嘗為臣者謂
　曏為其家臣今為公臣者也然則士大夫以贄相見
　亦不獨始相見者為然禮辭之者異於見為臣者也
　見為臣則不辭之
　案嘗為臣而新升為公士如隨武子所舉筦庫之士
　是也舊嘗為臣則非始見也亦必以贄者以始為公
　臣而見也禮辭所謂為儀也惟辭其贄則不辭其見
　矣若公叔文子之於僎則僎直為大夫矣其見於文
　子亦當與大夫之見於大夫者少異
賓入奠贄再拜主人答壹拜(注古文壹為一)
　正義鄭氏康成曰奠贄尊卑異不親授也　敖氏繼
　公曰入亦入門左也奠贄再拜亦東面也答一拜者
　主人尊也言主人答拜是不拜其辱矣
　案曲禮云大夫於其臣雖賤必答拜之是見為臣者
　亦答拜矣况舊臣乎亦所以辟國君也
賓出使擯者還其贄于門外曰某也使某還贄
　正義鄭氏康成曰還其贄者辟正君也　敖氏繼公
　曰賓退而主人不拜送亦異於不為臣者也以其不
　見為臣故當還贄某也大夫名
賓對曰某也既得見矣敢辭(注今文無也)
　正義鄭氏康成曰辭君還其贄也
　案注謂辭君者以賓嘗為其臣則有君道也
擯者對曰某也命某某非敢為儀也敢以請
　正義鄭氏康成曰請請使受之　朱子曰今案某也
　盖主人之名　敖氏繼公曰命某謂命某還贄也非
　敢為儀言必欲還之請亦請還贄也還贄而擯者自
　為之辭亦以主人尊也
賓對曰某也夫子之賤私不足以踐禮敢固辭
　正義鄭氏康成曰家臣稱私踐行也言某臣也不足
　以行賓客禮賓客所不答者不受贄　敖氏繼公曰
　私謂私屬春秋傳曰邾滕人之私也禮與上文習禮
　之禮同意亦指還贄而言
　案前云不足以習禮其辭出於主人則禮為賓之禮
　若賓示之以禮而欲與已習之也此云不足以踐禮
　其辭出於賓則禮為主人之禮若主人示之以禮而
　欲使已踐之也彼此異其人故輕重異其辭禮之等
　差也
擯者對曰某也使某不敢為儀也固以請
　正義鄭氏康成曰言使某尊君也或言命某傳言耳
　(賈疏初辭云使某中辭云命某是尊君稱使傳言云命有輕重之義)　敖氏繼公曰使
　猶命也
賓對曰某固辭不得命敢不從再拜受
　正義敖氏繼公曰再拜者象受於主人也亦訝受之

鄭氏康成曰受其贄而去之

　案不拜送者以其為舊臣也

右士嘗為臣者見于大夫


案以此推之若士所自辟除之私臣而後為公有


司其見於士禮當視此矣

下大夫相見以鴈飾之以布維之以索如執雉(見如字下相見)
　(並同索悉各反)
　正義鄭氏康成曰鴈取知時飛翔有行列也飾之以
　布謂裁縫衣其身也維謂繫聯其足　敖氏繼公曰
　維之謂繫聯其足翼　賈氏公彦曰如執雉者亦左
　頭奉之也
　存疑賈氏公彦曰國皆有三卿五大夫言上據三卿
　則此下是五大夫也三卿宜有六大夫而五者何休
　云司馬事省闕一大夫
　案一國之大夫皆不止於五五大夫指其副於三卿
　者耳非此外遂無大夫也説又見大射儀公食大夫
　禮及䘮服
　餘論易氏祓曰候時而行夙夜奉上而不懈者大夫
　之道也故執鴈
上大夫相見以羔飾之以布四維之結于面左頭如麛
執之(麛密倪反音迷注今文頭為脰)
　正義鄭氏康成曰上大夫卿也羔取其從帥羣而不
　黨也面前也繫聯四足交出背上於胸前結之也如
　麛執之者秋獻麛有成禮(賈疏天官庖人云秋行犢麛則獻當秋時)如之
　盖謂左執前足右執後足(賈疏經云左頭則與雉鴈同又云如麛盖據四足言)
　案鴈與羔皆言維之之法眀其生用也惟生用故并
　不言奉而言執　又案士大夫及卿之贄以雉以鴈
　以羔盖取其可執而略以其小大輕重為差非有深
　意如犬豕不可執則不用之自雉而下雞鶩為工商
　庶人之贄推類可見也鄭注各以其徳為取於理亦
　可通然要如士冠記委貎章甫諸義聊存其説可耳
　若執為典要則迂矣
　存疑賈氏公彦曰曲禮云飾羔鴈者以繢彼天子卿
　大夫非直以布上又畫之此諸侯卿大夫直用布為
　飾無繢
　辨正敖氏繼公曰云飾之以布則非白布也此布其
　繢者與
　案諸侯之卿大夫與天子之卿大夫其贄不異則飾
　亦當不異敖説近是
　餘論呂氏祖謙曰左傳定八年公㑹晋師于瓦范獻
　子執羔中行文子趙簡子皆執鴈魯於是始尚羔周
　禮在魯而卿大夫羔鴈之制且因晉方知見當時之
　禮散在列國者不能備也
如士相見之禮
　正義鄭氏康成曰大夫雖贄異其儀猶如士　賈氏
　公彦曰兩大夫相見皆如上文某也願見已下至主
　人拜送于門外也　敖氏繼公曰此相見之禮盖兼
　復見者言之也上下大夫亦當有互相見之禮經不
　言者蒙士禮故惟見其敵者焉非謂其得相見者僅
　止於是也大夫相見朝服
　案惟有復見之節故謂之相見敖説是也若上下大
　夫之互相見則經無眀文意下之見上當放上經士
　見大夫之禮上之見下當放下經異爵見士及玉藻
　大夫見士之禮而用之與

右大夫相見

始見于君執贄至下容彌蹙(蹙子六反)
　正義鄭氏康成曰蹙猶促也恭慤貎其為恭士大夫
　一也(賈疏直云見于君不辨臣之貴賤則貴賤皆同)　敖氏繼公曰至下謂
　當帶也曲禮曰凡奉者當心提者當帶此執物髙下
　之節也執贄當帶見至尊者之禮也春秋傳曰邾子
　來朝執玉髙其容仰子貢觀之曰髙仰驕也然則執
　贄至下之為恭也眀矣彌猶甚也彌蹙如踧踖屏氣
　之類
　案執贄者以始見故也雖彌蹙猶得為容故曰容彌
　蹙
　存疑鄭氏康成曰下謂君所也
　案云見于君則君所不必言矣敖氏以為當帶得之
庶人見于君不為容進退走
　正義鄭氏康成曰容謂趨翔(賈疏行而張足曰趨行而張拱曰翔)庶人
　之贄鶩　敖氏繼公曰不為容則又甚於彌蹙者矣
　進退走亦見其不為容也下奠贄之儀主於大夫士
　則庶人見於君其不用贄與
　存疑賈氏公彦曰庶人是庶人在官者府史胥徒是
　也
　辨正王氏昭禹曰庶人非特府史胥徒而已凡民在
　焉
　案周官有大詢之禮洪範有謀及庶人之文是平民
　皆得見君也此等見君宜不用贄如敖氏之説若府
　史胥徒則大宗伯疏云新升時執鶩注家之説盖為
　庶人在官者言之也
士大夫則奠贄再拜稽首君答壹拜(稽音啟下同注古文壹作一)
　正義敖氏繼公曰臣以贄見於君北面奠贄於中門
　之内而拜是時君位亦在路門外之東南鄉也君於
　臣之再拜稽首而答一拜者惟奠贄之禮則然盖以
　此眀君臣之義也　賈氏公彦曰君答一拜九拜中
　奇拜是也曲禮君於士不答拜此以新升為士故答
　拜聘禮反命君勞士介答拜者亦以新使反故也
　鄭氏康成曰言君答士大夫一拜則於庶人不答之
　案曲禮云大夫見於國君國君拜其辱謂見他國之
　君聘禮云公在門左拜是也此見已國之君故不拜
　辱此文視舊臣之於大夫儀略同其異者彼再拜此
　則再拜稽首以大夫之臣不稽首也
　通論馬氏端臨曰禮莫盛於再拜拜莫重於稽首周
　官九拜先稽首孟武伯曰非天子寡君無所稽首知
　武子曰天子在而君辱稽首寡君懼矣此稽首所以
　為禮之重也

右大夫士庶人見于君

若他邦之人則使擯者還其贄曰寡君使某還贄賓對
曰君不有其外臣臣不敢辭再拜稽首受
　正義賈氏公彦曰禮無受他臣贄法故不敢抗禮於
　他君不辭即受也臣無境外之交今得以贄見他邦
　君者謂他國之君來朝此國之臣因見之若掌客職
　云卿皆見以羔之類是也　敖氏繼公曰人盖通大
　夫士而言還其贄者非已臣也此於已臣惟以還贄
　為異則是曏者亦奠贄矣主君於聘使與上介之私
　覿乃終不許其奠幣而必親受之者重其為使介且
　幣又隆於贄故也不有言外之也不敢辭尊君也再
　拜稽首受亦若受於君前然他邦之人以贄見國君
　者如去國而適他國若卿見朝君之類春秋傳公㑹
　晉師於瓦晉大夫執贄以見非舊禮也
　案聘使執君之圭璋為禮已惟私覿或私獻而已非
　有特贄若臣從君來并無所謂私覿私獻或聘使過
　他邦請帥則所奠者公幣亦非有特贄故疏知此為
　他國之君來朝而此國之臣因見之也還贄亦當於
　門外舊臣於大夫之還贄三辭乃受此則曽不一辭
　者所以内已國而外他國故自稱曰外臣非獨不敢
　抗禮而已若聘使於隣國之君則稱使臣燕禮君無
　所辱賜於使臣是也然古者出疆必載贄如左傳所
　載晉士㑹在秦秦公子鍼在晉之類此等亦冝稱外
　臣疏説似未盡
右他邦之人見于君

凡燕見于君必辯君之南面若不得則正方不疑君(辯與)
　(辨同疑音擬)
　正義鄭氏康成曰辯猶正也君南面則臣正北面君
　或時不然當正東面若正西面不得疑君所處邪嚮
　之此謂特見圖事非立賓主之燕也疑度之　賈氏
　公彦曰上注以此為博記反見之燕義則此燕與燕
　禮之燕别燕禮君在阼階西面為正此是特見圖事
　之時故有此面位無常之法也　敖氏繼公曰辯猶
　視也
君在堂升見無方階辯君所在
　正義鄭氏康成曰升見升堂見於君也君近東則升
　東階君近西則升西階　賈氏公彦曰此亦燕見圖
　事之法若立賓主君升自阼階賓及主人升自西階
　燕禮所云是也　敖氏繼公曰方猶常也此云君在
　堂則上之燕見未必專在堂
　案堂謂路寝之堂此及上節皆眀燕見之禮之異於
　正禮者也

右燕見于君

凡言非對也妥而後傳言(妥他果反注古文妥為綏)
　正義敖氏繼公曰凡言謂凡與人言也妥安也謂安
　和其志氣乃言不可怱遽也易大傳曰君子易其心
　而後語惟有所對答則或可遽言之
　存疑鄭氏康成曰凡言謂已與君言事也妥安坐也
　傳言猶出言也若君問可對則對不待安坐也
　案下文博陳言語之儀則此云凡者不専為君言事
　也曲禮曰安定辭程子曰心定者其言重以舒皆妥
　之義也敖説為正
與君言言使臣與大人言言事君與老者言言使弟子
與幼者言言孝弟于父兄與衆言言忠信慈祥與居官
者言言忠信(孝弟之弟音悌敖云上忠信二字衍)
　正義鄭氏康成曰博陳言語之儀也言使臣者使臣
　之禮也大人卿大夫也言事君者臣事君以忠也祥
　善也居官謂士以下　賈氏公彦曰此總説尊卑言
　語之别有事即言無妨更言餘事但君以使臣為主
　已下皆隨事為主也　敖氏繼公曰此陳與人言之
　義而言則各主於一端者亦但舉其切要者以為法
　與與衆言言忠信慈祥大戴記注引此無忠信字盖
　後人因下文有言忠信二字而誤衍也當刪之
　案記曰在朝言禮在官言官在府言府在庫言庫亦
　是言當其可與此同義
凡與大人言始視面中視抱卒視面毋改衆皆若是(中如)
　(字注古文毋作無今文衆作終敖從今文作終)
　正義鄭氏康成曰始視面謂觀其顔色可傳言未也
　中視抱容其思之且為敬也卒視面察其納已言否
　也毋改謂傳言見答應之閒當正容體以待之毋自
　變動為嫌解惰不虛心也　敖氏繼公曰大人亦謂
　卿大夫也毋改謂不可變亂其三視先後之序也衆
　字無意義宜作終終皆若是謂與言之時自初至終
　皆當如上所云不可以久故而或改之也
　存疑鄭氏康成曰衆謂諸卿大夫同在此者皆若是
　其視之儀無異也　賈氏公彦曰曲禮天子視不上
　於袷不下於帶視大夫得視面此視君得視面者彼
　尋常視君法此據與君言時　李氏如圭曰此大人
　謂君也曲禮國君綏視大夫衡視衡視視面此視君
　衡視者據與君言時
　案此節即申上節與大人言之法上節之大人為卿
　大夫此節不應遽異疏家盖因注有諸卿大夫同在
　此之語而疑其為在君所耳
　餘論張子曰視有髙下視髙則氣亢視下則心柔故
　上於面則傲下於帶則憂傾則姦目者仁之所示見
　且心常存焉已之敬傲必見於視
若父則逰目毋上于面毋下于帶(上時掌反注今文父為甫古文毋為無)
　正義敖氏繼公曰此謂與父言之時也其異於大人
　者逰目耳毋上於面視面時也毋下於帶視抱時也
　此與視大人者無以異乃著之者嫌逰目則或不然
　也逰目而不上於面孝且敬也　鄭氏康成曰子於
　父主孝不主敬所視廣也因觀安否何如也
　案天子視不上於袷則不得綏視諸侯綏視則不得
　衡視盖以是為敬也父之尊與君等然其視之也時
　而上於袷時而綏視時而衡視各惟其宜無不可者
　是之謂逰目以主於愛故也但雖逰目而亦上不過
　面下不過帶則是至愛之中仍有至慤者存也
若不言立則視足坐則視膝
　正義鄭氏康成曰不言則伺其行起而已(賈疏以行觧立行由)
　(立始以起觧坐起由坐始)　敖氏繼公曰視足視膝異於言時且
　益恭也

右言視之法

凡侍坐於君子君子欠伸問日之蚤晏以食具告改居
則請退可也(欠起劍反伸音申注古文伸作信蚤作早)
　正義鄭氏康成曰君子謂卿大夫及國中賢者也(賈疏)
　(禮之通例大夫得稱君子又鄉射禮注云君子有大徳行不仕者)志倦則欠體倦則
　伸間日蚤晏近於久也具猶辨也改居謂自變動也

敖氏繼公曰以食具告謂以所食之具告從者盖

　欲食也卑幼之於尊長請見不請退此請退者縁君
　子意也可者許之之辭眀其異於常禮
　案少儀言侍坐請退之法尚有運笏澤劍首還屨三
　事而無以食具告改居之文與此禮互相備
夜侍坐問夜膳葷請退可也(葷香芸反注古文葷作薫)
　正義鄭氏康成曰問夜問其時數也(賈疏鐘鼔刻漏之數)膳謂
　食之葷辛物蔥薤之屬食之以止卧
　案問夜異於問日膳葷異於食具皆因夜而變者也
　若欠伸改居之請退其節宜與日同

右侍坐于君子

若君賜之食則君祭先飯徧嘗膳飲而俟君命之食然
後食(飯父返反注今文呫嘗膳)
　正義鄭氏康成曰君祭先飯謂君祭食臣先飯示為
　君嘗食也(賈疏凡君将食必有膳宰嘗君之食備火齊不得下文是也此謂膳宰不在則侍食)
　(者自嘗已前食既不嘗君前食則不正嘗食故云示也)此謂君與之禮食(賈疏謂小)
　(小禮食法仍非正禮食正禮食則公食大夫是也)膳謂庶羞既嘗庶羞則飲
　俟君之徧嘗也　敖氏繼公曰賓主共食則賓當祭
　此君臣共食君祭而臣否所以别尊卑也臣既不祭
　又先飯而嘗膳所以眀臣禮也君命之食然後食則
　臣食或先於君矣君若不命之則亦俟君之食乃食
　與
　案此經盖為得賜食而非君所客者而言故不得祭
　若君所客則少儀曰若賜之食而君客之則命之祭
　而後祭先飲辯嘗羞飲而俟是也少儀又曰君命之
　羞羞近者命之品嘗之然後惟所欲凡嘗逺食必順
　近食此亦當然
若有将食者則俟君之食然後食
　正義鄭氏康成曰将食猶進食謂膳宰也膳宰進食
　則臣不嘗食周官膳夫授祭品嘗食王乃食　賈氏
　公彦曰玉藻云若有嘗羞者則俟君之食然後食飯
　飲而俟注云不祭侍食不敢備禮也不嘗羞膳宰存
　也是也　敖氏繼公曰君食然後食臣侍君食之正
　禮以其不嘗膳故君不必命之
　通論孔氏穎逹曰禮敵者共食則先祭降等之客則
　後祭若臣侍君而賜之食則不祭若賜食而君以客
　禮待之則君命之祭乃敢祭
若君賜之爵則下席再拜稽首受爵升席祭卒爵而俟
君卒爵然後授虛爵(注今文曰若賜之爵無君也)
　正義鄭氏康成曰必俟君卒爵者若欲其釂然也
　敖氏繼公曰賜之爵使人授之於其席也下降也降
　席者降而當席末也既拜興受爵君答再拜乃升席
　坐祭酒既卒爵興授人爵也臣先卒爵亦先飯嘗膳
　之意君卒爵而授虛爵則是授爵亦先於君矣此受
　爵卒爵授爵之節皆異於燕之無算爵者禮貴相變
　也凡升席降席皆由下　郝氏敬曰曲禮云長者舉
　未釂少者不敢飲故燕禮公卒爵而後飲此先卒爵
　而俟
　案臣之再拜稽首其别有三若階下再拜稽首訖而
　君辭之則若未成然復升再拜稽首以成之是謂成
　拜其禮最重次則降階未拜聞命即升升乃再拜稽
　首又其次則不降階惟下席再拜稽首此賜爵禮輕
　故惟拜於席下而已至其卒爵之節與燕禮異者燕
　禮之賜爵當以行旅故必前爵先既乃得既其後爵
　此則惟君賜臣一人爵而已故急承君惠而輙先卒
　爵也　又案賜爵之禮少儀所載與此大同但下又
　云受一爵而色洒如也二爵而言言斯禮已三爵而
　油油以退又左氏傳曰臣侍君燕過三爵非禮也此
　亦當然
　存疑鄭氏康成曰受爵者於尊所至於授爵坐授人
　耳
　案此因侍燕食而賜爵未必有面尊如燕禮之為至
　君所賜爵而坐以授人恐非臣禮所冝當以敖説為
　正
退坐取屨隐辟而後屨(辟音霹)
　正義鄭氏康成曰謂君若食之飲之而退也隐辟俛
　而逡遁　方氏慤曰退取屨以進時説屨也隐則不
　顯辟則不正與屏於側同義　敖氏繼公曰是時屨
　在西階下曲禮曰就屨跪而舉之屏於側此坐取屨
　即跪而舉之也隐辟即屏於側也屨謂納屨
　案少儀文亦與此同其下又云坐左納右坐右納左
　疏云坐左膝則納右足之屨坐右膝則納左足之屨
君為之興則曰君無為興臣不敢辭君若降送之則不
敢顧辭遂出(為于偽反)
　正義鄭氏康成曰辭君興而不辭其降於已大崇不
　敢當也　賈氏公彦曰云若者不定之辭眀有不降
　之法　敖氏繼公曰云不敢辭者眀已不敢與君為
　禮也送之亦當至門君於士尊卑懸絶乃降送之其
　禮大崇故益不敢當
大夫則辭退下比及門三辭(比毗志反)
　正義鄭氏康成曰下亦降也　賈氏公彦曰大夫則
　辭者對上不敢辭是士大夫之内兼卿　敖氏繼公
　曰大夫起而退則君興下階則君降及門則君送於
　此三節皆辭之故曰三辭大夫位尊不嫌與君為禮
　故得辭也此著大夫則上之不敢辭者為士眀矣

右士大夫侍飲食于君


總論應氏鏞曰古之君臣以情相與不若後世堂


陛之森嚴也於其閒燕命之侍坐從容無事可以


用其情矣故有賜食賜爵之禮也燕見侍坐疑若


不必過於嚴其分矣然亦未嘗忘恭敬之心亷恥


之節焉

若先生異爵者請見之則辭辭不得命則曰某無以見
辭不得命将走見先見之(見之並如字)
　正義鄭氏康成曰先生致仕者也(賈疏此先生即鄉飲酒就而謀賓介)
　(者也)異爵謂卿大夫也辭辭其自降而來走猶出也(賈疏)
　(取急意而言走先見之者出先拜也)　敖氏繼公曰卿大夫之爵於士
　為踰等故曰異爵辭者謂其以尊就卑已不敢當也
　辭不得命謂三辭而不見許也無以見言其非敵不
　可以接見之走者行之速也先見之既傳言即走而
　見之也此禮當在以贄見于先生異爵者之後又先
　生異爵者之見於士其禮同則士之以贄見於先生
　亦當如見於大夫之禮矣
　案鄉飲射禮皆有先生君子之文注以先生為致仕
　者盖依書傳大夫致仕為父師士致仕為少師教鄉
　閭子弟謂之鄉先生而言也以君子為有大徳行不
　仕者盖依曲禮博聞強識而譲敦善行而不怠謂之
　君子而言也此經前有侍坐君子之文注云謂卿大
　夫及國中賢者以其不别言異爵故知異爵者亦以
　君子該之也此言先生又言異爵故先生之注與鄉
　飲射禮同若然則侍坐於先生者禮當與上之君子
　同君子之請見者禮當與此之先生同矣此篇之禮
　大抵主於辨貴賤獨此二文可以見古人尊徳樂道
　之誠絶不以名位爵秩為拘故孟子以徳為逹尊古
　今之通義也　又案不言卿大夫而言異爵則卿之
　見於大夫禮當視此矣請見不言贄則疏家謂尊無
　執贄見卑之法者信矣
　存疑敖氏繼公曰先見之先亦當作走
　案請見時先生異爵者盖在門也辭不得命而先見
　之則必出門而拜之矣故注以為出先拜也先生異
　爵者答拜遂退主人再拜送之如是而止以賓不入
　門故先拜非迎也玉藻云士於大夫不敢拜迎而拜
　送不可以彼律此先見之於義可通不必改先為走

右先生異爵者見于士

非以君命使則不稱寡大夫士則曰寡君之老
　正義鄭氏康成曰謂擯贊者辭也　賈氏公彦曰玉
　藻曰大夫私事使私人擯則稱名以其非聘問之禮
　也又曰公士擯則曰寡大夫寡君之老大夫有所往
　必與公士為擯注云謂聘也
　案此經據玉藻釋之文義自眀非以君命使句所謂
　大夫私事使也則不稱寡大夫句所謂私人擯則稱
　名也士一字為句所謂大夫有所往必與公士為擯
　也則曰寡君之老句所謂公士擯則曰寡大夫寡君
　之老也大夫私事不出境而有私事之使者陳氏祥
　道曰容有來自他邦而新仕者也
　餘論呂氏大臨曰自天子至於士其臣之貴者皆稱
　老記曰天子之吏自稱於諸侯曰天子之老列國之
　大夫使於諸侯自稱曰寡君之老又諸侯使卿弔於
　他國辭曰一介老某相執綍此天子諸侯之臣稱老
　者也魯臧氏老将如晋問此大夫之臣稱老者也士
　昏禮納采主人降授老鴈此士之臣稱老者也

右自稱于他邦之辭

凡執幣者不趨容彌蹙以為儀(注今文無容)
　正義鄭氏康成曰不趨主慎也以進而益恭為威儀
　耳　敖氏繼公曰執幣謂以幣相見及為使者也凡
　者通尊卑言之行而張足曰趨盖以容彌蹙為儀故
　不趨也惟著凡執幣者之儀如是則執贄者或不然
　矣士大夫執贄於君前其儀乃與此同　賈氏公彦
　曰小行人合六幣玉馬皮圭璧帛下文别云執玉則
　此幣謂皮馬享幣及禽贄皆是凡趨有二種有疾趨
　行而張足是也有徐趨下文舒武舉前曳踵是也此
　不趨不為疾趨也　輔氏廣曰趨盖所以為容執重
　器則加謹故不趨
執玉者則唯舒武舉前曳踵(踵諸勇反注今文無者古文曳作枻)
　正義敖氏繼公曰執玉謂朝君與聘使執圭璧而行
　禮之時也唯舒武謂僅舒其武耳舉前曳踵見其舒
　武之法也踵足後也足之前起而後不離地則步之
　促狭可知又不止於不趨而已　鄭氏康成曰重玉
　器尤慎也武跡也舉前曳踵備􁏽跲也　賈氏公彦
　曰恐損玉故徐趨也玉藻云執龜玉不趨又曲禮云
　凡執主器執輕如不克　陸氏佃曰容彌蹙同唯武
　則舒　朱子曰注疏以舒字絶句陸氏讀武字絶句
　其説近是

右執幣玉之儀


總論賈氏公彦曰此因上言執禽贄相見之禮兼


言朝聘執幣玉之禮

凡自稱于君士大夫則曰下臣宅者在邦則曰市井之
臣在野則曰草茅之臣庶人則曰刺草之臣他國之人
則曰外臣(刺千益反注今文宅或為託古文茅作苖)
　正義鄭氏康成曰刺猶剗除也　敖氏繼公曰士大
　夫謂見為臣者也宅者未仕而家居者也他國之人
　亦謂士大夫
　存疑鄭氏康成曰宅者謂致仕者去官而居宅或在
　國中或在野周官載師之職以宅田任近郊之地
　案孟子云市井草莽之臣皆就未為臣者言故劉氏
　敞補士相見義亦謂未仕而見於君者在邦曰市井
　之臣在野曰草莽之臣注主致仕者言非也

右自稱于君


案此經盖主卿大夫士之相見於本國者而言若


其行於他邦者則具於聘禮至自諸侯已上則具


於朝覲㑹同之禮故此不及也

欽定儀禮義疏卷五
欽定四庫全書
欽定儀禮義疏卷六
　鄉飲酒禮第四之一
正義鄭氏康成曰諸侯之鄉大夫三年大比(賈疏大案)


(比户口時)獻賢者能者於其君以禮賓之與之飲酒於


五禮屬嘉禮大戴第十小戴及别録皆第四


通論賈氏公彦曰鄉飲酒之禮有四此賓賢能一


也鄉飲酒義云六十者坐五十者立侍是黨正飲

酒亦謂之鄉飲酒二也州長春秋習射於州序先


行鄉飲酒三也鄉飲酒義又有鄉大夫士飲國中


賢者四也王制云習射尚功習鄉尚齒還是州長


黨正飲酒法　又曰鄉則三年一飲鄉大夫為主


人州則一年再飲春秋習射從而飲之黨則一年


一飲歲十二月因大蜡於學飲酒　朱氏載堉曰


禮之所紀冠昏䘮祭皆士以上乃得行之而鄉飲


酒之禮逹於庶民因其聚㑹之時與之揖譲升降


使知尚齒尊賢而興敬譲之道焉考之經傳其説


有四一曰鄉大夫獻賢能以禮賓之此文是也二曰


州長習射先行鄉飲鄉射禮是也二者經文具存


三曰黨正以禮屬民飲酒以正齒位其禮每年蜡


祭一行惟略見於周官及禮記鄉飲義四曰鄉人飲


酒略見於鄉黨篇盖用鄉飲酒禮不拘何時亦不


拘幾次也二者經文亡逸漢制郡國十月行鄉飲


酒禮盖用正齒位之説魏晋以下間或行之其詳不

可得聞唐兼採二説賓興則以刺史或上佐為主


其制皆放古而小損之正齒位則行於冬季主用縣


令復降殺其禮宋参酌古制於州軍貢士之月以


禮飲酒用知州軍事或本州佐官為主盖夲用賓


賢之説而已仕未仕者以齒序位於兩廡則亦兼


取黨正之文至其登降獻酢之節較唐尤簡略云


案疏説至明朱氏繹之尤悉攷之周官賓興之飲


以三年而行於鄉庠習射之飲以春秋而行於州


序正齒位之飲以蜡祭而行於黨庠其時異其地


殊而詮經者或以正齒位之飲與此禮溷為一事


則膠轕而難通已


存疑敖氏繼公曰鄉飲酒者士與其同鄉之士大


夫飲酒於鄉學之禮也


案注疏以此為賓興賢能而行此飲酒之禮先儒


相沿無異辭但篇中所行皆士禮故康成以為方


興賢能以大夫而從士禮也今依鄭義而亦附存

敖氏以備一説云

鄉飲酒之禮
　正義鄭氏康成曰周官鄉大夫以正月之吉受灋于
　司徒退而頒之于其鄉吏(賈疏吏即州長黨正族師閭胥之等)使各以
　教其所治以考其徳行察其道藝及三年大比而興
　賢者能者鄉老及鄉大夫帥其吏與其衆寡以禮禮
　賓之厥明獻賢能之書于王是禮乃三年正月而一
　行也諸侯之鄉大夫貢士於其君盖如此云(賈疏周官是天)
　(子鄉大夫法諸侯鄉大夫無文故以此約之)孔氏穎逹曰天子六鄉諸侯
　三鄉鄉各一大夫而有鄉學取致仕在鄉之大夫士
　為鄉先生使教縣中之人每年入學三年業成必升
　於君天子之鄉則升於天子諸侯之鄉則升於諸侯
　凡升之必用正月將升之時鄉大夫為主人與之飲
　酒而後升之若州一年再飲者則州長為主人若黨
　一年一飲者則黨正為主人　吕氏大臨曰鄉人凡
　有㑹聚皆當行此禮論語鄉人飲酒亦指鄉人而言
　之
　案周官詳於賓興之法此禮詳於飲酒之儀二經相
　為首尾而是禮始備然周官之文主王國之鄉大夫
　言也此禮之文主侯國之鄉大夫言也侯國賓興之
　法既可以王國者例之則王國飲酒之儀亦可以侯
　國者推之矣
　餘論鄭氏康成曰黨正每歲邦索鬼神(賈疏郊特牲曰蜡者索也)
　(歲十二月合聚萬物而索饗之周十二月即夏十月農功畢而蜡祭也)則以禮屬民飲
　酒以正齒位(賈疏鄉飲酒義六十者坐五十者立侍六十者三豆七十者四豆八十者五豆)
　(九十者六豆是正齒位)此篇無正齒位之事　孔氏穎逹曰儀
　禮未亡之時有論正齒位之禮今鄉飲酒義惟有豆
　數之言黨正職唯有一命齒于鄉里再命齒于父族
　三命而不齒之文二處相兼義仍未足一命齒于鄉
　里者謂天子之下士在堂下與五十以下衆賓相次
　也再命齒于父族者若賓是同姓父族則中士與之
　齒異姓則不齒也三命不齒者上士席于賓東也此
　篇是三年一貢士無黨正正齒位之事　賈氏公彦
　曰黨正職所云是天子黨正飲酒法諸侯黨正飲酒
　還與天子同但公侯伯之士一命子男之士不命皆
　與堂下鄉人齒以士立堂下故也子男之大夫一命
　與六十以上齒於堂子男之卿與公侯伯之大夫父
　族為賓則與之齒異姓為賓則席于尊東公侯伯之
　卿雖父族為賓亦不與之齒席于尊東鄉飲酒貢士
　以徳為次故無正齒位之禮
　案飲酒之禮既有四而黨正之禮復闕其散見於經
　傳者所指又有王國侯國之異羣儒析之不清而彼
　此互證强為牽合以故其緒益棼今考鄉飲酒義所
　云者通王國侯國之黨正而言之也文王世子篇注
　云三老如賓五更如介羣老如衆賓則知黨正之飲
　亦當有賓而席于西北有介而席于西南但以尚齒
　而非尚徳故自賓介而外凡羣老之六十以上者皆
　席于賓西東上若有東面者則北上而五十以下者
　則齒而立於下也若黨正職所云則專為王國之黨
　正言之孔疏所釋是其義也但再命所與齒之賓乃
　謂父族之為衆賓者不謂正賓也賈疏因此以推侯
　國黨正之法疑亦得之凡此皆正齒位之飲也若此
　禮為賓興之飲則雖三賓之惟長拜洗樂正之與立
　者齒似以齒論實則但齒於其黨耳至賓與介介與
　三賓三賓與堂下之立者皆不以齒為其以德選故
　也讀此禮者必析而觀之毋以黨混鄉毋以侯制混
　王制則序賓序齒犁然各得其理矣
主人就先生而謀賓介
　正義鄭氏康成曰主人謂諸侯之鄉大夫也先生鄉
　中致仕者賓介處士賢者古者年七十而致仕老於
　鄉里大夫名曰父師士名曰少師而教學焉恒知鄉
　人之賢者是以大夫就而謀之賢者為賓其次為介
　又其次為衆賓而與之飲酒是亦將獻之以禮禮賓
　之也　賈氏公彦曰貢士之法鄉貢一人介與衆賓
　不貢待後貢之　敖氏繼公曰謀謂商度其孰優也
　必就先生謀之者示有所尊也
　餘論賈氏公彦曰射義諸侯歲獻貢士注云大國三
　人次國二人小國一人盖鄉送一人至君所其國有
　遂有公邑采地貢士與鄉同君又總校之取以貢之
　於王大國三鄉次國二鄉小國一鄉所貢之士縱取
　鄉外仍準鄉數為定　孔氏穎逹曰書傳云古者諸
　侯之於天子也三年一貢士一適謂之好徳再適謂
　之賢賢三適謂之有功有功者天子賜以衣服弓矢
　再賜以秬鬯三賜以虎賁百人號曰命諸侯又曰一
　不適謂之過注云三年時也再不適謂之敖注云六
　年時也三不適謂之誣注云九年時也一絀以爵再
　絀以地三絀而地畢注云凡十五年以此知三嵗而
　貢士也
　案據射義及書傳則諸侯所貢士天子盖試之以行
　其君之慶譲然考之傳記列國之士鮮有逺宦於王
　朝者意此制之行直藉以察列國選舉之公當與否
　耳至既試之後或仍遣歸使各仕於其國未必盡留
　為王國之用也

右謀賓介

主人戒賓賓拜辱主人答拜乃請賓賓禮辭許主人再
拜賓答拜主人退賓拜辱
　正義鄭氏康成曰戒警也告也拜辱出拜其自屈辱
　至已門也請告以所為來之事不固辭者素所有志
　(朱子曰學成行脩進仕於朝上以致君下以澤民士素所志也)去又拜辱者以送謝
　之　賈氏公彦曰冠禮主人先拜賓答拜者戒同寮
　又使加冠於子尊重之此賓先拜主人答拜者鄉大
　夫尊賓是鄉人又將貢已宜尊敬主人　敖氏繼公
　曰主人戒賓言主人為戒賓而來也先拜辱者拜迎
　也後拜辱者拜送也迎送者據已言也辱者據彼言
　也請謂致戒辭於賓也其辭卒曰請子為賓此經言
　戒賓之儀略者亦以士冠禮宿賓之儀見之也下速
　賓放此
　案戒賓不言所服盖仍謀賓介之服也下記云朝服
　而謀賓介注知賓出拜者以鄉射戒賓賓出迎者決
　之也
介亦如之
　正義鄭氏康成曰如戒賓也　賈氏公彦曰衆賓亦
　當遣戒使知

右戒賓介

乃席賓主人介
　正義鄭氏康成曰席敷席也夙興徃戒歸而敷席(賈疏)
　(知戒與席不别日者記云不㝛戒)賓席牖間南面主人席阼階上西
　面介席西階上東面　敖氏繼公曰席賓于户牖間
　主人于東序介于西序少牢下篇席主人于東序西
　面席侑于西序東面侑介之位同也　張子曰坐有
　四位禮不主於賓主欲以尊賢若賓主相對則有相
　敵之意而尊賢之意不專矣故其位賓主不相對
衆賓之席皆不屬焉(屬音燭)
　正義鄭氏康成曰席衆賓於賓席之西不屬者不相
　續也　賈氏公彦曰鄉射禮席賓南面東上衆賓之
　席繼而西此衆賓之席亦當然雖不屬猶統賓為位
　同南面也　敖氏繼公曰衆賓衆賓長三人也屬連
　接也凡席皆有司設之必不屬者為其升降皆由下
　也以是觀之則賓位在户西牖東而當兩楹之間明
　矣此席亦東上
　案鄉飲酒義於賓席曰坐於西北又曰南鄉謂於室
　户之西而南鄉也於介席曰坐於西南又曰東鄉謂
　於西階之上而東鄉也於主人席曰坐於東南又曰
　東方謂於東階之上而西鄉也於遵者席曰坐於東
　北謂於賓東而南鄉也若三賓之席則自賓席以西
　至於西序是其位也凡位室户之西為最尊以與人
　君之負扆者同為户牖間故也次則西階之上為客
　位故西階為賓階而其位亞于正賓也若東階為阼
　階為主位至賓東之位則燕禮所以席卿者也而飲
　射之遵者位於是賓西之位則燕禮所以席大夫者
　也而飲射之三賓位於是此堂上之席次也
　存疑鄭氏康成曰皆獨坐明其徳各特
　案凡席皆不屬經特於此見例耳若相屬則升降時
　必躐席矣故不可也康成因鄉射無不屬之文遂主
　繆觧
尊兩壺于房户間斯禁有玄酒在西設篚于禁南東肆
加二勺于兩壺(斯如字篚音匪勺上灼反)
　正義鄭氏康成曰斯禁禁切地無足者(賈疏斯澌也澌盡之名故)
　(知切地無足)玄酒在西上也肆陳也　賈氏公彦曰東肆
　以頭首為記從西向東上頭在西也　孔氏頴逹曰
　設酒尊于東房之西室户之東在賓主之間示賓主
　共有此酒也北面設尊玄酒在酒尊之西　吕氏大
　臨曰玄酒水也飲之始也飲始於水極味於酒凡酒
　之設皆尚玄酒質之為貴不忘本也　敖氏繼公曰
　設篚于禁南其間當容人盖酌者北面也東肆放尊
　之西上也記云尊綌冪賓至徹之則此二勺皆加于
　冪上矣亦與祭禮微異
　案天官酒正職以式法授酒材凡為公酒者亦如之
　注曰謂鄉射飲酒以公事作酒者然則侯國之飲射
　其酒亦公酒與斯禁即棜也玉藻云大夫側尊用棜
　士側尊用禁而注曰棜斯禁也禮噐又云大夫士棜
　禁疏以為名異形同故總名為棜禁非也禮噐盖竝
　舉大夫士於上因竝列棜禁於下實則以棜屬大夫
　以禁屬士無以異於玉藻也少牢注謂禁者酒戒大
　夫去足改名為棜若然則無足為棜大夫用之有足
　為禁士用之此禮行于鄉大夫故知切地無足為鄉
　之處士設故不名棜而名禁玄酒見士冠禮醮用酒
　章
　通論賈氏公彦曰設尊之法醴尊質皆在房内隠處
　冠禮禮子昏禮禮婦是也酒尊皆于房户間顯處見
　其文此及冠禮醮子與鄉射特牲少牢有司徹是也
　聘禮禮賓尊于東廂不在房者與卑者為禮相變之
　法也燕禮大射尊于東楹之西者君尊專大惠也
　餘論朱氏載堉曰匏今之圓葫蘆也壺今之亞腰葫
　蘆也太古用匏為笙用壺為尊至三代乃用膠漆角
　木之制以代匏金錫模範之作以代壺既不同匏壺
　而猶謂之壺不忘夲也
設洗于阼階東南南北以堂深東西當東榮水在洗東
篚在洗西南肆(深式䕃反)
　正義賈氏公彦曰堂深謂從堂亷北至房屋之壁堂
　下洗北去堂逺近以此為度　吕氏大臨曰鄉飲酒
　義云洗堂東榮主人之所以自潔而以事賓也賓雖
　亦就此洗不曰賓主共之者明以敬人者自盡也
　楊氏復曰上篚爵三觶一獻賓獻遵獻工皆異爵三
　也主人取觶酬賓一也下篚觶四一人舉觶為旅酬
　始一也司正舉觶二也二人舉觶為無算爵始四也
　案下篚之觶三耳非有四也惟司正之觶終奠之一
　人所舉者旅畢仍入篚矣上篚之設繼禁而南下篚
　之設竝洗以西其所以異法者堂上夾尊布席堂下
　則洗傍綽有餘地故也上篚三爵皆行畢即奠于下
　篚惟一觶終奠于賓席之薦東不以入下篚

右設席器

羹定
　正義鄭氏康成曰肉謂之羹(賈疏爾雅文)定猶孰也(賈疏孰云)
　(定者孰即定止故也)著之者下以為節(敖氏繼公曰謂下事以此為節也諸篇言羹定)
　(者皆然)　李氏如圭曰春秋傳潁考叔食舍肉請以遺
　母曰未嘗君之羹羹即肉也　敖氏繼公曰此時肉
　與湇同在鑊故謂之羹　賈氏公彦曰不敢煩賓至
　而使久俟故以羹定為速賓之限
主人速賓賓拜辱主人答拜還賓拜辱介亦如之
　正義鄭氏康成曰速召也還猶退也如如速賓也
　方氏慤曰速者躬至其家而召之也止言賓者正賓
　也正賓貴於衆賓介則輔正賓者也故主人親速之

敖氏繼公曰召而云速欲其來之速也速賓之儀

　與戒賓同經文略也賓不遂從之者為主人復當速
　介衆賓亦速惟言賓介者以主人親之其禮重故特
　著之　賈氏公彦曰是日必當遣人戒速衆賓但略
　而不言故下云賓及衆賓皆從之　方氏慤曰速者
　躬至於客而召之也止言賓者正賓貴於衆賓介則
　輔正賓者也故主人親之
　案賓亦當出迎而後拜辱與戒時同
賓及衆賓皆從之
　正義鄭氏康成曰從猶隨也言及衆賓介亦在其中
　矣　敖氏繼公曰主人既速介即先歸介及衆賓皆
　至賓之門外俟賓同徃也
　案聘禮上介及衆介俟于使者之門外使者乃帥以
　受命于朝此云皆從之亦如聘禮然也鄉飲酒義主
　人親速賓及介而衆賓自從之至於門外
右速賓介

主人一相迎于門外再拜賓賓答拜拜介介答拜揖衆
賓(相息亮反)
　正義鄭氏康成曰相擯贊傳命者揖衆賓差益卑也
　拜介揖衆賓皆西南面　賈氏公彦曰主人自迎言
　一相者見傳命乃迎也門外之位以北為上主人與
　賓東西相當介與衆賓差在賓南主人正西面拜賓
　側身向西南拜介揖衆賓　朱子曰大夫士廟門惟
　外門内門而已諸侯則三天子則五庠序惟有一門
　此禮及射禮主人迎賓入門即三揖至階是也　敖
　氏繼公曰亦相者入告主人乃出迎之拜介亦再拜
　文省耳一相盖學中之有司給事於飲射之禮者變
　擯言相見不獨為擯者之事而已飲射必於學宮者
　以其深廣且有司及噐用備具故也
　案於賓介則拜衆賓則揖禮之差也鄉飲酒義主人
　拜賓及介而衆賓自入
主人揖先入
　正義鄭氏康成曰揖揖賓也先入門而西面　賈氏
　公彦曰學惟一門主人導賓先入至内霤西面待賓
　(朱子曰門之屋雖人君亦兩下為之門内霤則門屋之北霤也)　敖氏繼公曰不言
　入門右可知也亦以賓入門左見之
　案鄉射禮主人以賓揖
賓厭介入門左介厭衆賓入衆賓皆入門左北上(厭於葉反)
　(注今文皆作揖又曰衆賓皆入左無門)
　正義鄭氏康成曰皆入門西東面賓之屬相厭變於
　主人也推手曰揖引手曰厭　賈氏公彦曰厭者以
　手向身引之鄉射云賓少進此亦宜然　敖氏繼公
　曰厭之使入禮之也下放此鄉射禮曰東面北上
　存疑賈氏公彦曰賓既北上主人西面相鄉揖訖乃
　相背各鄉堂塗介與衆賓隨賓至西階下
　案初入門北行未得遽相鄉及相背東西行又北行
　稍前乃轉身相鄉耳以當留介及衆賓之立位也位
　俱近門距西階則逺
主人與賓三揖至于階三譲主人升賓升主人阼階上
當楣北面再拜賓西階上當楣北面答拜(楣密夷反)
　正義鄭氏康成曰三譲而主人先升者是主人先譲
　於賓不俱升者賓客之道進宜難也楣前梁也(賈疏對後)
　(梁在室户上)復拜拜賔至此堂尊之(賈疏鄉飲酒義云拜至此升堂拜是拜至可知)
　案三揖注疏及敖氏説已見士冠禮此於賓介入門
　左東面北上之下乃云主人與賓三揖可見三揖皆
　在北行時而初入門相背各鄉堂塗之前不揖矣所
　以然者主人此時祗與賓三揖介以下不揖亦不隨
　賓而行也然必俟介衆賓之位既定主人乃可與賓
　為禮耳　又案主人先升導賓也公食大夫禮公升
　二等賓升君尊也此宜主人升一等而賓升與冠昏
　鄉射禮同

右迎賓拜至

主人坐取爵于篚降洗
　正義鄭氏康成曰將獻賓也　敖氏繼公曰取爵盖
　北面為洗而降故曰降洗
賓降主人坐奠爵于階前辭賓對
　正義鄭氏康成曰賓降從主人也主人辭重以已事
　煩賓也事同曰譲事異曰辭對答也賓主之辭未聞

敖氏繼公曰賓降之位見下文賓從降而主人辭

　亦尚辭譲也奠爵乃辭者事異不宜相雜且為敬也
　西面坐奠爵興辭對時亦少進位下文云賓對復位
　是也
　案鄉射禮主人阼階前西面坐奠爵興辭降　又案
　升階之譲已欲升而譲彼先升是事同也降洗之辭
　已則降而辭彼勿降是事異也凡辭與對皆必先奠
　其爵不敢因便故敖氏既曰事異而又以為為敬也
主人坐取爵興適洗南面坐奠爵于篚下盥洗(注今文無奠)
　正義鄭氏康成曰已盥乃洗爵致潔敬也篚下篚南

敖氏繼公曰南面坐于洗北乃奠爵于篚南不敢

　由便也盥洗既盥復坐取爵而將洗之也凡言洗於
　辭洗之前皆將洗而未洗者也盥洗皆立凡洗者必
　盥經不悉見之
　案下卒洗方是洗爵盥則知將洗矣是以賓進而辭
　洗也凡洗必盥少儀文
賓進東北面辭洗
　正義鄭氏康成曰言東北面則南於洗矣　敖氏繼
　公曰進者少南行也南於洗西乃止而東北面鄉主
　人辭洗之意與辭降同
　存疑鄭氏康成曰必進東行示情
　案此時主人南面於洗北而賓位階下當西序是在
　主人之北矣故必稍進南行遥當主人之西南而後
　斜鄉之而辭洗是以東北面也注東行之説不如敖
　氏為核
主人坐奠爵于篚興對賓復位當西序東面
　正義鄭氏康成曰言復位者明始降時位在此　賈
　氏公彦曰上直云賓降不言處所於此見之是舉下
　以明上之義　敖氏繼公曰此奠爵于篚為將洗而
　致敬也當西序東西節也下文云賓降立于階西當
　序
　案盥前既嘗奠爵矣此復奠者盥訖則坐取爵以興
　而擬洗因賓辭故復坐奠而興對也未盥時奠于篚
　下已盥則奠于篚内故曰于篚
主人坐取爵沃洗者西北面卒洗主人壹揖壹譲升賓
拜洗主人坐奠爵遂拜(注古文壹作一)
　正義鄭氏康成曰沃洗者主人之羣吏　敖氏繼公
　曰沃洗以枓㪺水而沃洗爵者也西北面宜鄉洗者
　也既則西面于水東主人南面洗而西北面沃則北
　面洗者其西南面沃之與沃洗者先亦沃盥升亦主
　人先而賓從之拜洗謝其為巳洗也
　案沃洗者之位在洗東西面至主人洗則斜鄉之故
　西北面鄉射禮賓西階上北面拜洗主人阼階上北
　面答拜
降盥賓降主人辭賓對復位當西序卒盥揖譲升賓西
階上疑立(疑魚力反後疑立竝同)
　正義鄭氏康成曰復盥為手坋汙疑正立自定之貌

敖氏繼公曰盥為將酌也賓對時違其位故云復

　下主人對放此既拜而盥為拜時以右掌據地不無
　坋汙也内則曰凡男拜尚左手　賈氏公彦曰揖譲
　升不言一揖一譲從上可知
　案始之盥為洗爵也此復盥為實爵也實爵而復盥
　致潔之至也主人階上及降階之位皆在阼階東賓
　降階之位在西階西下經俱有明文則賓階上之位
　亦宜在西階西此不言西可知也其位不當階者堂
　塗直階恐妨於升降者也鄉射禮主人卒盥一揖一
　譲升賓升
主人坐取爵實之賓之席前西北面獻賓
　正義鄭氏康成曰獻進也進酒於賓　敖氏繼公曰
　實者實以酒謂酌也　賈氏公彦曰西北面者賓在
　西階北面將就席受故西北面鄉其席也
　案西北面者鄉賓席也至賓酢而東南面者鄉主席
　也逮主酬賓而北面者將奠觶於賓席不可斜鄉而
　奠也
賓西階上拜主人少退賓進受爵以復位主人阼階上
拜送爵賓少退
　正義鄭氏康成曰少退少辟復位復西階上位　賈
　氏公彦曰鄉射賓進受爵于席前此文不具　敖氏
　繼公曰主人西北面於賓席前賓拜於西階上而主
　人乃少退則是凡拜皆有相之者
　案少退示不敢安之意亦以彼拜而已方執爵故也
　獻酢酬竝同至旅酬則禮殺且授受同在一階故不
　必少退
薦脯醢
　正義鄭氏康成曰薦進也進之者主人有司(賈疏昏禮禮賓)
　(贊者薦脯醢)
賓升席自西方乃設折俎(折之設反)
　正義鄭氏康成曰升由下也升必中席折俎牲體枝
　觧節折在俎　敖氏繼公曰賓席亦東上西方為下
　也
　案升席而後設俎俎貴於薦也設之亦主人有司
主人阼階東疑立賓坐左執爵祭脯醢奠爵于薦西興
右手取肺郤左手執本坐弗繚右絶末以祭尚左手嚌
之興加于俎(繚音了嚌才計反)
　正義鄭氏康成曰坐坐於席祭脯醢者以右手肺離
　之本端厚大者繚猶紾也離肺上為本下為末嚌嘗
　也　賈氏公彦曰爵為取肺奠之少儀云取俎進俎
　不坐是以取時奠爵興至加于俎又興也　敖氏繼
　公曰執本卻左手則絶末覆右手矣絶末以祭者絶
　其末不没之處以為祭也此與振祭之意相類尚左
　手嚌之謂舉其左手而右手在下以末授口嚌之也
　將嚌乃尚左手則祭時不然矣加于俎以右手　孔
　氏穎逹曰俎既有足立而取之便反之于俎亦立而
　為之此謂賓客若為尸雖折俎取祭反之皆坐
　案俎既有足而又設於薦外坐而取之非便也故興
　肺為氣主周人所尚故食必先祭肺絶以右手故執
　用左手將祭必升其物于手上故卻左手承之若嚌
　則尚左手變於祭也
　存疑賈氏公彦曰大祝辨九祭七曰絶祭八曰繚祭
　注云繚祭以手從肺本循之至於末乃絶以祭絶祭
　不循其本直絶以祭禮多者繚之禮略者絶則祭之
　亦據此與鄉射而言也大夫已上為繚祭燕禮大射
　雖賓皆大夫以臣在君前故不為繚祭皆為絶祭
　案如疏説則此弗字當作實字觧據説文弗訓撟撟
　有舉手義有屈曲義所以明繚祭之法也周官九祭
　鄭注以此當其一然以燕禮大射禮皆為絶祭推之
　恐此禮不應獨異
坐捝手遂祭酒興席末坐啐酒(捝舒衞反啐七内反古文捝作説)
　正義鄭氏康成曰捝拭也捝手為絶肺染汚也刌肺
　不捝手啐亦嘗也　賈氏公彦曰内則事佩之中有
　捝則賓自有捝巾也鄉射云坐捝手執爵遂祭此不
　言執爵省文也嚌是至齒啐是入口　敖氏繼公曰
　席末席西端也無後事而啐酒者欲知其㫖而告之
　也　孔氏穎逹曰啐于席末鄉飲酒義曰言是席之
　正非專為飲食也為行禮也
　案嚌肺與祭肺相因者嚌訖當加于俎未得遽離其
　席也啐酒不與祭酒相因者啐訖當以卒於階故違
　其席也
降席坐奠爵拜告㫖執爵興主人阼階上答拜賓西階
上北面坐卒爵興坐奠爵遂拜執爵興主人阼階上答
拜
　正義鄭氏康成曰降席席西也㫖美也卒盡也　賈
　氏公彦曰賓甘主人之味啐則拜之若主人謝賓則
　飲訖乃崇酒　敖氏繼公曰拜乃告㫖謝其以㫖酒
　飲已也降席即拜者欲近於啐酒之處且以别於拜
　既也既拜則坐以告㫖必西階上卒爵者以曏者於
　此拜受故也　孔氏穎逹曰祭薦祭酒嚌肺表其敬
　禮之事故在席中啐酒則入於已故在席末啐纔入
　口故猶在席末卒則盡爵故逺在西階上　吕氏大
　臨曰賓敬主人在禮不在食鄉飲酒義曰卒觶致實
　於西階上言是席之上非專為飲食也

右主人獻賓

賓降洗
　正義鄭氏康成曰洗將以酢主人
　案鄉射禮賓以虚爵降此文不具
主人降賓坐奠爵興辭主人對
　正義鄭氏康成曰亦從賓也降立阼階東西面賓奠
　爵西階前也(賈疏鄉射禮賓西階前東面坐奠爵)
賓坐取爵適洗南北面主人阼階東南面辭洗賓坐奠
爵于篚興對主人復阼階東西面
　正義敖氏繼公曰洗南北面别於主人也於賓之取
　爵也主人復位南面辭洗猶不離阼階東示違其位
　而已此主人辭洗在賓盥之先與他禮微異未詳
　賈氏公彦曰鄉射賓盥訖將洗主人乃辭洗此賓未
　盥主人辭洗先後不同者彼與鄉人習禮輕故盥訖
　乃辭洗此鄉人將賓舉之故未盥先辭洗重之故也
　又鄉射賓適洗坐奠爵于篚下至盥訖主人辭洗賓
　方奠爵于篚此適洗未奠即辭故不奠爵篚下便言
　奠爵于篚
　案賓洗北面者鄉射注云賓自外來是也主人阼階
　下位本西面辭洗則南面以賓在南也既仍西面以
　賓在西也故云復
賓東北面盥坐取爵卒洗揖譲如初升主人拜洗賓答
拜興降盥如主人禮
　正義賈氏公彦曰如初升謂一揖一譲也如主人禮
　謂賓降主人亦降賓辭降主人對　敖氏繼公曰凡
　盥洗於洗南者皆北面此云東北未詳疑東衍文也
　案沃洗者本西面主人洗而西北面沃之則賓洗必
　西南面沃之敖氏之説當矣
賓實爵主人之席前東南面酢主人主人阼階上拜賓
少退主人進受爵復位賓西階上拜送爵薦脯醢主人
升席自北方設折俎祭如賓禮不告㫖
　正義鄭氏康成曰酢報也祭者祭薦俎及酒亦嚌啐
　不告㫖酒已物也　敖氏繼公曰北方席下也主人
　介席皆南上主人不告㫖乃亦啐酒者若欲知其美
　惡以拜崇酒然
　案言所不者惟告㫖即以明其亦嚌啐也
自席前適阼階上北面坐卒爵興坐奠爵遂拜執爵興
賓西階上答拜
　正義鄭氏康成曰自席前者啐酒席末因從北方降
　也　敖氏繼公曰從北方降正也
　案啐必於席末既席末啐無轉身躐席更降於上之
　理故賓啐畢即從席西降主人啐畢即從席北降事
　之宜理之適也此見降由上之非定例而不可以凡
　㮣之矣鄉射禮賓西階上北面答拜
主人坐奠爵于序端阼階上北面再拜崇酒賓西階上
答拜
　正義鄭氏康成曰序端東序頭也　賈氏公彦曰奠
　于序端者擬酬賓訖取此爵以獻介　敖氏繼公曰
　奠爵序端拜崇酒之禮然也奠於其所而拜則嫌若
　拜既爵奠于篚而後拜則嫌若禮畢而更端故以奠
　于此為節崇重也謂賓崇重巳酒不嫌其薄而飲之
　既也故拜謝之卒爵乃拜者若已飲之乃審知其薄
　然
　存疑鄭氏康成曰崇充也言酒惡相充實
　案奠爵序端實兼賈敖二義獻酢之禮賓主從同惟
　賓拜㫖而後拜既伸已之感者情宜急也主人則拜
　既而後拜崇致已之歉者節宜緩也

右賓酢主人

主人坐取觶于篚降洗賓降主人辭降賓不辭洗正當
西序東面(觶支義反)
　正義賈氏公彦曰既自飲而盥洗者禮法宜潔故也

敖氏繼公曰自飲乃洗者亦象賓之飲已也　鄭

　氏康成曰不辭洗者以其將自飲
　案獻酢以爵酬用觶者爵以明敬觶以為勸也篚房
　户間尊南之篚也鄉射禮主人奠觶辭降賓對東面
　立主人坐取觶洗
卒洗揖譲升賓西階上疑立主人實觶酬賓阼階上北
面坐奠觶遂拜執觶興賓西階上答拜坐祭遂飲卒觶
興坐奠觶遂拜執觶興賓西階上答拜
　正義鄭氏康成曰酬勸酒也　朱子曰酬導飲也主
　人酌以獻賓賓酌飲主人曰酢主人又飲而復飲賓
　曰酬其主人又自飲者是導賓使飲也　敖氏繼公
　曰此象賓之飲巳故其拜皆興受之於人者同
　案未飲而拜示行酬也既飲復拜示盡觶也賓皆答
　拜以此觶為巳而飲也
主人降洗賓降辭如獻禮升不拜洗賓西階上立
　正義鄭氏康成曰降辭以將酌已不拜洗殺於獻
　敖氏繼公曰如獻禮如其降後升前之儀
主人實觶賓之席前北面賓西階上拜主人少退卒拜
進坐奠觶于薦西
　正義鄭氏康成曰賓已拜主人奠其觶　敖氏繼公
　曰席前北面變於獻以其不授也奠觶于薦西者主
　人以此觶不舉不敢親授之重勞賓也凡酬酒有卒
　不舉者有未即舉者主人皆奠之而不授其意則同
　燕與大射及少牢下篇主人酬尸與賓皆授觶與士
　禮異
　案獻之禮成於酬此觶主人所以成獻禮也凡酬酒
　自飲既必以酬人此觶賓終不舉者以其主人親酬
　不敢當其盛禮且介及衆賓未獻則賓未有所酬也
　主人逹賓意於是獻介及衆賓乃使一人舉觶為旅
　矣　又案授者敵禮也奠而不授則禮重矣士昏記
　壻見妻之父母壻入門奠贄出擯者以贄出請受壻
　復以贄入主人乃再拜受聘禮賓覿賓入門奠幣出
　擯者請受賓入門振幣進授凡此皆奠與授卑亢異
　也獻酢皆受爵而酬奠觶者主人以此成禮故奠之
賓辭坐取觶復位主人阼階上拜送賓北面坐奠觶于
薦東復位
　正義敖氏繼公曰辭辭其奠觶也奠觶酬之正禮也
　然奠而不授亦有降等之嫌故辭之辭之而不獲命
　乃坐取觶示受也辭及取觶皆當東面復位待主人
　拜也北面奠觶由便也凡賓於主人所奠之物必取
　而遷之以示不敢當之意且為禮也堂上則左之堂
　下則右之亦各從其便也　賈氏公彦曰賓辭不觧
　所辭之事案鄉射主人酬賓賓辭注曰辭主人復親
　酌已是也　鄭氏康成曰酬酒不舉君子不盡人之
　歡
　案注云親酌已謂主人親酬對一人舉觶而言也既
　辭其親酬又辭其奠觶二義皆賅

右主人酬賓


總論王氏安石曰主既獻賓既酢則報施足矣於


是有酬焉所以為厚也　陳氏祥道曰賓主之禮


有獻而後有酢有酢而後有酬獻者禮之施也酢


者禮之報也酬者禮之成也

主人揖降賓降立于階西當序東面
　正義鄭氏康成曰主人將與介為禮賓謙不敢獨居
　堂上　敖氏繼公曰主人將降而揖所以禮賓賓降
　之位其南北之節皆於階西至此始見之也主人降
　西面于門東
　案揖降者主人揖賓而自降也賓奠觶于薦東則將
　降矣主人逹其意故揖之
主人以介揖譲升拜如賓禮主人坐取爵于東序端降
洗介降主人辭降介辭洗如賓禮升不拜洗
　正義賈氏公彦曰升而拜者拜至亦如賓　敖氏繼
　公曰介入門左止於其位至是乃進爵即曏之所奠
　者也辭洗如賓禮者賓降至壹揖壹譲升之儀也此
　時介降之位在賓南　鄭氏康成曰不拜洗介禮殺
　也
　存疑賈氏公彦曰主人與賓三揖至階時介與衆賓
　亦隨至西階下東面今惟於升時揖譲無庭中揖譲
　事
　案經言以介揖譲升如賓禮如其三揖至于階三譲
　至當楣答拜之禮也則主人與賓三揖至階時介尚
　在門左之位未隨至西階下明矣如介與衆賓隨至
　西階下則賓三揖時將隨之而偕揖乎抑賓揖而介
　以下則否乎盖皆不可
介西階上立
　正義鄭氏康成曰不言疑者省文
主人實爵介之席前西南面獻介介西階上北面拜主
人少退介進北面受爵復位主人介右北面拜送爵介
少退主人立于西階東(注主人介右下今文無北面)
　正義敖氏繼公曰主人獻介乃拜於其右者以其尊
　降於賓也凡堂上獻酢分階而拜者賓主二人而已
　其餘則否主人立于西階東稍違其拜處與既獻賓
　而立于阼階東之意同西階上非其正位故即辟之
　案主人獻介而西南面與賓酢主人而東南面者同
　義盖獻酢之禮必向受爵者之席前授之受爵者北
　面於階上則在送爵者之南故取向席前又不背受
　爵者且以為少退之地耳既則授者側向自若受者
　則進而受之也主人立西階東不即復阼階者俟其
　卒爵也
　存疑鄭氏康成曰主人拜於介右降尊以就卑也
　案惟獻賓拜於阼餘皆拜於其右降尊之説不可通
　於大夫
薦脯醢介升席自北方設折俎祭如賓禮不嚌肺不啐
酒不告㫖自南方降席北面坐卒爵興坐奠爵遂拜執
爵興主人介右答拜
　正義鄭氏康成曰不嚌啐下賓　敖氏繼公曰降席
　適西階上也介席南上自南方降者介尊於禮輕者
　或得由便也主人亦然主人介右答拜復西就之有
　司徹侑降席自北方以其卑於介也

右主人獻介

介降洗主人復阼階降辭如初卒洗主人盥介揖譲升
授主人爵于兩楹之間
　正義敖氏繼公曰洗為主人將自酢也初謂賓酢時
　主人降以下至坐取爵卒洗之禮也自飲而盥逹介
　意也介立於洗南以俟之主人既盥乃揖而行也介
　授主人爵者不敢酢也主人受之者亦逹介意也凡
　受獻而親酢者一人而已其餘則或所獻者自酢焉
　此介視賓為殺故其酢禮如此然其初乃得為主人
　洗爵亦其異者也　鄭氏康成曰如初如賓酢之時
　盥者當為介酌介不自酌下賓酒者賓主共之
　案為介酌而亦盥尊介也鄉射禮大夫之酢主人也
　亦然授于兩楹之間者以此爵未酌且以示殺於賓
　酢主人授于席前者之禮也
介西階上立主人實爵酢于西階上介右坐奠爵遂拜
執爵興介答拜主人坐祭遂飲卒爵興坐奠爵遂拜執
爵興介答拜主人坐奠爵于西楹南介右再拜崇酒介
答拜
　正義鄭氏康成曰奠爵西楹南以將獻衆賓　敖氏
　繼公曰主人拜於西階而奠爵于西楹南以其近也
　其意則與曏之奠于序端者同拜介崇酒亦至是乃
　為之者因賓禮也
　案主人所與為禮自工外其拜位與賓同在西階者
　以其皆賓之屬也主人之拜位自介以下則拜於其
　右不與拜賓同位者不二尊也於是主人在介右故
　奠于西楹南由便也介不告㫖主人亦拜崇酒者介
　不敢同於賓而主人敬之則不敢甚異於賓也
主人復阼階揖降介降立于賓南
　正義賈氏公彦曰向來主人與介行禮于西階上事
　訖故復阼階
　案介降者以主人將與衆賓為禮也與前將獻介而
　賓降同意主人不酬介者獻賓之禮既成則介宜從
　殺也故上篚惟一觶

右主人自酢于介

主人西南面三拜衆賓衆賓皆答壹拜
　正義鄭氏康成曰三拜示徧也壹拜不備禮也不升
　拜賤也　敖氏繼公曰是時衆賓皆在門内之西主
　人少南行近於門東乃西南面鄉之而拜拜衆賓為
　將獻之與賓升而拜至之意相類三拜者旅拜之法
　皆答壹拜者答旅拜之法此禮大夫士同之
　存疑賈氏公彦曰主人在阼階下衆賓在賓介之南
　故西南向拜之
　案言皆者皆三賓以下之衆賓也衆賓多主人不可
　勝拜然無不為一拜之理主人三拜以示徧衆賓無
　不為答拜之理敖氏之説得之衆賓相隨行至西階
　西賓介之南東面北上立此無三揖之禮以旅進非
　相耦也
主人揖升坐取爵于西楹下降洗升實爵于西階上獻
衆賓衆賓之長升拜受者三人主人拜送坐祭立飲不
拜既爵授主人爵降復位(長知丈反)
　正義敖氏繼公曰西階上獻衆賓總言之也主人盖
　執爵西南面于西階上衆賓則以次升受之不獻于
　席前辟尊者禮也其拜者亦北面長其年之差尊者
　不拜既爵卒爵不拜也獻而不拜既爵差卑也自别
　於尊者且重勞主人之答巳也不拜既爵故但立飲
　記云立卒爵者不拜既爵位堂下之位介之南也於
　此云復則主人揖升之時衆賓其皆進與　鄭氏康
　成曰言三人則衆賓多矣主人拜送於衆賓右(賈疏約上)
　(介右而知)既卒也卒爵不拜立飲立授賤者禮簡
　案降洗者為衆賓之長一人而已其餘皆不洗從略
　也殊其三人於三人之中又殊其長者皆尊卑之差
　次也祭酒必就地不可以立祭故坐祭
衆賓獻則不拜受爵坐祭立飲
　正義鄭氏康成曰次三人以下也不拜受爵禮彌簡

敖氏繼公曰自第四人以下又不拜受爵愈自别

　於尊者
　案言則者見其又别於三賓者也亦言坐祭立飲則
　其授主人爵而降復位悉與三賓同
每一人獻則薦諸其席
　正義鄭氏康成曰謂三人也　敖氏繼公曰此薦之
　節當在坐祭立飲之後與特牲饋食之衆賓同無俎
　又既飲乃薦逺下賓介也不言不祭者可知也　賈
　氏公彦曰席謂席前
　案言每一人獻則知主人皆拜送而有司以次薦之
　有薦則當祭薦以下工長言薦而曰使人相祭者決
　之也然此時三賓猶未即席當亦燕而後祭如燕禮
　大夫之為故敖氏於下經乃羞處觧云此時衆賓亦
　當祭薦也
衆賓辯有脯醢(辯音遍注今文辯皆作徧)
　正義鄭氏康成曰亦每獻薦於其位位在下(賈疏堂下立侍)
　(不合有席既不言席知位在下)　敖氏繼公曰衆賓三人之外者也
　衆賓長以下其堂下之位繼賓介之位而南
主人以爵降奠于篚
　正義鄭氏康成曰不復用也
　案此篚下篚也以上所用之爵皆因獻賓之爵
揖譲升賓厭介升介厭衆賓升衆賓序升即席(厭於葉反注今)
　(文厭皆為揖)
　正義敖氏繼公曰揖譲升者主人獨與賓一揖一譲
　而先升也賓厭介升者賓既厭介乃升也介厭衆賓
　升亦然三賓則不相厭但以次序而升耳即席立於
　席上　鄭氏康成曰序次也即就也　賈氏公彦曰
　序升謂三賓堂上有席者以年長為首

右主人獻衆賓


總論吕氏大臨曰賓介與衆賓異矣賓與介又有


等故介不拜洗主人不於阼階拜送不嚌肺不啐


酒不告㫖不自酌酢主人不酬省於賓可知矣衆


賓則升受坐祭立飲不酢其拜受者賓長三人餘


則不拜省於介可知矣此所以辨隆殺也

一人洗升舉觶于賓
　正義賈氏公彦曰此一人舉觶為旅酬也　鄭氏康
　成曰發酒端曰舉　敖氏繼公曰相者使之也獻禮
　既備即舉觶為旅酬始示留賓之意也一人主人之
　贊者既洗乃升用下篚之觶也此舉觶者代主人行
　禮耳中庸曰旅酬下為上舉觶猶言揚觶
實觶西階上坐奠觶遂拜執觶興賓席末答拜坐祭遂
飲卒觶興坐奠觶遂拜執觶興賓答拜
　正義敖氏繼公曰舉觶者自飲而洗且拜與主人酬
　賓之禮同賓席末拜示違其位也不降席答之者以
　其賤也下二人舉觶放此舉觶者拜亦當楣　賈氏
　公彦曰席末答拜者謂於席西南面非謂席上近西
　為末以無席上拜法也
　案獻賓時經云席末坐啐酒下乃云降席拜告㫖是
　席末未離乎席也
降洗升實觶立于西階上賓拜進坐奠觶于薦西賓辭
坐受以興舉觶者西階上拜送
　正義鄭氏康成曰賓拜拜將受觶言坐受者明行事
　相接若親受謙也(賈疏雖於地若手授之)　敖氏繼公曰立者
　俟賓拜也奠觶者亦以賓未即飲故也此實取之而
　曰受者原賓意也云坐受是賓已拜即興矣凡此時
　之在席者皆無事則興經文略也
　存疑鄭氏康成曰舉觶不授下主人也
　案親受者惟獻酢耳若酬則雖主人亦奠而不授盖
　酬禮當然也大夫以上則異
賓坐奠觶于其所舉觶者降
　正義鄭氏康成曰所薦西也舉觶者降事已　賈氏
　公彦曰以其將舉故奠之於右　敖氏繼公曰下經
　云賓坐取俎西之觶即此觶也其於薦西為少南云
　其所者明其近於故處也必奠于其所者降於主人
　且别於不舉者也主人酬賓奠觶于薦西賓取奠于
　薦東其觶卒不復舉
　案主人之酬觶賓北面奠之此時賓已即席盖南面
　奠之薦西而曰其所明此為奠觶之常處也

右一人舉觶

設席于堂㢘東上
　正義鄭氏康成曰為工布席也側邉曰亷燕禮曰席
　工于西階上少東樂正先升北面此言樂正先升立
　于西階東則工席在階東(賈疏經不言階東故取燕禮及此經下文以見樂正)
　(在西階東而云立于工西則工席更在階東)　孔氏穎逹曰堂亷堂基南
　畔亷稜之上也　敖氏繼公曰此云設席于堂亷言
　其南北節也鄉射云席工于西階上少東言其東西
　節也文互見耳席東上其下者當西階上少東
　案樂正在西階東工席又在其東席工之法自西端
　始隨其人數之多寡而放於東也工不可正居堂中
　故以西為節而不以兩楹之間為節也衆賓之席不
　屬此席則屬矣升降由後故也
工四人二瑟瑟先相者二人皆左何瑟後首挎越内弦
右手相(相息亮反下同何胡可反挎口孤反)
　正義鄭氏康成曰二瑟二人鼓瑟則二人歌也瑟先
　者将入序在前也相扶工也衆賓之少者為之每工
　一人(賈疏二人瑟相二人則二人歌相亦二人)鄉射禮曰弟子相工如初
　入(賈疏引之證弟子相工之事)天子相工使眂瞭者(賈疏春官眂瞭職凡樂事)
　(相瞽)工瞽矇也(陳氏暘曰以其精於聼也)故有扶之者後首者變於
　君也(賈疏鄉飲與燕禮相對燕禮面鼔此不面鼓是變於君大射後首鄉射面鼓亦變於君)挎
　持也相瑟者則為之持瑟其相歌者徒相也(賈疏無可何空)
　(以右手相)越瑟下孔所以發越其聲也内弦側擔之(賈疏以左)
　(手於外側擔之使弦向内)　敖氏繼公曰在肩曰何左何瑟為相
　當以右手也後首瑟之首在後也挎以指鈎之也後
　越去瑟亷差近故以巨擘承下亷而三指挎越也内
　弦弦向身也右手相者便也工笙盖亦公家之樂官
　給學中飲射之事者與　朱氏載堉曰古人歌詩未
　嘗不彈琴瑟彈琴瑟未嘗不歌詩或有不彈而歌不
　歌而彈者則變也故爾雅曰徒歌謂之謡徒鼓瑟謂
　之歩别而言之著其變也論語取瑟而歌家語彈琴
　而歌今人歌詩與琴不能相入盖失其傳耳挎越者
　以左手四指入瑟底空穴内捉之也少儀云琴瑟執
　之皆尚左手謂攜琴挎瑟皆用左手不用右手也
　案相工之人天子以眂瞭見周官眂瞭職諸侯以僕
　人見大射儀其輕禮以小臣見燕禮士大夫以弟子
　見鄉射禮注以弟子為衆賓之少者盖鄉庠州序之
　中必有肄業之人所謂弟子也禮樂之地以有事為
　榮庠序舉飲射之禮弟子自當共其役注所謂衆賓
　之少者即指是與　又案可鼔之處即首也經盖互
　言之前之則曰鼓有聲者在顯處也後之則曰首有
　聲者在隱處也因隱顯而異其文耳後首則執尾尾
　狹則指入越者曲而深故云挎面鼓則執首首濶則
　指入越者直而淺故云執此其異同既與君禮變而
　飲與射又相變也内弦竝同外弦則不可執矣
　存疑賈氏公彦曰此鄉大夫飲酒而曰四人大射諸
　侯禮而曰六人若然士當二人天子當八人為差次
　案歌工必用二人惟瑟以多寡為隆殺若工一人瑟
　一人恐不成樂矣故鄉射禮亦工四人疑士與大夫
　同制至以諸侯六人推知天子八人則疏説固可循
　也樂記曰清廟之瑟朱弦而疏越一倡而三歎所謂
　倡歎朱子曰盖一人倡而三人和也今觧者以為三
　歎息非是據此則天子之歌工或用四人與
樂正先升立于西階東
　正義鄭氏康成曰正長也樂正於天子樂師也凡樂
　掌其序事樂成則告備　敖氏繼公曰天子樂師以
　下大夫上士下士為之諸侯樂師惟當用上士下士
　然則此使之給事者其下士與樂正當從工乃先升
　者變於尊者之重禮也此先升而立于西階東明其
　不與工序也鄉射禮云樂正先升立于工席之西亦
　與此文互見也
　案侯國有大小樂正此小樂正也故敖云下士為之
　燕禮大射儀亦用小樂正則鄉飲射可知矣
工入升自西階北面坐相者東面坐遂授瑟乃降
　正義敖氏繼公曰相者東面坐於其席前之西以瑟
　首鄉東授之　鄭氏康成曰降立于西方(賈疏鄉射云樂正適)
　(西方命弟子贊工遷樂故知立于西方)
　案鄉射禮北面東上坐此亦然
工歌鹿鳴四牡皇皇者華(華呼瓜反)
　正義鄭氏康成曰三者皆小雅篇鹿鳴君與臣下及
　四方之賓燕之樂歌也此采其已有㫖酒以召嘉賓
　嘉賓既來示我以善道又樂嘉賓有孔昭之明徳可
　則傚也四牡君勞使臣之來之樂歌也此采其勤苦
　王事念将父母忠孝之至以勞賓也皇皇者華君遣
　使臣之樂歌也此采其更是勞苦自以為不及欲諮
　謀於賢知而以自光明也　朱子曰鹿鳴即謂今日
　燕飲之事所以道逹主人之誠意而美嘉賓之徳也
　四牡言其去家而仕於朝辭親而從王事於此乎始
　也皇華言其将為君使而賦政於外也學記曰宵雅
　肄三官其始也正謂此也盖此三詩先王所製以為
　燕飲之樂用之鄉人用之邦國各取其義而歌之也

問鹿鳴四牡皇華儀禮以為上下通用之樂不知

　王事靡盬之類庶人安得用之曰鄉飲酒亦用大學
　始教宵雅肄三正謂習此盖入學之始須教他便知
　有君臣之義始得　陳氏暘曰舜之作樂琴瑟以詠
　於堂上所以發徳而貴人聲此鄉飲酒義所謂升歌
　三終也　敖氏繼公曰不言瑟者瑟依歌其同可知
　書曰搏拊琴瑟以詠
　案人倫有五而君臣父子其尤大者也故詩序曰無
　私恩非孝子也無公義非忠臣也此三詩者不以私
　恩廢公義不以公義背私恩盖先王宴勞之所為作
　因以被之樂章而自鄉飲燕射皆用焉至於始入學
　者猶三肄之皆欲其早識君臣之義於初因樂而以
　詩教也
卒歌主人獻工工左瑟一人拜不興受爵主人阼階上
拜送爵
　正義鄭氏康成曰左瑟便其右且辟主人授爵也一
　人工之長也工賤故不為之洗　賈氏公彦曰工北
　面以西為左空其右受獻便也以酒從東來故也
　敖氏繼公曰左瑟置其瑟於左為受爵變也瑟宜前
　首故左之一人工之長乃歌者也不興受爵瞽者不
　能如禮也主人亦坐授之主人先獻歌者其瑟者事
　未至乃為之變者節也主人獨拜于阼階上者以工
　拜受於其位故不得拜於其右也凡主人與工為禮
　盖亦有贊告之者
　案先言工左瑟而後言一人拜則是二瑟皆左瑟不
　止拜受之一人
　通論賈氏公彦曰此及燕禮同是主歡心尚樂故有
　歌笙間合間合不獻以前已得獻也鄉射主於射惟
　有合樂笙工並為至終總獻之大射亦主於射但有
　升歌獻工下管不復得獻
薦脯醢使人相祭
　正義鄭氏康成曰相其祭酒祭薦(賈疏相者扶工之人)　敖氏
　繼公曰亦祭薦者殊其長也
工飲不拜既爵授主人爵
　正義鄭氏康成曰坐授之
　案衆賓及工之獻不酢故飲既即授主人爵為其當
　用以獻次賓次工也衆賓立授工坐授衆賓立飲工
　坐飲皆以其無目優之也
衆工則不拜受爵祭飲辯有脯醢不祭(辯音遍下同注今文辯為徧)
　正義鄭氏康成曰祭飲獻酒重無不祭也(賈疏衆工諸事不備)
　(尚祭酒)　敖氏繼公曰祭飲祭酒乃飲也
　案衆工者次工長以下三工也不拜受則主人盖亦
　不拜送矣其衆工之末飲者既授主人爵主人當以
　奠于上篚至獻笙乃復取而獻之故下記云獻工與
　笙皆取爵于上篚也
大師則為之洗賓介降主人辭降工不辭洗(大音泰為于偽反)
　正義鄭氏康成曰為之洗尊之也(賈疏工非大師則無洗)賓介
　降從主人也工大師也　敖氏繼公曰大師周官以
　下大夫為之諸侯宜用上士也為之洗以其有爵異
　之主人辭賓亦對衆賓不降别於賓介也工不辭洗
　亦不降主人既洗與賓介揖而俱升
　案賓介從降以大師為樂賓來也大夫不從降以助
　主人樂賓而身非賓也三賓亦不降不敢自擬於賓
　也樂正下士而大師乃上士者不相統也
　存疑鄭氏康成曰大夫若君賜之樂謂之大師上既
　言獻工矣乃言大師者大師或瑟或歌也其獻之瑟
　則先歌則後　賈氏公彦曰大師能瑟在瑟中能歌
　在歌中其獻法皆先瑟後歌隨大師所在以次獻之
　也
　案大師即國之大師如有事於君所則來者工而已
　大師不與也若大師無事於君所則亦來與此禮聖
　人言師摯之始闗雎之亂洋洋盈耳則魯行飲射之
　禮師摯盖嘗與焉何必為君賜哉大射儀先言僕人
　正徒相大師下乃云後者徒相入故注知後者為大
　師且曰大師無瑟是大師主歌矣此注乃曰大師或
　瑟或歌與彼互異大射儀之獻工而一人拜受爵也
　注曰謂大師是大師雖主歌而獻必先之矣此注乃
　曰其獻之瑟則先歌則後夫經所謂瑟先者謂其入
　之序不謂其獻之次也樂貴人聲先歌者宜矣
笙入堂下磬南北面立
　正義鄭氏康成曰笙吹笙者也以笙吹此詩以為樂
　也　賈氏公彦曰磬既南面其南當有撃磬者笙入
　盖在撃磬者之南　敖氏繼公曰磬南阼階西南也
　北面立盖亦東上如工立於磬南近其所應之樂也
　詩曰笙磬同音
　案升歌者堂上之人聲也堂下則尊者以管虞書下
　管周官大司樂亦下管是也卑者以笙此禮及鄉射
　禮皆言笙入是也燕禮亦言笙入者燕為諸侯之輕
　禮故也周官有笙師又有磬師此經不見撃磬之人
　言磬南則可知矣
樂南陔白華華黍(陔古才反白華呼瓜反)
　正義鄭氏康成曰小雅篇也今亡其義未聞　孔氏
　穎逹曰笙歌三篇堂下吹笙以播詩也　陳氏暘曰
　鄉飲酒義所謂笙入三終也
　存疑賈氏公彦曰詩序云南陔孝子相戒以養也白
　華孝子之潔白也華黍時和年豊宜黍稷也
　辨正劉氏敞曰此三篇笙詩也小序云有其義而亡
　其辭亡謂本無非亡逸之亡也此禮曰樂燕禮曰奏
　不言歌則有聲而無辭明矣下由庚崇丘由儀放此

朱子曰笙詩有聲無辭意古經篇題之下必有譜

　焉如投壺魯鼓薛鼓之節而亡之耳小序於六詩皆
　著其義盖以意言之鄭云其義未聞則亦不敢信其
　説矣　王氏應麟曰詩三百十一篇亡其辭者六篇
　無辭明矣
　案詩三百十一篇而史記孔子世家云三百五篇孔
　子皆弦歌之漢書藝文志亦曰凡三百五篇王吉以
　三百五篇諫龔遂曰誦詩三百五篇人事浹王道備
　則餘六篇之為無辭之詩有明徴矣
　總論陳氏祥道曰工歌三終堂上樂也笙入三終堂
　下樂也記曰歌者在上匏竹在下貴人聲也此之謂
　也
主人獻之于西階上一人拜盡階不升堂受爵主人拜
送爵階前坐祭立飲不拜既爵升授主人爵
　正義鄭氏康成曰一人笙之長者也笙三人和一人
　凡四人(賈疏爾雅笙小者謂之和)鄉射禮曰笙一人拜于下　賈
　氏公彦曰獻工拜送在阼階上以工在西階東故也
　此拜送在西階上以笙在階下故也　敖氏繼公曰
　主人獻亦西南面也盡階不升堂賤也既受爵階上
　少立俟主人已拜然後降主人拜亦北面升授主人
　爵亦盡階不升堂　朱氏載堉曰凡堂下樂皆立故
　經不言席皆非無目之人故經不言相
　案凡嘉禮之獻酒惟笙飲於階前射禮獲者釋獲者
　飲於庭燕禮大射禮士旅食飲於其尊南餘皆飲于
　階上
衆笙則不拜受爵坐祭立飲辯有脯醢不祭(注今文辯為徧)
　正義陳氏暘曰工一人祭薦餘則祭飲而已笙則皆
　不祭此又等降之别也　鄭氏康成曰薦之皆於其
　位磬南　敖氏繼公曰鄉射禮曰主人以爵降奠于
　篚反升就席
　案飲酒之獻止於此介禮之殺於賓者不拜洗不嚌
　啐不告㫖不親酌酢又主人不酬也三賓之長之殺
　於介者不坐飲不拜既不設俎又不酢主人也其以
　次之二賓之殺於三賓之長者不辭洗也堂下衆賓
　之殺於以次之二賓者不拜受不祭薦也大師視三
　賓之長惟不辭洗不立飲為異工長視以次之二賓
　衆工視堂下衆賓惟不立飲為異笙則又殺於工矣
　盡階不升堂受爵又降飲於階前是也尊卑隆殺之
　間可以見禮意矣
乃間歌魚麗笙由庚歌南有嘉魚笙崇丘歌南山有臺
笙由儀(間記莧反麗力移反夲或作離)
　正義鄭氏康成曰間代也謂一歌則一吹六者皆小
　雅篇魚麗言年豐物多也此采其物多酒㫖所以優
　賓也南有嘉魚言君子有酒樂與賢者共之也此采
　其能以禮下賢者賢者纍蔓而歸之也南山有臺言
　太平之治以賢者為本此采其爱友賢者為邦家之
　基既欲其身之夀考又欲其名徳之長也由庚崇丘
　由儀今亡其義未聞　孔氏穎逹曰間歌六篇堂上
　歌一篇堂下吹一篇相間代也　陳氏暘曰鄉飲酒
　義所謂間歌三終也
　存疑賈氏公彦曰詩序云由庚萬物得由其道也崇
　丘萬物得極其髙大也由儀萬物之生各得其宜也
　辨正鄭氏樵曰南陔白華華黍由庚崇丘由儀此六
　詩皆主於笙奏之雖有其聲舉無辭句束晳補笙詩
　皮日休補肆夏不知六詩乃笙詩肆夏乃金奏初無
　辭之可傳也
乃合樂周南闗雎葛覃卷耳召南鵲巢采蘩采蘋(合如字劉)
　(音閤雎七徐反覃大南反卷九轉反召音邵蘋毗人反)
　正義鄭氏康成曰合樂謂歌樂與衆聲俱作周南召
　南國風篇王后國君夫人房中之樂歌也闗雎言后
　妃之徳葛覃言后妃之職卷耳言后妃之志鵲巢言
　國君夫人之徳采蘩言國君夫人不失職采蘋言卿
　大夫之妻能循其法度夫婦之道生民之本王政之
　端此六篇者其教之原也故國君與其臣下及四方
　之賓燕用之合樂也　程子曰周公主内治故以畿
　内之詩言文王大姒之化者屬之周南召公掌諸侯
　故以畿外之詩言列國諸侯大夫之室家被文王大
　姒之化而成徳者屬之召南　鄭氏樵曰二南言王
　者之化自北而南後世被之樂章用之為鄉樂為燕
　樂為射樂為房中之樂所以彰文王之徳美也　朱
　子曰二南之分惟程子得之謂之南者言其化自岐
　雍之間被於江漢之域自北而南也詩曰以南謂此
　也　陳氏暘曰鄉飲酒義所謂合樂三終也
　存異孔氏穎逹曰合樂者謂工歌闗雎則笙吹鵲巢
　合之工歌葛覃則笙吹采蘩合之工歌卷耳則笙吹
　采蘋合之
　辨正賈氏公彦曰合樂者謂堂上有鼓瑟堂下有笙
　磬合奏此詩　朱子曰合樂孔疏非是當從賈疏謂
　合奏此六詩也言三終者二南各三終也　朱氏載
　堉曰所謂合樂者如堂上歌闗雎則堂下亦奏闗雎
　以合之堂上歌鵲巢則堂下亦奏鵲巢以合之舊説
　堂上歌關雎則堂下奏鵲巢此不逹之論也
　餘論鄭氏康成曰鄉樂者風也小雅為諸侯之樂大
　雅頌為天子之樂鄉飲酒升歌小雅禮盛者可以進
　取也燕合鄉樂禮輕者可以逮下也春秋傳曰肆夏
　繁遏渠天子所以饗元侯也文王大明緜兩君相見
　之樂也然則諸侯相與燕升歌大雅合小雅天子與
　次國小國之君燕亦如之與大國之君燕升歌頌合
　大雅其笙間之篇未聞　賈氏公彦曰天子享元侯
　升歌頌合大雅享五等諸侯升歌大雅合小雅享臣
　子歌小雅合鄉樂若兩元侯自相享與天子享巳同
　五等諸侯自相享亦與天子享巳同諸侯享臣子亦
　與天子享臣子同燕之用樂與饗同　孔氏穎逹曰
　天子饗元侯用肆夏則其餘諸侯不得用肆夏當歌
　文王與兩君相見同也然則兩元侯相見與天子享
　之禮同仲尼燕居兩君相見升歌清廟謂元侯也諸
　侯來朝乃歌文王遣臣來聘必不得同當歌鹿鳴燕
　禮兼燕四方之賓其樂歌鹿鳴是其等差也左傳言
　三夏天子所以享元侯則文王為兩君之相見之樂
　亦謂享也雖不言燕燕亦當然　又曰燕禮升歌小
　雅笙間亦用小雅則用詩與升歌同此注云未聞者
　未知其用何篇也
　案樂有四節上下同之至所用之詩鄉飲酒乃與燕
　禮同可見尊卑皆可通用也唯大雅與頌不敢上干
　甯俞叔孫豹之説傳有明文至賈孔所差盖亦臆度
　云爾未可據為定制也頌祭祀所歌謂施於賓客尤
　恐未然
工告于樂正曰正歌備樂正告于賓乃降
　正義賈氏公彦曰無大師故工告樂備　敖氏繼公
　曰工其長也正歌謂所歌者皆風雅之正也凡歌以
　既合樂為備故合樂之後乃告備焉惟正告歌備者
　以已之所有事者而言也　李氏如圭曰告于賓者
　作樂主為樂賓也　鄭氏康成曰樂正降者以正歌
　備無事也降立西階東北面(賈疏堂上時在西階東北面知降亦然)
　案言歌者工主於歌也言正者對無算樂而言也凡
　禮各有所當歌者是謂正歌鄉射禮曰工不興告于
　樂正

右樂賓

欽定儀禮義疏卷六
欽定四庫全書
欽定儀禮義疏卷七
　鄉飲酒禮第四之二
主人降席自南方側降
　正義鄭氏康成曰不自北方由便賓介不從(賈疏側者特也)
　(賓介不從故言側)　敖氏繼公曰此降席自南方其義與介
　同
　案上降降席也下降降階也司正之作将使監酒非
　賓介所宜参故特降
作相為司正司正禮辭許諾主人拜司正答拜主人升
復席(相息亮反下竝同)
　正義鄭氏康成曰作使也禮樂之正既成将留賓為
　有懈惰立司正以監之察儀法也拜拜其許　賈氏
　公彦曰上云一相迎於門外今将燕使為司正　敖
　氏繼公曰主人自作之者辟君禮也司正之職亦主
　於相爾乃更其名者禮異於上宜新之也自是以後
　禮節凡五司正皆有事焉於此立之示留賓之意也
　謂之司正者以其正此飲酒之禮而名之　張氏飬
　浩曰正獻主於行禮行禮則有節旅酬主於和樂和
　樂則易流立司正以董之則不至於流矣
　案此時之司正即前此之相也其在鄉射又即繼此
　之司馬也相與司馬不言作獨司正則降階作之且
　拜其許者相徒贊主人之命司馬専掌一射之儀若
　司正則此日之與此禮者無貴賤卑尊皆将於彼乎
　受正焉夫是以重其選而異其禮也鄉飲酒義曰一
　人揚觶乃立司正焉知其能和樂而不流也明日而
　息司正也以此鄉射禮主人再拜此亦當然
司正洗觶升自西階阼階上北面受命于主人主人曰
請安于賔司正告于賓賓禮辭許
　正義鄭氏康成曰為賓欲去留之告賓于西階上(賈疏)
　(鄉射云司正升自西階由楹内適阼階上北面受命于主人西階上北面請安于賓)　敖氏繼
　公曰司正縁主人意必欲安賓故受命于主人以安
　之安賔而賓辭則是賓於此果有不安之心矣賓辭
　者以主人有㫖酒嘉肴己巳受賜為辭也執觶受命
　贊辭變於君
司正告於主人主人阼階上再拜賓西階上答拜司正
立于楹間以相拜皆揖復席
　正義鄭氏康成曰再拜拜賓許也司正既以賓許告
　主人遂立楹閒以相拜相謂贊主人及賓相拜之辭
　賓主人既拜揖就席　敖氏繼公曰楹閒東西節也
　宜於楹為少南凡拜皆有相之者經不悉見之
　案司正于阼階上受命主人西階上告賓又于阼階
　上告主人還至中閒北面相拜盖距堂亷不逺鄉射
　禮先言司正相拜而後言賓主之拜於禮節次第尤
　明故注用之以釋此文
司正實觶降自西階階閒北面坐奠觶退共少立(共九勇反)
　正義鄭氏康成曰階閒北面東西節也共拱手也少
　立自正慎其位也　敖氏繼公曰奠觶不拜者獨行
　禮則不象受觶之儀也不南面奠觶亦變於君禮退
　而少立以其位在是也燕與大射則其位少進亦異
　者也
　存疑鄭氏康成曰階閒其南北當中庭(賈疏鄉射云降自西階中)
　(庭北面坐奠觶)
　案云階閒則距階不甚逺士喪禮遂匠納車于階閒
　既祖婦人降即位于階閒士虞禮饌黍稷兩敦于階
　閒特牲禮執事之爼陳于階閒足以徴其非南北之
　中矣鄉射中庭北面盖與此異也
坐取觶不祭遂飲卒觶興坐奠觶遂拜執觶興洗北面
坐奠觶于其所退立于觶南
　正義鄭氏康成曰洗觶奠之示潔敬也立于其南以
　察衆　賈氏公彦曰直洗不盥俗本有盥者誤　敖
　氏繼公曰坐取觶亦進坐取觶而反坐也不祭者變
　於獻酬也卒觶拜者宜謝主人也酒主人之物也主
　人不答拜者非與為禮則不敢當也主人請立司正
　而司正乃實觶自飲者所以為識又欲因以虗觶識
　其位也洗觶奠之不敢苟也
　案司正之觶既以自表其位且示将以為罰觶也故
　取觶不祭而位於階閒取其賓主之適均也其卒觶
　也先飲以為酒令也故鄭重而拜之賓主不答者此
　觶非與賓主為禮也卒觶復洗而奠空觶者豫當酌
　以飲人也檀弓所載杜蕢之飲曠飲調并飲平公者
　其類也蕢復自飲而曰敢與知防則以防者司正之
　職已非司正故云然
右立司正

賓北面坐取爼西之觶阼階上北面酬主人主人降席
立于賓東
　正義鄭氏康成曰初起旅酬也旅酬同階禮殺(賈疏上正)
　(酬時不同階)　賈氏公彦曰爼西之觶謂前一人所舉觶
　奠于薦右者今為旅酬而舉之前主人酬賓奠于薦
　東者不舉故言爼西以别之　敖氏繼公曰爼西于
　薦西為少南上經惟言奠觶于其所故此明之賓於
　一人所舉之觶亦取而遷之者以其代主人行禮故
　也
賓坐奠觶遂拜執觶興主人答拜不祭立飲不拜卒觶
不洗實觶東南面授主人
　正義鄭氏康成曰此所不者酬而禮殺也賓立飲卒
　觶因更酌以鄉主人将授　敖氏繼公曰不拜卒觶
　猶言不拜既爵也東南面於阼階上
　案鄉射禮東南面上有進字下無授主人三字
主人阼階上拜賓少退主人受觶賓拜送于主人之西
賓揖復席
　正義鄭氏康成曰賓復席酬主人訖　敖氏繼公曰
　揖而復席禮之也
　案鄉射禮於受觶上亦云進於主賓之拜皆云北面
主人西階上酬介介降席自南方立于主人之西如賓
酬主人之禮主人揖復席
　正義鄭氏康成曰其酌實觶西南面授介自此已下
　旅酬酌者亦如之(賈疏亦西南面授之以旅酬皆西階上故也)　朱子曰
　酬初皆北面但授觶時賓則東南面授主人主人則
　西南面授介已受之後即授者又還北面之位賓則
　拜送於主人之西主人則拜送於介之東下受介酬
　者介亦既授乃還北面拜送也
　案鄉射禮主人以觶適西階上
司正升相旅曰某子受酬受酬者降席
　正義鄭氏康成曰旅序也(賈疏旅衆也而言序者謂衆以次序相酬)於是
　介酬衆賓衆賓又以次序相酬某者衆賓姓也同姓
　則以伯仲别之又同則以其字别之(賈疏某在子上故知是姓若單)
　(言某則是字)　賈氏公彦曰賓主及介旅酬不監以其習
　禮也　敖氏繼公曰相旅謂相旅酬之禮或言旅或
　言酬互見耳賓酬主人主人酬介司正不升則惟相
　之於下耳尊之也若有遵者則先衆賓酬之既則司
　正乃升
　案賓介主人之酬司正不相疏本使能之意為説敖
　縁相拜之法為説兼之而義備矣
司正退立于序端東面
　正義鄭氏康成曰辟受酬者又便其贊上贊下也始
　升相西階西北面(賈疏西階西即衆受酬者立處)　敖氏繼公曰序
　端東面惟退而俟事之時則然自是以後於凡作受
　酬者則皆少違此位堂上者北面作之堂下者南面
　作之既則皆復此位也
　案序端視西階西為益西司正始升相得立於西階
　西者以受酬者自介右也自此以後則衆受酬者受
　自左而西階西為受酬者之位矣故退立序端以辟
　之凡在堂上者司正作之則降席以就西階西之位
　在堂下者司正作之則升自西階以就西階西之位
受酬者自介右
　正義鄭氏康成曰由介東也(賈疏北面以東為右)尊介使不失
　故位　敖氏繼公曰受介酬者獨居其右與他受酬
　者不同明介尊不與衆賓序也自介右則介當東南
　面酬之若遵者受介酬亦然
衆受酬者受自左(注今文無衆酬)
　正義鄭氏康成曰後将受酬者皆由西變於受介也

賈氏公彦曰衆賓之内為首者一人自介右受之

　自第二已下并堂下衆賓皆自左受之　敖氏繼公
　曰受自左賓黨受酬者之正位也
　案酬有主道而西為賓方其為介所酬者受於介右
　将使介仍居賓方也其受酬於為介所酬者已下則
　受於酬者之左将使酬者得修主道也
拜興飲皆如賓酬主人之禮
　正義鄭氏康成曰嫌以下異也　敖氏繼公曰惟受
　酬者立於酬者之西及酬者既實觶進西南面為異
辯卒受者以觶降坐奠于篚司正降復位(辯音徧)
　正義鄭氏康成曰辯辯衆賓之在下者鄉射禮曰辯
　遂酬在下者皆升受酬于西階上位觶南之位　敖
　氏繼公曰卒受者無所旅自飲於上乃降
　案酬之為義注曰勸酒也為酬賓言之也又曰周也
　為旅酬言之也旅酬之酬義主於周當主人酬賓時
　介遵皆未及獻無行酬之法故不盡主人之歡奠之
　而不舉至獻禮既畢一人舉觶乃體主人均恵之意
　而行之以至於辯辯者周也

右旅酬

使二人舉觶于賓介洗升實觶于西階上皆坐奠觶遂
拜執觶興賓介席末答拜皆坐祭遂飲卒觶興坐奠觶
遂拜執觶興賓介席末答拜(敖云于西階上于字衍)
　正義鄭氏康成曰二人主人之贊者燕禮曰媵爵者
　立于洗南西面北上序進盥洗　李氏如圭曰二人
　舉觶為無算爵始也　賈氏公彦曰答拜賓南面介
　東面　敖氏繼公曰亦代主人行事也至是乃併舉
　觶于介者異之也
　案以燕禮媵爵之儀推之其實觶也亦當序進亦由
　楹北其舉于賓者先酌舉于介者後酌乃之西階上
　先酌者在右後酌者在左北面乃坐奠觶鄉射禮舉
　觶者奠觶北面
　存疑鄭氏康成曰若有大夫則舉觶于賓與大夫
　辨正敖氏繼公曰言賓介者明雖有大夫猶及介
　案飲酒主於賓其次介故一人舉觶惟于賓至二人
　舉觶始兼及介雖有遵者不宜先之也鄉射禮舉觶
　于賓與大夫者以無介耳下文降席徹爼其序皆賓
　先於主人介先於遵者則此之舉觶于賓介當以敖
　氏之説為正
逆降洗升實觶皆立于西階上賓介皆拜
　正義敖氏繼公曰鄉射禮立于西階上北面東上
　鄭氏康成曰于席末拜
　案逆降謂先升者後降猶昏禮言匙者逆退也燕禮
　媵爵者序于尊所以降拜于阼階下故曰交于楹北
　降是序降也此臣禮逆降所以變于君也司正既洗
　觶而後升自西階此亦先洗後升與一人舉觶者同
　以其皆用下篚之觶故也
皆進薦西奠之賓辭坐取觶以興介則薦南奠之介坐
受以興退皆拜送降賓介奠于其所(注今文曰賓受)
　正義賈氏公彦曰皆進者一人之賓所一人之介所

鄭氏康成曰賓言取介言受尊卑異文　敖氏繼

　公曰賓云取介云受錯綜以見其同也介亦辭文不
　具耳鄉射禮賓與大夫辭介宜與彼大夫同也奠于
　其所者賓則少南而當爼西介則少東而當爼南如
　於一人舉觶者之為也既奠于其所則興不言者亦
　文不具耳鄉射禮賓大夫坐反奠于其所興舉觶者
　賓介未奠而降變於上禮
　案鄉射禮薦西之奠言坐奠拜送之退言反位此文
　畧也

右二人舉觶


總論敖氏繼公曰此條有與一人舉觶之儀相類


者其説已見於上

司正升自西階受命于主人主人曰請坐于賓賓辭以
爼
　正義鄭氏康成曰至此盛禮俱成賓主百拜(賈疏樂記文)
　强有力者猶倦焉(賈疏聘義文)張而不弛弛而不張非文
　武之道(賈疏雜記文)請坐者将以賓燕盡殷勤也爼肴之
　貴者辭之者不敢以禮殺當貴者　賈氏公彦曰自
　此以上皆立行禮人皆勞倦故請坐于賓鄉射司正
　升自西階阼階上受命于主人適西階上北面請坐
　于賓此亦同云主人曰請坐于賓亦是使司正傳語
　于賓也　敖氏繼公曰坐謂燕坐而飲也辭以爼者
　以爼辭其請坐之命謂爼在此不敢坐也爼肴之貴
　者燕坐則禮殺矣當俎而燕坐是褻之也司正于是
　又反命于主人
主人請徹俎賓許
　正義鄭氏康成曰亦司正傳請告之　敖氏繼公曰
　賓曏者辭以俎今主人請徹俎而賓許之是許其坐
　矣
　案請者請于主人告者告於賓
司正降階前命弟子俟徹俎
　正義鄭氏康成曰西階前也弟子賓之少者俎者主
　人之贊者設之今賓辭之使其黨俟徹順賓意也
　敖氏繼公曰俟徹俎者俟尊者徹乃受之也
司正升立于序端
　正義鄭氏康成曰待事(賈疏司正命弟子徹俎即升立于序端弟子尚未徹俎故)
　(云待事)
賓降席北面主人降席阼階上北面介降席西階上北
面遵者降席席東南面(遵将氲反注今文遵為僎或為全)
　正義鄭氏康成曰皆立相須徹俎也遵者謂此鄉之
　人仕至大夫主人所榮而遵法者也或有無来不来
　用時事耳　敖氏繼公曰賓北面于俎南以當先取
　俎也主人介遵皆近其席而立俟取俎之節也遵者
　乃此鄉之人仕至公卿大夫主人請之来與此㑹者
　也遵者席西上降席而立于席東便也
　案鄉射禮主人降席自南方賓及大夫皆不言所自
　以上啐酒之降決之則賓降席自西方以席東南面
　之文決之則大夫降席自東方主人必左還賓介必
　右還而後鄉其席諸公大夫謂之遵者以其爵崇徳
　備可為鄉人所遵法故請之以為矜式焉
賓取俎還授司正司正以降賓從之主人取俎還授弟
子弟子以降自西階主人降自阼階介取俎還授弟子
弟子以降介從之若有諸公大夫則使人受俎如賓禮
衆賓皆降(還音旋下同)
　正義鄭氏康成曰取俎者皆鄉其席既授弟子皆降
　衆賓從降亦為将燕　賈氏公彦曰鄉席取爼還轉
　授之故經皆言還　敖氏繼公曰北面取俎還南面
　授司正必言還者明就而受之司正受賓俎者賓尊
　宜異之此取俎與升受俎者皆以先者既降為節主
　人介取俎不言所鄉如賓可知主人之俎乃以降自
　西階者辟君禮也人亦謂弟子鄉射禮大夫取俎還
　授弟子是也主人降立于阼階東賓降立于西階西
　介在賓南大夫在介南衆賓又在大夫南少退
　案衆賓無俎亦降者鄉射注曰從降亦為将燕是也
　其位則鄉射禮曰立于大夫之南少退北上

右徹俎

説屨揖譲如初升坐(説吐活反注今文説為税)
　正義鄭氏康成曰説屨者為燕當坐也必説於下者
　屨賤不空居堂説屨主人先左賓先右　孔氏穎逹
　曰以前皆立而行禮至此徹俎之後乃説屨升堂坐
　也　賈氏公彦曰曲禮上於東階則先右足上於西
　階則先左足注云相鄉敬也玉藻著屨之法坐左納
　右坐右納左今説之北面鄉階主人先左賓先右亦
　取近於相鄉也　敖氏繼公曰説屨者各於其階側
　北面賓黨之屨亦北上坐於堂而説屨於上者惟尊
　長則然此賓主人其尊相敵故皆説於下揖譲者主
　人與賓一揖一譲也賓則厭介介厭大夫大夫厭衆
　賓以次而升
　通論賈氏公彦曰少儀云排闔説屨於户内一人而
　已矣彼在室則尊者説屨在户内其餘説於户外若
　在堂亦尊者説屨在堂餘説於堂下是以燕禮大射
　臣皆説於階下公不見説屨之文則公舄在堂矣飲
　射行敵禮故皆説於堂下
右説屨升坐

乃羞
　正義鄭氏康成曰設啗其以案酒也羞進也所進者
　狗胾醢也(敖氏繼公曰特牲少牢之庻羞皆以其牲肉為胾又有醢知此禮當放之也)鄉
　設骨體所以致敬今進羞所以盡愛敬之愛之所以
　厚賢也　賈氏公彦曰記云其牲狗禮記又云庻羞
　不踰牲則所羞者狗胾也醢是舊作之物諸經又不
　見以狗作醢則醢當兼有餘牲　敖氏繼公曰羞者
　進庻羞於凡有薦者也此時衆賓亦當祭薦文不具
　耳
無算爵
　正義鄭氏康成曰算數也賓主燕飲爵行無數醉而
　止也鄉射禮曰使二人舉觶于賓與大夫又曰執觶
　者洗升實觶反奠于賓與大夫皆是　楊氏復曰此
　禮無算爵其文畧注引鄉射以釋之案鄉射無算爵
　賓與大夫不興取奠觶飲卒觶不拜執觶者受觶遂
　實之賓觶以之主人大夫之觶衆賓長受而錯皆不
　拜注云錯者實主人之觶以之次賓實賓長之觶以
　之次大夫也此禮亦同但鄉射無介此禮有介當實
　賓之觶以之主人實主人之觶以之介及其交錯而
　行也當實主人之觶以之衆賓長實介之觶以之次
　大夫又實衆賓長之觶以之第三位次大夫實次大
　夫之觶以之第二位次賓長如此交錯以辯卒受者
　興以旅在下者于西階上及其辯也執觶者洗升實
　觶反奠于賓與大夫所以復奠之者燕以飲酒為歡
　醉而止此所以為無算爵也　敖氏繼公曰無算爵
　者行其奠觶終而復始無定數也鄉射禮曰使二人
　舉觶于賓與大夫又曰執觶者洗升實觶反奠于賓
　與大夫此異于彼者舉觶及反奠不于大夫而于介
　耳其賓觶亦以之主人介觶則以之大夫其餘可以
　類推
　案此二觶之行楊氏推説頗備然以二人舉觶為於
　賓與大夫則循用注説與敖氏異二觶竝舉以之賓
　介經有明文此有介鄕射無介所以異也當據經以
　敖氏之説為正
無算樂
　正義鄭氏康成曰燕樂亦無數或閒或合盡歡而止
　(賈疏如上閒歌用小雅合用二南)　敖氏繼公曰爵行則奏樂爵止
　則樂闋故爵無算樂亦無算歌與閒合所用未聞
　案鄕飲酒義飲酒之節朝不廢朝莫不廢夕則雖無
　算知其不及於亂

右無算爵

賓出奏陔(陔古才反後記同)
　正義鄭氏衆曰若今時行禮於大學罷出以鼓陔為
　節　鄭氏康成曰陔陔夏也春官鐘師以鐘鼓奏九
　夏是奏陔夏則有鍾鼔矣鄉射禮曰賓興樂正命奏
　陔賓降及階陔作賓出衆賓皆出　敖氐繼公曰陔
　夏有聲無辭之樂金奏之一者也
　通論賈氏公彦曰杜子春云王出入奏王夏尸出入
　奏肆夏牲出入奏昭夏四方賓來奏納夏臣有功奏
　章夏夫人祭奏齊夏族人侍奏族夏客醉而出奏陔
　夏公出入奏驁夏言以鐘鼓者庭中先擊鐘却擊鼔
　而奏此九夏也天子九夏俱作諸侯則不用王夏得
　奏肆夏以下大夫以下據此用陔夏其餘無文
　案經傳中言歌又言奏者則有詩篇若騶虞貍首采
　蘋采蘩是也言奏不言歌者則但如笙詩之類有其
　譜而無詩篇九夏是也周官明言以鐘鼔奏九夏左
　傳亦曰金奏肆夏之三呂叔玉乃以肆夏為時邁樊
　遏為執競渠為思文夫執競歌成康矣豈其周公制
　禮而豫著成康之諡乎宜歐陽氏决破鄭箋而鄭樵
　斷以九夏為無辭也九夏之用其見於經傳者惟肆
　夏為最廣周官但言尸出入者以其命於大司樂者
　言也若納夏章夏齊夏族夏之用則經傳無文杜氏
　直以意為説耳
　存疑鄭氏康成曰鐘鼔者天子諸侯備用之大夫士
　鼓而已蓋建於阼階之西南鼔
　案九夏謂之金奏以其有鐘也何獨於陔夏而無之
　無鐘則不成為夏注謂大夫士有鼔無鐘非也鐘磬
　縣於阼階之西則鼔當建於西階之東矣説見下記
主人送于門外再拜
　正義鄭氏康成曰門東西面拜也賓不荅拜　敖氏
　繼公曰再拜送賓也不拜送介殺於初賓主人以下
　當屨而後出經文畧也　馬氏晞孟曰説屨升坐脩
　爵無數宜其醉矣而賔出主人拜送如禮蓋自始至
　終皆有節文此之謂安燕而不亂也

右賓出

賓若有遵者諸公大夫則旣一人舉觶乃入(遵將氲反)
　正義鄭氏康成曰不干主人正禮也(賈疏正禮謂主賓獻酌)遵
　者諸公大夫也謂之賓者同從外來耳大國有孤四
　命謂之公(賈疏周官典命文)　敖氏繼公曰此謂遵先俟於
　門外以一人既舉觶為入之節諸者不定之辭大夫
　兼卿言也主人於遵者亦使人告之公大夫若皆來
　則同時入其入之節在一人舉觶之後於衆工未入
　之前乃於是言之者以其或有或無或來或否不定
　故也大國有孤其官或與天子之三公同名晉有大
　師大傅亦可見矣
　案若有遵者上云賓以其在賓黨也則主人亦使人
　豫戒之可見矣不召而來自無此理詳見鄉射禮
　存異鄭氏康成曰孤一人言諸者容牧有三監(賈疏王制)
　(云天子使其大夫為三監監於方伯之國國三人彼是殷法故云容言容有異代之法)
　案注以公為大國之孤是也以經言諸因有三監之
　説而周無此法後人又或以寄公者當之説益濶矣
　統公卿大夫而言則諸者非一之稱也抑古之從大
　夫者雖已老不廢朝謁孔子吉月朝服而朝是也若
　然則大國之孤容有老於鄉者而與此禮亦事之所
　時有縁此而多生曲説不己末乎
席于賓東公三重大夫再重(重直容反)
　正義鄭氏康成曰席此二者于賓東尊之不與鄉人
　齒也　賈氏公彦曰賓在户牖之閒酒尊又在户東
　席此二者又在酒尊之東云賓東者但繼賓而言耳
　三重再重猶言三領二領也　敖氏繼公曰席于賓
　東尊之不與正賓齒亦不加尊於其正賓也貴貴尊
　賢尚齒三者之義竝行而不悖於斯見之矣禮再命
　則不齒于鄉里若爵為大夫雖非再命猶不齒也三
　重再重皆蒲筵緇布純也上下之席同物故不言加
　此重席亦兼卷而設之公三重大夫再重者以大夫
　宜異於士而公宜異於大夫也
　案黨正之飲再命齒於父族則有席於賓西者矣此
　賓賢能凡遵者皆席於東故曰賓東明不與賔齒與
　黨正之飲異也
公如大夫入主人降賓介降衆賓皆降復初位主人迎
揖讓升公升如賓禮辭一席使一人去之(去起呂反下同)
　正義敖氏繼公曰入謂入門左也主人迎遵者賓以
　下皆降其意與上同迎不拜者别於賓介亦以其在
　門内也迎於門内而拜降等者之禮也公於主人為
　踰等乃後升者非正賓也升階正法客尊則先升如
　賓禮如其獻禮也辭一席不敢當也諸侯之加席與
　其下席而二此席雖非加而數則過於二故辭之而
　主人亦許而徹之也遵者辭席之節見鄉射禮　賈
　氏公彦曰賓厭介此公與大夫同入亦厭大夫位西
　階下東面位　鄭氏康成曰主人迎之於門内也辭
　一席謙自同於大夫
　案公與大夫或兼有或只有其一故曰如不定之辭
　也
大夫則如介禮有諸公則辭加席委于席端主人不徹
無諸公則大夫辭加席主人對不去加席
　正義鄭氏康成曰加席上席也大夫席再重(賈疏此三重再)
　(重皆一種故云上席明無異也)　敖氏繼公曰如介禮亦如其獻禮
　耳若其酢則主人於公大夫一也鄉射禮大夫之酢
　其儀與此介同諸公雖尊禮宜如之所以辟正賔也
　委卷而置之也席端席北端也不徹不使人徹之也
　主人對不許其辭也不去亦謂不使人去之也大夫
　辭加席謙也有諸公則大夫自委其加席者公惟再
　重已宜辟之主人不徹明其有為而為之非正禮無
　諸公則不去者士亦一重異爵者不可以無别也無
　諸公則大夫之席在尊東南面有諸公則席在主人
　之北西面云辭加席委于席端則是凡辭席者皆近
　席為之也此重席乃云加席者但取其在上故爾非
　謂此席即加席也凡加席與其下席異物而長半之
　重席則否
　案此禮但重席耳而曰加席者以其有加於賓主之
　席也公三重席正也必辭一席者不欲有加於大夫
　也注謂謙自同於大夫是也公辭之而主人即去之
　者以雖去一席猶異於己之一重也大夫有諸公則
　辭加席者以公既辭一席則不可以同於公也敖氏
　謂公惟再重巳宜辟之是也主人不徹而聼其自委
　者以徹之即同於己之一重也無諸公而大夫猶辭
　加席者不欲有加於賓也鄉射注謂謙不以己尊加
　賢者是也主人對而不去之者大夫再重席正也敖
　氏謂士亦一重不可以無别是也
　通論賈氏公彦曰公食大夫禮宰夫設筵加席几又
　記云司宫具几與蒲筵常緇布純加萑席尋玄帛純
　又上大夫蒲筵加萑席其純皆如下大夫純彼禮異
　國之客有别席也燕禮司宮筵賓于户西東上無加
　席大射司宮設賓席于户西南面有加席

右遵者之禮


案遵者獻酢之節詳於鄉射禮此不具者射義云


卿大夫之射也必先行鄉飲酒之禮二禮本同可


互攷也

明日賓郷服以拜賜　注今文曰賔服郷服(朱子曰古經文無上服字今有之衍文也)
　正義鄭氏康成曰鄉服昨日飲酒之朝服也(賈疏知是朝服)
　(者下記云朝服而謀賓介)拜賜拜恩恵　敖氏繼公曰鄉服鄉飲
　酒之服卽朝服也變朝言鄉見其與昨日同也拜賜
　拜謝其飲已之賜也介不拜賜者禮主於賓也凡拜
　賜者例不見
主人如賔服以拜辱
　正義鄭氏康成曰拜賔復自屈辱也鄉射禮曰賓朝
　服以拜賜于門外主人不見如賓服遂從之拜辱于
　門外乃退　敖氏繼公曰辱拜賜之辱也主人徃拜
　賔辱者敵也凡尊卑不敵則不答拜賜之禮

右拜賜拜辱

主人釋服(注古文釋作舍)
　正義鄭氏康成曰釋朝服更服玄端也
　案釋服而息司正則息司正所服者必玄端也息司
　正宜降於正禮一等則正行鄉飲時朝服無疑矣唯
　其然故前而謀賓介後而拜賜拜辱皆一同於正行
　禮之朝服也下記云鄉朝服而謀賓介以經未著所
　服故記之不别言飲酒之何服則朝服之不改也决
　矣或疑未仕者不應朝服夫士始冠即備玄端皮弁
　爵弁三服矣朝服在玄端之上皮弁之下亦士禮服
　之常也特牲助祭者皆朝服豈必皆已仕者乎
乃息司正
　正義鄭氏康成曰息勞也勞賜昨日贊執事者獨云
　司正司正庭長也　敖氏繼公曰息疑即燕之異名
　考工記梓人職曰張獸侯則王以息燕是也此禮亦
　於學宮行之必息司正者以昨日勞之而待之之禮
　又殺於賓黨故也
無介不殺(殺如字)
　正義鄭氏康成曰勞禮略也司正為賓不殺則無俎

敖氏繼公曰皆貶於飲酒

薦脯醢羞唯所有徴唯所欲以告于先生君子可也
　正義鄭氏康成曰徴召也告請也先生不以筋力為
　禮於是可以來君子國中有盛徳者可者召不召唯
　所欲　敖氏繼公曰亦使人告之唯言告是不請矣
　不請則不速可知皆異於賓也先生君子若與其位
　盖如遵先生説見士冠禮君子國中有徳有爵者也
　案既言徴唯所欲又曰以告于先生君子可也者先
　生君子未有不欲徴之者徒以此時之禮既殺於正
　禮疑不可以屈先生君子故明之其来其否則唯先
　生君子之意而已
賓介不與(與音預注古文與為預)
　正義鄭氏康成曰禮瀆則褻　賈氏公彦曰數則瀆
　瀆則不敬故不與
鄉樂唯欲
　正義鄭氏康成曰唯所欲作不從次也不歌鹿鳴魚
　麗者辟國君也　敖氏繼公曰鄉樂凡國風皆是也
　國風為大夫士之樂小雅為諸侯之樂大雅頌為天
　子之樂禮盛者可以進取故鄉飲酒升歌小雅也息
　司正禮輕故唯用其正樂耳鄉射禮云一人舉觶遂
　無算爵然則工入之節其在無算爵之時乎

右息司正


案息司正之禮鄉射所載較詳此從略者亦以二


經可互考故也

記鄉朝服而謀賓介
　正義鄭氏康成曰朝服冠玄端緇帶素韠白屨　敖
　氏繼公曰鄉鄉飲酒也不言飲酒省文耳孔子曰吾
　觀於鄉王制曰冠昏喪祭鄉相見皆其徴也於此云
　鄉者如燕禮記先言燕特牲記先言特牲饋食之類
　也謀賓介為飲酒之始故即服其服經不見所服故
　記明之
皆使能不宿戒
　正義敖氏繼公曰皆皆賓介也其下者亦存焉能謂
　善於禮者當日乃戒之故曰不宿戒知其能乃使之
　故如此　鄭氏康成曰再戒為宿戒禮将有事先戒
　而復宿戒(賈疏士冠禮先戒賓又宿)
　案能即賢能之能鄉射記同見飲射之席於上者皆
　以能為選與正齒位之以年定者異自食燕之禮皆
　不宿戒矣飲酒之禮視燕故亦如之

右記賓介

蒲筵緇布純(純章允反)
　正義鄭氏康成曰筵席也純縁也　敖氏繼公曰公
　食大夫記蒲筵常緇布純此不言常其度或短與

右記筵

尊綌幂賓至徹之
　正義鄭氏康成曰綌葛也幂覆尊巾　敖氏繼公曰
　賓至徹幂臣禮之節也士昏禮夫婦入于室贊者徹
　尊幂特牲禮尸即位而徹幂皆與此類
　通論賈氏公彦曰幂為塵加設之但用不用不同者
　醴皆不用質也士冠禮禮子昏禮禮賓贊禮婦聘禮
　禮賓是也醮亦無幂從禮子也或以尊臨卑亦無幂
　燕禮君尊有幂方圜壺則無幂昏禮尊于室内有幂
　尊于房户外則無幂是也鄉飲酒鄉射有幂者敵也
　若祭祀之幂幂人云以疏布幂八尊注曰天地之神
　尚質也以畫布幂六彝注曰宗廟可以文也凡王巾
　皆黼諸侯無文或與王同其喪中之幂則大小歛奠
　用功布也士虞用絺與吉同

右記尊幂

其牲狗也亨于堂東北(亨普庚反)
　正義敖氏繼公曰用狗者用燕禮之牲也鄉飲與燕
　類也而燕於君禮為差輕鄉飲於臣禮為差重故牲
　不嫌其同亨煮也堂東北爨所在也就而亨焉凡學
　宮惟有一門故牲爨不於門外而於堂東北堂東北
　即東夾之東北也學宮有左右房則亦當有夾室
　孔氏穎逹曰犬有三種一曰守犬守禦宅舎二曰田犬
　田獵所用三曰食犬充君子庖厨
　存疑鄭氏康成曰狗取擇人堂東祖陽氣所始也
　案春官小宗伯職毛六牲鄭氏衆曰司徒主牛宗伯
　主雞司馬主馬及羊司宼主犬司空主豕是狗亦牲
　之一也狗不在牢數而燕與大射皆用之者以燕射
　輕於饗食也鄉飲不可有加於燕鄉射不可有加於
　大射其同用狗也固宜以堂東為祖陽氣雖本鄉飲
　酒義而其説終濶當以敖氏為長

右記牲

獻用爵其他用觶
　正義鄭氏康成曰爵尊不褻用之賈氏公彦曰獻
　用一升之爵酬及旅酬皆用三升之觶　敖氏繼公
　曰其他謂酬及舉觶之屬也此上篚之爵三觶一下
　篚之觶三
　案酢亦用爵但言獻者酢統於獻也

右記爵觶之用

薦脯五脡横祭于其上出自左房(脡弟郢反本亦作脡同)
　正義鄭氏康成曰脡猶膱也鄉射禮曰祭半膱膱長
　尺有二寸房饌陳處也冠禮之饌脯醢南上曲禮曰
　以脯脩置者左朐右末　賈氏公彦曰此横祭于其
　上者於脯為横於人為縮　敖氏繼公曰祭者半脡
　使人以為祭也云横祭則五脡者縮籩也左房東房
　也有左房則有右房可知
　案此薦惟言籩不及豆鄉射記詳之

右記脯

俎由東壁自西階升
　正義鄭氏康成曰亨狗既孰載之俎饌於東方　賈
　氏公彦曰既由東壁恐自東階升故明之　敖氏繼
　公曰上言亨於堂東北而不别言陳俎之處則是俎
　亦未離於其所也故其設時由東壁而來必言由東
　壁者嫌俎當自門入也云自西階升者明賓主同也
賓俎脊脅肩肺主人俎脊脅臂肺介俎脊脅胳肺肺皆
離皆右體進腠(胳音格腠干豆反注今文胳作骼俗本胳肺上有肫字者非)
　正義鄭氏康成曰凡牲前脛骨三肩臂臑也後脛骨
　二肫胳也　賈疏此如特牲少牢不取觳也(敖氏繼公曰注此語不備後脛骨亦三髀肫胳也)
　(髀雖或不升然不可以為非脛骨)尊者俎尊骨卑者俎卑骨祭統曰
　凡為俎者以骨為上骨有貴賤凡前貴後賤離猶㨒
　也右體周所尚也腠理也進理謂前其本也　賈氏
　公彦曰凡觧體皆連肉骨為本故以骨名肉賓用肩
　尊賓也有臑肫在而介不用者盖以為大夫俎大夫
　雖尊不奪賓主正禮故用體卑於主賓而尊於介也
　若有一大夫則介用肫有二大夫則介用胳也進理
　與公食同是生人食法少牢進下是鬼神食法　朱
　子曰介俎脊脅胳肺印本胳上有肫字然釋文無音
　䟽又云有臑肫而介不用明本無此字也成都石經
　亦誤今删去　敖氏繼公曰案疏云介用胳又云或
　有肫胳兩言者據前説則胳上固無肫字攷後説則
　是作疏之時或本已有兩言肫胳者矣盖後人妄増
　當時無有是正之者故二本竝行其後石經與印本
　但以或本為據所以皆誤也肺言皆離明無切肺祭
　以離肺飲酒正禮也皆皆肩臂胳也凡脊脅不謂之
　體右體者吉禮所尚故於賔主人介用之介俎用胳
　者欲以臑為諸公俎肫為大夫俎也遵者若多則自
　三以下皆用左體若無遵者介俎猶用胳不為之變
　也肺在後者便其取之也凡俎横設其後皆於所為
　設者為右

右記俎所由與其實

以爵拜者不徒作
　正義鄭氏康成曰徒猶空也作起也言拜既爵者不
　徒起起必酢主人
坐卒爵者拜既爵立卒爵者不拜既爵
　正義鄭氏康成曰隆殺各從其宜唯工不從此禮
　敖氏繼公曰此盖於卒爵之時見其拜不拜之意坐
　近於拜故當拜則坐飲不當拜則立飲也是二儀經
　已具之記盖言其例耳
　案坐卒爵謂賓主人介立卒爵謂衆賓以下鄉飲酒
　義所謂隆殺之義辨也
凡奠者于左将舉于右
　正義鄭氏康成曰于左不飲者不欲其妨(賈疏謂主人酬賔之)
　觶于右便也　敖氏繼公曰此禮奠者一而已言凡
　未詳此與上條惟以鄉飲鄉射之禮言之則可若推
　於他禮則有不盡然者
　案少儀云客爵居左注云主人酬賓之觶賓不舉奠
　於薦東又云其飲居右疏云一人舉觶賓奠於薦西
　至旅酬以酬主人其義正與此同
衆賓之長一人辭洗如賓禮(長知丈反)
　正義鄭氏康成曰於三人之中復差有尊者敖氏
　繼公曰主人獻衆賓惟於長者一人為之洗經云取
　爵于西楹下降洗是也一人辭之者禮主於己也
　案長者一人亦當稍進南行而後東北面辭洗故曰
　如賓禮

右記行禮諸節

立者東面北上若有北面者則東上(東上之東當從敖作西)
　正義敖氏繼公曰此謂在門内位之時也賓入門左
　位近庭南介以下又居其南衆賓若多則容有北面
　者與東面者相繼當西上云東者字誤也門西北面
　而東上自為列者耳
　存疑鄭氏康成曰賢者衆寡無常也或統於堂或統
　於門　賈氏公彦曰堂下立者若少則東面北上統
　於堂若多東面立不盡則門西北面東上統於門
　案主人三拜衆賓衆賓以次受獻則北面者必與東
　面者相隨而行西上乃順耳若東上則前行者居後
　後行者反居前盖不可矣特牲禮公有司門西北面
　東上不與衆賓相随行也

右記衆賓立位

樂正與立者皆薦以齒(與音預)
　正義鄭氏康成曰謂其飲之次也不言飲而言薦以
　薦明飲也既飲皆薦於其位樂正位西階東北面
　敖氏繼公曰樂正乃公有司非賓黨也又不立於西
　方嫌其禮異故明之
　存疑鄭氏康成曰尊樂正同於賓黨
　案樂正既不序於工故以齒於鄉人未必為尊之也

右記樂正薦節

凡舉爵三作而不徒爵
　正義鄭氏康成曰謂獻賔獻大夫獻工皆有薦(敖氏繼公)
　(曰獻賓謂賓介及衆賓獻工兼笙者)

右記不徒爵

樂作大夫不入
　正義鄭氏康成曰後樂賢也　敖氏繼公曰此謂大
　夫之來也後不及一人舉觶之節者也樂作之時不
　可亂之若樂既作則獻工矣大夫之獻又不宜後於
　工也
　案經言既一人舉觶乃入明其入之節也此言樂作
　不入明其不入之節也未舉觶則賓主之禮未終奪
　人之禮非禮也既樂作則賓主之歡巳浹後人之樂
　亦非禮也

右記大夫入節

獻工與笙取爵于上篚既獻奠于下篚
　正義鄭氏康成曰明其異器敬也如是則獻大夫亦
　然上篚三爵　敖氏繼公曰既獻工則奠于上篚既
　獻笙乃奠于下篚也不仍用獻大夫之爵者節異不
　相因也既獻大夫而酢則奠爵于西楹南
　案獻笙因獻工之爵而記必曰獻工與笙者盖獻工
　畢主人仍奠此爵于上篚至笙入三終後乃再取以
　獻笙經於衆工之末飲者授主人爵不言其爵所奠
　處故記明之
其笙則獻諸西階上(注古文無上)
　正義鄭氏康成曰謂主人拜送爵也於工拜于阼階
　上者以其坐于西階東也
　案經巳言主人獻笙于西階上矣復言之者明獻工
　時未得于西階上也盖獻而拜送于阼者惟賓而工
　與之同非尊工也位實使之然耳

右記工與笙之獻

磬階閒縮霤北面鼓之(縮所六反霤力又反注古文縮為蹙)
　正義鄭氏康成曰縮從也霤以東西為從鼓猶擊也

敖氏繼公曰縮霤者縮於霤也此禮特縣則有磬

　鐘鑮及鼓鼙惟言磬者以其為縣之主而居首也北
　面鼓之明磬南面設也磬在阼階西鼓在西階東
　賈氏公彦曰在堂下兩階之閒東西節也上當堂之
　南霤南北節也
　案大射東西兩縣皆自磬而鐘而鑮以次陳之鼓鼙
　則稍離之彼西縣縣之正也東縣之鼓鼙别陳有為
　為之耳此在兩階閒則磬東上而鐘鎛以次而西鼓
　在西階東鼙又在其東皆南鼓但只一肆耳　又案
　律惟十二而編縣乃十六者以十二枚配十二律而
　外更加四清故十六也必加四清者以夷則南呂無
　射應鍾四律為宮則其管短而三分損益則夷則以
　黄鍾為角南呂以大呂為角無射以大簇為角應鍾
　以夾鍾為角而所生皆過於其本管之長故减此所
　生四律之半以為清聲而應之也編簫之管十六義
　亦準是此前儒之舊説云爾今律呂正義推得所加
　之四聲乃倍夷則也倍南呂也倍無射也倍應鍾也
　其算至密其義至精盖又超越乎前説矣
　存疑賈氏公彦曰鐘磬者編縣二八十六枚而在一
　虡謂之堵鐘一堵磬一堵謂之肆天子之卿大夫判
　縣者東西各有鐘磬為肆諸侯之卿大夫半之則分
　一肆於兩相西縣鐘東縣磬天子之士特縣者直東
　相有鐘磬二虡為一肆諸侯之士半之分取磬而已
　案經言士特縣本無天子之士諸侯之士之别注疏
　以意分之非也凡禮皆然縣若無鐘則闕金聲而音
　不具且如陔夏為金奏之一此經亦奏陔無鐘則不
　成金奏矣盖不其然説又見鄉射禮
右記設磬之所

主人介凡升席自北方降自南方
　正義鄭氏康成曰席南上升由下降由上
　辨正敖氏繼公曰此儀各一見於經乃云凡何與二
　席南上升降皆當由下其降自南方者由便耳非例
　然也且經於主人之酢云自席前適阼階上是其降
　亦未必皆自南方也

右記升席降席之法

司正既舉觶而薦諸其位
　正義鄭氏康成曰司正主人之屬也無獻因其舉觶
　而薦之薦於觶南　敖氏繼公曰不獻者異於衆賓
　有薦者别於其黨
　案燕禮大射禮之司正與士序獻而飲射禮則無獻
　以明日有息司正之禮也

右記司正薦節

凡旅不洗
　正義鄭氏康成曰敬禮殺也　敖氏繼公曰凡凡尊
　卑也
不洗者不祭
　正義鄭氏康成曰不甚潔也　敖氏繼公曰此承上
　文惟為旅者言也若獻酒雖有不洗者亦祭之

右記旅酬殺禮

既旅士不入
　正義鄭氏康成曰後正禮也既旅則将燕矣　敖氏
　繼公曰此士亦主人請之為衆賓或有故而不及與
　賓介同來者也士賤於大夫可以不獻然不與旅則
　與主人之贊同故不入云既者終言之也士亦謂當
　在堂下者也其入則以齒立于西方主人不迎經不
　言士入之節而記見此則是未旅以前皆可以入也

右記士入節

徹俎賓介遵者之俎受者以降遂出授從者主人之俎
以東(從才用反)
　正義賈氏公彦曰上經賓介遵者之俎無出之文主
　人俎不言以東故記之　敖氏繼公曰授從者云出
　則是飲酒之禮他人無事者皆不入門

右記徹俎之節

樂正命奏陔賓出至于階陔作
　正義敖氏繼公曰此見命之之人與奏之之節也鄉
　射禮賓降及階陔作

右記奏陔之節

若有諸公則大夫于主人之北西面
　正義鄭氏康成曰其西面者北上統於公　賈氏公
　彦曰若無諸公則大夫南面西上　敖氏繼公曰有
　諸公則大夫位於此尊諸公也

右記遵者席位

主人之贊者西面北上不與(與音預下同)
　正義鄭氏康成曰贊佐也謂主人之屬佐助主人禮
　事徹鼏沃盥設薦俎者西面北上統於堂也與及也
　不及謂不獻酒　敖氏繼公曰此贊者盖以學中之
　有司及私臣為之西面之位其在洗東南與下言無
　算爵然後與則此所云不與者獻及旅酬也位西面
　且不與旅酬亦飲酒之禮異於祭者也
無算爵然後與
　正義鄭氏康成曰燕乃及之　敖氏繼公曰逺下於
　賓黨也鄉射禮無算爵執觶者皆與旅執觶亦主人
　之贊者也鄉飲酒義謂沃洗者得與旅酬與此異當
　以此為正
　案旅酬之酬義主於賓故孤行一觶而以周於賓黨
　即為辯也無算爵之酬義主於賓主之交歡故兼行
　二觶必并及於主人之贊者而後為錯也

右記主人之贊者


鄉飲酒總論徐氏幹曰五家為比比有長五比為


閭閭有胥四閭為族族有師五族為黨黨有正五


黨為州州有長五州為鄉鄉有大夫必有聰明慈

恵之人使各掌其鄉之政教禁令凡民之有徳行


道藝者比以告閭閭以告族族以告黨黨以告州


州以告鄉鄉以告大司徒民之有罪竒衺者以吿


亦如之有善而不以吿謂之蔽賢蔽賢有罰有惡


而不以告謂之黨逆黨逆亦有罰故民不得有遺


善亦不得有隱惡鄉大夫三年則大比而興賢者


能者其爵之命也各隨其才之所宜不以大司小


不以輕任重故書曰百僚師師百工惟時此先王


取士官人之法也故其民莫不反本而自求慎徳


而積小知福祚之來不由於人也故無交逰之事


無請託之端心澄體靜恬然自得咸相率以正道


相厲以誠慤姦説不與邪陂自息世之衰矣上無


明天子下無賢諸侯取士不由於鄉黨考行不本


於閥閲多助者為賢才寡助者為不肖序爵聼無


證之論班禄采方國之謡民見其如此知富貴可


以從衆為也知名譽可以虗譁獲也乃離其父兄

去其邑里不修道藝不治徳行講偶時之説結比


周之黨汲汲皇皇無日以處更相歎揚送為表裏


檮杌生華憔悴布衣以欺人主惑宰相竊選舉盗


榮寵者不可勝數也既獲者賢已而遂徃羡慕者


竝驅而追之悠悠皆是孰能不然者乎　葉氏時


曰成周選舉之法徳行為賢道藝為能盖自鄉大


夫正月頒法即教之以此教之之初已為興之之


地興之之日尚何負於賓禮之隆哉又曰使民興


賢使民興能賢能之興皆出於民此鄉舉里選所


以為公也以所興之人還以長之還以治之則在


官臨民者孰非徳行道藝之人鄭司農謂興賢若


漢舉孝亷興能若漢舉茂才未知漢平時所教者


果孝亷茂才否夫教以利禄之學則所舉皆利禄


教以詞章之學則所舉皆詞章平時無徳行道藝


之教而欲行徳行道藝之選豈不迂哉


案此篇所載賓士之禮也然使教之不豫則賓之

也何資使用之不詳則賓之也何當故讀此禮者


必綜其教之於未賓之先與用之於既賓之後者


而具論之則於成周盛時所以人無棄材野無遺


彦官無曠職者其道犂然若指諸掌而於所謂治


定化神者穆然若接於睫也故孔子曰吾觀於鄉


而知王道之易易也

欽定儀禮義疏卷七
欽定四庫全書
欽定儀禮義疏卷八
　鄉射禮第五之一
正義鄭氏康成曰州長春秋以禮㑹民而射於州


序之禮謂之鄉者州鄉之屬鄉大夫或在焉不改


其禮(賈疏此是州長射法周官大司徒職五州為鄉是一鄉管五州鄉大夫或宅居州内來臨)


(此禮是為鄉大夫在焉)於五禮屬嘉禮大戴十一小戴及别


録皆第五　又曰周官鄉老及鄉大夫三年正月

獻賢能之書於王退而以鄉射之禮五物詢衆庶


(賈疏鄉大夫職五物一曰和二曰容三曰主皮四曰和容五曰興舞注云和載六徳容包六行主皮)


和容興舞則六藝之射與禮樂與(葉氏時曰和内志正也容外體直也主皮持弓矢審固也和容)


(容止比於禮也興舞節奏比扵樂也)諸侯之鄉大夫既貢士於其君


亦用此禮射而詢衆庶乎


案春秋以禮㑹民而射於州序者州長職文若五


物詢衆庶則鄉大夫職文也以鄉大夫之職文而


曰退而以鄉射之禮則知鄉射之禮主於州長矣


然周官所言者王國之州長也周官著其主禮之


人與其行禮之時與地而此經則具其儀也注謂


鄉大夫或在者不謂遵者之大夫蓋指管屬此州


之大夫如疏家之說也若五物詢衆庶之射則主


人以鄉大夫而不以州長其時以三年正月而不


以春秋其地以鄉庠而不以州序徒以其儀節悉


用此禮故此經中時兼見之如堂則由楹外之文


是也大抵鄉飲酒之禮主扵鄉大夫之賔興而黨

正之正齒位則其兼義也鄉射之禮主於州長之


習射而鄉大夫之詢衆庶則其兼義也　又案五


物之說注本三物以立義葉氏則㩀射義以為言


然徳者其内徳修而後志正行者其外行立而後


體直其餘三者則以配射禮樂是二家之說似異


而實同也以五物較三物所闕者惟御與書數耳


存疑敖氏繼公曰鄉射者士與其鄉之士大夫㑹


聚於學宮飲酒而習射也


案此篇亦皆士禮與鄉飲酒同故敖氏云然存之


以備一說

鄉射之禮
　正義呂氏大臨曰先王制射禮以善飬人於無事之
　時使其習之久而安之君子敬以直内義以方外則
　不疑其所行故曰内志正外體直然後持弓矢審固
　可以言中也
　通論汪氏克寛曰弦木為弧見於易繋侯以明之載
　扵虞書則射藝已見於黄帝堯舜之時而其制度禮
　文則大備於周也
主人戒賓賓出迎再拜主人答再拜乃請
　正義鄭氏康成曰主人州長也卿大夫若在焉則稱
　鄉大夫也(賈疏州長戒賓不自稱稱鄉大夫以戒)出迎出門也請告也
　告賓以射事不言拜辱此為習民以禮樂不主為賓
　已也不謀賓者時不獻賢能事輕也今郡國行此禮
　以季春　賈氏公彦曰不言日數戒賓與射同日同
　鄉飲酒也鄉飲酒之鄉大夫是諸侯鄉大夫則此州
　長亦諸侯州長以士為之若天子州長中大夫為之

敖氏繼公曰迎者出見之之稱雖不入門亦謂之

　迎
　存疑賈氏公彦曰出迎謂出序之學門
　案此所出門乃賓家之門疏誤
賓禮辭許主人再拜賓答再拜主人退賓送再拜
　正義鄭氏康成曰退還射宮(賈疏射宮者鄉庠州序是也)省録射
　事(賈疏張侯等事)
　案衆賓亦當遣人戒之
無介
　正義鄭氏康成曰雖先飲酒主於射也其序賓之禮
　畧　敖氏繼公曰無介者以介尊次扵賓同於大夫
　射時難為耦也
　案介以輔賓射乃有賓而無介者主人既與賓耦不
　可以更耦於介若使賓黨之士若主人之屬耦之又
　非所以優介也曷不耦以遵者之大夫遵者之大夫
　有無不定故也敖說可與注說相備

右戒賓

乃席賓南面東上
　正義敖氏繼公曰不言户牖間者可知也記云出自
　東房有東房西房則中有室而席賓於户牖之間也
　明矣凡席於此者皆東上惟為神席則西上
　存疑鄭氏康成曰不言於户牖之間者此射於序
　賈氏公彦曰鄉飲酒在庠有室序無室無户牖設席
　亦當户牖之處耳東上主人在東故席端在東不得
　以曲禮席南向北向西方為上解之
　案庠與序深淺有殊其為規制一也若中無室與户
　牖則傍亦無房籩豆俱無所置之何以行禮敖氏引
　記文證之當已堂上生人之席皆東上不以主人故
　也遵者席西上則與賓相變
衆賓之席繼而西
　正義敖氏繼公曰衆賓之長三人也繼繼賓席也明
　其以次而西衆賓之席亦皆不屬而東上
　存疑鄭氏康成曰言繼者甫欲習衆庶未有所殊别
　(賈疏決鄉飲酒三賓之席各自特不繼有所殊别)
　案席無相屬之法相屬則不便於升降矣鄉飲酒禮
　言不屬此禮言繼互見為義也葢鄉飲酒禮所言者
　其席耳至此禮乃言其席之面言其席則謂席賓矣
　席主人矣席介矣其席之特不必言也至衆賓則三
　席相繼疑於不特故曰皆不屬也言其面則謂席賓
　南面矣東上矣至衆賓之席則與之相繼其為南面
　東上不異也故曰繼而西也敖說得之
席主人於阼階上西面
　正義敖氏繼公曰阼階上東西節也南北當東序凡
　主位皆然
　案鄉飲酒禮之席皆不言其面位故此詳之鄉飲酒
　禮席賓主人介連言此禮後言主人者欲令衆賓與
　賓相繼文順也非謂席衆賓訖而後席主人也
尊于賓席之東兩壺斯禁左玄酒皆加勺篚在其南東
肆(勺上灼反篚音匪)
　正義敖氏繼公曰賓席之東即房戸之間也此亦與
　前篇互見其文　鄭氏康成曰設尊者北面西曰左
　尚之也(賈疏經云左玄酒據人設尊北面故以西為左若據酒則南面地道尊右以西為右玄酒)
　(在右故云尚之)
　案玄酒亦加勺故曰皆飲酒禮加二勺於兩壺是也
設洗于阼階東南南北以堂深東西當東榮水在洗東
篚在洗西南肆(深式䕃反)
　案他處設洗特洗耳此則又將以為下縣之節也
縣于洗東北西面(縣音懸)
　正義鄭氏康成曰縣于東方辟射位也(賈疏決鄉飲酒無射事縣)
　(於階間)
　存疑鄭氏康成曰此縣謂磬也但縣磬者半天子之
　士無鐘(賈疏對大夫及天子士有鐘)　賈氏公彦曰此兼鄉大夫
　詢衆庶當為判縣而無鐘者若鄉飲酒之從士禮也
　天子諸侯鐘磬鎛具卿大夫天子士以下亦無鎛以
　諸侯卿大夫士半天子卿大夫士若有鎛添鐘磬為
　三半不得也
　辨正敖氏繼公曰縣不近階者宜辟東縣之正位也
　大射東縣在阼階之東縣謂縣鐘磬與鑮於筍簴也
　鼓鼙之屬亦存焉周官小胥職凡縣鐘磬半為堵全
　為肆又云天子宮縣諸侯軒縣卿大夫判縣士特縣
　然則凡為士者之樂皆得縣鐘與磬惟以特而别扵
　其上耳大射儀言國君西方之縣先磬次鐘次鑮鼓
　鼙在其南鐘師職掌以鐘鼓奏九夏鎛師職掌金奏
　之鼔此與上篇皆賓出奏陔陔夏金奏之一然則亦
　有鐘鼓鑮明矣其設之磬在北鼓在南畧放大射西
　方之縣焉
　案編鐘編磬十六枚為一堵合两堵為一肆天子宮
　縣四肆諸侯軒縣三肆卿大夫判縣二肆士特縣一
　肆諸侯之士與天子之士一也鐘磬各十六以備十
　二律四清聲若無鐘則八音不全不可以為樂矣且
　九夏皆金奏亦見有鑮何獨於陔夏無之豈陔夏僅
　以革奏而可乎

右陳席器

乃張侯下綱不及地武
　正義許氏慎曰侯本作矦從人從丆象張布之狀矢
　在其下　鄭氏康成曰侯謂所射布也(賈疏下記大夫士皆言布)
　(侯)綱持舌繩也(賈疏考工記梓人云上綱與下綱出舌尋縜寸焉注云綱所以繫侯於植)
　(者也)武迹也中人之迹尺二寸(賈疏無正文漢禮云五武成歩歩六尺或據此)
　(而言)侯象人綱即其足也是以取數焉(賈疏侯上廣下狹象人張足六)
　(尺張臂八尺)　敖氏繼公曰下綱謂已繋者也綱不及地
　武則下个亦然
　案據許氏則侯字本為射而制射義所謂威不寜侯
　者從為之辭耳
不繋左下綱中掩束之(繫吉詣反又胡計反)
　正義鄭氏康成曰事未至也侯北面西方謂之左
　賈氏公彦曰侯以向堂為面左下綱以西畔而言
　敖氏繼公曰侯以左為尊故事未至則未繋左下綱
　也中掩束之者中掩左下个而以綱束之也
　案侯之上下方左右各有五尺之躬其上方又各有
　一丈之舌下方亦各有五尺之舌必綴以綱而繋之
　於兩植而後其侯得牢焉所謂張也不繋左下綱謂
　惟繫其右方之下綱而暫舍其左方者也中即侯中
　也謂之掩者侯中一丈而左方之躬與舌合長一丈
　引此一丈者以向右方則適與侯中之一丈者相掩
　故曰中掩也束之者既掩過侯中因用其所綴之綱
　籠扵絹而束之於右方也燕禮之侯臨射乃張而此
　與大射皆預張之者此在學宮大射在射宮與在寢
　者異也然雖預張之猶留其左下綱者不繋以示若
　未張者然故下於繋左下綱時直曰司馬命張侯也
　其所不繋必左下綱者以侯之西畔為賓所從入之
　方故也
乏參侯道居侯黨之一西五步
　正義鄭氏衆曰容者乏也待獲者所蔽也　鄭氏康
　成曰容謂之乏(賈疏射人職王射三容)所以為獲者御矢也侯
　道五十歩此乏去侯北十丈西三丈(賈疏鄉侯五十弓弓之下制六)
　(尺與步相應五十歩則三十丈三分取一為十丈西三丈者經云西五歩五六三十故也)　郭氏
　璞曰容如小曲屏唱射者所以自防　聶氏崇義曰
　容縱廣七尺以牛革鞔漆之　賈氏公彦曰參謂三
　分之黨傍也在侯之西北邪鄉之　敖氏繼公曰侯
　黨指侯之西邊而言此乏參分侯道而居其一乃云
　侯黨者眀雖取數扵侯道實取節扵侯黨也然則此
　乏其南十丈其東三丈乃與侯黨相當矣
　存疑賈氏公彦曰云乏者謂矢扵此匱乏不去
　辨正鄭氏樵曰文反正為乏正以受矢乏以蔽矢是
　相反也　陳氏祥道曰正面北乏面南故文反正為
　乏侯必有獲獲必有容大夫士一侯一獲一容謂之
　容以獲者所厞也爾雅云容謂之防容與防皆乏之
　異名也
　案乏之為義鄭氏陳氏之說是也若如疏解則禮射
　雖不以挽強為雋然距侯十丈矢已不去其人宜不
　在與射之數矣惡得以拙射者之短為射器之名乎

右張侯

羹定主人朝服乃速賓賓朝服出迎再拜主人答再拜
退賓送再拜(定多佞反朝直遥反)
　正義敖氏繼公曰禮戒速同服此速賓朝服則戒時
　亦朝服可知鄉射而朝服其義與鄉飲同
　存疑鄭氏康成曰戒時玄端　賈氏公彦曰鄉飲酒
　賓主俱不言服以彼禮重戒速俱朝服此禮輕故戒
　時玄端召乃朝服
　案飲射一也鄉飲戒㝛同服則鄉射同服可知於是
　言朝服者舉後以見前耳猶鄉飲記之舉前以見後
　也
賓及衆賓遂從之
　正義敖氏繼公曰主人既退衆賓乃至於賓之門而
　與之皆行也言遂者雖相去有間而事實相接也
　案鄉飲酒禮言皆從之此言遂從之互見為義

右速賓


總論敖氏繼公曰自此以後經文及記文有與鄉


飲酒禮同者不重釋之


案射義曰卿大夫士之射也必先行鄉飲酒之禮

故此經自速賓至立司正以及篇末旅酬以後大


抵皆同今於其解義之同者概不重録惟詳畧互


見者乃為明之

及門主人一相出迎于門外再拜賓答再拜揖衆賓主
人以賓揖先入賓厭衆賓衆賓皆入門左東面北上賓
少進(相息亮反厭於葉反下同注今文皆曰揖衆賓)
　正義敖氏繼公曰門謂學門也少進謂少東　鄭氏
　康成曰以猶與也少進差在前也
　案言以賓揖明此揖不及衆賔也
主人以賓三揖皆行及階三讓主人升一等賓升主人
阼階上當􁅯北面再拜賓西階上當楣北面答再拜(楣密)
　(夷反)
　正義敖氏繼公曰皆行言無先後也主人升一等賔
　乃升敵者之禮也
　存疑賈氏公彦曰賔主既行衆賓亦行故云皆行
　案以賔三揖亦不及衆賓皆者皆主人與賓也衆賓
　猶在門左東面之位若衆賓皆行則将隨賔而揖乎
　抑賓揖而随者不揖乎均不可矣且三揖是兩人相
　耦之禮非旅進之禮也

右迎賓拜至

主人坐取爵于上篚以降賓降主人阼階前西面坐奠
爵興辭降賓對(注今文無阼階)
　正義賈氏公彦曰凡取爵于篚以降者皆是上篚鄉
　飲酒不言上者文畧也
　案鄉飲酒禮階前不言西面此詳之下主人辭降亦
　云賓西階前東面則知凡賓主奠爵于階前者皆東
　西相面矣
主人坐取爵興適洗南面坐奠爵于篚下盥洗賓進東
北面辭洗主人坐奠爵于篚興對賔反位
　正義鄭氏康成曰反位反從降之位也鄉飲酒曰當
　西序東面
主人卒洗壹揖壹讓以賓升賓西階上北面拜洗主人
阼階上北面奠爵遂答拜(注古文壹皆作一)
　案卒洗之節此文畧飲酒禮云主人坐取爵沃洗者
　西北面卒洗
乃降賓降主人辭降賓對主人卒盥壹揖壹讓升賓升
西階上疑立(疑魚乙反)
　正義鄭氏康成曰疑止也有矜荘之色(賈疏鄉飲酒注云疑正立)
　(自定之貎二義相兼乃具)
　案鄉飲酒禮賓對下曰復位當西序
主人坐取爵實之賓席之前西北面獻賓賓西階上北
面拜主人少退
　正義鄭氏康成曰凡進物曰獻　賈氏公彦曰周官
　玉府注云古者致物於人尊之則曰獻　敖氏繼公
　曰席之當作之席
　案鄉飲酒禮賓拜受不言面此詳之
賓進受爵于席前復位主人阼階上拜送爵賓少退
　案鄉飲酒禮賓受爵不言于席前此詳之
薦脯醢賓升席自西方乃設折俎主人阼階東疑立賓
坐左執爵右祭脯醢奠爵于薦西興取肺坐絶祭尚左
手嚌之興加于俎(折之設反後放此嚌才計反)
　正義鄭氏康成曰郤左手執本右手絶末以祭也(賈疏)
　(約鄉飲酒知之)肺離上為本下為末嚌嘗也右手在下絶以
　授口嘗之
　案鄉飲酒禮右手取肺郤左手執本坐弗繚右絶末
　以祭此文不具
坐挩手執爵遂祭酒興席末坐啐酒降席坐奠爵拜告
㫖執爵興主人阼階上答拜(挩始銳反啐七内反注古文挩作說)
　案鄉飲酒禮挩手下不言執爵此詳之
賓西階上北面坐卒爵興坐奠爵遂拜執爵興主人阼
階上答拜

右主人獻賓

賓以虚爵降主人降賓西階前東面坐奠爵興辭降主
人對
　正義賈氏公彦曰鄉飲酒不言虚爵此不言洗互見
　為義
賓坐取爵適洗北面坐奠爵于篚下興盥洗主人阼階
之東南面辭洗賓坐奠爵于篚興對主人反位
　正義鄭氏康成曰賓北面盥洗自外來(賈疏對主人自内出南面)
　反位反從降之位也主人辭洗進也(賈疏經直言反不言進注以由)
　(進乃反故本之)
　案鄉飲酒禮於適洗曰洗南於興對下曰主人復阼
　階東西面
賓卒洗揖讓如初升主人拜洗賓答拜興降盥如主人
之禮
　案鄉飲酒禮賓東北面盥坐取爵卒洗
賓升實爵主人之席前東南面酢主人主人阼階上拜
賓少退主人進受爵復位賓西階上拜送爵
　正義敖氏繼公曰鄉飲酒無升字
　案上既言降盥則此宜有賓升之文鄉飲酒禮扵賓
　實爵不言升此詳之
薦脯醢主人升席自北方乃設折俎祭如賓禮不告㫖
自席前適阼階上北面坐卒爵興坐奠爵遂拜執爵興
賓西階上北面答拜主人坐奠爵于序端阼階上再拜
崇酒賓西階上答再拜
　正義賈氏公彦曰奠于序端擬下獻衆賓
　案鄉飲酒禮阼階上北面再拜崇酒

右賓酢主人

主人坐取觶于篚以降(觶支義反)
　正義鄭氏康成曰将酬賔
賓降主人奠觶辭降賓對東面立主人坐取觶洗賓不
辭洗卒洗揖讓升賓西階上疑立
　案鄉飲酒禮賓不辭洗下曰立當西序東面
主人實觶酬之阼階上北面坐奠觶遂拜執觶興賔西
階上北面答拜主人坐祭遂飲卒觶興坐奠觶遂拜執
觶興賓西階上北面答拜
　案鄉飲酒禮賓兩答拜皆無北面之文此詳之
主人降洗賓降辭如獻禮升不拜洗賓西階上立主人
實觶賓之席前北面賓西階上拜主人坐奠觶于薦西
賓辭坐取觶以興反位主人阼階上拜送賓北面坐奠
觶于薦東反位
　正義鄭氏康成曰賓辭辭主人復親酌已
　案鄉飲酒禮賓西階上拜下云主人少退卒拜進坐
　奠觶於薦西
主人揖降賓降東面立于西階西當西序
　正義鄭氏康成曰主人将與衆賓為禮賓謙不敢獨
　居堂

右主人酬賓

主人西南面三拜衆賓衆賓皆答一拜
　正義鄭氏康成曰獻賓畢乃與衆賓拜敬不能並
主人揖升坐取爵于序端降洗升實爵西階上獻衆賓
衆賓之長升拜受者三人(長知丈反)
　正義賈氏公彦曰衆賓亦三人在堂上與鄉飲酒數
　同其堂下衆賓無定數
　案獻衆賓之爵飲酒禮取于西楹南而此則取于序
　端者鄉飲酒有介主人于介右受介酢訖其爵即奠
　于西楹南此禮無介主人于阼階受賓酢訖其爵本
　奠于序端故也
主人拜送坐祭立飲不拜既爵授主人爵降復位
　正義賈氏公彦曰此還據堂上三人者降復賔南東
　面位　敖氏繼公曰位亦堂下之位賓之南也
衆賓皆不拜受爵坐祭立飲
　正義賈氏公彦曰此謂堂下衆賓無數者
每一人獻則薦諸其席
　正義賈氏公彦曰此還據堂上三人有席者
衆賓辯有脯醢(辯音遍)
　正義賈氏公彦曰還據堂下無席者
主人以虚爵降奠于篚揖讓升賔厭衆賓升衆賓皆升
就席
　案鄉飲酒禮衆賔序升

右主人獻衆賔

一人洗舉觶于賓升實觶西階上坐奠觶拜執觶興賔
席末答拜舉觶者坐祭遂飲卒觶興坐奠觶拜執觶興
賔答拜
　案鄉飲酒禮先言升後言舉觶于賓此先言舉觶于
　賔後言升盖舉觶于賓目下事耳文不妨扵互倒也
降洗升實之西階上北面賔拜舉觶者進坐奠觶于薦
西賓辭坐取以興舉觶者西階上拜送賓反奠于其所
舉觶者降
　正義敖氏繼公曰前篇言受此言取互文也

右一人舉觶

大夫若有遵者則入門左(遵将氲反注今文遵為僎)
　正義鄭氏康成曰謂此鄉之人為大夫者也謂之遵
　者方以禮樂化民欲其遵法之也其士也扵旅乃入
　(賈疏記云士既旅不入明未旅皆得入)卿大夫士非鄉人禮亦然(賈疏以其)
　(同是卿大夫士禮無異)主於鄉人耳　賈氏公彦曰言若者或
　無不定也　敖氏繼公曰若有遵者謂若有與此㑹
　而為遵者也入門左則曏者賓入之位也不俟於門
　外别扵正賓
　案飲酒禮惟於篇末略言遵者之禮此詳之下記云
　有諸公則如賓禮大夫如介禮無諸公則大夫如介
　禮可見諸公亦與也經特舉大夫以見遵者之儀耳
主人降
　正義鄭氏康成曰迎大夫於門内也不出門别扵賓
賓及衆賓皆降復初位
　正義鄭氏康成曰不敢居堂俟大夫入也　敖氏繼
　公曰初位階西以南當序之位
　存疑鄭氏康成曰初位門内東面
　案自門至階主人與大夫當有三揖之禮焉若此降
　復之位為門内東面之位則當主人與大夫揖進時
　賓既未可以厭大夫又無使賓随大夫行之理其扵
　禮也窒矣階西當序之位凡賓降皆立於是當以敖
　說為長
主人揖譲以大夫升拜至大夫答拜主人以爵降大夫
降主人辭降大夫辭洗如賓禮席于尊東
　正義鄭氏康成曰尊東明與賓夾尊也(賈疏上云尊于賔席之東)
　(則賓席在尊西此言席于尊東夾尊可知)不言東上統於尊也(賈疏繼尊而言故知)
　(西上)　敖氏繼公曰如賓禮自三揖三讓以至於一揖
　一讓升之儀也此言尊東鄉飲酒言賓東亦文互見
　也
　案下經自升不拜洗至扵嚌啐不告㫖禮皆與介同
　而記云無諸公則大夫如賓禮者指辭洗以前禮也
　拜洗以後雖無諸公亦如介矣經扵如賓禮下乃繼
　之曰席于尊東者遵者有無不定其席不可以預布
　故既以此明遵者布席之節又以見必無諸公而大
　夫如賓然後得席於是若有諸公則鄉飲酒記所謂
　主人之北西面者是大夫之席位也大夫之席西上
　與賓相變也可見賓席之不統於主人矣賓與大夫
　之間有尊焉故不嫌統扵賓也若有二三大夫皆西
　上
升不拜洗主人實爵席前獻于大夫大夫西階上拜進
受爵反位主人大夫之右拜送
　正義敖氏繼公曰席前獻其西北面與主人既拜送
　則亦立于階東此與薦脯醢已下皆如鄉飲酒之介
　禮
大夫辭加席主人對不去加席(去起吕反)
　正義鄭氏康成曰辭之者謙不以己尊加賢者也不
　去者大夫再重席正也賓一重席　敖氏繼公曰鄉
　飲酒禮曰有諸公則辭加席委于席端主人不徹此
　惟主言無諸公之大夫
　案鄉飲酒禮惟言公與大夫辭席之差而未及其辭
　之之節據此經則知既獻将薦之時是其辭席之節
　矣雖諸公禮亦宜同
乃薦脯醢大夫升席設折俎祭如賓禮不嚌肺不啐酒
不告㫖西階上卒爵拜主人答拜
　正義鄭氏康成曰凡所不者殺於賓也大夫升席由
　東方(賈疏大夫席西上升由下)　賈氏公彦曰注云凡所謂經中
　三事然上不拜洗亦是殺於賓之類　敖氏繼公曰
　主人答拜亦於大夫之右
大夫降洗主人復阼階降辭如初卒洗主人盥揖讓升
大夫授主人爵于兩楹間復位主人實爵以酢于西階
上坐奠爵拜大夫答拜坐祭卒爵拜大夫答拜
　正義鄭氏康成曰降洗将酢主人也大夫若衆則辯
　獻之長乃酢(賈疏此經據一大夫而言故獻大夫即酢有司徹主人洗爵獻長賓于西階上)
　(然後衆賓長升拜受爵宰夫贊主人酌若是以辯乃升長賓主人酌酢于長賓西階上北面是辯獻長乃)
　(酢也)　敖氏繼公曰授主人爵于兩楹間者大夫雖尊
　若與飲射之禮則屈於正賓其禮但比於介故此授
　受之節亦惟與介同
　案酢之為言報也敵者之禮也故惟賓介大夫得酢
　主人餘則否然名以定位位以起禮故三賔之名同
　也其位同也主人辯獻三賓惟長拜洗衆大夫之名
　同也其位同也主人辯獻衆大夫惟長一酢其義一
　也若然則遵者若兼有諸公亦當辯獻諸公大夫而
　後諸公一酢與
主人坐奠爵于西楹南再拜崇酒大夫答拜主人復阼
階揖降大夫降立于賓南
　正義鄭氏康成曰降立于賓南雖尊不奪人之正禮

敖氏繼公曰必降者宜與賓序升也立于賓南下

　之也鄉射禮大夫下於賓鄉飲禮公與大夫皆下於
　介
　案鄉飲酒禮之爵其奠于西楹南者獻介之爵也以
　其介右拜送故也此亦大夫之右拜送故所奠同處
　然彼西楹南之爵其繼以獻衆賓獻訖乃降奠于下
　篚此爵疑主人於復阼揖降時亦當以降奠文不具
　耳
主人揖讓以賓升大夫及衆賓皆升就席
　正義敖氏繼公曰賓獻大夫大夫獻衆賓乃升也衆
　賓其長三人也
　案大夫若衆其亦序升與

右遵者之禮


案鄉飲酒禮賓若有遵者則既一人舉觶乃入此


即叙於一人舉觶之後順其節也

席工于西階上少東樂正先升北面立于其西
　正義鄭氏康成曰言少東者明樂正西側階(賈疏既言席工)
　(西階上少東復云立于其西故知側近西階)　敖氏繼公曰少東據工之
　下席而言也樂正立于其西猶未至階也鄉飲酒禮
　曰樂正先升立于西階東
　存疑鄭氏康成曰不欲大東辟射位
　案此席工之法與鄉飲無異俱自西階之東始而放
　于東下經云樂正命弟子贊工遷樂于下将射而遷
　之則設席時無庸辟射位明矣
工四人二瑟瑟先相者皆左何瑟面鼓執越内弦右手
相入升自西階北面東上工坐相者坐授瑟乃降(相息亮反)
　(何胡可反越胡末反)
　正義鄭氏康成曰瑟先賤者先就事也面前也鼓在
　前變於君也前越言執者手入之淺也相者降立西
　方　敖氏繼公曰前越去廉差逺故不可挎但執之
　而已面鼓者亦變於飲酒
　案鄉飲酒禮相者二人皆左何瑟又云相者東面坐
　遂授瑟此不言二人又不言東面皆文畧也
　通論賈氏公彦曰鄉射與大射相對大射君禮後首
　此臣禮前首燕禮與鄉飲酒相對燕禮面鼓又與鄉
　飲酒後首相變瑟近首鼓處則寛近尾不鼓處則狹
　側持之法近鼓持之手入則淺近尾持之手入則深
　是以此與燕禮面鼓則云執之手入淺也大射與鄉
　飲酒後首則云挎越手入深也
笙入立于縣中西面(縣音懸)
　正義鄭氏康成曰堂下樂相從也　敖氏繼公曰縣
　中蓋縣之西
　案鄉飲酒禮升歌既畢始言笙入者彼樂備四節其
　歌笙二節工與笙迭為之故得序入此止有合樂一
　節須工與笙並為之故笙從工而並入也
　存疑鄭氏康成曰縣中磬東立西面(賈疏知不在磬西西面者笙者)
　(背磬不可也)
　案縣在洗東北笙若更東則距階太遠笙者必與歌
　瑟相比太遠非所宜也在縣西而西面者以須鄉歌
　者且不可與賓主人行禮者背也
乃合樂周南闗雎葛覃卷耳召南鵲巢采蘩采蘋(合如字劉)
　(音閤召音邵)
　正義鄭氏康成曰不歌不笙不間志在射畧於樂也
　不畧合樂者周南召南之風鄉樂也不可畧其正也

敖氏繼公曰為射事繁且乆故畧也

　案此禮與大射皆畧於樂故此不備前三節大射不
　備後二節也
工不興告于樂正曰正歌備樂正告于賓乃降
　正義鄭氏康成曰不興者瞽矇禮畧也樂正降者堂
　上正樂畢也降立西階東北面　陳氏暘曰樂以人
　聲為主故合樂亦謂之歌
　案鄉飲酒禮歌畢即獻工笙畢即獻笙更越間合二
　節始告備以至是始備也此則僅有合樂一節故先
　告備而後獻
主人取爵于上篚獻工
　案鄉飲酒禮獻工之爵不言所自取此乃明之
大師則為之洗賓降主人辭降工不辭洗卒洗升實爵
　(大音泰為于偽反)
　正義敖氏繼公曰大夫不降亦别於賔主人卒洗亦
　與賓揖讓乃升此以上著大師之禮異也餘則與非
　大師者同
　案此文專為有大師者言之也鄉飲酒禮記此於獻
　工既畢之後此經則叙入於此故敖氏别白之
工不興左瑟一人拜受爵主人阼階上拜送爵
　正義鄭氏康成曰左瑟辟主人授爵也一人無大師
　則工之長者
薦脯醢使人相祭工飲不拜既爵授主人爵衆工不拜
受爵祭飲辯有脯醢不祭(相息亮反辯音遍下並同)
　正義鄭氏康成曰祭飲坐祭坐飲
不洗遂獻笙于西階上
　正義敖氏繼公曰非大師則工之長亦不洗矣乃著
　笙不洗者正使笙師猶不洗也諸侯之笙師蓋下士
　為之言遂者承工後也　郝氏敬曰不笙亦獻笙者
　合樂有笙但不獨奏耳
　案鄉飲酒禮獻工既訖主人奠爵于篚更越笙入三
　終乃再取以獻笙此言遂者明其相因而獻與鄉飲
　酒之禮異也
笙一人拜于下盡階不升堂受爵主人拜送爵階前坐
祭立飲不拜既爵升授主人爵衆笙不拜受爵坐祭立
飲辯有脯醢不祭
　正義賈氏公彥曰此總獻笙人雖賤中亦有尊卑故

一人升餘者不升

　案鄉飲酒禮笙一人拜不言於下此詳之衆賓授爵
　亦升
主人以爵降奠于篚反升就席
　存疑鄭氏康成曰亦揖讓以賓升衆賓皆升
　案主人獻工而賓有降者以為大師洗也若無大師
　則主人不洗即賓不降矣且因主人洗而降者亦惟
　賓耳衆賓與大夫皆不降也觀鄉飲酒禮止言賓介
　降者可見就令有大師主人洗而賓降其以賓升亦
　當在於卒洗升實爵之時如敖氏之說不當至獻笙
　之後始以賓升也注誤

右樂

主人降席自南方側降作相為司正司正禮辭許諾主
人再拜司正答拜主人升就席(相息亮反)
　正義鄭氏康成曰側降賓不從降
　案鄉飲酒主人拜不言再此詳之司正答亦再拜
司正洗觶升自西階由楹内適阼階上北面受命于主
人
　正義鄭氏康成曰洗觶者當酌以表其位顯其事也
　楹内楹北　賈氏公彦曰受命謂受主人安賓之命

敖氏繼公曰楹謂兩楹

　案由楹内道賓之前乃受命于主人也鄉飲酒亦當
　然
西階上北面請安于賓賓禮辭許
　正義鄭氏康成曰傳主人之命　敖氏繼公曰賓為
　射來此時未射若無嫌於不安乃亦請安扵賓者飲
　酒之節宜然也
司正告于主人遂立于楹間以相拜(相息亮反)
　正義鄭氏康成曰相謂贊主人及賓相拜之辭
主人阼階上再拜賓西階上答再拜皆揖就席(注今文揖為升)
　正義鄭氏康成曰為己安也
司正實觶降自西階中庭北面坐奠觶興退少立(注古文曰)
　(少退立)
　正義敖氏繼公曰此中庭其阼階前南北之中與蓋
　射時司正為司馬至誘射之後方易位於司射之南
　則此位必不在階間如鄉飲酒司正之位也　鄭氏
　康成曰奠觶表其位也
　案鄉飲酒禮曰退共少立
進坐取觶興反坐不祭遂卒觶興坐奠觶拜執觶興洗
北面坐奠于其所興少退北面立于觶南(注今文坐取觶無進又曰)
　(坐奠之拜)
　正義鄭氏康成曰立觶南亦其故擯位(賈疏案射禮云擯者退中)
　(庭是擯者在中庭有位燕禮大射皆擯者為司正此及鄉飲酒作相為司正相即擯也故曰故擯位)
　案上之少立即此觶南之位也此之其所即上奠觶
　之所也所與位雖相距無幾然上之奠觶既言退則
　此之取觶宜有進取觶雖於其所而卒觶必於其位
　鄉飲酒禮於取觶不言進於卒觶不言反故此詳之

右立司正

未旅
　正義鄭氏康成曰未旅酬以将射也旅則禮終也
　敖氏繼公曰大射亦司射已定位即行射事然則射
　之正禮以此為節上下同也
　存疑賈氏公彥曰未旅而射者旅則醉恐終不得射
　也
　案燕禮既旅乃射初不以醉為嫌則疏家之說格矣
　蓋燕主歡心糾儀之意畧無妨射於既醉之後此禮
　主於習禮醉而射恐其愆於度也故以旅為禮終
三耦俟于堂西南面東上
　正義鄭氏康成曰司射選弟子之中徳行道藝之高
　者以為三耦　孔氏穎達曰射法每兩人相對以决
　勝負名之曰耦　朱子曰序之外謂之夾室夾室之
　前曰箱亦曰東堂西堂東堂下西堂下曰堂東堂西
　堂西即西堂下也　敖氏繼公曰記云三耦使弟子
　司射前戒之至是乃立於此以俟其比也　郝氏敬
　曰凡射二人為耦三耦用六人長㓜序立而西雖有
　三耦之數尚未定同耦之人立扵此以待司射比耦
　也
　案必南面者射位在南也必東上者射耦尚左也
司射適堂西袒決遂取弓于階西兼挾乗矢升自西階
階上北面告于賓曰弓矢既具有司請射(袒徒旱反決古穴反挾子)
　(協反又音協乘繩證反下並同注古文挾皆作接)
　正義鄭氏衆曰決者所以縱弦也拾者所以引弦也
　或謂決引弦彄也拾韝扞也　鄭氏康成曰司射於
　堂西袒決遂者主人無次隠蔽而已(賈疏對大射有次在東方)袒
　左免衣也(賈疏事無問吉㓙皆袒左惟有受刑袒右)決猶闓也以象骨為
　之著右大臂指以鈎弦闓體也(賈疏用象取其滑也)遂射韝也
　以韋為之著左臂所以遂弦者也(賈疏大射注云著左臂)其非
　射時則謂之拾拾歛也所以蔽膚歛衣也(賈疏蔽膚據士歛衣)
　(據大夫以大夫與士射袒纁襦也若對君大夫肉袒亦為蔽膚)方持弦矢曰挾乘矢
　四矢也大射儀曰挾乗矢於弓外見鏃於弣右巨指
　鈎弦(賈疏記曰凡挾矢扵二指之間横之其方可知引大射是其方也若側持則名執下文兼諸弦)
　(面鏃注云并矢扵弦尚其鏃是也)　敖氏繼公曰司射蓋學中之有
　司給射事者也設決謂之決設遂謂之遂未射則不
　搢三挾一異於耦也階上北面位當少東言有司請
　射示已不敢擅其事也
　案司射之弓與乘矢在鄉射則與扑同倚於階西大
　射則倚扵階西者惟扑耳其弓與乘矢皆在次至誘
　射後改挾之一个則鄉射大射皆在堂西此挾乘矢
　而曰兼者明司射之挾矢以一个為正此時以未誘
　射故兼其乘者挾之也階上者西階上也告賓于西
　階上下告主人則于阼階上以賓主分階行禮故各
　就其階而告之也
　通論陳氏祥道曰詩曰決拾既佽鄉射曰袒決遂大
　射曰設決内則曰佩決捍蓋決著於右巨指以鈎弦
　者也拾著於左臂以遂弦者也拾亦謂之遂鄉射決
　遂是也亦謂之捍内則決捍是也
賓對曰某不能為二三子許諾(為于偽反)
　正義鄭氏康成曰言某不能謙也二三子謂衆賓已
　下　敖氏繼公曰不能謂不善射也為二三子許諾
　見所以不辭而即許之意賓為射來故不敢辭但謙
　遜而已
　通論賈氏公彦曰投壺禮因燕而為之再辭乃許此
　為衆習禮不專為已故即許大射為擇士故不須云
　許直告射節此為衆習禮故云為二三子許諾
司射適阼階上東北面告于主人曰請射于賓賓許
　正義敖氏繼公曰不請于主人惟告以賓許者縁主
　人尊賓之意賓許之辭主人與聞之矣必告之者禮
　當然也
　存疑敖氏繼公曰告主人當北面東似衍文上言司
　正阼階上北面受命于主人北面告變扵君也大射
　儀司射東面請射于公
　案司射兼司賓主二黨之射故東面以鄉主人猶北
　面以鄉賓蓋兩鄉之所以變於司正也大射儀三耦
　未射之先司射之請射自阼階前至公臨射之時乃
　東面請此時之請與阼階前之請同節至下經取矢
　之後又升請射乃與東面之請同節耳敖氏以此為
　變於東面請者誤也

右請射

司射降自西階階前西面命弟子納射器
　正義鄭氏康成曰弟子賓黨之年少者也納猶入也
　射器弓矢決拾旌中籌楅豐也賓黨東面主人之黨
　西面
　案弟子蓋即學中肄業之年少者也射為六藝之一
　宜所共肄故習射之時既擇其尤者以充三耦次者
　或以備衆耦而於其餘者則當其将射也命納射器
　焉命張侯焉命贊工遷樂于下焉其初射畢也命設
　楅焉命取矢焉其再射畢也取矢而外又命設豐焉
　其三射畢也取矢設豐而外又命退楅焉命贊工遷
　樂扵下焉逮乎将燕則又命俟徹俎焉凡皆使之習
　扵禮而嫻其儀相觀而善以為鄉人倡其有過者則
　司射以扑撻之是其射也即其所以為教也以其非
　主人之贊者故皆謂之賓黨耳飲不勝時其洗觶升
　酌者為勝者之弟子凡賓之弟子亦多肄業扵學可
　知又周官鄉師職黨共射器其器疑指旌中籌楅豐
　而言若弓矢決拾宜射者自備之納之者謂使将射
　者之弟子各以其弓矢決拾入獲者以旌入釋獲者
　以中與籌入弟子以楅豐入其既也弓矢決拾楅豐
　弟子司之旌與中籌獲者與釋獲者司之
乃納射器皆在堂西賓與大夫之弓倚于西序矢在弓
下北括衆弓倚于堂西矢在其上(倚於綺反括古活反)
　正義敖氏繼公曰初納時總置于堂西未有所分别
　既則陳其弓矢陳弓以弓位之上下見尊卑序西堂
　西之弓其亦皆北上與　賈氏公彦曰序在堂上故
　矢在弓下堂西在堂下故矢随其弓而在堂西亷稜
　之上也北括者順射時矢南行也　鄭氏康成曰上
　堂西廉矢亦北括
　通論陳氏祥道曰君射則始納扵西堂下繼又總之
　以適次大夫士射則納扵堂西而已此尊卑之辨也
主人之弓矢在東序東
　正義鄭氏康成曰亦倚於東序也矢在其下北括
　朱子曰大射君之弓矢適東堂大射之東堂即鄉射
　之東序東也
　案以此推之賓與大夫之弓亦當倚于西序西上惟
　言西序省文耳西序西即西堂也
　通論陳氏祥道曰王弧王之弓彫之荀卿何休曰天
　子彫弓是也唐大諸侯之弓彤之荀卿何休曰諸侯
　彤弓是也鄉射大夫士用夾庾荀卿曰大夫黑弓則
　夾庾黑之士亦用夾庾者以鄉射有大夫存焉非鄉
　射則士弊弓而已枉矢絜矢五分二在前三在後則
　其達逺故用諸城守車戰殺矢鍭矢三分一在前二
　在後則其達遲故用諸近射田獵矰矢茀矢七分四
　在前三在後則其行髙故用諸弋射恒矢庫矢八分
　四在前四在後則其行平故用諸散射爾雅曰金鏃
　翦羽謂之鏃骨鏃不翦羽謂之志則金鏃不獨鏃矢
　茀矢已上皆然君子志於中不志於殺故禮射之矢
　皆謂之志翦羽尚疾也不翦羽尚舒也尚疾則以金
　鏃而必其入尚舒則以骨鏃而防其傷　又曰詩曰
　舎㧞則獲考工記曰夾其羽而設其比家語曰括而
　羽之又曰後矢之括猶銜弦列子曰後鏃中前括然
　則括也㧞也比也皆矢末也矢以鏃為首括為末

右納射器

司射不釋弓矢遂以比三耦于堂西三耦之南北面命
上射曰某御于子命下射曰子與某子射(比毗志反又筆倚反下同)
　(注古文云某從於子)
　正義鄭氏康成曰比選次其才相近者也　敖氏繼
　公曰比猶合也合之而為耦也命上下射之辭異示
　尊卑也既命耦乃定所謂比也下比衆耦放此
　案司射升時既言取弓挾矢矣此復言不釋者嫌請
　命傳命事畢或當釋之也

右比三耦

司正為司馬
　正義鄭氏康成曰兼官由便也立司正為涖酒爾今
　射司正無事　敖氏繼公曰以其始與射事故名為
　司馬此時之位其西面於觶南與司正為司馬逺辟
　君禮也大射儀司馬二人司正如故　方氏慤曰司
　正以治禮名之司馬則以治兵名之也燕禮事也射
　兵事也方燕之時名為司正及射之時則名為司馬
　各從其類也
　案此一人耳始為相繼為司正又為司馬其旅也還
　為司正故注以為兼官也司正以正酒禮司馬以正
　射禮禮相踵則職相因故司正言作司馬更不待作

又案上經言司正中庭奠觶北面下經言司馬命

　張侯而記云司馬階前命張侯遂命倚旌則奠觶在
　阼階前南北之中而不在兩階之間也審矣
　餘論賈氏公彦曰射義云孔子射扵矍相之圃射至
　於司馬使子路執弓矢出延射此篇司射恒執弓矢
　則子路為司射也射至司馬則當此節也
司馬命張侯弟子說束遂繋左下綱(說吐活反繋吉詣反又胡計反注今)
　(文說皆作稅)
　正義鄭氏康成曰事至也　賈氏公彦曰上不繫束
　之今說其束繋扵植也　敖氏繼公曰繫左下綱耳
　乃云張侯者張侯之事成扵此故也
司馬又命獲者倚旌于侯中獲者由西方坐取旌倚于
侯中乃退
　正義賈氏公彦曰記云司馬階前命張侯遂命倚旌
　明同是西階前也　鄭氏康成曰為當負侯也謂之
　獲者以事名之　鄭氏鍔曰獲者唱獲者也射必有
　一人執旌以唱獲每侯用一人　敖氏繼公曰侯中
　侯之中央云坐取旌見其偃於地也倚之侯中若示
　射者以中地然退反扵西方之位也
　案前司射命納射器曰階前西面以弟子在西方故
　也至司馬命張侯亦命弟子則其為階前西面不假
　言已此命獲者非弟子矣故特曰又命見與張侯相
　繼而命其面位不異也

右繫綱倚旌

樂正適西方命弟子贊工遷樂于下
　正義鄭氏康成曰當辟射也贊佐也遷徙也　敖氏
　繼公曰適西方自西階東而徃西階前也亦西面命
　之
　案弟子在西堂下之南東面立故適西方乃命之
弟子相工如初入降自西階阼階下之東南堂前三笴
西面北上坐(相息亮反笴古我反又古老反注今文無南)
　正義敖氏繼公曰如初入謂何瑟之儀與後先之序
　也堂東堂也必空三笴者辟主人徃來堂東之路也
　位於堂下而坐惟工耳亦無席　鄭氏康成曰笴讀
　為槀謂矢幹　陳氏祥道曰矢材謂之槀以竹為常
　以楛為異　賈氏公彦曰矢人注矢幹長三尺三笴
　是去堂九尺也
　案遷工於阼階東南者奏射節宜就主人之方且其
　位亦得與縣相近也
樂正北面立于其南
　正義鄭氏康成曰北面鄉堂不與工序也　敖氏繼
　公曰北面者變扵堂上之位堂上則樂正與工同面

右遷樂

司射猶挾乘矢以命三耦各與其耦讓取弓矢拾(拾其劫反)
　(除決拾之外皆同)
　正義鄭氏康成曰猶有故之辭拾更也　賈氏公彦
　曰大射取弓矢于次不拾注云次中隐蔽也此無次
　故逓取弓矢見威儀　敖氏繼公曰譲者下讓其上
　也拾者更迭而取之也司射以此二者命之
　案言猶者承上不釋弓矢之文明仍於三耦之南北
　面命之也言猶挾乘矢者起下改挾一个之文明誘
　射後即不挾乘矢也凡諸射儀司射皆扵誘射時以
　身為教惟誘射無耦則與其耦讓取弓矢拾不能以
　身教也故預命之
三耦皆袒決遂有司左執弣右執弦而授弓遂授矢
　正義鄭氏康成曰有司弟子納射器者也凡納射器
　者皆執以俟事弣弓把　賈氏公彦曰有司授弓訖
　復授矢　敖氏繼公曰如此授之是並授也云遂則
　亦授弓者授之也上既納射器則陳之矣弟子乃留
　於堂西主授受之事故此時復執以授之　朱子曰
　後記君袒朱𥜗大夫袒纁襦君在大夫射則肉袒然
　則士射皆肉袒與
三耦皆執弓搢三而挾一个(搢音晋)
　正義鄭氏衆曰搢謂揷扵紳帶之間若帶劍也(賈疏帶有)
　(二大帶即紳也革帶以佩玉佩之等挿扵紳之外革之内故云紳帶之間)　鄭氏康成曰
　未違俟處也(賈疏下文乃云三耦皆進)搢揷也揷扵帶右(賈疏以左手執)
　(弓右手抽矢而射故知揷扵帶右詩云左旋右抽)个猶枚也
司射先立于所設中之西南東面
　正義楊氏復曰此時未設中但言立于将設中處之
　西南　敖氏繼公曰下經云設楅于中庭南當洗又
　云設中南當楅西當西序然則此時司射之位少南
　于洗而西當榮與司射先立于此欲三耦知其位也
　司射俟三耦畢取弓矢乃適其位者以三耦皆弟子
　備或未習其禮也
三耦皆進由司射之西立于其西南東面北上而俟
　正義敖氏繼公曰進亦每耦並行上射在左如退適
　堂西之儀也立于其西南以司射立處為節也俟俟
　作射

右三耦就射位

司射東面立于三耦之北搢三而挾一个
　正義鄭氏康成曰為當誘射也固東面矣復言之者
　明郤時還(賈疏司射先在中西南東面今三耦立定郤來三耦之北東面明郤時右還乃復東)
　(面也)　敖氏繼公曰復云東面者以其違於舊處且明
　既還而後搢三挾一也
　案三耦立于司射之西南則司射位在三耦之東北
　至是郤身右旋北面乃少向西行復左旋東面而在
　三耦之直北又變其兼挾者為搢三挾一如三耦之
　儀以将誘射不欲自異於耦且示三耦以揖進之節
　也
揖進當階北面揖及階揖升堂揖豫則鈎楹内堂則由
楹外當左物北面揖及物揖(注豫讀如榭今文豫作序敖云宜從今文)
　正義鄭氏康成曰鈎楹繞楹而東也周立四代之學
　於國而又以有虞氏之庠為鄉學鄉飲酒義曰主人
　迎賓扵庠門外是也左物下物也　賈氏公彦曰升
　堂揖訖東行向楹豫則鈎楹内過以物當棟近北故
　過由楹北也堂則由楹外過而東行以物當􁅯近南
　故過由楹南也物以南面為正東為左物也　敖氏
　繼公曰自揖進已下皆教三耦以射儀也注云今文
　豫作序序之文意明白扵豫且記亦以序與堂對言
　宜從今文序州黨之學也堂即庠鄉學也州屬扵鄉
　黨屬扵州則三者之學其大小深淺有差矣序則鈎
　楹之東而北以其物當棟也堂則循楹之南而東以
　其物當楣也蓋射者必履物而物有深有淺故耳此
　篇以鄉射為名而禮乃及扵州黨之學者君子之居
　或近於庠或近於序故其射也各隨其所近而以行
　禮焉此其所以不容不異也誘射而就左物者以其
　為主黨也及物揖揖履物也
　存疑鄭氏康成曰序無室可以深也堂之制有堂有
　室豫謂州學也讀如成周宣榭災之榭周禮作序凡
　屋無室曰榭州立榭者下鄉也今文豫為序序乃夏
　后氏之學亦非也
　案序無室之說已於篇首席賓辨其不然矣州長職
　春秋以禮㑹民而射于州序鄭注云序州黨之學也
　經注甚明何至此乃改為榭乎爾雅闍謂之臺有木
　者謂之榭榭蓋有柱而四面或三面無壁者其不可
　以為學宮明矣且記明言東房東房之外遵者席焉
　若無室則賓席於後遵者席扵前參差不整必無是
　理如併無房則豆籩置扵何所而記語亦為虛設矣無
　室之云䆒不可從自揖進以及當階及階之揖所謂
　堂下三揖也自升堂以及當物及物之揖所謂堂上
　三揖也揖進之揖始發扵位而揖也升堂之揖復發
　於階而揖也當階與當物同義及階與及物同義凡
　此諸揖惟揖進為東面揖餘俱北面揖乃經扵當物
　必重言北面者以鈎楹由楹為鄉東行嫌或東面揖
　故也
　餘論賈氏公彦曰王制云有虞氏上庠下庠夏后氏
　東序西序殷人右學左學周人東膠虞庠虞殷大學
　在西郊小學在國中夏周大學在國中王宮之東小
　學在西郊周立虞之上庠殷之右學亦在西郊立夏
　之東序即周之東膠在王宮之東故云周立四代之
　學也　陳氏祥道曰四代之學如此而周又有辟雍
　成均瞽宗之名蓋上庠東序右學東膠大學也下庠
　西序左學虞庠小學也周之學成均居中其左東序
　其右瞽宗此大學也虞庠在國之西郊則小學也記
　曰天子視學命有司行事祭先師先聖焉卒事遂適
　東序設三老五更之席又曰食三老五更扵大學祀
　先賢於西學夫天子視學則成均也祭先師先聖即
　祀先賢於西學所謂祭於瞽宗者也適東序設三老
　五更之席即飬國老於東膠所謂食三老五更於大
　學者也然則商之右學在周謂之西學亦謂之瞽宗
　夏之東序在周謂之東膠亦謂之大學蓋夏學上東
　而下西商學上右而下左周之所立特其上者而東
　序右學與成均並建扵一邱之上也　朱子曰注疏
　所言四代之學未有以見其必然陳氏說其位置又
　與諸儒不同皆無可考闕之可也
　案并東序於東膠疏說與陳氏同惟疏以上庠右學
　在郊東序東膠在王宮之東陳氏則謂與成均並在
　一邱之上位置為異至上庠辟雍與成均為并為析
　陳氏曾未之詳攷董仲舒以成均為五帝學名疑即
　上庠以其四面環水壅之故又以辟雍名意亦一學
　而三名與
左足履物不方足還視侯中俯正足(還音旋)
　正義鄭氏康成曰方猶併也志在於射左足至右足
　還併足則是立也南面視侯之中乃俯視併正其足
　(朱子曰注意若曰左足履物而右足不併便還足南面視侯之中也若便併右足則是立矣以志在扵射)
　(故未暇立而先視侯既視侯而後俯併其足也)　敖氏繼公曰左足履物履
　從畫也大射儀曰司射由下物少退則履物者當履
　其從畫矣他時凡欲還者必先立此不方足未暇北
　面而立也還謂右還而南面也右還者為下射宜鄉
　上射也既視侯中乃俯視而正足則視侯中之時右
　足其亦在從畫而少退與　陳氏祥道曰凡射履物
　則先左足以正其位還視侯中以審其的然後俯正
　而俟物者則之所自出射之所履不過乎物故位謂
　之物　賈氏公彦曰大射納射器之下即言工人士
　與梓人升自北階兩楹間疏數容弓若丹若墨度尺
　而午此不言畫物早晚者文畧亦當納射器後即畫
　之也
　案矢南行射者必側身西鄉其足當左前右後不得
　併足也此所云正足乃甫至物時之足容其既乃側
　身而射如前法觀下文於上耦曰合足而俟蓋合足
　之後又經司馬命去侯司射命射而後射則知正足
　非即射時之足容明矣
不去旌(去起呂反)
　正義鄭氏康成曰以其不獲　敖氏繼公曰倚旌扵
　侯而不去者以誘射不主於中且不獲也
　存疑賈氏公彦曰旌擬唱獲誘射不唱獲
　案注所云獲謂中也旌倚侯中不去旌而命中則并
　中其旌矣故不去旌者明不責誘射者之命中也其
　不責以命中者以誘射者之射而盡中則難乎其為
　繼射之人使誘射者之射而盡不中則又無以塞乎
　教射之責故惟主於儀而不主扵中以是為禮射之
　誘射也云爾疏說不如注善
誘射将乘矢執弓不挾右執弦
　正義鄭氏康成曰誘猶教也将行也行四矢象有事
　於四方不挾矢盡　敖氏繼公曰誘引導也亦有教
　之之意執弓左執弣也不挾明事畢也挾弓者以右
　巨指鈎弦不挾則但執弦而已
南面揖揖如升射降出于其位南適堂西改取一个挾
之(注今文曰適序西)
　正義敖氏繼公曰南面揖揖退也揖如升射謂如其
　當物升堂之揖也云出于其位南見是時未有司馬
　西方之位也自賓與大夫之外凡南行而適堂西與
　堂西出而北行者皆由於此惟發於其位及反位者
　則否　鄭氏康成曰改更也不射而挾之示有事也

賈氏公彦曰一个不在西階而在堂西故適堂西

　即云改取一个也　楊氏復曰不從階西徑過堂西
　必出于其位南而後向北以適堂西亦敎衆耦以適
　堂西之威儀也
　案司射升時堂上三揖退亦當然但升時之揖北面
　退則南面故曰南面揖揖如升射也至堂下則降時
　一揖如升射之有及階之揖也出于其位南又揖如
　升射之有當階之揖也将適堂西又揖如升射之有
　發位之揖也此三揖惟適堂西為西面揖　又案言
　出于其位南則當與三耦立處相當盖三耦本立于
　其位之西南也司射至此乃轉而西行至上耦前又
　轉而北行以適堂西也言改者改乘為一也不搢三
　者以将搢扑也
遂適階西取扑搢之以反位(扑普卜反)
　正義鄭氏康成曰扑所以撻犯教者書云扑作教刑

敖氏繼公曰搢扑者以三耦将射也　陳氏祥道

　曰衆之所在非威不足以制之故古者閭胥扵鄉小
　胥扵學有觵撻司市於市有扑罰司徒扵誓田亦有
　扑禮稱夏楚二物收其威也則射之有扑宜矣
　案反位謂反中西南東面之位

右誘射

欽定儀禮義疏卷八
欽定四庫全書
欽定儀禮義疏卷九
　鄉射禮第五之二
司馬命獲者執旌以負侯獲者適侯執旌負侯而俟(注今)
　(文俟為立)
　正義鄭氏康成曰欲令射者見侯與旌深有志於中
敖氏繼公曰使之執旌於侯中以示射者若謂中

　侯則舉此而言獲然　賈氏公彦曰俟謂待司馬命
　去侯
司射還當上耦西面作上耦射(還音旋)
　正義鄭氏康成曰還左還也作使也(賈疏上耦位在司射之西南司)
　(射還與相當故知左還)　敖氏繼公曰當謂當上下射之閒
司射反位上耦揖進上射在左並行當階北面揖及階
揖上射先升三等下射從之中等上射升堂少左下射
升上射揖並行皆當其物北面揖及物揖皆左足履物
還視侯中合足而俟(還音旋)
　正義賈氏公彦曰司射反位反中西南東面位也上
　射升堂少左辟下射升階也　敖氏繼公曰上射在
　左以當就上物也上射差尊故先升中等空一等也
　同階升者前後相當宜空一等以相逺為敬與異階
　升者不同其降亦然少左者為下射升堂當在右也
　不云不方足省文耳合足左右並立於横畫即上所
　謂正足也　鄭氏康成曰並併也中猶閒也
　案此儀一如誘射之儀但於其行也言左言並於其
　升也言先言從則以誘射一人而射耦二人故也凡
　北面以東為右西為左南面則東為左西為右故上
　射升時屬左及還視侯中則於右物矣下射升時屬
　右及還視侯中則於左物矣俟謂俟司射之命
司馬適堂西不決遂袒執弓
　正義敖氏繼公曰惟云適堂西是猶未出於司射之
　南也不決遂變於大射也云執弓是不挾也云袒執
　弓則固不決遂矣乃先言之者嫌袒必決遂也經亦
　或言袒以包二者故以此明之
　案司馬亦執弓者以命去侯命取矢當揚揖其弓以
　為號令至設楅又當以為畢也
　存疑鄭氏康成曰不決遂因不射不備
　辨正賈氏公彦曰大射司馬正不射而袒又復決遂
　但以不射不挟矢
　案以大射例之則不決遂直變於侯禮而從略耳非
　為不射也
出于司射之南升自西階鈎楹由上射之後西南面立
于物閒右執簫南揚弓命去侯
　正義鄭氏康成曰鈎楹以當由上射之後也簫弓末
　也揚弓者執下末大射曰左執弣(賈疏不可一手揚弓故引大射文左)
　(執弣當卻手則右執簫當覆手矣)揚猶舉也　敖氏繼公曰鈎楹即
　鈎楹内也物閒前從畫之閒也右執簫為欲揚弓也
　至是乃云執簫則初執之時左執弣右執弦矣南揚
　弓以弓之上端南鄉而舉之也必南之者獲者在侯
　也去離也命去侯者令辟射且當獲也　王氏昭禹
　曰未射時獲者負侯而俟故射則令其去侯而居扵
　乏以辟矢也
　案前司射之出於其位南是既降而由是以適堂西
　此司馬之出於司射之南是將升而由是以向西階
　升降雖殊其所取徑一也鈎楹者既當由上射之後
　則雖堂亦必鈎楹矣西南面者向乏也去侯者以旌
　違侯而去適乏也
　餘論陳氏祥道曰簫或作弰又曰彌曰彆曰峻弓人
　曰凡為弓方其峻説文曰彆弓戾也詩曰象彌魚服
　爾雅曰弓無縁者謂之彌盖無縁之弓以骨飾其彌
　故謂之彌簫之飾不特以骨而已爾雅曰以金者謂
　之銑以蜃者謂之珧以玉者謂之珪郭璞曰珧小蚌
　也
獲者執旌許諾聲不絶以至于乏坐東面偃旌興而俟
　正義鄭氏康成曰聲不絶不以宮商不絶而已鄉射
　威儀省(賈疏大射許諾以宫趨直西及乏南又諾以商至乏聲止此省)偃猶仆也
　敖氏繼公曰此去侯亦宜趨直西乃折北而就乏東
　面偃旌是旌亦東首矣俟俟中則獲也大射儀曰興
　共而俟　賈氏公彦曰俟者待射者發矢當坐故下
　云獲者坐而獲也
司馬出于下射之南還其後降自西階反由司射之南
適堂西釋弓襲反位立于司射之南(還音環一音患)
　正義鄭氏康成曰圍下射者明為二人命去侯　敖
　氏繼公曰圍下射而降者往來相變以為儀也反謂
　復其故道也司射之南指其虚位言也是時司射不
　在此襲復衣也此襲對袒而言上衣雖裼猶為襲也
　玉藻云尸襲執玉龜襲非是則皆裼矣立于司射之
　南北上也以司射主射事尊之言反位而著其在司
　射之南則前此猶在觶南之位也上耦升射司馬乃
　變其儀而定其位方有此位而言反以曏者由是而
　往故也
　案司馬至此始定西方東面司射之南之位
　存疑賈氏公彦曰司馬命去侯訖乃圍下射之後
　繞下射之東南行而適西階者是并下射圍繞之
　也
　案如疏説則經當先言還其後而後言出於下射之
　南矣葢司馬立於物閒既命去侯即由物間南出且
　未西行鄉階却由下射之南而東又由下射之東而
　北還自其物間之位仍由上射之後而西鈎西楹之
　内然後由西楹之南而適西階也所以然者鄭敖二
　義俱有焉
司射進與司馬交于階前相左由堂下西階之東北面
視上射命曰無射獲無獵獲上射揖司射退反位(無射之射)
　(食亦反)
　正義敖氏繼公曰交於階前著其進之節相左著其
　行之方也司馬南行司射北行故謂之交司馬在西
　司射在東故謂之相左葢南行以東為左北行以西
　為左也下放此由堂下者自堂下而少東行也西階
　之東當上物之南也於堂中為少西故取節於西階
　也惟命上射者以其先發而下射從之且下射共聞
　之矣揖以揖受其戒　鄭氏康成曰射獲矢中人也
　從旁為獵
乃射上射既發挾弓矢而后下射射拾發以將乘矢(拾其)
　(劫反)
　正義敖氏繼公曰挾矢則挟弓可知大射儀無弓字
　既發而挾矢是射時乃傅矢也此亦可以見其節矣
　云拾發者見下射亦既發挟矢而後上射射也古之
　射者其序整齊而不紊其儀從容而不迫大抵類此

鄭氏康成曰后後也當從后

獲者坐而獲舉旌以宮偃旌以商
　正義鄭氏康成曰射者中則坐言獲獲得也射講武
　師田之類是以中為獲也(賈疏詩云舍㧞則獲謂射著禽獸為獲戰伐得囚俘)
　(亦曰獲射著正鵠亦曰獲)宮為君商為臣(賈疏樂記文)聲和律呂相生
　(賈疏黄鍾下生林鍾林鍾上生太簇太簇亦由黄鍾所生故聲和)　敖氏繼公曰獲
　者於射時則坐以俟其中也中乃獲之必坐者旌在
　地須坐乃舉之以獲也且示有所變　鄭氏鍔曰射
　必用獲以旌明其中　賈氏公彦曰以宮大言獲也
　以商小言獲也
　案舉為唱獲之初偃則其将既也宮聲大而舒徐商
　聲小而揚厲凡聲初唱必舒徐激而再振則揚厲唱
　獲必舉旌者欲衆共聞且共見之也
獲而未釋獲
　正義鄭氏康成曰但言獲未釋其算
　案誘射之射教弟子以射儀耳未主於中故不去旌
　三耦之射學司射之射儀耳未主於勝負故未釋獲
卒射皆執弓不挾南面揖揖如升射
　正義鄭氏康成曰不挟亦右執弦如司射　敖氏繼
　公曰不挟變於大射
　案大射儀卒射右挟之北面揖
上射降三等下射少右從之中等並行上射於左
　正義敖氏繼公曰堂上並行下射在左今降階必少
　右乃當上射之後也上射先降下射降乃並行而上
　射於左上射必於左者進時在左退亦宜然堂上各
　發於其物不可得而變降時有先後故因既降而為
　之此将適堂西也上射乃不於右便其反位者以有
　釋弓等事而未即反故也
與升射者相左交于階前相揖由司馬之南適堂西釋
弓説決拾襲而俟于堂西南面東上三耦卒射亦如之
　(説吐活反三耦敖云當作二)
　正義楊氏復曰司射専主射事如請射作射之類司
　馬兼總射政如命負侯命去侯之類司馬者衆目所
　觀仰而號令所從出也故凡自堂降階者必由司馬
　之南以適堂西非特以示威儀乃所以見聼命司馬
　之意　敖氏繼公曰進退者交則相揖以其事同也
　司馬之南即曏者所謂司射之南也此時已有司馬
　之位又在司射之南正當徃來者之北故以之為節
　釋弓説決遂以已初射之事畢也説遂而言拾者别
　扵用時也俟俟司射命也三當作二字之誤也二耦
　謂次耦下耦也下耦與此異者無與升射者相左相
　揖之事耳
　案上云上射於左是以兩人分左右也此云與升射
　者相左是以兩耦分左右也前耦射事已畢故降由
　階之外方後耦射事方至故升由階之内方皆出扵
　事理之當然非必有意為之安排也然自降者以視
　升者則升者在其左自升者以視降者則降者亦在
　其左初耦卒射則所餘者二耦耳敖説良然
司射去扑倚于西階之西升堂北面告于賓曰三耦卒
射賓揖(去起呂反)
　正義鄭氏康成曰去扑乃升不敢佩刑噐即尊者之
　側賓揖以揖然之(賈疏大射司射告三耦卒射不見公揖然之者公尊故也)　敖
　氏繼公曰士之射禮賓主之故司射獨告賓
　案前請射時司射升自西階階上北面告此亦當然

右初射

司射降搢扑反位司馬適堂西袒執弓由其位南進與
司射交于階前相左升自西階鈎楹自右物之後立于
物閒西南面揖弓命取矢
　正義陳氏祥道曰升而去扑所以敬尊也降而搢扑
　所以威重也　鄭氏康成曰揖推之也　賈氏公彦
　曰揚弓者向乏而揚之以命去侯故也揖弓者向侯
　而推之以命取矢故也　敖氏繼公曰揖者推而下
　之之謂與揚弓相變也去侯取矢之事異故上下其
　弓以别之西南面以獲者與弟子皆在西南故也
　案司馬之適堂西當在司射未降之前為之及司射
　将降司馬已進由其位南故得交於階前也嗣是司
　馬升而後司射反位自右物之後即上所謂由上射
　之後也司射誘射之矢與三耦所射之矢此時皆棲
　於侯下故命取之也前揚弓者麾獲者去侯也此揖
　弓者招獲者負侯也又旌倚侯中當揚而執之故命
　者亦揚其弓矢棲侯下當揖而取之故命者亦揖其
　弓皆所以象其為之者也
獲者執旌許諾聲不絶以旌負侯而俟
　正義敖氏繼公曰獲者許諾者取矢之事已主之也
　聲不絶以至於侯　鄭氏康成曰俟弟子取矢以旌
　指教之
司馬出于左物之南還其後降自西階(還音環一音患)
　案出於左物之南還其後即上所謂出于下射之南
　還其後也亦圍左物者禮無不肅不敢以射畢而略
　也古人行儀所謂周中規折中矩者此尤可見
遂適堂前北面立于所設楅之南命弟子設楅(楅音福)
　正義敖氏繼公曰立于所設楅之南示弟子以設䖏
　也凡言所設某者皆謂器之未設者也納射器于堂
　西楅亦在焉今司馬命設之則是弟子已奉楅而出
　也弟子在西司馬北面不必鄉而命之　鄭氏康成
　曰楅猶幅也(賈疏若布帛有邊幅整齊之意)所以承笴齊矢者
　餘論陳氏祥道曰楅之楅矢猶楅衡之楅牛考之於
　禮奉楅者坐奠委矢者坐委乗矢者坐撫取束矢者
　坐説則楅卑而無足可知舊圖楅有足誤矣
乃設楅于中庭南當洗東肆
　正義賈氏公彦曰弟子設楅之時司馬教之大射小
　臣師設楅司馬正以弓為畢此亦然楅應有刻飾記
　之為首尾　敖氏繼公曰中庭東西節也必東肆者
　以上射在西也　鄭氏康成曰東肆統於賔
　案設洗南北以堂深此設楅其南當之則亦如堂之
　深矣聘禮注云設碑近如堂深士昏禮疏云碑在堂
　下三分庭一在北据此則謂設楅之䖏即設碑之處
　也然經言設楅不云當碑而云當洗則碑不與洗齊
　眀矣楅之所在司馬有事焉若有碑亦虞窒礙以此
　推之則碑盖不止扵三分庭一在北而尚在其南即
　庭亦不僅三堂之深也鄉射之侯去堂三十丈自侯
　至門必有餘地矢乃不集於門以三十六丈計之則
　堂之深十二丈鄉州之庠序豈其有此况士大夫之
　廟寝乎
司馬由司射之南退釋弓于堂西襲反位
　正義敖氏繼公曰司馬所由者亦其位南也是時司
　射在其位之北故以司射為節
弟子取矢北面坐委于楅北括乃退司馬襲進當楅南
北面坐左右撫矢而乗之(乗䋲證反)
　正義鄭氏康成曰上既言襲矣復言之者嫌有事即袒
　也凡事升堂乃袒(賈疏司馬堂下雖有事亦不袒若司射不問堂上堂下有事即袒司)
　(馬與司射逓行事恐同故明之)撫拊之也就委矢左右手撫而四四
　數分之也(賈疏以右手撫四矢於東以左手撫四矢於西)
　案獲者負侯之後弟子即向侯取矢矣此乃以其所
　取之矢坐委扵楅非至是始取矢也大射儀司馬正
　撫矢之後曰興反位北括則南鏃順其射時為之且
　鏃不可鄉堂也
若矢不備則司馬又袒執弓如初升命曰取矢不索(索悉)
　(各反)
　正義郝氏敬曰矢不備有遺也　敖氏繼公曰自適
　堂西以至揖弓皆如初適堂西亦由其位南　鄭氏
　康成曰索猶盡也
　案不備者不足四四之數也數扵楅者有不備知其
　取扵地者有不盡也
弟子自西方應曰諾乃復求矢加扵楅(復扶又反)
　正義敖氏繼公曰弟子已應即往取矢司馬乃降由
　司射之南釋弓反位如初弟子既加矢司馬進撫之
　如初　鄭氏康成曰增故曰加
　案不索之矢必蔽扵隐處故前曰取矢此曰求矢
　存疑鄭氏康成曰向獲者許諾此弟子曰諾事同互
　相明
　辨正敖氏繼公曰此時獲者猶負侯而取矢之弟子
　已退在西方之位故獨應之

右取矢加于楅

司射倚扑于階西升請射于賔如初賔許諾
　正義敖氏繼公曰請射請三耦之外皆射也其辭盖
　曰有司請射如初者升自西階階上北面告也後放
　此此請射與下請釋獲亦示聽命于賔之意

右再請射

賔主人大夫若皆與射則遂告于賔適阼階上告于主
人主人與賔為耦(與射之與音預)
　正義鄭氏康成曰言若者或射或否在時欲耳射者
　繹已之志君子務焉大夫遵者也告賔曰主人御于
　子告主人曰子與賔射(賈疏此約大夫與士射之辭以賔比大夫主人比士尊賔)
　(之義也)
　案大夫與三賔之或射或否疑已前定於納射噐之
　時故此時司射得據以告扵賔
　存疑敖氏繼公曰賔與主人或有一人不欲射則闕
　此一耦盖不可與餘人為耦故耳
　案主人以射故而請賔賔以射故而應主人之請必
　無不與之事而經云若者盖君子不必之意且為大
　夫及三賔言之耳
遂告于大夫大夫雖衆皆與士為耦以耦告于大夫曰
某御于子
　正義鄭氏康成曰大夫皆與士為耦謙也同爵自相
　為耦則嫌自尊别也大夫為下射而云御于子尊大
　夫也(賈疏大夫雖為下射其辭不與下射同)
　案司射告賔扵西階上告主人扵阼階上此告大夫
　承主人後而曰遂告則知亦扵阼階上向其席而告
　之言大夫雖衆者盖使大夫一人則其與士耦也勢
　也故言雖衆亦然明其與士耦者非為不足扵耦也
　存疑鄭氏康成曰士謂衆賔之在下者(賈疏與賔俱至主人所命)
　(者)及羣士來觀禮者也(賈疏将射而至非主人所命者若然則堂上三賔不與大)
　(夫為耦矣)禮一命已下齒扵鄉里
　辨正敖氏繼公曰士謂衆賔也大夫冝與衆賔長為
　耦若衆則以次而為之不足乃及扵堂下者大夫不
　自為耦者變扵君所之射也此賔主人皆士扵衆耦
　之上下射不敢俱以大夫為之
　案大射儀司射東面于大夫之西比耦大夫與大夫
西階上北面作衆賔射
　正義敖氏繼公曰作衆賔射使之降而為射事也
　案衆賔者三賔也前作三耦射北面扵三耦之南此
　亦北面於三賔之南但彼堂西而此階上耳賔主人
　大夫言告三賔則言作者尊卑之差也
司射降搢扑由司馬之南適堂西立比衆耦
　正義敖氏繼公曰立比衆耦謂立扵此為比衆耦耳
　比之之事俟衆賔降而後為之
衆賔将與射者皆降由司馬之南適堂西繼三耦而立
東上大夫之耦為上若有東面者則北上(與音預)
　正義敖氏繼公曰云将與則或有不與者矣記曰衆
　賔不與射者不降是也降者由司馬之南適堂西而
　堂下之衆賔皆從之不言者可知也此雖未執弓矢
　亦必由司馬之南者異扵大夫也繼三耦而立居其
　西也著大夫之耦為上者嫌其不與耦並立或變扵
　有耦者也若有東面者謂衆賔若多堂西南面之位
　不足以盡之則東面於西壁而北上也　鄭氏康成
　曰言若有者衆賔多無數也
賔主人與大夫皆未降
　正義敖氏繼公曰尊者事至乃降
　案賔主人大夫皆前司射所告而不作者也凡降者
　以俟比也賔主人大夫不與衆耦同比故未降
司射乃比衆耦辯(辯音遍)
　正義鄭氏康成曰衆耦大夫耦及衆賔也(賈疏大夫耦唯謂堂)
　(下之士衆賔則兼堂上三賔)命大夫之耦曰子與某子射其命衆
　耦如三耦衆賔射者降比之耦乃徧　敖氏繼公曰
　乃者言其方有事也衆耦謂衆賔自為耦者也大夫
　之耦亦存焉是時衆賔皆已立扵司射之北若西然
　後可比之不言命之之辭者如上耦可知也大夫之
　耦則先命之其辭曰子與某子射與他耦上射之辭
　異云辯者為下節也
　案司射之比耦不言所面者前三耦南面司射北面
　比之則此時之繼三耦而立者司射亦當北面若有
　東面者則西面比之與大夫為下射而命之如上射
　故其耦雖為上射知以命下射者命之

右比衆耦

遂命三耦拾取矢司射反位(拾其劫反)
　正義郝氏敬曰三耦與司射共矢二十八个皆收委
　扵楅故命就楅取之拾取者上射取一下射取一更
　迭至四也　鄭氏康成曰反位者俟其袒決遂來
三耦拾取矢皆袒決遂執弓進立于司馬之西南
　正義鄭氏康成曰必袒決遂者明将有射事　敖氏
　繼公曰惟云執弓是亦不挾也亦變扵大射者此所
　立者即其故位更以司馬為節近故耳曏者司馬未
　在此故以司射為節　朱子曰此拾取矢字疑衍
　案三耦拾取矢句猶言三耦之拾取矢也盖以虚句
　目下事後記司射釋弓矢視算與獻釋獲者釋弓矢
　文義亦然
司射作上耦取矢司射反位
　正義鄭氏康成曰作之者還當上耦如作射
上耦揖進當楅北面揖及楅揖上射東面下射西面
　正義鄭氏康成曰當楅楅正南之東西　賈氏公彦
　曰上耦發位東行時一南一北並行及将至楅南下
　射在南稍進當楅南俱北面揖其時上射稍西下射
　稍東東西相當　敖氏繼公曰當楅揖者當楅南則
　折而北行故北面揖也及楅揖者将折而西東也上
　射在西下射在東如其物之位也
　案升射時凡六揖此不升堂故止三揖揖進之揖亦
　發扵位之揖也當楅及楅之揖猶當階及階之揖也
　及楅揖猶北面既乃轉而東面西面
上射揖進坐横弓郤手自弓下取一个兼諸弣順羽且
興執弦而左還退反位東面揖(卻去約反弣音撫還音旋下並同)
　正義鄭氏康成曰横弓者踣弓也卻手由弓下取矢
　者以左手在弓表(賈疏覆左手以執弓表弓背也)右手從裏取之便
　也兼并也并矢於弣當順羽既又當執弦也順羽者
　手放而下備不整理也不言毋周在阼非君周可也
　(賈疏大射左還毋周反面揖注云左還反其位毋周右還而反東面也君在阼還周則下射将背之此直)
　(云左還不言毋周明還周可也)　賈氏公彦曰以右手順羽之時則
　興故云且興也左還者以左手向外而西回東面揖
　者揖下射使取矢也　敖氏繼公曰進坐不言北面
　可知也下放此矢南鄉人於楅南北面取之便也此
　横弓覆手也坐而横弓亦便也覆手横之以上端鄉
　下射敬之也弓下弦弣之下也兼諸弣明左手并執
　矢也凡執弓者左執弣兼矢扵弣即順羽興則是横
　弓者惟取矢之時則然也執弓者言不挾也扵楅前
　左還者以楅東肆宜順之也反位不言毋周亦是左
　還也此與順羽且興皆變扵大射云
　案注疏以在阼非君不妨還周為説固得為一義然
　要非其所主也以其有堂上下之隔原無背不背之
　嫌也必俱左還而後東西面揖者以為容也左還還
　之正也其右還者或由便則為之
下射進坐横弓覆手自弓上取一个興其他如上射(覆芳)
　(伏反)
　正義鄭氏康成曰覆手由弓上取矢者以左手在弓
　裏右手從表取之亦便　賈氏公彦曰亦踣弓既仰
　左手向上執弓故用右手向下取矢　敖氏繼公曰
　此横弓卻手也卻手横之亦以上端鄉上射也人北
　面弓東西鄉皆為横也弓上弦弣之上也凡覆手卻
　手而横弓其弦皆鄉身與他謂兼諸弣而下也惟西
　面揖異耳
　案矢之拾取猶射之拾發也每取一矢進退各一揖
　則拾取乗矢上下射俱各八揖矣弓之両端皆簫也
　而有上端下端之别者弣側有撻士䘮記設依撻焉
　是也撻在上則為上端執弓者必以上端向人為敬
　也是時在楅之矢皆北括取矢者自南而取必以鏃
　兼諸弣而後調其北括之羽以南比扵弓然矢笴三
　尺坐而順之不足以竟其長也故既兼弣之後必放
　下左手聳身而興其右手乃得以循其笴而順其羽
　故曰順羽且興也
　通論朱子曰燕禮司正右還疏云以右手向外者以
　奠觶䖏為内也此三耦左還疏云以左手向外者以
　所立䖏為内也大射云毋周者既以左手向外繞其
　所立之䖏及至将匝之時乃復以右手向外而轉身
　也此注云周可也則以左手向外繞其立䖏以至扵
　匝乃不復以右手向外而即便轉身也燕禮則右還
　而未至於匝故不言周與不周
既拾取乗矢揖皆左還南面揖皆少進當楅南皆左還
北面搢三挾一个揖皆左還上射於右與進者相左相
揖反位(還並音旋)
　正義鄭氏康成曰上射轉居右便其反位也下射左
　還少南行乃西面(賈疏以初北面時東西相當今西行冝並)相左皆由進
　者之北　敖氏繼公曰不捆矢不兼挟皆左還亦變
　扵大射也進謂東西行而相近也當楅南曏及楅之
　位北面乃搢挟者禮貴相變也上射固居右矣復言
　之者嫌或當如卒射而退轉居左也自此少南行至
　扵曏當楅之位亦揖不言者無以為節亦以其可知
　故也凡毎耦既射若既取矢而退者其曲折皆與進
　時同
　案始之左還自東西面還而南面也次之左還自南
　面還而北面也卒之左還自北面還而西面也射訖
　而退亦六揖此無堂上之揖故亦止扵三南面之揖
　猶降階之揖也楅南之揖猶出扵其位南之揖也但
　彼南面而此北面者以搢挟當鄉楅也反位之揖猶
　将適堂西之揖也大射儀既拾取矢捆之兼挟乗矢
　皆内還南面揖適楅南皆左還北靣下大射儀有揖
　疑此脱之
三耦拾取矢亦如之後者遂取誘射之矢兼乗矢而取
之以授有司于西方而後反位(拾其劫反)
　正義賈氏公彦曰上耦已取矢復云三耦者三耦之
　中除上耦寔二耦也　朱子曰後者下耦之下射也

鄭氏康成曰取誘射之矢挟五个　敖氏繼公曰

　三當作二大射云二耦是也下耦之下射扵既拾取
　之後又兼取誘射之四矢皆兼諸弣至楅南乃北面
　搢三挟五个至西方以四矢授有司而挟一个以反
　位此見其異者也又下耦亦無與進者相左相揖之
　事經不見之者可知也
　存疑鄭氏康成曰弟子逆受扵東面位之後(賈疏弟子即納)
　(射噐者下耦将司射矢来向位西面弟子即往逆受之下射乃反東面)
　辨正敖氏繼公曰此西方即堂西也士䘮禮以東堂
　下西堂下為東方西方亦其徵也有司即弟子之納
　射噐者因留主授受扵堂西故此下射出扵其東面
　位之後以乗矢就而授之大射儀曰以授有司於次
　中皆襲反位亦謂就而授之
　案以大射授扵次中例之敖説似長

右三耦取矢于楅

衆賔未拾取矢皆袒決遂執弓搢三挾一个由堂西進
繼三耦之南而立東面北上大夫之耦為上(拾其劫反)
　正義鄭氏康成曰衆賔不拾者未射無楅上矢也言
　此者嫌衆賔三耦同倫初時有射者後乃射有拾取
　矢禮也　敖氏繼公曰未拾取矢謂扵堂西取矢不
　拾也堂西取矢固不拾矣乃言之者以繼三耦拾取
　之後嫌當如之也其後取矢扵楅乃拾故此云未也
　是時雖未拾取矢亦譲取弓矢拾如曏者三耦之為
　進立射位以射事至也衆賔未拾取矢故俟三耦取
　矢事畢而後進
　案大夫之耦為上上經既言之矣此復言者上為堂
　西比耦之位此則司馬西南之射位

右衆耦皆就射位

司射作射如初一耦揖升如初司馬命去侯獲者許諾
司馬降釋弓反位
　正義敖氏繼公曰命去侯以下不蒙如初者可知也
　存疑賈氏公彦曰大射二番射命去侯云如初以君
　禮威儀多二番獲者同以宮商趨乏三番禮殺乃直
　許諾此臣禮威儀省初命去侯時獲者許諾聲不絶
　以至扵乏二番即直許諾無不絶聲故不言如初
　案初番射司射不獲三耦不釋獲以為射始尚非禮
　之正也至二番而後賔主以下無不射者是射禮之
　盛時也顧扵獲者之儀反有省焉非其理矣當以敖
　説為長
司射猶挟一个去扑與司馬交于階前升請釋獲于賔
　(去起呂反)
　正義鄭氏康成曰司射既誘射恒執弓挾矢以掌射
　事備尚未知當教之也今三耦卒射衆足以知之矣
　猶挟之者君子不必也(賈疏以不必即知仍教之)　敖氏繼公曰
　司射扵誘射之後改挟一个至此時猶然也必云猶
　者嫌既久則可以不挟也官以司射為名故執弓必
　挟矢以掌射事也先去扑乃進與司馬交于階前則
　去扑當扵西方而不扵階下矣不言相左不言升及
　堂上所立䖏文省也
　案言猶挟一个者以衆耦既就射位嫌當釋之也
賔許降搢扑西面立于所設中之東北面命釋獲者設
中遂視之
　正義敖氏繼公曰西面立于所設中之東亦示以設
　之之䖏如前設楅之為也釋獲者在堂西故北面命
　之既則復西面視之中實算之噐也此不以弓為畢
　亦辟大射禮　方氏慤曰謂之中者射以中為善故
　盛算之噐因以為名　鄭氏康成曰視之當教之(賈疏)
　(謂教其釋算安置左右及數算告勝負之事)
　案司馬之命設楅也北面司射之命設中也亦北面
　面賔以命尊賔也然司射必先西面與司馬異者楅
　本南面北面面賔即面楅所設䖏也中則東面先西
　面者為面中所設䖏也既面中所設䖏而後面賔以
　命釋獲者
釋獲者執鹿中一人執算以從之
　正義敖氏繼公曰鹿中者以主人士也記曰士鹿中
　釋獲者自執中而不執算亦變扵君禮
　存疑鄭氏康成曰鹿中謂射扵榭也扵庠當兕中(賈疏)
　(以州長是士鄉大夫是大夫)
　餘論陳氏祥道曰鄉射用鹿中而投壺亦鹿中者投
　壺輕扵射禮故用中之下者而已
釋獲者坐設中南當楅西當西序東面興受算坐實八
算于中横委其餘于中西南末興共而俟(共九勇反)
　正義賈氏公彦曰當楅南北節當西序東西節八算
　者人四矢一耦八矢雖不知中否要須一矢則一算

鄭氏康成曰興還北面受算反東面實之　陳氏

　祥道曰射未必皆中必備八算者不敢期人之不中
　也　敖氏繼公曰南末象矢之北括而南鏃也俟待
　其将射乃執算
　案南末則算縱矣而曰横委者據實者東面而言也
　盖算扵庭則縱於實者為横也
司射遂進由堂下北面命曰不貫不釋上射揖司射退
反位(貫古玩反注古文貫作關)
　正義鄭氏康成曰貫猶中也不中正不釋算也　敖
　氏繼公曰惟云堂下文省也後放此貫謂中而不脱
　言此者明雖中而不貫猶不釋算
　案地官保氏五射先鄭有白矢井儀等名行葦詩四
　鍭如樹孔疏云四鍭皆中如手就樹之然又以大射
　儀司射所命揚觸梱復衆不釋獲之辭推之則射者
　之矢必貫于侯而不脫方謂之中明矣中者必扵正
　鵠非僅穿布也中庸云失諸正鵠反求諸其身若布
　則甚大何難中乎由堂下亦當進至階前乃折而稍
　東行以至扵西階之東如始命上射之位
釋獲者坐取中之八算改實八算于中興執而俟
　正義賈氏公彦曰改實八算擬後来用之　鄭氏康
　成曰執所取算　敖氏繼公曰右取算以予左手乃
　改實之俟謂俟射中乃釋算
乃射若中則釋獲者坐而釋獲每一个釋一算上射於
右下射於左若有餘算則反委之(中竹用反)
　正義敖氏繼公曰乃射謂堂上拾發矢也若中則獲
　者言中此則釋之釋謂置算扵地獲則用此算故名
　算曰獲坐而釋獲既釋則興每一个釋一算覆言釋
　獲之法也一个謂一矢中也扵右扵左象其堂上南
　面之位也下言數獲謂竒者縮之然則每釋一算亦
　縮之與盖中西之算横則釋者縮亦冝也餘算釋之
　不盡者也扵一耦􁐇射乃反委之既則興共而俟
　賈氏公彦曰扵右扵左以釋算者東面為正　鄭氏
　康成曰委餘算禮尚異也委之合扵中西
又取中之八算改實八算于中興執而俟
　正義敖氏繼公曰此節在扵次耦升而将射之時後
　皆如之
三耦卒射
　正義敖氏繼公曰言此者著繼射之節也
賔主人大夫揖皆由其階降揖主人堂東袒決遂執弓
搢三挾一个賔於堂西亦如之皆由其階階下揖升堂
揖主人為下射皆當其物北面揖及物揖乃射卒南面
揖皆由其階階上揖降階揖賔序西主人序東皆釋弓
説決拾襲反位升及階揖升堂揖皆就席(説吐活反)
　正義鄭氏康成曰賔主人射大夫止扵堂西(賈疏記云大夫)
　(降立于堂西以俟射)　楊氏復曰賔主人射降階升階凡四節

敖氏繼公曰皆由其階謂主人東階賔大夫西階

　也堂東東堂之下也堂西亦然賔主之弓各倚扵其
　序矢在其下而乃扵堂下執弓挟矢盖有司取以授
　之大夫亦降者别扵不與射者也復言皆由其階者
　嫌主人從賔而升降扵西階也主人為下射尊賔且
　不失其位也不言履物及射儀者如三耦可知凡耦
　之升降皆上射先下射後此賔主分階而行不别見
　其升降之序則是主人先而賔後如常禮亦與他為
　耦者不同也賔序西主人序東自釋弓扵故䖏也反
　位升謂反位而後升也位者主人階東賔階西當序
　之位反立扵此相待而升也升堂揖揖就席也
　案三耦卒射第一番射訖司射告賔之辭也此不言
　告文省耳實則亦當以告既告然後賔主人大夫降
　射而司射因擯賔主人之升降焉始之皆由其階皆
　賔主人大夫也大夫盖繼賔而降矣次又両言皆由
　其階皆賔主人而已襲反位下亦當皆由其階不言
　者可知也先言主人搢挟之儀而扵賔曰如之者亦
　導賔也賔主惟堂上備三揖堂下則止一揖者以不
　位扵司射之西南其取徑近故也進射之三揖經備
　見之至卒射惟見其出物與及階之揖者以揖如升
　射前文已明也
大夫袒決遂執弓搢三挾一个由堂西出於司射之西
就其耦大夫為下射揖進耦少退揖如三耦及階耦先
升卒射揖如升射耦先降降階耦少退皆釋弓于堂西
襲耦遂止于堂西大夫升就席
　正義敖氏繼公曰大夫與賔同降止扵堂西至是乃
　袒決遂執弓矢亦尊者事至而後為之也大夫執弓
　亦有司授之扵堂西就其耦亦由其西而立扵其南
　也大夫為下射者以貴下賤之義也耦於庭少退冝
　尊大夫且變扵大射也揖如三耦謂當階及階二揖
　也及階耦先升升三等而大夫從之上射之禮也揖
　如升射謂堂上三揖也言如升射明升時亦有堂上
　三揖矣耦先降其儀與先升同降階耦少退者耦既
　降少左俟大夫先行乃行也降階不言揖如三耦與
　上文互見也皆釋弓于堂西亦過司馬之南而後為
　之為與耦俱行故也釋弓亦先説決拾大夫釋弓亦
　扵堂西者統扵上射不敢異之也既則有司為倚之
　扵序西此言士與大夫為耦之儀其異扵三耦者惟
　扵庭少退耳其他皆同可知　鄭氏康成曰耦扵庭
　下不並行尊大夫也在堂如上射之儀近其事得申
　案出扵司射之西從其背後出也三耦之自堂西進
　就位也亦然大夫而就其耦不敢自尊别也衆耦就
　射位時大夫之耦已繼三耦而立矣此云大夫由堂
　西出于司射之西就其耦其升射也必就其耦而後
　揖進則其既射而降也焉得不與耦俱行而由其故
　道乎耦雖與大夫同行豈可舍其故歩而自階下直
　適堂西乎故大夫雖尊必過司馬之南而後釋弓扵
　堂西也
衆賔繼射釋獲皆如初
　正義郝氏敬曰衆賔繼射不言儀者與三耦同也釋
　獲皆如初如三耦也皆者通上賔主人大夫言也
　案繼者繼大夫也故曰大夫之耦為上如無大夫則
　繼賔主人
司射所作唯上耦
　正義鄭氏康成曰扵是言唯上耦者嫌賔主人射亦
　作之(賈疏明賔主人射不作)大射三耦卒射司射請扵公及賔
　(賈疏公尊與賔射不作直請記云賔主人射則司射擯升降此雖不作猶為擯相之但不請也)　敖
　氏繼公曰嫌作射亦在如初中故以明之　郝氏敬
　曰自二三耦至賔主衆耦皆以次進不更作也
卒射釋獲者遂以所執餘獲升自西階盡階不升堂告
于賔曰左右卒射降反位坐委餘獲于中西興共而俟
　(共九勇反)
　正義鄭氏康成曰司射不告卒射者釋獲者於是有
　事宜終之也(賈疏決前番司射告卒射)餘獲餘算也無餘算則空
　手耳俟俟數也　敖氏繼公曰後射者既由司馬之
　南而適堂西釋獲者乃告卒射也執獲以告已所有
　事也不升堂降扵司射也左右猶言上下射也下文
　放此

右再射

司馬袒決執弓升命取矢如初獲者許諾以旌負侯如
初司馬降釋弓反位(決當從敖作衍文)
　正義敖氏繼公曰禮無決而不遂者此決字當為衍
　文上經云司馬適堂西不決遂袒執弓此冝如之司
　馬降亦由司射之南釋弓于堂西襲乃反位
弟子委矢如初大夫之矢則兼束之以茅上握焉司馬
乗矢如初(注今文上作尚)
　正義鄭氏康成曰兼束大夫矢優之也握謂中央也
　不束主人矢不可以殊于賔也言大夫之矢則矢有
　題識也肅慎氏貢楛矢銘其括(賈疏國語文)　敖氏繼公
　曰乗矢唯言如初則是不進束矢異于大射禮也
　存疑鄭氏康成曰束于握上則兼取之順羽便也
　辨正朱子曰注上握之説未明疑束之之䖏當在中
　央手握處之下使握在上則去鏃近而去羽逺取之
　便易也　敖氏繼公曰上握謂上于手握之䖏也矢
　以鏃為上括為下下經云面鏃是也
　案下經言大夫進坐説矢束興反位而後耦揖進坐
　兼取乗矢順羽而興反位盖束未説則不便于取矢
　也然則束者特以優異之于取矢順羽之故固自無
　與

右再取矢

司射遂適西階西釋弓去扑襲進由中東立于中南北
面視算(去起呂反)
　正義鄭氏康成曰釋弓去扑射事已算獲算也　敖
　氏繼公曰云遂者由釋獲者之西而北行也釋弓并
　矢去之去扑而視算為算中有尊者之獲不敢佩刑
　噐以視之敬也必釋弓矢者射事已矣因去扑并去
　之也不執弓則不冝袒故襲不言説決拾文省云由
　中東明于階西直進也
　案言由中東則其進時必取道于中北乃折而南又
　折而西而後北面盖亦圍中也言立于中南比視設
　中時所立處為益南而稍西矣必北面者亦面賔以
　視與北面而命設中者同義
釋獲者東面于中西坐先數右獲二算為純一純以取
實于左手十純則縮而委之每委異之有餘純則横于
下一算為竒竒則又縮諸純下(數疏羽反竒居冝反下並同注古文縮皆為蹙)
　正義鄭氏康成曰固東面矣復言之者為其少南就
　右獲純猶全也耦隂陽縮從也于數者東面為從每
　委異之易校數也横于下又異之也(賈疏以南北為横)自近
　為下竒猶虧也又從之　孔氏穎逹曰就地上之算
　每一純以右手别而取之實于左手至十雙則東西
　縮為一委每有十雙更别委之有餘純謂或八雙九
　雙以下則横于十純之西南北置之若唯有一算則
　于零純之西東西置之此數右算之法　敖氏繼公
　曰先數右獲尊上射也取謂以右手數即取之委之
　當在所釋右獲之南異之者又在其南有餘純不成
　十者也下謂委之西横之者變于上純也此横者亦
　南末其縮者東末與
興自前適左東面坐兼斂算實于左手一純以委十則
異之其餘如右獲
　正義鄭氏康成曰起由中東就左獲少北于故東面
　鄉之兼斂算實于左手變于右其餘謂所縮所横
　楊氏復曰右獲算在地以右手取之于地二算則實
　于左手及數左獲總歛其算于左手以右手取之二
　算即委之于地　孔氏穎逹曰十則異之謂滿十純
　則總為一委也　敖氏繼公曰異之則次而北與
　案左右算獲異法者非故為變也右獲以右手算則
　左獲冝以左手算以左手不任算故先實于左而仍
　以右手算之也
司射復位釋獲者遂進取賢獲執以升自西階盡階不
升堂告于賔
　正義敖氏繼公曰司射視算事畢乃不執弓搢扑者
　以命設豐之事與此相接故也復位以俟釋獲者之
　反釋獲者既數左獲少退當中之正西校其算之多
　寡卒進取其餘者二手共執之以升　鄭氏康成曰
　賢獲勝黨之算也齊之而取其餘(賈疏左右數齊有餘則賢獲)
若右勝則曰右賢于左若左勝則曰左賢于右以純數
告若有竒者亦曰竒若左右鈞則左右皆執一算以告
曰左右鈞
　正義鄭氏康成曰賢猶勝也言賢者射以中為雋也
　假如右勝告曰右賢于左若干純若干竒　孔氏穎
　逹曰勝者若有雙數則云若干純假令十算則云五
　純也竒則曰竒者假令九算則曰九竒也鈞猶等也
　等則左右各執一算以告
　案釋獲之法皆就一耦以分左右是各自為勝負也
　至算獲而告于賔則皆左右總計而不逐耦以數将
　毋中多者以不中者而掩其賢不中者又囙中多者
　而藏其拙乎曰此聖人隐動不獲者以羞惡之心使
　之自勉于徳也夫射者志必正體必直容必比于禮
　節必比于樂而後射得中中得多其射而不中中而
　不多者必反于是吾中多而為人所掩吾自安也吾
　射不中中不多而因以掩人之賢能無自歉乎吾射
　不中中不多縱因人之中多而得與于賢能無自媿
　乎媿歉交并而反求正己之心不自知其何以興也
　逮勝飲不勝乃仍比耦行之以分其優劣斯以歎先
　王制禮其示激勸于人者固非一術也
降復位坐兼斂算實八算于中委其餘于中西興共而
俟(共九勇反)
　正義賈氏公彦曰此将為第三番射豫設之或實或
　委一如前法　敖氏繼公曰兼斂算者兼斂左右之
　算及横于中西者而執之也

右告獲

司射適堂西命弟子設豐弟子奉豐升設于西楹之西
乃降(奉芳勇反)
　正義鄭氏康成曰将飲不勝者設豐所以承其爵也
　豐形盖似豆而卑(賈疏燕禮君尊有豐注曰似豆卑而大彼承尊故言大此承爵不言)
　(大或小耳)　敖氏繼公曰命設豐不搢扑者以尊者亦當
　飲此豐上之觶故也弟子降反于堂西
勝者之弟子洗觶升酌南面坐奠于豐上降袒執弓反
位(敖云袒執弓三字衍)
　正義鄭氏康成曰勝者之弟子其少者也　敖氏繼
　公曰弟子不待司射命之而升酌者設豐實觶事相
　因也此不命之而弟子知其為勝黨者盖于釋獲者
　升告時與聞之矣勝黨之弟子酌者主于飲不勝者
　也然亦惟發端以見其意耳故後有執爵者為之酌
　者不授爵辟飲尊者之禮也此時袒執弓于禮無所
　當三字疑衍大射儀無之反位反堂西之位
　存疑鄭氏康成曰耦不酌下無能也酌者不授爵略
　之也執弓反射位不俟其黨已酌有事
　案此所謂勝者總計之勝負也如右賢于左則此為
　右黨之弟子如左賢于右則此為左黨之弟子盖縂
　計之而見其勝負因使勝黨之弟子一人舉觶以為
　罰爵始耳實則雖名勝黨而其負者莫適主名故此
　勝者之弟子莫與為耦也反位當從敖氏説注以為
　射位者亦誤
司射遂袒執弓挾一个搢扑北面于三耦之南命三耦
及衆賔勝者皆袒決遂執張弓不勝者皆襲説決拾郤
左手右加弛弓于其上遂以執弣(説吐活反弛陕倚反弣音付)
　正義敖氏繼公曰司射以是命之也司射袒亦決遂
　文省耳不勝者固襲説決拾矣復言之者承命勝者
　之後嫌亦袒決遂與之同也弛弓而又横執之變于
　常以示辱也左手卻執弣則右手其覆執簫與　鄭
　氏康成曰執張弓言能用之也右手執弦如卒射執
　弛弓言不能用之也
　案下司射獻釋獲後云袒決遂取弓于階西此亦當
　然
　餘論陳氏祥道曰弓以木為身以角為面筋所以為
　深絲所以為固張則筋外而角内弛則角外而筋内
司射先反位三耦及衆射者皆與其耦進立于射位北
上
　正義鄭氏康成曰居前俟所命来　敖氏繼公曰三
　耦以下皆如司射所命而後進也大夫之耦亦當進
　立于三耦之南
司射作升飲者如作射一耦進揖如升射及階勝者先
升堂少右
　正義鄭氏康成曰先升尊賢也少右辟飲者也(朱子曰右)
　(自北面而言則東也所以辟當飲者使得升取觶也)亦相飲之位(朱子曰謂飲之者立于飲)
　(者之右)　敖氏繼公曰上下射在庭如初儀至階乃以
　勝負分先後先升道之勝者升三等而不勝者從之
　也耦不酌不授乃同升而並立者示相飲之意也
　案言如作射則亦還當上耦西面而作之所作亦唯
　上耦
不勝者進北面坐取豐上之觶興少退立卒觶進坐奠
于豐下與揖不勝者先降
　正義敖氏繼公曰進固北面矣經言之者嫌南面奠
　觶亦當南面取觶也少退者欲與勝者並乃飲也豐
　下豐之南後升者先降亦變于射時也此禮以勝者
　為主故勝者先升不勝者先降勝者後降亦中等不
　勝者若下射也則既降而少右上射則少左庭中之
　行如射時　賈氏公彦曰豐在西楹之西正當西階
　相飲者皆北面于西階授者在東飲者在西　鄭氏
　康成曰立卒觶不祭不拜受罰爵不備禮也右手執
　觶左手執弓後升先降略之不由次
　餘論陳氏祥道曰投壺禮命酌曰請行觴酌者曰諾
　此與弟子洗觶升酌者類也當飲者皆跪奉觴此與
　不勝者取觶少退立卒觶者類也
　案投壺禮當飲者皆跪奉觴曰賜灌勝者跪曰敬養
　是逐耦以校勝負而飲其不勝之耦也至三投已畢
　以一馬從二馬而慶其多馬者則通黨以校勝負而
　飲其勝者之黨也前之三飲為罰爵後之一飲為慶
　爵罰必逐耦而核之以課其技之精慶乃通黨而衡
　之以榮其遇之幸此投壺禮之意也若射禮則初番
　不釋算不得有一馬從二馬之事而終又不行慶禮
　故投壺之飲四行而射禮止二番飲也
與升飲者相左交于階前相揖出于司馬之南遂適堂
西釋弓襲而俟
　正義敖氏繼公曰不勝者釋弓而已勝者又説決拾
　而襲也俟謂南面東上以俟司射之後命　鄭氏康
　成曰俟復射
有執爵者
　正義鄭氏康成曰主人使贊者代弟子酌也(賈疏初使勝黨)
　(弟子酌以發首今使贊者代酌以次至終)於既升飲而升自西階立于序
　端(賈疏于上耦飲訖贊者乃升酌訖即立于序端)
　案注知執爵者立于序端者以大射儀僕人師俟于
　序端者決之也
執爵者坐取觶實之反奠于豐上升飲者如初三耦卒
飲
　正義敖氏繼公曰取觶北面奠之亦南面　鄭氏康
　成曰毎者輒酌以至于徧
　案敖氏知取觶北面者以上不勝者北面取觶決之
　也知奠亦南面者以上勝黨之弟子南面坐奠者決
　之也以尊在房戶之閒故也
賔主人大夫不勝則不執弓執爵者取觶降洗升實之
以授于席前
　正義鄭氏康成曰優尊也　敖氏繼公曰上射勝則
　酌主人大夫下射勝則酌賔授于席前賔主人則于
　其右大夫則于其左皆邪鄉之
　案不執弓者以不降就射位故也觶必降洗者敖氏
　于大射儀解云承賤者後新之是也
受觶以適西階上北面立飲卒觶授執爵者反就席
　正義鄭氏康成曰受罰爵者不冝自尊别　敖氏繼
　公曰西階上亦楹西少南此飲罰爵者之正位也是
　禮主于罰爵故雖尊亦就此飲
　案言授執爵者則不奠于豐下矣亦與衆耦異也
大夫飲則耦不升
　正義鄭氏康成曰尊者可以孤無能對以賔主人飲
　耦在上嫌其升　敖氏繼公曰不升謂立于射位也
　大夫既飲則耦徑適堂西而釋弓與
　案注意謂大夫尊故獨飲于上可以孤也耦不能與
　之為對故不升正釋此句之義　又案以大夫飲而
　耦不升者例之則賔飲主人必不降席而立于賔東
　主人飲賔亦必不降席而立于主人之東
若大夫之耦不勝則亦執弛弓特升飲
　正義敖氏繼公曰言特升飲明大夫在席自若也大
　夫飲而耦不升則耦飲而大夫不與亦冝耳執弛弓
　而升飲衆賔之不勝者其禮然故不得以所與為耦
　者之異而變也
衆賔繼飲射爵者辯乃徹豐與觶
　正義鄭氏康成曰徹猶除也設豐者反豐于堂西執
　爵者反觶于篚

右飲不勝者

司馬洗爵升實之以降獻獲者于侯
　正義鄭氏康成曰獲者賤明其主以侯為功得獻也

敖氏繼公曰獲者受命于司馬故司馬主獻之是

　時獲者負侯未退就而獻之辟君禮也獻時盖西南
　面大射獻獲者于侯西北三步　賈氏公彦曰大射
　司馬正獻服不服不侯西北三步拜受爵此獲者賤
　故獻于侯
薦脯醢設折俎俎與薦皆三祭
　正義鄭氏康成曰皆三祭為其将祭侯也祭侯三䖏
　也(賈疏下文右與左中是也)　敖氏繼公曰先設薦俎乃受爵亦
　變于君禮也薦有三祭謂脯之半膱者三也俎祭謂
　刌肺也
　存疑鄭氏康成曰其設薦爼西面錯(賈疏獲者東面云西面錯據設)
　(人而言)以南為上(賈疏特牲少牢東面籩豆皆以南方為上)為受爵于侯(賈疏)
　(下經云獲者負侯北面拜受爵)薦之于位(賈疏下經云左个之西北三歩東面設薦不薦于侯)
　(者以薦設之于地若與酒俱在侯所則正祭侯何名獻獲也)
　辨正敖氏繼公曰其設之亦當侯中在獲者之前薦
　俎皆北面設之俎在薦南
　案侯西北三步者獲者受獻之正位也故此禮之獲
　者與大射之服不皆于是乎既爵焉然服不之獻即
　于其位而此獲者之獻則于侯者大射張三侯若獻
　服不于大侯之中則蔽于參侯豻侯之外堂上下皆
　不見也此禮唯張一侯而已故獻之于侯以是為變
　于君也至服不之薦亦于其位故注疏以此獲者之
　薦為與彼同然據經文薦爼之設直繼于獻是與獻
　相從矣故敖氏之説與注疏異
獲者負侯北面拜受爵司馬西面拜送爵(注古文曰再拜受爵)
　正義鄭氏康成曰負侯負侯中也(賈疏下云適右个又適左个後言中)
　(明先居中可知)拜送爵不同面者辟正主也(賈疏正主獻賔與受獻者同面)

敖氏繼公曰固負侯北面矣復言之者明其還而

　倚旌乃拜且嫌受獻或異面也此拜送爵不同面者
　明其異于常禮也
　案司馬西面拜不言其䖏據大射禮尊侯于服不之
　東北司馬正既實爵獻服不乃西面拜送爵則其拜
　䖏冝在服不之東北此禮雖不為侯設尊司馬拜處
　自當在獲者之東北大射儀司馬正拜送之後即言
　反位此不言者大射服不卒爵其受虗爵者司馬師
　也則拜送之後司馬正無事故得反位此止一司馬
　獲者卒爵尚應受爵故與彼異又大射儀既拜受拜
　送而後設薦俎此則先設薦俎而後拜受拜送亦其
　異者也
獲者執爵使人執其薦與俎從之適右个設薦俎(个如字舊)
　(讀作幹非)
　正義鄭氏康成曰獲者以侯為功是以獻焉(賈疏獲者因侯)
　(有功乃得獻今還以得獻之酒獻侯)人謂主人贊者上設薦俎者也言
　使設新之(賈疏嫌更使人設之其實仍前人示新之而已)　敖氏繼公曰獲
　者因侯得獻故就侯而祭其薦俎焉示不㤀本也下
　言獲者南面坐祭薦乃祭俎則是俎在侯北薦在俎
　北獲者又在薦北其設薦亦脯西而醢東盖上右也
　薦俎不統于侯者此獻主于獲者非為侯故耳
　存疑鄭氏康成曰為設籩在東豆在西爼當其北(賈疏)
　(侯以北面為正依特牲少牢皆籩在右)
　案下經云獲者南面薦俎皆順獲者之面而設之無
　改也雖以祭侯面位則從人此祭與他祭異也
獲者南面坐左執爵祭脯醢執爵興取肺坐祭遂祭酒
　正義鄭氏康成曰為侯祭也　敖氏繼公曰云執爵
　興者見其所取者非離肺也取離肺者必奠爵乃興
　存疑鄭氏康成曰亦二手祭酒反注如大射(賈疏大射二手)
　(祭酒注云南面于爼之北當為侯祭于豆閒爵反注為一手不能正也此薦俎之設如于北面人焉此祭)
　(亦然)
　案大射獻侯所用者下篚之散也故二手祭之此則
　堂上之觚耳似無須此雖為侯祭亦與他飲食之祭
　同他飲食之祭亦祭神也
興適左个中亦如之
　正義鄭氏康成曰先左个後中者以外即之至中若
　神在中也　敖氏繼公曰先右次左後中禮之序然
　耳士䘮禮主人扱米實于右三實一貝左中亦如之
　序與此同　林氏希逸曰明堂左个右个即兩邊也
　此兩个只是兩邊
　案大射儀適左个下云祭如右个
左个之西北三步東面設薦俎獲者薦右東面立飲不
拜既爵
　正義鄭氏康成曰不就乏者明其享侯之餘也立飲
　薦右近司馬于是司馬北面　敖氏繼公曰左个之
　西北三步獲者受獻之正位也曏以有為而受于侯
　今卒爵冝居正位故執爵先立于此東面執薦俎者
　又從之而西面設于其東也薦右脯南也飲于薦右
　亦變于大射也以違其位而南故復言東面　賈氏
　公彦曰下釋獲者北面立飲此獲者不北面飲者大
　射注云嫌為侯卒爵此亦然
　案經至此始著薦俎之設在左个之西北三歩則前
　此為設于侯中明矣注知于是司馬北面者以是時
　獲者東面司馬必北面乃得受爵于獲者之右也受
　爵必于其右者以送爵時由其右故也
司馬受爵奠于篚復位獲者執其薦使人執俎從之辟
設于乏南獲者負侯而俟(辟音闢)
　正義敖氏繼公曰司馬于此方言復位則是既獻獲
　者于侯之後即北面立于侯之西北以俟獲者之来
　矣獲者自執其薦者已授爵則不敢徒手而勞人也
　辟如辟奠之辟謂離于故䖏也此改設于乏南故云
　辟設必就乏者冝近其位也負侯而俟事未畢而受
　獻故反而卒之俟俟命去侯　鄭氏康成曰遷設薦
　俎就乏明已所得禮也設于南右之也凡他薦俎皆
　當其位之前

右獻獲者

司射適階西釋弓矢去扑説決拾襲適洗洗爵升實之
以降獻釋獲者于其位少南薦脯醢折俎有祭
　正義敖氏繼公曰釋獲者聼命于司射故司射主獻
　之去扑者獻則不可佩刑噐也不執弓矢則當襲矣
　説決拾當于堂西不言者文省也獻時盖西北面既
　授乃北面折上當有設字文脫也有祭脯與切肺也
　獲者與釋獲者于此乃得獻則其他弟子于獻衆賔
　時不與明矣　鄭氏康成曰不當其位辟中(賈疏釋獲者位)
　(在中西獻之于其位少南所以辟中)　賈氏公彦曰亦薦有祭脯俎有
　祭肺與獲者同但彼三祭此一祭為異
釋獲者薦右東面拜受爵司射北面拜送爵
　案獲者之受爵北面與侯同面也釋獲者之受爵東
　面與中同面也司馬之為獲者拜送也西面在獲者
　之右也司射之為釋獲者拜送也北面在釋獲者之
　右也
釋獲者就其薦坐左執爵祭脯醢興取肺坐祭遂祭酒
興司射之西北面立飲不拜既爵司射受爵奠于篚
　正義敖氏繼公曰就其薦謂于薦西也司射之西則
　又少南于薦右之位矣盖與司射俱北面則冝並立
　也拜受立飲不同面者異于堂上之獻獲者亦然
　案獲者北面受爵則東面既爵釋獲者東面受爵則
　北面既爵互相變也獲者東面既爵注以受爵之司
　馬為當北面則此釋獲者北面既爵其受爵之司射
　當西面矣
釋獲者少西辟薦反位(辟音闢)
　正義鄭氏康成曰辟薦少西之者為復射妨司射視
　算也亦辟俎(賈疏上獲者執其薦使人執俎從之設于乏南此不云辟俎薦俎相将薦既辟)
　(俎亦辟可知)　敖氏繼公曰惟云辟薦據釋獲者所執而
　言也辟俎則有司為之
司射適堂西袒決遂取弓于階西挾一个搢扑以反位
　正義鄭氏康成曰為将復射　敖氏繼公曰為獻事
　畢也至此乃言反位則曏者于既奠爵于篚乃遂適
　堂西俟

右獻釋獲者


總論郝氏敬曰獲與釋獲者分卑而獻薦之禮均


盖射以侯為主以中為賢獲者司侯釋獲者司中

敬其事因重其人也


案射有侯有旌有乏獲者主之有中有籌釋獲者


主之有楅設楅者主之有豐設豐者主之有弓有


矢有決有拾納射噐者主之莫不各有事焉而所


獻惟獲者與釋獲者其餘則否盖他噐物設之則


已唯獲與釋獲者始終射事其勞尤甚故視他有


事者而獨加禮焉然必再番射畢而後獻之者與


獻工與歌後獻笙于笙後同意

司射去扑倚于階西升請射于賔如初賔許(去起呂反)
　正義敖氏繼公曰搢而即去反位而即徃皆禮節當
　然也不于未搢扑而遂請者有事于尊者不冝與獻
　賤者之禮相因也

右三請射

司射降搢扑由司馬之南適堂西命三耦及衆賔皆袒
決遂執弓就位司射先反位
　正義敖氏繼公曰于階西搢扑乃由司馬之南適堂
　西者示不敢由便也　鄭氏康成曰位射位也(賈疏在司)
　(射之西南東面者)不言射者以當序取矢先反位先三耦及
　衆賔也既命之即反位不俟之也曏不言先三耦未
　有拾取矢位無所先(賈疏前第二番将射命三耦拾取矢司射反位不言先未有位)
　(無所先第三番三耦将移于司馬之西南拾取矢位故言先)
　存疑賈氏公彦曰大射與鄉射各有三位此鄉射無
　次有堂西取矢及比耦之位有三耦射位在司射西
　南有拾取矢及再畨射位是三位大射有次次内有
　袒決遂取弓矢之位有堂東次比耦之位有射位并
　拾取矢之位亦三位
　案如疏説則是鄉射堂西取矢及比耦同位射位及
　拾取矢之位則異大射次内取矢及比耦異位射位
　及拾取矢之位則同攷初番誘射時未有司馬之位
　故三耦射位以司射之位為識而曰立于其西南至
　司馬命去侯之後始立于司射之南故再番射時即
　以司馬之位為識而曰立于司馬之西南實則司馬
　之西南即司射之西南未始有移位也以此推之則
　鄉射止有二位耳
三耦及衆賔皆袒決遂執弓各以其耦進反于射位(注今)
　(文以為與)
　正義鄭氏康成曰以猶與也　敖氏繼公曰以其耦
　進謂上射先而下射從之進亦並行大夫之耦亦以
　序而獨進下文云大夫就其耦是也
　案衆賔之射位即上經所謂繼三耦之南而立之位
　也前衆賔未射故不言位今再射時其位已定故曰
　反于射位云射位者别于堂西南面東上之位也
司射作拾取矢三耦拾取矢如初反位賔主人大夫降
揖如初主人堂東賔堂西皆袒決遂執弓皆進階前揖
及楅揖拾取矢如三耦(拾其劫反)
　正義敖氏繼公曰司射亦惟作上耦位亦射位云揖
　如初是亦兼堂上之揖言也皆進至階前相俟乃南
　面而揖行也及楅揖亦南面揖也既揖主人乃西面
　賔乃東面拾取矢　郝氏敬曰前射委楅惟二十八
　矢故三耦拾取餘皆取諸堂西今賔主大夫衆耦矢
　皆委楅故皆取矢于楅三耦先拾　鄭氏康成曰階
　前揖南面相俟而揖行也(賈疏賔主各于堂下東西南面立相待而揖揖訖行)
　(向楅也)及楅當楅東西也主人西面賔東面相揖拾取
　矢不北面揖由便也(賈疏決三耦及衆賔皆于楅南北面揖)
卒北面搢三挾一个揖退
　正義敖氏繼公曰卒即北面而為此是猶未離其位
　也此儀異于三耦者盖退于北與退于南者不同也
　一揖而退又略于初　賈氏公彦曰退反堂東西之
　位
　存疑鄭氏康成曰亦于三耦為之位(賈疏與三耦搢挟同處)皆
　已揖左還(賈疏知左還者約上三耦也)各由其塗反位
　案賔主人不徑于司馬之南則其搢挾不必在楅南
　與三耦同處也既北面揖賔西行當右還主人東行
　則左還亦與三耦並行者不同
賔堂西主人堂東皆釋弓矢襲及階揖升堂揖就席
　正義鄭氏康成曰将袒先言主人将襲先言賔尊賔
　也　敖氏繼公曰賔主人釋弓矢不于序之西東者
　變于卒射時也不言説決拾可知也
大夫袒決遂執弓就其耦
　正義鄭氏康成曰袒決遂于堂西(賈疏大夫射時堂西袒決遂)就
　其耦于射位與之拾取矢　敖氏繼公曰袒決遂盖
　于賔既出堂西而為之
　案上經云賔主人大夫降則大夫已從賔而降止于
　堂西俟賔主人拾取矢訖乃就其耦
揖皆進如三耦耦東面大夫西面大夫進坐説矢束興
反位而後耦揖進坐兼取乗矢順羽而興反位揖大夫
進坐亦兼取乗矢如其耦(説吐活反)
　正義敖氏繼公曰如三耦則耦不少退也以其行事
　于庭無堂上堂下之異故不得如升射之儀也大夫
　即位乃進説矢束以其為下射也凡大夫之取矢于
　楅者必説其矢束以當拾取也其自為耦者並行至
　楅南即為之其與士為耦者即位而後為之此其異
　者也説矢束不言北面亦文省大夫進及反位皆不
　揖以非與耦行禮之事也言順羽是亦兼諸弣矣此
　與三耦異者惟不拾取矢耳餘則同　鄭氏康成曰
　説矢束者下耦以将拾取也兼取乗矢者尊大夫不
　敢與之拾也相下相尊君子之所以相接也　賈氏
　公彦曰大夫與耦取矢踣弓覆手仰手一如上三耦
　法
北面搢三挾一个揖退
　正義鄭氏康成曰亦于三耦為之位　賈氏公彦曰
　大夫揖退之儀亦如上左還而西也
耦反位大夫遂適序西釋弓矢襲升即席
　正義鄭氏康成曰大夫不序于下尊也　敖氏繼公
　曰適序西者以其獨往故得釋弓矢于故䖏亦為變
　扵卒射時也
　案言遂適序西明亦由其塗而西不與耦同反射位
　也以此推之益知大夫射畢降階時其為直釋弓矢
　于堂西不由于司馬之南也決矣
衆賔繼拾取矢皆如三耦以反位(拾其劫反)
　案于衆賔曰皆如三耦以反位明賔主人大夫與三
　耦之反位異也

右射者皆取矢于楅

司射猶挾一个以進作上射如初一耦揖升如初(注今文或)
　(言作升射)
　正義鄭氏康成曰進前也曏言還當上耦西面是言
　進終始互相明也(賈疏明進時亦還當上耦而作之)　敖氏繼公曰
　進由司馬之東而進也此以適南為進者凡進退之
　文無常大抵以有事於彼為進卒事而反為退也上
　字似衍否則其下當有耦字今文或言作升射盖亦
　疑其誤而易之也
司馬升命去侯獲者許諾司馬降釋弓反位司射與司
馬交于階前去扑襲升請以樂樂于賔賔許諾(去起呂反樂樂)
　(下字音洛下同)
　正義敖氏繼公曰司射惟去扑耳其決遂執弓挾矢
　自若也似不冝襲言襲盖衍文以樂樂者用樂為歡
　樂也以此請之于賔大射儀曰請以樂
　案去扑亦倚于階西請亦北面不言者可知也
司射降搢扑東面命樂正曰請以樂樂于賔賔許
　正義鄭氏康成曰東面于西階之前也不就樂正命
　之者傳尊者之命于賤者遥號命之可也樂正亦許
　諾(賈疏大射司射命樂正樂正曰諾)猶北面不還以賔在堂(賈疏下云樂正)
　(東面命大師明此時不西面受命)　敖氏繼公曰必搢扑而後命樂
　正者辟併敬也
　案遷樂不俟命于賔故樂正直以命弟子此以樂則
　命出自賔故必司射傳命而後樂正以命大師投壺
　之禮直命弦者而已禮之輕者其儀少也射則司射
　命樂正樂正乃以命大師禮稍重者儀加多也
司射遂適階閒堂下北面命曰不鼓不釋上射揖司射
退反位
　正義鄭氏康成曰不與鼓節相應不釋算也射用應
　節為難鼓亦樂之節學記曰鼓無當于五聲五聲不
　得不和凡射之鼓節投壺其存者也周官樂節天子
　九諸侯七卿大夫以下五(賈疏射人樂師皆有此文)鄉射之歌五
　終鼓五節所以将八矢一節之閒當拾發四節四拾
　其一節先以聴也　敖氏繼公曰不鼓不釋言不與
　鼓節相應雖貫猶不釋也毎歌之終乃奏鼓　呂氏
　大臨曰孔子曰射者何以射何以聴循聲而發發而
　不失正鵠者其惟賢者乎盖欲其容體比于禮而多
　中故曰何以射欲其節比于樂故曰何以聴體之所
　動耳之所司不在于他是謂用志不分不過于物
　薛氏季宣曰奏射節所以為聴也
　案司射命上射之位前則自西而指其位故曰堂下
　西階之東以西階為節也此則自堂而指其位故曰
　階閒堂下以階閒為節也大抵其位在西階稍東階
　閒稍西北直右物與上射正相面也其初命惟戒其
　獲之不如法者再命則于獲之升期之以貫焉三命
　又于貫之外協之以鼓焉以序而責之備将以漸而
　觀其深也
　通論賈氏公彦曰射人云王以騶虞九節諸侯以貍
　首七節鄉大夫以采蘋五節士以采蘩五節尊卑樂
　節雖多少不同四節以盡乗矢則同其餘外皆以聴
　九節者五節先以聴七節者三節先以聴五節者一
　節先以聴尊者先以聴則多卑者先以聴則少凡節
　皆與臣下同為若與尊者耦自與尊者同節不與尊
　者同耦則各自用其節
樂正東面命大師曰奏騶虞閒若一大師不興許諾樂
正退反位(大並音泰)
　正義鄭氏康成曰東面者進還向大師也騶虞國風
　召南之詩篇閒若一者調其聲之疏數重節其他賔
　客卿大夫則歌采蘋(賈疏其他謂賔射燕射)　敖氏繼公曰言
　命大師見所命者必其長也此惟據有大師者言之
　周官射人職王以騶虞諸侯以貍首鄉大夫以采蘋
　士以采蘩此士射之樂乃奏騶虞亦其異者　賈氏
　公彦曰閒若一謂五節之閒長短希數皆如一也反
　位反工南北面位也
　存疑鄭氏康成曰射義曰騶虞者樂官備也其詩樂
　得賢者衆多歎思至仁之人以充其官此天子之射
　節也而用之者方有樂賢之志取其冝也　歐陽氏
　修曰賈誼新書騶者文王囿名虞者囿之司獸或曰
　騶廄官虞山澤之官二職皆不失人則官備可知
　辨正朱子曰騶虞為仁獸之名以庶類蕃殖美國君
　之仁如之也諸儒以騶為文王之囿以虞為主囿之
　官故立為樂官備之義而注因之與其詩箋自相違
　異
　餘論毛氏萇曰騶虞義獸白虎黒文不食生物故小
　序云仁如騶虞則王道成也
乃奏騶虞以射三耦卒射賔主人大夫衆賔繼射釋獲
如初卒射降釋獲者執餘獲升告左右卒射如初
　正義敖氏繼公曰卒射降指衆耦之冣後者而言以
　見釋獲者升告之節也大射儀曰降反位
　通論陳氏暘曰王大射奏騶虞在樂師而令之在大
　司樂歌之在瞽矇而帥之在大師奏以鐘鼓歌以人
　聲人歌而以鐘鼓奏之足以定和矣此經曰奏後記
　又曰歌騶虞歌奏備舉也
　案大師職大射帥瞽而歌射節則知射節有歌

右三射

司馬升命取矢獲者許諾司馬降釋弓反位弟子委矢
司馬乗之皆如初司射釋弓視算如初釋獲者以賢獲
與鈞告如初降復位(注今文曰視數)
　正義敖氏繼公曰言如初又言降復位為司射命設
　豐之節也亦以見所如者止於此無復實算於中之
　事矣盖以不復射故也

右取矢告獲如初

司射命設豐設豐實觶如初遂命勝者執張弓不勝者
執弛弓升飲如初
　正義敖氏繼公曰大射儀此下云退豐與觶如初

右飲不勝者如初

司射猶袒決遂左執弓右執一个兼諸弦面鏃適堂西
以命拾取矢如初(拾其劫反)
　正義鄭氏康成曰側持弦矢曰執面猶尚也并矢於
　弦尚其鏃将止變於射也　敖氏繼公曰右手先執
　矢乃又執弦則兼矢於弦矣兼矢於弦面鏃以命拾
　取矢者盖示之以此節執一矢之法而不必挟也兼
　矢于弓者皆面鏃盖矢以鏃為上凡射者于矢将用
　之則挟不用之則執
司射反位三耦及賔主人大夫衆賔皆袒決遂拾取矢
如初矢不挟兼諸弦弣以退不反位遂授有司于堂西
　(拾其劫反)
　正義鄭氏康成曰不挟亦謂執之如司射也(賈疏執之如司)
　(射兼諸弦弣則異以司射直執一个無三矢兼于弣三耦以下則執一个并于弦又以三矢并于弣也)
　不以反射位授有司者射禮畢　敖氏繼公曰拾取
　時猶皆兼諸弣至楅南北面則不挟矢但取一矢兼
　諸弦餘三矢則兼諸弣自若亦象搢三挟一之儀且
　如司射之執也賔與主人則于楅東西之位為之位
　射位也不反位但由司馬之南而過也授有司以弓
　矢者射事止冝反於所授者也此文主於三耦及衆
　賔也大夫與其耦亦存焉若賔則自階下以授有司
　于堂西主人則以授有司扵堂東也
　案雖不射必拾取矢者在侯之矢當斂之也
辯拾取矢揖皆升就席(辯音遍拾其劫反)
　正義鄭氏康成曰謂賔大夫及衆賔也相俟堂西進
　立扵西階之前主人以賔揖升大夫及衆賔從升立
　時少退扵大夫三耦及弟子自若留下　敖氏繼公
　曰揖皆升就席謂衆賔三人也衆賔三人必俟拾取
　矢者辯而後升若主人賔大夫則既授弓矢即升如
　初禮固不俟其辯也三人既升則餘人以次立扵西
　方如未射時矣
　案當襲而後揖升就席文略也衆賔之升者惟三人
　耳其餘不升

右射者復取矢于楅

司射乃適堂西釋弓去扑説決拾襲反位(去起吕反説吐活反)
　正義賈氏公彦曰去扑扵堂西以不復射故也　敖
　氏繼公曰反位其猶在中西南與不言釋矢可知也
司馬命弟子説侯之左下綱而釋之
　正義鄭氏康成曰説解也釋之不復射　敖氏繼公
　曰云釋則是不束也説而釋之變扵射與未射之時
命獲者以旌退命弟子退楅司射命釋獲者退中與算
而俟
　正義鄭氏康成曰諸所退皆俟堂西備復射也(賈疏若有)
　(射則行燕射旅酬以後乃為之)旌言以者旌恒執也獲者釋獲者亦
　退其薦爼(敖氏繼公曰此據大射而言也退薦俎各當其位之前與)　敖氏繼公
　曰旌退扵西方楅與中算退于堂西以俟其人皆復
　扵西方之位
司馬反為司正退復觶南而立
　正義鄭氏康成曰當監旅酬　敖氏繼公曰射事已
　而復其故職也云復觶南見射時觶不徹是時司射
　亦當復東方之位
樂正命弟子贊工即位弟子相工如其降也升自西階
反坐(相息亮反)
　正義鄭氏康成曰贊工遷樂也降時如初入樂正反
　于西階東北面(賈疏知不升者以正樂畢無告請于賔之事)　敖氏繼公
　曰命弟子亦適西方命之如其降亦謂後先及相之
　之儀也反坐謂反其故位而坐也工既坐弟子亦降
　立于西方

右射事畢

欽定儀禮義疏卷九
欽定四庫全書
欽定儀禮義疏卷十
　鄉射禮第五之三
賔北面坐取俎西之觶興阼階上北面酬主人主人降
席立于賔東
　正義賈氏公彦曰俎西之觶謂上一人舉觶于賔賔
　奠于薦西者也
賔坐奠觶拜執觶興主人答拜賔不祭卒觶不拜不洗
實之進東南面主人阼階上北面拜賔少退主人進受
觶賔主人之西北面拜送賔揖就席
　正義鄭氏康成曰所不者酬而禮殺也賔立飲
主人以觶適西階上酬大夫大夫降席立于主人之西
如賔酬主人之禮主人揖就席
　正義鄭氏康成曰其既實觶進西南面立鄉所酬
　賈氏公彦曰云以觶者旅酬恒執此觶以相酬
若無大夫則長受酬亦如之(長知丈反)
　正義鄭氏康成曰長謂以長幼之次酬衆賔(賈疏言三賓也)
敖氏繼公曰長謂衆賔之長也此惟據主人所酬

　者而言大夫若衆則相酬辯乃及長
司正升自西階相旅作受酬者曰某酬某子受酬者降
席(相息亮反)
　正義鄭氏康成曰某者字也某子者氏也稱酬者之
　字受酬者曰某子尊之也春秋傳曰字不若子(賈疏荘十)
　(年公羊傳)　敖氏繼公曰此謂大夫酬長若長相酬之時
　也司正稱酬者之字稱受酬者某子彼此之辭也此
　主為酬者命受酬者縁酬者之意欲尊敬所酬故於
　此言字於彼言子
　存疑鄭氏康成曰此言某酬某子者射禮略於飲酒
　飲酒言某子受酬以飲酒為主
　案司正之相旅猶司射之比耦也相旅而曰某酬某
　子猶比耦之言子與某子射也相旅而曰某子受酬
　猶比耦之言某御於子也葢當兩告之某子受酬之
　云即所以作受酬者也鄉飲酒禮不言作受酬者故
　其辭曰某子受酬為受酬者言之也此經既言作受
　酬者故曰某酬某子為酬者言之也二經亦互見為
　義耳
司正退立于西序端東面
　正義鄭氏康成曰退立俟後酬者也始升相立階西
　北面
衆受酬者拜興飲皆如賔酬主人之禮辯遂酬在下者
皆升受酬于西階上卒受者以觶降奠于篚司正降復
位(辯音遍)
　正義鄭氏康成曰在下謂賔黨也鄉飲酒記曰主人
　之贊者西面北上不與無算爵然後與此異於賔
　敖氏繼公曰在下者迭升受酬亦如上禮可知
　案鄉飲酒禮衆受酬者受自左

右旅酬

使二人舉觶于賔與大夫
　正義敖氏繼公曰至是乃并舉觶于大夫者異之也
　案鄉飲酒禮舉觶于賓介此無介故于大夫二人主
　人之贊者已見鄉飲禮
舉觶者皆洗觶升實之西階上北面皆坐奠觶拜執觶
興賓與大夫皆席末答拜舉觶者皆坐祭遂飲卒觶興
坐奠觶拜執觶興賔與大夫皆答拜
　正義敖氏繼公曰大夫席末席東端也
舉觶者逆降洗升實觶皆立于西階上北面東上賓與
大夫拜舉觶者皆進坐奠于薦右賔與大夫辭坐受觶
以興舉觶者退反位皆拜送乃降賓與大夫坐反奠于
其所興(注坐反古文曰反坐)
　正義敖氏繼公曰東上舉于賔者在右也此奠于其
　所亦少違其故處而在其俎之西也於此言興見其
　無事則不坐也　鄭氏康成曰坐奠之不敢授辭辭
　其坐奠觶
　案鄉飲酒禮賓介異面故賔奠于薦西介奠于薦南
　皆其右也此賔與大夫同面故止言薦右
若無大夫則唯賓
　正義敖氏繼公曰言此者明不舉觶于衆賓之長此
　二人舉觶雖曰正禮然無大夫則闕一人以其禮唯
　當行於尊者耳
　存疑鄭氏康成曰長一人舉觶如燕禮媵爵之為
　案注所謂長一人者於二人中其一人長者也燕禮
　承二人媵爵之後故有二人此前無二人舉觶之節
　則若無大夫惟當一人舉觶如旅酬之為不得如燕
　之媵爵矣

右二人舉觶

司正升自西階阼階上受命于主人適西階上北面請
坐于賓賓辭以俎反命于主人主人曰請徹俎賓許司
正降自西階階前命弟子俟徹俎
　正義敖氏繼公曰司正升阼階上北面而受命　鄭
　氏康成曰上言請坐于賔下言主人曰互相備耳(賈疏)
　(凡辭皆司正請于主人主人有命司正乃傳告賔今上文云司正請坐于賔直見司正傳主人辭不見主)
　(人曰請坐于賔之辭此下直見主人曰請徹俎不見司正傳主人辭以告賔是互相備也)
司正升立于序端賓降席北面主人降席自南方阼階
上北面大夫降席席東南面
　正義鄭氏康成曰俟弟子升受俎
賔取俎還授司正司正以降自西階賔從之降遂立于
階西東面司正以俎出授從者(還音旋下同從者才用反)
　正義鄭氏康成曰授賔家從来者也古者與人飲食
　必歸其盛者所以厚禮之(賈疏鄉飲酒燕禮大射皆歸賔俎公食禮有司卷三)
　(牲之俎歸于賔館)
　案卷俎以歸於賓館者禮之重者也飲射禮輕故出
　授其從者而已
主人取俎還授弟子弟子受俎降自西階以東主人降
自阼階西面立
　正義鄭氏康成曰以東授主人侍者　敖氏繼公曰
　主人取俎未必在司正出門之後上文葢終言之耳
　西面立階東當序位
　案先言以東而後言主人降明主人之降亦從俎也
大夫取俎還授弟子弟子以降自西階遂出授從者大
夫從之降立于賔南(從者才用反)
　正義鄭氏康成曰凡言還者明取俎各自鄉其席
　案燕禮賓卿大夫皆自以俎出者尊君也此敵禮故
　使司正及弟子代為出俎賔大夫惟降階下而已
衆賓皆降立于大夫之南少退北上
　正義賈氏公彦曰三賔無俎亦從降知将燕故同降
　同升也

右徹俎

主人以賔揖讓説屨乃升大夫及衆賔皆説屨升坐(説吐)
　(活反)
　正義鄭氏康成曰説屨者将坐空屨䙝賤不宜居堂
　也説屨則摳衣為其被地　敖氏繼公曰亦當説屨
　乃揖讓如飲酒之禮特立文異耳

右説屨升坐

乃羞
　正義鄭氏康成曰燕設啗具所以案酒
無算爵使二人舉觶賓與大夫不興取奠觶飲卒觶不
拜
　正義鄭氏康成曰二人謂曏者二人也使之升立于
　西階上當執觶也卒觶者固不拜矣著之者嫌坐卒
　爵者拜既爵也此坐于席禮既殺不復崇　敖氏繼
　公曰使之亦司正也此舉觶謂取而酌之即下文所
　云執觶者受觶遂實之之事也其位葢在西序端北
　上若無大夫則惟一人　賈氏公彦曰經賔上有于
　字者誤此二觶仍是前二人所舉者今二人升舉發
　行無算爵非新觶也
　案此人即向所使之人此觶即向所舉之觶未甞别
　使他人更舉他觶也而經必重言使二人舉觶者明
　此無算爵所以終向者舉觶之禮也
執觶者受觶遂實之賔觶以之主人大夫之觶長受而
錯皆不拜(長知丈反錯倉各反注今文執觶及賔觶大夫之觶皆為爵)
　正義鄭氏康成曰長衆賔長錯者實主人之觶以之
　次賓實賔長之觶以之次大夫其或多者迭飲於坐
　而已(賈疏衆賓三人若大夫亦三人則得交錯相酬若一大夫則衆賔二人無所酬直迭飲而已若)
　(大夫四人已上多於三賓自三人之外無所酬則亦自相迭飲而已)皆不拜受禮又殺
　也(賈疏上二人舉觶飲卒不拜是其殺今不拜受又殺)
　案若大夫一人則主人所受之賔觶當以之第二賔
　至賔長所受之大夫觶無大夫可酬則當以之第三
　賔矣是賔與賔迭飲也若大夫四人則主人所受之
　賔觶仍當以之第二賔若賔長所受之大夫觶則當
　以之第二大夫而第二賔所受於主人之觶以之第
　三大夫第二大夫所受於賔長之觶以之第三賔至
　第三大夫所受於第二賓之觶無賔可酬則當以之
　第四大夫矣是大夫與大夫迭飲也所以然者以堂
　上之酬未辯無酬及在下者之禮故也
辯卒受者興以旅在下者于西階上(辯音徧)
　正義敖氏繼公曰辯謂堂上皆已受爵也卒受者衆
　賔長之末者也　鄭氏康成曰執觶者酌在上辯降
　復位
　案卒受者之觶猶執觶者酌之自此以後則皆在下
　之賔矣在下之賔既受酬訖則自向尊前北面實觶
　以酬其肩随之賔於西階上故注曰不使執觶者酌
　也所以不使者以執觶者與已皆為在下之列亦當
　與旅故也
長受酬酬者不拜乃飲卒觶以實之(注古文曰受酬者不拜)
　正義賈氏公彦曰長謂堂下賔黨之長　鄭氏康成
　曰言酬者不拜者嫌酬堂下異位當拜也實之不使
　執觶者酌　敖氏繼公曰言酬者不拜嫌親酬當拜
　也實之謂自實之
受酬者不拜受
　正義鄭氏康成曰禮殺雖受尊者之酬猶不拜(賈疏堂下)
　(者受堂上者猶不拜)　敖氏繼公曰曏者旅酬有拜而飲者拜
　而受者故於此一一明之
辯旅皆不拜(辯音徧)
　正義鄭氏康成曰主人之贊者於此始旅嫌有拜
執觶者皆與旅(與音預)
　正義鄭氏康成曰嫌已飲不復飲也上使之勸人耳
　非逮下之惠也亦自以齒與於旅也　敖氏繼公曰
　於此言執觶者與旅則曏者旅酬時主人之贊者不
　與明矣
卒受者以虚觶降奠于篚
　案上所云卒受堂上之卒受者也此則在下之卒受
　者
執觶者洗升實觶反奠于賔與大夫(注今文實觶觶為之)
　正義鄭氏康成曰復奠之者燕以飲酒為歡醉乃止
　主人之意也　敖氏繼公曰二觶原在賔與大夫之
　前故云反奠餘則皆如上文賓與大夫不興取奠觶
　飲以下之儀不言者可知也此後酒行終而復始儀
　亦如之至醉而止所謂無算爵也
　案反奠而復舉所以醉賔雖不再舉亦必反奠以禮
　成於尊故也
無算樂
　正義鄭氏康成曰合鄉樂無次數
　案鄉飲酒禮之無算樂注云或間或合而此惟曰鄉
　樂者以射禮繁且乆正歌已殺則無算樂又當殺也
　然鄭亦臆言之耳飲射同用鄉樂為近之

右無算爵

賔興樂正命奏陔賔降及階陔作(陔古才反)
　正義敖氏繼公曰降謂降堂及階至階上也
賔出衆賓皆出主人送于門外再拜

右賔出

明日賔朝服以拜賜于門外主人不見(朝音潮)
　正義鄭氏康成曰不見不䙝禮也　敖氏繼公曰拜
　賜之禮賔至于門外擯者出請入告主人辭不見賔
　乃拜主人拜辱亦如之
如賔服遂從之拜辱于門外乃退

右拜賜拜辱

主人釋服乃息司正無介
　正義鄭氏康成曰息司正謂賔之與之飲酒以其昨
　日尤勞倦也此已下皆記禮之異者　敖氏繼公曰
　昨日正禮已無介乃言之者嫌不射而飲或用介也
不殺使人速迎于門外不拜入升不拜至不拜洗薦脯
醢無俎
　正義敖氏繼公曰亦當使人戒乃速經文略也言不
　殺復言無俎者嫌不殺亦或有俎也士冠士虞以乾
　肉折俎
賔酢主人主人不崇酒不拜衆賔
　正義敖氏繼公曰主人不崇酒則賓亦不告㫖矣其
　他不見者可以意求之
　案拜迎拜至拜洗之節於賔而既省矣衆賔復言不
　拜者上云賔酢主人則主人於賔有獻獻酢有拜此
　衆賔雖獻不拜故下文即曰既獻衆賔明此不拜為
　獻衆賔言之也
既獻衆賔一人舉觶遂無算爵
　正義鄭氏康成曰言遂者明其間闕也(敖氏繼公曰謂舉觶之後)
　(無算爵之前其間工入升歌等禮皆闕也)賔坐奠觶于其所擯者遂受命
　于主人請坐于賔賔降説屨升坐矣不言請坐者請
　坐主於無算爵　敖氏繼公曰此一人舉觶在獻衆
　賔之後雖與正禮之為旅酬始者同實為無算爵始
　也言遂無算爵明其説屨升坐即取此觶飲也
無司正
　正義鄭氏康成曰使擯者而已不立之
賔不與(與音預注古文與作豫)
　正義鄭氏康成曰昨日正賓不可䙝也
徵唯所欲以告于鄉先生君子可也
　案鄉先生君子已見士冠禮及鄉飲酒禮
羞唯所有鄉樂唯欲

右息司正


總論敖氏繼公曰此與前篇息司正之禮亦同但


文有詳略耳

記大夫與則公士為賓使能不宿戒(與音預)
　正義鄭氏康成曰不敢使鄉人加尊於大夫也公士
　在官之士鄉賔主用處士
　存疑賈氏公彦曰鄉射使處士無爵命者為賔有大
　夫来不以加尊於大夫故易去之使公士為賔
　辨正敖氏繼公曰大夫於一人舉觶于賔乃入主人
　必無臨時易賔之禮然則大夫之與此禮者亦主人
　請之明矣舊説謂鄉飲鄉射大夫自来觀禮非也

右記賔

其牲狗也亨于堂東北(亨普庚反)
　正義敖氏繼公曰用狗者因大射之牲也其義與鄉
　飲同此下有不釋者見鄉飲記
尊綌幂賔至徹之蒲筵緇布純(純之閏反又章允反)
　正義鄭氏康成曰以綌為幂取其堅潔

右記牲與尊幂筵

西序之席北上
　正義鄭氏康成曰衆賔統於賔　敖氏繼公曰經言
　衆賓長升就席者三人耳又曰衆賓之席繼而西是
　未必有西序之席北上者
　存疑賈氏公彦曰衆賔之席繼賔以西南面東上今
　復有東面者若公卿大夫多尊東不受則於尊西也
　案西序之席注謂衆賔者是也敖氏疑之亦是也遵
　者非衆賔也無席于尊西之理疏葢求其説而不得
　姑為之辭耳豈三賓以下亦有不立于堂下者乃為
　此席與

右記西序之席

獻用爵其他用觶以爵拜者不徒作

右記爵觶之用及以爵拜者

薦脯用籩五膱祭半膱横于上醢以豆出自東房膱長
尺二寸(膱音職注古文膱為胾今文或作植)
　正義鄭氏康成曰脯用籩籩宜乾物也醢以豆豆宜
　濡物也膱猶脡也為記者異耳(賈疏鄉飲酒記云五脡)祭横于
　上殊之也於人為縮膱廣狭未聞　敖氏繼公曰曲
　禮云以脯脩置者左胊右末是膱長尺二寸而中屈
　之也士虞記有乾肉折俎亦曰朐在南此可以見其
　制矣祭半膱則不屈之　賈氏公彦曰周官醢人注
　云作醢及臡者必先膊乾其肉乃後細剉之雜以粱
　麴及鹽漬以美酒塗置甀中百日則成矣

右記脯醢

俎由東壁自西階升賔俎脊脅肩肺主人俎脊脅臂肺
肺皆離皆右體也進腠(腠七奏反)
　正義鄭氏康成曰以骨名肉貴骨也賔俎用肩主人
　用臂尊賔也右體周所貴也若有尊者則俎其餘體
　也　敖氏繼公曰不言大夫俎者有無不定也

右記俎

凡舉爵三作而不徒爵凡奠者於左将舉者於右衆賔
之長一人辭洗如賔禮(長知丈反)
　正義鄭氏康成曰尊之於其黨

右記行禮諸節

若有諸公則如賔禮大夫如介禮無諸公則大夫如賔
禮
　正義鄭氏康成曰尊卑之差
　案此禮無介記者葢以飲酒禮之賓介明公與大夫
　之差等耳

右記遵者諸公大夫之差

樂作大夫不入樂正與立者齒
　正義敖氏繼公曰但云與立者齒則獻薦旅皆在其
　中矣

右記大夫入節樂正立位

三笙一和而成聲(和户卧反)
　正義鄭氏康成曰三人吹笙一人吹和凡四人也爾
　雅曰笙小者謂之和(賈疏釋樂云大笙謂之巢小者謂之和)　陳氏祥
　道曰古者造笙以匏為主列管匏中施簧管端其制
　法鳯皇以象其鳴大者十九簧而以巢名之以其管
　在匏有鳯巢之象也小者十三簧而以和名之以其
　大者唱則小者和也
　存異敖氏繼公曰三人吹笙而一人歌其所吹之詩
　以和之而後笙之辭顯而成聲也
　案升歌時無笙笙入時無歌間歌亦一歌一笙無歌
　笙並作之事若合樂則歌者二人又不止於一和敖
　説非是

右記笙

獻工與笙取爵于上篚既獻奠于下篚其笙則獻諸西
階上(注今文無與笙)
　正義鄭氏康成曰奠于下篚不復用也

右記工與笙之獻

立者東面北上
　正義鄭氏康成曰賔黨　敖氏繼公曰門内堂下之
　位同
　案飲酒記云若有北面者則東上東上當作西上

右記立者之位

司正既舉觶而薦諸其位
　正義鄭氏康成曰薦於觶南
右記司正薦節


案以上多有與鄉飲酒相出入今但釋其異者

三耦者使弟子司射前戒之
　正義鄭氏康成曰弟子賔黨之少者也前戒謂先射
　請戒之　敖氏繼公曰三耦射則在先立則居前以
　弟子為之者為司射當誘射也誘有教之之意故以
　少者為三耦而誘之不使長者嫌其待之淺也惟前
　戒故不待命而先俟于堂西

右記三耦

司射之弓矢與扑倚于西階之西
　正義鄭氏康成曰便其事也　賈氏公彦曰司射初
　取弓于階西兼挟乗矢則誘射之弓矢在階西矣若
　誘射訖適堂西改取一个挟之此一个實在堂西至
　視算時適階西釋弓去扑獻釋獲者此亦在階西
　案此矢謂乗矢也大射儀司射之弓矢在次此無次
　故記人明之
右記司射弓矢扑倚處

司射既袒決遂而升司馬階前命張侯遂命倚旌(注古文曰)
　(遂命獲者倚旌)
　正義鄭氏康成曰著並行也(敖氏繼公曰謂此時司正司馬同時行事非相)
　(繼為之)　敖氏繼公曰經言司馬命張侯倚旌在司射
　比三耦之後記言此以明其在司射升請射于賔之
　時非若經文之次也然經文如彼者欲終上事乃言
　下事故爾階前即觶南之處也此云階前下云命負
　侯者由其位文互見也
　案司馬命張侯亦當在司射升請而賔許之後下記
　云命負侯者由其位則是於阼階前觶南西面中庭
　之位矣故此曰遂命見與張侯相因而命故不異其
　處也

右記司射司馬並行之節

凡侯天子熊侯白質諸侯麋侯赤質大夫布侯畫以虎
豹士布侯畫以鹿豕(麋密夷反)
　正義鄭氏康成曰此所謂獸侯也燕射則張之(賈氏梓人)
　(云張獸侯以息燕)而記此者天子諸侯之燕射各以其鄉射
　之禮而張此侯(賈疏諸侯燕用鄉射之禮天子雖無文據此記明天子燕射亦用鄉射之)
　(法)則經獸侯是也由是云焉白質赤質皆謂采其地
　(賈疏白質以蜃灰塗之使白為地赤質亦以赤塗之使赤為地)其地不采者白布也
　(賈疏謂大夫士直云布侯)熊麋虎豹鹿豕皆正面畫其頭象於正
　鵠之處耳(賈疏梓人云三分其廣而鵠居一據大射之侯若賔射則正居一燕射則獸居一)
　君畫一臣畫二陽竒隂耦之數也其畫之皆毛物之
　(賈疏各以其色)　朱子曰天子只云熊侯者燕射惟有五十
　步侯而已無尊卑之别也　陳氏祥道曰天子諸侯
　言質而不言布大夫士言布畫而不言質則大夫士
　其地不采可知　敖氏繼公曰布侯言布見熊麋二
　侯其體亦布也大射之禮王則虎侯熊侯豹侯諸侯
　則熊侯参侯豻侯卿大夫則麋侯此天子用其三侯
　之次諸侯又用卿大夫之侯皆辟其大射也
　存疑鄭氏康成曰射熊虎豹不忘上下相犯射麋鹿
　豕志在君臣相飬
　辨正朱子曰注説未安恐射此野獸止是取其服猛
　除害之義　王氏應電曰虎熊豹皆獸之極猛者春
　秋書多麋害稼之獸取以為侯示驅猛除害之意
　案司裘注云用虎熊豹麋之皮示服猛討迷惑者也
　其疏曰虎熊豹是猛獸麋者迷也據此則此注乃鄭
　氏未定之説
　通論易氏祓曰皮侯大射之侯也五采之侯賔射之
　侯也獸侯燕射之侯也此記所言即獸侯也葢大射
　以鵠賔射以正燕射以質
凡畫者丹質
　正義鄭氏康成曰賔射之侯燕射之侯(賈疏采侯是賔射之侯獸)
　(侯是燕射之侯故並言之)皆畫雲氣於側以為餙必先以丹采其
　地丹淺於赤　賈氏公彦曰賔射天子九十步侯朱
　白蒼黄玄五正者還畫此五色雲氣於其側七十步
　侯朱白蒼三正者還畫此三色雲氣於其側五十步
　侯朱緑二正者還畫此二色雲氣於其側必先用丹
　采此地乃於其上畫雲氣也　陳氏祥道曰攷聘禮
　記繅藉三采朱白蒼二采朱緑則三正去玄黄二正
　朱緑理或然也
　案一説此丹質専承布侯而言所謂凡者凡大夫與
　士也所謂畫者即指畫以虎豹畫以鹿豕者言也葢
　熊侯白質麋侯赤質而布侯則丹質也亦通
　通論孔氏穎達曰禮射有三一為大射二為賔射三
　為燕射天子大射射虎侯熊侯豹侯諸侯大射亦張
　三侯曰大侯参侯干侯卿大夫射麋侯也天子賔射
　用五正三正二正之侯諸侯賔射用三正二正之侯
　卿大夫用二正之侯士亦用二正之侯天子以下燕
　射則尊卑皆用一侯此記下文云侯道五十弓弓二
　寸以為侯中則天子以下皆五十弓侯中同方一丈
　也而皇氏沈氏乃云天子熊侯或云九十弓或云七
　十弓同三侯上下之差其義非也　朱子曰梓人職
　有皮侯采侯獸侯其曰張皮侯而棲鵠者天子大射
　三侯用虎熊豹皮餙侯之側而畫以五采之雲氣號
　曰皮侯又各以其皮為鵠綴之中央似鳥之棲故謂
　之棲鵠其曰五采之侯者賔射之侯也正之方外如
　鵠亦三分其侯而居一中二尺中畫朱次白次蒼次
　黄次黑充其尺寸使大如鵠而亦畫其側為五采雲
　氣三正之侯則去玄黄二正之侯則去青白直以朱
　緑也射義注所謂畫布曰正棲皮曰鵠是也其曰獸
　侯則燕射之侯此記所言天子熊侯諸侯麋侯大夫
　士布侯者是也葢皆用布而畫獸頭於正鵠之處故
　名獸侯且天子諸侯則以白土赤土塗其布以為質
　大夫士則用布而不塗其側所畫雲氣采色之數則
　亦如采侯之差等也

右記侯

射自楹間物長如笴其間容弓距隨長武(笴古我反又古老反)
　正義鄭氏康成曰楹間中央東西之節也物謂射時
　所立處也物猶事也君子所有事也長如笴者謂從
　畫之長短也笴矢幹也長三尺與跬相應(賈疏一舉足謂之跬)
　(再舉足謂之步)射者進退之節也間容弓者上下射相去六
　尺也距随者物横畫也始前足至東頭為距後足来
　合而南面為随武跡也尺二寸　陳氏祥道曰笴長
　三尺距随長武一縱一横縱長而横短所謂度尺而
　午也　敖氏繼公曰其間容弓為從畫言也横畫之
　距随長武則上下射之相去不及五尺矣射者南面
　還視侯中之後先以左足履物之東端乃以右足履
　其西端而合之故名東端為距西端為随取其左足
　至則右足從之也距至也随猶從也
序則物當棟堂則物當楣
　正義鄭氏康成曰是制五架之屋也正中曰棟次曰
　楣前曰庪　賈氏公彦曰五架之屋庠序皆然　敖
　氏繼公曰當棟當楣以庭之深淺而異堂之庭深於
　序故進退其物以合侯道之數此侯道五十弓
　案此物南北之節也庠序各異東西則無論庠序皆
　取節於楹間

右記物

命負侯者由其位
　正義鄭氏康成曰於賤者禮略　賈氏公彦曰司馬
　自在己位遥命之經無司馬命負侯之位故記之也

敖氏繼公曰位觶南也此與前二命皆不離其位

　者以射事未至略之由便也

右記司馬命負侯之位

凡適堂西皆出入于司馬之南唯賔與大夫降階遂西
取弓矢
　正義鄭氏康成曰尊者宜逸由便也　敖氏繼公曰
　凡凡司射司馬三耦衆耦也此於司射司馬之位為
　南於耦之射位為北故以之為節賔無射位大夫不
　立於射位故取弓矢于堂西不由之大夫卒射而退
　乃由此者與上耦俱行故也
　案賔與主人耦主人降階遂東取弓矢故賔亦然而
　大夫視之

右記適堂西所由

旌各以其物
　正義鄭氏康成曰旌總名也(賈疏周官司常職九旗對文雜帛為物析羽為)
　(旌各别今名物為旌者散文通)雜帛為物大夫士之所建也　敖氏
　繼公曰此據士之為主人者言也云各則是三等之
　士物亦有不同者矣士䘮禮曰為銘各以其物亦此
　意也
　存疑賈氏公彦曰鄉大夫詢衆庻於庠州長習射於
　榭雖同建物杠則大夫五仭士三仭不同
　案疏家循用禮緯謂旌杠士三仭大夫五仭諸侯七
　仭天子九仭夫旌獲者執之以時而舉時而偃者也
　必輕簡乃得便㨗豈其七仭九仭而可以倐舉倐偃
　乎侯之上綱去地一丈九尺二寸獲者取旌倚于侯
　中則旌雖髙出於侯諒不甚逺杠之長自士大夫以
　上大概相同唯物則異如是乃一人舉之而有餘也
　以士喪禮推之則敖氏之説亦可㝷
無物則以白羽與朱羽糅杠長三仭以鴻脰韜上二㝷
　(糅人酉反杠音江脰音豆韜吐刀反注今文糅為縮韜為翿)
　正義鄭氏康成曰此翿旌也(賈疏據下文士鹿中翿旌)翿亦所以
　進退衆者糅者雜也杠橦也鴻鳥之長脰者也八尺
　曰㝷(賈疏冬官殳長丈二而云㝷有四尺除四尺則㝷八尺)　賈氏公彦曰下
　云君國中射以翿旌獲此士與君同者士卑不嫌命
　士以上尊卑自異也　敖氏繼公曰無物謂士之未
　仕者也大夫士建物葢指己仕者而言以白羽朱羽
　相雜而綴於杠之首亦象析羽為旌之意也
　案白羽與朱羽糅猶物之以白帛與絳帛雜也韜者
　以綃籠杠如鴈之頭頸三分其竿韜上二㝷為一丈
　六尺餘不韜者八尺也
　存疑鄭氏康成曰無物者謂小國之州長也其鄉大
　夫一命其州長士不命(賈疏典命職子男大夫一命士不命)不命者無
　物七尺曰仭　賈氏公彦曰書傳雉髙一丈祭義曰
　築宫仭有三尺除三尺只有七尺故知七尺曰仭
　辨正孔氏安國曰八尺曰仭　朱氏載堉曰仭㝷皆
　八尺也但上下縱長言之則曰仭左右横廣言之則
　曰㝷考工記云廣二㝷深二仭謂之澮則仭與㝷同
　為八尺此其證也祭義築宫仭有三尺葢一丈一尺
　也若仭乃七尺加三尺為一丈者只言一丈豈不明
　白而反含糊言之理不通矣
　案仭之説非一孔鮒小爾雅曰四尺謂仭王肅從之
　包氏論語注曰七尺曰仭與此注同然趙岐孟子注
　房氏管子注皆同孔氏書傳以八尺為仭

右記旌

凡挟矢於二指之間横之
　正義鄭氏康成曰二指謂左右手之二指(賈疏以云横之知左)
　(右手皆挟)此以食指將指挟之(賈疏第二指為食指左傳子公之食指動是也第三)
　(指為將指左傳闔閭傷於將指是也以左擘指拓弓右擘指鈎弦故知挟矢以第二第三指間)　敖
　氏繼公曰云凡者或多或寡其法皆然寡則挟以食
　指將指多則以餘指分挟之凡挟矢有挟一矢者有
　挟四矢五矢者

右記挟矢之法

司射在司馬之北司馬無事不執弓
　正義鄭氏康成曰以不主射故也　郝氏敬曰司射
　常執弓挟矢司馬惟有事升堂乃執弓

右記司射之位司馬執弓之節

始射獲而未釋獲復釋獲復用樂行之(復扶又反)
　正義鄭氏康成曰君子取人以漸　敖氏繼公曰始
　射謂第一番三耦射時前言復謂第二番射時後言
　復謂第三番射時三耦始射志在於中中則當言獲
　未釋獲者此如習射然未宜較勝負且三耦之外皆
　未射難以相飲不可以徒釋之也次射則賔主而下
　皆繼射乃可以釋獲第三射則事已熟乃可以樂為
　節也
右記再射三射漸進之序

上射於右
　正義鄭氏康成曰於右物射

右記射位左右

楅長如笴博三寸厚寸有半龍首其中蛇交韋當
　正義鄭氏康成曰博廣也直心背之衣曰當(賈疏言當心中)
　(央)以丹韋為之左右司馬撫矢而乗之分委於當
　敖氏繼公曰龍首者刻其上端作龍首之狀為識且
　以餙也上端為首則下端為尾明矣經云東肆是其
　證也蛇交以兩木屈曲為之狀如蛇交然
　存疑鄭氏康成曰兩端為龍首中央為蛇身相交也
　案古器皆有首尾如俎豆籩敦之類皆然此楅亦當
　然也韋當者以韋束楅之中央而分其左右也矢各
　有標識司馬撫矢時上射者分於左下射者分於右
　故注曰分委於當
楅髤横而奉之南面坐而奠之南北當洗(髤虚求反奉芳勇反)
　正義鄭氏康成曰髤赤黑漆也　呂氏大臨曰奉者
　承之以兩手也　敖氏繼公曰奉之明執其兩端也

賈氏公彦曰取矢北面故南面奠之當洗南北節

　案設楅南北當洗則洗不當碑而碑之節不以堂深
　可見矣
　辨正朱子曰奉或誤寫作拳釋文遂以權音張淳校
　定印本亦不能正而曲從之

右記楅

射者有過則撻之(撻他達反)
　正義賈氏公彦曰司射搢扑是教射法撻犯禮之過
　者尚書云侯以明之撻以記之是也　敖氏繼公曰
　有過謂不能盡循司射之教而犯其所命者然則撻
　之者其司射與又考司射行事其有闗於尊者必去
　扑則是尊者之射雖有過固不在此科也

右記撻

衆賔不與射者不降(與音預注古文與為豫)
　正義鄭氏康成曰不以無事亂有事　敖氏繼公曰
　衆賔在三人之中者也射時賔主人大夫皆降而此
　衆賔或不降者以是時堂下無衆賔不射者之位故
　也
　案大夫之不與射者視此記葢以衆賔該之

右記堂上衆賓

取誘射之矢者既拾取矢而后兼誘射之乗矢而取之
　(拾其劫反)
　正義敖氏繼公曰經云後者遂取誘射之矢此則見
　其於既拾取己矢乃為之
　存疑鄭氏康成曰謂反位已禮成乃更進取之不相
　因也　賈氏公彦曰反位東西望訖上射乃更向前
　兼取誘射之矢
　辨正朱子曰經云後者遂取誘射之矢此注乃云反
　位禮成乃更進取之似相矛盾疏上射字與後者二
　字不相應當作下耦之下射
右記兼取誘射之矢

賓主人射則司射擯升降卒射即席而反位卒事
　正義鄭氏康成曰擯賔主人升降者皆尊之也不使
　司馬擯其升降主於射　敖氏繼公曰擯謂以辭贊
　之將擯而去扑搢之乃反位射時擯升降則取矢亦
　當然也
　案賓主人降取矢而後升射是射前一升降也既降
　釋弓而升即席是射後又一升降也司射皆擯之不
　擯大夫者大夫有耦也

右記司射擯升降

鹿中髤前足跪鑿背容八算釋獲者奉之先首(奉芳勇反)
　正義鄭氏康成曰前足跪者象教擾之獸受負也(賈疏)
　(屈前足以受負若今駝受負則四足俱屈)

右記中

大夫降立于堂西以俟射
　正義鄭氏康成曰尊大夫不使乆列於射位(賈疏射至乃就)
　(其耦)
大夫與士射袒纁襦耦少退于物(纁元作熏舊監本己改纁今從之襦人于)
　(反)
　正義鄭氏康成曰不肉袒殊於耦耦少退下大夫也
　既發則然　敖氏繼公曰袒纁襦尊者不見體也襦
　先著於衣内袒時則出之大夫非射於君所固不肉
　袒矣乃以與士射為言者嫌為下射或當統於上射
　而不異之也　郝氏敬曰纁赤色襦裏衣袒禮衣見
　襦不肉袒也耦居右物每既發一矢輙少退辟尊也

右記大夫堂下立處并袒法

司射釋弓矢視算與獻釋獲者釋弓矢
　正義鄭氏康成曰惟此二事釋弓矢則擯升降不釋

敖氏繼公曰視算則射事己因去扑之節而并去

　之獻釋獲者釋弓矢為有洗酌答拜等事故也

右記司射釋弓矢之事

禮射不主皮主皮之射者勝者又射不勝者降
　正義鄭氏康成曰禮射謂以禮樂射也大射賔射燕
　射是矣主皮者無侯張獸皮而射之言不勝者降則
　不復升射也天子大射張皮侯賔射張五采之侯燕
　射張獸侯　敖氏繼公曰主皮之皮與皮侯之皮不
　同葢以中甲之革為之周官云射甲革樂記云貫革
　皆指此也中甲之革犀兕若牛之皮也為物堅厚强
　者乃能貫之故禮射不主皮為力不同科故也主皮
　之射以又射與不射示榮辱亦異於禮射者也
　存疑鄭氏康成曰不主皮者貴其容體比於禮其節
　比於樂不待中為雋也尚書傳曰戰鬬不可不習故
　於蒐狩以閑之也閑之者貫之也貫之者習之也凡
　祭取餘獲陳於澤然後卿大夫相與射也中者雖不
　中也取不中者雖中也不取何以然所以貴揖讓之
　取也而賤勇力之取嚮之取也於囿中勇力之取今
　之取也於澤宫揖讓之取也澤習禮之處非所於行
　禮其射又主中此主皮之射與
　案主皮之皮堅厚難射非皮侯采侯獸侯之比非强
　有力者弗能貫也故凡射禮不以之若禮射則未嘗
　不以命中為雋亦未嘗不以矢貫於正鵠為中也鄭
　氏此解適與經違又引尚書傳既以射於澤宫為揖
　讓之取何又以當主皮之射乎葢主皮之射本以習
　戰而非禮樂之事觀樂記及論語所云足以明之矣
　書傳本難徵信况又顯然矛盾邪

右記主皮

主人亦飲于西階上
　正義鄭氏康成曰就射爵而飲也已無俊才不可以
　辭罰　賈氏公彦曰此謂主人在不勝之黨

右記主人飲處

獲者之俎折脊脅肺臑(敖云臑字衍)
　正義鄭氏康成曰臑若膞胳觳之折以大夫之餘體

賈氏公彦曰賔主人已用肩臂唯有臑及膞胳觳

　若脊脅骨多尊卑皆有自臑以下各得其一注具言
　之欲見無大夫獲者得臑若大夫一人大夫得臑獲
　者得膞大夫二人獲者即得胳若大夫三人獲者即
　得觳大夫更多則折之不得整體　敖氏繼公曰折
　謂折分其牲體不用全體也無大夫則臑折有大夫
　則折其餘體肺離肺也下同臑在肺下非其次且與
　折文不合葢傳寫者因注首言臑而衍也大射注引
　此無臑字又釋獲者之俎折脊脅肺則此俎不當言
　臑明矣
東方謂之右个
　正義鄭氏康成曰侯以鄉堂為面也
釋獲者之俎折脊脅肺皆有祭
　正義鄭氏康成曰皆皆獲者也祭祭肺也以言肺嫌
　無祭肺(賈疏明記者之意見上已有肺嫌不别有祭肺故言皆有祭)　敖氏繼公
　曰皆皆二俎也二俎有離肺復有祭肺者為獲者祭
　于三處而加之釋獲者之俎因亦加祭肺一也

右記獲者釋獲者俎實

大夫説矢束坐説之(説吐活反)
　正義鄭氏康成曰明不自尊别也

右説大夫説矢束

歌騶虞若采蘋皆五終
　正義鄭氏康成曰每一耦射歌五終也　敖氏繼公
　曰若采蘋亦與周官異者也

右記歌之終數

射無算
　正義鄭氏康成曰謂衆賔繼射者衆賔無數也

右記射耦無定數

古者於旅也語凡旅不洗不洗者不祭既旅士不入
　正義鄭氏康成曰禮成樂備乃可以言語先王禮樂
　之道也疾今人慢於禮樂之盛言語無節故追道古
　也　敖氏繼公曰言古者以見周之不然古謂殷以
　上也於旅而語以敬殺也然則周之禮其燕坐乃語
　與
　通論張子曰語謂唯語禮樂言不及他飲射之際皆
　當如是　方氏慤曰語即大司樂所謂樂語也道古
　即語也鄭氏釋樂語曰道者言古以制今葢謂是矣

陳氏暘曰言歌騶虞采蘋繼之以於旅也語既歌

　而語以成之也文王世子合語之禮皆小樂正詔之
　於東序大樂正則斆而説之以言父子君臣長幼之
　道合徳音之致者也然則古者於旅也語豈非古樂
　之法然邪

右記旅及士入節

大夫後出主人送于門外再拜
　正義鄭氏康成曰後出下鄉人不干其賔主之禮拜
　送大夫尊之也主人送賔還入門揖大夫乃出拜送
　之　敖氏繼公曰大夫後出與其後入之意同欲使
　主人於賔與大夫各盡其禮而賔與大夫亦各得伸
　其尊也大夫雖多亦惟拜送其長而已鄉飲酒遵者
　之禮亦當如此
　案迎大夫於門内者殺於迎賔也此則賔既出矣故
　送之禮與賔同自此以上皆為射禮而記依經為序

右記大夫出節

鄉侯上个五㝷中十尺(个如字)
　正義鄭氏康成曰上个最上幅也上幅用布四丈中
　方者也用布五丈今官布幅廣二尺二寸旁削一寸
　(賈疏兩半各削一寸為縫)考工記曰梓人為侯廣與崇方謂中也
　案布幅之廣説者非一漢志云二尺二寸淮南子云
　二尺七寸廵守禮云三尺二寸注疏所言據漢志也
侯道五十弓弓二寸以為侯中(注今文改弓為肱)
　正義鄭氏康成曰言侯中所取數也量侯道以貍步
　(賈疏大射文)而云弓者侯之所取數宜用射器也(賈疏六尺為步)
　(弓制六尺與步相應)二寸者骹中之博也(賈疏弓人職骹中有變焉謂弓弣把中側)
　(骨處博二寸故於此處取數焉)　陳氏祥道曰古者器用生於類故
　侯道生於弓侯中亦生於弓　鄭氏鍔曰弓二寸以
　為侯中則九十弓之侯中丈八尺鵠六尺七十弓之
　侯中丈四尺鵠四尺六寸有竒五十弓之侯中一丈
　鵠三尺三寸有竒鄭衆馬融皆曰十尺曰侯四尺曰
　鵠二尺曰正葢不攷諸此耳
倍中以為躬倍躬以為左右舌下舌半上舌
　正義鄭氏衆曰兩个謂布可以維持侯者也上方兩
　枚與身三設身廣一丈兩个各一丈凡為三丈下兩
　个半之傅地故短也　鄭氏康成曰躬身也謂中之
　上下幅也用布各二丈(賈疏謂中上中下各横接一幅布者)左右舌謂
　上个也(賈疏對下个不倍躬者)居兩旁謂之个左右出謂之舌
　(賈疏謂躬外兩相各出一丈若人舒舌)半者半其出於躬者也用布三
　丈所以半上舌者(賈疏上舌兩相各一丈今下舌兩相各五尺通躬二丈故用布三丈)
　侯人之形類也上个象臂下个象足中人張臂八尺
　張足六尺五八四十(賈疏據上个)五六三十(賈疏據下个)以此
　為衰也凡鄉侯用布十六丈(賈疏中五幅幅一丈用布五丈上下躬各二丈)
　(總四丈上个四丈下个三丈是總十六丈)數起侯道五十弓以計道七十
　弓之侯用布二十五丈二尺(賈疏侯道七十弓弓取二寸二七十四侯中丈)
　(四尺七幅幅丈四尺用布九丈八尺上下躬各用布二丈八尺總五丈六尺上个倍躬為五丈六尺上舌)
　(出者兩相各出丈四尺下舌半之兩相各出七尺通躬二丈八尺總四丈二尺通計用布二十五丈二尺)
　道九十弓之侯用布三十六丈(賈疏侯道九十弓弓取二寸侯中丈八尺)
　(九幅幅丈八尺用布十六丈二尺上下躬各用布三丈六尺總七丈二尺上舌倍躬亦七丈二尺下舌用)
　(布五丈四尺總用布三十六丈)
　餘論陳氏祥道曰古者制度取於身五十弓者侯道
　之所始也故五十弓之侯其上象人之臂下象人之
　足中其身也上下其躬也左右出者舌也下綱其足
　也則侯之取於身備矣
　案侯之制上濶下狭考工記上綱與下綱出舌㝷又
　疏云植在兩旁斜竪之葢植之下有鐏扱於地旁更
　有繩斜繫鐡橛而以築於地與

右記鄉侯之度

箭籌八十長尺有握握素
　正義鄭氏康成曰箭篠也籌算也八十者略以十耦
　為正貴全數握本所持處也素謂刋之也握本一作膚
　(賈疏何休云側手為膚投壺云室中五扶注云鋪四指曰扶一指案寸四指則四寸握謂四寸也長尺有)
　(握則此籌尺四寸矣)　敖氏繼公曰尺有握猶尺有四寸也必
　云握者見為所握處也
　案其本四寸處刋之使白是謂握素不刋者外長一
　尺
　通論陳氏祥道曰射矢不曰籌故箭算曰籌投壺矢
　曰籌故箭籌曰算

右記箭籌

楚扑長如笴刋本尺(刋苦干反)
　正義鄭氏康成曰刋其可持處
　案持籌以手故所刋惟握扑搢於要故所刋倍於握
　而强

右記扑

君射則為下射上射退于物一笴既發則答君而俟(注今)
　(文君射則為下)
　正義鄭氏康成曰退于物一笴不敢與君併也答對
　也此以下雜記也　敖氏繼公曰下射之物在東主
　位也答君謂東面立而對之射時進左手微背於君
　故既射則還對之俟待君發也　鄭氏鍔曰笴所謂
　妢胡之笴是也字文為槀故有槀人之官
　案物長如笴退于物一笴則逺離於物矣大夫之耦
　少退猶在物也此逺離于物彌下也
君樂作而後就物君袒朱襦以射小臣以巾執矢以授
　正義鄭氏康成曰君尊也不搢矢不挟矢授之稍屬

陳氏暘曰君樂作而後就物優尊以異卑也君不

　搢矢故授以小臣君物不可徒執故藉以巾　敖氏
　繼公曰君樂作乃就物亦以樂節多故也大射儀曰
　小臣師以巾内拂矢而授矢于公稍屬葢以巾拂之
　而又藉手以執之也
若飲君如燕則夹爵(飲於禁反夹古浃反)
　正義鄭氏康成曰謂君在不勝之黨也賓飲君如燕
　賔媵觶于公之禮夹爵者君既卒爵復自酌
　案媵觶之禮不夹爵故先自酌而後媵公是如燕矣
　既媵而復自酌所謂則夹爵也

右記君射諸儀


案自此以下數節葢通燕射大射言之

君國中射則皮樹中以翿旌獲白羽與朱羽糅(翿徒刀反注古)
　(文無以今文糅為縚皮樹為繁竪)
　正義鄭氏康成曰國中城中也謂燕射也皮樹獸名
　以翿旌獲尚文徳也　張氏鎰曰皮樹人面
　案此條朱子通解以入燕禮記
於郊則閭中以旌獲
　正義鄭氏康成曰於郊謂大射也大射於大學王制
　曰小學在公宮之左大學在郊(賈疏據諸侯言天子大學在國中小學在)
　(郊)閭獸名如驢一角或曰如驢岐蹄(賈疏已上山海經文)周書
　曰北唐以閭(賈疏周書見國語)　孔氏穎達曰諸侯大射案
　大射儀云公入驁射畢而云入謂從郊入國則射在
　郊學也　郭氏璞曰閭即羭也角如麢羊一名山驢
　今晉陽縣西汲甕山多有之　陳氏祥道曰郊特牲
　卜之日王立于澤親聽誓命大射儀曰公入驁禮記
　言王之出於澤儀禮言公之入於澤則天子澤宮西
　郊小學也諸侯澤宫郊之大學也此曰閭中諸侯郊
　射之中也
於竟則虎中龍旜(竟音景旜之然反)
　正義鄭氏康成曰於竟謂與鄰國君射也(賈疏賔射也)畫
　龍於旜尚文章也通帛為旜　孔氏穎達曰天子賔
　射則在朝諸侯賔射若在國則亦在朝與天子同若
　在國外相㑹則在境　陳氏祥道曰諸侯賔射不特
　於竟其在國中亦皮樹中
　案此條朱子通解以附燕禮記
　辨正敖氏繼公曰此記言君之中與所獲者有國中
　郊竟之異而不言為某射則是其所以異者惟繫於
　地之逺近不繫於射之大小也若然則固有大射而
　用皮樹中翿旌燕射而用虎中龍旜者矣
大夫兕中各以其物獲士鹿中翿旌以獲(兕徐履反注古文無以獲)
　正義敖氏繼公曰其指大夫而言大夫有上中下之
　異故物亦有差司常職曰大夫士建物翿旌即白羽
　與朱羽糅者也上記言士禮云旌各以其物無物則
　以白羽與朱羽糅此直見翿旌而已葢記者雜也
　鄭氏康成曰兕獸名似牛一角用翿為旌以獲無物
　也　許氏慎曰兕如野牛有毛其皮堅厚可以制鎧

賈氏公彦曰公侯伯大夫再命子男大夫一命不

　同故云各公侯伯州長一命有旌亦入物中　陳氏
　祥道曰鹿中前足跪鑿背皮樹閭虎兕之制葢亦然
　也
　案大夫與士俱各以其物獲則物有不同敖説是也
　此記直言翿旌則三等之士雖有物而不妨通用翿
　旌葢慮有不備者也　又案此記言中上不及王故
　周官大史職注云天子之中未聞

右記中與獲之等

唯君有射于國中其餘否(注古文有作又今文無其餘否)
　正義鄭氏康成曰臣不習武事於君側也　敖氏繼
　公曰其餘否謂人臣不為射主於國中也君有射於
　國中者以其於公宮為之也若人臣之家其庭淺隘
　器用又未必備故射則必於鄉州之學行事焉是雖
　居於國而亦不能射於其中也此不惟見尊君之意
　亦其勢然爾
　通論賈氏公彦曰天子諸侯燕射皆在國天子賔射
　亦在國大夫士燕射賔射不在國大夫又得行大射
　亦不得在國

右記人臣無國中之射

君在大夫射則肉袒(注今文無射)
　正義鄭氏康成曰不袒纁襦下於君也
　案此葢不辨上下大夫及耦於君與否皆肉袒也

右記大夫侍君射袒法


鄉射總論陳氏祥道曰諸侯之射先行燕禮卿大

夫之射先行鄉飲酒禮旌以詔之鼓以節之扑以


戒之定其位有物課其功有算使人冺争心於揖


遜之間奮武事於燕樂之際徳行由是可觀齒位


由是可正所以正交接於鄉黨也

欽定儀禮義疏卷十
欽定四庫全書
欽定儀禮義疏卷十一
　燕禮第六之一
正義鄭氏康成曰諸侯無事若卿大夫有勤勞之


功與羣臣燕飲以樂之燕禮於五禮屬嘉禮大戴


第十二小戴及别録皆第六　賈氏公彦曰燕有


四諸侯無事而燕一也魯頌于胥樂兮是也卿大


夫有王事之勞二也記賓及庭而奏肆夏是也卿

大夫聘而来還與之燕三也四牡勞使臣是也四


方聘客與之燕四也郊特牲賓入大門而奏肆夏


又聘禮燕與時賜是也


通論吕氏大臨曰古之燕禮有天子燕諸侯者湛


露之詩是也有燕羣臣者鹿鳴之詩及記云君與


卿燕則大夫為賓與大夫燕亦大夫為賓是也有


燕賓客者記云若與四方之賓燕聘禮云燕與羞


俶獻無常數大行人職云上公三饗三食三燕是


也有燕族人者文王世子公與族燕則以齒是也


陳氏祥道曰先王之世近自九族同姓與夫兄


弟朋友之親而逺至乎諸侯羣臣與夫蠻貊夷狄


之邦莫不有恩以見其愛有文以盡其禮故禮行


而天下服此古所以為燕也行葦之詩或歌或咢


洗爵奠斚燕九族同姓也常棣之詩兄弟既翕和


樂且孺燕兄弟也伐木之詩矧伊人矣不求友生


燕朋友也若燕諸侯則有湛露燕羣臣嘉賓則有

鹿鳴而燕夷狄則所謂蓼蕭澤及四海是也　又


曰於司儀見王所以燕諸侯者以齒也故曰王燕


則諸侯毛扵膳夫見王所以為燕者非自為主也


故曰王燕飲則為獻主扵大僕見王所以燕者必


於内朝也故曰王燕則大僕相其法扵酒正見王


所以燕賓者必有多寡之數也故曰王燕則共其


計於鞮鞻氏見王所以燕者必有樂也故曰掌四


夷樂與其聲歌祭祀則龡而歌之燕亦如之然其


牢禮之物獻酬之數衣服噐皿之用與夫樂舞節


奏皆不得而詳故孔穎逹謂天子燕禮已亡也至


諸侯燕禮則邦國之相和君臣之相接禮義之相


予恩好之相交眀嫌疑而不瀆别貴賤而不亂所


謂禮讓為國者即此可想見焉


案周官以飲食之禮親宗族兄弟以饗燕之禮親


四方之賓客以賓射之禮親故舊朋友其禮至備


自經籍散軼僅存此篇及公食大夫篇以吕氏陳

氏所推論之則扵行葦知天子有親其宗族之禮


焉扵常棣知天子有親其兄弟之禮焉於伐木知


天子有親其故舊朋友之禮焉其在諸侯則文王


世子所云是所以親其宗族兄弟者也至若鹿鳴


之燕則天子無事之燕也湛露之燕與大行人所


云則天子燕来朝諸侯及有勤勞諸侯之燕也以


天子燕射與諸侯同用鄉射之禮者例之則其儀


文當與此禮小異而大同也

燕禮
　正義朱子曰君臣之分以嚴為主朝廷之禮以敬為
　主然一於嚴敬則情或不通故先王因其飲食聚會
　而制為燕禮以通上下之情
　通論孔氏穎逹曰饗禮體薦而不食爵盈而不飲立
　不坐獻畢而止致肅敬也食禮三牲具飯有正有加
　不以酒為禮重簡質也燕禮折俎而無飯行一獻之
　禮說屨升堂坐飲至醉貴燕安也　賈氏公彦曰大
　行人職上公三燕侯伯再燕子男一燕此謂朝賓若
　聘客則燕與時賜無數饗亨大牢獻依命數在廟行
　之燕其牲狗行一獻在寝　吕氏大臨曰燕以飲為
　主食以食為主故燕禮有薦俎而無黍稷食禮酒漿
　以潄而不獻此燕食之别也饗禮雖無文然雜見扵
　傳記者言爵盈而不飲則不卒爵矣言有體薦則俎
　不折矣言几設不倚則無說屨升坐矣此燕饗之别
　也
小臣戒與者(與音預)
　正義鄭氏康成曰小臣相君燕飲之法(賈疏周官大僕職王燕飲)
　(則相其法小臣職凡大事佐大僕則王燕飲大僕相小臣佐之此侯禮降於天子故小臣當大僕之事)
　戒與者謂留羣臣也君以燕禮勞使臣若臣有功故
　與羣臣樂之飲酒以合㑹為歡也小臣則戒焉　敖
　氏繼公曰小臣於天子大僕之屬也與者羣臣之與
　此燕者也君所主與之燕者亦存焉其戒之節扵朝
　扵家則未聞　朱子曰羣臣朝畢将退君欲與燕使
　小臣留之
　案夏官小臣爵上士然則諸侯之小臣其中下士與
　所燕如本國臣子則並戒之於朝若異國聘客則當
　别戒之於館其辭如篇末所云也言與者容有有故
　而不得與者也公食記曰不宿戒燕輕扵食故戒亦
　與燕同日葢主國之禮扵賓客有饗有食有燕非一
　日之事也每事而諏日則賓客之淹久矣故疑惟饗
　或諏日食燕則得暇即為之
　通論王氏應電曰大僕掌詔法儀出入大命故稱大
　小臣掌小命及小法儀故稱小
　存疑賈氏公彦曰大射辨尊卑故言君有命戒射眀
　政教由尊者出燕主歡心不辨尊卑故不言君有命
　案燕異國聘客所燕與所賓其前定者也即燕本國
　之勞臣使臣所燕亦其前定者也此與者特其陪客
　耳若無事而燕則莫適為賓届時乃命之禮又輕矣
　大射之禮重故宰既别其有事于射者而戒之又重
　戒之以射人司士非小臣一戒之可比也大射言君
　有命而此不言者以此禮輕扵大射故耳

右戒與燕者

膳宰具官饌于寢東
　正義鄭氏康成曰膳宰天子曰膳夫掌君飲食膳羞
　者也(賈疏天子有宰夫兼有膳夫諸侯亦有宰夫復有膳宰故引膳夫並之)具官饌具
　其官之所饌謂酒也牲也脯醢也寢路寝(賈疏記云燕扵寝正)
　(處在路寝)　敖氏繼公曰具官饌謂具諸官所當饌之物
　也寢東葢東壁之東也此時所具者其薦羞乎及既
　設賓席官乃改饌之大射云官饌是也
　案饌言官饌者各隨其官而饌之燕義所謂俎豆牲
　醴薦羞各有等差所以眀貴賤是也凡饗食在廟皆
　陳鼎于門外此燕在寢故具饌于寢東公食禮曰宰
　夫之具饌于東房大射禮惟曰官饌而其言之皆在
　于設席之後此則言之蚤又于寢東故敖氏謂此時
　先具其饌物至設席之後乃改而饌陳之也然公食
　饌于東房而大射之官饌不言其處者葢公食惟食
　一賓則但有東房之饌而已此禮及大射貴賤皆有
　薦羞其為堂上之饌自應饌于東房大射禮于宰胥
　之薦而曰由左房是也若堂下之饌或當在于東塾
　或當仍于寢東下文于士以下之薦皆不言其所由
　者是也葢此禮著其具饌之節大射乃著其官饌之
　節互文以見義也
　存疑賈氏公彦曰天子宰夫下大夫膳夫上士則知
　諸侯膳宰卑于宰夫公食大夫禮宰夫之具饌于東
　房彼食異國之大夫敬之故使宰夫此燕己臣子故
　使膳宰
　案公食禮以食為主故宰夫具饌此禮以飲為主既
　以宰夫為主人自不得兼具饌之事禮豈一端各有
　當也
樂人縣(縣胡淵反同懸)
　正義鄭氏康成曰縣鐘磬也國君無故不徹縣(賈疏曲禮)
　(大夫無故不徹縣不言國君但大夫不徹則國君不徹可知)言縣者為燕新之(賈疏)
　(大射在學宫不常縣樂故射前一日縣之又新樂縣之位此燕在路寝有常縣之樂今為燕新之而已)

敖氏繼公曰此縣葢在階間磬在阼階西南面鐘

　鑮次而西建鼓在西階東南鼓鼙在其東國君燕禮
　輕扵大射故不備樂且扵其日乃縣之而與常時同
　鄉飲酒記磬階閒縮霤北面鼓之　賈氏公彦曰樂
　人未知何官周官天子有大司樂并有樂師大司樂
　中大夫二人樂師下大夫四人上士八人下士十有
　六人諸侯無大司樂直有大小樂正以當天子大司
　樂樂師則大樂正當上士小樂正當下士為之又眂
　瞭職云掌大師之縣案下僕人相大師則諸侯無眂
　瞭當使僕人縣樂大師以聲展之樂正又監之
設洗篚于阼階東南當東霤罍水在東篚在洗西南肆
設膳篚在其北西面(霤力又反罍音雷敖云洗篚之篚衍文)
　正義鄭氏康成曰當東霤者人君為殿屋也(賈疏殿屋四鄉)
　(流水言東霤眀亦有西霤對大夫士言東榮兩下屋也)亦南北以堂深君物曰
　膳膳之言善也膳篚者君象觚所饌也亦南陳言西
　面尊之異其文(賈疏亦南陳者亦臣之南肆者也膳篚西面南肆者亦西面)　敖
　氏繼公曰諸篇但言設洗無連言篚者此篚字衍文
　耳洗與罍葢瓦為之下云君尊瓦大則此可知矣先
　設洗西之篚以為節故膳篚後設也膳篚者實君之
　象觚象觶者也君物而曰膳者以其善扵諸臣所用
　者也設四噐亦司宫也見大射與少牢禮此省文耳

李氏如圭曰霤屋簷滴水處也殿屋四面流水所

　謂四阿故有東霤大夫以下無霤洗當東榮耳
　案燕不設上篚者君不親取爵也扵膳篚重言設者
　尊君物也在北者以北為上也西面者設于東方則
　宜西面使取者得東面取也
司宫尊于東楹之西兩方壺左玄酒南上公尊瓦大兩
有豐幂用綌若錫在尊南南上尊士旅食于門西兩圜
壺(大音泰綌去逆反錫屑益反圜音圎注今文錫為緆)
　正義鄭氏康成曰尊方壺為卿大夫士也于東楹之
　西予君專此酒也玉藻曰惟君面尊(賈疏鄉飲射皆尊于房户閒此)
　(向君設之非賓主共之意)玄酒在南順君之面也瓦大有虞氏之
　尊也　賈疏眀堂位文(李氏如圭曰有虞氏上陶用瓦)禮器曰君尊瓦甒豐
　以承尊也形似豆卑而大(賈疏此承尊物不可同于常豆故卑而大取其安稳)
　(也)幂用綌若錫冬夏異也(賈疏夏綌冬錫葛之粗者曰綌麻十五升抽其半無)
　(事其縷有事其布曰錫)在尊南在方壺之南也尊士旅食者用
　圜壺變扵卿大夫也旅衆也士衆食謂未得正禄所
　謂庶人在官者也(賈疏謂府史胥徒)賤無玄酒　敖氏繼公
　曰先尊方壺扵楹西以為節乃設公尊與上文後設
　膳篚意同臣尊用壺又以方者且無幂為與君尊相
　屬宜逺别之也左玄酒據設尊者而言也凡設尊者
　皆面其鼻尊鼻東向此設尊者西面故玄酒在南而
　曰左若以尊言之則為右矣瓦大瓦甒也用瓦甒者
　多矣惟君尊則或謂之大豈制或異與尊皆南上者
　統扵君位君位亦南上故順之此尊乃不統扵賓者
　君臣之禮異也大射儀放此錫者麻十五升去其半
　而加灰之布也幂或以綌亦見其貶扵大射大射用
　錫若絺尊士旅食之尊亦當北面與大射同惟設之
　深淺異耳方圜壺皆瓦為之
　案加幂之法大射儀云幂綴諸箭葢幂加勺又反之
　此亦當然士旅食之尊大射于西鑮之南此于門西
　者大射張三侯門西則蔽扵侯外此燕雖有射法初
　未張侯即射亦在獻旅食之後故得尊于門西葢以
　旅食者之位為進退也玄酒尊設于堂下則褻故凡
　堂下之尊不設之東楹西葢扵楹少北
　存疑賈氏公彦曰在尊南者幂本為瓦大設今未用
　陳于方壺之南不可在方壺瓦大之閒相雜故也
　辨正朱子曰在尊南者謂瓦大在方壺之南耳如疏
　說則幂正在方壺瓦大之閒矣何得言不雜邪
　存異鄭氏康成曰司宫天子曰小宰聽酒人之成要
　者也(賈疏小宰職掌治王宫之政令諸侯無小宰有司宫眀亦治宫之政令又酒正日入其成月入)
　(其要小宰聽之此司宫設酒尊當掌酒事與小宰同)
　案司宫葢即天官之屬之宫人以中下士為之者天
　子之宫人在諸侯則為司宫也宫人之職掌寝中之
　埽除執燭此禮在寝故設尊陳筵皆司宫掌之以是
　為埽除之類也下經云司宫執燭于西階上尤其眀
　徵矣
　通論賈氏公彦曰瓦大不言玄酒者以其言兩又言
　南上有玄酒在南可知凡無玄酒者直陳之而已不
　言上下凡用醴者無玄酒冠禮醴子昏禮醴婦聘禮
　醴賓皆無玄酒質故也昏禮房外之尊無玄酒注云
　略之此及大射尊士旅食無玄酒注云賤也士喪上
　下士虞皆有酒無玄酒凶變扵吉也特牲東西階兩
　壺無玄酒注云優之也　孔氏穎達曰人君燕臣子
　專其恩恵故尊鼻向君若兩君相見則尊在兩楹閒
　賓主夾之不得面尊也
司宫筵賓于户西東上無加席也
　正義鄭氏康成曰筵席也賓席用蒲筵緇布純(敖氏繼公)
　(曰以公食大夫禮及鄉飲射記定之)無加席燕私禮臣屈也諸侯之官
　無司几筵(賈疏對天子有司几筵布席)　敖氏繼公曰大夫為賓
　乃無加席者以燕禮輕也設賓席當後於公席乃先
　言之者終言司宫之事耳
　案大射儀賓席云南面此云東上者互見也注以無
　加席為私禮臣屈者對大射禮重雖賓其臣得有加
　席而言也大抵食異國之臣則賓有加席公食禮宰
　夫設筵加席几是也燕異國之臣則公與賓皆無加
　席郊特牲云三獻之介公專席而酢焉是也惟燕已
　國之臣則賓無加席而公有加席此經是也所以然
　者以食禮賓其聘使而燕則賓其上介上介不可以
　同扵聘使故食有加席而燕無加席也然燕雖無加
　席而異國之臣不可使同於己國之臣故公降尊以
　就卑而皆無加席也至已國之臣則宜屈於君矣而
　重禮則亦有加席者大射是也若饗来朝之諸侯則
　主賓皆三重席周官司几筵曰諸侯酢席莞筵紛純
　加繅席畫純筵國賓于牖前亦如之郊特牲云大饗
　君三重席而酢焉是也以是推之若饗異國之臣席
　當如食以饗重扵食也若饗食己國之臣席當如大
　射以饗食重於燕也若食燕来朝之諸侯席當如饗
　以兩君相見無所扵降則亦無所於就也

右具設器饌

射人告具
　正義鄭氏康成曰告事具扵君射人主此禮以其或
　射也　賈氏公彦曰公食大夫禮無射故贊者告具
　此與大射同大射告具之上有羮定此不言者文不
　具也　敖氏繼公曰是時公葢在阼階東南南鄉射
　人北面告之
　案夏官射人掌三公孤卿大夫之位又以射法治射
　儀諸侯射人職宜與同據下經云射人請立司正公
　許射人遂為司正又曰若射則大射正為司射則此
　之射人小射正為之射人所掌者朝位燕雖不射猶
　射人所有事也食禮在廟則非射人所掌矣
小臣設公席于阼階上西鄉設加席公升即位于席西
鄉(鄉許亮反下同本又作曏)
　正義鄭氏康成曰周官諸侯酢席莞筵紛純加繅席
　畫純(賈疏司几筵文彼諸侯祭祀受酢之席引之者見燕席與酢席同)　敖氏繼公
　曰加席别言設更取而設之也亦可見設加席之法
　矣羣臣未入公先升即位尊者之禮也
　案重言西鄉者君宜南面嫌升席後或當與席異鄉
　也燕義曰君席阼階之上居主位也　又案司几筵
　席之名物有五一曰莞筵紛純二曰繅席畫純三曰
　次席黼純四曰蒲筵繢純五曰熊席此外尚有葦席
　萑席喪事之席也不入數故席止扵五凡大朝覲大
　饗射封國命諸侯則王設莞筵紛純加繅席畫純加
　次席黼純祀先王之酢席亦如之葢次席繅席皆重
　與莞席而五故禮器曰天子之席五重也諸侯祭祀
　則蒲筵繢純加莞席紛純其酢席則莞筵紛純加繅
　席畫純葢繅席亦重與莞席而三故禮器曰諸侯三
　重也此君亦設加席故注知與酢席同以此推之則
　王燕之席亦與酢席同矣
　存疑鄭氏康成曰後設公席者凡禮卑者先即事尊
　者後也　賈氏公彦曰大射辨尊卑先設公席此燕
　私禮卑者先即事
　辨正朱子曰此與大射雖設席先後不同然皆公先
　升即位而後納賓非卑者先即事言偶不同耳不當
　據文便生異義
　案小臣既設公席司宫乃設賓席文有後先禮無倒
　互也上筵賓節敖氏言之矣
小臣納卿大夫卿大夫皆入門右北面東上士立于西
方東面北上祝史立于門東北面東上小臣師一人在
東堂下南面士旅食者立于門西東上
　正義鄭氏康成曰納者以公命引而入也(賈疏進止由君故知)
　(以公命)自士以下從而入即位耳(賈疏士不須引從大夫而入)小臣
　師小臣正之佐也　敖氏繼公曰納卿大夫之辭葢
　曰君須矣二三子其入也卿大夫入門右之位葢近
　庭南而當階士西方之位亦宜扵庭少南而東面則
　當西序門東之位近扵門門西亦如之此北面者東
　上東面西面者北上皆統於君也凡己之臣子入門
　而左右皆由闑東　賈氏公彦曰卿大夫入門右是
　擬君揖位君爾之始就庭位士立西方是士之定位
　士賤不待君揖即就定位
　案士祝史旅食皆言立者其位已定也卿大夫不言
　立者君當爾之其位未定也小臣師亦不言立者出
　入君命之臣非止扵位者也士旅食立于門西故其
　尊亦于門西若大射則立于士南故其尊亦于西鑮
　之南也
　存疑鄭氏康成曰凡入門而右由闑東左則由闑西
　(賈疏玉藻云公事自闑西聘禮賓入由闑西是也又云私事由闑東是臣朝君法此禮是也)
　辨正孔氏穎逹曰曲禮大夫士出入君門由闑右士
　之朝位雖在西方東面入時仍依闑東
　案玉藻公事自闑西私事自闑東謂聘使也行聘享
　之禮公事也由闑西賓也私覿由闑東自居扵臣也
　至辭之而再入則仍由闑西矣己國之臣無由闑西
　之法不以公私論也燕射之禮可云私事乎
公降立于阼階之東南南鄉爾卿卿西面北上爾大夫
大夫皆少進(爾邇通)
　正義鄭氏康成曰爾近也移也揖而移之近之也大
　夫猶北面少前　敖氏繼公曰古文爾邇通爾揖之
　使進而近於已也公俟其入乃降而揖之眀降尊之
　義也大夫不西面自别扵卿也君扵卿與大夫各旅
　揖之大射儀小臣師詔揖諸公卿大夫　賈氏公彦
　曰卿大夫初入門右同北面卿得揖東相西面大夫
　得揖中庭少進北面不改
　案君在阼階之東南卿在君位之南則此西面北上
　之位葢即公食禮東夾南之位但食在廟此在寝為
　異耳　又案周官司士職云孤卿特揖大夫以其等
　旅揖士旁三揖特揖者一一揖之以其等者王朝有
　中下大夫也旅揖者衆揖之通上中下士而旁三揖
　不以其等也此王日視治朝之禮也禮器云若諸侯
　視朝大夫特士旅之葢諸侯臣少大夫與卿同特揖
　與王禮異也此禮及大射儀爾卿大夫皆旅揖士則
　不揖者燕在寝大射在射宫禮殺於治朝故也燕義
　曰君立阼階之東南南鄉爾卿大夫皆少進定位也
　存疑賈氏公彦曰儀禮諸侯有燕朝及射朝不見正
　朝周官天子有射朝與正朝不見燕朝諸侯射朝與
　燕朝位同則天子燕朝亦與射朝位同即諸侯正朝
　亦與射朝位同
　案此經所言諸侯燕朝之位也天子之門五臯庫雉
　應路其朝三在庫門之外者為外朝朝士掌焉其位
　則小司㓂職及朝士職所云者是也治朝則在路門
　之外司士掌焉其位則司士職所云者是也其在路
　門之内者則燕朔也大僕掌焉其位大僕職無文故
　疏謂不見燕朝也射人職云三公北面孤東面卿大
　夫西面諸侯在朝則皆北面位與司士朝儀之位略
　同燕朝有堂治朝則無堂不可以行射禮位雖射人
　掌之不可即以為射朝之位則亦不可以為燕朝之
　位也諸侯三門庫雉路庫門之内為外朝路門之外
　為治朝路門之内為燕朝燕朝之位文具此篇則天
　子之燕朝亦可放是以推之矣若治朝之位則無文
　聘禮君與卿圖事注云謀事者必因朝其位君南面
　卿西面大夫北面士東面葢以燕朝推之而知治朝
　亦當然耳然燕朝所謂君南鄉者乃在阼階下之東
　南若治朝無堂則但出路門左南鄉而立與燕朝異
　也至射朝之位說具大射儀

右即位

射人請賓公曰命某為賓
　正義鄭氏康成曰命當由君出也射人為擯者也某
　大夫名也(賈疏燕義云以大夫為賓故知是大夫)　賈氏公彦曰大射
　儀云大射正擯擯者請賓此直云射人以禮輕小射
　正擯也不辨射人面位者君南面射人北面可知
　敖氏繼公曰請扵君謂使誰為賓也　鄧氏元錫曰
　易稱尚賢九經先尊賢尊之故賓之賓之故燕樂之
　案若燕異國聘使則此賓為聘使之上介公當迎之
　于大門内與之三揖三讓而後升矣惟燕己國臣子
　則爾卿大夫後乃命賓如此經所云也燕義曰設賓
　主飲酒之禮也不以公卿為賓而以大夫為賓為疑
　也眀嫌之義也
射人命賓賓少進禮辭反命
　正義鄭氏康成曰命賓者東面南顧(賈疏少儀云詔辭自右東面者)
　(向君南顧者向賓)禮辭辭不敏也(敖氏繼公曰以士冠之賓辭曰某也不敏故意此賓)
　(亦然)　敖氏繼公曰命賓之辭葢曰君命子為賓少進
　者宜違其位
　案注知命賓為東面南顧者以大射儀司射命納射
　器而東面右顧者決之也
又命之賓再拜稽首許諾射人反命
　正義敖氏繼公曰公不許其辭故射人復命之賓再
　拜稽首為受君命也　鄭氏康成曰反命告賓許
賓出立于門外東面(東當從敖氏作北)
　正義鄭氏康成曰當更以賓禮入　敖氏繼公曰大
　射儀云北面此東字葢誤
公揖卿大夫乃升就席
　正義敖氏繼公曰揖之乃升禮之也亦異揖之　郝
　氏敬曰公揖卿大夫公将升揖也乃升君升阼階也
　就席君先就席也
　存疑鄭氏康成曰揖之人之也(賈疏以人意相存偶)
　案凡自門内三揖而至階者及射禮出次而相揖者
　則皆有相存偶之意焉此則公南面揖為先升耳不
　必以人之之義說之
小臣自阼階下北面請執幂者與羞膳者
　正義鄭氏康成曰執幂者執瓦大之幂也方圜壺無
　幂羞膳羞于公(賈疏以言膳據君而言)謂庶羞(賈疏脯醢稱薦眀羞是庶羞)

敖氏繼公曰士之掌此二事者有常職乃請之者

　白之扵君然後敢命之也膳亦謂君物此雖指羞而
　言然薦亦存焉
　案請賓於君未升席之先者不欲扵堂上命賓也執
　幂之等賤故升席乃請羞膳不與羞諸公卿同請者
　尊君也此小臣請之為賓者則射人請之差之宜也
乃命執幂者執幂者升自西階立于尊南北面東上
　正義鄭氏康成曰以公命扵西階前命之也(賈疏士位在西)
　(方東面故知西階前命之)東上玄酒之幂為上也(賈疏唯兩瓦大有幂玄酒尊故)
　(玄酒之幂為上)羞膳者由堂東升自北階(賈疏以羞在房又大射工人士與梓)
　(人升自北階)房中西面南上(賈疏約士冠禮賛者立于房中西面南上)不言之
　者不升堂略之也(賈疏不升堂但不由南方升升自北階是亦升堂矣)　敖氏
　繼公曰立于尊南則上者當尊與　賈氏公彦曰不
　請羞賓者下記約與君同亦用士也
　案賓受命再拜稽首者拜君賓已之命也士則共其
　常職而已故不拜執幂者升自西階以其常有事于
　堂也羞膳者雖亦有事于堂而常位在房則不可以
　由西階升故注云升自北階也
膳宰請羞于諸公卿者
　正義鄭氏康成曰膳宰請者異於君也
　案射人為擯請賓擯者事也小臣近臣請執幂與羞
　膳近臣事也膳宰具官饌請羞諸公卿具饌者事也
　各有司存耳膳宰既請亦必命之據下記羞于大夫
　者亦小膳宰經獨見此者羞于大夫者不請也叙此
　扵執幂者升階之後眀有事於君者既畢然後請其
　有事扵諸臣者也諸羞者既得命其皆俟于堂東與

右命賓及執事者

射人納賓賓入及庭公降一等揖之公升就席(注射人今文曰)
　(擯者)
　正義敖氏繼公曰納賓之辭葢曰君須矣吾子其入
　也及庭既入門而左沒霤時也一等者階也并堂為
　二等矣揖之使之升也大射儀云賓辟　鄭氏康成
　曰升席以其将與主人為禮不參之也　吕氏大臨
　曰賓入公降揖之公升席乃以宰夫為主人君不敢
　以己尊而略賓主之敬臣不敢以為賓而屈君之尊
　故燕禮之節禮之於賓主義之扵君臣並行而不相
　悖
　案公食禮云如聘即位其時主君有擯三人賓亦有
　介也故至大夫納賓注云大夫謂上擯葢饗食禮重
　在廟故公迎賓有旅擯此燕禮輕在寝即異國聘使
　亦惟射人一擯而已無旅擯也前爾卿大夫時公降
　階下者以其初入而卿大夫咸在也此降一等者專
　為賓又再入則禮殺也大射儀扵就席下云奏肆夏
　此不奏者燕禮輕非君有所加命則不奏也

右賓入

賓升自西階主人亦升自西階賓右北面至再拜賓答
再拜
　正義鄭氏康成曰主人宰夫也(賈疏燕義云使宰夫為獻主)宰夫
　大宰之屬君扵其臣雖為賓不親獻以其尊莫敢伉
　禮也(賈疏此略取燕義文)至再拜者拜賓来至也天子膳夫為
　獻主(賈疏膳夫職王燕飲酒則為獻主)　敖氏繼公曰諸侯之宰夫
　葢以士為之其位亦在西方故賓進則主人因從而
　升也君與臣燕乃使宰夫為主人固所以眀君臣之
　義亦以當獻者衆尊者不能親其勞也至再拜所謂
　拜至也義見士昬禮
　案主人不言君命有常職也經不著主人為誰故燕
　義言之以補經文所未備據晉昭公燕齊景公不言
　立主季孫宿飲大夫公父文伯飲敬叔亦不别立主
　葢凡體敵者皆不立獻主也惟齊景公燕魯昭公使
　宰獻以其出奔卑之也聘禮記云燕則宰夫獻是燕
　外臣亦立主矣　又案鄉飲酒禮主人與賓三揖至
　於階三讓主人升賓升此禮不言三揖者賓及庭時
　君既自降一等揖之則主人不宜有三揖之事矣且
　升同階則行同塗亦無三揖之位也既無三揖則至
　階亦不三讓矣據下主人獻賓卒洗卒盥皆曰賓揖
　乃升至賓酢主人卒洗卒盥亦曰揖升則此升時賓
　主人俱有一揖亦所謂相存偶也升則賓先而主人
　後階上閒一等
　存疑鄭氏康成曰宰夫掌賓客之獻飲食者也(賈疏宰夫)
　(職凡朝覲會同賓客掌其牢禮委積膳獻飲食)其位在洗北西面
　案周官宰夫為大宰之考秩尊而職重未可以此之
　宰夫當之疑諸侯無宰夫直以膳夫之長為宰夫耳
　主人洗北西面乃是獻大夫後胥薦之而改位扵此
　非其初位然也

右拜至

主人降洗洗南西北面
　正義鄭氏康成曰西北面賓將從降鄉之不於洗北
　辟正主
　案洗南西北面者既辟正主且鄉賓又不背君也
賓降階西東面主人辭降賓對
　正義敖氏繼公曰階西其東面亦當序此賓降而主
　人於洗南辭降則其降之節亦可見矣賓對亦少進
　既則復位
　通論李氏如圭曰鄉飲酒賓主異階故主人在階下
　辭賓降此宰夫與賓同由西階故扵洗南辭降
主人北面盥坐取觚洗賓少進辭洗主人坐奠觚于篚
興對賓反位(觚音孤注古文觚皆為觶)
　正義鄭氏康成曰獻不以爵辟正主也(賈疏宰夫非正主故用觚)
　(對鄉飲鄉射是正主用爵)　敖氏繼公曰獻公用象觚則此觚乃
　角觚也下放此賓少進者少南行而東面也主人興
　對亦西北面
　案據下賓辭降之節此主人亦宜坐取觚奠于篚下
　而後盥獻不以爵為辟正主者以爵貴於觚也禮器
　曰宗廟之祭貴者獻以爵
主人卒洗賓揖乃升主人升賓拜洗主人賓右奠觚答
拜
　正義鄭氏康成曰賓每先升尊也(敖氏繼公曰以宰夫是士且非正主)
　(也)
　案賓之揖必俟主人自洗南西行又北行至扵階而
　後揖賓主人葢一揖而升也下文凡賓與主人揖於
　階前者放此
降盥賓降主人辭賓對卒盥賓揖升主人升坐取觚執
幂者舉幂主人酌膳執幂者反幂
　正義敖氏繼公曰降辭之位皆如初可知賓者君之
　所命故主人代君飲之則酌君尊葢逹君之意也酌
　膳東面餘皆放此舉幂以下之儀詳見大射　鄭氏
　康成曰取觚将就瓦大酌膳酌君尊者尊賓也
主人筵前獻賓賓西階上拜筵前受爵反位主人賓右
拜送爵
　正義敖氏繼公曰獻賓葢亦西北面與鄉飲酒禮同
　故不著之　鄭氏康成曰賓既拜前受觚退復位
　案公席於阼主人不敢在阼階故與賓同階則必在
　賓之右矣鄉飲鄉射賓得專階介乃不專階此則賓
　亦不專階非正主故也此下凡主人之拜皆扵右不
　具見者可知也
膳宰薦脯醢賓升筵膳宰設折俎
　正義鄭氏康成曰鄉飲酒記曰賓俎脊脅肩肺(賈疏燕禮)
　(不言牲體之數既與鄉飲酒同用狗則體數亦同故引以為證)　敖氏繼公曰公俎
　似當用肩賓俎用臂與鄉飲酒賓主之俎異
　案鄉飲鄉射禮俱云薦脯醢升席自西方乃設折俎
　彼不言薦設之人者賤也此不言升席之方者略也
　賓升降皆由下俎實注據鄉飲固是然此有公俎以
　膳尊膳觚膳觶例之則敖氏宻矣
賓坐左執爵右祭脯醢奠爵于薦右興取肺坐絶祭嚌
之興加于俎坐挩手執爵遂祭酒興席末坐啐酒降席
坐奠爵拜告㫖執爵興主人答拜(嚌才計反挩舒銳反啐七内反)
　正義敖氏繼公曰此賓乃大夫也亦絶肺以祭而下
　文又云公祭如賓禮則是自上至下其禮同也舊說
　謂大夫以上繚祭惟士絶祭其不攷諸此乎於此乃
　言爵者上文已眀不嫌其異故隨文便耳下文放此
　凡觚觶角散亦通稱爵酒非主人之物賓乃告㫖者
　以其為獻主也　鄭氏康成曰降席席西也　賈氏
　公彦曰席西拜者皆南面
賓西階上北面坐卒爵興坐奠爵遂拜主人答拜
　正義鄭氏康成曰遂拜拜既爵也　敖氏繼公曰賓
　執爵興主人乃答拜凡答拜皆於所答者興乃為之
　經或不言其興文省爾

右主人獻賓

賓以虚爵降主人降賓洗南坐奠觚少進辭降主人東
面對(注今文從此以下觚皆為爵)
　正義鄭氏康成曰賓降將酢主人上既言爵矣復言
　觚者嫌易之也大射禮曰主人西階西東面少進對
賈氏公彦曰一升曰爵二升曰觚散文即通　敖

　氏繼公曰奠觚亦奠於地也坐奠觚興少進皆西北
　面主人降立于階西固東面矣乃言東面對者嫌進
　而對或易鄉也
賓坐取觚奠于篚下盥洗主人辭洗賓坐奠觚于篚興
對卒洗及階揖升主人升拜洗如賓禮(注辭下今文無洗)
　正義敖氏繼公曰此言奠於篚下則曏者少南奠之
　矣辭洗亦宜少進如賓也於賓既對則反位及階乃
　揖以已當先升也如賓禮謂迭拜
　案辭降辭洗有兩番奠鄉飲鄉射賓主分階而降故
　辭降之奠在階前而辭洗之奠在篚下此與大射賓
　主同階而降不得有階前之奠故辭降奠于洗南而
　辭洗乃奠于篚下也若然則上主人之洗當亦有兩
　番奠矣賓盥亦北面既盥亦坐取觚而後洗彼此詳
　略互見耳
賓降盥主人降賓辭降卒盥揖升酌膳執幂如初以酢
主人于西階上主人北面拜受爵賓主人之左拜送爵
　正義敖氏繼公曰主人酌膳獻賓故賓酢如之亦以
　其代君飲己尊之也執幂執幂者舉反之節也賓酢
　主人葢亦西南面授之乃之左賓親酢者伸其尊亦
　以君不親酢故無所辟也　鄭氏康成曰賓既南面
　授爵乃之左(賈疏賓於東楹之西東面酌膳向西階南面授主人訖乃之主人之左北面拜)
　(送爵)
　案賓辭降主人亦當東面對上扵主人之卒洗卒盥
　曰賓揖升此於賓之卒洗卒盥曰揖升皆據賓以立
　言以賓先扵主人故也主人獻賓賓酢主人經不言
　獻之酢之之面者因扵鄉飲鄉射也
主人坐祭不啐酒不拜酒不告㫖遂卒爵興坐奠爵拜
執爵興賓答拜主人不崇酒以虚爵降奠于篚
　正義鄭氏康成曰不啐酒辟正主也不告㫖主人之
　義　敖氏繼公曰拜酒謂拜謝其以㫖酒飲已也酒
　非賓物則無是二禮可知乃著之者嫌亦當如賓扵
　主人之儀也不崇酒者無崇酒之拜也酒非己物故
　是禮亦不可得而行
　存疑鄭氏康成曰未薦者臣也
　案啐酒而後拜酒拜酒而後告㫖不啐則不拜不告
　可知矣文不殺者以酒為君酒嫌雖不啐容有拜也
　又以已是代主嫌雖不拜容告㫖於君也正主酢則
　必薦此未薦者以主人堂上無位堂下又未定洗北
　之位無所薦之且公卿未薦不得輙薦主人非但以
　臣而已他禮卒爵必言其階此曰遂卒爵者以本酢
　于西階上故也
賓降立于西階西射人升賓賓升立于序内東面
　正義敖氏繼公曰己之獻酢禮畢主人又将與君為
　禮故不敢居堂升賓者優之也序内東面鄉君也然
　則君位亦在東序内眀矣　鄭氏康成曰大射禮曰
　擯者以命升賓(賈疏證此射人升賓以得君命)
　案鄉飲鄉射扵此節賓降主人不升賓者賓既酬訖
　主人又降階以與介遵為禮故也此則賓未及酬而
　又急于獻公故異賓立常在序端此時入序稍深故
　曰序内

右賓酢主人

主人盥洗象觚升實之東北面獻于公
　正義鄭氏康成曰象觚觚有象骨飾也(敖氏繼公曰象骨恐當作)
　(象齒)取象觚者東面(賈疏膳篚南有臣之篚不得北面取又不得南面背君取以是知東面)

楊氏復曰獻公用象觚别于賓也　李氏如圭曰

　實之謂酌膳大射禮曰洗象觚升酌膳　敖氏繼公
　曰亦酌膳執幂如初不言者可知也酒乃君物進之
　扵君而曰獻者以主人為獻主故也公在席而東北
　面獻之亦因獻賓之儀而為之也經言獻酳在席者
　多矣獨此與大射見獻公之儀若是則其他之獻酳
　者皆正鄉其席與
　案獻酢之禮酬而後成未酬賓而獻公者尊公也先
　獻賓而後獻公燕之禮主扵賓也成公意亦以尊公
　也先人後已上賢自下扵以眀公志焉
公拜受爵主人降自西階阼階下北面拜送爵
　正義賈氏公彦曰凡此篇内舉旅行酬公應先拜者
　皆受酬者先拜公乃答拜尊公故也此公先拜受爵
　者獻禮重故也　敖氏繼公曰拜於下者臣也此惟
　一拜葢答公拜也一拜則不稽首答拜而不稽首亦
　獻禮然也其他則否凡臣先拜其君皆再拜稽首
　案公拜受爵先拜于席興乃受爵也主人之降皆自
　西階不盡見者可知也至此必著之者以當向阼階
　下眀不敢由便而自阼階降也其拜於阼階下為少
　西
　餘論朱子曰古人上下之際雖嚴而情意甚相通如
　禹拜昌言王拜手稽首之類到漢以来皇帝見丞相
　在坐為起在輿為下賛者曰皇帝為丞相起尚有這
　意思
士薦脯醢膳宰設折俎升自西階
　正義鄭氏康成曰大射禮曰宰胥薦脯醢由左房(賈疏)
　(證此脯醢從左房来)　賈氏公彦曰前獻賓薦俎皆使膳宰今
　君尊故使士薦知士尊扵膳宰者以天子膳夫上士
　諸侯降等膳宰則卑也禮之大例薦羞者尊扵設俎
　者　敖氏繼公曰升自西階者俎也著之者嫌公俎
　宜由阼也膳宰既設俎則少退東面而俟既賛授肺
　乃降
　案膳宰者膳夫之屬與卑於士則未成士也他禮設
　俎皆俟升席之後此則公本立于席故繼薦即設之
　以此知公之拜受爵為拜于席也
公祭如賓禮
　正義敖氏繼公曰祭謂祭薦祭肺祭酒也其異者扵
　下見之
膳宰賛授肺不拜酒立卒爵坐奠爵拜執爵興主人答
拜升受爵以降奠于膳篚
　正義敖氏繼公曰賛授肺者以授肺而賛之也君尊
　不興取肺未祭則授之既祭則受之惟言授但見其
　一耳不拜酒者以其為己物也不拜酒則亦不啐酒
　凡男子之坐卒爵者奠爵乃拜婦人之尊者立卒爵
　而執爵拜此立卒爵而奠爵拜其君禮與公於其臣
　乃先拜既者亦獻禮重也云奠于膳篚見曏者取之
　亦在此　鄭氏康成曰凡異者君尊變於賓也
　案主人既拜送爵不即升俟答拜也其北面立以俟
　與主人受爵亦東北面其奠于膳篚亦東面

右主人獻公

更爵洗升酌膳酒以降酢于阼階下北面坐奠爵再拜
稽首公答再拜(注古文更為受敖云酒字衍)
　正義鄭氏康成曰更易也更爵者不敢襲至尊也
　敖氏繼公曰更爵者改取南篚之觚葢不用君器也
　上下文酌膳皆無酒字此衍　楊氏復曰君尊不酢
　其臣主人自酢成公意也雖更爵亦酌膳者眀酢之
　之意出自君也　賈氏公彦曰受公酢而自酌者不
　敢煩公尊君之義
　案此酌膳與大射儀酌散異其說見前再拜稽首以
　當拜受之節也公答再拜以當拜送之節也不曰拜
　受拜送君臣之禮異也
主人坐祭遂卒爵再拜稽首公答再拜主人奠爵于篚
　正義敖氏繼公曰亦興坐奠爵乃再拜稽首執爵興

右主人自酢

主人盥洗升媵觚于賓酌散西階上坐奠爵拜(媵異證反散思)
　(旦反下同注今文媵皆作騰放云觚當作觶)
　正義敖氏繼公曰洗洗角觶也自飲而盥洗象賓之
　飲已也下文類此者義皆然主人因在下遂盥洗故
　賓不降亦異扵正主者也觚當作觶此酬賓也乃云
　媵觶者以主人扵賓為降等故爾云媵觶于賓題其
　事耳酌散者以其將自飲也凡卑者酬酒於臣禮則
　曰舉觶於君禮則曰媵觶　鄭氏康成曰媵送也讀
　或為揚揚舉也酌散者酌方壺酒也於膳為散
　案獻以爵而酬以觶飲酒之大凡也獻或不以爵而
　以觚以角以散皆有為而為之至酬則無不以觶者
　以非觶則不可以旅也此主人酬賓也則觚之當為
　觶審矣
　餘論李氏如圭曰少儀君綏曰良綏副綏曰散綏散
　義同此
賓降筵北面答拜(降筵依疏當衍)
　正義賈氏公彦曰賓受獻訖立于序内以来未有升
　筵之事鄉飲酒大射酬前賓皆無逆在席者言降筵
　者葢誤　敖氏繼公曰大射儀曰賓西階上北面答
　拜
主人坐祭遂飲賓辭卒爵拜賓答拜
　正義敖氏繼公曰賓見主人将飲故辭之葢欲即受
　此觶不敢復煩主人之更酌已且逺辟媵爵于公之
　禮也媵爵於公者亦皆先自飲乃更酌之云卒爵拜
　省文也大射儀曰卒爵興坐奠爵拜執爵興
　存疑鄭氏康成曰辭者辭其代君行酒不立飲也
　案坐祭遂飲鄉飲鄉射之常初不於燕而異上文主
　人獻賓賓坐祭坐啐坐飲卒爵未嘗立飲賓酢主人
　亦然賓未嘗辭也可見代君酬本無降而立飲之禮
　則賓之辭非辭其坐飲眀矣敖氏之義差長
主人降洗賓降主人辭降賓辭洗卒洗揖升
　正義敖氏繼公曰此皆如獻禮也
不拜洗主人酌膳賓西階上拜
　正義敖氏繼公曰拜為將受之是時主人已在筵前
　北面　賈氏公彦曰鄉飲射酬賓皆主人實觶席前
　北面賓始西階上拜此及大射主人始酌膳賓已拜
　以主人代君勸酒其賓是臣急承君勸不敢安暇也
　案導飲酌散臣之分也及酌賓則仍酌膳者本君勸
　賓之意也疏說亦有意義然詳玩經文賓拜即受爵
　則亦如常而已似不必扵主人酌時而蚤拜也經特省
　文耳凡拜之節次亦無忽先忽後者
受爵于筵前反位主人拜送爵
　正義敖氏繼公曰主人酬賓不奠乃授之者亦與士
　禮異者也主人拜亦於賓右少牢下篇酬尸酬賓亦
　皆親授觶
賓升席坐祭酒遂奠于薦東
　正義敖氏繼公曰賓升席祭酒尊君物也遂奠之由
　便　鄭氏康成曰遂者因坐而奠不北面也奠之者
　酬不舉也
　案酬酒不祭以已祭於獻也此祭者尊者之賜雖重
　賜如新受賜臣子之義也下文賓為公所酬雖旅亦
　祭義與此同
主人降復位
　正義敖氏繼公曰位西方東面也此時未有洗北西
　面位至既獻大夫而薦乃有之
　存疑李氏如圭曰下經薦主人于洗北則洗北者主
　人之位
賓降筵西東南面立
　正義敖氏繼公曰降降筵也曩者賓降于階下而君
　命升之故此時惟降筵而已恐䙝禮而重煩君命也
　不立于序内者升降異處以相變為敬　李氏心傳
　曰東南面立鄉君也
　存疑鄭氏康成曰賓不立于序内位彌尊也位彌尊
　者其禮彌卑

右主人酬賓

小臣自阼階下請媵爵者公命長(長知丈反下竝同)
　正義敖氏繼公曰此媵爵以為旅酬始也長謂下大
　夫之長也此但云命長不言下大夫者其以下大夫
　媵觶有常職故與　楊氏復曰此媵爵于公公以酬
　賓賓以旅酬與鄉飲酒禮一人舉觶于賓以為旅酬
　始其義同而禮則不同
　案舉觶者舉之以屬其人卑者之辭也媵爵者送之
　以聼其命臣者之辭也上章酬賓亦曰媵因君禮而
　名之耳舉觶不請而媵爵則請皆異扵臣禮者也
　存疑鄭氏康成曰命長使選卿大夫之中長幼可使
　者
　案賓以大夫則媵爵自無使卿之理長如逹官之長
　之長非以年計也注兼卿言且并幼以立說葢誤
小臣作下大夫二人媵爵
　正義鄭氏康成曰作使也卿為上大夫不使之者為
　其尊　敖氏繼公曰以公命作之也二人所謂長也
　大夫在入門右之位北面則小臣作之者其南面與
　案燕示慈恵主於盡醉極歡故一獻之禮雖略而旅
　酬之儀則盛主人於賓一獻一酢一酬正禮已成矣
　将欲行酬使衆人共飲而酬必自賓始然賓不敢始
　也故於賓奠酬觶之後乃使二人媵觶于公此媵觶
　既以成獻公之禮而因以之酬賓即為賓舉旅而遂
　以辯酬乎公卿大夫以為此賓之旅也皆君之賜云
　爾情文相生恩義浹洽下文三舉旅皆以是觀之
媵爵者阼階下皆北面再拜稽首公答再拜
　正義鄭氏康成曰再拜稽首拜君命也　敖氏繼公
　曰北面亦東上
媵爵者立于洗南西面北上序進盥洗角觶升自西階
序進酌散交于楹北降阼階下皆奠觶再拜稽首執觶
興公答再拜
　正義鄭氏康成曰序次第也楹北西楹之北也先者
　既酌而反與後酌者交于西楹北俟於西階上乃降
　(賈疏二大夫盥洗訖先者升西階由西楹之北向東楹之西東面酌訖右還由西楹北向西階上北面後)
　(者升西階亦由西楹之北向東楹之西酌訖由西楹北西階上北面乃次第而降)　敖氏繼
　公曰序進之節先者既洗後者乃進也先者既洗即
　升立于西階上以俟後洗者酌散更言序進眀其復
　發於西階上也交于楹北交相右也凡經文惟言交
　者皆謂相右也階上之位退者在東進者在西以相
　右為便降時亦先者降三等後者乃降葢同階而同
　時俱降之法然爾
　案此洗南之位與前賓主降洗時之洗南異彼北面
　則正當洗此西面北上其在主人改位之南公卿之
　位之北與二大夫阼階下拜訖左還從堂塗南行既
　南於洗右還東行至洗之東南乃右還而西面北上
　其進盥也發位西行當洗南左還北行就洗乃盥盥
　訖北面坐取角觶於臣篚興乃洗至洗訖序進之說
　敖氏與疏家少異而皆可通細繹兩言序進之義則
　敖氏為尤密
媵爵者皆坐祭遂卒觶興坐奠觶再拜稽首執觶興公
答再拜媵爵者執觶待于洗南
　正義鄭氏康成曰待君命也　敖氏繼公曰洗南西
　面曏者之位
　案媵爵于公亦坐祭遂卒觶則曏者酬賓賓辭之不
　為不立飲可見矣待于洗南猶執觶者眀其為有事
　于媵爵也
小臣請致者
　正義鄭氏康成曰請使一人與二人與　敖氏繼公
　曰曏者公但命長不定言二人故小臣至是復請致
　者之數致如致爵之致酒君物也以進扵君故謂之
　致
若君命皆致則序進奠觶于篚阼階下皆再拜稽首公
答再拜媵爵者洗象觶升實之序進坐奠于薦南北上
降阼階下皆再拜稽首送觶公答再拜
　正義鄭氏康成曰序進徃来由尊北交於東楹之北
　(賈疏前二人酌酒降自西階故交扵西楹之北此酌酒奠于君所故交扵東楹之北以酒尊在東楹之西)
　(執幂者在南不得南頭以之君所故先者東面酌訖由尊北又于楹北徃君所奠訖右還而反後者亦由)
　(尊北又于楹北與反者相交先者於南西過後者於北東行奠訖亦右還而反相隨降自西階)奠扵
　薦南不敢必君舉也(賈疏奠者扵左將舉者扵右鄉飲射皆奠扵薦右今奠於薦左)
　(故云)大射儀曰媵爵者皆退反位　敖氏繼公曰皆皆
　二人也言若者不定之辭下文云若命長致與此互
　見也亦小臣命之乃序進實之更云序進見其既酌
　而並立于尊所乃行也
　案復再拜稽首者前拜媵爵之命此拜致爵之命小
　臣既兩請故須兩拜也奠觶之時已至洗矣不即洗
　象觶者前觶為角觶角觶之事未畢不可以拜君命
　君命未拜不可以洗象觶也洗象觶亦當先盥葢既
　盥少進而北東面取象觶既復少退而南北面而洗
　也前兩序進其初序于洗南為盥洗也其繼序于西
　階為酌散也此兩序進其初亦序于洗南為拜命也
　其繼則序于尊所為奠觶也前之拜命不言序進者
　以其始發扵門右北面之位序可知也此之盥洗酌
　膳不言序進者前文已眀如初可知也敖氏之說亦
　視疏家少異而加宻

右媵觶于公

公坐取大夫所媵觶興以酬賓賓降西階下再拜稽首
公命小臣辭賓升成拜公坐奠觶答再拜
　正義楊氏復曰此禮與尋常酬賓不同所謂公為賓
　舉旅也葢君臣之際其分甚嚴其情甚親使宰夫為
　獻主所以嚴君臣之分舉觶酬賓所以通君臣之情

敖氏繼公曰曏者君與賓各受主人之獻情意猶

　未接至是公乃酬賓而與之為禮也興以酬賓謂興
　立于席舉觶鄉賓而酬之也酬賓亦不下席君尊也
　西階下再拜稽首雖為賓不敢不盡臣禮也辭者不
　受其拜下之禮賓之也賓升成拜順君賓己之意也
　奠觶葢奠于薦右　鄭氏康成曰升成拜復再拜稽
　首也先時君辭之於禮若未成然
　案凡禮獻畢乃旅此不待獻畢即旅者君禮異也公
　意欲使臣下盡醉極歡故受媵觶即舉之以酬賓賓
　縁公之意而逹之故扵受公酬酌觶既拜時即請旅
　侍臣矣　又案燕義曰君舉旅於賓及君所賜爵皆
　降再拜稽首升成拜眀臣禮也君答拜之禮無不答
　眀君上之禮也所云舉旅扵賓謂此節也其云君所
　賜爵謂下為卿大夫士舉旅而曰唯君所賜者是也
　此經扵臣之成拜君之答拜惟扵此節詳之至為卿
　大夫士舉旅則直云如初而已
　存疑鄭氏康成曰興以酬賓就其階而酬之也此賓
　拜於君之左不言之者不敢敵偶扵君
　通論賈氏公彦曰臣扵君雖為賓拜扵堂下若堂下
　拜訖而君辭之若未成然復升堂再拜稽首以成之
　故云成拜此文是也若堂下未拜聞命則升升乃再
　拜稽首即下經小臣辭賓升再拜稽首注云為拜故
　下實未拜是也篇末受公賜爵者皆下席堂上拜稽
　首不堂下拜又輕於酬時
執觶興立卒觶賓下拜小臣辭賓升再拜稽首
　正義敖氏繼公曰小臣辭亦公命之賓未卒拜而小
　臣辭之亦異於初也此不言成拜者未卒拜於下無
　所成也下文放此　鄭氏康成曰不言成拜者為拜
　故下實未拜也下不輒拜禮殺也
　存疑賈氏公彦曰公尊不拜既爵賓下拜者為君拜
　既也
　辨正敖氏繼公曰賓受公酬而每先拜葢君臣燕飲
　之禮然禮旅酬不拜既
公坐奠觶答再拜執觶興賓進受虚爵降奠于篚
　正義鄭氏康成曰君尊不酌進受虚爵尊君也　敖
　氏繼公曰賓受虚爵扵君席之前故云進必就而受
　之者臣事君之禮也受時葢東面於薦北篚謂膳篚
　存疑鄭氏康成曰不言公酬賓于西階上及公反位
　者尊君空其文也
　案燕義曰君獨升立席上西面特立莫敢適之義也
　若酬賓而下就賓右之位則與莫敢適之意違矣經
　扵酬賓惟言興不言降席至此復云賓進如君在賓
　右何以進為
易觶洗
　正義敖氏繼公曰易觶謂更取角觶或言更或言易
　互文耳
　存疑鄭氏康成曰凡爵不相襲扵尊者言更自敵以
　下言易更作新易有故之辭　賈氏公彦曰受尊者
　之爵及與尊者爵皆言更與卑者之爵及受卑者爵
　皆云易
　辨正朱子曰更易二字注疏說雖詳然扵例頗有不
　合疑本無異義不必强為分别
公有命則不易不洗反升酌膳觶下拜小臣辭賓升再
拜稽首公答再拜(敖云觶字衍)
　正義敖氏繼公曰命謂使之仍用象觶也不易不敢
　違君意也不洗者嫌也承尊者後而洗嫌若不以為
　絜然觶字衍文大射儀無之酌膳者以為公所酬亦
　逹其意也雖易觶猶酌膳賓亦奠爵乃再拜稽首執
　爵興不言者文省也後放此　鄭氏康成曰下拜下
　亦未拜凡下未拜有二或禮殺或君親辭君親辭則
　聞命即升升乃拜是以不言成拜(賈疏禮殺若酬時下為拜實未拜辭)
　(之即升再拜稽首君親辭若公食大夫公拜至賓降西階東答拜公降一等辭賓升階上再拜稽首)於
　是賓請旅侍臣(賈疏大射扵此時賓請旅扵諸臣又下記云凡公所酬既拜請旅侍臣)
賓以旅酬于西階上
　正義賈氏公彦曰此目旅酬之事下云射人作大夫
　長以下乃言旅酬
射人作大夫長升受旅
　正義鄭氏康成曰旅序也以次序勸卿大夫飲酒言
　作大夫則卿存矣長者尊先而卑後　敖氏繼公曰
　大夫長謂上卿若諸公也此惟據受賓酬者而言若
　有諸公則先酬之
賓大夫之右坐奠觶拜執觶興大夫答拜賓坐祭立飲
卒觶不拜
　正義鄭氏康成曰賓在右者相飲之位(賈疏賓位合在西今在東)
　(故云)卒觶不拜酬而禮殺　敖氏繼公曰惟云大夫者
　諸公與卿亦大夫耳大夫未獻乃先受旅者此酬禮
　不主扵大夫也賓獨祭酬酒者以此酒為公所酬異
　之也
若膳觶也則降更觶洗升實散大夫拜受賓拜送
　正義敖氏繼公曰公優所酬者或使得用膳觶而不
　可以及乎其他是以更用角觶旅酬而洗者亦為更
　觶新之也餘則不洗賓既拜送則就席
大夫辯受酬如受賓酬之禮不祭卒受者以虚觶降奠
于篚(辯音徧下同注今文辯皆作徧)
　正義賈氏公彦曰不祭者酬禮殺　敖氏繼公曰酬
　酒不祭乃其正禮賓之祭有為為之耳卒受者下大
　夫之末也無所酬獨飲于西階上不言復位文省

右公為賓舉旅

主人洗升實散獻卿于西階上
　正義鄭氏康成曰酬而後獻卿别尊卑也飲酒成扵
　酬也(賈疏主人獻君君酢主人主人不敢酬君然獻之禮成扵酬故使二大夫媵爵于公以當酬但)
　(君恩既大即為賓舉旅故酬徧乃獻卿以君尊卿卑是以君禮成卿乃得獻也)　孔氏穎達
　曰直云卿不云大卿小卿之異則大卿小卿俱同獻
　也　楊氏復曰卿者君之股肱腹心也獻後卿何也
　既命大夫為賓故先獻賓獻賓而後獻公又禮成於
　酬禮成而後獻卿此事之序禮之宜也　敖氏繼公
　曰實散降扵賓也凡獻于西階上皆西南面
　案此禮卿之席位於鄉飲射為遵者之位其大夫之
　席位則為三賓之位鄉飲射三賓之席得與賓同時
　布者以三賓之入實與賓同時升也其遵者之席則
　布於遵者既入之後以遵者亦入即升而主人當獻
　之扵其席前也此禮之卿大夫皆入而未升未升則
　未席故不得獻之席前而獻之西階上也
司宫兼卷重席設于賓左東上(卷居逺反重直容反下同)
　正義鄭氏康成曰言兼卷則每卿異席也重席重蒲
　筵緇布純也(賈疏公食記云蒲筵常緇布純加莞席尋玄帛純彼有兩種席故稱加此一種)
　(席重設之)卿席東上統扵君也(賈疏決鄉飲鄉射諸公大夫席于尊東西上彼遵尊)
　(扵主人故統扵尊此君尊故統於君)席自房来(賈疏公食記筵出自東房)　敖氏繼
　公曰兼卷謂以兩席相重而并卷之也其卷亦自末
　執時兼卷是設時亦兼布之矣此固異扵設如席之
　法亦以二席之長短同故得由便為之耳東上者席
　也位亦如之每一人獻則設席
　案大射儀大卿席于賓東小卿席于賓西此禮則不
　論大小卿皆席于賓東而以次而西故燕義曰席小
　卿次上卿也孔疏以此禮小卿亦為在賓西者非是
卿升拜受觚主人拜送觚
　正義敖氏繼公曰拜送不言卿右可知也下放此
卿辭重席司宫徹之
　正義鄭氏康成曰重席雖非加猶為其重累去之辟
　君也　敖氏繼公曰徹去上席也卿以重席為辭故
　去其上席為卿設重席正禮也必辭之者去君差近
　宜辟之
　案鄉飲禮云大夫再重葢兼上下大夫而言此禮惟
　卿重席者大夫秩與賓等賓無加席大夫不可有加
　扵賓也鄉飲又云大夫有諸公則辭加席委于席端
　以諸公席三重辭去一重惟有再重大夫不敢擬於
　諸公也此禮君雖加席然重席之視加席一間耳故
　辭去之注以為辟君是也但此為君有加席者言之
　也若燕異國聘使而君專席而酢則卿席不得兼卷
　不待辭而後徹矣
乃薦脯醢卿升席坐左執爵右祭脯醢遂祭酒不啐酒
降席西階上北面坐卒爵興坐奠爵拜執爵興主人答
拜受爵卿降復位
　正義敖氏繼公曰不啐酒則不拜酒不告㫖可知此
　亦降扵賓者也無俎者燕禮輕扵大射故卿逺下賓
　也卿升降席皆自西方　鄭氏康成曰卿無俎者燕
　主扵羞不酢辟君也
　案禮主扵賓故公卿以下皆不酢匪直辟君也此薦
　脯醢亦每一人獻則薦諸其席與鄉飲射之三賓同
　但三賓不升席祭薦此則祭薦三賓惟祭酒扵階此
　則祭酒於席三賓不拜既爵此則拜既為異耳復位
　謂堂下西面北上之位
辯獻卿主人以虚爵降奠于篚射人乃升卿卿皆升就
席(注今文無奠于篚)
　正義敖氏繼公曰辯獻卿如實散以下之儀惟不洗
　耳主人既奠爵復位于西方卿既獻乃升就席亦見
　其降扵賓也
　案言乃者眀射人升卿以主人之降為節也
若有諸公則先卿獻之如獻卿之禮(先悉薦反)
　正義鄭氏康成曰諸公謂大國之孤也　敖氏繼公
　曰此禮通五等侯國言之故扵諸公言若有葢上公
　之國乃有四命之孤侯伯以下則無也先卿獻之謂
　先獻公乃獻卿亦既獻則升就席不與卿序升也
　案公扵堂下雖與卿同班堂上則與卿異位故敖氏
　以為既獻則升就席也然此特為公一人者言耳若
　公二人疑亦當降復位既辯獻乃升就席
席于阼階西北面東上無加席
　正義鄭氏康成曰席孤北面為其太尊屈之也亦因
　阼階西位近君近君則屈　敖氏繼公曰席之扵此
　以其尊扵卿而不與之序也阼階之西於君席為西
　南直其左也公在君左卿在君右葢以左為尊也東
　上亦統扵君也無加席者以太近扵君故設時即不
　敢與之同而不待其辭也卿設重席而於公乃云無
　加席者眀其尊扵卿若或扵君所而用兩席焉則當
　有加席而非重也禮加席尊扵重席
　案記曰若與四方之賓燕則公迎之扵大門内揖譲
　升賓為苟敬席于阼階之西然則若有苟敬而并有
　諸公者諸公之席其繼苟敬而西而以苟敬之席為
　上與

右主人獻諸公卿

小臣又請媵爵者二大夫媵爵如初
　正義敖氏繼公曰上經云皆致是猶有一奠觶未舉
　也小臣又請之者此媵觶之節耳葢曏者公命皆致
　今猶有一奠觶若惟命長致則奠觶無矣故是時不
　論奠觶之有無皆當媵爵也初執觶待扵洗南以上
　之儀　楊氏復曰如初如前二人媵爵之禮也自序
　進酌散至執觶待于洗南是則同
　案二大夫不别言作明即上之二人也必又請者以
　前後異節故也
請致者若命長致則媵爵者奠觶于篚一人待于洗南
長致致者阼階下再拜稽首公答再拜
　正義楊氏復曰長致故惟長一人無序進交于楹北
　之事　敖氏繼公曰長二人中之尊者命長致云若
　則或有命皆致者矣葢說屨升坐以前君凡三行酬
　則大夫所致者當有三爵然大夫致爵之節惟止扵
　再故公之命致爵者或前多則後寡或前竒則後偶
　皆互為進退以取足扵三觶之數耳此經所言乃前
　多後寡者也其所不見則言若以包之若然則此時
　之當致者葢有定數而小臣猶請之者當由君命而
　不敢自專也
　案旅凡三舉故致必三觶三觶而乃以兩次致之者
　始之舉旅為賓也繼之舉旅為卿也此而媵以大夫
　焉宜也以其名秩不相等也若三舉旅則為大夫為
　大夫則其名秩相等矣且媵觶之大夫亦在與旅之
　數矣及旅而後媵是使大夫媵大夫也是使媵觶之
　大夫自媵之而自旅之也故於前兩媵時預多一觶
　以為大夫舉旅之用也
洗象觶升實之坐奠于薦南降與立于洗南者二人皆
再拜稽首送觶公答再拜
　正義鄭氏康成曰奠于薦南者扵公所用酬賓觶之
　處(賈疏前媵觶奠于薦南北上其上觶已為賓舉旅下觶仍在今又媵一觶而云奠于薦南知是所用)
　(酬賓觶處)二人俱拜以其共勸君　敖氏繼公曰不致者
　亦拜以始並受君命宜終之也亦拜于阼階下

右再媵觶

公又行一爵若賓若長唯公所酬
　正義鄭氏康成曰一爵先媵者之下觶也(賈疏前媵觶上觶已)
　(為賓舉旅今又行一爵故知先媵者之下觶其後媵一觶留為大夫舉旅)長公卿之尊者
　也(賈疏有諸公公為尊若無諸公三卿為尊)賓則以酬長長則以酬賓
　敖氏繼公曰先若二人致則此一爵乃先致者之下
　觶先若一人致則此乃後致者之上觶也至是云若
　長者公卿已在堂故君得酬之君酬之是亦賓之也
　故其為禮與正賓同此酬主扵公卿乃或又酬賓者
　容遂尊者之所欲耳公卿既受獻君乃為之舉酬禮
　之序也下於大夫之禮亦然
　存疑鄭氏康成曰若賓若長則賓禮殺矣
　案此之舉旅為卿也為卿則以酬長正也而亦或由
　賓以及長是仍優賓也
以旅于西階上如初大夫卒受者以虚觶降奠于篚
　正義敖氏繼公曰在堂者酬訖大夫乃升受旅以辯
　言大夫卒受見士不與也　賈氏公彦曰如初如上
　為賓舉旅之節
　案言如初則凡成拜易觶請旅之節皆如之矣

右公為諸公卿舉旅

主人洗升獻大夫于西階上大夫升拜受觚主人拜送
觚大夫坐祭立卒爵不拜既爵主人受爵大夫降復位
　正義鄭氏康成曰既盡也不拜之者禮又殺(賈疏前卿受獻)
　(不酢已是禮殺今又不拜既故云又殺)　敖氏繼公曰獻大夫不言酌
　散可知也大夫中下大夫中大夫即小卿也拜位亦
　如獻賓獻而不拜既爵亦差卑也
　案每一卿獻即席而薦之以其當祭薦也此大夫未
　祭薦故辯獻乃薦則亦辯獻乃席可知矣下經扵獻
　士長後云其他不拜以衆士之禮異於士長也此衆
　大夫與大夫長之禮無異故經不别言之其實衆大
　夫皆扵此時以次得獻獻訖而後胥薦主人猶之既
　獻士長幷及其他而後乃薦司正也
胥薦主人于洗北西面脯醢無脀(脀之承反)
　正義鄭氏康成曰胥膳宰之吏也主人大夫之下先
　大夫薦之尊之也不扵上者上無其位也脀俎實
　敖氏繼公曰宰夫士也先大夫薦之者以其為主人
　異之也不扵賓酢而薦之者以其爵本賤也宰夫之
　位本在西方以其為主人故至是而薦之於洗北因
　使之易位焉其意與卿大夫士既獻而易位者同洗
　北扵正主阼階東之位為近主人居之宜也薦西面
　主人在其東也無脀者賤也自卿己無脀矣於主人
　見之者嫌與賓行禮或當有之也胥亦宰胥也
　案薦主人當在辯獻大夫之後葢每一大夫獻訖則
　降復位比其卒也未獻之大夫與主人皆降復位扵
　是胥薦主人小膳宰乃以次薦諸大夫經言辯獻大
　夫扵薦主人之後者文便耳非獻一大夫即薦主人
　既薦主人乃繼獻衆大夫也洗北者膳篚所在故位
　主人扵此
　存異賈氏公彦曰大射注直云主人大夫此云大夫
　之下者謂大夫之中位次在下也
　案天子之宰夫為下大夫則諸侯之宰夫宜降一等
　天子以膳夫為獻主而膳夫為上士則諸侯之獻主
　又宜下扵天子之膳夫注謂大夫之下者言主人之
　爵視大夫為下正以明其為士也大射注曰下大夫
　也亦言其下扵大夫耳未嘗直云主人大夫也疏葢
　誤㑹注意
辯獻大夫遂薦之繼賓以西東上卒射人乃升大夫大
夫皆就席
　正義鄭氏康成曰辯獻之乃薦略賤也(賈疏決上賓與卿得獻即)
　(薦)亦獻而後布席　敖氏繼公曰辯獻乃布席布席
　然後薦皆變扵卿者也繼賓以西東上言其薦之次
　也其席亦如之主人辯獻大夫則降奠爵扵篚而立
　於洗北之位下禮放此卒謂薦畢也言此者為下事
　節也
　案此燕義所謂大夫次小卿者也小卿席于賓西大
　夫席又次焉其扵上卿則孔疏所云遥相次耳此禮
　之獻大夫與鄉飲射之獻三賓者同惟三賓每獻輒
　薦此則辯獻乃薦為異耳大射儀大夫之席云若有
　東面者則北上此亦當然　又案獻卿畢公即為卿
　舉旅者以禮成扵酬卿既尊且所與燕者或與乎其
　數也為卿舉旅後即獻大夫者以大夫有席於堂而
　秩與賓等也乃獻大夫畢未即為大夫舉旅者以是
　為變扵卿且是禮容為所賓及所與燕者而設不為
　大夫也升歌後即為大夫舉旅不待樂備者樂以升
　歌為重用其重者扵未舉旅之先所以别大夫於卿
　猶留其輕者扵既舉旅之後所以異大夫於士也

右主人獻大夫

欽定儀禮義疏卷十一
欽定四庫全書
欽定儀禮義䟽卷十二
　燕禮第六之二
席工于西階上少東樂正先升北面立于其西
　正義鄭氏康成曰樂正扵天子樂師也凡樂掌其序
　事樂成則吿備　敖氏繼公曰樂正先升亦變扵射
　禮也北面立于其西亦與大射儀樂正立于西階東
　之文互見也
　案諸侯有大小樂正此其小者也燕射但用小樂正
　一人則大樂正必朝祭大禮乃用之與
小臣納工工四人二瑟小臣左何瑟面鼔執越内弦右
手相入升自西階北面東上坐小臣坐授瑟乃降(何胡可反)
　(相息亮反)
　正義鄭氏康成曰工四人者燕禮輕也(賈䟽決大射禮重工六人)
　(公羊傳諸公六諸侯四彼是舞人之數不得以彼決此也)面鼔者燕尚樂可鼓者
　在前也相扶工也後二人徒相(賈䟽大射云僕人正徒相大師僕人師相)
　(少師僕人士相上工)天子大僕二人也小臣四人祭僕六人御僕
　十二人皆同官　敖氏繼公曰面鼓亦變扵射也乃
　降謂相者四人俱降也此諸侯之小臣乃多扵周官
　天子小臣之數亦其異者也序官云小臣上士四人
　案鄉飲射禮不言納工者臣禮略也此不言瑟先者
　文不具也周官大僕之屬小臣四人無相工之職其
　相工者乃眂瞭也諸侯無眂瞭以大僕若小臣為之
　大射儀有大師少師故用僕人正僕人師僕人士為
　相此無大師少師而相以小臣燕禮輕也小臣大僕
　之屬也此相工者已有四人而辭賓請媵之等又皆
　小臣其數乃多扵天子盖大僕之屬有祭僕御僕與
　小臣同官祭僕御僕亦或得稱小臣也注引序官文
　而曰皆同官者意盖為此
工歌鹿鳴四牡皇皇者華
　正義敖氏繼公曰春秋傳言文王大眀緜兩君相見
　之樂是諸侯之樂自大雅而下皆得用之此君與臣
　燕其禮輕故但自小雅而下而歌此三篇也其意與
　鄉飲酒息司正而用鄉樂之意同
　餘論賈氏公彦曰周官瞽矇諷誦詩注云謂闇誦之
　不依詠即爾雅徒歌曰謡也此作樂之時依扵瑟即
　詩注云曲合樂曰歌也
卒歌主人洗升獻工工不興左瑟一人拜受爵主人西
階上拜送爵
　正義鄭氏康成曰工歌乃獻之賤者先就事也(賈䟽對工)
　(以上不就事而得獻)工拜扵席　敖氏繼公曰此不辨工之為
　大師與否皆為之洗以其取觚扵洗西之篚宜因而
　洗之也下洗獻笙其義亦然鄉飲鄉射非獻大師則
　不洗者以其取爵扵上篚故不特為賤者降也　陳
　氏暘曰鄉飲酒主人阼階上獻工此西階上獻以非
　正主也
　案主人洗升敖氏之説微矣然亦為長者一人洗爾
　餘工不洗
薦脯醢使人相祭卒爵不拜主人受爵
　正義鄭氏康成曰受爵将復獻衆工也
　案工得輙薦者以先已在席故也
衆工不拜受爵坐祭遂卒爵辨有脯醢不祭主人受爵
降奠于篚(注古文曰卒爵不拜)
　正義敖氏繼公曰工之長云不興衆工云坐祭遂卒
　爵文互見也
右工歌

案樂以娱賓此禮俟獻大夫畢而工始入者以曏


者卿與大夫皆未升席不得先布工席也故既獻


大夫且不即為大夫舉旅而工歌先之既歌乃舉


旅而笙間合繼之盖鄉飲射大夫之入以樂作為


節此大夫雖早入亦放其意也抑又使情文錯綜


相生而相間也

公又舉奠觶唯公所賜以旅于西階上如初卒
　正義敖氏繼公曰賜與酬其禮同立文異耳言唯公
　所賜則是觶或及扵大夫矣以此節為大夫舉旅故
　也　鄭氏康成曰卒旅畢也
　案大射儀大夫卒受者以虚觶降奠于篚反位此文
　略也　又案舉旅之禮各有所主始之舉旅為賓也
　賓之斯酬之矣雖有公卿莫得而先之也繼之舉旅
　為公卿也宜酬公卿之長矣而曰若賓若長者賓雖
　大夫既為賓則可以先扵公卿公卿雖不為賓既為
　公卿則亦可以先扵賓故孰先孰後随公之意也此
　三舉旅為大夫也宜賜大夫之長矣而曰唯公所賜
　者賓與公卿皆尊扵大夫故或先賜大夫可也或先
　賜賓與公卿亦無不可也其先賜大夫者則受賜之
　大夫必首以酬賓乃由公卿以辯扵衆大夫若先賜
　賓與公卿則其行酬如酬卿之禮

右公為大夫舉旅


總論楊氏復曰前二人皆致有兩觶後命長致有


一觶前後三觶燕禮自立司正以前凡三舉旅用


此三觶也至主人獻士後賓媵觶公取為士舉旅


又在三觶之外

笙入立于縣中奏南陔白華華黍(縣胡淵反陔工才反白華音花)
　正義鄭氏康成曰縣中縣中央也鄉飲酒禮曰磬南
　北面　敖氏繼公曰此云縣中盖與鄉飲酒磬南北
　面之文互見也磬南而云縣中者縣主扵磬也
　案飲射禮之縣半卿大夫之判縣也飲酒禮縣于階
　間縮霤北面故笙得于磬南北面若鄉射禮縣于洗
　東北西面則笙立于縣中西面矣以其無西方之縣
　也燕與大射軒縣也雖闕北面猶備東西之縣笙鐘
　笙磬縣于阼階東西面頌鐘頌磬縣于西階西東面
　故笙入立于兩縣之中而北面也又工既從大夫之
　制而用四人則此笙亦三笙一和與
主人洗升獻笙于西階上一人拜盡階不升堂受爵降
主人拜送爵階前坐祭立卒爵不拜既爵升授主人衆
笙不拜受爵降坐祭立卒爵辯有脯醢不祭
　正義鄭氏康成曰一人笙之長者也鄉射禮曰笙一
　人拜于下　敖氏繼公曰升授主人下當有爵字如
　鄉飲鄉射禮此文脱耳　賈氏公彦曰言不拜受爵
　降者眀受爵者亦盡階不升堂
　案鄉飲酒禮之獻笙即因獻工之爵此則獻工之爵
　已前奠扵篚矣逮大夫舉旅後乃重取爵以獻笙故
　因而洗之然亦惟長者一洗耳衆笙不洗
乃間歌魚麗笙由庚歌南有嘉魚笙崇丘歌南山有臺
笙由儀遂歌鄉樂周南闗雎葛覃卷耳召南鵲巢采蘩
采蘋(閒古莧反麗力移反睢七徐反覃大南反卷九轉反召上照反蘋音頻)
　正義賈氏公彦曰二南是大夫士樂故名鄉樂鄉飲
　酒不言鄉樂者以是已之樂不須言鄉故直言合樂
　此是侯禮下歌大夫士樂故以鄉樂言之又鄉飲酒
　注云合樂謂歌與衆聲俱作此經無合樂字其實亦
　與衆聲俱作
　案合樂而云歌者明衆音並作究以人聲為主也
大師吿于樂正曰正歌備
　正義鄭氏康成曰大師掌合陰陽之聲教六詩以六
　律為之音者也正歌者升歌及笙各三終間歌三終
　合樂三終為一備備亦成也　楊氏復曰此禮歌笙
　閒合四節與鄉飲酒同鄉飲酒四節相繼而作此扵
　工歌後公為大夫舉旅舉旅後乃笙入閒歌合樂而
　後樂備
樂正由楹内東楹之東吿于公乃降復位
　正義鄭氏康成曰言由楹内者以其立扵堂廉也
　敖氏繼公曰由楹内堂上東行者之節也必著之者
　以其立扵堂㢘嫌或由便而自楹外過也吿扵公亦
　北面不吿賓者臣統扵君與鄉禮異也云復位則是
　反其初位矣鄉飲酒禮注云樂正降立西階東北面
　存疑賈氏公彦曰樂正與工俱在堂廉則楹南無過
　處故由楹内　鄭氏康成曰復位位在東縣之北(賈䟽)
　(案大射小樂正升堂而經有左右正則知亦有大樂正至席工時小樂正降立扵其南北面工向東坫之)
　(東南時注云大樂正還北面立扵其南明工升時小樂正升大樂正東方西面工来東坫之東南時大樂)
　(正東縣之北北面其小樂正則立扵西階下東面此燕禮主扵樂故知大樂正升堂今降明復扵東縣之)
　(北北面也)
　案由楹内而東其節應爾楹南儘寛非以其窄而無
　過處也樂正之位不離乎工在堂則北面扵工之西
　樂備而工猶未降則西階東北面乃近之盖工初入
　而将升時樂正即位乎此故云復也注云在東縣之
　北良由以樂正為有二人故誤耳不知大射儀亦無
　兩樂正也

右樂備

射人自阼階下請立司正公許射人遂為司正
　正義鄭氏康成曰君三舉爵樂備作矣将留賓飲酒
　更立司正以監之察儀法也君許其請因命為司正

敖氏繼公曰射人以君三舉觶正禮已備慮在堂

　者或有不安之心故請立司正以安之公許而射人
　即為司正以其有常職故也　賈氏公彦曰燕禮輕
　不主扵射故射人為擯又為司正大射主扵射故大
　射正為擯又為司正鄉飲射立司正後始行旅酬者
　彼是士禮此國君燕臣子卿大夫皆堂上有位近君
　不敢失禮故雖舉旅未立司正作樂後将獻羣士士
　職卑位在堂下恐失禮故未獻之前即立司正監之
　案司正之立大扺為堂下之意多鄉飲射立司正後
　始行旅酬者以所酬辯扵堂下也此前三舉旅皆不
　及士故至此始立司正
司正洗角觶南面坐奠于中庭升東楹之東受命西階
上北面命卿大夫君曰以我安卿大夫皆對曰諾敢不
安
　正義鄭氏康成曰洗奠角觶扵中庭眀其事以自表
　威儀多也(賈䟽鄉飲酒司正洗觶執以升自西階不奠威儀少)君意殷勤欲留
　賓飲酒命卿大夫以我故安或亦其實不主意扵賓
　也　敖氏繼公曰中庭亦南北之中盖阼階前也司
　正不位扵階閒者燕有時而射宜辟之也洗角觶為
　将酌也奠觶乃升受命者君命尊不敢執觶由便以
　受之也受命亦北面大射儀曰命賓諸公卿大夫此
　不言賓諸公者文省耳下文放此
　案受命者受君安賓之命也命卿大夫傳君命也君
　曰以我安即命辭飲射禮惟賓最尊故曰請安扵賓
　此雖以賓為主而禮不必主扵賓故統言之曰以我
　安注謂或亦其實不主意扵賓者是也盖容君之本
　意或主扵其所與燕者也
司正降自西階南面坐取觶升酌散降南面坐奠觶右
還北面少立坐取觶興坐不祭卒觶奠之興再拜稽首
　(還音旋下同)
　正義鄭氏康成曰坐奠觶扵中庭故處少立者自嚴
　正慎其位也　敖氏繼公曰南面坐奠觶以曏者南
　面取之故也卒觶北面奠意亦如此将扵觶南北面
　則右還下文扵觶北南面則左還皆欲從觶東徃来
　也必從觶東者變扵在堂者升席降席之儀而由上
　也司正之位東上少立者定其位也再拜稽首謝君
　恵也酒君物也
　存疑鄭氏康成曰右還将適觶南先西面也(賈䟽奠時南面)
　(以右手向外西面乃從觶西南行而右還北面)必從觶西為君之在東也(賈䟽)
　(若從觶東左還北面則背君)
　案南面取觶又南面奠者變扵鄉禮也右還左還敖
　氏之説析矣如注䟽則左右適相反也此在阼階前
　不嫌扵背君者堂上堂下異也
左還南面坐取觶洗南面反奠于其所
　正義鄭氏康成曰反奠虚觶不空位也　郝氏敬曰
　其所即中庭初奠之所
　案取觶洗亦當右還自觶南而後適洗所既洗亦當
　南面扵觶北奠之反奠扵其所下大射儀云北面立

又案此儀與鄉飲射異者飲射之司正主人扵阼

　階下作之此則射人自阼階下請之飲射司正許主
　人此則公許司正飲射司正許而主人拜之此則公
　許而射人遂為之飲射司正執觶以升受命此則奠
　觶乃升飲射司正受命于阼階上此則扵東楹之東
　飲射惟吿扵賓此則辯命賓諸公卿大夫飲射請安
　扵賓其安也惟賓之故此則曰以我安其安也惟君
　之故飲射賓辭而後許此則不辭而曰敢不安飲射
　既安而賔主交拜此則既安而君臣自若在位飲射
　司正實觶而後降此則先降取觶乃升酌而復降飲
　射北面奠觶此則南面飲射退而少立此則右還北
　面而少立飲射拜此則再拜稽首飲射拜訖遂執觶
　洗此則左還南面而後取觶洗盖君禮之異扵鄉禮
　者儀文多而義類宻故然也

右立司正

升自西階東楹之東請徹爼降公許吿于賓賔北面取
爼以出膳宰徹公爼降自阼階以東
　正義敖氏繼公曰請徹俎下降字乃衍文大射儀無
　之曏者司正受命安賓諸公卿大夫賓奉命而不敢
　辭以俎今司正請徹之所以逹其意吿扵賓亦西階
　上北面吿之既則降燕賓乃執爼而出者臣也出授
　從者膳宰徹公爼降自阼階為其已為君物也　鄭
　氏康成曰膳宰降自阼階以賓親徹若君親徹然(賈䟽)
　(臣升降當西階今自阼當君降處故云若君親徹)　郝氏敬曰徹君爼降由
　阼君物别扵諸臣也以東歸東壁
　案凡請扵君者皆自阼階下乃司正之請安賓與此
　之請徹爼則扵東楹之東者既受安賓之命當以辯
　命扵堂既承徹爼之許亦當以吿扵賓二者皆将有
　事扵堂上故與它禮異也大射儀云北面吿扵公請
　徹爼此亦當然徹爼下降字疑當在吿扵賓下傳寫
　者誤耳鄉飲射禮司正既降命弟子復升立序端及
　賓徹爼乃受以出此禮賓自徹以出故司正直言降
　而已亦别扵臣禮者也鄉飲射禮主人之爼雖降自
　西階主人必降自阼階以從之此禮君不從降故膳
　宰直降自阼階以當君降注䟽之説是也然曏之公
　爼升自西階者以未經公祭猶為官饌至是則徹自
　公席矣故敖氏謂已為公物也
卿大夫皆降東面北上
　正義鄭氏康成曰以将坐降待賓反也　賈氏公彦
　曰大射云大夫降復位彼卿取爼以出故大夫不敢
　獨在西階下此卿無爼故大夫與卿同降西階下東
　面北上也
　案大夫雖與卿同東面其立盖亦少退與
右徹爼

賓反入及卿大夫皆説屨升就席公以賓及卿大夫皆
坐乃安(説吐活反)
　正義鄭氏康成曰凡燕坐必説屨屨賤不在堂也禮
　者尚敬敬多則不親燕安坐相親之心也　賈氏公
　彦曰少儀云排闔説屨扵戸内者一人而已矣彼據
　尊者坐在室則説屨扵戸内今此燕在堂上則君尊
　説屨扵堂上席側可知　敖氏繼公曰賓入少立扵
　卿之北司正升賓賔乃及卿大夫説屨而升也云公
　以賓及卿大夫皆坐則是自此以前雖公扵無事時
　亦立也乃安謂賓及卿大夫之心至是乃安也自此
　以後有升降而行禮者皆跣也至醉而退乃屨
　案采菽之詩曰邪幅在下鄭箋云邪幅行縢也偪束
　其脛自足至膝故曰在下朱傳云邪纏扵足如今行
　縢所以束脛在股下也是先以邪幅纒足而後納屨
　雖説屨未為跣矣然少儀云凡祭扵室中堂上無跣
　燕則有之注云祭不跣者主敬也燕則有跣為歡也
　則是扵燕宜跣矣疑采菽所稱侯禮也少儀所稱卿
　大夫之禮也惟諸侯乃得邪幅而不跣故詩歌之以
　為榮若卿大夫則不得爾禇師聲子韈而登席乃為
　君所怒也
羞庶羞
　正義鄭氏康成曰羞進也庶衆也庶羞衆珍味可進
　者也所進衆羞謂狗胾醢也(賈䟽此及大射其牲皆用狗故知有此狗胾也)

敖氏繼公曰亦先賓乃及公而後及其餘未獻士

　而羞則是不及在下者矣
　存疑賈氏公彦曰經云庶羞不惟二豆而已鄉飲射
　云羞不云庶是以注云胾醢眀二豆無餘物也
　案庶羞不踰牲燕射之牲一狗而已羞固不得多品
　也此亦二豆特以君禮而異其文耳鄭氏又謂庶羞
　中有􁌽肝膋夫肝膋所以養老需時而成非速治之
　具亦未必有之
大夫祭薦
　正義鄭氏康成曰燕乃祭薦不敢扵盛成禮也　敖
　氏繼公曰獻時不得祭薦故至是乃為之必祭之者
　宜終此禮然後可以食庶羞也
　案祭薦之法常在祭酒之先故左執爵右祭脯醢其
　常也此禮大夫獻時未有席故祭酒扵西階上卒爵
　而降逮乎辯獻而席席而薦薦而升席則已無復執
　爵之事矣故至此乃祭之與特牲禮宗人吿祭脀之
　節相類
司正升受命皆命君曰無不醉賓及卿大夫皆興對曰
諾敢不醉皆反坐
　正義鄭氏康成曰皆命者命賓命卿大夫也起對必
　降席　敖氏繼公曰惟云受命皆命不著其所如上
　文可知既對則司正降而復位　郝氏敬曰受命受
　君命也皆命以君命徧命也君曰無不醉命辭也
　案安賓時對不言興又下不言反坐其時賓諸公卿
　大夫皆立也至此皆坐矣則無坐而受君命之理故
　注云降席也必降席者君彌仁而臣彌恭也
　存疑鄭氏康成曰司正退立西序端
　案司正以相旅為職若獻則無司正之事此後即獻
　士且有薦司正于觶南之節故知敖氏之説為正

右説屨升坐羞

主人洗升獻士于西階上士長升拜受觶主人拜送觶
士坐祭立飲不拜既爵其他不拜坐祭立飲(注今文觶作觚敖云)
　(當從今文)
　正義鄭氏康成曰他謂衆士也亦升受爵不拜　李
　氏如圭曰士堂上無位故燕坐乃獻之　郝氏敬曰
　士長士之尊者也他謂長以下　敖氏繼公曰不言
　主人受爵及士降又其他不拜之下不言受爵皆以
　其可知也
　案飲射禮階下之衆賓雖士亦與而實不必皆士也
　然而未燕即獻者以其為士禮也此禮西方之士尊
　扵旅食然而既燕乃獻者君禮異也飲射禮堂下之
　衆賓雖其長亦不拜受者以其為鄉人略之也此士
　長則拜受者以其為士異之也凡飲射禮工長衆賓
　長之類大抵皆以齒論若此禮之大夫長士長則當
　以官階資次為别不以齒也
　存疑鄭氏康成曰獻士用觶士賤也
　辨正敖氏繼公曰凡獻無用觶者當從今文
乃薦司正與射人一人司士一人執幂二人立于觶南
東上
　正義鄭氏康成曰天子射人司士皆下大夫二人諸
　侯則上士其人數亦如之(賈䟽夏官序官射人下大夫二人上士四人下士八)
　(人諸侯雖以士為之人數則同)司正為上　賈氏公彦曰此等皆士
　而先薦者以其皆有事司士亦先薦者司士掌羣士
　爵禄廢置之事士中之尊者也云司正為上者以其
　為庭長故也　敖氏繼公曰此皆士也獻與士序當
　每獻則薦之薦不與士序者亦異之也司正之位正
　當觶南射人而下以次而西執幂者既薦則復立扵
　尊南
　案上經曰射人遂為司正則司正即射人也又言射
　人一人則兩射人矣盖此禮之司正小射正也尚有
　大射正以其皆掌射事故先之若司士則掌治朝之
　位執幂則掌膳尊之幂故亦異之扵衆士也此特言
　薦耳其獻則仍與士序盖辯獻乃薦也此等之薦先
　扵衆士與先大夫而薦主人同意飲射禮之薦司正
　在司正奠觶之時此奠觶時不薦至此乃薦亦與主
　人酢時不薦至辯獻大夫乃薦之意同也奠觶時司
　正南面變扵飲射禮也至此亦立于觶南者其位則
　北面不異也大射儀云乃薦司正與射人于觶南北
　面東上然則薦亦設于觶南與
辯獻士士既獻者立于東方西面北上乃薦士
　正義鄭氏康成曰每已獻而即位于東方盖尊之(賈䟽)
　(庭中之位卿東方西面今卿升堂位空故士得獻即東方位)畢獻薦扵其位　敖
　氏繼公曰士既獻立于東方與大夫獻而位于上者
　意微相類東方稍近于君故既獻而立扵此所以尊
　之此易位當有命之者非必士自徃也
　案此欲見薦士之位在扵東方故本其獻訖而變位
　者言之耳非謂既薦司正之等而後辯獻士也士之
　變位其義有二一則以卿大夫既獻皆變而位扵上
　故士亦既獻而變其位扵東也二則以卿大夫既升
　則東方虚無人而東為君方故變士之位以從君也
　燕義所謂士以次就位扵下者此也
祝史小臣師亦就其位而薦之
　正義鄭氏康成曰亦者亦士也次士獻之辯獻乃薦
　也已不變位位自在東方(賈䟽上設位時祝史在門東小臣師在東堂下)
　敖氏繼公曰此見其既獻而不變位耳其獻則當與
　士序
主人就旅食之尊而獻之旅食不拜受爵坐祭立飲
　正義鄭氏康成曰不洗者以其賤畧之也亦畢獻乃
　薦之主人執虚爵奠于篚復位　敖氏繼公曰此尊
　北面則南鄉酌之也獻之扵尊南亦西南面既授則
　西面不洗者因獻士之爵而遂用之不復别取扵篚
　也凡取爵扵下篚雖所為酌者賤亦必為之洗旅食
　者與士異尊矣乃繼士獻之而遂因士爵且不殊其
　長皆略賤也
　案飲射禮之獻衆賓實因三賓之爵以三賓與衆賓
　同為鄉人也此禮獻士不因大夫之爵者秩既異階
　獻又異節也若旅食則亦有士稱而獻又與士同節
　故因用士爵而不洗與飲射之衆賓因用三賓之爵
　而不洗者同也扵士已不拜受爵矣此復見之者嫌
　旅食之長或當拜受如士長也大射儀注曰士旅食
　北面受之
　存疑鄭氏康成曰北面酌(賈䟽陳尊向君若東楹之西東向設尊酌者尊後東)
　(面酌此亦尊後北面酌也)南鄉獻之扵尊南
　案惟君面尊酌者扵尊背酌之若非君尊則酌者鄉
　尊面酌之如尊于房戸之間者尊南面酌者則北面
　也此門西之尊北面酌者南面可知

右主人獻士

若射則大射正為司射如鄉射之禮
　正義鄭氏康成曰大射正射人之長也如鄉射之禮
　者燕為樂卿大夫宜從其禮也如者如其吿弓矢既
　具至退中與算也納射器而張侯其吿請先扵君乃
　以命賓及卿大夫(賈䟽燕與大射皆國君禮每事先請于君大射司射自阼階前請于)
　(公公許乃命賓及卿大夫)其為司正者亦為司馬君與賓為耦鄉
　射記自君射至龍旜亦其異者也薦旅食乃射者是
　燕射主扵飲酒　敖氏繼公曰此大射正即上所云
　射人一人者也此記及鄉射記言君燕射之儀與大
　射儀略同乃云如鄉射之禮者以其惟一侯侯道五
　十弓而射器皆在堂西也如是則自君射之外凡他
　禮皆與鄉射大同小異而扵大射則或有不可以相
　通者此所以惟䝉郷射禮也先徹階間之縣遷扵東
　方乃張麋侯納射器其再射即用樂行之亦其異者

又曰注云納射器而張侯其為司正者亦為司馬

　君與賓為耦言其與鄉射同者也云吿請先扵君乃
　以命賓及卿大夫言其與鄉射異者也又云鄉射記
　自君射至龍旜亦其異者也詳其意盖謂國中若郊
　若竟君皆得而燕射如鄉射之禮惟旌與中則異于
　鄉射者也此意與彼記之注不同疑此為得之但其
　前以鄉射禮為據謂此亦納射器乃張侯似未為當
　鄉射扵納射器之後云命張侯者謂繫左下綱耳非
　謂始張侯也恐不必以之為據此禮則當先徹階前
　之縣遷扵東方乃始張麋侯赤質并繫左下綱其侯
　道亦惟五十弓而已既張侯乃納射器其節盖與鄉
　射不得不異鄭氏扵此盖偶攷之不詳耳　朱子曰
　鄉射記君國中射則皮樹中以翿旌獲白羽與朱羽
　糅當入此記　李氏如圭曰行葦詩序賓以賢序賓
　以不侮王肅以為燕射也春秋傳范獻子来聘公饗
　之射者三耦亦燕射也
　案言若者不定之辭也或射或否唯君所命則燕有
　不射者矣此云大射正為司馬則前之以射人而為
　司正者小射正無疑矣

右燕射

賓降洗升媵觚于公酌散下拜公降一等小臣辭賓升
再拜稽首公答再拜(􁉔依注作觶)
　正義鄭氏康成曰賓受公賜多矣禮将終宜勸公也
　酬之禮皆用觶此言觚者字之誤也古者觶字或作
　角旁氏由此誤爾(賈䟽冬官梓人為飲器爵一升􁉔三升獻以爵而酬以􁉔馬季長云)
　(􁉔當為觶鄭注云古者觶角旁氏似􁉔故誤為􁉔時人又多聞􁉔寡聞觗是以誤為􁉔此注與彼同)
　敖氏繼公曰媵觶于公乃下大夫之事賓于是時為
　之者不敢以賓自處恭敬之至也執觶以下如下大
　夫媵觶者之為但拜扵西階下異耳公乃降一等者
　重其媵觶之禮也賓從命則公升矣　郝氏敬曰酌
　散先自飲也公降一等敬其為賓也
　案大射儀作媵觶賓之媵觶其義有四主人之獻賓
　承公命也以卑不敢酢尊故賓酢主人而未嘗酢公
　也至是而藉此以示報焉所以成禮扵公也眀有尊
　也媵觶者下大夫而賓亦下大夫也曏者以君命而
　尊扵其伍至是而亦事其事焉所以自伍扵下大夫
　也眀等夷也為賓卿舉旅而使下大夫媵焉宜也為
　大夫舉旅而亦用下大夫所媵之觶猶之可也若為
　士舉旅而媵以下大夫則非等矣扵是賓自媵之所
　謂降尊以就卑也眀下賤也酬之為義實主扵周鄉
　者雖三舉旅未嘗及士也至是賓則藉其所媵者以
　使在燕之長幼卑尊無不飲公之徳公亦藉賓之所
　媵者以使在燕之長幼卑尊無不飲賓之觶盖君臣
　之分益眀而賓主之道兩得矣眀辯恵也一舉而數
　善備者此禮之謂也
賓坐祭卒爵再拜稽首公答再拜
　正義敖氏繼公曰拜不下者拜受拜既本同一節不
　敢再煩君命也
賓降洗象觶升酌膳坐奠于薦南降拜小臣辭賓升成
拜公答再拜賓反位(注今文曰洗象觚)
　正義敖氏繼公曰賓降奠角觶扵篚乃洗象觶降拜
　已再拜稽首故下云成拜　鄭氏康成曰反位反席
　也
　案公興以酬賓公與賓為禮之始也賓媵觶扵公賓
　與公為禮之終也故皆升成拜餘則從殺

右賓媵觶于公

公坐取賓所媵觶興唯公所賜(注今文觶又為觚)
　正義鄭氏康成曰至此又言興者眀公崇禮不倦也

敖氏繼公曰此酬主于士而所賜則不及之以其

　賤而在下也
　案知賜不及士者以下文云受者如初受酬之禮降
　更爵洗言降則非在下者矣
受者如初受酬之禮降更爵洗升酌膳下拜小臣辭升
成拜公答拜乃就席坐行之
　正義敖氏繼公曰初受酬者賓也曏者三舉觶其末
　皆云如初此乃别云更爵洗盖先時或命勿易觶此
　則全不命之亦以禮殺也賓公卿大夫立而旅酬者
　屢矣故扵是可以略而坐行之亦以此酬主扵士故
　也　鄭氏康成曰坐行之若今坐相勸酒
　案公為賓舉旅經曰賓升成拜至為卿大夫士舉旅
　則不言成拜者統扵如初之文也賓為公所酬經曰
　升酌膳卿大夫為公所酬則無文至此乃復曰升酌
　膳則知凡為公所酬者皆酌膳矣為賓舉旅扵酌膳
　後賓不成拜者禮殺也為卿大夫舉旅則不言者亦
　統扵如初之文也至此乃復曰升成拜者以禮将終
　且賓之媵斯觶也實升成拜故受斯酬者不敢殺其
　禮也
有執爵者
　正義鄭氏康成曰士有盥升主酌授之者　賈氏公
　彦曰無算爵坐勸酒有執爵行之者此亦如之若然
　前三舉旅皆酬者自酌授人也　敖氏繼公曰坐而
　行酒故須有執爵者代酌授之
　案前薦司正時司正降立扵觶南此時當升立扵序
　端以相旅而執爵者從之升
唯受于公者拜
　正義鄭氏康成曰公所賜者也其餘則否　敖氏繼
　公曰此儀已見扵上至是復言之者眀其餘無拜者
　也
司正命執爵者爵辯卒受者興以酬士
　正義鄭氏康成曰欲令恵均　敖氏繼公曰行爵已
　辯扵堂上則吿大夫卒受者使之興以酬士司正以
　是命執爵者也必命執爵者吿之者備有未知者也
　是後則司正不命而執爵者亦不復吿之
　案前三舉旅皆止扵大夫此并及士故命之不直命
　卒受之大夫而命執爵者若以執爵者為擯者然重
　大夫也以卒受之大夫為爵辯則士旅不為酌授矣
大夫卒受者以爵興西階上酬士士升大夫奠爵拜士
答拜大夫立卒爵不拜賔之士拜受大夫拜送士旅于
西階上辯
　正義鄭氏康成曰興酬士者士立堂下無坐位(賈䟽檀弓)
　(工尹商陽是士而云朝不坐堂下無坐位者也)　敖氏繼公曰酬士則執爵
　者降以已亦當與旅也拜受拜送旅酬之正禮也士
　始受旅故從其正禮至無算爵則旅不拜矣其旅皆
　如大夫酬士之儀
　存疑鄭氏康成曰祝史小臣旅食皆及焉(賈䟽旅食次士得獻)
　(故知亦酬及之庶子以下未得獻至無算爵及焉)　敖氏繼公曰卒受者亦
　以觶降奠扵篚
　案旅食與士異尊故扵其獻也就其尊而獻之既不
　升獻自無升旅之理或士卒受者降就其尊而旅之
　耳注以此旅為及祝史小臣是也並旅食言之恐誤
　若然則奠觶扵篚者當為卒受之旅食敖氏降奠之
　説亦未的
士旅酌卒
　正義鄭氏康成曰士以次序自酌相酬無執爵者
　案上既以卒受之大夫為爵辯又曰士旅扵西階上
　辯則其為以次序自酌相酬義已眀矣而經復有此
　文疑正指旅食之士而言也惟云酌則未必有拜受
　拜送之節盖禮又殺扵士矣

右公為士舉旅

主人洗升自西階獻庶子于阼階上如獻士之禮辯降
洗遂獻左右正與内小臣皆于阼階上如獻庶子之禮
　正義敖氏繼公曰庶子謂卿大夫士之子周官亦多
　以庶子繼士而言正指此者也燕義以此為諸侯之
　官似失之獻之扵阼階上變扵其父所飲之處也庶
　子未必皆有爵乃先左右正獻之者眀不與之序也
　左右正未詳其官與内小臣同獻則意其亦為内臣
　也降洗乃獻以其尊扵庶子故更新之獻于阼階上
　則以别内外也此與獻庶子于阼階之義又别　張
　氏養浩曰庶子卿大夫士之子也以其衆謂之庶子
　以其為父之副貳謂之倅以其受教扵國學謂之國
　子以其未仕謂之㳺倅周官多以庶子繼士而言庶
　子未受爵故後士舊以為即庶子官未是庶子官何
　以反在士下耶君臣燕飲以洽情也今日之庶子即
　他日之卿大夫士也故凡為國子而屬扵庶子官之
　職者皆得與以觀禮焉　鄭氏康成曰内小臣奄人
　掌君陰事陰令后夫人之官也(賈䟽天官内小臣奄上士四人其職掌王)
　(之陰事陰令注云陰事羣妃御見之事陰令王所求為扵北宫彼后之官兼云夫人者欲見夫人内小臣)
　(之官與后同)獻三官扵阼階别外内臣也(賈䟽外臣皆獻扵西階此獻于)
　(阼階故云别也)同獻更洗以時事不聨也(賈䟽雖同獻扵阼階獻有前後故更)
　(洗之)獻正下及内小臣則磬人鐘人鑮人鼓人僕人師
　僕人士盡獻可知也(賈䟽據周官天子有此官諸侯亦有)庶子内小臣
　位在小臣師之東少退西上(賈䟽以與小臣師同名小臣云少退者見公食)
　(禮在宰東北少退知西上者以此位皆西上)凡獻皆薦也(賈䟽經云如獻士獻士有薦)
　存疑鄭氏康成曰庶子既掌正六牲之體又正舞位
　授舞器(賈䟽夏官諸子職大祭祀正六牲之體凡樂事正舞位授舞器彼天子謂之諸子諸侯謂)
　(之庶子)掌國子戒令教治世子之官也而與膳宰樂正
　聨事左右正謂樂正僕人正也位在中庭之左右(賈䟽)
　(遷工于東僕人正與樂正同處名曰左正復云右正眀小樂正在西)小樂正在頌磬之
　北右也工在西即北面工遷扵東則東面(賈䟽工在西謂太師)
　(少師上工立于皷北也及遷樂于東直云大師少師上工皆東坫之東不見小樂正從之眀留在西縣之)
　(北東面)大樂正在笙磬之北左也(賈䟽兩面俱縣明大小樂正各監一縣)
　工在西則西面工遷于東則北面(賈䟽司射東面命樂正謂大樂正既)
　(東面命則大樂正元立于東以工在西故西面及工遷扵東則北面是以鄉射工遷于東南西面樂正北)
　(面立于其南此與彼同)僕人正相大師工升堂與其師士降立
　于小樂正之北北上(賈䟽鄉射弟子相工皆在西僕人正以下亦是相工之人故知)
　(在西又工堂上在西階之東相工者宜近其事故知在小樂正之北又知北上者鄉射工遷在下時北上)
　(相者亦宜北統于堂)工遷于東則陪其工後(賈䟽大射将射工遷于東坫之東南)
　(相者以工為主故知即在工後)國君無故不釋縣二正君之近官也
　(賈䟽大小樂正與僕人正皆掌樂事是君近官)
　案周官射人司士諸子三官相次射人掌卿大夫之
　位司士掌士治諸子掌國子之倅而司士職云周知
　卿大夫士庶子之數則庶子即諸子官所掌而不可
　直以諸子當之也經止有一樂正耳而注二之經止
　言小臣小臣師而注又增僕人正若有大師而僕人
　正相之則亦不離乎工也此經眀言小臣小臣師而
　注強以大射儀律之故多生枝節耳庶子之位似當
　在西方東面而立扵士之南未必與小臣伍也此獻
　扵阼階上當進由堂下而之東升自阼階

右主人獻庶子以下


餘論孔氏頴逹曰庶子卑不為之舉旅


案燕義曰獻君君舉旅行酬而後獻卿卿舉旅行


酬而後獻大夫大夫舉旅行酬而後獻士士舉旅


行酬而後獻庶子庶子之不為舉旅匪直卑之盖


不以為賓黨與獻之扵阼同意

無算爵士也有執膳爵者有執散爵者
　正義敖氏繼公曰亦各序進盥洗其觶以升
　案媵觶使大夫無算爵則使士故曰士也前為士舉
　旅亦有執爵者經不言士以彼惟一執散爵其為使
　士無疑此則有執膳爵者嫌或當如媵觶之使下大
　夫也
執膳爵者酌以進公公不拜受
　正義敖氏繼公曰云進公是授之此授受皆坐
　案其酌而進扵公亦當如媵觶之儀然不堂下再拜
　稽首者士賤不敢與公為禮也觀下徹幂之節其降
　而再拜稽首者惟卿大夫而不及士則可見矣惟士
　之授不再拜稽首故公之受亦不拜
執散爵者酌之以公命所賜
　正義敖氏繼公曰酌亦酌膳也已酌而少立扵尊西
　俟公命
　案前為士舉旅之節曰惟公所賜者公自以所取之
　膳爵向其人而賜之也故其既也受者必降而更爵
　此曰公命所賜者公自飲其膳爵惟命執散爵者以
　散爵賜之也故其既也膳爵以授執膳爵之人而所
　賜者不必更爵也
所賜者興受爵降席下奠爵再拜稽首公答拜(注古文曰公答)
　(再拜敖本從古文)
　正義鄭氏康成曰席下席西也　敖氏繼公曰降降
　席也此不降階而惟拜扵席下者宜别扵公所親酬
　者也
　案公之親酬者膳爵也此則散爵耳故其禮殺凡臣
　再拜稽首公皆答以再拜當從古文諸言公答拜者
　皆可以是推之
受賜爵者以爵就席坐公卒爵然後飲
　正義鄭氏康成曰不敢先虚爵眀此勸恵從尊者来

敖氏繼公曰異觶並行而代舉君臣之禮也受賜

　爵者不先卒爵而俟者膳酒之酌乆矣不必先飲之
　也士相見禮言卒爵而俟者始飲酒若為君嘗之然
　案前為士舉旅之節曰乃就席坐行之盖既坐即行
　此則必公卒爵而後行之也所以然者公爵與賜爵
　並行故也
執膳爵者受公爵酌反奠之
　正義敖氏繼公曰未當公飲之節故奠之此不言所
　奠之處則亦在薦南與士既終旅則君自舉之　鄭
　氏康成曰宴歡在扵飲酒成其意(賈䟽君意欲得皆醉)
　案鄉飲射禮之無算爵亦有反奠之節所以為周而
　復始之端示其無已也此之奠爵與彼同意但彼終
　旅而後奠此則公卒爵即更酌而奠之者彼二爵兼
　行未及終旅不得虛爵而奠之此所行惟一散爵膳
　爵不行故公既卒爵膳爵不可虛之也飲射禮必行
　二爵者賓主二黨以錯為周也此禮惟行一爵者大
　廷分定自尊徂卑無取扵錯也
受賜爵者興授執散爵執散爵者乃酌行之
　正義鄭氏康成曰予其所勸者　敖氏繼公曰必興
　授者以曏者亦興受也非賜爵者受授則皆坐酌者
　酌散也行之謂毎授之扵席也受賜爵者若賓也則
　此觶先以之諸公若卿受賜爵者若諸公若卿若大
　夫也則此觶先以之賓餘以次行之惟已飲賜爵者
　則不復授之大射儀云授執散爵者此脱一者字
　案前為士舉旅之節云有執爵者則亦酌行之矣經
　至此乃詳之耳
唯受爵于公者拜卒受爵者興以酬士于西階上士升
大夫不拜乃飲實爵士不拜受爵大夫就席
　正義賈氏公彦曰執爵者皆酌行之以辯唯卒受爵
　者興以酬士自酌與之　敖氏繼公曰大夫自實爵
　旅酬之禮也扵是執爵者降以酬者自酌且已亦與
　旅也　李氏如圭曰前為士舉旅大夫猶拜此不拜
　禮又殺　鄭氏康成曰乃猶而也
士旅酌亦如之
　正義敖氏繼公曰如其不拜而飲不拜而受及自酌
　也
　案前之士旅酌不言如之者以士之舉旅有拜受拜
　送而旅食無之也至此則雖士亦無拜受拜送之節
　矣故直言如之但旅食者之酌仍當就其尊而酌之
　耳
公有命徹幂則卿大夫皆降西階下北面東上再拜稽
首公命小臣辭公答再拜大夫皆辟(辟音避)
　正義鄭氏康成曰命徹幂者公意殷勤必盡酒也小
　臣辭不升成拜眀雖醉正臣禮也君答拜扵上示不
　虚受也　敖氏繼公曰幂兩甒之幂也命徹幂者命
　執幂者遂徹之也徹之者示與臣下同此酒不自異
　也在堂者皆降拜謝君意也士不拜賤不敢與君為
　禮也云有命又云則見其然否不定也徹幂之節其
　在大夫就席之時乎辭者辭之使升拜辭之而不敢
　從命小臣以復扵公公乃答拜卒拜扵下而不升成
　拜臣之正禮也必辭之者以賓在其中也賓與羣臣
　皆卒拜扵下禮宜然也扵此云辟者嫌旅拜則不必
　辟也不言賓及諸公文省凡小臣辭皆公命之經特
　扵始末兩著之以見其餘也
　案徹幂者并膳而欲與諸臣同盡之視命無不醉者
　其意更重矣不升成拜者賓與公卿大夫人衆矣不
　可扵西階上成拜非獨為正臣禮也大夫皆辟兼上
　下大夫而言云大夫者以賓為首而賓大夫也
　通論李氏如圭曰鄉飲酒賓至則徹幂酒賓主共之
　也君専大恵故有命乃徹
遂升反坐士終旅于上如初
　正義鄭氏康成曰卿大夫降而爵止扵其反席卒之
　(朱子曰士方旅而大夫降則爵止不行大夫復升士乃終旅)　敖氏繼公曰云士
　終旅扵上則是徹幂之時士盖先大夫而降至是乃
　升旅扵上也必言扵上者嫌既降則宜遂旅扵下也
　初即旅酌亦如之之儀
　案言遂升眀不待射人之升之也盖既徹幂則顯示
　以不醉無歸之指矣故直升飲以副君意也
無算樂
　正義鄭氏康成曰升歌閒合無數也取歡而已其樂
　章亦然
　案注謂樂章亦然者眀得兼用小雅不但鄉樂
宵則庶子執燭于阼階上司宫執燭于西階上甸人執
大燭于庭閽人為大燭于門外(甸大練反閽音昏)
　正義鄭氏康成曰宵夜也燭燋也(賈䟽古者以荆燋為燭未爇曰燋在)
　(地曰燎執之曰燭)甸人掌共薪蒸者庭大燭為位廣也(賈䟽詩庭)
　(燎之光毛云大燭也郊特牲云庭燎之百由齊桓公始也注云僭天子也庭燎之差公盖五十侯伯子男)
　(皆三十文出大戴記)閽人門人也(賈䟽天官閽人掌守王中門之禁諸侯亦當然)為作
　也作大燭以俟賓客出　范氏處義曰湛露有厭厭
　夜飲不醉無歸之語則燕不嫌扵久也　劉氏彛曰
　燕以示慈恵則貴舒緩故飲至夜而不為過所以致
　其厚也饗以訓恭儉則貴謹飭故饗在朝而不為速
　所以致其敬也
　案阼階上者為公燭也庶子時入直宿衛故主之西
　階上者為賓燭也司宫掌寢故主之庭者為士若旅
　食燭也甸人掌薪蒸故主之門外者為賓出燭也司
　閽掌出入故主之門外之燭曰為盖樹而不執司烜
　氏注云樹扵門外曰大燭是也

右無算爵

賓醉北面坐取其薦脯以降
　正義敖氏繼公曰賓未醉不敢起既醉不敢留餘人
　之出者皆以賓為節也賓至是取其薦脯以賜鐘人
　則古之以禮飲燕者其扵所薦之豆籩惟祭之而不
　食斯可見矣取脯説見士冠禮　鄭氏康成曰取脯
　重得君賜
　案饗食有歸爼之節燕禮輕不歸爼故賓取脯以眀
　其受賜之意
奏陔
　正義鄭氏康成曰賓出奏陔夏以為行節也凡夏以
　鐘鼓奏之
　案亦當賓至扵階而陔作如鄉飲射禮之節
賓所執脯以賜鐘人于門内霤遂出卿大夫皆出
　正義鄭氏康成曰鐘人掌以鐘鼔奏九夏今奏陔以
　節已用賜脯以報之卿大夫皆出随賓出也　敖氏
　繼公曰賜之者賜其為已奏樂也此非擊鐘以奏陔
　之鐘人乃其黨之在旅食之位者先立扵此因過而
　賜之以其同事也
　案鄉飲射禮亦奏陔而賓無取脯賜脯之節者敵禮
　不取脯取脯卑下者之禮也故冠禮之冠者見母昏
　禮之使者反命婦見醴扵舅姑以及此禮大射禮之
　賓出皆取脯鐘縣在階前奏陔之頃擊者方有事焉
　則受脯者當如敖氏之説矣
公不送
　正義敖氏繼公曰公與其臣燕而不送者以其不為
　獻主也若扵異國之臣雖不為正賓君雖不為獻主
　猶送之
　案始不迎故此不送若異國之臣則記謂公迎之扵
　大門内矣故敖氏云然所迎所送皆謂上介也此云
　公不送者指為賓之大夫而不以公卿足以決之矣

右賓出

公與客燕
　正義鄭氏康成曰謂四方之使者　賈氏公彦曰燕
　異國卿大夫與臣子同唯戒賓為異故扵禮末見之
曰寡君有不腆之酒以請吾子之與寡君須㬰焉使某
也以請(腆天典反注古文腆皆作殄今文皆曰不腆酒無之)
　正義鄭氏康成曰君使人戒客辭也禮使人各以其
　爵(賈䟽大聘使卿小聘使大夫爵不同故主君亦以其爵戒之)寡鮮也猶言少徳
　謙也腆善也上介出請入吿(賈䟽公食禮使者至館門外上介出請事入吿)
　(賓)　敖氏繼公曰須㬰者言其不敢久
　案言有不腆之酒以燕主扵飲也
對曰寡君君之私也君無所辱賜于使臣臣敢辭(使師異反)
　(下使臣並同)
　正義鄭氏康成曰上介出答主國使者辭也君無所
　辱賜于使臣謙不敢當也　李氏心傳曰私之言屬
　也春秋傳叔孫穆子曰邾滕人之私也我列國也何
　故視之茅夷鴻吿吴人曰魯賦八百乗君之貳也邾
　賦六百乗君之私也此可見矣　敖氏繼公曰客自
　謙不敢以敵國之使自處故云然
寡君固曰不腆使某固以請寡君君之私也君無所辱
賜于使臣臣敢固辭
　正義鄭氏康成曰重傳命　朱子曰寡君君之私也
　以下是客對辭
寡君固曰不腆使某固以請某固辭不得命敢不從(注今)
　(文無使某)
　正義朱子曰某固辭以下是客對辭　鄭氏康成曰
　許之也扵是出見主國使者　賈氏公彦曰公食禮
　重三辭此禮輕再辭為異
致命曰寡君使某有不腆之酒以請吾子之與寡君須
㬰焉
　正義鄭氏康成曰親相見致君命辭也
君貺寡君多矣又辱賜于使臣臣敢拜賜命
　正義朱子曰君貺寡君以下是客對辭　鄭氏康成
　曰貺賜也猶愛也敢拜賜命對使者拜君之賜命
　敖氏繼公曰賓既對遂再拜稽首所謂拜賜命也扵
　是大夫還賓遂從之

右公與客燕

記燕朝服于寝(朝直遥反)
　正義鄭氏康成曰朝服者諸侯與其羣臣日視朝之
　服謂冠玄端緇帶素韠白屨也(賈䟽諸侯當白舄其臣則白屨複下曰舄)
　(禪下曰屨)燕扵路寝相親昵也　敖氏繼公曰朝服兼君
　臣而言也玄冠玄端素裳緇帶素韠白屨士之朝服
　也大夫冠衣之屬皆與士同惟雜帶以玄黄為異若
　人君則又朱綠帶也其餘亦與士同玊藻曰大帶四
　寸雜帶君朱綠大夫玄黄士緇辟二寸再繚四寸是
　其異也燕扵路寝禮差輕
　案食扵廟燕扵寝皆朝服以朝服為行禮之正服也
　其助祭若視朔若聘則有為而加之饗禮雖亡其亦
　朝服與燕以盡歡有説屨升坐之儀在廟則䙝故必
　扵寝也路寝而外離宫别寝亦可行之

右記服及燕所

其牲狗也亨于門外東方(亨普庚反)
　正義敖氏繼公曰門外東方爨所在也故扵焉亨之
　古者寝廟之門外皆有爨吉則在東凶則在西

右記牲

若與四方之賓燕則公迎之于大門内揖讓升
　正義鄭氏康成曰四方之賓謂来聘者也自戒至扵
　拜至皆如公食(賈䟽燕用狗公食用大牢此戒賓拜辭彼三辭至卿大夫立位皆不同而)
　(云如者謂除此之外如之)介門西北面西上(賈䟽約聘禮而知)羣臣即位
　如燕也
　案必迎之者别扵已臣也迎不扵門外者别扵朝賓
　也此所迎賓其正聘使也故下文云賓為苟敬其上
　介之為賓者當從聘使而入扵公與賓揖讓時止扵
　門西之位
賓為苟敬席于阼階之西北面有脀不嚌肺不啐酒其
介為賓
　正義鄭氏康成曰言苟敬者賓實主國所宜敬也席
　之如獻諸公之位脀折爼也不嚌啐似若尊者然也
　主人獻賓獻公既獻苟敬乃媵觶(賈䟽獻已臣子時獻賓獻公即媵觶)
　(此獻公後既獻苟敬乃酬賓)　敖氏繼公曰苟誠也實也苟敬者
　國君扵外臣所燕者之稱也其類亦猶鄉飲之遵此
　燕主為賓而設賓扵是時雖不為正賓而實為主君
　之所敬故以賓為苟敬也此席當有加席與食禮同
　而東上公與賓既揖讓升公拜至賓答拜公乃揖賓
　各就其席公降擯者以命命上介為賓上介禮辭許
　再拜稽首公答拜上介出公乃升就席擯者納賓皆
　如羣臣為賓之禮必以上介為賓者禮君與臣燕其
　為賓者不以公卿而以大夫雖燕異國之臣亦如之
　賓卿也上介大夫也故不以賓為賓而以上介為賓
　也阼階之西諸公之位也席苟敬扵是且有脀皆尊
　異之不嚌啐者辟正賓　李氏如圭曰苟敬之席在
　公之左春秋傳宋公與魯叔孫昭子燕飲酒樂宋公
　使昭子右坐右坐者居公之右改禮坐也
　案苟敬之脀盖亦膳宰設之惟言不嚌啐則亦有祭
　肺吿㫖之節已
　餘論敖氏繼公曰下記言與卿燕則大夫為賓與大
　夫燕亦大夫為賓此以介為賓固足以眀卿為聘使
　之禮若大夫為聘使則燕賓其以主國之大夫為之
　與
無膳尊無膳爵
　正義鄭氏康成曰降尊以就卑也　敖氏繼公曰膳
　尊瓦大也膳爵象觶也所燕非已臣子故不宜自異
　然則尊篚之數皆減矣
　案此與専席而酢之意同

右記與四方之賓燕之事

與卿燕則大夫為賓與大夫燕亦大夫為賓(注今文無則下無燕)
　正義鄭氏康成曰不以所與燕者為賓者燕為序歡
　心賓主敬也公父文伯飲南宫敬叔酒以路堵父為
　客此之謂也君但以大夫為賓者大夫卑雖尊之猶
　逺扵君　敖氏繼公曰云與卿燕則大夫為賓者嫌
　為賓或當以所燕者也與大夫燕亦大夫為賓者嫌
　為賓或當降扵所燕者一等如上例也必以大夫為
　賓者賓位扵堂且與君為禮宜用稍尊者也不以公
　卿為賓者以其太尊扵主人故也　朱子曰公所與
　燕者雖不為賓亦當如異國之賓為苟敬　賈氏公
　彦曰此謂與已臣子燕法
　案饗食之主皆公自為之而燕則别立主者伸公尊
　也故饗食之賓皆賓自為之而燕則别立賓者亦優
　賓也盖燕以序歡心故正主與正賓皆不欲其僕僕
　爾亟拜也此燕禮之意也主人不以卿大夫者以其
　太尊則不便扵獻士庶子以下也賓不以卿為嫌也
　其不以士而必以大夫者以士不得有席扵堂故也
　然燕既有四而又各有卿與大夫之異不可以無辨
　如燕異國之卿則卿為苟敬而賓其上介上記有眀
　文矣若燕異國之大夫則大夫亦為苟敬但當以他
　大夫為賓而不得賓其介敖氏之説理宜然也如燕
　已國勞扵王事及出聘来還之卿則其卿亦當為苟
　敬如朱子之説以異國之上介為賓者推之亦當以
　其同事之上介為賓矣若燕已國勞扵王事及出聘
　来還之大夫則當以他大夫為賓而不賓其介惟無
　事而燕則有諸公者諸公居苟敬之位無則闕之而
　所賓之大夫惟公所命耳

右記為賓者

羞膳者與執幂者皆士也羞卿者小膳宰也
　正義鄭氏康成曰尊君也膳宰卑扵士小膳宰膳宰
　之佐也　賈氏公彦曰經直云請執幂者與羞膳者
　不辨其人故記人言之
　案經先言執幂後言羞膳者酒重扵羞也此記先言
　羞膳後言執幂者以下當言羞卿故主羞以立文也

右記羞者執幂者

若以樂納賓則賓及庭奏肆夏賓拜酒主人答拜而樂
闋公拜受爵而奏肆夏公卒爵主人升受爵以下而樂
闋(闋曲雪反)
　正義鄭氏康成曰肆夏樂章也周官曰賓出入奏肆
　夏(賈䟽大司樂文)以鐘鑮播之鼓磬應之所謂金奏也今亡
　闋止也記曰入門而縣興示易以敬也(賈䟽仲尼燕居云兩君相)
　(見揖讓而入門入門而縣興郊特牲云賓入大門而奏肆夏示易以敬也引二記文者賓及寝庭與入門)
　(而縣興事相類)卿大夫有王事之勞則奏此樂焉　陳氏暘
　曰賓及庭而樂作則闋扵未卒爵之前公受爵而樂
　乃作則闋扵卒爵之後　敖氏繼公曰君與臣燕不
　以樂納賓常禮也其或扵此用樂者在君所欲耳及
　庭而奏肆夏尊賓也未卒爵而樂闋辟君也必扵此
　而樂闋者亦以其為獻禮一節之終也公受爵而奏
　以其獻禮始扵此也卒爵乃闋獻禮之終也此盖以
　樂與其禮相為終始亦足以見尊君之義矣
　案云若者以樂不以樂不定之辭也或因賓而有所
　加禮或君心所欲而臨時用之皆可也賓入門即及
　庭矣盖當沒霤将折而西行時為賓奏節長為公奏
　節短以賓自庭升階有拜至諸禮稍需時也然則金
　奏可長可短而不可以詩篇當之審矣　又案此賓
　盖指所命之賓非謂所燕之賓也知者以賓拜酒主
　人答拜而樂闋者決之也若所燕之賓入門而右而
　公爾之與拜酒之節逺矣
升歌鹿鳴下管新宫
　正義鄭氏衆曰升歌歌者在堂也下管吹管者在堂
　下　敖氏繼公曰歌鹿鳴之三也大射云三終是也
　凡升歌皆歌三篇不止一篇而已下管亦然大射儀
　曰新宫三終舊説謂管如篴而小併兩而吹之此奏
　肆夏且下管如大射之禮則縣亦宜如之盖燕有時
　而射故當闕中縣也　賈氏公彦曰言下管者異扵
　常燕也　鄭氏康成曰新宫小雅逸篇也管之　朱
　氏載堉曰書曰下管鞉鼔詩曰磬管将将嘒嘒管聲
　記曰下而管象與夫孤竹孫竹陰竹之管皆是物也
　案管者吹簜以奏之其樂重惟天子諸侯得用之虞
　書周官皆言下管禮記管象皆重樂也若卿大夫以
　下則但有笙入之節而無下管
　存疑李氏如圭曰宋公饗叔孫昭子賦新宫或謂即
　斯干之詩　朱氏載堉曰所謂管者無孔惟管端開
　豁口状如簫口形似洞門
　案新宫有聲無辭盖亦笙詩南陔白華華黍之類注
　謂小雅逸篇則以其次應在小雅而後乃并其篇名
　而逸之也謂斯干為宣王時詩則宣王以前何由用
　之宋公饗叔孫曰賦則所賦或即斯干未可知要不
　可以所賦與所管混為一也管必有孔乃有髙下清
　濁疾徐之節而可以成樂無孔則管各一聲而已豈
　堪入耳乎
笙入三成遂合鄉樂
　正義鄭氏康成曰入三成謂三終也鄉樂周南召南
　六篇言遂者不閒也　敖氏繼公曰三成謂奏南陔
　白華華黍也扵歌與管但言篇名扵笙言三成文互
　見也不閒者盖以樂已盛扵上故扵此殺之獻時不
　奏肆夏則不管乃有閒
　存疑賈氏公彦曰笙入三成正謂笙奏新宫三終申
　説下管之義
　案樂以四節為正惟鄉射不歌不笙不閒大射不閒
　不合者主扵射略扵樂也燕以序歡所重在樂故上
　經所言原備四節此扵獻時奏肆夏彌盛之升歌一
　也下管二也笙入三也合樂四也雖不閒有管則盛
　矣如謂笙入即奏新宫是闕一節僅有三節也且笙
　入扵下管之後則方管時笙尚在外何由與管為一
　乎　又案周官鞮鞻氏掌四夷之樂與其聲歌祭祀
　則龡而歌之燕亦如之注曰王者必作四夷之樂一
　天下也然此惟王禮有之若兩君相燕與此禮同
若舞則勺(勺音灼)
　正義賈氏公彦曰言若者或舞或不舞在扵君意
　敖氏繼公曰勺者舞名但不詳其為何代之樂耳
　通論陳氏暘曰周官舞師凡小祭祀不興舞則禮之
　輕者雖不舞可也故此禮言若舞内則十三舞勺成
　童舞象二十舞大夏此舞勺禮輕也兩君相見下管
　象舞夏籥序興禮重故也
　案虞書搏拊琴瑟以詠升歌之節也下管鼗鼔笙入
　之節也笙鏞以閒閒歌之節也簫韶九成合樂之節
　也夫九成者舞也乃虞書之言九成與此記之言舞
　勺皆扵合樂之後則是樂備乃舞矣凡舞有文舞有
　武舞而文武二舞又各有大小舞勺文舞之小舞也
　象武舞之小舞也記内則篇云十有三年舞勺成童
　舞象熊氏云以年尚幼故習文武之小舞是也大武
　武舞之大舞也大夏文舞之大舞也祭統云朱干玉
　戚以舞大武八佾以舞大夏注以大武為武大夏為
　文是也文舞無論大小舞皆以羽籥武舞則小舞以
　干戈大舞以干戚也文王世子載養老更事曰舞大
　武此舞勺者燕禮輕也故經曰則勺言其惟用文武
　之小舞也
　存疑鄭氏康成曰勺頌篇吿成大武之樂歌也其詩
　曰於鑠王師遵養時晦既合鄉樂萬舞而奏之所以
　美王侯勸有功也
　案勺古者小學即舞之未必始扵周於鑠之詩名酌
　偶同耳恐未可質言其為此舞之節也此舞佾數亦
　未詳

右記有盛樂之事

惟公與賓有俎
　正義鄭氏康成曰主扵燕其餘可以無俎　敖氏繼
　公曰經文已眀記復言之者嫌所與燕者或當有爼
　如異國之賓也

右記有爼者

獻公曰臣敢奏爵以聴命
　正義鄭氏康成曰授公釋此辭不敢必受之　敖氏
　繼公曰奏進也命謂君受與否之命　賈氏公彦曰
　謂主人獻公也賓媵觶于公雖非獻亦釋此辭
　案下記有四方之賓媵爵于公之辭而本國臣子之
　為賓者媵爵之辭無聞故䟽家以此辭決之

右記授公爵之辭

凡公所辭皆栗階凡栗階不過二等
　正義郝氏敬曰凡公所辭辭拜下也　鄭氏康成曰
　栗越也謂越等急趨君命也其始升猶聚足連步越
　二等左右足各一發而升堂　敖氏繼公曰辭之而
　升其禮則然越等而上曰栗階下曰躇階栗與歴聲
　相近再言凡凡公所辭者也不過二等眀雖急趨君
　命猶有節也二等者階之上二等也以諸侯七等階
　言之則至五等左右足乃各一發盡階則復聚足然
　後升堂
　通論賈氏公彦曰禮器天子之堂九尺諸侯七尺大
　夫五尺士三尺士冠禮降三等受爵弁注云下至地
　則士三等階以此推之則一尺為一階大夫五尺五
　等階諸侯七尺七等階天子九尺九等階云凡栗階
　則自九等至三等皆有栗階法栗階據上等而言其
　始升猶聚足連步聚足謂前足躡一等後足從之併
　連步謂足相随不相過也

右記栗階之節

凡公所酬既拜請旅侍臣
　正義鄭氏康成曰既拜謂自酌升拜時也擯者阼階
　下吿扵公還西階下吿公許請旅請行酒于羣臣必
　請者不専恵也　敖氏繼公曰凡凡四舉旅之禮請
　請于擯者侍臣侍飲之臣也其禮見大射儀

右記受公酬者請旅之節

凡薦與羞者小膳宰也
　正義鄭氏康成曰謂扵卿大夫以下也上言羞卿者
　小膳宰欲絶扵賓羞賓者亦士(賈䟽上文君下特言羞卿欲見賓之羞與)
　(君同)　敖氏繼公曰謂扵大夫以下者也上云羞卿小
　膳宰者釋經文也此無所釋故并薦言之立文宜然
　也然則經言羞膳羞卿之類亦并薦言之眀矣
　案薦君使士薦賓使膳宰經有眀文羞膳羞卿上記
　言之故知此記為大夫以下發也薦賓者膳宰則羞
　賓者亦膳宰與經惟言請羞扵諸公卿者未言其人
　又不言薦卿及薦大夫羞大夫之人故記眀之
有内羞
　正義鄭氏康成曰謂羞豆之實酏食糝食羞籩之實
　糗餌粉餈(賈䟽醢人注云酏􁊾也内則曰取稲米舉糔溲之小切狼臅膏以與稲米為􁊾又曰)
　(糝取牛羊豕之肉三如一小切之與稲米稲米二肉一合以為餌煎之籩人注云糗餌粉餈皆粉稲米黍)
　(米所為合蒸曰餌餅之曰餈糗者擣粉熬大豆為餌餈之粘著以粉之耳餌言糗餈言粉互相足)
　敖氏繼公曰注以周官醢人籩人職所言羞豆羞籩
　之實為此内羞禮恐或然但未必其皆用之也祭禮
　尊者之庶羞内羞同時進之　賈氏公彦曰内羞者
　祭祀饋食所加少牢所謂房中之羞
　案庶羞之外又有房中之羞猶無算樂之外又有房
　中之樂也言此扵羞者之下而云有則不異人可見
　矣

右記薦與羞者及内羞

君與射則為下射袒朱襦樂作而後就物小臣以巾授
矢稍屬(與音預襦人于反屬章欲反)
　正義敖氏繼公曰言與射則君扵燕射或時不與矣
　稍屬者稍與發矢時相連屬也説又見鄉射記
　通論陳氏祥道曰鄉射記大夫與士射袒纁襦此記
　言君射袒朱襦盖大夫與士射士肉袒以拾蔽膚大
　夫則有纁襦在但以拾歛衣而已君與大夫射大夫
　肉袒以拾蔽膚君則有朱襦在但以拾歛衣而已注
　謂拾所以蔽膚歛衣者此也
不以樂志
　正義鄭氏康成曰辟不敏也　敖氏繼公曰古文志
　識通毎發不以樂之節為識而必欲應之亦優君也
　記言此扵授矢發矢之間則是君之燕射扵其再射
　即用樂行之益可見矣燕射亦三至再射而君始射
　案以樂志所謂不鼓不釋也君射雖不鼓猶釋之其
　樂以貍首而不以騶虞亦與鄉射異者也
既發則小臣受弓以授弓人
　正義鄭氏康成曰不使大射正燕禮輕　敖氏繼公
　曰受弓以授弓人盖卒射之事也
　案大射儀曰公既發大射正受弓而俟拾發以将乗
　矢此受以小臣故注以為禮輕也然則賛設決拾者
　亦未必使小射正矣及卒射大射儀又曰大射正受
　弓其注謂以授有司扵東堂此小臣之授弓人亦當
　如之
上射退于物一笴既發則答君而俟若飲君燕則夹爵
君在大夫射則肉袒(笴古我反又古老反)
　正義敖氏繼公曰説皆見鄉射記
　案鄉射記若飲君如燕則夹爵此似脱一如字

右記公射之事

若與四方之賓燕媵爵曰臣受賜矣臣請賛執爵者
　正義鄭氏康成曰受賜謂公曏者酬之也至燕射後
　賓降洗升媵觶于公　敖氏繼公曰賓謂介為賓者
　也執爵似指鄉之媵觶者而言贊猶佐也
相者對曰吾子無自辱焉(相息亮反)
　正義鄭氏康成曰辭之也亦吿公以公命答之也
　敖氏繼公曰此下當有賓再請而相者許之辭記不
　備見也
有房中之樂
　正義鄭氏康成曰絃歌周南召南之詩而不用鐘磬
　之節也　敖氏繼公曰奏之扵房故云房中之樂盖
　别扵堂上堂下之樂也　賈氏公彦曰此文承四方
　之賓燕下而云有眀為四方之賓有之
　案此樂亦工歌之亦有瑟其即當賓媵爵之節乎説
　屨升坐則不宜使工扵堂上奏樂矣注又云謂之房
　中者后夫人之所諷誦以事其君子盖本詩之初意
　而言以房中婦人之所有事者也
　存疑陳氏祥道曰毛氏以詩招我由房為房中樂鄭
　氏則以磬師之燕樂為房中樂又謂絃歌周南召南
　而不用鐘磬之節闗雎之詩曰鐘鼓樂之而周官教
　燕樂以磬師則房中之樂非不用鐘磬也毛萇侯芭
　孫毓皆云有鐘磬王肅言無鐘磬與鄭氏同賈公彦
　曰房中樂以祭祀則有鐘磬以燕則無鐘磬
　餘論陳氏暘曰漢書曰漢有房中祠樂梁書曰周備
　六代之樂至秦餘韶武房中而已由是推之房中之
　樂自周至扵秦漢盖未嘗廢其所異者特秦更為夀
　人漢更為安世魏更為正世至晉復為房中也

右記與四方賓燕之辭及樂

　燕禮總論吕氏大臨曰禮之所貴别而已矣貴賤相
　羌自王公卿士以至皁輿隸僚僕臺各有其等君者
　積尊而為之也苟無羌等下将得而犯之燕禮之别
　君卿大夫士庶子皆有次其獻之皆有序雖以施恵
　盡歡而貴賤之義極其宻察矣
欽定儀禮義䟽巻十二
欽定四庫全書
欽定儀禮義疏卷十三
　大射儀第七之一
正義鄭氏康成曰名曰大射者諸侯將有祭祀之


事與其羣臣射以觀其禮數中者得與於祭不數


中者不得與於祭大射儀於五禮屬嘉禮大戴第


十三小戴及别録皆第七　吕氏大臨曰古之選


士中多者得與於祭蓋禮樂節文之多惟射與祭

為然能盡射之節文而不失其敬可以奉祭祀矣


能心平體正持弓矢審固而中多其誠可以事鬼


神矣　陳氏祥道曰人之賢不肖不能逃於威儀


揖讓之閒而好惡趨舍常見於行同能偶之際故


射而飾之以禮樂以觀其德比之以偶以觀其類


陳氏汲曰大射者王將有郊廟之事於射宫擇


諸侯及羣臣與邦國所貢士可以與於祭者司裘


職言虎侯熊侯豹侯麋侯射人職言三侯梓人記


言皮侯皆大射也　敖氏繼公曰諸侯與其羣臣


飲酒而習射之禮也言大射者别於賓射燕射也


案先儒皆據射義天子將祭必先習射於澤之文


以此大射為將祭而擇與祭者之禮然以周官司


裘射人諸職攷之則自天子以至諸侯卿大夫皆


有大射夫大夫之臣能有幾何乃將祭而行大射


之禮以擇之乎卽天子之祭六卿以下至於祝史


皆有常職五等諸侯入覲當祭之時無不助祭之

禮如必射中者乃得與於祭則大宰不必贊玉幣


而大司徒不必奉牛牲大宗伯不必奉玉齍而肆


師不必誅怠慢也抑西雝之我客或易其人而烈


文辟公多廢然而返也揆之於禮多所未安蓋射


義原屬漢人傅㑹欲鋪張射事之重大而不覺其


言之過耳敖氏不用舊觧所見偉矣但經生誦習


戴記目濡耳染其來已久今姑仍鄭義而存敖氏


之説於後并附論之如此云　又案古人德行之


外所重道藝德行體也道藝用也六藝之目禮樂


為首其餘四者皆日用利頼之事而射又先焉蓋


禮中樂和斯須不可去然必因事而見如祭祀朝


聘饗食師田之屬非肄之有素涖事難以卒行而


禮樂不可以空肄唯射之一事貴賤有等賓主有


分長㓜有儀能否有别揖遜雍容心氣得平焉周


旋進反容貎得莊焉至於以樂行之不鼔不釋應


聲赴節四矢如樹而其藝也亦進於神已勝者無

可矜而不勝者可以勉射者旣身其事而觀之者


亦鼓舞動盪而勃然以興故夫習禮樂之事無過


於射者然則將有祭祀君與諸公卿大夫士舉行


此射以習禮樂理亦宜之而非必擇焉而有所去


取也以其為祭而習射故謂之大射而後人因有


選士之傅㑹與若然則大夫士因祭而射皆可謂


之大射皮侯大射所用士射以豻侯則士亦有大


射矣若拘於中者得與於祭之説則王朝侯國亦


多窒礙豈獨士大夫不可通乎

大射之儀
　正義賈氏公彦曰不言禮言儀者以射禮盛威儀多

敖氏繼公曰他篇言禮此乃言儀者以其儀多於

　他篇故特顯之禮者總名儀則其節文也
　通論孔氏穎達曰射禮有三一為大射是將祭擇士
　之射二為賓射是諸侯來朝而天子與之射或諸侯
　相朝而與之射三為燕射謂燕息而與之射其天子
　諸侯大大三射皆具士無大射故司裘職不及士注
　云士無臣祭無所擇是也賓射燕射士皆有之射人
　職士射豻侯二正是士有賓射鄉射記云士布侯畫
　以鹿豕是士有燕射也
　案考工記張皮侯而棲鵠則春以功謂大射也張五
　采之侯則遠國屬謂賓射也張獸侯則王以息燕謂
　燕射也天子諸侯三射備有之卿大夫以下無賓射
　以其遠國屬非諸臣所有也其賓射即燕射耳射人
　職言士射豻侯豻侯皮侯也則士亦有大射矣康成
　以射人之射法為賓射非也五正三正二正者樂節
　也
君有命戒射
　正義鄭氏康成曰將有祭祀之事當射宰告於君君
　乃命之言君有命政教宜由尊者　敖氏繼公曰謂
　君發命而戒有司以將射也
宰戒百官有事於射者
　正義鄭氏康成曰宰於天子冢宰治官卿也作大事
　則掌以君命戒百官(賈疏天官大宰職文)　賈氏公彦曰諸侯
　兼官無冢宰地官司徒兼之聘禮注曰宰上卿貳君
　事者諸侯謂司徒為宰是也　敖氏繼公曰此宰指
　侯國之上卿而言也然春秋之世侯國上卿有不盡
　名為宰者與經微不合
　案言有事於射則是有無事於射者矣蓋百官容有
　疾病喪服之等不盡與於射也宰治百官故主戒之
射人戒諸公卿大夫射司士戒士射與贊者
　正義鄭氏康成曰射人掌以射法治射儀(賈疏射人職文)司
　士掌國中之士治凡其戒令(賈疏司士職文)皆司馬之屬也
　殊戒公卿大夫與士辨貴賤也贊者謂士佐執事不
　射者　賈氏公彦曰宰官尊總戒射人司士色别重
　戒之
　案贊者蓋取諸士旅食者之中其他諸執事在士以
　下者大概皆旅食者也則其位與獻次不見於經者
　畧可推矣
　存疑賈氏公彦曰此所云戒皆謂祭前旬有一日大
　宰職前期十日帥執事而卜日遂戒注云前期前所
　諏之日也十日容散齊七日致齊三日天子有天地
　及山川社稷宗廟諸侯直有境内山川社稷宗廟卜
　日及戒皆同也
前射三日宰夫戒宰及司馬射人宿視滌(滌第繹反)
　正義鄭氏康成曰宰夫冢宰之屬掌百官之徵令者
　司馬於天子政官之卿凡大射則合其六耦滌謂溉
　器掃除射宫　敖氏繼公曰宰夫戒此三官以當宿
　視滌也宿謂前射一日為之
　案視滌即視濯也少牢禮司宫摡豆籩勺爵觚觶几
　洗篚所謂滌也燕不視滌而此視滌者大射禮重於
　燕也司馬射人皆執事於射者也故戒宰并及之戒
　三官以宰夫者射必先燕而宰夫為獻主故也

右戒百官

司馬命量人量侯道與所設乏以貍步大侯九十參七
十干五十設乏各去其侯西十北十(量人之量音亮下同貍力之反參注)
　(音糁思感反敖如字干依注音豻吾翰反下並同)
　正義鄭氏康成曰量人司馬之屬掌量道巷塗數者
　(賈疏量人職文)侯謂所射布也(賈疏三侯皆以布為之而以皮為鵠旁又餙以皮也)量
　侯道謂去堂遠近也容謂之乏所以為獲者之禦矢
　鄉射記曰侯道五十弓考工記曰弓之下制六尺則
　此貍步六尺明矣(賈疏先鄭注射人貍歩謂一舉足為步於今為半歩故注引弓之下)
　(制六尺以非之)大侯熊侯謂之大者與天子熊侯同干讀為
　豻豻侯者豻鵠豻飾也　敖氏繼公曰侯道侯去物
　之歩數也所畫物在兩楹間正當􁅯也此時未有物
　當以􁅯間為節也步者蓋量器長六尺者之名如丈
　尺尋引之類刻畫貍形於上以為識故曰貍歩參如
　無往參之參謂介於二者之間也大侯者以其大於
　二侯名之參侯者以其參於二侯名之也此大侯熊
　侯也則參侯其豹侯與九十七十五十其歩數也君
　至尊而侯道反遠於卿大夫士者蓋位尊則所及者
　遠位卑則所及者近故侯道象之以見其義也設乏
　之處各去其侯之北十歩者以其當二侯相去之中
　故以為節也去其侯之西亦十歩則因其北之成數
　而用之亦以公家之庭寛廣故爾周官掌皮職言諸
　侯大射共熊侯豹侯射人職言諸侯以四耦射二侯
　亦謂熊侯豹侯也其侯數少於此則侯道未必有五
　十弓者矣蓋作經有先後故禮制有隆殺所以異也

陳氏祥道曰諸侯三侯熊為上故曰大侯

　案此禮之熊侯道九十弓其大當同天子之虎侯而
　注謂與天子熊侯同者言其鵠與其飾耳若然則道
　七十弓之參侯其大當同於天子之熊侯道五十弓
　之干侯其大當同於天子之豹侯以其取數於侯道
　故也參侯之説注疏雖亦可通然須改參為糝不若
　敖氏依經之有據也
　存疑鄭氏康成曰貍之伺物每舉足止視遠近為發
　必中也是以量侯道取象焉參讀為糝糝雜也雜侯
　者豹鵠而麋餙(賈疏以豹皮為鵠以麋飾其側不用純麋知者畿内諸侯第二侯用豹為)
　(鵠故知畿外諸侯亦以豹為鵠以麋飾其側不用純麋也)大夫將祭於已射麋侯
　士無臣祭不射　賈氏公彦曰畿外諸侯亦得用三
　侯不嫌逼上者天子三侯則虎侯熊侯豹侯諸侯不
　得用虎侯而以熊侯參侯干侯為三侯若畿内則但
　有熊侯豹侯此其所以别也天子卿大夫用麋侯諸
　侯卿大夫亦用麋侯並據已家用之若助祭亦用君
　之第二侯
　辨正敖氏繼公曰舊説謂周官言畿内之諸侯非也
　周官凡言諸侯皆謂畿外者耳畿内安得有諸侯之
　國哉
　案周官諸職止言虎侯熊侯豹侯麋侯豻侯則自天
　子至於士備矣未有不豹不麋之間者因此曰參侯
　乃改為糝而以豹鵠麋飾者當之臆説也謂天子諸
　侯祭而擇士義已闊已大夫之臣有老有宰有士其
　祭則司宫司馬司士佐食雍人沃盥之等需人多矣
　盡臣以共猶恐不給則公有司助之更或借助於他
　家之臣官事不攝管氏之侈也猶大射以擇之乎士
　或不射若私臣則特牲亦有之王制言内諸侯禄也
　孟子言卿大夫受地視侯伯則卿大夫即可謂之内
　諸侯矣又分而為二則複疊而不可以為等蓋因此
　經三侯司裘射人二侯欲强通之不得而造作以就
　之耳
　通論陳氏祥道曰王之虎侯謂之大侯諸侯熊侯亦
　謂之大侯諸侯大侯九十參七十干五十則天子虎
　亦九十熊七十豹五十可知即大夫之麋亦五十可
　知弓之下制六尺則九十弓者五十四丈七十弓者
　四十二丈五十弓者三十丈
遂命量人巾車張三侯大侯之崇見鵠於參參見鵠於
干干不及地武不繫左下綱設乏西十北十凡乏用革
　(見賢徧反鵠姑沃反繋吉詣反又胡訃反)
　正義鄭氏康成曰巾車於天子宗伯之屬掌裝衣車
　者亦使張侯侯巾類崇髙也髙必見鵠鵠所射之主
　以皮為之各如其侯也或曰鵠鳥名射之難中中之
　為俊是以所射於侯取名也淮南子曰鳱鵠知來考
　工記曰梓人為侯廣與崇方三分其廣而鵠居一焉
　則大侯之鵠方六尺(賈疏侯之廣狹取度於侯道三分其侯而鵠居一焉大侯侯道)
　(九十弓弓取二寸則侯中丈八尺鵠三分居一故六尺)參侯之鵠方四尺六寸
　大半寸(賈疏參侯侯道七十弓弓取二寸則侯中丈四尺鵠三分居一得四尺六寸三分寸之二)
　(三分寸之二即是大半寸)干侯之鵠方三尺三寸少半寸(賈疏干侯侯道)
　(五十弓弓取二寸則侯中一丈鵠三分居一得三尺三寸三分寸之一三分寸之一即是少半寸)及
　至也武跡也中人之足長尺二寸干侯不及地武以
　此計之參侯去地一丈五寸少半寸(賈疏干侯侯中一丈上下躬及)
　(上下舌各二尺合八尺是丈八尺矣張法干侯下綱不及地尺二寸則上綱去地丈九尺二寸也參侯侯)
　(中丈四尺并躬與舌八尺為二丈二尺張法參鵠下畔與干侯之上綱齊所謂見鵠於干則鵠下畔八尺)
　(六寸大半寸為干侯所掩是參下綱去地一丈五寸少半寸則上綱去地三丈二尺五寸少半寸也)大
　侯去地二丈二尺五寸少半寸(賈疏大侯侯中丈八尺并躬與舌八尺為)
　(二丈六尺張法大侯鵠下畔與參侯之上綱齊所謂見鵠於參其鵠下一丈為參侯所掩是大侯下綱去)
　(地二丈二尺五寸少半寸則上綱去地四丈八尺五寸少半寸也)凡侯北面西方謂
　之左前射三日張侯設乏欲使有事者豫志焉　敖
　氏繼公曰張侯之序大侯為先參次之干為後乃謂
　某見鵠於某者蓋先以尺寸計而張之及既張之後
　則遠侯之鵠自各見於近侯之上非謂先張近侯乃
　張遠侯也二侯之高俱見鵠而不盡見其鵠下之中
　是射者惟以貫鵠為中而其外則否於此見之矣此
　張侯之法大而遠者則高小而近者則下乃勢之不
　得不然者而尊卑之義亦存焉不繫左下綱亦以事
　未至也三侯皆以左為尊故未繫其左者也亦中掩
　束之於此復言西十北十者以見上文所云者但為
　量其處耳前射三日張侯設乏重其事也　賈氏公
　彦曰鄉射乏去侯北十丈西三丈此西與北皆六丈
　總云西十北十則三侯皆然矣西亦六丈者以三侯
　恐矢揚傷人與一侯異也
　案鄉侯之乏去侯西三丈而此六丈者侯道近則矢
　之所揚者猶窄侯道遠則慮矢之所揚者或廣也其
　距侯東西之度蓋據侯中之邊幅計之參侯比大侯
　狹四尺干侯比參侯又狹四尺其設乏也參侯之乏
　與干侯之乏以漸而東亦各相較四尺其去侯北亦
　六丈者大距參參具干相去各十有二丈故於適中
　之處設之而干之乏視焉亦欲其與侯西之度均也
　周官車僕共三乏此共乏不言其人豈諸侯兼官無
　車僕之職與又服不氏職曰射則贊張侯此禮有服
　不張時亦當贊之
　通論陳氏祥道曰天子大侯九十歩諸侯大侯亦如
　之參侯以眂天子熊侯干侯以眂天子豹侯則鵠中
　躬舌之制可知天子虎見鵠於熊熊見鵠於豹豹不
　及地武又可知也　又曰鄭衆馬融王肅以正在鵠
　内賈逵則以鵠在正内二者之説皆無所據要之大
　射之侯棲鵠賓射之侯設正燕射之侯畫獸此其别
　也

右張侯

樂人宿縣于阼階東笙磬西面其南笙鐘其南鑮皆南
陳(縣音懸鑮音博周官作鎛同)
　正義鄭氏康成曰鐘磬皆編而縣之周官曰凡縣鐘
　磬半為堵全為肆有鐘有磬為全鑮如鐘而大奏樂
　以鼔鑮為節(賈疏鼓鑮亦縣直筍虡之上各縣一而已不編之)　敖氏繼公
　曰宿縣謂前射一日縣之也明日當射故此日云宿
　宿縣亦重其事也然則國君平常日用之樂皆於其
　日縣之明矣大司樂職云大祭祀宿縣遂以聲展之
　笙磬笙鐘皆與笙相應者也鐘磬以十六枚為一肆
　此笙磬笙鐘其各一肆與磬外面為股内面為鼔西
　面者鼓在西而擊者東面也鐘鑮皆南陳亦以其北
　上也鐘鑮面有二故不言西面而擊者亦與磬同也
　下放此
　案春官樂師職饗食諸侯序其樂事大射先行燕禮
　饗食之類也諸侯以樂正當天子樂師然則此禮之
　縣亦當僕人縣之大師展之而樂正序之與
　存異陳氏暘曰國語曰細鈞有鐘無鎛昭其大也大
　鈞有鎛無鐘鳴其細也蓋細鈞角徵也必和之以大
　大鈞宫商也必和之以細則鎛小鐘大明矣晉語左
　傳鄭人賂晉侯歌鐘二肆及其鎛韋昭杜預皆以鎛
　為小鐘鐘師掌金奏大鐘也鎛師掌金奏小鐘也許
　愼曰鎛錞于之屬所以應鐘磬也於理或然鄭康成
　謂鑮如鐘而大孫炎郭璞釋大鐘之鏞亦名為鎛不
　亦失大小之辨與
　案此經以編鐘對鑮而言則鑮為特鑮大於鐘自不
　待言左氏傳歌鐘二肆及其䥬亦是也國語鐘鎛則
　皆特縣者而鐘又大於鎛與不可泥彼以擾此
　餘論朱子曰鐘有特縣者有編縣者其特縣者器大
　而聲宏襍奏於八音之間則絲竹之音皆為所掩而
　不可聼故但擊之以為作止之節其編縣者則聲器
　皆小故可以襍奏於八音之間而不相凌也
建鼔在阼階西南鼔應鼙在其東南鼓(鼙貧倪反)
　正義鄭氏康成曰建猶樹也以木貫而載之樹之跗
　也南鼔謂所伐面也應鼙應朔鼙也先擊朔鼙應鼙
　應之鼙小鼔也　敖氏繼公曰此鼔鼙乃在東縣南
　者也以君當於阼階東南揖卿大夫且主人之位亦
　在洗北皆當鑮之南故移於此以辟之鼔鼙若在東
　縣南則鼔在左鼙在右今設於此乃反之者明其變
　位也　賈氏公彦曰下西面北面建鼔皆在本方故
　須言一見無他鼔此鼓本東方移來北方故異其文
　不言一
　存疑陳氏暘曰建鼓應鼙不設於東縣南者以耦次
　在洗東南故也
　案此鼓鼙所以移設之故敖氏得之陳説非也耦次
　在洗東南距階遠矣何慮其相妨乎此固以辟君揖
　卿大夫及主人之位然移之必於阼階西者軒縣正
　法其北面亦當有磬有鐘有鑮有鼙有鼓自東而西
　今惟存一鼔在西階東故移此鼓於此以與彼鼔為
　對乃得整齊也此鼙若在東縣南本在鼔北今移於
　此在東者内鼙而外鼔也
　餘論陳氏祥道曰楹鼔葢為一楹而四稜貫鼔於其
　端周官大僕建路鼔於大寢之門外莊子曰負建鼔
　而亡建鼔可負則以楹貫之可知月令曰脩鞀鞞世
　紀曰帝嚳命倕作鞞先儒謂小鼓有柄曰鞀大鞀曰
　鞞　陳氏暘曰應蓋鼙之尤小者周官小師大祭祀
　下管擊應鼔
西階之西頌磬東面其南鐘其南鑮皆南陳一建鼔在
其南東鼔朔鼙在其北(頌如字注古文頌為庸)
　正義敖氏繼公曰頌之言誦也謂歌樂也此磬與歌
　相應故曰頌磬鐘亦與磬同春秋傳歌鐘二肆其是
　鐘與鼔在南鼙在北明其不統於縣　鄭氏康成曰
　朔始也奏樂先擊西鼙鐘不言頌鼙不言東鼔義同
　省文也
　存疑鄭氏康成曰笙猶生也東為陽中萬物以生春
　秋傳曰大簇所以金奏贊陽出滯姑洗所以脩潔百
　物考神納賓(賈疏外傳伶州鳩對周景王辭下同)是以東方鐘磬謂之
　笙言成功曰頌西為隂中萬物之所成春秋傳曰夷
　則所以詠歌九則平民無忒無射所以宣布哲人之
　令徳示民軌義是以西方鐘磬謂之頌
　辨正陳氏暘曰鐘磬之應笙者曰笙鐘笙磬其應歌
　者曰頌鐘頌磬春秋傳有歌鐘與頌鐘之義同先儒
　謂在東曰笙笙生也在西曰頌頌或作庸功也豈其
　然乎
　案工席于西笙立于東故鐘磬之在西者從工而名
　頌其在東者從笙而名笙笙頌異名音當有異要不
　係於東西春秋之别也
　餘論陳氏祥道曰詩曰應田縣鼓此禮有朔鼙應鼙
　詩又以應配􁈹則朔鼙乃􁈹鼓也以其引鼔故曰􁈹
　以其始鼓故曰朔是以儀禮有朔無􁈹周官有􁈹無
　朔　陳氏暘曰頌磬在西笙磬在東朔鼙在西應鼙
　在東是堂下之樂貴西也貴西所以禮賓也
一建鼔在西階之東南面
　正義敖氏繼公曰國君合有三面樂東方西方與階
　閒也階閒之縣東上其鼔西上與在東方西方者之
　位相類也大射盛於燕宜備用樂以辟射之故去其
　階閒之縣故設其鼔於故位而已上言南鼔東鼔惟
　此言南面蓋闕中縣則不擊此鼓故異其文以見之
　此鼔不擊乃設之者明有為而去其縣非禮殺也
　案擊鼔必先擊鼙北面之縣但存其鼓而闕其鼙者
　正以此鼔不擊故也
　存疑鄭氏康成曰國君於其羣臣備三面爾無鐘磬
　有鼔而已(賈疏國君合有三面為與羣臣射闕北面無鐘磬鑮直有一建鼔)其為諸
　侯則軒縣(賈疏若與諸侯饗燕則三面皆有鼔與鐘磬鑮)
　案樂之差次以用樂者之尊卑而殊不以賓客之尊
　卑也此闕一縣自為辟射即兩君之賓射亦宜然矣
　且大射重於賓射謂大射闕而賓射備可乎至届射
　時而遷樂所遷者工與瑟而已不聞并其縣而遷之
　也
簜在建鼓之閒(簜惰朗反音蕩)
　正義鄭氏康成曰簜竹也謂笙簫之屬倚於堂　賈
　氏公彦曰其器則管也是以下乃管新宫注云謂吹
　簜
　案笙師職掌教龡竽笙塤籥篪篴管别無管工則管
　者即以笙師之屬兼為之但笙易而管難故常樂但
　用笙盛禮則用管云管則管為主亦仍有笙也此建
　鼓蓋指西階之東阼階之西二建鼔而言然則此簜
　當階閒矣下管新宫其於階閒管之與
　存異敖氏繼公曰簜即工之所管者故近工位設之

楊氏繼盛曰管乃十二律之本形每一管備七聲

　十二管則八十四聲十二人各執一管以長短為序
　並立各奏一均如黄鍾至蕤賓並歸宫八聲一均餘
　律皆然
　案堂上之樂與堂下之樂自有分限工既歌矣可更
　使之吹乎不但勞逸不均亦非所以尊大師也管必
　有數器而不必以十二為拘下經云管三終則共奏
　三曲明矣若十二人各奏一均恐日之將夕猶暇射
　乎此皆必不然者也
鼗倚于頌磬西紘(鼗音桃紘户耕反)
　正義鄭氏康成曰鼗如鼔而小有柄揺之以奏樂也
　紘編磬繩也設鼗于磬西倚于紘也(賈疏鐘磬皆面向東人居其前)
　(西面故知鼗在磬西倚之於紘)王制曰天子賜諸侯樂則以柷將之
　賜伯子男樂則以鼗將之(賈疏證鼗為節樂之器)　敖氏繼公
　曰西紘磬紘之西出者也
　存疑孔氏穎達曰鼗所以節一唱之終　楊氏繼盛
　曰鼗節堂下之鼔若拊則節堂上之樂者也節鼓聲
　三揺之節衆樂每二字畢二揺之凡樂宫倡而徵應
　商倡而羽應故二字為一節
　通論鄭氏衆曰宫縣四面縣象宫室四面有牆軒縣
　三面其形曲故春秋傳曰請曲縣諸侯之禮也
　案縣主於鐘磬以其編也其法用木為虡以紘繫於
　鐘磬而綴於虡凡十六枚蓋以十二應律别加四清
　以備短律為宫之用也鐘磬之外有鑮有鼙有鼔鑮
　鼔亦皆有虡而縣之但縣一而已而鼓又載之於跗
　以其體大徒綴於虡慮不能任故也其縣之差則所
　云宫縣軒縣判縣特縣者是已宫縣者阼階之東西
　階之西以及階閒庭南各有磬一肆鐘一肆而鑮與
　鼙鼓各一也軒縣者阼階之東西階之西以及階閒
　皆如上縣惟庭南不縣所以示降於天子也判縣者
　阼階之東西階之西各有磬一肆鐘一肆一鑮一鼙
　一鼓闕其北面所以示降於諸侯也特縣者阼階之
　西西階之東有磬一肆鐘一肆一鑮一鼙一鼔而已
　所以示降於大夫也至其縣之之法則文莫備於此
　經軒縣應縣三面其或闕者則有為而為之也判縣
　特縣之法皆可放是推之

右縣

厥明司宫尊于東楹之西兩方壺膳尊兩甒在南有豐
幂用錫若絺綴諸箭蓋幂加勺又反之皆玄尊酒在北
　(甒音武冪迷繹反綴竹衛反注今文錫或作緆絺或作綌古文箭作晉)
　正義鄭氏康成曰膳尊君尊也後陳之尊之也豐以
　承尊也説者以為若井鹿盧其為字從豆􁏿聲近似
　豆大而卑矣(賈疏豆口徑尺柄亦長尺此豐承尊之物口足徑差寛其髙差短但斲一大木)
　(為之取其安穩)幂覆尊巾也錫細布也(賈疏䘮服記錫者十五升抽其半無事其)
　(縷有事其布曰錫謂之錫者治其布使之滑易也)絺細葛也箭篠也為幂蓋
　卷辟綴於篠横之也又反之為覆勺也皆玄尊二者
　皆有玄酒之尊也酒在北尊統於君南為上也唯君
　面尊(賈疏玉藻文)言專惠也　敖氏繼公曰幂横綴於箭
　而從蓋於甒勺亦從加於幂上西枋與箭而午乃以
　餘幂反蓋于勺亦為塵之著於勺也蓋以君飲此酒
　故謹重之如是燕禮云尊南上此云酒在北文互見
　耳説見燕禮方壺不用庪之者逺下君　賈氏公彦
　曰此陳設器物與燕禮同但文有詳畧耳
尊士旅食于西鑮之南北面兩圜壺(圜音員)
　正義鄭氏康成曰圜壺變於方也賤無玄酒　賈氏
　公彦曰鑮南更有一建鼓今設尊實在鼔南云鑮南
　者遥繼鑮而言樂以縣為主故也　敖氏繼公曰鑮
　南言東西節也鑮南有鼔此不以鼓為節者鼔高而
　鑮下圜壺在地取節於其下者宜也燕禮旅食與其
　尊皆在門西此旅食在西方之南於燕位為少西則
　此尊之南北亦宜近之
　案燕禮不言北面此詳之
又尊于大侯之乏東北兩壺獻酒(獻如字舊改作莎音素何反非是)
　正義敖氏繼公曰此尊俟時而設經蓋因上禮而連
　言之耳獻酒獻三侯之獲者及巾車隸僕人之酒也
　於此獨云獻者嫌其為祭侯且見不他用也壺亦圜
　壺
　存疑鄭氏康成曰為隸僕人巾車參侯豻侯之獲者
　獻讀為沙沙酒濁(賈疏以五齊從下而上差之醍沈清於泛醴鬱鬯又在五齊之上故)
　(知沙酒濁)特泲之必摩沙者也(賈疏觧名沙酒之意)兩壺皆沙酒(賈疏)
　(隸僕以下賤而獻鬱鬯者此所得獻皆因祭侯為侯神故用鬯)郊特牲曰汁獻涚于
　醆酒(賈疏泲鬱鬯之時和盎齊以手摩沙出其香汁泲之使湇)服不之尊俟時而
　陳于南(賈疏知此不為服不設者下文云服不之尊東面南上)統於侯皆東面
　案下經所謂服不之尊即此尊也於此預言之者猶
　卿大夫之席臨時乃布亦預見之於前也若如注説
　則下服不之尊又曰兩獻酒是并此為四壺非也至
　讀獻為沙而以獻酒為鬱鬯古者諸侯賜圭瓚然後
　為鬯未賜圭瓚則資鬯於天子今尊于堂下而用之
　賤者不已䙝乎
設洗于阼階東南罍水在東篚在洗西南陳設膳篚在
其北西面(罍音雷)
　案不言當東霤省文也餘並與燕禮同
又設洗于獲者之尊西北水在洗北篚在南東陳
　正義敖氏繼公曰此云又設洗亦因上洗而連言之
　其實未設也獲者即服不之屬惟用水是不用罍也
　君禮而水不用罍以所獻者賤故爾
　存疑鄭氏康成曰亦統於侯也無爵因服不也有篚
　為奠虛爵也服不之洗亦俟時而陳于其南
　案注以乏東北之尊為非服不之尊故以此洗亦為
　非服不之洗當以敖説為正為獲者亦設洗雖於賤
　者必潔敬也下經云實一散于篚即此篚非無爵者
　一篚而有爵者又一篚也上篚南陳者西面則此篚
　東陳者南面矣
小臣設公席于阼階上西鄉司宫設賓席于户西南面
有加席卿席賓東東上小卿賓西東上大夫繼而東上
若有東面者則北上席工于西階之東東上諸公阼階
西北面東上(鄉許亮反下同繼而下當依敖補西字)
　正義敖氏繼公曰賓有加席亦蒲筵加莞席也公不
　言設加席如燕禮可知或亦䝉有加席之文也射禮
　重於燕故賓有加席此惟公席及賓席布之其餘猶
　在房俟時乃設言之於此者亦因公席賓席而遂及
　之耳卿上大夫也小卿中大夫也大夫下大夫也小
　卿席于賓西而統於賓則此賓其以中大夫為之與
　繼而之下當有西字東面者在西序下少北言若有
　者國有大小則大夫亦有衆寡也諸公亦或有或無
　故後言之　鄭氏康成曰小卿命於其君者也席于
　賓西射禮明貴賤也
　案有加席蓋兼承公席賓席而言謂兩有之也其俟
　時而設之席位自賓東而賓西自賓西而西序乃從
　西階東而訖於阼階西以一周於堂為序故不嫌工
　席先於諸公也
　存疑鄭氏康成曰惟賓及公席布之其餘樹之於位
　後耳　賈氏公彦曰王制大國三卿皆命於天子次
　國二卿命於天子一卿命於其君小國一卿命於天
　子二卿命於其君言小卿據次國以下有之
　案燕禮設卿席注云席自房來此乃云樹於位後何
　也當以彼注為準小卿副於卿者春秋諸國可以見
　之孔子之為司㓂亦小卿也故為上擯為聘使蓋唯
　小卿乃可攝卿行事耳此在三卿之下若如疏説則
　卿與小卿合之仍三人而已安得有東上者而又有
　西上者乎况或出使疾病他故有不與此禮者乎據
　此則泥於五大夫之説者其亦膠固而不通矣
官饌
　正義鄭氏康成曰百官各饌其所當共之物(賈疏燕禮膳宰)
　(饌此言官見非獨膳宰)　敖氏繼公曰官各饌之於其所也燕
　禮曰膳宰具官饌于寢東與此互見其先後之節耳
　此不著其所者上下薦羞其饌之或異處也

右陳設


總論敖氏繼公曰自此以後經文有與燕禮同者


不重釋之

羹定射人吿具于公公升即位于席西鄉小臣師納諸
公卿大夫諸公卿大夫皆入門右北面東上士西方東
面北上大史在干侯之東北北面東上士旅食者在士
南北面東上小臣師從者在東堂下南面西上(大史音泰從才)
　(用反)
　正義鄭氏康成曰射義曰諸侯之射也必先行燕禮
　燕禮牲用狗大史在干侯東北士旅食者在士南為
　有侯故入庭深也小臣師正之佐也正相君出入君
　之大命　敖氏繼公曰大史在干侯東北為有事故
　深入東上小史在西也從者小臣師之屬也
　案燕禮納羣臣與辭賓下拜皆小臣此納羣臣以小
　臣師而辭賓下拜則以小臣正蓋正與師分司其事
　也燕禮祝史同班此不著祝位者統於大史也其又
　在小史之西與祝史之職掌相聯故下經云祝史亦
　就其位而薦之服不主獲大史主釋獲服不之位近
　於大侯而大史乃在干侯東北者大史事未至届時
　乃之所設中之西東面而俟也燕禮在東堂下者惟
　小臣師此則又有從者據司士職文有大僕從者注
　謂小臣祭僕御僕隸僕則此亦謂祭僕以下與
公降立于阼階之東南南鄉小臣師詔揖諸公卿大夫
諸公卿大夫西面北上揖大夫大夫皆少進(上兩大夫皆衍文)
　正義敖氏繼公曰阼階東南蓋於鑮南也燕禮言爾
　此言揖亦互文也　鄭氏康成曰詔告也變爾言揖
　亦以其入庭深也(賈疏燕禮言爾以其近門去君逺此入庭深揖之而已)上言
　大夫誤衍耳(賈疏大夫與公卿異下别言大夫明上誤衍)敖氏繼公曰上言大夫次言大　
　(夫皆衍文)
　案小卿蓋與大夫同位亦少進但在大夫之東耳
　存疑陳氏祥道曰射人掌國之三公孤卿大夫之位
　三公北面孤東面卿大夫西面諸侯在朝則皆北面
　蓋大射賓射燕射之位一也　又曰司服王祀先公
　饗射則鷩冕疏曰王饗食在廟故鷩冕大射在西郊
　虞庠亦鷩冕燕射在寢則朝服賓射在朝則皮弁服
　然王朝服亦皮弁也詩以側弁之俄刺幽王飲酒無
　度此燕射用皮弁之證也
　案古者天子諸侯各有三朝外朝治朝皆無射法惟
　燕射則於燕朝其在國而賓射宜亦於燕朝若大射
　則先儒以為於射宫理或然與此禮之位悉同燕禮
　故陳氏謂三射同位然若兩君相賓而射則公當迎
　賓于大門外三揖三讓而升堂公自為主人親獻之
　畧與鄉射相似而堂上則無公卿大夫遵者之位與
　此不甚同也至射人所掌三公孤卿大夫之位則路
　門外治朝之朝位朝無射法此亦非射位牽合言之
　經義滋眩矣其諸侯之射服惟燕射朝服記人言之
　若大射賓射則無文以天子大射與享先公同鷩冕
　者決之則諸侯大射亦當冕服以聘禮賓及公皆皮
　弁者決之則諸侯賓射或亦皮弁服與卿大夫與君
　同服冕弁君服冕士則服爵弁也

右即位

大射正擯
　正義鄭氏康成曰大射正射人之長(賈疏大射正對射人為長若小)
　(臣正對小臣師亦為長)　敖氏繼公曰此大射正亦射人也乃
　異其稱者别於下文為司射者耳
　案周官射人以下大夫為大上士次之諸侯之官降
　等則大射正其上士與
擯者請賓公曰命某為賓擯者命賓賓少進禮辭反命
又命之賓再拜稽首受命擯者反命賓出立于門外北
面
　正義楊氏復曰大射正擯故請賓以後皆言擯者
　案飲射戒賓惟曰許燕則曰許諾此乃曰受命臣禮
　射重於燕彌恭之辭也
公揖卿大夫升就席小臣自阼階下北面請執幂者與
羞膳者
　正義鄭氏康成曰請士可使執君兩甒之幂及羞庻
　羞於君者方圜壺獻無幂(賈疏方圜壺臣尊獻獲者尊皆無幂)
乃命執幂者執幂者升自西階立于尊南北面東上膳
宰請羞于諸公卿者

右命賓及執事者

擯者納賓賓及庭公降一等揖賓賓辟公升即席(辟音避)
　正義賈氏公彦曰此言賓辟燕禮不言文畧也　敖
　氏繼公曰凡受公禮者皆辟經不盡見之
奏肆夏
　正義敖氏繼公曰此為賓奏之當作西方之縣也周
　官言九夏次曰肆夏春秋傳言肆夏之三曰肆夏繁
　遏渠穆叔聘晉晉侯享之金奏肆夏之三穆叔曰三
　夏天子所以享元侯也使臣不敢與聞此惟奏肆夏
　而不及繁遏渠其辟天子之禮與　孔氏穎逹曰此
　禮以臣為賓故及庭始金奏若鄰國君來入門即金
　奏也
　案左傳以肆夏為天子享元侯之樂而燕禮記乃曰
　若以樂納賓則賓及庭奏肆夏此大射與之同而皆
　不為僭則敖氏以奏三與奏一為區分者諒矣抑天
　子於賓出入皆奏此則惟奏於入時而出則奏陔亦
　降於天子者也據周官奏九夏者鐘師也令奏三夏
　者大司樂也諸侯無大司樂其樂正令之而鐘人奏
　之與
　通論賈氏公彦曰大司樂職王出入則令奏王夏尸
　出入則令奏肆夏牲出入則令奏昭夏下云大饗不
　入牲其他皆如祭祀不入牲不奏昭夏也其他謂王
　出入賓客出入亦奏王夏肆夏以此言之王用肆夏
　以饗諸侯燕時納賔亦奏之此納賓樂故諸侯皆得
　用
　存異鄭氏康成曰吕叔玉曰肆夏時邁也時邁者太
　平廵守祭山川之樂歌其詩曰明昭有周式序在位
　又曰我求懿徳肆于時夏奏此以延賓其著宣王徳
　勸賢與
　辨正劉氏敞曰九夏乃有聲而無辭者也左傳於文
　王之三云工歌於肆夏之三云金奏則夏非頌明矣

右賓入

賓升自西階主人從之賓右北面至再拜賓答再拜
　正義鄭氏康成曰主人宰夫也
　案燕禮云主人亦升自西階明代主不敢由阼也此
　禮云主人從之明代主不敢先升也辭互見而義實
　相備

右拜至

主人降洗洗南西北面賓降階西東面主人辭降賓對
主人北面盥坐取觚洗賓少進辭洗主人坐奠觚于篚
興對賓反位主人卒洗賓揖升主人升
　正義鄭氏康成曰賓每先升
賓拜洗主人賓右奠觚答拜降盥賓降主人辭降賓對
卒盥賓揖升主人升坐取觚執幂者舉幂主人酌膳執
幂者蓋幂酌者加勺又反之
　正義敖氏繼公曰舉幂之儀當與蓋幂者相類蓋主
　人取觚適尊所執幂者則進而發其幂之反者主人
　取勺執幂者乃舉幂也又反之亦執幂者也　鄭氏
　康成曰反之覆勺
筵前獻賓賓西階上拜受爵于筵前反位主人賓右拜
送爵
　正義鄭氏康成曰賓既拜于筵前受爵退復位(賈疏云於)
　(筵前受爵者恐讀者以拜下讀為句)
宰胥薦脯醢
　正義鄭氏康成曰宰胥宰官之吏也不使膳宰薦不
　主於飲酒變於燕　敖氏繼公曰宰胥宰之屬也薦
　賓者與公同亦盛之
　案燕禮薦公以士薦賓以膳宰薦主人以胥胥即宰
　胥是宰胥卑於膳宰矣射禮重於燕乃薦賓與公俱
　用卑者豈射禮執事者多恐不敷於用故與抑宰胥
　亦有以士為之者與
賓升筵庻子設折俎
　正義敖氏繼公曰庻子亦見燕禮　鄭氏康成曰不
　使膳宰設俎為射變於燕
　案下經徹公俎者曰庻子正則此設公俎者當亦庻
　子正為之然則設薦之宰胥其亦有等差與
賓坐左執觚右祭脯醢奠爵于薦右興取肺坐絶祭嚌
之興加于俎坐捝手執爵遂祭酒興席末坐啐酒降席
坐奠爵拜告㫖執爵興主人答拜樂闋(闋曲雪反)
　案自賓及庭奏肆夏至是而樂乃闋也此時歌工猶
　未入也足以明金奏之非歌章矣
　通論賈氏公彦曰此是賓啐酒節即樂闋燕禮記云
　賓及庭奏肆夏賓拜酒主人答拜而樂闋亦據啐酒
　時案郊特牲賓入大門而奏肆夏又曰卒爵而樂闋
　與此不同彼謂朝聘之賓此燕已臣子法
賓西階上北面坐卒爵興坐奠爵拜執爵興主人答拜
　案燕禮無執爵興之文此詳之

右主人獻賓

賓以虗爵降主人降賓洗南西北面坐奠觚少進辭降
主人西階西東面少進對
　正義敖氏繼公曰西階西非主人堂下之正位以從
　降暫立於此耳主人既對不言反位亦文省
　案燕禮賓不言西北面主人不言西階西此詳之賓
　必西北面者以主人在西階西宜鄉之也
賓坐取觚奠于篚下盥洗主人辭洗賓坐奠觚于篚興
對卒洗及階揖升主人升拜洗如賓禮賓降盥主人降
賓辭降卒盥揖升酌膳執幂如初以酢主人于西階上
主人北面拜受爵賓主人之左拜送爵
　正義鄭氏康成曰賓南面授爵乃於左拜凡授爵鄉
　所受者(賈疏鄉飲射獻酢酬皆然故云凡)
主人坐祭不啐酒不拜酒
　正義鄭氏康成曰燕禮曰不拜酒不告㫖
遂卒爵興坐奠爵拜執爵興賓答拜主人不崇酒以虗
爵降奠于篚
　正義鄭氏康成曰不崇酒辟正主也
賓降立于西階西東面
　案燕禮不言東面此詳之　又案西階西者賓降階
　之正位也宰夫為獻主不可由阼故其降階亦立於
　是東西之節主人與賓同若南北之節則主人當在
　賓之南
擯者以命升賓賓升立于西序東面
　正義鄭氏康成曰命公命也
　案燕禮不言以命此詳之西序燕禮作序内亦互文
　也

右賓酢主人

主人盥洗象觚升酌膳東北面獻于公
　正義賈氏公彦曰燕禮云實之此云酌
公拜受爵乃奏肆夏
　正義鄭氏康成曰言乃者其節異於賓(賈疏賓及庭奏此受爵乃)
　(奏是其異)　敖氏繼公曰此奏肆夏當以東方之縣
　通論孔氏穎達曰此禮以臣為主人而獻君若兩君
　相見則賓獻主君而金奏作也
　案賓及庭而奏為賓至奏也至賓受爵奏猶未闋則
　亦為獻賓奏也然獻賓之奏實從及庭之時而已奏
　矣此獻公則受爵而後奏故曰乃奏
主人降自西階阼階下北面拜送爵宰胥薦脯醢由左
房庻子設折俎升自西階
　正義敖氏繼公曰凡堂上之薦皆由左房特於君見
　之耳　鄭氏康成曰鄉射記曰主人俎脊脅臂肺
　存疑李氏如圭曰燕禮賓之薦俎皆使膳宰公之薦
　俎使士異人此賓與公之薦俎同人
　案下經云庻子正徹公俎故敖氏以此之設者亦為
　其正是也若然則公俎與賓俎雖並云庻子而不得
　謂同人矣公俎當脊脅肩肺與鄉射主人之俎小異
公祭如賓禮庻子贊授肺
　案燕禮贊授肺以膳宰者膳宰設之也此庻子設故
　庻子贊膳宰之贊授肺敖氏以為既設俎則少退東
　面而俟既贊授肺乃降此亦當然
不拜酒立卒爵坐奠爵拜執爵興主人答拜樂闋
　案為獻賓奏則闋於拜酒時為獻公奏則闋於卒爵
　後者尊卑之差亦以初奏時先後不同故也
升受爵降奠于篚
　正義敖氏繼公曰篚膳篚也
　案燕禮奠于膳篚

右主人獻公

更爵洗升酌散以降酢于阼階下北面坐奠爵再拜稽
首公答拜(注古文更為受散當依敖作膳)
　正義敖氏繼公曰此亦當酌膳云散誤也燕禮曰公
　答再拜此省文也下不言者皆如之
主人坐祭遂卒爵興坐奠爵再拜稽首公答拜主人奠
爵于篚
　案燕禮不言興坐奠爵此詳之
右主人自酢

主人盥洗升媵觚于賓酌散西階上坐奠爵拜賓西階
上北面答拜主人坐祭遂飲賓辭卒爵興坐奠爵拜執
爵興賓答拜(媵異證反注古文媵皆作騰觚當從敖作觶)
　正義敖氏繼公曰此觚亦當作觶
　案燕禮卒爵下不言興坐奠爵拜下不言執爵興此
　詳之
主人降洗賓降主人辭降賓辭洗卒洗賓揖升不拜洗
主人酌膳賓西階上拜受爵于筵前反位主人拜送爵
賓升席坐祭酒遂奠于薦東主人降復位賓降筵西東
南面立

右主人酬賓

小臣自阼階下請媵爵者公命長小臣作下大夫二人
媵爵(長知丈反)
　正義賈氏公彦曰取下大夫尊卑處中者
媵爵者阼階下皆北面再拜稽首公答拜媵爵者立于
洗南西面北上序進盥洗角觶升自西階序進酌散交
于楹北降適阼階下皆奠觶再拜稽首執觶興公答拜
媵爵者皆坐祭遂卒觶興坐奠觶再拜稽首執觶興公
答再拜媵爵者執觶待于洗南(注古文曰降造阼階下)
　案言降適阼階下謂既降自西階乃東行而適阼階
　下也燕禮不言適此詳之
小臣請致者若命皆致則序進奠觶于篚阼階下皆北
面再拜稽首公答拜媵爵者洗象觶升實之序進坐奠
于薦南北上降適阼階下皆再拜稽首送觶公答拜
　存疑鄭氏康成曰既酌而代進往來由尊北亦相左

賈氏公彦曰前初酌自飲時相左於西楹北後者

　南相東向先者北相西向也今此二人先者於尊西
　東面酌訖於東楹之北東向向公前奠之右旋於東
　楹之北北畔西過後者亦於尊西東面酌訖於東楹
　之北南過東向於公前奠之是亦交于楹北相左也
　案燕禮媵爵之節注於二人往來之交不言相左故
　疏於皆致時以先者之既奠而反為於南西過以後
　者之酌而往奠為於北東行是相右也此注言相左
　乃於前自酌時謂先者北相西向後者南相東向於
　此皆致時謂先者於東楹之北北畔西過後者於東
　楹之北南過是兩疏互異也敖氏之説主於相右而
　於兩言序進之故詮釋尤密詳見燕禮此不複出
媵爵者皆退反位
　正義鄭氏康成曰反門右北面位(賈疏大夫得揖少進而已故還以門)
　(右言之)
　案此文燕禮不具此詳之

右媵觶于公

公坐取大夫所媵觶興以酬賓賓降西階下再拜稽首
小臣正辭賓升成拜
　正義鄭氏康成曰正長也小臣長辭變於燕(賈疏燕直使小)
　(臣此使小臣長)　敖氏繼公曰小臣正辭亦公命之
公坐奠觶答拜執觶興公卒觶賓下拜小臣正辭賓升
再拜稽首
　存疑賈氏公彦曰自此以下皆云公答拜不言再拜
　燕禮皆言公答再拜不同者燕主歡不用尊卑此射
　禮主辨尊卑答一拜也　鄭氏康成曰下亦降也發
　端言降拜因上事言下拜
　案燕射禮畧同但射事稍重耳其為尊卑一也當以
　上經敖氏之説為正降與下亦文偶異耳燕禮於公
　之卒觶言立此亦當然
公坐奠觶答拜執觶興賓進受虗觶降奠于篚
　正義鄭氏康成曰賓進以臣道就君
　案注既以賓進為臣道則不宜以君之酬賓為降就
　西階上矣故知敖氏君酬于席之説是也
易觶興洗
　正義敖氏繼公曰言興洗見洗則立也
　案言興者明奠篚皆坐而奠也燕禮無興字
公有命則不易不洗反升酌膳下拜小臣正辭賓升再
拜稽首公答拜
　正義鄭氏康成曰不易君義也不洗臣禮也
賓告于擯者請旅諸臣擯者吿于公公許
　正義鄭氏康成曰賓欲以次序勸諸臣酒　敖氏繼
　公曰旅旅酬之也賓因君所賜諸旅諸臣所以廣君
　賜也公許擯者又以告賓乃旅也
　案此文燕禮不具此詳之燕禮記云凡公所酬既拜
　請旅侍臣
賓以旅大夫于西階上擯者作大夫長升受旅賓大夫
之右坐奠觶拜執觶興大夫答拜賓坐祭立卒觶不拜
若膳觶也則降更觶洗升實散大夫拜受賓拜送遂就
席(長知丈反)
　案至此乃就席者既以其觶酬人則已無事也燕禮
　不言就席此詳之
大夫辯受酬如受賓酬之禮不祭酒卒受者以虛觶降
奠于篚復位(辯音遍下同)
　案燕禮不言復位此詳之卿復西靣北上之位大夫
　復庭中北面之位

右公為賓舉旅

主人洗觚升實散獻卿于西階上司宫兼卷重席設于
賓左東上(卷舉逺反重直容反)
　正義賈氏公彦曰兼卷不謂至是始卷之直是鋪設
　之時兼卷而設之也
卿升拜受觚主人拜送觚卿辭重席司宫徹之乃薦脯
醢卿升席庻子設折俎
　正義鄭氏康成曰卿折俎未聞蓋用脊脅臑肺(賈疏前體)
　(有肩臂臑後體有膊胳尊卑以次用之故卿宜用臑若有諸公公用臑卿宜用膊)　敖氏繼
　公曰卿有俎大射差重於燕也
卿坐左執爵右祭脯醢奠爵于薦右興取肺坐絶祭不
嚌肺興加于俎坐捝手取爵遂祭酒執爵興降席西階
上北面坐卒爵興坐奠爵拜執爵興
　正義敖氏繼公曰不嚌肺亦自貶於賓
　案燕禮於卿言不啐酒者以無俎也此有俎故言不
　嚌肺不嚌肺則不啐酒可知矣
主人答拜受爵卿降復位
　正義鄭氏康成曰復西面位
辯獻卿主人以虛爵降奠于篚擯者升卿卿皆升就席
　案卿以次受獻不以次就席者以其同班故相需而
　後就席也大夫之就席也亦然
若有諸公則先卿獻之如獻卿之禮席于阼階西北面
東上無加席(先細宴反)

右主人獻諸公卿

小臣又請媵爵者二大夫媵爵如初請致者若命長致
則媵爵者奠觶于篚一人待于洗南長致者阼階下再
拜稽首公答拜洗象觶升實之坐奠于薦南降與立于
洗南者二人皆再拜稽首送觶公答拜(長知丈反下並同)

右再媵觶于公

公又行一爵若賓若長唯公所賜以旅于西階上如初
　正義敖氏繼公曰燕禮言酬此言賜亦文異耳　鄭
　氏康成曰賜賓則以酬長賜長則以酬賓大夫長升
　受旅以辯
　案以上文賓拜送遂就席之文例之則此時卿行酬
　觶拜送訖亦宜就席矣大夫則既拜送仍當各復其
　位以未受獻故也
大夫卒受者以虛觶降奠于篚

右公為諸公卿舉旅

主人洗觚升獻大夫于西階上大夫升拜受觚主人拜
送觚大夫坐祭立卒爵不拜既爵主人受爵大夫降復
位
　正義鄭氏康成曰大夫卒爵不拜賤不備禮(賈疏此注云賤)
　(不備禮燕禮注云禮殺兩注相兼其義乃足)
　案此獻大夫兼小卿而言復位皆復庭中北面東上
　之位
胥薦主人于洗北西面脯醢無脀(脀支膺反)
　正義敖氏繼公曰胥宰胥也
辯獻大夫遂薦之繼賓以西東上若有東面者則北上
卒擯者升大夫大夫皆升就席
　正義賈氏公彦曰大夫獻訖降階獻辯擯者乃總升
　之就席就席乃薦之
　案此席言繼賓以西則知小卿此時乃得獻矣席位
　如此知其庭中亦不在西面北上之位也前經既言
　大夫繼而西東上若有東面者則北上此復言之者
　前虛擬其位至此始布其席也以此證服不之尊與
　洗亦為前虛擬其處至後乃設之敖氏之説確矣

右主人獻大夫

乃席工于西階上少東小臣納工工六人四瑟
　正義鄭氏康成曰六人大師少師各一人上工四人
　四瑟者禮大樂衆也(賈疏對燕禮工四人)　敖氏繼公曰大射
　差重於燕加瑟者二人然則諸侯祭饗歌與瑟各四
　人與以是推之天子之制其隆殺之數亦可知矣
　案不言瑟先者下經云後者徒相入則其為瑟先不
　假言也
僕人正徒相大師僕人師相少師僕人士相上工(相息亮反)
　(下同大音泰少詩召反下大師少師同)
　正義鄭氏康成曰徒空手也僕人正僕人之長師其
　佐也士其吏也天子眂瞭相工諸侯兼官是以僕人
　掌之太師少師工之長也凡國之瞽矇正焉(賈疏春官大師)
　(小師注云凡樂之歌必使瞽矇為焉命其賢知者以為大師小師)　敖氏繼公曰上
　工即上瞽周官上瞽四十人
　案大師必言徒相者明大師少師為歌者且見即下
　經所謂後者也少師亦後者而不言徒相以下經言
　後者徒相則其同於大師可知也
相者皆左何瑟後首内弦挎越右手相(何胡可反挎口孤反注古文後)
　(首為後手)
　正義鄭氏康成曰謂相上工者
　案後首挎越變於燕也詳見鄉飲酒禮
後者徒相入
　正義鄭氏康成曰謂相大師少師者也凡相者以工
　出(賈疏見入時如此出時亦然)
　案此經云徒相故下注云大師無瑟是也鄉飲酒注
　以大師為或瑟或歌疏謂大師能瑟在瑟中能歌在
　歌中其説誤矣當以此注正之
入小樂正從之
　正義鄭氏康成曰從大師也後升者變於燕也小樂
　正於天子樂師也
　存疑賈氏公彦曰燕禮樂正先升不使小樂正者彼
　主於樂此畧於樂故也
　辨正敖氏繼公曰諸侯之小樂正下士也前三篇不
　言小以此見之也此樂盛於彼且用小樂正則彼可
　知矣大射乃不使大樂正者其辟祭饗之禮與
　案反覆此篇未見樂正之有二人也縁鄭氏左右正
　之繆解而誤
升自西階北面東上
　正義鄭氏康成曰工六人
　案入時工在前大師少師在後至于階工少止大師
　少師先升工從升前後皆閒一等大師少師乃先之
　東方位工畢就位乃坐凡此皆相者相之燕禮言坐
　此不云坐省文
坐授瑟乃降
　正義鄭氏康成曰相者也　敖氏繼公曰相者降位
　蓋亦在西方
　案敖言此者以注云西縣之北則過北太偪堂亷也
　蓋在西縣之東堂塗之西鑮與鼔之間其次則自正
　而師師而士以次而南東面
小樂正立于西階東
　正義鄭氏康成曰明工雖衆位猶在此(賈疏燕禮工四人樂正升)
　(立于工之西在西階東此雖六人衆於彼猶西階東不變)　敖氏繼公曰上經云
　小樂正從之而此於工升之後乃言立則是亦後升
　也此禮重於燕而樂正乃後升然則後升者其正禮
　與
乃歌鹿鳴三終
　正義敖氏繼公曰三終謂歌鹿鳴之什三篇篇各一
　終如春秋傳所謂工歌鹿鳴之三是也鄉飲酒禮歌
　鹿鳴四牡皇皇者華其義曰工歌三終可見矣
　存異鄭氏康成曰歌鹿鳴三終而不歌四牡皇皇者
　華主於講道畧於勞苦與諮事
　案凡升歌皆三終如所謂升歌清廟亦舉清廟以包
　維天維清耳況此明言三終乎敖説是也
主人洗升實爵獻工工不興左瑟
　正義鄭氏康成曰大師無瑟於是言左瑟者節也(敖氏)
　(繼公曰注意謂獻大師時瑟者猶未受獻而其左瑟則以此時為節也)　敖氏繼公曰
　爵即觚也不言觚者可知耳
　存疑鄭氏康成曰洗爵獻工辟正主也(賈疏鄉飲射大師則為之)
　(洗餘工不洗此工六人皆為之洗)獻不用觚工賤異之也
　案經惟一言洗而拜受此爵者即大師也則惟為大
　師一洗耳又凡飲酒貴者獻以爵宰夫為獻主故不
　用爵而用觚辟正主也工賤乃反以爵獻之左矣
一人拜受爵主人西階上拜送爵
　正義鄭氏康成曰謂大師也言一人者工賤同之也
　案此經獻工先大師鄉飲禮注謂大師或瑟或歌其
　獻之瑟則先歌則後而疏謂獻法皆先瑟後歌随大
　師所在以次獻之亦因前説之誤而誤
薦脯醢使人相祭卒爵不拜主人受虗爵
　正義鄭氏康成曰輙薦之變於大夫
　案大夫必辯獻乃薦者以其辯獻乃席也此工已先
　在席矣故每一人獻則薦諸其席
衆工不拜受爵坐祭遂卒爵辯有脯醢不祭主人受爵
降奠于篚復位
　正義敖氏繼公曰位洗北之位也
　案燕禮不言主人復位此詳之
大師及少師上工皆降立于鼔北羣工陪于後
　正義鄭氏康成曰工立僕人立于其側坐則在後(賈疏)
　(約遷樂東方時面位得知)於是時小樂正亦降立于其南北面(賈疏)
　(約遷樂於東方工西面樂正北面)　敖氏繼公曰鼔北鑮南也不云
　鑮南者嫌與尊旅食者之意同也不取節於鼙者鼔
　大鼙小也羣工即上工謂瑟者四人也陪于後者其
　以鼔鑮之閒不足以為一列與前列二人後列四人
　皆當北上降不言相者可知也
　存疑鄭氏康成曰鼔北西縣之北也言鼔北者與鼔
　齊面餘長在後也羣工陪于後三人為列也(賈疏大師後有)
　(工二人少師後亦有工二人)
　案若在西縣之北則不當取節於鼓矣或又以西階
　東之建鼔當之亦非也鼔距堂亷近大偪師工六人
　難以陪列況又有樂正在其南益無所容矣自當以
　敖説為正蓋縣時鑮鼓之閒稍離之自足為位且縣
　亦不東偪堂塗則雖取節於鼔而立者猶當鼔之東
　北也相者各立于所相者之側同面而稍後
乃管新宫三終
　正義鄭氏康成曰管謂吹簜以播新宫之樂笙從工
　而入既管不獻畧下樂也　敖氏繼公曰新宫三終
　者管新宫并及其下三篇也二篇之名未聞書曰下
　管鞉鼔詩曰鞉鼔淵淵嘒嘒管聲既和且平依我磬
　聲則管時亦奏西方之樂以應之矣此不笙不合鄉
　樂者為射故畧於樂也不畧小雅者小雅為諸侯之
　正樂故不畧其正亦如鄉射之不畧鄉樂矣
　案樂之重者則變笙入一節為下管此下管者以大
　射禮重故也燕禮如以樂納賓則下管新宫與此禮
　同亦重之於他燕也但彼於下管之後尚有笙入三
　成及合鄉樂二節此則畧去間合如敖氏之説耳新
　宫蓋三曲如笙詩由庚白華之類
　存異敖氏繼公曰此承上文而言是降者管之簜一
　而已其大師管之與新宫詩名三詩蓋亦有依管而
　歌以明之者如笙之有和然諸侯之樂其下管者雖
　有笙亦不閒
　案降者乃堂上之歌與瑟也堂上歌工無復為堂下
　龡工之理且燕禮記云升歌鹿鳴下管新宫其時歌
　工不降則管工與歌工異人決矣簜非一器笙簫之
　屬並存焉其主此樂者則管也管工當在兩縣閒少
　東北面立歌工降而東面則管者之異人又可見矣
　管亦無歌若有歌而又奏樂以應之不疑於合樂乎
　通論陳氏櫟曰郊特牲曰歌者在上匏竹在下下之
　一字别管鼗等為堂下之樂見琴瑟為堂上之樂矣
　奏絲以詠歌之時則堂下之樂不作奏匏竹衆樂之
　時則堂上之樂不作
卒管大師及少師上工皆東坫之東南西面北上坐
　正義賈氏公彦曰工人前不即遷于東者為管作不
　以無事亂有事故待卒管乃東也不言去堂逺近當
　如鄉射遷工阼階下之東南堂前三笴西面北上不
　告樂備者是禮畧於樂也　敖氏繼公曰坫東南當
　在東縣之東北射事未至乃遂遷於此者樂畢故也
　於是小樂正北面立于其南相者退立于西方
　存疑鄭氏康成曰不言縣北統於堂也於是時大樂
　正還北面立于其南
　案樂以合為備鄉射雖不歌不笙不間猶有合樂此
　不合樂故不告備以鄉射笙入在東者推之此時管
　工亦當隨歌工而東立于其南小樂正不離乎工工
　東則從而東别無所謂大樂正也者

右工歌下管


案大師職大祭祀帥瞽登歌令奏擊拊下管播樂


器令奏鼔􁈹小師職大祭祀登歌擊拊下管擊應


鼔俱云大饗亦如之據此則歌時有拊管時有􁈹


且大師少師或令或擊均有事焉此不見者大射


雖重視祭饗則已輕矣鄭氏衆曰升歌貴人聲也


鄭氏康成曰下管貴人氣也此禮視他樂四節為

殺而存此二節者其亦用其貴者與

擯者自阼階下請立司正公許擯者遂為司正
　正義敖氏繼公曰君再舉旅而即請立司正為射故
　也
　案時方將射未有酒事即立之者以當安賓故也鄉
　射之司正其繼也即為司馬諸侯官多别有司馬正
　司馬師故司正終禮不變其職
司正適洗洗角觶南面坐奠于中庭升東楹之東受命
于公西階上北面命賓諸公卿大夫公曰以我安賓諸
公卿大夫皆對曰諾敢不安
　正義鄭氏康成曰奠觶者著其位以顯其事威儀多
　也以我安者君意殷勤欲留之以我故安也　敖氏
　繼公曰此中庭者亦阼階前南北之中與燕禮司正
　之位同以當辟射也羣臣皆為射而來時猶未射固
　無嫌於不安而司正乃受命以安之者縁其意若不
　敢必君之終行射事然也受命亦北面與請徹俎同
　案戒射而來無不終行射事之理蓋諸公卿大夫在
　公所則公唯恐其意中或踧踖而不安也故安之然
　則君有祭事公卿大夫宜無無故不與者而猶謂大
　射以擇之乎
司正降自西階南面坐取觶升酌散降南面坐奠觶興
右還北面少立坐取觶興坐不祭卒觶奠之興再拜稽
首左還南面坐取觶洗南面反奠于其所北面立(還音旋)
　正義敖氏繼公曰北面立亦在觶南

右立司正

司射適次袒決遂執弓挾乘矢於弓外見鏃於弣右巨
指鈎弦(挾子恊反乘繩證反見賢徧反鏃子木反弣音撫注古文挾皆作接)
　正義鄭氏康成曰司射射人也(敖氏繼公曰司射射人亦大射正也燕禮)
　(曰大射正為司射是其徵矣諸侯之大射正蓋上士二人)次若今時更衣處張幃
　席為之耦次在洗東南(賈疏設楅南北當洗此下三耦拾取矢出次西行又北行)
　(向楅則次在洗東南)弣弓杷也見鏃焉順其時也右巨指右手
　大擘　敖氏繼公曰次所謂耦次也周官掌次職云
　射則張耦次執弓左手執弣也挾乘矢於弓外謂挾
　四矢而矢在弦弣之外也見鏃於弣明其指間前後
　之節也右巨指鈎弦所謂挾弓也　賈氏公彦曰燕
　禮射人請立司正公許射人遂為司正則射人司正
　一人也又曰若射則大射正為司射此大射正擯擯
　者請立司正公許遂為司正則司正與大射正一人
　也下云公就物小射正奉決拾以笥大射正執弓注
　云大射正舍司正親其職　陳氏祥道曰大射設次
　於東故不適堂西鄉射無次
　案大射正為擯者而遂為司正此經之明文也大射
　正為司射燕禮之明文也此篇所主在射則司射無
　反以小射正為之之理敖氏之説可從鄉射司射取
　弓挾矢於階西此則於次其儀視鄉射詳焉
自阼階前曰為政請射
　正義鄭氏康成曰為政謂司馬也司馬政官主射禮

敖氏繼公曰為政為射政者也言此者亦示已不

　敢擅其事也階前北面白於公
遂告曰大夫與大夫士御於大夫(注今文於為于)
　正義鄭氏康成曰御猶侍也大夫與大夫為耦不足
　則士侍於大夫與為耦也　敖氏繼公曰此以在堂
　上者為耦之法吿公也此大夫兼諸公卿而言不言
　士與士者畧賤也
　案鄉射堂上之耦惟於再射時各告其耦此則未射
　之先而以為耦之法吿公者尊君也
　存疑鄭氏康成曰因吿選三耦於君
　案司射於三耦有教之之義故鄉射之三耦不以衆
　賓而以弟子敖氏謂嫌於待賓之淺者是也若然則
　大射之三耦亦以士而已不以大夫也三耦初射以
　卑賤者為之又何必選之於君而為此煩瀆哉

右請射


總論敖氏繼公曰自此以後經文有與鄉射同者


不重釋之

遂適西階前東面右顧命有司納射器
　正義賈氏公彦曰鄉射西階前西面命弟子納射器
　此東面者君在阼宜向之右顧者有司是士前注謂
　士佐執事不射者是也士在西階南東面是以右顧
　向之　敖氏繼公曰東面而右顧者為有司在南也
　此有司其旅食者與上經云士旅食者在士南北面
　東上命之之儀如是者以其賤也
　案所用有司多矣如工人士梓人皆在焉士之不射
　者恐不足以共則必取諸旅食者況云南顧則於北
　面立者尤相對也　又案夏官司弓矢職大射燕射
　共弓矢如數注云如當射者之數每人一弓乘矢諸
　侯之官未必有司弓矢然亦必有共之者至獲者以
　旌入釋獲者以中與籌入小臣師以楅入司宫士以
　豐入可以下文推而知也若決拾則人當自備然亦
　必有司之者與
射器皆入君之弓矢適東堂賓之弓矢與中籌豐皆止
于西堂下衆弓矢不挾總衆弓矢楅皆適次而俟(注今文俟)
　(作待)
　正義鄭氏康成曰中閭中也豐可奠射爵者衆弓矢
　三耦及卿大夫以下弓矢也司射矢亦止西堂下(敖氏)

繼公曰謂所挾一矢(賈疏下文司射卒誘射遂適堂西改取一个挾之)衆弓矢不挾則

　納公與賓弓矢者挾之楅承矢器　朱子曰鄉射記
　於郊則閭中以旌獲當入大射記　敖氏繼公曰賓
　之弓與矢皆不在堂上遠下君也衆弓矢不挾以其
　多也總謂以物合而束之也衆弓衆矢異束之中籌
　豐在堂西楅在次各近其所設處也俟兼指射器之
　在三處者言也
　案鄉射之弓矢先賓與大夫而後及主人賓主之序
　也此則先君而後及賓君臣之分也君之弓當倚於
　東序矢在弓下北括賓之弓當倚於堂西矢在其上
　存疑敖氏繼公曰此射於公宫則中乃皮樹中也鄉
　射記云君國中射皮樹中
　案鄭氏謂大射於郊之學宫則當用閭中而朱子從
　之敖氏以其無的據而國中未嘗不可大射故云皮
　樹中姑兩存之
工人士與梓人升自北階兩楹之閒疏數容弓若丹若
墨度尺而午射正涖之(數疏屋反度如字)
　正義鄭氏康成曰工人士梓人皆司空之屬(賈疏考工記有)
　(梓人之官工人士與同事故知屬司空)能正方圜者一從一横曰午謂
　畫物也　敖氏繼公曰北階北堂之階也兩楹之閒
　言當􁅯也疏數猶廣狹也言二物從畫相去廣狹之
　數也度如度以尋之度度尺謂以尺為度也午如十
　字然也射事至乃畫物亦君禮異也射正升降蓋自
　西階此射正其小射正與大射正二人是時一為司
　正一為司射　賈氏公彦曰若丹若墨科用其一也
　云度尺者即鄉射記從如笴三尺横如武尺二寸是
　也　楊氏復曰物與鄉射同記云物長如笴其閒容
　弓距随長武是也
　案工人士蓋工於畫物之人而為士旅食者也工人
　士主丹墨梓人則主度尺與
卒畫自北階下司宫埽所畫物自北階下(畫胡麥反)
　正義鄭氏康成曰埽物重射事也
　存疑鄭氏康成曰工人士梓人司宫位在北堂下(賈疏)
　(南方不見有位其人升降自北階明位在北堂下)
　案畫物為堂上之役故徃來皆由房不由西階者賤
　故也大射似不應有北堂下之位況工人士梓人非
　内官之士比也

右納射器畫物

太史俟于所設中之西東面以聼政(大音泰下大史並同)
　正義鄭氏康成曰中未設也大史俟焉將有事也鄉
　射禮曰設中南當楅西當西序東面又曰乃設楅于
　中庭南當洗(賈疏見大史位在此)　敖氏繼公曰是時中與楅
　皆未設大史蓋南當洗西直西序之西而立也政即
　司射所誓之事
　案大史位于侯之東北至此乃適西方小史亦從焉
　東面則北上祝其尚仍故位與春官大史職凡射事
　飾中舍算執其禮事則天子諸侯之賓射燕射其大
　史所執事悉與此同
司射西面誓之曰公射大侯大夫射參士射干射者非
其侯中之不獲卑者與尊者為耦不異侯太史許諾(中竹)
　(用反注今文異作辭)
　正義鄭氏康成曰誓猶吿也　賈氏公彦曰覆言卑
　者與尊者不異侯者恐與尊為耦亦各射已侯故賓
　與君為耦同射大侯士與大夫為耦同射參侯以其
　既與尊者為耦不可使之别侯别侯則非耦也　敖
　氏繼公曰釋獲之事未至乃誓之者欲其豫識之也
　此雖陳射三侯者而其意則不主於公
　案此再射以後之射法也而先以誓於衆猶前之吿
　耦亦再射以後之耦法也而先以吿於公皆君禮異
　也不曰命而曰誓蓋以軍禮行之故太史曰聼政
遂比三耦三耦俟于次北西面北上(比毗至反又筆倚反注今文俟為立)
　正義敖氏繼公曰三耦皆士也亦司射前戒之故先
　立于此以待比也俟于次北便其入也此乃未比時
　之位若既比則位於次中矣　鄭氏康成曰未知其
　耦　賈氏公彦曰未知其耦己言面位者雖未知與
　誰為耦要知為三耦故立于此
　案此禮之有次猶鄉射司馬西南之射位也鄉射比
　耦在堂西既比乃進就射位此比耦即於次北者以
　三耦初比當使衆共見之也次之幃席蓋幛其上與
　東南北三方而西則空
司射命上射曰某御於子命下射曰子與某子射
　正義敖氏繼公曰是所謂比也此下當有司馬命巾
　車量人繫左下綱及命獲者倚旌於侯之事文不具
　也鄉射則於既比三耦為之
　案司射亦當不釋弓矢於耦西東面命之命辭悉與
　鄉射同若此耦果以大夫充之如注家之説則當有
　士御於大夫而異其命辭之事如下經所云矣以此
　知三耦皆士之説為信
卒遂命三耦取弓矢於次
　正義敖氏繼公曰亦命之讓取弓矢拾此下當有三
　耦袒決遂拾取弓矢之事亦文不具也三耦既取弓
　矢遂立于次中而西面北上
　存疑鄭氏康成曰取弓矢不拾者次中隠蔽處
　案不以冥冥異於昭昭者士君子之節也次雖隱蔽
　不應不拾三耦既取弓矢則當搢三而挾一个
　餘論王氏昭禹曰王射大司樂詔諸侯以弓矢舞此
　禮命三耦取弓矢有儀者以此

右誓大史比三耦

司射入于次搢三挾一个
　正義賈氏公彦曰此誘射與鄉射同但鄉射往階西
　取弓矢此入次取弓矢為異云入次搢三挾一个則
　已前皆挾乘矢不改鄉射亦然
出于次西面揖當階北面揖及階揖升堂揖當物北面
揖及物揖由下物少退誘射
　正義敖氏繼公曰既搢挾則立于三耦之北而後出
　次出次乃西面是由次北出矣由下物少退以其亦
　射大侯故不敢履下物辟君也此射三侯故不言視
　侯中不在物故不言俯正足
　案此堂下三揖堂上三揖悉與鄉射同惟發位之揖
　西面為異
射三侯將乘矢始射干又射參大侯再發(射並食亦反)
　正義敖氏繼公曰始射干誘射主於三耦三耦士也
　故先射士侯乃次及於上大侯再發以其尊異之也
　案誘射時當亦不去旌
卒射北面揖及階揖降如升射之儀
　正義敖氏繼公曰北面揖者為下射與君同物不可
　南面揖於楹間嫌也如升射之儀為堂上不見之揖
　言也　鄭氏康成曰北面揖揖於當物之處
　存疑鄭氏康成曰不南面者為不背卿
　案鄉射於卒射時曰南面揖揖如升射謂出物當物
　及階之揖也此則北面一揖既揖轉身南行至及物
　揖則南面已離物不嫌也卿則何背不背之有是時
　司射亦當執弓不挾右執弦
遂適堂西改取一个挾之
　正義敖氏繼公曰降而遂適堂西則不由其所立位
　之南矣此射者不在堂西射位又不在西方故其儀
　與鄉射異
遂取扑搢之以立于所設中之西南東面(扑普卜反)
　正義鄭氏康成曰於是言立著其位也(賈疏鄉射司射先立于所)
　(設中之西南乃誘射此則誘射卒始來就位)　敖氏繼公曰云遂取扑則
　扑亦在堂西矣所設中之西南其南北亦南於洗而
　東西則直西霤與此禮三耦之位在東方故司射至
　是乃得定其位於此亦與鄉射異也

右誘射

欽定儀禮義疏卷十三
欽定四庫全書
欽定儀禮義疏卷十四
　大射儀第七之二
司馬師命負侯者執旌以負侯
　正義鄭氏康成曰司馬師正之佐也負侯獲者也天
　子服不氏下士一人徒四人掌以旌居乏待獲　敖
　氏繼公曰負侯獲者皆士旅食者與
　存疑敖氏繼公曰旌謂翿旌鄉射記曰君國中射以
　翿旌獲
　案命負侯與命去侯異人者諸侯官多也不曰獲者
　而曰負侯者明負侯與獲亦異人也此獲則彼負每
　侯皆兩人相代為之故時易其稱焉所執旌三侯同
　皆用君禮參干不異也三旌之杠長亦同敖云翿旌
　與鄭氏異則郊與國中之别耳
負侯者皆適侯執旌負侯而俟
　正義敖氏繼公曰皆皆三侯者也大侯參侯去地遠
　亦云負者但取北面於其北亦因干侯而言也先云
　適侯乃云執旌是旌先倚於侯也然則上經亦當有
　命倚旌之事明矣俟俟後命
　案鄕射之命負侯以司馬而其司馬卽前之司正也
　故以司正之位為位而曰命負侯者由其位此命負
　侯以司馬師與司正異人而經不言其位或亦當於
　中庭遥命之與
司射適次作上耦射司射反位
　正義敖氏繼公曰東面作之旣作之則反不俟其出
上耦出次西面揖進上射在左並行當階北面揖及階
揖上射先升三等下射從之中等上射升堂少左下射
升上射揖並行皆當其物北面揖及物揖皆左足履物
還視侯中合足而俟(還音旋)
　正義鄭氏康成曰上射在左便射位也　敖氏繼公
　曰發於次中則上射己在左而並行矣特於此見之
　也侯中干侯之中
　案鄕射射耦之發位為東行則所謂上射在左者在
　北也至當階北面時必下射稍進乃得並行其堂上
　之當物北面也亦然此耦之發位則為西行所謂上
　射在左者在南也至當階北面時必上射稍進乃得
　並行其堂上之當物北面則與鄕射同二經於此兩
　處必著其並行以此
司馬正適次袒決遂執弓右挾之出升自西階適下物
立于物間左執弣右執簫南揚弓命去侯
　正義敖氏繼公曰司馬正與司馬師乃射時所立之
　官如司射之類也右挾之謂以右巨指鈎弦也適下
　物由上射後而少南行也此行而立于物間乃云適
　下物者下言司馬正出於下射之南還其後故於此
　惟據下物而言南揚弓鄉負侯者也鄕射禮曰西南
　面立于物間揚弓　鄭氏康成曰揚弓者執下末適
　下物由上射後東過也(賈疏鄕射司馬命去侯時由上射後過至下射西)命
　去侯者將射當獲也鄕射禮曰西南面立於物間
　案鄕射司馬命去侯不決遂但袒執弓又不挾此決
　遂又右挾之君禮威儀多也射人職曰王射則令去
　侯又曰王射卒令取矢此命去侯及下命取矢皆以
　司馬正者諸侯射人官少也
負侯皆許諾以宮趨直西及乏南又諾以商至乏聲止
　(注古文聲為磬)
　正義鄭氏康成曰鄕射禮曰獲者執旌許諾　敖氏
　繼公曰宮商皆謂諾聲也宮大商小趨直西至乏南
　乃折而北不自侯西北行者不敢由便也古人步趨
　有法雖賤者猶謹之若此則上者可知矣先宮後商
　乃止亦有漸也
　案耦拾取矢于楅鄕射則左還而周大射則左還毋
　周所謂周還中規也此負侯趨直西至乏南乃折北
　所謂折還中矩也
授獲者退立于西方獲者興共而俟(共九勇反注古文獲皆作護非也)
　正義敖氏繼公曰授獲者以旌也或曰者下當有旌
　字蓋文脱耳授旌而退三侯皆然則其負侯居乏者
　之相代亦宜同退立于西方各當其乏之西與獲者
　旣偃旌于地乃興　鄭氏康成曰鄕射禮曰獲者聲
　不絶以至於乏坐東面偃旌興而俟
　存疑鄭氏康成曰大侯服不氏負侯徒一人居乏相
　代而獲參侯干侯徒負侯居乏不相代(賈疏上注引周禮服不氏)
　(下士一人徒四人大侯尊故使服不氏與一徒居乏餘徒三人分於二侯以少一人不得相代)
　案注據服不之人數以定參干之不代然上經云負
　侯者皆適侯又云負侯皆許諾至此乃云授獲者則
　負侯與獲之為異人三侯似宜從同故敖說與注異
司馬正出于下射之南還其後降自西階遂適次釋弓
說決拾襲反位(還音環一音患說吐活反下同)
　正義鄭氏康成曰鄕射禮曰司馬反位立于司射之
　南(賈疏此司馬不言位宜與鄕射同故引之)
　案鄕射惟一司馬此禮則有司馬正又有司馬師司
　馬正於此始定其位然則司馬師之位亦宜近之如
　小史之與大史與
司射進與司馬正交于階前相左由堂下西階之東北
面視上射命曰毋射獲毋獵獲上射揖司射退反位乃
射上射旣發挾矢而后下射射拾發以將乘矢獲者坐
而獲舉旌以宮偃旌以商獲而未釋獲(毋射食亦反拾其刼反注古文)
(釋為舍)
　正義敖氏繼公曰此獲者指在干侯之乏者也大侯
　參侯者亦坐而不獲
卒射右挾之北面揖揖如升射
　正義鄭氏康成曰右挾之右手挾弦
　案無矢可挾故知為挾弦鄕射禮曰不挾據矢也此
　曰右挾之據弦也鄕射於誘射旣卒曰右執弦卽右
　挾也北面揖亦指在物之揖也其稍南及西行及階
　之揖則南面
上射降三等下射少右從之中等並行上射於左與升
射者相左交于階前相揖適次釋弓說決拾襲反位
　正義鄭氏康成曰上射於左由下射階上少右乃降
　待之言襲者凡射皆袒(賈疏前命三耦取弓矢于次不言袒至此言襲則前亦袒)
　(可知)
　敖氏繼公曰上下射並行而適次則曏者發於次中
　亦如之明矣位次中之位也亦西面北上凡言三耦
　之位皆放此
　案旣云適次而又云反位者明位在次中之北也所
　以在北者以其南當容公卿大夫及士衆耦之位也
　下直至將拾取矢乃云一耦出則此時入次明矣
三耦卒射亦如之
　正義敖氏繼公曰三亦當作二字誤也
司射去扑倚于階西適阼階下北面告于公曰三耦卒
射反搢扑反位(去起呂反)
　正義賈氏公彥曰鄕射司射去扑升堂告賓注云不
　敢佩刑器卽尊者之側此不升堂亦去扑者尊公故
　也　敖氏繼公曰去扑者與尊者言不敢佩刑器也

右初射

司馬正袒決遂執弓右挾之出與司射交于階前相左
升自西階自右物之後立于物閒西南面揖弓命取矢
　正義鄭氏康成曰出出於次也袒時亦適次(賈疏凡袒襲皆)
　(於隠處鄉射無次司馬適堂西袒此有次明入次袒)　敖氏繼公曰不言司馬
　正適次者以下言出則適次可知亦以上有成禮故
　於此省文也凡下文類此者其意皆然
　案周官有射鳥氏其職射則取矢矢在侯高則以幷
　夾取之鄭氏衆曰幷夾鍼箭具矢著侯高人手不能
　及則以幷夾取之諸侯之官未必有射鳥氏故取矢
　以小臣
負侯許諾如初去侯皆執旌以負其侯而俟
　正義敖氏繼公曰此負侯卽獲者也如初去侯謂許
　諾以宫商至乏聲止也惟去來異耳三耦所射干侯
　而已而三侯之負侯皆執旌以往者卑統於尊且矢
　亦或有遠近故也　鄭氏康成曰俟俟小臣取矢以
　旌指敎之
　案取矢者小臣而司馬正所命者則負侯者之執旌
　也故負侯者許諾以小臣之取矢視旌以為進退故
　耳前之負侯者在乏而獲者更來負侯所謂代也
司馬正降自西階北面命設楅
　正義鄭氏康成曰此出於下物之南還其後而降
　敖氏繼公曰北面於所設楅之南
小臣師設楅司馬正東面以弓為畢旣設楅司馬正適
次釋弓説決拾襲反位
　正義鄭氏康成曰畢所以敎助執事者鄕射禮曰乃
　設楅于中庭南當洗東肆　敖氏繼公曰司馬正東
　面立于所設楅之西也此楅亦南面坐設之畢所以
　指畫處置之器以木為之其長三尺此以弓指畫設
　楅之處象畢之用故曰以弓為畢凡以畢指教者皆
　立于所設器之側
　案司馬命設楅北面者以楅南面也此又以弓為畢
　指教之故改而東面鄕射無此
小臣坐委矢于楅北括司馬師坐乘之卒若矢不備則
司馬正又袒執弓升命取矢如初曰取矢不索乃復求
矢加于楅卒司馬正進坐左右撫之興反位(乘繩證反索悉各反)
(復扶又反)
　正義鄭氏康成曰乘四四數之左右撫分上下射此
　坐皆北面　敖氏繼公曰又袒執弓不言決遂右挾
　之者可知也司馬師旣乘矢其備若否皆以告於正
　若不備則正命取矢若備則正進撫之也左右撫者
　左手撫其左右手撫其右以審定其數耳
　案小臣之委矢亦北面司馬師之坐乘亦襲司馬正
　之又命取矢小臣亦應曰諾乘矢與撫矢異人者諸
　侯官多大射禮盛也

右取矢

司射適西階西倚扑升自西階東面請射于公公許
　正義鄭氏康成曰倚扑者將卽君前不敢佩刑器也
　升堂者欲諸公卿大夫辯聞也(賈疏上告三耦卒射在堂下此升)
　敖氏繼公曰請射乃升者以其後有告耦等事宜在
　上為之故也東面亦與他儀異下經云司正東楹之
　東北面告於公

右再請射

遂適西階上命賓御于公諸公卿則以耦告于上大夫
則降卽位而后告
　正義鄭氏康成曰告諸公卿于堂上尊之也　敖氏
　繼公曰耦者謂公卿自為耦也以耦告亦如命三耦
　之辭大夫則降卽位而後告見其貶於諸公卿也下
　文所云是其事已若卿與大夫為耦則其告亦當有
　上下之别諸公卿大夫為耦亦各以其次為之
　案鄕射禮言主人與賓為耦主于賓也此言賓御于
　公主于公也大夫之耦不足則以士備之公卿之耦
　不足則以小卿小卿之耦不足則以大夫小卿之耦
　於大夫意者直為上射與
司射自西階上北面告于大夫曰請降司射先降搢扑
反位大夫從之降適次立于三耦之南西面北上
　正義賈氏公彦曰以諸公卿在上故請大夫降卿射
　大夫不降者彼臣禮與此異也　敖氏繼公曰於此
　云北面則是命賓及告諸公卿皆鄕其位也適次亦
　謂進而至於次也三耦士也而在大夫之上者以其
　先射殊之三耦之南大夫之北宜有閒地以待諸公
　卿之降
　存疑鄭氏康成曰適次由次前而北西面立(賈疏適次者大)
　(夫降自西階東行適次所過向堂東西面立因過次為適次非入次也)
　案鄕射之大夫告耦於上又鄕其位而告之此之公
　卿與同以皆席於賓東故也鄕射之三賓惟作之射
　又北面而作之此之大夫與同以皆席於賓西故也
　是時西方之士耦皆從大夫而東云適次立于三耦
　之南則三耦先適次而立於次内之北偏明矣注疏
　從此岐趨遂生轇轕
司射東面于大夫之西比耦大夫與大夫命上射曰某
御於子命下射曰子與某子射(比毗志反又筆倚反下同)
　正義敖氏繼公曰司射東面亦在次中不言適次者
　可知也與大夫謂與之為耦也
卒遂比衆耦衆耦立于大夫之南西面北上
　正義鄭氏康成曰衆耦士也　敖氏繼公曰士與大
　夫為耦者亦存焉立于大夫之南則在次可知故經
　亦不言適次
若有士與大夫為耦則以大夫之耦為上命大夫之耦
曰子與某子射告於大夫曰某御於子
　正義鄭氏康成曰為上居羣士之上士雖為上射其
　辭猶尊大夫　敖氏繼公曰士與大夫為耦亦其長
　者也乃著其為上者意與鄕射同大夫之耦雖為上
　射猶立于大夫之後者射事未至明其不並立也及
　將射乃轉居右而並立
命衆耦如命三耦之辭諸公卿皆未降
　正義敖氏繼公曰諸公卿尊宜事至乃降也此時之
　降者為比耦也曏者旣以耦告公卿於上則耦定矣
　故可以未降　賈氏公彥曰言未者後當降若終不
　射不得言未是以鄕射記曰衆賓不與射者不降

右比耦

遂命三耦各與其耦拾取矢皆袒決遂執弓右挾之(拾其)
(刼反)
　正義敖氏繼公曰拾取矢謂取之於楅者也司射旣
　於次中東面以次命之卽反西方之位不言者亦以
　其可知也
　存疑鄭氏康成曰此命入次之事也(賈疏上未有三耦入次袒決遂)
　(之事又下文曰一耦出明此是命入次)司射旣命而反位不言之者上
　射出當作取矢事未訖(賈疏鄕射云司射反位此司射位在西方去次遠故不言)

敖氏繼公曰司射於取矢者惟命之而不復作之

　者以其取矢亦發於次中與鄕射異
　案大射旣有射次别無次外之位唯初比三耦時三
　耦俟于次北正謂將入次而卽位耳非以次北為位
　也此時三耦與大夫之耦士衆耦皆比矣此三耦者
　又何待司射命之而後入次哉細玩經文無此迂曲
　下經云小射正作取矢如初則此處司射反位後亦
　當有小射正作之文脱耳注謂司射當作取矢敖謂
　無復作之者皆未必然
一耦出西面揖當楅北面揖及楅揖上射東面下射西
面
　案耦自次出西行又北行而後及楅則次在楅之東
　南也其折而北行處則南直碑而遠北直楅而近其
　距楅也如堂深之半與
上射揖進坐横弓郤手自弓下取一个兼諸弣興順羽
且左還毋周反面揖(還音旋下並同注古文且作阻)
　正義鄭氏康成曰左還反其位毋周右還而反東面
　也(賈疏左還行至位卽位右還而反東面是還不周也下射則左還向東覆卽右還西面)君在
　阼還周則下射將背之　敖氏繼公曰旣順羽則鉤
　弦而左還也自西面而東面若皆左還則謂之周此
　先左還而後右還是毋周也下放此必毋周者以相
　變為容
　案進坐横弓時皆北面興則上射已東面矣不因而
　遂揖又左還毋周而後東面者以順羽故因而為之
　儀也始取矢時鏃在右手則羽逆轉括之一端於右
　手而以鏃鄉外乃順矣毋周變於鄕射之周者也君
　在堂上取矢者在堂下固無背之之嫌且司射司馬
　師亦時有南面者不嫌也注言不背君亦賸義耳
　又案興一事也順羽一事也左還又一事也三者皆
　於俄頃之閒踵而為之故鄕射禮曰順羽且興執弦
　而左還此曰興順羽且左旋互相明也此左還亦執
　弦揖亦東面
下射進坐横弓覆手自弓上取一个兼諸弣興順羽且
左還毋周反面揖(覆芳伏反)
　正義敖氏繼公曰反面自東面而反西面
　存疑鄭氏康成曰人東西鄕以南北為横
　案横弓時上射下射皆北面以楅上之矢鏃鄕南必
　北面乃可取之也旣取乃東西鄕耳人北面則弓以
　東西為横矣注説殊足眩人　又案此揖亦西面言
　反面揖正以明其毋周也
旣拾取矢捆之(拾其刼反捆若穏反注古文捆作魁)
　正義鄭氏康成曰捆齊等之也
兼挾乘矢皆内還南面揖
　正義鄭氏康成曰内還者上射左下射右　敖氏繼
　公曰亦揖乃皆内還經文不具也上射左還下射右
　還皆鄕内故總以内言之皆内還者由便也
適楅南皆左還北面揖搢三挾一个
　正義鄭氏康成曰楅南者曏及楅之位也　敖氏繼
　公曰上射東行下射西行而在楅之南也
　案鄕射禮云皆少進此云適卽少進之義下射亦左
　還而周可見上之毋周者無闗於不背君也鄕射北
　面下無揖字
揖以耦左還上射於左退者與進者相左相揖退釋弓
矢于次説決拾襲反位(説吐活反拾如字)
　正義鄭氏康成曰以猶與也言以者耦之事成於此
　意相人耦也上射轉居左便其反位也上射少北乃
　東面　敖氏繼公曰以如以賓升之以謂上射以其
　耦左還也此左還者上射先而下射後故言以亦少
　南行至於曏當楅之位而揖不言者無可為節亦以
　其可知故也
　存疑敖氏繼公曰於左當作於右必言上射於右者
　其意與鄕射同
　案鄕射上射於右此於左者鄕射之耦位在西於右
　乃當其位此則在東於左乃當其位也鄕射注云下
　射少南此云上射少北者鄕射之耦西行以南為左
　必由進者之北乃與進者相左故上射在北自若而
　下射少南以與之並也此則東行以北為左必由進
　者之南乃與進者相左故下射在南自若而上射少
　北以與之並也鄕射於此節無釋弓矢説決拾之事
　臣禮威儀省也
二耦拾取矢亦如之後者遂取誘射之矢兼乘矢而取
之以授有司于次中皆襲反位(拾其刼反)
　正義鄭氏康成曰有司納射器因留主授受之　敖
　氏繼公曰云以授有司乃反位則主射器之有司不
　離其位而授受亦可見矣
右三耦取矢于楅

司射作射如初一耦揖升如初司馬命去侯負侯許諾
如初司馬降釋弓反位
　正義敖氏繼公曰如初亦適次作上耦也其異者三
　耦於旣作乃袒決遂取弓矢也司射旣作卽反位不
　俟之司馬司馬正也下放此不言説決拾與襲亦文
　省
　案鄕射禮惟言負侯許諾此必言如初者此禮三侯
　且有授旌之事與彼不同故以如初明之
司射猶挾一个去扑與司馬交于階前適阼階下北面
請釋獲于公公許反搢扑遂命釋獲者設中以弓為畢
北面
　正義鄭氏康成曰北面立於所設中之南當視之也
　鄕射禮云設中南當楅西當西序　敖氏繼公曰大
　史前立于所設中之西於是司射當之西面命之旣
　則少西南行而北面以弓為畢指畫以示其處
　案先言交于階前而後適阼階下則凡適阼階下者
　皆循堂亷之下而東行矣鄕射禮司射西面立于所
　設中之東而後北面視設中此亦然
大史釋獲小臣師執中先首坐設之東面退大史實八
算于中横委其餘于中西興共而俟(共九勇反)
　正義敖氏繼公曰云大史釋獲明上釋獲者之為大
　史也實算則坐故於後言興是時大史位于中西小
　史之位亦宜近之　鄭氏康成曰先猶前也命大史
　而小臣師設之國君官多也小臣師退反東堂下位
　鄕射禮曰横委其餘于中西南末　賈氏公彥曰鄕
　射釋獲者執鹿中一人執算以從之彼自執中尚使
　人執算况國君官多大史不自執中豈得自執算明
　亦使人執之　鄭氏鍔曰釋算所以記其中之數大
　史釋之者職當記注也
　案此禮三侯三乏而中惟一者射中則釋不以侯别
　也為大史執算者意其小史與小史主佐大史下經
　有小史故此不言執算之人以其可知也
司射西面命曰中離維綱揚觸捆復公則釋獲衆則不
與(中竹用反與音預注古文捆作魁)
　正義鄭氏康成曰離猶過也獵也侯有上下綱其邪
　制躬舌之角者為維或曰維當為縜縜綱耳(賈疏綱與維皆)
　(用繩為之又以布為縜籠綱然後以上个下个邊綴著縜兩頭以綱繫著植維者於上个下个上下躬兩)

頭皆有角又以小繩綴角繫著植也(朱子曰綱耳卽籠綱以布為之梓人謂之縜)揚觸者謂

　矢中他物揚而觸侯也捆復謂矢至侯不著而還復
　復反也公則釋獲優君也衆當中鵠而著　敖氏繼
　公曰西面亦於中東離麗也中而麗於維綱言其去
　鵠遠也揚觸捆復言其非正中又且不必在鵠也二
　者甚不宜釋獲而於君則釋之優君也不與謂不在
　此釋獲之科也此特承上文而言耳其實衆之所射
　非正中其鵠者皆不釋也或曰維謂躬與舌也躬舌
　所以維持侯也
唯公所中中三侯皆獲(中竹用反)
　正義鄭氏康成曰値中一侯則釋獲　賈氏公彥曰
　云中三侯皆獲則麗維綱及揚觸捆復亦釋之　敖
　氏繼公曰此愈優君也中亦兼離維綱揚觸捆復而
　言皆獲者中一侯則其侯之獲者主獲之也此命傳
　告於獲者故以獲言之上云釋獲此云獲互文也
　王氏與之曰君之侯道獨遠然至射時却又優君不
　必中鵠不必至遠亦自釋獲
　案言中三侯卽上經所謂非其侯也
釋獲者命小史小史命獲者
　正義鄭氏康成曰傳吿服不使知此司射所命(賈疏據大)
　(侯言則參侯于侯可知)　敖氏繼公曰獲者三侯之獲者也司
　射所命之辭言衆則不與又言中三侯皆獲故須徧
　命之
司射遂進由堂下北面視上射命曰不貫不釋上射揖
司射退反位(貫古玩反注古文貫作闗)
　案鄕射禮不言視上射此詳之
釋獲者坐取中之八算改實八算興執而俟
　案鄕射禮云改實八算於中此文略
乃射若中則釋獲者每一个釋一算上射於右下射於
左若有餘算則反委之又取中之八算改實八算於中
興執而侯三耦卒射(若中之中竹用反)
　正義敖氏繼公曰鄕射禮云若中則釋獲者坐而釋
　獲
　案三耦卒射則適次反位
賓降取弓矢于堂西
　正義鄭氏康成曰不敢與君並俟告取之以升俟君
　事畢　賈氏公彥曰下云公將射則賓降適堂西袒
　決遂於此不卽袒決遂者去射時遠也　敖氏繼公
　曰此言降而不言升似有闕文賓降取弓矢以升者
　明其將侍君射
　案賓先降而諸公卿從之旣則賓升諸公卿適次
諸公卿則適次繼三耦以南
　正義鄭氏康成曰言繼三耦明在大夫北　賈氏公
　彥曰至三耦之南以次西面立　敖氏繼公曰不言
　降者可知也
　案鄕射記云大夫降立于堂西以俟射是雖降猶未
　就射位也此公卿降卽就射位以有次故也
公將射則司馬師命負侯皆執其旌以負其侯而俟司
馬師反位
　正義鄭氏康成曰君尊若始焉　敖氏繼公曰位蓋
　司馬正之南
隷僕人埽侯道
　正義鄭氏康成曰新之
司射去扑適阼階下告射於公公許適西階東吿于賓
遂搢扑反位(去起呂反)
　正義鄭氏康成曰吿當射也
　存疑敖氏繼公曰告射輕於請射故不升堂
　案請射於公之後有告賓卿大夫之節故須升堂此
　則告於公而已故自下而北面告之下重於升北面
　重於東面敖氏反以為輕非也
小射正一人取公之決拾于東坫上一小射正授弓拂
弓皆以俟于東堂(授依敖作受)
　正義敖氏繼公曰授當作受受弓者受於有司也受
　弓亦於東堂皆二小射正也云小射正一人又云一
　小射正受弓則小射正亦多矣周官射人下大夫二
　人上士四人然則諸侯之大射正上士亦二人小射
　正中士亦四人與　賈氏公彥曰此云小射正一人
　取公之決拾下云小射正奉決拾以笥與此為一人
　此又云小射正授弓與取決拾者别則小射正二人
　也　鄭氏康成曰授弓當授大射正(賈疏下云大射正執弓以授公)
　(明此當授大射正)拂弓去塵
　案始而納射器者有司也故射器皆有司司之云取
　之于東坫上則有授之於東坫下者矣弓與決拾同
　也此時俟于東堂則小射正受而未授明矣下云大
　射正執弓則小射正乃授之決拾此時亦在笥此東
　堂蓋卽東箱
公將射則賓降適堂西袒決遂執弓搢三挾一个升自
西階先待于物北北一笴東面立
　正義賈氏公彥曰前文賓降適堂西取弓矢無賓升
　堂之文但文不具其實卽升矣是以此云賓降　鄭
　氏康成曰北一笴不敢與君倂東面立鄕君也　敖
　氏繼公曰北一笴物北空一笴地也必退一笴者遠
　下君亦為司馬當由物後而適物閒也
司馬升命去侯如初還右乃降釋弓反位(還音環又音患注今文曰)
(右還)
　正義敖氏繼公曰還右謂圍右物也旣命去侯則由
　右物之南適其右乃降來由物北去適物右是還之
　也不還左物者以君將為下射故也是時君未立於
　物而先辟之敬之至也
　存疑鄭氏康成曰還右還君之右也猶出下射之南
　還其後也(賈疏上初射時司馬命去侯訖出於下射之南還其後故取彼解此)
　案右物上射所立之物也上經初射畢司馬正升自
　西階自右物之後立于物閒揖弓命取矢亦云右物
　是也右物賓所立此時賓待于物北一笴故但云還
　右如注説則是還左矣
公就物小射正奉決拾以笥大射正執弓皆以從於物
(笥心字反)
　正義鄭氏康成曰大射正舍司正親其職　敖氏繼
　公曰笥蓋竹器決拾在坫上時亦宜用笥至是始見
　之耳射時大射正為司正如故至是暫舍其職而為
　君執弓重其事也弓射器之主也
小射正坐奠笥于物南遂拂以巾取決興贊設決朱極
三
　正義敖氏繼公曰拂者拂決極與拾也贊設決極者
　為君設之也下言贊者放此君極朱而用三若臣則
　用二其物色未聞　鄭氏康成曰極猶放也所以韜
　指利放弦也以朱韋為之三者食指將指無名指無
　極放弦契於此指多則痛小指短不用
　通論陳氏祥道曰此禮朱極三士喪禮纊極二生者
　以韋所以致其用也死者以纊以明其不用也極亦
　謂之韘童子佩韘是也
　案奠笥於物南者順君所面也
小臣正贊袒公袒朱襦卒袒小臣正退俟于東堂
　正義敖氏繼公曰此袒於設決之後亦異於臣
　案贊袒襲别使小臣正者他事亦容袒襲不專射事
　宜使近臣為之然則他禮公有袒襲者皆小臣正贊
　之與
小射正又坐取拾興贊設拾以笥退奠于坫上復位
　正義鄭氏康成曰旣袒乃設拾拾以韝襦上　賈氏
　公彥曰鄕射無襦放拾與決得俱設若大夫對士射
　袒纁襦設拾亦當在袒後
　案他耦皆袒決遂然後執弓而就物公則就物然後
　袒決遂而執弓亦異於臣
大射正執弓以袂順左右隈上再下壹左執弣右執簫
以授公公親揉之(隈烏囬反揉日酉反注今文順為循古文揉為紐)
　正義鄭氏康成曰衣袖謂之袂順放之也隈弓淵也
　(賈疏以袂向下於弓隈順放之)揉宛之觀其安危也　敖氏繼公曰
　隈者弓之曲處也考工記曰凡角之中恆當弓之畏
　畏也者必撓是也順之之意未詳或曰順之者所以
　審其厚薄而驗其強弱也詳上而略下以其上下均
　也
　案此大射正受之於小射正者也蓋於東堂受之考
　工記弓人職云和弓􁀎摩注云􁀎拂也將用弓必先
　拂之摩之而引此經為證蓋順左右隈者拂之也揉
　之者摩之也皆所以和其弓也
小臣師以巾内拂矢而授矢于公稍屬(屬之欲反)
　正義鄭氏康成曰内拂恐塵及君也稍屬不搢矢
　敖氏繼公曰授矢亦以巾也燕禮記曰小臣以巾授
　矢凡授弓矢皆當於公右
　案夏官太僕職王射則贊弓矢注云謂授之受之繕
　人職掌詔王射贊王弓矢之事疏云太僕已贊授受
　此又贊者太僕贊時此官助贊也此侯禮蓋以大射
　正行太僕之事而以小臣師當天子之繕人與
大射正立于公後以矢行告于公下曰留上曰揚左右
曰方
　正義鄭氏康成曰若不中使君當知而改其度留不
　至也揚過去也方出旁也　敖氏繼公曰方者左則
　曰左方右則曰右方也
　案夏官射人職王射則立于後以矢行告諸侯之大
　射正卽天子之射人可見矣
公旣發大射正受弓而俟拾發以將乘矢(拾其刼反)
　正義敖氏繼公曰俟者將復授之也云拾發以將乘
　矢則是賓先公後亦如其他上下射之為也鄕射與
　此篇於上耦之初射其文正與此同皆據下射而言
　足以見之矣
　存疑鄭氏康成曰公下射也而先發不留尊也
公卒射小臣師以巾退反位大射正受弓小射正以笥
受決拾退奠于坫上復位大射正退反司正之位小臣
正贊襲
　正義鄭氏康成曰受弓以授有司於東堂　敖氏繼
　公曰以笥受決拾是公自説之也云反司正之位是
　射時其位自若也然則此司正之位不當東西之中
　而與鄕飲酒者異明矣贊襲贊為之襲也
公還而后賓降釋弓于堂西反位于階西東面(還音旋)
　正義鄭氏康成曰階西東面賓降位　敖氏繼公曰
　公退云還是進退不由物前也賓因降而不敢卽升
　若以是時未有上事也不言說決拾襲亦文省
　案公蓋左還由東楹北而復阼階上之位未射則先
　待己射則後降耦於君之禮也
公卽席司正以命升賓賓升復筵而后卿大夫繼射
　案司正必公卽席而後升賓者猶賓初入時公升卽
　席主人始以賓升也賓必有命而後升者以諸公卿
　大夫皆在下也諸公卿大夫必賓升筵而後繼射者
　以賓為君耦耦之事未畢卽君之事未畢也
諸公卿取弓矢于次中袒決遂執弓搢三挾一个出西
面揖揖如三耦升射卒射降如三耦適次釋弓說決拾
襲反位衆皆繼射釋獲皆如初(說吐活反)
　正義鄭氏康成曰諸公卿言取弓矢衆言釋獲互言
　也　敖氏繼公曰反位亦在次於取弓矢之處為少
　北耳衆謂大夫而下此不分别士與大夫為耦之儀
　是如三耦也其以君在故耦不得盡其尊大夫之禮
　與
　案言次中者明公卿之弓矢亦入次而自取之有司
　不為之授也鄕射之大夫其降而釋弓不與三耦同
　此公卿降如三耦者以有次故同也
卒射釋獲者遂以所執餘獲適阼階下北面告于公曰
左右卒射反位坐委餘獲于中西興共而俟(共九勇反注古文曰)
(餘算)
　案此與鄕射異者不升西階而適阼階下不告於賓
　而告於公

右再射

司馬袒執弓升命取矢如初負侯許諾以旌負侯如初
司馬降釋弓如初小臣委矢于楅如初
　正義敖氏繼公曰小臣委矢于楅如初蓋䝉司馬正
　興反位以上之文而言也與鄕射所云者異　鄭氏
　康成曰司馬司馬正於是司馬師亦坐乘矢
　案不言決遂右挾之亦可知也
賓諸公卿大夫之矢皆異束之以茅卒正坐左右撫之
進束反位
　正義鄭氏康成曰異束大夫矢尊殊之也正司馬正
　也進前也又言束整結之示親也　敖氏繼公曰此
　文主於束矢而言蓋見其不在如初之中者也束之
　以茅小臣蓋於委矢之時則為之司馬正旣撫而進
　束則撫者撫其末與卒字衍
　案鄕射於大夫之矢云兼束蓋主一大夫而言謂總
　其乘矢者束之也此云異束蓋主諸公卿大夫而言
　謂各隨其人之矢而束之也其束之亦當上握
賓之矢則以授矢人于西堂下
　正義鄭氏康成曰是言矢人則納射器之有司各以
　其器名官職不言君矢小臣以授矢人于東堂可知
　(賈疏以小臣取矢明取以授矢人)　敖氏繼公曰授賓矢者亦小臣
　也此節恐在未乘之前
　案君矢不拾故賓矢無可拾於西堂下者仍其納時
　之故處也
司馬釋弓反位而后卿大夫升就席
　正義鄭氏康成曰此言其升前小臣委矢于楅(賈疏上文)
　(司馬降釋弓如初在小臣委矢之上其釋弓時卿大夫卽升就席鄭明其次第也)　敖氏繼
　公曰至是乃見之者為其不可以亂如初之文故終
　言上事而後及之耳
　案鄕射之大夫射畢卽升席此司馬釋弓乃升者君
　在故也司馬釋反位句乃復述上事以明卿大夫升
　之節耳

右再取矢

司射適階西釋弓去扑襲進由中東立于中南北面視
算(去起呂反)
　案射人職與大史數射中此司射視算卽其事也
釋獲者東面于中西坐先數右獲二算為純一純以取
實于左手十純則縮而委之每委異之有餘純則横諸
下一算為奇奇則又縮諸純下興自前適左東面坐坐
兼歛算實于左手一純以委十則異之其餘如右獲(數疏)
(羽反奇居宜反下同注古文縮皆作蹙)
　正義鄭氏康成曰興自前適左從中前北也更端故
　起少北於故　敖氏繼公曰東面坐坐字衍鄕射無
　之
司射復位釋獲者遂進取賢獲執之由阼階下北面告
于公若右勝則曰右賢於左若左勝則曰左賢於右以
純數告若有奇者亦曰奇若左右鈞則左右各執一算
以告曰左右鈞還復位坐兼歛算實八算于中委其餘
于中西興共而俟(共九勇反)
　案鄕射之告獲升自西階故復位曰降此由阼階下
　故復位曰還

右告獲

司射命設豐司宮士奉豐由西階升北面坐設于西楹
西降復位(奉芳勇反)
　正義鄭氏康成曰當飲不勝者射爵　敖氏繼公曰
　亦適堂西命之命設豐乃不搢扑者以尊者亦或飲
　此豐上之觶故也在不勝之黨而不用罰爵者唯君
　爾司宮士司宮之屬也此時之位亦當在堂西
　案司宫士蓋納射器時以豐入而因留主之者也鄕
　射禮豐升不言由西階其設之不言北面坐此詳之
勝者之弟子洗觶升酌散南面坐奠于豐上降反位
　案鄕射禮言酌不言散此禮有膳故言散
司射遂袒執弓挾一个搢扑東面于三耦之西命三耦
及衆射者勝者皆袒決遂執張弓不勝者皆襲說決拾
郤左手右加弛弓于其上遂以執弣(說吐活反郤去約反弛陜倚反弣音)
(撫)
　正義敖氏繼公曰司射袒亦決遂文省耳東面命之
　於次中　鄭氏康成曰執張弓右手挾弦
司射先反位三耦及衆射者皆升飲射爵于西階上
　正義敖氏繼公曰此目下事也
　案鄕射禮曰三耦及衆射者皆與其耦進立于射位
　以其先止于堂西也此本在次故無進立之文
小射正作升飲射爵者如作射
　正義敖氏繼公曰司射所命執弓之儀耳故小射正
　復作其升飲　郝氏敬曰司射但命其儀不親作與
　鄕射異
一耦出揖如升射及階勝者先升升堂少右不勝者進
北面坐取豐上之觶興少退立卒觶進坐奠于豐下興
揖不勝者先降與升飲者相左交于階前相揖適次釋
弓襲反位
　正義敖氏繼公曰惟言釋弓襲亦文省
僕人師繼酌射爵取觶實之反奠于豐上退俟于序端
升飮者如初三耦卒飮
　正義鄭氏康成曰自此以下辯為之酌　敖氏繼公
　曰僕人師不言命之者則是此乃其常職俟時而共
　之耳
　案僕人師卽此禮之執爵者也鄕射禮有執爵者注
　云於旣升飮而升自西階此亦當然
若賓諸公卿大夫不勝則不降不執弓耦不升
　正義鄭氏康成曰重恥尊也此耦謂士也　敖氏繼
　公曰耦惟謂士與大夫為耦者也不升則立于射位
　也大夫旣飮耦乃釋弓而反位
　案降謂降階鄕射禮唯言賓主人大夫不勝則不執
　弓不言不降此言之者以在君所嫌當降也
僕人師洗升實觶以授賓諸公卿大夫受觶于席以降
適西階上北面立飮卒觶授執爵者反就席
　正義鄭氏康成曰雖尊亦西階上立飮不可以己尊
　枉正罰也授爵而不奠豐尊大夫也　敖氏繼公曰
　洗者以承賤者後新之其次則不洗矣降降席也西
　階上臣飲罰爵之位也授執爵者宜反於其所受者
　也
若飮公則侍射者降洗角觶升酌散降拜
　正義鄭氏康成曰侍射者賓也飲君則不敢以為罰
　從致爵之禮也　賈氏公彥曰罰爵罰者飮之而已
　今從燕臣致爵于君之禮下文所謂夾爵者是也角
　觶以兕角為之非謂四升曰角者也對下飲君象觶
　故云角觶
　案不曰公不勝但曰飮公臣子之辭也
公降一等小臣正辭賓升再拜稽首公答再拜賓坐祭
卒爵再拜稽首公答再拜賓降洗象觶升酌膳以致下
拜小臣正辭升再拜稽首公答再拜公卒觶賓進受觶
降洗散觶升實散下拜小臣正辭升再拜稽首公答再
拜賓坐不祭卒觶降奠于篚階西東面立
　正義敖氏繼公曰自酌膳以致以上與媵觶之禮同
　者也以致亦奠于薦南公卒觶以下與媵觶之禮異
　者也所以謂之射爵也　鄭氏康成曰賓復酌自飮
　者夾爵也　賈氏公彥曰受罰者飲之不祭君爵不
　祭是以賓飲夾爵亦不祭
　案燕禮媵觶者先飮訖以媵于公公舉之以酬賓公
　飮訖賓乃酌以旅則是後觶賓飮之媵者不復飮也
　此禮後觶亦侍射者飮之公一爵而侍射者先後二
　爵是為夾爵　又案此雖用媵觶之禮然媵觶者於
　旣酌膳而降拜及升復拜故曰升成拜此則下時未
　拜唯升再拜稽首而已亦殺於媵觶者也賓降洗散
　觶時當先奠象觶乃取散觶洗之不言者可知也
　存疑鄭氏康成曰夾爵亦所以恥公也
　案重恥公故夾爵以致敬也乃云恥公殊違禮意
擯者以命升賓賓升就席(注今文席為筵)
　正義鄭氏康成曰擯者司正也
若諸公卿大夫之耦不勝則亦執弛弓特升飮
　正義鄭氏康成曰此耦亦謂士也特猶獨也與尊為
　耦而不勝使之獨飮　敖氏繼公曰比耦之時大夫
　有與士為耦者諸公卿無與士為耦者此諸公卿衍
　文
　案特升飮明大夫之不降也亦不得不然之勢耳
衆皆繼飮射爵如三耦射爵辯乃徹豐與觶(辯音遍)
　案徹謂司宮士反豐于堂西僕人師反觶于篚

右飮不勝者

司宮尊侯于服不之東北兩獻酒東面南上皆加勺設
洗于尊西北篚在南東肆實一散于篚(獻如字)
　正義鄭氏康成曰言尊侯者獲者之功由侯也散爵
　名容五升　敖氏繼公曰為三侯之獲者及隷僕人
　巾車設尊而言尊侯者以其功皆由侯也兩兩壺也
　兩壺皆酒而云南上是先酌所上者與加勺東枋此
　在大侯之乏東北乃云服不者見此時服不在乏也
　不云初設之者因事而獻故俟時而設所以别於正
　獻者也此所設尊洗卽篇首所言者上言獲者之尊
　此云尊侯上言大侯之乏此云服不文互見又有詳
　略則以設與未設而異也服不於天子為下士則此
　亦士旅食者與
　案鄕射禮不别為獲者設尊者衆耦之中有鄕人而
　獲者亦鄕人也不妨與之同尊此禮公面尊其南有
　膳必士以上乃得酌於是此士旅食之尊所由别設
　也諸侯之服不亦旅食之等旣不可酌於方壺又以
　其為功於侯不欲其亦酌於圜壺故别尊之也僕隷
　人以上與服不同功故同用此尊尊必兩者司馬正
　所酌一壺司馬師所酌又一壺也南上者司馬正所
　酌為上所以尊大侯也
　存疑鄭氏康成曰為大侯獲者設尊也不於初設之
　者不敢必君射也君不射則不獻大侯之獲者
　案此設尊洗之處近於侯乏之閒獲者執旌時徃來
　於此若早設之亦虞窒礙故俟時而設非關君之射
　不射也旣張三侯君雖不射大侯之獲者亦當獻之
司馬正洗散遂實爵獻服不服不侯西北三步北面拜
受爵
　正義鄭氏康成曰言服不者著其官尊大侯也服不
　司馬之屬掌養猛獸而教擾之者洗酌皆西面(賈疏以設)
　(尊設洗皆東面故知西面向之)侯西北三步受爵近其所為獻(賈疏服不)
　(得獻由侯所為故不近乏而近侯)　敖氏繼公曰服不為大侯之獲
　者故先獻司馬正獻亦異之獻時蓋亦西南面
　案乏去侯西十北十則此之侯西北三步為乏東南
　七步矣服不之尊在乏東北其洗在尊西北然則司
　馬正當西面洗散乃東南行就尊西面實之更復東
　南行就服不之位而獻之
　通論陳氏祥道曰鄕射獲者負侯受爵大射服不侯
　西北三步受爵尊卑異也
司馬正西面拜送爵反位
　正義鄭氏康成曰不俟卒爵略賤也　敖氏繼公曰
　旣拜送而反位亦為其不拜旣也是後則司馬師代
　之行事於司馬正旣反位獲者亦反東面
　存疑鄭氏康成曰此終言之獻服不之徒乃反位(賈疏)
　(服不與其徒共在獲所獻服不亦兼獻其徒始反位)
宰夫有司薦庶子設折俎
　正義鄭氏康成曰宰夫有司宰夫之吏也鄕射記曰
　獲者之爼折脊脅肺　敖氏繼公曰薦於服不之東
　爼在薦東
卒錯獲者適右个薦爼從之
　正義鄭氏康成曰薦爼已錯乃適右个明此獻已己
　歸功於侯也適右个由侯内　敖氏繼公曰此獲者
　卽服不也變服不言獲者見服不亦在乏而獲也有
　司與庶子旣錯薦爼於地獲者則以爵適右个而二
　人復執薦爼從之薦錯於獲者之南爼在薦南
　存疑鄭氏康成曰不言服不言獲者國君大侯服不
　負侯其徒居乏待獲變其文容二人也司馬正皆獻
　之
　案惟實一散于篚而服不於祭侯卒爵後司馬師卽
　受虚爵司馬正安所得爵以獻大侯之徒蓋司馬正
　止獻服不一人其徒則司馬師獻隷僕人巾車後乃
　獻之耳
獲者左執爵右祭薦爼二手祭酒
　正義鄭氏康成曰二手祭酒者獲者南面于爼北當
　為侯祭于豆閒爵反注為一手不能正也　敖氏繼
　公曰獲者南面坐乃左執爵也祭俎者興取刌肺以
　坐祭也二手祭酒為散大酒多一手注之難為節也
　存疑鄭氏康成曰此薦俎之設如于北面人焉天子
　祝侯曰惟若寧侯無或若女不寧侯不屬於王所故
　抗而射女彊飮彊食貽女曾孫諸侯百楅(賈疏考工記梓人文)
　諸侯以下祝辭未聞
　案薦俎之設當如南面人自錯於侯北三步而移適
　於此面位無變也服不雖以之祭侯而薦俎則為服
　不而設此祝與禮宜有祝辭梓人職辭然經不見祝
　祝之節不可為典要也說見後
適左个祭如右个中亦如之
　正義鄭氏康成曰鄕射禮曰獻獲者俎與薦皆三祭
　(賈疏右左及中三祭非謂一處有三祭)
卒祭左个之西北三步東面設薦俎立卒爵
　正義鄭氏康成曰此曏受獻之位也不北面者嫌為
　侯卒爵不言不拜旣爵司馬正己反位不拜可知也
　鄕射禮曰獲者薦右東面立飮(賈疏此立位當同鄕射)　敖氏
　繼公曰東面變於受爵之時也卒爵與受爵不同面
　自是一禮耳下釋獲者亦然卒爵于薦西東面自若
　也是時司馬師蓋己北面於其東
司馬師受虚爵洗獻隷僕人與巾車獲者皆如大侯之
禮卒司馬師受虚爵奠于篚
　正義鄭氏康成曰隷僕人埽侯道巾車張大侯及參
　侯干侯之獲者其受獻之禮如服不也隷僕人巾車
　於服不之位受之功成於大侯也(賈疏隷僕人巾車無位明就大侯之)
　(位受獻)不言量人者自後以及先可知(賈疏張侯時先言量人後言巾)
　(車君射時乃有隷僕人及獻先言隷僕人後言巾車是自後以及先隷僕人得獻明量人得獻可知)
　敖氏繼公曰隷僕人與巾車亦聽命於司馬故司馬
　幷獻之獲者謂大侯之與服不相代而獲者及參侯
　干侯之獲者各二人也承服不後而洗則是此每獻
　皆洗矣皆如大侯之禮主於二侯之獲者言也不云
　服不而云大侯者明亦各就其侯而祭也若代服不
　而獲者與隷僕人巾車則固祭於大侯矣不言量人
　者或不與此獻與
　案隷僕人巾車與服不異官至參干之獲者又當祭
　侯故敖氏知為每獻皆洗也
獲者皆執其薦庶子執俎從之設于乏少南服不復負
侯而俟(復扶又反)
　正義敖氏繼公曰獲者謂三侯之相代而獲者凡六
　人也乏亦謂三侯之乏也獲者之薦俎設于乏者以
　其位在是也然則隷僕人巾車亦各設于其位與服
　不負大侯則其徒代之居乏也參侯干侯亦有負侯
　者不言者可知也　鄭氏康成曰少南為復射妨旌
　也隷僕人巾車量人自服不而南

右獻獲者之屬

司射適階西去扑適堂西釋弓說決拾襲適洗洗觚升
實之降獻釋獲者于其位少南(去起吕反說吐活反)
　正義鄭氏康成曰獻釋獲者與獲者異文武不同也
　去扑者扑不升堂也少南辟中　敖氏繼公曰釋弓
　亦幷釋矢也鄕射有矢字洗觚升實之與獲者異蓋
　釋獲者無事於侯且尊於獲者故獻之不酌獲者之
　尊而酌上尊也
　案注意蓋以大史為文服不為武也周官服不下士
　大史下大夫大史固尊於服不矣且為侯設尊惟有
　事于侯者宜酌之故釋獲者與諸臣同酌上尊
薦脯醢折俎皆有祭
　正義鄭氏康成曰俎與服不同惟祭一為異　敖氏
　繼公曰折上亦似脫設字皆皆薦俎也祭亦脯與切
　肺也不言所設之人蓋亦有司與庶子與
釋獲者薦右東面拜受爵司射北面拜送爵釋獲者就
其薦坐左執爵右祭脯醢興取肺坐祭遂祭酒興司射
之西北面立卒爵不拜旣爵司射受虚爵奠于篚釋獲
者少西辟薦反位(辟音闢)
　案祭俎不奠爵則亦刌肺也獻大史不及小史則獻
　獲者後亦不獻量人如敖説與
司射適堂西袒決遂取弓挾一个適階西搢扑以反位
　案鄕射禮司射之獻釋獲者弓矢與扑皆釋于階西
　故至此節云取弓于階西挾一个此獻釋獲時司射
　之弓矢釋于堂西故取弓挾矢之處與鄕射異

右獻釋獲者

司射倚扑于階西適阼階下北面請射于公如初
　正義鄭氏康成曰不升堂賓諸公卿大夫旣射矣聞
　之可知　敖氏繼公曰階下請射于公正禮也曏之
　升者有為為之耳此言如初未詳疑衍
　案初請射時本自阼階前云如初者如其初不如其
　再也

右三請射

反搢扑適次命三耦皆袒決遂執弓序出取矢
　正義敖氏繼公曰執弓亦右挾之序謂每耦以次而
　出也　鄭氏康成曰曏言拾是言序互言耳(賈疏互者皆次)
　(序出次在庭拾取矢)
司射先反位
　正義鄭氏康成曰言先先三耦也司射旣命三耦卽
　反位　敖氏繼公曰云先反位明不俟之
三耦拾取矢如初小射正作取矢如初(拾其刼反)
　正義鄭氏康成曰小射正司射之佐作取矢禮殺代
　之
　存疑敖氏繼公曰小射正作取矢如初一句似衍大
　射之禮司射惟命拾取矢而不復作與鄕射異以前
　後經文考之可見又言此於拾取矢之後似非其次
　且上無作取矢之事亦不宜言如初其為衍也明矣
　案上經將飮不勝者司射於三耦及衆射者旣命之
　矣小射正又作升飮射爵者如作射以彼例此則拾
　取矢亦當司射命之而又小射正作之不應竟無此
　節而以經文為衍也此句蓋在上句之上傳寫者訛
　在下耳此云如初則初命拾取矢亦當有之而文脱
　矣非至此禮殺而後以小射正代也注以小射正為
　司射之佐則射人之為大射正也不已決乎
三耦旣拾取矢諸公卿大夫皆降如初位與耦入于次
皆袒決遂執弓皆進當楅進坐說矢束上射東面下射
西面拾取矢如三耦(拾其刼反説吐活反下同)
　正義鄭氏康成曰皆進當楅進三耦揖之位也　敖
　氏繼公曰如初位者適次繼三耦以南也坐說矢束
　俱北面說之旣說則上射少西而反東面下射少東
　而反西面乃拾取之
　案皆進之位是三耦西面揖之位也當楅之位是三
　耦北面揖之位也又進之位是三耦及楅揖之位也
　經言此者明亦有三揖也
若士與大夫為耦士東面大夫西面大夫進坐說矢束
退反位
　正義鄭氏康成曰說矢束自同于三耦謙也
　案據此雖在君所士與大夫為耦士亦為上射
耦揖進坐兼取乘矢興順羽且左還毋周反面揖大夫
進坐亦兼取乘矢如其耦(還音旋)
　正義鄭氏康成曰耦兼取乘矢不敢與大夫拾
北面搢三挾一个揖進
　正義敖氏繼公曰揖進當作揖退鄕射云揖退是也
　案此儀亦於旣適楅南皆左還之時為之
大夫與其耦皆適次釋弓說決拾襲反位諸公卿升就
席
　正義鄭氏康成曰大夫反位諸公卿乃升就席大夫
　與己上下位(賈疏上大夫與下大夫同是大夫爵)
　存疑敖氏繼公曰大夫旣反位諸公卿乃與之序升
　公卿之下不言大夫者文脫耳又此上下文皆言卿
　大夫升就席不應此時獨否也然則此有脫文明矣
　案升惟言公卿則大夫不升矣大夫蓋立于三耦之
　南與再射時大夫先降之義同
衆射者旣拾取矢皆如三耦遂入于次釋弓矢說決拾
襲反位(拾取之拾其刼反)
　正義敖氏繼公曰此或言適次或言入于次互文以
　見其同也

右耦皆取矢于楅

司射猶挾一个以作射如初一耦揖升如初
　正義敖氏繼公曰此司射作射亦在未取弓矢之時
　與初作射者微異云如初者謂所作唯上耦而旣作
　則反位
司馬升命去侯負侯許諾司馬降釋弓反位
　正義敖氏繼公曰亦皆如初可知
司射與司馬交于階前倚扑于階西適阼階下北面請
以樂于公公許
　正義鄭氏康成曰請奏樂以為節也始射獲而未釋
　獲復釋獲復用樂行之君子之於事始取苟能中課
　有功終用成法敎化之漸也射用應樂為難孔子曰
　射者何以聽循聲而發發而不失正鵠者其惟賢者
　乎(賈疏射義文)
　案鄕射禮云請以樂樂于賓此不言樂賓賓卑也射
　義疏云何以射言何以能使射中與樂節相應也何
　以聽言何以能聽此樂節使與射中相合也循聲而
　發言依循樂聲而發矢也不失正鵠言中也所釋樂
　節之義最明蓋樂之轉折處每節之以鼔射之發也
　循聲則其中也應鼔鼔不與射期而射適與鼔㑹是
　之謂樂節
司射反搢扑東面命樂正曰命用樂樂正曰諾
　正義鄭氏康成曰言君有命用樂射也樂正在工南
　北面　賈氏公彥曰司射在西階下東面遥命之
　敖氏繼公曰樂正許諾自若北面
司射遂適堂下北面視上射命曰不鼔不釋上射揖司
射退反位樂正命大師曰奏貍首閒若一大師不興許
諾樂正反位奏貍首以射(大音泰貍力之反)
　正義鄭氏康成曰樂正北面受命左還東面命大師
　貍首逸詩閒若一者調其聲之疏數重節　劉氏敞
　曰騶虞采蘩采蘋皆在二南則貍首亦必其儔豈夫
　子刪詩時已亡與或曰貍首鵲巢也篆文貍似鵲首
　似巢　方氏慤曰此射義所謂飾之以樂也
　存疑鄭氏康成曰貍之言不來也其詩有射諸侯首
　不朝者之言因以名篇後世失之謂之曾孫曾孫者
　其章頭也射義所載詩曰曾孫侯氏是也以為諸侯
　射節者采其旣有弧矢之威又言小大莫處御于君
　所以燕以射則燕則譽有樂以時㑹君事之志也
　案貍首注以為逸詩是也旣逸矣何又以曾孫當之
　乎射義曾孫八句蓋後人因射禮而附㑹為之與騶
　虞采蘩采蘋絶不類夫騶虞采蘩采蘋不必其咏射
　事也直以之為節耳曾孫侯氏之云拘拘事實古人
　寧屑為此而謂周公制禮乃以之為射節乎至考工
　記祭侯之辭曰母或若女不寧侯不屬于王所故抗
　而射女此本非仁人之言也果爾則諸侯將盡離心
　解體尚何禮明樂備之有此正當抉其疵繆而辨正
　之者鄭氏以其下文亦有貽女曾孫之云而牽而合
　之滋乖刺矣射節之詩不可太長不過三句四句而
　止以其類求之則劉氏之說或然　又案周官主射
　節者樂師也太師則帥瞽而歌鐘師又掌其奏夫歌
　者人聲也奏者鐘鼓也然則此亦樂正主之工歌之
　而鐘人奏之與
三耦卒射賓待于物如初公樂作而后就物稍屬不以
樂志其他如初儀卒射如初(屬之欲反)
　正義鄭氏康成曰不以樂志君之射儀遲速從心其
　發不必應樂辟不敏也　敖氏繼公曰卒射如初謂
　公卒射以至賓反位于階西之儀
　案其他蓋謂贊決贊袒贊拾及授弓受弓之等
賓就席諸公卿大夫衆射者皆繼射釋獲如初卒射降
反位釋獲者執餘獲進告左右卒射如初
　正義敖氏繼公曰就席繼射釋獲三事皆如初也降
　反位指衆射之最後者而言以見釋獲者升告之節
　也
右三射

司馬升命取矢負侯許諾司馬降釋弓反位
　案上經云司馬釋弓反位而後卿大夫升就席此亦
　當然
小臣委矢司馬師乘之皆如初司馬釋弓視算如初釋
獲者以賢獲與鈞告如初復位

右取矢告獲如初

司射命設豐實觶如初
　正義敖氏繼公曰實觶上更有設豐二字如鄕射文
　此脫也
遂命勝者執張弓不勝者執弛弓升飮如初卒退豐與
觶如初

右飮不勝者如初

司射猶袒決遂左執弓右執一个兼諸弦面鏃適次命
拾取矢如初司射反位三耦及諸公卿大夫衆射者皆
袒決遂以拾取矢如初矢不挾兼諸弦面鏃退適次皆
授有司弓矢襲反位(拾其刼反)
　正義敖氏繼公曰後弦字下蓋脫弣字
　案鄕射之退授弓矢於堂西此則於次然鄕射云不
　反位者謂遂止于堂西也此云反位者謂反次中之
　位也
卿大夫升就席
　正義敖氏繼公曰不言諸公者可知也諸公卿大夫
　旣就席則士亦當反西方之位矣
　案前大夫拾取反位後公卿升就席大夫不敢與之
　同升者射事未已大夫未得遽離乎射位也此時射
　事已終將行旅酬故大夫與公卿俱升

右耦皆復取矢于楅

司射適次釋弓說決拾去扑襲反位司馬正命退楅解
綱小臣師退楅巾車量人解左下綱
　正義敖氏繼公曰退楅亦於次司馬正於此命解綱
　則曏命繫之明矣鄕射禮曰說侯之左下綱而釋之
　案此左下綱之繫之釋三侯同然亦先釋大次釋參
　乃釋干也
司馬師命獲者以旌與薦俎退司射命釋獲者退中與
算而俟(注今文司馬師無司馬)
　正義鄭氏康成曰諸所退射器皆俟備君復射釋獲
　者亦退其薦俎　敖氏繼公曰退中與算亦于西堂
　下亦小臣執中太史執算也
　存疑敖氏繼公曰旣則大史與小史俱復位于門東

案當復位於干侯之東北非門東也


右射事畢


案此禮之與鄕射異者其執射事之人鄕射惟司


射一人此則有大射正有射人而敖氏以為射人


亦大射正也小射正且有數人鄕射惟司馬一人


而司馬卽前之司正此則大射正為司正不為司


馬而别有司馬正一人司馬師一人鄕射惟獲者


一人此則服不主大侯又有二侯之獲者及三侯

相代而獲者三人鄕射惟釋獲者一人此則有大


史又有小史至三耦以及納器張侯設楅取矢設


豐之等鄕射皆以弟子此則三耦以士納器以有


司張侯以量人巾車設楅以小臣師取矢以小臣


設豐以司宮士其執射爵者鄕射以贊者此則以


僕人師此外又有畫物之工人士梓人埽物之司


宮埽侯道之隷僕人薦服不之宰夫有司若樂事


則鄕射特縣此軒縣其北方之縣雖不具而人已


多矣鄕射不必有大師此有大師少師而與工為


六唯小樂正則始終一人與鄉射禮無異耳官備


儀多情文美盛郁郁彬彬於茲可想

公又舉奠觶唯公所賜若賓若長以旅于西階上如初
大夫卒受者以虚觶降奠于篚反位
　正義陳氏暘曰燕則工歌之後笙奏之前為大夫舉
　旅大射至射畢乃為大夫舉旅者主於射故也　敖
　氏繼公曰此一舉觶當在未立司正之前乃降於此
　者為射故也

右公為大夫舉旅


總論敖氏繼公曰此以下經文與燕禮同者不重


釋之

司馬正升自西階東楹之東北面告于公請徹俎公許
　正義李氏如圭曰司馬正當作司正馬字疑衍
遂適西階上北面告于賓賓北面取俎以出諸公卿取
俎如賓禮遂出授從者于門外(從才用反)
　正義敖氏繼公曰如賓禮謂各鄕其席取之也諸公
　南面卿北面射賓而下皆自執俎以出者臣也亦以
　其從者不得入路門
大夫降復位
　正義鄭氏康成曰門東北面位(賈疏下文賓諸公卿入門在西階下大夫)
　(不在西階下者以言復位其西階下舊無位故知在門東北面也)　敖氏繼公曰大
　夫降者欲與賓同說屨而升也復位于門東者以諸
　公卿亦以俎出故也燕禮諸公卿無俎故與大夫降
　而同立于西階下
　案燕禮大夫之降與卿同東面北上者從卿也此時
　西階下無卿故大夫復其初位
庶子正徹公俎降自阼階以東
　正義敖氏繼公曰正庶子之長者也燕禮膳宰設公
　俎故膳宰徹之然則上之設公俎者亦庶子正矣

右徹俎

賓諸公卿皆入門東面北上
　正義鄭氏康成曰諸公卿不入門而右亦因從賓
　敖氏繼公曰入門入自闑東也入門卽東面變於常
　位也將與大夫同升宜近之
司正升賓賓諸公卿大夫皆說屢升就席公以賓及卿
大夫皆坐乃安
　正義敖氏繼公曰說屨亦於階下
　案曏者立司正而命曰以我安安之使射也然其意
　則直至射畢徹俎說屨升堂乃為安耳故至此不待
　有命而云乃安遥繼前文而終言之
羞庶羞
　正義鄭氏康成曰或有炮鼈膾鯉(賈疏六月詩箋以吉甫遠從鎬來飲)
　(之酒加其珍美之味所以極勸之)雉兎鶉鴽(賈疏公食大夫二十豆有此四者)
　案大射重於燕則狗胾醢之外或有所加然亦未必
　多也地官牛人職饗食賓射共其膳羞之牛則國君
　賓射當以牛牲以牛牲則自膷臐膮而下亦可羞矣
大夫祭薦司正升受命皆命公曰衆無不醉賓及諸公
卿大夫皆興對曰諾敢不醉皆反位坐
　正義鄭氏康成曰皆命者命賓命諸公命卿大夫皆
　鄉其位

右說屨升坐

主人洗酌獻士于西階上士長升拜受觶主人拜送士
坐祭立飲不拜旣爵其他不拜坐祭立飲(長知丈反注今文觶作觚)
　(當從今文)
　案燕禮云主人洗升此云洗酌亦互文也
乃薦司正與射人于觶南北面東上司正為上
　正義敖氏繼公曰射人卽曏之為司射者亦大射正
　也唯此一人與司正同薦以其為司射故特異之與
　燕禮不同者餘亦見燕禮
　案司正射人亦士也先諸人而薦則先諸人而獻明
　矣亦所謂以薦明飲者
辯獻士士旣獻者立于東方西面北上乃薦士(辨音遍下並同)
　正義鄭氏康成曰士旣獻易位者以卿大夫在堂也
　案燕禮注云尊之此注云卿大夫在堂互相足
祝史小臣師亦就其位而薦之
　正義鄭氏康成曰亦者亦士也辯獻乃薦也祝史門
　東北面東上　敖氏繼公曰此獻史蓋小史也大史
　釋獲曏已受獻
　案祝史在門東燕禮之位也此禮初入門大史小史
　位于千干之東北祝亦當存焉至將射史乃至所設
　中之西以後設中執算釋獲小史於此有事及此主
　人獻之注云祝史門東北面東上則是射畢大史小
　史祝俱各復其門東之位也
主人就士旅食之尊而獻之旅食不拜受爵坐祭立飲
主人執虚爵奠于篚復位
　案燕禮不言奠篚復位此詳之

右主人獻士

賓降洗升媵觶于公酌散下拜公降一等小臣正辭賓
升再拜稽首公答再拜賓坐祭卒爵再拜稽首公答再
拜賓降洗象觚升酌膳坐奠于薦南降拜小臣正辭賓
升成拜公答拜賓反位(注媵觶今文觶為觚公答拜無再拜)
　正義鄭氏康成曰象觚當為觶

右賓媵觶于公

公坐取賓所媵觚興唯公所賜受者如初受酬之禮降
更爵洗升酌膳下再拜稽首小臣正辭升成拜公答拜
乃就席坐行之有執爵者唯受于公者拜(觚亦當作觶)
　案燕禮酌膳下惟曰下拜此曰下再拜稽首者凡言
　成拜皆降時己再拜稽首升復再拜稽首故經於此
　見之
司正命執爵者爵辯卒受者興以酬士大夫卒受者以
爵興西階上酬士士升大夫奠爵拜士答拜大夫立卒
爵不拜實之士拜受大夫拜送士旅于西階上辯士旅
酌

右公為士舉旅

若命曰復射則不獻庶子(復扶又反)
　正義敖氏繼公曰命君命也不猶未也此雖非正射
　然亦當於正禮中行之故其節在未獻庶子前也
　鄭氏康成曰獻庶子則正禮畢後無事
司射命射唯欲
　正義鄭氏康成曰司射命賓及諸公卿大夫射欲者則
　射不欲者則止可否之事從人心也　敖氏繼公曰
　以其非正射也人之力強弱不齊或有至是而不欲
　射者故以唯欲命之然則正射之時自諸公以至於
　士無不與射者矣
　案篇首云宰戒百官有事於射者則是無事於射者
　不與此禮也故至此而後有唯欲之命
卿大夫皆降再拜稽首公答拜
　正義敖氏繼公曰拜拜君命也公不辭之而卽答拜
　者以賓不在其中也賓不與此拜者以與君為耦射
　否宜由君不敢從唯欲之命也
　存疑鄭氏康成曰拜君樂與臣下執事無己不言賓
　賓從羣臣禮
　案因命復射而拜則拜非為樂與執事也賓與君為
　耦則不可從羣臣之類矣
壹發中三侯皆獲
　正義敖氏繼公曰以其非正射故上下射惟拾發一
　矢以其一發故中雖非其侯亦獲中亦謂中其鵠耳
　惟公則離維綱揚觸捆復皆獲上云退中與算而俟
　至是則亦設中執算而釋獲矣釋獲則有飲射爵之
　事　鄭氏康成曰矢揚觸或有參中者
　案復射則大史小史祝復離門東之位

右復射

主人洗升自西階獻庶子于阼階上如獻士之禮辯獻
降洗遂獻左右正與内小臣皆於阼階上如獻庶子之
禮

右主人獻庶子以下

無算爵士也有執膳爵者有執散爵者執膳爵者酌以
進公公不拜受執散爵者酌以之公命所賜所賜者興
受爵降席下奠爵再拜稽首公答再拜受賜爵者以爵
就席坐公卒爵然後飲
　案至此禮將終矣受賜爵者再拜稽首而公答猶再
　拜以此見前之凡答再拜稽首者亦皆再拜一如燕
　禮也
執膳爵者受公爵酌反奠之受賜者興授執散爵者執
散爵者乃酌行之唯受于公者拜
　正義敖氏繼公曰受賜之下當有爵字
卒爵者興以酬士于西階上士升大夫不拜乃飲實爵
士不拜受爵大夫就席士旅酌亦如之
　正義敖氏繼公曰卒爵之閒當有受字
公有命徹幂則賓及諸公卿大夫皆降西階下北面東
上再拜稽首公命小臣正辭公答拜大夫皆辟升反位
士終旅於上如初無算樂(辟音避)
　正義敖氏繼公曰至是乃言公命見上文凡言小臣
　正辭者皆公命之也
宵則庶子執燭於阼階上司宫執燭於西階上甸人執
大燭於庭閽人為燭於門外
　正義敖氏繼公曰燕禮曰閽人為大燭於門外

右無算爵

賓醉北面坐取其薦脯以降奏陔
　正義敖氏繼公曰賓入奏肆夏出奏陔夏遠辟王朝
　之禮也大司樂職曰賓出入奏肆夏
賓所執脯以賜鐘人于門内霤遂出
　正義敖氏繼公曰篇首言士旅食之位在士南者為
　辟射也此見鐘人于門内霤豈旣射若已獻則復正
　位于門西乎
卿大夫皆出公不送公入驁
　正義鄭氏康成曰驁夏亦樂章也以鐘鼓奏之今亡
　此公出而言入者射宮在郊以將還為入燕不驁者
　於路寢無出入也　敖氏繼公曰驁夏亦九夏之一
　公入奏驁亦盛射禮也出時不奏亦辟天子之禮也
　大司樂職曰大射王出入令奏王夏
　存疑敖氏繼公曰入謂降而入於内也燕禮不言公
　入此言公入者為奏驁而見之也
　案卿大夫言出公言入則敖氏之言不為無理若自
　郊而入則君若臣先後而行可矣且奏驁者卽射所
　之樂也故云公入驁若自郊入路寢至路門又當奏
　矣豈可以射所之樂當之意者雖在郊公亦必旣入
　易服稍休乃出而還於國與鄭敖二說姑兩存之

右賓出公入


總論賈氏公彦曰此篇所解多不具者以先行燕


禮射三番多依鄉射是以同者不復重釋之也

欽定儀禮義疏卷十四
欽定四庫全書
欽定儀禮義疏卷十五
　聘禮第八之一
正義鄭氏康成曰大問曰聘諸侯相於久無事使


卿相問之禮(賈疏下記云久無事則聘焉故鄭據久無事而言)小聘使大


夫(賈疏下經云小聘曰問其禮如為介三介是也)周官曰凡諸侯之邦交


歲相問也殷相聘也世相朝也(賈疏大行人職文鄭彼注小聘曰問)


(殷中也久無事又於殷朝者及時相聘也父死子立曰世凡君即位大國朝焉小國聘焉皆所以習)

(禮考義正刑一徳以尊天子也歲相問殷相聘聘義所云比年小聘三年大聘是也)於五禮


屬賓禮大戴第十四小戴第十五别録第八　敖


氏繼公曰此篇主言次國大聘之禮　賈氏公彦


曰大行人職上公九介侯伯七介子男五介又云


凡諸侯之卿其禮各下其君二等聘義上公七介


侯伯五介子男三介是諸侯之卿介各下其君二


等者也若小聘曰問使大夫又下其卿二等此聘


禮是侯伯之卿大聘以經云五介上介奉束錦士


介四人皆奉玉錦又孤卿建旜此云及竟張旜此


見侯伯之卿大聘又玉人云瑑圭璋八寸璧琮八


寸以覜聘據上公之臣公食大夫禮俎實倫膚七


據子男之臣各舉一邊而言明五等俱有是其互


見為義也


案聘義比年小聘所謂歲相問也三年大聘所謂


殷相聘也左氏傳昭九年孟僖子如齊殷聘禮也


杜注云自叔老聘齊至今二十年禮意久曠今脩

盛聘以無忘舊好故曰禮則三年為大聘之常期


其有他事故乃或曠也鄰國君臣以禮相與如此


講信修睦兵革不試而衣冠玉帛之典隆矣　又


案以此篇觀之一聘也而儀物之繁多禮節之委


折周詳如此則諸侯相朝與朝聘於王朝及王朝


之下聘當更盛焉可知也

聘禮
　案聘猶問也春官占夢職季冬聘王夢但聘重而問
　輕耳
君與卿圖事
　正義鄭氏康成曰圖謀也謀聘故(賈疏謀聘者爲久無事則聘故謂有)
　(事故或因聘或特行記云若有故則卒聘束帛加書將命是因聘者也晉侯使韓穿來言汶陽之田之類)
　(是特行者也)及可使者(賈疏謂於三卿之中選可使者)謀事者必因朝(賈疏)
　(欲取對衆共詢之意)其位君南面卿西面大夫北面士東面(賈疏)
　(儀禮内見諸侯燕朝燕禮是也又見射朝大射是也不見路門外正朝案燕禮大射儀皆云卿西面大夫)
　(北面士東面公降階南面揖之正朝當與二朝面位同故注以燕大射約之也)
　案天子五門臯庫雉應路外朝在庫門之外秋官小
　司寇掌外朝之政以詢萬民朝士建外朝之法是也
　治朝在路門之外夏官司士正朝儀之位射人掌國
　之三公孤卿大夫之位是也燕朝在路門之内其堂
　即路寢夏官大僕正燕朝之位是也外朝治朝皆無
　堂其治朝於外期則為内於燕朝則又為外即此疏
　所謂正朝也諸侯三門庫雉路外朝在庫門外内朝
　在路門内亦路寢也治朝在路門外亦正朝也凡視
　朝君臣皆立此圖事亦然下詳之
遂命使者(使師異反下使者並同)
　正義鄭氏康成曰遂猶因也既謀其人因命之也(賈疏)
　(即上注可使者是也)聘使卿(賈疏經云及竟張旜春官司常職孤卿建旜故知使卿也)
　案昭三十年傳鄭游吉對晉士景伯先王之制嘉好
　聘享之事於是乎使卿魯所使聘於諸侯者如公子
　友公子遂季孫行父仲孫蔑叔孫豹皆卿也則使卿
　正也其或有非卿者則大夫攝行事所謂小卿者與
使者再拜稽首辭
　正義鄭氏康成曰辭以不敏　敖氏繼公曰使者少
　進北面乃拜君親命之故拜而後辭變於傳命之儀
　也
　案燕禮大射儀擯者命賓賓少進禮辭不再拜稽首
　而後辭者是傳命之儀與此異也
君不許乃退
　正義鄭氏康成曰退反位也受命者必進　敖氏繼
　公曰君不許其辭故不答拜使者亦當許而後退
　案使者許諾而退不再拜稽首者辭時已拜也此所
　謂一辭而許曰禮辭者使於四方不辱君命人臣之
　素志也
既圖事戒上介亦如之
　正義鄭氏康成曰戒猶命也已謀事乃命上介難於
　使者易於介　李氏如圭曰介副也上介使大夫
　敖氏繼公曰既圖事乃戒之者以其不在圖事之數
　也又使者言命上介言戒亦異尊卑也如如其禮辭
　也使者與上介必辭者不敢以專對之才自許謙敬
　也凡聘使有故則上介攝其事
　案君所與圖事者卿也下大夫不與焉故既圖事乃
　戒介既戒則諸大夫皆與聞之
宰命司馬戒衆介皆逆命不辭
　正義鄭氏康成曰宰上卿貳君事者也諸侯謂司徒
　為宰(賈疏天子有六卿天地四時之官諸侯兼官而有三卿立地官司徒兼冢宰立夏官司馬兼春)
　(官立冬官司空兼秋官左氏傳杜洩云季孫為司徒叔孫為司馬孟孫為司空諸侯幷六卿為三兼職焉)
　(是諸侯以司徒為冢宰)衆介者士也士屬司馬周官司馬之屬
　司士掌作士適四方使為介(賈疏司士屬司馬故引以證諸侯司馬戒衆介)
　(也)逆猶受也　敖氏繼公曰宰命司馬戒衆介以其
　卑賤也不辭者自别於使者及上介且任輕亦不必
　辭也衆介受命亦當再拜稽首宰說見大射儀　賈
　氏公彦曰云不辭者是其副使之賤者故不敢辭
　案宰三卿之長也春秋時吳宋魯皆有大宰之名宋
　王者之後六卿備焉魯見於春秋之初吳見於春秋
　之末餘國無之則注以為司徒之兼官者諒矣如晉
　鄭但云為政則為政者即首卿亦大宰也但異其名
　耳首卿亦時奉使出聘則命戒書幣諸事蓋大夫之
　為小宰者為之士介當四人

右命使介

宰書幣
　正義鄭氏康成曰書聘所用幣多少也(賈疏謂聘鄰國享君及夫)
　(人問卿之等幣周官司儀職凡諸侯之交各稱其邦而為之幣以其幣為之禮鄭注幣享幣也於大國則)
　(豐於小國則殺是也)宰又掌制國之用(賈疏王制冢宰制國用)　敖氏繼
　公曰周官冢宰以九式均節財用六曰幣帛之式故
　此主書幣也
命宰夫官具
　正義鄭氏康成曰宰夫宰之屬也命之使衆官具幣
　及所宜齎(賈疏周官宰夫掌百官府之徵令云官具者謂使宰夫命諸官各具所行幣幣在官)
　(之府其司非一故言衆官幣謂享幣及問大夫問卿總具之所宜齎謂行道所用多少皆是)
　案官所具享幣以周官約之則玉府所藏獻遺諸侯
　良貨賄之物及内府所受九貢九賦之貨賄與所入
　四方幣獻之良貨賄凡適四方使者共其所受之物
　而奉之校人飾幣馬執扑而從之凡國之使者共其
　幣馬之屬是也官所宜齎則周官外府所掌邦布之
　入出以待邦之大用共財用之幣齎是也若圭璋璧
　琮之等春官典瑞掌之不在玊府幣獻金玊之内矣
　道塗所經皆有餼積故惟齎帛布以備行道之用且
　戒不虞也以上諸職皆宰書應出之數宰夫徵令之
　也

右具聘物

及期夕幣
　正義鄭氏康成曰及猶至也夕幣先行之日夕(賈疏下云)
　(厥明釋幣於禰是行日明此夕是先行之日夕也)陳幣而視之重聘也　敖
　氏繼公曰此云及期則上亦當有請期吿期之禮文
　畧耳夕如夕月之夕以夕時陳幣而展之故曰夕幣
　此題下事也下不見者以意求之　楊氏復曰夕幣
　之禮夕陳幣以授使者然授幣而未授圭何也圭聘
　禮之重者也不可預授
　案命使之後夕幣之前中閒取具幣齎治行李整車
　徒容有旬日使介從旅得以庀其家事皇皇者華詩
　序曰君遣使臣送之以禮樂燕送之節應在此時請
　期吿期面位畧如夕幣宰田君右命之
使者朝服帥衆介夕(朝直遙反下並同注古文帥皆作率)
　正義鄭氏康成曰視其事也　敖氏繼公曰於此云
　朝服者嫌朝夕之服異也下言君朝服放此
管人布幕于寢門外(幕音莫注古文管作官今文布作敷)
　正義鄭氏康成曰管猶館也館人謂掌次舍帷幕者
　也(賈疏天官掌次職有邦事則張幕設案掌舍職為帷宮設旌門又幕人職掌帷幕幄帟綬之事鄭注)
　(在旁曰帷在上曰幕幕或在地展陳於上即此布幕是也館人即彼掌舍以諸侯兼官故鄭總言之)布
　幕以陳幣(賈疏即下文官陳幣是也)寢門外朝也(賈疏謂路門外即正朝之處也)

敖氏繼公曰管人其有司之掌勞辱之事者與

　存疑賈氏公彦曰下記云宗人授次次以帷則館人
　與宗人共掌之若賓客則宗人掌之也
官陳幣皮北首西上加其奉于左皮上馬則北面奠幣
于其前(注古文奉為卷今文無則)
　正義賈氏公彦曰官陳幣者即上文官具者也館人
　布幕於地官陳幣於其上　鄭氏康成曰奉所奉以
　致命者謂束帛及玄纁也(賈疏所奉謂享時奉入以致命束帛加璧以享君玄)
　(纁加琮以享夫人鄭不言璧琮者璧琮不陳厥明乃授之也)馬言則者此享主用
　皮或時用馬(賈疏主用皮謂有皮之國國無皮者乃用馬故下云庭實皮則攝之鄭注皮言)
　(則者或用馬也記云皮馬相閒可也注閒猶代也土物有宜)馬入則在幕南(賈疏以經)
　(云馬則北面奠幣于其前故下展幣時云馬則幕南北面奠幣于其前也)皮馬皆乘(賈疏下賓)
　(覿時云總乘馬又云禮玉束帛乘皮是皆乘也)　敖氏繼公曰陳皮不言幕
　上可知也北首變於執也西上放設時之位也左皮
　尊故加幣於其上馬入則亦右牽之北面猶北首也
　前謂左馬之前幕之上也此皮若馬之位其享主君
　者在西享夫人者在東
使者北面衆介立于其左東上
　正義鄭氏康成曰既受行同位也(賈疏未受命以前卿大夫士面位各)
　(異是以記云使者既受行日朝同位)位在幕南(賈疏幣在幕上使者須親幣故在幕南也)
　敖氏繼公曰北面蓋在雉門之右宜鄉君也
　案使介之位在幕南而少東不正直幕恐有馬則礙
　且當與北面展幣者相參差也凡朝位庭中北面皆
　東上雉門内之右東方也亦不偪近門
卿大夫在幕東西面北上
　正義鄭氏康成曰大夫西面辟使者(賈疏此謂處者大夫當北面今)
　(與卿同西面是辟使者)　敖氏繼公曰幕東南北節也
宰入告具于君君朝服出門左南鄉
　正義鄭氏康成曰入告入路門而告　敖氏繼公曰
　是時君亦立于阼階東南南鄉宰北面告之具謂所
　陳者已具出門左出路門而少東辟天子之朝位也
　天子日視朝當宁而立　李氏如圭曰出門而左君
　在東也
史讀書展幣
　正義敖氏繼公曰書謂書享幣之數於方者也展謂
　詳視之下云拭圭遂執展之足以明之矣史蓋幕西
　東面讀書有司北面展之　鄭氏康成曰展猶校錄
　也
　存疑鄭氏康成曰史幕東西面讀書必西面者欲君
　與使者俱見之也賈人坐撫其幣每者曰在　賈氏
　公彦曰賈人當在幕西東面撫之亦欲使君與使者
　俱見之也以賈人主幣行者故知賈人撫幣受之
　案賈人所司者圭璋璧琮也他幣不與焉自别有人
　司之此第云展幣則圭璋璧琮不在所展之列而賈
　人無事不在矣卿大夫在幕東西面使者與介幕南
　北面史讀書當面鄉所展幣而令衆共聞之則云幕
　西東面者得之
宰執書告備具于君授使者使者受書授上介
　正義鄭氏康成曰史展幣畢以書還授宰宰既告備
　以授使者其受授皆北面(賈疏宰以書授使者宰至使者之東北面授之使者)

授介亦北面向君故也(李氏如圭曰據下文宰授使者圭授受同面)

公揖入
　正義鄭氏康成曰揖禮羣臣　賈氏公彦曰展幣授
　使者訖入於寢也
官載其幣舍于朝(舍試夜反下同)
　正義鄭氏康成曰待旦行也　賈氏公彦曰官謂從
　賓行者下文入竟又展之又有司展羣幣以告注云
　有司載幣者自展自告是也　敖氏繼公曰載謂載
　之於車幣亦兼皮言也古者用幣之車以人推之春
　秋傳曰用幣必百兩百兩必千人
　案言此者見裝皆豫定且明使者不以歸也馬則在
　廐届時乃行
上介視載者所受書以行
　正義鄭氏康成曰監其安處之畢乃出　敖氏繼公
　曰所受書謂上介所受於使者也别言以行見其不
　與幣同處
　案載幣有司理共事而上介則視所載之物及所受
　於使者之書以驗其數之相符以否也以行上介不
　舍于朝也上言舍于朝謂守幣者耳

右夕幣

厥明賓朝服釋幣于禰
　正義鄭氏康成曰告為君使也賓使者謂之賓尊之
　也天子諸侯將出告羣廟(賈疏禮記曾子問孔子曰諸侯適天子必告於祖奠)
　(于禰又曰天子諸侯將出必以幣帛皮圭告於祖禰是天子諸侯同告羣廟也)大夫告禰而
　已(賈疏大夫三廟降天子諸侯不得並告故直告禰而已若父在則告祖下記云賜饔唯羹飪筮一尸)
　(若昭若穆注筮尸若昭若穆者父在則祭祖父沒則祭禰)凡釋幣設洗盥如祭(賈疏)
　(執幣須潔當有洗盥手亦洗當東榮南北以堂深水在洗東篚在洗西也)　敖氏繼公曰
　或言賓或言使者互見也卿大夫之服以朝服為正
　故入廟亦用之釋舍置也將出而釋幣于禰象生時
　出必告也大夫三廟惟告禰者遠辟天子諸侯也
　存疑賈氏公彦曰昭元年楚公子圍聘于鄭云布几
　筵告於莊共之廟而來服氏云莊圍之祖共圍之父
　是大夫並告羣廟者彼不告聘直告娶故得並告古
　者大夫得因聘而娶故傳云且娶於公孫段氏是也
　案春秋事多踰禮况楚圍當時自以為君尤多僭越
　不足據也疏言娶得並告亦非是朱子於士昏禮言
　之
有司筵几于室中祝先入主人從入主人在右再拜祝
告又再拜
　正義鄭氏康成曰更云主人者廟中之稱也(賈疏上云賓此)
　(更云主人是廟中之稱特牲少牢皆稱主人)祝告告以主人將行也　敖
　氏繼公曰筵几蓋亦蒲筵漆几也室中室中之奥也
　筵亦東面而右几祝升自西階先入主人升自阼階
　從之在右在祝右也祝在左者以親釋辭于鬼神宜
　變於他時詔辭之位也少儀曰詔辭自右主人拜不
　稽首變於祭祝不拜辟君禮
　案祝在左如祭時也祝立祝不坐主人再拜興祝告
　訖乃又再拜告辭當云孝子某將以某日使于某敢
　奠幣于皇考某子
釋幣制玄纁束奠于几下出
　正義鄭氏康成曰祝釋之也凡物十曰束(賈疏幣帛錦十卷者)
　(皆名束脯十脡亦曰束)玄纁之率玄居三纁居二(賈疏率皆如是也玄三纁)

二者象天三覆地二載也(敖氏繼公曰玄居三纁居二者蓋據魯人之贈幣言也以此幣用於神者故)

　(意其亦然魯人之贈見雜記)朝貢禮云純四只制丈八尺(賈疏純謂幅之)
　(廣狹制謂舒之長短趙商問只長八寸四八三十二幅廣三尺二寸大廣非其度鄭答云古三四積畫四)
　(誤當爲三三只則二尺四寸矣雜記云納幣一束束五兩兩五尋然則每卷二丈若作制幣者每卷丈八)
　(尺為制合卷為匹也)　敖氏繼公曰既告乃釋幣亦辟君禮奠
　于几下亦縮之出亦祝先而主人從
　案古者布帛幅皆二尺有二寸此注疏云純三只則
　二尺有四寸矣與常幅不同不可曉此引朝貢禮周
　官注又作逸巡守禮
主人立于户東祝立于牖西
　正義鄭氏康成曰少頃之閒示有俟于神　敖氏繼
　公曰先言主人立以其近于户也其立東西相鄉
又入取幣降卷幣實于笲埋于西階東(笲音煩)
　正義鄭氏康成曰埋幣必盛以器若藏之然　敖氏
　繼公曰又入者祝及主人也祝既取幣乃與主人俱
　出幣必埋之者神物不欲令人䙝之笲說見士昏禮
　案士虞記無尸祝卒之後闔户啓户出入皆主人先
　祝此當同也但士虞聲三啓户鄭注云噫歆也此或
　不必然與
又釋幣于行
　正義鄭氏康成曰告將行也喪禮有毁宗躐行出于
　大門(賈疏檀弓文)則行神之位在廟門外西方(賈疏所毁者在廟門)
　(西明行神亦在廟門西月令注云廟門外之西為軷壇厚二寸廣五尺輪四尺)不言埋幣可
　知也今時民春秋祭祀有行神古之遺禮乎　敖氏
　繼公曰將有事于道路故釋幣于行以告之亦告為
　君使也此釋幣之儀與室中者異故不蒙如之也
　存疑鄭氏康成曰行者之先其古人之名未聞天子
　諸侯有常祀在冬(賈疏月令祀行是也)大夫三祀曰門曰行曰
　厲(賈疏祭法文)
　案士喪記疾病行禱五祀則五祀之祭通乎大夫士
　不專在天子諸侯也五祀之名從月令為正祭法不
　足據
遂受命
　正義鄭氏康成曰賓須介來乃受命也言遂者明自
　是出不復入(賈疏釋幣于門不復更入則待介于門)　敖氏繼公曰受
　命謂帥介以受命于朝也言於此者明與釋幣之事
　相接也
上介釋幣亦如之
　正義鄭氏康成曰如其於禰與行
　案衆介不釋幣職輕且辟大夫禮也賓與上介釋幣
　同時上介稍先焉禮畢則介造于賓之門而賓亦出
　矣

右釋幣

上介及衆介俟于使者之門外
　正義鄭氏康成曰俟于門外東面北上(賈䟽依賓客門外之位)
使者載旜帥以受命于朝(旜之然反注古文旜皆為膳)
　正義鄭氏康成曰旜旌旗屬也載之者所以表識其
　事也周官曰通帛為旜又曰孤卿建旜(賈疏司常文)至朝
　門使者北面東上(賈疏依展幣之位)　敖氏繼公曰此載旜
　為將受命以行也使事於是乎始故以其旗表之後
　或張旜意與此類朝蓋指受命之處而言謂路門外
　也受命于朝亦目下事也
君朝服南鄉卿大夫西面北上君使卿進使者
　正義敖氏繼公曰此在朝固朝服矣必著之者嫌命
　聘使或當皮弁服也南鄉亦在路門之左也使卿進
　使者重其事也使者此時蓋俟命于雉門外凡人臣
　非朝夕之時而欲至公所者必俟命而後入　賈氏
　公彦曰此還依展幣之位下文使者北面東上位亦
　同
　存疑鄭氏康成曰進之者使者謙不敢必君之終使
　已
　案使者待命于門别於處臣尊君命也君使卿進使
　者蓋以賓禮使者重聘事也注未得經意
使者入及衆介隨入北面東上君揖使者進之上介立
于其左接聞命
　正義敖氏繼公曰入入雉門而右也接聞命釋所以
　立于其左之意其實此時君未發命也上介必接聞
　命者爲使或有故則上介攝使事宜與聞之　鄭氏
　康成曰進之者有命宜相近也接猶續也
賈人西面坐啓櫝取圭垂繅不起而授宰(賈音嫁繅音早下並同注)
　(今文繅作璪)
　正義鄭氏康成曰賈人在官知物賈者雜采曰繅有
　組繫所以薦玉也其或拜則奠于其上(賈疏覲禮記奠圭于繅上)
　(是也)　敖氏繼公曰櫝藏玉之器也西面坐啓之則是
　近於君而在其東矣繅以帛爲之表玄裏纁所以藉
　玉而又揜其上者也垂繅謂開之也開而不揜則其
　繅垂授玉不起賤者宜自别也宰於其右亦坐受之
　案至此始云賈人啓櫝取圭則前此夕幣時賈人不
　在亦無圭可見矣
　存疑賈氏公彦曰繅有二種一者以木爲中幹以韋
　衣之天子五采公侯伯三采子男二采采爲二行下
　記及典瑞皆有其文此爲繅也下曲禮執玉其有藉
　者則裼鄭亦謂之繅鄭以承玉繫玉二者所據雖異
　所用相將又同名爲繅是以和合解之
　辨正劉氏敞曰執玉其有藉者則裼無藉者則襲此
　直謂朝聘時圭璋璧琮琥璜皆玉也執璧琮琥璜則
　與帛錦繡黼同升所謂有藉有藉則裼裼者禮差輕
　尚文也執圭璋則特逹所謂無藉無藉則襲襲者禮
　方敬尚質也裼襲繫於有藉無藉不繫於有繅無繅
　又繅非藉藉非繅藉者薦也繅者組也　陳氏祥道
　曰先儒以垂繅爲有藉屈繅爲無藉非也考之於禮
　玉有繅以爲之藉有束帛以爲之藉有藉則裼無藉
　則襲特謂束帛而已聘則賓襲執圭公襲受玉及享
　則賓裼奉束帛加璧蓋聘用特玉而其禮嚴享藉以
　帛而其禮殺此裼襲所以不同
宰執圭屈繅自公左授使者
　正義鄭氏康成曰屈繅者斂之禮以相變爲敬也自
　公左贊幣之義(賈疏少儀詔辭自右贊幣自左)　敖氏繼公曰屈繅
　以繅揜玉之上也揜之則其繅屈宰執圭屈繅則公
　不視之也
　案此時宰使者皆裼不襲執玉當襲而不襲者以非
　正行聘故第率其常服也
使者受圭同面垂繅以受命
　正義鄭氏康成曰同面者宰就使者北面並授之既
　授之而君出命矣凡授受者授由其右受由其左(賈疏)
　(據鄉飲酒鄉射燕禮獻酬酢皆授由其右受由其左若有所因由則有授由左受由右是以使者反命之)
　(時宰自公左受玉鄭云亦於使者之東同面並受不右使者由便也又賓授覿時士受馬適右受鄭云適)
　(牽者之右而受由便又鄉飲酒云受酬者自介右鄭云尊介使不失故位如此者皆是變例鄭此據平常)
　(行事而言)　敖氏繼公曰於使者受圭公乃命之明其執
　此以申信也
既述命同面授上介
　正義鄭氏康成曰述命者循君之言重失誤　敖氏
　繼公曰此授受皆同面别於聘時賓主之儀也其不
　見者以此求之
上介受圭屈繅出授賈人衆介不從
　正義鄭氏康成曰賈人將行者(賈疏對上云賈人出玉是留者也)在
　門外北面(賈疏使者在門外時皆北面此賈人不入明依本北面可知)　賈氏公
　彦曰上介授賈人訖則復入　敖氏繼公曰上介出
　授賈人賈人以他櫝藏之
　總論敖氏繼公曰自賈人取圭至此凡三授受或垂
　繅或屈繅蓋相變以爲儀亦莫不有義存焉
受享束帛加璧受夫人之聘璋享玄纁束帛加琮皆如
初
　正義鄭氏康成曰既聘又享所以厚恩惠也聘用璋
　取其半圭也(賈疏半圭曰璋)圭璋特逹瑞也(賈疏聘義圭璋特逹徳也言特)
　(逹者不加束帛)璧琮有加往德也(賈疏郊特牲云束帛加璧往德也)周官曰
　瑑圭璋璧琮以覜聘(賈疏典瑞文又玉人文臣出聘不用君之所執無桓信躬榖蒲)
　(之文所執皆降其君一等其圭璋璧琮瑑之而已)　敖氏繼公曰凡以玉帛
　之屬爲禮其於敵以上者皆曰享束帛加璧者束帛
　之上加以璧也加琮亦然此二束帛即曏之所展而
　官載之者至是復取而合諸璧琮以見用之之法也
　享束帛不言玄纁文省耳夫人之聘璋享琮謂君復
　以二器聘享主國君之夫人也聘享主君而幷及其
　夫人所以見敬愛主君之至也記曰君以社稷故在
　寡小君足以明之矣聘君用圭聘夫人用璋享君用
　璧享夫人用琮尊卑之差也聘用圭璋以爲信也享
　用璧琮以爲禮也圭璋特逹以其尊而幣不足以稱
　之也璧琮有加以其降於圭璋可以用幣又以將其
　厚意也聘享夫人之禮惟聘有之諸侯相朝無是禮
　也
　存疑鄭氏康成曰帛今之璧色繒也(賈疏大宗伯職以蒼璧禮天下)
　(云牲幣各放其器之色禮天之璧用蒼色則幣帛亦蒼色於漢時云璧色繒者亦因周法則此束帛亦與)
　(璧色同也)
　案玄纁者用幣之常璧色繒臆說無據未可以禮天
　之璧幣一律論之云如初則璋琮亦有繅而垂屈之
　節並同矣圭形長下方而首鋭如三角璋則半之璧
　圓有孔爾雅肉倍好謂之璧注云肉邊也好孔也琮
　似璧而八角

右受命

遂行舍于郊
　正義鄭氏康成曰曲禮曰凡爲君使己受命君言不
　宿於家　敖氏繼公曰爲將有事於此也記曰問大
　夫之幣俟于郊
　存異鄭氏康成曰於此脫舍衣服乃即道也(賈疏上文賓朝)
　(服告禰乃遂受命于朝至此衣服未改鄭云吉時道路深衣則此脫舍朝服服深衣而行)
　案舍謂止宿于館也舍郊猶云宿於郊耳注謂脫舍
　衣服謬也
斂旜
　正義鄭氏康成曰此行道耳未有事也(賈疏案下文云及竟張旜)
　(是有事也)斂藏也　敖氏繼公曰斂旜者上事已也至是
　乃斂者行時未可以變因舍而後爲之

右遂行

若過邦至于竟使次介假道束帛將命于朝曰請帥奠
幣(竟音境下同)
　正義鄭氏康成曰至竟而假道諸侯以國爲家不敢
　直徑也將猶奉也帥猶道也請道已道路所當由
　敖氏繼公曰次介士也假道禮輕故使次介將命猶
　致命也此朝謂大門外將命别有辭請帥乃其後語
　耳奠幣者賤不敢授也
下大夫取以入告出許遂受幣
　正義敖氏繼公曰君許乃可受之受幣蓋亦有辭文
　不具耳於其奠幣未即受者不必其君意也
　存疑鄭氏康成曰言遂者明受其幣非爲許故也客
　其辭讓不得命也(賈疏幣本爲行禮非爲求許是以容其辭讓不受此幣若因許道受)
　(幣當云出許受幣不須言遂)
　案束帛薄物正爲假道將其禮意許道即受幣如下
　君使卿用束帛勞賓聽命受幣皆一事無辭幣之文
餼之以其禮上賓大牢積唯芻禾介皆有餼(大音泰下大牢並同)
　(積子賜反)
　正義鄭氏康成曰凡賜人以牲之生者曰餼(賈疏論語告朔)
　(之餼羊鄭注云牲生曰餼春秋傳云餼藏石牛服氏亦云牲生曰餼春秋傳僖三十三年鄭皇武子云餼)
　(牽竭矣服氏云腥曰餼以其對牽詩序云雖有牲牢饔餼鄭云腥日餼以其對生望文爲義故不同也)
　餼猶稟也給也以其禮者尊卑有常差也上賓有禾
　十車芻二十車禾以秣馬　敖氏繼公曰餼之以其
　禮者賓則大牢上介則少牢羣介則特牲也米禾薪
　芻皆謂之積積惟芻禾是無薪與米也上賓有積上
　介以下未必有之此餼積唯若是所以降於主國之
　禮賓也然以此而待過客亦不爲不厚矣餼與積皆
　陳于門外其餼以大牢者牽牛以致之少牢者牽羊
　以致之特牲則束之也亦執其紲以致之與
　存疑鄭氏康成曰上賓上介牲用大宰羣介用少牢
　(賈疏下文大夫餼賓上賓上介皆大牢衆介皆少牢)米皆百筥陳于門内之西
　北面米設于中庭上賓上介致之以束帛(賈疏皆約下文君使)
　(卿致饔餼禮)羣介則牽羊焉(賈疏致禮於士無用束帛之法歸餼用大牢禮盛宰夫朝)
　(服牽牛以致之此衆介少牢當與大夫餼賓亦牽羊以致之同也)
　辨正李氏心傳曰賓大牢則介不得用大牢積唯芻
　禾則無米可見矣
　案此亦無束帛致之賓介於來餼者亦無儐
士帥沒其竟
　正義鄭氏康成曰沒盡也
　案夏官候人以士爲之周語候人爲導即此士也
誓于其竟賓南面上介西面衆介北面東上史讀書司
馬執策立于其後(䇿或作筴)
　正義鄭氏康成曰此使次介假道止而誓也(賈疏此誓當在)
　(使次介假道復命之時言於此者上文終言彼國之禮乃更却本言之不謂此誓在士帥沒竟之後也)
　賓南面專威信也史讀書以敕告士衆爲其犯禮暴
　掠也禮君行師從卿行旅從(賈疏定四年召陵之會祝佗辭)司馬主
　軍法者執策示罰　敖氏繼公曰春秋傳昭六年楚
　公子棄疾聘晉過鄭禁芻牧採樵不入田不樵樹不
　採藝不抽屋不强匄誓曰有犯命者君子廢小人降
　此所誓者其類之乎書謂誓辭史讀書不言東面可
　知也

右過他國

未入竟壹肄(竟紀影反肄逸利反壹釋文作一)
　正義鄭氏康成曰竟謂所聘之國竟也肄習也習聘
　之威儀重失誤
爲壝壇畫階帷其北無宮(壝喻水反壇大丹反畫胡麥反)
　正義鄭氏康成曰壝土象壇也帷其北宜有所鄉依
　也無宮不壝土爲外垣也　敖氏繼公曰築壇而卑
　曰壝壇爲壝壇象堂也壇卑故畫地爲階必畫階者
　習升降之儀也帷其北象房室以爲堂深之節無宮
　謂不爲外垣亦不以他物象之也天子之禮有車宮
　壇壝宮帷宮諸侯未聞　賈氏公彦曰案覲禮與司
　儀同爲壇三成宮方三百步此則無外宮其壇壝土
　爲之無成又無尺數象之而已
朝服無主無執也
　正義鄭氏康成曰不立主人主人尊也不執玉不敢
　褻也徒習其威儀而已　敖氏繼公曰必言朝服者
　嫌肄聘儀則當如聘服也下展玉言朝服意亦類此
　此固無主矣乃言之者嫌習禮則或當以人象之也
　無執下執玉帛也無主則無授受之儀故不必執之
　且不敢褻也凡道路常服卿大夫則朝服士以下則
　玄端與
介皆與北面西上(與音預注古文與作預)
　正義敖氏繼公曰言皆與者肄時介無事嫌不必與
　也　鄭氏康成曰入門左之位也　賈氏公彦曰但
　習入廟聘享揖讓升降布幣受玉之禮是以直云北
　面西上之位其大門外内及廟門外之禮威儀少而
　易行故略之
習享士執庭實
　正義敖氏繼公曰士乃有司之主執庭實者也庭實
　亦無授受之事乃執之者當别於玉帛也實如内實
　之實此庭實謂皮若馬也對堂上之幣而言故謂之
　庭實　鄭氏康成曰庭實必執之者皮則有攝張之
　節(賈疏下文賓升致命執皮者張之以見文)
　存疑鄭氏康成曰士士介也　賈氏公彦曰享時庭
　實旅百獻國所有不止於皮以金龜竹箭等皆列於
　地所執惟皮而已
　案上云介皆與則此執庭實者非士介明矣庭實旅
　百享王之禮此侯伯之卿聘金龜竹箭等經文不載
　恐非宜有覲禮有之亦當有執之者未必皆列於地
　也
習夫人之聘享亦如之習公事不習私事
　正義鄭氏康成曰公事致命者也(賈疏君與夫人聘享及問大夫皆致)
　(君命私事謂私覿于君私面于卿大夫)　敖氏繼公曰公事聘享與問
　大夫者也

右習儀

及竟張旜誓
　正義鄭氏康成曰張旜明事在此國也張旜謂使人
　維之　敖氏繼公曰張旜者將與主國接如下文所
　云者是也過邦假道不張旜者使事不在彼國也或
　云張或云載互文耳誓之儀亦如初
　存疑賈氏公彦曰禮緯稽命徵云大夫杠五仞齊於
　較較崇八尺人維得手及之者蓋以物接之乃得維
　持之案節服氏掌祭祀朝覲六人維王之大常諸侯
　則四人但大常十二旒人有六則一人維特二旒大
　夫無文諸侯四人不依命數大夫或一人或二人
　案杠五仞則四丈其長如此亦難以建於車矣緯書
　之不可信者類然說又見鄉射及士喪禮
乃謁關人
　正義鄭氏康成曰謁告也古者竟上爲關以譏異服
　識異言
　通論賈氏公彦曰古者王城十二門通十二辰辰有
　一門一關魯廢六關半天子則餘諸侯亦或然也周
　官司關上士二人中士四人又云每關下士二人蓋
　司關總主十二關在國都每關下士二人各主一關
　也凡四方之賓客敂關則爲之告　李氏如圭曰國
　語曰周之秩官有之敵國賓至關尹以告行理以節
　逆之
關人問從者幾人(從才用反下從者皆同幾居豈反)
　正義鄭氏康成曰欲知聘問(賈疏問得從者即知使者之爲大聘小聘君行)
　(師從卿行旅從若大夫小聘當百人也)且爲有司當共委積之具　賈
　氏公彦曰不問使人而問從者關人卑不敢輕問尊
　者　敖氏繼公曰欲知其人數者所以防奸人
　案鄭敖二義兼之乃備
以介對
　正義鄭氏康成曰以所與受命者對謙也(賈疏上問從者幾人)
　(當以卿行旅從對今以介與受命者對是謙也)聘禮上公之使者七介侯伯
　之使者五介子男之使者三介(賈疏禮記聘義文)周官曰凡
　諸侯之卿其禮各下其君二等(賈疏大行人職文)　敖氏繼
　公曰以介數對則人數亦在其中如介者五人則知
　使者之爲卿而從者五百人矣

右及竟

君使士請事遂以入竟
　正義鄭氏康成曰請猶問也問所爲來之故也遂以
　入因道之　敖氏繼公曰使者既謁關人因止于竟
　未敢輒入關人以告于君於是君使士請事其辭蓋
　曰寡君使某請事賓既對遂帥之入竟

右請事

入竟斂旜乃展
　正義鄭氏康成曰斂旜變於始入展者復校録幣重
　其事　敖氏繼公曰斂旜亦因舍而爲之玉幣各有
　主之者至是乃復展之周慎之至也斂旜乃展者見
　非公事不張旜
布幕賓朝服立于幕東西面介皆北面東上賈人北面
坐拭圭(拭音式)
　正義賈氏公彦曰賓西面者雖不對君由是臣道異
　於前誓時示威信也　鄭氏康成曰拭清也側幕而
　坐乃開櫝　敖氏繼公曰布幕亦管人也介之位蓋
　在賓西南賈人則少進而在幕之東南也故下云上
　介北面視之退拭圭者就櫝拭之故下乃云執
遂執展之上介北面視之退復位
　正義鄭氏康成曰執展之持之而立告在言退復位
　則視圭進違位
退圭
　正義敖氏繼公曰退之者其展事畢也退則藏之於
　櫝與
　存疑鄭氏康成曰圭璋尊不陳之(賈疏對下文拭璧加于左皮上陳之)
　(爲卑故也上不言璋直言圭下乃言夫人之聘享則璋未拭也而並言璋者欲見皆不陳故)
　案圭璋不陳者以其特逹無幣可㑹故直展之而已
　不必别爲之辭
陳皮北首西上又拭璧展之㑹諸其幣加于左皮上上
介視之退(注古文曰陳幣北首)
　正義鄭氏康成曰㑹合也(賈疏享時當合故今亦合而陳之)　敖氏
　繼公曰亦既拭璧乃執展之不言展幣者文略耳璧
　㑹諸幣上介乃視之貶於圭且欲幷視幣也退退復
　位也
馬則幕南北面奠幣于其前
　正義敖氏繼公曰亦以璧㑹于幣乃奠之
　案馬言則者或用馬也言奠幣蓋兼璧矣
展夫人之聘享亦如之
　正義敖氏繼公曰展璋如圭展琮如璧無以異也
　存疑鄭氏康成曰展夫人聘享上介不視貶於君也
　案鄭以夫人聘享上介不視非也君與夫人之聘享
　前受命與下致命禮儀並與君同入竟而展無不視
　之理經明言亦如之何獨異乎
賈人告于上介上介告于賓
　正義敖氏繼公曰告之以展聘享之玉幣已畢也既
　告乃退璧琮與皮幣
　存疑鄭氏康成曰賈人既拭璋琮南面告于上介上
　介於是乃東面以告賓亦所謂放而文之類(賈疏放象君禮)
　(而爲文放而文者禮器文)
　案上經言賓西面介皆北面賈人北面至此面位無
　變也賈人何必自北面轉而南面以告上介又何必
　轉而東面以告賓乎注以此所告專指夫人之聘享
　而言故兩誤耳
有司展羣幣以告
　正義鄭氏康成曰羣幣私覿及大夫者(敖氏繼公曰及者即記所)
　(謂幣之所及者也)有司載幣者自展自告　敖氏繼公曰有
　司自展既則以告上介上介亦告于賓此皮幣蓋不
　陳於幕辟君禮也羣幣且展之則享幣可知矣
　案君問大夫之幣蓋亦在此羣幣中同屬有司展之
　也
及郊又展如初
　正義鄭氏康成曰郊遠郊也周制天子畿内千里(賈疏)

周官大司徒職制其畿方千里(敖氏繼公曰大司馬職方千里日國畿)遠郊百里(賈疏司馬)

　(法文王畿方千里以百里爲遠郊)以此差之遠郊上公五十里侯伯
　三十里子男十里也近郊各半之(賈疏近郊半之無正文尚書君陳序)
　(云命君陳分正東郊成周鄭注周之近郊五十里今河南洛陽相去則然鄭以目驗知之若然天子近郊)
　(半遠郊則諸侯近郊各半遠郊可知也)
及館展幣于賈人之館如初
　正義鄭氏康成曰館舍也遠郊之内有候館(賈疏地官遺人)
　(職十里有廬二十里有宿五十里有市市有候館畿内道路皆有候館鄭據候館在遠郊之内指而言之)
　(不謂於此獨有也)可以小休止沐浴　敖氏繼公曰幣亦兼
　玉而言展之於賈人之館者展事將終故禮殺而由
　便也
　存疑鄭氏康成曰展幣不於賓館者爲主國之人有
　勞問己者就焉便疾也　賈氏公彦曰諸侯遣臣相
　聘無過一勞下文使卿近郊勞此云遠郊之内得有
　勞問者謂同姓舅甥之國而加厚恩者别有遠郊之
　問勞也
　案玉幣皆在賈人之館故就而展之便耳勞問有常
　禮豈當展幣時而有非時之接見乎疏謂無過一勞
　是已又云加恩厚者别有遠郊之問勞乃因注說而
　强爲之辭疏家之曲徇每如此

右展幣


總論敖氏繼公曰自入竟至此凡三展者以聘事


將至而愈愼且一與主國卿大夫爲禮則不暇及


之矣此所以屢展而不厭其煩

賓至于近郊張旜君使下大夫請行反君使卿朝服用
束帛勞(勞力報反下並同)
　正義敖氏繼公曰張旜亦爲有下事也此後不見斂
　旜之節至館爲之可知請行謂請之行蓋速之也勞
　謂勞其道路勞苦殷勤之意也使卿亦以其爵也主
　君於朝君則親郊勞故此禮放之而以同班蓋行禮
　欲其稱也下凡使卿者其義皆然士請事大夫請行
　亦皆朝服特於此見之爾　鄭氏康成曰士請事大
　夫請行卿勞彌尊賓也其服皆朝服
　存疑鄭氏康成曰請行問所之也雖知之謙不必也
　案士請事而復命則已知其事矣故至近郊則請行
　禮漸親所使亦漸尊也如佯不知而更問所之則反
　疏矣雖大讓若僞當不其然
上介出請入告賓禮辭迎于舍門之外再拜
　正義鄭氏康成曰出請出門西面請所以來事也入
　告入北面吿賓也(賈疏此時賓當在賓館阼階西面)每所及至皆有
　舍其有來者與皆出請入告(朱子曰注與字疑介字之誤)於此言
　之者賓彌尊事彌録(賈疏士請事大夫請行亦出請入告於此始言之者先士次大)
　(夫後卿以先卑後尊故録於此)　敖氏繼公曰賓禮辭者以其用幣
　也上介以賓辭告勞者復傳言而入賓乃出迎若士
　請事大夫請行則上介出請入告而賓即出拜于門
　外不迎之以入以其不受幣也上不言出請入告而
　於此言之者禮簡者其文或略禮繁者其文必備經
　之例然耳　李氏如圭曰春秋傳魯叔弓聘於晉晉
　侯使郊勞辭曰寡君使弓來繼舊好固曰汝無敢爲
　賓敢辱郊使致館曰敢辱大館
勞者不答拜
　正義鄭氏康成曰凡爲人使不當其禮(賈疏聘賓亦初入大門主)
　(君拜賓辟不答拜如此之類皆然至後儐勞者與之答拜爲己故也)
賓揖先入受于舍門内
　正義敖氏繼公曰惟云舍門是舍但有一門耳此公
　館之異者也先入門而右北面
　存疑鄭氏康成曰不受于堂此主於侯伯之臣也公
　之臣受勞于堂(賈疏司儀職諸公之臣相爲國客及大夫郊勞三辭拜辱三讓登聽命是)
　(公之臣受勞于堂之事)
　案司儀諸公之臣相爲國客雖有登聽命登受之文
　然下云凡侯伯子男之臣以其國之爵相爲客而相
　禮其儀亦如之則亦不得據彼決此爲主於侯伯之
　臣也蓋二經原有不可强同者
勞者奉幣入東面致命
　正義敖氏繼公曰入入門左致命致其君命也　鄭
　氏康成曰東面鄉賓(賈疏賓在館如主人故勞者東面鄉之也)
賓北面聽命還少退再拜稽首受幣勞者出(還音旋)
　正義鄭氏康成曰北面聽命若君南面然少退象降
　拜(賈疏下文歸饔餼大夫東面致命賓降階西再拜稽首是此象之也又訝受法歸饔餼時堂上北面)
　(受幣此在庭亦當北面訝受幣勞者南面可知也)　敖氏繼公曰賓入門即
　北面至是乃言之者亦因事而見之耳受幣蓋在庭
　中西下言歸饔餼之禮賓升堂北面聽命受幣于堂
　中西此雖受幣于庭亦當放之
授老幣出迎勞者
　正義鄭氏康成曰老賓之臣(賈疏大夫家臣稱老若趙魏老臧氏老之類也)
　出迎勞者欲儐之　敖氏繼公曰勞者出俟於門外
　上介出請勞者告事畢上介入告賓乃出迎之而吿
　以欲儐之之辭老説見士昏禮
勞者禮辭賓揖先入勞者從之乗皮設(乗繩證反下同)
　正義敖氏繼公曰賓先入西面勞者從入東面乗皮
　設亦宜在門内之西其於勞者之南與　鄭氏康成
　曰設于門内也(賈疏庭實當三分庭一在南設之今以儐勞者在庭故設于門内也)物
　四曰乗皮麋鹿也
　通論賈氏公彦曰郊特牲云虎豹之皮示服猛也彼
　諸侯朝享天子法用虎豹皮此臣聘君降於享天子
　用麋鹿皮齊語云齊桓公使諸侯輕其幣用麋鹿皮
　四張亦一隅也
賓用束錦儐勞者(儐臂印反)
　正義敖氏繼公曰聘禮凡大夫士所用之幣皆以錦
　蓋不敢與尊者之幣同因事而用幣於賓謂之儐所
　以見殷勤也　鄭氏康成曰言儐者賓在公館如家
　之義亦以來者爲賓　賈氏公彦曰儐勞者即以勞
　者爲賓也
勞者再拜稽首受
　正義鄭氏康成曰稽首尊國賓也(賈疏春官大祝辨九拜一曰稽首臣)
　(拜君法郊特牲云大夫之臣不稽首非尊家臣以辟君也今此勞者與賓同類不頓首而稽首故云尊國)
　(賓也)　敖氏繼公曰稽首者因賓曏者受幣之禮以相
　尊敬也後多類此受幣蓋當門中南面賓北面授既
　受則東面俟
賓再拜稽首送幣
　正義鄭氏康成曰受送拜皆北面象階上(敖氏繼公曰注謂受)
　(者送者之拜也象階上者謂放儐於堂之禮也)
　通論敖氏繼公曰此受郊勞儐使者皆於門内與周
　官異司儀職言諸公侯伯子男之臣相爲國客其於
　大夫郊勞之禮云下拜登受又云儐使者如初之儀
　是皆於堂也
　存疑賈氏公彦曰案歸饔餼賓儐大夫賓楹閒北面
　授幣大夫南面受此賓亦宜與彼同北面授還北面
　拜送若然云受送拜皆北面者誤當云授送拜皆北
　面並據賓而言也
　案授受則一南面一北面乃爲訝受也拜則無南面
　拜之理故皆北面賈氏讀注未審耳
勞者揖皮出乃退賓送再拜
　正義敖氏繼公曰勞者已執幣不可以復執皮故揖
　執皮者欲其爲己執之以出也公食大夫禮曰賓北
　面揖執庭實以出然則此亦北面揖之矣出則幣與
　皮各有受之者不言者可知也　賈氏公彦曰揖皮
　若親受之執皮者是賓之使者得揖從出勞者從人
　當訝受之公食大夫禮賓受幣揖執庭實以出鄭云
　揖執皮者若親受又經云上介受賓幣從者訝受皮
　則此從者亦訝受可知也
　存疑鄭氏康成曰東面揖執皮者而出(賈疏執皮者在門内當門)
　(勞者在執皮之西故東面揖皮可知)
夫人使下大夫勞以二竹簠方玄被纁裹有蓋(簠音甫本或作)
　(簋敖本從之)
　正義鄭氏康成曰竹簠方者器名也以竹爲之狀如
　簠而方(賈疏凡簠皆用木而圓受斗二升此則用竹而方故云如簠而方受斗二升則同)如
　今寒具筥(賈疏說見籩人)筥者圜此方耳
　通論賈氏公彦曰玉人云案十有二寸棗十有二列
　諸侯純九大夫純五夫人以勞諸侯彼有玉案者謂
　王后法此諸侯夫人勞卿大夫無案直有竹簠以盛
　棗栗
　存疑敖氏繼公曰竹簋而方變於食器也古者盛黍
　稷之簋以瓦爲之後或用竹制亦不方是其異於此
　者也
其實棗蒸栗擇兼執之以進(蒸或作烝)
　正義敖氏繼公曰蒸孰之也擇治之謂去其皮也兼
　執之者左手執棗右手執栗與士虞禮曰主婦自取
　兩籩棗栗設于會南棗在西北面設兩籩而棗在西
　亦足以見其所執之左右矣　鄭氏康成曰兼猶兩
　也
　案擇當讀作釋棗曰蒸栗曰擇文互耳蓋皆洗淨熟
　之而去其皮詩釋之叟叟烝之浮浮是也史記張黶
　陳澤之澤讀作釋漢書竟作釋可見澤擇釋古音相
　通而字可互用也詩其耕澤澤吳棫亦音釋
　存疑鄭氏康成曰右手執棗左手執栗(賈疏下文賓受棗大夫二)
　(手授栗則大夫先度右手乃以左手共授栗便也又鄭注士虞禮云棗美故用右手執棗也)
　案疏皆億度之辭不若敖氏所援之可據
賓受棗大夫二手授栗
　正義鄭氏康成曰受授不游手愼之也(賈疏游手謂游暇一手不)
　(愼也)　敖氏繼公曰賓受棗二手共受之既則以右手
　受栗此亦訝受
賓之受如初禮
　正義鄭氏康成曰如卿勞之儀
儐之如初
　正義敖氏繼公曰君使以束帛夫人使以棗栗勞賓
　賓儐之皆以束錦乗皮者亦輕財重禮之意也

右請行郊勞

下大夫勞者遂以賓入
　正義鄭氏康成曰出以束錦授從者因東面釋辭請
　導之以入(賈疏釋辭釋請道之辭)然則賓送不拜(賈疏公食大夫使人戒賓)
　(不拜送遂從之其類也覲禮大夫勞侯氏侯氏即從大夫入拜送大夫天子使尊故雖從亦拜送與此異)

敖氏繼公曰入入國門也賓不拜送者辟諸侯於

　天子使者之禮也
至于朝主人曰不腆先君之祧既拚以俟矣(祧吐條反拚方問反)
　正義鄭氏康成曰賓至外門(賈疏外門即諸侯之外朝故下云以柩造朝亦)
　(謂大門外爲外朝也)下大夫入告(賈疏即夫人勞賓導賓入者)出釋此辭主
　人者公也不言公而言主人主人接賓之辭明至欲
　受之不敢稽賓也(賈疏覲禮侯氏遂從之天子賜舍注云且使即安彼天子以諸侯爲)
　(臣故使且安此鄰國聘賓不臣人之臣故言不敢稽賓也)腆猶善也　孔氏穎達
　曰對言之遷主所藏曰祧若散而通論則凡廟曰祧
　故昭元年左傳云其敢愛豐氏之祧襄九年傳云公
　冠必以先君之祧處之是也　敖氏繼公曰守祧掌
　守先王先公之廟祧其遺衣服藏焉又云其廟則有
　司修除之祧則守祧黝堊之然則祧者廟堂以北之
　稱也拚灑埽也受聘於廟故其言若此蓋縁賓意欲
　速達其君命也
　存疑鄭氏康成曰遷主所在曰祧周官天子七廟文
　武爲祧(賈疏守祧職云掌守先王先公之廟祧鄭注廟謂大祖之廟及三昭三穆遷主所藏曰祧)
　(先公之遷主藏於后稷之廟先王之遷主藏於文武之廟)諸侯五廟則祧始祖也
　(賈疏諸侯無二祧遷主藏於大祖廟下文受賓聘享皆在廟此云先君之祧明是大祖廟可知)是亦
　廟也言祧者祧尊而廟親待賓客上尊者(賈疏於大祖廟受聘)
　(享以尊之若饗食則於禰廟燕又在寝彌相親也)
　辨正魏氏了翁曰祧即廟也昭元年其敢愛豊氏之
　祧豊氏大夫又僅兩世未有遠祖也
　案廟祧之說聚訟紛然春官守祧八人康成既以爲
　每廟一人周七廟幷姜嫄廟而八則不獨大祖與文
　武之廟爲祧即四親與姜嫄廟亦可謂之祧矣遺衣
　服藏焉守祧黝堊之皆凡廟之所同未見爲大祖與
　文武廟之專稱也魏氏以豊氏之祧證之尤明
賓曰俟閒(閒如字劉音閑)
　正義鄭氏康成曰賓之意不欲奄卒主人也　敖氏
　繼公曰閒暇也言此者謂已雖欲速達君命亦不可
　不俟主人之暇乃爲之是亦縁主人意而言也大禮
　而倉卒受之非人情
　案此時賓未即館必無遽行聘禮之事但既至朝則
　不可不通言於公以明其既至公既知賓之至則但
　答以受之之意而已故云不腆先君之祧既拚以俟
　矣賓曰俟閒蓋不緩不急之閒辭令自合如此

右至朝

大夫帥至于館卿致館
　正義敖氏繼公曰賓言俟閒然後致館亦尚辭讓也
　大夫即曏者以賓入者也帥亦謂道賓賓至于館則
　入矣致如致爵之致致館謂以君命致此館於賓也
　存疑鄭氏康成曰賓至此館主人以上卿禮致之所
　以安之也　賈氏公彦曰覲禮天子賜舍辭曰賜伯
　父舍侯氏再拜稽首受儐之束帛乗馬注云王使人
　以命致館無禮猶儐之者尊王使也無禮謂無束帛
　此云以上卿禮明有束帛致之可知據此侯伯之卿
　聘致館有幣則五等待臣皆同有幣也惟小聘不致
　館若諸侯遣卿大夫聘王國有用幣致館無儐故司
　儀云諸公之臣相爲國客致館如初之儀注云如郊
　勞也不儐耳是也
　案司儀職致館如郊勞之儀郊勞有幣故注謂致館
　以上卿禮致之而疏以爲有束帛也下節敖氏析之
　至聘王國而亦云用幣致館則其繆更不待言矣
賓迎再拜卿致命賓再拜稽首卿退賓送再拜
　正義敖氏繼公曰致命者致其君致館之命也致命
　于門外者以無幣也致館不以幣而在門外亦與周
　官異司儀職言公侯伯子男之臣相爲國客致館如
　郊勞之儀是亦於堂也
　存疑鄭氏康成曰卿不俟設飱之畢以不用束帛致
　故也不用束帛致之者明爲新至非大禮也　賈氏
　公彦曰卿不言答拜答拜可知雖不言入言迎則入
　可知下云宰夫朝服設飧不言致則此卿致館有束
　帛致飧空以辭
　辨正朱子曰此致止謂致館耳章首目其事而下詳
　其節也上無飧字而但云致命注疏何以見爲致飧
　耶詳又見下章
　案鄭氏誤以此致爲致飧故滋繆說耳經不分章讀
　者所以眩也上郊勞勞者不答拜則此卿亦不答拜
　也郊勞賓迎于舍門之外先迎而後入此但言迎不
　言入則不入可知矣

右致館

宰夫朝服設飧(飧音孫)
　正義敖氏繼公曰宰夫士也以奉君命故亦朝服徒
　有食而無他饌謂之飧傳曰盤飧置璧是也徒食食
　亦曰飧玉藻曰不食肉而飧是也二者所指雖殊義
　則同耳此禮用大牢其上有簠簋豆鉶之屬乃云飧
　者主人之謙辭所以甚言其菲薄也故禮因以爲名
　云　鄭氏康成曰食不備禮曰飧詩云不素飧兮春
　秋傳曰方食魚飧皆謂是(賈疏對饔餼而言饔餼則生腥飪皆具而又多餘物)
　(飧則惟腥飪而已)
　案飧夕食也故字從夕古者自大夫以上日食必有
　牲鼎故謂之肉食者朝食殺牲則祭肺夕食不殺牲
　但餕朝食之餘則祭宰肉而已是饔則豐而飧則殺
　也此所設視饔禮爲殺故謂之飧若曰僅可共夕食
　云爾
飪一牢在西鼎九羞鼎三腥一牢在東鼎七(飪日審反下同)
　正義鄭氏康成曰庭中之饌也飪孰也鼎西九東七
　(賈疏鼎西九牛羊豕魚腊腸胃膚鮮魚鮮腊東七者腥鼎無鮮魚鮮腊故七)其鼎實與其
　陳如陳饔餼羞鼎則陪鼎也以其實言之則曰羞以
　其陳言之則曰陪　敖氏繼公曰牢大宰也大牢者
　牛羊豕各一也飪鼎九腥鼎七乃皆云牢者主於牛
　羊豕也飪在西腥在東以西爲尊也腥減二鼎亦明
　其輕於飪也此飧牢二不視其饔餼之死牢者别於
　朝君之禮也　賈氏公彦曰羞鼎三下云膷臐膮是
　也此云羞鼎下饔餼言陪鼎一也
堂上之饌八西夾六
　正義鄭氏康成曰八六者豆數也凡饌以豆爲本(賈疏)
　(凡設饌皆先設豆乃設餘饌)堂上八豆八簋六鉶兩簠八壺西夾
　六豆六簋四鉶兩簠六壺其實與其陳亦如饔餼
門外米禾皆二十車
　正義鄭氏康成曰禾藁實幷刈者也諸侯之禮車米
　視生牢禾視死牢牢十車(賈疏秋官掌客文)大夫之禮皆視
　死牢而已雖有生牢不取數焉(賈疏歸饔餼五牢飪一牢腥二宰餼二牢)
　(門外米禾皆三十車與饔死牢之數同不取餼二牢之數故知義然也)米陳門東禾陳
　門西(賈疏此亦約下歸饔餼知之)　敖氏繼公曰皆二十車者大
　夫飧禮其米禾皆視其牢牢十車朝君之飧禮則米
　禾共視其牢也凡飧皆無生牢
　案掌客職五等諸侯相朝致飧不言米禾芻薪之數
　致饔則米視生牢禾視死牢故鄭即以彼之饔禮約
　此之飧禮以彼之朝君禮約此之聘卿禮而下注云
　凡此之陳亦如饔餼也下經歸饔于上介云門外米
　禾視死牢
薪芻倍禾
　正義鄭氏康成曰各四十車凡此之陳亦如饔餼
上介飪一牢在西鼎七羞鼎三堂上之饌六門外米禾
皆十車薪芻倍禾
　正義鄭氏康成曰西鼎七無鮮魚鮮腊　賈氏公彦
　曰六者與賓西夾數同但言堂上則西夾無矣
衆介皆少牢
　正義鄭氏康成曰亦飪在西鼎五　敖氏繼公曰少
　牢五鼎羊豕魚腊膚與饋食之鼎同也此少牢故無
　堂上之饌
　存異鄭氏康成曰鼎五羊豕腸胃魚腊(賈疏約少牢五鼎少牢有)
　(膚此無者生人食與祭異故玉藻朔月少牢五爼亦云羊豕魚腊腸胃不數膚也)堂上之饌
　四豆四簋兩鉶四壺無簠(賈疏知數如此者賓與上介降殺以兩故然也知無)
　(簠者簠盛稻粱曲禮歲凶大夫不食粱非歲凶大夫食粱粱大夫當食則上介亦二簠與賓同士非直不)
　(合食粱差降亦無簠也)
　案五鼎當以少宰爲準有膚而無腸胃腸胃即在牛
　羊鼎中賈氏援玉藻注以疏此恐玉藻注本無據也
　歸饔餼士介無堂上之饌則設飧無之可知

右設飧

欽定儀禮義疏卷十五
欽定四庫全書
欽定儀禮義疏卷十六
　聘禮第八之二
厥明訝賓于館(訝吾嫁反)
　正義鄭氏康成曰此訝下大夫也(賈疏下記云卿大夫訝又秋官掌訝)
　(職卿有大夫訝此大聘是卿故使下大夫訝)以君命迎賓謂之訝訝迎也
　亦皮弁(賈疏下文君及賓皮弁明此大夫亦皮弁)
賓皮弁聘至于朝賓入于次
　正義鄭氏康成曰服皮弁者朝聘主相尊敬也諸侯
　視朔皮弁服(賈疏玉藻諸侯皮弁以聽朔於大廟)入于次者俟辨也(張氏)
　(淳曰監杭本作辦誤也)次在大門外之西以帷為之　敖氏繼
　公曰皮弁者放其君相朝之服也朝聘必用皮弁服
　者宜加於其朝服一等也侯國君臣日朝朝服視朔
　乃皮弁服
乃陳幣
　正義鄭氏康成曰有司入于主國廟門外以布幕陳
　幣如展幣焉(賈疏下文行聘幣在主國廟門外故知陳于此也)圭璋賈人執
　櫝而俟　敖氏繼公曰惟幣陳之圭璋璧琮皆在櫝
　也事至乃出焉
　案幣當陳於廟門外少西而在行塗之南故下文賓
　立接西塾乃受圭也
右賓至朝

卿為上擯大夫為承擯士為紹擯
　正義鄭氏康成曰擯為主國之君所使出接賓者也
　紹繼也其位相承繼而出也主君公也則擯者五人
　侯伯也則擯者四人子男也則擯者三人聘義曰介
　紹而傳命君子於其所尊不敢質敬之至也　賈氏
　公彦曰此擯陳在主國大門外主君之擯與賓之介
　東西相對南北陳之擯者之數大行人天子待諸侯
　如此諸侯待聘賓無文鄭以意解之　敖氏繼公曰
　承紹云者皆有為之先之辭周官言天子之擯者其
　於上公則五人於侯伯則四人於子男則三人皆以
　朝者之爵為差也此但言上擯承擯紹擯而不言其
　人數則是諸侯之擯者三人而已不以己爵及朝聘
　者之尊卑而異所以别於天子也此擯者雖有三人
　惟上擯專相禮事乃必立承紹者所以别於諸臣之
　禮也
　案擯者之數與其所立之位出入之儀鄭敖二說迥
　不相同鄭以大行人天子待諸侯之禮說此似有據
　依然究未可即以是為諸侯賓其聘卿之禮敖則於
　本篇所行節次體㑹玩繹而出更以公食大夫禮比
　類觀之胥有合焉非苟為異者其義勝於鄭氏多矣
　但注說承習已久姑兩存之以俟好古者潛心討論
　焉下節亦同
擯者出請事
　正義鄭氏康成曰是時賓出次直闑西北面上擯在
　闑東閾外西面其相去也公之使者七十步侯伯之
　使者五十步子男之使者三十步(賈疏此依大行人職諸侯之卿其禮)
　(各下其君二等鄭注謂介與賓主朝位之閒)此旅擯耳不傳命上介在賓
　西北東面承擯在上擯東南西面各自次序而下(賈疏)
　(賓介從南鄉北上次下至末介主人之擯從承擯鄉南上次下至末擯也)未介末擯旁相
　去三丈六尺(賈疏東西相去三丈六尺)上擯之請事進南面揖賓
　俱前賓至末介上擯至末擯亦相去三文六尺(賈疏上擯)
　(入鄉公前北面受命出門南面遙揖賓使前擯者漸南行賓至末介北東面上擯至末擯南西面東西相)
　(去亦三丈六尺)止揖而請事還入告於公天子諸侯朝覲乃
　命介紹傳命耳其儀各鄉本受命反面傳而下及末
　則鄉受之反面傳而上又受命傳而下亦如之此三
　丈六尺者門容二徹參个旁加各一步也(賈疏轍廣八尺參个)
　(三八二丈四云旁各一步此無正文人之進退周旋不過再舉足一步故門旁各空一歩二步則丈二尺)
　(添二丈四尺為三丈六尺也)　敖氏繼公曰擯者上擯也云請事
　則為上擯可知請事云出則擯者常近於君所矣請
　事之辭蓋曰寡君使某請事是時賓即位於西方東
　面介立於其東南北面西上擯者東方西面請事賓
　對擯者乃入告於公諸侯相朝則上擯傳主君之命
　以請於上介上介以告於朝君又以朝君之命告於
　上擯所謂交擯也聘賓臣也故親對而不交擯云出
　請事而不云入告省文也後多類此
　案敖義較鄭為優說已見上節
公皮弁迎賓于大門内大夫納賓
　正義鄭氏康成曰公不出大門降於待其君也(賈疏司儀)
　(職諸公相為賓公皮弁交擯車迎拜辱出大門此於門内是降於待其君也)大夫上擯也
　謂之大夫者上序可知(賈疏春秋之義卿稱大夫王制云上大夫卿)是時
　賓主人皆裼(賈疏玉藻不文飾也不裼下行聘時執玉皆襲此未執玉正是文飾之時)公
　迎賓卿大夫以下入廟門即位而俟之　敖氏繼公
　曰於此乃迎賓于大門内則是擯者出請事之時公
　猶未出中門也大門内者其在門東西面與此大夫
　亦謂上擯也云納賔則為上擯可知故變言大夫與
　卿為上擯之文互見以明卿亦謂之大夫也此與上
　經言擯者之意略同皆錯綜其文以見義爾納賓亦
　西面鄉之其辭曰寡君須矣吾子其入也既則道之
　以入於公之迎賓也諸擯皆從之上擯出納賓而承
　擯紹擯則皆立於門東北面
　案是時公與賓皆裼經不著之者以裼乃其常曏來
　原未襲也　又案下經公送賓及大門注云賓至始
　入門之位衆介在其右少退西上時承擯紹擯亦於
　門東北面東上上擯徃來傳君命出時門内之位如
　此則入時門内之位亦同門内之位如此則可因以
　推門外之位而見上注之非定論矣
賓入門左
　正義鄭氏康成曰衆介隨入北面西上(賈疏約下文入廟行聘享)
　(時衆介入廟隨賓入門左北面西上)少退(賈疏不敢與賓齊也)擯者亦入門而右
　北面東上(賈疏亦約朝君揖位北面東上而知之)上擯進相君　敖氏
　繼公曰賓入門左而東面鄉公介亦立於其東南北
　面西上上擯亦入門而右玉藻曰賓入不中門不履
　閾又曰公事自闑西亦謂此時也
　案此注云擯者入門而右北面東上與敖說大槩略
　同但承擯紹擯初即未出故敖專以上擯入門言之
　視注尤密耳
公再拜賓辟不答拜(辟音避)
　正義敖氏繼公曰賓入門左而公乃拜之是西面拜
　迎於入門右之處明矣公迎大夫乃再拜者尊國賓
　也相見禮主人於降等者不出迎一拜其辱　鄭氏
　康成曰辟者逡遁不敢當其禮
　存疑鄭氏康成曰公南面拜迎
公揖入每門毎曲揖
　正義鄭氏康成曰每門輒揖者以相人偶為敬也凡
　君與賓入門賓必後君介及擯者隨之　敖氏繼公
　曰諸侯三門庫雉路則庫門為大門左宗廟右社稷
　入大門東行而至廟此每門指閤門與廟門而言也
　每門揖者主人至每門則揖而先入也每曲揖者於
　曲處則揖而折行也
　存疑賈氏公彦曰諸侯三門臯應路則應門為中門
　左宗廟右社稷入大門東行即至廟門其閒得有每
　門者諸侯有五廟太祖之廟居中二昭居東二穆居
　西廟皆别門門外兩邊皆有南北隔牆中央通門若
　然祖廟以西隔牆有三則閤門亦有三東行經三門
　乃至太祖廟門中則相逼入門則相逺是以每門皆
　有曲有曲即相揖故每曲揖也
　辨正朱子曰案江都集禮古者宗廟之制外為都宮
　内各有寢廟别有門垣太祖在北左昭右穆以次而
　南與此疏之說不同
　存異敖氏繼公曰諸侯五廟太祖之廟最東髙祖而
　下之廟以次而西廟各有大門有中門有廟門中門
　外兩邊皆有南北隔牆牆中央通閤門故入諸侯之
　廟必有毎門也天子之廟各有五門與其寢同是諸
　侯亦有三門也康王受顧命于廟出廟見諸侯乃云
　王出在應門之内則天子諸侯廟門之名數可見矣
　案古者廟必分昭穆故喪服小記曰祔必以其昭穆
　士虞記亦曰以其班祔士一廟者祖禰尚從昭穆之
　班則三廟五廟七廟者自太祖而下宜分昭穆之廟
　可見矣敖氏乃謂太祖之廟最東髙祖而下以次而
　西則是置昭穆於不問而直以東為上也一有升祔
　則四親廟俱當動移此豈祔以其班之意乎賈氏昭
　東穆西而太祖居中近之矣然諸廟平列而無南北
　上下之殊揆之禮意亦未為得七廟五廟之說惟朱
　子用孫毓之說為可從中庸逹孝章或問詳言之矣
　敖氏又謂天子七廟每廟皆有五門諸侯五廟每廟
　皆有三門竝如朝制此則尤不可通者若然則舉大
　禮奉大祭之時何不直由其廟之五門三門者入而
　轉自朝之大門迴曲以逹於東乎蓋神必依於人故
　廟雖各全其尊而所從入之道則自朝門而趨而之
　左即社稷在右亦必由大門而入可見也然則此有
　每門毎曲者何也入大門北行折而東入廟必有西
　鄉之門為廟與朝之限此即謂之閤門也既入閤門
　則當有南鄉都宮之門又一門也都宮内左昭右穆
　其廟門之外或亦各有閤門東西相鄉與毎曲則士
　冠禮敖氏言之但此五廟者曲彌多耳諸侯三門注
　疏謂臯應路敖氏謂庫雉路蓋侯國三門則同而名
　或有異有此則缺彼敖氏依魯言之又差可據
及廟門公揖入立于中庭
　正義鄭氏康成曰公揖先入既則立于中庭以俟賓
　不復出上擯亦隨公入門東東上(賈疏下文擯者出請命更不見上擯)
　(别入之文明隨公入也)少進於士(賈疏公食禮云士立于門東北面西上知此亦然以擯者)
　(是卿又相君故知進於士也)　敖氏繼公曰公揖賓而入禮之也
　凡主人與賓揖而入門者有二義俱入則為道之自
　入則為禮之公先入俟賓於内也擯者隨公鴈行而
　入負東塾東上敵者則俟於門内公蓋西面
　存疑鄭氏康成曰公入省内事也如此得君行一臣
　行二　賈疏齊語晏子辭(王氏應麟曰國語無此文蓋見韓詩外傳)於禮可矣　敖
　氏繼公曰廟未詳其為何廟以差言之則受天子之
　聘宜於太廟受諸侯之朝若聘其於髙祖而下者與
　案公但入而俟賓無内事之可省也公先入此其異
　於饗食者君行一臣行二之法此無之公入則三擯
　皆入矣不僅上擯也下經云負東塾是其位也擯位
　蓋在士位之東士西上而擯東上明其不相統也
賓立接西塾
　正義鄭氏康成曰接猶近也門側之堂謂之塾(賈疏爾雅)
　(釋宮文)立近塾者已與主君交禮将有出命俟之於此
敖氏繼公曰接西塾者在其南而東面也立於此

　俟時而執玉也介立于其西南東面北上
　存疑鄭氏康成曰介在幣南北面西上(賈疏上入竟展幣賓西面)
　(介北面今此陳幣賓在門西北面明介統于賓也)
　案賓介鴈行而入同面未改也幣在行塗之南賈人
　東面鄉之介立于賈人之北賓又在介北少進而皆
　東面下文授圭受圭皆同面足以明之矣注疏以展
　幣之位例之非也

右迎賓

几筵既設擯者出請命
　正義鄭氏康成曰有几筵者以其廟受宜依神也(賈疏)
　(下記云唯大聘有几筵對小聘不几筵)賓至廟門司宮乃於依前設之
　神尊不豫事也(賈疏對公食禮宰夫設筵加席几而後迎賓與此異司几筵職大朝覲大)
　(饗射王位依前南鄉設筵几覲禮亦云依前爾雅釋宮牖户之閒謂之扆)席西上周官諸
　侯祭祀席蒲筵繢純右彫几(敖氏繼公曰注似脫加莞席紛純五字)
　敖氏繼公曰賓至廟門乃設几筵者君禮也請命者
　請致其君命也
賈人東面坐啓櫝取圭垂繅不起而授上介
　正義鄭氏康成曰賈人曏入陳幣東面俟於此言之
　就有事也不言裼襲者賤也　敖氏繼公曰玉尊不
　與幣同陳故事至乃取之上介受圭於其左亦東面
　案下言上介不襲則賈人不襲可知凡入公門者皆
　裼也
上介不襲執圭屈繅授賓
　正義鄭氏康成曰不襲者以盛禮不在於己也屈繅
　并持之也　敖氏繼公曰襲而執圭者惟賓與主人
　行禮者二人耳故上介不襲而執之必言之者嫌聘
　時執玉者必襲也授賓東面於其右
　存疑鄭氏康成曰上介北面受圭進西面授賓(賈疏賓東)
　(面故上介西面授賓)
　案此竝受非訝受也竝受則上介亦東面矣不訝受
　者以其非正行禮也
賓襲執圭
　正義敖氏繼公曰襲謂襲上衣不見裼衣也聘以圭
　為尊吉服以襲為異玉藻曰服之襲也充美也又曰
　禮不盛服不充襲而執圭以行禮欲其稱也不言垂
　繅可知也　鄭氏康成曰執圭盛禮而盡飾為其相
　蔽敬也(賈疏玉藻云君在則裼盡飾也今既執圭以瑞為敬若盡飾而裼則揜執圭之敬)玉
　藻曰服之襲也充美也是故尸襲執玉龜襲也　孔
　氏穎逹曰使臣行聘主於敬不主於文又聘享相對
　聘質而享文文質相變故裼襲不同也
　總論李氏如圭曰圭璋特逹無藉也璧琮加於束帛
　有藉也襲者禮方敬尚質裼者禮差輕尚文賓執圭
　公受玉皆襲所謂無藉者則襲賓出公裼降立賓裼
　奉束帛加璧享所謂有藉者則裼也藉者薦也
擯者入告出辭玉
　正義鄭氏康成曰擯者上擯也(賈疏上相禮者皆上擯)入告公
　以賓執圭將致其聘命圭贄之重者辭之亦所以致
　尊讓也(賈疏致尊讓鄉飲酒義文)　敖氏繼公曰辭之者以其禮
　大崇也此辭亦禮辭耳賓對則擯者復入告而出納
　賓也　賈氏公彦曰文十二年左氏傳秦伯使西乞
　術來聘襄仲辭玉賓對曰不腆敝器不足辭也此辭
　對之事
　存疑賈氏公彦曰注圭贄之重者大宗伯職以玉作
　六瑞君之所執又云以禽作六贄臣之所執總而言
　之皆是贄但君之所執為贄之重者
　案上注引玉人文瑑圭璋璧琮以覜聘則臣出聘不
　以六瑞之圭但用瑑之者耳而此疏乃以大宗伯之
　六瑞當之是直以聘卿所執者為信圭躬圭之等誤
　矣朱子詁論語執圭亦沿其失也
納賓賓入門左
　正義敖氏繼公曰賓此時猶待納而後入以其臣也

鄭氏康成曰公事自闑西(賈疏玉藻文)

介皆入門左北面西上(注今文無門)
　正義鄭氏康成曰隨賓入也介無事止於此　敖氏
　繼公曰玉藻君入門介拂闑大夫中棖與闑之閒士
　介拂棖言朝君之儀也此聘賓入自闑西則上介亦
　由棖闑之閒士介亦拂棖矣司儀職曰及廟門惟君
　相入亦與此異
　存疑賈氏公彦曰司儀職云諸公之臣相為國客及
　將幣每門止一相及廟惟君相入客臣也相不入矣
　此介皆入不同者鄭彼注云絶行在後耳非竟不入
　廟也又君相入者謂前相君禮須入故言之臣相不
　前相禮故不言入其實皆入與此同也
　案二經毎有不同而必欲牽合所以滋繆此亦說經
　之一病也介宜入門當以此經為正
三揖
　正義鄭氏康成曰君與賓也　敖氏繼公曰於賓入
　門左而揖參分庭一在南而揖又皆行至參分庭一
　在北而揖是三揖也賓至西方之中庭公乃與之偕
　行　賈氏公彦曰公先在庭賓既入門至將曲揖賓
　既曲北面又鄉主君揖二者主君皆向賓揖之再揖
　訖主君東面鄉堂塗北行當碑乃得賓主相鄉而揖
　非謂賓入門時主君更至内霤相近而揖也
　案三揖之節注疏及敖氏說竝見士冠禮而敖氏為
　長此亦無異而主君先立中庭則前二揖與偕行者
　不同也賈義蓋謂公立于中庭於賓入門將曲及既
　曲北面二者之揖皆仍立故處而揖之不必迎于門
　内霤而揖耳堂塗在公所立之東故疏云主君東面
　鄉堂塗北行
至于階三讓
　正義鄭氏康成曰讓升　敖氏繼公曰公必讓升者
　賓之也
公升二等賓升西楹西東面
　正義敖氏繼公曰公升二等賓乃升臣也下云公左
　還北鄉則此時公升堂西鄉可知西楹西言其東西
　節也當在楹西少北　鄭氏康成曰賓東面與主君
　相鄉
　存疑鄭氏康成曰先賓升二等亦欲君行一臣行二
　(賈疏諸侯階有七等公升二等在上仍有五等而得云君行一臣行二者君行少臣行多大判而言)
　案君行一臣行二亦假借之辭非的義也
擯者退中庭
　正義鄭氏康成曰曏公所立處(賈疏與君立中庭處同)　敖氏
　繼公曰至是而退立于中庭則是曏者從公而立于
　階下矣凡公與賓為禮擯者皆贊之
賓致命
　正義鄭氏康成曰致其君之命
公左還北鄉(還音旋鄉許亮反下竝同)
　正義鄭氏康成曰當拜　賈氏公彦曰公升受賓致
　命時西鄉以左手鄉外廻身北面
擯者進公當􁅯再拜
　正義鄭氏康成曰進阼階西當釋辭於賓相公拜也
　拜拜貺也拜惠賜也(賈疏拜貺出聘義彼云北面拜貺拜君命之辱是也)　敖
　氏繼公曰必退乃進者禮以變為敬公必待擯者進
　之然後拜尊者之禮尚多儀也下放此左還乃當􁅯
　則公曏者亦當東楹少北矣以此見賓立之處必不
　正在楹西也此拜為將受玉
　案擯者進為公相禮或釋辭但在堂下而不升堂所
　謂卿擯由下也
賓三退負序
　正義鄭氏康成曰三退三逡遁也　敖氏繼公曰與
　尊者授受於堂禮重故其儀如此公再拜之閒賓凡
　三退見其頃刻不敢安也三退則負序而立矣此拜
　雖非為己然猶不敢自安若是敬之至也
　存疑鄭氏康成曰不言辟者以執圭将進授之　賈
　氏公彦曰司儀職云諸公之臣相為國客及將幣客
　登拜客三辟授幣注云三辟退負序也彼諸公之臣
　朝聘之禮與侯伯之卿聘于鄰國之禮少異故也
　案此所言受玉之儀即司儀職所言授幣也此云三
　退即周官三辟一也鄭氏殊之支已賈氏又以三辟
　三退為諸公之臣侯伯之臣之别不益自生荆棘乎
公側襲受玉于中堂與東楹之閒
　正義鄭氏康成曰側猶獨也言獨見其尊賓也佗日
　公有事必有贊為之者(賈疏大射儀云公卒射小臣止贊襲是贊為之也)中
　堂南北之中也(賈疏凡廟屋皆五架棟南北皆有兩架棟北一架下有璧開户棟南一架)
　(謂之􁅯則􁅯北有二架􁅯南有一架今於當􁅯北面拜訖乃更前北侵半架於南北之中乃受玉)東
　楹之閒亦以君行一臣行二(賈疏兩楹之閒為中今乃於東楹之閒更侵東)
　(半閒故云君行一臣行二也)　敖氏繼公曰襲不著其所是於拜
　處為之也此受玉之儀公西面賓東面授也東楹之
　閒四分楹閒一在東也凡堂上授受贄幣之禮敵者
　則在兩楹之閒主人尊則於東賓尊則於西又皆以
　逺近為差此聘君於主君其尊同聘君之命宜降於
　主君一等故使者就主君於東楹之閒而授玉也中
　堂者其凡授受贄幣者南北之節與
　案君行一臣行二此稍近之以君行遲而臣行疾故
　君行少而臣行多也上文公揖入立于中庭又公升
　二等賓升亦以此為言則不類矣
　存異鄭氏康成曰凡襲於隐者公序坫之閒可也(賈疏)
　(士喪禮小斂主人袒于户内襲于序東喪禮遽於事尚襲于序東况吉事乎明知襲于隐者也序東謂堂)
　(東地上此則公在堂上堂東南角為坫鄭以意斟酌隐處無過于序東坫西故云可也)
　案賓禮之襲與裼對言禮事以裼為常執特逹之圭
　璋乃襲耳喪禮之襲與袒對言以襲為常袒所以致
　哀且或有勞事也二者下可以相況若射禮之袒襲
　又與喪事不同當射事則袒既事則襲此則雖裼亦
　謂之襲也聘之裼襲俄頃之閒耳序坫之閒何取焉
擯者退負東塾而立
　正義鄭氏康成曰反其位無事
賓降介逆出賓出
　正義鄭氏康成曰逆出由便賓出聘事畢　李氏如
　圭曰逆出後入者先出
公側受宰玉
　正義鄭氏康成曰授于序端使藏之(賈疏下文公升側受几于序端)
　(知此亦授于序端也)　敖氏繼公曰授玉於上公尊也下放此
　公受玉時亦垂繅宰既受之則屈繅矣
裼降立(裼㞕益反注古文裼皆作賜)
　正義鄭氏康成曰裼者免上衣見裼衣(賈疏玉藻注云袒而有衣)
　(曰裼謂袒衿前上服見裼衣也)凡當盛禮者以充羙為敬(賈疏玉藻云執玉龜)
　(襲是也)非盛禮者以見羙為敬(賈疏玉藻云君在則裼盡飾也是也)禮尚
　相變也玉藻曰裘之裼也見羙也又曰麛裘青豻褎
　絞衣以裼之論語曰素衣麛裘皮弁時或素衣其裘
　同可知也裘者為温表之為其䙝也寒暑之服冬則
　裘夏則葛凡袒裼者左(賈疏吉凶皆袒左士喪禮主人左袒檀弓吳季札左袒右)
　(還其封大射亦左袒若受刑則袒右覲禮侯氏袒右是也)降立亦於中庭　敖氏
　繼公曰裼者偏免上衣而見裼衣也朝祭之衣以裼
　為常故當盛禮則襲以為敬而盛禮畢則裼而復其
　常也凡裼衣不必與上衣同色　賈氏公彦曰凡服
　四時不同假令冬有裘襯身禪衫有襦襦上有裘裘
　上有裼衣裼衣之上又有上服皮弁祭服之等若夏
　以絺綌絺綌之上有中衣中衣之上復有上服皮弁
　祭服之等若春秋二時則衣袷褶袷褶之上加以中
　衣中衣之上加上服也
　存疑賈氏公彦曰鄭引玉藻論語謂裼衣君臣亦有
　異時諸侯與其臣視朔與行聘禮皆服麛裘但君麛
　裘麛褎臣麛裘青豻褎而同以素衣為裼若聘禮君
　臣衣同用麛裘但主君則用素衣為裼使臣則用絞
　衣為裼是以鄭總云皮弁時或素衣其裘同可知也
　案近身有襦襗襦襗之上冬裘夏葛春秋以繭褶此
　因氣候之寒暑温凉而異者也以裘言之裘上有裼
　衣裼衣上有襲衣襲衣即朝服皮弁服冕服之等所
　謂上服也曲禮孔疏謂襲衣上有常著之服如皮弁
　之屬則多一衣矣玉藻羔裘豹飾緇衣以裼之狐裘
　黄衣以裼之此裼衣與裘同色者也君衣狐白裘錦
　衣以裼之君子狐青裘豹褎玄綃衣以裼之麛裘青
　豻褎絞衣以裼之此裼衣與裘不必同色者也不必
　與裘同色則亦不必與上衣同色矣然則上衣固與
　裘同色者與如緇衣羔裘朝服也素衣麑裘皮弁服
　也緇衣素衣皆上衣上衣即襲衣也然則論語所云
　固指襲衣而兼言裼衣者與裘外必備此二衣而裼
　衣比之襲衣為華觀於錦衣玄綃衣絞衣者足以徴
　之矣玉藻尸襲執玉龜襲弔則襲無事則裼襲裘不
　入公門是則禮法之場以裼為常其或襲者有為為
　之耳古人禮服皆直領而對襟唯當膺左右各餘一
　寸以為衽衽則以左掩右掩之則襲也開而摺於左
　露其裼衣則裼矣故一裼一襲可以俄頃為之也裼
　衣蓋亦對襟者衣裘則毛之文采閒露於當膺之閒
　與裼衣同為見羙若不衣裘則但以裼衣為羙而不
　及其裏矣然則賈氏所云中衣者即指裼衣言之非
　白布之中衣與長衣深衣為類者也或言裼襲祗以
　裘言之而葛無此然則當夏月而聘將廢裼襲之儀
　乎抑亦衣裘乎不可通矣或又言裼衣上加深衣曰
　襲不加深衣曰裼無論白布之衣不可以為國君與
　卿之聘服即其衣之外必有二帶又有韎韐繫焉受
　玉授玉俄頃之閒又無贊之者其何以旋服而旋說
　邪

右行聘禮


總論楊氏復曰裼襲是一事垂繅屈繅是一事不容


混合為一方其始受君命賈人取圭垂繅以授宰


宰執圭屈繅授使者使者受圭垂繅受命訖以授


上介上介授圭屈繅以授賈人是時授受凡四易


手有垂屈之文而無裼襲之禮也及至主國行聘


禮賓在廟門之外賈人取圭垂繅授上介上介不


襲屈繅以授賓是亦有垂屈之文而無裼襲之禮


也逮夫主賓升堂賓乃襲執圭公亦襲受玉于中


堂與東楹之閒及公授宰玉而後裼降立是唯主

賓授受則襲此時曽不見垂屈之文焉聘禮既畢


君使卿還玉于館既歸反命于公使者執圭垂繅


北面上介執璋屈繅立于其左又有垂屈之文而


無裼襲之禮蓋圭聘禮之重也主賓授玉于中堂


與東楹之閒禮之正也方其受于賈人授于上介


及歸而授于宰祗是受命復命之禮取玉藏玉之


儀故但垂屈相變以彰其文主賓授受於中堂與


東楹之閒斯為聘禮之正故乃裼襲相變以昭其


重以玉為聘禮設故也兩義不同各有其宜自鄭


氏始差熊氏皇氏從而傅㑹之而經意始汨然經


文粲然豈得而終汨之邪

擯者出請
　正義敖氏繼公曰請即所謂請命也
　存疑鄭氏康成曰不必賓事之有無
　案聘享相將擯者主相禮故出請事而入告乃出許
　焉不可聽賓之自入而不請也如謂不必賓事之有
　無則㡬於詐矣
賓裼奉束帛加璧享擯者入告出許
　正義敖氏繼公曰璧降於圭故裼而奉之以行禮許
　之既受其大則不必辭其細也賓出則裼矣言於此
　者亦因事見之其辭蓋如納賓　鄭氏康成曰許受
　之
庭實皮則攝之毛在内内攝之入設也(攝之渉反下同)
　正義鄭氏康成曰皮虎豹之皮(賈疏郊特牲云虎豹之皮示服猛也天子)
　(諸侯皆得用之齊語云桓公知諸侯歸已令輕其幣用麋鹿皮非其正也)攝之者右手并
　執前足左手并執後足(賈疏下文云皮左首)毛在内不欲文之
　豫見也内攝之者兩手相鄉也入設亦參分庭一在
　南(賈疏昏禮記納徴執皮攝之内文兼執足左首隨入西上參分庭一在南故知此亦然)言則
　者或以馬也凡君於臣臣於君麋鹿皮可也(賈疏君於臣謂)
　(使者歸君使卿贈如覿幣及食饗以侑幣酬幣庭實皆有皮臣於君謂私覿庭實設四皮及介用儷皮)

敖氏繼公曰入設亦設於西方而西上攝皮說見

　士昏禮
　案注言右手并執前足左手并執後足蓋據下文右
　首之云其實非也左右二字互易之乃得
　餘論賈氏公彦曰大宗伯職孤執皮帛鄭云天子之
　孤用虎皮諸侯之孤用豹皮彼得用虎豹皮者執以
　為贄與庭實不同
賓入門左揖讓如初
　正義敖氏繼公曰此時介亦入門左
升致命張皮
　正義鄭氏康成曰張者釋外足見文也　賈氏公彦
　曰昏禮記主人受幣士受皮注云主人受幣庭實所
　用為節此亦然下受皮以受幣為節也
公再拜受幣
　正義敖氏繼公曰其儀亦如初惟不襲耳幣亦兼玉
　而言下放此
士受皮者自後右客
　正義鄭氏康成曰從東方來由客後西居其左受皮
　也　敖氏繼公曰受者自後右客則客既授亦自後
　而出皆與受馬之儀相變也
　存疑鄭氏康成曰執皮者既授亦自前西而出(賈疏此約)
　(下私覿時牽馬者自前西鄉出相類故云亦也)
賓出當之坐攝之
　正義鄭氏康成曰象受于賓　敖氏繼公曰賓降而
　當皮之西士乃坐攝之　賈氏公彦曰攝之者還如
　入時執前後足内文也
公側授宰幣皮如入右首而東(敖云右當作左)
　正義鄭氏康成曰如入左在前(賈疏皮四張四人入門時先者北面在左)
　(西頭為上餘取皮鄉東者亦左在前鄉東為次第也)　敖氏繼公曰右當作左
　字之誤也士昏禮皮左首此亦宜然入時不言左首
　故於此因見之東適東壁也亦逆退此庭實之儀當
　與昏禮參考
　存疑鄭氏康成曰皮右首者變於生也
　案執皮者左在前則皮亦當左首不當右首矣疏引
　曲禮執禽者左首士相見贄用雉左頭奉之下大夫
　執鴈上大夫執羔如執雉皆左首亦足證此之為左
　首矣夫以雉為贄非生者也而亦左首則何變於生
　之有敖氏謂字誤者得之

右享

聘于夫人用璋享用琮如初禮
　正義鄭氏康成曰如公立于中庭以下　敖氏繼公
　曰聘享皆致聘君之命也夫人不可以親受君代受
　之其受之之禮皆與己之所受者同以夫妻一體也
　不言束帛加琮省文耳

右聘享夫人

若有言則以束帛如享禮
　正義鄭氏康成曰有言有所告請若有所問也記曰
　有故則束帛加書以將命無庭實也　敖氏繼公曰
　若有言因聘以逹之故卒聘而後行此禮如秦伯使
　西乞術來聘且言將伐晉之類
　存疑鄭氏康成曰春秋臧孫辰告糴於齊公子遂如
　楚乞師晉侯使韓穿來言汶陽之田皆是也
　案聘而有言敖氏引西乞術事得之鄭引告糴乞師
　言汶陽之田三者傳俱不及聘蓋特事而行與此經
　所云者不合前疏引韓穿事亦謂特行也

右因聘有言

擯者出請事賓告事畢
　正義鄭氏康成曰公事畢　敖氏繼公曰上云請命
　此云請事者以其將命之禮已畢故也
賓奉束錦以請覿(覿第戚反又杜斛反)
　正義鄭氏康成曰覿見也鄉將公事(賈疏聘享是也)於是欲
　交其歡敬也(賈疏此行私禮為交歡敬)不用羔因使而見非特來
　(賈疏相見禮卿初仕見已君及卿皆以羔若從朝君而見天子若諸侯相朝其卿從君亦得執羔以見主)
　(君左傳定八年公㑹晉師于瓦范獻子執羔趙簡子中行文子皆執鴈是見他國君之贄也)　敖
　氏繼公曰覿卑見尊之稱也公事畢欲伸其私敬也
　奉君命而使則其覿禮宜與他時見於國君者不同
　故不用其贄而用幣與庭實也
擯者入告出辭
　正義鄭氏康成曰客有大禮(賈疏上行聘享是也)未有以待之
　(賈疏主人未禮賓故止客私覿欲先行禮賓也)　敖氏繼公曰辭欲其後之
　也賓既將公事主人宜先盡其待賓之禮賓乃可行
　其私事也不辭其覿者已受其君禮則不必辭其臣
　禮也
請禮賓賓禮辭聽命擯者入告
　正義敖氏繼公曰請禮之禮當作醴字之誤也是禮
　主於醴故雖用幣猶以醴名之此請醴之辭蓋曰子
　以君命辱於敝邑寡君有不腆先君之禮請醴從者
　賓曰使臣既得將命矣敢辭曰寡君固曰不腆敢固
　以請曰某辭不得命敢不敬從　鄭氏康成曰告告
　賓許也
　案冠禮昏禮俱作醴賓敖說良是蓋醴質而禮文醴
　親而禮泛也
宰夫徹几改筵
　正義鄭氏康成曰將禮賓徹神几改神席更布也賓
　席東上(賈疏對前為神西上)公食大夫記蒲筵常緇布純加莞
　席尋玄帛純此筵上下大夫也周官曰筵國賓于牖
　前莞筵紛純加繅席純左彤几者則是筵孤也孤彤
　几卿大夫其漆几與(賈疏司几筵有五几從上鄉下序之天子玉几諸侯彫几孤彤)
　(几卿大夫漆几下有素几喪事所用差次然也無正文故云與以疑之)　敖氏繼公曰
　徹几筵入于房而改設賓席也公食大夫記宰夫筵
　出自東房
　總論楊氏復曰聘禮授玉授享幣則聘使之禮畢矣
　於是徹几改筵以禮賓焉前設几筵者為廟受聘禮
　宜依神也今徹几改筵所以禮賓席當室前之中賓
　席在牖前士冠禮醴子筵于户西士昏禮醴婦席于
　户牖閒鄉飲禮席于牖前鄉射禮賓席在户牖之閒
　周官筵國賓于牖前其名不同皆不越於此位也此
　禮賓有三節受几也受醴也受幣也三者公親受于
　序端而後授賓設几主為啐醴故賓受几受醴皆於
　筵前禮莫重於幣故受幣當東楹前聘享時賓東面
　主君西面訝受以賓奉君命不北面此以主君禮賓
　賓臣也故受幣北面
公出迎賓以入揖讓如初
　正義鄭氏康成曰公出迎者已之禮更端也　敖氏
　繼公曰出出廟門也公於門内之揖不盡與曏者同
　處乃云如初者見其亦三揖耳
　案前及廟門公揖入立于中庭此則公迎賔偕入故
　揖處不盡同觀此可見君行一臣行二之說之不然
　矣
　存疑賈氏公彦曰前聘享俱是公禮故不出迎此禮
　賓私禮故公出迎
　案聘享賓所以致其君之命禮之正也初已迎之於
　大門内矣至執圭時公先入不出迎賓致君命未全
　乎賓也此醴賓則已所以自盡賓乃全乎賓矣故迎
　之非公私之别也
公升側受几于序端(注今文無升)
　正義敖氏繼公曰公升亦如初也公與賓升皆北面
　當􁅯而立不拜至醴賓之禮當拜至此不者其辟朝
　君之儐禮與周官司儀言諸侯相朝之禮云登再拜
　下云儐亦如之則其儐禮拜至矣　鄭氏康成曰漆
　几也
宰夫内拂几三奉兩端以進
　正義鄭氏康成曰内拂几不欲塵坋尊者以進自東
　箱來授君(賈疏覲禮記几俟于東箱又此經直云進不言升明不從下來從東箱來可知)
　敖氏繼公曰内拂几以袂内鄉而拂之也未至公所
　而内拂几敬也奉兩端謂横執之凡執几皆横執之
　惟設時乃縮也宰夫横執几而奉兩端别於賓主也
　賓主授受則各執一亷進進于序端南面以授公
公東南鄉外拂几三卒振袂中攝之進西鄉(攝如字)
　正義敖氏繼公曰宰夫既拂几公又親重拂之敬也
　卒謂既拂也振袂去塵也中攝之謂二手於几之中
　央攝之也授几而中攝之亦君禮異也進西鄉于筵
　前賓是時猶在西階上北面　鄭氏康成曰攝持也

賈氏公彦曰宰夫奉几兩端故公中攝之擬賓用

　兩手在公手外取之故也
　存疑陳氏祥道曰公以一手攝之
　案宰夫内拂几而公外拂者亦相變也卒拂而後攝
　之則拂時猶宰夫執之有司徹主人二手横執几尸
　二手受于手閒故敖以中攝之為君禮異也賈疏於
　士昏禮授几有云聘禮公尊中執几以一手陳氏據
　此故云以一手攝之然攝几恐無一手之理有司徹
　云主人左手執几縮之右手推拂几三二手横執之
　然則拂几以一手而執之必兩手矣
擯者告
　正義鄭氏康成曰告賓以公授几
賓進訝受几于筵前東面俟(訝吾駕反注今文訝為梧)
　正義鄭氏康成曰未設也　敖氏繼公曰俟公拜當
　鄉之下放此
公壹拜送賓以几辟(辟音避注古文壹作一)
　正義鄭氏康成曰公尊也　賈氏公彦曰公壹拜當
　空首　敖氏繼公曰壹拜者送几之常禮必著之者
　以賓答再拜稽首嫌此為再拜也公及賓拜或不言
　北面者可知也
　案經言拜送答拜不云再拜者皆壹拜也公自行拜
　送之常而賓再拜稽首者臣也敖說得之
北面設几不降階上答再拜稽首
　正義鄭氏康成曰不降以主人禮未成也賓左几(賈疏)
　(對神右几)　敖氏繼公曰公壹拜而賓答再拜稽首者公
　尊乃先拜而送几故賓當以此答之不降者辟盛禮
　也此醴賓之禮以用幣之時為盛
　存疑賈氏公彦曰鄉飲酒義云啐酒成禮也據此以
　啐酒為成禮則此設几主為啐酒今未啐醴故云禮
　未成
　案醴賓以賓之受幣為成禮故下經送幣公再拜注
　云事畢成禮也此設几禮之始未盛故公壹拜送賓
　亦不降但於堂上再拜稽首而已敖說與注本相備
　而相足也疏以啐醴為成禮非此處成禮之義
宰夫實觶以醴加柶于觶面枋
　正義鄭氏康成曰酌以授君也醴亦自東箱來(賈疏下記)
　(云醴尊于東箱瓦大一有豐是也)不面擸不訝受也(賈疏公西面鄉賓宰夫自東箱)
　(來在公傍側竝授與公也)　敖氏繼公曰宰夫酌醴面枋而竝授
　贊者授觶之正禮也說見士冠禮　李氏如圭曰柶
　之大端為葉小端為枋面前也凡主人授賓醴者皆
　面枋賓迎受之皆面葉冠禮贊者酌醴以授主人主
　人迎受故贊者面葉主人受之得面枋此宰夫實醴
　公不迎受故宰夫面枋公受之亦面枋也
　存疑鄭氏康成曰君不自酌尊也宰夫亦洗升實觶
　以醴(賈疏經無宰夫升降之文上授几時從下而升東箱取几進以授君今又從下升東箱酌醴進)
　(以授君故亦之不言宰夫升降者賤略之也)
　案冠昏醴賓主人皆不自酌贊者酌以授之則此宰
　夫酌醴乃常禮非必君尊而然也上言几筵設無設
　洗之文宰夫洗升無可據且宰夫奉几以進疏云進
　不言升明不從下來則此不得亦之也宰夫之位當
　在東房西面亦君禮之異者與
公側受醴
　正義鄭氏康成曰將以飲賓　敖氏繼公曰受醴不
　言序端者如受几可知公既受醴亦進筵前西北面
賓不降壹拜進筵前受醴復位公拜送醴
　正義鄭氏康成曰賓壹拜者醴質以少為貴　敖氏
　繼公曰壹拜亦受醴之通禮必著之者嫌賓拜當再
　拜稽首也賓於公乃不降而壹拜亦辟受幣之儀也
　授几授醴其禮均而賓之拜不同者彼答公拜此則
　先拜不無輕重也位西階上北面位
　案凡授醴之禮皆受者先拜
宰夫薦籩豆脯醢賓升筵擯者退負東塾
　正義敖氏繼公曰必言籩豆者經蓋見一脯一醴之
　器也擯者退負東塾者是時賓方有祭薦祭醢啐醴
　之儀其事稍久故於此俟之擯者至此方退則是送
　几授醴之類皆擯者告之矣經不盡見之也凡擯者
　之退近則中庭逺則負塾皆視後事之久速以為節
　案堂上行禮有不須擯時則擯者退退而至中庭者
　以其為時短便於更進也退而負東塾者以其為時
　長宜復其本位而與承擯紹擯偕也
　總論孔氏穎逹曰諸侯相朝設鬱鬯無籩豆之薦義
　在少而不在味大夫以醴而又有脯醢卑者禮多也
賓祭脯醢以柶祭醴三庭實設
　正義鄭氏康成曰庭實乗馬　敖氏繼公曰賓祭醴
　而庭實設以為節也下公用束帛及擯者進之節皆
　放此庭實亦設于西方西上
降筵北面以柶兼諸觶尚擸坐啐醴(擸音獵)
　正義鄭氏康成曰降筵就階上(賈疏鄉飲酒賓主行禮獻酢卒爵皆各于)
　(其階此降筵啐醴明亦在西階之上)　敖氏繼公曰以柶兼諸觶以右
　手執柶并執觶也尚擸以擸鄉上也必以柶兼諸觶
　者欲便於啐醴也必尚擸者欲便於建也北面於階
　上乃兼之則是先時亦加柶於觶矣　賈氏公彦曰
　左手執觶右手以柶祭醴訖降筵北面以柶兼於觶
　兩手奉之　李氏如圭曰擸即葉也
公用束帛
　正義鄭氏康成曰致幣也亦受之于序端　敖氏繼
　公曰醴賓而用束帛庭實所以將厚意亦如儐禮也
　案束帛亦宰夫授而公受之
　存疑鄭氏康成曰言用尊於下也
　案上文郊勞賓用束錦儐勞者下文歸饔餼于上介
　大夫用束帛致之皆云用則用亦常辭耳且君尊則
　尊矣不藉此一字而後尊也
建柶北面奠于薦東
　正義鄭氏康成曰糟醴不啐　敖氏繼公曰上言兼
　柶尚擸則此建柶亦尚擸明矣故不言扱奠奠觶也
　案凡啐醴既奠觶則拜以不卒爵故以此當拜既爵
　也冠禮醴子昏禮醴賓皆然此亦當然昏禮疏云聘
　禮賓不言拜者醴中有拜可知或疑賓不當拜于上
　且當再拜稽首故於此不拜有所辟也然上受醴時
　已一拜于上矣醴質無嫌
擯者進相幣(相息亮反)
　正義鄭氏康成曰贊以辭　敖氏繼公曰相幣贊其
　授受之禮
賓降辭幣
　正義鄭氏康成曰不敢當公禮也　敖氏繼公曰辭
　者謂既受賜矣不可以又辱盛禮
公降一等辭
　正義鄭氏康成曰辭賓降也　敖氏繼公曰辭者止
　其降且不許其辭
栗階升聽命
　正義鄭氏康成曰栗階趨君命尚疾不連歩(賈疏凡栗階者)
　(其始升亦連歩於上栗階而升所謂栗階不過二等)升聽命釋許辭
降拜
　正義鄭氏康成曰拜受　敖氏繼公曰拜為將受幣
公辭
　正義鄭氏康成曰不降一等殺也　敖氏繼公曰公
　先已降一等故於此不降
　案公降公辭皆執幣
升再拜稽首受幣當東楹北面退東面俟
　正義鄭氏康成曰亦訝受而北面者禮主於己已臣
　也(賈疏前行聘享時賓東面主君西面訝受以奉君命故賓不北面此以主君禮已故北面受異於聘)
　(享時也)俟俟君拜也不北面者謙若不敢當階然　敖
　氏繼公曰當東楹當其北也其南北亦中堂受幣當
　東楹其視為君將幣者又過東矣俟俟送幣
　案賓受幣北面則君授幣南面矣固以君尊亦縁賓
　意而逹之也於階上再拜稽首乃進當東楹北面受
　幣方賓再拜時君已先適東楹之北矣送幣當有拜
　故俟之敖說與注意一也
公壹拜賓降也公再拜
　正義鄭氏康成曰不俟公再拜者不敢當公之盛也
　公再拜者事畢成禮也(賈疏前授几及醴公送皆一拜)　敖氏繼公
　曰公一拜而賓即降不敢安受尊者之拜因辟之而
　遂降也賓已降而公猶再拜者送幣之禮當然宜終
　之也此皆所以相尊敬也
賓執左馬以出
　正義鄭氏康成曰受尊者禮宜親之也效馬者并左
　右靮授之(賈疏效馬效羊者右牽之故謂牽馬人為效馬者)餘三馬主人之
　牽者從出也　敖氏繼公曰左馬者上也故賓親執
　之然則主人之庭實亦設於西方而西上也主人庭
　實之位乃如賓者因賓禮也左執幣乃北面右執馬
　右還而出凡賓受主人禮其於庭實可以執則執之
　與主人之受禮異也賓出而公降立
上介受賓幣從者訝受馬(從才用反)
　正義敖氏繼公曰從者蓋賓之私臣也受馬云訝則
　幣宜並受矣並受幣訝受馬皆變於賓主授受之禮
　也四馬皆訝受者賓既執左馬則餘馬已悉為賓物
　公之士代之牽出故從者與受之於賓同
　案賓出則從者先逆出毎節皆然此亦然及賓入乃
　從之而入
　存疑鄭氏康成曰從者士介　賈氏公彦曰公食大
　夫禮上介受賓幣從者訝受皮注云從者府史之屬
　彼公食是子男之大夫小聘一介其餘皆府史以下
　故知從者府史之屬也士喪禮下篇賵馬兩士受馬
　鄭云此士謂胥徒之長有勇力者彼據下士不應更
　有屬士故以胥徒之長言之昏禮記士受皮注云若
　中士下士者以其主人為上士而言也
　案下記云主人之庭實則主人遂以出賓之士訝受
　之故注以從者為士而即以介當之也然經言士者
　非一大抵皆公私執勞役之賤臣非是貴者上經享
　禮士受皮公家之臣也士昏納徴士受皮士家之私
　臣也其他舉鼎舉尸亦士為之推類可見矣然則此
　受馬者當與公食之受皮者同未必介為之也如賈
　氏所羅各注之義亦似紛紜無主宰矣

右醴賓

賓覿奉束錦總乘馬二人贊入門右北面奠幣再拜稽
首
　正義鄭氏康成曰覿用束錦辟享幣也總者總八轡
　牽之贊者居馬閒扣馬也(賈疏贊者二人各居兩馬閒各用左右手手扣一匹)
　入門而右私事自闑右(賈疏玉藻曰私事自闑東)奠幣再拜以臣
　禮見也　敖氏繼公曰此亦擯者出請入告而出許
　不言者可知也總者謂以物合乗馬之八轡而束之
　也二人云贊者言代賓為之所以見庭實後入之意
　也不以客禮見故庭實在後且奠幣於入門右之位
　而不敢授也賓再拜稽首而公不答拜者不受此禮
　也
　存疑鄭氏康成曰不請不辭鄉時已請也贊者賈人
　之屬
　案贊者蓋即受皮受馬之有司皆使者之家臣非必
　賈人之屬賈人專掌圭玉聘享後無事矣
擯者辭賓出
　正義鄭氏康成曰辭辭其臣賓出事畢　敖氏繼公
　曰辭辭其用卑者之禮賓出以覿事畢而不受其辭
　也
擯者坐取幣出有司二人牽馬以從出門西面于東塾
南
　正義鄭氏康成曰將還之也贊者有司受馬乃出(賈疏)
　(贊者待有司受馬乃出以幣可奠之於地馬不可散放也)凡取幣于庭北面　敖
　氏繼公曰有司牽馬亦二人者不可多於賓之贊也
　西面于東塾南鄉賓也然則賓之外位常接西塾矣
　牽馬者蓋在擯者之南少退
　案注云將還之謂還之而使其以客禮入也牽馬用
　有司二人而不以二擯可見訝受馬之從者亦非士
　介矣
擯者請受
　正義鄭氏康成曰請以客禮受之　敖氏繼公曰受
　謂公欲親受也其辭蓋曰寡君使某請受
　案請受之節士昏禮壻見妻之父亦然此聘賓異國
　之臣故因敬其主以及其使也
賓禮辭聽命
　正義鄭氏康成曰賓受其幣贊者受馬
牽馬右之入設
　正義鄭氏康成曰庭實先設客禮也(賈疏前入門右時賓奉束錦總)
　(乘馬一時入無先後之别是臣禮今此先入設賓乃奉幣是客禮)右之欲人居馬左
　任右手便也於是牽馬者四人事得伸也(賈疏言右之明人牽)
　(一匹不須總之故云事得伸)曲禮曰效馬效羊者右牽之　敖氏
　繼公曰云右之明牽者四人也二人受於有司而後
　四人牽之用四人則左先随入而設於西方
賓奉幣入門左介皆入門左西上
　正義鄭氏康成曰以客禮入可從介(賈疏對入門右行臣禮不得從)
　(介也)　敖氏繼公曰此以客禮入則當自闑西玉藻所
　云私事自闑東者但據始覿而言也上介禮放此
公揖讓如初升公北面再拜
　正義敖氏繼公曰公升即當􁅯北面賓升西楹西東
　面公乃再拜公升不西面者以賓不稱覿也不稱覿
　降等者之禮也亦以其曏已奠幣拜於入門右之位
　故爾　鄭氏康成曰公再拜者以其初以臣禮見新
　之也(賈疏臣禮見謂初入門右知此不為拜至者下記云禮不拜至注云賓不於是始至則私覿固)
　(非始至而為再拜明為臣禮見新之也)
　案賓始覿再拜稽首公不答拜為不受其臣禮也今
　雖以賓禮見而曏者臣禮之拜不可以不答之故再
　拜既以為答前又以為受覿也
賓三退反還負序(還音旋)
　正義鄭氏康成曰反還者不敢與授圭同　敖氏繼
　公曰反還者反西面而復東鄉也三退而反還愈不
　敢安矣聘時執玉故不敢反還
振幣進授當東楹北面
　正義敖氏繼公曰此已禮也故振幣去塵乃授君以
　示敬　鄭氏康成曰不言君受略之也(賈疏聘享皆言公受)
　通論李氏如圭曰禮賓賓覿受幣皆當東楹臣禮也
　春秋傳鄭伯如晉拜成授玉於東楹之東士貞伯以
　為視流而行速不安其位凡敵者授受當於兩楹閒
　也
士受馬者自前還牽者後適其右受(還音環又音患)
　正義鄭氏康成曰自由也適牽者之右而受之(賈疏此庭)
　(實之馬四匹在庭北面西上牽者四人各在馬西右手執馬而立士受馬從東方來由馬前還遶牽馬者)
　(之後人東馬西而受之牽馬者因前行而出)便其已受而去也(賈疏授由其右受由)
　(其左今受馬者不自左而由其右受使受馬者自前而去為便)受馬自前變於受皮
　(賈疏上受享庭實之皮受皮者自後右客此由馬前者馬是生物恐驚之故由前是變於受皮也)
牽馬者自前西乃出
　正義敖氏繼公曰自前西者稍進而前乃西行又南
　行而出也　賈氏公彦曰士既受馬其最西頭者便
　即出門不須由馬之前云牽馬者自前西乃出據三
　人而言也
　案最西者雖不由馬前亦前西也故經統言牽馬者
　前謂北方
賓降階東拜送君辭
　正義敖氏繼公曰拜于西階東别於己君也凡臣於
　異國之君其拜下者皆不當階拜于階下者己臣也
　拜君命亦然　鄭氏康成曰拜送幣于階東以君在
　堂鄉之　賈氏公彦曰此言賓拜送幣者私覿己物
　故也前享幣不拜送者致君命非己物故也
　案公食大夫賓答公拜至降拜于西階東與此同燕
　大射主人受酢大夫受命媵爵皆拜于阼階下則本
　國之臣也
拜也君降一等辭
　正義鄭氏康成曰君乃辭之而賓猶拜敬也　敖氏
　繼公曰辭者止其又拜
擯者曰寡君從子雖將拜起也
　正義敖氏繼公曰君降一等辭而賓又將拜故擯者
　云然從謂從賓而降也公降一等耳乃曰從者君為
　臣降一等與敵者沒階之禮同也此禮擯辭多矣未
　有著之者是時賓主相接歡敬兩盡故特見之食禮
　亦然　鄭氏康成曰此禮固多有辭矣未有著之者
　是其志而煥乎
栗階升公西鄉賓階上再拜稽首
　正義鄭氏康成曰成拜　敖氏繼公曰公西鄉即俟
　拜之位也賓升即拜又不言成拜則是曏者賓亦以
　擯者辭之之故而不終其拜於下也
　案公食大夫賓答公拜至降拜于西階東擯者辭栗
　階升不拜命之而後成拜則先已成拜於下矣
公少退
　正義鄭氏康成曰為敬　敖氏繼公曰君尊乃少退
　者答其反還之意也
賓降出公側授宰幣馬出
　正義賈氏公彦曰幣與上皮幣同皆以東入藏之故
　記云賓之幣唯馬出其餘皆東　敖氏繼公曰馬出
　而皮入亦相變也於賓之降也介亦逆出
公降立

右賓私覿

擯者出請上介奉束錦士介四人皆奉玉錦束請覿
　正義鄭氏康成曰玉錦錦之文纖縟而白者也後言
　束辭之便也　敖氏繼公曰士介之錦反文於賓與
　上介者以無庭實故也玉錦後言束亦玄纁束之類
擯者入告出許上介奉幣儷皮二人贊(儷力移反音麗)
　正義鄭氏康成曰儷猶両也上介用皮變於賓也(賈疏)
　(賓用馬今上介用皮故云變於賓)　敖氏繼公曰毎人執一皮而云
　贊意與上同賓卿也私覿之庭實用乗馬上介大夫
　也用儷皮士介不用庭實此固禮之差等然亦因其
　禄之厚薄而為之品節也禮意人情並行無閒於此
　見之矣
　案敖氏所見固卓然賓介私覿之幣物皆公家共之
　非卿大夫士所自備也夏官校人職於國之使者共
　其幣馬足以見之矣尊者豐而卑者以次殺理固宜
　然即公家共之亦如是耳
皆入門右東上奠幣皆再拜稽首
　正義鄭氏康成曰皆者皆衆介也贊者奠皮出　敖
　氏繼公曰皆者皆上介及衆介也其行之序則上介
　先贊皮者並而從之衆介又次之其立之序則上介
　在東衆介次而西贊皮者北面立于上介之後此位
　雖東上而皮則亦左首也於介之奠幣也贊皮者奠
　皮而先出上介士介尊卑異乃同覿者尊君不敢自
　分别且辟賓禮也上介若特入則正與賓初覿之禮
　同
　案皮執於手則左首奠於地則北首
擯者辭介逆出
　正義鄭氏康成曰辭亦辭其臣介出亦事畢也　敖
　氏繼公曰其意皆與賓禮同
擯者執上幣士執衆幣有司二人舉皮從其幣出請受
　正義敖氏繼公曰上幣上介之幣也二人舉皮亦並
　行而出出請受者言其出為請受也
　存疑鄭氏康成曰擯者先即西面位請之釋辭之時
　衆執幣者随立門中而俟(賈疏下經云委皮南面執幣者西面則當請時立于)
　(門中可知)
　案出請受亦目下事也此時未釋辭
委皮南面
　正義鄭氏康成曰委皮當門　敖氏繼公曰執皮者
　從上擯出門不俟上擯之釋辭即委皮而退執衆幣
　者於是由皮東而進委皮不於東塾南辟執衆幣者且
　變於馬也
　正義鄭氏康成曰擯者既釋辭執衆幣者進即位有
　司乃得委之南面便其復入也
　案南面謂執皮者也蓋立于門外南面乃委皮焉皮
　當南首以與上贊者奠皮北首相變也皮南首即云
　南面可也
執幣者西面北上擯者請受
　正義鄭氏康成曰請于上介也　賈氏公彦曰擯者
　出門西面于東塾南士執幣者進立擯者南西面北
　上　敖氏繼公曰不言東塾南可知也
　案此請受乃擯者釋辭也有司委皮不待執幣即位
　之後而執幣者之即位當先於擯者之釋辭敖氏能
　得經之次第
介禮辭聽命皆進訝受其幣
　正義鄭氏康成曰此言皆訝受者嫌擯者一一授之
　(賈疏明不一一授同時訝受可知也)　敖氏繼公曰聽請受之命者上
　介也而士介亦皆訝受其幣者此時統於尊者而不
　敢異之也介既受幣贊者乃南面取皮
上介奉幣皮先入門左奠皮(注古文重入)
　正義鄭氏康成曰皮先者介隨執皮者而入也入門
　左介至揖位而立執幣者奠皮以有不敢授之義(賈疏)
　(享時庭實使人執之昏禮庭實亦使人執之不奠於地以其得親授主人有司此奠之不敢授故下二人)
　(坐舉皮)　敖氏繼公曰皮先執皮者先上介而入也是
　時儷皮隨入而左先焉奠幣而不敢授示逺下於賓
　也介奉幣而皮入介入門左而奠皮節也奠皮之處
　亦參分庭一在南
　案皮先入而奠之亦庭實設之意也所謂客禮也此
　時士介在門外未入
公再拜
　正義鄭氏康成曰拜于中庭也(賈疏上云公降立不見更有進退之文故)
　(知此公拜亦中庭也)不受于堂介賤也　敖氏繼公曰公拜蓋
　西面也下放此
介振幣自皮西進北面授幣退復位再拜稽首送幣
　正義敖氏繼公曰進者北行將至中庭與公稍相當
　乃東行及公左而北面公還南面受幣也此發於入
　門左之位而云自皮西進則是庭實皆設於西方參
　分庭一在南明矣介退公復西鄉介拜亦北面不受
　于堂者公尊則介禮宜逺别於賓也　鄭氏康成曰
　進者北行參分庭一而東行當君乃復北行也(賈疏介初)
　(在揖位君在中庭奠皮近西故介發揖位經皮西北出參分一乃東行北鄉當君乃北行至君所乃授幣)
　案復位復曏所立之揖位也介北面而拜於此猶賓
　之北面拜於西階上也鄭以介北行僅參分庭一而
　即東行敖氏以為北行將至中庭始東行與公西面
　相當及公左而北面授公南面訝受之考之經文前
　後敖說似密
介出宰自公左受幣有司二人坐舉皮以東
　正義敖氏繼公曰公不離位宰就而受之殺於賓禮
　也云自公左則受之於公可知文主於受者故不言
　側有司至是乃舉皮亦異於受皮之節也
　存疑鄭氏康成曰不側受介禮輕　賈氏公彦曰宰
　自公左受即是側不云側者當有贊者於公受轉授
　宰
　案賓覿公側授宰幣以公尊嫌當有人贊之故云側
　若受者則何贊之有雖不言側側可知也注非經意
　疏乃又從而附益之
擯者又納士介
　正義鄭氏康成曰納者出道入也　敖氏繼公曰納
　之之辭亦與納賓同
士介入門右奠幣再拜稽首
　正義鄭氏康成曰終不敢以客禮見(賈疏上介奠幣訖辭之終以客)
　(禮見士介卑奠幣出私覿即了終不敢以客禮見也)　敖氏繼公曰不敢以客
　禮見者以曏者惟上介聽命故也此與初禮同乃復
　為之者以既受幣復入則禮更端也
擯者辭介逆出擯者執上幣以出禮請受賓固辭
　正義鄭氏康成曰禮請受者一請受而聽之也賓為
　之辭士介賤不敢以言通於主君固衍字當如面大
　夫也　敖氏繼公曰公於士介亦辭之者以其非己
　臣也奠幣者四人擯者惟執其上幣以出又但禮請
　受而已皆殺於上介也請者西面請於士介固者決
　不從命之稱以其決不從命故士介賤則不敢辭而
　賓為辭之一辭而得遂亦可謂之固記放此
　案固辭鄭敖二說皆可通擯者請於士介士介辭之
　恐不得命而賓又代辭之則亦可謂之固辭矣
公答再拜擯者出立于門中以相拜(相息亮反)
　正義鄭氏康成曰擯者以賓辭入告還立門中閾外
　西面公乃遥答拜也相者贊告之　敖氏繼公曰公
　曏欲親受幣故不受其奠幣之拜士介終不敢授公
　乃答之公是時拜於東方之中庭而介位在門外之
　西則擯者相拜宜西北面也司儀云凡行人之儀不
　朝不夕不正其主面亦不背客謂此類也
　案公答拜亦西面東方西面堂下主人之正位不因
　士介在門外而有改也公拜士亦再拜者以其覿禮
　重也
士介皆辟(辟音避)
　正義鄭氏康成曰辟於其東面位　敖氏繼公曰必
　著此者嫌旅拜之於内則在外者不必辟也辟者所
　以為敬且明其拜之主於己也
士三人東上坐取幣立
　正義鄭氏康成曰俟擯者執上幣來也
　案士三人主國之有司受士介之幣者擯者已執上
　幣故只須三人而已取幣北面東上者以公在東也
擯者進
　正義鄭氏康成曰就公所也　賈氏公彦曰以公在
　庭故擯者自門外來進鄉公左授幣與宰夫也　敖
　氏繼公曰進至中庭以上幣示公
　案既示公乃以授宰夫二義當兼之
宰夫受幣于中庭以東
　正義敖氏繼公曰受幣受上幣于擯者
　存疑鄭氏康成曰使宰夫受于士士介幣輕也受之
　于公左賓幣公側授宰上介幣宰受于公左士介幣
　宰夫受于士敬之差
　案下經云執幣者序從之即上文士三人也則此宰
　夫受幣即注所云俟擯者執上幣而來之幣也
執幣者序從之
　正義敖氏繼公曰士三人從宰夫也
　存疑鄭氏康成曰序從者以宰夫當一一受之
　案上有以東之文此云序從從而東也宰夫一人難
　受四幣士從宰夫以東則士者宰夫之屬與公食禮
　言内官之士可見凡官皆有士以共勞役也

右介私覿

擯者出請賓告事畢擯者入告公出送賓
　正義敖氏繼公曰公出三擯亦序從之
　存疑敖氏繼公曰賓既告事畢衆介亦逆出而賓從
　之　鄭氏康成曰公出衆擯亦逆道紹擯及賓並行
　閒亦六步
　案此時賓介及士介皆在廟門外更不須介逆出而
　賓從之也賓負西塾東面介在其西南亦東面此廟
　門外之位也公出則賓左還南面介亦左還南面立
　于賓東公至揖賓賓介乃轉西面行三擯從公鴈行
　而出如入時其行公在左賓在右
及大門内公問君賓對公再拜公問大夫賓對
　正義鄭氏康成曰鄉以公禮將事無由問也賓至始
　入門之位衆介亦在其右少退西上時承擯紹擯亦
　於門東北面東上於此可以問君居處何如序殷勤
　也上擯徃來傳君命問君曰君不恙乎對曰使臣之
　來寡君命臣于庭公拜拜其無恙公拜賓亦辟問大
　夫曰二三子不恙乎對曰寡君命使臣于庭二三子
　皆在　敖氏繼公曰曏者行禮之時各有其節不可
　亂之故問勞之事至是乃為之也及大門内則賓東
　面公西面而問之周官云客再拜對與此㣲異是時
　上擯徃來傳命承擯紹擯亦負東塾
　案此注所言面位即公初迎賓而賓入門左之位也
　以此攷之可以見擯者之數與其位與其儀不可以
　大行人天子待諸侯之法一律言之而鄭敖兩說之
　疏密亦决矣
公勞賓賓再拜稽首公答拜公勞介介皆再拜稽首公
答拜(勞力報反下並同)
　正義鄭氏康成曰勞其道路之勤勞賓曰道路悠逺
　客甚勞勞介則曰二三子甚勞(賈疏問君及勞賓介辭未知鄭所出何文)
　(或曰是孔子聘問之辭未審然否)
　案問勞之辭本在秋官司儀注内敖氏採附於此今
　從之
賓出公再拜送賓不顧
　正義鄭氏康成曰公既拜客趨辟賓出上擯反告賓
　不顧於此君可以反路寢矣　敖氏繼公曰不顧公
　之拜而去亦辟之義凡主人拜送賓賓皆不顧經不
　盡見之者明於尊者之禮如此則其餘可知　李氏
　如圭曰凡去者不答拜
賓請有事於大夫公禮辭許
　正義鄭氏康成曰請請問卿也上擯送賓出賓東面
　而請之擯者反命因告之　敖氏繼公曰有事謂問
　之也此蓋據賓所請之辭而言故不曰問也大夫者
　卿也下大夫嘗使至者亦存焉將問大夫乃先請之
　於其君者明其以君故而問之也不於内遂請之者
　尊者之禮未終不宜以卑者之事亂之也賓請公辭
　許皆擯者傳之
　案有事於大夫而必請于公者以己君之命不可不
　令主國之君知之也
　存疑鄭氏康成曰不言問聘亦問也嫌近君也(賈疏大聘)
　(曰聘小聘曰問總而言之問聘一也若言問近君矣)
　案紀事曰問措辭則曰有事無他義也下經云賓問
　卿問大夫

右賓出公送

賓即館
　正義鄭氏康成曰少休息也即就也
卿大夫勞賓賓不見
　正義鄭氏康成曰以己公事未行(賈疏公事問卿大夫之禮)上介
　以賓辭辭之(賈疏下言上介受知此上介辭也)　敖氏繼公曰其勞
　以爵之髙下為先後不同時不見猶不出也下放此
　公事未行故不敢當其勞己之禮而不見也
大夫奠鴈再拜上介受
　正義敖氏繼公曰大夫兼卿言也大夫即於館之外
　門外東面奠之上介受之亦東面卿勞賓用鴈者變
　於相見也大夫用鴈亦非以其贄之義因卿禮耳此
　篇凡於卿所為之事但發端言卿以見其爵其後則
　惟言大夫不復言卿是經之例然耳故此大夫中兼
　卿也
勞上介亦如之
　正義敖氏繼公曰勞之於其館上介亦不見士介為
　受鴈也卿亦執鴈以勞上介非尊者降用卑者之贄
　之義但因賓禮耳　鄭氏康成曰不言卿卿與大夫
　同執鴈下見於國君也周官凡諸侯之卿見朝君皆
　執羔(賈疏秋官掌客凡諸侯之禮上公侯伯卿皆見以羔是主國之卿見朝君皆執羔此見聘客與)
　(大夫同執鴈也)
　案卿大夫所以勞賓者彼來行聘禮訖且將有事於
　我我不可不先之也卿執羔大夫執鴈用贄之常也
　彼有卿有大夫吾亦有卿有大夫若區别之則卿當
　執羔以之上介是以尊臨之也不然則用尊無執贄
　見卑之義是無所執也二者均不安故不論賓介之
　為卿大夫與己國之若卿若大夫而皆概之以鴈固
　變於相見亦以卿即在大夫中則卿可用大夫禮也
　掌客職凡卿見朝君皆以羔卿以羔則大夫以鴈矣
　春秋傳公㑹晉師于瓦中行獻子執羔大夫執鴈是
　也此自用卿大夫之常禮若聘賓則當殊於朝君既
　殊於朝君故不復殊其卿大夫不殊彼之卿大夫則
　亦不殊己國之卿大夫也此勞禮主國之下大夫使
　不至者蓋不與焉

右卿大夫勞賓介

欽定儀禮義疏卷十六
欽定四庫全書
欽定儀禮義疏卷十七
　聘禮第八之三
君使卿韋弁歸饔餼五牢(饔音雍注今文歸或為饋)
　正義鄭氏康成曰變皮弁服韋弁敬也牲殺曰饔生
　曰餼
　存疑敖氏繼公曰韋弁即爵弁也其服純衣纁裳韎
　韐纁屨
　存異鄭氏康成曰韋弁韎韋之弁兵服也而服之者
　皮韋同類取相近耳其服盖韎布以為衣而素裳(賈疏)
　(此無正文鄭注司服云韋弁以韎韋為弁又以為衣裳又晉郤至衣韎韋之跗注鄭解以跗為幅以注為)
　(屬謂制韋如布帛之幅而連屬為衣及裳鄭於此云以韎布為衣而素裳全與兵服異者鄭以意量之此)
　(為賔館於大夫士之廟既為入廟之服不可純如兵服故云韎布為衣而素裳又以兵服與皮弁同白舄)
　(故以素裳解之若然唯變其衣耳以無正文故云盖以疑之也)
　案士冠禮爵弁在皮弁之上一等聘禮韋弁在皮弁
　之上一等此陳氏祥道所以謂爵弁即韋弁而敖氏
　從之也然冠禮爵弁士服之以助祭若大夫助祭則
　冕矣聘禮韋弁則卿大夫之服而士不得服之卿大
　夫與士似不相通而助祭與接賔亦未必可以互用
　則併二服為一終覺未安左氏韎韋之跗注乃戎服
　在下者耳未必即韋弁服也鄭氏因此易以韎色之
　布為衣而又同皮弁服之素裳鑿空臆撰殊為難信
　竊意爵弁韋弁等第既同其純衣纁裳韎韐纁屨或
　亦不異而首服容有二焉以之為士助祭之服則爵
　弁廟中宜用絲也以之為卿大夫接賔之服則韋弁
　以其與皮弁類也卿大夫助祭以冕固無所用其爵
　弁士或出使與接異國之賔服朝服而止皮弁且不
　用也又何韋弁之有此所以同等而異用與但弁之
　形制既别於冠亦殊於冕弁當與弁為類康成謂爵
　弁有板覆而無旒則嫌混於冕矣未敢信其果然陳
　氏敖氏說見士冠禮
上介請事賔朝服禮辭
　正義鄭氏康成曰朝服示不受也受之當以尊服(賈疏)
　(下文云賔皮弁迎大夫是受之用皮弁為尊服明此著朝服朝服卑於皮弁是示不受言示不受終受之)
　(也)
有司入陳
　正義敖氏繼公曰賔禮辭而許乃入陳也　鄭氏康
　成曰入賔所館之廟陳之(賈疏下記云卿館於大夫大夫館於士又云揖入及)
　(廟鄭據此而言)
饔
　正義鄭氏康成曰謂飪與腥(賈疏飪與腥共以饔目之以其同是死牢列之)
　(鼎故也)　敖氏繼公曰殺牲而割亨焉曰饔周官内外
　饔皆掌割亨之事斯可見矣是禮有飪有腥乃曰饔
　者主於飪而言也
　案饔亦對飱而言飱薄則饔為盛禮矣
飪一牢鼎九設于西階前陪鼎當内廉東面北上上當
碑南陳牛羊豕魚腊腸胃同鼎膚鮮魚鮮腊設扃鼏膷
臐膮葢陪牛羊豕(扃古螢反鼏迷翼反膷音香臐許云反膮許堯反)
　正義鄭氏康成曰膷臐膮陪鼎三也牛曰膷羊曰臐
　豕曰膮皆香美之名今時臛也陪之庻羞加也腸胃
　次腊以其出牛羊也膚豕肉也(賈疏君子不食圂腴犬豕曰圂若然牛羊)
　(有腸胃而無膚豕則有膚而無腸胃也)宮必有碑所以識日景引隂陽
　也　朱子曰引當為别(賈疏觀碑景邪正以知日之早晚又觀碑景南北長短十一月日南至景南比)
　(最長隂盛也五月日北至景南北最短陽盛也二至之閒景之盈縮隂陽進退可知也)凡碑引
　物者宗廟則麗牲焉以取毛血(賈疏祭義君牽牲麗於碑執其鸞刀以取)
　(血毛)其材宫廟以石窆用木(賈疏此無正文以義言之葬碑取縣繩繂暫時之間)
　(用木而已其宮廟之碑取其久長用石為之理勝於木檀弓云公室視豐碑三家視桓楹桓楹宫廟兩楹)
　(之柱是葬用木之驗也)　敖氏繼公曰先言飪上之也設饔先
　於西方統於客也凡饔餼之牢雖有多寡而飪唯一
　牢則同耳是以少者為貴也然鼎九且有陪鼎則又
　以其貴故加而異之也内廉西階之東廉也陪鼎當
　内亷而不正設於階前者明其加也上當碑謂牛鼎
　膷鼎南北之節也飪鼎以牛為上陪鼎以膷為上古
　者宮庭有碑盖居其庭東西南北之中所以識深淺
　也盖發語辭云陪牛羊豕明其鼎相當也
　存疑鄭氏康成曰當内廉辟堂塗也唯燖者有膚
　賈氏公彦曰正鼎大判繼階而言云于階前則階東
　稍逺故陪鼎猶當内廉
　案堂塗直階正鼎設于階前當少東以辟堂塗陪鼎
　當内廉則又在牛羊豕鼎之東距堂塗又稍逺矣有
　膚者唯豕耳注謂唯燖者有膚不可曉敖氏以碑為
　在庭東西南北之中前人未有發此者統全經觀之
　乃見其言可以徴信而不虛也說見下文
　餘論朱子曰今禹墓窆石尚存髙五六尺廣二尺厚
　一尺許其中有竅以受綍引棺者也然則窆亦用石
　矣檀弓云公室視豐碑三家視桓楹豈天子諸侯以
　石故謂之碑大夫以下用木故謂之楹與廟中同謂
　之碑則固皆石也
腥二牢鼎二七無鮮魚鮮腊設于阼階前西面南陳如
飪鼎二列
　正義敖氏繼公曰鼎二七降於子男也周官掌客言
　子男饔餼云腥十有八無鮮魚鮮腊加者可殺也如
　飪亦如其北上上當碑也設鼎于階前皆辟堂塗其
　在西階前者宜少東在阼階前者宜少西也
　案如飪鼎二列者飪鼎之陪鼎次正鼎當西階内廉
　則此鼎二七為二列一列在阼階前少西一列亦當
　阼階之内廉俱北上當碑也
堂上八豆設于户西西陳皆二以並東上韭菹其南醓
醢屈(醓他感反注今文並皆為併)
　正義鄭氏康成曰户室户也東上變於親食賔也(賈疏)
　(公食大夫禮宰夫自東房薦豆六設于醤東西上此云東上是變於親食賔也)並併也醓肉
　汁也醓醢醢有醓屈猶錯也　敖氏繼公曰二以並
　者八豆皆兩兩而設也東上者每列以東為尊也韭
　菹其南醓醢見其為二以並之位也八豆唯言韭菹
　醓醢則為朝事之豆可知文省耳云屈者言設餘豆
　之法也醓醢西昌本昌北麋臡臡西菁菹菹南鹿臡
　臡西茆菹菹北麋臡曲折而下所謂屈也設豆不綪
　而屈亦歸禮之異者
　存疑賈氏公彦曰東上醓醢醓醢西昌本昌本西麋
　臡麋臡西菁菹菁菹北鹿臡鹿臡東葵菹葵菹東蝸
　醢蝸醢東韭菹知是此八豆者天官醢人職朝事之
　豆八韭菹醓醢昌本麋臡菁菹鹿臡茆菹麋臡饋食
　之豆葵菹蠃醢此經直云韭菹醓醢屈知此昌本以
　下六豆者案公食下大夫六豆韭菹醓醢昌本麋臡
　菁菹鹿臡又上大夫八豆鄭注加葵菹蝸醢以充八
　豆若然朝事八豆有茆菹麋臡不取而取饋食葵菹
　蝸醢者案少牢正祭用韭菹醓醢葵菹蝸醢朝事饋
　食之豆兼用之明此賔上大夫亦兼用朝事饋食之
　豆可知
　案八豆經但言韭菹醓醢而不及其餘以朝事之豆
　自有舊章舉其首則末可知不必一一列也如少牢
　四豆於朝事饋食各用其二則經悉著之矣此諸侯
　待賔之禮不可以卿大夫之事相繩也屈與錯畧同
　但一菹一醢相閒陳之豆實各異則為屈一黍一稷
　亦相閒陳之黍稷唯二則為錯耳䋫亦有屈義但䋫
　則一行自左而右次行自右而左為大曲折此屈則
　一左一右促數相閒如之字然豆八則為曲折者四
　矣
八簋繼之黍其南稷錯
　正義賈氏公彦曰繼者繼八豆以西陳之八豆言屈
　八簋言錯以八豆之實各别直次第屈陳之則得相
　變此唯有黍稷二種雖屈陳之使當行閒錯不並陳
　設亦相變也　敖氏繼公曰八簋黍稷各四也簋繼
　豆上簋黍在北稷在南次西次北餘皆如豆之屈乃
　變言錯者取其二物相閒之意
六鉶繼之牛以西羊豕豕南牛以東羊豕
　正義鄭氏康成曰鉶羹器也凡饌屈錯要相變　賈
　氏公彦曰此䋫也不言䋫者文自具故不言之
　通論賈氏公彦曰案此文上下䋫屈錯各别士喪禮
　陳衣于房中南領西上䋫注云䋫猶屈也似不别者
　屈者句而屈陳之䋫者直屈陳之不為句錯者閒錯
　而陳之句曲而䋫此文是也公食大夫云宰夫設黍
　稷六簋于俎西二以並東北上黍當牛俎其西稷錯
　以終南陳是錯也
兩簠繼之粱在北
　正義鄭氏康成曰簠不次簋者粱稻加也　敖氏繼
　公曰凡加饌必别於正饌粱在北上也凡米與食則
　粱尊於稻醴與酒則稻尊於粱以西夾饌位例之自
　簋以下亦皆西陳也
八壺設于西序北上二以並南陳
　正義鄭氏康成曰壺酒尊也不錯　敖氏繼公曰八
　壺之酒稻也黍也粱也稻黍各二壺稻在北黍次之
　粱四壺又次之盖如設筥米之例也云北上南陳統
　於豆也堂上之饌皆屬飪牢
　存疑鄭氏康成曰其酒盖稻酒粱酒(賈疏無正文故云盖以疑之鄭)
　(知不直有稻黍而為稻粱者稻粱是加相對之物故也)酒不以雜錯為味
　案八壺二種則可以錯三種故無錯陳之法不錯亦
　變於簋簠也味不關乎錯否他物皆然
西夾六豆設於西墉下北上韭菹其東醓醢屈六簋繼
之黍其東稷錯四鉶繼之牛以南羊羊東豕豕以北牛
兩簠繼之粱在西皆二以並南陳六壺西上二以並東
陳
　正義敖氏繼公曰此饌屬腥牢也西夾西夾室也東
　西室皆云夾者以與正室夾房而立名也六壺者稻
　酒黍酒粱酒各二壺也壺不著其所盖亦近於簠而
　設之與在堂上之位相似下放此　鄭氏康成曰壺
　東陳在北墉下統於豆
　存疑賈氏公彦曰六豆者先設韭菹其東醓醢又其
　東昌本南麋臡麋臡西菁菹又西鹿臡此陳還取朝
　事之豆
饌于東方亦如之西北上壺東上西陳
　正義鄭氏康成曰東方東夾室西北上亦韭菹其東
　醓醢屈也壺亦在北墉下統於豆　敖氏繼公曰東
　方東夾東墉下也西北上言韭菹亦在饌之西北也
　此東夾之饌亦屬腥牢也腥鼎皆西靣北上故東西
　夾室之饌皆西北上飪鼎東靣北上故堂上之饌東
　北上各順之也屬飪者於堂上屬腥者於夾室亦異
　尊卑也夾室之饌先西後東是腥牢亦以西者為尊
　矣凡鼎俎恒竒豆簋之屬恒偶鼎自三以上則豆簋
　之數率降於鼎者一鉶之數率降於豆簋者兩故此
　飪鼎九則堂上之饌八而鉶六腥鼎七則東西夾之
　饌六而鉶四也一牢則兩簠故堂上兩夾之數同
　賈氏公彦曰西北上則於東壁下南陳　李氏如圭
　曰雖陳於東墉下其陳亦以西北為上悉與西夾同
　嫌統於東墉以東北為上故著之
　總論朱子曰東西之饌自簠以上皆南陳惟壺東西
　陳之
　餘論賈氏公彦曰禮器云五獻之尊門外缶門内壺
　君尊瓦甒注云壺大一石則此壺即大一石者
　存疑賈氏公彦曰西北有韭菹東有醓醢次有昌本
　次南麋臡次西菁菹次北鹿臡亦屈錯也
醯醢百罋夾碑十以為列醯在東(罋烏弄反)
　正義鄭氏康成曰夾碑在鼎之中央也醯在東醯榖
　陽也醢肉隂也　敖氏繼公曰百罋醯醢各半也云
　夾碑是居於鼎之中央而上者少北於鼎矣此居於
　鼎之中央是為腥飪總設之也醯在東醢為尊也設
　饔之位飪在西腥在東足以見所尚矣
　案凡作豆實醯統於醢則醢尊矣醯在東鄭敖二義
　可兼存而敖尤宻切不錯者變於堂上之諸饌且因
　腥飪為别也　云夾碑十以為列盖南北為列東西
　各十其五而從陳之掌客鄭注云米横陳于中庭醯
　醢夾碑從陳也
　餘論賈氏公彦曰士喪禮下鄭注云罋瓦噐其容亦
　葢一觳瓬人職簋實一觳又云豆實三而成觳四升
　曰豆則罋與簋同受斗二升也
餼二牢陳于門西北靣東上牛以西羊豕豕西牛羊豕
　正義鄭氏康成曰牛羊右手牽之(賈疏人居其左)豕束之寢
　右(賈疏特牲禮豕北首東足鄭注云尚右也彼祭禮故寢左上右士虞記云陳牲于廟門外北首西上)
　(寢右鄭注云寢右者當外左胖也變吉故與生人同也)亦居其左(賈疏亦人居其左)
　敖氏繼公曰餼陳於内者以堂上庭中皆有所陳宜
　與之相近且門外有米禾薪芻之車在焉亦不足以
　容此餼禮故也二牢為一列變於腥亦以惟有牢故
　也東上門西之位然也亦變於饔
米百筥筥半斛設于中庭十以為列北上黍粱稻皆二
行稷四行(筥居呂反行並户郎反)
　正義鄭氏康成曰東西為列(賈疏横陳之黍兩行在北次粱兩行次稻兩行)
　(次南稷四行)列當醯醢南亦相變也　敖氏繼公曰此米
　從餼者也餼陳於内故米宜從之腥飪有醯醢餼有
　筥米盛大禮也中庭乃東西之中繼餼而言故指其
　所以明之其南北之節宜於庭少南也黍稻粱皆二
　行而稷獨四行者以其下也故多之以足百筥之數
　凡米以黍為上稷為下於此見之矣食則以黍為上
　稻為下酒則稻為上粱為下而不用稷葢稷不可以
　為酒故也
　通論敖氏繼公曰掌客職言待侯伯之禮醯醢百罋
　米百筥此侯伯之卿其米與醯醢之數乃與其君同
　然則公與子男之卿亦可知矣
　存疑鄭氏康成曰庭實固當庭中言當中庭者南北
　之中也此言中庭則設碑近如堂深也(賈疏堂深猶若設洗南北)
　(以堂深若然碑東當洗矣)
　案設碑之所鄭氏原無確據直以此經陳設之節揣
　度之耳意以醯醢夾碑十列百筥繼之而南則碑在
　三分庭之北其南乃寛深而可陳也然醯醢夾碑其
　上列固當少北於鼎罋雖十列占地無多而餼在門
　内米筥從餼則距門不必大逺設碑於南北之中其
　下尚寛然也凡設洗以堂深若碑亦如堂深則當云
　設洗南當碑矣而經不云然未可謂碑洗同節也鄉
　射記設楅于中庭南當洗楅必不當碑設之也然則
　敖氏云東西南北之中者固不繆哉葢設之以麗牲
　視日景亦為陳設進退之節故以適中為宜若過北
　則嫌促廹不便於射牲過南則恐日極南時為日晷
　之所不到也
門外米三十車車秉有五籔設于門東為三列東陳禾
三十車車三秅設于門西西陳(籔疏五反秅篤誤反注今文籔或為逾)
　正義鄭氏康成曰大夫饔餼之禮米禾皆視死牢(賈疏)
　(上文飪一牢腥二牢三死牢也故米及禾皆三十車敖氏繼公曰若朝君則取數於生牢死牢雜也)
　秉籔秅數名也秉有五籔二十四斛也(賈疏下記云十斗曰斛十)
　(六斗曰籔十籔曰秉若然一秉十六斛又有五籔為八斛總二十四斛也)三秅千二百秉
　(賈疏下記云四秉曰筥十筥曰稯十稯曰秅四百秉為一秅三四十二為千二百秉也)籔讀若
　不數之數　敖氏繼公曰經凡言某陳者皆謂其下
　鄉之也言東陳是西轅也西陳者反是云為三列每
　列皆南北為之前列在西後二列以次而東也禾不
　云三列可知也禾列則先東而後西
薪芻倍禾
　正義鄭氏康成曰倍禾者以其用多也薪從米芻從
　禾(賈疏薪可以炊㸑故從米陳之芻可以食馬故從禾陳之鄭言此者以經云倍禾恐並從禾陳之也)
　凡此所以厚重禮也聘義曰古之用財不能均如此
　然而用財如此其厚者言盡之於禮也盡之於禮則
　内君臣不相陵而外不相侵故天子制之而諸侯務
　焉爾　敖氏繼公曰倍禾謂車數也獨言倍禾者以
　其相類而相等故也此唯言倍禾而已不見其設之
　之法則是二者之車亦各為三列而其陳亦皆如米
　禾之車與
　存疑鄭氏康成曰四者之車皆陳北輈
　案東陳者西鄉西陳者東鄉轅皆在内如注説則是
　南陳而非東西陳矣薪在米之東芻在禾之西稍離
　之亦如米禾陳法而三列倍為六列耳四者之車皆
　人輓者非駕牛馬者也
賔皮弁迎大夫于外門外再拜大夫不答拜
　正義鄭氏康成曰大夫使者卿也　敖氏繼公曰賔
　不韋弁而皮弁者嫌其加於己致君命時之服也
　案凡為使者命未將例不答拜如昏禮迎賔主人再
　拜賔亦不答拜也
揖入及廟門賔揖入
　正義鄭氏康成曰賔與使者揖而入使者止執幣賔
　俟之於門内謙也古者天子適諸侯必舍其祖廟(賈疏)
　(禮運文)諸侯行舍於諸公廟(賈疏諸公大國之孤若無孤舍於卿廟)大夫
　行舍於大夫廟　敖氏繼公曰及廟門大夫立接西
　塾賔揖而先入俟之於入門右之位既則上介出請
　命矣記曰卿館於大夫經云及廟門是賔館於大夫
　之廟也此其禰廟與
　存疑賈氏公彦曰門内即宁下
　案門内即入門右之位所云揖位也入門而右又稍
　北乃西鄉而俟賔
　存異敖氏繼公曰是篇言入廟之儀詳矣獨於入此
　廟不云每曲揖是不自主人之寢外門入也盖古者
　之廟亦自有外門與寢之外門同無事則閉之今賔
　館於此乃開之以便賔之出入故自是入廟無毎曲
　揖也凡主人與客東行入廟其於禰廟則毎曲揖於
　祖廟以上則毎門毎曲揖若諸侯則雖於其禰廟亦
　有毎門毎曲揖也
　案此即敖氏所説顧命廟門之制因以推於大夫以
　下之廟者也前已辨其不然又見士喪禮下篇
大夫奉束帛入三揖皆行
　正義鄭氏康成曰奉束帛執其所以將命者皆猶並
　也使者尊不後主人　敖氏繼公曰揖而皆行明賔
　俟之於門内也
　案此三揖與公醴賔同與正行聘禮者異
至于階讓大夫先升一等(注古文曰三讓敖本從古文)
　正義敖氏繼公曰此三讓者大夫也大夫三讓而賔
　三辭大夫先讓者以其奉君命尊也客尊則主人不
　敢先讓升於覲禮見之
　存疑鄭氏康成曰讓不言三不成三也(賈疏賔三讓大夫即升無)
　(三辭則不成三)凡升者主人讓於客三敵者則客三辭主人
　乃許升亦道賔之義也使者尊(賈疏奉君命也)主人三讓則
　許升矣今使者三讓則是主人四讓也(賈疏言使尊終先升則是)
　(主人三讓使者三辭待主人又讓後乃升則是四讓也)　賈氏公彦曰周官司
　儀職諸公之臣相為國客大夫郊勞三讓登聽命又
　云致饔餼如牢之禮此古文云三讓與彼合鄭不從
　者周官舉其大率而云三讓此儀禮據屈曲行事故
　不從古文也
　案讓之節當三古文是也經言三讓者多不言三辭
　盖三讓兼三辭矣賈氏引司儀三讓既云合矣乃又
　舍經而狥注何哉
賔從升堂北靣聽命
　正義鄭氏康成曰北面於階上也　敖氏繼公曰升
　堂不西面而即北面者辟國君之禮也國君於天子
　之命西面聽之乃降拜
大夫東面致命賔降階西再拜稽首拜餼亦如之
　正義鄭氏康成曰大夫以束帛同致饔餼也致命致
　其君命賔殊拜之敬也重君之禮也　敖氏繼公曰
　再拜稽首為將受幣乃云拜餼亦如之然則此幣其
　主於饔禮乎下之餼禮雖以大牢亦無幣可見矣
　案此階西阼階西也賔館於此故升降由阼階此降
　階西與前賔覿賔降階東一也西階下則拜於東阼
　階下則拜於西
大夫辭升成拜
　正義敖氏繼公曰亦稱君命辭之賔既卒拜於下大
　夫乃辭之者别於君也凡君與異國之臣為禮於其
　降拜即辭之不待其卒升成拜亦饔餼異拜也每拜
　皆再拜稽首
受幣堂中西北面
　正義鄭氏康成曰趨主君命也堂中西中央之西
　敖氏繼公曰堂中西四分楹閒一在西也賔受幣而
　少過於西者尊君命也
大夫降出賔降授老幣
　正義敖氏繼公曰降授老幣亦變於君禮
出迎大夫大夫禮辭許入揖讓如初賔升一等大夫從
升堂
　正義敖氏繼公曰初謂三揖三讓賔於是三讓而大
　夫三辭受儐私事也故復其常禮　鄭氏康成曰賔
　先升敵也(賈疏賔在館如主人之儀)皆北面
庭實設馬乘
　正義鄭氏康成曰乘四馬也　敖氏繼公曰亦設於
　西方
賔降堂受老束錦大夫止
　正義敖氏繼公曰降堂受錦亦辟君禮云大夫止者
　嫌賔為已受幣則當從之也不從者以降堂禮輕也
　少牢下篇曰主人降受宰几尸侑降降謂沒階以此
　徴之則大夫止之義見矣
　存疑鄭氏康成曰止不降使之餘尊
　案大夫以君命來故賔敬之有加禮至儐則已復其
　常未見其餘尊也
賔奉幣西面大夫東面賔致幣大夫對北面當楣再拜
稽首
　正義敖氏繼公曰致幣稱其致幣之辭也　鄭氏康
　成曰稽首尊君客也
受幣于楹閒南面退東面俟賔再拜稽首送幣
　正義鄭氏康成曰賔北面授尊君之使　敖氏繼公
　曰賔不南面授辟尊者之禮也凡授幣於堂而南面
　者惟君及奉君命於臣者耳
大夫降執左馬以出賔送于外門外再拜
　正義鄭氏康成曰出廟門從者亦訝受之　敖氏繼
　公曰賔之士於是執三馬隨之出廟門則從者並受
　幣而皆訝受馬也
明日賔拜于朝拜饔與餼皆再拜稽首
　正義鄭氏康成曰拜于大門外(賈疏言拜于朝無入門之文諸侯外朝在)
　(大門外明矣)　敖氏繼公曰此所謂拜賜也周官曰凡賔
　客之治令訝聽之(賈疏秋官掌訝職賔入館次于舍門外待事于客及將幣為前驅至)
　(于朝詔其位凡賔客之治令訝聽之)此拜亦皮弁服
　通論李氏如圭曰鄉射禮明日賔拜賜于門外主人
　不見知此拜饔餼亦于大門外也
右歸賔饔餼

上介饔餼三牢
　正義鄭氏康成曰賔介皆異館　敖氏繼公曰三牢
　亦降以兩也
飪一牢在西鼎七羞鼎三腥一牢在東鼎七
　正義鄭氏康成曰飪鼎七無鮮魚鮮腊也
堂上之饌六
　正義鄭氏康成曰六者賔西夾之數
西夾亦如之
　正義敖氏繼公曰其饌亦六也不設於東夾以腥牢
　惟有一爾腥牢自二以上乃兼有東西夾之饌
筥及罋如上賔
　正義鄭氏康成曰凡所不貶者尊介也　敖氏繼公
　曰上介之牢與其鼎饌皆殺於賔而筥及罋獨否亦
　盛大禮也又此二者初不視牢數以為隆殺故得畧
　之而與賔同筥米從餼乃與罋並言於此者因文而
　遂及之耳
餼一牢門外米禾視死牢牢十車薪芻倍禾凡其實與
陳如上賔
　正義敖氏繼公曰死牢飪與腥也牢十車則二十車
　也　鄭氏康成曰凡凡飪以下
下大夫韋弁用束帛致之上介韋弁以受如賔禮
　正義敖氏繼公曰下大夫致之者亦使人各以其爵
　也上介韋弁以受主人如賔服正禮也曏者皮弁以
　聘者上賔也故上介於此不必皮弁以無加服之嫌
　故爾　鄭氏康成曰介不皮弁者以其受大禮似賔
　不敢純如賔也
　案鄭氏謂介不皮弁所以下於賔敖氏謂賔主聘事
　介無加服之嫌兼之其義始備
儐之兩馬束錦
　正義賈氏公彦曰此下大夫使者受上介儐如卿使
　者受賔儐禮同

右歸上介饔餼

士介四人皆餼大牢米百筥設于門外
　正義敖氏繼公曰大牢各一降於上介者兩也此惟
　有餼與筥米則筥為從餼而罋為從饔又可見矣門
　亦所館之外門也牢米陳于外餼之正禮也牢在米
　南東上
　案士介四人亦各館餼大牢以下為一人言之其餘
　從同故云皆也凡吉禮陳于門外者皆東上有對則
　或西上耳注謂牢西上非也
宰夫朝服牽牛以致之
　正義鄭氏康成曰執紖牽之東面致命無束帛畧之
　士介西面拜迎　敖氏繼公曰使宰夫亦以其爵也
　宰夫致之故朝服士之朝服與卿大夫之弁服其差
　相似也致之謂致其禮也亦以君命下文皆以是推
　之
士介朝服北面再拜稽首受
　正義鄭氏康成曰於牢東拜自牢後適宰夫右受(賈疏)
　(明在宰夫東南從牢後適宰夫至宰夫之後受取牛也知然者前君使士受私覿之馬適其右受知此亦)
　(在右受也)由前東面受從者(賈疏由宰夫之前東面受從者)　敖氏繼公
　曰士介出門左西面拜迎北面聽命宰夫東面致命
　士介還少退再拜稽首適宰夫右受也不言宰夫退
　士介拜送者畧之也　賈氏公彦曰君使士受私覿
　由馬前此由牢後不同者牛畜擾馴與馬有異
　案馬之踶蹋在後故由前辟其後也牛之抵觸在前
　故由後辟其前也疏意得之而辭尚未逹
無儐(儐舊作擯李氏如圭曰當作儐監本已改正今從之下無儐同)
　正義敖氏繼公曰無儐者賤也大夫以上乃有儐禮
　必著之者嫌受國君之賜皆當儐也　鄭氏康成曰
　明日衆介亦各如其受之服從賔拜于朝

右餼士介

賔朝服問卿
　正義鄭氏康成曰不皮弁别於主君(賈䟽上文聘享私覿皆皮弁)
　卿每國三人(賈疏言此見三卿皆以幣問之)
　案此在歸饔之明日記云聘日致饔明日問大夫
卿受于祖廟
　正義鄭氏康成曰重賔禮也祖王父也　敖氏繼公
　曰于祖廟亦尊國君之禮也　賈氏公彦曰卿受而
　不辭以前賔請有事于大夫君禮辭許是以不敢辭
　故記云大夫不敢辭
　存疑賈氏公彦曰大夫三廟有别子者立太祖廟非
　别子者立曽祖廟今不受於太祖及曽祖廟者以天
　子受於文王廟諸侯受於太祖廟大夫下君則受於
　王父廟
　案常禮行于禰廟此受之于祖廟尊之也意天子之
　聘使有問卿者則當受之于太祖廟與天子受於文
　王廟諸侯受於太祖廟經記無文未可援之遂以此
　為卿大夫下君之義也
下大夫擯
　正義敖氏繼公曰下大夫擯公使為之也必使下大
　夫者欲與上介之爵相當也此公事也故重之
　存疑鄭氏康成曰無士擯者既見於君所急見之
　案此以下大夫擯取其與賔爵差近所以尊賔而上
　介因事而同之盖推而進之也且此問卿者無士介
　也何士擯之有焉
擯者出請事大夫朝服迎于外門外再拜賔不答拜揖
大夫先入每門每曲揖及廟門大夫揖入
　存疑賈氏公彦曰大夫二門入大門東行即至廟門
　未及廟門而有每門者大夫三廟每廟兩旁皆南北
　竪牆牆皆閤門假今王父廟在東則有每門每曲之
　事　鄭氏康成曰入者省内事也既而俟於宁也
　案廟制已於公迎賔章言之此賈氏説亦三廟平列
　者也如朱子之説則太祖廟在北一昭一穆分列於
　南而外為都宫則入大門轉而東行當有一閤門又
　當有都宫之門其昭廟穆廟之旁各有閤門則每門
　皆揖也大夫揖入入而俟於入門右之位與上文賔
　之待致饔者同此非宁也人君路門外之朝位則曰
　宁卿大夫焉有宁名乎
擯者請命
　正義鄭氏康成曰亦從入而出請不几筵辟君也
　敖氏繼公曰請命亦請將其君命也不几筵者君使
　尊不敢設神位以臨之不几筵之義有二禮太重者
　不設此類是也禮差輕者亦不設小聘之禮是也
　案不几筵之説敖氏當矣注義亦兼存之
庭實設四皮賔奉束帛入三揖皆行至于階讓(注古文曰三讓)
　(敖本從古文)
　正義鄭氏康成曰麋鹿皮也　敖氏繼公曰此三讓
　者賔也
賔升一等大夫從升堂北面聼命賔東面致命大夫降
階西再拜稽首賔辭升成拜受幣堂中西北面賔降出
大夫降授老幣
　正義鄭氏康成曰賔致命致其君命大夫於堂中央
　之西受幣趨聘君之命　敖氏繼公曰自三讓至此
　其禮意與歸饔餼同大夫於是進立于中庭西面
無儐
　正義鄭氏康成曰不儐賔辟君也　敖氏繼公曰臣
　之儐雖殺於主君之醴而束帛庭實則同故不用之
　聘賔有儐禮者不在國無嫌
　案敖氏謂大夫立于中庭盖據下老受幣于中庭推
　之以東方之中庭為主人之位也

右問卿

擯者出請事賔面如覿幣
　正義鄭氏康成曰面亦見也其謂之面威儀質也(賈疏)
　(覿面並文則面為質若散文面亦為覿故鄭司儀注云私面私覿也又左傳楚公子棄疾以乘馬八匹私)
　(面鄭伯)　敖氏繼公曰聘使私見于主君曰覿大夫曰
　面盖異其稱以别尊卑也然周官以私覿為私面則
　又通而言之與此異　賈氏公彦曰賔私覿於君用
　束錦乘馬則此私面於卿亦同束帛乘馬可知
賔奉幣庭實從
　正義鄭氏康成曰庭實四馬(賈疏以其言如覿幣)
入門右大夫辭
　正義鄭氏康成曰見私事也雖敵賔猶謙入門右為
　若降等然　敖氏繼公曰亦中門而入乃右也下放
　此入門右者欲於此北面奠幣也賔與大夫爵敵乃
　若降等然者不敢自同於奉命之禮也大夫於中庭
　南面辭之大夫不出迎以面與問禮相因也凡自敵
　以下客禮之相因而行者惟於内俟之
賔遂左
　正義敖氏繼公曰大夫不俟其奠幣而親辭賔亦不
　果奠幣而遂左此則異於降等者也於是賔少立于
　入門左之位以俟之
庭實設揖讓如初大夫升一等賔從之
　正義敖氏繼公曰庭實既設於西方主人乃至入門
　右之位揖賔而皆行如初謂三揖三讓也賔亦三辭
　存疑鄭氏康成曰大夫至庭中旋並行(賈疏賔初入門右大夫階)
　(下辭賔賔遂門左大夫至庭中迎賔大夫廽旋與賔揖而並行北面言如初者大夫不出門惟有庭中一)
　(揖至碑又揖再揖而已)
大夫西面賔稱面
　正義鄭氏康成曰稱舉也舉相見之辭以相接　敖
　氏繼公曰稱面不言東鄉可知也稱面者敵者之禮
　也亦以曏者大夫辭之不得為禮於下故爾
大夫對北面當楣再拜受幣於楹閒南面退西面立
　正義鄭氏康成曰受幣楹閒敵也賔北面授　敖氏
　繼公曰不稽首别於聘君之命賔亦當少退賔不振
　幣異於授主君也不言受馬之儀如覿可知
賔當楣再拜送幣降出大夫降授老幣

右賔私面

擯者出請事上介特面幣如覿介奉幣皮二人贊
　正義鄭氏康成曰特面者異於主君士介不從而入
　也君尊衆介始覿不自别也(賈疏上介初覿主君之時不敢自尊别與衆介)
　(同執幣而入)上賔則衆介皆從之(賈疏衆介皆從之者上介言特面則賔問卿與)
　(私面介皆從可知)皮亦儷皮也
　案問者君禮也面者私禮也賔於卿先問而後面公
　私兩有之上介以下則致其私情而已故賔問則上
　介及士四介皆從之問面相因面亦不改也上介有
　面無問則特
入門右奠幣再拜
　正義鄭氏康成曰降等也　敖氏繼公曰介奠幣贊
　者亦奠皮出
大夫辭擯者反幣
　正義鄭氏康成曰於辭上介則出擯者反幣出還於
　上介也　敖氏繼公曰於其既拜乃辭之降於賔也
　反幣與請受之言互見也反幣者取之出請受而上
　介受之也不禮辭者亦别於君主人之士亦取皮從
　其幣以出委之於門外上介既受幣則贊者亦取之
庭實設介奉幣入大夫揖讓如初(注今文曰入設)
　正義敖氏繼公曰介入門左少立大夫亦進至於入
　門右之位揖而皆行也大夫先升當楣北面　鄭氏
　康成曰大夫亦先升一等
介升大夫再拜受
　正義敖氏繼公曰云介升大夫再拜明其不稱面也
　介於卿雖降一等然同為大夫故受於堂上亦得在
　楹閒也　鄭氏康成曰亦於楹閒南面而受(賈疏上介是下)
　(大夫與卿小異大同明得行敵法在楹閒可知)
介降拜大夫降辭介升再拜送幣
　正義敖氏繼公曰降拜者亦貶於卿大夫既辭則揖
　而先升西面介升拜於西階上北面　鄭氏康成曰
　介既送幣降出也大夫亦降授老幣

右上介私面

擯者出請衆介面如覿幣入門右奠幣皆再拜大夫辭
介逆出
　正義敖氏繼公曰於士介亦親辭辟君也
擯者執上幣出禮請受賔辭
　正義敖氏繼公曰惟執上幣是亦不必其受之也
　鄭氏康成曰賔亦為士介辭
大夫答再拜擯者執上幣立于門中以相拜士介皆辟
老受擯者幣於中庭士三人坐取羣幣以從之(相息亮反辟音)
　(避)
　正義敖氏繼公曰此士介私面之儀大約與其覿禮
　同惟以一入而大夫親辭為異老受擯者幣于中庭
　者以大夫降立於此故也

右衆介私面

擯者出請事賔出大夫送于外門外再拜賔不顧
　正義敖氏繼公曰賔亦告事畢乃出也此言賔不顧
　見敵者之禮也必言之者嫌其或異於尊者也禮於
　尊者拜或辟去而不敢當
擯者退大夫拜辱
　正義鄭氏康成曰拜送也　敖氏繼公曰擯者從大
　夫出門而遂退拜辱拜其屈辱而相已也此拜亦兼
　二義經盖以其所主者立文也
　案敖云二義謂拜辱兼拜送也以擯者大夫尊奉君
　命而來擯有不敢安之意焉

右賔退

下大夫甞使至者幣及之(使師異反)
　正義鄭氏康成曰甞使至已國則以幣問之也君子
　不忘舊(賈疏其三卿不問至已國不至已國皆以幣及之上已論訖)
上介朝服三介問下大夫下大夫如卿受幣之禮其面
如賔面于卿之禮
　正義賈氏公彦曰問下大夫使上介是各以其爵也

鄭氏康成曰上介三介下大夫使之禮也(賈疏下經云小)

　(聘曰問其禮如為介三介是下大夫小聘之禮)　敖氏繼公曰問下大夫異
　於卿者上士擯耳如賔面于卿謂如其禮庭實則用
　儷皮也
　案言三介者上介問下大夫三介從焉四介減其一
　不敢當卿禮也不特者以問為將君命故三介從入
　也三介亦朝服
　通論賈氏公彦曰據此篇大聘使卿五介小聘使大
　夫三介若大國之卿七介小聘使大夫五介小國之
　卿三介小聘使大夫一介也

右問下大夫甞使者

大夫若不見君使大夫各以其爵為之受如主人受幣
禮不拜(見賢遍反為于偽反)
　正義鄭氏康成曰有故也各以其爵主人卿也則使
　卿大夫也則使大夫不拜代受之耳不當主人禮也
　(賈疏拜是致敬之事不可人代之拜故直受之而已)　敖氏繼公曰必使人代
　受者不可虚聘君之命也各以其爵者亦欲與使者
　之尊相當也聘君問卿使卿問大夫使大夫此受者
　非主人則亦無揖讓之禮矣惟言不拜見其重者耳
　案不見謂疾病或有喪或奉使在外者皆是也云各
　則問與面之禮兩有之矣代受而不代拜可見凡禮
　皆無代拜者也

右代受問

夕夫人使下大夫韋弁歸禮
　正義鄭氏康成曰夕問卿之夕也(賈疏下記云聘日致饔明日問大夫)
　(夕夫人歸禮是其問卿之夕也)使下大夫下君也(賈疏君歸饔餼使卿)君使之
　云夫人者以致辭當稱寡小君　敖氏繼公曰次日
　之夕夫人乃歸禮不惟不敢與君同日又且不敢同
　其時皆下之也使下大夫者亦下君或亦辟其於朝
　君之禮也亦韋弁者君與夫人之聘享其器幣畧同
　則使者之同服亦宜也
堂上籩豆六設于户東西上二以並東陳
　正義鄭氏康成曰籩豆六者下君禮也設于户東又
　辟饌位也　敖氏繼公曰籩豆六與子男之禮同重
　聘使也凡設籩豆自二以上皆先豆而後籩乃言籩
　豆者文順耳此六豆六籩皆宜用朝事者而各去其
　末之二其設之之序則豆皆在西籩繼之而東韭菹
　其南醓醢屈以終䵄其南蕡亦屈以終饔餼之禮其
　饌各有所屬户西之饌為飪也西夾東夾之饌為腥
　也此無牢故惟有堂上之饌而設于户東示其異也
　不用簠簋鉶者以無牢故也此禮主於飲君之禮主
　於食
　存疑鄭氏康成曰其設脯其南醢屈六籩六豆
　案凡一豆一籩者則一脯一醢此豆籩各六注乃直
　以脯醢當之何也豈其六脯而六醢邪當以敖氏之
　說為正
壺設于東序北上二以並南陳醙黍清皆兩壺(醙所九反)
　正義鄭氏康成曰醙白酒也凡酒稻為上黍次之粱
　次之(敖氏繼公曰盖據内則三醴之次言之)皆有清白以黍閒清白者
　互相備(賈疏上言白明黍粱皆有白下言清明稲粱亦有清故也於清白中言黍明醙即是稲清)
　(即是粱也)明三酒六壺也先言醙白酒尊先設之　敖氏
　繼公曰設于東序北上亦統於豆
大夫以束帛致之賔如受饔之禮儐之乘馬束錦
　正義鄭氏康成曰致夫人命也此禮無牢下朝君也
　(賈疏上公之禮夫人致禮八籩膳大牢侯伯以下亦皆有牢是朝君有牢此無牢故云下朝君也)
　敖氏繼公曰以束帛致其禮亦盛之也飱不致此殺
　於飱乃致者盖主君以設飱為差輕而夫人歸禮為
　特重所以異也賔受亦不盡與受饔之禮同云如者
　亦大畧言之
上介四豆四籩四壺受之如賔禮儐之兩馬束錦
　正義敖氏繼公曰四豆者去菁菹鹿臡四籩者去形
　鹽膴四壺者去粱酒不言其位如賔可知也言受之
　明亦用束帛致之也如賔禮者亦如其受饔之禮也
　不言所使者下大夫可知於上介亦使下大夫者禮
　窮則同也
　案下大夫歸禮于上介亦韋弁賔介俱韋弁受之與
　以越日而受夫人之禮可以無嫌也
　餘論敖氏繼公曰夫人歸禮不及士介者以其禮薄
　不可得而復殺且君與士介已無堂上之饌故也
明日賔拜禮於朝(注今文禮為醴)
　正義鄭氏康成曰於是乃言賔拜明介從拜也

右夫人歸禮于賔介

大夫餼賔大牢米八筐
　正義鄭氏康成曰其陳於門外(賈疏經無牢米入門之文明是門外可知)
　黍粱各二筐稷四筐二以並南陳(賈疏案上使卿歸饔餼米百筥設于)
　(中庭此云八筐則黍粱稷亦宜法其行數)無稻(賈疏記云凡餼大夫黍粱稷筐五斛是也)牲陳
　於後東上(賈疏此放君餼賔時陳于門西東上)不饌於堂庭辟君也
　敖氏繼公曰君餼賔米百筥筥半斛此米八筐筐五
　斛以量言之則八筐者殺於君米二筐也所以下之
　此亦陳於其館之外門外
　通論賈氏公彦曰案掌客鄰國之君來朝卿見以羔
　膳大牢侯伯子男膳特牛彼又無筐米此侯伯之臣
　得用大牢有筐米者彼為君禮此是臣禮各自為差
　降不得以彼難此
賔迎再拜老牽牛以致之賔再拜稽首受老退賔再拜
送
　正義敖氏繼公曰賔出門左西面拜迎聼命老東面
　致命賔還北面拜乃適老右受此使老致之者大夫
　之臣老為尊也賔於老乃拜迎之亦重其為使也再
　拜稽首受者盖以大夫曏者稽首受其君命故賔於
　此因其禮與使者受儐而稽首之意同大夫不親餼
　者以其禮輕不欲煩賔且辟君禮也君歸饔餼於朝
　君則親致於介亦使卿
上介亦如之
　正義敖氏繼公曰然則此牢米亦如賔矣盖以其具
　不可得而殺故也
衆介皆少牢米六筐皆士牽羊以致之
　正義鄭氏康成曰士亦大夫之貴臣　敖氏繼公曰
　米六筐盖黍粱稷各二筐也於賔上介使老於衆介
　使士所使使者雖賤亦不可以無所别也不言受之
　之禮如賔可知
　存疑鄭氏康成曰米六筐者又無粱也

右大夫餼賔介

公於賔壹食再饗(食音嗣下並同注古文壹皆為一今文饗皆為鄉)
　正義鄭氏康成曰饗謂亨大牢以飲賔也(賈疏饗禮與食禮同)
　(食禮既亨大牢明饗禮亨大牢可知但以食禮無酒饗禮有酒故以飲賔言之)公食大夫禮
　曰設洗如饗則饗與食互相先後也(敖氏繼公曰互相先後謂食居)
　(二饗之閒也)
　存疑賈氏公彦曰此經先言食後言饗則食在饗前
　公食言設洗如饗則饗在食前先後出於主君之意
　故不定也
　通論賈氏公彦曰此篇雖據侯伯之卿聘使五等諸
　侯其臣聘使牢禮皆同無大國次國之别是以掌客
　五等諸侯相朝其下皆云羣介行人宰史皆有飱饔
　餼以其爵等為之牢禮之陳數又云凡諸侯之卿大
　夫士為國客則如其介之禮以待之注云爵卿也則
　飱二牢饔餼五牢大夫也則飱大牢饔餼三牢士也
　則飱少牢饔餼大牢也此降小禮豐大禮也以此言
　之公侯伯子男大聘使卿主君一食再饗小聘使大
　夫則主君一食一饗若然掌客子男一食一饗子男
　之卿再饗多於君者以其君臣各自相差不得以君
　決臣也
燕與羞俶獻無常數(俶處郁反注古文俶作淑)
　正義鄭氏康成曰羞謂禽羞鴈鶩之屬成熟煎和也
　俶始也始獻四時新物聘義所謂時賜無常數由恩
　意也　敖氏繼公曰禽羞周官亦謂之禽獻庖人職
　曰凡用禽獻春行羔豚膳膏薌夏行腒鱐膳膏臊秋
　行犢麛膳膏腥冬行鱻羽膳膏羶即此羞也燕亦無
　常數異於朝君也　葉氏夢得曰饗所以訓㳟儉也
　故至於再燕與時賜以示慈惠也故無數
　通論賈氏公彦曰掌客上公三燕侯伯再燕子男一
　燕皆有常數此臣無常數者亦是君臣各為一不得
　相決
　案燕雖無常數盖亦不過於三也
賔介皆明日拜于朝
　正義敖氏繼公曰上惟見賔禮乃言介拜似非其次
　盖此文宜在下句之下也賔與介之拜賜各主於其
　所受者也饗賔燕賔之時介雖與焉然禮不為己故
　不必拜賔於禽羞亦拜之者謝主君之意也
上介壹食壹饗
　正義鄭氏康成曰饗賔介為介從饗獻矣復特饗之
　客之也(賈疏公食禮介雖從入不從食賔食畢介逆出是也知從饗者下記云大夫來使饗之其)
　(介為介故知介從饗案襄二十七年宋公兼享晉楚之大夫趙孟為客子朩與之言弗能對使叔向侍言)
　(焉子朩亦不能對也叔向為趙孟介而得從饗是其義也)
　案賔於發去之日乃三拜乘禽於朝則此之拜賜自
　拜饗食燕耳羞與俶獻未必僕僕亟拜也因享食而
　及燕因又及羞獻之無常數經於此以類連舉之耳
　介無燕則敖氏所云失次者或然

右饗食燕羞獻

若不親食使大夫各以其爵朝服致之以侑幣如致饔
無儐(侑音又注古文侑皆作宥)
　正義鄭氏康成曰君不親食謂有疾及他故也(賈疏他故)
　(者死喪之事)必致之不廢其禮也致之必使同班敵者易
　以相親敬也致禮於卿使卿致禮於大夫使大夫非
　必命數也無儐以己本宜徃(賈疏饔餼等君使人致禮賔則儐使者饗食禮)
　(主君合速賔來入廟賔無儐禮今主君有故致於賔己本宜往故亦無儐)　敖氏繼公曰
　若不親食之文雖主於君然賔有故而不及往者其
　禮亦存焉致之各以其爵者賔介之爵不同則所使
　者亦宜異也
致饗以酬幣亦如之
　正義鄭氏康成曰酬幣饗禮酬賔勸酒之幣也所用
　未聞也禮幣束帛乘馬亦不是過也　敖氏繼公曰
　酬幣説見士昏禮
　餘論鄭氏康成曰禮噐曰琥璜爵盖天子酬諸侯(賈疏)
　(禮噐云圭璋特琥璜爵鄭注云圭璋特朝聘以為瑞無幣帛也琥璜爵者天子酬諸侯諸侯相酬以此玉)
　(將幣也彼經不云天子諸侯相酬之幣故此注云葢)

右致饗食

大夫於賔壹饗壹食上介若食若饗
　正義敖氏繼公曰此大夫與餼賔介者皆謂卿也下
　大夫甞使者亦存焉云若食若饗是主於食也盖饗
　賔之時介已為介故也
若不親饗則公作大夫致之以酬幣致食以侑幣
　正義鄭氏康成曰作使也大夫有故君必使其同爵
　者為之致之列國之賔來榮辱之事君臣同之　敖
　氏繼公曰酬幣侑幣皆用束錦亦有庭實若不親饗
　食則使人告于公公乃作其同爵者為致之同爵者
　非己之可使故須告公也必使大夫者其禮重也此
　致之以大夫不嫌與君同者公作之故也
　餘論賈氏公彦曰經直言饗食不言燕亦有燕昭二
　年左傳韓宣子來聘宴於季氏傳無譏文明鄰國大
　夫有相燕之法

右大夫饗食

君使卿皮弁還玉于館
　正義鄭氏康成曰皮弁者始以此服受之不敢不終
　也(賈疏始謂受聘享在廟時)　敖氏繼公曰皮弁者象還於其君
　故如聘服也玉圭璋也還玉即還贄之義使卿者亦
　欲與賔相當也
賔皮弁襲迎于外門外不拜帥大夫以入(注今文曰迎于門外古文)
　(帥為率)
　正義敖氏繼公曰不事至乃襲辟君也不言出請入
　告文省也禮不主於己故不拜云帥以入則是不揖
　之也大夫亦襲至廟門乃執玉　鄭氏康成曰帥道
　也
　存疑鄭氏康成曰迎之不拜示將去不純為主也
大夫升自西階鉤楹
　正義鄭氏康成曰鉤楹由楹内也將南面致命必言
　鉤楹者賔在下嫌楹外也　敖氏繼公曰必云鉤楹
　者見其入堂深而東行也下文云賔自左南面受圭
　則是大夫南面立於中堂少西而致命也南面致命
　而不東面者宜别於親受者也
賔自碑内聽命
　正義敖氏繼公曰聽命於下以君命不主於己也言
　自碑内見於庭少北也入門而賔在東大夫在西分
　庭皆行大夫直行而升賔則當碑東少北乃西行負
　碑北面立於此鄉致命者也不於阼階西辟主位也
　凡大夫於君命之主於己者聽命於上乃降拜之
升自西階自左南面受圭退負右房而立(注今文或曰由自西階無)
　(南面)
　正義鄭氏康成曰自左南面右大夫並受也　敖氏
　繼公曰升自西階非受玉之正主也亦鉤楹由大夫
　之後乃自左受之玉當訝受乃南面並受者代受之
　示異也二人俱代君行禮故皆不北面賔退負右房
　而立俟降階之節也記曰卿館於大夫而此云負右
　房則大夫之家亦有左右房明矣
　存疑鄭氏康成曰必並受者若鄉君前耳(賈疏謂於本國君前)
　(受圭璋時北面並受今還南面並受面位不同並受不異)
　案正行禮時則訝受其非正行禮則並受方在廟門
　外時賈人授介介授賔亦並受也即凡受醴亦然注
　盖非經意
　存異賈氏公彦曰大夫士直有東房西室天子諸侯
　左右房今不在大夫廟於正客館故有右房也
　辨正朱子曰此禮君使卿還玉于館賔退負右房而
　立賔故館於大夫也則大夫亦有右房矣
　案大夫士亦有右房經之證據甚多此尤明顯鄭注
　無文盖亦覺其不可破也疏乃云不在大夫廟而舍
　於正客館經之所無豈可造作遷就以附己說哉
大夫降中庭賔降自碑内東面授上介于阼階東
　正義鄭氏康成曰大夫降出言中庭者為賔降節也
　(賈疏大夫授賔圭訖降自西階大夫至中庭賔乃降)　敖氏繼公曰中庭西方
　南北之中也大夫降而至于中庭賔乃發于負右房
　之位而降盖以之為節也自碑内者反其曏者所由
　之塗也既授上介則復立于中庭
　案授上介亦並授也阼階東其南亦當碑内上介既
　受以東授賈人藏之上介裼不襲
　存疑鄭氏康成曰授于阼階東者欲親見賈人藏之
　也(賈疏賈人此時在堂東待藏玉)賔還阼階下西面立(賈疏賔在館如主人在階)
　(下西面立以待授璋)
　案賈人自應藏之然賔之授于阼階東非為此也賔
　曏者不立于阼階下則固已異乎正主矣
　通論敖氏繼公曰司儀職曰還圭如將幣之儀謂君
　親還之也則其禮皆與此異矣
上介出請賔迎大夫還璋如初入
　正義鄭氏康成曰出請請事於外以入告也賔雖將
　去出入猶東唯升堂由西階几介之位未有改也
　敖氏繼公曰還璋為夫人還之如初入者自帥入以
　至授介皆如之也
賔裼迎大夫賄用束紡(賄虎腿反紡敷罔反)
　正義敖氏繼公曰裼者已受聘玉則復其常也大夫
　於賔裼亦裼上介出請入告乃迎之賄禮主於答其
　聘故畧於聘禮而不用庭實呂氏春秋曰以襌緇當
　紡緇紡與禪對言則紡非單絲矣　鄭氏康成曰賄
　予人財之言也紡紡絲為之今之縛也所以遺聘君
　相厚之至也
　存疑賈氏公彦曰鄭注内司服亦云素沙者今之白
　縛也則此束紡者素沙也
　案賄固以答聘君亦以酬聘賔之勞也故用束紡變
　於他禮之用束帛也内司服之素沙祗為婦服之裏
　康成雖並以縳解之要非與此紡為一物也左氏傳
　文十二年春西乞術來聘厚賄之即此賄也則賄所
　以厚聘賔明矣
禮玉束帛乘皮皆如還玉禮
　正義鄭氏康成曰禮禮聘君也所以報享也亦言玉
　璧可知也(賈疏聘賔行享時束帛加璧束錦加琮今報享物亦有璧琮致之以其經言玉故以)
　(玉言之若然經言束帛兼有束錦矣)　敖氏繼公曰不言迎大夫文又
　省乘皮先設束帛加玉如享禮其執皮亦有攝張之
　節皆者皆賄與禮玉也禮玉之庭實不在如中是大
　概言之耳
大夫出賔送不拜
　正義敖氏繼公曰亦上介出請大夫告事畢乃出送
　之送不拜與不拜迎之意同

右還玉及賄禮

公館賔
　正義敖氏繼公曰館者就其館之稱也公館賔將致
　四者之拜也此禮在還玉之明日是時公盖立於賔
　館之外門外東鄉亦接西塾　鄭氏康成曰為賔將
　去親存送之厚殷勤且謝聘君之意也公朝服
賔辟(辟音避)
　正義鄭氏康成曰不敢受國君見己於此館也　敖
　氏繼公曰不敢辭不敢見若隱辟然故云辟此辟字
　義與上文所云者異此主君於聘享夫人之聘享問
　大夫其拜皆為拜君命之辱賔出受之可也乃辟者
　其為有拜送之禮與
　存疑鄭氏康成曰言辟者君在廟門敬也(賈疏上文賔即館卿)
　(大夫勞賔賔不見上介聼命此賔亦不見而言辟者以其君在廟門外雖不見而言辟也)凡君有
　事於諸臣之家車造廟門乃下(賈疏卿館於大夫之廟案公食記云賔之)
　(乘車在大門外又曲禮云客車不入大門以此言之君車入大門矣故鄭云造廟門乃下也)
　案公若入外門則賔當拜迎之于外門外而不可以
　辟矣當以敖說為正君至臣家車造廟門乃下亦臆
　度之辭
上介聽命
　正義敖氏繼公曰上介盖西面於外門外之東塾少
　南不敢當君也　鄭氏康成曰擯者毎贊君辭則曰
　敢不承命告於寡君之老(賈疏玉藻云擯者曰寡君之老注云擯者之辭主於)
　(見他國君今上介當擯者故知辭稱告於寡君之老)
　存疑鄭氏康成曰聽命於廟門中西面如相拜然也
　(賈疏前受士介幣之時賔固辭公答再拜擯者出立于門中以相拜注云立門中閾外西面此時賔不見)
　(使介聼命明如相拜然取其視外便也必知在門中西面者以其君來如賔禮東面介西面向公可知)
聘享夫人之聘享問大夫送賔公皆再拜
　正義鄭氏康成曰拜此四事公東面拜擯者北面
　敖氏繼公曰拜聘享與問謝聘君也所謂拜貺也拜
　送賔以賔將去也
　案公拜四事皆有擯者釋辭而相拜擯者立于公之
　東南而北面
公退賔從請命于朝
　正義鄭氏康成曰賔從者為拜主君之館已也　敖
　氏繼公曰請命欲親受公命也曏者賔辭但不敢當
　君館已之禮耳上介入告知主君有拜聘問等事故
　於此從而請命焉受命于朝臣禮也
　通論敖氏繼公曰此言請命周官言拜辱亦其異者
　也
公辭賔退
　正義敖氏繼公曰辭者謂曏已拜今無事矣
　案經言公辭賔退似賔不拜者然賔謝君之館己當
　有拜則周官言拜辱自可兼也至請命與公辭之義
　則敖說得之

右公館賔

賔三拜乘禽于朝訝聽之
　正義鄭氏康成曰發去乃拜乘禽明已受賜大小無
　不識　敖氏繼公曰發去乃拜乘禽以乘禽之賜終
　於此也而總拜之乘禽雖輕受賜多矣故為之三拜
　三拜則不稽首此禮在公館賔之明日

右賔拜賜

遂行舍于郊
　正義敖氏繼公曰舍于郊者為當與主國為禮於此
　也　鄭氏康成曰郊近郊始發且㝛近郊自展軨(賈疏)
　(曲禮云已駕僕展軨彼是君車故使僕展軨此卿大夫故鄭云自展軨恐不得所故也)
　案注說亦可作兼義
公使卿贈如覿幣(注今文公為君)
　正義鄭氏康成曰贈送也所以好送之也(賈疏以禮來往皆是)
　(和好之事)言如覿幣見為反報也　敖氏繼公曰出郊而
　後贈亦異於答聘君之節也如覿幣用束帛也其庭
　實亦存焉親受覿而使人贈君臣之禮也贈説見士
　昏禮
受于舍門外如受勞禮無儐(勞力報反下同)
　正義敖氏繼公曰舍門外受之變於來時也無儐以
　其答己之覿故也　鄭氏康成曰如受勞禮以贈勞
　同節
使下大夫贈上介亦如之使士贈衆介如其覿幣
　正義敖氏繼公曰於上介用束帛於衆介各用束帛
　上介之庭實如賔
大夫親贈如其面幣無儐贈上介亦如之使人贈衆介
如其面幣
　正義敖氏繼公曰親贈謂報其面故不嫌與君禮同
　此所贈者皆用錦也賔與上介之庭實亦同大夫親
　贈賔上介而使人贈衆介以其降等也亦為曏者不
　親受
士送至于竟(竟音境下同)
　正義敖氏繼公曰此至于竟謂沒其竟也若過邦則
　亦假道如初
　通論敖氏繼公曰司儀職言公侯伯子男之臣相為
　國客其入也則三積皆三辭拜受其出也如入之積
　聘義亦云主國待客出入三積是篇前後皆不見之
　未詳

右贈

使者歸及郊請反命
　正義鄭氏康成曰郊近郊也　敖氏繼公曰不敢徑
　入恭也請反命其亦使次介與
　存異鄭氏康成曰吿郊人使請反命於君必請之者
　以已久在外嫌有罪惡不可以入
　案注説甚謬若君臣相猜疑如此則亦不終日之勢
　矣後世鄙薉之腸不可以衊聖人之制作也
朝服載旜(注古文旜作膳)
　正義鄭氏康成曰行時稅舍於此郊今還至此正其
　故服以俟君命　敖氏繼公曰云朝服者反命則執
　玉嫌當如聘服也載旜為反命也君既許乃為之反
　命使事之終是以重之也及郊乃載之者出時受命
　至此而斂歸時反命至此而載亦其節也至己之門
　外乃斂之
禳乃入(禳如羊反)
　正義鄭氏康成曰禳祭名也(賈疏春官小祝職掌侯禳禱祠之祝號)為
　行道恐有不祥禳以除之　敖氏繼公曰入入國也
　以是禮推之則天子諸侯之出而反者其亦有此祭
　與
乃入陳幣于朝西上上賔之公幣私幣皆陳上介公幣
陳他介皆否
　正義敖氏繼公曰乃入入公門也西上則賔之公幣
　在西私幣次而東上介之公幣又次之其三者之幣
　又各以所得禮之先後為序而西上也　鄭氏康成
　曰皆否者公幣私幣皆不陳此幣使者及介所得於
　彼國君卿大夫之贈賜也其或陳或不陳詳尊而畧
　卑也其陳之及卿大夫處者待之如夕幣其禮於君
　者不陳(賈疏謂賄用束紡禮用束帛乘皮之類)上賔使者公幣君之賜
　也私幣卿大夫之幣也他介士介也　賈氏公彦曰
　賔之公幣則主君郊勞幣也醴賔幣也致饔餼幣也
　夫人歸禮幣也食侑幣也饗酬幣也再饗酬幣也郊
　贈幣也賔之私幣則主國三卿皆一食有侑幣饗有
　酬幣又皆有郊贈幣也其上介公幣則致饔餼幣也
　夫人致禮幣也食侑幣也饗酬幣也郊贈幣也其私
　幣則主國三卿或饗或食要有其一則各有幣焉又
　三卿皆有郊贈幣如其面幣也
　案禮於君者不陳以使者將親執以告故也
　餘論賈氏公彦曰聘君以幣問卿而其卿不見報聘
　君之幣者以其尊卑不敵若報之嫌敵體也
束帛各加其庭實皮左
　正義敖氏繼公曰上經云陳皮北首此皮左皮上左
　也故云加然則此庭實之皮其各重累陳之乎是盖
　主於有皮者言也若無皮者則束帛奠之於地與不
　布幕别於君物也
　存疑鄭氏康成曰不加於其皮上榮其多也
公南鄉(鄉許亮反)
　正義鄭氏康成曰亦宰告于君君乃朝服出門左南
　鄉(賈疏此亦依夕幣而言之)
卿進使者使者執圭垂繅北面上介執璋屈繅立于其
左
　正義敖氏繼公曰君使卿進使者使者執圭上介執
　璋而入士介亦隨入門右北面東上君揖使者進之
　上介立于其左與受命時同也此經文省爾使者執
　玉常垂繅上介執玉常屈繅以是推之則經所不見
　者可知矣
反命曰以君命聘于某君某君受幣于某宫某君再拜
以享某君某君再拜
　正義鄭氏康成曰某君某國名也某宫若言桓宫僖
　宫也某君再拜謂再拜受也必言此者明彼君敬君
　已不辱命　敖氏繼公曰聘而云受幣者古者於玊
　亦以幣言之司儀云將幣皆指朝聘之玉也享屬於
　聘故執圭而竝言之云某宫則是不在太廟矣
宰自公左受玉
　正義鄭氏康成曰亦於使者之東同面並受也　敖
　氏繼公曰君南鄉則宰已立于其左少退至是乃進
　而受之既受玉則屈繅矣
受上介璋致命亦如之
　正義鄭氏康成曰致命曰以君命聘于某君夫人某
　君再拜以享某君夫人某君再拜不言受幣于某宮
　可知畧之　敖氏繼公曰致與反互文也反者復其
　所自出致者傳其所自來其實一耳
執賄幣以告曰某君使某子賄授宰
　正義鄭氏康成曰某子若言髙子國子凡使者所當
　執以告君者上介取以授之
禮玉亦如之
　正義鄭氏康成曰亦執束帛加璧也告曰某君使某
　子禮　敖氏繼公曰使者既告而以玉束帛授宰則
　士訝受皮也陳幣之時賄幣禮玉束帛乘皮亦以入
　特不陳之耳於上介取玉束帛有司亦執皮
執禮幣以盡言賜禮(盡子忍反)
　正義鄭氏康成曰禮幣主國君初禮賔之幣也(賈疏從郊)
　(勞已後至於贈賄禮賔皆有幣郊勞為初也)以盡言賜禮謂自此至於贈
公曰然而不善乎
　正義鄭氏康成曰善其能使於四方而猶汝也
授上介幣再拜稽首公答再拜
　正義鄭氏康成曰拜公言也　敖氏繼公曰不奠幣
　拜辟奠贄之禮也公既拜則上介復奠於故處焉
　賈氏公彦曰此幣當復陳之於本處入於已者故不
　授宰也
私幣不告
　正義鄭氏康成曰亦畧卑也
君勞之再拜稽首君答再拜
　正義鄭氏康成曰勞之以道路勤苦
若有獻則曰某君之賜也君其以賜乎
　正義鄭氏康成曰言此物某君之所賜予為惠者也
　大夫出反必獻忠孝也其以賜乎不必其當君也(賈疏)
　(謙不必當君所須)獻不拜者為君之答已也(賈疏士拜國君國君不拜士賤)
　(故也大夫拜國君國君即答拜大夫尊故也若然自反命以來於賜禮之等或拜或不拜無答已之嫌獨)
　(此不拜為君之答已者自此以前皆是彼國報君之物賔直告事而已君受之而無言故賔不拜君有言)
　(及已者乃拜之拜君言也此獻是彼國君賜與已者玉藻云凡獻於君大夫使宰士親皆再拜稽首送之)
　(又郊特牲云大夫有獻弗親不面拜為君之答已若然大夫不親獻此因反命故親獻故鄭云獻不拜者)
　(為君之答已猶不親獻之義也)　敖氏繼公曰獻亦奠之於地云某
　君之賜則此所獻者其賄禮中之物與傳云厚賄之
　是賄之厚薄不常也厚薄不常故有獻有否時賜之
　物似不足以為獻而他禮則又在公賜中而不必獻
　也賜謂賜臣下也此乃尊賜卑之物故獻君之辭如
　是不拜者嫌其異於公幣也
上介徒以公賜告如上賔之禮
　正義鄭氏康成曰徒謂空手不執其幣　敖氏繼公
　曰徒以告下賔也如如其盡言賜禮
君勞之再拜稽首君答拜勞士介亦如之
　正義鄭氏康成曰士介四人旅答壹拜又賤也(賈疏君勞)
　(上介上介再拜稽首君答拜不言再拜則君答上介一拜矣勞士亦如之不言皆則總答一拜矣故云又)
　(賤也)　賈氏公彦曰曲禮君於士不答拜此君答拜士
　者以其新行反命君勞之故答拜異於常也
　存疑敖氏繼公曰於士介四人旅答再拜尊者之禮
　也私覿私面主君及大夫答士介之拜亦然
君使宰賜使者幣使者再拜稽首
　正義鄭氏康成曰以所陳幣賜之也禮臣子人賜之
　而必獻之君父不敢自私也君父因以予之則拜受
　之如更受賜也(賈疏内則婦或賜之衣服則受而獻諸舅姑舅姑受之則喜若反賜之則)
　(辭不得命如更受賜臣子於君父亦然)　敖氏繼公曰使者拜而君不
　答者以其拜受於宰也凡臣拜受君命于擯贊者則
　君不答之其例見於此及燕射命賔之儀
　存疑鄭氏康成曰既拜宰以上幣授之
　案上文使者授上介幣則幣未授宰也至此君使宰
　賜使者幣以君命賜之耳幣仍陳于故處非有以幣
　執授之事下介幣同
賜介介皆再拜稽首
　正義敖氏繼公曰不特命上介降於使者也士介之
　幣雖不陳不告然亦既以入公門故併賜之　鄭氏
　康成曰士介之幣皆載以造朝不陳之耳與上介同
　受賜命俱拜
乃退
　正義敖氏繼公曰退亦謂使介也惟於使介言退則
　君後入可知是時君先使者而出故亦後之而入其
　節與受命之時同
介皆送至于使者之門乃退揖
　正義鄭氏康成曰將行俟于門反又送于門與尊長
　出入之禮也揖别也　敖氏繼公曰凡退者不揖此
　乃揖者是禮主於送使者也
使者拜其辱
　正義鄭氏康成曰謝之也再拜上介三拜士介　敖
　氏繼公曰拜之亦於門外之左此與上文大夫拜辱
　之意同
　案此終言之耳賔方將釋幣于門不能遽拜于一大
　夫四士之門也當閱日乃為之

右歸反命

釋幣于門
　正義鄭氏康成曰門大門也布席于闑西閾外東面
　(賈疏特牲筮日席于門中闑西閾外故知此亦然神以東面為正)設洗于門外東方
　(賈疏凡設洗皆當東榮故知亦在東方也)出于行入于門不兩告告所先
　見也(賈疏行在廟門外出時先見行入時先見門也)　敖氏繼公曰行為道
　路之始出則禮之門為内外之限入則禮之
乃至于禰筵几于室薦脯醢
　正義鄭氏康成曰告反也　賈氏公彦曰亦司宫設
　席于奥東面右几但無牲牢薦脯醢而已　敖氏繼
　公曰既筵几則祝先入主人後入主人在右贊者乃
　盥薦脯醢
觴酒陳
　正義鄭氏康成曰主人酌進奠一獻也言陳者將復
　有次也(賈疏下有室老及士獻故言陳以其次第皆列于阼也)先薦後酌祭禮
　也(賈疏特牲少牢皆先薦饌乃後酌奠于鉶南)　敖氏繼公曰下云三獻
　則此觴乃用爵也陳者主人奠于薦南也既奠反位
　及祝再拜祝釋辭主人又再拜其後二獻則惟獻者
　於既奠反位再拜而已出釋幣而入釋奠禮相變且
　欲行飲至之禮也
　案陳者無尸之稱
席于阼薦脯醢
　正義敖氏繼公曰設酢席于阼變於祭且為將與從
　者為禮於堂也主人既獻則酌而自酢與祭而有尸
　者之儀異酢而有薦亦異於祭也
三獻
　正義鄭氏康成曰室老亞獻士三獻也每獻奠輙取
　爵酌自酢也　敖氏繼公曰亞獻三獻皆不薦也每
　獻奠爵相次而南主人初獻而酢于阼則亞獻三獻
　者皆酢于西階上矣
一人舉爵
　正義鄭氏康成曰三獻禮成更起酒也主人奠之未
　舉也　賈氏公彦曰此似鄉飲鄉射一人舉觶未舉
　待獻介衆賔後乃行酬亦然也
　案此所舉者觶也為下文行酬之始
獻從者(從才用反)
　正義鄭氏康成曰從者家臣從行者也主人獻之勞
　之也皆升飲酒于西階上(賈疏特牲禮獻衆賔皆升飲于西階上此獻從者亦)
　(于西階上可知)　敖氏繼公曰獻亦以爵此獻盖自室老始
　行酬亦如之
　存疑鄭氏康成曰不使人獻之辟君也
　案鄭意謂國君行飲至禮則如燕禮使宰夫為主人
　耳亦臆度之辭
行酬乃出
　正義鄭氏康成曰主人舉奠酬從者下辯　敖氏繼
　公曰行酬者行酬酒也出謂主人以下亦既徹闔牖
　户而後出也獻從者而行酬所謂飲至也楚令尹子
　重伐吳歸而飲至用此禮也國君則既飲至又或有
　策憅之事傳曰凡公行告宗廟反行飲至舍爵策勲
　焉禮也
上介至亦如之
　正義鄭氏康成曰如其釋幣告至也

右釋幣于門釋奠于禰

欽定儀禮義疏卷十七
欽定四庫全書
欽定儀禮義疏卷十八
　聘禮第八之四
聘遭喪入竟則遂也(竟音境下並同)
　正義鄭氏康成曰遭喪主國君薨也士旣請事已入
　竟矣則遂關人未告則反　敖氏繼公曰入竟則遂
　為其已承主國君之命也君使士請事乃以入竟
不郊勞
　正義鄭氏康成曰子未君也(賈疏文八年天王崩九年毛伯來求金公羊傳)
　(何以不稱使當喪未君也但彼據踰年卽位後此據新遭喪也)　敖氏繼公曰聘不
　主於嗣君使人郊勞則嫌也不郊勞則夫人亦不使
　下大夫勞矣然則大夫請行者其以賓入與
不筵几
　正義敖氏繼公曰此亦受於廟不筵几者變於君親
　受之禮也
　存異鄭氏康成曰致命不於廟就尸柩於殯宫又不
　神之(賈疏始死不忍異於生)
　案不筵几對上几筵旣設而言謂廟中也殯宫自非
　接聘使之所昭十年傳大夫如晉葬平公旣葬欲因
　見新君而叔向辭曰孤斬焉在衰絰之中其以嘉服
　見則喪禮未畢此接聘賓其嘉服乎凶服乎卽使大
　夫長衣練冠以受嗣君見乎不見乎昭二十年齊公
　孫靑聘于衛時衛亂賓從衛侯于死鳥將事衛人辭
　賓再請則曰君若惠顧先君之好照臨敝邑鎮撫其
　社稷則有宗祧在是則聘不可草莾行事亦不可於
　喪次行事可知
不禮賓
　正義鄭氏康成曰喪降事也　賈氏公彥曰不禮者
　謂旣行聘享訖不以醴酒禮賓也　敖氏繼公曰君
　喪則使大夫受故不醴賓以其非正主也禮當作醴
主人畢歸禮
　正義鄭氏康成曰賓所飲食不可廢也禮謂飱饔餼
　饗食(賈疏知歸禮中兼有饗食者下文云賓唯饔餼之受明本幷饗食亦歸賓就中乃受饔餼耳)
敖氏繼公曰畢歸禮者不可以已之喪而廢待賓

　之禮也
賓唯饔餼之受
　正義敖氏繼公曰唯受饔餼者以主人雖不遭喪亦
　歸之饔餼故於此受之而不辭不受饗食者則以主
　人有喪不宜饗食已故雖致之亦不受也受饔餼則
　飱亦受可知飱饔餼之細也　鄭氏康成曰受正不
　受加也
　案饗食亦正禮非加禮但遭喪不行饗食之禮而猶
　歸之於賓是於殺禮中為加也不受饗食則酬幣侑
　幣不受可知
不賄不禮玉不贈
　正義鄭氏康成曰喪殺禮為之不備　敖氏繼公曰
　賄與禮玉主君以報聘君者也主君薨難乎其為辭
　故闕之贈者所以答私覿遭喪則不覿故主國亦不
　宜贈
遭夫人世子之喪君不受使大夫受于廟其他如遭君
喪
　正義鄭氏康成曰夫人世子死君為喪主(賈疏禮記服問君所)
　(主夫人妻大子適婦)使大夫受聘禮不以凶接吉也其他謂禮
　所降(賈疏謂不禮以下不贈以上)　敖氏繼公曰此大夫廟受之
　禮卽記所云者是也遭君喪之禮凡所降者各有其
　義此亦遭喪也故因其禮而用之其義則或合或否
　而不能盡同
遭喪將命于大夫主人長衣練冠以受
　正義鄭氏康成曰遭喪謂主國君薨夫人世子死也
　此三者皆大夫攝主人長衣素純布衣也(賈疏與深衣同布但)
　(袖長素純為異)去衰易冠(賈疏脫去斬衰之服而著長衣脫去六升九升之冠而著練冠)不
　以純凶接純吉也(賈疏聘禮是純吉禮為君三升衰裳六升冠為夫人世子六升衰裳)
　(九升冠是純凶禮麻絰與屨不易直去衰易冠而已故云不以純凶接純吉)吉時在裏為
　中衣中衣長衣繼皆掩尺(賈疏玉藻長中繼掩尺鄭注云繼袂掩一尺)表
　之曰深衣純袂寸半耳(賈疏純為衣裳之側袂為口緣皆寸半表裏共三寸此三)
　(者之衣皆用朝服十五升布而連衣裳袖與純緣則異鄭深衣目錄云深衣連衣裳而純以采純以素曰)
　(長衣有表則謂之中衣以此言之則長衣中衣皆用素純)　敖氏繼公曰此遭喪
　亦謂遭主君喪也主人卽大夫文互見耳亦嗣君使
　大夫受之不言者可知也長衣練冠凶服變也主君
　喪而受之之服如此則夫人世子之喪其亦皮弁服
　以受與　李氏如圭曰更言遭喪不蒙上夫人世子
　之文知主國君薨亦使大夫受也雜記大夫筮宅史
　練冠長衣以筮則長衣練冠以凶接吉之服也
　案君喪則臣斬衰三年夫人世子之喪則臣從服齊
　衰期然則主國之大夫受聘者其不應槪以長衣練
　冠明矣

右遭喪

聘君若薨于後入竟則遂
　正義敖氏繼公曰後謂使者旣行之後也云入竟則
　遂是未入竟則反而奔喪矣君薨則其國使人告使
　者而不反之以其行或有遠近故也入竟則遂意與
　上同　賈氏公彥曰入竟謂謁關人告君君使士請
　事矣
赴者未至則哭于巷衰于館(衰七回反注今文赴作訃)
　正義鄭氏康成曰赴走告也此謂赴告主國君者也
　哭于巷者哭于巷門也衰于館未可以凶服出見人
　其聘享之事自若吉也　敖氏繼公曰赴告喪者之
　稱也哭于巷其變於赴者至之禮與其哭也亦為位
　奔喪曰諸臣在他國為位而哭亦謂此時也衰于館
　有事而出則吉服也
　案為位謂賓介及士介以下諸人為位而哭猶言卽
　位也非謂設死者之位也赴者未至則不可以喪禮
　干主國之君臣故不可哭于館之庭以庭有受飱受
　饔諸禮也
受禮不受饗食
　正義鄭氏康成曰受禮受饔餼也　敖氏繼公曰不
　受饗食者以主君若饗食己己有君喪自不宜往故
　雖歸之猶不受是亦原其禮之所由來也
赴者至則衰而出
　正義敖氏繼公曰但云衰而出則其出也非為聘事
　矣以此見赴者之至例在聘日之後也　鄭氏康成
　曰於是可以凶服將事(賈疏主人所歸禮賓可以凶服受之其正行聘享則著吉)
　(服雜記云執玉不麻是也)
　案聘不可以凶服而赴者旣至則不可以不衰故赴
　者必探知正禮已行而後至焉所以便事也其他如
　問卿受夫人歸禮受大夫餼諸事則不妨以凶服將
　之雖受還玉亦衰其主國之卿仍皮弁服而授受則
　皆無裼襲之節與
唯稍受之(稍所敎反)
　正義鄭氏康成曰稍禀食也(賈疏周官每云稍事皆謂米稟以其稍稍給之)
　(故謂為稍)　敖氏繼公曰稍謂漿飲乘禽之屬漿人職云
　共賓客之稍禮記云旬而稍宰夫始歸乗禽亦可見
　矣云唯稍受之對不受饗食而言也
　案云衰而出對上衰于館也云唯稍受之則似饔餼
　亦不受矣周官掌客職賓客有喪惟芻稍之受遭主
　國之喪不受饗食受甡禮彼經自兼卿大夫士為國
　客者但不言赴者至與未至之别然明列賓客之喪
　主國之喪所受與不受則賓喪所不受匪唯饗食矣
　意聘日歸饔餼則赴者未至時已受之其大夫所餼
　則不受牢而但受米與
歸執圭復命于殯升自西階不升堂
　正義鄭氏康成曰復命于殯者臣子之於君父存亡
　同(敖氏繼公曰注謂此放君存時致命之禮故云存亡同)　敖氏繼公曰亦衰
　而執圭也升自西階而不升堂告殯之禮然也是時
　上介亦執璋立于其左
　案雜記執玉不麻謂平常時也至有君喪旣聘而受
　還玉及歸而復命則麻可也禮窮則不得不然也
子卽位不哭
　正義鄭氏康成曰將有告請之事宜清静也不言世
　子者君薨也(賈疏公羊傳君存稱世子君薨稱子某旣葬稱子踰年稱君)諸臣待
　之亦皆如朝夕哭位(賈疏奔喪云奔父之喪在家者待之皆如朝夕哭位臣子一例)
　(故知此亦然)　敖氏繼公曰子者諸侯在喪之稱子位在
　阼階上不哭者子臣同
辯復命如聘子臣皆哭(辯音遍)
　正義鄭氏康成曰如聘者自陳幣至于上介以公賜
　告無勞(賈疏君薨不可代君出命)
與介入北鄕哭
　正義敖氏繼公曰入者旣復命則出至是乃更入蓋
　復命奔喪宜異其節也奔喪云奔喪者非主人入門
　左中庭北面哭然則使介此時之哭亦在西方之中
　庭而西上與　鄭氏康成曰北鄕哭新至别於朝夕
　(賈疏朝夕哭位在阼階下西面)
出袒括髪
　正義鄭氏康成曰變於外臣也(賈疏奔喪云至於家入門左升自西階東)
　(面哭括髪袒於殯東是於内者子故也此使者出門袒括髪變於外者臣故也)
入門右卽位踊
　正義鄭氏康成曰從臣位自哭而踊如奔喪禮
　餘論賈氏公彥曰奔喪云袒括髪於西階東卽位踊
　襲絰於序東此門外袒括髪入門右卽位踊亦當襲
　絰於序東

右聘君薨

若有私喪則哭于館衰而居不饗食
　正義鄭氏康成曰私喪謂其父母也衰而居不敢以
　㓙服干君之吉使春秋傳曰大夫以君命出聞喪徐
　行而不反(賈疏宣八年經書夏六月公子遂如齊至黃乃復公羊傳云其言至黃乃復何有疾)
　(也何言乎有疾乃復譏何譏爾大夫以君命出聞喪徐行而不反何氏注聞大喪而不反重君命也徐行)
　(者為君當使人追代之)　敖氏繼公曰云哭于館者嫌其不敢
　發哀哭於主人之廟也昔曾子與客立於門側其徒
　趨而出曾子曰爾將何之曰吾父死將出哭於巷曾
　子曰反哭於爾次曾子北面而弔焉正此意也不饗
　食謂主君饗食已則不往也其致之則斯受之是亦
　異於其君之喪
歸使衆介先衰而從之
　正義鄭氏康成曰已有齊斬之服(賈疏私喪有為父為母故齊斬並言)
　(之)其在道路使介居前已隨之歸請反命君納之乃
　朝服旣反命出公門釋服哭而歸(賈疏雜記云大夫士將與祭于公旣)
　(視濯而父母死則猶是與祭也次于異宫旣祭釋服出公門外哭而歸但彼祭服不可著出故門内釋服)
　(此朝服出門乃釋為異也)其他如奔喪之禮(賈疏奔喪云至於家入門左升自西階殯)
　(東西面哭哭盡哀括髪袒降堂東卽位西鄕哭成踊襲絰于序東絞帶反位拜賓成踊送賓反位有賓後)
　(至者則拜之成踊送賓皆如初衆主人兄弟皆出門出門哭止闔門相者告就次於又哭三哭俱括髪袒)
　(成踊三日成服拜賓送賓皆如初)　敖氏繼公曰此别於有君喪者
　也經但見其未及郊之禮耳若君旣許其反命則朝
　服而帥衆介以行也
　存疑鄭氏康成曰吉時道路深衣
　案吉時道路亦朝服非深衣也若深衣則次介可服
　之以假道乎

右私喪

賓入竟而死遂也主人為之具而殯
　正義敖氏繼公曰遂謂遂其聘事者也若未入竟則
　使告于君止而俟命殯卽其館而殯之也尸未得歸
　故權殯於此云殯則不以造朝矣　鄭氏康成曰具
　謂始死至殯所當用
　存疑賈氏公彥曰賓不殯於館鄭直云至殯所當用
　取其至殯為節以大斂訖卽殯故連言殯下文歸介
　復命之時柩止門外明此斂於棺而已
　案掌客凡賓客死致禮以喪用注云死則主人為之
　具而殯矣疏云在館權殯還日以柩行此疏乃云不
　殯於館何自悖也
介攝其命
　正義鄭氏康成曰為致聘享及問大夫之禮也初時
　上介接聞命(賈疏觧介得代賓致命之意)
君弔介為主人
　正義鄭氏康成曰雖有臣子親姻猶不為主人以介
　與賓並命於君尊也　敖氏繼公曰君弔之已不視
　斂異内外臣也凡諸侯弔於異國之臣君為之主此
　時其君不在故介為主人受主君之弔以此時惟介
　為尊故也君弔蓋皮弁服禮諸侯弔於異國之臣皮
　弁錫衰主人未喪服則君亦不錫衰不錫衰則惟皮
　弁服矣此賓死於外雖已殯主人蓋未喪服也介為
　主則袒免喪服記曰朋友皆在他邦袒免謂此類也
　凡諸侯弔主人必免
　存異賈氏公彦曰古者賓聘家臣適子皆從行是以
　延陵季子聘於齊其子死葬於嬴博之間
　案季子事屬偶然非定典也賈說滯矣
主人歸禮幣必以用
　正義鄭氏康成曰當中奠贈諸喪具之用不必如賓
　禮　李氏如圭曰掌客所云凡賓客死致禮以喪用
　也
介受賓禮無辭也
　正義鄭氏康成曰介受主國賓已之禮無所辭也以
　其當陳之以反命也有賓喪嫌其辭之
不饗食
　正義敖氏繼公曰與私喪同亦致則受之
歸介復命柩止于門外
　正義鄭氏康成曰門外大門外也必以柩造朝達其
　忠心
介卒復命出奉柩送之君弔卒殯
　正義鄭氏康成曰卒殯成節乃去　賈氏公彥曰卒
　復命謂復命訖送之謂送至賓之家殯是喪之大節
　卒殯而後君與介乃去　敖氏繼公曰卒殯謂旣奠
　乃去也大夫之喪自外歸載柩以輲車舉柩由阼階
　升卽適所殯
若大夫介卒亦如之
　正義鄭氏康成曰不言上介者小聘上介士也(賈疏大聘)
　(上介大夫也經兼見小聘之法)
士介死為之棺斂之(斂吏驗反下同)
　正義敖氏繼公曰斂斂于棺也上云具此云棺文互
　見也其異者殯與斂耳
　存疑鄭氏康成曰不具他衣物也自以時服也(賈疏士介)
　(從者自用時服斂之)
　案君於士有致禭之禮豈於他國士介而不具衣物
　者是非哀死恤喪之誼也但敖云棺具互文亦未盡
　經義蓋具兼斂殯備其用者周而士介則僅及其棺
　斂之需而止耳
君不弔焉
　正義鄭氏康成曰主國君使人弔不親往　敖氏繼
　公曰此降於賓與上介且異内外臣也
若賓死未將命則旣斂于棺造于朝介將命
　正義賈氏公彥曰此使大夫致館未行聘享而賓在
　館死之事也　鄭氏康成曰未將命謂俟閒之後也
　以柩造朝以已至朝志在達君命　敖氏繼公曰此
　朝謂大門外也介將命于廟如賓禮旣則歸而殯之
　於館
　餘論哀十五年左氏傳楚伐呉陳侯使公孫貞子弔
　焉及良而卒將以尸入呉子使太宰嚭勞且辭其上
　介芋尹蓋之對言有朝聘而終以尸將事之禮朱子
　曰孔疏云禮賓已至朝主人將欲行禮賓請閒之後
　而賓死則以柩造朝以尸將事今公孫貞子卒於竟
　内依禮唯可以尸而入殯於賓館芋尹乃欲以柩造
　朝以尸將事而呉人納之杜注又以為知禮皆失之
　矣
　案據此注疏則賓未至朝而死猶不必以柩造朝也
　公孫貞子及良而卒蓋未入國門原無造朝之禮意
　呉人辭之直辭其入國而芋尹蓋之對亦祗欲入國
　而殯于館與
若介死歸復命唯上介造于朝
　正義敖氏繼公曰於賓言止于門外於上介云造于
　朝文互見也
若介死雖士介賓旣復命往卒殯乃歸
　正義鄭氏康成曰往謂送柩　敖氏繼公曰不言君
　弔其在旣殯之後乎是亦降於賓與上介也

右賓介卒

小聘曰問不享有獻不及夫人主人不筵几不禮面不
升不郊勞
　正義鄭氏康成曰記貶於聘所以為小也獻私獻也
　面猶覿也　賈氏公彥曰面不升者謂私覿庭中受
　之不升堂　敖氏繼公曰受於廟而不筵几禮差輕
　也禮亦當作醴凡受禮而設筵乃醴賓此不筵几故
　不醴賓亦相因而然也面不升以其為下大夫也其
　禮如大聘之上介但初覿不與士介同入為異耳郊
　勞乃使臣之禮故言於君禮之後云獻繼不亨而言
　則謂聘君之獻也經記於大聘皆不言聘君有獻於
　主君及夫人而此於小聘乃以有獻不及夫人為異
　亦未詳
其禮如為介三介
　正義敖氏繼公曰禮者饔餼饗食之屬也　鄭氏康
　成曰如為介如為大聘上介　賈氏公彥曰三介者
　大夫降於卿二等故也

右小聘

記久無事則聘焉
　正義鄭氏康成曰事謂盟㑹之屬(賈疏春秋傳有事而㑹不協而盟)
若有故則卒聘束帛加書將命百名以上書於策不及
百名書於方
　正義鄭氏康成曰將猶致也名書文也今謂之字(賈疏)
　(鄭注論語亦云古者曰名今世曰字許氏說文亦然)策簡也(賈疏簡據一片策是編連之)方
　板也　敖氏繼公曰故猶事也有故謂有事可言者
　也此與經之所謂有言者互見爾卒聘兼享而言或
　亦通小聘也小聘則不享束帛加書以書加於帛上
　也將命之時但稱言以達其君之意而已未必及其
　故
主人使人與客讀諸門外
　正義鄭氏康成曰主人主國君也人内史也(賈疏春官内史)
　(職凡四方之事書内史讀之)書必璽之(賈疏襄二十九年左傳公如楚還及方城季武子取)
　(卞使公冶問璽書追而與之故知書必璽之也)　敖氏繼公曰公旣受書客
　降出公以書授宰降立乃使人與客讀書於廟門外
　必與客讀之者欲其審也不於内讀之者客降則出
　矣無其節也
客將歸使大夫以其束帛反命于館
　正義鄭氏康成曰為書報也　敖氏繼公曰大夫卽
　還玉之卿也束帛言其是卽曏者束帛加書者也以
　其束帛反命亦如還玉之義蓋以之為信也
明日君館之
　正義敖氏繼公曰此反命蓋與還玉同日而明日君
　館之則無此禮者其館之之節亦可見矣
　存疑鄭氏康成曰旣報館之書問尚疾也(賈疏以其所報告請)
　(多是宻事故尚疾)
　案還玉之明日館賓館賓之明日賓行經之次第本
　如此唯有故加書則於還玉日多反命一事耳記此
　者嫌加書或當有稽延未得明日館賓也注乃云書
　問尚疾疏以言者密事夫所云故者皆禮典所具非
　必密謀不宣者也若果事屬機秘豈有使人讀於門
　外者乎
右記有故加書

旣受行出遂見宰問幾月之資(幾居豈反注古文資作齎)
　正義敖氏繼公曰見宰見之於其官府也宰制國用
　故問之　鄭氏康成曰資行用也
　存疑鄭氏康成曰古者君臣謀宻草創未知所之遠
　近問行用當知多少而已
　辨正朱子曰上言與卿圖事則固已知所之矣此但
　言與宰計度資費之多寡而已注未是
使者旣受行日朝同位
　正義鄭氏康成曰謂前夕幣之閒(敖氏繼公曰前蓋如前期之前)同
　位者使者北面介立于左少退别於其處臣也(賈疏謂已)
　(受命後夕幣之前使者及介朝時皆同位北面東上在朝處臣東方西面北上)　敖氏繼公
　曰日朝每日常朝也經惟見夕幣與受命之位故記
　明之
　案據此則命使之後夕幣之前亦有閲數日而不卽
　就事者矣
出祖釋軷祭酒脯乃飲酒于其側(軷蒲末反注軷古文作祓)
　正義鄭氏康成曰祖始也旣受聘享之禮行出國門
　止陳車馬釋酒脯之奠於軷為行始也詩傳曰軷道
　祭也謂祭道路之神　敖氏繼公曰道祭謂之軷者
　為旣祭而以車軷之因以為名也釋軷者釋其所軷
　之物謂酒脯也旣釋則人為神祭之如士虞禮佐食
　為神祭黍稷膚祝祭酒之祭旣祭乃與同行者飲酒
　於其側禮畢乘車軷之而過也
　案釋如釋奠釋菜之釋謂釋之於地也云祭酒脯則
　無甡也有脯則亦有醢矣蓋豆籩具而偶也生民詩
　取羝以軷秋官犬人職伏瘞亦如之則有甡若羊若
　狗此無者蓋天子諸侯之軷禮隆也據夏官大馭職
　則祭右軹祭左軹祭軌皆馭為之賈氏謂此使者自
　祭禮或然與於家則釋幣于行五祀之行神也出門
　外則釋軷道路之神也
　通論孔氏穎逹曰此一祭而三名曰軷曰祖詩云取
　羝以軷又云出祖是也又名道曾子問曰道而出是
　也

右記受命始行諸事

所以朝天子圭與繅皆九寸剡上寸半厚半寸博三寸
繅三采六等朱白蒼(朝音潮繅音早雜記作藻同剡以冉反厚胡耦反古文繅或作藻今)
　(文作璪蒼石經及敖本皆作倉)
　正義鄭氏康成曰圭所執以為瑞節也九寸上公之
　圭也　孔氏穎達曰雜記藻三采六等聘禮記云朝
　天子圭與繅皆九寸繅三采六等朱白蒼朱白蒼旣
　重云朱白蒼是一采為二等相閒而為六等也　朱
　子曰案記只有朱白蒼三字而雜記疏所引乃重有
　之不知何時傳冩之誤失此三字也　敖氏繼公曰
　圭謂桓圭也圭與繅皆九寸但言其長同耳若其廣
　則玉三寸而繅蓋一尺許也剡上寸半厚半寸博三
　寸惟據玉而言剡上寸半謂剡其左右各寸半也三
　采六等者三就也每一匝為一就三采而三就以上
　下或左右數之則六等矣
　存疑鄭氏康成曰剡上象天圓地方也繅以韋衣木
　板飾以三色再就
　案圭之首三角而銳或取隂陽竒偶之義以分上下
　又以為諸圭之别也故圭角二字常連言之唯琬圭
　則首圓耳下記云皆玄纁玄纁繅之質也三采二采
　其飾也以玄纁為質則非韋明矣三采各二而三就
　則每采以兩相併而為一就也朱在上白在中蒼在
　下與公侯伯之圭繅皆三采三就典瑞職有明文
問諸侯朱綠繅八寸
　正義鄭氏康成曰於天子曰朝於諸侯曰問記之於
　聘文互相備(賈疏上文公朝天子圭與繅皆九寸則自相朝圭與繅亦同九寸公遣臣相問)
　(圭與繅皆八寸則遣臣問天子圭與繅亦八寸故云互相備也)　敖氏繼公曰此言
　上公聘玉之繅也朱綠者繰之采也典瑞職曰瑑圭
　璋璧琮繅皆二采一就以覜聘則此朱綠蓋合而為
　一就也一就則二等矣上言朝玉與其繅九寸故於
　此但言繅而不反玉蓋省文耳玉人職云瑑圭璋八
　寸璧琮八寸以覜聘是公之聘玉亦與繅之長同也
　然則侯伯聘玉與繅當六寸子男則當四寸與
皆玄纁繫長尺絢組(長直亮反絢呼縣反注今文絢作□)
　正義鄭氏康成曰采成文曰絢繫無事則以繫玉因
　以為飾　敖氏繼公曰玄纁所用以為繅者也朝聘
　之繅皆以玄纁之帛為之蓋表玄而裏纁也其表裏
　則皆絢以采繫者繅之繫也以絢組為之其絢亦如
　繅之采與繅言采繫言絢文互見也絢者蓋以采色
　飾物之稱舊說以為畫非也
　存疑鄭氏康成曰繫皆用五采組上以玄下以絳為
　地　賈氏公彥曰繅藉尊卑不同組繫尊卑一等
　案古人服采大率取象於天地故或玄上而纁下或
　玄表而纁裏如五冕之覆冐冕服之衣裳是也士喪
　禮尸襲所用亦多放焉則此玄纁為繅之表裏固有
　根據玄纁旣為之質則三采二采自當為之絢矣采
　絢蓋皆横之以掩玉則上下皆匝焉故云就也繫未
　聞以玄纁為之者他禮每云組繫此亦組繫也但絢
　則彌華爾

右記圭繅

問大夫之幣俟于郊為肆又齎皮馬(齎子兮反釋文作賫注古文肆為肄)
　正義鄭氏康成曰肆猶陳列也齎猶付也使者旣受
　命有司載問大夫之禮待于郊陳之為行列至則以
　付之也使者初行舍于近郊幣云肆馬云齎因其宜
　亦互文也不於朝付之者辟君禮也必陳列之者不
　夕也　敖氏繼公曰經於問大夫之庭實惟言皮此
　兼云馬是其所用亦不定也

右記問大夫之幣

辭無常孫而說(孫音遜說音悦)
　正義鄭氏康成曰孫順也大夫使受命不受辭辭必
　順且說　敖氏繼公曰聘為結好故辭貴於孫而說
辭多則史少則不逹辭苟足以達義之至也(注今文至為袛)
　正義敖氏繼公曰史言其文勝也論語曰文勝質則
　史辭以達意而已當少而多則文勝而傷於煩當多
　而少則失於畧而不足以達意辭苟足以達則不煩
　不略為得其宜故曰義之至也
辭曰非禮也敢對曰非禮也敢
　正義鄭氏康成曰辭辭不受也對答問也二者皆卒
　曰敢言不敢　敖氏繼公曰此辭對之辭未詳其所
　用之節姑闕之

右記辭

卿館於大夫大夫館於士士館於工商
　正義鄭氏康成曰館者必於廟不館於敵者之廟為
　太尊也自官師以上有廟有寢工商則寢而已(賈疏庶人)
　(在官者工商之等有寢而無廟祭法云庶士庶人無廟祭於寢是)
管人為客三日具沐五日具浴
　正義鄭氏康成曰管人掌客館者也客謂使者下及
　士介也　敖氏繼公曰三日五日古人平常沐浴之
　節也内則言子事父母之禮云五日則燂湯請浴三
　日具沐又云少事長賤事貴共帥時則亦足以見之
　矣沐潘也

右記館并管人所共

飱不致
　正義鄭氏康成曰不以束帛致命(賈疏饔餼以束帛致此不以束帛致)

敖氏繼公曰不致者宰夫設之而已不以君命致

　之也必不致者遠辟朝君之禮也
賓不拜
　正義鄭氏康成曰以不致命也
沐浴而食之(食如字)
　正義鄭氏康成曰自潔淸尊主國君賜也記此重者
　沐浴可知

右記飱

卿大夫訝大夫士訝士皆有訝(訝五嫁反)
　正義鄭氏康成曰卿使者大夫上介也訝主國君所
　使迎待賓者如今使者䕶客　敖氏繼公曰掌訝職
　凡訝者賓客至而徃詔相其事而掌其治令其職如
　是則以降等者為之宜也云士皆有訝者嫌其賤不
　必訝若上士則使中士訝之中士則使下士訝之也
賓卽館訝將公命
　正義鄭氏康成曰使已迎待之命　敖氏繼公曰此
　節宜在卿致館之後將公命蓋於外門内也下禮同
　案周官掌訝中士八人賓入館而次于舍門外者其
　職也侯國或以下士為之其下云凡賓客諸侯有卿
　訝卿有大夫訝大夫有士訝士皆有訝則届事而攝
　官以共非卽掌訝也此經上節所云乃攝官者也自
　此以下則掌訝之官為之與若然則雖於賓亦不以
　大夫矣敖云將公命及下禮皆於外門内者以相見
　禮決之也
又見之以其䞇
　正義鄭氏康成曰復以私禮見者訝將舍於賓館之
　外宜相親也(賈疏掌訝職云賓入館次于舍門外待事於客次如今官府門外更衣處待事)
　(於客通其所求索)大夫訝者執鴈士訝者執雉
賓旣將公事復見之以其䞇
　正義鄭氏康成曰公事聘享問大夫復報也　敖氏
　繼公曰其䞇卽訝之䞇也復見之以其䞇所謂還䞇
　也卿則還鴈大夫士則皆還雉於其訝士相見禮云
　士見於大夫終辭其䞇蓋以無復見之禮故也此亦
　有士見於大夫而不終辭之者以其受公命而為訝
　與同國之降等者異故畧如敵者之禮不辭其䞇而
　復見之也

右記訝者

凡四器者唯其所寶以聘可也
　正義鄭氏康成曰言國以此為寶也四器謂圭璋璧
　琮(賈疏此據上經圭璋以行聘璧琮以行享而言謂公侯伯之使者若子男使者聘用璧琮享用琥璜)

敖氏繼公曰言惟得用其所寶者以聘見不可用

　其不當用者也
　案玉所以可寶者禮事用之耳聘其一也如朝如祭
　又其大者也若以為玩好而寶之則犯楚書所譏與
　孟子所戒矣
　通論賈氏公彥曰大宗伯以玉作六瑞又云以玉作
　六器人執之曰瑞禮神曰器此不言瑞而言器者對
　文則異散文則通尚書亦云五器

右記聘玉

宗人授次次以帷少退于君之次
　正義鄭氏康成曰主國之門外諸侯及卿大夫之所
　使者次位皆有常處　敖氏繼公曰授次授賓次也
　設次者掌次也宗人則主授之耳君謂朝君也云少
　退則似謂在其南而少西也
　通論敖氏繼公曰司儀職及將幣車進拜辱賓車進
　答拜云車進是朝君未嘗入於次也此乃著君之次
　亦似微異
　案君疑賓之訛其謂上介以下少退于賓之次與
右記授次

上介執圭如重授賓
　正義鄭氏康成曰愼之也曲禮曰凡執主器執輕如
　不克　賈氏公彥曰此於主君廟門外上介屈繅以
　授賓賓襲受之節　敖氏繼公曰上介凡執玉皆如
　是不惟將聘授賓之時為然記特於此發之耳其餘
　執玉者亦如之
賓入門皇升堂讓將授志趨(注古文皇皆作王)
　正義鄭氏康成曰皇自莊盛也志猶念也念趨謂審
　行步也　賈氏公彦曰將授志趨謂賓執玉向楹將
　授之時　敖氏繼公曰讓謂必後主君也經云公升
　二等賓升是也春秋傳衛孫林父聘於魯公登亦登
　是不讓也將授謂發於負序之位將授玉也行而張
　足曰趨曲禮曰堂上不趨執玉不趨特志於趨耳言
　其急於授君而行速也注云志趨卷豚是也
　案玉藻云卷豚行不舉足齊如流注云卷轉也豚之
　言若有所循不舉足而曵踵則裳之齊如水之流也
　孔子執圭則然此徐趨也卷去阮反豚大本反
　存疑鄭氏康成曰讓謂舉手平衡也(賈疏曲禮云執天子之器則上)
　(衡國君則平衡)孔子之執圭鞠躬如也如不勝上如揖下如
　授勃如戰色足蹜蹜如有循
　案鄭言執圭之容故以讓為舉手平衡也然於讓義
　為踈引論語取足蹜蹜如有循以明志趨耳則彼注
　舉前曳踵與此卷豚而行者近之
授如爭承下如送君還而后退(還音旋)
　正義賈氏公彥曰謂就東楹授玉於主君時如與人
　爭接取物恐失墜也　敖氏繼公曰如送言其未卽
　退之意也君還東面而後賓退
　存疑賈氏公彥曰下如送者以上文之次言之謂聘
　享每訖君實不送而賓之敬如君送然待君廻還賓
　則退出廟門更行後事　敖氏繼公曰授如爭謂尚
　疾而不敢畱君也承下如送謂旣授則以手承公手
　之下而未卽退
　案賈氏以下為下堂退為賓出廟門者朱子於論語
　已質其非而敖氏以爭字為句謂尚疾者恐亦非執
　輕如不克之意蓋執玉以授君當執其下君則從其
　上受之故授之時如爭承物者然玉已授而手在下
　猶若有所送也
下階發氣怡焉再三舉足又趨
　正義鄭氏康成曰發氣舍息也再三舉足自安定乃
　復趨也至此云舉足則志趨者卷豚而行也(賈疏此舉足為)
　(疾趨則志趨為徐趨也)　敖氏繼公曰下階謂降而没階之時
　也怡和悅也於此言發氣怡焉言又趨則鄕者之屏
　氣戰色足如有循可知矣趨言又者明復其常也
及門正焉
　正義鄭氏康成曰容色復故此皆心變見於威儀

右記聘容

執圭入門鞠躬焉如恐失之
　正義鄭氏康成曰記異說也(賈疏上文已記執圭此又記執圭之儀以同記)
　(事而言有差異人記事說有不同也)　敖氏繼公曰鞠躬者敬也如恐
　失之者愼也
及享發氣焉盈容
　正義鄭氏康成曰孔子之於享禮有容色　敖氏繼
　公曰聘時屛氣享時發氣又且盈容禮有重輕故敬
　亦有隆殺
衆介北面蹌焉(蹌七將反)
　正義鄭氏康成曰容貌舒揚　敖氏繼公曰於享乃
　云蹡焉以見聘時之不然也然則衆介容貌之變其
　節亦畧與賓同矣
　存疑賈氏公彥曰此謂賓行聘衆介從入門左北面
　也
　案敖氏謂言享時者得之若方行聘時使者方屛氣
　戰色衆介不應容氣舒揚也
私覿愉愉焉
　正義鄭氏康成曰容貌和敬　賈氏公彥曰享時盈
　容舒於聘時戰色私覿愉愉又舒於盈容也
出如舒鴈
　正義鄭氏康成曰威儀自然而有行列舒鴈鵝也
　賈氏公彥曰出廟門又舒於愉愉也

右記聘享覿之容

皇且行入門主敬升堂主愼
　正義鄭氏康成曰復記執玉異說　敖氏繼公曰主
　敬鞠躬也主愼如恐失之也先言皇且行乃云入門
　主敬則與上記入門皇者異也云升堂主愼則又與
　入門而如恐失之者異也是謂異說

右記執圭之容

凡庭實隨入左先皮馬相閒可也(閒記莧反注古文閒作干)
　正義鄭氏康成曰隨入不並行也　賈氏公彥曰左
　先者皮馬以四為禮北面以西為上故左者先入也

敖氏繼公曰凡庭實謂凡入而設於參分庭一在

　南者也皮馬相閒謂庭實若相繼而兩設用皮則宜
　俱用皮用馬則宜俱用馬或不能然則一節用皮一
　節用馬相閒而設亦自無害故云可也可者許其得
　用之辭
　存異鄭氏康成曰閒猶代也土物有宜君子不以所
　無為禮畜獸同類可以相代
　案以隨入左先相閒文義差之則言庭實入設之序
　者似貫蓋記者多備經之所不及也
賓之幣唯馬出其餘皆東
　正義鄭氏康成曰馬出當從廏也餘物皆東藏之
　敖氏繼公曰賓之幣謂將聘君之幣及私覿者也馬
　亦言幣則幣字之所包者廣矣

右記庭實入出之法

多貨則傷于徳
　正義敖氏繼公曰貨指聘物而言聘物有常數若多
　用之則有重貨之意而傷害於徳矣言此者見貨之
　不可多也
　存異鄭氏康成曰貨天地所化生謂玉也(賈疏鄭注周官九職)
　(亦云金玉曰貨布帛曰賄)君子於玉比徳焉朝聘之禮以為瑞節
　重禮也多之則是主於貨傷敗其為徳
　案記此句緣上庭實而言之耳云多貨則傷徳者欲
　酌劑其宜而為之制數者也若圭璋璧琮具有典式
　不當有多寡之殊矣金玉曰貨此亦鄭義云爾班志
　云貨謂布帛可衣及金刀龜貝所以分財布利通有
　無者則所賅者博也荀子大略篇引聘禮志曰幣厚
　則傷徳財侈則殄禮曰貨曰幣其非專指玉也明矣
幣美則沒禮
　正義鄭氏康成曰幣謂束帛也美之則是主於幣而
　禮之本意不見也　敖氏繼公曰美謂奇巧也聘幣
　有常制若美為之則過於禮而禮為之沒矣言此者
　見幣之不必美也上言貨則幣在其中矣以其出於
　人力之所為故復以美戒之
賄在聘于賄(注古文賄皆作悔)
　正義鄭氏康成曰賄財也于讀曰為言主國禮賓當
　視賓之聘禮而為之財也賓客者主人所欲豐也若
　苟豐之是又傷財也周官曰凡諸侯之交各稱其邦
　而為之幣以其幣為之禮(賈疏秋官司儀職文)

右記貨幣之度

凡執玉無藉者襲
　正義陸氏佃曰無藉若圭璋特是也經言繅又别言
　藉則藉非繅矣藉若璧以帛琮以錦之類公側襲受
　玉于中堂與東楹之閒此無藉者之玉也束帛加璧
　卽裼矣　敖氏繼公曰藉謂束帛以藉玉也以此篇
　攷之則聘以圭璋而不用束帛以為藉所謂無藉者
　也其賓主授受之時皆襲以執之過此則皆裼矣蓋
　聘玉尊當特逹而無藉執聘玉則當加敬而襲其襲
　與無藉之義初不相通記人特因二者之異於常故
　合而為言耳執玉之無藉者襲則於其有藉者裼可
　知乃不言之者裼乃常禮不特於執享玉之時為然
　也
　存異鄭氏康成曰藉謂繅也繅所以藉玉

右記執玉襲

禮不拜至(注今文禮為醴敖從今文)
　正義敖氏繼公曰醴賓而不拜至其辟朝君之禮乎
　諸侯相朝有儐禮與醴相類
　存疑鄭氏康成曰以賓不於是始至
　案士昏禮賓納采問名訖主人醴賓升堂卽拜至公
　食大夫禮亦拜至賓皆非於是始至者也嫌凡醴或
　俱當拜至故記人明之
醴尊于東箱瓦大一有豐(大音泰)
　正義敖氏繼公曰士冠禮醴尊于房中勺觶角柶脯
　醢在其北南上此尊于東箱則勺觶籩豆之類亦宜
　近之
薦脯五膱祭半膱横之(膱音職)
　案注說已見鄕射記
祭醴再扱始扱一祭卒再祭(扱初洽反)
　正義鄭氏康成曰卒謂後扱
　案扱禮之法已見士昏記

右記醴賓之事

主人之庭實則主人遂以出賓之士訝受之
　正義鄭氏康成曰此謂餘三馬也左馬賓執以出矣

敖氏繼公曰主人之庭實謂用於醴賓之時者也

　遂以出者主人之士也賓之士其從者也

右記賓受庭實之事

旣覿賓若私獻奉獻將命
　正義鄭氏康成曰時有珍異之物或賓奉之所以自
　序尊敬也猶以君命致之　賈氏公彥曰臣統於君
　雖是私獻已物亦以君命致之故曰將命　敖氏繼
　公曰玉藻云親在行禮於人稱父此臣有獻於他國
　之君而稱其君命以將之亦其義也
擯者入告出禮辭
　正義鄭氏康成曰辭其獻也
賓東靣坐奠獻再拜稽首
　正義鄭氏康成曰獻不入者禮輕　敖氏繼公曰以
　君命將之而奠獻於外再拜稽首見其為己物也
擯者東面坐取獻舉以入告出禮請受
　正義敖氏繼公曰亦東面取者舉奠物之儀然也請
　受說見私覿
　存疑鄭氏康成曰東面坐取獻者以宜並受也其取
　之由賓南而自後右客也(賈疏擯者從東由賓南自客後居賓左取獻物)
賓固辭公答再拜
　正義敖氏繼公曰云答則拜非為受也凡尊者於卑
　者之禮而不得親受者其儀皆然公拜亦於中庭
擯者立于閾外以相拜賓辟擯者授宰夫于中庭(相息亮反)
(辟音避注古文閾為蹙)
　正義鄭氏康成曰以東藏之旣乃介覿
若兄弟之國則問夫人
　正義鄭氏康成曰兄弟謂同姓若婚姻甥舅有親者
　問猶遺也謂獻也不言獻者變於君也非兄弟獻不
　及夫人
　案記言兄弟之國則私獻亦有及夫人者及夫人亦
　以君命將之可知上獻君言若此問夫人亦言若皆
　或有或無不可定也但非兄弟之國則雖於君有獻
　亦問不及夫人耳

右記私獻

若君不見(見賢遍反)
　正義鄭氏康成曰君有疾若他故不見使者
使大夫受
　正義鄭氏康成曰受聘享也大夫上卿也　敖氏繼
　公曰大夫亦皮弁襲迎賓于大門外不拜帥賓以入
　也
自下聽命自西階升受負右房而立賓降亦降(注今文無而)
　正義鄭氏康成曰此儀如還圭然而賓大夫易處耳
不禮(敖本作醴)
　正義敖氏繼公曰使大夫代受則醴賓之禮自不可
　行乃必言之者嫌受其聘享則當醴之也

右記君不見大夫受之禮

幣之所及皆勞不釋服(勞力報反)
　正義鄭氏康成曰以與賓接於君所賓又請有事於
　已也所不及者下大夫未嘗使者也不勞者以先是
　賓請有事於己同類旣聞彼為禮所及則己往有嫌
　也所以知及不及者賓請有事固曰某子某子(賈疏爾時)
　(不道已姓則知已乃幣所不及)
　存疑敖氏繼公曰經云卿大夫勞賓而此云幣之所
　及皆勞則謂大夫時或有勞之者時或有不皆勞之
　者矣似異於經且以幣不及已之故而不勞賓亦恐
　非禮意蓋聘君之問卿卿大夫之勞賓皆禮之當然
　二者初不相關記乃合而言之似失之矣服謂皮弁
　服不釋服之意亦未詳
　案幣之所及而勞之徃來施報欲其稱也在朝君臣
　同服則皆皮弁服矣不釋服者因聘服之餘亦所以
　禮賓也上介亦皮弁服受之

右記勞

賜饔唯羹飪筮一尸若昭若穆(注古文羹為羔飪作腍)
　正義鄭氏康成曰羮飪謂飪一牢也肉謂之羮唯是
　祭其先大禮之盛者也腥餼不祭則士介不祭也(賈疏)
　(士介皆餼大牢無飪可祭)筮尸若昭若穆容父在父在則祭祖父
　卒則祭禰　敖氏繼公曰尸云筮則子弟之從行者
　衆矣唯羮飪之文不具或脫一祭字
　存異敖氏繼公曰云筮一尸者嫌並祭祖禰當異尸
　也幷祭祖禰而唯一尸故若昭若穆皆可　賈氏公
　彥曰古者天子諸侯行載廟木主大夫雖無木主亦
　以幣帛主其神故筮尸祭然後食之以求福故也
　案祭必分昭穆云若者或昭或穆祭其一也若幷祭
　祖禰而概以一尸則又何昭穆之有乎且其入室東
　面坐而食之飲之者一尸而已名之為祖不可以為
　禰也名之為禰不可以為祖也名不正則言不順聖
　人制禮夫豈有此父在而祭祖者或父有廢疾而子
　為大夫或父已請老而子及於為政出使在外夫亦
　可以祭矣抑有父卒而祭其祖者古人之祭有犆有
　祫若犆則雖三廟五廟唯祭其一而已如春已犆於
　禰夏而出聘則祭其祖禮亦宜之特牲少牢祝辭皆
　曰皇祖此可舉以為例也筮亦於廟門外　問所館
　者大夫若士之廟也彼之祖禰在焉可入室而祭已
　之祖禰乎曰鬼神變動不居不可以為有不可以為
　無而屈伸寂感因時而異賓館于兹而祭其祖禰賓
　之祖禰感而伸則主人之祖禰寂而屈理固然也且
　如特牲少牢祭畢而餕則上餕實居尸位矣又如祭
　殤與無後者亦於室中祭之矣先儒謂五祀之户中
　霤亦在廟室祭之則於彼廟祭此祖禰何嫌之有乎
初奉使時行釋幣禮埋于西階東未聞奉之以為

　主也天子諸侯載木主以行非其義類未可援以為
　比
僕為祝祝曰孝孫某孝子某薦嘉禮于皇祖某甫皇考
某子(祝曰之祝之又反)
　正義敖氏繼公曰僕御者也祝不從行故僕攝之嘉
　禮指饔而言字祖而諡考亦假設之辭爾凡稱鬼神
　大夫則舉其諡士則舉其字
　存疑鄭氏康成曰僕為祝者大夫之臣攝官也
　存異敖氏繼公曰幷祭祖禰盛之也一牢而幷祭幷
　祭而一尸皆所以異於常禮
　案孝孫對皇祖為稱孝子對皇考為稱亦科用其一
　非兩稱之也並舉之者以若昭若穆不定唯人所指
　耳如幷祭祖禰則祝辭但稱孝孫不當幷稱孝子卑
　統於尊也周公幷告大王王季文王而冊祝之辭但
　云元孫某可以見其例矣在國則祝者公有司也祝
　不從行而僕攝之事神之職祝為尊大夫之貴臣老
　與士而已此僕為祝者其亦公家之臣與佐食宗人
　賓則同行者皆可為之宗人薦豆設敦且亞獻以其
　無主婦宗人宜攝之也司馬司士則皆其臣為之
　餘論賈氏公彥曰定四年傳祝佗云嘉好之事君行
　師從卿行旅從臣無事焉則祝不從行又掌客職云
　羣介行人宰史不言祝則小祝亦不行矣(敖氏繼公曰然則君)
　(與大夫以嘉好之事出竟祝皆不從亦可見矣)
如饋食之禮(注今文無之)
　正義敖氏繼公曰此如少牢饋食之禮但如其不賓
　尸者耳賓於聘日受饔且在他國則此時祭物雖多
　而禮儀不得不略又此用大牢亦與彼禮異者也然
　則所謂如者蓋大約言之耳　賈氏公彥曰少牢禮
　尊俎籩豆鼎敦之數陳設之儀九飯三獻之節皆宜
　有之至於致爵加爵當略之矣
　案饔飪九鼎此祭如饋食則五鼎而五俎牛羊豕魚
　腊也牲體亦升其右胖于尸羞四豆則膷臐膮與醢
　為四鉶則牛二羊豕各一如公食與祝佐食主人賓
　之俎皆有牛體亦其異者
假器于大夫
　正義敖氏繼公曰必假於大夫者其禮其器與之同
　也　賈氏公彥曰曲禮云大夫士去國大夫寓祭器
　於大夫士寓祭器於士注云與得用者言寄若然卑
　者不得用尊者之器故賓介於主國大夫假祭器而
　行之
　存疑鄭氏康成曰不敢以君之器為祭器(賈疏致饔雖是祭器)
　(人臣不敢以君之器為祭器)
　案致饔有鼎無俎固不得不假彼亦未必以君之祭
　器致之
朌肉及廋車(朌音班廋所求反注古文朌作紛)
　正義鄭氏康成曰朌猶賦也廋廋人也車巾車也二
　人掌視車馬之官也　賈氏公彥曰此謂祭訖朌胙
　逮下也周官夏官有廋人職掌養馬春官有巾車職

敖氏繼公曰言此明亦有不及者矣

　案春官巾車以下大夫為之則尊官也此云及則其
　賤者蓋胥徒與左氏傳云巾車脂轄

右記以饔祭

聘日致饔
　正義敖氏繼公曰自此至旬而稍記主國行禮於賓
　之節也
明日問大夫(注古文曰問夫人也)
　正義鄭氏康成曰不以殘日問人崇敬也　敖氏繼
　公曰所以下於其君亦以聘日未有暇及之也
夕夫人歸禮(注今文歸作饋)
　正義鄭氏康成曰與君異日下之也
旣致饔旬而稍
　正義敖氏繼公曰旬日乃稍者以饔餼之物多也
　案十日而稍恐其米禾芻薪或不繼也牢則無之
宰夫始歸乘禽日如其饔餼之數(注古文餼為旣)
　正義鄭氏康成曰乘禽乘行之禽也謂鴈鶩之屬其
　歸之以䨇為數其賓與上介也　賈氏公彥曰天官
　漿人共賓客之稍禮謂賓留閒主人稍所給者如其
　饔餼之數一牢當一䨇故聘義云乘禽日五䨇是饔
　餼五牢者也上介三牢則三䨇也士介一牢則一䨇
　也
士中日則二䨇
　正義鄭氏康成曰中猶閒也不一日一䨇太寡不敬
　也
凡獻執一䨇委其餘于面
　正義鄭氏康成曰執一䨇以將命也(案此少儀文)面前也
　其受之也上介受之以入告士舉其餘從之(賈疏此約私獻)
　(禮私獻擯者取獻以入士舉其餘此亦上介受入明其餘士舉從入可知)賓不辭拜受于
　庭上介執之以相拜于門中乃入授人(賈疏此亦約私獻文)上
　介受亦如之(賈疏以其受饔餼之時已如賓禮也)士介拜受于門外(賈疏)
　(以其受餼在門外也)
禽羞俶獻比(比筆倚反)
　正義鄭氏康成曰比放也其致之禮如乘禽也

右記主國禮賓之節與羞獻

歸大禮之日既受饔餼請觀
　正義鄭氏康成曰聘於是國欲見其宗廟之好百官
　之富　李氏如圭曰呉季札聘魯請觀周樂晉韓起
　聘魯觀書於大史氏是其類
　存疑敖氏繼公曰歸大禮之日即聘日也是日所行
　之禮自聘以至於介之私覿凡十餘節以大概言之
　亦必至於日幾中而后畢既而又有受饔之事已受
　饔又以祭其祖禰如饋食之禮由是觀之則日暮人
　倦可知矣乃復請觀何哉且問卿之公事未舉而私
　為道觀亦非禮也此記必誤矣
　案敖氏獻難義亦近是但此舉或於歸大禮之日請
　於歸饔餼之卿以達於君非於即日觀也亦如上經
　賓請有事於大夫非於即日問也其訝帥之文相連
　者記欲終其事耳
訝帥之自下門入
　正義鄭氏康成曰帥猶道也從下門外入游觀非正
　也

右記請觀

各以其爵朝服
　正義鄭氏康成曰此句宜在凡致禮下(賈疏此各以其爵朝服為)
　(致禮也故知義然)

右記致禮者之爵與服

士無饔無饔者無儐(儐石經作擯李氏如圭曰擯當作儐監本已改今從之)
　正義鄭氏康成曰謂歸餼也

右記士無儐

大夫不敢辭君初為之辭矣
　存疑鄭氏康成曰此句宜在明日問大夫之下(賈疏以賓)
　(請有事於大夫君禮辭許也)　敖氏繼公曰此上蓋有闕文
右記賓問大夫

凡致禮皆用其饗之加籩豆
　正義鄭氏康成曰凡致禮謂君不親饗賓及上介(賈疏)
　(案上經賓一食一饗上介若食若饗唯士介不言饗故知其中唯賓與上介耳)以酬幣致其
　禮也其其賓與上介也加籩豆謂其實也亦實於罋
　筐(賈疏致饔餼醯醢是豆實實於罋明此亦實於罋可知也)饗禮今亡　敖氏繼
　公曰春秋傳昭六年晉侯享季武子有加籩武子辭
　韓宣子曰寡君以為驩也是籩豆之加與否已定於
　未饗之先若不親饗而歸之嫌加者不致故云然
　案皆皆賓與上介又皆主國之公與大夫也加籩豆
　如籩人醢人職所列者是也公於賓用其全則八於
　上介減其二則六大夫之於賓與上介亦然加者皆
　用則正者畢具可知矣此致禮云皆用則親饗者宜
　無不用矣然據晉人之於季孫又似加於常禮之外
　者與此微異

右記致饗用加籩豆

無饔者無饗禮
　正義鄭氏康成曰士介無饗禮

右記士無饔

凡餼大夫黍粱稷筐五斛
　正義敖氏繼公曰凡凡賓上介及士介也經云大夫
　餼賓上介米八筐士介米六筐而此云黍粱稷則是
　皆不用稻矣八筐者二黍二粱四稷也六筐者二黍
　二粱二稷也其器既異於君器又多寡相懸且不敢
　與君同用四種皆所以遠下之凡降殺之例自下者
　始此八筐者乃不去稷而去稻者以當多者不宜去
　而當少者不宜多也是或一義耳若六筐者則因賓
　介之禮而但減其多者之數以别之無他義也君器
　多而小大夫器寡而大亦隆殺之宜　鄭氏康成曰
　謂大夫餼賓上介也器寡而大略(賈疏君歸饔餼於賓與大夫介米少)
　(而筥多今大夫致禮於賓介用筐數寡而器大其禮略)

右記大夫餼禮之米

既將公事賓請歸
　正義鄭氏康成曰謂已問大夫事畢即請歸也主國
　留之饗食燕獻無日數盡殷勤也
　案請請於所問之大夫而以達於君也其於賓介面
　畢大夫送賓時請之與請歸之意謂不敢久留溷主
　國也蓋其饗食有常數燕雖數舉不過示以優游之
　意至旬而稍則歸期近而留焉者暫矣

右記請歸之節

凡賓拜于朝訝聽之
　正義鄭氏康成曰拜拜賜也唯稍不拜　敖氏繼公
　曰訝聽之異於已臣也

右記賓拜賜

燕則上介為賓賓為苟敬
　正義敖氏繼公曰饗食之禮君親為主故以賓為賓
　尊賓也君與臣燕則宰夫為獻主故不以賓為賓而
　以為苟敬亦尊賓也此苟敬之位在阼階西北面餘
　並見燕禮記
　存疑鄭氏康成曰燕私樂之禮崇恩殺敬也賓不欲
　主君復舉禮事禮已於是辭為賓君聽之從諸公之
　席命為苟敬苟敬者主人所以小敬也更降迎其介
　以為賓亦大夫也雖為賓猶卑於君君則不與亢禮
　也主人所以致敬者自敵以上
　案燕禮具有成法非必賓辭為賓而後以介為賓也
　小敬之義亦所未安
宰夫獻
　正義鄭氏康成曰為主人代公獻　敖氏繼公曰燕
　禮輕故君與臣燕則不親為主而使宰夫獻所以明
　君臣之義也此與他國之臣燕亦用此禮者所以别
　於其君也

右記燕

無行則重賄反幣(注今文曰賄反幣)
　正義鄭氏康成曰無行謂獨來復無所之也(賈疏此特來非)
　(歴聘呉公子札聘於諸國是有行也)必重其賄與反幣者使者歸以得
　禮多為榮所以盈聘君之意也秦康公使西乞術聘
　于魯辭孫而說襄仲曰不有君子其能國乎厚賄之
　(賈疏文十二年左氏傳文)此謂重賄者也　敖氏繼公曰於反幣
　之外又重賄之答其特來之厚意也反幣即贈幣也
　贈幣為報其私覿故云反必言反幣者嫌重賄則不
　必贈也

右記特聘無行

曰子以君命在寡君寡君拜君命之辱
　正義鄭氏康成曰此贊聘君拜聘享辭也在存也
君以社稷故在寡小君拜
　正義鄭氏康成曰此贊拜夫人之聘享辭也言君以
　社稷故者夫人與君體敵也其卒亦曰寡君拜命之
　辱
君貺寡君延及二三老拜
　正義鄭氏康成曰此贊拜問大夫之辭貺賜也大夫
　曰老
又拜送
　正義鄭氏康成曰拜送賓也其辭蓋云子將有行寡
　君敢拜送

右記公館賓之辭

賓於館堂楹間釋四皮束帛賓不致主人不拜
　正義鄭氏康成曰賓將遂去是館留禮以禮主人所
　以謝之　敖氏繼公曰必釋於此者明為館故也皮
　亦在堂禮之變也賓主各有當為主人之嫌難乎其
　為授受也不用錦而帛不授受無嫌於君禮
　案賓以館於其廟故釋此以禮其神與有四皮者盛
　之也夫然則不致不拜宜矣

右記賓釋皮帛于館

大夫來使無罪饗之(使所吏反)
　正義鄭氏康成曰樂與嘉賓為禮　敖氏繼公曰無
　罪謂無失誤也饗之親饗之也主國君於賓有饗食
　燕之禮但言饗者舉其盛者言之
　存疑敖氏繼公曰來使與下文所謂過者相對立文
過則餼之
　正義鄭氏康成曰餼之生致其牢禮也其致之辭不
　云君之有故耳聘義曰使者聘而誤主君不親饗食
　所以愧厲之也
　案經云致饗以酬幣此云過則餼之是二者異也不
　異其禮而異其辭則雖以愧厲之而究不暴揚其過
　忠厚之至也
　存疑鄭氏康成曰不言罪者罪將執之　敖氏繼公
　曰謂假道而過者則餼之也過即經所謂過餼即經
　所謂餼之以其禮復記於此者蒙無罪之文也若有
　不假道不禁侵掠之類是過者之罪矣
　案如敖說則二句不相承接不相呼應殆非也行人
　見執見譏於春秋盛世未必有之
其介為介
　正義賈氏公彥曰饗賓於廟之時還以聘之上介為
　介而上介於從賓為介之外復别饗也　敖氏繼公
　曰此上當言饗賓之禮乃及此耳其亦有闕文與饗
　賓君為主人故以賓為賓而上介為介若饗上介則
　上介為賓而無介小聘使下大夫其饗禮亦宜如之
　蓋士介賤不可以與主君為禮故也

右記饗否之異

有大客後至則先客不饗食致之
　正義鄭氏康成曰卑不與尊齊禮　賈氏公彥曰前
　有小國之卿大夫來聘將行饗食而値大國之卿大
　夫來聘則廢小國饗食之禮　敖氏繼公曰主人待
　客隆殺之儀也大客謂朝君
　案賈敖二義可以兼備

右記大客後至

唯大聘有几筵
　正義鄭氏康成曰謂受聘享時也小聘輕雖受於廟
　不為神位　敖氏繼公曰經於小聘云不几筵其文
　已明

右記几筵

十斗曰斛十六斗曰籔十籔曰秉(注今文籔為逾)
　正義鄭氏康成曰秉十六斛今江淮之閒量名有為
　籔者　邢氏昺曰包咸云十六斗曰庾籔今文為逾
　是庾逾籔其數同也
二百四十斗
　正義鄭氏康成曰謂一車之米秉有五籔
四秉曰筥
　正義鄭氏康成曰此秉謂刈禾盈手之秉也(賈疏對上秉為)
　(量名)筥穧名也若今萊陽之閒刈稻聚把有名為筥者
　詩云彼有遺秉又云此有不斂穧
十筥曰稯十稯曰秅四百秉為一秅(稯祖孔反音總秅音妒注古文稯作)
　(緵)
　正義鄭氏康成曰一車之禾三秅為千二百秉三百
　筥三十稯也

右記米禾之量

欽定儀禮義疏卷十八
欽定四庫全書
欽定儀禮義疏卷十九
　公食大夫禮第九之一
正義鄭氏康成曰主國君以禮食小聘大夫之禮


於五禮屬嘉禮大戴第十五小戴第十六别錄第


九　賈氏公彦曰下别言食上大夫之法故知此


據小聘大夫聘禮據侯伯之大聘因見小聘此公


食據小聘後言大聘互見爲義篇末云魚腸胃倫

膚若九若十有一下大夫則若七若九此經魚腸


胃倫膚皆七則謂子男小聘之下大夫也　敖氏


繼公曰此篇主言食小國小聘之賓蓋與前篇互


見其禮也


案秋官掌客職云公侯伯子男之相爲賓上公三


饗三食三燕侯伯三饗再食再燕子男一饗一食


一燕是諸侯饗食燕其來朝諸侯之數也其疏云


天子之待諸侯當與諸侯之自相待者同理或然


也聘記云公於賓一食再饗燕無常數是諸侯饗


食燕乎大聘之卿之數也若小聘大夫則聘記云


上介一食一饗小聘其禮如爲介蓋大聘之上介


以下大夫而小聘之賓其爵與同故其食饗之數


亦如之也


通論孔氏穎達曰皇氏云饗有四種一是諸侯來


朝天子饗之周官大行人職所云是也其牲則體


薦體薦則房烝故左傳云饗有體薦國語云王公

立飫則有房烝也二是王親戚及諸侯之臣來朝


王饗之其牲則折俎亦曰殽烝故國語云親戚宴


饗則有殽烝左傳定王饗士㑹用折俎其饗朝廷


之臣亦當然也三是四裔之使來王饗之其禮王


不親饗但以牲全體委與之故國語云坐諸門外


而體委與之是也若其君來則與中國子男同故


小行人職掌小賓小客所陳牲牢不異也四是饗


㝛衞及耆老孤子則以醉爲度故酒正云凡饗士


庶子饗耆老孤子皆共其酒無酌數是也燕則折


俎有酒而無飯牲用狗亦有二種一是燕同姓二


是燕異姓詩湛露箋云夜飲之禮同姓則成之異


姓讓之則止是也食禮者有飯有殽雖設酒飲祇


以潄口以飯爲主亦有二種一是禮食大行人所


云上公九舉及此禮是也二是燕食曲禮酒漿處


右注云此大夫士與賓客燕食之禮是也


案食與饗燕類也然饗食於廟燕於寢故饗最重

食次之燕又次之燕禮者諸侯燕其大夫若聘大


夫之禮此篇則諸侯食聘大夫之禮因附見主國


大夫食聘大夫之禮也以燕推之則諸侯亦當有


食其大夫之禮以食燕推之則諸侯又當有饗其


大夫若聘大夫之禮以主國大夫食聘大夫者推


之則主國大夫亦當有饗燕聘大夫及自相與饗


食燕之禮且推而上之諸侯又當有饗食燕其來


朝之諸侯及王國來聘之大夫之禮天子亦當有


饗食燕其大夫與來朝之諸侯及侯國來聘之大


夫之禮今攷諸經傳如秋官掌客職王合諸侯而


饗禮則其十有二牢大行人職上公饗禮九獻食


禮九舉侯伯七獻七舉子男五獻五舉是天子之


饗食其來朝之諸侯者也左傳所載定王饗士㑹


事是天子之饗侯國之聘大夫者也聘禮曰大夫


於賓壹饗壹食上介若食若饗是主國大夫之饗


食乎聘大夫者也其詳則經籍散軼蓋不可盡考

矣

公食大夫之禮(食音嗣)
　正義賈氏公彥曰此禮序在聘禮之下是因聘而食
　之　劉氏敞曰公養賓國養賢一也親之故愛之愛
　之故養之養之故食之食而弗愛猶豢之也愛而弗
　敬猶畜之也饗禮敬之至也食禮愛之至也饗爲愛
　弗勝其敬食爲敬弗勝其愛文質之辨也　鄭氏鍔
　曰天官外饔職掌外祭祀之割亨賓客飱饔饗食之
　事如之蓋事賓如事神敬之至也
　案聘記曰大夫來使無罪饗之過則餼之傳曰使者
　誤主君弗親饗食所以媿厲之也然則疏家以此禮
　爲因聘而食者是也樂記云食三老五更於大學天
　子袒而割牲執醬而饋執爵而酳冕而總干此禮惟
　公親設醬若牲則不親割爵亦不親酳又無樂舞之
　事侯禮殺於王禮而聘賓又非老更比也大抵食禮
　通乎上下其等差則視乎食之之人與所食之人以
　爲隆殺耳
使大夫戒各以其爵
　正義鄭氏康成曰告之必使同班敵者易以相親敬

賈氏公彥曰此篇雖據子男大夫爲正兼見五等

　諸侯大聘使卿之事故云各以其爵　劉氏敞曰戒
　必以其爵恭也已輕則卑之已重則是以其貴臨之
　也　敖氏繼公曰云各以其爵則兼卿大夫言矣此
　蓋顧下經食上大夫之禮而立文也飲食之禮賓主
　敵則親戒速所以尊賓也此以其爵亦其義也
　案大夫不著所服亦朝服也戒以其爵則服亦以其
　爵下文賓朝服此大夫亦朝服往戒可知戒賓必有
　其辭然燕主飲故辭曰有不腆之酒燕君在阼故辭
　曰與寡君須臾此食禮無酒又無阼席則辭當與彼
　異然經記無文不可考矣
上介出請入告
　正義鄭氏康成曰問所以爲來事　賈氏公彥曰大
　夫就賓館之門外賓使上介出請所爲來事
三辭(三如字)
　正義鄭氏康成曰爲既先受賜不敢當　賈氏公彥
　曰聘日已致饔故今辭食但受饔之時禮辭而已至
　饗食皆當三辭　敖氏繼公曰食必三辭重於燕也
　燕則再辭而許
　案下經言設洗如饗注云如其近者此注所云先受
　賜蓋亦指饗言之未必舍近而遙繼饔也
賓出拜辱大夫不答拜將命賓再拜稽首
　正義敖氏繼公曰賓不言朝服可知也旣對乃北面
　而拜拜辱説見鄉飲酒　鄭氏康成曰不答拜爲人
　使也將猶致也再拜稽首受命　郝氏敬曰將命致
　君食賓之命也
　存疑鄭氏康成曰拜使者屈辱來迎已
　案拜辱者拜君命之辱非拜使者之辱也故使者不
　得而答之受命必稽首者臣禮也以燕禮之辭例之
　此賓將出時宜曰某固辭不得命敢不從其既受命
　亦宜曰君貺寡君多矣又辱賜於使臣臣敢拜賜命
　然後再拜稽首
大夫還賓不拜送遂從之
　正義鄭氏康成曰還復於君不拜送為從之不終事

敖氏繼公曰云不拜送明有拜送者先拜送乃從

　之國君於王使之禮也
　存疑賈氏公彥曰鄉飲鄉射戒賓遂從之而云拜送
　者以其主人先反不相隨故也覲禮使者勞賓侯氏
　送於門外再拜遂從之使者既不先反猶拜送者尊
　天子使故也
　案鄉飲射禮雖從之猶拜送者以主人親戒故也聘
　禮之郊勞歸饔雖使者猶拜送者以賓不從之故也
　此使者戒而賓又從之故不拜送覲禮之侯氏雖於
　使者而已又從之然猶拜送者以敬天子之使也此
　賓於主君則為外臣故異然則若食已國之大夫使
　者既戒而還其所戒之賓亦必拜送矣遂從之非與
　戒者偕行也言隨後踵至耳亦所以明其不易服也

右戒賓

賓朝服卽位于大門外如聘(朝音潮)
　正義敖氏繼公曰拜命之時賓固朝服矣於此乃著
　之者明其與聘服異亦因事而見之如聘謂賓入于
　次乃卽位而主君之擯者亦三人也賓卽位亦於西
　方東面介立於其東南北面西上
　存疑鄭氏康成曰於是朝服則初時玄端(賈疏聘禮重賓發館)
　(即皮弁此禮輕及大門乃朝服)
　案聘使自始迄終惟以皮弁服朝服爲隆殺無服玄
　端者鄭謂初服玄端非也朝服大夫之正服大夫與
　大夫相接胡爲而不朝服乎下記云賓之乘車在大
　門外西方北面立則賓卽位在下行之後而車已還
　立矣

右賓卽位于大門外

卽位具
　正義敖氏繼公曰賓卽位而主人之有司乃具者節
　也具如具官饌之具謂具其所當陳設之物也
　存疑鄭氏康成曰主人也擯者俟君于大門外(賈疏賓主)
　(設擯介以相待如聘時)卿大夫士序及宰夫具其饌物皆於廟
　門之外(賈疏以君迎賓入始言卿大夫已下廟内之位故知此時皆在廟門外也)
　案主人迎賓之位在大門内當稍後於賓則此云卽
　位者尚非主人也擯者從君但在大門内唯上擯請
　事乃出耳言具則自甸人陳鼎以下至於宰夫之具
　皆具也隨所在而具之則不專在廟門外也矣
羮定(定多佞反)
　正義鄭氏康成曰著之者下以為節
　案此卽下記所云亨於門外東方者
甸人陳鼎七當門南面西上設扃鼏鼏若束若編(編必綿反)
　(注今文扃作鉉古文鼏皆作密)
　正義鄭氏康成曰七鼎一大牢也(賈疏聘禮致飱與饔餼皆九鼎此無)
　(鮮魚鮮腊與聘禮腥一牢鼎七同)甸人冡宰之屬兼亨人者(賈疏天官有甸)
　(師氏兼有亨人諸侯兼官故甸人兼亨人)南面西上以其爲賓也扃鼎扛
　所以舉之者凡鼎鼏蓋以茅爲之(賈疏茅是潔白之物故疑用茅)長
　則束本短則編其中央　敖氏繼公曰甸人掌以薪
　蒸役外内饔之事故此時爲陳鼎也天子則外饔爲
　之大牢而用七鼎以所食者乃大夫也篇首雖言使
　大夫戒各以其爵而篇中則實主言下大夫耳陳鼎
　於廟門外少北而東西則當門陳鼎當門南面君禮
　也西上明爲賓也設扃鼏在陳鼎之前於此乃言之
　者亦因而見之也若束若編亦謂科用其一耳與若
　丹若墨之文意同
　案聘禮於上介其致飱致饔皆鼎七此小聘之賓爵
　與大聘之上介同故亦七鼎聘記所謂小聘其禮如
　爲介是也但致飱致饔不羞庶羞故正鼎之外幷陪
　鼎而皆陳之此禮之庶羞臨食乃取諸門外東方而
　入而設之故惟具之於雍爨不實於陪鼎以與正鼎
　同陳也
設洗如饗(注古文饗或作鄉)
　正義鄭氏康成曰必如饗者先饗後食如其近者也
　饗禮亡燕禮則設洗于阼階東南　賈氏公彥曰不
　言如燕者饗食在廟燕在寢不得用燕禮決之也注
　引燕禮者欲見設洗之法食與饗燕同無饗禮故引
　燕禮而言
　案設洗亦南北以堂深東西當東霤
　餘論李氏如圭曰春秋傳趙孟叔孫豹曹大夫入于
　鄭鄭伯兼享之子皮戒趙孟遂戒穆叔趙孟欲一獻
　及享具五獻之籩豆於幕下趙孟辭乃用一獻趙孟
　爲客此春秋時饗禮之可見者
　案據此則是饗得因時爲隆殺又有兼饗之法然曰
　趙孟爲客則是雖兼饗仍主一人爲賓矣
小臣具槃匜在東堂下(匜逸離反音移)
　正義鄭氏康成曰爲公設盥也公尊不就洗(賈疏特牲尸尊)
　(不就洗盥用槃匜故知此亦為公盥不就洗也)小臣於小賓客饗食掌正君
　服位　敖氏繼公曰匜盛盥水槃盛盥棄水也凡行
　禮其以槃匜盥而不就洗者尊者一人而已有敵者
　則否不言簞巾文畧耳祭禮有槃匜必有簞巾
　案夏官小臣職大祭祀朝覲沃王盥此諸侯之小臣
　故主沃公盥
宰夫設筵加席几
　正義鄭氏康成曰設筵於户西南面而左几(賈疏賓在戸牖)
　(之間南面生人左几異於神右几)公不賓至授几者親設湇醬可以
　略此(賈疏決聘禮禮賓公親授几以無設湇醬之事故也)　劉氏敞曰設筵加
　席几致安厚之義也
無尊
　正義鄭氏康成曰無尊者主於食不獻酬　敖氏繼
　公曰言此者嫌酒漿或用尊也
飲酒漿飲俟于東房
　正義鄭氏康成曰飲酒清酒也漿飲酨漿也(賈疏酨之言載)
　(以汁滓相載)其俟奠於豐上也飲酒先言飲明非獻酬之
　酒也(賈疏獻酬酒不言飲此擬酳口故言飲天官酒人職共賓客之禮酒飲酒注云饗燕之酒不言)
　(飲食之酒云飲是其義也)漿飲先言漿别於六飲也(賈疏漿人職共王六飲水)
　(漿醴凉醫酏)　敖氏繼公曰酒言飲者指其所用名之也
　漿云飲者明其爲六飲之一者也漿在六飲而云漿
　飲亦猶醴在五齊而云醴齊之類也言俟者見其已
　在觶特俟時而設之耳
　存疑賈氏公彥曰清酒祭祀之酒此用之者優賓也
　案酒正三酒一曰事酒二曰昔酒三曰清酒注以爲
　皆祭祀之酒至四飲則一曰清二曰醫三曰漿四曰
　酏注以清爲醴之已泲者四飲惟此爲酒與三酒中
　之清酒不同此注以飲酒爲清酒蓋指四飲之清以
　其爲酒而在四飲之内故謂之飲酒非三酒中之清
　酒也疏説疑誤
凡宰夫之具饌于東房
　正義鄭氏康成曰凡非一也飲食之具宰夫所掌也
　酒漿不在凡中者雖無尊猶嫌在堂(賈疏酒常在堂若不特言則凡)
　(中亦含之嫌謂酒漿仍在堂故上特言之)　敖氏繼公曰此所謂饌者豆
　簠簋鉶也
　案具言饌者異器且殊列也特牲禮豆籩鉶在東房
　南上經之通例陳酒皆先於陳饌以非宰夫所掌故
　也飲亦酒類故别言之凡在東房者惟醬及粱宰夫
　以授公餘俱宰夫設之　又案自羮定至此七事皆
　所謂具也以自外而内爲序鼎具于門外當門洗具
　于阼階東南槃匜具於東堂下筵具於堂酒漿及饌
　具於房七者皆備是之謂具而後乃公迎賓也

右陳設

公如賓服迎賓于大門内大夫納賓
　正義鄭氏康成曰不出大門降於國君大夫謂上擯
　也納賓以公命　劉氏敞曰公迎賓於大門内非不
　能至於外也所以待人臣之禮也臣之意欲尊其君
　子之意欲尊其父故迎賓於大門内所以順其爲尊
　君之意也
　案旣具而公乃迎賓者亦節也如賓服亦朝服也公
　出至大門内而大夫乃出納賓則承擯紹擯皆不出
　可知矣以戒賓而賓來故不必出請事而即納之也
　春官司服職王祀先公饗射則鷩冕疏云食亦鷩冕
　蓋饗在廟大射禮重故與祀先公同服食亦在廟故
　鷩冕也以此推之諸侯之饗食宜玄冕而此乃朝服
　者以其所食者大夫也大夫朝服故主君如其服以
　迎之若兩君相食意必玄冕與
　餘論賈氏公彥曰秋官司儀職將幣交擯三辭車逆
　拜辱又云致饔餼饗食皆如將幣之儀是國君來則
　出迎也
　案夏官齊僕職掌馭金路以賓朝覲宗遇饗食皆乘
　金路疏云朝覲宗遇皆無迎法今言乘金路者謂因
　此朝覲宗遇而與諸侯行饗食即有乘金路迎賓之
　法也此諸侯食大夫禮雖迎於門内其自寢而出也
　亦必以車則同姓之諸侯乘金路異姓之諸侯乘象
　路與
賓入門左公再拜賓辟再拜稽首公揖入賓從(辟音避)
　正義鄭氏康成曰左西方賓位也辟逡遁不敢當君
　拜也揖入道之　敖氏繼公曰此行禮於禰廟亦有
　每門每曲之揖不言者文省此説已在聘禮後不見
　者放此
　案聘禮於公迎賓再拜之節賓辟不答拜者以公爲
　聘君而拜已不敢承其禮也此則爲食已而拜故既
　辟還復再拜稽首
及廟門公揖入賓入三揖至于階三讓
　正義鄭氏康成曰廟禰廟也三揖相人偶三讓讓先
　升　敖氏繼公曰此三揖與士冠禮者同與聘禮者
　異
　案聘禮君與賓至廟門君先揖入者以聘禮嚴故君
　先入以俟之也食禮則殺矣故賓從君而入
　存疑賈氏公彦曰曲禮客若降等則就主人之階主
　人固辭然後客復就西階此即就西階者彼謂大夫
　士小燕食之禮與此不同
　案曲禮所言乃指賓之自來而降等者耳若此賓雖
　降等實銜其君命以來主君禮之所以禮其聘君也
　豈得以彼例論哉
　通論賈氏公彦曰儀禮之内單言廟者皆據禰廟昏
　禮納采云至於廟記云凡行事受諸禰廟若非禰廟
　則言廟祧聘禮云不腆先君之祧問卿云受於祖廟
　之類是也
公升二等賓升
　正義鄭氏康成曰遠下人君　敖氏繼公曰此下大
　夫與公升階之儀乃與卿同然則升階尊卑之差不
　過一等

右迎賓

大夫立于東夾南西面北上
　正義賈氏公彦曰此謂主國卿大夫立位　鄭氏康
　成曰東夾南東西節也取節於夾明東於堂(賈疏序以西為)
　(正堂序東爲夾室今立于東夾之南是東於堂也)　敖氏繼公曰大夫兼上
　下者言也下大夫西面辟擯者及士位而在此耳東
　夾南即東堂南舍坫而取節於夾明其去堂遠也羣
　臣至是方即位於廟則是曏者公亦不在廟明矣此
　其異於臣禮與士冠士昏禮主人皆先待於廟乃出
　迎賓
　案此大夫位略同燕禮爾卿卿西面北上之位大夫
　與卿同位者以士辟賓而立於燕禮之大夫位故大
　夫辟士進而列於卿也其大夫之立蓋亦視卿少退
　與
士立于門東北面西上
　正義鄭氏康成曰統於門者非其正位辟賓在此(賈疏)
　(燕禮大射儀士在西方東面北上今在門東者以賓由門西也)　敖氏繼公曰立于
　門東宜東上而統於君乃西上者順其本位之列所
　以見此非正位也西方北上門東西上皆上左也聘
　時大夫士之位亦宜如是
小臣東堂下南面西上
　正義敖氏繼公曰小臣者小臣正小臣師與其從者
　也
　案此小臣之位與燕禮同但彼惟小臣師一人者請
　執幂羞膳及請媵請致皆踵而為之一人足共其役
　也此則奉槃奉匜執簞執巾皆一時事故曰西上明
　非止一人也
宰東夾北西面南上(注古文無南上敖云宜從古文)
　正義賈氏公彦曰宰尊官在小臣下者以小臣位在
　東堂南故先見之　敖氏繼公曰東夾北北堂下之
　東方也宰尊官於此乃見之者位定在後耳宰與羣
　臣同入以其位在内故後於在外者南上二字古文
　無之經惟言宰是獨立於此也南上之文無所用之
　以下文證之益可見矣蓋傳寫者因下文而衍此二
　字也宜從古文
　案此宰内宰也天官内宰職凡賓客之祼獻瑤爵皆
　贊致后之賓客之禮侯國之内宰亦當然也饗賓則
　夫人亞祼此食禮殺於饗夫人不親内宰位於東夾
　之北以見外内之官備所以示夫人敬客之意也北
　堂亦房也房中之東是謂東夾東夾之北則庭也廟
　此皆庭宰之立位則當東夾之北而在北堂下之東
　方耳必取節於東夾者欲與大夫東夾南之文相應
　故也凡禮事婦人之位在東房丈夫則無不露立者
　内宰丈夫也故立于庭以其爲治内贊夫人之官故
　在東夾北也
　存疑鄭氏康成曰宰宰夫之屬也(賈疏以經云南上則非止一人)
　敖氏繼公曰宰大宰也
　案下經授公醬粱及爲賓設豆簋鉶稻者皆宰夫也
　宰惟授公湇視宰夫爲尊則宰非宰夫之屬明矣大
　宰則司徒之兼官三卿之長不應不立于東夾南而
　在東夾北也注爲南上二字所惑故以宰夫之屬言
　之敖氏以爲大宰則亦未詳於外内之辨也其下即
　内官之士豈其倫乎
　存異賈氏公彦曰東夾北謂在北堂之南與夾室相
　當
　案士昏記注云北堂房中半以北則北堂之南猶是
　房中也房中之南則堂之東楹東也豈所謂東夾北
　者在此乎賈意以東夾之北一架通爲房中則房中
　之北亦通爲北堂故云然耳此爲特牲注房中之東
　當夾北一語所誤也或云北堂之南南字當作東蓋
　字誤耳
内官之士在宰東北西面南上
　正義鄭氏康成曰夫人之官内宰之屬也自卿大夫
　至此不先即位從君而入者明助君食賓自無事(賈疏)
　(皆助君食賓非已之事故後入)　敖氏繼公曰内官之士内小臣之
　屬也在宰東北少退於宰也此惟取節於宰則宰獨
　立明矣
　案聘時有聘享於夫人之禮故夫人之官同共其事
　以助君也此爲内宰之屬則位于其上而少進者爲
　内宰明矣此内官士也非奄也
　存疑賈氏公彦曰天官内宰下大夫掌王后以下諸
　侯未必有内宰以其内官之士以士爲之明當天子
　内宰
　案諸侯未必無内宰但爵差卑當以上士爲之内官
　之士則又卑矣未可以當内宰也
　總論劉氏敞曰百官有司備以樂養賢也
　案羣臣之位亦以自外而内爲序大夫匕鼎士設俎
　設羞小臣奉槃匜宰授公湇内官之士當佐宰夫之
　饌蓋莫不各有事焉而注謂自無事者以凡有事者
　皆從公爲之而無事於先入也
介門西北面西上
　正義鄭氏康成曰西上自統於賓也　敖氏繼公曰
　介位序於内官之後見其不從賓而入變於聘時也
　上擯則隨公而入立于階下承擯紹擯亦隨入立于
　士東少進負東塾北面東上
　存疑鄭氏康成曰承擯已下立於士西少進東上(賈疏)
　(介統於擯則擯統於君而東上可知承擯是大夫尊於士故知少進不言上擯者上擯有事其位不定)
　案介位於燕禮爲士旅食之位但彼東上而此西上
　者主賓異也其位序於内官之後者先主而後及賓
　也下記云卿擯由下故知上擯之擯在阼階下也下
　經云擯者退負東塾則上擯之本位亦與承擯紹擯
　同負東塾也注云士西敖氏云士東負東塾則遙對
　東堂而當在士東矣

右羣臣及介即位

公當楣北鄉至再拜賓降也公再拜
　正義鄭氏康成曰至再拜者嘉其來也公再拜賓降
　矣　賈氏公彦曰公方一拜賓即降賓降後公又一
　拜猶下侑幣時公一拜賓降公再拜　敖氏繼公曰
　至再拜言其拜至之數也賓降之上不言公一拜者
　文脱耳於公一拜而賓降者急於答拜亦所以辟之
　至再拜説見士昏禮
　案云至再拜者言公之拜至亦再拜明其拜數也云
　賓降也公再拜者言公之第二拜在於賓降之後明
　其拜法也
賓西階東北面答拜擯者辭拜也公降一等辭曰寡君
從子雖將拜興也
　正義鄭氏康成曰西階東少就主君也擯者辭辭其
　拜於下也公降擯者釋辭矣賓猶終其再拜稽首
　賈氏公彦曰據公未降之前賓爲一拜雖辭賓猶終
　再拜稽首也擯者辭其位在下故下記云卿擯由下

敖氏繼公曰拜也謂賓不從其命而拜也曰者擯

　者辭也公降一等辭止其又拜也公辭而賓猶欲拜
　故擯者復釋辭以止之而賓終不從命也君於臣乃
　拜至其禮太崇故答之亦與常禮異
　案已國之臣拜位在阼階下燕禮主人獻公二大夫
　媵爵於公皆是也若為賓則拜于西階下燕禮大夫
　為賓者是也聘禮私覿賓降拜于階東視階下爲稍
　東别於已君也此亦然故注以爲少就主君也賓在
　西階東欲答拜時擯者即辭之而賓拜自若故曰拜
　也公見其不聽擯者之辭乃降一等以示親辭而擯
　者致辭曰寡君從子而降矣子雖將拜其興也容此
　兩辭之間而賓之再拜已訖非謂賓拜未再得辭即
　興若然則下文賓升不得謂已拜矣
賓栗階升不拜
　正義鄭氏康成曰自以已拜也栗實栗也(賈疏謂疾之意)不
　拾級連步趨主國君之命(賈疏拾級據階而説連步據足而言其實一也此尋)
　(常升法燕記注云栗階謂越等)　敖氏繼公曰升不拜者以其終拜
　於公辭之後也栗階説見燕禮
　案賓升不拜者以臣禮自處雖得公辭猶不敢拜於
　上也
命之成拜階上北面再拜稽首
　正義鄭氏康成曰賓降拜主君辭之賓雖終拜於主
　君之意猶爲不成　敖氏繼公曰拜下者臣也拜於
　上者賓也既升而命之成拜所以賓之　賈氏公彦
　曰賓遂主君之意故升更拜
　案賓宜拜於上升不拜則不成其爲賓矣故命之拜
　以成之是謂成拜燕禮於公取觶酬賓之節賓亦下
　既拜升復拜與此同但彼辭以小臣不以擯又公不
　從降則以燕輕於食且彼燕本國之臣而此則食異
　國之臣故也

右拜至

士舉鼎去鼏於外次入陳鼎于碑南南面西上右人抽
扃坐奠于鼎西南順出自鼎西左人待載(鼏石經及古本作幂監本)
　(已改今從之碑南南面石經及古本缺一南字此有之蓋後人所增也鼎西南之南衍文注今文奠爲委)
　(古文待爲持)
　正義賈氏公彥曰去鼏於外者以入當載于俎故去
　之士喪士虞皆入乃去鼏喪禮變於吉也　敖氏繼
　公曰去鼏亦右人也次序也次入鼎在西者先在東
　者後也碑下脱一南字西南之南衍文皆傳冩者誤
　也朝位君南面故陳鼎于外内皆順之鼎西毎鼎之
　西也順出以次而出也順出正禮也其或逆出由便
　耳左人待載蓋各立于其鼎之東南面奠于鼎西之
　奠後篇皆作委宜從今文　郝氏敬曰次入依門外
　之次在西者先入也
　案聘禮歸饔之鼎設于西階前以其歸于賓館賓之
　也少牢禮之鼎陳于東方以其行禮於廟内之也此
　陳於碑南雖賓禮主之者君也歸饔之鼎上當碑南
　陳則亦遙直碑矣但彼遙以碑爲節此則正當碑南
　耳歸饔之鼎東面者鼎在西也少牢之鼎西面者鼎
　在東也此鼎南面者鼎在碑南也北上者縱陳之西
　上者横陳之
　存疑鄭氏康成曰入由東出由西明為賔也
　案此注未知何指豈以經有出自鼎西之句而云爾
　邪鼎既陳乃有鼎西方舉鼎時則何東西之有如謂
　入由闑東出由闑西則經固無文即果然亦是出入
　公門由闑右之常法而無爲賓之義也
雍人以俎入陳于鼎南旅人南面加匕于鼎退
　正義鄭氏康成曰雍人掌割亨之事者旅人雍人之
　屬旅食者也雍人言入旅人言退互文相應也(賈疏雍人)
　(言入亦退旅人言退亦入皆入而退去)匕俎每器一人諸侯官多也(賈疏)
　(少牢雍正執一匕雍府執四匕司士與司士贊者二人皆合執二俎是大夫官少故毎人兼執也)
　敖氏繼公曰雍人西面于鼎南陳俎俎南順旅人南
　面于鼎北加匕匕北枋退蓋兼執匕俎者而言旅人
　其士旅食與
　案注知旅人爲雍人之屬者以少牢執匕爲雍正雍
　府者決之也俎匕之入亦當從鼎少牢之鼎西面其
　俎西肆匕東枋此鼎南面故敖氏知其俎南肆匕北
　枋也
大夫長盥洗東南西面北上序進盥退者與進者交于
前卒盥序進南面匕(長知丈反)
　正義敖氏繼公曰長盥以長而序盥也亦目下事之
　辭當盥者七人皆違其位而立于洗之東南國君設
　洗當東霤於東夾南爲少東洗之東南則又東矣前
　者其立處之西也於洗南爲少東交于前不言相右
　可知也南面立于鼎後也匕出鼎實也　郝氏敬曰
　北上序進謂在北立者先盥盥卒仍退立皆盥畢復
　序進　賈氏公彦曰鄉飲射賓盥北面此大夫盥亦
　北面可知
　案鼎七則匕者當用大夫七人若食上大夫九鼎則
　當九人而爲承擯者贊者執他事者或有出使者疾
　病者皆不與焉則一國五大夫之説不可執也五大
　夫言其副於三卿者耳豈外此遂無大夫乎
載者西面
　正義鄭氏康成曰載者左人也亦序自鼎東西面於
　其前大夫匕則載之　賈氏公彦曰在鼎南稍東也

敖氏繼公曰西面執俎以載也

　案上經於左人不言面此曰載者西面則知前待載
　時固已西面矣
魚腊飪
　正義鄭氏康成曰食禮宜熟饗有腥者(賈疏左傳云王饗有體薦)
　(體薦則腥矣樂記云大饗而俎腥魚是饗有腥也)　賈氏公彦曰上云羮定
　恐魚腊不在其中故此特著魚腊飪也
　通論陳氏祥道曰析而乾之曰脯全而乾之曰腊脯
　在籩腊在俎脯常先於醢腊常亞於魚有薧腊有鮮
　腊有全腊有胖腊聘禮賓鼎九此禮上大夫俎九有
　鮮聘禮上介鼎七此禮下大夫鼎七無鮮少牢特牲
　士冠昏皆用全士喪士虞既夕胖而已
載體進奏(奏千豆反)
　正義鄭氏康成曰體謂牲與腊也奏謂皮膚之理也
　進其理本在前　敖氏繼公曰體者三牲則右體腊
　其一純與言體而不言骨見其尊者耳牲體之數五
　其脊脇各三而皆二骨以並腊則倍之也少牢禮曰
　腊一純而俎進奏注見鄉飲酒記
　案載牲之法少牢禮云載右胖肩臂臑膞骼正脊一
　脡脊一横脊一短脇一正脇一代脇一腸三胃三舉
　肺一祭肺三肩臂臑膞骼在兩端脊脇肺肩在上其
　注云凡牲體之數及載備於此此禮腸胃别俎故不
　見腸胃下經云三牲之肺不離則亦無舉肺其載之
　亦當如少牢肩臂臑在上端膞骼在下端而脊脇肺
　居中也但彼進下而此則進奏耳若腊則少牢禮曰
　腊一純而俎其注云如羊豕凡腊之體載禮在此故
　敖氏知此之載腊亦一純也
　通論賈氏公彦曰三牲與腊皆載體士虞記云升左
　肩臂臑肫骼脊脇彼喪禮用左鄉飲射記云右胖進
　奏則此亦用右胖之肩臂臑肫骼脇可知既用右胖
　則左胖爲庶羞進奏者生人食法進本本謂近上者
　若祭祀則進末故少牢云進下　陳氏祥道曰腊之
　骨如牲體殯奠之腊進柢未異於生也少牢之腊進
　下異於生也其載之也上肩其舉之也以肩昏禮腊
　一純髀不升喪禮腊髀亦不升少牢祝俎髀屬于凥
　少牢不賓尸腊辯無髀則腊之賤髀亦與牲同矣
魚七縮俎寢右
　正義敖氏繼公曰魚七者腸胃有俎故魚亦放其數
　也縮俎者首尾鄉俎之前後也所以變於牲寢右進
　鬐亦進奏之意魚鬐在上腴在下士喪禮曰載魚左
　首進鬐　鄭氏康成曰右首也寢右進鬐也乾魚近
　腴多骨鯁　賈氏公彦曰賓在戸牖之間南面俎則
　東西陳之魚首在右腹腴鄉南鬐脊鄉賓若祭祀則
　進腴故少牢進腴
　通論陳氏祥道曰魚之在俎或縮或横或右首或左
　首或進首或進尾或進鬐或進腴凡右首左首者於
　俎為縮於人爲横進首進尾者於俎為横於人為縮
　此禮與少牢皆右首而喪禮左首反吉故也少牢進
　腴此禮進鬐而喪奠與虞亦進鬐未異於生故也
　案乾魚載俎有縮無横有司徹言横載之據人横執
　俎而言魚之在俎猶縮也至縮執俎以羞則進首變
　於正祭也其他禮魚皆縮於俎而俎横設之所以生
　人則右首寢右而進鬐鬼神則右首寢左而進腴也
　若濡魚則横載少儀曰羞濡魚者進尾冬右腴夏右
　鬐則不論生人與鬼神蓋皆然與陳氏説尚未明析
　更爲疏通之
腸胃七同俎
　正義鄭氏康成曰以其同類也不異其牛羊腴賤也
　此俎實凡二十八(賈疏牛羊異俎此腸胃同俎牛羊各有腸胃腸胃各七四七二十八)
　(也)　敖氏繼公曰腸胃七者大牢之下數也與牲異
　俎者大牢之禮也　李氏如圭曰君子不食圂腴圂
　謂犬豕也取牛羊腴而已
　通論賈氏公彦曰據此腸胃與牲别鼎是正法取其
　鼎數竒也少牢五俎若腸胃别鼎則六不得竒故幷
　腸胃與牲同鼎有司徹亦然此腸胃七者以與牲别
　鼎故取數於牲少牢幷於牲鼎故腸三胃三取數於
　脊脇各三也賓尸禮殺於正祭故腸胃各一士喪禮
　下篇盛葬奠故腸胃五也
　案疏言腸胃膚别鼎同鼎之法大抵三鼎者則膚與
　牲同鼎若少牢則既加羊而膚又别鼎是為五鼎若
　大牢則既加牛而腸胃又别鼎是為七鼎凡此所加
　皆牲體也若九鼎則乾魚之外加以鮮魚乾腊之外
　加以鮮腊是鼎之最盛者也至所用腸胃之數則少
　牢以五爲盛三爲中一爲殺大牢則以十有一爲盛
　九爲中而七爲殺也少牢惟有羊其用五者腸五胃
　五凡十其用三者腸三胃三凡六其用一者則腸一
　胃一而已大牢則牛羊兼有其用十有一者爲數當
　四十有四其用九者爲數當三十有六其用七者則
　此注謂二十有八是已
倫膚七(注今文倫或作論)
　正義鄭氏康成曰倫理也謂精理滑脃者　敖氏繼
　公曰倫膚者雍人所倫之膚也倫猶擇也膚乃七者
　亦效腸胃之數也少牢禮曰雍人倫膚九　賈氏公
　彦曰此膚與腸胃皆别鼎俎特牲惟有三鼎故膚從
　豕同鼎有司徹雖同少牢亦止三鼎故膚還從於牲
　鼎也　陳氏祥道曰士虞禮注曰膚脇革肉蓋豕肉
　之美者不過脇革肉故禮於膚皆謂之倫膚
腸胃膚皆横諸俎垂之
　正義敖氏繼公曰横諸俎者以其皆出於牲體故載
　於俎與牲體同言垂之見其長也不言其垂之所及
　者腸胃與膚其長或異　鄭氏康成曰腸胃垂及俎
　拒(賈疏少牢云腸三胃三垂及俎拒)
　通論陳氏祥道曰牛羊有腸胃而無膚豕有膚而無
　腸胃豕雖有膚然四解而未體折無膚豚而未成牲
　無膚士喪禮豚皆無膚以未成牲故也士喪禮下篇
　大遣奠少牢四解無膚以未體折故也腸胃常在先
　膚常在後者以腸胃出於牛羊膚出於下牲故也
　存疑鄭氏康成曰順其在牲之性也(賈疏腸胃在牲而垂)
　案腸胃細若縮俎則不能出於俎外况膚之長又朒
　焉故必横諸俎上不嫌其下之空也注疏甚迂幾見
　腸胃在牲腹而垂之者乎
　總論郝氏敬曰自載體以下至此言載俎之法
大夫既匕匕奠于鼎逆退復位
　正義敖氏繼公曰匕奠于鼎謂加匕於鼎上也位東
　夾南之位　鄭氏康成曰事畢宜由便也士匕載者
　又待設俎(賈疏上文云士舉鼎又云左人待載下文云士設俎于豆南是載者又待設俎)
　案匕鼎西上則最西之鼎大夫長所匕也其進也大
　夫長在前比其畢也匕膚鼎者先退是謂逆退

右鼎入載俎

公降盥賓降公辭卒盥公壹揖壹讓公升賓升(注古文壹皆作)
　(一)
　正義鄭氏康成曰盥將設醬辭辭其從已壹讓殺於
　初　敖氏繼公曰公辭賓亦對而反位于階西於是
　小臣各執槃匜簞巾以就公盥
　案凡降盥而升皆一揖以距階近無三揖之位也始
　至於階三讓至此惟一讓則殺於初矣亦公升二等
　而後賓升
宰夫自東房授醯醬公設之賓辭北面坐遷而東遷所
　正義鄭氏康成曰授授公也醯醬以醯和醬(賈疏此經所陳)
　(物異者皆别器下但言醬不别言醯明以醯和醬可知祭祀無此法以生人尚䙝味故有之)公設
　之以其爲饌本東遷所奠之東側其故處(賈疏公設當席中故)
　(東遷之)　敖氏繼公曰宰夫授亦並授也下放此公設
　之示親饋也辭者辭公親設也辭時蓋東面於公之
　西東遷所東遷於其所也所者謂醬之正位也公設
　之處於其正位為少西必少西者爲賓當遷之故也
　遷之者示不敢當公親設之意且以爲禮也下皆放
　此　賈氏公彦曰蒲筵長丈六尺於户牖之閒南面
　設之乃設正饌於中席已東自中席已西設庶羞也

郝氏敬曰公立設賓坐遷之

　案東遷所者東而遷之於其當設之所也不定其所
　者席所設之西可容一湇而此湇與席西之粱相距
　可以容人即其所也此所既定即下設湇之所設粱
　之所皆定矣故惟此言所而下於湇於粱惟言坐遷
　之不復言所所設之饌在席前不在席公蓋北面設
　之　又案疏謂正饌與庶羞分列席之東西未為不
　是下經設庶羞云旁四列則敖氏謂正饌中席而庶
　羞在旁者義尤長
公立于序内西鄉賓立于階西疑立(疑魚乙反注今文曰西階)
　正義敖氏繼公曰事未至故離其拜位也序内西鄉
　主位也階西西階上之西也公與賓各俟於此與鄉
　飲酒主人立于階東之意同公不立于阼階東者公
　尊也
　存疑鄭氏康成曰不立阼階上示親饌賓不立階上
　以主君離阼也
　案阼階東者主人正位今公立于序内故注以爲示
　親饌然據下侑幣時饌已設訖而公之所立不異則
　知此位乃以公尊而變於常禮耳至賓之正位本在
　西階之西諸禮皆無賓立于西階上者亦非以主君
　離阼而後然也疑立見鄉飲酒禮
宰夫自東房薦豆六設于醬東西上韭菹以東醓醢昌
本昌本南麋臡以西菁菹鹿臡(醓他感反臡奴兮反菁子丁反劉音精注今文)
　(臡皆作麋)
　正義鄭氏康成曰醓醢醢有醓(賈疏醢人注醓肉汁)昌本昌蒲
　本菹也(賈疏醢人注昌蒲根也細切為韲全物若䐑為菹經言菹不言韲菹即是韲也)醢有
　骨謂之臡(賈疏爾雅釋器云肉謂之醢有骨者謂之臡)菁蓂菁菹也(賈疏即今)
　(蔓菁)　賈氏公彦曰周官醢人朝事之豆八韭菹醓醢
　已下依此爲次此用其六　敖氏繼公曰六豆爲二
　列内列自西而東外列自東而西惟云西上者外列
　統於内列也食禮用朝事之豆者君尊故其用之自
　上者始也若朝事饋食之禮兩有則其籩豆乃各有
　所屬焉　郝氏敬曰醬處最北而六豆當醬之東别
　爲二列西上者起西北終西南鹿臡北接韭菹也
　案燕禮薦使膳宰者以宰夫代獻也此禮無獻故宰
　夫薦前於醬已言自東房矣此復言之者以醬爲饌
　本而豆則繼饌故須兩明之也至下之粱稻與醬同
　列可以醬例之其簋及鉶與豆均饌可以豆例之故
　不更明其所自也　又案醢人朝事饋食加羞皆八
　豆者天子之禮也以聘禮致饔及此篇食上大夫之
　禮攷之則諸侯所用豆數亦同豆數同則籩人之籩
　數亦同矣此所食者下大夫故減其二也
士設俎于豆南西上牛羊豕魚在牛南腊腸胃亞之膚
以爲特
　正義鄭氏康成曰亞次也不言䋫錯俎尊也(賈疏上設豆䋫)
　(陳之下設黍稷錯陳之此設俎不䋫不錯)特直豕與腸胃東也特膚者出
　下牲賤(賈疏豕在牛羊之下膚豕之所出)　敖氏繼公曰當豆南者
　牛俎與羊俎之半也設俎之法毎者必當其兩豆欲
　其整也特在豕東　郝氏敬曰俎七設于六豆南南
　北二列始西北牛俎牛俎東羊俎羊俎東豕俎北一
　列也又西南魚俎當牛俎之南魚俎東腊腊東腸胃
　北與豕對此南一列也二三并六惟膚俎在東獨設
　無并曰特
　案燕禮設俎使膳宰者以俎不自鼎升出於寢東也
　此使士者以俎在庭也薦豆必䋫者以豆惟二類欲
　其相閒也簋亦二物故錯設之亦欲其相閒也俎則
　爲物各異故惟以貴賤為次無取於䋫錯且俎數竒
　又不便於䋫錯也士不言升自西階者可知也士以
　俎升贊者之大夫亦從之而升
旅人取匕甸人舉鼎順出奠于其所
　正義鄭氏康成曰以其空也其所謂當門　敖氏繼
　公曰甸人加扃乃舉鼎其出也亦匕先而鼎後
　案順出者對上次入而言謂順其入之次也
　存疑賈氏公彦曰前士舉鼎入今不使士者士設俎
　未畢故甸人舉鼎以出也
　案舉時牲在鼎故使士徹則空鼎耳故使甸人古人
　之徹必待事畢若設俎未畢無徹鼎之理蓋士既設
　俎則復其門東之位於是甸人乃入舉鼎以出也甸
　人不與門内之禮事故届時而入出則不反耳
宰夫設黍稷六簋于俎西二以並東北上黍當牛俎其
西稷錯以終南陳(錯七各反注並今文曰併古文簋皆作軌)
　正義鄭氏康成曰並併也　敖氏繼公曰東北上惟
　指黍之當牛俎者言也錯以終者黍西稷稷南黍黍
　東稷稷南黍黍西稷也上列之黍當牛俎則次列之
　稷當魚俎而後列南於魚俎之西也一簋當一俎則
　其位之疏數可知矣
　案食上大夫八簋此下大夫故六聘禮歸饔于賓堂
　上八簋歸饔于上介堂上六簋與此同也豆與俎西
　上而簋與鉶東上者既先設豆俎即依豆俎以爲節
　也簋不徒曰東上而曰東北上又曰南陳者見其東
　西雖與豆俎異上而自北而南則與豆俎同也
大羮湇不和實于鐙宰右執鐙左執蓋由門入升自阼
階盡階不升堂授公以蓋降出入反位公設之于醬西
賓辭坐遷之(大音泰和户卧反鐙音登注今文湇為汁又曰入門自阼階無升)
　正義鄭氏衆曰大羮不致五味也鉶羮加鹽菜矣
　鄭氏康成曰大羮湇煮肉汁也不和無鹽菜貴其質
　瓦豆謂之鐙(賈疏毛詩傳云木曰豆瓦曰豋)有蓋者饌自外入爲風
　塵坐遷之亦東遷所　敖氏繼公曰此大羮謂牛汁
　也不和者以無肉菜尚質也以五味調物謂之和周
　官食醫職凡和春多酸夏多苦之類是也凡湇皆不
　和經特於此見之自門入者湇在爨也士昏禮曰大
　羮湇在爨記曰亨于門外東方足以明之矣入反位
　自東壁而適東夾北也設湇于醬西是醬湇東上也
　凡醬湇之位變於正豆　李氏如圭曰湇升自阼階
　者公親設之故也　賈氏公彥曰宰位在東夾北今
　以蓋降出送於門外乃更入門反於東夾北位　鄭
　氏鍔曰賓客亦共大羮者荀子曰大饗先大羮貴飲
　食之本也
　案大羮湇已見士昏禮但彼以豕為上牲則豕湇此
　以牛為上牲則牛湇也實于鐙者器亦尚質以其類
　也然則凡大羮湇皆實于鐙經特於此見之湇與鉶
　為類特牲禮主婦設兩鉶隨設大羮湇但以湇由門
　外入故設之不以主婦耳其實則主婦職也此禮宰
　執之以授公亦足見宰之為内宰矣　此下之鉶與
　前之豆俎及簋所謂正饌也不連設之者以大羮與
　鉶羮皆羮也而大羮為貴故將設鉶羮必先設大羮
　也右執鐙左執蓋明其執法也言由門入則是宰親
　取鐙於門外矣盡階不升堂下經騰羞者之儀若是
　此宰亦然者以其授公也設于醬西蓋亦當席中設
　之席中於醬亦爲西賓之遷之則視公所設處為稍
　東也公既設則復其序内之位賓既遷亦復其階西
　之位不言者以前設醬後設粱其文已明前後相例
　則此可知也
　存疑鄭氏康成曰宰謂大宰宰夫之長也(賈疏諸侯無大宰以)
　(司徒兼大宰大宰之下有宰夫故曰宰夫之長)
宰夫設鉶四于豆西東上牛以西羊羊南豕豕以東牛
　正義鄭氏康成曰鉶菜和羮之器　敖氏繼公曰東
　上變於豆
　案四鉶者亦殺於上大夫二而與歸饔之上介禮同
　也設鉶之法又與設簋異者簋惟二物則可錯鉶三
　物不可錯若六鉶則䋫之此四鉶故但以牛始以牛
　終然以牛羊豕順數而益一牛則亦䋫意也
　存疑賈氏公彦曰據羮在鉶言之謂之鉶羮據器言
　之謂之鉶鼎正鼎之後設之謂之陪鼎據入庶羞言
　之謂之羞鼎其實一也
　案歸饔之陪鼎膷臐膮與此庶羞之膷臐膮一也其
　在鼎則為陪鼎在豆則為庶羞歸饔曰陪鼎盛大禮
　也食禮之庶羞則不自鼎升矣鉶羮但羮耳不可以
　為豆實蓋出於鑊未必由於鼎也詎可混而一之
飲酒實于觶加于豐宰夫右執觶左執豐進設于豆東
　正義鄭氏康成曰豐所以承觶者也　敖氏繼公曰
　實觶加豐具饌之時則然矣言於此者為下文發之
　不授觶者以未用也設于豆東者不主於飲且後用
　之故不欲其妨
　存疑鄭氏康成曰食有酒者優賓也設于豆東不舉
　也凡奠者於左
　案此飲酒非三酒之酒其設于豆東蓋與下設于稻
　西之漿飲為對飲酒從正饌于東漿飲從加饌于西
　也似不得以奠而不舉之酒例而論之敖知具饌時
　已實觶加豐者以經云無尊故也
宰夫東面坐啟簋㑹各郤于其西(㑹如字)
　正義鄭氏康成曰㑹簋蓋也亦一一合郤之各當其
　簋之西　賈氏公彦曰郤者仰也簋蓋有六兩兩相
　重而仰之少牢云佐食啟㑹蓋二以重設于敦南
　敖氏繼公曰此六簋為三列每列之二㑹則各相重
　而各置於其列之西故曰各郤于其西

右設正饌


案正饌醬最先設次則豆由房出又次則俎自階


升又次則簋由房出又次則湇自階升至鉶則復


由房出其上下設饌之人亦相閒以成禮者如此

贊者負東房南面告具于公公再拜揖食(食如字)
　正義敖氏繼公曰贊者所謂上贊也負東房負其牖
　也士喪禮曰祝負牖南面然則此其上贊之正位與
　具謂正饌已具再拜者欲賓食禮之也拜亦當楣北
　面　鄭氏康成曰南面者欲得鄉公與賓也
　存疑鄭氏康成曰負東房負房户而立也再拜拜賓
　饌具
　案凡立未有當户者恐妨於出入也雖無出入者亦
　不當户此贊者負東房當在房户外之東士喪禮君
　視大歛君升自阼階祝負牖南面其位蓋與此同再
　拜揖食經文自明不必言拜饌具饌具而拜祭祀尸
　未入前有之記云贊者從俎升
賓降拜公辭賓升再拜稽首
　正義鄭氏康成曰不言成拜降未拜
　案此拜與燕禮爲賓舉旅時賓酌膳觶及聘禮致幣
　時賓升聽命之拜同法
賓升席坐取韭菹以辯擩于醢上豆之閒祭(辯音遍下並同擩人)
　(悦反劉而懸反注今文無于)
　正義鄭氏康成曰擩猶染也　敖氏繼公曰此所擩
　者醓醢而下五豆惟云醢者省文耳少牢饋食用四
　豆尸取韭菹擩于三豆是其徴也上豆韭菹醓醢也
　祭於二豆之閒少北此節見少牢下篇
　案醢不可取故以擩為取主言韭菹者以其為上豆
　也
贊者東面坐取黍實于左手辯又取稷辯反于右手興
以授賓賓祭之
　正義鄭氏康成曰取授以右手便也賓亦興受坐祭
　之於豆祭也獨云贊興優賓也少儀曰受立授立不
　坐(賈疏引少儀者見贊興賓亦興之義)　賈氏公彦曰此所授皆遠賓
　者故菹醢及鉶不授　敖氏繼公曰辯謂辯取於三
　簋先黍後稷不欲其雜也毎取黍稷皆以右手而實
　于左手既則反于右手也亦壹以授賓不言壹者文
　已明也　郝氏敬曰東面坐簋西地空也六簋辯取
　合祭也
　案上宰夫之啟簋㑹此贊者之取簋實皆曰東面坐
　是坐於閒容人之處也下經曰賓自閒坐此不曰自
　閒者此時未設加饌未得有兩饌之閒也必兩言辯
　者黍稷各三簋亦各三取若總言辯嫌於黍稷各一
　取即為辯也注知於豆祭者以少牢禮上佐食取黍
　稷于四敦尸同受祭于豆祭者決之也
三牲之肺不離贊者辯取之壹以授賓賓興受坐祭(注古)
　(文壹作一)
　正義鄭氏康成曰肺不離者刌之也不言刌刌則祭
　肺也此舉肺不離而刌之便賓祭也賓祭於豆祭
　敖氏繼公曰云不離者見其為切肺且明無舉肺也
　食而舉肺脊者其肺則離之云壹者見其不再也必
　著之者嫌每肺當别授之也上言興授此言興受文
　互見耳
　案祭肺舉肺並見士昏禮祭離肺之儀見鄉飲酒禮
　舉肺與離肺一也少儀云牛羊之肺離而不提心謂
　離肺也此云三牲之肺不離則非離肺是祭肺也食
　禮應用舉肺以其食時不舉祭訖不嚌故不以離肺
　而以刌肺刌肺即祭肺也然食禮又不得以祭肺名
　之故曰三牲之肺不離所以見其宜用離肺而不用
　也不離謂己刌之不必離也蓋以贊者壹授賓壹祭
　三肺並在手則難於絶之以祭矣故注云此舉肺不
　離而刌之便賓祭也祭之而不嚌者以非飲酒禮也
　下經贊者取庶羞曰北面坐此取肺亦宜北面不言
　者文不具凡賓受皆興祭皆坐經特於此見之耳
　存疑鄭氏康成曰壹猶稍也於是云賓興受坐祭重
　牲也賓亦每肺興受
捝手扱上鉶以柶辯擩之上鉶之閒祭(捝始鋭反扱初洽反)
　正義鄭氏康成曰扱扱其鉶菜也　敖氏繼公曰扱
　上鉶以柶謂以内列牛鉶之柶极其鉶也辯擩之者
　遂以柶擩三鉶也四鉶皆有柶其擩之則惟用上者
　之柶與少牢饋食禮略同上鉶之閒謂内列二鉶之
　閒少北也祭鉶不於豆祭而於鉶閒者其大牢之禮
　異與　賈氏公彦曰云上鉶之閒祭著其異於餘者
　餘祭於上豆之閒
　案辯擩之者謂以上鉶之菜擩於餘鉶之汁所以示
　辯也特牲之二鉶皆豕故惟曰祭鉶而已少牢則羊
　豕異故曰祭羊鉶遂以祭豕鉶此則又有牛鉶故辯
　擩以祭
祭飲酒於上豆之閒魚腊醬湇不祭
　正義鄭氏康成曰不祭者非食物之盛者　敖氏繼
　公曰魚腊屬於牲醬屬於豆湇屬於鉶故此雖設之
　亦不祭蓋已祭其大則略其細也不言腸胃膚者在
　魚腊之下不祭可知　賈氏公彦曰以有三牲故魚
　腊不祭入庶羞則祭之下文庶羞皆有大賓兼壹祭
　之少儀云祭膴膴魚肉之臠是亦祭之也
　案飲與酒皆祭則酒亦以飲潄明矣大司馬職大祭
　祀饗食羞牲魚授其祭注云牲魚魚牲也是魚有祭
　也此不祭魚者侯禮異於王禮食大夫又異於食諸
　侯也醬湇不祭者醬類於醢湇等於鉶醢之祭也以
　菹擩之鉶之祭也以菜擩之醬湇皆特設醬無菹湇
　亦無菜無所用以擩者故不祭也

右賓祭正饌


案玉藻曰賓祭主人辭曰不足祭也此賓祭不辭


者彼謂敵禮此則臣禮故異

欽定儀禮義疏卷十九
欽定四庫全書
欽定儀禮義疏卷二十
　公食大夫禮第九之二
宰夫授公飯粱公設之於湇西賓北面辭坐遷之
　正義鄭氏康成曰既告具矣而又設此加也遷之遷
　而西之以其東上也(賈疏下宰夫膳稻于粱西是以粱在東為上)　敖氏
　繼公曰粱言飯者以賓主食之也北面辭蓋於公之
　左而少退上云北面坐遷與此文互見也　郝氏敬
　曰粱穀之大者即今髙粱炊以為飯
　案曏設湇時席前最北近席者惟有醬以醬為節故
　曰醬西此時已設湇以湇為節則又在湇西此蓋於
　間容人之處為西而已屬設加饌之部分矣但視賓
　遷處為少東賓西遷之與正饌之遷醬相變也前公
　設醬設湇惟曰賓辭不言北面至此乃見之　又案
　生民詩維穈維芑爾雅釋草云虋赤苗芑白苗郭璞
　注云虋今之赤粱粟芑今之白粱粟皆好穀周官九
　穀六穀康成俱以粱備數而小雅甫田詩以黍稷稻
　粱竝言與此禮所用符合是則粱為穀之羙者也今
　遼人以髙粱為上飯則郝氏所言不繆與
公與賓皆復初位
　正義鄭氏康成曰位序内階西(賈疏上設醬時公立于序内賓立于階西)
宰夫膳稻于粱西(膳當從敖作設)
　正義鄭氏康成曰進稻粱者以簠(賈疏下記云簠有蓋幂)　賈
　氏公彥曰上設黍稷訖云郤㑹此稻粱不云郤㑹者
　先於房去之也
　存疑鄭氏康成曰膳猶進也
　辨正敖氏繼公曰膳當作設字之誤膳設聲相近由
　是誤云
士羞庶羞皆有大蓋執豆如宰(大如字)
　正義鄭氏康成曰羞進也庶衆也進衆珍味可進者
　也大以肥美者特為臠所以祭也魚或謂之膴膴大
　也唯醢醬無大(敖氏繼公曰以經云皆故言此以眀之醢四醢醬芥醬也)如宰如
　其進大羮湇右執豆左執蓋　郝氏敬曰庶羞之有
　大臠如脯之有横膱也
　案庶羞自門外入則不升于鼎可知俎與庶羞皆士
　設之以其自堂下來與饌于東房者異也取諸門外
　以其加也且容鼎入後乃於爨為之
先者反之
　正義敖氏繼公曰先者即執膷豆者也既設膷豆則
　以次受其餘於西階上而設之反者既往而復來之
　辭　賈氏公彥曰反之者以庶羞十六豆羞人不足
　故先至者反取之下文云先者一人升設於稻南其
　人不反則此云先者反之謂第二以下為先者也
　案疏指階下之騰羞者言敖氏則指堂上之設羞者
　言據下先者一人之文則敖說為密然階下之騰羞
　者亦必反之是二說相兼而經義始備也
由門入升自西階
　正義敖氏繼公曰由門入則三牲與魚亦於門外饔
　爨為之與
先者一人升設于稻南簋西閒容人
　正義鄭氏康成曰簋西黍稷西也必言稻南者明庶
　羞加不與正豆倂也(賈疏稻與庶羞俱是加故南北相繼不與正豆倂)閒容
　人者賓當從閒往來也(賈疏下文賓左擁簠粱右執湇以降又云升反奠于其所)
　(是賓往來也)　敖氏繼公曰先者一人士之長設膷者也
　稻南言其東西節也簋西言其南北節也閒諸簋之
　西庶羞之東也
　案正豆繼醬而東此亦豆也不繼稻而西而在稻南
　者與正豆相變且稻粱之南空設于其南乃得左右
　相稱也不曰粱南者以庶羞西北上則膷豆北直於
　稻不直於粱也膮與牛炙乃北直粱矣鉶西亦稻南
　也以賓用庶羞時食㑹飯則是庶羞宜與簋為列故
　不於鉶西而於簋西也然惟言簋西則嫌於繼簋而
　西故又曰閒容人明其與簋為列特東西遙對耳非
　繼之也
旁四列西北上
　正義鄭氏康成曰不統於正饌者雖加自是一禮是
　所謂羮胾中别　賈氏公彥曰曲禮云左殽右胾殽
　骨體也為正饌胾為切肉則庶羞與此正饌在東庶
　羞在西閒容人同　敖氏繼公曰云旁者見正饌之
　中席而此在旁也下文云賓坐席末取粱即稻而庶
　羞在稻南足以明之矣西北上謂膷豆在諸豆之西
　北也必西北上者放正豆之位亦變於席之所上也
　案不徒曰西上而曰西北上與上設簋之言東北上
　者同見其亦南陳也羮胾中别弟子職文敖氏謂正
　饌中席而加席在旁稍與疏異疑敖得之
膷以東臐膮牛炙炙南醢以西牛胾醢牛鮨鮨南羊炙
以東羊胾醢豕炙炙南醢以西豕胾芥醬魚膾(膷音香臐許云)
　(反膮許堯反炙之繹反又章夜反胾側吏反鮨巨之反注古文膷作香臐作薫今文鮨作鰭)
　正義鄭氏康成曰膷臐膮今時臛也牛曰膷羊曰臐
　豕曰膮皆香美之名也先設醢䋫之以次也胾切肉
　也内則謂鮨為膾然則膾用鮨芥醬芥實醬也内則
　膾春用葱秋用芥　敖氏繼公曰炙炙肉也首二醢
　為牛之炙胾鮨設也又一醢為羊炙羊胾設也又一
　醢為豕炙豕胾設也芥醬為魚膾設也牛三品二醢
　尊也羊二品一醢降於牛也豕亦二品一醢而醢次
　於炙又異於羊也魚一而已其芥醬復先於膾又異
　於豕也古人於食物之微亦以多寡先後示尊卑之
　義其精微周密之意可見矣
　正義賈氏公彥曰凡醢配胾而卑於胾今牛羊豕胾
　皆在醢下直是䋫之次非尊卑之列特牲一醢不得
　䋫少牢兩醢故䋫與此同
　案設豆之法皆䋫醢皆卑於他物正豆一菹一醢相
　閒故䋫而醢仍在菹下也庶羞品多故以一醢從牛
　炙而一醢居牛胾牛鮨之閒一醢居豕炙豕胾之閒
　唯芥醬在魚膾之上蓋縱横四列而設之則又欲使
　四醢與芥醬各相閒而成文也若執一胾以求之則
　窒矣
衆人騰羞者盡階不升堂授以蓋降出
　正義鄭氏康成曰授授先者一人庶羞多羞人不足
　則相授於階上復出取也　敖氏繼公曰進羞而言
　騰亦取其自下而上之意衆人不升設者降於俎也
　以羞授先者一人先者每為設之所謂先者反之也
　以蓋降出惟謂衆人其先者之蓋則次者既授豆而
　受之幷以出矣
　案一人設而衆人不升堂或羞人不足固已即使人
　多而雜沓于堂上非所以為肅敬也故變於設俎之
　法焉亦所謂堂事交乎階也以蓋降出則授豆而不
　倂授以蓋亦如宰之授湇而不倂授以蓋也簋㑹與
　簋同設已乃郤之者以為正飯也簠㑹不與簠同設
　先於房去之者以加飯變也湇蓋羞蓋不於爨去之
　者以由門入為風塵也然盡階即去之不以升堂則
　又殊之於飯也
　存疑鄭氏康成曰騰當作媵媵送也
　辨正郝氏敬曰騰升也衆人盡階授於先者故謂之
　騰
　案燕禮媵觶注云今文媵皆作騰敖氏因改媵為騰
　蓋據此騰羞之文而然也此經騰羞注云騰當作媵
　蓋據彼媵觶之文而然也然燕之觶媵者自奠之以
　其奠於公也故不曰送而曰媵詞之巽也若此之羞
　則騰者授之先者設之接踵而來自下而上故謂之
　騰氣之奮也皆當以本文為正無庸改易

右設加饌


案加饌以粱為先設其次則稻由房出而羞自


階升與正饌之上下閒設者同法　又案正饌


之列其在東之東者以西為上豆與俎是也其


在東之西者以東為上簋與鉶是也加饌之列


其在西之北者以東為上粱與稻是也其在西


之南者以西為上庶羞是也一陳饌之間亦必


相變如此

贊者負東房告備于公
　正義鄭氏康成曰復告庶羞具者以其異饌　敖氏
　繼公曰此言備者備周於具
贊升賓賓坐席末取粱即稻祭于醬湇間
　正義鄭氏康成曰命賓升席　賈氏公彥曰前告具
　公再拜揖食此贊升賓者禮殺也　敖氏繼公曰公
　曏者已再拜揖食故於此惟贊者升賓禮不可褻也
　升賓之辭蓋曰吾子其升也坐席末者就加饌也取
　粱即稻言不反粱於左手也不祭于豆而祭于醬湇
　間者以其近也且别於正饌
　案坐席末以其近於稻粱取之便也取粱即稻則右
　手先取稻左手取粱以幷之公所親設者三醬湇不
　祭所祭者粱耳祭公所設之粱於公所設之醬湇之
　閒不敢槩於豆祭亦所以見尊公所設之意也
　存疑鄭氏康成曰祭稻粱不於豆祭祭加宜於加
　案醬湇非加也鄭氏欲與正饌别言之而不覺其辭
　之誤耳
贊者北面坐辯取庶羞之大興一以授賓賓受兼壹祭
之
　正義敖氏繼公曰一壹同贊者壹以授賓賓兼壹祭
　之禮之節當然也賓於黍稷牲肺皆壹祭之特於此
　發之耳祭不言其所亦於醬湇間可知
　存疑鄭氏康成曰壹壹授之而兼壹祭之庶羞輕也
　祭之於膷臐之閒以異饌也(賈疏祭加宜於加也)
　案賓自取之而祭者其近於席者也贊者取以授賓
　而祭者其逺於席者也賓之祭饌者六其親取以祭
　者三為贊所授以祭者亦三然於豆則辯取之而後
　擩擩而後祭於鉶則既扱而擩之辯辯而後祭於簠
　則取粱以即稻而後祭是皆兼壹而祭也贊所授者
　則於簋曰取辯興以授賔而賓祭之於俎曰辯取興
　以授賓而賓祭之於羞亦曰辯取興以授賓而賓兼
　壹祭之是贊皆壹授而賓皆兼壹而祭也注於俎謂
　賓每肺興受而祭是以贊為非壹授賓亦非壹祭也
　於羞謂壹壹授之而兼壹祭之是以贊為非壹授惟
　賓為壹祭也似皆不合於經祭于膷臐之間亦以其
　為加之上豆故意其云爾猶是上文祭加宜於加之
　說也蒙粱稻而言則敖氏謂湇醬間者近之正饌祭
　于豆閒加饌祭于湇醬閒亦足以别矣且坐雖席末
　而所祭必於其正也
右賓祭加饌

賓降拜公辭賓升再拜稽首公答再拜
　正義敖氏繼公曰拜者為將食故也
　案設饌之始禮由主人故公先拜饌備之後禮當由
　賓故賓先拜
賓北面自閒坐左擁簠粱右執湇以降
　正義鄭氏康成曰自閒由兩饌之閒擁抱也必取粱
　者公所設也以之降者堂尊處欲食於階下然也
　敖氏繼公曰擁之者示其重也云簠粱見其器也凡
　粱稻皆以簠必取湇者飯則先啜湇故特取之以降
　者為公立于堂已不敢坐食于席也必以降者臣也

郝氏敬曰粱加饌湇正饌兼取之也

　案公所親設者三首擁粱者食禮主於飯也兼執湇
　者飯粱宜啜湇也執湇而舍醬者左右各一器不可
　以兼及也擁之以臂抱之而著於膺旁也於君擁之
　於大夫執之差之宜也
公辭賓西面坐奠于階西東面對西面坐取之栗階升
北面反奠于其所
　正義敖氏繼公曰公辭止其食於下也階西賓所欲
　食之處也故於此奠之對者釋其所以降之意且從
　命也　鄭氏康成曰奠而後對成其意也(賈疏成其降食階下)
　(之意故奠乃對此決下文大夫相食賓執粱與湇之西序端主人辭賔反之而不奠也)
　案公辭者欲其食於尊處公意愈重也前公降一等
　而賓栗階此不從降亦栗階者臣禮彌恭也
降辭公公許賓升公揖退于箱
　正義鄭氏康成曰降辭公敬也必辭公者為其尊而
　親臨已食侍食贊者之事箱東夾之前俟事之處
　敖氏繼公曰公不許其降食乃敢辭公為禮之節然
　也辭公之意與曏者欲食於下之意同降而辭公亦
　以其臣也　郝氏敬曰箱廂通暫退東廂俟賓食也
　案辭公欲公即安于他所而不臨已食也燕禮公有
　席此禮無阼席故辭公而後食公退于箱蓋西鄉立
　欲知賓之動止食候故不入堂深也
　通論賈氏公彥曰案爾雅有東西廂曰廟其夾皆在
　序外
　案爾雅云室有東西廂曰廟無東西廂有室曰寢郭
　璞注云廂夾室前堂與此注所謂東夾之前者合然
　攷古人室堂之制東西序之外皆有屋一閒其北為
　室即東西夾室也繼夾而南為堂即東堂西堂也堂
　之南畔楣以外近檐處謂之箱箱亦堂也其堂下則
　為東堂下西堂下若寢果無夾室前堂則亦不應有
　東堂下西堂下乃燕禮之小臣師立于東堂下士喪
　禮之小斂奠饌于東堂下二禮皆行于寢是諸侯與
　士之寢皆有夾室前堂矣或曰爾雅所云無東西廂
　有室曰寢者謂其北雖仍有夾室而繼夾而南則南
　檐稍淺故但有東西堂而無箱或曰爾雅所云寢者
　指廟後之寢不謂諸侯之路寢與大夫士之正寢若
　路寢正寢蓋亦有東西廂如廟也二說未知孰是姑
　附論之以俟知者或云箱在堂下東西别為之如箱
　然此大繆也此禮公之退于箱進于堂皆無升降之
　文則不在堂下明矣若堂下兩旁别有屋則盥洗獻
　酬升降之間隨地窒礙矣而可乎
擯者退負東塾而立
　正義鄭氏康成曰無事
　案擯謂上擯退者自阼階下退而南也公既退故擯
　亦退負東塾立於承擯之東
賓坐遂巻加席公不辭(卷几阮反下同)
　正義鄭氏康成曰贊者以告公公聽之(賈疏公既在序外不告何)
　(以知之眀贊者告公)　敖氏繼公曰巻加席者北面坐而巻自
　席末也公不辭以其降等也若於朝君則辭而賓反
　之　郝氏敬曰卷加席不敢居隆禮也
　案大射儀賓有加席不辭者以公亦有加席也此無
　阼席故賓巻之鄉飲酒禮遵者辭一席使一人去之
　此不使人去之者公不在堂也然則賓既卷其亦自
　委於席端與
賓三飯以湇醬(飯父晚反)
　正義鄭氏康成曰歠湇擩醬(賈疏湇言歠淡也醬言擩鹹也)食正饌
　也三飯而止君子食不求飽
　案是時賓所飯者為粱稻是公所親設者賓於初食
　皆用之重公所設也
　存疑鄭氏康成曰不言其殽優賓(賈疏特牲少牢尸食時舉殽皆言次)
　(第此不言者任賓取之也)　賈氏公彥曰曲禮云三飯主人延客
　食胾然後辯殽注云先食胾後食殽殽尊此先食殽
　者彼大夫士與客燕食之法此為禮食故先食殽
　案經但云以湇醬而已無食殽之文鄭以意億之耳
　賈氏因又有食殽食胾或先或後之云尤為蛇足賓
　三飯而遂已以公俟于箱欲速成禮不欲乆留公也
　所以牲體皆不舉與曲禮主人親延客食則與此禮
　迥異無庸以之相較
宰夫執觶漿飲與其豐以進賓挩手興受宰夫設其豐
于稻西
　正義鄭氏康成曰此進潄也非為卒食為將有事緣
　賓意欲自潔清興受受觶也酒在東漿在西是所謂
　左酒右漿(敖氏繼公曰左酒右漿弟子職文)　賈氏公彥曰曲禮云
　酒漿處右此言若酒若漿耳兩有之則左酒右漿
　敖氏繼公曰漿觶亦先加於豐上如飲酒可知
庭實設賓坐祭遂飲奠于豐上
　正義鄭氏康成曰庭實乘皮飲潄也　敖氏繼公曰
　此與下文行禮之節亦略與聘禮醴賓者同祭漿亦
　於醬湇間
　案宰夫設豐之後賓遂坐祭而飲矣而先言庭實設
　者著有司設庭實之節也玉藻云水醬不祭若祭為
　已偞卑而此乃祭醬者臣禮也故彼注云臣於君則
　祭之而疏亦引此為證

右賓食

公受宰夫束帛以侑西鄉立賓降筵北面
　正義鄭氏康成曰侑猶勸也主國君以為食賓殷勤
　之意未至復發幣以勸之欲用深安賓也西鄉立序
　内位也受束帛于序端(賈疏聘禮公受几于序端故毎公所受皆約之受于序端)
　賓降筵以君將有命也北面於西階上　敖氏繼公
　曰是時公受束帛蓋於東箱醴時公在堂則受于序
　端也侑者食賓而從之以貨財之稱勸人食亦曰侑

劉氏敞曰侑以束帛雖備物猶欲其加厚之也

　案賓既飲則贊者以告而公出自箱矣於是宰夫授
　公束帛而公受之蓋飲者食畢之事賓而飲将有告
　退之心矣故以是為侑幣之節
擯者進相幣賓降辭幣升聽命降拜公辭賓升再拜稽
首(相息亮反)
　正義鄭氏康成曰擯者進相幣為君釋幣辭於賓賓
　降辭幣主國君又命之(賈疏約聘禮禮賓賓降辭幣公降一等辭栗階升聽命)
　升聽命釋許辭降拜當拜受幣　敖氏繼公曰辭幣
　者謂既受賜食不宜又辱賜幣也公於是降一等止
　其降且不許其辭賓即栗階升聽命也經似有脫文
　案上擯自東塾復立於阼階下故曰進也此與聘禮
　禮賓大槩相同
受幣當東楹北面退西楹西東面立
　正義鄭氏康成曰主國君南面授之當東楹者欲得
　君行一臣行二也退俟主國君送幣也退不負序以
　将降(賈疏聘禮賓三退負序以執圭将進授之此為公拜送幣故在楹西賓在階西不負序以将降)
　(故也)　敖氏繼公曰西楹西亦少北也
　案賓北面受故注知公南面授也以其為訝受故也
公壹拜賓降也公再拜
　正義鄭氏康成曰賓不敢俟成拜
介逆出賓北面揖執庭實以出公降立上介受賓幣從
者訝受皮(訝吾駕反注今文曰梧受)
　正義鄭氏康成曰介出以賓事畢賓揖執者示親受
　公降立俟賓反　敖氏繼公曰北面揖之者象親受
　之也凡庭實並受公降立亦立于中庭　郝氏敬曰
　介逆出先賓出也介在門西北面西上近門者先出
　故曰逆也上介受賓幣受于門外也從者訝受皮謂
　君有司執皮送于門外賓從者迎受之也
　案聘禮禮賓之庭實以馬馬可一手牽之故曰賓執
　左馬以出既執幣又執左馬故不揖牽馬者此禮庭
　實以皮皮不可一手張之賓既執幣不可以兼執皮
　故揖執皮者以出也庭實或以皮或以馬其受者皆
　可以是推之
　存疑鄭氏康成曰從者府史之屬訝迎也　賈氏公
　彥曰此子男小聘大夫士介一人而已介已受賓幣
　故知訝受者府史之屬也
　案聘禮云小聘曰問其禮如為介三介則小聘之賓
　有三介矣前即位時云介西上此云介逆出又云上
　介眀介非一人則介皆士也從者訝受皮猶醴賓之
　從者訝受馬也於此著訝受者眀介受賓幣之為並
　受也從者已見聘禮
右侑幣


總論敖氏繼公曰此一節經文有不釋者已見


於聘禮醴賓章

賓入門左沒霤北面再拜稽首
　正義敖氏繼公曰霤門内霤也沒霤庭南也拜者謝
　侑幣之賜也沒霤而拜以公立於中庭也
　存疑鄭氏康成曰便退則食禮未卒不退則嫌更入
　行拜若欲從此退(賈疏此注深觧賓意食禮自有常法便退則食禮未卒觧賓入之意)
　(不退則有貪食之嫌觧再拜稽首将辭之意)
　案曏者公侑幣時賓聽命己再拜稽首矣及受幣而
　降公則為之再拜此拜為送幣也公既拜賓當亟答
　之猶燕飲之禮拜送爵亦當拜受爵也賓降疾趨而
　南至參分庭一在南庭實所設之處乃旋身北面以
　揖執庭實者而公已立于中庭賓疾趨而出授幣于
　介疾趨入亟於答公之拜也答公之拜所以謝侑幣
　也沒霤即拜固以公之立于中庭亦當留三揖地也
　賓於受幣後無竟退之理則無入而不拜之理
公辭揖讓如初升賓再拜稽首公答再拜
　正義鄭氏康成曰辭止其拜如初如初入也賓升介
　入復位(賈疏上云介逆出下更云介逆出明中閒復入可知)　敖氏繼公曰辭
　辭其拜於庭也時公在中庭與賓三揖則是與聘禮
　者同矣云如初亦大略之言也賓再拜稽首曏賓拜
　賜于庭南公辭之故成拜於此
　案公先在中庭則不得與賓分庭而揖矣聘禮敖氏
　云於賓入門左而揖參分庭一在南而揖又偕行至
　於參分庭一在北而揖是三揖也賓至西方之中庭
　公乃與之偕行此揖讓亦如之

右賓拜侑幣

賓降辭公如初賓升公揖退于箱
　正義鄭氏康成曰賓辭公将復食　郝氏敬曰辭公
　辭其臨視也　敖氏繼公曰如初謂公許也
賓卒食㑹飯三飲不以醬湇(食飯皆如字)
　正義鄭氏康成曰㑹飯謂黍稷也(賈疏上文宰夫坐啟簋㑹各卻于其)
　(西此云㑹飯故知㑹飯是黍稷)此食黍稷則初時食稻粱(賈疏前賓三飯不言)
　(㑹以簠盛稻粱無㑹)三飲已食㑹飲三漱漿也不以醬湇不復
　用正饌也初時食加飯用正饌此食正飯用庶羞互
　相成也　敖氏繼公曰曏者三飯乃飲此凡三飲蓋
　九飯也九飯大夫禮也後禮更端故與前三飯不相
　蒙食加飯而飲漿則此所飲者其酒與不以醤湇亦
　變於初禮也先言醤者不用之故惟據所設之序而
　言
　存疑敖氏繼公曰減簋飯於㑹而食之故云㑹飯
　案古人飯以手每食一口謂之一飯則食㑹飯者直
　取諸簋可也不必減諸㑹而後食之但他時或但食
　黍此則每飯皆兼黍稷食之而二者初設時皆有㑹
　故云㑹飯耳三飲注以為漿敖氏以為酒則敖氏近
　之禮尚相變加飯飲漿則正飯宜飲酒也不然則酒
　飲為虛設矣不以醤湇初三飯用之則此不用亦相
　變之意也此禮無侑之者賓雖九飯成禮而公俟于
　箱若緩食而待侑非所以為敬也賓禮當如是故公
　亦不使人侑之　又案秋官司儀職言食禮舉數上
　公九侯伯七子男五以差言之則大夫當三舉此不
　言舉未詳
挩手興北面坐取粱與醤以降西面坐奠于階西
　正義鄭氏康成曰示親徹也　敖氏繼公曰再食不
　用粱與醤乃取以降者重公所設也公於正饌先設
　醤於加饌先設粱故賓親徹此二者階西曏者所欲
　食之處也　劉氏敞曰賓必親徹有報之道也
　案前賓降時取湇此别取醤者公所親設西一器而
　東二器賓降止可左右各取一器故此舍湇而取其
　所未嘗取之醬也此時君當出自東箱復立於序内
　之位
　通論孔氏穎達曰玉藻云君既徹執飯與醤乃出授
　從者此謂君不客者若君與已禮食則但親徹之不
　授從者此禮賓取粱與醤坐奠于階西是也
東面再拜稽首
　正義鄭氏康成曰卒食拜也　敖氏繼公曰卒食而
　拜賜也亦拜於階西不於階東又不北面皆變於初
　明其将遂退矣
　存疑鄭氏康成曰不北面者異於辭　賈氏公彥曰
　上文賓受侑幣出更入門左沒霤北面再拜稽首其
　時辭欲退以其待公留故北面此卒食禮終故東面
　案上文賓拜皆北面非獨門左沒霤之拜為然也大
　抵賓之拜皆向君而拜前之北面拜以君在堂也門
　左沒霤之北面拜以君在中庭也此時賓以将出而
　降君從之降則君在東方而西面矣故賓獨東面拜
　下文云公降是也注疏恐非經意
公降再拜
　正義敖氏繼公曰公拜亦西面于阼階下　鄭氏康
　成曰答之也不辭之使升堂禮有終
　案賓降将出故公亦從而降也公既降則自無使賓
　更升成拜之事矣

右卒食

介逆出賓出公送于大門内再拜賓不顧
　正義鄭氏康成曰初來揖讓而退不顧退禮略也亦
　難進易退之義擯者以賓不顧告公公乃還(賈疏公還入寢)

敖氏繼公曰於此復云賓不顧嫌其或與聘問之

　時異也
　案春官鎛師職凡祭祀鼓其金奏之樂饗食賓射亦
　如之此禮無金奏之文豈以公食大夫禮輕故略之
　若兩君相食或當有之與門内迎之故亦門内送之
　皆所以辟朝君之禮也賓不顧亦上擯送賓出而以
　復于公

右賓出

有司卷三牲之俎歸于賓館
　正義鄭氏康成曰卷猶收也無遺之辭也三牲之俎
　正饌尤尊盡以歸賓尊之至也　敖氏繼公曰云卷
　者明盡以其俎與其實歸之此牲體皆在俎則食時
　不舉之眀矣少牢特牲禮尸所舉者加于肵士虞禮
　則實于篚司儀職言食禮舉數上公九侯伯七子男
　五以差言之則大夫當三也此乃不舉其亦與周官
　異者乎
　存疑鄭氏康成曰歸俎者實於篚(賈疏此禮無肵俎士虞禮亦無肵俎)
　(尸舉牲體皆盛於篚吉凶雖不同無肵俎是一故知同用篚)他時有所釋故(賈疏特牲)
　(士虞取俎歸於尸釋三个是有所釋此無所釋故稱卷也)
　案特牲少牢有肵俎者祭禮也此無肵俎者賓禮也
　士虞亦無肵俎者喪祭非吉故盛於篚也凡鄉飲射
　燕禮大射之俎賓皆以出則此之歸俎亦當以俎歸
　之如敖氏之說未必改實於他器而後以歸也
魚腊不與(與音預注古文與作豫)
　正義鄭氏康成曰不言腸胃膚者在魚腊下不與可
　知也
　案魚腊為賓所不祭者故不與此但以俎實言之若
　豆鉶庶羞則不與不必言矣

右歸賓俎

明日賓朝服拜賜于朝拜食與侑幣皆再拜稽首(食音嗣)
　正義鄭氏康成曰朝謂大門外　賈氏公彥曰聘禮
　歸饔餼直言拜饔與餼不拜束帛彼使人致之故不
　拜此君親賜故拜之　敖氏繼公曰曏於既食既受
　侑幣皆已親拜謝今復拜賜者正禮不可廢也此拜
　公不見故無嫌於重複
　案歸饔之拜賜皮弁而此朝服者疏謂朝服受還朝
　服拜皮弁受亦皮弁拜是也食于廟而拜賜于朝者
　於時公在朝不在廟也
訝聽之
　正義鄭氏康成曰受其言入告出報也此下大夫有
　士訝(賈疏周官掌訝大夫有士訝)

右賓拜賜

上大夫八豆八簋六鉶九俎魚腊皆二俎
　正義鄭氏康成曰記公食上大夫異於下大夫之數

敖氏繼公曰豆加茆菹麇臡簋加黍稷各一鉶加

　羊豕俎加鮮魚鮮獸於膚之下如饔九鼎之次云九
　俎則四四為列而特鮮獸
　存疑鄭氏康成曰豆加葵菹蝸醢四四為列(賈疏醢人朝事)
　(之豆云韭菹醓醢昌夲麋臡菁菹鹿臡茆菹麇臡上云六豆用鹿臡以上仍有茆菹麇臡在今八豆不取)
　(茆菹麇臡而取饋食之豆葵菹蝸醢者注以特牲少牢參之)俎加鮮魚鮮腊三三
　為列無特(賈疏陳饌要方上七俎兩行六俎一俎特於俎東此九俎為三行故無特雖無特膚)
　(亦為下)
　案上大夫如聘禮之正賓是也故食之之禮亦略如
　歸饔於賓之數九俎者如其西階前之飪鼎九也八
　豆八簋六鉶如其堂上戸西之所饌者也豆實與陳
　俎之法俱當以敖氏為正蓋朝事之豆無庸意為増
　損而設俎之法未有無特者也八豆之次當曰韮菹
　以東醓醢昌本麋臡麋臡南菁菹以西鹿臡茆菹麇
　臡九俎之次當曰牛羊豕魚腊在牛南腸胃膚鮮魚
　亞之鮮腊為特八簋之次當曰黍當牛俎其西稷稷
　南黍其東稷稷南黍其西稷稷南黍其東稷六鉶之
　次當曰牛以西羊羊西豕豕南牛牛東羊羊東豕
魚腸胃倫膚若九若十有一下大夫則若七若九
　正義鄭氏康成曰此以命數為差也九謂再命者也
　十一謂三命者也七謂一命者也九或上或下者再
　命謂小國之卿次國之大夫也卿則曰上大夫則曰
　下大國之孤視子男　賈氏公彥曰春官典命公侯
　伯之卿三命大夫再命士一命子男之卿再命大夫
　一命士不命則諸侯之臣分為三等三命再命一命
　不命與一命同此經魚腸胃倫膚亦分為三等有十
　一有九有七則十一當三命九當再命七當一命若
　然惟有上下二文者以公侯伯之大夫與子男之卿
　同再命卿爵尊為上大夫爵卑為下則上言若九者
　子男之卿也下言若九者公侯伯之大夫也故鄭云
　卿則曰上大夫則曰下云大國之孤視子男者此經
　惟見三命以下故鄭倂論及之案典命大國之孤四
　命又大行人云大國之孤執皮帛以繼子男又云其
　他皆視小國之君若然孤與子男同十三侯伯十五
　上公十七差次可知　敖氏繼公曰其俎數之同者
　又以此見尊卑也因言上大夫以及下大夫蓋以足
　前禮未備之意　郝氏敬曰此三者之俎所載數也
　案注疏所論蓋謂子男之卿雖八豆八簋六鉶九俎
　與公侯伯之卿同然其魚腸胃倫膚三俎惟用九數
　不得用十有一數所謂若九也若公侯伯之卿則用
　十有一數不止九數所謂若十有一也子男之大夫
　雖六豆六簋四鉶七俎與公侯伯之大夫同然其魚
　腸胃倫膚三俎惟用七數不得用九數所謂若七也
　若公侯伯之大夫則用九數不止七數所謂若九也
　就其同之中又有少異者以明其等焉
　存疑陳氏祥道曰此禮一命魚七再命九三命十一
　惟天子諸侯魚數不見經先儒謂諸侯十有三天子
　十有五理或然也
　案陳氏所述即昏禮疏之說也所推諸侯魚數與此
　疏所謂孤與子男同十三侯伯十五上公十七者異
　據此經則生人魚數蓋以命數為差者也若然則此
　疏所推為近而天子之魚其數當不止於十五矣
庶羞西東毋過四列(注古文毋為無)
　正義鄭氏康成曰謂上下大夫也　賈氏公彥曰下
　大夫東西四行南北亦四行上大夫東西四行南北
　五行　敖氏繼公曰欲閒容人也膷當稻南若過四
　列則近於簋矣西東西列東列也先言西者上也
　案四列謂如膷臐膮炙四豆為列也如過此或六或
　八則東偪簋而西亦不當席矣言此者謂東西有定
　而南可加也
上大夫庶羞二十加於下大夫以雉兔鶉鴽(鶉音淳鴽音如)
　正義鄭氏康成曰鴽無母　賈氏公彥曰爾雅釋鳥
　云鴽鴾母郭氏曰䳺也青州人呼曰鴾母荘子曰田
　鼠化為鶉淮南子云蝦䗫所化月令曰田䑕化為鴽

敖氏繼公曰東西毋過四列則是四者為一列於

　南也
　案雉兔鶉鴽之次當曰魚膾南雉以東兔鶉鴽

右食上大夫禮

若不親食使大夫各以其爵朝服以侑幣致之
　案注疏及敖氏說已見聘禮
豆實實于罋陳于楹外二以並北陳簋實實于筐陳于
楹内兩楹間二以並南陳(罋烏送反注今文並作倂)
　正義鄭氏康成曰陳罋筐于楹間者象授受於堂中
　也南北相當以食饌同列耳罋北陳者變於食(賈疏食時)
　(豆設於醤東西上今北陳故云變)罋數如豆(賈疏以菹醢異物不可同罋八豆則八罋六豆)
　(則六罋)　朱子曰兩楹間不必與楹相當謂堂東西之
　中耳　敖氏繼公曰豆實在罋簋實在筐又皆陳于
　楹間皆變於食也南北異陳示不相統也罋數如豆
　北上韭菹其東醓醢屈筐數如簋南上黍其東稷錯
　也
　存疑鄭氏康成曰醢芥醤從焉(賈疏以三牲不殺生列於門内醢經百日)
　(乃成不由不殺故有醢庶羞之醢更無别種宜同一罋芥醤亦一罋)筐米四(賈疏黍稷各一筐稻)
　(粱又二筐)
　案下經云庶羞陳于碑内四醢芥醤皆庶羞也胡為
　從此而陳于堂上疏云同一罋尤非也筐米四二黍
　二稷如簋之數物雖同不倂稻粱加未必與黍稷同
　陳于此則在堂下與　又案聘禮歸饔其豆簠簋之
　實各以其器陳於戸西而更有鉶此則實於罋筐陳
　于楹内外而又無鉶致食禮變於饔也且無饔則自
　無鉶矣又饔有壺此禮無壺則以食不主於酒故也
庶羞陳于碑内
　正義敖氏繼公曰庶羞者醢四并魚膾與芥醤也不
　陳於上以牲在下宜從之庶羞主於牲肉也上大夫
　又加以雉兔鶉鴽此豆實也亦實于罋　鄭氏康成
　曰不陳於堂辟正饌(賈疏庶羞本在堂上正饌之西今在碑内故云辟)　賈
　氏公彥曰不陳於碑南者以其本合在堂今宜近堂
　故於碑北
　存疑鄭氏康成曰生魚也(賈疏魚膾是魚之膾者本與胾炙俱設今胾炙在牲)
　(未殺膾全不破可知)魚腊從焉上大夫加鮮魚鮮腊雉兔鶉鴽
　(賈疏雉兔鶉鴽亦生致之)
　案牛羊豕未殺則膷臐膮鰭胾從牢未具也其餘自
　當具之生魚未成羞當已膾矣若加雉兔鶉鴽亦當
　孰而實于罋乃為羞也經不言魚腊及加之鮮魚鮮
　腊或當如注說從於此與經又不言簠實或亦陳于
　此以加宜從加也其陳之之次則皆當北上魚膾其
　東芥醤南二醢又南二醢以四醢不得䋫也有加則
　又在其南雉以東兔兔南鶉鶉西鴽魚腊當稍西以
　俎實宜與餼同列也魚直四醢西又西腊有加則在
　其南魚南鮮魚腊南鮮獸粱稻則在魚腊之北粱東
　而稻西與　又案聘禮之歸饔陪鼎即庶羞也此不
　陳鼎故别見庶羞彼當碑南陳此陳於碑内者以碑
　南當陳庭實故也
庭實陳于碑外
　正義鄭氏康成曰執乘皮者也不參分庭一在南者
　以言歸宜近内　賈氏公彥曰庭實正法皆參分庭
　一在南陳之士昏記執皮者參分庭一在南今繼碑
　而言近北矣彼擬與賓向外故近南此陳於客館擬
　輿賓入内故在内　敖氏繼公曰不於西方參分庭
　一在南又不執之皆變於食也
　案此皮亦麋鹿皮其陳之亦當左首
牛羊豕陳于門内西方東上
　正義鄭氏康成曰為其踐汚館庭使近外　敖氏繼
　公曰生歸之亦變於食陳于門西餼位也
　案聘禮歸饔餼二牢此一牢者如食禮之數也聘禮
　曰陳于門西北面東上牛以西羊豕此亦當然
賓朝服以受如受饔禮無儐(儐夲作擯李氏如圭曰當作儐監夲已改正今從之)
　(下經大夫相食章同)
　正義鄭氏康成曰朝服食禮輕也(賈疏歸饔時賓皮弁受)無儐
　以已本宜往　敖氏繼公曰親食時朝服故此致者
　受者皆服之如受饔禮則侑幣與食亦殊拜之　賈
　氏公彥曰主君在廟行食禮有侑幣賓無儐法故致
　食禮亦不合有儐
　案云如受饔禮則自賓迎大夫于外門外以至終禮
　皆如之矣但受饔有儐而此無儐故明之
明日賓朝服以拜賜于朝訝聽命
　正義鄭氏康成曰賜亦謂食與侑幣

右致食禮


案聘禮曰若不親食使大夫各以其爵朝服致


之以侑幣如致饔無儐其文正與此同但彼不


及其陳設之儀故此詳之

大夫相食親戒速
　正義鄭氏康成曰記異於君者也速召也先就告之
　歸具既具復自召之　敖氏繼公曰親戒而又速之
　者以其敵也
　案聘禮賓既覿則請有事於大夫謂問卿也賓問之
　則大夫食之宜也故聘記曰大夫於賓一饗一食上
　介若食若饗則是大聘之賓介小聘之賓大夫皆有
　食之饗之之禮
迎賓于門外拜至皆如饗拜(注古文饗或作鄉)
　正義鄭氏康成曰饗大夫相饗之禮也今亡　敖氏
　繼公曰迎賔與拜至亦皆再拜大夫相饗蓋亦附於
　公饗大夫禮中而并亡之矣
　案迎賔不著所服亦朝服也門外大門外也其既入
　而至于階亦當大夫升一等而賔從之大夫相饗拜
　至如鄉飲射拜至之禮經言如饗拜者猶之上經言
　設洗如饗之意皆如其近者也
降盥
　正義敖氏繼公曰賔亦從降主人辭降賔對主人乃
　盥于洗南面卒盥一揖一讓升經不言文省也禮賔
　主敵則不設槃匜惟盥于洗耳
受醤湇侑幣束錦也皆自阼階降堂受授者升一等賔
止也(注今文無束)
　正義鄭氏康成曰皆者謂受醤受湇受幣也侑用束
　錦大夫文也降堂謂止階上主人三降賔不從(賈疏以主)
　(人降堂不至地故賔止不降)　敖氏繼公曰不受於堂辟君也賔
　止之義與聘禮致饔儐大夫賔降堂受老束錦大夫
　止者同
　案授公者宰夫也此授大夫者其大夫之宰與公食
　又有授粱之節此不見者豈以公食則公親設者三
　大夫辟君故親設者止於二邪
　存疑敖氏繼公曰降堂升一等中等相授異於士也
　大夫之階亦惟三等於此見之矣考工記言天子堂
　崇九尺以是差之則公侯伯七尺子男五尺大夫士
　皆三尺也士冠禮賔受冠降階一等
　案敖氏據此推之以為大夫之階亦三等似矣然禮
　器云天子之堂九尺諸侯七尺大夫五尺士三尺則
　以爵等為隆殺乃差之正也殊覺公侯伯七尺子男
　五尺之說矯揉而不近於自然疑此階五等大夫降
　堂蓋降三等受之授者升一等乃是中等相受所以
　然者逺下君禮也
賓執粱與湇之西序端主人辭賓反之
　正義鄭氏康成曰不敢食於尊處　敖氏繼公曰亦
　為主人立于堂故不敢食於席也其尊敵故但辟之
　於堂上而已粱不擁亦降於君云反之明不對也此
　下當有辭於主人降一等主人從十字蓋傳寫脫之
卷加席主人辭賓反之
　正義敖氏繼公曰卷加席亦謙也辭則反之敵也
　案公食禮賔卷席時公已退于箱公不辭賔卑也此
　卷加席而主人辭則是大夫猶未退矣意者公食之
　禮公未退則賔不敢遽即席大夫食之禮則賔未即
　席大夫不敢遽退與
辭幣降一等主人從
　正義敖氏繼公曰辭幣而降一等為恭也亦略放公
　食之禮而為之主人從亦降一等也從者辭其降且
　不許其辭　鄭氏康成曰從辭賔降
　案聘禮歸饔儐大夫大夫不辭幣者彼銜君命以來
　儐之故不辭也郊勞儐勞者亦然此食禮故異
受侑幣再拜稽首主人送幣亦然
　正義敖氏繼公曰著之者主人非君嫌不必稽首
　賈氏公彥曰郊特牲云大夫之臣不稽首非尊家臣
　以辟君也又左氏傳哀十七年公㑹齊侯盟於蒙孟
　武伯相齊侯稽首公拜齊人怒武伯曰非天子寡君
　無所稽首若然臣於君乃稽首平敵相施當頓首今
　稽首者以食禮相尊敬雖敵亦稽首也　郝氏敬曰
　受公侑幣再拜稽首公送幣再拜不稽首此再拜稽
　首主賔同也
　案賓受幣亦稽首者放公食受幣之禮而行之也大
　夫送幣亦稽首者所以異於公之送幣也此禮以歸
　饔之儐大夫者決之大夫當奉幣西面賔東面大夫
　致幣賔對北面當楣再拜稽首受幣于楹閒南面退
　東面俟大夫再拜稽首送幣賔降揖執皮者以出
辭於主人降一等主人從
　正義鄭氏康成曰辭謂辭其臨已食　敖氏繼公曰
　從者亦辭其降且許之此謂再入而辭者也然則初
　辭亦有此文明矣又公食禮有賔再入之拜此經乃
　不見其異者則是大夫禮無此拜也
卒食徹于西序端
　正義鄭氏康成曰亦示親徹　敖氏繼公曰亦奠於
　曏者所欲食之處也
　案卑者侍食之禮曲禮云徹飯齊以授相者主人辭
　之則止其在敵者則孔疏以為不徹此徹于西序端
　主人不辭者曲禮乃㝷常食法此大夫相食則放公
　食之禮而降殺者也曏者執粱與湇之西序端故此
　亦徹于西序端徹亦徹其粱醤
東面再拜降出
　正義鄭氏康成曰拜亦拜卒食　敖氏繼公曰拜不
　當階又不北面亦變於前主人亦於阼階上西面答
　再拜
　案此拜東面者亦放公食禮将出辭公之拜法而行
　之但彼階下而此階上耳故既拜而後言降
其他皆如公食大夫之禮
　正義敖氏繼公曰他謂在公食禮中而不見於上者
　也然上禮所不見者亦未可盡與公食禮相通經云
　皆如者大約言之耳又此不别見所饌者之異則是
　俎豆之屬亦皆如公食矣蓋大夫此禮為公而舉故
　其饌放之而不嫌與之同也大夫祭其宗廟惟用少
　牢且於其始也不敢純用朝事之豆則此食禮之意
　可見矣　賈氏公彥曰其他謂豆數俎體陳設皆不
　異上陳但禮異者謂親戒速君則不親迎賔公不出
　此大夫出大門公受醤湇幣不降此大夫則降公食
　大夫大夫降食于階下此言西序端公食卷加席公
　不辭此則辭之皆是異也
　案既戒而復速盥于洗所而不盥于東堂下以及辭
　幣辭於主人皆惟降一等受幣卒食皆拜于階上亦
　其異者也

右大夫相食

若不親食則公作大夫朝服以侑幣致之
　正義鄭氏康成曰作使也大夫有故君必使其同爵
　者為之致禮列國之賔來榮辱之事君臣同　敖氏
　繼公曰不言其禮者與公致食之禮同可知
　案篇首所云各以其爵據賔之爵而言也此注所云
　同爵兼據主人之爵而言也大夫相食之禮聘禮曰
　於賔一饗一食上介若食若饗倘以上大夫而食大
　聘之上介則主人之爵視介為異等矣如是而以有
　故不得親食則公所作之大夫必據主人之爵而亦
　以上大夫不然是尊已而卑介矣如以卿食卿而為
　主人者既有故他卿又或出使無可作者則小卿攝
　卿為之與
賔受于堂無儐
　正義鄭氏康成曰與受君禮同　賈氏公彥曰聘禮
　賔受致饔幣堂中西北面注云堂中西中央之西此
　雖無儐受幣亦與之同　敖氏繼公曰言此者嫌或
　與君禮異也賔受大夫餼不於堂故明之賔阼階上
　北面再拜稽首受幣于楹閒則異於君禮不見者可
　知也
　案聘記曰若不親饗則公作大夫致之以酬幣致食
　以侑幣此經所言致食之禮也今饗禮亡則致饗之
　禮亦不可得而推矣

右大夫致食

記不宿戒戒不速
　正義敖氏繼公曰宿戒者先期日而戒之也此禮當
　日乃戒故云不宿戒　鄭氏康成曰戒不宿者食賔
　之朝夙興戒之賔則從而來不復召　賈氏公彥曰
　少牢有前期一日之宿此無前日事與鄉飲射禮同
　當日為之
　案鄉飲射禮雖不宿戒然既戒仍有速故其賔之從
　之也從其速也此禮又不速故其賔之從之也即從
　其戒也食與饗燕類也饗重於食或當戒速燕輕於
　食食不戒速則燕可知矣所以然者聘享之正禮既
　成賓於問卿之日已請歸矣則饗食燕諸禮相踵為
　之若一一申之以宿戒則為日必多恐其以乆淹為
　賓病也古者公不留賓而亦無廢事惟其繁簡適宜
　故也
不授几無阼席
　正義鄭氏康成曰不授几異於醴也無阼席公不坐

郝氏敬曰不授几公不親授也無阼席不設主席

　也
亨于門外東方(亨音烹)
　正義敖氏繼公曰門外廟門外也門外東方饔爨在
　焉　鄭氏康成曰於門外者大夫之事也(賈疏少牢廩爨饔爨)
　(皆在門外亦大夫事)東方者主陽
　案少牢禮饔爨在門東南北上此亦饔爨惟曰門外
　東方文略也少牢注曰羊豕魚腊皆有竈其疏曰亦
　皆有鑊彼鼎五而鑊四腸胃與牲同鑊膚與豕同鑊
　然則此七鼎者當五鑊其或食大聘之卿九鼎則當
　七鑊也

右通記食禮諸事

司宮具几與蒲筵常緇布純加萑席㝷玄帛純皆卷自
末(純諸閏反又諸允反萑音丸注今文萑皆為莞音官敖云宜從今文)
　正義鄭氏康成曰司宫大宰之屬掌宫廟者也丈六
　尺曰常半常曰㝷(賈疏考工記人長八尺殳長尋有四尺崇於人四尺車㦸常崇於殳)
　(四尺以此推之知常是丈六尺尋是八尺)純縁也萑細葦也末經所終有
　以識之(賈疏席無異物為記但織之自有首尾)必長筵者以有左右饌
　也(賈疏正饌在左庶羞在右陳饌雖不在席上皆於席前當席左右其間容人故謂長筵也)　賈
　氏公彥曰大宰之下有宫人掌宫中除汙穢之事即
　此司宫彼不言設几席者天子具官别有司几筵諸
　侯兼官故司宫兼司几筵也　敖氏繼公曰司几筵
　職諸侯祭祀席蒲筵繢純加莞席粉純是蒲筵之上
　宜加莞席也萑乃葦屬其為物麤惡故司几筵惟於
　喪事則用萑席似不可用之於此禮宜從今文作莞
　蒲筵而加莞席羙者在上也筵常而加席尋是加席
　之度必半於其筵於此見之矣莞小蒲也
　案燕禮注曰司宫天子曰小宰聽酒人之成要者與
　此注不同據此疏說則以司宫為大宰之屬是也直
　以當天子小宰則誤矣當以此注為正
宰夫筵出自東房
　正義鄭氏康成曰筵本在房(賈疏上司宫具之在房)宰夫敷之
　也天子諸侯左右房　敖氏繼公曰筵亦謂設之也
　案燕禮之賔席司宫筵之此則司宫具之而筵以宰
　夫者燕以宰夫為獻主不得筵席此禮無獻故宰夫
　筵之也　又案鄭謂天子諸侯左右房孔賈因之有
　大夫士東房西室之說其實房室之制自天子至於
　士一也但崇卑深淺廣狹之度殊及四注二注異耳

右記筵席

賔之乘車在大門外西方北面立(乘繩證反)
　正義鄭氏康成曰賔車不入門廣敬也(賈疏曲禮客車不入大門)
　(覲禮偏駕不入王門與此同)凡賔即朝中道而往(賈疏内則云男子由右女子由)
　(左車從中央)将至下行而後車還立於西方(賈疏少儀云僕於君子始)
　(乘則式君子下行然後還立是車還立於西方也)　敖氏繼公曰唯云賔之
　乘車在此則上介以下之車不然矣車北面立者俟
　賔之出宜鄉之云立明其不說駕
　案經直言賔即位于大門外不言乘車所止處故記
　人明之
　通論鄭氏康成曰賔及位而止北面卿大夫之位當
　車前(賈疏大行人職上公立當軹侯伯立當前疾子男立當衡又云大國之孤朝位當車前則卿立)
　(與孤同一節兼云大夫者與卿同)凡朝位賔主之間各以命數為逺
　近之節也(賈疏大行人職上公朝位賔主之間九十步侯伯七十步子男五十步注云朝位謂)
　(大門外賔下車及王車出迎所立處又云凡諸侯之卿其禮各下其君二等以下及大夫士皆如之若然)
　(如諸侯則依命數臣下其君二等則依君命數而降之也)
　案注疏所引大行人文謂五等諸侯朝天子也此禮
　公迎賔于大門内則固無車逆之節然則侯國之孤
　卿大夫入聘天子其無車逆之節不待言矣彼經所
　云各下其君二等者蓋指他禮而言不可以通之於
　此也

右記賔乘車

鉶芼牛藿羊苦豕薇皆有滑(芼莫傲反今文苦為芐)
　正義鄭氏康成曰芼菜也藿豆葉也苦苦荼也滑蓳
　荁之屬(賈疏士虞記云鉶芼用苦若薇有滑夏用葵冬用荁注云荁蓳類也乾則滑此云之屬者)
　(兼有葵)　敖氏繼公曰内則曰蓳荁枌榆免薧滫瀡以
　滑之　郝氏敬曰滑味之滑利者
右記鉶芼

贊者盥從俎升
　正義鄭氏康成曰俎其所有事　敖氏繼公曰贊者
　所有事於賔者簋俎庶羞之祭也而俎先二者而設
　故從之以升
　案言此者著贊者升堂之節也必盥者為當取所祭
　之物以授賓也

右記贊者升節

簠有蓋幂(注幂今文或作幕)
　正義鄭氏康成曰稻粱将食乃設去㑹於房蓋以幂
　幂巾也　賈氏公彥曰簠簋相将簋有㑹眀簠亦有
　㑹但簠将食乃設故去㑹於房蓋以幂至陳設幂亦
　去之云有蓋幂者據出房未設而言　敖氏繼公曰
　有蓋幂者變於簋也

右記簠

凡炙無醤
　正義鄭氏康成曰已有鹹和　敖氏繼公曰凡凡三
　牲也庶羞於三牲之炙皆為設醢唯魚膾乃用芥醤
　是凡炙無醤矣不言胾者如炙可知

右記炙

上大夫蒲筵加萑席其純皆如下大夫純(萑當從敖氏作莞)
　正義鄭氏康成曰謂三命大夫也(賈疏注言此者欲見公侯伯之卿三)
　(命亦與子男下大夫同)孤為賔則莞筵粉純加繅席畫純也(賈疏)
　(司几筵職筵國賔于牖前莞筵粉純加繅席畫純與此記席不同故知彼國賔謂孤也)
　案筵席及純皆已見上嫌上大夫筵席或異故又眀
　之萑席當作莞席說見上文

右記上大夫筵

卿擯由下上贊下大夫也
　正義鄭氏康成曰由下不升堂也上謂堂上擯贊者
　事相近以佐上下為名　敖氏繼公曰擯無上事故
　不必升堂上贊即贊者以其佐賔食於堂上故云上
　贊對堂下之擯者而言也以下大夫為之者欲其不
　尊於賔也
　案言卿擯者見上擯必以卿也擯先見其爵後見其
　位贊則先見其位後見其爵者文相變也贊以下大
　夫雖食上大夫猶然蓋贊必降於擯一等也

右記擯贊者

上大夫庶羞酒飲漿飲庶羞可也
　存疑鄭氏康成曰於食庶羞宰夫又設酒漿以之食
　庶羞可也以優賔　敖氏繼公曰此記難强觧
拜食與侑幣皆再拜稽首
　正義鄭氏康成曰嫌上大夫不稽首　敖氏繼公曰
　記此於上大夫之後恐或是為彼言之然亦長語矣
　案此記蓋為不親食之拜賜者而發故次於篇末蓋
　親食拜賜之皆再拜稽首也經文已眀至不親食之
　拜賜經惟曰拜賜於朝而已記者嫌於其禮之或有
　殺於親食也故特言此以眀之

右記上大夫法儀

欽定儀禮義疏卷二十
欽定四庫全書
欽定儀禮義疏卷二十一
　覲禮第十
　正義鄭氏康成曰覲見也覲禮於五禮屬賔大戴第
　十六小戴第十七别錄第十　又曰覲之言勤也欲
　其勤王事　敖氏繼公曰此篇主言同姓大國之君
　入覲於王之禮初無四時之别與周官秋見曰覲之
　意異
　案穀梁傳及王制天子無事與諸侯相見曰朝是四
　時之朝覲宗遇皆可名朝朝又可名覲虞書言乃日
　覲四岳羣牧詩韓侯初立來朝曰韓侯入覲春秋傳
　晉侯朝王於河陽曰出入三覲此篇覲禮而篇内亦
　云朝是朝覲可通言也但惟諸侯覲天子得稱覲若
　鄰國相朝諸侯之大夫朝其君及家臣各朝其卿大
　夫皆得稱朝而已則覲之體統最崇而稱名亦最重
　覲禮有覲於廟中者有覲於國外者有覲於方岳者
　此經自篇首至饗禮乃歸覲於廟中者也自諸侯覲
　於天子以下覲於國外者也王廵守而一方之諸侯
　皆覲則覲於方岳者也
　存疑鄭氏康成曰諸侯秋見天子之禮春見曰朝夏
　見曰宗秋見曰覲冬見曰遇朝宗禮備覲遇禮省是
　以享獻不見焉三時禮亡唯此存耳　又曰六服之
　内四方以時分來或朝春或宗夏或覲秋或遇冬名
　殊禮異更遞而徧　賈氏公彦曰曲禮下云天子當
　依而立諸侯北面而見天子曰覲天子當宁而立諸
　公東面諸侯西面曰朝鄭注諸侯春見曰朝受贄於
　朝受享於廟生氣文也秋見曰覲一受之於廟殺氣
　質也朝者位於内朝而序進覲者位於廟門外而序
　入王南面立於扆宁而受焉夏宗依春冬遇依秋覲
　禮今存朝宗遇禮今亡
　辨正王氏與之曰古人封建諸侯有人民有社稷若
　以春則東方諸侯皆來夏則南方諸侯皆來卒有乘
　閒而起孰從禦之要知王者欲親諸侯必設為可親
　之禮或不能朝於春則可以宗於夏或不能覲於秋
　則可以遇於冬但六年之内不可不以次來王不然
　巢本南方國巢伯來朝何以曰朝不曰宗韓本北方
　國韓侯入覲何以曰覲不曰遇
　案虞書五載一廵守羣后四朝周書六年五服一朝
　又六年王乃時廵虞周之制固已異矣以周制言之
　而諸經復有不同者曲禮則曰天子當依而立諸侯
　北面而見天子曰覲天子當宁而立諸公東面諸侯
　西面曰朝周官大宗伯大行人之文皆曰春朝夏宗
　秋覲冬遇此篇則專以覲名而篇中所見儀法案之
　大行人司儀諸職又多有不符者此禮家聚訟所以
　至此而紛紛愈甚也朝宗覲遇四者文質繁簡小有
　不同要無大異圖事比功陳謨協慮亦大概主其所
　重者言之而非必不可相通之事康成强以四方諸
　侯分而屬之四時彌膠固矣曲禮所云當依而立諸
　侯北面而見天子曰覲與此篇一也是於廟而特覲
　者也當宁而立諸公東面諸侯西面曰朝則路門外
　之朝旅見者也康王初卽位太保率西方諸侯入應
　門左畢公率東方諸侯入應門右頗似之但其儀不
　可得而詳耳然則朝覲之禮有受於廟者有受於朝
　者皆正禮也以意約之則朝覲雖可通言而受於廟
　則曰覲受於朝則曰朝又其大分矣亦有旣行朝享
　之後或以圖事或以比功或以陳謨或以協慮偕王
　朝之公孤卿大夫而同列於朝者則無圭幣之執矣
　射人職云諸侯在朝則皆北面蓋常朝也此篇主言
　廟中特覲之禮古籍云亡所記各異諸經不盡同者
　難以强為牽合也　又案或言朝覲之禮先覲於廟
　以見王後朝于王以圖事二禮相因四時皆然此蓋
　欲以彌諸經參差之隙而事有不可行者夫執圭重
　禮也寧可再乎再則䙝矣且廟中王已受玉而未還
　還玉乃終事也方其未還又執何玉以朝乎
覲禮
　正義陳氏祥道曰樂記云朝覲然後諸侯知所以臣
　經解云朝覲之禮所以明君臣之義也
　案此諸侯覲於天子之禮也爾雅釋詁云覲見也疏
　云以下見上也而大宗伯鄭注又訓為勤也欲其勤
　王事兼之而義乃備
至于郊
　正義鄭氏康成曰郊謂近郊去王城五十里(賈疏聘禮賔至)
　(于近郊君使卿勞故知此亦近郊也知去王城五十里者成周與王城相去五十里)
　案王畿千里王城居中畿面各五百里界首置關面
　各三關凡十二關司關掌之侯氏之來也君先與卿
　圖事遂戒宰書幣夕陳幣設監守太子曰監國諸侯
　之兄弟曰處守乃告於祖奠於禰告於社稷山川之
　神君行卿大夫士介從師從奉主車祖祭而出見日
　而行逮日而舍奠過他邦則假道至於關敂關人而
　司關為之吿焉由二百里内之遂及百里之遠郊至
　五十里之近郊中閒如遂人遺人委人各為之委積
　掌訝環人野廬氏各為之聚柝而凡王官各贍其事
　聘禮賓在國受命啟行過邦入竟具詳此從至于郊
　始見者文畧也抑諸侯適天子尚有他篇其禮文可
　以互見而今逸之與　又案聘禮注云天子畿内千
　里遠郊百里近郊半之敖氏謂此據司馬法而言故
　知近郊去王城五十里也
王使人皮弁用璧勞侯氏亦皮弁迎于帷門之外再拜
　(勞力報反)
　正義鄭氏康成曰小行人職曰凡諸侯入王則逆勞
　於畿則郊勞者大行人也(賈疏約近郊勞是大行人以其尊者宜逸也大行人)
　(職上公三勞侯伯再勞子男一勞小行人職凡諸侯入王則逆勞於畿不辨尊卑則五等同有畿勞其子)
　(男唯一勞而已侯伯加遠郊勞上公又加近郊勞此近郊據上公而言也)皮弁者天子之
　朝朝服也(賈疏司服云眂朝則皮弁服)璧無束帛者天子之玉尊
　也(賈疏此對諸侯玉卑故聘禮云束帛加璧小行人云璧以帛)不言諸侯言侯氏
　者明國殊舍異禮不凡之也(賈疏所勞或非一國舍處不同)　敖氏
　繼公曰勞而用璧以為信天子於諸侯之禮也璧無
　束帛别於享禮且為其當還之也凡以玉行禮而當
　還者例不用帛云侯氏者指來覲之一者而言耳若
　泛言之乃云諸帷門者以帷為門也掌舍職曰為帷
　宮設旌門彼天子之制也然則此但為壇與帷門而
　已其不為宮與蓋於壇之南横設兩帷於兩旁而空
　其中以當門也不受於館舍而受於此蓋其禮宜然
　爾小行人凡諸侯入王則逆勞于畿小行人下大夫
　也以是差之則天子之於諸侯有三勞者遠郊宜使
　中大夫近郊宜使卿然此經惟言一勞之禮亦似與
　周官異
　案此主於近郊則鄭氏云大行人郊勞者侯伯也若
　上公則大行人勞於遠郊而卿勞于近郊矣勞使與
　侯氏俱皮弁猶聘禮郊勞勞使與聘使俱朝服也皮
　弁雖同璂飾則異夏官弁師職王之皮弁會五采玉
　璂象邸玉筓諸侯及孤卿大夫之皮弁各以其等為
　之是璂飾各以命數為等也聘禮主君之受大小聘
　皮弁服亦然此近郊之勞皮弁則有再勞三勞者俱
　皮弁可知篇内据同姓大國言之而不見再勞者亦
　文畧也
　存疑鄭氏康成曰郊舍狹寡為帷宫以受勞(賈疏地官遺人)
　(職十里有廬三十里有㝛五十里有市市有館郊關之所各自有舍或來者多館舍狹寡故以帷為宮受)
　(勞)　賈氏公彦曰聘禮使卿勞賓受於門内司儀諸
　公之臣相為國客亦是受勞於館不為帷宮彼臣禮
　卿行旅從徒衆少故在館此諸侯禮君行師從徒衆
　多故於帷宮
　案受勞於帷宮敖氏說是也帷宮故不必大於館君
　行師從豈必於帷宮中盡容之乎
　餘論賈氏公彦曰襄二十八年左氏傳云子産相鄭
　伯以如楚舍不為壇外僕言曰先大夫相先君適四
　國未嘗不為壇今子草舍無乃不可乎子産曰大適
　小則為壇小適大苟舍而已焉用壇是諸侯相朝當
　為壇以為帷宮受勞之事也玉人職云案十有二寸
　棗栗十有二列諸侯純九大夫純五夫人以勞諸侯
　注云夫人謂王后此文不見者以聘禮於聘客主國
　夫人尚有勞以二竹簠方明后亦有書傳畧說云天
　子之子十八曰孟侯者於四方諸侯來朝迎於郊孝
　經注亦云天子使世子郊迎者皆異代法非周禮也
薛氏季宣曰天子待五等諸侯禮數諸侯初入竟

　上公則五積侯伯則四積子男則三積皆用牢出入
　同等上公三問侯伯再問子男一問皆用脯脩若大
　國之孤天子待之出入亦三積不問一勞自卿以下
　卿出入二積大夫出入一積據從君為介之禮也若
　特來聘問待之禮亦同
　案王后遣勞與入竟之積禮宜有之文不具也世子
　國本也有師保疑丞輔之在學侯國來覲自有王官
　共職世子何與焉卽異代亦未必有郊迎之法疏蓋
　博採異聞不足據也
使者不答拜遂執玉三揖至于階使者不讓先升侯氏
升聽命降再拜稽首遂升受玉(使師異反下使者並同)
　正義鄭氏康成曰不答拜者為人使不當其禮也不
　讓先升奉王命尊也升者升壇(賈疏以帷宫無堂可升故知升者壇也)
　使者東面致命侯氏東階上西面聽之(賈疏知面位如此者並約)
　(下文就館賜侯氏車服而知也)　敖氏繼公曰侯氏旣拜亦揖而先
　入門右使者乃執玉也言遂者明卽於此執之也使
　者旣入門左侯氏乃與之三揖云使者不讓則侯氏
　不先讓可知侯氏不讓者以使者尊當先升而不敢
　讓之也使者不讓而先升者以其正奉至尊之命故
　也其降拜於階閒北面升就使者北面訝受之
　案三揖亦所謂相存偶也至階則使者升自西階侯
　氏升自阼階但侯氏後於使者二等耳此階其亦七
　等為之與侯氏升受玉北面則使者南面授之授受
　蓋當兩階之閒而少西
使者左還而立侯氏還璧使者受侯氏降再拜稽首使
者乃出(左還音旋)
　正義敖氏繼公曰左還東面以俟之也侯氏就使者
　還璧使者於是復南面受之降拜為送玉也亦於階
　閒北面還璧者明其以為信也　鄭氏康成曰立者
　見侯氏將有事於已俟之也還玉重禮(賈疏有事有還玉之事故)
　(俟之不降)　賈氏公彦曰直云使者左還不云拜送玉者
　凡奉命使者皆不拜送若卿歸饔餼不拜送幣亦斯
　類也案聘義圭璋還之璧琮加束帛報之所以輕財
　重禮此以天子之璧不加束帛尊之與圭璋同故亦
　還之為重禮也
侯氏乃止使者使者乃入侯氏與之讓升侯氏先升授
几侯氏拜送几使者設几答拜
　正義敖氏繼公曰有司旣布席侯氏乃出止使者且
　迎而欲儐之使者亦禮辭許侯氏揖先入使者乃入
　也旣入不言三揖者如上禮可知讓升侯氏與使者
　三讓而先升使事旣畢則行賓主禮也儐而用几尊
　王使也授几設几之儀見於士昏聘禮及少牢下篇

鄭氏康成曰侯氏先升賓禮統焉(賈疏賔在館為主人主人先升)

　(使者為賔賓後升故云禮統焉)几者安賓所以崇優厚也(賈疏使者不坐而設)
　(几故云優厚)上介出止使者則已布席也(賈疏席之所設唯在此時)
　通論賈氏公彦曰聘禮卿勞受儐不設几者諸侯之
　卿卑不與此同也几不可設於地明有席聘禮受聘
　云几筵旣設是几筵相將
　存疑賈氏公彦曰使者乃入始云侯氏與之讓升是
　侯氏不出
　案聘禮郊勞勞者出授老幣出迎勞者勞者禮辭賓
　揖先入勞者從之鄰國之卿體敵猶出迎勞者侯氏
　於王使出迎可知蓋是時上介先出止之侯氏隨出
　迎之經故云侯氏乃止使者疏蓋誤此几席其莞筵
　紛純彤几與
侯氏用束帛乘馬儐使者使者再拜受侯氏再拜送幣
　(乘繩證反儐臂印反下同)
　正義鄭氏康成曰儐使者所以致尊敬也(賈疏聘禮使卿用束)
　(帛勞賓不還束帛賓儐卿以束錦此使者以玉勞侯氏侯氏還玉仍亦儐使者是尊敬天子之使也)拜
　者各於其階(賈疏賓與使者行敵禮若鄉飲酒鄉射賓主拜各於其階)　敖氏繼
　公曰使者受儐不稽首者同為王臣故不因其受璧
　之禮也其授受之節蓋於壇中亦北面授
使者降以左驂出侯氏送于門外再拜侯氏遂從之(驂差)
　(庵反)
　正義鄭氏康成曰騑馬曰驂左驂設在西者(賈疏陳四馬與)
　(人以西為上聘禮禮賓時賓執左馬以出此亦然也)其餘三馬侯氏之士遂以
　出授使者之從者於外(賈疏亦案聘禮而知)從之者遂隨使者
　以至朝　敖氏繼公曰使者亦左執幣乃北面右執
　左驂以出也四馬象在車前故西者曰左驂駕車之
　馬兩服居中兩驂在旁使者以左驂出侯氏之士以
　三馬從之旣則其從者並受幣而皆訝受馬也從之
　者隨以入國

右郊勞

天子賜舍(注今文賜作錫)
　正義鄭氏康成曰以其新至道路勞苦未受其禮且
　使卽安也賜舍猶致館也所使者司空與(賈疏聘禮使卿致館)
　(此亦宜使卿司空主營城郭宮室館亦宮室之事故知使司空但司空亡正文故云與以疑之)小行
　人為承擯(賈疏小行人職及郊勞眂館將幣為承而擯)　賈氏公彦曰聘
　禮賓至于朝君使卿致館此不言致館言賜舍者天
　子尊極也　敖氏繼公曰侯氏至于國而卽館天子
　則使上大夫賜舍也此舍謂公館
　案掌舍職凡舍事掌之注王行所止舍禮運天子適
　諸侯必舍其祖廟是天子固稱舍矣然卿大夫士亦
　館舍通稱聘記卿館於大夫大夫館於士士館於工
　商又曾子問為君使凡所使之國有司所授舍則公
　館已是館舍通稱也此經不云致館云賜舍疏以為
　天子尊極者蓋因言賜故也
　通論李氏如圭曰聘禮賓至卽欲受之者主人之禮
　覲禮且使卽安者君上之惠
　餘論陳氏祥道曰古者諸侯於王畿有朝㝛之邑泰
　山有湯沐之邑王制曰方伯為朝天子皆有湯沐之
　邑於縣内視元士則凡非方伯其邑不得視元士也
　王人出聘館於諸侯之廟國語曰襄王使大宰文公
　及内史興賜晉文公命文公館諸宗廟是也若侯氏
　之朝王列國之相朝則不必館於廟故覲禮侯氏至
　天子賜舍
曰伯父女順命于王所賜伯父舍(女音汝)
　正義鄭氏康成曰此使者致館辭　賈氏公彦曰此
　及下經皆云伯父者謂同姓大國也舉同姓大國則
　同姓小國及異姓之國禮不殊也　敖氏繼公曰順
　命謂順王命而來朝也賜舍不用幣尊者之禮也
　案上文云侯氏遂從之蓋從使者至朝告至也與聘
　禮下大夫勞者遂以賓入至于朝之義同其時天子
　卽降賜舍之命於是小行人帥至于館而司空乃宣
　是命辭於舍門外焉聘禮曰大夫帥至于館卿致館
　其義例可推也
侯氏再拜稽首
　正義鄭氏康成曰受館　敖氏繼公曰不著其所是
　於舍門外也使者東面致命侯氏西面聽命旣則北
　面拜
儐之束帛乘馬
　正義鄭氏康成曰王使人以命致館無禮猶儐之者
　尊王使也(賈疏聘禮卿無禮致館賓無束帛儐卿此王使亦無禮致館賓猶儐使者用帛馬尊)
王使故也(敖氏繼公曰禮謂禮物也)侯氏受館於外旣則儐使者於

　内(賈疏旣受館則為已所有明儐使者在内)　敖氏繼公曰侯氏於使者
　亦有迎送之拜不言者文畧耳下於大夫戒之禮亦
　然
　案聘禮致館後有設飱之節秋官掌客凡諸侯之禮
　上公飱五牢侯伯飱四牢子男飱三牢凡介行人宰
　史皆有飱以其爵等為之禮疏云此諸侯自相朝主
　國待賓之禮天子待諸侯亦同諸侯自相待可知疏
　蓋因掌客不見天子待諸侯設飱之牢數而以意推
　耳然恐隆殺不盡同也又掌訝職賓客至于國賓入
　館次于舍門外待事于客諸侯有卿訝夏官訝士職
　邦有賔客則與行人送逆之入于國則為之前驅而
　蹕野亦如之居館則帥其屬而為之蹕誅戮暴客者
　客出入則道之有治則贊之此於侯氏之來朝皆當
　有焉經不備見之也聘記賓卽館訝將公命又見之
　以其贄此侯氏訝者卿也贄宜用羔
　存疑敖氏繼公曰凡儐使者必於受命之處則此儐
　之亦當在舍門外

右賜舍

天子使大夫戒曰某日伯父帥乃初事(注今文帥作率)
　正義鄭氏康成曰大夫者卿為訝者也掌訝職曰凡
　訝者賓客至而徃詔相其事戒猶告也告使順循其
　事也初猶故也(賈疏四時朝覲自是尋常故使恆循故常之事也)
　存疑敖氏繼公曰此戒之亦於舍門外其面位與賜
　舍同
　案侯氏已在舍應有出門再拜迎入之儀使者升堂
　東面致命侯氏東階上西面聽之旣乃降兩階之閒
　北面再拜稽首
侯氏再拜稽首
　正義鄭氏康成曰受覲日也
　案盛世事幾綜理朝廷不久畱賓故列侯各無廢事
　賓見有時卽虞書乃日覲四岳羣牧之義也王制諸
　侯礿則不禘禘則不嘗嘗則不烝烝則不礿為述職
　故缺一時之祭此自尊王之禮宜然亦由朝覲有常
　期故前後時祭得舉耳

右戒覲日

諸侯前朝皆受舍于朝同姓西面北上異姓東面北上
　(朝直遥反餘並同)
　正義鄭氏康成曰言諸侯者明來朝者衆矣顧其入
　覲不得並耳(賈疏上注云言侯氏者明國殊舍異禮不凡之於此言諸侯凡之者以其諸國)
　(同時遣上介故言來朝者衆若其行禮自有先後故云入覲不得並)受舍于朝天子使
　掌次為之諸侯上介先朝受焉(賈疏下文上介皆奉其君之旂置于宮知)
　(此亦是使上介也)此覲也言朝者其來之心猶若朝也(賈疏大宗)
　(伯注朝之言朝欲其來之早覲之言勤欲其勤王事各舉一邊言其實早來勤王通冇故變覲言朝)分
　别同姓異姓受之將有先後也春秋傳曰寡人若朝
　於薛不敢與諸任齒則周禮先同姓(賈疏隱十一年左傳文)
　敖氏繼公曰朝猶覲也前朝者先覲日也此舍如廬
　舍之舍謂覲時待事之處也若諸侯相朝則但授次
　而已聘禮記所云君之次者是也　李氏心傳曰受
　舍于朝所謂外朝也　賈氏公彦曰此經同姓西面
　異姓東面曲禮下云天子當依而立諸侯北面而見
　天子曰覲彼此皆是覲禮彼諸侯皆北面而不辨同
　異姓與此不同者此謂外為位時彼謂入見天子時
　存疑鄭氏康成曰受次于文王廟門之外聘禮記曰
　宗人受次次以帷少退于君之次則是次也言舍者
　尊舍也
　案受舍于朝者謂聽王官之所頒處也掌次云諸侯
　朝覲則張大次小次注云與諸侯張之是也其地當
　在皋門以内庫門以外屬外朝之東西一以來覲者
　衆餘地能容一以賓車不入大門下行為近也若廟
　外則覲日陳擯介又諸侯亦當有從臣執幣馬者在
　焉占地多矣且覲尚嚴廟外宜肅苟盡張次於此從
　衞紛囂非所以為敬也受舍之舍與賜舍之舍别賜
　舍之舍館舍也有屋宇蓋司空之屬掌之受舍之舍
　次舍也以帷幕天官之屬掌之注引次以帷於義得
　矣云文王廟門之外則非是同異姓分東西面者蓋
　放廟中助祭之位以兄弟之黨賓之黨殊之

右受舍于朝

侯氏裨冕釋幣于禰(裨貧醫反音脾禰乃禮反)
　正義鄭氏康成曰將覲質明時也(賈疏聘禮賓厥明釋幣于禰故知此)
　(亦質明時也)裨冕者衣禆衣而冠冕也裨之為言埤也(賈疏)
　(詩政事一埤益我取埤陪之義)天子六服大裘為上其餘為裨以事
　尊卑服之(賈疏六冕以大裘為上衮冕以下皆為裨以事尊卑服之者卽司服云王祀昊天上)
　(帝則大裘而冕祀五帝亦如之祀先王則衮冕以下至羣小祀則玄冕舉天子而言)而諸侯亦
　服焉上公衮無升龍(賈疏天子升降俱有諸侯直有降龍而已)侯伯鷩子
　男毳孤希卿大夫玄此差司服所掌也(賈疏諸侯唯不得有大裘)
　(上公則衮冕以下)釋幣者告將覲也如聘大夫將受命釋幣
　于禰之禮旣則祝藏其幣歸乃埋之　楊氏倞曰禆
　之為言卑也　敖氏繼公曰裨冕者冕服之次者也
　侯氏若上公也則服鷩侯伯也則服毳子男也則服
　希天子以大裘而冕十二章者為上衮冕九章者次
　之是時天子受覲亦服其裨冕故覲者不得服其上
　服也禰謂考也釋幣者告將覲也其禮則筵几于其
　館堂户牖之閒南面祝升自西階君升自阼階祝奠
　幣于几下君北面祝在左君及祝再拜興祝曰孝嗣
　侯某將覲天子敢用嘉幣告于皇考某侯又再拜君
　就東箱祝就西箱有閒君反位祝乃取幣藏之君反
　于阼乃降而遂出也歸則埋幣于禰廟西階之東此
　朝以裨冕亦與周官異大行人職言朝服云上公冕
　服九章侯伯七章子男五章皆其上服也
　案凡冕以一上者為正其餘卑者為裨康成云天子
　六服大裘為上其餘為裨則上公五服衮冕為上鷩
　冕以下為裨侯伯四服鷩冕為上毳冕以下為裨子
　男三服毳冕為上希冕玄冕為禆敖說固與鄭注相
　發明也特鄭注言之未析耳曾子問云大祝裨冕又
　云大宰大宗大祝皆裨冕玉藻禆冕以朝皆謂此也
　若上公衮侯伯鷩子男毳則仍是上服經直云冕可
　矣又何裨乎所以然者天子非大祭不服十二章之
　上服則諸侯非助祭於天子雖朝覲亦祗服其次服
　也然與大行人所言不可强通
　存疑鄭氏康成曰禰謂行主遷主矣而云禰親之也
　(賈疏曾子問師行必以遷廟主行乎孔子云天子廵守以遷廟主行載於齊車言必有尊也彼據天子其)
　(諸侯宜亦然)
　案曾子問言遷廟主此言禰不可以混為一者也意
　諸侯出亦奉遷主以行而告覲則但於禰而不於遷
　主與若謂遷主也而名之禰以為親則是名不正言
　不順也聖人制禮夫豈有此

右釋幣于禰

乘墨車載龍旂弧韣乃朝以瑞玉有繅(韣音獨繅音早注今文玉為璧)
　(繅或為璪)
　正義鄭氏康成曰墨車大夫制也(賈疏巾車職云大夫乘墨車)乘
　之者入天子之國車服不可盡同也(賈疏巾車職云同姓金路異姓)
　(象路四衞革路據在本國所乘並得與天子同下記云偏駕不入王門偏駕金路象路等是也旣不入王)
　(門舍於客館乘此墨車以朝也)交龍為旂諸侯之所建(賈疏司常職文)弧所
　以張縿之弓也弓衣曰韣(賈疏爾雅說旌旗正為縿故以此弧弓張縿之兩)
　(幅也月令云帶以弓韣韣是弓衣可知)瑞玉謂公桓圭侯信圭伯躬圭
　子穀璧男蒲璧(賈疏大宗伯文)繅所以藉玉(賈疏義見聘禮記)　敖
　氏繼公曰乘墨車屈也載龍旂不沒其實也晉韓宣
　子聘於周自稱曰士大國之卿自比天子之士則其
　君自此於大夫亦宜也上云前朝此云乃朝則以覲
　名篇之意可見矣
　餘論馬氏端臨曰圭鎮寶也諸侯以朝見天子執之
　以為信不過於當事之時暫捧之而卽奠之不常執
　也常見繪圖者繪如秉笏之狀蓋誤以圭為笏誤以
　鎭國之具為容飾之具也古人笏亦但搢耳不常執
　之
　案墨車加黑色而漆之者也自士昏乘之為攝盛自
　入覲乘之則為屈交龍之旂五等所同斿數則異公
　九斿侯伯七斿子男五斿弧以張縿必備韣者為將
　斂也聘禮旜有張斂此亦然與繅以藉玉說己見聘
　禮
天子設斧依于戸牖之閒左右几(依於豈反下同)
　正義鄭氏康成曰依如今綈素屏風也(賈疏綈赤也素白也漢時)
　(屏風以綈素為之象古者白黑斧文故以漢法為況)有繡斧文所以示威也斧
　謂之黼(賈疏據繡次言白與黑謂之黼據文體形質言刃白而銎黑則為此斧也)几玉几
　也左右者優至尊也(賈疏司几筵職左右玉几注云左右有几優至尊也又大宰職)
　(贊玉几注云立而設几優尊者兩注相兼乃具)其席莞筵紛純加繅席畫純
　加次席黼純(賈疏司几筵注紛純者如綬有文而狹繅席者則蒲蒻展之編以五采畫純者)
　(畫以雲氣次席者桃枝席有次列成文卽顧命所謂篾席也篾謂竹青據竹而言次謂次列據文體而言)

賈氏公彦曰爾雅戸牖之閒謂之扆以屏風為斧

　文置於依地孔安國顧命傳云扆屏風畫為斧文置
　戸牖閒是也司几筵職云大朝覲大饗射凡封國命
　諸侯王位設黼依依前南鄕左右玉几　敖氏繼公
　曰右亦設几者至尊宜逸不取便其右之義也然則
　天子升席不由下矣生人左几自諸侯而下　王氏
　昭禹曰几司几筵設之肆師則臨而視之肆師職大
　賓客涖筵几
天子衮冕負斧依
　正義鄭氏康成曰衮衣者裨之上也(賈疏自衮冕至玄冕皆裨故以)
　(衮冕為裨之上)繢之繡之為九章(賈疏衣繢而裳繡九章龍山華蟲火宗彝皆繢為衣)
　(五章藻粉采黼黻皆繡為裳四章凡九也)其龍天子有升龍有降龍衣此
　衣而冠冕南鄕而立以俟諸侯見(賈疏下曲禮云天子當依而立)
　賈氏公彦曰負斧依謂背之南面也　敖氏繼公曰
　衮冕天子之裨冕也負斧依以俟侯氏入所謂不下
　堂而見諸侯也而周官齊僕職言車送逆朝覲者之
　節大行人職亦先言公侯伯子男其朝位賓主之閒
　相去之步數乃云廟中將幣亦與是禮異者　楊氏
　復曰冕服玄上纁下黃而兼赤為纁易曰黃帝堯舜
　垂衣裳而天下治蓋取諸乾坤乾為天其色玄坤為
　地其色黃
　案言衮冕則繡裳可知矣不著帶芾舄者畧其輕者
　也玉藻天子素帶朱裏終辟詩言朱芾屨人注云舄
　以赤舄為上冕服之舄諸侯與王同至若佩與所執
　則玉藻云天子佩白玉而玄組綬考工記玉人云天
　子執冒方四寸以朝諸侯
嗇夫承命告于天子
　正義鄭氏康成曰嗇夫蓋司空之屬也為末擯承命
　於侯氏下介傳而上上擯以告天子天子見公擯者
　五人見侯伯擯者四人見子男擯者三人(賈疏天子見公以下)
　(並據大行人文)皆宗伯為上擯春秋傳曰嗇夫馳(賈疏引春秋傳昭十)
　(七年文欲見嗇夫是卑官得為末擯意)
　通論賈氏公彦曰司儀職兩諸侯相朝皆為交擯此
　諸侯見天子亦交擯可知此所陳擯介當在廟之外
　門東陳擯從北鄕南門西陳介從南鄕北各自為上
　下司儀云交擯三辭據諸侯自相見於大門外法此
　覲禮唯一辭而已無三辭之事案大宗伯職朝覲會
　同則為上相注出接賓曰擯入詔禮曰相若四時常
　朝則小行人為承擯故小行人職云將幣為承而擯
　此文嗇夫為末擯若子男三擯則足矣若侯伯四擯
　别增一士若上公五擯别增二士若時會殷同則肆
　師為承擯故肆師職云大朝覲佐擯
　案廟在庫門内之左將覲質明時侯氏至外朝下車
　入次俟王入廟升堂負斧依而立然後侯氏入庫門
　而左至於廟門外接西塾東面乃襲執玉擯介旣設
　於是嗇夫乃承侯氏請覲之命於下介遞傳而上上
　擯入告天子經云嗇夫承命告於天子乃約其儀以
　為文嗇夫未必得入廟也
　存疑敖氏繼公曰侯氏以天子將廟受之其禮太重
　故不敢當而辭焉嗇夫於是承其命以告于天子擯
　者不承命者是時在廟門内猶未出也或曰嗇夫微
　者也不可與國君接而直告於至尊蓋嗇字當作大
　字之誤也未知是否
　案嗇夫之名惟見於夏書嗇夫馳句左傳叔孫昭子
　所引卽此書傳云小臣也然亦夏代之官而周官無
　之鄭注謂蓋司空之屬固疑之矣敖氏亦疑為大字
　之誤掌訝職及將幣為前驅至于朝詔其位入復及
　退亦如之此承命告于天子與彼入復一也而兩經
　官異則此云嗇夫者果誤與
天子曰非他伯父實來予一人嘉之伯父其入予一人
將受之(注今文實作寔嘉作賀)
　正義鄭氏康成曰言非他者親之辭嘉之者美之辭
　也上擯又傳此而下至嗇夫侯氏之下介受之傳而
　上上介以告其君君乃許入　敖氏繼公曰言所以
　廟受之者非有他也以嘉其來朝之故耳伯父其入
　納賓之辭也入告者以天子此辭出告侯氏　賈氏
　公彦曰直云伯父其入不云迎之禮記郊特牲云覲
　禮天子不下堂而見諸侯故無迎法
　案此時天子亦襲以其將受玉也
侯氏入門右坐奠圭再拜稽首
　正義鄭氏康成曰入門而右執臣道不敢由賓客位
　也卑者見尊奠贄而不授(賈疏士昏禮三月壻見奠贄士相見凡臣見於君奠)
　(贄再拜與此奠圭皆是卑者不敢授而奠之)
　案聘禮從賓道者皆入門左聘與享是也從臣道者
　皆入門右賓介私覿是也侯氏初入門執臣道故右
　也凡卑見尊奠贄如士冠奠贄于君及賓介私覿奠
　幣亦然
擯者謁
　正義鄭氏康成曰謁猶告也上擯告以天子前辭欲
　親受之如賔客也其辭所易者曰伯父其升(賈疏前辭謂天)
　(子曰非他之辭此謁告還用彼辭唯改入字為升也)
　案大宗伯朝覲會同則為上相注云出接賓曰擯入
　詔禮曰相此經乃入詔禮時亦稱擯者蓋對舉則别
　散文則通也經止稱擯者謁注知為上擯者以聘禮
　擯者之為上擯決之也然則承擯以下其亦在門内
　之東負東塾而立與
侯氏坐取圭升致命王受之玉侯氏降階東北面再拜
稽首擯者延之曰升升成拜乃出
　正義鄭氏康成曰擯者請之侯氏坐取圭則遂左(賈疏)
　(以經侯氏無出門之文知遂向門左從左堂塗升自西階致命也)降拜稽首送玉也
　從後詔禮曰延延進也(賈疏賓升堂擯者不升)　敖氏繼公曰
　拜于西階東别於内臣也侯氏旣成拜宰乃受玉以
　東是時王於侯氏之拜皆不答所以見至尊之義也
　案注云坐取圭而遂左者賓禮也以擯者謁而天子
　辭之故也王旣受玉以授宰則裼侯氏出則亦裼而
　奉束帛加璧以享矣裼襲之說詳見聘禮

右行覲禮

四享皆束帛加璧庭實唯國所有(四依注作三)
　正義鄭氏康成曰四當為三古書作三四或皆積畫
　(賈疏如堯典帝曰咨亖岳臯陶云外薄亖海泰誓序云作泰誓三篇是古書三四皆積畫)此篇又
　多四字(賈疏下有四傳擯路下四亞之又四馬四門四尺)字相似由此誤也
　大行人職曰諸侯廟中將幣皆三享其禮差又無取
　於四也(賈疏大行人五等諸侯皆同三享聘禮小聘不享大聘雖有享不言數明一享而已若然)
　(則三與一及不享是其禮之差無取於四之義)初享或用馬或用虎豹之皮
　(賈疏下經先陳馬聘禮特言皮故知初享以此二者聘禮記云皮馬相閒可也郊特牲云虎豹之皮示服)
　(猛也是其或用馬或用虎豹之皮為初享也)其次享龜也金也丹漆絲纊
　竹箭也其餘無常貨此地物非一國所能有(賈疏禮器云内)
　(金示和也束帛加璧尊德也龜為前列先知也金次之見情也丹漆絲纊竹箭與衆共財也其餘無常貨)
　(各以其國之所有則致遠物也)唯所有分為三享皆以璧帛致之(賈疏)
　(璧帛致之據享天子而言若享后卽用琮錦)
　通論鄭氏康成曰小行人合六幣圭以馬璋以皮璧
　以帛琮以錦琥以繡璜以黼此六物者以和諸侯之
　好故合同也六幣所以享也五等諸侯享天子用璧
　享后用琮其大各如其瑞(賈疏玉人職云璧琮九寸諸侯以享天子言九寸據)
　(上公琮以享后不言者文不具也公依命數則侯伯子男之享玉亦如其瑞可知)皆有庭實
　以馬若皮皮虎豹皮也用圭璋者二王之後也二王
　之後尊故享用圭璋而特之(賈疏據二王後享天子與后)其於諸
　侯亦用璧琮耳(賈疏降於享天子也)子男於諸侯則享用琥璜
　下其瑞也(賈疏以子男瑞用璧享天子可與瑞同自相享不得與瑞等降用琥璜可知若然子)
　(男之臣自相聘亦享用琥璜不得踰君故也)几二王後諸侯相享之玉大
　小各降其瑞一等(賈疏玉人職云瑑琮八寸諸侯以享夫人不言瑑璧以享后亦文不)
　(具若然侯伯子男自相享各降其瑞一等可知)及使卿大夫覜聘亦知之(賈疏)
　(玉人職云瑑圭璋八寸璧琮八寸以覜聘八寸據上上公之臣則侯伯子男之臣各降其君一寸可知)
　鄭氏鍔曰賓客見王用束帛加璧是謂將幣又有將
　幣之齎為庭實諸侯奉之以效享上之誠小宗伯職
　曰大賓客受其將幣之齎
　存疑賈氏公彦曰行覲禮訖相隨卽行三享之事三
　享在庭分為三段一度致之非謂三度致之為皆也
　案下文但言侯氏以馬出而不及他物是祗為一享
　也然則三享蓋當三度致之
奉束帛匹馬卓上九馬隨之中庭西上奠幣再拜稽首
　正義鄭氏康成曰馬必十匹者不敢斥王之乘用成
　數敬也　敖氏繼公曰匹馬卓上謂以一馬卓然居
　前而先行言此者明其入不與九馬相屬也中庭西
　方南北之中也庭實用十馬且設於此皆至尊禮異
　也此奠幣蓋於入門左之位
　存疑賈氏公彦曰聘禮庭實皮則攝之注云參分庭
　一在南又米筥設于中庭注云南北之中此中庭亦
　是南北之中不參分庭一在南者以其三享同陳須
　入庭深設之故也
　案凡庭實皆於西方參分庭一在南設之此於中庭
　明亦西方南北之中非聘禮設米筥之處也三享未
　必同陳入庭深之義敖氏得之
　存異鄭氏康成曰卓讀如卓王孫之卓卓猶的也以
　素的一馬以為上書其國名後當識為何産也
　案匹馬卓上云者明其以此一馬為奉也夏官校人
　凡大祭祀朝覲會同毛馬而頒之齊其色此侯氏享
　王之馬亦當然注以卓為素的非也
　餘論賈氏公彦曰康王之誥二伯率諸侯而入皆布
　乘黃朱而乘四馬者彼以享新王乘馬若乘皮以四
　為禮與此異也
擯者曰予一人將受之
　正義鄭氏康成曰亦言王欲親受之　敖氏繼公曰
　此擯者曰乃言予一人則是擯者凡告於侯氏皆為
　述王言矣亦異於國君以下擯者之禮與
侯氏升致命王撫玉侯氏降自西階東面授宰幣西階
前再拜稽首以馬出授人九馬隨之
　正義鄭氏康成曰王不執玉撫之而已以馬出隨侯
　氏出授王人於外也　敖氏繼公曰撫之者示受之
　王不執璧帛者貶於瑞玉亦至尊禮異也幣謂璧帛
　西階前拜送幣者非其正位以欲執馬由便也擯者
　不延之以升變於授圭時也馬左馬也侯氏親以左
　馬出敬之至也王臣不於内受馬者無以為節亦至
　尊之禮異也凡他禮之庭實其主人之士受之者皆
　以堂上授受為節　賈氏公彦曰幣卽束帛加璧幷
　玉言幣故小行人合六幣皮馬與玉皆為幣宰卽大
　宰大宰職大朝覲會同贊玉幣注云佐王受此也三
　享貢國所有行供奉之節故自執其馬王不使人受
　之於庭也聘禮享用皮及賓私覿皆使人受之者他
　國之君不臣人之臣與此異也
　案聘禮聘于夫人用璋享用琮而小行人職注云五
　等諸侯享天子用璧享后用琮則朝后享后之禮當
　繼此行之
事畢
　正義鄭氏康成曰三享訖　敖氏繼公曰覲有三享
　經之所見初享之儀耳其次二享不可相蒙故空其
　文
　餘論賈氏公彦曰聘禮享君尚有幣問公卿大夫此
　諸侯覲天子享天子訖亦當有幣問公卿大夫是以
　隱七年左傳云初戎朝於周發幣於公卿凡伯弗賓
　是其事也
右三享

乃右肉袒于廟門之東乃入門右北面立告聽事(袒音但)
　正義鄭氏康成曰右肉袒者刑宜施於右也凡以禮
　事者左袒(賈疏無問吉凶禮皆袒左)入更從右者臣益純也告聽
　事者告王以國所用為罪之事也　陳氏祥道曰天
　子宗廟在雉門之外　敖氏繼公曰肉袒示恐懼也
　袒右變於禮事也為之於廟門之東亦變位入而復
　右已事更端也告聽事者告擯者以己於此聽事也
　事謂己所以得罪于天子之事大戴記曰肉袒入門
　而右以聽事也
擯者謁諸天子天子辭於侯氏曰伯父無事歸寧乃邦
侯氏再拜稽首
　正義鄭氏康成曰謁告也寧安也乃猶女也　敖氏
　繼公曰天子辭於侯氏者天子以命擯者擯者以告
　侯氏也凡擯者於侯氏之行臣禮如奠圭之類皆以
　謁諸王其告於侯氏也則皆傳王命也上文不言謁
　諸天子天子辭於侯氏此不言擯者告於侯氏皆互
　見其文耳云伯父無事辭其聽也云歸寧乃邦安之
　之辭實未使之歸也
　餘論朱子曰周禮最是大行人等官屬之司冦難曉
　蓋覲禮諸侯行禮旣畢則降而肉袒請刑王曰伯父
　無事歸寧乃邦然後再拜稽首出此所謂懷諸侯則
　天下畏之也如此等處皆是合著如此初非聖人私
　意

右告聽事

出自屏南適門西遂入門左北面立王勞之再拜稽首
擯者延之曰升升成拜降出(勞力報反屏皮盈反又彼郢反)
　正義鄭氏康成曰王辭之不卽左者當出隱於屏而
　襲之也(賈疏以屏外不見天子為隱向者右袒今王辭以無事故宜襲也)天子外屏
　(賈疏云天子外屏者據此文出門乃云屏南也禮緯云天子外屏諸侯内屏)勞之勞其道
　勞也　敖氏繼公曰出自屏南乃適門西則侯氏之
　出入天子之門亦必由闑東矣適門西為襲也西下
　似脫襲字袒於東襲於西宜相變也王勞之亦擯者
　傳王之辭
　案執圭行朝禮時則王與侯氏授玉受玉皆襲過此
　而享則裼矣以裼乃其常也此裼襲相對者也侯氏
　請事則袒天子辭之而出則襲此袒襲相對者也雖
　襲猶裼自若也亦以裼乃其常也　又案大行人職
　王禮上公再祼而酢侯伯一祼而酢子男一祼不酢
　則王之禮之也其在勞之之後乎侯氏出就舍天子
　應使人致饔餼據天官宰夫職凡朝覲會同賓客以
　牢禮之灋掌其牢禮委積膳獻飲食賓賜之飱牽與
　其陳數大行人職上公之禮九牢侯伯七牢子男五
　牢又掌客職凡介行人宰史皆有饔餼以其爵等為
　之禮是其事也聘禮夫人使下大夫歸禮而内宰職
　掌致后之賓客之禮則后於侯氏亦宜有禮焉此經
　皆不見之者文畧也或别具於他篇而逸之與
　餘論陳氏祥道曰荀子天子外屛不欲見外也禮臺
　門而旅樹旅道也當道而設屛此外門之屛也天文
　屛四星近右執法

右王勞

天子賜侯氏以車服迎于外門外再拜(注古文曰迎于門外敖本從古)
　(文)
　正義鄭氏康成曰賜車者同姓以金路異姓以象路
　(賈疏巾車掌五路玉路以祀尊之不賜諸侯金路同姓以封象路異姓以封革路以封四衞木路以封蕃)
　(國鄭直言金路象路者畧之也)服則衮也鷩也毳也(賈疏司服職上陳王之吉服有)
　(九下云公之服自衮冕而下如王之服侯伯自鷩冕而下如公之服子男自毳冕而下如侯伯之服)
　敖氏繼公曰上云賜舍則此門外乃舍門外也凡舍
　惟有一門
　案侯氏迎再拜此時諸公亦不答拜如郊勞然　又
　案注疏據春官司服之文差之則侯伯以鷩子男以
　毳皆不得衮服然韓奕詩云王錫韓侯玄衮赤舄采
　菽詩云又何予之玄衮及黼又似凡諸侯皆可得此
　賜者豈鷩冕毳冕之服可通名為衮與抑由天子所
　賜有不必拘者與
　存疑賈氏公彦曰鄭云同姓以封謂王子母弟率以
　功德出封雖為侯伯其畫服猶如上公賜魯侯鄭伯
　服則衮冕得乘金路以下與上公同則太公與杞宋
　雖異姓服衮冕乘金路矣異姓謂舅甥之國與王有
　親者得乘象路異姓侯伯同姓子男皆乘象路以下
　四衞要服以内庶姓與王無親者自侯伯子男皆乘
　革路以下
　案疏謂魯齊鄭之車服得從上公左傳萇弘曰分魯
　公以大路大路金路也明堂位云魯侯服衮冕亦足
　證之若然則三國入覲郊勞當三勞其他亦如上公
　之禮矣以勲戚而加隆理或然也杞於春秋稱侯稱
　伯稱子玩振鷺之詩則其始固上公與
路先設西上路下四亞之重賜無數在車南
　正義鄭氏康成曰路謂車也凡君所乘車曰路(賈疏君之)
　(居以大為名如云路寢路門之等)路下四謂乘馬也亞之次車而東
　也詩云君子來朝何錫予之雖無予之路車乘馬又
　何予之玄衮及黼重猶善也所加賜善物多少由恩
　也春秋傳曰重錦三十兩　賈疏閔二年左傳文(敖氏繼公曰引重錦之文以)
　(證重之為善也)　敖氏繼公曰設路亦於西方中庭北輈路
　車一而已乃云西上者以其與馬同設也四馬設於
　車東異於駕也
諸公奉篋服加命書于其上升自西階東面大史是右
　(篋苦協反大音泰下大史同注古文是為氏)
　正義敖氏繼公曰奉篋服者一人耳乃云諸公者若
　師若傅若保不定也置服於篋故謂之篋服命書若
　文侯之命之類是也先設庭實乃奉其所以將命者
　亦至尊之禮異也此不言揖讓之禮如勞可知　鄭
　氏康成曰右讀如周公右王之右(賈疏襄二十一年左傳文)是右
　者始隨入於升東面乃居其右(賈疏在公右宣王命也)
　案以篋盛服而加命書于其上所謂命服也車曰命
　車亦猶是爾采菽詩云天子命之則凡來朝者皆有
　命書予之可知春官内史職掌書王命遂貳之卽此
　書也祭統云祭之日一獻君降立于阼階之南南鄕
　所命北面史由君右執策命之再拜稽首受書以歸
　則王親命之於廟與此就其舍而命之者異意命之
　於廟命之於朝命之於舍禮固有隨時不同者與東
　面居右則在諸公之南亦詔辭自右之義
侯氏升西面立大史述命
　正義鄭氏康成曰讀王命書也
侯氏降兩階之閒北面再拜稽首
　正義鄭氏康成曰受命　敖氏繼公曰是時侯氏升
　降自阼階故拜於兩階之閒不於階東者拜至尊之
　命宜異於常禮也使者不辭之者以其同為王臣且
　尊之也春秋傳宰孔止齊侯母下拜以王命辭之也
　案未有王命則使者不可代王辭之若辭之則嫌若
　拜已然又若居己於内而視侯氏為外故敖氏以不
　辭為尊之也
升成拜
　正義敖氏繼公曰亦於阼階上不辭之而升成拜尊
　者之禮也必成拜者放授玉之儀也受勞者未有所
　放故惟拜於下而已
　存疑鄭氏康成曰大史辭之降也春秋傳曰且有後
　命以伯舅耊老母下拜(賈疏僖九年左傳文)此辭之類
大史加書于服上侯氏受
　正義鄭氏康成曰受篋服　敖氏繼公曰受亦北面
　諸公南面訝授之此受於堂乃不著其所是就而受
　之明矣
使者出侯氏送再拜儐使者諸公賜服者束帛四馬儐
大史亦如之
　正義鄭氏康成曰旣云拜送乃言儐使者以勞有成
　禮畧而遂言(賈疏其實儐使者在拜送前於儐後畧言者以儐有成禮可依也)
　案郊勞賜舍儐使者一人此儐諸公大史二人大史
　下大夫與諸公尊卑異而儐如之者使事旣同儐禮
　不應殊别且束帛乘馬不可以為減殺也

右賜車服

同姓大國則曰伯父其異姓則曰伯舅同姓小邦則曰
叔父其異姓則曰叔舅
　正義鄭氏康成曰此禮云伯父據同姓大邦而言
　呂氏大臨曰父與舅以姓同異而别也伯與叔以位
　尊卑而别也謂之父與舅尊之親之之辭也
　通論賈氏公彦曰周官冡宰職掌建邦之六典以佐
　王治邦國注云大曰邦小曰國對文則别散文則通
　故此大國言國小邦曰邦也下曲禮東西二伯同姓
　稱伯父異姓稱伯舅州牧同姓稱叔父異姓稱叔舅
　與此異
饗禮乃歸
　正義鄭氏康成曰禮謂食燕也(賈疏聘禮及諸文言饗無云禮者今饗下)
　(有禮故以禮為食燕)王或不親以其禮幣致之(賈疏經變食燕而言饗禮見王)
　(有故不親食燕則以禮幣致之)畧言饗禮互文也(賈疏直言饗見王無故親饗之若有)
　(故則以酬幣致之食燕之禮王有故以幣致之王無故亦親食燕故云互文)掌客職曰上
　公三饗三食三燕侯伯再饗再食再燕子男一饗一
　食一燕(賈疏引此見五等諸侯饗食燕皆有證經之禮是食燕也)
　通論賈氏公彦曰掌客職三饗三食三燕若弗酌則
　以幣致之是諸侯自相待法則天子待諸侯三者皆
　有幣可知又掌客職王廵守從者三公眂上公之禮
　卿眂侯伯之禮大夫眂子男之禮則天子使公卿大
　夫存覜省至諸侯之國諸侯與之饗食燕皆有幣與
　諸侯同可知也若大國之孤聘於天子及鄰國其饗
　食燕有侑幣酬幣亦與子男同又聘禮云若不親食
　使大夫致之以侑幣如致饔無儐致饗以酬幣亦如
　之是親饗食之有幣可知又云燕與俶獻無常數又
　不言致燕以幣則無致燕之禮親燕亦無酬幣若然
　天子諸侯燕己臣及四方卿大夫皆無酬幣也　陳
　氏祥道曰郊明堂之饗帝宗廟之饗先王王饗諸侯
　兩君相見謂之大饗先王之於帝也親之與祖考同
　於賓也敬之與人鬼同故亦謂之饗饗賓之禮所乘
　則齊車所卽則宗廟所用則祭器祼以鬱鬯尚以玄
　酒設以庭燎樂則肆夏牲則房烝故大司樂職云大
　饗不入牲其他皆如祭祀饗禮几設而不倚爵盈而
　不飲殽乾而不食凡以訓恭儉而已
　案饗食燕三者天子諸侯卿大夫以禮禮賓之目也
　此經侯國之書故本篇雖畧見饗禮之目而無如何
　饗之如何禮之之文卽以侯國言之而公食與燕二
　篇僅存饗則無有春秋傳載襄王饗晉侯鄭伯饗趙
　孟之類祗紀其事而儀節之詳隆殺之等亦不可得
　而考矣聘禮饗食燕之外有羞有獻周官庖人職共
　賓客之禽獻則王朝於覲賓亦有羞獻可知聘禮有
　大夫饗食有還玉有賄有贈此皆當有之文不具耳
　雝詩言相予肆祀載見詩言率見昭考則羣后入覲
　者當祭則無不與而二王之後宜為長賓也考工梓
　人職張五采之侯則遠國屬地官牛人春官鎛師眂
　瞭典庸器夏官小臣諸職於賔射胥有事焉則天子
　有與諸侯賓射之禮蓋又别於燕射但或舉或不舉
　非若饗食燕之有常耳侯氏旣覲而歸則告於祖禰
　社禝山川飲至舍爵䇿勲焉禮也

右言稱謂與其禮

諸侯覲于天子為宮方三百步四門壇十有二尋深四
尺加方明于其上
　正義鄭氏康成曰此謂時會殷同也(賈疏大宗伯職時見曰會殷見)
　(曰同注云時見無常期諸侯有不順服者王將有征討之事則為壇於園外合諸侯而命事焉春秋傳曰)
　(有事而會不協而盟是也殷猶衆也十二年王如不廵守則六服盡朝王亦為壇合諸侯以命政焉所命)
　(之政如王廵守)宮謂壝土為埒以象牆壁也為宮者於國外
　八尺曰尋十有二尋則方九十六尺也深謂髙也從
　上曰深司儀職曰為壇三成成猶重也三重者自下
　差之為三等而上有堂焉堂上方二丈四尺上等中
　等下等每面十二尺(賈疏此以下基九十六尺上下三等每等兩相各丈二尺共二)
　(丈四尺三等總七丈二尺通堂上二丈四尺合九丈六尺也)方明者上下四方神
　明之象所謂明神也司儀職曰將合諸侯則令為壇
　三成宮旁一門詔王儀南鄕見諸侯謂此也王廵守
　至于方岳之下諸侯會之亦為此宮以見之　敖氏
　繼公曰為宮者築宮牆也王十二歲若不廵守則四
　方諸侯皆來朝於是為壇壝宮於國門外之南方而
　受之此所謂大朝覲也司儀職曰將合諸侯則令為
　壇三成宮旁一門詔王儀南鄕見諸侯正謂此也方
　明云者其制方而每面又各以色為其神明之象因
　以名之加此於壇為將祀之也掌舍職曰為壇壝宮
　設棘門　王氏安石曰王廵守則諸侯各朝於方岳
　王不廵守則會諸侯而殷見或廵守或殷國其出而
　省焉一也
　案周官言朝覲會同者非一或專言朝覲或專言會
　同或統言朝覲會同又或言大朝覲大會同又或言
　合諸侯目其事者有異則行禮之處與其法儀亦當
　有殊然諸職散見其緒棼如條分縷析而各指其所
　歸蓋難言矣時會殷同大宗伯大行人兩見之而公
　西氏言志亦曰如會同則會同蓋視朝覲為大案之
　鄕師牛人縣師遺人稍人廩人諸職會同則有徒役
　輂輦牛車任器委積之共衆庶之作糧食之備而大
　祝職言大會同過名山大川用事焉則會同似不專
　在近畿國外者豈其諸侯衆多而發禁施政所行者
　遠故擇一道里適均之地以為會同之所而王亦就
　之與此禮有因廵守而舉者亦有不因廵守而舉者
　因廵守則舉于方岳不因廵守則無論王畿内外遠
　近皆可舉與職方氏先言王將廵守下云王殷國亦
　如之則是廵守與殷國為二也若京師之朝覲見於
　廟見於朝者其恒也設使來朝者多若一一特見旣
　恐久畱賓客而王亦不勝其勞且或廟朝之不足以
　容也於是為壇于國外以受之一日而畢事其斯為
　大朝覲之禮與若然則亦不必以十二年王不廵守
　而後有此矣為宮而四門畧放明堂之制必四門者
　以其四方有當禮之神故設四門以通之也雖有四
　門而諸侯行覲則但入自南門而卽位於壇之南耳
　與明堂位之法異也聘禮習儀云為壝壇無宮而此
　云為宮則當有牆垣矣深四尺言其最上一層之崇
　也最上一層所謂堂也崇四尺而為三成是每成一
　尺而堂不以成數也每成一尺則一舉足而升無階
　矣近郊有明堂諸侯之覲不於明堂而别為宮其故
　未詳豈朝諸侯於明堂為非常之典第閒世偶舉之
　而不可以褻與
　存疑鄭氏康成曰春會同則於東方夏會同則於南
　方狄會同則於西方冬會同則於北方會同而盟明
　神監之則謂之天之司盟有象者猶宗廟之有主乎
　(賈疏宗廟木主亦上下四方為之無正文約同之但宗廟主止一神而已此以六色為六神用六玉禮之)
　(有此别但取四方同而已)　賈氏公彦曰大行人諸侯依服數來
　朝時會無常期假令當方諸侯有不順服則順服者
　皆來朝其中有當朝之歲者自於廟朝覲若不當朝
　之歲者當在壇朝若十二年王不廵守則殷朝六服
　之内若當歲者卽在廟則依服數十二歲合有侯服
　年年朝者在廟朝覲其五服自甸男采衞要若以十
　二歲王廵守總合朝服不得獨在廟而在壇朝故會
　同皆言旣朝覲乃為壇於國外也
　辨止陳氏祥道曰司盟職凡邦國有疑會同則掌其
　盟約之載及其禮儀北面詔明神左氏曰不協而盟
　則凡會同不必皆盟也
　案分四時而為宮於四方猶是分朝宗覲遇而謂四
　方諸侯分來之見也多見其固己夏官戎右會同充
　革車盟則以玉敦辟盟彼云則可見會同有不盟者
　則方明乃統上下四方之神非直以為盟神也此壇
　卽所以為朝覲非旣朝覲乃為此也若覲於廟矣而
　又為此則兩番執玉旣嫌於褻而天子亦何其不憚
　煩乎蓋不然矣
方明者木也方四尺設六色東方青南方赤西方白北
方黑上玄下黃設六玉上圭下璧南方璋西方琥北方
璜東方圭
　正義鄭氏康成曰六色象其神六玉以禮之設玉者
　刻其木而著之(賈疏以其不刻木安於中則不可故知然也)　敖氏繼公
　曰設六色以象天地四方之色也設六玉為祀時以
　此禮之上不以璧而以圭下不以琮而以璧亦與周
　官異也所以然者以四方之玉無所象故於天地之
　玉亦不必象之也用圭璧者圭璧尊也大宗伯職以
　玉作六器以禮天地四方以蒼璧禮天以黃琮禮地
　以靑圭禮東方以赤璋禮南方以白琥禮西方以玄
　璜禮北方謂方明之玉也
　存疑鄭氏康成曰上宜以蒼璧下宜以黃琮而不以
　者則上下之神非天地之至貴者也(賈疏大宗伯蒼璧禮天黃琮禮)
　(地今不用璧琮故云非天地之至貴者旣非天地之至責卽日月之神典瑞云圭璧以祀日月)
　案上下之神則何貴賤之别禮各有所主耳此合諸
　侯主於合百神而禮之故設方明以為神上下四方
　則六合備矣以是為兼柴望諸祭也康成於周官有
　北極崑崙諸解悉本緯書不可遵用以大宗伯文與
　此參觀之則敖氏以彼之六器卽此方明之玉者其
　是與蓋經有前後而記又異人故或參差焉耳
上介皆奉其君之旂置于宮尚左公侯伯子男皆就其
旂而立(注古文尚作上)
　正義鄭氏康成曰置於宮者建之豫為其君見王之
　位也　敖氏繼公曰旂上左而公侯伯子男皆就其
　旂而立則是五等之位自西而東皆北面與朝事儀
　所言諸侯之位異也射人職言正朝之位云諸侯在
　朝則皆北面朝士職言外朝之位云右九棘公侯伯
　子男位焉然則五等諸侯同在朝唯為一列亦可見
　矣諸侯旣入立于位王乃於壇上三揖之土揖庶姓
　時揖異姓天揖同姓　賈氏公彦曰置旂於宮前期
　一日可也公侯就旂據臨時也此旂與在軍徽幟同
　皆以尺易仞小而為之
　存疑鄭氏康成曰諸公中階之前北面東上諸侯東
　階之東西面北上諸伯西階之西東面北上諸子門
　東北面東上諸男門西北面東上(賈疏中階之前已下皆朝事儀明堂)
　(位文以朝事儀論會同之事明堂位朝諸侯於明堂不在宗廟皆與此同故鄭依之也言上者皆以近王)
　(為上)尚左者建旂公東上侯先伯伯先子子先男而位
　皆上東方也(賈疏侯伯别階相對子男雖隔門亦相對皆以東為上)諸侯入壝
　門或左或右各就其旂而立(賈疏二伯帥之各依左右皆北面立定乃始各)
　(就其旂而立)王降階南鄕見之(賈疏燕禮大射公降揖羣臣故知王亦然覲禮天子)
　(不下堂而見諸侯今王降者以在壇會同相見與覲異也)王三揖土揖庶姓時揖
　異姓天揖同姓(賈疏司儀職文)見揖位乃定
　案云皆奉其君之旂則旂各以其國為識也置之蓋
　插於地然則覲時羣介皆不入與上左當從敖說為
　正明堂位别是一禮朝事儀乃取司儀職與明堂位
　之文混合而為之不足據也且此壇崇廣尺度經文
　甚明未見有所謂中階東階西階者其五等諸侯相
　次之位則各有舊典如衞長於蔡之類故不煩王官
　之秩之與周之法以異姓為後則爵同者亦先同姓
　次異姓乃及庶姓是以王有三揖之差也揖之乃升
　猶燕禮大射儀之邇卿邇大夫耳
四傳擯(注古文傳作傳)
　正義敖氏繼公曰王旣揖於是諸侯皆升奠瑞玉公
　於上等侯伯於中等子男於下等旣則皆拜於下擯
　者總延之曰升乃各升成拜於奠玉之處降出三享
　奠玉幣亦如之傳擯者傳其擯辭使之升拜也一朝
　三享凡四此於享亦升之異於特覲者以其衆也
　存疑鄭氏康成曰王旣揖五者設擯升諸侯以會同
　之禮其奠瑞玉及享幣公拜於上等侯伯於中等子
　男於下等(賈疏三等拜禮皆司儀職文)擯者每延之升堂致命王
　受玉撫玉降拜於下等(賈疏受玉謂朝時撫玉謂享時司儀職三等之下云其將)
　(幣亦如之)及請事勞皆如覲禮(賈疏請事謂侯氏奠圭擯者請侯氏王欲親受之勞)
　(謂侯氏請聽事後王勞之)四傳擯者每一位畢擯者以告乃更陳
　列而升其次公也侯也伯也各一位(賈疏公侯伯面位同故各自設)
　(擯)子男俠門而俱東上亦一位也(賈疏雖隔門相去近又同北面東上)
　(故共一位設擯)至庭乃設擯(賈疏上覲禮門外設擯此諸侯各就其旂而立四傳擯則在諸)
　(侯之北故知至庭乃設擯)則諸侯初入門王官之伯帥之耳(賈疏若康)
　(王之誥云大保帥西方諸侯入應門左畢公帥東方諸侯入應門右皆北面此雖無應門亦二伯帥入宮)
　(門或左或右皆北面立定乃始各就其旂而立也)
　案於壇受覲王位亦當設斧依南鄕此時方明其在
　斧依之北與王位當有帷幕帟綬幕人共之掌次張
　之天子執冒四寸以朝諸侯其此時與諸侯升而奠
　玉王不親受以其衆且奠之不一等而王又有所執
　也旣成拜宰代受玉以授有司于東乃行三享司儀
　職云其將幣亦如之是也上擯蓋立于壇之上等稍
　東而西面以擯升降而傳辭其承擯以下立于門東
　北面之位諸侯之介則皆不入也旣享王酌鬱鬯禮
　之司儀職云其禮亦如之是也王或當統勞之至肉
　袒聽事則未必有矣禮與勞亦擯者傳之而不在數
　者以一覲三享為禮之正也四傳擯之說敖氏近之
天子乘龍載大旂象日月升龍降龍出拜日於東門之
外反祀方明
　正義鄭氏康成曰馬八尺以上為龍(賈疏周禮庾人職文)大旂
　大常也(賈疏司常職日月為常交龍為旂則旂與常别此旣象日月則是大常而云大旂者九旂)
　(各冇定稱亦有通名故大常亦謂之大旂)王建大常縿首畫日月其下及
　旒交畫升龍降龍(賈疏爾雅說旌旗云正幅為縿謂旗旗身也其下屬旒乃畫日月交)
　(龍周以三辰日月星畫於常此不言星畧之也諸侯交龍為旂無日月王之大常非直有日月兼有交龍)

敖氏繼公曰載大旂者以拜日及祀方明也巾車

　職曰玉路樊纓十有再就建大常十有二斿以祀此
　載大常則乘玉路矣東門卽此宮之東門也拜日於
　東鄕其所出之處也於宮門外者由便爾祀方明者
　祀上下四方之神也上下四方之神唯壹祀之者因
　朝為之故其禮簡大宗伯職曰皆有牲幣各放其器
　之色謂祀方明之禮也此言已受諸侯之朝享乃帥
　而拜日其節亦與朝事儀不同
　存疑鄭氏康成曰此謂會同以春者也朝事儀曰天
　子冕而執鎭圭尺有二寸繅藉尺有二寸搢大圭乘
　大路載大常十有二斿樊纓十有二就貳車十有二
　乘帥諸侯而朝日于東郊所以敎尊尊也退而朝諸
　侯由此二者言之已祀方明乃以會同之禮見諸侯
　也(賈疏朝事儀朝日退乃始朝諸侯此覲禮加方明於壇上王乃四傳擯是已祀方明乃始見諸侯二)
　(者同也)凡會同者不協而盟司盟職曰凡邦國有疑會
　同則掌其盟約之載及其禮儀北面詔明神旣盟則
　藏之言北面詔明神則神明有象也象者其方明乎
　(賈疏司盟職云詔明神不言方明此文直言方明不云明神鄭以義約為一事故云乎以疑之)及盟
　時又加於壇上乃以載辭告焉詛祝掌其祝號(賈疏春官)
　(詛祝職掌盟詛類造攻說禬榮之祝號)
　案先拜日而後祀方明者以日為百神之首尊之拜
　於東門之外者及其在東方而拜之見其時之蚤也
　直拜之而已無牲幣以其又於南門外禮之也天子
　乘玉路載大旂以出則諸侯亦各乘其路從之以偏
　駕在王門之外則可乘也此云大旂則諸侯上介之
　奉以置于宮者不大可知矣天子拜日諸侯亦從拜
　與反祀方明則斧依當先徹之祀之之儀未詳蓋無
　尸王行一獻之禮奠爵而諸侯卽初位立亦有助祭
　與執事者與方明雖不盟亦祀之非以為盟神也先
　朝享而後拜日祀方明次第當依經朝事儀凑合之
　書不可援彼以汨此
禮日於南門外禮月與四瀆於北門外禮山川丘陵於
西門外
　正義敖氏繼公曰門亦謂宮門禮謂祀之也不言祀
　者以異於正祭變其文耳禮日於南禮月與四瀆於
　北禮山川丘陵於西皆隨其地之隂陽而為之與拜
　日於東之義異也禮川不於北者四瀆尊宜辟之也
　此三禮者皆與上事相屬而舉之天子廵守有懷柔
　百神望秩山川之禮此諸侯以天子不廵守之故而
　來覲故天子於此亦畧修祀事以放廵守之禮云
　鄭氏康成曰禮月於北郊者月太隂之精以為地神
　也
　存疑鄭氏康成曰此謂會同以夏冬秋者也變拜言
　禮者容祀也(賈疏上經拜日無盟誓不加方明於壇此經三時皆言禮見有盟誓之事加方)
　(明於壇則有祀日月四瀆及山川之事)盟神必云日月山川焉者尚著
　明也詩曰謂予不信有如皦日春秋傳曰縱子忘之
　山川鬼神其忘諸乎(賈疏定元年左傳文)此皆用明神為信也
　案先拜於東又禮於南亦尊之也禮日不於東禮月
　不於西其辟朝日夕月之禮與以北繼南月之尊次
　日也禮之之儀宜與祀方明之禮畧同旣禮諸神則
　正禮畢矣於是王入而諸侯亦各歸其舍乃有使卿
　歸饔餼諸禮掌舍職所云合諸侯而饗禮則具十有
　二牢而諸侯長有再獻司儀職所云王燕則諸侯毛
　者疑皆踵此而行之蓋諸侯旣多或不能以三饗三
　食三燕之數拘矣
祭天燔柴祭山丘陵升祭川沈祭地瘞(瘞於例反注古文瘞作殪)
　正義敖氏繼公曰謂以此四事用其祭物也祭物謂
　牲幣之屬燔柴者置之於積柴之上而燔之升謂懸
　之瘞埋也此皆順其性而為之蓋因上文遂幷言正
　祭之法以明所謂禮者異於此也　賈氏公彦曰上
　論天子在國行會同之禮於郊拜禮日月山川之神
　今據天子廵守於四嶽各隨方向祭之　鄭氏康成
　曰燔柴升沈瘞祭禮終矣備矣
　案上文禮神之事皆於壇宮之外行之則燔升沈瘞
　俱無所用故敖氏以為正祭之法也意廵守於方岳
　而燔柴望秩則此禮亦備有之凡合諸侯或因而有
　盟但祭不為盟設而盟亦非定典耳
　存疑鄭氏康成曰升沈必就祭者也(賈疏對上經山川丘陵但望祭)
　(之言)就祭則是謂王廵守及諸侯之盟祭也(賈疏經主為天子而)
　(注兼言諸侯者以諸侯自盟亦祭山川為神主也)其盟揭其著明者(賈疏日月為明)
　(山川為著)郊特牲曰郊之祭也迎長日之至也大報天而
　主日也宗伯職曰以實柴祀日月星辰則燔柴祭天
　謂祭日也柴為祭日則祭地瘞者祭月也日月而云
　天地靈之也(賈疏以其尊之欲為方明之主故變日月而云天地是神靈之也)王制
　曰王廵守至于岱宗柴是王廵守之盟其神主日也
　春秋傳晉文公為踐土之盟而云山川之神是諸侯
　之盟其神主山川也月者太陰之精上為天使(賈疏此是)
　(緯文)臣道莫貴焉是王官之伯會諸侯其神主月與
　辨正陳氏祥道曰經言祭天而鄭氏言祭日經言祭
　地而鄭氏言祭月且方明以象上下四方而經傳凡
　言主盟者多稱神明曰司愼曰司盟名山名川羣神
　羣祀先王先公七姓十二國之祖齊語桓公約誓於
　上下神祇則諸侯之盟非特主山川也鄭氏謂王之
　盟主日諸侯主山川王官之伯主月其說無據

右大朝覲之禮


案大朝覲雖曰四方諸侯皆來亦大約數十國而


止以壇室所容無多而君行師從則王國止㝛之


處或虞不給而芻薪亦難繼也然則當此之年方


伯連帥亦量率其當有事於王朝者而非盡六服

以行與古者小國極多皆附大國以達於天子固


不必胥羣辟而奔走於路也

記几俟于東箱
　正義鄭氏康成曰東箱東夾之前相翔待事之處
　敖氏繼公曰經云設斧依于戸牖之閒左右几乃云
　天子衮冕負斧依則是天子登席於旣設几之後也
　此云几俟于東箱其指未設几之前而言與
　存疑鄭氏康成曰王卽席乃設之也(賈疏其席先敷其几且俟於東)
　(箱待王卽席乃設之若聘禮賓卽席乃授几)
　存異賈氏公彦曰上經覲在廟中考工記鄭注宗廟
　路寢制如明堂明堂有五室四堂無箱夾則宗廟亦
　無箱夾此有東夾者周公制禮據東都乃有明堂此
　文王廟仍依諸侯之制是以有東夾室
　案賈氏謂明堂五室四堂無箱夾是也謂宗廟亦無
　箱夾則大繆矣周公制禮東都乃有明堂無稽不根
　惑人尤甚總由康成宗廟路寢制如明堂之語誤之
　說見考工記匠人職

右記几

偏駕不入王門
　正義鄭氏康成曰同姓金路異姓象路四衞革路蕃
　國木路駕之與王同謂之偏駕不入王門乘墨車以
　朝是也偏駕之車舍之於舘與　賈氏公彦曰五路
　玉路以祀不賜諸侯金路以賓同姓以封象路以朝
　異姓以封革路以卽戎以封四衞木路以田以封蕃
　國天子所乘為正諸侯乘之為偏　敖氏繼公曰言
　此者明唯王車乃入王門也凡非王車皆謂之偏駕
　案此言平日所受賜之路在外則可乘之覲則不得
　乘之以入也然則墨車入王門矣廟在庫門内之東
　侯氏乘墨車至庫門外乃下與以王俟之於廟而不
　迎之故也

右記車

奠圭于繅上
　正義鄭氏康成曰謂釋於地也(賈疏侯氏入門右奠圭於地時以繅藉之)
　(乃釋)　敖氏繼公曰明奠時開繅而見玉也經云乃朝
　以瑞玉有繅
　案此謂初執圭時斂繅繫組以入至入門右坐奠時
　乃開繅而奠於其上以相變為文也然則擯者謁而
　侯氏取圭以升亦當屈繅而斂之及升堂致命乃垂
　繅開之以授王與王受玉亦斂之乃以授宰然則惟
　正行禮授受時方從執之其自外而入自下而升皆
　臥執之也

右記奠圭

欽定儀禮義疏卷二十一
欽定四庫全書
欽定儀禮義疏卷二十二
　喪服第十一之一　子夏傳
正義鄭氏康成曰天子以下死而相喪衣服年月


親疏隆殺之禮不忍言死而言喪喪者棄亡之辭


若全存居於彼焉已亡之耳大戴第十七小戴第


九劉向别録第十一　敖氏繼公曰此於五禮屬


凶禮　賈氏公彥曰禮經未亡有天子諸侯卿大

夫士之䘮禮其篇各别今皆亡唯士喪禮在此喪


服一篇總包天子以下服制之事喪之成服宜在


士喪始死之下今在士喪上者以喪服總包尊卑


上下不專據士故也　又曰傳不知誰作人皆云


子夏所為儀禮十七篇獨為喪服作傳者以總包


天子以下五服差降六術精麤變除之數既繁出


入正殤交互恐讀者不能悉解是以為之傳也


存疑敖氏繼公曰他篇有記者多矣未有有傳者


有記而復有傳者唯此篇耳先儒以傳為子夏所


作未必然也漢藝文志言禮經之記顏師古以為


七十子後學者所記是也此傳不特釋經亦釋記


則是作傳者又在作記者之後明矣今攷傳文發


明禮意者固多而違悖經意者亦不少然則此傳


豈必皆知禮者之所為乎　又曰傳之始必自為


一編而置於記後蓋不敢與經記相雜也後儒見


其為經記作傳而别居一處憚於尋求而欲從簡

便故分散傳文移之於經記每條之下焉疑亦鄭


康成為之

喪服
　正義劉氏芳曰喪服乃士之正禮含有天子諸侯卿
　大夫之事其中時復下同庶人　賈氏公彥曰死者
　既喪生人制服服之者貌以表心服以表貌故閒傳
　云斬衰貌若苴齊衰貌若枲大功貌若止小功緦麻
　容貌可也凶服所以表哀哀有淺深故布有精麤不
　同也喪服十有一章從斬至緦升數有異斬有正義
　不同為父三升為正為君三升半為義其冠同六升
　齊衰三年唯有正服四升冠七升繼母慈母雖是義
　以配父故亦與因母同也齊衰杖期父在為母與為
　妻同正服五升冠八升有正而已齊衰不杖期有正
　有義正則五升冠八升義則六升冠九升齊衰三月
　皆義服六升冠九升曾祖父母是正服但正服合以
　小功以尊其祖不服小功而服齊衰非本服故同義
　服也殤大功有降有義為夫之昆弟之子之長殤是
　義其餘皆降降服衰七升冠十升義服衰九升冠十
　一升大功有降有正有義姑姊妹出適之等是降婦
　人為夫之族類是義其餘皆正正服衰八升冠十升
　繐衰唯有義服四升半冠八升諸侯之大夫為天子
　而已殤小功有降有義婦人為夫之族類是義其餘
　皆降降則衰冠同十升義則同十二升小功亦有降
　有正有義正服衰冠同十一升也緦麻亦有降有正
　有義但衰冠同十五升抽去半而已自斬至緦升數
　少者在前升數多者在後然不得以升數為叙者一
　則正義及降升數不得同在一章又繐衰四升半在
　大功之下小功之上欲審著縷之精粗故喪服之次
　雖以升數多少為前後要取縷之精粗為次第也
　黄氏榦曰降正義服之中其取義又有不同者有從
　服有加服有名服有報服　李氏如圭曰大傳云服
　術有六一曰親親二曰尊尊三曰名四曰出入五曰
　長幼六曰從服喪服小記云親親尊尊長長男女之
　有别人道之大者也此服之義也
　案齊衰三年有正有義母為長子妾為君之長子皆
　義服也義服五升冠八升唯子為母為正服然則繼
　母慈母亦義服與齊衰期降服四升冠七升與三年
　之正服同父在為母為人後者為其父母女子子適
　人者為其父母皆本三年而降者也正服五升冠八
　升凡為妻為出母及本宗之親皆正也義服六升冠
　九升如婦人從夫而服及為同居繼父之類是也齊
　衰三月不分正義皆六升以其服輕月數少故用其
　下者爾疏言降正義服之等唯齊衰尚有未協故黄
　氏榦有自相牴牾之譏特本黄氏之意而稍訂正之
　詳見本篇記
　餘論張子曰喪服非為死者已所以致哀也記云齊
　衰不以邊坐大功不以服勤皆主在哀或以為敬喪
　服非是　朱子語類問喪服今人亦有欲用古制者
　但吉服既用今制獨喪服用古制恐徒駭俗不知當
　如何曰駭俗猶小事恐考之未必是爾若果考得是
　用之亦無害又問君喪冠服答曰考政和五禮喪服
　却用古制準此而行則亦無特然改制之嫌　問喪
　禮今人平時既不用古服却獨於喪服之恐亦非宜
　曰論來固是如此但如今喪服尚存古制後世有願
　治君臣或可因此舉而行之若一向廢了恐後來者
　愈不復識矣　又曰禮時為大某嘗謂衣冠本以便
　身古人未必一一有義又是逐時增添名物愈繁若
　要可行須是酌古之制去其重複使之簡易然後可
　案小宗伯辨吉凶之五服注以為王及公卿大夫士
　之服不及庶人以其與車旗宫室並言車旗宫室以
　爵為差故但由士而上也此篇庶人之服俱無異於
　士而寄公為所寄之君大夫士為其舊君且下同於
　民則庶人當為一等明矣以服等之則斬衰也齊衰
　也大功也小功也緦麻也凡五等以人等之則天子
　也諸侯也卿大夫也士也庶人也凡五等司徒三物
　之教總以明倫喪服尤其大者特以與士畧同故經
　但著庶人為其君之服而他不另出耳
斬衰裳苴絰杖絞帶冠繩纓菅屨者(衰七回反苴七於反乂子於反絰大)
　(結反絞戸交反又吉曉反菅古顔反屨九具反後並同)
　正義鄭氏康成曰者者明為下出也(賈疏經文上陳其服下列其人)
　(故於服下出者字明為下文子為父臣為君等所出也下諸章者字義皆如此)凡服上曰衰
　下曰裳(賈疏言凡者兼五服也下記云衰長六寸博四寸是綴之於心者衰也對裳言之則在上)
　(者總號曰衰非止當心而已故諸言衰皆與裳相對至於弔服三者亦謂之衰也)麻在首在
　要皆曰絰(賈疏知一絰兼二者以傳文二絰俱解禮記諸文亦首要並陳故士喪禮云要絰小)
　(焉)要絰象大帶(賈疏玉藻天子素帶朱裏終裨諸侯素帶終裨大夫素帶裨垂士則練帶)
　(裨下末三尺用緇是大帶之制今此要絰傳名為帶明象吉時大帶也)又有絞帶象革
　帶(賈疏玉藻韠之制肩革帶博二寸吉備二帶大帶申束衣革帶以佩玉珮及事珮之等今於要絰之)
　(外别有絞帶明絞帶象革帶可知案士喪禮云苴絰大搹要絰小焉又云婦人之帶牡麻結本注云婦人)
　(亦有首絰但言帶者記其異此齊衰婦人斬衰婦人亦有苴絰以此而言則婦人喪服亦備二絰與絞帶)
　(也)齊衰以下用布(賈疏下齊衰章云削杖布帶)絰之言實也明孝
　子有忠實之心(賈疏檀弓文)　賈氏公彦曰斬衰裳者謂
　斬三升布以為衰裳(敖氏繼公曰此但據正服而言也正服布三升義服布三升有)
　(半)言斬者取痛甚之意雜記縣子曰三年之喪如斬
　斬衰先言斬下疏衰後言齊者以斬衰先斬布後作
　之疏衰先作之後齊之也苴絰杖者謂以苴麻為首
　絰要絰又以苴竹為杖喪服小記云苴杖竹也是竹
　杖可稱苴也冠在首不先言冠者以衰布三升冠布
　六升冠既加飾故退在帶下也齊衰冠纓用布則此
　繩纓不用苴麻用枲麻矣菅屨者以菅草為屨詩白
　華篇箋云白華已漚名之為菅濡韌中用也斬衰不
　言三年者下疏衰云三年則此斬衰三年可知也
　孔氏頴逹曰苴者黯也　敖氏繼公曰苴絰杖者謂
　絰帶用苴麻杖用竹也絞帶所以束衣代革帶也齊
　衰以下用冠布則此其用牡麻與菅茅類也斬衰自
　卒哭以至練祥服有變除經皆不著之唯言初服者
　喪服之行於世久矣節文纖悉人所習見故經但舉
　大畧以記之耳後放此
　案禮服以冠表衣而衣與裳從之如士冠禮玄端服
　皮弁服爵弁服及春官司服五等冕服是也喪服則
　以衰表衣而裳與冠從之斬衰齊衰大功小功繐衰
　緦麻以及錫衰緦衰疑衰皆然蓋冠為首服必精於
　被體之服故禮服以冠表之崇飾也喪服以衰表之
　尚麤惡明哀也士之禮服有三緇布冠者冠之初服
　之下也故喪服倣之以制焉喪冠有梁有武有纓畧
　如冠制若弁冕則異矣無韠亦去飾之意衰適負版
　則有所為而增之以疏衰布帶及帶緣各視其冠推
　之則絞帶不必與要絰同為苴麻敖説密矣一苴統
　二絰與杖足矣何必連絞帶乎
　存疑鄭氏康成曰首絰象緇布冠之缺項(賈疏士冠禮緇布冠)
　(無筓著缺項圍髮際結項中隅為四綴以固冠凡喪服法吉服而為之以要絰絞帶象吉時二帶明首絰)
　(象缺項可知至於喪冠亦無筓其首絰與冠繩纓别材而不相綴也)
　辨正敖氏繼公曰凡喪服衰裳冠帶之屬皆因吉服
　而易之若首絰則不然蓋古者未有喪服之時但加
　此絰以表哀戚後世聖人因而不去且異其大小之
　制以為輕重云
　案緇布冠有缺項而纓屬之所以固冠也喪冠自有
　纓不藉絰而固則首絰與缺項不類矣春官司服職
　云凡弔事弁絰服弁亦有絰不獨冠也則首絰之不
　從冠取象又明矣五服之外尊卑弔服皆加絰則敖
　氏所云表哀者近之
傳曰斬者何不緝也
　正義敖氏繼公曰此釋經斬衰裳之文也不緝謂不
　齊之也
　存疑敖氏繼公曰其領袖亦有純
　案下杖期章傳謂帶緣各視其冠各者各齊衰以下
　諸服也然則斬衰及齊衰三年之服其皆不縁與初
　喪之服雖不縁虞後受服則縁之矣
苴絰者麻之有蕡者也苴絰大搹左本在下去五分一
以為帶(蕡扶云反搹音戹又音革去起吕反下並同)
　正義敖氏繼公曰此釋苴絰之文也麻有蕡則老而
　麤惡矣故以為斬衰之絰重服之絰以麻之有本者
　為之又有纓此絰左本而在下所以見其以本為纓
　也去五分一五分其絰之大而去其一也絰大帶小
　見輕重也閒傳曰男子重首婦人重帶絰帶大小之
　義主於男子　鄭氏康成曰盈手曰搹搹㧖也中人
　之㧖圍九寸　雷氏次宗曰搹不言寸數則各從其
　人大小以為搤　賈氏公彦曰苴絰大搹左本在下
　士喪禮文與此同蕡麻子也以色言之謂之苴以實
　言之謂之蕡下言牡者對蕡為名言枲者對苴生稱
　也　朱子語類問絰帶之制曰首絰大一搤只是拇
　指與第二指一圍要絰較小絞帶又小於要絰
齊衰之絰斬衰之帶也去五分一以為帶大功之絰齊
衰之帶也去五分一以為帶小功之絰大功之帶也去
五分一以為帶緦麻之絰小功之帶也去五分一以為
帶(齊則私反下並同)
　正義敖氏繼公曰傳主言斬衰之絰帶此則連言之
　耳　鄭氏康成曰以五分一為數者象五服之數也

賈氏公彦曰齊衰之絰斬衰之帶也者大小同也

　齊衰之絰七寸五分寸之一大功之絰五寸二十五
　分寸之十九小功之絰四寸百二十五分寸之七十
　六緦麻之絰與其帶亦皆以五分破寸計之凡五服
　之絰皆兩股絞之　李氏如圭曰經以絰包二者别
　而言之則首絰曰絰要絰曰帶
　案緦麻之絰三寸六百二十五分寸之四百二十九
　緦麻之帶二寸三千一百二十五分寸之二千九百
　六十六
苴杖竹也削杖桐也杖各齊其心皆下本(齊如字)
　正義敖氏繼公曰此主釋苴杖而幷及削杖也竹杖
　而謂之苴者以其不脩治故也削杖齊衰之杖也用
　桐木而又削之所以别於斬衰者杜元凱曰員削之
　象竹是已小記杖大如絰則是二杖皆如其首絰之
　度矣各齊其心者謂其長短以當每人之心為節也
　皆者皆二杖也下本所以别於吉凡吉杖下末曲禮
　獻杖者執末謂吉杖也　賈氏公彦曰為母杖桐者
　桐之言同同之於父也
　案杖緣扶病而設而遂因之以為節文故為父為母
　有竹與桐之殊苴者不削削則去其皮而稍澤以是
　為斬齊之差也吉杖之長不僅齊心其本在上或刻
　鏤之以為飾喪杖短其度而又倒之亦去飾之意耳
　不著尺寸而曰齊心者人之長短不同猶苴絰大搹
　之意也疏引變除謂削之使方取母象於地此因削
　字而生其枝節耳桐竹既分矣何必又方之乎方之
　則不可以如絰之圍計矣注以下本為順其性亦未
　確夫吉杖豈必逆其性乎明乎吉凶之變而斬與齊
　又自有變則禮意得矣　又案喪服小記注謂杖如
　要絰則齊衰之杖僅五寸二十五分寸之十九似大
　細矣且曰如則宜如其顯者當從敖説
杖者何爵也無爵而杖者何擔主也非主而杖者何輔
病也童子何以不杖不能病也婦人何以不杖亦不能
病也(擔都甘反又侍豔反音贍)
　正義敖氏繼公曰此因廣言用杖不用杖之義無爵
　者謂大夫以下其子之無爵者及庶人也傳意蓋謂
　此杖初為有爵者居重喪而設所以優貴者也其後
　乃生擔主輔病之義焉　鄭氏康成曰爵謂天子諸
　侯卿大夫士也擔猶假也無爵者假之以杖尊其為
　主也非主謂衆子也　賈氏公彦曰有爵之人必有
　德有德則能為父母致病深故許其以杖扶病適子
　雖無爵假取有爵之杖為之喪主故云擔主也其衆
　子雖非為主為父母致病是同故杖亦為輔病也當
　室童子則杖此不杖者庶童子也婦人不杖亦謂童
　子婦人若成人婦人正杖小記女子子在室為父母
　其主喪者不杖則子一人杖注云女子子在室亦童
　子也無男昆弟使同姓為攝主不杖則子一人杖謂
　長女也是童女為喪主則亦杖矣童子得稱婦人者
　小功章云為姪庶孫丈夫婦人之長殤是未成人亦
　得稱婦人也雷氏以為婦人不為主而杖者唯此一
　條其餘不為主者皆不杖此説非也
　案記云百官備百物具不言而事行者扶而起言而
　后事行者杖而起身自執事而后行者面垢而已此
　哀情之甚否繫乎爵之崇卑而與德之大小相稱也
　本以有爵者為喪主特為設杖以扶病既而推之凡
　為喪主者雖無爵亦杖焉以杖表主是假之器以責
　其情也衆子為父母即非喪主亦杖輔病之義逹乎
　庶人三年之喪無貴賤一矣童子婦人不杖正也其
　有杖者則亦擔主之義不能病者不責之以能病也
　其有㓜而不能執杖者若為主則抱者執之曾子問
　世子生三日見于殯袒踊襲衰杖大夫士以下可以
　類推
絞帶者繩帶也
　正義敖氏繼公曰此釋絞帶之文經言絞帶而傳以
　繩帶釋之者蓋絞之則為繩矣絞者糾也　雷氏次
　宗曰絞帶在要絰之下言之則要絰五分去一為絞
　帶　賈氏公彦曰絰帶至虞後變麻服葛絞帶至虞
　後雖不言所變案公士衆臣為君服布帶則絞帶於
　虞後變麻服布於義可也
　通論朱子曰吉服先繫革帶其外又有大帶以申束
　衣故謂之紳凶服先繫絞帶一頭作環一頭穿之而
　反扱於要閒以象革帶絰帶則兩頭皆散垂之以象
　大帶　問大帶束衣要絰則之革帶以佩玉珮及事
　珮絞帶則之喪服無佩既有要絰矣絞帶何用曰絞
　帶象革帶革帶是正帶以束衣者不專為佩而設大
　帶乃申束之爾　問要絰交結處温公謂兩旁相綴
　白絹帶繫之廖丈則謂以二小繩綴於要絰相交處
　以紐繫要帶如大帶之紐約用組也周丈云綴小帶
　於衰服上以繫絰二説孰是曰廖説與温公之説似
　是　敖氏繼公曰先儒以此絞帶象革帶則其博當
　二寸齊衰以下之布帶其博宜亦如之玉藻曰革帶
　博二寸
　存疑王氏肅曰絞帶如要絰
　案朱子答門人謂絞帶又小於要絰則雷氏五分去
　一為絞帶之説可從若然則緦麻之絞帶當二寸一
　萬五千六百二十五分寸之九千六百一十四也
冠繩纓條屬右縫冠六升外畢鍛而勿灰衰三升(屬音燭升)
　(鄭音登衆並如字鍛都喚反)
　正義敖氏繼公曰此主釋冠繩纓之文條屬右縫皆
　謂纓也條屬者以一條繩為纓而又屬於武也右縫
　者以纓之上端縫綴於武之右邊也必右邊縫者辟
　絰之纓也其屬之以下端向上而結於武之左邊以
　固其冠也齊衰大功布纓亦如之唯小功以下則纓
　在左而屬於右雜記云喪冠條屬以别吉凶三年之
　練冠亦條屬右縫小功以下左是也冠六升以下乃
　因上文而幷言冠之布與其制又因冠布而見衰布
　也畢謂縫冠於武而畢之也外畢者别於吉也吉冠
　於武上之内縫合之凶冠於武上之外縫合之是其
　異也言鍛而勿灰者嫌當異於衣也凡五服之布皆
　不加灰雜記云加灰錫也則凶服可知矣衰三升者
　但以正服言之不及義服也記曰斬衰三升三升有
　半是斬衰有二等也　鄭氏康成曰屬猶著也布八
　十縷為升升字當為登登成也今之禮家皆以登為
　升俗誤已行久矣外畢者冠前後屈而出縫於武也

賈氏公彦曰冠繩纓者用繩為纓著之冠垂之為

　纓也鍛而勿灰者冠為首飾布倍衰裳而用六升又
　加以水濯勿用灰而已衰三升不言裳裳與衰同也
　存疑鄭氏康成曰冠繩纓條屬者通屈一條繩為武
　垂下為纓著之冠也　賈氏公彦曰吉冠纓武别材
　凶冠則纓武同材將一條繩從額上約之至項後交
　過兩相各至耳於武綴之各垂於頤下結之右縫者
　大功已上哀重其冠三辟積向右為之從隂也小功
　緦麻哀輕其冠三辟積向左為之從陽也外畢者冠
　廣二寸落頂前後兩頭皆在武下鄉外出反屈之縫
　於武兩頭縫畢鄉外也案曲禮厭冠不入公門注云
　厭猶伏也喪冠厭伏是五服同名由在武下出反屈
　之故得厭伏之名若吉冠則辟積無數横縫兩頭鄉
　武内反屈而縫之不得厭伏之名　孔氏穎逹曰厭
　冠者厭帖無梁纚為五服喪所著也
　案凶冠纓武同材舊説相沿久矣以理揆之殊覺可
　疑蓋苴絰大搹既以極麤之繩為之絰矣又以一繩
　為之武是兩繩相累也兩繩相累則額不足以容而
　安之亦不固矣上傳言首絰要帶之度減殺極詳冠
　武而亦繩也何不著其度而聽人之或大或小乎曰
　冠六升明乎梁與武皆用此六升之布也曰繩纓明
　乎纓之為繩而武非繩也人之所尊者首故冠布倍
　衰既有絰以表哀則武當從冠而不從絰矣以繩為
　纓唯一條屬於武而右縫之若吉冠則纓兩條結於
　頤下以是為異耳又疏言冠廣二寸黄氏榦亦云自
　斬至緦其冠皆廣二寸夫冠梁必正幅乃可覆頂以
　其幅廣故用辟積攝之然則所云廣二寸者非冠梁
　也冠武廣二寸則似近之鄭云免如冠狀而廣一寸
　亦其證也若廣二寸者為冠武則冠武之非繩也不
　待辨而明矣　又案冠必有梁有武若無梁則不成
　冠孔謂厭冠無梁纚何也蓋吉時以纚韜髮而挽之
　為梁髮髙故冠亦髙喪則去纚而紒紒低故冠亦低
　而名之曰厭無梁纚者不以纚為梁非無冠梁也即
　輕服不去纚者其紒纚亦低矣喪冠厭伏不若吉冠
　之峩峩耳
菅屨者菅菲也外納(菲扶沸反與扉通)
　正義敖氏繼公曰此釋菅屨之文也菲者後世喪屨
　之名　賈氏公彦曰周公時謂之屨子夏時謂之菲
鄭氏康成曰納收餘也

　總論敖氏繼公曰傳釋經文止此其下因言孝子居
　喪之禮
居倚廬寢苫枕塊(苫失占反枕之䕃反塊苦對反本又作凷)
　正義鄭氏康成曰倚廬倚木為廬在中門外東方北
　戸苫編藁也塊堛也　賈氏公彦曰喪大記婦人不
　居廬居倚廬者專據男子也　敖氏繼公曰此見其
　哀戚不敢安處也
　通論賈氏公彦曰喪大記凡非適子者自未葬倚於
　隠者為廬注云不欲人屬目蓋廬於東南角若適子
　則廬於其北顯處以適子當應接弔賔故也臣為君
　亦居廬周官宫正職云大喪授廬舍辨其親疏貴賤
　之居注云親者貴者居倚廬疏者賤者居堊室又雜
　記朝廷卿大夫士居廬都邑之士居堊室見諸侯之
　臣為其君之禮
　案廬不於殯宫何也近則習習則哀心不可繼而微
　常則安安則敬心不可攝而散且親方存子之起居
　飲食必異所懼其䙝也况在殯乎故無事不辟廟門
　朝夕啟門而哭所以致哀而遂敬也廬於中門之外
　哭無時所以便事而達情也
哭晝夜無時
　正義鄭氏康成曰哀至則哭非必朝夕
　案朝夕哭在入殯宫徹奠設奠時無時之哭則在次
　但不必不絶聲耳
　通論敖氏繼公曰凡哭有三無時二有時始死未殯
　已前哭不絶聲一無時也既殯已後阼階下朝夕哭
　之外有次中晝夜無時之哭二無時也既練之後無
　次中朝夕之哭唯哀至則哭三無時也既殯之後卒
　哭之前朝夕哭於阼階下一有時也卒哭之後未練
　之前朝夕哭於次中二有時也
歠粥朝一溢米夕一溢米(歠昌悦反粥士喪禮作鬻朱郁反劉音育溢音逸)
　正義賈氏公彦曰孝子遭父母之喪水漿不入口三
　日之後乃始食雖食猶節之朝夕但各一溢米而已

鄭氏康成曰二十兩曰溢為米一升二十四分升

　之一　陸氏徳明曰王肅劉逵皆云滿手曰溢　敖
　氏繼公曰小爾雅一手之盛謂之溢兩手謂之掬一
　升也
　案二十兩曰溢者以溢與鎰同孟子雖萬鎰趙注云
　鎰二十兩是也滿手曰溢者以溢與搤同史記封禪
　書莫不搤捥注云滿手曰搤是也或以如鄭注則日
　食米二升有竒疑於太多然古量一升當今一合五
　勺二撮有竒與滿手之盛亦差相仿耳
寢不説絰帶(説音脱)
　正義鄭氏康成曰哀戚不在於安　賈氏公彦曰不
　説絰帶則冠衰不説可知以絰帶在冠衰之上也既
　虞後寢有席衰絰説可知也　敖氏繼公曰喪莫重
　於絰帶非變除之時及有故則雖寢猶不敢説明其
　頃刻不忘哀也
既虞翦屛柱楣寢有席食疏食水飲朝一哭夕一哭而
已(柱音主楣密夷反食如字疏食之食音嗣)
　正義鄭氏康成曰楣謂之梁(郭氏璞曰門戸上横梁)柱楣所謂
　梁闇(賈疏喪服四制高宗諒闇三年注云諒古作梁闇讀如䳺鶉之䳺闇謂廬也廬有梁者所謂柱)
　(楣也)疏猶麤也　賈氏公彦曰既虞翦屛柱楣者既葬
　而虞虞畢之後乃改舊廬西鄉開戸翦去戸旁兩相
　屛之餘草楣下兩頭竪柱施梁也寢有席者閒傳芐
　翦不納注云芐今之蒲苹即此寢有席謂蒲席加於
　苫上也云疏食者用麤疏米為飯明不止朝一溢夕
　一溢而已當以足為度云水飲者未虞以前渴亦飲
　水恐虞後飲漿酪等故云飲水而已　敖氏繼公曰
　屛蔽也朝一哭夕一哭於次中為之以是時既卒殯
　宫朝夕哭故也言而已者明次中之哭止於此異於
　曏之晝夜無時者也
　辨正朱子曰翦屛柱楣是兩事柱音知主反似是從
　手不從木也始者戸北鄉用草為屛不翦其餘至是
　改而西向乃翦其餘草始者無柱與楣檐著於地至
　是乃施楣又施短柱以柱其楣架起其檐令稍高而
　下可作戸也
既練舍外寢始食菜果飯素食哭無時(始食如字飯父返反)
　正義鄭氏康成曰外寢於中門之外屋下壘墼為之
　不塗塈(賈疏不塗塈者不泥塗塈飾也)所謂堊室也(賈疏閒傳期而小祥居堊室即)
　(此外寢)素猶故也謂復平生時食也(敖氏繼公曰據注云復平生時食則)

傳之飯字似當作反(賈疏復平生時食者專據米飯而言以天子而下平常之食皆有牲牢魚腊練後)

　(始食菜果未得食肉飲酒也)　敖氏繼公曰哭無時者既練又變
　而不朝夕哭唯哀至則哭而已此哭亦在次中
　案既殯哭晝夜無時此數而無時也既練哭無時此
　疏而無時也即朝夕亦或不哭矣蓋減殺之節當然
　故君子以子羔之泣血三年為難也喪服四制十三
　月而練冠
　存疑賈氏公彦曰練後不居舊廬還於廬處為屋士
　喪禮外位在寢門外其東壁有廬堊室若然則以寢
　門為中門也言屋下者東壁之所舊本無屋今兩下
　為屋謂之屋下對初居倚廬偏加東壁非兩下也
　案傳言舎外寢則成其為寢矣注言屋下壘墼為之
　似本在屋之下者賈乃以兩下為屋釋之非其義也
　疑外寢即在外東塾其南無壁故壘墼為壁而開戸
　焉士喪禮注云斬衰倚廬齊衰堊室則齊衰者初喪
　即居之斬衰者既練乃居之與
　餘論鄭氏康成曰斬衰不書受月者天子諸侯卿大
　夫士虞卒哭異數(賈疏哀有盛時殺時服乃隨哀以降殺故初服麤至葬後練後大祥)
　(後漸細加飾是以冠為受斬衰裳三升冠六升既葬後以其冠為受衰裳六升冠七升小祥又以其冠為)
　(受衰裳七升冠八升自餘齊衰以下受服差降可知然葬後有受服有不受服如下齊衰三月章及殤大)
　(功章皆云無受正大功章即云三月受以小功衰即葛九月今此斬衰章及齊衰章應言受月而不言者)
　(雜記天子七月而葬九月而卒哭諸侯五月而葬七月而卒哭大夫三月而葬五月而卒哭士三月而葬)
　(是月卒哭天子九虞諸侯七虞大夫五虞虞訖即受服士三虞待卒哭乃受服是天子已下虞卒哭異數)
　(喪服總包天子已下若言七月唯據天子若言五月唯據諸侯皆不該上下故經不著受服之文也)
　案或云古有齊衰無斬衰父母之喪皆齊也齊有二
　名一是齊而不緝三年重衰一是齊而緝之期功輕
　衰齊者齊也謂齊其麻也論語兩言見齊衰者孟子
　告滕世子以齊疏之服父喪宜斬衰而言齊疏者古
　禮然也三年之喪如斬斬焉衰絰之中皆形容孝子
　毁折之狀非謂衰也此説然乎曰斬衰括髮以麻為
　母括髮以麻免而以布小記之文也天子諸侯之喪
　斬衰者奠大夫之喪齊衰者奠曾子問之文也閒傳
　則凡哀之發於容體聲音言語飲食居處衣服者無
　不以斬衰兩兩相對言之其為二服也明矣見齊衰
　而必變舉輕以包重也孟子齊疏之服約畧言之不
　細别耳檀弓言齊斬之情文則别也斬衰專主於三
　綱齊衰自三年遞減以至三月而皆於至親及正尊
　用之聖人之制作精矣審矣迺謂無斬齊之别何哉
父
　正義賈氏公彦曰此章恩義並設義由恩出忠臣出
　孝子之門故先言父也
傳曰為父何以斬衰也父至尊也(為于偽反下並同其異者别出之)
　正義賈氏公彦曰父至尊者天無二日家無二尊父
　是一家之尊尊中至極故為之服斬也　敖氏繼公
　曰經云父傳云為父皆謂為父服也下文云君與為
　天子之類皆放此云何以斬衰怪其重也凡傳之為
　服而發問有怪其重者有怪其輕者讀者宜以義求
　之
　辨正王氏志長曰三年之喪逹乎天子古今之通義
　也喪服首斬而父為斬中之正考其服制别無尊卑
　差降之法自後有士服大夫服之説父母之喪以爵
　之貴賤為隆殺此後世禮壊樂崩之論豈可訓哉喪
　服固周公之舊也
　案雜記大夫為其父母兄弟之未為大夫者之喪服
　如士服士為其父母兄弟之為大夫者之喪服如士
　服大夫之適子服大夫之服大夫之庶子為大夫則
　為其父母服大夫服春秋襄十七年左氏傳齊晏桓
　子卒晏嬰麤縗斬苴絰帶杖菅屨食粥居倚廬寢苫
　枕草其老曰非大夫之禮也曰唯卿為大夫據此則
　大夫喪服有與士異者矣然中庸言三年之喪逹乎
　天子父母之喪無貴賤一也雜記亦云端衰喪車無
　等孟子謂三年之喪齊疏之服飦粥之食自天子逹
　於庶人三代共之寜有大夫士之異等者乎如異等
　則諸侯天子必更有異是逾薄也記傳所言其起諸
　世卿執政之時而非成周之本制與
　通論羊氏祜曰三年之喪雖貴遂服禮也　孔氏穎
　逹曰檀弓魯穆公之母卒使人問於曾申曾申對曰
　哭泣之哀齊斬之情饘粥之食自天子逹然則天子
　以下其服父母也皆同無大夫士之異也　司馬氏
　光曰三年之喪自天子逹於庶人此先王禮經百世
　不易者也漢文師心不學變古壊禮絶父子之恩虧
　君臣之誼後世帝王不能篤於哀戚之情而羣臣諂
　諛莫肯釐正至於晉武獨以天性矯而行之可謂不
　世之盛舉而裴秀傅玄之徒固陋庸臣習常玩故不
　能將順其美惜哉
　餘論杜氏佑曰凡適孫父在不得為祖斬父亡則為
　祖斬傳曰有適子者無適孫
　案適孫為祖後者服斬傳於不杖期章為君之父母
　妻長子祖父母下發之詳見本條
諸侯為天子
　正義賈氏公彦曰下文君中兼有天子諸侯大夫此
　天子不兼餘君君中最尊故特著文於上　王氏昭
　禹曰春官司服凡喪為天王斬衰天王有父道故諸
　侯及諸臣服斬衰以王為天也若諸侯之大夫自天
　其君則為王繐衰而已
　案諸侯謂分封列國者其仕於王朝之卿大夫士為
　天子服亦同經但言諸侯為天子而王朝之卿大夫
　士為天子服斬衰則統於下文君一條内矣此另列
　諸侯為天子者以諸侯天子皆君恐疑於不必如君
　臣之服故特著之也
傳曰天子至尊也
　正義賈氏公彦曰云至尊者天子至尊同於父也
　存疑孔氏穎逹曰天子之喪諸侯不得越境而奔脩
　服於其國卿共弔葬之禮　胡氏安國曰諸侯為天
　子服斬衰禮當以所聞先後而奔喪也或謂萬國至
　衆封疆至重天王之喪不得越境而奔而脩服於國
　禮乎康王之誥大保率西方諸侯入應門左畢公率
　東方諸侯入應門右此奔成王之喪者也安得以為
　脩服於國而可乎
　案二説皆偏奔喪正也而脩服於國者亦宜有之道
　有逺近期有疏數固不能胥六服之羣辟而舉空其
　國也康王之誥之諸侯蓋適當朝覲而在京師者若
　聞喪而奔者近畿或有之稍逺則固不能如是速也
　班氏固言之善矣白虎通曰天子崩遣使者訃諸侯
　諸侯悲哀慟怛莫不欲覩君父之棺柩盡悲哀又為
　天子守藩不可頓空也故分為三部七月之閒諸侯
　有在京師親共臣子之事者有號泣悲哀奔走道路
　者有居其國哭痛思慕竭盡所共以助喪事者是臣
　下若喪考妣之義也
　餘論范氏祖禹曰君喪三年古未之改漢文率情變
　禮雖欲自損以便人而不知使人入於異類也自是
　以後民不知戴君之義而嗣君遂亦不為三年之服
　唐之人主鮮能謹於禮者故有公除而議昏亮隂而
　舉樂忘父子之親固不可矣然如漢文之制志寜之
　議是亦有父子而無君臣也為國家者必務革漢文
　之薄制遵三代之隆禮教天下士大夫以方喪三年
　則衆著於君臣之義矣　胡氏寅曰漢文減節喪紀
　固負萬世譏矣然遺詔所諭謂吏民耳太子嗣君豈
　吏民比而景帝冐用此文乃自短三年之制是不為
　君父服斬衰自景帝始也且天子之所以不遂服三
　年者何謂哉謂妨政事耶謂費財用耶謂防攝政之
　人耶謂妨政事孰先於國家之大憂謂費財用財用
　固所以行禮也謂防攝政之人則虞夏殷周未聞有
　攝政之人奪喪君之國者揆之以禮稽之以事無一
　而可乃不法堯舜三代而以刻薄之景帝為師何哉
　寥寥千載惟晉武欲行古制而尼於裴傅之邪説獨
　魏孝文天性仁厚斷以不疑雖不盡合禮文而哀戚
　之情溢於杖絰讀史者猶惻然感動想見其為人
　劉氏攽曰漢文帝制此喪服斷自己葬之後其未葬
　之前則服斬衰漢諸帝自崩至葬有百餘日者未葬
　則服不除矣翟方進傳後母終既葬三十六日起視
　事以身備漢相不敢踰國家之制此其證也説者遂
　以日易月又不通計葬之日皆大繆也文帝詔既葬
　除重服大紅十五日小紅十四日纖七日所以漸即
　吉耳　朱子曰漢文葬後三易服三十六日而除差
　賢於後世之自始遭喪便計二十七日而除者然大
　者不正其為得失不過百步五十步之閒耳孝宗服
　高宗既葬白布衣冠視朝此為甚盛之德足破千載
　之繆前世人君自不為服故不能復古當時有此機
　會而儒臣禮官不能有所建明以為一代之制遂至
　君服於上臣除於下因陋踵譌深可痛恨也
　案漢文遺詔史記漢書皆云已下服大紅十五日小
　紅十四日纖七日已下者謂柩已下於壙始服大紅
　等服則三十六日在既葬之後甚明至魏武始令葬
　畢便除無所為三十六日之服者後又何代直以三
　十六日為除服之期而不論葬與否至唐明皇肅宗
　之喪又降三十六日為二十七日短喪雖自漢文而
　後代之屢變而愈短如此
君
　正義賈氏公彦曰君者臣之天故同之於父為至尊
　此義服也
傳曰君至尊也
　正義鄭氏康成曰天子諸侯及卿大夫有地者皆曰
　君(賈疏卿大夫有地者皆曰君以其有地則有臣也天子有公與孤諸侯大國亦有孤鄭不言者卿大)
　(夫中含之也)　敖氏繼公曰諸侯及公卿大夫士有臣者
　皆曰君此為之服者諸侯則其卿大夫士也公卿大
　夫士則其貴臣也　朱子曰古者公卿大夫與列國
　之諸侯各為天子三年喪列國之卿大夫各為其君
　三年喪止是自服其君
　案委贄事人食其食而共其職斯謂之臣其所事者
　則稱之曰君誼同於父故服其喪亦如父此指現在
　居官食禄者言之其未委贄及仕焉而已者不在此
　數以下經庶人為國君幷舊君數條合觀之則臣民
　之分别而制服輕重之意見矣
　存疑賈氏公彥曰士無臣雖有地不得君稱故僕隸
　等為其長弔服加麻不服斬也
　案下經公士大夫之臣節傳云君謂有地者也此注
　蓋本此而言然古者遞相君臣則不必有地而後有
　臣矣疏謂士無臣亦本注説然特牲記私臣門東北
　面西上則士自有臣士喪禮讀賵有主人之史以别
　於公史明乎主人之史之為私臣也奔喪哭天子九
　諸侯七卿大夫五士三皆言臣為君也凡士之禮事
　用私臣者不少則士亦有臣明矣既委贄為臣寜可
　不以君之服服之乎敖氏兼士言之於義為合又緦
　麻章為貴臣服緦大夫無緦服則為之服者必士也
　士卑故為其臣緦不止弔服加麻而已曾是臣之服
　之也而僅弔服加麻云爾乎或疑子疾病而子路使
　門人為臣夫子曾為大夫致仕尚無臣則士似不應
　有臣曰大夫致仕而無臣者謂大夫之臣也若不為
　大夫己所自有之臣則固自若也子路蓋以夫子為
　大夫時門人如原思輩曾為之臣矣今欲使曏之曾
　為臣者以臣行事而為夫子服三年之喪以尊聖人
　而不知大夫之臣之視夫子祗為舊臣而不可以現
　為臣之禮施之此聖人所以深責之也若夫子所自
　有之臣如室老之類則不因不為大夫而遂無也
　存異鄭氏康成曰小記與諸侯為兄弟者服斬與尊
　者為親不敢以輕服服之雖在異國猶來為三年也
　案在國則無不臣者固三年矣若出亡在外或仕於
　他邦則人臣無二君之義恐未可概之以三年也
父為長子(長知丈反後長子皆同)
　正義鄭氏康成曰不言適子通上下也亦言立適以
　長(賈疏言適子唯據大夫士言世子唯據天子諸侯故言長子則通上下若冢子亦通上下内則云冢)
　(子則大牢鄭注冢子猶言長子是也)　賈氏公彦曰適妻所生皆名適
　子若第一子死則取適妻所生第二長者立之亦名
　長子　敖氏繼公曰為之三年者異其為適加隆之
　也此適子也不云適而云長者明其適而又長故為
　之服此而不降之也疏衰三年章母為長子放此後
　凡言適者亦皆兼長言之經文互見耳
　案妾子雖長於適子亦是庶子不為後公羊傳曰立
　子以貴不以長
傳曰何以三年也正體於上又乃將所傳重也庶子不
得為長子三年不繼祖也(傳重丈專反)
　正義鄭氏康成曰此言為父後者然後為長子三年
　重其當先祖之正體又以其將代己為宗廟主也(賈疏)
　(父祖適適相承於上己又是適承之於後故云正體於上也將所傳重者謂將為宗廟主也)庶子
　者為父後者之弟也(賈疏兄為父後者是適子其弟則是庶子)言庶者逺
　别之也(賈疏庶子妾子之號適妻所生第二者是衆子今同名庶子是逺别於長子也)小記
　曰不繼祖與禰此但言祖不言禰容祖禰共廟　雷
　氏次宗曰父子一體也而長適獨正故曰正體既為
　正體又將傳重兼此二義乃加其服　譙氏周曰不
　繼祖與禰謂庶子身不繼禰故其長子為不繼祖合
　而言之也　劉氏智曰不繼祖與禰兩舉之者明父
　之重長子以其當為禰後也其所繼者於父則禰於
　子則祖也　賈氏公彦曰鄭注小記云言不繼祖禰
　則長子不必五世鄭以前馬融等注喪服謂五世之
　適父乃為之服斬言繼祖則長子不待五世也此微
　破馬融義也
　辨正問周制有大宗之禮乃有立適之義立適以為
　後故父為長子三年今大宗禮廢無立適之法而子
　各得以為後則長子少子當不異庶子不得為長子
　三年者不必然也父為長子三年者亦不可以適庶
　子論也朱子曰宗子雖未能立然服制自當從古是
　亦愛禮存羊之意不可妄有改易也如漢時宗子法
　已廢然其詔令猶存賜民當為父後者爵一級是此
　意猶在也豈可謂宗法廢而衆子皆得為父後乎
　案今律猶載立適子違法之條則是適庶之别通乎
　庶人未之改也喪祭諸禮宜統於適而不得以衆子
　參之明矣
　通論賈氏公彦曰承重不得三年者有四種一則正
　體不得傳重謂適子有廢疾不堪主宗廟也二則傳
　重非正體庶孫為後是也三則體而不正立庶子為
　後是也四則正而不體立適孫為後是也喪服小記
　適婦不為舅後者則姑為之小功注云謂夫有廢疾
　他故若死而無子不受重者婦既小功不大功則子
　死亦不三年期可知也
　存疑敖氏繼公曰祖謂别子也繼祖者大宗子也記
　曰别子為祖繼别為宗是也此云不繼祖者唯指大
　宗之庶子而言若小記所謂不繼祖與禰者則兼言
　大宗小宗之庶子也然經但云父為長子耳傳記乃
　有庶子不繼祖禰不得為長子三年之説亦似異於
　經殤小功章云大夫公之昆弟為庶子之長殤公之
　昆弟為其庶子服與大夫同則為其適子服亦三年
　與大夫同明矣公之昆弟不繼祖禰者也而其服乃
　若是則所謂庶子不得為長子三年者其誤矣乎
　案必繼别子大宗而後為長子三年則得服此服者
　僅矣經直云父為長子不專為大宗設也庶子不得
　為長子三年小記大傳與此傳並同為長子三年者
　以其將主祭也庶子身不主祭故不為長子三年然
　則身自主祭者皆得為長子三年可知矣繼祖者然
　繼禰者亦然傳言繼祖康成謂容祖禰共廟是也小
　記兼禰言之則備矣諸家五世四世紛紛之論皆可
　廢也敖氏疑庶子亦得為長子三年揆諸重適之本
　意恐不其然
為人後者(為如字下可為以為同)
　正義雷氏次宗曰此當云為人後者為所後之父闕
　此五字者以其所後之父或早卒或後祖父或後曾
　高祖父所後不定故闕之也　賈氏公彦曰喪服小
　記繼别為大宗繼禰為小宗大宗即下文為宗子齊
　衰三月者此所後為後大宗者也　敖氏繼公曰不
　言為所後之父者義可知也禮大宗子死而無子族
　人乃以支子為之後
　案雷氏所云或後祖父或後曾高祖父者謂以為人
　後而兼承重者也生我者父也為人後而事所後父
　如父者臨之以祖也祖者别子也繼别之宗重則生
　我之父不得不輕而稱名服制不得不殺用是見大
　宗之重矣詩云本支百世重本也夫
傳曰何以三年也受重者必以尊服服之
　正義馬氏融曰受人宗廟之重故三年　敖氏繼公
　曰此釋經意也重謂宗廟之屬尊服謂斬衰
何如而可為之後同宗則可為之後
　正義賈氏公彦曰以其大宗子當收聚族人非同宗
　則不可謂同承别子之後一宗之内者若别宗同姓
　亦不可以其收族故也　敖氏繼公曰此言當以同
　宗者為後也自是以下又覆言為人後之義
何如而可以為人後支子可也
　正義賈氏公彦曰支子可者以其適子自為小宗當
　收斂五服之内亦不可闕則適子不得後他人故取
　支子變庶言支支者取支條之義適妻第二子以下
　皆是不限妾子而已　敖氏繼公曰必支子者以其
　不繼祖禰也
　案小宗適子不為大宗後者以其繼高曾祖禰則主
　祭者不可闕而又以收高曾祖禰之子孫也兼此二
　義乃賅
為所後者之祖父母妻妻之父母昆弟昆弟之子若子
　正義鄭氏康成曰若子者為所為後之親如親子(賈疏)
　(謂如死者之親子其死者祖父母則為後者之曾祖父母妻即為後者之母也妻之父母妻之昆弟妻之)
　(昆弟之子於為後者為外祖父母及舅與内兄弟皆如親子為之服也)　賈氏公彦曰
　傳言為所後者之祖父母及妻幷及外親之等不言
　期大功小功緦麻之骨肉親者傳者舉疏以見親言
　外以包内為骨肉之親服如親子可知也　敖氏繼
　公曰言妻之昆弟以見從母言妻之昆弟之子以見
　從母昆弟也此於尊者唯言所後者之祖父母於親
　者唯言所後者之妻蓋各舉其一以見餘服也至於
　其妻之父母以下乃備言之者嫌受重之恩主於所
　後者而或畧於其妻黨也其妻黨之服且如是則於
　所後者之親服益可知矣經見為人後者如子之服
　僅止於父故傳為凡不見者言之又詳此傳言為人
　後者為所後者祖父母服則是所後者死而其祖父
　若父或猶存於祖父若父猶存而子孫得置後者以
　其為宗子故爾蓋尊者已老使子孫代領宗事亦謂
　之宗子所謂宗子不孤者也非是則無置後之義
　案所後者之父母為後者之祖父母也經蓋以祖父
　母該之所後者若有數妻則以後之之時現在者為
　主死則喪之如母而從服其黨出則不服之亦不服
　其黨矣有繼母則服繼母而從服其黨皆與己母或
　死或出有繼母無繼母同
　辨正薛氏蕙曰禮之所以立後者重大宗也何言乎
　重大宗小宗無子以為可以絶者也故不為之立後
　大宗無子不可以絶故立後以繼之小宗不可擬大
　宗故曰重大宗也曷為後大宗不後小宗重本也大
　宗者祖之正體也本也小宗者祖之旁體也支也本
　存而支亡亡而猶存也尊者存焉耳本亡而支存存
　而猶亡也存者微矣是故小宗無後祖不絶大宗無
　後祖絶矣禮之後大宗不後小宗重絶祖也雖然大
　宗者卿大夫之禮也古者公子為卿大夫及始仕而
　為大夫者謂之别子繼别子者謂之大宗故曰大宗
　者卿大夫之禮也此卿大夫也而不可絶益知天子
　之不可絶矣大宗者繼别云爾曰尊之統也收同族
　云爾曰收族者也天子之統受諸太祖太祖受諸天
　不啻尊之統也内治同姓外治異姓不啻收族者也
　饗百神以為天地社稷主也育萬物以為天下君也
　甚大宗也矣是故不可絶也故天子無嗣建支子以
　後天子禮也支子後天子適子不為後乎禮之正者
　支子為後禮之變者適子亦為後矣適子不為後者
　非他也傳小宗之統焉耳明小宗之統為重也益知
　大宗之統為重矣明大宗之統為重也益知天子之
　統為尤重矣故適子可以後大宗可以後大宗斯可
　以後天子矣天子者太祖之體大統之所在尊則無
　上親則本始也諸侯雖有尊焉不敢伸其尊矣雖有
　親焉不敢專其親矣伸其尊嫌於貳君專其親嫌於
　貳祖故諸侯適子後天子者不敢遂其尊親也尊親
　者人之至重也然而不敢遂焉示猶有至重者也繼
　大統者知其所由來則可以事天可以保宗廟可以
　有天下是故明於為人後之義者錯諸天下無難矣
　案薛氏此篇為嘉靖初年興獻王大禮而發其言可
　謂深切著明矣無如世宗牽於私情意存豐昵而張
　璁桂蕚霍韜方獻夫諸人倡竒衺之説以逢迎而蠱
　惑之乃反以不狂為狂也理有似是有眞是不折中
　於聖經則紛紛者未可定也為人後者為所後父服
　斬以父服服之不稱為父而何稱乎居所後之喪可
　不曰父喪乎不杖期章云為人後者為其父母報以
　世叔父之服服之也不稱為世叔父而何稱乎遭本
　生之喪其位則在衆兄弟之列矣其次則入衆兄弟
　之伍矣不曰世叔父之喪而乃曰父喪乎若己居所
　後之喪而本生者尚在則已為喪主而本生不得不
　從衆兄弟之班禮固然也士大夫且如此况天子諸
　侯乎議者其盍審於此邪
妻為夫
　正義賈氏公彦曰妻者齊也言與夫齊也上從天子
　之后下至庶人之妻皆為夫斬衰　敖氏繼公曰此
　亦主言士妻之禮以通上下凡婦人之為服者皆放
　此
傳曰夫至尊也
　正義賈氏公彦曰夫至尊者雖是體敵齊等以其在
　家天父出則天夫是男尊女卑之義故云夫至尊同
　之於君父也
　餘論黄氏榦曰小記婦人不為主而杖者姑在為夫
　杖
　案三年之喪無不杖者以婦位與姑同處嫌姑為適
　子杖則婦不當以杖即位故小記明之耳子為父臣
　為君妻為夫此三綱也從此遞生他服而不為他服
　之所生遞殺他服而不為他服之所殺制服之本存
　焉耳
妾為君
　正義鄭氏康成曰妾謂夫為君者不得體之加尊之
　也(賈疏妻與夫體敵得名為夫妾雖接見於夫不得體敵故加尊之而名夫為君)雖士亦然

敖氏繼公曰妾與臣同故亦以所事者為君　賈

　氏公彦曰内則聘則為妻奔則為妾注云妾之言接
　聞彼有禮走而徃焉以得接見於君子是名妾之義
　案妾有隨妻媵送之娣姪士昏禮雖無娣媵先是也
　有買以為妾者曲禮買妾不知其姓則卜之是也奔
　則為妾妾中之一種賈氏專以此為言偏矣
傳曰君至尊也
女子子在室為父
　正義鄭氏康成曰女子子者子女也别於男子也言
　在室者關已許嫁(賈疏關通也通已許嫁者亦為父服斬也内則女子子十五許嫁而)
　(筓)　敖氏繼公曰女子猶言婦人也云女子子者見
　其有父母也在室在父之室也與不杖期章適人者
　對言
　案此所謂在家天父者也注云關已許嫁者以旁親
　自期以下女子許嫁有逆降之法嫌於父亦然故言
　之也其童子婦人服父亦同但不杖不踊如童子不
　備禮耳如無男昆弟而使同姓為攝主者則童子婦
　人長者一人杖喪服小記女子子在室為父母其主
　喪者不杖則子一人杖
布總箭筓髽衰三年(總子孔反筓音雞髽側瓜反)
　正義鄭氏康成曰此妻妾女子子喪服之異於男子
　者(賈疏上文冠繩纓非女子所服此布總箭筓髽等亦非男子所服)總束髪謂之總
　者既束其本又總其末(賈疏此只為出紒後重為飾者而言)箭篠也(賈疏)
　(尚書禹貢篠簜既敷孔傳云篠竹箭)髽露紒也猶男子之括髮(賈疏髽有二種)
　(士喪禮婦人髽于室注云始死婦人將斬衰者去筓而纚將齊衰者骨筓而纚今言髽者亦去筓纚而紒)
　(也齊衰以上至筓猶髽髽之異於括髪者既去纚而以髪為大紒如今婦人露紒其象也其用麻布亦如)
　(著幓頭然是婦人髽之制也二種者一是未成服之髽即士喪禮所云者是也將斬衰者用麻將齊衰者)
　(用布一是成服之後之髽即此經注是也)斬衰括髮以麻則髽亦用麻也
　(賈疏小記斬衰括髮以麻免而以布男子括髮與免用麻布有文婦人髽用麻布無文注以男子括髮婦)
　(人髽同在小斂之節明用物亦應不殊)蓋以麻自項而前交於額上郤
　繞紒如著幓頭焉(賈疏鄭引漢法况之)小記男子冠而婦人筓
　男子免而婦人髽(賈疏男冠女筓相對有二時一者男子二十而冠婦人許嫁而筓吉)
　(時相對也一者成服後男子喪冠婦人箭筓喪中相對也小記所云是據喪中相對而言男子齊衰以下)
　(用布為免婦人齊衰以下用布為髽故亦相對而言也)凡服上曰衰下曰裳此
　但言衰不言裳婦人不殊裳(賈疏男子殊衣裳衰綴於衣衣統名為衰故衰)
　(裳並見婦人連裳於衣故直言衰不别言裳也)衰如男子衰下如深衣(賈疏婦人)
　(衰亦外削幅如男子衰其裳如深衣裳六幅破為十二縫齊倍要要縫半下也)深衣則衰無
　帶下(賈疏下記云衣帶下尺注云要也廣尺足以掩裳際也婦人裳既縫著衣故不須用之)又
　無衽(賈疏下記云袵二尺有五寸注云袵所以掩裳際也男子裳前三幅後四幅開兩邊露裏衣是)
　(以須袵屬衣兩旁垂之以掩交際之處此既下裳如深衣故不須衽以掩之也)　賈氏公彦
　曰箭筓髽並終三年乃始除之小記婦人帶惡筓以
　終喪彼謂期服者帶與筓終喪此斬衰者帶既練而
　除筓則終三年　敖氏繼公曰髽者露紒之名也此
　主言成服以後之禮然當髽者自小歛之時則然矣
　故士喪禮卒歛婦人髽於室自此以至終喪不變也
　此言笄總髽衰皆所以示其異於男子則與男子同
　者絰帶杖屨也士喪禮婦人牡麻絰結本是亦婦人
　斬衰要絰之異者此不見之者以經唯主言首絰故
　畧之
　案露紒謂去纚也未成服之前以麻以布既成服之
　後有總與筓其為去纚而露紒則一故皆謂之髽男
　子括髪與免亦先去纚而露紒士喪禮下篇曰丈夫
　髽
傳曰總六升長六寸箭筓長尺吉筓尺二寸(長並直亮反)
　正義鄭氏康成曰總六升者首飾象冠數長六寸謂
　出紒後所垂為飾也　賈氏公彦曰此斬衰總六寸
　南宫縚之妻為姑總八寸以下雖無文大功當與齊
　衰同八寸小功緦麻同一尺吉總當尺二寸也此箭
　筓長尺吉筓尺有二寸南宫縚之妻為姑榛以為筓
　亦云一尺則大功以下不容更差降故五服略為一
　節皆用一尺而已　敖氏繼公曰總六升亦但指卒
　哭以前者也其卒哭以後當與男子受冠之布同七
　升既練則八升也變服之後其長之異同則未聞當
　考
　案小記箭筓終喪三年謂妻為夫女子子在室為父
　也婦人之衰與男子無異其異者連衣裳耳裳如深
　衣則婦人之衰其非端衰與總與衰皆有變除衰之
　變除人所共曉故敖但言總耳
子嫁反在父之室為父三年
　正義馬氏融曰為犯七出還在父母之家　王氏肅
　曰嫌已嫁而反與在室不同故明之　敖氏繼公曰
　子女子子也承上經而言故但云子省文耳又云嫁
　則為女子子無嫌亦可以不必言女經於他處凡言
　子者皆謂男子也言反在父之室明其見出於父存
　之時也著之者嫌與未嫁者異也此喪父與未嫁者
　同則其為母以下亦如之可知經特於此發之也凡
　女行於人其為妻者曰嫁兼為妾者言之曰適人此
　唯言嫁者省文耳自父以下凡為此女服者亦皆從
　其本服　方氏慤曰女既嫁則恩隆於夫家被出則
　恩復隆於父母
　案女子必有所繫屬故未嫁天父既嫁天夫被出而
　反則仍天父也女子被出之由如無子惡疾乃命之
　不辰非其自取若夫滛佚不孝竊盜妒忌多言則孽
　由自作而父不以不肖絶之者父子主恩出於夫家
　義也歸於父家恩也恩義兩不相掩也或云反室亦
　有不關七出者如國亡子死無大宗收族之類皆是
　案此等如夫在則從其夫夫亡則彼已為夫三年矣
　不更為父三年婦人不貳斬也反室而為父三年者
　專指被出於夫者言耳疏衰不杖期章姑姊妹女子
　子適人無主者一節可以互推
　存疑鄭氏康成曰謂遭喪後而出者始服齊衰期出
　而虞則受以三年之喪受既虞而出則小祥亦如之
　既除喪而出則已凡女行於大夫以上曰嫁行於士
　庶人曰適人
　案喪服小記為父母喪未練而出則三年既練而出
　則已康成本此而推言之以補此經之所未備非謂
　此經專指遭喪而出者也康成以行於大夫行於士
　庶人為嫁與適人之别蓋据下傳嫁者嫁於大夫之
　文耳彼傳本非的義未可以為經例也女子之嫁也
　母命之豈專指大夫以上乎士昏記曰女子許嫁筓
　而醴之稱字則士妻亦曰嫁明矣
　存異賈氏公彥曰天子之女嫁於諸侯諸侯之女嫁
　於大夫出嫁為夫斬仍為父母不降知者以其外宗
　内宗及與諸侯為兄弟者為君皆斬明女雖出嫁為
　君不降若然下傳云婦人不貳斬猶曰不貳天今若
　為夫斬又為父斬則是二天與傳違者彼不貳天者
　以婦人有三從之義無專用之道欲使一心於其夫
　此乃尊君宜斬不可以輕服服之不得以彼決此
　案婦人外成以夫為重故出嫁則為夫服斬而降其
　父服期移其所天父不之奪也父不奪之君焉得而
　奪之故雖王姬下嫁不更為父母三年子於父母不
　以父母之爵位為區别也若為父服斬不疑於被出
　乎或曰為至尊皆斬不可以期也曰此為丈夫言之
　非謂婦人也若婦人則五等之夫人公卿大夫士之
　妻皆期矣即世子衆子之婦未聞有異於舅姑之服
　也何獨於出嫁之女子子而特異之乎
　餘論問妻可出乎程子曰妻不賢出之何害如子思
　亦嘗出妻今世俗乃以出妻為醜行遂不敢為古人
　不如此妻有不善便當出也人修身刑家最急才脩
　身便到刑家上也問古人有以對姑叱狗蒸梨不熟
　出妻者無甚惡而遽出之何也曰此忠厚之道也古
　人絶交不出惡聲君子不忍以大惡出其妻而以微
　罪去之以此見忠厚之至也如必彰暴其妻之惡使
　他人知之是亦淺丈夫而已君子不如此古語有之
　出妻令其可嫁絶友令其可交
　案七出之法聖人之所制也古人君臣朋友夫婦皆
　有離合之道去就之義聖人蓋料人情賢否各别事
　勢順逆不同而以此周其變焉觀孔曾孟氏之家法
　可見聖人亦有不能格者則出之而已矣出之亦所
　以刑家也
公士大夫之衆臣為其君布帶繩屨
　正義鄭氏康成曰士卿士也　賈氏公彦曰布帶與
　齊衰同繩屨與大功同其餘服杖冠絰則如常也貴
　臣依上經絞帶繩屨　李氏心傳曰以傳考之疑士
　即卿字傳寫誤也　敖氏繼公曰此亦以其異故著
　之且明異者之止於是也公即所謂諸公也公卿大
　夫亦仕於諸侯者也其衆臣為之布帶繩屨降於為
　君之正服所以辟貴臣而不敢與之同也蓋此君之
　尊殺於國君故其臣之為服者得以分别貴賤也為
　公卿大夫之服如此則其於士又殺可知矣
　存疑鄭氏康成曰公卿大夫厭於天子諸侯故降其
　衆臣布帶繩屨貴臣得伸不奪其正
　案此非厭例也天子不厭諸侯而天子諸侯乃厭公
　卿大夫乎即士庶人亦未有以君若大夫厭之者也
　蓋天子諸侯皆君道則全乎其君也公卿大夫皆臣
　道則雖有臣而不全乎其君也其臣但曰私臣而已
　故又别其衆臣而稍為之降殺焉敖氏以殺字易之
　當矣敖氏謂士亦有貴臣衆臣故云於士又殺然則
　士之貴臣亦布帶繩屨與
傳曰公卿大夫室老士貴臣其餘皆衆臣也君謂有地
者也衆臣杖不以即位近臣君服斯服矣繩屨者繩菲
也
　正義鄭氏康成曰室老家相也(賈疏左傳云臧氏老論語云趙魏老是家)
　(臣稱老云家相者以大夫稱家室老相家事者也曲禮大夫不名家相長妾)近臣閽寺之
　屬君嗣君也斯此也近臣從君喪服無所降也(賈疏為故)
　(君服者知是嗣君也周官閽人掌守中門之禁寺人掌外内之通令皆近君之小臣又與衆臣不同無所)
　(降其服)繩菲今時不借也(賈疏謂之不借者此凶屨不得從人借亦不得借人也)

敖氏繼公曰室老家臣之長者也士凡士之為家

　臣者皆是也衆臣杖不以即位亦異於貴臣也然則
　貴臣得以杖與子同即位者亦其以尊少貶故也經
　唯言公卿大夫爾而傳以有地者釋之則無地者其
　服不如是乎似失於固矣近臣君服斯服乃諸侯之
　近臣從君服者也傳言於此亦似非其類
　案鄭以士為邑宰而賈引雜記大夫居廬士堊室以
　證之似不足據如季氏以冉有子路為家臣二子則
　士也視家臣之不以士者貴矣此公卿大夫爾乃曰
　嗣君一若春秋世官之局者蓋國所與立者世臣則
　固有世官矣雖或不世官未嘗不世禄承其宗祀行
　其典禮故於諸臣猶有君主之道焉然諸侯雖貴臣
　不敢以杖即位辟嗣君也此以杖即位則臣與子若
　等夷然雖曰嗣君而其尊亦少貶矣小記近臣君服
　斯服矣謂税服也服問近臣唯君所服服也謂君之
　母非夫人者也非是則於君喪未有嗣君服而臣不
　服者也此其衍文與

右斬衰三年


案斬衰正服三升義服三升有半冠皆六升首絰


要帶皆苴麻絞帶則牡麻婦人首絰苴麻要帶亦


牡麻既葬受衰同六升冠七升男子首絰要帶皆


易以葛婦人易首絰以葛而要帶不易絞帶則賈


氏以為變麻服布可也絰帶大小之差傳文備矣


既練衰七升冠八升男子除首絰猶存要葛婦人


除要帶猶存首葛大祥後縞冠素紕麻衣以十五


升吉布為之而布縁弃杖則男子要葛婦人首絰


悉除矣禫後纖冠閒傳孔疏云素端黄裳吉祭以


後始從吉也　又案斬衰經所未著者不杖期章


為君之父母條傳云父卒然後為祖後者服斬所


謂適孫承重者也其承曾高之重者亦如之鄭答

趙商云天子諸侯之喪皆斬衰無期然則天子諸


侯之孫若曾玄皆不以孫曾之服而以臣服也小


記與諸侯為兄弟者服斬嫌不以臣服而以兄弟


服故明之服問諸侯之世子不為天子服大夫之


適子為君如士服先儒以為凡卿大夫之適子為


君皆斬也

疏衰裳齊牡麻絰冠布纓削杖布帶疏屨三年者(疏山鳥反)
　(齊則私反後並同)
　正義鄭氏康成曰疏猶麤也　賈氏公彦曰斬衰先
　言斬以先斬其布乃作衰裳齊衰齊在下者以衰裳
　既就乃始緝之也布帶者亦象革帶以七升布為之
　即下章帶緣各視其冠是也　敖氏繼公曰此冠布
　纓亦條屬右縫又下傳云帶緣各視其冠以此推之
　則凡布纓皆當同於冠布也屨云疏者亦謂麤也以
　其為之者不一故不偏見其物而以疏言之此衰裳
　與屨皆言疏則斬衰者可知矣又經列削杖布帶皆
　在冠布纓之下與前章杖帶之次異者此杖之文無
　所䝉而帶與冠纓之縷數同宜復其常處而在此也
　案上傳謂苴杖竹削杖桐經不著其物者無竹之處
　不必竹無桐之處不必桐但以削不削為齊斬之别
　而已傳則舉其並有者而指之以為常式也
傳曰齊者何緝也牡麻者枲麻也牡麻絰右本在上冠
者沽功也疏屨者藨蒯之菲也(枲思矣反沽音古又谷烏反後同藨皮表反蒯)
　(苦怪反)
　正義鄭氏康成曰沽猶麤也麤功大功也(賈疏斬冠六升不言)
　(功此齊冠七升初入大功之境故言沽功見人功麤大不精也)冠尊加其麤(賈疏冠在首尊)
　(故加飾而升數恒多也此雖據齊衰三年而言冠尊加服皆同)齊衰不書受月者亦
　天子諸侯大夫士虞卒哭異數　賈氏公彦曰緝則
　今人謂之緶也藨草名蒯亦草類玉藻履蒯席　敖
　氏繼公曰牡麻者無實之麻也傳以枲麻釋之亦前
　後名異也牡麻比苴為善故齊衰以下之絰用之此
　絰右本而在上所以見其不以本為纓而纓亦在左
　也上言左本在下此言右本在上是其為制蓋屈一
　條繩為之自額上而後交於項中一端垂於左之下
　而為纓一端止於右之上而前鄉其不纓者則左端
　不垂而在上為異耳冠布纓之制與繩纓同已見於
　前傳故此唯言冠布也不見升數者言沽功則為大
　功之首可知
　存疑朱子曰首絰右本在上者齊衰絰之制以麻根
　處著頭右邊而從額前鄉左圍鄉頭後却就右邊元
　麻根處相接即以麻尾藏在麻根之下麻根撘在麻
　尾之上綴殺之有纓者以其加於冠外故須著纓方
　不脫落也
　案冠自有纓不待絰纓而固即絰亦不須纓而固也
　以殤大功章纓絰不纓絰推之則有纓者重無纓者
　輕是絰纓非冠纓之比明矣
父卒則為母
　正義鄭氏康成曰尊得伸也(敖氏繼公曰尊得伸者謂至尊不在則無所屈)
　(而得伸其私尊也)　敖氏繼公曰父在為母期父卒則三年
　云則者對父在而立文也其女子子在室者為此服
　亦唯筓總髽衰異爾下及後章放此
　案子於父母恩無重輕而義有統繫母雖與父敵而
　母必統於父猶地雖與天配而地必統於天也故均
　之三年也而斬與齊别焉非薄於母也以三綱之道
　準之而見銖兩杪分之不可以苟也然則丈夫於家
　庭之喪蓋亦不貳斬也
　存疑賈氏公彦曰父在為厭降至期今既父卒直伸
　三年之衰猶不伸斬者以天無二日家無二尊也
　案母與父為正體父無厭母之法子為母齊衰三年
　所以别於父見父之為綱而母則否也古無為婦人
　服斬之制賈氏不伸斬之説殊為贅旒
　存異賈氏公彦曰直云父卒為母足矣而云則者欲
　見父卒三年之内而母卒仍服期要父服除後而母
　死乃得伸三年故云則以差其義也案内則女子十
　有五而筓二十而嫁有故二十三而嫁若前遭父服
　未闋即得為母三年則是有故二十四而嫁不止二
　十三也父服將除遭母喪猶不得伸三年况父服在
　小祥之前何得即伸三年
　案内則有故云者謂或遭父喪或父先不在而遭母
　之喪則俟三年服闋而嫁壻遭父喪若母喪亦然非
　必指兩喪相繼者也若兩喪相繼自不可以二十三
　為限矣假令女二十當嫁而壻之父死訖服除將娶
　矣而女之父死亦將限以二十三而不為父服乎疏
　以此為父服未除不得為母伸三年之證是膠柱之
　見也且則者決辭非難辭也經曰父卒則為母正見
　父卒之後而遭母喪即服三年也豈必父服除而母
　卒然後行三年之服乎且子之所以不得遂其三年
　者以有父在爾父既先没矣復何所屈而不三年乎

又案士之庶子為其母如衆人為父後則否大夫

　之庶子父在為其母大功父没則三年
　餘論孔氏穎逹曰小記祖父卒而後為祖母後者三
　年此論適孫承重之服祖父卒者謂適孫無父而為
　祖後祖父已卒今遭祖母喪故云為祖母後也如父
　卒為母故三年若祖卒時父在已雖為祖期今父没
　後祖母亡時已亦為祖母三年也
繼母如母
　正義賈氏公彦曰繼母者謂己母早卒或被出之後
　續己母也喪之如親母故云如母但父卒之後如母
　明父在如母可知慈母亦然下期章不言者省文也
　舉後以明前也言如母者欲見生事死事皆如己母
　也
傳曰繼母何以如母繼母之配父與因母同故孝子不
敢殊也
　正義鄭氏康成曰因猶親也　賈氏公彦曰繼母配
　父即是牉合之義與己母無别故孝子不敢殊異之
　也　敖氏繼公曰此禮乃聖人之所為而傳謂孝子
　不敢殊者明聖人因人情以制禮
　案為父也妻則為己也母此繼母所以如母也即此
　見統之可繼而不可並矣服繼母者繼母雖無出猶
　服也繼母雖有子猶長子為之主也
慈母如母
　正義賈氏公彦曰生禮死事亦皆如己母
傳曰慈母者何也傳曰妾之無子者妾子之無母者父
命妾曰女以為子命子曰女以為母若是則生養之終
其身如母死則喪之三年如母貴父之命也(女音汝養陽尚反兩)
　(如母句絶)
　正義鄭氏康成曰此主謂大夫士之妾無子妾之子
　無母父命為母子者(賈疏知非天子諸侯之妾與妾子者下記云公子為其母練冠)
　(麻衣縓緣既葬除之父没乃大功明天子庶子亦然何有命為母子為之三年之事)其使養之
　不命為母子則亦服庶母慈己者之服可也(賈疏小功章云)
　(君子子為庶母慈己者是妾子為父妾慈己加服小功若不慈己則緦麻矣)敖氏繼公曰此謂妾或自　
　(有子或子之母有他故不能自養其子是以不可命為母子但使慈之而已若是則其服唯加於庶母一)
　(等可也)大夫之妾子父在為母大功則士之妾子為母
　期矣(賈疏大功章云大夫之庶子為其母是大功也大夫妾子厭降為母大功士無厭降明如衆人)
　(服期也)父卒則皆得伸也(賈疏士父在己伸矣大夫妾子父在為母大功者父卒則)
　(與士皆得伸三年)　賈氏公彦曰傳别舉舊傳以證成己義
　也貴父之命者一非骨肉之屬二非配父之尊但惟
　貴父之命故也慈母雖如母輕於繼母小記慈母不
　世祭　敖氏繼公曰言喪之三年者以其見於此章
　故惟據父卒者言也
　案繼母如母如適母也慈母如母如生已之妾母也
　大夫士有二妾其一有子而死其一無子或生子不
　育而存存者撫養此子至於成人是為妾母之慈已
　者必有父命命為母子然後生則以母事之死則為
　之服母之服也此慈母若死於父在之日士之子服
　期與父同宫者不禫不以杖即位大夫之子則大功
　若適妻所生子雖為庶母所慈不得有此服以其父
　不可命適妻之子為妾之子也庾蔚之云子不違父
　之令豈從失禮之命　又案小記云為慈母後者為
　庶母可也為後云者即此命為母子為之喪主耳非
　若為人後為大宗後受重者也
　餘論劉氏智曰小記為慈母之父母無服孫宜無慈
　祖母之服矣慈母與妾母不世祭孫不祭慈祖母何
　服之有　虞氏喜曰慈母服之如母若父先亡而已
　養於祖以祖母之服服之期可也不得復傳重三年
　案慈母妾母其孫均無承重之期以其不得體君也
　虞喜謂服期亦非的義父在既不從服父没又不傳
　重則亦何庸以慈母而廢一年之祭乎援同室生緦
　之義其可
母為長子(長知丈反)
　正義賈氏公彦曰父為長子服斬母為長子齊衰者
　以子為母服齊衰不得過於子為己也父在子為母
　期父母為長子本為先祖之正體無降屈之義故母
　為長子不問夫之在否皆三年也
　案父在子為母期者統乎父則不嫌降其母也夫在
　妻為子三年者從乎夫則不嫌隆其子也
　餘論敖氏繼公曰經不著女子子為母及此服之異
　於男子者以其已於前章發之則其類皆可得而推
　也
傳曰何以三年也父之所不降母亦不敢降也
　正義鄭氏康成曰不敢降者不敢以己尊降祖禰之
　正體　雷氏次宗曰父之重長以居正適之胤當為
　先祖之主故也母亦以此義而加崇焉
　案此母專指宗子及繼祖禰者之妻非凡為母者皆
　為長子三年也據傳云父之所不降母亦不敢降是
　母之服重從乎父也上斬衰章父為長子傳曰正體
　於上又乃將所傳重也注云重其繼祖禰之正體又
　以其將代己為宗廟主也是父之服重尊乎祖也傳
　又云庶子不得為長子三年不繼祖也小記亦曰庶
　子不為長子斬不繼祖與禰故也然則庶子之妻其
　服長子也亦從庶子而殺與為衆子不杖期同矣又
　小記云妾為君之長子與女君同此記云妾為君之
　長子惡筓有首布總然則母之為長子同乎父妾為
　君之長子同乎女君者也
　通論李氏如圭曰小記母為長子削杖婦人為夫與
　長子稽顙其餘則否

右齊衰三年


案齊衰三年正服衰四升冠七升義服衰五升冠


八升首絰要帶皆牡麻而又布帶既葬正服受衰


七升冠八升義服受衰八升冠九升絰帶男子俱


易葛婦人易首絰不易要帶與斬衰同既練正服


衰八升冠九升義服衰九升冠十升餘與斬衰並


同　又案小記祖父卒而後為祖母後者三年此


適孫承重者也其承曾高祖母之重者亦如之上


斬衰章傳云為人後者為所後者之妻若子則於


所後者之繼妻亦同如為人後而兼承重則所後

或祖母若曾高祖母並同也女子子反在父室者


父不在為母三年又妾為君之長子三年與女君


同

欽定儀禮義疏卷二十二
欽定四庫全書
欽定儀禮義疏卷二十三
　喪服第十一之二
疏衰裳齊牡麻絰冠布纓削杖布帶疏屨期者(期音基下竝同)
　(注今文無冠布纓)
　正義賈氏公彦曰此章疏衰已下與前章不殊唯期
　一字與前三年異今不直言其異而還具列之者以
　期與三年縣絶恐服制亦多不同故須重列七服也
　此章雖止一期而禫杖具有雜記期之喪十一月而
　練十三月而祥十五月而禫卽是此章者也　敖氏
　繼公曰此期服也而杖屨之屬皆與三年章同者是
　章凡四條其三言為母其一言為妻也以禮攷之為
　母宜三年乃或為之期者則以父在若母出故屈而
　在此也妻以夫為至尊而為之斬衰三年夫以妻為
　至親宜為之齊衰三年乃不出於期者不敢同於母
　故爾然則二服雖在於期實有三年之義此杖屨之
　屬所以皆與之同也
　案周景王於穆后太子夀卒而叔向謂其一歲而有
　三年之喪二焉則妻喪雖期實有三年之義敖氏之
　說善矣疏謂禫杖具有是也然辭未别白凡禫必主
　喪者主之母之喪父為之禫故子從父而禫之也若
　出母與繼母嫁而從者則已非喪主何禫焉
傳曰問者曰何冠也曰齊衰大功冠其受也緦麻小功
冠其衰也帶縁各視其冠(縁兪絹反)
　正義賈氏公彦曰此假他問已答之言也云齊衰大
　功冠其受也者降服齊衰四升冠七升既葬以其冠
　為受受衰七升冠八升正服齊衰五升冠八升旣葬
　以其冠為受受衰八升冠九升義服齊衰六升冠九
　升既葬以其冠為受受衰九升冠十升降服大功衰
　七升冠十升既葬以其冠為受受衰十升冠十一升
　正服大功衰八升冠十升旣葬以其冠為受受衰十
　升冠十一升義服大功衰九升冠十一升旣葬以其
　冠為受受衰十一升冠十二升其初喪之冠皆與其
　受衰升數同故云冠其受也云緦麻小功冠其衰也
　者降服小功衰十升正服小功衰十一升義服小功
　衰十二升緦麻十五升抽其半其冠皆與其衰升數
　同故云冠其衰也云帶緣各視其冠者視猶比也二
　者之布升數多少各比擬其冠也然本問齊衰之冠
　因答大功與緦麻小功竝答帶縁者博陳其義也
　鄭氏康成曰緣如深衣之緣　敖氏繼公曰斬衰有
　二其冠同齊衰三年惟有子為母之冠耳是章有降
　服有正服有義服疑其冠之異同故發問也齊衰大
　功有受布故冠其受冠衰布異也緦麻小功無受布
　故但冠其衰冠衰布同也問者唯疑此章之冠答者
　則總以諸章之冠為言以其下每章之服亦或各自
　不同故也帶緣各視其冠者謂齊衰以至緦麻其布
　帶與其冠衰之緣亦各以其冠布為之閒傳期而小
　祥練冠縓緣檀弓練練衣縓緣則重服未練以前與
　夫輕服之冠衰皆有布縁明矣此所云者是也冠緣
　者紕也衰緣者其領及袪之純也此復言帶緣者又
　因其布之與冠同而并及之疏言降服齊衰正服齊
　衰但可斷自此章而下蓋此降服為母也正服為妻
　也
　案疏以緣為中衣之緣中衣所以裏衰裳者經傳不
　言注亦未及何由知此緣為中衣之緣乎詳味傳意
　上承齊衰大功小功緦麻之冠衰而及之則所緣者
　卽屬冠衰明矣舍本文所有而詁其所無立文不當
　如是也且冠衰有受中衣何必有受而云視其冠乎
　凡緣必視其所緣者稍精以為飾故亦謂之飾據疏
　中衣當用冠布而又以冠布緣之是無等矣然則凶
　服有飾可乎曰傳著於此章者蓋三年之服皆不緣
　有緣自齊衰杖期始也喪服所以有緣者吉時冠衣
　皆有緣齊衰以下漸輕乃以布之稍麤者緣之旣以
　别於三年之服且又為練時由麤入細由凶卽吉之
　漸也然則三年之服雖不縁其受服亦必有縁矣注
　云如深衣如之云爾而疏謂既在䘮服之内則是中
　衣混而一之所以滋誤
父在為母
　正義賈氏公彦曰父母恩愛等為母期者由父在故
　屈至期也　敖氏繼公曰此主言士之子為母也其
　為繼母慈母亦如之
　案此服自士以至大夫以上莫不皆然敖謂主言士
　之子者兼士之庶子為其母服言之也其大夫以上
　之庶子則有不同者矣
傳曰何以期也屈也至尊在不敢伸其私尊也父必三
年然後娶達子之志也
　正義賈氏公彦曰家無二尊故於母屈而為期不直
　言尊而言私尊者母於子為尊夫不尊之故也父必
　三年然後娶達子之志也者子於母屈而期心喪猶
　三年父除三年乃娶所以通達子之志也　張子曰
　父在為母雖降為期而心䘮之實未嘗不三年也傳
　曰父必三年然後娶達子之志也抑其子之服於期
　而伸其父之不娶於三年聖人所以損益百世而不
　可改者精矣　朱子曰父在為母期非是薄於母以
　尊在父不可復尊母亦須心䘮三年
　案為父斬衰三年為母齊衰三年此從子制之也父
　在為母齊衰杖期此從夫制之也家無二尊而子不
　得自專所謂夫為妻綱父為子綱審此可以破學者
　之疑而息紛紜之説矣　又案傳言屈與厭不同屈
　者為服之人自屈而不得伸也厭者死者為尊者所
　厭也講家多混宜别之
　辨正敖氏繼公曰䘮妻者必三年然後娶禮當然爾
　非必專為達子心䘮之志也蓋夫之於妻宜有三年
　之恩為其不可以不降於母是以但服期而已然服
　雖有限情則可伸故必三年然後娶所以終牉合之
　義焉若謂唯主於達子之志則妻之無子而死者夫
　其可以不俟三年而娶乎春秋傳王一嵗而有三年
　之䘮二焉謂后與太子也䘮妻之義於此可見
　案傳為有子者言之未籌及無子者也敖氏推闡益
　明此之謂能治經者或疑無子者有出道夫為之䘮
　或有殺禮可不必三年而娶乎曰据曾子問女未廟
　見而死者壻不杖不菲不次然猶為之服齊衰其已
　廟見者於禮無殺焉可知也其無子者必及年乃出
　之未出而死則不可以既死而追出之也然則待三
　年然後娶其䘮妻者之通禮與
　通論李氏如圭曰疏衰不廬而父在為母為妻居廬
　期大功三月不御於内而父在為母為妻終䘮不御
　於内期既葬食肉飲酒而父在為母為妻終䘮不食
　肉飲酒皆其異者
　餘論程子曰古者父在為母服期今皆為三年之䘮
　則家有二尊矣可無嫌乎處今之宜服齊衰一年外
　以墨衰終月算可以合古之道全今之制　朱子曰
　祖在父亡祖母死亦承重
　案父在為母期後世易之以三年也其勝矣乎曰古
　之為喪也盡其實後世之為喪也侈其文古者服有
　減殺而居處飲食一一如禮是文雖屈而不害其實
　之伸也若實之亡而徒以三年為隆則偽而已矣且
　祥禫而後父將舉吉禮而已之服不除則不可與於
　祭非所以事父承宗廟也抑父則已禫矣至三年闋
　而又禫父主之乎已主之乎均有所不可也乃見古
　聖人之制禮精矣　又案士之庶子為其母如衆人
　則亦杖期也小記庶子在父之室則為其母不禫庶
　子不以杖即位雖不以即位猶杖也不禫則祥而釋
　服矣此其異者若父子異宮者則庶子亦伸禫焉
　又案祖若父俱亡則為祖母三年祖在則如父在為
　母之服服之以杖期也母在子亦為祖母承重乎曰
　受重於祖則祖母之服不以母在而有異也
妻
　正義賈氏公彦曰夫為妻年月禫杖亦與母同以其
　出嫁天夫為夫斬故夫為之亦與父在為母同也
　鄭氏康成曰適子父在則為妻不杖(賈疏不杖章文)以父為
　之主也服問君所主夫人妻大子適婦(賈疏引服問者見此經非)
　(直庶子為妻兼有適子父沒為妻在其中也)父在子為妻以杖即位謂庶
　子(賈疏小記父在庶子為妻以杖即位可也以父不為庶子之妻為䘮主故夫為妻得伸杖也)
　敖氏繼公曰下章傳曰父在則為妻不杖然則此為
　妻杖者謂無父者也
　案注疏分别適庶而敖氏統言之者以經文原為適
　子設也適子為妻之服或不杖期或杖期通乎上下
又案下記云公子為其妻練冠葛絰帶麻衣縓縁

　既葬除之謂父在者也又大功章公之庶昆弟大夫
　之庶子為妻注云公之庶昆弟則父卒也大夫之庶
　子則父在也此庶子為妻皆不得服其本服得服其
　本服者唯士之庶子及大夫之庶子父不在者耳
傳曰為妻何以期也妻至親也
　正義馬氏融曰共承宗廟所以至親　賈氏公彦曰妻
　移天齊體與己同奉宗廟為萬世之主故云至親
　通論李氏如圭曰雜記為妻父母在不杖不稽顙母在
　不稽顙小記為父母妻長子禫其為妻禫謂父母不在
　者也小記宗子母在為妻禫則庶子母在者皆不禫矣
　庶子父在為妻杖適子父在為妻不杖此其異也
出妻之子為母
　正義鄭氏康成曰出猶去也　雷氏次宗曰子無出母
　之義故繫夫而言出妻之子　賈氏公彦曰此謂母
　犯七出去夫氏子為之服者也七出者無子一也滛
　泆二也不事舅姑三也口舌四也盜竊五也妒忌六
　也惡疾七也天子諸侯之妻無子不出唯有六出
　敖氏繼公曰出妻者見出之妻也云出妻之子主於
　父在者也若父沒則或有無服者矣如下傳所云者
　是也又此禮亦關上下言之若妾子之為其出母則
　亦或有不然者非逹禮也
　案此謂出母之反在父室者也義雖絶於夫恩猶繫
　於子故為之期且杖不杖則疑於旁親也若出而再
　適者則無服幷自絶於其子矣伯魚之母出而在父
　室者也子上之母出而再適者也不為伋也妻者是
　不為白也母言其異於先君子者也子思不欲直斥
　其妻而言詞隱躍之間足以見之矣為出母雖杖不
　禫非祭主也無禫所也主之者出母之父若昆弟之
　為父後者彼則期而除矣又何禫焉母為其子亦杖
　期下條報字總承此文
傳曰出妻之子為母期則為外祖父母無服傳曰絶族
無施服親者屬(施逸義反)
　正義賈氏公彦曰云絶族者嫁來承奉宗廟與族相
　連綴今出則與族絶也　鄭氏康成曰在旁而及曰
　施(賈疏詩莫莫葛藟施于條枚蔦與女蘿施于松上葛之覃兮施于中谷皆是在旁而及此以母為主)
　(旁及外祖父母故云施服)親者屬母子至親無絶道(賈疏對父與母義合有絶)
　(道)　敖氏繼公曰此於其外親但云外祖父母見其
　重者耳絶族離絶之族謂父族與母族相絶而不為
　親也絶族無施服言所以為外祖父母無服也親者
　屬言所以為出母期也此蓋傳者引舊禮而復引傳
　以釋之也下放此
　案舅與舅之子從服也外祖父母從母從母昆弟或
　以尊加或以名加或以名服其實皆從服也母出則
　無所從矣有繼母者轉而服繼母之黨矣
出妻之子為父後者則為出母無服傳曰與尊者為一
體不敢服其私親也
　正義賈氏公彦曰父已與母無親子獨親之故云私
　親　敖氏繼公曰言為父後則無父矣乃云出妻之
　子蒙經文也與尊者為一體釋為父後也母不配父
　則子親之為私親母子無絶道固當有服然有服則
　不可以祭故為父後則不敢服之有服則不可以祭
　者吉凶二道不得相干故也　朱子曰出母為父後
　者無服此尊祖敬宗家無二上之意先王制作精㣲
　不苟蓋如此
　辨正呂氏坤曰出母而嫁兩相絶也出母不嫁為父
　守也夫死而嫁忘我父也繼母而嫁情又逺矣而皆
　杖期不無等乎制禮者宜等焉
　案呂氏所區别頗即乎人心然經著出母之服大抵
　為反在父室而不嫁者言也蓋出而不嫁則夫存猶
　有復歸之理其子亦日夕冀之即夫亡終不復而未
　嘗為他人婦則縁亡父之義子猶當為之服也經無
　為嫁母杖期之文其服者為已之從之耳則經原有
　等不俟後人之更等之矣已雖為出母服其妻則不
　從服出姑子亦不服出祖母蓋生我之私恩祇在一
　身而大義已絶則其倫類不可得而推故不服也
　餘論鄭氏康成曰繼母而為父所出不服也　或問
　庶子服出適母否徐氏邈曰經言出妻之子為母明
　非所生則無服也　許氏猛曰為人後者為所後者
　若子本生母出則不應復服以廢所後者之祭也母
　子至親無絶道非母子者出則絶矣是以經無出祖
　母之服
　存異問母既出則為絶族子為之服當於何處為位
　有廬堊室否當􁇡否出母亦報其子否射氏慈曰當
　就出母之家若逺不得往者可别為異室亦有廬變
　除堊室及􁇡如親子也母亦報子期也
　案出母與其子相為報母之服子不至夫之家子之
　服母則雖曰絶屬未嘗不可至母之父母之家也若
　逺不得往則哭之於他室妻與子皆無服若有兄弟
　數人則亦相序而哭與父在似難為廬堊室以門庭
　為父之所主也父子異宮者或為之不則但舎於外
　不御内不飲酒食肉而已􁇡則必無之蓋虞與祥皆
　在母之父母之家已或可往也禫則於何所乎又以
　何人為之尸乎
父卒繼母嫁從為之服報
　正義王氏肅曰從乎繼母而寄育則為服不從則不
　服服也則報不服則不報　敖氏繼公曰父卒而繼
　母不嫁則為之三年從之嫁則期所以異内外也報
　者以其服服之之名謂出妻於其子與此繼母於其
　從之之子皆報也小記妾從女君而出則不為女君
　之子服妾不服之明出妻有服也舊説謂此女君猶
　為其子期是己母於子乃亦杖期者既出若既嫁則
　無尊加之義故宜報之所以别於在其父之室者也
　案此繼母之後夫即同居繼父也其終也或同居或
　不同居於繼母之服無變焉繼母嫁後或自有子主
　其䘮或彼有他子主其喪或後夫尚在自主其喪此
　子於繼母之服亦無變焉所以酬其撫育之恩而殊
　於繼母之徒嫁者也因母嫁而從者無文何也其服
　同也何以知其同無可加也出妻之子與從母嫁之
　子雖為其母杖若在彼家不拜賔不以杖即位知然
　者非主也彼自有主之者也失節事極大聖人不責
　嫠婦以守節而聽其再嫁且令其子制服焉何也曰
　夫死妻穉子幼無大功之親而挾其子以適人雖死
　者復生猶有説焉以因母見出之服服之而相為報
　亦所以勸䘏孤也
傳曰何以期也貴終也
　正義敖氏繼公曰終者終為母子也以終為貴故服
　此服也繼母嫁而子從之是終為母子也　崔氏凱
　曰此服之者庶子耳為父後者不服也繼母嫁與宗
　廟絶為父後者安可以廢祖祀而服之乎
　案母嫁而從必其不能自立又無大功之親可依者
　既而辭母而歸終克自立立廟承祭則所謂為父後
　者矣雖有撫育之恩不勝父後之重崔氏所云是也
　如有弟偕從者則弟當服之
　辨正漢石渠議問父卒母嫁何服蕭太傅曰當服周
　為父後則不服韋玄成曰父沒則母無出義王者不
　為無義制禮故不制服也宣帝詔曰婦人不養舅姑
　不奉祭祀不下慈子是自絶也故聖人不為之制服
　玄成議是也
　存異庾氏蔚之曰母子至親本無絶道若父卒母嫁
　而不服則是子絶其母豈天理耶宜與出母同制
　案父卒母嫁而子不從者經無為服之文是無服也
　婦人之義從一而終夫死無再嫁之理况既已有子
　曷不與之相守以俟其長成乃舍之而他適背死棄
　生情欲勝而亷恥㣲矣聖人所以不制其子之服者
　所以深絶之也曰子可以絶母乎曰非子之絶其母
　乃母之自絶於其子耳出妻或有非其罪者夫死而
　嫁挾子以從情切存孤或有廹於不得已者若可已
　而不已其不為之服也不亦宜乎經於出母及繼母
　之嫁而從者悉著之矣如果有服豈故闕之以待後
　人之揣測補綴耶且嫁而從服杖期嫁而不從亦服
　杖期聖人制禮豈若是之無等乎然則子思之䘮其
　母也不為之服與曰記但言哭之則不服也哭之者
　私情也服者禮制之所不容越也無論因母繼母不
　嫁則服之三年嫁則雖欲服之而不可得以亡父臨
　之大義凛然矣

右齊衰杖期


案齊衰杖期降服衰四升冠七升正服衰五升


冠八升義服衰六升冠九升父在為母降服也


為妻正服也出母及繼母嫁而從者則義服與


首絰要帶皆牡麻而又有布帶既葬降服受衰


七升冠八升正服受衰八升冠九升義服受衰

九升冠十升絰帶男子俱易葛婦人易首絰以


葛不易要帶十一月而練降服衰八升冠九升


正服衰九升冠十升十三月而祥杖絰帶悉除


縞冠素紕麻衣十五月而禫其不禫者期滿而


除之　又案為母則繼母慈母皆如母為妻則


繼妻如妻適孫承祖母之重曾玄孫承曽髙祖


母之重者祖父在若曾髙祖父在亦如之為人


後者所後父在為所後母若繼母亦如之兼承


重則一如承重之法女子子反在父室者父在


為母若繼母與在室同

不杖麻屨者
　正義鄭氏康成曰此亦齊衰言其異於上者　賈氏
　公彦曰此不杖輕於上禫杖故次之雖杖與不杖不
　同其正服衰裳皆五升而冠八升則不異　敖氏繼
　公曰大功章云三月受以小功衰即葛九月此受以
　大功衰即葛而期為異耳　李氏如圭曰此下哀殺
　病輕故不杖也
　案此服有本不應杖者凡上殺旁殺下殺及從服報
　服者是也亦有本應杖而不杖者如適子父在為妻
　不杖則有所為而屈焉
祖父母
　正義賈氏公彦曰孫為之服也服之本制若為父期
　祖合大功為父母加隆至三年祖亦加隆至期也
　敖氏繼公曰此服惟據父在者言也父没則服或異
　矣傳曰父卒然後為祖後者服斬小記祖父卒而後
　為祖母後者三年
　案上經言繼母如母此不言繼祖母者古文簡約已
　包於祖母中也若庶祖母則無服妾母不世祭則庶
　子之子無服矣祖父在而祖母先沒祖父與父服杖
　期孫服不杖期父服四升祖孫皆服五升此降正精
　麤之别也注疏以父在為母之降服四升作正服五
　升非也
傳曰何以期也至尊也
　正義敖氏繼公曰謂不可以大功之服服至尊故加
　而為期也
　案子為父母三年孫為祖父母期皆正服而疏與敖
　氏以為加者據三年問之義
世父母叔父母
　正義賈氏公彦曰伯父言世者欲見繼世也　邢氏
　昺曰繼世以適長先生於父則繼世者也故曰世父

鄭氏康成曰為姑在室亦如之(賈疏大功章為姑嫁大功明未嫁則)

　(期也)　敖氏繼公曰女子子在室為之亦然唯己許嫁
　者則異也此服皆報不言之而别見者欲序昆弟之
　子於衆子之後序夫之昆弟之子於舅姑之後以見
　親疏尊卑之等故不於此言報也若輕服則不然
　通論李氏如圭曰伯父繼世為小宗故謂之世父五
　屬之服同父者期同祖者大功同曾祖者小功同髙
　祖者緦世叔父與己同出於祖應服大功以其與父
　一體故進服期也
傳曰世父叔父何以期也與尊者一體也
　正義陳氏銓曰尊者父也所謂昆弟一體也　敖氏
　繼公曰世叔父本是大功之服以其與父一體故當
　加一等也以五服差之族之親為四緦麻從祖之親
　為三小功則從父之親宜為二大功也而禮為從父
　昆弟大功世叔父期以此傳攷之則世叔父之期乃
　是加服從父昆弟之大功則其正服也此釋經文為
　世父叔父期之意
然則昆弟之子何以亦期也旁尊也不足以加尊焉故
報之也
　正義賈氏公彥曰凡降者由己尊故降之世叔父非
　正尊故報也　敖氏繼公曰加尊者謂以其尊加之
　也昆弟之子本服亦大功世叔父不以本服服之而
　報之以其為己加隆之服者以己非正尊不足以尊
　加之故也加尊而不報者如父於衆子祖於庶孫之
　類是也昆弟之子雖不在此條然以其為世叔父之
　服者而世叔父亦以此服之故幷釋之也
　案檀弓兄弟之子猶子也蓋引而進之也此為昆弟
　子服期之義也以其為己服也而服之又有報義焉
　昆弟子於世叔父之服為其與尊者為一體則亦兼
　有引而進之之義凡此所以敦一本之愛而勸篤親
　也
父子一體也夫妻一體也昆弟一體也故父子首足也
夫妻牉合也昆弟四體也(牉普半反)
　正義賈氏公彦曰上云一體故傳又廣明一體之義

敖氏繼公曰言首足牉合四體者皆所以釋其為

　一體也此又申言與尊者一體之義雖以三者竝言
　而其㫖則唯主於昆弟蓋世叔父乃其父之昆弟所
　謂與尊者一體也
　案牉者半也分也集韻牉合合其半以成夫婦也
故昆弟之義無分然而有分者則辟子之私也子不私
其父則不成為子故有東宫有西宮有南宮有北宮異
居而同財有餘則歸之宗不足則資之宗(辟音避)
　正義敖氏繼公曰此承上文而言父子夫妻昆弟俱
　是一體然父子夫妻不分而昆弟則分似乖於一體
　之義故言其理之不容不分者以釋之東宮西宮南
　宮北宮蓋古者有此稱亦或有以之為氏者故傳引
　之以證古之昆弟亦有分而不同宮者焉異居而同
　財則其所以分之意可見矣宗謂大宗小宗共禰者
　也　賈氏公彥曰昆弟之義無分者以手足四體本
　在一身不可分别是昆弟之義不合分也然而分者
　則辟子之私也使昆弟之子各自私其父故須分若
　兄弟同在一宮子不得私其父則不成為人子之法
　也内則命士以上父子異宮不命之士父子同宮縱
　同宮亦有隔别為四方之宮也　張子曰子不私其
　父則不成為子古之人曲盡人情如此若同宮有伯
　父叔父則為子者何以獨厚於其父為父者又烏得
　而當之　鄭氏康成曰宗者小宗典宗事者也資取
　也
　案古者大功同門同財縱有異門者亦同財蓋以祖
　統孫凡同祖者則皆不私其財也曰同財則固不必
　同爨矣小功以下人滋蕃而情漸疏勢難久合故異
　財蓋理一分殊之道然也注言典宗事者謂世父或
　世父之子世父之孫為後者宗事謂同宗之人冠昏
　嫁喪祭諸事此謂小宗也敖氏幷言大宗者謂以小
　宗兼大宗者耳大功同財則同祖者亦在焉
世母叔母何以亦期也以名服也
　正義敖氏繼公曰此釋經文也言以名服見其恩疏
　賈氏公彥曰以配世叔父而生母名則當隨世叔父
　而服之
　案世叔父正服也世叔母則義服也
大夫之適子為妻(適低益反下不音者竝同)
　正義賈氏公彥曰適子父沒後為妻杖在上章　敖
　氏繼公曰傳云父在則為妻不杖則是凡父在為妻
　而非有所降者其服皆然不别適庶也此乃特見大
　夫之適子蓋謂大夫庶子為妻則異於是唯其適子
　為妻如邦人故特舉以明之凡大夫之子之服例在
　正服後今序於昆弟之上者蓋以此包上下而言故
　居衆人為妻之處若重出者乃在正服後也
　案小記世子為妻與大夫之適子同是天子諸侯之
　適子亦然也君於庶子庶婦有降殺而於適子適婦
　無異同故敖云包上下也特舉大夫之適子者孔氏
　穎達云大夫是尊降之首故特顯之
傳曰何以期也父之所不降子亦不敢降也何以不杖
也父在則為妻不杖
　正義鄭氏康成曰大夫不以尊降適婦者重適也(賈疏)
　(大夫為適婦大功是不降適婦也)凡不降者謂如其親服服之(賈疏謂依)
　(五服常法服之)　賈氏公彥曰父在為妻不杖者父為適子
　之婦為喪主故適子不敢伸杖也　敖氏繼公曰父
　之所不降謂大夫為適婦亦大功如衆人故子亦為
　之不杖期如衆人也若大夫於庶婦降之而至於不
　服其子亦降之而至於大功所謂大夫之子則從乎
　大夫而降也父在則為妻不杖者不敢同於父在為
　母之服也故父沒為母三年乃得為妻杖是其差也
　子亦不敢降之說見後
　案小功章庶婦士之本服也非由大夫尊降而然疏
　謂大夫為庶子之婦小功誤矣大夫以尊降當緦麻
　而大夫無緦麻故至於不服父為適子之婦為喪主
　九月而除子則祥而除之不禫故不杖
　通論敖氏繼公曰降有三品大夫以尊而降公之昆
　弟大夫之子以其父之所厭而降為人後者女子子
　適人者以出而降
　案公之昆弟卽公子也但父在則曰公子父沒則曰
　公之昆弟耳康成以公之昆弟以旁尊降另列一品
　故有四敖氏倂入厭降中故唯有三也旁尊之義未
　的公子之重視大夫則公之昆弟亦兼有尊降焉
昆弟
　正義鄭氏康成曰昆兄也為姊妹在室亦如之(賈疏義同)
　(於上姑在室)　賈氏公彥曰此亦至親以期斷
　案此條及下文衆子昆弟之子皆主於士也若大夫
　大夫之子則異矣
為衆子
　正義鄭氏康成曰衆子者長子之弟及妾子大夫則
　降之為大功天子國君不服之(賈疏此經所云唯據士也)女子子
　在室亦如之(賈疏義如上姑姊妹)　敖氏繼公曰衆子卽庶子
　也對長子立文故曰衆子庶則對適之稱也實則一
　耳父母為衆子乃期者以尊加之也士妻為妾子亦
　期凡適而非長父母為之亦與衆子同
　餘論劉氏玢曰若適子有廢疾不得受祖之重則服
　與衆子同蓋以不堪傳重故不加服非以廢疾而降
　也子婦之服例皆小功以夫當受重則加大功若夫
　有廢疾則仍小功亦非降也
昆弟之子
　正義敖氏繼公曰其女子子在室者亦如之
傳曰何以期也報之也
　正義鄭氏康成曰檀弓喪服兄弟之子猶子也蓋引
　而進之也
　案此兩相為服傳言報者著其實也經不言報者欲
　以倫類為次而兩見之也世叔父次於祖父之下則
　見其為祖父一體之所分而親之當如父矣昆弟之
　子次於昆弟衆子之下則見昆弟與吾一體而親昆
　弟之子當如子矣
大夫之庶子為適昆弟
　正義鄭氏康成曰兩言之者適子或為兄或為弟(賈疏)
　(適妻所生適子或長於妾子或小於妾子故兩言之)　敖氏繼公曰大夫之庶
　子為昆弟大功嫌於適亦然故以明之不云適子者
　嫌自為其子也
　存疑敖氏繼公曰斬衰章云父為長子則大夫之適
　亦謂其長子未必指為弟者也此云適昆弟者古之
　文法不可以單言昆故連弟言之經中此類多矣
　案適昆弟謂適子之長者為父後者也其餘則適長
　之同母弟亦庶子也亦有庶母所生為昆而適母所
　生為弟者則庶昆不為後而為適弟服期經注兼弟
　言之謂此耳弟字自有指歸豈僅連言之乎
傳曰何以期也父之所不降子亦不敢降也
　正義鄭氏康成曰大夫雖尊不敢降其適重之也適
　子為庶昆弟庶昆弟相為亦如大夫為之(賈疏餘兄弟相為如)
　(大夫為之皆大功)　敖氏繼公曰大夫之子於昆弟之屬或
　有所降者以從乎其父而不得不降之耳若為其父
　之適及尊同者乃其父之所不降者故己亦得遂其
　服焉非謂以其父不降之之故欲降之而不敢降也
　凡後傳之言若此者不復見之
　案此服亦通上下天子諸侯為長子服斬則天子諸
　侯之庶子於適昆弟亦服其本服可知專言大夫者
　以下經為君之長子自有本條且義例可於大夫之
　適子為妻通之也公之庶子父在為庶昆弟無服父
　卒乃服大功天子之庶子相為當亦然若俱出封為
　諸侯則各如其服服之父厭庶子而天子不厭諸侯
　始封之君不臣昆弟故得服之也唯長子於庶昆弟
　皆不服之以冡適本有君道不但為父尊所厭而已
　大夫之適子於庶昆弟則降之自天子以下至於士
　皆加隆於適而庶則或降焉或絶焉此宗法也大夫
　士之宗法本自天子諸侯而推也然則謂不可以大
　夫士之宗法通於天子者其繆矣乎昆弟相為期本
　服也從父之所降而降之從父之所不降而不降之
　但非出於其子欲降之意耳敖氏推勘入細然傳意
　固自無礙
　存疑賈氏公彥曰大夫之適子得行大夫禮故父子
　俱降庶庶又自相降也
　案大夫之子得降庶庶又自相降者宗法自大夫以
　上彌隆而適彌重故子不得不從乎父也父為大夫
　子為士葬以大夫祭以士則知大夫之子不得直用
　大夫禮矣
適孫
　正義賈氏公彥曰謂適子死其適孫將受重者死則
　祖為之期
傳曰何以期也不敢降其適也有適子者無適孫孫婦
亦如之
　正義鄭氏康成曰周之道適子死則立適孫是適孫
　將上為祖後者也(賈疏殷道適子死弟乃先立故云周之道也)長子在則
　皆為庶孫耳(賈疏適子在不得立適孫明適孫同庶孫之例)孫婦亦如之適
　婦在亦為庶孫之婦凡父於將為後者非長子皆期
　也(賈疏小記適婦不為舅後者則姑為之小功注云謂夫有廢疾他故若死而無子不受重者小功庶)
　(婦之服也凡父母於子舅姑於婦將不傳重於適及將傳重者非適服之皆如衆子庶婦也是以此云凡)
　(父於將為後者非長子皆期明父為長子斬祖為適孫期若非適孫傳重同於庶孫大功也)敖氏繼公　
　(曰注云凡父於將為後者非長子皆期者蓋以斬衰章唯言父為長子故也鄭言此者為適子死而無適)
　(孫者見之且明為適孫亦期之意也適孫為祖父後服與子同)　敖氏繼公曰祖於
　孫宜降於子一等而大功此期者亦異其為適加隆
　焉耳非不降之謂也有適子者無適孫孫婦亦如之
　皆謂適不可二也
　案父於將為後者非長子皆期是適子之統亦不貳
　也適子死若廢疾而立適孫死則為之服期固已若
　庶子將為後者死亦為之服期此謂士耳天子諸侯
　為庶子無服大夫為庶子大功雖將為後死亦不為
　之加服注云服之皆如衆子庶婦明不異於其本也
　存疑賀氏循曰其夫為祖曾祖高祖後者妻從服如
　舅姑
　辨正虞氏喜曰有適子者無適孫又若為宗子母服
　則不服宗子婦以此推玄孫為後若其母尚存玄孫
　之婦猶為庶不得傳重傳重之服理當在姑　庾氏
　蔚之曰舅没則姑老是授祭事於子婦至於祖服自
　以姑為適所謂有適婦無適孫婦也
　案父喪母在則母為主婦以其服則斬衰拜則稽顙
　自宜為主適婦從夫服期不為主而拜賓是則主婦
　不必主人之妻當從服制之重者也其母先不在者
　婦服期拜不稽顙而適婦則為主矣承祖父之重者
　祖母在祖母自為主母服期孫婦服大功若從夫而
　服期則嫌於母喪且不為主無庸加服也若祖母與
　母俱不在孫婦自當服期而為主矣若祖母不在而
　母在不應舍服期之母而加孫婦之服以代之也承
　曾祖父之重者曾祖母在自為主祖母服期母服大
　功曾孫婦服緦曾祖母為主不嫌於夫斬而婦緦也
　若從夫服期不但姑輕婦重亦嫌於二主矣若曾祖
　母祖母俱不在而母在緣亡夫之義母能不服期乎
　母服期則曾孫婦緦自若可也曾孫婦服期而姑大
　功不疑自居於適而以姑為庶乎賀循之說似是而
　非不可用也
為人後者為其父母報(上為如字)
　正義賈氏公彦曰此謂其子後人反來為父母服者
　不在禫杖者深抑之欲其厚於大宗也　雷氏次宗
　曰言報者明子於彼則名判於此　敖氏繼公曰言
　其以别於所後者也餘皆放此父母為支子服率降
　於為己服一等此為人後者為其父母期其父母亦
　報之以期而不降者以其旣為所後者之子統不可
　二故不敢以正尊加之而報之也
　案疏謂不在禫杖者深抑之此為人後者支子也其
　適子自為父後二十五月而禫為人後者固不可以
　十五月之禫參之也然則不必深抑之而已無禫杖
　之法矣
　辨正程子曰旣為人後便須將所後者呼之以為父
　以為母不如是則不正也後之立疑義者見禮有為
　其父母報便道須是稱親禮文蓋言出為人後則本
　生父母反呼之以為叔父伯父故須著道為其父母
　以别之非謂將本生父母亦稱為父母也　張子曰
　為其父母不論其族遠近竝以期服服之　朱子曰
　今設有為人後者於此一日所後之父與所生之父
　竝坐而其子侍側稱所後父曰父稱所生父又曰父
　自是道理不可經言為其父母者蓋若不稱為父母
　别無稱呼只得如此
　案不杖期而報世叔父母與昆弟之子相為之服也
　稱情以立名緣名以制服程朱之言萬世人倫之準
　也或有疑於此者盍取聖人正名之說而三復之乎
　古人世叔父於昆弟之子亦直稱父子漢疏廣謂兄
　子受曰宦成名立懼有後悔豈如父子相隨出關蔡
　邕與叔父質為程璜所䧟邕自陳曰如臣父子欲相
　傷䧟則為人後者呼其本生為父母亦自可通然此
　乃泛稱之辭要其上承祖宗旁治昆弟則必以世叔
　父母視之非直以為父母也若直以為父母則二本
　矣名不正言不順矣議禮者乃呶呶於此不亦末乎
　朱子謂所後父與所生父竝在不可竝稱為父此猶
　為大夫士言之若為天子諸侯後者則於君前當名
　其所生父矣伯叔父且不可稱也而况稱父乎惑於
　此者可以解矣　又案為人後者若係親昆弟之子
　則不杖期其本服也其他則自小功以至於無服而
　皆為之不杖期以其本生親之也是則隆於大宗亦
　未嘗薄於本生大宗至重以正尊尊之本生次重以
　旁親之首尊者尊之聖人之度量權衡夫豈苟哉
傳曰何以期也不貳斬也何以不貳斬也持重於大宗
者降其小宗也
　正義賈氏公彥曰此問雖兼母答專據父故以斬而
　言小記别子為祖繼别為大宗大宗有一小宗有四
　大宗一者别子之子適適相承百世不遷者也小宗
　四者繼禰繼祖繼曾祖繼高祖者也　敖氏繼公曰
　此一節釋所以服期之意為父固當斬衰然父不可
　二斬不竝行旣為所後之父斬則於所生之父不得
　不降而為期蓋一重則一輕禮宜然也大宗者繼别
　子之後者也小宗者凡庶子之長子適孫之屬皆是
　也此為大宗子矣乃復謂所生之家為小宗者以其
　本為支子故也持猶主也
　案不二斬者不二父也一語得其宗矣歐陽紛紛昧
　此耳
為人後者孰後後大宗也曷為後大宗大宗者尊之統
也禽獸知母而不知父野人曰父母何算焉都邑之士
則知尊禰矣大夫及學士則知尊祖矣諸侯及其大祖
天子及其始祖之所自出尊者尊統上卑者尊統下大
宗者尊之統也大宗者收族者也不可以絶故族人以
支子後大宗也適子不得後大宗(算素管反劉音選大祖音泰)
　正義鄭氏康成曰都邑之士則知尊禰近政化也大
　祖始封之君若稷契也自由也上猶遠也下猶近也
　收族者謂别親疎序昭穆大傳繫之以姓而弗别綴
　之以食而弗殊雖百世昏姻不通者周道然也　賈
　氏公彥曰野人曰父母何算焉者不知分别父母尊
　卑也大祖始封者不毁其廟若魯之周公齊之太公
　衛之康叔鄭之桓公之類　敖氏繼公曰此一節承
　上文言所以後大宗之意尊之統為尊者之統也小
　宗者族人之所尊而大宗又統乎小宗故言尊之統
　見其至尊也大宗為尊者之統而收族人故族人不
　得不為之立後諸侯言大祖天子言始祖則始祖大
　祖異矣周祖后稷又祖文王白虎通義云后稷為始
　祖文王為大祖此其徵也及謂祭及之也及其始祖
　之所自出謂禘也始祖之所自出若殷周之帝嚳也
　諸侯之大祖世世祭之天子不惟世世祭其大祖又
　祭其始祖又祭其始祖之所自出蓋所祭者之尊不
　同故也尊者天子卑者諸侯此尊統謂為祖禰之統
　者也尊統上天子始祖之所自出者也尊統下諸侯
　之大祖也此與大宗為族人之尊統者義不相關意
　畧相類故假此以發明之
　辨正戴氏聖曰大宗不可絶又言適子不為後者不
　得先庶爾族無庶子已有一適子當絶父以後大宗

田氏瓊曰同宗無支子唯有長子以長子後大宗

　諸父無後祭於宗家後以其庶子還承其父
　存異敖氏繼公曰適子不得後大宗則大宗亦有時
　而絶矣
　案大宗無後則同父仲叔季之子皆可後之凡同祖
　同曾祖同高祖以及無服之子皆可後之但取同繼
　别之宗者而已傳恐人拘於倫叙之戚疏而取必於
　其戚者則絶已以後人殊非為後者之所安而舍多
　奪少亦非均安之道故云小宗之適子自繼小宗不
　可以後大宗正與前傳同宗則可為之後相發也敖
　氏以為大宗有時而絶非也此或别子之傳僅一再
　世而門戸如揚雄氏之單微者耳然如此者甚少則
　疏屬有支子大宗其可得而絶乎設大宗之外僅有
　一人則戴聖之說其正也更以田瓊之說通之可也
又案適子不得後大宗則小宗亦不可輕絶明矣

　小宗無後者不立後古法也以支子後之要亦非聖
　人之所禁者
　餘論漢書哀帝元帝庶孫定陶共王子也母曰丁姬
　年十三嗣立為王成帝無子徵立為皇太子上以太
　子奉大宗後不得顧私親乃立楚思王子景為定陶
　王奉共王後成帝崩太子卽位成帝母稱太皇太后
　成帝趙皇后稱皇太后而祖母傅與母丁自以定陶
　共王為稱已而傅必欲稱尊號於是追尊傅為定陶
　共皇太后丁為共皇后郎中令冷襃黄門郎段猶等
　復奏言定陶共皇太后共皇后皆不宜復引定陶藩
　國之名以冠大號又宜為共皇立廟京師師丹議曰
　為人後者為之子故為所後服斬衰三年而降其父
　母期明尊本祖而重正統也孝成皇帝聖恩深遠故
　為共王立後奉承祭祀恩義已備陛下繼體先帝持
　重大宗承宗廟天地社稷之祀義不得復奉定陶共
　皇祭入其廟　宋史濮安懿王允讓商王元份子也
　仁宗在位久無子乃以王第十三子宗實為皇子仁
　宗崩皇子卽位是為英宗治平二年四月詔議崇奉
　濮典禮天章閣待制司馬光等議曰禮為人後者不
　敢顧私親聖人制禮尊無二上自漢以來帝王有自
　旁支入繼大統或推尊父母以為帝后皆見非當時
　取譏後世今日崇奉典禮宜準先朝封贈期尊親屬
　故事高官大國極其尊崇濮王於仁宗為兄陛下宜
　稱皇伯父而不名歐陽修著濮議曰為人後者為其
　父母期謂之降服親不可降降其外物爾喪服是也
　聖人降三年為期而不没其父母之名以見服可降
　而名不可沒也議者欲以為人後之故使一旦視父
　母若未嘗生我者其絶之也甚矣程子代侍御史彭
　思永疏曰陛下嗣承祖宗大統則仁廟陛下之皇考
　陛下仁廟之適子濮王陛下所生之父於屬為伯陛
　下濮王出繼之子於屬為姪此天地大義生人大倫
　不可變易者也苟亂大倫人理滅矣更稱濮王為親
　是有二親是非之理昭然明也設如仁皇在位濮王
　居藩陛下旣為冢嗣復以親稱濮王則仁皇豈不震
　怒濮王豈不側懼君臣兄弟立致釁隙其視陛下當
　如何也神靈如在亦豈不然　明史世宗厚熜憲宗
　孫也父興獻王國安陸正德十四年薨帝年十三以
　世子理國事十六年三月襲封武宗崩無嗣慈壽皇
　太后與大學士楊廷和定策以遺詔迎王於興邸卽
　皇帝位秋七月進士張璁言繼統不繼嗣請追崇所
　生立興獻王廟於京師初禮臣議考孝宗改稱興獻
　王皇叔父援宋程頤議濮王禮以進不允至是下璁
　奏命廷臣集議楊廷和等抗疏力爭皆不聽冬十月
　己卯朔追尊父興獻王為興獻帝祖母憲宗貴妃邵
　氏為皇太后母妃為興獻后嘉靖元年正月命稱孝
　宗皇考興獻帝后為本生父母三月上慈壽皇太后
　尊號曰昭聖慈壽皇太后武宗后曰莊肅皇后上皇
　太后尊號曰壽安皇太后興獻后曰興國太后三年
　正月南京刑部主事桂蕚請改稱孝宗皇伯考夏四
　月上興國太后尊號曰本生聖母章聖皇太后追尊
　興獻帝為本生皇考恭穆獻皇帝九月丙寅定稱孝
　宗為皇伯考昭聖皇太后為皇伯母獻皇帝為皇考
　章聖皇太后為聖母武宗為皇兄武宗后為皇嫂
　案張璁以世宗入繼為繼統不繼嗣直抉為人後之
　藩籬乃俾世宗得以恣行其私而無忌計誠狡矣夫
　繼統不繼嗣者舜之受堯禹之受舜則然或更如光
　武之中興昭烈之存漢則亦可云爾興王非異姓之
　禪受也未有力征之經營也受武宗遺詔而踐帝位
　何云非繼嗣乎苟非嗣何有統統與嗣可相離乎析
　統與嗣而二之璁之創論前古所未有也若質言之
　不過曰取其天下而絶其嗣云爾而飾辭曰繼統不
　繼嗣豈非掩耳盜鈴之術乎且夫統者自太祖而下
　至於高曾祖禰以相屬者也統承武宗嗣繼孝宗繼
　孝宗猶之繼武宗也此則兄終弟及之道也今不考
　孝宗而考興獻王興獻王固不得禰憲宗也如是則
　不但孝宗武宗之統絶卽憲宗己上至太祖之統胥
　絶矣何繼之有論者謂大夫士之宗法不可施於天
　子故與為人後之禮别然則大夫士大宗不可絶可
　絶者獨天子也有是理乎璁旣顯言不繼嗣則固決
　意絶孝宗之嗣矣孝宗何大夫士之不若乎論者謂
　有武宗故不得考孝宗若考孝宗則置武宗於何地
　故不得考孝宗也然則無武宗乃考孝宗孝宗轉以
　有武宗而致絶也不知考孝宗則孝宗有二子兄終
　而弟及孝宗有子而武宗有弟則武宗亦不絶矣不
　考孝宗則孝宗終無子而武宗亦無弟兩世不胥絶
　乎且其興國則承之於獻王天位則受之於先帝不
　考孝宗則無所承受律以春秋之義不可謂得國之
　正也當武宗荒淫倉卒棄世江彬錢寧軰肘腋可虞
　天下岌岌諸大臣欲急定危疑故遺詔草率爾興王
　獨子不可以後人固當立他藩之支子以為武宗嗣
　斯應經義設爾興王敢執辭以爭乎卽執辭以爭亦
　必曰吾以倫序當為孝宗後必不敢曰吾當受天下
　不願為後也倫序當立之説經傳所無同宗則可為
　之後何必興王邪設遺詔中不曰倫序當立但云立
　某為皇太弟繼孝宗皇帝後彼雖無良其敢顯然而
　悖之邪抑能篤於所生決然舍去而就藩邪夫不以
　天下易親者人倫之至也不肯後人卽當辟位大枋
　在手箝天下之口而以狠愎暴戾行之此豈棄天下
　如敝屣者乎璁蕚諸人迎合希寵與冷褒段猶心事
　如一不但人倫之辠人亦經學之蟊蠧也議禮者無
　為簧舌所惑　又案歐陽謂濮王宜稱親尚考仁宗
　也固賢於璁蕚之不考孝宗者然解經實繆其拘牽
　字句正所謂以文害辭以辭害意者乃撓千古之公
　論助姦匪之聲援且若預作璁蕚之嵎者其為禍亦
　烈矣天之生物聖人之制禮使之一本而修使之二
　本其為白圭之玷不既多乎
女子子適人者為其父母昆弟之為父後者
　正義敖氏繼公曰此昆弟不言報是亦為之大功耳
　案為其父母者以出降也為昆弟應降大功而不降
　者以其為父後也
傳曰為父何以期也婦人不貳斬也婦人不貳斬者何
也婦人有三從之義無專用之道故未嫁從父既嫁從
夫夫死從子故父者子之天也夫者妻之天也婦人不
貳斬者猶曰不貳天也婦人不能貳尊也
　正義敖氏繼公曰此一節釋為其父母也從者順其
　所為而不違之所謂以順為正者也天者取其尊大
　之義人所尊大者無如天故以之為比　鄭氏康成
　曰從者從其敎令
　案經兼言父母傳專言父者重斬也女子在家亦從
　母不言母者隂統於陽母必從父也無父者從其昆
　弟亦母之所從也
　辨正李氏如圭曰鄭氏謂内宗外宗為君服斬非也
　服問君為天子三年夫人猶内宗之為君也夫人為
　天子期則内宗為君亦期矣雜記外宗為君夫人猶
　内宗也是外宗内宗之服不異也所謂與諸侯為兄
　弟者服斬者自主男子言之婦人不貳斬何義而以
　斬服服君乎周官内宗外宗内女外女之有爵者謂
　嫁於卿大夫士者也為夫之君自應服期其異者幷
　服夫人猶之仕焉而已者幷服小君耳遂以為服斬
　則誤矣
　案李氏所辨最析且不獨内宗外宗卽王姬之已降
　者亦然也曰敢以輕服服至尊乎曰大功已下為輕
　齊衰則猶重也既嫁天夫父不奪之君豈奪之乎
為昆弟之為父後者何以亦期也婦人雖在外必有歸
宗曰小宗故服期也
　正義敖氏繼公曰此一節釋為其昆弟之為父後者
　也歸宗者所歸之宗也婦人雖外成然終不可忘其
　所由生故以本宗為歸宗也歸云者若曰婦人或不
　安於夫家必以此為歸然也　鄭氏康成曰歸宗者
　父雖卒猶自歸宗曰小宗者言是乃小宗也
　案此小宗直指昆弟之為父後者不但非繼别之宗
　亦幷非繼高繼曾繼祖之宗也婦人已嫁而反父在
　則歸於父父不在則歸於昆弟之為父後者如昆弟
　之為父後者又不在則所謂有所取無所歸者而夫
　亦不去之矣以其不可歸於從父昆弟亦不可歸於
　庶昆弟與昆弟之子也古者婦人父母亡無歸寧之
　法惟見出乃歸宗爾云必有者歸宗雖或然之事而
　必有可歸之宗他年或歸則歸此昆弟之為父後者
　故不降而為之期也以此見婦人在夫家恒凜凜乎
　有不克終之戒焉
繼父同居者
　正義敖氏繼公曰繼父因母之後夫也其或從繼母
　而嫁者若為其夫服亦宜如之
傳曰何以期也傳曰夫死妻稺子㓜子無大功之親與
之適人而所適者亦無大功之親所適者以其貨財為
之築宮廟歲時使之祀焉妻不敢與焉若是則繼父之
道也同居則服齊衰期異居則服齊衰三月必嘗同居
然後為異居未嘗同居則不為異居(適竝如字與音預為異如字)
　正義馬氏融曰稺少㓜小也無大功親以收養之故
　母與之俱適人　鄭氏康成曰妻稺謂年未滿五十
　子㓜謂年十五已下大功之親謂同財者也為之築
　宮廟於家門之外神不歆非族(賈疏若在門内於鬼神為非族恐不歆之)
　(是以大門外為之隨母嫁得有廟者非必正廟但是鬼神所居曰廟若庶人祭於寝也神不歆非族大戴)
　(禮文)妻不敢與焉恩雖至親族已絶矣夫不可二也此
　以恩服爾未嘗同居則不服之　陳氏銓曰子有大
　功不可以隨母彼有大功不可以專財也　敖氏繼
　公曰傳之言若此則是子於繼父本無服特以二者
　具且同居故為服此服若先同居後異居則降而三
　月是又於三者之外以居之同異為恩之深淺而定
　服之重輕也然則三者或闕其一雖同居亦無服矣
　小記言同居異居者與此異更詳之
　案繼父之有服所謂亡於禮者之禮也義生於恩之
　服也俱無大功親兩煢若相依為命者然又慮其亡
　父之餒也而别為之所使孤兒得以伸其孝敬此於
　生者死者兩有恩焉雖非父也而可方諸伯叔父之
　倫是以為之服期也父無可繼之理聖人寧不知之
　而必制此者所以備時事之窮而周其變也然必三
　者具又始終同居然後服之則其法嚴矣世之合此
　者僅矣異姓亂宗之端亦可以弭矣注謂妻稺年未
　滿五十言其極爾其實未滿二十三十四十者竝賅
　焉　又案築宮廟非必備廟制也畧為之所而已其
　祭未必有尸也稷饋而已子未成人未必三獻也隂
　厭而已然則此禮盖為庶人設與抑士之卑㣲者亦
　偶有之與　又案小記有主後者為異居謂繼父他
　年自有子者也然則為之服者不獨以其恩亦憐其
　無主彼若有主則此之情殺矣合小記觀之尤備
　存疑李氏如圭曰繼父服此子無文以繼母嫁從報
　服推之或者亦報乎
為夫之君
　案諸侯夫人畿内公卿大夫士之妻為天子侯國公
　卿大夫士之妻為國君凡公卿大夫士之臣之妻為
　其君皆是也
傳曰何以期也從服也
　正義馬氏融曰夫為君三年妻從夫降一等故服期
　賈氏公彦曰夫為君斬故妻從服期也臣妻於君夫人
　無服
　案臣妻不服君夫人者以從服直一從而已不累從也
　通論李氏如圭曰大傳有屬從有徒從屬從者所為服
　者於已有血屬之親也徒從者與彼非親空從而服之
　耳子為母之黨妻為夫之黨夫為妻之黨屬從也臣為
　君之黨妾子為君母之黨妾為女君之黨子為母之君
　母妻為夫之君徒從也小記從服者所從亡則已屬
　從者所從雖沒也服從服謂徒從也
姑姊妹女子子適人無主者姑姊妹報(適如字)
　正義賈氏公彦曰姑姊妹出適為姪與兄弟大功姪
　與兄弟亦為之大功今還相為期故言報女子子不
　言報者女子子出適為父母自然猶期不須言報也

敖氏繼公曰為姑姊妹女子子出適者降為大功

　今以其無主乃加於降服一等而為之期其姑姊妹
　於昆弟姪亦不容不以其所加者服之云報者服期
　之義生於已而不在彼故也女子子適人者為父母
　自當期固不必言報矣然父母為己加一等而已於
　父母不復加者其亦以婦人不能貳斬也與
　案女子子適人無主者父為之期而彼不為父斬者
　彼已為夫服斬故也父母之於女服可加者仁之通
　女之於父母服不可加者義之限也服過於期則疑
　於見出而去夫之室者矣然則於姪與昆弟何以報
　也期其本服也憐我而厚我不可以徒受也此主謂
　大夫士小宗不立後者若大宗立後則無無主者矣
　杜佑謂天子為姑姊妹女子子嫁於王者後無主者
　服與此同君夫人雖無後不應無祭主果有之其在
　季世與
傳曰無主者謂其無祭主者也何以期也為其無祭主
故也
　正義鄭氏康成曰無主後者人之所哀憐不忍降之

敖氏繼公曰祭主者夫若子若孫也死而無祭主

　尤可哀憐故加一等得加一等者以其本服如是也
　案婦人無祭主以其夫無祭主也其夫無祭主猶得
　祔食於宗子之家婦人則竟已矣故父母昆弟姪尤
　矜之也曰不從夫而祔食乎適子自祭其祖禰尚有
　吉祭未配者無後者與殤者等禮從其畧焉得配耶
　然則父昆弟為之加服而不為之祭者何也曰婦人
　外成分有所限則氣亦不屬也
　餘論雷氏次宗曰在室姊妹咸得相服若出適者不
　為無主者加服兩無主者不得互相為期
為君之父母妻長子祖父母
　正義敖氏繼公曰祖父母尊也乃在下者見其為變
　服也孫於祖父母其正服期
傳曰何以期也從服也父母長子君服斬妻則小君也
父卒然後為祖後者服斬
　正義賈氏公彦曰云父母長子君服斬者欲見臣從
　君服期也君之母當齊衰而言斬者以母亦有三年
　之服故幷言之　鄭氏康成曰此為君矣而有父若
　祖之喪者謂始封之君也(賈疏始封非繼體容有祖父不為君者)若是
　繼體則其父若祖有廢疾不立者(賈疏繼體則祖與父合立為廢疾不)

立已立故祖父不為君(敖氏繼公曰已上總釋國君有不為君之祖若父也)父卒者父為

　君之孫宜嗣位而早卒今君受國於曾祖(賈疏曾祖為君薨羣)
　(臣自當服斬若君之祖薨君為之服斬臣從服期也若然父既早卒祖亦是廢疾不立是以今君受國於)

曾祖(敖氏繼公曰此釋父卒然後為祖後者服斬之文也君之無父而為祖後者有二有君已即位而)

　(父先卒祖後卒者如注所云者是也亦或有父為君而卒子既代立而祖乃卒者注似未備)　敖
　氏繼公曰此先總言從服則夫人之服亦在其中矣
　以其非從斬而期故復以小君别言之為小君亦謂
　之從服者謂其得配於君乃有小君之稱故也為母
　齊衰亦云斬者以皆三年而略從其文耳父卒然後
　為祖後者服斬則是父在而祖之不為君者卒君雖
　為之後亦唯服期以父在故耳唯祖後於父而卒者
　君乃為之斬也蓋其斬與期唯以父之存没為制君
　服斬然後臣從服期也又此言為君之母與其祖母
　皆指其卒於夫死之後者也其夫若在君為之期則
　臣無服也
　辨正趙商問已為諸侯父有廢疾不任國政不任喪
　事而為其祖服制度之宜年月之斷云何鄭氏康成
　曰父卒為祖後者三年斬何疑問父卒為祖三年已
　聞命矣所問者父在為祖欲言三年則父在欲言期
　則無主未知所定答曰天子諸侯之喪皆斬衰無期
朱子曰國君承祖父之重在經雖無明文而康成

　與其門人答問蓋已及之見於賈疏其意甚備若預
　知後世當有此事者乃知漢儒之學有補於世教者
　不小今吾黨未之講而憸佞之徒又餙邪説以蔽害
　之可嘆也
　案如宋孝宗之䘮光宗雖在寧宗嗣位既受重則必
　服斬蓋未有羣臣皆服重而嗣君反可以輕服者也
　以此推之於大夫士凡祖父之䘮父有廢疾不能受
　重則適孫受重而服斬禮亦同之或云父雖廢疾可
　以斬衰被之而孫則仍以期服攝主喪之事非也重
　必有所傳有所受子不能受於父則孫受之於祖矣
　受重者有輕服乎若光宗之喪則寧宗自為父斬衰
　羣臣當從君降一等而為之服期以其未成乎君也
　堯老舜攝堯尚為君若堯時舜先沒則諸侯不為舜
　三年喪唐之肅代宋之髙孝當從此例若光宗與眀
　之光宗則但可從春秋王子猛之例
　餘論吳氏商曰禮貴適重正所尊祖禰繼世之正也
　受重者不得以輕服服是以孫及曾玄為後者皆服
　三年受重故也且孫為祖正服期祖為孫正服九月
　適孫為後則祖為加服期孫加服祖三年此經之眀
　據也今欲使祖以適加孫孫以庶服報祖豈經意邪

虞氏喜曰賀循喪服記父未殯而祖父死服祖以

　期以父尸尚在人子之義未可以代重也喜以為祖
　父正統非為旁親若父死未殯服祖但期則傳重在
　誰假使祖為國君已為適孫祖沒已嗣此受國於祖
　祖之羣臣服三年而適孫服期齊衰送葬斬杖無主
　如大父何　朱子曰適孫承重庶孫是長亦不承
　唐氏順之曰俗人以承重為代父服非也承重者禮
　之所謂受重也重謂祭統也受重者必以尊服服之
　為人後者以旁枝後其大宗為祖後者以適孫後其
　祖雖其本末疏戚不同而其所以必為之三年者則
　皆以為後故為後者受重之謂也為曾祖後則為曾
　祖斬為髙祖後則為髙祖斬若以代父為説則是父
　之所齊期齊三月者吾代為之斬本末倒置甚矣又
　何以為代乎
　案祖沒於父後而曾祖尚存如之何子為父斬不以
　祖之存沒異也則承父之重而為祖斬不以曾祖之
　存沒異可知矣父祖沒母在而有祖母之喪如之何
　父卒為祖斬不以母之存沒異也則祖父卒而為祖
　母三年不以母之存沒異可知矣孫為祖承重而曾
　祖尚存則不以杖即位以曾祖服斬為之喪主也曾
　祖存重在曾祖孫為祖服斬者亦可以稱承重乎曰
　重雖在曾祖年既老則亦可傳矣舍承重别無他稱
　是亦宗子不孤之類也　又案承重之服經無正條
　於此傳見之間有附見於斬齊三年幷杖期章者讀
　者互考之可也
妾為女君
　正義鄭氏康成曰女君君適妻也　賈氏公彦曰妻
　與夫體敵妾不得體夫稱夫為君故稱適妻為女君
　也　敖氏繼公曰此服期與臣為小君之義相類
傳曰何以期也妾之事女君與婦之事舅姑等
　正義敖氏繼公曰禮夫妻敵體妾為君斬衰三年而
　為女君期嫌其服輕故發問也妾之至尊者君也而
　女君次之婦之至尊者夫也而舅姑次之二事相類
　故以為况妾之事女君既與婦之事舅姑等則其為
　女君服亦不宜過於婦為舅姑但當期而已然妾於
　女君其有親者或大功或小功緦乃皆不敢以其服
　服之而必為之期又所以見其尊之也
　存異鄭氏康成曰女君於妾無服報之則重降之則
　嫌
　辨正敖氏繼公曰女君於妾不著其服者親疏不同
　則其服亦異故也唯緦章見貴妾之服彼盖主於士
　也若以士之妻言之乃為其無親者耳若有親者則
　宜以出降一等者服之
　案報之則誠重也降之果何嫌乎豈其姊妹姪本有
　功緦之服者以共事一人之故而反不為之服乎注
　説非也緦章貴妾之服夫君服之也敖氏引之蓋謂
　夫妻同服耳為妾之有子者當亦同之唯無子又賤
　者則無服耳大夫之内子無緦服其在大功者降一
　等服之王后國君夫人於妾竝無服
婦為舅姑
　案爾雅稱夫之父曰舅稱夫之母曰姑
傳曰何以期也從服也
　正義馬氏融曰從夫而為之服也從服降一等故夫
　服三年婦服期　敖氏繼公曰子為父母三年加隆
　之服也妻從其加服故降一等而為期然則凡從服
　者唯視所從者之重輕而為之固不辨其加與正也

王氏志長曰婦為舅姑期非輕舅姑也重斬也男

　子非父不天父在則母降矣女子非夫不天從夫則
　父母降矣無二天故無二斬也婦之尊舅姑也以舅
　姑之子為天也為舅姑服斬是二其天故不敢也
　案臣之於其君子之於其父婦之於其夫三綱也臣
　以君為天子以父為天婦以夫為天一也臣為君服
　斬而為君之父母期子為父服斬而為父之父母期
　妻為夫服斬而為夫之父母期稱情而為之聖人之
　權度審矣舅不可以為天則雖不為之斬也不亦宜
　乎婦事舅姑如事父母而服止於期然夫必三年而
　復寢則猶是三年也故曰與更三年喪不去　又案
　妾為君之黨服得與女君同則妾雖不得正名之曰
　舅姑而服亦期矣繼母如母則繼姑如姑可知夫之
　慈母亦當同服
　餘論虞氏喜曰庶子為父後上繼祖禰故為所生母
　服緦其婦當依公子之妻為其皇姑從輕服重　晉
　衰帝興寜中哀靖皇后有章太妃之喪尚書奏至尊
　緦麻三月皇后齊衰舅不厭婦故得申本服綦母邃
　駁之曰公子不繼祖禰故妻得申皇姑夫人致齊而
　㑹於太廟后服不宜踰至尊也
　案庶子為後其妻自應從夫而降虞喜之説非也綦
　母邃得其衷矣
　存異李氏涪曰喪服傳婦為舅姑齊衰十一月而練
　十三月而祥十五月而禫禫後婦服素縑衣以俟夫
　之終喪習俗以婦之服青縑謂其尚在喪制故再周
　而復吉禮
　案子為父母再期大祥中月而禫婦必從其夫未及
　祥禫之月婦安得别有祥禫且虞練丈夫兩畨受服
　亦彌輕婦人既練除要帶則服盡除而即吉可知矣
　其父在為母者雖期服有祥禫婦亦既練除服不俟
　祥禫也若俟祥禫則姑服反重於舅服也而可乎涪
　蓋未詳考經傳而意其或然故誤也婦既練除服則
　十五升吉布可也有禮事而服禮服亦可也后夫人
　内子各以等衰為之法服豈白縑青縑云爾乎士妻
　居常白縑青縑無所不可然縑乃織絲白非凶服未
　見其異於紈綺也取必於縑或反華於吉布矣是白
　縑青縑亦非也然則夫在喪而妻以吉服與祭可乎
　曰可虞之祭賓弔服練之祭賓吉服凡齊衰者皆除
　矣祥禫之祭婦吉服諸孫昆弟昆弟之子竝同奚為
　而不可乎
夫之昆弟之子
　正義敖氏繼公曰世母叔母服之也其女子子在室
　亦如之
傳曰何以期也報之也
　正義賈氏公彦曰檀弓兄弟之子猶子也蓋引而進
　之進同已子故二母為之亦如己子服期
　存疑陳氏銓曰從於夫宜服大功今乃期者報之也
　案婦人為夫黨之卑行與夫同陳說未的此服夫妻
　同皆報也
公妾大夫之妾為其子
　正義敖氏繼公曰二妾之子為母之服異於衆人嫌
　母為其子亦然故以明之公國君也
　案二妾為其女子子在室亦如之適人則大功義繫
　於已所出也為其子若女子子之殤服亦如衆人
傳曰何以期也妾不得體君為其子得遂也
　正義敖氏繼公曰公與大夫於其子有以正服服之
　者有以尊降之若絶之者其妻與夫為一體而同之
　故不問己子與妾子其為服若不服亦然二妾於君
　之子亦從乎其君而為之其為服若不服皆與女君
　同唯為其子得遂獨與女君異者則以不得體君故
　也蓋母之於子本有期服初非因君而有之故不得
　體君則此服無從君之義是以得遂也
　案父在且服父沒可知子之於母或在五服之外或
　降而大功而母之於子乃以本服服之者子在外則
　父之所厭者不得不屈妾在内則君之所厭於已之
　子者可得而伸且婦人以有出為榮亦使得伸其情
　於所出也此與公子之妻服其皇姑之意相類
　存疑鄭氏康成曰此言二妾不得從於女君尊降其
　子也女君與君一體唯為長子三年其餘以尊降之
　與妾子同也
　案大夫之妾為君之庶子大功公之妾無服可知是
　妾為君之黨服得與女君同然己之子君與女君或
　絶或降而已則服之如衆人此非不以尊降之例也
　傳得經意亦以敖氏推勘而明
女子子為其祖父母
　正義敖氏繼公曰斬衰章云女子子在室為父對適
　人者言之也此唯云女子子所以見其在室與適人
　同也然章首己見祖父母則是服亦在其中矣必復
　著之者嫌出則或降之也
傳曰何以期也不敢降其祖也
　正義賈氏公彦曰已嫁之女可降旁親祖父母正期
　故不降也　敖氏繼公曰傳以經意為主於適人者
　而發故云然女子子適人不降其祖者不敢以兄弟
　之服服至尊也
　存疑鄭氏康成曰經似在室傳似已嫁明雖有出道
　猶不降
　案經傳自眀注轉支矣
大夫之子為世父母叔父母子昆弟昆弟之子姑姊妹
女子子無主者為大夫命婦者唯子不報(為大如字)
　正義鄭氏康成曰此所為者凡六命夫六命婦(賈疏六命)
　(夫者世父一也叔父二也子三也昆四也弟五也昆弟之子六也六命婦者世母一也叔母二也姑三也)
　(姊四也妹五也女子子六也)　敖氏繼公曰大夫之子從其父亦
　降旁親一等世叔父母子昆弟昆弟之子為大夫命
　婦與其父尊同故不降而服期若姑姊妹女子子服
　亦本期也其在室者則以大夫之尊厭降為大功若
　適士則又以出降為小功今以其為命婦故不復以
　尊降唯以出降為大功若又無祭主乃加一等而為
　期也此於其子不别適庶以其父在故爾傳云有適
　子者無適孫是也是章有大夫為適孫為士者之服
　則此昆弟之子為其父之適孫者雖不為大夫己亦
　不降之也又姑姊妹女子子云無主則是夫先卒也
　夫為大夫而先卒其妻猶用命婦之禮焉以是推之
　則嘗為大夫而已者亦用大夫之禮可知
　案此著其不降者明乎非此則皆降也大夫以尊降
　其期親可也大夫之子有何尊而亦降之乎凡喪事
　父子皆有列焉世叔父昆弟已與父服同哭踊之儀
　子不可有加於父變除之節子不可獨後於父也故
　父降之子亦降之也此既從父而降則世叔母雖父
　之所不服及子昆弟之子女子子父服降於己一等
　者不得不於己之常服而降之不則參差錯亂而不
　可以行矣　又案父為大夫而已之昆弟之子又有
　為大夫者可見五十命為大夫之法不可執也祖孫
　同為大夫又見一國之大夫不止五也其或老而致
　事又見致事者之同於見為大夫者也
傳曰大夫者其男子之為大夫者也命婦者其婦人之
為大夫妻者也無主者命婦之無祭主者也何以言唯
子不報也女子子適人者為其父母期故言不報也言
其餘皆報也何以期也父之所不降子亦不敢降也大
夫曷為不降命婦也夫尊於朝妻貴於室矣(為大曷為如字適人)
(如字朝直遥反)
　正義鄭氏康成曰無主者命婦之無祭主謂姑姊妹
　女子子也其有祭主者如衆人(賈疏世母叔母無主有主皆為之期故知)
　(唯據此四人而言)　賈氏公彦曰大夫之子降不降與父同
　故傳據其父為大夫為本以子亦之也　敖氏繼公
　曰世父母叔父母昆弟昆弟之子為大夫命婦乃於
　大夫之子亦報之者蓋以其父之故不敢以降等者
　服之亦貴貴之意也唯父卒乃如衆人大夫曷為不
　降命婦承父之所不降者而問也此不降命婦據大
　夫於其子之姑姊妹女子子也大夫為此四命婦或
　大功或小功皆不以尊降之唯以出降耳問者蓋怪
　命婦之無爵而不降之夫尊於朝則妻貴於室言其
　夫妻一體同尊卑也是以不降之尊於朝謂為大夫
　貴於室謂為内子
　存疑鄭氏康成曰唯子不報男女同不報爾傳唯據
　女子子似失之矣
　辨正敖氏繼公曰經言唯子不報謂男子為父三年
　與期服異也傳以女子子釋之似失之矣
　案注駁傳是已而謂男女同不如直指男子之直截
　也
大夫為祖父母適孫為士者(為士如字)
　正義敖氏繼公曰此祖父適孫為士乃合祖母言之
　者所謂妻從夫爵也
　案祖父母謂父在者也適孫謂適子不在者也言此
　以明不以大夫之尊而降也始封之君創業之天子
　亦有祖父為士若大夫者上經為君之祖父母以君
　三年故臣從服也若君之父在則君服祖期與此條
　同也祖父母適孫之服通乎上下
　通論敖氏繼公曰上已見祖父母適孫矣此復著大
　夫之禮則經凡不見為服之人者雖曰通上下言之
　而實則主於士也明矣
傳曰何以期也大夫不敢降其祖與適也
　正義鄭氏康成曰不敢降其祖與適則可降其旁親
　也　敖氏繼公曰大夫於為士者之服則降之此亦
　為士也乃不降者以其為祖與適也大夫所以降其
　旁親而不降祖與適者聖人制禮使之然也非謂大
　夫之意亦欲降此親但以其為祖與適故不敢降之
　也此傳之言似有害於義理
　案敖氏之覈論嚴矣然聖人因人情而制禮既有尊
　降之例似應從同而有不降者不敢故也非必豫懐
　欲降之心也讀者勿以辭害志可矣
公妾以及士妾為其父母
　正義馬氏融曰公謂諸侯其間有卿大夫妾故言以
　及士妾　敖氏繼公曰上云女子子適人者為其父
　母則此妾之服已在其中矣復言此者嫌為人妾者
　屈於其君則為其私親或與為人妻者異故以明之
　云公妾以及士妾又以見是服不以君之尊卑而異
　也
　案戴記婦人奔喪不别妻妾則妾亦奔父母之喪與
傳曰何以期也妾不得體君得為其父母遂也
　辨正鄭氏康成曰然則女君有以尊降其父母者與
　春秋之義雖為天王后猶曰吾季姜是言子尊不加
　於父母此傳似誤矣(賈疏桓九年左傳紀季姜歸于京師杜注季姜桓王后也季字)
　(姜紀姓也書字者伸父母之尊)禮妾從女君而服其黨服(賈疏雜記文)是
　嫌不自服其父母故以明之　敖氏繼公曰傳意盖
　謂妾於其父母亦本自有服非因君而服之故不得
　體君則為之得遂然妾以不得體君之故而遂其服
　者唯自為其子耳若其私親則無與於不體君之義
　蓋女君雖體君亦未見有重降其私親者傳義似誤
　矣
　案鄭敖二義相兼乃備一則嫌為妾者屈於其君或
　不得服其私親一則嫌為女君之黨服則不為己之
　黨服也禮所以決嫌疑定猶豫其此類乎　又案公
　羊傳自我言紀父母之於子雖為天王后猶曰吾季
　姜注所引者此也
　通論李氏如圭曰下記云凡妾為私兄弟如邦人

右齊衰不杖期


案齊衰不杖期降正義服升數絰帶用麻用布


之法既葬受服變除悉與杖期同但小祥而除


之無既練之受服耳　又案齊衰期以不杖者


為通服自三年降一等即屬之故項多而緒紛


經文未著後人之所引伸者女子子在室與男


子同則其為世叔父母昆弟姑姊妹在室者昆


弟之子昆弟之女子子在室者期也丈夫之為


姑姊妹女子子昆弟之女子子在室者亦期也


婦人為夫黨之卑屬與夫同則為其衆子女子

子在室者夫之昆弟之子女子子在室者亦期


也其嫁而反在父室者親屬之相為亦如之妾


為己子得遂則公妾以及士妾為其女子子在


室者若反在室者與子同矣妾為君之黨服與


女君同則為君之父母當如女君之為舅姑士


之妾為君之衆子同己子矣繼母如母則繼祖


母如祖母繼姑亦如姑慈母如母則夫之慈母


亦如姑矣但孫不服慈祖母耳為人後者為所


後者之親如子則所後者之父母即已之祖父


母矣其為昆弟廢疾不為後者姑姊妹若昆弟


之女子子在室者亦如之其相報者亦如之為


人後者之妻為夫所後如舅姑夫所後之昆弟


之女子子在室者相為亦如之士為適子廢疾


不受重者期則同之於衆子也世子為妻期則


同於大夫之適子為妻也凡庶昆弟為世子期


則於大夫之庶子為適昆弟可推且又臣從君

服也大夫之適子為君夫人太子期同於父也


亦臣從君之服也大夫之子為昆弟之子将為


祖後者不降則以尊者不降其適推之也大夫


為適昆弟為世叔父母昆弟昆弟之子為大夫


者為姑姊妹女子子為命婦而無主者不降互


備於其子之服也公之昆弟為世叔父母不降


以彼亦公子則尊同也君君夫人之喪其孫曾


玄之婦從孫曾玄而服者内宗外宗之為君為


夫人者皆期以輕服不可服至尊又婦人不貳


斬也服問公子之妻為其皇姑夫不服而妻服


之以在内也以此推之則公妾大夫妾之女子


子在室為其母或如公子之妻之為其姑與

疏衰裳齊牡麻絰無受者
　正義鄭氏康成曰無受者服是服而除不以輕服受
　之(賈疏凡變除皆因葬練祥乃行但此服至葬即除無變服)不著月數者天子諸
　侯葬異月也(賈疏大夫士三月葬此章皆三月葬後除之故以三月為主天子七月葬諸侯)
　(五月葬為之齊衰者皆三月藏其服至葬更服之葬後乃除)小記曰齊衰三月與
　大功同者繩屨　譙氏周曰齊衰三月不居堊室
　敖氏繼公曰受者以輕衰受重衰也成人齊衰之服
　而無受則唯三月可知故不復見月數
　案云疏衰裳齊牡麻絰則冠布纓布帶竝與上二章
　同可知也
寄公為所寓
　正義鄭氏康成曰寓亦寄也為所寄之國君服(賈疏詩式)
　(㣲篇黎侯寓於衛寓即寄其義同)
傳曰寄公者何也失地之君也何以為所寓服齊衰三
月也言與民同也
　正義鄭氏康成曰諸侯五月而葬而服齊衰三月者
　三月而藏其服至葬又更服之既葬而除之　敖氏
　繼公曰經傳不見諸侯相為服之禮是無服也寄公
　已失國則異於諸侯又寓於他邦之地則不可不為
　其君服然非臣也故但齊衰三月而與民同國君五
　月而葬此為之服者則止於三月以齊衰之輕者唯
　有此爾故不以其葬月為節也
　案同於民者寄公之自視則然所寓之君待之則以
　賓禮喪大記可据也
丈夫婦人為宗子宗子之母妻
　正義鄭氏康成曰宗子繼别之後百世不遷所謂大
　宗也(賈疏小記及大傳皆云有百世不遷之宗繼别為大宗是也)　敖氏繼公曰
　丈夫者男子之於大宗絶屬者也婦人者謂絶屬之
　女子子在室者及宗婦也丈夫婦人於宗子宗子之
　母妻若在嫂叔之列者則不服之蓋親者且無服疏
　者可知　李氏如圭曰其在五屬之内大小功者則
　齊衰三月之後自以本服終之
傳曰何以服齊衰三月也尊祖也尊祖故敬宗敬宗者
尊祖之義也宗子之母在則不為宗子之妻服也
　正義賈氏公彦曰以丈夫婦人與宗子服絶而越大
　功小功與曾祖同怪其太重故發問　雷氏次宗曰
　尊祖故敬宗始祖已沒無由施於尊者但敬宗以致
　尊祖之心　敖氏繼公曰别子為祖繼别為宗祖者
　己之所自出也尊之重本也然其尊祖之誠無由自
　盡故於敬宗見之蓋敬其為别子之後者乃所以尊
　别子也故曰敬宗者尊祖之義也此為宗子與其母
　妻服皆敬宗之事故傳言之宗子之母在則不為宗
　子之妻服者謂族人於宗子之妻其服與否唯以其
　母之在不在為節則宗子之母雖老而妻代主家事
　若先其母而卒族人亦不為此服蓋其母尚在故也
　此義與宗子不孤而死族人不以宗子服之者意實
　相類
　案疏謂母年未七十尚與祭非也祭必夫婦親之是
　以舅沒則姑老明其不與祭矣雖老固嘗為主祭之
　人而禮無二敬故為宗子之母服則不為妻服
為舊君君之母妻
　正義敖氏繼公曰君之母妻亦謂舊君之母妻也在
　國而云舊君者明其不見為臣也此服大夫士同之
傳曰為舊君者孰謂也仕焉而已者也何以服齊衰三
月也言與民同也君之母妻則小君也
　正義鄭氏康成曰仕焉而已者謂老若有廢疾而致
　仕者也為小君服者恩深於民(賈疏庻人為國君不服小君是恩淺此為)
　(小君恩深於民故也)　敖氏繼公曰已猶止也鄭氏以為致仕
　是也此嘗仕矣今又在國其服宜異於民乃亦齊衰
　三月者蓋不在其位則不宜服斬以同於見為臣者
　而臣於君又無期服故但齊衰三月而不嫌其與民
　同也然又為小君服則亦異於民矣
　案身雖致仕所食者君之祿也若大夫則所乘者君
　之車也國政猶與聞焉恩誼深矣然一切典禮不可
　參錯於見為臣者之班是以服同於民也傳於寄公
　及致仕者皆言與民同見齊衰三月本為民服君之
　服也古人臣進退不苟細故㣲嫌有奉身而退者如
　楚子文三仕三巳栁下惠為士師三黜畧可見也注
　以老與廢疾者言之似未賅
庶人為國君
　正義鄭氏康成曰不言民而言庶人庶人或有在官
　者(賈疏謂府史胥徒)天子畿内之民服天子亦如之(賈疏畿内專屬)
　(天子亦如諸侯之境内)　敖氏繼公曰庶人此服夫妻同之非
　當家者則不服也
　案敖氏又謂非在官者不服非也民無不服之理上
　傳再言與民同足以見之矣民之於君逺矣不可同
　於臣又不敢以輕服服之是以齊衰三月也侯國之
　民不服天子者勢彌逺而分逾尊故不可制服也然
　遏密八音亦足以致其情矣為公卿大夫之君無服
　諸侯世大夫不世經特言國君以此庶人為君之母
　妻無服
　通論敖氏繼公曰畿内之民服天子亦當如此乃不
　著之者則此經唯主為侯國而作益可見矣
　餘論班氏固曰王者崩京師之民喪三月何民賤而
　王貴故三月而已禮不下庶人所以為民制何禮不
　下庶人者尊卑制度也服者恩從内發故為之制也
大夫在外其妻長子為舊國君(長知丈反)
　正義鄭氏康成曰在外待放已去者　戴氏聖曰大
　夫在外者三諫不從而去君不絶其禄位使適子奉
　其宗廟言長子者重長子也　敖氏繼公曰大夫在
　位與其長子俱為君服斬妻服期去位則皆為之齊
　衰三月而已士之異於大夫者長子無服
　案此謂大夫已去他邦而妻及長子尚畱舊國者宜
　為君服齊衰三月也
傳曰何以服齊衰三月也妻言與民同也長子言未去
也
　正義鄭氏昕曰案禮妻為君期而長子三年今夫雖
　在外妻尚未去恐或者嫌猶宜期故言與民同則出
　國無服可知也
　存疑鄭氏康成曰妻雖從夫而出古者大夫不外娶
　婦人歸宗徃來猶民也春秋傳大夫越境逆女非禮
　(賈疏莊二十七年公羊傳文)　敖氏繼公曰云舊國君眀妻子亦
　在外也大夫於舊君恩深故雖去國而於已服之外
　妻子又為之服也此承庶人之下故但據其妻與長
　子言之去國且若是則在國可知若但如傳所言而
　已則士之在外者妻與子亦宜然也何必大夫乎傳
　似失之
　案妻若隨夫去則不必與民同矣未去則雖外娶者
　亦與民同義不繫於歸宗徃來也士昏禮有若異邦
　之文士且外娶况大夫乎公羊之言亦不可為典要
　敖氏推勘大夫與士應有不同固為入細然反復經
　文則以妻長子為已去者終覺未安傳云未去亦謂
　將去而未去適遇君喪者爾
繼父不同居者
　正義鄭氏康成曰嘗同居今不同(賈疏此期章傳所云必嘗同居然後)
　(為異居者也)　敖氏繼公曰為繼父同居者期為異居者
　不降一等為大功乃服此者恩同於父不敢以卑服
　䙝之也
　案先嘗同居則固兩無大功之親相依年乆且又以
　彼貨財築此宮廟而嵗時藉以奉祀矣其後或繼父
　自有子或立同宗為後乃異居而其初同居之誼猶
　夫故也以異居故不服期以先嘗同居故齊衰未可
　改也恩同於父亦非過論　又案檀弓有論同母異
　父之昆弟之服者蓋指此嘗同居後異居者也繼父
　後有子乃相為昆弟服繼父故幷論其子之相為服
　而或以為大功或以為齊衰耳若本非同居則嫁母
　且絶不為親矣母之後夫與後夫所生之子皆路人
　也何服之可議乎要之先即同居而異父之昆弟不
　應有服故經無其文而子夏以為未之前聞也齊功
　紛紜殊為多事
　存疑敖氏繼公曰繼父於此子同居異居皆不為服
　知不為服者二章無報文且齊衰三月不可用於卑
　者也
　案父子祖孫服有重輕無不相為服者繼父而不報
　則踰於祖父矣無此理也不杖期可施於卑者乃靳
　此三月乎經不言報或傳寫失之　又案戴徳喪服
　記女子子適人者為繼父服齊衰三月不分别同居
　異居徐氏堅曰女子母攜適人寄養他門所適慈流
　情均膝下長而出嫁始不同居此則筓總之儀無不
　畢備與築宮立廟無異有繼父之道也此説非是繼
　父之服雖曰以恩而恩必準之以義故一有大功之
　親則弗服也不為築宮廟則弗服也以存孤有祀數
　世之宗祏繫焉此為恩之大者耳非區區衣食嫗煦
　之惠也女子外成何孤可存何祀可奉乃適人而猶
　為繼父服乎
曾祖父母
　正義敖氏繼公曰曾猶重也謂祖之上又有祖也
傳曰何以齊衰三月也小功者兄弟之服也不敢以兄
弟之服服至尊也
　正義賈氏公彦曰三年問云至親以期斷然則何以
　三年也曰加隆焉爾也是本為父期則為祖宜大功
　曾祖宜小功高祖宜緦麻也不言高祖者緦麻章注
　云族祖父者亦髙祖之孫則高祖有服明矣若然此
　曾祖内合有高祖同服可知　鄭氏康成曰重其衰
　麻尊尊也減其日月恩殺也　敖氏繼公曰兄弟之
　服大功以下皆是也小功者據當為曾祖之本服言
　也曾祖本小功以其為兄弟之服不宜施於至尊故
　服以齊衰三月焉此其日月雖減於小功而衰麻之
　屬實過於大功禮有似殺而實隆者此之謂與曾祖
　之父本服在緦麻以此傳義推之亦當齊衰而經不
　言之者蓋高祖玄孫亦鮮有相及者也　沈氏括曰
　喪服但有曾祖齊衰三月曾孫緦麻三月而無髙祖
　玄孫服蓋由祖而上者皆曾祖也由孫而下者皆曾
　孫也雖百世可也苟有相逮者則必為服喪三月故
　雖成王之於后稷亦稱曾孫而祭禮祝文無逺近亦
　皆曰曾孫
　餘論袁氏準曰為曾祖父母齊衰三月自天子至於
　士一也
　案天子諸侯之曾祖父母即開創始封亦罕相及相
　及則服從同若天子諸侯之曾孫為其曾祖父則當
　以臣為君之服服之康成云天子諸侯之喪皆斬衰
　無期是也
大夫為宗子
　正義敖氏繼公曰亦與宗子絶屬者也前條云丈夫
　婦人為宗子宗子之母妻大夫此服既如衆人則命
　婦亦宜然也此但云大夫為宗子不云命婦又不云
　宗子之母妻各見其尊者爾　賈氏公彦曰宗子既
　不降母妻不降可知
傳曰何以服齊衰三月也大夫不敢降其宗也
　正義敖氏繼公曰言不敢降則是宗子為士也絶屬
　者且不降則有親者亦服之如邦人可知矣　李氏
　如圭曰大夫不奪宗故也
　案此本無服以重大宗故服之非不降例也曰不敢
　降亦立文不得不然爾宗子為大夫則尊同其為士
　者應以尊降此云不降䝉前條之皆為士者也
舊君
　正義敖氏繼公曰此即在外之大夫為之也子思子
　曰古之君子進人以禮退人以禮故有舊君反服之
　禮孟子曰諫行言聽膏澤下於民有故而去則君使
　人道之出疆又先於其所徃去三年不反然後收其
　田里此之謂三有禮焉如此則為之服矣為舊君之
　義二說盡之
傳曰大夫為舊君何以服齊衰三月也大夫去君埽其
宗廟故服齊衰三月也言與民同也何大夫之謂乎言
其以道去君而猶未絶也(埽四奥反)
　正義李氏如圭曰埽其宗廟謂拚除之也　敖氏繼
　公曰云君埽其宗廟見猶望其復反之意所謂猶未
　絶者此也
　案上經大夫為三字總貫此條及下條故傳皆以大
　夫表之然舊君之服士亦宜同經特著其重者爾
　辨正劉氏敞曰雜記違諸侯之大夫不反服違大夫
　之諸侯不反服此言違而仕者不反服舊君避新君
　也然則違而未仕者聞舊君之喪則反服爾鄭氏謂
　尊卑異不反服若去諸侯仕諸侯去大夫仕大夫乃
　得為舊君服非也
　案孔叢子子思仕衛聞魯繆公之喪而不服且明其
　義以為不二君也據此則劉敞之言頗合經意抑又
　見仕於大夫之臣之服其舊君猶國君也
　存疑鄭氏康成曰大夫待放未去者
　案傳言已去注何云未去乎若未去豈煩君之埽其
　宗廟邪注欲與前經大夫在外條區而為二故強别
　之且人臣進以禮退以義去國之道多端孔子席不
　暇煖燔肉不至不稅冕而行孟子亦言所去三所就
　三矣豈必皆待放者乎　又案為舊君凡三條第一
　條大夫士仕焉而已者在國者也在國故服君而并
　服其母妻也第二條大夫身已去國而妻若長子尚
　留者也妻長子服君則不服君之母妻矣身在外未
　仕則服已仕則不服也第三條則指言大夫去國而
　未仕者其妻若子皆已去可知
曾祖父母為士者如衆人(為如字)
　正義敖氏繼公曰不云如士而云如衆人是庶人之
　服亦如士禮矣
傳曰何以齊衰三月也大夫不敢降其祖也
　正義敖氏繼公曰經言大夫為宗子舊君曾祖父母
　為士者蓋連文也故傳於此以大夫言之
　案此服自天子至於士皆同經言大夫者大夫尊降
　之始嫌其或異於士故著之大夫不降則諸侯亦不
　絶矣
女子子嫁者未嫁者為曾祖父母
　正義敖氏繼公曰女子子之適人者降其父母之服
　一等乃不降其祖與曾祖者蓋尊服止於齊衰三月
　其自大功以下則服至尊者不用焉故父母之三年
　可降而為齊衰期而祖之齊衰期不可降而為大功
　曾祖之齊衰三月不可降而無服此所以祖及曾祖
　之服皆不降也此不降之服似不必言未嫁者經蓋
　顧大功章立文耳
　案大功章女子子嫁者未嫁者為世父母叔父母姑
　姊妹則成人未嫁者得降其旁親也彼降此不降而
　兼言未嫁者則同故敖氏云然此經主為士之女子
　子言之而大夫以上至天子之女子子竝同卽大夫
　女為諸侯夫人諸侯女為天王后者於曾祖父母無
　不服也若於其曾祖父母為天子諸侯者則又不止
　三月而已
傳曰嫁者其嫁於大夫者也未嫁者其成人而未嫁者
也何以服齊衰三月不敢降其祖也
　正義鄭氏康成曰言嫁於大夫者明雖尊猶不降也
　成人謂年二十已笄醴者也(賈疏若十五許嫁笄亦為成人)此者不
　降明有所降(賈疏案大功章女子子嫁者未嫁者為世叔父母之類是有所降也)
　辨正敖氏繼公曰傳意謂嫁於大夫者雖尊猶不敢
　降其祖然則大夫妻亦有降其本族之旁親與士妻
　異者乎又所謂成人而未嫁者與不敢降之意尤不
　相通傳似失其㫖矣
　案大夫妻於本族之旁親不降一等以異於士之妻
　者父族之為士者為其姑姊妹女子子之適人者不
　可以其嫁於大夫而為之加服故還為父族服者雖
　旁親無降之之法也若大夫女為諸侯夫人諸侯女
　為天王后者則唯服其正尊與昆弟之為父後者而
　旁親無服矣此經本意唯對出降而言故云嫁者未
　嫁者明嫁者與未嫁者同不以出適而降也傳乃以
　嫁於大夫為辭故敖氏以為失其㫖
右齊衰三月


案齊衰三月疏以為正服與義服同皆衰六升


冠九升是也絰帶則與期年者同　又案齊衰


三月之服為髙祖父母與曾祖父母同大夫不


降其祖則天子諸侯為曾髙祖父母之不為天


子諸侯者同為人後者於所後者之祖父母則


己之曾祖父母也其曾祖父母則己之髙祖父


母也畿内之民服天子與侯國之民服國君同


凡民為君服夫妻同大夫不降其宗則服宗子


之母妻與士同大夫之妻服宗子宗子之母妻


與士同

欽定儀禮義疏巻二十三
欽定四庫全書
欽定儀禮義疏卷二十四
　喪服第十一之三
大功布衰裳牡麻絰無受者
　正義鄭氏康成曰大功布者其鍛治之功麤沽之
　賈氏公彦曰言大功者用功麤大其小功是用功細
　小無受者不以輕服受之此本服齊斬為殤死降在
　大功故在正大功之上義齊衰之下也
　案不言布帶因於齊衰可知也其屨繩屨見齊衰三
　月章注疏謂本服齊斬者謂父為適子斬其餘齊衰
　期如下經所列也斬章傳云六升鍛而勿灰雜記云
　加灰錫也則此七升猶勿灰也灰則為有事矣
子女子子之長殤中殤(長知丈反下竝同)
　正義鄭氏康成曰殤者男女未冠筓而死可殤者女
　子子許嫁不為殤也(賈疏小記男子冠而不為殤女子筓而不為殤女子子許嫁不)
　(為殤者女子筓與男子冠同明許嫁筓雖未出亦為成人不為殤可知)杜氏佑曰公羊傳許嫁則筓而　
　(字之死以成人之喪服之)　敖氏繼公曰此子之殤服不分適庶
　但俱從本服而降者以齊衰服重不宜用之於殤也
　通論賈氏公彦曰中殤或從上或從下是則殤有三
　等制服唯有二等者欲使大功下殤有服故也若服
　亦三等則大功下殤無服矣聖人之意然也　敖氏
　繼公曰言子又言女子子以殊之是經之正例凡言
　子者皆謂男子益可見矣
傳曰何以大功也未成人也何以無受也喪成人者其
文縟喪未成人者其文不縟故殤之絰不樛垂蓋未成
人也年十九至十六為長殤十五至十二為中殤十一
至八嵗為下殤不滿八嵗以下為無服之殤無服之殤
以日易月以日易月之殤殤而無服故子生三月則父
名之死則哭之未名則不哭也(縟音辱樛基幽反為竝如字)
　正義鄭氏康成曰縟猶數也其文數者謂變除之節
　也(賈疏成人之喪既葬以輕服受之變麻服葛至小祥又以輕服受之男子除於首婦人除於帶是有)
　(變除之數也今於殤無此變除之節數月滿則除之)以日易月謂生一月者哭
　之一日也(賈疏若至七嵗嵗十有二月則八十四日哭之)殤而無服者哭之
　而已為昆弟之子女子子亦如之　敖氏繼公曰文
　謂禮文也樛當作繆檀弓齊衰而繆絰正謂此也繆
　絞也絰謂首絰也垂者其纓也殤絰之有纓者不絞
　其纓而散之此亦異於成人者故以證之無服之殤
　以日易月唯用於凡有齊斬之親者自大功之親以
　下則否蓋齊斬之長殤中殤大功下殤小功以次言
　之則七嵗以下猶宜有服但以其不入當服之限是
　以畧之然其恩之輕重與殤之在緦麻者相等故計
　日而哭之若滿七歲者哭之八十四日則亦近於緦
　麻之日月矣是其差也知大功以下之親則否者大
　功之下殤在緦麻則七歲者自無服故不必以日易
　月哭之也子生三月則父名之者三月天時一變故
　名子者法之未名則不哭者子見於父父乃名之未
　名則是未之見也未見則未成父子之恩故不哭也
　其他親之哭否亦以此為節此義與婦之未廟見而
　死者相類　賈氏公彦曰未名則不哭者不以日易
　月而哭初死亦當有哭而已
　辨正賈氏公彦曰馬融王肅以為日易月者以哭之
　日易服之月殤期親則以旬有二日緦麻之親則以
　三日若然哭緦麻三月喪與七歲同又此傳承父母
　子之下而哭緦麻孩子疏失之甚也　崇氏問以日
　易月舊謂生一月哭之一日又學者云以日易月者
　易服之月殤之期親則以十二日為制二義不同何
　以正之淳于氏睿曰傳以期親之重雖未成殤應有
　哭之差大功以下及於緦麻未成殤者無復哭日也
　大功之長殤在小功下殤緦麻無服之殤則已絶無
　服名不應制哭故傳據期親以明之且緦麻之長殤
　服名已絶不應制哭豈有生三月而更制哭乎
　存疑鄭氏康成曰不樛垂者不絞其帶之垂者雜記
　大功以上㪚帶
　案注以不樛垂者為要帶經雖以絰該帶然正言絰
　者必首絰也夫要帶則豈可以九月之久而終不絞
　之乎檀弓繆絰與環絰對言明非要帶彼注云繆當
　為不樛垂之樛彼此互證足以明之矣此又引雜記
　何邪云繆有不繆者此殤大功之絰是已由此推之
　則敖氏謂斬齊大功之絰或以本為纓或不以本為
　纓而皆以絰為之纓也審矣
　存異劉氏敞曰以日易月者假令長子也其本服三
　年則殤之二十五日餘子也其本服期則殤之十二
　日
　案劉氏所言即疏所駁馬氏王氏之舊説也殤服之
　上中下以長少為差則無服之殤亦當以歲月為差
　而自七歲以下三月既名以上不可一例視之明矣
　故期親而殤未及歲者既名則哭之三日其歳月遞
　多則哭之之日亦遞增以至於八十四日而止論者
　猥疑八十四日之過多而欲以本服之月為月夫本
　服之月則七歲以下既名以上之所同也可無差次
　乎且功緦之殤可以無哭而哭之以九日五日三日
　則失之重期之殤至六七歲而限以十二日之哭則
　失之輕既乖疏戚之倫又混長少之次其不然也決
　矣
　餘論問無服之殤以日易月哭之於何處有位無射
　氏慈曰哭之無位禮葬下殤於園中則無服之殤亦
　於園也其哭之就園也
　案上中下殤分年而立之限禮之品節不得不然然
　早冠早昏者古多有之而已冠已昏即不為殤又世
　爵而有臣早仕而服官者亦不為殤可見成法一定
　而變而通之亦存乎其中矣孔子謂嬖童汪踦能執
　干戈以衞社稷可以勿殤由此推之則凡十六以上
　或學通一藝或勤効一職似皆可比於勿殤之義但
　此變通之法多在上殤而中殤以下無庸意為升降
　則以上殤之近於成人焉耳
叔父之長殤中殤姑姊妹之長殤中殤昆弟之長殤中
殤夫之昆弟之子女子子之長殤中殤
　正義賈氏公彦曰此皆成人齊衰期長殤中殤降一
　等在大功皆以尊卑為前後　敖氏繼公曰小功章
　云昆弟之子女子子夫之昆弟之子女子子之下殤
　則此服亦夫妻同也是章中不見昆弟之子女子子
　今以下章例之復攷其尊卑親疏之次則知亦當有
　此七字蓋傳寫者以其文同而脫之耳
適孫之長殤中殤大夫之庶子為適昆弟之長殤中殤
公為適子之長殤中殤大夫為適子之長殤中殤
　正義鄭氏康成曰公君也(賈疏謂五等之君)諸侯大夫不降
　適殤者重適也天子亦如之　賈氏公彦曰適子正
　統成人斬衰為殤死不得著代故大功天子諸侯於
　庶子則絶而無服大夫於庶子降一等故於此唯言
　適子也
　案適孫謂適子死而適孫應受重者大夫以上亦如
　之不言者重適之義一也不降不絶如其殤服服之
　可依適子而推耳
　存異晉摯虞議惠帝皇太孫尚之喪曰太子初生舉
　以成人之禮則殤理除矣太孫亦體君傳重由位成
　而服全非以年也天子無服殤之義絶期故也
　案天子諸侯不絶正統之服成人不絶則殤亦不絶
　矣摯虞乃謂天子無服殤之義顯與經背古者太子
　生以太子生之禮舉之如春秋傳接以太牢卜士負
　之之等是也不聞以成人之禮舉之也此經諸侯有
　殤服則髫齔之不可以為成人明矣虞意蓋欲羣臣
　以成人之服服太孫而惠帝則不服耳不知臣從君
　服惟君服斬者臣服期若君服期則臣不從服况殤
　之降而在功緦者乎
其長殤皆九月纓絰其中殤七月不纓絰
　正義鄭氏康成曰絰有纓者為其重也自大功以上
　絰有纓小功以下絰無纓也　賈氏公彦曰五服之
　正無七月之服惟此大功中殤有之小記九月七月
　之喪三時是也　敖氏繼公曰纓絰謂纓其絰也纓
　即絰之垂者此大功之纓絰亦右本在上其異於成
　人者㪚而不絞爾纓絰止於大功九月故此七月者
　亦大功而不纓絰所以見其差輕也此絰雖不纓猶
　以麻之有本者為之以其為大功之服也
　存疑賈氏公彦曰絰之有纓所以固絰猶如冠之有
　纓以固冠亦結於頤下
　案絰以有纓無纓為重服輕服之别非藉以固絰也
　如謂以固絰而已則小功以下之無纓者其謂之何
右殤大功九月七月


案殤大功降服衰七升冠十升義服衰九升冠十


一升無受則衰冠絰帶皆不變也終其月數除之


而已黄氏榦以婦人為夫之族類為義服蓋以從


義而降者仍依義之等次之欲見與夫不同故也


又案殤大功之服為昆弟之子女子子之長殤


中殤敖氏以為文脱是也其餘未著而可以互推


者婦人為子女子子之長殤中殤適孫之長殤中


殤與夫同也女子子在室者為叔父姑弟妹姪之


長殤中殤與男子同也凡妾為君之長子之長殤


中殤士妾為君之衆子女子子之長殤中殤與女


君同也公妾以及士妾為其子女子子之長殤中


殤自為其子得遂也公之昆弟為叔父之長殤中


殤當大功無尊降也注謂重適之義雖尊者不降


經不見大夫以上為適孫之殤服意長中殤亦大

功與

大功布衰裳牡麻絰纓布帶三月受以小功衰即葛九
月者
　正義鄭氏康成曰受猶承也天子諸侯卿大夫既虞
　士卒哭而受服正言三月者天子諸侯無大功主於
　大夫士也(賈疏天子諸侯卿大夫旣虞士卒哭而受服已於斬章釋訖言於此者天子七月而)
　(葬諸侯五月而葬虞而受服經正言三月者以天子諸候絶旁期無此大功喪是主於大夫士三月而葬)
　(者也)此雖有君為姑姊妹女子子嫁於國君者非内喪
　也(賈疏彼國自以五月葬後受服此諸侯為之自以三月受服同於大夫士)即就也間傳
　曰大功之葛與小功之麻同　敖氏繼公曰齊衰以
　上其絰皆不言絰纓故於此成人大功言之乃因輕
　以見重且明有纓者之止於此也受以小功衰者説
　大功布衰裳而以小功布衰裳受之也即葛説麻絰
　帶就葛絰帶也三月而變衰葛九月而除之婦人異
　於男子者不葛帶耳小功亦然檀弓曰婦人不葛帶
　此章特著受月者以承上經無受之後嫌與之同亦
　且明受衰之止於此也此三月受服上下同之章内
　有君為姑姊妹女子子嫁於國君者而服問又言君
　主適婦之喪是諸侯雖無大功而於其尊同者若所
　不可得而絶者亦服此服也其姑姊妹女子子之嫁
　於國君者為外喪君之受服固不視其卒哭之節適
　婦雖内喪而其禮則比於命婦但三月而葬故君亦
　唯三月而受服也
　案諸侯尊同者謂從父昆弟之子同為諸侯如魯公
　伯禽於唐叔若康叔之子之類是也
　存疑孔氏穎達曰檀弓婦人不葛帶少儀婦人葛絰
　而麻帶此謂斬齊之婦人也喪服大功章男女竝陳
　及其變服三月受以小功衰即葛九月是男女共為
　則知大功婦人亦受葛也
　案婦人重要無易帶之理經文即葛自主男子言之
　婦人特易其首絰耳
傳曰大功布九升小功布十一升
　正義鄭氏康成曰此受之下也以發傳者明受盡於
　此也(賈疏此章有降有正有義降則衰七升冠十升正則衰八升冠亦十升義則衰九升冠十一升)
　(十升者降小功十一升者正小功傳以受服不言降大功與正大功直言義大功之受者鄭云此受之下)
　(據受之下發傳者明受盡於此義服大功以其小功至葬惟有變麻服葛因故衰無受服之法故傳據義)
　(大功而言也)
　敖氏繼公曰大功布三等受布二等此於大功與受
　布各見一等者但以其一一相當者言也觀此則其
　上二等之受布亦可見矣
姑姊妹女子子適人者(適如字)
　正義敖氏繼公曰不杖期章不特著為此親在室者
　之服者以此條見之蓋經之例然也
　案士之姑姊妹適士或適大夫其服竝同蓋婦人有
　出降之法父族還以出降服之不得以其嫁於大夫
　而為之加服也則嫁於大夫者亦不得以己之尊而
　降父族之旁親矣姑姊妹不言報者以與女子子連
　文且下經為衆昆弟姪各有正條也適人為妾者亦
　同不以其妾也而又降之
傳曰何以大功也出也
　正義鄭氏康成曰出必降之者蓋有受我而厚之者
　(賈疏檀弓姑姊妹之薄也蓋有受我而厚之者也女子子出降亦同皆是於彼厚故於此從薄也)
　敖氏繼公曰以出者降其本親之服故此亦降之也
　通論李氏如圭曰雜記伯母叔母疏衰踊不絶地姑
　姊妹大功踊絶於地伯叔母義也姑姊妹骨肉也姑
　姊妹雖以出降其情猶不殺也
　餘論檀弓齊穀王姬之喪魯莊公為之大功或曰由
　魯嫁故為之服姊妹之服鄭氏康成曰春秋周女由
　魯嫁卒服之如内女服姊妹是也天子為之無服嫁
　於王者之後乃服之(孔疏春秋莊二年齊王姬卒穀梁傳云為之主者卒之也案莊)
　(元年秋築王姬之館于外下云王姬歸於齊是由魯嫁也王姬比之内女故服大功天子為之無服者以)
　(尊卑不敵故也若嫁於王者之後天子以賓禮待之則亦大功其女反為兄弟為諸侯者亦大功以喪服)
　(女子出嫁為兄弟大功故也)
從父昆弟(從才用反)
　正義鄭氏康成曰世父叔父之子也其姊妹在室亦
　如之　郭氏璞曰兄之子弟之子相謂為從父昆弟
　者從父而别也　賈氏公彥曰親昆弟為之期此從
　父昆弟降一等
為人後者為其昆弟(為人如字傳同)
　正義敖氏繼公曰其姊妹在室亦如之
　案其昆弟及姊妹在室者報亦大功
傳曰何以大功也為人後者降其昆弟也
　正義賈氏公彥曰下記云為人後者於兄弟降一等
　故大功若然於本宗餘親皆降一等也
庶孫
　正義鄭氏康成曰男女皆是(賈疏女孫在室與男孫同)　陳氏銓
　曰自非適孫一人皆為庶孫也　敖氏繼公曰孫言
　庶者對適立文也孫於祖父母本服大功以其至尊
　故加隆而為之期祖父母於庶孫以尊加之故不報
　而以本服服之也
　案有適子者無適孫則適子在者凡孫皆庶也義見
　不杖期章適孫條
適婦
　正義鄭氏康成曰適婦適子之妻婦言適者從夫名
傳曰何以大功也不降其適也
　正義敖氏繼公曰亦加隆之服為之大功非不降之
　謂也婦從其夫而服舅姑期舅姑以正尊而加尊焉
　故例為之小功此異其為適故加一等也
　案由適以之庶則庶為降由庶以之適則適為隆二
　義皆可通而敖説為正
　通論黄氏榦曰案司服凡凶事服弁服注云其服斬
　衰齊衰疏云天子諸侯絶旁期正統之期猶不降故
　兼云齊衰其正服大功亦不降也大功章曰適婦既
　無所指斥明關之天子諸侯也如是則為適孫之婦
　又當小功也　李氏如圭曰小記適婦不為舅後者
　則姑為之小功注云謂夫有廢疾他故若死而無子
　不受重者
女子子適人者為衆昆弟
　正義鄭氏康成曰父在則同父沒乃為為父後者服
　期也(賈疏為為父後者服期不杖期章所云是也)　敖氏繼公曰昆弟云
　衆對為父後者立文也禮女子子成人而未嫁或逆
　降其旁親之期服此言已適人者乃為其昆弟大功
　則是其旁親之期服之不可以逆降者唯此耳
　案此與上經為姑姊妹適人者之服相為報者也雖
　為大夫之妻其服衆昆弟姪無異義已見上條若大
　夫女為諸侯夫人諸侯女為天王后則無服又此服
　適人為妾者亦同下記云凡妾為私兄弟如邦人
姪丈夫婦人報
　正義鄭氏康成曰為姪男女服同　敖氏繼公曰必
　言丈夫婦人者明男女皆謂之姪也若但云姪則嫌
　若偏指昆弟之女然故兩見之姪之婦人在室適人
　同
　案此亦女子子適人者為之也本與上衆昆弟合為
　一條注家離之耳章首已見為姑姊妹適人者之服
　此於衆昆弟姪似不必言報以姑姪兩出或嫌不報
　故言報也姪之適人者不以兩出而兩降也姊妹亦
　然
傳曰姪者何也謂吾姑者吾謂之姪
　正義賈氏公彦曰姪名唯對姑若世叔父唯言昆弟
　之子不得姪名也
　案爾雅女子謂晜弟之子為姪
　餘論朱子曰古人不謂兄弟之子為姪但云兄之子
　弟之子孫亦曰兄孫耳二程子非不知此然從俗稱
　姪者蓋亦無害於義理也喪服兄弟之子猶子也猶
　字不是稱呼是記禮者之辭古人無云猶子者
夫之祖父母世父母叔父母
　正義敖氏繼公曰不言夫之世父母叔父母報文畧
　也
　案此亦主士之妻言之也若大夫之妻則夫之世叔
　父母為士者當從夫降為小功而世叔父母還以大
　功服之其他親小功者降而緦則不服亦如大夫無
　緦服也夫之祖父母為正尊雖大夫之妻不降王后
　及侯國夫人開創始封者亦同若繼體而祖父曾為
　天子諸侯者夫服三年則從服期
傳曰何以大功也從服也
　正義馬氏融曰從夫為之服降一等也　敖氏繼公
　曰此釋經意也
　案夫之祖父母曾祖父母皆正尊而以功緦服之者
　以其為從服故也
夫之昆弟何以無服也其夫屬乎父道者妻皆母道也
其夫屬乎子道者妻皆婦道也謂弟之妻婦者是嫂亦
可謂之母乎故名者人治之大者也可無愼乎(嫂思襖反亦作)
(嫂)
　正義敖氏繼公曰為夫之祖父母世叔父母大功皆
　從夫之期服者也夫為其昆弟亦期妻若從而服之
　亦當大功今乃無服故因而發傳母道婦道謂世叔
　母及昆弟之子婦之類也此據男子所為服者而言
　故繼之曰謂弟之妻婦者是嫂亦可謂之母乎蓋以
　當時有謂弟妻為婦者故引而正之以言其不可也
　傳之意蓋謂男子為婦人來嫁於己族者之服唯在
　母與婦之行者服之若尊不列於母卑不列於婦則
　不為之服以其無母婦之名也故為昆弟之妻無服
　經之此條主於妻為其夫之黨傳以從服釋之是也
　又云夫之昆弟何以無服亦據妻不從夫而服其昆
　弟發問亦是也顧乃以男子不服昆弟之妻為答此
　不唯失所問之意又與夫之昆弟所以無服之義相
　違蓋婦人於夫之昆弟當從服而乃不從服其無服
　之義生於婦人而非起於男子也檀弓云嫂叔之無
　服也蓋推而遠之也彼似善於此矣爾雅云弟之妻
　為婦
　存疑鄭氏康成曰謂弟之妻為婦者卑遠之故謂之
　婦嫂者尊嚴之稱嫂猶叟也叟老人稱也是為序男
　女之别爾若已以母婦之服服兄弟之妻兄弟之妻
　以舅子之妻服已則是亂昭穆之序也治猶理也父
　母兄弟夫婦之理人倫之大者可不愼乎
　辨正朱子曰傳意本謂弟妻不得為婦兄妻不得為
　母故反言以詰之曰若謂弟妻為婦則是兄妻亦可
　謂之母矣而可乎言其不可爾非謂卑遠弟妻而正
　謂之婦也注疏皆誤
　存異賈氏公彥曰夫之世叔父母為此妻著何服也
　案緦麻章婦為夫之諸祖父母報注謂夫所服小功
　者則此夫所服期不報王肅以為父為衆子期其妻
　小功為兄弟之子期其妻亦小功以其兄弟之子猶
　子引而進之同已子明其妻同可知
　案此報服大功無疑王肅臆為小功非也
　餘論朱子曰嫂叔無類不當制服他服皆以類從
　又曰叔㛮無服不是小節目後來多失之
大夫為世父母叔父母子昆弟昆弟之子為士者(為士如字)
　正義鄭氏康成曰子謂庶子(賈疏若長子在斬章故謂庶子)　敖氏
　繼公曰大夫於士為異爵故其喪服例降其旁親之
　為士者一等雖世叔父母亦降之所以見貴貴之意
　勝也不杖期章為此親之為大夫命婦者云大夫之
　子此云大夫互見其人以相備也
　案經不言報不言唯子不報則世叔父母昆弟昆弟
　之子為士者服其大夫皆如其親服而為之期矣為
　世叔父母則其祖父之為大夫者不在或在而不為
　大夫者也為昆弟則其父之為大夫者不在或在而
　不為大夫者也如為大夫而在則不降之以彼為大
　夫之子當以不降相報也子非旁親亦降之者適為
　本庶為支猶之旁親也昆弟之子若為其父之適孫
　者雖為士不降之重適之義於不杖期章大夫之為
　適孫大夫之子之為昆弟之子者推之可見也不降
　正尊而降旁親不降適而降庶此降例也降例即宗
　法也天子諸侯之或絶之或不絶之也亦然
傳曰何以大功也尊不同也尊同則得服其親服
　正義鄭氏康成曰尊同謂亦為大夫者親服期
　案天子諸侯君也旁親則皆其臣也故天子諸侯絶
　旁親之服君至尊也大夫士雖同為臣而服命殊矣
　燕射則有堂上堂下之班鄉飲則有齒與不齒之異
　即五服之喪而哭位别焉若喪服不為之減殺則他
　禮皆窒礙而不可行故大夫降其旁親理當然也君
　至尊則絶其旁親之服士卑則服其本服大夫卑於
　君而尊於士上比下比而求之大夫之降也不亦適
　得其中乎嘗為大夫而已者猶降不杖期章大夫之
　子為姑姊妹女子子為命婦無主者其例也
公之庶昆弟大夫之庶子為母妻昆弟
　正義鄭氏康成曰公之庶昆弟則父卒也(賈疏若云公子是父)
　(在今言昆弟故知父卒也又公子父在為母妻在五服之外今服大功故知父卒也)大夫之庶
　子則父在也(賈疏以其繼父而言又大夫卒子為母妻得伸今但大功故知父在也)其
　或為母謂妾子也(賈疏於適妻君大夫自不降其子皆得伸今在大功明妾子自為己)
　(母也)昆弟庶昆弟也(賈疏若適則父之所不降故知庶昆弟也)　敖氏繼公
　曰母妻及昆弟之尊同者若不宜降而此二人降之
　者則皆以死者為其父尊之所厭而不得伸其服故
　也其所厭雖有遠近之異而意義實同故竝言之公
　之昆弟其親之以厭而降者僅止於此若大夫之子
　此服之外更有降而在大功者其多寡與公之昆弟
　不類乃竝言此者蓋主於其庶子之為母妻耳非謂
　其親之以厭而降者亦僅止於此也且此昆弟之降
　大夫之子皆然亦不專在於庶
　案大夫之子為世父母叔父母子昆弟之子為士者
　姑姊妹女子子在室者皆降服大功此不言者與不
　杖期章之不降者互見也大夫之適子為庻昆弟亦
　同此主為母妻言之故不别言適子耳公之昆弟為
　世父母叔父母子昆弟之子姑姊妹女子子之等父
　在則從乎父而絶之不服尊所厭也父沒為為士者
　降一等服之為為大夫若公子者如其本服餘尊所
　不厭而公子之尊視大夫也
傳曰何以大功也先君餘尊之所厭不得過大功也大
夫之庶子則從乎大夫而降也父之所不降子亦不敢
降也(厭於葉反)
　正義鄭氏康成曰言從乎大夫而降則於父卒如國
　人也(賈疏大夫若卒則得伸無餘尊之厭也)父所不降謂適也(賈疏謂父為適)
　(妻適子)　敖氏繼公曰厭謂厭其所為服者也不得過
　大功謂使服之者不得過此而伸其服也大夫之子
　從乎大夫而降謂尊降之義在大夫而不在己也蓋
　國君於旁期而下皆以尊厭而絶之此三人者皆君
　所絶者也尊者之子必從其父而為服故君在則公
　子於昆弟無服而為母若妻於五服之外君沒矣其
　死者猶為餘尊之所厭是以公子為此三人止於大
　功也大夫於所服者或以尊加之而降一等亦謂之
　厭此三人者皆大夫之所降者也其子亦從其父而
　降之一等為大功與公子父沒之禮同大夫沒子乃
　得伸其服以其無餘尊也
　案尊尊親親周道也諸侯有一國之尊為宗廟社稷
　主既沒而餘尊猶在故庶子於所生之母不得伸其
　私恩為之大功也大夫之尊不及諸侯既沒則無餘
　尊故其庶子於父卒為其私親竝依本服如邦人也
　親不敵尊故厭尊不敵親故不厭此諸侯大夫之辨
　也後魏廣陵侯衍為徐州刺史生母雷氏卒表請解
　州詔曰先君餘尊之所厭禮之明文侯既親王之子
　宜從餘尊之義便可大功
　辨正鄭氏康成曰舊讀昆弟在下其於厭降之義宜
　䝉此傳也是以上而同之(賈疏鄭以前馬融等以昆弟二字抽在傳下)
　案昆弟與母妻連文亦公之庶昆弟大夫之庶子所
　為服者若以屬下則昆弟為誰之昆弟虛縣無著而
　下條皆字亦無下落矣注說是也
皆為其從父昆弟之為大夫者(從才用反為大如字)
　正義鄭氏康成曰尊同則不降其為士者降在小功
　適子為之亦如之(李氏如圭曰大夫之適子也承上庶子之文而不及於適耳)
　敖氏繼公曰此承上經兩條而言則皆云者皆大夫
　公之昆弟大夫之子也大夫公之昆弟於此親則尊
　同也大夫之子於此親則亦父之所不降者也故皆
　服其親服春秋傳曰公子之重視大夫公之昆弟降
　其昆弟之為公子者不降其從父昆弟之為大夫者
　則知此先君餘尊之所厭止於上三人耳
　案公子於公子敵也公子於大夫亦敵也為其昆弟
　大功尊同而相降公之餘尊所厭也為從父昆弟之
　為大夫者大功尊同而不降餘尊所不厭也然則餘
　尊所厭概不及其羣從明矣經特舉從父昆弟以見
　其餘耳其為從父昆弟庶孫為士者見於小功章為
　昆弟之子為士者當大功為從祖昆弟從父昆弟之
　子及昆弟之孫為士者皆無服以公子之尊降之也
　為世叔父母如其服以彼亦公子而餘尊不厭之也
　餘尊所厭止在公妾與妾所生之子妾子之妻而諸
　孫羣從姑姊妹女子子之適人者皆不與焉蓋厭私
　不厭公厭内不厭外可以窺聖人制禮之意矣
為夫之昆弟之婦人子適人者(適如字)
　正義鄭氏康成曰婦人子者女子子也　賈氏公彥
　曰此謂世叔母為之服在室期出嫁大功　敖氏繼
　公曰是服夫妻同也上經不言夫為之者其文脫與
　或言女子子或言婦人子互文以見其同爾
　案世叔母為夫之昆弟之子婦亦大功不言者上經
　為夫之世父母叔父母雖不言報以旁親無不報之
　例已可推見故不另出也
　通論呂氏柟曰婦人為夫之旁親上何以從夫降一
　等下何以從夫不降也曰上焉者夫之所尊也下焉
　者夫之所親也夫之所尊先我而有者也我自外入
　也可降也夫之所親後我而有者也彼自内出也可
　不降也
大夫之妾為君之庶子
　正義鄭氏康成曰下傳曰何以大功也妾為君之黨
　服得與女君同指謂此也妾為君之長子亦三年(賈疏)
　(同女君)自為其子期異於女君也(賈疏女君從夫降其庶子大功妾自服其)
　(子期異於女君也)士之妾為君之衆子亦期(賈疏亦與女君同)　敖
　氏繼公曰此服亦從乎其君而服之也大夫為庶子
　大功女子子在室亦如之妾為君之長子亦三年自
　為其子期經於妾為君之黨服皆畧之唯著大夫之
　妾以見其異則士之妾不言可知矣
　案公妾不為君之庶子服以庶子皆為公尊之所厭
　也公在則母子不相服也况他子乎公不在亦無服
　以夫人不服庶子妾當同之也
女子子嫁者未嫁者為世父母叔父母姑姊妹
　正義鄭氏康成曰女子子成人者有出道降旁親及
　將出者明當及時也(賈疏女子子十五已後許嫁筓為成人有出嫁之道雖未出卽)
　(逆降旁親明當及時嫁也)　敖氏繼公曰此著其降之之節異於
　他親也在室而逆降正言此七人者蓋世父母叔父
　母與姑之期為旁尊之加服姊妹之期雖本服然以
　其外成也故并世父已下皆於未嫁而畧從出降明
　其異於父母昆弟也此服無為妻為妾之異經唯以
　嫁為言者約文以包之耳又前經見姑姊妹適人者
　及為夫之昆弟之婦人子適人者此世叔父母而下
　為凡女子子之降服也其服唯以適人為節以此見
　逆降之服無報禮也
　案逆降之說後人多疑之者疏謂女子子年十九明
　年二月當嫁今年遭世父已下之喪若依本服期過
　明年二月不得及時逆降在大功大功之末可以嫁
　子則於二月得及時而嫁或駁之以為女子子雖降
　大功其父固期未可嫁子且古人昏期未必定拘二
　月若拘以二月則過此又需一年以是為愆期耳服
　闋之後四時皆可昏何靳此三月邪論者固為有理
　然經以嫁者未嫁者連文則逆降之法未可謂無之
　蓋未嫁者其已許嫁者也婦道外成已許嫁則義繫
　於夫家於本宗之旁親情固殺矣古者女子將嫁或
　於公宫或於宗室教之三月喪服不可以徃也故逆
　降三月以為教之之候而後其昏也乃得及時焉若
　然父母昆弟之喪既除必更閲三月而後可嫁也若
　無逆降之法則上經已著適人者為衆昆弟之條矣
　曷不與之連文而另出此乎
傳曰嫁者其嫁於大夫者也未嫁者成人而未嫁者也
何以大功也妾為君之黨服得與女君同下言為世父
母叔父母姑姊妹者謂妾自服其私親也
　辨正鄭氏康成曰此不辭(賈疏不是解義言辭也)卽實為妾遂
　自服其私親當言其以明之(賈疏不杖章云女子子適人者為其父母昆弟)
　(之為父後者又云公妾以及士妾為其父母皆言其以明其為私親今此不言其明非妾為私親)齊
　衰三月章曰女子子嫁者未嫁者為曾祖父母經與
　此同足以見之矣(敖氏繼公曰謂二經之文同足以明其不當如舊説也)傳所
　云何以大功也妾為君之黨服得與女君同文爛在
　下爾(賈疏應在君之庶子之下女子子之上)　敖氏繼公曰傳者以此
　經合於上謂皆大夫之妾為之故其言如此何以大
　功怪其卑賤而服之降否如尊者然也妾為君之黨
　服得與女君同釋所以大功之意言大夫於此庶子
　女子子或以尊降之或以其尊同而不降皆在大功
　妻體其夫服宜如之若妾則不體君而此服亦大功
　者以是三人者皆君之黨已因君而服之故其降若
　否亦視君以為節而不得不與女君同固無嫌於卑
　賤也然此但可以釋為君之庶子之文若幷女子子
　未嫁者言之則不合於經蓋經初無為女子子未嫁
　者之禮且凡云嫁者皆指凡嫁於人者而言非必謂
　行於大夫而後為嫁也又謂為世父母以下皆妾為
　私親之服亦不合於經蓋此乃適人者之通禮經必
　不特為此妾發之又此妾為私親大功者亦不止於
　是也傳者之意蓋失於分句之不審又求其為嫁者
　大功之説而不可得故強生嫁於大夫之義以自傅
　㑹旣以女子子嫁者未嫁者屬於上條則為世父母
　以下之文無所屬又以為亦大夫之妾為之遂使一
　條之意析而為二首尾横決兩無所當實甚誤也攷
　此傳文其始蓋截大夫之妾至未嫁者之經文而釋
　之故已釋其所謂本條之㫖復以下言云云倂釋下
　經今在此者蓋鄭氏移之爾　朱子曰此段自鄭注
　時已疑傳文之誤今考女子子適人者為父母及昆
　弟之為父後者已見於不杖期章為衆兄弟又見於
　此大功章唯伯叔父母姑姊妹之服無文而獨見於
　此則當從鄭注之説無疑矣
　案朱子初謂傳釋文勢似不誤又謂舊讀正得傳意
　但於經例不合鄭注與經例合但所改傳文似亦牽
　強旣而門人有問者又答之以此可見此經之不易
　讀矣小功章大夫之妾為庶子適人者經有明文此
　女子子之嫁者豈可又以大夫之妾貫之乎即此又
　可證舊讀之必不然矣
　存疑王氏志長曰據别解自大夫之妾至未嫁者作
　一句讀又貫下為世父母叔父母姑姊妹此言妾自
　服其私親文義亦無妨案不杖期章公妾以及士妾
　為其父母傳曰妾不得體君得為其父母遂也則妾
　得為私親服明矣又記凡妾為私兄弟如邦人正以
　此經止及世叔父母姑姊妹嫌厭降其私兄弟故記
　及之况鄭氏前馬融輩先主是説附以備參可也
　案主傳而駁注者明人多有大抵以逆降之説為非
　故回曲以就舊説耳今已辨明如右而姑存王志長
　之論以見駁者之梗概云
大夫大夫之妻大夫之子公之昆弟為姑姊妹女子子
嫁於大夫者
　正義馬氏融曰此上四人者各為其姑姊妹女子子
　嫁於大夫者服也在室大功嫁於大夫大功尊同也
　在室大功以在大夫尊降之限嫁大夫尊同故不復
　重降嫁士則小功　敖氏繼公曰大夫公之昆弟為
　此服則尊同也大夫之子則亦從乎大夫而為之也
　大夫之妻為此女子子其義亦然若為姑姊妹又但
　為本服爾蓋婦人之嫁者於其兄弟唯有出降而已
　姑姊妹雖不為命婦猶為之大功也經言大夫大夫
　之子為服者多矣於是乃著大夫之妻者以唯此條
　可與之相通故因而見之也凡妻為夫之族類於其
　姊妹與其在父列以上者率降於夫於其昆弟之列
　者又無服唯在子列而下乃與夫同之耳又攷公之
　昆弟為姊妹唯在出降之科則是先君餘尊之所厭
　亦不及於其嫁出之女也若先君於其姊妹與其孫
　則不厭之固矣
　案大夫大夫之子公之昆弟於姑姊妹女子子出適
　而尊同者乃不以尊降則方其在室時已降而大功
　矣此見公之姊妹不得比於公之昆弟大夫之女子
　子不得比於大夫之子雖以公女之尊不能視命婦
　與公子之重視大夫者逈異蓋婦人無爵從夫之爵
　必夫尊而後妻貴父之尊不可據不可援也明乎此
　乃益著於從夫之義而不敢以貴加其夫族矣
　辨正賈氏公彥曰大夫妻若為夫之姑姊妹在室及
　嫁皆小功若不為大夫妻又降在緦麻彼亦為命婦
　唯小功耳今此謂大夫妻為本親姑姊妹也
　案降在緦麻者不服之大夫妻無緦服與大夫同也
君為姑姊妹女子子嫁於國君者
　正義賈氏公彥曰國君絶期已下今為尊同故不降
　若然大夫之下云大夫之妻大夫之子國君之下不
　云夫人公子亦同國君可知
　餘論鄭氏康成曰天子為之無服嫁於王者之後乃
　服之
傳曰何以大功也尊同也尊同則得服其親服
　正義賈氏公彥曰問者以諸侯絶旁期大夫降一等
　今此大功故發問也　敖氏繼公曰尊同謂君於為
　夫人者大夫公之昆弟於為命婦者也夫人命婦雖
　非有爵者然此三人以其與已敵者齊體之故亦例
　以尊同者視之而如其出嫁之服不敢絶之降之也
　此一節釋經之文義
　案傳兼釋經之兩節故疏與集說皆合君與大夫而
　言
諸侯之子稱公子公子不得禰先君公子之子稱公孫
公孫不得祖諸侯此自卑别於尊者也若公子之子孫
有封為國君者則世世祖是人也不祖公子此自尊别
於卑者也(禰乃禮反别彼列反)
　正義鄭氏康成曰不得禰不得祖不得立其庿而祭
　之也(賈疏以其庿已在適子為君者立之支庶不得竝立庿)卿大夫已下祭其
　祖禰(賈疏公子公孫若為卿大夫得立三庿若作士得立二庿一庿竝得祭其祖禰既不祖禰先君)
　(當立别子以下若魯桓公生莊公為君慶父叔牙季友謂之公子公子竝為别子不得禰桓公慶父等子)
　(孫乃立别子為大祖不毁庿已下二庿次第遷之)則世世祖是人不祖公子
　者祖此受封之君不復祀别子也(敖氏繼公曰如晉不祖桓叔而祖武)
　(公是其事)公子若在高祖以下則如其親服後世遷之乃
　毁其庿爾(賈疏始封君立五庿大祖一庿與高祖已下四庿始封君至後世乃不毁其庿為大)
　(祖其先未有大祖庿唯有高祖以下四庿則公子為别子者得入四庿之限至四世之後始封君為高祖)
　(别子親盡當遷乃毁其庿至五世乃以始封君為大祖)因國君以尊降其親故
　終說此義云　敖氏繼公曰卑謂為臣者也尊謂為
　君者也言身為人臣則其庿不可上及於為君者身
　為國君則其庿不可下及於為臣者是謂别之也别
　於尊者所以塞僭上之原别於卑者所以明貴貴之
　義聖人制禮之意然也
　辨正楊氏復曰傳云自卑别於尊是以子孫之卑自
　别於祖之尊此義為是自尊别於卑乃以子孫之尊
　自别於祖之卑此説於理有害而注遂以為因國君
　以尊降其親而說此義則愈非禮意蓋國君以尊降
　其親謂降其旁親而正統之服不降為祖期為曾高
　祖齊衰三月未嘗降其祖也鄭注蓋惑於自尊别卑
　之説乃以封君之不祖公子為以尊降其親而不知
　公子為别子繼别為宗謂之大宗百世不遷固以公
　子為祖矣若公子之子孫有封為國君者則後世子
　孫只得祖封君而不得祖公子以紊其别子之宗非
　是以封君之尊别於公子之卑而不祖之也傳既失
　之注沿襲繆誤愈差愈遠
　案楊氏所論甚正然傳注未可駁也蓋自者從也非
　謂已也從卑别於尊則公子而下不得祖禰先君矣
　從尊别於卑則始封君為後世之始祖而公子而下
　迄乎始封君之父皆所不祖矣此以始封君為立國
　之始宜祖之也所謂諸侯奪宗者也然不祖公子則
　與夫不禰先君不祖諸侯之不立庿而祭之者不同
　父為大夫士子為諸侯則祭當以諸侯未有不立五
　庿者但始封未有始祖則虛之耳公子若父也則入
　禰庿祖也則入祖庿曾髙也則入曾高庿直至五世
　則祧之而不入始祖庿此為不祖公子矣逮始封君
　之五世孫即位始封君親盡當祧以其始封也而不
　祧乃入始祖之庿而世世祀之以為祖自後世子孫
　視之則以為從始封君之尊别於公子之卑云爾非
　始封君之意自以為尊而卑其公子也傳因國君不
　服其旁親故推言公子不得禰先君公孫不得祖諸
　侯以見尊不服卑之義又因此推言祖封君不祖公
　子以見尊有特伸之義其緒相引而言則各有當也
　若謂封君之不祖公子為以尊降其親則注原不謂
　然况不祖公子者本非封君也
　存異敖氏繼公曰此言封君之後世世祖封君不祖
　公子則是封君之時其祖考之庿在故家自若也不
　復更立而立一虛庿於公宫左之最東以為行禮之
　所及封君沒則於焉祀之謂之大廟而為百世之祖
　也
　案果如敖説則封君之志荒矣良由誤解自字耳立
　虛庿於公宫左之最東求之經傳亦無證佐
是故始封之君不臣諸父昆弟封君之子不臣諸父而
臣昆弟封君之孫盡臣諸父昆弟
　正義朱子曰始封君之諸父昆弟始封君之父未嘗
　臣之故始封君不敢臣之封君之子所謂諸父者即
　始封君謂之昆弟而未嘗臣之者也故封君之子亦
　不敢臣之封君之子所謂昆弟者即始封君之子始
　封君嘗臣之者也故封君之子亦臣之封君之孫所
　謂諸父昆弟者即始封君之子所臣之昆弟及其子
　也故封君之孫亦臣之故下文繼之以君之所不服
　子亦不敢服也君之所為服子亦不敢不服也　敖
　氏繼公曰此因上云公子之子孫有封為國君者而
　言之也
　存疑賈氏公彥曰所不臣者仍為之著服也封君之
　子不臣諸父而臣昆弟君既不臣當服本服期其不
　臣者為君當服斬以其與諸侯為兄弟者服斬不敢
　以輕服服至尊明諸父昆弟雖不臣亦為之斬衰可
　知
　辨正李氏如圭曰所不臣者注疏謂以其親服服之
　荀顗以為大夫猶降其親則諸侯雖所不臣亦絶不
　服虞喜以為大夫亦當從諸侯之例一世為大夫不
　降兄弟二世不降諸父三世乃皆降之如圭謂諸侯
　世大夫不世恐不得以世數為比所不臣者服此國
　君先儒據小記謂與諸侯為兄弟者服斬疑亦未然
　案與諸侯為兄弟者服斬謂為臣者也斬衰之服至
　重為君也為父也為夫也所謂三綱也非此則不服
　君所不臣則君臣之分未定而為之服斬則與夫見
　為之臣者何以别乎君於其所不臣者無服以諸侯
　之尊當絶其旁親也彼亦為諸侯則如其服服之尊
　同也三世而下無所不臣則為大夫士者以臣服為
　庶人者以庶人服矣此謂公子之子孫有封為國君
　者如此其王子王孫始封若繼世者所不臣所臣亦
　如之
故君之所為服子亦不敢不服也君之所不服子亦不
敢服也
　正義敖氏繼公曰言此者以其與上文意義相類也
　謂公子之服與否皆視其君而為之此專指公子之
　公在者言也若公沒則曏之所謂不敢服者今皆服
　之矣但其為先君餘尊所厭者乃降之如為母妻昆
　弟大功是也不敢不服之意與前傳所謂不敢降者
　同
　存疑賈氏公彥曰始封之君不臣諸父昆弟天子之
　義亦當然若虞舜與漢高皆庶人起為天子蓋亦不
　臣諸父昆弟而有服也
　案諸侯於所不臣者尚不為服况天子乎天子卽創
　業者於正尊之外無所不臣疏說非也豈其有庳之
　君而不臣於舜乎
　通論朱子語類問喪祭之禮至周公然後備夏商而
　上想甚簡略朱子曰然親親長長貴貴尊賢夏商而
　上大概只是親親長長之意到得周來又添得許多
　貴貴底禮數如始封之君不臣諸父昆弟封君之子
　不臣諸父而臣昆弟期之喪天子諸侯絶大夫降然
　諸侯大夫尊同則不絶不降姑姊妹女子子嫁諸侯
　大夫亦不絶不降此皆貴貴之義上世想皆簡略未
　有許多降殺貴貴底禮數凡此皆天下之大經前世
　所末備到得周公搜剔出來立為定制更不可易
　案天子國君絶其旁親以尊也大夫之尊次於國君
　故為旁親率降一等以殊於士貴貴之義則然抑期
　功之喪至衆卿大夫國政綦重而宗廟之祭不可以
　屢缺若不降則不可以服國事與鄰國之事而祭亦
　屢廢矣服制以士為始與旁親為等夷自無所降且
　員多而所任者輕一人有喪同僚足共其職又士卑
　則其廟亦卑雖廢祭而適得其分之宜也親親長長
　貴貴尊賢固是四義以服制論之只二事耳長長附
　於親親尊賢附於貴貴貴賤有定而賢不肖無定故
　服制不可以賢不肖之説意為輕重也若受誅於甸
　人被論於司敗古之人有大義滅親者旁親期功之
　服雖不當絶不當降者亦絶之可知以貴貴之義反
　觀之則見矣

右大功九月


案大功降服衰七升正服衰八升冠皆十升義服


衰九升冠十一升既葬降服正服受衰皆十升冠


皆十一升義服受衰十一升冠十二升男子絰帶


竝易葛婦人不易要帶猶齊衰也届期而除之


又案大功之服經所未著可以互推者為從父姊


妹在室者女孫在室者昆弟之女子子適人者婦


人為庶孫適婦女子子適人者女孫在室者與夫


同為昆弟之子婦夫妻同以其為已大功宜報之


也為人後者為其姊妹在室者其昆弟姊妹在室


者報如之夫為人後其妻為舅姑大功見於小記


舅姑報如之報者於大功中有齊衰焉大夫大夫


之子公之昆弟經屢連言之其服有互見者三人

為姑姊妹女子子在室者庶子昆弟之子為士者


庶孫為大夫者昆弟之女子子嫁於大夫者同也


公之昆弟為世叔父母不降猶期大夫之子為世


叔父母為士者降之則大功大夫之妻公之昆弟


之妻為卑屬竝與夫同唯公之昆弟之妻為夫之


世叔父母不降亦大功也其為父族之世叔父母


姑昆弟姊妹姪皆大功則不以其為大夫為士嫁


於大夫嫁於士而異也公子為姑姊妹嫁於國君


者父之所不降也君夫人為女子子嫁於國君者


為父族之姑姊妹嫁於國君者尊同也康成謂天


子為姑姊妹女子子嫁於二王後亦服之若然則


王子為姑姊妹王后為女子子嫁於二王後者亦


同矣大夫為適子廢疾不受重者同之於庶子也


大夫之庶子父在為慈母同之於其母也大夫之


適子為庶昆弟降其庶也尊者不降其適賈氏以


為自大夫命婦而上為適婦悉與士士妻同也士

妾為君之女子子適人者與女君同公妾以及士


妾為其女子子適人者自為其子得遂也敖氏謂


妻於妾之有親者當為之服則士妻大夫妻為其


妹姪之為媵妾者亦存焉妹姪同為妾亦相服

繐衰裳牡麻絰旣葬除之者(繐音歲)
　正義賈氏公彥曰以天子七月葬旣葬除故在大功
　九月下小功五月上　敖氏繼公曰此服特為諸侯
　之大夫為天子而制故必於其七月旣葬乃除之葬
　時大夫若會若否其除之節同也七月而除則絰未
　必纓也其度亦未聞前齊衰章傳云帶緣各視其冠
　記云繐衰冠八升則此帶亦八升矣又此承大功之
　下疑其亦用繩屨與齊衰三月者同也蓋服至尊之
　屨或當然也
　存疑賈氏公彦曰不言帶屨者傳云小功之繐也則
　帶屨亦同小功可知
傳曰繐衰者何以小功之繐也
　正義鄭氏康成曰治其縷如小功而成布四升半(賈疏)
　(下記云繐衰四升有半)細其縷者以恩輕也升數少者以服至
　尊也凡布細而疏者謂之繐今南陽有鄧繐　敖氏
　繼公曰云何以又云小功之繐則繐之麤細亦不一
　矣小功之布有三等此繐衰之縷其如小功之上者
　與
諸侯之大夫為天子
　正義賈氏公彦曰此經直云大夫大夫中有孤卿以
　其大聘或使孤或使卿小聘使下大夫也　敖氏繼
　公曰諸侯之大夫於天子為陪臣不可以服斬又不
　可以無服故為之變而制此繐衰焉不齊衰三月者
　亦辟於其舊國君之服也唯言諸侯之大夫則其士
　庶不服可知
　案不以大功小功者不以兄弟之服服至尊也故其
　衰制在五服之外
傳曰何以繐衰也諸侯之大夫以時接見乎天子(見賢遍反)
　正義鄭氏康成曰接猶會也諸侯之大夫以時會見
　於天子而服之則其士庶民不服可知　敖氏繼公
　曰接見乎天子者謂為天子所接見也　賈氏公彦
　曰聘時士與卿大夫作介雖亦得禮不得為接見
　案聘禮行聘時賓執圭升堂介不升享禮與禮賓皆
　有賓無介此侯國相聘已然王朝可推是則接見者
　以禮相接而後謂之接見非望見顔色之謂也
　辨正射氏慈曰諸侯之大夫有出朝聘之事會見天
　子故言接見雖未接見猶服此服
　存疑賈氏公彦曰諸侯之大夫不聘天子卽無服
　餘論戴氏德曰繐衰七月之服諸侯之大夫始聞天
　子之喪白布深衣素冠吉屨無絇從諸侯哭於朝(射氏)
　(慈云從其君哭太廟阼階下)張帷為次於官舍門外别外内食疏
　食有鹽酪之和凡再不食既成服服繐布衰裳十一
　升(射氏慈云成服四升半)冠纓緣皆十一升帶亦如之(射氏慈云冠八)
　(升纓帶中衣領袖緣亦如之)絰用枲麻首絰大四寸百二十五分
　寸之七十六右本在上七月而葬葬已而除
　案射慈之説與戴德略同故不重列而取其異者竝
　附之布之升數則射氏是而戴氏非也戴蓋以小功
　之繐句錯解而未詳攷記傳耳絰之大似當如大功
　五寸二十五分寸之十九未必有纓則或如敖氏之
　説也其一云哭於朝一云哭於廟則豈同姓之國於
　廟異姓之國於朝與　又案檀弓叔仲衍使子柳之
　妻為其舅繐衰且曰昔者吾喪姑姊妹亦如斯末吾
　禁也而縣子亦以綌衰繐裳為非古則知春秋之季
　俗尚輕細期功之服以繐為之者多矣繐不一種則
　亦有大功與緦之繐與又春秋傳襄二十七年衛獻
　公喪其弟鱄如稅服終身杜注稅即繐也繐衰裳非
　五服之常痛愍之特為此服繐之見於經傳者如此
　而已

右繐衰既葬除之


案小功之繐若如其上者則以麤細如十升者之

縷而用其四升半為經以成之縷雖細於大功而


疏則猶齊衰也此與緦衰錫衰布則不同而意頗


相類差等之所窮則變通而為之耳大夫在國不


會葬者届期而除之

小功布衰裳澡麻帶絰五月者(澡音早)
　正義鄭氏康成曰澡者治去莩垢也小記曰下殤小
　功帶澡麻不絶本屈而反以報之(孔氏穎達曰首絰無根要帶猶有根)
　(示其重也屈所垂㪚麻上至於要然後中分麻為兩股合而紏之以垂嚮下)　賈氏公彦
　曰言小功者對大功是用功麤大則小功是用功細
　密者也上文多以一絰包二此别言帶者欲見帶不
　絶本與絰不同故也帶在絰上者小功以下絰帶斷
　本此殤小功中有下殤小功帶不絶本故進帶於絰
　上以見重也又此不言布帶文畧也不言屨者當與
　下章同吉屨無絇也此章亦有大功長殤在小功者
　帶無本也　敖氏繼公曰小功布之縷麤於緦之縷
　矣乃曰小功者對大功立文也不言牡麻與無受者
　可知也
叔父之下殤適孫之下殤昆弟之下殤大夫庶子為適
昆弟之下殤為姑姊妹女子子之下殤
　正義賈氏公彥曰自叔父至女子子八人皆成人期
　長中殤大功此下殤小功故在此　敖氏繼公曰此
　章别言女子子之下殤而不見子之下殤又公為適
　子大夫為適子之下殤亦不見皆文脫耳
為人後者為其昆弟從父昆弟之長殤(為人如字從才用反)
　正義賈氏公彥曰二者本服大功今長殤小功　敖
　氏繼公曰為從父昆弟者異人也經文省耳其姊妹
　之殤亦如之
　案為人後者經於大功章見為其昆弟之服此見為
　其昆弟長殤之服則為其昆弟之子女子子在室者
　當小功女子子適人者當緦矣經不言者舉昆弟而
　昆弟之子遞降一等可知
傳曰問者曰中殤何以不見也大功之殤中從上小功
之殤中從下(從如字)
　正義鄭氏康成曰問者據從父昆弟之下殤在緦麻
　也大功小功皆謂服其成人也大功之殤中從上則
　齊衰之殤亦中從上也此主謂丈夫之為殤者服也
　(賈疏緦麻章云齊衰之殤中從上大功之殤中從下注謂彼是婦人為夫之族類明此謂丈夫為殤者服)
　(也)凡不見者以此求之　敖氏繼公曰大功之殤始
　見於此而又不言中殤故發問也喪服之等其重者
　自大功而上輕者自小功而下已於麻本有無之類
　見之矣此復以二者之中殤各異其從上從下之制
　亦因以見義云從父昆弟之殤丈夫與女子子在室
　者為之同也然則此傳亦兼婦人之為其親族之殤
　者言矣凡不見者以此求之
為夫之叔父之長殤
　正義鄭氏康成曰不見中殤者中從下也(賈疏下傳云大功之)
　(殤中從下主謂此婦人為夫之黨類故知中從下在緦麻也)
昆弟之子女子子夫之昆弟之子女子子之下殤
　正義馬氏融曰伯叔父母為之服也成人在期下殤
　降二等故小功
為姪庶孫丈夫婦人之長殤
　正義馬氏融曰祖為庶孫成人大功長殤降一等故
　小功　賈氏公彥曰姑為姪成人大功長殤在此小
　功不言中殤中從上　敖氏繼公曰姪之殤服亦姑
　之適人者為之也於庶孫之下言丈夫婦人者明庶
　孫之文不可以兼男女亦為其與姪連文故也
大夫公之昆弟大夫之子為其昆弟庶子姑姊妹女子
子之長殤
　正義鄭氏康成曰大夫為昆弟之長殤小功謂為士
　者若不仕者也以此知為大夫無殤服也(賈疏凡為昆弟成人)
　(期長殤大功今大夫為昆弟小功明昆弟是為士若不仕者也大夫而有兄姊殤者五十命為大夫禮之)
　(常法或大夫之子有盛徳未必要至五十是以有幼為大夫者也)公之昆弟不言庶
　者此無服無所見也(賈疏妾子為母見厭不伸故為母則言庶今此經不為母服故)

不言庶也(張氏淳曰考疏義注無服之無蓋庶字)大夫之子不言庶者關適

　子亦服此殤也(賈疏若言大夫之庶子嫌適子不服之關通也通適子亦服此服故不言)
　(庶也)云公之昆弟為庶子之長殤則知公之昆弟猶大
　夫(賈疏舊疑大夫與公之昆弟尊卑異今案此經同降則知此二人尊卑同也)　敖氏繼
　公曰公之昆弟於庶子而下則為以尊而降於昆弟
　則亦以其父之所厭而降也大夫大夫之子所以降
　之意前章詳之矣其中殤亦從上若下殤則不服之
　蓋大夫無緦服也
　案不杖期章有大夫之子為子昆弟之子為大夫者
　之服則大夫不必五十亦有少年為之者可知疏謂
　有盛德者固然亦有公族高勲世為大夫者適子年
　雖未冠已為大夫而姊若庶兄尚在長殤之限者亦
　其一也春秋譏世卿仕者世禄不世官大夫可世乎
　曰世臣與國同休戚國所恃以固也若公族髙勲為
　大夫而其適子不世則朝廷無世臣廟制宗法皆廢
　格而不可行矣二惠弱一个而齊危欒郤降皂隸而
　晉替春秋之勢不可謂非西周之遺也即如王朝南
　仲太祖太師皇父非其明驗乎然則譏世卿與不世
　官者何也曰卿執政者當於大夫中選而為之非謂
　大夫不可世也士無世官謂士耳不謂大夫也若大
　夫雖不盡世必有世者矣不可以末季世卿之流弊
　而謂先王之法遂無世臣也
　存異馬氏融曰大夫無昆姊之殤此言殤者關有罪
　若畏厭溺當殤服之　敖氏繼公曰已為大夫不應
　有昆與姊之殤而此經乃爾蓋以昆弟姊妹宜連文
　且此條亦不專主於大夫故也
　案馬氏説於經無所據疑未必然敖氏亦以少年不
　應為大夫故云昆姊連文爾聖經字字必有實義豈
　連文之謂乎
大夫之妾為庶子之長殤
　正義鄭氏康成曰君之庶子(賈疏若適長成人則三年長殤在大功)
　馬氏融曰除適子一人其餘皆庶子也男女成人在
　大功長殤降一等故小功　敖氏繼公曰大功章已
　言君之庶子故此畧之為君之女子子亦然是雖大
　功之殤亦中從上蓋女君之為此子與夫同而妾為
　君之黨得與女君同故皆宜中從上而不可以婦人
　之從服者例論也其下殤亦不服之
　案緦麻章婦人為夫之族類之殤中從下唯此與彼
　殊敖説是也妾服如此則女君不待言矣

右殤小功五月


案殤小功降服衰冠同十升義服衰冠同十二升


無受終其月數而除之　又案殤小功之服父為


子之下殤公與大夫為適子之下殤敖氏以為文


脱是也其餘經未著而可以互推者婦人為子女


子子適孫之下殤與夫同女子子在室為叔父姑


弟妹姪之下殤與男子同其適人者為已上諸親


之長殤中殤亦如之為人後者為其姊妹之長殤


中殤大夫大夫之子為叔父之長殤中殤大夫之


妻為適子之下殤衆子女子子夫之昆弟之子女

子子之長殤公之昆弟為叔父之下殤其妻為夫


之叔父之長殤餘與大夫之妻同公妾以及士妾


為君之長子之下殤為其子女子子之下殤士妾


為君之衆子女子子之下殤大夫之妾為君之女


子子之長殤尊者不降其適則大夫命婦而上亦


服適孫之下殤與

小功布衰裳牡麻絰卽葛五月者
　正義鄭氏康成曰小功輕三月變麻因故衰以就葛
　絰而五月也間傳曰小功之葛與緦之麻同舊説小
　功以下吉屨無絇也　賈氏公彥曰成人文縟故有
　變麻卽葛不變衰但以日月為足也　敖氏繼公曰
　絰不言澡可知也此變麻即葛乃不易衰者為無受
　布也即葛不云三月者已於大功章見之故不言也
　案殤小功言澡亦牡麻此言牡亦澡之文互見也其
　異者即葛耳婦人之要帶不即葛與大功同麻斷本
　絰不纓皆可知也小功之絰四寸百二十五分寸之
　七十六葬後即葛與緦之麻同三寸六百二十五分
　寸之四百二十九所以無受者小功之布十升十一
　升十二升若受則十五升為朝服之吉布十三升十
　四升則吉凶之間疑似難明不欲入十三升以上又
　不可以緦受之故無受也且見喪服之以十二升為
　限也　又案大功小功期滿則除九月七月五月皆
　無祭然則除殤服者無祭可知記所謂祭不為除喪
　者於此可見
從祖祖父母從祖父母報(從才用反下竝同)
　正義馬氏融曰從祖祖父母者曾祖之子祖之昆弟
　也從祖父母者從祖祖父之子父之從父昆弟也
　鄭氏康成曰祖父之昆弟之親(敖氏繼公曰從祖祖父乃祖父之昆弟從)
　(祖父乃祖父之昆弟之子故云祖父之昆弟之親也)　賈氏公彥曰報者恩輕
　見兩相為服故云報也　朱子曰父母本是期加成
　三年世叔父母本是大功加成期其從祖父母小功
　者乃正服之不加者耳　敖氏繼公曰此與為之者
　尊卑雖異亦旁尊也故報之於此即言報者畧輕服
　齊衰大功重報服或别見之
　案記傳云小功以下為兄弟則雖從祖祖父母從祖
　父母若外祖父母之尊皆以兄弟之誼視之矣　又
　案父之兄弟期則祖父之兄弟宜大功乃降至小功
　者五服唯兄弟行遞降一等而其他則否所謂四世
　而緦服之窮也不然則服及五世矣亦以世叔父之
　期本是加服故也
從祖昆弟
　正義鄭氏康成曰父之從父昆弟之子(賈疏從祖父之子)
　賈氏公彥曰從祖祖父母從祖父母從祖昆弟三者
　為三小功也
從父姊妹孫適人者(適如字下適人同)
　正義鄭氏康成曰從父姊妹父之昆弟之女孫者女
　孫在室皆大功　敖氏繼公曰三者適人其服同云
　適人則為女孫無嫌故不必言女
　案從祖昆弟相為服矣從父姊妹適人者當報不言
　者可知也女孫不敢降其祖已見不杖期章
為人後者為其姊妹適人者(為人如字)
　正義陳氏銓曰累降也　馬氏融曰不言姑者不降
　姑也　鄭氏康成曰不言姑者舉其親者而恩輕者
　降可知　敖氏繼公曰姊妹不言報省文也記曰為
　人後者於兄弟降一等報
　案為後者若係親昆弟之子則姑猶是姑也如其服
　服之如馬氏説矣若係從父昆弟之子更遞疏以迄
　於無服者則當降之如注説矣姑之期加服也本服
　大功已出為後降小功姑適人則緦不與姊妹同差
　以其與世叔父均無大功之降也經以其不定也故
　闕之馬鄭二家皆是但各見一邉耳
　存疑敖氏繼公曰經於前章為人後者唯見其父母
　昆弟姊妹之服餘皆不見是於本服降一等者止於
　此親爾所以然者以其與已為一體也然則自此之
　外凡小宗之正親旁親皆以所後者之親疏為服不
　在此數矣
　案經不見本生祖父母曾祖父母世叔父母諸人之
　服者亦以所後者之親疏不定也其同祖者親自親
　矣其不同祖者自祖父母世叔父母以及其餘概從
　降一等之例唯同曾高者則曾高猶是齊衰三月耳
　為其父母不杖期不以所後之親疏而異知餘親之
　降一等亦不以所後之親疏而異也如敖氏謂除昆
　弟姊妹之外正親旁親皆以所後者之親疏為服假
　令在疏屬五服之外則於本生祖父母之喪竟脱然
　無一日之服也而可乎互見記為人後者於兄弟條
為外祖父母
　正義馬氏融曰母之父母也
傳曰何以小功也以尊加也
　正義馬氏融曰本服緦以母所至尊加服小功故曰
　以尊加　賈氏公彥曰外親之服不過緦麻以祖是
　尊名母之所生故加至小功　敖氏繼公曰尊云者
　謂其為母之父母也子之從其母而服母黨者當降
　於其母二等母為父母期子為外祖父母小功宜也
　非以尊加也
　案敖氏深得制服之條理然傳意自不可廢也外親
　之服不過緦麻篤本宗而重一本也堯典首親九族
　周室時庸展親聖人之意可見矣下逮編氓親親之
　殺無異乃末俗猶有薄於同氣而暱其母妻之黨者
　是何心哉
　餘論服問母出則為繼母之黨服母死則為其母之
　黨服為其母之黨服則不為繼母之黨服鄭氏康成
　曰雖外親亦無二統喪服小記為君母後者君母卒
　則不為君母之黨服為母之君母母卒則不服為慈
　母之父母無服
　案前母之黨經不言有服何也曰禮外親亦無二統
　前母之子不服後母之黨則後子不逮事前母者亦
　如之也從服者所從亡則已前母既亡不從不亦宜
　乎己母出則服繼母之黨如繼母多則奚服曰服在
　堂繼母之黨服其所從也虞喜以為縱有十繼母唯
　服次其母者之黨非也
　辨正舊唐書開元二十三年議加外祖父母舅服并
　為舅妻制服職方郎中韋述議曰聖人究天道而厚
　於祖禰繫姓族而親其子孫母黨比於父族不可同
　貫明矣今若外祖及舅更加一等堂舅及姨列於服
　紀中外之制相去幾何廢禮循情所務者末先王之
　制謂之彝倫奉以周旋猶恐失墜一紊其敘庸可正
　乎侍中裴耀卿中書令張九齡等奏曰外族之親禮
　無不報甥既為舅妻制服舅妻還合報之甥既報服
　則與夫之姨舅以類是同甥妻不得不服所增者頗
　廣所引者漸深㣲臣愚䝉實所未達
　案是議也太常卿韋縚創議欲加外祖父母大功舅
　妻小功堂姨舅降一等廷臣多爭之者今畧採韋述
　裴耀卿之語以見外家之加服舊人有不然之者如
　此云　又案外祖父母有當服者六子為因母之父
　母一也母出為繼母之父母二也庶子君母在為君
　母之父母三也庶子為繼母之父母四也庶子不為
　父後者為己母之父母五也以上女子子同為人後
　者為所後母之父母六也其餘則皆所不服
從母丈夫婦人報
　正義鄭氏康成曰從母母之姊妹丈夫婦人姊妹之
　子男女同　馬氏融曰言丈夫婦人者異姓無出入
　降　敖氏繼公曰從母之義與從父同以其在母列
　故但以從母為稱丈夫婦人即為從母服者也此為
　加服而從母乃報之者以其為母黨之旁尊不足以
　加尊焉故報之也經凡三以丈夫婦人連文而所指
　各異讀者詳之
傳曰何以小功也以名加也外親之服皆緦也
　正義賈氏公彥曰以有母名故加至小功　鄭氏康
　成曰外親異姓正不過緦　敖氏繼公曰母為姊妹
　大功子從服當緦以有母名故加一等而在此云外
　親之服皆緦以見此為加也　庾氏蔚之曰外親以
　緦斷者抑異姓以敦己族也母於姊妹有相親近之
　情故因其母名以加服
　案父之黨從乎父而推則首及世叔父母之黨從乎
　母而推則首及從母男女異長姊妹之間其情尤暱
　此從母之服所以過於舅也
　存疑朱子曰母之姊妹服反重於母之兄弟緣於兄
　弟既嫁則降服而於姊妹之服則未嘗降故於舅服
　緦於從母服小功也
　案姊妹適人皆降大功唯兩人俱出不累降耳朱子
　豈考之未詳與抑記者誤與
夫之姑姊妹婦姒婦報
　正義鄭氏康成曰夫之姑姊妹不殊在室及嫁者因
　恩輕畧從嫁降娣姒婦者兄弟之妻相名也　王氏
　肅曰左氏傳魯之穆姜晉子容之母皆以稺婦為姒
　婦　馬氏融曰婦人無所專以夫為長㓜不自以年
　齒妻雖小猶隨夫為長也　敖氏繼公曰為夫之姑
　姊妹從服也乃小功者唯從其夫之降服也記曰夫
　之所為兄弟服妻降一等夫為其姑姊妹在室者期
　正服也出嫁者大功降服也妻不隨其夫之正服降
　服為升降者從服者宜有一定之制而不必隨時變
　易也所以不從其夫之正服者恐為其出嫁者或與
　夫同服則失從服之義也此為從服故姑姊妹言報
　娣姒固相為矣亦言報者明其不以夫爵之尊卑而
　異也先娣後姒則娣長姒稺明矣
　案昆弟一為大夫一為士則大夫降其昆弟大功娣
　姒婦相為小功雖命婦亦不更降以其夫之於昆弟
　妻無服故不隨夫爵而異也娣姒婦與夫之姊妹皆
　同輩也上非母道下非婦道而相為服如此則㛮叔
　之無服以逺嫌而不以同輩又可見矣
傳曰娣姒婦者娣長也何以小功也以為相與居室中
則生小功之親焉
　正義敖氏繼公曰婦人於夫之昆弟當從服以遠嫌
　故無服假令從服亦僅可以及於其昆弟之身不可
　以復及其妻也然則娣姒婦無相為服之義而禮有
　之者則以居室相親不可無服故爾然或竝居室或
　不竝居室而相為服之義唯主於此者蓋本其禮之
　所由生者言也娣長也者釋娣婦之為長婦也
　存疑鄭氏康成曰長婦謂稺婦為娣婦娣婦謂長婦
　為姒婦
　存異賈氏公彥曰娣長也者二婦互稱謂年小者為
　娣假令弟妻年大稱之曰姒兄妻年小稱之曰娣左
　傳聲伯之母不聘穆姜云吾不以妾為姒是據二婦
　年大小為娣姒不以夫年為小大也
　案婦人坐以夫之齒無自以其年為大小之理疏既
　與傳違亦乖注義注本爾雅然案之此經及左傳則
　適相反豈時俗有不同者與
大夫大夫之子公之昆弟為從父昆弟庶孫姑姊妹女
子子適士者(適如字)
　正義馬氏融曰從父昆弟庶孫本大功以尊降故小
　功姑姊妹女子子在室大功適士又降一等故小功

鄭氏康成曰從父昆弟及庶孫亦謂為士者　敖

　氏繼公曰此姑姊妹女子子再降故其服在此不言
　適人而言適士者所以見從父昆弟庶孫亦謂為士
　者也經之例多類此公之昆弟於其從父昆弟之不
　為大夫者乃小功者以其非公子也
　案三者之從父昆弟姑姊妹不敢以小功報而如其
　大功之本服服之唯大夫之子父沒則不降
大夫之妾為庶子適人者
　正義鄭氏康成曰君之庶女子子也庶女子子在室
　大功其嫁於大夫亦大功(賈疏此適人者謂士也)　敖氏繼公
　曰此非己子故其服如此若為己之女子子在室期
　適人亦大功經凡言庶子皆主於男子也女子子不
　必言庶文有脫誤與
　案女君所生之女子子妾為之服與庶子同故女子
　子無分於適庶經言庶子者嫌他妾所生之女子子
　或異於女君所生者也
　通論敖氏繼公曰喪服記與小記言妾為君之長子
　之服大功及此章凡三見大夫之妾為君之庶子及
　女子子之服若其他親則無聞焉然則凡妾之從乎
　其君而服君之黨者止於此耳是亦異於女君者也
　案妾為君之父母祖父母亦當與女君同猶臣之從
　君服也其旁親皆不服之彼不來服妾無庸徧服之
　且嫌竝適也妾服不及其孫妾子之子無為父之妾
　母之服妾又何孫服之有乎
庶婦
　正義敖氏繼公曰庶婦為舅姑期舅姑乃再降之為
　小功者所以别於適婦也　鄭氏康成曰夫將不受
　重者(賈疏若小記注世子有廢疾不可立而庶子立其舅姑皆為其婦小功亦兼此婦也)
　案注所言是本係適婦而以庶婦服之者故疏云兼
　之
君母之父母從母
　正義鄭氏康成曰君母父之適妻也從母君母之姊
　妹
傳曰何以小功也君母在則不敢不從服君母不在則
不服(從服如字)
　正義鄭氏康成曰不敢不服者恩實輕也凡庶子為
　君母如適子　賈氏公彦曰不在者或出或死也君
　母在既為君母父母服其己母之父母或亦兼服之

敖氏繼公曰君母在則不敢不從服者以其配父

　尊之也君母不在則不服者别於己之外親也此庶
　子雖服其君母之父母姊妹彼於此子則無服蓋庶
　子以君母之故不得不服其親而彼之視己實非外
　孫與姊妹之子故略而不服
　餘論庾氏蔚之曰外氏無二統適母有三四不可悉
　服宜以始生所遇適母之黨若已生悉不及宜服最
　後者之黨也
君子子為庶母慈已者
　正義鄭氏康成曰君子子者大夫及公子之適妻子

敖氏繼公曰此服固適妻之子為之若妾子則謂

　其母或不在或有他故不能自飬其子而庶母代飬
　之不命為母子者也
傳曰君子子者貴人之子也為庶母何以小功也以慈
已加也
　正義鄭氏康成曰云君子子者則父在也内則曰異
　為􁆐子室於宫中擇於諸母與可者(賈疏諸母謂父之妾即此經庶)
　(母者也云可者傳御之屬也)必求其寛裕慈惠溫良恭敬愼而寡
　言者使為子師其次為慈母其次為保母皆居子室
　他人無事不徃又曰國君世子生卜士之妻大夫之
　妾使食子三年而出見於公宮則劬非慈母也士之
　妻自養其子(賈疏亦内則文)　敖氏繼公曰禮為庶母緦謂
　士及其子也其慈已者恩宜有加固小功矣此云君
　子子者明雖有貴者其服猶然也大夫之子公子之
　子於庶母亦當緦麻以從其父而降遂不服其於慈
　已者加在小功若又從父而降則宜在緦麻今乃不
　降而從其加服者嫌其與凡父在而為不慈已者之
　服同也正者降之加者伸之其意雖異而禮則各有
　所當也云君子子則父在也父在且伸此服則父沒
　可知矣其為父後者則但服緦蓋不可以過於因母
　也若為大夫則不服之以大夫於庶母本無服故也
　案士之妻固自養其子然或妻不能養而妾代養之
　或此妾所生而彼妾代養之皆為庶母慈已者則皆
　小功也注引内則證此慈母之為諸母耳諸母即庶
　母與此經一也但國君之世子衆子皆不服之服之
　者唯公子之子及大夫之子以下耳若非庶母而以
　他人為之則僅可比緦麻章之乳母且自大夫之子
　以上皆不為之服矣昭十一年左傳其僚無子使字
　敬叔此庶母慈己者也不為大夫則服之
　存疑鄭氏康成曰父沒則不服之矣云以慈己加則
　君子子亦以士禮為庶母緦也不言師保慈母居中
　服之可知也
　案内則言子師慈母保母蓋國君之子備此三者若
　公子之子大夫之子則三者不必備即備亦不必概
　為之服服慈己者而已以其恩勤為尤甚也司馬筠
　謂内則慈保擇他人為之非謂兄弟之母而詆康成
　為不辨三慈混為訓釋夫始生之子不必遂有兄弟
　固不必即有兄弟之母而父妾則皆可擇為慈母也
　渠蓋忽過内則諸母二字未之審耳
　餘論周氏捨曰賀彦先稱慈母之子不服慈母之黨
　婦又不從夫而服慈姑小功服無從故也庾蔚之云非
　徒子不從母而服其黨孫又不從父而服其慈由斯
　而言慈祖母無服明矣
　案父命為母子則三年夫服三年則妻當從服但孫
　不從服已亦不服其黨耳此庶母慈己者經原不正
　名之曰慈母也小功無從自不待言

右小功五月


案小功降服衰冠同十升正服衰冠同十一升義


服衰冠同十二升喪服之升數盡於此無以受之


故葬後不易衰冠但變麻即葛以終其月也即葛


亦謂男子要婦人首也　又案小功之服經所未


著可以互推者為適孫婦為從祖姊妹在室者為


適婦不為舅後者見於小記為從父昆弟之子女


子子在室者昆弟之孫女孫在室者則於從祖祖


父母從祖父母之報見之女子子在室為從祖祖


父母從祖父母從祖昆弟從父昆弟之子女子子


在室者與男子同適人者則為其從父昆弟姊妹


為其昆弟之為人後者皆報服也報其昆弟之妻


昆弟之子婦則在室適人同也婦人為庶孫適孫

婦夫之從父昆弟之子女子子在室者夫之昆弟


之孫女孫在室者與夫同為人後者為所後者之


妻之父母見於斬衰章傳為其姊妹亦同大夫大


夫之子公之昆弟為女孫嫁於大夫者為從祖祖


父母從祖父母從父昆弟從父昆弟之子昆弟之


孫為大夫者為昆弟之子婦其夫為士者降一等


報之大夫之妻公之昆弟之妻為夫之從父昆弟


之子昆弟之孫為大夫者為夫之昆弟之子婦其


夫為士者猶之夫也婦人為姊妹之子男女同則


從母之報服也敖氏謂妻亦服妾則士妻大夫之


妻為從父姊妹若姊妹之女子子之為媵妾者猶


親服也妾中有相服者亦以其倫尊者不降其適


則賈氏以為自大夫命婦而上為適孫婦與士之


妻同也據為人後者為其昆弟大功則為昆弟之


子女子子在室者當小功若所後者非同祖之世


叔父則為其祖父母世叔父母從父昆弟皆小功

與若然則其相報者亦同也

欽定儀禮義疏巻二十四
欽定四庫全書
欽定儀禮義疏巻二十五
　喪服第十一之四
緦麻三月者
　正義鄭氏康成曰緦麻緦布衰裳而麻絰帶也(敖氏繼公)
　(曰以麻為絰帶者蓋經傳單言麻者多以絰帶言也)不言衰絰略輕服省文
　賈氏公彥曰以緦如絲者為衰裳又以澡治莩垢之
　麻為絰帶故曰緦麻三月者法一時天氣變可以除
　之　敖氏繼公曰輕服既葬即除之故但三月也不
　别見殤服者以其服與成人無異也
　案輕服以葬期為節若不及期而葬者如其期服之
　通論敖氏繼公曰齊衰三月不言繩屨大功不言冠
　布纓小功不言布帶緦麻不言衰絰服彌輕文彌略
　也
傳曰緦者十五升抽其半有事其縷無事其布曰緦
　正義鄭氏康成曰謂之緦者治其縷細如絲也(賈疏其麤)
　(細與朝服十五升同故細如絲)抽猶去也雜記曰緦冠繰纓(孔疏繰讀從喪)
　(服小記澡麻帶絰之澡緦既有事其縷就上澡之又治其布以為纓謂縷布俱治)賈疏冠與衰同用緦　
　(布皆不治布纓則澡治)賈氏公彦曰八十縷為升十五升千二
　百縷抽其半六百縷縷麤細如朝服數則半之　朱
　子曰緦十五升抽其半者是一簆只用一經如今廣
　中疏布又如單經黄草布皆只一經也　敖氏繼公
　曰十五升者将為十五升布之縷也抽其半而為布
　則成布七升有半也此比於他服之布為稍疏比於
　他布之縷為最細細者所以見其為輕喪疏者所以
　明其非吉布若布縷之或治或否其意亦猶是也曰
　緦者蓋治其縷細如絲故取此義而名之亦以異於
　錫衰也
　案喪服之布自三升至十二升而止具有等差矣緦
　不以十三升為之者十五升則為吉布十三十四在
　疑似之閒故吉凶兩不用也禮窮則變而通之乃於
　其下緬者更為縷細孔疏之布以示其輕而又别其
　布縷之有事無事以為弔服焉
　辨正鄭氏康成曰或曰有絲朝服用布何衰用絲乎
　案喪服雖輕無用絲之理觀受服之絰帶僅以葛易
　麻亦可見矣陸氏佃讀絲冠繰纓之繰為蠶繰之繰
　而以為散絲為之何其不衷諸理也
　通論敖氏繼公曰此布七升有半乃在小功之下者
　以其縷細也凡五服之布皆以縷之麤細為序其麤
　者則重細者則輕故升數雖多而縷麤猶居於前如
　大功在繐衰之上是也升數雖少而縷細猶居於後
　如緦麻在小功之下是也
族曾祖父母族祖父母族父母族昆弟
　正義鄭氏康成曰曾祖昆弟之親也　賈氏公彥曰
　此即禮記大傳云四世而緦服之窮也名為四緦麻
　者也族屬也骨肉相連屬以其親將盡恐相疏故以
　族言之耳　黄氏榦曰曾祖父母據期斷本應五月
　族曾祖父母疏一等故緦　敖氏繼公曰以從父從
　祖者差之則此乃從曾祖之親也變言族者明親盡
　於此也凡有親者皆曰族記曰三族之不虞是也
　餘論鄭氏康成曰族祖父者祖父之從父昆弟之親
　也亦髙祖之孫則髙祖有服明矣
　案齊衰三月章不見髙祖父母之服故注明之蓋未
　有旁服以是屬而反遺於正體者也
庶孫之婦
　正義賈氏公彥曰以適子之婦大功庶子之婦小功
　適孫之婦小功庶孫之婦緦是其差也　敖氏繼公
　曰夫之祖父母於庶孫之婦其本服當小功以别於
　適孫之婦故亦降一等而在此
　餘論敖氏繼公曰庶孫之婦緦則適孫之婦小功也
　小功章不見之者文脫耳
庶孫之中殤(中當依注作下)
　正義鄭氏康成曰庶孫者成人大功其殤中從上此
　當為下殤言中殤者字之誤爾又諸言中者皆連上
　下也(賈疏大功之殤中從上小功緦麻之殤中從下無單言中殤者)
從祖姑姊妹適人者報(從才用反下並同適人如字)
　正義賈氏公彥曰此本服小功出適降一等緦麻
　敖氏繼公曰云報者謂亦既適人乃降之也適人者
　為此親非報服略言之耳
從祖父從祖昆弟之長殤(長知丈反下並同)
　正義賈氏公彥曰此本服小功長殤降一等緦麻
　鄭氏康成曰不見中殤中從下(賈疏小功之殤中從下)
　餘論敖氏繼公曰上章之首連言三小功此惟見其
　二者之殤蓋以從祖祖父未必有在殤者也此與經
　不見曾祖之父及曾孫之子之服者意頗相類
　案敖氏之說良然若有從祖祖父在長殤者與此同
　服緦可知
外孫
　正義鄭氏康成曰女子子之子　賈氏公彥曰以女
　適外而生故云外孫　敖氏繼公曰此服亦男女同
　外孫為外祖父母小功不報之者以其為外家之正
　尊與
從父昆弟姪之下殤
　正義賈氏公彥曰從父昆弟成人大功長中殤小功
　故下殤在此
　案為兩下殤服者異人也小功章為從父昆弟之長
　殤據丈夫則此為其下殤緦者亦丈夫也女子子在
　室者服之亦同適人則不服其為姪則專主婦人耳
　存疑賈氏公彥曰姪為姑之出適者大功長中殤小
　功
　案姪為姑之下殤小功據在室者降之也姑為姪之
　下殤緦據己己適人而降之也疏以姪為姑服釋此
　非其次也當云姑為姪成人大功長中殤小功故下
　殤緦
　餘論敖氏繼公曰單言姪者前既以丈夫婦人言之
　此無嫌也又以前章例之則爲人後者為其昆弟之
　下殤亦當在此經文闕耳
夫之叔父之中殤下殤
　正義馬氏融曰妻為之服也成人大功中下殤降二
　等故緦　鄭氏康成曰見中殤者中從下(賈疏下傳言婦人為)
　(夫之族類大功之殤中從下)　敖氏繼公曰見中殤者眀其與前
　條異
從母之長殤報
　正義賈氏公彥曰母之姊妹成人小功故長殤在此
敖氏繼公曰前章從母成人之服已言報此復見

　之者嫌其報加服者或略於殤也
　案外親之殤服僅有此條嫌殤服或略於外親故著
　之
庶子為父後者為其母(為父如字傳為一同)
　正義賈氏公彥曰此謂無冡適唯有妾子父死庶子
　承後者為其母緦也
傳曰何以緦也傳曰與尊者爲一體不敢服其私親也
然則何以服緦也有死於宮中者則為之三月不舉祭
因是以服緦也
　正義馬氏融曰承父之體四時祭祀不敢申私親服
　而廢尊者之祭故服緦　江氏虨曰厭屈私情所以
　上嚴祖考　賈氏公彥曰云私親者妾母不得體君
　不為正親也有死於宮中者縱是臣僕亦三月不舉
　祭故此庶子因是為母服緦也　鄭氏康成曰君卒
　庶子爲母大功(賈疏大功章公之庶昆弟為其母是也)大夫卒庶子為
　母三年(賈疏父在大功父卒無餘尊所厭故伸三年)士雖在庶子為母皆
　如衆人(賈疏士卑無厭故也注幷言大夫士之庶子者欲見不承後者如此服若承後則皆緦也)

敖氏繼公曰為父後者或當為適母後故不服妾

　母蓋與適子同也有死於宮中則三月不舉祭者吉
　凶之事存亡共之因是以服緦者言非若是則不敢
　服也蓋子之於母情雖無窮然禮所不許則其情亦
　不可得而遂今因有三月不舉祭之禮乃得略伸其
　服焉觀此則孝子之心可知矣何以不齊衰三月也
　尊者之服不敢用於妾母也
　案此據士之庶子為父後者言也而大夫之庶子為
　父後而不為大夫者亦存焉為母廢一時之祭亦足
　以伸其情矣若又過此則非所以承宗廟也大夫以
　上無緦服則不服雜記同宫雖臣妾葬而後祭謂練
　祥之祭也服緦則廢一時之吉祭可知　又案魯昭
　公之母齊歸薨叔向譏其有三年之喪而無一日之
　慼(昭十一年)是則諸侯庶子為父後者於其母原應有三
　年之喪也服問君之母非夫人則羣臣無服唯近臣
　及僕驂乘從服唯君所服服也凡臣從君服降一等
　君若服緦則近臣何從之有曰羣臣無服則君固自
　有服也曰近臣從服曰唯君所服服則君當服三年
　而近臣從之以期矣然據此經士之庶子為父後則
　緦大夫之庶子為父後若為大夫則無服以大夫無
　緦服也諸侯以上更不待言然則奚從而可庶子為
　父後者不服其母雖古有定制而究不即於人心公
　羊氏曰母以子貴春秋書成風齊歸皆曰小君則固
　以夫人之喪喪之矣西周以前不可知而春秋時則
　已變亦因人心之所不安而通之未可誚其必不然
　如治春秋者之說也玩曾子問練冠以居之説疑古
　者庶子王於其母在外則無服燕居則練服以終三
　年是以羣臣在外者不從服近臣時在君側者則從
　以練服終期與君服其内而不服其外則雖曰無服
　而三年之慼未嘗不存此與公子之妻服其皇姑之
　意略同若然則諸經傳之說庶可以相通而不相左
　矣
　存疑賈氏公彥曰經傳所云據大夫士之庶子承後
　法若天子諸侯庶子承後為其母服云何案曾子問
　古者天子練冠以居注云謂庶子王為其母又案服
　問君之母非夫人則羣臣無服唯近臣及僕驂乘從
　服唯君所服服也注云妾先君所不服也禮庶子為
　後為其母緦言唯君所服伸君也春秋之義有以小
　君服之者時若小君在則益不可據彼二文曾子問
　所云據小君在則練冠在五服外服問所云據小君
　没後庶子得伸
　案康成謂伸君未知所伸何服若如士之子服緦則
　近臣無從法且練冠既葬而除與緦三月之相去其
　與㡬何而頓謂之伸哉婦人未有以尊厭人者謂以
　小君之存没而有異非也趙岐注孟子有厭於適母
　之文其此說誤之與
士為庶母
　正義敖氏繼公曰言士者承上經之下宜别之且起
　下文也
傳曰何以緦也以名服也大夫以上為庶母無服
　正義馬氏融曰以有母名為之服緦　賈氏公彥曰
　大夫以上無服者以其降故也　朱子曰父妾之有
　子者謂之庶母緦麻三月此其名分有所係不論其
　年齒之長少也　敖氏繼公曰大夫以上為庶母無
　服者以庶母之服緦而大夫以上無緦服故也又大
　夫以上於其有親者且降之絶之則此無服宜矣
　通論荀氏顗曰諸侯絶期大夫絶緦
貴臣貴妾
　正義敖氏繼公曰貴臣室老也貴妾長妾也
傳曰何以緦也以其貴也
　正義敖氏繼公曰此亦士為之也大夫以上無緦服
　案據士昏士喪皆有室老據士昏則媵有娣姪室老
　為私臣之貴者娣姪之長為妾之貴者曲禮曰士不
　名家相長妾亦足徴之士之職位未宜有所降生不
　名者死則以緦服之宜也據此則士無臣之說蓋必
　不然矣小記士妾有子而為之緦士為妾服蓋兼此
　二者貴則不必其有子也有子則不必其貴也
　存疑鄭氏康成曰此謂公士大夫之君也天子諸侯
　於臣妾無服士卑無臣士妾又賤不足殊
　案尊降之法士服而大夫不服者有之矣未有大夫
　服而士不服者也大夫不為庶母服而乃自服其妾
　乎臣妾不可徧服殊其貴者而服之於士則宜娣姪
　為妻之族親未可謂賤也注欲伸其無臣之說故强
　此以就彼耳
　餘論敖氏繼公曰此服似夫妻同之妻為此妾服則
　非有私親者也其有親者宜以其服服之
乳母
　正義敖氏繼公曰此亦蒙士為之文也士之妻自養
　其子若有故或使賤者代食之故謂之乳母其妾子
　亦然若大夫之子則慈母之外又有乳母内則曰大
　夫之子有食母鄭氏以為即此乳母是也大夫之子
　父沒乃為之服　荀子曰乳母飲食之者也而三月
　案士為庶母貴臣貴妾乳母經本連文傳注家離之
　耳
傳曰何以緦也以名服也
　正義馬氏融曰士為乳母服以其乳養於已有母名

賈氏公彥曰有母名為之服緦也

　辨正呂氏坤曰此乳母蓋僱他人之婦乳哺三年故
　以母呼之昔韓昌黎蘓東坡於乳母皆葬而為之銘
　為之緦或云父妾繆甚矣
　存異聞人氏通漢曰始封之君及夫人皆不降乳母

賀氏循曰為乳母緦士與大夫皆同不以尊卑降

　案始封君所服謂不臣者耳乳母何人而君與夫人
　服之乎大夫降一等則凡緦皆不服大夫之子從乎
　大夫而降則父在亦不服矣宋仁宗以天子之尊宣
　召兩府欲為乳母制服韓魏公曽爭之
從祖昆弟之子
　正義鄭氏康成曰族父母為之服(敖氏繼公曰經但見族父為此服注)
　(兼言族母者足經意也婦人為夫黨之卑屬與夫同)
　餘論孔氏頴逹曰同堂兄弟之孫理自緦麻曾祖為
　曾孫三月兄弟之曾孫無等降之亦三月　敖氏繼
　公曰為族曽祖父族祖父族父族昆弟皆緦其族昆
　弟固相為矣此條則族父報然則族曾祖父於昆弟
　之曾孫族祖父於從父昆弟之孫以其為旁親卑者
　之輕服故略之而不報與
　案旁親之服皆報則親未盡者自應有服故以五為
　九必數此而後全也孔氏說是也然論其屬則已疏
　以其年則卑者成人而尊者或老矣雖不服可也敖
　氏說亦是也
曾孫
　正義鄭氏康成曰孫之子　敖氏繼公曰此曾祖父
　母為之服也以本服之差言之為子期為孫大功則
　為曾孫宜小功乃在此者以曾孫為已齊衰三月故
　已為之緦麻三月蓋不可以過於其為已之月數也
　不分適庶者以其卑逺略之且不可使其庶者無服
　也　賈氏公彥曰據曾祖為之緦不言玄孫者此亦
　如齊衰三月章直見曾祖不言髙祖以其曾孫為曾
　髙同曾髙亦為曾孫玄孫同也
　案緦麻在殤則無服髙祖於玄孫之成人者罕及見
　之矣王制七十惟衰麻在身謂父母之喪也若卑屬
　功緦之服則七十以上者雖存其名而不必强被之
　經所以不著也曾孫女成人在室當亦同或適人或
　殤則不服
　存疑賈氏公彥曰王為適子斬衰其為適孫適曾孫
　適玄孫皆齊衰不杖章注云凡父於將為後者非長
　子皆期然則王禮亦適子死有適孫適孫死有適曾
　孫向下皆然也
　案經於不杖期章著適孫之服大功章著庶孫之服
　至此章則概之曰曾孫不分適庶然則雖有適子適
　孫皆不在而適曾孫應為後者曽祖亦但為之緦麻
　矣蓋曾孫之為曾祖三年傳重也祖父之於子孫則
　不容無所降殺為適子斬衰為適孫不杖期未嘗以
　適子不在而為適孫斬也則亦何庸以適孫不在而
　為適曾孫期乎為適孫不與適子同服則為適曾孫
　不與適孫同服宜也且自緦至期相縣已甚頓加三
　等恐無此法然則士已無適庶曾孫之異服矣疏說
　殆未可從
父之姑
　正義鄭氏康成曰歸孫為祖父之姊妹(賈疏爾雅女子謂昆弟之)
　(子為姪謂姪之子為歸孫)　敖氏繼公曰此從祖之親乃緦者以
　其為祖父之姊妹於屬為尊故但據已適人者言之
　其意與姑為姪者同不言報者亦以其非一定之禮
　故也
　案已之姑大功則父之姑宜小功而乃緦者姑在室
　之期是加服論本服則在室宜大功適人宜小功也
　則父之姑適人者緦矣婦人外成閱兩世則於已為
　已疏故不殊其在室適人而概從其輕焉由此推之
　則昆弟之女孫雖在室或不必為之小功矣尊於卑
　之輕服年未衰者服之已衰則從省大概皆然故有
　不言報者
從母昆弟
　正義敖氏繼公曰從母姊妹亦存焉外親之婦人在
　室適人同
傳曰何以緦也以名服也
　正義敖氏繼公曰名謂昆弟之名母為姊妹之子小
　功子無所從也唯以名服之
甥
　正義鄭氏康成曰甥姊妹之子　敖氏繼公曰亦丈
　夫婦人同
傳曰甥者何也謂吾舅者吾謂之甥何以緦也報之也
　正義馬氏融曰甥從其母而服已緦故報之
壻
　正義鄭氏康成曰壻女子子之夫
傳曰何以緦也報之也
　正義馬氏融曰壻從妻而服已緦故報之
妻之父母
　案爾雅妻之父為外舅妻之母為外姑
傳曰何以緦從服也
　正義鄭氏康成曰從於妻而服之　敖氏繼公曰從
　期服而緦是降於其妻三等矣妻從夫降一等子從
　母降二等夫從妻降三等差之宜也
　案妻為其祖父母期夫不從服母為其祖父母期子
　亦不從服但從其母妻之所自生者祖則逺矣且以
　其期本加服又出適而不降也與朱子母族三妻族
　二之說合觀之則條理秩然矣
姑之子
　正義鄭氏康成曰外兄弟也(賈疏姑是内人以出外而生故稱外)
傳曰何以緦報之也
　正義賈氏公彥曰姑舅之子兩相為服故云報之
舅
　正義鄭氏康成曰舅母之兄弟
傳曰何以緦從服也
　正義鄭氏康成曰從於母而服之　敖氏繼公曰從
　於母之大功而緦也母於昆弟之為父後者期子乃
　不從之而服小功亦可以見從服一定之制矣
　通論朱子曰先王制禮父族四故由父而上為族曾
　祖父緦姑之子姊妹之子女子子之子皆由父而推
　之也母族三母之父母之母母之兄弟恩止於舅故
　從母之夫舅之妻皆不為服推不去故也妻族二妻
　之父妻之母乍看時似乎雜亂無紀子細看則皆有
　義存焉
　案外親之服以從以名以報唯服其切近相屬者而
　外此不與焉故母族於外祖父之昆弟及昆弟之子
　女子子無服妻族於妻父之昆弟無服蓋以從服則
　從之所不及名服則無其名也然則堂舅堂姨雖在
　母為五屬之親於已則逺矣况其又疏者更有何舅
　姨之目乎又古人媵妾多以妹姪所出之子舅氏各
　殊庶子以君母之昆弟為舅而適子不以庶母之昆
　弟為舅是則異姓之親分無一律有名有服者如其
　名服自有尊卑此外遞疏别無行輩直以齒序而已
舅之子
　正義鄭氏康成曰内兄弟也(賈疏對姑之子)
傳曰何以緦從服也
　正義賈氏公彥曰從於母而服之　敖氏繼公曰此
　與姑之子相為皆男女同也子為母黨服止於外祖
　父母從母舅舅之子從母之子耳其餘則無服外祖
　父母從母舅與母為一體至親也故從服舅之子與
　從母昆弟則以其為尊者至親之子而在兄弟之列
　不可以無服故或從服或以名服也
夫之姑姊妹之長殤
　正義馬氏融曰成人服小功長殤降一等故緦
　存疑敖氏繼公曰夫之姊無在殤者此云姊蓋連妹
　而立文爾
　案雜記女雖未許嫁年二十而筓筓則不為殤矣或
　其弟年十五六以上早昏而姊未及笄而死者容有
　之女年垂成痼疾數年而死未及笄禮者亦有之則
　姊字不必定連文也馬氏謂闗畏溺繆矣
夫之諸祖父母報
　正義敖氏繼公曰夫之所為服小功者則妻為之緦
　若於夫之祖父母之行而服此者唯其從祖祖父母
　耳似不必言諸然則此經所指者其夫之從祖祖父
　母及從祖父母與但言諸者疑文誤且脫也
　存疑鄭氏康成曰諸祖父母者夫之所為小功從祖
　祖父母外祖父母或曰曽祖父母曽祖於曽孫之婦
　無服而云報乎
　案或說固非注亦未全是也夫為外祖父母小功從
　母而服也妻焉得累從而服之而外祖父母又焉得
　為外孫婦報乎若專指從祖祖父母則諸字無下落
　集說所推近之　又案服問有從無服而有服公子
　之妻為公子之外兄弟蓋亦指公子本宗小功之親
　公子從乎公而不服妻則服之注謂為公子之外祖
　父母從母緦麻非也妻於夫之母黨無制服之法
君母之昆弟
　正義馬氏融曰妾子為適母昆弟服
傳曰何以緦從服也
　正義鄭氏康成曰從於君母而服緦也君母在則不
　敢不從服君母卒則不服也(賈疏與君母之父母從母同故取上傳解之皆)
　(徒從故所從亡則已)　敖氏繼公曰此服亦不報其義與君母
　之父母從母同庶子從君母之服唯止於此不及其
　昆弟之子與從母昆弟異於因母也若為父後則服
　之蓋其禮當與為人後者同也
　案為父後即為君母後矣為君母後則徒從者亦屬
　從矣君母雖卒猶當從服然則小記所云為君母後
　者君母卒則不為君母之黨服疑未必然
從父昆弟之子之長殤昆弟之孫之長殤
　正義賈氏公彥曰二人本皆小功故長殤緦麻中殤
　從下無服　敖氏繼公曰此從祖父從祖祖父為之
　服也然則從祖母從祖祖母亦當服之矣
為夫之從父昆弟之妻
　正義賈氏公彥曰同堂娣姒降於親娣姒故緦麻
　敖氏繼公曰小功章云夫之姑姊妹娣姒婦報是章
　唯見此服不及夫之從父姊妹者文不具耳
傳曰何以緦也以為相與同室則生緦之親焉
　正義鄭氏康成曰同室者不如居室之親也　賈氏
　公彥曰大功有同室同財之義　敖氏繼公曰此亦
　言其所以有服之由也其義與娣姒婦以居室之故
　而有服者同前章詳之矣
　案娣姒及堂娣姒皆從服所不及又無名故取諸居
　室同室之義焉
長殤中殤降一等下殤降二等
　正義敖氏繼公曰此主言丈夫為大功以上之殤婦
　人為夫族齊衰之殤也不宜在此蓋脫文也婦人為
　本族之殤服其降之等與丈夫同
　案傳但言其中從上者若中從下者則丈夫為小功
　之下殤無服矣故不著也此疑當在殤小功章傳文
　之下或其上尚有闕文與
齊衰之殤中從上大功之殤中從下
　正義鄭氏康成曰齊衰大功皆服其成人也大功之
　殤中從下則小功之殤亦中從下也此主謂妻為夫
　之親服也(賈疏殤大功章傳據大功小功不據齊衰以其重知男子為殤服也此不言小功以)
　(齊衰對大功以其輕知婦人為夫之親之殤服也)凡不見者以此求之　敖
　氏繼公曰此亦脫文失其次而在是也
　案此二句疑當在殤小功章為夫之叔父之長殤之
　下以其為婦人為夫之親服之凡宜見於首條也

右緦麻三月


案緦麻之服主於士與士之妻士之子而言大夫


大夫之妻自旁期以下例降一等則無緦服自小


功降而緦者亦不服也大夫之子從乎大夫而降


父在不服父沒乃服之唯死者亦為大夫大夫之


妻則不降耳　又案緦麻殤七條成人二十一條


其殤服之可以互推者從祖祖父則敖氏以為未


必及其在殤理或然也為從祖父從祖昆弟之長


殤從父昆弟之下殤姑姊妹同為庶孫之下殤從


父昆弟之子昆弟之孫之長殤男女同姑姊妹女


子子在室者服此殤與男子同適人者唯見姪之


下殤叔父姑弟妹之下殤似當同之婦人為夫之

從父昆弟之子昆弟之孫之長殤庶孫男女之下


殤與夫同為人後者為其昆弟姊妹之下殤由小


功章昆弟之長殤而降也然則為其昆弟之子女


子子之長殤亦緦與其成人者之服丈夫為曽孫


男女同從父昆弟之子婦昆弟之孫婦則於婦人


為夫之諸祖父母報見之從父昆弟之女子子適


人者當有焉族曾祖姑族祖姑族姑族姊妹在室


亦四緦麻也從祖昆弟之女子子同之然為父之


姑緦而已其又殺者雖在室未必為之服匪直以


族曽祖姑之不及其在室也至從父昆弟之孫昆


弟之曽孫雖男子且不言報也况女子子乎女子


外屬疏者之輕服不以妨禮事聖人之意或然與


然則所不服者亦不相為報可知也其適人者於


從祖昆弟從父昆弟之子固報之矣從祖祖父母


從祖父母昆弟之孫應同然父之姑不言報則在


祖與孫之列者或以其逺也而略之則於從祖姊

妹從父昆弟之女子子服之而父之姑從祖姑昆


弟之女孫或亦從略與從父昆弟之妻則夫之從


父姊妹之報服也在室適人皆服之婦人為曽孫


男女庶孫之婦夫之從祖昆弟之子與夫同夫之


從祖祖父母從祖父母經之所謂諸祖父母也云


報則於夫之從父昆弟之子婦昆弟之孫婦與夫


並服之矣為夫之從父姊妹由小功章夫之姊妹


而降也其他夫之所略者無庸贅已為人後者為


其昆弟之女子子適人者昆弟之孫其妻為夫之


姊妹娣姒婦並當緦据記於兄弟降一等則曽祖


父母從祖祖父母從祖父母從祖昆弟從父昆弟


之子皆緦與唯曽祖父母若與所後不異者仍齊


衰三月耳其妻則於夫之祖父母世叔父母昆弟


之女子子適人者昆弟之孫當緦報之者以齊衰


三月以其為宗子也其妻若姑在則報之者以緦


姑不在亦齊衰唯出適之女則但以緦報也士妾

之貴者有子者妻亦服之其從祖姊妹從父昆弟


之女子子若姑舅從母之女子子為媵妾者皆同


也妾中有私親者又自相服也同爨之緦見於檀


弓則不必以親也改葬之緦非常服故記見之而


經闕焉

記公子為其母練冠麻麻衣縓縁為其妻縓冠葛絰帶
麻衣縓緣皆既葬除之(縓七見反緣俞絹反縓冠之縓當依敖作練)
　正義鄭氏康成曰公子君之庶子也其或為母謂妾
　子也麻者緦麻之絰帶也(賈疏首絰要帶)此麻衣者如深衣
　為不制衰裳變也(賈疏此不言衰明不制衰裳)詩云麻衣如雪(賈疏)
　(詩曹風麻衣及檀弓子㳺麻衣幷閒傳大祥素縞麻衣注皆云十五升布深衣引之者證麻衣之名同但)
　(以布緣之則曰麻衣以采緣之則曰深衣以素緣之袖長在外則曰長衣又以素緣之袖長在衣内則曰)
　(中衣以此為異裳以六幅破為十二幅連衣裳則同也)縓淺絳也一染謂之縓
　(賈疏爾雅一染謂之縓再染謂之赬三染謂之絳)練冠而麻衣縓緣三年練
　之受飾也(賈疏麻衣大祥受服縓縁練之受飾)檀弓云練練衣黄裏縓
　緣諸侯之妾子為母不得伸權為制此服不奪其恩
　也為妻葛絰帶妻輕　敖氏繼公曰縓冠之縓亦當
　作練字之誤也練冠者九升若十升布練熟為之與
　衆人為母為妻之練冠同麻衣以十五升布為衣如
　深衣然其異者緣爾縓緣以縓色布為領及純也閒
　傳云練冠縓緣是冠紕亦以縓也此緣皆視其衣冠
　之布為母但言麻故於為妻言葛絰帶以見之練冠
　麻葛凶服也先言之麻衣吉布也後言之文當然耳
　此二喪本當有練有祥故於此得用既練之冠既祥
　之衣與夫練服之飾以明其服之本重又小其麻葛
　之絰帶以見不敢為服之意也此為妻之衣冠一與
　為母同唯以絰帶為輕重耳妾與庶婦厭於其君公
　子為之不得伸故權為制此服然君在公子不得伸
　其服者多矣乃於其母妻特制此服者為其皆在三
　年之科與他期服異也諸侯之妾公子之妻視外命
　婦皆三月而葬
　案齊衰裳正服也練冠麻衣縓緣餘服也公子之母
　妻為公所厭奪其正不奪其餘而即以其餘服為之
　正服聖人之權衡於此者精矣注謂為母者妾子也
　若為妻則適夫人所生子凡不為父後者亦然　又
　案齊衰降服四升冠七升正服五升冠八升既葬降
　服受七升冠八升正服受八升冠九升至練則衣冠
　皆用布之練熟者為之降服八升冠九升正服九升
　冠十升是以謂之練冠練衣也曰練則縷布皆有事
　與大小功之布又有閒矣方氏慤謂練帛為冠非也
　大祥始用縞練冠馬得遽用帛乎八升九升皆大功
　之布故練衣亦謂之功衰雜記父母之喪尚功衰又
　曰雖功衰不弔即練衣也張子云練衣練大功之布
　以為衣故言功衰
傳曰何以不在五服之中也君之所不服子亦不敢服
也君之所為服子亦不敢不服也
　正義鄭氏康成曰君之所不服謂妾與庶婦也君之
　所為服謂夫人與適婦也　敖氏繼公曰君之所不
　服子亦不敢服者謂其母與妻皆君之所厭而不服
　者也子亦從乎其君而不敢服之傳以此釋其所以
　不在五服中之意其實子從君而不敢服者則不止
　於此也君之所為服謂適與尊同者也君為之服子
　亦各以其服服之傳又因上文而并言此以見凡公
　子之服與不服其義皆不在已也　邵氏寳曰子為
　母服禮也夫為妻服亦禮也謂五服外何居庶母於
　君為妾庶子之妻於君為庶婦君服妻不服妾服冡
　婦不服庶婦君之所不服而制此服焉權也故曰五
　服之外
　案公之庶子為父後者父在為母為妻宜與此同即
　位則妻為君夫人而母服猶不得伸古人所以嚴妻
　妾之分者如此餘見緦麻章庶子為父後者條
　存異趙氏岐曰齊宣王之庶夫人死廹於適夫人王
　子不得行其喪親之服其傳為請之於君欲使得行
　數月喪
　案妻不厭妾王子之母本以父在不得服非因適母
　故也朱子集注亦沿舊說而誤

右記公子為母妻在五服之外

大夫公之昆弟大夫之子於兄弟降一等
　正義鄭氏康成曰兄弟猶言族親也凡不見者以此
　求之　敖氏繼公曰此所為之兄弟謂為士者也唯
　公之昆弟雖與其兄弟同為公子亦降之也三人所
　以降其兄弟之義固或有異而服則同其兄弟之服
　雖皆已見於經然亦有不並列三人而言之者故於
　此明之大夫小功而下之親為士者皆不為之服蓋
　小功降一等則緦而大夫無緦服故也
　案此兄弟自親昆弟而下凡有服者皆在焉不專指
　小功以下故注云猶族親也

右記尊降兄弟

為人後者於兄弟降一等報於所為後之兄弟之子若
子(為並如字)
　正義鄭氏康成曰言報者嫌其為宗子不降　賈氏
　公彥曰於所為後之兄弟之子若子此等之服其義
　已見斬章
　案為人後者經已著其為父母昆弟姊妹之服故記
　為不見者廣言之此降一等當從其本服而降如世
　叔父母之期本加服也從本服大功而降則小功自
　祖父母而世叔父母而從父昆弟為三小功自曽祖
　父母而從祖祖父母而從祖父母而從祖昆弟為四
　緦麻此其差也蓋為人後不必盡皆親昆弟之子但
　取同宗則或有在五服之外者其為本生之親之服
　則同也報者但月數同爾宗子為兄弟服功緦兄弟
　之報宗子若大小功者則皆服齊衰三月而後以大
　小功之月數足之若緦麻者則竟服齊衰三月唯姊
　妹適人者則報以小功姑及世叔父昆弟之女子子
　適人者則報以緦也所為後之兄弟之子謂其有親
　昆弟之子而不以之為後者也但取同宗而不拘於
　倫序之戚疏此足以徴之矣為所後者之餘親皆若
　子舉兄弟之子以包其餘也其有服若無服或以尊
　而降或以尊而絶皆一如所後者之親子而無所異
　焉

右記為人後者降其兄弟

兄弟皆在他邦加一等不及知父母與兄弟居加一等
　正義鄭氏康成曰皆在他邦謂出仕行遊若辟讐者
　不及知父母父母早卒　賈氏公彥曰二人共在他
　國一死一不死相愍不得辭於親眷故加一等或父
　母有早卒者與兄弟共居而死愍其孤幼相育特加
　一等　敖氏繼公曰兄弟以皆在他邦而加者為其
　客死於外故也以不及知父母而加者為其有恩於
　已故也
　案此兄弟不專指同輩者凡父行子行并祖行孫行
　皆在焉唯其所値而已
傳曰何如則可謂之兄弟傳曰小功以下為兄弟(為如字)
　正義鄭氏康成曰於此發兄弟傳者嫌大功以上又
　加也大功以上若皆在他國則親自親矣若不及知
　父母則固同財矣　敖氏繼公曰此唯以加一等者
　為問爾此等加服不得過於大功蓋大功以上皆在
　親者之限故不必復加也
　案無大功之親則有從母再嫁而謂他人父者矣若
　小功以下至無服之親能相為收䘏使孤兒得以長
　成即有母者亦使窮嫠得以完其貞潔此尤人情所
　難也加一等服之所以勸篤親而厚風俗也加一等
　則無服者亦為之緦麻矣
　通論敖氏繼公曰凡兄弟之加服唯此與姑姊妹女
　子子適人而無主者也其餘則否
　案此兄弟之加服大功不加入於期者大功則同財
　相依相䘏自其本分且期服太隆也姑姊妹女子子
　適人而無主者加服期以其本期也

右記兄弟加等之服

朋友皆在他邦袒免歸則已(免音問)
　正義賈氏公彥曰同門曰朋同志曰友或共遊學皆
　在他國而死者　鄭氏康成曰每至袒時則袒(賈疏凡喪)
　(小歛訖将括髪先袒括髪據正主人齊衰以下皆以免代冠)袒則去冠代之以免
　舊說以為免象冠廣一寸已猶止也　敖氏繼公曰
　朋友相為弔服加麻也此亦為其客死於外尤可哀
　憐故加一等而為之袒免以示其情歸於其國則復
　故而如其常服故曰歸則已也死於他邦者朋友袒
　免兄弟加一等其意正同此云歸則已是兄弟雖歸
　其加服故自若也亦足以見親疏之殺也　方氏慤
　曰袒免之服施於五世之親而朋友死於他邦者亦
　為服之
　案陳氏祥道謂袒免非喪服之常有時用之而已然
　則為朋友者常服則弔服加麻當事則袒免及歸則
　雖當事亦不袒免
　存異程氏大昌曰禮有袒免鄭氏云免音問以布廣
　一寸從項中而前交於額上又却向後繞於髻也予
　疑不然脫露半袖見其内服是之謂袒觧除吉冠是
　之謂免不應别立一冠名之為免而讀之如問也歴
　考禮經本文止言袒免更無一語記其如何為袒如
　何為免則是功緦以上衰裳冠絰實有其制而袒免
　則原無冠服故莫得而記周官垂衰冠之式於路門
　謂緦小功以上也亦無袒免體式使誠有其制如鄭
　氏所言則亦不成其為冠矣
　案免固不成冠注亦未嘗以冠名之也然問喪云免
　者以何為也不冠者之所服也則必有其服而不止
　於不冠矣小記為母括髪以麻免而以布是免用布
　也左傳韓之戰秦穆姬使以絻服衰絰逆則免之為
　服審矣先儒音釋必有所師承可以臆說輕破乎袒
　者脫一袖而露其肩臂非僅半袖也詳見士喪禮飯
　含章

右記朋友袒免

朋友麻
　正義鄭氏康成曰朋友雖無親有同道之恩相為服
　緦之絰帶(賈疏以緦是五服之輕為朋友之絰帶約與之等)檀弓曰羣居則
　絰出則否(賈疏彼注羣謂七十二弟子朋友相為在家居則為之絰出行則否彼又云孔子之)
　(喪二三子皆絰而出是為師出行亦絰也)其服弔服也(賈疏以其不在五服五服之外唯有)
　(弔服)周官曰凡弔當事則弁絰服(賈疏春官司服職文)弁絰者如
　爵弁而素加環絰也(賈疏爵弁制如冕冕以木為中幹廣八寸長一尺六寸前低一)
　(寸二分以三十升布上玄下纁爵弁之體亦然亦以三十升布染作爵頭赤多黑少之色今則以素為之)
　(加環絰者以一股麻為骨又以一股麻糾而横纒之如環然謂之環絰加於素弁之上)其服有
　三錫衰也緦衰也疑衰也(賈疏弁絰唯一衰有三則一弁冠三衰也)王為
　三公六卿錫衰為諸侯緦衰為大夫士疑衰(賈疏司服職文)
　(彼注鄭司農云錫麻之滑易者也十五升去其半有事其布無事其縷緦亦十五升去其半有事其縷無)
　(事其布)諸侯及卿大夫亦以錫衰為弔服當事則弁絰
　(賈疏服問云公為卿大夫錫衰以居出亦如之當事則弁絰大夫相為亦然為其妻徃則服之出則否)
　士以緦衰為喪服其弔服則疑衰也(賈疏士卑無降服以緦為喪服)
　(既以緦為喪服不得復将緦為弔服故下取疑衰為弔服也)朋友之相為服即士
　弔服　朱子曰五服皆用麻朋友麻是加麻於弔服
　之上麻謂絰也　敖氏繼公曰天子弔服三錫衰也
　緦衰也疑衰也諸侯弔服二錫衰也疑衰也皆用於
　臣禮國君不相弔則亦未必有朋友之服是記蓋主
　為大夫以下言之服問謂大夫相為錫衰以居當事
　則升絰此大夫於朋友之為大夫者服也以是推之
　則大夫於士若士於大夫皆疑衰裳雖當事亦素冠
　也士庶人相為亦然其服皆加麻既葬乃已若非朋
　友則弔之時其服皆與朋友同所異者退則不服耳
　疑衰者亦十五升而去其半蓋布縷皆有事者也布
　縷皆有事則疑於吉升數與緦錫同則疑於凶故因
　以名之
　案弁絰服之弁疑即皮弁以其色白近於素冠也小
　記諸侯弔必皮弁錫衰則凡弔服之弁宜不以已國
　之臣異國之臣而有異也或以素弁代之亦未必有
　板天子視朝以皮弁服豈諸侯大夫弔服之弁乃以
　板覆之如冕而加之麻絰乎注說未知何據素冠蓋
　以十五升布為冠而素繒紕之與　又案鄭氏衆謂
　疑衰十四升疏云疑衰無文先鄭當更有所見蓋亦
　意之耳敖氏所推似較近理以其三衰並列宜小異
　而大同也
　辨正鄭氏康成曰舊說以為士弔服布上素下或曰
　素委貌冠加朝服論語曰緇衣羔裘又曰羔裘玄冠
　不以弔何朝服之有乎(賈疏緇衣羔裘與羔裘玄冠為一物並是朝服)
　餘論孔氏穎逹曰喪服朋友麻知師亦麻也麻謂絰
　與帶皆用麻既葬除之　程子曰師不立服不可立
　也當以情之厚薄事之大小䖏之如顔閔於孔子其
　成已之功與君父並其次各有淺深稱其情而已下
　至曲藝莫不有師豈可一概制服　胡氏銓曰師友
　服皆弔服加麻　金氏履祥曰為師服者弔服加麻
　心喪三年古制也

右記朋友相為之服

君之所為兄弟服室老降一等
　正義敖氏繼公曰君者謂凡有家臣者皆是也與室
　老對言故曰君亦如妾為君為女君之比
　案士亦有室老則君不專指公卿大夫然此服可疑
　天子諸侯之臣從其君而服者父母妻長子祖父母
　皆有三年之義者也公卿大夫士之臣乃從君而服
　其旁親期功之服乎旁親甚衆不可勝從室老又貴
　臣不宜有此服也記者以臣之從君當與妻之從夫
　同遂因下文而并及此而不覺兄弟二字之不可通
　耳
夫之所為兄弟服妻降一等
　正義賈氏公彥曰妻從夫服其族親夫之諸祖父母
　見於緦麻章夫之世叔父母見於大功章此記其不
　見者　敖氏繼公曰此惟指妻從夫服者而言如為
　夫祖父母之類是也其在夫之昆弟之行者則不從
　案疏謂不見者是夫之從母非也妻於夫之母黨不
　從服敖氏謂夫之祖父母祖父母不可謂之兄弟服
　也其謂從祖父母而脫從字與小功章為夫之姑姊
　妹亦從夫而降一等者也所不服者惟男昆弟耳此
　服大概已見經惟緦麻章未明言夫之從祖祖父母
　及夫之從父姊妹記或為此而發與
　存異袁氏準曰太常成粲云嫂應有服作傳者横曰
　無服蔣濟引娣姒婦證非其義也喪服記夫為兄弟
　服妻降一等則專服夫之兄弟固已明矣由此論之
　嫂叔大功可得而從
　案以此為嫂叔之服匪惟悖經抑亦昧於經記之例
　矣上諸條言兄弟者多矣可作如是觧乎庾蔚之有
　言蔣濟成粲排棄經傳而茍樹已說可謂誣於禮矣

右記從服降等

庶子為後者為其外祖父母從母舅無服不為後如邦
人(為後並如字)
　正義敖氏繼公曰庶子為父後者為其母緦則於母
　黨宜無服也不為後如邦人是君母與己母之黨或
　兼服之
　案此謂士之庶子也庶子為父後即為君母後當服
　君母之黨君母出而有繼母則服繼母之黨無則不
　服凡從服必降等為其母緦則無可降矣不為後則
　生母與君母服同宜兼服之若大夫之庶子不為後
　者父在為其母大功則亦不服父卒乃服之敖氏謂
　凡從服皆為所從在三年之科者非也夫之從妻猶
　謂有三年之義妾之從女君也則謂之何

右記庶子為母黨之服

宗子孤為殤大功衰小功衰皆三月親則月算如邦人
　(為如字)
　正義鄭氏康成曰言孤有不孤者不孤則族人不為
　殤服服之也(敖氏繼公曰不孤則族人之親盡者不為服而有親者則或降服或降而無服)
　(亦如邦人也)不孤謂父有廢疾若年七十而老子代主宗
　事者也(賈疏小記適婦不為舅後者則姑為之小功注云謂夫有廢疾他故不受重者此父有廢)
　(疾其子代主宗事者曲禮七十曰老而傳注云傳家事任子孫是謂宗子不孤此父年七十其子代主宗)
　(事者)孤為殤長殤中殤大功衰下殤小功衰皆如殤服
　而三月謂與宗子絶屬者也(賈疏大功衰小功衰者以其成人齊衰故長殤)
　(中殤皆在大功衰下殤在小功衰也皆三月者以其衰雖降月本三月也)親謂在五屬之
　内算數也月數如邦人者與宗子有期之親者成人
　服之齊衰期長殤大功衰九月中殤大功衰七月下
　殤小功衰五月有大功之親者成人服之齊衰三月
　卒哭受以大功衰九月其長殤中殤大功衰五月下
　殤小功衰三月有小功之親者成人服之齊衰三月
　卒哭受以小功衰五月其殤與絶屬者同(賈疏自大功親以下)
　(小功親以上成人月數雖依本皆先服齊衰者以其絶屬者猶齊衰三月明親者無問大功小功緦麻皆)
　(齊衰者也既皆齊衰故三月既葬受服乃始受以大功小功之衰也至小功殤與絶屬者同者以其成人)
　(小功殤即入三月是以與絶屬者同大功衰小功衰三月也)有緦麻之親者成人
　及殤皆與絶屬者同(賈疏絶屬者為宗子齊衰三月緦麻親亦三月是以成人及殤)
　(皆與絶屬者同也)　賈氏公彥曰宗子謂繼别為大宗百世
　不遷者也孤為殤謂無父未冠而死者也
　案宗子雖下殤不以緦麻服之重宗子也宗子不孤
　則其父雖不主宗事而族人猶以宗子之服服其父
　服其父則不服其子矣此與宗子之母在則不為宗
　子之妻服意同注謂有大功之親者成人服之齊衰
　三月卒哭受以大功衰九月謂以大功衰終九月之
　數是連齊衰計之者也

右記為宗子殤之服

改葬緦
　正義鄭氏康成曰謂墳墓以他故崩壞将亾失尸柩
　者也其奠如大斂從廟之廟從墓之墓禮宜同也(敖氏)
　(繼公曰注言此者以徴改葬之奠當如大斂耳蓋祖奠如大斂奠故鄭氏以此况彼謂改葬之奠宜與之)
　(同也)服緦者臣為君也子為父也妻為夫也必服緦者
　親見尸柩不可以無服　戴氏徳曰制緦麻具而葬
　葬而除謂子為父妻妾為夫臣為君孫為祖後者也

韓氏愈曰經著改葬之服更無輕重之差以此知

　惟記其最親者其他無服則不記也榖梁傳亦曰改
　葬之禮緦舉下緬也緬猶逺也下服之最輕者也是
　故改葬之禮其服惟輕衛司徒文子改葬其叔父問
　服於子思子思曰禮父母改葬緦既葬而除之不忍
　無服送至親也非父母無服無服則弔服加麻此又
　其著者也改葬者為山崩水涌毁其墓及葬而禮不
　備者若文王之葬王季以水齧其墓魯隱公之葬惠
　公以有宋師葬有闕之類是也　敖氏繼公曰改葬
　者或以有故而遷葬於他處如文王於王季之類是
　也或以向者之葬不能如禮後乃更之如晉惠公於
　共世子之類是也
　案此服上下同之自天子至於士一也大夫以上無
　緦服此有之者非常服禮窮則同耳既啟壙見尸柩
　必有奠以為神之所依如未能遽葬則朝夕猶當設
　常奠如在殯時届葬乃設葬奠也葬畢而返亦當有
　祭如虞祭其釋服而後祭與
　餘論韓氏愈曰文子又問於子思曰喪服既除然後
　乃葬則其服何服子思曰三年之喪未葬服不變除
　何有焉然則改葬與未葬者異矣有故而未葬雖出
　三年子之服不變
　案喪服小記久而不葬者惟主喪者不除即此也

右記改葬之服

童子唯當室緦
　正義鄭氏康成曰童子未冠之稱也當室謂父後承
　家事者(賈疏言代父當家事)為家主與人為禮於有親者雖恩
　不至不可以無服也　賈氏公彥曰此當室童子直
　與族人為禮有此服不及外親　敖氏繼公曰此言
　唯當室則緦是雖父在亦得為之曲禮曰孤子當室
　言孤則有不孤者矣
傳曰不當室則無緦服也
　正義敖氏繼公曰童子不當室則無緦服所以降於
　成人當室之緦所以異於衆子
　案戴氏徳謂童子當室十五至十九蓋以不及十五
　則未能當室也童子無緦服則自小功以上皆有之
　矣雜記童子哭不偯不踊不杖不菲不廬言其為父
　母者也此不緦之意與彼同以其未成人故優之耳
　三年之喪減其文之縟者五服減其服之輕者過此
　雖幼不可缺也

右記童子緦服

凡妾為私兄弟如邦人
　正義鄭氏康成曰嫌降之也私兄弟目其族親也
　敖氏繼公曰亦嫌屈於其君而為私親或與邦人異
　也經正言妾之服其私親者惟有為父母一條其餘
　則皆與為人妻者並言於凡適人者及嫁者未嫁者
　為其親屬之條中恐讀者不察故記明之
　存疑鄭氏康成曰女君有以尊降其兄弟者謂士之
　女為大夫妻大夫之女為諸侯夫人諸侯之女為天
　王后者　賈氏公彥曰言凡者總天子以下至士
　案士女為大夫妻無降其父族之兄弟者惟諸侯夫
　人天王后則不為兄弟服耳天子諸侯之妾亦未必
　為兄弟服然則凡者凡大夫與士之妾與妾從女君
　而服女君之黨既嫌屈於其君又嫌服女君之黨則
　不自服其黨故明之也

右記妾為私兄弟之服

大夫弔於命婦錫衰命婦弔於大夫亦錫衰
　正義鄭氏康成曰弔於命婦命婦死也弔於大夫大
　夫死也服問曰公為卿大夫錫衰以居出亦如之(賈疏)
　(君在家服之出行不至喪所亦服之)當事則弁絰(賈疏當小斂及大斂殯皆弁絰)大夫
　相為亦然為其妻徃則服之出則否凡婦人相弔吉
　筓無首素總　敖氏繼公曰服問以錫衰為大夫相
　為之服則命婦相弔亦錫衰矣此記惟見大夫於命
　婦命婦於大夫者嫌所弔者異則服或異也大夫命
　婦之錫衰惟於尊同者用之則弔於其下者不錫衰
　明矣
傳曰錫者何也麻之有錫者也錫者十五升抽其半無
事其縷有事其布曰錫
　正義鄭氏康成曰謂之錫者治其布使之滑易也(賈疏)
　(以治觧事以滑易觧錫)　賈氏公彥曰言麻者以麻表布之縷
　也　敖氏繼公曰以天子弔服差之錫重於緦故緦
　治縷而錫則否蓋凡服以麤細為先後錫不治縷則
　其縷不如緦之細所以差重也然而必有事其布者
　蓋弔服不可以無所事既不治縷則當治布也治其
　布則滑易矣所以謂之錫　又曰有錫疑滑易二字
　之誤蓋二字各有似也司服職注鄭司農云錫麻之
　滑易者也其據此記未誤之文與
　案錫衰有事其布緦衰有事其縷則小功而上布縷
　兩無所事明矣斬衰章傳云冠六升鍛而勿灰雜記
　云加灰錫也然則不加灰雖鍛不可謂之有事也緦
　衰之縷亦加灰治之又可見矣
　存疑鄭氏康成曰錫者不治其縷哀在内也緦者不
　治其布哀在外也君及卿大夫弔士雖當事皮弁錫
　衰而已
　案錫與緦或治縷或治布以其服本輕稍别之以為
　弔之差次而已哀有重輕無不由内若云在外得無
　近於吿子義外之說乎為公卿大夫錫衰為諸侯緦
　衰注緣此以内外分之窒已小記諸侯弔必皮弁錫
　衰亦宜有絰記文不具耳君及卿大夫弔士及士相
　弔皆當疑衰以疑衰為弔服之下宜用之於士也文
　王世子注亦曰諸侯為異姓之士疑衰與此注異

右記大夫命婦弔服

女子子適人者為其父母婦為舅姑惡筓有首以髽卒
哭子折筓首以筓布總(髽側瓜反)
　正義鄭氏康成曰言以髽則髽有著筓者明矣(賈疏舊有)
　(人觧小記男子免而婦人髽免無筓則髽亦無筓故鄭以此記髽筓連言明之)　敖氏繼公
　曰云有首見惡筓之制也是亦其異於箭筓者與言
　筓有首而復云以髽見成服以後猶髽且明齊衰而
　髽者之止於是也然則婦人之髽者惟妻為夫妾為
　君女子子在室為父母與此耳以筓之筓著筓之稱
　也卒哭子折筓首以筓則不復髽矣婦則惡筓以髽
　自若也此亦微有内夫家外父母家之意總之用布
　五服婦人皆然特以齊衰章不言總故記因而見之
　也　賈氏公彥曰吉筓長尺二寸斬衰箭筓長尺齊
　衰已下筓皆同一尺不可更變故折吉筓首而已斬
　衰總六升長六寸正服齊衰總八升長八寸卒哭總
　可更變宜從大功總十升也
　案小斂之後未成服之前婦人将斬衰者去纚而麻
　髽将齊衰者去纚而布髽此不著筓者也成服著布
　總則斬衰者箭筓齊衰者榛筓而髽如故以其去纚
　而露紒自若也注言髽有著筓者此也斬衰箭筓髽
　以終三年經著之矣其齊衰期者於卒哭後又有終
　髽與不終髽之異經未之見故記明之　又案凡去
　纚而露紒則謂之髽男子将括髪與免必先去纚而
　露紒故士喪禮下篇将啟丈夫髽也問喪云秃者不
　免喪服四制云秃者不髽皆以其無髪優之也然則
　免與髽之皆為露髪也明矣
傳曰筓有首者惡筓之有首也惡筓者櫛筓也折筓首
者折吉筓之首也吉筓者象筓也何以言子折筓首而
不言婦終之也(櫛荘乙反)
　正義鄭氏康成曰櫛筓以櫛之木為筓(賈疏玉藻沐用樿櫛注云)
　(樿白理木)或曰榛筓(賈疏檀弓榛以為筓長尺而總八寸)有首者若今時刻
　鏤摘頭矣(賈疏鄭舉漢法况之)吉筓折其首者為其大飾也
　敖氏繼公曰言子折筓首而不言婦者謂記先並言
　女子子與婦之筓髽後乃獨言子折筓首而不及於
　婦也終終喪也言婦惡筓以終喪無折筓首之事故
　不言婦也檀弓南宮縚之妻為姑榛以為筓此傳所
　謂櫛者疑即榛也蓋聲相近而轉為櫛耳傳引記文
　云筓有首則記之惡字似衍
　通論賈氏公彥曰象筓據大夫士而言案弁師天子
　諸侯筓皆玉也
妾為女君君之長子惡筓有首布總(長知丈反)
　正義敖氏繼公曰筓總與上同乃别見之者明其不
　髽也然則三年之喪亦必有不髽者矣妾為女君不
　杖期為君之長子三年
　案記不别言母為長子則亦髽可知以其為正體也
　妾為君之長子得與女君同不髽者異於女君也妾
　之事女君與婦之事舅姑等不髽者異於子婦也此
　所以明其為妾也與然則妾為君之父母亦不髽也
　眀矣

右記髽筓總

凡衰外削幅裳内削幅幅三袧(袧劉音鉤又菊紆反)
　正義鄭氏康成曰削猶殺也袧者謂辟兩側空中央
　也(賈疏袧者屈中之稱辟攝両邉相著自然中央空矣)凡裳前三幅後四幅也
　(賈疏惟深衣長衣之等連衣裳裳以六幅破為十二幅不須辟積)　賈氏公彥曰外
　削幅者謂縫之邊幅鄉外内削幅者謂縫之邊幅鄉
　内幅三袧者據裳而言謂辟積其要中也要中廣狹
　任人麤細故絇之辟積亦不言寸數多少但幅别以
　三為限耳　敖氏繼公曰凡衰謂凡名衰者也衰外
　削幅者所以别於吉服之制亦如喪冠外畢之類裳
　幅不變者衣裳同用衣重而裳輕變其重者以示異
　足矣故裳不必變也下云袂屬幅則衰之削幅者惟
　裻耳　邱氏濬曰裳長短隨人身前縫三幅作一聯
　後縫四幅作一聯前後不相聯每幅作三箇㡇子如
　今人帬㡇相似但帬㡇鄉一邊順去此則兩邊相鄉
　爾前三後四各作一要要兩頭各有繫
若齊裳内衰外(齊側私反)
　正義鄭氏康成曰齊緝也五服一斬四緝緝裳者内
　展之緝衰者外展之　賈氏公彥曰言若者不定辭
　以其斬者不齊故也　敖氏繼公曰裳内衰外與其
　削幅之意同亦以衰齊别於吉也凡齊主於裳也故
　先言之
負廣出於適寸(廣古曠反適如字下同)
　正義鄭氏康成曰負在背上者也適辟領也負出於
　辟領外旁一寸(賈疏出辟領外旁一寸總尺八寸)　賈氏公彥曰以
　一方布置於背上上畔縫著領下畔垂放之以在背
　上故得負名　敖氏繼公曰負之廣無定數惟以出
　於適旁一寸為度也其長蓋比於衰與
　案疏以為負版用布一方其長如廣近之
適博四寸出於衰
　正義鄭氏康成曰博廣也辟領廣四寸則與濶中八
　寸兩之為尺六寸也(賈疏辟領廣四寸據兩相而言項之兩相鄉外各廣四寸濶中)
　(謂當縫中央總濶八寸一邊有四寸并辟領為八寸兩之總一尺六寸)出於衰者旁出
　衰外也不著寸數者可知也
　存疑賈氏公彥曰出於衰者比胷前衰而言出也衰
　廣四寸辟領横廣總尺六寸除中央四寸當衰衰外
　兩旁各出衰六寸可知也　敖氏繼公曰適辟領之
　布旁出者也云博四寸又云出於衰則出於衰者非
　謂其博也然則博者其縱之廣與凡為衣必先開當
　項之處其上下之度相去四寸左右之度則隨其人
　之肥瘠而為之濶狹不定也凡吉衣皆方翦之所謂
　方領是也此凶服亦方領其異者則但翦其上下之
　相去四寸者而不殊其左右之布使連於衣而各出
　於肩上之兩旁而為適所謂適博四寸也以其横之
　濶狹不定故不著其出於衰之寸數惟言出於衰而
　已
　案出於衰者謂出於衰衣之外反摺而加於兩肩上
　也注云可知者所辟㡬何則所出者亦㡬何故不必
　言其尺寸也疏以比胷前之衰而言出衰六寸滯矣
　四寸之數注以方廣言之敖氏但以縱言之注說可
　從吉衣之領亦方但其後當項處未必方或更不須
　博四寸耳
衰長六寸博四寸(長直亮反)
　正義鄭氏康成曰廣袤當心也(賈疏袤長也據上下而言)前有衰
　後有負版左右有辟領孝子哀戚無所不在　賈氏
　公彥曰衰綴於外衿之上廣長當心　敖氏繼公曰
　五服之屬及錫與疑皆以衰為名則是凡凶服弔服
　無不有此衰矣其辟領亦當同之若負版則惟孝子
　乃有之故記先言之也孔子式負版者以其服最重
　故爾
　存疑黄氏榦曰據注謂孝子哀戚之心無所不在則
　此衰負版左右辟領四者惟子為父母用之旁親皆
　不用與　邱氏濬曰疏有綴衰於外衿之文既曰有
　外衿則必有内衿矣今俗衰衣之制乃為對衿衣遂
　使衰不當心殊失古制擬作一外衿掩於内衿之上
　服之則衰正當心矣
　案大功衰小功衰緦衰皆名衰大夫卜宅與日有司
　麻衣猶布衰則凡服有衰必矣敖氏謂惟孝子乃有
　負版理或然也非三年者或亦不必有辟領與衣身
　四幅前襟而後裾兩襟之外未聞别有襟也疏所云
　外襟其即左襟掩右之二寸者與衰綴於其中掩二
　寸之處則亦不患其不當心矣增一外襟掩於内襟
　之上深衣當有之若端衰增此則與方領不能屬領
　不方則與辟領之博四寸者不相當故疑邱說之不
　然也
衣帶下尺
　正義鄭氏康成曰衣帶下尺者要也廣尺足以掩裳
　上際也　賈氏公彥曰謂衣要也衣即衰也據上下
　濶一尺其横不著尺寸者人有麤細取足為限也
　敖氏繼公曰此接衣之布其廣亦無常度惟以去帶
　一尺為準豈亦以人有長短之不齊故與帶謂要絰
　也絞帶布帶亦存焉
　案疏謂衣要對裳要而言也裳必有要乃相屬而可
　束記不言者可知也裳要在裳上衣要在衣下掩之
　則裳要不露矣
衽二尺有五寸
　正義鄭氏康成曰衽所以掩裳際也(賈疏此掩裳兩相下際不合處)
　上正一尺燕尾一尺五寸凡用布三尺五寸(賈疏取布三尺)
　(五寸廣一幅畱上一尺為正正者正方不破之言也一尺之下從一畔旁入六寸乃邪鄉下一畔一尺五)
　(寸去下畔亦六寸横斷之畱下一尺為正如是則用布三尺五寸得兩條衽衽各二尺五寸兩條共用布)
　(三尺五寸也然後兩旁皆綴於衣垂之鄉下掩裳際)　賈氏公彥曰此謂男子
　之服婦人則無以其婦人之服連衣裳上斬章注云
　婦人之服如深衣則衰無帶下又無衽是也　胡伯
　量問三尺五寸之布裁為兩衽分為左右恐不足掩
　裳之兩際如何朱子曰既分於兩便足以掩裳之兩
　旁矣
　案左傳魯昭公居喪比葬三易衰衰衽如故衰其謂
　此衽與以布麤疏此衽又斜裁之而不緝尤易敝也
　存異黄氏潤玉曰衣必有内外衿衽二尺五寸言用
　布一幅長二尺五寸斜尖裁為燕尾状施於領下作
　内外衿也　王氏廷相曰如鄭賈說是衣皆無衽如
　對衿比甲之制矣衰領當如二矩相交衣身承領不
　盡别用布二尺五寸交斜裁之綴於衣身之旁以承
　領狹頭皆鄉上廣頭皆鄉下一為外衽一為内衽黄
　氏所謂領下施衿是也
　案注疏未可駁也士喪禮掘肂見衽喪大記君三衽
　三束大夫士二衽二束注云衽小要也又深衣注云
　凡衽者或殺而下或殺而上是以小要取名焉衽屬
　衣則垂而放之屬裳則縫之以合前後蓋棺上合縫
　之木亦名為衽所謂小要也小要之形上下廣而中
　狹上半則殺而下下半則殺而上其殺而上者似深
　衣之裳之衽也其殺而下者則似此掩裳際之衽也
　若無掩裳際之衽則棺衽無從而取諸矣後世禮服
　兩腋下各有一片上濶下狹者其此衽之遺制與若
　夫衣之左右衽則固當有之喪大記小斂大斂祭服
　不倒皆左衽孔疏云衽衣襟也生鄉右右手解抽帶
　便也據此則凡衣皆有左右衽然經傳絶無别為衽
　屬於襟之文以意揆之背裻既削幅則前襟相對各
　餘一寸相掩二寸豈其以左掩右則左在外而為右
　衽以右掩左則右在外而為左衽是以賈氏有綴衰
　於外衿之說與如此乃與方領相屬而不害其有左
　右衽也又問喪親始死扱上衽注云上衽深衣之裳
　前此在裳之衽殺而上上狹下廣者也惟連衣裳者
　有之若禮服帷裳則無矣
袂屬幅(屬音燭劉音蜀)
　正義鄭氏康成曰屬猶連也連幅謂不削　敖氏繼
　公曰袂屬幅而不削是繚合之也古者衣袂皆屬幅
　乃著之者嫌凶服之制或異於吉也此袂之長短蓋
　如深衣之袂亦反屈之及肘
衣二尺有二寸
　正義鄭氏康成曰衣自領至要二尺二寸倍之四尺
　四寸(賈疏衣身有前後)加濶中八寸而又倍之凡衣用布一
　丈四寸　楊氏復曰辟領四寸反摺向外加兩肩上
　以為左右適故後之左右各有四寸虛處當脊而相
　並謂之濶中前之左右各有四寸虛處當頸而相對
　亦謂之濶中注所謂濶中八寸是也注又云加濶中
　八寸而又倍之者謂别用布一尺六寸横濶八寸又
　縱摺而中分之其下一半裁斷左右兩端各四寸除
　去不用只留中閒八寸以加後之濶中而塞其闕所
　謂加濶中八寸也其上一半全一尺六寸不裁以布
　之中閒從項上分左右對摺向前垂下以加於前之
　濶中與原裁斷處當肩相對處相接以為左右領也
　夫下一半加於後之濶中者用布八寸而上一半從
　項而下以加前之濶中者又倍之而為一尺六寸焉
　所謂而又倍之者也注又云凡用布一丈四寸者衣
　身八尺八寸衣領一尺六寸合為一丈四寸也　敖
　氏繼公曰衣謂衰之身也言此於袪袂之閒則是除
　殺袪之外其袂之廣亦如衣也
　案衣二尺二寸如其幅之廣取其方也中人長八尺
　頭之長一宣尺三寸三分寸之一肩以下六尺六寸
　三分寸之二衣長二尺二寸得三之一焉大約及要
　矣以其度於帶為可束也人有長短則以裳足之故
　不著裳之尺寸且必以衣要接之而後與裳相掩也
　楊氏所論制領之法蓋以注推之而意其或然耳要
　之領之方而直也則決矣
袪尺二寸(袪起魚反)
　正義鄭氏康成曰袪袖口也尺二寸足以容中人之
　併兩手也吉時拱尚左手凶時拱尚右手　賈氏公
　彥曰尺二寸據複攝而言圍之則二尺四寸與深衣
　之袪同不言緣之深淺尺寸者袪既與深衣同緣口
　亦與深衣同寸半可知　敖氏繼公曰袂廣二尺二
　寸而袪尺二寸亦謂圜殺一尺如深衣之袪也此衣
　與袪衽帶下之度吉服亦然特於此見之耳
　案袖口圜殺一尺吉凶禮服皆同然則所謂端者指
　衣裳言之袂袪非所論也雜記凡弁絰其衰侈袂又
　婦人之祭服有侈袂者則袪不殺與古者拱手兩手
　上下相累而不齊平或左在上或右在上注云容兩
　手併者此也袪雖足以容手而拱時手必半露若盡
　蔽之則無以為左右吉凶之别矣記不言緣故疏補
　之然三年者初喪未必有緣也其受服及期以下者
　有之緣非獨袖口也領與衣襟及裳之下邉皆有緣
　疏特於袪見之耳　又案杜佑謂繼袂之末又綴以
　廣尺二寸之布則袖太長而不便於事又有謂二尺
　二寸之袂縫其下一尺而其上尺二寸不縫以為袪
　者此則後世僧衣有之豈禮經之法服乎

右記衰裳負適衣衽袂袪之制

衰三升三升有半其冠六升以其冠為受受冠七升
　正義鄭氏康成曰衰斬衰也或曰三升半者義服也
　(賈疏諸侯為天子臣為君之等是義服以三升半為義服無正文故引或人所觧為證也)六升齊
　衰之下也(賈疏齊衰降服四升正服五升義服六升以其六升是義服故云下也)斬衰
　變而受之此服也　敖氏繼公曰以其冠為受謂受
　衰之布與冠布同也此言衰布有二其冠以下惟見
　其一則是斬衰正義之服冠與受布皆同但初成服
　之衰差異耳
齊衰四升其冠七升以其冠為受受冠八升
　正義鄭氏康成曰言受以大功之上也(賈疏大功降服衰七升正)
　(服衰八升故云大功之上)此謂為母服也　敖氏繼公曰此齊衰
　四升其於三年者為正服於期者為降服也齊衰三
　年有正有義義服五升冠八升齊衰期有降有正有
　義正服五升冠八升義服六升冠九升亦皆以其冠
　為受其受冠之升數亦多於受服一等記不著之者
　蓋特舉重者以見其餘也
　存疑賈氏公彥曰此據父卒為母三年而言也若父
　在為母在正服齊衰
　案父卒為母三年正服非降服也父在為母期乃降
　服耳疏於篇首已言齊衰三年有正而無降矣此又
　云然宜黄氏榦謂其自相牴牾也齊衰期之降服與
　齊衰三年之正服衰冠升數並同然則子為母服雖
　有三年與期之不同其為衰四升冠七升則一也
繐衰四升有半其冠八升
　正義鄭氏康成曰此謂諸侯之大夫為天子繐衰也
　服在小功之上者欲著其縷之精麤也(敖氏繼公曰服在小功之)

上者謂此經喪服之序繐衰在小功之上也(賈疏據升數合在杖期上以其升數雖少縷與小功同故)

　(在小功之上)升數在齊衰之中者不敢以兄弟之服服至
　尊也(敖氏繼公曰升數在齊衰之中者齊衰四升五升六升而此繐衰四升有半是在齊衰之中也)
　(不敢以兄弟之服服至尊者用齊衰三月章傳文)
大功八升若九升小功十升若十一升
　正義鄭氏康成曰此以小功受大功之差也不言七
　升者主於受服欲其文相直　賈疏直者當也(敖氏繼公曰謂記者於小功)
　(但言十升若十一升不言十二升是主於受服故於大功亦但言八升若九升以當之而不必言七升是)
　(欲其文相直若謂七升者亦受十升而并言之則大功三而小功二其文不相直也)言服降而
　在大功者衰七升正服衰八升其冠皆十升義服九
　升其冠十一升亦皆以其冠為受也其降而在小功
　者衰十升正服衰十一升義服衰十二升皆以即葛
　無受也此大功不言受者其章既著之　敖氏繼公
　曰自齊衰以至小功服各有三等自大功而上皆有
　受服受冠其受服當下於本服三等故斬衰受以齊
　衰之下齊衰三等受以大功三等各如其次焉大功
　之上亦受小功之上皆校三等也以例言之大功之
　中當受以小功之中大功之下當受以小功之下如
　是則可與前之受服者輕重相比而乃不然中者亦
　受以小功之上下者則受以小功之中止校二等此
　非有他故蓋欲以小功之下十二升者為大功義服
　之受冠而然也大功受冠亦多於受布一等
　案喪服之布至十二升而止以十五升則為朝服之
　吉布若十三升十四升則吉凶之間疑似難分故不
　用也若大功之下受以小功之下則受冠當十三升
　以不可入於十三升故取大功之上與中併為一受
　乃得使大功之下之受冠適得十二升而止也
　餘論朱子曰古者布帛精麤皆有升數所以說布帛
　精麤不中度不鬻於市今更無此制聽民之所為所
　以難得中度者

右記衰冠升數

　喪服總論司馬氏光曰古者五服用布以升數為别
　同服之中升數又異蓋當時有織此布以供喪用者
　布之不論升數久矣裴莒劉岳書儀五服皆用布衣
　裳上下異制度略相同然則唐五代之際士大夫之
　喪服猶如古禮也近世俗多忌諱自子為父母婦為
　舅姑妻為夫妾為君之外莫肯服布有服之者必為
　尊長所不容衆人所譏誚此無如何也今且於父母
　舅姑夫君之服麤存古制度庶㡬有好禮者猶能行
　之　朱子曰服議漢儒自為一家之學以儀禮喪服
　篇為宗禮記申小記大傳則皆申其說者詳密之至
　如理絲櫛髪可試考之畫作圖子當有以見古人之
　意之不苟然也
　案上古質略喪期無數後代聖人觀天時之變易察
　人事之始終送死有已復生有節酌五等之服為一
　定之期其制以期為斷於至尊者加隆焉則倍之倍
　之則再期再期三年也子之所天者父臣之所天者
　君婦之所天者夫皆隆以三年三綱眀而人紀舉矣
　其餘則自是以衰小記云再期之喪三年也期之喪
　二年也九月七月之喪三時也五月之喪二時也三
　月之喪一時也又云親親以三為五以五為九上殺
　下殺旁殺而親畢矣三年問云稱情而立文因以飾
　羣又云三年以為隆緦小功以為殺期九月以為閒
　人之所以羣居和壹之理盡矣此喪期逺近之數也
　因此逺近之期而别為斬齊大功小功緦麻之服於
　是為衰也則以自三升至十二升之布而一斬四緝
　異焉為冠也則以自六升至十二升之布條屬外畢
　而右縫左縫繩纓布纓澡纓異焉為絰也則以苴麻
　牡麻澡麻而左本右本無本有纓無纓或樛或不樛
　或環異焉而又有苴麻牡麻澡麻有本斷本絞垂散
　垂之帶以竹以桐或苴或削下本之杖以菅以藨蒯
　以繩之屨婦人之服其筓則或箭或榛或折首或不
　折首也其總則升數如男子之冠而或短或長也又
　或髽或不也既葬卒哭又為之受衰受冠即葛之絰
　帶小祥再受則男絰婦帶除焉大祥悉除矣而猶有
　縞纖之餘以示哀不頓忘即吉有漸之意此喪服麤
　細之差也輕重有倫減殺有等詳密而不雜綜括而
　無遺篤其近以及於逺培其根而逹於支聖人所以
　經綸大倫親遜百姓此其要也當其時職之有官縣
　之有式紀之有籍自貴以及賤無人而不由也自閭
　巷以逹國都無地而不率也耳聞目見習為固然治
　化之隆民徳之厚詎不基於此乎下洎春秋時君大
　夫或不遵古習俗寖壞而秉古好禮者猶講眀而傳
　述之秦熖之餘禮籍多所漸滅漢儒掇拾兹篇尚完
　三國六朝專門未冺官員服制或在疑似之閒俱下
　廷臣集議引經据典時見齗齗士大夫服不以法即
　掛弹章而罹清議可見聖人之制合乎人心之所不
　言而同然是以雖經衰亂而不廢也學士大夫有敦
　本善俗之志者宜於此加之意焉　又案古者同宗
　及異姓之親凡有服者各服其服而徃未聞衰冠絰
　帶概取給於喪家也後世以喪為諱以喪服為不祥
　非死者之家不制衰麻喪家或無力以共之則當服
　不服者有焉矣此亦俗之偷也又攷周官鄉師之職
　比共吉凶二服正嵗稽之則固有豫之於平時而用
　之於當事者與職喪掌凡有爵者之喪以國之喪禮
　涖其禁令序其事服乃其事之大者禁令莫先焉則
　其無不中式之衰冠無不持服之親屬也固其宜也
欽定儀禮義疏卷二十五
欽定四庫全書
欽定儀禮義疏卷二十六
　士䘮禮上第十二之一
正義鄭氏康成曰士喪其父母自始死至於既殯


之禮喪於五禮屬凶大戴第四小戴第十三别録


第十二　賈氏公彦曰此諸侯之士也知者下云


君若有賜不言王此諸侯之士可知但公侯伯之


士一命子男之士不命一命與不命皆分為三等

各有上中下及行喪禮其節並同但銘旌有異故


下云為銘各以其物亡則以緇長半幅又注直云


父母不言妻與長子二者亦依此禮故下記云赴


曰君之臣某死赴母妻長子則曰君之臣某之某


死是禮同也記不言父者以經主於為父也　敖


氏繼公曰此與下篇言士之子為父喪自始死以


至既葬之禮


案此有位之士而其子喪之之禮玩記赴曰君之


臣某死可見至此士之父母妻長子死喪之亦同


記又云赴母妻長子則曰君之臣某之某死是也


仕焉而已者禮亦同之若未仕之士未必有赴於


君君弔之事而其他或亦從殺矣　又案雜記恤


由之䘮哀公使孺悲之孔子學士喪禮士喪禮於


是乎書此見士喪禮之所由存又以見古人學禮


之專而不泛也曲禮曰居喪未葬讀喪禮既葬讀


祭禮喪服常讀樂章又曰父母存冠衣不純素當

具慶時應無肄及凶喪者然則學喪禮者盖父母


不在者與而遭喪之家必藉曽學喪禮者治其事


而為之賛相調度又可知矣

士喪禮
　案此總包上下二篇而言喪謂親者死而生人以禮
　喪之也
死于適室幠用斂衾(適低益反幠忽烏反斂吏驗反後皆同)
　正義鄭氏康成曰適室正寢之室也(賈疏正寢之室者天子諸侯謂)
　(之路寢卿大夫士謂之適室亦謂之適寢故下記云士處適寢總之皆正寢也言正寢者對燕寢與側室)
　(非正也)疾者齊故於正寢焉疾時處北牖下死而遷之
　南牖下有牀衽(賈疏竝取下記文齊須在適寢彼注云正情性也衽是卧席彼云下莞上)
　(簟設枕焉)幠覆也衾被也斂衾大斂所幷用之衾小斂之
　衾當陳(賈疏必覆之者為其形䙝也大斂所并用之衾者大斂二衾今以一覆尸至大斂兩衾俱)
　(用一薦一覆也小斂之衾當陳者不用小斂衾尸襲後當陳小斂之衾以俟小斂而大斂未至故且以大)
　(斂之衾覆尸至小斂訖大斂之衾當陳則用夷衾覆尸是其次也)喪大記曰始死遷
　尸于牀幠用斂衾去死衣(賈疏引喪大記見加斂衾以覆尸也去死衣者注云)
　(病時所加新衣及復衣去之以俟沐浴是也)　楊氏復曰喪大記有疾病
　廢牀之文儀禮則無然下記云乃卒主人啼兄弟哭
　設牀笫當牖夫既設牀笫於乃卒之後則知疾病時
　廢牀與喪大記合　敖氏繼公曰遂卒矣乃遷尸于
　牀而幠用斂衾故喪禮以此為始
　案尊者當終於正寢初疾時未必皆在正寢至病則
　必遷於此以病者養者俱齊齊當於正室倘不起則
　得正其終也以死者是主人之父母或主人之長子
　主人之妻殯於正寢則賔客来弔乃可入而即位况
　有君視其大斂之禮乎其妾若庶子庶婦之喪則殯
　於别室以主人不主之則弔者不過其私親自可於
　别室行禮耳　又案疾病廢牀盖以容有褻汚故徹
　其前牀而别設一牀遷之而因以為浴牀然則廢牀
　寢地特俄頃耳檀弓司士賁吿子游曰請襲於牀則
　春秋時固有襲於地者矣此禮之末失也疾時寢東
　首遷尸當牖則南首
　通論賈氏公彦曰春秋僖三十三年冬十有二月公
　薨于小寢左氏傳云即安也是譏不得其正也喪大
　記君夫人卒於路寢大夫世婦卒於適寢内子未命
　則死於下室遷尸於寢士之妻皆死於寢注云言死
　者必皆於正處也以此言之妻皆與夫同處
　案君與夫人各有正寢燕寢僖公薨于小寢是公之
　燕寢非夫人之寢也喪大記孔疏云夫人之卒在於
　夫人路寢比君之路寢為小寢是已然雖卒於夫人
　之路寢仍當殯於君之路寢以公卿大夫士寄公及
　王朝鄰國之弔使朝夕於此若在夫人之路寢或不
　便也内豎職后之喪遷于宮中則前蹕其謂此與若
　然則疏所云夫妻同處者諒矣士母妻之喪更不待
　言

右始死

復者一人以爵弁服簪裳于衣左何之扱領于帶(簪側林反)
　(劉左南反何胡可反扱初洽反)
　正義鄭氏康成曰復者有司招魂復魄也(賈疏出入之氣謂之)
　(鬼耳目聰明謂之魄死者魂離於魄今欲招取魂来復歸於魄也)爵弁服純衣纁裳
　也(賈疏士冠禮陳服于房中西牖下東領北上爵弁服纁裳純衣是也此士助祭於君之服雜記云士)
　(弁而祭於公)禮以冠名服(賈疏士冠禮皆以冠名服此復時唯用純衣纁裳不用爵弁而)
　(云爵弁服是以冠名服也)簪連也(賈疏常時衣與裳别此連裳於衣者取其便也)　賈氏
　公彦曰復者一人者諸侯之士一命與不命並一人
　也所著衣服喪大記小臣朝服下記亦云復者朝服
　則尊卑皆朝服可知以平生所服冀精神識之而来
　反依若然天子復者皮弁服也　敖氏繼公曰爵弁
　士之上服也故復用之左手何之而空右手為登梯
　備顛蹶也　郝氏敬曰簪綴也以裳連綴於衣何於
　左肩扱其衣領於帶閒
　案復者盖以私臣若隸子弟為之有司得朝服於士
　冠禮特牲饋食禮見之矣左何者盖何於左肩而兼
　以左手抱之簮裳於衣又扱領於帶亦所以備遺脫
　也
　通論鄭氏康成曰復者諸侯則小臣為之天子則夏
　采祭僕之屬　賈氏公彦曰喪大記復者小臣天官
　夏采職大喪以冕服復于大祖以乗車建綏復于四
　郊夏官祭僕職大喪復于小廟又隸僕職大喪復于
　小寢大寢檀弓君復于小寢大寢庫門四郊注云尊
　者求之備故凡所嘗有事之處皆復焉卿大夫以下
　復自門以内廟及寢而已婦人無外事自王后以下
　復處亦自門以内廟及寢而已士復用助祭之服則
　諸侯以下復皆用助祭之服可知雜記云復諸侯以
　褎衣冕服爵弁服注云褎猶進也則衮冕之類褎衣
　者始命為諸侯及朝覲見加賜之衣也上公衮冕而
　下侯伯鷩冕而下子男毳冕而下皆爵弁孤自絺冕
　而下卿大夫玄冕爵弁士爵弁而已天子祭天服大
　裘其於四郊建綏而復不用大裘冕則門及寢廟等
　用衮冕以下與上公同也至后夫人以下雜記云復
　夫人稅衣揄狄注云言諸侯夫人復衣上自揄狄而
　下至稅衣也天官内司服掌后六服褘衣揄狄闕狄
　鞠衣展衣褖衣后及上公夫人二王後及魯之夫人
　皆自褘衣而下侯伯夫人自揄狄而下子男夫人自
　闕狄而下孤之妻自鞠衣而下卿大夫妻展衣士妻
　褖衣而已
　案雜記内子以鞠衣褎衣下大夫以襢衣其餘如士
　注云内子卿之適妻下大夫亦謂下大夫之妻卿妻
　自鞠衣而下大夫妻自展衣而下與此疏小異豈有
　孤之國則卿大夫同為一等無孤則卿與大夫為各
　等耶雜記稅衣即周官褖衣雜記襢衣即周官展衣
　存疑賈氏公彦曰天子之孤卿大夫士與諸侯之孤
　卿大夫士同三公執璧與子男同其服亦同也　又
　曰雜記云復西上注云復者多少各如其命之數若
　然天子三公八命卿六命大夫四命上士三命中士
　再命下士一命上公九命侯伯七命子男五命諸侯
　卿大夫三命再命一命皆依命數天子十二為節則
　十二人也但復者依命數衣服不足覆取上服以充
　其數
　案士冠禮及此篇士之服以爵弁為上侯國三等之
　士并未仕之士及士之子並同則王朝之士三命再
　命一命者俱當同之以士無冕服故其服不以命數
　為差疏謂天子之士與諸侯之士同是也侯國之卿
　大夫有三命再命一命之殊而其服皆自玄冕而下
　則亦不以命數為差矣公之孤四命王朝之大夫亦
　四命皆自希冕而下王朝之卿六命自毳冕而下三
　公八命自鷩冕而下則非侯國之孤卿大夫所得而
　擬者疏謂天子之孤卿大夫與諸侯之孤卿大夫同
　又援射人職之三公執璧而以為其服亦同則非也
　子男以毳冕為上三公以鷩冕為上固不同矣豳詩
　之咏周公曰衮衣繡裳似三公得服衮冕者又不但
　鷩冕已也豈其有加賜之殊禮者則然與復衣服不
　論未仕已仕及爵之崇卑命數之多少總得用其所
　當服之上服則一也如士則爵弁服大夫則玄冕服
　是也　又案復者士一人意大夫而上至諸侯天子
　亦不過二人故雜記云西上也周官夏采復於大祖
　及四郊止有下士四人祭僕復于小廟止有中士六
　人隸僕復于小寢大寢止有下士二人安所得多人
　而用之其一處一官而一胥徒從之與注謂復者多
　少如其命數未必然也一人持衣一人徒手從而共
　招之疏謂復者多則重用上服以充其數未必然也
　王之大寢即路寢小寢即燕寢既就正寢終焉必無
　舍此不復之理而大小廟既復其寢似可無庸周官
　注以大小寢為廟寢未必然也
升自前東榮中屋北面招以衣曰皋某復三降衣于前
　(中如字)
　正義敖氏繼公曰前東榮者東方之南榮也屋有前
　後每旁各有南榮北榮中屋屋脊之中也　鄭氏康
　成曰北面招求諸幽之義也(賈疏檀弓文)皋長聲也某死
　者之名也復反也降衣下之也喪大記曰凡復男子
　稱名婦人稱字　賈氏公彦曰復聲必三者禮成於
　三也　孔氏穎達曰復聲三者一號於上冀神自天
　而下一號於下冀神自地而上一號於中冀神在天
　地之閒而来也
　存疑賈氏公彦曰喪大記復有林麓則虞人設階無
　林麓則狄人設階注云虞人主林麓之官狄人樂吏
　之賤者有林麓謂君與夫人有國有采地者無林麓
　謂大夫士無采地者階梯也乗以升屋之時則使虞
　人狄人設梯也
　案士復設階者當亦私臣隸子弟之屬為之未必盡
　有狄人也
　通論賈氏公彦曰男子稱名據大夫以下若天子則
　稱皋天子復諸侯則稱皋某甫復若婦人稱字則尊
　卑同喪服小記婦人書姓與伯仲是也
　案婦人稱字亦大概言之耳王后及君夫人未必稱
　字
受用篚升自阼階以衣尸(篚芳尾反本或作箧苦協反衣於既反)
　正義鄭氏康成曰受者受之於庭也復者其一人招
　則受衣亦一人也人君則司服受之(賈疏喪大記卷衣投於前司服)
　(受之大夫士無司服之官則亦有司受之)衣尸者覆尸若得魂反之(敖氏繼公)
　(曰注蓋以下文襚者入衣尸之禮惟之)　敖氏繼公曰升自阼階象其
　反也既則降自西階
　案受用篚者以其為魂之所依不可徒手受愼之重
　之也喪大記復衣不以衣尸不以斂復時以覆尸者
　欲神魂附衣以来復於體魄而更生也既不能生則
　魂與魄離而不可復合若以復衣襲斂則嫌倂死者
　之神魂而閉之棺中故不以也
　存疑賈氏公彦曰自再命以上受者亦各依命數
　案疏謂再命以上受者各依命數則大夫諸侯需人
　彌多天官内司服僅奄一人春官司服中士二人天
　子如此諸侯可推復非一䖏焉所得衆官而共之乎
　疑復者或用二人受者只一人而已以受者之一人
　又以見復衣毎處只用一稱而一人持之也
復者降自後西榮
　正義鄭氏康成曰不由前降不以虚反也降因徹西
　北厞若云此室凶不可居然也(賈疏喪大記將沐甸人為垼於西墙下陶)
　(人出重鬲管人受沐乃煮之甸人取所徹廟之西北厞薪用爨之諸篇更不見有徹厞薪之文故知復者)
　(降因徹之也西北名為厞者特牲尸謖之後改饌於西北隅而云厞用筵故以西北隅為厞也)　敖
　氏繼公曰後西榮西方北榮也降於此者與升時相
　變也下文設奠之類升降異階者其義皆然
　案降自後西榮蓋兼數義與升時相變一也不以虛
　反二也徹西北厞薪以下三也禮尚相變升由前則
　降由後升由東則降由西是其常復者冀其復生故
　以虛反為嫌徹厞者匪特除不祥亦以通天光欲其
　神魂自上而下且洩室中藴隆之氣以䕶尸也此所
　徹者即正寢之厞也大夫以上復不止一處而徹厞
　則止於其正寢與喪大記謂之廟者以死者所居則
　神之故殯宮稱廟
　餘論髙氏閌曰今淮南風俗民有暴死則使數人升
　其居屋及於路旁徧呼之亦有蘓活者豈復之遺意
　與

右復


總論鄭氏康成曰自是行死事(賈疏死事下文楔齒綴足之等)


(復而不蘇自是行之也)


案復而後行死事則遷尸於牀幠用衾斂當在


既復之後蓋復則猶望其生未可遽動而易之


也然則決言其死亦是在復後矣經以死于適


室先之立文不得不然要之初死即復復後乃


幠用斂衾耳男婦於是乃改服則易去朝服之


羔裘玄冠矣問喪云雞斯徒跣扱上衽鄭氏以


為去冠而筓纚也然陳氏祥道敖氏繼公皆謂


深衣素冠蓋人有强弱候有温凉自初喪至成


服未必全不冠也深衣則注疏固言之矣詳見

小斂主人括髪條

楔齒用角柶(楔先列反)
　正義鄭氏康成曰為將含恐其口閉急也　敖氏繼
　公曰楔柱也
綴足用燕几(綴知劣反劉張嵗反注今文綴為對)
　正義鄭氏康成曰綴猶拘也為將屨恐其辟戾也
　賈氏公彦曰燕安也燕几當在燕寢内常馮之以安
　體也喪大記小臣楔齒用角柶綴足用燕几君大夫
　士一也又天官玉府大䘮共角柶則自天子以下至
　於士其器同矣　敖氏繼公曰綴足用几欲拘其足
　使之正也燕几平時燕居時所馮者
　存異呂氏坤曰楔齒以含也含之義不忍親口之虛
　也含以飯能令親生乎能令親飽乎當氣絶時親身
　必有難言之苦而又楔其齒便乎不便乎一楔之後
　雖含以物而口不復有合時矣制此禮者獨不念乎
　案含乃䘮禮之大節目故侯國有相歸含之禮楔齒
　所以待含聖人制之而呂氏坤乃以為訾謷焉何哉

右楔齒綴足


總論黃氏榦曰復而後行死事則幠用斂衾當


在復訖之後然復楔齒綴足設飾帷堂竝作則


亦初無先後之别今仍依經文列之

奠脯醢醴酒升自阼階奠于尸東
　正義鄭氏康成曰鬼神無象設奠以馮依之　賈氏
　公彦曰檀弓曾子曰始死之奠其餘閣也與則此奠
　是閣之餘食為之奠脯醢一豆一籩而已醴酒雖俱
　言科用其一不竝用　孔氏穎達曰鬼神依於飲食
　始死未暇改異故以生時庋閣上所餘脯醢以為奠

敖氏繼公曰奠脯醢醴酒者謂奠用此四物也此

　奠之而已無他禮儀故曰奠也死而奠之如事生也
　此時尸南首東乃其右也奠於其右若便其飲食然
　記曰即牀而奠當腢其升之序亦醴先而脯酒醢從
　與既奠則降自西階
　案醴酒之說疏據記文若醴若酒故云科用其一不
　竝用敖氏則謂若醴酒具備當如小斂奠竝設則醴
　先而酒從如不備則或醴或酒科用其一亦必設兩
　觶焉是兩說皆是而敖氏為全也　又案士奠以朋
　友不足則取於大功以下者盖外親及同宗之輕服
　者皆可爲之也此奠用四人士亦有臣臣重服不以
　執奠
　通論朱子曰自葬以前皆謂之奠其禮甚簡蓋哀不
　能文而於新死者亦未忍遽以鬼神之禮事之也
　問孝子於尸柩之前在䘮禮都不拜如何曰想只是
　父母在生時子弟欲拜亦須俟父母起而衣服今恐
　未忍以神事之故不拜

右始死奠

帷堂
　正義敖氏繼公曰此帷堂為尸未設飾也帷之節其
　南北盖近堂廉而東西則近兩階與
　通論邵氏寳曰帷殯非古也然則何以帷堂夫帷堂
　在小斂之前於死者有辟惡之道焉於生者有别嫌
　之道焉既殯則二者皆無之矣是以帷堂而不帷殯
　也乃若既葬反哭則柩亦不在矣何帷之有故曰無
　柩者不帷

右帷堂

乃赴于君主人西階東南面命赴者拜送
　正義鄭氏康成曰赴走告也臣君之股肱耳目死當
　有恩
　案主人謂死者之適長子也唯主人乃有命赴拜賔
　受弔之禮其同母弟若庶昆弟斬衰者皆在衆主人
　中行禮不參焉所謂䘮不二主也若適長子早亡則
　以蚤亡者之適長子為主人此以孫承重所謂父沒
　而後為祖後者斬雖諸父概從衆主人之列也若主
　人幼則使人抱之而代之拜成服則以衰抱之其適
　子之䘮則父主之妻之䘮夫主之赴于君主人親命
　而拜送之敬君也君臣休戚相關㤙誼至重方其疾
　時君已遣使問之矣死則屢加㤙焉如下文使人弔
　使人襚視其大斂賵之贈之不一而足可見古者人
　君之待其臣篤於死生之際如此必赴之者為君當
　有㤙一也當有公有司治其䘮二也為死者致其事
　於君三也故於初䘮即命焉　又案小斂後主人乃
　即阼階下西面位此於西階東者因降階之便耳故
　下文拜弔襚者既亦即位于西階下東面也命者南
　面則使者北面主人一拜送之使者不答拜以拜不
　主於己且䘮中無答拜也使者亦私臣若子弟為之
　其赴也職䘮受之以達於君與
　存疑鄭氏康成曰檀弓父兄命赴者謂大夫以上士
　則主人親命之　敖氏繼公曰經唯言赴于君之儀
　如此則是古者士大夫赴告之禮唯止於其君而已
　案古者同姓五廟未毁死則必赴雜記有赴於同國
　他國君大夫士之異稱檀弓伯髙之䘮赴于孔子子
　路死于衛赴于孔子則大夫士以下師友之閒皆有
　赴吿之禮可知經不言者文不具耳盖赴于君則主
　人親命而拜送之其父兄所命則卿大夫而下主人
　不親命然則檀弓正與此經互相備大夫士之䘮命
　赴一也敖氏言士大夫赴告之禮止於其君亦謂親
　命者耳
有賔則拜之
　正義鄭氏康成曰賔僚友群士也(賈疏同官為僚同志為友先知疾重)
　(故未赴即来明是僚友之士非大夫若大夫則經稱大夫下云有大夫則特拜之是也)其位猶
　朝夕哭(賈疏謂賓弔位如朝夕哭位其主人在西階之東南而拜之)　賈氏公彦
　曰此謂因命赴者有賔来弔則拜之若不因命赴者
　則不出是以下云唯君命出　敖氏繼公曰主人既
　拜則入不即位
　案賔位猶朝夕哭位朝夕哭賔多此時唯有士則當
　在門内之西方而東面北上也未小斂以前非君命
　主人不出非因命赴者主人不出見賔以尸在室也
　既小斂以後主人乃出拜賔以尸在堂也　又案檀
　弓大夫之䘮庶子不受弔孔疏云適子主䘮受弔拜
　賔若適子有他故不在則庶子不敢受弔明已卑辟
　適也大夫庶子不受弔則士之庶子得受弔也適子
　不在盖出使若宦逰奔䘮而未至者
　餘論孔氏穎達曰孝子䘮親悲迷禮節事儀皆須人
　相導
　案檀弓杜橋之母之䘮宮中無相以為沽也則䘮事
　當有相者可知意命赴拜賔之時已立之矣雜記云
　相者由左

右命赴者

入坐于牀東衆主人在其後西面
　正義鄭氏康成曰衆主人庶昆弟也　賈氏公彦曰
　主人命赴訖入坐于牀東衆主人在其後不言坐則
　立可知　敖氏繼公曰至是方云坐則先時主人亦
　立也衆主人在其後尊主人亦為室中淺隘耳衆主
　人齊衰大功之親也庶昆弟斬衰者亦存焉下經云
　衆主人免于房記云衆主人布帶則是衆主人乃主
　言齊衰大功者也
　案下記云兄弟有命夫命婦在焉亦坐則非命夫命
　婦不坐明矣䘮大記士之䘮主人父兄子姓皆坐于
　東方主婦姑姊妹子姓皆坐于西方注云士賤同宗
　尊卑皆坐與此異者以命夫命婦尊故殊之若命夫
　命婦不在則衆主人亦當偶有坐時作者各舉其一
　時言之耳疏以為命士與不命士之差殆未必然
婦人俠牀東面(俠音夾)
　正義鄭氏康成曰婦人謂妻妾子姓也亦適妻在前

賈氏公彦曰俠牀者男子牀東婦人牀西以近而

　言也　敖氏繼公曰始死之牀當牖下少近於西墉
　案婦人以死者之妻為主婦夫為妻之所天服則斬
　衰拜則稽顙宜為主而拜賔也無妻則以主人之妻
　為主母䘮亦如之但不杖不稽顙耳女子子在室者
　雖斬衰不為主則亦在衆婦人中矣以女主必使異
　姓也適孫承重者祖母母俱不在則妻主之有在者
　則否䘮服注云有適婦者無適孫婦是也若祖母母
　老病不任䘮事則婦若孫婦當攝之長子之䘮母主
　之主婦亦當坐而衆婦立於其後東西面者南上以
　尸南首也
親者在室
　正義鄭氏康成曰謂大功以上父兄姑姊妹子姓在
　此者
　案此總承丈夫婦人而言大功以上為親䘮服之通
　例也言在室則不必皆東西面盖亦有南面於北墉
　下者矣以室中狭隘又有弔襚者入焉故也南面者
　則丈夫西上婦人東上與
衆婦人戸外北面衆兄弟堂下北面
　正義鄭氏康成曰衆婦人衆兄弟小功以下(賈疏䘮服傳小)
　(功以下為兄弟)　賈氏公彦曰男子在堂下者以婦人有事
　自房及堂故男子在堂下婦人戸外堂上耳
　案衆婦人女賔亦存焉皆北面者哭必郷尸也當西
　上以尸在西也衆兄弟堂下之位其在西階之東視
　下文主人所即位為少南而亦西上與
　餘論楊氏復曰始死哭位必辨室中堂上堂下之位
　非特男女内外親疎上下之分不可以不正此亦治
　䘮馭繁整雜之大法也　應氏鏞曰男東女西隂陽
　之大分也䘮遽哀廹人雜事叢先謹男女之辨而各
　以類從則紛糾雜亂者有倫矣主東賔西内外之大
　統也男主居東之上而内之家長雖若母亦在西則
　示一國一家之有主而内外族姓之尊卑咸有所統
　攝矣
　案初喪男女之辨在室中者以牀東牀西分其室外
　者以堂上堂下分應氏所言尚未清析

右哭位

君使人弔徹帷主人迎于寢門外見賔不哭先入門右
北面
　正義鄭氏康成曰使人士也禮使人必以其爵(賈疏聘禮)
　(君使人歸饔餼及歸禮皆各以其爵此所弔者士則使士可知若天子弔則有専官周官大僕掌三公孤)
　(卿之弔勞小臣掌士大夫之弔勞御僕掌羣吏之弔勞宰夫掌弔諸侯之戒令與其幣器是皆以官也)
　使者至使人入將命乃出迎之(賈疏將命謂傳賔主人之言擯者也經不)
　(言擯者所使之人入將命即包主人擯者)寢門内門也(賈疏大夫士惟有兩門下云主人拜)
　(送于外門外則知此寢門内門也)徹帷㧁之事畢則下之(賈疏㧁之謂褰帷而)
　(上非全徹去也)　敖氏繼公曰䘮不迎賔唯於君及君使則
　迎之此不出外門者别於君之自来也先入門右道
　之徹帷為君命變也
　案君使人弔使人襚皆不言若則是君於士䘮固皆
　有弔襚之禮不必加賜而後然也春官職䘮掌卿大
　夫士凡有爵者之䘮以國之䘮禮涖其禁令序其事
　凡公有司之所共職䘮令之趣其事侯國亦當有之
　既赴聞䘮則君隨使人弔襚而兼使官為涖而序之
　而公有司各共其事盖以臣下之私䘮為國家之政
　治所謂為國以禮者於此可想見焉　又案凡主人
　迎賔皆不哭不敢以哭接賔也入門右門内之東方
　也入門而右者臣禮宜然也於聘之私覿見之徹帷
　者主人在堂下使者致命於堂上不可以帷隔之也
　通論楊氏復曰䘮大記云凡主人之出也徒跣扱衽
　拊心降自西階
弔者入升自西階東面主人進中庭弔者致命
　正義鄭氏康成曰主人不升賤也(賈疏䘮大記大夫於君命迎于寢門)
　(外使者升堂致命主人拜于下言拜于下明受命時得升堂此士之子受命不升堂賤故也)致命
　曰君聞子之䘮使某如何不淑(賈疏約雜記諸侯使人弔鄰國君之䘮之)
　(辭為之)
　存疑敖氏繼公曰此西方之中庭也主人雖在下弔
　者猶東面禮之也小斂以前主人位在西方
　案君視大斂君賵主人皆入門右皆謂東方也何獨
　於此而異之弔者堂上東面致命主人於東方之中
　庭北面受命乃得相郷耳小斂以前西方之位則因
　降階而暫立於此以其無堂上之賔故也未可以概
　之
主人哭拜稽顙成踊
　正義鄭氏康成曰稽顙頭觸地(賈疏為稽首之拜但觸地無容即為稽顙)
　成踊三者三(賈疏曽子問君薨世子生三日告殯祝宰宗人衆主人卿大夫士哭踊三者三)
　(子踊房中亦踊三者三凡九踊是踊以三三而成也)　敖氏繼公曰謝君命也
　既拜稽顙而成踊惟於君及君命則然其餘則否拜
　稽顙者一拜而遂稽顙也不再拜稽首者䘮禮宜變
　於吉也稽顙與稽首之儀畧同唯右手在上而以顙
　加之為異耳男子吉拜尚左手䘮拜尚右手婦人反
　是
　案拜賓非主䘮者不與䘮無二主不以衆拜為禮也
　稽顙者䘮之重拜小記云為父母長子稽顙婦人為
　夫與長子稽顙雜記云為妻父母在不稽顙則父母
　不在者為妻亦稽顙矣此經中唯君至拜之送之皆
　稽顙君使至拜之稽顙送之不稽顙弔襚賵賻之賔
　拜之當稽顙若與君使同節則不稽顙朝夕哭拜賓
　無稽顙者反哭拜賔乃稽顙然則稽顙亦不概施也
　又檀弓言拜而后稽顙稽顙而后拜有此二法而聖
　人云吾從其至者則當先稽顙後拜矣然此篇皆言
　拜稽顙無言稽顙拜者則聖人所欲從者盖非當時
　之達禮也雜記云三年之䘮以其䘮拜非三年者以
　吉拜如婦主舅姑之䘮與凡男婦之攝主皆吉拜不
　稽顙也吉拜則於君使若夫人之使當再拜稽首矣
　重耳於秦使稽顙而不拜穆公以為未為後也然則
　為後者乃拜稽顙庶子在外聞䘮主䘮者不在有弔
　者則宜然若主䘮者在則不為後者無所用稽顙矣
　敖氏分别吉拜䘮拜尚左尚右之異良是但稽顙顙
　當觸地不但加於右手已也
賔出主人拜送於外門外
　正義敖氏繼公曰拜送一拜送之也此與下篇云拜
　送者皆然迎不拜而一拜送之皆䘮禮異也凡喪拜
　賔不再拜
　案君親至則迎送皆于外門外君使至則迎之于寢
　門外送之于外門外其他弔襚者小斂以前不出迎
　送唯因事乃拜之小斂後不出迎但送之于寢門外
　此其差也君使但拜送之不稽顙下於君也

右君使人弔

君使人襚徹帷主人如初襚者左執領右執要入升致
命主人拜如初(襚音遂要伊消反下竝同)
　正義鄭氏康成曰襚之言遺也衣被曰襚(賈疏隱元年穀梁傳)
　(文)致命曰君使某襚(賈疏辭亦約雜記文)　賈氏公彦曰主人
　如初者如上弔時迎于寢門外見賔不哭先入門右
　北面也主人拜如初者如上主人進中庭襚者致命
　則主人哭拜稽顙成踊也　敖氏繼公曰禮别更端
　則弔襚不同時也此執衣如復則是衣裳具且簪裳
　於衣矣
　案執衣不必如復無容扱領於帶也襚衣多恐此衣
　或與彼裳混則簪裳於衣宜然斂時衾亦在算則固
　有以被襚者矣
襚者入衣尸出主人拜送如初(衣於既反下以意求之)
　正義賈氏公彦曰案下記襚者委衣于牀不坐則此
　襚者衣尸亦不坐
　案復衣以衣尸少頃即當去之此襚衣衣尸盖覆於
　斂衾之上少頃亦徹而陳於房中敖氏謂覆於復衣
　之上非也
唯君命出升降自西階遂拜賔有大夫則特拜之即位
于西階下東面不踊大夫雖不辭入也
　正義鄭氏康成曰唯君命出明大夫以下来弔襚不
　出也始䘮哀戚甚故在室不出拜賔也大夫則特拜
　别於士旅拜也即位西階下未忍在主人位也(賈疏小斂)
　(後始就阼階下西面主人位)不踊但哭拜而已不辭而主人升入
　明本不為賔出也　賈氏公彦曰因事曰遂因有君
　命故拜賔若無君命則不出戸　敖氏繼公曰唯君
　命出小斂以前則然若小斂之後雖不迎賔亦出送
　賔矣升降自西階自此至葬其禮然也於大夫云特
　拜見於士亦旅之也即位于西階下此非正位因事
　而出乃在是耳不踊者明本不為賔出也主人既即
　位大夫宜辭之謂不必以已故而留於外也既辭則
　主人乃入大夫若或不辭主人亦入矣
　案此因上文君使人弔襚主人有出迎拜送之儀遂
　通言出與不出之大凡也盖初喪尸在室中不可乍
　違唯命赴于君及君使弔襚不可不出但既有事而
　出而見賔之在焉則又無漠然竟入之理故因而拜
　之即位于西階下亦以大夫尊故少立須㬰待其辭
　耳彼若不辭則在外既無事而尸旁不得久離自當
　竟入矣若賔非大夫則拜訖即入幷不即位可知也
　此時無踊節郷之踊者為君命耳亦以亟欲入也曰
　不踊則哭固不絶矣大夫士来弔者主人既不出其
　即賔位而哭致辭於擯者擯者答之乃出與　又案
　䘮大記士之䘮於大夫不當斂則出士於大夫親弔
　則與之哭不逆於門外亦謂未小斂時也然則大夫
　来者亦為之出矣但不迎不送與君使異耳既與之
　哭拜之乃入彼注云大夫特来則北面

右君使人襚

親者襚不將命以即陳
　正義鄭氏康成曰大功以上有同財之義也(賈疏大功以上)
　(通異門齊衰而言)不將命不使人將之致於主人也即陳陳
　在房中(賈疏下云以適房)　敖氏繼公曰云不將命則是亦
　使人為之矣即陳者就於所陳之處謂房中也下篇
　云若就器則坐奠于陳
　案不將命以親者本在室且至親無文也少儀云親
　者兄弟不以襚進與此同
庶兄弟襚使人以將命于室主人拜于位委衣于尸東
牀上
　正義鄭氏康成曰庶兄弟即衆兄弟也變衆言庶容
　同姓耳(賈疏容同姓者謂兼同姓絶服者而言)將命曰某使某襚位室
　中位也　敖氏繼公曰云庶者盖兼衆兄弟外兄弟
　言也既小斂拜襚者則稽顙此唯拜而已者以其與
　君襚同節故逺辟之尸東牀上奠之北也委于此者
　辟君襚且不必其用之也既將命而又不以即陳辟
　親者之禮也　李氏如圭曰君襚尊故以衣尸庶襚
　委於牀而已下經云西面委衣如於室禮則此委衣
　亦西面
　案主人拜于位明西面不易也使者於主人之南西
　面將命既則北面進西面委衣乃出
朋友襚親以進主人拜委衣如初
　正義敖氏繼公曰親以進亦自釋其辭主人拜亦不
　答之與弔賔同也親者襚不將命庶兄弟將命不親
　致朋友則親致之盖親則禮畧疎則禮隆也
　餘論鄭氏康成曰始死弔者朝服裼裘如吉時也小
　斂則改襲裘而加帶絰矣　孔氏穎達曰主人未變
　之時弔者吉服謂羔裘玄冠緇衣素裳又袒上服以
　露裼衣則裼裘而弔是也主人既變之後雖著朝服
　而加絰於武又掩其上服又加帶則襲裘帶絰而入
　是也
　案初䘮弔者之服䘮大記檀弓俱言之則凡君使及
　大夫士竝同也
退哭不踊
　正義鄭氏康成曰退下堂反賔位也主人徒哭不踊
　者别於君襚也　敖氏繼公曰主人於庶兄弟之使
　者與朋友之退也則哭而不踊朋友退反賔位使者
　退則出矣
徹衣者執衣如襚以適房
　正義鄭氏康成曰凡於襚者出有司徹衣(賈疏雜記諸侯使人)
　(含襚賵訖乃曰宰舉以東故知有司徹衣)　賈氏公彦曰如襚者亦左執
　領而右執要也
　餘論楊氏復曰古者襲斂用衣甚多故古有襚今世
　俗有襲而無大小斂故襚禮亦從而廢惜哉

右庶襚

為銘各以其物亡則以緇長半幅䞓末長終幅廣三寸
書銘于末曰某氏某之柩(亡音無長竝直亮反䞓丑成反廣古曠反下竝同注今文)
　(銘為名末為斾)
　正義鄭氏康成曰銘明旌也雜帛為物大夫士之所
　建也(賈疏周官司常職雜帛為物又云大夫士建物雜帛者以絳帛為旌旗之縿而以白色之帛縁)
　(其側也)以死者為不可别故以其旗識識之(陸氏德明曰旗識識)
　(之上音試下音式)愛之斯録之矣(賈疏檀弓文)亡無也無旗不命
　之士也(賈疏謂子男之士)半幅一尺終幅二尺(賈疏布幅二尺二寸今云)
　(半幅一尺終幅二尺者除兩邊二寸而言)䞓赤也在棺為柩(賈疏曲禮文)　賈
　氏公彦曰書銘之法喪服小記云男子稱名婦人書
　姓與伯仲　敖氏繼公曰銘書其名者以卒哭乃諱
　故也周官大夫士建物盖指見居官者而言此云各
　則是三等之士其物亦有不同者矣無物謂士之未
　仕者也
　案郷射記無物則以白羽與朱羽糅注云謂小國之
　州長不命者也敖氏則以為士之未仕者二說兼之
　乃備盖士雖未仕亦有銘旌則與不命之士同其他
　禮儀亦皆相等此經士禮皆指已仕者而未仕者該
　焉此亦足以徴之矣
　存疑賈氏公彦曰大夫士同建物物之為雜帛雖同
　其旌旗之杠長短則異禮緯云天子之旗九仭諸侯
　七仭大夫五仞士三仞死則以尺易仞故下云竹杠
　長三尺以杠之長短不同故經言各以别之
　案九仭之杠長木既不易得而植之仆之亦難禮緯
　之言殆不可信且經云各以其物則異者固不専指
　其杠矣
竹杠長三尺置于宇西階上(杠音江)
　正義鄭氏康成曰杠銘橦也宇梠也(賈疏爾雅檐謂之樀郭注云屋)
　(梠梠謂當檐下)　賈氏公彦曰造銘訖且置于宇下西階上
　待為重訖乃置於重又至殯卒塗始置於肂此時未
　用權置於此也　敖氏繼公曰置卧而縮置之
　案緇半幅䞓終幅合之長三尺竹杠三尺稱之也則
　大夫而上雖如禮緯所稱亦五尺七尺九尺止矣古
　尺當今尺六寸有竒古之三尺不及今之二尺但取
　記名姓為識别而已豈以為觀美哉亦異乎後世之
　為銘者矣

右為銘

甸人掘坎於階閒少西為垼于西牆下東郷(掘其月反垼余益反)
　(音役郷許亮反注今文郷為面)
　正義鄭氏康成曰甸人有司主田野者(賈疏周官甸師徒三百人)
　(耕耨王藉是掌田野士雖無此官亦有掌田野之人)垼塊竈(賈疏下記云垼用塊)西牆中
　庭之西　賈氏公彦曰掘坎者將以沐浴餘潘及巾
　柶等棄埋之於此也下記云掘坎南順廣尺輪二尺
　深三尺南其壤為垼者將用之以煮沐浴之潘水也

敖氏繼公曰少西者其四分階閒一在西與

　案沐浴之潘水必致其潔不敢以生人飲食之爨褻
　之故為垼於西牆下猶虞祭饎爨在東壁特牲饎爨
　在西壁之意也檀弓曾子之喪浴於爨室盖不為垼
　而浴水自爨室来故記者譏其簡畧失禮耳夫豈遷
　尸以就浴於爨室乎　又案甸人掌以薪蒸役外内
　饔之事士家未必有之則此亦公有司與盖公使人
　弔則公有司之應共其職者亦至矣且職䘮令之有
　常職則不必俟公命而後至也其他祝宗人之等皆
　然或曰士有圭田甸人即掌圭田之農事者未知是
　否
新盆槃瓶廢敦重鬲皆濯造于西階下(敦都愛反重直龍反鬲良益反)
　(下竝同造七到反)
　正義鄭氏康成曰新此瓦器五種者重死事也盆以
　盛水槃承渜濯瓶以汲水也廢敦敦無足者所以盛
　米也重鬲鬲將縣於重者也濯滌溉也造至也猶饌
　也以造言之喪事遽(賈疏盆以盛水祝淅米時所用槃承渜濯謂置於尸牀下渜濯)
　(者沐浴之餘潘水也瓶以汲水管人汲用此也凡物無足者稱廢此廢敦敦無足者如士虞禮廢爵注云)
　(爵無足是也祝盛米用敦此廢敦也鬲將縣於重者下文鬻餘飯乃縣於重此時先用以煮潘沐故云將)
　(縣於重者也造是造次不言饌而言造故云䘮事遽也)　敖氏繼公曰此五種
　者盖當階少西而北上也云造者明濯於他處五者
　不言其數畧之
　案五者之數盖瓶敦各一槃鬲各二而盆三也敦鬲
　經有明文瓶汲水無他用槃則一盛沐水一承渜濯
　盆則一以淅米一盛潘一盛浴水也䘮大記云沐用
　瓦盤浴水用盆沃水用枓此亦當有枓不言者文省

右掘坎為垼濯器

陳襲事于房中西領南上不綪(綪菑耕反䋫同)
　正義鄭氏康成曰襲事謂衣服也綪讀為䋫屈也襲
　事少上陳而下不屈江沔之間謂縈收繩索為䋫
　賈氏公彦曰陳之法房戸之内於戸東西領南上以
　衣裳少從南至北則盡不須䋫屈知戸東陳之者取
　之便故也　敖氏繼公曰事猶物也言襲事而不言
　衣者衣少於他物也惟言西領主於衣也其他物亦
　上端郷西必西領者以尸在室也士冠禮曰陳服于
　房中西墉下東領此西領者其于東墉下乎不綪者
　一一自南而北若一列不足以盡之則復以其餘者
　始於明衣之西而陳之亦自南而北其次列之首與
　前列之末不相屬而更端别起不如物之綪屈者然
　也不綪者襲事少且變於斂也
　案凡所陳物少一行可陳訖者只須言南上北上不
　須言綪不綪若物多一行陳不盡須兩行三行者則
　必言綪不綪假如南上之物苐一行從南至北苐二
　行又從南至北則不綪也若苐一行從南至北第二
　行從北至南則是綪也注云江沔之間謂縈收繩索
　為綪其喻至切亦有物不必多而䋫陳之者以其行
　列不可太闊因綪之以為文且與他物之陳者相變
　如少牢主婦薦四豆公食宰夫薦六豆士羞庶羞十
　六豆之類是也
明衣裳用布
　正義鄭氏康成曰以親身為圭潔也(賈疏知親身者以下文浴訖先)
　(設明衣也明者潔浄之義故知取其圭潔也)
鬠筓用桑長四寸纋中(鬠音膾又户最反纋音憂注古文鬠皆為括)
　正義鄭氏康成曰桑之為言䘮也用為笄取其名也
　(賈疏喪用桑以聲取之)長四寸不冠故也纋筓之中央以安髪
　(賈疏纋者兩頭闊中央狭則於髪安也凡笄有二種一是安髪之笄一是固冠之笄固冠之笄如皮弁笄)
　(爵弁笄唯男子有婦人則無二笄皆長不唯四寸今此笄四寸者僅取入髻而已不用長笄者不冠故也)

賈氏公彦曰以髻為鬠取其以髪㑹聚之意生時

　男子冠婦人筓死則男子不冠婦人不筓故下記云
　其母之喪鬠無筓注云無筓猶丈夫之不冠也家語
　孔子之䘮襲而冠者家語王肅之所增改不可依用

聶氏崇義曰鬠結也謂先以組束髮乃笄也　敖

　氏繼公曰㑹髪為紒曰鬠今南語猶然云鬠笄者明
　其不纚也生時櫛而纚乃加筓此於生時為冠内之
　笄但不用桑耳其用長笄則去此短笄不幷用也長
　笄者冕弁之笄也婦人有長笄無短笄下云鬠用組
　此不言組者文畧耳
　案死者不冠故無長笄若生者則短長竝有敖氏謂
　不幷用非也已於士冠禮辨之襲不以冠者有掩以
　裹其首則無所用冠若有冠則不便於小斂大斂之
　縱横收束也呂氏坤乃謂不冠非待死之禮而以野
　服道妝為可若是傎哉
布巾環幅不鑿(注古文環作還)
　正義鄭氏康成曰環幅廣袤等也(賈疏布幅二尺有二寸除邉幅二寸)
　(以二尺為率則此廣二尺袤亦二尺也)不鑿者士之子親含反其巾而
　已大夫以上賓為之含當口鑿之嫌有惡(賈疏雜記鑿巾以飯)
　(公羊賈為之也注云記士失禮所由始盖士親飯必發其巾大夫以上臣為賔賔飯含嫌有惡故鑿之士)
　(則不鑿也此經云不鑿則大夫以上鑿猶士月半不殷奠則大夫以上月半殷奠可知)　賈氏
　公彦曰此為飯含而設所以覆死者之面也　敖氏
　繼公曰布巾不鑿士之制然也此云不鑿則有當鑿
　者矣鑿者其君禮與
掩練帛廣終幅長五尺析其末
　正義鄭氏康成曰掩裹首也析其末為將結於頤下
　又還結於項中　賈氏公彦曰掩若今人幞頭但死
　者則以後二脚於頤下結之與生人異耳　敖氏繼
　公曰析其末者兩端皆析而為二也
　案練帛練孰之帛用掩者不冠故也下言幎目則掩
　自額以上可知疏云幞頭盖唐人之幞頭宋人之幅
　巾皆是以繒裹首者
瑱用白纊(瑱替宴反纊音曠)
　正義鄭氏康成曰瑱充耳纊新綿(賈疏對緼是舊綿)　賈氏
　公彦曰生時充耳人君用玉臣用象詩齊風著之篇
　所謂瓊華之等謂之瑱又有以素以黄之等所以縣
　之示不聽䜛今死者直用纊塞耳而已異於生也
　朱子曰瑱如棗核大
幎目用緇方尺二寸䞓裏著組繫(幎音覓注作縈於營反著章語反下竝同)
　正義鄭氏康成曰幎目覆面者也幎讀若詩葛藟縈
　之之縈䞓赤也著充之以絮也組繫為可結也　賈
　氏公彦曰四角有繫於後結之　敖氏繼公曰此雖
　覆面之物然以幎目為名其義似主於目也　郝氏
　敬曰幎目以巾蔽目鄭氏讀幎為縈非也
　案說文幎幔也音與幂同如郝氏說音雖别而義則
　同也不言帛者因於掩也
握手用玄纁裏長尺二寸廣五寸牢中旁寸著組繫(牢注)
　(音樓當從今文作纋)
　正義鄭氏康成曰牢讀為樓樓謂削約握之中央以
　安手也今文牢為纋　劉氏熈曰握以物著尸手中
　使握之也　賈氏公彦曰此衣在手故言握手廣五
　寸牢中旁寸則中央廣三寸也中央足容四指每指
　一寸則四寸四寸之外尚有八寸皆廣五寸也　敖
　氏繼公曰牢字未詳姑從舊注此握手之繫與決繫
　惟一而已
　案注讀牢為樓牢樓古音本相通但詁作削約則未
　知其何所本今文牢為纋鬠笄纋中亦是狭小之意
　此握手削約旁寸正與纋字意同從今文作纋則義
　不穿鑿而亦與上文鬠笄纋中為類矣敖氏謂握手
　惟一繫盖從記文設握結于􁐂而推之也疏云長尺
　二寸者手之表裏各四寸又食指小指之兩廉及覆
　掩處四寸也廣五寸者指表之長也指裏之長三寸
　故牢中旁寸
　存疑郝氏敬曰握手縫帛如筩韜尸兩手牢猶籠也
　空其中旁寛寸著綿以組為繫兩手交貫於牢
　案郝氏以牢為牢籠韜尸兩手交貫牢中非也廣僅
　五寸豈足以韜兩手且經無右手設握連於左手之
　文若両手交胸以一握連之是梏之也古人制禮豈
　如是之繆乎
決用正王棘若檡棘組繫纊極二(檡音澤注今文檡為澤)
　正義鄭氏康成曰決猶闓也著右大擘指以鈎弦闓
　體也詩云決拾既佽正善也王棘與檡棘善理堅刃
　皆可以為決極猶放弦也以沓指放弦令不挈指也
　生者以朱韋為之而三(賈疏大射君朱極三)死用纊又二明不
　用也　賈氏公彦曰用王棘與澤棘者科用其一不
　謂兼此二者　敖氏繼公曰決與極皆用於右手象
　生時所有事者也決著右擘極韜食指將指生以象
　骨為決韋為極死則以棘與纊為之明不射也士生
　時所用韋極之數無聞以此經推之當亦用二也是
　其降於君者與然則君之䘮其用纊極亦三矣
　存疑賈氏公彦曰以沓指放弦令不挈指者謂以此
　二極與決為藉令弦不決挈傷指耳
　案決著於大擘指極韜於食指中指各不相蒙非以
　極為決之藉也疏盖以後注有以韋為之藉之文而
　誤合為一耳　又案射者男子之所有事匪直為武
　備而已盖禮樂之事繫焉古聖人重之男子初生三
　日射人以桑弧蓬矢六射天地四方死猶著決韜極
　而明器必備弓矢焉以此始之以此終之也
冒緇質長與手齊䞓殺掩足(冒莫傲反齊如字殺所介反)
　正義鄭氏康成曰冒韜尸者制如直囊上曰質下曰
　殺質正也其用之先以殺韜足而上後以質韜首而
　下齊手上玄下纁象天地也喪大記曰君錦冒黼殺
　綴旁七大夫玄冒黼殺綴旁五士緇冒䞓殺綴旁三
　凡冒質長與手齊殺三尺　劉氏熙曰以囊韜其形
　曰冒覆其形使勿惡也　賈氏公彦曰經以冒為總
　目下質與殺相對則在上曰質喪大記皆以冒對殺
　則冒既總名亦得對殺為在上之稱也　孔氏穎達
　曰冒兩囊皆縫合一頭又縫連一邊餘一邊不縫其
　不縫之邊上下安帶綴以結之而以多少為尊卑之
　差　劉氏績曰冒上者方正故曰質冒下身者漸狭
　故曰殺與手齊掩足準死者之身而為之也　敖氏
　繼公曰殺者殺長於質也
　案質之長齊手殺又長於質當以其人之長短為度
　云三尺者謂其下之減殺而漸狭者三尺與　又案
　雜記云冒者所以掩形也自襲以至小斂不設冒則
　形是以襲而設冒盖孝子之於親藏之欲其固故大
　斂小斂皆有絞以束之襲而設冒亦絞之意也人死
　斯惡之尸之所在親者男婦居焉弔者襚者入焉孝
　子縱不忍惡其親能保他人之勿惡乎故既襲則亟
　以冒韜之
爵弁服純衣(純陸讀如緇敖讀如字)
　正義鄭氏康成曰古者以冠名服死者不冠(賈疏死者不冠)
　(而云爵弁皮弁直以冠名服不用其冠也)此謂生時爵弁所衣之服也純
　衣者纁裳　賈氏公彦曰凡襲斂之服無問尊卑皆
　先上服此爵弁服士之生時服以助祭者也
皮弁服
　正義鄭氏康成曰此謂生時皮弁所衣之服也其服
　白布衣素裳　賈氏公彦曰士冠禮云素積白屨是
　也
　案皮弁服之衣以絲為之非布也若以白布則反在
　朝服玄端之下矣詳見士冠禮
褖衣(褖他玩反注古文褖為縁)
　正義鄭氏康成曰黒衣裳赤緣之謂褖(賈疏赤緣謂之褖者爾雅)
　(文彼釋婦人嫁時褖衣此褖衣雖不赤緣而褖衣之名則同也褖雜記作稅)褖之言縁也
　所以表袍者也(賈疏袍者有著之衣玉藻云纊為繭縕為袍是也)䘮大記云
　衣必有裳袍必有表不襌謂之一稱　賈氏公彦曰
　此褖衣即玄端也士冠禮陳三服有玄端無褖衣此
　亦陳三服有褖衣無玄端故知此褖衣即玄端也但
　此玄端連衣裳與婦人褖衣同故變名褖衣也所以
　連衣裳者以其用之以表袍袍連衣裳故也但玄端
　有三等裳此䘮禮同玄裳而已　敖氏繼公曰此如
　玄端之衣裳而深衣制也　孔氏穎達曰袍是褻衣
　必須有衣以表之不使襌露乃成一稱死者冬夏竝
　用袍上竝加表也
　案雜記子羔之襲也繭衣裳與褖衣纁袡為一曽子
　譏之曰不襲婦服婦服謂纁袡也纁絳色袡裳下緣
　士昏禮所謂純衣纁袡士妻嫁時之服即注所云以
　赤緣之者也士襲所用褖衣則不以赤緣之止是玄
　衣裳連之而己此疏所以云不赤緣而敖氏以為深
　衣制也褖衣以袍為裏則褖衣固襌而無裏者矣如
　以襚則杜預所謂襌複具曰稱也
　通論孔氏穎達曰熊氏云褻衣之用尊卑不同士襲
　用褻衣故士喪禮陳襲事有褖衣注云褖所以表袍
　者是襲有袍也至小斂有散衣注云散衣褖衣以下
　袍繭之屬是小斂有袍也大斂亦有散衣是大斂有
　袍也若大夫襲亦有袍子羔之襲繭衣裳是也斂則
　必用正服不用褻衣檀弓云季康子之母死陳襲衣
　敬姜曰將有四方之賔来褻衣何為陳於斯命徹之
　注云褻衣將以斂是大夫不當用褻衣斂也若公則
　襲及大小斂皆不用褻衣雜記云公襲無袍繭襲輕
　尚無大小斂可知矣
緇帶
　正義鄭氏康成曰黑繒之帶(賈疏玉藻士練帶緇辟此黑繒之帶據辟者而)
　(言也)　賈氏公彦曰三服同一帶者士唯有此一帶而
　已但生時著服不重各設帶此襲時三服俱著則共
　一帶也
韎韐(韎音妹韐古答反)
　正義鄭氏康成曰一命縕韍(賈疏玉藻文祭服謂之韍他服謂之韠士一命)
　(者服韎韐亦名韞韍不得直名韍也)　賈氏公彦曰士冠禮玄端服爵
　韠皮弁服素韠爵弁服韎韐今三服共設韎韐者亦
　如帶也韐者合韋為之以韎草染之取其赤
　案韎韐繫於革帶則當有革帶焉不言者於韎韐中
　包之也
竹笏(注今文笏作忽)
　正義鄭氏康成曰笏所以書思對命者(賈疏書思對命玉藻文)
　玉藻曰笏天子以璆玉諸侯以象大夫以魚須文竹
　士竹本象可也(庾氏蔚之曰士以竹為本質以象牙飾其邊)又曰笏度二
　尺有六寸其中博三寸其殺六分而去一　孔氏穎
　達曰大夫士笏既抒其上又抒其下首廣二寸半
夏葛屨冬白屨皆繶緇絇純組綦繋于踵(繶於力反純諸允反綦音)
　(其踵諸勇反張氏淳曰陸氏釋文無絇字鄭注屨人引此亦無絇字鄭又云言繶必有絇純言鉤亦有繶)
　(純今有絇字是後人加之也)
　正義鄭氏康成曰冬皮屨變言白者明夏時用葛亦
　白也此皮弁服之屨士冠禮曰白屨以魁柎之緇絇
　繶純純博寸綦屨繋也所以拘止屨也　賈氏公彦
　曰士冠禮爵弁纁屨素積白屨玄端黑屨三服各自
　用屨屨從裳色今死者重用其服屨惟一而已三服
　相參帶用玄端韎韐用爵弁屨用皮弁各用其一以
　配三服也繶在牙底相接之縫中絇在屨頭如刀衣
　鼻純為緣口皆以絛為之繶在緇上明同用緇也綦
　繋於踵者綦屬於跟後以兩端郷前與絇相連於脚
　跗之上合結之　敖氏繼公曰踵屨後也以其當足
　踵之處故因以名之以綦相繋於此欲其斂也及著
　之乃繫於跗韠用爵弁之韠屨用皮弁之屨以二服
　尊也
庶襚繼陳不用
　正義鄭氏康成曰庶衆也不用不用以襲也(賈疏至小斂則)
　(陳而用之惟君襚至大斂乃用也)多陳之為榮少納之為貴(賈疏襲時唯用)
　(三稱)　賈氏公彦曰庶襚即上文親者襚庶兄弟襚朋
　友襚皆是也繼陳謂繼襲衣之下陳之　敖氏繼公
　曰庶襚親朋所遺故不可以不陳襲事所用有限故
　此不必用小斂大斂之衣放此
　案襚者出徹衣者輙執衣以適房是庶襚本在房中
　故陳襲事於房中即以繼陳之也小斂之衾亦陳之
　不言君襚者君襚尊不敢褻也襚時衣尸之後即徹
　而另置他所至將大斂乃出而陳之襲訖則陳而不
　用之衣當另置之他所明日將小斂又陳之故以箧
　而升降自西階也

右陳襲事

貝三實于笲(笲音煩)
　正義鄭氏康成曰貝水物江水産焉古者以為貨(賈疏)
　(漢書食貨志五貝為朋)笲竹器名　班氏固曰所以有飯含何
　緣生食今死不欲虚其口用寳物何也有益死者形
　體　賈氏公彦曰士飯含用米貝檀弓云飯用米貝
　據士禮也大夫以上則兼用珠玉
稻米一豆實于筐
　正義鄭氏康成曰豆四升(賈疏昭三年左傳晏子辭)
　通論賈氏公彦曰䘮大記君沐粱大夫沐稷士沐粱
　鄭云士䘮禮沐稻此云沐粱盖天子之士也以差率
　而上之天子沐黍與飯與沐米同
　案䘮大記俱諸侯以下禮所言君皆諸侯也大夫士
　亦諸侯之大夫士也士不當與君同沐粱士䘮禮沐
　用稻彼粱字其稻字之誤與鄭以為天子之士殊属
　附㑹
沐巾一浴巾二皆用綌於笲
　正義鄭氏康成曰巾所以拭汗垢浴巾二者上體下
　體異也綌麤葛　賈氏公彦曰此士禮上下同用綌
　玉藻云浴用二巾上絺下綌彼據大夫以上也　敖
　氏繼公曰沐巾以晞髪浴巾以去垢於笲不言實文
　省下放此三巾共一笲
櫛於簞浴衣於篋(櫛荘乙反簞音丹)
　正義鄭氏康成曰簞葦笥(賈疏曲禮注云圎曰簞方曰笥此云簞葦笥者舉其)
　(類也)浴衣己浴所衣之衣以布為之其制如今通裁(賈疏)
　(浴衣用以晞身明以布為之以其無殺即布單衣漢時名為通裁故舉漢法為况)
皆饌于西序下南上
　正義鄭氏康成曰皆者皆貝以下東西牆謂之序(賈疏)
　(爾雅釋宮文)中以南謂之堂(賈疏謂於序中半以南乃得堂稱以堂上行事非専一所)
　(近户即言戸東戸西近房即言房外之東房外之西近楹即言東楹西楹近階即言東階西階近序即言)
　(東序下西序下若自半以南無所繼屬者乃以堂言之下文淅米于堂是也其實室外房外統名為堂也)

賈氏公彦曰謂從序半以北陳之　敖氏繼公曰

　必南上者便其取之先後也
　案西序自西房外之西牆以南至牆盡而止今此所
　陳自中半以北起而上不盡西房外故疏云從序半
　以北陳之也

右陳沐浴飯含之具

欽定儀禮義疏卷二十六
欽定四庫全書
欽定儀禮義疏卷二十七
　士喪禮上第十二之二
管人汲不説繘屈之(説吐活反繘居聿反)
　正義鄭氏康成曰管人有司主館舍者不説繘將以
　就祝濯米屈縈也　賈氏公彦曰聘禮記云管人為
　客三日具沐五日具浴故此亦使之為死者汲水也
　不説繘屈之者以喪事遽故也吉尚安舒汲宜説之
　矣　李氏如圭曰易井彖曰繘井　方氏慤曰管人
　主管鑰之人也井竈亦其所司故使之汲水　敖氏
　繼公曰繘瓶之綆也此下當有盡階不升堂授祝之
　事不著之者蓋文脱耳
　案不説繘者恐水不足將以備再汲且浴水又須汲
　也敖氏知盡階不升堂者以下文推而得之經亦以
　與下互見故文不具與　又案設客館所以待四方
　之賓客而管人則掌之蓋即供守舍之役者故賓客
　至則具沐浴之事焉此令汲水者因其職也
祝淅米于堂南面用盆(淅西益反)
　正義鄭氏康成曰祝夏祝也(賈疏夏祝見下記文)淅汏也(許氏慎曰)
　(汏淅㶕也)　楊氏復曰祝淅米者淅筐之稻米以取潘也
　此米凡三用祝淅米取潘以沐一也祝受宰米并貝
　以含二也祝以飯米之餘煮鬻用二鬲縣于重三也
　案内則面垢燂潘請靧是生時靧沐亦用潘也
管人盡階不升堂受潘煮于垼用重鬲(潘敷灣反音番重直容反)
　正義鄭氏康成曰盡階三等之上喪大記曰管人受
　沐乃煮之甸人取所徹廟西北厞薪用㸑之　李氏
　如圭曰潘淅米汁也用之以沐故又曰沐　敖氏繼
　公曰受謂受之于祝也其以重鬲受之與　賈氏公
　彦曰用重鬲者以其先煮潘後煮米為鬻縣于重故
　煮潘用重鬲也取徹廟之西北厞薪用㸑之者即復
　人降自西北榮所徹者也
祝盛米于敦奠于貝北(盛音成)
　正義鄭氏康成曰復於筐處也　賈氏公彦曰敦即
　上廢敦也稻米向未淅實于筐今淅訖盛于敦置敦
　之處仍於置筐之處以擬飯之所用也
士有氷用夷槃可也
　正義鄭氏康成曰謂夏月而君加賜冰也(賈疏喪大記士無冰)
　(用水此有冰明據士得賜者也)夷槃承尸之槃喪大記曰君設大槃
　造冰焉大夫設夷槃造冰焉士併瓦槃無冰設牀襢
　笫有枕　賈氏公彦曰喪大記注云禮自仲春之後
　尸既襲既小歛先内冰槃中乃設牀於其上不施席
　而遷尸焉秋凉而止是槃以盛冰而承於尸牀之下
　者也周官凌人職大喪共夷槃冰諸侯稱大槃辟天
　子其大夫言夷槃此士喪君賜冰亦用夷槃卑不嫌
　但小耳故鄭注喪大記云夷槃小焉　敖氏繼公曰
　言此於將沐浴之前蓋謂或得以此夷槃為沐浴之
　用也士若賜冰則有夷槃故因而用之沐浴既則以
　盛冰而寒尸也是句之上似當更有設槃之文此特
　其後語耳
　案細玩經文見敖氏之體㑹微矣若夷槃止以盛冰
　則可也二字殊為賸語然則大夫之喪固以夷槃浴
　者與用夷槃謂置之牀下以承渜濯也
外御受沐入
　正義鄭氏康成曰外御小臣侍從者沐管人所煮潘
　也　賈氏公彦曰外御對内御為名下記云其母之
　喪則内御者浴則此外御是士之侍御僕從者　敖
　氏繼公曰受沐亦於堂上管人亦盡階不升堂授之
　此當更有管人汲而授浴水之事亦文不具也喪大
　記云管人汲不説繘屈之盡階不升堂授御者御者
　入浴受潘與水皆以盆
　案注云小臣侍從者則士有臣明矣此曰小臣則室
　老為貴臣又可見矣淅米汁凉者謂之潘煮之則謂
　之沐沐者以其用名之也
主人皆出户外北面
　正義鄭氏康成曰象生時沐浴裸裎子孫不在旁主
　人出而襢笫(賈疏襢笫喪大記文注云襢袒也袒簀謂去席盝水便是也)　賈氏
　公彦曰喪大記云御者四人抗衾而浴以浴時裸裎
　無衣抗衾以蔽之故主人出子孫不在旁也　敖氏
　繼公曰是時婦人亦皆出出則立於房矣經不言者
　略之
乃沐櫛挋用巾(挋之印反下同)
　正義鄭氏康成曰挋拭也古文挋皆作振　賈氏公
　彦曰櫛訖以巾拭髪使清浄無潘糷拭訖仍未作紒
　下文待蚤揃訖乃鬠用組是其次也
　案振收也依古文作振更明顯
浴用巾挋用浴衣
　正義鄭氏康成曰用巾用拭之也喪大記曰御者二
　人浴浴水用盆沃水用枓(賈疏枓酌水器受五升方有柄用之酌盆水以沃尸)
　案沐訖乃浴先上體後下體也荀子云不沐則濡櫛
　三律而止不浴則濡巾三式而止蓋戰國時流俗如
　是古禮不如是之苟簡也用枓酌水以沃之則滲漉
　周徧而致其潔也明矣而或者以為用其意而已豈
　仁人孝子之心哉
渜濯棄于坎(渜奴玩反濯直孝反注古文渜作湪)
　正義鄭氏康成曰沐浴餘潘水巾櫛浴衣亦并棄之
　(賈疏潘水既經温煮名之為渜已將沐浴謂之為濯已沐浴訖餘潘水棄于坎巾櫛浴衣亦棄之者以其)
　(已經尸用恐人䙝之故也)
　案坎即甸人所掘於階閒少西者也尸所用之物人
　每以為不祥而憎惡之則䙝矣故亟埋之
蚤揃如他日(蚤音爪揃子演反)
　正義鄭氏康成曰蚤讀為爪斷爪揃鬚也人君則小
　臣為之他日平生時
　存異吕氏坤曰斷爪揃鬚何謂也體受歸全存之何
　病　郝氏敬曰剔手足甲曰爪刷鬚鬢曰揃鄭謂揃
　為斷鬚非也
　案喪大記小臣爪手翦鬚又云小臣爪足蓋手爪太
　長則不便於運動足爪太長則不適於步履故閲月
　踰時必斷之使短而脩之使平至於鬚髯亦薙其叢
　雜與夫睂閒髪際之跼曲不清者此皆生時脩容之
　事故經云如他日也士虞記沐浴櫛蚤翦五字各為
　一事亦可見矣注原無斷鬚之文然所云蚤揃者固
　非僅剔之刷之也如謂斷爪揃鬚即不得為體受全
　歸則子生三月何必翦髪為鬌乎夫亦好詆訾前人
　敢為異論而不自知其固而不通矣
鬠用組乃笄設明衣裳
　正義鄭氏康成曰用組以束髪也　賈氏公彦曰鬠
　紒訖乃設明衣裳以蔽體是其次也
主人入即位
　正義鄭氏康成曰已設明衣裳可以入也　敖
　氏繼公曰主人入則衆主人及婦人亦皆入即
　位也
　案沐浴裸裎主人出至設明衣裳而後入人子之於
　父母若有所避然者何也古者自命士以上父子異
　宫明王之政敬其妻子有道必無裸裎以見其子孫
　者死而沐浴猶此志也
右沐浴

商祝襲祭服褖衣次
　正義鄭氏康成曰商祝祝習商禮者襲謂布襲衣於
　牀上也祭服謂爵弁服皮弁服皆從君助祭之服大
　蜡皮弁素服而祭送終之禮也襲牀次含牀之東衽
　如初也喪大記曰含一牀襲一牀遷尸于堂又一牀

敖氏繼公曰襲謂布衣而將襲之也爵弁助祭於

　君之服也皮弁為君祭蜡之服也士祭於已用玄端
　此褖衣雖以當玄端然非其本制故不在祭服之中
　先布祭服美者在外也襲歛之屬使商祝其義未聞
　案商祝當袒自此至飯含以訖終襲不袒不可以襄
　事也經不具耳祭服褖衣次者先爵弁服次皮弁服
　次褖衣又次袍繭自表而裏一一布之於襲牀使周
　整均齊也不言袍繭者於褖衣中包之矣此時尸浴
　竟未含含牀即浴牀猶是始死遷尸之牀也郊特牲
　云皮弁素服而祭素服以送終也此注用之以證皮
　弁服之為祭服耳
　餘論郝氏敬曰嘉禮文告則大祝小祝凶喪勞役則
　夏祝商祝樂記曰宗祝辨乎宗廟之事商祝辨乎喪
　禮商為亡國故凶事用之
　案三祝皆公有司也周人制禮乃有商祝夏祝之名
　者一士之喪三祝並用蓋喪事需人甚多非一祝所
　能辦故因其所職之事而殊之以名非必以布襲執
　巾為商禮鬻餘用鬲為夏禮也然當周監二代制作
　明備之時而講習夏商與昭代所頒並重孔子之喪
　公西赤為志三代之制皆兼用之又如章甫母追夏
　殷之冠周人不廢其餘雜用前代見於經傳者不可
　殫舉可見武王周公盛時既損益前代典章以著為
　周禮而又令學士大夫採掇遺文參用舊典至周之
　輓季而本朝之禮猶與夏殷並著學者得以擇而行
　之不以為嫌蓋即夏祝商祝之名可以知公天下之
　至意而禮非虛器矣
主人出南面左袒扱諸面之右盥於盆上洗貝執以入
宰洗柶建于米執以從(扱初洽反注今文宰不言執)
　正義鄭氏康成曰俱入户西鄉也(賈疏下云主人與宰牀西東面故知)

此時西鄉也(敖氏繼公曰謂俟啇祝既有事乃授貝米也)　賈氏公彦曰扱諸

　面之右者面前也謂袒左袖扱於右腋之下帶之内
　取便事也洗貝執以入者洗訖還於笲内執之宰洗
　柶建于米者亦於廢敦之内建之　敖氏繼公曰左
　袒為當用左手也盥于盆上以盆承盥水也洗貝洗
　柶亦如之執執笲執敦也建亦謂以葉鄉上也
　案主人出為盥且取貝也宰亦私臣蓋次於室老者
　含時婦人當稍逺則彌近西壁與　又案主人含尸
　左袒含畢襲小歛訖袒奉尸侇于堂襲將大歛袒歛
　于棺卒塗襲將葬啓殯袒朝于祖襲載柩袒卒束襲
　將祖袒既祖襲柩行袒出宫襲將窆屬引袒窆訖襲
　又君視歛君賵皆袒畢事襲蓋有勞事則袒以便其
　運動有敬事則袒以致其不安其在於喪則於其勞
　敬之時哀彌甚焉而因以為行禮之節故檀弓云有
　所袒有所襲哀之節也袒左袖而出臂則左袖及衣
　之左畔皆垂故必以扱于右但不肉袒耳或以捲袖
　露臂為袒非也此時深衣則猶緇帶也
商祝執巾從入當牖北面徹枕設巾徹楔受貝奠于尸
西
　正義鄭氏康成曰當牖北面直尸南也(賈疏下記云設牀笫當牖)
　(衽下莞上簟設枕遷尸于上是尸當牖今言當牖北面則直尸南可知)如商祝之事位
　則尸南首明矣(賈疏未葬以前皆南首唯朝廟時北首順死者之孝心也)　賈氏
　公彦曰受貝者就尸東主人邊受取笲貝從尸南過
　奠尸西牀上以待主人親含也　敖氏繼公曰商祝
　北面當尸首者有事於尸故也凡非有事於尸者則
　不敢當其首也此所徹所設皆為飯事至而然設巾
　者慮孝子見其親之形變而哀或不能飯含也楔楔
　齒之角柶也因其用而别名之以别於扱米之柶也
　既設巾乃徹楔是巾之所覆不逮於口矣奠貝于尸
　西蓋在主人所坐處之南　郝氏敬曰去其枕使首
　仰則飯易入
　案大夫以上賓為之含則鑿巾士之子親含則不鑿
　此可見大夫之巾長士之巾短短固無所用其鑿也
　雜記譏公羊賈之鑿巾以飯蓋以士而僭大夫故以
　失禮譏之
　通論朱子答尸南首之問云士喪禮飯含章鄭注云
　尸南首至遷柩于祖注云此時柩北首祖祭注云旋
　柩鄉外足知古人尸柩皆南首惟朝祖之時北首非
　温公創為南首之説也君臨臣喪升自阼階西鄉撫
　尸當心則尸之南首本不為君南面弔而然也
　案古無南面弔之禮若南面則君反近尸之足矣末
　世禮失或有然者因疑尸或北首不亦繆乎
主人由足西牀上坐東面
　正義鄭氏康成曰不敢從首前也　敖氏繼公曰由
　足西自牀北而西也凡過尸柩而西東者必由其足
　敬也不坐於尸東辟奠位
　案主人所坐之牀即尸牀也由下文推之則主人在
　尸西蓋當肩臂之處而宰則又立於其南將浴辟奠
　既襲更設之此時尸東無奠所辟者奠之虛位耳
祝又受米奠于貝北宰從立于牀西在右
　正義鄭氏康成曰祝受貝米奠之口實不由足也(賈疏)
　(上文祝入當牖北面是由尸首受主人貝奠之故主人空手由足過以口實不可由足恐䙝之故也)米
　在貝北便扱者也(賈疏祝先奠貝于尸西又受宰米從尸首西過不奠于貝南而奠于)
　(貝北者欲便主人之扱也)宰立牀西在主人之右當佐飯事(賈疏米在)
　(主人之右故亦在右以佐其飯事)　敖氏繼公曰奠米于貝北亦南
　上也宰從立者俟事畢而有所徹也記曰夏祝徹餘
　飯則宰其徹貝笲與
　案宰從者是從主人非從祝也亦由牀北而西俟主
　人坐乃立于其右宰佐飯事徹貝笲或俱有焉檀弓
　云疾當養者孰若妻與宰宰於臣中為親則飯含之
　事固宜親之也
主人左扱米實于右三實一貝左中亦如之又實米唯
盈
　正義鄭氏康成曰右尸口之右唯盈取滿而已　賈
　氏公彦曰尸南首其右謂東邊也　敖氏繼公曰左
　手不便於用乃用之者由下飯含之順也主人東面
　坐若用右手則必反用其柶且加手於其親之面非
　孝敬之道也先實米為貝藉也又實米唯盈象食之
　飽也先右次左次中禮之序然也實米所謂飯也實
　貝所謂含也
　案左手扱米固由下取米貝飯含之便亦以右手當
　附著尸口之上下唇而開張挹進之也實三貝而米
　盈之且柱其左右齻則固不欲其口之閉與先右次
　左次中射禮祭侯亦同故敖云禮之序然也
主人襲反位
　正義鄭氏康成曰襲復衣也位在尸東(賈疏鄉袒則露形今復著)
　(衣還尸東西面位也)
　案飯含訖夏祝諸人徹飯餘之米敦柶并貝笲俱由
　足而東出然後商祝行襲事

右飯含

商祝掩瑱設幎目
　正義鄭氏康成曰掩者先結頤下既瑱幎目乃還結
　項也(賈疏知後結項者掩有四脚後二脚先結頤下無所妨故先結之若即以前二脚鄉後結於項)
　(則掩於耳及面兩邊瑱與幎目無所施故待設瑱并施幎目乃結項後也)　敖氏繼公曰
　既去巾乃為之也掩瑱皆謂設其物也
　案掩長五尺約中間不析者三之一以覆其頂其兩
　端析者各三之一設之之法先以後二脚從腦後鄉
　前結于頤下隨設充耳設幎目以幎目四角之繫結
　於項後既乃以掩之前二脚從額際兩分以結於項
　後也掩以裹首幎目以覆面各有攸當幎目之上兩
　角蓋猶在掩之内敖氏謂設掩急欲覆其形又謂幎
　目加於掩之上皆非也
乃屨綦結于跗連絇(跗方無反絇其于反)
　正義鄭氏康成曰跗足上也以餘組連絇止足坼也
　(賈疏足上謂足背也絇在屨頭上有孔得穿繫於中而過屨繫既結有餘組穿連兩屨之絇使兩足不相)
　(離坼也)
乃襲三稱(稱熾應反下並同)
　正義鄭氏康成曰遷尸於襲上而衣之(賈疏上文已布衣于含東)
　(牀上今乃遷尸於其上以衣著之)凡衣死者左衽不紐(賈疏喪大記小歛大歛祭)
　(服不倒皆左衽結絞不紐注云左衽衽鄉左反生時也)　敖氏繼公曰襲三稱
　者爵弁服一也皮弁服二也褖衣三也衣裳具謂之
　稱襲不言設牀不言布衣又不言遷尸經文略也襲
　牀當在户牖之間　杜氏預曰衣襌複具曰稱
　案陳之則先爵弁服而後褖衣先其表也襲之則先
　褖衣而後爵弁服先其裏也褖衣一稱是襌複具者
　也皮弁服爵弁服是衣裳具者也襌複具者必有裳
　而衣裳具者不必有複以袍繭止用一而已　又案
　歛衣左衽則襲衣亦左衽可知故注同之生時右衽
　死乃左衽則凡衣皆有兩衽明矣不紐者謂絞也歛
　衣亦然歛衣云不紐則左右衽皆有組若帯為之繫
　明矣紐如大帶之紐約謂活結也孔疏云生時帶並
　為屈紐使易抽解死則不復解故結之
　通論賈氏公彦曰按雜記注云士襲三稱子羔大夫
　襲五稱今公襲九稱則尊卑襲數不同矣諸侯七稱
　天子十二稱與
　餘論髙氏閌曰自士襲三稱至公襲九稱其厚如此
　古人豈徒以設飾哉蓋人死斯惡之矣聖人不忍言
　也但制為典禮使厚其衣衾以藏之後世不知此意
　襲者或止用襌袷一稱小歛大歛則全無之雖富貴
　之家衣衾盈笥不以襲歛積於無用甚或子孫相與
　分之或貿易於他人而所以附親之身者曽不之慮
　是何心哉
　存異家語孔子之喪襲衣十有一稱加朝服一冠章
　甫之冠
　案襲衣之數士三稱大夫五稱孔子用大夫禮亦止
　於五稱豈有以十一稱之禮况古者襲尸不冠蓋有
　掩加冒則無所用冠也此云章甫之冠亦不可信足
　知家語非古也
明衣不在算
　正義敖氏繼公曰算數也不言裳者文省耳此乃死
　者親身之衣䙝故不在數中言之者嫌其衣裳具亦
　當成稱也
　案明衣不在算則袍繭合褖衣為一稱而在算矣明
　衣褖衣皆有裳則袍繭蓋無裳所以必表之而後成
　稱也以表之者有裳也
設韐帶搢笏(注古文韐為合)
　正義鄭氏康成曰韐帶韎韐緇帶不言韎緇者省文
　亦欲見韐自有帶也韐帶用革(賈疏緇帶以束衣革帶以佩韍玉之等生)
　(時有二帶死亦備此二帶故云韐自有帶也)搢插也插笏於帶之右旁(賈疏)
　(插於帶之右旁者以右手取之便也)
　通論賈氏公彦曰雜記云公襲朱緑帶申加大帶於
　上注云朱緑帶者襲衣之帶飾之雜以朱緑異於生
　也此帶亦以素為之申重也必言重加大帶者明雖
　有變必備此二帶是也案玉藻云雜帶君朱緑大夫
　玄華士緇辟又雜記云率帶諸侯大夫皆五采士二
　采注云此謂襲尸之大帶也以此而言君大夫生時
　二色死則加以五采士生時一色死乃加以朱緑是
　異於生此帶亦以素為之彼是束衣之帶非大帶諸
　侯禮備二帶則士大夫亦宜有之此不言文不具也
　案襲尸之帶孔賈疏義俱不楚蓋革帶以佩韍大帶
　以申束衣上下所同但生時大帶君則辟以朱緑大
　夫辟以玄黃士辟以緇襲尸之大帶則君大夫皆五
　采士以朱緑此盛之異於生也雜記云士二采此經
　云緇帶蓋記者有異同耳孔氏以二采者為天子之
　士似未必然豈此經略言緇帶不及二采與至公襲
　之朱緑帶蓋不用革帶而以此代之亦盛之耳非兩
　帶之外又多一帶亦非在衣之小帶也士則仍用革
　帶如生時故經記無文
設決麗于􁐂自飯持之設握乃連􁐂(􁐂烏貫反注古文麗為連􁐂為捥)
　正義鄭氏康成曰麗施也􁐂手後節中也飯大擘指
　本也決以韋為之藉有彄彄内端為紐外端有横帶
　(賈疏鄉掌為内端屬紐于鄉手表為外端屬横帶)設之以紐擐大擘本也因
　沓其彄以横帶貫紐結於􁐂之表也(賈疏大指短其著之先以紐擐)
　(大擘本然後沓其彄於指乃以横帶繞手一二貫紐反向手表結之此横帶即上組繫是也雖云結於􁐂)
　(之表且内於帶閒未即結)設握者以其繫鉤中指由手表與決帶
　之餘連結之(賈疏握手長尺二寸裹手一端繞於手表必重於上掩者屬以繫於下角乃以)
　(繫繞手一帀當手表向上鉤中指又反而上繞取繫向下與決之帶餘連結之)此謂右手也
　(賈疏以右手有決今言與決同結明是右手下記所云設握者左手無決者也)　敖氏繼公
　曰􁐂字未詳以此文意求之或是巨擘之别名麗附
　也飯字亦未詳且從舊注持謂繞而固之也蓋設決
　於大擘指而以其繫自指本貫紐繞而固之及設握
　乃以握之繫與􁐂之決繫相結則􁐂與握相連而不
　開矣既設決乃設極而後設握不言設極文省也此
　惟右手設握而左手則否其特重平日之便於用者
　乎或曰飯當作後謂指後也未知是否握説見記
　案決著於右擘指無可疑者而經言麗于􁐂􁐂則掌
　之上臂之下可屈曲之一節也麗於此者其決之繫
　與自飯持之謂此繫先擐大擘本繞之而後乃以繞
　于􁐂也於是設極于食指中指乃設握焉以握之中
　央之四寸者正當於掌右端自小指而掩於食指之
　背左端自食指而覆掩之乃以其繫鉤中指之本而
　引之以與決繫之麗于􁐂者互相纒繞而連結之此
　節設握之法岐解紛然即注疏亦不能使人了了姑
　並存敖氏説以俟考古者之論定云
設冒櫜之幠用衾(櫜歌鏖反注今文櫜為橐)
　正義鄭氏康成曰櫜韜盛物者取事名焉衾者始死
　時歛衾(賈疏始死時幠用大歛之衾今襲訖仍用此衾也)
巾柶鬊蚤埋于坎(鬊音舜蚤音爪)
　正義鄭氏康成曰坎至此築之也(賈疏上文渜濯棄于坎更有須埋者)
　(故未築至此事訖乃築之前為坎是甸人此築之亦甸人也)將浴辟奠既襲則反
　之(賈疏始死設奠於尸東方有沐浴與襲之事當辟之襲訖反之於尸東以其不可空無所依也下記)
　(云小歛辟奠不出室大歛時辟小歛奠於序西南則此宜辟於室西南隅此奠襲後因名襲奠故下注云)
　(將小歛則辟襲奠)　敖氏繼公曰巾飯時覆面之巾也柶楔
　齒及扱米者也鬊櫛餘之髪及所揃鬚也蚤所斷手
　足爪也埋者亦為人䙝之

右襲


案尸襲主人不袒者沐浴飯含襲同為一節以親


含故袒於含袒則於襲不袒也襲訖丈夫婦人當


馮尸哭踊不言者文不具且以哭本未絶聲也檀


弓疏云襲而踊　又案士與大夫俱三日而殯第


一日襲第二日小歛第三日大歛乃殯則沐浴飯


含襲俱是第一日事然屬纊有早晚而制備衣具


亦或需時早者猶可逮死日之晚不則必至明日


矣然則注家謂士之三日連死日數大夫之三日


從死之第二日數亦勿可泥也

重木刋鑿之甸人置重于中庭參分庭一在南(重直容反)
　正義鄭氏康成曰木也縣物焉曰重刋斲治也鑿之
　為縣簪孔也(敖氏繼公曰縣簪者謂縣鬲之簪也)士重木長三尺　敖
　氏繼公曰木刋鑿之者謂以木為之而加刋鑿也鑿
　謂鑿其前為二孔而以簪貫之為縣鬲之用也
　案始死未忍以親之神魂為遽離于尸也至襲訖而
　將歛則尸漸不可得而見矣而作主尚逺故為重焉
　若欲使神之識之者然公羊氏曰虞主用桑練主用
　栗則重亦以桑為之與置于中庭者亦以表柩也三
　分庭一在南設之奠者奠訖由其南以東而因以為
　踊者之節焉縣簪蓋亦以木為之
　存疑賈氏公彦曰士重木長三尺則大夫以上當約
　銘旌之杠為等大夫五尺諸侯七尺天子九尺此據
　竪者横者宜半之
　餘論問重朱子曰三禮固有畫像可考然且如司馬
　公魂帛之説亦似合時之宜不必過泥於古也
夏祝鬻餘飯用二鬲于西牆下(鬻本又作粥朱郁反飯父返反)
　正義鄭氏康成曰夏祝祝習夏禮者鬻餘飯以飯尸
　餘米為鬻也重主道也(賈疏重主道也檀弓文始死未作主以重主其神至虞祭)
　(之後以木主替重是有主道也)　賈氏公彦曰用鬲于西牆下者西
　牆下有竈上文甸人為垼是也
　存疑鄭氏康成曰士二鬲則大夫四諸侯六天子八
　與簋同差
　案用鬲之意不可曉意者重為主道設之之始亦藉
　此以馮之與閱日即當去之不則餿酸穢臭而蟲生
　之不可嚮邇非所以交神明也下篇啓殯朝祖重先
　不言去鬲則知前此去之久矣此亦以飯含所餘米
　恐䙝之不以他用故為此多設之何庸乎注謂與簋
　同差疑未必然一云鬻即鬲字傳寫訛耳鬲餘飯者
　以飯尸之餘米置之鬲中而縣于重也未知是否
幂用疏布久之繫用靲縣于重幂用葦席北面左衽帶
用靲賀之結于後(久鄭讀為灸音救敖讀如字音韭靲音今又音箝縣音懸)
　正義鄭氏康成曰久讀為灸謂以蓋塞鬲口也靲竹
　䈼也(賈疏顧命牖間南嚮敷重篾席即此靲䈼一也謂竹之青可以為繫者)葦席以覆
　重辟屈而反兩端交於後左衽西端在上賀加也
　敖氏繼公曰幂用疏布以布覆鬲也下篇云木桁久
　之然則久者乃以物承他器之稱此久不言其物則
　是因以所幂者為之與既以布幂其上又承其下乃
　以靲繫之而縣於重前之簪也靲字從革似當為革
　之屬幂用葦席以席蔽重之前後也北面謂席之兩
　端皆在北也左衽者右端在上而西向象死者之左
　衽也帶用靲者以靲中束其席如人之帶然因以名
　之後謂重之南也重主道也故言面言衽與帶以見
　其義云
　案下篇遷于祖置重如初既祖二人還重乃南面則
　初時北面矣設重北面故席之兩端皆在北也如疏
　謂先於重北面南掩之則兩端難以北向又云以東
　端為下向西西端為上向東則是右衽與經文相反
　矣葦席之幂蓋自簪以下露兩鬲於外
祝取銘置于重
　正義鄭氏康成曰祝習周禮者也　賈氏公彦曰以
　銘待殯訖乃置于肂今且置于重也　敖氏繼公曰
　未用之權置于此蓋杠在其後銘在其前
　案此祝不言夏商則周祝可知也皆周祝也而有夏
　商之名者以其所供之職别之也襲含小大歛拂柩
　飾柩御柩之事商祝主之淅米鬻餘徹奠進奠之事
　夏祝主之取銘之事周祝主之
　餘論郝氏敬曰重者木不可動之名設重者刋木為
　段以象魄也後世遂以葦席為人形詩所謂籧篨亦
　其類

右設重置銘

厥明陳衣于房南領西上綪絞横三縮一廣終幅析其
末(綪菑耕反絞户交反)
　正義鄭氏康成曰絞所以收束衣服為堅急者也(賈疏)
　(此總解大小歛之絞若細分之則别喪大記注云小歛之絞廣終幅析其末以為堅之强也大歛之絞一)
　(幅三析用之以為堅之急也)以布為之(賈疏下記云凡絞紟用布倫如朝服)縮從也
　横者三幅從者一幅析其末者令可結也　賈氏公
　彦曰厥明者對昨日始死之日為厥明也此陳衣將
　取以歛皆用篋喪大記云凡陳衣者實之篋取衣者
　亦以篋升降者自西階是也此絞直言縱横幅數不
　言長短者人有長短不定取足而巳　敖氏繼公曰
　此雖有他物而衣居多故惟以陳衣言之南領變於
　襲亦以既小歛則尸在堂也衣南領則絞與衾亦皆
　北陳矣綪者前列自西而東次列自東而西其下皆
　然如物之綪屈也絞横三縮一順其用之時而陳之
　也析其末者析其兩端為二如掩之制然
　案此陳衣蓋在房户内之西陳之變於襲以尸在西
　故西上也括髪免之麻與布則在户内之東與歛衣
　綪者亦為相變且襲衣少而歛衣多也喪大記士陳
　衣於房中西領北上與此異禮俗或殊故經記各出
　耳鄭以彼為天子之士未必然也鄭又云小歛無紟
　因紟不在列見之
緇衾赬裏無紞(赬丑成反䞓同紞都感反)
　正義鄭氏康成曰紞被識也歛衣或倒被無别於前
　後可也(賈疏被本無首尾生時有紞為記識前後恐於後互換死者一定不須别其前後也)凡
　衾制同皆五幅(賈疏此無正文喪大記紟五幅無紞衾是紟之類故知五幅)　敖
　氏繼公曰衾無紞似亦以此别於生此云無紞則有
　有紞者矣
　案緇衾赬裏皆布為之喪大記云君錦衾大夫縞衾
　以是差之可見矣
祭服次
　正義鄭氏康成曰祭服爵弁服皮弁服　敖氏繼公
　曰祭服蓋指玄端以上而言也士玄端而祭於已助
　祭則朝服焉襲用爵弁服皮弁服褖衣各一稱故惟
　以二弁服為祭服此歛衣多矣宜用朝玄端也
　案注以祭服為爵弁服皮弁服蓋準襲所用之祭服
　也小歛衣多則自祭於已之玄端而上皆當用之而
　不止於二弁服矣
散衣次
　正義鄭氏康成曰褖衣以下袍繭之屬
凡十有九稱
　正義鄭氏康成曰祭服與散衣　賈氏公彦曰必十
　九者喪大記小歛衣十有九稱注云法天地之終數
　也則天子以下皆同十九稱天地之初數天一地二
　終數則天九地十人在天地之間而終故取終數為
　歛衣稱數尊卑同也
陳衣繼之
　正義敖氏繼公曰謂主人之衣及庶襚也
不必盡用
　正義鄭氏康成曰取稱而巳不務多(賈疏襲時庶襚繼陳不用此小)
　(歛用衣多主人自盡或不足容用庶襚但衣雖多不得過十九稱耳)　敖氏繼公曰此
　惟指繼陳者也嫌陳之則必用之故云然

右陳小歛衣

饌于東堂下脯醢醴酒幂奠用功布實于簞在饌東(注古)
(文奠為尊)
　正義鄭氏康成曰凡在東西堂下者南齊坫(賈疏堂隅有坫)
　(以土為之或謂堂隅為坫下記云設棜于東堂下南順齊于坫)　敖氏繼公曰功布
　大功小功布之通稱未審其以何者用之也下文大
　歛之奠乃云東方之饌兩瓦甒其實醴酒此但言醴
　酒不見瓦甒則此醴酒惟在觶與
　案吉祭豆籩陳于房中以婦人薦也喪奠不用婦人
　故脯醢醴酒俱饌于東堂下異於吉且欲以奠者之
　升降為踊節也此小歛之饌為饌之始至大歛饌有
　棜則謂之東方之饌矣其所饌之處同也以後凡奠
　皆然大歛用毼豆無縢之籩則此時猶未變也俎用
　素而豆籩未變者變之以漸也大歛之前燭俟于饌
　東小歛當亦然經不言者互見耳喪大記云士堂上
　一燭下一燭其當小歛大歛之節與
　存疑鄭氏康成曰功布鍛濯灰治之布也
　案雜記云加灰錫也則功布未必以灰治之
設盆盥于饌東有巾
　正義鄭氏康成曰為奠者設盥也(賈疏謂為設奠人設盥水及巾下云)
　(夏祝及執事盥即於此盥也)　賈氏公彦曰凡言設洗篚者皆不
　言巾以設篚則篚内有巾可知此喪事略不設篚故
　言巾也　敖氏繼公曰盥盛盥水之器也盆盛棄水
　案設於饌東亦當東榮之節也但比吉時所設為近
　北耳

右饌小歛奠

苴絰大鬲下本在左要絰小焉散帶垂長三尺牡麻絰
右本在上亦散帶垂皆饌于東方(苴七於反又子於反鬲音又音革喪服)
　(傳作搹同絰大結反)
　正義鄭氏康成曰苴絰斬衰之絰也(賈疏喪服斬衰章云斬衰裳苴)
　(絰杖傳云苴者麻之有蕡者也)苴麻者其貌苴以為絰服重者尚麤
　惡也(賈疏閒傳云斬衰貌若苴彼據人之形貌若苴麻明麻之形貌亦苴也閒傳又云齊衰貌若枲)
　(大功貌若止是不尚麤惡也)絰之言實也(賈疏檀弓云絰也者實也明孝子有忠實之心)
　(不虚服此服也)鬲搤也中人之手搤圍九寸絰帶之差自此
　出焉(賈疏中人之手搤圍九寸據大巨指與中指一搤而言)要絰小焉者五分
　而去一也(賈疏此據喪服傳而言首絰圍九寸去五分之一得七寸五分寸之一傳所謂齊衰)
　(之絰斬衰之帶也又去五分之一得五寸二十五分寸之十九傳所謂大功之絰齊衰之帶也又去五分)
　(之一得四寸百二十五分寸之七十六傳所謂小功之絰大功之帶也以下小功之帶至緦麻之帶皆以)
　(五倍破寸訃之可知耳)牡麻絰者齊衰以下之絰也牡麻絰者其
　貌易服輕者宜差好也(賈疏喪服齊衰大功皆言牡麻絰小功又言澡麻則齊衰)
　(以下皆牡麻絰矣傳曰牡麻者枲麻也閒傳曰齊衰貌若枲雄麻色差好是於服輕者宜也)散帶
　之垂者男子之道文多變也(賈疏此小歛要帶之垂者散之至三日成服而)
　(絞之小功以下初即絞之)饌于東方苴絰為上(賈疏苴絰為上者經先言苴絰明以)
　(此為首南陳之也)　賈氏公彦曰此陳絰帶者以小歛訖當
　服未成服之麻也　敖氏繼公曰左本右本纓皆在
　左也麻所重者本絰所重者纓苴麻絰以本為纓明
　其最重也牡麻絰有本而不以為纓明其差輕也纓
　皆在左者左尊右卑重者宜居尊處也散謂不絞之
　也此垂者謂帶下也云帶垂又云長三尺見其帶下
　之長與大帶同也大帶説見首篇東方謂序東下云
　絰于序東是也其餘絰帶亦饌于此以絰無本不纓
　而帶不散垂故不言之
　存疑鄭氏康成曰下本在左重服統於内而本陽右
　本在上輕服本隂而統於外
　案注分左右為隂陽蓋以為父母之别也區下上為
　内外則似無義理五服重輕無不由内焉有統於外
　者豈其為母三年之服而可云統於外乎大功長殤
　九月纓絰中殤七月不纓絰此見纓即以絰為之而
　纓之重矣大功以上麻有本小功以下麻斷本又見
　麻之以本為重矣然則或以本為纓或以末為纓斬
　齊之别左右上下之分以此敖氏得之　又案饌于
　東方亦東堂下但在所饌奠之西而近於序東耳所
　饌者齊衰以下之布帶亦存焉
婦人之帶牡麻結本在房
　正義鄭氏康成曰婦人亦有首絰但言帶者記其異
　(賈疏男子帶散麻婦人則結本是其異者)此齊衰婦人斬衰婦人亦苴絰
　也　敖氏繼公曰此謂婦人凡帶之有本者皆然斬
　衰之帶亦在其中矣是時帶亦未絞但結其本以别
　於男子耳其首絰亦皆與男子同婦人斬衰之帶所
　以不與其首絰皆用苴麻者以其卒哭無變至祥乃
　除故聖人權其前後輕重之宜即於始死之時用牡
　麻為之而但以首絰見斬衰之義也此所饌者其在
　西房與
　案斬衰婦人首絰用苴麻與男子同要帶則用牡麻
　殺於男子若齊衰則首絰與要帶並用牡麻也死者
　小歛之衣已陳於東房以下文推之則男子括髪之
　麻免之布亦宜在東房婦人之絰帶不宜混之故敖
　氏億其在西房與喪大記云凡陳衣不詘則歛具之
　占地多矣

右陳絰帶

牀笫夷衾饌于西坫南(笫菑史反又音櫛後同)
　正義鄭氏康成曰笫簀也夷衾覆尸之衾(賈疏小歛以前用大)
　(歛之衾覆尸今小歛以往大歛之衾當陳之故更用夷衾此夷衾本為覆尸覆柩不用入棺是以將葬啓)
　(殯覆棺亦用之也)喪大記曰自小歛以往用夷衾夷衾質殺
　之裁猶冒也(賈疏引此兼明夷衾之制上文云冒緇質長與手齊䞓殺掩足此作夷衾亦如)
　(此上以緇下以䞓連之乃用也)　敖氏繼公曰尸夷於堂乃設此衾
　故以夷衾名之不以歛故别饌之
　案冒上緇下䞓衾則表緇裏䞓故云猶冒也
西方盥如東方
　正義鄭氏康成曰為舉者設盥也(賈疏謂將舉尸者下文士盥二人是)
　(也)如東方者亦用盆布巾饌于西堂下(賈疏東方盥在東堂下此)
　(西方盥亦在西堂下可知)

右設牀笫盥

陳一鼎于寢門外當東塾少南西面
　正義敖氏繼公曰當東塾亦在其南也少南者明其
　稍逺之不北面喪奠禮異也　郝氏敬曰常鼎北面
　今西面凶事變也
其實特豚四鬄去蹄兩胉脊肺設扃鼏鼏西末素爼在
鼎西西順覆匕東柄(鬄梯益反去起吕反胉音博劉音百扃居螢反注今文鬄為剔胉為)
　(廹古文鼏為密)
　正義鄭氏康成曰鬄觧也四觧之殊肩髀而已喪事
　略也(賈疏殊肩髀為四段并兩胉與脊總為七體凡豚觧皆然也)去蹄去其甲為
　不潔也胉脅也素俎喪尚質也既饌將小歛則辟襲
　奠(賈疏襲奠即始死之奠以襲後更名為襲奠也恐妨歛事故辟之亦當於室之西南隅如將大歛則)
　(辟小歛奠於序西南也)　賈氏公彦曰此亦為小歛奠陳之也
　鼏用茅編之言西末則本在東　敖氏繼公曰此鼎
　實所謂合升者也四鬄兩肩兩髀也四者惟去其蹄
　甲明其餘不去也胉似是諸脅之總名惟言脊是不
　分之矣體骨合為七段乃豚觧者之正法也又以下
　禮考之此設鼏乃設扃而云設扃鼏者文順耳鼏西
　末俎西順匕東枋皆統於鼎而順之俎在鼎西如其
　載時之位
　案始死之奠以脯醢而已至此特豚一鼎踰日則可
　辦小歛之奠當殷也不與脯醢醴酒為類而序於此
　者以特加殊之且羮定之節在後也注謂喪事略者
　對特牲體解吉事則詳也然遣奠用少牢而體解以
　將葬盛之則喪亦有不盡略者矣此云用素俎則吉
　時俎有飾矣始用俎即以素亦見其異於豆籩也
　通論賈氏公彦曰凡牲體之法有二士冠禮若殺則
　特豚載合升注云合左右胖此大斂奠亦云豚合升則
　吉凶之禮豚皆合升也若禘郊大祭先有豚解後為
　體解是以禮運云腥其俎孰其殽注云腥其俎謂豚
　解而腥之孰其殽謂體解而爓之國語亦云禘郊之
　事則有全脀王公立飫則有房脀親戚燕飲則有殽
　脀若然禘郊雖先有全脀後亦有豚解體解也
　案豚解同為七體用豚則升其孰者若大祭牛羊豕
　則先升其腥者以其後尚有體解也

右陳鼎

士盥二人以並東面立于西階下
　正義鄭氏康成曰士謂胥徒之長有勇力者立俟舉
　尸也(賈疏舉尸謂從襲牀遷尸于户内服上即下文士舉遷尸反位是也)
　案士昏禮納徵舉皮者士也士喪小歛大歛遷尸者
　士也奠舉鼎者士也公賵賓賵受馬者士也蓋有勇
　力而能給禮事者或在官之徒役或士之私臣已不
　足則借之於人取足供事而已二人以並言其偶也
　如四人六人則兩兩而立非謂止二人也
布席于户内下莞上簟(莞音官)
　正義鄭氏康成曰有司布歛席也　敖氏繼公曰此
　席布於地也喪大記曰含一牀襲一牀遷尸於堂又
　一牀用牀者止於是耳
　案席布於襲牀之東主人又在其東喪大記云小歛
　主人即位於户内主婦東面乃歛
商祝布絞衾散衣祭服祭服不倒美者在中
　正義鄭氏康成曰歛者趨方或傎倒衣裳祭服尊不
　倒之也(賈疏小歛衣裳取其要方士之助祭服爵弁服皮弁服并家祭服玄端皆不倒其餘則或)
　(倒或否也)美善也善衣後布及歛則在中也(賈疏先布者在下則後布)
　(者在中可知)既後布祭服而又言善者在中明每服非一
　稱也(賈疏祭服是善者又云善者在中則祭服之中更有尤善者故云每服非一稱也)　孔
　氏穎達曰布絞從者一横者三從者在横者之上
　敖氏繼公曰美者猶尊者也祭服以尊者為美云在
　中者據歛時而言也若布衣之時則但為上下之次
　耳爵弁服在上餘亦以尊卑為次　高氏閌曰凡歛
　欲方半在尸下半在尸上故散衣有倒者
　案布絞先横者後縮者横者在外則束之固也祭服
　不倒蓋順而伸之其餘或倒則亦有詘者矣美者蓋
　兼尊卑與新舊言之如爵弁服有二稱或三四稱則
　又新者在上而舊者次之也
　通論賈氏公彦曰小歛大歛皆以絞紟為裹束故絞
　紟為先但小歛美者在内故先布散衣後布祭服大
　歛美者在外故先布祭服後布散衣襲時美者在外
　是三者相變也
士舉遷尸反位
　正義鄭氏康成曰遷尸於服上　敖氏繼公曰反位
　待後事也位猶在西階下
　案服在席席在地舉者遷于其上而歛者歛之
設牀笫於兩楹之間衽如初有枕
　正義鄭氏康成曰衽卧席也亦下莞上簟(賈疏尋常寢席皆下)
　(莞上簟)　敖氏繼公曰楹間東西節也宜於楹為少北
　案歛不用枕者以有歛衣為之藉也既歛矣猶有枕
　者欲其首之高也大歛則去之
卒歛徹帷
　正義鄭氏康成曰尸已飾　敖氏繼公曰歛之言藏
　也既襲而又加衣衾之類焉所以深藏其體也故曰
　歛下放此　高氏閌曰襲衣所以衣尸歛衣則包之
　而已此襲歛之别也
　案歛尸商祝之職也然歛事繁重非一人所能勝必
　有助之者喪大記士之喪祝為侍士是歛又云士與
　其執事則歛凡歛者六人上文士舉尸者反位則又
　當有他士以共歛事矣傎倒衣裳使之正方商祝特
　為之調度耳大記又云歛者既歛必哭歛焉則為之
　壹不食喪無人而不致其哀凡在事者皆然
主人西面馮尸踊無算主婦東面馮亦如之(馮音憑後皆同)
　正義鄭氏康成曰悲哀之至馮尸必坐　孔氏穎達
　曰馮尸竟則起起必踊　敖氏繼公曰馮謂以身親
　而扶持之哀甚而踊則無算
　案喪大記君於臣撫之父母於子執之子於父母馮
　之婦於舅姑奉之舅姑於婦撫之妻於夫拘之夫於
　妻於昆弟執之撫者身直而案之輕馮者身曲而伏
　之重奉者兩手仰承以示敬執者兩手若握以示親
　拘讀如以袂拘而退之拘謂手馮尸而袂猶嚮内也
　蓋雖哀猶有逺嫌之意焉此馮尸尊卑輕重微甚之
　節也此主婦若死者之妻則拘之若主人之妻則奉
　之　又案喪大記鋪絞紟踊鋪衾踊鋪衣踊遷尸踊
　歛衣踊歛衾踊歛絞紟踊各踊節如是此經不具見
　之文略也各節之踊有算至卒歛而無算哀猶甚也
主人髺髪袒衆主人免于房(髺音括劉音活免音問後放此注今文免作絻古文)
　(髺作括)
　正義鄭氏康成曰始死將斬衰者笄纚將齊衰者素
　冠(賈疏問喪親始死雞斯徒跣注云雞斯當為笄纚)孔氏穎達曰笄謂骨笄纚謂縚髪之繒親始死　
　(孝子先去冠惟留笄纚)今至小歛變又將初喪服也(張氏淳曰初喪服監)
　(本作初變服當從監本)髺髪者去笄纚而紒(賈疏紒上著髺髪也)衆主人
　免者齊衰將袒以免代冠冠服之尤尊不以袒也免
　之制未聞舊説以為如冠狀廣一寸喪服小記曰斬
　衰髺髪以麻免而以布此用麻布為之自項中而前
　交於額上卻繞紒如今之著幓頭矣(賈疏免與髺髪同但以布廣一)
　(寸為異)于房于室髺髪宜於隱處也　孔氏頴達曰親
　始死布深衣至成服以前不改其首服崔氏云大夫
　士皆素冠　陳氏祥道曰檀弓始死羔裘玄冠者易
　之而已則始死有易冠無去冠又云主人既小歛袒
　括髪又云袒括髪變也袒括髪去飾之甚也又叔孫
　武叔之母死既小歛舉者出尸出户袒且投其冠則
　小歛乃投冠但投冠宜在尸未出户之前耳喪大記
　君大夫之喪子弁絰雜記小歛環絰君大夫士一也
　則大夫以上素弁士素委貌皆加環絰也　敖氏繼
　公曰檀弓始死羔裘玄冠者易之而已易者謂易之
　以素冠深衣也然則始死之服主人以下皆同而未
　暇有所别異今既小歛主人乃去冠與纚而以麻為
　髺髪衆主人以下乃去冠與纚而以布為免二者皆
　所以代冠也其制雖不可考然以意求之疑其度但
　足以繞紒而已以其無纚故謂之髺髪言括結其髪
　也以其無冠故謂之免言因免冠而為之也于房兼
　髺髪者言也必于房者宜於髽者異處也免不言袒
　可知也
　案問喪云親始死雞斯徒跣扱上衽鄭以雞斯當為
　笄纚理或然也笄纚則不冠矣陳氏敖氏據檀弓孔
　子語但云易之則不應無冠且括髪為去飾則未括
　髪以前固不為去飾之甚者是素冠深衣亦非禮之
　訾也喪大記主人之出也徒跣扱衽然則未出之前
　既出之後固有不徒跣不扱衽時矣徒跣扱衽與笄
　纚類也然則亦有不笄纚時可推蓋初喪至成服三
　日不冠不屨不可以終晝夜故笄纚而不冠者暫耳
　餘時自當有素冠也小歛而加環絰則原有冠而但
　以絰加之非本無冠而以絰加之也亦可見矣衆主
　人免者謂齊衰期及大功者也若母喪則主人及庶
　昆弟皆括髪小記為母括髪以麻免而以布是也賈
　氏謂小功緦者皆免蓋以小記緦小功虞卒哭則免
　推之五世者尚袒免則有服者免固宜經不見者豈
　以其輕服略之與
婦人髽于室(髽側爪反)
　正義鄭氏康成曰始死婦人將斬衰者去笄而纚將
　齊衰者骨笄而纚(孔氏穎達曰不云縞總文不備也)今言髽者亦去
　笄纚而紒也(賈疏斬衰男子去笄纚而髺髪則斬衰婦人亦去纚而麻髽齊衰男子布免則)
　(齊衰婦人亦去骨笄與纚而布髽矣注云去笄纚者專據齊衰婦人而言文略也注又云而紒紒即髽也)
　(故喪服注亦云髽露紒也)齊衰以上至笄猶髽(賈疏謂從小歛著未成服之髽至成)
　(服之笄猶髽不改)髽之異於髺髪者既去纚而以髪為大紒
　如今婦人露紒其遺象也其用麻與布亦如著幓頭
　然(賈疏古者男子婦人吉時皆有笄纚喪至小歛則男子去笄纚著髺髪婦人去纚而著髽髽形先以)
　(髪為大紒紒上斬衰婦人以麻齊衰婦人以布其著之如男子髺髪與免故云亦如著幓頭然既皆如著)
　(幓頭而異為名者男子陽外物為名而謂之髺髪婦人隂内物為稱而謂之髽也)檀弓曰南
　宮縚之妻之姑之喪夫子誨之髽曰爾母從從爾爾
　母扈扈爾　陳氏祥道曰婦人之髽猶男子之括髪
　免故括髪以麻則髽以麻矣免以布則髽以布矣以
　麻則斬衰也以布則齊衰也小歛之髽不言笄則未
　成服之髽無笄矣女子子適人者為其父母婦為舅
　姑惡笄有首以髽孔子言髽而繼之以榛笄則成服
　之髽有笄矣喪服言髽衰三年小記言齊衰惡笄以
　終喪則斬衰齊衰之髽皆終喪矣男子之袒免及於
　五世婦人之髽不及於大功者以髽不特對免而上
　同於括髪故也秃者不髽以疾也然則髽雖麻與布
　之不同其為露紒一也　敖氏繼公曰曾子問言婦
　為舅姑始死之服布深衣縞總(鄭彼注云布深衣縞總婦人始喪未成服)
　(之服)則吉笄而纚自若矣是乃將齊衰者也以始死男
　子之服準之則此時婦人將斬衰及將齊衰以下者
　之服皆當如此齊衰者之為也髽者去笄總與纚而
　露紒也至是而當髽者乃髽其不當髽者但去笄總
　耳當髽者妻也妾也女子子與婦也非是雖三年者
　猶不髽此時當髽者皆在室故於焉為之由便也婦
　人之髽與否喪服經記見之矣
　存疑黄氏榦曰案此經前後及喪大記婦人髽帶麻
　于房中觀之則小歛馮尸之後括髪免髽之時主人
　已絞帶衆主人已布帶婦人已帶麻特主人未襲絰
　爾
　案黄氏蓋據記文而言謂袒括髪免時隨繫要帶也
　然首絰要帶皆饌于東方無縁未降階時先取絞帶
　布帶繫之下文襲絰于序東以絰包帶耳實則先繫
　絰乃繫帶矣記所言則又以經未備而著之也婦人
　於室中髽訖乃即房中帶麻亦著首絰可知馮尸之
　後男婦接時為之出户入户之間多有未便婦人在
　西房之説近理可從
　餘論楊氏復曰小歛變服主人袒括髪衆主人免婦
　人髽今人無此一節何也縁世俗以襲為小歛遂失
　此變服一節在禮奔喪入門詣殯東哭盡哀乃括髪
　袒既乃襲絰於序東明日後日朝哭皆袒括髪成踊
　至第四日乃成服夫奔喪禮之變也古人猶謹其序
　如此况處禮之常可欠小歛一節而無袒括髪乎此
　則孝子知禮者所當謹而不可忽也
士舉男女奉尸侇于堂幠用夷衾男女如室位踊無算
(侇音夷注今文侇作夷)
　正義鄭氏康成曰侇之言尸也(賈疏衾曰夷衾牀曰夷牀皆依尸為言)
　夷衾覆尸柩之衾也(賈疏初死幠用大歛之衾以小歛之衾當陳今小歛後大歛之)
　(衾當擬大歛故用覆棺之夷衾以覆尸也)堂謂楹間牀笫上也　敖氏繼
　公曰士舉舉尸首足也奉男奉其右女奉其左也喪
　大記夷作侇是侇夷同也幠用夷衾者禮貴相變且
　歛衾當以陳也夷衾不陳此衾云陳者以其用之於
　尸而不以歛也室位馮尸之位
主人出于足降自西階衆主人東即位婦人阼階上西
面主人拜賓大夫特拜士旅之即位踊襲絰于序東復
位
　正義鄭氏康成曰拜賓鄉賓位拜之也即位踊東方
　位也序東東夾前(賈疏經無升降之文但云序東謂堂下鄉東當東夾之前非謂就堂)
　(上東夾前也)　賈氏公彦曰衆主人雖無降階之文當從
　主人降自西階主人就拜賓之時衆主人遂東即位
　於阼階下主人位南西面也於時阼階空故婦人得
　向阼階上西面復位者復阼階下西面位　敖氏繼
　公曰阼階上非婦人之正位於主人之降乃居之者
　辟賓客之行禮者也後遂以之為節主人拜賓鄉其
　位特拜者每人各一拜之也旅之者其人雖衆唯三
　拜之而已絰著絰帶也
　案括髪免於房中以其去冠與纚宜於堂上也絰帶
　則當於顯處著之故在堂下袒而括髪襲而絰者亦
　節也男子絰於序東時婦人亦絰於房中矣不俟襲
　絰而拜賓者賓至即當拜之以方歛未暇至此亟欲
　拜之故由降階之便既乃襲絰于序東也賓位則士
　西方東面大夫門西北面與凡與歛事者皆拜焉雜
　記小歛大歛啓皆辯拜主人拜賓衆主人不拜者喪
　不二主也主人拜賓賓皆不答拜喪事遽不以施報
　之常也曲禮云凡非弔喪非見國君無不答拜者
　又案尸柩所在雖朝夕設奠從無拜禮不但弔賓不
　拜即主人主婦子姓亦未嘗拜蓋事之如生禮如是
　也後世如開元政和諸禮皆然夫古人之於尸柩子
　孫且不拜奈何賓客而使之拜哉今世弔賓無不拜
　靈座者甚有高年尊長而僕僕下拜於卑㓜豈情之
　所安乎
　存疑孔氏穎達曰小記注云為母又哭而免又哭是
　小歛拜賓後即堂下位哭踊時也卒小歛主人髺髪
　袒此是初括髪哭踊時至男女奉尸侇于堂訖主人
　降自西階拜賓即位踊襲絰于序東復位此是又哭
　之節若為父此時猶髺髪若為母此時以免代髺髪
　案奔喪有又哭三哭之節彼云奔母之喪於又哭不
　括髪小記注本之故云為母又哭而免也然奔喪又
　哭謂至家明日之朝哭不謂即日也然則母喪小歛
　即堂下位哭踊時猶當括髪不變至明日乃不括髪
　而免與

右小歛

乃奠
　正義敖氏繼公曰乃修奠事也其事在下　鄭氏康
　成曰祝與執事為之　李氏如圭曰曾子問曰士則
　朋友奠不足則取於大功以下者不足則反之
　案屬吏及隷子弟無服之親皆可謂之朋友士雖有
　臣不以奠以其服重且人數少也此時未成服則奠
　者其素冠深衣加絰與
舉者盥右執匕卻之左執俎横攝之入阼階前西面錯
錯俎北面(錯粗誤反)
　正義鄭氏康成曰舉者出門舉鼎者右人以右手執
　匕左人以左手執俎因其便也(賈疏舉者鄉北入内東方為右人西方為)
　(左人各用内手舉鼎外手執匕俎故云便也)攝持也西面錯錯鼎於此宜
　西面錯俎北面俎宜西順之　敖氏繼公曰舉者盥
　即執匕俎是亦盥於門外矣經不見設此盥者略之
　俎錯於鼎西
　案鼎西面錯因門外之面也疏謂門外北面陳鼎鄉
　内失撿耳舉者亦士若甸人之類
右人左執匕抽扃予左手兼執之取鼏委于鼎北加扃
不坐(注今文扃為鉉古文鼎為密)
　正義鄭氏康成曰抽扃取鼏加扃於鼏上皆右手
乃朼載載兩髀于兩端兩肩亞兩胉亞脊肺在于中皆
覆進柢執而俟(朼筆倚反覆芳欲反柢丁訃反)
　正義鄭氏康成曰朼者以匕出牲體右人也載者受
　而載於俎左人也亞次也凡七體(賈疏前左右肩臂臑屬焉後左右髀)
　(膞胳屬焉并左右脅與脊為七體)皆覆為塵(賈疏諸進體皆不言覆此以無尸不食故覆之)
　柢本也進本者未異於生也(賈疏公食大夫亦進本是生人法今以始死故)
　(未異於生也)骨有本末　敖氏繼公曰此時匕者西面於
　鼎東載者北面於鼎西南兩端俎之前後也兩肩亞
　各次於髀也兩胉亞各次於肩也脊肺在於兩胉之
　中脊東而肺西也俟者俟同升上言四鬄去蹄則前
　體乃肩臂臑後體乃髀膊胳也此但言髀肩者其體
　不分故以上包下也皆覆亦以别於生也　賈氏公
　彦曰此言合升皆并髀升非獨喪禮若體觧則髀不
　升鄭云近竅賤也
夏祝及執事盥執醴先酒脯醢俎從升自阼階丈夫踊
甸人徹鼎巾待于阼階下
　正義鄭氏康成曰執事諸執奠事者巾功布也執者
　不升已不設祝既錯醴將受之(賈疏此不升惟據執巾者祝將受之以覆)

奠故下云祝受巾(郝氏敬曰西堂下簟内功布巾至是一人執之立于阼階下俟祝至阼階上受之)

賈氏公彦曰甸人徹鼎者以其空無事故徹也公

　食大夫禮甸人舉鼎順出奠于其所　敖氏繼公曰
　執醴者祝也俎亦升自阼階喪奠禮異也升而丈夫
　踊節也凡奠時丈夫婦人之踊皆以奠者之往來為
　節
　案此盥謂盆盥之設于饌東者也奠升自阼階者尸
　牀在兩楹間將奠于尸東由阼階則無由首由足之
　嫌也鼎徹出亦當東塾
奠于尸東
　正義敖氏繼公曰先言其所奠之處下乃奠之
　案奠于尸東若順尸之右者然自始死之奠而巳然
　矣故檀弓以奠于西方為魯禮之末失也
執醴酒北面西上
　正義鄭氏康成曰執醴酒者先升尊也立而俟後錯
　要成也
　案西上者統於尸也醴西酒東
豆錯俎錯于豆東立于俎北西上
　正義敖氏繼公曰豆兼籩言也爾雅竹豆謂之籩其
　錯之籩脯先設而在南也俎北之位執脯者在西
　案執豆俎者三人西面設先脯次醢次俎每一人設
　則北行而立於俎北以俟
醴酒錯于豆南
　正義敖氏繼公曰醴在北也記云兩甒醴酒酒在南
　此位亦當如之下篇云醴酒在籩西北上
祝受巾巾之由足降自西階婦人踊奠者由重南東丈
夫踊
　正義鄭氏康成曰巾之為塵也東反其位　賈氏公
　彦曰主人位在阼階下婦人位在上故奠者升丈夫
　踊奠者降婦人踊各以所見之先後為踊節也　敖
　氏繼公曰祝既受巾巾之即由足而降明不立於俎
　北之位祝降而執事者從之由重南而東也
　存疑賈氏公彦曰注云反其位位蓋在盆盥之東南
　上
　案奠者由重南東未必更北行而之盆盥之東之位
　以特牲記推之公有司門西北面東上私臣門東北
　面西上祝公有司也執事者雖非臣其朋友若大功
　以下與於執奠則亦私臣之屬也小歛奠於堂初有
　往來之節而後皆因之則位宜與特牲同若然則夏
　祝先復門西之位諸執奠者復門東之位矣下言賓
　出奠者亦存焉位近門乃便也奠者由重南東而丈
　夫踊者賓也雜記凡踊婦人居閒注云踊必拾主人
　踊婦人踊賓乃踊
賓出主人拜送于門外
　正義鄭氏康成曰廟門外也(賈䟽鬼神所在則曰廟故名適寢為廟)
　敖氏繼公曰凡喪賓皆於既奠乃出
　案拜送於外門外者唯君命則然凡賓則廟門外而
　止雖大夫亦然重君命也初喪因事而出拜賓亦不
　送未小歛尸尚在室尤嚴也小歛竟則可以送賓矣
　凡送賓賓雖多一拜之不稽顙唯送君則稽顙
乃代哭不以官
　正義鄭氏康成曰代更也孝子始有親喪悲哀憔悴
　禮防其以死傷生故至此使相更哭不絶聲而巳周
　官挈壺氏縣壺以代哭(賈疏引此證有代哭法人君之喪有縣壺為漏刻大夫士)
　(則無縣壺也)人君以官尊卑士賤以親疏為之　敖氏繼
　公曰不以官者下大夫也不以官之尊卑為序但以
　親疏為之喪大記云大夫官代哭不縣壺士代哭不
　以官
　案未殯尸在堂哭聲必常續不絶如暫絶則疑於忘
　哀也始死孝子哭不絶聲即餘人亦羣哭至小歛後
　乃分班而相代則孝子有時可以少息矣代哭蓋兼
　男婦言之婦人自主婦以下亦更也此雖兼晝夜言
　之而意主於夜以男婦並守尸不離也呂氏坤誤作
　替代之代而且曰安用代為蓋憤於世俗之僱倩下
　賤偽為哭聲以應弔賓者而欲廢之夫經之代哭者
　豈猶夫今之代哭者乎

右小歛奠

有襚者則將命擯者出請入告主人待于位
　正義敖氏繼公曰此襚者唯謂使人襚者　鄭氏康
　成曰出請之辭曰孤某使某請事(賈疏約雜記諸侯使人弔鄰國之喪)
　(嗣君使擯者出請事之辭)
擯者出告須以賓入
　正義鄭氏康成曰須亦待也出告之辭曰孤某須矣
　(賈疏亦約雜記辭)　敖氏繼公曰以賓入帥之也
　案初喪君使人弔襚亦必有擯者出請入告出告之
　事既請告則亦有辭以互見於此故彼文不具亦以
　見其時之悤卒也
賓入中庭北面致命主人拜稽顙賓升自西階出于足
西面委衣如于室禮降出主人出拜送
　正義敖氏繼公曰西方中庭也致命之禮施於主人
　乃北面者凡喪禮惟致命於堂則東面其他否亦異
　於吉禮也襚者親友殷勤之意故為之稽顙以重謝
　之此非君襚之節故無嫌也於室禮謂委衣于尸東
　牀上也主人出拜送亦於廟門外小歛以後主人於
　喪賓則出送之惟不迎賓耳
朋友親襚如初儀西階東北面哭踊三降主人不踊
　正義鄭氏康成曰朋友既委衣又還哭於西階上
　敖氏繼公曰初儀拜送以上之禮也尸在楹間故於
　西階東北面鄉之哭踊此則異於使人襚者也主人
　不踊唯哭而已
襚者以褶則必有裳執衣如初徹衣者亦如之升降自
西階以東(褶音牒廸協反注古文褶為襲)
　正義鄭氏康成曰帛為褶無絮雖複與禪同有裳乃
　成稱不用表也(賈疏雜記子羔之襲也繭衣裳與税衣為一稱以其絮䙝故須表此有表)
　(裏為褶衣裳别又無絮非䙝故有裳乃成稱不須表也言雖複與襌同者有著為複無著為褶散文褶亦)
　(為複案喪大記有衣必有裳乃成稱據襌衣祭服等而言此褶雖複與襌同亦得裳乃成稱也不用表者)
　(見異於袍繭也)以東藏以待事也(賈疏待大歛事而陳之)　敖氏繼公
　曰褶褶衣也裏衣之袷者也云則必有裳者嫌其非
　類可以不必用之也此但取衣裳具乃成稱之義故
　須有之褶有裳亦簪之徹衣者以東變於小歛以前
　之禮
　案襚之至者有先後或於室或於堂先者以共小歛
　後者以共大歛也又有過期而至不及歛事者則衣
　無所用之特致彼之禮而已其未葬者則猶殯東致
　命委衣而徹之以東與小宰喪荒疏云雖不及事容
　致厚意
　存疑賈氏公彦曰喪大記云小歛君大夫士複衣複
　衾大歛君褶衣褶衾大夫士猶小歛也若然則士小
　歛大歛皆用複而襚以褶者褶所以禭主人未必用
　之歛耳
　案襚有以褶者非必盡褶也主人衣多自不用之若
　衣少則亦用之矣

右有襚者

欽定儀禮義疏卷二十七
欽定四庫全書
欽定儀禮義疏卷二十八
　士喪禮上第十二之三
賓為燎于中庭
　正義鄭氏康成曰宵夜也燎大燋(賈疏云大者對手執者為大也)
　賈氏公彥曰古者以荆燋為燭或云以布纒葦以蠟
　灌之謂之庭燎
　案中庭盖東西之中其南北之節則三分庭一在北
　與執燎者北面以當郷尸也亦分班而相代為之下
　記既襲宵為燎于中庭則前一夕巳設之矣室中堂
　上亦必有燭焉可知也盖尸所在主人主婦及親者
　男婦守焉宵不可以不通眀也既小斂堂上亦必有
　燭經著其特設者耳若喪大記之堂上下各一燭則
　滅燎後乃設之以照饌及斂下文燭俟于饌東是也
　黄氏榦以燭與燎混合為一誤矣
右設燎

厥明滅燎陳衣于房南領西上綪絞紟衾二君襚祭服
散衣庶襚凡三十稱紟不在算不必盡用(綪側耕反絞尸交反紟其)
　(䕃反劉居鴆反)
　正義鄭氏康成曰紟單被也衾二者始死斂衾今又
　復制也小斂衣數自天子逹大斂則異矣(賈疏喪大記小斂君)
　(大夫士同十九稱大斂士三十稱大夫五十稱君百稱)　賈氏公彥曰庶襚者
　兄弟朋友之等來襚者也紟不成稱故不在數内
　敖氏繼公曰祭服散衣皆主人之衣也後言庶襚則
　是庶襚之中雖有上服猶在主人散衣之後也云紟
　不在算則衾在算矣絞狹小於紟不在算可知不必
　盡用亦謂庶襚繼陳或出於三十稱者也喪大記云
　大斂布絞縮者三横者五又云絞一幅為三不辟紟
　五幅無紞

右陳大斂衣

東方之饌兩瓦甒其實醴酒角觶木柶毼豆兩其實葵
菹芋蠃醢兩籩無縢布巾其實栗不擇脯四脡(毼可遏反音渴)
　(蠃力禾反縢大登反脡弟郢反)
　正義鄭氏康成曰此饌但言東方則亦在東堂下也
　(賈疏小斂之奠饌于東堂下此言東方明亦東堂下亦者亦上小斂也)毼白也齊人或
　名全菹為芋(賈疏菹法短四寸者全之長於四寸者切之喪奠之菹雖長不切也)縢縁
　也詩云竹柲緄縢(詩秦風小戎篇)巾籩巾也籩豆具而有巾
　盛之也(賈疏小斂奠一豆一籩不為具)特牲饋食禮有籩巾(賈疏豆盛溼物)
　(不嫌無巾故不言其實豆亦巾之)　敖氏繼公曰記言設棜于東堂
　下南順齊于坫饌于其上者正指此東方之饌也始
　死之奠用吉器小斂用素爼至是乃用毼豆與無縢
　之籩皆以漸變之也記云凡籩豆實具設皆巾之亦
　指此時也獨於籩見之者嫌乾物或可不必巾也菹
　云芋栗不擇脯四脡亦皆變於吉也
奠席在饌北斂席在其東
　正義鄭氏康成曰大斂奠而有席彌神之　敖氏繼
　公曰奠席葦席也周官司几筵職凡喪事設葦席斂
　席亦莞與簟也其謂奠席也此二席皆不在棜大斂
　之奠在室逺於尸柩故始用席以存神也
　案奠時席先升故席在饌北宜近於饌也斂席在其
　東席與席為類又宜相次也大斂于阼故斂席在奠
　席之東順之也東堂下既有棜又有二席故不設盆
　盥與

右饌殯奠

掘肂見衽(掘其月反肂逸利反劉音四見賢遍反)
　正義鄭氏康成曰肂埋棺之坎也掘之於西階上(賈疏)
　(檀弓周人殯於西階之上故知士亦西階之上此雖不言南首南首可知)衽小要也(孔氏穎逹)
　(曰衽謂燕尾合棺縫際者)　敖氏繼公曰言掘肂之深淺以見衽
　為度也肂在西序下其南盖近於序端
　案尸柩所不忍見也見之則以為大戚故未殯以前
　孝子水漿不入口啓殯以後括髮免之節代哭之法
　猶與未殯時同足以明其哀慘矣治葬須時而柩不
　可久露露則凡有服者不得一息休也故掘肂而殯
　之殯如小葬使尸柩於是暫藏焉死者既若少安而
　啓閉有時哭踊有節生人亦可無傷生滅性之虞矣
　古人之制此夫豈苟哉注以衽為小要者深衣之衽
　以掩裳際在要間故棺衽亦曰小要棺以木為衽刻
　棺之縫際乃入此以聨屬而固之兩端廣而中狹形
　如燕尾然故亦以裳之衽名之
　通論鄭氏康成曰喪大記曰君殯用輴欑至于上畢
　塗屋大夫殯以幬欑置于西序塗不暨于棺士殯見
　衽塗上帷之欑猶叢也屋殯上覆如屋者也幬覆也
　暨及也天子之殯居棺以龍輴欑木題湊象椁上四
　注如屋以覆之盡塗之諸侯輴不畫龍欑不題湊象
　椁其他亦如之大夫之殯廢輴置棺西墻下就墻欑
　其三面塗之不及棺者言欑中狹小裁取容棺然則
　天子諸侯差寛大矣士不欑掘地下棺見小要耳帷
　之鬼神尚幽闇也士逹於天子皆然(賈疏人君於西階上離序而四)
　(面欑之大夫不得如人君但逼西序以木幬覆棺欑置於西序以一面倚西壁而三面欑之)孔氏穎逹　
　(曰欑謂叢聚其木周於外也題頭也湊鄉也謂以木頭相湊向内也士殯見衽塗上者士掘肂見衽其衽)
　(上所出之處亦以木覆上而塗之)又曰君盖用漆三衽三束大夫盖
　用漆二衽二束士盖不用漆二衽二束用漆者塗合
　牝牡之中也(賈疏古者棺不釘君棺盖每一縫為三道小要每道以一條皮束之大夫士降)
　(於君故二衽二束士又無漆也)
棺入主人不哭升棺用軸盖在下(軸直育反)
　正義鄭氏康成曰軸輁軸也軸状如轉轔刻兩頭為
　軹輁状如長牀穿桯前後著金而闗軸焉輓而行(賈疏)
　(轔輪也軸頭為軹刻軸之兩頭使細穿入輁之兩髀輁兩畔之木状如牀髀厚大為之故名為桯兩畔為)
孔著金釧於中前後皆然然後闗軸焉(敖氏繼公曰此盖四輪前後各二各有一軸以横貫其桯與輪)

　(也)　朱子曰動尸舉棺哭擗無算然殯斂之際亦當
　輟哭臨事務令安固不可但哭而巳　敖氏繼公曰
　盖在下者卻於棺之下也棺既升則入于肂中而盖
　則置於序端與
　案棺入而不哭者以置棺肂中須得審視周整不可
　以哭亂之也主人不哭則餘人皆不哭可知
　通論鄭氏康成曰大夫諸侯以上有四周謂之輴天
　子畫之以龍　賈氏公彥曰天子畫轅為龍謂之龍
　輴檀弓天子菆塗龍輴是也天子諸侯殯葬朝廟皆
　用輴大夫殯葬雖不用輴士朝廟用輁軸則大夫朝
　廟當用輴
　案天子諸侯用輴以升棺輴亦入殯中士用輁軸升
　訖則去之不入殯
熬黍稷各二筐有魚腊饌于西坫南
　正義敖氏繼公曰有魚腊謂每筐皆有之也此四物
　者擬用於肂中故饌于此孝子以尸柩既殯不得復
　奠於其側雖有奠在室而不知神之所在故置此於
　棺旁亦以致其愛敬也然不以食而用熬榖不以牲
　而用魚腊亦所以異於奠也與
　通論賈氏公彥曰喪大記云熬君四種八筐大夫三
　種六筐士二種四筐注云熬者煎榖也設熬士二種
　黍稷旁各一筐大夫三種加以粱君四種加以稻四
　筐則首足皆一其餘設於左右
　存異杜氏子春曰熬謂重也　鄭氏康成曰熬所以
　惑蚍蜉令不至棺旁也
　案如注說是将引蚍蜉使侵棺也而可乎敖氏所推
　庶幾近之
　餘論朱子曰今古不同如殯禮今已自不可行

右為殯具

陳三鼎于門外北上豚合升魚鱄鮒九腊左胖髀不升
其他皆如初(鱄朱淵反音專又主舛反鮒音附胖音判)
　正義鄭氏康成曰合升合左右體升于鼎合升四鬄
　相互耳(賈疏小斂四鬄為七體亦合升此合升亦四鬄故云相互也)其他皆如初
　謂豚體及鼎之面位與匕爼之陳如小斂時　敖氏
　繼公曰腊用左胖别於吉也此腊唯豚解其髀不升
　亦前肩後膞胉脊而已凡腊必去髀不以豚解體解
　合升胖升而異
　案陳鼎亦當東塾少南西面不言者因於小斂可知
　也
燭俟于饌東
　正義鄭氏康成曰燭燋也在地曰燎執之曰燭饌東
　方之饌有燭者堂雖明室猶闇
　案此燭在堂下為室中而豫設之然則小斂亦當有
　燭明矣以斂時早室中闇也疏謂近戸得明故無燭
　無亦以經文不具而强為之說與

右陳鼎

祝徹盥于門外入升自阼階丈夫踊
　正義敖氏繼公曰祝徹者題下事也此徹者多矣唯
　言祝見其尊者耳是時無東堂下之盆盥故盥于門
　外　鄭氏康成曰小斂設盥于饌東大斂設盥于門
　外(賈疏不知何時設此小斂陳饌訖即設盥則陳大斂饌訖亦設盥于門外也)
　案此祝夏祝也
祝徹巾授執事者以待
　正義鄭氏康成曰授執巾者使先待於阼階下為大
　斂奠又将巾之也(賈疏此巾前為小斂奠巾之今徹以授執事者使待於阼階下将為)
　(大斂奠巾之)祝還徹醴　敖氏繼公曰設小斂奠之時執
　巾者待於阼階下祝就而受之然則祝於此時亦唯
　以巾授之於阼階下盖授受之節宜同也以待者謂
　執事以巾置於饌所以待奠事之至也
徹饌先取醴酒北面(饌當依敖氏作奠)
　正義鄭氏康成曰北面立相待俱降(敖氏繼公曰謂待取爼豆者)

敖氏繼公曰醴酒尊先取之後設先取禮相變也

　饌字誤當作奠
　案記云祝饌祖奠于主人之南當前輅則奠亦可云
　饌敖恐與饌于東方之饌相混故改作奠以别之耳
其餘取先設者出于足降自西階婦人踊設于序西南
當西榮如設于堂
　正義敖氏繼公曰其餘謂取籩豆俎者也先設者先
　取之後設者後取之經唯言取先設者見其初者耳
　既取則南面西上俟執醴酒者行而從之降矣設于
　序西南改設之也凡徹尊者之盛饌必改設之而後
　去之序西南南北節也當西榮東西節也不設于東
　異於生也特牲饋食禮云祝命徹阼爼豆籩設于東
　序下此生者之禮也此新奠設于既殯之後而舊奠
　乃徹於未斂之前者為辟斂故爾凡改設者賓出則
　徹之　賈氏公彥曰設于序西南不巾以不久設故
　也　鄭氏康成曰堂謂尸東也(賈疏謂如尸東堂上陳設之次第)凡
　奠設于序西南者畢事而去之(賈疏将設後奠則徹先奠于序西南待設)
　(後奠事畢乃去之)
　案小斂以後諸奠其初之饌也於東方卒之徹也於
　西方盖順其隂陽而無所苟焉升自阼階降自西階
　亦此意也
醴酒位如初執事豆北南面東上
　正義鄭氏康成曰如初者如其北面西上也執醴尊
　不為便事變位(賈疏設小斂奠時醴酒先升北面西上執豆爼者立於俎北西上至此執)
　(豆爼者豆北東上變於前者以事訖向東適饌便也執醴酒者尊仍西上是不為便事變位)
　存異敖氏繼公曰醴酒亦後設故其位如初執豆爼
　者既設而東上俟設醴酒者畢而從之降亦由便也
　此奠於西堂其俟降之位東上是由饌東而南乃降
　自側階也然則側階南於序端矣凡升降自側階者
　此經皆不見之
　案上文云降自西階則諸徹者俱相從以降矣又云
　如設於堂則設之堂下而不在堂又明矣敖氏乃有
　奠於西堂降自側階之說殊不可曉
乃適饌
　正義鄭氏康成曰東方之新饌　敖氏繼公曰適東
　方之饌處以待亊至也後放此適饌亦由主人之北
　案上疏謂奠者位在盆盥之東其指此適饌時與此
　暫俟於此非常位也若奠畢由重南東而復位則當
　南近於門此適者由主人之北饌奠之南當東榮之
　東而西面執巾者亦存焉

右徹小斂奠

帷堂
　正義敖氏繼公曰又将設餙也
　案此為大斂事至也凡小斂大斂有事於尸皆帷堂
　卒斂而徹帷喪大記云士堂上一燭下一燭堂上之
　燭其照斂者與帷堂則堂亦闇而斂事繁重不可無
　燭照之也
婦人尸西東面主人及親者升自西階出于足西面袒
　正義鄭氏康成曰袒為大斂變也不言髽免髺髮小
　斂以來自若矣(賈疏男子髺髮免婦人髽自小斂以來有此此時自若故不言也)
　敖氏繼公曰婦人尸西東面以男子将升故也取節
　於尸明近於牀男子但言西面袒是逺於尸矣然則
　此時主人堂上之位其在阼階上所布席之東與
　案婦人近於尸者無所隔也男子逺於尸者斂席在
　尸東男子又當位於斂席之東也至遷尸於斂席則
　又男子近而婦人逺矣
　存疑敖氏繼公曰此親者謂衆主人也
　案親者謂大功以上經例無異若專指衆主人則齊
　衰大功者皆不升堂視斂也而可乎敖盖泥於下經
　衆主人復位之文耳
士盥位如初
　正義鄭氏康成曰亦既盥竝立西階下(賈疏亦如小斂時士盥二)
　(人以竝立西階下以待遷尸也)　敖氏繼公曰此時不設東堂下之
　盥而徹者乃盥於門外似亦未必有西方之盥若然
　則此士亦盥於門外與喪大記言君大斂之禮云士
　盥於盤上北面
　案大斂訖而舉尸以殯度非兩人所能勝則所云二
　人以竝者必不止於二人明矣
布席如初
　正義鄭氏康成曰亦下莞上簟　敖氏繼公曰布席
　之處其於階上為少西於楹為少北盖小斂之牀大
　斂之席與殯肂之節宜同也
　案席在東堂下奠席之東執事者以升而布之盖由
　阼階以尸在中堂無嫌而尸西有婦人也
啇祝布絞紟衾衣美者在外君襚不倒
　正義鄭氏康成曰至此乃用君襚主人先自盡(賈疏君襚)
　(小斂不陳不以斂至大斂乃用是主人先自盡也)　敖氏繼公曰美者在外
　謂衣也君襚先祭服祭服先散衣而祭服之中又各
　有所先後皆所謂美者在外也在外亦指斂時言之
　若於此時則但為在下耳君襚不倒尊也以祭服視
　散衣則祭服為尊以君襚視祭服則君襚為尊唯君
　襚不倒則祭服亦有倒者矣至是乃用君襚者大斂
　之禮重故以服之尤尊者為之襲而美者在外小斂
　而美者在中大斂又反之禮貴相變也
　案下篇将啓商祝袒免以其有事於柩也此有事於
　尸亦當袒免為之經文不具耳其絰帶則三祝於小
　斂後竝加之矣虞祭祝猶免則夏祝周祝有事時亦
　免與若成服後則不免以其親者皆不免也
有大夫則告
　正義鄭氏康成曰後來者則告以方斂(賈疏檀弓大夫弔當事而)
　(至則辭焉注云辭猶告也擯者以主人有事告也)非斂時則當降拜之　敖
　氏繼公曰告謂告以主人方有事未及拜賓也非斂
　時則位在下來即拜之
　案記云大夫升自西階階東北面東上既馮尸大夫
　逆降復位此謂大夫之先至者也而後來者亦存焉
　皆升堂視斂馮尸訖乃復東方西面位也但先至者
　則未斂時已拜之後來者則既斂乃拜之為異耳
士舉遷尸復位主人踊無算卒斂徹帷主人馮如初主
婦亦如之
　正義賈氏公彥曰遷尸謂從楹間牀笫上遷於阼階
　上之斂席　敖氏繼公曰復位反階下位以俟也於
　主人主婦既馮尸乃復升而舉尸以斂於棺也
　通論孔氏穎逹曰喪大記君将大斂子弁絰即位於
　序端子弁絰雖以大斂為文其小斂時子亦弁絰大
　夫之子亦然士則素冠

右大斂

主人奉尸斂于棺踊如初乃蓋
　正義鄭氏康成曰棺在肂中斂尸焉所謂殯也檀弓
　曰殯於客位　賈氏公彥曰先以棺入肂中乃從阼
　階斂席上遷尸郷西階斂於棺中乃加盖於棺上也

敖氏繼公曰納尸於棺則尸藏不見矣故亦以斂

　言之小斂男女奉尸此惟云主人者其殯禮之異者
　與
　案不言士舉者可知也小斂訖奉尸侇于堂牀在楹
　間故可兩旁奉之殯倚西壁則惟主人奉其右也奉
　尸時婦人當鄉北行在房外南郷暫立以俟復位
主人降拜大夫之後至者北面視肂
　正義敖氏繼公曰後至者於主人既升堂而後來者
　也唯云降拜大夫之後至者則於士之後至者既襲
　乃拜之矣雜記云當袒大夫至雖當踊絶踊而拜之
　反改成踊乃襲於士既事成踊襲而後拜之不改成
　踊正此意也　鄭氏康成曰北面於西階東
　案云拜大夫之後至者則其先至者當即拜之可知
　矣拜時南面不稽顙者别于襚而致命時也如無大
　夫之後至者則既降不即復位亦之西階東視肂視
　肂視塗也
衆主人復位婦人東復位
　正義鄭氏康成曰阼階上下之位　敖氏繼公曰阼
　階上雖非婦人之正位以其曏者在此今復之故亦
　云復位也此復位皆當在主人拜大夫之時無大夫
　後至者則在主人視肂之時
　案衆主人復位則齊衰大功者皆復位可知經特言
　衆主人以該之耳不云降蒙主人可知也大斂前婦
　人以西方東面之位為正以主人在尸東也殯後主
　人不升則阼階空而殯在西階不可背之則阼階上
　亦即婦人之正位矣自此至遷祖不改也
設熬旁一筐乃塗踊無算
　正義敖氏繼公曰喪大記注引此云旁各一筐則是
　此經脫一各字也各各黍稷也每旁二筐黍當在南
　塗之象葬時加土之意也　鄭氏康成曰塗者以木
　覆棺上而塗之為火備
　案以泥塗之盖斂藏固宻之意注謂為火備敖氏謂
　象葬時加土或竝有之不必主於一也
　餘論邱氏濬曰古者大斂而殯累墼塗之今或漆棺
　未乾又南方土卑溼多螻蟻不可塗殯姑從其便
卒塗祝取銘置于肂
　正義鄭氏康成曰為銘設柎樹之肂東　敖氏繼公
　曰置銘盖於肂南也柩在肂中而塗之孝子慮神疑
　於其柩故置銘于此若使之知其處然愛敬之心也
　檀弓云以死者為不可别已故以其旗識之愛之斯
　録之矣敬之斯盡其道焉耳
主人復位踊襲
　正義敖氏繼公曰位阼階下位也襲于序東
　案記云既殯主人說髦其當此既成踊襲于序東之
　時與
　餘論徐氏勉曰記云三日而斂者以俟其生也三日
　而不生亦不生矣自頃以來不遵斯制送終之家殯
　以期日潤屋豪家乃或半晷衣衾諸務以速為榮屬
　纊纔畢灰釘已具傷情蔑理莫此為大盍亦緩其斂
　殯之期申其望生之冀而致其附身者之誠信哉
　司馬氏光曰禮三日而斂俟其復生故以三日為之
　禮今貧者喪具或未辦或漆棺未乾雖過三日亦無
　傷也世俗以隂陽拘忌擇日而斂盛暑之際至有汁
　出蟲流豈不悖哉

右殯

乃奠燭升自阼階祝執巾席從設于奥東面
　正義鄭氏康成曰自是不復奠于尸(賈疏始死奠小斂奠皆在尸旁)
　(今大斂奠不就殯所於室内設之此後朝夕奠朔月奠薦新奠皆不於尸所)室中西南隅
　謂之奥執燭南面巾委于席右　敖氏繼公曰周人
　斂用日出故既斂而室猶闇須用燭也祝執巾與席
　從執燭者升而設之於奥既委巾乃設席士虞禮祝
　布席于室中東面凡喪奠不啟牖
　案殯在堂而奠在室者神之以鬼神尚寂静尚幽闇
　也席設于奥南上奥為尊者之所主若長子之喪則
　奠未必於奥以其生時不得主奥也其奠于殯東略
　如小斂奠與檀弓孔子夢奠於兩楹之間似殯後之
　奠亦在堂者豈禮俗不同耶抑殷制别耶此祝亦夏
　祝
燭反降及執事執饌
　正義鄭氏康成曰東方之饌　敖氏繼公曰執之以
　待爼而俱升
　案燭反降則祝亦從而降矣降仍自阼階執事中兼
　有祝不言祝者以下文見之
士盥舉鼎入西面北上如初載魚左首進鬐三列腊進
柢(鬐勤夷反)
　正義鄭氏康成曰如初如小斂舉鼎執匕爼扃鼏朼
　載之儀魚左首設而在南鬐脊也左首進鬐亦未異
　於生也(賈疏公食大夫禮右首進鬐此左首者下注云載者統於執設者統於席彼右首據席而)
　(言此左首據載者若設於席亦右首故云未異於生也)凡未異於生者不致死
　也　敖氏繼公曰左首其首於載者為左也左首進
　鬐則寝右矣魚以鬐為上腴為下進鬐猶牲之進柢
　也魚九而三列則三三為列也凡爼實進上乃食生
　之禮喪之初奠若此但取其未異於生耳其後遂因
　而不變又以别於吉祭云
祝執醴如初酒豆籩爼從升自阼階丈夫踊甸人徹鼎
　正義鄭氏康成曰如初祝先升(賈疏小斂奠祝執醴先升)
　案此時執燭者亦當前導入室而祝從之既入室燭
　乃南鄉以照奠奠訖乃出以蒙上省文故不言也
奠由楹内入于室醴酒北面
　正義鄭氏康成曰亦如初(賈疏小斂奠醴酒先升北面西上)　敖氏
　繼公曰楹内東楹北也唯云醴酒北面則其餘之未
　設者亦西面矣
設豆右菹菹南栗栗東脯豚當豆魚次腊特于爼北醴
酒在籩南巾如初
　正義鄭氏康成曰右菹菹在醢南也此左右異於魚
　者載者統於執設者統於席此統於席也醴當栗南
　酒當脯南　敖氏繼公曰設豆右菹豆南上也豆南
　上則席亦南上矣凡設豆而與其席之所上相變者
　於生人耳鬼神則否
既錯者出立于户西西上祝後闔户先由楹西降自西
階婦人踊奠者由重南東丈夫踊
　正義敖氏繼公曰立于户西南面待祝出而偕行也
　祝後闔户者祝錯醴最在後故後出而因闔户也唯
　云闔户是初時牖未嘗啟矣既闔户祝西行而南執
　事者從之皆由楹西而降奠者由重南而東復其門
　東之位也祝位在門西
賓出婦人踊主人拜送于門外入及兄弟北面哭殯
　正義敖氏繼公曰賓出而主人乃與兄弟哭殯順其
　親親之心也親者宜異於朋友下云殯前北面哭
　存疑賈氏公彥曰喪大記云大夫士哭殯則杖此不
　言杖文略也
　案三日成服乃杖殯時未成服焉得杖乎大記盖指
　朝夕哭于殯宮者言之而非此時之哭殯也疏誤
兄弟出主人拜送于門外
　正義鄭氏康成曰小功以下至此可以歸異門大功
　亦存焉(賈疏喪服小功以下為兄弟大功則同門同財然大功容有不同門者至此亦可以歸故)
　(云亦存焉雖歸至朝夕奠亦入哭)
　案兄弟自初喪至殯勤勞於此日夕不休者數日矣
　又哭殯乃歸故拜送之以重謝其厚意也
衆主人出門哭止皆西面于東方闔門主人揖就次
　正義敖氏繼公曰門外東方之位亦北上　鄭氏康
　成曰次謂斬衰倚廬齊衰堊室也大功有帷帳小功
　緦麻有牀笫可也(賈疏次者廬堊室以下總名間傳云父母之喪居倚廬寝苫枕塊不)
　(說絰帶齊衰之喪居堊室芐翦不納大功之喪寝有席小功緦麻牀可也注引此為證)
　案主人出門則婦人當由房降自北階出闈門以入
　于内寝

右殯奠

君若有賜焉則視斂既布衣君至
　正義鄭氏康成曰賜恩惠也斂大斂(賈疏喪大記君於士既殯而往)
　(為之賜大斂鳥)　賈氏公彥曰雜記公視大斂公升商祝鋪
　席乃斂注引喪大記云大夫之喪将大斂既鋪絞衾
　君至此君升乃鋪席則君至為之改始新之此不言
　改新者文不具也　敖氏繼公曰君欲視斂則使人
　告喪家故主人不敢升堂而先布絞紟衾衣以待其
　來喪大記云弔者襲裘加帶絰則此時君之弔服亦
　朝服襲裘而加絰與帶矣若主人成服之後而往則
　弁絰疑衰
　案弔服弔者固有尊卑又因所弔之人而為降殺但
　主人未成服則弔者不易服故朝服襲裘加絰帶君
　大夫士一也詳見喪服記
　存疑鄭氏康成曰君視大斂皮弁服襲裘主人成服
　之後往則錫衰
主人出迎于外門外見馬首不哭還入門右北面及衆
主人袒(還音旋)
　正義鄭氏康成曰迎不拜　敖氏繼公曰喪禮主人
　不迎賓若有所迎見之則不哭盖禮然爾上經云見
　賓不哭是也此於君弔既迎之于外門外又見其馬
　首即不哭敬之至也言見馬首明未入巷門也入門
　右謂廟門也
　案喪中唯君及君使至主人乃迎之雖迎亦不拜變
　於吉禮也康成謂拜迎則為君之答已非也凡喪禮
　賓皆不答主人拜况君之於士乎袒者為大斂事至
　固當袒且君至又當袒也主人深衣括髪自若絰帶
　自若
巫止于廟門外祝代之小臣二人執戈先二人後
　正義敖氏繼公曰周官言喪祝男巫皆於王弔則前
　國君不得竝用巫祝其在廟門外則巫前至廟門則
　祝前互用其一所以下天子也必用巫祝者其亦以
　與神交之故與巫至廟門外乃止則君下之處差逺
　於廟門矣小臣執戈前後以備非常
　通論鄭氏康成曰周官男巫王弔則與祝前喪祝王
　弔則與巫前小臣君行則在前後君升則俠阼階北
　面凡宮有鬼神曰廟檀弓云君臨臣喪以巫祝桃茢
　執戈以惡之所以異於生也　賈氏公彥曰喪大記
　云大夫士既殯而君往焉巫止于門外祝代之先君
　釋菜于門内祝先升自阼階負墉南面君即位于阼
　小臣二人執戈立于前二人立于後文與此同有詳
　略耳
　餘論李氏如圭曰左傳楚公子圍設服離衞鄭子皮
　曰二執戈者前矣則小臣執戈盖亦君之常衞
君釋采入門主人辟(采音菜辟音避下人辟哭辟不辟同)
　正義鄭氏康成曰釋采者祝為君禮門神也必禮門
　神者明君無故不來也禮運曰諸侯非問疾弔喪而
　入諸臣之家是謂君臣為謔辟逡遁辟位也　敖氏
　繼公曰采讀為菜盖物之可以為豆實者如葵韭之
　類是也釋采盖於闑西閾外釋謂奠之于地盛之之
　器則用笲主人辟於是衆主人衆賓亦皆辟位
　案或云君臨臣喪何必禮其門神而入釋采者釋去
　吉衣也大斂時未成服君未錫衰吉服而來不可即
　以吉服入故釋而去之以著其哀也此說似新實悖
　喪大記兩言釋菜與月令仲春上丁樂正釋菜同足
　以互見之矣主人未成服則凡弔者朝服未變也但
　小斂後則襲裘加絰為異耳不經之談不可以說禮
君升自阼階西鄉祝負墉南面主人中庭
　正義鄭氏康成曰祝南面房中東郷君(賈疏喪大記君稱言視祝)
　(而踊祝相君之禮故須郷君)主人中庭進益北(賈疏前主人先入門右中庭之南今)

云中庭明益北(敖氏繼公曰此東方中庭也)

　案郊特牲君適其臣升自阼階不敢有其室也則升
　自阼階吉凶同之君升時主婦及衆婦人其暫辟入
　房中乎注言房中東者房户外之東也
君哭主人哭拜稽顙成踊出
　正義鄭氏康成曰出不敢必君之卒斂事(賈疏主人出郷門外)
　(立)　敖氏繼公曰君已哭而主人出為君既有事矣
　自此以下六節每節之畢主人輒出皆為不敢久留
　君也喪大記云出俟于門外
　案君哭則主人哭公卿大夫於堂下亦哭
君命反行事主人復位
　正義鄭氏康成曰事大斂事　敖氏繼公曰位入門
　右之位也此時唯将拜君乃進中庭不然則否
君升主人主人西楹東北面
　正義鄭氏康成曰命主人使之升　敖氏繼公曰升
　之使視斂也西楹東明其在堂中西也主人與君同
　在堂宜逺之
升公卿大夫繼主人東上乃斂
　正義敖氏繼公曰升之使視斂以其尊也云繼主人
　東上則主人之位在楹東少南矣
　案繼主人則公卿大夫在主人之西而又當少南也
　斂時皆不哭東上以君在東也君若不來公卿大夫
　亦升堂視斂馮尸逆降復位君在則君為主故升之
　乃升使偕視斂也大國有孤曰公注已見郷飲酒禮
卒公卿大夫逆降復位主人降出
　正義賈氏公彥曰卒謂卒斂也　鄭氏康成曰逆降
　者後升者先降位如朝夕哭弔之位
　案朝夕哭位謂公門東北面西上卿大夫東方西面
　北上也復位者盖亦由重南而東
君反主人主人中庭君坐撫當心主人拜稽顙成踊出
　(注今文無成)
　正義敖氏繼公曰反謂命之反也　鄭氏康成曰撫
　以手按之也凡馮尸興必踊(賈疏喪大記文引之見撫亦馮之類興則踊故)
　(君與主人拾踊也)
君反之復初位衆主人辟于東壁南面
　正義敖氏繼公曰初位亦入門右位也嫌在中庭故
　以初明之　鄭氏康成曰衆主人辟者以君将降也
　南面則當坫之東(賈疏南面則西頭為首者當堂角之坫)
　案衆主人位在阼階下西面君升時辟之既復位兹
　又辟之
君降西鄉命主人馮尸主人升自西階由足西面馮尸
不當君所踊主婦東面馮亦如之
　正義鄭氏康成曰君必降者欲孝子盡其情不當君
　所不敢與尊者所馮同處
　案君降盖在阼階下暫立以俟復升視奠祝亦隨之
　南面于阼階下之西公卿大夫亦降復位君降矣主
　人升由足而東之時婦人乃出于房與
奉尸斂于棺乃盖主人降出君反之入門左視塗
　正義敖氏繼公曰君反主人而主人即入視塗者盖
　君反之之時以是命之也下云君命反奠亦見其一
　耳　鄭氏康成曰肂在西階上入門左由便趨疾不
　敢久留君也
君升即位衆主人復位卒塗主人出君命之反奠入門
右
　正義敖氏繼公曰入門右即初位也先言位次言初
　位此復著其所者以明其非有事於中庭則東方之
　位皆在是也
　案主人復門右北面之位下云主人從踊猶在此也
乃奠升自西階
　正義鄭氏康成曰以君在阼(賈疏凡奠皆升自阼階為君在阼故辟之)
君要節而踊主人從踊
　正義敖氏繼公曰要猶候也節當踊之節也此節謂
　執奠者始升階時
卒奠主人出哭者止
　正義敖氏繼公曰卒奠謂奠者出户時也主人於此
　即出矣哭者止為君将出節也　鄭氏康成曰以君
　将出不敢聒尊者
　案此云哭者止則前此哭自若也卒奠而主人出未
　及奠者之降階君亦降出矣於是奠者降階君将出
　門婦人踊
君出門廟中哭主人不哭辟君式之
　正義鄭氏康成曰古者立乘式謂小俛以禮主人也
　曲禮云立視五巂式視馬尾
貳車畢乘主人哭拜送(乘舌繩反)
　正義鄭氏康成曰貳車副車也其數各視其命之等
　(賈䟽周官大行人貳車上公九乘侯伯七乘子男五乘)君弔盖乘象輅(賈䟽此據上公)
　(及侯伯於王有親者得乘象輅以弔其臣若侯伯於王無親者以下各乘革輅木輅之等注言此者以貳)
　(車皆與正車同也)曲禮曰乘君之乘車不敢曠左左必式(賈疏)

乘君之乘車則此貳車也(敖氏繼公曰此車唯有御與右而已)　賈氏公彥曰君

　入臣家至廟門乃下車則貳車本不入大門此云貳
　車畢乘主人哭拜送明出大門矣　敖氏繼公曰喪
　大記云拜稽顙
　案上言君出門廟中哭哭者以君之出門為節則廟
　門也主人先俟于廟門外君升車乃辟君式之則主
　人亟趨出外門外矣貳車畢乘明君車之已出外門
　也主人於是送君拜稽顙送乃哭者見曏之不哭以
　為君耳與君出門而廟中哭之意同　又案迎君送
　君主人一人而已其在列之公卿大夫皆不與可見
　禮主於喪不以他文亂之而人臣於君不務以趨承
　為敬也
　存疑敖氏繼公曰主人拜送不著其處則是但於廟
　門外耳盖是時君已升車故也
　案君使弔襚主人尚送之于外門外君親臨之乃於
　廟門外而止乎經雖無兩出門之文疏說善矣
襲入即位衆主人襲拜大夫之後至者成踊
　正義敖氏繼公曰既送君即襲於外明其袒之久者
　為君在故也既即位乃拜大夫之後至者此已禮宜
　更始而為之不可於送君之餘由便拜之也此後至
　謂君既至而後來者
　案主人即阼階下西面之位衆主人以其即位為襲
　節焉於此成踊明前此之踊乃從君也
賓出主人拜送
　正義鄭氏康成曰自賓出以下如君不在之儀(賈疏君在)
　(時卿大夫士從君者不得與主人為禮君出後主人乃得與賓為禮也)
　餘論朱子曰看古人君臣之際如君臨臣喪坐撫當
　心要節而踊今日於死生之際恝然不相闗不啻如
　路人所謂君臣之義安在我朝祖宗時於舊執政亦
　嘗親臨之

右君視大斂


總論黄氏叔暘曰古者人君於其臣之喪親臨之


即其阼階上之位而視斂斂畢撫尸其恩禮一何


厚也巫不入門而祝先之其恭敬一何至也升主


人馮之又命主婦馮之其教孝一何切也臣於君


之臨也雖當喪事倥傯之際迎而先入撫而先降


必俟君命而後馮馮又不敢當君所且於男女之


别亦不紊焉細微曲折無不盡禮如此此所以家


齊國治而天下平也


案或問士微者也非卿大夫之比而君臨視其斂


如此不已褻乎抑無乃妨於為國之政治乎曰中


庸言體羣臣則士固君之肢體也焉有肢體摧傷


而元首不為之痛怛者聖人制禮稱情以立文何


褻之有且此即政治也為國以禮簿書期㑹云乎

哉

三日成服杖
　正義敖氏繼公曰云成服者曏已絰帶矣今復以冠
　衰之屬足而成之也三日者以加絰帶之日數之也
　喪大記云士之喪二日而殯三日之朝主人杖婦人
　皆杖然則此盖於未朝哭為之也
　案成服通五服之親及外親有服者而言杖則專指
　當杖者必三日者未三日則服不能備且其次第當
　在既殯之後也於是凡有服者各服其冠衰屨斬衰
　者不括髮齊衰以下者不免矣雖不括髮不免而去
　纚則如故但於髮紒之上加冠也大功以上要帶之
　散垂者至是絞之婦人髽者去纚如故要帶之結本
　者亦絞之其他與男子同
　餘論鄭氏康成曰既殯之明日全三日始歠粥矣(賈䟽)
　(謂三日不食至成服日乃食粥)曲禮云生與來日

右成服

拜君命及衆賓不拜棺中之賜
　正義鄭氏康成曰禮尊者加惠明日必往拜謝之
　敖氏繼公曰言於此者明已成服然後可為之也君
　命及衆賓謂弔者也拜之者謝其弔已也棺中之賜
　謂襚也不拜襚者襚禮不為已也此謂不弔而襚者
　若弔襚竝行則其拜亦唯主於弔凡往拜之節其於
　朝奠之後乎拜之皆於其外門外所拜者不見
　案未成服主人無他出理君命當急拜成服即往餘
　賓則次第拜之不定在一日也不拜棺中之賜則所
　拜者唯其施於已者爾然則世俗謂代親拜者繆矣
　唯其然故弔賓與主人皆無拜及死者之法也拜之
　亦一拜不稽顙　又案古之仕者不出本國則所拜
　衆賓近在一城之中若其自異國而來者則必不舎
　朝夕之哭奠而奔走道塗以拜之但拜於其所館而
　已後世或越數百里之逺過都越邑而往叩弔者之
　門禮意豈其然哉
右拜弔者

朝夕哭不辟子卯
　正義敖氏繼公曰朝夕哭謂既殯之後丈夫婦人於
　每日之朝夕皆哭于殯宮其禮於下見之　鄭氏康
　成曰不代哭也子卯桀紂亡日凶事不辟吉事闕焉
　(賈疏詩云韋顧既伐昆吾夏桀左傳云乙卯昆吾稔之日昆吾與夏桀同時誅則桀以乙卯亡書牧誓云)
　(時甲子昧爽武王伐紂之日是紂以甲子日死王者以為忌日檀弓云子卯不樂是吉事闕也凶事不辟)
　(者即此經是也)
　案殯後哭不必不絶聲而殯宮之朝夕有時故無庸
　分班代哭日必再奠奠無不哭故雖子卯不辟也此
　云不辟則弔人者容辟之
婦人即位于堂南上哭丈夫即位于門外西面北上外
兄弟在其南南上賓繼之北上門東北面西上門西北
面東上西方東面北上主人即位辟門(辟音闢)
　正義鄭氏康成曰外兄弟異姓有服者也(賈疏謂若舅之子姑)
　(姊妹從母之子等)辟開也凡廟門有事則開無事則閉(賈疏有事)
　(謂朝夕哭設奠時非此則閉)　崔氏凱曰同僚賓客弔者因主人
　朝夕哭而往　敖氏繼公曰即位于堂阼階上也丈
　夫衆主人衆兄弟也同姓異姓之親及賓客雖以親
　疏為序列于東方而所上相變明其不相統也門東
　北面西上與西面北上者相變也門西北面東上與
　東面北上者相變也以下文考之則此東方之賓卿
　大夫也門東諸公也門西他國之異爵者也然則西
　方者其士與門東門西外門内之左右也列定而主
　人乃即位于東方之北
　案未殯之前無外位以主人未就次不由外入也此
　将即内位先即外位職喪於凡有爵者之喪涖其禁
　令序其事此其一端矣凡喪以屬之親踈服之輕重
　為序故主人及五服之親在上而外兄弟次之其以
　爵則卑者宜近而在上尊者宜逺而殊之故諸公與
　他國之異爵者皆北面也自外兄弟以上皆主人之
　屬也在東方而另列于上賓以下則皆賓也東方西
　面者與西方東面者相對門東者與門西者相對在
　外位時盖皆不哭下云出門哭止可見矣　又案外
　兄弟注言異姓有服者則舅外祖父妻之父壻甥外
　孫竝存焉
婦人拊心不哭(拊敷武反)
　正義敖氏繼公曰拊心不哭見其悲哀而未敢哭也
　所以然者以男子未哭故也
　案即位時固已哭矣喪事主哀至喪所無不哭也既
　而不哭者因辟門若有所俟者然
主人拜賓旁三右還入門哭婦人踊(還音旋)
　正義敖氏繼公曰旁三謂郷賓所立之方而三拜之
　也於内位之拜别其尊卑故於此略之總旅拜而已
　以序言之先南面拜乃東面拜西面拜既則右還而
　入門也嫌其由便故言右還以明之婦人但言踊以
　踊見哭也哭有不踊踊無不哭者
　存疑鄭氏康成曰先西面拜乃南面拜東面拜也
　案依内位以推外位北面者最尊西面者次之東面
　者又次之則敖氏所云旁三之次於義為長旁為三
　拜合之則九拜矣拜畢乃右還而入門非以右還即
　為三拜之法也主人入門哭而婦人踊節也
主人堂下直東序西面兄弟皆即位如外位卿大夫在
主人之南諸公門東少進他國之異爵者門西少進敵
則先拜他國之賓凡異爵者拜諸其位
　正義鄭氏康成曰賓皆即此位乃哭盡哀止主人乃
　拜之如外位矣兄弟齊衰大功者主人哭則哭小功
　緦麻亦即位乃哭上言賓此言卿大夫明其亦賓耳
　少進前於列異爵公卿大夫也他國之公卿大夫亦
　前於列尊之拜諸其位就其位而拜　賈氏公彦曰
　外位主人之南有外兄弟其南乃有賓此内位主人
　之南即言卿大夫者外兄弟雖在主人之南以少退
　故卿大夫繼主人而言也諸公門東少進者案大夫
　家臣位在門右則士之屬吏亦在門右又在賓之後
　也　敖氏繼公曰此位與外位同故上言其位此著
　其人以互見之上言賓繼外兄弟此言卿大夫在主
　人之南明外兄弟以上皆少退于主人亦互見之也
　門東又有私臣之位門西又有公有司之位故諸公
　與他國異爵者皆少進以别之特牲禮記公有司門
　西北面東上私臣門東北面西上此位亦當如之也
　他國之異爵者謂來聘若從君來朝者也凡凡諸公
　卿大夫也
　案外位既定辟門以次而入其次則如上經之序與
　䟽言屬吏在門右敖言私臣在門東一也但注疏謂
　士無臣故云屬吏耳敖意謂執奠者由重南而東則
　位于此固也但士雖有私臣而不執奠曾子問士則
　朋友奠不足取諸大功以下者是也私臣雖不執奠
　其位則當與執奠者俱北面于門東其門西之公有
　司則祝宗人皆在焉經云少進明有在後列者也敵
　則先拜他國之賓謂士也士與士敵皆西方東面而
　北上則他國之士在北矣雖旅拜必先他國者尊賓
　也然則公卿大夫亦先拜他國者可知矣特拜者皆
　一拜必興而後拜旅拜則三拜之喪中主賓之位列
　莫詳於此
　存疑敖氏繼公曰敵則先拜他國之賓唯謂異爵者
　若士則否以其同國異國者皆在西方位又旅拜之
　不宜異也
　案如敖說則上經就外位於西方東面者不見之矣
　盖不其然

右朝哭


案雜記朝夕哭不帷注云既出則施其㧁是殯後


設帷但哭奠時不帷耳奠畢帷之而出

徹者盥于門外燭先入升自阼階丈夫踊
　正義鄭氏康成曰徹者徹既殯之宿奠　敖氏繼公
　曰言燭先入則徹者繼之可知然則此時燭亦俟于
　外矣檀弓云朝奠日出故用燭
祝取醴北面取酒立于其東取豆籩俎南面西上祝先
出酒豆籩俎序從降自西階婦人踊
　正義賈氏公彦曰祝執醴在先次酒次豆次籩次俎

敖氏繼公曰祝已取醴北面立已取酒者亦北面

　立于其東西上也餘人已取豆籩俎南面西上盖立
　于神席之前不敢以由便而變位也
設于序西南直西榮醴酒北面西上豆西面錯立于豆
北南面籩俎既錯立于執豆之西東上酒錯復位醴錯
于西遂先由主人之北適饌
　正義鄭氏康成曰遂先者明祝不復位也適饌適新
　饌将復奠　敖氏繼公曰唯豆云西面錯盖其他不
　盡然也祝與執事者自西階下而徑東故出於主人
　之北是時東方之饌醴酒在甒既適饌乃酌之

右徹殯奠

乃奠醴酒脯醢升丈夫踊入如初設不巾
　正義鄭氏康成曰入入於室也有俎乃巾之(賈疏檀弓喪不)
　(剥奠也與祭肉也與小斂奠殯奠皆有俎俎有祭肉故巾之)　敖氏繼公曰如初
　設者醴酒錯于脯南也不巾别於殷奠也室中唯殷
　奠則巾其餘否
錯者出立于户西西上滅燭出祝闔户先降自西階婦
人踊奠者由重南東丈夫踊賓出婦人踊主人拜送
　正義敖氏繼公曰滅燭出謂執燭者滅燭而出也亦
　先降自阼階由主人之北東
　存疑鄭氏康成曰哭止乃奠奠則禮畢矣
　案丈夫婦人以奠者之升降為踊節則奠時哭不止
　明矣下經云出門哭止
衆主人出婦人踊出門哭止皆復位闔門主人卒拜送
賓揖衆主人乃就次
　正義敖氏繼公曰衆主人出而婦人踊乃朝夕哭之
　踊節多於殯日者也
　案凡踊婦人居閒至賓出而婦人踊衆主人出而婦
　人又踊則以丈夫之出門為節不在居閒之數者堂
　下者行堂上者止故止者視行者而踊也主人拜送
　賓則兄弟當出者随之出矣曰卒拜賓䝉上拜賓之
　文而終言之非另有拜也敖氏以此拜送賓為衆兄
　弟之屬非也夫衆兄弟不可謂之賓且家人一體何
　庸朝夕拜之

右朝奠


總論敖氏繼公曰自婦人即位至此唯主言朝哭


朝奠之禮其夕哭夕奠之與此異者唯徹醴酒脯


醢不設於序西南耳其餘竝同


案夕奠逮日則不用燭矣朝夕奠之外主人兄弟


皆不入殯宮小記無事不辟廟門哭皆於其次是


也弔者必於主人朝夕奠時少儀喪俟事不犆弔


是也

朔月奠用特豚魚腊陳三鼎如初東方之饌亦如之
　正義鄭氏康成曰朔月月朔日也初謂大斂時　敖
　氏繼公曰朔月則殷奠象生時之朔食也
無籩有黍稷用瓦敦有盖當籩位(敦都愛反)
　正義鄭氏康成曰黍稷併於甒北也於是始有黍稷

敖氏繼公曰朔奠及薦新不用籩所以别於殯奠

　之類此云用瓦敦則吉時或不用瓦者矣
　案朔奠有黍稷見節候之移而加之也無籩隆於彼
　者殺於此喪奠不必備且不當遣奠時或慮奠者不
　足也
主人拜賓如朝夕哭
　正義敖氏繼公曰如其廟門内外之儀
卒徹
　正義鄭氏康成曰徹宿奠也　敖氏繼公曰朝夕奠
　無俎非盛饌徹則去之不復改設于序西南唯言卒
　徹為下事節也
舉鼎入升皆如初奠之儀
　正義敖氏繼公曰升謂匕而升于俎也初奠小斂既
　殯之奠
卒朼釋匕于鼎俎行朼者逆出甸人徹鼎其序醴酒菹
醢黍稷俎
　正義鄭氏康成曰俎行者俎後執執俎者行鼎可以
　出其序升入之次　敖氏繼公曰俎行而匕者出升
　階而丈夫踊甸人乃徹鼎下文言主人要節而踊故
　於此略之而以徹鼎繼匕者出而言非謂其節如是
　也此見六者之序則是凡奠皆每人執一器明矣俎
　不言豚魚腊特執無嫌
　案執奠者計九人而執燭者先焉
其設于室豆錯俎錯腊特黍稷當籩位敦啓㑹卻諸其
南醴酒位如初(㑹如字舊作古外反非下同注今文無敦)
　正義鄭氏康成曰當籩位俎南黍黍東稷㑹盖也
　敖氏繼公曰黍稷後設變於籩實也醴酒位如初亦
　醴在黍南酒在稷南其異者北各有㑹耳
　案有黍稷則黍稷為食主故設俎後乃設之既啟㑹
　而以醴酒要其成也月令注云不以牲主穀
祝與執豆者巾乃出
　正義鄭氏康成曰共為之也　敖氏繼公曰中分其
　奠祝巾在南者執豆者巾在北者各以近其位而為
　之然則巾殯奠亦當如之經於此乃見之耳
主人要節而踊
　正義敖氏繼公曰丈夫婦人皆要節而踊唯言主人
　文省耳
皆如朝夕哭之儀
　正義敖氏繼公曰為凡不見者言也
月半不殷奠
　正義鄭氏康成曰殷盛也士月半不復如朔盛奠下
　尊者大夫以上月半有奠(敖氏繼公曰大夫月半殷奠鄭即以此士禮決之)
有薦新如朔奠
　正義鄭氏康成曰薦五穀若時果物新出者　敖氏
　繼公曰新謂穀之新熟者也春秋傳云不食新矣少
　儀云未嘗不食新皆指五穀而言
　案薦新當以五穀為主而他物有新者或附薦焉
徹朔奠先取醴酒其餘取先設者敦啓㑹面足序出如
入
　正義鄭氏康成曰啟㑹徹時不復盖也面足執之令
　足鄉前也敦有足則敦之形如今酒敦　敖氏繼公
　曰其餘取先設者則取敦亦後于俎矣執敦面足是
　以首自郷也其執而設之之時亦然少牢饋食禮敦
　皆南首盖北面設之故也敦有首足如物之縮者然
　背在上耳
　案此徹朔奠為将設夕奠也不蒙薦新之文而言若
　薦新則所徹者昨日之夕奠非朔奠也經既薦新乃
　復言此以終上事耳
其設于外如于室
　正義鄭氏康成曰外序西南

右朔奠

筮宅冢人營之
　正義鄭氏康成曰宅葬居也冢人有司掌墓地兆域
　者(賈疏周官冢人掌公墓之地辨其兆域此士亦有掌墓地兆域者)營猶度也詩云
　經之營之
　案雜記言大夫卜宅與葬日又云如筮則大夫於宅
　與日若卜若筮俱可也士亦當然此宅以筮日以卜
　者盖科用其一非宅不可卜而日不可筮也敖謂士
　筮宅不卜辟尊者之禮疑未必然
掘四隅外其壤掘中南其壤
　正義鄭氏康成曰為葬將北首故也(賈疏檀弓云葬於北方北首三)
　(代之逹禮也為北首故使壤在足處)　敖氏繼公曰壤土也謂所掘而
　起者也於将為壙之處掘其四隅與中央略以識之
　而已以神之從違未可必也外其壤謂置其壤於四
　隅之外南其壤謂置其壤於中央之南隅之外若東
　隅之東西隅之西是也
既朝哭主人皆往兆南北面免絰(免如字下免絰同)
　正義鄭氏康成曰兆域也所營之處免絰者不敢純
　凶　敖氏繼公曰云皆往明衆主人亦行也免絰亦
　左擁之絰服之最重者於此免之以對越神明宜與
　人異也服問曰凡見人無免絰雖朝於君無免絰
命筮者在主人之右筮者東面抽上韇兼執之南面受
命
　正義敖氏繼公曰受命於命筮者
命曰哀子某為其父某甫筮宅度兹幽宅兆基無有後
艱(為于偽反度道誤反注古文無兆基作期)
　正義鄭氏康成曰某甫且字也若言山甫孔甫矣宅
　居也度謀也基始也言為其父筮葬居今謀此以為
　幽㝠之居兆域之始得無後将有艱難乎艱難謂有
　非常若崩壊也孝經云卜其宅兆而安厝之(賈疏引孝經者)
　(證宅為葬居)　敖氏繼公曰命曰命筮者命之也亦如吉
　時宰贊命之為幽宅幽㝠之宅也無有後艱言其地
　若吉則後日無有艱難之事或曰當從古文無兆字
　而基亦宜作其屬下句
筮人許諾不述命右還北面指中封而筮卦者在左(還音)
　(旋)
　正義鄭氏康成曰既受命而申言之曰述不述命者
　士禮略(賈疏對少牢述命大夫以上禮詳知非為䘮禮略者特牲亦不述命故知士吉凶竝同也)
　中封中央壤也　敖氏繼公曰指中封若示神以其
　處然述命之儀見少牢禮
卒筮執卦以示命筮者命筮者受視反之東面旅占卒
進告于命筮者與主人占之曰從
　正義敖氏繼公曰卦者書卦於木既卒筮而筮者乃
　執以示命筮者必示命筮者以其出命故爾既占而
　先告命筮者乃告主人亦此意也若吉時則受命示
　卦皆於主人占之曰從所告之辭云爾從謂從其所
　筮之地也書云龜從筮從
　案下經卜日占者三人此筮亦當有占者三人故旅
　占也一人卜筮而三人占者或所傳不同或所見有
　異宜從其長者也舊說筮有連山歸藏周易卜有玉
　兆瓦兆原兆者非也洪範三人占則從二人之言蔡
　氏元定曰禹叙九疇時未有周易與原兆也
主人絰哭不踊
　正義敖氏繼公曰絰者筮事畢也
　案卜筮免絰事竟而復絰以接神不敢純凶也觀此
　則康王以冕服受顧命可不必疑於蘇氏之説矣
若不從筮擇如初儀
　正義鄭氏康成曰更擇地而筮之
　案更擇亦不逺其故地但另營壙所耳以古者北方
　北首葬有定處無四逺買山之法也
　存疑敖氏繼公曰再筮若又不吉則更擇地而不復
　筮也
　案更擇地恐須更筮
歸殯前北面哭不踊
　正義敖氏繼公曰殯前西階下也　鄭氏康成曰易
　位而哭明非常(賈疏朝夕哭在阼階下西面今在殯前北面是易位也)
　案筮宅而哭殯以親體之将逺而彌悲之也亦若将
　以所筮吉之處告者然下卜日哭同

右筮宅

既井椁主人西面拜工左還椁反位哭不踊婦人哭于
堂(還音環劉户串反敖音患)
　正義鄭氏康成曰匠人為椁刋治其材以井構於殯
　門外也(賈疏以下文獻明器材於殯門外故知此亦在殯門外)反位拜位也(賈疏)
　(謂西面拜位)既哭之則往施之竁中矣主人還椁亦以既
　朝哭(賈疏言亦者亦筮宅卜日二事也)　敖氏繼公曰拜工謝其勞
　也主人西面拜工則工東面矣左還椁由椁之東南
　行而繞之也
　案椁之長自六尺而下其方自五寸而上(䘮大記鄭注文)從
　下壘至上以端題湊(檀弓注并孔疏文)抗木之厚盖與椁方
　齊椁繞四旁而抗木在上(喪大記注疏文)故椁可以預施於
　竁中竁謂穿壙也既窆藏諸明器於旁乃加抗木掩
　之也盖古者椁木件列而疊積之井構者以其材兩
　横兩縱層層以上若井字然所以使其乾腊也　又
　案周官冢人既有日請度甫竁遂為之尸則竁當在
　卜日之後然則既哭之猶未必遂施於竁也檀弓云
　既殯旬而布材與明器則井椁獻器時距葬期猶逺
獻材于殯門外西面北上綪主人徧視之如哭椁獻素
獻成亦如之
　正義鄭氏康成曰材明器之材視之亦拜工形法定
　為素飾治畢為成　敖氏繼公曰北上西北上也南
　北陳之而前列在西徧視之亦自其所上者始此又
　與還椁異矣亦先拜工乃視之如哭椁者如其反位
　哭不踊也　賈氏公彦曰明器之材未斲治先獻之
　驗其堪否明器須好故又獻素又獻成有此三時獻
　法椁材直觀之而已
　案椁與器同在殯門外之西不必同日也若同日獻
　則椁北而器南中稍離之與敖氏疑井椁在外門外
　未必然
右視椁視器

卜日既朝哭皆復外位卜人先奠龜于西塾上南首有
席楚焞置于燋在龜東(焞秃温反又徒温反燋即約反又即腰反)
　正義鄭氏康成曰楚荆也荆焞所以鑽龜者(陸氏徳明曰鑽)

一作灼(賈疏古法鑽龜用荆謂之荆焞)燋炬也所以然火者也周官菙

　氏掌共燋契以待卜事凡卜以明火爇燋遂龡其焌
　契以授卜師遂以役之(賈疏彼注云焌讀如戈鐏之鐏謂以契柱燋火而吹之也)
　(契既然以授卜師用作龜也役之使助之是楚焞與契為一皆謂鑽龜之焌讀如戈鐏之鐏者取其銳頭)
　(為之灼龜也)　敖氏繼公曰席亦在龜後也龜南首燋在
　其左皆變於卜時
　餘論左氏傳卜葬先逺日辟不懐也
族長涖卜及宗人吉服立于門西東面南上占者三人
在其南北上(長知丈反)
　正義鄭氏康成曰族長掌族人親疏者吉服服玄端
　也(賈疏士以祭服為吉服士之祭服玄端而已)　敖氏繼公曰族長族人
　之尊者也族長與主人有親乃位于門西以将涖卜
　變其位也此占者亦吉服不言者文省耳吉服者亦
　以對越神明故也占者有司掌占事者也必三人者
　欲考其言異同之多寡而定是非也洪範云三人占
　則從二人之言
　通論賈氏公彦曰雜記大夫卜宅與葬日有司麻衣
　又云如筮則史練冠長衣此宗人吉服宗人掌禮之
　官非卜筮者著玄端則筮史亦服練冠長衣
　案雜記筮史謂大夫之私臣也私臣本應重服筮則
　易之以練冠長衣以示不純凶若士之筮史則或私
　臣或公有司不定以士臣少故也私臣為之自當練
　冠長衣若公有司則亦吉服以其本無服也族長應
　有服者尚吉服則無服者可知矣卜人雜記所謂有
　司也私臣則麻衣布衰布帶因喪屨緇布冠公有司
　則亦吉服經不著之者以其不定也
卜人及執燋席者在塾西
　正義鄭氏康成曰在塾西者南面東上　敖氏繼公
　曰卜人掌共卜事者也在塾西者便其升也
闔東扉主婦立于其内
　正義鄭氏康成曰扉門扉也
　案卜葬大事主婦必與聞之位于門内者所以别内
　外也不言面西面可知也在門内故凶服無變
席于闑西閾外
　正義鄭氏康成曰為卜者設也　敖氏繼公曰席亦
　西面
　案此與士冠禮特牲禮竝同唯少牢禮筮于廟門外
　不設席為異
宗人告事具主人北面免絰左擁之涖卜即位于門東
西面
　正義鄭氏康成曰涖卜族長也更西面當代主人命
　卜　敖氏繼公曰告告主人也主人既免絰復西面
　案擁之以手抱之也雖暫免猶不離之族長在主人
　之北詔辭當自右
卜人抱龜燋先奠龜西首燋在北
　正義鄭氏康成曰既奠燋又執龜以待之(賈疏先奠龜次奠燋)
　(既奠燋又取龜執之以待授與宗人)　敖氏繼公曰燋先謂執燋者先
　於龜而行也奠龜西首象神位在西郷之奠龜與燋
　皆東面不言焞與燋同處可知
宗人受卜人龜示高
　正義鄭氏康成曰以龜腹甲高起所當灼處示涖卜
　也近足者其部高(賈疏周官大卜注云春灼後左夏灼前左秋灼前右冬灼後右)
　敖氏繼公曰宗人就而北面訝受之下文授受亦訝
　也
　案卜人東面奠龜既則左還南面以授宗人宗人先
　東面乃右還北面受之宗人既受龜進東面授涖卜
涖卜受視反之宗人還少退受命(還音旋下同)
　正義鄭氏康成曰受涖卜命授龜宜近受命宜卻也
命曰哀子某來日某卜葬其父某甫考降無有近悔
　正義鄭氏康成曰考登也降下也言卜此日葬魂神
　上下得無近於咎悔者乎　敖氏繼公曰來日将來
　之日也某者柔日之名若乙丑丁酉之類無有近悔
　謂其日若吉則不近於悔如葬而遇雨及他有不虞
　則非吉日矣或曰考成也降下也謂成其下棺之事
　未知是否
　案出命者涖卜也東面命之
許諾不述命還即席西面坐命龜興授卜人龜負東扉
　正義鄭氏康成曰宗人不述命亦士禮略(賈疏少牢筮日述命)
　凡卜述命命龜異龜重威儀多也(賈疏此不述命而有西面命龜則大)
　(夫以上述命者與西面命龜異可知)負東扉俟龜之兆也　敖氏繼公
　曰言不述命則命龜之辭與涖卜所云者異矣
　案宗人東面受命訖右還西面坐命龜興右還南面
　授卜人龜卜人北面訝受之宗人乃退負東扉不述
　命矣而又有命龜之辭則辭比所命者為約與
卜人坐作龜興
　正義鄭氏康成曰作龜以火灼之以作其兆也周官
　卜師凡卜事揚火以作龜致其墨(敖氏繼公曰作猶起也)
宗人受龜示涖卜涖卜受視反之宗人退東面乃旅占
卒不釋龜告于涖卜與主人占曰某日從
　正義鄭氏康成曰不釋龜復執之也(賈疏旅占時宗人授人傳占占)
　(訖授宗人宗人復執之)　敖氏繼公曰如此文則是宗人亦占
　之也占謂占其兆之吉凶也兆有體色墨坼旅占卒
　復受龜遂執之以告涖卜不哭者吉服也主人不哭
　者未絰也
授卜人龜告于主婦主婦哭
　正義鄭氏康成曰不執龜者下主人也
告于異爵者
　正義賈氏公彦曰上云既朝哭皆復外位外位中有
　異爵卿大夫等宗人就位告之
　案異爵者位於門東西而北面
使人告于衆賓
　正義敖氏繼公曰衆賓謂士之在外位者也宗人不
　親告之下異爵者　鄭氏康成曰衆賓僚友不來者
　案敖說正也注說當兼之不來者亦宜使知其期來
　㑹葬也
卜人徹龜宗人告事畢主人絰入哭如筮宅賓出拜送
　正義敖氏繼公曰云徹龜則是曏者復奠于西塾上
　以待事畢也拜送賓盖於外門外
若不從卜擇如初儀
　正義敖氏繼公曰若不從則亦以告於主婦而下其
　儀則同也至次日乃更擇日而卜之曲禮云喪事先
　逺日曰擇則其相去不必旬有一日矣盖與吉禮筮
　日逺近之差異也古者士三月而葬日之先後當以
　此為節
　案開元禮有卜宅卜日之儀而政和禮無之盖唐之
　世相地擇日之書雖已行於時而儒臣議禮猶知依
　仿古人而不顯用時說則古意尚存君子不無餼羊
　之幸焉至宋則併此虗文而亡之盖專用術者之說
　矣尚論者於此能無升降之感哉

右卜葬日

欽定儀禮義疏卷二十八
欽定四庫全書
欽定儀禮義疏卷二十九
　士喪禮下第十三之一
正義鄭氏康成曰既夕士喪禮之下篇也大戴第


五小戴第十四别録名士喪禮下篇第十三　黄


氏榦曰案此篇名既夕禮鄭目録云别録名士喪


禮下篇周官注所引亦皆稱士喪禮下今復士喪


禮下以從舊名　敖氏繼公曰此禮承上篇爲之

乃别爲篇者以其禮更端也篇首云既夕哭故以


既夕名篇


案古者簡册以竹爲之而所編之簡不可以多故


每於文多者釐而爲二如此經士喪之有既夕少


牢之有有司徹是也此篇黄氏榦依劉氏向别録


目爲士喪禮下今從之　記總二篇目爲士喪記


則可目爲既夕記則偏舉不該若少牢之有司徹


則無礙矣續通解所以此用劉向而彼仍二戴也

旣夕哭
　正義鄭氏康成曰謂先葬二日與葬閒一日既夕哭
　出門哭止復外位時(賈疏據經夕哭請期之明日開殯遷祖又明日柩行乃葬故知)
　(是葬前二日與葬閒一日也既殯後朝夕哭在殯宮於此日夕哭訖出寢門復外位乃請期如下文所云)
　(也不於既朝哭而待既夕哭者以明日朝始啓殯不可隔夕哭也)
　存異鄭氏康成曰此諸侯之下士一廟其上士二廟
　則先葬前三日　賈氏公彥曰一廟則一日朝二廟
　則二日朝故上士先葬前三日也若然大夫三廟葬
　前四日諸侯五廟葬前六日天子七廟葬前八日差
　次可知
　案下記朝禰訖而適祖無厥明之文是二廟以一日
　而畢也曾子問謂天子國君之喪祝取羣廟之主藏
　諸祖廟卒哭而後主反其廟則無庸越六日八日而
　徧歴之矣大夫亦有大祖廟禮當同之士無大祖故
　二廟並朝與鄭賈以每日一廟爲計日之差是必不
　然其義互見下代哭章
請啓期告于賓(注今文啓爲開)
　正義鄭氏康成曰將葬當遷柩于祖有司於是乃請
　啓肂之期於主人以告賓賓宜知其時也　賈氏公
　彥曰復外位時有弔賓來亦在外位故請期因告賓
　也　敖氏繼公曰曏者既卜日即告於異爵者及衆
　賓賓固知其葬日矣則啓之期不言可知而有司必
　請其期以告於賓者重愼之至也於夕哭而賓在焉
　則其朝夕哭之儀同矣此不載主人答辭者下文巳
　明故略之
　案告于賓蓋兼來者與未來者而言以夕哭未必盡
　來若告之使來會葬則宜徧也下文請祖期請葬期
　皆不云告于賓者亦告可知䝉此文故略之耳

右請啓期

夙興設盥于祖廟門外
　正義鄭氏康成曰祖王父也下士祖禰共廟(賈疏下記云其)
　(二廟則饌于禰則此經所朝據一廟者而言設盥于祖是一廟者祖禰共廟也專言祖據尊者而言)
　賈氏公彥曰小斂設盆盥在東堂下大斂設盥于門
　外約小歛盥在東堂下則大斂盥在門外東方此下
　陳鼎如大斂奠此盥亦設在門外東方可知　敖氏
　繼公曰設盥爲舉鼎及設奠者也一廟而祖禰皆在
　焉惟云祖者是禮主於祖也
陳鼎皆如殯東方之饌亦如之
　正義鄭氏康成曰皆皆三鼎也如殯如大斂既殯之
　奠　敖氏繼公曰皆如殯謂三鼎之面位與其實皆
　如曏者門外所陳殯奠之鼎也東方之饌云如殯亦
　但據其盛者言之其遷祖奠之脯醢當在甒北不别
　見者略之
　案此所陳者祖奠也其陳之在祖廟門外東方之饌
　亦饌於祖廟之東堂下祖奠之前先有遷祖之奠故
　敖云脯醢併饌於此柩入廟後先設從奠徹從奠而
　後設遷祖奠徹遷祖奠而後設祖奠明日乃設遣奠
　此其序也
夷牀饌于階閒
　正義鄭氏康成曰朝祖正柩用此牀(賈疏柩至祖廟兩楹閒尸北首)
　(之時乃用此牀也)　楊氏復曰朝祖時載柩有輁軸正柩則
　有夷牀　敖氏繼公曰階閒祖廟堂下
　存疑敖氏繼公曰此即曏者承尸於堂之牀也
　案小斂之牀以承尸此牀以承柩廣狹崇卑或不一
　式敖氏謂夷牀即承尸之牀以夷字同耳殆未必然

右陳祖奠器饌

二燭俟于殯門外
　正義鄭氏康成曰早闇以爲明也燭用蒸(賈疏周官甸師氏以)
　(薪蒸役外内饔注云大曰薪小曰蒸又少儀主者執燭抱燋注云未爇曰燋燋即蒸)　賈氏公
　彦曰二燭者以開殯徹奠下注云炤徹奠與啓肂者
　是也故於此豫備之
丈夫髽散帶垂卽位如初(髽側瓜反)
　正義鄭氏康成曰爲將啓變也(賈疏小斂時變服男子括髪免散帶垂婦)
　(人髽今將啓殯見尸柩故變同小斂時也)如初朝夕哭門外位　敖氏繼
　公曰皆爲之於次乃即位髽者去冠與纚而爲露紒
　也將髺髪者必先髽故言此以明之亦與前經髺髮
　互見也此斬衰者耳其齊衰以下則皆免散帶垂解
　其三日所絞者也凡大功以上皆然髽與散帶垂未
　殯之服也是時棺柩復見故復此服焉此但言丈夫
　是婦人不與也婦人之帶所以不散垂者初已結本
　又質而少變故於此不可與丈夫同也其所以不言
　髽者婦人不當髽者雖未殯亦不髽則此時可知矣
　其當髽者自小斂以來至此自若無所改變故不必
　言之
　存疑鄭氏康成曰此互文以相見耳髽婦人之變(賈疏)
　(髽是婦人之變則免是男子之變今丈夫見其人不見免則丈夫當免矣婦人見其髽不見人則婦人當)
　(髽矣故云互文以相見也)　賈氏公彦曰小斂時斬衰男子括髪
　齊衰以下男子免此不言男子括髪者欲見啓殯之
　後雖斬衰亦免而無括髮知者喪服小記云君弔雖
　不當免時也主人必免不散麻雖異國之君免也注
　云爲人君變也以此言之啓後主人免可知若然後
　至卒哭其服同矣以其反哭時更無變服之文故知
　同也　李氏如圭曰爲母於即位又哭而免斬衰啓
　殯乃免禮之差也
　案括髮與免形制略同但麻與布異耳將啓斬衰者
　復小斂時之服無緣舍括髮而以免也然則小記所
　云者蓋指已葬之後言之與若母喪則啓殯時自應
　免矣
婦人不哭主人拜賓入即位袒
　正義鄭氏康成曰此不䝉如初者以男子入門不哭
　故也不哭者將有事止讙囂也(賈疏謂將有啓殯之事)　敖氏
　繼公曰婦人不哭說見於前
　案此拜賓亦在門外三三拜之大夫入門不哭婦人
　俟男子哭乃哭凡朝夕哭之節皆然此亦然但下文
　祝命哭乃哭則丈夫之不哭又待告啓也
商祝免袒執功布入升自西階盡階不升堂聲三啓三
命哭(免音問注今文免作絻)
　正義鄭氏康成曰執功布爲有所拂㧍也(賈疏拂㧍猶言拂拭)
　(下經云拂柩用功布是拂拭去塵且去凶邪之氣也)聲三三有聲存神也啓三
　三言啓告神也舊說以爲聲噫興也(賈疏曾子問祝聲三注云警神)
　(即此存神也彼亦以爲噫歆蓋舊說然也)　敖氏繼公曰商祝公有司也
　其爲士但當弔服加麻此時有事於柩故復爲之袒
　免
燭入
　正義鄭氏康成曰炤徹與啓肂者(賈疏一燭於室中炤徹奠一燭於堂)
　(炤開殯肂也)
祝降與夏祝交于階下取銘置于重(重直龍反下同注今文銘皆作名)
　正義敖氏繼公曰祝降者周祝取銘而降也不言其
　升故以降見之與夏祝交事相接也唯云交者亦相
　右也凡交而非相右者經必言相左以别之夏祝與
　執事者升取宿奠也祝取銘置于重爲啓肂遷之取
　銘在前置於重在後乃合而言之文順耳
　案有事於尸柩者商祝也有事於奠者夏祝也有事
　於銘與重者周祝也其職有常故各共而不亂周祝
　取銘夏祝徹奠自襲小斂之時而已然矣注謂夏祝
　取銘周祝徹奠非也徹奠者當有四人夏祝但執醴
　耳不言執事者省文也此宿奠從至廟而設之既徹
　降執之立於西堂下以俟其位則東面北上與入廟
　而俟於堂下同疏謂奠於序西南非也
踊無算
　正義鄭氏康成曰主人也　李氏如圭曰爲見柩
商祝拂柩用功布幠用夷衾(幠忽烏反)
　正義鄭氏康成曰拂去塵也憮覆之爲其形露(敖氏繼公)
　(曰形露猶露見也)　賈氏公彥曰夷衾於後無徹文當隨柩
　入壙矣　敖氏繼公曰夷衾即小斂後覆尸者也以
　其事相類故復用之　魏氏了翁曰柩出南首

右啓

遷于祖用軸
　正義鄭氏康成曰遷于祖朝祖廟也檀弓曰殷朝而
　殯于祖周朝而遂葬(孔氏穎達曰殷人尚質死則爲神故朝而殯于祖廟周則尚文)
　(親初殁未忍便以神事之故殯于路寝及朝廟遂葬)蓋象平生時將出必辭尊
　者(賈疏曲禮出必告反必面)　崇精問葬母亦朝廟否焦氏曰内
　豎職王后之喪朝廟則爲之蹕是母喪亦朝廟明也
　婦未廟見不朝廟
　案祖禰共廟遷于祖則禰在其中統於尊者之辭也
　檀弓云喪之朝也順死者之孝心也其哀離其室也
　故至於祖考之廟而後行敖氏謂以昭穆同又當祔
　之於此故遷于祖夫然則唯朝祖而不及禰乎若不
　相似然　殯時升棺用軸故啓殯而降出殯宮門入
　廟門而升也亦用之軸制注疏見上篇
重先奠從燭從柩從燭從主人從
　正義鄭氏康成曰行之序也　賈氏公彥曰柩前後
　皆有燭者以其柩車爲隔恐闇故各有燭以炤道若
　至廟燭在前者升炤正柩在後者在階下炤升柩故
　下記云燭先入者升堂東楹之南西面後入者西階
　東北面在下是也　敖氏繼公曰主人從衆主人以
　下從婦人從女賓從男賓在後女賓以上其行皆以
　服之親疏爲序服同乃以長幼也經但言主人從者
　以其餘皆從可知也葬而從柩之序亦然
　存疑鄭氏康成曰主人從者丈夫由右婦人由左以
　服之親疏爲先後
　案注據内則謂丈夫由右婦人由左此謂尋常行路
　則然耳若從柩則必男爲男焉女爲女焉且出寢門
　入廟門門中迫隘男婦非可以竝行也敖說得之
升自西階
　正義鄭氏康成曰柩也　敖氏繼公曰升自西階神
　之也凡柩歸自外而入廟者旣小斂則升自阼階未
　忍異於生也旣大斂則升自西階此亦入廟耳故其
　禮與大斂而入者同
　存疑鄭氏康成曰猶用子道不由阼也
　案不由阼階父在者則然耳今此所喪者父也生時
　由阼久矣不必以猶用子道爲義故敖氏據曾子問
　説之方小斂則將大斂於阼故由阼旣大歛則遂就
　西階而殯焉亦近逺之别也
奠俟于下東面北上
　正義鄭氏康成曰俟正柩也(賈疏旣正柩乃設奠)　敖氏繼公
　曰北上則巾席在後也記云巾席從而降
主人從升婦人升東面衆人東即位(衆下當從敖氏補主字)
　正義鄭氏康成曰位東方之位(李氏如圭曰東階下西面位)　賈
　氏公彥曰舉主婦東面主人西面可知衆主人以下
　從柩至西階下遂鄉東階下即西面位　敖氏繼公
　曰婦人東面當負序以辟奠者之往來東即位者乃
　衆主人也脱一主字耳以記攷之可見此時堂下之
　位亦如朝夕哭不皆在東方
正柩于兩楹閒用夷牀
　正義鄭氏康成曰兩楹閒象鄉户牖也是時柩北首
　(賈疏朝祖不可以足鄉之)　敖氏繼公曰兩楹閒東西節也其於
　楹閒爲少北此正柩于堂正與小斂後尸夷於堂者
　相類
　存疑賈氏公彥曰鄉户牖則在兩楹閒而近西矣記
　云夷牀輁軸饌于西階東饌夷牀俟正柩而言西階
　東則正柩于楹間近西可知
　案經言兩楹閒注云鄉户牖則户牖之閒適當兩楹
　之間士大夫之室居中而左右各有房康成此注足
　以爲明徵矣賈氏欲伸其東房西室之説故遷就其
　辭而云近西耳夷牀饌堂下則西階東便其升也升
　堂上則兩楹間欲其正也各有攸當豈必因其西而
　西之乎且婦人位於西設奠者必由之若柩近西不
　嫌其太偪邪
主人柩東西面置重如初
　正義敖氏繼公曰柩東明近於柩　鄭氏康成曰如
　初如殯宮時也(賈疏亦如殯宮三分庭一在南二在北而置之依上文序次重先不先置)
　(重者以其待正柩訖乃置之也)
　案祝取銘置于重亦如初
席升設于柩西奠設如初巾之升降自西階
　正義敖氏繼公曰席設于柩西亦差近於柩奠設于
　席前亦當柩少北柩北首西乃右也於此奠焉與奠
　于尸右之意同不統於柩奠宜統於席也不去席者
　先已用席則不變之且奠於尸與奠於柩亦宜異也

鄭氏康成曰從奠設如初東面也(賈疏如殯宮室中東面設之於)

　(席前也)不統於柩神不西面也不設柩東東非神位也
　(賈疏據神位在奥而言)巾之者爲禦當風塵(賈疏檀弓云喪不剝奠也與祭肉也)
　(與據小斂奠殯奠朔奠薦新奠有牲肉不可倮露故巾之此從奠脯醢醴酒無祭肉亦巾之者以在堂風塵)
　(故也朝夕奠在室不巾)
　存疑鄭氏康成曰席設于柩西直柩之西當西階也
　案奠無席則統於尸有席則統於席此時柩雖北首
　以有席故奠設于席前而東面如此則奠近柩而席
　稍遠矣席雖稍遠必不當西階以醴酒脯醢占地無
　多且席西爲舉奠者往來所由也記云將載祝及執
　事舉奠户西南面東上舉奠者自户以西則席尚當
　西楹之東明矣
　通論楊氏復曰喪奠之禮有三變始死奠于尸東小
　斂奠亦如之既殯奠于室之奥設席東面朝夕奠朔
　月奠薦新奠亦如之啓殯入廟席設于柩西奠設如
　初如初者如室中之神席東面也朝祖奠亦如之降
　奠及祖奠遣奠皆如之但設于柩東爲異
主人踊無算降拜賓即位踊襲主婦及親者由足西面
　正義敖氏繼公曰主人即柩東之位則踊既奠乃降
　也即位亦在阼階下襲亦在序東婦人由足出於柩
　南也西面于阼階上亦南上若有南面者則東上
　鄭氏康成曰親者西面堂上廹疏者可以居房中(賈疏)
　(房中西面)　賈氏公彥曰婦人不即鄉柩東西面者以主
　人在柩東待設奠訖主人降拜賓婦人乃得東也
　案主人在柩東由足而西至西階乃降主人旣降婦
　人乃得由足而東也
　存疑鄭氏康成曰設奠時婦人皆室户西南面奠畢
　乃得柩東西面
　案柩北首婦人不可由其首則注謂户西南面殆未
　然也初升時但東面耳由足而東則疏而幼者前行
　故柩西則北上柩東則南上也主婦以下西面則疏
　者當南面如親者多而西面不能容則應有南面者
　而疏者居房中矣
右朝祖

薦車直東榮北輈
　正義鄭氏康成曰薦進也進車者象生時將行陳駕
　也(賈疏曲禮云君車將駕則僕執策立於馬前已駕僕展軨效駕是生時將行陳駕今陳車亦象之也)
　今時謂之魂車(賈疏注以漢法況之以其神靈在焉故曰魂車)輈轅也(賈疏考工)
　(記輈人爲輈輈亦謂之轅)車當東榮西上於中庭(賈疏此車即記云薦乘車道車)
　(槀車是也先陳乘車次陳道車槀車以次而東是西上也中庭者南北之中)敖氏繼公曰知在東方之　
　(中庭者以雜記所言賵車之位定之也)　敖氏繼公曰北輈者以柩北
　首故耳
　存疑敖氏繼公曰此即遣車也
　案春官巾車職大喪飾遣車遂廞之行之凡周官言
　廞者皆明器也故注云遣車一曰鸞車謂陳駕之行
　之使人以次舉之以如墓也夏官校人職飾遣車之
　馬及葬埋之注云言埋之則是馬塗車之芻靈是則
　遣車載遣奠之包牲而置之椁之四隅者非真車非
　生馬即檀弓塗車芻靈是也若此所薦之三車則豈
　藉人舉之以行而駕之之馬又可得而埋之乎敖氏
　謂此即遣車非也　曲禮祥車曠左注云祥車葬之
　乘車即此所薦車也以其載皮弁服朝服蓑笠之等
　魂神所依故亦謂之魂車
　通論敖氏繼公曰乘車之前一木當中而曲縛衡以
　駕馬者謂之輈大車之前二木在旁而直縛軛以駕
　牛者謂之轅
　案輈轅散文則通實指則别考工記輈人車人言之
　析矣
質明滅燭
　正義鄭氏康成曰質正也　賈氏公彥曰自啓殯至
　在道及祖廟皆有二燭爲明以尚早也今至正明故
　滅燭　敖氏繼公曰燭堂之上下者
徹者升自阼階降自西階
　正義鄭氏康成曰徹者辟新奠(賈疏將設遷祖之奠故徹去從奠以辟之)

敖氏繼公曰徹者無由足之嫌故得升自阼階從

　其正禮亦可以見此奠者自西階升之意矣徹奠不
　改設于序西南亦以無俎而非盛饌故也
　存疑鄭氏康成曰不設序西南已再設爲褻
　案從奠唯醴酒脯醢耳本無改設序西南之理不以
　再設故
乃奠如初升降自西階
　正義鄭氏康成曰爲遷祖奠也奠升不由阼階柩北
　首辟其足(賈疏來往不可由柩首又飲食之事不可䙝之而由足故升自西階也徹由足者舊)
　(奠則由足無嫌)　李氏如圭曰亦柩西席前設之　敖氏繼
　公曰此奠亦惟以脯醢醴酒
　案從奠即昨日之夕奠也此遷祖奠則本日之朝奠
　矣唯於質明後不用燭耳其脯醢則設祖奠饌于東
　方時在甒北者徹從奠而後設遷祖奠徹遷祖奠而
　後設祖奠祖奠則殷奠也凡設殷奠當夕則不夕奠
　當朝則不朝奠以日奠不過於二也
　餘論朱子語類問朝祖時有遷祖奠恐在祖廟之前
　祖無奠而亡者難獨饗否曰不須如此理會禮説有
　奠處自合有無奠處自合無更何用疑
　案始死之後將葬柩行之前無頃刻離於奠者直以
　是爲魂魄之所馮焉若祖禰在廟而以喪奠干之是
　黷且不類也問者昧於吉凶之分非可與言禮者故
　朱子以不答答之
主人要節而踊
　正義鄭氏康成曰節升降　賈氏公彥曰奠升時主
　人踊降時婦人踊由重南主人踊此不言婦人文不
　具也　敖氏繼公曰節謂徹者奠者之升降與奠者
　由重南東時也要節而踊丈夫婦人皆然如其在殯
　宮之儀惟言主人亦文省
　案徹者升自阼階丈夫踊降自西階婦人踊奠者升
　自西階丈夫踊降自西階婦人踊奠者由重南東丈
　夫踊疏遺徹者則不備
薦馬纓三就入門北面交轡圉人夾牽之御者執策立
于馬後(圉魚吕反)
　正義鄭氏康成曰駕車之馬每車二匹(賈疏即薦車之馬也下經)
　(云公賵兩馬兩馬士制也此車三乘馬則六匹矣)纓今馬鞅也(賈疏纓是夾馬頸故以馬)
　(鞅解之)就成也諸侯之臣飾纓以三色而三成(賈疏巾車職上)
　(公纓九就侯伯纓七就子男纓五就諸侯之臣不得與子男同則大夫士同三就此三色則如聘禮記朱)
　(白蒼也)此三色者蓋絛絲也(賈疏謂以絲爲絛)其著之如罽然
　(賈疏爾雅釋言氂罽也郭注云罽染毛爲之鄭注巾車云玉路金路象路之樊及纓皆以五采罽飾之此)
　(士車纓三就以三采絲爲絛飾之但著之則同故云其著之如罽然)天子之臣如其命
　數(賈疏典命三公八命其卿六命大夫四命出封皆加一等故其就得與諸侯同依命數其色則無過)
　(五采罽天子之大夫以上五采罽與諸侯同士三命以下當與諸侯之臣同矣)王之革路絛
　纓(賈疏王革路木路不用罽而用絛絲爲纓與此纓三色者同)圉人養馬者(賈疏周官)
　(校人職乘馬一師四圉以其養馬故使之薦也)在左右曰夾(賈疏毎馬二人交轡夾之是在)
　(左右)既奠乃薦者爲其踐汚廟中也(賈疏欲其既薦即出)　賈氏
　公彥曰薦馬并薦纓者纓爲馬飾故與馬同時薦之
　下記云薦乘車纓轡貝勒縣于衡又云道車載朝服
　槀車載蓑笠注云道車槀車之纓轡及勒亦縣于衡
　也若然薦車時纓縣于衡此薦車得有纓者以薦車
　時縣于衡至薦馬又取而用之故兩見之也
　敖氏繼公曰三就采三匝也惟言入門則是但没霤
　耳每馬兩轡交轡而夾牽之謂左人牽右轡右人牽
　左轡也馬有纓而無樊蓋臣禮也春秋傳衞仲叔于
　奚請繁纓以朝孔子非之
　案圉人職凡喪紀牽馬而入陳謂此也凡有車馬必
　有圉人則圉人亦私臣之屬矣
　存疑鄭氏康成曰凡入門參分庭一在南　賈氏公
　彥曰大斂陳事在庭分爲三分一分在北則繼堂而
　言一分在南則繼門而言此繼門故云參分庭一在
　南不言門左門右則當門之北矣
　案經但言入門固無以見其距門逺近之節也參分
　庭一在南置重之處則薦馬必不於是焉可知
哭成踊右還出(還音旋下竝同)
　正義敖氏繼公曰哭成踊圉人與御者也雜記云薦
　馬者哭踊右旋者西上也
　存疑鄭氏康成曰主人於是乃哭踊者薦車之禮成
　於薦馬
　案薦馬所以終薦車之禮圉人御者哭踊而出喪無
　不致其哀猶祭無不致其敬也鄭與孔賈皆以哭踊
　屬主人玩此及雜記上下文意敖説殆是與　又案
　徹奠設奠之時薦車薦馬其事相接作經者置奠事
　於車與馬之間見堂上堂下彼此竝作也薦馬在後
　固欲其速出然亦非薦車既久而停以待之也學者
　善會之
賓出主人送于門外
　正義敖氏繼公曰送亦拜之門廟門也

右薦車設遷祖奠薦馬

有司請祖期
　正義鄭氏康成曰將行而飲酒曰祖祖始也(賈疏詩韓侯出)
　(祖是將行飲酒也死者始行亦曰祖)亦因在外位請之當以告賓(賈疏既夕)
　(哭訖因在外位請啓期此亦因外位請祖期故云亦也此賓即上來弔主人啓殯者)賓每事畢
　輒出(賈疏有司請期之禮每皆待事事畢因主人出在外位乃請之如篇首云請啓期此云請祖期)
　(下云請葬期皆因出在外位請之故云每事也)
　案喪無飲酒之禮但以還車鄉外之節爲行始名之
　曰祖耳
曰日側
　正義賈氏公彥曰此主人辭　鄭氏康成曰側昳也
　謂過中之時　敖氏繼公曰有司既得祖期不言告
　賓者於請啓期已見之此可知故略也下經請葬期
　亦然
　存疑敖氏繼公曰不用日中者辟殷人所尚也檀弓
　云殷人尚白大事斂用日中
　案自啓殯朝祖以主載柩飾棺諸事相接無間勢不
　能及日中而祖矣且祖奠即以當夕奠日過中則爲
　陰候之始雖視常日之夕奠差早而要爲夕之分也
　若以日中則非其宜祖與歛事不類殷人未必日中
　而祖也又何辟乎

右請祖期

主人入袒乃載踊無算卒束襲
　正義鄭氏康成曰袒爲載變也乃舉柩郤下而載之
　(賈疏柩在堂北首今郤下以足鄉前下堂載於車故謂之郤)束束棺於柩車(賈疏柩車)
　(即周官蜃車也四輪迫地其轝狀如長牀兩畔竪軨子載柩訖以物束棺使與柩車相持不動此束非棺)
　(束喪大記君蓋用漆三袵三束檀弓棺束縮二横三彼是棺束也)賓出遂匠納車于
　階間謂此車(賈疏下記文)　敖氏繼公曰主人入袒當在
　阼階下既載則在柩東柩東之位亦當柩少北
　案降柩仍用軸降自西階乃載之柩車下注云柩車
　在階間少前參分庭之北以其北當容婦人之位故
　以三分之北爲節蓋自其始載而已然及既祖不改
　也主人此時在柩東於尸爲左柩車之前束在北
降奠當前束
　正義鄭氏康成曰下遷祖之奠也當前束猶當尸腢
　也亦在柩車西(敖氏繼公曰亦當柩少北)束有前後(賈疏言前束則有後束可)
　(知)　賈氏公彥曰卒束乃云降奠則未束以前人各
　執之可知
商祝飾柩一池紐前䞓後緇齊三采無貝(䞓丑成反敖作赬齊臍同)
　正義鄭氏康成曰飾柩爲設牆桺也(賈疏設牆桺即加帷荒是也)
　巾奠乃牆謂此也(賈疏下記文)牆有布帷桺有布荒(賈疏在旁)
　(曰帷在上曰荒總名爲桺桺之言聚諸飾之所聚也對言之則帷爲牆荒爲桺通言之言牆即兼桺檀弓)
　(周人牆置翣及此巾奠乃牆是也言桺亦兼牆周官縫人縫棺飾衣翣桺之材是也荒䝉也取䝉覆之義)
　池者象宮室之承霤以竹爲之狀如小車笭衣以青
　布(賈疏生人宮室以木爲承霤仰之以承霤水死者無水可承用竹直象平生有之而已)一池
　縣於桺前(賈疏喪大記君三池大夫二池士一池君三面俱有大夫縣於兩相士唯縣於桺前)
　(面而已)紐所以聯帷荒前赤後黑因以爲飾(孔氏穎達曰荒在上)
　(帷在旁屬紐以結之與束棺屬披之紐别)左右面各有前後齊居桺之中
　央若今小車蓋上蕤矣(賈疏齊若人之臍亦居身之中央漢時小車蓋上有蕤在)
　(蓋之中央故舉以爲説)以三采繒爲之上朱中白下蒼(賈疏聘禮記三)
　(采朱白蒼彼據繅藉此齊用三采亦然)著以絮(賈疏以絮著之使高)元士以上有
　貝
　案棺飾曰桺蓋以杞桺爲骨而外以布衣之桺者以
　其質言牆者以其形言也池孔氏謂織竹爲籠蓋爲
　長籠仰之類池也齊荒之頂也若今之轎頂然喪大
　記士一貝與此異記者各舉所見故有異同耳注謂
　天子之元士有貝此諸侯之士故云無貝乃因其不
　合而強爲之辭
　通論鄭氏康成曰飾棺者以華道路及壙中也帷荒
　皆所以衣桺也士布帷布荒者白布也君大夫加文
　章焉桺象宮室縣池於荒之爪端若承霤然君大夫
　以銅爲魚縣於池下揄揄翟也青質五色畫之於絞
　繒而垂之以爲振容象水草之動搖行則魚上拂池
　雜記曰大夫不揄絞屬於池下是不振容也士則去
　魚齊縫合雜采爲之形如瓜分然綴貝絡其上及旁
　也　又曰采青黄之間曰絞人君之桺其池繫絞繒
　於下而畫翟雉焉名曰振容又有銅魚在其間大夫
　去振容士去魚　孔氏穎達曰池織竹爲籠三池者
　諸侯禮也天子四池諸侯闕後故三也大夫二池者
　賀云前後各一庾云兩邊而已一池者唯在前也不
　振容者謂不以揄絞屬於池下爲振容也齊五采者
　謂鼈甲上當中央形圓如車蓋高三尺徑二尺餘以
　五采繒衣之列行相次又連貝爲五行交絡齊上也
　三采者絳黄黑也
　案飾棺之法莫詳於大記當互攷之然孔氏所言三
　色與此注異不知其何所本也大夫二池象前後霤
　則賀說近之
　餘論朱子曰某舊爲先人飾棺考制度作帷荒延平
　先生以爲不切禮文繁多使人難行後聖有作必稍
　裁減方始行得耳
設披(披彼義反注今文披皆爲藩)
　正義鄭氏康成曰披絡桺棺上貫結於戴人居旁牽
　之以備傾虧(賈疏喪大記注云戴之言値也所以連繫棺束與桺材使相値因而結前後披)
　(也合此注言之則戴兩頭皆結於桺材又以披在棺上絡過然後貫穿戴之連繫棺束者乃結於戴餘披)
　(出之於外一畔有二爲前後披使人持之以備傾虧也)喪大記曰士戴前纁後
　緇二披用纁(賈疏引此者證披連戴而施之)　許氏愼曰從旁持曰
　披　孔氏穎達曰披用帛爲之以一頭繫於戴出一
　頭於帷外人牽之若柩車登高則引前適下則引後
　欹左則引右欹右則引左
　案周官司士注云披柩車行所以披持棺者有紐以
　結之謂之戴結披必當棺束於束繫紐視此注尤明
　爽
　通論鄭氏衆曰披者扶持棺險者也天子旁十二諸
　侯旁八大夫六士四
　案大記君纁戴六纁披六大夫戴前纁後玄披亦如
　之士戴前纁後緇二披用纁先鄭乃加一倍數之者
　以執披之人言耳下記云執披者旁四人
屬引(屬音燭)
　正義鄭氏康成曰屬猶著也引所以引柩車(賈疏引謂拂繩)
　(鄭注喪大記云在棺曰紼行道曰引言紼見繩體言引見用力)古者人引柩(賈疏雜記云乘)
　(人專道而行又云諸侯五百大夫三百皆是引人也春秋傳曰坐引而哭之三)　敖氏繼公
　曰引柩車之索也屬之於車輅云引者以用名之凡
　引天子用六諸侯四大夫士二
　案雜記諸侯執紼五百人大夫執引三百人以此差
　之則士執引者二百人與下經云實土三主人拜鄉
　人則皆鄉人爲之矣四閭爲族八閭爲聯以相葬埋
　族師掌之而統於司徒之教民間之相爲者然也况
　於士之官治其喪者乎曲禮曰助葬必執紼　束棺
　於柩車者曰束連繫棺束與桺材而結之者曰戴貫
　結於戴而出之於外人居旁牽之者曰披車之轅前
　後出横縛於轅以屬引者曰輅以長繩屬輅之兩端
　而人引之者曰引行道曰引屬於柩車者也在棺曰
　紼説柩車而但屬於棺謂遷祖時及在壙將窆時也
　其爲繩一也

右載柩

陳明器于乘車之西(乘繩證反)
　正義鄭氏康成曰明器藏器也(賈疏自苞筲以下總是藏器以其俱入壙)
　(也)檀弓云其曰明器神明之也言神明者異於生器
　竹不成用瓦不成味(賈疏彼注云味當作沬沬靧也)木不成斲琴瑟
　張而不平竽笙備而不和有鐘磬而無簨簴　敖氏
　繼公曰陳于車西其在東堂之南與
　存疑鄭氏康成曰陳器于乘車之西則重之北也(李氏)
　(如圭曰薦車陳于南北之中庭重三分庭一在南明器陳于乗車之西知在重北)
　案薦車乘車直東榮道車槀車以次而東則東堂之
　南尚空也重置於庭當東西之中乘車之距之也逺
　焉得及重之北乎且陳塗當階爲往來之所由明器
　必不越陳塗而西可知
折横覆之(折之設反覆芳屋反)
　正義鄭氏康成曰折猶庪也(賈疏窆畢加壙上所以承抗席若庪藏物然)
　窆事畢加之壙上以承抗席横陳之者爲苞筲以下
　䋫於其北便也覆之見善面也(賈疏善面鄉上)　賈氏公彥
　曰折於抗席前用而不加於抗席之上者以其重大
　故别陳於南用之仍在茵後　敖氏繼公曰陳折云
　横則是折之狀當與抗木之横者相似但未必有縮
　者耳於此横陳之蓋象其在壙也後言横者縮者皆
　放此自抗木至茵亦後用者先陳此折之用在抗木
　之前乃首陳之者以其差重大於抗木故特異之與
　存疑鄭氏康成曰折方鑿連木爲之蓋如牀而縮者
　三横者五(賈疏此無正文以經云横覆之明有從既爲從横即知有長短廣狹以承抗席故以)
　(如牀解之)無簀
　案折蓋以板片爲之以其在棺飾之上不宜以厚重
　者壓之也且其上有抗木以爲固則此固無須厚重
　矣注疏敖氏均以意度之而敖氏差近首陳之者爲
　其親棺故與
抗木横三縮二(抗苦浪反劉音剛後同)
　正義鄭氏康成曰抗禦也所以禦止土者其横與縮
　各足掩壙　賈氏公彦曰壙口大小無文但明器等
　皆由羡道入諸侯以上又有輴車亦由羡道入壙口
　惟以下棺則壙口大小容棺而已今抗木亦足掩壙
　口而已
加抗席三
　正義鄭氏康成曰席所以禦塵(賈疏抗木在上故云禦土抗席在下)
　(隔抗木慮有塵鄉下故云禦塵)　賈氏公彥曰抗木不言加明别
　陳於折之北抗席言加加於抗木之上可知下云
　如茵明又於抗席之上加之此三者後陳者先用
　故先陳抗木次陳抗席而後陳茵及葬時茵先入
　擴窆事訖加折壙上則先用抗席後用抗木是其
　次也　敖氏繼公曰此席在茵與抗木縮者之間
　是亦縮也不言者亦文省耳每席之長亦與壙齊
　用時云覆則此陳時郤也　李氏如圭曰古之為
　椁累木於棺之四旁而上下不周棺之下藉以茵
　其上加以折次加抗席次加抗木故陳時亦重累
　陳之
　案抗木入壙則兩端置於椁上喪大記注云抗木之
　厚蓋與椁方齊椁繞四旁而抗木在上此即椁之蓋
　也東西曰横南北曰縮横者合三片而足掩壙縮者
　合二片而足掩壙一横一縮兩層重之所以爲固密
　也抗席其用葦若萑與廣輪必足掩壙席之三重亦
　欲其周疉也抗木與茵俱兩重而以席之三重者置
　於其間又取相變也
加茵用疏布緇翦有幅亦緇二横三(茵音因注今文翦作淺)
　正義鄭氏康成曰茵所以藉棺者翦淺也幅縁之(敖氏)
　(繼公曰翦與有幅皆未詳或曰有幅謂繚縫之而不削幅也)亦亦抗木也及其用
　之木三在上茵三在下象天三合地二人藏其中焉
　(賈疏說卦傳参天兩地竒偶之數取於此)　敖氏繼公曰疏布六升以上
　至四升者也茵與抗木其陳之用之横縮之次各不
　類蓋貴相變也
　案後陳者先用則茵先其横者次其縮者抗木先其
　縮者後其横者經文甚明且於相變之例肳合注茵
　三在下傳寫者訛爲茵二而疏即作茵二解之乃令
　讀者展轉迷眩今以經正之
器西南上綪(綪菑耕反)
　正義鄭氏康成曰器目言之也陳明器以西行南端
　爲上綪屈也不容則屈而反之　敖氏繼公曰器自
　苞而下者也均其多寡分爲數列以要方也其前列
　始於茵北之西以次而綪焉其後列不過於茵北之
　東可知矣器主於入壙故南上
茵
　正義鄭氏康成曰茵在抗木上陳器次而北也　賈
　氏公彦曰茵非明器而言之者以器從茵鄉北爲次
　第故也　敖氏繼公曰茵之下有抗席抗木唯言茵
　者指其可見者言也
苞二
　正義鄭氏康成曰所以裹遣奠羊豕之體(賈疏下文既設遣奠)
　(乃云苞牲取下體故知苞二所以裹奠)
筲三黍稷麥
　正義鄭氏康成曰筲畚種類也(賈疏舊說畚以盛種故云畚種此筲與畚)
　(俱盛種同類故舉以爲況)其容蓋與簋同一觳(賈疏考工記瓬人爲簋實一觳觳斗)
　(二升此筲與簋俱盛黍稷故約同之)
罋三醯醢屑幂用疏布(罋烏貢反注今文幂皆作密)
　正義鄭氏康成曰罋瓦器其容蓋亦一觳(賈疏聘禮記致饔餼)
　(云罋十二升此罋約同之)屑薑桂之屑也内則曰屑桂與薑
甒二醴酒幂用功布皆木桁久之(桁户郎反又户庚反一户盎反久鄭讀爲)
　(灸敖讀如字注古文甒皆作廡)
　正義鄭氏康成曰甒亦瓦器桁所以庪苞筲罋甒也
　每器異桁(李氏如圭曰言皆知異桁)　孔氏穎達曰桁以木爲之
　置於地所以庪罋甒也　敖氏繼公曰謂皆以桁久
　之也久說見上篇
　案凡酒稻爲上黍次之粱又次之雜記云醴者稻醴
　也則此醴酒蓋用其上者
　存疑鄭氏康成曰久當爲灸謂以蓋案塞其口
　案敖氏以木桁爲久之之物所以著苞筲罋甒之底
　而使之平也參觀上篇重鬲久法其說似爲得之罋
　甒既幂之宜無庸更塞其口矣
用器弓矢耒耜兩敦兩杅槃匜匜實于槃中南流(敦音對杅)
(音于匜音移注今文杅爲桙)
　正義鄭氏康成曰此皆常用之器也杅盛湯漿槃匜
　盥器也流匜口也　敖氏繼公曰耒耜田器也耜以
　起土耒其柄也此有爵矣乃以耒耜爲用器爲其有
　圭田故也孟子曰卿以下必有圭田圭田者主人所
　親耕以共祭祀之齋盛者也
無祭器
　正義鄭氏康成曰士禮略也大夫以上兼用鬼器人
　器也(賈疏明器鬼器也祭器人器也)　敖氏繼公曰祭器尊唯尊者
　乃得用之鄭氏以此士喪禮無祭器故意大夫有之
　然亦未有以見其必然若天子諸侯則固宜有之矣
有燕樂器可也
　正義鄭氏康成曰與賓客燕飲用樂之器也　賈氏
　公彥曰樂器升歌有琴瑟庭中有特縣云可者許其
　得用也　敖氏繼公曰如琴瑟之類是也檀弓云琴
　張而不平竽笙備而不和有鐘磬而無簨簴其此之
　謂與云可亦不必其用之也
役器甲胄干笮(笮菑赫反)
　正義鄭氏康成曰此皆師役之器甲鎧胄兜鍪干楯
　笮矢箙　賈氏公彥曰上用器有弓矢此無弓矢者
　示不用也下記云薦乘車鹿淺幦干笮革靾者是魂
　車所載象生者與此干笮别
　餘論敖氏繼公曰笮不屬用器乃屬役器豈以有師
　役方用之乎
燕器杖笠翣(翣師插反)
　正義鄭氏康成曰燕居安體之器也笠竹􁌓蓋也(賈疏)
　(􁌓竹青之皮)翣扇　賈氏公彥曰杖所以扶身笠所以禦
　暑翣所以招凉皆燕居用之
　通論李氏如圭曰周官大喪司弓矢共明弓矢司兵
　廞五兵眂瞭廞樂器典庸器廞筍簴笙師鎛師籥師
　司干竝廞樂器及葬奉而藏之又樂師凡喪陳樂器
　則帥樂官
　案巾車設遣車廞之行之車僕廞革車司常建廞車
　之旌及葬如之校人飾遣車之馬及葬埋之皆共明
　器者也此篇無一及焉則鄭氏謂士無遣車信矣

右陳器


總論荀氏况曰具生器以適墓象徙之道也略而


不盡貌而不功趨輿而藏之明不用也象徙道又


明不用所以重哀也　劉氏熙曰送死之器曰明


器神明之器異於人也


餘論朱子答明器之問曰禮既有之自不宜去然


亦更在斟酌今人或全不用也　又曰苞筲罋以


盛羊豕五穀酒醯醢雖古人不忍死其親之意然


實非有用之物且脯肉腐敗生蟲聚蟻尤爲非便


雖不用可也

徹奠巾席俟于西方主人要節而踊
　正義鄭氏康成曰巾席俟于西方祖奠將用焉　賈
　氏公彥曰此徹遷祖奠者爲將還車更設祖奠也
　敖氏繼公曰徹者由東方當柩車之南折而西至柩
　車之西南折而北東面而徹奠既徹至西方折而南
　乃由重南東也要節者東方西鄉時丈夫踊既徹西
　方南鄉時婦人踊由重南東時丈夫踊也此時徹奠
　辟還柩也不改設亦以無俎也
　正義鄭氏康成曰要節者來象升丈夫踊去象降婦
　人踊徹者由明器北西面既徹由重南東不設于序
　西南者非宿奠也宿奠必設者爲神馮依之久也
　案注謂明器在重北故徹者由其北而西其實明器
　在陳塗之東非徹者所經也有宿奠而不改設者常
　日之夕奠是也有非宿奠而改設者徹朔奠設于外
　如于堂爲將夕奠故也敖氏析矣
袒
　正義鄭氏康成曰爲將祖變
商祝御柩
　正義鄭氏康成曰亦執功布居前爲還柩車爲節(賈疏)
　(謂居柩車前郤行以爲還車者節度)
　案啓柩之初商祝拂柩用功布此注云亦亦者亦拂
　柩也
乃祖
　正義鄭氏康成曰還柩鄉外爲行始(賈疏轅鄉外也祖者始也)
　案還柩不嫌以足向祖者庭與堂其地别也距室則
　逺矣
踊襲少南當前束
　正義鄭氏康成曰主人也(賈疏前袒是主人此襲亦是主人)柩還則
　當前束南(賈疏車未還之時當前束近北今還車亦當前束少南)　敖氏繼公
　曰不言主人者可知也此踊襲皆於故位既則少南
　也主人柩東之位皆當前束載時前束在北及還柩
　則在南故少南以當之然則柩車雖還亦不離其所
　也
　案還柩車之時主人當郤行而東稍逺以辟還柩既
　則復於故處踊襲乃少南焉衆主人堂下直東序西
　面自若
婦人降即位于階間
　正義敖氏繼公曰柩已還而首南鄉婦人乃得即位
　于其北位亦當西上婦人不位于車西恐妨賓客之
　行禮者也
　存疑鄭氏康成曰爲柩將去有時也位東上(賈疏堂上時婦)
　(人在阼階西面統於堂下男子今柩車南還男子在車東故婦人降亦東上統於男子也)
　案婦人降由阼階以次而西行則西上是也柩亦明
　旦行則婦人降節非爲柩將去也柩既降本應從降
　但未祖則不宜立於尸首故稍俟耳注蓋未確凡行
　列從無男子婦人相統之法
　存異賈氏公彥曰婦人不鄉車西者以車西有祖奠
　故辟之在車後
　案凡奠皆在尸右柩初降時北首降奠當前束則奠
　在西也及祖而還車柩南首矣下云乃奠如初謂設
　祖奠于柩車之東亦當前束也疏誤
祖還車不還器(還音旋下竝同陸音患)
　正義鄭氏康成曰祖有行漸車亦宜鄉外也器之陳
　自已南上　敖氏繼公曰不還器者以陳之之時西
　南上已見行意也必云不還器者嫌車與重皆還此
　亦宜如之也
　案此車即所薦之乘車道車槀車也薦時北輈還時
　南輈還車者欲其與柩車同鄉也器陳時已南上故
　不須更還
祝取銘置于茵
　正義鄭氏康成曰重不藏故於此移銘加于茵上(賈疏)
　(重不入壙擬埋於廟門左茵是入壙之物銘亦入壙之物故置于茵也)　敖氏繼公曰
　銘之在重其面外鄉與重之鄉背異故將還重則徹
　之亦以是時可以不用銘也置於茵者當與之同入
　壙
　案此取銘者亦周祝也
　通論賈氏公彥曰士無廞旌唯有乘車所建攝盛之
　旜幷此銘旌而已大夫以上有廞旌通此二旌則備
　三旌也
二人還重左還
　正義鄭氏康成曰重與車馬還相反由便也　敖氏
　繼公曰車馬西上宜右還重一而已宜左還皆由便
　也二人還之則凡舉之亦二人矣重之鄉背不必與
　柩同但因還柩之節而併還之也
　案左還自北而東轉乃南鄉也經於重言左還故知
　車右還也然則柩車亦右還矣
布席乃奠如初主人要節而踊
　正義鄭氏康成曰柩車已祖可以爲之奠也是之謂
　祖奠(賈疏下記云祝饌祖奠于主人之南是謂之祖奠)　敖氏繼公曰記云
　祝饌祖奠于主人之南當前輅北上巾之謂此時與
　如記所云則是布席于柩東少南東面而奠于其東
　也柩已南首故奠於此亦奠於尸東之意也布席于
　柩西則北上柩東則南上與初大斂時舉鼎以下之
　儀也是雖所奠異處而面位則同故以如初蒙之奠
　者之來由東方當前輅而西既奠則由柩北而西亦
　由重南而東反於其位矣要節而踊謂奠者於東方
　西鄉時丈夫踊西方南鄉時婦人踊由重南東丈夫
　踊也
　案柩南首奠者自西而東無由首之嫌者以有重爲
　之隔也
　存異賈氏公彥曰祖奠既與遷祖奠同車西人皆從
　車而來則此要節而踊一與遷祖奠同
　案堂上柩北首則奠在柩西初載降奠同之既祖柩
　南首則奠在車東矣焉得同乎疏失之
薦馬如初
　正義鄭氏康成曰柩動車還宜新之也
賓出主人送
　案賓入爲祖也主人入袒時賓亦入矣方出而旋入
　者禮更端也祖訖乃出主人出廟門拜送之

右祖

有司請葬期
　正義鄭氏康成曰亦因在外位時(賈疏亦者亦丄請啓期請祖期皆因)
　(在外位時也)
入復位
　正義鄭氏康成曰主人也　敖氏繼公曰復柩東之
　位
　通論鄭氏康成曰自始死至於殯自啓至於葬主人
　及兄弟恒在内位(賈疏始死未小歛以前位在室中尸東小歛後位在阼階下啓殯柩)
　(既入祖廟位亦在阼階下皆内位也)
　案既殯主人喪次在寢門外則外位也自朝夕哭奠
　外皆居之啓殯則棺露與未殯時同主人不可離尸
　柩故恒在内位非拜送賓則不出也
右請葬期

欽定儀禮義疏卷二十九
欽定四庫全書
欽定儀禮義疏卷三十
　士喪禮下第十三之二
公賵玄纁束馬兩(賵敷甕反)
　正義鄭氏康成曰公國君也賵所以助主人送葬也
　(賈疏兩小傳皆云車馬曰賵施於生及送死者故云助主人送葬者也)兩馬士制也(賈疏)
　(兩馬士在家常乗之法其出使若征伐則乗駟馬大夫以上則常乗駟馬也)春秋傳曰宋
　景曹卒魯季康子使冉求賵之以馬曰其可以稱旌
　繁乎(賈疏哀二十三年左氏傳彼注云景曹宋元公夫人景公之母小邾女曹其姓季桓子之外祖)
　(母也穪舉也繁馬飾繁纓也引之者證賵馬助人之事)　庾氏蔚之曰賵馬欲
　以共駕魂車也　敖氏繼公曰國君以馬幣禮於其
　臣者唯此耳君賵之乃用兩馬者如其駕薦車之數
　也　李氏如圭曰書傳云士飾車駢馬
擯者出請入告主人釋杖迎于廟門外不哭先入門右
北面及衆主人袒
　正義鄭氏康成曰尊君命也(敖氏繼公曰釋杖出迎及袒者尊君命也)衆
　主人自若西面(賈疏衆主人不迎賔明自若常位柩東西面可知)
　案衆主人位在阼階下西面疏云柩東者大槩之辭
　耳
馬入設
　正義敖氏繼公曰設於西方也雜記言諸侯相賵之
　禮云上介賵陳乗黄大路於中庭則此賵馬其亦中
　庭與設於此者變於吉也吉時參分庭一在南
　存疑鄭氏康成曰設於庭在重南(賈疏馬是庭實故設於庭以庭實皆)
　(三分庭一在南設之又重北陳明器不得設馬也)
　案下文賓奉幣由馬西則馬當近堂塗設之凡嘉禮
　賓禮設庭實皆參分庭一在南䘮禮宜異敖氏援雜
　記定之當已若在重南是更不及參分之一也明器
　不當重北上已言之馬亦無設於重北之法也有馬
　無車蓋賵士之禮然與賵大夫之䘮容有車
賓奉幣由馬西當前輅北面致命(輅音路)
　正義鄭氏康成曰賓使者(賈疏使者亦士也)幣玄纁也輅轅
　縛所以屬引(賈疏謂以木縛於柩車轅上以屬引於上而挽之)由馬西當前
　輅之西於是北面致命得鄉柩與奠柩車在階閒少
　前參分庭之北(賈疏下記云遂匠納車于階閒是柩車在階閒也)輅有前後
　(賈疏經云前輅則有後輅可知)　敖氏繼公曰賓奉幣入門左當階
　而北行當輅乃折而東行至其右北面致命君使乃
　不升堂致命者柩在下也賓進自西方而云由馬西
　則馬亦在西方明矣
　案馬在西方堂塗之東故賓由馬西賓致命時尚在
　前輅之西致訖乃之東而奠幣以奠幣故不以由尸
　首為嫌也
主人哭拜稽顙成踊賓奠幣于棧左服出(棧士眼反劉才産反注今)
　(文棧作輚)
　正義鄭氏康成曰棧謂柩車也棧車不革鞔而漆之
　服車箱奠于左服象授人授其右也(敖氏繼公曰如授生人以物必)
　(於其右而授之欲其便於受也)　賈氏公彦曰此車南鄉以東為左
　尸在車上以東為右故左服授其右也　敖氏繼公
　曰下經云至于邦門公使宰夫贈玄纁束主人由左
　聽命賓由右致命然則此時主人雖不在位亦當進
　於庭之北稍近於賓而聽命矣賓既致命亦於是而
　拜之奠于左服與委物於尸東殯東者同意
　案春官巾車職士乗棧車注云棧車不革鞔而漆之
　此柩車廹地四輪與棧車制異但不革鞔是同故亦
　以棧名之服即考工記車人牝服植於車兩旁為攔
　蔽者也乗車則謂之較賓仍西行由馬西而南行折
　而東乃出
宰由主人之北舉幣以東
　正義鄭氏康成曰柩東主人位以東藏之(賈疏此時主人位在)
　(門東北面以幣在車東故宰由主人位北而向左服上取幣以東藏之於内也)　敖氏繼公
　曰主人之北謂主人當時所立處之北也蓋是時主
　人不拜於位又以下文主人受賻之儀例之則主人
　拜此君命亦西面矣
　案宰私臣也其位在門東北面主人迎賓入門右北
　面時則固在宰之前左矣主人稍進聽命拜賓宰乃
　進而北行折而西由主人之北當柩東又折而北乃
　舉幣以東也敖云主人不拜於位者謂不拜於柩東
　之位也其拜在位之東南
士受馬以出
　正義鄭氏康成曰此士謂胥徒之長也有勇力者受
　馬　敖氏繼公曰此受馬者亦以舉幣為節
主人送于外門外拜襲入復位杖
　正義敖氏繼公曰此亦為君命袒故既送使者則襲
　於外　賈氏公彦曰還入廟門復柩車東之位杖
　存異敖氏繼公曰此外門亦廟之外門也將葬則開
　之以出柩吉時惟館賓於此則開之
　案外門只有一耳廟别有外門於經無據

右公賵

賓賵者將命擯者請入告出告須
　正義賈氏公彦曰云將命者身不來遣使者將命告
　主人　敖氏繼公曰賔卿大夫士之使者也　鄭氏
　康成曰不迎告曰孤某須(賈疏雜記主人使擯者告賓辭)
馬入設賓奉幣擯者先入賓從致命如初
　正義敖氏繼公曰擯者先入入門而若道之也賓從
　入門而左也　鄭氏康成曰初公使者
主人拜于位不踊
　正義鄭氏康成曰柩車東位也既啟之後與在室同
　(賈疏始死時兄弟朋友襚者主人拜于位此亦拜于位俱不為賓出故云與在室同也)　敖氏
　繼公曰拜不稽顙亦以與君禮同節宜逺辟之下禮
　放此
　案此云拜于位則拜君賵之使者不於位明矣
賓奠幣如初舉幣受馬如初
　正義敖氏繼公曰舉幣亦蒙如初者是時主人之位
　與拜君命之處雖不同而宰之舉幣以主人之北為
　節則一也
擯者出請
　正義鄭氏康成曰賓出在外請之為其復有事　敖
　氏繼公曰言出請見賓已出在外也此時賓客為禮
　或不一而足故於其出也主人未送而必請之與襚
　時異　賈氏公彦曰賓既行賵訖出更請之為其復
　有事若無事賔報事畢送之乃去也
若奠
　正義鄭氏康成曰賔致可以奠也(賈疏所致之物或可堪為奠者也)
　案主人常日奠唯朝一夕一至葬日遣奠為奠之最
　盛故親者致其奠物以共奠事之用焉　徐穉為諸
　公所辟雖不就有死喪負笈赴弔以炙雞絮酒竟到
　其家醊酒則去不見喪主當時高之然則賓朋設酒
　食以致祭奠自漢以來有之矣意弔賓之拜靈座亦
　始此與
入吿出以賓入將命如初士受羊如受馬
　正義敖氏繼公曰此將命猶致命也主人亦拜于位
　如受馬如其受之以出也羊者士葬奠之上牲故此
　奠者用之奠不用幣　鄭氏康成曰士亦胥徒之長
又請若賻(賻音附)
　正義鄭氏康成曰賻之言補也助也貨財曰賻(賈疏公羊)
　(傳文)
入吿主人出門左西面賓東面將命
　正義鄭氏康成曰主人出者賻主施於主人　敖氏
　繼公曰此將命執物以將之也
　案賵奠贈主人皆不出而獨為賻出蓋賻不施於死
　者則賓固不入至柩車之前致命也主人豈得不出
　廟門而受之乎或疑以為輕禮而重財非也
主人拜賓坐委之宰由主人之北東面舉之反位
　正義敖氏繼公曰主人有喪則於賔客之餽遺者不
　宜親受故賔坐委之以見不敢授之意有器而不委
　之嫌若必以授主人　鄭氏康成曰反位反主人之
　後位(賈疏主人在門東西面宰由主人之北西行舉幣明宰位在主人之後)
若無器則捂受之(捂五路反)
　正義鄭氏康成曰謂對相授受不委地　賈氏公彦
　曰捂逆也對面相迎受也　敖氏繼公曰亦宰捂受
　之舉之則同面受之則相對亦禮貴相變也器所以
　盛賻物者也不委地者為其坋汚無器則無必授主
　人之嫌故可以不委之
　案賻施於生者故賓不入門若入門則有併施死者
　之嫌也少儀云賵馬入廟門賻馬與其幣不入廟門
　捂受即訝受也不言訝者以喪禮異之
又請賔告事畢拜送入
　正義敖氏繼公曰宰既反位主人未即入俟擯者既
　請事乃遂送之也如但賵若奠而已主人亦出送之
贈者將命
　正義鄭氏康成曰贈送也　敖氏繼公曰以柩將去
　而贈之與贈生人之意同
　案此不蒙又請之文則是更端也然則贈禮較重於
　奠賻與贈如聘禮之有贈謂以幣若他物之可為明
　器者贈之
擯者出請納賓如初
　正義鄭氏康成曰如其入告出告須
賓奠幣如初
　正義鄭氏康成曰亦於棧左服　敖氏繼公曰亦北
　面致命既則主人拜之乃奠幣也幣亦玄纁束
若就器則坐奠于陳
　正義鄭氏康成曰就猶善也贈無常唯翫好所有陳
　明器之陳　敖氏繼公曰就成也謂已成之器也奠
　于陳從其類也以陳明器之處為陳者因事名之如
　以脊肺為舉之類是也
　通論李氏如圭曰雜記云諸侯使人弔其次含襚賵
　臨皆同日而畢事此賓賵奠賻贈亦相次以一日行
　之
　案諸侯使弔之禮在殯宫行之不必定於遷祖後也
　士大夫相弔諸禮當亦有殯後葬前陸續而來者經
　特於此著之耳若賔多禮備而盡集於俄頃之間則
　日力不足以供而主人且不勝其病矣
凡將禮必請而後拜送
　正義鄭氏康成曰雖知事畢猶請君子不必人意
　敖氏繼公曰此為不見者言之也將行也行禮謂賵
　若賻之屬上文唯於賻之後言拜送此則明不賻若
　不奠者亦當如之也
兄弟賵奠可也
　正義鄭氏康成曰兄弟有服親者可且賵且奠許其
　厚也賵奠於死生兩施　敖氏繼公曰可者許其得
　賵且奠然亦未必其並用之辭以上經考之其得賵
　奠者亦可賻若贈也而此經兄弟唯正言賵奠文已
　畧矣乃復不必其並用者記曰有其禮無其財君子
　弗行也聖人之意其或在是與
所知則賵而不奠
　正義鄭氏康成曰所知通問相知也降於兄弟　敖
　氏繼公曰賵以幣馬尊敬之意也故親疏皆得用之
　奠以羊若相飲食然親親之恩也故疏者不得用之
　以自别於兄弟所知謂知死知生者也朋友亦存焉
知死者贈知生者賻
　正義鄭氏康成曰各主於所知　賈氏公彥曰贈是
　玩好施於死者賻是補主人不足施於生者　敖氏
　繼公曰是又於所知之中以此二者别之也知死者
　且賵且贈知生者且賵且賻以是推之則生死兩知
　者三者皆得用也然此亦但許其力之所能為者耳
　初不必其備禮也經於兄弟已見其意矣
　案古人稱情為禮多少之節厚薄之差各有攸當如
　此
書賵於方若九若七若五
　正義鄭氏康成曰方板也書賵奠賻贈之人名與其
　物於板每板若九行若七行若五行　賈氏公彦曰
　賓客所致有賵有奠有賻有贈直云書賵者舉首而
　言所送有多少故行數不同　敖氏繼公曰書者為
　將讀之行數多不過於九少不下於五言其疏數之
　節也
書遣於策(遣器彦反)
　正義鄭氏康成曰策簡也(賈疏編連為策不編為簡)遣猶送也謂
　所當藏物苞以下　賈氏公彦曰上書賵於方此言
　書遣於策不同者聘禮記云百名以上書於策不及
　百名書於方以賓客賵賻名字少故書於方遣送死
　者明器之物名字多故書於策　敖氏繼公曰書賵
　於方書遣於策所以别内外又遣皆為主人之物不
　必别書之亦宜於䇿也策廣於方

右賓賵奠賻贈


總論吕氏大鈞曰詩云凡民有喪匍匐救之不謂


死者可救而復生謂生者或不救而死雖不死而


不能襄其大事也孝子之喪親不能食者三日其


哭不絶聲既病矣杖而後起問而後言其惻怛之


心痛疾之意如不欲生則思慮所及雖其大事有


不能周之者而况於他哉故親戚僚友鄉黨聞之


而往者不徒弔哭而已莫不為之致力焉始則致


含襚以佐其歛三日則具糜粥以扶其羸每奠則


執其禮治葬則助其事既祖而賵焉不足則賻焉


或助其奠物焉或贈以幣器焉凡有事則奔走焉


故適有喪者之辭不曰願見而曰比雖國君之臨


亦曰寡君承事他國之使曰寡君使某毋敢視賓

客主人見賓不以尊卑貴賤莫不拜之明所以謝


之且自别於常主也賓於主人無有答其拜者明


所以助之且自别於常賓也後世行之多失其義


喪主之待賓也如常主弔賓之於主人也如常賓


甚者為衣服飲食以奉之輟朝夕之哀以謝之而


先王之禮意蕩然盡矣今有志於禮者但於其始


喪則哭之饋奠或與之又以力之所能及為營葬


事之未具者以應其求遣子弟僕隸之勤幹者以


助其役易紙幣香燭之費以為襚除供帳酒饌之


文以為賵與賻凡喪家之待己者悉以他辭無受


焉庶乎其可也

乃代哭如初
　正義鄭氏康成曰柩有時將去不忍絶聲也初謂既
　小歛時　敖氏繼公曰此陳柩與小歛後夷尸相類
　故亦代哭明日而葬亦類於殯
　案自啟殯見柩而遷廟哭固已不絶聲矣至是乃代
　哭焉蓋柩車在廟男婦羣聚而守之徹夕不寐哭若
　絶聲則不但㤀哀且將懈怠倒廢而不可振也若不
　代則雖强有力者亦弗勝明日何以將事乎故代哭
　之法有數善焉繼哀聲一也節勞逸二也使人人不
　忘所有事三也聖人立法即乎人心如此　與小歛
　後代哭合觀之則代哭之法蓋以夜為重以此見日
　朝一廟之説之必不然夫男婦終夕在廟可暫也不
　可常也暫則興哀常則易玩人情同也若七廟七日
　人非鐵石其能歴七晝夜而尚安全乎　據曾子問
　竝有喪先葬母既啟則不奠於父反葬而後奠亦以
　主人主婦及五屬之親皆入廟直至送葬訖而後反
　故也閲一二日則存其故奠可也更久則不可矣
　又案初喪之後未殯以前暨既啟之後未葬以前親
　疏男婦無不在位哭不絶聲故於小歛後祖奠後分
　班更代以警其昏惰以節其勞逸固已其間若有齒
　力就衰者感患疴疾者任事勞劇者婦人自養子者
　有父母舅姑老病待養者則又必有來往寢息休止
　之班焉但期不廢禮而已盖聖人制禮祇道其常臨
　時變通則存乎行禮者耳

右代哭

宵為燎于門内之右
　正義鄭氏康成曰為哭者為明(賈疏柩車東有主人階閒有婦人故於門)
　(東照之為明而哭)　敖氏繼公曰於門右者宜逺尸柩也必
　逺之者亦謂鬼神或者尚幽闇
　案疏謂奠在柩車西非是故敖但云逺之婦人在階
　閒則阼階下之西亦當設燎經特言其大概耳

右為燎

厥明陳鼎五于門外如初
　正義鄭氏康成曰鼎五羊豕魚腊鮮獸各一鼎也士
　禮特牲三鼎盛葬奠加一等用少牢也如初如殯奠
　時　敖氏繼公曰少牢五鼎大夫之禮士奠乃用之
　者喪大事也而葬為尤重故於此奠特許攝用之明
　非常禮
　案此為大遣奠陳之也奠訖即葬故亦曰葬奠士葬
　奠用少牢五鼎則大夫葬奠其大牢七鼎與
其實羊左胖(胖音判)
　正義敖氏繼公曰實鼎實也總為五鼎言之羊其一
　耳亦豚解之肩肫胉脊共四段也　鄭氏康成曰用
　左反吉祭也(賈疏特牲少牢吉祭皆升右胖此用左胖是反之)敖氏繼公曰凡食生與吉　
　(祭皆尚右體)言左胖者體不殊骨也
　案體解則殊骨如士虞特牲少牢皆是也豚解則肩
　臂臑為一肫胳為一三脊為一三脇為一合左右為
　七體除右肩右肫右脇則四段而已故云體不殊骨
　也
髀不升(髀筆倚反又弼禮反注古文髀作脾)
　正義敖氏繼公曰此奠用大牲不合升故雖豚解亦
　去髀
　案小歛奠殯奠朔月奠薦新奠祖奠皆用豚是小牲
　豚解合升不去髀此羊豕大牲升其胖雖豚解亦去
　髀以其成牲也
腸五胃五
　正義鄭氏康成曰亦盛之也(賈疏少牢用腸三胃三今加至五是盛之)敖　
　(氏繼公曰雖盛之亦變於吉也)
離肺
　正義敖氏繼公曰明無切肺也
豕亦如之豚解無腸胃
　正義鄭氏康成曰如之如羊左胖脾不升離肺也豚
　解解之如解豚亦前肩後肫脊脇而已豕無腸胃者
　君子不食溷腴(賈疏禮記少儀文)　敖氏繼公曰豚解謂以
　解豚之法解之凡俎實用羊豕者其體數同此豕云
　豚解則羊如之明矣於羊不見之者不嫌其異也用
　少牢矣乃熟而豚解之亦奠禮之異於祭者與
　案於羊曰左胖脾不升離肺於豕曰豚解經文互相
　備也則羊亦前肩後肫脊脇而已疏誤會上注遂生
　岐解
魚腊鮮獸皆如初(鮮音僊)
　正義鄭氏康成曰鮮新殺者加鮮獸而無膚者豕既
　豚解畧之　敖氏繼公曰如初者如殯奠魚九腊左
　胖脾不升也鮮獸亦如腊凡魚腊皆貴稾而賤新此
　牲用少牢乃無膚而加鮮獸者凡牲用豚者例無膚
　此豕用豚解之法故亦放豚之不用膚而以鮮獸代
　之也
東方之饌
　正義敖氏繼公曰亦設棜于東堂下南順齊于坫饌
　于其上
　正義鄭氏康成曰此東方之饌與祖奠同在主人之
　南當前輅北上巾之
　案祖奠奠者也東方之饌饌而待奠者也同處非是
四豆脾析蜱醢葵菹蠃醢(蜱蒲皆反又貧支反周官作蠯蠃力禾反注今文蠃為蝸)
　正義鄭氏康成曰脾析百葉也(賈疏醢人注云脾析牛百葉也此用少牢)
　(無牛當是羊百葉)蜱蜯也(賈疏即蛤也)
四籩棗糗栗脯(糗去九反)
　正義鄭氏康成曰糗以豆糗粉餌(賈疏籩人職羞籩之實糗餌粉餈注)
　(云此二物皆粉稻米黍米所為也合蒸曰餌餅之曰餈糗者擣粉熬大豆為餌餈之粘著以粉之耳餌言)
　(糗餈言粉互相足此直言糗則糗餌是也)
　餘論敖氏繼公曰上四豆於周官為饋食之豆則此
　四籩亦當為饋食之籩然籩人職於此但有棗栗而
　無糗脯豈其所脱者乎
醴酒
　正義敖氏繼公曰醴酒亦北上而籩在醴北豆在籩
　北也其豆亦南上籩亦北上而皆綪之
陳器
　正義鄭氏康成曰明器也夜歛藏之(賈疏昨已陳明器此復陳之者)
　(以夜歛藏之也)
滅燎執燭俠輅北面
　正義鄭氏康成曰照徹與葬奠也　敖氏繼公曰燭
　在輅東者照徹祖奠與設遣奠也在輅西者照改設
　祖奠也
　案特牲少牢之祭均無設燭國君而上燔燎蕭光以
　是求諸陽耳非藉以為照也則此燭為執事者之徹
　與奠也明矣若夫鬼神則尚幽闇寧須照乎或以此
　燭為照神靈非也　問質明滅燭矣奠在於庭豈須
　燭照耶曰天雖初明視人則有餘察器則不足燎設
　有定所光之所及者逺燭隨人為轉移光之所被者
　親夫是以既滅燎而猶執燭也既奠而燭猶俠輅者
　何也為苞牲也為讀賵讀遣也數事相接俱在天初
　明時總之設燭皆為人事也
　餘論宋氏濓曰古者郊廟祭饗與凡朝覲㑹同之事
　皆設庭燎甸人共之火師監之其數則天子百公五
　十餘三十以為不若是則不嚴且敬也今乃以秉炬
　當之矣古者鬱合鬯臭陰達於淵泉既灌然後迎牲
　蕭合黍稷臭陽達於墻屋既奠然後焫蕭合羶薌蓋
　求神於陰陽也今乃用薫香代之矣
賓入者拜之
　正義鄭氏康成曰明自啟至此主人無出禮　敖氏
　繼公曰亦鄉而拜之
　案玩文意盖隨其入之先後而拜之以葬日事繁時
　廹賓之執事於門外者必多不得一時畢入也
徹者入丈夫踊設于西北婦人踊
　正義鄭氏康成曰亦既盥乃入　敖氏繼公曰徹者
　入門右由東方進當前輅折而西至輅東徹奠如初
　位既則由柩車北而設於其西北也丈夫踊盖亦在
　徹者折而西之時
　存疑鄭氏康成曰猶阼階升時也入由重東而主人
　踊猶其升也自重北西面而徹設于柩車西北亦猶
　序西南
　案上篇徹小斂奠殯奠皆升自阼階降自西階而設
　于序西南以其奠在堂上故也此奠在堂下無升降
　之節但踊之先後略仿之故注以相猶耳然入者必
　由堂塗雖在重東而相距尚逺則不必以重東為節
　也既徹必由柩北而西若僅曰重北而已不疑其出
　於柩南乎注未别白故為明之
　存異敖氏繼公曰不設于序西南柩在下故也
　案序西南盖西堂之下非堂上也此設于柩車西北
　即序西南非兩地也但據柩車言之則以為西北耳
　敖氏二之與上篇徹小歛奠之處同繆
徹者東
　正義鄭氏康成曰由柩車北東適葬奠之饌　敖氏
　繼公曰東適東堂下之饌以待事至
鼎入
　正義鄭氏康成曰舉入陳之也陳之蓋於重東北西
　面北上如初　賈氏公彦曰小斂奠舉鼎入阼階前
　西面錯大斂奠舉鼎入西面北上遷祖奠陳鼎皆如
　殯此皆在阼階下西面北上今此云鼎入亦陳于阼
　階下西面北上可知也
　案注云重東北即疏所云阼階下一也故云如初盖
　東西之節直阼階而少西南北之節則當重東而又
　北耳
乃奠豆南上綪籩蠃醢南北上綪
　正義鄭氏康成曰籩蠃醢南辟醴酒也(賈疏陳設要方則四籩宜)
　(設於脾析南今於蠃醢南者以醴酒當設於脾析南故辟之也)　敖氏繼公曰南上
　綪蠃醢在脾析東也北上綪脯在棗東也
俎二以成南上不綪特鮮獸(注古文特為俎)
　正義鄭氏康成曰成猶併也不綪者魚在羊東腊在
　豕東　敖氏繼公曰二列各南上是不綪也獸特於
　其北
　案二以成者羊與豕併魚與腊併也羊貴於豕魚貴
　於腊故皆南上不綪者以其有特俎不可綪也凡設
　俎皆不綪
醴酒在籩西北上
　正義敖氏繼公曰北上醴在棗西酒在糗西凡饌異
　位則所上相變明不相統也此設之次亦如殯奠
　案注謂統於豆非也醴酒最尊故以要成無統於豆
　之理據此所陳則一觶與一豆若一籩相當明矣
奠者出主人要節而踊
　正義鄭氏康成曰亦以往來為節既奠由重南東
　敖氏繼公曰奠者亦從柩北而西乃出也節亦謂阼
　階前鄉西西階下鄉南及過重南時也上言徹者入
　此言奠者出則私臣於是日不復位于内矣

右遣奠

甸人抗重出自道道左倚之(抗苦浪反又音剛)
　正義鄭氏康成曰抗舉也出自道出從門中央也不
　由闑東西者重不反變於恒出入也今時有死者鑿
　木置食其中樹於道側由此　賈氏公彥曰道左倚
　之當倚於門東北壁　敖氏繼公曰上篇言甸人置
　重于中庭於此又言甸人盖始終之辭也所以見其
　閒凡有事於重者皆此甸人為之
　案道車行之道也車從中行則兩馬在闑東西重從
　中出則抗者亦在闑東西然則重出寢門入廟門時
　皆由門中央可知雜記重既虞而埋之盖既不隨至
　壙所又不可留於廟中故於柩將行而因出之於外
　也道左孔疏謂祖廟門外之東則東塾之東盡處也
　豈其將埋於此故倚之於此與敖氏謂廟大門外之
　道南不知何據
薦馬馬出自道車各從其馬駕于門外西面而俟南上
　正義鄭氏康成曰南上便其行也行者乗車在前道
　槀序從　敖氏繼公曰重與車馬皆出自道者象其
　平生之出必中道也門廟門也西面於門外之東方
　俟器出而從之也將行以近外者為先也
　案車各從其馬則是兩馬並行而人挽車而從之也
　西面而俟將西行由寢門南而出於大門也然則敖
　謂廟門之南别有大門者非也　人之出入由一旁
　非闑東即闑西執皮者不並行則並行者少矣此由
　中出者車有兩輪重則兩人抗之馬出亦二以並圉
　人牽之亦然則不得不夾闑之兩旁而從中出也生
　者乗車出入由中道步行則否

右出重與車馬

徹者入踊如初徹巾苞牲取下體不以魚腊
　正義鄭氏康成曰苞者象既饗而歸賓俎者也(賈疏此約)

雜記曾子語為之(孔氏穎達曰大饗賓客既畢主人卷斂三牲俎上之肉歸於賓客)士苞三

　个前脛折取臂臑後脛折取骼雜記曰父母而賓客
　之所以為哀不以魚腊非正牲也　賈氏公彥曰檀
　弓國君七个遣車七乗大夫五个遣車五乗注云个
　謂所苞遣奠牲體之數也人臣賜車馬者乃得有遣
　車雜記遣車視牢具注云言車多少各如所苞遣奠
　牲體之數也然則遣車載所苞遣奠而藏之者與諸
　侯大牢包七个大夫大牢包五个士少牢包三个大
　夫以上乃有遣車以此而言士無遣車則所苞者不
　載於車直持之而已　敖氏繼公曰苞謂以苞盛之
　也徹巾即苞牲是即於席前為之也取下體為其皮
　骨多差可以久也唯折取下體則是每牲之俎猶有
　四段也此不取俎釋三个之義與祭禮之歸尸俎者
　異
　案羊豕皆豚解則體未折也至此乃折而苞之但折
　取之故其在俎者仍有四段不減也不言改設者文
　略也踊如初謂徹者入當前輅而西丈夫踊設於西
　北婦人踊也執羊豕俎者併執苞至西北改設訖執
　苞以出
　存異賈氏公彥曰士苞三个之外羊有二段在爼豕
　有四段在俎相通亦得為俎釋三个特牲注云俎釋
　三个為改饌于西北隅遺之此所釋雖不為改饌西
　北隅留之亦為分禱五祀也
　案二段四段之説盖因上文羊左胖之繆解春官小
　祝大喪及葬分禱五祀士未必有之賈以彼疏此恐
　非其倫即有之夫豈以尸奠之折餘乎辨見春官本
　章

右苞牲

行器
　正義鄭氏康成曰目葬行明器在道之次　敖氏繼
　公曰器謂折抗席抗木行謂舉之以出行器抗席在
　後
　案析言之則苞筲以下為明器總言之則折抗席抗
　木皆器也舉之為行始故曰行器
茵苞器序從
　正義鄭氏康成曰如其陳之先後　敖氏繼公曰茵
　苞連言者見其相繼也此器指筲甕之屬序從者茵
　苞以下為序而從抗席也
　案此盖人執一器而單行其有横有縮者亦人執其
　一也出則由闑東與吉時出入由右凶行當反之
車從
　正義鄭氏康成曰次器
　案車已駕於門外西面而俟矣器前行車乃從之而
　序於大門外以俟柩也
徹者出踊如初
　正義敖氏繼公曰徹者亦自柩北而設於西北乃出
　也　鄭氏康成曰於是廟中當行者唯柩車
　案徹者設於西北既仍自柩北而東折而南乃出也
　此時重先出不可由柩首也徹者自柩北東行丈夫
　踊與上文徹者入踊如初相接無閒亦是要節而踊
　也

右行器

主人之史請讀賵執算從柩東當前束西面不命毋哭
哭者相止也唯主人主婦哭燭在右南面(注古文算皆為筴)
　正義鄭氏康成曰史北面請(賈疏主人在車東北面故史亦北面請之)既
　而與執算西面於主人之前讀書釋算燭在右南面
　照書便也　敖氏繼公曰賵即書於方者也賵禮賓
　所為故主人之史讀之不命毋哭嫌若併止主人主
　婦然也哭者相止將讀書不可讙譁也右史右也執
　燭者在右則執算者在左也
　案奠賻贈及襚皆在其中公賵亦當首列焉舉賵以
　該前後也
讀書釋算則坐
　正義鄭氏康成曰必釋算者榮其多　賈氏公彦曰
　讀書者立讀之敬也釋算者坐釋之便也　敖氏繼
　公曰釋算則坐謂每釋算則坐既則興也必釋算者
　物有多寡宜知其數
　案算釋於地故坐而就之讀書則如常非必以立讀
　為敬也注謂必釋算者榮其多亦容有此意然不如
　敖之該也
卒命哭滅燭書與算執之以逆出
　正義敖氏繼公曰卒謂讀之畢也言逆出亦見執算
　者在史南　賈氏公彦曰滅燭不言出其人亦出可
　知
公史在西方東面命毋哭主人主婦皆不哭讀遣卒命
哭滅燭出
　正義鄭氏康成曰公史君之典禮書者(賈疏周官大史小史皆掌)
　(禮諸侯之史亦掌典禮可知)遣者入壙之物　敖氏繼公曰遣即
　書於策者也此主人之物故公史為讀之柩將行而
　讀賵與遣者若欲神一一知之然曏者賵時雖致命
　於柩今亦宜與遣物皆讀之故不嫌於再告也此讀
　遣執算執燭之位與上同惟東西左右則異耳此二
　燭即曏之俠輅者少進而轉南面耳出亦逆出
　案主人之史私臣也公史公有司也二項人此最分
　明其餘可從此推之賵物私史讀之以見其識之不
　忘也遣物公史讀之以見其分之不越也於此史讀
　之則前之書者亦史也是日無門内之位則二史與
　執䇿者其自門外届時而入者與　注謂君使史來
　讀之非也職喪掌卿大夫士凡有爵者之喪凡公有
　司之所共職喪令之趨其事則公史不必由君使矣

右讀賵讀遣

商祝執功布以御柩(注今文無以)
　正義鄭氏康成曰居柩車之前若道有低仰傾虧則
　以布為抑揚左右之節使引者執披者知之(賈疏如道有低)
　(則抑下其布使知下坂道有仰則揚舉其布使知上坂此因低仰而為抑揚之節也東徹下則下其布向)
　(東西之執披者持之西徹下則下其布向西東之執披者持之此因傾虧而為左右之節也)　呂
　氏坤曰三禮圖云功布長三尺以御柩居前為行者
　節度又隠義云羽葆功布等其象皆如麾以此考之
　則功布啟殯時執之以拂拭出葬時竿掲之以指麾
執披(披彼義反又劈漪反)
　正義鄭氏康成曰士執披八人(賈疏下記云執披者旁四人)　敖
　氏繼公曰此見執披之節也不言引者披後於引言
　執披則引可知矣
　通論李氏如圭曰喪大記君葬御棺用羽葆大夫葬
　御棺用茅士葬比出宫御棺用功布周官喪祝掌大
　喪勸防之事及辟令啟及朝御匶乃奠及祖飾棺乃
　載遂御及葬御匶出宫乃代及壙説載除飾小喪亦
　如之鄉師大喪及葬執纛以與匠師御匶而治役司
　士作六軍之士執披大司徒帥六鄉之衆庶屬其六
　引遂人帥六遂之役屬六綍案士啟殯以功布拂柩
　至柩行因以御柩康成云士言比出宫用功布則出
　宫而止至壙無矣
主人袒乃行踊無算
　正義鄭氏康成曰袒為行變也乃行謂柩車行也
出宫踊襲
　正義敖氏繼公曰出宫而踊哀親之遂離其室也行
　路不宜袒故於此而襲　鄭氏康成曰哀次(賈疏哀次者出)
　(宫則大門外有賔客次舎之處父母生時接賓之所主人至此感而哀是以踊檀弓云哀次亦如之)凡
　從柩者先後如遷於祖之序
　案從者之序當依敖氏主人從衆主人以下從婦人
　從女賓從男賓在後女賓已上其行皆以服之親疏
　為序服同乃以長幼也

右柩行

至于邦門公使宰夫贈玄纁束
　正義賈氏公彦曰邦門國城北門也檀弓云葬於北
　方北首三代之達禮也贈死者用玄纁束帛以其君
　物所重故用之送終也　敖氏繼公曰柩至此公乃
　贈亦異於臣
　案宰夫亦士所謂使人以其爵也在塗無行弔之法
　如杞梁之妻之對齊莊公是也此贈施於死者之將
　出故於此行之不在宫故無迎節
主人去杖不哭由左聽命賓由右致命主人哭拜稽顙
　正義鄭氏康成曰左右柩車前輅之左右也(賈疏以柩車在)
　(廟時賓在柩車右主人在柩車左故知此亦當前輅左右也)當時止柩車(賈疏下記云唯)
　(君命止柩于堩其餘則否)　賈氏公彦曰在廟柩車南鄉左則在
　東此柩車北鄉左則在前輅之西也賔由右致命則
　在柩車之東矣　敖氏繼公曰是時柩北首賓當南
　面致命主人東面聽命而拜之略與賵于廟者相類
　不成踊變於家也
賓升實幣于蓋降主人拜送復位杖乃行
　正義鄭氏康成曰升柩車之前實其幣于棺蓋之柳
　中若親授之然(賈疏載以之壙)復位反柩車後　敖氏繼公
　曰不奠于左服别於在廟之禮也是時宰不舉之乃
　行亦謂柩車行
　案賵幣奠于左服在牆柳之外不須升此贈幣實于
　蓋則當㧁柳之帷而後實之故升也

右公贈


案聘禮聘卿行舎于郊公使卿贈故公之使人贈


其臣亦以出國門為節也初喪既襚之矣又或視


其大斂矣既則賵之其柩行也又贈之於士如此


則大夫以上又加厚可知此堂廉不隔呼吸相通


同休共戚之情也

至于壙陳器于道東西北上
　正義鄭氏康成曰統於壙(賈疏對廟中南上此則北上故云統于壙)　敖
　氏繼公曰西北上以西行北端為上謂苞筲而下者
　也亦綪之茵以上當其北亦如廟中之陳然
茵先入
　正義鄭氏康成曰當藉柩也
　存疑鄭氏康成曰元士則葬用輁軸加茵焉(賈疏元士謂天)
　(子之士葬時先以輁軸由羨道入加茵于其上乃下棺焉)
屬引(屬音燭注古文屬為燭)
　正義鄭氏康成曰於是除飾説載(賈疏除飾解去帷荒池䊼之等説載)
　(説去車與披及引之等)更屬引於緘耳(賈疏喪大記云君窆以衡大夫士以緘注云衡)
　(平也人君之喪又以木横貫緘耳居旁持而平之以此而言則棺束君三衽三束大夫士二衽二束束有)
　(前後於束末皆為緘耳以紼貫結之而下棺人君又於横木之上以屬紼也)　敖氏繼公
　曰此屬之為將窆也其用異矣猶以引名之者見其
　索不易耳引柩下棺異索天子之禮也
主人袒衆主人西面北上婦人東面皆不哭
　正義賈氏公彦曰主人袒為下棺變也婦人不言北
　上亦如男子北上可知不哭者為下棺宜靜　鄭氏
　康成曰俠羨道為位(賈疏羨道謂入壙道天子曰隧塗上有負土為隧上無負土為)
　(羨道左傳僖二十五年晉文公請隧弗許)　敖氏繼公曰皆不哭亦為有
　事不可讙譁也喪大記云士哭者相止也
　案衆主人西面衆賓在其南婦人東面女賓在其南
　北上不屬經不言者文不具也檀弓云司徒敬子之
　喪夫子相男子西鄉婦人東鄉
乃窆主人哭踊無算襲(窆彼驗反注今文窆為封)
　正義鄭氏康成曰窆下棺也(賈疏春秋傳亦謂之塴)
　餘論司馬氏光曰銘旌去杠覆於柩上
　案此亦司馬氏以意為之非古制然也銘旌入壙與
　否經無文
贈用制幣玄纁束拜稽顙踊如初
　正義敖氏繼公曰此贈謂主人以幣贈死者於壙中
　也尸柩已在壙則有長不復反之意故此禮亦以贈
　名之朋友贈於家主人贈於壙親疏之宜　鄭氏康
　成曰丈八尺曰制二制合之束十制五合
　案李氏如圭以此贈即為公贈非也經不言公贈而
　重出其物曰玄纁束則為主人之贈明矣既窆則公
　贈賓贈暨主人之贈胥入焉(檀弓既窆主人贈而祝宿虞尸)不言公
　贈賓贈者可知也主人拜稽顙所以致贈且以是為
　永訣也賓贈不於壙者在壙不可以將命且窆事亟
　也　或疑贈物太多將毋啟冦心而招禍乎曰古人
　不以天下儉其親此附身附棺所以必盡其分之所
　得為與力之所能為而從其厚不從其薄也古者葬
　有定處蒿里北邙墓大夫掌焉帥其屬而廵墓厲居
　其中之室以守之且地近則子孫之視守亦便雖有
　姦匪亦息其心矣逮秦漢而下乃有椎埋發冡之事
　三代盛時固未之有也
卒袒拜賓主婦亦拜賓即位拾踊三襲(拾其業反下並同)
　正義賈氏公彦曰卒謂贈卒也　鄭氏康成曰主婦
　拜賓拜女賓也即位反位也(賈疏各反羨道東西位其男賓在衆主人之南)
　(女賓在衆主婦之南)拾更也　敖氏繼公曰於此拜賓特為之
　袒重其禮也主婦所拜賓謂内賓與宗婦之屬古者
　婦人非有親者不送其葬即位主人主婦也拜賓必
　鄉之拾踊者主先賓後婦人居閒三謂三者三也襲
　者主人也禮婦人不袒
　案小記婦人為夫與長子稽顙其餘則否雜記三年
　之喪以其喪拜非三年之喪以吉拜是則妻主夫之
　喪母主長子之喪者皆稽顙婦主舅姑之喪者不稽
　顙但拜也若然則自初喪小斂大斂殯啟諸事主婦
　於女賓之弔皆當拜之但或稽顙或不稽顙異耳其
　應稽顙者亦如男子有所特重為之加禮乃稽顙不
　概施也然經至此始見主婦之拜女賓其餘皆不見
　之文略耳凡禮之節詳於丈夫而略於婦人以其同
　於丈夫者可不言也送葬尤勤勞且喪以葬為大故
　於此著之
賓出則拜送
　正義鄭氏康成曰相問之賓也凡弔賓有五去皆拜
　之此舉中焉(賈疏雜記云相趨也出宫而退相揖也哀次而退相問也既窆而退相見也反)
　(哭而退朋友虞祔而退注云此弔者恩厚薄去遲速之節也此賓既窆而退是相問之賓故云舉中焉)

敖氏繼公曰拜送云則明賓有未出者也

　案經言出則當壙之所蓋有帷幕為之次舎與
藏器於旁加見(見賢徧反)
　正義鄭氏康成曰見棺飾也更謂之見者加此則棺
　柩不復見矣(賈疏棺飾則帷荒柩入壙還以帷荒加於柩)先言藏器乃云
　加見者器在見内也檀弓曰周人牆置翣　敖氏繼
　公曰器用器至燕器也此旁先言之謂棺之左旁也
　加見者以見加於棺及藏器之上也牆柳之屬謂之
　見者以其見於棺器之外故因以名之此藏器者其
　冡人之屬與冡人職大喪入藏凶器
藏苞筲於旁
　正義鄭氏康成曰於旁者在見外也(敖氏繼公曰謂見外椁内)不
　言罋甒饌相次可知四者兩兩而居喪大記曰棺椁
　之間君容柷大夫容壺士容甒(賈疏引此者欲見棺外椁内所餘寛狹得)
　(容器物之度)　敖氏繼公曰苞筲先陳乃藏於用器以下
　之後亦先陳而後用也旁右旁也藏苞筲罋甒於右
　亦猶奠于尸柩之右之意也士棺椁之間容甒則此
　四者蓋一一而居也若藏器多則相重累可
加折郤之加抗席覆之加抗木(覆芳屋反)
　正義敖氏繼公曰加者謂在見與苞筲之上也抗木
　不言郤與覆是兩面同矣
　案折郤之善面向裏近棺也席覆之善面向表近外
　也猶小歛之衣美者在中大斂之衣美者在外也椁
　周於壙之四圍加抗木則與椁為蓋而窆事畢矣古
　人所以無使土親膚者周備詳慎如此雜記罋甒筲
　衡實見間而後折入
實土三主人拜鄉人
　正義鄭氏康成曰謝其勤勞(賈疏勤勞謂在道助執紼在壙助下棺及實土)
　(也)　賈氏公彦曰雜記云鄉人五十者從反哭四十
　者待盈坎於時鄉人並在故主人拜謝之　敖氏繼
　公曰下云襲是亦袒拜鄉人也不言袒蓋文脱耳
即位踊襲如初
　正義賈氏公彦曰既拜鄉人乃於羨道東即位踊無
　算如初也　敖氏繼公曰如初亦拾踊三也
　餘論鄭氏康成曰檀弓有司以几筵舎奠於墓左為
　父母形體在此禮其神也
　案春官冡人大喪甫竁遂為之尸小宗伯成葬而墓
　祭則為位注謂成葬而祭墓地之神以先人形體託
　於此地故祀其神以安之小宗伯為位冡人則為之
　尸也開元禮政和禮司馬氏書儀朱子家禮俱有既
　窆祀后土之文此經無之或文不具耳蓋士之祀墓
　神不可謂僭也檀弓亦通士喪言之但云舎奠則未
　必有尸耳

右窆

乃反哭入升自西階東面衆主人堂下東面北上
　正義鄭氏康成曰反哭者於其祖廟(賈疏以下經遂適殯宫知之)
　西階東面反諸其所作也(賈疏檀弓文彼注云堂上親所行禮之處)　敖
　氏繼公曰反哭於祖廟者為柩從此而出也升自西
　階未變其曏者升堂之路也升堂而不見故但止於
　西階之上焉此亦變於尸柩在堂之位也衆主人西
　方東面統於主人也
　案主人升西階者以賓將在西階弔之故豫空阼階
　為婦人位也虞祭尚升自西階則此時固不宜由阼
　矣衆主人西方亦辟婦人之所由也
婦人入丈夫踊升自阼階
　正義鄭氏康成曰辟主人也(賈疏由主人在西階故)　敖氏繼
　公曰以上經及此文考之則送葬之行婦人次於衆
　主人以下明矣
主婦入于室踊出即位及丈夫拾踊三
　正義鄭氏康成曰入于室反諸其所養也(賈疏檀弓文彼注云)
　(室中親所饋食之處)出即位堂上西面也　敖氏繼公曰唯主
　婦入于室則餘人先即位于阼矣必入于室者以其
　生時於此共祭祀也入室又不見矣故出而與主人
　相鄉而哭踊同其哀也
　案主人不入室者以賓將升堂弔也且主人在堂主
　婦入室亦男婦内外之分也與丈夫拾踊者衆婦及
　女賓皆在焉以主婦出為節故直言主婦耳
　餘論朱子曰反哭升堂反諸其所作也主婦入于室
　反諸其所養也須知得這意思則所謂踐其位行其
　禮等事行之自安方見得繼志述事之事
賓弔者升自西階曰如之何主人拜稽顙(注古文無曰字)
　正義鄭氏康成曰賓弔者衆賓之長也(賈疏衆賓皆在堂下其升)
　(堂致辭者長也)反而亡焉失之矣於是為甚(賈疏檀弓文)故弔之
　弔者北面主人拜于位(賈疏位西階上東面位)　敖氏繼公曰
　此弔異於常故為之稽顙　方氏慤曰人之始死也
　則哀其死既葬也則哀其亡亡則哀為甚矣弔也者
　所以弔其哀也已葬雖為哀然不若反哭之哀為甚
　存疑鄭氏康成曰主人不北面拜賓東者以其亦主
　人位也
　案西階東面本非主人之正位以喪事遽弔者北面
　則主人因其故位拜之而已若北面拜於賓東飲射
　及少牢賓尸酬賓諸禮則然所謂主人之位恆左人
　者也以此相較似非其倫疏又謂特牲少牢助祭之
　賓主人皆拜送于西階東面尤不可曉夫立賓主而
　行禮主人焉得東面乎
賓降出主人送於門外拜稽顙
　正義敖氏繼公曰門外廟門外也送賓而稽顙者以
　其送葬且從反哭尤勤勞也故重謝之雜記云相見
　也反哭而退朋友虞祔而退然朋友於此時亦出至
　虞祔則復來助祭也
　案二廟者反哭時唯於祖廟而已陳氏澔以為先祖
　後禰非也朝則禰不可闕然視祖為殺反哭於祖則
　當亟之殯宮矣以虞事不可緩也
遂適殯宫皆如啟位拾踊三
　正義鄭氏康成曰啟位婦人入升堂丈夫即中庭之
　位(賈疏婦人即位於阼階上西面南上丈夫即位于堂下直東序西面也)　敖氏繼公
　曰拾踊者丈夫先婦人後而已蓋此時無賓
　案婦人在廟降自阼階出廟門而適殯宫以其從丈
　夫後故然與他禮之升降自側階出入由闈門者異
　遷祖時亦然但遷祖升自西階降自阼階此則升降
　皆自阼階為不同耳
兄弟出主人拜送
　正義鄭氏康成曰兄弟小功以下也異門大功亦可
　以歸　賈氏公彦曰始死時兄弟皆來臨喪殯訖各
　歸其家朝夕哭則就殯所至將葬啟殯而來送葬反
　哭訖亦各歸其家至虞卒哭還來與焉故喪服小記
　云緦小功虞卒哭則皆免是也　敖氏繼公曰賓出
　自廟兄弟出自殯宫親疏之殺
　案殯訖哭殯葬訖反哭主人於兄弟拜送者唯此耳
　以此二節事尤大而哀尤甚也兄弟家人之誼似可
　不拜而亦拜之者死喪之威兄弟孔懷彼之於我勤
　矣厚矣親親之道宜各盡也
衆主人出門哭止闔門主人揖衆主人乃就次
　正義鄭氏康成曰次倚廬也
　案此與殯奠之末同説見上篇問喪云成壙而歸不
　敢入處室居於倚廬哀親之在外也寢苫枕塊哀親
　之在土也

右反哭

猶朝夕哭不奠
　正義鄭氏康成曰是日也以虞易奠(賈疏檀弓云葬日虞不忍一日)
　(離也以虞易奠故不奠也)　敖氏繼公曰既葬矣猶朝夕哭於殯
　宮以其神靈在此也不奠者為無尸柩也
　案此自反哭之後訖卒哭之前通言之故列於三虞
　之前無庸以此疑葬日之不虞也唯虞故不奠不奠
　則虞尤亟矣
三虞卒哭
　正義鄭氏康成曰虞喪祭名虞安也卒哭三虞之後
　祭名　敖氏繼公曰卒哭謂卒殯宫之哭也以其明
　日祔於祖故不復朝夕哭於殯宫唯朝一哭夕一哭
　於其次而已
　案反哭而虞止朝夕之奠三虞後乃卒殯宫之哭禮
　以漸而殺也　古者卒哭在既葬三虞之後無有未
　葬而先行卒哭者政和禮乃以百日為卒哭之期列
　此祭於朝夕奠之後而既葬虞祭之後反無之盖縁
　後世葬無定期常溢於三月之外遂於百日先行卒
　哭之祭葬則隨其或遲或速而不為之限也夫禮制
　出自朝廷自當折衷古典以為天下萬世之章程豈
　可遷就於浮薄輕儇之末俗哉以政和君臣而議禮
　宜其繆戾而不可為典要也
　通論李氏如圭曰雜記士三月而葬是月也卒哭大
　夫三月而葬五月而卒哭諸侯五月而葬七月而卒
　哭士三虞大夫五諸侯七
明日以其班祔
　正義鄭氏康成曰班次也祔卒哭之明日祭名(賈疏卒哭)
　(用剛日祔用柔日士虞記卒哭訖即云明日以其班祔)祔猶屬也祭昭穆之次
　而屬之(賈疏孫祔於祖孫與祖昭穆同故以孫聨屬於祖而就祖祭之也)喪服小記
　云祔必以其昭穆亡則中一以上　敖氏繼公曰班
　昭穆之次也祔謂祔於祖父孫與祖其昭穆同既葬
　則祔之者尸柩已去神宜在廟也祔而祭之因名其
　祭為祔云
　案上而祔下而設尸皆以其昭穆此於死者之精神
　所以聫屬而凝聚之者至矣非通幽明之故而知鬼
　神之情狀者其孰能制之
　右虞卒哭祔
　案此數事皆因既葬反哭而終言之
欽定儀禮義疏卷三十
欽定四庫全書
欽定儀禮義疏卷三十一
　士喪禮下第十三之三
記
　正義敖氏繼公曰此上下二篇之記也
士處適寢寢東首于北墉下(適低益反首舒救反墉音庸注今文處為居于為於)
　正義鄭氏康成曰將有疾乃寢于適室(賈疏不疾則在燕寢)
　孔氏穎逹曰疾或容在内寢若危篤必在正寢　敖
　氏繼公曰適寢正寢也此云適寢明經所謂適室者
　為適寢之室耳　賈氏公彦曰東首者鄉生氣之所
　案玉藻君子之居恒當户寢恒東首但平常燕寢隨
　意所適或有不東首時至疾病居適寢則必東首亦
　謹疾之一端也据喪大記雜記士疾君壹問之若君
　使至則遷之南牖下仍東首如論語注疏之說與
有疾疾者齊(齊側皆反下同)
　正義鄭氏康成曰正情性也適寢者不齊不居其室

敖氏繼公曰齊之言齊也疾者齊一其心意所以

　養氣體
養者皆齊(養喻尚反)
　正義敖氏繼公曰養者齊欲專心於所養者也
　案養者必調劑其湯藥節適其飲食抑搔其痛痒維
　持調䕶無所不至然則其齊也亦慎之又慎云爾與
　祭前三日之齊少異矣
徹琴瑟
　正義賈氏公彦曰君子無大故琴瑟不離其側今以
　父母有疾憂不在於樂故去之喪大記云疾病君大
　夫徹縣士去琴瑟　黄氏榦曰以病者齊故去之非
　為子去也
　案士無故不去琴瑟今以疾故徹之疾愈則仍設之
　也至其子則匪直有憂亦無暇為之矣
疾病外内皆埽(埽四奥反)
　正義鄭氏康成曰疾甚曰病埽者為有賔客來問也

敖氏繼公曰埽者為將有事也

　案外内皆埽固為客來且將有事病者度不可起則
　更不可以埽也下記朔奠童子乃從入而埽室則知
　初喪後無致潔之事矣
徹䙝衣加新衣
　正義敖氏繼公曰此謂死衣也必易之者為不可使
　之服故衣以死也衣云䙝見其非上衣然則新者亦
　非上衣矣上衣者朝服玄端之類不加上衣者為其
　後有襲歛等事皆用上衣故於此畧之
　存疑賈氏公彦曰徹䙝衣謂故玄端加新衣謂加新
　朝服知者司服職士齊服玄端此疾者與養疾者皆
　齊明服玄端矣檀弓云始死羔裘玄冠者易之而已
　羔裘玄冠即朝服故知臨死所著新衣則朝服也此
　據死者而言生者亦去故衣服新衣矣
　案春官司服職齊服玄端謂將祭而齊則服之故曰
　齊明盛服若有疾者之齊則齊其思慮使之寧静固
　不必盛服矣使於困苦呻吟中而强之衣裳韠帶加
　以冠屨聖人不若是拘也成王發顧命乃被冕服則
　過此不被可知孔子君視之乃加朝服拖紳則過此
　不加可知疏以所徹之䙝衣為玄端不必然也䙝衣
　謂襦袴袍繭衾褥之屬病中垢汚或時澣滌之至將
　死而易以新者以潔其終焉疏以所加者為新朝服
　不必然也喪大記注云加朝服者明其終於正也非
　朝服則不疑於不正乎曰夫人晝夜被服固自不同
　况疾病則俄頃之間温凉或異增減頻施夫豈拘泥
　於服飾之所用而促之絶乎去垢易新俟復訖併新
　者去之以俟沐浴夫何不正之有羔裘玄冠易之謂
　生者耳未足為死者朝服之證也
御者四人皆坐持體
　正義鄭氏康成曰為其不能自屈伸也(賈疏喪大記云體一人若)
　(然四體各一人屈伸據手足)御者今時侍從之人　敖氏繼公曰
　持體正其手足也
男女改服
　正義鄭氏康成曰主人深衣
　案上言養者皆齊則固服玄端矣或褖衣亦服之褖
　衣所謂如玄端而連衣裳如深衣制者也盖士服以
　玄端為正燕居則深衣曲禮云父母存冠衣不純素
　謂深衣也然則褖衣亦得服之可見矣病者垂絶生
　者改服深衣見其異於常也深衣以白布為之士之
　服無質於此者而非凶服則父母雖當死生之際無
　嫌也
屬纊以俟絶氣(屬音燭纊音曠)
　正義鄭氏康成曰為其氣微難節也纊新綿易動摇
　置口鼻之上以為候
男子不絶於婦人之手婦人不絶於男子之手
　正義鄭氏康成曰備䙝也　賈氏公彦曰喪大記注
　君子重終為其相䙝若然疾時使御者持體并死於
　其手若婦人則内御者持體還死於其手春秋僖公
　三十三年冬公薨于小寢左氏傳曰即安也注小寢
　夫人寢也禮男子不絶於婦人之手今僖公薨於小
　寢譏其近女室故云備䙝
　案此所以厚别厚别所以謹終也雖妻妾亦逺焉其
　生平不牽於房幃之私可概見矣
乃行禱于五祀
　正義鄭氏康成曰盡孝子之情　敖氏繼公曰此禱
　於平常所祭者也士之得祭五祀於此可見　朱子
　曰疾病行禱者臣子之於君父各禱於其所當祭士
　則五祀是也　問禱果有應之之理否或知其無應
　之之理而為之曰禱是正禮自合有應不可謂知其
　無是理而姑為之
　存疑鄭氏康成曰五祀博言之士二祀曰門曰行
乃卒主人啼兄弟哭
　正義鄭氏康成曰卒終也(賈疏檀弓云君子曰終小人曰死盖取此義)啼
　哭哀有甚有否(賈疏啼則哀之甚氣竭而息聲不委曲若徃而不反)
設牀笫當牖衽下莞上簟設枕(笫菑史反又音簀莞音官枕止飲反注古文笫)
　(為茨)
　正義鄭氏康成曰病卒之閒廢牀至是設之事相變
　衽卧席
　案病時牀横設之則東首卒後牀縱設之則枕設於
　南尸南首也
遷尸
　正義鄭氏康成曰徙於牖下也於是幠用歛衾
右記疾病始死之節

復者朝服左執領右執要招而左(朝音潮要於遥反)
　正義賈氏公彦曰所執者謂爵弁服也　敖氏繼公
　曰簪裳于衣故左執領右執要此謂既登屋而執之
　如此也招而左謂招時兩手自右而左也左尊故其
　執與招之儀然耳朝服者敬其事也
　案士有禮事如冠祭之類有司皆朝服是朝服乃有
　司之盛服也復者朝服冀死者之神魂識之而依之
　以反上經賈疏具此意與敖說合觀之其義乃備
楔貌如軶上兩末(楔先結反軶於革反注今文軶作戹)
　正義鄭氏康成曰事便也　賈氏公彦曰軶如馬鞅
　軶馬領上兩末令以屈處入口取出時易也　敖氏
　繼公曰柶而云楔因其楔齒而名之以别於他柶也
　軶在大車轅端厭牛領者楔狀類之楔齒時以兩末
　上鄉則末出於口旁矣
綴足用燕几校在南御者坐持之(綴知劣反校胡孝反注古文校為枝)
　正義鄭氏康成曰以拘足則不得辟戾矣　敖氏繼
　公曰校盖几左㢘之名校在南則横設也几之為制
　前後狹而左右差廣綴足宜寛故横設之必校在南
　者生時設几左㢘近人故放之也坐持之則御者亦
　在牀矣其於几之北與　賈氏公彦曰恐几欹側故
　使御者一人坐持之
　案據此則几足之相距盖容人之兩足雖稍寛亦無
　多矣阮諶几長五尺之云不足信也

右記復楔齒綴足之事

即牀而奠當腢用吉器若醴若酒無巾柶(腢音隅又音偶劉五侯反)
　正義鄭氏康成曰腢肩頭也(賈疏尸南首則在牀東當尸右肩)用吉
　器器未變也(賈疏未忍異於生故未變至小歛奠用素俎大歛奠用毼豆無縢之籩則變矣)

賈氏公彦曰若醴若酒醴酒俱有容用之或卒無

　醴用新酒科用其一以其始死不備故也若小歛以
　後則酒醴具設　敖氏繼公曰此吉器之異於凶者
　豆籩耳其觶則無吉凶之異皆用角也若醴若酒謂
　無酒則二觶皆醴無醴則二觶皆酒無巾者非盛饌
　也無柶者異於大歛以後之奠也

右記始死奠

赴曰君之臣某死赴母妻長子則曰君之臣某之某死
　(長知丈反注今文赴作訃)
　正義賈氏公彦曰君之臣某之某死者上某是士名
　下某假令長子則云長子某若母妻則婦人不以名
　行直云母與妻也　敖氏繼公曰母妻長子亦赴於
　君者哀樂之事君臣同
　案長子亦赴于君者以其為三年之喪故也冠則見
　于君死則赴于君廟中則有舉奠之禮合而觀之士
　之子恒為士其義亦可見矣婦人則當以姓通如姬
　姜任姒之類

右記赴辭

室中唯主人主婦坐兄弟有命夫命婦在焉亦坐
　正義鄭氏康成曰别尊卑也　敖氏繼公曰經云衆
　婦人户外北靣衆兄弟堂下北靣記乃見兄弟之命
　夫命婦者亦坐於室中然則經所言者唯指兄弟之
　為士者及士妻耳
　案小功以下為兄弟男子位本在堂下婦人則在堂
　若是命夫命婦則進而坐於室中其大功以上至衆
　主人雖在室中猶立也然喪大記謂士之喪主人父
　兄子姓皆坐於東方則何也意齊衰大功者或有出
　入之班焉如命夫命婦不在則餘人亦坐矣兩經固
　無礙與　經凡云命夫命婦者皆指大夫大夫之妻
　以其於士為異等也於喪服見之矣

右記哭位

尸在室有君命衆主人不出
　正義鄭氏康成曰不二主(賈疏曾子問以喪有二孤廟有二主為非禮孤即喪)
　(主也)　賈氏公彦曰衆主人不出在尸東經直云主人
　唯君命出不言衆主人故記明之　敖氏繼公曰凡
　居喪而為君命出者唯主人耳衆主人則否記乃特
　著尸在室之禮者異時衆主人與主人皆在庭嫌此
　時亦然故以明之

右記衆主人

襚者委衣于牀不坐
　正義鄭氏康成曰牀髙由便
　案賔賻則坐委之以在地卑故也牀髙則可以不坐
　其賵贈之幣委于棧左服亦以髙故不坐　此通小
　歛後襚者言之故下又别言其在室者
其襚于室户西北面致命
　正義鄭氏康成曰始死時也　賈氏公彦曰謂未小
　歛之前尸在室中户西故北面致命若小歛後奉尸
　侇于堂則中庭北面致命
　案此専指庶兄弟及朋友之襚者經不言致命之面
　位故記眀之

右記襚

夏祝淅米差盛之(差七何反又初皆反劉藏何反盛音成)
　正義鄭氏康成曰差擇之　賈氏公彦曰經直云祝
　淅米於堂南面用盆不言夏與盛之故記言之
　案注擇字當讀為釋之叟叟之釋棗蒸栗擇之擇亦
　同古者釋擇澤三字常通故詩其耕澤澤漢張黶陳
　澤之澤亦讀為釋也喪大記御者差沐于堂上注云
　差淅也詩毛傳亦云釋淅米也則擇之為釋審矣差
　盛之者謂既淅之而以盆盛潘以敦盛米也
御者四人抗衾而浴襢笫(抗苦浪反劉音剛襢袒同舊之善反非)
　正義鄭氏康成曰抗衾為其裸裎蔽之也襢袒也袒
　簀去席盝水便　敖氏繼公曰古字襢袒通詩襢裼
　暴虎史記左襢右襢是也四人抗衾而二人浴
其母之喪則内御者浴鬠無筓
　正義鄭氏康成曰内御女御也無筓猶丈夫之不冠
　也(賈疏凡喪男子襲不冠此婦人不筓與男子不冠同)　敖氏繼公曰鬠筓雖
　短亦筓也故辟之其亦以生時不用此筓而然與
　案母喪如此妻喪可知丈夫不冠則無固冠之筓矣
　鬠用組乃筓則猶有固髪之筓焉嫌婦人不筓而尚
　有此筓故記眀之
設明衣婦人則設中帶
　正義鄭氏康成曰中帶若今之褌襂
　存疑賈氏公彦曰設明衣者男子其婦人則設中帶

敖氏繼公曰明衣之制有衣有裳婦人生時衣不

　殊裳故此不用明衣也中帶未詳其制然與明衣對
　言則其連衣裳為之與
　案玩記意似謂男婦皆設明衣裳而婦人又多中帯
　者婦人生時衣不殊裳盖以其上服言之若襦襗恐
　未可概也下記所云明衣裳之制焉知婦人之必不
　用乎
卒洗貝反于笲實貝柱右齻左齻(柱知羽反齻音顛)
　正義賈氏公彦曰齻兩畔牙最長者經直云實貝于
　尸左右及中不言柱故記明之　敖氏繼公曰含而
　因柱其左右齻盖恐其口復閉也
　案據此則尸口固不欲其閉明矣柱二齻則中者在
　舌上與
夏祝徹餘飯
　正義鄭氏康成曰徹去鬻之　賈氏公彦曰經不言
　夏祝徹故記言之
瑱塞耳
　正義鄭氏康成曰塞充窒　賈氏公彦曰經直云瑱
　用白纊不云塞耳恐同生人縣於耳旁故記言之
掘坎南順廣尺輪二尺深三尺南其壤(廣古曠反深式䕃反注今文掘)
　(為坅)
　正義鄭氏康成曰南順統於堂輪從也　敖氏繼公
　曰南順南其壤明其掘之自北而南也
垼用塊(垼音役注古文垼為役)
　正義鄭氏康成曰塊堛也(賈疏爾雅釋言文孫氏云堛土塊也)
明衣裳用幕布袂屬幅長下膝(屬音燭長直亮反下同)
　正義鄭氏康成曰幕布帷幕之布升數未聞也屬幅
　不削幅也長下膝又有裳於蔽下體深也　賈氏公
　彦曰袂屬幅長下膝唯據衣而言以其下别云裳也

敖氏繼公曰必云袂屬幅者嫌明衣或異於生也

　然則吉服之袂屬幅也明矣
　案袂屬幅則衣之裻及裳皆削幅矣衣長下膝以其
　不用衣要也
有前後裳不辟長及觳(辟音壁觳苦角反又戸角反)
　正義鄭氏康成曰不辟積也觳足跗也凡他服短無
　見膚長無被土(賈疏他服謂如深衣二句深衣文)　敖氏繼公曰裳
　前三幅後四幅不辟之則其要廣而前後相掩者深
　旁不開體不見矣長及觳為蔽足也明衣之長下膝
　其裳之制復如是皆為重形且異於生也
　案此不别言母盖男婦皆同以其親身裏服不必殊
　之也
縓綼緆緇純(縓七絹反綼貧支反劉音卑緆他計反純諸允反)
　正義鄭氏康成曰一染謂之縓今紅也(賈疏一染謂之縓爾雅文)
　(謂一入赤汁染之即漢時紅)飾裳在幅曰綼在下曰緆七入為緇
　黑色也飾衣曰純謂領與袂也(賈疏飾皆謂之緣緣衣裳之側廣各寸半)
　(則表裏共三寸)衣以緇裳以縓象天地也
　案雜記言韠制紕以爵韋六寸康成意此綼與彼紕
　同又玉藻言縞冠素紕紕亦冠飾故以飾裳在幅者
　釋之綼在幅則緆當在下矣飾在幅者謂飾其前三
　後四之邉幅也緇縓分屬衣裳則以他服之上玄下
　纁者例之此於他經無所取證鄭氏揣測云然爾縓
　緇皆謂布也而視幕布為精
　存疑敖氏繼公曰純盖兼指在衣裳者而言
設握裏親膚繫鉤中指結于􁐂
　正義鄭氏康成曰手無決者以握繫一端繞􁐂還從
　上自貫反與其一端結之(賈疏兩端各有繫先以一端繞􁐂一匝還從上自貫)
　(又以一端鄉上鉤中指反與繞􁐂者結於掌後節中)　賈氏公彦曰經言右手
　有決者不言左手無決者故記言之　敖氏繼公曰
　握手唯一而已與決同設於右手其繫則相闗經文
　詳於設決畧於設握故記見之設握之法以纁裏親
　膚其中央正當於掌右端掩四指之後左端在其上
　乃以其組繫環將指之本而與決之繫相結于􁐂而
　連之所謂設握乃連􁐂者也
　案握手之設所以䕶指則注疏謂兩手竝有於理宜
　然若然則母喪襲事無決極而握手則同也敖氏據
　經文不見有兩繫故謂止設右手姑竝存之
甸人築坅坎(坅起飲反又五錦反)
　正義鄭氏康成曰築實土其中堅之穿坎之名一曰
　坅　賈氏公彦曰經直云甸人掘坎不云還使甸人
　築故記明之
隸人涅廁(涅乃結反廁測異反)
　正義鄭氏康成曰隸人罪人也今之徒役作者也涅
　塞也為人復徃䙝之(賈疏然則古者非直不共湢浴亦不共廁也)

右記沐浴飯含襲之事

既襲宵為燎于中庭厥明滅燎陳衣
　正義鄭氏康成曰記節(賈疏小歛陳衣當襲之明旦滅燎之時故云記節)
　案經但言小歛之夕為燎于中庭而無既襲為燎之
　文故記眀之此謂始死之日即襲者也若屬纊在晡
　後而襲以明日則未襲之前夕亦必設燎可知其室
　中堂上俱當有燭說已見經

右記為燎滅燎之節

凡絞紟用布倫如朝服(絞户交反紟其䕃反注今文無紟古文倫為輪)
　正義鄭氏康成曰凡凡小歛大歛也倫比也　賈氏
　公彦曰如朝服者雜記云朝服十五升　敖氏繼公
　曰紟不必言凡與絞連文爾大歛有紟小歛無之

右記絞布

設棜于東堂下南順齊于坫饌于其上兩甒醴酒酒在
南篚在東南順實角觶四木柶二素勺二豆在甒北二
以竝籩亦如之(棜郁庶反齊如字勺上灼反注古文角觶為角柶)
　正義鄭氏康成曰棜之制如今之大木轝也上有四
　周下無足勺二醴酒各一也豆籩二以併則是大斂
　饌也(賈疏小斂一豆一籩大斂乃有二豆二籩)　敖氏繼公曰此大斂饌
　也角觶四木柶二為明日朝奠兼饌之也自是以後
　常更用之以位而言豆當在籩北乃云甒北者設豆
　之時未有籩也故但取節於甒
　案始言甒末言豆籩而篚叙於其間明篚亦饌于棜
　上也此亦異於吉者自此至葬棜篚常設不徹齊于
　坫謂棜之外㢘與東坫齊也
　存疑鄭氏康成曰角觶四木柶二為夕進醴酒兼饌
　之
　案經於朝哭時徹殯奠乃設朝奠則殯之夕不更有
　奠明矣夕進醴酒之云失檢耳
凡籩豆實具設皆巾之
　正義鄭氏康成曰籩豆偶而為具具則巾之巾之加
　飾也明小斂一豆一籩不巾　賈氏公彦曰於東堂
　下饌之於奠設之二處皆巾故云皆巾之小斂奠一
　豆一籩堂東饌時不巾設于牀東巾之為在堂乆設
　塵埃加故雖一豆一籩亦巾之檀弓云喪不剝奠也
　與祭肉也與以其有牲肉故也　敖氏繼公曰籩豆
　實謂菹栗之屬皆皆上下也籩豆有實而具則饌于
　東方及奠于席前皆巾之若一豆一籩則於奠時或
　有巾之者饌時不巾也經言小斂之饌云饌于東堂
　下脯醢醴酒幂用功布實于簞此則不皆巾者也
觶俟時而酌柶覆加之面枋及錯建之(覆芳屋反枋柄同錯七故反)
　正義敖氏繼公曰俟時而酌謂將設乃酌之面枋者
　便於建也建時亦覆手取之而枋在下　賈氏公彦
　曰恐謂饌時已酌於觶故記之
　案執之之人酌之酌醴者夏祝也酌者棜南北面左
　手取觶右手取勺乃之棜西東面酌之既仍反北面
　奠勺於篚取柶加之自此以後朝夕奠亦然
　存疑鄭氏康成曰時朝夕也檀弓曰朝奠日出夕奠
　逮日
　案此謂殯奠也甒與觶雖已饌於東方必届奠時乃
　酌非日出逮日之謂也

右記饌殯奠之事


總論敖氏繼公曰其次當在衆主人布帯之後

小斂辟奠不出室(辟音闢)
　正義鄭氏康成曰辟襲奠以辟斂設於序西南畢事
　而去之(賈疏斂事畢奉尸侇于堂乃去之而設小斂奠于尸東)　敖氏繼公曰
　奠即始死之奠也後奠未即設而先辟此奠者辟斂
　也不出室明未徹去也是時尸在室未可遂徹其奠
　而脯醢醴酒又無改設于西堂之禮故辟之於室中
　而已既設小斂奠乃去之舊說謂辟之設于室西南
　隅
　案尸牀當牖下奠在牀東尸腢含竟設襲牀于含牀
　東則奠亦宜稍移向東矣經記不言者文略也襲時
　不辟奠者襲衣少不用舉者遷尸也知設于室西南
　隅者室中唯此一隅尚空且小斂後奠改設者皆於
　西堂下此室中方位宜放之也注謂設於序西南序
　盖室之訛
無踊節
　正義鄭氏康成曰其哀未可節也　敖氏繼公曰此
　承上文而言亦異於小斂以後之禮也踊節即所謂
　要節而踊者也凡丈夫婦人之踊以徹奠者之徃來
　為節嫌此辟奠之時亦然故以明之
　案辟奠無踊節在室中也設小歛奠後有踴節在堂
　上也故卒斂後主人主婦踊皆無算而踊節自小斂
　奠後始焉

右記小斂辟奠

既馮尸主人袒髺髮絞帯衆主人布帯
　正義鄭氏康成曰衆主人齊衰以下(賈疏知衆主人非衆子者以衆)
　(子皆斬衰絞帯明衆主人自齊衰以下至緦麻首皆免也)　敖氏繼公曰絞帯者
　繩帯也先言袒髺髮著其節也然則布帯者亦於既
　免乃加之
　案經云主人髺髮袒衆主人免于房記此者明著絞
　帯布帯在此時也絞帯者以苴麻之繩為帯其垂者
　則散之此時尚未絞也謂之絞帯指其束於要者耳

右記絞帯布帯之節


案自小斂辟奠至此其次當在倫如朝服之後設


棜之前

大斂于阼
　正義鄭氏康成曰未忍便離主人位也主人奉尸斂
　于棺則西階上賓之(賈疏喪事即逺檀弓云周人殯於西階之上則猶賓之)
　敖氏繼公曰大斂于阼乃殯于西階象其由主位而
　徃也　賈氏公彦曰經大斂時直言布席如初不言
　其處故記之
　案記此亦為下文節也
大夫升自西階階東北面東上
　正義鄭氏康成曰視歛　敖氏繼公曰云階東者明
　大夫雖多亦不可以當階恐妨斂者之徃來也
　案此在遷尸于席而將斂之時
既馮尸大夫逆降復位
　正義鄭氏康成曰中庭西面位(賈疏朝哭主人堂下直東序西面卿大夫)
　(在其南故云中庭西面也)　敖氏繼公曰卿大夫之位東方西面
　案大夫中若有諸公亦升階視斂既降乃復門東北
　面之位注云中庭意其繼主人之南則中庭耳或少
　南或少北要不逺於此

右記大夫視斂之節

巾奠執燭者滅燭出降自阼階由主人之北東
　正義鄭氏康成曰巾奠而室事已　敖氏繼公曰此
　見出時之節且不與執事者偕行也言由主人之北
　則主人之位近於階明矣
　案滅燭乃出明燭為照奠也執燭者另行以其不與
　於饋奠之數也凡朝奠皆然

右記燭出及降節

既殯主人說髦(說吐活反注今文說皆作稅)
　正義鄭氏康成曰既殯置銘於肂復位時也兒生三
　月翦髮為鬌男角女羈否則男左女右(賈疏内則文彼注云夾囟)
　(曰角午達曰羈)長大猶為飾存之謂之髦所以順父母幼小
　之心至此尸柩不見喪無飾可以去之髦之形象未
　聞　敖氏繼公曰子事父母必著拂髦親已死至殯
　乃說之者未殯之前孝子猶冀其復生既殯則絶望
　矣乃說之也詩云髧彼兩髦兩者為父母俱存之故
　若然則是詩但說其一耳孔疏云父死說左髦母死
　說右髦二親竝沒竝說之親沒不髦是也
　案喪大記小斂卒斂主人袒說髦乃奉尸侇于堂鄭
　以彼為諸侯之禮者為其與此異節耳然大記皆通
　諸侯大夫士言之初非專為諸侯而設或禮俗不同
　記者各隨所見聞而記之與

右記說髦之節

三日絞垂
　正義鄭氏康成曰成服日絞要絰之散垂者　賈氏
　公彦曰小斂日要絰大功以上散帯垂經不言絞之
　時故記言之小功緦麻初而絞之不待三日也　敖氏
　繼公曰記惟指主人也而男女大功以上亦存焉小
　斂之時婦人之帯雖結本亦未絞至此與丈夫同絞
　之將成服先絞其帯之垂者以其已在身故也其下
　冠衰屨亦皆以所加之次言之
冠六升外縪纓條屬厭(縪音必劉蒲結反喪服傳作畢屬音燭厭於葉反)
　正義鄭氏康成曰縪謂縫著於武也外之者外其餘
　也厭伏也(賈疏五服之冠皆厭但此據斬衰而言)　敖氏繼公曰冠厭
　亦變於吉也縪喪服傳作畢疑此誤
　存疑賈氏公彦曰以其冠在武下過鄉上反縫著冠
　冠在武下故云厭也
　案如疏說仍是外畢之義於厭無與也謂厭即外畢
　則記文何必繁而不殺乎冠有梁有武武横而梁縱
　武有定而梁無定梁長則冠髙梁短則冠伏張子謂
　布幅二尺二寸竪搭過布則前後共有四尺四寸首
　圍所占之外餘廣者為辟積此言其廣也但吉冠則
　梁長而辟積多喪冠則梁短而辟積少厭近髮紒故
　名厭耳敖氏疑不用辟積所以厭亦未必然
衰三升屨外納杖下本竹桐一也
　觧見喪服傳

右記三日成服之事

居倚廬寢苫枕塊不說絰帯哭晝夜無時(苫失占反枕之䕃反)
　觧見喪服傳
非喪事不言
　正義賈氏公彦曰喪服四制云不言而事行者扶而
　起言而後事行者杖而起庶人面垢而已天子諸侯
　不言而事行者喪事亦不言大夫士降於君言而事
　行此士禮言而事行故於喪則言非喪事不言也曲
　禮云居喪未葬讀喪禮言中亦兼此　敖氏繼公曰
　意不在他也
歠粥朝一溢米夕一溢米不食菜果(溢音逸)
　正義鄭氏康成曰不在於飽與滋味實在木曰果在
　地曰蓏

右記居喪寢處哭泣言語飲食

主人乗惡車(注古文惡作堊)
　正義鄭氏康成曰拜君命拜衆賓及有故行所乗也
　雜記曰端衰喪車皆無等(賈疏證喪事上下同貴賤雖異於親一也)然則
　此惡車王喪之木車也(賈疏春官巾車職王之喪車五乗其第一木車蒲蔽是王)
　(始喪所乗木車無飾與此惡車同故引之見尊卑同也)
白狗幦(幦迷翼反注古文幦為幂)
　正義鄭氏康成曰未成豪狗　賈疏爾雅釋畜文(郭氏璞曰狗子未生㲦毛)
　(者曰狗㲦長豪也音翰)幦覆笭也(賈疏謂車前式竪者笭子以皮為幦以覆之)以狗
　皮為之取其臑也白於喪飾宜　賈氏公彦曰玉藻
　云士齊車鹿幦此喪車無飾故用白狗幦
　餘論毛氏萇曰幭覆式也　孔氏穎逹曰詩言幭禮
　記作幦周官作􁉛字異而義同軾者兩較之間有横
　木可馮者也幭覆軾禮注謂之覆軨軨即式旁之立
　木此幭亦覆之故彼此各見其一也
蒲蔽
　正義鄭氏康成曰蔽藩(賈疏謂車兩邉為藩蔽)　敖氏繼公曰
　蔽即笰也在車兩邉以蒲席為之吉時或以簟詩云
　簟笰魚服是也
御以蒲菆(菆則侯反注古文菆作騶)
　正義鄭氏康成曰不在於驅馳蒲菆牡蒲莖也(賈疏宣十)
　(二年左傳知莊子毎射抽矢菆納諸厨子之房厨子怒曰非子之求而蒲之愛杜注云菆好箭又云蒲楊)
　(桞可以為箭也)　敖氏繼公曰蒲菆亦變於吉也吉時盖以
　竹為策
犬服
　正義鄭氏康成曰笭閒兵服(賈疏用兵器建之於車上笭閒喪家乗車亦有)
　(兵器自衛)以犬皮為之取堅也亦白　敖氏繼公曰不言
　色似以其革為之
木錧(錧音管注今文錧作鎋)
　正義鄭氏康成曰用木取少聲　敖氏繼公曰錧轂
　端沓也
約綏約轡
　正義鄭氏康成曰約繩也(賈疏哀十一年左傳人尋約吳髪短杜注亦云約繩)
　(也)綏所引以升車　賈氏公彦曰吉時綏轡用索為
　之今喪中取其無飾故用繩為之也　敖氏繼公曰
　吉時綏轡皆以絲為之與
　案繩疑即索也賈氏以吉凶殊之豈繩麤惡而索精
　好與少儀云良綏則以絲為綏者固當有之
木鑣(鑣卑妖反注古文鑣為苞)
　正義鄭氏康成曰亦取少聲(賈疏平常車錧馬鑣以金為之今用木是取少)
　(聲也)　敖氏繼公曰鑣馬銜也
馬不齊髦(齊如字又子淺反注今文髦為毛)
　正義鄭氏康成曰齊翦也　敖氏繼公曰此所謂髦
　馬也
　通論鄭氏康成曰主人之惡車如王之木車則齊衰
　以下其乗素車繅車駹車漆車與　賈氏公彦曰巾
　車職王之喪車五乗木車始死所乗素車卒哭所乗
　繅車既練所乗駹車大祥所乗漆車既禫所乗此士
　之喪車亦當五乗主人乗惡車齊衰乗素車與卒哭
　同大功乗繅車與既練同小功乗駹車與大祥同緦
　麻乗漆車與既禫同主人至卒哭以後哀殺故齊衰
　以下節級約與主人同故鄭為此義也若然士尋常
　乗棧車不革鞔而漆之今既禫亦與王以下同乗漆
　車者禮窮則同也
　案據此則漆車在士為吉車在王則為第五等之喪
　車也端衰喪車無等亦大概言之非必士遂能備五
　乗也王氏志長謂士平日僅乗棧車禫乃得乗墨車
　是反精於平日以此駁賈氏然墨車革鞔棧車不革
　鞔但漆之二車固不同矣賈所云漆車即棧車非墨
　車也王氏讀注未審混合為一耳
主婦之車亦如之疏布裧(裧處占反)
　正義鄭氏康成曰裧者車裳幃於盖弓垂之　敖氏
　繼公曰婦人之車必有裧而喪車則以疏布為之明
　吉時不然也主婦乗車而出者拜夫人之命及女賓
　之弔者也
　案婦車有裧已見士昏禮雜記云其綪有裧緇布裳
　帷彼以載柩用緇布此婦人喪中所乗用疏布然則
　緇布吉布也
貳車白狗攝服
　正義鄭氏康成曰貳副也攝猶緣也狗皮緣服差飾

敖氏繼公曰主人主婦皆有貳車各得用二乗與

　其所乗者而三士昏禮謂從車二乗是其數也凡貳
　車之數天子十二上公九侯伯七子男五孤卿大夫
　三士二乗也此貳車亦惡車也攝服未詳姑從注說
其他皆如乗車(乗繩證反)
　正義鄭氏康成曰如所乗惡車(賈疏唯白狗攝服為異其他自白狗幦以)
　(下馬不齊髦以上皆同惡車也)　敖氏繼公曰乗車主人主婦所乗
　之車也其他謂凡器物在服之外者

右記喪中車馬

朔月童子執帚郤之左手奉之(奉芳勇反)
　正義鄭氏康成曰童子隸子弟也執用右手郤之示
　未用　賈氏公彦曰埽地者箕帚俱執此直執帚不
　執箕者以下文聚諸窔故也
　案以此觀之則自始喪内外皆埽而後唯朔奠乃埽
　室其他處皆不埽可知大夫以上有月半殷奠則月
　半亦埽矣郤之末在上也
從徹者而入
　正義鄭氏康成曰童子不專禮事
比奠舉席埽室聚諸窔布席如初卒奠埽者執帚垂末
内鬛從執燭者而東(比毗志反又必利反窔一弔反又音杳鬛音獵)
　正義鄭氏康成曰比猶先也室東南隅謂之窔(賈疏爾雅)
　(釋宫文)　敖氏繼公曰如初亦東面也執帚垂末明已
　用也是時垂末内鬛則曏者郤之其皆反是與
　案童子從徹者入以既徹乃舉席而埽也既埽無事
　矣俟卒奠乃出者從而入亦從而出不敢先出且以
　觀奠也從執燭者而東亦降自阼階也以執帚者卑
　當與執燭者為類也童子盖以輕服子弟為之其執
　事之循謹不苟如此可以覘平日小學之功矣

右記朔月埽室

燕養饋羞湯沐之饌如他日(養異亮反)
　正義鄭氏康成曰燕養平常所用供養也(賈疏謂在燕寝之中)
　(平生時所有供養之事則饋羞湯沐之饌是也)饋朝夕食也羞四時之珍異
　湯沐所以洗去汚垢内則曰三日具沐五日具浴(賈疏)
　(引此者見進湯沐日數亦依之)孝子不忍一日廢其事親之禮於下
　室日設之如生存也(賈疏據下文朔月不饋明非朔月日設之也)進徹之
　時如其頃(賈疏如其平生進食時之頃)　敖氏繼公曰此饌盖使
　人為之孝子不親視之也記云在堊室之中非時見
　乎母也不入門說者謂居廬時絶不入門
　案燕寢曰下室見正寢之為上室也既奠于上室而
　又饋于下室者亦孝子求神非一處之意也其進徹
　以婦人之輕服者為之與注言進徹之時如其頃則
　徹與奠不必相繼矣
朔月若薦新則不饋于下室
　正義鄭氏康成曰以其殷奠有黍稷也(賈疏下室饋以黍稷朔月)
　(奠自有黍稷故不復饋于下室)下室如今之内堂(賈疏下室為燕寢故以漢法内堂况)
　(之)正寢聽朝事(賈疏大夫士聽私朝亦在正寢)
　案若猶與也朔月薦新兩事也

右記下室之饋


案此經所未及故記補之

筮宅冡人物土
　正義鄭氏康成曰物猶相也相其地可葬者乃營之

賈氏公彦曰經不言物土故記明之凡葬皆先相

　乃筮之筮吉乃掘坎故云冡人物土乃筮也
　案葬者慮昭穆不相應或其下恐有舊墓及水泉等
　事冡人專司兆域知之最悉故使物之亦可見三代
　而上未有地師之說之紛紛也曰冡人物土則無術
　者參之矣物即左傳物土之宜之物
卜日吉告從于主婦主婦哭婦人皆哭主婦升堂哭者
皆止(日石經訛作曰)
　正義賈氏公彦曰經直云主婦哭不言婦人皆哭及
　升堂皆止之事故記明之　敖氏繼公曰若不吉其
　禮亦然
　案皆止者主婦升堂復阼階上西面位俟丈夫哭殯
　乃皆哭亦哭之節也

右記筮宅卜日


總論賈氏公彦曰自此上皆記士喪上篇事自此


下皆記下篇事

啟之昕外内不哭(昕音欣注古文啟為開)
　正義鄭氏康成曰將有事為其讙囂既啟命哭　賈
　氏公彦曰經唯言婦人不哭不云男子故記明之
夷牀輁軸饌于西階東(輁九勇反注古文輁或作拱)
　正義鄭氏康成曰明階間者位近西也夷牀饌于祖
　廟輁軸饌于殯宫　賈氏公彦曰經直云夷牀饌于
　階間恐正當兩階之間故記明之夷牀在祖廟輁軸
　在殯宫以其西階東是同故併言之

右記將啟之事

其二廟則饌于禰廟如小斂奠乃啟
　正義鄭氏康成曰祖尊禰卑也　賈氏公彦曰如小
　斂奠者亦特豚一鼎也　敖氏繼公曰主於朝祖故
　於朝禰之奠降焉盖不可與祖奠同也是日二廟皆
　饌記唯見其異者耳
　案二廟則啟之日從奠設於禰廟徹從奠乃設遷禰
　之奠此遷禰之奠即以當遷祖奠矣以日不三奠故
　也及朝祖則禰奠從設于祖廟薦車薦馬等事皆於
　祖廟行之至載柩還車則徹遷禰之奠設祖奠次當
　然也饌于禰廟者一鼎饌于祖廟者三鼎亦隆殺之
　宜也注疏明日朝祖之說已於代哭辨之
　存疑鄭氏康成曰士事祖禰上士異廟下士共廟(賈疏)
　(中士亦共廟不言者畧之祭法適士二廟官師一廟注云官師中下之士)　敖氏繼公曰
　均之為士而廟數不同者盖士之先世或為大夫而
　有三廟至後世為士則廢其一而但存二廟若先世
　無為大夫者則唯一廟而已
　案祭法廟數先儒相承為說第諸侯五等同五廟上
　下大夫同三廟則士雖異等似當同一廟不應遽有
　二廟之殊故每疑禮器王制為是而祭法為非然據
　此記則士固有二廟者但康成以官師為中下之士
　非有明文特以意說之耳疑三等之士皆一廟唯大
　宗子世適相傳有統宗收族之責故親廟之外又有
　一祖廟與若然則適士之稱名實相應而上中下士
　胥可以官師目之矣　又案康成謂士事祖禰謂祭
　不及髙曾也伊川云自天子至於庶人五服未嘗有
　異皆至髙祖服如是祭亦須如是七廟五廟亦只祭
　及髙祖大夫士三廟二廟一廟亦不害祭及髙祖此
　伊川以義起之非謂周制然也後儒有推其說者曰
　大傳小宗之法宗其繼髙祖者五世則遷者也夫宗
　子為主祭而立有繼髙祖之宗則士之祭自髙祖而
　下可知苟祭止及於祖禰則唯有繼禰繼祖之宗而
　無繼曾繼髙之宗矣惡覩所為宗其繼髙祖者哉且
　如曾玄承重於曾髙為之服斬以三年之喪而不獲
　享一日之祭此豈禮之所安乎以此見大夫士皆得
　祭髙曾祖禰盖禮本然也其言旁推交通頗應經義
　附存之以俟考
朝于禰廟重止于門外之西東面柩入升自西階正柩
于兩楹間奠止于西階之下東面北上主人升柩東西
面衆主人東即位婦人從升東面奠升設于柩西升降
自西階主人要節而踊
　正義鄭氏康成曰重不入者主於朝祖而行若過之
　矣門西東面待之便也　賈氏公彦曰主人要節而
　踊者奠升主人踊降時婦人踊也　敖氏繼公曰重
　不入者亦以既奠則柩行不乆留於此故也此正柩
　其在軸與是時即要節而踊亦其異於祖廟者
燭先入者升堂東楹之南西面後入者西階東北面在
下
　正義鄭氏康成曰照正柩者先先柩者後後柩者
　賈氏公彦曰此燭本是殯宫中照開殯者在道時一
　在柩前一在柩後今一升堂一在堂下也　敖氏繼
　公曰記於此者見下適祖時不用燭也
主人降即位徹乃奠升自西階主人踊如初
　正義敖氏繼公曰主人降即位則婦人亦東即阼階
　上位矣不拜賓踊襲以成禮不在此且欲急於適祖
　也其他禮之不同者意亦如是奠即如小斂奠者也
　如初謂設奠及踊節也是時丈夫婦人皆踊唯言主
　人亦文省
　案所徹者従奠即昨之夕奠也
祝及執事舉奠巾席從而降柩從序從如初適祖(注序從今)
　(文無從)
　正義鄭氏康成曰此朝禰後舉奠適祖之序也祝執
　醴先酒脯醢俎従之巾席為後既正柩席升設設奠
　如初祝受巾巾之　敖氏繼公曰柩從從巾席而降
　也序從柩從奠主人以下從柩而出也如初謂出殯
　宫時也此與主人踊之文相屬則是其事相接也朝
　禰無他事既奠則禮畢矣故即適祖不見適祖之儀
　者與本經所言者不異故也
　案朝禰不再奠則即日朝祖可見矣
　存異敖氏繼公曰柩過禰廟因而朝之記載二廟者
　其禰廟在西祖廟在東以是言之則古者之廟尊者
　東而卑者西皆有常位固無昭居昭廟穆居穆廟之
　制也
　案禰親而祖尊故祖禰共廟則統於祖祖禰各廟則
　先禰而後祖理自當然非謂因過其廟乗便而朝之
　也此言祖昭父穆者耳假令祖穆父昭寧不先左而
　後右乎昭常為昭穆常為穆自不可易如尊者以次
　而東則世逓相承可矣何必立昭穆之名邪朱子於
　中庸或問本孫毓說而推衍之明析可据

右記二廟朝禰

薦乗車鹿淺幦干笮革靾載旜載皮弁服纓轡貝勒縣
于衡(乗繩證反笮菑赫反靾先列反旜諸延反縣音懸注云古文靾為殺旜為膳)
　正義鄭氏康成曰士乗棧車(賈疏春官巾車文)鹿淺鹿夏毛
　也(賈疏韓奕詩鞟鞃淺幭毛傳云淺虎皮淺毛也)玉藻曰士齊車鹿幦豹犆
　(賈疏彼注云犆謂緣也士之齊車與朝車同引之欲證此鹿幦亦以豹皮為緣飾)靾韁也旜
　旌旗之屬通帛為旜孤卿之所建亦攝焉(賈疏司常職孤卿建)
　(旜大夫士建物此士而用旜故云亦攝焉)貝勒貝飾勒有干無兵有笮無
　弓矢明不用　敖氏繼公曰勒馬頭絡銜也衡輈端
　横木以駕馬者經云薦馬纓三就入門北面交轡圉
　人夾牽之則是薦馬之時纓轡皆在馬之身矣此乃
　謂纓轡貝勒縣于衡其指薦馬前後之時而言與盖
　事至則加之既則脫之而置於此也
道車載朝服
　正義鄭氏康成曰道車朝夕及燕出入之車(賈疏司常職道)
　(車載旞注云王以朝夕燕出入又夏官有道右道僕皆據象路而言道士乗棧車與王象路同名道也)
　(敖氏繼公曰朝夕謂乗此以朝夕於君也)
稾車載蓑笠(稾古老反蓑素禾反)
　正義鄭氏康成曰稾猶散也散車以田以鄙之車(賈疏)
　(司常職斿車載旌注云斿車木車也王以田以鄙此散車亦斿散所乗故與斿車同觧士亦有以田以鄙)
　(者謂従君以田以鄙也)蓑笠備雨服今文稾為潦(賈疏考工記輪人為盖注)
　(云禮所謂潦車謂盖車與若然此作潦車亦通)凡道車稾車之纓轡及勒亦
　縣于衡也(賈疏三車皆有馬有馬則有此三者記人舉上以明下明亦縣于衡可知)　敖
　氏繼公曰巾車職士乗棧車然則此三車者皆漆車
　也以制言之其乗車道車輪與輈之髙下又等但因
　事名之耳考工記田車之輪六尺有三寸乗車之輪
　六尺有六寸又云國馬之輈深四尺有七寸田馬之
　輈深四尺足以知其制矣薦車三乗士禮也

右記薦車

將載祝及執事舉奠户西南面東上卒束前而降奠席
于柩西
　正義鄭氏康成曰將於柩西當前束設之　賈氏公
　彦曰經載柩時不言舉奠設席之事故記明之　敖
　氏繼公曰先舉奠者辟舉柩也東上統於柩也卒束
　前卒束之前也束未畢而先降奠席為卒束即奠故
　也此舉奠於堂上者退立于户西則奠近於柩而不
　當西階明矣
　案將載謂將下柩于庭而載之柩車也其仍以輁軸
　與舉奠者執之在手以俟也柩直兩楹之間不可正
　當其首而舉奠者户西南面者以柩從西階降故無
　嫌也
巾奠乃牆
　正義鄭氏康成曰牆飾柩也(賈疏即帷荒)　賈氏公彦曰
　經直云降奠當前束商祝飾棺不言巾奠故記明之

右記舉奠巾奠之節

抗木刋(注古文刋為竿)
　正義鄭氏康成曰剝削之　賈氏公彦曰木無皮者
　直削之有皮者剝乃削之　敖氏繼公曰兩面皆刋
　也
茵著用荼實綏澤焉(著張吕反荼大奴反)
　正義鄭氏康成曰荼茅秀也綏㢘薑也澤澤蘭也皆
　取其香且御濕(賈疏以其在棺下須御濕之物)
葦苞長三尺一編
　正義鄭氏康成曰用便易也　賈氏公彦曰葦草即
　長截取三尺一道編之用便易故也
菅筲三其實皆瀹(菅古頑反筲所交反瀹餘若反)
　正義鄭氏康成曰米麥皆湛之湯未知神之所饗不
　用食道所以為敬　賈氏公彦曰經不言苞筲所用
　及黍稷生孰故記明之
　案瀹謂以湯瀹之仍乾之而盛於筲也瀹之以致潔
　而不熟之故注云不用食道也
　餘論敖氏繼公曰此筲設于棺旁其實宜皆用榖亦
　如殯時之熬然
右記葬器之制

祖還車不易位(還音旋)
　正義鄭氏康成曰為鄉外耳未行　敖氏繼公曰還
　車謂還薦車也不易位西者亦當東榮　賈氏公彦
　曰經云乃祖還車不辨還之逺近故記明之

右記還車

執披者旁四人(披彼義反又劈漪反)
　正義鄭氏康成曰前後左右各二人(賈疏謂前之左右後之左右一)
　(旁四人兩旁則八人)

右記執披人數

凡贈幣無常
　正義鄭氏康成曰賓之贈也玩好曰贈在所有　賈
　氏公彦曰經云公贈玄纁束是公贈有常矣又云賓
　贈奠幣如初不言物色與多少故記明之
　案無常謂不盈束者亦可贈也有者無過禮貧者亦
　各盡其情嫌贈必以束為限故記明之
右記賓贈

凡糗不煎
　正義賈氏公彦曰葬奠經云四籩棗糗栗脯不言糗
　之不煎故記明之　敖氏繼公曰不煎之以膏也此
　云不煎則固有煎者矣嫌或當為之也
　案喪奠糗不煎則吉祭及進於生人者或當煎之此
　不煎者亦不用食道之意與籩人羞籩之實糗餌粉
　餈對言之則别通言之則餈亦可名糗籩人注云餌
　言糗餈言粉互相足是也此喪奠科用其一故云凡
　凡者凡二種也賈氏謂凡大夫以上敖氏又推諸葬
　奠之外似皆失之

右記葬奠之糗

唯君命止柩于堩其餘則否(堩古鄧反)
　正義鄭氏康成曰不敢留神也堩道也曾子問云葬
　既引至于堩　敖氏繼公曰言此者明餘人不當行
　禮於堩也　賈氏公彦曰經云柩至邦門君使宰夫
　贈不言止柩故記明之

右記止柩

車至道左北面立東上
　正義敖氏繼公曰薦車北鄉而徃則道左乃道西也
　其位於壙為西故東上而統於壙　賈氏公彦曰經
　不云三車之面位故記明之知此車是乗車等者以
　其下有柩車也
　案立者謂立馬以待不脫駕也
　存疑鄭氏康成曰道左墓道東先至者在東(賈疏據墓南面)
　(為正故知是墓道東也當在陳器之南先至者謂乗車)　賈氏公彦曰陳器于
　道東西北上統於壙以其入壙故也三等之車不入
　壙故東上不統於壙也
　案器陳於道東則車當在道西矣若併在道東而空
　其西將無妨衆主人及衆賓之立位乎車雖不入壙
　無不統於壙之理然則東上之為道西無疑也
柩至于壙斂服載之
　正義鄭氏康成曰柩車至壙祝除飾說載乃斂乗車
　道東稾車之服載之不空之以歸(賈疏柩車既空乃斂乗車皮弁服道)
　(車朝服稾車蓑笠三者之服載之於柩車)送形而徃迎精而反(賈疏問喪文)亦
　禮之宜
卒窆而歸不驅
　正義敖氏繼公曰此亦指三車也祝斂服而載於棧
　則此車空而無所用之矣故於既窆即反云不驅者
　嫌其與去時異　鄭氏康成曰孝子徃如慕反如疑
　(賈疏亦問喪文)為親之在彼
　案柩車以人引送葬者步行唯乗車道車稾車駕馬
　云不驅則非三車莫屬矣鄭以孝子言者盖自壙而
　反三車在前柩車隨之孝子隨柩車迎精者主於柩
　車也相屬而緩行次苐則然亦以逹孝子之情也三
　車既空嫌疾驅而先歸故記明之　問送葬者皆步
　行恐中有大夫及諸婦人不便於徒行也如何曰經
　不言送葬之乗車也即有之亦隨主人之後而緩行
　與主人及衆主人要無不步者唯逺葬者自當乗車
　耳

右記乗車等至壙及歸節

君視斂若不待奠加盖而出不視斂則加盖而至卒事
　正義鄭氏康成曰為有他故及辟忌也(賈疏不待奠者君有他故)
　(急事是以不得待奠不視斂者以君有辟忌不用見尸是以斂訖乃來)　敖氏繼公曰
　喪大記云君於士既殯而徃盖常禮也此二者則加
　於常禮特以有故而不能終始其事耳
　案卒事謂卒殯奠之事君於士有賜焉乃視斂則均
　之視斂又有降殺之等宜矣

右記君視斂不同之事

既正柩賓出遂匠納車于階間
　正義鄭氏康成曰車載柩車(賈疏以其于階間是為載柩若乗車道車之等)
　(則當東榮不在階間故知此是柩車也)周官謂之蜃車(賈疏遂師職大喪使帥其屬以)
　(幄帟先及窆共其邱籠及蜃車之役注云蜃車柩路也四輪廹地而行有似於蜃因取名焉)雜記
　謂之團或作輇或作槫聲讀皆相附耳其車之轝狀
　如牀中央有轅前後出(賈疏此轝與輶車同亦一轅為之)設前後輅
　轝上有四周下則前後有軸以輇為輪許叔重云有
　輻曰輪無輻曰輇　敖氏繼公曰賓出而納此車於
　階間為主人送賓而入則當載矣　賈氏公彦曰經
　不言納柩車時節故記明之
　案注言柩車之制皆是也唯轝上有四周恐未然左
　服右服不竟於車之兩端則前後未必周矣車低故
　輪小輪小故不必有輻而别名之曰輇輇即轉轔轉
　轔即輪耳疏於遷祖用軸已云轔輪也此疏又云輴
　無輪直有轉轔胡為自相戾乎輴制見喪大記　又
　案柩車之制中人之長八尺加小斂大斂之衣絞而
　内於棺棺則長矣棺載於車飾棺而前有池則車又
　長矣乗車兵車隧止四尺四寸謂之俴收欲其便於
　馳驅也柩車之長盖倍於人而視乗車兵車則數倍
　焉車身長而所載者重故廹地而四輪欲其穩稱也
　左服右服即疏所云兩畔竪軨子者也大車之服長
　八尺羊車七尺柏車六尺皆不竟車底之兩端此亦
　當然但服不止八尺而車身則又長耳一轅而前後
　出為設輅也輅縳於轅轅縱而輅横如魚貫然引屬
　於輅之兩端執引者分兩行各魚貫而前行故人雖
　多而出門不礙也
　存疑鄭氏康成曰遂匠遂人匠人也遂人主引徒役
　匠人主載柩窆職相左右也(賈疏遂人職大喪帥六遂之役而致之掌其政)
　(令及葬帥而屬六綍及窆陳役鄉師職及葬執翿以與匠師御柩而治役及窆執斧以涖匠師是遂人主)
　(引徒役匠人主載窆職相左右也周官遂人匠人天子之官士亦有遂人匠人主其葬事)　敖氏
　繼公曰遂匠未詳或云遂之匠也未知是否柩車喪
　大記謂之國車又以其公家之車故也既正柩與賓
　出不相屬盖有爛文焉
　案士之葬事當有公家之匠共其役納車用之者載
　柩說柩及窆皆其職宜始終之也喪大記士葬用國
　車或出公家未可知然此與大夫輇車為類當指其
　制則注以國為團字之誤近之且大夫之車何必不
　出於公家也朝祖正柩之後有薦車薦馬設祖奠之
　事故敖云與賓出不相屬然賓出凡朝夕皆有之記
　欲於朝祖記納車以為將載之節故特以既正柩先
　之耳

右記納柩車

祝饌祖奠于主人之南當前輅北上巾之
　正義鄭氏康成曰言饌于主人之南當前輅則既祖
　祝乃饌(賈疏未祖以前柩車鄉北前輅在主人之北今云饌于主人之南明既祖還柩乃饌之)

賈氏公彦曰經直云祖還車及還重訖直云布席

　乃奠如初不云饌處故記明之　敖氏繼公曰饌猶
　設也此祖奠即如殯奠者也祝及執事者饌之唯言
　祝者祝尊也于主人之南明其在車東也主人之位
　當前束故奠少南當前輅也北上謂先設豆於北也
　是亦略言之以見其如初耳

右記設祖奠處

弓矢之新沽功(沽音古又谷烏反注今文沽作古)
　正義鄭氏康成曰設之宜新沽示不用　賈氏公彦
　曰沽謂麤為之經直云用器弓矢不言善惡及弓矢
　之名故記明之　敖氏繼公曰之新恐當作新之
有弭飾焉亦張可也有柲設依撻焉有韣(弭宻倚反柲彼肄反撻他)
　(逹反韣音獨注古文柲作枈今文撻為銛)
　正義敖氏繼公曰此言弓也弭弓弰也亦張可也許
　其得張之　鄭氏康成曰弓無緣者謂之弭(賈疏爾雅弓有)
　(緣謂之弓無緣謂之弭孫氏云緣繫約而漆之無緣不以繫約骨飾兩頭是弭也)弭以骨角
　為飾(賈疏詩云象弭魚服是用象骨弓隈既用角明兩頭亦得用角也)柲弓檠也弛
　則縛之於弓裏備損傷以竹為之(賈疏以竹狀如弓凡弛弓之時縛之)
　(於弓裏)詩云竹柲緄縢(賈疏秦風小戎篇文緄繩也縢約也謂以竹為柲以繩約之)
　依纒弦也(賈疏謂以韋依纒其弦即今時弓􁐃是也)撻弣側矢道也(賈疏所以)
　(撻矢令出生時以骨為之在弣側今死者亦用韋)皆以韋為之韣弓衣也以
　緇布為之(賈疏月令帯以弓韣緇布無正文鄭據當時目驗而言)
　案有弭飾謂兩端有弭而亦以骨角飾之也撻即今
　箭溜也以韋若骨若金玉大如錢嵌入弣側以别上
　下射時在弓之右矢之上矢由此而去故名溜溜亦
　撻之意也
翭矢一乗骨鏃短衛(翭音侯又音候乗繩證反下同鏃租屋反又千木反)
　正義鄭氏康成曰翭猶候也候物而射之矢也(賈疏司弓)
　(矢職鍭矢用諸近射田獵注云可以伺候射敵之近者及禽獸與此義同)四矢曰乗骨鏃
　短衛亦示不用也生時翭矢金鏃(賈疏爾雅釋器云金鏃翦羽謂之鍭)
　(此短羽即翦羽也)凡為矢五分笴長而羽其一(賈疏考工記矢人上陳五)
　(矢下乃云五分其長而羽其一注云矢笴長三尺則羽六寸也謂之羽者指體而言謂之衛者以矢無羽)

則不平正羽所以防衛其矢故名為衛(敖氏繼公曰注云五分笴長而羽其一者以見短衛者不及其)

　(笴五分之一耳)
志矢一乗軒輖中亦短衛(輖音周)
　正義鄭氏康成曰志猶擬也習射之矢(賈疏司弓矢職恒矢用諸)
　(散射注云恒矢之屬軒輖中所謂志也則此志矢即恒矢也知是習射之矢者以其矢中特輕於習射宜)
　(也)書云若射之有志(賈疏盤庚篇文)輖􁐄也無鏃短衛亦示
　不用也(賈疏翭矢言骨鏃此不云鏃故知無鏃)生時志矢骨鏃(賈疏爾雅釋器)
　(云骨鏃不翦羽謂之志翭矢生時用金鏃死則用骨鏃志矢生時用骨鏃死則去之)凡為矢前
　重後輕也(賈疏司弓矢注云凡矢之制枉矢之屬五分二在前三在後殺矢之屬參分一在前)
　(二在後矰矢之屬七分三在前四在後此皆前重後輕者言此見軒輖中者無前重後輕也)敖氏繼公　
　(曰凡矢之所以前重後輕者皆在於鏃此無鏃故前後之軒輖中)　吕氏忱曰輖重
　也　賈氏公彦曰周官司弓矢有八矢翭矢最重居
　前恒矢最輕居後既不可盡用故取其首尾
　案軒輖猶詩言軒輊一也輕故軒重則輊矣

右記明器中弓矢


總論李氏如圭曰自君視斂至此記者更自前記


之


士喪禮總論荀氏況曰喪禮者明死生之義送以


哀敬而終周藏也故葬埋敬葬其形也祭祀敬事


其神也銘誄繫世敬傳其名也事生飾始也送死


飾終也終始具而孝子之事畢聖人之道備矣


案聖人之制喪禮也盖欲為人子者順天道以事


其親焉爾記曰骨肉斃於下隂為野土其氣發揚


於上為昭明知形體之必有所終也則為之絞衾

紟冒以被之棺椁牆栁宅兆以安之壤樹以固之


所以謹其襲藏者無弗周也知魂氣之必有所託


也故設之奠以馮之朝夕以象其饔飱朔月薦新


以象其大食至既葬迎精而返亟虞祭以安之所


以通其㝠漠者無弗至也禮經所載條目千端舉


其大要不出乎此自是以外世俗所為皆禮所不


設也當世士大夫未嘗不言禮而習俗錮蔽不能


振拔古者喪事不樂誠以哀樂不同時亦欲致其


嚴靜也今或盛奏軍樂震盪魂魄其失一矣古者


喪次哭泣擗踊之外無他焉今多用浮屠老子之


法謬稱資福於㝠路實取喧雜為飾觀其失二矣


古者三月而葬葬而卒哭今以七七為斷亦沿於


僧家其失三矣古者葬雖卜日要以禮制為期今


惑於隂陽拘忌每失之緩遂有未葬而即吉者其


失四矣古之弔者衣被曰襚車馬曰賵貨財曰賻


無以㝠鏹楮錢為禮者今人以之其失五矣若夫

推死日以辟煞焚魂衣以代復信巫覡之邪妄以


為實陳優伶之炫燿以為華失禮之尤不可殫述


聊舉大端用砭愚俗自非逹於幽明之故通乎古


今之變者詎足以維風而正俗哉

欽定儀禮義疏卷三十一
欽定四庫全書
欽定儀禮義疏卷三十二
　士虞禮第十四之一
正義鄭氏康成曰虞安也壬既葬其父母迎精而


反日中而祭之於殯宫以安之(賈疏經及記皆云廟而此云殯宫者)


(廟即殯宫也士喪禮注云凡宫有鬼神曰廟以其虞卒哭在寢祔乃在廟喪服小記注云虞以寢祔)


(於祖廟是也)虞於五禮屬凶大戴第六小戴第十五别


録第十四　敖氏繼公曰此篇言士喪始虞之

禮

士虞禮
　案檀弓云葬日虞弗忍一日離也是日也以虞易奠
　葢未葬時設奠以依之不立尸非朔日薦新無黍稷
　以其體魄在殯未遽以神道事之也既葬而返則以
　安其神靈為亟而後此之春露秋霜自是始矣故祭
　吉禮也虞則祭而未吉以其前因乎喪而後漸趨於
　吉也
特豕饋食(饋巨位反食音嗣)
　正義鄭氏康成曰饋猶歸也　敖氏繼公曰祭而用
　黍稷焉曰饋食猶言饋之以食也
　通論賈氏公彦曰以物與神及人皆言饋是以此虞
　及特牲少牢皆曰饋坊記云父母在饋獻不及車馬
　是生死皆言饋又古者致物於人尊之則曰獻通行
　曰饋以此而言獻雖主於尊其云饋者上下通稱故
　祭祀於神而亦曰饋也　李氏如圭曰虞喪祭也大
　夫士之祭曰饋食雜記曰上大夫之虞也少牢卒哭
　成事祔皆大牢下大夫之虞也犆牲卒哭成事祔皆
　少牢則下大夫與士同牲
　案饋食士大夫吉祭之名如下特牲少牢二篇是也
　以虞易奠為自凶即吉之始故放饋食之禮行之未
　葬殷奠用特豚豚解而已遣奠用羊豕亦豚解而已
　此云特豕者見此豕之為體解而異於奠也不云特
　牲者吉祭曰特牲宜辟之也既反哭主人與有司視
　虞牲可見其接時而為之矣周官大宗伯以肆獻祼
　享先王以饋食享先王謂吉祭也鬯人庿用脩鄭氏
　以為三年喪畢之吉祭自饋食始不用祼鬯則天子
　諸侯之虞亦用饋食禮可知
　存疑賈氏公彦曰左傳卜日曰牲虞無卜日之禮故
　指豕體而言不云牲大夫以上亦當然
側亨于廟門外之右東面(亨音烹)
　正義鄭氏康成曰側亨亨一胖也(賈疏吉禮全左右胖皆亨不云側此)
　(云側亨明亨一胖而已以虞不致爵自獻賓以後無主人主婦及賓以下之俎故惟亨一胖也)亨於
　爨用鑊不於門東未可以吉也(賈疏吉禮鼎鑊皆在門東此門外之右是)
　(門西)是日也以虞易奠祔而以吉祭易喪祭(賈疏檀弓文)鬼
　神所在則曰廟尊言之(賈疏廟與寢别既葬迎魂而返神還在寢故以寢為廟虞)
　(於中祭之也)　敖氏繼公曰東面謂亨者也爨亦存焉此
　亨于門外之西變於吉祭且别於奠也
魚腊爨亞之北上(爨措玩反下同)
　正義鄭氏康成曰爨竈　賈氏公彦曰上豕爨在門
　右東面此魚腊各别鑊言北上則次在豕爨之南
　敖氏繼公曰於特豕云亨云東面魚腊云爨云北上
　文互見也
　案門外之右右塾之西南也北上者豕爨在北魚爨
　腊爨以次而南其職爨者雍正雍人亦士之私臣與
饎爨在東壁西面(饎昌志反)
　正義鄭氏康成曰炊黍稷曰饎饎北上上齊於屋宇
　於虞有亨饎之爨彌吉(賈疏周官饎人掌凡祭祀共盛齊盛即黍稷也特牲記饎)
　(爨在西壁注云西壁堂之西牆下南北直屋梠稷在南彼云屋梠此云屋宇一也小斂大歛未有黍稷朔)
　(月薦新始有黍稷仍未有爨至此乃有亨饎之爨故云彌吉)　敖氏繼公曰為食
　曰饎饎爨在東壁變於吉也其爨亦北上爨在堂下
　乃云東壁者見其近於壁也壁爨之間當容人此南
　北之節亦當南齊坫特牲曰主婦視饎爨于西堂下

李氏如圭曰黍爨為上上爨與堂檐齊

　案饎當亦宗婦為之主人視虞牲則主婦亦視饎爨
　與
設洗于西階西南水在洗西篚在東
　正義鄭氏康成曰反吉也亦當西榮南北以堂深(賈疏)
　(吉時設洗皆當東榮)　敖氏繼公曰此設洗在西亦以主人位
　于西階上故也凡設洗水在外篚在内不别於東西
　也此篚亦南順而實爵焉
尊于室中北墉下當户兩甒醴酒酒在東無禁幂用絺
布加勺南枋(冪迷繹反枋柄同)
　正義鄭氏康成曰酒在東上醴也絺布葛屬(賈疏吉禮玄酒)
　(在酒上今以喪祭禮無玄酒則醴代玄酒在上故云上醴也)　敖氏繼公曰祭而
　尊於室中且用一醴一酒皆異於吉也醴酒並用者
　醴以饗神酒以飲尸亦見其未甚變於奠也兩甒西
　上亦以神席在西也尊之所上吉凶同士吉祭幂用
　綌此喪祭乃用絺其義未聞
素几葦席在西序下
　正義賈氏公彦曰大斂奠時已有席至虞乃有几若
　天子諸侯始死即几筵具　敖氏繼公曰虞乃用几
　辟尊者之禮也周官司几筵職凡喪事設葦席右素
　几謂奠時也是天子之禮未虞以前已用几矣
　存疑鄭氏康成曰有几始鬼神也
　案士禮卑約故奠不設几至祭則几筵不可不具非
　以有几為鬼神之始也
苴刌茅長五寸束之實于篚饌于西坫上(苴子於反後同刌七本反)
　(長直亮反)
　正義鄭氏康成曰苴猶藉也(賈疏易曰藉用白茅)所以藉祭也
敖氏繼公曰云苴者亦以其用名之

饌兩豆菹醢于西楹之東醢在西一鉶亞之
　正義鄭氏康成曰醢在西南面取之得左取菹右取
　醢便其設之(賈疏尸在奥東面設者西面設於尸前菹在南醢在北今於西楹東饌之菹在)
　(東醢在西是南面取之得左取菹右取醢至尸前西面又左菹右醢便也)鉶菜羮也(賈疏此對)
　(泰是湇羮)亞次也　賈氏公彦曰此饌繼西楹言之則以
　西楹為主向東陳之一鉶亞之者菹以東也　敖氏
　繼公曰鉶不言豕可知也
　存疑敖氏繼公曰醢在西東上也東上者變於堂下
　之敦位也鉶亞於醢又在其西
　案陳豆之法菹在醢上故敖云東上而以亞之者為
　亞於醢然經取節於西楹則如注疏所云東陳者似
　得其正也下節放此菹右醢左陳於神前則然耳初
　饌時或不拘
從獻豆兩亞之四籩亞之北上
　正義鄭氏康成曰豆從主人獻祝籩從主婦獻尸祝
　(賈疏尸前正豆不名為從此二豆主人先獻祝後乃薦豆故言從其四籩則二籩從主婦獻尸二籩從主)
　(婦獻祝亦是從也)北上菹與棗(賈疏此從獻豆籩雖文承一鉶亞之下而别云北上是不)
　(從鉶東為次宜於鉶東北以北為上鄉南陳之此其次在鉶以東去楹漸遠故云亞不謂亞鉶以東也據)
　(此陳之次則東北菹為首次南醢醢東栗栗北棗棗東棗棗南栗故云北上菹與棗也)不東陳
　别於正(賈疏二豆與鉶在獻尸前為正此皆在獻後為非正故東北别也)　敖氏繼
　公曰此豆籩云從獻者以其先獻而後薦也兩豆亞
　之菹在鉶西醢在菹南也四籩亞之於醢之南一一
　為列也北上者南陳不東上西陳者别於正
　案注云東陳者謂兩豆菹醢自西而東敖則以為西
　陳而東上也亞者各繼所陳二說東西從此判矣以
　楹為主注説可從
饌黍稷二敦于階閒西上藉用葦席(敦音對藉集夜反注古文藉為席)
　正義鄭氏康成曰藉猶薦也　敖氏繼公曰藉敦未
　必有席席字盖因上文而衍也特牲禮藉用􁀆
　案敦設于堂下亦喪祭異也特牲敦設于西堂以主
　婦設之故也吉祭藉不以席則虞不用席可知尸用
　葦席而顧以之藉敦乎且堂下無設席之法也用􁀆
　用葦吉凶之等也敖説得之
　存疑賈氏公彦曰先陳席乃陳黍稷于上是所陳席
　藉薦黍稷也
匜水錯于槃中南流在西階之南簞巾在其東(匜音移錯七故)
　(反下並同簞音丹)
　正義鄭氏康成曰流匜吐水口也　敖氏繼公曰匜
　水匜中有水也所以沃盥自設洗至此其陳設之位
　與特牲異者皆為變於吉　李氏如圭曰為尸設盥
　也
陳三鼎于門外之右北面北上設扃鼏(扃居螢反鼏迷翼反注今文扃)
　(為鉉)
　正義鄭氏康成曰門外之右門西也　敖氏繼公曰
　門外之右西方當塾少南也記曰皆設扃鼏陳之此
　亦先設鼏乃設扃而云扃鼏文順耳陳鼎於西與亨
　於西之意同　賈氏公彦曰扃雖先云設其設在後
　案士喪禮小斂右人左執匕抽扃予左手兼執之取
　鼏委於鼎北加扃則扃在鼏上故先抽扃後去鼏則
　鼏先設可知扃鼏雖在三鼎之下總言其實陳一鼎
　訖即設之案下記皆設扃鼏注云嫌既陳乃設扃鼏
　是也
　通論李氏如圭曰鼎門外北面北上與士昏及特牲
　禮同惟陳於門外之右異耳
　案陳鼎蓋各當其鑊之東以少牢陳鼎在鑊之西反
　觀之可知也云設扃鼏則牲物已孰而升於鼎矣
匕俎在西塾之西
　正義鄭氏康成曰不饌於塾上統於鼎也塾有西者
　是室南鄉　敖氏繼公曰匕亦在俎上
　案西塾之西蓋當爨北與
羞燔俎在内西塾上南順
　正義敖氏繼公曰燔炙肉也言羞見其非正俎也南
　順以羞之者當北面縮執之也少牢下篇言縮執匕
　湇俎之法乃當其下端然則縮執俎者其法同耳此
　俎在塾上執時則升取之如取物於堂然不言肝俎
　肝先進此時亦設之可知設肝俎當在燔西便其先
　取之也
　案俎有上下端曰南順則自北而南上端在北羞者
　北面執之以上端鄉外而下端自鄉也若南面則疑
　於背神矣敖說與鄭相左敖得之
　存疑鄭氏康成曰南順於南面取縮執之便也肝俎
　在燔東
　存異敖氏繼公曰西塾之階在塾西
　案門與塾雖視庭差高然不甚遠大抵一舉足可陟
　耳凡出入於門及由塾者皆無升降之文士喪下篇
　柩車出入經亦無異則塾無階明矣若左右有階是
　門與塾多至六階也殆不然

右陳饌具

主人及兄弟如葬服賓執事者如弔服皆即位于門外
如朝夕臨位婦人及内兄弟服即位于堂亦如之
　正義鄭氏康成曰葬服者士喪下篇云丈夫髽散帶
　垂也(賈疏自葬日至三虞皆同及卒哭之後乃變麻服葛也)賓執事者賓客來
　執事也(賈疏以虞為喪祭主人未執事故賓客來執事也案曽子問士則朋友奠不足則取於大)
　(功以下又云士祭不足則取於兄弟大功以下)　敖氏繼公曰葬服主人髻
　髮衆主人及兄弟免而大功以上者皆散帶垂也弔
　服疑衰素冠麻絰帶也如朝夕臨位主人及兄弟在
　東方賓執事者在西方也婦人及内兄弟其服亦如
　葬服其位亦如臨位婦人葬服經無所見蓋與既殯
　之服同
　案朝夕哭之位丈夫即位于門外西面北上外兄弟
　在其南南上賓繼之北上則賓亦在東方矣此位如
　之而敖云賓執事在西方者彼賓乃卿大夫與此賓
　異此賓執事者則朝夕哭門外之位在西方東面北
　上者是也朝夕哭有諸公卿大夫及他國之異爵者
　虞皆無之經言如不盡如如其見在者耳婦人位在
　阼階上南上
祝免澡葛絰帶布席于室中東面右几降出及宗人即
位于門西東面南上(免音問澡音早)
　正義鄭氏康成曰祝亦執事免者祭祀之禮祝所親
　也(賈疏喪服小記緦麻小功虞卒哭則免祝是執事無免法而與緦麻以上同免嫌其太重故云祭祀)
　(之禮祝所親可以免也)澡治也治葛以為首絰及帶接神宜變
　也右几於席近南也　敖氏繼公曰祝公有司之助
　喪祭者也其服但當弔服加麻以其接神也則宜少
　異故免而葛絰帶焉其免也若過於重其葛也若過
　於輕輕重相準則與其本服亦不甚相遠也此服亦
　當事則然既事則已宗人亦公有司也南上明其與
　賓不相統葛絰帶云澡則有不澡者矣右几神席南
　上也
　存疑鄭氏康成曰然則士之屬官為其長弔服加麻
　矣至於既卒哭主人變服則除
　案鄭氏謂士無臣故以其所自辟除者為屬官而云
　為其長弔服加麻也然據喪服及特牲則士有臣臣
　則不當為此服詳見喪服

右門外位

宗人告有司具遂請拜賓如臨入門哭婦人哭
　正義鄭氏康成曰臨朝夕哭(賈疏朝夕哭時門外拜賓訖入門男子婦人共)
　(哭也)　敖氏繼公曰告主人以有司已具遂請行祭事
　也拜賓如臨謂旁三拜也
主人即位于堂衆主人及兄弟賓即位于西方如反哭
位
　正義鄭氏康成曰士喪下篇乃反哭入門升自西階
　東面衆主人堂下東面北上異於朝夕　敖氏繼公
　曰反哭之位乃順孝子一時之心而為之本非正位
　自始虞至卒哭其位皆如之者蓋因此以别於既祔
　以後吉祭之位也此正與婦人於既小斂有阼階上
　之位者其意相類賓即位于西方朝夕反哭同也是
　時賓皆為執事而來無異爵者焉惟士而已
　案賓長三獻者也次賓則亞獻三獻時羞燔者也其
　餘衆賓則舉鼎設薦俎諸事各分執之不足則輕服
　兄弟與焉雜記云朋友虞祔而退
祝入門左北面
　正義鄭氏康成曰不與執事同位接神尊也(賈疏執事即上)
　(兄弟賓即位于西方者)　敖氏繼公曰門内之西祝之位也特
　牲記公有司門西北面東上是也
　案虞不見私臣之位則亦當序於賓之下矣不在門
　内之東北面者以阼階上無丈夫故空其東與
宗人西階前北面
　正義鄭氏康成曰當詔主人及賓之事(賈疏宗人在堂下是主人)
　(在堂時若主人在室宗人即升堂户外北面)　敖氏繼公曰宗人即立于
　此者以主人已在階上故也
　案宗人亦公有司不與祝同位于門西北面者以主
　人在堂欲近之而詔其禮也

右門内位

祝盥升取苴降洗之升入設于几東席上東縮降洗觶
升止哭(注古文縮為蹙)
　正義鄭氏康成曰縮從也　李氏如圭曰苴東縮順
　神東面也止哭為將祭也　敖氏繼公曰東縮上西
　也止哭為祭事至祝洗觶升則執之以入俟時而酌
　亦異於吉也
　案苴曰東縮則苴亦有首尾以首近神而尾鄉東凡
　陳設及羞者蓋皆放此意
主人倚杖入祝從在左西面
　正義鄭氏康成曰主人北旋倚杖西序乃入喪服小
　記曰虞杖不入於室祔杖不升於堂然則練杖不入
　於門明矣
　通論敖氏繼公曰凡喪祭之始及無尸者之祭主人
　皆先祝而入室祝從故入即西面亦皆異於吉祝在
　左之義見聘禮
贊薦菹醢醢在北
　正義鄭氏康成曰主婦不薦齊斬之服不執事也(賈疏)
　(特牲主婦盥于房中薦兩豆此主婦不薦故決之)曾子問曰士祭不足則取
　於兄弟大功以下者(賈疏曾子問文承朋友奠下故引之既取大功以下則齊斬不)
　(執事可知)　賈氏公彦曰齊斬不執事惟為此時至於尸
　入之後亦執事兩籩棗栗設于會南至於祔祭雖隂
　厭亦主婦薦主人自執事也知者下記云其他如饋
　食案特牲云主人在右及佐食舉牲鼎是也　敖氏
　繼公曰醢在北豆南上也席南上而豆如之神饌之
　異者也主婦不設豆與敦未敢同於吉也
　案主婦不設豆與敦固是變於吉亦以主婦容是主
　人之母則是以母而助子祭嫌焉故辟之也洎主婦
　亞獻而兩籩仍自薦之足以見之矣賈疏雖隂厭亦
　主婦薦蓋言主婦於祔祭時乃薦耳或亦未必然曾
　子問宗子之殤祭於室之奥謂之陰厭祔祭者不必
　皆宗子之殤則不得因此疏疑本經虞祭有陰厭也
　陰陽厭之説詳見後
　通論李氏如圭曰曾子問曰天子諸侯之喪祭也不
　斬衰者不與祭大夫齊衰者與祭士祭不足則取於
　兄弟大功以下者與祭謂執事也天子諸侯之執祭
　事者其臣也大夫辟正君其臣不執事兄弟齊衰者
　執事士卑不嫌與君同故使其屬執事不足則取於
　兄弟大功以下不取齊衰者又辟大夫也
佐食及執事盥出舉長在左(長知丈反)
　正義鄭氏康成曰舉舉鼎也長在左西方位也(敖氏繼公)
　(曰謂鼎設于西方者之位如此明其與設于東方者相反也)凡事宗人詔之　敖
　氏繼公曰此云長在左下云佐食及右人載是佐食
　非長也乃先言之者以其有常職故耳鼎在門外北
　面則舉時長者在西
鼎入設于西階前東面北上匕俎從設左人抽扃鼏匕
佐食及右人載(注今文扃為鉉古文鼏為密)
　正義鄭氏康成曰載載于俎佐食載則亦在右矣
　敖氏繼公曰設鼎南北節當南於洗東東面亦順主
　人之面位也此執匕俎者亦三人各兼執匕俎也從
　設從鼎入而各設於其鼎之東其設之法俎東順而
　匕西枋也左人亦抽扃予左手取鼏委於鼎北加扃
　乃執匕而匕惟言抽扃鼏匕省文耳
　案特牲鼎設于阼階南則西面此設于西階前則東
　面盖在東則西面在西則東面鄉背之法宜然也其
　在門外之爨亦同
卒朼者逆退復位(朼匕通)
　正義鄭氏康成曰復賓位也
俎入設于豆東魚亞之腊特贊設二敦于俎南黍其東
稷(注今文無之)
　正義鄭氏康成曰簋實尊黍也(賈疏西黍東稷西上故云尊黍)　敖
　氏繼公曰俎南豕魚二俎之南也
　存疑賈氏公彦曰經言敦注言簋者敦有虞氏之器
　周制士用之同姓之士容得從周制用簋
　案敦簋之别疏據明堂位而云然其實二名相通可
　以互稱不必同姓之士乃用簋也
設一鉶于豆南
　正義敖氏繼公曰設一鉶貶於吉
佐食出立于戸西(注今文無于戸西)
　正義鄭氏康成曰饌已也　賈氏公彦曰佐食出者
　無事不可以空立　敖氏繼公曰既設俎則出而立
　于此矣後言之亦終上事乃及之也
　案佐食之立南面户西堂上尊者之位佐食乃立于
　此者有事於室則此為閒處不嫌也
贊者徹鼎
　正義鄭氏康成曰反于門外　敖氏繼公曰以公食
　禮士喪禮參攷之則此徹鼎亦當與設俎相屬為之
　言於此者與上文之意同贊者賓執事者也
祝酌醴命佐食啟會佐食許諾啟會郤于敦南復位(會如)
　(字注今文啟為開)
　正義鄭氏康成曰會合也謂敦盖也復位出立于户
　西　賈氏公彦曰特牲少牢直言酌奠不言所酌者
　以彼直有酒故不言酒是酒可知此酒醴兩有所奠
　者醴故須言醴也彼單酒此兩有者以小斂大斂朔
　月遷祖祖奠大遣奠等皆酒醴並有故虞亦兩有異
　於吉祭也　敖氏繼公曰祝既酌醴南面命佐食遂
　於此俟之
　案祝由主人之後至北墉下直醴甒北鄉取勺去幂
　酌醴於觶仍幂之加勺乃右旋南面右執觶立於尸
　左命佐食俟佐食啓會訖乃奠之特牲少牢酌奠畢
　乃命佐食亦吉凶異也
祝奠觶于鉶南復位主人再拜稽首
　正義鄭氏康成曰復位復主人之左(賈疏上主人倚杖入祝從在左)

敖氏繼公曰此酌醴用觶别於酳獻也先啓會乃

　奠亦異於吉主人此拜為食具也
　案自食具而後主人再拜稽首者三祭於神當以吉
　拜將之也至賓出而主人拜送則稽顙祭畢仍以喪
　拜拜賓也

右設饌

祝饗
　正義鄭氏康成曰饗告神饗也　敖氏繼公曰饗辭
　即記所云哀子某圭為而哀薦之饗者也
　案此饗特牲少牢皆無之故或以為無辭然記明言
　饗辭不可易也注疏以祝辭當之似非
命佐食祭佐食許諾鉤袒取黍稷祭于苴三取膚祭祭
如初祝取奠觶祭亦如之不盡益反奠之主人再拜稽
首
　正義鄭氏康成曰鉤袒如今擐衣也(賈疏若漢時人擐衣以露臂)

敖氏繼公曰祭為神祭食也鉤袒盖外卷其袂以

　出臂也為神祭當與尸異處故祭于席為其汚席故
　以苴藉之三者三祭之也每一祭畢則反取之祭膚
　祭如初亦于苴三也記曰膚祭三取諸左膉上神祭
　用膚亦别於尸也祝取奠觶祭于苴亦三注之不盡
　者三祭而不盡其醴也既祭更酌而益之乃反奠於
　故處主人拜為饗也既祭乃拜者以此饗禮成於祭
　也於此而饗且為之祭皆異於吉
　存疑鄭氏康成曰孝子始將納尸以事其親為神疑
　於其位設苴以奠之耳(賈疏上文祝取苴降洗設于几東至此祭于苴乃延尸是)
　(孝子於迎尸之前用苴明是將納尸以事其親為神疑於其位以此定之也)或曰苴主道
　也則特牲少牢當有主象而無可乎(賈疏舊解有云苴似重為主道)
　(若然則特牲少牢吉祭亦當有主象亦宜設苴而無之是苴為藉祭非主道可知)
　案謂苴為主道者固非然以為神疑於其位設苴以
　奠之仍未見其異於主道之説也吉祭無苴虞有苴
　以吉祭不為神祭而虞則為神祭也敖氏之論析矣
　春官司巫祭祀共蒩館豈彼為烖而祭故亦同於喪
　祭與
　存異張子曰重主道也大夫士有重當有主既埋重
　不可一日無主故設苴已作主則否
祝祝卒主人拜如初哭出復位(下祝劉之又反)
　正義鄭氏康成曰祝祝者釋孝子祭辭　敖氏繼公
　曰祝祝之辭則記所謂哀子某哀顯相夙興夜處不
　寧下至適爾皇祖某甫者也如初亦再拜稽首也祝
　饗與祝皆在其位
　案注言釋孝子祭辭而不言何辭敖氏據記文以實
　之是也先饗後祝則先略後詳禮亦宜之復位謂主
　人復西序東面之位以事神禮畢迎尸未至故也

右饗神

祝迎尸一人衰絰奉篚哭從尸(衰七回反奉芳勇反)
　正義鄭氏康成曰尸主也孝子之祭不見親之形象
　心無所繫立尸而主意焉一人主人兄弟(賈疏主人哭出復位)
　(無從尸之禮又衰絰非疏遠故知是主人兄弟也)檀弓曰既封而祝宿虞尸
　(賈疏引此以證虞祭有尸之事)　程子曰古人祭祀用尸極有深意
　盖人之魂魄旣散孝子求神而祭無主則不依無尸
　則不饗魂氣必求其類而依之人與人既為類骨肉
　又為一家之類已與尸各已潔齊至誠相通以此求
　神宜其饗之後世不知此直以尊卑之勢遂不肯行
　耳　敖氏繼公曰云衰絰眀其為主人兄弟且不易
　服也祝出迎尸而主人不降亦變於吉
　案吉祭有肵俎主人之所親設也虞未可以吉故不
　用肵俎以篚代之而次於主人者奉以從尸亦放吉
　祭為之而又以别於吉也如主人無親昆弟則以子
　若昆弟之子為之又無則大功以下
尸入門丈夫踊婦人踊
　正義鄭氏康成曰踊不同文者有先後也(賈疏主人在西序東)
　(面衆足弟西階下亦東面婦人堂上當東序西面見尸有先後故踊有先後)尸入主人不
　降者喪事主哀不主敬(賈疏特牲少牢尸入主人皆降立于阼階東敬尸也故此)
　(不降為主哀)　敖氏繼公曰此婦人踊惟繼丈夫之後不
　以尸行為節
淳尸盥宗人授巾(淳章倫反)
　正義鄭氏康成曰淳沃也沃尸盥者賓執事者也(賈疏)
　(上文賓與宗人皆在執事中既宗人授巾明沃盥者賓執事也)　敖氏繼公曰亦於
　入門左之位為之
　案上云匜水錯于槃中在西階之南尸入門先西行
　折而北行當西階北面盥宗人取巾於執巾者而授
　之既則宗人受之面位見記
尸及階祝延尸
　正義鄭氏康成曰延進也告之以升(賈疏特牲注云在後詔侑曰延)
　(又少牢注云由後詔相之曰延然則延者皆在後也記云尸謖祝前鄉尸又曰降階還及門如出戸以此)
　(言之降則在尸前也故禮器云詔侑無方)　敖氏繼公曰覲禮云擯者延
　之曰升
　案宗祝辨乎宗廟之禮故後尸
尸升宗人詔踊如初
　正義鄭氏康成曰言詔踊如初則凡踊宗人詔之(賈疏)
　(上無宗人詔踊之事以此云如初明前踊幷明下文踊皆宗人詔之故注云凡也)　敖氏繼
　公曰如初如其丈夫先婦人後也下文放此
　存疑敖氏繼公曰至是乃云宗人詔踊明尸入門而
　踊者非宗人詔之也
　案宗人非一俱在西階前北面尸入門時一宗人詔
　踊又一宗人授巾其詔踊者立如故也踊三者三宗
　人自皆詔之經文前後互見者多有敖説似泥
尸入户踊如初哭止
　正義鄭氏康成曰哭止尊尸也　敖氏繼公曰將有
　事也
婦人入于房
　正義敖氏繼公曰祭禮婦人當在房中前此在堂者
　以其有尸入之哭也哭止入于房及尸謖則又復位
　而哭也

右尸入

主人及祝拜妥尸尸拜遂坐(妥吐火反)
　正義鄭氏康成曰妥安坐也(賈疏爾雅云妥安坐也尸即至尊之坐或不自)
　(安則以拜安之)　敖氏繼公曰此皆變於其吉祭也士之吉
　祭尸既坐主人乃拜妥尸祝不拜
　案尸入室即坐而卒祭周人之禮也主人拜以妥之
　若惟恐其不妥者然非必尸有不安之意待拜而後
　安也記云尸坐不說屨祭事嚴也
從者錯篚于尸左席上立于其北(從才用反下從者並同)
　正義賈氏公彦曰此篚象特牲肵俎以擬盛尸之饌

鄭氏康成曰北席北也　敖氏繼公曰立俟其祭

　之畢也
尸取奠左執之取菹擩于醢祭于豆閒(擩如員反又如悦反一作㨎)
　正義敖氏繼公曰右手取奠予左手執之為右手將
　有事也下祭之類此者皆于豆閒特於是見之耳
祝命佐食墮祭(墮呼規反)
　正義鄭氏康成曰下祭曰墮墮之猶言墮下也周官
　曰既祭則藏其墮謂此也(賈疏凡祭皆手舉之鄉下祭之故云下祭曰墮藏其)
　(墮春官守祧職文)今文墮為綏特牲少牢或為羞失古正矣
　(賈疏二字皆非墮下之義)齊魯之閒謂祭為墮
　案敖氏以墮為綏綏為授字之誤盖未必然說見特
　牲禮
佐食取黍稷肺祭授尸尸祭之祭奠祝祝主人拜如初
尸嘗醴奠之(下祝之又反)
　正義賈氏公彦曰迎尸後祝辭即下記饗辭云哀子
　某圭為而哀薦之饗注云饗辭勸强尸之辭也　鄭
　氏康成曰如初亦祝祝卒乃再拜稽首　敖氏繼公
　曰此拜為祝祝也故尸不答拜凡祝祝之辭皆告於
　神者嘗醴奠之復於故處嘗與啐之異同未聞
　案疏祝尸之辭即饗神之辭也經一饗二祝皆當有
　辭而記惟有二意者取饗神之辭而再釋於尸與
佐食舉肺脊授尸尸受振祭嚌之左手執之(嚌才計反)
　正義鄭氏康成曰右手將有事也(賈疏下文祭鉶嘗鉶是也)　敖
　氏繼公曰於此舉之明其不在舉數中也下篇意亦
　類此
　案禮成於三故牲體三舉下文幹胳肩是也脊與肺
　同舉而在邇敦之前故不在舉數此舉肺當兩手絶
　之以祭尸不爾者佐食絶之以授尸故也
　通論賈氏公彦曰案特牲祝命邇敦佐食邇黍稷于
　席上舉肺脊授尸尸受振祭嚌之彼舉肺脊在邇敦
　後此舉肺脊在邇敦前者彼吉祭吉凶相變故也
　存疑鄭氏康成曰尸食之時亦奠肺脊於豆(賈疏特牲尸實)
　(舉於菹豆)
祝命佐食邇敦佐食舉黍錯于席上
　正義鄭氏康成曰邇近也　敖氏繼公曰士之吉祭
　並邇黍稷此亦其異者
　案黍稷並設之敦必偶也側邇之喪食略也
尸祭鉶嘗鉶
　正義鄭氏康成曰右手也少牢曰以柶祭羊鉶遂以
　祭豕鉶嘗羊鉶(賈疏引此者證嘗鉶時亦用柶下記云鉶芼用苦若薇夏用葵冬用荁有)
　(柶是也)
　案虞祭用特豕則祭鉶嘗鉶有豕鉶無羊鉶
泰羹湇自門入設于鉶南胾四豆設于左(湇去及反胾側吏反)
　正義鄭氏康成曰博異味也湇肉汁也胾切肉也
　賈氏公彦曰前云祝奠觶于鉶南此又云設于鉶南
　者以泰羹湇未設故觶繼鉶而言之其實鉶南觶北
　留空處以待泰羹湇也胾設于左正豆之北也　敖
　氏繼公曰泰羹豕肉之汁也設于右亦因食生之禮
　又以别於吉祭也左醢北也庶羞惟用胾亦變於吉
　案菜羹鉶之正泰羹其加也菹醢二豆豆之正胾四
　豆其加也有正有加祭禮也泰羹湇自門入爨在門
　外新自爨來欲其熱也内則云羹齊視夏時設於左
　不言所上四豆一物也
尸飯播餘于篚(飯父返反下同注古文播為半)
　正義鄭氏康成曰不反餘也古者飯用手吉時播餘
　于會(賈疏曲禮云毋搏飯又云飯黍毋以箸故知古者飯用手也)　敖氏繼公曰
　於尸之初飯即言播餘是每飯皆然也惟飯而已不
　食舉未忍同於吉也雖不食舉猶左執之
　案飯謂食一口也少牢注云小數曰飯少儀小飯而
　亟之雖童子之禮盖成人皆然每飯皆小防噎也取
　諸敦者差多入於口者差少則毎飯皆有餘矣不可
　反於敦又不可棄於席故播于篚以篚本以盛餘饌
　者也
三飯佐食舉幹尸受振祭嚌之實于篚
　正義鄭氏康成曰幹長脅也　敖氏繼公曰尸既嚌
　而佐食受之實于篚舉幹不云授尸省文亦以尸受
　見之也
　存異鄭氏康成曰飯閒啗肉安食氣
　案經無食舉之文凡佐食所舉者尸特嚌之而已未
　嘗食之也注謂啗肉非也曾是喪祭而尸啗肉乎
又三飯舉胳祭如初(胳音格)
　正義敖氏繼公曰不言佐食又不言尸受文又省初
　謂振祭嚌之下放此
佐食舉魚腊實于篚
　正義鄭氏康成曰尸不受魚腊以喪不備味(賈疏佐食舉魚)
　(腊不云尸受明尸不受魚腊也特牲三舉魚腊尸皆振祭嚌之此魚腊實于篚尸不嚌故云喪不備味也)
敖氏繼公曰魚腊一魚及腊胳也於前後二舉不

　舉魚腊此節舉之又不以授尸以其不在三舉之數
　故略之亦喪祭異也必於此節舉之者所以見前後
　宜舉而不舉之意也
又三飯舉肩祭如初
　正義鄭氏康成曰後舉肩者貴要成也(賈疏祭統云周人貴肩)
　通論敖氏繼公曰此三舉牲之體骨始於脅終於肩
　先賤而後貴也於前後體惟以肩骼者後體則舉其
　下前體則舉其上亦宜爾
舉魚腊俎俎釋三个
　正義鄭氏康成曰釋猶遺也个猶枚也此腊亦七體
　如其牲也(賈疏下記牲有七體此腊亦不過於牲體故云如其牲特牲十一體腊如牲骨亦十)
　(一體與此不同吉禮異故也)　賈氏公彦曰俎釋三个不言牲體
　者下記云羹飪升左肩臂臑肫骼脊脅七體此佐食
　初舉脊次舉幹又舉骼終舉肩總舉四體惟有臂肫
　臑三者佐食於豕俎即當釋此三个故直舉魚腊而
　已又特牲釋三个注云謂改饌於西北隅遺之此亦
　為改饌也　敖氏繼公曰佐食於魚亦舉其五腊又
　舉其三每俎各釋三个腊體之在俎者亦臂臑肫也
　必釋之者俎未即徹則不宜空之此腊亦體五骨二
　如其牲
　案此舉者舉而實之于篚也吉祭實于肵俎以歸尸
　此亦當以歸尸也腊如其牲則所舉亦脊胳肩與初
　舉之幹為四明矣
尸卒食佐食受肺脊實于篚反黍如初設
　正義鄭氏康成曰九飯而已士禮也(賈疏少牢十一飯諸侯十三飯)
　(天子十五飯故九飯士禮也)篚猶吉祭之有肵俎(賈疏特牲少牢尸舉牲體振祭)
　(嚌之皆加于肵俎此尸舉牲體振祭嚌之皆實于篚故云篚猶吉祭之有肵俎也)　賈氏公
　彦曰上設黍稷在俎南西黍東稷又佐食舉黍錯于
　席上此尸卒食故反黍于本處如初設　敖氏繼公
　曰尸九飯乃卒食雖與吉祭之數同然其閒無告飽
　拜侑之事亦喪質威儀少也云受肺脊則尸曏者未
　嘗奠於豆眀矣是亦變於其吉祭者也
　案尸不告飽喪食不飽也主人與祝不侑喪祭不敢
　以飽為勸也尸九飯案節飯之備數而已故每食播
　餘亦見其下咽者少也

右尸食

主人洗廢爵酌酒酳尸尸拜受爵主人北面答拜尸祭
酒嘗之(注古文酳作酌)
　正義鄭氏康成曰爵無足曰廢爵(賈疏下文主婦洗足爵注云爵有足)
　(輕者飾也則主人喪重爵無足可知凡諸言廢者皆是無足廢敦之類是也)酳安食也主
　人北面以酳酢變吉也(賈疏特牲少牢尸拜受主人西面拜送與此北面異故云)
　(變吉也)凡異者皆變吉(賈疏特牲主人拜送此云主人答拜特牲尸卒角祝受尸角曰)
　(送爵此不云送爵特牲嚌肝訖加于菹豆此嚌肝訖加于俎皆是異於吉時故云凡異者皆變吉)
　敖氏繼公曰北面盖於户西北面答拜
　案云酌酒者以初酌而奠者醴故此須言酒以别之
　也廢爵足爵繶爵三獻之差也三者皆異於吉祭而
　無飾與稍有飾則有閒矣云答拜者明尸先拜也酳
　亦有繼續之義謂先進食而繼飲之以酒也士昏禮
　詳之
賓長以肝從實于俎縮右鹽(長知丈反)
　正義鄭氏康成曰縮從也縮實肝炙於俎也喪祭進
　柢(賈疏柢本也謂肝之本頭進之鄉尸)右鹽於俎近北便尸取之也(賈疏)
　(據執俎之人西面鄉尸南為左畔有肝北為右畔有鹽尸東面以右手取肝於俎之右畔而擩鹽於其左)
　(畔故云便尸取之也)縮執俎言右鹽則肝鹽併也(賈疏俎既縮執則狹肝鹽)
　(不容相遠右鹽左肝故云併也)　敖氏繼公曰實於俎縮右鹽言肝
　鹽在俎之法爾非謂此時方實之也鹽與俎於執者
　皆為右
　案此即羞俎在内西塾上者也從者從於獻也有正
　俎矣又有從俎者見其殷勤無己之意亦祭禮如此
　也賓長即三獻之賓也初獻而賓長助執事者主人
　尊也
尸左執爵右取肝擩鹽振祭嚌之加于俎賓降反俎于
西塾復位
　正義鄭氏康成曰取肝右手也加於俎從其牲體也
　(敖氏繼公曰謂特俎也)　賈氏公彦曰復位者賓長也謂復西
　階前衆兄弟之南東面位
尸卒爵祝受不相爵主人拜尸答拜(相悉亮反)
　正義鄭氏康成曰不相爵喪祭於禮略相爵者特牲
　曰送爵皇尸卒爵　敖氏繼公曰不相爵變於吉祝
　相爵者命主人拜送爵也此雖不相爵而主人猶先
　拜盖其節宜然也

右主人酳尸

祝酌授尸尸以醋主人主人拜受爵尸答拜主人坐祭
卒爵拜尸答拜(醋才各反本亦作酢)
　正義鄭氏康成曰醋報　敖氏繼公曰尸無降席之
　禮故祝為酌之酢不洗爵尸禮也孝子是時飲而卒
　爵為尊者之賜也
　案居喪不飲酒祭而酢則神賜不可不飲故卒爵且
　不卒爵則無虛爵以獻祝也獻祝及佐食皆承尸之
　廢爵用之亞獻足爵三獻繶爵並同

右尸酢主人

筵祝南面
　正義鄭氏康成曰祝接神尊也(賈疏祝得先獻尊也)筵用萑席
　(賈疏上文尸用葦席以尸在喪故今祝宜與平常同故知用萑)李氏如圭曰萑似葦而細　　敖
　氏繼公曰筵祝盖贊者也筵於北墉下尊之西也室
　中之席南面以西方為上既筵則祝升席與
　案注云尊者謂尊於佐食也南面祝之正位於主奥
　者為配位也贊者届時升堂取席於房中入室設之
　已乃降復位其設薦也亦然
主人獻祝祝拜坐受爵主人答拜
　正義鄭氏康成曰獻祝因反西面位　敖氏繼公曰
　祝與佐食皆事尸者也故於酳尸獻尸之後因而獻
　焉承已飲之後乃不洗而獻祝者下尸也坐受爵者
　因尸禮也以眀其由尸而得獻祝既受爵主人乃反
　西面位答拜
薦菹醢設俎
　正義敖氏繼公曰亦贊薦而佐食設俎
　案此菹醢所謂從獻豆兩者也俎在階閒佐食降取
　升入設之
祝左執爵祭薦奠爵興取肺坐祭嚌之興加于俎祭酒
嘗之肝從祝取肝擩鹽振祭嚌之加于俎卒爵拜主人
答拜祝坐授主人(注今文無擩鹽)
　正義敖氏繼公曰祭薦亦右手以菹擩醢祭于豆閒
　也先奠爵乃取肺以祭離肺用二手也祭不言絶文
　省以肝從亦賓長也祝亦左執爵乃取肝不言之者
　同於尸可知也授主人下宜脱一爵字
　案興取肺者變於尸尸則佐食絶而授之祝則自取
　而絶之也興加于俎者既興取之則不宜坐加之故
　興也祭酒之上似脱一坐字祭無不坐特牲坐祭酒
　啐酒是也祝取肝不興皆因於尸也
主人酌獻佐食佐食北面拜坐受爵主人答拜佐食祭
酒卒爵拜主人答拜受爵出實于篚升堂復位
　正義鄭氏康成曰篚在庭不復入事已也亦因取杖
　乃東面立(賈疏主人升堂復位不復入室以其事畢因得取杖復東面位也)
　案佐食不設席薦俎設于階閒而不在室又無從佐
　食卑也吉祭亦然上經設洗于西階西南水在洗西
　篚在東篚以實爵故鄭云篚在庭也疏乃曰無文盖
　失檢耳

右主人獻祝佐食

主婦洗足爵于房中酌亞獻尸如主人儀
　正義鄭氏康成曰爵有足輕者飾也(賈疏主婦主人之婦為舅姑齊)
　(衰是輕於主人故爵有足為飾也)昏禮曰内洗在北堂直室東隅(賈疏)
　(引此證洗爵于房中不言設洗處宜與昏禮同也)　賈氏公彦曰如主人儀
　如上文主人酳尸尸拜受爵主人北面答拜等儀也
　案疏以主婦為主人之婦盖謂舅沒姑老則死者之
　妻不與祭事也然此為吉祭言之則可耳若喪事則
　妻為夫斬衰稽顙未有舍斬衰稽顙之妻而以齊衰
　不杖之婦為主婦之理既葬而虞何遽易之且卒哭
　練祥變除之節斬衰者為多齊衰則既練而除矣是
　卒哭練祥之祭必死者之妻為主婦可知也惟其妻
　不在者乃以主人之婦為之耳然則足爵雖云輕者
　飾謂亞獻次於初獻為稍輕非必以服之輕重也曰
　以母而助子祭可乎曰子初獻母亞獻禮以男子為
　主故母不先子亦夫死從子之道宜然也若執事則
　吉祭陳饋時薦豆薦敦薦鉶者皆主婦也虞則一以
　贊者為之惟於己獻時自薦兩籩而已此正以辟母
　助子祭之嫌與
　存疑敖氏繼公曰此不謂之酳而云獻者食尸之禮
　非闗於主婦故此禮與彼不相蒙而惟以進酒者為
　稱也
　案酳尸即初獻以其繼卒食而言故曰酳亞獻則上
　承初獻自不當言酳矣食尸雖主人主之而謂無闗
　於主婦豈主人主婦判然不相屬乎敖説支矣
自反兩籩棗栗設於會南棗在西
　正義鄭氏康成曰尚棗棗美　賈氏公彦曰特牲宗
　婦執兩籩主婦受設于敦南此主婦自反不使宗婦
　者以喪尚縱縱反吉故也上文主人獻使贊薦菹醢
　注云齊斬之服不執事彼為主人獻故不使主婦薦
　此已自獻故自薦也　李氏如圭曰自反者自徃取
　之而反也此兩籩及下獻祝籩即上饌時亞於從獻
　豆之四籩也　敖氏繼公曰自者明其不用贊也吉
　祭則宗婦贊之
　案主婦出堂東面取籩左手執棗右手執栗以入設
　下獻祝同
尸祭籩祭酒如初賓以燔從如初尸祭燔卒爵如初
　正義鄭氏康成曰初謂主人儀(賈疏尸祭籩以下至獻祝獻佐食並如主)
　(人儀故皆云如初也)　敖氏繼公曰祭棗栗于豆閒也亦祝取
　而授之特牲祝贊籩祭尸受祭之燔從之賓謂次賓
　也燔蒙如初者如肝從之儀也
　案敖氏知燔從為次賓者以賓長三獻亦燔從明非
　賓長則當次於賓長者一人羞之也主人獻而賓長
　羞主婦獻而次賓羞亦差次宜然也尸不酢主婦喪
　祭禮殺也

右主婦亞獻

酌獻祝籩燔從獻佐食皆如初以虚爵入于房
　正義敖氏繼公曰皆皆獻祝以下四事也籩位則在
　豆俎西
　案敖氏云四事謂祭籩祭酒祭燔卒爵也云皆此四
　事者眀佐食不皆也

右主婦獻祝佐食

賓長洗繶爵三獻燔從如初儀(繶於力反)
　正義鄭氏康成曰繶爵口足之閒有篆文彌飾(賈疏繶是)
　(屨牙底之閒縫中之飾則此爵云繶亦是口足之閒有飾可知主婦爵有足已是有飾今口足之閒又加)
　(飾也)
　案賓長亦獻祝獻佐食次賓燔從尸祝亦備焉佐食
　其祭酒而不卒爵乎以三獻畢尸將起故也

右賓長三獻

婦人復位
　正義鄭氏康成曰復堂上西面位(賈疏上云婦人及内兄弟即位于堂)
　(明復位者還復此位也)事已尸將出當哭踊
　案尸將出而哭踊其節與尸入同也故復堂上位以
　竢焉吉祭無堂上位喪祭有之為哭踊也主人不由
　阼不位于東序亦以辟婦人也
祝出户西面告利成主人哭
　正義鄭氏康成曰西面告告主人也(賈疏主人東面故祝西面對而)
　(告之)利猶養也成畢也言養禮畢也不言養禮畢於尸
　閒嫌也(賈疏若言養禮畢於尸中閒即嫌諷去之也或本閒作閑音以養禮事畢而尸空閑嫌諷)
　(去之)
　通論敖氏繼公曰上云主人升堂復位而此云祝出
　户西面告利成則主人虞祭與反哭之位皆入堂深
　矣　李氏如圭曰告利成致尸意於主人也
　案告利成則尸將出矣人子之心見尸如見親事亡
　如存也故事已而哀不已所謂自致者也
皆哭
　正義鄭氏康成曰丈夫婦人於主人哭斯哭矣(賈疏上言)
　(主人哭則主人之外緦麻以上凡在位者皆哭矣故注總言丈夫婦人)
　案皆哭則無服者亦哭可知不哭者惟尸與祝耳尸
　不自哭祝則接神也疏言緦麻以上拘已

右祝告利成

祝入尸謖(謖疏屋反古文謖或為休)
　正義鄭氏康成曰謖起也祝入而無事尸則知起矣
　不吿尸者無遣尊者之道也　敖氏繼公曰祭既畢
　矣尸必俟祝入乃起者禮之節當然也
從者奉篚哭如初
　正義鄭氏康成曰初哭從尸
　案從者即前衰絰從尸之一人
祝前尸出户踊如初降堂踊如初出門亦如之
　正義鄭氏康成曰前道也如初者出如入降如升三
　者之節悲哀同(賈疏上文尸入門丈夫踊婦人踊尸升宗人詔踊如初尸入户踊如初是)
　(以三者皆如之)　敖氏繼公曰祝前者道尸也踊如初者丈
　夫先婦人後也云降堂者明其方降於階上而即踊
　也

右尸出

祝反入徹設于西北隅如其設也几在南厞用席(厞附胃反)
　(劉音非)
　正義鄭氏康成曰改設饌者不知鬼神之節改設之
　庶㡬歆饗也几在南變右文眀東面也(賈疏上文饗神時設几席)
　(于室中東面右几今云几在南明其同皆東面也)厞隱也於厞隱之處從其
　幽闇(賈疏謂以席為障使之隱也)　賈氏公彦曰祝反入謂送尸
　出門而反入也徹者徹神前之饌改設于西北隅也
　如其設謂設于西北隅次第一如奥中東面設也
　敖氏繼公曰設于西北隅者亦以尊者之盛饌未可
　遽徹去之故改設于此也蓋微與徹喪奠而改設于
　序西南之類者同意祝改設之亦變於吉
　存疑鄭氏康成曰不南面漸也(賈疏特牲吉禮東面右几今虞為喪祭設)
　(几與吉祭同示鄉吉有漸也)　敖氏繼公曰几在南在饌之南也
　厞用席者以席之一端倚於几一端倚於俎則足以
　障蔽其饌矣如是者明其非為求神
　案鄭氏隂厭陽厭之説陸佃陳祥道俱不然之敖繼
　公亦為别解詳見特牲虞祭所舉牲體尸嚌而不食
　則無與於厭飫之義明矣

右改設

祝薦席徹入于房祝自執其俎出
　正義鄭氏康成曰徹薦席者執事者也祝薦席初自
　房來(賈疏祝之薦席設與徹不言其人知執事者凡主人之事不言官者皆其為之也上文神席在)
　(西序下此祝薦席經記俱不言知自房來者公食大夫記云筵出自房士昏禮士冠禮席皆在于房故此)
　(祝席亦自房來今還于房也)
贊闔牖户
　正義鄭氏康成曰鬼神尚居幽闇或者逺人乎(賈疏或者)
　(遠人乎禮記郊特牲文)贊佐食者(賈疏室中行事惟有祝與佐食上云祝自執其俎出故知)
　(闔牖户者是佐食也)
主人降賓出
　正義鄭氏康成曰宗人詔主人降賓則出廟門
主人出門哭止皆復位
　正義鄭氏康成曰門外未入位(敖氏繼公曰謂殯宫門外未入時之位也)
宗人吿事畢賓出主人送拜稽顙
　正義鄭氏康成曰送拜者眀於大門外也(賈疏上云復位是殯)
　(門外未出大門此云送拜是出大門可知)賓執事者皆去則徹室中之饌
　者兄弟也(賈疏賓即執事出則室中無執事之人惟有兄弟故知徹室中之饌者兄弟也)
　敖氏繼公曰送此賓亦稽顙者為徒勞之故重拜其
　辱也吉祭之賓有俎主人則但拜送之而已盖儀物
　相為隆殺也
　通論李氏如圭曰荀子曰几筵饋薦吿祝如或饗之
　物取而皆祭之如或嘗之毋利舉爵主人有尊如或
　觴之賓出主人拜反易服即位而哭如或去之謂喪
　祭也毋利舉爵謂佐食不獻尸主人有尊謂納一尊
　於西北隅易服楊倞謂易祭服反喪服盖謂練祥之
　祭也當攷

右事畢

欽定儀禮義疏卷三十二
欽定四庫全書
欽定儀禮義疏卷三十三
　士虞禮第十四之二
記虞浴不櫛(注今文曰沐浴)
　正義鄭氏康成曰浴者將祭自潔清不櫛未在於飾
　也惟三年之喪不櫛期以下櫛可也(敖氏繼公曰鄭從古文原無沐)
　(字今夲記與注首皆云沐浴盖傳寫者誤衍之)
陳牲于廟門外北首西上寢右
　正義鄭氏康成曰言牲腊在其中西上變於吉(賈疏士虞)
　(惟一豕而云西上知兼腊也少牢二牲東上今西上是變吉也)寢右者當升左胖也
　(賈疏特牲牲在西尚右今反吉故寢右為升左胖也)檀弓曰旣反哭主人與有
　司視虞牲　敖氏繼公曰陳之亦在西方而當陳鼎
　之南略如特牲禮也西上腊在東也腊與豕序則不
　在棜矣北首寢右謂牲也吉時腊東首則此時西首
　與
　存疑鄭氏康成曰腊用棜(賈疏特牲棜南順實獸於其上東首)
　案記不言棜鄭氏據特牲例之未必然也不用棜亦
　别於吉也
日中而行事
　正義鄭氏康成曰朝葬日中而虞(賈疏以朝有葬事故用日中而行虞)
　(事)再虞三虞皆質明
　存疑鄭氏康成曰君子舉事必用辰正也(賈疏辰正謂朝夕日)
　(中也)
　存異敖氏繼公曰日中行事亦變於吉祭也三虞皆
　然至祔乃質明行事以其始用吉祭也
　案凡祭皆用質明始虞用日中有為為之耳且或葬
　事稍遲不及日中即日昃猶可期於亟安其神而已
　揆之夕奠逮日或然也注謂必用辰正恐未然
殺于廟門西主人不視豚解(注今文無廟)
　正義鄭氏康成曰主人視牲不視殺凡為喪事略也
　(賈疏特牲主人視側殺)豚解解前後脛脊脅而已孰乃體解升
　於鼎也(賈疏體解如下文七體是也)　敖氏繼公曰廟門亦廟門
　外也主人不視亦變於吉
　存異敖氏繼公曰主人不視殺則陳牲之時可知
　案敖意謂陳牲主人亦不視也旣反哭主人與有司
　視虞牲記有明文明接時而為之也敖不信檀弓耳
羮飪升左肩臂臑肫骼脊脅離肺膚祭三取諸左膉上
肺祭一實于上鼎(飪而甚反臑乃報反肫音純骼音格膉音益)
　正義鄭氏康成曰肉謂之羮(賈疏爾雅釋器文)飪熟也(賈疏釋言)
　(文)脊脅正脊正脅也(賈疏特牲注云不貶正脊不奪正也此喪祭體數雖略亦不奪)
　(正故知正脊正脅也)喪祭略七體耳(賈疏特牲尸俎右肩臂臑肫骼正脊二骨横脊長脅)
　(二骨短脅注云士之正祭禮九體貶於大夫有併骨二亦得十一之名合少牢之體數此所升惟七體故)
　(云略)離肺舉肺也(賈疏特牲注云離猶㨒也小而長午割之亦不提心謂之舉肺)少牢
　饋食禮曰舉肺一長終肺祭肺三皆刌(賈疏引此證離肺舉肺不)
　(異)膉脰肉也(賈疏少牢饔人倫膚九實於一鼎注云倫擇也膚脅革肉擇之取美者今用脰)
　(肉貶於吉也)　敖氏繼公曰惟云脊脅則是各一骨耳脊
　脅各一而又但用一骨逺别於吉祭也離肺乃與脊
　同舉者也肺言離見其制與絶祭者同膚祭三以為
　神祭肺祭一以為尸祭
　通論李氏如圭曰肩臂臑肫骼脊脅為七體特牲則
　增横脊短脅而為九少牢又増脡脊代脅而為十一
升魚鱄鮒九實于中鼎(鱄市專反鮒音附)
　正義鄭氏康成曰差減之也(賈疏特牲魚十有五今用九故云差減)
　通論敖氏繼公曰凡士之喪奠用魚則九
升腊左胖髀不升實于下鼎(髀步禮反又必爾反)
　正義鄭氏康成曰腊亦七體牲之類(賈疏左肩臂臑肫骼脊脅牲之)
　(七體今升腊左胖亦然特牲記云腊如牲骨)　敖氏繼公曰腊亦體五骨
　二所謂腊如牲骨也
皆設扃鼏陳之(注今文扃作鉉古文鼏作宻)
　正義鄭氏康成曰嫌旣陳乃設扃鼏也(賈疏經云陳三鼎後言設)
　(扃鼏有嫌故記人辨之)
載猶進柢魚進鬐(鬐渠之反注今文柢為胝古文鬐為耆)
　正義鄭氏康成曰猶猶士喪既夕言未可以吉也(賈疏)
　(士喪禮小斂進柢大斂魚進鬐腊進柢又葬奠云如初皆未異於生也)柢本也鬐脊也

敖氏繼公曰喪奠於牲則進柢魚則進鬐始者但

　以不忍異於生之故而為之其後遂因之以别於吉
　祭故三虞之時雖祭而不奠猶未變於初也
　通論賈氏公彦曰鬐柢二者皆變於吉是以少牢升
　豕其載如羊皆進下腊一純而俎亦進下魚用鮒十
　有五而俎縮載右首進腴皆與此反也鄉飲酒鄉射
　記則皆云右體進腠
祝俎髀脰脊脅離肺陳于階閒敦東(脰音豆)
　正義鄭氏康成曰不升於鼎賤也(賈疏對上户俎羮飪升於鼎為貴者)
　(也)祭以離肺下尸(賈疏以尸祭用刌肺祝用離肺故云下尸也)　敖氏繼
　公曰髀亦左髀也脊脅其亦脡脅代脅與離肺嚌肺
　也祝祭以離肺者是禮主於飲故不因尸之食禮也
　此俎實自鑊而徑載於俎不復升於鼎者不敢與神
　俎同也尸三俎用豕魚腊祝之俎實惟用豕者亦變
　於吉也階閒執事之俎所陳之常處也特牲饋食禮
　曰執事之俎陳於階閒二列北上則於階閒而陳是
　俎吉凶同也階閒先有黍稷敦故記又明著其所焉
　云敦東者言其相直也
　案離肺舉肺嚌肺一物而三名者與脊同舉則曰舉
　肺祭而嚌之則曰嚌肺若祭肺則祭之而不嚌也食
　禮用祭肺士昏及公食以及凡祭祀之有黍稷者是
　也飲禮用離肺鄉飲鄉射燕禮大射是也敦東言其
　節耳注謂明神惠則特牲敦在西堂而執事之俎在
　階閒何以云乎
　存疑鄭氏康成曰統於敦明神惠也(賈疏上文饌黍稷二敦于階閒)
　(西上是神之黍稷今陳祝饌於神饌之東統於神物明惠由神也)

右記牲鼎俎實

淳尸盥執槃西面執匜東面執巾在其北東面宗人授
巾南面(淳章純反)
　正義鄭氏康成曰槃以盛棄水為淺汚人也執巾者
　不授巾卑也　賈氏公彦曰經直云淳尸盥宗人授
　巾不云執授等之面位故記人明之　敖氏繼公曰
　淳尸盥執匜者也此執盥器者之面位亦皆變於吉
主人在室則宗人升户外北面
　正義鄭氏康成曰當詔主人室事(賈疏經惟言宗人告有司具及詔主)
　(人踊皆堂下之事今主人入室則當詔室中之事故升堂也)
佐食無事則出戸負依南面(依於豈反)
　正義鄭氏康成曰室中尊不空立户牖之閒謂之依
　(賈疏爾雅文謂户西南面也)　敖氏繼公曰依如負斧依之依亦
　謂如屛風然者也然則自天子至於士其户牖之閒
　皆設依惟天子則飾以斧形耳負依南面明與宗人
　不相統也佐食室中無正位故是時立於此特牲記
　曰佐食當事則户外南面無事則中庭北面此禮三
　獻而止佐食無中庭之位故但以事之有無為言雖
　當事猶云無也

右記執事者面位

鉶芼用苦若薇有滑夏用葵冬用荁有柶(荁音丸注古文苦為枯今)
　(文或作芐)
　正義鄭氏康成曰苦苦荼也荁蓳類也乾則滑(賈疏内則)
　(蓳荁枌榆同為滑物)夏秋用生葵冬春用乾荁(賈疏秋與夏同有生葵春初未)
　(生者約與冬同是以經直云冬明舉夏以兼秋舉冬以兼春也)　敖氏繼公曰若苦
　若薇亦各隨其時之所有而用之有柶所以祭而嘗
　之也
　通論賈氏公彥曰公食記牛藿羊苦豕薇各用其一
　若一牲容兼用其二
豆實葵菹菹以西蠃醢籩棗烝栗擇(蠃力禾反)
　正義敖氏繼公曰經惟言菹醢此則見其所用之物
　也言以西則指其饌時惟言棗烝栗擇則是籩豆之
　類皆未變也此時尸用葦席素几主人酳以廢爵則
　其他可知矣
　存疑鄭氏康成曰棗烝栗擇則菹刌也棗烝栗擇則
　豆不楬籩有縢也(賈疏大斂楬豆兩其實葵菹芋蠃醢兩籩無縢栗不擇至此乃云棗)
　(烝栗擇則菹亦切矣豆籩有飾可知)
　案棗烝栗擇稍變於奠耳非必盡易之也敖説為長

右記鉶豆籩

尸入祝從尸
　正義敖氏繼公曰入謂入門也言祝從尸者嫌如迎
　尸之時猶先行也祝始出迎尸先行入門及尸入祝
　乃居後而從之少牢祝先入門右尸入門左亦辟尸
　使先行也入門如是則入户亦從尸可知
　案尸入祝從是於奉篚一人之後從之也及階祝延
　尸特牲少牢注皆云從後詔侑曰延足以證之矣經
　惟言一人衰絰奉篚從尸而未言祝之先後故記眀
　之
　存疑鄭氏康成曰祝在主人前也嫌如初時主人倚
　杖入祝從之(賈疏隂厭之初主人先祝入户至此迎尸祝在主人前先後有異故記人眀之)
　初時主人之心尚若親存宜自親之今既接神祝當
　詔侑尸也(賈疏尸神象故云接神詔侑即上祝命佐食邇敦祝酌授尸及祝出告利成祝入尸)
　(謖等是也)
　案注疏専指入室不如敖説之該先饗神而後迎尸
　祝皆有事焉且吉祭之所同也注尚若親存宜自親
　之今既接神祝當詔侑皆非經意
尸坐不説屨(説他活反注今文説為税)
　正義鄭氏康成曰侍神不敢燕惰也(賈疏鄉飲酒燕禮之等凡坐降)
　(説屨乃升坐今不説屨為侍神不敢燕惰)　敖氏繼公曰尸久坐於室中
　嫌或説屨也禮有敬事則不説屨而坐少儀云凡祭
　於室中堂上無跣燕則有之
尸謖祝前鄉尸(鄉許亮反下竝同)
　正義鄭氏康成曰前道也祝道尸必先鄉之為之節

敖氏繼公曰前者當尸之前而行也前行者所以

　道之
還出户又鄉尸還過主人又鄉尸還降階又鄉尸(還音旋下)
　(同)
　正義鄭氏康成曰過主人則西階上不言及階眀主
　人見尸有踧踖之敬(賈疏案經出戸降階及門皆指地而言時主人在西階上乃不)
　(言及階而云過主人欲眀主人見尸有踧踖之敬故沒去階名而云過主人也)　敖氏繼公
　曰鄉尸還謂先鄉尸而即還也主人位在堂深祝出
　户而西行當階而南行乃過主人也過主人則近階
　矣故不必見及階之莭也此降階者謂祝也
降階還及門如出户
　正義鄭氏康成曰及至也言還至門眀其閒無節也
　(賈疏自階至門道逺其閒無還鄉尸之節)降階如升時將出門如出户時
　皆還鄉尸也每将還必有辟退之容(賈疏逡巡謙讓之容)凡前
　尸之禮儀在此(賈疏儀禮所云前尸之禮此為具悉)　敖氏繼公曰此
　降階者謂尸也祝先降而鄉尸及尸既降祝乃反面
　而行及門如出户謂出門又鄉尸也
　案尸入而祝従其後尸出而祝道其前禮尚相變也
尸出祝反入門左北面復位然後宗人詔降
　正義賈氏公彦曰祝既送尸出反入門復北面位宗
　人乃詔主人降以其無事故也

右記祝相尸之節

尸服卒者之上服
　正義賈氏公彦曰經直見主人服不見尸服故記人
　眀之　敖氏繼公曰卒者士也其上服則爵弁服是
　亦異於吉祭者也吉祭之尸服玄端玄裳
　存疑鄭氏康成曰上服者如特牲士玄端也不以爵
　弁服為上者祭於君之服非所以自配鬼神士之妻
　則宵衣耳(賈疏特牲正祭主婦宵衣則女尸亦宵衣可知)
　案士䘮禮陳襲衣三稱爵弁服純衣皮弁服褖衣褖
　衣即玄端也其序爵弁服為上褖衣為下此明言卒
　者之上服則是爵弁服確矣若注所引玄端屬祭者
　之服非卒者之上服也至士妻之尸服經未眀載意
　者其褖衣與注云宵衣亦恐未然
男男尸女女尸必使異姓不使賤者
　正義鄭氏康成曰異姓謂婦也(賈疏據與婦人為尸者不使同姓女為尸)
　(也)賤者庶孫之妾也尸配尊者必使適也
　辨正敖氏繼公曰女尸以在孫倫者之妻為之據夫
　家言故曰異姓其或雖與卒者同姓亦可為之也
　存疑賈氏公彦曰男尸先使適孫無適孫乃使庶孫
　女尸先使適孫妻無適孫妻使適孫妾又無妾乃使
　庶孫妻不得使庶孫妾以庶孫妾是賤之極者若然
　庶孫妻亦容為之而鄭云必使適者據經不使賤有
　適孫妻先用適而言
　案無適孫妻當使庶孫妻不使妾小記言妾祔於妾
　祖姑可見惟妾母之䘮乃以妾為尸耳其取孫倫之
　婦無若輕服者為之與
　通論賈氏公彦曰喪祭自虞卒哭以後禫以前皆男
　女别尸異几體實不同也祭於廟同几精氣合也少
　牢吉禮以某妃配是男女共尸
　案吉祭有男尸無女尸隂統於陽抑亦既有男尸不
　便更立女尸也虞卒哭祔練祥禫若女䘮則男不可
　以為女尸故須立女尸也或並喪則其虞祔等祭必
　有先後賈氏謂男女别尸異几似一時並立兩尸者
　非

右記尸服及為尸者

無尸則禮及薦饌皆如初
　正義鄭氏康成曰無尸謂無孫列可使者也(賈疏禮記云無)
　(孫則取同姓之適則大夫士祭先取孫無孫取同姓之適無同姓之適是無孫列可使者也)殤亦
　是也(賈疏曽子問祭成喪者必有尸則殤死無尸可知故云殤亦是也)禮謂衣服即
　位升降(賈疏雖無尸主人亦如葬所服即位於西序及升降與有尸相似)　敖氏繼
　公曰禮謂主人哭出復位以前之儀及改設饌與賓
　出以後之事薦饌神席前俎豆之類是也如初謂與
　有尸者同
既饗祭于苴祝祝卒(下祝之又反)
　正義鄭氏康成曰記異者之節(賈疏謂記無尸者異於有尸)　敖
　氏繼公曰雖無尸此儀則同也主人於每節亦皆再
　拜稽首記將見主人哭出之節故先言此
不綏祭無泰羹湆胾從獻(注綏當為墮)
　正義賈氏公彦曰此四事皆為尸有尸者迎尸入祝
　命佐食綏祭有泰羮湆自門入設于鉶南胾四豆設
　于左又尸食之後主人初獻賓長以肝從主婦亞獻
　賓長以燔從賓長三獻亦如之無尸闕此四事也
　鄭氏康成曰不綏言獻記終始也事尸之禮始於綏
　祭終於従獻(賈疏凡祭禮以獻為終舉終以見始亦得為義今不但言獻記其始終具言四)
　(事者欲眀始於綏祭終於従獻故具言之也)　敖氏繼公曰綏祭謂佐食
　授祭也無尸則固無所授矣嫌其當象有尸者之禮
　故言不以明之無下三事意亦類此從獻謂籩及肝
　燔俎也
　存異敖氏繼公曰綏祭當作授祭綏即授字之訛
主人哭出復位
　正義鄭氏康成曰於祝祝卒(賈疏謂祝祝卒無尸可迎既無上四事主人遂)
　(即哭出復户外東面位也)
　案主人哭則婦人亦出于房堂上堂下皆哭
祝闔牖户降復位于門西
　正義鄭氏康成曰門西北面位也(賈疏據上文尸出祝反入門左復北)
　(面之位也)
男女拾踊三
　正義鄭氏康成曰拾更也三更踊(賈疏主人踊主婦踊賓乃踊三者三)
　(為拾也)　敖氏繼公曰是時婦人亦在堂也
如食閒
　正義鄭氏康成曰隱之如尸一食九飯之頃也(賈疏隱之)
　(者謂闔牖户也九飯之頃時節也)　敖氏繼公曰闔牖户如食閒象
　神食之也此謂隂厭
　案敖氏以此為隂厭眀祭適殤者當同此也第不知
　祭凡庶殤之陽厭又當如何耳注疏以祭之首尾為
　隂陽厭非也
祝升止哭聲三啟户(注今文啟為開)
　正義鄭氏康成曰聲者噫歆也将啟户警覺神也
主人入
　正義鄭氏康成曰親之(賈疏主人無事而入親至神所恭敬之事也)
　案無尸則不行三獻禮主婦與賔皆不入故於將徹
　時主人又入以致其敬若親送之者然亦倚杖乃入
祝從啟牖鄉如初(鄉許亮反)
　正義鄭氏康成曰牖先闔後啟扇在内也(賈疏上文闔牖户闔)
　(時牖先言此云主人入祝従乃言啟牖是户先開乃啟牖故知扇在内也)如初者主人入
　祝從在左
　辨正敖氏繼公曰鄉猶面也謂祝在主人之左皆西
　鄉
　存疑鄭氏康成曰鄉牖一名也(賈疏詩云塞向墐户注云鄉北出牖也與)
　(此注語異義同北牖名鄉鄉亦是牖故云一名也)
　案北出之牖曰鄉非正室所有其側室别室或有之
　豳詩民居田舍隨其所宜若正室行禮之處牖必在
　南無鄉名疏引詩注意謂南牖亦可名鄉不謂並有
　北牖後人沿此或以室中亦有北牖則滋謬矣
主人哭出復位
　正義鄭氏康成曰堂上位也(賈疏復堂上東面位)
卒徹祝佐食降復位
　正義鄭氏康成曰祝復門西北面位(賈疏上經祝入門左北面此復)
　(北面位可知)佐食復西方位(賈疏上經主人即位于堂衆主人及兄弟賓即位于西方)
　(佐食亦賓也故此復西方位可知)
　辨正敖氏繼公曰卒徹者言其節也此徹亦改設于
　西北隅不言之者已蒙如初之文也
　存疑鄭氏康成曰不復設西北隅者重閉牖户褻也
　(賈疏上經有尸者隂陽兩厭無闔牖户之事今無尸者隂厭時闔牖户若更設饌於西北隅復闔牖户為)
　(䙝凟故不為也)
宗人詔降如初
　正義鄭氏康成曰初贊闔牖戸宗人詔主人降之

右記無尸

始虞用柔日
　正義鄭氏康成曰葬之日日中虞欲安之柔日隂取
　其靜
　案始虞用柔以葬日用柔因之也春秋成十五年秋
　八月庚辰葬宋共公杜注三月而葬速此其剛日或
　有為而為之其餘無用剛日者則古人之葬日用柔
　可見矣既葬輟朝夕之奠人子之心有不能自已者
　故日中而虞其或道逺則先儒所謂當於所館行之
　理或然也
　存異敖氏繼公曰柔日言用則固非葬日矣
曰哀子某哀顯相夙興夜處不寧(相息亮反)
　正義鄭氏康成曰祝祝之辭也喪祭稱哀顯相助祭
　者也顯眀也相助也詩云於穆清廟肅雍顯相不寧
　悲思不安　敖氏繼公曰哀子主人也哀顯相衆主
　人以下也夙興夜處不寧言其以神未祔廟之故日
　夜為之悲思不安也
　存異敖氏繼公曰云夙興夜處則始虞與葬不同日
　眀矣
敢用絜牲剛鬛
　正義鄭氏康成曰豕曰剛鬛(賈疏下曲禮文)
香合(本又作薌音同)
　正義鄭氏康成曰黍也(賈疏曲禮黍曰香合粱曰香萁稷曰眀粢)大夫士
　於黍稷之號合言普淖而已此言香合盖記者誤爾
　(賈疏曲禮所云黍稷别號者是人君法特牲少牢黍稷俱言普淖此别號黍為香合下又號稷為普淖故)
　(知記誤也)辭次黍又不得在薦上(賈疏依設法先設菹醢次設俎後設黍稷今黍)
　(在嘉薦之上此亦記誤)
嘉薦普淖(淖奴孝反)
　正義鄭氏康成曰嘉薦菹醢也普淖黍稷也普大也
　淖和也徳能大和乃有黍稷故以為號云(賈疏普淖鄭以意解)
　(之)
明齊溲酒(齊才計反溲所求反)
　正義敖氏繼公曰明齊盖言醴也郊特牲曰縮酌用
　茅明酌也又曰眀水涗齊貴新也盖用明水涗醴齊
　故曰明齊也
　存疑鄭氏康成曰眀齊新水也言以新水溲釀此酒
　也或曰當為眀視謂兔腊也今文曰明粢粢稷也皆
　非其次(賈疏謂作兔腊解者應在上與牲為次何因退在下為稷解者上已云普淖兼黍稷何又)
　(見稷故知二者皆非其次也)　敖氏繼公曰祝祝之時奠用醴而
　已不用酒也云溲酒似衍文
　案鄭以眀齊溲酒為一物有酒無醴敖以眀齊為醴
　溲酒為酒酌奠用醴敖說為勝盖酒雖未獻而兩甒
　在室縂為神陳之祝辭自可兼言亦不必衍也
哀薦祫事(注今文曰合事)
　正義鄭氏康成曰始虞謂之祫事者主欲其祫先祖
　也以與先祖合為安(賈疏公羊傳文二年云大祫者何合祭也合先君之主於大廟)
　(故此亦以祫為合但三虞卒哭後乃有祔祭始合先祖今始虞而已言祫者期與先祖合為安也)
適爾皇祖某甫
　正義鄭氏康成曰爾謂死者皇君也某甫皇祖字也
　若言尼甫告之以適皇祖所以安之也　敖氏繼公
　曰云適爾皇祖某甫所以勸勉之尸柩已去則神宜
　在廟為神未欲遽離其室故三虞皆告之以此
饗
　正義鄭氏康成曰勸强之也　敖氏繼公曰以祔祭
　例之當云尚饗盖庶其饗此祭也
再虞皆如初曰哀薦虞事
　正義鄭氏康成曰丁日葬則已日再虞(賈疏初虞再虞皆用柔日)
　(始虞用丁日隔戊日故知再虞用已日)其祝辭異者一言耳(賈疏謂一虞云祫再)
　(虞云虞三虞云成是也)　敖氏繼公曰舊說再虞後於始虞二
　日理或然也皆如初謂日與祝辭也曰哀薦虞事見
　其與上文異者惟虞祫二字耳
　存疑敖氏繼公曰虞之言度也再告之則有使之度
　其去就之意故曰虞事焉虞祭之名盖取諸此
　案訓虞為使度其去就反似人子有逺遣其親之心
　非知鬼神情狀之語也
三虞卒哭他用剛日亦如初曰哀薦成事
　正義鄭氏康成曰當祔於祖廟為神安於此(賈疏即解初虞)
　(再虞稱祫稱虞之意)後虞改用剛日剛日陽也陽取其動也(賈疏)
　(将祔於祖之故)士則庚日三虞壬日卒哭(賈疏已日再虞後改用剛日故)
　(次取庚日為三虞卒哭亦用剛日故庚日後隔辛日取壬日為卒哭)其祝辭異者亦一
　言耳(賈疏改虞為成是也)檀弓曰葬日中而虞弗忍一日離也
　是日也以虞易奠卒哭曰成事是日也以吉祭易喪
　祭明日祔於祖父如是虞為䘮祭卒哭為吉祭(賈疏引檀)
　(弓證卒哭辭稱成事之義但卒哭為吉祭者喪中自相對若據禫後吉祭而言禫祭以前縂為喪祭也)
　辨正賈氏公彦曰鄭以前有人解三虞卒哭同為一
　事是以雜記云上大夫之虞也少牢卒哭成事祔皆
　大牢注云卒哭成事祔言皆則卒哭成事祔與虞異
　矣是微破前人三虞與卒哭同解者也　敖氏繼公
　曰他者變易之辭猶今言别也不用柔日而别用剛
　日故云他也卒哭用剛日者以祔祭宜用柔日故耳
　亦如初謂祝辭也
　存疑鄭氏康成曰他謂不及時而葬者(賈疏謂有故及家貧不及)
　(三月因三日殯日即葬于國北)喪服小記曰報葬者報虞三月而後
　卒哭(賈疏彼注云報讀為赴疾之赴謂不待三月而葬虞所以安神故疾虞卒哭待哀殺故至三月)
　(待尋常葬後乃為卒哭祭也)然則虞卒哭之閒有祭祀者亦用剛
　日其祭無名謂之他者假設言之(賈疏謂虞卒哭祔祥皆有名此則無)
　(名)文不在卒哭上者以其非常也令正者自相亞也
　(賈疏此他祭在卒哭前今退在下者以其非常祭故也)　敖氏繼公曰三虞卒
　哭謂既三虞遂卒朝夕哭也他用剛日則三虞卒哭
　後於再虞三日矣三虞與祔日當相接經云眀日以
　其班祔也三虞云成事者謂神靈適祖之意已㝎也
　此三祭之辭皆告之以適其皇祖乃異其某事之云
　者所以見義也初言祫者象啟尊者以其事也次言
　虞者象尊者聞言則度其可否也末言成者象其思
　慮已審將行之也凡此皆所以順孝子事死如事生
　之心故其為辭先後有漸從容不迫若此
　案報葬者報虞三月而卒哭眀三虞必相屬而卒哭
　則變除變除不可不届三月之期也然則三虞與卒
　哭各為一祭明矣三虞用剛日稍變也剛柔互用亦
　交神明之道也曰成事禮成於三也卒哭亦用剛日
　亦曰成事因於三虞也報葬者虞之後卒哭之前未
　必有祭鄭氏豈以設奠之日淺情有所難已邪然設
　奠則疑於未葬増祭則嫌於多虞其力之能辦與否
　姑勿計也鄭注他字之解似属臆說三虞畢而未卒
　哭者其朝夕哭臨如未葬之朝夕哭而不奠既卒哭
　乃輟之與

右記祭日與祝辭

獻畢未徹乃餞(餞集彦反音賤注古文餞為踐)
　正義鄭氏康成曰卒哭之祭既三獻也餞送行者之
　酒詩云出宿于泲飲餞于禰尸旦将始祔於皇祖是
　以餞送之　賈氏公彦曰三虞不餞尸者以三虞與
　卒哭同在寢祔則在廟以眀旦當入廟易處鄉尊所
　故特有餞送之禮
尊兩甒于廟門外之右少南水尊在酒西勺北枋(注古文甒)
　(為廡)
　正義鄭氏康成曰少南將有事於北也(賈疏下文云尸出門右南)
　(面)有玄酒即吉也(賈疏虞祭用醴酒無玄酒至卒哭云如初則與虞祭同今至餞尸用)
　(之則尋常祭祀之酒故云即吉)此在西尚凶也(賈疏尊在門西不在東是尚凶)言水
　者喪質無幂不久陳　敖氏繼公曰是禮主於尸故
　惟用酒耳用酒而有水尊尊者之禮也水尊在酒西
　西上也下文尸席設於尊之西北是尸席西於尊北
　也尸席西於尊北而尊西上則設尊之法愈可見矣
洗在尊東南水在洗東篚在西
　正義敖氏繼公曰洗取節於尊是猶未離於廟門外
　之西方也
　存疑鄭氏康成曰在門之左又少南
饌籩豆脯四脡(脡徒頂反又他頂反注古文脡為挺)
　正義敖氏繼公曰饌籩豆主於飲也脯四脡猶變於
　吉也鄉飲酒禮薦脯五脡横祭於其上此亦有祭記
　但見其異者耳
有乾肉折俎二尹縮祭半尹在西塾(乾音干注古文縮為蹙)
　正義鄭氏康成曰乾肉牲體之脯也折以為俎實優
　尸也尹正也雖其折之必使正縮從也　敖氏繼公
　曰二尹云縮則祭半尹横矣乾肉在俎而縮亦變於
　牲三者盖饌於外西塾上之南籩豆在俎北也
尸出執几從席從
　正義鄭氏康成曰祝亦告利成入前尸尸乃出几席
　素几葦席也(賈疏初虞素几葦席在西序至再虞三虞卒哭皆如初不見更設几席之文知)
　(同初虞素几葦席也)以几席從者執事也
尸出門右南面
　正義鄭氏康成曰俟設席也　敖氏繼公曰他時尸
　出則歸此乃南面立者或祝告之以将有事也與
席設于尊西北東面几在南賓出復位
　正義敖氏繼公曰此亦右几明其象神　鄭氏康成
　曰將入臨之位
主人出即位于門東少南婦人出即位于主人之北皆
西面哭不止
　正義鄭氏康成曰婦人出者重餞尸(賈疏婦人有事自堂及房而已)
　(今出寝門之外是重餞尸也)　敖氏繼公曰主人位少南者宜稍
　鄉尸且為婦人當位於其北也衆主人以下亦在主
　人之南如臨位而婦人之位則當南上婦人出者宜
　送神也云哭不止見其哭而出也
尸即席坐唯主人不哭洗廢爵酌獻尸尸拜受主人拜
送哭復位
　正義敖氏繼公曰唯主人不哭為将行禮也然則亞
　獻三獻之時主婦賔長亦不哭特於此見之也主人
　拜送盖亦北面如室中之儀
薦脯醢設俎于薦東胊在南(胊其俱反)
　正義鄭氏康成曰胊脯及乾肉之屈也屈者在南變
　於吉(賈疏曲禮以脯修置者左胊右末注屈中曰胊則吉時屈者在左今尸東面而云在南是凶禮)
　(屈者在右)
　案乾肉有胊則雖正切之而其長如脯矣
尸左執爵取脯擩醢祭之
　正義敖氏繼公曰亦祭於籩豆之閒
佐食授嚌尸受振祭嚌反之
　正義鄭氏康成曰授嚌授乾肉之祭也反之反於佐
　食佐食反之於俎　敖氏繼公曰乾肉之祭云嚌者
　亦因事名之
祭酒卒爵奠于南方
　正義敖氏繼公曰卒爵而主人不拜且奠之而不酢
　皆略也南方薦右也後奠者又以次而南
　案祭祀賓客無以虚爵奠者以虚爵奠惟此
主人及兄弟踊婦人亦如之
　正義敖氏繼公曰亦如之者亦及内兄弟之屬皆踊
　也
主婦洗足爵亞獻如主人儀無從踊如初賓長洗繶爵
三獻如亞獻踊如初佐食取俎實于篚(長知丈反)
　正義敖氏繼公曰如主人儀謂自薦脯醢至反之之
　外皆如之也從從獻者也如燔之類踊如初亦丈夫
　先婦人後也取俎謂乾俎之實
尸謖從者奉篚哭從之祝前哭者皆從及大門内踊如
初(注古文謖作休)
　正義鄭氏康成曰男女從尸男由左女由右(賈疏約上文男)
　(子在南婦人在北南為左北為右因従此位便也)及至也從尸不出大門者
　猶廟門外無事尸之禮也(賈疏在廟以廟為限在寝門外以大門為限正祭在)
　(廟廟門外無事尸之禮今餞尸在寝門外則大門外無事尸之禮故舉正祭況之)　敖氏繼
　公曰哭者皆從尸者主於餞尸則宜送之也亦男先
　女後不拜者凡主人於尸無拜送之禮惟大夫賓尸
　乃拜送之
　案鄭謂男左女右敖謂男先女後未詳孰是姑並存
　之
尸出門哭者止
　正義鄭氏康成曰以餞于外大門猶廟門(賈疏餞于寝門外以)
　(大門為限亦似事尸在廟門為限也)
賓出主人送拜稽首
　正義鄭氏康成曰送賓拜于大門外　賈氏公彦曰
　上從尸不出大門者有事尸之限故不出大門送之
　送賓大門外自是常禮但禮有終賓無答拜也　敖
　氏繼公曰主人既復位宗人告事畢賓乃出也
主婦亦拜賓
　正義鄭氏康成曰女賓也(賈疏上主人送男賔故知此主婦拜女賔也)不
　言出不言送拜之于闈門之内(賈疏婦人迎送不出門見兄弟不踰閾故)
　(于門之内)闈門如今東西掖門(賈疏爾雅宫中之門謂之闈漢時宫中掖門在東西)
　(若人左右掖故舉以為況也)
大夫説絰帶于廟門外(注今文說為稅)
　正義鄭氏康成曰既卒哭當變麻受之以葛也(賈疏喪服)
　(注云大夫以上虞而受服士卒哭而受服亦約此文而言也)夕日則服葛者為祔
　期(賈疏眀日祔祭今日之夕為祔祭之期變麻服葛是因祔期即變之使賓知變節故也)敖氏繼公　
　(曰為祔期注亦以意言之耳)
　通論敖氏繼公曰餞尸事畢即説絰帶者盖其節當
　然也喪服之始絰帶先加故於將變之時亦先說之
　若受服及柱楣之類皆當為之於既徹之後此特見
　其始者耳
入徹主人不與(注古文與為豫)
　正義鄭氏康成曰言主人不與則知丈夫婦人在其
　中　敖氏繼公曰丈夫自齊衰以下婦人自主婦以
　下皆得為之
　存疑鄭氏康成曰入徹者兄弟大功以下(賈疏曽子問士祭不)
　(足則取于兄弟大功以下者故知入徹取大功小功緦麻等也)
　案此時賓已去矣故兄弟徹之饋重而徹輕則不必
　拘大功以下雖齊衰可也敖謂主婦亦以其齊衰耳
　若死者之妻為主婦自應不與
婦人説首絰不説帶
　正義敖氏繼公曰既徹乃說絰下丈夫也婦人指五
　服之親言也不說帶則不以葛易之閒傳曰男子重
　首婦人重帶婦人質故於其所重者有除無變其三
　年者至小祥而除之齊衰期以至小功則皆終喪而
　除之其緦麻者此時亦不說既退則除之與　鄭氏
　康成曰婦人少變而重帶帶下體之上也(賈疏男子既葬首絰)
　(要帶俱變婦人直變首絰不變帶故云少變也男子陽重首首在上體婦人隂重要要是下體以重下體)
　(故帶不變也)
　存疑鄭氏康成曰不說帶齊斬婦人帶不變也(賈疏小記)
　(云齊衰帶惡筓以終喪鄭云有除無變舉齊衰則斬衰帶不變可知齊斬帶不變則大功以下變可知)
　大功小功者葛帶時亦不説者未可以輕文變於主
　婦之質(賈疏變是文不變是質不可以大功以下輕服之文變主婦重服之質)至祔葛
　帶以即位(賈疏此解大功以下夕時未變麻服葛至祔日亦當葛帶即位也其夕時未變以與)
　(主婦同在廟門外主婦不變大功以下亦不變夕後入室可以變也)檀弓曰婦人不葛
　帶(賈疏引此以證齊衰婦人不葛帶之事)
　案檀弓婦人不葛帶凡婦人皆然非専指斬衰也鄭
　謂大功以下婦人要帶亦變者恐是誤解閒傳輕者
　包重者特及麻葛重之文而然耳閒傳似専指男子
　若兼婦人言之則斬衰者亦易要絰以葛有所難通
　矣

右記卒哭祭後餞尸

無尸則不餞猶出几席設如初拾踊三(拾其劫反注古文席為筵)
　正義鄭氏康成曰以餞尸者本為送神也(賈疏雖無尸送神不)
　(異故云如初)丈夫婦人亦從几席而出(賈疏言亦者亦餞尸之時也)
　敖氏繼公曰此節在既隂厭主人復位之後拾踊者
　謂丈夫婦人及賔也然則於餞尸之時賓亦踊矣上
　記不見之者文略也
哭止告事畢賓出
　正義敖氏繼公曰其賓出以下之儀與有尸者同

右記無尸不餞之法

死三日而殯三月而葬遂卒哭
　正義鄭氏康成曰謂士也雜記曰大夫三月而葬五
　月而卒哭諸侯五月而葬七月而卒哭　敖氏繼公
　曰云遂卒哭以其與葬事相屬也記者於既三虞乃
　更言此者明葬與卒哭之月數當視殯之日數也然
　則天子七日而殯諸侯五日大夫三日其葬卒哭之
　月皆可得而定之矣
　案下文將言祔故又本其初死而言殯葬卒哭之期
　限於是以卒哭為祔節也
將旦而祔則薦
　正義敖氏繼公曰此薦在卒哭之夕也将以来日旦
　眀袝神靈於廟故是時復薦於寝而告之薦謂薦脯
　醢而奠酒也惟主告神以祔期耳故其禮略曩者既
　餞尸而送神今復薦於寝以神不可測雖已送之焉
　知其不在寢也
　案薦謂無尸也卒哭之祭在質眀此在夕盖服葛之
　後為祔期将告賓故先告神與
　存疑鄭氏康成曰薦謂卒哭之祭　賈氏公彦曰記
　人見卒哭之祭為袝而設故連文云将旦而祔則為
　此卒哭而祭也
卒辭曰哀子某来日某隮祔爾于爾皇祖某甫尚饗(注今)
　(文隮為齊)
　正義敖氏繼公曰卒謂已薦也已薦則祝告以此辭

鄭氏康成曰隮升也尚庶㡬也

　存疑鄭氏康成曰卒辭卒哭之祝辭不稱饌眀主為
　告祔也
　案卒哭之祭與三虞同已見上文不應於餞尸之後
　又重出於此也卒哭有饌彼祝辭已稱之此無饌故
　不稱耳集説得之
女子曰皇祖妣某氏
　正義鄭氏康成曰女孫祔于祖母　賈氏公彦曰此
　女子謂女未嫁而死或出而歸或未廟見而死歸葬
　女氏之家既葬祔于祖母
婦曰孫婦于皇祖姑某氏
　正義敖氏繼公曰謂隮祔爾孫婦于皇祖姑某氏也
　云孫婦者對祖姑之稱
其他辭一也
　正義鄭氏康成曰来日某隮祔尚饗
饗辭曰哀子某圭為而哀薦之饗
　正義鄭氏康成曰饗辭勸強尸之辭也(賈疏特牲禮迎尸入室尸)
　(即席坐主人拜妥尸尸答拜執奠祝饗鄭云勸強之也其辭引此)圭絜也詩曰吉圭
　為饎(敖氏繼公曰案大戴禮云孝嗣侯某潔為而眀薦之享注豈據此而訓圭為潔與)凡吉
　祭饗尸曰孝子(賈疏此一辭三虞及卒哭勸尸辭若祔及練祥吉祭其辭皆用此但吉祭)
　(改哀為孝耳)　敖氏繼公曰饗謂饗神也祝既釋告祔之
　辭主人及祝皆再拜主人出立于牖西祝立于户東
　如食閒主人及祝又入祝乃釋此饗辭主人及祝又
　再拜主人出祝乃徹之也此雖主為告祔之饗言之
　然凡喪祭之饗辭亦皆然耳
明日以其班祔(注古文班或為辨辨姓氏或然今文為胖)
　正義鄭氏康成曰卒哭之明日也班次也喪服小記
　曰祔必以其昭穆亡則中一以上(賈疏中猶閒也一以上祖又祖孫祔)
　(祖為正若無祖則祔於高祖以祔必以昭穆孫與祖同昭穆故閒一以上取昭穆相當者若婦則祔於祖)
　(姑無亦閒一以上若妾亦祔於妾祖姑無則易牲而祔女君也)凡祔已復於寢如既
　祫主反其廟(賈疏案曽子問天子諸侯既祫祭主各反其廟今祔於廟祔已復於寝如祫祭)
　(訖主反廟相似故引為證也)練而後遷廟(賈疏案文二年作僖公主穀梁傳於練焉壞廟)
　(之道易檐可也改塗可也是練而遷廟也僖三十三年左傳凡君薨卒哭而祔祔而作主特祀於主烝嘗)
　(禘於廟服注云特祀於主謂在寝三年喪畢遭烝嘗乃於廟此不與鄭義同鄭意惟祔祭與練祭祭在廟)
　(祭訖主反於寝其大祥與禫祭其主自然在寝祭之)　朱子曰吉凶之禮其變
　有漸故始死全用事生之禮既卒哭祔廟然後神之
　然猶未忍盡變故主復於寝至三年而遷於廟也其
　遷廟一節鄭氏用穀梁練而壞廟之說杜氏用賈逵
　服䖍之説則以三年為斷其閒同異得失雖未有攷
　然穀梁但言壞舊廟不言遷新主則安知其非練而
　遷舊主於三年而納新主邪　昭穆之次昭常為昭
　穆常為穆故書謂文王為昭考詩謂武王為穆考左
　傳謂畢原酆郇為文之昭䢴晉應韓為武之穆則昭
　穆之位不以新主祔廟而變也但昭主祔廟則昭遞
　遷穆主祔廟則穆遞遷爾
　存疑陳氏祥道曰先儒謂既祔主反其寝大夫士無
　主以幣告然坊記曰喪禮每加以逺荀卿曰喪事動
　而逺故将葬而既祖柩不可反孰謂将祔而既餞主
　可反乎　呂氏大臨曰禮之祔祭各以昭穆之班祔
　於祖廟有祭即而祭之既除喪而後遷於新廟此之
　謂祔　張子曰國語言日祭月享廟中豈有日祭之
　理朝夕之饋猶定省之禮如其親之存也至於祔祭
　須是三年喪終乃可祔也　朱子曰國語有日祭之
　文則是主復寝後猶日上食
　案左傳特祀於主烝嘗禘於廟服䖍注三年喪畢遭
　烝嘗則於廟焉此正論也左氏之意盖謂祔後練祥
　禫之祭特祀死者於主至除喪之後乃始遷主於新
　廟而行烝嘗禘於廟爾但觀於主於廟對舉並稱主
　之不在廟可知矣何休公羊注期年練祭埋虞主於
　兩階之閒虞主所謂祔而作主者也埋於兩階閒此
　亦主不在廟之一證也據此則朱子依康成祔已而
　復於寝之説似乎得之盖祖廟不可以行喪祭且祖
　未遷則新主不可以遽入也或曰始虞時固欲其祫
　先祖矣喪事即逺既餞而復還何義乎曰祫而祔者
　欲新鬼之神靈依於故鬼之神靈相合而相附云爾
　卒哭則餞之又於其王考祔之以為如此則神靈固
　已往而依矣然神靈不妨兩在也雖已輟朝夕之奠
　而主人猶居廬則必主在寝室然後哀心有所注但
　朱子以為猶日上食不徹几筵則非國語所謂日祭
　自指殯宮朝夕奠而言非謂虞祔之後也反哭之後
　不奠經有眀文奠主於尸柩葬訖以虞易奠必無更
　復設奠之理几筵隨祭而設祭畢旋徹未有久㽞者
　也鬼神尚清靜主雖在室而殯宫之門不啟主人在
　廬中朝夕哭焉直届祭期則祭之而已張子以為三
　年喪終乃祔經傳無此語殆誤以遷主入廟為祔焉
　爾
　餘論楊氏復曰父在祔妣則父為主乃是夫祔妻於
　祖妣三年喪畢未遷仍祔於祖妣待他日父喪畢同
　遷　黃氏榦曰喪服小記婦祔於祖姑祖姑有三人
　則祔於親者
　案重至虞而埋矣神所馮依將在於主檀弓云殷練
　而祔周卒哭而祔孔子善殷恐既祔之後情日漸忘
　也故雖祔而主仍復於寝直至三年畢乃祫於廟
沐浴櫛搔翦(注搔當音爪今文曰沐浴搔翦或為蚤揃揃或為鬋)
　正義鄭氏康成曰彌自飾也(賈疏虞浴不櫛注云未在於飾今祔時櫛搔翦)
　(是彌自飾也)
用専膚為折俎取諸脰膉(注古文脰膉為頭膉)
　正義鄭氏康成曰専猶厚也折俎以脰膉貶於純吉

敖氏繼公曰惟云取諸脰膉是不分左右皆用之

　矣此折俎謂尸祝之外凡執事者之俎也阼俎亦存
　焉有此俎則有致爵獻賓之禮矣曾子問曰小祥者
　主人練祭而不旅奠酬於賓賓弗舉禮也然則祔祭
　其無奠酬之事與以専膚為俎且取諸脰膉眀不用
　體骨也所以然者祔未純吉猶以左胖為神俎其右
　胖之體骨不敢以為執事者之俎實盖辟吉祭神俎
　之所用者也
　存疑鄭氏康成曰折俎謂主婦以下俎也(賈疏特牲主婦爼觳)
　(折佐食俎觳折少牢主婦俎臑折)體盡人多折骨以為之
　案鄭所言者吉祭折俎之法也云主婦以下盖謂阼
　俎用正體也若然則主婦以下又何必専膚之折乎
　神用左胖虚右胖不用乃取脰膉敖氏得其閒矣由
　此推之則折俎亦惟主人主婦及賔長有之而衆賓
　兄弟未必備也以脰膉無多也脰膉頸也
其他如饋食(食音嗣)
　正義鄭氏康成曰如特牲饋食之事(賈疏知不如士虞饋食禮者虞)
　(不致爵夫婦無俎此有俎其辭稱孝夫婦致爵與特牲同)　敖氏繼公曰其他謂
　陳設之位與事神事尸之儀及執事者也
　案祔未純吉則禮非全備如饋食應是如士虞饋食
　折俎以獻祝也或曰凡言如者如前文非如後文此
　語可參　又案以虞不致爵練祭不旅推之則祔當
　有致爵矣但祔祥之祭死者之妻具有變除無不與
　祭之理且或主人年少未娶而母尚存則子初獻而
　母亞獻自三虞而已然特牲之俎於致爵乃設之其
　祔也亦母子交致爵而設俎乎且亦母先致子而後
　子致母乎曰是難推也母為亞獻恐致爵之禮難行
　其阼俎主婦俎或於尸酢時設之與抑致爵者吉祭
　歡欣和樂之情祔雖言尚未届此則夫婦共祭或亦
　不致爵而但設俎以異於虞之喪祭與
用嗣尸
　正義鄭氏康成曰虞祔尚質未暇筮尸(賈疏従虞至祔惟用一尸)
　(若然練祥則筮尸矣小記云練筮日筮尸)
　存異敖氏繼公曰嗣尸主人子行之次於為虞尸者
　也虞祔異尸者若曰吉凶不可以相因然
　案自虞至祔惟用一尸不易尸者固以喪中不暇筮
　尸亦以數日之閒欲令神之馮依有定不可倐彼而
　倐此也敖説非也或曰孫於祖為嗣用嗣尸者即以
　虞尸為皇祖之尸而新祔之孫不另設尸也
曰孝子某孝顯相夙興夜處小心畏忌不惰其身不寧
　(相息亮反)
　正義鄭氏康成曰稱孝者吉祭(賈疏對虞時稱哀案檀弓虞為喪祭卒哭)
　(為吉祭祔在卒哭後故曰吉祭也)　敖氏繼公曰此祭兩告之而辭
　乃惟以孝子為稱者盖主於祔者也自此以下亦皆
　祝祝之辭
用尹祭
　正義鄭氏康成曰尹祭脯也大夫士祭無云脯者今
　不言牲號而云尹祭亦記者誤矣(賈疏曲禮脯曰尹祭是天子諸侯禮)
　(用脯號特牲少牢無云用脯者惟上餞尸有脯此非餞尸不言牲號而云尹祭知記者誤也)
　案用上亦當有敢字文略耳
嘉薦普淖普薦溲酒(溲師優反注今文溲為餿)
　正義鄭氏康成曰普薦鉶羮(賈疏虞及特牲皆云祝酌奠于鉶南則鉶在酒)
　(前而設此普薦亦在酒上故知也但虞禮一鉶此如饋食則與特牲同二鉶故云普薦也)不稱牲
　記其異者(賈疏初虞等稱牲此但記其異者故不言牲也)
適爾皇祖某甫以隮祔爾孫某甫尚饗
　正義鄭氏康成曰欲其祔合兩告之(賈疏欲使死者祔於皇祖又使)
　(皇祖與死者合食故須兩告之告死者曰適爾皇祖某甫告祖曰隮祔爾孫某甫是其兩告也)　敖
　氏繼公曰此兩告之是兩祭之也兩祭之而用一尸
　且不别設几席薦饌盖祭禮或當然也
　存疑鄭氏康成曰曾子問曰天子崩國君薨則祝取
　羣廟之主而藏諸祖廟禮也卒哭成事而後主各反
　其廟然則士之皇祖於卒哭亦反其廟無主反廟之
　禮未聞以其幣告之乎
　案士一廟本無祖廟羣廟之别其二廟者朝祖時先
　禰而後祖則主各在其廟可見矣此與天子諸侯之
　禮不同康成以為士之皇祖於卒哭亦反其廟士無
　太祖豈二廟者祖主反藏於禰廟邪似不可通
右記祔

朞而小祥(注古文朞皆作基)
　正義鄭氏康成曰小祥祭名祥吉也檀弓曰歸祥肉

敖氏繼公曰三年之喪至朞而凶服或有所除故

　謂之祥再朞而祭祝辭乃曰祥事則此未得正謂之
　祥也故以小言之
　存疑敖氏繼公曰自此以下之祭皆於祖廟特祭新
　死者不復及其皇祖與祔異
　案此即練祭也以一朞而言則曰小祥以三年服者
　變除之節而言則曰練其實一也左傳特祀于主烝
　嘗禘于廟國君禮也祥禫皆特祭不於廟則於寢行
　之可知敖謂特祭於祖廟不可從
曰薦此常事(注古文常為祥)
　正義鄭氏康成曰祝辭之異者(賈疏謂與虞祔之辭異者)言常者
　朞而祭禮也(賈疏喪服小記文)　賈氏公彦曰虞祔之祭非
　常一期天氣變易孝子思之而祭是其常事
　案常平常也此云常事眀前此者之非常也曾子問
　練祭不旅奠酬於賓賓弗舉
又朞而大祥曰薦此祥事
　正義鄭氏康成曰又復也(賈疏二十五月故云復朞)　敖氏繼公
　曰凶事至是盡除故曰大祥而其辭曰祥事言大者
　對小之稱
中月而禫(禫大感反)
　正義鄭氏康成曰中猶閒也禫祭名也與大祥閒一
　月自喪至此凡二十七月禫之言澹澹然平安意也

王氏肅曰二十五月大祥其月為禫二十六月作

　樂閒傳云三年之喪二十五月而畢士虞禮中月而
　禫中月月中也是祥月之中也檀弓祥而縞是月禫
　徙月樂若以二十七月禫則歳末遭喪出入四年小
　記何以云再期之喪三年　朱子曰二十五月祥後
　即禫當如王肅於是月禫徙月樂之説為順今如鄭
　氏雖禮宜從厚然未為當喪禮當從儀禮為正
　案公羊傳三年之喪實以二十五月荀子禮論三年
　之喪二十五月而畢漢以前無有以禫為二十七月
　者言之自戴氏徳始而康成主之王肅駁論朱子亦
　以為然累朝隨諸儒之議論為廢置魏晉以後用王
　肅之説至宋依王淮之奏改用鄭義至今因之此兩
　家者持論紛紛要之皆古人所有也古者祥禫之日
　不以忌辰而以卜筮凶事先逺日則必於後月先卜
　之可知也如祥禫俱於近日得吉則二十五月矣若
　祥禫俱於逺日得吉則遂至二十七月矣而制服之
　初意則以二十五月為斷盖再期而又有竒則以是
　為三年耳
是月也吉祭猶未配
　正義鄭氏康成曰是月是禫月也當四時之祭月則
　祭猶未以某妃配某氏哀未忘也少牢饋食禮祝祝
　曰孝孫某敢用柔毛剛鬛嘉薦普淖用薦歲事于皇
　祖伯某以某妃配某氏尚饗　敖氏繼公曰至是方
　云吉祭則於祔云如饋食者亦大約言之耳猶未配
　謂孝子之母雖先其父而卒者此時猶未以之配祭
　也盖此祭主於安其父之神靈故不及其母與所謂
　薦其歳事者不同也禫之月即安吉祭所以安神大
　戴記言諸侯遷廟事畢乃擇日而祭焉正此意也
　賈氏公彦曰禫祭仍在寢此月當四時吉祭則於廟
　案雜記云男子附於王父則配女子附於王母則不
　配注云配謂并祭王母不配則不祭王父也據此則
　此未配云者専指新入廟之父而言不謂自祖以上
　也若祖以上則祔已配矣何吉祭而不配乎當四時
　之祭月則禫月是也遷其祖而以新死者入祖廟既
　入祖廟乃以吉祭祭之而不及其他敖氏所云是也
　若禰及祭四代若大祖者則别筮日祭之與或後一
　時乃祭之與曰一月而三祭得無數乎曰大祥為變
　除也禫為反吉也吉祭為新遷也各有取焉不可以
　常時拘也
右記祥禫

欽定儀禮義疏卷三十三
欽定四庫全書
欽定儀禮義疏卷三十四
　特牲饋食禮第十五之一
正義鄭氏康成曰謂諸侯之士祭祖禰於五禮屬


吉禮　敖氏繼公曰此篇言士祭其祖之禮　賈


氏公彦曰祭法云適士二廟官師一廟　孔氏穎


達曰若大宗子為士得立祖禰二廟也　呉氏澄


曰此禮大戴第七小戴第十三别錄第十五注不

見次第補之


案經文筮日筮尸眀云適其皇祖某子則此篇當


是適士祭其祖之禮注兼祖禰言者以適士二廟


祭其祖之禮如是則祭其禰之禮亦當如是且以


官師祖禰共廟而論祭其祖之禮如適士則祭其


禰之禮亦當如適士可推而知也


存疑賈氏公彦曰祭無問一廟二廟皆先祭祖後


祭禰無問尊卑廟數多少皆同日而祭以此及少


牢惟筮一日眀不别日祭也


案特牲少牢所迎惟一尸則所饗惟一世所謂犆


祭也王制天子三時皆祫而春則犆諸侯秋冬皆


祫而春夏有犆時以此推之則士大夫亦當祫犆


竝有矣此特牲士犆祭之禮故筮尸㝛尸祝辭皆


專稱祖而不及禰然自夙興視殺以訖送賔徹俎


為時良久矣豈堪以勞倦之餘再承一祭乎况大


夫又有賔尸堂事而廟則三諸侯天子又以眀日

繹祭禮隆樂盛而廟則以五以七其何以同日而


祭乎此殆不然也盖祫則萃羣廟之主而祭之犆


則惟一廟而已故士雖祖禰共廟而犆祭祖則不


及禰若犆祭禰亦不及祖可知所以致其專一而


使所祭者得伸其尊也一歳四時祫多犆少則其


餘雖暫輟一時之祭而亦無嫌矣


通論朱子曰王制天子七廟諸侯大夫士降殺以


兩而祭法又有適士二廟官師一廟之文大抵士


無大祖而皆及其祖考也　又曰韋玄成劉歆廟


數不同韋以后稷始封文武受命而王三廟不毁


與親廟而七歆謂七者其正法可常數者宗不在


此數中苟有徳則宗之故殷有三宗由是言之宗


無數也班固以歆為是今未能決姑兩存之　又


曰程子以為髙祖有服不可不祭雖七廟五廟亦


止於髙祖雖三廟一廟以至祭寢亦必祭及於髙


祖但有疏數不同耳疑最得祭祀本意今以祭法

考之雖未見祭必及髙祖之文然有月祭享嘗之


别則古者祭祀以逺近為疏數亦可見矣　問官


師一廟只祭得父母無乃不盡人情曰位卑則流


澤淺理自如此


案士一廟祭止及父母為犆祭言之也然此經則


祭其祖亦犆矣若祫則祖禰竝祭而迎二尸可知


也程子謂祭必及髙祖但疏數不同而朱子以為


最得祭祀本意盖髙曾人所逮事也生事之而殁


後無一日之祭於心不安且承重者或上及髙曾


服以斬衰而即吉後輒廢其祭於理不順聖人制


禮夫豈甚逺於人情疑士一廟者祖禰共之而祫


亦有時由曾以及髙盖曾髙無廟不妨於祖禰之


廟祭之也如士為其祖承重而祔以其班自當祭


髙祖而以祖祔焉此亦其一徴矣　又案廟制據


王制禮器士惟一廟而已祭法則云適士二官師


一而士喪禮記亦有二廟則先朝禰後適祖之文

是則士或二廟或一廟也其一廟者康成以為祖


禰共廟是已至適士官師乃以上士若中下士分


屬之恐未必然上下大夫同三廟五等諸侯同五


廟不應上士遽異於中下也且於適字之義亦不


相應疑所謂適士者乃世族之大宗爵雖為士而


世適相承上繼繼别之宗為百世不遷者則自當


有别子為祖之廟於以合食而收族焉所謂宗子


祭則族人皆侍者此耳若然則其祖若禰仍共一


廟雖犆祭其祖亦於禰廟中行事而已

特牲饋食之禮(食音嗣)
　正義左傳卜日曰牲　韋氏昭曰凡牲一為特二為
　牢　李氏如圭曰特牲一豕也　敖氏繼公曰士祭
　用三鼎乃以特牲名之者主於牲也少牢放此　鄭
　氏康成曰祭祀自孰始曰饋食(賈疏自孰始者見天子諸侯饋食已前有)
　(灌鬯朝踐之事)饋食者食道也(賈疏食道是人飲食之道孝子於親雖死事之若生故用)
　(生人食道饋之)
　案周官大宗伯以肆獻祼享先王又曰以饋食享先
　王是二者祭之大節而大夫士之祭斷自饋食始也
　但饋食同而牢禮品物則不同大夫少牢士特牲所
　以為隆殺也天子食用六榖祭用六齍大夫黍稷四
　敦士黍稷二敦是則饋食同而所饋亦不同矣
　通論賈氏公彦曰天子諸侯有室中二祼及堂上薦
　血腥之禮大夫士則無此二者是以皆云饋食之禮
　案春官大宗伯職以肆獻祼享先王以饋食享先王
　肆獻祼必兼饋食而饋食則不先肆獻祼此禮之一
　隆一殺者也然則天子諸侯之吉祭亦有不以肆獻
　祼而以饋食者矣如士冠之或醴或醮若殺若不殺
　士昏之親迎若不親迎大夫少牢禮之賔尸若不賔
　尸皆備一隆一殺而任人之臨時變通盖不獨三年
　喪畢之吉祭自饋食始如鬯人廟用脩鄭注之説而
　已也
不諏日(諏子須反)
　正義鄭氏康成曰諏謀也士賤職䙝時至事暇可以
　祭則筮其日矣(賈疏士祭時至有事不得暇則不可以私廢公若大夫以上尊時至唯有)
　(喪故不祭自餘吉事皆不廢祭)不如少牢大夫先與有司於廟門諏
　丁巳之日　敖氏繼公曰諏日謂諏其所筮之日也
　大夫将祭而筮有諏日之禮此云不諏日則是祭禮
　之序先尊後卑亦可見矣不諏日則所筮之日亦在
　旬内所以下於大夫　賈氏公彦曰凡士言不者對
　大夫以上言之
　案大夫祭用丁己柔日由前丁巳至後丁己旬有一
　日筮得吉即於是日齊不得不於前筮一日諏之耳
　士不諏者少牢疏云士只有致齊無散齊無所用其
　諏也且君祭大夫士與執事焉大夫祭士或與執事
　焉則士固不能豫諏日矣
及筮日主人冠端玄即位于門外西面
　正義鄭氏康成曰冠端玄謂玄冠玄端下言玄者玄
　冠有不玄端者(賈疏不玄端則朝服下記云助祭者朝服若然玄端一冠冠兩服也)
　敖氏繼公曰士筮當朝服今乃玄端者不可踰其祭
　服也筮與祭皆與神交故主人之服不宜有異　賈
　氏公彦曰冠禮云筮于廟門此不言廟者冠非祭恐
　不在廟故言廟此祭于廟筮在廟門可知　李氏如
　圭曰孝子不知鬼神降格之時故因卜筮以請敬之
　至也
　案周官筮人職凡國之大事先筮而後卜則知於輕
　事有專卜或專筮者矣士大夫之祭日筮而不卜以
　其輕於侯王之祭故也
子姓兄弟如主人之服立于主人之南西面北上
　正義鄭氏康成曰所祭者之子孫言子姓者子之所
　生小宗祭而兄弟皆來與焉(賈疏小記云繼别為宗繼禰為小宗注云小宗)
　(有四五世而遷繼禰者長者為小宗親弟雖異宫皆來祭繼祖者從父昆弟皆來祭繼曽祖者從祖昆弟)
　(皆來祭繼髙祖者族祖昆弟皆來祭皆據小宗而言也)宗子祭則族人皆侍(賈疏)
　(此據書傳而言康誥傳云天子有事諸侯皆侍又云宗室有事族人皆侍終日注云事謂祭祀)　敖
　氏繼公曰子姓主人之子也先子姓而後兄弟盖以
　主人之服親疏為序也若行禮之次則自長者始子
　姓而下之服亦玄端統於主人也　李氏如圭曰祭
　統有事於大廟則羣昭羣穆咸在而不失其倫此之
　謂親疏之殺
　案鄭注小宗祭而兄弟皆來與焉宗子祭則族人皆
　侍眀乎大宗之與祭比小宗人數為多其於主祭之
　宗子或有在子行者或有在兄弟行者故經言兄弟
　必兼子姓也然詳經之本義似不主此盖所云子姓
　者依主人之嗣子立文也尊祖故敬宗敬宗故重適
　觀下文嗣舉奠而兄弟不得與焉祭畢有餕嗣為上
　而兄弟不敢躐焉此所以退兄弟於子姓之後也與
　兄弟中伯叔父及其他上下輩行皆賅焉
有司羣執事如兄弟服東面北上
　正義鄭氏康成曰士之屬吏也　賈氏公彦曰左傳
　士有隸子弟如兄弟服者如主人冠端玄　敖氏繼
　公曰有司羣執事者公臣私臣之共筮事者也此時
　未有賔故有司羣執事皆如賔位西方東面北上
　案第云有司足矣必兼羣執事者其人有專職則謂
　之有司如筮人宗人祝佐食之屬是也其人不必有
　專職而奔走服勞如滌器陳几席沃盥之類不可以
　專職名也故以羣執事概之
席于門中闑西閾外(闑魚列反閾于逼反注古文闑作槷閾作蹙)
　正義鄭氏康成曰為筮人設之也　賈氏公彦曰士
　冠禮云筮與席所卦者具饌于西塾乃言布席于門
　中此省文
筮人取筮于西塾執之東面受命于主人
　正義鄭氏康成曰筮謂蓍也　敖氏繼公曰筮人説
　見士冠禮云取筮於西塾見其所饌者與士冠禮同
　也亦抽上韇兼執之　賈氏公彦曰冠禮筮人執筴
　抽上韇兼執之此不言皆互見
　案筮人亦名筮史雜記大夫士筮宅以史鄭注云筮
　史筮人也少牢稱史此篇稱筮人其義同
宰自主人之左贊命
　正義鄭氏康成曰贊佐也逹也　敖氏繼公曰儀禮
　他篇凡於贊命者皆言自右與少儀所謂詔辭自右
　者合惟此經言自左似無他義盖字誤耳左當作右
　存疑鄭氏康成曰贊命由左者為神求變也　賈氏
　公彦曰士冠禮宰自右少退贊命少儀曰贊幣自左
　詔辭自右此祭祀故宰自左贊命為神求吉變於常
　禮也
　案為求神變於義無取且在左則不便於詔辭而受
　命者之面鄉轉還亦不相當矣云字誤者近之宰已
　見士冠禮
命曰孝孫某筮來日某諏此某事適其皇祖某子尚饗
　正義熊氏安生曰稱孝子對禰為言稱孝孫對祖為
　言　李氏如圭曰禮記祭稱孝孫以其義稱也　敖
　氏繼公曰來日某亦謂丁若已也某事即歳事也適
　其皇祖某子謂主人適其廟而祭之也尚饗謂其日
　若吉庶㡬其神饗之也下筮尸放此不言以某妃配
　變於大夫之筮辭也若其祝辭則亦當言之　鄭氏
　康成曰皇君也言君祖者尊之也某子者祖字也伯
　子仲子也(賈疏子為男子美稱故以某為伯仲五十字下篇云皇祖伯某鄭以某在伯下故為)
　(祖字解之與此異)尚庶㡬也士祭曰歳事此言某事又不言
　妃者容大祥之後禫月之吉祭
　案此篇無祝祝之辭大約彷少牢則固當有某妃配
　某氏之云矣命筮無之則大夫士或有異與鄭以此
　經容禫月之吉祭者喪自練祥而後筮日筮尸漸與
　吉祭同至禫月而適值時祭則直行特牲饋食禮惟
　祝辭不稱某妃配而已所謂是月吉祭猶未配也此
　經不言妃鄭故舉以見例少牢饋食若命辭祝辭不
　稱某妃配亦同
筮者許諾還即席西面坐卦者在左卒筮寫卦筮者執
以示主人(還音旋下並同)
　正義敖氏繼公曰還亦右還也寫卦卦者也　鄭氏
　康成曰士之筮者坐蓍短由便(賈疏決少牢卿大夫蓍長立筮由便與士)
　(不同)卦者主畫地識爻爻備以方寫之
主人受視反之筮者還東面長占卒告于主人占曰吉
　(長知丈反)
　正義鄭氏康成曰長占以其年之長㓜旅占之　賈
　氏公彦曰士冠禮筮人還東面旅占此經直云長者
　見從長者為始　敖氏繼公曰長占長者以次占之
　此與旅占互見也
　案還亦右還南行乃東面
若不吉則筮逺日如初儀
　正義鄭氏康成曰逺日旬之外日　賈氏公彦曰案
　少牢云若不吉則及逺日又筮日如初鄭注云及至
　也言至逺日又筮日眀不幷筮也此不言及則幷筮

敖氏繼公曰謂即於其日改筮之亦見其異於大

　夫也
　通論賈氏公彦曰據曲禮吉事先近日假令孟月先
　於上旬内筮筮不吉乃用中旬之内更筮又不吉更
　用下旬内筮筮不吉即止不祭　孔氏穎達曰一卜
　不吉又卜以至於三三若不吉則止筮亦然　張子
　曰據儀禮惟有筮逺日之文不云三筮筮日之禮止
　是二筮先筮近日後筮逺日不從則直用下旬逺日
　盖亦足以致聽於鬼神之意而祀則不可廢
宗人告事畢
　正義敖氏繼公曰亦徹筮席乃告
　案自筮日以後凡告事畢者皆宗人周官肆師祭祀
　禮成則告事畢禮官之職也

右筮日

前期三日之朝筮尸如求日之儀
　正義鄭氏康成曰三日者容宿賔視濯也　敖氏繼
　公曰如求日之儀兼若不吉而改筮者言也
　案少牢筮尸前祭之二日而士必三日者大夫筮日
　畢即官戒齊期士既無暇為七日之戒又必無祭而
　不致齊之事故前期三日之朝筮尸容以筮尸之日
　為致齊之始也
　通論何氏休曰祭必有尸者節神也禮天子以卿為
　尸諸侯以大夫為尸卿大夫以下以孫為尸夏立尸
　殷坐尸　朱子曰古人祭祀無不用尸非惟祭祖禰
　用尸祭外神亦用尸不知祭天地如何想惟此不敢
　為尸杜佑謂古人用尸盖上古朴陋之禮看來古人
　自有深意非朴陋也
　案祭必立尸程子説已見士虞禮朱子謂惟祭天地
　想不敢為尸盖以無敢為之尸者故意其然也然夏
　官節服氏職郊祀裘冕二人執戈送逆尸從車則郊
　亦有尸與
命筮曰孝孫某諏此某事適其皇祖某子筮某之某為
尸尚饗
　正義鄭氏康成曰某之某者字尸父而名尸也字尸
　父尊鬼神也連言其親庶㡬其馮依之也(賈疏曲禮云為人子)
　(者祭祀不為尸然則尸卜筮無父者諱則不稱名故知尸父曰某是字尸既對父故某為名)大夫
　士以孫之倫為尸(賈疏祭祖則用孫列皆取於同姓之適孫)　敖氏繼公
　曰某之某謂某之子某也春秋傳潘尫之黨申鮮虞
　之摯皆謂其子也特見命詞明其餘皆如求日之儀
　案重言某者正著其在孫列而不在子列且以其父
　為祖所識也
　通論孔氏穎達曰外事尸異姓内事尸同姓　賈氏
　公彦曰案祭統孫為王父尸鄭注云取於同姓之適
　孫也天子諸侯宗廟之祭亦用孫之倫但取卿大夫
　有爵者為之故鳬鷖之詩皆言公尸又曾子問卿大
　夫将為尸於公是也若大夫士之祭尸無問成人與
　㓜皆得為之故曾子問篇中孔子答曾子曰祭成喪
　者必有尸尸必以孫孫㓜則使人抱之是也
　案宗廟之尸必以同姓取其精氣合也必以孫之倫
　昭穆同也必以適不敢以賤者依吾親也必以無父
　者兩無所妨其尊也此數者喪祭吉祭同者也其有
　不同者喪祭不筮尸尚質也吉祭則筮尸矣練與大
　祥亦筮尸漸而之吉也吉祭無女尸而䘮祭有女尸
　何也以婦人䘮不可以男子為尸也吉祭而後同几
　有牉合之道焉陽統隂隂從陽斯不用女尸矣䘮祭
　雖用尸而尸偶不備則無尸者有之若吉祭則不可
　無尸無尸是殤之也子孫而殤其祖考焉可乎

右筮尸

乃㝛尸
　正義敖氏繼公曰亦目下事也　鄭氏康成曰㝛讀
　為肅肅進也進之者使知祭日當來古文㝛皆作羞
　凡宿或作速(賈疏若公食大夫速賔之類)記作肅(賈疏曲禮主人肅客而入是也)
　周官亦作㝛(賈疏大宗伯文㝛視滌濯是也)　賈氏公彦曰前無戒
　而直有㝛者文不具其實亦有戒也凡㝛者必先戒
　戒者不必㝛㝛尸與㝛賔無厥明之文則二者同日
　㝛尸云乃是緩辭則與筮尸别日
主人立于尸外門外子姓兄弟立于主人之後北面東上
　正義鄭氏康成曰不東面者來不為賔客(賈疏決冠禮㝛賔主)
　(人東面)子姓立于主人之後上當其後(賈疏陪主人後東頭為上者不)
　(得過主人)　賈氏公彦曰為尸者父象也主人有子道故
　北面　敖氏繼公曰上言筮尸如求日之儀則是筮
　時兄弟咸在所筮者亦存焉筮之而吉不即告之乃
　於其既歸也然後親㝛之於其門者尊之而不敢苟
　也北面者尊尸若不敢必其西面見已然
　案注云子姓當其後盖以下文嗣子及兄弟籑東面
　北上者決之則此之東上嗣子當主人之後長兄弟
　次之
尸如主人服出門左西面
　正義鄭氏康成曰不敢南面當尊　敖氏繼公曰出
　門左西面見賔客之正位也主人北面尸不南面見
　之者辟尊者之禮也
　案尸得如主人服者惟士與大夫耳自國君而上多
　有不如主人服者矣詳見曾子問䘮服小記
主人辟皆東面北上(辟音避)
　正義鄭氏康成曰順尸　敖氏繼公曰辟者起敬也
　盖在尸出門時皆皆子姓兄弟也是時子姓兄弟亦
　立於主人之後而上當其後也
　案下記云尸入主人及賔客皆辟位出亦如之此方
　㝛尸尸出而即辟敬於始也
主人再拜尸答拜
　正義鄭氏康成曰主人先拜尊尸(賈疏決下文㝛賔賔先拜主人乃答)
　(拜)　敖氏繼公曰尸不先拜者以将為尸故變於賔
　主禮答拜亦再拜　賈氏公彦曰少牢㝛尸主人再
　拜稽首祝釋辭訖尸乃拜此尸答拜後宗人乃擯辭
　者士尸卑
宗人擯辭如初卒曰筮子為某尸占曰吉敢㝛
　正義鄭氏康成曰宗人擯者釋主人之辭如初者如
　宰贊命筮尸之辭(賈疏筮尸時雖不見宰贊命以筮尸如求日之儀筮日時有宰贊命)
　(則筮尸時亦有宰贊命可知)卒曰者著其辭所易也
　案擯相者皆宗人周官凡享祀大宗伯詔相王之大
　禮小宗伯詔相王之小禮亦禮官事也
祝許諾致命
　正義敖氏繼公曰祝事尸者也故於此即使之致命
　以見其意　鄭氏康成曰受宗人辭許之傳命於尸
　始宗人祝北面至於傳命皆西面受命東面釋之
　賈氏公彦曰大夫下人君唯有祝擯此使宗人擯又
　有祝傳命士卑不嫌兩有
尸許諾主人再拜稽首
　正義鄭氏康成曰其許亦宗人受於祝而告主人
　敖氏繼公曰拜稽首亦尊尸也尸既許諾則成為尸
　故於此不答拜
　案少牢㝛尸前後皆稽首此則前再拜而後乃稽首
　亦主於相變尸不答拜者為祖宗許也
尸入主人退
　正義鄭氏康成曰相揖而去尸不拜送尸尊　賈氏
　公彦曰少牢云主人退尸送揖不拜此經尸入後乃
　言主人退則尸不送可知尸不送者士卑也　敖氏
　繼公曰尸既許諾則有祖道故不俟主人之退而先
　入見其尊亦變於大夫尸

右㝛尸

㝛賔賔如主人服出門左西面再拜主人東面答再拜
　正義賈氏公彦曰㝛一人備三獻之賔
　案大夫尊㝛戒皆使官不躬親士則親肅賔長其衆
　賔當亦使人㝛之
宗人擯曰某薦歳事吾子將涖之敢㝛(涖音利)
　正義鄭氏康成曰薦進也涖臨也言吾子將臨之知
　賔在有司中今特肅之尊賔耳　李氏如圭曰賔即
　筮時有司知有祭祀矣賔不筮者主人為獻主賔助
　祭而已　敖氏繼公曰此云吾子將涖之是曏者賔
　已許之矣然則筮日之後亦當有戒賔之儀如士冠
　禮所記者經不見之文略耳筮尸㝛尸㝛賔皆同日
　為之故下文别云厥眀以别之　郝氏敬曰前言諏
　某事此言歳事義互備
　通論賈氏公彦曰下記云公有司門西北面東上獻
　次衆賔私臣門東北面西上獻次衆兄弟公有司私
　臣選以為賔者入適西階以俟行事不選為賔者公
　有司門西北面私臣門東北面亦皆得與於獻
　案公有司私臣敖氏之解為的見本篇記及喪服士
　䘮禮
賔曰某敢不敬從主人再拜賔答拜主人退賔拜送
　正義敖氏繼公曰主人㝛辭擯者釋之是賔之對辭
　亦擯者傳之矣
　案上文賔先拜主人尊主人也此賔答而主人先拜
　賔成其為賔也賔拜送者禮之常故不同於尸也

右㝛賔

厥眀夕陳鼎于門外北面北上有鼏(鼏茫狄反注古文鼏為密)
　正義鄭氏康成曰㝛賔之眀日夕　敖氏繼公曰門
　外不言東方可知也北面北上亦放祭時陳鼎之位
　也鼎而鼏亦為不宜塵
　案祭時陳鼎西面非北面但北上之位同耳凡鼎卒
　脀則設鼏此則陳而未脀疑不用鼏矣而亦有鼏致
　絜之至也
　通論楊氏復曰鼎數自一至十二一鼎者特豚無配
　也士冠醮子士昏婦盥饋舅姑士䘮小斂之奠朝禰
　之奠用之三鼎者豕魚腊也特牲饋食昏禮共牢士
　䘮殯奠朔月奠遷祖奠用之五鼎者羊豕魚腊膚也
　少牢饋食聘禮致飧衆介玉藻諸侯朔月用之七鼎
　者牛羊豕魚腊腸胃膚也公食下大夫之禮九鼎者
　牛羊豕魚腊腸胃膚鮮魚鮮腊也公食上大夫之禮
　十鼎者正鼎七牛羊豕魚腊腸胃膚陪鼎三膷臐膮
　也聘禮致飧上介鼎七羞鼎三是已十二鼎者正鼎
　九牛羊豕魚腊腸胃膚鮮魚鮮腊陪鼎三膷臐膮也
　聘禮宰夫朝服設飧鼎九羞鼎三周禮膳夫王日一
　舉鼎十有二物皆有俎是已少牢五鼎大夫之常事
　又有殺禮而用三鼎者如有司徹乃升羊豕魚三鼎
　腊為庶羞膚從豕去腊膚二鼎以其賔尸殺於正祭
　故用少牢而鼎三也又士禮特牲三鼎有以盛葬奠
　加一等用少牢者如既夕遣奠陳鼎於門外是也郊
　特牲曰鼎俎竒而籩豆偶以象隂陽鼎有十有十二
　者以其正鼎與陪鼎别數則為竒數也
　存疑鄭氏康成曰門外北面當門也　賈氏公彦曰
　經直云門外不言門之東西故知當門下篇少牢陳
　鼎在門東此當門者士卑避大夫故也
　案門外即門東敖説為長盖士虞禮陳鼎門外之右
　吉祭反是則在門左可知又少牢正祭陳鼎東方當
　序西面特牲正祭之位從同獨於門外陳鼎變而當
　門於義無取
棜在其南南順實獸于其上東首(棜於庶反)
　正義鄭氏康成曰順猶從也棜之制如今大木轝上
　有四周下無足獸腊也士腊用兔　賈氏公彦曰案
　士虞記陳牲于廟門外北首西上注云言牲腊在其
　中西上變吉此實獸棜上東首不與牲相統　敖氏
　繼公曰獸言東首而不言足者以其足左右出故也
　案士䘮下篇棜亦南順但彼設于堂下以饌甒篚豆
　籩此則設于門外以置腊耳牲縱而腊横東首吉禮
　之正也則士虞腊西首可見矣
牲在其西北首東足
　正義鄭氏康成曰其西棜西也東足者尚右也牲不
　用棜以其生　賈氏公彦曰豕縛其足陳之東足寢
　其左　敖氏繼公曰吉祭牲宜東上今腊在棜而豕
　反居西又異其所向是無所上也以其未即殺故生
　死不可以相統與
　案棜與牲皆在鼎南則棜稍東而牲稍西鼎直二者
　之間與腊在牲東者以其饌于棜也有棜者在東無
　棜者在西則自西視之便也腊東首牲東足吉祭主
　于東方東方陽也
設洗于阼階東南壺禁在東序豆籩鉶在東房南上几
席兩敦在西堂(鉶古刑敦音對下同)
　正義鄭氏康成曰西堂西夾室之前近南　賈氏公
　彦曰西堂即西廂爾雅注夾室前堂謂之廂　敖氏
　繼公曰豆籩鉶盖在東房之東墉下南上者豆二以
　並在南二籩次之此未實之故南上之文惟主於器
　士家亦有左右房於此見之矣
　案壺為酌奠而設以新濯故覆之下記云覆兩壺是
　也東房者婦人之位在焉豆籩鉶皆主婦所有事故
　在東房也少牢云饌豆籩與篚于房中放于西方是
　東上也此南上則縱横相變矣其自東墉下陳之則
　一也
　存疑鄭氏康成曰東房房中之東當夾北
　案東房對西房而言謂此所陳在東房之東可也以
　房中之東為東房不可也東房在正室之東夾室又
　在東房之東若夾室之北則北堂下之東矣鄭氏以
　夾室之北一架通為東房非也
　餘論楊氏復曰案儀禮吉凶所用或一豆一籩或二
　豆二籩或四豆四籩此士大夫之禮然也周官醢人
　掌四豆之實朝事之豆饋食之豆加豆之實羞豆之
　實籩人掌四籩之實朝事之籩饋食之籩加籩之實
　羞籩之實此天子之薦禮也禮器云天子之豆二十
　有六諸侯十有六此天子諸侯所用之數也又案聘
　禮歸饔餼二十豆公食大夫下大夫六豆上大夫八
　豆此皆諸侯待聘賔之禮也周官掌客上公豆四十
　侯伯豆三十有二子男豆二十有四此天子待諸侯
　之禮也掌客之豆較之禮器之豆數又多焉何耶或
　曰禮器之數用數也掌客之數陳數也
主人及子姓兄弟即位于門東如初
　正義鄭氏康成曰初筮位也
賔及衆賔即位于門西東面北上
　正義鄭氏康成曰不言如初者以賔在而宗人祝不
　在　敖氏繼公曰此時方修祭事助祭之賔宜來視
　之以其不在曏者有司羣執事之中故此雖東面北
　上而不蒙如初之文賔既位於此則公臣私臣不敢
　與之齒而位於他所矣下文云宗人祝立于賔西北
　東面南上又記云公有司門西北面東上私臣門東
　北面西上足以眀祭時有司之屬不在賔位也審矣
　案助祭者統言之皆曰執事經云執事之俎陳于階
　間是也自子姓兄弟而外統言之皆曰賔下經獻酬
　諸禮長賔長兄弟以下各分兩行是也其公有司私
　臣亦在賔内而另分二列於下則又以貴賤殊之公
　有司在西繼賔黨也私臣在東則以其私也而主道
　統之所以主人及子姓兄弟如初而賔以下不如初
　也
宗人祝立于賔西北東面南上
　正義鄭氏康成曰事彌至位彌異宗人祝於祭宜近
　廟　敖氏繼公曰祭事將至宗祝之位宜異於有司
　故外位在此南上宜變於賔
主人再拜賔答再拜三拜衆賔衆賔答再拜
　正義敖氏繼公曰衆賔答一拜言再者字誤也
　存疑鄭氏康成曰衆賔再拜者士賤旅之得備禮也
　(賈疏案有司徹主人降拜衆賔于門東三拜衆賔皆答一拜注云所以不再拜者辟國君故也此士賔再)
　(拜者以士賤故衆賔得致禮)
　案鄉飲禮衆賔皆答一拜有司徹衆賔亦皆答一拜
　則此禮不應特異注䟽所云盖未必然
主人揖入兄弟從賔及衆賔從即位于堂下如外位(從如)
　(字)
　正義鄭氏康成曰為視濯也　敖氏繼公曰如外位
　則子姓宗人祝皆在其中矣不言者省文也子姓之
　入亦先於兄弟宗祝之入宜後於衆賔
　案外位如筮位則主人立于門東西面子姓兄弟立
　于主人之南西面北上此主黨也其不如筮位者賔
　衆賔立于門西東面北上宗人祝立于賔西北此賔
　黨也公有司當於西方北面東上私臣當於東方北
　面西上但無門以為之節耳經云如外位則外位還
　當以内位決之士䘮朝夕臨之外位則公有司私臣
　在大門内之東西以其直當寝門與廟門異也
宗人升自西階視壺濯及豆籩反降東北面告濯具
　正義鄭氏康成曰濯溉也不言敦鉶者省文也東北
　面告緣賔意欲聞也(賈䟽主人在東階之下宗人降自西階宜東面告濯具以賔在)
　(西亦欲聞之所以不正面告)言濯具不言絜以有几席(賈疏洗濯當告絜不)
　(洗者告具而已几席不在洗内故不言絜決下舉鼎鼏云告絜)　敖氏繼公曰宗人
　亦既立於賔西北之位乃升於壺言濯以見其餘不
　言敦鉶几席省文也東北面鄉主人濯具謂所濯者
　已具也此亦有不必濯者乃云濯具者總言之耳
　通論賈氏公彦曰春官宗伯㝛眂滌濯大宰涖之特
　牲禮得與人君同者士卑也少牢當祭日摡祭器下
　人君也　孔氏穎達曰天子宗伯眂滌濯王后不眂
　諸侯夫人視濯特牲宗人視濯諸侯與士不必盡同
　也
賔出主人出皆復外位
　正義鄭氏康成曰為視牲也　敖氏繼公曰惟言賔
　主人出文又省矣
宗人視牲告充雍正作豕
　正義鄭氏康成曰充猶肥也雍正官名也北面以策
　動作豕視聲氣　敖氏繼公曰雍正亦公有司給事
　者云雍正者以事名之　李氏如圭曰地官充人展
　牲則告牷牲無疾則聲和
宗人舉獸尾告備舉鼎鼏告絜
　正義鄭氏康成曰備具也　敖氏繼公曰此所吿之
　儀亦皆東北面　朱子曰升視壺濯籩豆之屬降告
　濯具又視牲告充已乃舉鼎鼏告絜禮之次也
請期曰羮飪(飪而甚反)
　正義鄭氏康成曰期祭早晏之期也肉謂之羮飪孰
　也謂眀日質明時而曰肉熟重豫勞賔宗人既得期
　西北面告賓有司　敖氏繼公曰言以羮飪為節則
　質眀可知請期而主人自告之亦異於大夫請期盖
　東面既得期西北面告賓東北面告兄弟
告事畢賓出主人拜送
　正義敖氏繼公曰送于外門外

右視濯視牲為期


案天子國君宿視滌濯少牢禮移之祭日辟君也


䟽謂士位卑故不嫌於先期行禮然尚有一説大


夫尊助祭者多以饔人廪人司宫等官推之凡公


有司私臣之奔走廟中者視士不啻數倍焉雖同


日行禮而寛然有餘士則助祭者少則雖欲辟君


而有所不暇亦勢當然也　周官眂濯省牲皆大


小宗伯與肆師掌之故此節禮儀以宗人為主祝


接神者也雖同即位而不與其事

夙興主人服如初立於門外東方南面視側殺
　正義鄭氏康成曰夙早也興起也主人服如初則其
　餘有不玄端者(賈䟽主人服如初冠端玄也其餘有不玄端者下記云特牲饋食其服皆)
　(朝服注謂賔及兄弟也惟尸祝佐食與主人同服)側殺殺一牲也　敖氏繼
　公曰東方盖當東塾少南鼎之西也
　通論賈氏公彦曰司弓矢職凡祭祀共射牲之弓矢
　注云射牲示親殺也國語云禘郊之事天子必自射
　其牲又云諸侯宗廟之事必自射其牲天子于郊射牲
　諸侯宗廟亦親殺大夫士不敢與君同故視之而不殺
　也側特也冠禮云側尊一甒醴在服北少牢司馬刲
　羊司士擊豕以其二牲不云側也
　案祭祀自國君已上牲必親殺以有朝踐薦血毛之
　禮少牢特牲之祭自饋孰始則第視殺而已不必親
　矣故大夫士之禮同
主婦視饎爨于西堂下(饎尺志反注古文饎作糦周官作􁇎)
　正義鄭氏康成曰炊黍稷曰饎宗婦為之(賈䟽下記云尸卒食)
　(而祭饎爨注云舊説宗婦祭饎爨是宗婦為之可知)西堂下者堂之西下也爨
　近西壁南齊于坫(賈疏士䘮記設棜于東堂下南順齊于坫明設爨西堂下齊于坫可)
　(知)　賈氏公彦曰主婦視饎爨猶主人視側殺　敖
　氏繼公曰視之當東面爨亦東面
　案虞祭饎爨在東堂下西面吉祭反是則在西堂下
　東面可知主人視側殺重血食也主婦視饎爨重饋
　食也
亨于門外東方西面北上(亨普庚反)
　正義鄭氏康成曰亨煮也煮豕魚腊以鑊各一爨(賈疏)
　(少牢羮定饔人陳鼎五三鼎在羊鑊之西二鼎在豕鑊之西故知用鑊也)詩云誰能亨魚
　溉之釡鬵　敖氏繼公曰此亦以亨者見爨之面位
　也東方於陳鼎之處則又東矣北上豕爨在北魚腊
　亞之
羮飪實鼎陳于門外如初
　正義鄭氏康成曰初視濯時也　敖氏繼公曰士昏
　禮既實鼎陳于門外東方北面北上謂此時也是言
　如初則上文所謂門外亦其東方明矣
尊于戶東玄酒在西
　正義鄭氏康成曰戸東室戶東玄酒在西尚之
　通論賈氏公彦曰鄉飲酒鄉射皆玄酒在西尊酒在
　東若燕禮大射惟君面尊不從此義
實豆籩鉶陳于房中如初
　正義鄭氏康成曰如初者取而實之既而反之　敖
　氏繼公曰如初亦如其南上之位也記曰賓與長兄
　弟之薦自東房其餘在東堂然則祝主人主婦賓長
　長兄弟之豆籩亦皆二以並相繼而陳於鉶之北矣
執事之爼陳于階間二列北上
　正義鄭氏康成曰執事謂有司及兄弟二列者因其
　位在東西祝主人主婦之俎亦存焉(賈疏士虞記祝俎陳于階間敦)
　(東彼虞不致爵故不見主人主婦俎此吉祭有主人主婦致爵其俎陳于階間可知少牢主人主婦無俎)
　(者以三獻禮成别為賔尸正祭無致爵故無俎賔尸行三獻致爵乃有俎不賔尸亦于三獻尸爵止行致)
　(爵乃有俎也)不升鼎者異於神(賈疏前俎升鼎而入設於階前此云陳於階間二列)
　(故知不升鼎)　敖氏繼公曰執事謂凡執祭事者也主人
　及祝以下之通稱其俎二列北上東列則阼俎為上
　西列則祝俎為上其内兄弟之俎則當次於兄弟也
　此執事之文所包者廣與前後所云者不同　郝氏
　敬曰俎自北陳而南先獻者居北
　案此則賓亦包於執事中而所筮之賓即於僚屬擇
　之也明矣
盛兩敦陳于西堂藉用萑几席陳於西堂如初(盛音成藉慈夜)
　(反萑音完注古文用為于)
　正義鄭氏康成曰盛黍稷者宗婦也萑細葦　敖氏
　繼公曰盛乃藉之重黍稷也
　案陳饌必詳其方與其次者亦取祭時便於設也實
　鼎而北上如初則主人衆執事舉鼎之先後視此矣
　實豆實籩如初則薦尸祝佐食凡出自東房者後先
　之序視此矣實鉶如初則位于豆南者南陳視此矣
　階間之俎二列北上則主人主婦賓兄弟以下凡有
　俎者其東西之方後先之等視此矣士虞禮饌黍稷
　二敦西上下文又曰設二敦於俎南黍其東稷其饌
　也黍在稷先其設亦然以是知具饌之序即陳設之
　序而此之兩敦西上不言者文略也
尸盥匜水實於槃中簞巾在門内之右
　正義鄭氏康成曰設盥水及巾尸尊不就洗又不揮
　(賈疏揮振去水使手乾左傳奉匜沃盥既而揮之是也今有巾故不揮)門内之右象洗
　在東凡鄉内以入為左右鄉外以出為左右　李氏
　如圭曰尸盥在門右據向内也　敖氏繼公曰亦匜
　在槃中南流簞巾在其右盥以槃匜説見公食大夫
　禮
　案尸盥匜水謂尸所盥之匜水也槃簞巾皆在門右
　届尸入則侍盥者執之趨門左以就之
祝筵几于室中東面
　正義鄭氏康成曰爲神敷席也至此使祝接神(賈疏上視)
　(濯時宗人祝立于賓西北東面南上至入廟時宗人獨升視濯及出門外視牲告充未有使祝之文至此)
　(臨祭使祝敷席故云至此使祝接神也)　敖氏繼公曰几亦右之　孔
　氏穎逹曰祭以某妃配其几皆同不特設　程子曰
　祭止一位者夫婦同饗
　案少牢言右几此言東面互相偹也自國君以上祭
　祀筵几皆司几筵設之大夫無司几筵之官故司宫
　設筵祝設几士則皆祝設之又殺矣天子筵三重諸
　侯再重大夫士一重禮器孔疏云大夫士祭祀止一
　席是也

右亨饎陳設

主婦纚筓宵衣立于房中南面(纚所綺反又山買反)
　正義鄭氏康成曰主婦主人之妻雖姑存猶使之主
　祭祀内則曰舅沒則姑老冢婦所祭祀賓客每事必
　請於姑凡婦人助祭者同服(賈疏經及記不見主婦及宗婦異服之文知同)
　(服者少牢云主婦賛者一人亦髲鬄衣侈袂與主婦同)　敖氏繼公曰大夫妻
　祭服禒衣侈袂則此宵衣乃次扵禒衣者耳纚筓士
　妻首飾之常言之者見其無異飾也　李氏如圭曰
　記云祭必夫婦親之所以備外内之官也官備則具
　備
　案士冠以爵弁服為盛而易服則以玄端女昏以次
　純衣纁衻而俟見則纚筓宵衣以此相準是宵衣與
　玄端對也士下大夫其祭服玄端則士妻服宵衣為
　稱纚筓宵衣説見士昏禮
　通論賈氏公彦曰内司服天子諸侯王后以下助祭
　者皆不同服尊卑差等也大夫士婦人助祭同服禮
　窮則同
主人及賓兄弟羣執事即位于門外如初
　正義敖氏繼公曰此於賓兄弟之下言羣執事則是
　指公有司私臣而言也宗人祝亦在賓西北其他則
　在門西若門東與其在内位同上經不見門東門西
　之位而亦云如初者其文主於兄弟以上而略於羣
　執事也
　案此兼言羣執事者包祝宗人在内而凡有事於祭
　如佐食贊者公有司私臣之屬皆在焉敖氏謂門東
　門西放内位約言之耳其實廟門外之直南無門也
宗人告有司具
　正義鄭氏康成曰具猶辨也(案辨即辦説見士相見禮)　敖氏繼
　公曰告主人也告之亦宜東北面既告則反于賓西
　北
主人拜賔如初揖入即位如初
　正義鄭氏康成曰初視濯時也
佐食北面立于中庭
　正義敖氏繼公曰佐食主人兄弟之佐尸食者記曰
　佐食於旅齒於兄弟是也此中庭謂東西之中其南
　北則參分庭一在北與曏於門外猶在兄弟之位至
　此乃立於中庭以事將至宜異其位也　賈氏公彦
　曰下記云佐食當事則戶外南面無事則中庭北面
　此謂無事時
　存疑鄭氏康成曰佐食賔佐尸食者立於宗人之西
　(賈疏士䘮禮下篇反哭入門升自西階東面宗人西階前北面注云當詔主人此特牲吉禮主人行事阼)
　(階宗人亦在阼階南擯主人佐食北面立於中庭眀在宗人西也)
　案以記文證之則佐食當為同姓敖説是也立于宗
　人之西經無眀文疏以反哭入門為比非其倫矣

右即位

主人及祝升祝先入主人從西面于戶内
　正義鄭氏康成曰祝先入接神宜在先也少牢饋食
　禮曰祝盥于洗升自西階主人盥升自阼階祝先入
　南面　敖氏繼公曰云及祝則是主人先升也先升
　後入盖俟扵堂
　案虞祭未迎尸則主人先祝入此吉祭祝先入而主
　人從吉凶相變也後祝入以神道事其親也此未迎
　尸而祝亦先入故注謂接神宜在前也
主婦盥于房中薦兩豆葵菹蝸醢醢在北(蝸力禾反)
　正義鄭氏康成曰主婦盥盥扵内洗昏禮婦洗在北
　堂直室東隅　李氏如圭曰薦豆於奥席前
宗人遣佐食及執事盥出
　正義鄭氏康成曰命之盥出當助主人及賔舉鼎
　敖氏繼公曰此執事謂左人及取俎匕者賤於右人
　故先出不遣賔長者賔長與主人皆在右宜同出也
主人降及賔盥出主人在右及佐食舉牲鼎賔長在右
及執事舉魚腊鼎除鼏(長知丈反)
　正義敖氏繼公曰主人降亦宗人詔之也賔長在右
　謂長賓在魚鼎之右衆賔長在腊鼎之右也然則魚
　腊之左者亦衆賓與凡吉事除鼏於外凶事除鼏於
　内除鼏亦右人　鄭氏康成曰及與也主人在右統
　於東主人與佐食者賓尊不載少牢饋食禮魚用鮒
　腊用麋士腊用兔　李氏如圭曰入以東為右賓不偶主
　人者左人當載賤者之事也　賈氏公彥曰東為右人西
　為左人右人尊入時在鼎前左人卑入時在鼎後又
　載牲體扵俎賔主當相對為左右以賓尊不載牲體
　故使佐食對主人使賔為右人而使他執事在左而
　載也
宗人執畢先入當阼階南面
　正義敖氏繼公曰宗人執畢所以指教其錯鼎之處
　也故宜先入當阼階南面者示其當錯於此為之節
　也其南北之節亦南於洗西與鼎入設當阼階士禮
　也大夫則當東序國君則在碑南此用畢者以主人
　親舉重其事也鼎既錯則反之扵外而復位大射儀
　曰小臣師設楅司馬正東面以弓為畢則畢但主於
　指教設器者明矣　鄭氏康成曰畢状如叉盖為其
　似畢星取名焉主人親舉宗人則執畢導之既錯又
　以畢臨匕載備失脱也雜記云朼用桑長三尺畢用
　桑長三尺刋其本與末朼畢同材眀矣今此朼用棘
　心(賈䟽下記云棘心匕刻)則畢亦用棘心　孔氏穎逹曰牲體
　從鑊以匕升之於鼎從鼎以匕升之於俎吉祭匕用
　棘主人舉肉則用畢助主人
　辨正鄭氏康成曰舊説云畢似御他神物神物惡桑
　叉則少牢饋食及虞無叉何哉無叉者乃主人不親
　舉耳少牢大夫祭不親舉虞䘮祭也主人未執事祔
　練祥執事用桑叉此純吉用棘心叉
　通論賈氏公彦曰易震卦不䘮匕鬯鄭注云諸侯為
　祭主匕牲體薦鬯而巳其餘不親為也若然諸侯親
　匕牲體大夫不親者辟人君士卑不嫌得與人君同
　親匕也
　餘論陳氏祥道曰畋噐曰畢祭噐亦曰畢詩曰兕觥
　其觩又曰有捄天畢捄者曲而長也則畢之狀可知
鼎西面錯右人抽扃委于鼎北(錯七故反下同)
　正義鄭氏康成曰右人謂主人及二賔既錯皆西面
　俟也　敖氏繼公曰鼎錯於東方西面順主人之面
　位也上者亦南扵洗西右人既委扃皆西面俟於鼎
　東
贊者錯俎加匕
　正義鄭氏康成曰賛者執俎及匕從鼎入者其錯俎
　西縮加匕東柄(賈䟽少牢云俎皆設於鼎西西肆又云匕皆加于鼎東枋則此可知)既
　則退而左人北面也(賈䟽俎從於鼎西其人當北面於其南載之便昏禮亦云北面)
　(載執而俟)　敖氏繼公曰此賛者盖三人其二人各合執
　二俎一人兼執三匕與匕俎取之扵東塾東執以上
　而錯俎于鼎西加匕于鼎上而肵俎亦在豕俎之北
　也知取匕俎于東塾東者士虞匕俎在西塾之西此
　吉祭當反之也　毛氏萇曰匕所以載鼎實
　通論陳氏祥道曰匕之别有四有黍稷之匕有牲體之匕
　有疏匕有喪匕三匕以棘喪匕以桑少牢廩人之所摡黍稷
　之匕也雍人之所摡牲體之匕也牲體之匕挑匕也
　其制則黍稷之匕小於挑匕挑匕又小於疏匕何則
　敦之量不過三豆髙不過一尺則黍稷之匕小矣挹
　之以挑匕然後注於疏匕者三則疏匕大矣
乃朼(朼音匕)
　正義鄭氏康成曰右人也左人載之尊者於事指使
　可也
佐食升肵俎鼏之設于阼階西(肵音祈注古文鼏皆作密敖云鼏當作幂)
　正義鄭氏康成曰肵謂心舌之俎也郊特牲曰肵之
　為言敬也言主人之所以敬尸之爼　孔氏頴逹曰
　尸祭饌訖祝取牢心舌載於肵爼設于饌北尸每食
　牲體反置於肵爼是主人敬尸之爼　敖氏繼公曰
　以少牢禮例之則此亦右人先升心舌而佐食載惟
　言佐食升之省文也設之盖亦西縮
　案肵腊加幂以其後設也正爼不幂升畢即設也其
　除幂也當在主人羞爼之時而即委之於阼階西與
卒載加匕于鼎
　正義鄭氏康成曰已載畢亦加焉(賈疏主人匕牲體宗人以畢助之匕)
　(訖加于鼎則宗人畢亦加于鼎可知)
主人升入復位
　正義敖氏繼公曰賔朼者於是亦復位
爼入設於豆東魚次腊特于爼北
　正義鄭氏康成曰入設爼載者(賈䟽經卒載下即云入設眀是載者設之)
　腊特饌要方也凡饌必方者眀食味人之性所以正
　(賈䟽豆在神㘴之前豕俎入設于豆東魚俎又次其東若腊俎復在東則饌不得方矣故腊俎特者取其)
　(方也)　敖氏繼公曰少牢禮云序升自西階相從入
主婦設兩敦黍稷于爼南西上及兩鉶芼設于豆南南
陳(芼茫報友)
　正義敖氏繼公曰鉶不言北上者其實同也亦先設
　北者宗婦不賛敦鉶者辟内子禮也凡敦鉶皆特執
　於少牢備見之　鄭氏康成曰宗婦不賛鉶敦者以
　其少可親之芼菜也(賈䟽少牢主婦設金敦宗婦賛三敦以其多故使宗婦賛此士)
　(祭禮二敦少故不使宗婦贊主婦可親之也若然少牢佐食賛鉶宗婦不贊鉶此并云宗婦者以有司徹)
　(主婦亞獻尸取一羊鉶奠於韭菹西主婦賛者執豕鉶以從又主婦致爵于主人主婦設二鉶與糗脩如)
　(尸禮是也)
　案上經兩敦陳于西堂主婦當出自東房取諸西堂
　入室乃設之此不言自東房互見少牢也周官大祭
　祀之粢盛小宗伯詔六宫之人共奉之世婦主差擇
　之其爨在西堂下小宗伯蒞之饎人炊之舍人實之
　陳于堂西小祝逆之后親設之九嬪賛之少牢主婦
　設一敦餘三敦則婦賛者執以授主婦主婦設之士
　妻宗婦不賛則敦與鉶皆主婦自反以取之矣雖曰
　敦少亦以眀士禮之殺也敖氏謂不賛敦與鉶辟内
　子禮可與鄭注相備
祝洗酌奠奠于鉶南遂命佐食啓㑹佐食啟㑹郤于敦
南出立于戸西南面(㑹如字)
　正義鄭氏康成曰酌奠奠其觶也後酌者酒尊要成
　也少牢饋食禮啟㑹乃奠之　敖氏繼公曰酌奠酌
　其所奠之酒也不云酒而云奠因事名之　賈氏公
　彦曰少牢啓㑹乃奠此既奠乃啓㑹者彼大夫禮此
　士禮相變也　李氏如圭曰㑹敦盖也郤仰也　郝
　氏敬曰户西南面士虞記所謂負依
　案酌于户東之壺以奠也此奠觶尸坐執之祭之啐
　之奠之至嗣舉奠訖洗酌尸受之又祭之啐之奠之
　與他酬酒之觶異鉶南即㑹之西
主人再拜稽首祝在左
　正義鄭氏康成曰祝在左當為主人釋辭於神也祝
　祝曰孝孫某敢用剛鬛嘉薦普淖用薦某事於皇祖
　某子尚饗(賈䟽引少牢祝祝已下者見迎尸前釋孝子辭也)　敖氏繼公曰
　主人拜為食具也於此乃云祝在左則曏者南面信
　矣祝在左説見聘禮
卒祝主人再拜稽首
　正義敖氏繼公曰此拜為已祝也
　案九拜惟稽首最重此經凡五節始㝛尸尸許諾而
　稽首成其為尸也繼設祭祝祝兩稽首冀其來饗也
　既尸入祝饗而稽首喜其格也既酳尸尸親嘏而稽
　首拜其福也

右設饌祝神

欽定儀禮義疏卷三十四
欽定四庫全書
欽定儀禮義疏卷三十五
　特牲饋食禮第十五之二
祝迎尸於門外
　正義鄭氏康成曰尸自外來代主人接之就其次而
　請不拜不敢與尊者為禮周官掌次凡祭祀張尸次
賈氏公彦曰祝出就次尸乃出次祝迎之入門也


敖氏繼公曰迎尸不拜者禮不主於巳代主人迎

　之耳其或有拜妥尸之類乃從於主人為之也門謂
　廟門
主人降立于阼階東
　正義鄭氏康成曰主人不迎尸成尸尊尸所祭者之
　孫也祖之尸則主人乃宗子禰之尸則主人乃父道
　事神之禮廟中而已出迎則為厭(敖氏繼公曰注厭字蓋用喪服傳文)
　(也似失其義欲改作屈)　敖氏繼公曰阼階東亦直序西面主
　人位於此則子姓兄弟在主人之南者其亦南於洗
　西與
　案主人降在尸入之先亦所以迎之也特不出門外
　耳立於阼東主位也
　通論賈氏公彦曰案祭統云君迎牲而不迎尸别嫌
　也尸在廟門外則疑於臣在廟中則全於君君在廟
　門外則疑於君入廟門則全於臣全於子士雖無君
　道亦尊尸主人不迎　方氏慤曰尸者神象廟門之
　外以人道為尚廟門之内以神道為尚凡迎之禮必
　出門焉故迎牲而不迎尸
尸入門左北面盥宗人授巾
　正義鄭氏康成曰侍盥者執其器就之執簞者不授
　巾賤也宗人授巾庭長尊少牢禮云祝先入門右尸
　入門左　賈氏公彦曰上經陳盥在門右今尸入門
　左尸尊不就盥槃匜巾等鄉門左就之
　案周官大祝逆尸小祝沃尸盥大夫士祝一人而巳
　少牢禮宗人沃盥此篇宗人授巾則沃盥者蓋羣執
　事
尸至于階祝延尸尸升入祝先主人從
　正義鄭氏康成曰延進也在後詔侑曰延禮器所謂
　詔侑武方者也(賈疏彼注武無也若檀弓子事父母左右就養無方也)少牢饋
　食禮曰尸升自西階入祝從主人升自阼階祝先入
　主人從　賈氏公彦曰士虞禮尸謖祝前鄉尸鄭注
　云前道也祝道尸必先鄉之為之節彼祝在尸前道
　之此則在尸後詔之故云延也　孔氏穎達曰尸神
　象事之如祖考故祝在前道之在後贊之鄭行葦箋
　又云在前曰引在旁曰翼

右尸入

尸即席坐主人拜妥尸尸答拜
　正義孔氏穎達曰古者立尸今坐尸慮尸之不自安
　也拜尸使安坐
　案妥尸解已見士虞禮
執奠祝饗主人拜如初
　正義孔氏頴達曰祝先奠爵於鉶南尸入即席而舉之

敖氏繼公曰饗饗神也凡饗祝之辭雖或言於尸之

　前實主為神也如初再拜稽首也　鄭氏康成曰饗勸
　彊之也其辭取於士虞記則宜云孝孫某圭為孝薦之
　饗舊説云明薦之　賈疏引舊説證圭為潔明之義(敖氏繼公曰注引舊説蓋據戴禮而言)
　案於尸坐而又祝饗象神之來假也自此而九飯而
　三獻加爵至於利成所謂饗之也士虞不饗喪祭禮
　畧也少牢不饗大夫禮變於士也
祝命挼祭尸左執觶右取菹㨎于醢祭于豆間佐食取
黍稷肺祭授尸尸祭之(挼依注音墮㨎如悦反又而弦反後同注今文改挼皆為綏古)
(文此皆為挼祭)
　正義鄭氏康成曰挼祭祭神食也(賈疏鄉者隂厭厭飫神今尸來升席)
　(而挼祭祭訖當食神餘)士虞禮古文曰祝命佐食墮祭周官曰
　既祭則藏其墮(賈疏守祧文)墮與挼讀同耳㨎醢者染於
　醢肺祭刌肺也(賈疏下記刌肺三注為尸主人主婦此經云肺祭明是刌肺非舉肺)
　陳氏祥道曰注謂下祭曰墮是與春秋傳所謂隋成
　之隋同記曰祭黍稷加肺報陰也周人所祭莫先於
　肺尸墮祭猶生者之飲食必祭也　李氏如圭曰周
　禮九祭六曰擩祭擩祭者㨎於醢以祭不食也郊特
　牲曰祭肺貴氣主也
　存疑鄭氏康成曰命詔尸也　敖氏繼公曰挼祭即
　授祭也挼字蓋誤
　案士虞祝命佐食墮祭與周官贊墮文同注謂下祭
　曰墮竊疑祭薦亦下祭也何獨於黍稷肺之祭而謂
　之墮敖氏謂挼即授字之誤檢下經佐食授挼祭則
　授字一解挼字又一解其非字誤明矣然墮祭之祭
　黍稷也肺也其授之則佐食也命之授則祝也祝命
　佐食非命尸也大約尸先祭豆而祝即命佐食取黍
　稷肺授祭士虞立文甚明此經祝命佐食墮祭尸於
　是先祭豆正欲與授祭之節相接耳鄭注命為命尸
　非命佐食似與前説相悖
　通論陳氏祥道曰周官大祝隋釁小祝大祭祀贊隋
　周官作隋士虞作墮少牢與禮記作綏特牲作挼其
　實一也天子諸侯或墮於堂上或墮於室中固不可
　考要之其物黍稷與肺其樂鐘鼓贊之以祝授之以
　佐食藏之以守祧而尸與主人主婦皆有是禮曾子
　問攝主不挼士虞無尸不挼以攝與無尸非備文也
祭酒啐酒告㫖主人拜尸奠觶答拜(啐七肉反)
　正義鄭氏康成曰酒穀味之芬芳者齊敬共之唯恐
　不美告之以美達其心明神饗之　敖氏繼公曰尸
　告㫖而主人先拜尸尊也
　通論朱子曰酹酒有兩説一用鬱鬯灌地以降神惟
　天子諸侯有之一是祭酒蓋古者飲酒必祭今以鬼
　神自不能祭故代之祭
祭鉶嘗之告㫖主人拜尸答拜
　正義鄭氏康成曰鉶肉味之有菜和者(賈疏此即公食大夫牛藿)
　(羊苦豕薇之等以其盛之鉶器因號羹為鉶若大羹則不調以鹽菜)曲禮曰客絮羹主
　人辭不能亨(賈疏引之證鉶羹有五味調和故告㫖)
祝命爾敦佐食爾黍稷于席上(爾士虞禮作邇同)
　正義鄭氏康成曰爾近也近之便尸之食也
　案少牢爾敦在舉肺脊後此在前者士禮變乎大夫
　禮也士虞禮與此先後異者喪祭反乎吉祭也
設大羹湇于醢北(大音泰湇去及反注今文湇皆為汁)
　正義鄭氏康成曰大羹湇煮肉汁也不和貴其質設
　之所以敬尸也不祭不嚌大羹不為神非盛者也士
　虞禮曰大羹湇自門入(賈疏引士虞禮證迎尸後乃從獻來也)　賈氏
　公彦曰醢北謂薦左案公食大夫禮昏禮大羹湇皆
　在薦右此在左者神禮變於生人士虞禮大羮湇設
　于鉶南在右與生人同有不忍異於生故也　李氏
　如圭曰士虞記曰無尸則無大羹湇大羹在薦左者
　神禮變於食　敖氏繼公曰此湇為尸設乃在左者
　以其居神位故變於常禮也虞禮湇在右者喪祭也
　凡祭而設湇尸皆不以之
　案大羹湇設於醢北亦不逼近醢遥繼醢而言耳蓋
　當豫留羞四豆之地也公食大夫禮大羹湇不祭不
　祭者其常也故虞與特牲亦皆不祭虞而無尸則無
　大羹湇有尸則有大羹湇周官云羹齊視夏時凡設
　湇皆即席後乃入
舉肺脊以授尸尸受振祭嚌之左執之
　正義鄭氏康成曰肺氣之主也脊正體之貴者先食
　啗之所以導食通氣　李氏如圭曰肺離肺也周禮
　九祭五日振祭振者將食既擩必振乃祭也牢肉皆
　擩於醢
乃食食舉
　正義敖氏繼公曰乃食乃以右手食食也既食食則
　食舉所以安之　鄭氏康成曰舉言食者明凡解體
　皆連肉(賈疏牲體或七或二十七皆據骨節今言食故知體皆連肉)　李氏如圭
　曰食舉即肺脊也食必先舉之故曰舉
　存疑賈氏公彦曰乃食謂食肺舉謂正脊
　案乃食者連上黍稷而言也又云食舉者見先食黍
　稷後食肺脊也下文尸實舉於菹豆注云舉謂肺脊
　甚明疏兩誤
主人羞肵俎于腊北
　正義鄭氏康成曰肵俎主於尸主人親羞敬也神俎
　不親設者貴得賓客以神事其先　敖氏繼公曰肵
　俎一而已故主人可以親設之神俎多宜使賓也不
　言降與升省文少牢禮曰主人羞肵俎升自阼階
尸三飯告飽祝侑主人拜(飯父晚反下同)
　正義鄭氏康成曰三飯告飽禮一成也侑勸也或曰
　又勸之使又食少牢饋食禮侑辭曰皇尸未實侑
　孔氏穎逹曰釋詁文侑報也毛詩傳侑勸也鄭箋云
　為其嫌不飽祝以主人之辭勸之　敖氏繼公曰祭
　以饋食為名故當食而尸尤尊雖主人拜亦不答也
　案曲禮三飯主人延客食胾士昏禮三飯卒食公食
　禮賓三飯公以束帛侑皆以三為節故注云三飯禮
　一成古人行禮未有不答拜者上文兩告㫖於禮尸
　本宜拜而主人先拜尸答拜者尸尊也此告飽主人
　拜者為侑尸食也故尸又三飯以順主人之歡心而
　不答拜焉
佐食舉幹尸受振祭嚌之佐食受加于肵俎舉獸幹魚
一亦如之
　正義鄭氏康成曰幹長脅也獸腊其體數與牲同(賈疏)
　(下記云腊如牲骨)　李氏如圭曰正脅曰幹此經無正脅則
　幹通謂長脅　賈氏公彦曰大夫之禮獸魚别舉此
　獸魚一時同舉　敖氏繼公曰此一舉也是雖連舉
　三俎之實然同時相接為之故但主於牲而總為一
　舉耳下文放此凡於尸每食必舉牲體若骨者明主
　人以此供尸食也　郝氏敬曰佐食受加於肵俎猶
　虞祭實於篚也
　案尸此時左手仍執肺脊其受之佐食而振祭嚌之
　者皆右手也嚌畢仍授佐食加於肵俎者既嚌則不
　可以反於神俎且將為祭畢佐食徹尸俎有司歸尸
　地也
尸實舉于菹豆
　正義鄭氏康成曰為將食庻羞也舉謂肺脊　敖氏
　繼公曰既三飯而奠舉士吉祭之禮然耳士虞則不
　食舉卒食乃授之是其異也
佐食羞庻羞四豆設于左南上有醢
　正義鄭氏康成曰庻衆也衆羞以豕肉所以為異味
　(李氏如圭曰王制云庻羞不踰牲)　敖氏繼公曰少牢禮羞兩胾兩
　醢此亦當放之也左亦醢之北湇之南也南上者胾
　醢相閒兩胾各在醢之南也四豆乃不䋫者統於正
　豆也正豆兩而為一列故此豆雖有四亦不宜䋫以
　異之
　存疑鄭氏康成曰四豆者膮炙胾醢南上者以膮炙
　為上以有醢不得䋫也(賈疏一醢不得與胾炙相對相對之法炙在南醢在北胾)
　(在北醢在南如此見得䋫少牢兩瓦豆胾兩瓦豆醢亦得䋫者以其四豆胾醢相對故鄭皆云䋫也)
　案少牢大夫禮庻羞四豆兩胾兩醢士禮焉得過之
　而用膮炙乎但少牢兩胾一羊一豕特牲則兩胾皆
　豕此其異也公食禮聘禮明著膷臐膮之文皆以其
　大牢故也
尸又三飯告飽祝侑之如初
　正義鄭氏康成曰禮再成也
　案侑如初謂祝釋辭而主人拜
舉骼及獸魚如初(骼音格後同)
　正義鄭氏康成曰獸魚如初者獸骼魚一也　敖氏
　繼公曰此再舉也
　案舉之者皆佐食也如初兼謂祭嚌
尸又三飯告飽祝侑之如初
　正義鄭氏康成曰禮三成也不復飯者三三者士之
　禮大成也
　案自此已上祝迎尸延尸於周官大祝之職所謂相
　也祝饗者再所謂享也命佐食挼祭所謂隋也九飯
　而三侑所謂右也
　通論陳氏祥道曰禮有以多為貴故特牲士祭尸九
　飯少牢大夫祭尸十一飯有以少為貴故禮器天子
　一食諸侯再大夫士三蓋一食即一飯也士九飯大
　夫十一飯則皆以三飯而又加者也正飯致其隆故
　貴多加飯嫌於瀆故貴少此飯禮所以不同也賈疏
　一吿謂之一飯士三飯即告飽而侑大夫七飯告飽
　而侑諸侯九飯而侑天子十一飯而侑飯必告飽而
　告飽必侑侑禮有拜以致其敬有辭以道其勤有樂
　以樂其心然特牲三飯告飽而侑則九飯三侑飯寡
　而侑多少牢七飯告飽而侑則十一飯再侑飯多而
　侑寡者蓋禮殺者儀蹙故告飽速而侑多禮隆者儀
　紓故告飽遲而侑少此侑禮所以不同也
　案虞尸九飯不侑特牲亦九飯祝與主人同時侑少
　牢尸十一飯祝與主人更侑皆互相變
舉肩及獸魚如初
　正義鄭氏康成曰舉先正脊後肩自上而郤下䋫而
　前終始之次也(賈疏先舉正脊自上也次舉脅郤也後舉骼下䋫也終舉肩前也前者牲)
　(體之始後者牲體之終故云終始之次)　李氏如圭曰案少牢饋食禮
　載牲體之次肩臂臑膊胳在俎兩端脊脅肺在上其
　序肩脊脅骼今尸舉牲體如䋫　敖氏繼公曰此三
　舉也獸謂獸肩　賈氏公彦曰少牢腊魚皆一舉特
　牲惟三俎腊魚皆三舉
　案注謂自上而郤下䋫而前以是推之其升之鼎也
　有尊卑其載之俎也有體次正為舉之之時地也舉
　正脊者以其貴於横脊舉長脅者以其貴於短脅牲
　之前體肩為上臂臑次之以其近於先舉之脊也後
　體骼為貴肫次之以其近於不升之髀也内外饔之
　辨體名肉物有以也夫
佐食盛肵俎俎釋三个(盛音成)
　正義鄭氏康成曰佐食取牲魚腊之餘盛於肵俎將
　以歸尸俎釋三个為改饌於西北隅遺之所釋者牲
　腊則正脊一骨長脅一骨及臑也(賈疏知者案下記云尸俎右肩臂臑)
　(肫胳正脊二骨横脊長脅二骨短脅今尸已舉正脊一骨長脅一骨及骼肩則脊脅各有一骨在前脚二)
　(節後脚二節各舉其一訖前脚舉肩訖宜次盛臂後脚舉胳訖宜次盛肫前後各一節及横脊短脅以歸)
　(尸前脚唯有臑在并正脊長脅各一骨為三也)魚則三頭而已个猶枚也今
　俗言物數有若干个者此讀然　敖氏繼公曰俎釋
　三个不可遽空神俎也腊俎三个蓋如牲俎
舉肺脊加于肵俎反黍稷于其所
　正義鄭氏康成曰尸授佐食佐食受而加之反之也
　肺脊初在菹豆　賈氏公彦曰少牢云上佐食受尸
　牢肺正脊加于肵注云受者尸授之也　敖氏繼公
　曰其所俎南也
　案舉肺脊授尸與舉肺脊加肵相為終始爾敦與反
　敦亦相為終始祭以特牲饋食為名所重在是也自
　是而獻禮乃行

右尸食

主人洗角升酌酳尸(酳羊進反注今丈酳皆為酌)
　正義鄭氏康成曰是獻尸也云酳者尸既卒食又欲
　頤衍養樂之不用爵者下大夫也(賈疏決少牢主人降洗爵酌酒用爵)
　(不用角也)　敖氏繼公曰不言降以升見之
　案酳義已見士昏禮及士虞禮
　通論陳氏祥道曰卒食必有酳曾子問言侑酳是侑
　食而後有酳也樂記言執醬而饋執爵而酳是饋食
　而後有酳也特牲少牢之獻皆曰酳尸則大夫士無
　朝獻饋獻之禮特酳尸於饋食之後而已　孔氏穎
　達曰四升曰角宗廟之中貴者獻以爵賤者獻以散
　特牲主人獻尸用角角受四升其器小佐食洗散獻
　尸散受五升其器大是尊者小卑者大也
尸拜受主人拜送尸祭酒啐酒賓長以肝從(注古文無長)
　正義鄭氏康成曰肝肝炙也　孔氏穎達曰炕火貫
　炙之謂炙肝以從獻酒之用行葦箋曰燔用肉炙用
　肝　賈氏公彦曰直言肝從亦當如少牢賓長羞肝
　縮執俎肝亦縮進米鹽在右但文不具耳
　案此尸之拜酒祭酒啐酒一與賓禮同但不離乎席
　者尸以象神尊也
　通論孔氏頴達曰夏官量人云凡祭祀制其從獻脯
　燔之數量是從獻之文也骨體陳於俎既獻酒即以
　燔炙從之非尸賓常俎故為從獻
尸左執角右取肝㨎于鹽振祭嚌之加于菹豆
　正義敖氏繼公曰置肝於菹豆尊者之吉禮然也
卒角祝受尸角曰送爵皇尸卒爵主人拜尸答拜
　正義毛氏萇曰皇大也　鄭氏康成曰曰送爵者節
　主人拜　敖氏繼公曰云皇尸卒爵明主人當送之
　也後言之者見送爵之辭指主人尸卒爵不拜既乃
　俟主人先拜者所以深見其尊尸也祝釋辭其東面
　於尸席前之東與
　案散文則角通云爵經於此見例

右主人酳尸

祝酌授尸尸以醋主人(醋才各反與酢同注古文醋作酢)
　正義鄭氏康成曰醋報也祝酌不洗尸不親酌尊尸
　也　賈氏公彦曰酢主人宜親洗爵尸尊由祝代酌
　故不洗也　敖氏繼公曰祝不洗而酌解見前篇
主人拜受角尸拜送主人退佐食授挼祭(注今文挼作綏)
　正義鄭氏康成曰退者進受爵反位尸將嘏主人佐
　食授之挼祭其授祭亦取黍稷肺祭　敖氏繼公曰
　以神俎敦之黍稷肺祭授之者象尊者賜之食然
　案宗廟之中尸最尊主人次之主婦又次之其墮祭
　得如尸禮自祝而下則僅有離肺而無祭肺蓋犧牲
　粢盛惟主祭者得與所祭者共之者也故其挼祭也
　同祭而攝則不敢行此禮所以重宗尊適而别乎正
　主也
主人坐左執角受祭祭之祭酒啐酒進聽嘏(嘏古雅反)
　正義鄭氏康成曰聽猶待也受福曰嘏嘏長也大也
　待尸授以長大之福也　敖氏繼公曰進於尸前而
　聽其嘏已之辭下文云親嘏主人是也又以少牢禮
　所言者參之則嘏云者蓋致福於人之稱　方氏慤
　曰天保詩云降爾遐福此福所謂長也楚茨云以降
　景福此福所謂大也壽禄為五福之先故以長大言
　之
佐食摶黍授祝祝授尸尸受以菹豆執以親嘏主人(摶大)
　(官反)
　正義鄭氏康成曰獨用黍者食之主(賈疏黍為穀之貴者)其辭
　則少牢饋食禮有焉(賈疏少牢云祝以嘏于主人曰皇尸命工祝承致多福無疆于)
　(女孝孫來女孝孫使女受禄于天宜稼于田睂壽萬年勿替引之是也)　敖氏繼公曰
　饋食之禮主於黍稷而黍又其尊者故特取之以通
　其意焉然則遠辟大夫禮也少牢饋食禮所載嘏辭
　乃祝傳尸嘏者也此尸親嘏其辭之首與彼異　郝
　氏敬曰獨摶黍者尸食惟黍　賈氏公彦曰少牢不
　親嘏者大夫尸尊禮文此親嘏者士尸卑禮質
　通論鄭氏康成曰祝以孝告嘏以慈告各本其義也

孔氏穎達曰鄭箋楚茨四章云嘏之禮祝徧取黍

　稷牢肉魚擩於醢以授尸天子前就尸受之祝則釋
　嘏辭以敕之永錫爾極即嘏辭之畧也特牲士禮尸
　親嘏主人少牢大夫禮祝傳尸命嘏主人二者皆取
　黍而已天子禮尸徧取黍稷牢肉擩于醢以嘏者尊
　卑不同故禮數有異
主人左執角再拜稽首受復位詩懷之實于左袂挂于
季指卒角拜尸答拜(挂音卦)
　正義鄭氏康成曰詩猶承也謂奉納之懷中季小也
　實于左袂挂袪以小指者便卒角也少牢饋食禮曰
　興受黍坐振祭嚌之　賈氏公彦曰挂袪以小指者
　左手執角右手挂袪以小指不干左手也飲酒之時
　恐其遺落故挂以小指便卒角也　敖氏繼公曰左
　執角為右手將有事也拜不奠爵受黍不祭皆異於
　大夫也季指左手之小指也挂袪於指以黍在袂中
　故也古者袪狹於袂然猶挂之者慮拜時或遺落也

李氏如圭曰内則曰詩負之孔疏詩者持也以手

　維持則奉承之義也
　案疏謂左手執角右手挂袪以小指亦通但玩經文
　似用右手實黍於左袂既則以左手之小指禁持之
　而已以袖口夲狹故也當從敖氏為安
主人出寫嗇于房祝以籩受
　正義敖氏繼公曰出亦執角以出籩虚籩也　鄭氏
　康成曰變黍言嗇因事托戒欲其重稼嗇嗇者農力
　之成功　賈氏公彦曰少牢云宰夫以籩受黍主人
　嘗之此主人寫嗇于房祝以籩受士賤故也
右尸酢主人嘏

筵祝南面
　正義鄭氏康成曰主人自房還時　敖氏繼公曰筵
　祝蓋於其立處之西亦有司為之下放此
主人酌獻祝祝拜受角主人拜送
　正義鄭氏康成曰行神惠也先獻祝以接神尊之
　敖氏繼公曰士虞與少牢禮皆云祝與佐食坐受爵
　此不言坐如之可知
設菹醢俎
　正義敖氏繼公曰菹醢葵菹蝸醢也　鄭氏康成曰
　菹醢皆主婦設之佐食設俎(賈疏前獻尸時菹醢主婦設之此設菹醢亦主)
　(婦可知少牢主人獻祝佐食設俎此亦佐食設俎可知)
祝左執角祭豆興取肺坐祭嚌之興加于俎坐祭酒啐
酒
　正義敖氏繼公曰此離肺也記曰祝俎離肺一當奠
　角乃興取肺坐絶祭嚌之既執角乃祭酒不言奠角
　執角與絶者亦文畧耳
以肝從祝左執角右取肝㨎于鹽振祭嚌之加于俎卒
角拜主人答拜受角
　正義敖氏繼公曰肝加于俎避尊者禮也下文主人
　主婦之儀亦放此少牢禮曰不興加于俎
　案凡從獻之肝膰尸或加于豆或加于肵不反之正
　俎者以正俎神俎也尸出將徹猶改設于西北隅其
　餘若祝俎則徹而歸於家主人主婦俎則徹而為燕
　時之庻羞故無論肝與膰皆可加於正俎也經前後
　言加於俎者放此
酌獻佐食佐食北面拜受角主人拜送佐食坐祭卒角
拜主人答拜受角降反于篚升入復位
　正義賈氏公彦曰上獻祝有俎此獻佐食不言俎者
　上經云執事之俎陳於階閒佐食亦在其内下記云
　佐食俎觳折脊脅是也又下經獻賓長節注云凡獻
　佐食皆無從其薦俎於獻兄弟以齒設之若少牢獻
　佐食俎即設於兩階之閒西上大夫將賔尸故即設
　佐食俎至賓尸時無之　敖氏繼公曰上不言坐故
　於祭見之
　案佐食北面拜亦於户内牖東主人拜送答拜亦西
　面與少牢同祝祭酒而啐佐食祭而不啐亦禮畧也

右主人獻祝佐食

主婦洗爵于房酌亞獻尸
　正義鄭氏康成曰亞次也次猶貳主婦貳獻不夾拜
　者士妻儀簡耳(賈疏決少牢主婦亞獻尸時夾拜此士妻下之故云儀簡)　敖氏
　繼公曰亞獻更用爵以見主人之用角者有為為之
　耳獻以爵正禮也獻尸不夾拜辟内子禮
　通論陳氏祥道曰士虞主人獻尸以廢爵主婦以足
　爵賓長以繶爵鄭謂繶猶屨之繶繶爵者口足閒有
　篆也主人廢爵未有足主婦足爵未有篆賓長則篆
　口足而已以虞未純吉也然則吉祭之爵其益文而
　加篆與
　餘論朱子曰祭禮主人作初獻未有主婦則弟得為
　亞獻　呂氐祖謙曰主人初獻亞獻終獻以諸弟為
　之
　案明堂位君卷冕立於阼夫人副褘立於房中禮器
　君親制祭夫人薦盎君親割牲夫人薦酒蓋日東月
　西陽倡陰和降而卿大夫士亦莫不然故曰同承宗
　廟之重也後世宗法廢其嫡子與庻子無别嫡子婦
　與庻子婦亦無以異婦人又多不嫺於禮而亞獻或
　議以諸弟代之蓋欲以濟禮之窮然去禮之初意遠
　矣
尸拜受主婦北面拜送
　正義鄭氏康成曰北面拜者辟内子也大夫之妻拜
　於主人北西面　賈氏公彦曰少牢禮主婦入户西
　面拜獻尸注云不北面者辟君夫人也大夫妻貴辟
　君夫人士妻賤不嫌與君夫人同
宗婦執兩籩户外坐主婦受設于敦南
　正義鄭氏康成曰兩籩棗栗棗在西(賈疏下記云棗烝栗擇士虞禮)
　(云棗栗設于㑹南棗在西)　敖氏繼公曰宗婦贊豆籩户外坐士
　祭禮然也少牢禮主婦與贊者授受于室中亦異者
　也士虞禮籩設於㑹南此宜如之不云㑹者可知也
　案少牢内子薦四籩宜有贊者此兩籩耳而亦贊吉
　祭異於虞且與設饌時敦鉶相變也主婦亦當坐受
　之
　通論孔氏穎達曰士不賓尸故設兩籩大夫主婦正
　祭不設籩以當日賓尸也天子諸侯明日賓尸故正
　祭亦設籩　賈氏公彦曰特牲少牢士二籩二豆大
　夫四籩四豆諸侯宜六天子宜八
祝贊籩祭尸受祭之祭酒啐酒
　正義鄭氏康成曰籩祭棗栗之祭其祭之亦於豆祭
　(賈疏有司徹云尸取䵄蕡宰夫贊者取白黒以授尸尸受兼祭於豆祭是籩豆同祭於豆閒也)　敖
　氏繼公曰惟云尸受則是祝皆取二籩之祭以授之
　也亦左執爵乃受之
　案豆祭無論兩豆四豆皆尸自取兼祭以其近也籩
　稍遠於豆士二籩則祝贊祭大夫四籩則尸取其二
　祝贊其二授而兼祭
兄弟長以燔從尸受振祭嚌之反之(燔音煩)
　正義鄭氏康成曰燔炙肉也(賈疏詩云載燔載烈注云傅火曰燔貫之加於)
　(火曰烈烈則炙也彼以燔炙相對此注云炙肉者燔之傅火亦炙類也)　孔氏穎達曰
　取肉之肥大而美者加火燔燒以為從獻之用　敖
　氏繼公曰尸取燔於俎乃云受者羞燔者執俎以進
　之亦相授之義也此亦左執爵乃受燔
　通論孔氏穎達曰燔者火燒之名炙者遠火之稱以
　難孰者近火易孰者遠之故肝炙而肉燔
羞燔者受加于肵出
　正義敖氏繼公曰尸反其燔於俎羞燔者則以俎受
　之也既則執之以加於肵　鄭氏康成曰出者俟後
　事也(賈疏俟主婦獻祝之時更當羞燔於祝)　賈氏公彦曰上文主人
　獻尸賓長以肝從至獻祝時以肝從不言其人明亦
　賓長可知此下文主婦獻祝燔從如初明亦長兄弟
　羞燔可知
　案尸加肝於豆者為嗣舉奠將以授之也燔則嚌之
　而不復用矣然不可加之正俎又無自反於肵之禮
　故反之長兄弟而代加焉已後凡加於肵者放此
尸卒爵祝受爵命送如初
　正義鄭氏康成曰送者送卒爵　敖氏繼公曰初亦
　主人儀
酢如主人儀
　正義鄭氏康成曰尸酢主婦如主人儀者自祝酌至
　尸拜送如酢主人也(賈疏自祝酌至尸拜送已上則如之其異者不並取)不易
　爵辟内子(賈疏上尸酢主人時不易爵此主婦受酢亦不易爵可知少牢云祝易爵洗酌授尸)
　(主婦拜受爵是其易爵也男女不相襲爵所以今襲爵者辟内子)
　案男子不承婦人爵婦人有時承男子爵故主婦襲
　尸爵又尸酢主婦男女不嫌相授受者祭統云尸酢
　夫人執柄夫人受尸執足不相襲處所以示别也
主婦適房南面佐食挼祭主婦左執角右撫祭祭酒啐
酒
　正義鄭氏康成曰撫挼祭示親祭佐食不授而祭於
　地亦儀簡也(賈疏少牢大夫妻上佐食挼祭主婦西面於主人之北受祭祭之此佐食祭於)
　(地主婦撫之而已故曰亦儀簡亦者亦前不夾拜也)　敖氏繼公曰房中南面
　主婦之正位也經因事見之祭亦謂黍稷肺祭也佐
　食授祭主婦撫之而不取亦異於内子也既撫則佐
　食以祭置於地
入卒爵如主人儀
　正義鄭氏康成曰入室卒爵於尊者前成禮明受惠
　也　敖氏繼公曰主婦入於室中北面而立飲如主
　人儀謂卒爵拜尸答拜也入室卒爵亦以向者於此
　拜受故也

右主婦獻尸尸酢

獻祝籩燔從如初儀
　正義敖氏繼公曰主婦當更洗於房中乃酌獻祝畧
　如内子之禮蓋男子不承婦人爵也初儀即主人獻
　祝之禮此惟無祭俎一節餘則如之也籩與豆燔與
　肝雖異其祭之之儀則同故亦蒙如初祝亦兩籩其
　設之棗在菹西栗在棗南
　案籩亦祭於豆燔亦反於俎
及佐食如初卒以爵入于房
　正義鄭氏康成曰及佐食如初如其獻佐食則拜主
　人之北西面也　賈氏公彦曰佐食北面受獻主婦
　不宜同面拜送言如初明同主人西面拜與内子同

敖氏繼公曰及謂獻及之也初者亦主人獻佐食

　之儀少牢禮主婦獻祝及佐食皆西面於主人之北
　答拜
　案爵亦奠於内篚如少牢禮

右主婦獻祝佐食

賓三獻如初燔從如初
　正義鄭氏康成曰初亞獻也(賈疏主婦亞獻承初獻後賓長又承亞獻後)
敖氏繼公曰不言洗爵升酌可知也如初謂尸拜

　受主婦拜送也　賈氏公彦曰自賓三獻爵止至酢
　於主人此内有十一爵賓獻尸一也主婦致爵於主
　人二也主人酢主婦三也主人致爵於主婦四也主
　婦酢主人五也尸舉奠爵乃酢賓六也賓獻祝七也
　獻佐食八也致爵於主人九也致爵於主婦十也酢
　於主人十一也
　案羞燔亦長兄弟
爵止
　正義鄭氏康成曰尸止爵者三獻禮成欲神惠之均
　於室中是以奠而待之　賈氏公彦曰尸三獻祝與
　佐食亦得獻主人主婦未得一獻是神惠未均奠而
　待之待主人主婦致爵也案下文衆賓長為加爵如
　初爵止注云尸爵止者欲神惠之均於在庭止得一
　獻亦言均則不以爵數為均直據得一獻則均也
　敖氏繼公曰尸於舉爵之末亦欲主人而下皆受舉
　爵之禮故止爵以見其意於是主人主婦交相致爵
　既而遂獻賓以至於私人而終尸意焉其爵止之節
　在羞燔者出之時也賓長亦出而復位
　案宗廟之中尸為尊主人主婦次之原宗祖之心則
　主人主婦在所先縁子孫之心則接神事尸者在所
　重故主人主婦未致爵而先獻祝佐食者敬吾之親
　則當敬其事吾親者使之必先報之也祝與佐食既
　畢獻而主人主婦相繼而布席者父子一體而夫妻
　牉合明其為宗廟主也然則曷為不致爵於三獻之
　先禮未成也曷為不致爵於三獻而尸卒爵之後尸
　未示意也惟賓獻而爵止尸不言而子孫可默喻焉
　故遂縁尸意而達之耳

右賓長獻尸爵止

席于户内
　正義鄭氏康成曰為主人鋪之西面席自房來　敖
　氏繼公曰設席蓋於主人所立之處之南席亦南上
　未受爵而設席變於大夫
主婦洗爵酌致爵于主人主人拜受爵主婦拜送爵(注今)
　(文曰主婦洗酌爵)
　正義敖氏繼公曰是亦獻也乃不云獻者酒乃已物
　不可以獻為名故謂之致爵亦拜受於席　鄭氏康
　成曰主婦拜拜於北面也
　案爵取之内篚即亞獻及佐食畢而以入於房者也
　鄭知主婦北面拜者少牢不賓尸主婦酌致主人户
　西北面拜送爵
宗婦贊豆如初主婦受設兩豆兩籩
　正義鄭氏康成曰初贊亞獻也(賈疏上主婦亞獻時宗婦執兩籩此云贊)
　(豆如初明贊豆之時與贊籩同)主婦薦兩豆籩東面也(賈疏以主人西面故知也)

敖氏繼公曰宗婦贊者亦一人既授兩豆復取兩

　籩於房經第言贊豆文省耳如初户外坐也主婦受
　於户外而設於席前其豆則菹在北其籩則棗在菹
　北栗在棗西也設豆東面設籩南面
　案尸席東面故菹在南醢在北棗在西栗在東主人
　席西面故菹在北醢在南棗在東栗在西惟菹北醢
　南故須東面設惟棗東栗西故須南面設敖氏説比
　注更宻也
俎入設
　正義鄭氏康成曰佐食設之(賈疏有司不賓尸者主婦致爵於主人時佐食)
　(設俎)　敖氏繼公曰設於豆西
主人左執爵祭薦宗人贊祭奠爵興取肺坐絶祭嚌之
興加于俎坐捝手祭酒啐酒(注古文捝皆作説)
　正義鄭氏康成曰絶肺祭之者以離肺長也少儀曰
　牛羊之肺離而不提心(賈疏少儀注云提猶絶也不絶中央少許者)豕亦
　然捝拭也捝手者為絶肺染汙也刌肺不捝手(賈疏刌肺)
　(先已斷絶不須以手絶之)　敖氏繼公曰贊祭薦蓋以籩祭授之
　祭也離肺之儀鄉飲酒備矣
　案通上文觀之則主人主婦俱祭肺離肺備但祭肺
　在尸俎離肺則各在已俎耳
　通論孔氏穎達曰尸尊雖於俎取祭反之皆坐其餘
　人取祭反之不坐惟祭時坐耳蓋俎有足故須立而
　就俎取所祭肺坐祭祭訖乃反此所祭之物加之於
　俎皆立而為之也
　案尸所以得坐祭者以有祝佐食為之贊祭
肝從左執爵取肝㨎于鹽坐振祭嚌之宗人受加于俎
燔亦如之興席末坐卒爵拜
　正義鄭氏康成曰一酌而備再從而次之亦均(賈疏上主人獻)
　(尸賓長以肝從主婦獻尸兄弟以燔從今一酌而肝燔從則與尸等故云亦均亦者亦上酒均於室中)
　於席末坐卒爵敬也　敖氏繼公曰宗人既受肝則
　主人復右執爵矣一進酒而兩進從俎者欲其與尸
　祝之兩獻者同見其尊也主婦禮亦如之席末席上
　之北於此卒爵近於受爵之處也曏者受爵在所設
　席之北不降席者亦因尸禮也
　案羞肝者亦賓長羞燔者亦長兄弟既羞則各以其
　俎出主人所嚌者宗人受之以宗人專相主人之禮
　事也鄉飲射禮啐酒於席末卒爵於階上此飲於室
　中故啐酒於席上而卒爵於席末所以别於尸祝
　存異李氏如圭曰坐振祭重出坐字可疑　敖氏繼
　公曰坐字衍
　案禮記少儀云有折俎者取祭不坐燔亦如之疏謂
　燔肉雖非折骨其肉既在俎則取時亦不坐據此凡
　從獻之俎實皆興而取之既乃坐而祭也此經不曰
　興文省耳少牢賓尸次賓羞燔亦曰坐振祭則坐字
　非衍明矣
主婦答拜受爵酌醋左執爵拜主人答拜坐祭立飲卒
爵拜主人答拜
　正義敖氏繼公曰酢不易爵者禮婦人承男子後多
　不易爵則其自酢又可知矣主婦自酢者主人辟尸
　不敢酢主婦主婦達其意也下自酢之義皆類此内
　則凡女拜尚右手左字非誤則衍
　案主婦執爵拜亦戸内北面與少牢同立飲拜既變
　於男子禮
主婦出反于房
　正義敖氏繼公曰反奠爵於篚

右主婦致爵于主人自酢

主人降洗酌致爵于主婦席于房中南面主婦拜受爵
主人西面答拜(注今文受為授)
　正義敖氏繼公曰不言升酌文省耳主人於主婦亦
　謂之致爵者夫妻一體也主婦席南面變於大夫不
　賓尸之禮也亦拜受於席此席蓋於房中之北堂
　案祭而有席者自尸而外惟祝與主人主婦而已凡
　房中婦人南面丈夫西面者其正也
宗婦薦豆俎從獻皆如主人
　正義敖氏繼公曰豆亦兩豆兩籩俎牲俎也從獻肝
　燔也皆如主人謂其受爵以前之禮也所異者其不
　用贊與　李氏如圭曰少牢下篇賓致爵於主婦其
　俎亦佐食設之
　案一酌而豆籩俎從獻備故曰皆如主人見主婦尊
　也
主人更爵酌醋卒爵降實爵于篚入復位
　正義鄭氏康成曰主人更爵自酢男子不承婦人爵
　也祭統曰酢必易爵明夫婦之别　賈氏公彦曰堂
　下篚實二爵一尸奠之未舉一致於主婦此更者更
　取房中之爵以酌酢酢訖奠於下篚　敖氏繼公曰
　更爵更取在内篚者也男子不承婦人爵雖自酢猶
　更之内篚在洗東乃不因而洗之者以其自醋也自
　醋而不洗亦因尸之醋禮也此醋亦在房中西面其
　他儀皆與主婦自醋者畧同惟卒爵則坐與主婦異
　耳位室中之位凡男子易爵於内篚惟醋於房中者
　得由便為之不然則否
　通論賈氏公彦曰祭統云尸酢夫人執柄夫人受尸
　執足夫婦相授受不相襲處是天子諸侯皆有夫婦
　致爵之事但少牢賓尸受致不酢不賓尸受致又酢
　不致士受致自酢又致各不同也

右主人致爵于主婦自酢


案主婦與主人之交致爵在三獻爵止之後縁尸


之意而達之也蓋神惠之均徧莫先於主人而相


和相敬尤宜於主人主婦交致爵而酢焉所謂妻


子合而父母順者其在於斯矣故下文三獻乃作


尸止爵焉

三獻作止爵
　正義鄭氏康成曰賓也謂三獻者以事命之作起也
　舊説云賓入户北面曰皇尸請舉爵　敖氏繼公曰
　致爵之禮成亦足以少塞尸之止爵意矣於此而作
　止爵宜也若俟畢獻乃為之則久畱尊者之爵非所
　以為敬
尸卒爵酢酌獻祝及佐食洗爵酌致于主人主婦燔從
皆如初
　正義楊氏復曰上文賓三獻尸爵不舉故未得獻祝
　與佐食待主人主婦致爵又酢神惠已均尸乃舉爵
　酢賓賓獻祝及佐食禮之序也　鄭氏康成曰洗乃
　致爵為異事新之(賈疏下篇不賓尸洗爵致於主人注云以承佐食賤新之此云為異)
　(事新之者異事則是承賤承賤後則事異言雖不同理則一也)燔從皆如初者如亞
　獻及主人主婦致爵也凡獻佐食皆無從(賈䟽嫌獻佐食亦有)
　(燔從故辨之)其薦俎獻兄弟以齒設之　敖氏繼公曰賓
　獻祝亦北面拜於户西獻佐食亦西面拜於主人之
　南賓既獻佐食則室中之事畢矣乃復致爵者因上
　禮也皆皆尸卒爵以下也自尸卒爵以至及佐食如
　主人酢獻之禮也致於主人者如主婦致爵之禮致
　於主婦者如主人致爵之禮燔從者如亞獻祝及致
　於主人主婦之禮言此則是從獻之物僅有此耳亦
　見其殺於初者也　賈氏公彦曰此獻尸祝無肝從
　故經惟云燔從如初
　案少牢賓尸賓酌致主人而不致主婦不賓尸則賓
　致爵於主婦此則主人主婦交致爵而賓又致主人
　致主婦皆禮之互變也善事親者能得人之歡心以
　事其先主人不先獻賓而賓先致主人何也以祭言
　之則賓在三獻之列而諸在庭中者不敢竝焉以分
　言之則卑者也且立賓所以事尸尸方欲行室中之
　惠則賓之致爵亦所以善承尸意也夫而後室中之
　禮成而庭中之禮起矣
更爵酢于主人卒復位
　正義鄭氏康成曰賓更爵自酢亦不承婦人爵　敖
　氏繼公曰更爵不言降與升酌又不言如初亦文省
　致於主人主婦乃惟酢於主人者為禮主於尊者也
　賓更爵自酢其意與主人之自酢者同
　案致爵則兼主婦酢則主於主人經凡主人徧獻衆
　賓而後專酢於賓長即此例也

右賓作止爵尸酢賓賓獻祝佐食致于主人主婦


自酢

主人降阼階西面拜賓如初
　正義鄭氏康成曰如初如視濯時主人再拜賓答拜
　三拜衆賓衆賓皆答再拜者　敖氏繼公曰階下當
　有前字初謂三拜衆賓衆賓皆答一拜也將獻而旅
　拜賓賓一人辭洗則是助祭之賓其尊卑但與鄉飲
　酒之衆賓同耳
　案三獻之賓設折俎於階上繼則降設於階下而無
　席位比鄉飲射之三賓亦已殺矣又祭自視濯以後
　堂下之衆賓皆與執事故主人拜賓長遂拜衆賓與
　鄉飲射之禮異且以别於少牢賓尸南面旅拜之大
　夫禮也
洗賓辭洗
　正義鄭氏康成曰拜賓而洗爵為將獻之　敖氏繼
　公曰少牢下篇云主人洗爵長賓辭主人奠爵於篚
　興對
卒洗揖讓升酌西階上獻賓賓北面拜受爵主人在右
答拜
　正義敖氏繼公曰獻賓蓋西南面　鄭氏康成曰就
　賓拜者此禮不主於尊也賓卑則不專階主人在右
　統於其位(賈疏賓西階上北面以東為右主人位在阼階故云統於其位)　賈氏公
　彦曰案鄉飲酒鄉射賓主獻酢各於其階至酬乃同
　階此因祭而獻賓所尊者尸也又賓卑不得專階故
　就之
　案分庭揖讓而酌獻同階比之鄉飲酒如介禮
薦脯醢設折俎
　正義鄭氏康成曰凡節解者皆曰折俎不言其體畧
　云折俎非貴體也(賈疏節解牲體升於俎故名折俎與臑折同名其折義則異下記云)
　(賓骼骼非貴體故畧云折俎)上賓骼衆賓儀(賈疏儀者尊體盡儀度餘骨可用而用之)
　公有司設之　賈氏公彦曰尸祝等俎經不言牲體
　亦不言折以其體貴故也此賓俎不言牲體而言折
　明非貴體有司徹云司士設俎此下文云有司在門
　西則此設俎者也　敖氏繼公曰自賓以下其設薦
　俎者皆以私人為之與
　案折牲體則言折俎折體骨則第言折不言俎此經
　例也注云折俎非貴體亦對上文室中房中之俎言
　耳若鄉飲射燕雖肩臂脊脅具亦通以折俎稱不可
　泥定
　總論陳氏祥道曰特牲尸之牲體九祝三主人與主
　婦五佐食三賓一長兄弟及宗人折其餘如佐食俎
　衆賓而下皆殽脀此尊卑之辨也
賓左執爵祭豆奠爵興取肺坐絶祭嚌之興加于俎坐
捝手祭酒卒爵拜主人答拜受爵酌酢奠爵拜賓答拜
　正義鄭氏康成曰主人酌自酢者賓不敢敵主人主
　人達其意(賈疏賓不敢與主人為敵故主人酌自酢以達賓意若鄉飲射賓皆親酢主人以賓)
　(尊行敵禮故也)　敖氏繼公曰豆亦兼籩言也賓云卒爵拜
　主人云奠爵拜文互見
　案受爵酌酢亦如介禮少牢猶然惟徧獻衆賓畢乃
　酢為異耳
主人坐祭卒爵拜賓答拜揖執祭以降西面奠于其位
位如初薦俎從設
　正義鄭氏康成曰位如初復其位東面少牢饋食禮
　宰夫執薦以從設於祭東司士執俎以從設於薦東
　是則皆公有司為之與　賈氏公彦曰賓位在西階
　下東面今受獻於西階上執祭以降西面奠於其位
　明復西階下東面位也　敖氏繼公曰云位如初嫌
　既獻則位或異也　李氏如圭曰執祭謂脯也

右主人獻賓長自酢

衆賓升拜受爵坐祭立飲薦俎設于其位辯主人備答
拜焉降實爵于篚(辯音遍後同)
　正義鄭氏康成曰衆賓立飲賤不備禮鄉飲酒記曰
　立卒爵者不拜既爵備盡也盡人答拜　敖氏繼公
　曰立飲亦為不拜既爵也其説見鄉飲酒禮與其記
　辯謂皆有薦俎也其薦俎亦於毎獻一人則設之其
　答拜亦在毎人受爵之後　賈氏公彦曰公有司獻
　在衆賓後
　案先言薦俎而後言辯可知獻畢旋薦而後更獻也
　與少牢徧獻乃薦異其酌亦主人徧為之
　通論方氏慤曰必獻賓者以賓禮隆助祭之人故也

李氏如圭曰坊記云尸飲三衆賓飲一示民有上

　下也

右主人獻衆賓

尊兩壺于阼階東加勺南枋西方亦如之(勺時灼反)
　正義鄭氏康成曰為酬賓及兄弟行神惠不酌上尊
　卑異之就其位尊之兩壺皆酒優之(賈疏設尊之法皆有玄酒今兩)
　(壺皆酒無玄酒優之也)先尊東方示惠由近禮運曰澄酒在下
　(賈疏證壺尊亦飲在下者酒是三酒)　賈氏公彦曰上文獻賓及兄弟
　皆酌上尊獻是嚴正故得與神靈共尊至旅酬禮䙝
　故不敢酌上尊先尊東方乃設西方者東方主人位
　西方賓位見酒由主人來也　敖氏繼公曰為賓及
　兄弟設之也設尊於堂下者欲其便且别於大夫禮
　也兩壺皆酒别於上尊也西方之尊其在西階西與
　案加勺亦南柄北面酌也與堂上之尊同庭中凡四
　尊尊必朋設東西階下分賓主人黨也宗廟之禮尊
　者主於敬親者主於愛以敬為主故酳尸而不敢酬
　况於旅乎少牢不賓尸亦獻而止矣少牢賓尸而後
　尸舉旅行酬則殺乎正祭矣以愛為主故尸加爵而
　爵止亦欲與於祭者之無不醉也况主祭者乎一舉
　觶為旅酬始再舉觶為無算爵始而凡鄉飲射燕合
　情同愛之禮皆視乎此矣
　通論孔氏穎達曰記云澄酒在下澄謂沈齊也酒謂
　三酒稍卑之故陳於堂下　賈氏公彦曰案司尊彛
　職四時之祭皆有罍諸臣之所酢也特牲壺尊在下
　者士卑得與人君同少牢大夫堂下無尊者大夫尊
　辟人君故也
主人洗觶酌于西方之尊西階前北面酬賓賓在左
　正義鄭氏康成曰先酌西方者尊賓之義　敖氏繼
　公曰於此酬賓終正禮也酬賓於西方故酌西方之
　尊酬於下者宜近賓位便其奠之
　案西階前南於階正當賓位之東鄉飲酬賓在階上
　而此在階下者以賓位本在下也飲射主於燕賓則
　賓在堂上祭禮主於事尸則賓在堂下
主人奠觶拜賓答拜主人坐祭卒觶拜賓答拜主人洗
觶賓辭主人對卒洗酌西面賓北面拜
　正義鄭氏康成曰西面者鄉賓位立於西階之前賓
　所答拜之東北(賈疏主人西面授賓北面答拜明主人不得過於賓)　敖氏繼
　公曰此賓主之拜亦皆北面少牢下篇云主人奠爵
　於篚對
主人奠觶于薦北
　正義鄭氏康成曰奠觶於薦左非為其不舉行神惠
　不可同於飲酒(賈疏神惠右不舉生人飲酒左不舉今行神惠不可同於飲酒故奠於左)
　(與生人相變)　敖氏繼公曰不授而奠酬之正禮薦北薦
　左也既奠則復位北面拜文不具耳此奠觶於庭皆
　將舉者也而或在薦左或在薦右各從其便不取奠
　者於左將舉於右之義也
　案上文賓北面拜拜受也從無賓拜受而主人不拜
　送之禮故敖氏謂文不具
賓坐取觶還東面拜主人答拜(還音旋)
　正義鄭氏康成曰還東面就其位薦西(賈疏云還東面則賓初坐)
　(取觶薦東西面可知)　敖氏繼公曰賓坐取觶興象受之也賓
　取觶亦西面還而東面拜謝主人之奠觶也執奠觶
　而拜所以見其意奠而不辭既則以拜謝之皆變於
　飲酒之儀也
賓奠觶于薦南揖復位
　正義鄭氏康成曰奠觶薦南明將舉　敖氏繼公曰
　東面而奠於薦南亦便也復位主人復阼階下西面
　位
　案以下文及少牢觀之則奠觶薦右者或舉或不舉
　故敖謂取其便也凡飲射燕無舉奠酬者祭則有之
　蓋飲射燕皆正賓也不可以盡人之歡祭則尸為主
　賓非正也不可不廣神之惠

右主人酬賓長


案獻酢酬三者具而禮成故獻之禮成於酬賓主


之正禮然也此主人酬賓所以成獻賓之禮少牢


下篇亦酬尸以賓尸在堂則以賓禮事之也特牲


但酬賓而已尸則不敢酬之以其在室神之也

主人洗爵獻長兄弟于阼階上如賓儀
　正義鄭氏康成曰酬賓乃獻長兄弟者獻之禮成於
　酬先成賓禮此主人之義亦有薦脀設於其位(賈疏下記)
　(云長兄弟及宗人折是也)私人為之與　賈氏公彦曰云如賓儀
　則長兄弟初受獻於阼階上時亦薦脯醢設折俎於
　阼階上祭訖乃執以降設於下位也　敖氏繼公曰
　獻於阼階上異内外也獻亦西南面賓賓長也如賓
　儀兼酢言
　案賓俎公有司設之記云公有司獻次衆賓此兄弟
　俎私臣設之記云私臣獻次兄弟鄭意以其班應爾
　也

右主人獻長兄弟自酢

洗獻衆兄弟如衆賓儀
　正義鄭氏康成曰獻卑而必為之洗者顯神惠此言
　如衆賓儀則知獻衆賓洗明矣　敖氏繼公曰獻衆
　兄弟與獻長兄弟之禮相屬乃為之洗者以其承已
　自酢之後故須洗之也然則獻衆賓於自酢之後則
　亦宜為之洗矣上經不言文畧耳　賈氏公彦曰私
　臣職賤獻在衆兄弟後　郝氏敬曰佐食薦俎亦設
　於此時
　案如衆賓之升拜受亦異於少牢賓尸之升受而不
　拜也敖氏謂主人承已自酢之後故為之洗然則鄉
　飲射賓長一人洗其餘經無文者容以主人不自酢
　之故與

右主人獻衆兄弟

洗獻内兄弟于房中如獻衆兄弟之儀
　正義鄭氏康成曰内兄弟内賓宗婦也(賈疏下記云内賓宗婦彼)
　(注云内賓姑姊妹宗婦族人之婦若然兄弟者服名故號婦人為兄弟)如衆兄弟如其
　拜受坐祭立飲設薦俎於其位而辯内賓位在房中
　之尊北(賈疏下記云尊兩壺于房中西墉下南上内賓立於其北東面南上宗婦北堂東面北上)
　不殊其長畧婦人也(賈疏上獻賓於西階上獻衆兄弟於阼階上皆殊其長此不殊)
　(畧也)有司徹曰主人洗獻内賓於房中南面拜受爵(賈疏)
　(引有司徹者見此内賓受獻時亦南面拜受爵)　敖氏繼公曰獻之蓋西北
　面
　案内兄弟贊主婦者亦在焉旅酬則主婦為始獻則
　主人為主婦人統於丈夫不貳尊也　下記注云内
　賓象衆賓宗婦象兄弟又云内賓之長取觶酬宗婦
　之姒宗婦之姒亦取觶酬内賓之長是均也若獻而
　殊其長則長者須另為班房中廹隘且於時不暇故
　畧其禮與少牢同也然論房中之立位則内賓為長
　何則北堂者主婦位也内賓南上宗婦北上是宗婦
　之長統於主婦而主婦不兼統内賓之長也下注云
　内賓之長南面答拜而不言宗婦謂酢也則首獻内
　賓之長可知矣
主人西面答拜更爵酢卒爵降實爵于篚入復位
　正義鄭氏康成曰爵辯乃自酢以初不殊其長也内
　賓之長亦南面答拜　賈氏公彦曰獻時不殊其長
　酢時猶如賓及兄弟殊其長　敖氏繼公曰更爵亦
　在房中者也獻畢乃酢其長亦猶賓致爵於主人主
　婦而受爵酢于主人之義也不言酢儀其禮可得而
　推故耳
　案主人酢於内賓之長出房主婦則洗觶酌西面以
　酬内賓之長奠觶拜内賓之長西面答拜主婦坐祭
　卒觶拜内賓之長答拜主婦洗觶酌奠於薦北内賓
　之長東面坐取觶還西面拜主婦答拜内賓之長奠
　觶於薦南復位此奠觶為房中旅酬之始

右主人獻内兄弟自酢

欽定儀禮義疏卷三十五
欽定四庫全書
欽定儀禮義疏卷三十六
　特牲饋食禮第十五之三
長兄弟洗觚爲加爵如初儀不及佐食洗致如初無從
　正義鄭氏康成曰大夫士三獻而禮成多之為加也
　不及佐食無從殺也致致於主人主婦　賈氏公彦
　曰如初儀者如賓長三獻之儀但賓長獻十一爵此
　兄弟長加獻唯有六爵洗觚爲加獻一也尸酢長兄
　弟二也獻祝三也致爵於主人四也致爵於主婦五
　也受主人酢六也　敖氏繼公曰無從謂所獻所致
　者皆無燔從也無從則不啐酒而卒爵亦其異者
　案加爵之義有二一比於侑食勸飽之意一使長兄
　弟衆賓長得以伸其敬也及祝而不及佐食者佐食
　與旅而祝不與旅非但禮殺而已加爵而後致爵亦
　所以伸敬於主祭者也加爵用觚所以别於正獻也
　致爵於主婦旣乃更一觚以自酢故篚實二觚焉酢
　訖降奠于篚
　通論陸氏佃曰九獻之外謂之加明堂位曰加以璧
　散璧角是也蓋卒食之後其豆謂之加豆以其加於
　卒食之後也卒獻之後其爵謂之加爵以其加於卒
　獻之後也　陳氏祥道曰士禮主人主婦賓三獻又
　爵三長兄弟賓長利獻之也下大夫主人主婦賓三
　獻又爵二賓長與利獻之也上大夫特主人主婦賓
　三獻而已蓋士與下大夫無賓尸故有加爵上大夫
　有賓尸故無加爵天子諸侯有繹祭又有加爵禮所
　以隆於尊者也
　案大祫十三獻説者謂九獻外加爵三通嗣舉奠爲
　十三獻祫與時祭無加爵止有九獻竊疑特牲少牢
　大夫士四時之祭也大夫士有加爵而天子諸侯反
　廢加爵之禮於理未合疏蓋本之崔氏姑存以備考
右長兄弟爲加爵

衆賓長爲加爵如初
　正義敖氏繼公曰如初亦如亞獻也此亦無從尸祭
　酒啐酒而爵止
爵止
　正義鄭氏康成曰尸爵止者欲神惠之均於在庭
　賈氏公彦曰加爵停之使庭行旅酬
　案大夫賓尸尸作三獻之爵遂繼之以旅酬是尸自
　行其惠於廟中也士不賓尸則尸不出堂而行旅酬
　之禮矣故於加爵而爵止所以示致惠之意而使上
　下同其愛内外致其忱至於既醉而止也蓋三獻以
　申敬故爵止而上下内外無不獻焉斯以廣敬也加
　爵以盡歡故爵止而上下内外無不酬焉斯以合歡
　也
　存疑敖氏繼公曰曏者三獻用爵其爵止而主人主
　婦之致亦用爵蓋放尸器而用之也此爵止之後室
　中及庭中行禮者皆用觶則此加爵亦當用觶矣尸
　爵止於舉觶之節又欲觶之徧行也
　案加爵不言用某器蒙上文洗觚而言也下記云二
　觚長兄弟加爵並用之旣則奠于篚矣衆賓長同時
　加爵其用觚可知敖氏用觶之説未足據也

右衆賓長爲加爵爵止

嗣舉奠
　正義鄭氏康成曰嗣主人將爲後者(賈疏不言適而言將爲後者欲)
　(見無適長立庶子及同宗爲後者皆是)舉猶飲也(賈疏舉而飲之)使嗣子飲奠
　者將傳重累之者(賈疏將使爲嗣牽累崇敬承重祭祀之事)　賈氏公彦
　曰奠即上文祝酌奠奠於鉶南是也　敖氏繼公曰
　舉奠謂舉奠觶而飲之重適故特爲此禮是惟主於
　有適者言之無適則已　孔氏穎逹曰因嗣子舉奠
　觶飲之自是以後因號嗣子爲舉奠
　案以傳宗廟之重言之曰受重以承祖宗之貺言之
　曰舉奠祭祀之陳饌以奠而成嗣舉奠則雖在子弟
　之列而已付以他日祭祀之事矣既醉之詩曰君子
　有孝子孝子不匱永錫爾類是公尸之所以嘉告而
　祝其勿替引之者也其舉奠必在加爵爵止之後何
　也加爵則室中之禮將畢矣若待旅酬而後舉又無
　以行吾敬也惟於爵止而舉奠可以明前人之保佑
　其子孫焉於其舉奠而洗酌又可以明祚胤之致孝
　其宗祖焉其序在長兄弟加爵之後而又在兄弟弟
　子舉觶之先情深而文美也
　通論鄭氏康成曰記云登餕以上嗣謂君之適長子
　也又云尊祖之道也謂上嗣祖之正統也大夫之嗣
　無此禮辟君也　孔氏穎逹曰大夫嗣子不舉奠則
　此舉奠者天子諸侯及士之子禮郊特牲云舉斚角
　詔妥尸天子有奠斚諸侯有奠角在於饋食隂厭之
　時設饌於奥奠於鉶南迎尸主而入即席東面尸舉
　所奠之斚祭之至九獻之後嗣子舉所奠斚飲而卒
　爵所謂受爵也大夫之嗣子無舉奠避諸侯士卑故
　不嫌也
　案大夫辟君士卑不嫌此通例也但天子諸侯所以
　有上嗣受爵之禮者以天子諸侯繼世為君而卿大
　夫不世爵故其嗣子不遽行舉奠者不敢以卿大夫
　自居也士之子爲士者家有之故其嗣子得行舉奠
　禮亦即乎人心之安焉耳
盥入北面再拜稽首
　正義敖氏繼公曰盥盥于洗也再拜稽首重尊者之
　賜也北面亦於戸西
　案再拜稽首者惟主人而已嗣繼體亦如之不敢當
　西面之位故北面
尸執奠進受復位祭酒啐酒尸舉肝舉奠左執觶再拜
稽首進受肝復位坐食肝卒觶拜尸備答拜焉(注古文備爲復)
　正義敖氏繼公曰奠鉶南之觶也肝即曏之加於菹
　豆者也位室中之位也坐卒觶亦異其室中之禮凡
　子姓受主人之獻亦立卒爵不拜既爵　鄭氏康成
　曰食肝受尊者賜不敢餘也備猶盡也每拜答之
　賈氏公彦曰直言受肝明有鹽下記云佐食設豆鹽
　是也受尊者賜不敢餘食若不盡直云嚌之而已
　案凡廟中之盥或爲薦或與執事上文舉奠者盥入
　欲自潔以洗酌也尸執奠舉肝必親亦猶親舉角執
　黍以授主人也
舉奠洗酌入尸拜受舉奠答拜
　正義鄭氏康成曰嗣舉奠因而酌尸天子則有子孫
　獻尸之禮文王世子曰其獻則以上嗣是也
尸祭酒啐酒奠之舉奠出復位
　正義鄭氏康成曰啐之者答其欲酢已也奠之者復
　神之奠觶嗣齒於子姓(賈疏姓之言生子之所生謂孫行者嗣亦孫之流故齒之)
　凡非主人升降自西階(賈疏曲禮云爲人子者升降不由阼階是也)　敖
　氏繼公曰舉奠酌以進尸反尸之奠觶耳尸祭啐奠
　之如初禮新之　李氏如圭曰啐而奠之與挼祭時同
　案奠不舉或祭畢時與薦俎敦同改設於西北隅與
　復位者嗣復阼階下西面之位注云嗣與子姓齒此
　惟階下無事時則然若以宿尸門外之立位與登餕
　上食之位觀之則嗣位在長兄弟之上重適也

右嗣舉奠

兄弟弟子洗酌于東方之尊阼階前北面舉觶于長兄
弟如主人酬賓儀
　正義鄭氏康成曰弟子後生也　賈氏公彦曰弟子
　洗觶酌于東方之尊阼階前東面獻長兄弟長兄弟
　北面拜受弟子奠于薦南長兄弟坐取觶還西面拜
　弟子北面答拜長兄弟奠于薦比揖復位故曰如主
　人酬賓儀　敖氏繼公曰如主人酬賓儀是亦在長
　兄弟之右也此有代主人酬長兄弟之意故位與主
　人同主人酬賓奠觶于薦北此則當奠于薦南而長
　兄弟則取觶還西面奠于薦北也
　案兄弟弟子謂兄弟之弟若子一人也

右兄弟之弟子舉觶于其長

宗人告祭脀(脀支膺反)
　正義鄭氏康成曰脀俎也所告者衆賓衆兄弟内賓
　也(賈疏知無長賓長兄弟者以初得獻時即祭肺於階上其獻長兄弟如賓儀則亦獻時祭可知)獻
　時設薦爼于其位至此禮又殺告之祭使成禮也其
　祭皆離肺不言祭豆可知(賈疏上文言薦爼設于其位薦即豆也)　敖
　氏繼公曰所告者衆賓衆兄弟内兄弟也公有司私
　臣亦存焉記言衆賓以至私臣皆肴脀膚一離肺一
　又云公有司獻次衆賓私臣獻次兄弟將羞乃告祭
　脀蓋與燕禮大夫祭薦之意同
　案注謂衆賓衆兄弟内賓則佐食亦在其中矣祭脀
　使之成禮又因以爲羞庶羞之節也燕禮之祭薦者
　大夫而已旣脫屨升席故先羞而後祭所以安之也
　此則凡在庭中者皆祭焉又不獨薦而有俎故必先
　祭乃羞也告必宗人何庭長也
乃羞
　正義鄭氏康成曰羞庶羞也下尸胾醢豆而已(賈疏尸豆)
　(膮炙胾醢祝以下降於尸當去膮炙)此所羞者自祝主人至於内賓(賈疏)
　(衆賓兄弟皆在可知)無内羞(賈疏以尸尊尚無内羞決之)　敖氏繼公曰此
　但以羞爲文則是自尸而下以至於私臣皆然也大
　夫祭禮羞於尸祝主人主婦與羞於賓兄弟内賓及
　私臣不同時又加以内羞此則一之亦士禮異也
　李氏如圭曰少牢下篇云羞及私人辯　郝氏敬曰
　庶羞即豕肉爲之王制曰庶羞不踰牲
　案天子諸侯正祭百物備故賓長受酢後薦尸以羞
　豆羞籩至繹祭而後及於主祭與助祭者楚茨之詩
　曰爲豆孔庶爲賓爲客毛傳以爲繹而賓尸及賓客
　是也大夫正祭羞於尸庶羞四豆至賓尸則尸侑主
　人主婦内羞庶羞兼有之賓兄弟内賓及私人亦有
　庶羞不賓尸羞於尸亦庶羞四豆致爵後尸祝主人
　主婦内羞庶羞兼有之賓兄弟以下則無士羞於尸
　亦庶羞四豆祭脀之後祝主人以下有庶羞而皆無
　内羞所以明隆殺之等也祝主人以下必有庶羞何
　也禮無酬而不羞者雖鄕飲射一獻之禮亦有之是
　皆爲飲酒設也

右祭脀乃羞

賓坐取觶阼階前北面酬長兄弟長兄弟在右
　正義鄭氏康成曰薦南奠觶　楊氏復曰所取觶即
　主人酬賓之觶　敖氏繼公曰長兄弟在右賓在左
　各象其位也
　案此與鄕飲射先酬主人異者庭事非堂事也主人
　祝並在室中以尸不與酬故主人祝亦不與酬也
　通論賈氏公彦曰特牲禮堂下行旅酬無算爵並有
　在室中者不與旅酬之事大夫賓尸尸與旅酬不與
　無算爵故别使二人舉觶于尸侑尸侑得舉爲旅酬
　徧及堂下尸與旅酬者以其賓尸在堂故也若不賓
　尸堂下無旅酬直行無算爵而已尸不與之以其堂
　下不設尊堂上與神靈共尊不得行旅酬故闕之此
　特牲堂下得旅酬無算爵並行者以其堂下與神靈
　别尊故爲加爵禮尸於室中酌上尊堂下旅酬行神
　惠酌下尊故大夫賓尸不賓尸及士之祭禮旅酬及
　無算爵或行或不皆參差不等也賓酬長兄弟長兄
　弟在右下文長兄弟酬衆賓長自左受旅如初是賓
　主相酬主人常在東各守其位也其同在賓中則受
　酬者在左鄕飲酒衆賓受介酬者自介右鄭注云尊
　介使不失故位衆受酬者受自左異其義也蓋同類
　之中受者於左尊右也
賓奠觶拜長兄弟答拜賓立卒觶酌于其尊東面立長
兄弟拜受觶賓北面答拜揖復位
　正義鄭氏康成曰其尊長兄弟尊也此受酬者拜亦
　北面　賈氏公彦曰自飲酌已尊酬人時酌彼尊各
　自其酒　敖氏繼公曰阼階東之尊爲長兄弟而下
　設之故曰其尊若彼自有之然西方之尊亦如之東
　面立變於鄕飲酒酬者之儀也鄕飲酒禮賓東南面
　酬主人主人西南面酬介此東面酬長兄弟亦惟北
　面受之下放此
　案此時房中内賓長亦舉主婦所酬之觶以酬宗婦
長兄弟西階前北面衆賓長自左受旅如初
　正義鄭氏康成曰初賓酬長兄弟　敖氏繼公曰初
　謂奠觶拜受旅者答拜也
長兄弟卒觶酌于其尊西面立受旅者拜受長兄弟北
面答拜揖復位衆賓及衆兄弟交錯以辯皆如初儀(錯七)
(各反)
　正義鄭氏康成曰交錯猶言東西　毛氏萇曰東西
　爲交邪行爲錯　敖氏繼公曰交錯謂二黨互相酬
　也初儀即上文所言相酬之禮
　案飲射禮旅于西階上者皆以次相酬惟特牲禮互
　旅於其階交酌於其尊故云交錯以有子姓兄弟與
　飲射異也以辯亦遂及私人
　通論李氏如圭曰楚茨云獻酬交錯禮儀卒度笑語
　卒獲古者於旅也語謂此時也　孔氏穎逹曰旅酬
　之禮交錯以至於辯是得人之歡心以事其先故神
　安而報之以福

右賓與兄弟旅酬

爲加爵者作止爵如長兄弟之儀(爲如字)
　正義鄭氏康成曰於旅酬之間言作止爵明禮殺並
　作(賈疏堂下庭中行旅酬未訖爲加爵者作止爵故云禮殺並作)　賈氏公彦曰前
　衆賓長爲加爵如初爵止今還使爲加爵者作止爵

李氏如圭曰賓酬長兄弟長兄弟酬賓二觶繼舉

　至於禮殺故不俟其畢而作止爵　敖氏繼公曰奠
　觶旣舉其禮一終於此可以作止爵矣不俟再旅者
　其意亦與三獻作止爵於獻賓之前者同
　案云如長兄弟之儀則尸亦酢之又獻祝致爵于主
　人致爵於主婦而作於主人矣旣乃降奠觚于篚

右衆賓長作止爵

長兄弟酬賓如賓酬兄弟之儀以辯卒受者實觶于篚
　正義鄭氏康成曰長兄弟酬賓亦坐取其奠觶此不
　言交錯以辯賓之酬不言卒受者實觶于篚眀其相
　報禮終於此其文省　賈氏公彦曰此長兄弟所舉
　奠觶即上弟子舉觶於其長者也　敖氏繼公曰如
　謂儀略同耳其異者則以意定之

右兄弟與賓旅酬

賓弟子及兄弟弟子洗各酌于其尊中庭北面西上舉
觶于其長奠觶拜長皆答拜舉觶者祭卒觶拜長皆答
拜
　正義鄭氏康成曰弟子舉觶於其長所以序長㓜教
　孝弟　敖氏繼公曰此舉觶爲無算爵始中庭東西
　之中也其南北節則皆少南於其長之前與西上者
　尊賓之弟子也是時長皆在東西面之位而拜之卒
　觶坐卒觶也此觶乃代主人舉之故其儀與鄕飲舉
　觶者略同
舉觶者洗各酌于其尊復初位長皆拜舉觶者皆奠觶
于薦右(注今文曰奠于薦右)
　正義敖氏繼公曰薦右賓之薦南兄弟之薦北也奠
　于此者因其所改奠之處也縁長者之意不欲勞其
　復遷之
　存異鄭氏康成曰奠觶進奠之於薦右非神惠也(賈疏)
　(無算爵在下自相勸故謂非神惠奠于薦右同於生人飲酒舉者奠于薦右也)
　案無算爵正欲賓兄弟之旣醉而出並受其福也其
　爲行神惠也明甚注疏因前有神惠右不舉之說今
　無算爵奠右而亦舉故曲爲之解耳必如敖說乃於
　經例合
長皆執以興舉觶者皆復位答拜長皆奠觶于其所皆
揖其弟子弟子皆復其位
　正義敖氏繼公曰執以興亦象受之其所薦右也揖
　揖之使復其位　鄭氏康成曰復其位者東西面位
　凡堂下拜亦皆北面(賈疏云凡者賓以下至於私人拜受送皆北面)
　案奠於薦左復舉而奠之薦右明將舉也奠於薦右
　則無所用其遷矣苐執而奠於其所耳雖不變易猶
　必親執以明敬也與鄕飲射同此時内賓之少者宗
　婦之少者亦各舉觶於其長以爲無算爵始
爵皆無算
　正義鄭氏康成曰算數也賓取觶酬兄弟之黨長兄
　弟取觶酬賓之黨唯己所欲亦交錯以辯無次第之
　數因今接㑹使之交恩定好優勸之
　存疑敖氏繼公曰此亦賓先舉奠觶酬兄弟長交錯
　以辯卒飲者洗酌反奠於故處長兄弟又舉奠觶酬
　賓長亦交錯以辯卒飲者洗酌亦反奠於故處賓及
　兄弟又迭舉奠觶皆如初終而復始故云爵皆無算
　其儀與旅酬異者唯不拜耳
　案敖氏謂賓先舉奠觶旅辯而後兄弟長復舉奠觶
　以此解無算爵與鄕飲射禮不合無算爵有二義一
　則終而復始與旅酬之有爵數者不同一則惟己所
　欲與旅酬之以次相酬者亦不同如敖氏解則旅酬
　與無算爵一例矣或謂下記宗人獻與旅齒於衆賓
　佐食於旅齒於兄弟今注謂無次第何也曰是惟旅
　則以齒序耳非所論於無算爵也或又曰注鄕射無
　算爵固云主人之觶以之次賓賓長之觶以之兄弟
　是明以序相酬矣曰祭禮無算爵行之堂下者也賓
　禮無算爵先行之堂上而後之堂下者也堂上不以
　序勢不能辯及於下下亦無躐而旅於在上之禮行
　之堂下交酌於其尊互旅於其階主於飫祌之惠而
　已故惟己所欲而不嫌其無等也

右弟子各舉觶遂無算爵

利洗散獻于尸酢及祝如初儀降實散于篚
　正義鄭氏康成曰利佐食也言利以今進酒也更言
　獻者以利侍尸禮將終宜一進酒嫌於加酒亦當三
　也不致爵禮又殺也　賈氏公彦曰利與佐食乃有
　二名者以上設爼啓㑹爾敦之時以黍稷爲食故名
　佐食今進酒酒以供養故名利利即養也少牢名佐
　食上利執羊爼下利執豕爼者大夫禮文故卽兩見
　其名更言獻者上主人獻主婦獻賓長三獻長兄弟
　加爵衆賓長加爵通利洗散獻尸亦三尸飲六士祭
　事尸禮畢也　郝氏敬曰禮將終告利成故利終獻
　以成禮

右佐食獻尸祝

主人出立于戸外西面
　正義鄭氏康成曰事尸禮畢　敖氏繼公曰戸外戸
　東少南也不立于阼亦變於大夫
祝東面告利成
　正義鄭氏康成曰利猶養也共養之禮成　敖氏繼
　公曰東面于戸外之西
　通論賈氏公彦曰祝告利成士在戸外大夫在階上
　天子諸侯在堂下　鄭氏康成曰詩禮儀旣備鐘鼓
　旣戒孝孫徂位工祝致告祭禮畢孝孫徃堂下西面
　位祝於是致孝孫之意告尸以利成　孔氏穎逹曰
　特牲告利成卽云尸謖祝前主人降少牢告利成卽
　云祝入尸謖主人降此二者皆祝致尸意以告主人
　也所以然者孝子事尸有尊親之義命當由尊者出
　非主人所當先發也天子彌尊備儀盡飾則祝先致
　尸意告主人已乃更致主人之意以告尸故鄭箋云
　告尸以利成也其告主人則同主人報告則有差
尸謖祝前主人降(謖所六反)
　正義鄭氏康成曰謖起也前猶導也少牢饋食禮曰
　祝入尸謖主人降立于阼階東西面祝先尸從遂出
　于廟門前尸之儀士虞禮備矣
　案士虞禮尸出主人不降者如尸入時堂上初位也
　少牢賓尸主人送于廟門外者如其出迎之初位也
　此尸入主人立于階下故其出也亦降立于階下如
　初位與不賓尸之禮同
　通論鄭氏康成曰詩云神具醉止皇尸載起鼓鐘送
　尸尸卽神也神醉而尸謖送尸而神歸尸出入奏肆
　夏
　案據周官及詩疏王祭祀尸出大祝令小祝送尸出
　廟門祝不出尸入于次釋服掌祧受之尸乃歸掌祧
　藏尸隋與其服
祝反及主人入復位命佐食徹尸俎俎出于廟門
　正義敖氏繼公曰言及見其先入也　鄭氏康成曰
　俎所載於肵俎少牢禮曰有司受歸之　朱子曰詩
　云廢徹不遲以疾爲敬也
　案先徹肵俎者尸出宜終其事必言出於廟門者嫌
　如少牢正祭佐食徹肵俎仍降設於阼階南也
徹庶羞設于西序下
　正義鄭氏康成曰爲將餕去之尚書傳曰宗室有事
　族人皆侍終日大宗已侍於賓奠然後燕私燕私者
　何也已而與族人飲也此徹庶羞置西序下者爲將
　以燕飲與　賈氏公彦曰徹庶羞不入於房而設於
　西序下以擬燕故也必知祭有燕者楚茨詩云鼓鐘
　送尸下云備言燕私鄭箋云祭祀畢歸賓客之俎同
　姓則留與之燕所以尊賓客親骨肉也大夫當日賓
　尸則無燕禮不賓尸與士禮同亦當有燕　敖氏繼
　公曰徹者亦佐食也徹庶羞亦改設者尊尸食故未
　卽去之西序下其東也此先徹庶羞亦與大夫禮相
　變
　案庶羞尸入乃加視薦俎敦較輕且下文餕簋鉶而
　不及庶羞無所用宜先徹之西序下從其方也與東
　序下主人俎豆籩之設相對
　存疑鄭氏康成曰自尸祝至於兄弟之庶羞蓋宗子
　以與族人燕飲於堂内賓宗婦之庶羞主婦以燕飲
　於房

右尸出

筵對席佐食分簋鉶
　正義敖氏繼公曰筵對席設對席於饌東也此於神
　席亦爲少北其名義與昬禮之對席同下篇放此簋
　卽敦之異名分簋鉶者以簋分簋實以鉶分鉶羹也

鄭氏康成曰爲將餕分之也分簋者分敦黍於㑹

　爲有對也祭統曰餕者祭之末也不可不知也是故
　古之人有言曰善終者如始餕其是已
　案此時奥席未徹敖氏謂設對席略近北是也天子
　八簋餕以六諸侯六簋餕以四大夫四簋餕以二士
　二簋則其餕也一而已知所分爲黍者以少牢資黍
　決之又上文尸親嘏摶黍而不及稷在所略也少牢
　兩鉶俱餕此僅分其一亦降大夫禮分簋之法鄭敖
　二說不同敖氏近之以鉶無㑹則必别以一鉶分之
　也鉶旣爾簋亦宜同
宗人遣舉奠及長兄弟盥立于西階下東面北上
　正義敖氏繼公曰舉奠子姓也云及長兄弟則主人
　之子位在長兄弟之上明矣立于西階下俟命也其
　位蓋在賓之東北
祝命嘗食籑者舉奠許諾升入東面長兄弟對之皆坐
(籑與餕同注古文籑皆作餕)
　正義鄭氏康成曰命告也士使嗣子及兄弟籑其惠
　不過族親(賈疏決下篇少牢二佐食及二賓長餕眀惠及異姓)　敖氏繼公曰
　嘗食二字或當在籑者之下舉奠東面升尸席也長
　兄弟對之升對席也使嗣子籑故不敢以賓長對之
　而使長兄弟也士以二人籑降於大夫者兩也其籑
　惟以嗣子及長兄弟又與大夫禮相變　郝氏敬曰
　命嘗食籑者猶言命籑者嘗食
　案祝命嘗食以祖宗之命命之也不曰餕餘者嫌其
　近於褻
　通論鄭氏康成曰鬼神者祭不獨饗之使人餕之恩
　澤之大者也　陳氏祥道曰祭禮利成則尸謖尸謖
　則命餕士餕二人故一簋一鉶大夫之餕四人故兩
　鉶二豆資黍於羊俎兩端然則諸侯以四簋黍則每
　變以衆其分而資之可知矣天子諸侯之餕自君以
　至百官下而煇胞翟閽之吏皆與焉以明惠周於境
　内也大夫之餕二佐食二賓長而已以明惠及於其
　臣也士之餕舉奠與長兄弟而已以明惠止於其親
　也　張子曰聖人無一事不示教况廟中有境内之
　象乎執事至晏朝固已飢矣故廟中而食其餘　方
　氏慤曰祭統云凡餕之道每變以衆故始則君與三
　卿共四人變而加以兩故大夫六人又變而加以兩
　故士八人又變則又加以百官蓋以示其惠之愈廣
　也
　案據祭統不言世子餕故先儒有王世子餕諸侯世
　子不餕避王之說若然則大夫無爲避君矣大抵大
　夫不世爵故其嗣子旣不敢行舉奠禮自不敢行登
　餕禮皆嫌其以大夫自居也天子國君繼世則其嗣
　子旣行舉奠禮自當行登餕禮故記曰其登餕受爵
　以上嗣尊祖之道也祭統以施惠言文王世子以尊
　祖言
佐食授舉各一膚
　正義敖氏繼公曰以膚爲舉亦欲其每食則啗之
　李氏如圭曰餕者舉膚降於尸也
　案俎釋三个將以改饌則授餕者惟膚耳舉莫重於
　體骨至膚則有食味之道蓋與簋黍鉶羮同致其美
　焉所以加惠於子孫者不可同於事祖宗之義也
主人西面再拜祝曰籑有以也兩籑奠舉于俎許諾皆
答拜
　正義鄭氏康成曰祝告籑釋辭以戒之言女餕此當
　有所以也以先祖有徳而享於此祭餕其餘亦當以
　之也少牢饋食禮不戒者非親昵也(賈疏謂二佐食與二賓長非親)
　舊說曰主人拜下餕席南　敖氏繼公曰主人西面
　蓋於其位俎者上籑豕而下籑腊與
　案上餕主人之子也父拜之爲行禮也冠禮見于母
　母拜之義與此同餕者答亦再拜下執爵拜同
若是者三
　正義鄭氏康成曰丁寧戒之　敖氏繼公曰所以見
　主人殷勤之意也三者總言之蓋禮成於三也然則
　主人拜祝釋辭籑答拜者又二也
皆取舉祭食祭舉乃食祭鉶食舉
　正義敖氏繼公曰祭舉亦振祭嚌之食食乃祭鉶變
　於尸　鄭氏康成曰食乃祭鉶禮殺(賈疏決尸祭鉶吿旨訖始食)

李氏如圭曰祭食簋實也

　案取舉執於左手猶尸之左執肺脊也先祭食乃祭
　舉者黍重而膚輕也食食而後食舉亦如尸禮
卒食主人降洗爵宰贊一爵主人升酌酳上籑上籑拜
受爵主人答拜酳下籑亦如之
　正義鄭氏康成曰少牢饋食禮曰贊者洗三爵酌主
　人受于户内以授次籑(賈疏引少牢見此禮亦然)舊說云主人北
　面授下籑爵
　存疑敖氏繼公曰酳下籑亦東面于其席前之北授
　之
主人拜祝曰酳有與也如初儀
　正義鄭氏康成曰主人復拜爲戒也言女酳此當有
　所與也與者與兄弟也謂敎化之　敖氏繼公曰初
　儀主人再拜及兩籑許諾也
兩籑執爵拜
　正義鄭氏康成曰答主人也　敖氏繼公曰此著其
　拜之異於上者也凡男子執爵拜皆左執之内則曰
　凡男拜尚左手
祭酒卒爵拜主人答拜兩籑皆降實爵于篚
　正義敖氏繼公曰上籑將酢乃亦實爵于篚者宜與
　下籑共終其事不可由便也
上籑洗爵升酌酢主人主人拜受爵
　正義鄭氏康成曰下籑復兄弟位不復升也　敖氏
　繼公曰上籑得親酢者尸已出故也此亦變於大夫
　之禮大夫籑者不親酢酢主人東面鄕之於其位主
　人亦西面拜主人父也上籑子也先拜而不以爲嫌
　者以事籑之禮當然與事尸之意微相類　郝氏敬
　曰二籑卒爵並降獨上籑升酢主人重嗣子也
　案洗爵升酢主人猶向者舉奠洗復神之奠觶也凡
　酌酒無不拜受者雖尸之尊猶然燕禮臣獻爵君亦
　拜受父子可推矣
上籑卽位坐答拜
　正義鄭氏康成曰旣授爵户内乃就坐　賈氏公彥
　曰主人位在户内下籑席南西面故上籑授爵於戸
　内乃就坐
　案卽位而後拜送者禮之常猶鄕飲酒主人拜送必
　於阼階賓拜送必於西階之類是也
主人坐祭卒爵拜上籑答拜受爵降實于篚主人出立
于戸外西面
　正義鄭氏康成曰籑禮畢　敖氏繼公曰戸外亦戸
　東
　通論陳氏祥道曰士籑有戒而大夫之籑不戒士籑
　受爵皆拜大夫之籑受爵不拜何也大夫之籑不戒
　以其非舉奠也受爵不拜以其非貴者也
　案士籑以子姓兄弟故主人親祝而上籑不復親嘏
　少牢之上籑以賓故上籑親嘏而主人不復親祝皆
　相變也

右籑

祝命徹阼俎豆籩設于東序下
　正義鄭氏康成曰命命佐食阼俎主人之俎宗婦不
　徹豆籩徹禮略各有爲而已(賈疏佐食設俎理應佐食還自徹俎宗婦贊設)
　(豆籩理應宗婦徹豆籩以徹禮略故宗婦豆籩佐食并徹之云各有爲而已者謂宗婦徹祝俎豆籩佐食)
　(徹阼俎豆籩各自有爲何必依前所設之時也)設於東序下亦將燕也　賈
　氏公彥曰下文云佐食徹阼俎堂下俎畢出又退在
　下者欲見先徹室内俎乃徹堂下也　敖氏繼公曰
　阼俎以其設於主人之位而名之也戸内之東祭時
　室中之主位也東序下堂上之主位也宗婦不徹之
　者以改設於東序非婦人之事也其設之面位亦如
　在室旣籑乃徹阼薦俎亦變於大夫禮
祝執其俎以出東面于戸西
　正義鄭氏康成曰俟吿利成少牢下篇云祝告利成
　乃執俎以出　敖氏繼公曰不俟改設尸俎而先出
　者亦異於大夫此云户西則主人立於户東明矣
　賈氏公彥曰案有司徹不賓尸祝執俎出於廟門有
　司受歸之
宗婦徹祝豆籩入于房徹主婦薦俎
　正義鄭氏康成曰宗婦旣並徹徹其卑者士虞禮曰
　祝薦席徹入于房　敖氏繼公曰此所徹者皆置于
　房故宗婦得爲之不言席文省
　存疑賈氏公彥曰宗婦徹祝豆籩入房者爲主婦將
　用之燕内賓于房
　案豆籩自東房出還徹之入於房宜也諸父兄弟備
　言燕私謂燕于廟後之寢也丈夫之燕不於堂則房
　中蓋未必有婦人之燕
　通論鄭氏康成曰周官膳夫凡王祭祀則徹王之胙
　俎胙俎最尊也其餘則其屬徹之王后受尸之爵飲
　於房中之俎則内小臣徹之
佐食徹尸薦俎敦設於西北隅几在南厞用筵納一尊
佐食闔牖户降祝告利成降出主人降卽位(厞符未反)
　正義鄭氏康成曰厞隱也少牢禮曰南面如饋之設

敖氏繼公曰旣餕復改設而未卽徹去者重其爲

　神之餘食也一尊酒尊也納於室中之北牖下必納
　之者以酌神之酒於是乎取之故亦改設而未卽徹
　於徹室中之饌乃幷去之不納玄尊者以其初不用
　於神也佐食闔牖戸因後出而爲之　李氏如圭曰
　釋宮云西北隅謂之屋漏孫炎注云屋漏者當室之
　北日光所漏入也
　案少牢不賓尸之改饌有司官徹此則正祭時設薦
　敦者主婦設俎者佐食至徹而改饌皆佐食爲之殺
　於大夫又改饌非婦職也士虞禮則以祝主之變於
　吉祭也設於西北隅几在南則士之改設而東面者
　喪祭吉祭皆同所以别於大夫之改設南面也
　存疑鄭氏康成曰不知神之所在或諸遠人乎尸謖
　而改饌爲幽闇庶其饗之所以爲厭飫此所謂當室
　之白(賈疏謂西北隅得户之明者)陽厭也則尸未入之前爲陰厭
　矣(賈疏謂祭於奥中不得户明)曾子問曰殤不備祭何謂陰厭陽
　厭也(賈疏引之者證成人備祭陰厭陽厭並有之義)　賈氏公彥曰孝子求
　神非一處故先爲陰厭後爲陽厭大夫禮陽厭南面
　此士禮東面雖面位不同當室之白則同
　辨正吳氏澄曰厭者殤祭之名此名不施於正祭也
　而鄭氏以祭初饗神于奥爲陰厭祭末改設于屋漏
　爲陽厭後人承其誤陸氏佃破其說之非是者得之
　案祝又吿利成爲籑也籑尸之餘所以終事神之事
　且爲主人降節故又告焉筵不布於地而用以厞納
　一尊而無爵觶皆非飲食之道舊說以此爲陽厭未
　必然也據曾子問祭成人者必有尸而祭殤必厭陰
　厭以祭宗子之殤陽厭以祭凡殤非以祭祖禰時尸
　未入之始爲陰厭尸旣出之後爲陽厭也且厭而以
　飽飫爲義則方始奠而祝饗神安得遽飽神嗜飲食
　尸醉飽而出矣又何藉以尸食之餘旣籑之後而以
　飫神乎抑厞用筵闔牖户皆尚幽闇之意於陽厭之
　義無當也蓋徹而不遽徹所以重之故改設於西北
　隅用筵而厞明示以異於神席之意則不可謂之陽
　厭明矣

右徹改設

宗人告事畢賓出主人送于門外再拜
　正義鄭氏康成曰拜送賓也凡去者不答拜　敖氏
　繼公曰門外廟門外也賓旣出則婦人亦徹室中之
　饌與
　案宗人告有司具則於門外位所以詔入也此吿事
　畢則於堂下位所以詔出也凡祭者之出入亦以此
　爲節
佐食徹阼俎堂下俎畢出
　正義鄭氏康成曰記俎出節兄弟及衆賓自徹而出
　唯賓俎有司徹歸之尊賓也　敖氏繼公曰阼俎執
　事俎之最尊者故其出也以之爲節賓長以下各自
　執之出以授人旣則復反其位　郝氏敬曰賓及兄
　弟以下之衆俎畢出各以歸也
　案堂下俎自賓俎而下祭畢乃徹此吉禮之通例與
　鄕飲射燕之徹俎乃羞者異矣

右禮畢

記特牲饋食其服皆朝服玄冠緇帶緇韠(食音嗣朝音潮)
　正義鄭氏康成曰於祭服此也皆者謂賓及兄弟筮
　日筮尸視濯亦玄端至祭而朝服朝服者諸侯之臣
　與其君日視朝之服大夫以祭今賓兄弟緣孝子欲
　得嘉賓尊客以事其祖禰故服之緇韠者下大夫之
　臣(賈疏士冠禮主人玄冠朝服緇帶素韠韠與裳同色大夫之臣朝服素韠此緇韠故云下大夫之臣)
　夙興主人服如初則固玄端　敖氏繼公曰皆者皆
　賓與兄弟及公有司私臣也助祭必朝服而不玄端
　服者與人之祭宜盛服也朝服用玄端之衣冠皮弁
　之裳故次於皮弁而尊於玄端此緇韠者其别於大
　夫助祭之賓與
　案卿大夫士助祭之服視祭於己之服皆加一等故
　士之賓兄弟亦如之所以然者惟天子不助祭降而
　五等之君無不助祭者其助祭之服皆加於己之祭
　服所以明有尊也則國君之臣視此矣記曰卿大夫
　冕而祭於公弁而祭於己士弁而祭於公冠而祭於
　己實則弁而祭於己者惟國君耳若大夫亦冠而祭
　於己如少牢之玄冠朝服是也大夫降而朝服故士
　降而玄端蓋自諸侯以達於士等而下之不爲屈也
　其助祭之服皆加等自士大夫之有司兄弟推而上
　之以達於君不爲僭也
唯尸祝佐食玄端玄裳黄裳雜裳可也皆爵韠
　正義鄭氏康成曰與主人同服　敖氏繼公曰士尸
　服玄端亦以其爲卒者之正服也然則尸服卒者之
　上服唯喪祭耳祝佐食與主人亦玄端者以其事尸
　於室尤爲近之故服宜與尸同言玄端玄裳又言黃
　裳雜裳可也者蓋以賤者或不能備服故制此禮以
　通之　孔氏穎達曰玄裳黃裳雜裳謂玄端之裳也
　朝服則素裳
　通論楊氏復曰玉藻云韠君朱大夫素士爵韋蓋天
　子諸侯玄端朱裳故朱韠大夫玄端素裳故素韠士
　玄裳黃裳雜裳可也故爵韠
　案五冕皆上玄下纁爵弁服亦下纁記曰衣正色裳
　閒色是也皮弁服則素衣素裳皆絲爲之記曰三王
　共皮弁素積是也至朝服則緇衣素裳衣用布而裳
　則絲矣玄端以玄裳爲正而黃裳雜裳亦通用之故
　云可也鄭氏以玄裳黃裳雜裳分上中下三等士蓋
　未必然
　總論孔氏穎達曰諸侯玄冕祭玄冠齊孤則爵弁祭
　亦玄冠齊齊祭異冠其三命以下大夫則朝服以祭
　士則玄端以祭皆玄冠也記曰玄冠綦組纓爲士之
　齊冠是齊祭同冠又曰五冕色俱玄齊服玄衣玄冠
　玄者陰色鬼神尚幽陰又曰韠從裳色祭服大夫以
　上謂之韍士爵弁謂之韎韐記云君朱大夫素士爵
　韋是玄端服之韠也又云一命縕韍再命三命赤韍
　是玄冕爵弁服之韠也案詩毛傳天子韍純朱諸侯
　黃朱黃朱色淺則亦名赤韍也大夫赤韍色又淺耳
　士縕韍縕爲赤黃之閒其色淺赤
　案韠亦有不從裳色者如此記朝服素裳而緇韠是
　也

右記祭服

設洗南北以堂深東西當東榮水在洗東篚在洗西南
順實二爵二觚四觶一角一散
　正義鄭氏康成曰順從也言南從統於堂也二爵者
　爲賓獻爵止主婦當致也(賈疏謂主婦當受致之時用此爵也主婦致爵於主)
　(人時不取堂下爵)二觚長兄弟及衆賓長爲加爵二人班同
　迎接並也四觶一酌奠其三長兄弟酬賓卒受者與
　賓弟子兄弟弟子舉觶於其長禮殺事相接(賈疏一觶酌奠是嗣)
　(子雖飲還復神之奠觶也餘有三在兄弟弟子舉觶于長兄弟長兄弟奠于薦北至爲加爵者作止爵時)
　(長兄弟坐取其奠觶酬賓辯卒受者未實觶于篚時賓弟子兄弟弟子各舉觶于其長卽用其篚二觶故)
　(三觶並用也)禮器曰貴者獻以爵賤者獻以散(賈疏利洗散是也)
　尊者舉觶卑者舉角(賈疏大夫尊用爵士卑用角)舊說云爵一升
　觚二升觶三升角四升散五升　李氏如圭曰賓獻
　尸之時爵止主人當致爵于主婦故爵二也　敖氏
　繼公曰二觚者長兄弟以觚爲加爵因以致于主人
　主婦旣則更之以酢于主人也
壺棜禁饌于東序南順覆兩壺焉蓋在南明日卒奠幂
用綌卽位而徹之加勺(覆芳屋反幂元作鼏舊監本已改正今從之)
　正義敖氏繼公曰壺棜禁庪壺之棜禁也旣奠乃設
　幂則未酌之前用蓋與　鄭氏康成曰覆壺者盝瀝
　水且爲其不宜塵幂用綌以其堅潔禁言棜者祭尚
　厭飫得與大夫同器不爲神戒也(賈疏禮記云大夫用棜士用禁禁有)
　(足至祭則去足名爲棜禁不爲神戒也)　賈氏公彥曰未奠不設幂卒
　奠乃設之　楊氏復曰奠酌奠奠于鉶南時卽位尸
　卽席坐時也
籩巾以綌也纁裏棗烝栗擇
　正義鄭氏康成曰舊說纁裏者皆玄被烝擇互文
　敖氏繼公曰籩用巾謂旣實而陳之之時也及將設
　則去之獨籩用巾者以其未卽設故爲禦塵此巾云
　纁裏則是凡巾皆複爲之矣
　通論孔氏穎達曰内則棗曰新之栗曰撰之棗易有
　塵埃恒治拭之使新栗蟲好食宜數數揀撰省視之
鉶芼用苦若薇皆有滑夏葵冬荁(荁音桓注今文苦爲芐)
　正義鄭氏康成曰苦苦荼也荁堇屬乾之冬滑於葵
　詩云周原膴膴堇荼如飴　敖氏繼公曰此無羊鉶
　故豕鉶亦得用苦然則鉶芼之異者非爲各有所宜
　也士虞禮記云有柶　孔氏穎達曰夏秋用生葵冬
　春用乾荁　方氏慤曰堇荁其性滑周官所謂調以
　滑者此也
棘心匕刻
　正義鄭氏康成曰刻若今龍頭　敖氏繼公曰喪祭
　匕用桑吉祭匕用棘者喪桑音同吉棘聲近故也
牲爨在廟門外東南魚腊爨在其南皆西面饎爨在西
壁
　正義敖氏繼公曰士喪禮云爲垼于西牆下又吉凶
　之饎爨皆近於壁以是例之則凡門外之爨亦在牆
　下明矣士饎爨在内者以宗婦主其事也大夫則以
　廪人爲之故其爨亦在門外　鄭氏康成曰饎炊也
　西壁堂之西牆下舊說云南北直屋梠(賈疏爾雅釋宮檐謂之樀)
　(孫氏云謂屋梠周人謂之梠齊人謂之檐)稷在南
肵俎心舌皆去本末午割之實于牲鼎載心立舌縮俎
(去起呂反)
　正義鄭氏康成曰午割從横割之亦勿没(賈疏不絶中央少許)
　立縮順其性心舌知食味者欲尸之饗此祭是以進
　之　賈氏公彥曰少牢舌載於肵俎橫之此言縮俎
　者彼據俎上爲橫此據鄕人爲縮　敖氏繼公曰旣
　實牲體于鼎乃制此而實于其上載謂載于肵俎心
　舌皆當牲體之中爲内體之貴者故不他用而專以
　進於尸又見少牢禮
　案升鼎與載俎其位置皆同少牢云其載于肵如初
　爲之于爨也
賓與長兄弟之薦自東房其餘在東堂
　正義鄭氏康成曰東堂東夾之前近南　敖氏繼公
　曰經惟云豆籩鉶在東房蓋主於尸者也此又見賓
　與長兄弟之薦則祝主人主婦之薦亦在東房矣賓
　賓長也其餘次賓次兄弟而下與内兄弟及公有司
　私臣也公有司私臣有俎則有薦可知少牢私人有
　薦脀
　案堂下之薦惟賓與長兄弟先薦于階上自東房出
　所以異之也

右記陳設器物

沃尸盥者一人奉槃者東面執匜者西面淳沃執巾者
在匜北(奉芳勇反淳之純反今文淳作激敖云者一人三字疑衍)
　正義鄭氏康成曰匜北執匜者之北亦西面每事各
　一人淳沃稍注之　郝氏敬曰澆灌曰沃細瀉曰淳
　案内則曰進盥少者奉槃長者奉水請沃盥盥卒授
　巾約進盥于尊者之禮皆如此
宗人東面取巾振之三南面授尸卒執巾者受
　正義鄭氏康成曰宗人代授巾庭長尊　敖氏繼公
　曰振之三爲去塵敬也宗人授巾尊尸也卒謂已挩
　手受巾亦以簞少牢禮曰卒盥坐奠簞取巾興振之
　三以授尸坐取簞興以受尸巾
尸入主人及賓皆辟位出亦如之(辟音避)
　正義敖氏繼公曰入入門也出出户也言主人及賓
　則兄弟之屬在其中矣
嗣舉奠佐食設豆鹽
　正義鄭氏康成曰肝宜鹽也　敖氏繼公曰置鹽於
　豆而設於舉奠之前爲其食肝也
佐食當事則户外南面無事則中庭北面
　正義鄭氏康成曰當事將有事而未至
凡祝呼佐食許諾
　正義鄭氏康成曰呼猶命也

右記執事者之節

宗人獻與旅齒於衆賓
　正義鄭氏康成曰齒從其長幼之次尊庭長　敖氏
　繼公曰記末云公有司獻次衆賓宗人亦公有司也
　乃齒於衆賓者所謂有上事者貴之也
佐食於旅齒於兄弟
　正義敖氏繼公曰佐食已獻于室中故獻兄弟時不
　與而但與其旅酬也云齒於兄弟則士之佐食亦其
　兄弟明矣

右記宗人佐食獻旅之次

尊兩壺于房中西牖下南上
　正義鄭氏康成曰爲婦人旅也其尊之節亞西方(賈疏)
　(亦先尊東方經云尊兩壺于阼階東西方亦如之西方是賓以其男子故在前設尊此處爲房中婦人設)
　(尊故知亞次西方)　敖氏繼公曰兩壺皆酒南上者以其先
　酌在南者與
　案房内設兩壺一爲内賓一爲宗婦也兩壺皆酒而
　云南上者尊内賓下云内賓立于其北則壺在西牖
　下之南
内賓立于其北東面南上宗婦北堂東面北上
　正義鄭氏康成曰二者所謂内兄弟内賓姑姊妹也
　(賈疏姑姊妹賓客之類)宗婦族人之婦其夫屬於所祭爲子孫
　或南上或北上宗婦宜統於主婦主婦南面北堂中
　房而北(賈疏房中以北爲北堂)　敖氏繼公曰内賓立於尊北
　記者蓋取尊爲節而見其位之所在耳其實内賓之
　位已定於未設尊之先
主婦及内賓宗婦亦旅西面
　正義鄭氏康成曰西面者異於獻也男子獻於堂上
　旅於堂下婦人獻於南面旅於西面内賓象衆賔宗
　婦象兄弟其節與其儀依男子也主婦酬内賓之長
　酌奠於薦左内賓之長坐取奠于右宗婦之少者舉
　觶於其長婦亦如之内賓之長坐取奠觶酬宗婦之
　長交錯以辯宗婦之長亦取奠觶酬内賓之長交錯
　以辯内賓之少者宗婦之少者各舉觶于其長並行
　交錯無算其拜及飲者皆西面于主婦之東南(賈疏不背)
　(主婦又得邪角相向)　敖氏繼公曰此旅酬之儀雖與在庭者
　略同然亦不能無少異主人旣酢内兄弟主婦則酬
　内賓之長酌奠于薦左内賓之長坐取之奠于右及
　兄弟舉旅之時内賓之長亦取奠觶以酬主婦主婦
　以酬次内賓次内賓以酬宗婦之長亦交錯以辯内
　賓宗婦之少者又各舉觶于其長以爲無算爵始亦
　交錯以辯皆不拜略如鄕射無算爵之儀然則房中
　之篚其實一爵三觶與
　案房中相酬之儀敖說與注微不同敖氏爲密
宗婦贊薦者執以坐于戸外授主婦
　正義敖氏繼公曰此儀已見於經而記復注之蓋備
　載其所聞耳
　案重明之者見室中地窄授受者多於戸外也士虞
　記主人有事宗人戸外詔相上文佐食當事未至則
　立于戸外皆此意也

右記房中及宗婦贊薦之事

尸卒食而祭饎爨雍爨
　正義鄭氏康成曰雍孰肉以尸享祭竈有功也舊說
　云宗婦祭饎爨亨者祭雍爨(賈疏周官亨人其職主爨亨之事)用黍
　肉而已無籩豆俎禮器云爨者老婦之祭(賈疏彼注老婦先炊)
　(者也)盛於盆尊於瓶　敖氏繼公曰此以尸享祭而祭
　竈亦見其尊尸之意牲魚腊之爨皆謂之雍爨少牢
　禮曰雍爨在門東南北上
　通論孔氏穎達曰祝融古火官之長是竈之神常祀
　在夏有俎及籩豆設於竈陘又延尸入奥以先炊老
　婦配之爨者宗廟祭後直祭先炊老婦之神在於爨
　竈而已所以不同

右記祭爨

賓從尸俎出廟門乃反位
　正義鄭氏康成曰賓從尸送尸也士之助祭終其事
　也俎尸俎也賓旣送尸復入反位者宜與主人爲禮
　乃去之　賈氏公彥曰大夫有賓尸者尸出賓不送
　以其事終於賓尸故也

右記賓送尸之節

尸俎右肩臂臑肫胳正脊二骨横脊長脅二骨短脅(臑乃)
(報反肫同膞音純胳音格)
　正義鄭氏康成曰尸俎神俎也士之正祭禮九體貶
　於大夫有倂骨二亦得十一之名合少牢之體數此
　所謂放而不致者凡俎實之數奇脊無中脅無前貶
　於尊者(賈疏決少牢三脊脅俱有此但有二體)不貶正脊不奪正也(賈疏)
　(長脅亦不貶者義與正脊同)正脊二骨長脅二骨者將舉於尸尸
　食未飽不欲空神俎(賈疏欲尸旣舉脊脅猶有脊脅在不空神俎)　楊氏
　復曰凡牲體四肢爲貴故先序肩臂臑膞胳於上然
　後序脊脅於下　敖氏繼公曰長脅卽正脅也士之
　祭其俎豆之屬旣貶於大夫者二其俎實之脊脅之
　骨又各貶其半皆降殺以兩之意也
　案脊脅比少牢殺其二比士虞則加其二隆吉祭也
　通論賈氏公彥曰凡俎實之數有九有七有五皆是
　奇數以其鼎俎奇故實數亦奇而相稱　楊氏復曰
　牲體去兩髀不升合左右兩相爲十九體神俎不用
　左體故少牢只用右胖不合兩相爲十一體特牲於
　右胖十一體之中不用脡脊代脅故爲九體士虞喪
　祭於左胖十一體之中去脡脊橫脊短脅代脅故爲
　七體
膚三
　正義敖氏繼公曰特牲無膚俎故以膚附於牲俎焉
　三者亦貶於大夫之尸也凡膚與牲體同在尸俎者
　大夫五士三少牢下篇言尸之豕脀膚五是也大夫
　以上膚若别俎則若七若九以差而加之　鄭氏康
　成曰爲籑用二厭飫一也
　案注謂膚三皆有以用之但士虞不行餕禮其膚祭
　亦三當以敖氏之說爲正
　通論陳氏祥道曰牛羊有腸胃而無膚豕有膚而無
　腸胃豕雖有膚然四解而未體折無膚豚而未成牲
　無膚士喪禮豚皆無膚以未成牲故也大遣奠無膚
　少牢四解無膚以未體折故也士虞禮膚祭三取諸
　左膉上鄭康成曰膚脅革肉蓋豕肉之美者不過脅
　革肉而已故禮於膚皆謂之倫膚
離肺一
　正義鄭氏康成曰離猶㨒也小而長午割之亦不提
　心謂之舉肺
刌肺三(刌七本反注今文刌爲切)
　正義鄭氏康成曰爲尸主人主婦祭　敖氏繼公曰
　祭肺或言刌或言切皆見其制也
魚十有五
　正義鄭氏康成曰魚水物以頭枚數陰中之物取數
　於月十有五日而盈少牢饋食禮亦云十有五而俎
　尊卑同此所謂經而等也　敖氏繼公曰此盛祭禮
　也
　通論孔氏穎達曰曲禮槀魚曰商祭祭用乾魚商度
　燥濕得中而用之　陳氏祥道曰魚非正牲故其俎
　在牲體之下以其陰類從月特牲少牢尸俎皆十有
　五取盈數於三五故也若夫飲食之禮則不然公食
　大夫魚與腸胃倫膚若九若十有一下大夫若七若
　五則一命之魚七再命九三命十有一天子諸侯魚
　數不見於經先儒謂諸侯十有三天子十有五理或
　然也士昏禮魚十有四攝盛也其加不至十有五者
　貴偶也
腊如牲骨
　正義鄭氏康成曰不但言體以有一骨二骨者　賈
　氏公彥曰言牲骨則一骨二骨兼在其中　敖氏繼
　公曰惟云骨而不言體者骨可以該體而體不可以
　該骨也言骨則體在其中矣
　通論陳氏祥道曰禮有薧腊有鮮腊有全腊有半腊
　聘禮賓之飪鼎有鮮腊上介之飪鼎無鮮腊公食禮
　上大夫之俎加鮮腊下大夫亦無鮮而昏禮腊必用
　鮮則用鮮者禮之隆也少牢鼎腊一純特牲士冠昏
　皆用全士喪殯奠士虞胖而已不用全者禮之畧也
　周官獸人凡獸入於腊人腊人掌乾肉蓋折而乾之
　曰脯全而乾之曰腊脯在籩腊在俎脯常先於醢腊
　常亞於魚
祝俎髀脡脊二骨脅二骨膚一離肺一
　正義鄭氏康成曰凡接於神及尸者俎不過牲三體
　(賈疏言凡者祝佐食賓長長兄弟宗人之等)以特牲約加其可倂者二亦
　得奇名少牢饋食禮羊豕各三體(賈疏少牢二牲故祝俎無加)
　賈氏公彥曰特牲加其可倂者二骨是尊祝也佐食
　已下卑無加下注云三體卑者從正　敖氏繼公曰
　髀謂右髀亦用尸俎之不升者也脅代脅也不見之
　者上言脡脊則此爲代脅可知矣祝脊脅用二骨見
　其尊於執事者也此離肺嚌肺也祝祭以離肺其義
　與虞禮同
阼俎臂正脊二骨橫脊長脅二骨短脅膚一離肺一
　正義鄭氏康成曰主人尊得祝之加數五體又於其
　可倂者二亦得奇名臂左體臂　賈氏公彥曰脅骨
　多不嫌與尸同用右體猶脊然也　敖氏繼公曰阼
　俎尊乃不用左肩而用左臂者屈於尸也脊脅非體
　也故得與尸同以伸其尊亦以特牲之俎實少故耳
　少牢俎實多故主人主婦脊脅皆減於尸
　案特牲主人旣辟尸不用左肩其餘諸俎亦未見有
　用左肩者豈分以爲殽脀之用而少牢所謂其脀體
　儀者雖餘骨亦必儀度其貴賤而以次進之與
主婦俎觳折其餘如阼俎(觳苦角反又戸角反)
　正義鄭氏康成曰觳後足(賈疏案士喪記明衣裳長及觳注云觳足跗是觳後)
　(足也)折分後右足以爲佐食俎不分左臑折辟大夫妻
　(賈疏少牢主婦用左臑此士妻辟之用後右足不用後左足者左足大卑故也)餘謂脊脅膚
　肺　敖氏繼公曰凡牲固皆折也然經文之例其先
　言體乃言折或單言折者必非正體若全體者也蓋
　與折俎之說不同主婦俎之脊脅其名不必盡與阼
　俎同乃云如阼俎者亦大畧之言也少牢阼俎脊脅
　皆牢主婦俎之脊脅但用羊也則此可知矣
佐食俎觳折脊脅膚一離肺一
　正義鄭氏康成曰三體卑者從正　賈氏公彥曰直
　云脊脅不定體名欲見得便用之　敖氏繼公曰觳
　非正體折骼之下而取之故云觳折主婦俎與佐食
　同用觳而主婦尊於佐食則主婦右佐食左與
賓骼長兄弟及宗人折其餘如佐食俎
　正義鄭氏康成曰骼左骼也賓俎全體尊賓不用尊
　體爲其已甚卑而全之長兄弟及宗人折不言所分
　畧之　敖氏繼公曰凡骼與觳連乃爲全體上文兩
　見觳折則此骼亦非全體矣不言骼折者以其可知
　不必言也長兄弟及宗人折亦謂折分其全體也不
　言其體者或以其所用者不定故與其餘謂脊脅膚
　肺　李氏如圭曰衆賓長兄弟爲加爵宗人庭長授
　巾皆接尸故亦三體
　案觳骼敖說與注不同疑敖氏得之以觳踐地旣賤
　而又小若以一觳折而爲二則不成體矣主婦尊佐
　食接神亦貴不應太簡乃爾也
衆賓及衆兄弟内賓宗婦若有公有司私臣皆殽脀膚
一離肺一
　正義鄭氏康成曰此所折骨直破折餘體可殽者升
　之俎一而已不備三者賤祭禮接神者貴(賈疏謂長兄弟及宗)
　(人已上俎皆三體以接神及尸貴也)凡骨有肉曰殽祭統曰凡爲俎者
　以骨爲主貴者取貴骨賤者取賤骨貴者不重賤者
　不虛示均也俎者所以明惠之必均也善爲政者如
　此故曰見政事之均焉　賈氏公彥曰不言折而言
　殽脀又畧矣自衆賓以下賤不接尸神其俎折體而
　已　敖氏繼公曰公有司公家所使給私家之事者
　也私臣私家之臣或己所自有或假於他家皆是也
　云若有者不定之辭祝宗人亦公有司也已見其俎
　於上若有之文主於殽脀者耳此俎無脊脅者以其
　或用脊若脅爲殽脀故也　李氏如圭曰禮器云羔
　豚而祭百官皆足此之謂稱
　案春秋傳以折俎爲殽脀則殽脀者體解之通稱對
　郊禘之全脀言也此記云殽脀是俎體之最畧者承
　上文三體五體言也牲體以四肢爲貴脊脅次之就
　四體而論殷人貴後周人貴前故前體爲貴而後體
　次之就前體而論肩最貴臂次之臑又次之其序自
　上而下也就後體而論骼爲貴肫次之髀爲下其序
　自下而上也此篇歴序俎之牲體幷詳其體之爲全
　爲分數之或多或少而廟中執事之尊卑又因而見
　焉體有貴賤而用全體者爲隆如尸俎之全用右肩
　臂臑肫骼祝俎之全用右髀阼俎之全用左臂是也
　其次則不用全而用半如主婦佐食俎之用觳折是
　也又其次則儀度其可用者用之而幷不言半矣如
　長兄弟及宗人俎用折是也又其次則雜用餘體之
　可殽者而幷不言折矣衆賓衆兄弟以下之殽脀是
　也殽脀之數一而已等而上之是有上事者也其體
　之數有三焉若賓長兄弟及佐食宗人是也又等而
　上之是爲神尸將命相禮者也其體三而加其可倂
　者二則有五焉祝是也又等而上之是爲宗廟主者
　也其體五而加其可倂者二則有七焉主人主婦是
　也又等而上之則爲所祭者其體九而加其可倂者
　二則十有一焉尸是也而一牲之體其不用者亦僅
　矣由士禮而推之大夫由大夫禮而達之諸侯天子
　雖經闕有閒其隆殺之等亦可想見云

右記俎實

公有司門西北靣東上獻次衆賓私臣門東北面西上
獻次兄弟升受降飲
　正義鄭氏康成曰獻在後者賤也祭祀有上事者貴
　之亦皆與旅(賈疏上宗人獻與旅齒於衆賓佐食於旅齒於兄弟此但言獻次不言旅以宗)
　(人佐食約之亦皆與旅者亦此二人也)　賈氏公彥曰祭祀擇取公有
　司可執事者如舉鼎匕載之類爲衆賓門外在有司
　羣執事中入門列在西方東面餘者在門西北面位
　兄弟雖無上事亦皆在東方西面位族親故也私臣
　之中擇爲賓者使爲佐食前文佐食北面立於中庭
　注云佐食賓佐尸食者是也其餘獻在兄弟後者職
　賤也　敖氏繼公曰門西者尚右門東者尚左亦各
　變於東面西面之位者也獻公有司於西階上私臣
　於阼階上其受爵則惟二者之長拜於下乃升受主
　人答拜乃降飲餘皆不拜　郝氏敬曰公有司賓屬
　門西賓位也私臣主屬門東主位也
　案惟佐食齒於兄弟其餘私臣不敢齒於兄弟自不
　敢齒於衆賓而凡廟中異姓之賓擇之公有司者為
　多矣
　通論賈氏公彥曰天子諸侯祭祀其位無文以此經
　例之同姓無爵者在阼階前西面北上祭統曰昭與
　昭齒穆與穆齒凡羣有司皆以齒也其有爵者則以
　爵序之文王世子其在外朝則以官其在宗廟之中
　則如外朝之位宗人授事以爵以官是不以姓也卿
　西階前東面北上大夫門東北面士門西北面旅食
　在其後少牢下篇云衆賓位在門東北面旣獻在西
　階西南衆賓繼上賓而南天子諸侯之賓其位或依
　此與
　案公有司私臣爲大夫士言之也若天子諸侯則助
　祭者皆臣何公私之有疏引文王世子謂天子諸侯
　宗廟之中如外朝之位同姓亦以爵序是也謂阼階
　上者皆無爵則恐未然戚戚兄弟君子篤焉胡槪齒
　於齊民也助祭者必選擇而後與雖有庶人在列者
　或寡矣西則冕服而東皆布衣天潢不太無色乎蓋
　異姓之賓專以爵同姓之兄弟亦先以爵爵同而後
　以昭穆昭穆同而後以齒三公六卿與五等之諸侯
　最在上而大夫士以次位焉其侯國之卿大夫入天
　子之廟則在門東門西北面之位與若然則如外朝
　之位者亦大畧如之不可盡拘以朝士之法也

右記公有司私臣位及受獻之次

欽定儀禮義疏卷三十六
欽定四庫全書
欽定儀禮義䟽卷三十七
　少牢饋食禮第十六之一
正義鄭氏康成曰諸侯之卿大夫祭其祖禰扵廟


之禮少牢扵五禮屬吉禮大戴第八小戴第十一


别錄第十六　敖氏繼公曰此篇言大夫祭其祖


之禮


案特牲少牢皆曰饋食者祭以粢盛為重也推而

上之天子諸侯為耤秉耒躬耕以供宗廟之粢盛


蓋亦首重此矣士虞禮尸入之後亦先九飯而後


三獻略與特牲禮同故篇首亦曰特豕饋食凡孝


子養親曰饋養昏禮婦饋特豚以眀婦順而祭禮


黍稷之設必主婦親之皆此義也


存疑賈氏公彦曰曲禮下云大夫以索牛是天子


卿大夫眀此用少牢為諸侯之卿大夫


存異郝氏敬曰曲禮大夫以索牛是大夫亦大牢


也聘及公食大夫禮皆太牢以待卿大夫而王制


諸侯社稷皆少牢郊而特牲是天子有時用特牲


作者但叙禮隆殺非定特牲為士少牢為大夫也


案禮有時從其隆則大夫或可用牛舊說以索牛


為天子之大夫蓋未可泥若郝氏以特牲少牢不


定為士大夫之别則尤非也孟子言前以士後以


大夫前以三鼎而後以五鼎士虞特牲皆三鼎為


士禮少牢五鼎為大夫禮無疑矣士喪遣奠用少

牢盛塟奠非常禮也聘及公食皆大牢以待大夫


士盖賓客之道文而繁故視事神之儀物不同耳


通論穀梁氏赤曰天子七廟諸侯五大夫三士二


故德厚者流光徳薄者流卑　程子曰自天子至


扵庶人五服未嘗有異皆至高祖服既如是祭祀


亦須如是七廟五廟只是祭及髙祖大夫士雖三


廟二廟一廟或祭寝亦不害祭及髙祖若止祭禰


而不及祖非人道也　張子曰宗子者謂宗主祭


祀宗子為士庶子為大夫以上牲祭扵宗子之家


朱子曰士大夫始祖之祭春秋如單氏尹氏王


朝之大夫自上世至後世皆不變其初來姓號則


必有大祖又如詩説南仲大祖是文王時人至宣


王時為大祖又如魯季氏之徒世世不改其號也


又曰程子以為髙祖有服不可不祭雖七廟五廟


三廟一廟以至祭寝皆及髙祖此最為得祭祀之


本意禮家又言大夫有事省扵其君干祫及其髙

祖此則可為立三廟而祭及髙祖之驗


案大夫三廟而此經所祭惟一廟則亦犆祭也若


祫祭則當迎祖禰至大祖之廟而祫之矣王制大


夫三廟一昭一穆與大祖之廟而三是大夫有大


祖廟也時祭有四曰祠曰禴曰嘗曰烝此天子諸


侯之祭也春秋傳昭元年趙孟将烝于温則四者


之名通乎上下矣四時之祭有犆有祫兹特見其


犆者耳　特牲少牢皆無言及廟主之文漢儒因


謂大夫士無主然左氏傳哀十六年衛孔悝出奔


宋使貳車反祏於西圃杜注云祏藏主石函則大


夫有主矣大夫有主則士亦未必無之若無主則


廟中以何者依神而祖禰何以别乎此經不言主


者亦以犆祭無迎主之事故也夫婦同几精氣合


則或有男主無婦主與　又案或以三公執璧與


子男同得立五廟非也先王之法贄物從異以别


其等差廟數從同以定其名分唯異故位雖相近

而贄物必殊如大夫鴈卿羔孤皮帛三公璧也唯


同故爵雖相懸而廟數則一如畿外則九命之上


公與五命之子男未成國之附庸同五廟以有君


道遠乎王而其尊得伸畿内八命之公與四命之


大夫同三廟以純乎臣道近乎王而屈侯國四命


之孤與再命一命之大夫亦同三廟其義一也

少牢饋食之禮
　正義鄭氏康成曰禮将祭祀必先擇牲繋于牢而芻
　之羊豕曰少牢諸侯之卿大夫祭宗廟之牲　賈氏
　公彦曰地官充人職掌繋祭祀之牲牷祀五帝則繋
　于牢芻之三月享先王亦如之注云牢閑也必有閑
　者防禽獸觸齧養牛羊曰芻若豕則曰豢牛羊豕三
　牲具為大牢豕亦有牢稱詩公劉云執豕于牢
　案牢者養牲之所牲有六而馬不常用犬與鷄又最
　小故以三牲為主而以牛為大牲用一牲為特二牲
　以上稱牢三牲具牛最大為大牢二牲則羊豕為少
　牢士祭用特牲一豕而已大夫加隆故用少牢
　通論國語楚觀射父曰天子舉以大牢祀以㑹諸侯
　舉以特牛祀以大牢卿舉以少牢祀以特牛大夫舉
　以特牲祀以少牢士食魚炙祀以特牲
日用丁己(已音紀)
　正義鄭氏康成曰内事用柔日(賈疏曲禮外事以剛日内事以柔日内事)
　(謂冠昏祭祀外事謂征伐巡守之等甲丙戊庚壬為剛日乙丁己辛癸為柔日)必丁己者取
　其令名自丁寧自變改皆為謹敬必先諏此日乃筮

楊氏復曰特牲不諏丁巳日者士卑禮殺不如大

　夫也　敖氏繼公曰此指筮日之日所謂諏日者也
　先諏是日至其日乃筮
筮旬有一日
　正義鄭氏康成曰旬十日也以先月下旬之已筮來
　月上旬之已(賈疏據用已一日而言若用丁則以先月下旬丁筮來月上旬丁若丁己之外)
　(辛乙之等皆然必言來月上旬不用中旬下旬者吉事先近日故也)　敖氏繼公曰以
　丁若已之日而筮旬有一日則所筮之日亦丁若已
　可知矣以丁巳之日而筮丁巳乃云旬有一日則是
　并筮日之日而數之也古者數日之法扵此可見
　案筮必旬有一日者容散齊七日致齊三日也周官
　大宰職祀五帝前期十日帥執事而卜日賈疏前期
　十日即是祭前十一日天子祭禮日與尸皆用卜也
筮扵廟門之外主人朝服西面于門東史朝服左執筮
右抽上韇兼與筮執之東面受命于主人(朝直遥反下朝服並同)
　正義鄭氏康成曰史家臣主筮事者(賈疏雜記大夫士筮宅亦云史)
　(練冠長衣是史主筮事也)　賈氏公彦曰主人西面于門東者為
　将筮也下文為期于廟門外主人門東南面注云不
　西面者大夫尊扵諸臣有君道彼不為卜筮之事故
　南面也　敖氏繼公曰朝服大夫士以筮之正服也
　史亦公有司也周官筮人職中士二人史二人士冠
　特牲言筮人此言史盖互文也大夫筮亦朝服者降
　扵卜也雜記言大夫卜宅與塟日云占者皮弁又云
　如筮則占者朝服是其服異也
　案雜記大夫筮宅則史練冠長衣以筮占者朝服此
　似本服重服因筮而改為不純凶之服者則大夫有
　家臣為筮史鄭似得之然大夫士之臣或不必有能
　筮者則公有司亦或兼用與冠特牲皆云門中闑西
　閾外是距門近也此云廟門之外門東下云史西面
　于門西不言閾外則在門霤之外而距門稍遠矣
主人曰孝孫某來日丁亥用薦嵗事于皇祖伯某以某
妃配某氏尚饗
　正義鄭氏康成曰丁未必亥也直舉一日以言之耳
　禘于大廟禮曰日用丁亥(賈疏大戴禮文)薦進也進嵗時之
　祭事也皇君也伯某且字也大夫或因字為諡春秋
　傳曰魯無駭卒請諡與族公命以字為展氏是也其
　仲叔季亦曰仲某叔某季某某妃某妻也合食曰配
　某氏若言姜氏子氏也　賈氏公彦曰日有十辰有
　十二以五剛日配六陽辰以五柔日配六隂辰若云
　甲子乙丑之等以日配辰丁日不定直舉一日以丁
　當亥而言餘或以己當亥或以丁當丑皆得用之也
　春秋宣八年書辛巳有事于大廟文二年書八月丁
　卯大事于大廟昭十五年書二月癸酉有事于武宫
　桓十四年書己亥嘗此等皆不獨用丁巳之日也
　李氏如圭曰筮不同士禮使宰賛命者盖辟君　敖
　氏繼公曰惟云丁亥特見其一耳亥為六丁之末故
　設言之末者且用則上者可知矣已日亦宜如之大
　夫三廟其常祀自曽祖而下此惟言皇祖者亦見其
　一耳
　案疏引春秋諸祭日見凡柔日皆可用不但丁巳也
　上云丁巳亦舉之以見例耳嵗事四時之祭事春露
　秋霜之義亦不疏不數之期也則嵗以四舉眀矣稱
　祖之字諱名不諱字如子思作中庸稱仲尼是也注
　謂大夫因字為諡盖生時名字兩稱卒哭乃諱則諱
　其名而専稱字字有諡之義非以此直為諡法之諡
　也以某妃配某氏所謂同几精氣合也隂綂扵陽故
　但祭其祖而妣已兼之矣若祖歿而妣尚存者不用
　此辭可知也以某妃配若言伯某之妃也又舉某氏
　以實之
　存異鄭氏康成曰不得丁亥則己亥辛亥亦用之無
　則苟有亥焉可也(賈疏必須亥者隂陽式法亥為天倉祭祀所以求福宜稼于田故先)
　(取亥上旬無亥乃用餘辰也)
　辨正楊氏復曰上文日用丁巳謂十干丁日巳日也
　来日丁亥亦舉一端以眀之耳如鄭說則不論十干
　之丁巳専取十二支之亥以為解疏又從而為之辭
　滋繆矣
史曰諾西面于門西抽下韇左執筮右兼執韇以撃筮
　正義鄭氏康成曰将問吉凶焉故擊之以動其神易
　曰蓍之徳圓而神(賈疏引易者證蓍有神故擊而動之也)　賈氏公彦
　曰史既受主人命乃右還向門西西面以其用蓍為
　筮因名蓍為筮兼執韇者已用右手抽上韇此又用
　右手抽下韇是二韇兼執之也　敖氏繼公曰撃筮
　者為将述命故也不述命則無此儀
遂述命曰假爾大筮有常孝孫某來日丁亥用薦嵗事
于皇祖伯某以某妃配某氏尚饗(大音泰)
　正義鄭氏康成曰述命者重以主人辭吿筮也假借
　也言因蓍之靈以問之常吉凶之占繇　敖氏繼公
　曰大者尊之之辭假爾大筮謂假借爾大筮之靈以
　問扵神也有常謂其常常如此也言毎有疑事則必
　問之而不敢專決所以見其敬信之意孝孫某以下
　之辭所謂述命也　郝氏敬曰特牲筮不述命此述
　命禮盛也
　案有常謂其斷吉凶不差忒也
　存疑賈氏公彦曰述命訖乃連言曰假爾大筮有常
　此是即席西面命筮與述命同為一辭者
　案假爾大筮有常乃承撃筮而發端之語其下乃述
　命之辭賈氏謂述命訖乃連言倒矣
乃釋韇立筮
　正義鄭氏康成曰卿大夫之蓍長五尺立筮由便(賈疏)
　(卿大夫之蓍長五尺大戴禮三正記皆有此文立筮由便以其蓍長對士之蓍三尺坐筮為便若諸侯蓍)
　(七尺天子蓍九尺立筮可知)　敖氏繼公曰立筮而又在門西皆
　大夫之禮異者也
　案立筮故不設席
卦者在左坐卦以木卒筮乃書卦于木示主人乃退占
　正義鄭氏康成曰卦者史之屬也(賈疏筮是史故知卦者史之屬)卦
　以木者毎一爻畫地以識之六爻備書扵板(賈疏書卦扵木)
　(木即板也)史受以示主人(賈疏卦者卑故還使筮史以示主人)退占東面旅
　占之　敖氏繼公曰此卦者坐亦與筮者相變也上
　木畫地者也下木板也退退于其位也不言其位亦
　西方東面可知占者亦當三人大夫廟門外之位其
　有司之西方東面者惟此耳盖筮者有事于神故不
　為大夫而變位也
吉則史韇筮史兼執筮與卦以告于主人占曰從
　正義敖氏繼公曰既筮釋筮于所筮之處至是乃就
　而韇之也韇筮而兼與卦執之以告亦與士禮異者
　也　鄭氏康成曰從者求吉得吉之言(賈疏主人之祭本以求吉)
　(今筮而得吉是從主人本心也)
乃官戒宗人命滌宰命為酒乃退
　正義鄭氏康成曰官戒戒諸官也當共祭祀事者使
　之具其物且齊也滌溉濯祭器埽除宗廟　楊氏復
　曰筮日即戒故云乃不云厥眀也　敖氏繼公曰官
　戒謂某官戒某人以某事也宰宗人乃官之尊者故
　見其所命者以明之有司羣執事之位當在門東東
　上大夫之宗人亦私臣為之自此以下諸官司馬之
　屬皆放此　郝氏敬曰命為酒者祭用酒天官酒正
　所謂事酒有事新造者即此也
　案官戒總戒凡共祭祀之官宗人與宰乃分命焉天
　官大宰掌百官之誓戒前期十日帥執事而卜日遂
　戒小宰以法掌祭祀之戒具宰夫以式法掌祭祀之
　戒具與其薦羞又春官世婦掌女宫之宿戒祭統先
　期旬有一日宫宰宿夫人夫人亦散齊七日致齊三
　日則一官戒中兼内外官之𣪚齊致齊皆統之矣
若不吉則及遠日又筮日如初
　正義鄭氏康成曰及至也逺日後丁若後已　敖氏
　繼公曰此遠日對筮之日而言即所筮不吉之日也
　至此日又筮旬有一日也此文當承占曰從之下欲
　終言上事故至是乃見之
　案特牲筮不吉則筮遠日即時并筮之此越十日而
　又筮大夫禮隆則其為時優裕也君祭以孟月君祭
　而後大夫祭若俱以逺日則大夫之祭有時逮仲月
　之末旬矣
　通論陳氏祥道曰筮日者以日月往来吉凶無常也
　古人舉大事必擇以元辰占以卜人朝服以致其誠
　唯有道之君子䏻誠而不雜所以筮日而日無不吉
　也
　案曲禮吉事先近日䘮事先遠日特牲少牢皆吉事
　故先筮近日不吉則更筮遠日也曲禮又云卜筮不
　過三故賈氏謂筮上旬丁巳不吉則至上旬又筮中
　旬丁巳又不吉至中旬又筮下旬丁巳不吉則止祭
　然此經惟有筮遠日之文無三筮之法則所謂不過
　三者殆併再筮不吉因而不筮所用之日而數之與
　張子以為先筮近日後筮遠日不從則直用下旬遠
　日而祀不可廢極得禮意張子説載特牲禮

右筮日

宿(注宿讀為肅古文宿皆作羞)
　正義鄭氏康成曰大夫尊儀益多筮日既戒諸官以
　齊戒矣至祭前一日又戒以進之使知祭日當來
　李氏如圭曰宿諸官宜在宿尸之後宿尸夕為期則
　宿前扵祭一日　敖氏繼公曰宿謂宿賔以下也是
　亦官宿之大夫扵助祭之賔為踰等故不親宿此宿
　當在宿尸之後言扵此者為下文節也
前宿一日宿戒尸
　正義鄭氏康成曰前肅諸官之日又先肅尸者重所
　用為尸者又為将筮　賈氏公彦曰宿宿諸官之日
　也前宿一日為祭前二日諸官唯一肅尸再肅重尸
　也宿與戒前後名不同今合言之者以前有十日之
　戒後有一日之宿若單言戒嫌同十日若單言宿嫌
　同一日故宿戒並言眀其别也　敖氏繼公曰宿戒
　尸者凡可為尸者皆宿戒之為将筮也此宿戒蓋亦
　使人為之尸未筮則未成其尊宿前一日又宿戒尸
　亦尊者之禮異也
　案宿戒尸謂宿日戒尸也眀日将筮慮其人或有疾
　病事故不得為尸故早戒之其無他者乃以筮也此
　云戒及筮得吉而宿乃云宿則宿重扵戒矣
明日朝筮尸如筮日之禮命曰孝孫某來日丁亥用薦
嵗事于皇祖伯某以某妃配某氏以某之某為尸尚饗
筮卦占如初(朝如字)
　正義鄭氏康成曰某之某者字尸父而名尸也字尸
　父尊鬼神也(賈疏曲禮父在不為尸注云然則尸卜筮無父者若然凡為尸者父皆死矣死)
　(者當諱其名故知上某是尸之父字下某是尸名也死者不稱名而稱字是尊鬼神也)不前期
　三日筮尸者大夫下人君祭之朝乃視濯與士異
　郝氏敬曰眀日朝謂祭前一日早也筮尸筮男尸妃
　無尸　敖氏繼公曰此筮日筮尸之辭皆不言筮之
　亦與士異
　案特牲士禮無十日前筮日之官戒故得與人君同
　三日筮尸容宿尸宿賓視牲視濯也少牢大夫禮則
　前一日筮尸不嫌太促者以筮尸之後惟宿尸而已
　不親宿賔不視牲視濯也不親宿賔者大夫賔卑故
　但遣官宿之不視牲者并視牲視殺為一事不視濯
　者并視濯視爨為一事禮下扵君而諸事位置得宜
　不嫌其促也
　存疑賈氏公彦曰天子諸侯前期十日卜得吉日則
　戒諸官散齊至祭前三日卜尸得吉又戒宿諸官致
　齊士卑不嫌故得與人君同三日筮尸但下人君不
　得散齊七日耳大夫尊不敢與人君同直散齊九日
　前一日筮尸並宿諸官致齊
　案大宰職前期十日卜日遂戒鄭注十日容𣪚齊七
　日致齊三日既卜戒百官以始齊賈疏前期十日者
　眀祭前十一日既卜遂戒使散齊致齊又祭綂云先
　期旬有一日宫宰宿夫人散齊七日致齊三日然則
　散齊致齊先期十有一日扵卜日吉之時一并戒之
　非十日前卜日吉但戒散齊三日前卜尸吉復戒致
　齊也惟士無散齊僅有致齊乃扵祭前三日卜尸得
　吉之時而戒之若大夫祭前一日筮尸已屬致齊之
　第三日矣所謂吉則遂宿尸者特宿之使來非宿使
　致齊也
吉則乃遂宿尸祝擯
　正義鄭氏康成曰筮吉又遂肅尸重尸也既肅尸乃
　肅諸官及執事者(賈疏此重解上文宿是此宿尸後事置扵上文者為前宿一日宿戒)
　(尸之故其實當在此重宿尸之後也)祝為擯者尸神象　賈氏公彦曰
　特牲使宗人擯主人辭又有祝共傳命者士卑不嫌
　兩有與人君同此大夫尊下人君唯有祝擯而已
　敖氏繼公曰祝為擯與特牲祝致命之意同
主人再拜稽首祝告曰孝孫某來日丁亥用薦嵗事于
皇祖伯某以某妃配某氏敢宿
　正義賈氏公彦曰特牲主人宿尸時尸如主人服出
　門左西面鄭注不敢南面當尊則大夫之尸尊尸出
　門徑南面故主人與尸皆不在門東門西也　敖氏
　繼公曰不待其許諾而即再拜稽首亦異扵士以上
　之儀當略與特牲同以其有成禮故略之而不言
　鄭氏康成曰告尸以主人為此事来宿
尸拜許諾主人又再拜稽首
　正義李氏如圭曰祝釋辭尸乃拜異扵士　敖氏繼
　公曰主人拜而後致辭故尸答拜而後許諾尸所以
　答拜者以其未許諾故也主人又拜者所以見其不
　必答已尊之
主人退尸送揖不拜
　正義鄭氏康成曰尸不拜者尸尊(賈疏凡賔主之禮賓去主人皆拜送)
　(今揖不拜者以大夫尸尊故也)　敖氏繼公曰尸雖不拜送猶揖之
　凡尸與主人為禮扵其家者皆變扵賔主之儀
若不吉則遂改筮尸
　正義鄭氏康成曰即改筮之不及遠日
　案敖氏謂所改筮者若又不吉則直以其次者為尸
　不復筮猶張子筮日之意也盖筮日既吉官戒具偹
　不可因筮尸不吉而中止故當然竊意為尸者預擬
　三人而筮之再不吉則用其又次者是亦禮成於三
　之意

右筮尸宿尸

既宿尸反為期于廟門之外
　正義鄭氏康成曰為期定祭早晏之期為期亦夕時
　也(賈疏特牲云厥眀夕陳鼎扵門外下云請期曰羮飪是夕時則大夫為期亦夕時可知)既宿
　尸反為期眀大夫尊宿尸而已其為賔及執事者使
　人宿之　賈氏公彦曰宿尸及宿諸官與為期皆扵
　祭前之日也　敖氏繼公曰既宿尸反而為期是其
　事相繼也然則曏所宿者皆不在可知大夫宿與為
　期同日此時又未有賔皆大夫禮異者也
主人門東南面宗人朝服北面曰請祭期主人曰比扵
子(比毗志反)
　正義敖氏繼公曰主人南面者有司羣執事之位北
　面大夫宜鄉之亦大夫禮異也　鄭氏康成曰比次
　早晏在扵子也(賈疏冬日夏夜長短不同是以推量比次之)主人不西面
　者大夫尊扵諸官有君道也(賈疏特牲主人門外西面士卑故也)為期
　亦唯尸不来也(賈䟽賔等竝来唯尸不来主人南面亦為無尸也)
　案注疏謂唯尸不来其餘竝来敖則謂所宿者皆不
　在故直有有司羣執事也蒙上文言之敖説宻矣
宗人曰旦眀行事主人曰諾乃退
　正義鄭氏康成曰旦眀旦日質眀　敖氏繼公曰惟
　云乃退是主人不送也下篇不賔尸云衆賔出主人
　拜送于廟門外此退而不送則衆賔不在可知既退
　有司乃宿賔
　通論李氏如圭曰周官雞人凡國事為期則吿之時
　謂此旦明之時

右為期

眀日主人朝服即位于廟門之外東方南面宰宗人西
面北上牲北首東上司馬刲羊司士撃豕宗人吿備乃
退
　正義賈氏公彦曰特牲視牲與視殺别日士卑不嫌
　與人君同大宰職及執事眂滌濯及納亨贊王牲事
　是别日少牢不言視牲直言刲撃告偹乃退者此大
　夫禮視牲告充即刲撃殺之下人君故同日也祭義
　云君牽牲穆答君卿大夫序從既入門麗于碑卿大
　夫袒而毛牛尚耳諸侯禮殺于門内此大夫與特牲
　士皆殺于門外者辟人君也　敖氏繼公曰東方視
　殺之位亦冝當塾少南此異宰宗人之位亦與特牲
　異宗祝之位者同意牲亦當在東方少南有司牽羊
　豕則束之而東足也乃退謂主人　鄭氏康成曰刲
　撃皆謂殺之此實既省告偹乃殺之文互者省文也
　尚書傳羊屬火豕屬水(賈疏羊屬火司馬火官還使刲羊豕屬水司士乃司馬之)
　(屬撃豕不使司空者諸侯猶兼官大夫職職相兼也)
　案東上羊在東豕在西也有二牲則腊不陳故不言
　獸

右視殺

雍人摡鼎匕俎于雍爨雍爨在門東南北上(摡古爱反)
　正義鄭氏康成曰雍人掌割烹之事者(賈疏周官饔人職文)羊
　豕魚腊皆有竈竈西有鑊凡摡者皆陳之而後告絜

敖氏繼公曰摡猶拭也既筮日而宗人命滌則有

　司扵祭器皆已濯之矣故至此但摡之為去塵也鼎
　匕俎皆牲器故雍人摡之于雍爨之上以其類也下
　文摡甑甗匕敦于廩爨其義亦然雍人見公食禮
　存疑鄭氏康成曰爨在門東南綂扵主人
　案吉事爨在東方故陳牲摡器皆扵東方主人就牲
　所視之耳非統扵主人之謂也北上羊爨在豕爨之
　北
廩人摡甑甗匕與敦于廩爨廩爨在雍爨之北(甑子應反甗疑)
　(戰反劉音彦敦音對注古文甑為烝)
　正義鄭氏康成曰廩人掌米入之藏者(賈疏地官廩人職文)匕
　所以匕黍稷者也(賈疏上雍人云匕者所以匕肉此廪人所掌米故云匕黍稷也)
　賈氏公彦曰考工記陶人職甗實二鬴厚半寸脣寸
　甑實二鬴厚半寸脣寸七穿　敖氏繼公曰廩人與
　雍人對言則是掌為饎之事者也甗如甑盖有底而
　無孔所以盛米也甑則炊之匕則出之此四器與鼎
　匕俎皆陳于外故雍人廩人分摡之廩爨亦北上
　存疑鄭氏衆曰甗無底甑　鄭氏康成曰甗如甑一
　孔
　案後鄭言一孔猶先鄭言無底一也甑七穿以竹箄
　藉之所以炊也甗若無底則未知何以用之或云加
　扵甑上甑不小矣何用加也敖氏以為有底無孔而
　用以盛米者得之然則此所摡者其二甑二甗二匕
　四敦與
司宫摡豆籩勺爵觚觶几洗篚于東堂下勺爵觚觶實
于篚卒摡饌豆籩與篚于房中放于西方設洗于阼階
東南當東榮(放甫往反)
　正義鄭氏康成曰大夫攝官司宫兼掌祭器也(賈疏下文)
　(司宫筵神席于奥此掌豆籩之等故云攝官)放猶依也　敖氏繼公曰司
　宫主陳設此器故俱摡之勺爵觚觶摡之則隨實于
　篚不待其卒摡也勺亦實于篚者為将洗之也饌之
　盖扵北堂放于西方以次而西也下篚亦饌于房俟
　事至而設之不言陳几之䖏特牲禮几席陳于西堂

郝氏敬曰房中之篚盛主婦獻酢之易爵也

　案先摡之繼乃分設之几洗篚三者拭之而已統言
　之則亦曰摡也其設扵房中自北堂之東墉下而陳
　之以至扵西豆最東籩次之篚又次之堂下之篚又
　次之　又案周官大小宗伯大祭省牲鑊視滌濯肆
　師視滌濯詔相其禮宰夫從大宰而視滌濯天官世
　婦帥女官而濯摡為齍盛盖祭尚蠲潔故天子内外
　官偹而致謹如此天子六卿諸侯三卿兼六卿諸侯
　具官大夫攝官要無不外内致其潔者

右摡器

羮定雍人陳鼎五三鼎在羊鑊之西二鼎在豕鑊之西
　正義敖氏繼公曰三鼎羊魚腊二鼎豕與膚膚鼎亦
　在豕鑊西者以膚在豕鑊故也魚腊自有鑊未升之
　時其鼎乃從羊者以膚鼎從豕之故而為之也蓋此
　鑊四而鼎五若鼎各從其鑊則豕鑊西之鼎二羊鑊
　西之鼎一嫌其輕重失次故以魚腊之鼎從羊見其
　尊也不云爨而云鑊者據鼎實之所從出者而言是
　篇獨著鑊西之鼎位以其異也士禮三鼎無嫌故不
　見之　鄭氏康成曰魚腊從羊膚從豕綂扵牲
司馬升羊右胖髀不升肩臂臑膞骼正脊一脡脊一横
脊一短脅一正脅一代脅一皆二骨以並腸三胃二舉
肺一祭肺三實于一鼎(胖音判髀筆倚反又弼禮反臑奴到反又人于反膞禅勻反音)
　(純與肫同脡體影反又弟郢反注古文胖皆作辯髀皆作脾今文並皆為併)
　正義鄭氏康成曰右胖周所貴也髀不升近竅賤也
　肩臂臑肱骨膞骼股骨脊從前為正脅旁中為正脊
　先前脅先後(賈疏先前者正脊也先後者短脅也代脅最在前也脊以前為正其次名脡郤)
　(後名横脡者取脡脡然直後言横者取濶於脡凡名骨皆随形名之唯言正者以義取稱焉)屈而
　反猶器之䋫也(賈疏言䋫者指脊脅不取肩臂臑膞骼也)並併也脊脅骨
　多六體各取二骨併之以多為貴舉肺一尸食所先
　舉也祭肺三為尸主人主婦　賈氏公彦曰十一體
　言一者見其體也下言皆二骨以並見一體皆有二
　骨也凡牲體四支為貴故先序肩臂臑膞骼于上是
　尊然後序脊脅扵下是卑皆二骨以並據脊脅言也
　祭肺貴序在下者不與外體為尊卑之次　敖氏繼
　公曰升謂升扵鼎也牲體盡在鑊惟神之俎實升扵
　鼎其餘則皆自鑊升扵俎也正脊之屬用二骨乃皆
　云一者則是但以其名相别耳不繋其骨之多寡也
　脊先前脅先後亦禮貴相變也腸三胃三者少牢之
　俎五而已腸胃不得别俎故但附扵其牲也附扵其
　牲則其數貶焉而止扵三亦如特牲豕俎膚三之意
　也大夫或用大牢而俎若九若七則腸胃别俎得充
　其數此制扵公食大夫禮見之
　通論陳氏祥道曰肱骨三肩臂臑也股骨三肫骼觳
　也脊骨三正脊脡脊横脊也脅骨三代脅長脅短脅
　也正脅之前則膉也肫之上則髀也然則左右肱之
　肩臂臑與左右股之肫骼觳而爲十有二脊骨三與
　左右脅六而爲九二觳正祭不升扵神尸主人之俎
　兩髀不升扵主人主婦之俎膉不升扵吉祭之俎則
　祭之所用者去髀膉而爲二十有一去二觳而爲十
　九矣國語曰禘郊之事則有全脀王公立飫有房脀
　親戚燕飲有殽脀則全脀豚解也房脀體解也殽脀
　骨折也士喪禮特豚四鬄去蹄兩胉脊下篇塟奠羊
　左胖亦如之四鬄者殊左右肩髀而爲四又兩胉一
　脊而爲七所謂豚解也若夫吉祭則天子諸侯有豚
　解體解禮運曰腥其俎孰其殽腥其俎謂豚解而腥
　之為七體孰其殽謂體解而孰之爲二十一體大夫
　士有體解無豚解以其無朝踐獻腥之禮故也　朱
　子曰豚解之義陳説得之二十一體則解脊爲三曰
　正脊曰脡脊曰横脊凡三兩胉各三曰代脅曰長脅
　曰短脅凡六兩肱各三曰肩曰臂曰臑凡六兩股各
　三曰髀曰肫曰骼凡六通爲二十一體凡牲與腊皆
　是如此但牲則兩髀以賤而不升扵正俎耳故少牢
　禮具列自髀以下凡二十一體但髀不升而鄭注云
　凡牲體之數偹扵此初不及他體也而周官内饔及
　此經士昏禮兩䟽皆言二十一體乃不數兩髀而不
　計其數之不足盖其踈略至少牢疏及陳祥道乃去
　髀而以兩觳足之蓋見此經後篇猶有脰及兩觳可
　以充數然欲盡取之則又衍其一故獨取兩觳而謂
　脰非正體若果如此則觳亦非正體又何為而取之
　邪為説雖巧而近扵穿鑿不可承用
　案祝牲俎用髀腊亦兩髀屬扵尻則股骨三當數髀
　而不當數觳眀矣觳與骼為一故特牲主婦俎觳折
　則折骼之下而骼亦不全也
司士升豕右胖髀不升肩臂臑膞骼正脊一脡脊一横
脊一短脅一正脅一代脅一皆二骨以並舉肺一祭肺
三實于一鼎
　正義敖氏繼公曰此與上經升羊者皆出自鑊而入
　于鼎其文之序則始扵肩終扵肺與下經之出扵鼎
　而載扵俎者同以其出入先後之節攷之似正相反
　然則此所云者但據其已在鼎者上下之次而言非
　謂入鼎之序亦然也盖與下經之文雖同而意則異
　矣　鄭氏康成曰豕無腸胃君子不食溷腴(賈疏禮記少儀)
　(文)
雍人倫膚九實于一鼎
　正義鄭氏康成曰倫擇也膚脅革肉擇之取美者
　敖氏繼公曰膚九者與其牲異鼎不視腸胃故得充
　其數焉司士不倫膚以其卑也先魚腊實之者為與
　豕同鑊因便也既實則遷之扵腊爨之西南
司士又升魚腊魚十有五而鼎腊一純而鼎腊用麋
　正義鄭氏康成曰司士又升副倅者(賈疏倅亦副之别名以其副牲)
　(鼎故云副倅也)合升左右胖曰純純猶全也　賈氏公彦曰
　下經文司士三人則此升豕魚腊宜各一人　敖氏
　繼公曰鼎謂實扵一鼎也牲一胖而腊一純亦大夫
　禮異也不言髀不升可知也毎扵将升之時則舉鼎
　以就其鑊西他篇言腊者皆不言其物而此云用麋
　經特扵此見之乎
　案下經祝俎腊兩髀屬扵尻則此之髀不升不必言
　矣特牲注云士腊用兔盖以大夫用麋差次而億之
　耳敖云經特扵此見之者疑用兔之説為未必然也
卒脀皆設扃鼏乃舉陳鼎于廟門之外東方北面北上
　(脀支膺反注古文鼏皆爲宻)
　正義敖氏繼公曰陳于東方亦當塾少南曏不陳扵
　此亦異扵士　鄭氏康成曰北面北上鄉内相随
司宫尊兩甒于房户之間同棜皆有幂甒有玄酒(甒文甫反)
　(棜扵庶反注古文甒皆作廡今文幂作鼏)
　正義鄭氏康成曰房户之間房西室户東也棜無足
　禁者酒戒也大夫去足改名優尊者若不爲之戒然
　(賈疏特牲用棜仍云禁此改名棜是優尊者若不為神戒然鄉飲酒雖大夫禮猶名斯禁者尋常飲酒異)
　(扵祭祀也)　敖氏繼公曰棜即所謂棜禁也惟言棜文省
　耳設尊即加幂者甒其無蓋與
司宫設罍水于洗東有枓設篚于洗西南肆(枓音主)
　正義鄭氏康成曰枓㪺水噐也凡設水用罍沃盥用
　枓禮在此也(賈疏士冠直言水在洗東士昏鄉飲酒特牲記亦云然皆不言罍噐亦不云有)
　(枓燕禮大射雖云罍水又不言有枓凡此等其禮具在此餘文不具)　敖氏繼公曰枓
　者沃盥與洗用之加于罍上經言罍水者惟此與大
　射燕禮耳然則士之水器其異扵此乎凡沃洗及盥
　于洗者皆用枓經特扵此見之
　案經例水篚皆與洗並時而設此獨設洗扵摡噐時
　後方設水篚者先摡拭洗噐而設之至此乃實之以
　水篚初在東房至此乃設之扵阼階東南也
改饌豆籩于房中南面如饋之設實豆籩之實
　正義鄭氏康成曰改更也為實之更之威儀多也如
　饋之設如其陳之左右也饋設東面(敖氏繼公曰注云此者見其異)
　(者此耳)　賈氏公彦曰前司宫饌豆籩放于西方今實
　之乃更設于房中南面如饋之禮此大夫禮威儀多
　也特牲士禮視濯時豆籩鉶在東房至實豆籩時直
　云陳于房中如初是不改豆籩之處因而實之此士
　禮威儀略也　敖氏繼公曰改饌乃就而實之大夫
　禮異也此亦司宫主爲之
　案豆籩設如其陳之左右不如其東面者若如其東
　面則象扵當祭矣懼䙝陳也陳之亦近東墉
小祝設槃匜與簞巾于西階東
　正義鄭氏康成曰為尸将盥(賈疏特牲直云尸盥匜水實于槃中簞巾在門)
　(内之右不言其人未聞也以彼下文始言祝筵几于室中知非祝也)　敖氏繼公曰其
　設如士虞禮惟異處耳
　通論郝氏敬曰特牲禮殺執事人寡以預爲敬視牲
　視濯先日爲之少牢禮盛執事者多以敏爲敬殺牲
　摡器皆當日爲之所以異也

右實鼎陳設器饌

主人朝服即位于阼階東西面
　正義鄭氏康成曰為将祭也　敖氏繼公曰更言朝
　服者嫌祭服或異扵前也阼階東亦直東序後放此
　主人既視殺而退至是乃出立于其位也
司宫筵于奥祝設几于筵上右之
　正義鄭氏康成曰布陳神坐也室中西南隅謂之奥
　席東面近南爲右　敖氏繼公曰司宫不設几以祝
　接神宜使其尊者也公食大夫禮司宫設几　賈氏
　公彦曰特牲云祝筵几鄭云使祝接神此使司宫而
　祝設几者大夫官多故使兩官共其事

右即位筵几

主人出迎鼎除鼏士盥舉鼎主人先入
　正義鄭氏康成曰道之也主人不盥不舉(賈疏特牲主人降及)
　(賔盥士禮自舉鼎大夫尊不舉故不盥)　敖氏繼公曰主人未入室而
　先迎鼎且不舉亦大夫禮異也除鼏示有事也士盥
　扵外
司宫取二勺于篚洗之兼執以升乃唘二尊之蓋幂奠
於棜上加二勺于二尊覆之南枋(覆芳屋反枋彼映反柄同)
　正義鄭氏康成曰二尊兩甒也　敖氏繼公曰蓋幂
　盖尊之幂也此時即徹幂而加勺亦變扵士　賈氏
　公彦曰玄酒不酌亦加勺者重古如酌者然
　案二勺上既摡之矣此復洗之重酌奠之器致其潔
　敬也特牲記不云洗亦洗可知
鼎序入雍正執一匕以從雍府執四匕以從司士合執
二俎以從司士贊者二人皆合執二俎以相從入(相如字舊)
　(息亮反非)
　正義鄭氏康成曰雍正羣吏掌辨體名肉物者府其
　屬也(賈疏天官内饔掌辨體名肉物注云體名脊脅肩臂臑之屬肉物燔胾之屬)　敖氏
　繼公曰雍正雍人之長府其佐也匕先俎後變扵君
　禮也賛者二人故云相從嫌並行也　李氏如圭曰
　鼎五而俎六一爲肵俎　郝氏敬曰司士賛者助司
　士執俎者也俎從匕匕從鼎
陳鼎于東方當序南于洗西皆西面北上膚爲下匕皆
加于鼎東枋
　正義鄭氏康成曰南于洗西陳于洗西南膚爲下以
　其加也(賈疏羊無别俎而豕有膚俎故謂之加以加為下也)　賈氏公彦曰洗
　當東榮近東也陳鼎當東序則近西也而言南于洗
　西則鼎陳于洗西稍近南東西不得與洗相當也
　敖氏繼公曰膚爲下陳鼎于外之時則然矣見扵此
　者盖要終言之以其出扵豕且與之同鑊嫌宜在魚
　腊上也加匕東枋便匕者之執也既錯鼎加匕則右
　人及執匕者退惟左人待載
　案當序東西節也南于洗西南北節也
俎皆設于鼎西西肆肵俎在羊俎之北亦西肆
　正義鄭氏康成曰肵俎在北将先載也異其設文不
　當鼎(賈疏羊俎在羊鼎西肵俎在羊俎北不繼鼎明不當鼎也若繼鼎當言在鼎西也)　敖
　氏繼公曰後言肵俎亦以設在後也執俎者既設俎
　乃退
宗人遣賔就主人皆盥于洗長朼(長知丈反注古文朼作匕)
　正義敖氏繼公曰此所遣者二佐食三司士也云賔
　者省文耳此佐食賔也司士私人也就主人謂立扵
　主人之南西面也既乃序盥復位乃序進匕也云長
　匕則匕者亦有先後矣舉者匕者異人亦大夫禮異
　也　鄭氏康成曰主人不朼言就主人者明親臨之

李氏如圭曰此臣也而云賔者祭以得賔客之助

　為榮也
　存疑鄭氏康成曰長朼者長賔先次賔後也
　案下文眀言佐食二人升羊豕司士三人升魚腊膚
　升之者即朼之者也據公食禮大夫長匕舉鼎之左
　人載士虞禮佐食及執事舉鼎入長在左左人匕佐
　食及右人載皆一匕一載對言若一人匕又一人升
　則無位置之法矣注以賔爲長賔次賔扵下經不合

又案易稱震驚百里不喪匕鬯百里者諸侯之象

　是諸侯扵廟祭匕牲薦鬯必親之也周官大僕賛王
　牲事注謂殺牲匕載之屬是天子亦視之也少牢大
　夫不親匕下人君也特牲士親匕卑不嫌也
佐食上利升牢心舌載于肵俎心皆安下切上午割勿
没其載于肵俎末在上舌皆切本末亦午割勿没其載
于肵横之皆如初為之于爨也(注今文切皆為刌)
　正義鄭氏康成曰牢羊豕也安平也平割其下扵載
　便也凡割本末食必正也(賈疏孔子割不正不食)午割使可絶
　也勿沒爲其分散也肵之為言敬也所以敬尸也周
　禮祭尚肺(賈疏明堂位有虞氏祭首夏后氏祭心殷祭肝周祭肺)事尸尚心舌
　心舌知滋味(賈疏特牲記注云心舌知食味者欲尸之饗此祭也若然舌之所嘗五味乃是)
　(心之所知酸苦也故心舌并言之)　敖氏繼公曰特牲記云舌縮俎
　此云横之盖扵俎為縮扵載者為横然則肵俎亦有
　執之以載者眀矣皆如初為之于爨者言此切割之
　制與為之扵爨之時無以異也心舌載于俎皆二以
　並羊左而豕右與　李氏如圭曰午割勿沒縱横割
　之勿絶其中央少許　賈氏公彥曰皆如初為之于
　爨者以前實鼎時不見心舌嫌不在爨故眀之皆者
　羊豕皆有心舌也特牲記云肵俎心舌皆去本末午
　割之實于牲鼎載心立舌縮俎即是未入鼎時則制
　此心舌然也既未入鼎先制之是為之于爨也
　存疑敖氏繼公曰此羊豕之心舌盖俱在羊鼎故惟
　上利升之此載者盖南面
　案利即佐食特牲亦云利洗散獻于尸大夫佐食二
　人以上下為别升取所朼出者而升之俎也羊之心
　舌在羊鼎豕之心舌在豕鼎皆上利升之者重肵俎
　也先就羊鼎升羊心舌既乃與載者南行就豕鼎升
　豕心舌敖氏謂羊豕之心舌俱在羊鼎故唯上利升
　之非也若羊豕之心舌皆在羊鼎是味相雜矣上言
　匕加于鼎皆東枋則朼者西面升之
佐食遷肵俎于阼階西西縮乃反
　正義敖氏繼公曰肵俎既載則執俎者以錯于故䖏
　而佐食遷之也西縮猶西肆　郝氏敬曰佐食獨遷
　肵俎扵阼階西者肵俎尊不與衆俎同處也
　案此佐食即上利也遷肵俎固是尊之亦不欲其妨
　也乃反反于羊鼎之東以待朼升
佐食二人上利升羊載右胖髀不升肩臂臑膞骼正脊
一脡脊一横脊一短脅一正脅一代脅一皆二骨以並
腸三胃三長皆及俎拒舉肺一長終肺祭肺三皆切肩
臂臑膞骼在兩端脊脅肺肩在上
　正義鄭氏康成曰升之以尊卑載之以體次各有宜
　也拒讀為介距之距俎距脛中當横節也(賈疏左傳昭二十五)
　(年季郈之鷄鬭季氏介其鷄郈氏為之金距彼距在鷄足為距此俎距在俎為横也明堂位俎有虞氏以)
　(梡夏后氏以嶡殷以椇周以房俎注云梡斷木為四足而已嶡中足為横距之象周禮謂之距即指此俎)
　(距而言是距為俎足中央横者也)凡牲體之數及載偹扵此　賈氏
　公彦曰牲體多少一依上文重序之者以其載俎時
　恐與入鼎時多少有異也二肺具辨長短及切者入
　鼎時未制也肩臂臑膞骼在兩端脊脅肺肩在上者
　此是在俎之次俎有上下猶牲體有前後故肩臂臑
　在上端膞骼在下端脊脅肺在中其載之次序肩臂
　臑正脊脡脊横脊代脅長脅短脅肺腸胃膞骼也此
　經節折前體肩臂臑兩相為六後體膞骼兩相為四
　短脅正脅代脅兩相爲六脊有三總為十九體唯不
　數觳二通之為二十一體二觳正祭不薦扵神尸故
　不言是牲體之數具扵此　敖氏繼公曰此先言其
　出扵鼎之序後言其載扵俎之次也出扵鼎者其序
　如此則其在鼎上下之次亦可見矣脊脅肺不言腸
　胃可知也凡吉禮之大牲其俎實體骨之名與其出
　鼎及載之次見扵此
　案重序牲體者固以眀升俎與入鼎多少無異亦見
　神尸之俎無一不自鼎升他俎則無是也及俎拒言
　腸胃横諸俎垂之而及拒也二肺不扵入鼎時制之
　者舉肺小而長午割之不提心祭肺須刌必俟升俎
　時制之方不散亂也其載之次與升異者鄭云升之
　以尊卑盖四體尊扵脊脊尊扵脅也載之以體次蓋
　肱在前其中脊脅股居後也復言肩在上者上文直
　言兩端不分上下故須别言之也節折十九體之外
　所不升者兩髀耳其右髀祝俎所用也賈氏言不數
　二觳非也胳觳相連為一體詳見上實鼎章朱子說
下利升豕其載如羊無腸胃體其載于俎皆進下
　正義鄭氏康成曰進下變扵食生也所以交扵神明
　(賈疏郊特牲文)不敢以食道(賈疏檀弓文)敬之至也鄉飲酒禮進
　腠(賈疏公食大夫鄉飲酒牲體皆進腠腠是本是食生人之法此言進末末為終謂骨之終食鬼神之)
　(法)羊次其體豕言進下互相見(賈疏羊次其體即上經上利升羊以下互)
　(相見者羊言體亦進下豕言進下亦次其體也)　敖氏繼公曰進下謂以毎
　體之下鄉神位也載時則但為鄊俎之右耳
司士三人升魚腊膚魚用鮒十有五而俎縮載右首進
腴(鮒音附有音又)
　正義敖氏繼公曰縮載謂載而縮俎也右首據載者
　視之而言也魚之進腴猶牲之進下也魚以腴為下
　鬐為上右首而進腴則亦寝右矣士䘮奠用食生之
　禮其魚則左首進鬐與此異士䘮奠魚九而為三列
　此其列亦三而毎列用五與　鄭氏康成曰右首進
　腴亦變扵食生也少儀曰羞濡魚者進尾
　存疑賈氏公彦曰凡載魚皆右首陳設在地地道尊
　右也鬼神進腴腴是氣之所聚也生人進鰭鰭是脊
　生人尚味也正祭與賔尸載魚禮異又與生人食禮
　不同賔尸之禮載魚横之扵人為縮扵俎為横蓋乾
　魚則進首也少儀濡魚則進尾是天子諸侯繹祭也
　盖天子諸侯繹祭乾濡皆有乾魚則進首濡魚則進
　尾賔尸加膴祭故少儀云祭膴
　案乾魚在俎皆縮載賔尸禮魚横載之據執者言耳
　注疏謂賔尸載魚與正祭異者非也士䘮禮殯奠魚
　左首進鬐未忍異扵生也塟奠及士虞皆如之公食
　禮魚寝右注云進鬐也則食生之禮皆左首進鬐可
　知疏以為皆右首非也然則乾魚但以左首進鬐右
　首進腴為人與神之殊而縮於俎則一耳濡魚進尾
　而以右腴右鬐為冬夏之别則横于俎矣凡有鮮魚
　之俎者類然專指繹祭亦屬臆説
腊一純而俎亦進下肩在上
　正義鄭氏康成曰如羊豕凡腊之體骨及載在此
　敖氏繼公曰腊一純而俎則肩臂臑膞骼各二而脅
　之數亦倍扵牲其載之次左右肱股皆二體以並而
　右為上也
　案腊亦體解但羊豕則專用右體而十有一腊則兼
　左右體而十有九耳
膚九而俎亦横載革順
　正義鄭氏康成曰列載扵俎令其皮相順亦者亦其
　骨體　賈氏公彦曰上牲體横載文不眀故舉膚亦
　横載以眀之此膚言横則上羊豕骨體亦横載可知
　也革順謂以此膚之體相次而作行列以膚革相順
　而載也　敖氏繼公曰横載者載而横扵俎也上俎
　云進下即横載也故此亦之

右舉鼎載俎

卒脀祝盥于洗升自西階主人盥升自阼階祝先入南
面主人從户内西面
　正義鄭氏康成曰将納祭也　敖氏繼公曰祝先升
　亦大夫禮異也祝南面負墉
主婦被
　案召南詩被之僮僮毛傳云被首飾也鄭箋云此即
　周官所謂次也孔疏云被即次也追師掌為副編次
　注云次次第長短髪爲之據此則被乃婦人首飾之
　名周官追師掌王后首服副編次注䟽謂三翟衣首
　服副副所以覆首鞠衣展衣首服編編編列髪爲之
　禒衣首服次次次第髪長短為之所謂髲髢禮記夫
　人副褘立扵東房詩衛風副筓六珈此副也詩召南
　被之僮僮被之祁祁此主婦被則次也
錫衣侈袂(衣如字注今文錫為緆敖云當作縁音彖從之下同)
　正義敖氏繼公曰錫緆通皆當作緣字之誤也縁禒
　通内司服職曰緣衣素沙是也内子祭服緣衣而又
　侈其袂焉所以甚别扵士妻之祭服也卿大夫之妻
　展衣為上緣衣次之此自祭扵家故服其次者辟助
　祭扵公也
　案周官内司服掌王后之六服褘衣揄翟闕翟鞠衣
　展衣緣衣鄭注賈疏三翟衣皆祭服王后褘衣二王
　後之夫人亦褘衣侯伯夫人揄翟子男夫人闕翟内
　命婦之服鞠衣九嬪也展衣世婦也緣衣女御也外
　命婦其夫孤則服鞠衣卿大夫則服展衣士則服緣
　衣也此六服之序上文主婦之被既為次則錫衣當
　是縁衣縁字與緆相似一訛而為緆再訛而為錫有
　由然也
　存疑鄭氏康成曰被錫讀為髲鬄古者或剔賤者刑
　者之髪以被婦人之紒為飾因名髲鬄也(賈疏哀十七年左傳)
　(衛荘公登城望戎州見己氏之妻髪美使髠之以為吕姜髢是取賤者髪為髢也)不纚筓者
　大夫妻尊亦衣綃衣而侈其袂耳侈者盖半士妻之
　袂以益之衣三尺三寸袪尺八寸(賈疏士妻之袂二尺二寸三分益一)
　(故衣三尺三寸袪尺八寸)
　案玉藻士褖衣亦謂其妻也追師注衣鞠衣展衣者
　服編衣緣衣者服次次亦名髲鬄采蘩詩又謂之被
　則被字自可以髲鬄釋之不必改讀被錫二字為髲
　鬄也古者男女吉凶之衣衣身二尺二寸袂亦二尺
　二寸袪則一尺二寸其下圜殺之侈袂者盖不圜殺
　其下而袪亦二尺二寸耳婦服雖連衣裳而衣裳固
　各自為度也若三尺三寸則衣太長裳太短不稱其
　體矣況男子之殊衣裳者乎説已見喪服記　又案
　特牲士妻主婦綃衣疏云綃衣六服外之下者以士
　妻褖衣外更無衣故特牲自祭辟助祭于公則服六
　服外之綃衣若大夫妻助祭于公服展衣少牢自祭
　則有士妻之褖衣可服又何必服六服外之綃衣邪
　鄭注大夫妻尊亦衣綃衣未確
薦自東房韭菹醓醢坐奠于筵前
　正義敖氏繼公曰上不言主婦之位此不言盥如特
　牲可知大夫尊亦得用朝事之豆籩乃扵此惟用其
　二豆者遠下君禮也國君之豆籩惟所用之而皆自
　其上者始　鄭氏康成曰韭葅醓醢朝事之豆也而
　饋食用之豐大夫禮(賈疏醢人職朝事之豆韭葅醓醢昌本麋臡菁菹鹿臡茆葅麇)
　(臡彼天子八豆今大夫取二豆為饋食豐大夫禮故也)
　案大夫祭有饋食無朝事而用朝事之豆籩是豐之
　也然僅用其二而已則下扵君不亦遠乎二義兼之
　聖人制禮之權衡此亦可見
主婦贊者一人亦被錫衣侈袂
　正義敖氏繼公曰賛者亦被緣衣侈袂婦人助祭者
　其服宜與主婦同亦如賔客之皆朝服也然則雖非
　内子其衣亦得侈袂矣主婦賛者云一人見其數止
　扵此耳
執葵菹蠃醢以授主婦主婦不興遂受陪設于東韭菹
在南葵菹在北主婦興入于房(蠃力禾反注今文蠃為蝸)
　正義敖氏繼公曰以授主婦坐授之也故主婦不興

鄭氏康成曰葵菹在北䋫(賈疏韭菹在南醓醢在北次東葵菹在北蠃醢)

　(在南是䋫也)　賈氏公彦曰葵菹蠃醢亦天子饋食之豆
　天子八豆此大夫取二而已
佐食上利執羊俎下利執豕俎司士三人執魚腊膚俎
序升自西階相從入設俎羊在豆東豕亞其北魚在羊
東腊在豕東特膚當俎北端(相如字)
　正義敖氏繼公曰此執俎皆匕者也不使載者設之
　亦大夫祭禮異也當俎北端在豕北也云特者眀不
　與之為列也
主婦自東房執一金敦黍有蓋坐設于羊俎之南婦賛
者執敦稷以授主婦主婦興受坐設于魚俎南又興受
賛者敦黍坐設于稷南又興受賛者敦稷坐設于黍南
敦皆南首主婦興入于房(注今文曰主婦入于房)
　正義敖氏繼公曰金敦以金飾之也四敦皆然特見
　其一耳婦賛者即主婦賛者一人也不言主省文耳
　後放此以授主婦立授之也故主婦興受敦與受豆
　籩不同禮貴相變也其後二敦則婦人賛者執以立
　于户外婦賛者一一反之以授于主婦盖婦賛者惟
　一人而已敦南首是北足也士䘮禮曰敦唘㑹面足
　敦從設之首足異鄉盖有所象也但其制則不可得
　而攷矣執敦者面足而此設之南首則是設敦者亦
　鄉席爲之如設豆之靣位矣
　案四敦亦當如特牲陳于西堂主婦出房乃就取而
　入設之　又案士虞特牲皆有大羮湇少牢無之不
　賔尸者亦然豈其辟尊者之禮與
　存疑鄭氏康成曰敦有首者尊者噐飾也飾盖象龜
　周之禮飾噐各以其類龜有上下甲(賈疏知象龜者以其盖形龜象)
　(故也)　賈氏公彥曰天子敦簋兼有九嬪職云凡祭祀
　賛玉齍注云玉齍玉敦受黍稷噐是天子八簋之外
　兼用敦也特牲云佐食分簋鉶注云變敦言簋容同
　姓之士得從周制耳則同姓之大夫亦用簋與地官
　舍人注圓曰簋孝經注云外方曰簋孝經緯鈎命決
　云敦規首上下圓相連簠簋上圓下方
　案凡敦皆有首足士䘮禮用瓦敦而曰面足有足則
　有首可知是首非飾也唘㑹而猶云面足則首足之
　象亦不專在扵盖矣此以金爲飾則瓦敦其不飾者
　與特牲禮先云兩敦後云佐食分簋鉶二者互言之
　則一噐而二名眀矣至其形制前人訖無定說闕之
　可也
祝酌奠遂命佐食啟㑹佐食唘㑹蓋二以重設于敦南
　(㑹如字重直容反)
　正義鄭氏康成曰酌奠酌酒為神奠之後酌者酒尊
　要成也(賈疏先設饌乃酌酒酒尊物饌由尊者成故也)特牲禮曰祝洗酌奠
　奠于鉶南重累之(賈疏累之者以㑹盖黍稷各二各自重累于敦南也)　敖氏
　繼公曰已酌奠即奠之扵韭菹之南而東當所設㑹
　之西此文省也設于敦南郤而設于其南兩敦之南
　也云㑹復云盖以眀㑹之為蓋也
主人西面祝在左主人再拜稽首祝祝曰孝孫某敢用
柔毛剛鬛嘉薦普淖用薦嵗事于皇祖伯某以某妃配
某氏尚饗主人又再拜稽首(祝祝下之又反鬛良葉反淖乃孝反)
　正義敖氏繼公曰主人固西面矣復見之者嫌此時
　或異面也　鄭氏康成曰羊曰柔毛豕曰剛鬛(賈疏下曲)
　(禮文羊肥則毛柔豕肥則鬛剛)嘉薦菹醢也普淖黍稷也普大也淖
　和也徳䏻大和乃有黍稷春秋傳曰奉粢以吿曰絜
　粢豐盛謂其三時不害而民和年豐也(賈疏左氏桓六年傳文随)
　(季梁辭)
右設饌祝神

欽定儀禮義疏卷三十七
欽定四庫全書
欽定儀禮義疏卷三十八
　少牢饋食禮第十六之二
祝出迎尸于廟門之外主人降立于阼階東西面祝先
入門右尸入門左
　正義鄭氏康成曰主人不出迎尸伸尊也(賈疏祭統云尸在廟)
　(門外則疑于臣故主人不出迎尸伸尊也)特牲饋食禮曰尸入主人及賓
　皆辟位出亦如之(賈疏尸出入時主人與賓在位上皆逡廵辟位敬尸也)祝入
　門右者辟尸盥也既則後尸(賈疏下經祝延尸注云由後詔相之曰延是後)
　(尸也)
　案入門以東為右西為左尸入門左將升西階也
宗人奉槃東面于庭南一宗人奉匜水西面于槃東一
宗人奉簞巾南面于槃北乃沃尸盥于槃上卒盥坐奠
簞取巾興振之三以授尸坐取簞興以受尸巾(奉並芳勇反)
　正義鄭氏康成曰庭南没霤(賈疏庭南者于庭近南是没盡門屋霤也特牲)
　(云尸入門北面盥繼門而言即亦没霤者也)　敖氏繼公曰庭南于入門
　左之位為少北于此俟之亦異于士　李氏如圭曰
　槃匜簞巾先設于西階東尸入門左至門内霤三宗
　人奉器就之
　案此宗人有三即特牲記所謂奉槃者東面執匜者
　西面執巾者在匜北也但彼未必皆宗人耳乃沃者
　記所謂沃尸盥者一人淳沃是也以授尸記所謂宗
　人東面取巾振之三南面授尸也以受尸巾記所謂
　卒執巾者受也蓋奉簞巾之宗人初時巾在簞上至
　尸卒盥乃坐奠簞取巾南面授尸至尸捝手卒而後
　受之以實于簞也
祝延尸尸升自西階入祝從
　正義鄭氏康成曰由後詔相之曰延延進也周官曰
　大祝相尸禮(賈疏彼注云謂延其出入詔其坐作也)祝從從尸升自西
　階　敖氏繼公曰特牲禮尸至于階祝延尸祝從從
　其升而入也祝入亦南面
主人升自阼階祝先入主人從
　正義鄭氏康成曰祝接神先入宜也　敖氏繼公曰
　上云尸入祝從則祝固已入矣復云祝先入者明其
　先于主人
右尸入

尸升筵祝主人西面立于户内祝在左
　正義鄭氏康成曰主人由祝後而居右尊也祝從尸
　尸即席乃郤居主人左　敖氏繼公曰在左者當為
　主人釋妥尸之辭也在左之義見聘禮
　案室中西面主人之定位也祝位負北墉南面有事
　于神尸則變位
祝主人皆拜妥尸尸不言尸答拜遂坐
　正義鄭氏康成曰拜妥尸拜之使安坐也尸自此答
　拜遂坐而卒食其間有不啐奠不嘗鉶不吿旨(賈疏特牲)
　(云尸啐酒告旨主人拜尸答拜祭鉶嘗之吿旨不得遂坐此經云答拜遂坐則無此數事)大夫之
　禮尸彌尊也不吿旨者為初亦不饗所謂曲而殺(賈疏)
　(特牲禮主人拜妥尸尸答拜執奠祝饗主人拜如初注云饗勸强之也其辭取于士虞記則宜云孝孫某)
　(圭為孝薦之饗是士賤不嫌得與人君同大夫尊嫌與人君同故初不饗後亦不吿旨也曲而殺禮器文)

敖氏繼公曰尸不言則妥有辭矣尸于既拜乃坐

　亦變于士所以升筵而未即坐者以主人尊故也
　案不言以象神之恭默也　又案特牲尸先執奠祝
　饗尸左執觶右取菹擩醢以祭又祭酒啐酒吿旨又
　祭鉶嘗之吿旨所以執奠啐酒者彼有嗣舉奠之禮
　故以此始之也少牢無舉奠故初即不啐酒與
祝反南面
　正義鄭氏康成曰未有事也(賈疏釋祝反南面也)墮祭爾敦官
　各肅其職不命(賈疏言祝無事之義諸官各肅其事不須命故祝得反南面)　敖
　氏繼公曰妥尸事畢也南面云反以見從尸入時位
　在此不饗亦大夫禮異
　案南面者祝先入之初位也迨致祝辭則在左至此
　尸坐祝無事復其先入之初位故曰反特牲妥尸後
　有祝饗命挼祭命爾敦諸事此既無之唯二佐食相
　尸食故祝反南面至尸吿飽而後復西面于主人之
　南侑食也
尸取韭菹辯㨎于三豆祭于豆間(辯音徧下並同㨎如員反又如悦反一作)
　(擩今文辯為徧)
　正義鄭氏康成曰將食神餘尊之而祭之
　案豆以菹為上醢次之韭菹又在葵菹之上故尸自
　取韭菹㨎于三豆以祭㨎于三豆則葵菹亦稍取之
　矣
上佐食取黍稷于四敦下佐食取牢一切肺于俎以授
上佐食上佐食兼與黍以授尸尸受同祭于豆祭
　正義鄭氏康成曰牢羊豕也同合也合祭于菹豆之
　祭也黍稷之祭為墮祭　孔氏穎達曰郊特牲云祭
　黍稷加肺報隂也謂尸既坐綏祭之時祭黍稷加之
　以肺言兼肺而祭肺隂類親形魄歸地是隂以隂物
　祭之故云報隂也　敖氏繼公曰牢一切肺羊豕各
　一也言兼與黍而不言稷見其尊者耳同猶兼也豆
　祭豆實所祭之處
上佐食舉尸牢肺正脊以授尸上佐食爾上敦黍于筵
上右之
　正義敖氏繼公曰此于所舉者皆繫以尸明其為尸
　物也肺脊先食舉之亦明不與他舉同重言上佐食
　者授舉之後尸有事也不言振祭嚌之文省耳右之
　蓋當尸前之南　鄭氏康成曰爾近也或曰移也右
　之便尸食也(敖氏繼公曰謂黍在尸右則尸以右手取之便也)重言上佐食
　明更起不相因　賈氏公彥曰舉尸牢肺脊坐而取
　之興以授尸更坐而爾敦黍不因前坐也曲禮云飯
　黍毋以箸古者飯食不用匙箸就器中取之故移之
　席上以便尸食特牲云爾黍稷此不云稷者文不具

李氏如圭曰牢肺離肺也

主人羞肵俎升自阼階置于膚北
　正義鄭氏康成曰羞進也親進之主人敬尸之加(賈疏)
　(以其為尸特加故云加)　敖氏繼公曰升自阼階者嫌進俎者
　必升自西階故以明之置亦横設之也　賈氏公彦
　曰特牲三俎膚從豕俎故肵在腊北此五俎有膚俎
　故肵在膚北
上佐食羞兩鉶取一羊鉶于房中坐設于韭菹之南下
佐食又取一豕鉶于房中以從上佐食受坐設于羊鉶
之南皆芼皆有柶尸扱以柶祭羊鉶遂以祭豕鉶嘗羊
鉶
　正義鄭氏康成曰芼菜也羊用苦豕用薇皆有滑(賈疏)
　(公食大夫記鉶芼牛藿羊苦豕薇皆有滑)　敖氏繼公曰上佐食受興受
　之也故下云坐設芼以菜和物之名祭鉶亦于豆祭
　也下篇云以羊鉶之柶扱羊鉶遂以扱豕鉶祭于豆
　祭若公食禮用太牢則祭鉶于上鉶之間與此異
　郝氏敬曰祭鉶嘗鉶以下皆右手為之
　案尸祭韭菹至此尸未有食者此羞羊鉶豕鉶而尸
　嘗羊鉶蓋羊為少牢必先嘗之以明大夫祭禮之正
　也
食舉
　正義敖氏繼公曰特牲禮云乃食食舉謂一飯則食
　舉以安之也士昏禮亦然則此亦當先飯而後食舉
　也不言乃食文有脱漏也　鄭氏康成曰舉牢肺正
　脊也先食啗之以為道也　賈氏公彦曰特牲舉肺
　脊以授尸尸受振祭嚌之注云肺氣之主也脊體之
　貴也先食啗之所以道食通氣是也
　存疑賈氏公彦曰特牲食舉下乃云羞肵俎者是其
　正以食舉後尸即嚌幹之屬加于肵俎也此食舉在
　羞肵之下者由主人敬尸故先羞肵不退在下也
　案肵俎所以敬尸大夫士同也特牲先食舉後羞肵
　此先羞肵後食舉禮尚相變耳如以此為敬尸則是
　士不敬尸也不可通矣
三飯(飯父晚反下同)
　正義鄭氏康成曰食以黍(賈疏以前文先言爾黍故知先食黍也)
上佐食舉尸牢幹尸受振祭嚌之佐食受加于肵(注古文幹)
　(為肝)
　正義鄭氏康成曰幹正脅也(賈疏上食舉是正脊故此食幹亦先取正脅也)
　(特牲云食幹鄭注長脅也彼序九體有長脅無代脅者鄭注云脊無中脅無前貶于尊者故與此異也)
上佐食羞胾兩瓦豆有醢亦用瓦豆設于薦豆之北
　正義鄭氏康成曰設于薦豆之北以其加也四豆亦
　䋫羊胾在南豕胾在北(敖氏繼公曰謂羊在西列之南豕在東列之北)　敖
　氏繼公曰薦豆兼二列而言也無臐膮其逺别于太
　牢之禮與禮用太牢庶羞乃有膷臐膮
　存疑鄭氏康成曰無臐膮者尚牲不尚味(賈疏特牲畧于少牢)
　(故有臐膮此少牢二牲故不尚味而無臐膮也)
　案特牲畧反有臐膮而大夫無之此所謂舛也鄭注
　于特牲已誤故此為尚牲不尚味之説愈曲而愈支
　已
　又案爾雅釋器木豆謂之豆瓦豆謂之登生民詩于
　豆于登公食禮太羮湇不和實于鐙即登也此胾及
　醢皆用兩瓦豆則薦豆用木豆而加豆用瓦豆與
尸又食食胾上佐食舉尸一魚尸受振祭嚌之佐食受
加于肵横之
　正義鄭氏康成曰或言食或言飯食大名小數曰飯
　(賈疏特牲少牢言三飯五飯九飯之等一口謂之一飯據小數而言)魚横之者異于肉

敖氏繼公曰尸食胾亦異于士横之象其在魚俎

　也此亦于俎為縮于人為横然則佐食於加物于肵
　俎之時其亦西面與賓尸益送之俎皆于羊俎南載
　之與此禮同　郝氏敬曰尸又食舉魚食胾四飯也
　案凡言横載者皆據俎言言横之者皆據人言
又食上佐食舉尸腊肩尸受振祭嚌之上佐食受加于
肵
　正義鄭氏康成曰腊魚皆一舉者少牢二牲畧之腊
　必舉肩以肩為終也别舉魚腊崇威儀　賈氏公彦
　曰特牲三舉獸魚以其牲少故也少牢二牲體足可
　舉故腊魚但一舉也腊如牲骨但舉一肩肩尊以為
　終取其成義特牲獸魚皆與牲體一時同舉而此别
　舉大夫之禮崇也特牲腊魚皆三舉故先舉腊後舉
　魚少牢腊魚皆一舉故使魚在先腊在後肩取其終
　義故也　敖氏繼公曰肩右肩也骨體惟肩為尊腊
　但一舉故即用其尊者也别舉魚腊大夫禮異也此
　言上佐食受則前後所謂佐食受者皆其上者也
　郝氏敬曰又食舉腊肩五飯也
又食上佐食舉尸牢骼如初
　正義鄭氏康成曰如舉幹也　郝氏敬曰又食舉牢
　骼六飯也
又食
　正義鄭氏康成曰不舉者卿大夫之禮不過五舉須
　侑尸(賈疏五舉者牢肺脊一也牢幹二也一魚三也腊肩四也牢骼五也)　郝氏敬曰
　又食不舉七飯也
尸吿飽祝西面于主人之南獨侑不拜侑曰皇尸未實
侑
　正義鄭氏康成曰侑勸也祝獨勸者更則尸飽(賈疏與主)
　(人相更勸則尸飽)實猶飽也祝既侑復反南面(賈疏尸北南面位)
　敖氏繼公曰侑尸之禮祝固不拜矣乃言之者嫌主
　人不拜祝獨侑則或當拜也祝獨侑亦與士禮異
　通論賈氏公彦曰此與特牲皆有尸飯法天子諸侯
　亦當有之故大祝九拜之下云以享侑祭祀注云侑
　勸尸食而拜蓋士三飯即吿飽而侑大夫七飯吿飽
　而侑諸侯九飯吿飽而侑天子十一飯而侑也
尸又食上佐食舉尸牢肩尸受振祭嚌之佐食受加于
肵
　正義鄭氏康成曰四舉牢體始于正脊終于肩尊于
　始終(賈疏正脊及肩皆體之貴者故先舉脊為食之始後舉肩為食之終尊之也)　敖氏
　繼公曰三舉骨體始于幹終于肩亦自卑而尊也此
　禮或三飯而舉或一飯二飯而舉又别其魚腊各自
　為舉數皆與士異也　郝氏敬曰尸又食舉牢肩八
　飯也
尸不飯告飽祝西面于主人之南
　正義敖氏繼公曰不飯而吿飽又變于上　鄭氏康
　成曰祝當贊主人辭　賈氏公彦曰以其西面是祝
　之有事之位故從負墉南面之位鄉西面位也
主人不言拜侑
　正義鄭氏康成曰祝言而不拜主人不言而拜親疏
　之宜(賈疏祝言而不拜者疏也主人不言而拜者親也)　敖氏繼公曰祝為
　之辭故不言也
尸又三飯
　正義鄭氏康成曰為祝一飯為主人三飯尊卑之差
　凡十一飯士九飯　敖氏繼公曰于舉肩之後又三
　飯為主人加也
上佐食受尸牢肺正脊加于肵
　正義鄭氏康成曰言受者尸授之也尸受牢幹而實
　舉于菹豆食畢操以授佐食焉　賈氏公彦曰上文
　初食舉謂正脊與牢肺不言置舉之所至此尸十一
　飯後乃言受尸牢肺正脊加于肵約特牲舉肺脊其
　時尸實舉于菹豆今尸食畢尸乃于菹豆上取而授
　上佐食上佐食受而加于肵也　敖氏繼公曰佐食
　亦反上敦黍于其所經文畧也
　存疑敖氏繼公曰言受明尸未嘗奠之也特牲禮既
　舉幹魚尸實舉于菹豆故食畢自舉加于肵與此禮
　異　郝氏敬曰左手執肺脊至十一飯畢然後以授
　佐食也
　案尸亦當如特牲實舉于菹豆經不見之者文畧也
　若左手執之以終十一飯則為尸者不亦勞乎冬寒
　何以堪焉究當以注疏為正

右尸食

主人降洗爵升北面酌酒乃酳尸尸拜受主人拜送(酳羊)
　(進反注古文酳作酌)
　正義敖氏繼公曰云北面酌酒見凡酌于此者之面
　位也尊東西設勺南枋而北面酌之則非酌于此者
　其面位亦可得而推矣　鄭氏康成曰酳猶羨也既
　食之而又飲之所以樂之(賈疏取饒羨之義故以為樂之)
尸祭酒啐酒賓長羞牢肝用俎縮執俎肝亦縮進末鹽
在右(長知文反下並同注古文縮為蹙)
　正義鄭氏康成曰鹽在肝右便尸㨎之(賈疏鹽在肝右據賔長西)
　(面手執而言尸東面若至尸前鹽在尸之左尸以右手取肝鄉左㨎之是其便也)　敖氏繼
　公曰縮執俎者執其左右廉也肝進末即體進下之
　意鹽在肝右則羊肝在豕肝之左與祭禮進末則昏
　禮之肝從當進本也
　案此如特牲所謂主人獻尸賔長以肝從是也
尸左執爵右兼取肝㨎于俎鹽振祭嚌之加于菹豆卒
爵主人拜祝受尸爵尸答拜
　正義鄭氏康成曰兼兼羊豕　敖氏繼公曰于尸未
　授爵而主人拜故祝亦不相爵皆大夫禮異也下凡
　與特牲異者皆放此

右主人酳尸

祝酌授尸尸醋主人主人拜受爵尸答拜主人西面奠
爵又拜(醋才各反與酢同)
　正義鄭氏康成曰主人受酢酒俠爵拜彌尊尸(賈疏使祝)
　(代酌已是尊尸主人拜受訖又拜為俠拜是彌尊尸也)　敖氏繼公曰初拜固
　西面矣此言之者著受爵而反位也主人受酢爵而
　俠拜亦大夫禮異也
上佐食取四敦黍稷下佐食取牢一切肺以授上佐食
上佐食以綏祭(綏呼規反與墮隋同注古文綏為肵敖氏改作授不可從後綏祭同)
　正義鄭氏康成曰綏或作挼挼讀為墮將受嘏亦尊
　尸餘而祭之　賈氏公彦曰周官守祧既祭則蔵其
　隋取墮減之義也主人受嘏之時先墮祭是以佐食
　授黍稷與主人為墮禮
　存疑敖氏繼公曰綏當作授授祭者授主人以祭也
　以此使之祭若尊者賜之食然
　案敖氏説已于特牲禮辨之
主人左執爵右受佐食坐祭之又祭酒不興遂啐酒
　正義鄭氏康成曰右受佐食右手受墮于佐食也至
　此言坐祭之者明尸與主人為禮也尸恆坐有事則
　起主人恆立有事則坐(賈疏禮器云周坐尸曲禮云立如齊注云齊謂祭祀時則)
　(是尸常坐主人祭時則常立經云坐祭之謂墮祭尸餘是尸與主人為禮是主人有事乃坐也尸答主人)
　(拜乃立是尸有事則起也)
祝與二佐食皆出盥于洗入二佐食各取黍于一敦上
佐食兼受摶之以授尸尸執以命祝(摶大官反)
　正義敖氏繼公曰三人皆為將執所嘏之物而盥敬
　其事也各取黍上者取于上敦下者取于下敦黍上
　敦在西下敦在東　鄭氏康成曰命祝以嘏辭(賈疏謂命)
　(祝使出嘏辭以嘏于主人下文是也)
卒命祝祝受以東北面于户西以嘏于主人曰皇尸命
工祝承致多福無疆于女孝孫來女孝孫使女受祿于
天宜稼于田睂夀萬年勿替引之(女並音汝來如字注古文嘏為格祿為福)
　(睂為微替為袂袂或為臷臷替聲相近)
　正義敖氏繼公曰受受黍也東北面鄉主人于户西
　者為尸致嘏宜近尸也來如來禹之來來之者欲其
　進而受黍也　鄭氏康成曰嘏大也予主人以大福
　工官也承猶傳也耕種曰稼勿猶無也替廢也引長
　也言無廢止時長如是也　李氏如圭曰特牲尸親
　嘏主人此使祝嘏者大夫尸尊特牲無嘏文不具也
　存疑鄭氏康成曰來讀曰釐釐賜也
　案承致即傳賜之意若來字作賜字解則于致字意
　為複
主人坐奠爵興再拜稽首興受黍坐振祭嚌之詩懷之
實于左袂挂于季指執爵以興坐卒爵執爵以興坐奠
爵拜尸答拜執爵以興出宰夫以籩受嗇黍主人嘗之
納諸内(挂音卦注古文挂作卦)
　正義鄭氏康成曰詩猶承也實于左袂便右手也季
　猶小也出出户也宰夫掌飲食之事者收斂曰嗇明
　豐年乃有黍稷也復嘗之者重之至也(賈疏前已嚌之今復嘗之)
　(是重受祿之至)納猶入也　敖氏繼公曰云坐奠爵是立聽
　嘏也興少進受黍復位乃坐祭嚌之也宰夫受黍主
　人左執爵乃取而嘗之而納之内謂籩中既嚌之復
　嘗之亦大夫禮異也此嘏禮詳于特牲者大夫尊尚
　多儀也
　通論賈氏公彦曰此宰夫以籩受大夫之禮特牲祝
　以籩受士禮也春官鬱人職云大祭祀與量人受舉
　斝之卒爵而飲之鄭云斝受福之嘏聲之誤也王酳
　尸尸嘏王此其卒爵也少牢禮主人受嘏詩懷之卒
　爵執爵以興出宰夫以籩受嗇黍此鬱人受王之卒
　爵亦王出房時也是王受嘏與大夫同也詩楚茨注
　嘏之禮祝徧取黍稷牢肉魚㨎于醢以授尸孝孫前
　就尸受之天子使宰夫受之以筐祝則釋嘏辭以敕
　之
　存疑賈氏公彦曰天子嘏辭與大夫同
　案特牲尸親嘏主人注云其辭則少牢有焉是士與
　大夫嘏辭相同但士尸親嘏不命工祝則首句須易
　耳天子諸侯嘏辭惟天保詩有曰君曰卜爾萬壽無
　疆而楚茨詩曰工祝致告徂賚孝孫苾芬孝祀神嗜
　飲食卜爾百福如㡬如式既齊既稷既匡既敕永錫
　爾極時萬時億是天子嘏辭也朱子以為公卿之嘏
　辭然末章云小大稽首禮大夫之臣不稽首公卿安
　得有小大稽首之事則當從孔疏以為天子之嘏辭
　與蔡邕集漢辭云高皇帝使工祝承致多福無疆于
　爾嗣曽孫皇帝使爾受祿于天宜此舊都萬國和同
　兆民康乂睂夀萬年子子孫孫永守兆民勿替引之
　蓋推少牢大夫禮嘏辭而增損為之
右尸酢主人嘏

主人獻祝設席南面祝拜于席上坐受
　正義敖氏繼公曰亦先設席乃酌獻之　鄭氏康成
　曰拜于席上室中廹狹(賈疏大夫士廟室皆兩下五架正中曰棟棟南兩架北亦)
　(兩架棟南一架名曰楣前承檐以前名為庪棟北一架為室南壁而開户即是一架之開廣為室故云廹)
　(狹也)
主人西面答拜
　正義鄭氏康成曰不言拜送下尸(賈疏上主人酳尸尸拜受主人拜送)
　(禮重此獻祝祝拜受主人答拜禮輕)　敖氏繼公曰答拜即拜送也
　案敖説固直截然經文于此不無輕重之差焉故兩
　存之
薦兩豆菹醢
　正義敖氏繼公曰薦者亦宰夫也下篇云主婦獻祝
　宰夫薦棗糗此宜如之其設之亦菹在西醢在東菹
　醢謂韭菹醓醢也蓋祝籩以尸之上籩則其豆亦當
　以尸之上豆也不賔尸禮主人主婦之薦皆以韭菹
　醓醢則此可知矣
　存疑鄭氏康成曰葵菹蠃醢　賈氏公彦曰上云韭
　菹醓醢朝事之豆也而饋食用之豐大夫禮葵菹蠃
　醢是饋食之豆當饋食之節是其常事今祝用之亦
　其常事故知用葵菹蠃醢也
　案大夫祭雖無朝事而豆則以朝事之豆始之韭菹
　醓醢上經薦于尸者已然無嫌也祝殺其二以下於
　尸而韭菹醓醢則同敖氏以上籩例之是也更以聘
　禮及公食大夫禮統觀之則識用豆之法矣
佐食設俎牢髀横脊一短脅一腸一胃一膚三魚一横
之腊兩髀屬于尻(屬音燭尻渇鏖反)
　正義鄭氏康成曰皆升下體祝賤也(賈疏髀與短脅横脊皆羊豕之)
　(下體屬于尻又腊之下體)魚横者四物共俎殊之也(賈疏魚在俎縮載今以羊)
　(豕魚腊四物共俎故横而殊之)腊兩髀屬于尻尤賤不殊(賈疏腊用左右胖故)
　(有兩髀尻在中髀與尻相連屬不殊)　敖氏繼公曰牢髀右髀也横脊
　短脅不二骨者俎實已多故此畧之魚横之亦據人
　而言也其義與加于肵者同牢皆用右髀腊兩脾不
　殊皆取尸俎之不用者耳腊亦髀者與牲並用故體
　亦放之祝俎一而已乃雜用五俎之物者見其尊也
　不賔尸之禮主人主婦俎亦然
　案魚横之猶是縮載也牢體皆横于俎於人為縮魚
　殊之于俎為縮于人為横矣尻兩髀中有竅處也兩
　髀屬之則載于俎之末端與祝接神尤貴者故雖逺
　下尸而俎實之多猶爾也
祝取菹㨎于醢祭于豆閒祝祭俎
　正義鄭氏康成曰大夫祝俎無肺祭用膚逺下尸(賈疏)
　(特牲尸俎有祭肺離肺祝俎有離肺無祭肺是下尸今大夫尸俎亦皆有祝則離肺祭肺俱無是逺下尸)
　(也)　敖氏繼公曰祭俎取膚以祭也取膚以祭亦振
　祭嚌之既則反之于俎士虞餞尸以乾肉半尹為祭
　其祭之也振祭嚌之反之此膚乃俎實異于豆祭不
　可以置于地其儀當與乾肉之祭同不言振祭嚌之
　亦文省耳
　案祝俎無肺者以賔尸用肺多也祭以膚者髀脊脅
　腸胃皆不便于祭也注又謂不嚌之膚不盛夫嚌者
　固不必其盛也敖氏以乾肉折俎之祭例之當矣
祭酒啐酒肝牢從祝取肝㨎于鹽振祭嚌之不興加于
俎卒爵興
　正義敖氏繼公曰肝牢當作牢肝俎牲俎也　鄭氏
　康成曰亦如佐食授爵乃興(賈疏主人獻祝祝卒爵坐授主人爵興與二佐)
　(食同)不拜既爵大夫祝賤也(賈疏特牲祝卒角拜主人答拜以士卑故祝不賤此)
　(大夫尊故祝賤不拜既爵也)
　案祝不拜既爵變于士禮亦以賔尸故畧也
主人酌獻上佐食上佐食户内牖東北面拜坐受爵主
人西面答拜
　正義敖氏繼公曰取節于牖見其少西于其他之北
　面拜者也凡室中北面拜者皆在户牖閒其言户西
　者則近於户其言牖東者則近于牖
　案祝有席佐食無席經但著其位
佐食祭酒卒爵拜坐授爵興
　正義鄭氏康成曰不啐而卒爵者大夫之佐食賤禮
　畧(賈疏特牲佐食亦啐天子諸侯禮雖亡或對天子諸侯佐食啐乃卒爵貴故也)　敖氏繼
　公曰拜蓋衍文祝與佐食皆不拜既爵者逺下尸亦
　大夫禮異也佐食興則出立于户外士虞記曰佐食
　無事則出户負依南面
　案祝尚不拜既爵則佐食可知亦以賔尸故畧于正
　祭之旁禮也疏謂天子諸侯之佐食貴者天子諸侯
　蓋不别立佐食如大司徒奉牛牲羞其肆大司馬羞
　牲魚授其祭大司冦奉犬牲皆佐食之職以六卿為
　之又雝詩云於薦廣牡相子肆祀以辟公為之諸侯
　亦當以卿大夫為之可知故云貴也
俎設于兩階之閒其俎折一膚
　正義鄭氏康成曰佐食不得成禮于室中折者擇取
　牢正體餘骨折分用之　郝氏敬曰佐食室中受爵
　而不設俎俎在堂下兩階之閒特牲記云佐食無事
　則中庭北面俎即設於其所
　存異鄭氏康成曰有脀而無薦亦逺下尸(賈疏有脀即俎實也)
　(無薦無菹醢也既無肺已是下尸又無薦是逺下尸也)
　辨正敖氏繼公曰下篇獻衆賔以至于私人皆有薦
　脀佐食在衆賔之中又有上事不宜貶于私人但有
　脀而無薦此不云薦亦文畧也又不賔尸之禮云其
　獻祝與二佐食其位其薦脀皆如儐則此佐食有薦
　明矣折説見特牲記
主人又獻下佐食亦如之其脀亦設于階閒西上亦折
一膚
　正義鄭氏康成曰上佐食既獻則出就其俎特牲記
　曰佐食無事則中庭北面謂此時　敖氏繼公曰卒
　獻則主人受爵以實于下筐而升復位特牲禮曰佐
　食卒角主人受角降反于篚
　案西上者上佐食之俎在西下佐食之俎在東也蓋
　亦順尸之面位而為之獻畢則亦自執其薦以降而
　設于俎南與

右主人獻祝佐食

有司贊者取爵于篚以升授主婦贊者于房户(户當從敖作東)
　正義鄭氏康成曰男女不相因(賈疏言男女不相因者不相因爵也)
　敖氏繼公曰篚下篚也主婦亞獻用下篚之爵豈此
　時内篚未有爵與婦人不可以取爵於庭故有司為
　取之户字誤授受于户當言内外東西不宜單言也
　下篇曰司宮取爵于篚以授婦贊者于房東此户亦
　當為東與
婦贊者受以授主婦主婦洗于房中出酌入户西面拜
獻尸
　正義鄭氏康成曰入户西面拜由便也不北面者辟
　人君夫人也(賈疏特牲主婦北面拜注云辟内子也則是士妻卑不嫌得北面與君夫人同)
　(也)拜而後獻者當俠拜也士昏禮曰婦洗在北堂直
　室東隅
尸拜受主婦主人之北西面拜送爵
　正義鄭氏康成曰拜於主人之北西面婦人位在内
　此拜於北則上拜於南矣
尸祭酒卒爵主婦拜祝受尸爵尸答拜
　正義敖氏繼公曰尸不啐而卒爵為無從也
　案特牲主婦亞獻時宗婦執兩籩主婦以設于敦南
　兄弟長以燔從此無者特牲室中成禮無賔尸于堂
　之事故即備籩燔此别行賔尸凡加豆加籩鉶燔之
　等皆于賔尸時進之禮各異也
易爵洗酌授尸
　正義鄭氏康成曰祝出易爵男女不同爵　敖氏繼
　公曰易爵易于下篚也酢而易爵亦内子禮異也下
　篚在洗西故因易爵而洗之凡尸酢不洗賔尸乃或
　有之
主婦拜受爵尸答拜
　正義敖氏繼公曰主婦受酢不夾爵拜亦變于不賔
　尸之禮
上佐食綏祭主婦西面于主人之北受祭祭之其綏祭
如主人之禮不嘏卒爵拜尸答拜(注綏亦當作挼古文為肵)
　正義鄭氏康成曰不嘏夫婦一體　敖氏繼公曰士
　妻撫祭内子受祭又有于房于室之異皆相變也主
　婦既祭又祭酒乃卒爵下篇曰主婦立卒爵執爵拜

郝氏敬曰其綏祭如主人禮二佐食取四敦黍稷

　一切肺同也不嘏統于主人也
主婦以爵出贊者受
　正義鄭氏康成曰贊者有司贊者也

右主婦獻尸尸酢

易爵于篚以授主婦于房中
　正義鄭氏康成曰易爵亦以授婦贊者婦贊者受于
　房户外入授主婦　敖氏繼公曰此易爵于下篚則
　内篚初無爵明矣易爵于下篚乃不洗者辟祝為尸
　易爵之禮也
　存疑敖氏繼公曰贊者與主婦親授受亦變于初
　案經不言授主婦贊者䝉上獻尸之文故省耳未必
　親授受也當以注為正
主婦洗酌獻祝祝拜坐受爵主婦答拜于主人之北卒
爵不興坐授主婦(注今文曰祝拜受)
　正義鄭氏康成曰不俠拜下尸也　敖氏繼公曰主
　婦必洗者為贊者終其事也獻祝可以不洗
主婦受酌獻上佐食于户内佐食北面拜坐受爵主婦
西面答拜祭酒卒爵坐授主婦主婦獻下佐食亦如之
主婦受爵以入于房
　正義鄭氏康成曰不言拜于主人之北可知也爵奠
　于内篚　敖氏繼公曰上云主人之北此云西面上
　云不興此云祭酒皆互見也
　案主婦于祝及二佐食俱不俠拜者以降等則其儀
　簡也獻祝則洗二佐食不洗簡之中又有等也

右主婦獻祝佐食

賔長洗爵獻于尸尸拜受爵賔尸西北面拜送爵尸祭
酒卒爵賔拜祝受尸爵尸答拜
　正義賈氏公彦曰尸祭酒卒爵與特牲止爵異者特
　牲欲神恵之均于室中待夫婦致爵大夫禮有賔尸
　故不致爵爵不止也若然有司徹尸作止爵三獻致
　爵于主人主人不酢又不致爵于主婦其不賔尸賔
　獻尸止爵主婦致爵于主人酢主婦主人不致于主
　婦特牲主人與主婦交相致爵參差不同者大夫得
　賔尸故不致爵上辟人君其不賔尸者增酢主婦而
　已士卑不嫌與君同故致爵具也
祝酌授尸賔拜受爵尸拜送爵賔坐奠爵遂拜執爵以
興坐祭遂飲卒爵執爵以興坐奠爵拜尸答拜
　正義敖氏繼公曰賔受酢而俠拜與夫奠爵拜執爵
　興之類皆放主人事尸之禮為之

右賔獻尸尸酢

賔酌獻祝祝拜坐受爵賔北面答拜祝祭酒啐酒奠爵
于其筵前
　正義鄭氏康成曰啐酒而不卒爵祭事畢示醉也不
　獻佐食將賔尸禮殺　賈氏公彦曰祝與佐食俱事
　神及尸是以獻尸並及之今賔獻祝不及佐食者但
　為有賔尸則賔長之獻為祭末禮殺故不及佐食也

敖氏繼公曰不卒爵故啐而奠之筵前席南也蓋

　北面奠之奠于此者明其與他奠爵之禮異也祝不
　卒爵又不及佐食蓋放不賔尸末獻之儀

右賔獻祝

主人出立于阼階上西面祝出立于西階上東面祝告
曰利成
　正義鄭氏康成曰利猶養也成畢也孝子之養禮畢

李氏如圭曰特牲禮户外吿利成此于階上尊者

　彌逺於尸　敖氏繼公曰階上亦皆序内
祝入尸謖主人降立于阼階東西面祝先尸從遂出于
廟門(謖疏屋反注謖或作休)
　正義鄭氏康成曰謖起也事尸之禮訖于廟門外(賈疏)
　(上祝迎尸于廟門畢又送尸于廟門案祭統尸在廟門外則疑于臣是以據廟門為斷)　敖氏
　繼公曰祝先先尸而行也其出户降階及門之時亦
　皆鄉尸而還畧如士虞記所云也尸出廟門祝宜吿
　以主人將有事則尸于門外次中俟之士冠禮曰請
　醴賔賔就次　郝氏敬曰尸出于廟門外俟儐也
祝反復位于室中主人亦入于室復位祝命佐食徹肵
俎降設于堂下阼階南
　正義鄭氏康成曰徹肵俎不出門示將賔尸之意也
　不云尸俎未歸尸(敖氏繼公曰不賔尸之禮尸出則佐食出尸俎於廟門外有司受歸)
　(之)　敖氏繼公曰肵俎而以賔尸者賔尸之俎宜俱
　用尊體肵俎有肩骼之屬在焉不得不于是乎取之
　也終以歸尸故無嫌佐食亦上佐食也阼階南近於
　曏者所升之處也
　存疑鄭氏康成曰肵俎而以賔尸者其本為不反魚
　肉耳(賈疏曲禮云毋反魚肉謂食魚肉不反俎故尸食亦加肵俎今賔尸將更食魚肉當加于肵俎)
　(未得即送尸家故賔尸訖並後加者得歸之也)
　案尸不反魚肉故尸所舉者皆加于肵此釋所以設
　肵俎之意至于用肵俎以賔尸鄭固未之及也肵俎
　賔尸用其俎實以燅耳下篇無更設肵俎之文疏乃
　謂賔尸更食魚肉當更加于肵俎未協

右尸出祭畢

司宮設對席乃四人籑(籑與餕同)
　正義鄭氏康成曰大夫禮四人籑明恵大也　賈氏
　公彦曰祭統云凡餕之道每變以衆所以别貴賤之
　等而興施恵之象是故上有大澤則恵必及下是以
　特牲二人餕恵之小者大夫四人餕則恵之大者也

郝氏敬曰對席室中東西對設席兩佐食兩賔為

　四人
　案設對席而四人餕則二人共一席矣西面之席當
　少北以主人之位在其南也
上佐食盥升下佐食對之賔長二人備
　正義鄭氏康成曰備四人餕也三餕亦盥升(敖氏繼公曰三)
　(餕亦盥升以特牲禮舉奠及長兄弟盥而推之也)　賈氏公彦曰下佐食對
　之不謂東西相當上佐食東面近南下佐食西面近
　北為對賔長二人備亦不東西相當一賔長在上佐
　食之北一賔長在下佐食之南也　敖氏繼公曰賔
　長二人謂長賔及衆賔長也此佐食皆異姓故可使
　賔長對之　郝氏敬曰室中之事佐食與尸周旋久
　而闕一獻神恵宜首及賔長助獻因得陪食也
　案大夫不以嗣舉奠辟諸侯世子之禮也既不舉奠
　故亦不與于餕下篇佐食不與于賔尸之禮蓋自餕
　而後佐食無事矣長賔在上佐食之左東面衆賔長
　在下佐食之左西面
司士進一敦黍于上佐食又進一敦黍于下佐食皆右
之于席上
　正義鄭氏康成曰右之者東面在南西面在北　賈
　氏公彦曰右之飯用手右之便也　郝氏敬曰上佐
　食居西席之右下佐食居東席之右故曰皆右之于
　席上
　案尸東面在奥近南今尸起上佐食居尸坐處故知
　上佐食東面近南下佐食西面近北
資黍于羊俎兩端兩下是餕(注今文資作齎)
　正義鄭氏康成曰資猶減也減置于羊俎兩端則一
　賔長在上佐食之北一賔長在下佐食之南　賈氏
　公彦曰兩下者二賔長於二佐食為下　敖氏繼公
　曰兩端當肩骼之處也羊俎兩端其于兩下亦皆為
　右兩下是餕謂二賔長以此黍餕也餕主于二佐食
　故以二賔長為兩下
　案凡俎皆横設之此羊俎肩一端在南骼一端在北
　上文云徹肵俎此云資黍則五俎之設自若也俎設
　自若不分簋而資黍于俎皆大夫禮異也
司士乃辯舉籑者皆祭黍祭舉(注今文辯為徧)
　正義鄭氏康成曰舉舉膚(賈疏尸舉肺餕者下尸明不舉肺當舉膚特牲云佐)
　(食授舉各一膚此大夫禮亦然)　敖氏繼公曰辯舉舉膚以授四人
　膚即在特俎者
主人西面三拜籑者籑者奠舉于俎皆答拜皆反取舉
　正義鄭氏康成曰三拜旅之示徧也言反者拜時或
　去其席在東面席者東面拜在西面席者皆南面拜
　(賈疏在西面席者嫌與主人同面拜故廻身南面也)　敖氏繼公曰西面于其
　位也言此者明其不為二人西面而易位拜之也奠
　舉于俎亦各于其所近者與皆答拜答一拜也反取
　舉復取舉于俎也言反者明其曏者亦在手也
　存疑敖氏繼公曰籑者答拜無異文則是西面者亦
　西面拜矣
　案主人之位近户在下餕之南注云在西面席者南
　面拜若西面則嫌於不鄉之理或然也
司士進一鉶于上籑又進一鉶于次籑又進二豆湇于
兩下乃皆食食舉(湇去及反音泣)
　正義鄭氏康成曰湇肉汁也　賈氏公彦曰神坐之
　上止有羊豕二鉶一進與上佐食一進與下佐食故
　更羞二豆湇于兩下湇從門外鑊中來以兩下無鉶
　故進湇也　李氏如圭曰皆食食黍也食舉食膚也

敖氏繼公曰兩下資黍于俎又有湇無鉶皆下于

　上籑者也此二佐食衆賔也兩下賔長也籑則佐食
　反尊于賔長者以其勞于室事故報禮特重焉祝不
　籑者接神職尊不敢使之籑也二鉶上籑羊下籑豕
　然則二豆湇亦羊豕各一與
　案祝不籑者不但以其尊此籑以二人對二人若以
　祝則難乎其為對也
卒食主人洗一爵升酌以授上籑贊者洗三爵酌主人
受于户内以授次籑若是以辯皆不拜受爵主人西面
三拜籑者籑者奠爵皆答拜皆祭酒卒爵奠爵皆拜主
人答壹拜(注古文壹為一)
　正義鄭氏康成曰答壹拜畧也(賈疏四籑皆拜主人總答一拜)　敖
　氏繼公曰贊者蓋亦宰夫也每于將酌乃洗爵云洗
　三爵總言之耳若是謂酌授受也辯及於兩下也皆
　不拜受爵者人多重勞主人一一答之也籑者奠爵
　拜亦與士異答一拜卒爵禮輕可以畧特牲二人籑
　其禮亦然凡大夫士之禮其答卒爵拜者皆一拜也
　乃見之者嫌人多或旅之也
　存疑鄭氏康成曰不拜受爵者大夫餕者賤也(賈疏特牲)
　(使嗣子與兄弟餕為貴故拜受爵)
　案特牲籑者拜受爵少牢籑者不拜受爵亦禮之相
　變也非闗餕者之貴賤而然凡餕之道每變以衆君
　卿大夫皆餕焉豈有主祭者尊而籑反賤乎
籑者三人興出
　正義鄭氏康成曰出降反賔位　敖氏繼公曰不執
　爵以出統於上籑也
上籑止主人受上籑爵酌以醋于户内西面坐奠爵拜
上籑答拜坐祭酒啐酒
　正義鄭氏康成曰主人自酢者上籑獨止當尸位尊
　不酌也(賈疏特牲上籑親酌醋主人此不親酌者上籑將嘏主人故在尸位不可親酌也)
　敖氏繼公曰主人啐酒者為聽嘏凡既祭酒而未得
　即卒爵者必啐酒
　案主人自酌者達籑之意欲酢主人且與特牲士禮
　相變也注謂上籑當尸位是也尊不酌恐未然特牲
　上籑亦當尸位其親酌也則謂之何
上籑親嘏曰主人受祭之福胡夀保建家室
　正義鄭氏康成曰親嘏不使祝　敖氏繼公曰上籑
　親嘏且不以黍惟以辭别于尸也胡如胡福之胡
　案特牲禮有祝辭無嘏辭祝曰籑有以也見興恵逮
　下之意以士之餕者嗣子及長兄弟親者也親主於
　愛少牢禮有嘏辭無祝辭嘏曰主人受祭之福胡夀
　保建家室則歸福于主人之意以大夫之餕者佐食
　及賔疏者也疏主於敬故也士冠禮注云胡猶遐也
　逺也
主人興坐奠爵拜執爵以興坐卒爵拜
　正義敖氏繼公曰重嘏故其禮盛至是乃云主人興
　是坐而聽嘏也亦殺于尸
上籑答拜上籑興出主人送乃退
　正義敖氏繼公曰上籑興出則是不受主人爵也主
　人奠爵上籑不受示禮有終且為有司將徹之也出
　謂出户送謂送之于戸外退上籑退立於賔位也賔
　以出為退主人以入為退
　存疑鄭氏康成曰送佐食不拜賤　賈氏公彦曰賔
　主之禮賔出主人皆拜送此佐食賤故送之而不拜
　案凡出而主人拜送者謂大門也上籑之出出于室
　户耳尚未出廟門何緣有拜主人出户而復入故云
　送稍異于籑者三人之出而主人不出也籑者三人
　興出注云出降反賔位此佐食胡獨異乎

右籑


案祭統言餕者祭之末也善終者如始餕其是矣


凡餕之道每變以衆所以别貴賤之等而興施恵


之象也是故以四簋黍見其脩于廟中也四簋黍

者記者謂士二簋餕以一大夫四簋餕以二諸侯


六簋餕以四若天子八簋餕以六也其二簋不以


餕留其有餘神惠不可盡也

欽定儀禮義疏卷三十八
欽定四庫全書
欽定儀禮義疏卷三十九
　有司徹第十七之一
正義鄭氏康成曰少牢之下篇也大夫既祭賔尸


於堂之禮天子諸侯之祭明日而繹有司徹於五


禮屬吉大戴第九小戴第十二别録少牢下篇第


十七　敖氏繼公曰此别為一篇及其名篇之意


皆與既夕同　郝氏敬曰承上籑事畢有司徹室

中饌賔尸於堂賔尸即繹凡大祭明日繹少牢之


儐即祭日也


案上篇正祭以神道事尸於室故用祝與佐食皆


室事也此篇賔尸以賔禮接尸於堂故不用祝與


佐食而另立侑以輔尸皆堂事也即於祭日攝酒


燅俎而行之與天子諸侯明日繹祭者不同祭統


云天子之祭也與天下樂之諸侯之祭也與竟内


樂之然則大夫之賔尸也亦率其賔客宗族家臣


以樂尸而已


通論鄭氏康成曰卿大夫既祭而賔尸禮崇也天


子諸侯明日而繹春秋傳曰辛已有事於大廟仲


遂卒于垂壬午猶繹是也爾雅曰繹又祭也　又


曰天子諸侯曰繹以祭之明日卿大夫曰賔尸與


祭同日　賈氏公彦曰爾雅釋天云周曰繹商曰


肜夏曰復胙復胙者復昨日之胙祭肜者義取肜


肜祭不絶繹者取尋繹前祭之事郊特牲繹之於

庫門内祊之於東方失之矣注祊之禮宜於廟門


外之西室繹又於其堂神位在西也二者同時而


大名曰繹其祭禮簡而事尸禮大大夫賔尸同日


用正祭之牲天子諸侯禮大别日又别牲　何氏


休曰繹者繼昨日事但不灌地降神耳天子諸侯


曰繹大夫曰賔尸士曰宴尸去事之殺也必繹者


尸配先祖食不忍輒忘故因以復祭


存異鄭氏康成曰上大夫既祭賔尸於堂若下大


夫祭畢禮尸於室中無别行賔尸於堂之事　賈


氏公彦曰賔尸是卿不賔尸是下大夫上大夫室


中事尸行三獻禮畢别行賔尸於堂下大夫行三


獻即於室内為加爵禮尸無别行賔尸于堂之事


下文若不賔尸以下是也


辨正郝氏敬曰鄭謂有司賔尸為上大夫不賔尸


為下大夫賔與不賔事故適然或祭有大小禮有


損益未可據此分大夫之上下也

案少牢下篇以賔尸為正禮不賔尸乃禮之殺者


故另起言若不賔尸如士冠禮言若不醴則醮用


酒若殺則特豚士昏禮記云若不親迎則婦入三


月然後壻見一例敖氏以為古今文質異宜或亦


五方風俗異尚是也又時祭有四或三時賔尸而


一時不賔尸或秋冬賔尸而春夏不賔尸亦惟人


酌而行之耳

有司徹
　正義鄭氏康成曰徹室中之饋(賈疏室内之饋主于尸饌薦俎黍稷皆名)
　(饋)及祝佐食之俎(賈疏祝亦有薦在室内北墉下佐食之俎在兩階之間見於上篇)

賈氏公彦曰不賔尸餕訖云有司官徹饋饌于室

　中西北隅彼注司馬司士舉俎宰夫取敦及豆則此
　饋内兼數物惟無肵俎肵俎上篇佐食徹之先設於
　堂下也　敖氏繼公曰徹室中之饋及籑者之豆爵
　與祝之薦俎也祝不執其俎以出是未歸也其二佐
　食乃衆賔為之室中事畢亦反於賔位然則祝與佐
　食皆當與於賔尸之禮矣此時有司徹祝俎或設於
　堂下與主人於籑者之退亦反入於室及有司既徹
　則出立於阼階東也
　案此後無室事則凡室中所有悉徹而空之矣室中
　之饋則尸之四豆也五俎也四敦也兩鉶也四瓦豆
　也酌奠之觶也祝之二豆也一俎也籑者之二豆湇
　也四爵也其在外則肵俎已設於堂下阼階南二佐
　食之薦俎本設於兩階閒悉徹之但尸俎肵俎則出
　之爨以待燅祝佐食之薦爼則當各設之於其堂下
　之位其餘豆鉶諸物各歸其所以待摡滌室中尸祝
　主人主婦之祭亦埽而去之
　存疑鄭氏康成曰賔尸則不設饌西北隅以此薦俎
　之陳有祭象而亦足以厭飫神(賈疏對下不賔尸者尸出之後改饌西北)
　(隅為厭飫神也)　賈氏公彦曰肵俎亦用賔尸不使有司同
　時徹者肵俎本為尸故設之徹之皆不與正俎同時
　後設先徹也
　案厭飫之説已於士虞特牲辨之矣不賔尸則祭畢
　無後禮故改設之而後徹示重神餘也賔尸則祭雖
　畢而尚有後禮故即徹之而不改設以其事相接而
　神餘將有所用之也於厭不厭無與焉賔尸亦用肵
　俎之俎實非用其俎也下經自明
埽堂(埽索到反)
　正義鄭氏康成曰為賔尸新之少儀曰汎埽曰埽埽
　席前曰拚(賈疏引少儀者明於堂汎埽)　賈氏公彦曰正祭於室
　之時堂亦埽訖今將賔尸又埽之
司宮攝酒(攝書摺反注今文攝為聶)
　正義鄭氏康成曰更洗益整頓之(賈疏士冠禮再醮攝酒注云攝猶整)
　(也整酒謂撓之此更添益整頓則此洗當作撓)　賈氏公彦曰因前正祭之
　酒更撓擾添益整新之也
　案攝説文解為引持此疏又云添益則是持酒以益
　於尊所謂貳也天官酒正職凡祭祀以法共五齊三
　酒以實八尊大祭三貳中祭再貳小祭一貳皆有酌
　數是也
乃燅尸俎(燅音尋劉徐鹽反)
　正義許氏慎曰燅於湯中爚肉也　鄭氏康成曰燅
　温也温尸俎於爨肵亦温焉(賈疏下文載俎所舉在肵之肩骼脊脅皆復載)
　(於俎則肵亦温也)古文燅皆作尋記或作燖(賈疏郊特牲血腥爓注云爓或)
　(為燖)春秋傳曰若可燖也亦可寒也(賈疏哀十二年傳子貢對呉大宰文)

賈氏公彦曰下文云卒燅乃升羊豕魚三鼎是先

　温於爨之鑊乃升之於鼎也　敖氏繼公曰俎俎實
　謂尸前之羊豕魚及所加於肵俎者也雍爨所燅固
　不止此此特為其已在俎者言之耳祝佐食亦與賔
　尸之禮其俎實不燅者以無上位略之但因其故俎
　而已
　案燅尸俎者羊體則燅於羊鑊豕體與膚則燅於豕
　鑊魚則燅於魚鑊唯腊及肵俎内之心舌不燅耳正
　祭時所升者尸俎而外唯祝與二佐食之俎而已其
　餘則皆存乎鑊也將賔尸則凡賔兄弟公有司私人
　内兄弟之脀雍人雍府皆自鑊載之於俎鑊中直有
　湇而已乃以尸俎投而燅之
　存疑鄭氏康成曰獨言温尸俎則祝與佐食不與賔
　尸之禮(賈疏正祭時尸祝及佐食皆有俎今獨言温尸俎見賔尸時祝與佐食不與而别立侑也)
　案自有司徹以下祝與佐食皆不見於經故注以為
　祝與佐食不與賔尸之禮然經不見祝佐食出與歸
　俎之文則是猶在列也且事神事尸祝佐食有上事
　為最貴而賔尸之禮不與可乎以其賔尸不與尸相
　接而在堂下衆賔衆兄弟之班故經文不見之也祝
　佐食之俎不燅者以他人可用尸之餘不可令尸用
　他人之餘也是以因其故俎而設於堂下焉正祭主
　人主婦不設俎亦以賔尸不便於燅俎故耳上篇宗
　人遣賔朼而二佐食在焉故敖氏以佐食為衆賔也
　其祝若同姓則在兄弟之列異姓則在衆賔之列
卒燅乃升羊豕魚三鼎無腊與膚乃設扃鼏陳鼎于門
外如初(扃古熒反鼏茫狄反注今文扃為鉉古文鼏為密)
　正義敖氏繼公曰少牢當五鼎此乃無腊與膚鼎者
　賔尸之禮膚不專俎而附於豕俎故是時亦不可以
　專鼎而附於豕鼎也然鼎數宜竒是以併去腊鼎而
　為三焉腊全不用者此禮貶於祭而腊又賤故畧之

鄭氏康成曰腊為庶羞膚從豕去其鼎者賔尸之

　禮殺於初如初者如廟門之外東方北面北上
　案下文載俎實尸膚五侑膚三主人膚三主婦膚一
　此云無膚者言無專鼎耳下注云庶羞羊臐豕膮皆
　有胾醢腊不在焉此乃云腊為庶羞不獨於經未聞
　鄭亦自相刺繆矣

右新儐禮

乃議侑于賔以異姓(侑音又注古文侑皆作宥)
　正義鄭氏康成曰議猶擇也擇賔之賢者可以侑尸
　必用異姓廣敬也　敖氏繼公曰議侑于賔謂與賔
　長謀議可以為侑者也此與鄉飲酒就先生而謀賔
　介之意相類以異姓謂於衆賔之中擇之也尸既同
　姓故侑必異姓侑之言佑也所以輔助尸者也賔尸
　而立侑亦示敬尸之意且貴多儀也
　案以尸為賔又立侑以輔尸猶鄉飲有賔必有介也
　尸席戸西南面侑席西序東面猶鄉飲之賔席牖前
　南面介席西階上東面也侑取異姓乃可以居西序
　東鄉之位
　存疑鄭氏康成曰是時主人及賔有司已復内位(賈疏)
　(上篇四籑者二佐食二賔長餕訖皆出未見入主人送上籑言退皆有出事今議侑在内故云是時賔主)
　(人已復内位也)
　案主人賔有司皆未出廟門則猶在内位也何復之
　有上篇籑者三人興出注云出降反賔位是也三人
　中佐食在焉抑可見佐食之與於賔尸禮矣
宗人戒侑
　正義鄭氏康成曰戒猶告也南面告於其位(賈疏賔位在門)
　(東北面下文將獻賔時主人降南面拜衆賔於門東三拜衆賔門東北面皆答一拜是也請以為侑明南)
　(面鄉其位可知)戒曰請子為侑(賈疏案燕禮公曰命某為賔射人傳公命當云請子為賔)
　(此命侑當先云命某為侑宗人傳主人辭戒曰請子為侑)　郝氏敬曰議既定宗
　人遂戒之
侑出俟于廟門之外
　正義鄭氏康成曰待於次當與尸更入主人興禮事
　尸極敬心也(賈疏謂立侑輔尸使出更迎之)
　案燕禮大射儀既命賔賔出門外以主人當迎之也
　此侑之出與彼同節但燕禮賔出東面大射儀賔出
　北面此不言侑所面以下經尸與侑北面于廟門之
　外者決之則此亦北面與

右立侑

司宫筵于戸西南面
　正義鄭氏康成曰為尸席也
又筵于西序東面
　正義鄭氏康成曰為侑席也　李氏如圭曰尸侑席
　位與鄉飲酒賔介之席位同
尸與侑北面于廟門之外西上
　正義鄭氏康成曰言與殊尊卑北面者賔尸而尸益
　卑(賈疏賔尸之禮以尸為賔客當在門西東面北上今門外北面故云益卑也)　敖氏繼
　公曰尸北面者尊大夫若不敢為賔客然也其位當
　在門外之西祭事已尸出門則不敢以尊自居西上
　賔位尚左也
　案尸者神之所憑憑之則神離之則人也賔尸者處
　乎神與人之閒始猶疑乎神之終則全乎人之者也
　士之尸未出廟則疑乎神未離之故尸不與於旅酬
　尸尊也大夫賔尸尸出廟而復入則疑乎神既離之
　故尸亦與乎旅酬尸卑也　又案燕禮之賔出東面
　賔之也大射儀之賔出北面臣之也此之尸侑皆北
　面故注以為尸益卑而敖氏以為尊大夫也疏謂尸
　執臣道夫同姓之親天子諸侯盡臣之大夫則或臣
　或不臣矣豈可概乎其臣者如東郭偃臣崔武子是
　也為尸者則不必其皆臣也
主人出迎尸宗人擯
　正義鄭氏康成曰賔客尸而迎之主人益尊擯贊
　賈氏公彦曰正祭主人不迎尸以伸尸之尊此迎之
　以尸同賔客也　李氏如圭曰向者祝擯尸神象也
　今宗人擯賔尸也　敖氏繼公曰迎之而使宗人擯
　待賔之禮也賔客尸而迎之亦為祭事已
主人拜尸答拜主人又拜侑侑答拜
　正義敖氏繼公曰主人拜蓋西面也答拜者其皆東
　面與此拜皆再拜下文拜至亦然
主人揖先入門右
　正義鄭氏康成曰道尸　敖氏繼公曰凡主人與客
　揖而先入皆入門右也經特於此見之
尸入門左侑從亦左揖乃讓
　正義鄭氏康成曰沒霤相揖至階又讓　賈氏公彦
　曰鄉飲酒禮之等入門三揖至階又讓　敖氏繼公
　曰亦三揖至於階乃三讓也經文省亦以其可知故
　也
主人先升自阼階尸侑升自西階西楹西北面東上
　正義敖氏繼公曰尸侑升自西階尸升三等侑從之
　中等如上下射升降之儀也其降也亦然東上尸宜
　與主人相當也　鄭氏康成曰東上統於其席　賈
　氏公彦曰尸在門外北面西上統於賔客至此升堂
　亦應西上而東上賔席以東為上故也
主人東楹東北面拜至尸答拜主人又拜侑侑答拜
　正義鄭氏康成曰拜至喜之　敖氏繼公曰拜至説
　見士昏禮　郝氏敬曰自主人出迎及拜至皆用賔
　禮與祭時尸入不迎異所以為賔尸而尸稍卑矣
　案鄉飲酒禮賔升主人先拜至與賔成禮既乃與介
　揖讓升又拜至與介成禮此則尸侑同時升而主人
　之拜至亦相踵為之與彼禮異

右迎尸侑

乃舉
　正義鄭氏康成曰舉舉鼎也舉者不盥殺也(賈疏正祭時皆)
　(盥訖乃舉鼎此賔尸不盥故云殺也)
司馬舉羊鼎司士舉豕鼎舉魚鼎以入陳鼎如初
　正義敖氏繼公曰司馬二人司士四人也魚鼎重言
　舉明其與豕鼎異人也如初如其東方當序西面北
　上　鄭氏康成曰如初如阼階下西面北上(賈疏如正祭時)
　(陳鼎之事也)
雍正執一匕以從雍府執二匕以從司士合執二俎以
從司士贊者亦合執二俎以從匕皆加于鼎東枋二俎
設于羊鼎西西縮二俎皆設于二鼎西亦西縮(注古文縮皆為)
(蹙)
　正義鄭氏康成曰凡三匕鼎一匕四俎為尸侑主人
　主婦(賈疏據下文四者皆有俎)其二俎設于豕鼎魚鼎之西陳之
　宜具也(賈疏四俎當俱陳于羊鼎之西分二俎陳豕鼎魚鼎之西者欲使三鼎之西並有俎故云)
　(具也)　李氏如圭曰四俎皆載羊體之正俎而分陳之

敖氏繼公曰一匕羊匕也二匕豕魚匕也四俎乃

　尸侑主人主婦之羊俎也設之亦北上如鼎之序然
　其載之亦先北而後南也此皆羊俎其二乃在豕鼎
　魚鼎西者但欲使鼎前皆有俎耳不嫌其所載者異
　也羊鼎西特有二俎尊之也此執匕以少者為貴設
　俎以多者為尊亦宜也
　案大夫之祭以羊為上牲故以少牢名篇此賔尸諸
　品皆統於羊故羊鼎羊匕羊俎及舉之執之設之者
　皆先於其豕與魚也
雍人合執二俎陳于羊俎西並皆西縮覆二疏匕于其
上皆縮俎西枋(覆芳屋反下並同注古文并皆作併)
　正義賈氏公彦曰此二俎為益送之俎　敖氏繼公
　曰羊俎指在羊鼎西者也此二俎陳于其西亦北上
　其北俎次賔以羞羊匕湇豕匕湇其南俎司馬以羞
　羊肉湇司士以羞豕脀湇魚疏匕二者羊豕之湇宜
　異器也覆者為塵也二匕覆于二俎之上羊匕在北
　豕匕在南南非匕湇之俎亦覆匕於其上者事未至
　權加之耳此俎將載則更以豕匕加於其北俎既則
　反之縮俎西枋為縮執俎者在西也　鄭氏康成曰
　並併也疏匕匕柄有刻飾者(賈疏疏者疏通刻飾之名若禮記云疏屏之類)
　(謂通柄刻雲氣以飾也)
　存疑鄭氏康成曰其南俎司馬以羞羊匕湇羊肉湇
　其北俎司士以羞豕匕湇豕脀湇魚
　辨正賈氏公彦曰匕湇謂無肉直湇以其在匕也肉
　湇直是肉從湇中來實無湇下文次賔羞羊匕湇司
　馬羞羊肉湇此注并云司馬其實羞羊匕湇者是次
　賔也又下文次賔羞豕匕湇司士羞豕脀羞湇魚此
　注并云司士亦據上經司士擊豕而言實次賔羞豕
　匕湇也
　案羞俎者注不見次賔疏以經正之是也其二俎之
　設注謂南者羞羊北者羞豕魚似屬倒置然即謂北
　俎羞羊南俎羞豕魚猶未盡合也蓋兩俎必相閒用
　之羊匕湇俎以羞于尸則羊肉湇俎亦當已載而俟
　則二者不可同用一俎明矣豕匕湇與豕脀亦然故
　二俎祗可以匕與肉分而不可以羊與豕異也

右陳設鼎俎

主人降受宰几尸侑降主人辭尸對
　正義鄭氏康成曰几所以坐安體周官大宰掌贊玉
　几玉爵(賈疏引大宰者證宰授主人几之義)　敖氏繼公曰為尸受几
　故尸從降侑亦降者從尸也凡尸為禮之類此者侑
　則從之此所以謂之侑也與
宰授几主人受二手横執几揖尸
　正義敖氏繼公曰几自東壁來其授受於阼階東與
　獨揖尸尸尊也聘禮公受几于序端　鄭氏康成曰
　獨揖尸几禮主于尸
主人升尸侑升復位
　正義鄭氏康成曰位阼階賔階上位(賈疏主人位常在阼階上其尸)
　(位在戸西及在西階上今恐尸復位在户西故言賔階上位也)
主人西面左手執几縮之以右袂推拂几三二手横執
几進授尸于筵前
　正義鄭氏康成曰拂者外拂之也推拂去塵示新
　敖氏繼公曰推者推手也　郝氏敬曰拂几則直順
　便也授几則横對便也主人二手横執几執外亷也
尸進二手受于手閒
　正義敖氏繼公曰聘禮云賔進訝受几于筵前此亦
　訝受也乃云手閒者但言其疏數之節耳此授受者
　皆横執几而二手之閒有廣狹則凡賔主之横執几
　者二手共執其一亷明矣　鄭氏康成曰受從手閒
　謙也　郝氏敬曰尸二手受受内亷也主人二手執
　几兩端尸併二手執几中閒授者極慎受者極㳟也
主人退尸還几縮之右手執外亷北面奠于筵上左之
南縮不坐(還音旋)
　正義敖氏繼公曰主人退復位也還几還而易執之
　也縮執几亦用二手此惟云右手執外亷特見其一
　耳右亷而謂之外者以其差逺於人故也几稍髙故
　設之不坐少儀曰取俎設俎不坐其意類此　賈氏
　公彦曰主人横執几進授尸尸二手受于主人手閒
　時亦横受之將欲縱設于席故還之使縮以右手執
　几外亷鄉北面縮設于席也　鄭氏康成曰左之者
　異於鬼神生人陽長左鬼神隂長右(賈疏凡設几神在右人在左生)
　(人陽故尚左鬼神隂故尚右)不坐奠之者几輕　郝氏敬曰右手
　執外亷執主人所執之方筵南向故北面奠于筵上
　左之謂奠几筵東
　案左之以筵為左右不以設者為左右故在東也
主人東楹東北面拜
　正義鄭氏康成曰拜送几也
尸復位尸與侑皆北面答拜
　正義鄭氏康成曰侑拜者從於尸(賈疏立侑以輔尸故侑從尸拜)
　敖氏繼公曰至此尸乃復位則是主人拜時尸在筵
　前東面也
　案主人尸侑皆北面拜賔主之正禮此乃所謂賔尸
　也几尊者所憑依神與人不同於神則設之而已於
　人則有設几授几設則從質授則彌文也士昏禮覲
　禮聘禮與此參觀之可見焉

右授几

主人降洗尸侑降尸辭洗主人對卒洗揖主人升尸侑
升尸西楹西北面拜洗主人東楹東北面奠爵答拜降
盥尸侑降主人辭尸對卒盥主人揖升尸侑升主人坐
取爵酌獻尸尸北面拜受爵主人東楹東北面拜送爵
　正義敖氏繼公曰辭對之儀見鄉飲酒故此畧之揖
　亦主人揖尸也文省耳下放此獻受之儀亦當如鄉
　飲酒禮　鄭氏康成曰降盥者為土汚手不可酌
　賈氏公彦曰案鄉飲酒禮主人降洗賔降主人辭降
　賔對此亦應主人降洗尸降主人辭降

右主人獻尸

主婦自東房薦韭菹醢坐奠于筵前菹在西方婦贊者
執昌菹醢以授主婦主婦不興受陪設于南昌在東方
興取籩于房麷蕡坐設于豆西當外列麷在東方婦贊
者執白黒以授主婦主婦不興受設于初籩之南白在
西方興退(麷芳中反蕡扶云反)
　正義鄭氏康成曰昌昌本也韭菹醓醢昌本麋臡麷
　熬麥也蕡熬枲實也白熬稻黒熬黍(賈疏天官籩人職朝事之籩麷)
　(蕡白黒形鹽膴鮑魚鱐醢人職朝事之豆韭菹醓醢昌本麋臡菁菹鹿臡茆菹麋臡鄭皆據彼而言彼注)
　(云有骨為臡無骨為醢散文則臡亦名醢蕡麻有實枲麻無實蕡枲實者舉其類耳)此皆朝事
　之豆籩大夫無朝事而用之賔尸亦豐大夫之禮(賈䟽)
　(天子諸侯正祭坐尸於堂北面而事之謂之朝事特牲少牢正祭無朝事于堂直有室中之事賔尸用韭)
　(菹之等皆朝事所用是謂豐大夫禮然以其禮殺故八籩八豆之中各取其四耳)主婦取籩
　興者以饌異親之(賈疏籩與豆不同所實又别故主婦宜就房親取之不使婦贊者取)
　(籩以授主婦也)當外列辟鉶也退退入房也　賈氏公彦曰
　正祭先薦後獻若繹祭則先獻後薦故祭義曰君獻
　尸夫人薦豆注云謂繹日也賔尸禮與天子諸侯繹
　祭同亦先獻後薦也　李氏如圭曰先獻後薦異于
　祭也陪設重列之也　敖氏繼公曰四豆四籩放室
　中之數也賔尸以飲酒為主其禮變於饋食不可復
　因其薦故於其始亦變而用朝事之豆籩焉不辟君
　禮者變而用之無嫌也當外列麷在麋臡西也
　案大夫當日賔尸燅俎而不更殺所以殺於繹且日
　力不給也其他豆籩則皆新之故用昌菹麋醢以見
　韭菹醓醢亦不仍正祭之舊也　又案少牢禮所用
　惟韭菹醓醢葵菹蠃醢而已賔尸所用惟尸則以昌
　菹麋醢易葵菹蠃醢而已此以簿正祭器之大概也
　然据荇菜蘋蘩之詩澗谿沼沚之傳水産陸産之記
　則可為籩豆之實者為物甚繁而若可以不拘然則
　周官所言亦簿正之法如是耳天子諸侯理大物博
　正祭不可易也若繹祭則不妨變而通之雖不在菹
　齏醢臡之常數者亦可並薦與

右主婦薦豆籩

乃升
　正義鄭氏康成曰升牲體于俎也
司馬朼羊亦司馬載載右體肩臂肫骼臑正脊一脡脊
一横脊一短脅一正脅一代脅一腸一胃一祭肺一載
于一俎(肫音純)
　正義敖氏繼公曰二司馬即舉羊鼎者以下凡升羊
　者皆司馬為之特於此見之耳上言燅尸俎而此肩
　臂肫骼臑具有明其神俎肵俎並用也復序俎實者
　其數及載與進俎之法皆有異於上故爾是言載時
　先後之序也其在俎則與正祭者畧同惟臑後於骼
　為異以其折也折之則不為全體而在全體之卞矣
　臑必折者見其貶於神俎且欲以所折者為肉湇俎
　也其脊脅皆一骨及腸胃各一者義亦如之賔尸主
　於飲酒此俎乃有祭肺者盛之一俎謂司士所設羊
　鼎西之北俎也既載則侑主人主婦之羊俎亦繼此
　而序載之每俎既載則遷之於阼階西亦北上西縮
　俟時乃設耳所以然者為當進羊匕湇羊肉湇於尸
　也　鄭氏康成曰言燅尸俎復序體者明所舉肩骼
　存焉(賈疏上篇載牲體十一脊脅皆加並骨二尸食特舉脊脅骼肩在於肵俎上直言燅尸俎嫌所)
　(舉在肵者不在故復序其體也)亦著脊脅皆一骨也(賈疏脊脅雖舉以其二以併今)
　(脊脅載一骨在正俎一骨在湇俎也)臑在下者折分之以為肉湇貶也
　一俎謂司士所設羊鼎西第一俎　李氏如圭曰此
　尸之羊正俎也復肩骼于俎與正祭神俎同其異者
　脊脅腸胃祭肺皆一又無舉肺且折分其臑故降臑
　在骼下也
　存異賈氏公彦曰第一俎此俎在侑俎之南下侑俎
　注云司士所設羊鼎西之北俎也明尸俎在侑俎之
　南
　案俎之序依乎鼎鼎既北上俎安得南上且主人主
　婦俎在豕鼎魚鼎之西矣其羊鼎之西者侑俎在北
　尸俎在南是北上南上胥失也注明言羊鼎西第一
　俎矣豈第一俎不在北而轉在南乎
羊肉湇臑折正脊一正脅一腸一胃一嚌肺一載于南
俎(注今文湇為汁)
　正義鄭氏康成曰肉湇肉在汁中者以增俎實為尸
　加也必云臑折明為上所折分者嚌肺離肺也南俎
　雍人所設在南者　賈氏公彦曰凡牲體皆出於汁
　不言湇又下豕脀亦出於汁皆不言湇此特得湇名
　者特牲少牢正祭升牲體於鼎時皆無匕湇今此升牲
　體於尸前匕湇亦升焉故得湇名以在俎無汁故進
　羊肉湇必先進羊匕湇見此湇為肉而有故在羊肉
　湇前進之使尸嘗之豕亦有匕湇不名肉湇而名脀
　者互見為文言脀者見在俎無汁言肉湇者見在鼎
　内時有汁也魚不言魚湇而云湇魚者魚前無進匕
　湇故先言湇以明魚在湇可知羊有正俎羞匕湇又
　羞肉湇豕無正俎魚無匕湇隆汚之殺也不羞魚匕
　湇畧小味也　敖氏繼公曰云臑折者明其為臑之
　下也此臑蓋與後足之觳同以無異名故但云臑折
　而已羊俎之外又分其體以為此俎貴多儀也尊尸
　不敢用左體故分右臑為之用嚌肺亦别于其正羊
　肉湇與羊俎之實同鼎而名不同以其於鼎有湇上
　湇中之異也羊俎西之二俎亦北上肉湇載于南俎
　則其北俎為羞匕湇明矣凡羊肉湇與豕脀湇魚皆
　俟時而載因升正俎之節而遂見之欲其文相比也
　存疑鄭氏康成曰此以下十一俎俟時而載於此厯
　説之爾(賈疏十一俎者即尸之羊肉湇一也豕脀俎二也侑之羊俎三也豕俎四也主人羊俎五)
　(也羊肉湇俎六也豕脀七也主婦羊俎八也尸侑主人三者皆有魚俎是十一也通尸羊正俎為十二俎)
　(其四俎尸侑主人主婦載羊體俎皆為正俎其餘八俎雍人所執二俎益送往還故有八實止二俎也)
　案正俎四皆載羊體尸一也侑一也阼一也主婦一
　也此司士所設於三鼎之西者也既載尸俎則侑俎
　阼俎主婦俎亦相次而載之以此四俎無他用但設
　於尸侑主人主婦之前故可預載不必俟時也其益
　送之俎十有二而燔俎不與焉尸則羊匕湇也羊肉
　湇也豕匕湇也豕脀也湇魚也凡五侑則豕脀也湇
　魚也凡二主人與尸同亦五合之為益送者十有二
　而皆以雍人所設於羊俎西之二俎更迭往還實升
　虚降而遞送之其羊匕湇豕匕湇有湇無肉無體載
　之事故不列於載俎之儔而但著挹注之法於乃升
　之後以見例然則俟時而載者十有二俎而厯説於
　下者八俎爾尸之羊肉湇豕脀湇魚也侑之豕脀湇
　魚也阼之羊肉湇豕脀湇魚也蓋皆以南俎為之北
　俎則以盛匕湇而與之相閒以送焉燔俎雖亦益送
　然别有俎夙載而别陳之以燔不升於鼎也
司士朼豕亦司士載亦右體肩臂肫骼臑正脊一脡脊
一横脊一短脅一正脅一代脅一膚五嚌肺一載于一
俎
　正義敖氏繼公曰此謂豕脀也二司士即舉豕鼎者
　也此下凡升豕者皆此司士為之豕無正俎故此尸
　俎之體骨皆放於羊俎此俎與羊肉湇俎同亦南俎
　也　鄭氏康成曰臑在下者順羊也(賈疏以其豕脀不折臑亦在下)
　(順上羊臑在下由折分此雖不折順羊故也)
　存異鄭氏康成曰俎謂雍人所設在北者　敖氏繼
　公曰臑在胳下是亦折矣
　案俎屬南當從敖氏臑不折當從鄭氏
侑俎羊左肩左肫正脊一脅一腸一胃一切肺一載于
一俎侑俎豕左肩折正脊一脅一膚三切肺一載于一
俎
　正義敖氏繼公曰侑無羊肉湇故羊俎得用二體前
　體以肩後體以肫尊之也右體皆在尸俎故此皆用
　左焉有肩有肫則肫在下端矣羊俎亦用祭肺者與
　尸俎同在堂上因其禮也阼俎亦然飲酒正禮祭以
　離肺其有以切肺者或盛之或有為加之或相因用
　之非常禮也豕左肩折不用全體為羊俎已二體故
　於此殺之豕脀體數殺於羊俎又無羊肉湇皆下尸
　也豕脀之肺宜如羊肉湇用嚌此乃放羊俎用切者
　亦以無羊肉湇故也侑之羊俎司士所設在羊鼎西
　之南者侑之豕俎與尸之豕脀同用南俎　鄭氏康
　成曰侑俎用左體侑賤其羊俎過三體有肫尊之加
　也(賈疏鼎俎數竒今體數四故云加賔尸有侑猶正祭有祝少牢祝羊豕體各三又下文主人羊肉湇)
　(俎體亦三侑四體必知以肫為加者侑豕俎無肫主人羊肉湇亦無肫故知有肫為加也)豕左肩
　折折分為長兄弟俎也切肺亦祭肺互言之耳無羊
　肉湇下尸也豕俎與尸同
　存疑鄭氏康成曰俎司士所設羊鼎西之北俎也豕
　又祭肺不嚌肺不備禮(賈疏尸羊俎有祭肺豕俎有嚌肺是備禮)
　案上經司馬匕羊載于一俎注云司士所設羊鼎西
　第一俎尸俎第一則侑俎第二第一者在北則第二
　者在南無疑也此注乃云北俎殊不可曉疑北字乃
　次字之譌若然則注文本明而傳録者展轉迷誤遂
　致賈氏亦眩耳侑之豕脀俎亦益送者則雍人所設
　于南者注謂豕俎與尸同是也祭肺貴於嚌肺豈其
　有祭肺而轉謂不備禮乎敖説密矣
阼俎羊肺一祭肺一載于一俎羊肉湇臂一脊一脅一
腸一胃一嚌肺一載于一俎豕脀臂一脊一脅一膚三
嚌肺一載于一俎
　正義鄭氏康成曰阼俎主人俎無體逺下尸也(賈疏尸用)
　(右體主人用左體是其相下今主人正俎全無牲體故云逺下尸)以肺代之肺尊也
　(賈疏尸侑一肺今主人一俎有兩肺肺者氣之主食所先祭尊於腸胃故以肺代體云)加羊肉
　湇而有體崇尸惠亦尊主人(賈疏肉湇與尸同至尸酢主人而設之故曰崇)
　(尸恵侑無羊匕湇豕匕湇而主人盡有是其尊主人)臂左臂也侑用肩主人用
　臂下之也不言左臂者大夫尊空其文(賈疏知是左臂者以右臂)
　(在尸俎故也)阼俎司士所設豕鼎西俎也其湇俎與尸俎
　同豕俎又與尸豕俎同(賈疏以其共用益送之俎故知同也)　敖氏繼
　公曰尸之牲俎三主人亦如之故其正俎無體逺下
　尸也無骨之屬但用肺而已臂不言左者可知也正
　俎太貶故加俎宜用尊體其脊脅之屬亦不嫌於與
　尸同也侑正俎用肩主人之加俎乃用臂者蓋示其
　不相統之意豕脀猶言豕俎也不言肉湇者一俎而
　已無所别異也豕脀體數乃放羊肉湇者亦以羊俎
　太簡故爾此羊肉湇豕脀皆用雍人所設之南俎與
　尸同
　存疑鄭氏康成曰降於侑羊體一而増豕膚三有所
　屈有所申亦所謂順而摭也(賈疏順而摭禮器文)
　案主人與侑之豕脀俎膚皆三未見其増也而以此
　為申何哉
主婦俎羊左臑脊一脅一腸一胃一膚一嚌羊肺一載
于一俎
　正義敖氏繼公曰主婦有正俎而無豕脀下侑也必
　用膚者明其可用豕脀而不用也亦與阼俎惟用羊
　肺之意相近用嚌肺者此俎設于房中故不因堂上
　之禮　鄭氏康成曰無豕體而有膚以主人無羊體
　不敢備也無祭肺有嚌肺亦下侑也祭肺尊(賈疏侑俎皆祭)
　(肺)言嚌羊肺者文承膚下嫌也(賈疏有豕肺之嫌故須辨之)膚在
　羊肺上則羊豕之體名同相亞也(賈疏進豕膚在羊肺上者羊豕雖異)
　(脊脅之等體名則同故以膚在肺上使相亞也下主人獻賔時膚又在肺下者彼取用之先後故退膚在)
　(下)其俎司士所設在魚鼎西者
　案主婦一俎有羊無豕特加豕膚以見意故次于脊
　脅腸胃以明其皆為俎實且與侑俎阼俎不甚異也
　羊肺在下者貴所祭殊之也
司士朼魚亦司士載尸俎五魚横載之侑主人皆一魚
亦横載之皆加膴祭于其上(注膴大呉反)
　正義敖氏繼公曰二司士舉魚鼎者也横載之亦縮
　俎其於載者則為横此益送魚肉之俎載時皆横執
　之與羞之之時異於斯見之矣凡經言載俎之例惟
　云横載者據俎而言也加以之字者據載者而言也
　此三羞湇魚亦皆迭用南俎　鄭氏康成曰横載之
　者異於牲體膴讀如殷哻之哻刳魚時割其腹以為
　大臠可用祭也其俎又與尸豕俎同(賈疏魚三俎皆用尸豕俎益進)
　(之)
　案尸之魚俎不於前併序之而在此者欲使三魚俎
　為類也
　存疑賈氏公彦曰正祭升魚縮載於俎為縮於尸為
　横右首進腴若食生人亦縮載於人為横右首進鰭
　今賔尸魚横載於人為縮是不與正祭同又與生人
　異也牲體進腠是已變於神至魚載又横於俎是彌
　變於神也
　案載魚之法上篇正祭曰縮載此賔尸則曰縮載之
　其實一也因執俎有横縮之别而異其文耳疏未清
　析已於上篇詳之

右通言載俎之法


案主人之與尸也俎並同後此設俎羞俎之人並


同主人尊與尸為偶也侑輔尸者殺於尸則無羊


匕湇俎羊肉湇俎豕匕湇俎矣主婦匹主人者殺


於主人又殺於侑則并無豕脀俎豕燔俎湇魚俎


矣且侑與主婦之俎祗令司馬設之而不以煩賔


長也几此皆尊卑降殺之差也主人與尸俎雖同


而俎實大不同則亦所謂有所屈有所申者

卒升
　正義鄭氏康成曰卒已也已載尸羊俎　敖氏繼公
　曰謂已升四羊俎也
　案尸侑主人主婦之羊正俎相繼而序升之敖説是
　也此云卒升則專指尸俎以為下文行禮之節注説
　亦可通
賔長設羊俎于豆南賔降尸升筵自西方坐左執爵右
取韭菹㨎于三豆祭于豆閒尸取麷蕡宰夫贊者取白
黑以授尸尸受兼祭于豆祭(長知文反)
　正義鄭氏康成曰賔長上賔(賈疏案下三獻時上賔洗爵知為一人也)
　敖氏繼公曰賔長設俎尊尸之正俎也阼俎亦然云
　賔降見尸升之節也既祭則右執爵於尸升筵主人
　亦疑立于阼階東　郝氏敬曰韭菹麷蕡在北近筵
　尸自取白黑在南逺宰夫贊者取授尸
　案上經尸北面拜進受爵于筵前乃退復西楹西北
　面之位尸爵猶右手執之未奠也主婦薦豆籩司馬
　升羊俎而賔長設之於是尸乃升筵事皆相接中閒
　雖有空隙斯須耳以堂上薦豆籩堂下朼載可並行
　也尸既升筵坐乃左執爵為將祭也
　總論賈氏公彦曰從上文獻尸下盡尸升筵立于筵
　末有五節主人獻酒并主婦設豆籩一也此賔長設
　羊俎二也下次賔羞羊匕湇三也司馬羞羊肉湇四
　也次賔羞羊燔尸乃卒爵五也
雍人授次賔疏匕與俎受于鼎西左手執俎左亷縮之
郤右手執匕枋縮于俎上以東面受于羊鼎之西司馬
在羊鼎之東二手執挑匕枋以挹湇注于疏匕若是者
三(挑湯堯反一音由挹因入反注今文挑作抌挹皆為扱)
　正義敖氏繼公曰疏匕與俎在羊俎西之北者也匕
　湇尊於肉湇故用上俎羞之雍人陳俎時俎西縮疏
　匕縮俎西柄而此左手執左亷郤右手執匕枋以受
　湇是身當俎下端也然則凡縮執俎者皆當其下端
　矣左手執俎左亷乃縮之是授受時皆横執俎也縮
　執俎以受于鼎西者惟此與豕匕湇耳二手執挑匕
　枋敬其事不游手也挹湇且若是則匕牲體者可知

鄭氏康成曰挑謂之㰱讀如或舂或抌之抌或作

　挑者秦人語也此二匕者皆有淺升狀如飯操(賈疏此以)
　(漢法况之言淺升對尋常勺升深此淺耳)挑長枋可以抒物於器中者注
　猶瀉也　郝氏敬曰受于鼎西就鼎取湇也郤仰手
　向後匕中有湇直設俎上以手前執俎左籩右手向
　後仰執匕柄
　案盛湇恒以瓦鐙此用疏匕者為益送不常設也俎
　非盛湇之器故注于疏匕而以俎承之徒匕不可執
　以為禮也其挹之三者禮成於三也據此則疏匕大
　而挑匕小可見矣
尸興左執爵右取肺坐祭之祭酒興左執爵
　正義鄭氏康成曰肺羊祭肺(賈疏上載尸羊正俎而云祭肺一是也其羊肉)
　(湇雖有嚌肺一此時未升)　敖氏繼公曰言興左執爵明其右執
　爵以興也下文皆然　郝氏敬曰接上祭白黑遂祭
　肺祭酒
次賔縮執匕俎以升若是以授尸尸郤手受匕枋坐祭
嚌之興覆手以授賔賔亦覆手以受縮匕于俎上以降
　正義鄭氏康成曰嚌湇者明湇肉加耳嘗之以其汁
　尚味(賈疏匕湇似大羹特牲大羹不祭不嚌以不為神非盛此嚌之者明肉湇加在鼎有汁在俎無)
　(汁故以七進汁以増俎實為尸加特牲大羹自門入本不在鼎不調之此肉湇在鼎已調之故云尚味)

李氏如圭曰此匕湇也匕湇無肉肉湇無汁匕湇

　羊豕皆有之豕不曰肉湇而曰豕脀者肉湇言肉初
　在湇中曰脀明在俎時無汁也以降者俟羞羊肉湇

敖氏繼公曰若是者謂執匕俎之儀無變也郤手

　受匕柄則匕内鄉而便於用覆手以授賔明其變於
　有事之時次賔亦覆手以受統於尊者也縮俎則不
　復執之而二手執俎矣祭湇如祭酒然亦注於地他
　時湇不祭此祭者重其在俎也
　案湇俎無所載其在鼎西唯有挹注之法其羞于尸
　唯有授受之法下豕匕湇及主人之羊匕湇豕匕湇
　並同但無雍人授匕俎一節耳尸郤手受而覆手授
　尚相變也次賔郤手受於雍人而覆手以授於尸意
　亦同
尸席末坐啐酒興坐奠爵拜告旨執爵以興主人北面
于東楹東答拜(注古文曰東楹之東)
　正義賈氏公彦曰上篇尸不啐奠不告旨大夫之禮
　尸彌尊至於賔尸啐酒告旨者異於神也　敖氏繼
　公曰拜告旨不降筵以有後事也云主人北面于東
　楹東明其復位下放此
　案特牲告旨主人拜尸答拜此尸先拜主人答拜者
　彼正祭尸尊此賔尸尸同於賔客也鄉飲射禮皆先
　拜而後告旨
司馬羞羊肉湇縮執俎尸坐奠爵興取肺坐絶祭嚌之
興反加于俎司馬縮奠俎于羊湇俎南乃載于羊俎卒
載俎縮執俎以降(羊湇俎湇字從楊敖作衍文)
　正義鄭氏康成曰湇使次賔肉使司馬大夫禮多崇
　敬也(賈疏以大夫官多故次賔司馬各使載其一)　楊氏復曰正俎皆横
　執横奠加俎皆縮執縮奠羊湇俎湇字衍　敖氏繼
　公曰縮執俎者既載則錯而改執之也載時横執之
　尸奠爵亦於左宜辟羞俎者後湇字衍司馬北面縮
　奠俎既則西面於俎東載之
　案司馬縮執縮奠之俎羊肉湇俎也即雍人所設益
　送之南俎也載于羊俎者載此羊肉湇于尸之正俎
　也後湇字楊氏敖氏以為衍文蓋羊湇俎賔既以之
　降矣不宜復有俎在也絶祭已見鄉飲酒禮
尸坐執爵以興次賔羞羊燔縮執俎縮一燔于俎上鹽
在右尸左執爵受燔㨎于鹽坐振祭嚌之興加于羊俎
賔縮執俎以降
　正義敖氏繼公曰室中之事無燔俎故此與亞獻皆
　用之受燔取于俎也
　存異李氏如圭曰羞羊燔亦當以羊肉湇之俎
　案羊俎西之二俎祗載其升于鼎者以益送耳其燔
　則别以俎實之而陳于内東塾非此俎也燔已見士
　虞及特牲禮
尸降筵北面于西楹西坐卒爵執爵以興坐奠爵拜執
爵以興主人北面于東楹東答拜主人受爵尸升筵立
于筵末
　案燕禮賔既受酢則降立于席西東南面此之筵末
　即席西也亦當東南面

右終主人獻尸之禮

主人酌獻侑侑西楹西北面拜受爵主人在其右北面
答拜
　正義鄭氏康成曰不洗者俱獻閒無事也(賈疏以其獻尸訖即)
　(獻侑中閒别無酬酢之事故不洗凡爵行爵從尊者來向卑者獻閒無事則不洗從卑者來向尊者雖獻)
　(閒無事亦洗)主人就右者賤不專階(賈疏對主人不就尸階者尸尊得專階故)
　(也)　敖氏繼公曰獻侑亦于席前西南面也侑既拜
　則進受之以復位主人既拜則立于西階東及侑降
　筵北面則復就其右
　總論賈氏公彦曰此節内從獻有三事主人獻時主
　婦薦豆籩一也司馬羞羊俎二也次賔羞羊燔三也
　侑降于尸二等無羊匕湇又無羊肉湇
主婦薦韭菹醢坐奠于筵前醢在南方婦贊者執二籩
麷蕡以授主婦主婦不興受之奠麷于醢南蕡在麷東
主婦入于房
　正義敖氏繼公曰醢在南方是豆北上也豆北上者
　以席南上也生人席豆相變之法於斯見之矣下云
　侑升筵降筵自北方是席南上也主婦薦豆而贊者
　即贊籩者兩豆兩籩同時設故不必親取籩　鄭氏
　康成曰醢在南方者立侑為尸使正饌統焉(賈疏凡設菹常)
　(在右便其㨎今菹在醢北者以其立侑以輔尸故菹在北統於尸也)
　案生人席豆相變之法在堂則然在室則有不盡然
　者説見士昏禮
侑升筵自北方司馬横執羊俎以升設于豆東
　正義敖氏繼公曰凡正俎皆横執此乃明言之者以
　司馬進之嫌亦縮執也
　案侑與主婦之正俎皆司馬設之者侑不可並於尸
　主婦不可並於主人不敢以煩賔長也設于豆東在
　兩豆之東一俎當二豆兩籩在其南所謂要方者
侑坐左執爵右取菹㨎於醢祭于豆閒又取麷蕡同祭
于豆祭興左執爵右取肺坐祭之祭酒興左執爵次賔
羞羊燔如尸禮
　正義敖氏繼公曰不啐酒者凡堂上每獻啐酒之節
　皆當放於尸上禮尸嚌湇乃啐酒此無湇則不宜啐
　以異其節
侑降筵自北方北面于西楹西坐卒爵執爵以興坐奠
爵拜主人答拜
　正義鄭氏康成曰答拜拜於侑之右(賈疏以其前拜爵時主人在侑)
　(之右)
　案立侑以輔尸禮如介亦有不純如介者介降席自
　南方侑則降自北也

右主人獻侑

尸受侑爵降洗侑降立于西階西東面主人降自阼階
辭洗尸坐奠爵于篚興對
　正義鄭氏康成曰將酢主人　敖氏繼公曰尸適洗
　南北面主人阼階東南面辭洗尸對主人復阼階東
　西面
卒洗主人升尸升自西階主人拜洗尸北面于西楹西
坐奠爵答拜降盥主人降尸辭主人對卒盥主人升尸
升坐取爵酌
　正義敖氏繼公曰主人亦揖乃升與前後之儀同不
　言者可知也侑不升辟酢禮也與尸同升則嫌若同
　酢主人然
　總論賈氏公彦曰此事中亦有五節行事尊主人故
　與尸同也尸酢主人時主婦薦豆籩一也賔長設羊
　俎二也次賔羞羊匕湇三也司馬羞羊肉湇四也次
　賔羞羊燔主人乃卒爵五也特牲少牢主人獻尸尸
　即酢主人為嘏也賔尸無嘏且欲與正祭相變故獻
　侑既而後尸酢主人於是主婦之亞獻賔長之三獻
　承此初獻之節次而為之悉與正祭相變矣
司宫設席于東序西面主人東楹東北面拜受爵尸西
楹西北面答拜
　正義賈氏公彦曰特牲及後不賔尸皆致爵乃設席
　此受酢即設席者賔尸而主人益尊　敖氏繼公曰
　事至乃設席略放室中致爵之節亦所以尊尸侑也
　既設席尸乃於席前東南面酢主人主人拜受爵復
　位
　案鄉飲射禮主人與賔介之席同時設之此則主人
　席受尸酢乃設者亦是奠尸之意吉禮與賔禮異者
　也
主婦薦韭菹醢坐奠于筵前菹在北方婦贊者執二籩
麷蕡主婦不興受設麷于菹西北蕡在麷西主人升筵
自北方主婦入于房
　正義鄭氏康成曰設籩于菹西北亦辟鉶(賈疏上設侑籩正當)
　(豆此在西北明辟鉶也云亦亦尸籩當豆西外列以辟鉶故也)　賈氏公彦曰凡執
　豆籩皆兩雙執之上尸籩豆各四故主婦興取籩豆
　于房見異饌親之義此侑與主人皆二豆二籩主婦
　與婦贊者各執其二於事便故主婦不興受設之
　敖氏繼公曰主人之席亦南上而菹在北方豆席相
　變之法愈可見矣升筵之節侑速於尸主人速於侑
　皆所以示其異
　案尸升筵在設俎之後侑則不待設俎而升筵侑之
　禮較尸為質尊卑之異也侑升筵在主婦入之後主
　人則不待主婦入而升筵主人之禮又較侑為彌質
　賔主之異也
長賔設羊俎于豆西主人坐左執爵祭豆籩如侑之祭
興左執爵右取肺坐祭之祭酒興次賔羞匕湇如尸禮
席末坐啐酒執爵以興司馬羞羊肉湇縮執俎主人坐
奠爵于左興受肺坐絶祭嚌之興反加于湇俎司馬縮
奠湇俎于羊俎西乃載之卒載縮執虚俎以降
　正義郝氏敬曰羊俎即前阼俎　敖氏繼公曰祭酒
　興亦左執爵乃受匕湇奠爵于左辟肉湇俎也受肺
　亦取于俎言受者執俎以進亦授也故取之云受言
　虚俎者見其盡載于羊俎而無所釋也此經言羞湇
　俎一節其文有加於尸者所以足其義非異也
　案上言取肺羊正俎之祭肺也後言受肺羊湇俎之
　嚌肺也
　存疑鄭氏康成曰奠爵于左者神恵變于常也言受
　肺者明有授言虚俎者羊湇俎訖于此虚不復用(賈疏)
　(此俎雍人所執陳奠于羊俎西在南者自次賔羞匕湇司馬羞羊肉湇于尸次賔乃羞匕湇于主人同用)
　(此俎二降皆不言虚欲見後將更用至此言虚俎明其不復用此俎又下文次賔羞羊燔于主人則用北)
　(之豕俎)
　案注云羊湇俎虚不復用此俎即雍人所執陳于羊
　俎西之南俎也豕脀湇魚將以此羞之胡云不復用
　乎燔不升於鼎則不用此二俎明矣燔俎與正祭之
　肝俎為類皆别俎而預載之陳于内東塾上者也
主人坐取爵以興次賔羞燔主人受如尸禮
　正義賈氏公彦曰燔即羊燔以主人與尸侑皆用羊
　體主婦獻尸以後悉用豕體賔長獻尸以後悉用魚
　從是以知主人之燔羊燔也　敖氏繼公曰燔不言
　羊可知也
主人降筵自北方北面于阼階上坐卒爵執爵以興坐
奠爵拜執爵以興尸西楹西答拜主人坐奠爵于東序
南
　正義鄭氏康成曰不降奠于篚急崇酒(賈疏此下唯有崇酒之文)
　(更無餘事)
侑升尸侑皆北面于西楹西
　正義鄭氏康成曰見主人不反位知將與已為禮
主人北面于東楹東再拜崇酒
　案崇酒解見鄉飲酒禮
尸侑皆答再拜主人及尸侑皆升就筵
　正義敖氏繼公曰此尸酢主人主人拜崇酒而侑亦
　答拜者縁主人意亦欲并謝已也云主人及尸侑先
　後之辭也後文放此
右尸酢主人


案尸酢主人正祭惟挼祭而已其儀質而簡故畧


賔尸則司宫設席主婦薦二豆二籩賔長設羊正


俎次賔羞羊匕湇司馬羞羊肉湇次賔羞羊燔其


儀文而繁故詳質而簡者神之也文而繁者人之


也凡獻尸尸酢及一切禮儀賔尸之異於正祭者


皆是如此郊特牲鄭注云祭禮簡而事尸禮大

司宫取爵于篚以授婦贊者于房東以授主婦
　正義鄭氏康成曰房東房戸外之東　敖氏繼公曰
　以授主婦婦贊者以授主婦於房中也上篇亞獻畢
　主婦以爵入于房今司宫乃取爵于下篚以授其有
　司徹之後此爵又反于下篚與
　總論賈氏公彦曰此主婦獻内凡有四爵主婦獻尸
　一也獻侑二也致爵于主人三也受尸酢四也其獻
　尸一節之内從獻有五主婦設兩鉶一也主婦又設
　糗與脩二也次賔羞豕匕湇三也司士羞豕脀四也
　次賔羞豕燔尸乃卒爵五也
　案主人獻尸獻侑并受酢凡三爵主婦多致爵于主
　人一爵
主婦洗于房中出實爵尊南西面拜獻尸尸拜于筵上
受
　正義鄭氏康成曰尊南西面拜由便也　賈氏公彦
　曰賔主獻酢無在筵上受法今筵上受者以婦人所
　獻尸不與行賔主之禮故不得各就其階少牢主人
　獻祝祝拜于席上坐受注云室内迫狹故拜筵上與
　此禮異　敖氏繼公曰尸拜于筵上受以其殺于主
　人且因室中之禮也後三獻放此
　案敖氏之説與賈氏相兼乃備
主婦西面于主人之席北拜送爵
　正義敖氏繼公曰主人席北此時主婦堂上之正位
　也　郝氏敬曰即尊前西面拜獻尸退就主人席北
　又拜婦人俠拜也
　案主婦不可拜獻尸于阼階上故為尊南之拜以獻
　之至拜送則就主人之席北東序之内亦主位婦人
　與男子為禮當依其夫也少牢主婦獻尸于主人之
　北西面拜送爵其所謂北在室中者也此云主婦西
　面于主人之席北拜送爵則在堂上者也
入于房取一羊鉶坐奠于韭菹西主婦贊者執豕鉶以
從主婦不興受設于羊鉶之西興入于房取糗與腶脩
執以出坐設之糗在蕡西脩在白西興立于主人席北
西面(糗去九反腶丁亂反本又作段音同注今文腶為斷)
　正義敖氏繼公曰飲酒而有鉶尸尊亦盛之設二籩
　而主婦親取之以其與鉶異類不可相因也糗與脩
　雜用饋食之籩也去棗用脩以示其變糗脩北上明
　不與初儀序下儀類此　鄭氏康成曰飲酒而有鉶
　者祭之餘鉶無黍稷殺也(賈疏正祭有黍稷此殺也)糗糗餌也腶
　脩擣肉之脯　郝氏敬曰奠于韭菹西即前云豆西
　之外列麷蕡之内也
　案取一羊鉶不言出者可知也
尸坐左執爵祭糗脩同祭于豆祭(祭糗之祭當從敖作取)
　正義敖氏繼公曰於此乃云尸坐是受爵時立也祭
　糗脩之祭當如下文作取蓋字誤也
以羊鉶之柶扱羊鉶遂以扱豕鉶祭于豆祭祭酒(扱坊本作)
(挹非石經及敖本作扱)
　正義敖氏繼公曰祭鉶乃祭酒者是禮初獻祭酒之
　節居其祭之四三獻居其祭之二故於此特居其祭
　之三以差之且示禮殺有漸也
次賔羞豕匕湇如羊匕湇之禮
　正義敖氏繼公曰如者如其左手執俎左亷以下之
　儀其異者次賔自縮執匕俎以受雍人不復授之也
　羞豕匕湇亦用羊匕湇之俎其匕則殊乃曏之覆于
　羊俎西之南俎之上者也將羞此湇則以羊匕與之
　易處焉既則各反之
尸坐啐酒左執爵嘗上鉶執爵以興坐奠爵拜主婦答
拜執爵以興
　正義敖氏繼公曰此嘗鉶拜也不告旨異於主人也
　特牲饋食禮曰尸祭鉶嘗之告旨主人拜尸答拜
　郝氏敬曰上鉶羊鉶也
　案下經主婦致于主人主人嘗鉶不拜明此尸拜為
　嘗鉶也特牲啐酒嘗鉶告旨皆主人先拜尸乃答拜
　此主人初獻尸啐酒先拜告旨儐之尸卑於祭之尸
　也主婦亞獻尸嘗鉶拜而不告旨主婦之禮殺於主
　人也
司士羞豕脀尸坐奠爵興受如羊肉湇之禮坐取爵興
　正義敖氏繼公曰奠爵亦於左　郝氏敬曰如羊肉
　湇之禮亦奠俎于羊俎西載于羊俎縮執虚俎以降
　等禮同也
　案尸亦坐奠爵興取肺坐絶祭嚌之興反加于俎
次賔羞豕燔尸左執爵受燔如羊燔之禮坐卒爵拜主
婦答拜受爵
　正義敖氏繼公曰受爵亦於其席也下文放此
　案主人獻則羞羊主婦獻則羞豕豕亞於羊所以為
　初獻亞獻之差也羊鉶豕鉶皆於此羞之以兩鉶不
　可單設且因正祭佐食之羞兩鉶也尸嘗上鉶則仍
　以羊為重

右主婦獻尸

酌獻侑侑拜受爵主婦主人之北西面答拜(注今文無西面)
　正義鄭氏康成曰酌獻者主婦　敖氏繼公曰亦拜
　於筵上受蓋不敢異於尸不言者可知也北亦席北
　案直曰酌獻則無尊南之拜矣所以殺於尸也
　總論賈氏公彦曰其同於尸有三等主婦酌獻侑主
　婦羞糗脩一也司士羞豕脀二也次賔羞燔侑乃卒
　爵三也其降於尸二等無鉶羹與豕匕湇也
主婦羞糗脩坐奠糗于麷南脩在蕡南侑坐左執爵取
糗脩兼祭于豆祭
　正義敖氏繼公曰無鉶亦殺也不祭酒者上禮尸祭
　鉶乃祭酒此無鉶則不祭酒其義與上不啐酒同
司士縮執豕脀以升侑興取肺坐祭之司士縮奠豕脀
于羊俎之東載于羊俎卒乃縮執俎以降侑興
　正義鄭氏康成曰豕脀無湇於侑禮殺　賈氏公彦
　曰尸侑主人主婦正俎皆横執以升又横設于席前
　若益送之俎皆縮執之又縮於席前今司士所羞豕
　脀是益送之俎縮執是其常而言縮執者以承上主
　人獻侑時無羊肉湇故主婦獻侑司士羞豕脀不得
　相如是以特著之見異於正俎諸文特云横執縮執
　者皆此類　敖氏繼公曰取肺亦右取之肺謂切肺
　豕脀無湇者初獻無羊湇故此雖有豕脀亦不用湇
　也
次賔羞豕燔侑受如尸禮坐卒爵拜主婦答拜受爵
　正義敖氏繼公曰如尸禮亦如受羊燔之禮也

右主婦獻侑

酌以致于主人主人筵上拜受爵主婦北面于阼階上
答拜
　正義鄭氏康成曰主婦易位拜于阼階上辟併敬(賈疏)
　(前主婦獻尸侑拜送于主人北今致爵于主人拜于阼階上者辟併敬主人與尸侑故易位)　敖
　氏繼公曰筵上受因尸禮也北面答拜放室中之儀
　也與主人行禮故亦得獨拜于阼階上　郝氏敬曰
　主人筵在東序西面拜受主婦阼階上答拜于主人
　之西南也
　案主婦獻尸侑而拜于主人之北者夫婦一體也至
　致爵于主人與夫為禮則當另列為班故拜于阼階
　上北面若仍在主人之北西面則不惟有併敬尸侑
　之嫌且不見所拜者之為主人也不俠拜者辟獻尸
　之禮也　又案特牲三獻爵止乃致爵此未三獻已
　致爵者賔尸之禮以尸侑主人主婦相次主婦既獻
　尸侑則必致于主人而後尸乃可酢主婦故與特牲
　節異也
　總論賈氏公彦曰此主婦致爵于主人時從薦亦有
　五節主婦設二鉶一也又設糗脩二也豕匕湇三也
　豕脀四也豕燔主人卒爵五也
主婦設二鉶與糗脩如尸禮主人其祭糗脩祭鉶祭酒
受豕匕湇啐酒皆如尸禮嘗鉶不拜(啐酒上坊本有拜字衍文敖本無之)
　正義鄭氏康成曰主人如尸禮尊也其異者不告旨

賈氏公彦曰此經啐酒之上無拜文有者衍字也


敖氏繼公曰有鉶者阼俎如尸故鉶亦因之設二

　鉶羊在菹北豕在羊北設糗脩糗在麷北脩在蕡北
　此啐酒為將嘗鉶也嘗鉶不拜鉶已物也
　存疑賈氏公彦曰前主婦獻尸尸坐啐酒左執爵嘗
　上鉶執爵以興坐奠爵拜拜在嘗鉶之下則嘗鉶有
　拜坐啐酒不拜與此啐酒有拜嘗鉶無拜違者彼拜
　雖在嘗鉶下其拜仍為啐酒以因坐啐酒不興即嘗
　鉶嘗鉶訖執爵興坐奠爵拜拜仍為啐酒是以特牲
　少牢尸嘗鉶皆不拜
　案啐酒告旨則拜此經主人初獻尸有之其獻侑及
　主婦獻尸侑俱啐酒而不拜為不告旨也嘗鉶告旨
　則拜特牲始祭有之其少牢始祭尸嘗鉶不拜亦為
　不告㫖也唯主婦獻尸尸啐酒嘗鉶不告旨亦拜此
　因主人獻尸尸啐酒拜告旨而為之告旨雖殺于主
　人以主婦與主人體敵故猶拜也主婦獻尸之嘗鉶
　與主人獻尸之啐酒其節同故一以為啐酒拜一以
　為嘗鉶拜耳至致爵于主人承上獻侑之儀嫌嘗鉶
　有拜故經言嘗鉶不拜以明之啐酒之不拜不待言
　矣疏謂啐酒之上無拜字者是也又遷就其辭以為
　嘗鉶之拜仍為啐酒者非也
其受豕脀受豕燔亦如尸禮坐卒爵拜主婦北面答拜
受爵

右主婦致爵于主人

尸降筵受主婦爵以降
　正義鄭氏康成曰將酢主婦　敖氏繼公曰主婦受
　爵尸即降筵主婦以尸將受已爵也其西面于主人
　之北以待之與　郝氏敬曰尸酢主婦必待主婦致
　爵主人而後酢者尊主人使先受獻也
　總論賈氏公彦曰此節内從酢有三主婦受酢時婦
　贊者設豆籩一也司馬設羊俎二也次賔羞羊燔主
　婦卒爵三也主婦受從與侑同三主人受從與尸同
　五尊卑之差也
主人降侑降主婦入于房
　正義敖氏繼公曰侑主人降從尸也主婦入于房尸
　降為已宜辟之也凡婦人於丈夫之為已而降洗者
　例無從降之禮於此篇及士昏禮見之矣
　案尸之降為洗爵以酢主婦也主婦若辭洗則宜降
　階士昏禮記曰不敢辭洗舅降則辟于房不敢拜洗
　凡婦人相饗無降婦人祭禮事止於堂階故入于房
　以辟之
主人立于洗東北西面侑東面于西階西南
　正義鄭氏康成曰俟尸洗
　存疑敖氏繼公曰設洗當東榮主人降位在阼階東
　直東序則宜西于洗北又上文侑降立于西階西此
　亦從降也而主人云洗東北侑云西階西南未詳疑
　文有誤衍也
尸易爵于篚盥洗爵
　正義敖氏繼公曰易爵酢主婦因室中之禮也
主人揖尸侑
　正義鄭氏康成曰將升　敖氏繼公曰亦異揖之于
　此乃并揖侑者以曏者尸酢主人時侑不升故也必
　揖之使升者尸酢之意已見於前今無嫌也
主人升尸升自西階侑從主人北面立于東楹東侑西
楹西北面立
　正義鄭氏康成曰俟尸酌　敖氏繼公曰以尸方行
　禮宜俟之
尸酌主婦出于房西面拜受爵尸北面于侑東答拜主
婦入于房
　正義敖氏繼公曰西面亦于主人之席北蓋尸亦就
　此位而酢之
　案㑹尸之酌則自出男女相為禮不親相與言亦不
　使人致辭按節以赴而已不辭洗而入于房以辟之
　亦猶此也
司宫設席于房中南面主婦立于席西(注今文曰南面立于席西)
　正義鄭氏康成曰設席者主婦尊(賈疏賔長以下無設席之文惟主婦)
　(設席與主人同故云主婦尊特牲及不賔尸主婦設席亦是主婦尊)　敖氏繼公曰既
　受爵乃設席降於主人也席南面變於不賔尸之禮
　也立于席西者亦西為下未設豆而立席西亦異於
　上
婦贊者薦韭菹醢坐奠于筵前菹在西方婦人贊者執
麷蕡以授婦贊者婦贊者不興受設麷于菹西蕡在麷
南
　正義鄭氏康成曰婦人贊者宗婦之少者
　存疑賈氏公彦曰特牲宗婦一人而已不言贊此大
　夫禮隆贊非一人
　案特牲主婦亞獻尸宗婦執兩籩贊之致于主人贊
　設兩豆兩籩其贊者宗婦一人而已此既有宗婦贊
　者又有婦人贊者則二人也疏語未析似特牲宗婦
　直有一人矣
主婦升筵司馬設羊俎于豆南主婦坐左執爵右取菹
㨎于醢祭于豆閒又取麷蕡兼祭于豆祭主婦奠爵興
取肺坐絶祭嚌之興加于俎坐捝手祭酒啐酒(注古文捝作説)
　正義鄭氏康成曰捝手者于帨帨佩巾内則婦人亦
　左佩紛帨　李氏如圭曰主婦羊俎嚌肺非祭肺故
　絶祭捝手　敖氏繼公曰凡祭離肺者必捝手經不
　盡見之也
次賔羞羊燔主婦興受燔如主人之禮主婦執爵以出
于房西面于主人席北立卒爵執爵拜尸西楹西北面
答拜主婦入立于房尸主人及侑皆就筵
　正義鄭氏康成曰出房立卒爵宜鄉尊不坐者變於
　主人也(賈疏上主人受酢坐卒爵)執爵拜變於男子也(賈疏凡男子拜卒爵)
　(皆奠爵乃拜)　敖氏繼公曰出房卒爵宜成禮於所酢者
　之前也立卒爵婦人常禮也立卒爵而拜既惟人君
　及主婦耳其異者奠爵與執爵也燕禮曰公立卒爵
　坐奠爵拜云立于房見其不就席
　案特牲主人主婦交致爵皆酢賔又致爵于主人主
　婦皆自酢此直有主婦致爵于主人又不酢何也凡
　獻酢之節有主有從主獻者酢而從獻者不酢此主
　婦獻尸而因以致爵于主人則主人固在從獻之列
　無由而酢主婦矣特牲主人主婦交致交酢在三獻
　爵止之後自成對偶此在主婦獻尸爵内以主婦為
　之始終則主人又不得而致爵于主婦矣主人既不
　致爵于主婦則賔亦不得而致爵于主婦矣故主婦
　惟受尸酢而其餘則否

右尸酢主婦

欽定儀禮義疏卷三十九
欽定四庫全書
欽定儀禮義疏卷四十
　有司徹第十七之二
上賔洗爵以升酌獻尸尸拜受爵賔西楹西北面拜送
爵尸奠爵于薦左賔降
　正義鄭氏康成曰上賔賔長也謂之上賔以將獻異
　之或謂之長賔奠爵爵止也　賈氏公彦曰尸不舉
　者以三獻訖正禮終欲使神恵均於庭徧得獻乃舉
　之故下文主人獻及衆賔以下訖乃作止爵　敖氏
　繼公曰拜受爵亦於筵上也尸於三獻而奠爵亦欲
　助祭者皆受獻也薦左醢東也不奠于右為妨往来
　及行禮也
　通論賈氏公彦曰特牲禮尸在室内始行三獻未行
　致爵尸奠爵欲得神恵均於室此少牢賔尸禮室内
　已行三獻至此主婦又已致爵于主人訖賔尸又在
　堂故爵止者欲得神恵均於庭與特牲正祭異也

右上賔獻尸尸爵止

主人降洗觶尸侑降主人奠爵于篚辭尸對卒洗揖尸
升侑不升(觶舊本作爵依石經及敖本改正下節有訛者並同)
　正義鄭氏康成曰侑不升尸禮益殺不從　敖氏繼
　公曰侑不升者酬禮不及已升嫌也　郝氏敬曰特
　牲尸無酬此酬者尸為賔故也
主人實觶酬尸東楹東北面坐奠爵拜尸西楹西北面
答拜坐祭遂飲卒爵拜尸答拜降洗尸降辭主人奠爵
于篚對䘚洗主人升尸升主人實觶尸拜受爵主人反
位答拜尸北面坐奠爵于薦左尸侑主人皆升筵
　正義賈氏公彦曰特牲及下不賔尸皆無酬尸之事
　此特有之由賔尸如與賔客飲酒故有酬　鄭氏康
　成曰降洗者主人　敖氏繼公曰䘚洗亦揖乃升主
　人實觶亦北面于尸之席前尸階上拜乃進受之而
　反位主人既答拜尸乃進北面奠爵薦左其昌本之
　東與酬而受觶者大夫之禮異於士也主人於尸爵
　止之後即舉觶以酬尸者宜終尸禮乃可以獻助祭
　者也侑升堂之節其在尸奠爵之時乎
　案獻以爵而酬以觶故於此用觶經中觶爵閒出者
　既著所實者之為觶則爵字無嫌於通用也上文賔
　主三獻之爵尸奠于薦左待後舉者也此主人酬觶
　尸亦奠于薦左兩者俱在左則觶當少南而先奠者
　在北又上文主人酬尸故尸升而侑不升酬尸畢故
　侑升與尸主人皆就筵為薦羞節至也
　存疑賈氏公彦曰神恵右不舉下經二人舉觶于尸
　侑侑奠觶于右是也主人酬賔賔奠于左亦是神恵
　故即舉之特牲及不賔尸皆有酬賔同是神恵故皆
　奠于左也
　案此觶終不舉賈氏謂即舉之繆也此主人酬尸尸
　奠于薦左下經二人舉觶于尸侑侑奠于薦右皆不
　舉者也而或于左或于右則不可以神恵右不舉之
　説概之矣賈氏篤信鄭注治經之家法也然豈可誣
　經文以强就之乎

右主人酬尸尸奠酬

乃羞宰夫羞房中之羞于尸侑主人主婦皆右之司士
羞庶羞于尸侑主人主婦皆左之
　正義鄭氏康成曰二羞所以盡歡心房中之羞其籩
　則糗餌粉餈(賈疏天官籩人羞籩之實注云合蒸曰餌餅之曰餈此二物皆粉稻米黍米所)
　(為也糗者擣粉熬大豆為餌餈之粘着以粉之耳餌言糗餈言粉互相足是也)其豆則酏食
　糝食(賈疏醢人羞豆之實注云酏􁊾也内則云取稲米舉糔溲之小切狼臅膏以與稲米為􁊾又云)
　(糁取牛羊豕之肉三如一小切之與稲米稲米二肉一合以為餅煎之是也)庶羞羊臐豕
　膮皆有胾醢(賈疏公食大夫禮臐膮炙胾此直云臐膮胾不言炙者彼是食禮故庶羞並陳)
　(此飲酒之禮燔炙前已從獻故止有臐膮胾而已)房中之羞内羞也(賈疏下不賔尸)
　(云内羞在右)内羞在右隂也庶羞在左陽也(賈疏内羞是榖物故云隂)
　(庶羞是牲物故云陽大宗伯職天産作隂徳地産作陽徳)　敖氏繼公曰房中之
　羞饌于房者也言房中以别于庶羞明庶羞不自房
　来也室中饋食之禮庶羞亦設于薦豆之左則庶羞
　在左乃其常處庶羞左則内羞右亦宜矣庶羞之物
　恐亦不過胾醢而已注以羞籩羞豆之實為此房中
　之羞亦恐或然但未必其俱用之也

右羞于尸侑主人主婦

主人降南面拜衆賔于門東三拜衆賔門東北面皆答
壹拜(注今文壹為一)
　正義鄭氏康成曰拜于門東明少南就之也　敖氏
　繼公曰助祭之賔主黨也故主人降拜之而尸侑不
　從與鄉飲酒鄉射之禮異也未獻之前衆賔位在門
　東亦大夫禮之異於士者主人三拜旅衆賔衆賔答
　一拜大夫士之禮同
　案自此至主人就筵皆主人酌獻庭中房中之事所
　謂均神恵也凡七節獻長賔一也獻衆賔二也主人
　自酢于長賔三也酬長賔四也獻兄弟五也獻内賔
　六也獻私人七也
　存疑鄭氏康成曰言三拜者衆賔賤旅之也(賈疏旅衆也衆)
　(賔共得三拜也)衆賔一拜賤也卿大夫尊賔賤純臣也位在
　門東(賈疏特牲記云公有司門西北面東上獻次衆賔私臣門東北面西上獻次兄弟此賔皆在門)
　(東故云純臣也)
　案三拜衆賔衆賔皆答一拜鄉飲鄉射特牲禮皆然
　不専以大夫尊而衆賔賤也衆賔亦不必皆臣士與
　公有司當並有焉位則俱在門東以西方為尸侑之
　位故助祭者初皆位于東耳蓋尸侑受賔禮者也主
　人以下至助祭諸人則皆賔之者也
主人洗爵長賔辭主人奠爵于篚興對䘚洗升酌獻賔
于西階上長賔升拜受爵主人在其右北面答拜
　正義敖氏繼公曰長賔辭亦北面蓋於門東少進也
　主人已酌長賔乃升逺下尸也獻賔當西南面
　案長賔於門東少進當近於洗稍南
宰夫自東房薦脯醢醢在西司士設俎于豆北羊骼一
腸一胃一切肺一膚一(注古文骼為胳)
　正義鄭氏康成曰羊骼羊左骼上賔一體賤也薦與
　設俎者既則俟于西序端(賈疏鄉飲酒司正升相旅受酬者降席司正退立于)
　(序端然則先事既設後事未至其退立之位當在于序端知此不降者下文賔執祭以降宰夫執薦以從)
　(司士執俎以從無升文明此不降也)　敖氏繼公曰醢在西者為降設
　于其位則脯當在南也賔位于庭北上而脯醢南上
　亦席豆相變之意也上賔一體又無脊脅逺别於堂
　上者也用切肺者賔設俎于堂故亦因尸禮肺繼胃
　言之羊肺可知
賔坐左執爵右取脯㨎于醢祭之執爵興取肺坐祭之
祭酒遂飲䘚爵執以興坐奠爵拜執爵以興主人答拜
受爵賔坐取祭以降西面坐委于西階西南(執以興石經執下有)
(爵字)
　正義鄭氏康成曰成祭於上尊賔也取祭以降反下
　位也反下位而在西階西南已獻尊之(賈疏初位在門東今得獻)
　(反在西階南與主人相對已獻尊之故也若燕禮士得獻位于東方亦是尊之)祭脯肺(賈疏經云)
　(取脯取肺祭之明是脯肺)　李氏如圭曰賔自門東而位于西階
　西南猶燕禮士立于西方已獻而位于東方也衆賔
　以下則已獻而設薦俎于其位　敖氏繼公曰賔取
　祭以降以已所有事者也宜親執之西階西南賔之
　正位也既獻乃立于此尊者之禮節文彌多以相變
　為貴執以興似脱一爵字
宰夫執薦以從設于祭東司士執俎以從設于薦東
　正義敖氏繼公曰此設薦于祭東則是凡祭于豆閒
　乃當其閒之前耳此獻長賔而宰夫司士薦則自此
　以下皆私人為之明矣宰夫司士大夫之私人也

右主人獻長賔

衆賔長升拜受爵主人答拜坐祭立飲䘚爵不拜既爵
　正義鄭氏康成曰長賔升者以次第升受獻言衆賔
　長拜則其餘不拜
宰夫贊主人酌若是以辯辯受爵(注今文若為如辯皆為徧)
　正義敖氏繼公曰宰夫賛酌大夫尊也賛酌者主人
　以虚爵授宰夫宰夫為酌之於此乃言之者見獻賔
　一人乃賛酌也若是以辯謂皆如衆賔長升拜受爵
　以下之儀言辯受爵嫌或有不與者也
　存疑鄭氏康成曰主人每獻一人奠空爵于棜宰夫
　酌授于尊南
　案上篇云司宫尊兩甒于房户之閒同棜棜以庪尊
　非奠爵之具也且棜在北主人獻于西階上若一一
　奠于棜而受于尊南則其勞彌甚何用賛酌矣蓋主
　人立于西階上宰夫既酌于尊乃就而授之
其薦脯醢與脀設于其位其位繼主賔而南皆東面其
脀體儀也(注今文儀皆為􁐀或為議)
　正義鄭氏康成曰徧獻乃薦畧之(賈疏若燕禮三卿已上得獻即薦大)
　(夫徧獻乃薦亦其類)亦宰夫薦司士脀儀者尊體盡儀度餘骨
　可用而用之尊者用尊體卑者用卑體而已亦有切
　肺膚(賈疏知衆賔用切肺者以其侑用切肺不敢殊于尸明衆賔亦不敢殊于侑)　敖氏
　繼公曰特牲禮衆賔升拜受爵坐祭立飲薦俎設于
　其位辯此下經言兄弟之儀云升受爵其薦脀設于
　其位然則此薦脀亦於每獻設之也體儀謂或體或
　儀也尊者用體折卑者但用儀且儀者其脊若脅之
　屬與又下云長兄弟之脀折脅一膚一則此非折而
　儀者惟有膚而已
　案設薦之節及體儀之法敖氏與注説不同以上下
　經考之則敖尤可據　又案衆賔之位繼上賔而南
　所以改位于西者與兄弟各為班乃可旅酬也

右主人辯獻衆賔

乃升長賔主人酌酢于長賔西階上北面賔在左
　正義鄭氏康成曰言升長賔則有賛者為之主人酌
　自酢序賔意賔卑不敢酢　賈氏公彦曰特牲獻長
　賔訖即酢此辯獻乃酢者主人益尊先自逹其意特
　牲主人獻内賔辯乃自酢以初不殊其長也此大夫
　尊初則殊其長故也　敖氏繼公曰升長賔者其宗
　人與徧獻乃酢變於士禮賔辟尸不敢親酢主人故
　主人自酢以達其意
　案特牲與此篇主人於賔皆自酢然則非以賔卑故
　也特牲承室事故獻賔長即自酢乃獻衆賔此皆堂
　事故辯獻乃酢與主人獻尸侑而後尸酢主人一也
主人坐奠爵拜執爵以興賔答拜坐祭遂飲卒爵執爵
以興坐奠爵拜賔答拜賔降
　正義鄭氏康成曰降反位　敖氏繼公曰賔降反位
　則主人亦就席矣

右主人自酢

宰夫洗觶以升主人受酌降酬長賔于西階南北面賔
在左主人坐奠爵拜賔答拜坐祭遂飲䘚爵拜賔答拜
　正義鄭氏康成曰宰夫授主人觶則受其虚爵奠于
　篚(賈疏虚爵指上酢爵也宰夫既授觶訖因取主人自酢之虚爵降奠于篚知者以上主人無降文明)
　(主人手中虚爵宰夫受之奠于篚可知)　敖氏繼公曰宰夫授觶于上
　便其酌也此亦異於士
主人洗賔辭主人坐奠爵于篚對䘚洗升酌降復位賔
拜受爵主人拜送爵賔西面坐奠爵于薦左
　正義敖氏繼公曰位西階南之位也以特牲禮例之
　此時當西面主人拜亦北面也賔西面奠爵于薦左
　由便也説見特牲禮薦左薦北　賈氏公彦曰賔奠
　薦左者後舉之以為無算爵也

右主人酬賔

主人洗升酌獻兄弟于阼階上兄弟之長升拜受爵主
人在其右答拜坐祭立飲不拜既爵皆若是以辯辯受
爵
　正義鄭氏康成曰兄弟長幼立飲賤不别(賈疏特牲士卑長兄)
　(弟為貴殊貴賤長兄弟如賔儀坐飲也至于大夫貴兄弟賤兄弟長幼皆立飲不得如賔儀)　敖
　氏繼公曰獻兄弟不殊其長與衆賔同亦大夫禮異
　也不言宰夫賛主人酌畧其文耳兄弟卑於衆賔主
　人於其次者不親酌可知下獻内賔放此此獻亦西
　南面
　案特牲獻賔獻兄弟各殊其長者賔在西兄弟在東
　其班異故兩殊之也此則賔在門東兄弟在洗東其
　班畧同故第殊賔之長而已凡行禮之節始嚴而漸
　和始勞而漸安獻衆賔已賛酌矣則獻衆兄弟從同
　可知主人洗升酌特為長兄弟一人耳兄弟雖親昵
　宰夫私臣也賛酌何嫌焉
　存疑鄭氏康成曰大夫之賔尊于兄弟宰夫不賛酌
　者兄弟以親昵来不以官待之(賈疏大夫賔貴使宰夫賛酌今為兄弟是)
　(親昵故雖賤不使人賛酌而親之)
其位在洗東西面北上升受爵其薦脀設于其位
　正義鄭氏康成曰先著其位于上乃後云薦脀設于
　其位明位初在是也(賈疏謂發此位升堂受爵受爵時設薦脀于洗東西面位)位
　不繼主人而云洗東卑不統于尊(賈疏特牲兄弟位主人之南者士卑)
　(故繼主人此大夫尊故也)此薦脀皆使私人　敖氏繼公曰又著
　兄弟長以下既獻之位及其設薦脀之節也至此乃
　言其位者因文而見之升受爵謂每人升受爵之時
　也於其受獻則為之設薦脀于位明不俟其降也鄉
　飲酒禮衆賔每一人獻則薦諸其席是禮似之此不
　言宰夫賛酌上獻衆賔不言升受爵而設薦脀其禮
　同故互文以相足也
　案兄弟位本應繼主人而南以賔位在門東北故不
　可直繼主人而退於洗東所以讓賔也疏謂受爵時
　即設薦脀則非辯獻乃薦明矣
　存異鄭氏康成曰復言升受爵者為衆兄弟言也衆
　兄弟升不拜受爵
　案上云皆若是以辯皆皆衆兄弟也若是謂酌獻拜
　受坐祭立飲不拜既爵也則衆兄弟受爵亦拜可知
　矣言受爵辯即當云薦脀設于其位矣乃著其位者
　特牲統于主人此不統于主人故須著之明位在洗
　東而受爵則由此位而升也
其先生之脀折脅一膚一其衆儀也
　正義鄭氏康成曰先生長兄弟折豕左肩之折(賈疏知折)
　(是豕左肩之折者以上初亨牲體明侑俎豕左肩折注云折分為長兄弟俎是也)　敖氏繼
　公曰脀猶俎也先生脀折其衆則儀亦以此别長幼
　也無離肺者因上賔俎也俎不設于堂故無切肺

右主人獻兄弟

主人洗獻内賔于房中南面拜受爵主人南面于其右
答拜
　正義鄭氏康成曰内賔姑姊妹及宗婦(賈疏約特牲記而知)獻
　于主婦之席東主人不西面尊不與為賔主禮也(賈疏)
　(特牲獻内兄弟于房中如獻衆兄弟之儀主人西面答拜此大夫禮主人南面拜不與為賔主之禮)南
　面于其右主人之位恒左人(賈疏左人謂人在主人左)　敖氏繼
　公曰獻之蓋東北面受送之拜皆南面猶堂上之皆
　北面也
　存疑敖氏繼公曰洗不言降是洗于房也
坐祭立飲不拜既爵若是以辯亦有薦脀
　正義鄭氏康成曰亦設薦脀于其位(賈疏言亦者亦上先生之等)
　特牲記曰内賔立于房中西墉下東面南上宗婦北
　堂東面北上(賈疏引特牲記者欲見内賔設薦之位處)　敖氏繼公曰若
　是以辯謂長幼拜受之儀同也不言辯受爵已於衆
　賔兄弟見之可知也

右主人獻内賔

主人降洗升獻私人于阼階上拜于下升受主人答其
長拜乃降坐祭立飲不拜既爵若是以辯宰夫賛主人
酌主人于其羣私人不答拜其位繼兄弟之南亦北上
亦有薦脀
　正義鄭氏康成曰私人家臣也北上不敢専其位(賈疏)
　(以其兄弟北上今繼兄弟之南亦北上與兄弟位同)初亦北面在衆賔之後耳
　言繼者以爵既獻為文凡獻位定(賈疏未獻時在衆賔後凡獻以前非)
　(定位也)　敖氏繼公曰私人猶私臣也獻私人而降洗
　重獻禮也拜于下而降飲賤也獻亦西南面于東楹
　東而拜于其右私人賤故但答其長拜以殊之自獻
　衆賔至此其獻凡四節惟前後兩言宰夫賛主人酌
　所以見其閒二節之不言者為省文耳此言於若是
　以辯之後見獻私人之長即賛之也以是例之則獻
　内賔以上主人所親酌者惟於其長益可見矣此位
　亦北上者賤於兄弟故其位繼其後而不更端也特
　牲記言衆賔衆兄弟内賔宗婦公有司私臣其俎同
　然則此禮内賔以及私人其俎亦皆儀而有膚矣大
　夫無獻公有司之禮豈其私臣多足以任其事不用
　公有司與或公有司在衆賔之中不必别見之與
　案國卿之尊於私人之長乃降洗以獻之而答其拜
　所謂治家者不敢忽于臣妾也故平時能得人之懽
　心以事其親而臨難則死其長先王以祀禮教敬則
　民不茍當於此類求之
　存疑鄭氏康成曰大夫言私人明不純臣也士言私
　臣明有君之道(賈疏大夫尊近于君故屈己之臣名為私人士卑不嫌近君故得名屬吏)
　(為臣)
　案私人與私臣一也但别於公家之臣耳委贄而為
　臣大夫之君亦君也胡云不純乎此注言士有君道
　可見他注謂士無臣者繆矣
　通論李氏如圭曰凡専其位者雖共方皆别自為上
　士喪禮大夫即位于門外西面北上兄弟在其南南
　上賔繼之北上是也
主人就筵(注古文曰升就筵)

右主人獻私人

尸作三獻之爵
　正義鄭氏康成曰上賔所獻爵不言三獻作之者賔
　尸而尸益卑可以自舉　賈氏公彦曰三獻是上賔
　不言上賔而言三獻者以上賔舉三獻因號上賔為
　三獻是以事名官也作其爵者以神恵均于庭訖欲
　使尸飲此酒　敖氏繼公曰主人畢獻而就筵三獻
　於是升立于西階上尸乃舉爵也此與不賔尸之禮
　皆尸自作止爵不待獻者作之亦異於士
　案上文尸奠三獻之爵者欲在庭遍得獻也自主人
　獻長賔衆賔及兄弟内賔至私人而獻遍矣故尸于
　此遂自舉三獻之爵是禮節遥相接者
　總論賈氏公彦曰此一節内凡有四爵尸作止爵一
　也獻侑二也致爵于主人三也受尸酢四也
司士羞湇魚縮執俎以升尸取膴祭祭之祭酒䘚爵
　正義鄭氏康成曰不羞魚匕湇畧小味也羊有正俎
　羞匕湇肉湇豕無正俎魚無匕湇隆殺之辨(賈疏羊豕牲之)
　(大有匕湇之等魚無以魚為小味畧之也有者為隆盛無者為殺少)
　案賔尸三鼎羊為上鼎主人初獻羞之豕為中鼎主
　婦亞獻羞之魚為下鼎故賔三獻之節羞之也
司士縮奠俎于羊俎南横載于羊俎䘚乃縮執俎以降
尸奠爵拜三獻北面答拜受爵
　正義敖氏繼公曰横載者於俎為横與牲體同也不
　縮載者正俎之實已多又加以益送之俎故載魚於
　此不得象其在魚俎也尸既䘚爵乃執虚爵以待執
　俎者降而後奠爵拜行禮之序於此可見

右尸作止爵

酌獻侑侑拜受三獻北面答拜司馬羞湇魚一如尸禮
䘚爵拜三獻答拜受爵(司馬當作司士)
　正義敖氏繼公曰䘚爵與拜其節宜與尸同此畧言
　之耳下文主人亦然
　存疑鄭氏康成曰司馬羞湇魚變于尸(賈疏上文尸使司士羞魚)
　(此侑使司馬羞魚變于尸也)
　辨正敖氏繼公曰司馬當作司士字之誤也上下皆
　司士為之此不宜使司馬且司馬惟主羊俎耳羞湇
　魚非其事也
　案前升俎時司士朼魚亦司士載其於尸主人皆司
　士羞之則此羞於侑者亦司士而不以司馬明矣無
　庸强為之辭
酌致主人主人拜受爵三獻東楹東北面答拜司士羞
一湇魚如尸禮䘚爵拜三獻答拜受爵
　正義敖氏繼公曰賔拜東楹東者以與主人為禮則
　不敢獨拜西階上辟尸也此與侑如尸禮皆兼祭酒
　而言不致爵于主婦變於不賔尸之禮　鄭氏康成
　曰賔拜於東楹東以主人拜受于席就之(賈疏賔於禮當在西)
　(階上以主人席在阼階是以拜于東楹東就之也)
　案賔三獻而尸爵止尸意欲均神恵也尸爵既止則
　賔不得遽行獻侑致主人之禮主人緣尸之意而達
　之於是獻賔獻兄弟獻内賔獻私人既辯尸顧之樂
　可知也乃自作止爵與賔三獻遥接而後賔乃終獻
　侑及致主人之禮焉於三獻爵止之後尸作止爵之
　前閒此許多事於其中實則猶是賔長獻尸之一節
　也

右上賔獻侑致于主人

尸降筵受三獻爵酌以酢之
　正義鄭氏康成曰既致于主人尸乃酢之遂賔意(賈疏)
　(賔雖不言其意欲得與主人為禮今尸見賔既致爵于主人訖即酌以酢賔是遂賔意也)　敖氏
　繼公曰賔尸則尸與侑主人為序故俟其畢獻乃酢
　之酢而不洗亦因室中之禮也賔尸而不因室中之
　禮者惟主人耳
三獻西楹西北面拜受爵尸在其右以授之尸升筵南
面答拜坐祭遂飲䘚爵拜尸答拜執爵以降實于篚
　正義敖氏繼公曰尸在其右並授也並授而不同面
　拜遠辟主人獻賔之禮也云執爵以降則是既䘚爵
　亦奠之而拜矣
　案尸升筵南面答拜因受爵之禮也受爵時亦於筵
　上南面拜尸酢主人主人拜于東楹東尸拜于西楹
　西尸酢主婦主婦拜于主人席北尸亦拜于西楹西
　此酢賔異者賓與尸為禮則皆不可以東賔受爵于
　西楹西則尸又不得拜于其右若拜于其右則嫌同
　於主人也故唯有筵上南面答拜而已
右尸酢上賔

二人洗觶升實爵西楹西北面東上坐奠爵拜執爵以
興尸侑答拜坐祭遂飲卒爵執爵以興坐奠爵拜尸侑
答拜皆降
　正義敖氏繼公曰二人舉觶為旅酬始也中庸云旅
　酬下為上其是之謂與　鄭氏康成曰三獻而禮小
　成(賈疏三獻後乃有加爵之等終備乃是禮之大成故此云小成也)使二人舉爵序
　慇懃於尸侑(賈疏飲酒之禮酬與無算乃盡歡心故以此為盡慇懃於尸侑也)　賈
　氏公彦曰鄉飲酒鄉射及特牲皆一人舉觶為旅酬
　始二人舉觶為無算爵始今以二人為旅酬始者此
　賔尸别一禮與彼不同其初時主人酬尸尸奠之侑
　未得酬故使二人舉觶侑乃奠而不舉侑既奠一爵
　尸一爵遂酬于下是以須二人舉觶
　案二人盖皆賔之弟子以舉觶于尸侑故不用兄弟
　之弟子而堂上位在西楹西也尸侑皆降因主人酬
　尸之禮但不辭洗耳於賤者舉觶亦不安於上位敬
　也
洗升酌反位尸侑皆拜受爵舉觶者皆拜送侑奠觶于
右
　正義敖氏繼公曰反位于西楹西俟拜也受爵亦於
　其席拜送亦於其位舉觶者不奠觶于席前不變於
　主人之儀也侑奠觶不言坐文省也于右亦由便耳
　右糗南
　案上主人酬尸以終獻禮侑則不酬以其禮主於尸
　故侑殺也二人舉觶幷酬侑見侑之次於賔也侑觶
　若舉則嫌竝於尸是以奠之而終不舉
　存疑鄭氏康成曰奠于右者不舉也神恵右不舉變
　於飲酒
　案神恵右不舉鄭即據此耳然上經主人酬尸尸則
　奠于薦左彼亦不舉何以一左一右乎又特牲主人
　酬賔賔取奠于薦右兄弟弟子舉觶於其長如主人
　酬賔儀此皆舉者也而奠于右然則神恵右不舉之
　云不可據也

右二人舉觶于尸侑

尸遂執觶以興北面于阼階上酬主人主人在右
　正義敖氏繼公曰言遂執觶以興是曏者亦執觶以
　坐而俟也尸雖不奠觶猶坐以其當然也　鄭氏康
　成曰尸拜于阼階上酬禮殺(賈疏上文尸酢主人主人東楹東北面拜受爵)
　(尸西楹西北面答拜各于其階今同于阼階禮殺也)
坐奠爵拜主人答拜不祭立飲卒爵不拜既爵酌就于
阼階上酬主人
　正義敖氏繼公曰亦執觶興主人乃答拜也此酬主
　人謂東面授之如特牲賔兄弟旅酬之儀　鄭氏康
　成曰言就者主人立待之
主人拜受爵尸拜送尸就筵
　正義鄭氏康成曰酬不奠者急酬侑也(賈疏上主人酬賔奠之)
主人以酬侑于西楹西侑在左坐奠爵拜執爵興侑答
拜不祭立飲卒爵不拜既爵酌復位侑拜受主人拜送
主人復筵
　正義鄭氏康成曰言酌復位明授于西階上　敖氏
　繼公曰復位而西面授之下放此
　案經言西楹西注言西階上雖其地畧同而西楹西
　則稍進矣
乃升長賔侑酬之如主人之禮
　正義鄭氏康成曰遂旅也
至于衆賔遂及兄弟亦如之皆飲于上
　正義鄭氏康成曰上西階上
遂及私人拜受者升受下飲
　正義敖氏繼公曰私人拜而升受兄弟之爵俟兄弟
　答拜乃下也惟云拜受云下飲是兄弟及私人飲時
　皆不拜矣兄弟飲不拜者以所酬者在下難為禮也
　私人飲不拜者因酬已者之儀且賤者禮簡也　鄭
　氏康成曰私人之長拜于下升受兄弟之爵下飲之

賈氏公彦曰私人位在兄弟之南今言下飲之則

　私人之長一人在階下飲之其餘私人皆飲于其位
　案私人不殊其長蓋上經兄弟之長已不殊矣私人
　自當從同然其長則升受者以其受兄弟之酬故也
卒爵升酌以之其位相酬辯
　正義鄭氏康成曰其位兄弟南位亦拜受拜送升酌
　由西階　李氏如圭曰卒爵受獻惟答其長拜故受
　酬亦其長得升受羣私人以之其位相酬耳　敖氏
　繼公曰以之其位飲所酬者也於此相酬則私人之
　長其下飲之時亦在此明矣
卒飲者實爵于篚
　正義鄭氏康成曰末受酬者雖無所旅猶飲(賈疏雖無人可)
　(旅猶自飲之訖乃實爵于篚以其酒是前人所酬不可不飲故也)
　案衆賔兄弟飲于上私人飲于下酬無不逮者神恵
　均也位有上下者名分殊也

右旅酬

乃羞庶羞于賔兄弟内賔及私人
　正義鄭氏康成曰無房中之羞賤也(敖氏繼公曰别於主婦以上也)
　此羞同時羞則酌房中亦旅(敖氏繼公曰兄弟酌以相酬之時房中亦旅)

賈氏公彦曰羞内賔文在私人之上私人得旅酬

　則内賔房中亦旅可知
　案内外之事悉主人統之而在内之事必以主婦分
　主之故獻内賔宗婦之禮雖自主人而旅酬于房中
　則以主婦亦相配相助之義也
　存疑鄭氏康成曰其始主婦舉觶于内賔遂及宗婦
　案特牲記云主婦及内賔宗婦亦旅則大夫賔尸房
　中亦旅明矣但主婦酌觶以酬内賔之長奠之及兄
　弟相酬時内賔乃舉奠觶以酬主婦以遂之於下耳
　不可云主婦舉觶于内賔以舉觶乃賤者職也

右羞于堂下及房中

兄弟之後生者舉觶于其長(注古文觶皆為爵延熹中詔校書定作觶)
　正義鄭氏康成曰後生年少也
洗升酌降北面立于阼階南長在左坐奠爵拜執爵以
興長答拜
　正義敖氏繼公曰此後生者舉觶與主人酬賔之儀
　畧同似有為主人酬長兄弟之意故位如主人而長
　在左
　存異鄭氏康成曰長在左辟主人(賈疏凡獻酬之位主人常在左若北)
　(面則主人在東今長兄弟北面在左則在西故云辟主人也)
　案上經主人獻内賔注云主人之位恒左人疏謂人
　在主人左也此長在左而舉觶者在其右正與主人
　之左人者無異何云辟之乎疏語尤不椘其云常在
　左蓋常左人之訛
坐祭遂飲卒爵執爵以興坐奠爵拜執爵以興長答拜
洗升酌降長拜受于其位舉爵者東面答拜爵止
　正義鄭氏康成曰拜受答拜不北面者儐尸禮殺(賈疏)
　(特牲兄弟之後生者舉觶于其長為旅酬又兄弟弟子舉觶于其長為無算爵拜送皆北面此云東面儐)
　(尸禮殺故也)長賔言奠兄弟言止互相發明(賈疏上長賔言奠明止而)
　(未行此言止明亦奠薦左故云互相發明)相待也(賈疏酬賔雖在前及其行之相待俱時舉行)
李氏如圭曰爵止謂奠之此爵與前主人酬賔之

　觶後竝行為無算爵　郝氏敬曰爵止者奠于薦右
　待賔爵行而後交相錯也

右兄弟後生舉觶于其長

賔長獻于尸如初無湇爵不止
　正義鄭氏康成曰賔長者賔之長次上賔者非即上
　賔也如初者如其獻侑酌致主人受尸酢也無湇爵
　不止(賈疏上賔獻尸時尸奠爵待獻堂下畢乃舉觶今尸不止爵即飲)别不如初者
　(賈疏不蒙如初之文則知與上異也)　敖氏繼公曰賔長衆賔長即次
　賔也但言賔長者亦獻于尸不嫌與三獻者同也此
　獻當用觚不言者文省耳特牲長兄弟於三獻之後
　洗觚為加爵此節與之同器宜同也上篇實觚于篚
　其為此用與不使兄弟不稱加爵大夫禮異也湇謂
　湇魚
　存疑鄭氏康成曰不使兄弟不稱加爵大夫尊也(賈疏)
　(特牲云長兄弟為加爵又衆賔長為加爵不言獻此言獻者尊大夫若三獻之外更容有獻也)不用
　觚大夫尊也(賈疏特牲加爵用觚此用爵爵尊于觚也)
　案長兄弟不為加爵者大夫之助祭者賔兄弟初皆
　在東方獻不殊其長故於尸亦為加爵也此獻亦加
　爵不稱加爵者大夫禮文故辭異也此用觚無疑勺
　爵觚觶實于篚於此不用觚悪乎用觚乎

右次賔獻致

賔一人舉爵于尸如初亦遂之于下
　正義敖氏繼公曰賔一人次賔之次者也舉爵即舉
　觶也如初如二人舉觶于尸侑之儀其異者不及侑
　耳亦者亦上文尸酬主人以下之禮　鄭氏康成曰
　如初如二人洗觶之為也遂之于下者遂及兄弟下
　至于私人故言亦遂之于下也
　存疑鄭氏康成曰上言無湇爵不止互相發明
　案上一節次賔之加獻也上賔之獻有湇又爵止嫌
　加獻亦同故須明之此舉觶為旅酬始也與上節迥
　異何相發明之有此注疑有訛錯
右賔一人舉觶于尸遂旅酬

賔及兄弟交錯其酬皆遂及私人爵無算
　正義鄭氏康成曰長賔取觶酬兄弟之黨長兄弟取
　觶酬賔之黨(賈疏長賔取觶者是主人酬賔之觶長兄弟取觶者是後生舉于其長之觶)
　惟已所欲無有次第之數也　敖氏繼公曰言皆遂
　及私人則是賔及兄弟之奠觶先後迭舉而不並行
　也其禮則賔長取觶酬兄弟長交錯以辯不拜私人
　之卒飲者洗酌反之兄弟長乃取觶酬賔長亦交錯
　以辯卒飲者亦洗酌反之賔與兄弟又皆迭舉如初
　爵行無數至醉而止賔尸主於飲酒而堂上不行無
　算爵者此雖變於祭禮然尸猶有餘尊不宜無所别
　異無算爵之儀太簡不崇敬
　案旅酬後兄弟之後生舉觶于其長者以下行無算
　爵時賔長有主人酬賔之奠觶可行長兄弟無奠觶
　可行故也尸既與于堂上之旅酬而賔長復加獻賔
　一人又舉爵于尸者以尸得與于堂上之旅酬不得
　與于堂下之無算爵故於未行無算爵以前為尸倍
　致其殷勤也旅酬時尸酬主人主人酬侑侑酬長賔
　遂酬衆賔兄弟至于私人酬無不辯然堂上堂下東
　西各自為酬不交不錯是為正酬乃直行至爵行無
　算乃有交酬有錯酬交酬者長賔與長兄弟次賔與
　次兄弟衆賔與衆兄弟東西徃来所謂交也至錯酬
　則隨其量之能飲與情之夙好而相酬如注云惟已
　所欲更無次苐之數者殆于不醉無歸矣故云交錯

右堂下相酬無算爵

尸出侑從主人送于廟門之外拜尸不顧
　正義鄭氏康成曰拜送之　敖氏繼公曰送尸于廟
　門外賔之也
拜侑與長賔亦如之衆賔從
　正義鄭氏康成曰從者不拜送也　敖氏繼公曰從
　從長賔也
司士歸尸侑之俎
　正義鄭氏康成曰尸侑尊送其家　敖氏繼公曰尸
　侑尊司士徹俎而歸之賔長以下則自徹而授其人
　以歸
　案上文設俎羞俎之次自賔長次賔司馬以至于司
　士則司士卑也故此歸尸侑之俎亦使司士卑者宜
　終之也是時長賔與衆賔皆出矣司士不在衆賔之
　列其為私人可知
主人退
　正義鄭氏康成曰反于寝也
有司徹
　正義鄭氏康成曰徹堂上下之薦俎也賔尸雖堂上
　婦人不徹　賈氏公彦曰此篇首云有司徹别無婦
　人也不賔尸婦人乃徹室中之饌　敖氏繼公曰徹
　阼俎與堂上下薦羞之屬也婦人不徹則所徹者不
　以入于房與
　存異賈氏公彦曰堂上有尸侑之薦俎堂下有賔及
　兄弟之薦俎皆徹之也
　案堂上尸侑之俎司士歸之其家矣賔長而下亦自
　授其人以歸矣安得至此又徹尸侑賔之俎哉此徹
　者徹主黨之薦俎羞與凡几筵器物之等也

右尸出禮畢


案賔尸之禮分三節主人獻尸主人獻侑尸酢主


人一節也主婦獻尸主婦獻侑尸酢主婦二節也


賔長三獻尸爵止尸作止爵賔長致爵于主人尸


酢賔三節也三節為之經而正俎遞設又以益送


之俎及燔俎絡繹轉運徃来升降為之緯以此觀


之則諸俎之多少隆殺與設俎之人之長次皆秩


然而有序矣

若不賔尸
　正義鄭氏康成曰不賔尸其牲物則同不得備其禮
　耳　賈氏公彦曰自此至終篇皆不賔尸之事從尸
　飲七以前皆與賔尸者同已後則以此續之也　敖
　氏繼公曰此下之禮視賔尸者為少質則是制禮之
　序此先彼後如冠禮之醮與醴者然也而上下篇以
　賔尸者為主至是乃更端言不賔尸者焉周禮尚文
　抑又可見是雖與冠禮言醴醮之序者不同意則相
　類也然既有新儀又存舊禮使夫人自擇而行之是
　又聖人至公無我之心固不専主於所尚而已　郝
　氏敬曰凡饋食于室賔尸于堂少牢賔尸故室中之
　事比特牲為簡至賔尸而後禮備若不賔尸則室中
　事加詳矣
　案正祭在室主於嚴敬賔尸在堂則有懽欣和樂之
　情焉踴躍鼓舞之象焉若不賔尸則尸未出室猶全
　乎神仍于室中行事而主人主婦與尸祝佐食賔及
　兄弟私人獻酬交錯禮儀卒度於和樂之中多嚴敬
　之意大抵與特牲後半相類惟無嗣舉奠以辟國君
　耳孝經所謂治家者不敢失於臣妾而况於妻子乎
　故得人之懽心以事其親於此乎可觀矣
　存異鄭氏康成曰不賔尸謂下大夫也舊説云謂大
　夫有疾病攝昆弟祭曾子問曰攝主不厭祭不旅不
　假不配而此備有似失之矣(賈疏曾子問注云皆辟正主厭厭飫神也厭有)
　(隂有陽迎主之前祝酌奠奠之且饗是陰厭也尸謖之後徹薦俎敦設于西北隅是陽厭也此不厭者不)
　(陽厭也不旅不旅酬也假讀為嘏不嘏不嘏主人也不綏祭謂今主人也不配者祝辭不言以某妃配某)
　(氏也)
　案不賔尸之故非一已詳見本篇之首盖上下大夫
　皆有賔尸之禮亦皆有若不賔尸之禮不以爵等殊
　也舊說以此為攝主殺禮之祭固為失之康成辨之
　是已而必屬之於下大夫不亦泥乎同一大夫也舉
　盛祭則賔尸稍殺則不賔尸夫誰曰不可春祠夏禴
　秋嘗冬烝四時之祭殊名則典禮不必盡同可見矣
　注疏陽厭隂厭之解已於特牲禮辨之又見本篇之
　末
則祝侑亦如之
　正義鄭氏康成曰謂尸七飯時(賈疏上篇尸食七飯告飽祝西面于主人)
　(之南獨侑不拜侑曰皇尸未實侑是也)　郝氏敬曰自迎尸入室以後
　至祝侑尸食以前禮與賔尸同故曰亦如之
尸食
　正義鄭氏康成曰八飯(賈疏上已七飯故知此當八飯)
　案祝既侑而尸又食也
乃盛俎臑臂肫脡脊横脊短脅代脅皆牢(盛音成下同)
　正義鄭氏康成曰盛者盛於肵俎也此七體羊豕其
　脊脅皆取一骨也與所舉正脊幹骼凡十矣肩未舉
　既舉而俎猶有六體焉　賈氏公彦曰特牲尸食訖
　乃盛今八飯即盛者大夫禮與士相變也先言臑見
　從下起不言肩肩未舉舉乃盛也不言骼骼已舉先
　在俎有司徹不盛俎者賔尸之禮更無所用全以歸
　尸故也凡骨體之數左右合為二十一體此猶有六
　體謂三脊三脅皆取一骨盛于肵各有一骨在俎不
　取以備改設也　李氏如圭曰俎有十一體三脊三
　脅皆二骨既舉而三脊三脅各遺一骨　敖氏繼公
　曰先正體而後脊脅亦以尊卑也前體先臑後臂者
　肩未舉若自下而上然也此所取者三體四骨與所
　舉正脊幹骼則羊豕各四體六骨矣肩既舉而俎但
　有六骨以為所釋者也　郝氏敬曰盛俎謂佐食取
　衆俎之實盛于肵俎祭畢歸尸特牲尸九飯畢則盛
　俎少牢賔尸則俎重燅故不盛
　通論賈氏公彦曰案少牢注云肩臂臑肱骨也膞骼
　股骨也鄉飲酒注云前脛骨三肩臂臑也後脛骨二
　膊骼也又後有髀觳特牲記注云觳後足也凡體前
　貴於後觳賤於臑故數臑不數觳是以觳不升於鼎
　又髀在膊上以竅賤正俎不用又脊有三分前分為
　正脊次中為脡脊後分為横脊脅亦三分前分為代
　脅次中為長脅後分為短脅是其二十一體也
魚七
　正義鄭氏康成曰盛半也魚十有五而俎(賈疏少牢文)其
　一已舉(賈疏尸食時已舉其一惟有十四在)　敖氏繼公曰魚盛七並
　前所舉者一僅八而已牢之骨體已多此可以畧特
　牲少故魚盛十有二
　存疑鄭氏康成曰必盛半者魚無足翼(賈疏魚雖有翼不能飛故)
　(曰無翼)於牲象脊脅而已(賈疏牲六體十二骨盛六是半魚無足象牲脊脅亦盛半)
　(相似)
　案魚盛七者為俎釋三个又有祝主人主婦之魚俎
　實必竒故盛其半而止也注以為如脊脅之二骨而
　各取一骨可也謂無足翼而然則迂矣腊則有足而
　亦盛半何以通乎
腊辯無髀(注古文髀作脾)
　正義鄭氏康成曰亦盛半也(賈疏下文乃摭于魚腊俎俎釋三个明不盡盛)
　(腊在魚下明盛半與魚同)所盛者右體也脊屬焉(賈疏牲用右知此亦盛右體)

賈氏公彦曰兩髀在祝俎明無髀　楊氏復曰辯

　者辯盛右體也注云盛半脊屬則存乎俎者左脛五
　體並三脅八體耳　敖氏繼公曰前升腊于鼎俎時
　不云髀不升故此明之腊用一純故得取其半云辯
　者明右體及其脅與脊皆盛也腸胃膚不盛者以其
　於骨體為賤既取骨體則賤者畧之可也
　存疑賈氏公彦曰腊脊不折直為一段代脅長脅短
　脅各一體左右三脅脅骨合為六體并脊為七通肩
　臂等十為十七體與牲體同肩既舉俎唯十六在言
　盛半明脊屬
　案特牲記云腊如牲骨是腊亦用體解之法也體解
　則脊亦分正脊脡脊横脊而為三矣疏乃云直為一
　段何也脊三并脅六為九通肩臂等十為十九肩既
　舉則俎有十八在今所盛者半而脊屬焉則十通所
　舉之肩為十一也脊無左右故不得不屬於此
卒盛乃舉牢肩尸受振祭嚌之佐食受加于肵
　正義敖氏繼公曰先盛衆骨體乃舉肩變於士禮亦
　為舉肩之後又實他俎不宜與肵俎之事並行也
佐食取一俎于堂下以入奠于羊俎東
　正義郝氏敬曰佐食又取堂下一虚俎入室　敖氏
　繼公曰羊當作魚字之誤也
　存疑鄭氏康成曰不言魚俎東主於尊(賈疏少牢魚在羊東今摭)
　(魚腊宜在魚俎東而繼羊俎言之以羊尊為主也)
　案魚俎在羊俎之東又東則繼魚俎而不繼羊俎矣
　不必强為之辭
乃摭于魚腊俎俎釋三个其餘皆取之實于一俎以出
(摭之益反个古賀反注今文摭為揲)
　正義鄭氏康成曰个猶枚也魚摭四枚(賈疏魚七摭去四枚釋三)
　(个)腊摭五枚(賈疏腊俎猶有八體在摭去五枚釋三个釋者皆為改饌西北隅也)其所
　釋者腊則短脅正脅代脅魚三枚而已(賈疏腊右體已盛脊又屬)
　(焉下文云主人腊臂主婦腊臑祝則骼故知所釋者惟三脅耳)　郝氏敬曰摭分取
　也魚腊各留三个于本俎待改設其餘盡取之以出
　室也
祝主人之魚腊取于是
　正義鄭氏康成曰祝主人主婦俎之魚腊取於此者
　大夫之禮文待神餘也三者各取一魚其腊主人臂
　主婦臑祝則骼也與(賈疏主人臂主婦臑見下文祝用骼無正文故云與以疑之)
　此皆於鼎側更載焉(賈疏摭時共在一俎以出及下設時各異俎又不同時故知更)
　(載云鼎側則不復升鼎也)不言主婦未聞(賈疏下有主婦俎腊臑此經不言主婦或傳寫)
　(者脱耳)　敖氏繼公曰此亦大夫之禮異者也取于是
　者主人主婦之魚腊及祝之魚也祝俎之腊用髀儐
　與不儐同耳
　案特牲士禮祝主人主婦之俎皆無魚腊少牢正祭
　祝俎腊兩髀屬于尻此不賔尸者亦當然也主人主
　婦正祭時不設俎至賔尸減五鼎為三鼎則腊不用
　而以魚為益送之俎賔尸無祝而有侑侑主人主婦
　皆有魚俎為之益送焉此不賔尸則無益送之魚故
　於此即分尸俎之魚以入于主人主婦之俎所以見
　雖不賔尸而此禮實自賔尸而殺也既取魚因亦兼
　取腊主人主婦既有魚腊則祝俎雖已有腊亦當益
　之以魚以其與賔尸之侑差類也此則視賔尸之禮
　為殺而比特牲則隆矣祝腊骼臆説非經例
尸不飯告飽主人拜侑不言尸又三飯(飯父晩反)
　正義敖氏繼公曰惟云主人拜侑省文　鄭氏康成
　曰凡十一飯士九飯大夫十一飯其餘有十三飯十
　五飯(賈疏士大夫既不分命數則諸侯同十三飯天子十五飯可知)
　案大夫十一飯既不分命數則賔尸不賔尸不分上
　下大夫可知
佐食受牢舉如儐(儐臂印反一音賔下並同)
　正義鄭氏康成曰舉肺脊　敖氏繼公曰此儐者賔
　之之謂盖指賔尸之禮也惟言賔則意有所不備故
　以儐言之經先見儐禮已有成文故此以如蒙之省
　文耳不言如初者見是禮原不在儐禮後也
　案少牢篇上佐食受尸牢肺正脊加于肵之時乃室
　中行事此時去賔尸時尚早經乃云如儐者謂如其
　有儐尸之禮耳後凡言如儐者放此

右不賔尸尸食之禮

主人洗酌酳尸賔羞肝皆如儐禮卒爵主人拜祝受尸
爵尸答拜
　正義鄭氏康成曰肝牢肝也　敖氏繼公曰自卒爵
　以下不蒙如儐禮者欲與後禮相屬也凡與儐禮同
　而重見之者其意皆然

右主人酳尸

祝酌授尸尸以醋主人亦如儐(醋酢同)
　正義敖氏繼公曰此與上文所謂儐者皆前篇室中
　之事初非儐禮乃以儐為文者以其已入儐之節内
　故爾下文放此
其綏祭其嘏亦如儐(注綏古文為㨎敖本從古文作㨎)
　正義鄭氏康成曰綏皆當作挼挼讀為藏其隋之隋
　(賈疏守祧職文)
　存疑敖氏繼公曰㨎亦當作授㨎去授字又差近也

右尸醋主人

其獻祝與二佐食其位其薦脀皆如儐
　正義敖氏繼公曰祝之薦脀如儐則牢與腊皆髀明
　矣祝於儐亦有肝從不言者與佐食連文故畧之耳
　惟言位與薦脀不及其儀者可知也下文類此者皆
　然
　總論賈氏公彦曰此主人獻内有五節主人獻尸一
　也酢主人二也獻祝三也獻上佐食四也獻下佐食
　五也

右主人獻祝佐食

主婦其洗獻于尸亦如儐
　正義敖氏繼公曰此如儐謂拜送爵以上之禮　賈
　氏公彦曰此主婦獻尸節内爵數與主人同惟不受
　嘏
主婦反取籩于房中執棗糗坐設之棗在稷南糗在棗
南婦賛者執栗脯主婦不興受設之栗在糗東脯在棗
東主婦興反位
　正義鄭氏康成曰棗饋食之籩糗羞籩之實(賈疏據籩人職)
　(而言)雜用之下賔尸也(賈疏案上賔尸時麷蕡白黒糗脩之等朝事之籩羞籩之實各)
　(用之而不雜也)栗脯加籩之實也反位反主人之北拜送爵
　位　賈氏公彦曰此設籩實繼在少牢室内西南隅
　案上賔尸主婦亞獻尸設籩直有糗脩二籩此主婦
　亞獻有四籩者賔尸之禮主人獻尸主婦設四籩麷
　蕡白黒故至主婦獻時直設糗餌與脯脩二籩通前
　四籩為六籩此主人初獻無籩從故至主婦亞獻設
　四籩猶自少於賔尸兩籩　敖氏繼公曰籩位自左
　而右綪之變於敦位也此從獻之禮儐則闕之者詳
　於堂上故畧於室中隆殺之宜也
　案無籩從殺于賔尸之初獻而四籩隆于賔尸之亞
　獻有所屈有所申之義也
　通論敖氏繼公曰此饋食之禮則四籩者其饋食之
　籩與周官籩人職饋食之籩五有棗栗而無糗脯盖
　棗下脱糗栗下脱脯也天子諸侯饋食之籩亦八當
　與豆數同
　案敖氏言籩人職有脱文頗為得閒盖籩豆皆偶不
　應饋食之籩僅五物而止也然據此經加之糗脯猶
　缺其一而經文未可輕變姑闕所疑或以糗為羞籩
　之實脯為加籩之實饋食不應重用之則豆實之醓
　醢魚醢亦兩見矣
尸左執爵取棗糗祝取栗脯以授尸尸兼祭于豆祭祭
酒啐酒次賔羞牢燔用俎鹽在右尸兼取燔㨎于鹽振
祭嚌之祝受加于肵
　正義鄭氏康成曰自主婦反取籩至祝受加于肵此
　異于儐(賈疏上篇主婦但有獻而已無籩燔從之事此篇不賔尸主婦亞獻尸乃有籩燔故云異)
　(于儐也)
卒爵主婦拜祝受尸爵尸答拜

右主婦獻尸

祝易爵洗酌授尸尸以醋主婦主婦主人之北拜受爵
尸答拜主婦反位又拜上佐食綏祭如儐卒爵拜尸答
拜(注今文醋為酢)
　正義鄭氏康成曰主婦夾爵拜為不賔尸降崇敬(賈疏)
　(特牲主婦不夹爵拜上篇主婦夹爵拜此為不儐尸降崇敬故夹爵拜)　敖氏繼公曰
　此夾爵拜内子正禮也儐則畧之
　案少牢正祭于室與賔尸于堂主婦獻尸皆夾爵拜
　可見其為正禮也其受尸酢則否以有兩番獻故於
　酢畧之此不賔尸受酢與獻尸同亦仍是兩番夾爵
　拜耳

右尸醋主婦

主婦獻祝其酌如儐拜坐受爵主婦主人之北答拜
　正義鄭氏康成曰自尸卒爵至此與儐同者亦在上
　篇
　案謂同上篇正祭亞獻祝之儀
宰夫薦棗糗坐設棗于菹西糗在棗南祝左執爵取棗
糗祭于豆祭祭酒啐酒次賔羞燔如尸禮卒爵
　正義鄭氏康成曰内子不薦籩祝賤使官可也(賈疏案左)
　(傳趙姬請逆叔隗以為内子國語卿之内子為大帶則内子卿妻也特牲主婦設籩者士妻卑也上文尸)
　(與下文主人籩皆主婦設之此使宰夫設籩故云祝賤使官可也)自宰夫薦至賔羞
　燔亦異于儐(賈疏少牢主婦獻祝祝亦無籩燔從一事)　敖氏繼公曰内
　子不薦而使官為之者遠下尸亦大夫禮異也士禮
　主婦薦豆籩于祝
主婦受爵酌獻二佐食亦如儐主婦受爵以入于房
　正義敖氏繼公曰祝卒爵而主婦受是亦不拜既如
　儐也自此以上如儐者皆在前篇
　案如儐二字統少牢正祭與有司徹之賔尸而兼言
　之按其節次以如之也此主婦獻二佐食如儐者如
　正祭主婦之獻佐食亦酌獻之于户内佐食北面拜
　坐受爵主婦西面答拜祭酒卒爵而坐授主婦也

右主婦獻祝佐食

賔長洗爵獻于尸尸拜受賔户西北面答拜爵止
　正義鄭氏康成曰尸爵止者以三獻禮成欲神恵之
　均于室中是以奠而待之　敖氏繼公曰此三獻爵
　止之義與特牲禮同受爵而即止亦大夫禮異也
　郝氏敬曰少牢正祭賔長三獻尸尸卒爵酢賔長賔
　長又獻祝祝啐酒奠爵而主人出尸遂起不賔尸則
　賔長獻尸尸受奠而不舉待主人主婦交致爵而后
　舉與特牲禮同

右賔長獻尸爵止

主婦洗于房中酌致于主人主人拜受主婦户西北面
拜送爵司宫設席
　正義鄭氏康成曰拜受乃設席異于士也(賈疏特牲禮未致爵)
　(已設席)　敖氏繼公曰設席亦於主人立處之南
　案特牲主人席于户内主婦洗致于主人不著設席
　之人賔尸主婦致爵于主人主人筵上拜受爵其筵
　之設在受尸酢時司宫設之此云主婦户西北面拜
　送爵司宫設席則亦其異者
主婦薦韭菹醢坐設于席前菹在北方婦賛者執棗糗
以從主婦不興受設棗于菹北糗在棗西佐食設俎臂
脊脅肺皆牢膚三魚一腊臂
　正義鄭氏康成曰臂左臂也(賈疏右臂尸所用故知左臂)特牲五
　體此三者以牢與腊臂而七(賈疏特牲一豕故阼俎用五體此經牢兼羊豕)
　(臂脊脅俱有是六也通腊臂而七)牢腊俱臂亦所謂腊如牲體(賈疏特牲)
　(記云腊如牲骨骨即體也此腊臂直一骨無並上文腊摭五枚左肩臂臑膞骼今主人不用肩而用臂以)
　(羊豕皆用臂故腊亦用臂)　敖氏繼公曰腊臂亦左臂也肺離肺
　也脊脅各一骨脊脅之數皆少者以俎實多故爾亦
　遠下尸也魚一亦横之與牲腊異既設俎主人乃升
　筵坐與主婦升筵之節同
　案上文云主人之魚腊取于是此魚一腊臂即上之
　佐食所摭者也此設之亦佐食
主人左執爵右取菹㨎于醢祭于豆閒遂祭籩奠爵興
取牢肺坐絶祭嚌之興加于俎坐挩手祭酒執爵以興
坐卒爵拜
　正義鄭氏康成曰無從者變於士也(賈疏特牲主婦致爵于主人肝)
　(燔並從)　敖氏繼公曰此籩祭不賛且無從與士禮異
　者其辟尊者之禮與此牢肺則絶祭嚌之者各一也
　亦卒爵于席者室中之禮已在席則宜卒爵于席不
　必於拜受之處成禮也
主婦答拜受爵酌以醋户内北面拜
　正義鄭氏康成曰自醋不更爵殺
主人答拜卒爵拜主人答拜主婦以爵入于房
　正義楊氏復曰自主人酳尸以後其節大率與特牲
　禮同主人不致爵于主婦為異　郝氏敬曰司宫設
　席于户内主人立處之南其薦二籩二豆一俎主婦
　受爵自酢皆與賔尸異自此以下之禮賔尸皆行于
　堂不賔尸皆行于室所以異也
　案特牲夫婦交致而又自酢此惟主婦致而自酢者
　主人尊則主婦稍降也累而上之至于天子諸侯則
　夫婦之閒愈尊嚴矣至若特牲主婦之俎與少牢不
　賔尸主婦之俎所下于主人者惟俎實不同而已賔
　尸主人益送之俎與尸同而主婦止羞羊燔者婦人
　之禮於堂事則尤殺也

右主婦致爵于主人自醋

尸作止爵祭酒卒爵賔拜祝受爵尸答拜
　正義鄭氏康成曰自爵止至自作止爵亦異于儐作
　止爵乃祭酒亦變於士(賈疏特牲祭酒訖乃止爵經云燔從乃爵止也今大夫作)
　(止爵乃祭酒故云變於士)　敖氏繼公曰尸曏受爵而即止故於
　是祭之於三獻而無從與士禮異者其亦辟尊者之
　禮與
　通論賈氏公彦曰賔尸止爵在致爵前其作之在獻
　私人後欲神恵之均于庭此止爵在主婦致爵前作
　之在致爵後欲神恵之均于室中
祝酌授尸賔拜受爵尸拜送坐祭遂飲卒爵拜尸答拜
　正義敖氏繼公曰此賔受酢不夾爵拜而卒爵之儀
　又畧以其閒有爵止之事既變於上故此儀亦不得
　同於主人是與儐少異者也

右尸作止爵醋賔

獻祝及二佐食
　正義敖氏繼公曰賔獻祝亦北面拜獻佐食亦西面
　拜與上篇此節獻祝不卒爵又不言獻佐食之禮此
　經文畧也其或以主婦獻禮通之與特牲禮曰獻祝
　及佐食皆如初

右賔長獻祝佐食

洗致爵于主人主人席上拜受爵賔北面答拜坐祭遂
飲卒爵拜賔答拜受爵
　正義鄭氏康成曰洗致爵者以承佐食賤新之　敖
　氏繼公曰主人雖拜于席亦立受爵與祝異
酌致爵于主婦主婦北堂司宫設席東面
　正義鄭氏康成曰東面者變於士妻(賈疏特牲記宗婦北堂東面北)
　(上注云宗婦宜統於主婦主婦南面此東面故云變於士妻)賔尸不變者賔尸禮
　異矣内子東面則宗婦南面西上(賈疏此無正文鄭以意解之宗婦位)
　(繼主婦今主婦與特牲宗婦位易處則宗婦位亦易䖏則宗婦位南面西上可知)内賔自若
　東面南上(賈疏亦約特牲記文)　敖氏繼公曰北堂謂立于北
　堂即所設席之北也
　存疑敖氏繼公曰特牲記云宗婦北堂東面北上主
　婦之席北堂東面則在宗婦之北也亦異於儐此設
　席亦北上也賔尸之禮席主婦于房中南面主婦立
　于席西是東上而上左也此禮設席雖變而東面亦
　宜上左上左則北上也
　案敖氏以宗婦不改特牲東面之位似未必然房中
　之深㡬何既尊兩壺于西墉下内賔繼而南矣其北
　即北堂宗婦位於此恐不能容主婦之席矣况其北
　又逼設洗之所乎或席于宗婦之東為兩層則可耳
　注謂此宗婦南面理自可通意房中常位本與特牲
　無異届賔致爵時主婦乃與宗婦易處既則反之所
　以然者其亦辟尊者之禮與
主婦席北東面拜受爵賔西面答拜
　正義鄭氏康成曰席北東面者北為下(賈疏曲禮席東鄉西鄉以)
　(南方為上故北為下)
　存疑敖氏繼公曰席北上主婦乃拜于席北者以其
　先立于此故由便也不拜于席南者其以切近於宗
　婦長之位故與
婦賛者薦韭菹醢菹在南方婦人賛者執棗糗授婦賛
者婦賛者不興受設棗于菹南糗在棗東
　正義鄭氏康成曰婦人賛者宗婦之弟婦也
佐食設俎于豆東羊臑豕折羊脊脅祭肺一膚一魚一
腊臑
　正義鄭氏康成曰豕折豕折骨也不言所折畧之特
　牲主婦觳折(賈疏引特牲見彼是觳折此不言骨名是畧也)豕無脊脅下主
　人(賈疏上文主人有羊脊脅)羊豕四體與腊臑而五(賈疏上主人牢與腊臂而)
　(七此五是畧)　敖氏繼公曰此肺嚌羊肺也祭字誤衍爾
　豕折而腊臑者腊與牲並用則宜放其尊者
　案上文云祝主人之魚腊取于是不言主婦疏以為
　傳寫者脱耳今此云腊臑是主婦之俎亦取于所摭
　者無疑矣又薦俎之設籩燔之加尸祝則於主人初
　獻主婦亞獻時佐食之俎設於主人初獻時亞獻無
　加焉賤故殺也主人則於主婦致爵時主婦則於賔
　致爵時皆層遞相接為之不於尸酢時者正祭嚴重
　不與賔尸同故皆於其専獻也
主婦升筵坐左執爵右取菹㨎于醢祭之祭籩奠爵興
取肺坐絶祭嚌之興加于俎坐挩手祭酒執爵興筵北
東面立卒爵拜
　正義鄭氏康成曰立飲拜既爵者變於丈夫
賔答拜賔受爵易爵于篚洗酌醋于主人户西北面拜
主人答拜卒爵拜主人答拜賔以爵降奠于篚
　正義鄭氏康成曰自賔獻及二佐食至此亦異于儐
　(賈疏少牢賔長獻直及祝不及佐食彼注云不獻佐食将賔尸禮殺此不賔尸故異)　敖氏繼
　公曰易爵于篚亦下篚也自及佐食至此亦儐之所
　殺者其義與上同
　案賔尸主人獻尸獻侑尸醋而侑不醋主人獻賔及
　衆賔主人醋于長賔而衆賔不醋盖醋者其主受獻
　者也不醋者其以次而連獻之者也賔致爵于主人
　主婦主人醋而主婦不醋又俟其併致于主婦而後
　主人醋之正同此例
　總論賈氏公彦曰自賔長獻尸一節内凡有十爵獻
　尸一也主婦致爵于主人二也主人醋主婦三也尸
　醋賔四也賔獻祝五也獻上佐食六也獻下佐食七
　也賔致爵于主人八也致爵于主婦九也賔受主人
　醋十也

右賔長致于主人主婦


總論敖氏繼公曰自是而後以致于末獻室中之

　事無復如儐者以内外之禮異故耳
乃羞宰夫羞房中之羞司士羞庶羞于尸祝主人主婦
内羞在右庶羞在左
　正義鄭氏康成曰不賔尸則祝猶侑耳
　案内羞庶羞解詳見賔尸賔尸之禮羞于侑不賔尸
　則羞于祝故注云祝猶侑也

右羞于尸祝主人主婦

主人降拜衆賔洗獻衆賔其薦脀其位其酬醋皆如儐
禮主人洗獻兄弟與内賔與私人皆如儐禮其位其薦
脀皆如儐禮
　正義鄭氏康成曰此與儐同者在此篇　敖氏繼公
　曰此禮長賔之俎其異于儐者無切肺耳

右主人獻賔至私人

卒乃羞于賔兄弟内賔及私人辯
　正義敖氏繼公曰卒謂皆獻畢也獻畢即羞之亦其
　節之異于儐者鄭氏康成曰乃羞者羞庶羞

右羞于堂下及房中

賔長獻于尸尸醋獻祝致醋賔以爵降實于篚
　正義賈氏公彦曰上賔長已獻尸訖此是次賔長為
　加爵也　鄭氏康成曰致謂致爵于主人主婦不言
　如初者爵不止又不及佐食　敖氏繼公曰此亦洗
　觚以獻與特牲兄弟長加爵之器同經見此禮之殺
　於上者惟爵不止與不及佐食耳餘則畧之以其可
　知故也
　案獻加獻也言致復言醋者醋于主人也此一節内
　凡有六爵次賔長獻尸一也尸醋二也獻祝三也致
　于主人四也致于主婦五也受主人酢六也此亦無
　長兄弟加爵義已見賔尸

右次賔獻致

賔兄弟交錯其酬無算爵
　正義鄭氏康成曰此亦與儐同者在此篇　李氏如
　圭曰此兄弟舉觶于其長亦當如儐禮在羞于私人
　之後賔長加獻之前文不具耳　敖氏繼公曰此亦
　儐不儐同也不言如儐未詳此上之文不具者多矣
　固不止如李氏所云也
　存疑賈氏公彦曰此堂下兄弟及賔行無算爵似無
　旅酬案特牲尸在室内亦不與旅酬之事而堂下賔
　及兄弟行旅酬又使弟子二人舉觶為無算爵此不
　儐尸之禮堂上與神靈共尊不敢與人君之禮同既
　與神靈共尊故闕旅酬直行無算爵而已特牲堂下
　得獻之後與神别尊故旅酬無算爵並皆行之士賤
　不嫌與君同故得備禮也
　案旅酬與無算爵分言之為二節合言之總一旅酬
　也此經文義甚眀賔筵詩云舉酬逸逸言旅酬而自
　該無算爵也中庸云旅酬下為上朱子章句義畧同
　盖由獻而有酢由獻酢而有酬由酬而有旅由旅之
　爵有算以至于爵之無算若不行旅酬無由驟行無
　算爵也賈疏以為闕旅酬直行無算爵未必然

右旅酬無算爵

利洗爵獻于尸尸醋獻祝祝受祭酒啐酒奠之
　正義鄭氏康成曰利獻不及主人殺也此亦異于儐
　(賈疏云殺者上文賔長加爵及主人此不及也云異者少牢無利獻賔尸之禮佐食又不與也)　敖
　氏繼公曰奠之亦北面奠于其筵前也祭事将畢其
　禮漸殺衆賔長獻不及佐食故祝於此亦不終其獻
　以見已禮亦宜殺之意是亦異於士

右上利獻尸祝

主人出立于阼階上西面祝出立于西階上東面祝告
于主人曰利成祝入主人降立于阼階東西面尸謖祝
前尸從遂出于廟門祝反復位于室中祝命佐食徹尸
俎佐食乃出尸俎于廟門外有司受歸之徹阼薦俎
　正義鄭氏康成曰自主人出至此與儐雜者也(賈疏雜謂)
　(有同不同)先籑徹主人薦俎者變於士(賈疏士禮既餕乃徹阼俎此餕前徹)
　(阼俎)特牲禮曰徹阼俎豆籩設于東序下　敖氏繼公
　曰祝反復位入于室中主人亦入于室復位經有脫
　文也徹阼薦俎亦佐食為之既徹阼俎則堂下俎畢
　出與特牲禮同
　通論孔氏穎逹曰告利成之位特牲主人出立于戸
　外西面少牢出立于阼階上西面是尊者出稍遠也
　椘茨詩孝孫徂位工祝致告鄭箋孝孫徃位堂下西
　面位也眀遠于大夫孝孫在堂下西面則祝當於西
　階下告利成也特牲告利成即云尸謖祝前主人降
　少牢祝告利成即云祝入尸謖主人降二者皆祝告
　主人以利成是致尸意也天子彌尊備儀盡飾益有
　節文故祝入又致孝孫之意報尸以利成然後尸乃
　起此天子告利成之禮也

右尸出祭禮畢

乃籑如儐(注古文籑作餕)
　正義鄭氏康成曰謂上篇自司宫設對席至此餕興
　出也

右籑

卒籑有司官徹饋饌于室中西北隅南面如饋之設右
几厞用席(厞附胃反注古文右作侑厞作茀)
　正義鄭氏康成曰官徹饋者司馬司士舉俎(賈疏司馬主羊)
　(司士主豕眀還遣此二人舉之可知)宰夫取敦及豆(賈疏宰夫多主主婦之事此敦及豆)
　(本主婦設之今云官徹明非婦人知宰夫為之也上文云宰夫羞房中之羞又主婦獻祝宰夫薦以此言)
　(之則宰夫代主婦徹籩豆及敦可知)不令婦人改徹饌敦豆變於始也
　尚使官也(賈疏少牢初設饌主婦薦兩豆宗婦一人賛兩豆主婦設一敦宗婦賛三敦是其始)
　(時婦人設之今使宰夫徹尚使官故也)佐食不舉羊豕俎親餕尊也
　敖氏繼公曰南面亦大夫禮異也
　案此改設也注疏厭飫之説非是詳見特牲禮
納一尊于室中
　正義鄭氏康成曰無玄酒
司宫埽祭
　正義鄭氏康成曰埽豆閒之祭舊説云埋之西階東
　(賈疏案曾子問几幣帛皮圭為主命埋之階閒此豆閒之祭埋之西階東以神位在西故近西階也)敖　
　(氏繼公曰此據聘禮埋幣之處而言也)

右改設

主人出立于阼階上西面祝執其俎以出立于西階上
東面司宫闔牖戶
　正義鄭氏康成曰閉牖與户為鬼神或者尚幽闇
祝告利成乃執俎以出于廟門外有司受歸之衆賔出
主人拜送于廟門外乃反
　正義鄭氏康成曰拜送賔者亦拜送其長
婦人乃徹
　正義鄭氏康成曰徹祝之薦及房中薦俎　敖氏繼
　公曰言婦人乃為徹事也其事在下
徹室中之饌
　正義鄭氏康成曰有司饌之婦人徹之外内相兼禮
　殺　敖氏繼公曰室中之饌即改設者也婦人徹此
　饌者為其當以入于房與凡徹饌而以入于房者婦
　人乃得為之不然則否室中之饋改饌而闔牖戸自
　闔牖戶至此須臾之頃耳然則改饌之不為厭神益
　可見矣

右禮畢

　案不賔尸之禮亦分三節主人酳尸尸酢主人主人
　獻祝獻佐食此一節也主婦獻尸尸酢主婦主婦獻
　祝獻佐食二節也賔長獻尸爵止尸作止爵尸酢賔
　賔獻祝獻佐食致爵于主人致爵于主婦酢于主人
　三節也　又案士大夫常祭之外當有殤與無後之
　祭喪服小記云殤與無後者從祖祔食若不祭曾祖
　則諸父之無後者於何祔之此亦可見士雖一廟或
　二廟而所祭不止於祖禰大夫三廟而所祭必及於
　髙曾也鄭注云共其牲物而宗子主其禮焉然則殤
　與無後之祭其别日與曾子問謂宗子殤其吉祭特
　牲不舉肺無肵俎無玄酒不告利成是謂隂厭注云
　是宗子殤祭之於奥之禮脱於祭祖禰時祔之則奥
　既為祖禰之所棲不得又為殤之所棲且同有牲俎
　難於陳設也若謂祭畢更行厭祭則自質明以至晏
　朝亦云勞矣尚堪再舉乎以此推之則宜於祭後之
　次日舉殤與無後之祭而所謂祔者第於其昭穆相
　當之廟祭之即謂之祔耳非必同時也曾子問又云
　凡殤與無後者祭於宗子之家當室之白尊於東房
　是謂陽厭意其宗子殤與凡殤並有者並祭之一設
　于奥為隂一設于屋漏為陽如日間之頃乃徹之與
　攝主不厭祭則無此矣無玄酒者為隂厭又見特牲
　少牢之初有玄酒者之非隂厭也尊於東房者為陽
　厭又見特牲與大夫不賔尸之末納一尊於室中者
　之非陽厭也
欽定儀禮義疏卷四十
欽定四庫全書
欽定儀禮義疏卷四十一(禮器圖一)
　
　案覲禮加方明于壇上方明者木也方四尺設六色
　東方青南方赤西方白北方黒上玄下黄設六玉上
　圭下璧南方璋西方琥北方璜東方圭鄭注六色象
　其神六玉以禮之上宜以蒼璧下宜以黄琮而不以
　者上下之神非天地之至貴也設玉者刻其木而著
　之賈疏大宗伯以蒼璧禮天黄琮禮地今於四方還
　依宗伯唯上不用蒼璧下不用黄琮者乃非天地之
　貴而日月之神典瑞圭璧以祀日月故用圭璧也聶
　氏崇義曰必知刻木著之者以其非置於坐以禮神
　於上下猶南北刻木安中央為順餘四玉刻木著於
　四方亦順故知義然也舊圖云方明者四方神明之
　象用槐為之
　
　案朝覲之禮行於廟朝㑹同之禮行於國外覲禮云
　諸侯覲於天子為宮方三百步四門壇十有二尋深
　四尺加方明於其上鄭注司儀為壇三成成猶重也
　三重者自下差之為三等而上有堂焉堂上方二丈
　四尺上等中等下等每面十二尺賈疏將合諸侯為
　壇於國外以命事天子春帥諸侯拜日於東郊則為
　壇於國東夏禮日於南郊則為壇於國南秋禮山川
　丘陵於西郊則為壇於國西冬禮月與四瀆於北郊
　則為壇於國北既拜禮而還加方明於壇上而祀焉
　四方之壇並宜在近郊之内東方八里南方七里西
　方九里北方六里天子帥諸侯等拜日於近郊退來
　就壇也　案覲禮既畢經不言階而鄭氏云前三階
　者以其宮四門而位尚左與明堂位相合故也經不
　言侯氏奠玉降拜升拜而鄭氏云公奠玉於上等侯
　伯奠玉於中等子男奠玉於下等升成拜皆於奠玉
　之處者以其致命受玉與覲於廟相類故也
　
　案覲禮天子設斧依於户牖之間鄭注云依如今綈
　素屏風也有繡斧文所以示威也斧謂之黼賈疏云
　爾雅牖户之間謂之扆以屏風為斧又置於依地孔
　安國顧命傳云扆屏風畫為斧文置户牖間是也漢
　時屏風以綈素為之綈赤也素白也象古者白黑斧
　文也　又案扆或作依言其有所依也黼作斧言其
　有所斷也凡朝於寢覲於廟射於郊學朝於明堂皆
　於户牖之間設之考士虞禮佐食無事出户負依南
　面蓋諸侯至士皆有依焉其畫與否則未之聞耳
　
　案禮記玊藻君入門介拂闑大夫中棖與闑之間士
　介拂棖闑乃門中央所竪短木是中間兩扉相合處
　又有一直木以界之常設而不動者也棖乃門之兩
　旁長木所謂楔也棖闑之間是在各扉當中處一邊
　棖一邊闑也兩君相見時君入當棖闑之中主君在
　闑東賓在闑西主君上擯在君後稍近西而拂闑賓
　之上介在賓後稍近東而拂闑大夫之為擯為介者
　各當君後而在棖闑二者之中士之為擯為介者則
　各拂東西之棖也　又案此以兩君相見時言也若
　平時出入則禮云士大夫出入君門由闑右蓋君出
　入皆由左出以東扉為左而由其中入以西扉為左
　而由其中臣出入皆由右出以西扉為右傍闑而行
　在西扉之東闑之西所謂出以闑西為右也入以東
　扉為右傍闑而行在東扉之西闑之東所謂入以闑
　東為右也陳氏云自外向内則以入為左右而右常
　在東自内向外則以出為左右而右常在西
　
　案凡冕上玄下纁前後有旒低前一寸二分取其俛
　而謂之冕冕同而服異曰衮冕曰鷩冕曰毳冕曰絺
　冕曰玄冕皆因服之異而名之然冕之制雖同而旒
　玉有多少等降亦不同焉如衮冕十二旒天子每旒
　十二玉諸侯每旒九玉之類是也冕制廣八寸長尺
　六寸以三十升布為之上玄為延下朱為裏約之以
　武設之以紐貫之以笄固之以紘旒玉采就每玊相
　去一寸使不相併此冕之大略也
　
　案覲禮天子衮冕負斧依鄭注衮衣者裨之上也天
　子六服大裘為上其餘為裨以此例推之上公衮冕
　為上其餘為裨侯伯鷩冕為上其餘為裨衮衣繢之
　繡之為十二章其龍天子有升龍有降龍衣此衣而
　冠冕南鄉而立以俟諸侯十二章者一曰日二曰月
　三曰星四曰龍五曰山六曰華䖝六者繪之於衣七
　曰宗彛八曰藻九曰火十曰粉米十一曰黼十二曰
　黻六者繡之於裳也　又案周禮司服云公之服自
　衮冕而下則衮冕者公與天子同之然公衮有降龍
　無升龍天子衮用升龍天子十二章公九章此其所
　以别也凡方伯及王之子弟出封皆得服之朝王助
　祭焉至天子及公侯以下五冕之數同而旒玉之數
　不同如天子之衮冕每旒十二玉用玉二百八十八
　而上公衮冕每旒九玉則前後共用玉一百六十二
　也古人之别嫌明微如此或又謂周登日月星於旂
　而服止九章抑知周制尚文豈於大祭祀之服而文
　有未備者况上公與天子章數無别又非周制服物
　等殺之義乎
　
　案覲禮侯氏裨冕鄭注禆冕者衣禆衣而冠冕也禆
　之為言埤也天子六服大裘為上其餘為禆以事尊
　卑服之而諸侯亦服焉上公衮無升龍侯伯鷩子男
　毳孤絺卿大夫玄此皆司服所掌也其制則公之衮
　九旒九玉侯伯之鷩七旒七玉子男之毳五旒五玉
　孤之絺四旒四玉卿大夫之玄三旒三玉也盖與天
　子衮以下之五冕名雖同而旒玉之數則異也
　案儀禮士冠禮緇布冠缺項青組纓屬于缺緇纚廣
　終幅長六尺記曰始冠緇布之冠也冠畢即不復著
　所謂冠而敝之也惟庶人則終著之詩云臺笠緇撮
　是也鄭氏康成曰缺讀如有頍者弁之頍緇布冠無
　筓者著頍圍髪際結項中隅為四綴以固冠項中有
　􁉖亦由固頍為之屬猶著也無筓者纓而結其絛也
　案後經文云右手執項則此項乃冠之項因項而得
　名也云缺項者蓋以此結補項間之缺耳鄭乃改缺
　為頍夫頍乃著弁之貌豈得為首服之名乎是説也
　姑存備考至緇布冠之狀聶氏崇義陳氏祥道與舊
　圖俱有異同學禮者言人人殊各意為圖今皆不敢
　妄採惟取聶氏本内所載舊圖圖之云
　
　案士冠禮有玄冠鄭氏注云玄冠委貌也周官司服
　有冠弁服注又云委貌也聶氏崇義述舊圖謂夏曰
　母追殷曰章甫周曰委貌後代轉以巧意改新而易
　其名耳然則委貌也章甫也母追也冠弁也並用緇
　布為之故皆可以玄冠名之其制有梁有武有纓有
　緌有純有縮縫有横縫有襞積或五或七大抵吉冠
　左辟喪冠右辟吉冠内畢喪冠外畢吉冠圜喪冠厭
　吉冠玄喪冠素吉冠不條屬喪冠條屬吉冠緌喪冠
　不緌吉冠縁喪冠不縁居冠屬武非居冠不屬武此
　其大略也諸冠制舊圖棼如今惟採其近是者存之
　於左以備考
　
　案士冠禮次加以皮弁三加以爵弁皮弁服素積緇
　帶素韠爵弁服纁裳純衣緇帶韎鞈盖以白鹿皮為
　冠以素為裳而辟蹙其要中者皮弁也為冕之次其
　色赤而微黒如爵頭然者爵弁也聘禮君使卿韋弁
　歸饔餼五牢韋弁兵服也或曰周禮有韋弁無爵弁
　書與戴記有爵弁無韋弁劉熙釋名亦云以爵韋為
　之曰韋弁則爵弁疑即韋弁也但三王共皮弁素積
　自天子至士皆用之爵弁為士之祭服而天子諸侯
　大夫亦皆服之韋弁則為軍容之盛以韎韋為之其
　用有不同矣又鄭氏謂爵弁之制如冕但無繅旒為
　異陳氏祥道以為古文弁象形則其制上鋭若合手
　然非如冕也陳氏之説信也
　
　案士冠禮云玄端玄裳黄裳雜裳緇帶爵韠注云此
　暮夕於朝之服賈疏云謂嚮暮之時夕君之服也玄
　端即朝服不曰朝服而曰玄端者就色而取其正也
　上云主人玄冠朝服下惟云玄端不言玄冠者冠者
　三加冠始緇布次皮弁次爵弁不言玄冠故不言也
　諸侯之士有三等之裳上士玄裳中士黄裳下士雜
　裳前玄後黄玄天色黄地色用玄黄者以前陽後隂
　也張鎰圖云天子齊玄衣玄冠玄裳諸侯朱裳卿大
　夫素裳大夫以上朝夕服之唯士夕服之夕者若今
　晡上視事耳　又案玄端乃朝服之衣易其裳者正
　服方領殊衣裳裳十二幅玄端素端色殊而制一也
　
　案士冠禮云將冠者采衣紒注云采衣未冠者所服
　玉藻曰童子之節也緇布衣錦縁錦紳并紐錦束髪
　皆朱錦也紒結髪也賈疏云將冠者即童子二十者
　也童子既不帛襦袴不裘裳故以錦為緇布衣縁飾
　又以錦為紳及紐故云錦紳幷紐也紐長與紳齊又
　以錦為之束髮總此釋紒謂結髪也詩云總角之丱
　是也皆用朱錦者以童子尚華示將成人有文德故
　皆用錦且示父母存冠衣不純素之義也居士錦帶
　童子縞帶此云錦紳則帶縞而紳錦也
　
　案此師姆母所著之衣也士昏禮云姆纚笄在其右
　注云纚韜髪纚也纚廣終幅長六尺宵讀為素衣朱
　綃之綃魯詩以綃為綺屬姆亦玄衣(即褖衣也)以綃為領
　因以為名且相别耳士昏禮又云女次純衣纁袇立
　于房中南面注純衣絲衣也此衣亦玄色袇縁也以
　纁縁其絲衣象陰氣上任於陽也　又特牲禮主婦
　纚筓宵衣宵衣以綃為之即褖衣也褖衣黑色少牢
　禮主婦髲鬄衣侈袂亦即此衣大夫妻與士妻助祭
　皆服之但大夫妻首服用次不纚笄且侈其袂耳
　
　案巾以拭物朱子小學圖女人中蒼艾色亦曰紛帨
　陳氏祥道曰以巾言之謂之紛與帉同義以拭物言
　之謂之帨與捝同義男女皆佩之櫛梳也以理髪玉
　藻櫛用樿櫛髪晞用象櫛樿白理木澀木也象櫛則
　滑矣詩其比如櫛則密可知
　案士冠禮云緇纚廣終幅長六尺注云纚一幅長六
　尺足以韜髪而結之又云緇組紘纁邊此謂皮弁爵
　弁皆有笄故設此紘也先以組一頭於左笄上繫定
　乃繞頤下右相向上屬於笄屈繫之纁邊者以緇為
　中以纁為邊側而織之也笄今之簪也長尺二寸士
　以骨大夫以象　又案古者冠必有笄獨緇布冠無
　笄以經文皮弁笄爵弁笄不言緇布冠笄緇布冠有
　缺項青組纓屬於缺是以不用笄也
　
　案古聖人取諸乾坤垂衣裳以治天下則裳已與衣
　並作至周而裳制大備書顧命有黼裳蟻裳彤裳士
　冠禮爵弁服纁裳皮弁服玄裳黄裳雜裳士喪禮凡
　衰外削幅裳内削幅幅三袧注袧者謂辟兩側空中
　央也裳前三幅後四幅深衣裳前後十有二幅乃用
　布六幅斜裁之寛者居下狹者居上也士喪記明衣
　有前後裳不辟長及觳論語曰非帷裳必殺之殺者
　有殺縫而無辟積也夫非帷裳斯無辟積則朝服祭
　服之有辟積可知矣衰之裳三袧則吉裳不特三袧
　可知矣明衣裳之長及觳則凡裳不止及觳可知矣
　深衣裳十二幅則凡裳之幅皆前三後四可知矣鄭
　氏康成謂深衣連衣裳又婦人服衣裳同色夫深衣
　之衣裳連則凡裳之不與衣連可知矣婦人之衣裳
　同色則男子之裳與衣殊色可知矣玉藻曰衣正色
　裳間色夫衣裳之正間異色此古人貴上體賤下體
　之意也夫
　
　案士冠禮主人素韠注素韠白韋韠也長三尺上廣
　一尺下廣二尺其頸五寸肩革帶博三寸賈疏玉藻
　云韠君朱大夫素士爵韋君大夫同用韋但彼是玄
　端服之韠此士用素韋為之故注曰韋韠也又士冠
　禮有韎韐韎韐緼韍也士緼韍而幽衡合韋為之染
　以茅蒐因名焉賈疏韍之制似韠但有飾無飾為異
　耳韠韐韍芾名異用同皆所以蔽膝也但韠韐無飾
　而韍芾有飾祭服謂之韍其他服謂之韠又明堂位
　云有虞氏服韍夏后氏山殷火周龍章鄭云後王彌
　飾天子備焉諸侯火卿大夫山士韎韋而已是士無
　飾則不得單名韍故一名韎韐一名緼韍也至其制
　之大同而小異者則玉藻所云天子直公侯前後方
　大夫前方後挫角士前後正者為有别嫌明微之意
　云爾
　
　案士冠禮屨夏用葛冬用皮其色有黑有白有纁其
　制有繶有絇有純士相見鄉飲酒燕禮俱有取屨脱
　屨之文曲禮玉藻少儀俱言脱屨納屨之節盖古人
　於屨以不脱者致其敬以脱者盡其歡所謂一舉足
　而不敢苟者如此
　
　案禮記玉藻曰古之君子必佩玉右徵角左宫羽又
　曰凡帶必有佩玉惟喪否佩玉有衝牙天子佩白玉
　而玄組綬諸侯佩山玄玉而朱組綬大夫佩水蒼玉
　而純組綬世子佩瑜玉而綦組綬士佩瓀玟而緼組
　綬大戴禮曰下車以佩玉為度上有雙衡下有雙璜
　衝牙玭珠以納其間琚瑀以雜之陳氏祥道謂其上
　衡下璜中有琚瑀下有衝牙貫之以組綬納之以蠙
　珠而其色有白蒼赤之辨其聲有角徵宫羽之應其
　象有仁智禮樂忠信道德之備或結或垂所以著屈
　伸之理或設或否所以適文質之儀此所以純固之
　德不内遷非僻之心無自入也盖衡以平其心璜以
　中其德琚欲其有所安牙欲其有所制右徵角所以
　象事與民左宫羽所以象君與物趨以采齊行以肆
　夏所以比於樂周旋中規折旋中矩所以比於禮則
　佩之為物奚適而非道也
　案覲禮侯氏覲天子三享皆束帛加璧周官典瑞曰
　瑑圭璋璧琮以覜聘玉人曰瑑圭璋八寸瑑璧琮八
　寸以覜聘又曰瑑琮八寸諸侯以享夫人鄭氏康成
　曰五等諸侯享天子用璧享后用琮其大各如其瑞
　二王之後享用圭璋其於諸侯亦用璧琮耳聘禮曰
　凡四器者惟其所寳以聘可也陳氏祥道曰此先王
　權於禮者也楚薳啟疆云朝聘有圭享覜有璋盖朝
　聘之禮嚴於享特聘之禮重於殷覜故圭璋所用如
　此然諸侯之臣聘后夫人以璋二王之後享王以圭
　則啟疆之言亦舉其大率云爾且圭璋特達璧琮有
　幣則圭璋貴於璧琮矣至於禮神各以所象求之璧
　琮不又重於圭璋乎
　案王搢大圭執鎮圭繅藉五采五就公執桓圭侯執
　信圭伯執躬圭繅皆三采三就子執穀璧男執蒲璧
　繅皆二采再就繅讀曰藻賈釋云藻水草之文故讀
　從之言繅有五采文所以薦玉木為中幹用韋衣而
　畫之木廣袤各如其玉之大小榖璧蒲璧其繅藉之
　形亦如之如天子鎮圭尺二寸廣三寸即此木板亦
　長尺二寸廣三寸與玉同然後用韋衣之乃於韋上
　畫之餘倣此一采為一帀五采則五帀一帀為一就
　就成也是采一色者也　又案聘禮記云絢組尺注
　云五采成文曰絢不論尊卑皆用五采組長尺以為
　繫無事則以束玉使不墜落有事則垂之以為飾
　
　案聘禮束帛加璧注帛今之璧色繒也疏案宗伯以
　蒼璧禮天下云牲幣各放其器之色幣即幣帛禮天
　之璧用蒼色則幣帛之色亦蒼色是此束帛亦與璧
　色同也禮記雜記納幣一束束五兩注十箇為束貴
　成數兩兩者合其卷是謂五兩疏一束謂十箇也兩
　箇合為一卷是束五兩也案四十尺為一匹一匹為
　兩謂從兩端卷至中作兩箇卷子五匹則五箇兩卷
　是一束也
　
　案覲禮賓朝服釋幣于禰又釋幣于行上介釋幣亦
　如之覲禮侯氏裨冕釋幣于禰聘禮有司筵几于廟
　中祝告釋幣曾子問天子諸侯將出必以幣帛皮圭
　告于祖禰又曰凡告必用牲幣反亦如之周禮大祝
　大師宜于社造于祖大㑹同造于廟宜于社過大山
　川用事焉反行釋奠鄭氏注云凡吿必用牲幣陳氏
　祥道曰吿有特用幣者有兼用牲幣者聘禮釋幣于
　廟故舉幣而埋之侯氏釋幣于行主故舉幣而藏之也
　案曲禮曰飾羔鴈者以繢士相見禮於雉左頭奉之
　於鴈飾之以布維之以索如執雉盖執禽者必左首
　雉必左首而無飾維鴈有飾維而亦左首士昏禮不
　用雉而用鴈以贄不用死物且攝盛也壻見外舅贄
　用雉有子道也陳氏祥道曰壻之親迎稱賓則贄以
　鴈三月然後稱壻故贄以雉
欽定儀禮義疏卷四十一
欽定四庫全書
欽定儀禮義疏卷四十二(禮器圖二)
　　　　　　　　　　　　　　　　　　　　　
　　　　　　　　　　　　　　　　　　　　　
　案儀禮喪服傳曰尊者尊統上卑者尊統下大宗者
　尊之統也大宗者收族者也不可以絶故族人以支
　子後大宗也適子不得後大宗喪服丈夫婦人爲宗
　子宗子之母妻齊衰三月傳曰尊祖也尊祖故敬宗
　敬宗者尊祖之義也喪服小記曰别子爲祖繼别爲
　宗繼禰者爲小宗有五世而遷之宗宗其繼髙祖者
　也是故祖遷於上宗易於下尊祖故敬宗敬宗所以
　尊祖禰也大傳曰别子爲祖繼别爲宗繼禰者爲小
　宗有百世不遷之宗有五世則遷之宗百世不遷者
　别子之後也宗其繼别子者百世不遷者也宗其繼
　髙祖者五世則遷者也有小宗而無大宗者有大宗
　而無小宗者有無宗亦莫之宗者公子是也聶氏崇
　義曰别子爲祖謂諸侯適子之弟别於正適故稱别
　子爲祖者謂此别子子孫爲卿大夫者立此别子爲
　始祖也繼别爲大宗謂别子之世長子恆繼别子與
　族人爲百世不遷之大宗也繼禰者爲小宗禰謂别
　子之庶子其庶子所生長子繼此庶子與兄弟爲小
　宗故云繼禰爲小宗謂之小宗者以五世則遷比大
　宗爲小也所謂有五世則遷之宗其繼髙祖者也繼
　髙祖者其實是繼髙祖者之子以繼髙祖者之身未
　滿五世猶爲宗也　又案公子不得禰先君故爲别
　子而繼别者族人宗之爲大宗逺至絶屬猶爲之服
　齊衰三月母妻亦然庶子不得祭祖故諸兄弟宗之
　爲小宗以其服服之大宗逺祖之正體小宗髙祖之
　正體也别子有三一是諸侯適子之弟别於適長二
　是異姓公子來自他國别於本國不來者三是庶姓
　崛起是邦爲卿大夫别於不仕者皆稱别子此别子
　爲後世之始祖族人百世宗之而不遷故爲大宗大
　宗一而已小宗則一人之身而所宗凡四事親兄弟
　之適是繼禰小宗也事同堂兄弟之適是繼祖小宗
　也事再從兄弟之適是繼曾祖小宗也事三從兄弟
　之適是繼髙祖小宗也小宗有此四者而小記獨云
　繼禰者初皆繼禰爲始故據始而言之也夫先王立
　宗法而吉凶相及緩急相扶尊卑有紀親疎有倫然
　後一族如一家一家如一人此禮俗所以成而民風
　所由厚也
　　　　　　　　　　　　　　　　　　　　　
　案司几筵五几詳已覲禮天子設斧依於戸牖之間
　左右几聘禮宰夫奉兩端以進公於序端受宰几攝
　之以授賓賓進訝受有司徹主人降受宰几二手横
　執以授尸尸二手横于手間則行禮之際必授几矣
　王左右皆有几優至尊也諸侯而下或設之左或設
　之右祭祀隂事也故右之筵國賔陽事也故左之且
　吉事變几尚文而几必變也凶事仍几尚質而几常
　仍也大抵生人几在左鬼神几在右其授之受之有
　節其操之辟之有儀阮氏圖云几長五尺髙尺二寸
　廣二尺兩端赤中央黑漆馬融則云長三尺未知孰
　是　又案几不特施於行禮也燕居亦有之士喪禮
　所謂燕几是也不特施於燕居也軍役亦有之周禮
　甸役右漆几春秋傳知伯怒投之以几是也
　　　　　　　　　　　　　　　　　　　　　
　案周禮司几筵王朝覲大祭祀封國命諸侯及昨席
　皆莞筵(蒲筵)紛純加繅席(削蒲蒻展之編以五采)畫純加次席(桃枝)
　(席有次列成文)黼純凡三重諸侯祭祀蒲筵繢純(對方色)加莞
　席紛純昨席筵國賓莞筵紛純加繅席畫純皆二重
　王甸役則熊席喪事則葦席其柏(注作椁)席用萑黼純
　(萑細于葦)諸侯則紛純儀禮鄉飲鄉射皆蒲筵緇布純燕
　禮注賓席準鄉飲君席準諸侯昨席卿席如賓而重
　大射賓有加席公食大夫記賓席亦準鄉飲而特言
　常(丈六尺)又加萑席尋(八尺)玄帛純上大夫蒲筵加萑席
　純如下大夫註謂孤爲賓如司几筵國賓席士虞禮
　有葦席厞亦用席禮器有越席(蒲席)郊特牲有蒲越藁
　鞂(疏云今禮藁鞂祭天蒲越祭地)玉藻有蒯席(菲草席)要之席緣必華
　于席以飾必尚文也加席上席必華于下席上尊也
　故禮書云席莫貴于次席而次席黼純則斷割之義
　惟王所獨是也又席有上下公食大夫疏所謂織之
　自有首尾可謂織記是也又曲禮注云常席四人賓
　席一人席之大概如此其用之有單有重有加皆于
　分之尊卑辨之然司几筵王有莞繅次蒲熊五席而
　所設止有莞繅次三重諸侯所設亦各二重而郊特
　牲乃云天子之席五重諸侯三重彼此互異故賈疏
　以郊特牲爲大祫之席也然據郊特牲又言大饗君
　席三重則不止于祫矣大夫再重故鄉飲鄉射遵者
　及燕禮大射卿皆重其燕禮大夫不重者大夫之席
　繼賓賓席不重故大夫亦不重也公食聘賓其重宜
　矣其大夫不重爲賓降也而君亦有爲聘賓降者郊
　特牲所謂三獻之介君專席而酢焉是也又禮器云
　鬼神之祭單席故司几筵葦席士虞禮室中之席皆
　不言加其蒲越藳鞂亦不加可知餘居恆坐席亦不
　加賓至則加故曲禮曰客徹重席又據鄭注云鋪陳
　曰筵藉之曰席賈疏曰初在地一重謂之筵重在上
　者謂之席故諸經加席爲席也然士冠禮單席亦曰
　布席是對文則筵席别散文則通也又據禮器孔疏
　謂儀禮一種席皆稱重故燕禮注云重席重蒲筵所
　以鄉射大夫辭加席亦是一種席稱加者以上云公
　三重大夫再重故變云加是可知重與加之分非定
　論也孔又云席有兩則稱兩重席有一則稱一重席
　一重席之説于經無考又據公食記云蒲筵常加萑
　席尋則加席視下席爲窄蓋以明著其爲加耳禮書
　云筵席之制短不過㝷長不過常中者不過九尺(考工)
　(記匠人度九尺之筵是也)純緣之制上不過黼下不過緇布是矣
　　　　　　　　　　　　　　　　　　　　　
　案鄉射禮記蒲筵用緇布純公食大夫禮記云蒲筵
　常注云丈六尺曰常司几筵有莞繅次三席皆有純
　舊圖云士蒲筵長七尺廣三尺三寸無純案司几筵
　有筵有席疏云敷席之法初在地一重謂之筵重在
　上者謂之席又鄭氏云敷陳曰筵藉之曰席古者下
　筵上席唯大朝覲大饗射封國命諸侯及祀先王昨
　席得於筵之上施重席莞筵加繅席次席諸侯祭祀
　及筵國賓皆一筵一席莞筵加繅席甸役喪紀則不
　復設筵但設席而已劉氏敞曰儀禮中又有所謂薦
　有純曰筵無純曰薦筵如今蒲薦之屬席如今簟縟
　之屬重席以定上下之分非士禮所可當已
　　　　　　　　　　　　　　　　　　　　　
　案士冠禮筮者執筮抽上韇兼執之士喪禮筮者東
　面抽上韇兼執之少牢史左執筮右抽上韇東面受
　命于主人西面于門西抽下韇左執筮右兼執韇以
　擊筮乃釋韇立筮吉則史韇蓍注云韇藏蓍之器疏
　云韇有二用皮爲之一從上向下韜之一從下向上
　韜之　又案注家謂士蓍三尺大夫五尺諸侯七尺
　天子九尺則韇之長短殆稱其蓍之度而爲之歟至
　士冠士喪筮有韇而特牲不言韇少牢言上下韇而
　士喪不言下韇互備之文也
　　　　　　　　　　　　　　　　　　　　　
　案士冠禮卒簭書卦執以示主人少牢饋食卒筮乃
　書卦于木注云書卦者簭人以方寫所得卦疏云言
　所簭六爻俱了卦體得成乃以方版畫卦體示主人
　也案木卽卦版版卽畫地記爻之地疏家謂以木畫
　版誤矣
　　　　　　　　　　　　　　　　　　　　　
　案周禮龜人取龜用秋時攻龜用春時上春釁龜祭
　祀先卜其卜春灼後左夏灼前左秋灼前右冬灼後
　右燋者存火之炬當灼龜之時用然楚焞也疏音雀
　者取莊子爝火之義熒熒然不絶也周禮菙氏掌供
　燋契楚焞者用楚爲之楚荆也當灼龜時以荆之焞
　契拄燋火之炬吹之其契既然乃授卜者灼龜開兆
　也案燋炬也契灼龜之木也契謂之焌亦謂之楚焞
　楚其材也焞其體也契其用也焌與焞與契其名異
　而其實一也占龜之法體有吉凶色有善惡墨有大
　小拆有㣲明雨霽蒙驛克其兆各别惜其全書不傳
　耳
　案士冠禮昏禮鄉飲酒鄉射大射燕禮特牲少牢皆
　稱設洗大射燕禮少牢皆稱設罍水注云洗者承盥
　洗者棄水之器也洗罍水器疏云洗謂盥手洗爵之
　時恐水穢地以洗承盥水而棄之也凡罍洗及酌水
　之枓同時而設今儀禮士冠士昏鄉飲酒鄉射特牲
　皆直言水不言罍燕禮大射雖言罍水並不言枓唯
　少牢司宮設罍水於洗東有枓注云凡設水用罍沃
　盥用枓禮在此見罍洗枓三器唯少牢禮俱有之餘
　文不具之意也舊圖云洗髙三尺口徑一尺五寸足
　徑三尺中身小疏士以鐵大夫以銅諸侯白金飾天
　子黄金飾洗罍受一斛口徑一尺脰髙五寸侈旁一
　寸中身鋭下漆赤中　又案儀禮凡臣下設洗則就
　洗尸與君則設洗而不就洗則洗之用有差等也罍
　則注疏云尊卑皆用金罍及其大小皆異或亦據漢
　制言之與至其設洗之䖏多在東階獨士虞禮設于
　西階所謂吉凶異用也
　案易曰鼎象也考工記曰六分其金而錫居一謂之
　鐘鼎之齊是鼎之器于象爲備鼎之齊于金爲多下
　有足上有耳有幂以覆之有扄以貫之詩稱鼐鼎及
　鼒爾雅曰鼎絶大者謂之鼐圜弇上者謂之鼒附耳
　外謂之釴欵足謂之鬲士虞禮有上鼎中鼎下鼎有
　司徹司馬舉羊鼎司士舉豕鼎魚鼎則鼎之體有大
　小侈肆之别而其用有牛羊豕魚之異天子諸侯有
　牛鼎大夫有羊鼎士豕鼎魚鼎而已上得兼下下不
　得兼上則鼐鼎特王有之也聘禮飱饔之鼎陳鼎也
　王日一舉之鼎食鼎也少牢特牲之鼎庸禮也喪禮
　既夕之鼎斯須禮也舊圖天子之鼎飾以黄金諸侯
　飾以白金容一斛大夫羊鼎飾以銅容五斗士豕鼎
　飾以鐵容三斗而牛羊豕鼎各狀其首於足上若然
　魚鼎腊鼎豈皆狀以魚腊乎所謂飾以金與銅鐵而
　容一斛與五斗三斗者蓋以後世之鼎言之耳士喪
　禮虞禮特牲禮陳鼎有西面北面東面之文則鼎固
　有其面而其詳不可考矣
　案儀禮公食大夫有四鉶少牢有兩鉶皆有扱鉶之
　柶舊圖云鉶受一斗兩耳三足有蓋士以鐵大夫以
　銅諸侯以白金飾天子以黄金飾其柶用木爲之柶
　長尺㯿博三寸曲柄長六寸鉶者所以和菜羮者也
　鉶具五味其芼則藿苦薇也其臭則膷臐膮也自羮
　言之曰鉶羮自器言之曰鉶鼎以其在正鼎之後曰
　陪鼎以其入庶羞言之曰羞鼎其實一也　又案公
　食大夫禮設四鉶而扱上鉶辯擩之止有一柶少牢
　羞兩鉶皆有柶尸扱以柶祭羊鉶豕鉶者公食大夫
　以優賔故止用一柶少牢以祭神故各有柶以奉尸
　也
　案儀禮用俎者多矣大抵爲盛牲體及魚肉而設也
　牲體在鼎曰脀在俎曰載魚載則縮肉載則衡此其
　用也虞夏商周俎各不同見明堂位而周則名房俎
　鄭注房謂足下跗上下兩間有似於房疏云俎頭各
　有兩足足下各别爲跗足間横下二跗似堂之東西
　兩頭各有房也少牢言俎距卽此横距也舊圖云髙
　二尺四寸廣尺二寸　又案鼎俎貴竒故少牢五鼎
　五俎特牲三鼎三俎而肵俎非正俎玉藻亦云諸侯
　日食三俎朔月五俎則俎之尚竒明矣然有司徹獨
　有六俎者蓋列而陳之則貴竒散而用之則雖偶可
　也
　　　　　　　　　　　　　　　　　　　　　
　案考工記㮚氏爲鬴容六斗四升晏子謂四升爲豆
　四豆爲區四區爲釜然則鬴卽釜也少牢饔人陳三
　鼎在羊鑊之西二鼎在豕鑊之西説文云江淮間爲
　釜曰錡又曰鑊則釜也鑊也皆烹餁之器也然詩以
　錡釜湘菜以釜鬵烹魚周禮儀禮以鑊烹牲則鑊又
　大于釜矣
　案雜記曰朼以桑長三尺注云朼所以載牲體者也
　喪祭用桑吉祭用棘儀禮有司徹云雍人合執二俎
　陳于羊俎西覆二疏匕于其上又云司馬在羊鼎之
　東二手執挑匕柄以挹湇注于疏匕注云疏匕匕柄
　有刻飾挑讀如或舂或抌之抌今詩抌作揄疏云疏
　匕是疏通刻之若疏屏之類挑長柄可以抒物於器
　中者鄭注意以疏匕挑匕皆有淺升舊圖云疏匕以
　棘爲之長二尺四寸葉長八寸博三寸柄葉通疏皆
　丹漆之挑匕漆柄末及淺升中皆朱柄葉長短廣狹
　與疏勺同
　　　　　　　　　　　　　　　　　　　　　
　案特牲禮宗人執畢先入注云畢狀如义蓋爲形似
　畢星故名焉雜記云畢用桑長三尺刋其柄與末疏
　云主人舉肉之時以畢助主人舉肉也用桑者亦謂
　喪祭也吉時亦用棘末謂畢义末頭亦刋削之也
　又案特牲用畢注謂臨匕載備失脱也大射司馬以
　弓爲畢注云畢所以教助執者則畢殆又爲指教之
　用歟
　案舊圖云疏勺長三尺四寸受一升漆赤中丹柄端
　聶氏崇義謂疏勺當如疏朼通疏刻畫雲氣以飾其
　柄洗勺者士冠禮云實勺觶注云勺尊升所以㪺酒
　疏引少牢禮罍枓與此勺爲一物但彼枓所以㪺水
　此勺所以㪺酒耳舊圖云勺五升口徑六寸曲中博
　三寸長三寸柄長二尺四寸漆赤中柄末亦丹
　案鄉射記薦脯用籩醢以豆注云脯用籩籩宜乾物
　醢以豆豆宜濡物是也籩受四升盛棗栗桃梅菱芡
　脯脩膴鮑糗餌之屬以竹爲之口有縢緣有巾豆亦
　受四升盛昌本脾析豚拍之韲醓羸兔鴈之醢韭菁
　芹筍之菹麋臡鹿臡之屬以木爲之有蓋籩巾用綌
　玄被纁裏圜一幅豆蓋取稱之　又案少牢饋食有
　瓦豆則宗廟中有瓦豆矣生民詩言于豆于豋則祀
　天時有木豆矣古人之以質爲敬如此
　案舊圖外方内圓曰簠足高四寸挫其角漆赤中内
　方外圓曰簋足髙二寸漆赤中正義謂方曰簠圓曰
　簋皆據外形言之耳聶氏崇義云考工記旊人爲簋
　受一斗二升髙一尺厚半寸脣寸雖不言簠以簋是
　相將之器則簠亦應制在旊人亦有蓋疏云據祭天
　地之神尚質器用陶匏故郊特牲云器用陶匏以象
　天地之性也若祭宗廟則皆用木爲之陳氏祥道亦
　謂外神用瓦器宗廟當用木云簠盛稻粱簋盛黍稷
　故其體之尺寸及其蓋之形制俱畧同也
　　　　　　　　　　　　　　　　　　　　　
　案禮記明堂位云有虞氏之兩敦内則云敦牟巵匜
　非餕莫敢用周禮玉府共玉敦儀禮士昏禮設四敦
　特牲禮設兩敦少牢禮有金敦士喪禮有廢敦瓦敦
　蓋虞氏之敦無飾後世飾以金玉其制有會有足故
　士喪禮云啟㑹面足惟廢敦則無飾無足耳
　　　　　　　　　　　　　　　　　　　　　
　案豋儀禮公食大夫士虞特牲有司徹俱作鐙注疏
　皆云瓦豆謂之鐙蓋食用之飲不用也爾雅瓦豆謂
　之豋大雅生民篇曰于豆于豋毛傳云木曰豆瓦曰
　豋豋盛太羮以其盛湇故有蓋周禮考工記旊人爲
　瓦豆實四升髙一尺空徑二寸厚半寸蓋豆之隨材
　而殊其名其制則大小無異也
　案公食大夫禮小臣具槃匜士虞禮匜水錯于槃中
　特牲饋食尸盥匜水實于槃中少牢小祝設槃匜蓋
　君與尸尊不就洗故設槃匜則匜之用猶罍水也槃
　之用猶洗也故槃爲承盥洗者棄水之器匜爲盥手
　澆水之器舊圖云槃口徑二尺二寸受二斗漆赤中
　底徑八寸深二寸足髙二寸下徑一尺匜受一斗口
　徑八寸深四寸五分底徑六寸有流長三寸口徑一
　寸漆赤中諸侯以象飾天子以黄金飾皆畫赤雲氣
　云
　　　　　　　　　　　　　　　　　　　　　
　案林氏希逸曰甑與甗同但其底不爲隔子路而爲
　七空甑容受如盆厚半寸脣寸七穿有底爾雅䰝謂
　之鬵
　　　　　　　　　　　　　　　　　　　　　
　案壺尊皆無耳禮記亦不言耳舊圖有無耳者亦有
　有耳者意古制無耳有耳則係後人所增圖不加耳
　以從古也又經言其所容止斗五升而注乃以二斗
　釋之其異同之處疏説亦不甚楚楚據朱子云經之
　所言者圓壺之實數注乃借方體言之算法所謂虗
　加之數也若據方體所加虗數爲實數遂定爲圓壺
　腹徑九寸而圍二尺七寸則爲失之是當就此方形
　規而圓之去其四角虗加之數四分之一則二斗之
　量積實三百二十四寸者(以方者言)但爲二百四十三寸
　每髙一寸爲廣六十四寸八分者(亦以方言)但爲四十八
　寸六分則壺之髙雖不減于五寸其廣雖不減于八
　寸五釐而其外圍則僅爲二尺四寸一分五釐所受
　僅爲斗五升如經之云無不合矣其説甚明故以正
　之
　案燕禮大射皆云卿大夫方壺士旅食圜壺注云尊
　方壺爲卿大夫士也臣道直方故設此尊旅衆也士
　衆食未得正祿所謂庶人在官者用圓壺變於卿大
　夫士也　又案圜象天爲君道方象地爲臣道卿大
　夫方壺以其近尊而屈也旅士圜壺以其逺尊而伸
　也此列器者之權衡也至方圜之制陳氏祥道謂方
　壺而圓其腹圓壺而方其腹則名實不稱故陳氏圖
　方者方之圓者圓之然考何休注公羊傳國子執壺
　漿云壺禮器腹方口圓曰壺反之曰方壺是方壺圓
　腹圓壺方腹之制舊矣仍依舊圖爲是
　　　　　　　　　　　　　　　　　　　　　
　案士昏禮合巹謂破匏爲之卽匏爵也郊特牲云器
　用陶匏以象天地之性也疏云觀天下之物無可以
　稱其德者故祭天無圭瓚酌鬱之禮酌用匏爵而已
　聶氏崇義謂遍檢三禮經注及孔賈疏開元禮唯言
　破匏用匏片爲爵不見有漆飾之文蓋匏與陶器皆
　非人功所爲故貴全素自然以存天地之性也
　案儀禮燕禮大射士虞特牲有司徹等篇皆有爵而
　士虞禮則言主人獻尸以廢爵主婦以足爵賓長以
　繶爵爵聶氏崇義謂刻木爲之漆赤中爵盡也足也
　足爵注云爵有足者疏云以服輕故爵有足爲飾也
　繶爵注云口足之間有篆飾考朱子紹興禮器圖亦
　據考工記爵受一升髙八寸二分深三寸三分闊二
　寸九分則足爵繶爵可推矣　又案爵出自梓人梓
　人攻木者也則爵其誠刻木歟廢爵無足而已故不
　圖足爵有足而無篆繶爵止篆口足之間以虞禮未
　純吉也然則吉禮之爵其全篆歟至爵之身則當圓
　其體而或刻爵于其間或設兩柱及流於其上聶氏
　崇義謂漢書律厯志説斛之制口足皆圓有兩耳而
　其狀似爵今見祭器内有刻木爲雀形腹下别以鐵
　作脚距立在方板者失之是聶氏亦主圓其體也乃
　聶氏圖仍作爵形鐵距立方板上者不亦自背其説
　乎今特正之
　案儀禮所載酒器有觚有觶有角有散有豐是數者
　考其形則體圜足方諸器畧同唯觶無耳而觚與角
　散則皆有耳豐則似豆而卑考其所容則二升曰觚
　三升曰觶四升曰角五升曰散而口徑腹底各相稱
　也惟豐則未之聞耳考其所用則獻酬皆用觚而尊
　者舉觶卑者舉角賤者舉散承爵則用豐也考其總
　稱則皆可名之曰爵而其實則皆曰觴也獨觥則儀
　禮所載甚少故特牲云二觚二爵四觶一角一散而
　獨不及觥則觥之所用正禮所無不在五爵之例矣
　然考之七月詩言稱彼兕觥春秋傳衛侯饗苦成叔
　而甯惠子歌兕觥其觩則饗有觥也鄭人燕趙孟穆
　叔子皮舉兕爵是燕有觥也閭胥掌比觥是鄉飲有
　觥也絲衣言兕觥是賓尸有觥也其質用兕其容七
　升其用主罰陳氏祥道謂燕禮鄉飲酒大夫之饗皆
　有旅酬無算爵于是時也用觥其或然與　又案諸
　器名雖不同而聖人制器尚象之意則總敎人節飲
　而已疏云觚者寡也飲當寡也觶者適也飲當自適
　也角者觸也觸罪過也散者訕也飲不節爲人訕也
　豐者卑而承爵以示謙也許慎云觥罰有過一飲而
　盡七升爲過多也此聖人制器之意一覽斯器已不
　啻立之監而佐之史矣
　　　　　　　　　　　　　　　　　　　　　
　案大東之詩曰維北有斗不可以挹酒漿又曰維北
　有斗西柄之揭行葦曰酒醴維醹酌以大斗蓋斗亦
　謂之勺勺非斗也勺挹於樽彝而注諸爵瓚斗挹於
　大器而注諸尊彝舊圖尊受五斗斗實五升勺柄長
　二尺四寸斗柄長三尺蓋其所傳者尚矣
　　　　　　　　　　　　　　　　　　　　　
　案士冠禮昏禮鄉射禮皆有禁既夕禮有棜特牲饋
　食有棜有禁注云棜之制如今木轝上有四周下無
　足優尊者若不爲之戒也舊圖云陳饌棜長七尺廣
　二尺四寸深尺五寸禁長四尺廣二尺四寸足髙三
　寸禁者酒戒也俱畫青雲氣禮器曰天子諸侯之尊
　廢禁大夫士棜禁玉藻大夫側尊用棜士側尊用禁
　蓋天子諸侯之禁無足而卑大夫之棜士之禁有足
　而髙無足謂之廢禁猶儀禮所謂廢敦廢爵也大夫
　之棜亦謂之斯禁士之禁亦謂之棜蓋禁棜同制惟
　有足無足爲異耳棜與陳饌棜同制但其長短淺深
　有異耳
　　　　　　　　　　　　　　　　　　　　　
　案特牲籩巾以綌纁裏士昏醯醬二豆菹醢四豆兼
　巾之士喪籩豆用布巾有司徹簠有蓋幂然則幂巾
　不特施於尊彝凡簠簋籩豆皆有之也幂人凡王巾
　皆黼則諸侯大夫士之巾不畫黼矣
　　　　　　　　　　　　　　　　　　　　　
　案士冠禮云爵弁皮弁緇布冠各一匴執以待于西
　坫南注云匴竹器名今之冠箱也聶氏崇義謂舊圖　　南
　圓梁正改爲方云
　　　　　　　　　　　　　　　　　　　　　
　案士冠禮注云隋方曰篋謂方而殺其角也又經云
　同篋鄭以緇布冠已下凡六物同篋故賈釋云緇布
　冠屬於頍共爲一物緇纚長六尺二物也皮弁筓三
　物也爵弁筓四物也其緇組紘纁邊皮弁爵弁各有
　一則爲二物通四爲六物也冠禮曰櫛實于簞士虞
　特牲少牢皆有簞注云簞笥也禮記注云圓曰簞方
　曰笥則笥與簞方圓有異此注謂簞笥共爲一物者
　鄭舉其類言之也
　　　　　　　　　　　　　　　　　　　　　
　案儀禮諸篇多言篚篚皆有實是篚者所以盛物之
　器也篚有上篚下篚之不同而其形則同也實于篚
　者有若爵若膳若幣若食之不一而其制則一也舊
　圖云篚以竹爲之長三尺廣一尺深六寸足髙三寸
　有蓋
　　　　　　　　　　　　　　　　　　　　　
　案聘禮米百筥筥半斛主君致饔餼於賓與介皆以
　筥盛米采蘋詩傳曰圓曰筥受半斛又聘禮夫人使
　下大夫以二竹簋方玄被纁裏有蓋注云竹簋方器
　名以竹爲之狀如簋而方疏云凡簋皆用木而圓受
　斗二升此用竹而方受亦斗二升此乃諸侯夫人勞
　聘卿大夫有竹簋以盛棗執之以進也
　　　　　　　　　　　　　　　　　　　　　
　案士昏禮質明贊見婦于舅姑婦執笲棗栗自門入
　升自西階進拜奠于舅席又降階受笲腶脩升進北
　面拜奠于姑席下記云笲緇被纁裏注云被表也笲
　有表者婦見舅姑以飾爲敬賈云笲竹器而衣者以
　字從竹故知是竹器也其形蓋如今之筥􁐈籚矣(漢時)
　(有筥􁐈籚)但漢法去今逺其狀無以知之或見圖中如筥
　狀其口微弇而稍淺今取以爲法笲音煩又舊圖讀
　如皮弁之弁以繒衣之容一斗
　　　　　　　　　　　　　　　　　　　　　
　案昏禮記云笲緇被纁裏加于橋注云橋所以庪笲
　其制未聞舊圖云讀如橋舉之橋以木爲之似今之
　步案髙五尺下跗午貫舉笲處亦午爲之此則漢法
　也旣周制無聞合依漢用
欽定儀禮義疏卷四十二
欽定四庫全書
欽定儀禮義疏卷四十三(禮器圖三)
　　　　　　　　　　　　　　　　　　　　　
　案考工記曰鳬氏爲鍾兩欒謂之銑銑間謂之于于
　上謂之鼓鼓上謂之鉦鉦上謂之舞舞上謂之甬甬
　上謂之衡鍾縣謂之旋旋蟲謂之幹鍾帶謂之篆篆
　間謂之枚枚謂之景于上之攠謂之隧聶氏崇義曰
　律厯志云以律各倍半而為鍾黄鍾管長九寸其為
　鍾也髙二尺二寸半厚八分兩欒之間徑一尺四寸
　十六分分之十鉦之下帶横徑一尺一寸二分十六
　分分之八鼓間方八寸四分十六分分之六舞間方
　舞之四横徑八寸四分十六分分之六舞廣徑五寸
　六分十六分分之四鍾乳謂之枚亦謂之景一物而
　三名俠鼓與舞皆在帶篆之間每處有九甬長五寸
　六分餘博三寸厚一寸六分餘衡長二寸八分餘博
　一寸八分厚與甬同其甬衡共長八寸四分十六分
　分之六又梓人職云厚脣弇口出目短耳大胸燿後
　大體短脰若是者謂之臝屬恒有力而不能走其聲
　大而宏有力而不能走則於任重宜聲大而宏則於
　鍾宜若是者以為鍾虡是故擊其所縣而由其虡鳴
　案制鍾之法以律計倍半而起賈公彦考工記疏曰
　黄鍾之律長九寸以律計倍半為鍾倍九寸爲一尺
　八寸又取半得四寸半通得二尺二寸五分以為鍾
　餘律亦如之此制鍾之則而銑于鼓鉦之屬由此可
　得也又鄭明堂位注曰横者簨飾之以鱗屬植者虡
　飾之以臝屬
　　　　　　　　　　　　　　　　　　　　　
　案國語伶州鳩曰細鈞有鍾無鎛昭其大也大鈞有
　鎛無鍾甚大無鎛鳴其細也字書鎛鑮同蓋細必和
　之以大大必和之以細則鑮乃小鍾耳韋昭釋國語
　杜預釋左傳皆以鑮爲小鍾獨鄭氏康成則以爲如
　鍾而大孫炎許慎從之然儀禮大射樂人宿縣其南
　鑮字從薄爾雅大鍾謂之鏞不謂之鑮則鑮爲小鍾
　之說較勝
　　　　　　　　　　　　　　　　　　　　　
　案聶氏崇義曰舊圖引樂經云黄鍾磬前長三律二
　尺七寸後長二律一尺八寸此謂特縣大磬配鎛鍾
　者也案周禮磬氏云股為二後長二律者也鼓為三
　前長三律者也又曰其博為一謂股博一律也下云
　三分其股博去一以為鼓博參分其鼓博以其一為
　之厚又磬氏爲磬倨句一矩有半鄭云必先度一矩
　爲句一矩爲股以求其弦既而以一矩有半觸其弦
　則磬之倨句也然則黄鍾之磬股長一尺八寸博九
　寸厚二寸鼓長二尺七寸博六寸厚二寸兩弦之間
　三尺三寸七分半又曰已上則摩其旁已下則摩其
　耑(音端)後鄭云太上聲清也太下聲濁也諸侯之大夫
　特縣磬天子之大夫兼有鍾及孔子在衞所擊皆謂
　編磬非大磬也　又梓人職曰銳喙決吻數目顅脰
　小體鶱腹若是者謂之羽屬恒無力而輕則於任輕
　宜其聲清揚而逺聞於磬宜若是者以為磬虡故擊
　其所縣而由其虡鳴小首而長摶身而鴻若是者謂
　之鱗屬以為簨此縣磬之簨虡與鍾有别也案磬有
　東西之不同在東曰笙磬笙生也言生養之始也在
　西曰頌磬頌或作庸庸功也功成可頌也
　　　　　　　　　　　　　　　　　　　　　
　案禮記樂記曰舜作五絃之琴以歌南風琴操云伏
　羲造廣雅云琴長三尺六寸六分象三百六十六日
　廣六寸象六合又風俗通曰七絃法七星聶氏崇義
　曰舊圖謂舜作五絃周文王又加二絃曰少宫少商
　蔡邕復増二絃故有九絃二絃大次三絃小次四絃
　尤小蔡邕本傳無文未知何據桓譚新論云今琴四
　尺五寸法四時五行　案琴徽稱琴體爲之自臨岳
　至龍齦折半立第七徽又各折半立第四徽十徽又
　再折半立一徽十三徽又度臨岳至龍齦三分之立
　第五徽九徽又六分之立第二徽第十二徽又度臨
　岳至龍齦五分之立第三徽六徽八徽十一徽當徽
　取汎聲則有聲不當徽則無聲也
　　　　　　　　　　　　　　　　　　　　　
　案世本云庖犧氏作五十絃黄帝使素女鼓瑟哀不
　自勝乃破爲二十五絃具二均聲爾雅云大瑟謂之
　灑郭注長八尺一寸廣一尺八寸二十七絃聶氏崇
　義曰舊圖云雅瑟長八尺一寸廣一尺八寸二十三
　絃其常用者十九絃餘四絃謂之番番贏也頌瑟長
　七尺一寸廣一尺八寸二十五絃盡用樂記清廟之
　瑟朱絃疏越謂歌清廟之詩所彈之瑟練朱絲爲絃
　不練則體勁而聲清練則絲熟而聲濁也越瑟底孔
　熊氏以爲瑟本兩頭有孔通疏相連使聲遲也以瑟
　孔小則聲急大則聲遲也疏越以遲其聲然後不至
　於太急練絲以濁其聲然後不失之太清此中和之
　道也
　　　　　　　　　　　　　　　　　　　　　
　案禮記明堂位下管象樂記曰從以簫管前此虞書
　曰下管周禮小師掌教管笙師掌吹管大司樂有孤
　竹孫竹隂竹之管燕禮大射禮皆下管新宫蓋匏竹
　在下故於堂下吹管以播之也鄭司農曰管如箎六
　孔說文亦曰管六孔十二月之音鄭氏康成曰管如
　笛而小併兩而吹之今大予樂有焉廣雅云管象簫
　長尺圍寸八孔無底大併兩吹之則象簫之說信矣
　而八孔之說則未確也且管或作琯則古者之管殆
　有以玉爲之者乎　又案管六孔諸圖俱止五孔殆
　併上出之吹孔而爲六與
　　　　　　　　　　　　　　　　　　　　　
　案禮記明堂位女媧之笙簧詩小雅曰吹笙鼓簧爾
　雅云大笙謂之巢小者謂之和郭氏璞注列管匏中
　施簧管端大者十九簧小者十三簧舊圖云笙長四
　尺諸管參差有如鳥翼至簧爲笙中之舌或者離笙
　簧爲二物誤矣
　　　　　　　　　　　　　　　　　　　　　
　案大射禮鼗倚于頌磬西紘周官小師掌教鼓鼗書
　曰下管鼗鼓鄭氏以爲如鼔而小持其柄摇之旁耳
　還自擊是也考儀禮諸侯之燕大射大夫士之鄉射
　鄉飲皆有鼗則鼗之為用廣也　又案小鼓有柄為
　鞀大鞀為鞞則鞀也鞞也鼗也大小異而制則同矣
　　　　　　　　　　　　　　　　　　　　　
　案大射云建鼔在阼階西南鼔注云建猶樹也以木
　貫而載之樹之跗也南鼓謂所伐面也賈疏曰明堂
　位云殷楹鼔周縣鼔注云楹爲之柱貫中上出縣縣
　之於簨虡也今云以木貫而載之用殷法也主於射
　畧於樂故用先代鼓此諸侯卿大夫射之所用也
　　　　　　　　　　　　　　　　　　　　　
　案大射禮云建鼔在阼階西應鼙在其東一建鼔在
　其南朔鼙在其北詩曰應田縣鼓先儒以田為􁈹􁈹
　小鼔應應鼙也今大射有朔鼙應鼙詩又以應配􁈹
　則朔鼙乃􁈹鼓也以其引鼓焉故曰􁈹以其始鼓焉
　故曰朔是以儀禮有朔無􁈹周禮有􁈹無朔猶儀禮
　之玄酒周禮之明水名異而實一也鄭氏以應與􁈹
　及朔爲三鼔恐不然朔作而應應之朔在西應在東
　則凡樂之奏常先西矣又杜氏佑曰小鼓有柄曰鞀
　大鞀曰鼙但鼙不聞有柄且亦小鼓視鼗未必其大
　也
　　　　　　　　　　　　　　　　　　　　　
　案造車始於輿廣狹大小因之輿人所以得名也其
　等威有數其吉凶有殊其男女有别其文武有辨制
　詳考工記中
　　　　　　　　　　　　　　　　　　　　　
　案此上車繩也陳氏祥道曰說文云綏有采章故詩
　曰綏章君綏曰良綏僕曰貳綏散綏又據升車執綏
　則有授綏者即有執綏者
　　　　　　　　　　　　　　　　　　　　　
　案覲禮侯載龍旂弧韣司常交龍為旂考工記龍旂
　九斿蓋交畫升龍降龍一象其升朝一象其下復此
　侯所建也上公九斿以象大火侯伯則七斿子男則
　五斿上得兼下下不得僭上也爾雅云素錦綢杠纁
　帛縿素陞龍于縿練旒九飾以組維以縷蓋揭旗以
　杠綢杠以錦正幅為縿屬縿為旒旒亦曰斾縿以纁
　則斿綪矣左傳所謂綪茷也升龍素則降龍青矣曲
　禮所謂左青龍也青陽也素隂也陽在上而降隂在

下而升交泰之道也其斿之長短則諸侯齊軫天子


則長如太常云

　　　　　　　　　　　　　　　　　　　　　
　案儀禮覲禮有載旜張旜之文周禮司常通帛為旜
　注通帛謂大赤從周正色無飾斿數未聞以周官典
　命推之則或各如其命數也
　　　　　　　　　　　　　　　　　　　　　
　案鄉射記曰君射於境則虎中龍旃注云於境謂與
　鄰國君射也畫龍旃尚文章也此亦通用絳帛為之
　　　　　　　　　　　　　　　　　　　　　
　案鄉射獲者執旌乏南東面偃旌興而俟射中者則
　舉旌而唱獲又記云旌各以其物無物則以白羽與
　朱羽糅杠長三仭以鴻脰韜上二尋鄭注雜帛為物
　大夫士之所建也不命之士無物此旌即翿旌也糅
　雜也雜用白羽朱羽為之杠橦也鴻鳥之長脰者聶
　氏崇義云國君自有旌而用不命之士旌者以其燕
　主歡心故用之也必以翿為旌者尚文徳也賈疏云
　舞文舞羽舞也翿旌用羽為之故取尚文徳也
　　　　　　　　　　　　　　　　　　　　　
　案侯制等威不同大小亦異然總而言之有鵠有中
　有躬有舌(又謂之个)有綱有縜有植居乎中者鵠也而周
　乎鵠者中也處乎中之上下者躬也處乎躬之上下
　者舌也綱所以持侯而繫於植者也縜所以籠綱維
　持侯者也植所以繫侯而竪於地者也侯道取於弓
　弓二寸以為侯中以大侯言之侯道九十弓二九為
　十有八則侯中丈有八尺也三分侯中而鵠居一則
　鵠方廣六尺也躬倍中大侯中一丈八尺上下躬各
　三丈六尺半當侯中兩旁出侯中各九尺舌上下不
　同上舌倍躬廣七丈二尺以半當躬兩旁出躬各一
　丈八尺下舌出躬半上舌左右各出九尺合當躬三
　丈六尺通廣五丈四尺舌上下各有綱綱以繩為之
　韜於舌中上下綱左右各出舌尋上綱廣八丈八尺
　下綱以下舌半上舌計之廣七丈持綱之縜各廣寸
　其餘七十弓五十弓準此而減其各侯去地尺寸之
　數及總髙之數各有差等所謂見鵠於參見鵠於干
　也凡侯用布俱横設古者布幅廣二尺二寸約以二
　寸爲縫故諸幅以二尺計大侯中一丈八尺宜用布
　九幅其舌及躬俱髙二尺餘倣此此則諸圗之總式
　也大射用皮侯燕射用獸侯鄉射賔射用正侯各著
　其說於所圖之後舊圖隨侯著說所圖或旁加兩柱
　或上下多數層與經文注疏全不相符且廣狹不等
　名稱亦混兹特為總圖依經義注疏及先儒所攷正
　者分析標出使古制可核云
　　　　　　　　　　　　　　　　　　　　　
　案此則畿外諸侯將有祭祀之事與羣臣射以擇士
　所射之大侯也大射禮大侯九十大侯者熊侯也謂
　之大者與天子大侯同九十弓也畿内諸侯近尊不
　得同於天子三侯但射二侯而已畿外諸侯逺尊故
　得申也然三侯之數雖同天子不嫌於逼上者天子
　三侯則虎侯熊侯豹侯諸侯不得用虎侯而以熊侯
　卿大夫士不得用熊侯豹侯而用糝豻二侯於其皮
　别之而等威已辨也侯中丈八尺鵠六尺躬舌準中
　類推見前說
　　　　　　　　　　　　　　　　　　　　　
　案此即畿外諸侯選士時卿大夫所射之糝侯也大
　射禮云參七十注云參讀曰糝糝雜也雜侯者豹鵠
　而麋飾以豹尊於麋明以豹爲鵠以麋為飾耳不純
　用豹麋者下天子之卿大夫故也侯道七十弓侯中
　丈四尺鵠方四尺六寸大半寸餘並與天子熊侯同
　　　　　　　　　　　　　　　　　　　　　
　案此則畿外諸侯選士時諸侯之士所射之豻侯也
　大射禮云干五十注云干讀曰豻豻野犬也以豻皮
　方制為鵠亦以豻皮飾侯侯道五十弓侯中一丈鵠
　方三尺三寸少半寸餘並與天子豹侯同大射三侯
　俱以布為之以皮為鵠侯旁以皮飾之
　　　　　　　　　　　　　　　　　　　　
　案此燕射所張之獸侯而鄉射記亦載之者天子諸
　侯燕射俱用鄉射之禮也周禮梓人曰張獸侯則王
　以息燕注云息謂休農息老物與行禮於鄉之意合
　取與民同之意也用鄉射之禮者謂張侯道五十步
　及三耦一與鄉射同也鄉射記天子熊侯白質疏云
　白質謂以蜃灰塗之使白爲地正面畫其熊之頭狀
　象其正鵠之處三分侯中而處其一畫雲氣於其側
　也弓之下制六尺六尺爲步五十步即五十弓也侯
　中一丈鵠方三尺三寸少寸半
　　　　　　　　　　　　　　　　　　　　　
　案鄉射記諸侯麋侯赤質疏謂以赤塗之使赤爲地
　正面畫其麋之頭狀亦畫雲氣於其側諸侯燕射時
　射此五十弓麋首之侯也
　　　　　　　　　　　　　　　　　　　　　
　案鄉射記大夫布侯畫以虎豹疏言布侯者謂不采
　其地直於布上正面畫虎豹頭狀亦畫雲氣飾其側
　卿大夫燕射時射此五十弓虎豹首之侯也
　　　　　　　　　　　　　　　　　　　　　
　案鄉射記士布侯畫以鹿豕疏亦謂不采其地直於
　布上正面畫鹿豕頭狀及雲氣飾其側此則士燕射
　時射此五十弓鹿豕之布侯也天子燕射設熊侯諸
　侯設麋侯卿大夫兼射虎豹士兼射鹿豕者所謂君
　畫一臣畫二陽竒隂耦之數也自天子以下各有燕
　射之禮各止設一侯則君臣共射一侯也舊圖說謂
　王燕射時王自射此五十弓熊首之侯而諸侯卿大
　夫士於王燕射時各射其所應射之侯是一射而張
　數侯矣不知天子及畿外諸侯大射賓射俱張三侯
　畿内諸侯大射賓射俱張二侯若燕射則自天子以
　至於大夫士特視所主而殊其畫實皆用一侯也
　　　　　　　　　　　　　　　　　　　　　
　案賓射用正侯梓人職五采之侯即五正之侯也五
　正之侯九十弓以五采畫五正先從中畫朱次白次
　蒼次黄次黑以次相尅也三分侯中正居一焉正之
　外畫五色雲氣飾其側欲畫之時必先用丹采其地
　乃於其上畫雲氣也凡正以朱在内為心陳氏舊圖
　不知内方即朱乃畫五正為六三正為四殊誤
　　　　　　　　　　　　　　　　　　　　　
　案此二正七十弓之侯亦三分侯中而正居一三正
　之侯去黄黑以朱青白三色充其尺寸使大如鵠而
　仍以三色畫雲氣以飾其側
　　　　　　　　　　　　　　　　　　　　　
　案此二正五十弓之侯亦三分侯中正居一二正之
　侯又去白青直用朱緑而已還畫朱緑二色雲氣以
　飾其側疏云賓射用正侯天子九十步侯内更有七
　十步五十步侯畿内諸侯七十步侯内更有五十步
　侯畿外諸侯之九十步侯内亦更有七十步五十步
　侯聶氏崇義以三正為諸侯朝王所射之侯二正為
　卿大夫聘㑹於王所射之侯是就天子賓射言之未
　就諸侯推言之也且謂諸侯於已國射三正二正之
　侯是第就畿内諸侯言之而未知畿外亦得用三侯
　也近於尊不得同逺於尊故得申與大射之義同鄉
　射僅用二正侯尊卑殊分也
　　　　　　　　　　　　　　　　　　　　　
　案決以象骨為之著於右巨指所以鈎弦而開之者
　也極以朱韋為之所以韜右三指利放弦也三指食
　指將指無名指放弦契於此指多則痛小指短不用
　極舊圖謂決亦以朱韋爲之似誤聶氏崇義謂決著
　於右三指三字乃大字之訛
　　　　　　　　　　　　　　　　　　　　　
　案鄉射注云遂射韝也以韋爲之所以遂弦也其非
　射時則謂之拾拾歛也所以蔽膚斂衣也大射注云
　遂著左臂裹以遂弦也
　　　　　　　　　　　　　　　　　　　　　
　案大射禮謂之乏射人職謂之容爾雅云容謂之防
　容與防皆乏之異名乃唱獲者所蔽以禦矢聶氏崇
　義曰乏似今之屏風其制從廣七尺以牛革鞔漆之
　凡乏用革大射賔射鄉射燕射等乏皆用革也
　　　　　　　　　　　　　　　　　　　　　
　案周禮司弓矢掌六弓王弓弧弓合九而成規夾弓
　庾弓合五而成規唐弓大弓合七而成規王弧王之庾
　弓唐大諸侯之弓夾庾大夫之弓王弧則彫之唐大
　則彤之荀卿曰大夫墨弓則夾庾黑之可知　又案
　弓人職弓之長短强弱因乎人故人有上士中士下
　士之别則弓有六尺六寸六尺三寸六尺之制材强
　則徃體寡材弱則徃體多强弱中則體一
　　　　　　　　　　　　　　　　　　　　　
　案矢有八枉挈殺鍭矰茀恒痺注云枉矢之屬(兼挈矢)
　五分二在前三在後殺矢之屬(兼鍭矢)三分一在前二
　在後茀矢之屬(兼矰矢)七分三在前四在後疏云恒矢
　之屬(兼庳矢)八分四在前四在後弓矢相配彊弓用重
　矢弱弓用輕矢
　　　　　　　　　　　　　　　　　　　　　
　案鄉射禮司馬命弟子設楅疏云楅猶幅也所以承
　笴齊矢也以楅爲幅者義取若布帛有邊幅整齊之
　意下記云楅長如笴博三寸厚寸有半龍首其中蛇
　交韋當楅髤注云兩端爲龍首中央爲蛇身相交髤
　赤黒漆舊圖云楅長三尺有足　陳氏祥道曰楅兩
　端龍首所以限矢也其中蛇交所以安矢也韋當所
　以分矢也
　　　　　　　　　　　　　　　　　　　　　
　案鄉射禮云視算又曰斂算實八算於中記曰箭籌
　八十長尺有握人四算一偶八算其數無常隨偶多
　少籌八十姑據十偶而言也籌尺有握握四指也一
　指一寸是尺有四寸也中巳髙尺有二寸聶氏舊圖
　謂算長尺二寸是僅與中齊矣似誤
　　　　　　　　　　　　　　　　　　　　　
　案鄉射禮射於榭用鹿中鄉射記曰鹿中髤前足跪
　鑿其背容八算注云前足跪者象教擾之獸受負也
　疏云服不氏教擾猛獸有堪受負有不合受負者若
　今駞受負則四足俱屈又投壺禮孔疏云中之形尅
　木為之狀如鹿兕而伏鑿背盛算舊圖云士之中長
　尺二寸首髙七寸背上四寸穿之容算深尺二寸
　　　　　　　　　　　　　　　　　　　　　
　案鄉射禮大夫射於庠用兕中注云庠之制有堂有
　室舊圖云兕似牛一角
　　　　　　　　　　　　　　　　　　　　　
　案鄉射記云君國中射則皮樹中注云國中城中也
　謂燕射也皮樹獸名疏云知城中是燕射者以下有
　賔射大射不在國故知是燕射也張鎰云皮樹人面
　獸形卿大夫亦有燕射然惟君有射於國中臣不習
　武事於君側卿大夫士燕射則必就於郊學與
　　　　　　　　　　　　　　　　　　　　　
　案鄉射記君射於郊則閭中蓋大學在郊諸侯若於
　大學中大射則用閭中也記注云閭獸名如驢一角
　或曰如驢歧蹄
　　　　　　　　　　　　　　　　　　　　　
　案鄉射記君射於境則虎中疏云君與鄰國射則賔
　射也以其主君有送賔之事因送則射
　　　　　　　　　　　　　　　　　　　　　
　案大射禮注云次若今更衣處即所設之帷幄也故
　周禮幕人掌帷幕幄帟掌次射則張耦次後鄭以耦
　次在洗東又幕人職注云在旁曰帷在上曰幕幕或
　在地展陳於上帷幕皆以布爲之四合象宮室曰幄
　帟則幕與幄中坐上承塵也幄帟皆以繒爲之賈釋
　云帷在下幕在上共為室幄帟又在帷幕内設之也
　　　　　　　　　　　　　　　　　　　　　
　案聶氏崇義曰射物在楹間若丹若墨而午畫之從
　者長三尺横者曰距隨長尺二寸言距隨者謂先以
　左足履射物東頭為距後以右足來合而南面並立
　曰隨疏云一從一横曰午如十字即午字之所取象
　也
　　　　　　　　　　　　　　　　　　　　　
　案鄉射禮記云楚扑長如笴(三尺)刋本尺又曰射者有
　過則撻之注云刋其可持處扑刑器司射常佩之書
　曰扑作教刑
欽定儀禮義疏卷四十三
欽定四庫全書
欽定儀禮義疏卷四十四(禮器圖四)
　　　　　　　　　　　　　　　　　　　　　
　　　　　　　　　　　　　　　　　　　　　
　案儀禮喪服斬衰裳苴絰杖絞帶冠繩纓菅屨者傳
　曰斬者何不緝也苴麻者麻之有蕡者也苴絰大搹
　左本在下去五分一以為帶絞帶者繩帶也冠繩纓
　條屬右縫冠六升外畢鍛而勿灰菅屨者菅菲也外
　納禮記閒傳曰斬衰何以服苴苴惡貌也所以首諸
　内見諸外故斬衰貌若苴又曰斬衰三升檀弓縣子
　曰三年之喪如斬左傳叔向曰孤斬焉在衰絰之中
　盖貌以表心服以表貌斬在服則心如斬可見也衰
　裳者喪服記曰凡衰外削幅裳内削幅幅三袧疏謂
　削幅者縫之邊幅外者向外内者向内也袧者謂辟
　兩側空中央也為裳之法前三幅後四幅幅皆三辟
　襵之也衰前有衰後有負版左右有辟領有袂中為
　闊中下有衽孝子哀戚無所不寓也苴絰杖一苴冒
　三者謂以苴色之麻為苴絰腰絰及杖也絰者實也
　以明忠實之心也絞帶者絞麻為繩作帶也冠繩纓
　者謂絞牡麻為繩以一條繩圍之兩相交過綴為武
　垂其餘為纓而相連屬盖冠與武共材也右縫者冠
　之三辟積其縫皆向右也外畢者冠之前後皆從武
　下出向外而反縫之也案喪服制度皆法吉服為之
　但吉服則以冠為本而衣與裳因之喪服則以衰為
　本而冠與裳因之耳
　　　　　　　　　　　　　　　　　　　　　
　案儀禮喪服疏衰裳齊牡麻絰冠布纓削杖布帶疏
　屨三年者傳曰齊者何緝也牡麻者枲麻也牡麻絰
　右本在上冠者沽功也疏屨者藨蒯之菲也閒傳曰
　齊衰貌若枲又曰齊衰四升五升六升盖降服四升
　正服五升義服六升也敖氏繼公曰牡麻者無實之
　麻也牡麻比苴為善故齊衰以下之絰用之此絰右
　本在上以見其不以本為纓而纓亦在其左也其制
　屈一條繩自額上而後交於項中一端垂於左下而
　為纓一端止於右上而前鄉其不纓者則左端不垂
　而在上為異耳冠布纓之制與繩纓同齊斬不言布
　此纓帶言布者對斬衰纓帶用繩言也　又案自疏
　衰裳至緦麻衰並緝之所異者孝子獨有負版辟領
　耳若其體制則四衰並外削幅其裳並内削幅布有
　麤細而體制則一故大小功緦麻之衰裳皆準此不
　另圖
　　　　　　　　　　　　　　　　　　　　　
　案大功章注云大功布者其鍛治之功麤沽之疏云
　斬麤皆不言布與功以其哀痛極未可言布體與人
　功至此輕可以見之斬衰章傳云冠六升不加灰則
　此七升言鍛治可以加灰矣但麤沽而已若然言大
　功者用功麤大故沽疎則言小功者對大功是用功
　細小也纓絰者注云絰有纓者為其重也自大功以
　上絰有纓以一條繩為之小功以下絰無纓也疏云
　斬衰冠繩纓通屈一條繩屬之於武垂下為纓此絰
　之纓亦通屈一條繩屬之於絰垂下為纓也大功長
　殤及正大功絰皆有纓中殤七月則絰無纓也　又
　案苴色則惡澡色則潔此則不惡不潔而居輕重之
　間故斬衰用苴殤小功用澡而自齊衰至小功皆用
　牡麻也
　　　　　　　　　　　　　　　　　　　　　
　案此繐衰乃諸侯之臣為天子服也疏云在大功下
　小功上者以天子七月葬既葬除故在大功九月下
　小功五月上又縷雖如小功升數又少故在小功上
　也不言帶屨者以下傳云小功之繐則帶屨亦同小
　功可知傳曰繐衰者何以小功之繐也注云治其縷
　如小功而成布四升半細其縷者以恩輕也升數少
　者以服至尊也凡布細而疏者謂之繐今南陽有鄧
　繐疏云此據縷麤細非據升數也諸侯之大夫於天
　子為陪臣以時聘問接見天子天子禮之故服此服
　是恩輕也諸侯為天子服至尊義服斬縷三升半陪
　臣降君改服至尊加一升為四升半也凡布細而疏
　皆謂之繐不獨喪服然也記曰繐衰四升有半其冠
　八升注云服在小功之上者欲著其縷之精麤也升
　數在齊衰之中者不敢以兄弟之服服至尊也疏云
　據升數合在杖期上以升數雖少而縷之精麤與小
　功同不得在杖期上故在小功之上也小功以下乃
　是兄弟故不敢以兄弟之服服至尊天子也漢南陽
　郡有鄧氏造布名繐故注云鄧繐
　　　　　　　　　　　　　　　　　　　　　
　案殤小功服本齊衰大功之親而乃叙在成人小功
　之上者為其殤死而降在小功也其服布衰裳澡麻
　帶絰注云澡者治去莩垢不絶其本也小記曰下殤
　小功帶澡麻不絶本詘而反以報之疏云言小功者
　對大功是用功麤大則小功是用功細小精宻者也
　澡者謂以枲麻治去莩垢使之滑淨也引小記者見
　小功有本是齊衰之喪若大功下殤則入緦麻也云
　屈而反以報之者謂先以一股麻不絶本者為一條
　展之為繩報合也以一頭屈而反鄉上合之乃絞垂
　之必屈而反以合者見其重也引之者證此帶亦不
　絶本也案服問云小功無變也又云麻之有本者變
　三年之葛彼云小功無變據成人小功無變三年之
　葛云有本得變之則知大功殤長中在小功者絰帶
　無本也以此而言經專據齊衰下殤小功重者而言
　也正小功布衰裳牡麻絰即葛五月者此則成人小
　功輕於殤小功故次之也注云小功輕三月變麻因
　故衰以就葛絰帶而五月也閒傳曰小功之葛與緦
　之麻同疏云引閒傳者見小功有變麻服葛法大小
　同故變同之也　又案正小功有正降義三等其衰
　裳之制澡麻帶絰同唯斷本與殤小功為異耳
　　　　　　　　　　　　　　　　　　　　　
　案雜記曰緦冠澡纓緦冠者冠與衰同用緦布澡纓
　者以其灰澡治布為纓與冠别以其冠與衰皆不治
　纓則澡治之以其輕故圖其冠纓相連以異於上也
又案緦者絲也謂治其縷細如絲也古緦絲二字

　通用
　　　　　　　　　　　　　　　　　　　　　
　案苴杖之義有三苴杖竹也父者子之天竹圓象天
　一也竹内外有節象子為父亦兼内外之痛二也竹
　貫四時而不變子之痛父亦經寒暑而不改三也削
　杖之義亦有三削杖桐也削之使下方取母象於地
　也一也桐之言同也取内心悲痛同於父也二也桐
　外無節象家無二尊故外屈於父為之齊衰經時而
　有變也三也　又案喪服小記云絰殺五分而去一
　杖大如絰注云如腰絰也必知如腰絰者以杖從心
　已下與腰同處故也又云杖皆下本者從木性也各
　齊其心者杖以扶病病從心起故杖之高下以心為
　斷也
　　　　　　　　　　　　　　　　　　　　　
　案傳云菅屨者菅菲外納也在周公時謂之屨在子
　夏時謂之菲其實一也菅屨謂以菅草為屨菅白華
　也已漚為菅漚菅柔韌中用此菅是已漚者用之為
　屨外納者向外編之也疏屨者麤屨也傳曰疏屨者
　藨蒯之菲也藨蒯皆草名案斬衰言菅屨見草體舉
　惡貌其服重也齊衰言疏屨舉草之總稱其服輕也
　自此不杖期則言麻屨齊衰三月則與大功同繩屨
　小功緦麻又没其屨號皆各因其差降之宜也
　　　　　　　　　　　　　　　　　　　　　
　案鬠筓用桑長四寸纋中鬠結也取會聚之義先以
　組束髮乃筓也纋中謂兩頭闊中央狹狹則可以安
　髪也以桑為之桑之為言喪也筓長四寸者為不冠
　也古之死者但鬠筓而不冠婦人但鬠而無筓記云
　母之喪鬠無筓是也
　　　　　　　　　　　　　　　　　　　　　
　案儀禮士喪禮瑱用白纊既夕記曰瑱塞耳周禮弁
　師繅斿玉瑱詩曰充耳琇瑩左氏傳曰衡紞紘綖昭
　其度也盖瑱以充耳紞以垂瑱士瑱用白纊人君用
　黈纊不特施於冕也弁亦有之其制盖皆玄紞以垂
　之瓊玉以承之也陳氏祥道曰賈公彥謂古者瑱不
　用纊士死則用之然士之襲禮所用弁衣帶笏之類
　皆用生時之物孰謂瑱用白纊特死者之飾哉
　案陳氏祥道曰古者革帶大帶皆謂之鞶春秋傳所
　謂鞶厲大帶也内則所謂男鞶革帶也鄭氏以厲為
　裂以鞶為囊誤也天子至士帶皆合帛為之但有或
　以素或以練或終辟或辟垂或辟下其飾或朱緑或
　玄華之不同故大夫帶廣四寸則其上可知而士不
　必四寸也士紳三尺則其上可知而有司止於二尺
　五寸也　又案士喪禮韐帶搢笏注云韐帶者韎韐
　緇帶不言韎緇者欲見韐自有帶韐帶用革笏搢於
　帶之右旁然則革帶博二寸用以繫佩韍然後加以
　大帶而佩繫於革帶笏搢於二帶之間矣
　　　　　　　　　　　　　　　　　　　　　
　案士喪禮云掩練帛也廣終幅長五尺析其末作掩
　為裹屍首故也析其末者以後二脚於頤下結之既
　瑱幎目之後乃以前二脚倒結於項中也喪大記云
　君錦冒黼殺綴旁七大夫玄冒黼殺綴旁五士緇冒
　赬殺綴旁三凡冒質長與手齊殺三尺注云既襲所
　以韜死重形也殺冒之下帬韜足上行者也又士喪
　禮云冒緇質長與手齊赬殺掩足注云冒制如直囊
　上曰質下曰殺質正也其用之先以殺韜足而上後
　以質韜首而下齊手上玄下纁象天地也孔義云於
　不縫之邊上下安帶以結之綴旁七旁五旁三尊卑
　之差也
　　　　　　　　　　　　　　　　　　　　　
　案幎目所以覆屍之面者制用緇布方尺二寸頳裏
　著以絮四角皆有組繫皆於後結之幎鄭讀縈同士
　喪禮握手用玄纁裏長尺二寸廣五寸牢中旁寸著
　組繫注牢讀為樓疏云樓謂削約握之中央令狹小
　以安手之四指也又下記云握裏親膚繫鈎中指結
　于􁐂注云􁐂掌後節中也握手兩端各有組繫先以
　一端繞􁐂一匝還從上自貫又以一端向上鈎中指
　反與繞􁐂者結於掌後節中也
　案喪大記云小斂布絞縮者一橫者三大斂布絞縮
　者三橫者五絞紟如朝服注云絞既斂所用束堅之
　者也縮從也如朝服者謂布精麤如朝服十五升也
　疏云謂從者一幅置於尸下橫者三幅亦在尸下從
　者在橫者之上每幅之末析為兩片以結束為便也
　小斂之絞廣終幅析其末大斂之絞取布一幅直裂
　作三片而用之其橫者五者亦取布二幅直裂為六
　片而用五片置於縮三之下皆欲其堅之急也
　　　　　　　　　　　　　　　　　　　　　
　案喪大記小斂君錦衾大夫縞衾士緇衾皆一至大
　斂又制二衾君大夫士一也凡衾皆五幅布於絞上
　衾者即今之被也衿者鄭注襌被也五幅白布為之
　别無縁飾喪大記云衿五幅無紞注云紞被識生時
　襌被有識死則去之異於生也喪大記曰小斂以往
　用夷衾夷衾質殺之裁猶冒也冒以韜屍小斂又覆
　以夷衾其所用繒色及長短制度與質殺同但不復
　為囊及旁綴耳小斂前有冒故不用夷衾自小斂後
　衣多不可用冒故用夷衾覆之
　　　　　　　　　　　　　　　　　　　　　
　案士喪禮明衣裳用布記云明衣裳用幕布袂屬幅
　長下膝注云幕布帷幕之布升數未聞屬幅不削幅
　也長下膝者謂制此衣長至膝下亦有裳前三幅後
　四幅不辟積腰間下至足跗亦不被土也此不辟積
　腰間者以其一服不動不假上狹下寛也士喪禮下
　篇曰縓綼緆是裳之飾也緇純即此衣之飾也一染
　謂之縓在幅曰綼在下曰緆衣以緇裳以縓象天地
　也
　　　　　　　　　　　　　　　　　　　　　
　案古人文武之事始終不忘故生而懸弧死而用決
　也士喪禮決用正王棘若檡棘組繫纊極二注云決
　猶開也挾弓以橫執絃正善也王棘檡極善理堅韌
　之木皆可以為決極猶放也以沓指放絃令不挈指
　也生者朱韋為之而三死者用纊又用二明其不用
　不挈指者令弦不決挈傷指也
　　　　　　　　　　　　　　　　　　　　　
　案周禮凌人大喪共夷盤冰注云夷之言尸也實冰
　於夷盤中置之尸牀之下所以寒尸也尸之盤曰夷
　盤牀曰夷牀衾曰夷衾皆依尸而為言也
　　　　　　　　　　　　　　　　　　　　　
　案士喪禮為銘各以其物檀弓銘明旌也以死者為
　不可别也故以其旗識之注云明旌神明之旌也周
　禮司常大喪共銘旌注云王則太常　又案司常職
　王建太常諸侯建旂孤卿建旜大夫士建物銘旌亦
　然但尺數異耳天子九尺諸侯七尺大夫五尺士三
　尺若不命之士則以緇布半幅長一尺也赬其末長
　終幅長二尺也緇赬共長三尺廣三寸書銘於末曰
　某氏某之柩竹杠長三尺置于宇西階上注云杠銘
　幢也宇梠也梠者兩端連綿木也
　　　　　　　　　　　　　　　　　　　　　
　案檀弓重主道也疏云謂始死作重猶若吉祭木主
　之道也吉祭木主所以依神在喪作重亦以依神故
　曰主道也盖孝子望親之精神有所憑依故設重以
　依之謂鬼神每依飲食庶幾見親於所依也重起於
　殷代以含飯餘鬻以鬲盛之名曰重今之糧甖即其
　遺制也士喪禮云重木刋鑿之甸人置重于中庭三
　分庭一在南注云木也縣物曰重刋斲治之鑿之為
　孔士重木長三尺疏云以其木有物縣於下相重累
　故得名重士重木長三尺則大夫以上各有等當約
　銘旌之杠士三尺大夫五尺諸侯七尺天子九尺據
　竪者言之橫者宜半之也士喪禮曰夏祝鬻餘飯用
　二鬲于西墻下幂用疏布久之繫用靲縣于重幂用
　葦席北面左衽帶用靲賀之結于後注云夏祝祝習
　夏禮者也士二鬲則大夫四諸侯六天子八與簋同
　差久讀為灸謂以盖塞鬲口也靲竹䈼也以席覆重
　辟屈而反兩端交於後左衽西端在上賀加也疏云
　北面左衽者人北面以席先於重北面向南掩後也
　聶氏崇義圖云重用互逹橫鑿穿為四孔貫四橫木
　每一橫縣二鬲四横八鬲諸侯七尺三橫六鬲大夫
　五尺二橫四鬲士三尺一橫二鬲並覆以疏布裹以
　葦席也　又案敖氏繼公辨鄭注讀久為灸之非而
　謂久者乃以物承他器之稱既幂其上又承其下乃
　以靲繫之而縣於簪也敖說良是附存於此
　　　　　　　　　　　　　　　　　　　　　
　案士喪禮設熬旁一筐鄭注曰熬黍稷各二筐旁各
　一筐大夫三種加以粱君四種加以稻四筐則手足
　各一餘設於左右加魚腊者據特牲士腊用兔少牢
　大夫腊用麋天子諸侯無文當用六獸之類今案用
　熬筐者或亦以榖氣乃人精氣所依置之棺旁亦以
　米實口以飯實鬲之意注謂以惑蚍蜉得毋蚍蜉不
　勝惑而熬已盡乎
　案既夕禮云苞二筲三黍稷麥罋三醯醢屑幂用疏
　布甒二醴酒幂用功布皆木桁久之注云苞所以裹
　奠羊豕之肉筲畚種類也其容一觳罋瓦器容亦一
　觳屑薑桂之屑内則曰屑桂與薑幂覆也甒亦瓦器
　桁所以􁎌苞筲罋甒也久當為灸謂以盖塞其口每
　器異桁疏云下文既設遣奠而云苞牲取下體故知
　苞二所以裹奠羊豕之肉也下記云菅筲三則筲以
　菅草為之云一觳者觳受斗二升聘禮記致饔餼云
　罋十二升則此罋約同之罋甒獨言幂者以苞筲等
　燥物宜苞塞之而無幂罋甒溼物非直久塞其口又
　加幂覆之也自苞筲以下皆塞之置於木桁也　又
　案下記云葦苞長三尺一編則此羊豕之肉即遣奠
　所苞牲之下體也下記又云菅筲三其實皆瀹注云
　米麥皆湛之以湯未知神之所享不用食道所以為
　敬也甒所受宜與罋同但罋下銳而甒則中寛平底
　不銳為異耳桁狹而長以承藏具阮氏梁正等以為
　若今之几云
　案既夕禮云書賵於方若九若七若五書遣於策注
　云方板也書賵奠賻贈之人名與其物於板每板若
　九行若七行若五行策簡也遣猶送也謂所當藏物
　茵以下疏云賓客所致有賻有賵有贈有奠直云書
　賵者舉首而言但所送有多少故行數不同編連為
　策不編為簡書方書策不同者聘禮記云百名以上
　書於策不及百名書於方以賓客贈物名字少故書
　於方遣送死者明器之等并贈死者玩好之物名字
　多故書於策然遣中并有贈物故在賓客贈賻之下
　特書也　又案古人所用一行可盡者書之於簡數
　行乃盡者書之於方方之數不容者乃書之於策故
　單執一札謂之簡連編諸簡謂之策注乃以簡釋策
　亦舉其類言之耳至其書之者為将讀之也書賓客
　之物則於方書主人之物則於策所以别内外明親
　疏也疏乃謂遣中亦有贈物恐或不然
　案此陳列之法皆後用者先陳茵先入壙窆事訖加
　折壙上則先用抗席後用抗木是其次也獨折用先
　於抗席而不加於抗席之上者以其差重大於抗木
　故首陳之而用之仍在茵後也既夕禮云折橫覆之
　抗木橫三縮二加抗席三加茵用疏布緇翦有幅亦
　縮二橫三注云折猶􁎌也方鑿連木為之盖如牀而
　縮者三橫者五無簀窆事畢加之抗上以承抗席橫
　陳之者為苞筲以下䋫於其北便也覆之見善面也
　抗禦也所以禦止土者其橫與縮各足掩壙席所以
　禦塵茵所以藉棺者翦淺也幅縁之亦者亦抗木也
　及其用之木三在上茵二在下象天三合地二人藏
　其中焉疏云橫覆之者加於壙時南北長東西短故
　為如牀解之橫陳則東西廣是以苞筲陳於北為便
　也陳時取鄉下看之故反覆善面鄉上也陳抗木於
　折北又加抗席三領於抗木之上抗木在上故云禦
　土抗席在下隔抗木慮有塵鄉下故云禦塵也茵用
　疏麤之布染為淺緇色著用荼實綏澤焉每用一幅
　布縫合兩邊幅為袋不去邊幅用之以盛著縫合既
　訖乃更以物縁此兩邊幅縫合之處使之牢固因為
　飾也　又案諸器橫縮尺度俱與壙口相合故注云
　其橫與縮各足掩壙折云橫覆則異於抗木之有縮
　者矣席在茵與抗木之間其用亦縮不言者省文也
　席長與壙齊用三則廣足掩壙矣至壙口大小雖無
　文然疏云明器等皆由羨道入諸侯以上又有輴車
　亦由羨道入壙口唯以下棺則壙口大小容棺而已
　今抗木等亦取足掩壙口也
　　　　　　　　　　　　　　　　　　　　　
　案士喪既夕禮明器弓有柲柲以竹為之状如弓約
　於弓裏命之曰柲所以備損傷也詩曰竹閉緄縢盖
　緄以約之柲以閉之所以定往來之體而去翩反之
　病也既夕禮又曰弓設依撻鄭注依纒弓也撻弣側
　矢道也皆以韋為之賈疏生者用骨死者用韋
　　　　　　　　　　　　　　　　　　　　　
　案既夕禮云商祝執功布以御柩執披注云居柩車
　之前若道有低仰傾虧則以布為抑揚左右之節使
　引者執披者知之士執披八人疏云葬時乗車故有
　柩車前引柩者及在旁執披者皆御治之下記云執
　披者旁四人注云前後左右各二人是士執披者八
　人也　又案禮将葬啓肂商祝免袒執功布入升自
　西階又商祝拂柩用功布夫啓肂用功布者執之以
　接神為有所拂㧍也拂柩用功布者始告神用功布
　拂去凶邪之氣也此皆功布之為用也功布灰治之
　布也
　案既夕禮云遷于祖用軸注云遷于祖朝祖廟也檀
　弓曰殷朝而殯于祖周朝而遂葬盖象平生時将出
　必辭尊者軸輁軸也軸状如轉轔刻兩頭為軹輁状
　如長牀穿桯前後著金而闗軸焉大夫諸侯以上有
　四周謂之輴天子畫之以龍疏云朝廟之時從殯宫
　遷移于祖廟朝時用輁軸載之案士喪禮将殯云升
　棺用軸則遷于祖時亦升輁軸於階上載之挽柩而
　下輁状如牀軸其輪挽而行是以輪為轔轔輪也軸
　頭為軹刻軸使兩頭細穿入輁之兩髀前後二者皆
　然輁長如牀則有先後兩畔之木兩畔為孔著金釧
　於中前後兩畔皆然然後闗軸於其中言桯者以其
　木厚大可以容軸也　又案士朝廟用輁軸則大夫
　朝廟當用輴諸侯天子殯葬朝廟皆用輴矣阮氏圖
　云輁軸與輴長一丈二尺廣四尺士漆大夫以朱飾
　與
　　　　　　　　　　　　　　　　　　　　　
　案周禮巾車職云大喪飾遣車注云一曰鸞車用疏
　布為輤四面有障置於四隅後鄭云輤其盖也四面
　皆有障蔽以隱翳牢肉置於郭中之四隅疏云遣車
　謂将葬柩朝廟畢将行設遣奠竟取遣奠之牲臂臑
　折之為段用此車載之遣送亾者入壙也雜記云遣
　車視牢具言車多少各如所苞牲體之數也既夕禮
　云苞牲取下體盖遣奠所苞也士三箇前脛折取臂
　臑後脛折取骼是一牲取三體士少牢二牲則六體
　大夫已上用太牢牲九體分為十五段三段為一苞
　凡五苞諸侯分為二十一段凡七苞天子分為二十
　七段凡九苞所苞皆用左胖
　　　　　　　　　　　　　　　　　　　　　
　案陳氏祥道曰甲亦曰介曰函曰鎧經言甲不言鎧
　則古之甲以革為之後世乃用金耳甲之制腰以上
　為上旅腰以下為下旅革堅者札長故其屬少其次
　札短故其屬多(犀甲七屬兕甲六屬合甲五屬)札其葉也屬其續也
　㑹衆札謂之旅上旅為衣下旅為裳飾之以組衣之
　以櫜(卷置櫜中)在首曰胄在臂曰釬在頸曰錏鍛甲有組
　(以組飾之乃紟帶)有纓(縷繩甲不以組)楚有組甲(綴以組)有鮫革
　之甲叔孫之甲有幟(記識)吳有白裳素甲赤裳丹甲玄
　裳黑甲又有羌衣盖水犀之甲也其說詳矣但圖未
　分明故易之
　　　　　　　　　　　　　　　　　　　　　
　案孔氏穎逹曰說文曰胄兜鍪也經言甲胄秦始有
　鎧兜鍪之名盖古用革後以鐵為之陳氏祥道云魯
　人之胄綴以朱綫飾以貝文則古胄制盖亦類此
　　　　　　　　　　　　　　　　　　　　　
　案注云緌以旄牛尾為之綴于干首生時用太常有
　旒有緌此去其旒而徒用其緌異于生也
　　　　　　　　　　　　　　　　　　　　　
　案喪大記君飾棺黼翣二黻翣二畫翣二皆戴圭大
　夫士皆戴緌禮器曰天子八翣諸侯六翣大夫四翣
　鄭注喪大記引漢禮翣以木為筐廣三尺高二尺四
　寸方兩頭高衣以白布畫者畫雲氣其餘各如其象
　柄長五尺車行使人持之而從以障車既窆樹於壙
　中障柩天子八翣有龍翣二其戴皆加璧垂羽
　　　　　　　　　　　　　　　　　　　　　
　案棺用飾者孝子啓殯見棺猶見親身載飾而行遂
　以葬若存時居帷内而加飾也鄭氏既夕禮記注云
　載柩車周禮謂之蜃車雜記謂之團或作輇其車之
　􁅰状如床中央有轅前後出設前後輅􁅰上有四周
　下則前後有軸以輇為輪許叔重說有輻曰輪無幅
　曰輇賈疏云􁅰上有四周者此與輴車同云下有前
　後軸以輇為輪者此則與輴異盖輴無輪直有轉轔
　此則有輇輪而無輻也
欽定儀禮義疏卷四十四
欽定四庫全書
欽定儀禮義疏卷四十五(禮節圖一)
　士冠禮
　　　　　　　　　　　　　　　　　　　　　
右筮日圖

　案此一節朱子儀禮經傳通解以筮日為目其義己
　該楊復圖易之曰筮于廟門文雖繁而義未盡特依
　朱子易之　經首言主人即合衣冠面位言有司亦
　然示所重也今並依經詳之　經于主人之位言門
　東蓋近門故統于門也有司之位則曰西方而不言
　門則逺于門可知其位當在主人之西南圖作宰主
　人並列者非　有司見于經者宰一宗人一筮人一
　卦者一又經言旅占準以士喪禮占者三人之説則
　七有司不勝載也今以一有司槩之　饌筮與席所
　卦者于西塾經不言位據士喪禮卜日奠龜於西塾
　上南首有席楚焞置于燋在龜東此筮韇雖不可以
　首言要之設筮之位當如龜敖氏因下卦者在左説
　謂所卦者當在右變于筮時蓋據彼經陳設時燋在
　龜左筮時龜西首燋在其北則龜左而燋右是謂之
　變故于此經亦以變言之其説是也席在其後其亦
　變之義與　又彼經陳設時卜人及執燋席者在塾
　西將卜則卜人抱龜燋先以至卜所此筮當無不然
　以經無文闕之　經言布席于門中闑西閾外門中
　而曰闑西則是朱子所謂棖闑之閒非載眀棖闑閾
　無以見門中之節也　筮人言即席西面則當在席
　上西面卦者言在左則同面並立于席旅占不言席
　則席前東鄉不在席上也　筮人受命不言面圖作
　東面準特牲禮也其筮人書卦則本注説載之　宰
　自右少退贊命主人西面以北為右則贊當在主人
　之北少東　筮人東面受命初言進後言還及示卦
　不言進第言還則即在席上轉身向主人示之與受
　命時之位不同　宗人告事畢面向無文案宗人在
　有司中立于主人之西南吿必進鄉主人則東北面
　也
　　　　　　　　　　　　　　　　　　　　　
右宿賔圖

　案此上尚有戒賔筮賔二節戒賔文畧筮賔之儀與
　筮日等故不復贅此宿賔經第言賔主圖増入擯者
　本賈疏言之也擯東面告者賔在阼階下西面主位
　故鄉賔告之宿贊冠者儀與此同故附經説于末楊
　氏本無圖今補
　　　　　　　　　　　　　　　　　　　　　
右為期圖

　案此亦與筮日等惟増兄弟及擯者為異兄弟言少
　退宰無文亦少退可知請期東面準之筮人之受命
　也　吿事畢經不言宗人注本上經言宗人則東北
　面亦如之也　吿兄弟東南面告有司西南面案附
　經詳之　此據經及疏凡八節楊氏無圖今補

右陳服器及即位迎賔之圖

　案原圖陳服器即位為一圖迎賔加冠受醴見母送
　賔爲一圖未免錯雜今改陳服即位迎賔為一圖三
　加儀繁自為一圖受醴以下又為一圖分二為三庶
　幾閲者便焉　堂上兩序自北而南序之南端本有
　賔主站立之地儀禮升堂之位皆在此要知舍此之
　外亦不得謂之端也原圖賔立于西序端之東北蓋
　以經不言端也若主人立于東序端之西北則其地
　在堂上與經東序端義不符易之　經言兄弟立于
　洗東兄弟衆矣原圖兩兄弟無義可説又位于洗之
　東北而不在洗東今改一兄弟以槩之仍以兄北弟
　南存經文北上之義其位改正洗東　下經贊者洗
　于房中此陳服器無北洗闕也據昏禮注云北洗在
　北堂又云洗南北直室東隅則洗在房北階上西當
　室之東隅又據昏禮記言北堂北面盥則洗蓋南陳
　也　入大門賔主並曲而東直廟門又並曲而北凡
　二曲入廟賔曲而西主人曲而東直階並曲而北亦
　二曲據朱子門内東入廟有閤門則入閤門揖又二
　廟者有都宫門入門又揖當禰廟門曲而東揖又曲
　而北揖則又二曲二入門也(説詳聘禮圖)今據一廟圖之

注云將曲揖則先揖後曲也楊圖揖必相鄉于理

　為合從之　迎賔自大門至堂節繁而易混特準楊
　圖大射射者升降例以墨道貫之又入廟門三揖鄭
　注謂入門將右曲揖將北曲揖當碑揖案鄉射禮云
　衆賔皆入門左東面北上賔少進主人以賔三揖則
　三揖在門左少進之後不復有將左曲之揖則鄭説
　未盡合也今從敖氏繼公説入門左右少進一揖三
　分庭一在南揖一在北揖凡三揖(案説附經詳之)

右主人獻賔圖

　案賔主人降辭及對幷盥之節經不言面位以鄉飲
　酒禮準之則降辭及對皆賔階前東面主人階前西
　面盥時則賔在洗南北面主人則阼階東當序西面

蒲筵二其一已布于東序為冠席則房中尚有一

　筵故合尊脯醢並載之　經三加之節賔與贊之儀
　甚繁初加賔筵前坐一正纚一興一降受冠一進容
　一祝一坐一加冠一興一復位一凡十贊者坐櫛一
　設纚一卒一凡三再加並同其或言進不言容言加
　不言坐言復位不言興文省耳贊者如初惟設笄不
　設纚卒與卒紘為異三加並如初要之賔之十節各
　三贊者之三節亦各三惟冠弁等則當分别言之其
　冠者之節則出三即筵坐三興三適房三容二亦不
　可畧也　初加賔降一等執冠者升一等東面授賔
　注云中等相授據此則賔所降與執冠者所升二等
　之中似尚有一等階為授受之地故鄭以為中等相
　授也若然則下賔降二等當為初加授受之地賔降
　三等當為初加執冠者升一等之地是必降四等始
　下至地也乃三加注則又以降三等為至地兩説互
　易其何所適從與但據初加疏云天子之堂九尺九
　等為階諸侯宜七尺七等大夫五尺五等士三尺三
　等此本戴記禮器及考工記匠人文而推之者也又
　覲禮注云司儀為壇三成成重也三重者自下差之
　為三等而上有堂又覲禮經文言壇深四尺司儀注
　云壇三成深四尺則一尺一等疏云發地一尺上有
　三成為三尺總四尺也合諸説言之則三等之階本
　有四尺三尺之辨四尺者除堂及地自為三等蓋發
　地一尺為第一等又一尺為第二等又一尺為第三
　等三等之上又一尺始至堂上是所謂堂深四尺為
　三成也若堂階之常制自當以考工記匠人九尺九
　等之説差之則士階不過三尺而無四尺之制又階
　制以一尺一等為率則士之三尺三等除堂上與地
　亦不過二等階而謂之三等則仍合堂上及地言之
　故鄭以降三等為至地也蓋堂高三尺降一等則去
　地二尺降二等則去地一尺降三等則至地則合堂
　上為三等者此三尺三等必然之理也而初加注乃
　以為中等相授與降三等至地説自為矛盾者鄭豈
　誤以四尺三成之制强合之三尺三等之階乎抑亦
　讀注者之誤爾案注不言受而言授所謂授者自執
　冠者言之也則所謂中等當亦自執冠者言之蓋自
　降者言則自堂降一等爲第一等降二等為中等降
　三等至地為第三等自升者言則自地升一等為第
　一等升二等為中等升三等至堂為第三等今賔降
　一等之階在賔為第一等在執冠者則為中等執冠
　者身雖在第一等以不敢重勞賔故兩手奉冠就中
　等賔所立之階授之所謂中等相授其義不過如此
　若謂中閒又有一階為授受之地則授者于此而受
　者亦于此注應合授受並言之今言授不言受則所
　謂中等者特自執冠者言之而非又有一階在其中
　可知矣但兩階相逼為地無多兩人授受之閒未免
　過窄説經者不能無疑竊謂兩人若南北相鄉迓受
　窄或有之今授者東面受者西面中閒綽有餘地可
　以容其授受也　經三加畢徹皮弁冠櫛筵入于房
　則加皮弁必先去冠加爵弁必先去皮弁皮弁冠至
　三加後乃徹則去時暫置于席可知是席上有冠及
　皮弁也

右受醴見母送賔圖

　案記言醮于客位經言筵于户西則席當在户牖之
　閒原圖在牖前蓋本鄉飲酒禮注彼注又本鄉飲酒
　義坐賔于西北言之其實即户牖之閒耳　賔東面
　受醴贊者西面重冠事故迓受也凡室南有牖及户
　房亦有户則室房牖户每圖皆應注明序端亦然
　經賔筵前北面蓋授醴時脯醢未設所謂筵前即設
　脯醢處也圖既載脯醢故列之脯醢之南蓋亦筵前
　也　經冠者初祭脯醢次祭醴皆在筵啐在筵末拜
　則降筵其升降之方經無眀文據鄉飲酒禮賔升席
　自西方彼注以為降亦自席西從之　經言冠者啐
　醴降筵拜即言冠者奠觶于薦東降筵北面坐取脯
　兩言降則既拜又升筵奠觶乃降而取脯昏禮婦奠
　于薦東注所謂升席奠之是也升席則應向南奠之

冠子時母應入廟經言東壁者婦人位北堂時以

　贊者與饌設俱在北堂故母在東壁蓋北階之東東
　夾之東北也堂四面皆有壁其閒可通往來故冠者
　由東堂下見之鄭以為出闈門者誤(案説附經詳之)
　　　　　　　　　　　　　　　　　　　　　
右醮用酒圖

　案醮禮與上醴禮雖小異大同然經有眀文者則當
　依經圖之經言尊于房户之閒兩甒有禁玄酒在西
　加勺南枋洗有篚在西原圖第載玄酒二字于房户
　閒禁勺並闕今補者二　經賔降取爵于篚辭降如
　初卒洗升酌冠者拜受賔答拜凡八節原圖第載取
　爵一節今補其七　經冠者升筵坐左執爵右祭脯
　醢祭酒興筵末坐啐酒降筵拜賔答拜冠者奠爵于
　薦東立于筵西徹薦爵筵尊不徹凡十二節原圖並
　闕今補　經再醮攝酒其他如初三醮有乾肉折俎
　嚌之其他如初北面取脯見于母三醮雖不言攝酒
　然經言如初又下若殺再醮三醮皆攝酒則此三醮
　亦攝酒可知合而言之為節凡八原圖第言脯醢及
　再醮攝酒三醮折俎三者而已今補其五
　　　　　　　　　　　　　　　　　　　　　
右孤子冠圖

　案經言拜揖讓如冠主據正冠主人惟有兩再拜一
　迎賔所謂主人出門左西面再拜是也一送賔所謂
　主人送于外門外再拜是也其揖則迎賔至廟門揖
　入門又三揖賔卒盥升又一揖凡五揖其讓則至于
　階讓者三合卒盥凡四讓要之無有當臬而拜揖讓
　者楊圖拜揖讓如冠主六字載之當臬之處誤也
　上正冠時經言主人之贊者筵于東序少北西面蓋
　視主人常位為少北其去房户尚逺也楊圖逼近房
　户亦誤　正冠在阼孤子當與正冠同據經言禮于
　阼其易席與否雖無文可考要之禮席即當冠席之
　處未必二席並設也楊圖二席一載冠于阼一載禮
　于阼二席並設以次而西亦誤並易之　楊圖本分
　孤子庶子為二圖但庶子文畧何必别為一圖今合
　為一

右納采問名之圖

　案大門外迎賔入有每門每曲之揖入廟門有入門
　左右少進及三分庭一在南一在北之揖其節見士
　冠禮此不再贅　禮重迓受授于楹閒南面則賔南
　面授主人主人北面迓受矣但禮惟以君命授人則
　南面餘南北迓受則授者皆北面受者皆南面以别
　之此所謂授于楹閒南面者蓋謂賔授于楹閒主人
　則南面受之耳鄭注以並受為説究之並受輕于迓
　受豈有納采重禮而反從禮之輕者乎今依敖氏説
　易之
　　　　　　　　　　　　　　　　　　　　　
右醴賔圖

　案揖讓如初蓋即入門左右三揖至階三讓之謂前
　圖詳之　贊者出房不言面注以為南面則主人當
　北面注所謂迎受也筵前送醴亦迓受經言主人西
　北面而賔之東南面無文可知　儀禮之例受授在
　筵前拜必在階上而不在席楊圖受醴拜三字載之
　席上誤
　　　　　　　　　　　　　　　　　　　　　
右納徵禮圖

　案賔主南北授受上納采圖詳之賔當阿致命主人
　阼階北面再拜此無文圖之者準納采經文也　一
　受皮者自東折而西當執皮者之左又折而北既受
　皮又自北折而東乃折而北此玉藻注所謂曲行宜
　方折還中矩之謂也其自南來北面受皮後乃轉而
　南此跬步之閒當反行反行者宜圜此玉藻所謂周
　還中規也楊圖甚舛易之
　　　　　　　　　　　　　　　　　　　　　
右壻家陳鼎及器圖

　案經言陳三鼎于寢門外東方北面北上又言大羮
　湇在爨而不言設爨之所據特牲禮陳鼎于門外北
　面亨于門外東方西面羮飪實鼎陳于門外如初又
　據少牢禮亨于門東鑊在爨西鼎又在鑊西以準此
　經爨當在鼎東西面經言三鼎北上則豚鼎最北魚
　鼎次之腊鼎又次之也　下夫婦入室媵御沃盥此
　當並在北洗(説附經詳之)據下記云婦洗在北堂(説詳士冠)則
　此經陳器當有北洗以為媵御沃盥之具經不言洗
　闕之篚在東南陳説見特牲　豆敦饌于房中而不
　言面鄉據士冠禮脯醢在房中西墉下南上特牲禮
　豆籩在東房南上則此六豆四敦亦在西墉下南上
　醢醬餘則以次而北直北洗也　經言尊于室中北
　墉下而未詳墉下何所據下夫婦入室後饌設並在
　奥婦席在東婦立于尊西南面當近于席則尊在婦
　席之東北據士虞禮尊在北墉下當户彼經神席在
　奥故逺尊于室之東北此饌設在奥尊位當亦如之
　以酌者之往來便也

右親迎禮圖

　案經言壻出主人不降送記言父送女命之要之主
　人不降壻出且然送女可知記所謂送蓋違其位少
　進但與母戒諸西階畧異耳　壻奠鴈疏引何休説
　云周人逆于户又云迎于房者親親之義也案奠或
　于門或于庭授幣受幣則堂中居多惟聘禮受玉在
　中堂與東楹之閒授覿幣則當東楹賔問卿卿受幣
　亦在堂中之西堂上賔主處中彼賔踰堂中而東主
　人踰堂中而西則重禮也昏為宗祀所係故重其事
　如此圖依疏説載之　楊圖婦車在廟門外據下壻
　俟于門外(注謂大門外)婦至主人揖婦以入及寢門揖入
　則婦下車在大門外登車不在廟門外眀矣易之

右夫婦即席圖

　案經言媵御沃盥交注謂媵女從者御壻從者媵沃
　壻盥于南洗御沃婦盥于北洗又云媵御交道其志
　其説未合據經第言媵御無壻及婦之文則此為媵
　御自相交沃其義甚眀況婦人不下堂下舅洗于南
　洗姑洗于北洗其眀証也媵為女從者豈有沃盥于
　南洗之理敖氏謂媵御自相沃皆于北洗是也從之

下脱服後言燭出則夫婦入室時燭入可知但經

　無文闕之　贊者洗舉者盥皆東面于洗西準士冠
　贊者之禮蓋辟賔主不南北面也　室中之饌豆籩
　等皆重惟三俎不重則同牢者亦合俎經文本甚眀
　也合俎則兩席相對俎豆在中其閒不能容人贊者
　僅可往來于婦席之東可知楊圖以意分為六俎夫
　婦各三夫西婦東兩席之閒相去甚逺與同牢之義
　大不相侔誤也今依經文載之贊者酌酒往來並在
　婦東婦席上之節皆與壻同惟壻拜東面婦拜南面
　為異其贊者贊壻則饌南西面贊婦則饌北東面其
　説並附經文詳之
　　　　　　　　　　　　　　　　　　　　　
右徹饌成禮圖

　案經言徹于房如設于室又言媵餕主人之餘御餕
　婦餘則媵位亦如壻東面御如婦西面也脱服當于
　隱處則在北可知兩衽南首所謂居必南首也門外
　之侍媵御所共經第言媵或主人居恒有常節不必
　有户外之侍與今依經載之
　　　　　　　　　　　　　　　　　　　　　
右婦見舅姑及醴婦圖

　案婦見舅姑當俟于寢門外之東西面升自西階則
　與昏時初至同蓋至饗婦後婦始降自阼階也升自
　西則入門亦由臬西矣諸父兄弟姊妹則本雜記言
　之蓋見諸父于寢其儀與此等特少殺耳至兄弟姊
　妹即于此見之不必特見此記所謂是見已也尊席
　薦皆在房其次則準之士冠禮
　　　　　　　　　　　　　　　　　　　　　
右婦饋舅姑圖

　案經舅姑入于室語蓋醴婦之末事亦以起下之婦
　饋也故兩圖並載之舅姑共席于奥注説也上贊者
　贊壻饌南西面贊婦饌北東面但彼經婦席在東西
　面此姑席在西東面則婦亦當饌南西面但舅姑既
　共席則俎豆亦連比設之其閒不能容人故移饌北
　西面載之　酒尊在北墉下當户準取女禮也　婦
　于舅姑各一酳則當有二酌姑酳婦又當有一酌皆
　于内尊又姑酳媵御各當酌皆于外尊經文省耳補
　之
　　　　　　　　　　　　　　　　　　　　　

右舅姑饗婦一獻圖

　案鄭注云舅獻姑薦賈疏云舅獻姑酬共成一獻下
　記亦云姑薦又云婦酢舅更爵自薦則一饗而獻酢
　酬之節皆備也據鄉飲酒禮獻賔席前西北面酬則
　席前北面賔酢主人則席前東南面薦脯醢此經第
　言一獻至所謂酬者考之于禮主人酬賔則奠于薦
　右鄉飲酒禮主人奠觶于薦西是也賔及主人拜送
　後賔乃奠于薦左彼經所謂賔北面奠觶于薦東是
　也此經奠酬當亦合姑與婦言姑奠在右婦奠在左
　也酢則當有舅席如婦見時所設婦東南面送爵于
　舅姑酬則無酢故畧之至獻酢酬三節升降揖拜其
　儀甚繁又舅獻當酌于外尊婦酢姑酬當酌于内尊
　今並依經闕之
　　　　　　　　　　　　　　　　　　　　　
右三月奠菜圖

　案上婦饋則舅姑共席此廟中異席者疏謂此若上
　見舅姑本别席故不與常祭同也據上舅席阼階上
　西面此在奥東面神位姑席則南面者亦猶初見時
　房外位也但據祭統設同几則姑席亦應設几而右
　之省文耳今補　婦主宗事入廟當由臬東升自阼
　階此入及升皆在西者蓋舅姑存者饗後婦始降自
　阼階所謂授之室也今舅姑殁則無所授此三月廟
　見老醴于房蓋猶之質明之見而受醴于舅姑則雖
　無所授而已不啻其授之由是降自阼階可也若入
　廟之初則與質眀執笲入門等耳故從西而不從東
　　　　　　　　　　　　　　　　　　　　　

右壻見妻之父母圖

　案注謂壻見于寢而奠贄受贄並承入門言之則授
　受在寢門外據士相見禮疏云聘禮賔升堂授玉此
　不于堂故云下人君其説甚正乃楊氏圖載此記疏
　説謂當如聘禮升堂其説前後互異要當以前説為
　正故依士相見禮圖之主人醴以一獻之禮其節當
　同舅姑饗婦今僅依記文載之兩圖可互見為義也
　(奠酬説見上饗婦)
　士相見禮
　　　　　　　　　　　　　　　　　　　　　
右士相見受摯圖

　案士相見禮皆雜記相見之事儀節繁碎不可作圖
　故楊氏所載惟受摯一圖而已今仍之但改主賔南
　面為東西面及増主人拜送之節云
　鄉飲酒禮
　　　　　　　　　　　　　　　　　　　　　

右設席陳器之圖

　案賔在堂中户牖之閒此注以為牖前楊氏圖置席
　户牖閒是已但席在堂之西北隅則仍惑于東房西
　室説也易之　楊圖阼階東注云主人贊者西面北
　上西階西注云立者東面北上此並本記言之夫主
　人贊者固應即位于未事之先若所謂立者則指介
　及衆賔言時未迎賔惡得先有立者刪又記言薦脯
　出自左房而不言醢今東房有醢者以士冠等禮準
　之也又亨于堂東北則亦在夾室東北矣俎由東壁
　則近爨以便載也故亦列之夾東又經只言磬下奏
　陔注以為有鼓據周官金奏九夏則亦當有鐘鄭注
　第以鼓言非也今以磬為首在阼階之東由磬而鐘
　鑮而鼓鼙皆以次而西從敖氏繼公一肆説也　篚
　在尊南圖不逼近于尊者為篚北實爵地也

右主人迎賔圖

　案賔介入門之方經無眀文據玉藻兩君相見入門
　皆當棖闑之閒所謂中門也介至士介則由拂闑以
　次及于拂棖賔入不中門注謂稍東近闑鄉飲賔卑
　于主人當亦稍東近闑介次之衆賔則拂棖也又注
　言主人先入門而西面疏云至内霤是西面之節也
　又經言衆賔皆入門左北上鄉射賔少進主人與賔
　三揖至于階則賔入門而左至當階之處介衆賔即
　就東面北上之位以士冠禮鄭注三揖至于階三讓
　準之則此時賔已北曲止有當碑一揖而已經乃謂
　之三揖則賔少進時賔主發步後各三揖非如鄭説
　也説詳士冠禮

右三加圖

　案經言篚下注不加詁敖氏以篚南言之蓋篚南肆
　則南為下其説是也特從之以見主人不敢由便之
　意又注云賔進東行北面辭洗不知賔降西階前若
　由此東行則在洗及主人之北當南面辭不當云北
　面也今從敖氏賔少南東北面説以正之楊氏圖作
　主人南面對亦惑于鄭説耳今改西南面向賔又經
　言主人盥洗蓋既盥而將洗也下第言沃洗而不言
　盥其義可知矣圖分盥洗為二者以此又經言主人
　西北面而賔不言面圖作東南面者禮所謂迓受也
　又賔祭薦等皆席上行之拜則降席下倣此又牲脀
　于俎當以牲之上下為次此俎由肩而脊而脅其次
　也肺與骨體别故另列之廟中尊右故俎上西肺在
　北便于取也又記言薦出自左房俎由東壁自西階
　升二者獻賔介主人皆然要自此獻賔始特表而出
　之
　　　　　　　　　　　　　　　　　　　　　

右賔酢主人圖

　案經主人降不言位至辭洗賔對之下乃云主人復
　阼階東西面則當賔辭降及主人對時賔自適洗主
　人自即位阼階東矣故辭洗後云復位且可見辭洗
　時蓋違其位也又主人南面洗沃洗者位在洗西故
　西北面向主人此賔北面洗則沃洗者當西南面也
　經文畧補之又賔酢主人當在席前如獻禮經第言
　東南面今載之席前主人西北面亦迓受也又主人
　降席皆由南此言自席前適阼階上故注謂啐酒席
　末因自北方降其説是也從之又主人奠爵序端經
　不言面時主人在阼階上當以東面為便然賔在西
　階不當背也故從南面
　　　　　　　　　　　　　　　　　　　　　
右主人酬賔圖

　案上主人獻賔主人辭降賔辭洗此經初言主人辭
　降賔不辭洗後言主人降洗賔降辭如獻禮據疏云
　主人辭賔降又云主人為已洗爵是謂賔亦辭洗也
　則辭字蓋兼主賔言是所謂如獻禮也特並載之
　　　　　　　　　　　　　　　　　　　　　
右主人獻介圖

　案介自入門左至此尚在近門東面位此經只言主
　人以介揖讓升而不言其方故敖氏有主人降西面
　于門東之説也然則主人當向介而立介少東至堂
　塗當階處相向而揖及階乃相讓升也經無文補之
　取爵不東面嫌背介也
　　　　　　　　　　　　　　　　　　　　　
右介酢主人圖


右主人獻衆賓圖

　案主人西南面三拜衆賓其禮殺也殺則疑于階前
　遙禮之矣敖云主人少南近門而拜其説是也從之
　又經獻衆賔不言面敖氏以為西南面蓋尊在西階
　之東北實爵至西階上則西南面矣受爵北面不迓
　受準獻介之例也第云薦衆無俎也衆賔之長以下
　不言洗及實爵畧也
　　　　　　　　　　　　　　　　　　　　　
右一人舉觶為旅酬始圖

　案原圖此下有主人迎遵之節據經附載篇末而不
　在此今準朱子儀禮經傳通解例依經次移後

右樂賔獻工及笙圖

　案獻工及笙皆當實爵經第言獻工文畧也圖取爵
　上篚從記説也獻工及笙皆西南面從介及衆賔禮
　也
　　　　　　　　　　　　　　　　　　　　　
右立司正及奠觶圖

　案經第言階閒注本鄉射以為中庭者誤今依經載
　觶于階閒又經言主人降席又言側降注謂賔介不
　從則降階可知故載之階前又經司正初位無文據
　記主人之贊者西面北上則在阼階之東其主人降
　立司正之節以司正北面受命準之則辭許諾及拜
　俱當北面主人則南面也又記言司正既舉觶而薦
　諸其位經無文今並補

右旅酬之圖

　案經第言賔北面取觶今補賔降席者惟降故北面
　也又賔薦東之觶為主人所酬薦西之觶為舉觶者
　所奠薦東之觶不舉此言舉薦西之觶特補觶于薦
　東以眀之又經第言賔東南面授主人而不言主人
　所向今補主人西北面迓受也又主人西南面酬介
　朱子蓋準獻介禮言之今補介北面受觶亦以獻介
　禮為準與下酬衆賔皆不迓受也主人拜送于介之
　東則本朱子説載之介東南面酬衆賔則敖氏説也

經言受酬者自介右蓋指受介酬者言也又言衆

　受酬者受自左則指衆賔相酬言之原圖載衆受酬
　者于介左則混矣今増衆賔相酬四字于右以眀之
　　　　　　　　　　　　　　　　　　　　　
右二人舉觶為無算爵始圖

　案二人所奠觶賔在薦西介在薦南至所謂其所者
　敖氏以為賔奠少南則視薦西之奠為少南蓋在俎
　西也若然則介之所奠亦當在俎南故二奠各分列
　以眀之
　　　　　　　　　　　　　　　　　　　　　
右徹俎安燕圖

　案有司徹羞庶羞左之房中之羞右之此注以胾醢
　言則庶羞也故列之薦左又經第言無算爵而不詳
　其節别于鄉射禮詳之楊圖移鄉射儀節為無算爵
　圖于此至鄉射第載經文而圖則闕如似有未協今
　圖仍歸附鄉射

右主人迎遵獻遵圖

　案楊氏復曰獻遵一條經文差畧謂公升如賔禮則
　自拜至以後其禮當與賔同見前獻賔圖謂大夫如
　介禮則不拜洗不嚌肺不告㫖禮殺于賔㕘之獻介
　圖及鄉射禮可見其説是也今第依經文載之其改
　正楊氏圖者凡九又鄉射遵者入賔及衆賔皆降復
　初位注謂門内東面疏謂初入門左之位據迎賔時
　賔入門左少進賔立未定主人以賔三揖皆行則賔
　安得有初入門位況據上賔獻畢降位在西階之西
　所謂初位當指此言介衆賔隨賔以次而南亦不當
　復門左位也故載之階西又經第言賔介主人等降
　而無升及復位之文據鄉射遵者獻畢降立于賔南
　則降後俱未升皆虛席也故各加席字以眀之

右鄉射請射之圖

　案射必先飲飲禮立司正以上與鄉飲酒畧同諸禮
　節已見于彼經此特存其陳設而行禮則斷自請射
　其命納器比耦遷樂並入請射節者從朱子儀禮經
　傳通解之例也　經文衆弓倚于堂西蓋在堂西堂
　廉之下注所謂堂西廉是也　侯用布布幅廣二尺
　鄉侯侯中方一丈鵠居正中得三之一蓋方三尺三
　寸有竒中上下為躬各長二丈横設之廣二尺左右
　各出五尺躬上下為舌上舌長四丈亦横設之廣二
　尺左右各出躬一丈出者亦謂之个舌上下有繩維
　之曰綱各出舌尋下綱去地尺二寸侯兩旁樹木曰
　植籠綱以繫于植則有紐紐謂之縜圍寸鄉侯高一
　丈九尺二寸侯道五十弓乏參侯道居侯黨之一西
　五步今並就侯詳其大槩云　堂西蓋堂之西偏所
　謂西堂下也大射有次在東故三耦俟于次次西出
　故耦亦西面此無次射位則猶彼經之次堂西之位
　則猶彼經之次北也堂西當南出故耦亦南面大射
　西面北上尚右此南面東上乃尚左者大射之次與
　此經射位東西相鄉大射次中北上此經射位亦北
　上雖東西異面其北上則一堂西之位在未就射位
　之先與射位别則亦率其上射在左之常而已　射
　器俱在堂西司射初適堂西時射器猶未納而決遂
　弓矢已咸具于是則先時預設不與諸射器俱納可
　知下所搢扑當亦與弓矢俱在階西以經無文闕之
賔大夫及主人之弓矢以東西序言蓋在東西堂

　上倚于序也衆弓倚于堂西則西堂下倚堂亷故矢
　亦在亷稜之上也　司正位于中庭此為司馬尚未
　即司射南之位則猶在中庭也故就中庭載之其命
　張侯及倚旌記謂其在階前要之獲者及弟子俱在
　西方則亦西階前西面命之也　上言縣于洗東北
　鄭注第以磬言敖氏據下賔出奏陔謂鐘鼓鑮俱有
　磬在北鼓在南畧如大射之陳其説是也從之其工
　遷之位則在縣西也
　　　　　　　　　　　　　　　　　　　　　

右司射誘射之圖

　案誘射之先有司射命三耦取弓矢有司授弓矢三
　耦就射位司射先立于所設中之西南東面三耦由
　司射之西立于其西南司射又東面立于三耦之北
　蓋司射本位在三耦之東北至是將誘射故就射位
　立于三耦之北及射畢搢扑反位則反于本位不復
　向射位兩位蓋自有别也時未設中而曰所設中之
　西南楊氏所謂立于將設中處之西南也據下設楅
　在中庭南當洗又設中南當楅西當西序則三者南
　北之節並同司射在中之西南則亦東北當洗也
　升射階下三揖堂上三揖卒射揖如升射則前所揖
　處皆揖上下亦各三揖也今依經以揖如升射語槩
　之

右三耦再射釋獲之圖

　案經第言司馬命獲者而未詳其所據記命負侯者
　由其位賈疏云司馬自在已位遙命之敖氏以位為
　觶南之位則猶是司正位蓋以其尚未即司射南之
　位也又謂此與前二命皆未離其位又據記云司馬
　階前命張侯遂命倚旌則前二命並在西階前西面
　(説見前)此獨言由其位是則敖氏所謂未離其位也據
　上司正位中庭北面此獲者在西則當側首西顧遙
　命之其面雖異而位則猶在中庭也下升堂命去侯
　則又不同矣　上射先升三等下射從之中等注以
　中等為閒則閒一等如上射升至第三等下射始升
　至第一等也曰先曰從則接踵而升不分左右故上
　射升堂少左賈疏以為下射升階也蓋自揖進並行
　至此則先後升階而不並行故既升之後經又以並
　行眀之　司馬之位尚在中庭其適堂西亦由中庭
　往也又上納射器不言司馬之弓此乃執弓于堂西
　則其弓亦在衆弓矢中可知以經無文並闕之
　　　　　　　　　　　　　　　　　　　　　
右上耦次耦升降相左圖

　案卒射堂上亦並行至當階然後下射少右從上射
　之後既降階乃復並行反位此經堂上不言並行省
　文耳補之　堂上並行下射在左及從降之後上射
　乃左南行左在東西行左在南射位東面北上上射
　在北便于反位今不北而南者敖氏所謂尚有堂西
　釋弓等事而未即反射位故也　降者南行以東為
　左升者北行以西為左今交于階前而經謂之相左
　則升者當在降者之東降者當在升者之西各相為
　左也相揖必相鄉則升者西面揖降者東面揖與

右設楅請射作射比耦之圖

　案司射先升告卒射于賔乃降自西階司馬方升南
　北相值經曰相左則司馬在東司射在西也　先命
　取矢後命設楅者蓋楅自堂西一設即是矢則合三
　耦及誘射者總二十有八須一一取之不能促致故
　必先命之使二事並舉于一時及設楅後又釋弓堂
　西襲而反位弟子乃得取矢加楅遂進撫而乗之庶
　幾禮成于敏焉其獲者負侯本為弟子取矢而設鄭
　注所謂以旌指教之是也若北面負侯侯在其背何
　能指之以旌意必轉而鄉侯始可指示之又命取矢
　不言弟子應諾者可知也以經無文並闕之　弟子
　方委矢于楅及不備又必升堂西南面命之者據下
　云弟子自西方應諾則委矢後弟子已西返故也
　　　　　　　　　　　　　　　　　　　　　

右三耦拾取矢進退相左圖

　案升射階下三揖堂上三揖此拾取矢不升故止以
　階下三揖準之楅矢南鄉北面及楅取之便矣乃面
　别東西節有進退者所謂威儀多也經第言東西面
　敖氏謂楅南取之則東面者西進西面者東進當矢
　始轉而北面既取又左還反于東西面之位也從之

既拾取乗矢左還者三初言左還南面既言左還

　北面其説本眀至搢三挾一之後又言左還上射于
　右注疏以西面言則又由南面轉而西面當射位之
　處也此下乃言與進者相左則東西相值于近射位
　之地與上階前相左之節又别矣　左還南面揖之
　下言少進則似南進矣敖氏謂東西行而相近者據
　下言當楅南若南進則何有于當楅乎惟東西行故
　少進即當之也皆左還北面下據大射有揖字此亦
　宜然補之　此及大射俱言當楅南鄭注以大射楅
　南為曏及楅之位以此經楅南為曏當楅之位彼此
　互異誰適之從敖氏則以為皆曏及楅之位者蓋進
　時三揖退亦如之初東西面將左還揖當楅南又揖
　惟當楅南為曏及楅之位故得合曏當楅之位之揖
　而為三也若以當楅南為曏當楅之位則缺及楅一
　揖矣是不可信

右上耦升去侯及初射之圖

　案初射司馬命去侯有適堂西袒執弓出于司射之
　南升自西階鉤楹由上射之後西南面立于物閒南
　揚弓命去侯然後出于下射之南還其後降自西階
　由司射之南適堂西釋弓襲反位諸節獲者有執旌
　許諾聲不絶以至于乏坐東面偃旌興而俟諸節此
　經俱未之詳又上作射揖升並云如初此并無如初
　之文要之皆如初也今第存初射時司馬所經墨道
　以眀之餘從其畧　司射去扑搢扑皆在西階之西
　此不于階西者敖氏所謂先去扑乃進與司馬交于
　階前則去扑當于西方而不于階下也今如其説存
　之以示禮之變云　司射升請釋獲經不言其所以
　初請射于賔準之則西階上北面也不告主人文省
　耳　司射初立于所設中之東不即此命設中必轉
　而北面乃命之者以釋獲及中並在堂西惟北面乃
　得相望命之也又敖氏謂命後仍西面視之者蓋中
　東面西面視之庶便于指示耳大射禮以弓為畢此
　經無文辟君禮也　釋獲者位經無眀文據下經司
　射獻釋獲者于位少南注云不當其位辟中蓋位在
　中西東面故注以不當位為辟中也
　　　　　　　　　　　　　　　　　　　　　
右大夫與其耦射圖

　案衆射者升降皆由司馬之南惟賔主人第言階而
　無司馬之南之文則升降皆近于堂與衆别也據上
　賔主卒射降釋弓説決拾襲之後乃言反位升敖繼
　公云反位升者反位而後升也位者主人階東賔階
　西當序之位反立于此蓋相待而升則從階下升堂
　可知大夫尊與賔主等一升一降乃由司馬之南者
　蓋就其耦于射位不得不與衆射者同至釋弓堂西
　其耦已止則大夫自當徑至階下如賔主之禮不必
　由司馬之南也原圖極眀從之　大夫弓矢在堂上
　倚于序此執搢挾乃在西堂下者敖氏謂亦有司授
　之于堂西亦也者謂賔主人有司自東西堂上授之
　故知大夫亦然也以經無文故從其畧
　　　　　　　　　　　　　　　　　　　　　
右再射視算圖

　案釋獲者位在中西東面其先數右獲也鄭注謂少
　南就右獲其自前適左也注又云少北就左獲則視
　算之位有二合本位而三矣故載三釋獲者位以眀
　之　記箭籌八十則左右各應四十又經言不貫不
　釋其不釋者則委之所謂若有餘算則反委之則所
　釋左右算各不足四十之數眀矣原圖右算二十純
　左算十純者三則右已足四十算左且六十算加以
　餘純及奇則為算甚多不特混合所委餘算並數之
　且有溢于八十算之外者誤矣況經所謂一純以取
　實于左手十純則縮而委之者當併十純總委之若
　又分純為十則當云每純異之不應曰每委異之也
　今照經文載之

右飲不勝者之圖

　案弟子設豐經不言面位據大射禮司宫士奉豐由
　西階升北面坐設于西楹西則此亦北面設之也
　勝者之弟子既酌奠降經云袒執弓反位據下經司
　射命三耦及衆賔始有勝者皆袒決遂執張弓之説
　此烏得先袒而執弓況射禮凡射者皆袒決遂無袒
　而不決遂且執弓者惟司馬升堂則袒執弓勝者之
　弟子又烏得而有此敖氏以三字為衍文是也今圖
　依經文而附是説以正之
　　　　　　　　　　　　　　　　　　　　　

右獻獲者及釋獲者圖

　案此經獻者為司馬司射受獻為獲者及釋獲者獲
　者位八負侯也右个也左个也侯中也左个之西北
　三步也薦右也乏也再負侯也乏南也八者以負侯
　始亦以負侯終釋獲者之位五中西本位也少南就
　其薦也薦右也司射之西也辟薦少西也五者雖視
　獲者為少殺然俱不可不細别之又經司馬西面拜
　送爵其獻也敖氏則以為西南面是獻與拜送不同
　面也經又言司射北面拜送爵其獻也敖氏則以為
　西北面是獻與拜亦不同也其獲者負侯北面釋獲
　者中西東面則拜受皆如其面至司馬司射兩受爵
　經皆不言其方據鄭注謂獲者立飲薦右近司馬于
　是司馬北面則亦北面受爵可知釋獲者卒爵在司
　射之西北面則亦北面並受也其薦俎之設常法薦
　在内俎在外獲者位北面則薦南而俎北釋獲者位
　東面則薦西而俎東其内外蓋以受獻者為主也及
　左右个及中之設所主又在侯侯亦北面故薦南俎
　北與獻獲者同既而設于左个西北獲者東面故薦
　俎之設亦如之終之設于乏南又薦北而俎東南者
　乏南鄉故也又侯兩旁本有植木今欲眀左右个之
　儀故闕之
　　　　　　　　　　　　　　　　　　　　　
右大夫與其耦拾取矢圖

　案取矢以上經固以如三耦説該之矣迨既取矢據
　三耦當有南面揖少進當楅之文經第言北面搢三
　挾一个揖退而已其為省文可知今姑依經文闕之

揖退之後即言耦反位大夫遂適序西序西者堂

　西也曰耦反位則大夫不反位可知曰大夫適序西
　則耦不適序西又可知不適序西而謂之反位則所
　謂位者蓋射位也反射位者必取道于司馬之南上
　經大夫與其耦射其可證者此大夫獨適序西則揖
　退之後耦自南行轉西以反位大夫則自轉而西行
　北折至堂西今依經畧之其由堂西升階上大夫與
　其耦射圖已詳其説故仍存之至此經凡釋弓矢必
　有有司受之今並如經文從其畧云
　　　　　　　　　　　　　　　　　　　　　
右三射以樂樂賔圖

　案上經第言笙立于縣中此在鐘磬之閒者以笙鐘
　笙磬節相應也工堂前三笴故位亦近焉此亦有瑟
　以經無文闕之　經言司射去扑襲升據此經凡司
　射升堂惟去扑而已其袒決遂如故未聞變袒而為
　襲也鄭康成疑襲為衍文是也從之　大射司射東
　面命樂正樂正應曰諾此經不言諾其諾可知據鄭
　注謂樂正猶北面不還蓋上遷樂時樂正立于工南
　北面至是聞命許諾位猶未變與大射同也　上司
　射命射經言西階東此又以階閒言之據上階東命
　之蓋與上射相對也故上射以揖答之而下射不揖
　若云階閒則合上下射兼命之矣不應惟上射獨揖
　也則所謂階閒者蓋階閒少西亦得為階閒耳(説附經詳)
　(之)
　　　　　　　　　　　　　　　　　　　　　
右無算爵圖

　案楊氏此圖本在鄉飲酒禮但彼經第言無算爵而
　儀節無文楊特移此經經文及注説以入彼經于彼
　為贅于此為闕故為改正移附于此　經言無算是
　不可以數言也楊以一二三四等字貫之則有算矣
　刪之　經言使二人舉觶未詳使之者敖氏謂司正
　使之是也司正位中庭今即其位補之又二人所舉
　即前奠于賔與大夫薦西之觶舉此二觶以發之後
　之交錯以辯皆其所舉可知矣乃賔大夫則言取而
　不言舉其舉可知也故由賔與大夫以下俱詳載之

所舉二爵故用二人則賔大夫之觶各一人舉之

　可知矣圖仍云二人者以經無一人之文故也　堂
　上坐而行爵經云賔觶以之主人注云實主人之觶
　以之次賔實賔長之觶以之次大夫曰實曰以則皆
　執觶者為之矣大夫之觶長受雖不言以亦二人以
　之可知至旅在下者于西階上卒受者既奠爵于篚
　始云執觶者洗酌反奠于賔與大夫則堂下相酬皆
　自酌也故分别載之　經言賔觶以之主人大夫之
　觶長受楊改作大夫之觶以之介不知此經本無介
　也今依經易之　原圖三賔長蓋本衆賔長之三人
　言之若五大夫未免牽合相配今以三賔該之其五
　大夫則刪其四仍依注增一次大夫
欽定儀禮義疏卷四十五
欽定四庫全書
欽定儀禮義疏卷四十六(禮節圖二)
　燕禮
　　　　　　　　　　　　　　　　　　　　　
右燕禮次第總圖


右陳饌器及即位之圖

　案儀禮具饌或在房或在東西堂下或在門外東西
　經俱分别言之如云薦脯出自左房又云亨于堂東
　北又云視爨西堂下又云亨于門外東方側亨于廟
　門外之右皆是也此經明言寢東而不言門及堂則
　在寢外東壁之東可知(楊圖在東堂誤)又諸侯大寢本具軒
　縣爲燕新之則階間一面磬與鐘鼓皆應具在但據
　下記有若射之文則辟射位如大射可知故並依大
　射載之又鄉射記幂用綌若錫賓至徹之則實尊時
　即覆以幂矣圖内幂在尊上者以此圜壺北面則大
　射文也(楊圖無幂及豐)又諸侯之階應七等原圖三等階易
　之(下並同)射人告具及射人請賓膳宰請羞于諸公卿
　經不言面位今皆北面者以小臣請執幂爲準也其
　命賓東面南顧則本注說載之又大夫初在門右少
　進則視入門之位爲少北賓初在大夫中聞命少進
　禮辭則視前少進之位又北矣蓋由南漸北凡三易
　位也(楊圖闕今補)門外賓位當在門西若卿大夫應入門
　右則未入時在門東可知又注以納爲引而入則納
　者當先傳命于門外納賓者當西面鄉賓納卿大夫
　者當東面鄉卿大夫入則少先于賓卿大夫也原圖
　兩納者皆西面鄉賓誤

右主人獻賓之圖

　案賓位堂中經傳或言户西或言牖前要之皆戸牖
　之間也此經言戸西楊氏圖載之牖前誤易之又賓
　少進辭洗經不言其方據鄉飲酒禮賓進東北面辭
　洗則遥當洗南矣此賓少進則又與彼經異也又此
　及降盥賓凡兩對似當與辭洗同鄉主人故並載少
　進之下又卒洗卒盥俱言賓揖而不言主人要之主
　人亦揖也補之又主人筵前獻賓敖氏繼公以爲西
　北面蓋尊在筵之東南自尊所來應西北鄉禮重迓
　受故賓面東南又俎皆横設而上體向西尊右也凡
　設俎之法皆然又賓拜俱在西階上拜告㫖獨在筵
　西者以承上降席來又下始言西階上則告㫖之拜
　不在階上也
　　　　　　　　　　　　　　　　　　　　　
右賓酢主人圖

　案賓兩辭降一對及主人辭洗經不言面以主人東
　面對準之則主皆東面賓皆西面且皆少進也主西
　階西東面少進則注依大射禮言之又卒洗不言主
　人揖賓盥辭降不言主人對其揖與對可知今並補
　又經言主人北面受爵而不言賓準之迓受禮則賓
　當南面又主人奠爵在篚南南蓋篚下也爵皆于此
　奠之序内入堂深東面鄉公從敖氏說也
　　　　　　　　　　　　　　　　　　　　　
右主人獻公及自酢圖

　案賓主獻酢皆降席此主人獻公公不言降則拜于
　席上燕義所謂席上西面特立莫敢適之義也(案詳經文)
　(下)薦脯醢由左房依注以大射禮言東面奠爵說附
　經詳之
　　　　　　　　　　　　　　　　　　　　　
右主人酬賓圖

　案上陳設瓦大方壺玄酒俱在南則酌膳者當就瓦
　大之北尊酌散者當就方壺之北尊其酌于南尊及
　在兩尊之間者誤　辭降辭洗經不言面此主人酬
　賓當以獻禮準之故主面西北賓面西南其主人筵
　前北面則敖氏本鄉飲酒酬賓之禮言也主人北面
　則賓南面迓受可知　主人復位經不言其方據下
　胥薦主人于洗北似洗北蓋其位也然經明言復則
　其初位矣入門時未聞有洗北之位考周禮膳夫上
　士前入門士在西方東面復位當指此言(膳夫上士案詳經文)
　(下)

右下大夫二人媵爵圖

　案大夫位在門右北面敖氏繼公謂作者南面從之
　公席上拜準上獻公禮也至酌膳實觚二節注及敖
　說俱詳今就其說推之據經四言序進其兩序進在
　洗南者不必言矣至堂上之節據經酌散者升階即
　言序進實觚者既酌始言序進則酌散者之序進在
　階上始發步而未酌散之先實觚者之序進則在既
　實觚將往奠薦南之際蓋酌散者既升階即序長少
　爲先後長者先進少者待于階上長者既東面酌散
　乃退由其右西面還視其初進酌之道爲少南其初
　進酌之道則在其北也後者當先者既酌而退之時
　即循先者初進酌之道而進當西楹之北轉而東行
　乃與退者東西相値退者西面以北爲右進者東面
　以南爲右彼此相爲右所謂交也然後先者待後者
　反而並降焉酌散者之序進相交者如此實觚者升
　階即東西並行當尊乃轉而東行及尊並實觚然後
　序進後者待于尊所先者由方壺之西轉方壺之北
　又轉而南當公席乃東面奠于薦南既奠亦退從其
　右由西面而北而西還及方壺之北即東楹之北視
　初進奠觚之道亦爲少南而初進奠觚之道亦在其
　北後者當先者既奠而退時亦從尊所循先者初進
　奠觚之道而進轉及方壺之北亦與退者東西相值
　而彼此相爲右與酌散者同及階上待後者並降而
　拜送實觚者之序進相交又如此合而計之其進退
　先後凡四道其道易混故别以墨道仍加注以明之
　　　　　　　　　　　　　　　　　　　　　
右公爲賓舉旅圖

　案公酬賓鄭謂就其階敖氏謂即在席上今據經公
　無降席之文則敖說是也(案詳經丈下)小臣以公命辭賓
　不于阼階下遥辭之乃至西階東且西面者準上命
　執幂者必就其西方之位又聘禮賓在東則使者東
　面致命此經賓在西故西面　其獻酬于西階上皆
　西北面此敖氏說則受者亦當東北面迓受也　鄭
　謂賓受虛爵在西階敖氏以爲席前蓋經明言進則
　非西階可知受爵在公席南者以上主人受爵爲準
　也　賓既酬大夫則就位敖氏本鄉飲酒禮言之也
　　　　　　　　　　　　　　　　　　　　　

右主人獻孤卿圖

　案燕以尊賓爲節故席于中堂卿雖貴于賓而不敢
　以尊干正禮故後賓而獻而位于賓東賓東即鄉飲
　酒禮所謂尊東蓋遵者之位也彼尊在房戸間故以
　尊爲節而謂之尊東此房户間無尊故以賓爲節而
　謂之賓東其實在房戸之西室户之東耳要之各尊
　其尊不相統也原圖席賓牖前而席卿于户牖之間
　誤易之　布席徹席者須在席之上下爲之乃便于
　卷布今司宮席卿西面從上布之也(楊圖司宮南鄉誤)卿辭
　重席當在將就席之先則北面近席時也(楊圖卿南面誤)敖
　氏云拜送不言卿可知今闕之獻于西階上說見前
　小臣升卿西面就其位亦以致命禮準之也
　　　　　　　　　　　　　　　　　　　　　
右主人獻大夫圖

　　　　　　　　　　　　　　　　　　　　　

右司正中庭奠觶圖

　案經言安公卿大夫而不言賓諾亦言公卿大夫而
　不言賓要之賓重于卿大夫舉輕則重者可知况賓
　本亦大夫乎以經無文闕之　注疏司正辟君說敖
　氏極辨其非所謂變于堂上升席降席之儀及東行
　者其說是也但古人行步轉折必中矩此不方折者
　據玉藻周還中規折還中矩注云反行宜圜曲行宜
　方孔疏以從北鄉南從南鄉北爲反行從北南行折
　而東鄉爲曲行此南北往來是反行宜圜也
　　　　　　　　　　　　　　　　　　　　　
右主人獻士及祝史圖

　案獻士而薦及祝史小臣以其俱在士列既得獻乃
　並薦之也士不言就其位薦者士已變位于東也則
　凡言就其位者皆不變位者也士旅食者亦不變位
　而不言其位者以上蒙就旅食之尊之文言就其尊
　則就其位可知瓦大方壺東鄉酌者則東鄉而不西
　鄉此圜壺北鄉注以為北鄉酌蓋準之堂上以立言
　也今南鄉酌者以其禮畧主人自北來既南鄉就其
　尊則亦南鄉酌之而已與堂上對君之節不同也獻
　者西鄉上圖說詳之

右賓媵觚公爲士舉旅之圖

　案媵觚于無算爵之先其禮已殺乃賓必下拜公且
　降一等辭之者尊賓也尊賓則三答拜俱應降席而
　經無明文則禮之漸殺可知據下受公賜者亦就其
　席坐行之此殺禮之明證也故公仍拜于席上如初
　至受者就席未詳其人要之不外卿及大夫耳據經
　卒受者爲大夫則焉知此受者之非卿但無文可據
　故假卿席以明之　鄉飲酒禮受酬者自介右衆受
　酬者受自左此經士受酬與衆等則受自左也故右
　大夫執爵者序端蓋待事處司正其準也
　　　　　　　　　　　　　　　　　　　　　
右無算爵圖

　案此圖公亦拜于席(說詳前)公所賜諸節亦借卿席以
　明之執散者亦酌膳從敖氏說也卒受者經未詳其
　人據下言大夫故以爲大夫之節

右大射請射之圖

　案楊圖目是圖曰大射禮而所載燕禮諸節脫漏尚
　多大射之節惟有三侯及乏而已今以請射字易之
　又據朱子儀禮經傳通解自適次至命三耦取弓矢
　于次皆入請射節内故合爲一圖　三侯疊張大侯
　最南干侯最北參侯間其中大侯髙四丈八尺五寸
　少半寸參侯髙三丈二尺五寸少半寸干侯髙一丈
　九尺二寸與鄉侯同蓋合侯中及上下躬舌并下綱
　去地之數爲高卑之數注已詳之要之大侯見鵠于
　參者以大侯鵠下得侯中六尺(大侯中方丈八尺鵠上下及鵠各得三之)
　(一則鵠下尚得中六尺也)下躬及舌各二尺下綱去地二丈二尺
　五寸少半寸則鵠下總高三丈二尺五寸少半寸齊
　干參侯之上綱故得見鵠于參也參侯鵠下得侯中
　四尺六寸六分有竒(參侯中方一丈四尺鵠上下及鵠各得四尺六寸六分有奇)
　下躬及舌各二尺下綱去地一丈五寸少半寸齊于
　干侯之上綱故得見鵠于干也注義本明無事多贅
　若大侯上舌長七丈二尺下舌長五丈四尺殺于上
　舌一丈八尺兩植漸殺而下當鵠之處約長六丈餘
　其旁出于參侯上舌之外者左右約各五六尺參侯
　上舌長五丈六尺下舌長四丈二尺殺于上舌丈四
　尺兩植漸殺而下當鵠之處約長四丈八九尺其旁
　出于干侯上舌之外者約各長三四尺雖三侯相去
　各二十步其旁出之舌隱然可見也大侯之乏有尊
　及洗其面鄉無文據下獻服不言尊東面南上洗東
　肆今依下經載之　鄉射初張侯不繫左下綱將射
　則司馬命弟子繫之此張侯之初亦云不繫左下綱
　及將射經不言繫可知也又鄉射司射弓矢扑皆在
　階西此司射弓矢在次扑在階西改挾之矢在堂西
　堂西之矢依注補之惟扑無文今並依經闕之　鄉
　射司射西階前西面命弟子納射器此西階前東面
　右顧與彼經不同者賈疏謂有司是士士在西階南
　東面敖氏謂東面而右顧爲有司在南也此有司其
　旅食者與以士旅食在門西北面也其說勝于賈今
　載士旅食者于門西以明之
　　　　　　　　　　　　　　　　　　　　　
右司射誘射圖

　案鄉射三耦初在堂西且未取弓矢故誘射之先有
　取弓矢及進立于射位之節此比耦入次即取弓矢
　又次即射位司射位亦在次與彼經先立于所設中
　之西南後又就射位于三耦之北者不同故亦止以
　入次出次爲節也前已執弓挾矢矣此又言搢三挾
　一个者蓋前尚未射故第兼乘矢挾之以示所有事
　此將射則或搢或挾不可以不分也　鄉射卒射南
　面揖此北面揖者敖氏所謂爲與君同物嫌也又射
　者升降凡六揖堂上下各三鄉射卒射南面揖後即
　曰射如升射則六揖槩于如字中矣此言卒射揖及
　階揖則堂上止二揖降後乃言如升射之儀則堂下
　亦三揖豈升堂時當物揖處可不揖耶經文省耳今
　依經闕之

右初射之圖

　案鄉射記云命負侯者由其位此司馬師之位未聞
　或謂此即前之司正(說附經詳之)據上大射正擯擯者爲
　司正如其說則司馬師即大射正也司正位中庭北
　面據敖氏以負侯者爲旅食士旅食門西北面其亦
　轉北面爲西面命之而位則猶在中庭與　鄉射命
　張侯遂命倚旌此上經未聞有倚旌之命下經言適
　侯執旌則旌固在侯上經不言命倚旌文省耳今依
　經闕之(從之中等及升堂少左說詳鄉射圖)負侯者適侯經言皆則三
　侯皆然大侯參侯去地逺亦云負者敖氏所謂因干
　侯言之也且兩侯在干侯之後負侯者不可見也故
　于干侯之負侯者特存皆字以明其義云　三耦在
　次西面北上則上射在北及出次西行上射在左西
　面左在南則上射又轉而南與次内之位不同不言
　袒决遂可知也故亦從其畧云　鄉射獲者去侯至
　乏東面偃旌興而俟此至乏乃授旌退立是敖氏所
　謂負侯居乏者之相代也經言西方敖氏謂各當其
　乏西其面未詳以獲者準之則亦東面也
　　　　　　　　　　　　　　　　　　　　　
右上耦次耦升降相左圖

　案上誘射卒射北面揖敖氏謂不南面者爲與君同
　物嫌也此下射亦與君同物故亦北面揖如司射耳
　上射不與君同物而亦北面者禮取其稱　此堂上
　亦應並行經未之及文省耳今補揖如升射則亦堂
　上下各三揖與升射同今依經以如字槩之(餘詳鄉射圖)
　　　　　　　　　　　　　　　　　　　　　
右三耦拾取矢進退相左圖

　案鄉射上射本在右左還之後又言上射于右敖氏
　所謂嫌或當如卒射而退轉居左是也此上射亦本
　在右至左還之後乃轉居左者東行左在北次中之
　位北上鄭注所謂便其返位也又退者東行以北爲
　左進者西行以南爲左此進退相左是進者在北退
　者在南也意次中廹狹出者一途入者一途上耦所
　出之途次耦即踵之以出而已其退者反位又爲一
　途故次耦進者得在上耦退者之北也(餘大槩與鄉射同彼圖已)
　(詳此不多及)
　　　　　　　　　　　　　　　　　　　　　
右三耦再射釋算圖

　案經第言命釋獲者設中以弓爲畢北面敖氏云太
　史前立于所設中之西司射自阼階來當西面命之
　既則少西南行而北面據鄉射命設中初亦西面既
　乃北面敖氏又據此經太史之位斷之其說是也下
　命釋獲亦即此西面位可知矣　鄉射釋獲者執鹿
　中一人執算從之此經釋獲無所執執中者則小臣
　師未聞有執算者要之釋獲者不執中豈反執算則
　應别有執算者今依經闕之　司射命釋獲釋獲命
　小史轉命獲者小史之位未聞或亦隨其官長所在
　與其命獲者則當乏南北面也

右公及賓射之圖

　案經君將射司馬師命負侯又司馬升命去侯蓋同
　一升堂命之也獨命去侯則言還右乃降鄭注以還
　右爲還君之右所謂猶出下射之南還其後也案射
　禮上射西就右物下射東就左物司馬升堂初由右
　物之後立于物間以命獲者既乃出下左物之南由
　物左以還其後乃降凡升皆然此經公爲下射當就
　左物司馬在物間命去侯時原在公右若依常節出
　下射之南還其後則還在公左不得謂之還右矣據
　敖氏以還右爲圍右物蓋初從右物之後至物間既
　又從右物之前還其右以降以君將爲下射故先辟
　之不敢仍如出下射南還其後之常節也其理爲長
　命去侯如此則命負侯可知故綴墨道以明之　賓
　之弓矢在堂西上經公未射賓先降取弓矢而不言
　升及將射又言賓降故賈公彦謂前賓降即升文不
　具也由此言之則賓之弓矢前已取之升堂及又降
　乃言執弓搢三挾一者蓋前此止取弓矢而未袒決
　遂至是乃復擕弓矢適堂西故執弓挾矢與袒決遂
　並行也　一小射正授弓拂弓皆以俟于東堂此即
　公射時大射正執之以授公者東堂之俟則尚未授
　也經乃言授又言拂者敖繼公云授當作受謂受弓
　于有司也若然則東堂尚有有司在矣又小臣受弓
　以下别無與大射正授受之文下乃云大射正執弓
　則其受之小射正可知二者以經無文並闕之　經
　言小射正大射正皆以從于物又小臣正贊袒小臣
　師授矢此亦當從于物者而經不言其方惟小射正
　取決則曰奠笥于物南則俱在物南北面公射乃退
　也其大射正授弓受弓及小臣師授矢其在公之左
　右大射正西面小臣師東面與若大射正立于公後
　以矢行告則經固有明文矣

右飲不勝者之圖

　案鄉射禮言勝者之弟子洗觶升酌此乃言酌散者
　鄉射一尊故無所别此君禮有膳有散故于酌射爵
　之始明之下僕人師繼酌不言散以此準之亦酌散
　也及賓飲公夾爵皆酌散惟公爵酌膳其義可知矣
　故經凡六酌方壺獨載其五　經言若賓諸公卿大
　夫不勝則不降不執弓耦不升但賓明侍公射公明
　在堂則不降不執弓及下僕人師授觶之節賓及公
　卿大夫共之惟耦不升則專爲諸公卿大夫言也注
　云耦惟謂士與大夫爲耦者其義蓋明甚矣　賓諸
　公卿大夫西階上卒觶授執爵者其人未詳據敖云
　授執爵者宜反于其所受者也此爵本受之僕人師
　則執爵者即僕人師矣今依經文載之
　　　　　　　　　　　　　　　　　　　　　
右獻服不及釋獲者圖

　案此經大槩與鄉射同其同者鄉射圖已詳之矣其
　異者鄉射一洗一尊釋獲與獲者共之此獻釋獲與
　鄉射同獻獲者則侯之西北又别有尊及洗其尊上
　下仍有等倫焉又鄉射一侯此用三侯三侯則獲者
　亦三内外彼此之間其節易混是蓋有不可不辨者
　以壺言之經明言兩獻酒東面南上言上則有下可
　知上者尊則下者卑又可知服不尊也司馬正亦尊
　也以司馬正而獻服不則應酌上尊隷僕人與巾車
　獲者則卑于服不司馬師又卑于司馬正其獻也應
　酌下尊此兩壺之别也至于三侯疊張其左右个與
　中及負侯之節惟干侯可見其參侯大侯俱爲干侯
　所掩不可得而見也而獻之之節又先服不服不固
　大侯之獲者欲如鄉射圖分左右中及負侯者皆明
　載之則外掩于參干欲舉干侯獲者獻爵及左右中
　陳設之節以圖之如鄉射則經文未詳無從而圖也
　今圖于左右中之設僅當侯北並載之與鄉射之分
　左右及中者不同要之兩圖必參觀乃得焉至經第
　言服不負侯而俟蓋大侯也其節已不可見今載獲
　者負侯于干侯中者蓋干參兩侯之獲者本繼服不
　而獻其獻也經言如獻大侯之禮則終亦負侯可知
　故載之以示三侯並獻之義且以見服不之負侯亦
　如是云
　聘禮
　　　　　　　　　　　　　　　　　　　　　
右夕幣圖

　案此一節經言夕幣朱子經傳通解亦曰夕幣楊圖
　易之曰授使者幣今依朱子本改正　經云君出門
　左南鄉則位在路門之東出者以東爲左也使者北
　面衆介立于其左敖氏繼公云使者在雉門之右蓋
　入門北面以東爲右以西爲左要之俱在門東也介
　雖言左而東上統于賓則亦東矣　幕在門外經不
　言其方據鄭氏云使者位幕南使者北面鄉君而在
　幕南則幕亦在東當君位布之其使者之少東則以
　馬在幕南也　下受命有賈人此亦應有賈人故注
　有賈人坐撫幣說而經不言其所在此圖亦不之及
　又經不言有司此圖獨從敖說有有司者據下入境
　賈人展玉有司展幣則賈人與有司各有專掌此經
　展幣故有有司而無賈人下經授玉故有賈人而無
　有司也　又注言史幕東西面此圖依敖氏說以史
　爲幕西東面有司北面展之者卿大夫在幕東對之
　讀所謂令衆共聞之也　幕四面共布而獨載一管
　人于東者其長應在東故舉一以槩其餘也陳幣亦
　東面準展幣之面位也宰同面授書亦以下授玉準
　之載幣舍朝亦在東者以近藏也
　　　　　　　　　　　　　　　　　　　　　
右使者受命圖

　案上夕幣君在門左此經無文敖氏謂君亦在門左
　是也使者俟命于雉門外本敖氏說其北面東上則
　鄭說也臣禮當入門右燕禮大射其例也此使者受
　命亦當由東又賈人西面啓櫝經不言其方據太宰
　之屬玉府有賈八人此圭當以彼掌之又據朝士外
　朝之位卿大夫在左羣士在其後此宰在卿位賈人
　其屬又將授宰圭則當在卿位之後

右致館及設飧圖

　案經致館者卿設飧者宰夫本截然二事自鄭注混
　而爲一楊氏惑于其說遂舉門外之致命及再拜稽
　首皆移于堂上載之又刪去宰夫設飧若卿所致爲
　設飧之命者誤也又設飧與歸饔餼禮有繁簡經文
　亦詳畧不同要其陳設面位彼與此無不同此經所
　畧即可以下經準之如牢鼎在階前下經東西面皆
　北上上當碑陪鼎當内亷此亦當如之楊圖羞鼎在
　兩階間逼近堂亷飪薪二牢亦逼近階下則又誤矣
　又此堂上及西夾之豆下經經文明言韭菹其南醓
　醢是即周官醢人朝事之豆也朝事之豆其實韭菹
　醓醢昌本麋臡菁菹鹿臡茆菹麋臡此經言二豆以
　發其端其爲朝事之豆可知自公食大夫禮注易茆
　菹麋臡爲葵菹蝸醢下疏遂本此言之不知諸侯之
　待賓與本國卿大夫不同宜敖氏以朝事之豆正之
　也今從之　又此經言東陳西陳南陳與鄉飲酒禮
　篚南肆及公食大夫禮六簋説有同者亦有不同者
　據鄭氏以篚下爲篚南則篚之南蓋下鄉之此門外
　米禾車西陳敖氏以東陳者西轅謂其下鄉之此與
　彼二經之義同至飪鼎陪鼎俱東面而經則曰北上
　南陳腥鼎西面經亦曰南陳蓋設之成列則由北而
　南其面不盡鄉下也(敖氏第謂設壺如筥米不謂設饌如米禾)堂上之饌
　屬飪鼎兩夾之饌屬腥鼎則其陳當亦如之如豆簋
　鉶簠有有面者亦有無面者要知有面者皆南鄉以
　待賓之坐嘗而其設以成列也則東上而西陳東夾
　之饌西面西夾之饌東面其設之亦北上而南陳皆
　準牢禮設之
　　　　　　　　　　　　　　　　　　　　　
右請事迎賓圖

　案楊氏目是圖曰擯出迎賓不幾以迎賓者之爲擯
　耶今改曰請事迎賓　此下三節經文本明自鄭注
　傅㑹周禮之文儀節易混今以敖氏說參之據敖氏
　云三擯俱在門内惟上擯出西面請事(經言擯者請事敖氏以為)
　(上擯是也)時賓出次東面因其請而親對之衆介則立于
　東南北面而已賓親對故無所謂旅擯也及上擯入
　告公乃出中門東面于大門内迎之上擯乃納賓(經言)
　(大夫敖氏以爲上擯是也)賓介以次入賓東面介北面西上擯入
　門右與承擯紹擯北面並立其說是也至公再拜賓
　不答而辟則皆經說也

右迎賓入廟之圖

　案公迎賓再拜即云公揖入每曲揖賈疏求每門之
　説而不得乃謂昭東穆西祖居中廟兩邊有墻中央
　通門祖廟以西隔墻有三閤門亦有三其説與每門
　之義彷彿相合然五廟無並立之理故朱子引江都
　集説以正之所謂古宗廟之制外爲都宮内各有寢
　廟别爲門垣太祖在北昭穆以次而南者是也蓋入
　大門北行折而東至廟必有垣以隔之垣有門是則
　所謂閤門也此入大門折而西則當有閤門折而北
　則當有都宮門入門或北或東或西以至于受聘之
　廟又有閤門廟門所謂每門每曲者如此此經先言
　先君之祧後又第言廟其說未詳今借禰廟以明之

又擯介從行位經無明文據玉藻君入門介拂闑

　大夫中棖與闑之間士介拂棖此君禮也賓則入不
　中門由闑西其介隨行亦應雁行由東而西上介在
　賓後與賓共拂闑次介少退末介又西少退也又上
　言入陳幣于廟門下言賈人東面注謂曏入陳幣之
　位則賈人鄉幣而立其幣則在西塾之南也介本在
　賓右少退故敖以立賓西南東面爲說其勝鄭氏幣
　南北面之說逺矣從之
　　　　　　　　　　　　　　　　　　　　　

右受玉圖

　案賈人東面在賓南賓東面當在賈人之北少東介
　在其間而鄭以爲北面受圭如其說則介將舍賓至
　賈人之南受圭而後可若謂介在賓與賈人之間而
　北面則賈在其後烏能受圭且賈人本坐授亦未嘗
　至介前授之不若敖氏介東面之說爲確也從之
　又公入廟即立于中庭及賓入門左經亦無公迎至
　門内之文敖氏所謂賓入門左而揖三分庭一在南
　而揖者公皆不能偕所能偕行偕揖者惟三分庭一
　在北之揖而已而經乃云三揖者是賈疏所謂向賓
　揖之非更至内霤相近而揖敖氏所謂賓至中庭公
　乃與之偕行則前二揖皆公鄉賓遥揖之矣今依二
　說圖之　又一裼一襲皆俄頃事鄭氏序坫之間隱
　處說未免太過今即于拜及授玉處載之公降立中
　庭則注說也
　　　　　　　　　　　　　　　　　　　　　
右受享幣圖

　案敖謂致命再拜受幣皆冒如初之文則公亦當在
　東楹之東賓亦在西楹之西鄉公致之再拜亦當楣
　北面受幣亦四分兩楹間一在東也(上受玉于中堂與東楹之間敖)
　(云四分楹間一在東)　經言皮如入右首而東敖據士昏禮左
　首說謂右當作左其說是也今改左首而東上　陳
　幣注不言廟門外之方及賓立接西塾注乃以幣言
　之則幣在西塾之南也楊圖載之當門易之
　　　　　　　　　　　　　　　　　　　　　
右禮賓圖

　案公出迎賓揖讓如初敖謂如初者亦三揖但不與
　曏者同蓋據受玉言也彼經公在中庭故偕行偕揖
　者惟三分一在北之揖耳若此出迎賓則並入並揖
　前敖氏三揖說得盡行故備載之　又公側受于序
　端者几醴幣是也宰夫自東箱授之序端當西面據
　李氏如圭之論受醴也謂公不迎受故宰夫不面葉
　則公皆不迎受可知不迎受則當南面受也　又送
　醴受醴面鄉經俱無文敖謂筵前西北面則賓亦筵
　前東南面迓受也馬在西方西上亦敖氏說　又賓
　降辭降拜之方無文可考以下賓覿降階東拜送準
　之則西階東也(敖氏以階東為西階東)　又公用幣經不言所
　自來據注云亦受于序端則亦宰授之也並補之
　又擯者相幣經不言其所以受玉注擯者阼階西相
　拜說準之則與彼位同也吿授几亦如之　賓當東
　楹北面受幣其爲楹之南北經未之詳敖氏以為楹
　北者蓋公當南面授幣楹南爲地無多且此節主賓
　授受多在楹北此亦無異也
　　　　　　　　　　　　　　　　　　　　　
右賓私覿圖

　案儀禮之例凡入門而右其地大抵北當階者居多
　此入門右當亦如之擯者西面辭者以公在阼階東
　西面擯在公之南故順公面以致命也馬入設三分
　庭一在南者蓋設庭實之常法也　經言公揖讓如
　初則即入門右少進及三分庭一在南一在北之揖
　與及階之讓也經不言賓文省耳故並載之　公北
　面再拜經不言其所以正聘準之則亦當楣也其賓
　之西楹西東面亦準正聘載之　上言三退負序此
　言三退反還負序則跬步之間有旋折矣敖氏謂反
　西面而還東面其說是也從之　上禮賓賓當東楹
　北面受幣經不言楹之南北敖氏以爲楹北(說詳上禮賓圖)
　以例此經則賓亦楹北北面授幣也公之南面迓受
　亦從可知矣
　　　　　　　　　　　　　　　　　　　　　
右公送賓問君問大夫勞賓介圖

　案鄭注以此爲賓至始入門之位故俱依上迎賓圖
　載之其面鄉則仍從敖氏說

右歸饔餼圖

　案堂夾及門外之饌其說已于上致飧圖詳之此饌
　筥罋之法注謂筥東西爲列列當醓醢南亦相變疏
　謂陳鼎南鄉醓醢夾碑亦南鄉則當以設鼎之法準
　之鼎有九有七有三而經謂之二列者蓋自南北視
　之則腥鼎爲二列飪鼎與陪鼎亦爲二列是南北爲
　列也疏既以鼎爲南鄉又以罋爲南鄉則罋之十以
　爲列者亦當南北爲列筥則東西爲列也南北爲列
　者自北而南直陳之東西爲列者自東而西横陳之
　其列不同故百筥注謂之變也又經以百罋爲夾碑
　注以米筥在醯醢南則東西五十罋當各作五列毎
　列十罋夾碑直陳之其出于碑南者無幾夫是之謂
　夾碑而米筥乃得在其南也
　　　　　　　　　　　　　　　　　　　　　
右賓問卿圖

　案經言卿受于祖廟所謂每門每曲與上正聘入門
　之節同故圖斷自廟門餘已詳前此不復贅　當及
　廟時大夫揖先入禮有主人先入待于門内霤者迨
　賓奉幣入門遂有三揖至階之文則偕行偕揖也偕
　揖則當有入門左揖三分庭一在南揖三分庭一在
　北揖蓋賓與主人並行之　經言大夫受幣于堂中
　西北面而不言授者之位圖作賓南面授者據以君
　命授人者例皆南面也大夫西面當楣者據下當楣
　再拜知之也大夫受覿幣南面賓北面者注説也
　　　　　　　　　　　　　　　　　　　　　
右還玉圖

　案經言大夫鉤楹賓則無文要知賓與大夫俱入堂
　深南面並受則亦與大夫並鉤楹可知賓鉤楹矣其
　由西而東必由大夫之後者以鄉射禮司馬鉤楹由
　上射後之節爲準也鉤楹之說有二賈疏謂由楹西
　鉤楹北敖氏謂由楹南鉤楹東今從敖氏說
　公食大夫禮
　　　　　　　　　　　　　　　　　　　　　
右陳器圖

　案吉禮陳鼎皆在門東此獨言當門敖氏謂東西當
　門則當以兩門之中言據考工記匠人廟門容大扃
　七个彼文上言明堂下言九嬪九卿則天子廟門之
　制也此七鼎設扃而言當門則鼎皆當門于天子之
　門恰合七扃之數若諸侯則門制當殺其鼎當以兩
　門之中爲是　爲公設盥故小臣具槃匜其位並在
　東堂下便于取也敖氏以不言巾爲文畧則有巾可
　知　又記亨于門外東方下又言太羮湇自門入則
　東方有爨又可知並補之　飲酒漿飲當有壺又宰
　夫之具自下文斷之是敖氏所謂豆鉶簠簋也以經
　無文故並從其畧

右迎賓即位之圖

　案聘禮自公迎賓大門内至于廟門每門每曲皆有
　揖(詳聘禮圖)此經文畧故圖亦自廟門始入廟門三揖士
　冠禮已詳聘禮公初入廟門即立于中庭及禮時親
　迎賓三揖始備此入廟門無中庭之文則三揖皆並
　行也今依士冠禮載之　東夾之制詳上宮室圖此
　大夫位東夾南似指東堂上言但據下大夫有匕牲
　之事則位宜近所有事故敖氏以東堂南言蓋位在
　東堂下當東夾南其說是也士立于門東則門内之
　東矣　宰言東夾北則北階之東北也内官之士又
　在東北則少退于宰也介門西北面西上則三介皆
　在也又經言小臣敖氏合小臣正小臣師及從者言
　則非僅一小臣而已今並依經畧之
　　　　　　　　　　　　　　　　　　　　　
右鼎入載俎圖

　案士舉鼎不言盥與祭禮異也次入則始牛鼎終膚
　鼎矣抽扃奠于鼎西則七鼎之西皆有扃也　大夫
　序進盥又序進匕與燕禮下大夫二人媵爵同蓋君
　禮也鼎七則匕者亦七大夫然不勝載也故以一大
　夫槩之復位則當東夾南之位也

右食賓之圖

　案公降盥賓降公辭而不言賓對亦對可知又公尊
　不就盥上經槃匜與小臣並在東堂下故敖氏謂小
　臣各執槃匜簞巾以就公也時公在阼階前其即盥
　于此與　宰夫自東房授醯醬不言公受然下言公
　設則受而設之可知敖氏謂此亦並授則公在宰西
　與宰俱南面又大羮湇升自阼階授公不言受言設
　則亦受也並補　公立于序内注以親饌爲説則應
　與賓席相當以後諸節皆行于此惟辭賓諸節則當
　于阼階上西面　賓階西疑立注以爲階下據上公
　與賓升後賓無降文則當以敖氏階上之西說爲是

旅人取匕甸人舉鼎出匕先而鼎後敖氏說也

　設醬湇飯粱賓凡三辭經第言北面而不言其地敖
　謂辭設醬當東面于公之西則與公並立于席前也
　經言北面敖氏亦有北面少退之文今從之　宰位
　堂東夾北既授公湇反位敖氏謂由東壁是也從之
　仍補公受湇之節于阼階其羞庶羞經言先者反之
　敖氏謂先者以次受而設之今並補醬湇粱各一設
　一辭一遷載不勝載故列公與賓于三者之南而以
　一設一辭一遷明其義云　經言六簋二以並東北
　上錯以終則黍當牛俎稷在其西爲北一列稷南黍
　黍東稷爲第二列稷南黍黍西稷所謂二以並錯以
　終者如此

右侑賓及卒食圖

　案上經公以賓辭退于箱至此無出堂上之文則公
　猶在箱故敖氏謂公受于箱與聘禮禮賓受于序端
　者别　經言擯者進相幣言進者蓋以曏者已退負
　東塾至此乃進而面鄉無文據下記卿擯由下據聘
　禮受玉注云擯者阼階西相拜此相幣當亦如之
　賓受幣當東楹而楹之南北無文公受幣其面鄉亦
　未詳今圖賓受當東楹北面公南面授之者凖聘禮
　也　賓入門復升堂經言揖讓如初而不言公迎則
　公在階前與初入廟門並行三揖至階之節不同故
　敖氏謂經云如此亦大畧之意也今亦以如字槩之
　又據敖氏謂公在中庭則上經公降蓋立于中庭也

侑前賓已三飯一飲此言食㑹飯三飲故敖氏以

　爲又九飲也注以三飲爲三漱漿敖氏謂食加飯而
　飲漿則此所飲爲酒其說似勝今第依經載之
　　　　　　　　　　　　　　　　　　　　　
右大夫相食圖

　案公食大夫迎賓于大門每曲毎門皆有揖及廟門
　揖入又三揖至階三讓乃升其節甚多今依經闕之
　經言降盥受醬湇侑幣皆自阼階降堂受授者升一
　等賓止也注云皆者皆受醬湇侑幣又云主人三降
　賓不從其說如此據經盥一受三則四降也注獨以
　三受訓皆又獨以三降爲說者蓋盥則降堂又降階
　受則授者既升一等則可以不降階故經亦第言降
　堂今以三等爲斷者以授者升一等便其中等相授
　也又盥降至地大夫降盥經不言從降據疏謂主人
　降不至地則不從由此推之則降盥至地雖無從降
　明文其從降可知又侑幣授受經不言面鄉此賓主
　體敵準以聘禮歸饔儐大夫之節當東西迓受于楹
　間也並補之　經言其他皆如公食大夫之禮蓋舉
　所不見者言之也然據上公食禮公親設醬湇及粱
　此第言醬湇則大夫不親設粱又與公食不同矣
　天子階九尺九等諸侯七尺七等大夫五尺五等士
　三尺三等上士冠禮詳之敖氏說此經乃分諸侯爲
　二謂公侯伯七尺子男五尺大夫士三等其說未確
　今仍以五等爲正
　　　　　　　　　　　　　　　　　　　　　

右郊勞圖

　案經第言帷宮鄭注引掌舍注云爲帷宮設旌門賈
　疏引左氏傳注云封土爲壇以受郊勞敖氏謂此但
　爲壇與帷門而不爲宮與天子之制異其說是也又
　使者初入經言三揖再入則第言讓升敖氏云不言
　三揖如上禮可知又几筵相將此使者再升經第言
　授几而不言席亦有席可知故注謂布席敖氏謂有
　司布席侯氏乃出止使者也今並如其說補之　侯
　氏升聽命經不言其所據聘禮賓問卿及致饔餼皆
　北面聽命還玉則碑内聽命此言侯氏升聽命則亦
　應阼階上北面但據下賜服經言侯氏升西面立太
　史述命故此記亦以西面爲說也從之　凡以君命
　授人者皆南面受者北面聘禮賓問卿其例也故敖
　氏以北面迓受言之其還玉授几及幣侯氏皆北面
　使者皆南面亦准諸此左還東面敖氏說各拜于其
　階則注據鄉飲酒言之曰各拜于其階則北面可知
　　　　　　　　　　　　　　　　　　　　　
右諸侯覲天子圖

　案聘禮聘使就次大門外公迎賓于大門内擯者出
　請事然後納賓天子不下堂及侯氏入門右擯者乃
　謁于天子其廟門外之節惟嗇夫承命入告而已故
　敖氏謂擯在廟門内未出其說是也敖謂嗇夫㣲者
　不可與國君接而直告于至尊故疑嗇字爲大字之
　誤又謂侯氏以天子將廟受之其禮太重故不敢當
　而辭嗇夫承其命乃入告于天子其說于理或然今
　依經載之以備叅　擯者相禮據聘禮及公食其位
　並在阼階東嗇夫當亦如之又經第言侯氏入門右
　又言侯氏坐取圭升又云降階東拜則似侯氏即從
　門右升堂又降拜也注則謂擯者請之侯氏遂左者
　蓋據下告聽事侯氏初入門右天子辭乃適門西故
　謂此亦先東後西也但下侯氏從門西出乃自屏南
　入門左此注言遂左而無出入之文則即從門内至
　門左也以經無文故從其畧其侯氏降西階東拜及
　宰受玉以東皆敖說也北面並授則以聘禮準之
　　　　　　　　　　　　　　　　　　　　　
右享及聽事圖

　案經言四享注改四爲三疏所謂大行人五等諸侯
　皆三享無取四之義是也今從之　經言三享皆束
　帛加璧初享則第言束帛不言璧可知也今依經統
　謂之幣　經言侯氏以馬出九馬隨之則侯氏特以
　一馬出而九馬隨之也據聘禮賓執左馬以出此亦
　當如之今依經言馬其實左馬也　初享侯氏奉束
　帛下言馬則先束帛而後馬也據聘禮私覿賓總乘
　馬二人贊蓋合四馬八轡而總執之而贊者則從而
　扣馬此十馬二十轡不可執或親執一馬而贊者以
　九馬隨之與今依經從其畧云　奠幣再拜稽首經
　不言其所據聘禮則入門北面故敖氏謂入門左位
　也陳馬中庭敖氏謂在西方南北之中曰西上則卓
　上者在西下以馬出亦以此而已又侯氏東面授宰
　玉則宰西面受之可知也侯氏由屏南適門西注謂
　出隱于屏而襲之蓋侯氏初袒天子既辭則當襲其
　說是也今並補之
　　　　　　　　　　　　　　　　　　　　　
右賜侯氏車服圖

　案經言迎于外門外則似有大門及廟門與聘賓等
　敖氏以爲舍惟一門則古文無外門外字是也今依
　經載之　侯氏降拜不言辭則不辭蓋天子禮也不
　辭亦升成拜成拜必于上也敖氏謂受亦北面諸公
　南面是已又謂就而後受之者準聘禮禮賓賓受幣
　當東楹問卿卿受幣于堂中西皆就而受之此諸公
　在西侯氏在東則亦當西就諸公其位亦在堂中之
　西其在楹北亦彼經受侑幣例也
　　　　　　　　　　　　　　　　　　　　　

右大朝覲圖

　案經無㑹同明文鄭氏以爲㑹同其壇上謂之堂及
　諸侯面位鄭氏並據明堂位言之據周官有朝覲㑹
　同有大朝覲大㑹同其禮各異此則所謂大朝覲也
　又此壇而不屋注以堂言之者蓋受覲于此猶之堂
　耳堂必有階此無階者壇四周皆三重每重一尺則
　亦與一尺之階等不必有階也鄭注合司儀及明堂
　位之儀爲此經定位不知彼有中階及東階西階此
　無階則二禮本自不同烏得強合爲一　敖氏謂五
　等之位自西而東皆北面爲一列蓋約畧射人朝士
　職言也從之　據司儀王見諸侯有土揖時揖天揖
　之文諸侯奠玉有上等中等下等之别蓋皆朝于壇
　壝宮之禮也今依經畧之
欽定儀禮義疏卷四十六
欽定四庫全書
欽定儀禮義疏卷四十七(禮節圖三)
　　　　　　　　　　　　　　　　　　　　　　

右本宗五服之圖

　案經本宗之服斬衰三年者二(子為父父為長子為人後者同)傳庶子　
　(不為長子三年又父卒然後為祖後者服斬)齊衰三年者三(母為長子父卒為母繼母)

如母(慈母入妾服)齊衰杖期者二　父在為母夫為妻(案雜記為妻父母在不杖庶子)

　(以杖即位可也則庶子為妻杖長子父卒乃杖)齊衰不杖期者七(祖父母世父母叔父)

母昆弟衆子昆弟之子適孫(案傳云有適子者無適孫婦亦如之則適子在適孫亦與庶孫等也)齊

　衰三月者一(曾祖父母)大功者三(從父昆弟姊妹庶孫適婦)殤大功者
　四(叔父之長中殤昆弟之長中殤子長中殤適孫之長中殤)小功者五(從祖祖父母從祖父)
　(母從祖昆弟庶婦從父昆弟之子)殤小功者六(叔父之下殤昆弟之下殤昆弟之子之下)
　(殤從父昆弟之長殤適孫之下殤庶孫之長殤)緦服者七(族曾祖父母族祖父母族父母族昆)
　(弟從祖昆弟之子曾孫庶孫之婦)殤緦服者五(庶孫之下殤從祖父從祖昆弟之長殤從)
　(父昆弟之下殤從父昆弟子之長殤昆弟之孫之長殤)案緦麻章庶孫之中殤注云中當為下從之　
　外依經補報服者四(經言從祖祖父母從祖父母小功報則從祖祖父母為昆弟之)
　(孫從祖父母為從父昆弟之子並當報以小功又經夫之諸祖父母報注以為從祖祖父母外祖父母據)
　(外祖父母于外孫不報外孫婦安有報今依敖氏説合從祖祖父母及從祖父母言之則從祖祖父母為)
　(昆弟之孫婦從父父母為從父昆弟之子婦並當報以緦也故補其四)依注疏補入者
　四(經第言從父姊妹孫適人者小功注謂在室皆大功又經不言髙祖父母及玄孫服據曾祖父母注)
　(云髙祖曽祖曾孫玄孫為之服同曽孫疏云齊衰三月直見曾祖不言髙祖者以曾孫玄孫為髙祖曾祖)
　(及髙曾為曾玄孫之服同也補之)依黄氏幹説補入者一(經第言庶孫之婦緦)
　(而不及適孫婦黄氏云適孫婦小功)其應服而經傳注疏無文姑闕之
　者四(經為族曾祖父母及族祖祖父母並緦則族曾祖父母為昆弟之曾孫族祖祖父母為從父昆)
　(弟之孫並當報以緦又昆弟之子下殤小功則長中殤應大功又從祖祖父母本服小功長殤當緦以無)
　(文闕之)至兄弟妻之無服蓋傳説也(見為夫之世叔父母傳)曾孫
　婦之無服則注説也(見夫之諸祖父母注)餘則服窮其大傳所
　謂袒免與

右為人後者為其本宗服圖

　案經為人後者為其本宗之服不杖期者一(為其父母報)
　大功者一(昆弟)殤小功一(昆弟之長殤)其妻大功者一(為其舅姑)
　依敖氏補者一(昆弟下殤緦)又據下世叔父者推之則昆
　弟之子當小功長殤緦昆弟之女子子適人者當緦
　昆弟之孫當緦其妻為夫之姊妹娣姒婦當緦報蓋
　即記降一等之義也以經無文闕之　疏云降其本
　親則外祖父母之屬無服也故圖止本宗原圖合九
　族並載之蓋第為所後在五服之外者言爾若在五
　服之内則下記賈疏所謂降其本親者非合九族之
　服並降一等也蓋本親不可絶而又不可竟同於所
　後之親故降一等以服之則惟所後在五服之外乃
　合其本生九族為本親而降其本服以為服所以有
　本宗九族降服之圖若所後在五服之中則當服所
　後之本服如為世叔父後者則惟本生父母昆弟及
　昆弟之子孫降其餘從祖從曾祖諸親則自歸九族
　正服而不在降服之例餘並同其為祖後為曾祖後
　為髙祖後者則九族皆有本服亦不在降服之例
　大功章為從父昆弟此正服也小功章為人後者為
　從父昆弟之長殤此降一等服也竊以正服大功為
　人後當降一等小功長殤又降一等當緦豈經因昆
　弟而類及之其實則緦麻與姑依經載之而不敢妄
　斷
　　　　　　　　　　　　　　　　　　　　　

右女子子適人者為其本宗服圖

　案經女子適人為本宗服凡齊衰不杖期者三(祖父母父)
　(母昆弟之為父後者不降)齊衰三月者一(曾祖父母)大功者五(世父母叔父母)
　(姑姊妹衆昆弟姪丈夫婦人報)依經補報服者四(小功章言夫之姑姊妹報則夫之姑)
　(報姪之妻夫之姊妹報昆弟之妻並應小功緦服章從祖姑姊妹適人者報則從祖姑報從父昆弟之子)
　(從祖姊妹報從祖昆弟並應緦)依疏補報服者一(小功章從父姊妹疏從父姊妹在室)
　(大功出適小功蓋姊妹既逆除宗族亦逆降報之)其應報而經傳無文姑闕
　之者五(據傳女子不敢降其祖故曾祖父母祖父母之服如在室則髙祖父母亦當與曾祖父母)
　(同也從父兄弟小功則從父兄弟之妻降一等亦應緦報又緦麻章為父之姑則其為昆弟之孫亦應報)
　(以緦又以昆弟之孫與從父昆弟之子對推之則從祖祖父母及從祖父母並應緦蓋在室本小功與昆)
　(弟同則出嫁降一等服之也以經無文闕之)又本宗為姑姊妹女子子若
　孫適人者之服凡大功者四(姑一姊妹一女子子一昆弟之子一大功章所)
　(謂姑姊妹女子子適人者及姪丈夫報婦人是也)小功者二(從父姊妹及孫適人者是也)
　緦服者四(父之姑及從祖姑姊妹適人者是也其從父昆弟之女子子當緦者以其服從祖父)
　(母緦當報也昆弟之女孫當緦者以其為從祖祖父母服緦當報也曾孫女無服者以曾祖父母為曾孫)
　(孫服緦女在室同適人者無服也據女子出嫁視本服皆降一等為之服者亦大槩如之惟姑姊妹女子)
　(子適人無主者不杖期與在室同)並附于此

右妻為夫黨服圖

　案妻為夫黨之服據經斬衰三年者一(為夫)齊衰三年
　者一　為長子(案戴徳變除篇繼母為長子同)齊衰不杖期者二(舅姑及夫之昆)
　(弟之子報)大功者四(夫之祖父母世父母叔父母夫之昆弟之婦人子適人者)小功者
　三(夫之姑姊妹娣姒婦)緦麻者三(夫之諸祖父母報謂夫之從祖祖父母從祖父母也又夫)
　(之從父昆弟之妻)殤大功者一(夫之昆弟之子女子子之長殤中殤)殤小功者
　二(夫叔父之長殤夫之昆弟之子女子子之下殤)殤緦服者二(夫之叔父之中殤下殤夫)
　(之姑姊妹之長殤)依經補報服者四(夫之從父昆弟之子小功子婦緦夫之昆弟之)
　(孫小功孫婦緦)依注補入者一(曾祖父母)依疏補入者一(小功章夫之昆)
　(弟之子女子子之下殤疏云此皆成人期長中殤在大功故下殤小功)依敖氏説補入
　者二(夫之從父姊妹緦夫之從父昆弟之子長殤緦)其應服而無文可據姑
　闕之者六(玄孫為髙祖父母齊衰三月與曽祖父母同則玄孫婦亦應從服緦又昆弟子婦為)
　(夫之世叔父母大功則為夫昆弟之子婦亦應報又小功章從祖祖母為夫之昆弟之孫報服小功則長)
　(殤應緦又夫之從父昆弟之孫夫之從祖昆弟之子夫之昆弟之曾孫並當報服緦今並闕)其於
　子若孫等並與夫同餘則傳所云夫之所謂兄弟服
　妻降一等者蓋與為人後者為其本宗同也
丈夫婦人為宗子服圖(大夫同)
宗子　　　　　　　　齊衰三月
宗子之母　　　　　　齊衰三月
宗子之妻　　　　　　齊衰三月
絶屬為宗子殤服圖
長殤　　　　　　　　大功衰三月
中殤　　　　　　　　從上
下殤　　　　　　　　小功衰三月
五屬為宗子殤服月算圖
　　　　　　　　　　　　　　　　　　　　　

右宗子服圖

　　　　　　　　　　　　　　　　　　　　　

右天子諸侯正統旁期服圖

　案天子諸侯絶旁期之説不見禮經惟中庸有期之
　喪達乎大夫語鄭注因而詁之春官司服注遂謂天
　子之服有斬衰齊衰疏因有天子諸侯不降正統之
　期及正服大功并正統惟父母暨適子并妻之説也
　又因適子推之適孫適曾孫皆然後人廣之遂推及
　於曾祖髙祖此圖之所自作也朱子云此周人貴貴
　之義凡皆天下之大經雖禮經無正文特因其舊而
　存之
　　　　　　　　　　　　　　　　　　　　　

右大夫降服之圖

　　　　　　　　　　　　　　　　　　　　　

右臣為君服之圖

　　　　　　　　　　　　　　　　　　　　　

右臣從君服圖

　　　　　　　　　　　　　　　　　　　　　

右尊卑弔服圖

　　　　　　　　　　　　　　　　　　　　　
右母黨相為服圖

　案君母之父母從母小功君母在則不敢不從服君
　母不在則不服又為君母後者君母卒則不為君母
　之黨服又庶子為後者為其外祖父母從母無服不
　為後如邦人又為所後者之妻之父母昆弟昆弟之
　子若子又出妻之子為外祖父母無服又為慈母之
　父母無服又母出則為繼母之黨服母死則為其母
　之黨服不為繼母之黨服又公子之妻為公子之外
　祖父母從母緦(言公子之妻則其餘可知)又從母之夫舅之妻二
　夫人相為服也君子之言也或曰同爨緦此皆例之
　見於經傳者也附存之
　　　　　　　　　　　　　　　　　　　　　
右妻黨相為服圖

　案服問云有從重而輕為妻之父母有從有服而無
　服公子為其妻之父母又喪服小記云世子不降妻
　之父母夫世子尊於公子而服乃不降者蓋縁世子
　得遂其妻服故不降其妻之父母公子於妻則縓冠
　麻衣既葬即除於妻既不服則妻之父母又何服之
　有蓋厭不厭之别如此
　　　　　　　　　　　　　　　　　　　　　

右出母嫁母服圖

　案禮家有三父八母圖以今昔不同居之路人而列
　之三父之中又舉出母嫁母以備八母之數前人論
　之甚詳原圖不載是也但據經出妻之子為母杖期
　從繼母嫁報服亦如之又同居繼父不杖期不同居
　繼父齊衰三月其服似不可闕今補之至經言出妻
　而不言嫁則出而未嫁也嫁則從者服之如繼母否
　則無服案附經文詳之
　　　　　　　　　　　　　　　　　　　　　
右絰帶差次并變除圖

　　　　　　　　　　　　　　　　　　　　　　

右疾者齊處適室圖

　案此蓋本記文以為圖也記自士處適室至行禱於
　五祀皆寢疾時事至乃卒以下則入經文死於適寢
　節内　楊圖有正寢燕寢陳氏祥道云卿以下二寢
　正寢居前燕寢居後賈疏云下室燕寢也士之下室
　於天子諸侯為小寢朱子云寢之後為下室則燕寢
　小寢即下室而在正寢之後但此經言適室不言下
　室且其制無考闕之　喪大記云疾病外内皆埽此
　蓋疾時事故並載於圖　大記言疾病廢牀圖有牀
　者蓋将死之身無舍牀臥地之理大記言廢牀下記
　又言設牀遷尸是即記所謂含一牀也将含必先浴
　故牀恐不潔又尸在牀不可襢笫故别以牀易之非
　廢牀臥地冀得復生之謂(説附經詳之)
　　　　　　　　　　　　　　　　　　　　　
右始死禮圖

　案經言死於適室不言卒故儀禮經傳通解於此節
　亦以始死言之楊氏本喪大記謂之始卒今易卒為
　死　經言赴於君主人西階東南面舊在西階南今
　改　有賔則拜之注謂如朝夕哭位案朝夕哭三方
　皆有賔賔在南者諸公及他國之異爵者也在東者
　卿大夫在西者則士也故主人拜始自南面然後由
　南面而東面而西面耳此疏謂即於命赴位拜之蓋
　先南面拜也故圖以南面槩之
　　　　　　　　　　　　　　　　　　　　　
右君使人弔禭圖

　案使者東面致命則入衣尸亦應東面原圖襚者南
　面則由足後加衣不但於事理未順於君賜亦褻甚
　矣今改尸西東面又卿大夫位東方西面然亦有北
　面東面者喪大記士於大夫親弔注云大夫特來則
　北面疏云若大夫與士俱來則皆東面大夫獨來則
　北面大夫北面則主人應南面拜之故圖作南面
　　　　　　　　　　　　　　　　　　　　　
右陳具沐浴圖

　案經言為銘竹杠長三尺置於宇西階上此當在階
　上少西以辟升降西階者新盆之屬在西階下少西
　蓋敖氏説所謂四分階一在西蓋亦為升降自西階
　者地也從之又經言饌笲筐等於西序下注謂東西
　牆謂之序中以南謂之堂則所謂西序下者在堂上
　中以北矣至祝淅米於堂則又當在堂上之西中以
　南之南近堂㢘處據下即繼以受潘之文其義可知
　矣又陳襲事經第言房中今陳於房中户東蓋賈疏
　因西領之義推測而知也從之
　　　　　　　　　　　　　　　　　　　　　

右飯含襲圖

　案徹枕設巾徹楔經言北面則在尸首之南如掩瑱
　幎目皆北面設之可知其餘決握帶笏之屬則當牀
　東西面設之楊圖並在南并乃屨字亦載之於首並
　易之　記言夏祝徹餘飯蓋為實鬲徹之也由此而
　推則米盛於敦在尸西亦當於此徹之(原圖闕今補)主人
　盥於盆經不言其地以下小斂準之當在堂西原圖
　就設盆處洗易之　上縣鬲於重經言北面下篇朝
　祖正柩之後則曰置重如初注謂如在殯宫及還車
　則曰二人還重左還疏謂重面北左還為宜則重皆
　北面至還車乃南向也楊圖重字自此圖及下各圖
　應北向者俱背北而南鄉下還車後重應南鄉者則
　皆背南而北鄉並易之其衆主人及婦人出户入户
　并宰徹貝笲皆敖説也但經言主人洗貝執以入而
　不言笲則貝在手不在笲矣敖氏猶以笲言者蓋據
　賈疏洗貝還於笲執以入之説斷之又夏祝鬻餘飯
　用重鬲縣之鬻字本可疑故或疑鬻為鬲謂實餘米
　於鬲也但經本作鬻不敢遽改闕之

右陳小斂衣物圖

　案取衣者必提其領故陳衣者領必與人近喪大記
　大小斂陳衣於序東皆西領上經陳襲事於房中亦
　西領而不言其所故賈疏以户東言之以户東即東
　墉下近墉人不能行故西其領以便其取此皆無可
　疑者至大小斂陳衣皆南領以上二説準之則當在
　北墉下以便於人之取楊圖俱在南墉下則不便孰
　甚焉今易北墉下　又案陳衣言綪綪者屈也謂小
　斂服多自西至東不能盡乃就其北又作一層陳之
　初自西而東又自東而西如物之折而屈故謂之綪
　也圖作兩層先絞次緇衾次祭服自西而東又先散
　衣次庶襚自東而西蓋所謂綪也　又記言厥明滅
　燎陳衣又經云宵為燎於中庭則燎在庭也故於中
　庭載之又苴絰之屬經第言饌於東方而不言東方
　何所據堂東既有饌則當在東堂之南阼階之東也

尸在襲牀牀東又設斂席所謂襲一牀斂一牀也

　則室中凡二牀　經西方盥如東方注謂為舉者設
　盥則士盥宜在此　又經言士二人以並則並者不
　止二人但其數莫考特以二人槩之立堂西階南者
　以經言西階下也　又經簞在饌東又言盆盥在饌
　東則俱在饌東也盆以待盥者則又當在簞之南
　　　　　　　　　　　　　　　　　　　　　

右小斂圖

　案經初言士舉遷尸而不言男女繼乃言士舉男女
　奉尸侇於堂敖氏謂士舉首足男奉其左女奉其右
　則奉尸之法莫不然也今並補　士舉在布衾之後
　則布衾時尸尚在襲牀也補之　主人袒髺髮注謂
　髺髮宜於隠故室中北面也髽亦如之又記言小斂
　辟奠不出室蓋始卒之奠也而不言其所注言設於
　序西南案室中無序西南之地敖氏繼公曰舊説設
　於室西南所謂舊説皆指注疏言則序為室之訛可
　知今載之室西南　拜賔始於南面説前案詳之士
　西方東面西旅之固已特拜大夫亦西面與士同者
　所謂大夫與士俱來則東面也　又經言主人襲絰
　於序東疏謂向堂東東面當序牆之東又當東夾之
　前非謂就堂上序東也從之
　　　　　　　　　　　　　　　　　　　　　　
右小斂奠圖

　案俎皆縮載以牲體之前後為上下此經言載兩髀
　於兩端兩肩亞兩胉亞脊肺在於中敖氏以兩端為
　俎之前後又曰脊東肺西則横載也若云直載則髀
　為下體只應在後端不應在前端也　又經言俎曰
　北面豈俎端所鄉亦謂之面而敖氏脊東肺西説亦
　鄭注西順之義與　匕者鼎東西面載者鼎西東面
　亦敖氏説　祝執事及舉者皆盥而不言其所原圖
　祝執事盥於東舉者盥於西案祝執事掌設饌則就
　便盥於饌東理或有然若舉者之盥於西則下記西
　方盥注已言之矣　經言為燎於中庭則一燎也又
　據喪大記士堂上一燭下一燭兩説似不同要之此
　據中庭故以燎言之庭有燎則堂有燭可知故並載
　之　經第言丈夫踊丈夫男子之通稱故合主人衆
　主人並言之
　　　　　　　　　　　　　　　　　　　　　

右陳大斂圖

　案陳衣在北墉下上已詳之此東方之饌當在東堂
　下如小斂楊圖在序端者誤　經棺入及升不言其
　方據原圖升棺由西階蓋因既夕朝廟棺升自西階
　又以此經肂在西階上故載之西階至棺入經不言
　其方楊圖在兩門之中於理為近蓋舁棺恐一門不
　能容且下抗重出車馬尚在兩門之中(案附經詳之)則棺
　可知矣又殯於客位故敖氏以近序端為説是也
　記設棜于東堂下云云注以為大斂饌彼言酒在南
　則亦與小斂奠同也又言二豆在甒北二以並二籩
　亦如之所謂二以並者蓋二豆二籩東西並列酒醴
　則由北而南與籩豆不同又記言篚在東南順實角
　觶木柶素勺注謂其他與小斂同則記自設棜而下
　惟大斂有之不與小斂同也
　　　　　　　　　　　　　　　　　　　　　
右徹小斂奠圖

　案人行轉折皆折旋折旋者方惟自南折返於北者
　則周旋周旋者圜此徹者由尸東而北又折而西又
　折而南此皆當方折楊圖作周旋者誤　又據下徹
　斂大奠設于序西後言祝由主人之北適饌此適饌
　當亦有然今據下經補入仍加墨道以明之

右大斂殯圖

　案經言主人出於足西面袒袒者為将奉尸於大斂
　席也而經不言其方楊圖於尸東載之但對尸袒衣
　未免過褻當以敖氏阼階上説為是　又經言士盥
　未詳何所考上陳設無東西堂下盆盥據下士盥舉
　鼎入則此士亦盥於門外也　又經言布席如初而
　不言其人據小斂布席注以為有司則非商祝可知
　蓋商祝第布衣衾而不布席也楊圖云商祝布席今
　易為有司　喪大記大夫殯以幬欑至於西序塗不
　暨於棺士殯見衽塗上帷之注謂大夫置棺西牆下
　就牆欑其三面塗之不及棺者言欑中狹小裁取容
　棺士不欑掘地下棺見小要耳則士殯亦就牆殯内
　尤窄於大夫明矣又彼記言熬士四筐注謂首足皆
　一餘設於左右但士殯既窄則棺逼西牆棺與牆之
　間恐不能容一筐之地彼注曰左曰右或即以前後
　之左右言未必確指兩旁即曰兩旁俱有亦第可設
　於未殯之前若既殯則所謂塗上者已連牆密塗何
　處尚可容熬　小斂遷於斂席則曰士舉遷尸侇於
　堂則曰士舉男女奉尸侇於堂此遷於斂席亦第言
　士斂於棺則第言主人要之士及主人男女咸在文
　有詳畧耳又前言主人及親者升後言衆主人復位
　則衆主人及親者並在堂上其位當在主人後如室
　中並補之(婦人親者同)主人視肂注言西階東則在堂下
　未升也　記言大夫升自西階階東北面東上既馮
　尸大夫逆降復位注以位中庭西面蓋據朝夕哭位
　言也並補之

右大斂奠圖

　案鼎入不言匕及俎其如小斂奠可知故依小斂奠
　載之　右人西面匕鄉鼎也左人北面載在鼎俎之
　間也蓋依敖説載之　室中設奠言醴酒北面而不
　言執豆籩俎者之位圖作南面準上小斂奠言之也

主人哭殯經不言其所據主人送賔入不言升即

　及兄弟哭則在階下其就西階東視塗之位哭之與

右君視大斂之圖

　案經見馬首不哭蓋在外門外巫止祝代小臣執戈
　則在廟門之外大門之内據下疏君入臣家至廟門
　下車故其節皆始於廟門也君車入外門當在兩門
　之中(案説附經)下君入廟門則由臬東蓋以升自阼階為
　準也主人還入門右經不言何門據下疏門右在中
　庭南則廟門内故君入廟門乃辟也　疏引䘮大記
　君視祝而踊謂祝須鄉君是也但經言祝負墉南面
　原圖祝於東房之北當户而立據房半以北為北堂
　北堂有階而無壁安所得墉而負之據室有南北壁
　房亦有南壁壁亦可謂之墉則經所謂墉者當指南
　壁言負之則在堂於君視而踊之義為合　衆主人
　辟於東壁蓋東堂下君所不見之地也楊圖在阼階
　東誤　經第言命主人馮尸而不言命主婦然主婦
　亦馮尸則命之可知今依喪大記補之　小臣二人
　後亦執戈及四小臣執戈夾階衆主人東堂下齊坫
　則敖氏説也　主人凡七出四入五反中庭之節三
　門左之節一門右之節五阼階下之節一堂上之節
　二其方所易混今依經分别載之
　　　　　　　　　　　　　　　　　　　　　
右朝夕哭位圖

　案經門内外之位詳畧不同據云兄弟即位如外位
　則内外本互文見義也如外言丈夫及外兄弟内第
　言兄弟則兄弟兼丈夫外兄弟可知外言外兄弟南
　上賔繼之内則言卿大夫在主人之南則賔之為卿
　大夫可知外言門東西而不詳其人内言諸公門東
　他國異爵者門西則門外之東為諸公門外之西為
　他國之異爵者又可知惟西方之位外第言其位不
　言其人内則並不言其位敖氏以士言之蓋士位恒
　在西其説是也今於門外先注明卿大夫諸公等以
　明内外之位本同仍補士字於外及士位於内云
　經第言拜賔旁三注謂先西而後南而後北其說誤
　也西方士位士卑烏得先尊者而拜之據門内先拜
　異國之臣門外之拜當亦如之矧諸公最尊與他國
　之臣並居北面則拜當自南面始今從敖氏説先南
　面次東次西門内之拜視此
　　　　　　　　　　　　　　　　　　　　　
右徹大斂奠圖

　案經燭先入者入門也故下即言升自西階以明之
　燭先入門則亦先入室可知經文省耳楊圖載燭先
　入三字于阼階上誤　經第言燭入而不言滅燭以
　尚須設朝夕奠也故于下圖載之　主人在阼階上
　祝由其北則亦當在階下楊圖在門内之中又闕殯
　及主人尤舛也今改
　　　　　　　　　　　　　　　　　　　　　　
右朝夕奠圖

　案自大斂後不言設席及徹據下記云朔月奠童子
　舉席埽室則席本在室不徹也蓋宿奠必待新奠而
　後徹則席前時皆有奠故席常設而不徹耳　執燭
　者滅燭出降自阼階由主人之北東亦本記説載之

經言滅燭而不言燭入以燭入在徹大斂之先此

　即承彼燭言之故不復贅　經主人拜送賔者載其
　拜送于祝降之後者出寢門也拜送于闔寢門之後
　者出外門也出寢者拜于主位出外者亦然故分别
　載之
　　　　　　　　　　　　　　　　　　　　　
右朔月奠圖

　案儀禮之例吉禮皆右人匕左人載士虞禮則左匕
　而右載變於吉也上大斂奠亦右匕左載疑不忍以
　死事親之意此亦當如之原圖匕載俱在左混矣今
　依大斂改匕于右其匕者西面載者北面則敖氏説
　也(見上)　原圖東方之饌亦在序端之東今改東堂下

經言皆如朝夕哭之儀故主賔外位及拜賔皆依

　朝夕哭之節載之其童子埽室則記説也
　　　　　　　　　　　　　　　　　　　　　
右卜日圖

　案經卜日在朝哭復位之後據下賔出主人拜送則
　卜時主人以下皆在門外位也　經不言主婦面位
　以堂上哭位斷之當門内之東西面宗人東面告説
　(見上)異爵者面位經無明文據臨位門東北面者為諸
　公門東西面在兄弟之南為卿大夫門西北面為他
　國之異爵者此皆所謂異爵者要之皆賔也原圖置
　異爵于涖卜之南西面恐異爵者不止一西面也今
　依臨位以賔字槩之宗人之告則自南面始　賔出
　主人拜送據經賔已復外位則出及送在外門外也

右啟殯朝祖之圖

　案經言丈夫即位如初又言主人拜賔入即位袒注
　言如初謂朝夕哭位則門外内皆與朝夕哭之節同
　其門内拜賔則在遷祖之後也柩從兩門中及周祝
　取銘夏祝徹案皆附經詳之　據啟殯如哭位則柩
　遷于祖從者主賔男婦皆在矣故敖氏有主婦從主
　人婦人從衆主人女賔從男賔之説也但經第言主
　人從闕之　經先言燭從後言滅燭其間有柩升正
　柩拜賔薦車諸節俱不言燭置何所據下記燭先入
　者升堂東楹之南西面後入者西階東北面在下今
　如其説載之　薦馬第言入門北面而不言門之左
　右則入門即止不進且又不必在重北也今近門載
　之
　　　　　　　　　　　　　　　　　　　　　

右載柩陳器圖

　案喪大記士布帷布荒一池揄絞纁紐二緇紐二齊
　三采一貝畫翣二皆戴綏士戴前纁後緇一披用纁
　與此經詳畧不同要皆士飾柩所應有故備載之主
　人阼階下袒則敖説也　經言器西南上綪注謂明
　器西行南端為上不容則屈而反之所謂不容者如
　由苞筲而西至兩敦兩杅等将近堂塗故屈之陳于
　兩敦之北燕樂器以下又由西而東所謂屈而反之
　注甚明也原圖隨意錯雜並易之
　　　　　　　　　　　　　　　　　　　　　
右還柩祖奠圖

　案祖奠前有徹遷祖奠一節疏説曲折極多且為此
　節始事原圖附經文于前節中而圖仍闕之今補入
　又疏云西面徹之其説未確今依敖説作東面　記
　言祝饌祖奠于主人之南當前輅蓋主人在柩東今
　在主人之南則亦柩東可知且前輅横設于轅上下
　公賵賔當前輅敖氏以為柩西則所謂當者蓋輅之
　東西兩端耳楊圖于柩南載之則是柩之南非主人
　之南矣易之
　　　　　　　　　　　　　　　　　　　　　

右公賵圖

　案馬入設注謂設于庭在重南疏謂三分庭一在南
　設之又謂重北陳明器不得設馬不知明器在重之
　東南而不在重北且重南得庭之一亦何至庭南不
　容又設于北之理且即自庭南設之至于北亦重之
　東北而不謂之重北也要之重北近柩車重東南近
　明器俱不可以設馬且據下云賔由馬西又云賔當
　前輅北面致命蓋柩近中庭中庭非出入常道其常
　道惟有東西當階兩塗賔入門而左必由當階之道
　而北至當柩處乃折而西及柩西乃北面致命若馬
　在中庭則與當階之塗逺烏得以由馬西為節若賔
　由中庭之馬西則北面直當柩亦不得謂之當前輅
　故依敖氏西堂塗設之之説以載之
　　　　　　　　　　　　　　　　　　　　　
右賔賵奠賻贈圖

　案賔卑于君故賵奠賻贈與君賵之節各有異同如
　出請入告吿須納賔拜送及馬入設賔由馬左當前
　輅北面致命奠幣此賔賵之同于公者耳惟贈在門
　外故無由馬左以下之節奠賻無馬亦與由馬左之
　節殊要之其餘則無不同于公賵也其異者則公賵
　有迎有袒有哭拜稽顙成踊及釋杖諸節而賔皆無
　之尊卑隆殺其别于此與圖于如初之文必舉其事
　以實之其異者仍依經文載之以庶幾于不混云

右遣奠及出宫圖

　案經言賔入者拜之言入則有不入者矣入者之位
　莫考故第載賔入于門而中庭中之位闕　徹者設
　于西北蓋祖奠也注謂徹于柩車西北亦猶序西南
　猶者猶徹大小斂奠上經所謂序西南直西榮者是
　也故載之西階之西南柩車及重與車馬出于兩門
　之中案説附經詳之　史讀賵有燭在右故下言滅
　燭公史讀遣第言滅燭則亦有燭在右可知史西面
　以北為右故燭在其北南面公史東面以南為右則
　燭應在其南北面也

右反哭于祖廟遂適殯宫圖

　案賔弔于廟主人哭拜稽顙之後即言賔出主人拜
　送遂適殯宫則適殯宫時弔賔已出亦未聞有後至
　殯宫者故敖氏以為時無賔也楊圖廟門外已載明
　賔出主人拜送之節于殯宫復載之且不在門外而
　在門内并主人之次及哭止闔門之文亦俱在殯宫
　門内並易之

右陳饌具圖

　案朱子儀禮經傳通解以此節為陳饌具楊氏圖易
　為陳牲及器今依朱子改正　經言側亨于廟門外
　之右東面魚腊爨亞之北上則豕爨最北魚腊以次
　而南也又敖繼公云東面謂亨者爨亦存焉則亨者
　與爨皆東面魚腊二爨亦如之矣以經不言亨者闕
　之　又據少牢注云羊豕魚腊皆有竈竈西有鑊疏
　云陳鼎各當其鑊則此經所謂陳三鼎于門之右北
　面北上者亦應各當其爨既載設扃及幂則三鼎皆
　然也　儀禮之例匕俎皆從鼎于爨所此言匕俎在
　塾西則當爨北矣西塾西而當爨北則爨亦當西塾
　西可知　記陳牲廟門外北首西上寢右注兼腊言
　則豕西而腊東也敖謂亦在西方當陳鼎之南如特
　牲腊與豕序則不在棜吉時腊東首此當西首是也
　並從之　饎爨在東壁以下文推之有黍爨有稷爨
　疏謂稷在南敖云北上則黍在北也又敖云壁爨之
　間當容人則執爨者當負壁西鄉是亦與爨俱西面
　也今依經闕之又注云上齊于屋宇特牲注云南北
　直屋梠又云南齊于坫此疏以屋梠屋宇為一則亦
　皆南齊坫可知　吉禮洗在東此洗在西經云水在
　洗西篚在東則雖地分東西而水洗篚之位則一然
　則篚亦南肆也又據下亞獻主婦洗足爵于房中則
　亦有北洗及篚矣補之　素几席在西序下此與士
　喪禮笲筐簞篋饌于西序下同彼注謂中以南謂之
　堂疏謂半以北陳之則所謂西序下者以堂上半以
　北言也從之　四豆籩之設兩正豆經文本明敖氏
　以一鉶亞之為醢西從豆菹又在鉶西則自東而西
　也賈疏謂在鉶東北以北為上鄉南陳之東北菹為
　首次南醢醢東栗栗北棗棗東棗棗南栗則自西而
　東兩説不同如此據經言西楹之東則當以楹為主
　兩正豆在楹東則近于楹鉶及從豆籩又繼正豆而
　東如敖説則正豆與楹其間尚有鉶豆隔之何以取
　節于楹今從疏説圖之又經言菹醢從豆籩而圖言
　葵菹蠃醢棗蒸栗擇者從下記説兩敦藉用葦刪去
　席字則敖氏説也　經言燔俎在内西塾上南順注
　謂南順于南面取縮執之便也肝俎在燔東敖氏據
　少牢禮謂縮執匕湇俎乃當其下端此當升北面取
　之又謂設肝當在燔西便其先取其説與鄭異今案
　經言南順則下端在南是當升塾北面取之又賔長
　位在西自西至塾則先取者自當在西敖説是也並
　從之　記主人不視豚解注云主人視牲不視殺則
　主人當門外視牲在陳鼎之南南面也
　　　　　　　　　　　　　　　　　　　　　
右即位圖

　案經言賔主婦人如朝夕臨位據朝夕哭東方西面
　有主人有丈夫有外兄弟又有賔南方亦皆有賔此
　經無丈夫外兄弟則統于兄弟俱在主人之南少退
　可知又臨位在兄弟之南者為卿大夫門東者為諸
　公門西者為他國臣西方為士此經第言賔執事敖
　氏以執事者為士則賔位惟西方東面北上者而已
　又朝夕哭婦人即位于堂蓋阼階上西面之位蓋自
　小斂以後皆位于此此經言婦人又言内兄弟内兄
　弟即婦人之稱在婦人之北者南上也

右設饌饗神之圖

　案苴言東縮則有首尾首西尾東而直陳之也倚杖
　當西面然後回身東鄉乃北入戸也　祝設苴贊菹
　醢諸節皆席前事故並西面　設鼎洗東俎東順而
　匕西皆敖説也敖又謂左人抽扃予左手取鼏委于
　鼎北加扃乃執匕而匕匕者之法也今依經闕之
　朼者逆退注以為復賔位是賔執事者也則贊者徹
　鼏後亦應復此位以經無文故從其略仍載賔執事
　位以為節云　設俎經不言其人據敖氏云佐食既
　設俎出而立于户西則佐食設之其設鉶亦佐食矣
　今依其説載之　祝在主人之南北行酌醴當從主
　人之後其命佐食啟會後乃奠觶者據敖氏謂南面
　命佐食則北面酌醴遂轉而南面命之俟既啟會乃
　進奠于鉶南也　主人拜經不言面據下迎尸主人
　皆北面拜則此亦北面拜也

右迎尸九飯酳酢之圖

　案經言尸入門而不言祝據下記尸入祝從尸敖氏
　謂祝始出迎尸先行入門及尸入祝乃居後從之少
　牢祝先入門右尸入門左亦辟尸先行為辟尸盥則
　尸至階祝始從後延之也　尸盥第言宗人授巾其
　執槃執匜執巾三人及面鄉下記已詳據少牢皆宗
　人為之此惟宗人授巾則其餘皆賔執事者今第依
　記載之又宗人之外既别有執巾者則宗人當受之
　執巾者以授尸拭訖則宗人仍受之以授之執巾者
　也以經無文姑從其畧又盥在入門之後及階之前
　當即入門左少進時盥也故北當西階　祝延尸而
　在尸後者賈疏所引少牢注由後詔相之曰延是也

宗人初在户外北面此詔踊乃西階前北面者蓋

　宗人相主人主人入室故在户外及主人哭出復東
　面位則宗人亦降復西階前位可知也　饗神主人
　皆再拜稽首尸入室後第言拜蓋凡祭之常儀也第
　妥尸及祝祝兩拜不言面至酳尸始言北面則拜妥
　等亦北面也惟祝祝言拜如初注以初為饗神之祝
　則亦再拜稽首矣今第依經載之　凡祭皆在豆間
　此經惟于祭薦見之蓋舉一以例其餘圖亦不勝詳
　也故第載其一云　佐食舉幹而不言授下言尸受
　幹則授可知又胳與肩亦第言舉而不言授受據下
　言祭則亦有授受也今依經闕之　上言徹鼎則鼎
　無實矣此泰羮湇乃自門入是所謂泰羮湇在爨者
　也故存豕爨于門外以明之　敖氏謂尸無降席之
　禮故為酌之以酢主人由此推之則尸拜亦不降席
　也故並于席前附載之　祭必有告飽及拜侑之節
　此經無文是所謂喪食不飽非省文也故不贅
　　　　　　　　　　　　　　　　　　　　　

右主人獻祝佐食圖

　案獻祝之節大槩與酳尸等其異者如獻尸則洗獻
　祝則承已飲之爵而不洗一也尸祭肺有授祝則無
　授二也尸卒爵主人拜而後尸答拜祝則卒爵拜而
　後主人答拜三也主人獻尸北面答拜答祝拜則鄭
　注謂反西面位敖氏亦以西面答拜四也尸酢祝不
　酢五也其同者如坐受爵及肝從設俎之屬又敖氏
　謂祝亦贊薦而佐食設俎又拜即坐受爵無降席及
　升之文則亦拜於席如尸也圖依經載之其餘則可
　類推而得焉佐食禮本簡亦第依經載之　堂上四
　豆籩兩正豆已薦尸兩從豆将薦祝其未薦之先猶
　在堂也故與四籩並載之楹東
　　　　　　　　　　　　　　　　　　　　　
右亞獻三獻圖

　案楊氏亞獻自為一圖三獻經文附見下尸謖節中
　而圖則無之今合兩獻為一圖以備卒食三獻之節
　云　經言亞獻如主人儀據上主人酳尸有尸拜受
　爵主人答拜祭酒嘗酒肝從祭嚌卒爵皆拜及祝酌
　尸醋受爵皆拜坐祭卒爵皆拜(經不言尸醋以特牲準之則亦有醋也)
　今第依經文為圖餘並從其略　賔長三獻如初儀
　以上兩獻準之則亦應獻祝佐食其儀亦如初今依
　經闕之
　　　　　　　　　　　　　　　　　　　　　

右利成尸謖圖

　案敖氏據祝出户西面告利成謂主人虞祭與反哭
　之位皆入堂深其説是也且據其説則祝亦出户即
　西面告矣　經告利成主人哭皆哭則在位者親疏
　無不哭故曰皆也疏謂緦麻已上恐未然今并丈夫
　載之　經言祝前記言祝前鄉尸其鄉尸則有尸謖
　及出户過主人降階及門凡五節蓋他處則前道此
　五節則前道又時轉鄉尸故言鄉必言還也今于祝
　前後備載之　尸出主人不拜送敖氏所謂主人賔
　尸外無拜送尸之禮也故不贅
　　　　　　　　　　　　　　　　　　　　　
右改設圖

　案陽厭本指殤祭言鄭氏借之以為尸入及出之節
　非也今依敖氏易為改設云　記祝反入門左北面
　復位然後宗人詔降則祝之復位蓋俟其降乃入徹
　也　又經第言祝徹贊闔牖户而不言其他據特牲
　佐食徹尸薦俎敦設于西北隅故疏以贊為佐食注
　又以徹祝薦席為執事者也若然則徹不止于祝及
　贊贊亦不止闔牖户矣據士喪禮凡徹即設者徹之
　此設時有祝有贊及佐食則徹者亦即其人與今第
　依經載之
　　　　　　　　　　　　　　　　　　　　　

右無尸饗祭圖

　案記言禮及薦饌皆如初既饗祭于苴祝祝卒則其
　節與下饗神並同惟祝闔户以下為異耳據上既饗
　神以後祭薦饌之外主人之節四食具再拜稽首一
　祝祭觶再拜稽首二祝祝再拜稽首三哭出復位四
　祝之節三命佐食祭一取奠祭益反奠之二祝三佐
　食之節二取黍稷祭于苴三一取膚祭祭如初二經
　第以薦饌及不綏祭等四者該之示所重也今亦並
　從其畧云
　　　　　　　　　　　　　　　　　　　　　

右餞尸圖

　案記尊在廟門外之右少南洗在尊東南席在尊東
　是尊以門為節洗及席又以尊為節也尊少南者以
　西北為尸席容陳具及三獻地洗在尊東當少近以
　洗酌相将于事便也鄭氏謂洗在門左則非取節于
　尊矣敖氏謂未離乎廟門之西方是也從之　籩豆
　俎在西塾記不言鄉以士冠禮西塾之饌準之則應
　南鄉其次則如席前位也　經虞祭尸出執篚者哭
　從此第于尸謖時言之要知出廟門亦從可知其尸
　即席之後亦錯篚于席北面立也並補　凡尸出即
　歸此南面者敖氏所謂祝吿以将有事也以記無文
　闕之　賔出復位鄭注以位為将入臨之位據朝夕
　哭門外三面皆有賔位上虞祭第有西方士位此卒
　哭之祭亦未必獨增公卿大夫他國異爵者之位也
　故依虞禮第載賔執事者于西方贊薦佐食設俎準
　虞禮也即位于門東少南則猶未離乎門也敖氏謂
　主人位少南者宜稍鄉尸且為婦人當位于其北則
　其位當上齊門霤也婦人則近門矣　敖謂主人不
　哭為将行禮也然則亞獻三獻主婦賔長亦不哭其
　説是也今附不哭于主人獻尸之節其亞獻三獻則
　亦如初槩之　記言卒爵奠于南方無主人文則尸
　自奠之主人不拜尸亦不酢敖氏所謂略今亦從其
　略云　記言取俎實于篚篚不可以容俎敖氏以俎
　為俎實是也從之
欽定儀禮義疏卷四十七
欽定四庫全書
欽定儀禮義疏卷四十八(禮節圖四)
　特牲饋食禮
　　　　　　　　　　　　　　　　　　　　　　
筮日圖

　案鄭以子姓為子之所生敖以子姓為主人之子一
　也敖氏謂子姓兄弟當以親疏為先後據經先子姓
　後兄弟其親疎先後已判然矣據下𧃊時舉奠入室
　東面長兄弟對之西面其次第亦即此經先子姓後
　兄弟之意耳故分載之　據士冠禮為期主人立于
　門東兄弟在其南少退則此子姓兄弟之位亦當少
　東又彼經宰亦少退則皆後于主人也　儀禮贊命
　皆自右此經獨言宰自主人之左贊命注謂為神求
　變也敖氏謂自左似無他義盖字誤耳左當作右其
　説勝于鄭(從之)筮人示卦言還不言進則亦在席上轉
　身示主人也(説見士冠禮圖)筮席西面而筮人南鄉即席準
　鄉飲酒主人即席之節也　經言長占則亦占者三
　人其長先占乃以次及之與旅占之義互見也　筮
　儀與士冠禮互見為義今第即見于經者圖之其餘
　可參觀而得焉
　　　　　　　　　　　　　　　　　　　　　

宿尸圖

　案經言宗人擯辭祝許諾致命是祝釋主人之辭而
　祝受其辭遂許諾而致命于尸也注謂宗人祝皆西
　面受命東面釋之則是宗人先西面受命于主人然
　後東鄉祝釋之祝西面先受命于宗人然後東面釋
　辭于尸則注所謂皆者皆宗人祝耳由是推之則宗
　人擯辭當在主人之南少退如士冠禮宰自右少退
　之節也　尸許諾注云其許宗人受于祝而告主人
　則尸許諾後又有祝告宗人宗人受之以告主人之
　節今如其説詳載于圖

視濯視牲為期之圖

　案此言陳鼎于門外北面北上有鼏未明其為門外
　何方也注以為北面當門據下經言主人視殺于門
　外東方又云亨于門外東方西面北上記又云牲爨
　在門外東南魚腊爨在其南據士虞禮爨在門右東
　面北上鼎在其東北面北上又少牢雍爨在門東南
　北上三鼎在羊鑊之西二鼎在豕鑊之西又曰陳鼎
　于廟門外東方北面北上則鼎爨皆共設于一方且
　不甚逺此亦應如之爨在門東南則鼎亦在門東南
　可知安有爨在門東南鼎乃設之當門與爨不相統
　之理是當以敖氏東方之説為正　鼎未實而先有
　鼏者雖云鼎不宜塵盖亦為告絜者將舉之也三鼎
　皆然故增皆字以明之饎爨在西堂據下經説也(説詳)
　(下圖)又據敖氏以士虞禮側亨為亨者此亨當亦指亨
　者言以經無文闕之　士虞記言陳牲于廟門外北
　首西上寢右注兼牲腊言之敖謂彼腊不在棜故腊
　與豕序則此用棜腊不與豕序也又彼注云寢右當
　升左胖此則當升右胖故寢左也且陳鼎之下即云
　棜在其南牲在其西則俱在鼎之南也但牲腊皆在
　鼎南二以並則廣于鼎矣當是鼎介于牲獸之間故
　牲腊俱得蒙鼎南之文耳　壺禁在東序以士喪禮
　笲篋在西序下準之則當在半以北近序之地盖將
　尊于室户之西故近其所陳之記言覆兩壺則亦覆
　之棜禁之上必覆之者以新溉且未實也　豆籩鉶
　在東房敖謂在東房之東墉下南上豆二以並在南
　籩次之鉶又次之盖自南而放于北又記言賓與長
　兄弟之薦在東房其餘在東堂敖以其餘為次賓次
　兄弟而下及內兄弟公有司私臣則賓及長兄弟以
　上薦俱在房敖謂在鉶北以次陳之不勝載也今以
　一豆籩槩之其東堂之薦則據敖説備載云　房中
　有洗篚則據上經言之洗在西北隅説見士冠禮篚
　在洗東則敖氏説也几席兩敦在西堂几席神所憑
　當在西兩敦次之兩敦黍稷準下席前之次則黍又
　在西　主人及子姓兄弟即位于門東如初盖指筮
　日之位言也賓即位門西而不言如初者筮日時無
　賓惟有司羣執事在西方此有司羣執事不在賓中
　敖所謂賓位于此則公臣位于他所如下宗人祝在
　賓西北記公有司門西北面東上私臣門東北面西
　上是也今依經列之餘從其畧升視不言鉶敦几席
　可知也　又經第言賓主人出而不及其他然據宗
　人已視牲于門外則亦俱出可知故依經並畧之
　牲在鼎南主人在門東宗人又在主人之西南視牲
　及鼎則似應北面告矣敖氏云告皆東北面者盖亦
　以賓在西方之故則宗人當介賓主之間少南東北
　面鄉主人告之請期敖謂東面則專鄉主人者以賓
　必待專告請時不必鄉賓也又據鄭謂既得期西北
　面告有司敖謂西北面告賓東北面告兄弟則宗人
　之立在賓之東南兄弟之西南也　此均在廟門外
　又言賓出拜送故敖以外門言之(注東房當夾北説之誤案附經詳之)
　又下獻内兄弟房中有尊旅酬兩階下各有壺以皆
　行禮時設之故不在此節內

亨饌即位之圖

　案主人門外東方敖謂少南在鼎之西則側殺當在
　鼎之西南大抵與主人相當故得南面視之　士虞
　禮饎爨在東壁西面敖氏謂壁爨之間當容人其南
　北之節南齊坫注云北上李如圭云黍爨為上盖黍
　在北尚右也此東面則南為右黍爨當在南其主婦
　東面視之則敖説也　少牢升豕魚腊者為司士尊
　兩甒者為司宫改饌豆籩者敖氏亦以為司宫至設
　俎堂下皆司士為之此經不言其人盖士官少無專
　司惟盛二敦則注以為宗婦也　敖氏謂祝主人主
　婦賓長兄弟之豆籩皆相繼陳于房中鉶北其説是
　也經無文補之　經言執事之俎而未詳其目敖氏
　謂東列阼俎為上西列祝俎為上内兄弟之俎次于
　兄弟若然則并殽烝亦在是不勝載也今依經為圖
　而存其説以備考又執事之俎自阼俎而下賈疏以
　為不升于鼎則自爨載之入門而設于是也今依經
　闕之　士虞禮及少牢禮尸盥匜槃巾皆在西此經
　言門内之右注云據尸入言則門内之東也據賈疏
　謂尸尊不就盥槃匜巾等鄉西就之是注所謂侍盥
　者執其器以就之也圖尸盥槃匜巾在門東者以此

佐食北面立于中庭敖謂東西之中其南則三分

　庭一在南是也注謂立于宗人之西疏據士喪禮宗
　人西階前北面言之謂此宗人當在阼階前北面故
　佐食在其西不知士喪宗人當詔主人故不逺于主
　人此宗人無詔主人之事何必在阼階且宗人位本
　在賓西北自定位以下未聞有易位之文疏説不敢
　信也其東面告具則約請期之節載之　經言羣執
　事即位如初據下記公有司門西北面東上私臣門
　東北面西上即其位也言如初則視濯時已在位矣
　主人及賓兄弟即位而不言子姓入即位并不言兄
　弟可知也補之　楊氏圖自祝筵几于室中至佐食
　立于中庭並入下圖今依朱子本入此節曰亨饌即
　位盖節楊氏説以載之

設饌饗神之圖

　案經言及祝升敖氏以經云及祝則先升其説是也

又祭必致絜據鄭所引少牢禮主人與祝皆盥而

　後升此經不言盥文省耳補之　少牢祝入户南面
　此經無文第祝時始云祝在左敖所謂曏者南面益
　信也據士虞禮祝酌醴遂南面命啟㑹又此下筵祝
　南面敖謂曏所立之西則南面近北墉少西也　主
　婦盥于房中北面準士昏禮也據經主婦薦兩豆及
　兩敦鉶皆自取之房中及東堂而入設之無贊則往
　返甚繁中饋之責其重如此或云辟内子或云士禮
　禮殺或云器少可自為今並依經載之以見義焉
　宗人位在賓之西北公有司私臣凡羣執事皆在其
　東南故遣之以東南面為斷敖謂賓主人亦宗人詔
　之則亦東南面也　據經主人與賓長並為右佐食
　為主人之左執事為賓長之左但鼎三而右止兩人
　故敖氏以賓長在魚鼎之右衆賓長在腊鼎之右言
　之盖經于魚腊鼎第以賓長為説故以二賓長當之
　其説極確至云在左者亦衆賓豈執事亦得稱衆賓
　故經第言執事而不言衆賓與圖曰執事依經文也

賈疏謂右人尊入時在鼎前下經云鼎西面錯鼎

　在門外本北面扁貫鼎耳北面以東為右右人在東
　入門在前則自東而北鼎亦横舉其右在北則北面
　者亦轉而西面于階前西面之錯為便舉鼎之法莫
　備于此故就其説圖之　宗人階前南面當直豕鼎
　少北以便指揮贊者面位無文據經云錯俎加匕俎
　直設則錯時當俎西東面加匕東枋則在鼎東西面
　也敖氏謂贊者三人其二人各合執二俎一人兼執
　三匕其設時則分任之也且可知在鼎者惟尸俎之
　實耳今並載之而不敢畧　俎面鄉無文據少牢西
　肆則此亦順鼎西肆便執者東面執其下端也其肵
　俎在阼階西亦西肆如三俎者亦便其執下端升自
　西階而横設于席前也　據下有從肝從燔則亦如
　士虞禮有肝俎燔俎在内西塾上上圖不載者因此
　節始升俎以類從也　主人兩再拜稽首一為食具
　一為祝已其面向無文是當以北面為正

迎尸正祭及酳尸圖

　案賈疏謂尸有次是周官掌次職所謂尸次也虞禮
　無次其喪禮畧與又賈疏云祝就次尸乃出次則迎
　者直迎于次矣　主人降而不言子姓兄弟盖從主
　人入即位阼階東未從升也　士虞禮拜妥尸尸乃
　坐此先坐後妥彼祝亦拜妥尸此不言祝拜禮之異
　也　尸不降席則拜于席上主人則北面拜也尸不
　言不脱屨可知尸執奠者孔穎達所謂祝先奠爵于
　鉶南尸入即席而舉之主人拜如初謂前饗神再拜
　稽首也今並補　祝命挼祭而不言所命鄭注以為
　命尸敖氏以為命佐食準士虞及少牢則敖説為正

士虞及少牢禮皆言爾黍此兼言稷則兩敦並在

　席矣故敖氏以為疑今姑依經文而存其説以明之

太羮湇本在胾豆之北未設胾時而云醢北盖南

　當正豆其間實虚四豆地也　乃食食舉敖繼公以
　食為食食李如圭以食舉為肺脊賈公彦則以食為
　食肺舉為正脊案下言三飯則乃食義當從敖説也
　舉幹不言授于尸受明之也下三舉依經以如字該
　之　庶羞鄭以為膮炙胾醢敖氏謂兩胾兩醢案膷
　臐膮皆太牢之陪鼎士祭特牲安得用之其設之則
　敖氏所謂湇之南醢之北也　主人洗角不言降敖
　氏所謂于升見之祝曰送爵皇尸卒爵敖謂祝釋辭
　當東面席前之東從之
　　　　　　　　　　　　　　　　　　　　　
尸酢主人圖

　案主人有進有退者盖主人室中之位有三近東墉
　西面者其常位也尸西北面者拜位也席前西面者
　進立之位也退則復其西面常位耳　士虞禮酢主
　人有薦俎從俎此無之者士虞禮無夫婦致爵之節
　故設于醋時此則于致爵時也　尸受挼祭主人主
　婦亦得祭者其尊即次于尸也祭在豆間此無豆其
　敖氏所謂祭置于地與　少牢祝嘏主人故有祝嘏
　之位此尸親嘏則無位也　士止一祝在室今又以
　籩受嗇于房則主出户時祝即從之入房以虚籩受
　之也今依經闕之其授受則南北面也
　　　　　　　　　　　　　　　　　　　　　
主人獻祝及佐食圖

　案筵祝南面敖謂有司為之又謂筵祝盖于其立處
　之西則近北墉處也(説見上迎尸)酌不言易爵洗承尸尊
　也士虞少牢祝坐受爵此不言坐敖氏所謂如之可
　知也祝拜于席上以少牢禮準之也席上則南面主
　人則拜于其位西面降于尸　設菹醢俎肝從經俱
　不言其人今作主婦設菹醢佐食設俎賓長以肝從
　者從注及疏説(賓長説見亞獻疏)佐食在執事及私臣中其
　薦在東堂其俎在階間此獻而無薦俎者佐食卑不
　設薦俎于室據下記佐食于旅齒于兄弟則當于旅
　時設之
　　　　　　　　　　　　　　　　　　　　　
亞獻三獻圖

　案主婦不下堂其爵取諸内篚而洗于北洗也補之

初獻亞獻俱酢及獻祝佐食三獻獨無者以尸爵

　不舉必作止爵後獻之也故不贅　主人獻用角主
　婦獻用爵敖氏謂主人有為為之或即鄭氏禫月吉
　祭説故易角為爵亦猶士虞禮廢爵足爵之别與至
　少牢夾拜此不夾拜則敖氏所謂辟内子之禮也
　拜送北面則尸卒爵主婦亦應北面拜經合受爵卒
　爵之拜並于如初中括之其獻爵則筵前西面也
　上兩豆兩敦兩鉶俱主婦自取而設之此兩籩有宗
　婦贊之固以見士大夫多少之别或亦重輕之等與

曲禮授坐不立宗婦坐則主婦亦坐可知　尸受

　籩祭受燔俎羞燔者受燔加于肵俱言受不言授亦
　授可知如經文載之其義自明故不敢増也　羞燔
　者加于肵出不言反俎可知也其亦反諸内西塾與
　以經文無闕之合賓長三獻為圖説見士虞燔從亦
　長兄弟案附經詳之

主人主婦致爵醋圖

　案經言席于户内則統于户敖氏謂設席于主人所
　立之南盖近户也　主婦不降洗則取爵内篚而洗
　于北洗也又致爵不言面向準之士冠禮當東北面
　主人受爵則西南面據敖氏説則主人拜于席據鄭
　氏説則主婦北面拜送也　宗婦一人贊四豆籩是
　當有往反之節以經無文闕之　豆籩之設當與尸
　同尸席東面故菹南醢北籩在南棗西栗東主人席
　西面則當菹北醢南籩在其北棗東栗西主婦席南
　面則當菹西醢東籩在其西棗北栗南也主人席前
　設豆東面設籩南面則依敖説載之佐食設俎則注
　説也　宗人贊祭尊主人也其位當筵前東面而近
　俎賓長以肝從長兄弟以燔從案見經下　主人致
　爵言降不言升可知主婦拜受于席及席于北堂皆
　敖説也拜于席則亦南面盖丈夫房内西面婦人房
　内南面禮之正也(案附經詳之)　宗婦薦豆俎從獻如主
　人則亦佐食設俎賓長羞肝長兄弟羞燔及祭薦祭
　肺祭酒祭肝及燔諸節依經以如主人儀括之但無
　贊耳
　　　　　　　　　　　　　　　　　　　　　

賓作止爵獻醋之圖

　案舊説云賓作止爵至酢于主人凡六爵圖似近于
　冗今易之　前尸止爵故未醋賓賓亦未獻祝佐食
　及室中事畢則賓主之道行故因尸爵以致之是楊
　氏所謂六爵也尸酢賓當如主人有北面拜受及卒
　爵拜尸答拜之節賓獻祝亦當有送爵受爵卒爵祭
　薦祭酒祭燔及拜之節佐食之禮雖畧亦當有授受
　及拜諸節以經言皆如初則亦從其畧云
　　　　　　　　　　　　　　　　　　　　　
獻賓及衆賓圖

　案主人拜賓如初注謂主人再拜賓答再拜三拜衆
　賓衆賓皆答再拜盖本上視濯經文言之所謂如初
　也敖氏謂衆賓答一拜言再拜者誤是又本鄉飲酒
　禮經文以正之也今圖依經文而存兩説以備參
　鄉飲酒禮主人南面盥洗賓進東北面辭主人奠爵
　于篚西南面對(案詳鄉飲酒圖)今依經載之　賓致爵後酬
　酢皆在階下此獻賓及兄弟獨在西階上者以經云
　獻獻皆在堂惟燕禮士旅食最卑故就門西之位獻
　之餘則在堂也且下經獻私臣尚在堂上而況獻賓
　及兄弟乎　主獻賓設薦俎注謂公有司設之敖氏
　以為私臣案公有司賓屬私臣主屬此獻賓故以其
　屬為之賈疏據少牢司士設俎謂此即公有司在門
　西者則鄭説是也　經言薦脯醢醢豆實脯籩實據
　此則豆籩俱在矣賓脯醢並祭而經止言祭豆故敖
　氏謂豆亦兼籩言盖籩本竹豆則亦可名豆也依經
　載之　經第言薦設而未詳其地今載之階上者因
　下言執祭以降知之也其西南面獻爵東北面受爵
　説詳鄉飲酒至經言賓北面拜主人在右答拜則主
　人亦北面而賓在其左也　衆賓升拜受爵坐祭及
　洗(案詳下圖)與賓同立飲及薦俎設于位辯主人備答拜
　此與賓異故經不言如今並詳載之　據記言公有
　司獻次衆賓又言宗人獻與旅齒于衆賓敖氏謂宗
　人亦公有司則與衆賓皆殽脀而薦在東堂其位則
　門西北面也楊氏圖云獻賓及衆賓宗人公有司不
　知宗人即公有司而附于衆賓之末者故依朱子易
　之
　　　　　　　　　　　　　　　　　　　　　

主人酬賓圖

　案少牢無堂下尊此堂下設兩尊敖所謂别于大夫
　也又經西方尊言如東方所謂如者盖西階西也故
　依敖説載之加勺南枋則北面酌也其主人洗觶南
　面賓東北面辭主人西南面對皆準之士冠禮至云
　主人北面酬賓賓在左則主人在右賓亦北面並立
　可知　對必奠爵奠觶薦左亦應復位北面文省耳
　並補之　西面坐取觶據賈疏以下還東面拜例之
　也今從之　經主人西面注謂賓所答拜之東北鄉
　賓位盖賓位在西階西南據注主人酬賓賓在左其
　處所俱在賓位之東南也賓坐取觶疏謂薦東西面
　盖賓拜處本在其位故西面鄉席取觶還就其位東
　面拜也　揖復位敖謂主人復阼階下西面位盖賓
　還東面則已在位不必重言復位也主人復位亦當
　西面鄉賓揖乃東面還復西面位
　　　　　　　　　　　　　　　　　　　　　　

主人獻長兄弟衆兄弟圖

　案此言獻長兄弟故用爵其在阼階上如賓之在西
　階上也亦洗及獻者東南面受者西北面兄弟拜于
　左主人拜于右當與獻賓同注謂亦有薦脀設于位
　疏謂初薦脯醢于阼階上祭訖乃降設于下位是也
　其衆兄弟如衆賓則設于其位也今依經以如字括
　之其設薦俎當依注私臣説敖以為公有司者誤(説詳)
　(獻賓)今依經闕之　下記私臣獻次兄弟升受降飲又
　少牢主人降洗升獻私人于阼階上拜于下升受主
　人答其長乃降坐祭立飲不拜既爵今並詳之其薦
　俎説詳上

旅酬及無算爵之圖

　案旅酬自賓取觶酬長兄弟始無算爵自賓弟子兄
　弟弟子各舉觶始今合兄弟弟子舉觶于長兄弟三
　節為一圖者盖舉觶亦旅酬之始其祭脀庶羞作止
　爵又旅酬時並行之節故以旅酬及無算爵槩之旅
　酬之節三兄弟弟子舉觶于長兄弟一也賓取主人
　所奠觶酬長兄弟及長兄弟酬衆賓衆賓及衆兄弟
　交錯以辯二也長兄弟取兄弟弟子所奠觶酬賓如
　賓酬兄弟之儀則亦有賓酬衆兄弟衆兄弟及衆賓
　交錯諸節三也經第言無算爵其節未詳賓弟子兄
　弟弟子之觶特始事耳然亦無算爵節內事則無算
　爵之節凡二也舉此五節分行各載之盖庶㡬其不
　混云　兄弟弟子舉觶于長兄弟位本在阼階因此
　觶為旅酬之始特借中庭列之其弟子舉觶為無算
　爵之始並附列于末庶閲者便焉　經言賓酌于其
　尊今依注酌于長兄弟之尊而不于賓尊者疏所謂
　自飲酌已尊酬人酌彼尊也從之　賓長既酌東面
　送觶也長兄弟應西面迓受盖近立位相授受也
　賓弟子兄弟弟子凡三復位據疏則復初位者即中
　庭舉觶之位也舉觶者復位及弟子復其位則弟子
　本位也其位當各在其長之南盖東西面之末位耳

經言舉觶者復位答拜又曰長皆揖其弟子弟子

　皆復其位非複也盖舉觶者既復位又違其位答拜
　故長仍揖之復位耳　宗人告祭脀當在賓西北本
　位詔之　記宗人獻與旅齒于衆賓又佐食于旅齒
　于兄弟今並載之宗人公有司故門西北面佐食私
　臣故門東北面

主人獻内兄弟之圖

　案記言尊兩壺于房中西墉下南上内賓立于其北
　東面南上宗婦北堂東面北上注謂中房而北為北
　堂即所謂房中半以北也一南上一北上明不相統

經言兩壺則内賓宗婦各一壺矣敖謂南上者以

　其先酌在南者又疏謂内賓為姑姊妹宗婦為族人
　之婦則尊內賓而上之可知壺在西墉而内賓立于
　其北則尊于南壁為近與西北之洗篚相值主婦南
　面于北堂則注所謂宗婦統于主婦也　經第言主
　人獻内兄弟注以兄弟為内賓宗婦則當辯獻之酢
　則惟于長耳旅酬之節當自主婦始其儀與賓及兄
　弟等(敖説及案附經詳之)以經無文並闕之
　　　　　　　　　　　　　　　　　　　　　
嗣舉奠圖

　案經先言嗣舉奠繼第言舉奠而不言嗣盖即以舉
　奠名嗣也舊圗或言嗣或兼言嗣舉奠俱未協今並
　依經文改舉奠　嗣位無明文據上子姓位在主人
　後則阼階東南也　言進則離其北面拜位進筵前
　受之乃復位拜也曰坐飲卒觶此敖所謂亦異其室
　中之禮　經凡三復位其二則室中拜位其一則阼
　階東南立位也今分别載之主人尚室中西面者以
　獻内兄弟後已復位也

二人𧃊圗

　案舉奠立長兄弟之上敖據下舉奠入室而知是也

兩𧃊拜其面向無文據酢主人上𧃊即位坐答拜

　則亦席上各如其面也　主人受爵乃言上𧃊即位
　注言授爵户内則入户即東面授主人西面拜後遂
　迓受也　將祝主人西面再拜則拜皆西面　注引
　舊説謂主人北面授下𧃊爵則上𧃊可知敖謂酳下
　𧃊亦東面非也　祝釋辭準饗及祝例亦西面在主
　人之左
　　　　　　　　　　　　　　　　　　　　　
徹俎改設圖

　案士虞禮徹祝與贊並為之此祝命徹即出立户西
　惟佐食及宗婦徹之其禮之異者與　士虞禮祝薦
　席徹入于房此第言祝徹豆籩而不言席且主人阼
　席在室亦應與阼俎並徹也　主婦薦俎本在房經
　亦曰徹則不復置于席前其席亦應並徹舉奠𧃊後
　其簋鉶亦當于此徹之也以經無文並闕之　𧃊時
　言分簋此又言敦盖席前本有黍稷二敦上注既以
　所分者為黍敦則此為稷敦也尊本在室曰納者謂
　由東北而置之西北猶之納耳二尊一為酒一為玄
　酒敖氏知此為酒尊者以玄酒本不用也　堂下俎
　如賓衆賓兄弟有司羣執事皆是賓固歸俎衆亦自
　徹要知皆徹而出也今第依經載之不敢多贅　舊
　説以此為陽厭今依敖氏本改之

視殺視濯實鼎陳設之圖

　案經第言主人即位于廟門外東方又言牲北首東
　上而未詳其所今牲在鼎南主人牲北南面者以特
　牲禮為準也特牲三鼎牲魚腊皆有爨其爨凡三此
　五鼎當有四爨四鑊(豕膚同鑊)而經乃第言羊鑊豕鑊者
　魚腊爨及鑊統于羊言羊鑊則羊北魚魚北腊可知
　五鼎之面各隨其爨設之所謂羊鑊以西者盖以羊
　為節謂設三鼎自羊鑊之西以次北陳其在魚腊爨
　之西者皆自羊鑊始注所謂魚腊從羊也　經言摡
　匕俎注謂皆陳之而後告絜據士喪禮爨在門西俎
　匕在西塾西則爨北也此亦宜然故合甑甗匕敦各
　置之所摡爨之北云　經先言饌豆籩篚于房中放
　于西方又云改饌豆籩于房中南面如饋之設則其
　初本自東墉下向西陳之後言改饌南面而不言其
　所則亦東墉下南面放于西如饋之設則亦韭葅在
　南醓醢在北葵菹在北蠃醢在南也今以一豆概之
　其鉶在豆西籩在鉶南其設盖亦如饋云　經初言
　勺爵觚觶實于篚此東堂下所摡者也又言饌豆籩
　篚于房中後改饌房中不言篚惟洗東則有篚又據
　下主婦獻尸及祝佐食皆有司贊者取于下篚以授
　之又據獻祝主婦洗于房中獻佐食畢主婦受爵入
　于房注謂奠于内篚則有内篚亦有内洗改饌不言
　篚盖省文耳但内篚無爵盛勺爵觚之篚則在南洗
　之西也又下士盥舉鼎敖氏謂士盥于外則門外又
　有洗矣又正祭時上佐食取羊鉶下佐食取豕鉶皆
　在房中則房中有鉶準之特牲則鉶次于正豆也今
　合洗篚及鉶並補之　宗人告備經不言面以特牲
　告濯具準之彼在主人之西南故東北鄉主人此在
　主人之東南則當西北面告後言退則違其本位進
　而告之告畢乃復位也　特牲言宗人告絜而不言
　摡及陳此言摡不言陳及告絜盖互文見義注所謂
　摡者陳之後告絜也今依注補入　大夫階五等考
　工記賈疏説也士冠禮詳之

即位筵几實鼎之圖

　案特牲有賓此主人即位不言賓據下宗人遣賓就
　主人則亦有賓經文省耳又特牲言士盥出則盥于
　門内之洗可知此言士盥舉鼎入則盥在門外故敖
　氏以為盥于外盥于外則門外亦有洗明矣今並補

特牲主賓皆親舉鼎及匕此經言主人迎鼎則主

　人不舉可知且據經鼎俎入設之後始言遣賓盥則
　賓亦不舉又可知但經言遣賓就主人皆盥長朼則
　似主人亦匕矣注乃第言賓次賓而不言主人者盖
　據經言主人先入與特牲宗人執畢先入之義同彼
　入當阼階南面注謂執畢導之此注言主人親臨之
　則亦當阼階前南面以蒞之而不朼如宗人其執畢
　與否則經無可考闕之　特牲宗人位在賓西北故
　遣士盥時東南面命之此宗人在主人東南據下有
　司徹主人南面三拜衆賓于門東則賓亦在衆賓中
　皆位于門東北面宗人當阼階前南面命之也　右
　匕西面左載北面其説士虞禮圖詳之至經言上利
　升羊載右胖下利升豕司士升魚腊膚敖以佐食為
　賓司士為私人是也今依經載之心舌二以並羊左
　而豕右亦敖氏説　經佐食遷肵俎餘不言遷則肵
　俎初當序後遷在阼階西也　注以兩端及上為載
　之體次疏謂肩臑在上端膊胳在下端(敖氏所謂前後兩端也)
　脊脅肺在中盖亦以體次言而不及腸胃敖氏謂肺
　下不言腸胃可知又以在上為在右是也又下經言
　腊亦進下又言膚亦横載亦者亦羊豕骨體也敖氏
　以下為諸體之下謂横載之以下鄉神盖俎横設于
　席前以右為上左為下則肩臂臑當横設于右端膊
　胳當横設于左端其在中者則由脊而肺而腸胃而
　脅皆自右而左横設之所謂體次也
　　　　　　　　　　　　　　　　　　　　　
設饌祝神圖

　案楊圖以此為隂厭今據敖氏説易之(説詳士虞禮圖)疏云
　韭菹在南醓醢在北次東葵菹菹在北蠃醢在南則
　四豆在席前形如四隅羊豕又在豆東羊南豕北魚
　腊又在羊豕東魚南腊北皆二以並膚則特于北也
　初二敦黍在羊南稷在魚南又二敦黍在稷南稷在
　黍南則四敦在俎南亦形如四隅二以並其西去席
　實空二鉶之地與特牲禮同彼未迎尸先設兩鉶于
　豆南在二敦之西祝奠于鉶南則與敦不相當也此
　經設鉶在迎尸之後則未迎尸之前鉶尚未設故祝
　奠不言鉶南則其奠北去韮菹亦空兩鉶之地以待
　設鉶也　俎皆横設于席前上右謂前端在右也故
　圖之諸俎俱右首此俎亦横設而骨體乃縮于席前
　且下鄉席者盖凡骨體皆縮載于俎設之則横此横
　載于俎故設之獨直也下鄉尸者經所謂進下也魚
　進腴不進下故下不鄉席縮載不横載故席前獨横
經云敦皆南首盖以龜首言圖不及繪龜原圖黍

　稷字皆南首雖不甚確亦存其意而已從之

迎尸正祭及酳尸圖

　案尸次説上特牲圖詳之此大夫禮門外亦應有次
　所謂祝就次尸出次則大夫士禮所並有也今補
　祝入門右據注以辟尸盥則必尸至于階乃從其後
　延之也　敖氏謂上云尸入祝從則祝固己入矣此
　復云祝先入者明其先于主人則所謂祝從及祝先
　入者盖一事而兩言之以為主人從入之節今合三
　者一串載之庶㡬祝之從尸而先主人其義自明焉
特牲尸坐乃答主人拜此既拜乃坐敖氏所謂變

　于士也尸不言則亦不脫屨可知並載之　祝初從
　尸入不言面及主人入户即位則曰祝在左西面拜
　妥之後又云祝反南面則始從尸入南面及主人入
　將妥尸故轉而西面既妥復南面位故謂之反也
　凡擩必于醢肝則擩于鹽此席前止四豆菹醢各二
　尸取韭菹辯擩則不過兩醢豆而止經乃言擩于三
　豆姑依經存之　主人羞肵俎升自阼階置于膚北
　則是親取之阼階西而進之無贊以申其敬也敖氏
　云肵俎亦横設之盖凡俎皆横此加俎嫌其或變也
　故以明之　四瓦豆胾醢各二注謂羊胾在南豕胾
　在北敖氏謂羊在西列之南豕在東列之北則西第
　一列胾南醢北第二列醢南胾北鄭注所謂䋫也
　尸受魚振祭加于肵横之盖魚本縮載于俎設之則
　横所謂進腴也肵俎横載設之則縮恐魚亦縮置也
　故特明之　特牲卒食佐食盛肵俎釋三个又反黍
　稷于其所又尸既祭肝賓降反俎于西塾此經無文
　圖亦從其畧云
　　　　　　　　　　　　　　　　　　　　　
尸醋主人圖

　案經言主人拜受爵尸答拜主人西面奠爵又拜敖
　氏云主人受酢而俠拜大夫禮異也又云初拜固西
　面又言之者著受爵而反位也盖主人先拜于初入
　户之位乃進筵前受爵遂還初位又拜則俠拜皆在
　初位惟受爵則進至筵前要之皆西面也今分别詳
　之(主人受酢不設薦俎及黍稷肺祭于地二説並詳特牲圖)　尸執以命祝祝受
　東北面嘏主人于户西執者搏黍也命者嘏辭也祝
　受者合黍與嘏辭並受也下主人受黍當亦兼嘏辭
　言之今依經從其畧云　主人受黍敖氏謂少進受
　之復位則主人當違其位西南面鄉祝迓受也　特
　牲主人出寫嗇于房祝以籩受嗇此經第言出不言
　房其授受于室户之外所謂大夫禮異與今依經文
　存之
　　　　　　　　　　　　　　　　　　　　　

主人獻祝及二佐食圖

　案經言薦而不言其人據下篇主婦獻祝宰夫薦棗
　糗故敖氏謂此亦宰夫薦也以經無文闕之　尸俎
　有肩臂膊胳故前肩後胳脊脅在中之兩端而腸胃
　肺處其中象牲體也祝俎止有脊脅髀其體不備惟
　前脊後脅及髀腸胃處中以存牲體之意而已膚不
　在體解中例須另列故與魚腊為外一行進下横載
　皆如正俎魚亦縮載進腴也　祝祭俎而不言振祭
　嚌之敖氏所謂省文也今亦從其畧焉改肝牢為牢
　肝則敖氏説也　儀禮室中北面拜皆在户西此佐
　食拜受爵獨云牖東是敖氏所謂取節于牖見其少
　西于他人之北面拜者今移西近牖　祝不拜既爵
　則佐食亦如之經乃言佐食卒爵拜故敖氏以拜為
　衍文今依經載拜字而存敖説以正之　特牲獻祝
　佐食兩言主人受爵而不言授可知也此經獻佐食
　言授不言受獻祝則并不言授要知皆授亦皆受也
　補之　特牲佐食薦在東堂俎在階間此佐食俎亦
　在階間則亦有薦在東堂可知又主人受下佐食爵
　亦應降奠于篚經文並省故亦畧之
　　　　　　　　　　　　　　　　　　　　　

主婦獻尸及祝二佐食圖

　案内篚無爵及獻下佐食畢乃以爵入房奠于内篚
　内篚始有一爵獻尸時尚無爵故必贊者取于下篚
　以授之經言有司贊者取爵于篚篚在洗西乃不因
　便而洗者獻爵者必親致絜也　有司贊者授主婦
　贊者于房户而不言外内東西則是授受于户間外
　不入内不出也　主人獻尸不俠拜受酢俠拜初拜
　尸不答又拜乃答之主婦獻尸俠拜受酢不俠拜拜
　獻尸答拜送尸不答此其異者今詳載之以見禮之
　變云　挼祭而無俎豆當亦祭于地也　有司贊者
　兩易爵皆與婦贊者相授受獨以爵出户贊者乃親
　授受之敖氏所謂變于初也抑或有婦贊者轉相授
　受于其間而經文偶未之及與闕之
　　　　　　　　　　　　　　　　　　　　　
賓長獻尸及祝圖

　案賓長洗爵獻尸經不言酌可知也補之　特牲三
　獻止爵此尸卒爵則不止爵以將賓尸也特牲止爵
　故必作止爵然後受酢獻祝此不止爵故酢後即獻
　之不獻佐食者注謂將儐尸禮殺敖云祝不卒爵故
　不及佐食二説相備也祝北面奠爵亦敖氏説　此
　受酢亦俠拜但主人初拜尸不答又拜乃答此初拜
　尸答又拜尸不答為異耳
　　　　　　　　　　　　　　　　　　　　　
祭畢尸出圖

　案士虞禮記尸謖祝前鄉尸及出户過主人降階及
　門皆如之敖氏謂此亦宜然補之　又敖氏據士冠
　禮請醴賓賓就次説謂此尸出廟門祝宜告以主人
　將有事尸于門外次中俟之其説是也今特增次于
　廟門外云

四人𧃊圖

　案經第言上佐食盥升不言三𧃊盖省文耳故注補
　之曰三𧃊亦盥升敖氏所謂據特牲禮舉奠及長兄
　弟盥而推之是也今依注補之　室中尸只一席經
　言設對席則東西各一席𧃊者四人二人共一席可
　知　特牲尸出惟徹庶羞此止徹肵俎其餘俱在席
　前而圖僅載羊俎及敦鉶者據見于經者言之也
　四𧃊東西面各二主人西面拜則雖與東面者相鄉
　其如西面者何故或疑其拜西面者當轉而東面也
　但此本餕神之餘則當以神位為主敖氏謂西面三
　拜者明其不為二人西面而易位拜之其説是也從
　之　上𧃊興出主人送乃退敖氏云出出户也送送
　于户外也退謂上𧃊返于賓位也盖禮畢惟尸出門
　俟于次賓皆待事而未出佐食賓長皆執事者獨出
　門何為故依敖氏説載之
　　　　　　　　　　　　　　　　　　　　　

迎尸侑圖

　案經言攝酒而不言設尊則仍故尊也又言燅尸俎
　則仍燅于雍爨也(今補雍爨于門外)諸俎無腊而有膚經云
　無腊與膚者盖此不用腊膚則附于豕鼎故無膚腊
　二鼎陳三鼎言如初則亦如正祭時初陳于鑊西卒
　升乃加扃鼏陳于門外東方北面北上　正祭有尸
　俎有主人主婦俎此又應增侑俎經第言燅尸俎者
　據下尸侑主人主婦俎以次而升則其俎亦燅言尸
　者統于尊也祝佐食亦有俎不燅及升者以不與賓
　禮設于階下之位而已畧之　宗人戒侑注以為南
　面疏謂據下衆賓位在門東北面而言從之　侑出
　俟于廟門外面鄉未聞據下尸侑北面于廟門外西
　上敖氏謂在門外之西則侑亦當俟于門西北面也

儀禮大槩主席皆在東階上介席皆在西階上與

　序逺此經主席言東序侑席言西序而無階上之文
　則不統于階而統于序盖入堂深也圖侑席特依經
　載之西序下　主人迎尸侑拜登堂拜及答敖氏謂
　皆再拜盖尊尸有加禮其説是也今依經載于圖而
　存其説以明之　賓入門禮必三揖及階又三讓乃
　升敖氏所謂入門左右少進揖三分庭一在南一在
　北各一揖是也(説詳士冠禮)經第言揖讓文省耳補之尸
　升三等侑從之中等敖氏説也
　　　　　　　　　　　　　　　　　　　　　
舉鼎設俎圖

　案舉鼎不盥賓尸禮畧也儀禮之例舉鼎左右各一
　人經言司馬舉羊鼎司士舉豕鼎舉魚鼎盖兩司馬
　四司士也據下司馬匕羊亦司馬載司士匕豕亦司
　士載其義可知矣陳鼎如正祭所謂陳鼎于東方當
　序南于洗西皆西面東上俎亦西肆也吉禮匕者在
　右載者在左士虞禮詳之三鼎三匕匕羊豕魚者也
　四俎尸侑主人主婦之羊俎也羊俎不並設于羊鼎
　之西而分屬之豕與魚鼎者賈疏所謂欲使三鼎之
　前皆有俎也其載之則當各從其鼎矣此羊俎四皆
　正俎外尸俎有羊匕湇羊肉湇豕匕湇豕脀湇凡五
　侑俎則豕脀湇魚凡二主人俎如尸總十有二俎是
　皆疏所謂益送往來者且俟時而載故不具列云
　又三匕四俎皆言從雍人二俎不言從亦從可知二
　疏匕言執者則亦雍人并執之也

主人獻尸之圖

　案經盥洗辭對及授受之文甚畧據敖氏謂當如鄉
　飲酒禮是也今于尸東北面辭洗主人奠爵西南面
　對及主人筵前西北面獻爵尸東南面受爵諸節並
　依彼經補之　主婦四豆曰韭菹醢曰昌菹醢注以
　朝事之豆言之朝事之豆則韭菹醓醢昌菹麋臡也
　臡盖醢類故經亦謂之醢今依注改醓醢麋臡云
　麷蕡在豆西當外列外列為昌菹麋臡則在麋臡之
　西也白黑又為籩之外列則東當俎矣　上正祭牲
　體横載于俎此經復序俎實敖氏謂其載與進俎之
　法皆異于上則皆縮載如常俎也從之　臑前體肫
　胳後體是臑貴肫胳賤也正祭曰臑膊胳則臑當在
　骼前此經退臑在骼下注謂折分以為肉湇俎折則
　置之骼下宜也故加折字以明之羊肉湇俎同　經
　言席末坐啐酒坐奠爵拜告旨則啐在席上之末拜
　告旨則降席也　加俎羊俎在席前其匕湇肉湇及

燔三俎進後即以俎退故席前止一羊俎也　主婦


所設豆籩皆出自東房則主婦及婦贊者當有出入


往返之節賓長設羊俎次賓設匕俎司馬設湇俎皆


取自阼階東則當有升降之節至次賓羞羊燔則取


之内塾升進之既羞乃降反俎于西塾其節見于士


虞禮者甚詳今僅即其見于經者存之餘不多及

　　　　　　　　　　　　　　　　　　　　　
授尸几圖

　案授几及受面位無文敖氏謂几自東壁來則當在
　阼階東宰西面授主人南面受(説詳燕禮)經不言宰拂几
　闕之　主人授几言筵前而不言面敖氏謂聘禮東
　西迓受則主人西面尸東面既受乃北面奠之尸兩
　復位一自從降返一自受几返其拜則答主人拜送
　也特詳載之
　　　　　　　　　　　　　　　　　　　　　
主人獻侑圖

　案主人獻侑面向未詳敖謂主人席前西南面是鄉
　飲酒獻介之禮也敖盖據此經獻侑侑與主人同階
　而主人在右與彼獻介禮同故于獻時亦以為西南
　面其説是也由此推之則侑亦北面受爵如介矣惟
　侑西楹西北面主人在其右與尸位皆統于楹與西
　階上為不同耳　侑不啐酒敖氏謂尸嚌湇乃啐酒
　此無湇則不嚌故亦不啐也
　　　　　　　　　　　　　　　　　　　　　
尸酢主人圖

　案尸受侑爵以酢與正祭禮同其親洗及酌則禮之
　異者尸降洗則亦降席矣以經無文闕之　降洗及
　盥其辭與對面位未詳敖氏謂尸適洗南北面主人
　阼階東南面辭洗尸對主人復阼階東西面又云尸
　席前東南面獻主人皆準鄉飲酒禮言之其説可從

卒洗卒盥尸主人皆當如鄉飲酒禮有揖升之節

　補之　次賓羞燔不言羊可知今依經畧之
　　　　　　　　　　　　　　　　　　　　　
主婦亞獻尸圖

　案經言司宫取爵授婦贊者于房東以授主婦盖房
　户外之東也授主婦者盖婦贊者受爵以授之也今
　補婦贊者受爵以明之　上篇主婦亞獻内篚無爵
　故有司贊者取爵于下篚及獻佐食畢受爵入房奠
　于篚則內篚有爵矣此司宫仍取爵于下故敖氏疑
　有司徹時又反于下篚也闕之　禮重迓受此主婦
　西面拜獻尸拜于筵上受則南面受矣抑或轉東面
　迓受之與又受爵皆立上篇祝拜坐受爵則坐受也
　此尸受時不言坐及薦後乃云坐執爵故敖氏謂受
　爵時立也　又羞俎並云如羊肉湇之禮敖氏謂如
　者如其左手執俎左廉以下之儀其異者次賓自縮
　執匕俎雍人不復授之又次賓司士羞俎俱應有升
　降之節以經無文並闕之
　　　　　　　　　　　　　　　　　　　　　
主婦獻侑圖

　案經第言拜受爵敖氏謂亦拜于筵上受不敢異于
　尸　主婦羞糗脩經雖不言房可知也　上主婦設
　籩皆有贊此奠糗當亦如之又上皆有鉶有湇及祭
　酒之節此俱無文或有疑其省者敖氏謂無鉶者禮
　殺上尸祭鉶乃祭酒此無鉶則不祭酒盖與上主人
　獻侑同又謂初主人獻侑無羊湇此雖有豕脀亦不
　用湇故並畧之
　　　　　　　　　　　　　　　　　　　　　
主婦致爵于主人圖

　案特牲禮主婦致爵取爵内篚洗酌乃致此受侑爵
　但言酌不言洗盖省文耳又主婦設二鉶二籩亦應
　取之房中有贊又肝燔俱當祭且嚌今並依經闕之

敖氏謂主人筵上受因尸禮也主婦北面答拜放

　室中之儀也與主人行禮故亦得獨拜于阼階上致
　爵亦筵南北面者準上亞獻主婦在筵左西面彼席
　南鄉此席西鄉則南為左也二鉶二籩經第言如尸
　禮而未詳其所敖氏謂二鉶羊在菹北豕在羊北二
　籩糗在䵄北脩在蕡北盖亦準之尸席之設也從之

經言拜啐酒疏謂啐酒之上無拜字有者衍字故

　從刪
　　　　　　　　　　　　　　　　　　　　　

尸酢主婦圖

　案尸受爵面位未詳據主婦在主人筵南受爵應轉
　西行尸降筵受爵東鄉當東西迓受于楹間也　尸
　不辭降禮殺也主人不辭洗以其為主婦洗故與婦
　人不降堂故昏禮舅降洗婦辟于房此尸降婦入房
　亦此義也但儀禮凡盥洗從降者主人在阼階東西
　面賓在西階西東面此獨云主人洗東北侑西階西
　南與諸禮不同故敖氏疑其誤也闕之　主人卒洗
　揖尸侑升則尸侑亦當揖也以經無文故從其畧
　主婦西面受爵經不言尸敖氏謂尸就主婦西面位
　酢之則尸當東面以便迎受也
　　　　　　　　　　　　　　　　　　　　　
上賓三獻尸圖

　案尸拜受敖氏謂亦拜于筵上盖準上文而言從之

尸奠爵盖即特牲禮三獻止爵之意至下主人獻

　私人後尸乃自作之也但據鄉飲酒記云凡奠者于
　左將舉于右此將舉之爵乃不奠于右而奠于左故
　或有疑左為右字之訛者據敖氏云不奠于右為妨
　往來及行禮也于理或然今依經載之
　　　　　　　　　　　　　　　　　　　　　
主人酬尸圖

　案鄉飲酒禮主人酬賓取爵于上篚此堂上無篚則
　適洗取爵乃洗也又彼主人降洗賓從降主人即于
　階前奠爵辭降此云奠爵于篚辭則至洗南乃辭也
　時尸在階前則主人當西北面辭尸東南面對至辭
　洗則尸亦少進東北面當洗之西南主人對則西南
　面並如鄉飲酒矣　初卒洗言主人揖升而不言尸
　又卒洗主人及尸皆不言揖要之皆揖也又敖氏謂
　尸階上拜乃進受之而反位主人既答拜尸乃進北
　面奠爵薦左其説是也今第即經所見者存之餘可
　推類而得焉　儀禮之例凡酬爵皆酬者自奠于薦
　右受酬者重奠于薦東而無授受之節此經言受爵
　敖氏所謂大夫禮異也但尸受爵未詳其所敖氏謂
　主人北面于席前則亦與鄉飲酒酬賓等耳尸受爵
　亦當南面迓受也　敖氏以上薦左為醢東此左為
　昌本東盖二豆俱所謂薦也若然則豆與爵閒設矣
　從之
　　　　　　　　　　　　　　　　　　　　　
乃羞于尸侑主人主婦圖

　案宰夫羞房中之羞則私人也故掌內羞敖氏謂司
　士亦私人乃掌庶羞于外則私人中又有别矣庶羞
　胾醢之類據內則下大夫十六豆上大夫二十四豆
　不勝詳也房中之羞注謂其籩則糗餌粉餈其豆則
　􁐉食糝食盖據周禮籩人醢人言特此四物而已今
　依經畧之　據上篇胾醢在左故此經庶羞亦在左
　左者醢左也此經糗脩在右故此内羞亦在右右者
　籩右也

主人獻賓之圖

　案鄉飲酒禮主人獻介則賓降獻衆賓則賓介皆降
　此主人降尸侑不降尊也燕禮士位西方既獻乃即
　位于東此賓及衆賓皆在門東既獻乃即位于西惟
　特牲賓有定位則大夫儀多異于士而燕為君禮又
　異于大夫要之西方固賓之正位也上賓一人衆賓
　不一不勝載也今以一衆賓槩之　長賓在衆賓中
　以三拜旅之如鄉飲酒衆賓禮不别之者盖此以尸
　為重侑次之則尸侑視賓介長賓亦視衆賓矣其辭
　洗面鄉未詳敖氏以為北面盖由門東北面位少進
　也宗人兩升長賓亦敖氏説初賓在門東則宗人當
　阼階前南面後在西方則當西階前西面也　宰夫
　贊主人酌則自主人親酌獻賓及自酢之外皆宰夫
　酌以授主人也又敖氏據經言衆賓薦俎設于其位
　謂每獻設之二者其節過繁依經文畧之
　　　　　　　　　　　　　　　　　　　　　
主人酬賓圖

　案特牲兩階東西各兩尊故主人酬賓親酌無贊此
　宰夫洗觶升授者盖亦上經贊酌之意大夫禮異也

主人在堂手有酢爵必以觶升者酬不用爵也主

　人受觶酌則宰夫以爵降奠于下篚矣以經無明文
　姑從其畧　主人升酌復位注不加詁敖氏謂此時
　當西面乃云復位未詳以上下經文準之賓主本北
　面並立拜亦如之下賓拜受主人拜送後乃云賓西
　面奠爵則授受皆在拜位東西相迓然賓必拜而後
　受則自當復于拜位不必執觶西面鄉賓本位也
　上三獻奠爵盖暫奠而即作此酬賓之奠下旅酬舉
　之乃俱奠于薦左豈果如敖氏恐妨往來之説與姑
　依經載之

主人獻兄弟内賓及私人之圖

　案楊氏本獻兄弟為一圖獻内賓及私人為一圖今
　以禮節無多故合三者為一　特牲獻長兄弟如賓
　禮獻衆兄弟如衆賓禮則猶别其長也此經但言獻
　兄弟而不殊其長薦俎並設于其位敖氏所謂大夫
　禮異也又據此經言先生之脀折脅一膚一則長與
　衆又未嘗無少别今特分先生及衆兄弟為二位以
　明之　上獻衆賓宰夫贊酌此獻衆兄弟當亦如之
　注謂宰夫不贊敖氏謂此不言宰夫贊酌上獻衆賓
　不言升受爵而設薦脀其禮同故互文以相足二説
　不同今從敖説補宰夫(敖氏每獻薦諸其位説見特牲)特牲獻内兄
　弟主人西面答拜敖氏謂西北面獻之又彼記尊兩
　壺于房西墉下内賓立于其北東面南上宗婦北堂
　東面北上賈疏云受爵亦南面拜此注不分南北位
　經又言主人東面拜于其位敖氏又謂獻之盖東北
　面則内賓當西南迓受也又敖氏云獻内兄弟主婦
　席東鄭注引特牲記云内賓立于房中西墉下東面
　南上宗婦北堂東面北上其説皆合從之　獻私人
　降洗敖氏所謂重獻禮也階上之面位無文敖氏請
　獻亦西南面于東楹東而拜于其右則亦與衆賓同
　也私人位在門東北面則亦在衆賓中既獻則易位
　兄弟之南

尸作止爵及獻酢圖

　案特牲三獻作止爵此尸自作之敖氏謂三獻于是
　升立于西階上尸乃舉爵不待獻者作之亦異于士
　若然則三獻本以作止爵升尸既自作則當待事于
　西階上北面以下有答拜受爵及獻侑受酢諸節故
　也補之　敖氏云不言左執爵與興坐如上禮可知
　上謂獻尸之節也由此推之則尸亦拜于席　儀禮
　凡卒爵即言奠爵拜此卒爵下乃間以司士奠俎載
　俎及執俎以降之文然後言奠爵拜敖氏所謂尸執
　虚爵待執俎者降而後拜也據上司馬載羊俎亦司
　馬設之湇俎亦然餘俎皆司士此經乃言司馬故敖
　氏謂司馬當作司士其説是也今圖依經作司馬而
　存是説正之　致主人爵而不致主婦盖主人不致
　故也拜于東楹之東則敖氏所謂辟尸耳　特牲三
　獻作止爵尸卒爵即酢賓此俟賓獻侑及致爵主人
　而後酢者上初獻亞獻酢皆在獻侑之後此亦然也
　尸在其右敖氏云並授也並授而不同面拜逺辟主
　人其説是也酢畢則尸復位矣今依經畧之

二人舉觶旅酬之圖

　案特牲無舉觶之節以正祭尸尊不與旅酬此賓尸
　故以鄉飲酒賓禮行之至無算爵始不與也尸薦東
　本一爵一觶爵則三獻所奠觶則主人酬尸所奠也
　三獻之爵上既作之後已實于下篚則席上尚有奠
　觶此復使二人舉觶為旅酬始者以酬酒不舉也
　二人無堂上位經言反位盖即西楹西北面東上之
　立位也鄉飲酒舉觶者奠觶此言受爵及侑奠亦禮
　之變侑東面右在南敖氏所謂糗南也　尸遂執觶
　以興敖氏謂曏者亦執觶以坐而俟是已要之尸侑
　拜受爵無興坐之文至此始言興則皆拜于席上坐
　受之也　經言尸北面于阼階上主人在右盖並立
　于階上與鄉飲酒賓酬主人之禮同是注所謂禮殺
　也經言北面敖氏謂尸東面授之如特牲賓兄弟旅
　酬之儀者北面者拜位亦立位其授受則尸東面主
　人西面以主人在尸之東也由此推之則西階上旅
　酬酬者在東受酬者在西凡授者皆西面受酬者皆
　東面也今並依經文畧之　主人復筵升長賓以長
　賓位在堂下注謂贊升長賓依敖氏作宗人為是
　私人相酬言卒飲者實爵則卒飲者亦私人也私人
　位門東北面注謂末受酬者雖無所旅猶飲則卒飲
　者亦飲而後實爵也亦北面飲者如堂上之禮
　　　　　　　　　　　　　　　　　　　　　

兄弟後生舉觶圖

　案敖氏謂此後生舉觶與主人酬賓之儀畧同似有
　為主人酬長兄弟之意則此所謂長即特牲禮所謂
　長兄弟此所謂後生即特牲禮所謂兄弟弟子也特
　牲云兄弟弟子舉觶于其長如主人酬賓儀又尸侑
　及賓俱有獻有酬而兄弟獨無酬則以後生補酬禮
　所不及于理為合後生北面長在其左則並立于階
　南奠爵之拜且答皆北面也下拜受于其位則西面
　故舉爵者亦東面答之　經云爵止不言奠爵之所
　敖氏以為薦左盖亦準主人酬賓之節也從之
欽定儀禮義疏卷四十八

