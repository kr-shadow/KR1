#+TITLE: 埤雅-宋-陸佃
#+DATE: 2016-06-11 12:20:45
#+SOURCE: github.com/kanripo/KR1j0011 master 1d21d95e                
　　欽定四庫全書　　　　經部十

　　埤雅　　　　　　　　小學類一(訓詁之屬)

　　提要

　　(臣)等謹案埤雅二十卷宋陸佃撰佃字農師
越州山隂人少從學於王安石熙寧三年擢
甲科授蔡州推官選為鄆州教授召補國子
監直講厯官至尚書左丞未幾罷為中大夫
出知亳州卒於官宋史本𫝊稱其精於禮家
名數之學著書二百四十二卷如埤雅禮象
春秋後𫝊皆𫝊於世王應麟玉海記其修說
文解字子宰作埤雅序又稱其有詩講義爾
雅注今爾雅新義僅散見永樂大典内餘俱
亡佚不見獨是書尚傳其書釋魚二卷釋獸
三卷釋鳥四卷釋蟲二卷釋馬一卷釋木二
卷釋草四卷釋天二卷刋本釋天之末注後
缺字然則原書不止此矣陸宰記佃神宗時
預修說文進書召對言及物性因進說魚說
木二篇後乃益加筆削初名物生門類後注
爾雅畢更修此書易名埤雅言為爾雅之輔
也其說諸物大抵畧于形狀而詳於名義尋
究偏旁比附形聲務求其得名之所以然而
曼衍縱横旁推其理以申之多引王安石字
說葢佃以不附新法故後入元祐黨籍其學
問則末嘗有異於安石晁公武謂其不専主
王氏亦似特立是悞以論其人者論其書也
乾隆四十四年四月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)陸　費　墀





　　欽定四庫全書

　　埤雅卷一　　　　　　　　宋　陸佃　撰

　　釋魚

　　龍　　　鯉　　　魴　　　鱨

　　鱧　　　鰋　　　鱒　　　鮪

　　鱣　　　鯋　　　鰷　　　鮒

　　鱮　　　鮫　　　鰌　　　蛟

　　龍

　　龍八十一鱗具九九之數九陽也鯉三十六鱗具六六
之數六隂也龍亦卵生思抱雄鳴上風雌鳴下風而風
化有鱗曰蛟龍有翼曰應龍有角曰蚪龍葢蟲莫智於
龍龍之徳不為妄者能與細細能與巨巨能與髙髙能
與下下故易乾以龍御天坤以馬行地龍天類也馬地
類也易曰震為龍震為龍以動故也周易以變者為占
故乾六爻皆動皆謂之龍所謂初九九二九三九四九
五上九是也蔡墨曰龍水物也周易有之在乾之姤曰
潛龍勿用其同人曰見龍在田其大有曰飛龍在天其
夬曰亢龍有悔其坤曰見羣龍無首吉葢乾初九變而
之姤九二變而之同人九五變而之大有上九變而之
夬六者俱動變而之坤是以蔡墨之言如此知此則知
震所以為龍之義矣賈誼新書曰亢龍徃而不能反故
易曰有悔有悔者凶也潛龍入而不能出故易曰勿用
勿用者不可也觀誼之言如曰勿用者戒使勿為潛龍
也故曰潛之為言也隱而未見行而未成是以君子弗
用也葢止使人無為謂之勿所謂勿用娶女勿用有攸
徃小人勿用之類皆戒使勿為也俗云龍精於目葢龍
聳故精於目也隂陽自然變化論曰驪龍之眸見百里
纎芥又曰龍能變水人能變火又曰龍不見石人不見
風魚不見水鬼不見地孫綽子曰髙祖御龍光武御虎
龍韓彭之類是也虎耿鄧之類是也法言曰龍以不制
為龍聖人以不手為聖人手取也言雖容有飛禍而非
其所取詩曰賔載手仇手取也酈元水經曰魚龍以秋
日為夜按龍秋分而降則蟄寢於淵龍以秋日為夜豈
謂是乎莊子曰朱泙漫學屠龍於支離益殫千金之産
三年技成而無所用其巧此言技術雖髙而應世稍疎
則無所用之是以君子因時施宜事在於適而已豈必
一二以追先王之迹哉舊説鼈畏葱蛟龍畏鐵又云龍
肉以醯漬之則文章生今相家説龍人臣得其一體當
至公相曽公亮得龍之脊王安石得龍之睛内典云龍
火得水而熾人火得水而滅按𦵏書以龍言山以虎言
水六龍九虎是也直山直水謂之死龍死虎故曰小頓
大起宛轉如盤龍奮迅如舞鶴謂之住岡

　　鯉

　　此今之頳鯉也一名鱣鯉脊中鱗一道毎鱗上有小黑
㸃文大小皆三十六鱗魚之貴者故爾雅釋魚以鯉冠
篇而養魚經曰所以養鯉者鯉不相食易長又貴是也
神農書曰鯉最為魚之主今人以盤水養之雖困鱗不
反白葢健魚也詩曰魚麗于罶鱨鯋魚麗于罶魴鱧魚
麗于罶鰋鯉葢鱨魚黄魴魚青鱧魚𤣥鰋魚白鯉魚赤
則五色之魚具備故序以為萬物盛多也俗說魚躍龍
門過而為龍唯鯉或然亦其夀有至千嵗者故詹何之
釣千嵗之鯉不能避也鱗鄰也鯉里也鯉進於魚矣殆
亦龍類是以仙人乗龍亦或騎鯉乃至飛越山湖

　　魴

　　魴一名魾此今之青鯿也郊居賦曰赤鯉青魴細鱗縮
項闊腹魚之美者葢弱魚也其廣方其厚𥚹故一曰魴
魚一曰鯿魚魴方也鯿𥚹也詩曰川澤訏訏魴鱮甫甫
甫甫美也魴之為美舊矣今更與鱮魚連道以著韓國
水土之善者葢魴魚雖等美而縁水之異則有優劣故
里語曰洛鯉伊魴貴於牛羊言洛以渾深宜鯉伊以清
淺宜魴也又曰居就粮梁水魴葢今遼東梁水之魴特
肥而厚詩曰豈其食魚必河之魴言無民而不可治豈
其取妻必齊之姜言無臣而不可使所以誘掖其君也
且河性宜魚故詩曰豈其食魚必河之魴必河之鯉也
列女傳曰傅弓以燕牛之角纒弓以荆麋之筋糊弓以
河魚之膠說者以為燕角善楚筋細河膠黏詩曰魴魚
赬尾以譬君子勞於王事養生經曰魚勞則尾赤人勞
則髮白

　　鱨

　　今黄鱨魚是也性浮而善飛躍故一曰揚也陸璣曰今
黄頰魚燕頭魚身頰骨正黄魚之有力解飛者一名黄
揚舊説魚膽春夏近下秋冬近上

　　鱧

　　今𤣥鱧是也諸魚中唯此魚膽甘可食有舌鱗細有花
文一名文魚與蛇通氣其首戴星夜則北嚮葢北方之
魚也詩曰魚麗于罶鱨鯋其次曰魴鱧又其次曰鰋鯉
葢鱨鯋小魚魴鱧中魚鰋鯉大魚亦其鱨鯋之姜不若
魴鱧魴鱧之美不若鰋鯉故其序如此今魚品齊魯之
間魴為下色鰋為中色鯉為上色衡門之詩先魴後鯉
亦以此故也舊云鱧是公礪蛇所化至難死猶有蛇性
故或謂之鰹也爾雅曰鰹大鮦小者鮵

　　鰋

　　今偃額白魚也一名鮎鰋魚偃鯉魚俯鱧魚圓魴魚方
魚麗之詩一章曰鱨鯋二章曰魴鱧三章曰鰋鯉葢鱨
鯋長魚也而魴鱧則言其魚一方一圓鰋鯉則言其魚
一偃一俯又以著萬物衆多也

　　鱒

　　鱒似鯶魚而鱗細於鯶赤眼詩云九罭之魚鱒魴我覯
之子衮衣繡裳葢鱒魚圓魴魚方君子道以圓内義以
方外而周公之徳具焉故是詩主以言之然則鱒象公
之圓而衮衣者道也魴象公之方而繡裳者義也𤣥衮
纁繡而後可以見周公猶之九罭之取鱒魴也爾雅曰
鮅鱒葢鱒一名鮅孫炎正義曰鱒好獨行制字从尊殆
以此也

　　鮪

　　鮪魚似鱣而青黒長鼻體無鱗甲肉色白味不如鱣大
者長七八尺岫居至春始出而浮陽北入河西上龍門
入漆沮見日而目眩故詩言漆沮及河通道此魚夏小
正曰祭鮪祭不必記而記鮪何也鮪者魚之先至者也
而其至有時禮曰龍以為畜故魚鮪不淰而序詩者亦
曰季冬薦魚春獻鮪則鮪别於魚其來尚矣故鮪仲春
從河西上得過龍門便化為龍否則㸃額而還尸子曰
龍門魚之難也太行牛之難也葢河津一名龍門兩傍
有山魚莫能上大魚薄集龍門上則為龍不得上輒暴
鰓水次故曰暴鰓龍門垂耳轅下善為魚者不求為龍
望禹門輒逝是以無暴鰓㸃額之患水經曰鮪出鞏穴
直穴有渚謂之鮪渚周禮春獻王鮪然非時及佗處則
無故河自鮪穴已上又兼鮪稱

　　鱣

　　鮪肉白鱣肉黃鱣大魚似鱏口在頷下無鱗長鼻輭骨
俗謂之玉板大者長二三丈江東呼為黄魚古今注曰
鯉之大者為鮪鱧之大者為鱣非是也案詩曰有鱣有
鮪鰷鱨鰋鯉言鮪矣而又言鰋鯉則鮪與鯉異明矣詩
曰施罛濊濊鱣鮪發發鱣鮪健魚故其跳躍發發然不
麗於罛而碩人以刺莊公詩於鱣鮪言發發於魴鱮言
唯唯則魚之健弱可知也義訓曰鱍掉尾口上下噞喁

　　鯋

　　釋魚云鯋鮀今吹沙小魚常張口吹沙故曰吹沙也鯋
性善沈大如指狹圓而長有墨㸃文常沙中行亦於沙
中乳子故張衡云縣淵沈之鯋鰡也字指云鰡鯋屬詩
曰魚麗于罶鱨鯋魴鱧鰋鯉蓋鱨也魴也鯉也其性浮
鯋也鱧也鰋也其性沈而罶則嫠婦之笱其用功寡又
以待魚之自至今魚麗于罶鱨鯋魴鱧鰋鯉沈浮小大
美惡與其形色之異具有則餘物盛多可知也俗云鯋
性沙抱異物志曰吹沙長三寸許背上有刺螫人海物
異名記曰鯋似鯽而狹小

　　鰷

　　鰷魚形狹而長若條然故曰鰷也今江淮之間謂之䱗
魚性浮似鱨而白蓋鱨从甞䱗謂之飱其義一也詩曰
鰷鱨鰋鯉先鰷後鱨先鰋後鯉者鱨大於鰷鯉大於鰋
亦其美之遞不如也

　　鮒

　　吕子曰魚之美者洞庭之鮒鮒小魚也即今之鯽魚其
魚肉厚而美性不食釣本草所謂鯽魚一名鮒魚形亦
似鯉色黒而體促腹大而脊隆所在池澤皆有之是也
孟詵云鯽是稷米化之其魚腹上猶有米色易之井曰
井谷射鮒甕敝漏蓋九二以陽居隂不正者也不正則
旁出而下流以與初矣故曰井谷射鮒以此上行則亦
趨乎下而已故曰甕敝漏初六隂也而又居下流且其
賴井之功微矣故稱鮒焉莊子曰周顧視車轍中有鮒
魚焉曰吾得斗升之水然活爾少牢饋食曰魚用鮒十
有五而俎蓋魚水物也故取數於月十有五日而盈淮
南子曰月虚而魚腦减今此魚旅行吹沫如星然則以
相即也謂之鯽以相附也謂之鮒

　　鱮

　　鱮魚似魴而弱鱗其色白北土皆呼白鱮西征賦曰華
魴躍鱗素鱮揚鬐性亦旅行故其制字从與亦或謂之
鰱也傳曰連行魚屬若此之類是已失水即死弱魚也
今吳越呼鱅鰱魚其頭尤大而肥者徐州人謂之鰱或
謂之鱅六韜曰緡隆餌重則嘉魚食之緡調餌芳則庸
魚食之鱅庸魚也故其字从庸蓋魚之不美者故里語
曰網魚得鱮不如啖茹而鱅讀曰慵者則又以其性慵
弱而不健故也詩曰敝笱在梁其魚魴鰥齊子歸止其
從如雲敝笱在梁其魚魴鱮齊子歸止其從如雨敝笱
在梁其魚唯唯齊子歸止其從如水言笱雖敝尚足以
制魴鰥之魚非特制魴鰥而已尚足以制魴鱮之魚非
特制魴鱮而已蓋魚無不聽從者以刺魯桓微弱曽敝
笱之不如也其從如雲者言雲無定性隨風而已雲升
而生雨故如雨繼之雨降而生水故如水繼之言魯桓
微弱不能防閑文姜其傾從如雨之從天其順從如水
之從地者初亦生於如雲積以浸大而已故傳曰如雲
言盛也如雨言多也如水言衆也蓋一為盛二為多三
為衆

　　鮫

　　鮫海魚也狀似鼈而無足背文麤錯皮間有珠可以飾
刀其子驚則入母腹中蓋龍珠在頷鮫珠在皮蛇珠在
口鼈珠在足魚珠在眼蚌珠在腹也案天𤣥主物簿叙
魚珠曰魚之懐珠至五十年則無復鼓鰓腦上有汗其
鬐鱗口眼皆異鬐當紫色眼當紅色口當赤色又曰懷
珠之蛇多喜投暗見人張口向人吐氣如燼是則蛇珠
暨魚亦有懷者述異記曰南海有鮫人之室水居如魚
不廢機織其眼能泣則出珠

　　鰌

　　鰌今泥鰌也似鱓而短無鱗以涏自染難握與魚而為
牝牡莊子所謂麋與鹿交鰌與魚㳺一名鰼孫炎爾雅
正義曰鰼尋也尋習其泥厭其清水舊說守魚以鼈養
魚以鰌蓋鰌性酋健善擾令魚利轉制字从酋豈為是
乎恩平郡譜云鰌謂之□蝦謂之籠􁖗謂之衫蛇謂之
訛案古方有言須用流水煑藥者今鰌䱇入江水輒死
則流水與止水果不同韓文公江魚不池活今魚生流
水中則背鱗白而味美生止水中則背鱗黒而味惡此
亦一驗詩云豈其食魚必河之魴盖流水之魚品流自
異

　　蛟

　　蛟龍屬也其狀似蛇而四足細頸頸有白嬰大者數圍
卵生眉交故謂之蛟亦蛟能交首尾束物焉故謂之蛟
也俗呼馬絆以其如此述異記曰蟒蛇目圓蛟眉連生
連生則交矣相書所謂交眉則蛟蜃之眉是也一說蛟
尾有肉環束物則以首貫之舊云鳳骨黒蛟骨青記曰
伐蛟取鼉登龜取黿鄭氏謂蛟言伐者以其有兵衛也
龜言登尊之按古有蛟鮓又有龍醢夫龍神物也而可
豢是亦豕類爾非真龍也犬豕曰豢夫惟可豢是以可
醢而食字从肉蓋以此故君子不欲豢於人也俗說虎
中有真虎龍中有真龍星禽衍法曰角木蛟亢金龍氐
土貉房日兎心月狐尾火虎箕水豹斗木獬牛金牛女
土蝠虚日鼠危月燕室火豬壁水羭奎木狼婁金狗胃
土雉昴日雞畢月烏觜火猴參水猿井木豻鬼金羊柳
土獐星日馬張月鹿翼火蛇軫水蚓獬或作蠏豻或作
鴈蓋非是按角木曰蛟亢金為龍奎木曰狼婁金為狗
觜火曰猴參水為猿翼火曰蛇軫水為蚓之類是皆以
類相從特其氣數有深淺爾然則牛金曰牛斗木宜為
獬鬼金曰羊井木宜為豻也






　　埤雅卷一

　　埤雅卷一音釋

　　虯(求)　　姤(古候)　夬(公快)　殫(丹)　　熾(昌志)

　　赬(丑真)　罶(力九)　鱧(里)　　鰋(偃)　　鱨(市羊)

　　魾(毗)　　訏(吁)　　鱮(似吕)　鰹(堅)　　鮦(直壟)

　　鮵(奪)　　鱒(才損)　鯶(乎衮)　罭(域)　　覯(公候)

　　鮅(卑吉)　鮪(偉)　　鱣(知連)　淰(奴感)　鰓(腮)

　　輭(乳兗)　罛(孤)　　濊(豁)　　鱍(市活)　噞(宜檢)

　　喁(魚凶)　鮀(它)　　鰡(流)　　婺(離)　　笱(古後)

　　䱗(飱)　　鮒(扶句)　沫(亡活)　鬐(其)　　麤(粗)

　　蚌(棒)　　鰌(秋)　　鱓(它)　　鰼(習)　　□(律)

　　􁖗(徐占)　䱇(市演)　豢(乎患)　豻(岸)






　　欽定四庫全書

　　埤雅卷二　　　　　　　　宋　陸佃　撰

　　釋魚

　　龜　　　蠏　　　烏鰂　　鼉

　　鼈　　　黿　　　蟾蜍　　蚌

　　蝸　　　蜃　　　貝　　　鰻

　　鱟　　　嘉魚

　　龜

　　龜舊也外骨内肉腸屬于首廣肩無雄與蛇為匹故龜
與蛇合謂之𤣥武類從𤣥龜不咽粟蓋龜善藏乆能行
氣導引其背微傴韓子謂之穹龜相法以為强脊如龜
有後之人也又龜背㣲坼如皺剥故莊子云宋人有善
為不龜手之藥也語曰龜思鼈望今龜鼈皆隔津望卵
易曰定天下之吉凶成天下之亹亹者莫大乎蓍龜葢
蓍老龜舊故古以龜卜蓍筮白虎通曰蓍龜者天地之
間夀考物也故問之龜象也天産也蓍數也地産也占
人曰凡卜筮君占體大夫占色史占墨卜人占坼說文
曰兆龜坼也龜灼之而坼坼而後墨與色可知卜人先
占坼史占墨次之大夫占色又次之衆占備焉而後君
占體以斷吉凶卜之序也故玉藻云卜人定龜史定墨
君定體今禮以尊卑之序言之故先占體後占坼與玉
藻之序異也墨謂以墨畫龜占其食否洛誥所謂我卜
澗水東瀍水西惟洛食傳曰卜必先墨畫龜然後灼之
兆順食墨故卜師云揚火以作龜致其墨也筮人曰國
之大事先筮而後卜則卜筮必相參用以定吉凶占人
所謂以八筮占八頌者也傳曰上有叢蓍下有伏龜則
龜筮之必相為用非特人故抑天理也書曰三龜一習
吉此龜從也啓籥見書乃并是吉則言蓍從焉而筮書
與龜又并吉也公曰體王其無害則言卜筮之體并吉
故王其無害矣詩曰爾卜爾筮體無咎言此之謂也先
儒引此證君占體之事而又以書為龜書則亦誤矣且
開籥案視龜書然後知吉則先曰三龜一習吉是今日
適越而昔至也明堂位曰周以黃目黃目葢以龜目飾
尊今龜目黃而許慎解字說罍亦曰龜目酒尊是也化
書曰牝牡之道龜龜相顧神交也鶴鶴相唳氣交也言
龜雖與蛇合亦有以神交者易曰舎爾靈龜葢龜有靈
徳伏匿而噎善潛而不志於養故古者簠簋皆為龜形
於其上而大臣以貪墨坐廢者曰簠簋不飾也史氏龜
經曰龜生百嵗故居鵲尾之上

　　蠏

　　蠏八跪而二敖水蟲殻堅而脆團臍者牝尖者牡也八
月腹内有芒真稻芒也未被霜食之有毒外骨内肉旁
行故今里語謂之旁蠏梓人注云却行螾屬仄行蠏屬
是也易曰離為蠏言離卦外剛内柔而性又火燥故為
蠏也荀子曰蠏六跪而二敖非蛇鱓之穴無所寄託者
用心燥也太𤣥曰蠏之郭索敖葢蠏首二鉗如鉞者今
蠏皆八跪二敖敖蓋其兵也所以自衛神農本草以為
蠏性敗漆燒之致鼠蠏性走明漆見之而輙解名之曰
蠏似出於此淮南子曰漆見蠏而不乾此類之不推者
也一曰蠏解殻故曰蠏禮曰蠶則績而蠏有匡范則冠
而蟬有緌兄則死而子臯為之衰言蠏甲象匡其衰之
不為兄死猶蠏之有匡豈為蠶之續也哉造化權輿曰
龍易骨蛇易皮麋鹿易角蠏易敖折其敖足隨後更生
蠏類甚多若蝤蛑擁劒彭螖彭蜞之類凡十數種蝤蛑
大者長尺餘兩敖至强能與虎鬭虎不如也隨大潮退
殻一退一長擁劒一名桀歩豈非以其横行故謂之桀
歩歟一敖極小以大者鬭小者食彭蜞有毛海人亦食
之蔡謨初渡江食之瀕於死歎曰讀爾雅不熟幾為勸
學所誤

　　烏鰂

　　烏鰂八足絶短者集足在口縮喙在腹懐板含墨毎遇
大魚輙噀墨周其波以衛身害若小鰕魚過其前即吐
墨涎惹之南越志曰烏鰂懷墨而知禮江東人或取其
墨書契以紿人財物書迹如淡墨逾年自消唯空紙爾
舊説烏鰂有矴遇風則虯前一鬚下矴一名纜魚風波
稍急即以其鬚黏石為纜葢此魚毎遇大風逺岸則虯
前一鬚為矴近岸則黏前一鬚為纜炙轂子曰此魚毎
遇漁舟即吐墨染水令黒以混其身漁人見水黒則知
是網之大獲傳曰欲葢而彰思存而亡此之謂也肉白
皮黑無鱗有鬚鬛甚長蜀本草圖經云􁅕即此是也故
義訓云寒烏入水謂之烏鰂

　　鼉

　　鼉具十二少肉蛇肉最後在尾其枕瑩浄魚枕弗如皮
中冒鼓夏小正曰剥鼉以為鼓也今㹠將風則踴鼉欲
雨則鳴故里俗以㹠䜟風以鼉䜟雨詩曰鼉鼔逢逢先
儒以為鼉皮堅厚取以冒鼔故曰鼉鼔葢鼉鼔非特有
取於皮亦其鼓聲逢逢然象鼉之鳴故謂之鼉鼔也晉
安海物記曰鼉宵鳴如桴鼔今江淮之間謂鼉鳴為鼉
鼔亦或謂之鼉更更則以其聲逢逢然如鼔而又善夜
鳴其數應更故也今鼉象龍形一名鱓夜鳴應更吳越
謂之鱓更蓋如初更輙一鳴而止二即再鳴也舊云鼉
性嗜睡目睛常閉能吐霧致雨力亦酋健善頽坎岸一
曰獨鳴早鼉鳴夜趙辟公雜説曰鼉聞鼔聲則鳴續博
物志曰鼉長一丈一名土龍鱗甲黒色能横飛不能上
騰其聲如鼔

　　鼈

　　鼈以眼聽穹脊連脅甲蟲也水居陸生養魚經曰魚滿
三百六十則龍為之長而引飛出水内鼈則魚不復去
故鼈一名神守天地之性細腰純雄大腰純雌大腰龜
鼈之屬以蛇為雄荀子曰跬歩不休跛鼈千里言鼈行
蹣跚而又跛焉今其卒致千里則亦不輟焉爾故學不
可以已也詩曰炰鼈鮮魚鮮魚中鱠者也又曰炰鼈膾
鯉言熟則有炰鼈腥則有膾鯉也叚成式云甲蟲影伏
羽蟲體伏今鼈伏於淵而卵剖於陵此思化也内典曰
鶴影生鼈思生是則思生又與影伏異矣今□帽乳卵
大如彈丸亦望卵而䕃一如龜鼈呼為䕶卵世云鼈伏
隨日謂隨日光所轉朝首東郷夕首西郷也又云鼈之
所在其上必有浮沫謂之鼈津捕者以此占之韋氏燕
山録曰煑羊以䶉煑鼈以蚊蓋物之相感如此雖有明
智弗能推也

　　黿

　　黿大鼈也鼈以為雄故黿鳴而鼈應所謂雄蟲鳴於上
風雌蟲應於下風而風化即此之類是也淮南子曰燒
黿致鼈此以其類求之舊說黿亦思化其脂得火可以
然鐵一曰黿亦卵生而伏影顔籀稽聖賦曰黿鼈伏乎
其隂鸕鷀孕乎其口是也王子年拾遺記曰禹濟巨海
黿鼉為梁此與黃帝以虎豹為前驅鵰鶡為旗幟無異
皆徳之所感殆未足多怪也

　　蟾蜍

　　蟾蜍吐生腹大背黒皮上多痱磊跳行舒遲其肪塗玉
則軟刻削如蠟本草所謂能合玉石者也又曰蝦蟆一
名蟾蜍葢蝦蟆背有黒㸃身小能跳接百蟲善鳴與蟾
蜍不類故淮南子以為釋大道而任小數無以異於使
蠏捕鼠蟾蜍捕蚤不足以禁姦塞邪也酉陽雜爼曰蝦
蟆無腸又曰鸛影抱蝦蟆聲抱今里俗聞其春鳴謂之
聒子聒子即段所謂聲抱其子謂之科斗大盡生前兩
足小盡生後兩足今其一種似蝦蟆而長踦瞋目如怒
謂之鼃越王揖怒蛙而武士歸之即此是也蓋其鳴聲
哇滛故曰蛙傳曰紫色蛙聲餘分閏位物理論曰虚無
之談尚其華藻此猶春蛙秋蟬聒耳而已莊子曰言隠
於榮華良有以也抱朴子曰蟾蜍夀至千嵗者頭上有
角頷下有丹書八字自然論曰蟾蜍擲糞自其口出又
俗説蝦蟆懷土雖取以置逺郊一夕復還其所字説云
雖或遐之常慕而反又云黽善怒故音猛而謂怒力為
黽詩曰黽勉同心亦蛙善踊故謂之猛今􁈱䗥一名□
蜢􁈱䗥長瘦善跳言窄而猛也

　　蚌

　　鼈孚乳以夏蚌孚乳以秋蚌聞雷聲則㾭其孕珠若懷
妊然故謂之珠胎與月盈朒淮南子所謂日至而糜鹿
角解月死而螺蚌膲者也蚌一名蜃墨子曰周之靈珪
出於土石楚之明月生於蚌蜃由是觀之士之賢不肖
豈有種哉蓋物有非其類而化者若牡礪蚌蛤無隂陽
牝牡須雀鴿以化故蚌之乆者能生珠專一於隂也海
物異名記曰蜃布泥有疆界其蒸氣也為樓莊子曰夫
愛馬者以筐盛矢以蜃盛溺適有蛟蝱僕縁而拊之不
時則缺銜毁首碎胷言矢溺至賤而以禮器盛之愛馬
之至也然掩其不意而驚以致敗則失其所以愛矣故
意有所至而愛有所亡不可不慎也易曰離為蚌為螺
蓋螺之形鋭蚌之形剡且皆外剛内柔而性又善麗故
也鬯人曰凡祭祀社壝用大罍禜門用瓢(句)齎廟用脩
凡山川四方用蜃凡埋事用概凡疈事用散齎之為言
升也脩爵也概斗也蓋祭祀罍以盛鬯瓢以酌之脩以
受之社壝言罍禜門言瓢齎廟言脩相備也蜃以盛鬯
概以酌之散以受之山川四方言蜃埋事言概疈事言
散亦相備也鄭氏讀脩為卣誤矣脩爵名也荀子曰脩
爵無數裴頠崇有論曰鳥無胃肺蛤蜃無臓蛭以空中
而生蠶以無胃而育

　　蝸

　　釋魚曰蚹蠃螔蝓璞云即蝸牛也孫炎正義以為負螺
而行因以名之蓋蝸背負殻狀如小螺驚則縮入殻中
如螺閉户其肉中醢内則曰蝸醢是也頭有小角故又
一名蝸牛莊子所謂戰於蝸角舊說蝸涎規蝎毎為蝸
牛所食先以涎畫地規之蝎不復去雀豹古今注曰蝸
牛陵螺也形如螔蝓殻如小螺熱則自縣於葉下野人
為圓舍如蝸牛之殻故曰蝸舎亦曰蝸牛之舍然則螔
蝓與蝸牛異矣先儒以為螔蝓無殻蝸似螔蝓而有殻
今亦有一種生於卑濕大於蝸牛無殻而有角蓋螔蝓
之類也南方積雨蝸涏書畫屋壁悉成銀迹其卑濕如
此

　　蜃

　　雜兵書曰東海出氣如鼈渭水出氣如蜃蜃形如蛇而
大腰以下鱗盡逆一曰狀似螭龍有耳有角背鬛作紅
色嘘氣成樓臺望之丹碧隠然如在煙霧髙鳥倦飛就
之以息喜且至氣輒吸之而下今俗謂之蜃樓將雨即
見史記曰海旁蜃氣成樓臺野氣成宫闕即此是也世
云雉與蛇交而生蜃蓋得其脂和蠟為燭香聞百歩煙
出其上皆成樓閣之狀矣又曰蛇之求於龜則為龜求
於雉則為蜃故三物常異而同感也又曰鹿食龜􁊔食
蛇蜃食燕子蛟食犀角蛇食茱萸筆談云登州海中時
有雲氣如宫室臺觀城堞人物車馬冠蓋之狀謂之海
市或云蛟蜃之氣

　　貝

　　獸二為友貝二為朋詩曰錫我百朋百云者言錫貝之
多也又曰萋兮斐兮成是貝錦錦文如貝謂之貝錦言
讒人因寺人之近嫌而成其罪猶之因萋斐之形而文
致之則成是貝錦也貝中肉如科斗而有首尾以其背
用故謂之貝貝背也貝之字从目从八言貝目之所背
也先王靣朝後市以此古者相背有經其經曰朱仲受
之於琴髙琴髙乗魚浮于河海水産必究仲學仙於髙
而得其法又獻珠於武帝去不知所之嚴助為㑹稽太
守仲又出遺助以徑尺之貝并致此文於助曰黄帝唐
堯夏禹三代之正瑞靈竒之秘寳其有次此者貝盈尺
狀如赤電黑雲謂之紫貝素質紅黑謂之珠貝青地緑
文謂之綬貝黒文黃畫謂之霞貝紫愈疾珠明目綬消
氣障霞服蛆蟲雖不能延齡増夀其禦害一也復有下
此者鷹喙蟬脊以逐温去水無竒功貝大者如輪文王
請大秦貝徑半尋穆王得其殻縣於昭觀秦穆公以遺
燕鼂可以明目逺察宜玉宜金南海貝如珠礫白駮其
性寒其味甘止水毒浮貝使人寡無以近婦人黑白各
半是也濯貝使人善驚無以親童子黄脣㸃齒有赤駮
是也雖貝使人病瘧黒鼻無皮是也嚼貝使胎消勿以
示孕婦赤帶通脊是也惠貝使人善忘勿以近人赤熾
内殻赤絡是也醟貝使童子愚婦人淫有青脣赤鼻是
也碧貝使童子盗脊上有縷句脣是也雨則重霽則輕
委貝使人志强夜行伏迷鬼狼豹百獸赤中圓是也雨
則輕霽則重然則爾雅大者魧小者鰿餘貾黃白文餘
泉白黃文蜠大而險􁈕小而橢亦其略也鹽鐵論曰教
與俗改敝與世易夏后氏以𤣥貝周人以紫石

　　鰻

　　鰻無鱗甲白腹似鱔而大青色焚其煙氣辟蠧有雄無
雌以影漫鱧而生子趙辟公雜説云凡聒抱者鵂鶹鸛
雀也影抱者龜鼈黿也有鰻鱺者以影漫於鱧魚則其
子皆附鱧之鬐鬛而生故謂之鰻鱺也一曰鮎亦産鰻
蓋其乳子三分之二為鮎其一鰻也

　　鱟

　　鱟狀如便靣骨眼眼在背上口在腹下其血碧雌常負
雄而行雄者多肉失雄則不能獨活漁者拾之必得其
雙在海中羣行輙相積於背髙尺餘如帆乗風而逰其
藏伏沙上亦輙飛躍常逺行迹數歩如兔擺蹤今鱟青
黑色十二足似蠏腹中有子如粟而大中醢殻上有物
如角常偃髙七八寸毎遇風至即舉扇風而行俗呼鱟
帆舊云視鴟創柂觀鱟制帆是也皮殻甚堅然性畏蚊
蚊小螫之輙斃未知其故也又暴之日中徃徃無恙隙
光射之即死嶺表異録云雄小雌大置之水中雄者浮
雌者沈

　　嘉魚

　　嘉魚鯉質鱒鱗肌肉甚美食乳泉出於丙穴故南都賦
云嘉魚出於丙穴先儒言丙穴在漢中沔南縣北有乳
穴二常以三月取之穴口向丙故曰丙也舊言尾象篆
文丙字故曰丙穴蓋爾雅魚枕謂之丁魚腸謂之乙魚
尾謂之丙則魚尾象丙豈特嘉魚而已禮曰魚去乙乙
腸也詩曰南有嘉魚烝然罩罩言嘉魚欲逸則罩之使
入也南有嘉魚蒸然汕汕言嘉魚欲伏則汕之使出也
求賢之道如此而已爾雅曰罺謂之汕今之撩罟是也
太平君子樂與賢者共之而所以求者上籠之如罩下
撩之如汕此至誠之道也淮南子曰罩者抑之罾者舉
之為之雖異得魚一也














　　埤雅卷二

　　埤雅卷二音釋

　　傴(郁禹)　坼(恥格)　亹(尾)　　蓍(尸)　　筮(誓)

　　籥(樂)　　螾(引)　　緌(㽔)　　蝤(由)　　蛑(謀)

　　螖(滑)　　鰂(疾得)　矴(釘)　　􁅕(布族)　跬(犬蘂)

　　蹣(薄安)　跚(山)　　跛(布火)　炰(白交)　□(玳)

　　㡌(瑁)　　䶉(留)　　籕(胄)　　鶡(鶴)　　痱(肥)

　　磊(力罪)　踦(已)　　瞋(嗔)　　鼃(蛙)　　哇(於佳)

　　黽(眉耿)　􁈱　　　䗥(子公)　㾭(荘救)　朒(肉)

　　膲(焦)　　蠣(蜊)　　拊(附)　　壝(欲癸)　概(盖)

　　疈(壁)　　卣(由)　　頠(隗)　　蛭(質)　　蚹(附)

　　螔(弋支)　蝓(俞)　　螭(癡)　　􁊔(几)　　喙(詡穢)

　　礫(歴)　　皭(在爵)　醟(榮)　　魧(杭)　　鰿(積)

　　貾(池)　　蜠(求隕)　􁈕(責)　　橢(他果)　鰻(莫安)

　　鱺(離)　　鬛(列)　　罩(罩)　　汕(所諌)　罺(嘲)



　　欽定四庫全書

　　埤雅卷三　　　　　　　　宋　陸佃　撰

　　釋獸

　　麐　　　兔　　　鹿　　　麝

　　犀　　　塵　　　虎　　　麕

　　兕　　　豺　　　獺　　　熊

　　豹　　　羊　　　牛

　　麐

　　麐土畜也信而應禮以足至者也軒轅大角之獸狼額
赤目五蹄含仁懷義音中鍾吕行中規矩不羣居不旅
行不入䧟穽不罹羅網王者至仁則出蓋太平之符也
孔子曰刳胎殺夭則麒麟不至摘巢毁卵則鳳凰不翔
角端有肉示有武而不用不踐生草不食生物有愛吝
之意故麐从吝牡麒牝麐隂主吝嗇故牝曰麐也詩一
章曰麟之趾二章曰麟之定三章曰麟之角始於趾終
於角者言徳以升進為美也易曰徳言盛故是詩每况
愈上爾雅云麟麕身牛尾一角葢麟似麕圓頂一角故
西狩獲麟曰有麕而角也或曰麟肉角鳳肉咮皆示有
武而不用也傳云麒似麟而無角按爾雅曰驨如馬一
角不角者騏然則麒从騏省不角故也或曰序詩以為
皆信厚如麟趾之時从吝以厚故也从其以信故也其
信也其者指物之詞

　　兔

　　兔口有缺吐而生子故謂之兔兔吐也舊説兔者明月
之精視月而孕故楚辭曰顧兔在腹言顧兔居月之腹
而天下之兔望焉於是感氣禮曰兔曰明視其以此歟
蓋咀嚼者九竅而胎生獨兔雌雄八竅故陶氏書云兔
䑛雄毫而孕五月而吐子而里俗又謂視顧兔而感氣
故卜秋月之明暗以知兔之多寡也今孔雀亦合而先
儒以孔雀聞雷而孕則兔雖䑛毫其感孕則以月理或
然也月缺也故其口缺一曰兔目不瞬視雄毫而孕詩
曰肅肅兔罝椓之丁丁肅肅兔罝施子中逵肅肅兔罝
施于中林蓋椓之丁丁以有所聞施于中逵以有所見
施于中林則無所聞無所見於是焉肅則好德之至也
故詩以此為後徐幹中論曰肅肅兔罝施于中林處獨
之謂也是詩正言兔罝者先王之化言格於芻蕘行至
於雉兔然後為博故序以為莫不好徳賢人衆多也俗
云兔營窟必背丘相通所謂狡兔三穴古今註曰兔口
有缺尻有九孔今尻於文从九蓋生於兔也内則曰兔
去尻狐去首狐死亦正丘首不忘本也主物簿云孕環
之兔懷於左腋毛有文彩間色至百五十年當轉環於
腦能隠形人不復見矣説文無兔字以免為兔兔生自
口出宜有留難吐而後免故字又通為免俗則作兔非
是也今産乳曰免亦或謂之分㝃且免足前卑後倨其
形俛故俛又從免也冕亦从免古之説冕者以為位彌
髙而志彌俛其以此乎内則曰姆教婉娩聴從蓋婉妻
道也娩母道也聴婦道也從姑道也左傳曰姑慈而從
婦聴而婉

　　鹿

　　字統曰鹿性警防分背而食以備人物之害蓋鹿萃善
走者分背而食食則相呼羣居則環其角外向以防物
之害已故詩以況君臣之義而毛詩草蟲經曰鹿欲食
皆鳴相召志不忌也周官曰視朝則皮弁服皮弁正以
鹿皮為之蓋取諸此鹿愛其類發於天性詩曰王在靈
沼於牣魚躍王在靈囿麀鹿攸伏正言魚鹿者言人之
與物異類則鳥見之髙飛魚見之深入鹿見之決驟今
魚樂於沼鹿安於囿如此則以文王之徳行於靈沼靈
囿故也爾雅麋曰其跡躔鹿曰其跡速麕曰其跡解兔
曰其跡迒豕曰其跡刻狐曰其跡􁊘蓋麋性迷惑故其
跡躔而不解麕性散驚故其跡解而不躔鹿善决驟故
其跡速而不􁊘狐善遲疑故其跡􁊘而不速豕性追突
故其跡刻兔性跳躑故其跡迒今兔將伏輙跳躑擺跡
人反以此得之韓子曰譬如兔得跡安用東西跳也小
爾雅曰鳥之所乳謂之巢雞雉所乳謂之窠兔之所息
謂之窟鹿之所息謂之場詩曰町疃鹿場言町畦村疃
之中無人焉故鹿以為場也舊説鹿者仙獸常自能樂
性從其雲泉至六十年必懷瓊於角下角有斑痕紫色
如㸃行或有涎出於口不復能急走也蓋鹿戴玉而角
斑魚懷珠而鱗紫故有諸中未有不形於外也

　　麝

　　釋獸云麝父廣足麝如小鹿有香故其文从鹿从射虎
豹之文來田貍麝之香來射則其皮與臍之為累也今
商汝山中多羣麝所遺糞常就一雖逺逐食必還走其
地不敢遺跡他所慮為人獲人反以是從迹其所在必
掩羣而取之蓋麝絶愛其香毎為人所迫逐勢且急即
自投髙巖舉爪剔出其香就縶且死猶拱四足保其臍
吳筠𤣥猿賦以為麝懷香以賈害狙伐巧而招射謂是
也陶氏云麝形似獐今俗謂之香獐常食栢葉故養生
論云蝨處頭而黑麝食栢而香也又云㗖蛇今以蛇蛻
裹麝彌香夏月食蛇多至寒香滿入春臍内亟痛即自
以足剔出之置屎溺中覆之皆有常處象退齒犀退角
麝退香皆輙藏覆知自珍其貨也趙辟公雜説云西北
之麝噬虺而食柏故其香結東南山谿有松而無栢故
麝不結也

　　犀

　　犀性絶躁似豕一管三毛有鴆處必有之形似水牛大
腹卑脚脚有三蹄黒色三角一在頂上一在額上一在
鼻上鼻上者即食角也小而不橢好食棘亦有一角者
前足直常倚木而息木仆則不能起異物志曰犀體兼
五種肉又曰犀舌有棘常食草木棘刺不啖莖葉也舊
說犀之通天者惡影常飲濁水重霧厚露之夜不濡
裏白星徹端世云犀望星而入角即此也可以破水駭
雞蓋犀之美者有光故雞見影而驚其次角理復有正
揷倒揷正揷者角腰以上通倒揷者角腰以下通亦曰
尖花小而根花大謂之倒揷故南人以牙為白暗犀為
黑暗言難别也犀亦絶愛其角墮角即自埋之王粲游
海賦曰羣犀代角巨象解齒是也交州記曰犀有二角
鼻上角長額上角短或曰三角者水犀也二角者山犀
也在頂者謂之頂犀在鼻者謂之鼻犀犀有四輩其紋
或如桑椹或如狗鼻者上黔犀無紋螺犀紋旋牸犀紋
細牯犀紋大而匀周官函人為甲犀甲七屬兕甲六屬
犀革差劣於兕故兕甲六屬减一犀甲七屬増一也或
曰翡翠屑金人氣粉犀犀最難𢷬唯鋸犀成小塊以極
薄紙裹置懷中令近肉以人氣蒸之候氣蒸潤乗熱投
臼中急𢷬應手如粉

　　麈

　　麈獸似鹿而大其尾辟塵以置蒨帛中能令嵗乆紅色
不黦又以拂氈令氈不蠧蓋蠅㸃變白麈尾留紅而狐
白貂䑕之類燕見之則毛脱物有相制其異如此今麋
鹿醜亦喜紅南人取之則衣絳服而舞麋鹿輙注視不
動因以利刀刺之名苑曰鹿之大者曰麈羣鹿隨之皆
視麈所徃麈尾所轉為準於文主鹿為麈而古之談者
揮焉良為是也恩平郡譜曰沈牛謂之回沙牛謂之磨
麈謂之荒鹿謂之􁖘

　　虎

　　虎奮衝破又能畫地卜食蓋蛇蟠向壬鵲巢面嵗燕伏
戊巳虎奮衝破此亦鳥獸之所以靈也兵法曰將開牙
門常背建向破其以此歟類從曰虎行以爪坼地觀竒
耦而行今人畫地觀竒耦者曰虎卜云簡兮曰執轡如
組有力如虎如組以言其藝如虎以言其勇常武曰進
厥虎臣闞如虓虎蓋虎之自怒虓然闞如虓虎則以言
將帥之勇發於忠毅非激而怒之也何草不黄曰匪兕
匪虎率彼曠野哀我征夫朝夕不暇言兕扺觸虎搏噬
先王驅而逺之則率彼曠野兕虎之所宜今征夫如此
則可哀矣爾雅曰熊虎醜其子狗絶有力麙漢律曰捕
虎一購錢三千其狗半之是也方言虎陳魏宋楚之間
謂之李父江淮南楚之間謂之李耳注云虎食物值耳
而止以觸其諱故然則仁人之於親也聞名心瞿見似
目瞿豈自外至哉禮曰交龍為旂旂東方也鳥隼為旟
旟南方也熊虎為旗旗西方也龜蛇為旐旐北方也太
常則象天焉環以覆之故繪日月星辰易曰君子豹變
大人虎變豹變言變而為豹也楊子曰貍變則豹所謂
豹變故象曰君子豹變其文蔚也虎變言變而為虎也
楊子曰豹變則虎所謂虎變故象曰大人虎變其文炳
也周官服不氏掌養猛獸而教擾之鄭氏謂擾馴也言
王者之教無不服也然則教而馴之蓋亦有道矣梁鴦
曰且一言我養虎之法夫食虎者不敢以生物與之為
其殺之之怒也不敢以全物與之為其碎之之怒也時
其飢飽逹其怒心虎之與人異類而媚養已者順也故
其殺之逆也吾豈敢逆之使怒哉亦不順之使喜也何
則喜之復也必怒故曰不處中和勢極則反必然之數
也俗云鳩食桑葚則醉貓食薄荷則醉虎食狗則醉今
虎所在麂必鳴以告

　　麕

　　崔豹古今註曰鹿有角而不能觸麞有牙而不能噬麞
麕也齊人謂麕為麞麞如小鹿而美故从章也章美也
易曰隂雖有美含之以從王事麞从章􁊔从旨其義一
也語曰四足之美有麃麃即麞也或曰麞性善驚故从
章吳越春秋曰章者傽偟也蓋麕鹿皆健駭而麕性膽
尤怯飲水見影輙奔道書曰麞鹿無魂又曰麞鹿白膽
善怖為是故也或曰麇喜音聲麞喜文彩故麇从禾麞
从章今獵户以彩服舞麞鹿字説曰赤與白為章麞見
章而惑者也樂以道和麇可以樂道而獲焉麇不可畜
又不健走可縛者也故又訓縛詩曰野有死麕白茅包
之言昬禮不以死物故其生摯用鴈而飾羔鴈者以繢
今取死麕更以白茅包之則皆非其禮矣雖皆非禮然
猶愈於無禮故序云惡無禮也先曰死麕後曰死鹿先
曰包後曰束言𬒳文王之化知惡無禮其俗有隆而無
殺麞性喜山麋性喜澤鹿性喜林故林屬於山為麓其
字从鹿麓者鹿之所在故也鹿林獸也麋澤獸也博物
志曰麋掘澤草而食其場成泥名曰糜暖民隨此暖種
稻不耕而穫其收百倍麕性善聚善散故从囷囷聚也
亦散也國語曰市無赤米而囷鹿空虚先儒以為圓曰
囷方曰鹿鹿善聚亦善散故囷或謂之鹿也

　　兕

　　釋獸云兕似牛兕重千斤一角青色其皮堅厚可以制
鎧𫝊曰水剸蛟龍陸斷犀兕蓋取諸此吉日曰發彼小
豝殪此大兕言能中㣲而制大也老子曰兕無所投其
角兕善抵觸故先王之制罰爵以兕角為之酒陽物也
而善發人之剛其過則在抵觸故先王制此以為酒戒
詩曰兕觥其觩㫖酒思柔此之謂也四升曰角角觸也
與此同意道家云虎千年則牙蜕而角生

　　豺

　　釋獸曰豺狗足豺似狗而長尾白頰髙前廣後其色黄
季秋取獸四靣陳之以祀其先世謂之豺祭獸故先王
候之以田禮記所謂豺祭獸然後田獵是也詩曰取彼
譖人投畀豺虎豺虎不食投畀有北有北不受投畀有
昊豺虎以殺為性則宜無所不食有北以載為徳則宜
無所不受今曰豺虎不食有北不受且付昊天制其罪
則惡之至也記曰好賢如緇衣惡惡如巷伯為是故也
然是詩地於四方正言有北者有北朔地也朔地者寛
閑之至天於四時正言有昊者有昊南天也南天者辨
察之至漢律捕虎一購錢三千捕豺一購錢百豺虎皆
害物之尤者故詩併言之俗云豺羣噬虎言其健猛且
衆可以窘虎也又曰瘦如豺豺柴也豺體細瘦故謂之
豺棘人骨立謂之柴毁義取諸此舊說豺獺祭天又或
以謂皆自祭其先云疑此二物祭帝而其先與焉禮曰
萬物本乎天人本乎祖故曰人而不祭豺獺乎

　　獺

　　獺獸西方白虎之屬似狐而小青黑色膚如伏翼水居
食魚孟子所謂為淵敺魚者獺也亦自祭其先記曰獺
祭魚然後漁人入澤梁是也獺取鯉於水裔四方陳之
進而弗食世謂之祭魚其字从頼與豺从才同意援神
契曰謂多頼故不使超揚頼才也舊説蟾肪合玉獺膽
分巵又曰熊食鹽而死獺飲酒而斃此類之所推也淮
南子曰鵲巢知風之自獺穴知水之髙下言嵗多風則
鵲作巢卑水之所及則獱獺移穴其預知有如此也或
曰獺一嵗二祭豺祭方獺祭圓言豺獺之祭皆四靣陳
之而獺圓布豺方布唐李商隠善屬文喜鋪陳檢閲時
謂之獺祭魚字說曰豺亦獸也乃能獲獸能勝其類又
知以時祭可謂才矣獺非能勝其類也然亦知報本反
始非無頼者

　　熊

　　熊似豕堅中山居冬蟄當心有白脂如玉味甚美俗呼
熊白其膽春在首夏在腹秋在左足冬在右足好舉木
而引氣謂之熊經莊子所謂熊經鳥伸是也冬蟄不食
飢則自舐其掌故其美在掌而孟子曰熊掌亦我所欲
也周官大射諸侯則共熊侯豹侯蓋諸侯服猛下王徳
一等故其所射共熊豹之侯而已又曰田役則設熊席
則以蒞衆尚毅故也亦以其溫𫝊曰君居則狐裘坐則
熊席考工記曰龍旂九斿以象大火也鳥旟七斿以象
鶉火也熊旗六斿以象伐也龜蛇四斿以象營室也説
者曰龍旂東方也故象蒼龍宿之數其斿九熊旗西方
也故象白虎宿之數其斿六鳥旟正南方之物也故象
朱鳥宿之數其斿七龜旐正北方之物也故象𤣥武宿
之數其斿四案旂象大火旟象鶉火旗象伐旐象營室
義不在斿猶之龍旂養信而荀子曰龍旂九斿以養信
也許慎曰熊旗五斿以象伐按熊旗五斿則考功所記
六斿誤矣巾車掌王之五路建太常以祀建大旂以賔
建大赤以朝建大白以即戎建大麾以田太常象天有
日月焉大旂象東方即旂是也大赤象南方即旟是也
大白象秋一名旗大麾象冬一名旐太常大旂蓋言其
名大赤大白蓋言其色大麾則又以用言互相備也書
曰左仗黃鉞右秉白旄以麾以大赤照上則龍旂青可
知矣以大白照下則龜旐黑可知矣爾雅曰緇廣充幅
長尋曰旐是也鄭云九旗之帛皆用絳不知鄭氏所云
何所據而言然鬼谷子曰分威法伏熊說者以為熊之
擊搏先伏而後動字説曰熊强毅有所堪能而可以其
物火之羆亦熊類而又强焉然可网也

　　豹

　　豹花如錢黑而小於虎文易曰君子豹變小人革靣言
能革小人之靣而已召南之事是也古今註曰豹尾車
周製也所以象君子豹變尾言謙也晉人刺在位不恤
其民其詩一章曰羔裘豹袪自我人居居二章曰羔裘
豹褎自我人究究言大夫體柔以剛文之而已今其用
暴如此則非所以稱其服也居居以言不通究究以言
不恕豹袪下大夫也豹褎上大夫也詩曰羔裘豹飾豹
飾又言國君體柔而文之以剛其義上達也玉藻曰狐
青裘豹褎𤣥綃衣以裼之羔裘豹飾緇衣以裼之則豹
飾明非褎矣毛詩傳曰節謂縁以豹皮則縁蓋言領人
君之服也管子曰上大夫豹飾列大夫豹幨此齊一時
之數非古也古云虎豹之駒未成文已有食牛之氣及
長退毛然後踈朗煥散蓋亦養而成之傳曰文豹隠霧
十日不食欲以澤其衣毛成其文彩殆謂是也語曰豹
死留皮人死留名故君子疾没世而名不稱焉廣志曰
狐死首丘豹死首山言不忘本也豹一名程列子曰程
生馬古詩曰餓狼食不足飢豹食有餘言狼貪豹㢘有
所程度而食其字从勺當為是也一曰从勺豹之勺猶
虎之擬也字説曰虎豹貍皆能勺物而取焉大者猶勺
而取不足為大也小者雖勺而取所取小矣不足言也
故於豹言勺博物志云豹死守窟淮南子曰蝟使虎申
蛇令豹止物各有所制也

　　羊

　　羊性善羣故於文羊為羣犬為獨也羊毎成羣則要以
一雄為主舉羣聽之今俗所謂壓羣者是也北人謂之
羊頭鄭氏儀禮注云羊取其後帥蓋言此矣詩曰爾羊
來思其角濈濈羊前其剛以觸者也故以其角齊聚為
善又曰爾羊來思矜矜兢兢不騫不崩麾之以肱畢來
旣升矜矜言羊之愛牧人也兢兢言羊之畏牧人也牧
之為道擾之以順其性故能使物愛支之以制其放故
能使物畏或降于阿或飲于池或寢或訛所謂擾之以
順其性也麾之以肱畢來既升所謂支之以制其放也
傳曰騫虧也崩羣疾也羊之為物以瘦為病而又死善
耗敗故於不騫不崩本羊言之也禮云羽鳥曰降四足
曰漬曰漬者謂死相瀐漬而善耗敗也六畜之死皆善
耗敗而羊為甚故是詩如此要術曰羊有疾輙相汙徐
鉉曰羊主給膳以瘦為病故羸从羊亦豕善肥羊善瘦
故羸从羊也詩曰不騫為是故也易曰兊為羊羊性前
止故兊為羊兊隂在上故也羊性前逆牛性前順故傳
以為使堯牽一羊舜荷箠而隨之不能前矣又曰今使
烏獲藉蕃從後曳牛之尾尾絶而不從者逆也若指之
桑條以貫其鼻則五尺童子牽而周四海矣禮曰羊曰
柔毛柔毛謂其不疾瘯蠡也詩曰羊牛下來先羊後牛
者羊性畏露晚出而早歸常先於牛故也管子曰凡聽
商如離羣羊凡聴角如雞登木以鳴音疾以清易曰兊
為羊抑又以其聲歟内饔曰羊泠毛而毳羶犬赤股而
躁臊蓋言羊泠毛而毳則羶犬赤股而躁則臊矣皆物
之不可食者故於文臊从躁省羶从氈省也鄭氏以為
泠毛而毳毳謂毛别聚氈不解者是也管子曰山高而
不阤則祈羊至矣淵深而不涸則沈玉極矣或言羊或
言玉相備也山海經曰縣以吉玉縣山祭也肆師立大
祀用玉帛牲牷而今此山川更言玉者則以祈祭故也
易林曰羊腸九縈舊說羊春夏早放秋冬晚出字說曰
羊大則充實而美美成矣則羊有死之道焉老子曰天
下皆知美之為美斯惡已

　　牛

　　孔子曰牛羊之字以形舉也牛象角頭三封尾之形牛
土畜也馬火畜也土緩而和火性健决躁速故易坤為
牛乾為馬詩曰爾牛來思其耳濕濕濕濕言潤澤也蓋
牛之為物病則耳燥安則溫潤而澤故古之視牛者以
耳祭義所謂大夫袒而毛牛尚耳是也抱朴子曰鴈銜
蘆而捍網牛結陣以却虎牛善角虎環其首外觸則虎
雖猛巧不能制也傳曰禘郊之牛角繭栗宗廟之牛角
握社稷之牛角尺詩曰殺時犉牡有捄其角捄長貎社
稷之牛角尺故曰有捄其角也舊云牛相壁堂欲濶膺
廷欲廣豪筋欲就雋骨欲垂揷頸欲髙排肋欲宻尾不
用至地頭不用多肉角欲得細身欲得圓眼欲得大口
方易飼鼻廣易牽倚欲如絆馬行欲如羊形欲如卷懸
蹄欲如八字亂睫好觸龍頸突目好跳毛拳角冷有病
毛少骨多有力岐胡有夀常有似鳴有黄禮云牛曰一
元大武六牲之號牛曰一元大武號最為美者牛大牲
故也管子曰凡聽官如牛鳴窌中牛含宫聲故栁子以
為黄鍾在脰也周官曰牛夜鳴則庮許叔重曰庮乆屋
朽木牛夜鳴則庮臭如朽木也牛膏曰香故其臭朽則
不可食矣列子曰饗香以為朽甞甘以為苦戎右曰贊
牛耳桃茢牛耳無竅以鼻聴也盟者聽於人神故執牛
耳而正以不聴為戒焦贛易林曰牛龍耳聵蓋龍亦聾
者也先儒以為靣牛鼓簧為聾故也造化權輿云夫乾
為馬坤為牛乾陽物也馬故蹄圓坤隂物也牛故蹄坼
陽病則隂勝故馬疾則卧隂病則陽勝故牛疾則立馬
陽物也故起先前足卧先後足牛隂物也故起先後足
卧先前足世之學者以為坤牛取順乾馬取健蓋知其
一而已封人曰凡祭祀飾其牛牲即莊子所謂衣之以
文繡者也鄭氏以為飾謂刷治絜清之誤矣楚子曰君
處北海寡人處南海唯是風馬牛不相及也按牛走順
風馬走逆風牛馬風逸徃徃相及楚是以云爾又舊説
正月一日為雞二日為狗三日為豬四日為羊五日為
牛六日為馬七日為人日占其日以知其登耗所謂人
日以此

　　埤雅卷三

　　埤雅卷三音釋

　　麐(麟)　　麕(君)　　驨(胡圭)　㭬(捉)　　迒(剛)

　　􁊘(狃)　　町(挺)　　噇(土緩)　㗖(啖)　　蛻(稅)

　　噬(視制)　虺(灰)　　麈(主)　　蒨(茜)　　黦(欝)

　　􁖘　　　虓(許交)　兕(徐姊)　麙(巖)　　麃(白交)

　　麇(君)　　繢(丘謂)　剸(團)　　豝(巴)　　殪(意)

　　觥(古横)　觩(求)　　獱(婢賔)　旟(于)　　褎(布刀)

　　幨(尺占)　濈(側立)　訛(五戈)　瀐(纎)　　羸(雷)

　　箠(捶)　　瘯(族)　　毳(芮)　　阤(豕)　　牷(全)

　　躁(皂)　　燥(先道)　犉(而純)　睫(接)　　窌(窖)

　　脰(豆)　　㾞(猶)　　茢(列)






　　欽定四庫全書

　　埤雅卷四　　　　　　　　宋　陸佃　撰

　　釋獸

　　象　　　貉　　　貍　　　狼

　　蝟　　　狐　　　貙　　　貓

　　駝　　　麋　　　狨　　　猴

　　貘　　　羆　　　貂　　　猨

　　象

　　象南越大獸長鼻牙望前如後三年一乳行孕肉兼十
牛命在其鼻其所食物皆以鼻取之盖獸之象以鼻致
用而不以口天之象以氣致用而不以言故天之象與
獸之象同字且今服馴巨象以小斧刄斵之其金瘡見
星月即合又若與垂象宜應其理抑有不可得而推者
舊說象之所在其土必豐又云象性久識能浮水出没
體具十二少肉唯鼻是其夲肉膽不附肝隨月轉在諸
肉假令正月建寅即膽在虎肉鼻端有小爪可以拾鍼
或曰膽隨四時在足春在前膊左夏在前膊右如龜定
體也其牙生花必因雷聲故古者以為器飾左傳曰象
有齒以焚其身賄也字說曰象齒感雷莫之為而文生
天象亦感氣莫之為而文生人於象齒也服而象焉於
天象也象而服焉像象之也周官玉路以祀象路以朝
玉仁也象義也仁者人也義者道也故象路一名道車
弁師掌皮弁㑹五采玉璂象邸玉璂以况基徳而象邸
即莊周所謂託宿於義者也詩曰佩其象揥正言象揥
者明有義也以駮其君𥚹急趨利無徳以將之袁子曰
虎頭髙峙貉頭尖銳鹿頭側長犀頭高廣一曰龍象六
十嵗骨方足今荆象色黑兩牙江豬也

　　貉

　　字林曰貉似貍善睡狐善疑貉善睡故狐貉之厚以居
也其營窟與貛皆為曲穴以避雨暘亦以防患故淮南
子曰螘知為垤貛貉為曲穴虎豹有茂草野彘有艽莦
隂以防雨景以蔽日此亦鳥獸之所以智也俗云貛貉
同穴而異處貛之出穴以貉為導詩曰一之日于貉取
彼狐貍為公子裘言徃祭表貉因取狐貍之皮為裘故
傳曰于貉謂取狐貍皮也周官所謂祭表貉即此于貉
是也考工記曰貉踰汶則死此言邦域殊氣各有所宜
故周官以土宜之法辨十有二土以蕃鳥獸以毓草木
也釋獸云貈子貆貒子貗而伐檀之詩一章曰胡瞻爾
庭有縣貆兮二章曰特三章曰鶉貆小而特大鶉則尤
小以言在位貪殘無功而受禄其後已悉如此南方異
物志曰傳言貉不踰汶鸜鵒不踰濟狐不渡江而南橘
不越江而北區宇之内咫尺不同而况分之華夷限以
山海魁詭俶怪可勝言哉字說曰貈善睡則於宜作而
無作於宜覺而無覺不可以渉難矣舟以渉難利則渉
否則止貈舟在右能止者也又作貉貉之為道宜辨而
各故孔子狐貉之厚以居貉辨而各故少乎什一謂之
大貉小貉無諸侯幣帛饔飱百官有司以為貉道也

　　貍

　　貍豸在里者里人所居也貍穴而薶焉故貍又通於薶
字論衡曰小盗貍歩䑕竊貍之伺物卑身而伏以候敖
者似貙而小文彩斑然異於貒貉故法言曰辨人貍别
其文萃也性善擬度故大射以貍歩張三侯鄭氏云貍
善愽者也行則止而擬度焉其𤼵必獲是以量侯道取
象焉詩曰取彼狐貍為公子裘言狐善疑貍善擬不可
以有為故古者以為燕居之裘齊大夫東郭書衣貍製
是也爾雅曰貍狐貒貈醜其足蹯其跡􁊘蓋貍狐貒貉
其性一而貍又伏獸好擬度故其跡皆􁊘而不速也袁
狎曰河氷上有貍迹便堪人渡崔劼以為貍當作狐狐
性好疑故渡氷輙聼蓋不知所謂聼氷非狐性獨然貍
亦有之也述征記曰盟津寒則氷厚數丈氷合車馬未
敢過要須狐行云此物善聼氷下無水聲乃過人見狐
行方渡内饔曰鳥皫色而沙鳴貍馬黑春而般臂螻貍
言其氣臭如貍也内則作鬱蓋物宜露而反鬱則臭矣
螻言其氣臭如螻也内則作漏蓋物宜覆而反漏則臭
矣今貍脊間有黑理一道如界或曰字从理省以此與
鯉之制字同義龍八十一鱗能變者也鯉三十六鱗雖
無變而有理焉理者里也可以數度者也

　　狼

　　狼大如狗青色作聲諸竅皆沸蓋今訓狐鳴則亦後竅
應之豺祭狼卜又善逐獸皆獸之有才智者故豺从才
狼从良作也里語曰狼卜食狼將逺逐食必先倒立以
卜所向故今獵師遇狼輙喜蓋狼之所嚮獸之所在也
其靈智如此故古之造式者木用槐癭棗瘤而以狼牙
為柱取其靈智也詩美周公不失其聖正言狼者虎善
擬其前狼善顧其後而又其靈智有才故雖䟦胡疐尾
而能不失其猛此周大夫之所以譬周公也還之詩一
章曰並驅從兩肩兮二章曰從兩牡兮三章曰從兩狼
兮狼物之尤暴戾者故詩以為後也古之烽火用狼糞
取其煙直而聚雖風吹之不斜玉藻曰君之右虎裘厥
左狼裘明以武猛衛上如此或曰狼駢脅腸直其糞煙
直為是故也内則曰狼去腸豈以此歟孟子曰養其一
指而失其肩背則為狼疾人也狼性貪暴爭食以養口
體而常以害其身者管子曰舉龍章則水行舉虎章則
林行舉鳥章則陂行舉蛇章則澤行舉鵲章則陸行舉
狼章則山行詩曰織文鳥章舉鳥章則陂行陂易野也
易野以車為主元戎十乗以先啓行所謂以車為主也
爾雅曰鄭有圃田周有焦護皆易野也故此詩正言焦
護毛詩草蟲經云老狼項下有袋求食滿腹向前行乃
觸之退後又自踏踐上㚄其尾進退有患故詩以况跋
前㚄後

　　蝟

　　蝟可以治胃疾炙轂子曰刺端分兩岐者曰蝟如棘針
者曰䖶蝟狀似䑕性極□鈍物少犯近則毛刺攅起如
矢爾雅所謂彚毛刺者即此也見鵲便仰腹受啄中其
矢輙爛故淮南子云鵲矢中蝟此理之不可推也舊說
豹食豺豺食蝟又曰蝟皮能整紕纇染師用之刷紕物
易曰㧞茅茹以其彚征吉彚之為物以類行以類止故
又為以其彚征以其彚貞之彚許慎曰蟲似豪豬者盖
豪豬毛如笄而端黒附毛有鈴大略如蝟也傳曰蝟膽
甘楝蜜苦一曰火鑠金故鵲啄蝟蝟能制虎鵲能制蝟
蓋物之相制迭為君臣如此莊子所謂是其時為帝者
也

　　狐

　　䄏獸也鬼所乗之有三徳其色中和小前大後死則丘
首狐性好疑貈性好睡又皆藏獸故狐貉之厚以居而
蜡祭息民以狐裘也素問曰其主狐貉變化不藏終南
一章曰錦衣狐裘二章曰黻衣繡裳錦衣狐裘言燕服
也黻衣繡裳言祭服也爾雅曰衮黻也衮衣謂之黻衣
猶衮冕謂之黻冕也襄公能取周地始為諸侯受顯服
故是詩卒章言衮衣衮衣即序所謂顯服舊說狐有媚
珠又曰狐禮北斗而靈善變化其為物妖淫故詩又以
刺惡所謂雄狐綏綏是也雄狐說者以為牡狐非是宜
讀如狐不二雄之雄雄狐君之象也又曰有狐綏綏在
彼淇梁在彼淇厲在彼淇側言狐之為物在山者也今
反在淇梁淇厲淇側則失其常居矣雖失其常居然猶
不失其常匹衛之男女失時喪其妃耦則曾反狐之不
若也易曰小狐汔濟濡其尾小者材不足也狐者志不
果也材不足志不果是以幾濟而有濡尾之難故彖曰
不續終也亦其尾重善濡溺故易正以為象里語曰狐
欲渡河無如尾何是也禮曰君衣狐白裘錦衣以禓之
不曰白狐裘而曰衣狐白者蓋天下無粹白狐而有粹
白之裘者掇之衆白也故傳曰良裘非一狐之腋顔師
古曰狐白謂狐腋下之皮其毛純白集以為裘輕柔難
得故貴也管子曰狐白應隂陽之變六月而一見然則
白狐蓋有之矣非常有也說文曰狐从孤省狐性疑疑
則不可以合類故从孤省也犬性獨狐性孤羊性羣鹿
性麗說文曰鹿之性見食急則必旅行麗旅行也詩曰
儦儦俟俟或羣或友則以鹿性旅行故趨則儦儦行則
俟俟也毛詩傳云獸三曰羣二曰友類從曰燕識戊巳
不銜泥狐潜上伏不越度阡陌又曰狐狼知虚實虎豹
識衝破蓋實即孤也狐狼摶物皆以虛撃孤狐从孤省
又或以此故也音胡疑詞也

　　貙

　　或曰虎五指為貙柳子曰貙畏虎虎畏羆釋獸曰貙似
貍兕似牛犀似豕又曰貙獌似貍貙虎屬也獌狼屬也
古者田獵必有所祭故周祭貈漢祭貙漢書音義曰貙
以立秋日祭獸故漢於是時祭焉祭貈其義未聞也

　　貓

　　䑕善害苗而貓能捕䑕去苗之害故貓之字从苗詩曰
有貓有虎貓食田䑕虎食田彘故詩以譽韓樂而記曰
迎貓為其食田䑕也迎虎為其食田豕也舊傳貓旦暮
目睛皆圎及午即從歛如線其鼻端當冷唯夏至一日
煖蓋貓隂類也故其應隂氣如此世云薄荷醉貓死貓
引竹物有相感者出於自然非人智慮所及如薄荷醉
貓死貓引竹之類乃因舊俗而知爾貓亦如虎畫地卜
食今俗謂之卜䑕傳曰騏驥驊騮捕䑕於深宫之中曾
不如跛貓言殊技也是故天下之材在於因任淮南子
曰伊尹之興土功也脩脛者使之跖钁強□者使之負
土眇者使之準傴者使之塗蓋如是矣近人有收牡丹
圖者叢下有一貓未知其精粗有别畫者曰此正午牡
丹也何以明之其花枝哆而色燥此日中時花也貓眼
黑睛如線此正午貓眼也有帶露花則房歛而色澤貓
眼早暮則圎日漸午則狹長正午則如一線爾

　　駝

　　義訓曰牛之聲曰牟駝之聲曰􁖙駝卧腹不帖地屈足
漏明則行千里背有肉鞍如峯長頸高脚善負知泉脉
所在遇處輙停不行其糞煙直上如狼煙也又知風候
叚氏云駝亦齝今其毛縟温厚煖於狐貈極堪禦寒遇
夏常退毛至盡乃能避熱故古者冬取皮於狐類而裘
成夏取毛於駝類而褐成也金柯要訣曰行之善者如
龜如龍如馬如駝如鷹如鴈

　　麋

　　白虎通曰熊為獸巧猛麋為獸迷惑故天子射熊諸侯
射麋麋水獸也青黑色肉蹄一牡能乗十牝鹿屬也故
麋之文从鹿从米則以麋性善迷故也麋善迷而害
稼故周官大夫供麋侯麋言討惑除害也大夫以智
帥人故所射如此獸又云冬獻狼夏獻麋者冬物成之
時狼殘物之尤者夏稼生之時麋害稼之衆者春秋書
多麋為是故也各於其尤害物之時罟而獻之明設官
主以除民物之害月令仲夏曰鹿角解仲冬曰麋角解
鹿以夏至隕角而應隂麋以冬至隕角而應陽淮南子
曰日至而麋鹿解是也說者以為鹿角者挾隂之陽也
故應隂而隕角麋角者挾陽之隂也故應陽而隕角蓋
鹿肉食之燠以陽為體也麋肉食之寒以隂為體也以
陽為體者以隂為末以隂為體者以陽為末角末也故
其應隂陽如此淮南子曰孕婦見兔而子缺脣見麋而
子四目物有似然而似不然者麋有四目其二夜目也
類從所謂目下有竅夜即能視之是也藥議曰按月令
冬至麋角解夏至鹿角解隂陽相反如此今人用麋鹿
茸作一種殆踈也又用刺麋鹿血以代茸者云茸亦血
爾此大誤也竊詳古人之意凡含血之物肉羗易長其
次角難長最後骨難長故人自胚胎至成人二十年骨
髄方堅唯麋角自生至堅無兩月之久大者乃重二十
餘斤其堅如石計一夜須生數兩凡骨之頓成生長神
速無甚於此雖草木至易生者亦無能及之此骨血之
至強者所以能補骨血堅陽道強精髓也頭者諸陽之
㑹衆陽之聚上鍾于角豈可與凡血為比哉麋茸利補
陽鹿茸利補隂凡茸無樂太嫰世謂之茄子茸但珍其
難得爾其實少力堅者又太老惟長數寸破之肌如朽
木茸端如馬腦紅玉者最善又北方戎狄中有麋鹿駝
鹿極大而色蒼尻黄而無斑亦鹿之類角大而有文堅
瑩如玉其茸亦可用

　　狨

　　狨蓋猿狖之屬輕捷善縁木大小類猿長尾尾作金色
今俗謂之金線狨者是也生川峽深山中人以藥矢射
殺之取其尾為卧褥鞍𬒳坐毯狨甚愛其尾中矢毒即
自齧斷其尾以擲之惡其為深患也氂牛出西域尾長
而勁中國以為纓人或射之亦自斷其尾左氏所謂雄
雞自斷其尾而莊周以為牛之白顙豚之亢鼻者巫祝
不以適河乃無用之為大祥也古者於旌旗干首注氂
尾之毛焉而謂之旄凡建旄皆首物者也示使愛尾焉
狨一名猱詩曰無教猱升木顔氏以為其尾柔長可藉
然則制字从柔以此故也

　　猴

　　吕子曰狗似玃玃似母猴母猴似人猴善候其字从侯
白虎通曰侯候也楚人謂之沐猴舊云此獸無脾以行
消食蓋猿之徳靜以緩猴之徳躁以囂故古者造字為
象母猴之形柳子曰猨類仁讓孝慈居相愛食相先行
有列飲有序有難則内其柔弱者不踐稼蔬木實未熟
相與視之謹既熟嘯呼羣萃然後食山之小草木必環
而行遂其植猴之徳勃諍號呶雖羣不相善也食相噬
齧行無列飲無序有難則推其柔弱者以免好踐稼𬞞
所過狼籍披攘木實未熟輙齕齩投注竊取人食皆以
自實其嗛山之小草木必陵挫折撓之猿性靜夜嘯常
風月肅然猴性動每至林木皆振響演義曰狼籍者物
雜亂之貎言狼起卧㳺戱多籍其草而草皆穢亂故曰
狼籍狼籍一曰狼扈

　　貘

　　貘獸似熊象鼻犀目師首豺髪小頭庳脚黒白駁能䑛
食銅鐡及竹銳鬐骨實無髓皮辟温濕以為坐毯卧褥
則消膜外之氣字从膜省蓋以此也爾雅曰貘白豹虪
黒虎蜀都賦云㦸食鐡之獸即貘是也劉子曰飛鼯甘
煙走貘美鐡所居隔絶嗜好不同未足怪也舊云貘糞
為兵可以切玉其溺又能消鐡為水

　　羆

　　釋獸云羆如熊黄白文羆似熊而大為獸亦堅中長首
髙脚從目能縁能立遇人則擘而攫之俗云熊羆眼直
惡人横目淮南子曰熊羆之動以攫搏兕牛之動以觝
觸是也其白生於心之下肓之上亦如熊白而麤秋冬
則有春夏則亡猛憨多力能拔大木故書曰以有熊羆
之士不二心之臣熊羆之士以力言也詩曰維熊維羆
男子之祥維虺維蛇女子之祥熊羆陽物也強力壯毅
故為男子之祥虺蛇隂物也柔弱隱伏故為女子之祥
盖人之精神與天地隂陽流通故夣之吉凶各以其類
至俗說熊羆富脂至春臕癢即登高木自墜謂之撲臕
今人畜熊以梃撻之更致壯長蓋放於此舊說師子虎
見之而伏豹見之而瞑羆見之而躍

　　貂

　　貂亦䑕類縟毛者也其皮燠於狐貉取以為㡌得風則
煖其毛拂靣如熖朔地苦寒人以其皮温額後代效之
因以金璫飾首前揷貂尾至漢因焉加以附蟬為文侍
中揷左常侍揷右應劭漢官儀云金取堅剛百鍊而不
耗蟬取居髙飲露而不食貂取内勁捍而外温潤其色
紫蔚而不耀太𤣥曰狐鼦之毛躬之賊此言以表自累
莊子曰豐狐文豹是何罪之有哉其皮為之災也故曰
匹夫無罪懷璧其罪字說曰貂或凋之毛自召也

　　猨

　　猨臂通肩刻之可以為笛聲圎於竹猨猴屬長臂善嘯
便攀援故其字从援省而爾雅云猱蝯善援玃父善顧
也淮南子曰虎豹之文來射猨狖之捷來措置之於檻
曰措家語曰五九四十五五為音音主猨故猨五月而
生四九三十六六為律律主鹿故鹿六月而生或曰猴
性躁急猨性靜緩故猨从爰爰緩也論衡曰鹿制於犬
猨伏於䑕今人取䑕以繋猨頸猨不復動管子曰墜岸
三仞人之所大難也而猱蝯飲焉今猨不復踐土好上
茂木渇則接臂而飲類從曰獨一呌而猨散鼉一鳴而
龜伏或曰鼉鳴夜獨鳴曉獨猨類也似猨而大食猨今
俗謂之獨猨盖猨性羣獨性特猨鳴三獨鳴一是以謂
之獨也相法曰手如雞足者𥚹廹手如猨掌者勤勞舊
說猨鳴而獺候之故束晳𤼵蒙記曰獺以猨為婦也莊
子曰猨猵狙以為雌猵蓋言獺












　　埤雅卷四

　　埤雅卷四音釋

　　璂(基)　　揥(掣)　　貛(火丸)　艽(勤牛)　貈(乎各)

　　貆(丸)　　貒(湍)　　貗(其禹)　薶(埋)　　貙(樞)

　　劼(胡八)　皫(浮沼)　癭(於郢)　疐(帝)　　駢(胼)

　　陂(披)　　䖶(豕)　　□　　　䄏(夭)　　蜡(子亦)

　　汔(許訖)　裼(錫)　　儦(被鴞)　獌(萬)　　跖(之石)

　　傴(舉)　　哆(處紙)　􁖙(烏黠)　齝(丑之)　罟(古)

　　狨(戎)　　狖(羊就)　齧(孽)　　氂(毛)　　猱(乃刀)

　　玃(居縳)　囂(五刀)　呶(女交)　齕(紇)　　嗛(胡簟)

　　貘(陌)　　膜(密各)　虪(式六)　鼯(吾)　　麤(粗)

　　臕(標)　　猵(普年)　狙(且余)　稨(鞭)






　　欽定四庫全書

　　埤雅卷五　　　　　　　　宋　陸佃　撰

　　釋獸

　　羜　　　羝　　　羔　　　羚羊

　　羱羊　　狗　　　豝　　　豕

　　􁖚　　　豚　　　騶虞　　犬

　　豻

　　羜

　　釋畜曰未成羊羜羜未成羊也故从宁宁佇也宁其美
成而後足用詩曰既有肥羜而後言既有肥牡明其禮
有加而無已且其一章曰伐木許許釃酒有藇既有肥
羜以速諸父言燕禮也二章曰陳饋八簋言食禮也三
章曰籩豆有踐言饗禮也周禮朝事之籩其實䵄蕡白
黒形鹽豆實韭菹醓醢昌夲而傳謂饗有昌歜白黒形
鹽其言應禮則籩豆有踐為饗可知矣盖禮以爵言之
謂之朝獻以籩豆言之謂之朝踐朝踐即踐朝事之豆
籩也謂之朝事以象朝事其親所進也朝事象朝時所
進則饋食象食時所進矣詩於八簋言饋籩豆言踐則
其為食饗又明矣朝踐之豆籩當饗饋食之豆籩當食
則加豆加籩盖當燕矣加豆之實深蒲醓醢筍菹魚醢
適當燕禮故詩曰其蔌維何維筍及蒲籩豆有且侯氏
燕胥也然則饗具四豆四籩之實食禮則自饋食而下
無朝事之豆籩也燕禮則自加豆加籩而下無饋食之
豆籩也故禮莫重於饗食次之燕又次之聘義曰壹食
再饗燕與時賜無數

　　羝

　　羝性好觝突故从抵省字从抵省音从低者以低其角
然後能觝突故也易曰羝羊觸藩羸其角九三重剛而
不中又動以進也故有羝羊之象然則上六亦曰羝羊
何也蓋大壯之極疑於羝羊猶坤之上六疑於龍爾博
雅曰呉羊牡一嵗曰牡䍮三嵗曰羝牝一歳曰牸䍮三
歳曰牂諺曰智如禹湯不如更甞是以樊遲請學稼孔
子曰吾不如老農然則聖賢之智猶有所未達而况於
凡庸者乎故曰三折肱知為良醫又曰亡羊治牢未為
晚也

　　羔

　　大曰羊小曰羔羔性羣而不黨又皆跪乳象禮其徳冝
施於朝故古者以為朝服詩曰羔裘如膏日出有曜言
日出有曜然後見其如膏且亦聼朝之時也而反以游
燕又與狐裘以朝狐裘在堂異矣故是詩後之也玉藻
曰朝辨色始入君日出而視之退適路寢聽政詩曰羔
羊之皮素絲五紽素絲五紽所以英裘其制然也此言
其節羔羊之革素絲五緎革者言敝而因故以改造也
此言其儉羔羊之縫素絲五總革而又敝則補緝以縫
之此言其儉之至西京雜記曰五絲為䌰倍䌰為升倍
升為緎倍緎為紀倍紀為緵倍緵為禭此乃自少之多
自㣲至著也紽今無所考據以類反之緎寡於總紽盖
宜寡於緎也周官曰卿執羔說者以為羔取羣而不黨
卿執羔非特為其羣而不黨繁露曰凡贄卿用羔羔有
角而不用類仁者執之不鳴殺之不嘷類死義者羔飲
其母必跪類知禮者禮曰飾羔鴈者以繢以言其徳足
以衣被而又有文章也字說曰羔从羊从火羊火畜也
羔火在下若火始然可進而大也又曰羮从美从羔羊
大而美成羔未成也美成為下和羮是也未成為上大
羮是也禮豆先大羮

　　羚羊

　　釋獸云麢大羊麠大麃􁊔大麕羚羊似羊而大角有圎
繞蹙文夜則懸角木上以防患語曰麢羊掛角此之謂
也今以其角為馬排沫特善字說云鹿比其類環其角
外嚮以自防麢獨棲其角木上是所謂霝夫其如此亦
以逺害其霝也亦所以為靈也

　　羱羊

　　羱羊似吳羊而大角角橢善鬭至死釋獸所謂驨如馬
羱如羊者即此是也羱羊之在原不可牢畜者也一云
狀若騾而羣行暑天塵露在其角上生草戴行愛之獨
寢代都賦所謂羱羊養草以盤旋是也廣志曰□羊角
重於肉舊云羱羠並以時墮角其羱角尤大

　　狗

　　爾雅曰未成毫狗家獸也孔子曰狗叩也叩氣吠以守
也許慎以為从犬句聲盖狗从苟韓子曰蠅營狗茍狗
茍故从茍也爾雅曰犬未成毫狗又曰尨狗也然則狗
非田犬亦犬子也非田犬者不自搏食茍食而已若犬
子則雖田犬亦然故皆曰狗熊虎醜其子謂之狗亦以
待餔如狗也易曰艮為狗狗善警吠止禦又其性前趨
故艮為狗艮陽在上故也釋畜曰長喙獫短喙猲獢長
喙善獵短喙善吠以守莊子曰狗不以善吠為良凡犬
長喙上短喙次之傳曰狡兔死良犬烹良犬即今細狗
長喙曰獫者是所謂不以善吠為良也詩曰不狩不獵
胡瞻爾庭有縣特兮盖獵以逐之狩以守之而長喙善
逐短喙善吠以守詩曰載獫歇驕獫以田獵歇驕以狩
故也故序曰始命有田狩之事園囿之樂焉傳曰狗性
險而出獫从險省其以此乎詩又曰無感我帨兮無使
尨也吠爾雅曰尨狗也狗善猜警非禮相陵則警吠故
詩以惡無禮屈子曰邑犬羣吠吠所怪也詩一章曰盧
令令二章曰盧重環三章曰盧重鋂者言田事彌飾而
彌以有制所以刺荒也令令鈴聲也鈴以令之環以制
之重鋂又言貫制之衆說文曰旂有衆鈴以令衆也傳
曰賜之環則反賜之玦則絶且盧犬也正言犬者又以
刺好畢弋義訓曰良犬韓有盧宋有鵲盧黒色鵲黒白
色淮南子曰若鵲之駁言黒白雜也荆楚記曰雞寒狗
熱

　　豝

　　牝豕曰豝說文云二歳曰豝能相把拏也詩曰彼茁者
葭壹𤼵五豝彼茁者蓬壹𤼵五豵正言豝與豵者豝把
拏豵叢聚皆蕃殖之意也葭茁於下蓬茁於上豝獲於
前豵獲於後以言上下草木鳥獸蕃殖

　　豕

　　彘也竭其尾故謂之豕犬喜雪馬喜風豕喜雨故天將
久雨則豕進渉水波詩曰有豕白蹢烝渉波矣月離于
畢俾霶𩃱矣此之謂也牛順羊很豕躁有豕白蹢則又
其躁者故詩以况夷狄横猾難制之強四蹢白曰􁇤即
此是也說卦曰坎為豕坎性趨下豕能俯其首又喜卑
穢亦水畜也故坎為豕大畜六四曰童牛之牿六五曰
豶豕之牙牢謂之牿牙者所以畜豶豕之杙也今東齊
海岱之間以杙繫豕謂之牙賦曰置牙擺牲是也六四
畜初以外制内也有牿之象六五畜九以小制大也有
牙之象子曰棖也慾焉得剛又曰君子易禄而難畜夫
人之所以不剛且易畜者大抵以欲自累也童牛豶豕
則私欲不行剛而不累於物剛而不累於物則難畜矣
畜賢之道如牿之駐童牛牙之繫豶豕於是為至故孔
子於四曰有喜五曰有慶也禮曰羊曰柔毛豕曰剛鬛
羊於毛也柔豕於鬛也剛周官曰豕盲眡而交睫腥腥
說文音姓以為星見食豕令肉生息肉也今俗謂之腥
肉盖豕有米肉如星則其臭腥而肉不可食故其字又
通於腥而内饔辨腥臊羶香之不可食者曰豕肓眡而
交睫腥也鄭云腥當為星肉有如米者似星不知所謂
息肉似星者即腥其實一也說文已象蛇之形亥象豕
之形盖一陽生於子至已而六陽備一隂生於午至亥
而六隂備故此二字皆象形也已蛇也亥豕也故子夏
之晉過衛有讀史者曰晉師三豕渡河子夏曰非也是
己亥也林氏小說曰以其食不絜故名之豕

　　􁖚

　　􁖚獸似猨青身黒頰有髯髯黒其手亦黒性好理髯又
愛其類生相序死相赴殺一可以致百故周官素車犬
䄙言君臣之道尚㣲當警備也薻車鹿淺􁈐駹車然􁈐
言喪事彌吉而君臣之道滋定故鹿􁈐以明安則相求
患難則相衛然􁈐以明安則相叙患難則相赴也舊說
􁖚皮五色中為茵毯人取以藥矢射之其偶為拔其矢
因以自刺與之俱斃

　　豚

　　曲禮曰豚曰腯肥說文云牛羊曰肥豕曰腯豚曰腯肥
盖兼之也易曰信及豚魚正言豚魚者豚㣲物而遁逸
魚㣲物而潛逃信所難及故也玉藻曰圈豚行不舉足
齊如流端行頥霤如矢弁行剡剡起屨執龜玉舉前曵
踵蹜蹜如也先儒以為弁疾也端直也圈轉也豚之言
若有所循皆非是盖畜飬之閑曰圈豕子曰豚端讀如
端弁之端弁讀如弁冕之弁圈豚臨行不舉足齊如流
執龜玉舉前曵踵蹜蹜如也則禮以其物記行容端行
頥霤如矢弁行剡剡起屨則禮以其服記行容互相挾
也古者祭祀必先擇牲繫而養之於牢君衮冕而臨之
則行不舉足齊如流所以致敬且稱其服容也祭義曰
天子為籍千畝冕而朱紘躬秉耒諸侯為籍百畝冕而
青紘躬秉耒以事天地山川社稷先古以為醴酪齊盛
於是乎取之敬之至也古者天子諸侯必有養獸之官
及嵗時齊戒沐浴而躬朝之犧牷祭牲必於是取之敬
之至也君召牛納而視之擇其毛而卜之吉然後養之
君皮弁素積朔月月半君廵牲所以致力孝之至也又
曰君皮弁素積卜三宫之夫人世婦之吉者使入蠶于
蠶室世婦卒蠶獻繭子夫人夫人副褘而受之以為黼
黻文章以祀先王先公敬之至也由是觀之君冕而親
耕籍田則冕而豢牲不為過矣皮弁素積卜三宫之夫
人世婦之吉者使入蠶于蠶室夫人副褘而受繭則君
皮弁卜牲冕而圈之又不為過矣莊子曰祝宗人𤣥端
臨牢筴說彘曰吾將三月㹖汝十日戒三日齋夫禮祝
宗人𤣥端臨牢筴擇彘則天子皮弁召牛納而視之卜
之吉然後養之固其禮也或言牛或言彘其實一也擇
之以弁則豢之以冕禮又宜然也然則行不舉足齊如
流冕行之容也頥霤如矢端行之容也剡剡起屨弁行
之容也

　　騶虞

　　騶虞尾叅於身白虎黒文西方之獸也王者有至信之
徳則應不踐生草食自死之肉傳曰白虎仁即此是也
夫其色見於白其文見於黒又義獸也而名之曰虎則
宜正以殺為事今反不履生草食自死之肉盖仁之至
也故序詩者曰仁如騶虞則王道成也山海經曰騶虞
五采畢具尾長於身乗之日行千里

　　犬

　　說文曰狗之有縣蹏者也象形孔子曰視犬之字如畫
狗也凡肉豚冝炮犬冝羮故犬曰羮獻而禮有犬羮又
楚人烹猴召其鄰以為狗羮而甘之是也禮疏以為犬
以餘羮飼之令犬善肥故曰羮獻何其繆也傳曰犬有
三種一者田犬二者吠犬三者食犬食犬若今莱牛也
五行傳曰雞畜之有冠翼者屬貎犬畜之以口吠者屬
言羊畜之逺視者屬視豕畜之居閑衛而聼者屬聽牛
畜之任重者屬思雜令曰蹄人者絆其足齧人者截其
耳此謂犬馬之弗馴者冝示幖幟曉人也說文曰牛觸
人角箸横木所以告人也从口从牛然則示幖幟以告
人其來尚矣爾雅曰犬生三猣二師一玂師衆也猣言
其叢聚

　　豻

　　豻胡犬也似狐而小黒喙善守其字从干釋言曰干扞
也記曰君子狐青裘豹褎麛裘青豻褎豹取制服豻取
扞守也周官七射豻侯豻胡犬也其守在夷士以能勝
四夷之守為善亦其伏節死制而聼命於主士之事也
故射豻侯傳曰桀犬吠堯非堯之罪犬各䕶其主爾巾
車曰漆車藩蔽豻䄙雀飾盖祥事禫而就吉則其守將
在四夷故豻䄙也儀禮曰大侯九十參七十干五十即
所謂虎九十弓熊七十弓豹麋皆五十弓者也鄭云參
讀為糝糝侯者豹鵠而麋飾干讀為豻豻侯者豻鵠豻
飾皆非是王射虎侯則於熊侯豹侯為大故虎侯一名
大侯詩傳所謂大侯君侯也參即熊侯言其參於虎侯
豹侯之中也干即豹侯言其以下干上又繼熊虎之後
也梓人曰張皮侯而棲鵠則春以功張五采之侯則逺
國屬張獸侯則王以息燕鄭云皮侯以皮所飾之侯也
五采之侯謂以五采畫正之侯也獸侯畫獸之侯也詩
曰終日射侯不出正兮正所射也詩傳以為二尺曰正
蓋王射采侯九節五正則其居侯中地方丈矣梓人為
侯廣與崇方參分其廣而鵠居一焉鄭氏以為鵠方六
尺則大射之鵠小而中難賔射之正大而中易理或然
也吕子曰射帖者欲中小射獸者欲中大然則大射射
鵠賔射射正鄉射射質燕射則因鄉射之侯鄭氏注儀
禮以為燕射乃張獸侯而鄉射當張采侯二正又誤矣
諸侯之射也必先行燕禮大夫之射也必先行鄉飲酒
之禮故其射侯皆相因而記鄉射者正言獸侯如梓人
燕禮又以謂若射則大射正為司射如鄉射之禮也司
裘職曰王大射則共虎侯熊侯豹侯設其鵠則大射射
鵠之證也射人職曰王以六耦射三侯三獲三容樂以
騶虞九節五正則賔射射正之證也三侯即虎侯熊侯
豹侯其侯中皆以五采畫正所謂五采之侯鄭云三侯
五正三正二正之侯又誤矣射人曰王射三侯九節五
正則明此三侯皆九節五正下云士射豻侯五節二正
則又明豻侯内以二采畫正士射豻侯内以二采畫正
則王射五采畫正之侯亦以虎侯熊侯豹侯明矣下云
若王大射則以貍歩張三侯則又明此五采畫正之侯
既不棲鵠又不以貍歩張之所以異於大射者如此且
王大射則張皮侯而棲鵠又獨張以貍歩者盖於此以
擇士則宜擬度而取焉又欲其中㣲故放貍歩而棲鵠
也鴻鵠一舉千里射者難中故於大射射之以擇其巧
者鄉射禮曰凡侯天子熊侯白質諸侯麋侯赤質大夫
布侯畫以虎豹士布侯畫以鹿豕凡畫者丹質則鄉射
射質之證也質亦所射也詩曰𤼵彼有的傳云的質也
後鄭以為白質赤質皆謂采其地亦誤矣蓋禮曰大夫
布侯畫以虎豹士布侯畫以鹿豕凡畫者丹質則明凡
此布侯畫獸乃射丹質而熊侯白質麋侯赤質非畫者
矣鄭氏云丹質謂以丹采其地亦誤也然則皮侯無正
有鵠采侯無鵠有正獸侯有質無鵠無正司弓矢曰澤
共射椹質之弓矢正弓弧弓以授射甲革椹質則澤射
椹質所以選試其力孟子曰其至爾力也其中非爾力
夾弓庾弓以授射豻侯鳥獸者盖豻侯五十歩而士以
弱弓射之則其力之強弱莫知焉故使於澤宫先射椹
質已射於澤而後射於射宫則於是焉張皮侯而棲鵠
又以擇其巧巧力不具非所以為善射









　　埤雅卷五

　　埤雅卷五音釋

　　羜(文與)　宁(治旅)　佇(除吕)　藇(徐與)　麷(豐)

　　蕡(扶云)　歜(燭)　　醓(毯)　　蓛(桑卜)　羝(丁兮)

　　觝(抵)　　䍮(雉矯)　牸(字)　　緎(于力)　䌰(尼輒)

　　緵(粽)　　襚(穗)　　嘷(豪)　　繢(㑹)　　麢(零)

　　麠(京)　　蹙(促)　　羱(原)　　□(追)　　羦(胡官)

　　羠(因以)　餔(布)　　喙(許穢)　獫(力贍)　帨(稅)

　　鋂(梅)　　蹢(擲)　　很(恨上聲)􁇤(核)　　牿(古督)

　　豶(墳)　　杙(弋)　　睫(接)　　􁖚(然)　　猨(猿)

　　􁈐(覔)　　薻(子到)　駹(莫江)　腯(徒本)　豢(祛緩)

　　筴(古洽)　㹖(患)　　猣(子公)　豻(岸)　　麛(迷)

　　􁆠(坦)　　椹(猪金)




　　欽定四庫全書

　　埤雅卷六　　　　　　　　宋　陸佃　撰

　　釋鳥

　　鵲　　　雞　　　鸛　　　鵝

　　雉　　　鷂雉　　鳶　　　烏

　　鸇　　　鵰　　　鴈　　　鷹

　　鵁鶄　　鶴　　　鷀

　　鵲

　　鵲知人喜作巢取在木杪枝不取墮地者皆傳枝受卵
故一曰乾鵲而莊子云烏鵲孺魚傅沫也鵲以傳枝少
欲故曰孺也列子所謂純雄其名穉蜂者與此同意淮
南子曰太隂所建蟄蟲首穴而處鵲巢向而為户又曰
蟄蟲鵲巢皆向天一盖鵲巢開户嚮天一而背嵗故愽
物志云鵲背太嵗也先儒以為鵲巢居而知風蟻穴居
而知雨鵲嵗多風則去喬木巢旁枝故能高而不危也
然則彊而不淫知風之自而作其巢知嵗之所在而開
其户者鵲也彊而不淫所以成徳成徳故有行知風之
自而作其巢知嵗之所在而開其户所以趨時趨時故
有功故詩以譬國居積行累功詩曰防有鵲巢卭有㫖
苕言不驚懼之故防有鵲巢不殘賊之故卭有㫖苕也
俗說鵲巢中必有梁見鵲上梁者必貴今二鵲共銜一
木置巢中謂之上梁說文作舄象形通為舄履之舄古
之人居欲如燕行不欲如鵲故其字借為舄履之舄所
以為行戒也其在相法有之曰鵲行蹌蹌性行弗良篆
文作䧿蓋从錯省淮南子曰如鵲之駮一曰从昔昔之
言乾也考工記曰穉牛之角直而澤老牛之角紾而昔
殷氏子抄曰舄九寫而為烏乕三寫而為帝言書之轉
易如此意林曰書三寫魚成魯帝成乕亦是意也相感
志曰野雞屬隂先鳴而後鼔翼家雞屬陽先鼓翼而後
鳴天𤣥主物簿云鵲啄槐實結玉於腦謂之鵲玉此鵲
終嵗不復鳴噪雖巢無胎卵

　　雞

　　鹽鐡論曰雞亷狼吞雞跑而食之每有所擇故曰小亷
如雞爾雅云雞大者蜀蜀子雓郭璞曰雞大者蜀今蜀
雞也雞有蜀魯荆越諸種越雞小蜀雞大魯雞又其大
者莊子曰越雞不能伏鵠卵魯雞固能矣成𤣥英曰越
雞荆雞也魯雞今之蜀雞案韓子曰魯雞之不期蜀雞
之不支則𤣥英所謂魯雞今之蜀雞非是舊說日中有
雞月中有兔按雞正西方之物兔正東方之物大明生
於東故雞入之月生於西故兔入之此猶鏡燈西象入
東鏡東象入西鏡云爾風雨之詩曰風雨淒淒雞鳴喈
喈風雨瀟瀟雞鳴膠膠風雨如晦雞鳴不已言雞之信
度如此秋氣慘而淒淒風雨如此則疑於不能和秋物
脫而瀟瀟風雨如此則疑於不能固嚮晦則君子入以
宴息之時也風雨如此則又疑於已今曰風雨淒淒雞
鳴喈喈風雨瀟瀟雞鳴膠膠風雨如晦雞鳴不已則亂
世居子不改其度之譬也喈喈言鳴而不失其和膠膠
言鳴而不失其固易曰巽為雞兊見而巽伏故為雞雞
知時而善伏故也故曰乳狗噬虎伏雞搏貍又曰伏雞
日抱其卵伏而未孚始化之時謂之涅王褒曰魚瞰雞
睨李善以為魚目不瞑雞好邪視此言是也禽經曰陸
鳥曰棲水鳥曰宿獨鳥曰止衆鳥曰集水鳥晚於林棲
故曰宿也說文云日在西方而鳥棲因以為東西之西
詩曰雞棲于塒日之夕矣言雞棲矣日於是夕夕於是
月見故夕象半月未有蟾桂之狀月滿則夜見半則夕
見故也故曰朝見曰朝暮見曰夕夕非曛晦之時明矣
呉均曰雞有呼羣之徳鹿有食苹之美傳曰雞見食相
告者仁也

　　鸛

　　鸛形狀略如鶴其性甘帶每遇巨石知其下有蛇即於
石前如術士禹歩其石阞然而轉南方里人學其法者
伺其養雛縁木以篾絙縛其巢鸛必作法解之乃於木
下鋪沙印其足迹而倣學之天將雨則長鳴而喜盖知
雨者也又善羣飛薄霄激雨雨為之散作窠大如車輪
卵如三升杯擇礜石以嫗卵鸛水鳥也伏卵時數入水
卵則不毈取礜石周圍繞卵以助煖氣故方術家以鸛
煖巢中礜石為真物也又泥其巢一傍為池以石宿水
今人謂之鸛石飛則將之取魚置池中稍稍以飼其雛
俗說鵲梁蔽形鸛石歸酒又曰礜石温鸛石涼故能使
卵不􁍄水不臭腐也詩曰鸛鳴于垤婦嘆于室垤蟻冢
也鸛知天將雨有見于上蟻知地將雨有見于下鸛鳴
于垤將雨之候也將雨則征夫之至不必如期故婦嘆
于室也且行百里者半九十言末路之難也則於是時
遇雨為尤苦故詩人道此以序其情而序曰三章言室
家之望女也禽經曰鸛俯鳴則隂仰鳴則晴仰鳴則晴
是有見于上也俯鳴則隂是有見于下也夫文雚見為
觀盖取諸此拾遺記曰鸛能聚水巢上故人多聚鸛鳥
以禳却火災

　　鵝

　　鴿頸如癭鵝顙如瘤今鵝江東呼鴚長脰善鳴又善轉
旋其項古之學書者法以動腕羲之好鵝者以此亦其
自然而有行列故聘禮曰出如舒鴈古者兵有鵝鸛之
陳也左氏曰鄭翩願為鸛其御願為鵝舊説言江淮謂
羣鸛旋飛為鸛井則鸛善旋飛盤薄霄漢與鵝之成列
正異故古之陣法或願為鵝或願為鸛也卞子曰羊性
淫而很豬性卑而率鵝性頑而傲狗性險而出盖鵝峩
首似傲故曰傲也名之曰鵝其謂是歟鵝伏隨日鳱伏
隨月説者以為乳鵝伏卵隨日光所轉傳曰鵝飛則蜮
沈鵙鳴則蛇結又曰短脚者多伏長脚者多立脚近尾
者好歩脚近臆者好躑多伏􁈥鵝之類是也多立鸛鶴
之類是也又曰陸生之鳥咮多兊(或作銳)而善啄水生之
鳥咮多圎而善唼善唼亦􁈥鵝之類是也善啄亦鸛鶴
之類是也俗云鵝毛柔煖而性冷冝覆嬰兒字說曰鵝
飛能俄而已是以不免其身若鴚鵝者可也鴚鵝者鵝
也而非鵝禽經曰鵝見異類差翅鳴雞見同類拊翅鳴

　　雉

　　雉死耿介妒壟護疆善鬬雖飛不越分域一界之内要
以一雄為長餘者雖衆莫敢鳴雊潘岳所謂畫墳衍以
分畿者也周官曰士執雉士死制故執雉所謂二生一
死摯者也又其交有時别有倫而其羽文明可用為儀
故古者后服三翟詩曰有瀰濟盈有鷕雉鳴濟盈不濡
軌雉鳴求其牡言雉宜交有時别有倫今反以雌求雄
非特以雌求雄而又求牡焉以雌求雄者淫也非特以
雌求雄而又求牡焉者亂也故序曰公與夫人並為淫
亂又曰雄雉于飛泄泄其羽言雉交有時别有倫而又
性善鬬雖飛不越分域宣公淫亂不恤國事軍旅數起
則雉之不如也易曰離為雉離火也其體文明性復猋
悍故為雉亦雉雖非辰屬而正是南方之物陶氏所謂
丙午日不可食者明王於火也又云麞鹿非辰屬八卦
無主故道家聼許為脯禮云雉曰疏趾鴨鴈醜指間有
幕其足蹼雞雉醜指間無幕其足䟽故曰䟽趾也簡兮
之詩曰左手執籥右手秉翟此大舞也宛丘之詩曰無
冬無夏值其鷺羽此小舞也雉取文明鷺則取其有潔
白之容所謂大舞者籥舞是也所謂小舞者羽舞是也
故樂師云掌教國子小舞一曰羽舞雉飛若矢一徃而
墮雉雞類也不能逺飛崇不過丈脩不過三丈故雉高
一丈長三丈也古者數數以萬度度以雉爾雅雞雉皆
曰絶有力奮雞雉皆不能逺飛故名云化書曰雉不再
合信也說文云雷始動雉鳴而雊其頸蔡邕月令以為
雷在地中雉性精剛故獨知之應而鳴也禽經曰鵻上
無尋鷚上無常雉上有丈鷃上有赤

　　鷂雉

　　釋鳥云江淮而南青質五采皆備成章曰鷂王后六服
一曰翬翟畫以翬雉二曰揄翟畫以揄雉三曰闕翟言
刻繒為之闕而不畫闕而不畫則其制屈於二翟故一
名屈狄也喪大記曰復夫人以屈狄世婦以䄠衣䄠亦
信也闕狄一曰屈狄展衣一曰䄠衣其義一也翬素質
揄青質青質仁也素質義也備五采焉禮也地道尚義
故后妃之徳義以為質而文之以禮或曰闕翟飾以闕
雉天子五門一曰雉門雉門畫雉象闕也屈狄以此雉
飾之故曰闕翟毛詩傳曰象服尊者所以為飾蓋禕衣
也禕衣畫雉故曰象服又曰揄狄闕翟羽飾衣也而說
文解禕亦曰畫𫀆其釋䄖翟又以謂翟羽飾衣則禕衣
畫翟䄖翟闕翟皆翟羽飾之矣周官二翟曰翟而禕衣
變翟曰衣以此故也葛覃之詩曰薄汙我私薄澣我衣
曷澣曷否歸寕父母詩傳又以為婦人有副禕盛飾以
朝事舅姑接見于宗廟進見于君子其餘則私也私服
宜澣公服宜否蓋公服謂禕而已以畫故宜否則二翟
以羽飾之雖澣可也且夫服衮冕則婦服副禕而衮之
制字从公从衣則公服謂禕理宜然也然則薄汙我私
薄澣我衣相備而已故或言私或言衣也

　　鳶

　　釋鳥云鳶烏醜其飛也翔高飛曰翺布翼不動曰翔鳶
鴟也摩風囬翔故其飛也翔曲禮曰前有塵埃則載鳴
鳶鳶鳴則將風故也禽經曰暮鳩鳴即小雨朝鳶鳴即
大風詩曰鳶飛戾天魚躍于淵鳶鈍者也而乗風以風
作之則高飛魚濳者也而乗氣以氣作之則深躍故詩
以況君子作人之盛昔墨子作木鳶飛三日不集列子
所謂班輸之雲梯墨翟之飛鳶是也今人乗風放紙鳶
鳶輙引絲而上令小兒張口望視以洩内熱蓋放於此
舊説觀魚翼而創櫓視鴟尾而製柂言古之人仰觀俯
察取材於物以成舟楫之利如此庚桑子曰人實鴟義
而有其國鴟貪殘之鳥善抄盗人詩曰為梟為鴟説文
曰鳶从屰干上為屰鳶飛戾天故从屰也易曰飛鳥遺
之音不宜上宜下大吉上逆而下順也

　　烏

　　說文曰烏孝鳥也象形林罕以為全象鳥形但不注其
目睛萬類目睛皆黒烏體全黒逺而不分别其睛也烏
一名鴉其名自呼淮南子曰烏之啞啞鵲之唶唶豈為
寒暑燥濕變其聲哉詩曰莫赤匪狐莫黒匪烏蓋狐羣
者也烏合者也故詩以况衛之君臣並為威虐其惡如
一又曰哀我人斯于何從禄瞻烏爰止于誰之屋言富
人之屋利之所在故烏集焉民之從禄將如此矣大夫
欲王瞻之也又曰匪手攜之言示之事此之謂也又曰
具曰予聖誰知烏之雌雄言幽王君臣俱自謂聖如烏
之黑雌雄無以相别也管子曰烏集之交初雖相驩後
必相咄詩人每引以刺者非特譏其為惡如一亦以刺
其初皆利合不以道也烏又為嘆詞者雀見虎則鳴烏
見異則噪故以為烏霍烏霍嘆所異也今人聞鵲噪則
喜聞烏噪則唾以烏見異則噪故輙唾其凶也尚書大
傳曰愛人者兼其屋上之烏然則惡而知其善愛而知
其惡者寡矣孫武子曰鳥起者伏也烏集者虚也言古
之善料兵者觀鳥起而知伏視烏集而知遁𫝊曰烏樂
空矌鵲樂稠閙世云鴛交頸而感烏傅涎而孕莊子曰
烏鵲孺蓋謂是歟故語曰鵲傳枝鵶茹沫又舊說烏性
極壽三鹿死後能倒一松三松死後能倒一烏雜俎曰
俗候烏飛翅重知天將雨烏陽物也感隂氣而翅重故
俗以此占其雨否淮南子曰螣蛇游霧而殆於蝍蛆烏
力勝日而服於鵻禮烏陽物也

　　鸇

　　釋鳥曰晨風鸇草木䟽云似鷂黄色燕頷嚮風摇翅乃
因風飛急疾擊鳩鴿燕雀食之列子曰鷂之為鸇鸇之
為布榖布榖久復為鷂也孟子所謂為叢敺爵者鸇即
此是也詩曰鴧彼晨風鬱彼北林言穆公能芘其所頼
而賢者赴之如此曾子曰邦有道則突若入焉此之謂
也且黄鳥仁晨風義而秦之良士以仁死賢臣以義生
故黄鳥曰哀三良也而晨風以刺棄其賢臣禽經曰□
好風鵏惡雨然則謂之晨風可知也已又曰鸇鸇之信
不如鴈周周之智不如鴻今鸇亦去來有時然則制字
从亶又可知矣

　　雕

　　雕能食草似鷹而大黒色俗呼皂雕一名□其飛上薄
雲漢詩曰匪鶉匪鳶翰飛戾天匪鱣匪鮪潛逃于淵言
人民飛揚竄伏不安如此此序所謂亂也昔之相雕者
以為雕首欲長而額狹頂平領大項後毛磔主勁疾目
睛大滿瞼長眸子小而近前主明慧爪近肉麤圎其末
纎細主多力蹠平潤主巧捷不夭鼻大主長飛不乏膝
骨大如蒺藜實者上相骨小無圭角者下也指節大肉
少分成十字者上相骨節細平者下也鈍金色青潤者
上相淺黒者下也叢林色静白者上相黒膩者下也封
厚而管麤者上相細薄者下也背偃而溝深者上相隆
起者下也臆圎胅為上相側狹為下相尾狹厚為上相
濶軟為下相鶻相同雕唯頭欲小頂臆欲圎旋毛欲深
咮欲側薄而短小為異鷹相亦與雕同而鷹又欲其尾
長翅短爾雅象謂之鵲玉謂之雕蓋鵠之義出於鴻鵠
之鵠雕之義出於雕鶚之雕鵠性勁利雕性刻制故也
今大雕翺翔水上扇魚令出沸波攫而食之一名沸河
淮南子所謂鳥有沸波者即此是也禽經曰淘河在岸
則魚没沸河在岸則魚涌相感志云其毛能食諸鳥羽
如羣錯草中有雕毛必衆鳥毛羽自落地顔氏云雕一
名鷲其翮可用為箭羽盖雕隼六翮皆乗風輕勁故堪
以為箭羽禽經曰雕以周之鷲以就之

　　鴈

　　釋鳥云鳬鴈醜其足蹼其踵企郭璞以為鳬鴈指間有
幕蹼屬相著故曰其足蹼是也又曰飛則脚跟企直非
是也踵足後也今鳬鴈之醜行則皆前幕布地後踵企
故曰其踵企也以今鵝觀鴈行鴨觀鳬行則槩可見矣
鴈行斜歩側身故莊子謂士成綺鴈行避影而問老子
詩曰鴻飛遵渚公歸無所於女信處鴻飛遵陸公歸不
復於女信宿蓋鴻之為物其進也有漸其飛也有序又
其羽可用為儀君子之道也故此以况周公易曰漸之
進也公歸東都則之進也然未至西都故為不復易曰
其羽可用為儀吉不可亂也然則禮有以鴻為儀者取
其行列不亂而已禮曰前有車騎則載飛鴻飛鴻則有
行列故也載謂合剥皮毛舉之竿首若所謂以鴻脰韜
杠者周官以禽作六摯大夫執鴈以知保身又欲有去
就之義而不失其序故執鴈也鴈夜泊洲渚令鴈奴圍
而警察飛則銜蘆而翔以避矰繳有逺害之道非特取
其有去就之義而已鹽鐵論曰噰噰鳴鴈朝日始旦登
得前利無蹈後害此言婚姻以禮則有利而無害也故
曰貴聘而賤逆之是以君子知出姜之不允於魯矣夏
小正曰鴈北鄉鄉者何也郷其居也又曰遰鴻鴈先言
遰而後言鴻鴈者何也見遰而後數之則鴻鴈也且曰
遰猶曰傳其驛舍云爾非其居也法言曰能來能徃者
朱鳥之謂與燕一名𤣥鳥鴈一名朱鳥𤣥鳥以春分來
朱鳥以春分去淮南子曰燕鴈代飛此之謂也且鴈霜
降南翔冰泮北徂其性惡熱故中國始寒而北至舊說
鴻鴈南翔不過衡山今衡山之旁有峯曰囬鴈盖南地
極燠人罕識雪者故鴈望衡山而止陳琳曰陸䧟蘂□
水截輕鴻輕鴻鴻毛也傳曰輕於鴻毛今人試刀劒令
髪浮轉於水以刄斷之觀其銛鈍水截輕鴻殆類是也
愽物志曰鴻毛為囊可以渡江不漏案昬禮曰摯不用
死故詩曰噰噰鳴雁言用生者也禽經曰鴻雁愛力遇
風迅舉孔雀愛毛遇雨高止又曰鴈曰翁雞曰□鶉曰
䳸

　　鷹

　　陶𢎞景曰虎聞聲而深伏鷹見形而高飛鷹鷙鳥也一
名鷞鳩左傳曰鷞鳩氏司㓂盖鷹鷙故為司㓂一歳曰
黄鷹二歳曰鴘鷹三歳曰鶬鷹鴘次赤也埤倉音披免
切鷹鷂二年之色也頂有毛角微起今通謂之角鷹詩
曰維師尚父時維鷹揚言其武之奮揚如此樂記所謂
𤼵揚蹈厲太公之志也舊說凡鷙鳥雛生而有慧出殻
之後即於巢外放條大鷙恐其墜及為日所曝熱暍致
損乃取帶葉枝挿其巢畔防其外墜及作隂涼也欲驗
雛之大小以所揷枝葉為候若一日二日其葉雖萎尚
帶青色至六日七日其葉㣲黄十日後枯悴此時雛大
可取說文曰□从瘖省蓋□从疾省佳之疾捷者故从
疾省也隨人所指蹤故从人禽經曰鷹不擊伏鶻不擊
妊盖其義性如此裴氏新書曰虎豹無事行歩者若將
不勝其軀鷹在衆鳥之間若睡寐然故積怒而後全剛
生焉然則越之所以滅吳用此道也蔡邕月令云鷹化
為鳩鷹鳩屬也鳩凡五種鷹為鷞鳩應陽而變則喙柔
仁而不鷙夏小正曰鷹者其殺之時也鳩者非其殺之
時也善其變而之仁也中秋鳩化為鷹變而之不仁故
不記也字說曰應从心从□心之應物不疾而速不行
而至□之應物人或使之能疾而已不行不至今三館
書有□(□音竹麦反)漱三卷皆養鷹鸇及醫療之術

　　鵁鶄

　　鵁鶄一名鵁鸕一名鳽似鳬脚髙毛冠巢於高木生子
宂中子銜其母翅飛上下淮賦所謂鸕鷀吐雛於八九
鵁鶄銜翼而低昻者也叚氏云鵝警鬼鵁鶄厭火孔雀
辟惡舊云此鳥長目其睛交故有鵁鶄之號相如所賦
交睛旋目者是也禽經曰旋目其名䴉交目其名鳽方
目其名鴋

　　鶴

　　鶴形狀如鵝青脚素翼常夜半鳴故淮南子曰雞知將
旦鶴知夜半其鳴高亮聞八九里雌者聲差下舊云此
鳥性警至八月白露降流於草上㸃滴有聲因即髙鳴
相警移徙所宿處慮有變害也蓋鶴體絜白舉則高至
鳴則逺聞性又善警行必依洲嶼止必集林木故詩易
以為君子言行之象始生二年落子毛三年産伏七年
飛薄雲漢後七年學舞後七年應節後七年晝夜十二
鳴中律後六十年不食生物大毛落茸毛生色雪白泥
水不能汙百六十年雄雌相視目睛不轉而孕千六百
年飲而不食聖人在上則與鳳皇翔於甸其精神氣骨
應相故古者相鶴有經蓋鶴陽物也而遊於隂因金氣
依火精以自養火數七金數九故七年小變十六年大
變六十年變止千六百年形定而色白食於水故喙長
軒於前故後短棲於陸故足髙而尾凋翔於雲故毛豐
而肉踈大喉以吐故脩頸以納新故壽凡鶴之上相隆
鼻短口則少眠髙脚踈節則多力露眼赤睛則視逺囘
翎亞膺則體輕鳳翼雀毛則善飛龜背鼈腹則能産輕
前重後則善舞洪髀纎趾則能行禽經曰鶴以怨望鴟
以貪顧雞以嗔睨鴨以怒瞋雀以猜瞿燕以狂䀪視也
鸎以喜囀烏以悲啼鳶以飢鳴鶴以絜唳鳬以凶呌鴟
以愁嘯鳴也今鶴雌雄相隨如道士歩斗履其跡而孕
内典曰鶴影生禽經曰鶴愛隂而惡陽鴈愛陽而惡隂

　　鷀

　　鸕鷀水鳥似□而黒一名鷧觜曲如鈎食魚入喉則爛
其熱如湯其骨主鯁及噎盖以類推之者也此鳥吐而
生子神農書所謂鸕鷀不卵生口吐其雛獨為一異是
也楊孚異物志云鸕鷀能没於深水取魚而食之不生
卵而孕雛於池澤既胎而又吐生多者生七八少生五
六相連而出若絲緒焉水鳥而巢髙木之上夔州圖經
稱峽中人謂鸕鷀為烏鬼蜀人臨水居皆養此鳥繩繫
其頸使入捕魚得魚則倒提出之杜甫詩云家家養烏
鬼是也













　　埤雅卷六

　　埤雅卷六音釋

　　蹌(七羊)　䧿(鵲)　　駮(布角)　雓(余)　　喈(皆)

　　瞰(看)　　睨(詣)　　曛(許云)　阞(來得)　絙(胡官)

　　礜(弋庻)　毈(段)　　垤(徒結)　雚(貫)　　鴚(歌)

　　脰(豆)　　鳱(干)　　蜮(胡國)　鵙(狊)　　躑(直炙)

　　􁈥(歌)　　咮(竹救)　唼(妾)　　妒(丹故)　瀰(奴禮)

　　鷕(委)　　猋(標)　　蹼(撲)　　鵻(錐)　　鷚(繆)

　　鷃(晏)　　翬(暉)　　揄(與珠)　褕(余招)　澣(汗)

　　鳶(員)　　屰(以專)　攜(戸圭)　敺(區)　　鴧(以出)

　　芘(祕)　　□(直由)　亶(多簡)　□(團)　磔(責)

　　瞼(檢)　　蹠(之石)　胅(迭)　　矰(曾)　噰(雍)

　　遰(逓)　　燠(於六)　冸(判)　　䳸(麻)　鷙(執)

　　鴘(匹免)　暍(於歇)　□(於陵)鷞　(爽)□　(述)

　　鵁(交)　　鶄(青)　　鳽(五革)　䴉(似宣)　鴋(方)

　　嶼(與)　　䀪(胡郎)　鸎(於耕)　鶂(午的)　鷧(郁秘)


　　欽定四庫全書

　　埤雅卷七　　　　　　　　宋　陸佃　撰

　　釋鳥

　　鷖　　　鳬　　　雎鳩　　鳲鳩

　　鶌鳩　　鵻　　　孔雀　　鵜

　　鴟鵂　　鷓鴣　　鴟鴞　　鶂

　　鴛鴦　　鶡　　　鷺

　　鷖

　　鷖鳬屬蒼黑色鳬好没鷖好浮故鷖一名漚列子曰漚
鳥之至者百住而不止今字从鳥後人加之也鳬鷖安
樂於水者也故詩以為神祇祖考安樂之譬而周官王
后安車鷖總詩曰鳬鷖在涇公尸來燕來寜公尸燕飲
福禄來成鳬鷖在沙公尸來燕來宜公尸燕飲福禄來
為來成以祖言福禄也來為以考言福禄也傳曰來為
言厚為孝子則其為考可知矣又曰鳬鷖在渚公尸來
燕來處公尸燕飲福禄來下鳬鷖在潨公尸來燕來宗
公尸燕飲福禄來崇來下以天神言福禄也來崇以地
示言福禄也蓋天故自上來下地故自卑來崇亦其天
道主貴髙地事主冨崇故也於祖曰爾酒既清爾殽既
馨於考曰爾酒既多爾殽既嘉則以宗廟尚文故也郊
丘則貴質而已故曰爾酒既湑爾殽伊脯也其卒章則
又總上四章之詞故曰公尸燕飲無有後艱無有後艱
者道也蓋道之至可以祐神非有資於物也孰能福禄
之哉故於福禄為不足道也蒼頡解詁曰鷖鷗也今鷗
一名水鴞形色似白鴿而羣飛風土記曰鷖鷖鴨也以
名自呼大如小雞生於荷葉之上

　　鳬

　　釋鳥曰鸍沈鳬沈鳬好沒大小如鴨青色長尾背上有
文卑脚短喙水鳥之謹愿者也莊子曰鳬脛雖短續之
則憂鶴脛雖長㫁之則悲此言生理至足無欠無餘自
長非所增自短非所損也詩曰女曰雞鳴士曰昧旦子
興視夜明星有爛將翺將翔弋鳬與鴈明星有爛言小
星已不見矣故於是時相警以夙興也蓋鳬鴈常以晨
飛故是詩如此賦曰晨鳬旦至此之謂也亦其弋不射
宿所以為好徳又鳬性慤謹鴈有行列而不亂故刺不
說徳之詩樂正言琴瑟禮正言鳬鴈因以㣲切之爾也
又曰弋言加之與子宜之加與元鶴加加雙鶤之加同
意蓋弱弓微矢乘風振之曰弋故楚人好以弱弓微矢
加之歸鴈之上楚辭曰寜昻昻若千里之駒乎將汜汜
若水中之鳬乎蓋沈鳬善沒而又容與與波上下故昔
之散人慕焉

　　雎鳩

　　雎鳩鵰類江東呼之為鶚鷙而有别隂陽自然變化論
曰雎鳩不再匹蓋言是也詩曰闗闗雎鳩在河之洲蓋
闗雎和而摰别而通習水又善捕魚故詩以為后妃之
比鳲鳩則一宿均養又居鵲之成巢故為夫人之徳而
已徐鉉草木蟲魚圖云雎鳩常在河洲之上為儔偶更
不移處蓋鶚性好跱故毎立更不移處所謂鶚立義取
諸此郯子曰少皥氏以鳥名官鳯鳥氏歴正也𤣥鳥氏
司分伯趙氏司至青鳥氏司啓丹鳥氏司閉祝鳩氏司
徒雎鳩氏司馬鳲鳩氏司空鷞鳩氏司冦鶻鳩氏司事
五鳩鳩民者也鳯知天時故以名歴正之官𤣥鳥燕也
以春分來秋分去故司分伯趙鵙也以夏至鳴冬至止
故司至青鳥鶬鷃也以立春鳴立夏止故司啓丹鳥鷩
雉也以立秋來立冬去故司閉雎鳩鷙而有别故為司
馬主法制鳲鳩平均故為司空平水土鵻鳩孝故為司
徒主教民藉虞槐賦曰春棲教農之鳥即鵻是也俗云
雎鳩交則雙翔别則立而異處是謂鷙而有别傳曰鷙
鳥不雙是也

　　鳲鳩

　　鳲鳩秸鞠一名摶黍今之布穀江東呼為郭公牝牡飛
鳴以翼相拂不自為巢居鵲之成巢有均一之徳蓋其
哺子朝自上而下暮自下而上者均也其子在梅在棘
在榛而已則常在乎桑者一也詩曰維鵲有巢維鳩居
之序者以為國君積行累功以致爵位夫人起家如居
有之徳如鳲鳩乃可以配焉蓋一者婦道也妻道也均
者母道也小君之道也均所以制節一所以謹度故詩
以況夫人周官羅氏中春獻鳩以養國老者鳩性不噎
食之且復助氣故也續禮儀志曰仲秋案户校年老者
授之以杖其端刻鳩形鳩者不噎之鳥也故曰祝鯁在
前祝噎在後禽經曰一鳥曰隹二鳥曰雔三鳥曰朋四
鳥曰乗五鳥曰雇六鳥曰鶂七鳥曰□八鳥曰鸞九鳥
曰鳩十鳥曰􁈦九鳥曰鳩其字从九以此故歟馮衍逐
婦書曰口如布穀言其多聲也

　　鶌鳩

　　釋鳥云鶌鳩鶻鵃今江東亦呼鶻鵃左傳曰鶻鳩氏司
事先儒云鶻鳩春來秋去故為司事一名鳴鳩月令所
謂鳴鳩拂其羽者是也一名鷽鳩莊子所謂蜩與鷽鳩
笑之者是也蓋此似山鵲而小釋鳥曰鷽山鵲也故此
一名鷽鳩又其短尾青黑色多聲故此一名鳴鳩也詩
曰宛彼鳴鳩翰飛戾天言鳴鳩小物決起而飛槍榆枋
時則不至而控於地而已矣今飛鳴戾天則其聲亦逺
聞其勢亦髙至唯勉强故也可以人而不如乎許慎云
鳴鳩奮迅其羽直刺上飛數千丈入雲中其勉而飛如
此又曰題彼脊令載飛載鳴言脊令亦小物也今飛鳴
不有止息雖不能逺聞髙至然亦有首尾相應可以人
而不如乎欲其如飛鳩不可得也故望之如此而已夫
王尚大者也今幽王曾是之不如故其詩曰小宛也又
鶻鳩性食桑葚然過則醉而傷其性故詩云于嗟鳩兮
無食桑葚而序以為刺淫泆也陸璣云鶻鳩一名斑鳩
蓋斑鳩似鵓鳩而大鵓鳩灰色無繡項隂則屏逐其匹
晴則呼之語曰天將雨鳩逐婦者是也斑鳩項有繡文
斑然故曰斑鳩則與此鶻鳩全異璣之言非今此鳥喜
朝鳴故一曰鶻嘲也凡鳥朝鳴曰嘲夜鳴曰㖡禽經曰
林鳥以朝嘲水鳥以夜㖡今林棲多朝鳴水宿多夜叫
㖡音夜字見龍龕手鏡

　　鵻

　　今鳻鳩也壹宿之鳥壹宿壹於所宿之木一名荆鳩一
名楚鳩一名䳕鳩一名乳鳩一名鵴鳩一名􁈨鳩一名
䳫鳩方言曰鳩自闗而西秦漢之間謂之鵴鳩其大者
謂之鳻鳩其小者謂之􁈨鳩或謂之䳫鳩或謂之䳕鳩
梁宋之間謂之鵻鵻性慈孝慤謹故聽聲考詳篇曰雀
聲慘毒鳩聲慈念而詩以為使臣賢者之況詩曰翩翩
者鵻烝然來思言太平君子至誠樂與賢者共之烝然
後得嘉魚壹鳥也爾雅曰隹其鳺鴀夫不壹宿壹宿婦
之正也夫或不然故孔子欲多識鳥獸草木之名四牡
曰翩翩者鵻載飛載下集于苞栩翩翩者鵻載飛載止
集于苞把蓋孝所以致私恩謹所以致公義故四牡勞
使臣之詩而其託況如此傳曰懐歸者私恩也靡盬者
公義也一曰祝鳩或曰鵻與尸鳩皆壹鳥也故有尸祝
之號莊子曰庖人雖不治庖尸祝不越樽爼而代之矣
尸鳩性壹而慈祝鳩性壹而孝故一名尸一名祝禮云
嘏以慈告祝以孝告今鵻類賦尾皆促故其字从隹說
文曰隹鳥之短尾總名也禽經曰拙者莫如鳩巧者莫
如鶻今鳩累巢止於數枝纔能載身而已鷦巧而危鵻
拙而安

　　孔雀

　　博物志云孔雀尾多變色或紅或黃喻如雲霞其色無
定人拍其尾則舞尾有金翠五年而後成始生三年金
翠尚小初春乃生三四月後復凋與花蕚俱衰榮雌者
不冠尾短無金翠人採其尾以飾扇拂生取則金翠之
色不減南人取其尾者握刀蔽於叢竹潜隠之處伺過
急斬其尾若不即㫁回首一顧金翠無復光彩性頗妬
忌自矜其尾雖馴養已久遇婦人童子服錦綵者必逐
而啄之毎欲山棲先擇置尾之地故欲生捕者候雨甚
往擒之尾霑而重不能髙翔人雖至且愛其尾不復鶱
揚也嶺表異録云孔雀翠尾自累其身比夫雄雞自㫁
其尾無所稱焉說苑曰君子愛人辯士愛日孔雀愛羽
虎豹愛爪此之謂也今畫史雖妙善花鳥猶憚為此物
蓋其金翠生動染色有不能似者太𤣥禮首曰孔鴈之
儀利用登于階言孔有文鴈有序而其象皆中禮故利
用登于階也鹽鐡論曰南越以孔雀珥門户崑山之旁
以璞玉抵鳥鵲此言貴生於少賤生於所有老子曰知
我者希則我者貴豈虛言哉南越志曰孔雀不必匹合
止以音影相接便孕亦與蛇偶禽經曰鵲見蛇則噪而
賁孔見蛇則宛而躍

　　鵜

　　釋鳥云鵜鴮鸅郭璞曰今之鵜鶘也好羣飛沈水食魚
故名洿澤鵜形似鶚而大人足其鳴自呼頷下胡大如
數升囊因以盛水貯魚淮南子所謂鵜鶘飲水數斗而
不足鱣鮪入口若露而死是也蓋魚生水中而口不納
水顔之推曰魚不咽水一名淘河一名洿澤莊子曰魚
不畏網而畏鵜鶘言鵜以智力取魚故魚不畏網而畏
之也詩曰維鵜在梁不濡其翼維鵜在梁不濡其咮蓋
鵜性羣飛沈水食魚若遇小澤有魚便各以胡去水令
水竭魚露乃共食之故號淘河洿澤則濡其咮翼宜矣
今反取飽於梁不濡其翼非特不濡其翼又且不濡其
咮故詩以刺小人不食其力無功而受禄也

　　䲭鵂

　　釋鳥所云恠䲭是也其鳴即雨為㘥可以聚諸鳥一名
隻狐晝無所見夜即飛噉蚊蝱鴞服鬼車之類莊子所
謂䲭鵂夜撮蚤察豪末晝出瞋目而不見邱山者舊說
雀目夕昬人有至夕昬不見物者謂之雀瞀即此類也
焦贛易林曰雀目燕顙畏昬無光顔之推曰雀奚夕瞽
䲭奚晝盲一曰鵂鶹拾人之爪相其凶吉此妄說也

　　鷓鴣

　　鷓鴣自呼其名常向日而飛飛數隨月蓋若正月一飛
而止畏霜露早晚稀出有時夜飛飛則以木葉自覆其
背古牋云偃鼠飲河止於滿腹鷓鴣銜葉才能覆身此
之謂也臆前有白圓㸃文多對啼志常南嚮不思北徂
南越志所謂鷓鴣雖東西回翔然開翅之始必先南翥
亦胡馬嘶北之義也本草曰鷓鴣形似母雞鳴云鈎輈
格磔嶺表異録云肉白而脆味勝雞雉

　　䲭鴞

　　先儒以為䲭鴞即今巧婦郭注爾雅獨云䲭類則璞與
先儒異意以詩與爾雅考之宜如璞義蓋爾雅言䲭鴞
鸋鴂繼云狂茅䲭怪䲭梟䲭則鴟鴞宜亦䲭類賈誼所
謂鸞鳯伏竄䲭鴞翶翔是也詩曰䲭鴞䲭鴞既取我子
無毁我室則其語似戒䲭鴞之詞正如宣王黃鳥之詩
即非䲭鴞自道也昔賢云䲭鴞恤功愛子及室誤矣其
二章曰迨天之未隂雨徹彼桑土綢繆牖户迨天之未
隂雨及其閒暇之譬也徹彼桑土綢繆牖户明其政刑
之譬也孔子曰為此詩者其知道乎及其國家閒暇明
其政刑孰敢侮之為是故也蓋窘生於隂雨而户牖所
以取明故是詩託況如此文子曰百星之明不如一月
之光十牖畢開不如一户之明

　　鶂

　　三蒼云蒼鶂也善髙飛似鴈目相擊而孕吐而生子其
色蒼白莊子所謂白鶂相視眸子不運而風化者也蓋
萬物以風動以風化故國風取名焉序曰風風也教也
風以動之教以化之風以動之取其所謂以風動也教
以化之取其所謂以風化也今鷺亦雄雌相隨受卵是
亦風化諺曰鷺鷥相逐成胎是也西方之書曰濕以合
感化以離應春秋書石曰隕石于宋五蓋視之則隕察
之則石徐而察之則五書鶂曰六鶂退飛過宋都蓋視
之則六察之則鶂徐而察之則退飛此言之法也故經
解曰屬辭比事春秋教也而傳以為五石六鶂之辭不
設則王道不亢矣博物志曰鶂亦雄鳴上風雌鳴下風
而孕揚雄蜀都賦云風胎雨鷇風胎若鶂是也鶂睨而
生子又作鷊隔而通者也

　　鴛鴦

　　鴛鴦匹鳥有思者也說文稱鳯言鸛□鴛思是已崔豹
古今注曰鴛鴦鳬類也雄雌未甞相離人得其一一思
而死故謂之匹鳥鴛性如此故先王慎於取之鴛鴦之
詩一章曰鴛鴦于飛畢之羅之言於其飛然後畢之羅
之則不毁卵不射宿故也二章曰鴛鴦在梁戢其左翼
言以我交於萬物有道故彼於止得其所止也鴛鴦在
梁正言左翼者蓋凡鳥左顧則怒作右眄則喜生飛而
起則仰左翼飛而下則仰右翼故今鷙鳥下擊皆先側
左翅也又是詩初言鴛鴦以著明王交於萬物有道而
卒言乗馬以明奉已有節者蓋言匹鳥乗馬雖微且少
而古之明王遇之如此則其大於此者可知也揚雄曰
江湖之崖渤澥之島乗鴈集不為之多雙鳬飛不為之
少亦言雙鳬乗鴈未足以為增損也列子曰周宣王之
牧正有役人梁鴦者能養野禽獸雖虎狼鵰鶚无不柔
馴者王令毛邱園傳之此寓言也所謂梁鴦者即取鴛
鴦在梁不驚撓之義故名之曰梁鴦蓋列莊之書甞所
稱引者不必實有其人每詭其名以見義如梁鴦毛邱
園无足滿茍得之類是也俗云雄鳴曰鴛雌鳴曰鴦稽
聖賦曰雎鳩奚别鴛鴦奚雙一曰鵲好外反鴛好内思

　　鶡

　　鶡似雉而大黃黑色故其名曰褐而鶡賦云揚𤣥黄之
勁羽也有毛角專場健鬬鬬死不却蓋鷙鳥之暴䟽者
毎所擭撮應爪摧碎亦愛其黨郭璞鶡賛所謂疇類被
侵雖死不避古者令武士冠之實取諸猛先儒所云虎
夫戴鶡是也列子曰黄帝戰于阪泉之野帥熊羆狼豹
貙虎為前驅鵰鶡鷹鳶為旗幟此以力使禽獸者也堯
使夔典樂擊石拊石百獸率舞簫韶九成鳯皇來儀此
以聲致禽獸者也先王之於鳥獸或以力使或以聲致
如此又況横目之民乎字說曰奚也曷也皆無知也鷄
可畜焉以放於死奚物而無知者也鶡善鬬焉以放於
死曷物而無知者也禽經曰鶡毅鳥也鷗信鳥也

　　鷺

　　鷺一名舂鋤步於淺水好自低昻故曰舂鋤也方言鶡
鴠謂之獨舂與此同意鶡鴠亦其鳴聲如舂鷺色雪白
頂上有絲毿毿然長尺餘欲取魚則弭之禽經曰鷺啄
則絲偃鷹捕則角弭藏殺機也青脚喜翹髙尺七八寸
善蹙捕魚又其翔集必舞而後下故詩以況二王之後
曰我客戾止亦有斯容也楚威王時有赤鷺合沓飛翔
而舞舊鼓吹朱鷺曲是也今鷺之集毎至水面數尺則
必低回少盤其勢與飛之時徑起特異蓋其天性舞而
後下非朱鷺獨然也故詩於鷺于下曰醉言舞鷺于飛
曰醉言歸也禽經曰山禽之咮多短水禽之咮多長山
禽之尾多修水禽之尾多促山禽尾修咮短若鵲之類
是也水禽尾促咮長若鷺之類是也又曰鸘好霜鷺惡
露字从露省以此亦或謂之白露今人畜之極有馴擾
者每至白露降日則定飛揚而去不可復畜矣俗說雄
雌相眄則產隂陽自然變化論曰鷺目成而受胎鸛影
接而懐卵鴛鴦交頸野鵲傳枝物固有是哉鷺白鳥也
淮南子曰的的者獲提提者射故詩正言王在靈囿麀
鹿攸伏麀鹿濯濯白鳥翯翯以美文王之徳
















　　埤雅卷七

　　埤雅卷七音釋

　　鷖(醫)　　鳲(尸)　　鶌(窟)　　鵻(錐)　　鵜(啼)

　　䲭(尺之)　鶂(逆)　　潨(在宗)　頡(結)　　鸍(施)

　　慤(殻)　　鶤(昆)　　摰(至)　　鉉(胡犬)　跱(丈巳)

　　郯(談)　　皥(昊)　　鵙(□)　　鷩(别)　　秸(戞)

　　雔(讎)　　□(呼霸)　鵃(嘲)　　鷽(學)　　泆(余質)

　　㖡(夜)　　鳻(分)　　䳕(浮)　　鵴(匊)　　􁈨(唯辟)

　　䳫(巨惟)　鳺(夫)　　鴀(浮)　　栩(香羽)　嘏(古)

　　鴮(烏)　　鸅(澤)　　㘥(由)　　瞀(木)　　輈(周)

　　磔(責)　　鸋(寧)　　鷇(叩)　　鷊(隔)　　□(之然)

　　眄(盼)　　澥(蟹)　　擭(畫)　　阪(返)　　貙(樞)

　　□(系)　　鴠(旦)　　毿(參)　　沓(踏)　　咮(竹救)

　　麀(憂)　　翯(學)




　　欽定四庫全書

　　埤雅卷八　　　　　　　　宋　陸佃　撰

　　釋鳥

　　燕　　　翬雉　　鷮雉　　黃鳥

　　鶖　　　斵木　　鸒　　　鴳

　　鶻　　　隼　　　鶩　　　桃蟲

　　鶉　　　燕烏　　鸞　　　鳯

　　燕

　　九章筭術曰五雀六燕飛集于衡衡迥平一雀一燕飛
而易處則雀重而燕輕今其(疑此一字誤)書已(己字上宜有戊字)其
日皆土故燕之徃來避社而嗛土不以戊巳籋口布翅
枝尾齊人呼鳦蓋取其鳴自呼故曰鳦也一名𤣥鳥蓋
取其色之𤣥故曰𤣥鳥也一名鷾鴯莊周所謂鷾鴯者
也鳥莫知於鷾鴯目之所不宜處不給視雖落其實棄
之而走其畏人也而襲諸人間此燕安之道也故其字
又為燕安之燕詩曰鳬鷖在涇公尸來燕來寜燕與鳬
鷖皆有安樂之義故其序以為太平之君子能持盈守
成神祇祖考安樂之也詩曰天命𤣥鳥降而生商言天
命𤣥鳥下而生商故簡狄吞其卵而生契淮南子曰契
生於卵此之謂也又曰燕燕于飛差池其羽燕燕于飛
頡之頏之燕燕于飛下上其音差池其羽言其羽相與
差池頡之頏之言其飛一上而一下下上其音言其鳴
一下而一上禽經曰烏向啼背棲燕背飛向宿背飛頡
頏是也述異記曰燕之千年生胡髯天𤣥主物簿云戴
玉之鵲巢於竹與燕同羣蓋燕能識實元官太仙書云
夏小正曰𤣥鳥至至者入人室屋也一曰衡為鵲虛為
燕

　　翬雉

　　釋鳥云伊洛而南素質五采皆備成章曰翬又云鷹隼
醜其飛也翬言其鼓翅翬翬然疾故曰翬也翬雉之翬
生於翬故詩曰如鳥斯革以言其勢之鶱揚如翬斯飛
以言其文之奐散一曰革宜讀如希革之革言其覆之
絜齊也宫室之淛自其四中視之則如跂斯翼自其四
角視之則如矢斯棘自其上視之則如鳥斯革自其下
視之則如翬斯飛左傳曰五雉為五工正翬其一也翬
蓋中央之雉南方曰□東方曰鶅北方曰鵗西方曰鷷

　　鷮雉

　　薛綜曰雉之徤者為鷮尾長六尺字說曰从喬尾長而
走且鳴則其首尾喬如也鷮走且鳴行止不能自舍女
有取節爾故詩以為淑女之譬而又與鷩冕之義異也
詩曰依彼平林有集維鷮言王后無妬忌之行險詖之
心能庇其所頼而淑女從焉則如平林之集鷮雉也夫
雖等雉也類有不同則其取以擬象亦因以異若王后
翬衣夫人揄翟公之服自鷩冕而下是也鷮又下鷩一
等故此取況衆妾傳曰四足之美有麃兩足之美有鷮
說文以為雉有十四種字或从弟以此故也禽經曰火
為鷮亢為鶴

　　黄鳥

　　黄栗留也一名倉庚一名皇齊人謂之摶黍亦或謂之
黄袍常葚熟時來在桑間故里語曰黄栗留看我麥黄
葚熟亦是應節趨時之鳥也凡詩言黄鳥者興也言倉
庚者賦也詩曰倉庚于飛熠燿其羽此賦男女之得以
及時而已蓋倉庚鳴於仲春其羽之鮮明在夏則其鳴
喈喈者昬姻之時也熠燿其羽非昬姻之時矣以言得
及男女之時而已故其序曰四章樂男女之得及時也
詩曰緜蠻黄鳥止于丘阿道之云逺我勞如何緜蠻黄
鳥止于丘隅豈敢憚行畏不能趨緜蠻黄鳥止于丘側
豈敢憚行畏不能極我勞如何即所謂不忘微賤畏不
能趨畏不能極則又以言其不遺微賤也黄鳥亦名黎
黄其色黎黑而黄也鳴則蠶生詩曰春日載陽有鳴倉
庚女執懿筐遵彼微行爰求柔桑蓋為是也韓子曰以
鳥鳴春以蟲鳴秋以鳥鳴春若黄鳥之類其善鳴者也
隂陽運祚推移時至氣動不得不爾故先王以候節令
倉庚鳴是也蓋立春之節初五日東風解凍次五日蟄
蟲始振後五日魚上冰次雨水氣初五日獺祭魚次五
日鴻鴈來後五日草木萌動次仲春驚蟄之節初五日
小桃華次五日倉庚鳴後五日鷹化為鳩次春分氣初
五日𤣥鳥至次五日雷乃發聲芍藥榮後五日始電次
季春清明之節初五日桐始華次五日田鼠化為鴽牡
丹華後五日虹始見次穀雨氣初五日萍始生次五日
鳴鳩拂其羽後五日戴勝降于桑凡此六氣一十八候
皆春陽布發生之令立夏之節初五日螻蟈鳴次五日
蚯蚓出後五日赤箭生次小滿氣初五日吳葵華次五
日靡草死後五日小暑至次仲夏芒種之節初五日螗
螂生次五日鵙始鳴後五日反舌無聲次夏至氣初五
日鹿角解次五日蜩始鳴後五日半夏生次季夏小暑
之節初五日温風至次五日蟋蟀居壁後五日鷹乃學
習次大暑氣初五日腐草為螢次五日土潤溽暑後五
日大雨時行凡此六氣一十八候皆夏氣揚蕃秀之令
立秋之節初五日涼風至次五日白露降後五日寒蟬
鳴次處暑氣初五日鷹乃祭鳥次五日天地始肅後五
日禾乃登次仲秋白露之節初五日鴻鴈來次五日𤣥
鳥歸後五日羣鳥養羞次秋分氣初五日雷乃收聲次
五日蟄蟲坯户景天華後五日水始涸次季秋寒露之
節初五日鴻鴈來賔次五日雀入大水為蛤後五日菊
有黄華次霜降氣初五日豺乃祭獸次五日草木黄落
後五日蟄蟲咸俯凡此六氣一十八候皆秋氣正收歛
之令立冬之節初五日水始冰次五日地始凍後五日
雉入大水為蜃次小雪氣初五日虹藏不見次五日天
氣騰地氣降後五日閉塞而成冬次仲冬大雪之節初
五日鶡鴠不鳴次五日虎始交後五日荔挺出次冬至
氣初五日蚯蚓結次五日麋角解後五日水泉動次季
冬小寒之節初五日鴈北鄉次五日鵲始巢後五日雉
始雊次大寒氣初五日雞始乳欵冬華次五日鷙鳥厲
疾後五日水澤腹堅凡此六氣一十八候皆冬氣正養
藏之令

　　鶖

　　鳬鴈醜翁鶖鶴醜鷩鶖性貪惡今俗呼秃鶖一名扶老
狀如鶴而大長頸赤目其毛辟水毒頭高八尺善與人
鬬好㗖蛇詩曰有鶖在梁有鶴在林言鶖宜在梁鶴宜
在林各有所宜也劉楨魯都賦曰緑鷁葱鶖鶖色蓋青
也

　　斵木

　　釋鳥云鴷斵木郭璞曰口如錐長數寸常斵木食蟲因
名云者是也淮南子曰貍頭愈鼠雞頭已瘻䖟散積血
斵木愈齲此類之推者也膏之殺鼈鵲矢中蝟爛灰生
蠅漆見蠏而不乾此類之不推者也說文曰□齒蠧也
以類相攝故斵木愈之俗言此鳥善為禁法能曲爪畫
地為印則穴之塞自開飛輙以翼墁之今鼠竊用其印
以發扄鑰舊云鴷鳥取蠧於深以舌銛之舌長於咮杪
有針刺異物志曰舌長五寸此鳥有大有小有褐有斑
褐者是雌斑者是雄又有青黒者頭上有紅毛生山中
土人呼為山斵木大如鵲五姓祕要曰相山之法欲如
生蛇之渡水又欲如斵木之飛翔生蛇渡水取其詰屈
斵木飛翔取其一高一下

　　鸒

　　釋鳥云鸒斯鵯鶋郭璞曰雅烏也小而多羣腹下白小
爾雅云不反哺者謂之雅烏詩曰弁彼鸒斯歸飛提提
言鸒斯烏之不能反哺者尚能歸飛以從其類而不失
弁樂今已曽反鸒之不如也法言曰頻頻之黨甚於鸒
斯亦賊夫糧食而已矣鸒斯賊夫糧食以衆故也方言
曰齊宋之間凡物盛多謂之冦郭注曰今江東有小鳬
其多無數俗謂之冦鳬東都賦曰鵯鶋秋棲鶻鳩春鳴
今衆鳥秋分多羣集非特烏也然至春分輙兩兩而翔
不復羣矣里俗謂之分羣月令仲秋曰羣鳥養羞豈謂
是乎

　　鴳

　　鴳鴽屬也其品中膳羞内則所謂雉兎鶉鴳是也莊子
曰窮髪之北有鳥焉其名為鵬摶扶搖羊角而上者九
萬里然後圖南且適南冥也斥鴳笑之曰我騰躍而上
不過數仞而下翶翔蓬蒿之間此亦飛之至也此言大
小雖殊安於至足則其於逍遥一也故雖斥鴳之卑無
羨雲鵬而榮願有餘矣蓋周之書方祛羨欲之累因言
鵬翼彌大而所以笑之者愈小故前曰蜩與鸒鳩笑之
後曰斥鴳笑之也鴳不木處安矣故謂之鴳然又不如
燕之燕也白虎通曰一穀不升撤鶉鴳二穀不升撤鳬
鴈三穀不升撤雉兎夢書曰鶉鴳為鬬夢見鶉鴳憂鬬
辯也一曰鴳亦雀屬所謂鴳上有尺是也

　　鶻

　　鶻拳堅處大如彈丸俯擊鳩鴿食之鳩鴿中其拳隨空
中即側身自下承之捷於鷹隼傳云擊鳥先高搏鷙之
勢也舊言鶻有義性杜甫所賦義鶻行是也冬撮鳥之
盈握者夜以燠其爪掌左右易之旦即縱之令去其徃
東矣則是日也不東嚮搏物南北亦然蓋其義性有擒
有縱如此李邕鶻賦所謂營全鳩以自煖乃詰朝而見
釋是也叚氏云鶻生三子一為䲭禽經曰鸛生三子一
為鶴鳩生三子一為鴞造化權輿曰鷹鶚之子或為鵰
鷢夏雀生鶉楚鳩生鴞由是觀之以瞽瞍為父而有舜
以舜為兄而有象豈足異哉

　　隼

　　禽經曰鷹好跱隼好翔鳬好沒鷗好浮隼鷂屬也一名
雀鷹蓋迅疾之鳥詩曰鴧彼飛隼載飛載止言隼於可
飛則飛於可止則止又曰鴧彼飛隼載飛載揚言隼無
所定止也又曰鴧彼飛隼率彼中陵言中陵安靜中正
此隼之所以率也蓋宣王無海之道故諸侯有沔水之
流縱宣王無陵之徳故諸侯有隼之散揚虎之搏噬擬
隼之搏噬準故準於文从水从隼今鷹之搏噬不能無
失獨隼為有準故其毎發必中而古之制字者以此法
言曰麟之儀儀鳯之師師其至矣乎螭虎桓桓鷹隼䎒
䎒未至也言若鷹隼攫撮急疾則是右武而已非所以
語至也司常曰鳥隼為旟蓋鳥鳯也畫鳯以象其徳畫
隼以象其威化書曰烏反哺仁也隼憫胎義也蓋隼之
擊物遇懷胎者輙釋不戮也或曰隼􁀳鳥也即今所呼
為鶻者是字說云􁄝屰上䲭氏取隼致一􁄙與也鴿合
也䧿黑白錯鷼黑白間禽經曰鷹以鷹之鶻以搰之隼
以尹之

　　鶩

　　釋鳥云舒鳬鶩鵰鶚醜善立鳬鶩醜善趨尸子曰野鴨
為鳬家鴨為鶩不能飛翔如庶人守耕稼而已周官庶
人執鶩工商執雞工商欲其知時又上之所畜也故執
雞庶人雖亦上之所畜欲其不散遷而已故執鶩鄭𤣥
曰鶩取其不飛遷說苑曰鶩無佗心故庶人以為摯鶩
一名鴨蓋自呼其名曰鴨也或曰雞可系故謂之雞鴨
可押故謂之鴨徐鍇曰鳥之孚卵皆如其期不失信也
亦鳥以爪覆䕶其卵愛之誠至也今雞鶩孚卵雞二十
日而化鶩三十日而化皆如其期也物類相感志云雞
鶩伏卵忌磨若聞礱磨之聲則不生矣曲禮曰庶人之
摯匹匹鶩也鶩不散遷而又乘匹不妬故或謂之匹也
今雄雞能鳴其雌不能鳴雌鶩能鳴其雄不能鳴蓋類
之不可推也廣雅曰􁌽鴄􁇱也鶩音木質木故也蓋鶉
性醇鶩性木

　　桃蟲

　　釋鳥云桃蟲鷦其雌鴱陸璣曰今鷦鷯是也似黄雀而
小化而為雕故俗語曰鷦鷯生雕說苑曰鷦鷯巢於葦
苕繫之以髪鳩性拙鷦性巧故鷦俗呼巧婦一名工雀
一名女匠其喙尖利如錐取茅秀為巢巢至精密以麻
紩之如刺韈然故又一名韈雀其化輙為雕鶚蓋鳥之
始小終大者詩曰肇允彼桃蟲拚飛維鳥言成王懲管
蔡之亂於是始信小物之能成大不敢不毖也

　　鶉

　　鶉無常居而有常匹故尸子曰堯鶉居莊子曰聖人鶉
居而鷇食詩曰鶉之奔奔鵲之疆疆奔奔鬬也疆疆剛
也言鶉不能亂其匹鵲不能淫其匹故序云衛人以為
宣姜鶉鵲之不若也一章曰我以為兄兄女兄也二章
曰我以為君君女君也故曰刺宣姜也曰兄者娣刺宣
姜之詞曰君者妾刺宣姜之詞詩曰不狩不獵胡瞻爾
庭有縣鶉兮鶉小物也以言在位貪鄙小禽尚公之如
此莊子曰吾未甞為牧而牂生於奥未甞好田而鶉生
於宎若勿恠何邪俗言此鳥性淳憃不越横草所遇小
草横其前即旋行避礙名之曰淳以此亦其性淳□之
易熟故曰鶉也筆談曰古人取象不必大物天文家朱
鳥乃取象於鶉故南方朱鳥七宿曰鶉首鶉火鶉尾是
也鶉有兩種有丹鶉有白鶉此丹鶉也色赤黄而又銳
上秃下夏出秋藏飛必附草皆火類也或有魚所化者
魚鱗蟲龍類火之所自生也天文東方蒼龍七宿有角
有亢有尾南方朱鳥七宿有喙有嗉有翼而無尾此其
取象於鶉歟

　　燕烏

　　釋鳥曰燕白脰烏廣雅云純黒而反哺者謂之烏小而
腹下白不反哺者謂之雅烏白項而羣飛者謂之燕烏
燕烏白脰烏也雅烏鸒也

　　鸞

　　說文云赤神靈之精也赤色五采雞形鳴中五音頌聲
作則至一曰青鳯為鸞孔頴逹曰燕雀有啁噍之感鸞
鳯有歌舞之容是也鸞雌曰和雄曰鸞禮云在輿則聞
鸞和之音蓋取諸此乘車和在衡鸞在軾而輶車置鸞
於鑣異於乗車者驅逆之車則尚輕疾故也庭燎之詩
一章曰鸞聲將將二章曰鸞聲噦噦將將大聲聲大則
近故也噦噦小聲聲小則逺故也郊特牲曰割刀之用
而鸞刀之貴貴其義也鸞刀刀有鸞者也以言割牲中
節而和蓋易曰利者義之和也利物足以和義先王寓
之於禮則刀之所以有鸞也又曰君子黃中通理正位
居體美在其中而暢於四支發於事業美之至也先王
寓之於禮則瓉之所以有鬯也鸞取和鬯取暢在易則
為道在禮則為器其義一也舊云鸞血作膠可以續弓
弩琴瑟之弦或曰鸞鳯之亞也鸞善歌鳯善舞山海經
曰鸞鳥自歌鳯鳥自舞鸞始生類鳯乆則五采變易當
上古時鸞輿順動此鳥輙集車上雄鳴於前雌應於後
後世不能致作和鸞以象之因謂之鸞仗葬書曰若龍
若鸞或鶱或盤言山形若龍之盤伏鸞之鶱翔也故曰
𤣥武垂頭朱雀翔舞青龍蜿蜒白虎蹲踞

　　鳯

　　鳯神鳥也俗呼鳥王羽蟲三百六十而鳯為之長鴻前
麐後蛇頸魚尾鸛顙鴛思龍文龜背燕頷雞喙五色備
舉出於東方君子之國翶翔四海之外過崑崙飲砥柱
濯羽弱水莫宿風穴見即天下大安寜夫文凡鳥為鳯
鳯総衆鳥者也古文作□象形蓋四靈唯鳯能鳩其類
故以為朋黨之字同門曰朋其類不一所從者一而已
首文曰徳翼文曰禮背文曰義膺文曰仁腸文曰信王
文公曰鳯鳥有文河圖有畫非人為也舊云鳯皇其翼
若干其聲若簫不啄生蟲不折生草不羣居不旅行不
罹羅網非梧桐不棲非竹實不食非醴泉不飲詩曰鳯
皇鳴矣于彼髙岡梧桐生矣于彼朝陽此之謂也一說
東方曰發明南方曰焦明西方曰鷫鷞北方曰幽昌中
央曰鳯皇按師曠禽經曰青鳯謂之鶡赤鳯謂之鶉黄
鳯謂之焉白鳯謂之鷫紫鳯謂之鷟又曰乾臯斷舌則
坐歌孔雀拍尾則立舞人勝之也鸞入夜而歌鳯入朝
而舞天勝之也爾雅曰鶠鳯其雌皇鳯鳥之美者能君
其類而知時雌則美而不大故曰其雌皇又龍乗雲鳯
乗風故謂之鶠鶠偃也亦鳥偃服焉傳曰鳯鳥乗於風
是也地理新書曰狀如猪鼠勿取鳯皇貴胷魚貴尾龜
貴頭鼈貴背虎貴前馬貴脊牛貴領




　　埤雅卷八

　　埤雅卷八音釋

　　鷮(驕)　　斵(捉)　　鸒(預)　　隼(筍)　　嗛(謙)

　　籋(聶)　　鳦(乙)　　鷾(意)　　鴯(而)　　頡(血)

　　頏(杭)　　淛(浙)　　□(疇)　　鶅(緇)　　鵗(希)

　　鷷(遵)　　詖(比)　　揄(頭)　　麃(白交)　爰(袁)

　　鴽(如)　　蜃(時軫)　雊(姤)　　㗖(淡)　　槙(真)

　　鷁(益)　　鴷(列)　　瘻(漏)　　齲(炬)　　□(驅雨)

　　銛(思廉)　鵯(卑)　　鷢(厥)　　鴆(振)　　沔(免)

　　噬(世)　　䎒(莊善)　􁄝(以專)　鷳(閒)　　搰(骨)

　　鍇(諧)　　孚(俘)　　􁌽(未)　　鴄(匹)　　􁇱(鴨)

　　鴱(艾)　　紩(秩)　　拚(弁)　　毖(秘)　　宎(夭)

　　(月□)　　鑣(摽)　　噦(誨)　　踞(據)　　麐(麟)

　　砥(紙)　　□(鳳)　　鷫(肅)　　鷞(雙)　　鷟(族)

　　鶠(偃)



　　欽定四庫全書

　　埤雅卷九　　　　　　　　宋　陸佃　撰

　　釋烏

　　溪䳵　　鵙　　　梟　　　鴞

　　脊令　　桑扈　　鷩雉　　鵠

　　杜鵑　　雀　　　鸚鵡　　鴇

　　戴勝　　鷸

　　溪䳵

　　溪䳵五色尾有毛如船柂小於鴨沈約郊居賦所謂秋
鷖寒䳵脩鷁短鳬是也性食短狐在山澤中無復毒氣
故淮賦云溪䳵尋邪而逐害此鳥蓋溪中之勑邪逐害
者故以名云鴧之步綱鴷之畫印溪䳵之勑蜾蠃之祝
皆物之有術智者也陳昭裕建州圖經曰溪􁌼於水渚
宿先少若有勑令也亦其浮游雄者左雌者右羣伍皆
有式度

　　鵙

　　鵙伯勞也陳思王惡鳥論曰伯勞以五月鳴應隂氣之
動陽氣為仁義隂氣為殘賊伯勞賊害之鳥也其聲鵙
鵙故其音名云月令仲夏曰鵙始鳴是也釋鳥云鵲鵙
醜其飛也翪言其飛不能翶翔竦翅上下而已許慎說
文以為翪歛足也今鵲鵙醜飛亦皆歛足腹下詩曰七
月鳴鵙八月載績蓋倉庚知分鳴鵙知至故陽氣分而
倉庚鳴可蠶之候也隂氣至而鵙鳴可績之候也舊云
鵙善制蛇鳴則蛇結類從曰鵙鳴在上蛇盤不動鵲鳴
在上蝟反不行或曰金得伯勞之血則昬鐡得鸊鷉之
膏則瑩石得鵲髓則化銀得雉糞則枯

　　梟

　　梟食母說文云不孝鳥也故日至捕梟磔之字从鳥頭
在木上古者天子以春解祠黄帝用一梟破獍說者以
為梟名食母破獍食父破獍如貙者而虎眼一曰獍如
虎豹而小始生還食其母故曰梟獍黄帝欲絶其類使
百司用之故後世於嵗始祓除凶災取以解祠黄帝漢
使東郡送梟五月五日作羮以賜百官此遺象也舊說
梟性食母始飛北山録曰烏反哺梟反噬蓋順逆之習
也聽聲考詳篇云鶴聲宜學仙雉聲宜習武烏聲宜習
醫鴈聲宜習卜筮鵲聲宜習工巧梟聲宜習符呪釋鳥
曰梟䲭土梟也西方之書曰如土梟等附塊為兒名之
曰土梟蓋取諸此傳曰甑瓦可以令梟寂又曰梟避星
名鵲違嵗子

　　鴞

　　鴞大如斑鳩緑色所鳴其民有禍證俗云鴞禍鳥也今
謂之畫烏蓋聲之誤也草木疏曰惡聲之鳥也入人家
凶賈誼所賦鵩鳥是也其肉甚美可為羮臛又可為灸
故莊子曰見卵而求時夜見彈而求鴞灸也詩曰翩彼
飛鴞集于泮林食我桑黮懷我好音言鴞食桑黮則變
而美其色好其音以況徳義能革小人之非如此及其
食梅則不足以革其容色變其聲音故詩曰墓門有梅
有鴞萃止以刺陳佗無良師傅也北山録曰黄鸝亦食
桑黮而音美一曰鵩似鴞則鴞又非鵩矣異物志曰鳥
如小雞體有文色異俗謂之鵩不能逺飛行不出域賈
公彦曰鴞鵩二鳥夜為惡鳴者也傳曰夏雀生鶉楚鳩
生鴞廣志曰鴞楚鳩所生如驢巨虛種類不孳乳也玉
堂閑話云驢馬駒隨母行有在前者有與母並者有隨
後者此由生時爾月初生者在前月半生者處中月末
生者居後甞驗問數軰亦不謬爾始知含靈之類皆禀
四時五行之氣也今科斗月大盡先生前兩足小盡先
生後兩足

　　脊令

　　釋鳥云䳭鴒雝渠蓋雀之屬飛則鳴行則搖大如鴳長
脚尾腹下白頸下黑如連錢故杜陽人謂之連錢詩曰
脊令在原兄弟急難脊令水鳥首尾相應和之至也今
反在原則失其所矣故以取況兄弟急難其首尾相應
如此義訓曰䳭鴒錢母其頸如錢文詩曰題彼脊令載
飛載鳴說者以為脊令不能自舍君子有取節爾其鳴
自呼或曰首尾相應飛且鳴者故謂之雝渠渠之言勤
也物類相感志曰俗呼雪姑其色蒼白似雪鳴則天當
大雪極為驗矣

　　桑扈

　　淮南子曰馬不食脂桑扈不啄粟非廉也桑扈蓋一名
而二種若魯有兩曽參也釋鳥云桑扈竊脂鳭鷯剖葦
此桑扈之一種也桑扈竊脂棘扈竊丹此桑扈之一種
也蓋對剖葦言之則竊脂者所謂青質觜曲食肉好盜
脂膏者是也對竊丹者言之則竊脂者所謂素質其翅
與領皆鶯然而有文章者是也左傳曰九扈為九農正
扈民無淫者也賈逵樊光以為春扈趣民耕種夏扈趣
民耘耔秋扈趣民收斂冬扈趣民蓋藏棘扈為果驅鳥
桑扈為蠶驅雀行扈唶唶晝為民驅鳥宵扈嘖嘖夜為
農驅獸老扈鷃鷃則趣民刈麥令起不得晏者也説者
非之以為入林為果驅鳥入室為蠶驅雀晝驅鳥夜驅
獸窮日通宵常在田野非先王所以建官之意則亦以
誤矣蓋九扈農桑候鳥扈民無淫者也故先王名官以
主農桑之事取其意云爾非謂依此諸扈使之動作也
蓋如棘扈則主園事爾桑扈則主𧖟事爾驅鳥驅雀非
所以為難也然則所謂交交桑扈率場啄粟者正以其
性之竊脂者言之也故以啄粟為失其性交交桑扈有
鶯其羽者正以其色之竊脂者言之也故其序曰君臣上
下動無禮文焉蓋君子素以為質而文之者禮也釋獸
曰虎竊毛謂之虦貓魋如小熊竊毛而黄竊毛皆謂淺
毛則夏扈竊𤣥言淺黑秋扈竊藍言淺青冬扈竊黄言
淺黄棘扈竊丹言淺赤桑扈竊脂言淺白固其理也且
爾雅主詩言之而小雅桑扈所取者有兩竊脂故爾雅
亦兩解也猶之無羊云九十其犉良耜云殺時犉牡爾
雅有黑脣犉又有牛七尺為犉是也

　　鷩雉

　　鷩似山雞而小冠背毛黄項上緑色鮮明胷腹洞赤西
山經所謂赤鷩可以禦火者也賦性悍戾憨害飛走如
風之猋故潘岳云山鷩悍害猋迅已甚也蓋其耿介甚
於佗雉故周官三公服鷩冕與王后三翟之服異也劉
熙釋名云鷩冕鷩雉之憋惡者山雞也鷩憋也性急憋
不可生服必自殺故畫其形於衣以象人執耿介之節
博物志曰山雞有美毛采自愛其色終日映水目眩則
溺翟雉長尾雨雪降惜其尾棲樹杪不敢下食往往餓
死蓋文之溺物也如此然則士之涉世不能忘己之美
而至於以文滅質者亦已惑矣羽物之色莫美於鷩以
其美斃焉互物之味莫美於鼈以其美斃焉是以物惡
有其美也禽經曰霜傳彊枝鳥以武生者少雪封枯原
鳥以文死者多

　　鵠

　　鴻鵠一舉千里故周官木路前樊鵠纓蓋取諸此又曰
革路龍勒條纓龍勒猶此所謂鵠纓蓋行天莫如龍行
地莫如馬而瘦人八尺以上為龍六尺以上為馬馬以
龍名其來尚矣司裘王大射則共虎侯熊侯豹侯設其
鵠設其鵠者棲鵠於侯中以為的者也若今所射紅心
是也謂之鵠者取名於鵠鴻鵠一舉千里射者難中是
以中之為雋也梓人云張皮侯而棲鵠皮侯所謂三侯
是也先儒申鄭以為其鵠還以虎熊豹麋之皮為之按
鵠取名於鳥則或畫或刻或以其毛為之雖不可知然
知其不以虎熊豹麋之皮為之明矣今鵠善步鳬善趨
鷹善立禽經曰烏鳴啞啞鸞鳴噰噰鳯鳴喈喈皇鳴啾
啾雉鳴鷕鷕雞鳴咿咿鶯鳴嚶嚶鵲鳴唶唶鴨鳴呷呷
鵠鳴哠哠鵙鳴嗅嗅字說云鵠逺舉難中中之則可以
告故射侯棲鵠中則告勝焉

　　杜䳌

　　杜䳌一名子規苦啼啼血不止一名怨鳥夜啼達旦血
漬草木凡始鳴皆北嚮啼苦則倒縣於樹說文所謂蜀
王望帝化為子嶲今謂之子規是也至今寄巢生子百
鳥為哺其雛尚如君臣云爾雅曰嶲周即此鳥也臨海
異物志曰鶗鴂一名杜䳌至三月鳴晝夜不止按楚辭
曰恐鶗鴂之先鳴兮使夫百草為之不芳則杜鵑似非
鶗鴂服䖍曰鶗鴂一名鵙此言是也蓋隂氣至而鵙鳴
故百草為之芳歇或曰鶗鴂春分鳴則衆芳生秋分鳴
則衆芳歇所未詳也

　　雀

　　雀賦曰頭如顆蒜目如擘椒雀物之淫者鼠物之貪竊
者故詩言雀角鼠牙以譬彊暴西方之書以為淫人受
果其報雀鴿鴛鴦雀固物之淫者也今鴿喜合凡鳥皆
雄乗雌鳴此鳥雌乗雄又雀四時有子鴿逐月有子周
蒙續崔豹古今注曰九月雀入水不則多淫泆酒善使
人淫泆故一升曰爵爵所以戒也亦取其鳴節足所以
戒荒淫之飲舟以戒沈湎爵以戒淫泆其義一也先儒
圗禮以為爵漆赤中其下刻為雀形蓋爵之制其上如
斛下為雀形故漢律歴志稱斛以為其狀似爵以縻爵
祿也爵散之爵出於爵燕饗之燕出於燕一則以為法
一則以為戒先王之禁勸有在於是故孔子欲學者之
多識也或曰爵狀似斛不為雀形按説文解爵曰禮器
也象爵之形中有鬯酒又持之也則爵為雀形明矣西
方之書曰雀浴沙受卵師曠禽經曰雀交不一雉交不
再又曰雀以猜瞿今雀俛而啄仰而四顧所謂瞿也說
文以為鷹隼之視誤矣太𤣥曰明珠彈肉費不當也言
所用者重所要者輕朝野僉載曰叱雀官倉猶是向公
故書之所貴者意也舊說鳥雀尾翠上有肉高有穴者
名脂鉼鳥雀每引觜取脂以塗翅毛衣則恱澤雨露不
能濡又云雀争燕巢銜艾置巢中燕不復顧也

　　鸚鵡

　　鸚鵡人舌能言青羽赤喙其狀如鴞鷦鷯賦所謂蒼鷹
鷙而受緤鸚鵡慧而入籠者也曲禮曰鸚鵡能言不離
飛鳥猩猩能言不離禽獸舊說衆鳥足趾前三後一其
目下瞼眨上唯鸚鵡四趾齊分兩瞼俱動如人目南方
又有鸜鵒者里兒剔其舌端教以語言甚慧禽經曰鸚
鵡摩其背而瘖鸜鵒剪其舌而語是也或曰鶴以聲交
而孕鵲以意交而孕鵁鶄以睛交而孕鸜鵒以足交而
孕舊說鸜鵒不踰濟又穴居故春秋夏有鸜鵒來巢以
異書也鳥似鵙而有幘禽經曰冠鳥性勇帶鳥性仁纓
鳥性樂冠鳥若鷹是也帶鳥若練鵲是也纓鳥若綬鳥
是也綬鳥一名鷊亦或謂之吐綬咽下有囊如小綬五
色彪炳吐有時風不吐雨不吐有驚懼之虞亦不吐詩
曰中唐有甓卭有㫖鷊言不戕賊之故中唐有甓不驚
懼之故卭有㫖鷊也一名避株蓋行必逺草木慮觸其
嗉亦曰真珠雞體有真珠㸃文食之甚美詩謂之㫖以
此或剖其嗉不復有綬綵矣字説曰嬰不能言已而能
言母從人而後能言

　　鴇

　　郭璞曰鴇似鴈無後指毛有豹文一名獨豹遇鷙鳥能
激糞禦之著其毛悉脫說文曰肉出尺胾焦贛易林曰
文山鴻豹肥腯多脂蓋言此也閩諺曰鴇無舌兔無脾
蓋鴇無舌連蹄性不木止詩曰肅肅鴇羽集于苞栩肅
肅鴇翼集于苞棘肅肅鴇行集于苞桑言鴇無舌性不
木止又其飛肅肅勞苦然其於苞栩苞棘苞桑也尚得
以其類集聚衆羽而成翼聚衆翼而成行今君子無所
於愬下從征役又不得養其父母則鴇之不如也說文
曰□相次也从七从十蓋鴇性羣居如鴈自然而有行
列故从□詩曰鴇行以此故也段氏云鴇鴨亦齝

　　戴勝

　　釋鳥云􁈔鴔戴鵀郭璞曰鵀即頭上勝也今亦呼為戴
勝戴勝一名戴鵀頭上有毛花成勝故曰戴勝也通典
曰上古衣毛㡌皮後代聖人見鳥獸冠角乃作冠纓而
吟此鳥頭上戴勝則又冠角之别也三月飛在桑間蓋
蠶生之候月令所謂戴勝降于桑是也方言曰鳲鳩自
闗而東謂之戴鵀似誤蓋鳲鳩布穀也按今男事興而
布穀鳴女功興而戴鵀鳴則鳲鳩與戴勝異雄之言非
蔡邕月令云鳲鳩鶻鳩也鳩先是時鳴故稱鳴拂猶搏
也陽氣所感故搏羽戴勝降于桑以勸民事也春秋傳
曰鶻鳩氏司事也見鳩拂羽戴勝降桑則具筐筥詩云
女執懿筐遵彼微行爰求柔桑

　　鷸

　　鷸一名述似燕紺色知天將雨之鳥也故傳曰知天者
冠述而莊子曰皮弁鷸冠以約其外字从矞矞述也鷸
知天時而述之者也義訓曰鷸紺燕知風則啼商羊一
足雨則舞然則鷸之為鳥非獨知雨又亦知風也蘇子
所謂蚌鷸相持者鷸曰今日不兩明日不兩必有死蚌
蚌曰今日不出明日不出必有死鷸兩謂闢口一本作
雨非是異物志曰翠鳥先高作巢及生子愛之恐墮稍
下作巢子生毛羽復益愛之又更下巢也亦自衒其毛
羽日浴澄瀾泗淵之間鮮縟可愛或謂之翡翠名前為
翡名後為翠舊云雄赤曰翡雌青曰翠其小者謂之翠
碧一名魚虎一名魚師性善捕魚故曰魚師魚虎也荆
王以其羽毛飾被左氏傳所謂翠被豹舄是也今花工
亦取以為婦人面飾俗說翡翠各㨿溪曲以居以自藏
匿猶雉之分畿雖飛不越分域也素問曰青如翠羽者
生黒如烏羽者生赤如雞冠者生黄如蠏腹者生白如
豕膏者生此五色之見生也














　　埤雅卷九

　　埤雅卷九音釋

　　䳵(勑)　　􁌼(式)　　鶪(决)　　翪(粽)　　鸊(布覔)

　　獍(竟)　　貙(樞)　　袚(拂)　　臛(乎各)　黮(葚)

　　䳭(即)　　□(刁)　　虦(棧)　　犉(而純)　憋(撇)

　　雋(徂兖)　鷕(以沼)　呷(乎甲)　哠(號)　　漬(積)

　　巂(胡圭)　鶗(題)　　湎(免)　　俛(俯)　　鉼(餅)

　　緤(絏)　　瞼(檢)　　眨(挿)　　鷊(鶂)　　甓(闢)

　　卭(窮)　　鴇(保)　　胾(恣)　　腯(徒骨)　齝(丑之)

　　􁈔(力唐)　鴔(皮及)　鵀(女林)　鷸(以律)　矞(其律)

　　衒(胡絹)　舄(昔)







　　欽定四庫全書

　　埤雅卷十　　　　　　　　宋　陸佃　撰

　　釋蟲

　　螘　　　蠅　　　蠨蛸　　蠋

　　蜂　　　螽　　　螣蛇　　蛇

　　虺　　　蚺蛇　　蝍蛆　　螢

　　蟋蟀　　蛣蜣　　阜螽　　蟦蠐

　　蛾　　　蠁　　　蝶　　　莎雞

　　螘

　　莊子曰道在螻蟻螘有君臣之義故其字从豈亦或从
義善鬬力舉等身鐵鬬輙酣戰不解有行列隊伍化書
曰螻蟻之有君也一拳之宫與衆處之一粒之食與衆
蓄之一罪無疑與衆戮之書曰王麻冕黼裳卿士邦君
麻冕蟻裳黼裳明王於此斷恩而蟻裳則言以申君臣
之義也詩曰鸛鳴于垤垤蟻冡也蟻將雨則出而壅土
成峯鸛鳥見之長鳴而喜方言曰其場謂之坻亦或謂
之垤垤从至以螘之微而能為垤用其至故也今蟻取
小蟲入穴輙壊垤窒穴蓋防其逸亦以窒雨易占所謂
蟻封其穴大雨將至是也一名蟻封傳曰蟻封盤馬孟
子曰泰山之於丘垤趙岐曰垤蟻封也今朔地蟻封其
高大有如冡者所謂蟻冡蓋出於此莊子曰於蟻棄知
於魚得計於羊棄意言慕人與使人慕之皆不可為也
故至人之計在於物我兼忘其藏也不厭深眇而已矣
又曰堯非有人非見有於人也故曰得時則蟻行失時
則鵲起蟻行逶遲有序需而不速故君子之得時其廉
於進如此夏小正曰𤣥蚼賁𤣥蚼也者蟻也方言曰梁
益之閒謂之𤣥蚼符子曰鼇之冠山蟻之戴粒其於逍
遥一也此即南華鵬鴳之義言大小雖殊而理各至足
豈容勝負於其閒哉

　　蠅

　　蠅好交其前足有絞繩之象故繩之為字从蠅省準生
於隼繩生於蠅其義一也亦好交其後足摇翅自扇故
爾雅曰蠅醜扇也段氏云蒼蠅聲雄壯青蠅聲清聒其
聲皆在翼又曰青蠅糞尤能敗物雖玉猶不免所謂蠅
糞㸃玉是也蓋青蠅善亂色蒼蠅善亂聲故詩以青蠅
刺讒而雞鳴曰匪雞則鳴蒼蠅之聲也一章曰蒼蠅之
聲言耳聞疑而起也二章曰月出之光言目見似而起
也青蠅首赤如火背若負金蒼蠅又其大者肌色正蒼
今俗謂之麻蠅傳曰以氷致蠅蠅逐臭者懐蛆縈利常
喜煖而惡寒故遇氷輙側翅逺引所謂夏蟲不可與語
氷者也類從曰蠅生於灰蓋蠅值水溺死以置灰中須
㬰即活淮南子以為爛灰生蠅正此謂也張敞書曰蒼
蠅之飛不過十步託於騏驥之髮則致千里此言附善
之益有如此也

　　蠨蛸

　　釋蟲云蠨蛸長踦蕭梢長踦之貌因以名云郭璞曰今
小蜘蛛長股者俗呼喜子亦如蜘蛛布網垂絲著人衣
當有親客至荆州河内之人謂之喜母陸子曰乾鵲噪
而行人至蜘蛛集而百事喜蓋謂是也詩曰蠨蛸在户

　　蠋

　　大蟲如指似蠶一名厄詩曰鞗革金厄金取其堅厄取
其完也又曰蜎蜎者蠋烝在桑野言蠋以絲自裹又久
在桑野雖獨而已然其自營也完矣故詩以此託況序
曰一章言其完也韓非子曰蟺似蛇蠶似蠋人見蛇則
驚駭見蠋則毛起然婦人拾蠶而漁者握蟺故利之所
在皆為賁育莊子曰奔蜂不能化藿蠋以言材之有大
小故孟公綽為趙魏老則優不可以為滕薛大夫管子
曰夫龍欲小則化為蠶蠋此言龍化為蠋而已然抱朴
子以為有蛇蠋化成之龍意者天下有自然之龍有蛇
蠋化成之龍乎故曰或生而知之或學而知之及其成
功一也

　　蜂

　　蜂有兩衙應潮其主之所在衆蜂為之旋繞如衛誅罰
徵令絶嚴有君臣之義化書曰蜂有君禮也其毒在尾
垂頴如鋒故謂之蜂傳曰蜂蠆垂芒此之謂也詩曰莫
予荓蜂自求辛螫荓使也荓蜂使人為辛螫之譬也言
蜂善辛螫藏精育毒雖小不可不慎採取百芳釀蜜其
房如脾今謂之蜜脾其王之所居疊積如臺語曰蜂臺
蟻樓言蜂居如臺蟻居如樓也一名蠟蜂蠟生於蜜而
天下之味莫甘於蜜莫淡於蠟蓋厚於此者必薄於彼
理之固然也西方之書曰味如嚼蠟舊説蜂之化蜜必
取匽猪之水注之蠟房而後蜜成故謂之蠟者蜜之蹠
也方言曰其大而蜜謂之壺蜂即今黒蜂蓋亦釀蜜楚
辭所謂赤蟻若象𤣥蜂若壺者也黄蜂亦其一種無蜜
纎長其窠仰綴於屋銜漆以固其蔕隂陽在尾喜合末
端有岐者牝銳者牡也爾雅曰蠭醜螸螸垂腴也一名
萬其字象形蓋蜂類衆多動以萬計故借為萬億之萬
舊説數人以千數物以萬莊子所謂號物之數謂之萬
也抱朴子曰雞有專棲之雄雉有擅澤之驕蟻有兼弱
之智蜂有攻寡之計援理觀之人之強弱相制衆寡相
役何以異此是故齊與魏閧而莊周以為戰於蝸角也
束晳𤼵蒙記曰蠅生積灰蜂出蜘蛛自然論曰蜂無王
而盡死

　　螽

　　螽斯蟲之不妬忌一母百子者也故詩以為子孫衆多
之況鵲巢言夫人德如鳲鳩能均養七子而已是詩乃
稱后妃之子孫衆多如此者蓋太姒則百斯男文王之
所以聖也文王之所以聖者天道也召南則人道而已
何足以與此華封人曰祝聖人多男子堯曰辭多男子
則多懼華封人曰始也我以汝為聖人邪今然君子也
螽斯一名舂黍亦或謂之舂箕草木疏云蝗類青色長
角長股股鳴者也或曰似蝗而小股黒有文五月中以
兩股相切作聲聞數步者是也詩曰五月斯螽動股言
螽斯股成而奮迅之也爾雅曰螽醜奮蓋於是時股成
而奮迅之則方春尚弱也故列子以為臣力折春螽之
股堪秋蟬之翼蔡邕月令曰其類乳於土中深埋其卵
江東謂之蚱蜢善害田穉公羊曰􁈰何以書記災也蜮
何以書記異也字蓋从冬冬終也至冬而終故謂之螽
魯十月而有螽孔子曰火伏而後蟄者畢今火猶西流
再失閏也

　　螣蛇

　　螣蛇龍類也雄鳴於上風雌鳴於下風而風化能興雲
霧而游其中慎子曰螣蛇游霧飛龍乗雲雲罷霧除與
蚯蚓同失其所乗故也螣蛇能騰蟲之自勝者也荀子
曰螣蛇無足而飛梧鼠五枝而窮言梧鼠之技雖多不
如螣蛇結於一也鬼谷子曰分威法伏熊實意法螣蛇
實意言致一也螣蛇一名神蛇亦曰靈蛇墨子曰靈龜
近灼神蛇近暴傳曰靈蛇棄鱗神龍解角以言至人達
士超世拔俗委蛻萬物之上抱朴子曰兔不牝牡螣蛇
不交不可謂貞今孔雀以影相接而孕又雌見雄舞而
有子皆物性自然也隂陽自然變化論曰□蛇聽而有
孕白鷺視而有胎

　　蛇

　　魚屬連行蛇屬紆行詩曰委蛇蓋取諸此左傳曰退食
自公委蛇委蛇謂從者也衡而委蛇必折故序以言正
直洪範三德一曰正直中德也其行委蛇是以其德在
剛柔之中大史曰大直若屈道固委蛇有是哉此之謂
也舊説蛇盤常向壬地壬北方也周官曰龜蛇為旐先
儒以為龜蛇象其捍難避害龜甲者也而蛇擊前則尾
應擊後則首應自腰擊之則首尾俱應有兵之象故龜
蛇合體謂之𤣥武易曰一隂一陽之謂道而𤣥朔者道
之所在隂陽之理具焉故物有𤣥龜纁蛇臟有左腎右
命方有朔有北器有準有繩其為卦也名之曰習坎習
猶重也舊説牛以鼻聽蛇以眼聽語曰蛇聾虎齆其以
此乎莊子曰蛇憐風風憐目目憐心其言蓋展轉輕妙
述異記曰凡珠有龍珠龍所吐也蛇珠蛇所吐也語曰
蛇珠千枚不如一玫瑰言蛇珠賤也變化序曰鵠之為
猿蛇之為鼈一曰麋鹿易蹄蛇類易皮鼈類易殻稽聖
賦曰蛇曉方藥鴆善禁呪蓋鴆能禁呪大石使起取蛇
食之其禁石時舉翅行前却如道士禹步則石起也按
十二子辰為龍已為蛇已六陽具不為龍而為蛇者龍
至此而亢故也宜為蛇而已故曰亢之為言也知進而
不知退知存而不知亡知得而不知䘮

　　虺

　　虺狀似蛇而小銘曰為虺弗摧為蛇奈何以此故也正
月之詩曰哀今之人胡為虺蝪虺一名蝮博三寸首大
如擘舊說蝮蛇怒時毒在頭尾螫手則斷手螫足則斷
足蛇之尤毒烈者也一曰蝮與虺異虺如土色所在有
之蝮蛇鼻反其上有針錦文衆蛇之中此獨胎産生輙
圻副母腹亦有與地同色者段氏云凡禽獸必藏形匿
影同於物類是以蛇色逐地茅兔必赤鷹色隨木字說
曰蛇螫人也而亦逃人也是為有它蝮觸之則復其害
人也人亦復焉舊云鴆食此類鳥似鷹而紫黑喙長七
八寸作銅色食蛇蛇入口即爛屎溺著石石亦為之爛
其轉巨石作法亦如鸛鳥禹步然羽翮有毒以櫟酒飲
之殺人惟犀角可以解故有鴆處必有犀也

　　蚺蛇

　　大蛇可食尾圓無鱗身有斑文如故暗錦纈難死似鼍
行地常俯其首膽隨日轉上旬近頭中旬在心下旬近
尾南人云俗取其膽以充藥材即以線合其瘡縱之後
遇捕者輙自見金瘡以明無膽亦其知也南越志曰蚺
蛇牙有長五六寸者土人重之云辟邪利逺行也一云
蚺蛇之膽取而還生又云巴蛇吞象蚺蛇吞鹿

　　蝍蛆

　　爾雅曰蒺蔾蝍蛆廣雅曰蝍蛆蜈蚣性能制蛇卒見大
蛇便縁而啖其腦莊子曰蝍蛆甘帶是也今俗謂之百
足魯連子曰百足之蟲三斷不蹶則其所持者衆也故
曰諸侯有爭臣五人雖無道不失其國一名蚿方言曰
馬蚿北燕謂之蛆蟝其大者謂之馬陸莊子曰夔憐蚿
蚿憐蛇言夔以少而羨多蚿以有而羨無此非造極之
言蓋蛇無足亦足夔一足亦足蚿百足亦足豈容歆羨
於其間哉一名商距莊子曰使蚉負山商距馳河三教
珠英曰蜈蚣見蛇能以氣禁之蓋土勝水故蝍蛆搏蛇
舊説蟾蜍食蝍蛆蝍蛆食蛇蛇食蟾蜍三物相值莫敢
先動是亦騎虎之義不得下也

　　螢

　　夜飛腹下有火故字从熒省熒小火也月令季夏曰腐
草為螢不言化者不復為腐草也後世屠者饜於藜藿
而市扇者常苦暍傳曰螢戴火而寒有是哉秋隂數雨
螢火夜飛之時一名挾火一名據火一名熠燿詩曰熠
燿宵行今西北多螢大者如棗行而有光正曰宵行以
此故也毛詩傳曰熠燿燐也燐螢火也先儒以為老槐
生火乆血為燐燐非螢火誤矣蓋燐者火之微名故此
兩者通謂之燐爾雅曰螢火即炤燐也古今注亦以為
螢食蚊蚋一名夜光一名宵燭一名燐然則燐亦螢火
明矣崇有論曰鳥無胃而生螢無胃而育一説螢非熠
燿熠燿行蟲爾今卑濕處有蟲如蠶蠋尾後載火行而
有光俗謂之熠燿

　　蟋蟀

　　隂陽率萬物以出入至於悉􁇌帥之為悉蟋􁇌能帥隂
陽之悉者也似蝗而小善跳正黑有光澤如漆一名蛬
一名促織語曰促織鳴懶婦驚曺奢而茍唐儉以勤故
詩一以蜉蝣一以蟋蟀刺之詩曰蟋蟀在堂嵗聿其莫
蟋蟀在堂九月之時也九月建戌於文禾千為年歩戌
為嵗蓋年取禾之一熟而歲騎兩稔故步戌至戌謂之
歳也一章曰職思其居言於行思其居也二章曰職思
其外言於内思其外也三章曰職思其憂言於樂思其
憂也詩序所謂憂深思逺有堯之遺風者此也詩曰十
月蟋蟀入我牀下言蟋蟀微物也猶知隨時可以人而
不如乎故曰物有微而志信人有賤而言忠也傳曰蟋
蟀之蟲隨隂迎陽一名吟蛬秋初生得寒乃鳴詩義問
曰蟋蟀食蠅而化

　　蛣蜣

　　蛣蜣一名蜣蜋爾雅所謂蛣蜣蜣蜋是也衝波傳曰蛣
蜣無鼻而聞香黑甲翅在甲下五六月之間經營穢場
之下車走糞丸一前挽之一後推之若僕人轉車久之
輙羽化如尸解仙去也莊子曰蛣蜣之知在於轉丸夫
以蜘蛛蛣蜣之知而猶能布網轉丸則萬物付之自然
各有能矣此列莊之徒所以欲攦工倕之指也淮南子
曰周鼎著倕使銜其指以明大巧之不可為正為是爾
抱朴子曰𤣥蟬絜飢不羨蜣蜋穢飽故回之簞瓢有以
輕猗頓之富也古今注曰一名弄丸

　　阜螽

　　今謂之􁈱䗥示跳示飛飛不能逺青色爾雅曰蛗螽蠜
草蟲負蠜蓋草蟲鳴阜螽躍而從之故阜螽曰蠜草蟲
謂之負蠜也詩曰喓喓草蟲趯趯阜螽言大夫妻求而
往疾於聽從如此杕杜之詩亦云者蓋言赫赫南仲薄
伐西戎故從役之大夫婚姻得以及時如召南之世也
夫豈特大夫而已蓋其下者歸亦以時得及婚姻祭祀
耕蠶之事故曰春日遲遲卉木萋萋倉庚喈喈采蘩祁
祁赫赫南仲玁狁于夷也一曰蚯蚓即負螽也亦以離
應草蟲鳴于上風負螽鳴於下風而風化博物志云蜾
蠃亦取阜螽子呪而成已子

　　蟦蠐

　　爾雅曰蟦蠐螬蝤蠐蝎蓋蟦蠐一名螬蝤蠐一名蝎本
草亦曰一名蟦蠐舊説蝤蠐生於木中内外絜白符子
所謂石生金木生蝎是也蟦蠐在糞草中外黄内黒亦
或謂之蠐螬列子所謂烏足之根為蠐螬是也蠐螬大
者如足大指以背行乃駛於脚造化權輿云蛇豸腹竄
蠐螬背行今俗謂之蠀螬方言曰蠀螬謂之蟦自闗而
東謂之蝤螬舊云蠐螬化為復育復育轉而為蟬蓋蟬
之去復育龜之解甲蛇之脱皮可謂尸解矣三教珠英
曰蒿成蠐螬

　　蛾

　　繭生蛾蛾生卵博物志曰食桑者有緒而蛾蛾類者先
孕而後交蓋蛹者蠶之所化蛾者蛹之所化荀子曰蛹
以為母蛾以為父是也蛹一名螝蛾一名羅孫炎爾雅
正義以為螝即是雄蛹即是雌羅即是雄蛾即是雌蛾
似黄蝶而小其眉句曲如畫故詩以譬莊姜碩人曰螓
首蛾眉今一種善拂燈火夜飛謂之飛蛾一名慕光符
子曰不安其昧而樂其明是猶文蛾去暗赴燈而死亦
其類也與䗪而為牝牡䗪一名過街言逢申日則過街
殆與鶝忌庚申燕避戊巳無異周人設官覆夭鳥之巢
以方書十日之號十有二辰之號十有二月之號十有
二歲之號二十有八星之號縣其巢上則去之言夭鳥
見此五者而去良有以也變化論曰蝙蝠夜值庚申乃
伏

　　蠁

　　爾雅曰國貉蟲蠁郭璞云今呼蛹蟲為蠁廣雅曰土蛹
蠁蟲也蠁蓋蟲之知聲者也字从響省或曰蠁善令人
不迷故从嚮也類從云帶蠁醒迷遶祠解惑是也說文
亦云司馬説蠁从向舊説蠅於蠶身乳子既繭化而成
蛆俗呼蠁子入土為蠅韓詩外傳曰齒如編蠁非此所
謂蠁蟲也

　　蝶

　　蛺蝶粉翅有鬚一名胡蝶列子曰烏足之根為蠐螬其
葉為胡蝶胡蝶胥也嘗見園蔬其葉有為蝶者三分二
已蝶矣其一尚葉也干寳云稻成蛬麥成蛺蝶豈虛語
哉續古今注曰龜鼈之類無雄蜂蝶之類無雌一說蜂
蝶醜皆以鬚嗅鬚蓋其鼻也杜甫詩曰花蘂上蜂鬚以
此今絡緯蟷蠰之類亦以其鬚當鼻爾

　　莎雞

　　小蟲黑身赤首一名莎雞一名樗雞一名天雞爾雅曰
螒天雞蓋其鳴以時故有雞之號詩曰六月莎雞振羽
言於是時莎雞羽成而振迅之也爾雅曰螽醜奮草木
疏云如蝗斑色毛翅數重其翅正赤六月中飛而振羽
索索作聲幽州人謂之蒲錯古今注曰莎雞一名絡緯
謂其鳴如紡緯也促織一名投機謂其聲如急織也俗
云絡緯雄鳴於上風雌鳴於下風而風化














　　埤雅卷十

　　埤雅卷十音釋

　　螘(蟻)　　蠨(蕭)　　蛸(所交)　蠋(蜀)　　虺(乎鬼)

　　蚺(然)　　蛣(起吉)　蟦(扶非)　蠁(許兩)　窒(知乙)

　　蚼(巨俱)　踦(記)　　鞗(條)　　蜎(狂兗)　蟺(市衍)

　　蠆(丑介)　荓(平)　　螫(式)　　螸(弋木)　閧(胡絳)

　　􁈰(螽)　　蜮(胡國)　蛻(稅)　　齆(烏貢)　蜴(亦)

　　蝮(福)　　翮(諧革)　櫟(厯)　　纈(頡)　　蹶(厥)

　　燐(力刃)　􁇌(所蜜)　蛬(拱)　　蜉(浮)　　聿(律)

　　攦(歴)　　倕(是推)　􁈱　　　䗥(從)　　蛗(阜)

　　蠜(樊)　　喓(遥)　　趯(剔)　　杕(第)　　玁(顯)

　　狁(允)　　駛(史去聲)蠀(資)　　蛹(勇)　　螝(衛)

　　䗪(之夜)　鶝(福)　　樗(丑於)　螒(汗)





　　欽定四庫全書

　　埤雅卷十一　　　　　　　宋　陸佃　撰

　　釋蟲

　　蠶　　　蜘蛛　　蚇蠖　　螳蜋

　　蜉蝣　　蝤蠐　　蠓　　　螟

　　螗　　　寒蜩　　蟪蛄　　蜮

　　蛜蝛　　蚯蚓　　果臝　　螻蛄

　　蜻蝏　　蚊　　　鼠　　　易

　　蠶

　　蠶陽物也惡水食而不飲淮南子曰蠶食而不飲蟬飲
而不食蜉蝣不食不飲再蠶謂之原蠶一名魏蠶今以
晚葉養之先王之法禁焉淮南子曰原蠶再登非不利
也然王者之法禁之為其殘桑也鄭云蠶為龍精月直
大火則浴其種是蠶與馬同氣物莫能兩大禁原蠶者
為害馬歟然則原蠶有禁非特欲以護桑又以害馬故
也今蠶負馬迹亦其驗歟里俗謂之夏蠶亦曰熱蠶亦
曰晚蠶自世衰道微先王之禁不行而民間一嵗至有
三蠶者矣是以桑弱而馬耗也蠶書曰飼蠶勿用雨露
濕葉蓋蠶性惡濕故禮云桑于公桑風戾以食之也今
俗飼蠶以葉洒之欲其勻厚故古者王親耕三推而止
王后親蠶三洒而止舊云蠶之所吐為忽十忽為絲五
絲為䌰十絲為升二十絲為緎四十絲為紀八十絲為
總詩曰素絲五緎又曰五總其絲之數蓋如此太𤣥曰
紅蠶縁于枯桑其繭不黄蓋蠶足於葉三俯三起二十
七日而蠶已老則紅故謂之紅蠶紅蠶以繭自衣亦或
謂之室易林曰飢蠶作室是也爾雅釋蟲曰蟓桑繭雔
由樗繭棘繭欒繭蚢蕭繭

　　蜘蛛

　　論衡曰蜘蛛結絲以網飛蟲人之用計安能過之亦掃
其網置衣領中令人知巧辟忘世云蜘蛛布網如罾其
絲右繞令磨旋蔓生皆循右而轉亦自然之理也易曰
作結繩而為網罟以佃以漁蓋取諸離重門擊柝以待
暴客蓋取諸豫説者又以謂放蜘蛛而結網法螺蚌而
閉户則古之知者創物其兼取愽矣蓋昔者聖人之作
易也既曰仰觀於天俯察於地而又觀鳥獸之文與地
之宜則所謂取才於物雖非所以先者然亦豈可少哉
字説曰設一面之網物觸而後誅之知誅義者也

　　蚇蠖

　　蚇蠖屈伸蟲也一名蝍􁀢又呼步屈方言曰蝍􁀢謂之
蚇蠖賦曰龍伸蠖屈蠖屈蓋將以求伸也易曰尺蠖之
屈以求信也言以屈道致伸漢志曰尺者蒦也蠖之義
蓋取諸尺蚓之義蓋取諸引引者伸也蒦於尺伸於引
今人布指求尺一縮一伸如蠖之步謂之尺蠖豈放是
乎亢桑子曰夫俗隨國政之方圓猶蚇蠖之於葉也食
黄則身黄食蒼則身蒼蚇蠖似蠶食葉老亦吐絲作室
舊説蚇蠖之繭化而為蝶此猶蛹之變蛾爾賦曰蟭螟
飛而生風蚇蠖動而成響言屋之空曠深静易以生風
荅響如此詩曰噲噲其正噦噦其冥是也

　　螳蜋

　　螳蜋有斧蟲也兗人謂之拒斧其臂如斧奮之當轍不
避莊子所謂猶螳蜋之怒臂以當車轍者也一名不過
以此爾雅曰不過蟷蠰其子蜱蛸捕蟬而食執木葉以
自蔽蟬將去而未飛為之一前一却莊子曰螳蜋執翳
而搏之見得而忘其形葢謂是也世云螳蜋所執之翳
可以蔽形類從曰螳蜋之氣含之生火蚯蚓之塵背洒
起霧未知其審月令曰螳蜋生蓋是月升隂始起殺蟲
應而生焉孫炎爾雅正義云螳蜋深秋乳子至夏之初
迺生是也亦生百子如螽斯云

　　蜉蝣

　　蟲似天牛而小有甲角長三四寸黄黒色甲下有翅能
飛燒而噉之美於蟬也翕然生覆水上尋死隨流梁宋
之間曰渠略叢生鬱棲中朝生暮殞有浮游之義故曰
蜉蝣也詩曰蜉蝣掘閱麻衣如雪如雪以刺其奢而掘
閱言掘土使解閱也管子曰掘閱得玉蓋言羔裘如膏
則其好絜可知矣麻衣如雪則其好奢可知矣子曰麻
冕禮也今也純儉夏小正云蜉蝣有殷殷衆也蜉蝣殷
之時也言有有見也

　　蝤蠐

　　爾雅曰蝎蛣􁇸又曰蝤蠐蝎蓋蝎一名蝤蠐一名蛣􁇸
佶屈曲貌以形舉也方言曰闗東謂之蝤蠐梁益之間
謂之蝎詩曰領如蝤蠐蓋蝤蠐之體有豐絜且白者故
詩以況莊姜之領七辯曰蝤蠐之領阿那宜顧是也化
書曰燥濕相育不母而生蝤蠐此即木中蠧蟲亦曰桑
蠧故古者譖從中起謂之蝎譖曹植籍田論曰昔三苗
共工讙兠非堯之蝎歟齊之諸田晉之六卿魯之三桓
非諸侯之蝎歟

　　蠓

　　小蟲似蜹亂飛者也一名醯雞列子曰醯雞生乎酒又
曰食醯頤輅生乎食醯黄軌食醯頤輅即蠓是也孔子
曰人之於道也其猶醯雞與微夫子之𤼵吾覆也吾不
知天地之大全制字从蒙音謂之懵以此爾雅曰蠓蠛
蠓孫炎注云蠛蠓此蟲微細羣飛郭璞亦曰蠓飛磑則
天風舂則天雨此言蠛蠓將風則旋飛如磑一上一下
如舂則雨矣然其圖贊又曰風舂雨磑二説不同也

　　螟

　　食心曰螟食葉曰蟘食節曰賊食根曰蟊爾雅所謂食
苗心螟食葉蟘食節賊食根蟊許慎説文以為吏冥冥
犯法即生螟乞貸則生蟘抵冒取民財則生蟊然則靈
芝朱草秠秬之鍾其美與螟蟘之鍾其惡雖不同其繫
王者之政一也淮南子曰枉法令即多蟲螟其以此乎
蟘則蝗也蝗字从皇今其首腹皆有王字未燭厥理也
或曰蝗即魚卵所化列子曰魚卵之為蟲葢謂是也俗
云春魚遺子如粟埋於泥中明年水及故岸則皆化而
為魚如遇旱乾水縮不及故岸則其子久閣為日所暴
乃生飛蝗故詩曰衆維魚矣實維豐年説者以為隂陽
和則魚衆多矣故豐年夢魚理或然也詩曰去其螟螣
及其蟊賊無害我田穉苗而未秀為穉韓詩曰穉幼稼
也蓋蟊賊螟蟘尤為穉禾之害字說云蟘食苗葉無傷
於實若蟘可貸也賊食苗節賊苗蟊食根如句所植螟
食心不可見

　　螗

　　螗一名蝘其首方廣有冠夏小正曰蜋蜩者五采具螗
蜩者蝘是也俗呼胡蟬似蟬而小鳴聲清亮者江南謂
之螗􁇨詩曰如蜩如螗如沸如羮言天下讙譁沸騰不
安如此此序所謂無綱紀文章者也又曰菀彼柳斯鳴
蜩嘒嘒言蜩與柳異類今蜩託䕃其上鳴聲嘒嘒則王
之於已不如菀柳之餘亦芘其蜩也鄒陽栁賦以為蜩
螗厲響蜘蛛吐絲蓋蟬得美䕃則其鳴聲尤清厲方言
曰楚謂之蜩宋衛之閒謂之螗蜩陳鄭之閒謂之蜋蜩
按詩云如蜩如螗則蜩與螗異實非一物蓋蜩亦蟬之
一種形大而黑昔人啖之禮有雀鷃蜩范是也一名蟬
為其變蛻而禪故曰蟬亦其通名蟬舎卑穢趨髙絜其
禪足道也鹽鐵論曰以所不覩而不信若蟬不知雪也
又況道常無所而不可覩者乎是故聞而不笑者寡矣
故曰道無問無問問之是責空也舊説朽木化為蟬壞
裙化為蝶腐菌化為蜂又曰蠶二十日而化蟬三十日
而化

　　寒蜩

　　寒蜩似蟬而小青赤一名蜺一名寒蟬蔡邕月令云鳴
則天涼故謂之寒蟬其生坼裂母背故釋蟲云翥醜罅
蓋蟬善飛翥故謂之翥醜論衡曰蟬生於復育開背而
出方言曰黑而赤者謂之蜺又曰􁊦謂之寒蜩寒蜩瘖
蜩郭氏云按爾雅以蜺為寒蜩月令亦曰寒蟬鳴則知
寒蜩非瘖者也寒蜩即今啞蟬啞蟬初瘖及得寒露冷
風乃鳴故篘蕘論云秋風至而寒蟬吟正謂此也然則
方言原其始故謂之瘖蟬今雌蟬亦啞陶隱居所謂啞
蟬雌蟬也不能鳴者然與寒蜩初瘖又異矣又一種似
蟬而小緑色北人謂之螓額廣且深即詩所謂螓首蛾
眉是也

　　蟪蛄

　　廣雅云蟪蛄蟧蛁莊子曰朝菌不知晦朔蟪蛄不知春
秋蟪蛄夏蟬也是故不知春秋按離騷曰蟪蛄鳴兮啾
啾嵗暮兮不自聊則蟪蛄亦秋蟬矣一曰春生者死於
夏夏生者死於秋故曰不知春秋也方言曰齊謂之螇
螰楚謂之蟪蛄釋蟲云蜓蚞螇螰即此是也莊子音義
以為此即楚辭所謂寒螿者也按風土記曰蟪蛄鳴於
朝寒螿鳴於夕則寒螿蟪蛄又為兩物孔子曰違山十
里蟪蛄之聲猶在於耳故政事莫如應之言政事惡譁
而善肅以靜應之而已稽聖賦曰蠐螬行以其背蟪蛄
鳴非其口按山海經有獸以其尾飛有鳥以其鬚飛則
覆載之間負類反倫何所不有可勝言哉

　　蜮

　　蜮短狐也似鼈三足含水射人一曰含沙射人之影其
瘡如疥稽聖賦所謂蛷旋於影蜮射於光是也一名射
工一名溪毒有長角横在口前如弩檐臨其角端曲如
上弩以氣為矢因水勢以射人故俗呼水弩春秋曰秋
有蜮即此是也然畏鵝鵝能食之禽經所謂鵝飛則蜮
沉鵙鳴則蛇結詩曰為鬼為蜮則不可得言鬼無形而
蜮性陰害射人之影則皆莫可究矣五行傳曰南越淫
惑之氣生蜮蜮之猶言惑也字説曰蜮不可得也故或
之今蛷螋溺人之影亦是類爾造化權輿曰短狐射氣
蛷螋遺溺中影則疾人氣數感之故也周官曰凡隙屋
除其貍蟲貍蟲䗪蛷螋之屬蛷螋言搜而去之也亦言
求而去之也

　　蛜蝛

　　詩曰伊威在室伊威甕器底蟲形似白魚而大爾雅曰
伊威委黍一名鼠婦食之令人善淫術曰鼠婦淫婦是
也亦曰鼠負陶隱居云鼠在坎中背則負之今作鼠婦
如似乖理誤矣蓋鼠婦一名鼠姑亦或謂之鼠粘鼠婦
猶鼠姑也鼠粘猶鼠負也因溼化生今俗謂之溼生

　　蚯蚓

　　考工記注云却行螾屬蚓土精也其為物不息引而後
伸蝝善縁蚓善引蛤介合蠏介解蚓或从寅志曰引達
於寅一名蜿蟺一名曲蟺一名土龍善長吟於地中江
東謂之歌女亦曰鳴砌孟子曰若仲子者蚓而後充其
操者也言若仲子之操則蚓而後可不可以入仁義之
域月令云蚯蚓結言蚯蚓穴居首陽下嚮陽動則穴而
上首故其身結而屈也傳曰魚無耳蟬無口蛇無足蚓
無筋舊說蚯蚓土精無心之蟲與蛗螽交有一種白項
是其老者也

　　果臝

　　即今細腰土蠭好禁蜘蛛説文云天地之性細腰純雄
無子列子曰純雄其名穉蜂蓋其類也摙泥作房如併
竹管取桑蟲負之七日而化為子其祝聲可聴法言曰
祝之曰類我蓋其音云也莊子曰細要者化今呼大蠭
啖子地中作房者亦曰土蠭非此細腰土蠭也果臝一
名□螉一名蒲盧中庸曰政也者蒲盧也化書曰嬰兒
似乳母斯不逺矣

　　螻蛄

　　螻蛄臭蟲一名􁂔一名天螻夏小正曰􁂔則鳴􁂔天螻
也孫炎爾雅正義以為􁂔是雄者喜鳴善飛雌者腹大
羽小不能飛翔食風與土要以前甚澁要以後甚利類
從曰磨鐵致蛄汗韉引兔蜄灰除蠧蛤陽去伏言物之
相闗感有如此者法言曰狐貍螻螾不膢臘也與言若
牛羊之用人則螻螾不膢狐貍不臘矣方言云螻螲謂
之螻蛄周官曰馬黑脊而般臂螻先儒云螻蛄臭也傳
所謂腥螻而不可饗膻惡而不可親蓋出於此一曰螻
宜讀如螻蟻之螻吕子曰流水不腐户樞不螻螻者蟻
也醫經以為狐貍螻蟻之餘勿食食之令人生瘻豈近
是乎廣志小學篇曰螻蛄㑹稽謂之䗜蛄

　　蜻蝏

　　蜻蝏飲露六足四翼其翅輕薄如蟬晝取蚊䖟食之遇
雨即多好集水上欵飛尾端亭午則亭名之曰蝏以此
字或作蜓廷亦直也一名蜻蛉方言曰蜻蛉謂之蝍蛉
淮南又呼䗧蛜亦曰䗓也造化權輿曰水蠆為䗓字説
云蛉蜻蜓也動止常廷故又謂之蛉令出於廷者也古
今註曰蜻蛉一曰青亭色青而大者是也賦云塗青蚨
而還錢埋蜻蛉而變珠説者以為五月五日取其首正
中門埋之皆成青珠故類從曰青蛉之首瘞而為珠也

　　蚊

　　説文云齧人飛蟲从䖵民聲亦或从昬以昬時出也俗
云蚊有昬市葢蠅成市於朝蚊成市於暮傳曰聚蟁成
雷謂其市之時也蟁民蟲䖟毗蟲田牧者病焉一曰䖟
肓故謂之䖟揚子或問貨殖曰蚊蓋蚊之取利雖小然
而善撓令人通夕不寐故雄以此託況説文曰秦晉謂
之蜹楚謂之蚊蓋蜹喜亂飛似蚊而小望之如霧荀子
所謂□酸而蜹聚者也因雨而生與蚊實異一名瞀芮
列子曰瞀芮生乎腐蠸蠸即黄甲小蟲一名輿父一名
守𤓰爾雅云蠸輿父守𤓰鶡冠子曰一蜹噆膚不寐至
旦半糠入目四方弗治言物茍為害不必在大蓋亦不
在多也蚊性惡煙以艾熏之則潰長喙如針善螫

　　鼠

　　説文曰鼠穴蟲之緫名也象形行露之詩一章曰誰謂
雀無角二章曰誰謂鼠無牙説者以為雀角以無為有
鼠牙似是而非按雀角鼠牙皆言以無為有似是而非
也蓋雀有咮而無角鼠有齒而無牙傳曰不思物變而
推其類雀之穿屋似有角者又曰視墉之穿推其類可
謂鼠有牙明鼠無牙者也夫雀之為物依人又晝動而
無角在其首且所穿者屋事之易察也鼠之為物畏人
又夜動而無牙在其口且所穿者墉事之難知也召南
之初事之易察者至於獄而後明及其久也衰亂之俗
已微貞信之教已興則雖事之難知者不待獄而明矣
故於雀言獄鼠言訟也鼠一名䶆南陽呼鼠為䶆廣雅
曰䶆鼠是也今一種鼠見人則交其前足而拱謂之禮
鼠亦或謂之拱鼠詩曰相鼠有體人而無禮其或取諸
此乎傳曰窮鼠齧貍蓋鼠窮則鬬也故兵法曰歸師勿
遏圍師必闕鼷鼠有螫毒者甘口齧人及鳥獸皆不痛
春秋所書食郊牛之角者也愽物志云鼠之最小者或
云甘鼠是也莊子曰載鼷以車馬樂鴳以鐘鼓鼷小鼠
也鴳小雀也傳曰稷蜂不熏社鼷不灌蓋其所託有如
此者鼫鼠兔首似鼠而大能人立交前兩足而舞害稼
者一名雀鼠廣雅云䶂鼠鼫鼠是也易曰晉如鼫鼠蓋
晉進也順而麗乎大明柔進而上行今九以剛進處四
失順而又麗乎隂則拂晉之道矣故曰進如鼫鼠無所
守焉貪而畏人又比乎隂九四之象也碩大也詩序所
謂貪而畏人若大鼠也且五之所以審錫而康四之所
以貪竊而懼者亦豈有他哉五以柔進順而麗乎明四
以剛進悖而麗乎暗故也鼬鼠健於捕鼠似貂赤黄色
大尾今俗謂之鼠狼廣雅曰鼠狼鼬是也一名鼪莊子
所謂騏驥驊騮捕鼠不如貍狌今栗鼠似之蒼黑而小
取其毫於尾可以製筆世所謂鼠鬚栗尾者也其鋒乃
健於兔栗鼠若今竹䶉之類蓋鼠食竹故曰竹䶉燕山
録曰煮羊以䶉煮鼈以蚊言其性類相感省火易熟有
如此者鼩鼠一名鼱鼩一名□鼩似鼠而小東方朔曰
譬猶鼱鼩之襲狗者也鼯鼠爾雅所謂鼯鼠夷由狀如
小狐肉翅翅尾項脅毛皆紫赤色脚短爪長飛且乳者
亦或謂之飛生或曰一名飛蠝其狀如兔而鼠首以其
髯飛性食火煙能從髙赴下不能從下升髙禽經曰鴺
鳥不登山鶮鳥不踏土鴺鳥不能從下上髙然則鶮之
制字从髙鴺之从夷其義可知也荀子曰鼯鼠五技而
窮即此是也馬融曰猨蜼晝吟鼯鼠夜呌舊説鼠性疑
出穴多不果故持兩端謂之首鼠韓子曰狐鼠進退又
鼠類最壽俗謂之老鼠是也若老鸛老鴟老烏之類以
老稱亦如此爾雅曰東方有比目魚焉不比不行其名
謂之鰈南方有比翼鳥焉不比不飛其名謂之鶼鶼西
方有比肩獸焉與卭卭岠虛比為卭卭岠虛齧甘草即
有難卭卭岠虛負而走其名謂之蟨北方有比肩民焉
迭食而迭望中有枳首蛇焉此四方中國之異氣也按
蟨鼠前而兔後趨則頓走則顛今契丹北境有跳兔前
足纔寸許後足㡬一尺行則用足跳一躍數尺止則蹶
然仆地即所謂蟨又有鳥鼠同穴者與鳥為雌雄似鼠
而短尾鼠在内鳥在外杜甫詩曰水落魚龍夜山空鳥
鼠秋魚龍水名鳥鼠山名亦鳥鼠秋而魚龍夜是詩兩
句而含三事也

　　易

　　説文曰蜥易蝘蜓守宮也象形愽物志云以朱飼之其
體盡赤擣之萬杵以點女人終身不滅如赤誌偶則落
故曰守宮也周易之義疑出於此取其隂陽構合而易
一曰蜥易日十二時變色故曰易也舊説蜥易嘔雹蓋
龍善變蜥易善易故乾以龍況爻其書謂之易爻者言
乎其變也象之義出於象彖之義出於豕易之義出於
易皆取諸物也周官太卜掌三易之法夏曰連山殷曰
歸藏周曰周易連山始於艮故曰連山易曰兼山艮是
也先儒以為象雲氣之出於山連連不絶非是歸藏始
於坤故曰歸藏周易始於乾故曰周易乾始萬物坤終
萬物艮者終始萬物故三代之易各首一焉易曰終萬
物始萬物者莫盛乎艮蜥易一名蛇醫字林所謂蠑螈
蛇醫是也舊説蛇體有傷此輒銜草傅之故有醫之號
也東方朔曰是非守宮則蜥蜴如此守宮乃蝘蜓也今
俗謂之蠍虎喜縁籬壁者是按爾雅云蠑螈蜥易蜥易
蝘蜓蝘蜓守宮本草亦曰一名蜥蜴一名守宮則蠑螈
蜥蜴蝘蜓守宮異名而通者也方言曰守宮秦晉西夏
謂之守宮或謂之蠦􁂏或謂之刺易其在澤中者謂之
易蜥南楚謂之蛇醫或謂之蠑螈東齊海岱之間謂之
䗂䗔北燕謂之祝蜒考工記注云脰鳴鼃黽屬注鳴精
列屬旁鳴蜩蜺屬翼鳴發皇屬股鳴蜙蝑屬胷鳴榮螈
屬馬融周官作以胃鳴干寶周官作以骨鳴説者以為
三字相近雖容有誤而馬鄭與干皆前世名儒或所授
師説不同按説文蠵大龜也以胃鳴者則馬本作以胃
鳴當謂蠵屬三教珠英云守宮鱗色如蛇而四足亦與
魚合














　　埤雅卷十一

　　埤雅卷十一音釋

　　臝(祼)　　飼(似)　　䌰(攝)　　蟓(象)　　蚢(杭)

　　􁀢(子六)　蒦(穫)　　噲(夬)　　噦(火外)　蜱(毗)

　　噉(啖)　　蠛(亡結)　蟘(得)　　蟊(謀)　　秠(痞)

　　秬(巨)　　菀(苑)　　嘒(許惠)　菌(窘)　　罅(赫)

　　􁊦(於凝)　額(額)　　螇(胡雞)　螰(力木)　蚞(木)

　　蛷(求)　　檐(言)　　□(以朱)　溼(濕)　　螾(引)

　　􁂔(斛)　　膢(力侯)　螲(知栗)　瘻(漏)　　䗜(流)

　　䖵(昆)　　甿(英綳)　瞀(木)　　蠸(巨袁)　噆(錯感)

　　䶆(錐)　　鼷(下雞)　鼫(市亦)　䶂(之勺)　悖(輩)

　　鼬(右)　　鼪(所敬)　䶉(留)　　鼩(劬)　　鼱(子盈)

　　□(即容)　鼯(吾)　　蠝(雷)　　鴺(啼)　　鶮(鶴)

　　蜼(余救)　鰈(它臘)　鶼(兼)　　岠(其呂)　蝘(偃)

　　蠑(榮)　　螈(原)　　蠦(爐)　　􁂏(直連)　䗂(虎)

　　䗔(侯)　　鼃(蛙)　　澠(猛)　　蜙(松)　　蝑(胥)

　　蠵(弋規)

　　欽定四庫全書

　　埤雅卷十二　　　　　　　宋　陸佃　撰

　　釋馬

　　馬　　　駂　　　騏　　　馵

　　駱　　　白顛　　驖　　　騵

　　黄　　　駽　　　駰　　　駁

　　騋　　　駒　　　駥

　　馬

　　説文云馬怒也武也象馬頭髦尾四足之形石建曰書
馬者與尾而五今四不具是也然則緯書以為王者駕
馬故字以王為馬誤矣且王無駕馬之制蓋古者天子
乗龍諸侯乘馬故易以龍叙乾以馬明坤而天子乘龍
駕六諸侯乘馬駕四白虎通曰天子駕六者示有事於
天地四方也漢書曰乾文車坤六馬列子亦云六轡不
亂而二十四蹄所投無差則古有駕六之制者矣故書
曰懐乎若朽索之馭六馬今文以竹策龍為籠以竹策
馬為篤蓋良馬見鞭影而行則鞭策之於龍是以籠之
非以篤之也列子曰聖人以知籠羣愚蓋籠之道如此
舊説相馬肝欲得小耳小則肝小肺欲得大鼻大則肺
大脾欲得小膁小則脾小心欲得大目大則心大又曰
眼欲得有紫豔口欲得有紅光上脣欲得緩下脣欲得
急上齒欲鈎鈎則壽下齒欲鋸鋸則怒脊欲大而抗頟
欲方而平喉欲曲而深胷欲直而出兔間欲開虎口欲
開升肉欲大而明輔肉欲大而明耳欲如劈竹睛欲如
懸鈴頭欲髙如剥兔項欲起如飛龍又曰人眼鳥目麋
背麟腹虎胷龜尾擎頭如鷹垂尾如彗又曰望之大就
之小筋馬也望之小就之大肉馬也前視見目旁視見
腹後視見足駿馬也毛束皮皮束筋筋束肉肉束骨五
者兼備天下之馬也又曰口中紅白間色者壽鼻中紅
色如朱㸃書者壽眼中赤色如字形者壽易曰賁如皤
如白馬翰如言未受飾於物也詩曰皎皎白駒賁然來
思賁然來思則言受飾於物矣受飾於物則與在彼空
谷生芻一束者異矣故戒之以愛日母為優游於此勉
之以遁思也曲禮曰立視五巂式視馬尾小俛為式蓋
立視視車之衡則平視馬之尾則俯矣故平視或謂之
衡視鄭云巂謂輪轉之度蓋當謂其徑也言乘車之輪
六尺有六寸五六三十積尺為三丈積寸為三尺則五
巂之袤三丈三尺荀子曰立視前六尺而大之六六三
十六三丈六尺即此是也又曰坐視膝立視足言坐則
視膝立則視足也又曰應對言語視面言應對言語則
無上於面亦不下於帶也曲禮曰天子視不上於袷不
下於帯國君綏視大夫衡視士視五步此即言語應對
視面髙下之度國君綏視大夫衡視相備也綏視則言
俯不下於帶衡視則言仰不上於面蓋國馬之衡髙八
尺有七寸田馬之衡髙七尺有七寸駑馬之衡髙六尺
有七寸以中言之衡髙七尺七寸人長七尺則髙與人
目略平故曰前有錯衡所以養目也又曰執天子之器
則上衡上衡謂齊首矣國君則平衡平衡謂齊眉矣大
夫則綏之謂當心矣士則提之謂當帶矣禮曰提者當
帯而國君綏視不下於帶則綏之當心提之當帶明矣
或曰凡物有當提者有當捧者今以貴賤之等而令當
提者捧當捧者提可乎曰是禮也非是之謂也蓋曰執
天子之器上衡國君平衡則正為執器者言之而已非
謂當提之器使捧當捧之器使提也荀子又曰平衡曰
拜下衡曰稽首至地曰稽顙蓋亦準車之衡言之朝野
僉載曰伯樂令其子執馬經以求馬經年無有似者歸
以告父更令求之出見大蝦蟆謂其父曰得一馬略與
相同而不能具伯樂曰何也對曰其馬隆顙跌目但蹄
不如累麴爾伯樂笑曰此馬好跳擲不堪御也括母曰
括徒能讀其父書不知合變亦近之爾

　　駂

　　今之烏騘也爾雅曰驪白雜毛駂蓋取諸鴇也今駂其
色驪白詩曰乗乗馬乘乘黄乘乘駂六尺已上為馬黄
純色駂雜色古者大夫乘駒乘馬則僭諸侯之禮矣蓋
亂生於衣服車馬之間而已大叔于田乘乘馬而沃之
大夫素衣朱襮此晉鄭之所由亂也騅亦駂類取鵻之
色一曰蒼白雜毛騅一曰蒼黒雜毛騅今鵻色在青黒
之間亦在青白之間詩曰毳衣如菼傳曰菼鵻也然則
色在青白之間

　　騏

　　毛詩傳曰青黒曰騏蓋騏蒼艾色一曰馬青驪文如愽
棊也詩曰其帶伊絲其弁伊騏弁皮弁也司服曰凡兵
事韋弁服眡朝則皮弁服韋弁以韎韋為之故曰韋弁
一名爵弁其色則象爵故也皮弁以鹿皮為之故曰皮
弁一名騏弁其文則象騏故也亦或謂之綦弁鄭氏以
為爵弁似冕又謂韋弁韎韋為弁又以為其衣裳又曰
韋弁蓋韎布為衣而素裳皆誤矣按士冠禮爵弁服纁
裳純衣緇帶韎韐則韋弁服純衣纁裳矣凡弁爵弁為
上皮弁次之故司服初一曰韋弁服次二曰皮弁服次
三曰冠弁服次四曰服弁服次五曰弁絰服蓋冠弁服
弁皮弁服也弁絰則服皮弁而加絰故其序如此喪服
小記曰諸侯弔必皮弁錫衰服問曰公為卿大夫錫衰
當事則弁絰足相參證也左傳曰衛獻公戒孫文子甯
惠子食而射鴻於圃二子從之不釋皮冠而與之言皮
冠弁也説者以為田獵之冠則凡甸事冠弁服即皮弁
又明矣詩曰騏騮是中騧驪是驂蓋騏騮中駟騧驪上
駟故服以騏騮驂以騧驪淮南子曰驂欲馳服欲步宣
王之詩北伐舉四驪南征舉四騏者言方是時馬政愈
修其所以執駒綱馬教□攻特臧僕講馭夫之法滋廣
故雖騏亦閒習任為用矣非獨四驪也

　　馵

　　爾雅曰後右足白驤左白馵易曰震為馵足蓋取其躁
以躁故二絆其足作足言縱之而動也馵足言制之而
動也今字䭴从馬一絆其足馵从馬二絆其足馽从馬
囗其足詩曰縶之維之囗者維之也淮南子曰是猶兩
絆騏驥而求其致千里也兩絆言馵其足詩曰駕我騏
馵王肅謂駕兩馬者下云騏騮是中騧驪是驂明此駕
兩者也蓋古者庶人駕一士駕二大夫駕三諸侯駕四
天子駕六説文曰駢駕二馬也尚書大傳曰命於其君
然後得乗駢馬驂駕三馬也駟駕四馬也詩曰載驂載
駟驂以言大夫駟以言諸侯馬政論曰後足偏白者㓙
若馵之類是也此士之所以駕也歟

　　駱

　　爾雅曰白馬黒鬛駱廣雅曰白馬朱鬛駱今呼黄馬尾
鬛一道通黒如界者為駱蓋馬無分於黄白皆謂之駱
若今衣脊絡縫故曰駱也明堂位曰夏后氏駱馬黒鬛
此以别白馬朱鬛之駱也月令曰孟秋駕白駱此以别
黄馬黒鬛之駱也俗云駱馬善奈勞苦詩曰嘽嘽駱馬
言駱性善勞而今取息不平如此則以甚勞故也古者
天子之卿純駟故詩曰駕彼四駱又曰乘其四駱若諸
侯之卿則不能具純駟矣詩曰駕我騏馵蓋言秦之士
也又曰騏騮是中騧驪是驂蓋言秦之卿也

　　白顛

　　爾雅曰的顙白顛今之戴星馬也詩曰有車鄰鄰有馬
白顛鄰鄰衆比貌於車言其衆於馬言其特相備也覲
禮曰奉束帛匹馬卓上九馬隨之説者以為卓即的顙
故以為上列而九馬隨其後莊子曰齊之以月題蓋月
題額上當顱如月者所以象顛之白然則馬之貴的顙
也可知矣易曰其於馬也為的顙蓋震二隂在上故為
的顙夫文入二為白白隂色也二隂數也馬政論曰顙
有白毛謂之的盧又曰準上有旋毛及白毛者謂之的
吻㓙俗云的顱非也

　　驖

　　説文曰馬深黒色驪馬赤黒色驖先儒云取其馬色如
鐵非特有取於色蓋亦取其堅壯如鐵故曰驖也月令
孟冬乗鐵驪即此是也詩曰駟驖孔阜六轡在手以美
襄公田狩之事蓋馬之族不一而駻馬則喜前駑馬則
喜後故古之御者駑馬以鞭為主駻馬以轡為主驖性
堅駻則疑於難御而有繁手之勞矣今其六轡在手而
已則是無事於轡故詩以美之也陸子曰三皇垂策五
帝繁手唐虞按轡禹湯馳轅

　　騵

　　驪馬白跨驈騮馬白腹騵騵从縓省禮曰練而縓縓淺
赤也一染謂之縓再染謂之䞓三染謂之纁周人尚赤
戎事乘騵赤馬白腹曰騵言上周下殷也詩曰駟騵彭
彭此言尚父之乗然則戎事乘騵蓋特其長而已或曰
方叔率止乘其四騏則於戎事乘騵之說害矣曰序詩
者曰宣王南征則蠻荆之事正之而已故言兵則非伐
人之兵也言車則非戎車也言馬則非戎馬也

　　黄

　　黄騂曰黄黄亦馬之上色故駉頌首章曰有驪有黄也
列子曰牝而黄牡而驪馬至果天下之馬也有駜曰乘
黄矣然後乃言乗牡卒言青驪之駽則黄牝驪牡剛柔
之質具矣明堂位曰周人黄馬蕃鬛言吉事乘此詩曰
四黄既駕兩驂不猗是也至於戎事則乗騵檀弓曰周
人尚赤戎事乗騵或曰天子之馬盛則駕六常則駕四
詩曰四黄既駕兩驂不猗此駕六之證也穆王命八駿
之乘右服華騮而左緑耳右驂赤驥而左白􁖛次車之
乗右服渠黄而左踰輪左驂盜驪而右山子此駕四之
證也

　　駽

　　青驪曰駽今之驖騘也詩曰駜彼乗黄駜彼乗牡駜彼
乗駽言臣有柔順之德剛健之材又被文以成之則臣
之道備矣於乗黄曰在公明明於乗牡曰在公飲酒於
乗駽曰在公載燕在公明明則禮所謂在明明德也夙
夜在公在公明明於是飲酒以載燕則亦以有道故也
鹿鳴之道和樂而已非君臣之道也故六月之序至言
四牡然後曰君臣缺矣今言在公飲酒在公載燕而更
以為頌君臣之有道者蓋夙夜在公在公飲酒則臣有
餘敬君有餘惠臣有餘敬君有餘惠則非特若鹿鳴正
言賔主之道而已是乃所以為君臣有道也

　　駰

　　爾雅曰黄白雜毛駓隂白雜毛駰駓今之桃花馬駰今
之泥騘也詩曰我馬維駒我馬維騏我馬維駱我馬維
駰其先後與駉之序合則駰不如駱駱不如騏矣然是
詩乃卒言駰者以明馬雖彌劣所以御之滋善

　　駁

　　駵白駁徐鉉曰疑象駮文晉侯乘駁乳虎見之而伏則
象駮之文理或然也駁亦馬之上色故古者國君乗之
文王曰昔者寡人夣見良人黒色而􁊝乗駁馬而偏朱
蹄諸大夫蹵然曰先君王也詩曰皇駁其馬亦言皇駁
者士昬禮攝盛故也爾雅所謂駮如馬倨牙食虎豹詩
所謂隰有六駮者字从交作字説曰駮類馬食虎而虎
食馬凡類已也而能除害己者在所交也則駮非此駁
也

　　騋

　　馬善騋牝驪牡爾雅曰騋牝驪牡以罕稱也騋之字从
來言進於馬矣宜有來而無往易曰知進而不知退亢
龍也凡馬六尺以上為馬七尺以上為騋八尺以上為
龍詩曰騋牝三千三千言多騋牝取其大也蓋騲馬常
小今俗謂之小馬以此凡馬宗廟用龍戎事用駥田事
用騋騋田馬也考工記曰國馬之輈深四尺有七寸田
馬之輈深四尺鄭云國馬髙八尺衡髙八尺有七寸除
馬之髙則餘七寸為衡頸之間也田馬髙七尺衡髙七
尺有七寸除馬之髙則餘七寸為衡頸之間也校人曰
邦國六閑馬四種家四閑馬二種大夫曰家其種又自
田馬而下則所謂國馬者無大夫之馬矣蓋諸侯有良
馬有戎馬無齊道大夫有田馬有駑馬無種戎或曰正
言國馬者非特以别大夫亦以約天下之馬也伯樂曰
良馬可以形容筋骨相也天下之馬若滅若没若亡若
失良馬即國馬也故駉頌以為諸侯有良馬有戎馬有
田馬有駑馬變種曰良者以此也歟廋人曰八尺以上
為龍此種馬也豈所謂天下之馬者耶蓋馬八尺以上
則疑於龍矣是故謂之龍也坤之上六稱龍與此同義
駉之頌一章曰有驈有皇有驪有黄二章曰有騅有駓
有騂有騏三章曰有驒有駱有騮有雒四章曰有駰有
騢有驔有魚按驪馬白跨曰驈黄白曰皇純黒曰驪黄
騂曰黄蒼白雜毛曰騅黄白雜毛曰駓赤黄曰騂青黒
曰騏青驪驎曰驒白馬黒鬛曰駱赤身黒鬛曰騮黒身
白鬛曰雒隂白雜毛曰駰彤白雜毛曰騢豪骭曰驔二
目白曰魚魚今謂之環眼馬馬之最下者也言有驪有
黄於前言有驔有魚於後每章愈下則以言僖公至誠
成物有加而無已莊子曰百里奚爵禄不入於心故飯
牛而牛肥思無邪思馬斯徂殆此之謂也

　　駒

　　馬二嵗曰駒三嵗曰駣八嵗曰􁊎馬八嵗一變故从八
也語曰七騘八白言馬至八嵗騘變而白矣傳曰大夫
乗駒蓋駒血氣未定則有蹄齧之虞故大夫乗之荀子
曰大路之馬必倍至於教順然後乗之所以養安也倍
言年長以倍今羣牧選馬十六嵗以上乃以進御此遺
象也曲禮曰齒路馬有誅路馬之齒髙矣故齒路馬有
誅所以廣敬也詩曰我馬維駒六轡如濡而後言維騏
維駱維駰則騏也駱也駰也蒙上之文宜皆為駒大夫
乘駒駕三今曰六轡者上大夫卿奉使故也禮曰上大
夫卿卿與諸侯駕四説文从句字音拘則以駒血氣未
定宜拘執之焉爾詩曰縶之維之義蓋取此一章曰皎
皎白駒食我場苗縶之維之以永今朝所謂伊人於焉
逍遥二章曰皎皎白駒食我場藿縶之維之以永今夕
所謂伊人於焉嘉客古者朝食曰饔夕食曰飧飧薄食
也故是詩於苗曰以永今朝於藿曰以永今夕逍遥以
道言之也嘉客以禮言之也清人曰二矛重英河上乎
翺翔二矛重喬河上乎逍遥翺翔禮之事也逍遥道之
事也河上非所宜然因以㣲切其上故序者曰公子素
惡髙克進之不以禮文公退之不以道也舊説繫馬曰
維繫牛曰縷公羊曰牛馬維縷

　　駥

　　周官馬八尺以上為龍戎馬之髙蓋亦准此故爾雅曰
馬八尺為駥也駥即戎馬故其字指事而戎事齊力尚
強故爾雅又曰絶有力駥也校人云種馬一物戎馬一
物戎馬即駥是也種馬即龍是也史言良馬謂之龍種
蓋出於此









　　埤雅卷十二

　　埤雅卷十二音釋

　　駂(布老)　馵(之喻)驖(徒結)　　騵(原)　　駽(胡絹)

　　駰(一人)　駁(□)　　騋(力才)　駥(而弓)　豔(艷)

　　袤(茂)　　袷(何夾)　駑(乃乎)　襮(剥)　　騅(之誰)

　　毳(芮)　　菼(毯)　　韎(妹)　　緇(側其)　韐(合)

　　絰(徒結)　騧(假華)　□(徒)　　馭(魚據)　馵(之戍)

　　馽(知立)　囗(圍)　　駢(部田)　鬛(列)　　嘽(啖)

　　駻(何旦)　驈(余橘)　縓(七絹)　䞓(丑真)　騂(思營)

　　駉(古熒)　駜(皮筆)　猗(於宜)　􁖛(宜寄)　駓(普悲)

　　駵(力由)　􁊝(髯)　　蹵(就)　　騲(草)　　輈(竹留)

　　驒(它)　　雒(洛)　　騢(胡加)　驔(徒㸃)　驎(力振)

　　骭(遐諫)　駣(徒髙)　􁊎(布戛)　齧(蘖)





　　欽定四庫全書

　　埤雅卷十三　　　　　　　宋　陸佃　撰

　　釋木

　　桃　　　甘棠　　梅　　　李

　　楓　　　槐　　　棗　　　棘

　　木𤓰　　榖　　　楊　　　柚

　　橘　　　唐棣　　常棣

　　桃

　　桃有華之盛者其性早華又華於仲春故周南以興女
之年時俱當諺曰白頭種桃又曰桃三李四梅子十二
言桃生三嵗便放華果早於梅李故首雖已白其華子
之利可待也然皮束莖幹頗急四年以上宜以刀􁊐其
皮不然皮急則死故周南復取少桃以興所謂桃之夭
夭是也一章曰灼灼其華灼灼者其華之紅而麗也言
女以盛時而嫁二章曰有蕡其實蕡大貌蓋桃性更七
八年便老老則子細此言少桃故曰有蕡其實言非但
有華色又嫁而有子夫婦之道成焉三章曰其葉蓁蓁
蓁蓁盛也言能成其家又以芘其所賴也且桃性華葉
齊生至於有蕡其實然後其葉蓁蓁故其序如此抑隂
青繁合休息者賴之又在夏之時也魏之詩曰園有桃
其實之殽園有棘其實之食言國君有一國以為養今
也資園桃以為殽頼園棘以為食而園之外莫理焉則
徒儉以嗇而不能用其民可知也禮曰王弔則巫祝以
桃茢前王桃鬼所惡而茢以祓除不祥所以異於生也
本草云桃梟主殺百鬼精物桃梟木乾如梟磔首木上
故曰梟也典術曰桃者五木之精故能厭伏邪氣服其
華令人好色蓋仙木也賦曰桃華靧面家語曰六果桃
為下祭祀不用不登郊廟此言祭祀不用而已周官饋
食之籩曰其實棗栗桃乾䕩榛實則桃用其乾爾棗栗
桃言乾䕩榛言實則先儒謂䕩乾梅也非是䕩為梅而
已漢武帝故事云海上有蟠桃三千霜乃孰一千年開
華一千年結子東方朔甞三盜此桃矣按仙家日月長
其果之華實自然久也南華真經曰北冥有魚其名為
鯤化而為鳥其名為鵬鯤鵬之大不知其㡬千里也郭
象以為此豈好竒哉直以大物必自生於大處大處亦
必自生此大物

　　甘棠

　　釋木云杜甘棠甘棠今之杜梨也又曰杜赤棠白者棠
樊光云赤者為杜白者為棠陸璣草木蟲魚疏以為赤
棠與白常同爾但子有赤白美惡子白色為白棠甘棠
也赤棠子澁而酢無味俗語曰澁如杜是也字説云詩
言蔽芾甘棠以杜之美言有杕之杜以棠之惡説詩者
以意逆志乃能得之甘棠之詩一章曰勿翦勿伐二章
曰勿翦勿敗三章曰勿翦勿拜伐將以絶之也敗殘之
而已拜屈之而已於公所茇戒以勿伐所憇戒以勿敗
所説戒以勿拜言人思召公之德久而彌深愛其棠彌
至也孔子曰吾於甘棠見宗廟之敬也劉歆廟議以為
思其人尚愛其木況宗其道而毁其廟乎故曰茍有功
德則宗之不可預為設數故於殷太甲為太宗太戊曰
中宗武丁曰髙宗由是言之宗無數也然則所以勸帝
者之功德愽矣

　　梅

　　梅一名柟杏類也其實酢子赤者材堅子白者材脆華
在果子華中尤香俗云梅華優於香桃華優於色故天
下之美有不得而兼者多矣若荔枝無好華牡丹無美
實亦其類也記曰夔其窮與梅先桃李而華女失婚姻
之時則感己之不如亦梅華雖先桃李然其著實乃更
在後則婚姻之年或未慊也故詩人以興焉詩曰摽有
梅其實七兮摽有梅其實三兮摽有梅頃筐塈之言梅
盛極而落存者十七已而十三則已失婚姻之時矣頃
筐塈之則婚姻尤晚矣得及男女之時而已蓋始於季
秋終於仲春者婚姻之時也三十而娶二十而嫁者男
女之時也周南昬姻以時召南則男女得以及時而已
且及者汲汲之詞此其所以淺迫而為召南然則魯衛
之政兄弟也周召之化其父子歟詩曰墓門有梅有鴞
萃止言墓門之隧既非梅之所宜生而鴞之為物食葚
而甘之以自美非梅之所能養而美之者也猶之陳佗
無良師傅養成其質以至於不義且鴞所鳴民有禍則
惡加於萬民之譬也今江湘二浙四五月之間梅欲黄
落則水潤土溽礎壁皆汗蒸鬱成雨其霏如霧謂之梅
雨沾衣服皆敗黦故自江以南三月雨謂之迎梅五月
雨謂之送梅轉淮而北則否亦梅至北方多變而成杏
故人有不識梅者地氣使然也傳曰五月有落梅風江
淮以為信風亦華信風之類賈思勰曰按梅華早而白
杏華晚而紅梅實小而酸杏實大而甜梅可以調鼎杏
則不任此用世人或不能辨言梅杏為一物此則北人
不識梅也詩曰終南何有有條有梅君子至止錦衣狐
裘條柚也蓋柚渡淮而為枳梅變而成杏今終南之所
生有條有梅而材實成焉則山之所以美化乃在乎此
以譬則人君之道化也書曰若作酒醴爾惟麴糵若作
和羮爾惟鹽梅蓋造而始之者麴糵也調而成之者鹽
梅也髙宗之於傅説始命之曰用汝作礪言命汝作此
而已所謂格則庸之者也終命之曰爾惟麴蘖爾惟鹽
梅則其所以待之厚矣蓋麴蘖所以作酒故也鹽梅所
以作和羮故也七命云燀以秋橙酤以春梅正言春梅
者春實尚青味酢故也淮南子注曰一梅不足為百人
酸喻少不能有所勝故曰金重於羽者豈謂一鉤金與
一輿羽之謂哉舊説大庾嶺上梅南枝落北枝始華故
文二人向陽為从向隂為比士之趨嚮不可不慎也

　　李

　　素問曰李韭皆酸李東方之果木子也故其字从木从
子性頗難老老雖枝枯子亦不細其品處桃上故果屬
有六桃最為下孔子飯黍不以雪桃而詩曰投我以桃
報之以李又曰丘中有麻彼留子嗟丘中有麥彼留子
國丘中有李彼留之子言麻以衣之麥以食之又有李
焉且皆丘中植之則留子之政修矣此人之所以思之
法言曰男子畝婦人桑之謂思呂子曰子産相鄭桃李
之垂於術者莫之援也然則丘中有李又能使人不盜
也爾雅曰桃曰膽之棗李曰㚄之蓋棗李之臍去㚄而
已舊云桃李種法大率欲方兩步一根宻則隂輒相扇
不惟子細味亦不佳也論語曰朋友數斯疏矣有是哉
化書曰李接桃而本強者其實毛梅接杏而本強者其
實甘此明造化之權有以知巧而移矣莊子曰接子之
或使此之謂也爾雅曰休無實李言可休息而已無實
可食也

　　楓

　　釋木云楓欇欇楓似白楊有脂而香今之香楓是也木
厚葉弱枝善揺故字从風作音从風也葉作三脊霜後
色丹所謂丹楓其材可以為式兵法曰楓天棗地置之
槽則馬駭置之轍則車覆是也舊説楓之有癭者風神
居之夜遇暴雷驟雨則暗長數尺謂之楓人天旱以泥
封之即雨故造式者以為蓋又以大霆擊棗木載之所
謂楓天棗地蓋其風雷之靈在焉故能使馬駭車覆也
楓尊棗卑故式覆以風楓載以雷棗古者王禁被以楓
槐外朝之位樹九棘焉賦曰蘭若充庭槐楓被宸此之
謂也

　　槐

　　春秋説曰槐者虚星之精槐性暢茂上棘爾雅所謂如
槐曰茂又曰槐棘醜喬桑柳醜條是也周官外朝之法
左九棘孤卿大夫位焉右九棘公侯伯子男位焉面三
槐三公位焉蓋槐取黄中外懐又其華黄其成實𤣥故
也棘取赤中外刺又其花白其成實赤故也蓋聖人取
義簡愽植一物而衆善舉故曰禮樂法而不説詩曰駟
騵彭彭傳云駵馬白腹曰騵言上周下殷也西方之書
以蓮華取義蓋以如此蓮華有白有青有赤其所表示
則白浄也青善也赤覺也能隨衆縁應時開敷悦可衆
心而非實也然實亦因此是之謂妙蓮華舊云弱槐初
生不能自立即於槐下種麻脅槐令長既植移而蒔之
亭亭若一所謂蓬生麻中不扶自直者也所以君子居
必擇鄉遊必就士天𤣥主物簿曰槐木生丹不復凋殘
也木身潤滑常有香氣如焚松風由是觀之内丹之益
豈虚言哉

　　棗

　　棘大者棗小者棘蓋若酸棗所謂棘也於文重朿為棗
並束為棘一曰棘實曰棗蓋棗性重喬棘則低矣故其
制字如此詩曰八月剥棗十月穫稻剥擊也棗實未孰
雖擊不落已孰則爛不擊自墮蓋收棗擊而落之故齊
民要術所謂全赤即收收法撼而落之為上是也且棗
全赤即收故乾則紅皺復無烏鳥之費半赤而收者肉
未充滿乾復黄皺將赤味亦不佳故於全赤之時剥而
落之夏小正曰剥棗栗零剥也者取也零也者降也零
而後取之今採華藥亦各有時筆談云如紫草未華時
採則根色鮮澤華過而採則根色黯惡故用葉者取葉
初長足時採用華者取華初敷時採用實者取成實時
採縁土氣有早晚天時有愆伏如平地三月華者深山
中則四月華是也孟子曰今夫麰麥播種而耰之其地
同樹之時又同浡然而生至於日至之時皆熟矣雖有
不同則地有肥磽雨露之養人事之不齊也世云噉棗
令人齒黄養生論曰齒居晉而黄晉齒食此故也

　　棘

　　棘性堅強費風之長養者其心之生更難於榦故詩曰
凱風自南吹彼棘心以言七子不令費母之長養如此
四時纂要云四月棗葉生凱風之時也蓋母雖失道負
罪引慝自謂不令念其母之勞而忘其過者孝子之道
也故序者曰凱風美孝子也且其負罪引慝自謂不令
念其母之勞而忘其過者亦所以微切以感其母公孫
丑曰凱風何以不怨孟子曰凱風親之過小者也親之
過小而怨是不可磯也蓋微切以激之之謂磯據此丑
聞小弁之義則凱風之不怨自可推而得今復云云者
亦異乎商賜之言詩矣魏風一章曰園有桃二章曰園
有棘棘酸棗也於果為下以言昭公之節彌苦傳曰豫
章以木稱郡酸棗以棘名邦舊云鵲巢中必有棘蓋棘
性煖今人養華之法初春以棘數枝置華叢上可以辟
霜護其華牙也

　　木𤓰

　　釋木云楙木𤓰木𤓰葉似柰實如小𤓰其枝可為數號
一尺百有二十節味酢善療筋轉陶隠居云如轉筋時
但呼其名及書上作木𤓰字輒愈蓋梅望之而蠲渴楙
書之而緩筋理有相感不可得而詳也諺曰梨百損一
益楙百益一損投人之道宜有以益之而報人則欲其
堅久故詩曰投我以木𤓰報之以瓊玖也江左故老視
其實如小𤓰而有鼻食之津潤不木者謂之木𤓰圓而
小於木𤓰食之酢澁而木者謂之木桃木李大於木桃
似木𤓰而無鼻其品又下木桃亦或謂之木梨梨蓋聲
之誤也鼻即𤓰之脱華處里俗呼之為咮其著華處乃
臍也按魚龍河圖曰𤓰有兩蔕兩鼻者殺人則鼻與蔕
異矣木𤓰性脆木李性堅今人以蜂飴漬之者取木𤓰
煎之者取木李且六果桃最為下其詩一章曰木𤓰二
章曰木桃三章曰木李以言投我彌薄而報之彌厚則
不應先桃後李如此今木𤓰或於孰時鏤紙作華粘之
以瀋噀其上得露日之氣乃紅其文如生云

　　榖

　　榖惡木也而取名於榖者榖善也惡木謂之榖則甘草
謂之大苦之類也詩曰樂彼之園爰有樹檀其下維籜
樂彼之園爰有樹檀其下維榖蓋檀堅厚籜脆薄其別
之易也榖則惡木也而疑於美散木也而疑於才其别
之則難矣故一章言尚其樹檀而下其籜二章言尚其
樹檀而下其榖以誨宣王分别善惡有隆於後且箴規
者友道也誨誘者師道也記曰能愽喻然後能為師故
衡門三章章四句鶴鳴二章章九句皆比而不賦則以
誨誘故也然僖公愿而無立志故作衡門者以誘掖之
宣王則髙才之主特不能以有終爾非愿而無立志者
也故鶴鳴一二以曉教之又與誘掖之詩異本草曰楮
一名榖陶氏云即今構木誤矣先賢以為皮斑者是楮
皮白者是榖有瓣者曰楮無瓣者曰構按此非一種物
類相感志云其膠可以團丹砂語曰構膠為金石之漆
是也列子曰宋人有為其君以玉為楮葉者三年而成
亂之楮葉中不可别也遂以巧食宋國列子聞之曰使
天地之生物三年而成一葉則物之有葉者寡矣故聖
人恃道化而不恃知巧老子曰輔萬物之自然而不敢
為此之謂也

　　楊

　　爾雅曰楊蒲柳所謂董澤之蒲是也今有黄白青赤四
種白楊葉圓青楊葉長赤楊霜降則葉赤材理亦赤黄
楊木性堅緻難長俗云嵗長一寸閏年倒長一寸世重
黄楊以其無火或曰以水試之沉則無火取此木必於
隂晦夜無一星則伐之為枕不裂楊之孚甲早於衆木
昬姻失時則曽木之不如也故詩曰東門之楊其葉牂
牂牂牂盛也東門之楊其葉肺肺肺肺衰也以言嫁娶
之暮如此莊子曰大聲不入於里耳折楊皇華則嗑然
而笑折楊逸詩皇華即詩所謂皇皇者華是也蓋送之
以禮樂言逺而有光華則其即人情也近矣詩之近於
人情非其至者也記曰清廟之瑟朱絃而疏越一倡而
三嘆有遺音者矣若此者詩之至也中庸曰上天之載
無聲無臭至矣易曰枯楊生華枯楊生稊蓋楊性堅勁
雖生棟不撓齊民要術曰白楊性勁直堪為屋材寧折
終不曲撓榆性懦軟久無不曲比之白楊不如逺矣正
言枯楊義取諸此彖曰大過棟橈本末弱也

　　柚

　　呂氏春秋曰果之美者有雲夢之柚柚似橙而大於橘
故兩同書曰執錫分銀操橙證柚一名條秦風所謂有
條者即此是也碧榦丹實出於江南列子曰呉楚之國
有大木焉其名為櫾食其皮汁已憤厥之疾齊州珍之
渡淮而北而化為枳焉故曰橘柚有鄉萑蒲有叢又曰
橘柚凋于北徙若榴鬱於東移也晏子曰賜人主前𤓰
桃不削橘柚不剖此亦曲禮懐核之義然自其大者觀
之雖若末務然而循循唯謹杜滅僭竊之萌逺矣後世
法亡道散始以細謹為不足顧也於是禮義大壞而八
佾舞於庭三家者以雍徹天子至下堂而見諸侯矣由
是言之夫禮之曲豈可廢哉詩曰肇允彼桃蟲拚飛維
鳥不可不慎也藥語曰本草云橘皮味苦柚皮味甘此
誤也柚皮極苦不可向口皮甘者乃橙爾橙可登而成
之柚視其外油然者也

　　橘

　　橘如柚而小白花赤實蓋亦渡淮而變考工記所謂橘
踰淮而北為枳此地氣然也書曰厥包橘柚錫貢言錫
明不常貢也崔寔正論曰橘柚之實堯舜所不常御蓋
知是矣舊説橘宜見屍則多子故類從以為橘覩屍而
實繁榴得骸而葉茂也橙亦橘屬若柚而香物類相感
志曰葉有兩刻缺者是也淮南子曰故橘樹之江北化
而為枳是故桓公以管仲則治以易牙則亂可不戒哉
楚辭云斬伐橘柚列樹苦桃此亦退賢進不肖之喻也
世傳伊尹為湯説至味云肉之美者猩脣燕髀豹胎象
節魚之美者洞庭之鱄東海之鮞菜之美者崑崙之蘋
具區之菁和之美者陽濮之薑招揺之桂飯之美者𤣥
山之禾不周之粟果之美者江浦之橘雲夢之柚非為
天子不可得而具已成而天子成天子成則至味具矣

　　唐棣

　　唐棣一名移其華反而後合詩曰唐棣之華偏其反而
豈不爾思室是逺而子曰未之思也夫何逺之有此詩
三百所以無此篇歟然則孔子刪詩蓋若此類凡木之
華皆先合而後開惟此華先開而後合詩曰山有苞棣
隰有樹檖苞棣以況可與權之臣樹檖以況可與立之
臣可與權者在上可與立者在下穆公之業也又曰何
彼穠矣唐棣之華何彼穠矣華如桃李蓋棣華偏而後
合桃李則皆有華之盛者故詩以況王姬下嫁其衣之
穠如此且偏然反故車服不繫其夫下王后一等爾雅
曰唐棣栘郭璞云似白楊江東呼夫栘偏然反夫之事
也竹林曰邲之戰偏然反何也曰春秋無通辭從變而
移今晉變而為夷狄楚變而為君子故移在其辭以從
其事陸璣疏云唐棣奥李也一名雀梅亦曰車下李其
華或赤或白六月中孰大如李子可食華品序云洛陽
亦有芍藥緋桃碧桃千葉李紅郁李之類皆不減它出
者而洛陽人不甚惜謂之果子華曰某華至牡丹則名
直曰華其意謂天下真華獨牡丹其名之著不假曰牡
丹而自可知也其愛重之如此

　　常棣

　　如李而小子如櫻桃正白華萼上承下覆甚相親爾采
薇所謂彼爾維何維常之華是也唐棣之華反而後合
詩以譬權則此華上承下覆甚相親爾者常而已矣故
曰常棣也栘从移棣从隶隶言華萼相承輝榮相隶也
隶仁也移義也兄弟尚親親親仁也故常棣以燕兄弟
詩曰常棣之華鄂不韡韡凡今之人莫如兄弟傳曰聞
常棣之言為今也聞常棣之言為今則管蔡之所以失
道者以不聞乎此而已故序曰閔管蔡之失道故作常
棣焉鴟鴞曰公乃為詩以遺王名之曰鴟鴞而是詩云
故作常棣焉變為言作者蓋周公之於詩其道在鴟鴞
而其事在常棣故也孟子曰詩云迨天之未隂雨徹彼
桑土綢繆牖户今此下民或敢侮予孔子曰為此詩者
其知道乎此以道乃為鴟鴞之證也左傳曰周公弔二
叔之不咸糾合宗族於成周而作詩曰常棣之華鄂不
韡韡凡今之人莫如兄弟此以事故作常棣之證也然
則道在鴟鴞事在常棣周公也志在春秋行在孝經孔
子也蓁子曰作人當如常棣灼然光發




　　埤雅卷十三

　　埤雅卷十三音釋

　　柚(右)　　􁊐(麗)　　芘(庇)　　嗇(色)　　茢(列)

　　靧(悔)　　䕩(來道)　澁(色)　　芾(沛)　　茇(拔)

　　憩(氣)　　柟(南)　　慊(口玷)　塈(既)　　礎(楚)

　　黦(鬰)　　勰(恊)　　礪(力)　　燀(闡)　　鉤(勾)

　　㚄(帝)　　欇(苦交)　穫(活)　　黯(乙減)　麰(牟)

　　耰(憂)　　磽(苦交)　楙(茂)　　籜(托)　　構(古侯)

　　緻(馳二)　牂(臧)　　稊(題)　　櫾(余舟)　萑(之誰)

　　鱄(市兖)　鮞(如之)　菁(精)　　栘(移)　　檖(遂)

　　穠(農)　　邲(蒲必)　韡(于鬼)







　　欽定四庫全書

　　埤雅卷十四　　　　　　　宋　陸佃　撰

　　釋木

　　栗　　　柳　　　楸　　　櫻桃

　　柏　　　梧　　　桐　　　柘

　　椒　　　梓　　　榛　　　椔

　　檖　　　桂　　　枌　　　椇

　　栗

　　栗味醎北方之果也有莍蝟自裹故先賢云皂者柞栗
之屬膏者楊柳之屬覈者李梅之屬國語曰婦摯不過
棗栗以告䖍也先儒以為棗取早敬栗取恂栗東觀書
曰栗駭蓬轉蓋今栗房秋孰罅發其實驚躍如爆去根
榦甚逺所謂栗駭其以此歟詩曰山有樞隰有榆山有
栲隰有杻山有漆隰有栗言國君有財而不能用猶之
山隰不能自用其材故人卒取之以為用也然則秦詩
曰阪有漆隰有栗何以為美曰是詩也非是之謂也秦
仲既見君子有禮樂之好故道此以為戒言宜並坐鼓
簧今不能及時以自虞樂則壮者其耋老者其亡矣此
其所以為美也耋之為言跌也易曰日昃之離不鼓缶
而歌則大耋之嗟凶與此同義𫝊曰其言一也言者異
則人心變矣自母言之則為賢母自妻言之則未免為
妬妻蓋言之異有如此者相法曰白如截肪黄如烝栗
今黄玉謂之栗玉義蓋取此内則曰棗曰新之栗曰撰
之按儀禮曰棗烝栗擇蓋烝之之謂新撰之之謂擇

　　柳

　　柳柔脆易生之木與楊同類雖縱横顛倒植之皆生然
使十人植之一人揺之則無生柳矣立賢之道何以異
此又況植之之人寡而揺之之人衆乎松柏醜茂桑柳
醜菀詩曰菀彼桑柔又曰菀彼柳斯是也蓋凡物發而
成暢茂積而成菀結故桑柳醜條而其詩謂之菀也菀
柳曰有菀者柳不尚息焉言柳之菀非若松柏之茂未
㡬而衰矣然人尚庶㡬息焉以言幽王之不可朝事曽
菀柳之不如也東方朔集曰首陽為拙柳下為工一作
柱下為工柱下老子柳下展禽也二說皆通大戴禮曰
正月柳梯梯者發孚也本草曰柳華一名絮抱朴子曰
柳柞速朽燎以為炭則億載不敗此言養生之經有益
如此故廣成子以謂我修身千二百嵗矣而吾形未甞
衰也中朝故事云天街兩畔槐木俗號為槐衙曲江池
畔多柳亦號為柳衙意謂其成行列如排衙也今言宫
腰細瘦謂之柳腰

　　楸

　　釋木云大而皵楸小而皵榎楸梧早脫故楸謂之秋楸
美木也故曰山居千章之楸其人與千户侯等董子曰
木名三時草命一嵗若椿从春楸从秋榎从夏所謂木
名三時芓从子蔩从寅茆从卯莤从酉荄从亥艼从丁
茂从戊芑从巳莘从辛葵从癸之類命以一嵗支榦故
曰草命一嵗也夢書曰榆為人君楊為使者楸為讃謁
今柳謂之絲楸謂之線按楸有行列莖榦喬聳凌雲華
髙可愛至秋垂條如線俗謂之楸線述異記云越人多
橘柚園嵗出橘稅謂之橙橘户中山又有楸户著名楸
籍者也

　　櫻桃

　　櫻桃為木多䕃其果先熟一名荆桃一名含桃許慎曰
鸎之所含食故曰含桃也謂之鸎桃則亦以鸎之所含
食故謂之鸎桃也月令仲夏之月天子羞以含桃言薦
新也其顆大者或如彈丸小者如珠璣南人語其小者謂之櫻珠字說云櫻主實么穉柔澤如嬰者栲主材成
就堅乆如考者

　　柏

　　柏一名椈雜記所謂暢臼以椈者是也柏性堅緻有脂
而香故古人破為暢臼用以𢷬鬱詩曰汎彼柏舟在彼
中河言柏非不可以為舟特非柏之所宜故共姜守義
引以自況也共姜守義所以自誓如此則欲奪而嫁之
者特牽於天性之愛而已故曰母也天只不諒人只𫝊
云天謂父也蓋毛讀序者所謂父母欲奪而嫁之之誤
也且女子從母而已故稱母焉何必言父然後如序王
文公曰槐黄中其華又黄懐其美以時發者也故公位
焉松華猶槐也而實亦𤣥然華以春非公所以事上之
道柏視松也猶伯視公伯用詘所執躬圭者以此公用
直所執桓圭者以此檜柏葉松身則業與身皆曲樅松
葉柏身則葉與身皆直樅以直而放之檜以曲而㑹之
世云柏之指西猶磁之指南也

　　梧

　　梧一名櫬即梧桐也今人以其皮青號曰青桐華淨妍
雅極為可愛故多近齋閤種之梧櫜鄂皆五焉其子似
乳綴其櫜鄂生多或五六少或二三故飛鳥喜巢其中
荘子所謂空穴來風桐乳致巢是也今亦謂之梧子詩
曰鳳皇鳴矣于彼髙岡梧桐生矣子彼朝陽蓋梧桐以
譬才之柔令朝陽以譬徳之温厚荘子曰師曠之枝策
也惠子之據梧也此言精大用則竭神大用則弊故二
子疲或枝策而立昬或據梧而瞑也

　　桐

　　此即白桐華而不實賈思勰曰白桐無子冬結似子者
乃是明年之華房爾雅曰榮桐木即此是也桐木華而
不實故曰榮桐木也今亦謂之華桐華則以其華而不
實賈思勰曰桐葉華而不實者曰白桐實而皮青者曰
梧桐今炒其實噉之味似菱芡桐有三軰青白之外復
有岡桐即油桐也生於髙岡今亦謂之岡梧蓋梧性便
濕不生於岡故此桐有岡之號毛詩𫝊曰梧桐不生山
岡太平而後生朝陽陶氏云桐有四種青桐葉皮青似
梧而無子梧桐色白葉似青桐而有子白桐與岡桐無
異唯有華子爾岡桐無子是作琴瑟者皆不足據按青
桐即今梧桐白桐又與岡桐全異白桐無子才中琴瑟
岡桐子大有油與陶氏之說正反詩曰湛湛露斯在彼
杞棘愷悌君子莫不令徳其桐其椅其實離離愷悌君
子莫不令儀把棘剛木故詩以況令徳椅桐柔木故詩
以況令儀淮南子曰梧桐斷角馬氂截玉言柔弱之勝
剛強如此論衡曰楓桐速長故其皮肌不能堅也老子
曰大器晚成豈不信哉孟子曰豈愛身不若桐梓哉又
曰舎其梧檟養其樲棘則為賤場師焉梧雖桐軰也而
梧下桐上檟雖梓軰也而檟下梓上故桐梓者愛身之
譬也梧檟以況眉背而已蔡邕月令云桐始華桐木名
木之後華者也穉之故曰始易緯曰桐枝濡毳而又空
中難成易傷湏成氣而後華淮南子曰桐木成雲言其
升氣可以造雲云遁甲曰梧桐不生則九州異名之曰
桐似本於此桐柔木也而虚其心若能同者父喪杖竹
母喪杖桐竹有節父道也桐能同母道也母從子者也
舊說梧桐以知日月正閏生十二葉一邉有六葉從下
敷一葉為一月有閏則生十三葉視葉小者則知閏何
月不生則九州異君

　　柘

　　柘宜山石柞宜山阜楮宜澗谷柳宜下田竹宜髙平之
地崔豹古今註曰杼實曰橡棘實曰棗桑實曰葚柘實
曰佳佳言佳鳥性所食也考工記曰弓人取材柘為上
檍次之檿桑次之橘次之木𤓰次之荆次之竹為下蓋
弓材莫良於檿尤良於柘故皇矣先其檿後其柘也蠶
書曰柘葉飼蠶其絲作琴瑟弦清鳴響亮勝於凡絲逺
矣

　　椒

　　椒似茱萸而小赤色内含黒子如㸃今謂椒目木有針
刺葉堅而滑澤爾雅曰椒榝醜莍桃李醜核言桃李屬
皆内核椒榝屬皆外莍也酉陽雜爼曰椒可以來水銀
茱茰氣好上椒氣好下蓋椒氣性不上逹故詩以譬沃
也言沃盛強能修其政然其馨香下逹而已詩曰椒聊
之實蕃衍盈升椒聊之實蕃衍盈匊沃以支子受邑其
後遂将盛大則猶之椒也其實蕃衍而至於盈升盈匊
也先盈升後盈匊則古者匊大而升小升之所容不足
以盈匊故也或曰廣雅以為兩手謂之匊匊一升也故
是詩先言升後言匊相備而已荘子曰韋以裒椒雖踰
絺綌然乆則臭椒故天下之理有初雖若佳後更為害
不可不察也

　　梓

　　𫝊曰橋者父道也梓者子道也舊說椅即是梓梓即是
楸蓋楸之疏理而白色者為梓梓實桐皮曰椅其實兩
木大類同而小別也今呼牡丹謂之華王梓為木王蓋
木莫良於梓故書以梓材名篇禮以梓人名匠也書曰
若作梓材既勤樸斵惟其塗丹雘言王者造始作為典
則以授諸侯則既勤樸斵之譬也諸侯致飾嗣其功而
終之則惟其塗丹雘之譬也詩曰樹之榛栗椅桐梓漆
言其宫中所植皆能預備禮樂之用語曰一年之計莫
如種榖十年之計莫如種木故文公於𥘉作宫室之時
早計如此又曰維桑與梓必恭敬止言桑梓父之所植
尚或敬之也禮曰見君之几杖則起其類是乎尸子曰
荆有長松文梓

　　榛

　　榛似梓實如小栗栗屬也先王以為女摯詩曰營營青
蠅止于樊止于棘止于榛者言圃有樊園有棘山有榛
明欲逺而止之彌逺也又曰鳲鳩在桑其子在梅其子
在棘其子在榛者蓋先實者梅後實者棘先實者棘後
實者榛故其序如此亦其榛卑小於棘棘卑小於梅詩
以刺之故毎況愈下也賦云榛栗罅發江南有小栗謂
之茅栗此讀芧為茅之誤也荘子曰狙公賦芧朝三而
暮四衆狙皆怒芧小栗也

　　椔

　　木卧死為翳立死椔荀子曰周公之状身如斷菑臯陶
之状色如削𤓰以此非相蓋不足以非之詩曰作之屏
之其菑其翳修之平之其灌其栵啓之辟之其檉其椐
攘之剔之其檿其柘言周公之新民刋除林木以治田
作室其始作之屏之者椔翳而已既又就者衆民無所
居焉則其修之平之也及於灌栵其啓之辟之也及於
檉椐至其尤衆也無以處之則攘之剔之至於檿柘檿
柘材之美者人之所恃以蠶也蓋論道則木以不材生
議政則木以不材死故荘子言散樗以不材終其天年
而是詩又言刋除材木始於椔翳不得已而去之然後
及於檿柘此古之人所以處乎才與不才之間猶曰似
之而非也

　　檖

　　釋木云檖羅檖一名羅其文細宻如羅故曰羅也又有
白者赤羅文棘白羅文緩雖皆所謂文木然而赤羅為
上故穆公植之秦詩初曰晨風卒曰樹檖者言人君所
以用賢之道始於能致之終於能立之梀謂之綾杉謂
之紗檖謂之羅羅亦有華者俗謂之羅錦羅錦猶言杉
錦梀綾也羅錦明杉錦暗今外域有梀綾器其文如綾
綺状又下於杉錦矣爾雅曰桋赤梀白者梀

　　桂

　　蘇秦曰楚國食貴於玉薪貴於桂謁者難見於鬼王難
見於帝蓋桂藥之長也凡木葉皆一脊惟桂三脊桂之
軰三一曰菌桂葉似柿葉而尖滑鮮淨蜀都賦所謂菌
桂臨崖者即此桂也二曰牡桂葉似枇杷而大爾雅所
謂梫木桂者即此桂也菌桂無骨正圓如竹故此云木
桂也三曰桂舊云葉如柏葉者即此桂也皆生南海山
谷間冬夏常青故桂林桂嶺皆以桂為名也本草言桂
宣導百藥無所畏又云菌桂為諸藥先聘通使故說文
以為百藥之長也荘子曰桂可食故伐之漆可用故割
之言此皆以其能苦其生者也桂猶圭也乆服通神若
服以祀宣道諸藥為之先聘若執以使又謂之梫能侵
他木斃之談苑記江南後主患清暑閣前草生徐鍇令
以桂屑布磚縫中宿草盡死吕氏春秋云桂枝之下無
雜木蓋桂味辛螫故也然桂之殺草木自是其性不為
辛螫也雷公炮炙論云以桂為丁以釘木中其木即死
一丁至微未必能螫大木自其性相制爾越絶書曰人
固不同慧種生聖癡種生狂桂實生桂桐實生桐以鯀
生禹考之殆不然矣異書云月中有桂下有一人常斫
之木瘡隨合

　　枌

　　枌白榆先敷葉後著夾榆性扇地所扇各與木等故其
隂下五榖不植而古之人就以息焉東門之枌一章曰
東門之枌宛邱之栩子仲之子婆娑其下言風化之所
行大夫氏之子道舞也二章曰榖旦于差南方之原不
績其麻市也婆娑言風化之所行大夫氏之女市舞也
男子道舞尚非所宜女子市舞尤非所宜矣且東門人
所出入宛丘之道人所徃來國之交㑹也於是有枌栩
之隂焉則人之所趨而聚也管子曰桓公之時而衢之
民桑麻不種繭縷不治衣多弊屨多穿管仲請沐途旁
之枝使無尺寸之隂為是故也内則曰堇荁枌榆兔薧
滫瀡以滑之兔新生者薧其乾也堇荁枌榆初生其葉
蓋象兔目故謂之兔也淮南子曰槐之生也五日而兔
目十日而䑕耳字說曰榆瀋滑故謂之俞荎俞而有刺
所以為至枌俞而已安可長也以俞為合乃卒乎分夫
很如羒俞如枌皆分之道

　　椇

　　木髙大似白楊多枝而曲飛鳥喜巢其上賦曰枳句來
巢是也子依房生著枝端大如指長數寸状如珊瑚噉
之甘美如飴今俗謂之枅栱古今註曰一名樹蜜一名
木餳實形卷曲核在實外以其木為屋近酒能令酒味
薄曲禮曰婦人之摯椇榛脯脩棗栗椇取卷曲榛言至
棗言早栗言恂栗故曰以告䖍也







　　埤雅卷十四

　　埤雅卷十四音釋

　　椔(側師)　枌(扶云)　椇(俱禹)　莍(求)　　耋(迭)

　　缶(否)　　肪(方)　　皵(昔)　　榎(賈)　　芓(史)

　　蔩(寅)　　茆(卯)　　莤(由)　　荄(皆)　　艼(頂)

　　芑(玘)　　椈(居六)　詘(屈)　　樅(子庸)　櫬(楚鎮)

　　櫜(髙)　　氂(釐)　　檟(賈)　　樲(如至)　檍(於力)

　　檿(於簞)　榝(所㸃)　綌(去逆)　雘(於縳)　狙(覻)

　　菑(支)　　栵(例)　　檉(敕貞)　梀(丑足)　桋(余脂)

　　梫(子禁)　鯀(古本)　栩(許)　　荁(桓)　　薧(槁)

　　滫(思酒)　瀡(髄)　　荎(大結)　羒(父云)　飴(翼之)

　　枅(結賢)　栱(居冡)






　　欽定四庫全書

　　埤雅卷十五　　　　　　　宋　陸佃　撰

　　釋草

　　竹　　　蓬　　　蒿　　　蘩

　　荇　　　蘋　　　藻　　　海藻

　　蕭　　　蔆　　　虞蓼　　卷耳

　　萑　　　芥　　　芡

　　竹

　　竹物之有筋節者也故蒼史制字筋節皆从竹爾雅曰
東南之美者有㑹稽之竹箭焉今竹性亦喜東南引生
故古之種法云斸取東南引根於園角西北種之乆之
自當滿園語曰西家種竹東家治地言其滋引而生來
也易曰方以類聚竹引東南則以卦推之巽為竹矣震
東方也故震為蒼筤竹而已蒼筤幼竹也今人穿沐叢
竹芟其繁亂不使分其勢然後枝榦茂擢俗謂之洗洗
竹第如洗華例非用水也𫝊曰淇衛箘簬又曰淇衛之
箭又曰下淇園之竹以為楗又曰伐淇園之竹以為矢
蓋淇之産竹土地所宜故風人以此美武公之徳也詩
曰瞻彼淇奥緑竹猗猗瞻彼淇奥緑竹青青竹之初生
其色緑長則緑轉而青矣故是詩如此然其卒章又曰
如簀如簀言盛也且曰如簀則又以明其為竹矣禮器
曰禮器是故大備大備盛徳也其在人也如竹箭之有
筠蓋曰如切如瑳如琢如磨則禮至於器矣禮器是故
大備大備盛徳也故詩曰有匪君子終不可諼兮道盛
徳至善民之不能忘也國語曰及其沒也謂之睿聖武
公然則武公其殆聖矣乎爾雅曰如竹箭曰苞如松柏
曰茂苞言其本茂言其末竹性叢生行鞭深逺故曰苞
詩曰秩秩斯干幽幽南山如竹苞矣如松茂矣干言原
流之長也山言基址之固也竹言根本叢緻松言枝葉
繁衍蓋不如是雖有室豈足藥哉故考室之詩首章如
此竹譜曰北方寒冰至冬地凍竹根類淺故不能植為
是故也爾雅又曰莽數節桃枝四寸有節粼堅中簢筡
中凡此皆竹之類一疏一數一虚一實爾雅又曰簜竹
孫炎以為濶節為簜按儀禮簜在建鼓之間簜盖簫屬
明非數節者也舊說竹率六十年根輙一易即華實而
枯死實落於土復生六年成疃稽聖賦曰竹布實而根
枯蕉舒花而株槁禮斬衰杖竹齊衰杖桐說者以為竹
圎效天桐方法地又曰竹者蹙也桐者痛也竹外節桐
内節喪禮以壓於父故為母朞則其節有不得逹於外
矣且桐削杖亦以明其眚禮夫父不可亢也然母亦豈
可略哉故齊衰杖桐削之使勿充而已檀弓曰竹不成
用瓦不成味木不成斵竹言用瓦言味木言斵相備也
竹曰不成用主其質言之木曰不成斵主其文言之其
曰瓦不成味則言以受飲食又不足以成味也荀子曰
木器不成斵陶器不成物薄器不成内變味言物變用
言内其義一也說文云竹冬生艸也象形下垂者箁箬
也蓋竹从倒艸竹艸也而冬不死故从倒艸一曰竹倒
種故从倒艸其萌曰筍筍从勹从日勹之日為筍解之
日為竹一曰从旬旬内為筍旬外為竹今俗呼竹為妬
母草言筍旬有六日而齊母

　　蓬

　　釋草云齧彫蓬薦黍蓬詩曰首如飛蓬蓬蒿屬草之不
理者也其葉散生如蓬末大於本故遇風輙㧞而旋說
苑曰秋蓬惡於根本而美於枝葉秋風一起根且㧞矣
是以君子務本也騶虞一章曰彼茁者葭二章曰彼茁
者蓬葭澤草也蓬陸草也故詩以言庶類蕃殖書曰疇
若予上下草木鳥獸荘子曰夫子猶有蓬之心也夫蓬
善轉旋非直逹者也商子曰飛蓬遇飄風而行千里乘
風之勢也蓋蓬有利轉之象故古者觀浮木而知為舟
觀轉蓬而知為車然蓬雖轉徙無常其相遇徃徃而有
也故其制字从逢東觀漢記曰栗駭蓬轉因遇際㑹管
子曰無儀法程式蜚揺而無所定謂之蜚蓬之問蜚蓬
之問明主不聽也故詩曰匪先民是程匪大猷是經大
夫以刺幽王

　　蒿

　　晏子曰蒿草之髙者也爾雅曰蘩之醜秋為蒿蓋蘩之
類至秋則髙大矣故通呼為蒿也又曰蒿菣蔚牡菣今
人呼青蒿香中炙啖者為菣青蒿蒿背之不白者也詩
曰蓼蓼者莪匪莪伊蒿蓼蓼者莪匪莪伊蔚以言憂思
亂其精神故目視昬華視莪以為蒿蔚也蔚大於蒿故
前曰蒿後曰蔚也荘子所謂蒿目放於此乎說文耄从
蒿省蓋五十象艾六十象蓍七十象蒿艾治也蒿亂也
荘子曰是其於辯也將妄鑿垣墻而殖蓬蒿也蓬蒿以
言穢亂管子曰今鳳皇麒麟不來嘉榖不生而蓬蒿藜
莠茂鴟梟數至蒿之類至多如青蒿一類自有兩種有
黄色者有青色者本草謂之青蒿亦恐有別也陜西綏
銀之間有青蒿在蒿叢之間時有一兩株逈然青色土
人謂之香蒿莖葉與常蒿悉同但比常蒿色青翠一如
松檜之色至深秋餘蒿並黄此蒿猶青氣稍芬香恐古
人所用以此為勝

　　蘩

　　蒿青而髙蘩白而繁爾雅曰蘩皤蒿白蒿也葉麤於青
蒿從初生至枯白於衆蒿欲似細艾者所在有之故曰
皤蒿也今俗謂之蓬蒿可以為菹箋云豆薦蘩菹是也
一曰由胡廣雅曰由胡白蒿也北海謂之旁勃夏小正
曰蘩由胡由胡旁勃也詩曰于以采蘩于沼于沚蘩所
以祭也于沼于水之外也于沚于水之内也荇采之左
右蘩采之内外蘋藻采之上下則其位彌下者其事亦
彌繁故也傳曰夫人執蘩菜以助祭神饗徳與信不求
備焉王后則荇菜也國語曰王后親織𤣥紞公侯之夫
人加以紘綎卿之内子為大帯命婦成祭服列士之妻
加之以朝服自庶士以下皆衣其夫與此同意七月之詩
曰春日遲遲采蘩祁祁𫝊曰采蘩所以生蠶也蓋農功
有早晚蠶事有先後故言求桑于前以箸蠶之早者采
蘩于後以箸蠶之晚者今覆蠶種尚用蒿云仙經曰白
蒿白兔食之仙爾雅曰蘩菟蒵豈謂是歟采蘩先言于
沼于沚後言于澗之中言夫人於事有進而無退采蘋
言澗在前米蘩言澗在後夫人嫌於事不勤大夫妻嫌
於徳不劭也

　　荇

　　爾雅曰莕接余其葉苻蓋荇一名接余亦或謂之鳬葵
叢生水中莖如釵股葉在莖端随水淺深詩曰參差荇
菜左右流之三相叅為參兩相差為差參差言其出之
無類左右言其求之無方王文公曰菨餘詩雖以比淑
女然后妃所求皆同徳者則菨餘惟后妃可比焉其徳
行如此可以妾餘艸矣若蘩蘋藻所謂餘艸舊說藻華
白荇華黄顔氏家訓云今荇菜是水悉有之黄華似蓴
是也夫后祭荇夫人祭蘩大夫妻祭蘋藻而詩之言荇
止於芼之而已蘩則曰于以用之蘋藻則至于盛之湘
之奠之無所不為焉亦其位彌髙者其事亦彌略之證
也又后妃言河夫人大夫妻言澗后妃言洲夫人言沼
言沚大夫妻言瀕言潦亦言之殺也且蘋蘩蕰藻溪澗
沼沚之毛也而荇則異矣故后妃采荇詩𫝊以為夫人
執蘩菜以助祭神饗徳與信不求備焉沼沚溪澗之草
猶可以薦后妃則荇菜也據此荇菜厚於蘋蘩故曰后
妃有關雎之徳乃能共荇菜備庶物以事宗廟荇之言
行也蘋言賔藻言澡蘩言盛然則荇菜言采言芼是亦
共之而已故教成之祭芼用蘋藻以成婦順易曰徳言
盛禮言恭又曰君子以成徳為行然則后妃采荇夫人
采蘩大夫妻采蘋藻固有次第哉且后妃夫人采一大
夫妻采二二而足非其至也許大夫妻者不一而足

　　蘋

　　昬義曰教成祭之牲用魚芼之以蘋藻所以成婦順也
蘋之言賔也藻之言澡也魚亦柔巽隠伏故此三者昬
禮以成婦順韓詩曰沈者曰蘋浮者曰藻蓋藻萍類也
似槐葉而連生生道旁淺水中與萍雜至秋則紫今俗
謂之馬薸亦呼紫薸故曰于以采藻于彼行潦而𫝊云
藻聚藻也吕覽曰菜之美者崑崙之蘋髙誘謂蘋大蘋
水藻也據此蘋即所謂藻水深絜處乃有故曰于以采
蘋南澗之濵也先言于以采蘋南澗之濵後言于以采
藻于彼行潦亦言大夫妻之徳有隆而無殺左𫝊曰潢
汙行潦之水蘋蘩蕰藻之菜可薦於鬼神可羞於王公
淮南子曰容華生蔈蔈生萍藻萍藻生浮草謂是歟蓋
非蒲藻之藻萍藻之藻浮蒲藻之藻沈草木疏以為葉
似蓬蒿莖如釵股而大謂之聚藻類矣按顔氏家訓云
莙牛藻也即璣所謂如蓬者也郭璞注三蒼亦云蕰藻
之類則明非蕰藻蕰藻一名聚藻蕰聚也藻出乎水之
上蘋出乎水之下故大夫妻采之然而采蘩曰可以奉
祭祀而采蘋言共者蓋曰于以用之公侯之宫則所謂
奉也于以奠之宗室牖下則是共之而已若然誰其尸
之有齊季女者祭主也蓋非大夫妻春秋傳曰濟澤之
阿行潦之蘋藻置諸宗室季蘭尸之敬也說者以為季
蘭季女佩蘭者也然則大夫之妻教成之祭共蘋藻為
於是使女之季者佩蘭主而奉之故𫝊以為季女微主
也

　　藻

　　藻水草之有文者出乎水下而不能出水之上其字从
澡言自絜如澡也書曰藻火粉米藻取其清火取其明
也周官希冕四章自藻而下其章不足道也故謂之希
冕希冕言其數也𤣥冕二章自黼而下其數不足道也
故謂之𤣥冕𤣥冕言其色也先儒以為希冕三章𤣥冕
一章非是也孔子曰黼衣黻裳者不茹葷非不能食也
服使然也蓋𤣥冕繪黼於衣繡黻於裳大祭則王服以
齊故曰不茹葷也中祭而下則服𤣥端然則禮曰齊之
𤣥也以幽隂思也𤣥冕亦爾非特𤣥端而已禮曰𤣥冕
齊戒詩曰又何子之𤣥衮及黼黼𤣥冕也以衮舉上以
黼舉下蓋言之法也由此觀之𤣥冕兩章則希冕四章
明矣蓋子男之服毳冕五章則人君所服盡於此矣人
君所服盡於毳冕則希冕而下臣服也故禮自毳冕而
上章數皆以竒自希冕而下章數皆以偶竒陽也偶隂
也孔子曰管仲鏤簋而朱紘山節而藻梲賢大夫也而
難為上也說者以為藻取其文蓋藻非特為取其文亦
以禳火今屋上覆橑謂之藻井取象於此亦曰綺井又
謂之覆海亦或謂之罳項風俗通曰殿堂宫室象東井
形刻作荷菱荷菱水草也所以厭火與此同義詩曰魚
在在藻有頒其首王在在鎬豈樂飲酒魚在在藻有莘
其尾王在在鎬飲酒樂豈蓋魚性食藻王者徳至淵泉
則藻茂而魚肥故以頒首莘尾為得其性荘子曰在之
也者恐天下之淫其性也故三章皆曰魚在在藻王在
在鎬也且周之興也憂勤在豐其豈樂在鎬豈樂在鎬
其嘉樂在洛故是詩正言樂豈蓋憂釋而為樂怒釋而
為豈尚書大𫝊曰周書自泰誓就召誥而盛於洛誥𫝊
曰士卒鳬藻言其和睦歡恱如鳬之戱於水藻也或言
魚藻亦以其如此

　　海藻

　　爾雅曰􁓌海薻如水藻而大似髪黒色生深海中陳藏
器本草以為爾雅所謂綸似綸組似組東海有之正為
二藻也善療瘤癭夫頸處險而癭今汝洛間多焉而浙
右閩廣山嶺重阻人鮮病之者按本草海藻昆布青苔
紫菜皆療瘤癭結氣被海之邦食此故能療之也

　　蕭

　　蕭可以祭故其字从肅亦秋風之過蕭意象肅然故蕭
一名荻其字从肅也爾雅曰蕭荻蕭似白蒿莖麤科生
有香氣故祭祀以脂爇之詩曰取蕭祭脂凡祭灌鬯求
諸隂焫蕭求諸陽奏樂求諸隂陽之間故禮曰聲音之
號所以告詔於天地之間也又曰見以蕭光以報氣也
加以鬱鬯以報魄也凡祭言鬯常先於蕭今祭義言鬯
更在蕭後則以言商禮故也蓋周人先求諸隂故先灌
鬯焫蕭在後商人先求諸陽故先焫蕭灌鬯在後且周
祭肺商祭肝故祭義言商禮先舉肝所謂羞肝肺首心
是也郊特牲言周禮先舉肺所謂祭肺肝心是也詩曰
洌彼下泉浸彼苞蕭民者上之所恃以事宗廟社稷蕭
之象也又曰蓼彼蕭斯零露湑兮蕭微物也而其香能
上逹故詩亦以況四海之諸侯蕭今俗謂之牛尾蒿

　　蔆

　　爾雅曰蔆蕨攗其葉似荇白華實有紫角刺人可食一
名芰屈到嗜芰即此是也亦名薢茩說文云楚謂之芰
秦謂之薢茩今俗但言蔆芰諸盗朱書亦不分別惟武
陵記云四角三角曰芰兩角曰蔆其花紫色晝合宵炕
随月轉移猶葵之随日也羣說鏡謂之蔆華以其靣平
光影所成如此庾信鏡賦云照壁而蔆華自生是也

　　虞蓼

　　此即蓼之生水澤者也似蓼莖赤味辛一名薔爾雅曰
薔虞蓼是也詩曰其鏄斯趙以薅荼蓼荼陸草也蓼水
草也以薅荼蓼則髙下無所不治且因暑雨化之則草
不復生而地美蓋非特去草之害亦以醲其田疇故荼
蓼朽止於是黍稷茂止也月令季夏燒薙行水利以殺
草如以熱湯可以糞田疇可以美土疆此之謂也詩曰
未堪家多難予又集于蓼成王初惑管蔡而疑周公四
國之亂㡬毁王室則甞集于蓼矣悟而毖後患故曰未
堪家多難予又集于蓼予又集于蓼言辛苦也離騷曰
蓼蟲不能從乎葵藿則葵藿甘而蓼苦故也吳越春秋
曰越王念復呉怨卧則切之以蓼冬則抱冰夏則附火
言其刻志如此

　　卷耳

　　爾雅曰菤耳苓耳廣雅曰即枲耳也幽州人謂之爵耳
或曰形似䑕耳故有耳之號也或曰白華細莖子如婦
人耳璫故名云荆楚記曰卷耳一名璫草亦云蒼耳叢
生如盤今人以葉覆麥作黄衣者所在有之詩曰采采
卷耳不盈頃筐嗟我懐人寘彼周行言后妃持是器采
是物而不滿焉則以志在彼不在此也問者曰后妃貴
矣今曰采卷耳何也曰是詩也非是之謂也詩人借此
以寫后妃之志焉耳故曰說詩者不以文害詞不以詞
害意以意逆志是為得之荀子曰頃筐易滿也卷耳易
得也然而不可以貳周行昔秦穆公謂伯樂曰子姓有
可使求馬者乎伯樂對曰良馬可形容筋骨相也天下
之馬若滅若没若亡若失有九方臯此其於馬非臣之
下也穆公使行求馬三月而反報曰已得之矣穆公曰
何馬也對曰牝而黄使人徃取之牡而驪穆公不說召
伯樂而謂之曰敗矣子所使求馬者物色牝牡尚弗能
知又何馬之能知也伯樂喟然太息曰一至於此乎是
乃其所以千萬臣而無數者也若臯之所觀天機也得
其精而忘其麤在其内而忘其外若臯之相者乃有貴
乎馬者也馬至果天下之馬然則善讀書者若九方臯
之相馬可也舊說千嵗之龜巢於蓮葉㳺於卷耳之上

　　萑

　　爾雅曰萑蓷荒蔚也葉形似荏方莖白華華生節間如
雞冠子黒色細長三稜一名蔚臭劉歆云萑臭穢是也
一名益母故曽子見益母而悲也一名蓷詩曰中谷有
蓷暵其乾矣旱乾曰暵蓷者能暵之草今曰暵其乾矣
則非一日之亢也故序以為凶年饑饉室家相棄爾

　　芥

　　芥似菘而有毛其子如粟𫝊曰磁石引鍼琥珀拾芥即
此是也或曰草謂之芥琥珀所脅謂草爾故類從以為
琥珀脅草也方言曰蘇芥草也江淮南楚之間曰蘇自
關而西或曰草或曰芥孟子曰君之視臣如手足則臣
視君如腹心君之視臣如土芥則臣視君如㓂讎手足
有之也土芥曼之也芥辛菜也今人望梅生津食芥墮
淚此五液之自外至也慕而涎垂愧而汗發此五液之
自内至也化書曰琥珀不能呼腐芥蓋芥腐矣雖琥珀
不能呼也故同氣相求乾之二五利焉二五皆龍徳故
也本草經曰尋萬物之性皆有離合虎嘯風生龍吟雲
起磁石引鍼琥珀拾芥漆得蟹而散麻得漆而湧桂得
葱而軟樹得桂而枯戎鹽累卵獺膽分盃其氣爽有相
關感多如此類其理不可得而思也

　　芡

　　芡葉似荷而大其上有數十蹙衂如沸梂生而有芒刺
其中有米可以濟飢𫝊云蓮芡之屬有橐韜一名雞頭
蓋其蓬鐏似雞首故曰雞頭一名雞壅荘子曰藥也其
實堇也桔梗也雞壅也豕零也是時為帝者也此言貴
賤更事也當其所湏則貴雖用而緩則賤豈有常也哉
俗云荷華日舒夜歛芡華晝合宵炕此隂陽之異也方
言曰北燕謂之䓈青徐淮泗之間謂之芡南楚江淮之
間謂之雞頭或謂之鴈頭状蓋似禽鳥之首故博以名
之周官籩人加籩之實蔆芡㮚脯蔆芡取之水㮚脯取
之陸所謂籩豆之實水陸之品也







　　埤雅卷十五

　　埤雅卷十五音釋

　　斸(祝)　　筤(郎)　　箘(窘)　　簬(路)　　楗(建)

　　簀(責)　　諼(喧)　　簜(蕩)　　眚(省)　　箁(蒲候)

　　箬(若)　　勹(包)　　茁(側滑)　菣(邱刄)　莠(誘)

　　紞(丁敢)　綖(延)　　莕(杏)　　苻(扶)　　菨(節)

　　芼(莫報)　薸(瓢)　　黼(甫)　　黻(拂)　　橑(梁道)

　　􁓌(談)　　爇(而恱)　焫(而恱)　洌(列)　　攗(郡)

　　薢(芥)　　茩(構)　　炕(亢)　　鏄(薄)　　薅(蒿)

　　薙(雉)　　毖(秘)　　萑(追)　　衂(女六)　梂(求)

　　橐(托)　　䓈(弋箠)　㮚(栗)







　　欽定四庫全書

　　埤雅卷十六　　　　　　　宋　陸佃　撰

　　釋草

　　韭　　　䪥　　　菘　　　壷

　　瓠　　　匏　　　蒲盧　　𤓰

　　蘢　　　長楚　　蔏蔞　　蘪蕪

　　苹　　　芣苢　　蓍　　　葦

　　菼

　　韭

　　說文曰一種而乆者故謂之韭象形在一之上一地也
論衡曰地性生草山性生木故地種葵韭山種棗栗名
曰美園茂林也韭者乆也一種永生故禮祭宗廟韭曰
豐本且其本豐則末殺瘦矣蓋䪥之美在白韭之美在
黄皆惡其末之盛也齊民要術曰韭髙三寸便翦其以
此乎又曰翦如葱法一嵗之中不過五翦凡翦不用日
中故諺曰觸露不搯葵日中不翦韭也韭性内生根喜
上跳故種與葵同法而畦欲極深詩曰獻羔祭韭開氷
春祭也故獻羔祭韭禮曰春行羔豚又曰春薦韭是也
内則曰膾春用葱秋用芥豚春用韭秋用蓼葱與芥隂
物也韭與蓼陽物也𫝊曰政道得則隂物變為陽物鄭
𤣥云若葱為韭是也

　　䪥

　　䪥宜白輭良地種法一本率七八支諺曰葱三䪥四言
種葱者三支一科䪥即四之也支多者科輙圓大故以
七八為率爾雅曰䪥鴻薈即此是也内則曰脂用葱膏
用䪥葱亦䪥屬然葷菜也𫝊曰五葷錬形葱者其一也
齊民要術以為種葱良地三翦薄地再翦八月止不止
則葱無袍而損白蓋葱肉曰白其青謂之袍爾雅曰青
謂之葱詩曰有瑲葱珩葱竊青也淮南子曰君子之於
善也猶采薪者見青葱則拔之言無所不取矣崔寔曰
三月別小葱六月別大葱夏葱曰小冬葱曰大今其袍
皆中虚故脉如葱葉謂之浮其字从怱今俗米䈡謂之
葱則亦以逹氣故也𫝊曰鬱鬱葱葱佳哉氣也鬱鬱塞
也葱葱通也

　　菘

　　菘性陵冬不彫四時長見有松之操故其字㑹意而本
草以為交耐霜雪也舊說菘菜北種初年半為蕪菁二
年菘種都絶蕪菁南種亦然蓋菘之不生北土猶橘柚
之變於淮北矣蕪菁似菘而小有臺一名葑一名湏爾
雅曰湏薞蕪也今俗謂之臺菜方言曰陳楚之間謂之
豐趙魏之郊謂之大芥其紫華者謂之蘆菔一名來菔
所謂温菘是也來菔言來麰之所服也

　　壷

　　似匏而圎曰壷壷圜器也故謂之壷亦曰壷盧古今註
曰壷盧瓠之無柄者也𤣥蜂若壷蓋取諸此壷性善浮
要之可以渉水南人謂之要舟鶡冠子曰賤生於無所
用中流失船一壷千金以此故也詩曰八月斷壷壷性
蔓生披蔓斬之故曰斷也今其收法八月冷露降輙先
斷其根令其餘蔓飲之已日乃收尤為堅成可用荘子
曰今子有五石之瓠何不慮以為大樽而浮乎江湖壷
之為樽其來尚矣春秋𫝊曰樽以魯壷司尊彞曰秋甞
冬烝祼用斝彞黄彞其朝獻用兩箸尊其饋獻用兩壷
尊壷尊箸尊皆以質為貴者記曰器用陶匏貴其質也
蓋壷與用匏同義而箸尊箸地無足反本之象𤣥冬素
秋質略之時故其用尊如此又曰凡六彞六尊之酌鬱
齊獻酌醴齊縮酌盎齊涗酌凡酒脩酌蓋曰凡酒脩酌
言凡以殊之則非蒙上之文矣然則六彞鬱尊也其礿
祠朝踐用兩獻尊醴齊之尊也再獻用兩象尊盎齊之
尊也烝甞朝獻用兩箸尊亦醴齊之尊也饋獻用兩壷
尊亦盎齊之尊也凡四時之間祀醴齊在兩大尊盎齊
在兩山尊凡六尊由是觀之灌用鬱齊朝用醴齊饋用
盎齊獻之正也禮運曰醴醆以獻蓋朝事之時也故曰
然後退而合亨體其犬豕牛羊此當饋食之節矣其餘
三齊陳之以祭而已詩曰清酒以祭是也鄭氏謂唯大
事於大廟備五齊三酒誤矣蓋酒正曰凡祭祀以法共
五齊三酒以實八尊謂之凡祭祀共五齊三酒則豈特
大事於大廟而已

　　瓠

　　瓠状要類於首尾類於要㣲銳縁蔓而生詩曰南有樛
木甘瓠纍之言樛木下逮故甘瓠得以纍之則賢者以
貴下賤之况也序曰南有嘉魚廢則賢者不安下不得
其所矣以此故也𫝊曰苦匏不材於人苦匏不材於人
則明此甘瓠譬其材也記曰取賢歛材則賢進於材矣
故此賢者在上材者在下又曰幡幡瓠葉采之亨之瓠
葉庶人之菜也菜無㣲於瓠葉肉無薄於兔首故詩以
箸古人不以㣲薄廢禮如此相馬經曰頭欲少肉如剥
兔首爾雅曰瓠棲瓣詩曰齒如瓠犀犀瓠瓣也相法齒
瓣白如瓠犀青如榴子者貴故詩主言之風俗通曰八
月秋穰可以殺瓠取其色澤而堅類從以為瓠死燒穰
𤓰亡煑漆即此是也今俗蓄瓠之家不燒穰種𤓰之家
不焚漆物類相感志曰牛踏蔓上則苦乘者以瓠盛酒
冬即煖夏即冷

　　匏

　　長而瘦上曰瓠短頸大腹曰匏𫝊曰匏謂之瓠誤矣蓋
匏苦瓠甘復有長短之殊定非一物也子曰吾豈匏𤓰
也哉焉能繫而不食繫而不食以苦故也詩曰匏有苦
葉濟有深渉匏記時也言匏有苦葉則濟有深渉矣荘
子以謂秋水時至百川灌河秋水漲之時也冬水縮之
時也匏亦正以濟水故詩以記濟有深渉之時國語曰
穆子曰豹之業及匏有苦葉矣叔向曰苦匏不材於人
共濟而已魯叔孫賦匏有苦葉必将渉矣是也詩曰酌
之用匏酌之用匏言其質也言其質如此則亦厚於民
故也郊特牲曰器用陶匏以象天地之性陶匏蓋取其
質古今註曰匏之有柄者曰懸瓠可用為笙用則漆其
裏

　　蒲盧

　　細要曰蒲一曰蒲盧細要土蜂謂之蒲盧義取諸此中
庸曰夫政也者蒲盧也亦或謂之果臝今蒲其根箸在
土而浮蔓常縁於木故亦或謂之果臝也𫝊曰在地為
蓏在木為果詩曰不流束蒲蒲性輕揚善浮故此亦或
謂之蒲蒲亦善浮故也淮南子曰百人抗浮說者曰蒲
一名浮蓋是矣本草云瓠類小者名瓢瓢取諸薸蒲取
諸蒲其義一也

　　𤓰

　　𤓰性惡香尤忌聞麝麝氣觸之乃至一蔕不收制字象
其實在鬚蔓之間詩曰綿綿𤓰瓞大曰𤓰小曰瓞爾雅
曰其紹瓞蓋𤓰之繼本為紹今驗近本之𤓰常小末則
復大故曰其紹瓞也詩曰中田有廬疆埸有𤓰廬言於
天無露者𤓰言於地無曠者且田之大界曰疆其小者
埸也埸言至此而易主矣至此易主今種𤓰於其上者
以明百姓親睦利與同井共之也蓋古之人禮有讓畔
義有灌𤓰者由是而已爾雅曰𤓰曰華之桃曰膽之華
取譬於華膽取譬於膽禮為天子削𤓰副之巾以絺為
國君削𤓰華之巾以綌蓋華若草木之華然副絶而不
屬華析而不絶也郊特牲曰天子樹𤓰華不歛藏之種
也𤓰曰華之故謂之𤓰華而𤓰性少延輙腐故禮以戒
諸侯畜藏又曰𤓰祭上環舊說其忖謂之環環𤓰之脫
華處也其當謂之蔕蔕𤓰繫蔓處也蔕味小苦墨子
曰甘𤓰苦蔕天下物無全美也稽聖賦曰𤓰寒於曝油
冷於煎

　　蘢

　　蘢紅草也爾雅曰紅蘢古其大者蘬一名馬蓼莖大而
赤生水澤中髙丈餘詩曰山有扶蘇隰有荷華山有橋
松隰有游龍蓋山性宜木隰性宜草而扶蘇荷華橋松
游龍皆山隰之所飬以自美者也橋髙也游縱也以縱
故謂之龍上聳曰橋山海經曰其上多橋木而鄭讀曰
槁誤矣𫝊曰扶蘇扶胥木也荷華扶渠也其華菡蓞是
詩先言木扶胥於上草扶渠於下後言木橋聳於上草
游縱於下則山隰之所養以自美者至矣今忽不見子
都乃見狂且不見子充乃見狡童則曽是之不如也孟
子曰子都天下莫不知其姣也又曰充實之謂美

　　長楚

　　爾雅曰長楚銚芅今羊桃也白華子如小麥其葉與實
皆似桃故有桃之號也詩曰隰有萇楚猗儺其枝猗儺
其華猗儺其實猗倚也儺節也萇楚柔弱又生下濕然
其枝其華其實有倚以立故雖卑濕而不淫有節以生
故雖柔弱而不恣國人疾其君之淫恣曽是之不如曰
樂子之無知無家無室也人含隂陽之情豈可以無知
無知非所宜樂也又况於無家無家非所宜樂也又况
於無室樂無知無家無室則甚疾其君之淫恣也孔子
曰疾之已甚亂也今其詩如此而不嫌已甚則更以疾
亂故也一曰有兩羊桃一種華實皆連理故詩以刺淫
恣

　　蔏蔞

　　蔏蔞一名購莖髙丈餘蒿屬也其葉似艾白色初生可
啖江東采以羹魚詩曰翹翹錯薪言刈其蔞之子于歸
言秣其駒言文王之化行乎江漢之域昬姻能以禮行
而男子亷婦人貞雖蒭蕘者以錯薪相讓言刈其蔞而
已即序所謂美化者也蓋關雎之化行始於雉兔終於
蒭蕘之卑可謂至矣故是詩言刈楚蔞者汝墳一章曰
伐其條枚二章曰伐其條肄也一曰蔞言微者之猶有
才駒言寠者之猶有禮也管子曰葉下於􁈗􁈗下於莧
莧下於蒲蒲下於葦葦下於雚雚下於蔞蔞下於荓荓
下於蕭蕭下於薜薜下於萑萑下於茅凡彼草物有十
二衰

　　蘪蕪

　　爾雅曰蘄茞蘪蕪一名江蘺今似蛇牀而香葉如小萎
状蓋楚謂之蘺晉謂之虈齊謂之茞汜論曰夫亂人者
若芎藭之與藁本蛇牀之與蘪蕪是也使人相去也若
玉之與石也葵之與莧也則論人易矣故曰大聖之與
大佞難知也是故周公忠勤而被流言王莽折節以致
虚譽字說曰茞可以養鼻又可以養體□者養也

　　苹

　　苹一名蓱無根而浮常與水平故曰苹也江東謂之薸
言無定性漂流随風而已周官萍氏掌水禁鄭氏云以
不沉溺取名蓋使之㡬酒謹酒也詩曰呦呦鹿鳴食野
之苹則飲且食也序曰既飲食之又實幣帛筐篚以将
其厚意又實幣帛以将其厚意則承筐是将也月令季
春曰蓱始生舊說萍善滋生一夜七子一曰萍浮於流
水則不生於止水則一夕生九子故謂之九子萍也淮
南子曰夫萍樹根於水木樹根於土天地之性也故萍
飄聚根反日暴則死矣苹之殖根以水為地也世說楊
華入水化為浮萍

　　芣苢

　　芣苢一名馬舄一名車前一名當道大葉長穗好生牛
馬跡中故曰馬舄車前當道也神仙服食法曰車前之
實雷之精也善療孕婦難産及令人有子故詩曰采之
有之掇之捋之袺之襭之而序者以為和平則婦人樂
有子也按本草云生平澤丘陵阪道中然則一名勝舄
亦或謂之陵舄以此列子曰若䵷為鶉得水為繼得水
土之際則為䵷蠙之衣生於陵屯則為陵舄陵舄車前
也故或謂之蝦蟆衣韓詩𫝊曰直曰車前瞿曰芣苢蓋
生於兩旁謂之瞿芣从艸从不苢从艸从㠯芣苢樂有
子者所以和平然後婦人樂有子則芣苢或不或㠯按
草最易生然他草所在或無唯車前蒼耳所至有之故
芣苢卷耳之詩正言此二物蓋不如是不足以箸志不
在焉與樂有子也

　　蓍

　　蓍蒿屬也从耆草之夀者也六十曰耆卦之別六十有
四蓍數窮於此且蓍所指非極數也愽物志曰以老故
知吉㐫生千嵗三百莖同本其上常有黄雲覆之易以
為數天子蓍長九尺諸侯七尺大夫五尺士三尺亦有
美惡如龜焉故周官簭人上春相簭也易曰蓍之徳圓
而神卦之徳方以知又曰神以知來知以藏徃其孰能
與此哉古之聦明叡知神武而不殺者夫古之聦明叡
知神武而不殺者蓋主文王言之文王重易六爻故繫
辭主意如此爾說者以為泛論聖人誤矣文王以文治
所謂神武而不殺者也或曰重卦伏羲爾今曰文王重
卦奈何曰伏羲重卦重三畫於前文王重卦重六爻於
後何用知伏羲重卦重三畫於前以書曰卜五占用二
曰貞曰悔周官曰大卜掌三易之法其經卦皆八其別
皆六十有四知之也故曰八卦成列象在其中矣因而
重之爻在其中矣何用知文王重卦重六爻於後以司
馬遷曰伏羲至純厚作易八卦蓋西伯拘而演易揚雄
曰易始八卦而文王六十四知之也故曰易之興也其
當殷之末世周之盛徳耶當文王與紂之事耶按乾鑿
度曰垂皇䇿者羲伏羲用蓍則卦固已重矣然而世質
民淳占法惟用七八六十四卦皆不動若乾止於乾坤
止於坤不能變也夏商因之皆以七八為占連山歸藏
是已後至文王世益澆薄占法始用九六蓋不如此不
足應天下之變也今易是已六十四卦皆動若乾六爻
皆九初九可變而之姤九二可變而之同人坤六爻皆
六初六可變而之復六二可變而之臨所謂重卦於是
為至左𫝊曰周易有之在乾之姤曰潛龍勿用其同人
曰見龍在田又曰遇艮之八是謂艮之隨𫝊曰周易以
變者為占是也然則伏羲重七八文王重九六由是觀
之伏羲亦重卦而馬遷揚雄但言伏羲作易八卦文王
六十四蓋各以其盛者言之也

　　葦

　　爾雅曰葦醜芀言其華皆有芀秀今風輙吹揚如雪其
聚於地如絮也淮南子曰蔏苗類絮而不可以為絮葦
即今之蘆一名葭葭葦之未秀者也萑即今之荻一名
蒹蒹萑之未秀者也葭一名華蒹一名薕薕髙數尺今
人以為簾箔因此為名也至秋堅成謂之萑葦詩曰八
月萑葦荘子曰欲惡之孽為性萑葦蒹葭始萌以扶吾
形尋擢吾性則明此幼曰蒹葭長曰萑葦矣先儒以為
萑如葦而細按禮曰土鼓蕢桴葦籥伊祁氏之樂也葦
管中籥則萑小而葦大矣是故謂之偉其字从韋則韋
緩故也荀子曰柔從若蒲葦非怯懾也葦可緯為簿席
萑亦可緯唯完而用不如蘆之或析也故音完舊云雞
羽焚而清飈起蘆灰缺而月暈移說者以為取蘆草灰
隨牖下月光中令圎畫缺其一靣則月暈亦缺於上也
詩曰蒹葭蒼蒼白露為霜蒹葭凄凄白露未晞蒹葭采
采白露未已露敷施以生之霜刻制以成之霜露所以
譬禮之成禮至於周而成故也厭浥行露言貞信之教
興則白露為霜象禮之成矣采采言其色鮮而未凄凄
凄言其色慘而未蒼蒹葭凄凄白露未晞蒹葭采采白
露未已則未能用周禮将無以固其國之譬也郊居賦
曰編霜菼葺寒茅蓋茅菼醜霜降收縮萬物然後堅成
可用故詩取况如此

　　菼

　　廣雅云萑荻也荻之初生曰菼薕其未秀者也說文曰
萑之初生一曰薍一曰鵻按釋言曰菼騅也菼薍也則
萑之初生一曰薍一曰鵻是矣詩曰葭菼掲掲蓋葭菼
上擢則鱣鮪依焉而為罛之患詩以譬妾之上僭又曰
大車檻檻毳衣如菼大車啍啍毳衣如璊大車聽訟者
之車也毳衣聽訟者之服也檻檻言檻而收制之也故
曰畏子不敢啍啍言訊而誥戒之也故曰畏子不奔說文
曰􁈠騅帛也引此毳衣如菼又曰以毳為􁅧色如虋故
謂之􁇻虋禾之赤苗也引此毳衣如璊明非毳冕矣且
毳冕作繪宗彛非所以聽訟又其衣不得如菼青璊赤
如說文之義是或一服也蓋青者如菼故謂之􁈠其赤
者如璊故謂之􁇻故緂从菼省􁇻从璊省一曰菼𤣥色
言其衣如之璊纁色言其裳如之大夫𤣥冕今曰毳冕
者蓋禮所謂上大夫卿也𫝊曰菼騅也蘆之初生蘆黒
也鵻在青黒之間今按郭璞注以為蒹似萑而細者又
曰似葦而小實中為菼則蒹菼又蘆之一種也蓋蒹萑
之小者菼葦之小者故其醜似萑而細與如葦而小者
亦或謂之蒹菼爾雅曰蔈荂荼猋藨芀萑苕謂之荼葦
苕謂之芀詩曰予所捋荼𫝊曰荼萑苕也今女匠亦以
萑荼絮巢其色白故𫝊曰望而視之欲其荼白也又曰
旗斾皆赤望之如日旗斾皆白望之如荼字說曰蘆謂
之葭其小曰萑荻謂之蒹其小曰葦其始生曰菼又謂
之薍荻強而葭弱荻髙而葭下故謂之荻菼中赤始生
末黒黒已而赤故謂之菼其根旁行牽揉槃互其行無
辨矣而又強焉故又謂之薍薍之始生常以無辨唯其
強也乃能為亂





　　埤雅卷十六

　　埤雅卷十六音釋

　　䪥(薤)　　蘪(縻)　　芣(浮)　　苢(以)　　豚(屯)

　　膾(㑹)　　瑲(且揚)　珩(横)　　葑(匪庸)　薞(孫)

　　菔(扶福)　涗(始銳)　礿(之若)　醆(盞)　　樛(鳩)

　　蘬(邱非)　蓏(祼)　　瓞(跌)　　槁(杲)　　姣(狡)

　　銚(姚)　　芅(弋)　　萇(除良)　購(古候)　秣(末)

　　鬱(紆物)　雚(貫)　　蘄(芹)　　茝(齒)　　虈(許嬌)

　　臣(移)　　呦(幽)　　捋(蘆活)　䵷(蛙)　　㡭(繼)

　　蠙(歩田)　簭(筮)　　芀(丁聊)　蕢(竒愧)　桴(浮)

　　懾(章歩)　薍(魚惠)　罛(孤)　　啍(徒孫)　璊(莫昆)

　　􁈠(毯)　　□(計)　　虋(莫温)　􁇻(莫昆)　緂(他甘)

　　蔈(方燒)　荂(計俱)　斾(蒲盖)　蘜(居六)





　　欽定四庫全書

　　埤雅卷十七　　　　　　　宋　陸佃　撰

　　釋草

　　荷　　　菡萏　　藕　　　荼

　　葵　　　藍　　　莪　　　芹

　　蘜　　　蒺䔧　　木槿　　莧

　　茹蘆　　臺　　　艾　　　虉

　　荷

　　荷揔名也華葉等名具衆義故以不知為問謂之荷也
昔人正名百物有是哉故曰萬物有成理而不說郭璞
以為芙渠一名芙蓉按說文未發為䓿􁈢已發為芙蓉
芙蓉華之號也蓋亦通曰芙蕖毛詩傳云荷芙蕖也其
華䓿􁈢許慎以為其華曰芙蓉其秀曰䓿􁈢其實曰蓮
蓮之茂者曰華今其的中有青為薏皆倒生兩牙一成
芰荷一蕅荷也又生一牙為華蕅荷帖水生蕅者也芰
荷無蕅卷荷也與華偶生出乎水上亭亭如繖者是亦
或謂之距荷蕅荷一本其支旁行為蕅節生一華一葉
詩曰有蒲與荷盖荷善傾欹蒲無骨榦而柔從字說曰
蕅藏於水其自處卑無所加焉其所與汙潔白自若中
有空焉不偶不生若此可以偶物矣茄無枝附泥不能
汙水不能没挺出而立若此可以加物矣蓮既有以自
日又㑹而屬焉若此可以連物矣䓿􁈢實若臽隨昬昕
闔闢焉蕸假根以立而不如蕅之有所偶假莖以出而
不如茄之有所加假華以生而不如蓮之有所連䓿􁈢
之有䓿也若此可謂遐矣夫圅物者終於吐連物者終
於散偶物者或析之加物亦不可為常故遐在此不在
彼也蔤退藏於无用而可用可見者本焉若此可謂宻
矣合此衆美則可以何物可以為夫可以為渠故曰荷
芙蕖也荷以何物為義故通於負荷之字

　　菡萏

　　爾雅曰其華菡萏其實蓮盖荂曰芙蓉秀曰菡萏暢茂
曰華古今註曰芙蓉一名荷華華之最秀異者也大者
華至百葉然則華亦謂之芙蓉楚辭所謂搴芙蓉兮木
末盖言此也凡物皆先華而後實獨此華果齊生故西
域之書多言此詩曰有蒲與荷有蒲與蕑有蒲菡萏荷
言其質之柔蕳言其氣之芳菡萏言其色之美拾遺記
曰昆流素蓮一房百子凌冬而茂王文公曰蓮華有色
有香得日光乃開敷生卑濕淤泥不生髙原陸地雖生
於水水不能沒雖在淤泥泥不能汙即華時有實然華
事始則實隠華事已則實現實始於黄終於𤣥而莖葉
緑葉始生也乃有微赤實既能生根根又能生實實一
而已根則無量一與無量互相生起其根曰蕅常偶而
生其中為本華實所出蕅白有空食之心歡本實有黒
然其生起為緑為黄為𤣥為白為青為赤而無有黒無
見無用而有見有用皆因以出其名曰蔤退藏於宻故
也

　　藕

　　爾雅曰其本蔤其根藕盖莖下白蒻在泥中者曰蔤藕
偶生又善耕泥引長故藕之文从耦名之亦曰藕今江
左穿池取汲不欲種藕以藕善耕泥壞池也俗云藕生
應月月生一節閏輙益一今芋有十二子為衛里俗以
為應月之數說文曰大葉實根駭人故謂之芋舊說赤
箭根有十二為衛如芋有風不動無風自摇亦其類也
趙辟公雜記曰藕能移鯉能飛龜能守凡芙蕖行藕如
竹之行鞭爾節生一葉一華華葉常偶生故謂之藕又
華初著子首顧在下乆之其房倒垂首更在上也

　　荼

　　荼苦菜也苦菜生於寒秋經冬歴春至夏乃秀月令孟
夏苦菜秀即此是也此草凌冬不彫故一名游冬凡此
則以四時制名也顔氏家訓曰荼葉似苦苣而細斷之
有白汁花黄似菊詩曰出其東門有女如雲出其闉闍
有女如荼雲盖言盛荼盖言繁也傳曰秦網宻於秋荼
詩曰堇荼如飴堇毒荼苦故言如飴以著風土之善國
語曰寘鴆于酒寘堇于肉詩曰誰謂荼苦其甘如薺盖
言其事又苦也禮曰昬姻之禮廢則夫婦之道苦而淫
辟之罪多矣其此之謂歟

　　葵

　　齊民要術曰今世葵有紫莖白莖二種春必畦種水澆
而冬種者有雪勿令從風飛去每雪輙一勞之勞雪令
地保澤葉又不蟲掐必待露解收必待霜降傷晚則黄
爛傷早則黒澁也詩曰七月烹葵及菽即此是也左傳
曰鮑莊子之知不及葵葵猶能衛其足今葵心隨日光
所轉輙低覆其根似知孔子曰禾生垂穗向根不忘本
也盖禾之向根仁也葵之衛足知也仁所以守之知所
以揆之故葵揆也字說曰草也能揆日嚮焉故又訓揆
本草曰葵為百菜之主豈亦以此乎爾雅曰蔠葵蘩露
蔠葵一名蘩露此又葵之一種也蔓生葉圓而厚故周
官曰大圭長三尺杼上終葵首義取諸此也說文云齊
謂之終葵終葵謂於杼上圓廣其首說者以為即珽是
也按禮曰天子搢珽方正於天下盖與大圭終葵首全
異相玉書曰珽玉六寸明自炤今大圭長三尺知非珽
矣周官曰王搢大圭執鎮圭又曰執冒四寸以朝諸侯
盖王執鎮圭則搢大圭天子執冒則搢珽故鎮圭尺有
二寸大圭長三尺冒圭四寸珽六寸也大圭圓而仁故
於鎮搢之鎮義故也珽方以義故於冒搢之冒仁故也

　　藍

　　爾雅曰葴馬藍染草也即今大葉冬藍為澱者是月令
仲夏令民無艾藍以染鄭氏云為傷長氣然則艾藍於
夏先王之法禁焉制字从監以此故也由是觀之先賢
所云藏冰所以無雹而原蠶惡其害馬豈虚言也哉齊
民要術以為種藍一同葵法藍三葉澆之薅治令淨五
月中新雨後即拔栽之故夏小正五月蓄蘭灌沐藍蓼
灌澆灌也沐剶沐也詩曰終朝采緑不盈一匊終朝采
藍不盈一襜藍緑易得之物今以憂思貳之故雖終朝
采掇而緑不盈一匊藍不盈一襜也藍大於緑又其畦
植如鱗則其采之盈襜易矣故詩以為後緑可以染黄
藍可以染青則皆婦人致飾之物故詩正言之荀子曰
青出之藍而青於藍冰水為之而寒於水說者以為冰
藍皆喻學則才過其本性明學不可以已也漢記曰欲
以素絲之質附近朱藍盖亦明就士之多益脉要精㣲
論曰赤欲如白裹朱不欲如赫青欲如蒼璧之澤不欲
如藍齊民要術曰蓼中之蟲豈知藍之甘乎人之域於
一方何以異此故河伯謂北海若曰吾非至於子之門
則殆矣吾長見笑於大方之家是也

　　莪

　　莪亦曰䕲蒿䕲之為言髙也莪生澤國漸洳之地葉似
斜蒿而細科生可食宿根先於百草一名蘿蒿一名角
蒿詩曰菁菁者莪在彼中阿阿大陵也莪㣲草也言君
子之長育人材猶大陵之長育㣲草也菁菁盛貌盖草
之初生其色𤣥盛則乃青霜死而後黄落故菁之文从
青詩曰何草不𤣥以言其生何草不黄以言其死也盖
君子有三樂而王天下不與存焉世方太平至誠樂與
賢者共之一樂也能得賢者以為邦家立太平之基二
樂也得天下之人才而教育之三樂也故序詩者曰南
有嘉魚樂與賢也南山有臺樂得賢也菁菁者莪樂育
材也爾雅釋蟲曰䖸羅也釋草又曰莪蘿也盖蛾所以
生蠶莪亦所以覆而出之此義亦謂之羅歟字說曰莪
以科生而俄詩曰匪莪伊蒿匪莪伊蔚莪俄而蒿直蔚
麤而莪細育材之詩正言莪者以此

　　芹

　　詩曰觱沸檻泉言采其芹芹水菜也一名水英爾雅謂
之楚葵泮宫曰思樂泮水薄采其芹二章曰薄采其藻
三章曰薄采其苑芹取有香藻取有文苑取有味盖士
之於學也攬其芳臭而至則采芹之譬也既至矣於是
學文則采藻之譬也及其乆也知道之味又嗜而學焉
則采苑之譬也苑蓴也葉如荇菜而紫莖大如箸柔滑
可羹芹潔白而有節其氣芬芳而味不如蓴之美故列
子以為客有獻芹者郷豪取而甞之蜇於口慘於腹也
齊民要術云蓴性易生種以深淺為候水深則莖肥而
葉少水淺則葉多而莖瘦亦逐水而性滑故謂之淳菜

　　蘜

　　爾雅曰蘜治蘠今之秋華鞠也鞠艸有華至此而窮焉
故謂之鞠一曰鞠如聚金鞠而不落故名鞠盖鞠不落
華蕉不落葉亦蕉一葉舒則一葉焦而不落故謂之蕉
也月令季秋云鞠有黄華曰有者非其有之時也春秋
傳曰有者不宜有也周官后蠶服鞠衣鞠衣色黄象鞠
鞠蓋華於隂中其華則又中之色也后帥内外命婦而
蠶則使天下之嬪婦取中焉其所服如此王后六服禕
翟取翬揄狄取榆鞠衣又取諸鞠故鳥獸草木之名孔
子欲學者之多識而記禮者以為衣服在身而不知其
名為罔也鄭氏解周官以為王后六服翬狄𤣥揄狄青
闕狄赤鞠衣黄展衣白褖衣黒若所謂翬狄𤣥揄狄青
鞠衣黄其說是矣所謂闕狄赤展衣白褖衣黒其説非
也按毛詩傳言展衣以丹縠為之則展衣赤矣赤則宣
布著盡有誠信之道焉故謂之展又或謂之襢也禮記
曰内子以襢衣亦通帛為􁉹􁉹絳帛也與此同義鞠衣
黄展衣赤則褖衣白矣難者曰褖衣吉服也純白非婦
人吉服所宜曰盖不知褖衣之有纁袡也周官縁衣是
已闕狄一名屈狄則視揄狄之制有屈焉爾刻而不畫
是也其色宜亦如揄狄也

　　蒺蔾

　　蒺蔾布地蔓生子有三角刺人狀如蔆而小蒺之言疾
也一名茨可以茨牆故謂之茨牆有茨序曰國人疾之
而不可道也正言蒺蔾以此詩曰牆有茨不可埽也言
欲埽去之反傷牆也以刺穢礙易曰據于蒺蔾六三以
柔乗剛故曰據于蒺蔾據于蒺蔾非所據而據焉者也
今兵家乃鑄鐵為之以梗敵路亦呼蒺蔾韓詩外傳以
為春殖桃李夏得隂其下秋得食其實春殖蒺蔾夏不
得采其葉秋得其刺焉故君子慎所立也師曠曰歲欲
苦苦草先生苦草亭藶也嵗欲旱旱草先生旱草蒺蔾
也

　　木槿

　　釋草曰椵木槿櫬木槿似李五月始華月令木槿榮是
也華如葵朝生夕隕一名舜蓋瞬之義取諸此詩曰顔
如舜華又曰顔如舜英顔如舜華則言不可與乆也顔
如舜英則愈不可與乆矣蓋榮而不實者謂之英人物
志曰草之精秀者為英獸之将羣者為雄張良是英韓
信是雄篤論曰日給之華似柰柰實而日給虛虛偽之
與真實相似也羲之法帖曰來禽青李來禽柰屬也言
果以美而來禽

　　莧

　　莧有紅莧白莧紫莧三色爾雅曰蕢赤莧即今紅莧是
也莖葉皆髙大而見故其字从見指事也易曰莧陸夬
夬莧謂上六蓋兌見也而又乘五剛柔脆易除莧之象
也九五剛得尊位大中髙大以平而柔生於上莧陸之
象也列子曰老韭之為莧也老羭之為猿也言物以老
故變有如此者故易以九六為老蓋老則變矣傳曰青
泥殺鼈得莧復生今人食鼈忌莧其以此乎字說曰莔
除眩莧除瞖蓫逐水亦逐蠱

　　茹藘

　　爾雅曰茹蘆茅蒐蓋茹藘一名茅蒐其葉似棘可以染
絳說文曰人血所生故蒐从艸从鬼齊人謂之茜陶隱
居以為東方諸處乃有而少不如西多夫文西草為茜
其或又以此乎詩曰東門之墠茹蘆在阪言男女之際
以禮則近而易如東門之墠以色則逺而險如茹蘆在
阪也又曰縞衣茹藘聊可與娛茹蘆茅蒐之染女服也
言國人多喪思得室家吉服以相保也蓋縞衣言物而
非麻茹藘言色而非素明吉服矣周官庶氏掌除蠱毒
以嘉草攻之嘉草若茜之類是也春秋傳曰皿蟲為蠱
篆髓以為皿器也蟲諸虫也指事律說造畜蠱毒謂集
合諸虫置於一器之内乆而相食諸虫皆盡若獨蛇在
即為蛇蠱之類故其字指事如此傳曰千畆梔茜千畦
薑韭其人皆與千户侯等然則梔茜之利可謂愽矣此
小人之所以學圃也

　　臺

　　臺夫湏夫湏莎草也可以為笠又可以為蓑䟽而無温
故莎从沙與内司服所謂沙同意詩曰臺笠緇撮又曰
南山有臺北山有萊南山有桑北山有楊南山有杞北
山有李南山有栲北山有杻山君象也南以象明君北
以象暗君蓋太平之君子至誠樂與賢者共之是為與
賢之道而已未有以得之也未有以得之則道合則服
從不合則去矣惟其子孫雖有昬亂而先君之舊臣不
忍去之以自獻於先王者此得賢之道也故此言南山
又言北山萊可食桑可衣臺可覆楊可載賢者之類也
臺萊草也其生也在物下其成也在物先有基之象故
曰樂只君子邦家之基養草以致木養小以致大至有
鬱彼之楊沃若之桑以賁乎山則有光之象故曰樂只
君子邦家之光基所以安也光所以榮也孟子曰堯以
不得舜為己憂舜以不得禹臯陶為己憂此言其大者
也小不遺臺萊大不棄桑楊若杞李者猶在所收此言
其悉者也桑楊之於山雖大而不能髙雖堅而不能乆
得賢之盛若栲杻枸楰髙大以不朽成乎山則至矣故
於南山曰有杞有栲北山曰有李有杻也李可果杞可
茹有養之道故曰民之父母杻可為弓幹栲可為車輻
有乆之道故曰遐不眉壽且臺可覆桑可衣以象庇下
之臣杞可茹以象養下之臣栲可以為車輻以象任重
之臣故言之於南山此明君所頼以治者也萊可食舟
可載以象濟難之臣李可果以象治賔客之臣杻可為
弓幹以象治軍旅之臣故言之於北山此暗君所頼以
存者也孔子曰衞靈公之無道仲叔圉治賔客祝鮀治
宗廟王孫賈治軍旅奚其喪此北山有萊有楊有李之
意也德音不已言有繼也徳音是茂言有承也保艾爾
後又言燕及子孫稱其壽之如其上猶以為未足也更
以言其德稱其今之如其上猶以為未足也更以言其
後夫壽考之福筭至於無期境至於無疆者又非特頌
願之而已蓋古者有道之賢省事以清君之心備物以
適君之體心清則生浄體適則生樂此君之所以壽也
故初曰萬壽無期次曰萬壽無疆君之遇其臣也何獨
不然言聽諫從膏澤下於民使其優為之不迫於禍患
者此近壽之道也故始曰遐不眉壽終曰遐不黄耇

　　艾

　　爾雅曰艾冰臺其字从乂草之可以乂病者也一名灸
草詩曰彼采蕭兮一日不見如三秋兮彼采艾兮一日
不見如三歳兮蕭所以共祭艾所以療疾以言所将滋
大其懼䜛亦滋甚也曲禮曰十年曰幼學㓜者十年之
名學者其事也二十曰弱冠弱者二十之名冠者其事
也三十曰壯有室壯者三十之名有室者其事也四十
曰强而仕强者四十之名仕者其事也壯反㓜之詞强
反弱之詞壯則能立矣强則能行矣蓋能有所立然後
能行能有所行然後能歴能有所歴然後能至故五十
曰艾六十曰耆艾歴也耆至也夫以㓜故學以弱故冠
以壯故有室凡此皆子道也及其十年而德又一進也
則非茍知之又能行之矣則於是出而仕焉故曰强而
仕仕士也其徳又十年而一進則可以為大夫矣故曰
艾服官政内則曰五十命為大夫服官政其徳又十年
而一進則可以為卿矣故曰耆指使卿指使人者也且
歴而至之矣然後可以指而使之也其徳又十年而一
進則可以為公矣故曰七十曰老而傳周官三公謂之
郷老既老矣則又十年而耋既耋矣則又十年而耄故
八十曰耋九十曰耄耆者艾之至也耋者老之至也夫
文老至為耋如此而已耄惽忘也春秋傳曰謂老將知
而耄及之百年則人之大期在是也當致養而已故百
年曰期頤愽物志曰削冰令圓舉以向日以艾承其影
則得火艾曰冰臺其以此乎舊説燕蓐惡艾字說曰艾
可乂疾乆而彌善故爾雅曰艾長也艾歴也叜以乂灾
為名艾以乂疾為義皆以所歴長所閲衆故也醫用艾
灸一灼謂之一壯者以壯人為法其言若干壯謂壯人
當依此數老㓜羸弱量力减之

　　虉

　　小草五色似綬故名綬草詩曰卭有㫖鷊言欲有文采
具備以成條理之臣如虉者不戕賊之而後得焉或曰
鷊綬鳥也故虉有雜色似綬其字从鷊釋草曰虉綬也
是詩始曰防有鵲巢者言以不驚懼之故防有鵲巢也
卒曰卭有㫖鷊者言以不戕賊之故邛有㫖鷊也且鵲
善相其地而累巢安則致其功用有驚懼之憂則不累
也鷊善相其天而吐綬樂則見其文采有戕賊之疑則
不吐也傳曰虞氏之恩被於動植故烏鵲之巢可俯而
窺今綬鳥大如鸜鵒頭頰似雉有時吐物長數寸食必
蓄嗉臆前大如斗慮觸其嗉行每逺草木古今註云吐
綬鳥一名功曹今俗謂之錦囊蓋鵲性多懼就利違害
莊子所謂瞿鵲子者義取諸此故曰吾聞諸夫子聖人
不從事於務不就利不違害周書又有意而子者意而
燕也與鵲反矣蓋燕襲諸人間無所猜懼故問道乎許
由而許由曰堯既已黥汝以仁義劓汝以是非矣汝將
何以遊夫遥蕩恣睢轉徙之塗乎














　　埤雅卷十七

　　埤雅卷十七音釋

　　䓿(胡敢)　􁈢(淡)　　蕅(五口)　繖(思旦)　臽(陷)

　　蕸(何加)　蔤(美筆)　搴(九輦)　闉(於神)　闍(都)

　　飴(翼之)　菽(叔)　　穗(遂)　　蔠(終)　　珽(梃)

　　葴(至諶)　澱(殿)　　蓄(五六)　剶(丑縁)　襜(尺占)

　　䕲(力稔)　洳(如庶)　觱(畢)　　蜇(折)　　蘠(才良)

　　褖(他亂)　縠(胡木)　襢(袒)　　袡(如亷)　埽(蘇道)

　　瞬(舜)　　羭(與朱)　莔(盲)　　瞖(於計)　蓫(抽六)

　　蒐(搜)　　藘(旅居)　墠(常演)　栲(靠)　　枸(舉)

　　楰(俞主)　耇(古候)　耋(迭)　　耄(茂)　　蓐(乳属)

　　叜(蘇后)　虉(鶂)　　黥(巨京)　劓(魚器)






　　欽定四庫全書

　　埤雅卷十八　　　　　　　宋　陸佃　撰

　　釋草

　　薇　　　蕨　　　菟絲　　蕙

　　茅　　　苓　　　莫　　　蘭

　　鬱　　　鬯　　　蒲　　　葛

　　諼草　　芻　　　白華　　芍藥

　　薇

　　爾雅曰薇垂水好生水邉故曰垂水似藿菜之微者也
故禮芼豕以薇記曰鉶芼牛藿羊苦豕薇是也詩曰采
薇采薇薇亦作止采薇采薇薇亦柔止采薇采薇薇亦
剛止作止未可食之時也柔止則可食之時剛止則不
可食矣采薇采薇薇亦剛止曰歸曰歸歳亦陽止然猶
戍役焉未巳則所以甚言其苦也傳曰君子能盡人之
情故人忘其死此之謂也詩曰山有蕨薇隰有杞桋君
子作歌維以吿哀蕨薇所以祭也下國構禍怨亂並興
則孝子有不得饗其親者矣故詩所以吿哀也孔子曰
吾於四月見孝子之思祭也其為是歟字說曰葱䟽關
節達氣液怱也所謂葱珩其色如此繱亦如此薇禮豕
用焉然㣲者所食故詩以采薇言戍役之苦而草蟲序
於蕨後喻求取之薄䕬疆也疆我者也於毒邪臭腥寒
熱皆足以禦之芥介也界我者也汗能發之氣能散之

　　蕨

　　爾雅曰蕨􁉙初生無葉可食狀如大雀拳足又如其足
之蹷也故謂之蕨周秦曰蕨齊魯曰􁉙俗云初生亦類
鱉脚故曰􁉙也詩曰陟彼南山言采其蕨陟彼南山言
采其薇蕨所以祭也蓋大夫妻之祭於其將嫁則以蘋
藻於其既嫁則以蕨薇神饗徳與信不求備焉然而能
循采蘋法度則其用蕨薇可以承先祖共祭祀矣草蟲
大夫妻之德也采蘋大夫妻之本也草木䟽云漢時官
園種薇以共宗廟祭祀然則祭用蕨薇先王之禮舊矣
一章曰憂心忡忡繼之以我心則降二章曰憂心惙惙
繼之以我心則說蓋降所以反忡忡說所以反惙惙忡
忡言中而不下也惙惙言綴而不解也降下也說解也
故說文又借為解車曰說之說

　　菟絲

　　在木為女蘿在草為菟絲舊說上有菟絲下必有伏菟
之根無比菟在下則絲不得生乎上然其實不屬也淮
南子曰下有茯苓上有菟絲詩曰蔦與女蘿施于松栢
言蔦之為物寄生而女蘿浮蔓尚得施于松栢可以人
而不如乎且姓同本而生族同支而出則與寄生浮蔓
者異矣故詩以此駮王菟絲一名唐一名蒙一名玉女
爾雅曰唐蒙女蘿女蘿菟絲又曰唐玉女是也詩曰爰
采唐矣沬之鄊矣爰采麥矣沬之北矣爰采葑矣沬之
東矣唐生於山麥生於野葑生於圃北幽之地也東顯
之地也言北以見期於幽逺言東則非特期於幽逺又
至於明顯且近矣此序所謂政散民流而不可止者也
淮南子曰菟絲無根而生蛇無足而行魚無耳而聽蟬
無口而鳴皆自然者也

　　蕙

　　蕙香草也或謂之薰左傳曰所謂一薰一蕕者是也凡
氣薰則惠和暴則酷烈故於文惠艸為蕙詩曰南風之
薰兮可以解吾民之愠兮薰惠和也故可以解民之愠
莊子曰薰然慈仁謂之君子蓋取諸此今惠亦通於蕙
揚雄曰蹂惠圃踐蘭唐是也傳曰天子鬯諸侯薰大夫
蘭芝士蕭庶人艾大夫併言蘭芝者上大夫蘭下大夫
芝也盖凡摯諸侯圭大夫羔鴈士雉庶人鶩此見生者
之摯也天子以鬯諸侯薫大夫蘭芝士蕭庶人艾此見
死者之摯也禮曰凡摯天子鬯諸侯圭卿羔大夫鴈士
雉庶人匹此相備也天子言鬯諸侯而下言見生者之
摯盖言之法也先儒以為諸侯薫謂未得圭瓚之賜以
此和酒則於王制資鬯之説害矣且此諸草類皆燒以
降神云爾盖非煮以和酒故愽雅曰天子祭以鬯諸侯
以薫而漢之隱君子以為薫以香自燒膏以明自銷也
香草之類大率多異名所謂蘭蓀蓀今菖蒲是也蕙今
零陵香是也茝今白芷是也芸今七里香是也葉類豌
豆作小叢生其花極芬香秋則葉間微白如粉汙辟蠹
殊驗

　　茅

　　孔子曰茅之為物薄而用可重也茅體柔而理直又絜
白故先王用之以藉亦以縮酒易曰藉用白茅无咎象
曰藉用白茅柔在下也盖巽柔者也其於色也為白而
又在下焉藉用白茅之象也禮曰縮酌用茅明酌也茅
明也故縮酌用茅謂之明酌司尊彞曰鬱齊獻酌醴齊
縮酌盎齊涗酌縮酌以茅縮而後酌涗酌以水涗而後
酌鬱齊不縮也獻之而已醴齊不涗也縮之而已盎齊
不脩也涗之而已㡛氏以涗水漚其絲記曰明水涗齊
貴新也則盎齊以水涗矣又曰醆酒涗于清汁獻涗于
醆酒汁獻鬱齊也醆酒醴齊也醴齊涗于清酒今曰醴
齊不涗縮之而已言不以明水涗之也易曰拔茅茹茅
之為物拔其根而牽茹者君子以類出處之象管子曰
農趨時就功首戴蒲茅身衣襏襫蒲茅簦笠也蓋尊者
草服臺笠而卑者蒲茅詩曰晝爾于茅宵爾索綯言榖
人日力不足取茅於晝而夜以繼之故以謂絲事方息
而麻事尋興野功既訖而宫功隨至藏𬞞於其秋以助
不給之冬索綯於其夜以補不足之晝列子曰因以為
茅靡因以為波流言其轉徙無定如此茅靡一作弟靡
弟讀如稊稊茅之始生也詩曰手如柔荑荑稊一也又
曰自牧歸荑洵美且異荑生於牧言衛君無牧之道夫
人無荑之德相經曰筋不束體血不華色手無春荑之
柔髮有寒蓬之悴蓋形之下也

　　苓

　　爾雅曰蘦大苦今之甘草是也本草云一名國老解百
藥毒安和七十二種石一千二百種草故號國老之名
國老者賔師之稱蓋藥有一君二臣三佐四使苓者又
其賔師也故藥罕不用者雖非其君而君實宗焉蔓生
葉狀似荷少黄莖赤有節節間有枝相當喜生下濕詩
曰隰有苓是也晉風曰采苓采苓首陽之巔采苦采苦
首陽之下采葑采葑首陽之東苓甘者苦苦者言䜛人
無所不至其害人也必因其似而譖焉采苓則因人之
所甘而譖之之況也采苦則因人之所苦而譖之之況
也葑則有時而甘亦有時焉而苦采葑則又因人之所
甘所苦而併譖之之況也一章曰人之為言茍亦無信
舍旃舎旃茍亦無然人之為言胡得焉二章曰茍亦無
與三章曰茍亦無從者此言獻公好聽䜛而主䜛者之
詞也盖苓生於隰葑生於圃則首陽之巔不必有苓其
下也不必有苦其東也不必有葑則理可以無信矣然
而獻公乃以謂之人也為此首陽采苓采苦采葑之言
茍亦無信令我舎此采苓采苦采葑之人茍亦無然無
與無從則人之為此言也安從而得之哉凡此則以好
聽故也故序曰好聽䜛焉

　　莫

　　河汾之間謂之莫莖大如箸赤節葉厚而長似栁有毛
刺味酢始生可以為羹今人蠶繅以取繭緒其子如楮
實而紅冀人謂之乾絳蓋以此也今呉越之俗呼為茂
子汾沮洳之詩一章曰言采其莫二章曰言采其桑言
其君儉以能勤始於侵繅事而采莫終於侵蠶事而采
桑也

　　蘭

　　蘭香草也而文䦨艸為蘭蘭䦨不祥故古者為防刈之
也一名蕳有蒲與蕳盖蘭以䦨之蕳以間之其義一也
傳曰徳芬芳者佩蘭古之佩者各象其德故德芬芳者
佩蘭楚辭所謂紉秋蘭以為佩是也又曰遺余佩兮澧
浦今鼎澧之間生蘭荀子曰蘭茝槀本漸於蜜醴一佩
易之又曰其漸之滫君子不近庶人不服此言善惡在
所與㳺而已故交不可以不擇也易曰同心之言其臭
如蘭隂為臭腐而同人之五陽也故有蘭之象草木䟽
云蘭為王者香草其莖葉皆似澤蘭廣而長節節中赤
髙四五尺藏之書中辟魚故古有蘭省芸閣芸亦辟蠹
淮南子曰芸草可以死復生舊説青苔至秋而紫紫蘭
至秋而紅詩曰溱與洧方渙渙兮士與女方秉蕳兮言
鄭人㑹於溱洧兩水之上秉蕳以自袚除其風俗之舊
也及其甚也淫風大行過時而不反來者日益以衆故
二章曰溱與洧瀏其清矣士與女殷其盈矣即序所謂
莫之能救者也十道志曰鄭俗以三月合於溱洧之上
以自袚除淮南子曰男子樹蘭美而不芳説者以為蘭
女類也故男子樹之不芳夫草木之性蘭宜女子樹之
而靈麻乃欲夫婦對種則周官内宰上春詔王后帥六
宫之人而生穜稑之種而獻之于王取其傳類蕃孳之
祥有以也

　　鬱

　　鬱之為草若蘭十葉為貫百二十貫為築煮以合鬯所
以灌也禮曰周人尚臭灌用鬯臭鬱合鬯臭隂達於淵
泉灌以圭璋用玉氣也一曰鬱鬯百草之華逺方鬱人
所貢芳草合釀之以降神鬱今鬱林郡也按禮以鬯草
生庭為瑞則鬱本逺方所貢理或然也説文云鬯以秬
釀鬱艸芬芳攸服以降神也从􁖜凵盛匕以扱之易曰
不喪匕鬯即此是也鬯沖氣也蓋􁖜从乂而小者四行
恃此天五以成天一者元氣也天五者沖氣也舊説芬
芳條暢故謂之鬯易曰美在其中而暢於四支發於事
業美之至也故禮以鬱合鬯以鬱合鬯則言鬱於中故
鬯於外也記曰鬯臼以椈杵以梧匕以桑盖椈臼梧杵
所以擣鬱而桑匕者所以扱之先儒乃以為桑匕以載
牲體誤矣本草云其香十二葉為百草之英二月三月
有華狀如紅藍四五月之間採華即香司尊彝曰春祠
夏禴祼用雞彝鳥彞皆有舟其朝踐用兩獻尊其再獻
用兩象尊皆有罍諸臣之所昨也按尊皆有罍猶彝皆
有舟云爾非繫諸臣之所昨言之也鄭氏謂諸臣獻者
酌罍以自酢不敢與王之神靈共尊誤矣罍以盛酒者
也尊取諸罍爵取諸尊故曰缾之罄矣維罍之恥記曰
君西酌犧象夫人東酌罍尊罍尊受酒以共犧象然則
六彞六尊諸臣亦於此昨焉爾言諸臣則王與后可知
盖祭之日灌用鬱鬯王酌雞彝以獻尸后酌鳥彝以亞
獻諸臣之獻則又因后尊於後夫是之謂三獻而尸以
此酢王以此酢后亦以此酢諸臣故曰諸臣之所酢也
坊記曰尸飲三衆賔飲一示民有上下也其謂是歟其
朝踐三獻亦如之傳曰宗廟之禮九獻盖言此也先儒
以為酳賔客酌涗齊獻尸以備卒食三獻是為九獻誤
矣盖酳尸之獻王以酳尸非獻之正也

　　鬯

　　鬯草名先鄭小毛所謂鬯香草也築而煑之為鬯因謂
之鬯傳曰鬯草生庭又曰德至於地則蓂莢起秬鬯出
知鬯為草矣記曰鬱合鬯蕭合黍稷此明築煑停於祭
前及灌然後合而成之周官所謂鬱人掌祼器和鬱鬯
以實彝而陳之盖秬者百榖之華鬯者百草之英故先
王煑以合鬯傳曰築煑合而鬱之曰鬯盖合而鬱之然
後芬芳調鬯易曰美在其中而暢於四支發於事業美
之至也

　　蒲

　　蒲水草也似莞而𥚹有脊生於水厓柔滑而温可以為
席故禮男執蒲璧言有安人之道也詩曰揚之水不流
束蒲言激揚之水宜能浮泛而蒲又輕揚善泛今反不
流如此則以水力更㣲而不勝故也列子曰虚則夢揚
實則夢溺揚溺之反也説者以為上章言薪言楚則蒲
亦木名不宜為草誤矣夫芻亦草也而綢繆之詩乃曰
束薪束芻束楚則豈以言木故妨草哉魚藻曰魚在在
藻依于其蒲王在在鎬有那其居盖魚游者也據於藻
依於蒲樂於藻安於蒲故王者俯身以順萬物而魚之
所樂王亦樂焉魚之所安王亦安焉筆談云或曰禮圖
尊彝皆木為之未聞用銅者此亦未可質如今人得古
銅尊者極多安得言無如禮圖甕以瓦為之左𫝊有瑶
甕律以竹為之晉時舜祠下乃發得玉律此亦無常法
如蒲榖璧禮圖悉作草稼之象今人發古冢得蒲璧乃
刻文蓬蓬如蒲花敷時榖璧如粟粒爾則禮圖亦未可
為據

　　葛

　　葛性柔韌蔓生可衣女事之煩辱者故葛覃引以為賦
盖知稼穡之艱難則可以為王矣知女功之勤勞則可
以為王后矣故序以為葛覃后妃之本也夫禮后織𤣥
紞今乃親葛事如此者盖王后親蠶以勸女功之正事
親葛以勸女功之餘事絲麻者本事也䔛葛者餘事也
詩曰旄邱之葛兮何誕之節兮言諸侯以國相連屬憂
患相及如葛之蔓延相連及也今生闊節則於憂患相
及緩矣故曰何誕之節兮也何者以所不知為問兵法
曰其節短故此以誕節譏切衛伯又曰彼采葛兮一日
不見如三月兮葛所以為絺綌言事雖小一日不見於
君憂及於䜛矣又曰綿綿葛藟在河之滸河滸為水所
盪危地也然潤澤葛藟而生之則亦所以自固今王棄
其九族則曽是之不如也𤓰葛皆延蔓相及故屬之綿
逺者取譬𤓰葛又曰葛生蒙楚蘞蔓于野言葛生髙而
蒙楚蘞生卑蔓於野各繫所遇猶之婦人外成於夫榮
悴隨焉所以一心乎君子語曰嫁雞與之飛嫁狗與之
走此之謂也左傳曰葛藟猶能庇其本根

　　諼草

　　草之可以忘憂者故曰諼草諼忘也詩曰焉得諼草言
樹之背言以憂思不能自遣故欲以此華樹之背也董
子曰欲忘人之憂則贈之以丹棘丹棘一名忘憂欲蠲
人之忿則贈之以青堂青堂一名合歡養生論以為合
歡蠲忿萱草忘憂即此是也亦或謂之鹿葱盖鹿食此
草故以名云壷子所謂鹿性警烈多别良草常食九物
餌藥之人不可食鹿以鹿常食解毒之草是故能制散
諸藥内則辨物之不可食者一曰鹿胃胃其受食之府
也則尤不可食矣九草者葛葉華鹿葱鹿藥白蒿水芹
甘草齊頭蒿山蒼耳薺苨是也本草亦曰萱草一名鹿
葱華名宜男風土記云懷妊婦人佩其華生男也

　　芻

　　芻象草包束之形故詩以況男女婚姻之相纏固盖薪
斧而析之其束之宜也束芻雖不析然其體散亂不可
以不束也束楚則雖不束可也然猶將束之也夫薪也
芻也楚也猶将束之也可以人而不如乎薪曰三星在
天芻曰在隅楚曰在户在天據面言之在隅據地言之
在户則又據乎人矣互相備也白駒之卒章曰生芻一
束其人如玉又言君子之道貧賤不能移如此西京雜
記曰夫人無幽顯道在則為尊雖生芻之賤也不能脱
落君子故贈君生芻一束詩人所謂生芻一束其人如
玉也五絲為䌰倍䌰為升倍升為緎倍緎為紀倍紀為
緵倍緵為襚此自少之多從微至著也士之立功勲效
名節亦復如之勿以小善不足修而不為也故贈君素
絲一襚

　　白華

　　爾雅曰白華野菅𫝊曰已漚為菅未霑人功故謂之野
菅菅茅屬也而其華白故一曰白華詩序曰白華孝子
之潔白也南陔孝子相戒以養也陔戒也故曰相戒以
養詩曰白華菅兮白茅束兮言夫婦之㣲以仁相和柔
以義相纏固本如此今以之子之逺於道故俾我獨兮
也又曰英英白雲露彼菅茅言夫婦之㣲為上所覆露
本如此今以遇天歩艱難故之子不猶也𫝊曰露亦有
雲言天地之氣無㣲不著無不覆養此言是也夫白華
不菅則脆薄白茅不束則散亂故詩以譬夫婦菅兮與
漚麻漚紵漚菅同義矣束兮與束薪束芻束楚同義矣
逸詩曰雖有姬姜無棄憔悴雖有絲枲無棄菅蒯菅蒯
猶所謂糟糠也

　　芍藥

　　韓詩曰芍藥離草也詩曰伊其相謔贈之以勺藥牛亨
問曰將離相贈以芍藥者何也董子荅曰芍藥一名可
離將别故贈之亦猶相招贈之以文無故文無一名當
歸芍藥榮於仲春華於孟夏傳曰驚蟄之節後二十有
五日芍藥榮是也華有至千葉者俗呼小牡丹今羣芳
中牡丹品第一芍藥第二故世謂牡丹為華王芍藥為
華相又或以為華王之副也華釋名曰牡丹之名或以
姓或以州或以色或以地或旌其所異者而志之姚黄
牛黄左華魏華以姓著青州丹州延州紅以州著細葉
麤葉夀安潛溪緋以地著一㩎紅鶴翎紅朱砂紅甘草
黄以色著獻來紅九蘂真珠紅鹿胎紅倒暈檀心蓮華
蕚一百五葉底紫皆志其異者姚黄者千葉黄華出於
民姚氏家此華之出於今未十年姚氏居白司馬坂其
地屬河陽然華不𫝊河陽𫝊洛陽洛陽亦不甚多一歳
不過數朶牛黄亦千葉出於民牛氏家比姚黄差小真
宗祀汾隂還過洛陽留燕淑景亭牛氏獻此華魏華者
千葉肉紅華出於魏相仁溥家始樵者於夀安山中見
之斷以賣魏氏池舘甚大傳者云此華初出時人有欲
閲者人十數錢乃得登舟渡池至華所魏氏日收十數
緡其後破亡鬻其園宅今普明寺後林池乃其地僧耕
之以植桑棗華𫝊民家甚多人有數其葉者云至七百
葉錢思公嘗曰人謂牡丹華王今姚黄真為王而魏乃
后也鞓紅者單葉深紅華出青州亦曰青紅故張僕射
齊賢有第西京某坊自青州以馲駝䭾其種遂傳洛陽
中其色類腰帶故謂之鞓紅獻來紅者華大多葉淺紅
華張僕射罷相居洛陽人有獻此華者因名曰獻來紅
添色紅者多葉華始開而白經日漸紅至其落乃類深
紅此造化之尤巧者鶴翎紅者多葉華其末白而本肉
紅如鴻鵠羽毛細葉麤葉壽安者皆千葉肉紅華出夀
安縣錦屏山細葉者尤佳倒暈檀心者葉紅凡華近蕚
色深至其末漸淺此華自外深色近蕚反淺白而深檀
㸃其心此尤可愛一㩎紅者多葉淺紅華葉杪深紅一
㸃如人以十指㩎之九蘂真珠紅者千葉紅華葉上有
一白㸃如珠宻其葉蹙其蘂為九叢一百五者多葉白
華洛華以榖雨為開候而此華常至一百五日開丹州
延州華皆千葉紅華不知其至洛之因蓮華蕚者多葉
紅華青趺三重如蓮華蕚左華千葉紫華出民左氏家
葉宻而齊如截亦謂之平頭紫朱砂紅多葉紅華不知
所出有民聞氏子者善接華以為生買地於崇真寺前
治華圃有此洛陽豪家尚未有故其名未甚著華葉甚
鮮向日視之如猩血葉底紫千葉紫華其色如墨亦謂
之墨紫華在叢中旁心生一大枝引葉覆其上其開也
比他華可延十日之乆噫造物者亦惜之耶此華之出
比他最逺傳云唐中宗有宦官為觀軍容使者華出其
家亦謂之軍容紫歳乆失其姓氏矣玉板白者單葉長
如拍板之狀色如玉深檀心洛陽人家有亦少予嘗從
思公至福嚴院見之問寺僧而得其名後未見也潛溪
緋華葉緋華出於濳溪寺寺在龍門山後本唐相李藩
别墅今寺中已無此華而人家或有之本是紫華忽於
叢中特出緋者不過一兩朶明年移在他枝洛人謂之
轉枝華故其接頭尤難得鹿胎華多葉紫華有白㸃如
鹿胎之紋故蘇相禹珪宅今有之初姚黄未出時牛黄
為第一牛黄未出時魏華為第一魏華未出時左華為
第一左華之前惟有蘇家紅賀家紅林家紅之類皆單
葉華當時為第一多葉華出後華黜矣今人不復種也
牡丹初不載文字惟以藥載本草然於華中不為髙第
大抵丹延已西及褒斜道中尤多與荆棘無異土中皆
取以為薪自則天已後洛陽牡丹始盛然未聞有以名
者如沈宋元白之流皆善詠華當時有一華之異者彼
必形於篇什而寂無𫝊焉惟劉夢得有詠魚朝恩宅牡
丹詩但云一叢千朶而已亦不云其美且異也謝靈運
言永嘉竹間水際多牡丹今越華不及洛陽甚逺是洛
華自古未有若今之盛也



　　埤雅卷十八

　　埤雅卷十八音釋

　　鉶(刑)　　璁(怱)　　繱(干公)　􁉙(别)　　□(居月)

　　忡(丑中)　惙(陟雷)　蔦(都了)　蕕(猶)　　蹂(仁栁)

　　蓀(孫)　　茝(齒)　　㡛(荒)　　襏(芳末)　襫(施隻)

　　簦(登)　　綯(大刀)　稊(題)　　荑(夷)　　洵(旬)

　　悴(在季)　酢(醋)　　繅(先刀)　艸(草)　　刈(魚廢)

　　蕳(間)　　紉(女鎮)　溱(臻)　　洧(委)　　祓(芳末)

　　瀏(溜)　　穜(童)　　稑(陸)　　秬(巨)　　鬯(唱)

　　扱(初洽)　椈(居六)　酳(余振)　鎬(胡道)　䔛(頃)

　　綌(隙)　　滸(虎)　　藟(累)　　蘞(斂)　　諼(喧)

　　苨(你)　　䌰(攝)　　緎(于力)　緵(宗)　　檖(遂)

　　菅(堅)　　陔(垓)　　俾(補弭)　謔(虚虐)　㩎(於叶)

　　緡(民)　　鬻(育)　　鞓(庭)　　馲(步各)　趺(方俱)

　　墅(野)



　　欽定四庫全書

　　埤雅卷十九　　　　　　　宋　陸佃　撰

　　釋天

　　天　　　雨　　　雲　　　雪

　　雹　　　風

　　天

　　傳曰尊而君之則稱皇天周道至於泂酌於是為至故
稱皇天皇天言乎其道也書曰皇天眷命奄有四海為
天下君言堯道格于皇天故皇天眷命也又曰在昔成
湯既受命時則有若伊尹格于皇天在大戊時則有若
伊陟臣扈格于上帝巫咸乂王家伊尹以道佐人主者
故曰格于皇天伊陟臣扈巫咸遞降伊尹一等故伊陟
臣扈曰格于上帝巫咸曰乂王家而已上帝亦曰五帝
五帝五精之君也周官大宰正言祀五帝者盖其徳以
享先王則為有餘以祀大神示則為不足故於祀大神
示享先王曰亦如之也盖能乂王家則可以享先王矣
不能格于皇天則不足以正祀昊天昊天者大神也五
帝則繼昊天者也夏曰昊天則帝與萬物相見之時故
禮於天祀皆主言昊天而已大司冦曰若禋祀五帝則
戒之日涖誓百官大宰稱祀不言禋者精意以享曰禋
大宰所以佐王事上帝大矣主以道揆無所事意故也
然則士師乃言祀五帝則沃尸又不言禋則精意以享
非士師所及故也大宰不言禋過禋之言也士師不言
禋非過禋之言也不及禋之言也夫言豈一端而已亦
各有所當也爾雅曰春為蒼天夏為昊天秋為旻天冬
為上天於春言其色於夏言其氣於秋言其情於冬言
其位相備也傳曰蒼天以體言之元氣廣大則稱昊天
仁覆閔下則稱旻天自上降監則稱上天據逺視之蒼
蒼然則稱蒼天春為蒼天則於夏為皥於冬為𤣥矣莊
子曰𤣥天弗成又曰有而為其易耶易之者皥天不宜
𤣥天者言乎其道也皥天者言乎其徳也又曰天之蒼
蒼其正色耶逺而無所至極耶故詩於髙逺難訴每稱
蒼天黍離曰悠悠蒼天此何人哉巷伯曰蒼天蒼天視
彼驕人矜此勞人黄鳥曰彼蒼者天殱我良人是也爾
雅曰穹蒼蒼天也穹言形蒼言色也桑柔之詩初曰倬
彼昊天寧不我矜言昊天則猶望之以其明也次曰靡
有旅力以念穹蒼言方是時厲王無道甚矣天下大亂
小人知念土宇而君子反無旅力以念穹蒼也昊天者
大以明與𤣥天反詩曰浩浩昊天不駿其徳盖冬曰上
天上天則宜𤣥其徳矣夏曰昊天昊天則宜駿其徳矣
今曰浩浩昊天不駿其徳則失其所以為天矣書曰欽
若昊天歴象日月星辰正言昊天則主氣言之故也莊
子曰伏戲得之以襲氣母伏戲得之以襲氣母故於昊
為大月令曰其帝大皥是也禮曰秋之為言愁也方是
時萬物凋落而愁矣天是以閔焉詩序曰旻閔也幽王
之詩始曰昊天疾威後曰旻天疾威昊天疾威尚非所
宜旻天疾威則尤非所宜矣書曰號泣于旻天正言旻
天則望之以其閔也禮曰旻天不弔意亦是也傳曰上
天言時無事在上臨下而已詩曰明明上天照臨下土
蓋悠悠蒼天貎明明昊天貌髙髙上天貌蒼天悠悠而
巧言曰悠悠昊天昊天明明而小明曰明明上天則皆
失其所宜非所以為天矣蓋周之興也燕及皇天及其
亂也非特萬物失其性雖天猶失其所宜矣故昊天之
徳不駿而上天之道不𤣥也昊天者大而明也大所以
臨下明所以照下至冬則其於命也復矣故天𤣥而上
地黄而下也天𤣥而上地黄而下則照臨有所不至矣
故是詩名篇曰小明而言其照臨以上天也

　　雨

　　說文曰水从雲下也天地之氣怒而為風和而為雨故
凡易稱雨者皆和之象詩曰有渰萋萋興雨祁祁渰隂
雲也亦或作□渰水氣之雲也傳曰雨雲水氣萋萋盛
貌祁祁徐貌蓋雲欲盛盛則雨足雨欲徐徐則入土且
亦雲氣不待族而雨者非隂陽之和也故詩雲以萋萋
雨以祁祁為善詩曰靈雨既零命彼倌人星言夙駕說
于桑田瑞應圖曰靈雨瑞雨也降而應物謂之靈雨星
晴也言夜而雨夙而星見於是督勸農桑此傳所謂務
材訓農者也鹽鐵論曰周公之時雨不破塊風不鳴條
雨則必以夜夜者正雨之時詩曰我來自東零雨其濛
濛善沾濡又喜隂結不解羇旅之愁於是為甚故詩以
言其情也雨無正曰雨自上下者也衆多如雨而非所
以為政也政者正也夫文一止為正衆多如雨則無正
矣詩曰月離于畢俾滂沱矣又曰益之以霡霂滂沱大
雨也小雨謂之霡霂釋名曰言纔霂瀝霑漬如人之沐
唯及其上支而已根不濡也盖霡膏潤入土如人之脉
故曰霡也說文曰秋穜厚薶故謂之麥然則霂言其上
霡言其下矣詩曰芃芃黍苗隂雨膏之方黍之苗也暑
雨暴息無隂雲以覆之日隨蒸焉則苗槁矣將以潤之
乃所以害之也故詩正以隂雨為善今俗五月謂之分
龍雨曰隔轍言夏雨多暴至龍各有分域雨暘往往隔
一轍而異也易曰宻雲不雨自我西郊言小畜畜也升
氣又自乎西故能為宻雲而已傳曰疾雨曰驟雨徐雨
曰零雨雨乆曰苦雨又曰愁霖雨晴曰霽雨而書晴曰
啓雨水曰潦時雨曰澍

　　雲

　　古文雲字作云象雲回轉之形其上从二二者天中之
隂也天中之隂應之於上故地中之陽升而為雲盖隂
陽之氣自下而上阻於一則為丂應於二則為亏應於
二而盤薄則為雲云旋也亏者象其氣之舒亏莊子曰
於亏以盖衆義盖取此古文雲字又有雲氣盤薄之形
與乃字相類者乃字説文以為象氣出之難氣自下而
上至上而不得達所以為氣出之難也春秋傳以為乃
者難辭其以此乎今云又為云為之云云有應而言也
易曰變化云為吉事有祥象事知器占事知來變化云
為聖人之事也故能常與吉㑹而占事知來象事知器
云如雲為象母猴制字之意皆以天事言之故易君子
謂之言行聖人謂之云為詩曰洽比其鄰昬姻孔云傳
曰云旋也言幽王之時小人有酒食以洽比其鄰里周
旋其昬姻云象周旋盤薄之形故云旋也此以形訓詩
曰薈兮蔚兮南山朝隮婉兮孌兮季女斯飢言小人在
上膏澤不下於民則柔良於是失職薈㑹也蔚鬰也隂
陽鬰而成雲蒸而成雨㑹而成雲散而成雨傳曰隂凝
上結則合而成雲陽散下流則降而為雨地氣上為雲
隂中之陽也天氣下為雨陽中之隂也雨出地氣雲出
天氣故陽上薄隂隂能固之然後蒸而為雨雨者隂陽
之和也然而朝雲喜暘暮雲喜雨故詩言薈蔚不雨之
雲又言朝隮也賦曰朝為行雲暮為行雨傳曰日將旦
清風發羣隂伏則朝者隂散之時非所以為雨矣淮南
子曰山雲草莽水雲魚鱗旱雲煙火涔雲波水詩曰薈
兮蔚兮南山朝隮則山雲草莽於此見矣論衡曰大山
雨天下小山雨一國南山曹之南山則雨一國之山也
故詩主以言之晉天文志曰韓雲如布趙雲如牛楚雲
如日宋雲如車魯雲如馬衛雲如犬雲者氣也地氣異
矣故雲之成象亦以不同則山雲草莽水雲魚鱗理或
然也左傳以為分至啓閉必書雲物盖吉凶之兆有在
於雲者故先王占焉傳曰青為蟲白為兵赤為旱黒為
水黄為豐年此五雲吉凶之祲也莊子曰乘雲氣御飛
龍而遊乎六合之外神人者乗虚不墜觸實不礙故能
狎虎兕貫金石乗雲霧而浮遊如此詩曰上天同雲雨
雪雰雰冬曰上天夏則天降而下冬則天升而上燠則
雲暘而異寒則雲隂而同故也董子曰太平之世風不
鳴條開甲散萌而已矣雨不破塊潤葉津莖而已矣霧
不塞望浸淫被泊而已矣雪不封樹凌殄毒害而已矣
雲五色而為慶三色而成矞或曰二色曰矞外赤内青
謂之矞雲太𤣥曰紫蜺矞雲朋圍日其疾不割紫蜺矞
雲朋圍日君子小人並進之象也君子小人並進此其
疾者所以不割也測曰紫蜺矞雲不知刋也言紫蜺矞
雲並進則以紫蜺不刋故也紫蜺以象小人矞雲以象
君子

　　雪

　　説文曰凝雨説物者从彗盖雪雨之可埽者也亦能浄
坋穢若彗所謂以黍雪桃者以浄為義詩曰雨雪瀌瀌
見晛曰消雨雪浮浮見晛曰流言君子體道在上而小
人之類易消如此晛日氣也纂要曰日光曰景日影曰
晷日氣曰晛日初出曰明日昕曰晞日温曰煦在午曰
亭午在未曰昳日晚曰旰日將暮曰薄暮詩曰上天同
雲雨雪雰雰益之以霡霂既優既渥既霑既足雰雰盛
也三農之事雪則欲盛而遍也雨則欲㣲而潤也盖豐
年之冬必有積雪而其春必有小雨故是詩雨言小雪
言盛也雪則欲其盛矣然又欲其澤浸之甚周也故繼
之曰既優既渥雨則欲其㣲矣然又欲其膏潤之僅足
也故繼之曰既霑既足盖驟雨不如乆雪之入土深且
無泛溺又可以覆陽於根著汜勝之書曰雪者五榖之
精取汁以漬原蠶之沙和榖種之奈旱今雪寒甚則為
粒淺則成華華謂之霙韓詩外傳云雪華曰霙凡草木
華多五出雪華獨六出是也詩曰如彼雨雪先集維霰
言雪之所加物有死者霰其先至者也霰至則危亡之
兆見矣霜霰隂剛之微也霜集而後堅冰至霰集而後
雪至故詩易以為始亂之象爾雅曰雨䨘為霄雪䨘从
晛省霄从消省詩曰見晛曰消盖雪以微温薄之故散
而成䨘郭璞所謂氷雪雜下謂之消雪是也説文曰霰
稷雪也閩俗謂之米雪言其霰粒如米所謂稷雪義盖
如此今名濇雪亦曰濕雪然臘雪握之輒聚立春以後
不復可摶略如霄雪亦以㣲温薄之故也里語以為春
雪不能蠲壓瘴癘其以此乎夏小正曰農及雪澤言雪
澤之無髙下也

　　雹

　　陽散隂為霰隂包陽為雹曽子曰陽之專氣為雹隂之
專氣為霰是也申豐以為古者藏冰固隂沍寒而無雹
盖陽無所洩雹之所以生也雹形今似半珠其粒皆三
出盖雪六出而成華雹三出而成實此隂陽之辨也雪
霜之類雹冰之類造化權輿曰雹者雨之冰也又曰東
方之氣雷南方之氣電西方之氣虹蜺北方之氣雲雨
雹霰雪傳曰木再華夏有雹豈以陽始無所洩及其晚
出也故木至再華而夏有雹歟

　　風

　　天地之氣嘘而成雲噫而成風雲陽而出於隂風隂而
出於陽爾雅曰南風謂之凱風東風謂之谷風北風謂
之涼風西風謂之泰風凱風言其情谷風言其自涼風
言其徳泰風言其交詩曰大風有隧有空大谷言大谷
者大風之自也故曰谷風言其自易曰巽為風巽東南
也今風更生於西則與兊之氣交矣故曰泰風言其交
谷風風之厚者涼風薄也故谷風以刺俗薄朋友夫婦
離絶詩曰習習谷風以隂以雨又曰習習谷風維山崔
嵬無草不死無木不萎言谷風之於天不能皆雨也亦
或以隂其於地也又不能皆生也亦有萎死者然則人
事豈可以責其全哉又曰凱風自南吹彼棘心凱樂也
憂釋而為樂怒釋而為凱南風謂之凱風則天地之怒
氣於是釋焉故也詩曰北風其涼雨雪其雱北風其喈
雨雪其霏風以譬威雪以譬虐雱盖言聚霏盖言散涼
者其刻也喈者其和也自今觀之雪勢布散無所不加
其意或未艾也則風候更和故是詩風以其喈雪以其
霏為後喈喈聲和也氣和則聲和矣詩曰終風且暴終
風且霾卒曰曀曀其隂虺虺其靁日出而風為暴風而
雨土為霾隂而風為曀霾下也曀上也此言州吁之暴
逮於上下如風暴矣又増以霾如風霾矣又増以曀如
風曀矣又増以雷明有加也傳曰積風成雷其此之謂
乎爾雅曰焚輪謂之穨扶摇謂之猋郭璞以為穨暴風
從上下也猋暴風從下上也按詩傳云穨風之焚輪者
風薄相扶而上也則與璞之意異矣盖風之銳而上者
為猋風之旋而上者為穨莊子曰摶扶摇羊角而上者
九萬里扶摇即猋是也羊角即穨是也今羊角轉旋而
上如焰焚輪之象也谷風一章曰維風及雨二章曰維
風及穨雨者朋友相與致其道以下達之況也穨者朋
友相與致其道以上達之況也蓼莪初曰南山烈烈飄
風發發卒曰南山律律飄風弗弗囘風謂之飄風荀子
所謂輕利僄遫卒如飄風者也發發暴也弗弗亂也烈
烈以言幽王不惠律律以言幽王不平詩曰匪風發兮
匪車偈兮説曰匪風發兮是非有道之風也發發者匪
車偈兮是非有道之車也偈偈者風生於火故物或以
風化亦或以火西方之鹽以風化也東方之鹽以火化
也易曰風自火出家人取其化自内出之象詩序曰關
雎風之始也所以風天下而正夫婦也水生雨雨更以
成水火生風風更以成火爾雅曰風與火為庉以此故
也風經曰調暢祥和天之喜氣也折揚奔厲天之怒氣
也風者氣也得怒之氣則暴得喜之氣則和得金之氣
則涼得木之氣則温得火之氣則炎得水之氣則烈列
子曰當春而叩商絃以召南吕涼風忽至草木成實及
秋而叩角絃以激夾鐘温風徐回草木發榮命宫而總
四絃則景風翔慶雲浮甘露降醴泉涌爾雅曰四時和
為通正謂之景風景風者天地中和之氣也淮南子曰
東風至而酒湛溢造化權輿以為東方之氣風也故凍
非東風不能解湛非東風不能溢風俗通曰猛風曰颲
涼風曰瀏㣲風曰飉小風曰颼











　　埤雅卷十九

　　埤雅卷十九音釋

　　泂(古營)　禋(因)　　涖(立)　　殱(子亷)　倬(知角)

　　渰(淹)　　□　　　倌(古宦)　霡(脉)　　霂(沐)

　　薶(埋)　　芃(篷)　　丂(苦道)　□(禹俱)　隮(子計)

　　孌(力傳)　涔(岑)　　祲(子鴆)　殄(徒典)　矞(決)

　　坋(扶粉)　瀌(飄)　　晛(奴見)　晷(居美)　昕(忻)

　　晞(希)　　煦(嘘)　　昳(迭)　　旰(榦)　　霙(英)

　　䨘(霰)　　濇(所力)　洩(泄)　　雱(旁)　　霾(埋)

　　曀(於計)　穨(頽)　　僄(匹妙)　遬(思鹿)　庉(大本)

　　颲(列)　　飉(力么)　颼(所流)







　　欽定四庫全書

　　埤雅卷二十　　　　　　　宋　陸佃　撰

　　釋天

　　雷　　　電　　　月　　　星

　　斗　　　漢　　　虹

　　雷

　　說文曰隂陽薄動靁雨生物者也从雨畾象回轉之形
今俗曰回雷回雷雷也震雷謂之劈歴震言所以振物
也其緩者霆説文曰雷之餘聲鈴鈴所以挺出萬物也
先儒或以霆為疾雷盖爾雅疾雷謂之霆霓先儒豈讀
此故誤歟亦或謂之電者霆亦非電也盖音庭則為雷
音蜓則為電淮南子曰隂陽相薄感而為雷激而為霆
又曰疾雷不及塞耳疾霆不暇掩目皆宜音電古文雷
字下从四田二回自子至夘積四陽而復雷乃發聲此
其所以从四田也隂陽回薄此其所以从二回也月令
先雷三日奮木鐸以令兆民戒其容止者盖迅雷風烈
必變所以畏天威也小民不畏天威懈慢䙝黷或至夫
婦交構故君子制法先雷使之戒慎𤣥女房中經曰雷
電之子必病癲狂故曰有不戒其容止者生子不備也
詩曰藴隆蟲蟲言藴藴而暑隆隆而雷蟲蟲而熱也説
者以為隆隆而雷非雨雷也雷聲尚殷殷然易曰雷雨
之動滿盈殷殷滿盈之聲也詩曰殷其雷在南山之陽
在南山之側在南山之下側言亦在其隂與左右也下
又言或在其下雷風號令之況也語曰雷髙弗雨雷在
南山之下則雨矣故詩以況君明而令善法言鼓舞萬
物者雷風乎鼓舞萬民者號令乎雷不一風不再不一
者號也不再者令也傳曰雷不盖醬令人腹中雷鳴今
月上下如弦之時觸醬輙壞里俗忌之物之相感有如
此者盖不可得而推也傳曰雷二月出地百八十三日
雷出則萬物出八月入地百八十三日雷入則萬物入
入則除害出則興利禮曰毋雷同雷震百里謂之一同
先王建國取法於雷雷者隂中之陽也傳曰罍大一石
刻為雲雷之形盖無雲而雷異也故罍併畫雲雷象施
不窮由此觀之畫繢之事土以黄火以圜山以章水以
龍略可知矣韓詩以為罍飾天子以玉諸侯大夫以金
士以梓詩曰我姑酌彼金罍此主大夫言之也易曰風
雷益又曰雷風恒盖曰風雷益則言風積而成雷故曰
益也物理論曰積風成雷若夫雷以動之風以散之則
是恒而已矣鶡冠子曰一葉蔽明不見大山兩豆塞耳
不聞雷霆夫雷霆之震亦大矣今徒兩豆足以窒之又
況障之有大於此者乎

　　電

　　隂陽激耀與雷同氣發而為光者也雷从回電从申隂
陽以回薄而成雷以申洩而為電故也或曰雷出天氣
電出地氣故電從坤省管子所謂天冬雷地冬霆是也
記曰地載神氣神氣風霆風霆流形言萬物以風霆流
形而風霆出於地之神氣也説卦曰離為電電火屬也
盖隂陽暴格分争激射有火生焉其光為電其聲為雷
今鐵石相擊則生火燒石投井則起雷又況天地大爐
之所薄動真火之所激射乎易曰雷雷噬嗑又曰雷電
皆至豐雷電噬嗑言雷電合而章也按月令雷乃發聲
後五日始電今旱暵亦或電而不雷則雷電不必皆合
而章也故易雷電合而章然後為噬嗑然雷電合而章
又不必雷電皆至若今震雷與電俱赴者所謂雷電皆
至者也故君子以折獄致刑以象天之至威非特明罰
勑法而已詩曰爗爗震電不寧不令言雷電變亂於上
不安故常且非所以號令萬物也董子曰太平之時雷
不驚人號令啟發而已矣電不眩目宣示光耀而已矣

　　月

　　説文曰太隂之精象形内象蟾桂之形故夕从月半見
而林罕以為象其未有蟾桂之狀也釋名曰月闕也言
滿則復缺也朔月初之名也朔蘇也月死復蘇生也晦
月終之名也晦灰也火死為灰月光盡似之也禮曰大
明生於東月生於西朔而月出西方夕見夕莫也故王
者旦見曰朝暮見曰夕義取諸此所謂朝夕放於日月
者也至望然後出於東方夜見尚書大傳以為晦而月
見西方謂之朓朝而月見東方謂之朒盖言異也詩曰
東方之日兮彼姝者子在我室兮在我室兮履我即兮
東方之月兮彼姝者子在我闥兮在我闥兮履我發兮
履禮也日月之盛皆在東方故詩舉以刺襄而言男女
淫奔不能以禮化也君無失道如東方之日以禮即我
故彼姝者子在我室兮也臣無失道如東方之月以禮
發我故彼姝者子在我闥兮也詩曰如月之恒如日之
升恒恒上弦也升言有隆而無降恒言有盈而無虧也
書曰哉生明又曰哉生魄説者以為朔後月明生而魄
死望後月明死而魄生故書以朏望生明生魄紀月甲
子紀日也揚子曰月未望則載魄于西既望則終魄于
東其遡於日乎此言士之或貴或賤或肆或拘在其上
與之如何而已風俗通曰呉牛望月而喘言使之苦于
日是故見月而喘盖傷禽驚於虚弦疲牛望月而喘物
之憚怯見似而驚有如此者屈子曰懲於羮者吹虀此
之謂也舊説積陽之氣生火火氣之精為日積隂之氣
生水水氣之精為月故陽燧取火於日方諸取水於月
易曰離為日坎為月其以此乎

　　星

　　三五厯曰星者元氣之英盖積氣之中有光耀者也星
精也月魄也雲䰟也釋名曰祭雨曰升祭星曰布升取
其氣之升也布取其象之布也書曰卿士惟月庶民惟
星言卿士之徴月是也庶民之徴星是也月之好惡從
星而已故月之從星則以風雨詩曰月離于畢俾滂沱
矣此之謂也盖役乆病於外則天下幸亂卿士下比於
民莫肯念難適能使難滋大而已故是詩刺之詩曰嘒
彼小星三五在東小星衆無名者三心五噣四時更見
日月夫婦之象也則大星以況姪娣而小星當賤妾矣
盖諸侯一娶九女姪娣與媵而八故詩正以三五況之
三心以春見於東方最先見者五噣以冬見於東方最
後見者賤妾之進御於君也猶之小星隨此三五先後
更見於天不見陵掩則以夫人之惠下逮故也然進御
之法姪娣兩兩當夕故詩又以參昴況之參昴二星也
而又皆西方之星其在於東則以夕並見小星隨焉夫
月也大星也小星也各以其分夜見於天則夫人惠及
賤妾豈特人事而已哉禮運曰天秉陽垂日星地秉隂
竅於山川垂陽之象也竅隂之象也堯典春曰日中星
鳥夏曰日永星火秋曰宵中星虛冬曰日短星昴或言
星鳥或言星火或言星虛或言星昴相備也盖聖人南
靣視四星之中言星鳥則以見四星之形也言星火則
以見四星之次也先儒以為四方七宿各成一形東方
成龍西方成虎前成鳥形後成龜形所謂在天成象在
地成形是也傳曰龜與蛇交謂之𤣥武則𤣥武七宿宜
具龜蛇之形不得獨成龜形而已以今垂象考之虚危
以前象蛇室壁象龜梓慎所謂宋鄭其饑乎今蛇乗龍
是也蛇盖虚危之星考工記曰龍旂九斿以象大火也
鳥旟七斿以象鶉火也熊旗六斿以象伐也龜蛇四斿
以象營室也四斿變言龜蛇亦以𤣥朔道之所在龜蛇
相成異乎三方不可謂之龜旐故也爾雅曰天根氐也
蓋氐一名本亢亦或謂之天根周語曰辰角見而雨畢
天根見而水涸本見而草木節解駟見而隕霜火見而
清風戒寒天根亢也本氐也駟房也火心也爾雅曰營
室謂之定傳曰營室之中土功其始説者以為定昬見
而中然後可以營制宫室故謂之營室詩曰定之方中
作于楚宫揆之以日作于楚室是也傳曰度日出日入
以知東西南視定北準極以正南北則謂之營室又非
特取其時而已禮運曰日星以為紀故事可列也盖傳
以為龍見而雩水昬正而栽若此之類所謂以日星為
紀者也

　　斗

　　斗有環域北斗七星輔一星一至四為魁五至七為杓
所以運量萬物莊子所謂維斗得之終古不忒者也太
𤣥曰斗一北而萬物虚斗一南而萬物盈言萬物豐於
纁夏耗於𤣥冬隨斗轉徙而已鶡冠子曰斗運於上事
立於下斗指一方四塞俱成此之謂也易曰豐其蔀日
中見斗又曰豐其沛日中見沬沬盖星之㣲者薛云輔
星理或然也孔子曰豐其蔀位不當也日中見斗幽不
明也然則日中見斗尚非所宜日中見沬尤非所宜矣
盖三應上非所宜應而應焉非所宜應而應焉此昬所
以更甚於四也按豐離下震上離為日震二隂一陽二
隂象魁一陽柄也故曰日中見斗詩曰曽孫維主酒醴
維醹酌以大斗以祈黄耉罍取象於雷斗取象於斗周
官王燕則膳夫為獻主臣莫敢與君亢禮今此曽孫維
主更以大斗酌之則以尊事黄耉非禮之正也非禮之
正則亦所以為厚也郊特牲曰郊之祭也大報天而主
日主日則明王者不敢主天與燕主膳夫同義

　　漢

　　萬物之精上為列星河精上為天漢詩曰倬彼雲漢昭
回于天言水氣之在天為雲水象之在天為漢今皆倬
然昭明回轉於上則非雨之候也又曰瞻卬昊天有嘒
其星言旱乆而繁星備見繁星備見則尤非雨之候也
且其正言昊天則夏之時也以今觀之炎夏旱暵而熱
則小星森布如棊星陽之精也陽盛而亢則星稠於上
其理然也詩曰維天有漢監亦有光言有光而無所明
也盖況幽王無監察之實矣又曰跂彼織女終日七襄
雖則七襄不成報章睆彼牽牛不以服箱東有啓明西
有長庚織女則以況其内牽牛則以況其外跂彼織女
不成報章言有織之名與象而已無成女事衣被之實
也睆彼牽牛不以服箱言有牽之名與象而已無成男
事轉輸之實也啟明則以況其左長庚則以況其右言
王左右或當養人以啟導王徳或當養人以賡續王事
今皆有名位而已無其實也又曰有捄天畢載施之行
天畢又以況王也畢者所以助載鼎實則天漢言幽王
哲不足以照察天畢言幽王惠不足以化養亦皆有名
位而已無其實也星皆在天而天漢天畢獨言天則以
況王故也又曰維南有箕不可以簸揚維北有斗不可
以挹酒漿維南有箕載翕其舌維北有斗西柄之掲斗
南斗也聖人南靣視四星之中箕在南則斗在北矣箕
則以況其前斗則以況其後不可以簸揚言有箕之名
而已於養人無簸揚之實也不可以挹酒漿言有斗之
名而已於養人無挹注之實也箕之用在舌言翕則其
形反矣斗之用在柄言掲則其形覆矣此又言箕斗之
將落而其象變也盖二十八宿者經星舎於天而不動
者也至於向晨則天牽之而西没故此於斗言西柄之
掲是詩於織女言不成報章則非不以也不成而已矣
牽牛言不以服箱則非不可也不以而已矣於織女言
跂猶有織之象也於牽牛言睆猶有牽之象也至於箕
斗言不可以簸揚不可以挹酒漿其舌則言翕其柄則
言掲以明幽王内外左右前後之臣其惡皆有加而無
已也監亦有光猶有光也載施之行則言天畢虚設於
上具位而已矣夫幽王之君臣皆有名位而無照察化
養衣被轉輸啟導賡續簸揚挹注育人之實此東國之
所以困於役而傷於財也故其卒篇所陳如此夏小正
曰漢按户漢按户言正南北也

　　虹

　　雄曰虹雌曰霓舊說虹常雙見鮮盛者雄其闇者雌也
一曰赤白色謂之虹青白色謂之霓故虹紅也說文解
霓以為屈虹青赤亦或白色隂氣也今俗謂虹為虹(音絳)
虹絳也一名蝃蝀爾雅曰蝃蝀謂之雩蝃蝀虹也蜺為
挈貳貳盖言二淮南子曰天二氣則成虹是也虹淫氣
也故又借為實虹小子之虹虹潰也詩曰蝃蝀在東莫
之敢指說者以為夫婦過禮則虹氣盛諱之莫之敢指
文子曰至治之世虹霓不見則夫婦過禮虹氣為盛理
或然也盖地氣還矣天氣不復於是成虹虹天之淫氣
也夫水氣之在天成虹又天之淫氣爾尚且惡之如此
而況於人乎所以痛止夫奔也故曰蝃蝀止奔也傳曰
里名勝母曽子不入邑號朝歌墨子回車有是哉升雲
言朝則以況淫奔之始蝃蝀言晚則以況其終終則言
不復雨矣雨者和之象也先儒以為雲薄漏日日照雨
滴則虹生今以水噀日自側視之則暈為虹蜺然則虹
雖天地淫氣不暈於日不成也故今雨氣成虹朝陽射
之則在西夕陽射之則在東月令季春曰虹始見蔡邕
以為虹常依隂雲而出於日衝無雲不見大隂亦不見
常以日西見東方故詩云蝃蝀在東蝀之文从東以此
故也蜺則常依蒙濁見於日旁白而直者曰白虹凡見
日旁者四時常有之唯雄虹起是月至孟冬乃藏世傳
虹能入溪澗飲水信然甞有見夕虹下澗中飲者虹兩
頭皆垂澗中使人過澗隔虹對立相去數丈之間如隔
綃縠自西望東則見立澗之東西望則為日光所爍



　　埤雅卷二十

　　埤雅卷二十音釋

　　䙝(思列)　黷(瀆)　　罍(雷)　　噬(視制)　嗑(磕)

　　暵(漢)　　􁇵(為輙)　昡(胡遍)　朓(勅了)　朒(女六)

　　姝(殊)　　朏(芳尾)　遡(蘇故)　噣(竹救)　娣(徒厲)

　　媵(以證)　旂(渠希)　斿(尤)　　旟(于)　　旐(除矯)

　　涸(固)　　雩(羽俱)　蔀(步口)　醹(如庾)　卬(昂)

　　跂(竒逆)　睆(華綰)　捄(求)　　翕(許及)　蝃(丁計)

　　蝀(丁孔)　挈(苦結)　潰(㑹)　　縠(斛)









