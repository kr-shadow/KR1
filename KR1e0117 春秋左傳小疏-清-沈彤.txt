#+TITLE: 春秋左傳小疏-清-沈彤
#+DATE: 2018-05-12 10:14:43
#+SOURCE: github.com/kanripo/KR1e0117 master 13532e1b                
欽定四庫全書　　　　　經部五
　春秋左氏傳小疏　　　　春秋類
　　提要
　　　　(臣/)等謹案春秋左氏傳小疏一卷
　　　國朝沈彤撰彤有尚書小疏已著錄是編以趙
　　　　汸顧炎武所補左傳杜註為未盡更為訂正
　　　　其中得失互見如文公二十六年傳享子展
　　　　賜之先路三命之服先八邑賜子産次路再
　　　　命之服先六邑彤謂八邑六邑其數少乃司
　　　　勲所云賞地非采邑之加田疏亦誤今考司
　　　　勲曰凡頒賞地參之一食惟加田無國正註
　　　　曰加田既賞之又加賜以田所以厚恩也據
　　　　此則是特以賞田有所未盡更加以賞未有
　　　　賞田反少加田反多者今彤謂八邑六邑為
　　　　數少當是賞地則加田為數當多矣與周禮
　　　　殊為未合葢彤著周官祿田考誤以大司徒
　　　　註小都大都旁加之數即為司勲之加田故
　　　　今以子展子産皆國卿若受加田則約得小
　　　　都旁加四里傳云八邑者據註不過三十二
　　　　井云六邑者不過二十四井故疑其數少非
　　　　加田其實皆不然也又如文公元年傳歸餘
　　　　于終彤謂積氣朔餘日以置閏在四季月故
　　　　曰歸餘于終經傳所書閏月皆不得其正惟
　　　　昭公二十年閏八月于夏時適為閏六月偶
　　　　合耳今考昭公二十年書春王正月傳曰二
　　　　十年春二月己丑日南至杜註謂當言正月
　　　　己丑日南至時史失閏更在二月後故經因
　　　　史而書正月傳更具于二月疏謂厯之正法
　　　　往年十二月後宜置閏月即此年正月當是
　　　　往年閏月此年二月乃是正月時史于往年
　　　　錯不置閏閏更在二月之後傳于八月之下
　　　　乃云閏月戊辰殺宣姜是也註不言在八月
　　　　後而云在二月後者以正月之前當置閏二
　　　　月之後即不可也據此則是年八月置閏正
　　　　史官之失彤反以為偶合亦非也然如襄公
　　　　二十八年傳今倍其賦孔疏謂賞地之税三
　　　　分王食其一二入于王臣此采邑貢王之數
　　　　然則諸侯之臣受采地者亦當三分之一歸
　　　　于公言重倍其賦當以三分而二入公今考
　　　　采邑貢王大司徒註曰采地食者皆四之一
　　　　百里之國凡四都一都之田税入于王五十
　　　　里之國凡四縣一縣之田税入于王二十五
　　　　里之國凡四甸一甸之田税入于王其賞地
　　　　貢王則孔疏所引司勲註三分計税王食其
　　　　一是也然則采地賞地貢數顯異今孔疏于
　　　　侯國采地之賦不計四分之一而計三分之
　　　　一是誤以賞地為采地矣彤辨正其非足闢
　　　　相沿之謬又如文公二十五年傳賦車兵徒
　　　　兵杜註云車兵甲士孔疏云知非兵器者上
　　　　云數甲兵下云甲楯之數故知此謂人也顧
　　　　炎武謂執兵者之稱兵自秦漢始三代以上
　　　　無之凡杜之以士卒解兵者皆非彤引隠公
　　　　五年傳諸侯之師敗鄭徒兵襄公元年傳敗
　　　　其徒兵于洧上云徒兵則不得謂非士卒矣
　　　　亦可以補正顧氏之失雖未完之書錄而存
　　　　之于讀左傳者亦有所禆也乾隆四十六年
　　　　十月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　春秋左傳小疏
　　　　　　　　　　　　　　呉江沈彤撰
隠公元年經春王正月　書王正月乃列國史官記事
之常法否則嫌於不禀正朔矣周時月並改而此不去
王春者春天時不可繫於王也然王在春下正上則時
月亦兼統之古書法有如此者
鄭伯克段於鄢　段固强大雋傑而以出奔共未見獲
故傳以如二君解之杜謂即得雋例誤
傳不如早為之所　為之所謂居以可制之邑
無使滋蔓　滋蔓喻居京
如二君故曰克　非得雋而曰克故傳别解之趙子常
以此為春秋特筆是也
謂之鄭志　鄭伯志於克不志於殺若請制而即使居
之則志於殺矣解據穀梁傳誤
弔生不及哀　自始死及殯自啟及反哭皆主人所至
哀故哭踊無算否亦代哭不絶聲此句主弔塟言則所
謂哀者指自啟至反哭時也弔塟之禮凡有五節一啟
殯而弔既夕云請啟期告於賓正義云使知而來赴弔
下經遂云主人拜賓檀弓亦云君於大夫將塟弔於宫
是也一祖而弔既夕云有司請祖期注云當以告賓下
經遂云賓出主人送檀弓亦云君於大夫將塟弔於朝
是也(檀弓所云弔於/朝亦行於祖後)一柩車將行而弔既夕云賓入者
拜之正義云弔塟之賓下經遂云乃行是也一哀次而
弔檀弓云君於大夫將塟弔於哀次是也一反哭而弔
既夕云乃反哭賓弔者升自西階曰如之何檀弓亦云
周反哭而弔是也所以有此五節者或恩義有厚薄道
路有逺近事勢有順逆故早晚正變不必齊同然其在
塟時則一也今宰咺之來弔踰塟期以月數矣故曰不
及哀　顧氏杜解補正云不及哀謂不當既封反哭之
時彤按檀弓疏論君於大夫將塟弔於宫朝哀次之義
云君弔正禮當於殯宫或於朝祖廟無門外君弔之禮
君來弔或晚有邂逅於哀次弔焉此明弔之正必於門
内也又雜記云相趨也出宫而退相揖也哀次而退相
問也既封而退相見也反哭而退朋友虞祔而退夫弔
賓於哀次已有隨分而退者是哀次之弔已緩況既封
與反哭耶又既封反哭之弔當即相見朋友之未退者
為之非必至是方來之賓也顧說未盡
三年經春王二月　按考古圖載晉姜鼎銘曰維王九
月博古圖載周仲偁父鼎銘曰維王五月敔敦銘曰維
王十月是每月皆書王也此惟春三月書王餘月可以
例推必兼書王二月王三月者明商正改為二月夏正
改為三月也此春秋文外之意盖周公舊典則然
傳王曰無之　無之約無怨與貳
命以義夫　謂宣公立穆公之命出於義也正義誤
商頌曰殷受命咸宜百禄是荷其是之謂乎　引商頌
美宣公與穆公也不及殤公且殤公亦非所謂百禄是
荷者解非
十一年傳而况能禋祀許乎　言子孫不能禋祀許所
以決許公之將復奉社稷也
不惟許國之為亦聊以固吾圉也　許國之為結吾子
奉許叔聊以固吾圉結無滋他族偪處
莊二十二年傳遇觀之否　此與哀九年趙鞅卜救鄭
遇水適火一例之亦適也洪氏容齋三筆訓為變按繫
詞云唯變所適是變而後有所之也之字自包訓變義
而以變為之字正訓則非
二十八年傳臧孫辰告糴於齊禮也　按周禮大司徒
職大荒大札則令邦國移民通財小行人職若國凶荒
則令賙委之不聞有告糴之禮也外傳稱為古制其始
於西周之衰乎(逸周書糴匡篇云大荒卿/參告糴盖亦記哀周之制)
閔元年傳天子曰兆民諸侯曰萬民　天子曰兆民若
尚書吕刑所稱兆民賴之是也諸侯曰萬民若魯頌閟
宫之美僖公曰萬民是若是也但盤庚云汝萬民乃不
生生則天子亦有稱萬民者周禮疏云兆民據天下而
言萬民據畿内而言也
二年傳尨涼　恵定宁云說文引作牻㹁云牻白黑雜
毛牛㹁牻牛也古文省少或借涼為㹁彤按廣韻云㹁
牻牛駁色盖說文脫二字牻㹁謂牻服色駁也否則冬
與金玦皆有義而牻獨無乎上文偏衣即牻服盖分織
牻牛白黑毛為之下所謂奇無常也
僖二年傳冀之既病則亦惟君故　盖稱虞之能報讐
雪恥以引起己之請罪於虢使假道之言易入解云稱
其强誤
十一年傳賜晉侯命受玉惰　命謂策命周禮内史職
凡命諸侯及孤卿大夫則策命之典命云侯伯七命玉
謂命圭古禮諸侯薨還圭(見白虎通/崩薨篇)策命新君仍賜之
十二年傳有天子之二守國髙在　王制曰次國三卿
二卿命於天子一卿命於其君正義云次國侯伯也齊
侯爵故二卿命於天子命於天子者皆謂上卿命於其
君者謂之下卿
十五年傳涉河侯車敗　此五字正卜人之言乃明所
以吉之義也當從杜解顧說非
三敗及韓　正義謂晉之車乘三度與秦戰而敗壞是
也顧依劉光伯說非
姪其從姑解離為震妹於火為姑　火當作兌
二十三年傳而享其生禄　楚語觀射父云能知四時
之生韋昭云生嘉穀韭卵之屬漢書郊祀志云神降之
嘉生應劭云嘉穀也此生字當亦謂穀不如正義所云
也尚書克綏先生之禄永底烝民之生亦以生與禄對
言
二十四年傳故糾合宗族於成周而作詩曰　作下當
有樂字其字
三十一年傳禮不卜常祀　謂常祀必以時祀不更卜
祀之吉凶經下疏以為不卜日誤
三十二年傳勤而無所必有悖心　無所無以自處謂
徙勞無功悖背上命謂舍鄭他圖定宇云襲鄭不能而
生滅滑之心是也
文元年先王之正時也履端於始舉正於中歸餘於終
　周書周月篇云敬授人時巡狩祭享猶自夏焉夫閏
以正時時以作事則此所謂時乃夏時也始中終即每
時而言履端於始謂測算斗建以紀啟閉在四孟月也
淮南天文訓稱斗杓正月建寅月從左行十二辰以厯
家實測追溯之周與漢固同建也舉正於中謂厯象日
景中星以紀分至在四仲月也按隋厯志堯時冬至日
躔危唐厯志云躔虚宋天文志西周以前冬至日躔女
元厯志謂堯時冬至日在女虚之交皆在正北之位冬
至在正北則夏至在正南春秋分在正東正西可知故
指其所在之位而稱為正也杜解舉中氣以正月則以
正為月以中為氣文義不可通矣歸餘於終謂積氣朔
餘日以置閏在四季月也周禮太史職閏月詔王居門
終月疏云明堂路寢及宗廟皆有五室十二堂四門十
二月聽朔於十二堂閏月各於時之門是周本於四季
月置閏也經傳所書閏月皆不得其月惟昭二十年閏
八月於夏時適為閏六月此偶合耳
歸餘於終事則不悖　凡作事必順時序閏每時季月
則畢所未及作者不至過時故曰不悖若閏在嵗末則
過時而悖者有矣
十六年傳使帥甸攻而殺之解帥甸郊甸之帥　郊當
作邦周禮天官三曰邦甸之賦本亦誤邦為郊正義謂
杜舉類言之乃為之辭也
宣六年傳使疾其民以盈其貫　疾害也若酒誥厥心
疾很之疾疾其民謂重民賦役也貫劉光伯謂如物在
繩索之貫也(定宇云韓非子亦有/滿貫之云劉說是)盖上數戰則賦役必
重而害民之惡遂如物之滿於繩索矣杜云為民所疾
又云貫猶習也恐於文意隔閡
十二年傳其君之戎分為二廣廣有一卒卒偏之兩(闕/)




　
　
　
　
　
　　　　　　　　　　　　　　　　　(以上原闕/四葉八行)
髮而後結為紒其他則亦如幓頭之制耳屈布為崇巾
著於顙上此制直始於漢古者有冠無巾(本後漢/輿服志)寧有
婦人之顙而獨著巾者然則三說之得失皆可知矣婦
人弔服詳見檀弓記注
九年傳使伯氏司里　解司里里宰正義云此言司城
内之民若今城内之坊里也里必有長不知其官之名
周禮有里宰故以宰言之非是郊外二十五家之長按
宋當以百户為里里長當名里尹雜記里尹主之註云
里尹閭胥里宰之屬王度記曰百戸為里里一尹其禄
如庶人在官者正義云按周禮六鄉之内二十五家為
閭閭置一胥中士也六遂之内二十五家為里里置一
宰下士也别錄云王度記似齊宣王時淳于髠等所說
也又按撰考云古者七十二家為里洛誥傳云古者八
家為鄰三鄰為朋三朋為里鄭云盖虞夏時制也其百
户為里未知何代或云殷制彤謂百户為里如周侯國
之遂之鄼里尹如鄼長鄼長為下士(詳余周官/禄田考)里尹之
禄如庶人在官者即孟子王制所謂下士與庶人在官
者同禄也孟子王制多周所沿夏商之制則殷制之云
當然故知宋以百户為里而里長名里尹也但城内郊
外之同異則無從考耳
十三年傳小人農力以事其上　陳少章云宋本農作
展當從之(唐石經初刻/作展後改農)
先王卜征五年　此盖楚先王之故事因楚子伐鄭不
利在不能修徳故援此立說卜征謂卜伐國尊楚故以
上伐下之名歸之註云巡狩似與本事無干(廷芳按以/十八年楚)
(康王告子庚語參/之則小疏良是)
十四年傳若困民之主匱神乏祀　主當作生乏當作
之
十八年傳天道多在西北　解云嵗在豕韋疏云豕韋
一名娵訾按說文韋相背也从舛口聲獸皮之韋可以
束枉戾相韋背故借以為皮韋彤謂室壁二宿合為娵
訾當屬豕之亥次而其形兩兩相背故亦名豕韋也
十七年傳唯卿為大夫　王制曰諸侯之上大夫卿故
晏子言唯卿乃得稱大夫而行大夫之禮耳王肅云謂
諸侯之卿當天子之大夫(見雜/記疏)周無是制也
二十一年傳軌度其信可明徴也　謂上所行之軌迹
自度有實可明驗諸人而無不慊也
夏書曰念兹在兹釋兹在兹名言兹在兹允出兹在兹
惟帝念功將謂由己壹也信由己壹而後功可念也
八兹字隠注下功字釋則不念允出則未及名言皆預
形帝念意功謂治人之功由己壹謂帝所以如是念之
者由其人之能誠壹也末句咏歎以結之所以勸季孫
之有功
二十四年傳樂㫖君子註云言君子樂美其道　㫖詩
作只箋云只之言是也字與訓俱當從彼
二十二年傳令倍其賦　按周禮大司徒子男之地王
食者四之一康成注小司徒謂畿内采地其稅皆入四
之一於王從子男例推也然則侯國采地之入稅當亦
如之倍其賦者入其賦之半也疏謂當以三分之二入
公誤以司勲之賞地為采地矣
二十四年經秋七月甲子朔日有食之既八月癸巳朔
日有食之　孔氏正義據劉歆三統厯以為前月日食
既而後月又食於推步之術必無是理盖古書磨滅致
有錯誤其說當矣而二事孰誤則未之決案極西湯若
望古今交食考云魯春秋用周正七月乃夏正建寅之
五月也今以法考之是月甲子日未正二刻定朔申初
初刻十八分食甚實交周午宫星三度二十二分二十
秒實距度一十七分三十二秒因在黄道北減氣差一
十六分一十二秒得視距一分二十秒應見全食且本
月徑大於日徑掩太陽邊周有奇經稱食既正與法密
合由是觀之其誤在八月朔之食也
二十五年傳賦車兵徒兵　杜云車兵甲士徒兵步卒
孔云知非兵器者上云數甲兵下云甲楯之數故知此
兵謂人也盖以謂兵器則嫌於上下重叠矣按發首言
使庀賦數甲兵則子木使蒍掩之事自書土田至甲揗
之數則蒍掩受命庀賦數甲兵之事固相須成文也至
兵與甲楯明屬異器又何嫌重叠乎劉炫云兵者戰器
車上甲士與步卒所執兵各異也司兵掌五兵鄭衆云
五兵戈殳㦸酋矛夷矛又曰軍事建車之五兵鄭𤣥云
車之五兵鄭司農所云者是也步卒之五兵無夷矛而
有弓矢孔附載其說當定從之
或据顧氏日知錄謂執兵者之稱兵自秦漢始三代以
上無之凡杜之以士卒解兵者皆非也此又不然隠五
年諸侯之師敗鄭徒兵襄元年敗其徒兵於洧上本文
明以敗為言將亦謂之非士卒耶此等宜各據文意為
斷
二十六年傳享子展賜之先路三命之服先八邑賜子
産次路再命之服先六邑　按王制次國三卿二卿命
於天子此享時賜三命之服盖先得請於王而以享命
之也又周禮大宗伯再命受服三命受位此三命賜服
者兼之也(詳通典職官/之秩品篇)又按典命伯之卿三命大夫再
命子産已立為卿而再命者盖其位在四踰數非法鄭
伯不敢聞於王而仍以大夫之爵請也註疏皆未及八
邑六邑其數少乃司勲所云賞地非采邑之加田疏亦
誤
二十七年傳食言者不病　不病言豈不病也莫之與
故病
又不及是　言亦不必計及於是是謂致死倍楚正義
非
吾庸多矣　庸止訓用與成十八年吾庸多矣同言楚
不信而吾信吾用此多於楚矣杜解庸為功何功之有
二十九年傳季武子取卞傳公冶問璽書追而與之
璽說文作璽云王者印也所以主土从土爾聲又曰籀
文作璽彤謂壐从土以其主土璽從玉以其刻於玉各
有取義然在古則皆尊卑共之故大夫而亦有璽也說
文但云王者印只據秦漢言耳又大夫食邑者亦主土
則大夫之璽亦可作璽
三十年傳與之田使為君復陶以為絳縣師　按周禮
官禄自食邑者外無大小皆收公田之穀分給之故廩
人掌九穀之數以待國之匪頒賙賜稍食匪頒中禄居
大半焉(詳余周官/禄田考)春秋時若管子大匡篇桓公賦禄以
粟昭元年秦楚二公子同食百人之餼皆仍給以穀也
此趙孟之於絳縣老人雖使為小官而亦與之田矣晉
語所謂士食田盖兼此二法戰國時之禄或一官而半
田半穀商子境内篇云爵五大夫有賜邑三百家賜稅
三百家言田稅言穀也皆不盡如周官本制
昭元年傳以什共車必克困諸阨又克　共如字讀謂
彼以什徒共當一車必克困此車於阨又必克皆承上
而言以明欲去車為卒之故解誤
兩於前伍於後専為右角參為左角偏為前拒　正義
曰服䖍引司馬法云五十乘為兩百二十乘為伍八十
一乘為專二十九乘為參二十五乘為偏其名與人數
不可得知按服說有脫誤百二十下當有五字八十一
當為百字二十九當為七十五盖二十五乘為偏二其
偏為兩然則三其偏為參五其偏為伍而四其偏為專
矣三其偏故七十五也四其偏故百也五其偏故百二
十五也百乘名專者廣韻云專單也一言曰百兩言曰
一百是百雖成數亦單數也故百乘為專也其人數則
一乘百人總三百七十五乘適三萬七千五百人是三
軍之數也以每五乘三百七十五人為三伍計之甲士
當二百二十五伍卒當五千四百伍凡去二萬八千一
百二十五人餘九千三百七十五人則將重車也
二年傳觀書於太史氏見易象與魯春秋曰周禮盡在
魯矣　易謂周易穆子之生也莊叔以周易筮之(見昭/五年)
明魯有周易也象謂六官所布於邦國者若治象教象
之類盖布治布教則必并其象而布之桓僖廟災命藏
象曰舊章不可忘(見哀/三年)明魯有所布之象也魯春秋謂
據舊典禮經所記之史五十凡謂之禮經盖易者占人
簭人所以辨吉凶象者六官所縣於象魏此皆周之禮
也魯春秋遵五十凡為之亦周禮所在故曰周禮盡在
魯也此周禮非書名
吾乃今知周公之徳與周之所以王也　易爻辭多周
公作(詳見余易/爻辭辨)六官之象魯春秋所據之禮經皆周公
所定(五十凡雖不皆周公/之舊然變易者少)故曰周公之徳以三者頒諸
邦國使玩辭占卦以趨吉避凶修治教等法以治其國
守五十凡以記事昭勸戒是周公之所以臨天下者也
畏大國也猶有所易是以亂作　猶有所易先明齊意
非正言改易禮制作如周禮司士作六軍之士之作使
也亂作謂送女不使公族大夫而使上大夫失送從逆
班之制也明齊已踰禮晉不當嫌無宇非卿解以為執
辱無宇則少姜敢指斥晉侯乎且亦非所以為之請矣
廷芳按少姜四語辨而婉信為有辭
三年傳足以昭禮命事謀闕而已　禮必有事事恐有
闕命事謂告所有事也謀闕謂計慮使無闕也三者皆
總上朝聘㑹盟弔塟言解非
其相胡公　胡公為周公始封陳之祖則相乃祖字之
誤正義末云今定本相作祖是也其說與服說並誤箕
伯與胡公六人傳只平數之
則使宅人反之　此下當脫鄰人辭室一句下文違卜
不詳等語乃喻使勿辭也晏子語亦有脫文或且字為
曰字之誤
為其復取之之故　傳者即宣子為伯石請州預釋七
年復州取州之故非宣子懸度也為當如字讀解與音
並誤
四年傳鄭子産作丘賦　服䖍以為一丘之田出一馬
三牛復古法彤謂既云作則非復古況又國人謗其為
蠆尾渾罕譏其作法於貪乎但杜解如魯之田賦則病
民已甚子産安得自謂為善而引禮義不愆之詩盖其
賦視古法稍加以濟國用若魯丘甲之類耳
七年傳盜所隠器　當作隠所盜器觀杜解可見
曰我先君共王　曰發語辭
七年傳日月之㑹是謂辰　不曰日月所㑹而曰日月
之㑹者曰所主次言曰之主㑹言也主㑹言故謂之辰
正義曰辰時也言日月聚㑹有時也廷芳按堯典厯象
日月星辰洪範四曰星辰大宗伯以實柴祀日月星辰
馮相氏掌十有二辰之位其所謂辰者皆十二次也故
孔鄭以日月所㑹訓之若𦙍征辰弗集於房房即次也
而辰又主次為訓則文字重叠矣此斷宜易以文伯本
語也僖五年龍尾伏辰杜解亦用文伯本語但其所以
用之者有異耳
十三年傳無為為善矣　無為無助也言無人助我為
善矣正義非
二十五年傳此之謂不能庸先君之廟　先君謂襄公
不能庸禮指萬者二八言盖典祀之豐於昵舊矣萬者
止二八而其衆萬於季氏則尤一時非常之失禮也故
臧孫譏切之
二十六年傳苑子之御曰視下顧　視下句絶顧者記
御者言時既視苑子又視林雍之足也
定十五年經九月丁巳塟我君定公雨不克塟戊午日
下昃乃克塟辛巳塟定姒　李文貞云春秋閏月紀事
有矣不書䝉上月也失禮則書不告月及塟齊景公是
也塟景公何以為失禮喪以年斷者不以閏數諸侯五
月而塟齊侯卒以九月塟以閏月是數閏也故以失禮
書塟定姒閏九月也而不書則妾母之喪得以閏數矣
(見春秋/隨筆)彤按儀禮喪服云庶子為父後者為其母緦傳
曰與尊者為一體不敢服其私親也註云君卒庶子為
母大功疏云今庶子承重故緦是嗣君及公子於妾母
之喪皆不以年斷故得數閏月也但以定姒為妾乃從
公羊傳若據左氏則實是夫人為哀公嫡母喪不得數
閏經宜書閏月而辛巳上有脫文矣
哀三年傳命藏象魏　此象魏當作魏象謂魏之象也
因上象魏而誤倒耳象可藏魏豈可藏乎下文舊章正
專指象而言
十四年傳叔孫氏之車子鉏商獲麟解車子微者鉏商
名　按孔子家語辨物篇叔孫氏之車士曰子鉏商采
薪於大野獲麟焉王肅注車士將車者(將近刻/作持誤)子姓鉏
商名是傳於車下脫士字也周制將重車者二十五人
二十四人為卒一人則士故謂之車士猶將兵車者七
十五人七十二人為卒三人為軍士也
　
　
　春秋左傳小疏
