#+TITLE: 毛詩指說-唐-成伯璵
#+DATE: 2018-05-12 10:13:45
#+SOURCE: github.com/kanripo/KR1c0007 master 61608eba                
欽定四庫全書　　　　經部三
　毛詩指説　　　　　　詩類
　　提要
　　　　(臣/)等謹案毛詩指説一卷唐成伯璵撰伯璵爵
　　　　里無考書凡四篇一曰興述明先王陳詩觀
　　　　風之㫖孔子刪詩正雅之由二曰解説先釋
　　　　詩義而風雅頌次之周又次之詁傳序又次
　　　　之篇章又次之后妃又次之終之以鵲巢騶
　　　　虞大畧即舉周南一篇􁃹括論列引申以及
　　　　其餘三曰傳受備詳齊魯毛韓四家授受世
　　　　次及後儒訓釋源流四曰文體凡三百篇中
　　　　句法之長短篇章之多寡措辭之異同用字
　　　　之體例皆臚舉而詳之頗似劉氏文心雕龍
　　　　之體葢説經之餘論也然定詩序首句為子
　　　　夏所傳其下為毛萇所續實伯璵此書𤼵其
　　　　端則決别疑似於説詩亦深有功矣伯璵尚
　　　　有毛詩斷章二卷見崇文總目稱其取春秋
　　　　斷章之義抄取詩語彚而出之葢即李石詩
　　　　如例之𩔖宋熊克嘗與毘陵沈少豫欲合二
　　　　書刻之而斷章一書竟求之不𫉬乃先刻指
　　　　説此本末有克跋葢即從宋本傳刻也克嘗
　　　　著中興小厯别見史部編年𩔖中其刻此書
　　　　時方分教於京口故跋稱刻之泮林云乾隆
　　　　四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　毛詩指說
　　　　　　　　　　　　唐　成伯璵　撰
　　興述第一
王澤竭而詩不作者謂幽厲之後周室大壞不能賞善
罰惡諷刺無益故也詩樂相通可以觀政矣古之王者
𤼵言舉事左右書之猶慮臣有曲從史無直筆於是省
方巡狩大明黜陟諸侯之國各使陳詩以觀風又置采
詩之官而主納之申命瞽史習其箴誦廣聞教諌之義
也人心之哀樂王政之得失備於此矣然詩者樂章也
不起鴻荒之代始自女媧笙簧神農造瑟未有音曲亦
無文詞然嬰兒有善則鳯自舞其來尚矣夫大樂與天
地同和後代聖人從而明之耳上皇道質人無所感雖
形謳歌未寄文字俗薄政煩歌謳理切六代之樂同功
異用前者超忽莫得而傳虞舜之書始陳詩詠五絃之
琴以歌南風其文詳也自殷周洎於魯僖六詩該備而
運鍾治亂時有夷險感物而動人之常情昇平則聞雅
頌之音喪亂惟陳怨刺之作故何休云男女怨恨相從
而謳歌之飢者飽其食勞者歌其事是也使老而無子
者求詩於巷黨之間聞之於鄉鄉傳於邑邑逹於國國
升於王王不下堂而知率土之勞逸矣初周公制禮以
著樂章雅頌之音播於管絃薦於郊國而太師主職及
天厭周徳禮壞樂崩春秋之際舊章泯絶司馬遷曰古
詩三千餘篇孔子去其繁重可通於義者采而録之遠
自稷契之功次取殷周之盛次陳幽厲之缺始於衽席
故用關雎為首奄有邦家而收牡馬之𩔖凡所刪定三
百一十有一篇合於宫商書之玉版樂正雅頌各得其
所范寗曰仲尼因魯史而修春秋就太師而正雅頌其
言近之矣夫四國所陳臣下所獻出自百家辭生鄙俚
豈能盡善若不刋正無禆國風又遭暴秦並為煨燼而
詩同樂章布於人口三百之外唯亡六篇比諸典籍未
為殘滅詩者温柔敦厚之教曰思無邪若不繼跡王業
何得謂之為雅三代之封建九土分星六服諸侯唯存
十五國而已荆徐呉越僭竊名位把莒邾滕雜用夷禮
江黄道桐陷於楚服不與諸夏同風葢亦没而不取也
其徳薄而淺自取削滅者夫復奚言焉
　　解說第二
詩含神霧云詩者持也在於敦厚之教自持其心諷刺
之道可以扶持邦家者也鄭𤣥云詩者承也政善則下
民承而讃詠之政惡則諷刺之梁簡文云詩者思也辭
也𤼵慮在心謂之思言見其懐抱者也在辭為詩在樂
為歌其本一也故云好作歌以訊之是也詩人先繫其
辭然後播之樂曲大康之亂五子之歌文近於詩載於
夏典殷湯之盛而有頌聲文武克成王業周公能致太
平四始六義煥然昭著幽厲板蕩則變雅著自兹以往
美刺相雜矣
諸侯之詩謂之國風校其優劣以為次序周召二南之
風聖人之詩以為正經故處衆國之首邶鄘衞居殷之
舊地畿内方千里比諸侯為大故次二南黍離謂王風
歎宗周之傾覆卜洛之地不過六百既狹於衞用以次
之平王東遷晉鄭是依鄭武公有功於王室故次王風
齊封營丘初有百里周公斥大九州之地加太公之後
地居五百小於王國亦次鄭魏國為晉獻公所滅晉滅
同姓見貶故升魏於晉之上晉唐叔受桐葉之封地有
四百既小於齊又居魏後秦雖處西戎能救周室平玉
東遷之後以豐鎬之地賜之周畿之内地方八百比晉
則為不可故宜次之陳本侯爵雖備三恪之裔至於哀
公荒淫不恤民事故劣於秦是用次之曹子爵昭公奢
侈好任小人土地侵削故居檜後豳詩是周公遭流言
之作且以救亂别繼公劉故處國風之後列在小雅之
前也
王者之詩謂之雅王政之事大小不同歌小事用小雅
歌大事用大雅大雅所陳文王之詩受命作周伐殷繼
代保先王之福禄崇嚴配之廣孝醉酒飽徳能官用士
澤及四海仁及草木皆天子之大政也小雅周公成王
之詩享食賔客勞來羣臣燕賜以懐諸侯征伐以衞中
國天子之小事也國風是諸侯之事不得分為大小頌
是成功之美其事本無大小正風正雅與頌聖人之詩
哀時念亂為變風雅既有正頌亦有正自關雎至騶虞
二十五篇為正風直言其徳而無美自鹿鳴至菁菁者
莪為正小雅文王在上至卷阿為正大雅清廟至般為
正頌也然頌聲從風雅而來故二南之風為正繼變風
之作齊衞為始齊哀公當懿王之時衞頃公即夷王之
代有正即有變風雅既有變頌亦有變自王衞至豳詩
為變風自六月之詩至何草不黄為變小雅自民勞至
召旻為變大雅風雅之變自幽厲尤甚魯殷為變頌多
陳變亂之辭也
聖人不合稱變為惑於流言避居東都用陳先公之化
感悟成王然後迎周公以致太平故同於變風猶不得
為變雅也頌者本為太平盛徳之事如天地之無不覆
載和樂興而頌聲作矣在天子之徳諸侯所致魯以周
公故用四代禮樂同於天子亦得郊天僖公又能修伯
禽之法復周公之土宇故録其詩之頌繼周王之末
詩者有四始始者正詩也謂之正始周召二南國風之
正始鹿鳴菁菁者莪為小雅之正始文王在上至卷阿
為大雅之正始清廟至般為頌之正始此詩陳聖人之
徳為功用之極修之則興廢之則衰正由此始也
風賦比興雅頌謂之六義賦比興是詩人制作之情風
雅頌是詩人所歌之用諸侯稟王政風化一國謂之為
風王者制法於天下謂之為雅頌者容也賦者敷也指
事而陳布之也然物𩔖相從善惡殊態以惡𩔖惡名之
為比墻有茨比方是子者也以美擬美謂之為興歎詠
盡韻善之深也聽關雎聲和知后妃能諧和衆妾在河
洲之濶逺喻門壼之幽深鴛鴦于飛陳萬化得所此之
𩔖也
周者地名周之先本自后稷始播榖堯封之邰世傳其
稷官至曽孫公劉當夏之衰世乃失其職居豳豳即邠
也在戎狄之間能修后稷之業至殷為戎狄所迫扶老
攜幼而徙於周周即岐山之南人皆歸之卒成王業太
王之子季厯殷王帝乙之時受命於雍州為西方伯而
文王由江南汝漢之諸侯梁雍荆徐揚蔡六州已被文
王之化天下三分有其二矣而猶服事於殷文王述職
行至於豐受赤雀銜書之瑞兼決虞芮之訟以此為受
命之年築室於豐將岐周故地賜周公召公為食采邑
使施先君之教其詩繫之周召二公行教自岐而南六
州之民其性不等得聖人之化謂之周南得賢人之化
謂之召南太王王季厚於仁賢文王在諸侯之中而行
王化顧云道隔東鄰三方自絶於日月當此之時西有
昆夷羌戎之患北有獫狁匈奴之難東阻獨夫之紂其
化始自岐周漸於江漢時屬關右扶風美陽縣太王避
狄而居之也
詁者古也謂古人之言與今有異古謂之厥今謂之其
古謂之權輿今謂之始是也訓者謂别有意義與爾雅
一篇略同肅肅敬也雍雍和也戚施面柔也籧篨口柔
也無念念也之子是子也此謂之訓也傳者注之别名
也傳承師說謂之為傳出自已意即為注注起孔安國傳
有鄭康成又或不名傳注而别謂之義皆以解經也何晏
杜元凱名為集解蔡邕注月令謂之章句范寗注榖梁
謂之解何休注公羊為學鄭𤣥謂之箋亦無義例述作
之體不欲相因耳
序者緒也如繭絲之有緒申其述作之意也亦與義同
今學者以為大序皆是子夏所作未能無惑如關雎之
序首尾相結冠束二南故昭明太子亦云大序是子夏
全制編入文選其餘衆篇之小序子夏唯裁初句耳至
也字而止葛覃后妃之本也鴻鴈美宣王也如此之𩔖
是也其下皆是大毛自以詩中之意而繫其辭也後人
見序下有注又云東海衞宏所作事雖兩存未為允當
當是鄭𤣥於毛公傳下即得稱箋於毛公序末略而為
注耳毛公作傳之日漢興已亡其六篇但據亡篇之小
序惟有一句毛既不見詩體無由得措其辭也又髙子
是戰國時人在子夏之後當子夏之世祭皆有尸靈星
之尸子夏無為取引一句之下多是毛公所如非子夏
明矣箋者表也毛公之傳有所滯隠及不曲盡義𩔖重
表明之或云毛曽為北海太守𤣥即北海髙密人也以
爵里之隔致有禮讓文儒之道其不然乎
篇章之名久矣篇言編也古者無紙籍書於簡亦謂之
編簡策重大則分之雅頌章數亦謂之什大略葢以十
章為一别耳詩是歌辭皆有曲音故章字音下加十亦
是其義軍法十人為什因言成句亦謂之言思無邪三
字之句故謂一言以蔽之續有後語以繼之如途巷之
有委曲乃謂之句故學記云離經絶句是也頌中無十
篇亦謂之什者後人因加之
以關雎為目者引羣連𩔖也關雎一名王雎亦鵰𩔖也
江東謂之鶚幽燕謂之鷲好在水渚汀洲食魚此鳥雄
雌之情至甚厚矣然不雙飛並偶不於人前退在河渚
之間亦常獨處以喻后妃性行貞専居幽慎獨深悦君
子不以容色相授退處閨閫以禮自持而無妬忌諧和
衆妾后妃必能如此可以風化天下之人也使夫婦有
禮則至性純和生子必孝孝則父子自相親愛事君必
忠忠則朝廷正朝廷正則禮行天下此是因后妃之本
成王化之端也
后妃者王者夫人之號后者君也尊親也又后者後也
六宫皆居于天子路寢之後則百斯男繼後嗣也顓頊
之時未聞后妃之號帝嚳始序星辰象天官后妃有四
星其一明者為正妃即后也餘三者以為妃即三夫人
也舜不立正妃唯置三夫人也後世就一人上又加其
二為三夏后氏因三夫人置九嬪掌婦人之法度殷人
於九嬪之上又加其三二十七世婦廣其子孫繼世不
絶之名周又因世婦加置八十一御女為百二十人次
序而進侍王之燕息后即古之正妃不在數中其内職
皆擬外官三夫人比三公九嬪比九卿二十七世婦比
二十七大夫八十一御女比八十一元士此周公之制
王治外政后修内職
龍麟鳯龜白虎為五靈之長乃聖王之嘉瑞昇平之世
王者有徳應期而至若后妃行關雎之化天下信厚守
禮至衰微之世猶如龍麟至之時關雎之徳能感麟者
也趾者足也皆有足而能至也以五行言之禮屬南方
火信屬中央土火則生土循其母則感其子而應至
麟者屬信而應禮也其形似麏麏即大獐也似牛一角
角頭有肉示有武而不用也黄色圓蹄音中黄鐘行中
規矩不折生草不害生蟲不羣居不侣行如君子之不
黨也不入穽陷如聖人有周身之防也周室信厚仁及
草木政之所應也
鵲巢感騶虞義獸也白虎黒文義屬西方金毛蟲之長
亦不害生物應至信之徳亦是土生金也天子蒐田以
時雖馳五豝一𤼵而止不忍殺傷思如騶虞也關雎所
感即后妃之化行也鵲巢所感亦夫人之化行也不云
夫人者亦從略也天子𤼵射不至於五喻取賢多也
　　傳受第三
傳曰仲尼没而微言絶七十子終而大義乖故春秋分
為五詩分為四古之學者口相師受或文字假借言音
有殊各自專門是生同異而秦季焚書之後故名有魯
詩韓詩毛詩齊詩四家之說(始皇三十四年焚書三十/五年坑儒天下莫有挟藏)
(詩書者漢文始除挟書之令又河間獻王多得古書獻/之景武之世方徴儒術典籍亦多或藏之於屋壁或得)
(之於巖穴自/此而興焉)魯申培(音/浮)公初與楚元王劉交俱受詩於
浮丘伯(丘伯齊人秦時諸生本荀卿門人吕太后召入/南宫說詩又遣王子郢與申公俱詣長安終其)
(業及郢為楚王又/使申公傳太子戊)申公為詩作詁訓而無其傳(傳即義/注也申)
(公作詁訓不能解詩之意號曰魯詩教於鄉里弟子為/大官博士者十有餘人王臧官至郎中令趙綰御史大)
(夫孔安國臨淮太守周霸膠西/内史魯賜東海太守皆弟子也)武帝以安車蒲席輪徴
申公拜太中大夫時年八十餘矣(秦時博士官猶有三/千人如今太學生耳)
(得逃難者皆年老居家恐不能至以蒲席裏車輪而徴/之安車小車皆坐乗駟馬之車則立乗古之老臣未聽)
(致仕者適四/方乗安車)申公授江公(瑕丘/人)江公授韋賢賢授子𤣥
成(並為丞相/扶陽侯)𤣥成傳兄子賞(賞以詩授昭帝為/大司馬車騎將軍)江公又
傳至王式(式為昌/邑王師)式傳褚少孫及薛廣徳(廣徳為御史/大夫少孫沛)
(人為博士又續司馬/遷史記號褚先生)廣徳授龔舎(舎楚人為/太山太守)齊人轅固
生(漢景帝博士後/為清河太守)為詩作傳號曰齊詩授夏侯始昌(始/昌)
(為昌邑/王太傅)始昌授后蒼(東海剡人/世為博士)蒼授翼奉(下邳人為/諌議大夫)又
授蕭望之又授匡衡(子咸又/能明詩)衡授師丹(琅邪人為/大司空)後漢
陳元方亦學齊詩燕人韓嬰(漢文帝時為博士/後為常山王太傅)廣推詩
意作内外傳數萬言號曰韓詩其孫商亦以詩為博士
淮南賁(音/肥)生初受之燕趙之間好韓詩賁生傳河内趙
生趙生傳同郡蔡誼(誼亦為丞相/以詩授昭帝)及王吉(琅邪人昌邑中/尉益州刺史亦)
(受齊/詩)魯人毛公於其家作詩詁訓故曰毛詩(解詁訓又/注詩義總)
(名之為詁訓傳/一云河閒人也)河閒獻王見而深好之(獻王名徳/景帝之子)趙人
毛萇傳其業號小毛公為獻王博士在漢朝故毛詩不
列於國庠唯齊魯韓三家得立學官(太學諸生/随其所習)小毛公
傳同郡貫長卿長卿傳齊人解延年(延年阿/武令)延年授徐
敖(敖亦為魯詩學於江/公以詩别傳王式)敖授陳俠(九江人王莽/時講學大夫)始自仲
尼刪詩以授子夏故子夏作關雎大序及諸篇小序厯
四傳至大毛公(一云子夏授魯人曽申申傳魏人李克/克傳魯人孟仲子即子思之弟子也孟)
(仲子二傳至趙人荀卿卿/六傳至大毛公未知孰是)漢平帝時毛詩始立興於齊
梁迄於皇唐齊詩無人魯詩没而魏晉不播江左韓詩
雖存無傳習之者(後漢鄭衆賈逵馬融皆作毛詩傳鄭/衆河南人官至大司農父興中大夫)
(注周禮逵字景伯為侍中父徽/字元伯潁隂人作左氏條例)自鄭𤣥作箋而三家之
傳廢矣魏太常王肅又述毛公義而駮鄭氏之非晉孫
毓為詩評十卷論毛鄭王三家異同(毓北海人為/長沙太守)宋徴
士周續之及雷次宗並作詩序義(續之鴈門人也與次/宗俱事廬山惠逺次)
(宗於雞籠山/授南齊太祖)江熙謝沈各注二十卷(沈會稽人東晉/時為著作郎)陸
璣作草木疏二卷亦論蟲魚鳥獸然土物所生耳目不
及相承迷悞明體乖殊十得六七而已(璣字元恪呉郡/人呉太子中庶)
(子烏/程令)崔靈恩撰諸家集注二十四卷(靈恩梁桂/州刺史)沈重及
徐爰作音義(重呉興人爰/至大中大夫)梁武帝作詩大義四十卷鄭
𤣥又述詩意兼國風土地氏族作詩譜一卷近代纂集
諸家互興理致淺薄者恐非警䇿之要不復遍舉也又
有解題一卷
　　文體第四
虞書曰工以納言時而颺之此君臣相戒歌詩之漸也詩
𤼵於言言繫乎辭裁成曲度謂之文章引而伸之以成
歌詠歌有折衷音有清濁音律相諧即樂之用也𤼵一
字未足舒懐至於二音殆成句矣頌中有肇禋二字是
也三言成句夜未央綏萬邦思無邪振鷺終篇是也四
言成句其𩔖滋多五言成句者誰謂雀無角是也六言
成句者昔者先王受命有如召公之句七言成句如彼
築室于道謀不敢傚我友自逸我生之初尚無造是也
八言成句十月蟋蟀入我牀下是也不至九字十言者
聲長氣緩難合雅章文篇之大小依章之多少或一章
為五篇烈祖𤣥鳥是也或二章為一篇騶虞渭陽是也
多不過正月之詩又桑柔十六章是也句之内少者芣
苢止於二句耳多者載芟之詩三十一句閟宫三十八
句不過於是也或重章共述一事采蘋是也或一事而
有數章甘棠之詩是也又首章同而末異者東山之詩
是也首章異而末同者漢廣之詩是也及乎辭餘語助
者詩書同有之已焉哉謂之何哉慨之深也俟我於庭
乎而充耳以青乎而加乎而二字為助者悔之深也其
樂只且美之深也母也天只不諒人只椒聊且逺條且
且與只皆助語也用矣字為助者出自口矣顔之厚矣
用之字者左右流之寤寐求之是也用也字者何其處
也必有以也允矣君子展也大成用其字者夜如何其
其亦助語也用止字者女心傷止征夫遑止用者字者
有翩者鵻有芃者狐又曰知我者謂我心憂是也又以
語助連正韻者其虛其邪既亟只且又曰是究是圖亶
其然乎逸詩曰唐棣之華偏其反而神之格思不可度
思思而皆助語也用兮字者多處一句之下少處一句
之中美目盼兮儀既成兮又曰緇衣之宜兮敝予又改
為兮是也日居月諸亦助語也詩韻乖者隔室聽音同
於逺響不甚切也詩人之才有短長言之直者取辭達
而已矣事之長者歌之難盡不思章句之繁此皆詩之
體洎乎六國喪亂𢎞多哀傷深寄於騷文怨刺不關於
上國前代尚質大約辭皆平淡意極淳樸後來英彦各
擅文章致遠直尚於輕浮鈎深曲歸於美麗葢餘勇可
賈逸氣難收分鑣猶昧於漢初雜體𤼵揮於魏始於是
有辭有詠為引為行悲憤成謡長吟效古寓言感興即
事陳情今古不同未知其極斯則變中之變也雖無美
刺之目並屬詩家之流故備論之耳
　
　
　
　
　
　
　
　毛詩指說
　唐成伯瑜有毛詩指説一卷斷章二卷載於本志崇
　文總目謂指説略叙作詩大旨及師承次第斷章大
　抵取春秋賦詩斷章之義擷詩語彚而出之克先世
　藏書偶存指説會分敎京口一日同官毘陵沈必豫
　子順見之欲更訪斷章合為一帙葢久而未獲乃先
　刋指說於泮林庶與四方好古之士共焉乾道壬辰
　三月十九日建安熊克記
