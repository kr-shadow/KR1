#+TITLE: 孝經述註-明-項霦
#+DATE: 2018-05-12 10:14:44
#+SOURCE: github.com/kanripo/KR1f0009 master 711b582e                
欽定四庫全書　　　　　經部六
　提要　　　　　　　　　孝經類
　　孝經述註一卷
　　　　(臣/)等謹案孝經述註一卷明項霦撰霦始末
　　　　無可考惟江西志載項霦浙江臨海人洪武
　　　　間為按察司僉事與黄昭原序所言合當即
　　　　其人也是編用古文孝經本其所詮釋不務
　　　　為深奥之論而循文衍義按章標㫖詞意頗
　　　　為簡明猶説經家之不支蔓者明史藝文志
　　　　不著録朱彛尊經義考亦不載其名惟永樂
　　　　大典僅存此本然編次佚脱以第七章註文
　　　　入第六章經文下遂使六章無註七章無經
　　　　今以所佚經文按古文原本補入所佚註文
　　　　則世無别本無從葺完矣以其沉埋蠧簡之
　　　　内三百餘年世無能舉其名者今幸際
昌期發其光耀亦萬世一時之遭際故特采掇出之俾
　　　　聞於後不以殘缺而廢焉乾隆四十六年九
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
孝經述註原序
欽惟聖明天子應天啓運肇造區㝢薄海内外靡不臣
順首建宗廟報本追逺盖將以孝治天下為子孫帝王
萬世之業也嗚呼盛哉于是内設臺憲以振風紀外置
察司以糾奸慝法至宻矣江西為大藩府物盛人衆獄
訟繁滋彰善癉惡樹之風聲非學有經術亷慎明察者
不足以與兹選已酉冬乃命安君智來為憲副項君霦
郭君永錫共僉憲事受命陛辭玉音懇惻其所付任不
亦重乎安君舊歴顯仕有學有猷郭君由神童擢科第
累任繁劇項君家世業儒隐居十有餘載克承父志著
書立言其經濟之資盖可想見矣余以盲病告老寓洪
三君之來也廼不鄙而枉顧焉耳其言挹其氣雍容端
重意藹如也他日憲從事劉君鼎承憲副之意而致辭
曰項君之述作固多難以悉舉今姑取其集書内孝經
註一編將廣其傳盖樂其有關于治道也敢祈一言以
冠之余不得辭乃為之言曰孝百行之原行仁之本也
徳修于身教成家國而化行乎天下此自然之理也故
夫子稱舜為大孝而武王周公為天下之達孝然則帝
王之治孰有加於孝乎漢文置孝經博士幾致刑措唐
太宗以孝弟設科而死囚歸獄氣象雖殊理一而已後
世教化不明彛倫攸斁民之犯法也非出於不知則出
於不幸不揣其本一切以法繩之刑政日紊民乃不堪
是以治日常少而亂日常多也近草廬吳公以孝經分
經傳正訛闕為是書之㫖粲然明白今項君又為之註
正與吳公互相發明其亦可謂勤己君以觀風行部所
以發其所用之學迨將信而有徵安君又將鋟梓以播
之使江西之民家有是書人有是徳悖慢之俗除禮樂
之習興所謂振風紀者將於是乎在由是推之天下四
海人人有士君子之行則堯舜三代之治必將權輿於
此其於聖天子孝治天下之心顧不韙歟昭既慕項君
學術之正復嘉憲副公與人為善之美於是乎書前提
刑按察使副使臨川黄昭序
欽定四庫全書
　孝經述註　　　　　　　明　項霦　撰
　　　此書孔子傳道與曽子本㫖初言孝之綱領始
　　　終及天子諸侯卿大夫士庶人之孝中復次第
　　　申言以紬繹其義末言臣子及天下之通孝以
　　　終焉曽子門人記錄尊之曰經凡十有八章舊
　　　本頗有錯簡今從古文更加次第訂正略為訓
　　　詁以便初學
仲尼閒居曽子侍坐子曰參先王有至德要道以順天
下民用和睦上下無怨女知之乎曽子避席曰參不敏
何足以知之
　孔子有聖徳而無其位知道不行故于閒居啟發問
　端欲以古聖王相傳之道授于曽子曽子儆悟即離
　席拱聽敬受其㫖與大學中庸論語篇首所記畧同
　四書皆孔門傳授若合符節真萬代不刋之典嗚呼
　至哉盖自太初一元之氣包含真性性即理也以其
　天賦與人得之具于心而不失故曰德至者極至無
　以加尚之稱以其循率此徳性而行若由大路然故
　曰道要者總要不紊之謂道徳名二而理一聖人因
　人心本然自有之徳性道理以順天下父子君臣夫
　婦長幼朋友上下和睦無怨皆由孝道始
子曰夫孝徳之本教之所由生復坐吾語女
　五常之中仁為心徳總要而主慈愛愛莫大于愛親
　故孝為徳性之根本至于立政教以化治天下皆由
　教道出然徳教二字雖總括一書之綱領而其節目
　非一言可盡故令曽子還坐而語之如下文諸章所
　云
身體髮膚受之父母不敢毁傷孝之始也立身行道揚
名於後世以顯父母孝之終也
　謹守本分保全承受父母生育之遺體此孝道之有
　始也明自已徳性至于成立及措諸事業揚名顯親
　此孝道之有終也
夫孝始於事親中於事君終於立身大雅云無念爾祖
聿修厥徳
　此通結上文孝道始終之義盖事親事君皆本然之
　徳性能修其徳則能立身矣故引詩言豈不思念爾
　祖父遂修厥徳以光顯之乎勉其及時立身也而戒
　其無或失徳以忝厥祖之意亦見于言表矣古人語
　多引詩斷章取義通而不固優游詠歌使自得之故
　其感人也深後凡引詩放此
　　右第一章言孝之綱領始終
子曰愛親者不敢惡於人敬親者不敢慢於人愛敬盡
於事親而徳教加於百姓刑于四海盖天子之孝甫刑
曰一人有慶兆民頼之
　君王身為百姓標凖盡人倫之至可以建皇極自然
　上行下效使人人皆克愛敬其親即由己之不惡不
　慢所推老吾老以及人之老幼吾幼以及人之幼此
　之謂也不言郊祀者盖謂徳教廣被措時雍熙天地
　宗廟百神咸享可知復申于第十六章合而觀之其
　義備矣又引書言天子一人有大福慶則被于四海
　萬姓咸承恩托䕃以遂其生育教誨之樂而拳拳諷
　諫之意亦見于言表云或失徳無道則亂亡相尋民
　罹其禍患父母妻子不能相保全尚何頼焉君天下
　者宜鍳于兹
　　右第二章言天子之孝
子曰在上不驕髙而不危制節謹度滿而不溢髙而不
危所以長守貴滿而不溢所以長守富富貴不離其身
然後能保其社稷而和其民人盖諸侯之孝詩云戰戰
兢兢如臨深淵如履薄冰
　古公侯伯子男皆一國之君自封建廢今為方伯牧
　守矣諸侯列爵分土富貴随身能守法不驕斯可長
　保也社土神稷榖神土穀養民故凡建國則立壇祀
　之與國存亡不及宗廟者舉重而言引詩以寓儆戒
　戰兢臨深履薄皆不敢荒寧放逸之意所以喻富貴
　之難保凛然可懼然其善保封疆福及子孫永享其
　安樂者亦可見矣
　　右第三章言諸侯之孝
子曰非先王之法服不敢服非先王之法言不敢道非
先王之徳行不敢行是故非法不言非道不行口無擇
言身無擇行言滿天下無口過行滿天下無怨惡三者
備矣然後能守其宗廟盖卿大夫之孝也詩云夙夜匪
懈以事一人
　卿大夫在朝執政之官凡服御名器皆服類凡議論
　文辭皆言類得于心曰徳措諸事曰行三者皆當謹
　守法度不敢踰越禮分其間言行不待選擇自無差
　失不敢怨憎可見其執徳不囘守法無二矣引詩戒
　儆而言其早夜之弗遑寧居者以見其所思所為莫
　非忠君報國之事也
　　右第四章言卿大夫之孝
子曰資於事父以事母而愛同資於事父以事君而敬
同故母取其愛而君取其敬兼之者父也故以孝事君
則忠以敬事長則順忠順不失以事其上然後能保其
祿位而守其祭祀盖士之孝也詩云夙興夜寐無忝爾
所生
　資取也士有祿位之人事母非不敬也而愛心為重
　事君非不愛也而敬心為重或謂卿大夫士之孝何
　以異乎盖古人由始仕至命為大夫為卿自有次第
　故知卿大夫先為士時已行士之孝士後為卿大夫
　亦然合而觀之其意備矣引詩儆勉其動静思為之
　間循率徳義以不忝祖父為心也
　　右第五章言士之孝
子曰用天之道因地之利謹身節用以養父母此庶人
之孝也故自天子已下至於庶人孝無終始而患不及
者未之有也
　　右第六章言庶人之孝(按第六章原本脫去註文/今仍舊第七章原本脫去)
　　(經文今/補入)
子曰君子之教以孝也非家至而日見之也教以孝所
以敬天下之為人父者教以弟所以敬天下之為人兄
者教以臣所以敬天下之為人君者詩云豈弟君子民
之父母非至徳其孰能順民如此其大者乎
　使各親其親各長其長猶已孝敬之也故引詩優游
　涵泳其至徳而復歎美其盛大如此
　　右第七章申言至徳
子曰教民親愛莫善於孝教民禮順莫善於弟移風易
俗莫善於樂安上治民莫善於禮
　孝弟禮樂教民之要道四者皆本乎人心自有之徳
　性而非外也其見於親愛曰孝見於恭順曰弟見於
　敬讓曰禮見於和平曰樂又施之於事君曰忠治民
　曰政罰其不率教曰刑以至於酬應萬變亦何莫非
　此道之妙用者乎
禮者敬而已矣故敬其父則子悅敬其兄則弟悅敬其
君則臣悅敬一人而千萬人悅所敬者寡而悅者衆此
之謂要道也
　禮主敬樂主和惟其敬已之父兄君長有限此禮之
　所以行也自然天下之子弟臣衆各敬其親長人心
　和悅則樂之所由生也所敬者至簡人感化悅從者
　至多非要道而何
　　右第八章申言要道
曽子曰甚哉孝之大也子曰夫孝天之經地之義民之
行天地之經而民是則之
　曽子于是聞至徳要道之藴奥而嘆美孝道之大故
　夫子復申明以順天下和睦無怨之義以告之經常
　也義宜也孝乃天地恒常合宜之理具於人心順奉
　以行此道貫三才之妙也
則天之明因地之義以順天下是以其教不肅而成其
政不嚴而治
　變經言明者以見徳性是天之明命聖人依天地明
　命恒常合宜之道理順天下民心本然自有之徳性
　以設教立政是故不加威猛而致治平因以見道徳
　本心之所自有先王順之無拂焉爾非加作為以强
　民之所無也
先王見教之可以化民也是故先之以博愛而民莫遺
其親陳之以徳義而民興行先之以敬讓而民不争道
之以禮樂而民和睦示之以好惡而民知禁詩云赫赫
師尹民具爾瞻
　此詳言上文法天地順民心施政教之事教即孝之
　道道雖一而感化各因其類博愛為仁之用天子君
　萬邦所及者廣故以身先之而萬民莫不興孝也徳
　義即天命之性聖王因人心所自有者布諸政事故
　曰陳民皆感化循率而行則為興行矣敬讓為禮之
　用和睦為樂之本禮樂之感化上下安定風俗丕變
　不争即和睦矣又上之好善也有尊賢任能爵賞之
　政焉其惡惡也有簡不率教及怙終之刑焉所以示
　勸懲也凡此皆不過法天地以躬行于上順民心以
　施教于下而已後世之為政者不本諸徳義已先無
　博愛敬讓禮樂好惡之實乃强飾文具陳之道之示
　之而欲民之興行孝弟不争和睦勸善懲惡難矣乎
　故引詩以寓警戒之意師尹牧長之官王所任以施
　教于民者也
　　右第九章申言以順天下
子曰昔者明王之以孝治天下也不敢遺小國之臣而
况於公侯伯子男乎故得萬國之驩心以事其先王
　遺猶失也以天子之尊接見小國之陪臣且不敢失
　其驩心則于五等國君朝覲燕享禮儀交接其恩意
　之厚為何如
治國者不敢侮於鰥寡而况於士民乎故得百姓之驩
心以事其先君
　無妻曰鰥無夫曰寡無父曰孤無子曰獨皆謂窮民
　以諸侯之貴且不敢侮慢而施恩焉則其禮遇撫愛
　士民之厚從可知矣
治家者不敢失於臣妾而况於妻子乎故得人之驩心
以事其親
　臣妾家臣婢僕也以家主之嚴御賤𨽻猶不敢失其
　驩心則于妻子恩義之重不言而喻
夫然故生則親安之祭則鬼享之是以天下和平災害
不生禍亂不作故明王之以孝治天下也如此詩云有
覺徳行四國順之
　此結上文以孝治天下國家之效驗其發明道心之
　至和何其深切著明也與至是豈惟親安鬼享而措
　時于春風和氣中無一物不得其樂然後知孝之功
　用如此故引詩歌詠之覺大也
　　右第十章申言民用和睦上下無怨
曽子曰敢問聖人之徳其無以加於孝乎子曰天地之
性人為貴人之行莫大於孝
　曽子至是聞天下和睦之效知孝之徳性無以加尚
　而質問焉故孔子復次第申明徳教本原及孝道始
　終之義以告之夫隂陽五行之理氣循環四時以行
　化育凡生類之有性情者皆本乎天地之情性其間
　最貴者為人禀五常之全徳于心而仁為總要盖親
　愛之情自仁中出故孝為百行之原莫有大于此者
孝莫大於嚴父嚴父莫大於配天則周公其人也昔者
周公郊祀后稷以配天宗祀文王於明堂以配上帝是
以四海之内各以其職來助祭夫聖人之徳又何以加
於孝乎
　承上文推言聖王孝道無以加尚之事昔周公制禮
　知其祖后稷父文王之徳同乎天故于郊祀明堂推
　以配天配上帝以盡其尊祖嚴父之意非謂歴代天
　子之祖父無功徳者皆可推以配天配上帝然後為
　孝之大也天以造化之自然而言帝以造化之主宰
　而言其實一也
故親生之膝下以養父母日嚴聖人因嚴以教敬因親
以教愛聖人之教不肅而成其政不嚴而治其所因者
本也
　上文既極言孝之大此承嚴父之義復推原孝為徳
　之本云孩提之童無不知愛其親自生育膝下侍奉
　父母漸長則嚴敬之心日加然其愛其敬皆出乎天
　性非由矯偽强飾聖人順而導之則民易從所以然
　者盖曰孝為人心自有徳性之根本也
　　右第十一章申言孝徳之本
子曰父子之道天性君臣之義父母生之續莫大焉君
親臨之厚莫重焉
　此因孝為徳之本以明教之所由生父慈子孝天賦
　本然之徳性君令臣共其義一也父母生育所以續
　其身君上臨教所以厚其生故恩義之大之重莫有
　加焉
子曰不愛其親而愛他人者謂之悖徳不敬其親而敬
他人者謂之悖禮以順則逆民無則焉不在于善而皆
在于凶徳雖得之君子所不貴
　凡一章之内重書子曰者若非問答之辭則語有更
　端故也此言小人逆理失教之事悖違逆也孝本順
　理而反逆之民無則焉者以其愛敬失倫違逆天理
　不順無足取法也徳本善性而反為凶故雖得位臨
　民而不足貴者以上無善政下無法守近于䘮亡也
君子則不然言斯可道行斯可樂徳義可尊作事可法
容止可觀進退可度以臨其民是以其民畏而愛之則
而象之故能成其徳教而行其政令詩云淑人君子其
儀不忒
　此言君子順理立教之事言斯可道即言滿天下無
　口過也行斯可樂即行滿天下無怨惡也凡其言行
　徳義設施威儀動静無一不本諸天性順乎人情故
　可尊可法可觀可度以之臨民則民敬之如神明愛
　之如父母莫不感化悅從以取法焉而立教之道備
　于此矣所以然者盖人心所自有之徳性以立教故
　也卒引詩歌詠善人君子之徳美其能敬慎威儀不
　差忒可為民則也
　　右第十二章申言教之所由生
子曰孝子之事親居則致其敬養則致其樂病則致其
憂䘮則致其哀祭則致其嚴五者備矣然後能事親
　致極也五者極盡事親始終之道故曰能然其敬樂
　憂哀嚴雖發乎情而皆本乎自然之徳性無一毫外
　假
事親者居上不驕為下不亂在醜不争居上而驕則亡
為下而亂則刑在醜而争則兵此三者不除雖日用三
牲之養猶為不孝也
　人子先能安分保身不貽父母之憂然後得以遂甘
　㫖奉養之歡醜衆也
子曰五刑之屬三千而罪莫大於不孝要君者無上非
聖人者無法非孝者無親此大亂之道也
　承上文不孝而言五刑墨劓剕宫大辟要者挾求之
　意非者違背之謂君王為百姓主聖人為萬世法父
　母有生育之恩犯此則為無父無君違法之人刑所
　必加以致毁傷其身敢不敬與
　　右第十三章申言始於事親及不敢毁傷
子曰君子事上進思盡忠退思補過將順其美匡救其
惡故上下能相親詩云心乎愛矣遐不謂矣中心藏之
何日忘之
　進仕則思盡自己忠心致君于聖明退閑則思補自
　己過失増益其所不能君欲行善事則開導賛引順
　承以行之惡事則委曲諫諍正救以止之故君臣上
　下同心戮力而政教成矣引詩歌詠言臣有真實愛
　君之心豈謂疏逺而暫忘末二句尤見拳拳愛君不
　忘之誠此忠厚之至也
　　右第十四章申言中於事君
子曰閨門之内具禮矣乎嚴父嚴兄妻子臣妾猶百姓
徒役也
　具備也故禮備於家而治成於國矣在家之嚴父嚴
　兄即在國之尊君敬長也在國之撫百姓即在家之
　愛妻子恤其饑寒也在國之御徒役猶在家之有僕
　妾供使知其勞困也然其敬愛之施雖有親疏先後
　之倫而無彼我遠近之間故上下能相親睦以致天
　下和平後世治家國者不達絜矩之道膠蔽親疏妄
　分彼我暱愛于閨門以恩掩義歛怨于士庶以㬥勝
　恩故常亂多治少可勝嘆哉
子曰君子之事親孝故忠可移於君事兄弟故順可移
於長居家理故治可移於官
　承上文而言以見孝親弟兄忠君順長理家治國之
　事皆本乎徳性無有不通故君子不出家而成教於
　國
是以行成於内而名立於後世矣
　通結上文以其盡修齊治平之道故能立身揚名顯
　親
　　右第十五章申言終於立身及揚名於後世以顯
　　父母
子曰昔者明王事父孝故事天明事母孝故事地察長
幼順故上下治天地明察神明彰矣
　天地父母一氣貫通明昭著察鑒諦亦該仰觀俯察
　之義聖王道心純一通明素與天合故于此章推事
　父母誠敬之心以事天地則仰觀俯察之際宜神祇
　之昭著鑒諦也以至尊尊卑卑上下和平亦無所往
　而不貫通益見道心周流如四時之錯行如日月之
　代明至有不可以言喻
故雖天子必有尊也言有父也必有先也言有兄也宗
廟致敬不忘親也修身慎行恐辱先也宗廟致敬鬼神
著矣
　承上文申明事父兄宗廟祭祀之義以擴充其踐履
　刑于四海之盛也
孝弟之至通於神明光於四海無所不通詩云自西自
東自南自北無思不服
　通結上文因引詩歌詠而極言其功效之廣大益可
　見聖王至孝之發用即天地鬼神之變化渾然貫通
　無所間隔夷夏咸服六合同風莫非至誠之驗也歟
　　右第十六章申言天子之孝
曽子曰若夫慈愛恭敬安親揚名參聞命矣敢問子從
父之令可謂孝乎
　曽子至是既悉聞申明孝道之詳已神會心融乃復
　啟問其餘藴故孔子又告以臣子及天下之通孝以
　終焉
子曰是何言與是何言與昔者天子有争臣七人雖無
道不失其天下諸侯有争臣五人雖無道不失其國大
夫有争臣三人雖無道不失其家士有争友則身不離
於令名父有争子則身不䧟於不義
　此斷以孝之大義所以觧千載之惑也歴代天子諸
　侯卿大夫之無道者必至于亡天下敗國家以其有
　争臣諫勸正救之能改過遷善故得不失令善也
故當不義則子不可以弗争於父臣不可以弗争於君
故當不義則争之從父之令又焉得為孝乎
　通結上文自天子至于庶人一有不義為臣子者必
　當諫勸救正勿䧟君父於惡而以順從為忠孝也
　　右第十七章申言臣子之通孝
子曰孝子之喪親哭不偯禮無容言不文服美不安聞
樂不樂食㫖不甘此哀戚之情
　哀戚之情出乎天性自然非假强飾偯哭有餘剩轉
　曲聲容善容儀以飾觀美凡有一毫矯偽不誠則失
　其本性矣
三日而食教民無以死傷生毁不滅性此聖人之政䘮
不過三年示民有終
　聖人順中正以制禮使賢者俯而就之不肖者跂而
　及之
為之棺槨衣衾而舉之陳其簠簋而哀戚之擗踊哭泣
而哀送之卜其宅兆而安厝之為之宗廟以鬼享之春
秋祭祀以時思之
　外棺曰槨簠簋祭器擗手擊胷踊足頓地宅兆墳塋
　也孝子事親始終之道愛敬侍養所以奉其生也棺
　衾歛葬所以藏其魄也陳奠哭慟所以哀其亡也宗
　廟祭祀所以安其靈而永孝思也凡養生送死奠祭
　之義莫不因其本然自有之徳性以盡其終身孺慕
　誠孝之心而已矣
生事愛敬死事哀戚生民之本盡矣死生之義備矣孝
子之事親終矣
　總括一書孝道始終之義何其著明周備若斯其至
　乎
　　右第十八章申言天下之通孝
　　　於戱是經頼有神明䕶衛幸逃秦火之厄運文
　　　章照映簡編經緯天地同乎日月真希世至寳
　　　聖王建中立極之心法修齊治平之事實粲然
　　　具載而人道備於此矣後之受讀者玩索精微
　　　以悟道心純一貫通之神妙何啻親炙聖人而
　　　傳道統也歟
