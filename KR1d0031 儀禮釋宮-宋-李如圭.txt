#+TITLE: 儀禮釋宮-宋-李如圭
#+DATE: 2018-05-12 10:14:08
#+SOURCE: github.com/kanripo/KR1d0031 master ec57efbe                
欽定四庫全書　　　　　經部四
　提要　　　　　　　　　禮類二(儀禮之屬/)
　　儀禮釋宫一卷
　　　　(臣/)等謹案儀禮釋宫一卷宋李如圭撰如圭
　　　　既為集釋以發明經義羽翼鄭康成註又為
　　　　是書以考論古人宫室之制體例仿爾雅釋
　　　　宫逐條之下引經記註疏詳加討論如大夫
　　　　士東房西室之説雖仍舊註而據聘禮賓館
　　　　於大夫士證其亦有右房據鄉飲酒及少牢
　　　　饋食證大夫士亦有左房東房之稱與天子
　　　　諸侯言左對右言東對西者同其考證明晰
　　　　深得經意發先儒之所未發大抵類此非以
　　　　空言説禮者比也考朱子大全集亦載其文
　　　　與此大畧相同惟無序引宋中興藝文志稱
　　　　朱子嘗與之校定禮書疑朱子固嘗録如圭
　　　　是篇而集朱子之文者遂疑為朱子所撰取
　　　　以入集猶蘓軾書劉禹錫語題姜秀才課册遂
　　　　誤編入軾集耳觀朱子儀禮經傳通解於鄉
　　　　飲酒禮薦出自左房聘禮負右房皆但存賈
　　　　疏與是篇所言不同是亦不出朱子之一證
　　　　也古者宫室各有定制歴代屢變漸非其舊
　　　　如序楹楣阿箱夾牖户當榮當碑之屬讀儀
　　　　禮者倘不能備知其處則於陳設之地進退
　　　　之位俱不能知甚或以後世之規模臆測先
　　　　王之度數殊失其真是篇之作誠治儀禮者
　　　　之圭臬也宋陳汶嘗序集釋刻之桂林郡學
　　　　舍兼刻是篇今刻本不𫝊惟永樂大典内全
　　　　録其文别為一卷題云李如圭儀禮釋宫盖
　　　　其所據猶為宋本今據以録出仍與集釋相
　　　　輔其間字與朱子本稍有異同似彼為初藁
　　　　此為定本今悉從永樂大典所載以復如圭
　　　　之舊焉乾隆四十二年二月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　儀禮釋宫　　　　　　宋　李如圭　撰
　周之禮文盛矣今僅見於儀禮然去古既逺禮經殘
　闕讀禮者苟不先明乎宫室之制則無以考其登降
　之節進退之序雖欲追想其盛而以其身揖讓周旋
　乎其間且不可得况欲求之義乎於是本之於經稽
　之於注釋取宫室名制之可考者彚而次之曰釋宫
宫室之名制不盡見於經其可考者宫必南鄉廟在寢
東寢廟(案朱子大全/集無此二字)皆有堂有門其外有大門
　周禮建國之神位右社稷左宗廟宫南鄉而廟居左
　則廟在寢東也寢廟之大門一曰外門其北葢直寢
　故士喪禮注以寢門為内門中門凡既入外門其向
　廟也皆曲而東行又曲而北按士冠禮賓立于外門
　之外(案儀禮於皆/作于下同)主人迎賓入每曲揖至于庿門(案/儀)
　(禮廟皆作/庿下同)注曰入外門將東曲揖直庿將北曲又揖
　是也
　又按聘禮公迎賓于大門内每門每曲揖及庿門賈
　氏曰諸侯五庿太祖之庿居中二昭居東二穆居西
　每庿之前兩旁有隔牆牆皆有閤門諸侯受聘于太
　祖庿太祖庿以西隔牆有三入大門東行至太祖庿
　凡經三閤門故曰每門也大夫三庿其牆與門亦然
　故賓問卿大夫迎賓入亦每門每曲揖乃及庿門其
　說當考
　大夫士之門惟外門内門而已諸侯則三天子則五
　庠序則惟有一門鄉飲酒射禮主人迎賓于門外入
　門即三揖至階是也
堂之屋南北五架中脊之架曰棟次棟之架曰楣
　鄉射禮記曰序則物當棟堂則物當楣注曰是制五
　架之屋也正中曰棟次曰楣前曰􁎌賈氏曰中脊為
　棟棟南兩架北亦兩架(案朱子大全/集無此二句)棟前一架為楣
　楣前接簷為􁎌今見於經者惟棟與楣而已
　棟一名阿案士昬禮賓升當阿致命注曰阿棟也又
　曰入堂深示親親賈氏曰凡賓升皆當楣此深入當
　棟故云入堂深也
　又案聘禮諸侯受聘于庿賓升亦當楣賈氏曰凡堂
　皆五架則五架之屋通乎上下而其廣狹隆殺則異
　耳
後楣以北為室與房
　後楣之下以南為堂以北為室與房房東而室西相
　連為之案少牢饋食禮主人室中獻祝祝拜于席上
　坐受注曰室中迫狹賈氏曰棟南兩架北亦兩架于
　棟北楣下為室南壁而開戸以楣後兩架之間為室
　故云迫狹也昬禮賓當阿致命鄭云入堂深明不入
　室是棟北乃有室也惟州序之制則無室案鄉射禮
　記曰序則物當棟堂則物當楣注曰序無室可以深
　也又禮席賓南面注曰不言于戸牖之間者此射于
　序賈氏曰無室則無戸牖故也此序之異於餘宫也
　(案朱子大全/集無此句)釋宫曰無室曰榭榭則序也
人君左右房大夫士東房西室而已
　聘禮記若君不見使大夫受聘升受負右房而立大
　射儀薦脯醢由左房是人君之房有左右也公食大
　夫禮記筵出自東房注曰天子諸侯左右房賈氏曰
　言左對右言東對西大夫士惟東房西室故直云房
　而已然案聘禮賓館于大夫士君使卿還玉于館也
　賓亦退負右房則大夫士亦有右房矣又鄉飲酒禮
　記薦出自左房少牢饋食禮主婦薦自東房亦有左
　房東房之稱當考(案賈氏以言左對右言東對西為/人君有左右房之證李氏援聘禮)
　(之右房鄉射禮記之左房少牢饋食之東房疑大夫/士亦冇右房亦有左房東房之稱實足以訂正舊說)
　(之誤又鄉射記籩豆出自東房特牲饋食禮賓與長/兄弟之薦自東房有司徹宰夫自東房薦脯醢是大)
　(夫士言東對西者固不一賈公彦以聘禮賓禮為正/客館非大夫之庿閻若璩尚書古文疏證引其說辨)
　(之曰下文公館賓賓辟康成注几君有事于諸臣之/家車造庿門乃下賈疏云以其卿館于大夫之庿已)
　(不能揜前說之非且古者天子適諸侯必舍其祖庿/卿館于大夫大夫館于士士館于工商皆庿也無别)
　(所為館舍惟侯氏覲天子賜以舍非庿聘禮安得與/之同聘禮一篇自卿致館賓即館後有司入陳注云)
　(入賓所館之庿揖入及庿門注云舍于大夫庿卿館/于大夫注云館者必于庿不得從公彦曲說江永鄉)
　(黨圖考曰天子至士堂房室之制有廣狹降殺堂後/為房室左右房以夾室使室居中其制度當同如大)
　(夫士東房西室恐不成制度堂上設席行禮常戸牖/之間賓席不得當東西之中偏于西北一隅非所以)
　(尊賓大夫儐尸尸席不當堂之中亦非所以尊尸皆/因鄉飲酒義言設尊賓主共之及拘于四面之坐以)
　(辭害意故先/儒有此說耳)
室中西南隅謂之奥
　邢昺曰室戸不當中而近東西南隅最為深隱故謂
　之奥而祭祀及尊者常處焉
東南隅謂之窔
　郭氏曰窔亦隱闇
東北隅謂之宧
　郭氏曰宧見禮(案禮無/言宧者)
西北隅謂之屋漏
　詩所謂上不愧于屋漏是也曽子問謂之當室之白
　(案此下朱子大全集有孫炎曰/當室日光所漏入也十一字)鄭謂當室之白西北
　隅得戸明者經止曰西北隅
室南其戸戸東而牖西
　說文曰戸半門也牖穿壁以木為交窻也月令正義
　曰古者窟居開其上取明雨因霤之是以後人名室
　為中霤開牖者象中霤之取明也
　牖一名鄉其扇在内案士虞禮祝闔牖戸如食間啟
　戸啟牖鄉注曰牖先闔後啟扇在内也鄉牖一名是
　也
戸牖之間謂之依(案爾雅作/扆古通用)
　郭氏曰窻東戸西也覲禮斧依亦以設之于此而得
　依名
　士昬禮注曰戸西者尊處以尊者及賓客位於此故
　又曰客位
戸東曰房戸之間
　士冠禮注曰房戸間者房西室戸東也寢廟以室為
　主故室戸專得戸名凡言戸者皆室戸若房戸則兼
　言房以别之
　大夫士房戸之間于堂為東西之中當兩楹間案詩
　正義曰鄉飲酒義云尊于房戸之間賓主共之由無
　西房故以房與室戸之間為中也又鄉飲酒禮席賓
　于戸牖間而義曰坐賓於西北則大夫士之戸牖間
　在西而房戸間為正中明矣人君之制經無明證案
　釋宫曰兩階間謂之鄉郭氏曰人君南鄉當階間則
　人君之室正中其西為右房而戸牖間設依處正中
　矣月令正義曰崔氏云宫室之制中央為正室正室
　左右為房葢謂人君制也(案朱子大全集無/月令正義一條)又案詩
　斯干曰築室百堵西南其戸箋曰天子之寢左右房
　異於一房者之室戸也正義曰大夫惟有一東房故
　室戸偏東與房相近天子諸侯既有右房則室當在
　其中其戸正中比一房者之室戸為西當考(案江永/鄉黨圖)
　(考曰大夫士之制亦當有左右房鄉飲于庠亦如其/制設尊于房戸之間而賓席在尊西主人在阼階上)
　(為近東即是賓主共之不必謂在東西之中然後為/共也主人在阼介在西階上為東西僎在尊東為東)
　(北賓在戸牖間以阼階上視之即為西北不必謂在/西北隅然後為西北也其實賓席宜在中南鄉衆賓)
　(席以次繼而西僎者鄉之卿大夫來觀禮有無不定/本無四面之坐象四時之說倘無觀禮之饌豈四方)
　(缺一方四時缺一時乎作義者以臆說禮泥其文遂/有大夫士東房西室之說斯干詩西南其戸謂或西)
　(其戸或南其户猶南東其畞或南其畞或東其畞也/葢此詩言作燕寢其制度不必與正寢同大夫士雖)
　(有東西房而陳器服及婦人行禮常在東房經有/直言房者省文耳非謂止有一房不必言東也)
房戸之西曰房外
　士昬禮記毋南面于房外女出于母左士冠禮尊于
　房戸之間若庶子則冠于房外南面注曰謂尊東也
　是房戸之西得房外之名也
　房戸之東其南當阼階見賈氏釋士冠禮(案此條朱/子大全集)
　(作房之戸于房南壁亦當近東士昏禮注曰北堂在/房中半以北南北直室東隅東西直房戸與隅間隅)
　(間者葢房東西之中兩隅間也房中之東其南為夾/洗直房戸而在房東西之中則房戸在房南壁之東)
　(偏可見矣凡八十四字其語䝉溷不可通槩言房南/壁之東偏㡬疑在序外直夾矣若云房戸在序内之)
　(壁近東偏/則可耳)
房中半以北曰北堂有北階
　士昬禮記婦洗在北堂直室東隅注曰北堂房中半
　以北賈氏曰房與室相連為之房無北壁故得北堂
　之名案特牲饋食禮記尊兩壺于房中西牖下南上
　内賓立于其北東面南上宗婦北堂北上宗婦在内
　賓之北(案朱子大全集訛作/内賓在宗婦之北)乃云北堂又婦洗在北
　堂而直室東隅是房中半以北為北堂也
　婦洗在北堂而士虞禮主婦洗足爵于房中則北堂
　亦通名房中矣
　大射儀工人士與梓人升下自北階注曰位在北堂
　下則北階者北堂之階也
堂之上東西有楹
　楹柱也古之築室者以垣墉為基而屋其上惟堂上
　有兩楹而已楹之設葢于前楣之下案鄉射禮曰射
　自楹間注曰謂射于庠也又曰序則物當棟堂則物
　當楣物者畫地為物射時所立處也堂則庠之堂也
　又曰豫則鈎楹内堂則由楹外當物北面揖豫即序
　也鈎楹繞楹也物當棟而升射者必鈎楹内乃北面
　就物則棟在楹之内矣物當楣而升射者由楹外北
　面就物又鄭氏以為物在楹間則楹在楣之下也
　又案釋宫曰梁上楹謂之梲梲侏儒柱也梁楣也(案/爾)
　(雅杗廇謂之梁其上楹謂之梲又曰楣謂之梁杗廇/乃左右縱者楣乃前後横者雖同有梁之名而縱横)
　(異侏儒柱在杗廇上以承棟不/得在楣此引爾雅釋宫失其實)侏儒柱在梁之上則
　楹在楣之下又可知矣
堂東西之中曰兩楹間
　公食大夫禮致豆實陳于楹外簠簋陳于楹内兩楹
　間言楹内外矣又言兩楹間知凡言兩楹間者不必
　與楹相當謂堂東西之中耳
南北之中曰中堂
　聘禮受玉于中堂與東楹之間注曰中堂南北之中
　也入堂深尊賓事也賈氏曰後楣以南為堂堂凡四
　架前楣與棟之間為堂南北之中公當楣拜訖更前
　北侵半架受玉故曰入堂深也案東楹之間侵近東
　楹非堂東西之中而曰中堂則中堂為南北之中明
　矣
　又案士喪禮注曰中以南謂之堂賈氏曰堂上行事
　非專一所若近戸則言戸東戸西近房則言房外房
　東近楹則言東楹西楹近序則言東序西序近階則
　言東階西階其堂半以南無所繼屬者則以堂言之
　祝淅米于堂是也
堂之東西牆謂之序
　郭氏曰所以序别内外
序之外為夾室
　公食大夫禮大夫立于東夾南注曰東于堂賈氏曰
　序以西為正堂序東有夾室今立于堂下當東夾是
　東于堂也
　又案公食禮宰東夾北西面賈氏曰位在北堂之南
　與夾室相當特牲饋食禮豆邉鉶在東房注曰東房
　房中之東當夾北則東夾之北通為房中矣室中之
　西與右房之制無明文東夾之北為房中則西夾之
　北葢通為室中其有兩房者則西夾之北通為右房
　也歟
夾室之前曰廂(案儀禮作/箱古通用)亦曰東堂西堂
　覲禮記注曰東箱東夾之前相翔待事之處特牲饋
　食禮注曰東堂西堂東西夾之前近南耳賈氏曰西
　堂即西箱也釋宫曰室有東西箱曰廟郭氏曰夾室
　前堂是東廂亦曰東堂西廂亦曰西堂也
　釋宫又曰無東西廂有室曰寢案書顧命路寢有西
　夾士喪禮死于適寢主人降襲絰于序東注曰序東
　東夾前則正寢亦有夾與箱矣釋宫所謂無東西箱
　者或者謂廟之寢也與
　凡無夾室者則序以外通謂之東堂西堂案鄉射禮
　射于庠序而主人之弓矢在東序東大射儀射于射
　宫而君之弓矢適東堂大射之東堂即鄉射之東序
　東以其無夾與箱故東序東直謂之東堂也
　此東西堂堂各有階案雜記夫人奔喪升自側階注
　曰側階旁階奔喪曰婦人奔喪升自東階注曰東階
　東面階也賈氏釋燕禮曰東面階西面階婦人之升
　東面階者葢東堂之階其西堂則有西面階也
東堂下西堂下曰堂東堂西
　大射儀賓之弓矢止于西堂下其將射也賓降取弓
　矢于堂西堂西即西堂下也特牲饋食禮主婦視饎
　爨于西堂下記曰饎爨在西壁則自西壁以東皆謂
　之西堂下矣
　又案大射儀執幂者升自西階注曰羞膳者從而東
　由堂東升自北階立于房中則東堂下可以逹北堂
　也
堂角有坫
　士冠禮注曰坫在堂角賈氏釋士喪禮曰堂隅有坫
　以土為之(案江永鄉黨圖考曰堂之四隅即為坫非/别有土為之也反坫以反爵崇坫以康圭)
　(乃是燒/土為之)或謂堂隅為坫也
堂之側邉曰堂㢘
　按鄉飲酒禮設席于堂㢘注曰側邉曰㢘喪大記正
　義曰堂㢘堂基南畔㢘稜之上也又按鄉射禮衆弓
　倚于堂西矢在其上注曰上堂西㢘則堂之四周皆
　有㢘也
升堂兩階其東階曰阼階
　士冠禮注曰阼猶酢也東階所以荅酢賓客也
　每階有東西兩㢘聘禮饔鼎設于西階前當内㢘此
　則西階之東㢘以其近堂之中故曰内㢘也
　士之階三等案士冠禮降三等受爵弁注曰下至地賈
　氏曰匠人云天子之堂九尺賈馬以為階九等諸侯
　堂宜七尺階七等大夫宜五尺階五等士宜三尺故
　階三等也
　兩階各在楹之外而近序案鄉射禮升階者升自西
　階繞楹而東燕禮媵爵者二人升自西階序進東楹
　之西酌散交于楹北注曰楹北西楹之北則西階在
　西楹之西矣士冠禮冠于東序之筵而記曰冠于阼
　喪禮攢置于西序而檀弓曰周人殯于西階之上故
　知階近序也
堂下至門謂之庭三分庭一在北設碑
　聘禮注曰宫必有碑所以識日景知陰陽也賈氏釋
　士昏禮曰碑在堂下三分庭一在北案聘禮歸饔餼
　醯醢夾碑米設于中庭注曰庭實固當中庭言中庭
　者南北之中也列當醯醢南列米在醯醢南而當庭
　南北之中則三分庭一在北設碑可見矣
　聘禮注又曰設碑近如堂深堂深謂從堂㢘北至房
　室之壁也三分庭一在北設碑而碑如堂深則庭葢
　三堂之深也
　又按鄉射之侯去堂三十丈大射之侯去堂五十四
　丈則庭之深可見而君大夫宫室隆殺之度亦從可
　推矣
堂塗謂之陳
　郭氏曰堂下至門徑也其北屬階其南接門内霤案
　凡入門之後皆三揖至階昬禮注曰三揖者至内霤
　將曲揖既曲北面揖當碑揖賈氏曰至内霤將曲者
　至門内霤主人將東賓將西賓主相背時也既曲北
　面者賓主各至堂塗北行向堂時也至内霤而東西
　行趨堂塗則堂塗接于霤矣既至堂塗北面至階而
　不復有曲則堂塗直階矣
　又案聘禮饔鼎設于西階前陪鼎當内㢘注曰當階
　内㢘辟堂塗也西階之東㢘為内㢘陪鼎在饔鼎之
　後設之當西階内㢘以辟堂塗(案朱子大全集無西/階之東㢘為内㢘以)
　(下二十/六字)則堂塗在階㢘之内矣(案此句有訛舛既云/當階内㢘以辟堂塗)
　(則堂塗正直階當云則階内㢘在堂塗/之内矣乃通朱子大全集與此同誤)
　鄉飲酒禮注三揖又曰將進揖當陳揖當碑揖陳即
　堂塗也
中間屋為門門之中有闑
　士冠禮曰席于門中闑西閾外注曰闑橛也玉藻正
　義曰闑門之中央所豎短木也釋宫曰樴在地者謂
　之臬郭氏曰即門橛也然則闑者門中所豎短木在
　地者也其東曰闑東其西曰闑西
門限之謂閾
　釋宫曰柣謂之閾郭氏曰閾門限邢昺曰謂門下横
　木為内外之限也
　其門之兩旁木則謂之棖棖闑之間則謂之中門見
　禮記
闔謂之扉
　邢昺曰闔門扇也其東扉曰左扉
　門之廣狹案士昬禮曰納徵儷皮記曰執皮左首隨
　入注曰為門中阨狹賈氏曰皮皆横執之門中阨狹
　故隨入也匠人云廟門容大扃七个大扃牛鼎之扃
　長三尺七个二丈一尺彼天子廟門此士之廟門降
　殺甚小故云阨狹也推此則自士以上宫室之制雖
　同而其廣狹則異矣
夾門之堂謂之塾
　釋宫曰門側之堂謂之塾郭氏曰夾門堂也門之内
　外其東西皆有塾一門而塾四其外塾南鄉案士虞
　禮陳鼎在門外之右匕俎在西塾之西注曰塾有西
　者是室南鄉又案士冠禮擯者負東塾注曰東塾門
　内東堂負之北面則内塾北鄉也
　又案月令祀竈注曰席于門之奥正義曰神位在西
　席于門外西室之奥也門外之室有奥則門室之制
　葢亦如堂之室矣(案朱子大全/集無此條)凡門之内兩塾之間
　謂之宁案聘禮賓問卿大夫迎于外門外及庿門大
　夫揖入擯者請命賓入三揖竝行注曰大夫揖入者
　省内事也既而俟于宁也凡至門内霤為三揖之始
　上言揖入下言三揖竝行則俟于霤南門内兩塾間
　可知矣李巡曰宁正門内兩塾間義與鄭同謂之宁
　者以人君門外有正朝視朝則于此宁立故耳
　周人門與堂脩廣之數不著于經案匠人云夏后氏
　世室堂脩二七廣四脩一堂脩謂堂南北之深其廣
　則益以四分脩之一也門堂三之二室三之一者門
　堂通謂門與塾其廣與脩取數於堂得其三之二室
　三之一者兩室與門各居一分也此夏后氏之制周
　人門堂之制葢亦如此云
門之内外東方曰門東西方曰門西
　特牲饋食禮注曰凡鄉内以入為左右鄉外以出為
　左右士冠禮注又曰出以東為左入以東為右以入
　為左右則門西為左門東為右鄉飲酒禮賓入門左
　燕禮卿大夫皆入門右是也以出為左右則門東為
　左門西為右士冠禮主人迎賓出門左西面士虞禮
　側亨于庿門外之右是也闑東曰闑右亦自入者言
　之也
　天子諸侯門外之制其見于經者天子有屏諸侯有
　朝案覲禮侯氏入門右告聽事出自屏南適門西注
　曰天子外屏釋宫曰屏謂之樹郭氏曰小墻當門中
　曲禮正義曰天子外屏屏在路門之外諸侯内屏屏
　在路門之内此侯氏出門而隱于屏則天子外屏明
　矣釋宫又曰門屏之間謂之宁謂宁在門之内屏之
　外此屏据諸侯内屏而言也(案原本脫之間至此屏/凡十六字據朱子大全)
　(集/補)諸侯路寢門外則有正朝大門外則有外朝案聘
　禮夕幣于寢門外宰入告具于君君朝服出門左南
　鄉注曰寢門外朝也入告入路門而告賈氏曰此路
　門外正朝之處也是正朝在寢門外也聘禮又曰賓
　死介復命柩止于門外若介死惟上介造于朝注曰
　門外大門外也必以柩造朝逹其忠心又賓拜饔餼
　于朝注曰拜于大門外賈氏曰大門外諸侯之外朝
　也賓拜于朝無入門之文則諸侯外朝在大門外明
　矣是外朝在大門外也諸侯三朝其燕朝在寢燕禮
　是也正朝與外朝之制度不見于經葢不可得而考
　矣
寢之後有下室
　士喪禮記士處適寢又曰朔月若薦新則不饋于下
　室注曰如今之内堂正寢聽朝事賈氏曰下室燕寢
　也然則士之下室于天子諸侯則為小寢也春秋傳
　曰子太叔之庿在道南其寢在庿北其寢庿之寢也
　庿寢在庿之北則下室在適寢之後可知矣
　又案喪服傳曰有東宫有西宫有南宫有北宫異宫
　而同財内則曰由命士以上父子皆異宫賈氏釋士
　昬禮曰異宫者别有寢若不命之士父子雖大院同
　居其中亦隔别各有門戸則宫之外又有異宫也
自門以北皆周以牆
　聘禮釋幣于行注曰喪禮有毁宗躐行出于大門則
　行神之位在庿門外西方檀弓正義曰毁宗躐行毁
　西邉牆以出柩也士喪禮為垼于西牆下注曰西牆
　中庭之西特牲饋食禮主婦視饎爨于西堂下記曰
　饎爨在西壁注曰堂之西牆下案門之西有牆則牆
　屬于門矣西牆在中庭之西則牆周乎庭矣西壁在
　西堂下則牆周乎堂矣
　牆者墉壁之總名室中謂之墉昬禮尊于室中北墉
　下是也房與夾亦謂之墉冠禮陳服于房中西墉下
　聘禮西夾六豆設于西墉下是也堂上謂之序室房
　與夾謂之墉堂下謂之壁謂之牆其實一也隨所在
　而異其名耳
　堂下之壁闈門在焉案士冠禮冠者降適東壁見于
　母注曰適東壁者出闈門也時母在闈門之外婦人
　入庿由闈門士虞禮賓出主人送主婦亦拜賓注曰
　女賓也不言出不言送拜之于闈門之内闈門如今
　之東西掖門釋宫曰宫中之門謂之闈郭氏曰謂相
　通小門也是正門之外又有闈門而在旁壁也
人君之堂屋為四注大夫士則南北兩下而已
　士冠禮設洗直于東榮注曰榮屋翼也周制自卿大
　夫以下其室為夏屋燕禮設洗當東霤注曰人君為
　殿屋也案考工記殷人四阿重屋注曰四阿若今之
　四注屋殷人始為四注屋則夏后氏之屋南北兩下
　而已周制天子諸侯得為殿屋四注卿大夫以下但
　為夏屋兩下四注則南北東西皆有霤兩下則惟南
　北有霤東西有榮是以燕禮言東霤而大夫士禮則
　言東榮也霤者說文曰屋水流也徐鍇曰屋檐滴處
　榮者說文曰屋梠之兩頭起者為榮又曰梠齊謂之
　檐楚謂之梠郭璞注上林賦曰南榮屋南檐也義與
　說文同然則檐之東西兩頭起者曰榮謂之榮者為
　屋之榮飾謂之屋翼者言檐角之軒張如翬斯飛耳
　士喪禮升自前東榮喪大記降自西北榮是屋有四
　榮也
　門之屋雖人君亦兩下為之燕禮之門内霤則門屋
　之北霤也
　凡屋之檐亦謂之宇案士喪禮為銘置于宇西階上
　注曰宇梠也說文曰宇屋邉也釋宫曰檐謂之樀郭
　氏曰屋梠邢昺曰屋檐一名樀一名宇皆屋之四垂
　也宇西階上者西階之上上當宇也階之上當宇則
　堂㢘與坫亦當宇矣特牲饋食主婦視饎爨于西堂
　下注曰南齊于坫其記又注曰南北直屋梠是也階
　上當宇故階當霤鄉射禮記磬階間縮霤是也縮從
　也霤以東西為從故曰縮霤此霤謂堂之南霤也
此其著于經而可考者也
　禮經雖亡缺然于覲見天子之禮於燕射聘食見諸
　侯之禮餘篇見大夫士之禮宫室之名制不見其有
　異特其廣狹降殺不可考耳案書顧命成王崩于路
　寢其陳位也有設斧依牖間南鄉則戸牖間也西序
　東嚮東序西嚮則東西序也西夾南嚮則夾室也東
　房西房則左右房也賓階面阼階面則兩階前也左
　塾之前右塾之前則門内之塾也畢門之内則路寢
　門也兩階戺則堂㢘也東堂西堂則東西廂也東垂
　西垂則東西堂之宇階上也側階則北階也又曰諸
　侯出庿門俟則與士喪禮殯宫曰庿合也然則鄭氏
　謂天子庿及路寢如明堂制者葢未必然明堂位與
　考工記所記明堂之制度者非出于舊典亦未敢必
　信也
　又案書多士傳曰天子之堂廣九雉三分其廣以二
　為内五分内以一為髙東房西房北堂各三雉公侯
　七雉三分廣以二為内五分内以一為髙東房西房
　北堂各二雉伯子男五雉三分廣以二為内五分内
　以一為髙東房西房北堂各一雉士三雉三分廣以
　二為内五分内以一為髙有室無房堂注曰廣榮間
　相去也雉長三丈内堂東西序之内也髙穹髙也此
　傳說房堂及室與經亦不合然必有所自姑存之以
　備參考
