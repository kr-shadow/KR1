#+TITLE: 乾坤鑿度-漢-鄭玄
#+DATE: 2016-06-11 12:19:58
#+SOURCE: github.com/kanripo/KR1a0163 master cd867305                
御製題乾坤鑿度
乾坤兩鑿度撰不知誰氏矯稱黄帝言蒼頡為修飾(叶/)
以余觀作者盖後於荘子南華第七篇率已揭其旨儵
忽鑿七竅竅通渾沌死乾坤即儵忽渾沌實太始乾坤
既鑿開渾沌斯淪矣言易祖繫辭頗覺近乎理靈圖測
□□(字彚補作□□云古文隂陽字/見乾坤鑿度與此字體稍異)乃或述䜟緯(叶/)有
純亦有疵稽古堪資耳黄震著日抄所論正非鄙欽若
斯足徵撫卷勵顧諟
欽定四庫全書　　　　經部一
　提要　　　　　　　　易類(附録/)
　　乾坤鑿度二卷
　　　　(臣/)等謹按乾坤鑿度二卷隋唐志崇文總目
　　　　皆未著録至宋元祐間始出紹興續書目有
　　　　蒼頡注鑿度二卷後以鄭氏所注乾鑿度有
　　　　别本單行故亦稱此本為巛鑿度程龍謂隋
　　　　焚讖緯無復全書今行於世惟乾坤二鑿度
　　　　者是也其書分上下文各為一篇上篇論四
　　　　門四正取象取物以至卦爻蓍䇿之數下篇
　　　　謂坤有十性而推及於蕩配陵配又雜引萬
　　　　形經地形經制靈經蓍成經含靈孕緒緯文
　　　　詞多聱牙不易曉故晁公武疑為宋人依托
　　　　胡應麟亦以為元包洞極之流而胡一桂則
　　　　謂漢去古未逺尚有祖述有禆易教評隲紛
　　　　然真偽莫辨伏讀
御製題乾坤鑿度詩定作者為後於莊子而舉應帝王
　　　　篇所云儵忽混沌分配乾坤太始以推求鑿
　　　　字所以命名之義援据審核折衷至當(臣/)等
　　　　因考列子白虎通博雅諸書皆以太易太初
　　　　太始太素為氣形質之始與鑿度所言相合
　　　　獨莊子於外篇天地畧及泰初有無之語而
　　　　其他名目槩未之見則儵忽混沌實即南華
　　　　氏之變文作鑿度者復本其義而緣飾之耳
　　　　仰蒙
聖明剖示精確不刋洵永為是書定論矣按七經緯皆
　　　　佚於唐存者獨易逮宋末而盡失其𫝊今永
　　　　樂大典所載易緯具存多宋以後諸儒所未
　　　　見而此書實為其一謹校定訛缺釐勘審正
　　　　冠諸易緯之首而恭疏其大㫖於簡端
　　易緯稽覽圖二卷
　　　　(臣/)等謹按後漢書樊英傳註舉七緯之名以
　　　　稽覽圖冠易緯之首隋志鄭康成注易緯八
　　　　卷唐志宋均注易緯九卷皆不詳其篇目宋
　　　　志有鄭康成注稽覽圖一卷通考七卷而馬
　　　　氏經籍考載易緯七種亦首列鄭注稽覽圖
　　　　二卷獨陳振孫書錄解題别出稽覽圖三卷
　　　　稱與上易緯相出入而詳備不同似後人掇
　　　　拾緯文依託為之者非即康成原注之本自
　　　　宋以後其書亦乆佚弗傳今永樂大典載有
　　　　稽覽圖一卷謹以後漢書郎顗楊賜𫝊隋書
　　　　王劭𫝊所見緯文及注㕘校無不符合其為
　　　　鄭注原書無疑惟陸徳明釋文引無以教之
　　　　曰蒙太平御覽引五緯各在其方之文此本
　　　　皆闕如則意者書亡僅存已不免於脱佚矣
　　　　其書首言卦氣起中孚而以坎離震兊為四
　　　　正卦六十卦卦主六日七分又以自復至坤
　　　　十二卦為消息餘雜卦主公卿侯大夫候風
　　　　雨寒温以為徵應蓋即孟喜京房之學所自
　　　　出漢世大儒言易者悉本於此最為近古至
　　　　所稱軌􁁼之數以及世應遊歸乃兼通於日
　　　　家推步之法考唐一行推大衍之䇿以算術
　　　　本於易故其本議言代軌徳運及六卦議言
　　　　一月之䇿九六七八𤼵斂術言中莭候卦皆
　　　　與稽覽圖相同獨所云天元甲寅以來至周
　　　　宣帝宣政元年則似甄鸞所推甲寅元厯之
　　　　術而又有云太初癸巳則古無以此為元者
　　　　其他雜引宋永初元嘉魏始光唐上元先天
　　　　貞元元和年號紛錯不倫葢皆六朝迄唐術
　　　　士先後所附益非稽覽圖本文今審覈詞義
　　　　退文附書以為區别並援經注史文是正訛
　　　　舛依馬氏舊錄析為上下二卷庶言易學者
　　　　或有所考見焉
　　易緯辨終備一萹
　　　　(臣/)等謹按辨終傋一作辨中備後漢書樊宏
　　　　傳注易緯凡六為稽覽圖乾鑿度坤靈圖通
　　　　卦驗是類謀而終以此篇馬氏經籍考皆稱
　　　　為鄭康成注而辨終備著錄者一卷今永樂
　　　　大典所載僅寥寥數十言已非完本且其文
　　　　頗近是類謀而史記正義所引中備孔子與
　　　　子貢言世應之說與此反不類或其書先佚
　　　　而後人雜取他緯以成之者亦未可定也然
　　　　别無可證仍舊題云
　　周易乾鑿度二卷
　　　　(臣/)等謹按周易乾鑿度鄭康成注與乾坤鑿
　　　　度本實二書晁公武並指為蒼頡修古籀文
　　　　悞併為一永樂大典遂合加標目今考宋志
　　　　有鄭康成注易乾鑿度三卷而不及乾坤鑿
　　　　度則知宋時固自單行也說者稱其書出於
　　　　先秦自後漢書南北朝諸史及唐人撰五經
　　　　正義李鼎祚作易傳徵引最多皆於易㫖有
　　　　所𤼵明較他緯獨為醇正至於太乙九宫四
　　　　正四維皆本於十五之說乃宋儒戴九履一
　　　　之圖所由出朱子取之列於本義圖說故程
　　　　大昌謂漢魏以降言易老者皆宗而明之非
　　　　後世所託為誠稽古者所不可廢矣原本文
　　　　字斷缺多有訛舛謹依經史所引各文及旁
　　　　採明錢叔寶舊本互明校正增損若干字其
　　　　定為上下二卷則從鄭樵通志之目也
　　易緯通卦驗二卷
　　　　(臣/)等謹按易緯通卦驗馬端臨經籍考宋史
　　　　藝文志俱載其名黄震日抄謂其書大率為
　　　　卦氣𤼵朱彛尊經義考則以為久佚今載於
　　　　說郛者皆從類書中凑合而成不逮什之二
　　　　三葢是書之失傳久矣經籍考藝文志舊分
　　　　二卷此本卷帙不分核其文義似於人主動
　　　　而得天地之道則萬物之精盡矣以上為上
　　　　卷曰凡易八卦之氣驗應各如其法度以下
　　　　為下卷上明稽應之理下言卦氣之徴驗也
　　　　至其中訛脫頗多注與正文徃徃相混其字
　　　　句與諸經註疏續漢書劉昭補注歐陽詢藝
　　　　文類聚徐堅初學記宋白太平御覽孫瑴古
　　　　微書等書所徵引亦互有異同第此書久已
　　　　失傳當世並無善本可校類書所載亦輾轉
　　　　傳訛不盡可據謹於各條下擬列案語其文
　　　　與注相混者悉為釐正脱漏異同者則詳加
　　　　㕘校與本文兩存之蓋通其所可知缺其所
　　　　不可知亦闕疑仍舊之義也
　　易緯乾元序制記一篇
　　　　(臣/)等謹按乾元序制記後漢書注七緯名並
　　　　無其目馬氏經籍考始見一卷陳振孫疑為
　　　　後世術士附益之書今考此篇首簡文王比
　　　　隆興始霸云云孔頴達詩疏引之作是類謀
　　　　疏又引坤靈圖法地之瑞云云今坤靈圖亦
　　　　無此文而與此篇文義相合又隋書王劭傳
　　　　引坤靈圖泰姓商名宫之文今亦在此萹至
　　　　其所言風雨寒温消息之術乃與稽覽圖相
　　　　近疑本古緯所無而後人於各緯中分析以
　　　　成此書者晁公武謂其出於李淑本當亦唐
　　　　宋間人所妄題爾
　　易緯是類謀一萹
　　　　(臣/)等謹按是類謀一作筮類謀馬氏經籍考
　　　　一卷鄭康成注其書通以韻語綴輯成文古
　　　　質錯綜别為一體藝文類聚太平御覽諸書
　　　　引其文頗多與此本㕘校並合蓋視諸緯畧
　　　　稱完備其間多言禨祥推騐並及於姓輔名
　　　　號之說與乾鑿度所引易厯者義相𤼵明而
　　　　隋書律厯志載周太史上士馬顯所上表亦
　　　　有玊羊金雞之語則此書固自隋以前言術
　　　　數者所必及也今訂其訛複第錄如左
　　易緯坤靈圖一篇
　　　　(臣/)等謹按坤靈圖孫㲄謂配乾鑿度名萹馬
　　　　氏經籍考著錄者一卷今僅存論乾无妄大
　　　　畜卦詞及史注所引日月連璧數語則其闕
　　　　佚者葢已夥矣考後漢書注易緯坤靈圖第
　　　　三在辨終備是類謀之上而王應麟玊海謂
　　　　三館所蔵有鄭注易緯七卷稽覽圖一辨終
　　　　備四是類謀五乾元序制記六坤靈圖七二
　　　　卷三卷無標目永樂大典萹次亦然今畧依
　　　　原第編孴蓋從宋時館閣本也乾隆三十八
　　　　年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　乾坤鑿度卷上
　乾鑿度
　　　庖犧氏先文
　　　公孫軒轅氏演古籀文
　　　蒼頡修為上下二篇(蒼頡黄帝史官/其注亦是蒼頡)
黄帝曰太古百皇闢基文籀(離厚反又直祐反非/周宣王時史籀也)遽理
微萌始有熊氏(有熊氏庖犠氏/亦名蒼牙也)知生化柢晤兹天心(與/天)
(同生知化之本柢晤曉也天垂萬物之心令羣物不息/柢本也○案息字原本作惠從明范欽本改正柢字原)
(本作托范本作氏/並誤今據文改正)譩念虞思慷□(方查/反)慮萬源無成(聖/人)
(知化萬源不成其流慷□盡聖與智設㡬教門源流之/性大行○案與字原本誤作無鬥字原本誤作門今從)
(范本/改正)既然物出始俾太易者也(太易天地未分/乾坤不形也)太易始
著太極成太極成乾坤行(太易無也太極有也太易從/無入有聖人知太易有理未)
(形故曰/太易)老神氏曰(天英/氏)性無生(天地未分/之時無生)生復體(生與/性天)
(道精還復歸本體/亦是從無入有)天性情地曲巧未盡大道各不知其
自性乾坤既行太極大成(太極者物象與天同極天産/聖人□射萬源立乾坤二體)
(設用張弛究天性與情曉/地曲育巧成之道□音指)黃帝曰聖人索顛作天索易
(盈跂/反)以地俯仰而象逺近而物浩而功然而立(古聖人/有巢氏)
(求索顛危之意若天之懸逺求平易之理若地之順道/又庖犠氏中聖始畫八卦錯文字契仰觀其乾象俯察)
(其地理用器逺近配物畫卦立文書垂訓後/晚浩大之功成然者容易之立不失其徳位)太古斷元
聖人法地極先生而設位物成而麗諸形錯煸(班者雜/文○案)
(生字原本誤作王煸字原/本誤作媥今並從范本)以文改茹(乳血/茹塞)以魚虞獸以
韋上齒以歬(古前/字)法物以□(後/字)析䓆以筞運蓍以數王
天下者也(以太古斷元有巢氏以前元氣已斷為天又/聖人法物以地有巢氏之法地物用注云物)
(者魂氣太極立萬彚成物成而麗形物纔成麗著形性/已上太古先造不知何氏之為也已後聖人者庖犠氏)
(錯煸以文智雜綵煸爛合成籀文非篆非綈也云以鳥/跡非也改茹血毛成田漁獵狩革皮為冠皮服上齒古)
(太老先以前未及甲厯嵗紀人老以齒為前長老民法/物以後者後也今萬物作法而成虞獵也革皮也○案)
(注中先造范本作元造/人老二句疑有脱誤)太易變教民不倦(聖人觀太易/之太變使萬)
(彚不倦日用日増日死日生大化/行也有形之類生於無形者也)太初而後有太始(萬/彚)
(有形/始生)太始而後有太素(萬物素質者也/質素未離混元)有形始於弗(不/也)
形有法始於弗法(太易氣未分太初氣始見太始/物有形太素萬物素質由淳在)極先
元見軏轍(法度而道/行大道也)像􁄭(申舒/也)章流立文以詁(詁/訓)息孫
而後傳授天老氏而後傳授於混沌氏(遽文化源之文/太易萌始之理)
(萬物不知性命人究得其物源大化變/流息孫聖人恐大法不行遽疾傳授)而後授天英氏
而後傳無懐氏(是天雄之生無懷古聖徳智大行知物/無益又法天地春生夏長秋死冬蔵而)
(濟時者也○案注/天雄疑當作天英)而後傳授中孫炎帝神農氏中聖古
法淳物元造不足益之器用農榖衣□(辛勞反細草/以衣御形也)髙
以飾乗卑以飾足(先文古淳無飾字云装禠髙者老上/之名也以乗装行卑者下奉之名以)
(装足歩右從跣/變以冠履也)而後傳烈山氏而後授三孫帝釐氏次
授老孫氏(老孫氏公孫氏/也軒轅氏也)公孫軒轅氏益之法神器車
符文左武右三器備御(三器者國器家器/祀器而設武戈刃)自上古及下
帝孫大熟(大熟者熟/成道法也)化演設民弗倦益物弗限(増多日/益限止)
盡秘先之㫖闕接引(大道大法大化秘機謀籌/咸亨帝業民用不知者也)聖人顯
其機智(宻不萌形萌也/動不知來知也)聖人曰(凡言聖人庖犧/氏云聖人也)乾坤對
太易興設法軏壊而息(大道壊/亦息)智之易(亦字變動者也/聖人法也○案)
(上注及此文二亦字疑/作易變動范本作變易)八卦變筞象數庶物老天地限
以為則(太易行於乾坤乾坤作用於太易八卦變萬彚/隨卦爻之用盡天地之老代限古極也易理順)
(時變化不着一方故曰/智之易變易變神也)庖氏先文乾鑿㡯(古㡯字今變/也○案注㡯)
(字疑當從/度後同)勑天門以為名(乾者天門坤者人/門於後說備也)古有先文
未析真𠖇(古有先文未析開/名目次第之也)
　　太古文目(太古距庖氏有上云/文不知何述其源也)
先元皇介而後有垂皇筞而後有萬形經(古文字/無經字)而後
有乾文緯(緯者古本經已後不知緯字/何也經之與緯是縱横之字)而後有乾鑿㡯
(古㡯字坤鑿㡯○案坤鑿㡯/三字當是正文誤入注中)而後有考靈經而後有制
靈圖(龜書是/也兆象)而後有河圖八文(河圖者河中得天書文/圖詔龍㗸出似非綈非)
(文而後風后演云天一太一星斗同衡卦録神筭通天/下之鉗奥神謨先兆之名○案之鉗奥三字原本誤作)
(邉鉗與今從范/本鉗似應作鈐)而後有希夷名(天文/後說)而後有含文嘉(亦/名)
(瑞/文)而後有稽命圖(筭/文)而後有墳文而後有八文大籀(案/此)
(二字疑小注混/入正文范本無)而後有元命包一十四文大行帝用垂
皇筞與乾文緯乾坤二鑿㡯此三文說易者也(已上三/文說易)
(之源契通大化易動天元變易不定知生死之說究天/地情性與神𠖇運氣象日月不能逃其數萬彚不能隐)
(其徴運天地/大道者也)元皇分雖測問□□(古隂陽字古無隂陽/字以乾坤字便為隂)
(陽/)術行大㫖也(考靈經考者成也諸靈術行化本於代/希夷名天象之名三恒三官内外中九)
(道三十六圖之理亦名渾同書天墳文古墳/書先墳而後典八文籀古文體又先庖都也)
乾鑿度聖人頤乾道浩大以天門為名也乾者天也川
也先也川者倚竪天者也(人乾/也)乾者乾天也(古乾字乾/燥亢陽之)
(名天云太顥乾燥下潤/今之乾者乾涸非也)又天也(聖智畫卦為三三象川/形川倚立其天亦為天)
(川浩蕩者天之用乾非天之/用○案其天疑當作其文)乾先也(聖文先天之名故/乾道天之名於後)
(古天一前曰天古歬字天今一大/為天字○案古天疑當作古文)乾訓健壮健不息日
行一度(經三千九百二十五里半其文是/渾同文生物健健昊氣如此也)鑿者開也聖
人開作度者度路又道(度天地之度/其說後文也)聖人鑿開天路顯
彰化源大天氏云一大之物目天(名目作天非天者也/物也○案作字原本)
(誤作非今/從范本)一塊之物目地一炁之􁄮(蔀/也)名混沌(一混一/炁一大)
(俱物不知何物以名目為之聖人言/先天也物先者也地者下物後也)一氣分萬䨜(□也/萬性)
(之物分覺/其形體也)是上聖鑿破虚無斷氣為二縁物成三天地
之道不□(□者/息絶)黄帝曰觀上古聖驅駧元化(駧動也急/也不住也)
劈棤萬業(音不/息)徒得為懋訓究體譯(訓認/識也)元肇頤浚澳
作沐懸心輪薄不息以啟三光上飛籥風雨下㲾(突/字)渀
河沱(聖人輪薄智惠頤大道理開三光明上躍風/雨下㲾渀河沱之者江名若上下不止息也)得元
氣澄隂陽正易大行萬彚生(上四事聖人得源和緝劈/棤驅駧不有煩擾四理天)
(下萬彚易於世為事㡬/變易不定能成萬彚者)上古變文為字變氣為易畫卦
為象象成設位(庖氏畫卦變文為卦字也古體與今不/同朴淳散成氣氣實成物物成性定理)
(之/然)
　　古文八卦(案此標題四字原本/誤脱今據范本補入)
☰古文天字今為乾卦重聖人重三而成立位得上下
人倫王道備矣亦川字覆萬物
☷古□地字軵於乾古聖人以為坤卦此文本於坤鑿
度錄後人益之對乾位也
☴古風字今巽卦風散萬物天地氣脉不通由風行之
逐形入也(案范本入/下無也字)風無所不入
☶古山字外陽内隂聖人以山含元氣積陽之氣成石
可感天雨降石潤然山澤通元氣
☵古坎字水情内剛外柔性下不上恒附於氣也大理
在天潢篇
☲古火字為離内弱外剛外威内暗性上不下聖人知
炎光不入於地
☳古雷字今為震動雷之聲形能鼓萬物息者起之閉
者啟之
☱古澤之今之兌兌澤萬物不有拒上虚下實理之澤
萬物象斷流曰澤
昔者庖犠聖人見萬象弗分卦象位尠益之以三倍得
内有形而外有物内為體外為事八八推蕩運造縱横
求索覓源尋頤究性而然後成
　　大象八
天乾地坤日離月坎風巽雷震山艮澤兌(八象備萬象/生萬象萬形)
(有形之/物為象)
　　立乾坤巽艮四門
乾為天門聖人畫乾為天門萬靈朝㑹衆生成其勢髙
逺重三三而九九為陽徳之數亦為天徳天徳兼坤數
之成也成而後有九萬形經曰天門闢元氣易始於乾
也
坤為人門(此合在坤度下文/今對乾文上先說)畫坤為人門萬物蠢然俱
受䕃育象以凖此坤能徳厚迷逺含和萬靈資育人倫
人之法用萬門起於地利故曰人門其徳廣厚迷體無
首故名無疆數生而六六者純隂懐剛殺徳配在天坤
形無徳下從其上故曰順承者也
巽為風門亦為地户聖人曰乾坤成氣風行天地運動
由風氣成也上陽下隂順體入也能入萬物成萬物扶
天地生散萬物風以性者聖人居天地之間性禀隂陽
之道風為性體因風正聖人性焉萬形經曰二陽一隂
無形道也風之發洩由地出處故曰地户户者牖户通
天地之元氣天地不通萬物不蕃(案通字原本誤/作道今從范本)
艮為鬼㝠門上聖曰一陽二隂物之生於㝠昧氣之起
於幽蔽地形經曰山者艮也地土之餘積陽成體石亦
通氣萬靈所止起於㝠門言鬼其歸也衆物歸於艮艮
者止也止宿諸物大齊而出出後至於吕申艮静如㝠
暗不顯其路故曰鬼門(案如字范本作而古字/如而相通今仍從原本)
庖犧氏畫四象立四隅以定羣物發生門而後立四正
四正者定氣一日月出没二隂陽交争三天地徳正四
(已上四正八象中四正於氣也正天地不差忒定三萬/六千五百二十五分秒出沒者昬明一萬一千一百一)
(十一交争一萬八千一百六/十二分秒徳正四象氣滿)
　　立坎離震兌四正
月坎也水魄聖人畫之二隂一陽内剛外弱坎者水天
地脉周流無息坎不平月水滿而圓水傾而􁀈坎之缺
也月者闕水道聖人究得源脉浰渉淪漣上下無息在
上曰漢在下曰脉潮為澮隨氣曰濡隂陽礴礉為雨也
月隂精水為天地信順氣而潮潮者水氣來往行險而
不失其信者也(案險字原本誤/作隂今從范本)
日離火宫正中而明二陽一隂虚内實外明天地之目
萬形經曰太陽順四方之氣古聖曰燭龍行東時肅清
行西時㬈􁄯行南時大􁄰行北時嚴殺順太陽實元煖
熯萬物形以鳥離燭龍四方萬物嚮明承惠煦徳實而
遲重聖人則象月即輕疾日則凝重(案則范本/亦作即)天地之
理然也
雷木震日月出入門日出震月入於震震為四正徳形
皷萬物不息聖人畫二隂一陽不見其體假自然之氣
順風而行成勢作烈盡時而息天氣不和震能飜息萬
物不長震能鼓養萬形經曰雷天地之性情也情性之
理自然萬形經論(案此四字/疑衍文)
澤金水兌(案金水二字原本誤/作注文今從范本)日月往來門月出澤日
入於澤四正之體氣正元體聖人畫之二陽一隂重上
虚下實萬物燥澤可及天地怒澤能悅萬形惡澤能美
應天順人承順天者不違拒應人者澤滋萬業以帝王
法之故曰澤潤天地之和氣然也
　　聖人索象畫卦
配身(一/)取象(二/)裁形(三/)取物(四/)法天地宜(五/)分上下屬
　　配身
乾為頭首坤為胃腹兌口離目艮手震足
　　取象法用
養身法頤　匹配法咸　造器設益　聚民以萃
　　裁形變文(古有四文今象變有三文後聖演陳六/文今又八文以滋醇散不真朴散成氣)
　　(者/也)
順天文為賁(象文/互雜)設人文夬(書簡/符圖)参鳥文離(五色文章/○案此句)
(原本誤作服牛馬隨今從范本/范本離字作雜亦誤今併改正)象獸文革(五色文章○/案此注複出)
(當有/一誤)
　　取物制度
親疎噬嗑(間/隔)御難設豫(防備/預知)服牛馬隨(今畜隨/人用)物敗以
剥(物老/剥盡)
　　法天地宜(聖人逺取仰觀天象以法其形/畫卦又頤地道之宜也動植也)
鼎象以器(神器/𫝊國)苑閣法觀(壮觀/宫庸)天市噬嗑(帛度/㪷肆)文昌六
局夬(六苑六/藉局)羽林法師(營壁/屯伏)法漸地利(地有漸次/生萬業)室法
家人(室家/内理)法定主屯(建王/立侯)
　　分上下屬(案聖人索卦畫象條有分上下屬之目/此四字當如上例别為題舊本范本與)
　　(上下文連寫並/誤今據文改正)
聖人畫卦制度則象取物配形合天地之宜索三女三
男六十四象以上下分之陽三(三十卦象陽用○案此/句原本誤作三十四屬)
(陽用今/從范本)隂四(三十四/屬隂用)法上下分位(已上六象/聖人始定)
聖人設卦以用蓍(蓍者菥靈草蕭蒿之類也與天地氤/氲氣齊生若不是靈蓍不應天地大)
(數藂生至四十九/莖者是應天法也)生聖人度以虚實英草與天齊休萬
形經曰蓍生地於殷(殷中/上也)凋殞一千嵗一百嵗方生四
十九莖足承天地數五百嵗形漸幹實七百嵗無枝葉
也九百嵗色紫如鐡色一千嵗上有紫氣下有靈龍神龜
伏於下軒轅本經曰紫蓍之下五龍十朋伏隐天生靈
䓆聖人採之而用四十九運天地之數萬源由也(案自/聖人)
(設卦以下當别為一節舊/本范本俱與上文相屬誤)
　　象成數生
易起無從無入有有理若形形及於變而象象而後數
易名有四義本日月相衘(日往月來古日/下有月為易)又易者(生萬/物不)
(難故易凖/天地也)又易(變易不定輪轉交易隂陽是為交易隂/交於陽陽交於隂周圓反復若圜不息)
(聖人之道唯易無/窮神智通㝠昧)易定(不更改天地名君/臣位父子上下宜)蒼牙靈昌有
成孔演明經(蒼牙有熊氏庖犧得易源入萬業作用邇/後昌成昌成者滋蔓昌溢孔甚其引明經)
(緯大行於後世以後代人蒼牙庖氏作/易文王昌成繇辭孔子演行未知何據)聖人鑿開虚無
畎流大道萬彚滋溢隂陽成數
　　天數
一(一者/無也)九(用之/為九)二十五(數成為用/盡二十五)三萬九千七百五十
五(太極之數羣/物由此大數)
　　地數
二(二者有/偶也)六(定/性)三十(乗上/五滿)八萬六千四百二十(地極之/大數物)
(滿由/此)
　　卦數(六/)
三千八百四(案八字范/本作六)又位大二十二萬八千二十四
卦數(聖人通變盡萬物之理性吉凶/古無吉字有損益以卦生之)
　　爻數(六/)
三百八十四通二萬二千八百二十四(聖人設卦為人/爻為事卦為物)
(爻為/始終)
　　衍天地合和數(古無衍字只云天/地合數内變萬象)
天地合一二得三合九六(十三十/二餘一)合二十五及三十(得/五)
(十五天地之/數五十五)
　　乾筞二百一十六
一筞三十六　筞滿六千九百一十二
　　坤筞一百四十四(坤不能乾/純太陽)
一筞二十四　筞滿四千六百八
　　八筞
萬一千五百二十(古人合筞同萬物春生夏長/秋裒冬藏四時也各配四方)
　　日力月力(力其八卦生之氣力黄帝四分亦不盡/法起於太古攝提之前八逐方九千一)
　　(百十四月七日一遲一速/二十八日周餘二十五分)
日八百四千八萬八千九百七十六分(秒七千五/百六十五)
月一千五百八十七萬九千八百八十四十小分(五千/六十)
(七微毋秒九/十三不盡末)
　　八象大盡數
二百二十八萬二千四百(盡/)九百八十七分(小秒七十/九分微)
　　生天數
天本一而立一為數源地配生六成天地之數合而成
(水/)性天三地八(木/)天七地二(火/)天五地十(土/)天九地四
(金/)
運五行先水次木生火次土及金木仁火禮土信水智
金義又萬名經曰水土兼智信木火兼仁惠五事天性
訓成人倫
　　天地合筞數五十五(在前/說)
所用法古四十九六而不用驅之六虚(數本生之數所/用六虚上下四)
(方各配/之一)
　　蓍(揲蓍法在/蓍成經)
四營十八筞多少兼云而成其位天造聖智垂訓神謀
及爾子孫教授不墜者焉
　　古文略
□(古/天)□(古/地)㡯(度/)籀(紂/)□(突/)□(隂/)□(陽/)□(息/)□(参/去)軵(輔/)尌
(立/)□(燥/)
　　㹅釋二十九卦數例(其間有數無/數假象假物)
屯(六/二)十年乃字(何不以七/年與五年)需(上/六)三人(三/陽)訟(九/二)户三百(不/言)
(二百一百/象中有數)三裭(同/音)師(九/二)三錫(何不言/九錫)比(九/五)三驅(何不言/二驅與)
(五/驅)同人(九/三)三嵗髙陵(何不二年五六/年何以三嵗)蠱(繇/辭)三日甲(何不/二日)
(五/日)臨八月(陽/盡)復(繇/辭)七日(何不五/日來復)又(上/六)十年(何不/九年)剥(九月/陽盡)
頥(六/三)十年(何不/三年)坎(六/四)簋二(上/六)三嵗(案此下/有脫文)晉(繇/辭)三接(以/柔)
(進授何不/五接終日)明夷(繇/辭)三日不食(何不言五日/二日不食)睽(繇/辭)二女(長/女)
(少/女)一車(何不言/三車)解(九/二)三狐(何不二狐/何以三狐)損(繇/辭)二簋(何不/用三)三
人(少與/多)一人(聖人/淳一)十朋(何不以八/朋七朋)益(六/二)十朋(數盡大損/益道皆反)
夬(繇/辭)五剛(五/陽)萃(初/六)一握(黙言一握/近逺意)困(初/六)三嵗(何不二/嵗五嵗)革
(九/三)三就(二就又/何如)震(六/二)遂七日(何不八日三日/何不言五日得)漸(九/年)三嵗
(何不/五嵗)豐(上/六)三嵗(何不/二嵗)旅(六/五)一矢(小/)巽(九/五)三日(何不言/五日)三
品(何不五/品七品)既濟(九/三)三年未濟(九/四)三年(何不一年二年○/案此節原文訛脫)
(特甚今悉據/范本改正)
欽定四庫全書
　乾坤鑿度卷下
　坤鑿度
　　　庖犧氏先文
　　　公孫軒轅氏演籀
　　　蒼頡修為下文
坤鑿度者太古變乾之後次鑿坤度聖人法象知元氣
隤委(隤者濁委隤/而不能上也)固甲作捍顥(浩字老物有甲堅固氣/老捍禦太顥也凡捍怯)
(拒上天也○案/几捍句有誤)孕靈坤□(古地字也坤者非地之名是/地之作用以象地坤元萬物)
(之孕靈皆從/神化者也)聖人斷元偶然成地(聖者有巢之先不知/何氏斷元偶者疋偶)
(成天之功/力者也)積土形不騫􁄱太極有地極成人極靈(古無/人字)
(後作物為人長塞之三材聖人知/有三極而立兩兩道天道地道也)如履薄厚如資長極
(萬形經曰聖人知地道薄與天有銳更洪物資長也爐/灰經曰灰者死土以天元氣練十周十周者一千嵗却)
(為正神之土其味猶辛上聖以灰資地填圓塞化是也/灰可以資大土令地不銳薄聖人之大道土重厚物生)
(甘土薄物辛酸甘土生産物秀而英實而已又天味辛/地味甘理之然也地土滋下不苦以天者伇氣辛苦不)
(息每一日行一度以假風輪扶之一度三千九百二/十五里歩○案洪物范注作法物資地范注作資土)天
有太極地有太壃(天極髙逺/地極迷逺)黄帝曰天地宜盡闔(音/閤)地
道距水澈(天地盡有閤澈之所聖人不能測/度地道以水盡為澈澈者水窮也)女媧斷定
足其隤一址(其和氣散隤址不及以天氣清輕自然逐/一隤育羣物址不能上也○案逐字原本)
(誤作濁今/從范本)坤母運軸(注女媧氏地母經云女媧姓風名/媧又曰踰西華黒水有孕女媧有)
(神斷地足立極練五色氣氣者石也補天門缺號曰女/皇氏有靈通萬物决積水巨海也成八山封物號地土)
(宜可食道人神運軸騰天元氣令物生生相續/新新不停十三代子孫法焉運軸蕃息也矣)而後大
央氏百庭氏大元氏立坤元成萬物度推其理釋譯坤
性生育百靈效法之道矣(古無之也矣字後賢益之/也三氏續媧皇化萬物也)
　　坤元十性
坤為人門(以坤之萬物門户已在/上文說元定為人門)
坤徳厚(薄不載羣物重厚可以匹天迷逺可以盡極坤/厚者能載積氣積氣者山石聖神不能窮其性)
(也/)
坤有勢(土徳生而順其性有岡阜崎壑之勢天髙西/北勢上地勢下東南斯也有理出萬形經說)
坤多利(隂極則殺隂和則利利者土地滋澤隂殺利者/物極則土侵殺利柔極剛長先霜及水先柔後)
(刑隂中有殺/秋義殺也)
坤元有信(生物倍出故曰有信元/有信也已在上文說之)
易平坤道平易(盈是反北荒平易萬里連均夫海者三/分萬形經曰坎北方無海平易北荒迷)
(逺/也)
坤有大筞(已在上文/爻數也)
坤純隂正(萬形經曰不正自咎正順則正性/存上大道曰上髙則崩自咎也)
坤法為人腹(能藏大小荒穢孕含好惡法為人腹事/末源藏包之也○案此注末字疑作本)
坤道有閉(閉塞源脉性不發洩萬物不化名之括包坤/閉之時物不植聖賢不産大林不立大道将)
(敗名曰/道匿)
希夷名曰元有徳十其形名八
　　坤有八色(聖人立坤元索八坤位好惡産物恐傷/元氣均之八色之理萬形經曰色由體)
　　(性貌/色)
東下西上北黒南輕中殷甘滋厥土厚肌(音肥/實也)東醎西
淡南汚北荒(南土輕浮中土甘甜下土汚澤東鹵惡西/淡土味辛赤北黒北荒多堅實也坤迍薄)
(産萬物衰少不成厚有大永之林少者/劣也○案注文赤北黒三字疑有脱誤)
　　坤屬(其體類有九元氣裁坤之時分之有九事/有性有化有屬此女皇帝媧氏為文具載)
一离火　二巽風　三兊金
火為坤母巽為离父金乃坤孫以坤為聖人則之象也
(屬/黨)
　　坤性體(性與體殊前論性/有十後說體有三)
一刑殺　二黙塞　三沉厚
一刑者隂體好殺刑罰如此黙者充静充塞不動沉者
勢不自舉體沉也
　　坤有變化
一虚二簡順三潔凝(體包萬物能通其氣虚虚也簡不/違萬物易承順於乾順也反體塞)
(而潔凝固重也反/戰凝變理八卦也)
庖犧氏畫坤卦有四象變理和蕩為美凌蕩為惡雜配
不和徳匹成正互體反交形體不同(畫卦之始/諸同効之)
　　一惠位(惠訓/順也)
正(八卦錯推順吉逆凶古無吉凶字有損益字/不同正體亦聖人惡之變只如此至變也)
坤來山附地兼山謙(聖人曰西南得朋東北䘮朋乃終/得正謙道不進也昇位可譲徳无)
(違衆名曰謙此/變理惠正也)
　　二復反本
天地否(其物不通化源塞/天地羣物俱蔽厄)地天泰(天地交萬彚和勑聖/天元順物更通復泰)
(道/也)
　　三蕩配
火下有地晉(聖人曰明而順曰新其徳通/進而有亨順蕩也古無亨字)
地下有火明夷(反體凌蕩/聖人不愈)
　　四凌配
山存地剥(落下也剥道聖人凌犯相推盪象若不和萬/物不為美也形若不正萬業必為崎斜乾坤)
(将盡蹇剥而行/大崔嵬之斁也)
　　八卦坤道聖人釋動植之源
制靈經曰天有九道(天有九道日月/恒經厯之道也)坤有四道(冥象化/氣成)
易有二道(吉/凶)坤四運者上𠖇運
　　𠖇運道(聖人若乾之初又不顯隐黙也/坤之初道𠖇運塞源同乾初也)
上𠖇運物性包蔽不顯其源出處不知潛隠罔差忒(石/含)
(璞若木含榴/榴者癭之類)
　　象道
制靈經曰假恐訓至也古文無解生曰象又假生曰寓
化象物邪象正體元(含靈孕曰天造羣物地成大象萬/物立由象聖人設象象而自立物)
(因象有象自物生若植石玊出舒魚龍出/匠蓏味窒植蓏望甘窒若不可食由象化)
　　氣化元
老氏曰坤氣不和物出不遂氣滯終沮氣滿終氣化不
永坤之元體存氣化存存(存氣/在也)元氣(賢與聖元氣不斁/産之愚决癡元氣)
(不毁愚之斁訓/敗惡毁訓及也)
　　物成坤化
坤道成(以元氣不侵害萬物自彰有害生不時育不和/聖人之理亦如此也萬形經曰虚木受元體可)
(滿千嵗體者氣也凡有夀永長之氣/因天地氤氲之元鶉入體與天不朽)坤大軵(軵者/輔也)上發
乃應(乾先而後坤不敢事物物/先輔賛於乾上發乃應也)庖氏曰坤軵於乾順亨
貞(亨貞字古本無今書之不知何氏/述也先有行成字行成者亨貞也)軵依乾而行乾一
索而男坤一索而女依乾行道乾為龍純顥氣氣若龍
(乾類為長也獸介之長為/尊百甲軵之於龍大軵也)坤為馬(聖以類為馬馬者順/行坤亦有龍太元曰)
(土龍在坤不敢争類馬思順體唯坤順之聖人知有上/徳要下而奉故顯尊也坤之卑順軵乾不敢為龍故稱)
(馬軵依/之理也)
乾為父坤為母皆軵順天道不可違化(父資母育/聖人法焉)乾君
坤臣(從王事不敢違无成有終君唱臣和上術下法聖/人畫卦始有紀綱唯淳徳化以行於君臣父子夫)
(婦定/矣)乾稱徳三坤以奉六故成乾九(君尊臣卑下以職/上聖人以索先乃)
(成之而奉六後也/已載於上經文)乾二十五(是坤/乗之)坤軵三十(天一地二/天三地四)
(天五地六天七地八天九地十/者得軵配者在上文說之矣)乾位爻六坤承奉六(得/三)
(十六筞地乘天道萬源行也不終/違拒制靈經曰六有依通之理也)右乾覆坤乾元三含
兩坤乾大筞(二百一/十六)含坤小筞(一百四十四/無取對上)大含小下
軵上聖人裁以天地膊軵而養萬元正其道
　　聖人象卦
庖犠氏曰(上文畫卦下文象卦以/形象比而設其像似也)上山増艮(艮住止坤/餘成山勢)
定風尌信(聖人尌立卦也卦信風以能相/應萬形經曰風者天地之大信)立雷作威(雷/以)
(振懼/威)水火成濟(二性成壊皆由此行/聖人以濟用羣品)
　　聖人法物(法物者事/之本也)
争而後訟(契不先/决後訟)和而後解(兩/明)不通而否(萬物與事不/通决有塞捨)
(之否/也)大通而泰(物通而/行必泰)乖而後暌(物乖/譴離)無懐氏曰上聖
頥天以盡象頥物以盡源頥事以盡情而後天平地成
萬穴効靈五物㭊行三天不亂聖與造逰理俾𠖇運易
動而敷運化諸府(聖人庖氏大造元體情逰𠖇運究天/地平成之理明萬業當物之行訓行)
(也易敷散於三天氣潛通於五物物者事也亂治也治/行劈㭊令萬彚不撓蒼生効化物尚有處况於大業帝)
(王人倫三天/兩地已前說)乾坤在道日月相将(乾坤獲正道見用在/訓存存正之道大用)
(日與月相将合而又/離不離乾坤者也)天地與訓永常(天地恒/存存)日月與明
(天地得日月恒久明輝日月得/天地恒行明聖人理法亦然)雖未盡大道各尠彰洎
性(洎及也天生太大之道易起太大之先易與天地為/用何以先而又用萬形經曰天地者體也易者體中)
(情性在體中而出入是天地者物易也事也物有事必/用若卦為人爻為事若天為易可以化事也比若天為)
(卦爻為易也/自然物理也)明柢(訓/本)示元蒼生息元(知本之元唯聖人/乎蒼生頼有思元)
(造之本生成者也蒼生是天/地之本無蒼生天柢不成)大化行天地也(庖氏聖人/知立大法)
(截鑿二度出化本生生者與之立成者與之實各令不/失守天之大化可名易行變變而通通而天地大和萬)
(彚澄隂陽靈聖賢於/間天地大化行矣)
庖氏著乾鑿度上下文(庖氏建治於宛墟今宋國陳留/縣有八卦臺運蓍圖日月神朝)
(記綈韋冠服天/一太一冊在)
媧皇氏地靈母經(古母字女邉以子附近今不同媧皇/女帝生黒水西華有神智斷地足立)
(極煉石補闕窒天今見積元氣石穴以六沉沙斷足有/日精火具有乾六龍臺有隂陽見古鈎字萬形經曰天)
(地失序必有沮泄媧皇用隂陽鈎治之也據今後聖有/鈎命决媧氏一十五代法其王道禮樂物器依庖氏處)
(九州九州者庖氏定九土也/○案以見為古鈎字似有誤)
炎帝皇帝有易靈緯(神農氏建治於魯今泰山東曲阜/縣也縣有教農療療者茒□益上)
(聖門物器用缶盎□等師法古易為考靈緯象太古有/籀文元化不足大法諄言而益飾大象休徴法度已訓)
(爾子孫改女皇之太樂吹天地槖籥鼔益有四聲有五/法有二今樂臺在魯教農臺在頓者也○案此注文義)
(難通當有/訛脱處)
公孫氏(公孫老孫氏名軒轅爻法改籀篆理文作契典/墳八冊九簡十牘咸易變大道之理法一依上)
(大庖氏之制也作易八墳文釋八卦之理性體元義増/之一如上法遭之陽九百六不沉於泉天降聖文萬代)
(不冺後/附之)
周易(文王姬昌之修明修作之始也聖教多難唯聖與/賢知之於太古垂訓至孫公之後大百六數終遇)
(雨大浩又失其化教源至髙辛代陽九數值火又焚之/於後少求於嵩崗得河圖内有易法而重修再降大聖)
(易大行又距禹代湯禹洪水浩浩襄陵汨没五行易又/䘮元而於泰穴得洛書内有太易易之源流大易既行)
(者今之連山歸藏之名縁而得之古祕斯書何賢知之/而距於周王昌中聖而又修源範軏不墜門例恒存此)
(乾坤二鑿度上下文恐是序乾坤之元體與易大行者/也若失易得此二度再與起之興也若失度易無以舉)
(之/也)
孔子附仲尼魯人生不知易本偶筮其命得旅請益於
商瞿氏曰子有聖智而無位孔子泣而曰天也命也鳯
鳥不來河無圖至嗚呼天命之也嘆訖而後息志停讀
禮止(住/也)史削(不/作)五十究易作十翼明也明易㡬教若曰
終日而作思之於古聖頥師於姬昌法旦(旦者周公立/易簡而文)
作九問十惡七正八嘆上下繫辭大道大數大法大義
易書中為通聖之問明者以為聖賢矣(若明易元/聖人也)孔子
曰吾以觀之曰仁者見為仁㡬之文智者見為智㡬之
問聖者見為通神之文仁者見之為之仁智者見之為
之智隨仁智也
漢代舉(後漢王鳯舉曰不讀易經者不得登朝須道徳/二經與宰相剥勑批魏亦如此至唐虞世南舉)
(曰不讀易不/可為宰相)
舉先易而後依孔子　附於後是代代書之後人書之
不得為先文也
