#+TITLE: 匡謬正俗-唐-顏師古
#+DATE: 2018-05-12 10:15:12
#+SOURCE: github.com/kanripo/KR1j0009 master f1a35ce7                
　　欽定四庫全書　　　　經部十

　　匡謬正俗目録　　　　小學類一(訓詁之屬)卷一

　　論語　　　　　　　攘

　　風　　　　　　　　架

　　夾　　　　　　　　籀

　　甲　　　　　　　　背

　　漙　　　　　　　　衡

　　忉　　　　　　　　矜

　　央　　　　　　　　號

　　享　　　　　　　　賚

　　莫

　　卷二

　　尚書　　　　　　　□

　　御　　　　　　　　獸

　　夾　　　　　　　　開

　　惟　　　　　　　烏呼

　　卷三

　　禮記　　　　　　奉

　　拾　　　　　　　禹宇丘區(曲禮注宇作雨所見本異)

　　予　　　　　　　葬

　　離　　　　　　　祝

　　五方之兵　　　　殺

　　□　　　　　　　羶

　　辟　　　　　　　　温

　　嘯　　　　　　　　蝸

　　卵　　　　　　　　有

　　孽　　　　　　　　不至

　　素食

　　卷四

　　春秋　　　　　　　俘

　　肉食　　　　　　　寺人

　　鷸　　　　　　　軒

　　王夫　　　　　　閈閎

　　草創

　　卷五

　　史記　　　　　　漢書

　　尚　　　　　　　赦令

　　繈　　　　　　　遁巡

　　游衣　　　　　　郎署

　　便面　　　　　　　柱

　　非一　　　　　　　葬

　　阡　　　　　　　　桓

　　辟彊　　　　　　　閼氏

　　隄　　　　　　　　陂池

　　楊豫　　　　　　　計偕

　　戎昭果毅　　　　　宋書

　　熹　　　　　　　　錫趺

　　蒿艾

　　卷六

　　坼　　　　　　　　副

　　䵷　　　　　　　　恫

　　洋　　　　　　　　略刃

　　䯜　　　　　　　　寀

　　什器　　　　　　　猱

　　綯　　　　　　　　貤

　　趺　　　　　　　　俾

　　底　　　　　　　　剛扛

　　欠　　　　　　　　木鍾

　　若柯　　　　　　　楊

　　椎　　　　　　　　䥗

　　埒　　　　　　　　聆

　　誼議　　　　　　　名字

　　複名　　　　　　　䍻

　　草馬

　　卷七

　　反　　　　　　　　禠

　　怠　　　　　　　　免

　　黄巷　　　　　　　𨽻齒

　　尸韓　　　　　　　彡髟

　　奚斯　　　　　　　假

　　歌　　　　　　　　渚

　　河　　　　　　　　穰

　　上　　　　　　　　激

　　中　　　　　　　　兔

　　蜼　　　　　　　　暴

　　上　　　　　　　　斡筦

　　貰　　　　　　　　振

　　池氊　　　　　　　渇罩

　　幾頭　　　　　　　怒

　　殿研　　　　　　差

　　兩量　　　　　　章估

　　卷八

　　受授　　　　　　西

　　番　　　　　　　句鉤

　　斃　　　　　　　逢

　　縣寰　　　　　　苟

　　鄙人　　　　　　被庳

　　摹姑　　　　　　砢麽

　　骨鹿　　　　　　歴底

　　門限　　　　　　替

　　樂石　　　　　　享

　　迥　　　　　　　上下

　　孟仲叔季　　　　扃

　　示　　　　　　　仇

　　愈　　　　　　　舍

　　飭　　　　　　　陵遲

　　獻左氏傳　　　　禽

　　關雎　　　　　　殊死

　　抉目　　　　　　無恙

　　圈稱　　　　　　嬰奥

　　稻秫稬　　　　　沙苑

　　苦菜　　　　　　倉米

　　羮臛

　　(臣)等謹案匡謬正俗八卷唐顔師古撰師古
名籕以字行雍州萬年人歴官秘書監事蹟
具唐書本傳是書永徽二年其子符璽郎揚
庭表上於朝髙宗勅録本付秘書閣卷首載
揚庭表稱稿草纔半部帙未終蓋猶未竟之
本又稱謹遵先範分為八卷勒成一部則今
本乃揚庭所編宋人諸家書目多作刋謬正
俗蓋避太祖之諱改匡為刋也前四卷凡五
十五條皆論諸經訓詁音釋後四卷凡一百
二十七條皆論諸書字義字音及俗語相承
之異考據極為精審師古一代通儒而據於
習俗不能知音有古今又不知齊梁以前無
平仄四聲之别故其註漢書動以合聲為言
遂開後來叶音之說如謂葬音臧誼議音宜
反音扶萬反歌音古賀反彛音上聲怒有上
去二聲夀有受授二音迥音户鎣反皆誤以
今韻讀古音如穰音而成反上音盛又音市
郢反先音西逄音如字不讀龎皆誤以古音
讀今韻未免千慮之一失耳古人考辨小學
之書今皆失傳自顔之推家訓音證篇外實
莫古於是書其邱區禹宇之論韓愈諱辨即
引之知唐人已絶重之矣戒山堂讀史漫筆
解都鄙二字詫為獨解不知為此書所已駁
毛竒齡引書序俘厥寳玉解春秋衛俘詫為
特見不知為此書所已引洵後人證据終不
及古人有根柢也乾隆四十一年十二月恭
校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀












　　匡謬正俗進表

　　臣揚庭言臣聞纎埃不讓嵩華所以極天涓流必納溟
渤所以紀地况乎業隆學海義切為山庶進簣於崇髙
思委輸於潤澤恭惟皇帝陛下誕膺睿圖光臨大寶隆
周比迹逺邁成康炎漢儔功近超文景時和玉燭龍圖
薦於長河道包金鏡龜書浮於清洛収羽林之蠧簡俾
備蓬山采汲冡之舊文咸歸延閣一言可善屢動宸衷
九術不遺每回天睠臣亡父先臣師古嘗撰匡謬正俗
藁草纔半部帙未終以臣舋犯幽靈奄垂捐棄攀風罔
及陟岵増哀臣敬奉遺文謹遵先範分為八卷勒成一
部百氏紕繆雖未可窮六典迂訛於斯矯革謹齎詣闕
奉表以聞輕觸威嚴伏深震悚永徽二年十二月八日
符璽郎臣顔揚庭上

　　勅㫖顏師古業綜書林譽髙詞苑討論經史多所匡正
前件書發明故事諒為博洽宜令所司録一本付秘書
閤仍賜其子符璽郎揚庭絹五十匹永徽三年三月十
五日中書侍郎來濟宣
















　　欽定四庫全書

　　匡謬正俗卷一

　　唐　顏師古　撰

　　論語公冶長篇云子貢曰夫子之文章可得而聞也夫
子之言性與天道不可得而聞已矣蓋言夫子刪詩書
定禮樂讚易道脩春秋所有文章並可聞見至於言性
命之事及言天道不可得而聞之故論語云子罕言利
與命與仁又曰子不語怪力亂神季路問事鬼神子曰
未能事人焉能事鬼曰敢問死子曰未知生焉知死並
其義也而近代學者乃謂夫子之言語性情並與天道
合所以不可得而聞離文析句違經背理綴文之士咸
作此意用之大為紕繆若言夫子之言不可得聞者論
語二十篇所述夫子言語何從而得又不應語弟子云
予欲無言

　　攘或問曰論語云直躬之父攘羊注云攘盜也何以謂
盜為攘更有何義荅曰按爾雅云攘仍因也書云敓攘
矯䖍即其事也

　　風毛詩序云關雎后妃之德也風之始也所以風天下
而正夫婦也今人讀風為諷天下案序釋云上以風化
下下以諷刺上此當言所以風天下不宜讀為諷又云
風風也教也風以動之教以化之今人讀云風以動之
不作諷音案此葢序釋風者訓諷訓教諷刺謂自下而
上教化謂自上而下今當讀云諷以動之不宜直作風
也

　　架詩鄭氏箋云鵲之有巢冬至加功至春乃成此言始
起冬至加功力作巢葢直語耳而劉昌宗周續等音加
為架若以搆架為義則不應為架功也

　　夾又詩傳曰山夾水曰澗此引爾雅正文言兩山夾水
名之為澗居然可曉而劉周之徒又音夾為頰於義無
取亦為專輙

　　籀問曰鄘詩墻有茨篇云中冓之言不可讀也毛詩傳
云讀抽也抽是何義荅曰讀止謂道讀之讀更訓為抽
翻成難曉按許說文解字曰籀讀也從竹㨨聲㨨即古
抽字是以籀或作□葢毛公以籀解讀傳寫字省故止
為抽此當言讀籀也不得為抽引之義又左氏傳云其
繇曰專之渝其繇曰士刲羊之類字雖為繇音訓皆作
籀並未讀卜筮卦繇之辭也

　　甲衞詩芄蘭篇云能不我甲毛詩傳曰甲狎也毛公此
釋葢依爾雅本訓而徐仙遂音甲為狎案甲雖訓狎自
有本音不當便讀為狎譬猶斁字訓厭葛覃篇云服之
無斁豈得讀云服之無厭乎若以甲有狎音假借為字
者不應方待訓詁始通其義也

　　背伯兮篇云焉得諼草言樹之背毛傳云背北堂也謂
於堂北種之以忘憂耳而陸士衡詩云焉得忘憂草言
樹背與襟便謂身體前後種之此亦誤也

　　漙鄭詩野有蔓草篇云野有蔓草零露漙兮有美一人
清揚婉兮詩古本有水旁作專字者亦有單作專字者
後人輙改為之漙字讀為團圓之漙作辭賦篇什用之
遞相因襲曾無疑者按吕氏字林雨下作專訓云露貌
音上兗反此字本作□或作漙耳單作專者古字從省
又上兗之音與婉相類益知吕氏之說可依本非團義
矣下云零露瀼瀼者豈復亦論其從横之貌乎

　　衡齊詩南山篇云蓺麻如之何衡從其畝禮云古之冠
縮縫今也衡縫衡即横也不勞借音而徐氏並音為横
皆失之矣

　　忉甫田篇云勞心忉忉爾雅音切切憂也後之賦者叙
憂慘之情多為忉怛王仲宣登樓賦云心悽愴以感發
意忉怛而憯惻諸如此類皆當音切字與忉字相類切
字從刀匕聲傳寫誤亂或變為忉今之學者諷誦辭賦
皆為忉怛不復言切失之逺矣

　　矜小雅鴻鴈篇序云至于矜寡無不得其所焉徐仙音
矜為古頑反案此詩當章言爰及矜人哀此鰥寡故鄭
箋云當及此可憐之人謂貧窮者欲令賙餼之鰥寡則
哀之其孤獨則收斂之使有依也尋序及詩意葢云可
矜憐之人及鰥寡者皆被勞來安集鄭箋釋之正得其
理而徐氏讀矜為鰥既無所憑大失本㫖

　　央庭燎篇云夜未央傳云央旦也鄭箋云夜未央猶言
未渠央也按秦詩蒹葭篇云宛在水中央禮月令云中
央並是中義許氏釋文解字云央中央也一曰久是則
夜未央者言其未中也未久也今關中俗呼二更三更
為夜央夜半此葢古之遺言謂夜之中耳毛公訓央為
旦亦未知出於何典而鄭君直釋云未渠央不解未渠
何義按俗語云未渠央亦言未遽央遽與渠同言未遽
中耳古詩云調絃未遽央即是其事康成不能指明其
義而更曲引未渠云復加以猶言如博依之說適令學
者不曉其意

　　號北山篇云或燕燕居息或盡瘁事國或息偃在牀或
不已於行或不知叫號或慘慘劬勞或棲遲偃仰或王
事鞅掌或湛樂飲酒或慘慘畏咎從上及下句句相韻
叫號者猶言諠呼自恣耳非必要謂號咷之號毛傳云
叫呼號召也而徐仙乃音號為呼到反今讀者遵之亦
甚非也

　　享楚茨篇云以享以祀以介景福鄭箋云享獻也又信
南山篇云享于祖考大田詩亦云以享以祀其義並同
此自可曉而徐仙並音享為許亮反未審其意

　　賚楚茨又云徂賚孝孫毛傳云賚予也徐仙音賚為來
亦所未詳

　　莫大雅皇矣篇云皇矣上帝臨下有赫監觀四方求民
之莫毛傳云莫定也鄭箋云求民之定謂所歸就也又
桑柔篇云菀彼桑柔其下侯旬捋采其劉瘼此下民捋
采之則葉爆爍而䟽人息其下則病於爆爍喻羣臣恣
放損王之德也而末代文士引求民之莫以屬辭者改
莫為瘼從而釋之云求瘼謂其疾苦耳至乃呼刺舉宰
牧為求瘼既易本字妄為臆說安施失所比喻乖方相
承用之曾無覺悟雖采酌經詁而大違厥㫖亦為巨謬

　　匡謬正俗卷一

　　欽定四庫全書

　　匡謬正俗卷二

　　唐　顏師古　撰

　　尚書孔安國古文尚書序云先君孔子生於周末覩史
籍之煩文懼覽者之不一遂乃定禮樂明舊章覽者謂
習讀之人猶言學者爾葢思後之讀史籍者以其煩文
不能專一將生異說故刪定之凡此數句文對㫖明甚
為易曉然後之學者輙改之字居者字上云覽之者不
一雖大意不失而顛倒本文語更凡淺又不屬對亦為
妄矣今有晉宋時書不被改者往往而在皆云覽者之
不一又云以所聞伏生之書定其可知者為𨽻古定更
以竹簡寫之葢言以孔氏壁中科斗文字依傍伏生口
傳授者考校改定之易科斗以𨽻古字定訖更别以竹
簡寫之非復本文也近代淺學乃改𨽻古定為𨽻古字
非也按直云𨽻古即是𨽻古字於理可知無所闕少定
者為定訖耳今先代舊本皆為𨽻古定不為古字也
□(古文戮字)商書湯□(古誓字)云予則孥□汝孔安國傳云古
之用刑父子兄弟罪不相及今云孥戮權以脅之使勿
犯也按孥戮者或以為奴或加刑戮無有所赦耳此非
孥子之孥猶周書泰誓稱囚孥正士亦謂或囚或孥也
豈得復言并子俱囚(一無囚字)也又班固漢書季布傳贊云
及至困亢奴僇茍活葢引商書之言以為折衷矣
御周書牧誓篇云弗御克奔以役西土孔安國注云商
衆能奔來降者不迎擊之如此則所以役我西土之義
徐仙音御為五所反按御既訓迎當音五駕反不得音
御商書盤庚云予御續乃命於天詩鵲巢云百兩御之
訓解亦皆為迎徐氏並作音訝何乃牧誓獨為禦音又
與孔氏傳意不同失之逺矣

　　嘼武成序云武王伐殷往伐歸嘼孔安國注云往誅紂
克定偃武修文歸馬牛於華山桃林之牧地徐仙音嘼
為始售反按武成當篇云歸馬於華山之陽放牛於桃
林之野此與序意相承又許氏釋文解字云嘼□也字
林嘼音火又反獸字從嘼從犬斯則六畜之字本自作
嘼於後始借養字為耳且嘼獸類屬不同嘼者人之所
養獸者是山澤所育故爾雅論牛馬羊豕則在釋畜論
麋鹿虎豹即在釋獸較然可知若武王歸鹿華山之陽
放虎桃林之野可言歸獸所歸放者既是馬牛當依嘼
字本音讀之不得以作獸字一邊便謂古文省簡即呼
為獸且堯典云鳥獸孳尾鳥獸毛毨鳥獸希革鳥獸氄
毛旅獒云珍禽奇獸不育于國皆作獸字不作嘼也何
獨武成一篇以嘼為獸斯不然矣

　　夾多方篇云爾害弗夾介乂我周王享天之命孔安國
注云夾近也汝何不近大見治於我周王以享天之命
而為不安乎徐仙音夾為協按夾既訓近音陿不得讀
為協也

　　□費誓序云魯侯伯禽宅曲阜徐夷(一作􁇒)並興東郊不
□孔安國注云徐戎淮夷並起為冦於東故東郊不□
徐仙音開按許氏說文解字及張揖古今字詁□古開
字□古闢字但闢既訓開故孔氏釋云東郊不開爾不
得徑讀闢為開亦猶蔡仲之命云乃致辟管叔于商孔
安國注云致法謂誅殺也豈得即音辟為法乎此例多
矣

　　惟惟辭也葢語之發端書云惟三月哉生魄惟十有三
祀王訪于箕子之類是也古文皆為惟字而今文尚書
變為維者同音通用厥義無别又詩云价人維藩大師
維垣大邦維屏大宗維翰懷德維寧宗子維城此亦是
辭語之助與書之列爵惟五分土惟三任官惟賢才左
右惟其人於理無别然今文學之士不詳立語之體古
今字變因爾穿鑿妄生義理製冊文哀誄祭文其唱首
云維某年月日者既不為惟字自作釋云此字是維持
一篇之首故為綱維之字又言宗子維城謂藩屏維繋
連城之義耳乃呼帝子弟為王者為藩維既無所據不
知本是助辭大為謬矣譬若詩云維師尚父畨維司徒
維彼哲人此類多矣皆為維字豈連繋之義乎且爾雅
云伊維侯也三者並發語之辭詩云伊其相謔我罪伊
何伊予胡底侯誰在矣侯薪侯蒸並與維同義寧當更
有别說斯不然矣

　　烏呼嗚呼歎辭也或嘉其美或傷其悲其語備在詩書
不可具載但古文尚書悉為於戲字今文尚書悉為嗚
呼字而詩皆云於乎字中古以來文籍皆為嗚呼字文
有古今之變義無美惡之别末代文字輙為體例若哀
誄祭文即為嗚呼其封拜冊命即為於戲於讀如字戲
讀為羲謂嗚呼為哀傷於戲為歎美非止新有屬綴設
此二端乃亦諷讀舊文分為兩義妄為穿鑿不究根本
按大雅云於乎小子未知臧否豈非傷王不知善否乎
周頌云於乎前王不忘非美先王之見稱頌乎五子之
歌云嗚呼曷歸予懷之悲此即哀傷之語𦙍征云嗚呼
威克厥愛允濟此即褒美之辭何以各别為字也且漢
武冊命三王文皆曰嗚呼此豈哀傷之義舉其大意斷
可知矣且許氏說文解字及李登聲類並云於即古烏
字耳















　　匡謬正俗卷二

　　欽定四庫全書

　　匡謬正俗卷三

　　唐　顏師古　撰

　　禮記曲禮云禮聞取於人不聞取人鄭元注云取於人
謂髙尚其道取人謂制服其身此義較然可曉而徐仙
音取於人為娶浪為假借矣(一本娶作聚)

　　奉又云奉長者之手入户奉扄奉席如橋衡凡如此例
奉者皆為恭而持之於義足了今皆讀為捧音敷奉反
亦浪為假借也

　　拾又云拾級聚足此言升階歴級每一級則並足然後
更登也拾者猶言一一拾取而鄭康成讀拾為涉近乎
穿鑿

　　禹宇丘區或問曰曲禮云禮不諱嫌名鄭注云嫌名即
禹與宇丘與區其義何也荅曰康成鄭君此釋葢舉異
字同音不須諱耳區字既是故引為例禹宇二字其音
不别丘之與區今讀則異然尋按古語其聲亦同何以
知之陸士衡元康四年從皇太子祖會東堂詩云巍巍
皇代奄宅九圍帝在在洛克配紫㣲普厥丘宇時罔不
綏又晉宫閤名所載某舍若干區者列為丘字則知區
丘音不别矣且今江淮田野之人猶謂區為丘亦古之
遺音也今之儒者不曉其意競為解釋或云禹宇是同
聲丘區是聲相近二者並不須諱並為詭妄或云宇禹
區丘並是别音相近乃讀禹為于舉反故不須諱並為
詭妄不詣其理

　　予鄭元注曲禮下篇予古余字因鄭此說近代學者遂
皆讀予為余案爾雅云卬吾台予朕身甫余言我也此
則予之與余義皆訓我明非同字許慎說文予相推予
也余詞之舒也既各有音義本非古今字别詩云迨天
之未陰雨徹彼桑土綢繆牖户今女下民或敢侮予又
曰終其永懷又窘陰雨其車既載乃棄爾輔載輸爾載
將伯助予又曰習習谷風維風及雨將恐將懼維予與
女將安將樂女轉棄予又雲漢篇云羣公先正則不我
助父母先祖胡寧忍予楚辭云帝子降兮北渚目眇眇
兮愁予嫋嫋兮秋風洞庭波兮木葉下又曰君回翔兮
來下踰空桑兮從女紛惣惣兮九州何夀夭兮在予又
曰秋蘭兮蘼蕪羅生兮堂下緑葉兮素枝芳菲菲兮襲
予夫人自有兮美子蓀何以兮愁苦歴觀詞賦予無余
音若以書云予一人禮曰余一人便欲通之以古今字
至如夏書云非台小子敢行稱亂豈得便言台余古今
字耶弼詩云人涉卭否卭須我友豈得又言卭我古今
字乎

　　葬檀弓云杜氏之葬在西階之下葬謂葬處而乃讀葬
為葬(才浪反)亦為穿鑿

　　離月令云孟春之月乃命大史守典奉法司天日月星
辰之行宿離不忒無失經紀以初為常鄭康成注云離
讀如儷按易之離卦彖辭曰日月麗乎天百榖草木離
乎土今云宿離不忒宿即星辰離則日月葢覆上言星
辰日月耳更無别義居然可曉何為改離作儷若然者
離卦亦可以變為麗卦乎

　　祝曾子問曰祝聲三告曰某之子生敢告鄭康成云聲
噫歆警神也此葢解聲三者謂三稱噫然後言某之子
生耳而徐仙之徒並音祝為祝(之又反)學者相承遵之並
大誤也

　　五方之兵又云如諸侯皆在而日食則從天子救日各
以其方色與其兵鄭康成注云示奉時事有所討也方
色者東方衣青南方衣赤西方衣白北方衣黑其兵未
聞按黄帝素問及淮南子等諸書說五方之兵東方其
兵矛南方其兵弩中央其兵劍西方其兵戈北方其兵
鎩葢謂隨方色衣其衣執其兵以救耳

　　殺郊特牲云大夫而饗君非禮也大夫强而君殺之義
也由三桓始也鄭元注云慶父通於夫人以脅公季友
以君命鴆牙後慶父殺二君而又死又按殺讀為降殺
之殺謂衰弱也此言大夫不當饗君自三桓已來大夫
強而君弱是以有君就饗于大夫者耳此一段禮文相
承躡惣論饗覲之事故其下惣云天子㣲諸侯僭大夫
強諸侯脅相貴以等相覿以貨相賂以利而天下之禮
亂矣不言誅戮之事安取其鴆牙殺慶父哉

　　□又鄉人禓(音傷)孔子朝服立于阼階鄭元注云禓强鬼
也謂時儺索室敺疫逐強鬼也禓或為獻或為儺而徐
仙音禓為儺今讀者遂不可言禓亦失之也

　　羶又云既奠然後焫蕭合羶薌此言蕭焫以脂合黍稷
燒之羶者脂氣薌者黍稷氣於義自通而康成乃云羶
當為馨字之誤亦為迂曲矣

　　辟又云祭有祈焉有報焉有由辟焉康成解云辟讀為
弭謂弭災兵也按辟當讀為辟邪惡之辟直云辟災兵
義自可曉無容假借

　　温内則云問所欲而敬進之柔色以温之鄭康成注云
温藉也承尊長必和顔色也案直云柔和顔色以温恱
尊長之心不當改讀為蕰也

　　嘯又男子入内不嘯不指夜行以燭鄭康成注云嘯讀
為叱嫌有隠使也案嘯者謂若有所召命密相諷誘若
齊莊撫楹而歌耳何為乃云叱乎詩云嘯歌傷懷念此
碩人即其義也

　　蝸又云蝸醢而苽食蝸者蠃之類耳而徐仙等音蝸為
蠃亦未為達

　　卵又曰濡香卵醤實蓼鄭康成注云卵讀為鯤也案卵
者魚卵即是魚子不勞改讀為鯤魚子也

　　有又云凡養老五帝憲三王有乞言直謂五帝養之為
法其德行而不乞言三王既憲法而有乞言之禮鄭康
成乃讀有為又葢亦不勞假借也

　　孽玉藻云世子自名擯者曰寡君之適公子曰臣孽鄭
康成云孽當作枿聲之誤也按孽者是庶孽既非適子
故自云孽不當言枿枿者斷而復生豈人子之所宜自
稱乎

　　不至坊記云昏禮壻親迎見於舅姑舅姑承子以授壻
恐事之違也以此坊民婦猶有不至者鄭康成注云不
至不親夫以孝舅姑也春秋成公九年春二月伯姬歸
于宋夏季孫行父如宋致女是時宋恭公不親迎恐其
違而授之按不至者謂淫佚之風女雖未嫁已從奔誘
及壻親迎猶在他室而不至焉按陳詩東門之楊序曰
昏姻失時男女多違親迎女猶有不至者也其詩曰東
門之楊其葉牂牂昏以為期期而不至即其事也康成
詩箋云親迎之禮以昏時女留他色不肯時行乃至大
星煌煌然為得其義何為注禮乃更妄生異說豈非矛
盾之論哉

　　素食䘮服傳記云既虞飯䟽食水飲既練食菜果飯素
食鄭康成注云素猶故也謂復平生時食也按素食謂
但食菜果糗餌之屬無酒肉也禮家變節漸為降殺始
䘮三日不食卒哭之内朝夕各一溢米為粥而已既虞
疏食水飲疏食謂麤疏之飯單率之菜食不復粥又非
止一溢也既練遍食菜果酸醎但無酒肉之屬既除䘮
始食乾肉飲酒然後乃復平生時食耳此是禮經明文
安得始練便復平生故食乎又班書霍光傳載光奏昌
邑王過失云典䘮服斬衰無悲哀之心廢禮誼居道上
不素食王莽傳云每有水旱莽輙素食左右以白太后
遣使詔莽曰聞公菜食憂民深矣今秋幸熟公勤於職
幸以時食肉據此益知素食是無肉之食非平生食也
今俗謂䘮門齋食為素食葢古之遺語焉











　　匡謬正俗卷三

　　欽定四庫全書

　　匡謬正俗卷四

　　唐　顏師古　撰

　　春秋斿者旌旗之斿字從㫃(音偃)訓與旒同桓二年臧哀
伯云鞶厲斿纓是也學者不尋其本讀斿為旒浪為假
借徐仙亦作旒音況其他乎

　　俘莊六年經書齊人來歸衞俘傳言衞寶公羊榖梁經
並為寶杜預注云疑左氏傳經誤案爾雅云俘取也書
序云遂伐三朡俘厥寶玉然則所取於衞之寶而來獻
之經傳相會義無乖爽豈必俘即是人杜氏之說為不
通矣

　　肉食莊十年曹劌之鄉人謂劌曰肉食者謀之又何間
焉對曰肉食者鄙未能逺謀此鄉人見劌欲論軍所以
諫云卿大夫自當謀之非卑淺者所當關預劌即荅云
當今卿大夫識見鄙薄未能逺謀我所以須見君論之
耳而今流俗皆謂凡是食肴灸者即合志識昏蔽心慮
憒濁不堪謀事故須蔬食菜羹襟神明悟為之也至乃
遞相戲弄以為口實不亦謬乎

　　寺人寺人者内小臣在壼闈庭寺之中謂閹人耳詩云
寺人孟子左傳云寺人披寺人貂之類是也侍人者謂
當時侍衞於君不限内外猶言侍者耳左傳云侍人賈
舉侍人僚柤之類是也近代學者不詳其義皆讀寺人
同為侍人斯則失矣至如仲尼居曾子侍平公飲酒師
曠李調侍豈得謂閹豎乎

　　鷸僖二十四年鄭子華之弟子臧出奔宋好聚鷸冠杜
預注云聚鷸羽以為冠非法之服也鄭伯聞而惡之杜
預注云惡其服非法之服也使盜誘而殺之於陳宋之
間君子曰服之不衷身之災也詩云彼己之子不稱其
服子臧之服不稱也夫按鷸水鳥天將雨即鳴即戰國
策所稱鷸蚌相謂者也古人以其知天時乃為冠象此
鳥之形使掌天文者冠之故逸禮記曰知天文者冠鷸
此其證也鷸字音聿亦有術音故禮之衣服圖及蔡邕
獨斷謂為術氏冠亦因鷸音轉為術字耳非道術之謂
也葢子藏是子華之弟以兄見殺怨而出奔有白公之
志故與知天文者遊聚有所圖議是以鄭伯恐其返國
作亂令誘殺之若直以鷸羽飾冠自為不正之服何須
畏惡而遣殺之若直謂出見殺又不應云服之不衷且
傳言楚子翠被益知聚字非屬冠也或者自君子曰以
下非􁀫明本傳後人不曉鷸冠之義妄加増之而杜氏
之釋從而僻其義也

　　軒僖二十八年晉師入曹數之以其不用僖負羈而乘
軒者三百人也且曰獻狀杜預注曰言其無德居位者
多矣故責其功狀也按昔重耳過曹曹共公不禮聞其
駢脅薄而觀之晉文懷恥以為深怨今既乘勝志在報
雪尚託公義故先責不用負羈而乘軒者衆因曰今我
之來獻駢脅容狀耳斯葢嗤弄之言猶言若云謂秦拜
賜之師也豈責乘軒功狀乎

　　王夫襄五年楚公子王夫字子辛今之學者以其字子
辛遂改王夫為壬夫同是日辰名字相配也按楚有公
子午字子庚庚是日干午是十支法有相配或者此人
以庚午歲若庚午日生故名庚字子午耳辛壬同是十
幹若以辛生則不得名壬若以壬生則不得字辛此與
庚午不相類固當依本字讀為王夫不宜穿鑿改易為
壬也譬天王之弟佞夫孔氏之宰渾良夫冶區夫之屬
各自有義豈曰配日辰乎

　　閈閎襄三十一年子產相鄭伯如晉子產使盡壞其館
之垣而納車馬焉士文伯讓之曰敝邑以政刑之不修
冦盜充斥無若諸侯之屬辱在寡君者何是以令吏人
完客所館髙其閈閎厚其墻垣以無憂客使杜元凱注
云閎門也徐仙閎音宏今吾子壞之雖從者能戒其若
異客何對曰今銅鞮之宫數里而諸侯舍于𨽻人門不
容車而不可踰越杜元凱注曰門庭之内迫迮又有墻
垣之限爾雅云所以止扉謂之閎郭景純注曰門辟旁
長橛也左傳曰髙其閈閎按若館門實髙而直庭内迫
迮者即當云庭不容車不應云門也又髙為門户非闗
止盜之方文伯不應云以無憂客使若門得車入則子
產止須引車入門致室屋之下何勞壞垣云不可踰越
葢是門既不大而止扉又髙以牢固捍禦冦賊子產為
其不容車入故壞垣耳尋文究理郭說得之但閎與門
二字相似流俗轉寫致有混謬杜君不加詳覈就而通
之未為允當

　　草創襄二十一年子羽與禆諶乘以適野而謀於野則
獲於邑則否按論語稱孔子云為命禆諶草創之世叔
討論之行人子羽脩飾之東里子產潤色之是謂禆諶
發慮創始為之辭意世叔尋討而論叙之子羽子產脩
飾潤色然後成耳草創者猶言草昩葢初始之謂矣又
曰草者藁草亦未成之稱安在適草野則能在都邑則
不就若然者討論豈尋干戈乎潤色豈膏澤乎此亦是
後人所加非􁀫明本傳也

　　匡謬正俗卷四

　　欽定四庫全書

　　匡謬正俗卷五

　　唐　顏師古　撰

　　史記司馬子長撰史記其自叙一卷揔歴自道作書本
意篇别皆有引辭云為此事作某本紀為此事作某年
表為此事作某書為此事作某世家為此事作某列傳
子長此意葢欲比擬尚書叙耳即孔安國所云書序序
所以為作者之意也揚子雲著法言其本傳亦傳法言
之目篇篇皆引辭云撰某篇亦其義也及班孟堅為漢
書亦放其意於叙傳内又歴道之而謙不敢自謂作者
避於擬聖故改作為述然叙致之體與馬揚不殊後人
不詳乃謂班書本贊之外别更為覆述重申褒貶有所
歎詠摯虞撰流别集全取孟堅書序為一卷謂漢述已
失其意而范蔚宗沈休文之徒撰史者詳論之外别為
一首華文麗句標舉得失謂之為贊自以取則班馬不
其惑歟劉軌思文心雕龍雖略曉其意而言之未盡
漢書髙紀云大澤之陂按孔安國尚書傳曰障水曰陂
然則陂者本因隄防壅遏故得名耳大澤者地形之總
名陂者是隄防之指號葢謂當時之媪於大澤之内陂
塘止息流俗乃云防是水中不得止息强讀為陂失其
意也

　　尚惠紀云尚公主易曰得尚于中行王弼注云尚猶配
也說者云尚者主也引尚書為類或云尚者掌也謂守
掌之皆非其義公主既尊止得云侍奉不可以主掌為
稱弼說是也

　　赦令哀紀云甲子詔書非赦令皆除之按哀帝初用夏
賀良言改年定歴下詔施行其事并開恩惠赦宥罪人
後知賀良詭惑收正其事依舊歴追悔前非但所赦人
不可更覆與罪所以云甲子詔書除赦令以外歴及刻
漏事一皆除之耳蓋言甲子詔書除是赦令總遣除之
今書本令字或作他言赦令以外其他餘事皆改除之
兩讀為得

　　繈食貨志云藏繦謂繩貫錢故總謂之繈耳文云算緡
亦云以緡穿錢故謂貫為緡也而後之學者謂繦為錢
乃改為鏹字無義可據殊為穿鑿按孔子云四方之人
繦負其子而至謂以繩絡而負之故謂繦褓耳豈復闗
貨泉耶

　　逡遁賈誼過秦云嘗以十倍之地百萬之衆仰闗而攻
秦秦人開闗延敵九國之師逡遁而不敢進秦無亡矢
遺鏃之費而天下已困矣遁者葢取盾之聲以為巡字
當音詳遵反此言九國地廣兵强相率西嚮仰形勝之
地泝函谷之關欲攻秦室秦人恃其險固無懼敵之心
不加拒閉開關而待然九國畏愞自度無功持疑不進
坐致敗㪚耳後之學者既不知遁為巡字遂改為遁逃
因就釋云九國初見秦閉關謂其可勝所以率兵來攻
忽見秦人開關各懷恐懼遂即奔走故潘安仁西征賦
云或開關而延敵競遁逃以奔竄斯為誤矣若見秦開
關遁逃而走即應大被追躡䨱軍殺將豈得但言不敢
進而已乎且書本好者今猶為逡遁不作遁逃也
游衣叔孫通傳曰髙帝寢衣月出游髙廟言髙寢之衣
冠一月一備法駕出游於髙廟耳隋越國公楊素行經
漢髙陵詩云芳春無獻果明月不游衣觀其此意謂月
出之夕乃游衣冠此大謬

　　郎署馮唐傳云文帝輦過郎署見馮唐而問之郎者當
時宿衞之官非謂趣衣小吏署者部署之所猶言曹局
今之司農太府諸署是也郎署並是郎官之曹局耳故
劉孝標辨命論云馮都尉皓髮於郎署而今之學者不
曉其意但呼令史府史為郎署自作解釋云郎吏行署
文書者故曰郎署至乃摛翰屬文咸作此意失之逺矣
便面張敞傳云自以便面拊馬按所謂便面者所執持
以屏面或有所避或自整飾藉其隠翳得之而安故呼
便面耳今人所持縱自蔽者摠謂之扇葢轉易之稱乎
原夫扇者所用振揚塵氛來風卻暑鳥羽箑可呼為扇
至如歌者為容專用掩口侍從擁執義在障人並得扇
名斯不精矣今之車轝後提扇葢便面之遺事與按桑
門所持竹扇形不圜者又便面之舊制矣

　　柱西域傳云當為拄置心不便按拄者撐拄之名本音
竹羽反柱物之本因為之柱竹具反魯靈光殿賦云漂
嶢􁘌而枝柱此音是也車後柱木呼為車柱其義亦同
置者安設之名言拄置者謂自安置支拄他人今江南
俗呼人自髙抗矜持為自拄置今此言車師國見徐普
於其側近拄置恐被侵拒故心内以為不便耳安在其
取椽柱而置於心腹中乎義既乖刺語又析破失之逺
矣朱雲連拄五鹿君豈復齎椽自隨乎

　　非一揚雄叙甘泉宫云遊觀屈奇瓌瑋非木摩而不雕
墻塗而不畫此言既甚屈奇瓌瑋不合於上古之世摩
而不雕塗而不畫采椽茅茨儉約之制耳今之書本好
者猶然而後人輙於非字下加一字讀云瓌瑋非一竟
不尋下句直云木摩而不雕是何言歟

　　𦵏酷吏傳長安中歌云安所求子死桓東少年場生時
諒不謹枯骨復何葬荀卿禮賦云非絲非帛文理成章
非日非月為天下明生者以夀死者以葬城郭已固三
軍已强說苑云吾嘗見稠林之無木平原之為谷君子
無侍僕江河乾為阬正冬采榆桑仲夏雨雪霜千乘之
君萬乘之王死而不葬據韻而言則𦵏字有臧音矣
阡原涉傳云涉父為南陽太守死涉讓還南陽賻送由
是顯名涉自以為身得其名而先令墳墓儉約非孝也
乃大起冡舍周閣重門初武帝時京兆曹氏葬茂陵曹
氏謂其道阡涉慕之乃買地開立表署曰南陽阡
桓如淳漢書音義曰舊亭傳於四角面百步築土上有
屋屋上有柱出髙丈餘有大板貫柱四出名曰桓表縣
所都夾兩邊各一桓陳留之俗言桓聲如和今猶謂之
和表也說文云桓是亭郵表也東京賦云迄于上林結
徒為營叙和樹表司鐸授征叙比也軍之正門為和樹
表設牙形以表之

　　辟彊外戚傳留侯子張辟彊前賢亦無釋而學者相承
讀辟音如珪璧之璧彊為彊禦之彊作意解云能弭辟
彊禦猶言辟惡邪辟兵之類是也東齊僕射陽休之為
兒制名亦取此按賈誼新書云昔者衞侯朝于周周行
人問其名曰衛侯辟疆周行人還之曰啟疆辟疆天子
之號也諸侯弗得用衞侯更其名曰燬然後受之若如
賈生此說辟當音為開闢之闢彊當音為疆場之疆楚
有薳啟疆亦其例也古單用字多有假借不足為疑又
漢濟南王名辟光世人亦讀為璧復解釋云辟君也恐
此亦當取開闢之義為勝

　　閼氏習鑿齒與謝安石書云匈奴名妾作閼氏言可愛
如烟支也閼字於言反想足下先作此讀書也按史記
及漢書謂單于正妻曰閼氏猶中國言皇后爾舊讀音
焉氐此蓋北翟之言自有意義未可得而詳也若謂色
象烟支便以立稱者則單于之女謂之居次復比何物
且閼氏妻號非妾之名未知習生何所憑據自謂解釋
隄凡言提封者謂提舉封疆大數以為率耳後之學者
不曉輙讀提為隄著述文章者徑變為隄字云㧾其隄
防封界故曰隄封按封籍之體止舉大數定其綱陌其
言封者譬言堰埒以知頃畝何待堰堤然始立畔乎正
當依其本字讀之不宜曲生異說也又隄防之隄字並
音丁奚反江南末俗往往讀為大奚反以為風流恥作
低音不知何所憑據轉相放習此弊漸行於關中其提
封本取提挈之義例作低音而呼隄防之字即為蹄音
兩失其義良可歎息傳曰君子於其所不知蓋闕如也
苟不明練豈宜臆說以誤將來

　　陂池東觀漢記述光武初作夀陵云今所制地不過二
三頃為山陵陂池裁令流水而已按陂池讀如弔二世
賦登陂陁之長坂凡陂陁者猶言靡陁耳光武言不須
如前世諸帝髙作山陵但令小隆起陂陁然裁得流泄
水潦不墊壞耳今之讀者謂為陂池令得流水此讀非
也

　　楊豫謝承後漢書楊豫傳云豫祖父惲封平通侯惲子
會宗坐與臺閣交通有罪國除家屬皆徙酒泉郡又載
豫上書乞還本土其辭云臣祖父惲念安社稷忠不避
難指刺奸臣實心為國遂致死徙按班書楊敞傳其載
惲與太僕戴長樂相失惲與長樂皆免為庶人惲既失
爵位家居營產業起室宅以財自娛其友人安定太守
西河孫㑹宗與書諫戒之惲内懷不伏報會宗書辭語
不遜宣帝見而惡之惲坐腰斬妻子徙酒泉郡此惲先
失爵位然後被誅妻子被徙據敞傳及豫上書數說皆
同更無所異安得有子名會宗襲爵國除被徙事乎謝
氏既不詳其本稱引會宗失於故實又自載豫上書與
叙事相背交為矛盾二三詭錯

　　計偕凡舉事立稱當依義理若遵古昔須得其衷班書
武帝元光五年徴吏民有明當世之務習先聖之術者
縣次續食令與計偕此言所徴之人縣别給食令上計
之使俱詣京師耳而晉朝謂計簿為計階簿意欲酌於
故實乃所以彰其謬陋變偕為階了無義㫖

　　戎昭果毅左氏傳曰戎昭果毅克敵為果致果為毅此
言理戎之禮須明果毅而江南陳國制立官名有戎昭
將軍果毅將軍此亦不經之甚譬易稱師出以律豈可
便置師出將軍乎

　　宋書宋髙祖弟道鄰道規二人同以道為名而鄰規各
有别理史牒誤為憐字讀者就而呼之莫有知其本實
余家嘗得宋髙祖集十卷是宋元嘉時秘閣官書所載
道鄰字始知憐者是錯原其立名既有道規即應頗存
義訓不應苟取憐愛而已

　　熹熹熾盛也音與僖同故後漢趙熹字伯陽取此義耳
末世傳字誤為喜字讀者不救因呼為憙宋髙祖婦之
兄弟臧熹昆季二人名從火喜亦音僖今人又謬為憙
字而讀之為喜皆失其意沈約撰宋書乃更為熹制字
以配欣喜之名是穿鑿也余家所得宋髙祖集作臧熹
字此明驗也且喜下施心是好憙之意音虚記反不謂
之熹也

　　錫趺蕭子顯齊書云太祖在淮修理城得一錫趺大數
尺趺下有篆文莫能識者紀僧真曰何須辨此文字此
自久逺之物九錫之徴太祖曰卿勿妄言而顧野王撰
符瑞圖據子顯齊書録此一條錫趺謂錫玦亦具寫子
顯書語但易趺字為玦字乃畵作玦形按此趺者謂若
□簨之趺今之鐘鼓格下並有之耳故其大數尺而有
篆文安有論玦大小直云數尺為道廣狹為舉麤細乎
又玦之體狀若半環以何為上以何為下而云下有篆
字此之疎謬不近人情野王之於子顯年載近接非為
遼夐且又趺之與玦形用不同若别據他書容有異說
蕭氏乖戾則失不在顧矣豈書本乎

　　蒿艾齊書又云紀僧真夢蒿艾生滿江驚而白之太祖
曰詩人采蕭蕭即艾也蕭生斷流卿勿廣言按爾雅云
蕭一名藾此蕭自是香蒿古之祭禮祈用合脂爇之以
饗神者艾一名氷臺此則今之用灸病者二草名既不
同稱類區别本非一物較然易了設使齊髙謬談取會
一時之應子顯不當著於史籍以誤將來學者詩云彼
采葛兮一日不見如三月兮彼采蕭兮一日不見如三
秋兮彼采艾兮一日不見如三歲兮此之三章蓋詩人
歴言葛也蕭也艾也以為興喻故毛傳云葛所以為絺
綌蕭所以供祭祀艾所以療疾豈得又言葛與蕭艾總
為一物乎未聞以艾饗神用蕭灸病斷可知矣











　　匡謬正俗卷五

　　欽定四庫全書

　　匡謬正俗卷六

　　唐　顏師古　撰

　　坼或問曰俗呼檢察探試謂之覆坼坼者何也荅曰當
為覆逴音敕角反俗語音訛故變為坼耳按晉令成帝
元年四月十七日甲寅詔書云火節度七條云火發之
日詣火所赴救御史蘭臺令史覆逴有不以法隨事録
坐又云交互逴覆有犯禁者依制罰之逴者謂超踰不
依次第令所云覆坼亦謂乍檢乍否不依次歴履行之
以出其不意耳今謂董卓為董磔故呼逴亦為坼是其
例也

　　副副貳之字副字本為福字從衣畐聲今俗呼一襲為
一福衣蓋取其充備之意非以覆蔽形體為名也然而
書史假借遂以副字代之副本音普力反義訓剖劈字
或作疈詩云不坼不副周禮有疈辜並其正義也後之
學者不知有福字翻以副貳為正體副坼為假借讀詩
不坼不副乃以朱點發副字已乖本㫖又張平子西京
賦云仰福帝居東京賦云順時服而設福並為副貳傳
寫訛舛衣轉為示讀者便呼為福禄之福失之逺矣
䵷淫䵷亂樂按䵷者非法之曲不正之音爾非謂水中
䵷黽之聲也又張平子東京賦云咸池不齊度於䵷咬
而衆聽或疑豈謂䵷黽之聲乃與咸池相似乎是知淫
樂之聲矣

　　恫今太原俗呼痛而呻吟謂之通喚何荅曰爾雅云恫
痛也郭景純音呻哃音通亦音恫字或作侗周書云恫
瘝乃身並是其義今痛而呻者江南俗謂之呻喚關中
俗謂之呻恫音同鄙俗言失恫者呻聲之急耳太原俗
謂恫喚云通此亦以痛而呻吟其義一也郭景純既有
呻恫之音蓋舊語耳

　　洋問曰今山東俗謂衆為洋何也荅曰按爾雅云洋觀
裒衆那多也

　　略刃問曰俗於礪山出刀子刃謂之略刃有舊義否荅
曰按爾雅云剡略利也張楫古今字話云古作㗉一本
作䂮未知孰是此則礪刃使利故稱略刃耳

　　䯜問曰俗言濕為□□豈濕意乎何以呼之荅曰按說
文解字云䯜骨間黄汁也字林音丑戹反然則䯜是骨
間汁故呼濕為䯜耳不當為□裂之字

　　寀或曰宷寮也别有異意乎荅曰按爾雅云宷寮官也
郭景純注云官地為宷同官為寮此則謂卿大夫因官
而得食地故謂之采地耳但古之經史采菜相通菜𬞞
字頗亦為采文采之字多或作寀非獨地也今之學者
見謂之采地字上或加草便為給地以種菜更朋於俳
說焉

　　什器或問曰生生之具謂之什器什是何物荅曰此名
原起軍戎遂謂天下通稱軍法五人為伍二五為什一
什之内共有器物若干皆是人之所須不可造次而廢
者或稱什物猶令軍行戍役工匠之屬十人為火一火
内共畜器物謂之幕調度耳

　　猱或問曰今之戎獸皮可為褥者古號何獸何以謂之
戎荅曰按許氏說文解字曰□貪獸也李登聲類音人
周反字或作猱詩云無教猱升木毛傳云猨屬也箋云
猱之性善登木爾雅云猱猨善援郭景純注曰便攀援
也爾雅又云蒙頌猱狀郭注云即蒙貴也狀似蜼而小
紫黑色猱亦獼猴類耳按郭此說蓋蒙頌為獸狀似猱
又上林賦云蜼玃飛􁘍蛭蜩玃猱左思吳都賦云射猱
㹶劉逵注云猱似猴而長尾尋據諸說驗其形狀戎即
猱也此字既有柔音俗語變訛謂之戎耳猶今之香葇
謂之香戎今謂猱别造狨字蓋穿鑿不經于義無取
綯或問曰蒲州盛酒堈謂蒲綯何也荅曰此堈既從逺
來運致非易恐其破損故以蒲索纏之按爾雅云綯絞
也詩云宵爾索綯即是其義此堈為加蒲索故謂之蒲
綯爾

　　貤或問曰今俗重沓布物一兩次謂之一曳兩曳何也
荅曰許氏說文解字云貤重次第物也字林音弋豉反
此則與今所道相當又詩云葛之覃兮施於中谷莫莫
葛藟施于條枚義兼訓移音亦為貤蓋為延覆其上亦
重次第之意焉蓋假借施字為之耳司馬相如上林賦
曰貤丘陵亦其義也俗音訛舛故轉為曳亦猶輕易之
易鄙俗或為曳音究其根本當言一貤兩貤今語亦有
此作俗音者

　　趺或問曰今山東俗謂伏地為趺何也荅曰趺者俯也
按張楫古今字話云頫府今俯俛也許氏說文解字曰
頫低頭也太史卜書頫仰字如此斯則呼俯音訛故為
趺耳

　　俾問曰俗謂聽之使去為不使何也荅曰按爾雅云俾
使也書云有能俾乂詩云俾爾戩榖之類是也故俗云
俾使疾之(闕)音訛若云不使爾

　　底問曰俗謂何物為底(丁兒反)底義何訓荅曰此本言何
等物其後遂省但言直云等物耳等字本音都在反又
轉音丁兒反左太沖吳都賦云畛畷無數膏腴兼倍原
隰殊品窳隆異等蓋其證也今吳越之人呼齊等皆為
丁兒反應瑗詩云文章不經國筐篚無尺書用等稱才
學往往見歎譽此言譏其用何等才學見歎譽而為官
乎以是知去何而直言等其言已舊今人不詳其本乃
作底字非也

　　剛扛或問曰吳楚之俗謂相對舉物為剛有舊語否答
曰扛舉也音江字或作□史記云項羽力能扛鼎張平
子西京賦云烏獲扛鼎並是也彼俗音訛故謂扛為剛
耳既不知其義乃有造掆字者固為穿鑿也

　　欠問曰今人謂物少不充為欠義何所取荅曰許氏釋
文解字云歁食不滿也李登聲類吕忱字林並音口感
反今為欠者本為歁耳

　　木鍾或問曰今所謂木鍾者於義何取字當云何荅曰
本呼木章音訛遂為鍾耳古謂大木為章故漢書云貨
殖傳云千章之荻謂荻木千枚也其將作屬官有主章
署掌材木又古謂舅姑為姑章今俗亦呼為姑鍾益知
章音皆稱為鍾

　　若柯問曰俗謂如許物為若柯何也荅曰若干謂且數
也禮云始服衣若干尺矣班書云百加若干並是其義
干音訛變故云若柯也

　　楊問曰俗呼姓楊者往往為盈音有何依據荅曰按晉
灼漢書音義反楊惲為由嬰如此則知楊姓舊有盈音
葢是當時方俗未可非也

　　椎問曰關中俗謂髮落頭秃為椎何也荅曰按許氏說
文解字云鬌髮墮也吕氏字林玉篇唐韻並直垂反今
俗呼鬌音訛故為椎耳

　　䥗問曰今官曹文案於紙縫上署記謂之欵縫者何也
荅曰此語言元出魏晉律令字林本作䥗刻也古未有
紙之時所有簿領皆用簡牘其編連之處恐有改動故
於縫上刻記之承前已來呼為䥗縫今於紙縫上署名
猶取舊語呼為䥗縫耳此義與款不同不當單作款字
耳

　　埒問曰今俗監檢田畝知其所獲總計大數謂之埒田
而官文書乃作耒字其義定何訓解答曰此謂程試頃
畝束數以知斛斗多少舉其大故謂之率而率字有律
音俗語訛替因謂之埒耳字當作率音宜為律(力筆反)今
人不詳本意為其語涉田農故用耒耜之字非也
聆問曰今俗買瓦器以枚敲之知其全破善惡謂之為
聆此義何也荅曰按說文解字云聆聽也聲類音力丁
反班孟堅幽通賦云妣聆􁀾而刻石左太沖魏都賦云
二嬴之所曾聆是也瓦破壞者聲嘶惡須一一擊而聽
之故呼聆瓦耳字當作聆也

　　誼議或問誼議二字今人讀為宜音得通否荅曰書云
無偏無陂遵王之誼無偏無黨王道蕩蕩詩云或湛樂
飲酒或慘慘畏咎或出入諷議或靡事不為故知並有
宜音

　　名字或問曰今人或稱字而不稱名其故何也荅曰名
以正體字以表德禮云子生三月父始孩而名之男子
二十冠而字故知先名而後字也又云父前子名君前
臣名子於父母則自名據此益知常所稱者是名非舉
字也孔子大聖言必稱名􁀫聞有國有家者丘亦恥之
丘未達不如丘之好學也此葢與弟子等言未有稱仲
尼者其七十弟子及春秋卿大夫固並稱名亦不可勝
載至如漢髙祖之潛豐沛人皆謂之劉季項羽之都彭
城舉俗呼為項羽若其自稱則云今邦之業所就孰與
仲多皆將相諸君與籍力也爰種說其季父盎云絲能
日飲霍顯令淳于衍殺許后云我亦欲報少君此皆舉
字以相崇尚名則其自稱也歴觀古人通人髙士言辭
著於篇籍筆跡存乎紙素在身自述必皆稱名他人褒
美則相呼字傳曰周人以諱事神名終將諱之不言諱
字也王父字或以為族不得用名也考諸典故稱名為
是

　　複名問曰人或有複名單稱者於理云何荅曰複名單
稱乃是流俗之事苟遂便易不思立名本㫖且依禮文
二名不偏諱今若偏舉安得不諱乎若嫌二名頗多則
舉俗皆須為單名矣至若伯陵稱陵季崱稱崱雖少一
字義或可通又如長夀稱夀延年稱年求其本義已有
所失乃有無恤稱恤不違稱違去病稱病棄疾稱疾白
黑相反更相戲弄隋大業中出勅斷單稱複名深得物
理而委巷之徒不曉其意便謂朝廷禁止單名其幼少
已來不為複名者輙更加增以為順㫖曾莫之悟
䍻或問曰今為小羊未成為旋(音祥戀反)子何也荅曰按吕
氏字林云䍻音選未晬羊也今言旋者葢語訛耳當言
䍻子也

　　草馬問曰牝馬謂之草馬何也荅曰本以牡馬壯健堪
駕乘及軍戎者皆伏皁櫪芻而養之其牝馬唯充蕃字
不暇服役常牧于草故稱草馬耳淮南子曰夫馬之為
草駒之時跳躍揚蹏翹足而走人不能制髙誘曰五尺
已下為駒放在草中故曰草駒是知草之得名主於草
澤矣

















　　匡謬正俗卷六

　　欽定四庫全書

　　匡謬正俗卷七

　　唐　顔師古　撰

　　反(扶萬反)張衡西京賦云長廊廣廡連閤雲蔓閈庭詭異
門千户萬重閨幽闥轉相踰延望叫窱以徑廷眇不知
其所反是反有扶萬音矣今關中俗呼回還之反亦有
此音

　　禠張衡東京賦云祈禠禳災葢謂求福而除禍耳案說
文解字曰禠福也字林音弋尒反字本作禠從示從虒
音斯從虎者故作禠耳今之讀者不識禠字義訓乃呼
為神祇之祇云求神而卻災或改禠字為禘禘者祭名
又失之也

　　怠(怠有苔音)又云堅冰作於履霜尋木起於蘖栽昩旦丕顯
後世猶怠況初制於甚泰服者焉能改裁漢帝柏梁詩
云日月星辰和四時梁王云驂駕四馬從梁來自斯已
下同用一韻而執金吾云徼道宫中禁墮怠又曹朔作
後漢敬隠后頌述宋氏之先云實先契而佐唐湯受命
而創基二宗儼以久饗盤庚儉而弗怠是怠懈之字通
有苔音矣

　　免左傳說晉討趙同趙括而武從姬氏畜于公宫以其
田與祁奚故韓厥言于晉侯曰成季之勳宣孟之忠而
無後為善者其懼矣三代之令王皆數百年保天之禄
夫豈無僻王賴先哲以免也葢言三代亦有邪僻之君
但賴其先人以免禍難故得不危亡而歴祚長久今何
得不思趙衰趙盾之功德而立後乎故晉侯立趙氏而
反其田爾潘安仁西征賦云平失道而東遷繄二國而
是祐豈時王之無僻賴先哲以長懋訓勉勵之勉既
改左傳本文於義未為允愜

　　黄巷西征賦又云發閿鄉而警策愬黄巷以濟潼黄巷
者葢謂潼關之外深道如巷以其土色正黄故謂之黄
巷爾過此長巷即至潼關此巷是古昔以來東西大道
年代經久車徒輻湊飛塵飄㪚所以極深隋帝惡其濬
險恐有變故始移大道去巷逐髙更開平路耳今其故
跡猶存而說者不曉巷之意不知其處安在乃曰巷當
為卷音去權反解云今閿鄉西黄天原是按郭緣生述
征記曰皇天塢在閿鄉東南或云衛太子始奔揮涕仰
呼皇天百姓憐之因以為塢又戴延之西征記曰皇天
固去九泉十五里據此而言黄天原本以塢固得名自
有解釋又在舊閿鄉潘生自秦之東不得先發閿鄉始
泝黄巷也且閿鄉之側行道乃在乎平川非遡原也此
為穿鑿妄生意見且賦本千萬有作卷字者乎後生好
竒乃輙改書本以卷易巷斯可正矣

　　𨽻齒又云懷夫蕭曹邴魏之相辛李衛霍之將自此已
下歴道漢之名臣至於終童山東之英妙賈生洛陽之
才子皆美其立功于朝著名當時音鳳恭顯之任勢也
薰灼四方震燿都鄙而死之日曽不得與夫十餘公之
徒𨽻齒此言王音王鳳宏恭石顯之徒無德而禄有穢
彛倫身沒之後考其名行乃不得與蕭曹終賈之卒徒
奴𨽻齒潘生所以深鄙賤其人示貶抑之甚也後之讀
者不詳其意但言不得與十餘之屬為齒乃謂𨽻齒為
齊等之義謝脁宣城郡詩曰羣龍難𨽻齒豈非僻謬按
若但言音鳳恭顯不如蕭曹邴魏安足以明激勸乎且
𨽻齒之言未為典故安所取詳

　　尸韓又云感市閭之菆井類尸韓之舊處丞屬號而守
闕人百身以納贖豈生命之易投誠惠愛之洽著按班
書趙廣漢傳云廣漢下廷尉獄吏民守闕號泣者數萬
人或言臣生無益于縣官願代趙京兆死使得牧養小
民廣漢竟坐腰斬而韓延夀傳云延夀棄市吏民數千
人送至渭城老小扶持車轂争奏酒灸延夀不忍拒逆
人人為飲酒石餘使掾吏分謝送者逺苦吏民延夀死
無所恨百姓莫不流涕安仁諭延夀之死所舉廣漢之
請代則用事之不審葢亦為文之瑕纇焉

　　彡髟潘安仁秋興賦云班鬢髟以承弁素髮颯以垂領
讀者皆以髟為杉音按許氏說文解字云彡毛飾畫之
文也象形字林音山廉反此字既訓形飾所以形及彫
字並從彡說文解字解髟字云長髮焱焱也從彡字林
音方周反此字既指訓髮貌所以鬢髮之屬字皆從髟
字安仁之辭正合義訓今讀秋興賦當音方周反不得
謂之彡也

　　奚斯詩魯頌云新廟奕奕奚斯所作葢言奚斯置造此
廟而王延夀靈光殿賦云詩人之賦感物而作故奚斯
頌僖歌其露寢陳思王承露盤銘序云奚斯頌魯謂此
詩為奚斯所作既無所據與本義乖矣

　　假楚詞云聊假日以媮樂此言遭遇幽阨中心愁悶假
延日月苟為娛耳今俗猶言假日度時故王粲云登兹
樓以四望聊假日以消憂取此義也今之讀者不尋根
本改假為暇失其意矣原其辭理豈閑暇之意乎
歌左貴嬪晉元后誄云内敷陰教外毗陽化綢繆庶政
密勿夙夜恩從風翔澤隨雨播中外禔福遐邇詠歌皆
云古賀反斯古之遺言也

　　渚爾雅云小洲曰渚小渚曰沚此葢水中之髙處可居
者耳詩云鴻飛遵渚言傍洲渚之間而劉孝標辨命論
云三閭沈骸湘渚按屈原赴汨羅而死謂深水處非洲
渚也

　　河辨命論又云楚師屠漢卒睢河鯁其流按史記班書
楚敗漢軍於睢上多殺士卒睢水為之不流本非河上
去河逺矣

　　穰傅毅郊祀頌云飛紫烟以奕奕紛扶搖乎太清既歆
祀而欣德降靈福之穰穰又張昶作華山堂闕碑銘云
經之營之不日而成匪奢匪儉惟德是呈匪豐匪約惟
禮是榮䖍恭禋祀黍稷惟馨神具萃止降福穰穰然則
穰字亦當音而成反今關内閭里呼禾黍穰穰音猶然
上今俗呼上下之上音盛按郭景純江賦云雹布餘糧
星離沙鏡青綸競糺縟組争映紫菜熒曄以叢被緑苔
鬖髿乎研上石帆蒙蘢以蓋嶼蓱實時出而漂泳此則
上有盛音也

　　激今俗呼激水箭音為吉躍反按張平子西京賦云翔
鶤仰而弗逮況青鳥與黄雀伏櫺檻而頫聽聞雷霆之
相激郭景純江賦云虎牙嵥竪以屹崪荆門闕竦而磐
礴圓淵九迴以懸騰湓流雷呴而電激駭浪暴灑驚波
飛薄此則激字有吉躍音也

　　中古艷歌曰蘭草自生香生於大道傍十月鉤簾起并
在束薪中中之當反音張謂中央也猶呼音入耳今山
東俗猶有此言葢所由來逺矣

　　兔張正見韓信詩曰所悲雲夢澤偏傷狡兔情按淮陰
侯被執歎云狡兔死良犬烹今云傷狡兔情斯不當矣
蜼郭璞山海圖讚曰寓屬之才莫過於蜼雨則自懸塞
鼻以尾厥形雖陋列象宗彛此則彛有上聲音也
暴又云騰虵配龍因霧而躍雖欲登天雲罷陸暴枝非
所體難以久託此則暴曬之暴有薄音矣

　　上又云畢方赤文離精是炳旱則髙翔鼓翼陽景集乃
災流火不炎上斯則上有市郢反音矣

　　斡筦斡盝柄也義亦訓轉聲類及字林並音管賈誼鵩
鳥賦云斡流而遷張華勵志詩云大儀斡運皆轉也楚
詞云管維焉繋天極焉加此亦義與斡同字則為筦故
知斡管二音不殊而近代流俗輙改為捾捾音烏活反
實為腐陋按陸士衡愍思賦云悲夫天地之驟邁運二
儀以相斡遺朱光於濬谷靡傾葢於歧坂時方至其倐
忽歲既去而晼晚以此驗之非捾明矣

　　貰貰字訓貸聲類及字林並音埶古讀皆然而近代學
者用劉昌宗周禮音輙讀貰字為時夜反不知昌宗何
以憑據其鄙俚之俗又讀為賒皆非正也案說文解字
云賒鬻賣貸也此則二字本來不同斷可知矣又陸士
衡大暮賦云撫崇塗而難停視危軌而將逝年彌去而
漸遒知兹辟之無貰競貞暉以鼓缶愍他人而自勵以
此言之故知貰字為勢音矣詁訓小學及前賢文章皆
相附會可以無惑說者又云漢書射陽侯劉纏功臣謂
為貰陽侯所以為貰射同音耳余難之曰縣邑地名或
有時代訛轉或有方俗語異何得一之令其别字同讀
譬猶御宿之苑百官公卿表作御羞字揚雄傳作籞宿
字解御羞者即云御膳珍羞所出釋籞宿者則曰池籞
止宿之所此非漢書乎何以乖别如此今豈得便謂御
籞同音羞宿一讀斯不然矣

　　振許慎說文解字曰振舉救也諸史籍所云振給振貸
其義皆同盡當為振字今人之作文書者以其事涉貨
財輙改振為賑按說文解字云富也左思魏都賦云白
藏之藏富有無隄同賑大内控引世資此則訓不相干
何得輙相混雜言振給振貸者並以其飢饉窮厄將就
困斃故舉救之使得存云耳寕有富事乎

　　池氊或問云今之臥氊著裏施縁者何以呼為池氊荅
曰禮云魚躍拂池池者縁飾之名謂其形象水池也左
太沖嬌女詩云衣被皆重池即其證也今人被頭别施
帛為縁者猶謂之被池此氊亦有縁故得池名耳俗間
不知根本競為異說或作禠持字皆非也

　　渇罩問曰太原俗謂事不妥帖有可驚嗟為渴罩何也
荅曰禮三年問曰至於燕爵猶有噍啁之類焉徐仙啁
音張流反噍音子由反此言燕雀見其儔類死亡悲痛
驚愕相聚集吟噪也彼處士俗謂羣雀聚噪為雀啁音
竹孝反此亦古之遺言故呼可驚之事為罩爾

　　幾頭問曰山東俗新沐浴飲酒謂之幾頭此義何也荅
曰字當作禨音譏禨謂福祥也按禮云沐稷而靧梁髮
希用象櫛進禨進羞工乃升歌鄭康成注云沐靧必進
禨作樂盈氣也此謂新靧沐體虚故更進食飲而又加
樂以自輔助致福祥也此蓋古之遺法也

　　怒(音弩)怒字古讀有二音詩云君子如怒亂庶遄沮君子
如祉亂庶遄已憂心殷殷念我土宇我生不辰逢天僤
怒離騷云忽奔走以先後及先王之踵武荃不察余之
中情反信讒而齊怒此則讀為上聲也詩云亦有兄弟
不可以據薄言往愬逢彼之怒念彼共人睠睠懷顧豈
不懷歸畏此譴怒此則讀為去聲也略舉數條其例非
一今山東河北人讀書但知怒有去聲不言本有二讀
曾不尋究失其真矣

　　殿研問曰今俗謂人强忍堅抗為殿研(上丁見反下五見反)其義
何也荅曰殿者猶春秋殿師之意言其無所畏懼不退
縮耳研者研摩抗拒與前人為敵或總言殿研

　　差或問曰今官曹文書科發士馬謂之為差差者何也
荅曰詩云既差我馬毛傳云差擇也葢謂揀擇取強壯
者今云差科取此義亦言揀擇取應行役者爾

　　兩量或問曰今人呼履舄屐屩之屬一具為一量於義
何耶答曰字當作兩詩云葛屨五兩者相偶之名屨之
屬二乃成具故謂之兩兩音轉變故為量耳古者謂車
一乘亦曰一兩詩云百兩御之是也今俗音訛往往呼
為車若干量

　　章估或問曰今市井之人謂算科量度為章估有何義
荅曰周書費誓云我商賚汝孔安國注云我則商度汝
功賜與汝也徐仙音商章然則商字舊有章音所云章
估者即商估也謂度其貴賤當其大小所堪爾
















　　匡謬正俗卷七

　　欽定四庫全書

　　匡謬正俗卷八

　　唐　顏師古　撰

　　受授或問曰年夀之字北人讀作受音南人則作授音
何者為是荅曰兩音並通按詩云南山有栲北山有杻
樂只君子遐不眉夀此即音受稽康詩云頤神養夀㪚
髮巖岫此即音授也

　　西今俗呼東西之西音或為先按王延夀靈光殿賦云
朱柱黝儵于南北蘭芝婀娜于東西祥風翕習以颯灑
激芳香而常芬神靈扶其棟宇歴千載而彌堅晉灼漢
書音義反西為灑是知西有先音也

　　番或問曰今之宿衛人及于官曹上直皆呼為番音翻
于義何取荅曰按陳思王表云宿衛之人番休遞上此
言以番次而歸休以番次而遞上字本為幡文案從省
故番耳

　　句鉤或問曰今之官書文按檢覆得失謂之為勾音褠
何也荅曰字當作鉤今從徑易故省金耳簿領之法恐
其事有枉曲月日稽延故别置主簿録事專知覆檢其
訖了者即以朱筆鉤之鉤字去聲故為□音爾原其根
本以鉤音也

　　斃斃者仆也音與弊同㱸㱤者屈伸欲死之貌音甓錫
字義既别音亦不同今闗中俗呼斃皆作甓音遂無為
弊讀者相與不悟

　　逢逢姓者葢出于逢蒙之後讀當如其本字更無别音
今之為此姓者自稱乃與龎同音按德公士元所祖自
别殊非伯陵尹父之裔不應棄其本姓混兹音讀乃猥
云逄姓之逢與逢遇字别妄為釋訓何取據乎

　　縣寰宇縣州縣字本作寰後借縣字為之所以謂其字
者義訓繋著故許氏釋文解縣字從□音(廟諱)亦或作炫
西京賦云後宫不移樂不徙縣恣意所幸下輦成晏既
與寰同故有假借末代以縣代寰遂更造懸字下輙加
心以為分别按禮記云縣奔父縣子𤨏二人姓氏音皆
為(廟諱)又天子宫縣諸侯軒縣諸如此類樂縣之字豈有
心乎斯可明矣左太沖魏都賦云殷殷寰内此即言宇
寰耳讀者不曉因為别說讀之為環則妄引環繞之義
斯不當矣

　　苟苟者媮合之稱所以行無廉隅不存德義謂之苟且
而今之流俗便謂無恥之人行類豬狗每為方幅則呼
苟為犬且更以戲弄爾

　　鄙人或問曰愚陋之人謂之鄙人何也荅曰本字作否
否者蔽固不通之稱爾音與鄙同詩云嗚呼小子未知
臧否匪面命之言提其耳臧者善也否者惡也故以相
對書云否德忝帝位而司馬子長撰史記改否為鄙以
其言同故用鄙字自爾已來因曰鄙人又問曰鄙非邊
鄙之謂邪美好者謂之都言習京華之典則醜陋者謂
之鄙謂守下邑之愚蔽不其然歟荅曰非也都者自是
閑美之稱詩曰不見子都乃見狂且又云洵美且都楚
辭云此德好閑習以都皆非上京之謂也曹劌云肉食
者鄙孔子曰鄙夫可以事君也與哉出辭氣斯逺鄙倍
矣漢武帝詔賢良曰性命之情或夭或夀或仁或鄙董
仲舒對策曰堯舜行德則民仁夀桀紂行暴則民鄙夭
楊惲云昆戎舊壤子弟貪鄙班孟堅云周勃為布衣時
鄙樸庸人曹大家女誡序云鄙人愚闇受性不敏皆非
田野之謂也至如詩有都人士篇者此自别指都邑爾
後文士論叙觀遊皆云都人士女直述其殷盛亦無繫
于賢愚也蹈道則為君子違義則為小人豈必都邑之
人皆能賢智邊鄙之士悉皆頑劣詳而言之則不通矣
被庳或問曰今俗人云髙被者何以謂下為被有訓義
不荅曰左傳曰宫室卑庳音婢易曰智崇禮卑崇效天
卑法地音亦為婢今呼被者此葢庳聲之轉爾

　　摹姑或問曰小兒羸病謂之摹姑何也荅曰此謂巫蠱
爾轉為摹姑此病未即殞斃而惙惙不除有似巫祝厭
蠱之狀故祭酬出之或云漢武帝末年多所禁忌巫蠱
之罪遂及貴戚故其遺言徧于三輔至今以為口實也
砢麽或問曰俗謂輕忽其事不甚精明為呵麽(上力可反下莫
可反)有何義訓荅曰莊子云長梧封人曰昔余為禾而鹵
莽之(莽音莫古反)則其實亦鹵莽而報予芸而滅裂之則其
實亦滅裂而報予郭象注曰鹵莽滅裂輕脫不盡其分
也今人所云鹵莽或云滅裂者義出於此但流俗訛故
為砢麽耳

　　骨鹿問曰俗謂鶬為骨鹿此語有何典故荅曰爾雅云
鶬麋鴰然則鶬一名鴰今人云骨鹿者是鴰鹿耳以鹿
配鴰者葢象其鳴聲以呼之亦由子規蛁蟟鵞鴨鳩鴿
之類也今山東俗謂之鴰此亦象其鳴聲固知字並為
鴰不得呼為骨傍輙加鳥者此字乃是鶻鵰不關鶬事
也

　　歴底問曰諺云賊無歴底中道回謂内應導引為歴底
何也荅曰按周禮有狄鞮氏掌譯蠻夷之言禮云五方
之民言語不通嗜欲不同達其志道其欲東方曰寄南
方曰象西方曰狄鞮北方曰譯此葢謂譯導相因耳今
言外人未相練悉不能來為賊盜因籍當家有人導引
依其衝要孤虚故謂之狄鞮也俗語音訛變言歴底耳
門限問曰俗謂門限為門蒨何也荅曰按爾雅曰柣謂
之閾郭景純注曰門限也音切今言門蒨是柣聲之轉
耳字宜為柣而作切音

　　替問曰新故交代謂之為替何也荅曰按爾雅云替廢
也詩稱勿替引之傳云無替舊職皆謂不廢墜耳前人
既廢後人代之故總謂代為替近者俗人作鬄髮字訛
舛妄改作䪸人因以為替代之字相承行之尋問根原
莫能解說武德中予忝中書舍人專掌綸誥于時中書
令密國公平原封德彛亦性愛蒼雅留心文字詔勑宣
行務合訓典舉余釐正大改違失因爾始為替代之字
自兹已後莫不化焉䪸字絶矣又鞾履之屜(說計反)自有
正文鞍下屜脊義亦無異今既見替代字如此遂作替
脊失其義㫖此屜非謂交代以替脊背較然可知矣
樂石或問曰秦始皇嶧山刻石文云刻兹樂石樂石何
也荅曰許慎說文解字曰磬樂石也樂石即磬也禹貢
稱徐州嶧陽孤桐泗濱浮磬言泗水之濱有石可以為
磬葢秦之所刻即是磬石近泗濱故謂之樂石耳所以
獨嶧山之文以稱之他刻石文則無此語也而近代文
士遂總用碑碣之事葢失之矣

　　享或問曰俗呼某人處為某享(火剛反)其義何也荅曰此
是鄉聲之轉耳鄉者居也州鄉之鄉取此為義故子產
有云毁於西鄉又向對之向古文典籍卒無向字尋其
㫖趣本因鄉字始有向音今之向字若於六書自是北
牖耳詩云塞向墐戸是也

　　迥迥逺之迥今俗讀之音戸鎣反按潘岳西征賦云覽
亡王之驕淫竄南巢以投命坐積薪以待然方指日而
比盛人度量之乖舛何相越之遼迥以韻而言或有此
音矣

　　上下荀爽與李膺書云舍舘上下福祚日新此葢古來
人士致書相問之常辭耳凡言上下者□稱尊卑總論
也此類非一是以王逸少父子與人書每云上下數動
静上下咸宜上者屬於尊親下者明謂子弟為論及彼
之尊上所以上字皆為縣闕而江南士俗近相承與人
言議及書翰往復皆指父母為上下深不達其意耳
孟仲叔季元者始也孟者長也伯仲叔季亦以次序相
承是以古人立名字多依此為義理元將仲將元方季
方孟丙仲壬孟堅仲叔伯符仲謀之類是也今流俗君
子不思其義或兄弟四五同稱一仲昆季十數但連一
叔失之逺矣

　　扃鉉者鼎之耳易稱金鉉玉鉉是也扃者闗也禮云入
户奉扃今之宫中猶呼門户短闗以闗鈕者為門扃又
左傳云楚人惎之脫扃莊周云唯恐緘縢扃鐍之不固
皆謂釰屈之内小闗者爾而禮器有鼎扃者字或亦作
鼎謂横闗之物以扛舉之耳所以貫鉉非即鉉也而先
儒說者讀扃為鉉合作一物失之逺矣若謂鉉非鼎耳
者易辭不應云黄耳金鉉據此而言非鼎明矣

　　示許氏說文解字解示字云天垂象見吉凶所以示人
從三垂日月星也葢觀乎天文以察時變示神事也所
以禍福禨祥神祇之字皆從於示而周官古文所論神
祇皆以為示字葢古從省借耳今之學者不知示字本
義便同福祥之屬字皆從示乃云祇旁立字此不究其
源也

　　仇怨偶曰仇義與讐同嘗試之字義與曾同邀迎之字
義與要同而音讀各異不相假借今之流俗徑讀仇為
讐讀嘗為曽讀邀為要殊為爽失若然者初字訓始宏
字訓大淑字訓善亦可讀初為始讀宏為大讀淑為善
邪

　　愈愈勝也故病差者言愈詩云政事愈蹙楚辭云不侵
分愈疏此愈並言漸就耳文史用之者皆取此意與病
愈義同而江南近俗讀愈皆變為踰闗内學者遞相放
習亦為難解

　　舍舍字訓止訓息也人舍屋及星辰次舍其義皆同論
語云逝者如斯夫不舍晝夜謂曉夕不止息耳莊周云
百舍重趼謂在道多止息耳今人皆不言舍盡改音捨
違義借讀於理僻謬

　　飭飭者謹也敬也音與勅同字從食從力其脩飾之字
從巾書云飭天之命月令云飭䘮紀考功記曰飭力以
長地財謹按吕后詔稱髙皇帝匡飭天下武帝詔稱飭
躬齊精並是謹敬之義諸如此類文籍有用飭者其意
皆同曲學之士不能詳别遂使書寫訛謬飾飭兩字混
而為一並食傍作芳縱或知有飭音止謂借飾為飭耳
全不辨者総讀為飾葢大失之矣

　　陵遲蔡南問乾鑿度云王道陵遲何謂陵遲董勛荅曰
舒疾有節禮云䘮事雖遽不陵節是王道越於遲節言
教不行也按陵為陵阜之陵而遲者遲遲㣲細削小之
義今俗語猶然又遲即夷也古者遲夷通用書稱遲任
有言曰遲字音夷亦音遲淮南說馮夷河伯乃為遲字
史籍或言陵遲或言陵夷其義一也夷者平也言陵阜
漸平喻王道弛替耳越於遲節曲而未允

　　獻左氏傳蔡南問北平侯始獻左氏傳北平侯從誰得
之董勛荅曰諸奇書左傳周禮之屬悉從河間王所得
也按許氏說文解字序云北平侯張蒼獻左氏春秋傳
書張蒼本以客從髙祖歴位諸侯相御史大夫蒼凡好
書無所不觀無所不通孝文四年為丞相百餘歲孝景
五年薨而河間獻王景帝之子校其年月不相及殆非
獻王所得明矣

　　禽或問易云失前禽唯謂鳥耶及其獸耶董勛荅曰凡
鳥未孕者為禽鳥獸通耳按言通是也未孕非也禽者
取禽制於人不别孕與未孕禮云猩猩能言不離禽獸
傳曰男贄大者玉帛小者禽獸豈論孕不孕乎又傳稱
收禽挾囚漢髙祖云此其所以為我禽諸如此類皆屬
於人亦取禽制之義豈又辨孕育哉爾雅云二足而羽
謂之禽四足而毛謂之獸自是總别飛走大名與禽制
之義不相妨也

　　闗雎蔡南問詩闗雎尸鳩於今何鳥董勛荅曰舊說云
闗雎白鷢尸鳩鵩□未之審按闗闗和聲雎鳩王雎詩
序總撮句内二字以為篇名耳不得即呼雎鳩為闗雎
也譬猶交交桑扈豈可便謂桑扈為交桑乎于嗟乎騶
虞豈可謂于騶耶問者混糅荅又不析俱失之矣
殊死或問曰每見赦書或云殊死以下或云死罪以下
為有異否何謂殊死董勛答曰殊異也死有異死者大
逆族誅梟首斬腰易有焚如之刑也漢髙帝初興之際
死罪已下是為異死者不赦也世祖始起赦殊死以下
是謂異死者皆赦也按稱殊死絶死謂斬刑也春秋傳
曰斷其木而不殊班書韓延夀傳云門下掾自剄人救
不殊殊者訓絶而死有斬絞故或云殊死或云死但云
死者絞縊刑也云殊死者身首分離死内之重也非取
殊異為名又漢髙帝五年赦天下殊死已下何言不赦
乎漢令云蠻夷有罪當殊之而應劭釋云殊之者死也
義與誅同此說亦未盡

　　抉目應劭風俗通義云吳王夫差大敗齊于艾陵還誅
子胥取其身流之江抉其目東門曰使汝視越之入吳
也按史記伍子胥傳吳世家及越絶等諸書子胥本諫
夫差伐齊稱越之在吳心腹之疾越不為沼吳其泯矣
齊之於我疥癬耳夫差不聽子胥曰嗟乎吳朝必生荆
棘麋鹿遊於姑蘇之臺夫差既敗齊師而還賜子胥劒
以死子胥曰抉吾目著于東門以視越之入吳此是子
胥知越必滅吳怨其言之不用耳夫差以不信其言故
殺之寧有夫差肯自云越當入吳而令子胥目視此語
謬矣

　　無恙又釋無恙云上古之時草居露宿恙噬人蟲也善
食人心人每患苦之凡相問曰無恙乎非謂疾也按爾
雅云恙憂心也楚辭九辨云還及君之無恙此言及君
之無憂豈謂不被蟲噬乎漢元帝詔貢禹曰今生有疾
何恙不已乃上疏乞骸骨此言病何憂不差而乞骸骨
豈又被蟲食心耶凡言無恙謂無憂耳安得食人之蟲
總名恙乎

　　圈稱陳留風俗傳自序云圈公之後圈公為秦博士避
地南山漢祖聘之不就惠太子即位以圈公為司徒自
圈公至稱傳世十一按班書述四皓但有園公非圈公
也公當秦之時避地而入商洛深山則不為博士明矣
又漢初不置司徒安得以圈公為之乎且呼惠帝為惠
太子無意義孟舉之說實為鄙野近代草萊末學之人
多喜自撰家譜處置昭穆妄稱爵位至有云黄帝時為
御史大夫周宣王時為丞相漢光武時為相州刺史不
知本末轉相誑耀皆此類也又云吕伯成哀之時兄弟
三人並為丞相按班書紀傳及百官表成哀之時無丞
相姓吕者而云兄弟三人為之何所取哉斯謬甚多難
以具舉

　　嬰奥陶宏景注本草云蒲萄作酒云用其膠汁又說即
是江南嬰奥恐如北土枳之類橘耳按蒲萄酒即其多
聚而釀之安得膠事嬰奥蒲萄種類殊别江南自是蒲
萄北土兼有嬰奥斯則非一物明矣

　　稻秫稬本草有秫米稻米稬米三者並别出而體不同
陶宏景注秫米云此即今人以作酒及糖者方藥不止
用噍嚼以塗漆創及釀酒諸藥醪耳注稉米云道家方
藥有俱用稻米秔米即是兩物云稻米穅白如霜今江
東無此皆通呼稉米為稻米耳不知其色類復云何按
本草所謂秫米者即今之似黍米而粒小者耳其米亦
堪作酒而不及黍所謂稻米者今稬米耳而陶公以稬
為秫不識稻是稬故說之不曉許氏說文解字曰秫稷
粇者稻稌也沛國謂稻為稌又急就篇云稻黍秫稷左
太沖蜀都賦云稉稻漠漠益知稻即稬共稉並出矣然
後以稻是有芒之榖故於後通呼稉稬総謂之稻孔子
曰食夫稻周官有稻人之職漢置稻米使者此並非指
屬稻稬之一色所以後人混稬不知稻本是稬耳
沙苑本草云防風出沙苑川澤及邯鄲瑯琊上蔡陶宏
景注云郡縣無名沙苑者按今同州沙苑之内猶有防
風此乃古昔已來土宜所出故本草稱之耳自晉東徙
區宇分崩揚越之地與三輔隔絶所以彼人不識沙苑
陶公生長江南間有此惑乃於郡縣名求之竟不知處
葢亦尺有所短乎

　　苦菜本草云苦菜味苦名茶草一名游東生益州川谷
及山陵旁陵冬不凋死陶公宏景注云疑此即今茗茗
一名茶又令人不眠今陵冬不凋而嫌其止生益州益
州乃有苦□耳桐君藥録云苦菜三月生扶疎六月華
從葉出八月實落根後生冬不枯今茗極似此按此苦
菜即詩人所稱誰謂荼苦荼音塗其狀全似苦􁋁而細
葉斷有白汁味極苦陵冬不凋桐君所說正得體狀近
來諸人無識之者今吳蜀之俗謂苦菜者即爾雅所謂
蘵黄蒢爾陶公雖知俗呼苦蘵為苦菜而不識其苦菜
之形以其一名茶乃將作茗巧說滋蔓秖增煩惑且本
草說其主療疾病功力甚多茗草豈有此效乎

　　倉米本草有陳廪米陶宏景注云此今久倉陳赤者下
條有稉米宏景又注云此即今常所食米前陳廪米亦
是此種以廩給軍人故曰廩耳按陳廩米正是陳倉米
廩即是倉其義無别陶公既知已久入倉故謂之陳而
不知呼倉為廩改易本字妄以廩給為名殊為失理
羮臛王叔師注楚辭招魂云有菜曰羮無菜曰臛案禮
云羮之有菜者用梜其無菜者不用梜又蘋藻二物即
是鉶羮之芼安在其無菜乎羮之與臛烹者以異齊調
和不同非係於菜也今之膳者空菜不廢為臛純肉亦
得名羹皆取於舊名耳







　　匡謬正俗卷八

