#+TITLE: 讀四書叢說-元-許謙
#+DATE: 2016-06-11 12:20:43
#+SOURCE: github.com/kanripo/KR1h0033 master 89ad0f9a                
吳師道讀四書叢説序
讀四書叢説者金華白雲先生許君益之為其徒講説
而其徒記之之編也君師仁山金先生履祥仁山師魯
亝王先生柏從登北山何先生基之門北山則學於勉
亝黄公而得朱子之傳者也四書自二程子表章肇明
其㫖至朱子章句集注之出折衷羣言集厥大成説者
固蔑以加矣門人髙弟不為不多然一再傳之後不泯
滅而􁂗微則泮渙而離真其能的然乆而不失傳授之
正則未有如吾郷諸先生也盖自北山取語録精義以
為發揮與章句集注相發魯亝為標注點抹提挈開示
仁山扵大學有疏義指義論孟有考證中庸有標抺又
推所得扵何王者者與其已意併載之君上承淵源之
懿雖見仁山甚晚而契誼最㴱天資純明而又加以堅
苦篤實之功妙理融扵言表成説具扵胸中問難開陳
陳無少疑滯抑揚反覆使人竦聼深思隨其淺深而有
得焉故自逺方来従學者至数百人遂為一時之盛今
觀叢説之編其于章句集註也奥者白之約者暢之要
者提之異者通之画圖以形其妙析段以顕其義至于
訓詁名物之缺考證𥙷而未備者又詳著焉其或異義
微牾則曰自我言之則為忠臣自他人言之則為讒賊
金先生有是言也此可以見其志之所存矣嗚呼𣣔通
四書之旨者必讀朱子之書𣣔讀朱子之書者必由許
君之説兹非適道之津梁示學者之標的歟先是君未
沒時州人有得其書而刋之者君聞亟使人止之且恐
記錄之差也則自取以視因得遂為善本諸生謂予甞
辱君之知俾序其所以然竊獨惟念昔聞北山首見勉
齋臨川将别授以但熟讀四書之訓晚年悉屏諸家所
錄直以本書深玩盖不忘付嘱之意自是以来諸先生
守為家法其推明演繹者将以反朱子之約而已故能
傳緒不差閎大光明式克至於今日也又念某識君之
𥘉甞以持敬致知之説質扵君君是之復舉朱子見延
平時其言好惡同異喜大耻小延平語以吾儒之學理
不患其不一所難分不殊耳朱子感其言精察妙契著
書數十萬言莫不由此學者扵朱子之書當句讀字求
必若朱子之用功而後足以得其心此君之拳拳為人
言者也然則得君之叢説而讀之者其扵君敎人讀書
之法尤不可以不知也故因併著之君名謙其世系履
行與凡他經論著詳具友人張樞子長所為行述茲不
復贅云
黄溍作墓志曰先生叢説敷繹義理惟務平實甞曰聖
賢之心盡在四書四書之義備扵朱子顧其立言辤約
義廣讀者或不能悉究其義以一偏之致自異𥘉不知
未離其範圍其可以易心求之㢤
　右白雲先生文懿許公所箸讀書叢説六篇先生之
　子元與門人俞實叟等之所校讎其文字無譌斘可
　誦習東陽張樞考其終始而序次其説曰古者左史
　記事右史記言春秋者左史之流而書者言與事皆
　記之也古書篇第至多聖人取其嘉言善行可以垂
　世立教近於時切於事者定箸爲書百篇凡聖賢傳
　道之㣲㫖帝王經世之大猷盡在是矣遭秦滅學漢
　興掇拾𥙷綴於焚棄之餘雖有所佚亡猶幸其不遂
　堙沒而無傳於世也於是立之學官以教學子孔安
　國始為書傳辞義簡質至唐孔頴逹撰正義㕥推演
　其説其以後書說䆮廣見於箸録者數十百家疲精
　神瘁枯竹間有所明而其大要卒不能㕥出夫二家
　之說焉朱子之爲經於書屬之門人蔡氏固甞質疑
　問難然非若昜詩之有全書也
本朝設科取士並絀衆説而專用古注䟽蔡氏猶以朱
　子故也蔡氏之說或有未備仁山先生文安金公於
　書表注通鑑前編引書語中既剖析而着明之矣先
　生受學之久聞義之䆳獨患是經之傳出於朱子之
　門人苟一豪之不盡則學者無所折衷非所以稱
國家崇奨訓厲之意廼研精覃思愽求其義爲之圖説
　以示學者使人人易知焉於是言行並彰細大畢備
書之奥義㣲㫖至此無餘藴矣叢説中所引傳䟽諸
　家之說或采掇其辭而易置其次不必盡如舊也蓋
皆有所裁定而畢致其意非徒随文引援而已雖其
　說時時少異於蔡氏而異者所以爲同也先生甞誦
　誦金先生之言曰在我言之則爲忠臣在人言之則
　爲讒賊要歸於是而己豈不信㢤至正六年門人南
　䑓監御史白野普化怗睦爾與其僚大梁楊公惠移
　浙東廉訪使謂先生之遺書雖已行於世而學者倦
　於繙録使得鋟板㕥傳此誠學者之幸亷訪使既受
　牒轉移浙東宣慰使請下屬郡取於校官羡財以給
　資用如監察御史言於先生所著詩名物鈔八篇四
　書叢說二十篇與讀書叢說皆刋行樞聞古之有道
　有徳者必推己之所明以發人之所未明已得之而
　後施於人禮樂政教之謂也夫豈自爲己哉其或邂
　逅無位不能見之事業将以正人心覺来世者莫大
　乎爲經自世學不明而士之爲經者各􁓮其偏私以
　求聖人之意求之愈深而失之愈逺言之愈廣而襲
　之愈晦此世士之爲經者之所同病也先生不幸無
　位退而求之於經不爲竒新不求近名率㕥救徃說
　之偏得聖人之意而㑹夫大中之歸既沒而其言立
　其施於人者愽矣宜其爲士所宗爲時所尚考行易
　名而令聞長世也先生金華人其諱字世系言行本
　末具今翰林直學士烏傷黃公溍所爲墓志序銘兹
　不述至正七年丁亥歲夏五月壬寅朔序
讀大學叢說
　　　　　　　　　　　　　　　東　陽　許　謙
序
章句序作三大節毎節又分作兩叚
　自篇首至非後丗所能及爲第一節
　首兩句言大學之用盖自至之性言得於天之理人人皆同然
　其至不能齊言得於天之氣人人皆異是以至全之言因氣之
　　昏牽引物欲故失其善一有至復其性言得其氣之至清至淳
　　者爲聖人自然能盡其性於是體天道立標凖而敎化其民欲
　　人復其已失之性此原三皇二帝立敎之始
　　三代之隆以下言設教之法至周大備
自及周之衰至壞亂極爲第二節
　　周衰至鮮矣言上無聖君而聖人在下移其敎於下君師之職
　　始分此天運之失常丗道之大變然教法尤詳聖人有位者其
　　政敎止及於當時孔子之道有所卑付筆之於書而傳敎於萬
　　　隂陽五行相涵之圖
　隂陽五行合下齊有非是先有隂陽後生五行古人察氣之來往
　　便立陽隂之名又見流行者有微有甚又立五行之名康節推
　　天地自開闢至于復闔十有二萬九千六百年爲一元一元之
　　間只是一箇大來往而已一元有十二㑹則子至巳㑹六萬四
　　千八百年爲氣之來爲陽午至亥㑹六萬四千八百年爲氣之
　往爲隂一元十二㑹一㑹三十運一運十二丗一丗三十年一
　年十二月一月三十日一日十二時小而歳月日時大而元㑹
　　運丗只一般今於一歳之氣上易見冬至之日陽氣生於九泉
　　之下至春則上至地面漸舒布夏而盛秋則收歛冬而伏藏又
　　復起于九泉矣循環無端以歳序則自春始爾一元亦不過如
　　此然則元㑹運丗歳月日時之間各有隂陽有隂陽則有五行
　矣
　木神爲仁火神爲禮金神爲義水神爲智土神爲信凡言往來開
　　闔只是說氣然必有理爲之主氣譬如舟所以乗載理譬如柂
　　所以運舟者也此所謂神即理之妙者也大抵說隂陽五行只
　　是說氣而理自然在其中
　太玄木爲性仁金爲性義火爲性禮水爲性智土爲性信五性本
　　於五行者如此細玩其理無不脗合鄭康成乃謂水神爲信土
　　神爲智者非是
　天之生人理氣俱到然有此氣故理有所泊是以談者多是先說
　　氣如中庸章句天以隂陽五行化生萬物氣以成形理亦賦焉
　　是也此序却先單說理然後言氣質又著然字反接盖要見人
　　性本善而全皆可爲聖賢却𬒳氣質有偏故受而生者不等是
　　人皆可以學文又不可不學也
　氣禀不齊大約且分四等曰清濁純駁清者智而濁者愚純粹者
　　賢而駁雜者不肖此以四者不雜兩端極處言之若清多濁少
　　濁多清少純多駁少駁多純少或清而駁或純而濁萬有不齊
　　故人之資質各各不同
　聦明睿智聖人之資質聦明不專在耳目盖主於心而言也聽得
　　精審見得明了皆是心上事睿是思通乎微智是知識周徧睿
　　如物格智如知至
　禮智之智性之名睿智之智質之稱
　盡其性是知之到行之極兼上知全兩字
　天命爲君師天非能諄諄然命之也天理只在人心天下朝覲訟
　　獄謳歌者不之堯舜之子而之舜禹人心旣歸即知天命歸之
　　矣故孟子曰天與之人與之
　治者法制禁令賞善罰惡凡政事施設皆是教者躬行心得能感
　　化而可推充者也大小學之敎固在其中
　極字本義是屋棟借以爲至髙至中之喻今匝角亭子之棟最可
　　見故曰至極之義標凖之名此是聖人處天位爲父子則極於
　　慈孝爲兄弟則極於友恭至於百度萬行一言一動無非天理
　　之正中立此標凖於上然後臣民莫不仰視爭趨興起而效之矣
　舜命契曰百姓不親五品不遜汝作司徒命䕫曰命汝典樂敎胄
　　子周禮大司徒以郷三物敎萬民大司樂掌成均之法以敎國
　　子弟曰百姓曰郷萬民則司徒主郷學之敎曰胄子曰國子弟
　　而成均又國斈之名則典樂主國學之敎也
　三代之降是專指夏禹商湯武王周公之盛時是言聖人一代之
　興必脩法度改制作亦因前代之舊而増益之至周公則大備矣
　王制有虞氏養國老於上庠養庶老於下庠夏后氏養國老於東
　序養庶老於西序殷人養國老於右學養庶老於左學周人養
　　國老於東膠養庶老於虞庠虞庠在國之西郊鄭氏注曰上庠
　右學大學也在西郊下庠左學小學也在國中王宫之東東序
　　東膠亦大學在國中王宫之東西序虞庠亦小學也在西郊孔
　　氏䟽曰養老必於學者敎孝悌也國老謂卿大夫致仕者庶老
　　謂士及庶人在官者
　　陳祥道曰四代之學如此而周又有辟廱成均瞽宗之名記曰
　　天子設四學周之制也盖周之學成均居中(成均以成性也又)
(曰均其過不及則曰成均)其左東序其右瞽宗此大學也虞庠
　　在國之西郊則小學也記曰天子視學命有司行事祭先師先
　　聖焉卒事遂適東序設三老五更之席又曰食三老五更於太
　　學所以敎諸矦之弟祀先賢於西學所以敎諸矦之德夫天子
　　視學則成均也命有司行事祭先師先聖即祀先賢於西學也
　　所謂祭於瞽宗者也適東序設三老五更之席即養國老於東
　　膠所謂食三老五更於太學者也然則商之右學在周謂之西
　　學亦謂之瞽宗夏之東序在周謂之東膠亦謂之太學蓋夏斈
　　上東而下西商學上右而下左周之所存特其上者而右學東
　　序盖與成均竝建於一丘之上成均頒學政右學祀樂祖東序
　　養老更也
　　　　陳氏周學圖
　　　　　　　　　　商之右學周謂之西學亦謂之瞽宗
　　　　　　　　　　夏之東序周謂之東膠亦謂之太學
　　朱子曰諸儒皆以養國老者爲大學養庶老者爲小學盖亦因
　　王制之言而意之耳陳氏說其位置又與鄭氏諸儒之說不同
　　皆無所考闕之可也
　　明堂位曰米廪有虞氏之庠也序夏后氏之序也瞽宗殷學也
　　頖宫周學也王制曰天子曰辟廱諸矦曰類宫孟子曰夏曰校
　　殷曰序周曰庠學則三代共之項安丗松滋縣學記曰學制之
　　可見於書者自五帝始其名曰成均說者以成性也有虞氏即
　　學以藏粢而命之曰庠又曰米廪自其孝養之心發之也夏后
　　氏以射造士而命之曰序以檢其行也商人以樂造士而命之
　　曰學又曰瞽宗以成其德也學之音則校校之義則教也至於
　　商先王所以敎者備矣周人倄而兼用之内即近郊竝建四學
　　虞庠在其北夏序在其東商校在西當代之學居中南面而三
　　學環之命之曰膠又曰辟廱郊言其地璧言其象皆假借字也
　　侯國皆立當代之學而損其制曰泮宫凡郷皆立虞庠州皆立
　　夏序黨皆立商校於是四代之學逹於天下矣
　　　　項氏周學圗
　　　　　右天子之學即王宫之學諸儒之言不同
　王制諸侯天子命之敎然後爲學小學在公宫南之左大學在郊
　名曰頖宫長樂陳氏曰諸矦之學小學在内大學在外故王制
　言小學在公宫南之左大學在郊以其選士由内以升於外然
　後以逹於京故也天子之學小學居外大學居内故文王丗子
　言凡語于郊然後於成均取爵於上尊以其選士由外以升於
　内然後逹於朝也
　　　　　右諸矦之學即國都之學
　學記曰古之教者家有塾黨有庠術有序國有學注曰術當爲遂
　　聲之誤也古者仕焉而已者歸教於閭里朝夕坐於門門側之
　　堂謂之塾䟽曰按書傳說云七十致仕而退老歸郷里大夫爲
　　父師士爲少師新榖已入餘子皆入學距冬至四十五日始出
　　學上老平明坐於右塾庶老坐於左塾餘子畢出然後皆歸夕
　　亦如之(上老父師庶老少師)漢書食貨志曰春令民畢出在壄
　　冬則畢入於邑春將出民里胥平旦坐於右塾鄰長坐於左塾
　　畢出然後歸夕亦如之入者必持薪樵輕重相分斑白不提挈
　　陳祥道禮書曰坐上老庶老於此所以敎之學也坐里胥鄰長
　　於此所以敎之耕也　䟽又曰六郷舉黨六遂舉序則餘閭里
　　以上皆有學可知鄭注州長云序州黨之學注郷飲酒義云庠
　　郷學也此云黨有庠是郷之所居黨爲郷學之庠不别立序凡
　　六郷之内州學以下皆爲庠六遂之内縣學以下皆爲序又曰
　　黨有庠疑夏殷禮也
　　　　　右郷學天子之制百里爲近郊有六郷二百里爲逺郊
　　　　　有六遂大國三郷三遂次國二郷二遂小國一郷一遂
　　　　　尚書傳曰百里之國二十里之郊七十里國九里之郊
　　　　　五十里國三里之郊　按上注䟽所言則閭里以上凡
　　　　　郷州黨族遂縣鄙酇皆有學但閭里之塾爲小學餘皆
　　　　　大學也
　大戴禮曰王子八歳出就外舎學小藝履小節束髮而就大學白
　　虎通亦曰八歳入小學十五入大學尚書大傳曰公卿之太子
　　大夫元士之適子十有三年入小學二十入大學又曰歳事已
　　畢餘子皆入學年十五入小學十八入大學　按大戴禮是王
　　子入學歳數書傳前說是公卿大夫元士之子入學歳數遲速
　　不同程子止據大戴禮酌中爲定朱子從之
　灑埽應對進退是其所行故敎其節六藝非㓜少能盡行故敎誦
　　其文灑者播水於地以浥塵埽者運帚於地以拂塵也　實水
　　于盤攘𬒮及肘堂上播灑室中握手灑之節也　如爲長者糞
　　之禮必加帚於箕上以袂拘而退以箕自郷而扱之如拚席不
　　以鬣執箕膺擖又如凡拚之紀必由奥始俯仰磬折拚母有徹
　　之類是埽之節也扱音吸拚弗運反鬛力輙反帚也擖又作揲
　　舌也竝以渉反執箕以舌自嚮也　如先生問焉終則對如長
　　者問不辭讓而對非禮也又如長者不及母儳言母勦說母雷
　　同之類應對之節也　如見父之執不謂之進不敢進不謂之
　　退不敢退如侍坐於君子請見不請退君子欠伸運笏澤劒首
　　還屨問日蚤莫請退可也之類進退之節也
　禮謂五禮吉禮祭天神祀地示享人鬼之禮凡十有二凶禮䘮荒
　　弔禬恤凡五賔禮朝宗覲遇㑹同問視凡八軍禮師均田役封
　　凡五嘉禮飲食昬冠賔射饗燕脤膰賀慶凡六　樂謂六樂雲
　　門黃帝樂大咸尭樂大磬舜樂大夏禹樂大濩湯樂大武武王
　　樂　射謂五射白矢謂矢貫侯過見鏃白參連前放一矢後三
　　矢連續而去剡注羽頭髙鏃低去剡剡然㐮尺謂臣與君射立
　　㐮君一尺而退井儀謂四矢貫侯如井之容儀剡失冉反㐮音
　　譲　御謂五御鳴和鵉和在式鵉在衡升車馬動則鵉鳴鵉鳴
　　則和應逐水曲謂隨逐水勢之屈曲而不墜水過君表謂若毛
　　詩傳云褐纒旃以爲門間容握驅而入擊則不得入是也舞交
　　衢謂在交道而車旋應舞節逐禽左謂御驅逆之車逆驅禽獸
　　使左當人君以射之　書謂六書象形謂日月之類象形体爲
　　之㑹意謂武信之類止戈爲武人言爲信㑹合人意也轉注謂
　　考老之類建類一首左右相注處事謂上下之類假借謂令長
　　之類一字兩用諧聲謂形聲一也江河之類皆以水爲形工可
　　爲聲　數謂九數方田以御田疇界域粟布以御交質変易衰
　　分以御貴賤禀稅少廣以御積羃方圎商功以御功程積實均
　　輸以御逺近勞費盈朒以御隱雜互見方程以御錯糅正圎勾
　　股以御髙深廣逺衰𥘉危反禀力錦反羃莫狄反朒女六反
　天子元子將継丗有天下衆子將封國爲諸侯以至二字包諸矦
　　在其中諸侯元子將継丗有國衆子將爲大夫公卿大夫元士
　適子皆將継丗有禄位不問賢愚皆必當斈若公卿大夫元士
　　之衆子則與凡民同擇俊秀入大學焉
　漢有秀才士之美稱也北史萬人之秀曰俊凡俊秀只是人才出
　衆之名
　次第言小大入學之年節目言小學之節文大學之八條目
　心得不是知得是此身体道而行理融神㑹契合之妙者所以著
　在躬行之下
　日用如飲食起居皆是彛倫只是五者之常倫
　性分是從天理大原頭分來底職分是見處地位君臣父子長㓜
　　朋友隨事合當做底
　陵小山也夷平也陵夷言丘陵斜阤漸漸與地夷平敎化漸廢至
　　於無類此
　誦傳先王之法兼大小學言之傳是傳之當時與下詔後丗對說
　支者木之末流者水之末餘者食之末裔者衣之末支流餘裔却
　　是止把水與衣二者來比謂支分之流餘末之裔也
　規模節目以三綱八條對言則三綱爲規模八條爲節目謂八條
　　即三綱中事也獨以八條言之則平天下爲規模上七條爲節
　　目平天下是大學之極功然須是有上七條節節做工夫行至
　　于極然後可以天下平
　俗儒是害於内者異端是害於外者凡非聖人之道而别立異論
　　者皆異端此是緫名虚無寂滅又是其中目之大者老氏以無
　　爲道而其用專以清静爲宗釋氏以萬物皆空然後見其本性
　　而以寂滅爲期聖學止是五常人倫一切都是實事全然相反
　　戾　權変詐也謀隂計也術数小道智数也百家各自立意持
　　論人人不同諸子小說是也衆技隂陽卜筮醫藥種樹雜藝是
　　也一切就功名者專以功利惑丗百家衆技又以新竒詭異禍
　　福射利之說誣民所以人皆眩瞀奔趨之不暇是故沈迷汩没
　　不復知仁義之歸是充塞而不能行也　雜出乎其間是俗儒
　　異端之間蓋老釋二敎雖背正道然其立言髙逺又無塵俗勢
　　利之趨故𬒳他立得根基牢若可與正道角此外則必須依傍
　　以成說故必出乎二者之間　漢藝文志權謀家兵法也数術
　　家天文歴譜五行蓍龜雜占形法也方技家醫藥之類也此序
　　蓋用彼名而所該者或廣
　如月之晦如目之肓如氣之否如川之塞晦肓言不明否塞言不
　　行
　反覆是展轉愈深而不可去底意沈如物没於水而不可浮痼如
　　病著於身而不可愈
　戰國以來固是治少乱多然五季五十三年間五易代八易姓于
　　時天下分裂爲十餘國爭地殺人無日無之至於弑父弑君篡
　　攘傾奪權譎変詐無所不有人倫盡䘮天理消亡自古以來未
　有甚於此時故曰季丗
治休美而敎詳明
表而岀之章而顯之
指歸趣向趣言其始歸言其終
私淑者私善於人孟子不得爲孔子之徒而私善於再傳之子思
　朱子不得爲程子之徒而私善於三傳之李氏此私淑字最切
經
經一章明明德新民止於至善及下逆順兩言八條目共四十三
　　字先王立學敎人之法其餘皆孔子發明之言看三在字及古
　　之字可見
　凡言道有二意天理氣化運行不息者謂之道人由義理而行亦
　　謂之道聖人贊易多言天之道餘經中所言皆是言人所行之
　道也此大學之道又非二者之謂却是言大學中教人脩爲之
　　方爾如君子深造之以道之道
　凡言德亦有二意得天理而存於心者德也行道有得於心亦德
　　也此明明德字就得處言則是上一意及加明之之功而有得
　　於已然後有下一意
　人之𥘉生禀天地之氣以爲形禀天地之理以爲性理無有不善
　則其性亦皆善所謂德也以其虚靈而能具萬物之理而可應
　萬事故謂之明德氣則有清濁淳駁之不同得清者爲智得濁
　者爲愚淳者爲賢駁者爲不肖此朱子所謂氣禀所拘及其有
　知又爲物欲牽引於外内有私意逐物而起此朱子所謂物欲
　所蔽也氣禀所拘就有生之𥘉言之物欲所蔽就有知之後言
　之因此二者所得之明德竟𬒳昏昧斈者當慿開發磨瑩之功
　変化其氣質消去其物欲使此德復明此明明德之意人之生
　同得此理與我無異旣自明其明德又當推以及人使亦如我之
　　用功明其德此新民之意
　天以善理賦人而人受之存於心者爲性故性字從心從生是有
　此心即有此理也得此性存於心其本則盡具萬物之理其用
　　則可應天下之事故謂之德然性是單說理德是就泊在氣上
　　處說故如此光明洞徹縱横妙用應物無窮不可雜氣言之然
　　不可離氣言之蓋此理搭在正通氣上方能如此明若搭在物
　　之偏塞氣上如何㑹具衆理應萬事是故不可離氣言之也但
　　不可道明德是氣耳此要體認
　三句固是大斈之綱領分而推之則上一句爲下兩句之緫綱領
　　下一句爲上兩句之標的明德新民雖兩事對㪯而新民亦是
　　明德中事
　知止謂知至善所在定以理言静以心言安以身言慮以處事言
　　得謂得其所止
　定静安屬知慮得屬行定静在事至之先安在事至之際慮在處
　　事之時得在應事之後静如不惑安如不動心朱子以不惑解
　　不動心固若一般今且借此分開體認二節静是明物理各見
　　有定向後其心自然無紛擾故曰如不惑安是事來之時素有
　　以應之如俗語不手忙脚亂故曰如不動心看孟子論北宮􁇠
　　孟施舎曽子皆是就臨應事上說　此安字與朱子所言略有
　　不同然亦不妨通意試審思之
　物即事也事即物也物有形而事無迹故互㪯就明德新民以已
　　對人言故曰物五者是一事之始終故曰事(朱子語録曰對言)
(則事是事物是物獨言則兼事在其中如仁者不過乎物所謂)
(物亦只是事)
　古之欲明明德於天下此處上明字又與篇首上明字稍不同此
　　謂推明明明德之道於天下下明德字包章首明明德三字章
　　句使天下之人使字体貼上明字意
　不曰欲平天下先治其國而曰明明德者是要見新民是明德中
　　事又見新民不過使人各明其德而已
　凡言必先而后固是謂欲如此必先如此旣如此了然後如此然
　　而致知力行並行不悖若曰必格盡天下之物然後謂之知至
　　心知無有不明然後可以誠意則或者終身無可行之日矣聖
　　賢之意蓋以一物之格便是吾之心知於此一理爲至及應此
　　事便當誠其意正其心脩其身也須一條一節逐旋理㑹他日
　　揍合將來遂全其知而足應天下之事矣
　八條目前叚自下說上者明明德新民工夫後叚自上說下者止
　　至善之功効
　格物致知以知言誠意以下以行言
　其本亂而末治者否此本字舉身而言上該誠意正心下對家國
　　天下厚謂家薄謂國與天下家者父子兄弟夫婦所在固所當
　　厚國與天下皆推此以接之故當薄其勢自然如此此非是敎
　　人薄於逺正是敎人厚於近也君子之學只是要明得分輕重
　　之分旣明則家厚而國薄自不容巳
　章句人之所得乎天原明德之所從來虚靈不昩解明字具衆理
　　應萬事解德字虚靈正說不昧反說作一貫看下惟虚故靈虚
　　是体靈是用惟虚靈故不昧虚靈是体不昧是用惟虚靈不昩
　　故能具衆理虚靈不昩是体具衆理是用惟其具衆理故能應
　　萬事具衆理是体應萬事是用又分看惟虚靈故能具衆理惟
　　不昧故能應萬事人之所得至萬事者也是明德正訓下三轉
　　却是說上明字但爲氣禀至有時而昏原其所當明然其本体
　　至未甞息者證其所可明下言明之之方復其𥘉言明之之效
　氣禀是内根物欲是外染氣禀濁駁有微甚則物欲所染有淺深
　　明明德是要変化氣質消除物欲氣禀已一定物欲則日増用
　　功者但要隨時隨事止遏物欲使不行開廓氣禀使通暢是皆
傳首章
　康誥者周武王封弟康叔於衛而告之之書克明德言文王之能
　　明其德也曽子引之解明德克字有力明字即上明字德字包
　　明德字
　太甲湯孫之名湯崩太甲立不明伊尹作書以吿之史官題曰太
　　甲顧諟天之明命言湯之德也亦引之釋明明德顧諟上明字
　　明命即明德就天付予處說謂之明命就人得之而言謂之明
　　德
　顧諟動静皆顧一息之頃一事之毫末放過便不是顧天之明命
　　雖是就付與我處言然此明命即是萬物之理在裏面故於應
　　事處才有照管不到便暗損了此明命
帝典即堯典克明俊德史官賛堯之德亦引釋明明德俊德即明
　　德
第一節平說明明德第二節是明之之功斈者全當法此而用功
　　第三節言明其德以至於大此明明德之極功皆自明也雖結
　　上文自字有力明德須是自去明之方可
傳二章
　古人沐浴用盤盛水以杓取水澆身以杅承之苟訓誠猶今文言
　　果能眞能此一節自新即明明德之意
　日日新是接續意又日新是無間断不巳意
　第二節文公以新民爲自新之民盖民心皆有此善才善心發見
　　便是自新之機因其欲新而鼓舞之作字是前新字意新民工
　　夫只是推充感化兩事明明德於上則感而自新又因其自新
　　之機推其有餘而引導勸誘之則民德日新矣
第三節周雖舊邦文王明明德而及於民政教日新𥘉受天命
　日新一節言自新接上明明德作新民是新民工夫其命維新言
　　新民功效第四節無所不是指言明明德新民两事用其極言
　　兩事皆止於至善下接至善傳
　此章釋新民而章内五新字皆非新民之新盤銘以自新言康誥
　　以民之自新言詩以天命之新言然新民之意却只於中可見
傳三章
　王者所居地方千里謂之王畿王者所自治王畿居天下之中四
　　方之人環視内向皆欲歸止於其地猶事中各有至善之理人
　　當止之也
　緝熈與敬止是文王作聖功用緝熈是接續光明謂明德常明無
　　時止息而又敬而行之則事事得其當而止於至善也緝熈体
　　上言敬止用上言爲人君以下是曽子之意言文王止於至善
　　者如此君臣父子交是事仁敬孝慈信是五者之則即至善也
　　此五者人倫之大故曽子提出言之天下事無大小皆有至善
　　所以貴於窮理而力行
　五止是曽子就文王之德之實而言使斈者效之亦無不敬而止
　　於至善也如文王之視民如傷發政施仁必先矜寡孤獨無凍
　　餒之老罪人不拏之類止於仁也崇侯譛文王欲叛紂怒囚之
　　羑里文王歎曰父有不慈子不可以不孝君有不明臣不可以
　　不忠豈有君而可叛乎及旣釋之乃率殷之叛國以事紂所謂
　　三分天下有其二以服事殷止於敬也禮記言文王爲丗子事
　　王季之節及言文王之祭事死如事生思死者如不欲生忌日
　　必哀稱諱如見親如欲色然止於孝也君子慈其子莫大於教
　　之使成聖賢之德文王之子武王周公爲聖人康叔封聃季載
　　爲賢者畢公召公亦以爲文王子則止於慈可見矣文王治岐
　　耕者九一仕者丗禄平虞芮之田而歸者四十餘國又如文王
　　伐崇三旬不降退脩教而復伐之因壘而降又如汝墳詩言魴
　　魚赬尾王室如燬雖則如燬父母孔邇則止於信可見矣
　淇澳之詩美衛武公之德也此節工夫全在切磋琢磨四字上章
　　句謂治之有緒而益致其精治之有緒謂先切琢而後可磋磨
　　循序而進功夫不亂益致其精謂旣切琢而又須磋磨求其極
　　至工夫不輟切磋曽子以喻斈是就知上說止至善講習討論
　　窮究事物之理自淺以至深自表以至裏直究至其極處琢磨
　　曽子是就行上說止至善謂脩行者省察克治至於私欲净盡
　　天理流行直行至是處瑟兮以下皆以效言瑟兮僴兮曽子謂
　恂慄是德存於中者完赫兮喧兮曽子謂威儀是德見於外者
　著
　賢親樂利金先生曰賢其賢者髙山仰止景行行止崇其德也親
　　其親者敬其所尊爱其所親象其賢也樂其樂者風清俗美上
　　安下順樂其遺化也利其利者分井受􁍭安居樂業沐其餘澤
　　也
　邦畿一節言物各有當止之地只平說止字綿蛮一節言知止穆
　　穆一節言止於至善淇澳一節言明明德止至善於戯一節言
　　新民止至善
　章句丘隅岑蔚之處是山岑鋭蓊蔚之地岑銳則網羅弓矢不可
　　到蓊蔚則鷹隼不可及可謂知其地之善而止之
　朱子注文王之詩曰緝續熈明亦不巳之意言穆穆然文王之德
　　不巳其敬如此注載見俾緝熈于純嘏曰使我得継而明之以
　　至於純嘏也注敬之斈有緝熈于光明曰續而明之以至于光
　　明而注此則曰緝継續也熈光明也或問曰連續光明自無不
　　敬而所止者莫非善也以三詩之注例之則此熈字非指光明
　　之實乃緝之熈之是継續之光明之也其重在敬字謂緝熈其
　　敬而自然止至善也二詩言緝熈純嘏緝熈光明而此詩則緝
　　熈其敬也
　精是明白之至理指五事而言微是五事中纎悉之事及毎事之
　間曲折隱微處
　推類盡其餘推君臣父子國人之類而知其餘有夫婦兄弟之倫
　　推仁敬之類知其餘有夫義婦順兄友弟恭之則又推凡天下
　　之萬物衆事亦莫不有至善之所在
嚴密是嚴厲縝密武毅是剛武彊毅曽子以恂慄釋瑟僴而朱子
　謂恂慄者嚴敬存乎中金先生謂所守者嚴密所養者剛毅嚴
　密是不麤踈武毅是不頽惰以此展轉体認則瑟僴之義可見
　宣著盛大是四字兩意緫解赫喧二字
講習討論是一串說省察克治是兩節意旣講之又重習之復討
　論之言之轉宻省是内自警省察是宻察精詳此求已有未善
　也克者勝去治者平之此去其不善以從善也
饒雙峯曰咏嘆言其詞淫泆言其義淫泆者意味溢乎言詞之外
　　也
傳四章
聽訟是新民之末節治國平天下豈專在聽訟乎况齊家一條聽
　　訟更用不著古人言語不急迫雖是解經亦偶取聖人兩句來
　德旣明則人自不敢欺人旣不可欺其上則不敢爲惡不敢飾
　非而民德亦新自然無訟可聽如虞芮爭田不敢履文王之庭
　是文王之德大畏民志自然無訟
傳五章
此謂知本饒雙峯云知本只是物格二字之誤知字仿佛與物字
　相類本字從木亦是格字偏傍此說亦有意思若如此則兩句
　緫是格物致知章結句爾不必作衍文
　大斈在礼記中其次第錯亂不斉程子曽正之而未盡朱子重正
　　之分爲經傳其餘傳與經相合皆有條理惟格物致知無傳而
　　大斈工夫始於格物若無傳則格物無用功之方朱子取程子
　　之意爲格物致知傳致知在格物是推極我之心知在窮究事
　物之理只是一意但在我在物不同耳所以只作一傳不分爲二
言欲致吾之知在即物而窮其理是先解致知即是格物一事見
　在字意明人心之靈莫不有知天下之物莫不有理是推知與
　　理之原惟於理有未窮故其知有不盡是言氣禀拘物欲蔽者
　　不可不致格大斈始教是言大斈教人以格物致知爲始謂是
　　大斈用功起頭即凡天下之物莫不因其已知之理而益窮之
　　以求至乎其極此正是格物用功處但只把致格兩事統說在
　　裏惟極我之心知在窮究事物之理格物之理所以推致我之
　　心知用力之乆一旦豁然貫通是言格物夲是逐一件窮究格
　　來格去忽然貫通如知事人之理便知事鬼之理知生之道便
　　知死之道又如曽子聞一貫之說便說出忠恕來盖事雖萬殊
　　理只是一曉理之在此事如此便可曉理之在彼事亦如此到
　　此須有融㑹貫通脫然無碍如冰消雪釋怡然渙然處格物工
　　夫至此方極物之表裏精粗無不到是言格物於一事之中須
　　推明得到底透徹全無疑碍方是然後又去格一物不可於一
　　事之中做半節工夫了便且住譬如看文字且於一章中窮究
　　其訓詁辭語㫖意隱微處無不洞暁了然後看第二章此是一
　　物中表裏精粗無不到事事如此詳細是衆物表裏精粗無不
　　到天下事物至多固不可件件窮格但格得物多後不㨂見甚
　　麽物來只把這道理格將去自然貫通文公曽把破竹譬喻大
　　意謂𥘉破時逐節破数節之後一直破開去更無凝滯此喻最
　切吾心之全体大用無不明全体即前具衆理大用即前應萬
　事程先生教人格物有三事或讀書講明義理或論古今人物
　而别其是非或應接事物而處其當否文公取在格物致知或
　問中然三事又當以讀書爲先
表裏精粗事事皆有且如子之事親其道當孝此是表如孝經一
　書之中有許多節目又諸書言孝節目不一此是裏粗是節目
　中之所當然謂其間事爲禮節也精是節目中之所以然謂事
　爲禮節中之至理也
此章須兼看或問
傳六章
誠意只是着實爲善着實去惡自欺是誠意之反母自欺是誠意
　　工夫二如是誠意之實自慊是自欺之反而誠意之效慎獨是
　　誠意地頭
欺慊皆言自是意之誠不誠皆自爲之自欺者適害已不自慊者
　徒爲人曽子以母字禁之使人凛然知所戒又以二如字表之
　　使人知所趨
　惡惡臭好好色人人皆實有此心非僞也二如字曉斈者當實爲
　　善去惡若惡惡臭好好色之爲也此二句作兩層看
　前慎獨以心言後慎獨兼所處言
　潤身体胖已含脩身意
　此章第一節誠意正義二節誠意之反三節惡誠中形外四節善
　　誠中形外
　誠意是致知以後事故章句曰知爲善以去惡而心之所發有未
　　實也
　苟且是去惡不决徇外是爲善非爲已也
　章句於經云意者心之所發發如言𥘉動處又於愼獨云審其幾
　　幾亦是𥘉動處此固言心纔動便要實然心以体統言意即是
　　心發而應事處𥘉動固要誠應事至於終亦要誠若只是𥘉發
　　人未知時要誠及至事形之後却不必誠可乎愼獨而謂之審
　　其幾者是一動便須誠其實直至事之終首尾皆誠不然則發
　　已形見了此時於工夫却何所屬又不可入正心之目也下文
　　言小人間居爲不善無所不至則是著於事爲明矣而亦曰愼
　　獨又十目手所視指及潤身体胖皆歸之誠意則意字相関前
　　後始終可謂分暁
　銷沮閉藏銷沮出於無心閉藏却是用意大凡爲惡亦是有此氣
　　充此惡念行出此小人平時可謂張王爲是他已曉得惡不可
　　爲故見君子之專爲善者一時慚愧前張王之氣銷沮自不可
　　留於是暫爲善以閉藏不善厭鄭氏讀爲黶注閉藏貌朱子加
　　銷沮字是閉藏之原若不銷沮則不肯閉藏也陸氏有烏斬烏
　　簟两音說文歐减反釋曰中黒也正是暗晦意思今宜讀從烏
　　斬
　用力之始言致知用力之終言誠意序不可亂謂致知然後誠意
　　功不可闕謂致知又不可不誠意
傳七章
有字當重讀忿懥恐懼好樂憂患四者是人不可免者但不可有
　　之於心若一事有之於心則應他事皆不合理即是心不得其
　　正
集義心不可有一物外面酬酢萬変都只是隨分限應去都不關
　自家心事纔繫於物心便爲其所動所以繫於物者有三或是
　　事未來而自家先有這箇期待底心或事已應過去了又却長
　　留在胸中不能忘或正應事時意有偏重這都是爲物繫縛愚
　　按朱子說此三箇有所可謂推明詳盡子莫執中事未來之有
　　所也莊周縁督應事際之有所也顔子不遷怒事過後不有所
　　也
　事未來不可有意事已往不可留心
　忿􁂯四者情也中庸言喜怒哀樂禮運言喜怒哀懼愛惡欲皆是
　　情之名聖賢隨事提出告人所以不同
　前言心不正是心雖在所應事上而情之用不當或以怒應當喜
　　者或以樂應當哀者後言心不在是心不在所應事上謂身心
　　全不相關所以前節便要察後節便當敬
　雙峯謂心不正以義理言心不在以知覺言
　大率忿恐好憂四字稍輕下四字尤重此章兩節前節說正心後
　　節說脩身
　四者心之用固人所不能無傳是有所二字爲重事來感此心隨
　其輕重大小以理應之而適於中事旣往則此心便消釋如此
　則不是有所事來動此心𬒳他著得重則應之亦重如忿至於
　懥恐至於懼好至於樂憂至於患此是有所或固滯於心而以
　忿􁂯應當喜者以好樂應當憂者亦是有所蓋四者便是喜怒
　　哀樂但喜怒哀樂是平說此稍不同忿􁂯怒也但忿是怒之暴
　􁂯而怒而有恚結意好樂則喜與樂也但好樂字有力而近於
　　欲恐懼憂患皆哀之類也但恐而至懼憂而至患皆有過當意
　　金先生謂此四者重累其辭即是情之勝而滯之深也朱子用
　　欲動情勝字蓋欲動是事來之𥘉情勝是應事之際若此事巳
　　往情猶留滯移以應他事而不當亦情勝也
　盖意誠以下言誠意然後能正心然或以下言旣誠意又須正心
傳八章
　親爱賤惡畏敬哀矜敖惰夲十事以其意思相似作五句親爱畏
　　敬哀矜是好上事敖惰賤惡是惡上事此十事亦日用常行必
　　不可去者但不可偏一偏則非好惡之正
　金先生曰敖惰只是常情之所忽如卑㓜婢妾之類若一向偏於
　忽之則亦有不知其善之弊又曰前四事是心上失故在正心
　　章此五事在事上失故在脩身章
　誠意章正言工夫又反復言其弊正心脩身兩章皆是反說其病
　　緊要工夫只在誠意意旣誠則所行都是善一邊事但恐遇事
　　時又有未盡善又要逐節関防
傳九章
孝弟慈三字是自脩身上說來以求齊家之原人自能盡孝弟慈
　　之道推之治國便是事君事長使衆之道
　保赤子是父母愛子之心如保者是言君養民亦當如父母之保
　　赤子赤子不能言父母保之雖不中不逺况民之能言而意易
　　曉者所欲與之聚所惡勿施雖不中民之心亦不逺矣前言孝
　　弟慈而此獨就慈上言者盖治國是上之撫下故專就爱民處言
　仁譲必一家方能一國化貪戾只一人便能一國亂至於僨事又
　　只在人之一言以此見爲善難爲惡易不可忽如此
　其所令反其所好而民不從一句只就桀紂上說桀紂雖惡其出
　　令亦未甞不善只是民不從而從其好
　藏乎身不恕是存乎身者無可推之道
　孝弟慈而爲事君事長使衆之道是善底不出家而成教於國仁
　　讓貪戾而國皆從是善惡兩端不出家而成教於國堯舜帥天
　　下以仁而民從繼一家仁讓一國仁譲而言桀紂帥天下以暴
　　而民從継一人貪戾一國作亂而言
　宜其家人詩中本言女子能冝家曽子引此以明斈者德化行於
　　閨門之内而使女子能冝家進一進說苐三引詩而言父子兄
　　弟足法亦是我之威儀全無差忒誠心德化感格上下而父子
　　兄弟之慈孝友恭皆可爲天下法然後民法之也
　三引詩自内以至外婦人女子最難於化而夫婦之間常人之情
　　最易失於動不以正化能行於閨門則德盛矣故引詩言夫婦
　　爲首而兄弟次之緫一家言者又次之
　治國平天下一曰感化二曰推充己有德人感而化於善者上也
　　推此道而充廣者次之然人不能盡化而所觀感者亦未必盡
　　天下之事故須有禮樂政教使人有可效之法是以大斈中皆
　　具此二意此章章首至成教於國是化三所以是推保赤子是
　就慈所以使衆一條上說是推仁譲一節是化帥天下一節是
　化有諸己無諸己是推三引詩是化
傳十章
　此章分作四節看自章首至失衆則失國爲一節自是故君子先
　慎乎德至不善則失之爲一節自楚書至驕泰以失之爲一節
　自生財有大道至萹終爲一節四節中又分爲小叚看
第一節專反覆言絜矩分五叚
　第一叚老老長長恤孤是直從齊家上說來即前章孝弟慈也
　　老老長長恤孤是上之人能盡此則足以感於下興孝弟不倍
　　是下民觀其上而化之好善惡惡人心所同故上之人盡孝弟
　　慈而民便興起可見人同有此明德而易化矣則上之人凡所
　　好惡民無不同者然天下之大兆民之衆須有規矩制度使各
　　守其分以遂其孝弟不倍之心而不拂其好惡之情然後可不
　　然則上下無節不能均平齊一也是以以己之心度人之心品
　　量位置以爲之限則天下無不平矣故有絜矩之道上三句是
　　化絜矩是推
　　九章言孝弟慈十章亦言孝弟慈九章是推充是正說孝弟慈
　　者脩身也所以齊其家推而治國者也十章是感化是發凡說
　　上之人孝弟慈下之人便能如此則是凡上之人所欲得者下
　　之人皆所同欲旣爲人上則境内匹夫匹婦不獲自盡則無以
　　成治平之功然而地大民衆必有規撫法制然後可以周徧而
　　公平故須度義以處之故曰是以君子有絜矩之道平天下之
　　道在絜矩絜矩之原在識其端而推己耳所推者只是好惡兩
　　面在上者己之好惡無不得則使人人各得其好惡至於大小
　　髙下厚薄則随人所當得之分
　　矩以器言即木匠之曲尺也以義言則方也緫言則用曲尺以
　　度方絜矩只是度義兩字
　　第二叚專釋絜矩之義上下四方均齊方正自守所當得之分
　　不侵越出外上之人如此則下民化之亦循其矩而不敢侵其
　　外也
　　且如君十卿禄爲君者但於十分之外多有所取若不損百官
　　便是損於民我所得旣多它所得必少此即是不能絜矩凡事
　　皆是如此
　　第三叚言上之人能如爱子之道爱其民則下民爱其上如爱
　　父母然爱民之道不過順其好惡之心而已大約言之民所好
　　者飽暖安樂所惡者飢寒勞苦使民常得其所好而不以所惡
　　之事加之則爱民之道也
　　　此叚言能絜矩之效
　　第四叚節南山詩家父所作其首章曰節彼南山維石岩岩赫
　　赫師尹民具尓瞻憂心如惔不敢戯談國旣卒斬何用不監赫
　　赫顕盛也師太師三公惔燔也談言也卒盡也斬絶也監視也
　　上兩句興兼比体下六句賦体言截然髙大之南山維見其石
　　之岩岩然此赫赫然尹氏居太師之位乃下民之所瞻望者今
　　乃暴虐無道下民憂之其心如火焚惔憂之極而不安處也甚
　　而至於不敢相戯言語可謂極矣如此則國家旣已終至斬絕
　　汝何不監視之乎此家父知下民困於尹氏之虐而爲此詩也
　　大斈只引上四句則下四句意亦在其中(凡引詩書皆是断章)
(取義此處却當兼下文看尤見分曉)言爲人上者赫然如此則
　　當謹絜矩之道不可稍有所偏偏則爲天下僇
　　　此叚言不能絜矩之害
　　第五叚引文王詩言殷家未失衆之時則能配上帝旣失衆之
　　後則不能配上帝矣當監視之而知天之大命不易得也命不
　　易即䘮師而不配帝也下得衆言未䘮師失衆言䘮師也
　　此叚結上文兩叚得衆得國結能絜矩之效失衆失國結不能
　　絜矩之害
　第二節言爲人上者明德爲本而財用爲末財固是國家所必用
　　而不可無者但當脩德爲本絜矩而取於民有制中分五叚
　第一叚君子先慎乎德至此有用言德明而人服有土而有財
　第二叚德者本也至施奪言當脩德而絜矩取民財有制
　第三叚財聚財散兩句財聚民散言不能絜矩取於民無制之
　　害財散民聚言能絜矩取於民有制之利散財不是要上之人
　把財與人只是取其當得者而不過盖土地所生年年只有許
　多數目上取之多則在下少
　第四叚言悖貨悖四句又以言之出入比貨出入不能絜矩取
　　於民無制之害
　　第五叚引書以結之與前文王詩相應
　第三節言用人盖治天下之要專在於用善人故也中分七叚
　　第一叚引楚書楚王孫圉聘於晋趙簡子問曰楚之白珩猶在
　　乎對曰然簡子曰其爲寳也幾何曰未甞爲寳楚之所寳者曰
　　觀射父能作訓辭以行事於諸矦使無以寡君爲口實又有左
　　史倚相能道訓典以叙百物以朝夕獻善敗于寡君使寡君無
　　忘先王之業又能上下說于鬼神順道其欲惡使神無有怨痛
　　于楚國曽子取其意而言金玉不當寳惟當寳善人
　　第二叚語見檀弓盖重耳出亡在外而有父䘮秦穆公使人弔
　　之意欲使之爭國而舅犯之言如此大斈引之其意若曰豈惟
　　不寳金玉至於國家之利亦非所寳而惟寳人也
　　　此兩叚承上内德外財之意而起下用善人之說
　　第三叚引秦誓專言爲政者好惡之公私此叚又當分作兩截
　　看尚亦有利哉以上是一截以下是一截毎節當假作三人
　　休休中心樂易之意有一个臣其心誠一樂易而能容物者此
　　以在上爲政者言有技以才言彦聖以德言上面断断休休之
　　人見下有才有德者則能舉用而容之便可興國家而利及子
　　孫衆民此一截言能絜矩而以公心好人
　　下截人之有技上自然含断断休休之反之意謂有一个臣其
　　心僞雜傾躁而不能容物者見有才者妬之有德者阻之使不
　　得進旣不能容引善人則惡人進以敗其國家而不能保子孫
　　衆民此一截言不能絜矩而以私心惡人
　　第四叚言能絜矩而惡惡得其正所謂放流則放流上文媢疾
　　蔽賢之人朝廷之上惡人旣去則善人方得通下又以仁人緫
　　結之言能絜矩者也
　　第五叚言絜矩而薦賢當速退不肖當逺
　　第六叚言不能絜矩而好惡之反
　　第七叚以得失結之忠信善人也驕泰惡人也忠信則能絜矩
　　者也驕泰則不能絜矩者也此節雖主用人言然爲君者自忠
　　信則能用忠信之人其原又在上
　　章句謂三言得失而語益加切盖第一得失以人言之第二得
　失以事言之第三得失就心上言至上之人心不善則事皆不
　善而失之故曰語益切
　　一能絜矩不能絜矩之得失二尚德尚財之得失三用善人用
　　惡人之得失大率絜矩則得之絜矩則失
　第四節言生財之道前節但言内德而外財此節直言生財之方
　　而生財當用君子不可用小人緫上兩節之意中分五叚
　　第一叚正言生財之方吕氏解極明白切當而朱子謂務本節
　　用尤爲精宻生衆爲疾務本也食寡用舒節用也
　　第二叚言仁者外末不仁者内末即前節内德外財之意
　　第三叚言内本外末之效絜矩章本多是推意此叚却是化
　　第四叚言上之人當絜矩不可侵下之利雖養雞豚之小利尚
　　不可與民争而况爲君者專事聚歛以虐民乎
　　以利爲利快目前之意而爲禍深以義爲利不過儉目前之用
　　而福自逺
　　伐冰之家章句謂卿大夫以上䘮祭用冰者也周礼天官凌人
　　祭祀共冰鑑大䘮共夷盤冰共(音恭)鑑(胡監反)甕大口者春夏
　祭時用鑑盛冰而致祭物於其中以禦温熱之氣防其味之変
　　也夷尸也夷盤廣八尺長一丈二尺深三尺實冰其中而以尸
　床置其上所以寒人死之尸也
　此叚言君子能絜矩而生財之利
　第五叚又言有天下者當用善人若用惡人至於天灾見於上
　　人害生於下國勢將崩此時雖有聖賢欲來扶持亦不可爲再
　　三戒用人之詳也
　　天灾如日食星変水旱蝗疫皆是人害如民心怨叛㓂賊姦宄
　　兵戈変亂皆是
　　此叚言小人不能絜矩而生財之害
　此章大意治天下在乎絜矩而絜矩於用人取財處爲要然得失
　　之幾全在忠信驕泰上發於心者忠接於物者信則事皆務實
　　好善惡惡皆得其正而能盡絜矩之道存於心者矜驕行之以
　　侈肆必不能絜矩則逺正人而讒謟聚歛之人進矣故忠信驕
　　㤗治亂之原也

讀大學叢說
讀中庸叢說上
　　　　　　　　　　　　　　東　陽　許謙
序
　中庸專言道故起首便言道學道統道學主於學兼上下言之道
　　統主於行獨以有位者言之至孔子之生他無聖人在位則道
　　統自在孔子凡言統者學亦在其中學字固可包統字
　上古聖神継天立極而道統之傳有自來矣此是言堯舜以前夫
　　子翼易始於伏羲今之言聖人者必自伏羲始然自開闢生物
　　以來即有首出庶物之聖人與天同道而立乎其位者但前聖
　　所未道故不知其名此但言上古聖神盖混言之又不如大學
　　章句序專以伏羲爲始也
　聖人大率有兩等有自然之聖生知安行所謂性者也有學而成
　　之聖積而至於大而化之所謂反之者也此不言聖人而言聖
　　神是指性之自然神明不測之聖也此言上古創始有位道與
　　天合之聖人言動皆可爲天下法則者爲道統之始下此皆是
　　接傳其統者
　継立二字不要重看天道流行無物不在衆人所不能知惟神聖
　自然與天合而言動皆可爲萬丗標凖非是有意継續天道特
　爲人而立法也
　論語尭曰咨爾舜至天禄永終王文憲以爲舜典脫簡當在舜讓
　　于德弗嗣之下此正傳心之要也
　理與氣合而生人心爲一身之主宰又理氣之㑹而能知覺者也
　　人心發於氣如耳目口鼻四肢之欲是也然此亦是人身之所
　　必有但有發之正不正尓非全不善故但云危謂易流入於不
　　善而没其善也道心發於理如惻隱羞惡辭遜是非之端是也
　　亦存乎氣之中爲人心之危者晦之故微而難見心只是一於
　　心上加人字道字看便見不同若只順讀人心道心字却似有
　　二心矣謂之道則是天理之公謂之人則是我身之私雖我身
　　之私亦非全是不善因身之所欲者發而正即合乎道而爲道
　　心之用矣如郷黨所言飲食衣服之類皆人心之發在聖人則
　　全是道心君子於毎事皆合乎理義則亦無非道心也大抵人
　　心可善可惡道心全善而無惡
　朱子書傳曰心者人之知覺主於中而應於外者也指其發於形
　　氣者而言則謂之人心指其發於義理者而言則謂之道心人
　　心易私而難公故危道心難明而易昧故微惟能精以察之而
　　不雜形氣之私一以守之而純乎義理之正道心常爲之主而
　　人心聽命焉則危者安微者著動靜云爲自無過不及之差而
　　信能執其中矣　大㫖皆同而傳注與作文之体自不同故此
　　語尤簡㓗易看
　人心是所欲爲之事道心是發應事之理人心聽命於道心只是
　　事皆順理　危者旣安則便是道
　微只是隱微之意故難見今添妙字是貼襯微字說不必重看
　精則察夫二者之間是察人心道心之間要察到疑似纎毫之際
　　此言心是指動處當時告大禹故言如此若學者則用格物致
　　知之功辨别衆理明至善審然後可精其動處也
　私字就形氣上來善旣見此形氣而成人則此人爲一人之私故
　　必欲得於外以濟乎已所以易流於欲下當與公字對却用正
　　字者謂性命之正則是得之於天者固與天地人物同言正則
　　公意自在其中而正字於已切
　継往聖開來學此學字應前道斈字前道學是緫包上古以來相
　　傳者此斈字是夫子教後人者言継往聖是明夫子敎人亦是
　　述上古聖聖相傳者耳則子思所憂者豈專指夫子之敎哉
　更迭交互推演紬繹
　切言深要詳言周備憂深爲道之不明也故言之深而要慮逺恐
　　乆而復失也故說之周而備
　天命即道也能率性即道心也擇善者察之精也固執者守之一
　　也時中即中也惟君子爲能執之也
　綱維言道体之大緼奥言節目之詳及精宻隱微之理明言綱維
　　盡言緼奥
　孟子推明此書謂見之行事及著七篇
　上言異端下言老佛是異端至多揚朱墨翟許行之徒以及諸子
　　百家各立門户議論不合聖道者皆是
　爲其弥近理所以大亂眞盖其說宏逺幽微陳說道德指明心性
　　或有類乎吾道之言故爲所亂非如百家之淺近易見也然而
　　道德非聖賢所言之道德心性非聖賢所指之心性固亦不難
　　辨也儻無中庸之書則吾道反晦而不明學者莫知所從又焉
　　得辨之乎
裳之要衣之領皆是緫㑹處
章句輯畧或問三書旣備然後中庸之書如支體之分骨節之解
　　而脉絡却相貫穿通透中庸一書分爲四大章如第一章十二
　　章二十一章皆言其畧而餘章継其後者皆詳言之三十三章
　　又一章之詳者詳畧謂此巨謂綱維細謂緼奥諸說同異以下
　專言或問
中庸
　中庸大學二書與論孟二書不同論孟或聖賢自立言教人或隨
　　問而答或記聖賢出處動静日用皆是一條一件各見意趣庸
　學皆成片文字首尾備具故讀者尤難然二書規模又有不同
　　大斈是言斈中庸是言道大斈綱目相維經傳明整猶可㝷求
　　中庸賛道之極有就天言者有就聖人言者有就斈者言者廣
　　大精微開闔変化髙下兼包巨細畢舉故尤不易窮究
　中庸德行之至極夫子甞言之故子思取以名篇
觧題
偏則不在中而在一邊倚則斜迤而不正過是越過於中不及是
　未至於中不偏不倚是竪說中字指未發之体而言無過不及
　是横說中字指已發之用而言此皆是反說以四旁影出中字
　　平如地之平而無杌􁄾危處常者一定之理無詭異又常乆而
　　不可變易惟其平正便可長乆竒異險怪便不可長乆平横說
　常竪說此是正解庸字緫而言之惟中故可庸中而又須可庸
　　乃中庸之道
　程子謂不偏之謂中固兼㪯動静朱子不偏不倚則專指未發者
　　譬如置物不偏者在四方之正中不略近東西南北之一邊不
　　倚者非傾倚於一邊而不正以心體而言不偏者渾然中正而
　　無頗不倚者不著於喜怒哀樂之一事雖皆指未發而言然自
　　有兩意不偏指其体之本然不倚指其用之未發
常字該前後自前而言則常定而無異自後而言則常乆而不易
不偏不易兩句是中庸之訓話正道定理两句是釋中庸之義
始言一理者首率是也約而言之首三句是也又約而言之天命
　之謂性一句是也末合爲一理者末章是也約而言之不顯惟
　德以下是也究其極言之上天之載無聲無臭二語是也
首章
首三句言性道教之名義緫人物言之而主於人率性之謂道一
　句該上句而貫下句故篇中皆是說道而性教在其中盖氣化
　流行不息者天之道也是理也人得天道之流行者爲性當順
　此而行者人之道也所謂率性也亦是理也然率性惟聖人爲
　能之聖人之治已則盡已之性接人用物則盡人物之性以衆
　人當率之而不能以失其生之本故以己之安行者品節之以
　爲教使各知治已接人用物之道處之旣各得其宜則人與物
　莫不各得遂其性矣如此則雖開說名義而朱甞不貫穿爲一
　　也自道也者至篇終皆是明人當行之道而教其進之之方也
首三句是緫說人物第三句脩道固是人上意思多然聖人脩處
　　亦和物都脩了物雖不可敎是敎人處物之道如春田不圍澤
　　不殺胎不殀夭草木黃落斧斤入山林魚不滿尺不粥之類皆
　　是順物之性而成就之不逆生意之意如馬絡頭牛穿鼻亦是
　　也殀於表反夭烏老反
　性即理也在天地事物間爲理天賦於人物爲命人物得之以生
　　爲性只是一物所爲地頭不同故其名不同
　理存於心故不可須臾離不可者有賛其不能離之之意有戒其
　　勿離之之意
　不睹不聞己之不睹不聞也獨者人之不睹不聞也道不可須臾
　　離可離非道與莫見乎隱莫顯乎微對說此言其定体如此戒
　愼恐懼與愼獨對說此言脩之之方前一節是操存即致中之
　　事後一節是省察即致和之事
　戒懼不睹不聞謂但於不接物不當思慮時常敬以存其心究其
　極則至於無所睹聞之際亦當戒懼工夫至此而極宻非謂止
　　於不睹不聞時用功㝷常只恁悠悠過故章句謂常存敬畏雖
　　不見聞亦不敢忽玩常字雖字亦字可見盖戒懼愼獨兩事包
　　括定心之動静故凡非有所主之思慮及接物時皆在戒懼界
　　限裏如此看然後與不可須臾離一句意脉相接續
　經中於不睹上用戒愼字不聞上用恐懼字雖是分說其實合說
　蓋不睹不聞只是無聲色無可見聞處非有兩端故章句緫用
　　敬畏字以敬字體戒愼畏字体恐懼下又緫言雖不見聞亦不
　　敢忽只是兼舉互見今且先當分戒懼與愼獨兩項界限蓋愼
　　獨是就裏面說出戒懼是就外面說入但起念頭處便是愼獨
　　境界無所思而有所睹聞自外來者皆属戒懼境界獨是心欲
　　應事見聞是事來動心界限亦甚分曉不睹不聞是就極處說
　章句用常存字雖字亦字皆是𥙷貼起此意蓋心意不動之時
　　自有睹聞至於無所睹聞皆當敬畏然至於不睹不聞之地則
　　敬畏之工夫尤難但用意則属已發矣愚甞妄爲之說曰當此
　　之時此心當無物而有主然又要看得眞㑹得活若著箇物字
　　主字而欲無之有之則又大不可矣以此體之而實存之乆當
　　自見言愈多則愈爲病矣
　或問戒愼恐懼工夫如此與不思善惡及致虚静篤之說何以異
　　曰冰炭不相入也彼學專務於靜吾道動静不違彼以静定爲
　　功惟恐物來動心故一切截断然後有斍聖人之斈事來即應
　　事去則静應事時旣無不敬至無所睹聞時亦敬以存之自然
　　虚静惟虚静故愈靈明而發以應事無不當雖無睹聞若有當
　　思固思之無害但所思者正爾非以静爲功而置心如牆壁也
　諸書不曽言戒懼工夫惟中庸言之蓋子思自性上說來斈者欲
　　体道以全性若無此工夫則心未發時可在道之外邪
　天者理之所出心者理之所存心知即理動理動即天知故有萌
　　於心則著見明顯莫大乎此豈必待人知之乎
　中庸愼獨兼大學兩愼獨意大學愼獨是誠意地頭故先專主於
　　心而後乃兼於身中庸前旣言戒懼工夫故愼獨兼外說章句
　　謂隱是暗處又曰幽暗之中此兼内外言之細事非是小事是
　　事之未著者二者皆是人所未見聞者亦只是母自欺之意
　致中和是戒懼愼獨推行積累至乎極處則有天地位萬物育之
　　效驗
　致中是逼向裏極底致和是推向外盡頭
　位育以有位者言之固易曉若以無位者言之則一身一家皆各
　有天地萬物以一身言若心正氣順則自然睟靣盎背動容周
　旋中理是位育也以一家言以孝感而父母安以慈化而子孫
　順以弟友接而兄弟和以敬處而夫婦正以寛御而奴僕盡其
　　職及一家之事莫不當理皆育位也但不如有位者所感大而
　全尔
　此章首言性道敎之義次又言性情之則而兩節工夫止是戒懼
　愼獨兩端致則極乎此二者也致中是戒懼而守其未發之大
　本所以養天命之性致和是愼獨而精其中節之逹道所以全
　率性之道前後只是性道兩句工夫而敎在其中其用功處只
　　有戒愼恐懼愼致六字而已
　此書以中庸名篇而第一章乃無中庸字未發之中非中庸之謂
　　也盖率性之謂道一句即中庸也此句緫言人物是說自然能
　　如此者在人則惟聖人能之是中庸也若衆人則敎之使率其
　　性期至於中庸也
　章句天以隂陽五行化生萬物氣以成形而理亦賦焉盖人物之
　　生雖皆出於天理而氣有通塞之不同則隨所遇有生人物之
　異氣通者爲人而得人之理氣塞者爲物亦得物之理雖曰有
　理然後有氣然生物之時其氣至而後理有所寓氣是載理之
　具也故章句先言氣以成形後言理亦賦焉
　天生人物是氣也而理即在其中理主乎氣氣載乎理二者未甞
　　可離故本文天命之性雖專言理而章句必須兼氣說若不言
　氣以成形一句則理著在何處安有所謂人物蓋言氣則有善
　　有惡言理則全善無惡故子思專舉理以曉人謂此理具於心
　　者謂之性即道心也率者循此而巳脩者品節此而已學者學
　　此而已自可欲之善進而至於大而化之全此而已章句云天
　　以隂陽五行化生萬物是緫說却分言氣以成形理亦賦焉兩
　　句下猶命令也一句獨接理亦賦焉說於是人物之生以下却
　　是專說理以釋性字盖若不兼氣來說則敎字說不去旣全是
　　理則人無不善又何須敎
　動静開闢往來屈伸只是兩端而已故古之聖人定隂陽之名然
　　消者不能遽長暑必不能遽寒皆有其漸故又定五行之名五
　　行之名旣立則見得造化或相生以循環或相制以成物錯綜
　氣禀或異應上氣以成形說此其所以聖人立敎也
　人物所當行者固人物各率性之道然唯聖人能盡已之性而盡
　　人物之性故可品節之以己之所能者使人能之以物之所當
　　然者使人用之
　人之所以爲人一句代天命之謂性一句盖言性則人物之所共
　　者此叚言人只就人性上說中庸是敎人全性之書故也人全
　　其性亦只是盡爲人之道而已
　天地萬物本吾一体章句前面皆言理言性到此乃言体字盖理
　　性無形恐難体認此則就實處言之包下心氣二字父母之於
　　子同体而分形天地乃吾之大父母(而/吾)之身本大父母之遺体
　　惟其一体也故吾心可感天地之心吾氣可感天地之氣而其
　　效驗如此但致和主於行事中節而言不但在我身之氣順萬
　　物便能育也與上心正即能感天心之意頗不盡同此言當細
　　体認盖萬物育不專在黙然感應須要所以處物之道施於政
　　事者得其宜則是事雖在外乃我在内之氣得以逹之須著如
　　此轉一轉看
　兩箇一体字意不同
二章
語録君子而時中與易傳中重於正正者未必中之意同如君子
　　而時中則是中無不正若君子有時而不中即正未必中此說
　極好比並体認
小人反中庸小人而無忌憚平時旣有小人之心而臨事爲惡又
　　無所忌憚縱意而行反字是用力字謂他故意反中庸之道行
　　之盖此小人非但是愚者而已
章句曰隨時以處中又曰中隨時而在此隨時字含兩意謂君子
　　毎應事之時各隨其事以處乎中是一日之間事事皆處乎中
　　也又同此一事今日應之如此爲中他日應之乃如彼爲中是
　　一事各於時宜不同者處乎中也
章句二又字是眼目
章句上旣言隨時處中矣下却言戒謹恐懼而無時不中時中當
　　是愼獨事而言如此似有可疑今詳朱子意盖以本文但言君
　　子中庸未見有專指用處意且安有無体之用故復如前解題
　而全舉曰不偏不倚無過不及而平常之理是則所謂君子中
　庸者体用兼全動静一貫者也故下文先言以其有君子之德
　而又能隨時處中以德字貼襯在君子字上其下却云戒謹恐
　懼而無時不中戒懼是言平日存中之体應上德字而無時不
　中則發處皆中庸矣君子而時中時字當用力看便見意中庸
　　一篇凡七章有中庸字餘六章皆與此不同故於此章全解次
　章則曰過則失中不及則未至是從用上說以三章爲例則後
　章從可知八章又曰行之無過不及二十七章曰不使過不及
　可見與此君子中庸一語不可同論
三章
論語言中庸之爲德也其至矣乎民鮮久矣此章上無德字下有
　能字此能字即所謂德也但論語言中庸之德此言中庸之道
四章
道不行不明非是人不行之不明之是言道自不行於天下不明
　於天下謂大道窒而晦也
知賢者之過當作兩層意看大率道者極乎中而已兩道字便是
　　中所謂過者過乎中也禀氣清而淳者則爲聖人知之至行之
　　及自合乎中禀偏於清者則爲知知者唯務於知旣不以行爲
　　事則所知愈至髙逺而過中矣禀偏於淳者則爲賢賢者唯篤
　　於行旣不求知其至則所行必至激切而過中矣此止就正理
　　上看若知者如老釋之空寂賢者如沮溺之逺道又如下索隱
　　行怪之類是又非正道而過於中者須作兩意看方盡得知賢
　　過中之義愚不肖之不及却只是一般
　道不行者知之過與不及道不明者行之過與不及是固然矣然
　　下乃結之曰人莫不飲食也鮮能知味也是又緫於知盖二者
　　皆欠眞知尓若眞知理義之極至則賢者固無過智者亦必篤
　　於行不徒知之而已矣
　不足知不足行正言知賢者之心盖是他心唯通這一路更不管
　　那一路
　五章
　前章主於知此章主於行盖知然後能行旣知之又須能行故此
　　二章發明次第如此
　金先生曰第二章以來小人反中庸民鮮中庸之乆賢智過中庸
　愚不肖不及中庸緫嘆曰道其不行矣夫故自六章以後開示
　　擇道中庸之方在智仁勇三逹德
六章
好問是有疑而問於下如臣如民下至蒭蕘無不詢之察迩言是
　於所問而對者及下人之言凡逹於上者雖淺近必詳察其理
　古者民俗歌謡必採之以觀民風亦察迩言之類
舜固聦明􁓬智而不自用故好問察迩擇善而用其中此所以愈
　成知之大聖德固是如此然或有見聞所不及必須問而知者
　　民事幽隱因蒭蕘之言而聞者則亦揚善用中故必兼此兩意
　看
執兩端而用中謂衆人所言於此一事雖同於善然却有處之厚
　薄不同却將已之權度在心者度而取其中或在厚或在薄必
　合於此事之宜者行之
章句廣大謂隱惡而不宣光明謂揚善而不匿言惡者掩覆涵容
　　足見其量之廣大言善者播告發揚足見其心之光明
權度精切舜本然之智也又好問察迩欲周天下之細故也此其
　　所以爲智之大也歟
七章
其義在於不能期月守中庸以起下章之能守意不在罟擭䧟穽
　以不知意承上章之知以不能守中庸起下意之能守
八章
　擇字兼知行惟知之明乃能擇旣擇即見之行事所以下面只說
　　守不再說行擇是當應事之時守是事過之後常守在復遇此
　　事又如此應皆合中庸服膺是守也弗失又覆說守之固也
　舜知是全体之知顔仁是毎事之仁凡已擇乎中庸者固仁矣而
　　應天下之事猶擇之未全也毎得一善則服膺弗失守之者固
　　日新其德則漸可全也三月之違可見此意
　人之於道不過知行兩事耳知者智也行者仁也四章旣言道之
　　不行不明然所謂愚不肖者固易見不足論惟智者知之過而
　　不務行賢者行之過而不求知所以至於中庸者鮮賢者之過
　　如柳下惠之和伯夷之清未及孔子之時智者之過如曽晳之
　言髙而行不掩者近之矣故六章言舜之智而謂隱惡揚善執
　　兩端而用中是行之意重此舜不專於知而道所以行矣八章
　　言顔子之仁而曰擇乎中庸是知之意重此顔子不專於行而
　　道所以明矣
九章
　七章能擇中庸而不能守是知其理而行未至此章能爲三者而
　　不能中庸是能行所難而知未至者故此二章處於知仁之後
　　而下接言勇之前盖謂知仁皆當勇也
　七八九章皆言中庸而意不同上兩擇乎中庸毎事上言中庸不
　　可能全体上言
義精是知之極仁熟是行之𥙿是就應此事之前說無一毫之私
　　是就應此事時說件件如此則全乎中庸矣
十章
　子思引夫子告子路當強之目以合舜知顔淵仁爲三逹德之事
　　非子路之所已能者
　子路好勇是子路生質本剛事皆勇爲至此盖亦未知勇之所當
　　務者故以爲問
　南方之強雖君子之強然亦未是中庸不及於強者北方是過於
　　強者君子則爲後四者之強上君子字輕下君子字重
　君子之道中而止南方之強不及中北方之強過於中固皆未至
　　然上言君子居之則比強者居之者爲勝之矣不及者勉強至
　　中頗易過者矯揉至中尤難兩君子字雖不同然言君子四強
　　哉終是接著君子說
　南陽方北隂方陽舒散而隂收歛舒散便和柔收歛便剛勁此盖
　　大約言風氣之偏則風俗隨異其實南人豈盡柔弱亦有剛勁
　　者北人豈盡剛勁亦有柔弱者然寛柔以敎不報無道是言柔
　　之甚而善者祍金革死而不厭是言剛之甚而過者
　章内兩而強不同前是汝之所當強者後而字是承上句虚字兩
　　君子亦不同君子居之輕如善人長者之類故君子重是全德
　　之人
　四強矯上兩節言守身應事之常下兩節言出處至極之変下兩
　　節雖尤難然上兩節常貫在其中國有道必出而仕人於未逹
　　其所守者正而堅旣逹之後接物廣應変多或有易其守者國
　　無道固不可出能守之至死略不易其志如夷斉餓死而無怨
　　者方是強之至君子或出或處必當合於中庸者如此
　四強哉矯雖是言勇而合中庸之体叚而不流不倚不変正是立
　　則防弊以敎斈者處
　有道無道只言國之治亂有道乃可仕之時無道無可出之理君
　　子之出也固當合乎中庸然此却只言出以後事盖君子平日
　　自脩須有能守之節上之人亦爲其有所守故用之及旣仕則
　　必堅守平昔所守者可也今乃不能守其前志不爲富貴所淫
　　則爲事物所汩尓爲所汩者知未盡爲所淫者仁未至皆是不
　　能勇以全夫知仁者也故以不変塞爲強若國無道不変平生
　　所守是窮而在下當不可仕之時雖困悴窮蹙不能全其生亦
　　必死而安於天耳推而言之雖已仕者適逢國变而無道則必
　　屹立不移以身殉國若此豈非至強者歟
　章句含容形容寛之量巽順体倣柔之容皆不可以爲正訓
　資質旣寛柔其心必愛人所以能誨人之不及若無道之來直受
　　之不思報之者亦以能含容巽順故也上两字以質言下兩字
　　以接物言祍金革死而不厭却只是一意
言以含忍之力勝人爲強善斡旋說
中庸之道知固在前然行之及方是曰非有以自勝人欲之私仍
　舊是說仁重
十一章
索隱是求人之所不必知行怪是行人之所不必行
索隱知者之過行怪賢者之過此不能擇乎中庸者聖人不爲也
　　或有雖不索隱行怪而能擇中庸然行之止於半塗而不力以
　　求至是不能守者聖人自不能止必行至於終也是以君子常
　　不違乎中庸則不爲隱怪可知由仁義行雖終身不見知於丗
　　亦未甞有所悔艾不半塗而廢也豈非聖人之事乎孔子前旣
　有兩吾字以身任之故下文謙不肯當但曰唯聖者能之其實
　　依乎中庸即夫子之弗爲者遯丗不見知而不悔即夫子弗能
　　巳者雖欲避聖人之名自有不可得者
　上兩節各有吾字第二節乃言聖者能之雖聖人不肯自居然曰
　兩君子之道無異前後夫婦前後天地字皆不同夫婦知能只是
　　衣食起居日用之常皆道之費造端夫婦是言夫婦暗室幽微
　　之處亦道之費天地有憾是言天地之偏反形容道之全察乎
　　天地是指天地之大正發明道之廣盖此章以君子之道費而
　　隱一語發端夫婦聖人於人上見道之費鳶飛魚躍於物上見
　　道之費下又再提起道字而言造端是就夫婦知能處舉其至
　　隱微者明道之至近又言天地是就鳶之上魚之下推極以明
　　道之至逺此章不言工夫只是言費造端只如爲始兩字不可
　　作工夫看
　聖人不能知行非就一事上說是就萬事上說如孔子不如農圃
　　及百工技藝瑣細之事聖人豈盡知盡能若君子之所當務者
　　則聖人必知得徹行得極
　大小二字接道而言天地之大人猶有憾者爲功不能全也君子
　　之語大小而莫能載破者爲道無不在也天地對大小猶有憾
　　對莫能載破金先生曰物有限量則可載道無限量故莫能載
　　物有罅隙則可破道無罅隙故莫能破
　鳶飛魚躍大槩言上天下地道無不在偶借詩兩語以明之其義
　　不專在於鳶魚也觀此則囿于兩間者飛潜動植何所往而非
　　道之著且蒼然在上塊焉在下者又庸非道之著乎則人於日
　　用之間雖欲離道有不可得者其可造次顚沛之頃不用功於
　　此哉
　此章專明道充滿天地萬物之間使學者体認欲其灼然如見皆
　　不言功夫然旣知自吾身之小以極天地之大萬物之微無非
　　是道則道不可離當体之而不可少有間断明矣
　中庸三大章前章言中庸此章言費隱後章言誠中庸者道之用
　　於萬物無所不在其体固隱是亦費而隱也但中庸是就人事
　　上言道之用費隱是就天地人物上言道之用盖先言中和見
　　道之統攝於人心次言中庸見道之著見於事物此言費隱見
　　道之充塞天地後言誠則見聖人與天地爲一中和以戒懼愼
　　獨爲存養省察之功中庸則以知仁勇爲入德之門費隱則於
　　諸章雜言其大者小者欲人隨處致察以全中庸之用皆所以
　　求至於誠也
　章句近自逺而四字中間包盡事物之無窮此是解及其至三字
　　是就始終兩端說
　体之微指理性言舉全体指道之全体言二体字不同
　家語觀周篇孔子謂南宫敬叔曰吾聞老聃博古知今通礼樂之
　　原明道德之歸則吾師也今將往矣敬叔與俱至周問礼於老
　　聃斈樂於萇弘歴郊社之所考明堂之則察廟朝之度於是喟
　　然曰吾乃今知周公之聖與周之所以王也史記孔子丗家亦
　　載其事(老聃爲周柱下史明習典礼故往問之)
　春秋左氏傳昭十七年郯子來朝昭子問曰少皡氏鳥名官何故
　　也郯子曰我髙祖少皡摯之立也鳯鳥適至故紀於鳥爲鳥師
　　而鳥名鳯鳥氏歴正也玄鳥氏司分者也伯趙氏司至者也青
　　鳥氏司啓者也丹鳥氏司閉者也祝鳩氏司徙也鴡鳩氏司馬
　　也鳲鳩氏司空也爽鳩氏司冦也鶻鳩氏司事也五雉爲五工
　　正九扈爲九農正仲尼聞之見於郯子而斈之旣而告人曰吾
　　聞之天子失官斈在四夷猶信
　聖人不能孔子不得位堯舜病博施是兩様意思孔子不得位是
　在天而非己所能堯舜病博施是其勢而非力所能二者皆是
　舉大綱說其實細事末節不出道之用自有聖人不必能者
憾只是不足意覆載生成分言天地各有所主固不可全寒暑災
　祥合言天地氣数之變有不能已者
化育流行上下昭著此雖言鳶魚而非獨言鳶魚也正謂道於天
　　地萬物無不在尓
活撥撥地此是程子形容子思用鳶魚兩語使人知化育流行如
　　此活潑潑地斈者須眞見得天地萬物皆如此流動充滿活潑
　　潑地略無滯礙之意方可
十三章
　人之爲道而逺人此爲字重猶言行道不可以爲道此爲字輕猶
　　言謂之道
　睨邪視視所執之柯也視正視視所伐之柯也詩言伐柯者取則
　　不逺子思謂柯有彼此之異尚猶是逺道在人身而不可離又
　　非柯之比故敎者只消就衆人自身所有之道而治之尓行道
　　者不假外求治人者無可外加
　第三節言行道之方惟在忠恕自此行之則可至中庸之道故曰
　　違道不逺施諸己而不願亦勿施於人推己之恕也然非忠爲
　　本則亦無可推者矣盖忠以心之全体言恕就毎事上言所接
　　之事萬有不同皆自此心而推然應一事時盡己之心推之則
　　心之全体却又只在此故恕非忠無以本忠非恕不能行二者
　　相須缺一不可所以經以施諸己兩句緫言忠恕而章句亦曰
　　施諸己而不願亦勿施於人忠恕之事也
　施諸己不愿亦勿施於人上就事不善一邊說反而言之己之所
　　願者則必使人亦得之亦當如此推
　事父事君事兄上三以自訓用字意甚重非語助也盖求責於人
　　者乃道之當然而巳行之乃未至此故欲用以事父君兄先施
　　之際以責人者責之於己使必合乎道之當然則事父也孝事
　　君也忠事兄也弟施之朋友也信我之所行亦若責之於人者
　　矣此節專言自脩以下句爲重亦恕之道也
　人倫有五夫婦之倫不可自反故不舉下文著庸德庸言兩向関
　　定謂盡人倫不過在庸德庸言之間行與謹字對德毎不足故
　　當勉於行言毎有餘故當謹而不敢盡
　庸德庸言謂如上四事所以責己欲盡其道者亦不過常道尓但
　　行之難故毎不足則當勉而至言之易故毎有餘不可恣其出
　　若是則言行相顧豈非篤實之君子乎此雖接上四未能而言推
　　而廣之於凡天下之事皆當如是也
　第一節言脩己第二節言治人第三節脩己治人之方第四節即
　　是恕盖恕是推己上不願勿施是從裏面推出下以事未能却
　　就外面反推入然推而知其未能則於及人必欲其能是又就
　　裏面推出也
　章句衆人望人此衆人只是天下人所同行所可至公共的道理
　　又以等級言則與聖人相對說正是体貼改而止之意
　左傳哀公二十七年晋荀瑶帥師伐鄭次于桐丘鄭請救于齊齊師
　　救鄭及留舒違榖七里榖人不知
　章下謂丘未能一者聖人所不能此只就此章内摘出說費字非
　　是孔子眞不能於此與十二章聖人有所不能意自不同讀者
　　不可一律看
　　下任有大小又當隨所宜而行若有不中其節者皆非也居貧
　賤亦有所當行之道安分樂天不厭不懾常守不変若有不甘
　爲之意皆非也凡人非富貴則貧賤此是人之大分至於夷狄
　患難又是上兩等人或有遇之之時亦各於其中行所當行此
　　所以君子無所往而不自得自得是從容無急迫滯礙而自快
　　足之意此說素位而行也次兩句不陵不援再言不願乎外陵
　　下援上皆願外也吕氏游氏之說已明又如晏平仲一狐裘三
　　十年祀先人豚肩不揜豆難爲下也管敬仲鏤簋朱紘山節藻
　　梲難爲上也亦陵下援上之意皆非中庸也正己不求於人結
　　上二句無怨亦說己無怨旣是正己不求於人則凡事惟恐不
　　自盡亦奚暇見人之不足於我而怨之哉故己有所藴固有當
　　得於外者天不卑而無不平於天人不從而不歸罪於人所以
　　君子居易以俟命此句又是戒君子當如此小人行險以徼幸
　　反此一句說以射爲比又引夫子之言證正己不求人之意
　正鵠見論語射不主皮章
十五章
此章專言行道必自近始未有目前日用細微處不合道而於逺
　　大之事能合道者也君子之道其理勢必當如此故於費隱之
　後十三章先言脩己治人必恕以行之而謹其庸德庸言次十
　　四章則言正己不求於外此章則言自近及逺是言凡行道皆
　當如是也引詩本是比喻說然於道中言治家則次序又如此
夫婦人倫之首故先言夫婦之道常人處夫婦之間多褻狎不則
　　又太嚴厲二者皆不可也是以古人貴相敬如賔者處夫婦之
　道和而正則善矣爲琴瑟之聲和而正故以爲比此章首言夫
　婦兄弟次之家人又次之自内以及外即大斈三引詩之意
人能處其家使正而和如此則其能孝而父母之心安樂可知矣
章句人能和妻子宜兄弟則父母安樂之和妻子結詩上二句宜
　兄弟結中二句便言父母順則詩下二句皆言效驗也
十六章
　十五章自費隱章造端夫婦語意來此章察乎天地意也
齊明二字只就心上說盛服乃說身齊是用功屏其思慮之不齊
　者而一於所祭之鬼神明是旣齊而心之体明㓗不雜可交於
　　鬼神也
　凡祭有三曰天神地示人鬼緫言之亦通謂之鬼神大率天之神
　　皆陽類也其中亦有陽中之隂如月如五星之金水如雨師之
　　類然終是麗乎天者地之示皆隂類也亦有隂中之陽山林與
　　川澤對則山林陽也原與隰對則原陽也然終是麗乎地者惟
　　祭人鬼則求魂於天求魄於地是合隂陽而祭之鬼雖是隂其
　　中却是合隂陽來格
　如在上如在左右不是或在上或在左右是言在上又在左右擗
　　塞滿都是鬼神此是於祭祀時見体物不可遺處所以章句言
　　乃其体物不可遺之驗這是就祭祀人所易知之鬼神上指出
　　使人知大鬼神之德如此
　神之格思不可度思矧可射思謂神之來格也旣不可測度是有
　　祭則鬼神必臨之矣其可厭怠而不敬乎
　微者隱不可見聞也顯者理之昭著也此是誠之不可揜覆者也
　第二節言鬼神之大者三節主祭祀而言鬼神之小者四節與三
　　節同五節又緫賛鬼神之德誠即鬼神之德也
　鬼神者隂陽之靈靈字易見靈字便包含著祭祀之鬼神
　二氣是開說前節是陽後節是隂如春夏是陽秋冬是隂如有二
　　物相磨盪一進一退一氣是合說共是一箇氣來則全來便是
　　陽去則全去便是隂鬼神於二者之間皆可見都只是這氣在
　　人体認故曰實一物而已
　視弗見聽弗聞性也体物不可遺情也使人承祭祀者功效也
　前以天地造化二氣一氣言鬼神是言鬼神之全是大底鬼神後
　　所謂承祭祀者如天神地示人鬼及諸小祀亦皆鬼神却是從
　　全体中指出祭祀者是小底鬼神使人因此識其大者
　物之終始莫非隂陽合散之所爲隂與陽合爲物之始隂與陽散
　　爲物之終上言氣至而伸爲陽爲神氣反而歸爲隂爲鬼是就
　　兩頭說此又言隂陽二氣合而生離而死是就中間混同處說
　　隂陽鬼神無往不在只要人看得活
　隂陽合散又是隂與陽之氣二者相合生物爲物之始及其乆也
　　此物中之陽氣上升隂氣下降其物即死爲物之終是就一物
　　上說隂陽
　体物者爲物之体也幹事者爲事之質幹也此倒用之則体字幹
　　字俱是用字
　礼記祭統曰齊之爲言齊也齊不齊以致齊也君子將齊也防其
　　邪物訖其嗜欲耳不聽樂心不苟慮必依於道手足不苟動必
　　依於礼君子之齊也專致其精明之德精明之至然後可以交
　　於神明也此齊明之說也
　祭義宰我曰吾聞鬼神之名不知其所謂子曰氣也者神之盛也
　　魄也者鬼之盛也合鬼與神敎之至也衆生必死死必歸土此
　　之謂鬼骨肉斃于下隂爲野土(隂與䕃同)其氣發揚于上爲昭
　　明焄蒿悽愴此百物之精也神之著也注焄謂香臭蒿謂氣烝
　　出貌朱予謂昭明是人死時自有一般光景焄蒿是其氣升騰
　　悽愴是使人慘慄感傷之意因說脩養人死時氣衝突知得焄
　　蒿之意親切謂氣襲人知得悽愴之意分明此百物之精爽也
　　何文定曰此是隂陽乍離之際有此聲氣此是祭義所言正意
　若中庸章句所引乃是借來形容祭祀來格洋洋如在之氣象
　　此是感召復伸之氣與祭義所指自不同讀者詳之
十七章
自舜其大孝至子孫保之一節言舜之事實自故大德至必得其
　壽一節泛言理之必然自故天之生物至覆之一節言善惡之
　應所必至後引詩又證有德之應如此故以大德者必受命結
　　之
舜其大孝也與一句是綱德爲聖人下五句皆孝之目父母全而
　生之子全而歸之是孝也以身言之也德爲聖人盡己性而盡
　　人物之性是全其心豈非孝之大者爲天子父尊之至矣以天
　　下養養之至矣宗廟饗子孫保雖就舜言之然欲子孫之安富
　尊榮歴丗之乆皆父母之願人之情也今皆得之則此五者豈
　　非皆孝之大者
　爲人子者以有德光顯祖父爲榮舜之德則至於聖人爲天子則
　　祭祀奉養之礼極其尊有四海則祭祀奉養之具極其備宗廟
　饗之却是就舜身上說昔者舜傳禹禹旣即位祀舜爲宗而又
　　封商均於虞(舜封子均於商盖禹改封於虞後有虞思是也)虞
　　亦立廟祀舜及其祖父至周武王又封舜後胡公滿於陳則是
　　子孫保之也舜之德至上使祖父如此榮盛綿逺是所謂大孝
　大德者必得位禄名壽乃理之常然獨孔子有德而不得位禄與
　壽惟得聖人之名耳此乃氣數之変金先生曰此所謂聖人所
　　不能也然爲教無窮而萬丗享之子孫保之此又大德必得之
　　驗也
　㘽培傾覆如春至草木有發生之意故天以雨露滋長之秋冬草
　　木有黄落之意天乃以霜雪彫零之此以物言也以人言之有
　　此德者天必以上四者與之無其德者天必棄絶之如大舜以
　　匹夫而有天下桀紂以天子而䘮其身此栽培傾覆之意
　栽培傾覆言天之於物其理如此實以喻人栽傾屬人培覆屬天
　　栽傾是其材培覆乃篤也如此章大舜之德是栽也得四者是
　　培之也桀紂傾也䘮亡覆之也下引詩皆是因栽而培之章句
　　氣至兩句只是培覆之訓詁不是說盡此節之意
　可嘉可樂之君子其令善之德顯顯昭著宜於人民故受天之禄
　　而爲天下之主旣受天禄矣而天又保之祐之復申重之其所
　　以反覆眷顧之者如此又重明上文大德必得四者之一節也
所引詩是節節說上受禄于天保佑命之自天申之是三節意只
　是箇感應
十八章
十八章十九章皆以周事継大舜而言二十章又以孔子継周皆
　是聖人所行所言見道之費而無不合於中庸者
無憂專就國家上說如文王羑里之囚若可憂矣雖聖人無入不
　自得然亦是一身事父作子述却是言國家事周家上丗節節
　有憂患自夏君棄稷不務不窋即失其官守逃之西戎至公劉
　方復遷豳大王又爲狄人所侵遷岐雖肇基王迹而身遭憂患
　矣王季雖勤王家辟國漸廣亦但守舊國而已文王三分天下
　有其二而猶守諸矦之舊至武王方受命爲王故惟文王用得
　無憂二字蓋文王上承已大之國已不勞力不逢変故以歸之
　子適當商家天命未絶之時已得從容其間至承天命著戎衣
　奄有四海乃是武王事文王都不費力
賛武王之言與賛舜意同但此言身不失天下之顯名彼言德爲
　聖人微有輕重亦論韶武之意然此顯名亦聖德也
　末猶後也終也盖周自大王王季文王累丗積德累功國土已大
　　最後至武王始受天命爲天下君周公乃承之而追王先王如
　　此說末字則與上下文都相貫穿訓末爲老恐未安葢武王之
　　齡古書不一
　追王三王武王旣滅啇在啇郊已行之礼記大傳曰牧之野武王
　　之大事也旣事而退柴於上帝祈於社設奠於牧室(牧野之室)
　　遂率天下諸矦執豆籩駿奔走追王大王亶父王季歴文王昌
　　不以卑臨尊也又書武成金縢康誥酒誥諸篇皆可見所謂周
　　公成文武之德只是又推大王王季之意而以天子之礼祀先
　　公也斯礼也以下又是因此以定上下之通礼
　章句實始翦商見論語泰伯至德章
　先公組紺以上通鑑前編曰堯封棄於邰丗后稷以服事虞夏及
　　夏之衰不窋失其官自竄戎翟之間不窋生鞠鞠生公劉始迁
　　於豳路史謂稷生斄蠒斄蠒生叔均自后稷至公劉十餘丗而
　　漢劉敬傳亦謂后稷十餘丗至公劉按丗本自公劉歴慶節皇
　　僕差弗僞榆公非辟方髙圉侯牟亞圉雲都大公組紺(組紺号)
(太公史記作公叔祖類)諸盩十有二丗而生古公亶父自稷至
　亶父葢二十餘丗矣史記以不窋爲后稷子而又缺辟方矦牟
　　雲都諸盩四丗遂謂后稷至文王爲十五丗且稷契同時受封
　　契至湯四百餘年而十四丗稷至文王千餘年而十五丗其亦
　　誤矣今按章句謂組紺爲大王之父据䟽文而言也
　輯畧曰期之䘮有二正統之期爲祖父母者也有旁親之期爲丗
　　父母叔父母衆子昆弟昆弟之子是也正統之期雖天子諸矦
　　莫敢降旁親之期天子諸矦絶大夫降
十九章
　前章言文武周公此章又言武王周公盖武王有天(下/然)後周公可
　　以制礼二者皆継志述事之大者然章内皆是言礼盖主於周
　　公而言謂制爲宗廟祭器祭服薦献之礼而於宗廟　之中又
　　制昭穆序爵序事酬燕之礼又推爲郊社之礼然祭祀一事中
　　推至於極則郊天禘祖乃其至大者非聖人大孝孰能若此此
　皆費之大
　此章雖連言武王周公其實主周公而言周公合先王累丗典礼
　定爲周制中間損益合乎時中又可垂之萬丗其制大備矣此
　　獨指祭祀一礼而言祭中又只主於宗廟推及郊社尓此皆㪯
　　一端言之於宗廟中自有許多曲折可見道之費推至於吉礼
　　之全其費可知又推至五礼備其費又可知也
　舜之孝行於一家故只謂之大孝周制礼逹乎天下故曰逹孝饒
　　双峯意亦如此
　脩廟只是拚埽整飾常使嚴潔之意譬如今人居室整漏拂塵洒
　　埽之類古注脩埽糞也
　宗廟之礼所以序昭穆含兩義昭穆本是祫祭時太廟設主而有
　　此名宗廟之位由此而立祖宗旣以此爲序則子孫丗丗皆一
　　昭一穆縁上丗次序而定此言序昭穆謂廟中行礼以及燕毛
　　皆用昭穆爲序則此序字主於人而言之意爲多昭穆又不止
　　廟中㝷常尊卑亦皆以此爲序也
　宗廟之礼一節五事礼意至爲周宻序昭穆旣明同姓之尊卑序
　　爵是合同姓異姓之貴賤盖皆指助祭陪位者而言至於序賢
　　則分别群臣之賢否廟中奔走執事必擇德行之優威儀之美
　　趨事之純熟者爲之賢者旣有事則不賢者亦自能勸雖然旣
　　以有事爲榮則事不及之者豈不有耻則又有序爵以安其心
　執事者旣榮無事有爵而在列者及賤而役於廟中者皆得與
　　旅酬至此賢不賢皆恩礼之所逮然此合同姓異姓而通言至
　　祭礼已畢尸旣出異姓之臣皆退獨燕同姓是親親之礼又厚
　　於踈逺者見制礼之意文理宻察恩意周備仁至義盡而文章
　粲然
　天子諸矦之祭礼已亡雖間有散見於礼中者今不可知其詳矣
　　所存有特牲饋食礼諸候之士之祭礼也少牢饋食礼諸矦大
　夫之祭礼也大抵祭必立尸必擇賔賔一人衆賔無數衆賔者
　　賔之黨也其位在堂下西階之西祭則子姪兄弟皆㑹小宗祭
　　則兄弟皆來大宗祭則一族皆至兄弟者主人之黨也其位在
　　堂下阼階之東有司羣執事皆北面而立迎尸旣入主人𥘉献
　　主婦亞献賔三献及尸主兄弟各相献酢畢然後行旅酬兄主
　　人酌酒奉尸賔者謂之献尸賔酌以荅主人者謂之酢主人酌
　　酒先自飲再酌以献賔者謂之酬先自飲謂引導之飲也旅衆
　也主人㪯觯酌酒自西階酬賔主先自飲再酌以進賔受之奠
　而未飲兄弟弟子㪯觯于長兄弟於阼階弟子者兄弟之後生
　者也長兄弟者兄弟之最尊者也弟子導飲而長兄弟亦奠而
　未飲賔取所奠觯於阼階酬長兄弟長兄弟西階前酬賔衆賔
　及衆兄弟交錯以徧以及執事者無不徧卒飲者實爵于篚此
　旅酬之大畧也又賔弟子及兄弟弟子各㪯觯於其長亦先自
　飲如旅酬所謂下爲上也賔取觯酬兄弟之黨長兄弟取觯酬
　賔之黨亦交錯以徧無次弟之數謂之無筭爵所以逮賤者如此
　天子祭礼亡不可考楚茨之詩曰神具醉止皇尸載起鼓鐘送尸
　神保聿歸諸宰君婦廢徹不遟諸父兄弟備言燕私箋云祭祀
　畢歸賔客之俎同姓則留與之燕所以尊賔客親骨肉也䟽尸
　已出而諸宰及君婦徹去俎豆歸賔客之俎其諸父兄弟留之
　使皆備具我當與之燕而盡其私恩也
　天子諸侯大夫皆立始祖廟大夫亦有始封者如三桓之家即慶
　父叔牙季友爲始祖廟亦百丗不迁士則無始祖廟只是祭祖
　祢而已盖位卑者流澤不能逺而士又無采邑故也
　章句適士天子之上士即元士也受三命采地五十里視子男二
　　廟祭祖祢
　官師凡有司之長盖中士下士也雖立一廟事祢却於祢廟并祭
　　祖
　顧命序所陳之寳有赤刀大訓弘璧琬琰大玉夷玉天球河圗胤
　　之舞衣大具鼖鼓兊之戈和之弓垂之竹矢章句曰之属則盡
　　包上所陳者在其中龜山先生亦曰宗器於祭陳之示能守也
　　於顧命陳之示能傳也書注䟽赤刀寳刀赤刀削其刀必有赤
　　處削音笑刀之小者大訓三皇五帝之書訓誥亦在焉文武之
　　訓亦曰大訓弘壁大璧琬琰琬圭琰圭也夷常也或以爲東夷
　　之美玉天球雍州所貢之玉磬也河圗伏羲時龍馬負圗出於
　　河胤古國名無衣無者之衣大貝如車渠車渠車罔也謂貝之
　　大如車之罔鼖鼓長八尺兊和古之巧人垂舜時共工舞衣鼖
　　鼓戈弓竹矢皆制作精巧中法度故歴代傳寳之
　天官庖人凡用禽獸春行羔豚膳膏香夏行腒鱐膳膏臊秋行犢
　　麛膳膏腥冬行鱻羽膳膏羶注䟽用禽獸謂煎和之以献王行
　　與用同膳謂煎和也腒音渠乾雉鱐音搜乾魚鱻與生同魚也
　　羽鴈也膏脂也香牛脂臊犬脂腥雞脂羶羊脂羔豚物生而肥
　　犢麛物成而充腒鱐暵熱而乾魚鴈水涸而性定此八物者得
　　四時之氣尤盛爲人物之弗勝是以用休廢之脂膏煎和之牛
　　属司徒土也雞属宗伯木也犬属司冦金也羊属司馬火也今
　　按四時食物不同而煎和之脂亦異於是見聖人制礼豈惟宏
　　綱大用法天体道至於一食之際莫不盡其曲折其文理宻察
　　如此四時之宜食脂膏之宜用必自有深意注䟽之言未必得之
　薦其時食章句引周礼一語而以之類两字該之雖是包下三語
　　然如詩獻羔祭韭冬薦魚春獻鮪月令孟夏以彘甞麥仲夏以
　　雛甞黍羞以含桃孟秋登榖甞新仲秋以犬甞麻季秋以大甞
　　稲皆先薦寢廟此類皆是也
　子姓者子之所生猶言子孫也
　在外公侯伯子男在内公卿大夫士皆爵也言公矦則諸矦之駿
　　奔走者也卿大夫則朝臣之執事者也
　宗謂大宗伯小宗伯掌祀事内宗也薦加豆籩外宗之佐王后皆
　　是也内宗王同姓女之有爵者外宗王姑姊妹女之有爵者祝
　　大祝小祝有司則如宫正執燭天府沃盥陳寳器司几筵設筵
　　几司尊彛詔酌辨用鬯人供鬯欝人掌祼内宰賛祼獻司徒奉
　　牛牲羞肆司馬羞牲魚授祭内饔割亨司樂以其属作樂膳夫
　　徹俎司士賜爵之類凡執事于廟中者皆是肆託歴反亨普庚反
　祭畢而燕今不知其儀亦於楚茨之詩見其大意云皇尸載起神
　　保聿歸然後言諸父兄弟俻言燕私下章曰樂具入奏說者謂
　　祭時在廟燕當在寢故祭時之樂皆入奏於寢也所謂燕礼其
　　可知之仿佛若此
　大宗伯以祠春享先王以禴夏享先王以甞秋享先王以烝冬享
　　先主
論語專爲禘發其說精中庸汎言祭祀其說詳恐非記有詳略
讀中庸叢說卷上
讀中庸叢說卷下　東陽許謙
二十章
金先生謂此章當作六節看章首至不可以不知天爲一節逹道
　逹德至天下國家矣爲二節九經爲三節凡事豫至不誠乎身
　　爲四節言誠爲五節博斈以下爲六節此章朱子以爲皆孔子
　　之言金先生謂聖人之言簡自仁者人也皆子思之言雜引夫
　　子之言反覆推明之
　第一節文武之政全体大用雖無不㪯而其要在乎得人擇人之
　　道則在脩身脩身須是以仁仁道雖大只是親親爲要
敏樹是樹藝之樹是活字
　脩道以仁之仁是仁之全包四德者
　仁者人也此是自古來第一箇訓字言混成而意深宻深体味之
　　則具人之形必須盡乎仁其所以盡仁則不過盡人道而已朱
　　子所謂天地生物之心人得以生者元者善之長人具此生理
　　自然有惻怛慈愛之意皆是就源頭指出示人與他處解仁字
　　不同宜子細看
　有仁便有義如隂陽對待親親自父母至于宗族其厚薄自有人
　　情不能已者賢之高下其尊之之心有不容不重輕者則所謂
　　殺等皆是自然而然此見聖人制礼只是因人情而節文之而已
　君子以下四不可以不意頗不同君子不可以不脩身君子通上
　　下言之君子須用脩身此不可以不字乃平正說脩身不可以
　　不事親言事親是脩身大節人而不盡孝何脩身之有於衆目
　　舉其要也此不可以不字專指一事而言事親不可以不知人
　　言事親又當知人此不可以不字是兼言之知人不可以不知
　　天言欲知人須當知天此不可以不字亦正說
　第二節天下之人生與我同類皆在五倫之中惟朋友一倫所包
　　最廣除却君臣父子夫婦長幼外皆入朋友之倫故大斈言與
　　國人交止於信此朋友之交是提起道合之人說盖中庸是脩
　　德之事教君子之書也交字不可輕讀過
　子曰二字非衍文上知仁勇兩節子思之自言此引孔子之言以
　　足其意與孟子其事則齊桓晋文其文則史孔子曰其義則丘
　　竊取之矣文法同
　知斯三者章句以爲三近此處似指三逹德不必獨指三近
　第三節來百工是招徠諸工人在國夫一人之身而百工之所爲
　　備况朝廷乎語録謂百工聚則事事皆有豈不足以足財用乎
　　如織紝可以足布帛工匠可以足噐皿之類則財字不獨如材
　　字意亦兼貨財而言之章句所謂通功易事農末相資却是言
　舉天下之財用足也盖下民皆視上之所爲而化舜命垂共工
　　列在九官周工人皆属冬官漢以來將作大匠亞於九卿則古
　　人未甞以工事爲輕凡此藝之工巧者旣表而用之又有餼稟
　　以養之則天下之習此藝者莫不勉爲工巧而天下器用无不足
　齊明所以齊其心盛服所以齊其身非礼不動揔一身而言視聽
　　言之類皆在其中
　聽讒言則知人之道不明而賢者不安好色貨則必不能尚德而
　　與賢者自相背馳故去此三者而後能貴有德者
　尊其位爵位也此未言任以事盖宗族且主於養若有才德則自
　　隨所宜用之却在上下文賢與大臣士條内
　語録勸親親也似多一親字勸者所以致吾親愛之心而慰恱其意
　前言敬大臣則不眩是專任意後言官盛任使是優崇意其義不
　　可一塗取
　任使謂足以任其使令
　時使則得以乗天時盡地利而所收者廣歛之又薄則民皆殷富
　　而愈力矣
　第四節逹道逹德九經行之皆在乎誠故此節專提撕不可不誠
　　之意誠則出言制行應事行道無所不可下文惟至於誠身而
　　止然誠身又在免明善明善即格物致知誠身即意誠心正身
　　脩也
　言素有誠則臨時句句著實無虚妄不誠則說不去如顚躓然事
　　素有誠則臨事平行將去雖事變之來亦無所礙不誠便有困
　　屈行素有誠則所行皆無疚病雖處夷狄患難莫不從容不誠
　　則將枉道矣道則通包上三者有誠則應物必當出之無窮
　語録道前定不窮一句連上三句都包在裏是有箇妙用千変萬
　　化而不窮之謂事到面前都理㑹得都處置得
　自章首皆言上之率下至此言在下位却主下事上說盖脩道之
　　教無所不該不可執一論
　經四道字謂有其法也
　第五節上二節皆言所以行之者一然未分曉說出誠字至此方
　　明言之誠者天之道言天自然眞實而無妄誠之者人之道言
　　又當体天道以至於誠聖人與天同誠故不思不勉而中道斈
　　者未能故必擇善固執以至乎誠
　誠者天道誠之者人道二者字若問辭與二也字相應誠者不勉
　　而中誠之者擇善固執二者字指人而言是說盡誠之人與未
　　至乎誠之人
　誠固是眞實無妄然有指理而言者有指心而言者誠者天之道
　　此指理而言誠之者此指心而言下誠者字雖以聖人之心而
　　言然聖人之心即天也
　誠者先仁後知以成德言誠之者先知後仁以進德之序言
　第六節言誠之之目至於変化氣質方是能誠者
　愽斈五句須作十字㸔先㸔下字後㸔上字不知者當斈斈須當
　博斈而有疑當問問須是審雖問而知之是自外人又須心思
　　以得之思則必慎思旣得則辨柝剖判使之明而無纎毫滯礙
　　處然後行之行須是篤斈問是資之於人思辨是求之於己盖
　　學須要自得故雖有斈問兩節工夫又恐入耳不能注心未爲
　自得也子思示人誠之之方至矣
　愽斈五事言人爲斈工夫條目節次可謂詳矣然當細㸔博斈是
　　緫說一句在上面聖賢每教人博斈夫子謂博斈於文顔子謂
　　博我以文孟子謂博斈而詳說之盖爲斈規模不廣淺見謏聞
　　安能知道此是緫言爲斈之意至以一事一物言之則亦須廣
　求逺取以反覆其理如是然後有可問者問思以下却是逐一
　　事一節理㑹問須是詳審使答者辭盡意暢如樊遟問仁知旣
　　聞於師又質諸友必逹其意而後止况斈者未必有樊遟之資
　　而答者亦非孔卜之徒歟旣間而得之矣又思之使自得於心
　　可也思則必慎思之不及非慎也思之過非慎也思之泛非慎
　　也思之鑿非慎也思旣得之又加辨柝使明徹無纎毫疑滯然
　　後措之行事而篤焉是皆積累工夫自常人而誠之欲至於至
　　誠非文理宻察工夫積習安能攀縁而上
　不勉而中安行仁也不思而得生知知也從容中道所謂不頼勇
　　而𥙿如者此知之知仁勇也誠者也斈問思辨擇善也斈而知
　　者也行固執也利而行者也博審慎明篤勇也此仁之知仁勇
　　也斈問思辨之未至而弗措困而知者亦擇善之事也行之弗
　　篤而弗措勉強而行者亦固執之事也弗措而必致百倍之功
　　者勇也此勇之知仁勇也二者皆誠之者也
　中庸之書廣大髙深到此章方說出下手處大要三逹德乃入道
　　之門而誠爲之本斈問五者乃誠之之目其所以誠之惟欲盡
　　五逹道
　春秋傳序大事書之於䇿小事簡牘而已正義云簡容一行字数
　　行者書於方方所不容書於䇿儀礼記百名以上書於䇿不及
　　百名書於方名即字也盖古者削竹爲簡長二尺短者半之故
　　字少者書於簡稍多則書於木板又多則以韋連諸簡謂之䇿
　　而書之今章句但訓䇿爲簡者從古注也
　章句有是君有是臣合今古說君是文武則臣是太公周召之倫
　　方䇿所載之政乃其所行者若後丗有能如是之君臣則文武
　　之遺政固可舉
　有君有臣而政無不㪯脩身至於仁則有君矣君旣仁則下興起
　　爲仁一也仁則心無私察人之明二也上旣有道賢者樂從三
　　也以是三者故有臣
　章句爲政在人是在下者當脩身取人以身是在上者當脩身故
　　君子是兼上下言之脩身以道而脩道以仁仁以親親爲大故
　　必先於事親欲盡親親必由尊賢謂非敬賢必不能盡知事親
　　之道故當知人親親之殺尊賢之等皆天理故又當知天此說
　　著礼上又兼親親尊賢二者通繳上兩句說
　章句欲盡親親之仁必由尊賢之義故又當知人此意是尊賢則
　　能知親親之道是知人在先語録不是思欲事親先要知人只
　　是思欲事親更要知人若不好底人與他處豈不爲親之累此
　　意是不知人則不能盡親親之道是知人在後當圎活㸔
　親義別序信是五倫之則即仁義智礼信言有便是本原自有這
　　道理下三此字正指此則而言
　　勉行安得㑹至於道又不肯去行緫而言之却只是知行二者
　　皆不勇正與自彊至一者相反
　非知非仁非勇不曰不是知仁勇盖知仁勇是德巳至之定名若
　　好斈力行知耻亦知仁勇之事但未全爾此体貼三近字說
　柔逺人謂無忘賔旅孟子注賔賔客也旅行旅也皆當有以待之
　　不可忽忘賔盖朝聘諸侯及大夫旅盖四方遊士及商旅之徒
　吕氏解体字子字與朱子不同又是一意當以朱子之說爲正文
　　義相恊吕氏作實字說
　不疑於理不迷於事皆就君身言尊賢則疑事皆資於先知先斍
　　而無可疑者專任大臣無小臣之言間之則臨事即隨大臣所
　　建明而行無所迷眩
　通功易事孟子注謂通人之功而交易其事功如功勞使人之功
　　勞相通不專爲己作也易事謂彼之功通於此此之功又通於
　　彼是農通於末末通於農則財用彼此皆足通功易事只是一串意
　經言懷諸侯天下畏之注德之所施者博貼懷諸侯意威之所制
　　者廣貼天下畏之天下斈四海内外緫言盖懷諸侯以德則諸
　　侯誠服中國爲一家中國臣民無有不愛仰則四隅海表夷狄
　　異類莫不畏服矣
　語録餼牲餼也禀即廪給周礼稍食注禄廪也䟽謂稍稍給(之稍/食之)
　　去聲稍稍上聲
　夏官槀人乗其事試其弓弩以下上其食而誅賞槀古老反註箭
　　幹謂之槀此官主弓弩箭矢故曰槀人乗計也計其事之成功
　　考之而善則上其食尤善又賞之否者反此試本作考上時掌反
　秋官環人掌送逆邦國之通賔客以路節逹諸四方送􁃸及疆註䟽
　　通賔客以常事往來謂朝覲合同者也路節道路之節旌節也
　　夏官懷方氏掌來逺方之民致方貢致逺物而送􁃸之逹之以
　　節此類皆授節送往之事
　地官遺人掌邦之委積郊里之委積以待賔客野鄙之委積以待
　　羈旅十里有庐庐有飲食三十里有宿宿有委五十里有市市
　　有積註䟽計九榖之數足國用以其餘共之少曰委多曰積里
　　居也六郷之民所居郊者其委積留之以待賔客其賔客主郊
　　與主國使者交接即與之廪餼野鄙在遂中謂客有羇縶在此
　　未得去者則惠之又委人掌歛野之賦歛薪芻凡䟽材木材凡
　畜聚之物以稍聚待賔客以甸聚待羇旅註䟽野謂六遂之外
　　至王畿二百里爲甸三百里爲稍䟽材草之實木材木之實畜
　　聚之物瓜瓠葵芋禦冬之具聚之以待羇旅過客之等又懷方
　　氏治委積舘舎飲食此類皆委積迎來之事也甸即乗字
　燕謂燕享賜謂頒賜　九經之實謂是九經之骨子
　跲訓躓躓陟利反行有罥戾失足也左傳杜回躓而顚是也
　上言逹道五所以行之者三逹德三所以行之者一又九經所以
　　行之者一一皆指誠此凡事指逹道逹德九經則豫與前定皆
　　謂先立乎誠也
　反諸身不誠章句謂所存所發未能真實而無妄此緫存心應事
　　凡百而言也若只就事親一節言之其行孝之心有一毫不著
　　實雖有事親之文却只勉強假爲也盡得此兩意方是誠身方
　　能恱乎親
　誠只是實恐實字意未備故曰眞實無妄眞則無僞實則不虚是
　　正說誠字又反言曰無妄妄只是不眞實其訓詁語意與主一
　無適意一般
　天理本然人事當然本然當然字有力當看
　擇善明善章句謂擇善然後可以明善擇者謂致察事物之理明
　者謂洞明吾心之理合外内而言之擇善是格物明善是知至
　程子言五者廢其一非斈謂五者都不可抹掠過有質高恃才而
　　不屑於循序者有質下而不能精詳者程子此語提得極有功
　大學章句以氣禀物欲對言此却止言變化氣質盖氣質禀於有
　　生之𥘉物欲染於有知之後氣質美者染欲輕質不美者染欲
　　重二者亦非判然二物氣質能變則物欲亦消此只就重處論
　莊子則陽篇注鹵莾滅裂輕脫末畧不盡其分
　十六章下曰兼費隱包大小此章下曰包費隱兼小大兼者並㪯
　　之辭包者涵容之謂盖十二章之後至十九章各㪯費之小大
　　而隱在其中十六章獨言鬼神直以隱者言之然所謂弗見弗
　　聞是其隱者体物不遺則亦費矣故曰兼費隱体物不可遺是
　　鬼神之大者下獨指祭祀而言是鬼神之小者故曰包大小是
　　於費隱之中包大小也二十章逹道逹德九經凡事前皆一一
　言之是其小者後專言誠是其大者故曰兼小大前所指羣目
　亦費矣而隱固在其中至於誠一節全以理言豈非隱者然所
　　謂聖人之天道斈者之人道又豈駕虚言理而遺事邪故曰包
　費隱是於小大之中包費隱也諸章皆費隱中有小大故兩章
　費隱字皆在上十六章鬼神先言其大後言其小故曰大小二
　　十章先言衆目後言誠故曰小大
　誠者此篇樞紐今以此言觀一篇皆言誠也言天之實理固誠也
　　言聖人之實德亦誠也言人之欲實之者亦誠也故天命者以
　實理賦於人物也性者人物得天之實理也道者循此實理也
　　教者品節此實理也戒懼存此實理也慎獨行此實理也未發
　　之中實理之體也中節之和實理之行也中和實理之感而位
　　育實理之應也中庸誠之至也大舜誠者也顔子誠之者也強
　　矯誠之者當如是也孔子依乎中庸亦誠者也道之費而隱誠
　　之盈乎天地者也費之小大皆誠之所生也言鬼神見幽顯之
　　皆誠也仁者天地生物之誠而人得以生之誠也脩道以之者
　　體此誠也親親尊賢誠之施也殺等之禮誠自然之節也逹道
　逹德九經皆以誠行之也豫與前定先立乎誠也自治民推至
　乎明善皆在誠乎身也自誠者以下明言誠又以實夫逹德也
　　二十一章至二十六章皆明言誠二十七章洋洋優優皆誠之
　著也尊德性以下五事又言誠之之方也二十八章爲下不倍
　　二十九章爲上不驕亦誠之之事三十章至三十二章皆誠者
　　也末章歴序誠之以至於至誠復言天道之誠終焉又細而推
　之何一語非誠也
二十一章
　四誠字一三四皆同唯第二字似有異章句曰德無不實而明無
　　不照者聖人之德先明乎善而後能實其善者賢人之學誠明
　是所性而有下句却言賢人之學則是實其善乃誠之之事故
　第二誠字帶用功意言之尚淺下言明則誠矣此誠則與誠明
　　之誠同入聖而非賢矣意又於可以至於字上見
四明字不同自誠明言聖人有眞實無妄之德而照燭萬理自然
　而明者自明誠言斈者由明理而至於誠用力而後明也第三
　箇明字與第一箇明字同第四箇明字與第二箇同二則字亦
　不同誠則明矣猶言誠便明矣此則字意緊明則誠矣言能明
　理亦可至於誠此則字意慢
此章以後誠字皆是指心而言惟二十五章首两誠者字以理言
章句德無不實之德說誠字聖人之德兼誠明
二十二章
此章重明自誠而明之意聖人能參天地賛化育只是能盡其性
　所以能盡人物之性者亦是元具在己性内了
　至誠者自然明無不照旣盡己之性即能盡人物之性矣然三盡
　　性字疊言之又似有次第或問所謂親踈近逺淺深先後不容
　無別但聖人與斈者工夫不同爾
　兩章性字不同前如孟子性之之性是帶用說此乃指性之體而言
德無不實正言誠之至無人欲之私又覆說一語如言眞實無妄
　　也若微有人欲之私以間之則不實矣天命是說性字在我者
　　是說其字孟子曰舜明於庶物察於人倫由仁義行用此察由
　字察謂盡其理之詳由只是自然出之之意精以理言粗以事
　　言巨細精粗猶言大小事理無毫髪不盡知行皆極也
二十三章
此章重明自明而誠之意誠以下皆言效驗形著明就已上說動
　変化就物上說
三誠字不同曲能有誠一曲之誠也誠則形積衆曲之誠也至誠
　則與聖人之誠同
曲能有誠一語承上接下致曲是推至於極知行兼㪯此句承上
　則致曲而造其極一曲之中能有其誠接下則毎曲若能有誠
　則有下文之驗
章句善端發見之偏不論事大小但是心之自動或因事之來善
　意萌時便從此推之至乎其極
善端發見非獨謂必如見孺子入井而惻隱發然後就此致之如
　欲行此事便當就此事上致事親必欲孝事長必欲弟足容必
　欲重手容必欲恭皆是盖此致曲兼知行言之也
二十四章
二十二章言至誠可以參賛天地極言聖人之功用二十四章又
　舉與鬼神合德者言之前章止就應事處言此章又於事未形
　　之先知之盖天地間唯一理爾明乎理則前無古後無今亘宇
　　宙固可一以貫之此是提出聖人用處一端以明至誠之道無
　　不至
　此言聖人盡已人物之性不惟臨事動合於天其於事未形亦如
　　鬼神之豫知以明至誠者之一端然其所以知之却又只就禎
　　祥妖孽或於卜筮四體上見此亦是中庸也非有神怪
　至誠前知亦必於動處見所謂幾者動之微吉之先見者也聖人
　　知來者如此非有靈異也故爲中庸
　禎祥說文徐鍇曰禎者貞也貞正也人有善天以符瑞正告之祥
　　之爲言詳也天欲降以禍福先以吉凶之兆詳審告悟之則祥
　　字兼禍福言之經中禎祥與妖孽對祥專指善者妖孽字當作
　　祅􁆂古字借用說文衣服歌謡之怪謂之祅禽獸蟲蝗之怪謂
　　之􁆂又草木謂之妖
　善必先知之不善必先知之竊恐不是直說上旣言禍福將至下
　　又言此意似重疊盖災祥明著卜筮繇兆明白者人亦能知之
　　但迹雖如此幾乃如彼祥或作凶妖或(吉/兆)者其理非至誠莫能
　　知也盖善中亦有禍福之應不善中亦有禍福之應如此看則
　　與上句不相礙而尤足見至誠之如神也
　定公十五年春邾隱公來朝子貢觀焉邾子執玉髙其容仰公受
　　玉卑其容俯子貢曰以礼觀之二君者皆有死亡焉夫礼死生
　　存亡之体也今正月相朝而皆不度心已亡矣嘉事不體何以
　　能乆髙仰驕也卑俯替也驕近亂替近疾君爲主其先亡乎夏
　　公薨後八年當哀公七年魯代邾以邾子歸子貢未爲至誠然
　　能以礼觀之猶見其如此但借此事以證前知尓則至誠之前
　　知可見矣
　　心私則目僞
　二十五章
　此章第一誠字兼理與心言第二誠字專言理三四五誠字皆言心
　誠者自成也章句誠者物之所以自成又曰誠以心言盖經此句
　　兼人物而言實理者物之所以自成人亦物也下誠者物之終
　　始正應此句然人欲成已必其心眞實無妄乃能尓故曰誠以
　　心言本也有是本則可以行道故曰道者人之所當自行又曰
　　道以理言用也
　誠者物之終始物字兼事而言故人應物才不誠便如無此物不
　　字則就人言之
　誠者物之終始不誠無物覆言誠者自成也是故君子誠之爲貴
　　覆言道者自道也然不誠無物一句又是承上句接下句意
　誠者所以成物又言誠之用其廣如此
　語録克己復礼爲仁成己也智周乎萬物而道済天下成物也
　前自成謂自然而成後自成謂己自成就也兩自字不同
　成物知也對成己仁也說二者是合外内之道外指成物内指成
　　己旣合外内如此所以應事以時措之無不得其宜時措亦成
　　己成物之事也上兩句是平說成德德旣成則時措得宜所以
　　下箇故字
　此言成德故仁在上孟子說入德故知在上
　性之德合外内之道此緫仁智而言時措之宜謂旣得於己則施
　　之於事無不當也須㸔故字
　時措之宜卽時中時措隨時而措之宜乃中也
二十六章
　二十一章言誠明明誠繼二十章天道人道而言二十二章以後
　相間言天道人道前言至誠與天地參次言至誠如神此又言
　不息配天地所以起頭著箇故字是繼二十二二十四兩章言
　至誠也此下二十七章連三章言人道三十章下連三章言天
　道次第極明整
至誠無息惟至誠所以無息有虚假則間㫁矣惟無息乃見誠之
　至有息則非至誠矣
此章言聖人乆於其道昭著於外而人可見者如此至誠積於中
　者乆則徴驗於外者自然悠逺而無窮悠逺則自博厚博厚則
　自髙明盖所積者廣博則其勢自然髙大所積者深厚則其精
　自然光明此两句是吕氏之意朱子以爲甚善
聖人之道博厚高明而已金聲玉振所過者化宫牆数仞博厚之
　類也精義入神所存者神天不可階高明之類也
字養其民聖人載物之類也教化其下聖人覆物之類也垂範作
　則利及萬丗皆悠乆成物之事也
　不見不動只是言聖人無爲下句又揔上二句地未甞有意於生
　　物而百榖草木禽獸昆蟲皆粲然可觀是不見而章也天未甞
　　有意変化萬物而有生之類皆禀命於天是不動而変也
　自無爲而成以上是形容聖人之德天地之道以下至貨財殖焉
　　是形容天地之大觀天地山海皆積而後大足以見聖人之德
　　亦積而後盛引詩則以天比聖人之德天與聖人只是箇不已
　　應前至誠無息
　天地山川非積累而大聖人生知安行其德亦非積累而盛故章
　　句謂讀者不以辭害意是謂聖人之德悠乆而自昭著非謂始
　　微而後著也是專就聖德功效處言之是固然矣然帝堯自明
　俊德以至于民変時雍豈無次第之序孔子自謂志于斈至於
　　從欲不踰矩豈無造詣之漸由是觀之則子思四及其之言亦
　　甚精密豈無意也
　章句悠乆兼内外而言盖乆即不息則乆之乆悠即悠逺之悠乆
　　是内悠是外故曰兼内外朱子謂悠是據始以要終乆是隨處
　　而常在又曰悠是自今觀後見其無終窮之意乆是就他骨子
　　裏說鎮常如此之意
　二十七章
　君子之道費隱言天地之道道之體也聖人之道洋洋優優言聖
　　人之功業道之用也發育萬物非是比喻正言聖人裁成輔相
　　神聖功化無大不㪯礼儀威儀是品節裁制文理宻察無細不
　　周皆是聖人之至德而行至道處必如此然後盡聖人之用斈
　　者知此標的自不容不斈而斈之方則在下五者此章當作兩
　　節分聖人斈者㸔
　自首章至至道不凝焉言聖人之道大無不周細無不入必有聖
　　人之至德然後道成自尊德性以下言君子斈以至聖人之道
　　　五句工夫極細宻二十章内博斈審問五句只說得此道問斈
　　三字
　尊德性道問斈緫下四句而言五句文勢皆相類非尊德性則不
　　能道問斈旣尊德性又不可不道問斈旣尊德性之後有所不
　　知不能則問而知之斈而能之旣知旣能即須行之所謂道那
　　問斈也心極廣大而裏面析理又須精微心極髙明而所行者
不以一毫私意自蔽不以一毫私欲自累人意才有一毫之私則
　　心量便窄狭而不廣大才有一毫爲物欲所累則心便卑汙而
　　不髙明此兩句字面改換不得
　大小相資首尾相應大言上五節小言下五節首言尊德性道問
　學一句尾言下四句
二十八章
有位無德而作礼樂是愚而自用有德無位而作礼樂是賤而自
　專居周丗欲用夏殷之礼是今丗反古之道
　生乎今之丗以下是通說上二句盖愚賤者不可作礼樂則居今
　　之丗當遵守當代之法若欲反用古之道即是改作矣必獲罪
　　於上故曰烖及其身
　車同軌應制度書同文應考文行同倫應議礼車同軌是就制度
　　中舉一事言之
　車輪行於地有迹謂之轍兩轍中間相去闊狹之度謂之軌古者
　　車軌皆闊六尺六寸或不依此制則車亦杌􁄾不可行有司得
　　以討其罪
　夏礼曰說殷礼曰學盖孔子殷人也祀不足徴是𣏌全微文献皆
　　不足以徴所言曰有宋存焉則宋猶能用殷礼未盡壞但非當
　　時所用耳中庸所記聖言過於論語之精
章句書名者書即字也名則其字之聲也如天字之形是書讀之
　　曰天是名考者欲正其字形及讀之音聲
語録倫是次序之体次序如等威節文之類体如辨上下定民志
　　君臣父子貴賤尊卑相接之体皆是
二十九章
　本諸身以下六節只是本諸身一句是致力處下五節皆以爲徴
　驗尓君子之道即上三重謂有位之君子行此三重之道必本
　於此身之有德則自有下五者之應若下五者不應是身無其
　德也則用其力以脩德
　上文四句下面兩句却只說鬼神聖人二者盖鬼神乃天地氣之
　靈者鬼神即該天地一句而以知天結之先聖後聖皆一揆聖
　人即該三王一句而以知人結之
行已見於事有成法而可效故曰法言未見於事而其言可爲凖
　　則而行之故曰則逺之不得見聖人者也近之親炙聖人者也
　　皆指上文君子而言髙山仰止景行行止逺之則有望也無以
　　我公歸兮無使我心悲兮近之則不厭也
　振鷺二王之後來助祭之詩也彼其國也謂二國之君在彼國無
　惡之者在此王國無厭之者故庶幾夙夜以長永終竟其声譽
　　也中庸引之則所謂在彼無惡即逺之有望之意在此無斁即
　近之不厭之意言君子德盛道行民之敬慕愛戴如此故下文
　　如此之此指本諸身以下六事也
三十章
　二十六章言聖人至誠與天地同道自天地之道可一言而盡以
　下但言天地之盛大則聖人之盛大自見此章先言聖人與天
　地同道自萬物並育以下亦但言天地之大則聖人之大自見
　前章則引文王之詩以結之此章則以孔子之所行起之二章
　相表裏無非形容聖人之德也
祖述憲章同於聖人即所謂考諸三王而不謬上律下襲同於天
　　地即所謂建諸天地而不悖文武制作與堯舜固有不同夫子
　逺宗近守則中間自有合符節處所謂先聖後聖其揆一也或
　　法天時或因水土無非中庸皆時措之宜也
　此章三節語録第一節言聖人工夫第二節言聖人之德如天地
　第三節言天地之大
　第二節兩辟如只是重疊比旣以天地比其經又以四時日月比
　　其緯上說平鋪處是横說下說接續處是竪說天地覆載之間
　　萬物竝育且如水與火金與木是相制者而各自有成萬類推
　　之自可見四氣流行生長成收各有其序而當生長之時物有
　　死者當成收之時物有生者日月代明東升西没各有序而不
　　亂第三節並行不相悖緫言四時日月並育並行兩句應上兩
　辟如字此言孔子德之全体不必就孔子已行之迹傳於今日
　者一一要相合但以此推古之得位聖人行事可見
　小德大德固言天地用以言聖人則敦化指心川流指事
　中庸分爲四大章前三章皆以孔子結之第一章自性命之原言
　　之次以三逹德爲入道之門而以大舜爲首顔路則皆孔子之
　　門人其後則曰吾弗爲之吾弗能已是以孔子折衷之也第二
　章言費隱之大其下歴叙大舜文武周公而次以孔子論政是
　又以孔子継羣聖之後也第三章言誠反覆於天道人道前旣
　言文王而又以孔子継王天下三重之後則是損益百王之道
　得時措之宜垂萬丗之法非孔子不可也後兩章至聖至誠分
　言小德川流大德敦化亦就此章而言其極耳孟子毎叙古之
　聖人必以孔子終之與子思之意一也子貢有若皆曰自生民
　　以來未有夫子豈一人之私言哉
三十一章
聦者無所不聞明者無所不見睿者無所不通智者無所不知此
　　生知之聖緫下四者而言言其資質也寛廣大𥙿優厚温温和
　　柔順從此仁也仁者度量寛廣足以容物故曰有容發奮起強
　有力剛不屈毅堅忍此義也義則操守堅固故曰有執齊心之
　齊莊貌之嚴中無過不及正不偏不倚中正以臨事言此礼也
　　文礼密察知也四者言其成德也
聦明雖義在耳目其實則主於心凡書之言聦明皆如此
臨者自上臨下之義此謂聖人之德首出庶物然後足以臨下
　五也字上一也緫下四也聦明睿知生知之資而德之備就其中
　　分而枚舉之則仁義礼知四者各有條理故章句於下言五者
　　之德
　語録溥周徧博宏大淵深沈泉便有箇發逹不已底意
時出當用仁則仁出當用義則義出
三十二章
饒雙峰曰大經是道大本是性性乃大經之本也天地化育是命
　　又大經大本之所自來也下文肫肫其仁是說道淵淵其淵是
　　說性浩浩其天是說命性是成之者性指已定之理而言命謂
　　繼之者善指理之流行而賦於物者言二者有動静之分故一
　屬地一屬天自聖人言之則静定而存主處即是性應用而流
　　行處即是命其與天地之理一也故曰其淵其天
惟知化育所以能立大本大本旣立故能經綸大經也前言聖之
　　至極此言誠之至極盖聖者誠之用誠者聖之本前言如天如
　　渊是衆人見聖人之溥博渊泉以爲如天如渊也此言其天其
　　渊是聖人見得一般聖人溥博渊泉眞是天眞是渊非但如之
　　而已
　經是分其條理綸是牽聮相合先經之然後可以綸之分而言之
　　父當慈子當孝君當仁臣當敬各盡其道此經之類也合而言
　　之父子相處必盡親親之仁君臣相接必盡絜矩之義共成其
　　善此綸之類也其於五品之人倫事之大小莫不皆然此固至
　　誠者之能事而脩道之敎即在其中
　無所倚只是至誠自然流出不須着力去做底意思
　上章至聖是發見於外者故衆人見其如天如淵而凡有血氣者
　　皆尊親之此章至誠是言其在中者故曰其淵其天而唯聖人
　　能知此聖人也
　前章言表此章言裏章句則曰前章言至聖之德德主積於内者
　　言之也此章言至誠之道道主行於外者言之也盖聦明睿知
　　之資仁義礼智之德雖見於外實溥博渊泉積於中者之所發
　　也知化育立大本雖主於中而經綸大經其仁其天其渊者亦
　　自外而見之也前言德推其本而言之後言道致其用而言之
　　盖互相發也
三十三章
　前言聖人至上章極矣此章又緫一篇之要自下斈立心之始推
　　至於德化之極與首章相表裏首章是自内說向外至於極此
　　章是自外說向内至於極
衣錦尚絅一節
　絅褧同字書檾也三字音同檾枲属績以爲布盖用此布爲禪衣
　　禪从衣从單音丹錦有文之衣也古者内服袍然後服裘又加
　　衣謂之裼襌者即裼衣也爲錦衣有文太著故用䟽布以裼之
　　不欲揚其文也
　今詩衣錦褧衣凡兩見而此言衣錦尚絅或是逸詩或是子思櫽
　　栝緊要在尚字所以下卽自解曰惡其文之著也闇然即尚絅
　　意闇然言君子脩德只是鞭辟近裏做工夫略無淺露表襮之
　　意雖然却要日章日章是日日漸漸章著若以爲不顯露不求
　　人知只是向内却無積累之實終只昏暗安能有成
　闇隱晦皃的明也光的然小明昭灼之皃
　淡只是人倫日用之常無可喜可愕之事不厭者爲道不可離也
　簡是簡略非繁碎然秩然有序節奏詳宻故有文
　温是温厚温厚似混侖不分曉而條理斬然
　語録此工夫似淡而無味然做時却自可樂故不厭似乎簡略然
　　大小精粗秩然有序温厚似不分暁而條目不可亂如此入細
　　做工夫故能有下文三知之效知逺之近是以己對物言之知
　　在彼之是非由在我之得失(如行有不得反求諸己)知風之自
　　知其身之得失由乎心之邪正知微之顯又專指心說就裏來
　可與入德如可與共學之可與
　章句絅之襲於外凡加於衣裘之上者謂之裼加裼上者謂之襲
　　襲則礼服也絅則當爲裼此言襲只是謂重襲在衣裘之上者
　　非裼襲之襲
　有爲己之心指兩君子之道知此三者指近自顯
　潜雖伏矣一節
　詩本言魚之潜於渊可謂伏藏之深然亦甚炤然而易見言禍亂
　　之不可逃也此借之以言幾之存於心者雖深而莫見顯乎隱
　　微言獨之不可不愼也
　潜伏皆藏義孔甚也昭明也
　人之所不見謂君子能致謹於人所不見而已獨知之之地
　相在爾室一節
　人居屋漏之中自視其身尚不分明以譬君子不但於人所不知
　　己所獨知之地而愼之於己所不知之地亦所當愼也此即首
　　章戒懼之事首章自内說至外故先言戒懼而後言慎獨末章
　　自外說至内故先言慎獨而後言戒懼獨𥘉發之際不睹不聞
　未發之先也斈者慎獨乆而熟方能戒懼於不睹不聞内外工
　　夫固當卒修並㪯然難易淺深亦不得不有先後之序也
　尚庻幾也戒辭也屋漏室西北隅上爲圎竅以通明則其下反暗
　　人處其地則非獨人不見已分曉已亦自見不分曉視在尓室中
　　屋漏之下庶幾能自謹而無愧于心以明不睹聞致戒慎之意
　不動敬不言信是信敬在言動之前
　奏假無言一節
　君子誠心進於神明而其感格不待言說誠之至也則下民亦不
　　待言說而自化矣然鬼神幽也人道明也本爲兩途今我之誠
　旣能感幽而况與我同明者乎
　不顯惟德一節
　不顯有二義一謂無迹可㝷而不顯著一謂不發揚二說俱存其
　義始備篤恭而天下平即垂拱而天下治之意其功效至此已
　盡下叚只是形容不顯之妙
　章句篤恭言不顯其敬也謂自厚於恭敬未甞見於言動之間
　予懷明德一節
　以無聲無臭形容不顯之妙則聖人之道幾於虚無矣而曰上天
　　之事此所以爲聖人之道也君子惟能慎獨又於不睹不聞而
　　戒懼不使心之所存所發有一毫不誠乆而此心渾然天理人
　　莫之知但見其應事接物從容中道與天爲一尓則不顯之妙
　　也此所謂聖而不可知之謂神也
　章末三引詩皆是言聖人德之不顯最後所引只是無声無臭一
　　句形容不顯之極上天之載一句是帶來說詩中言天之道無
　　聲臭中庸則言德之無声臭也德夲不可以声臭言此但言無
　　之極耳然上天之事無声臭聖人之德亦如之聖人即天也則
　　此一句亦不是虚引
　此章雖自下斈立心入德說來以至於極分作六節然第一節只
　　是說用心向内第二節乃言慎獨第三節言戒懼惟此兩項工
　　夫而已下三節五引詩皆是言效
　中庸始終合一之圗
讀中庸叢說卷下
　朋來之樂有二意善固人所同有我旣得之而朋友相從亦皆知
　　之能之道合志同人我無間自是可樂又我之樂雖自以爲得
　　而尚未知邪正淺深今朋友之來自近及逺如是之衆則是我
　　之斈果同於人心而可信眞有以合乎君子之道乃可樂上是
　　及人之樂下是爲已之樂
　愠只是悶猶言不樂如南風詩中愠字只是熱之悶人
　集注先覺之所爲此先覺字當專以古之聖賢言之盖聖賢制行
　　立言無非天理之至凡威儀之節六藝之文經之所載者皆足
　　爲萬丗之準的學者當於此求知其理學行其事故有成而無
　　弊然皆日用之常未有出於人倫之外者至於今之先覺不過
　　資之使指引以求聖賢之心耳盖其學未到此地位不可便把
　　做準的也當把先覺之所爲五字作一串看乃得其意
　斈須隨事隨理求其知求其能逐一習令明習令熟必明一理又
　　求知一理熟一事又求能一事故集注於本文外有其進自不
　　能巳一句然亦只在孔子語意内
　程子兩條只是言習前一條知上習後一條能上習謝氏主時習
　說就能裏提出二事作標凖餘事皆當求其至而習之
　坐如尸坐時習立如齊立時習此是就人所爲上提此二事以爲
　　例謂一日之間當坐之時則習之必如尸坐如尸則身正而安
　　頭容必直手容必恭不妄動移或當立之時則習之必如齊齊
　　謂祭祀對越時也立如齊則整齊嚴肅敬主於中而㳟見乎外
　　以二者推之則凡動容周旋事親敬長接人應物各隨其則而
　　習之是無事無時而不習也又進歩言之坐如尸則於坐之始
　　終時時習之如尸立如齊則於立之始終時時習之如齊是一
　　事上無時而不習却推就凡所爲上皆如此習兼此二義看方備
　程子曰說在心樂主發散在外恱之字從心故曰在心此字爲說
　　盖古字通用樂本借音樂之樂喜在外象樂聲在外故曰主發
　　散在外
　順易逆難學旣有得於己便推此善及人於理爲順信從者衆則
　　樂於事爲易旣有學人當知今却不知於理爲逆旣不知我則
　　當愠今却要不愠於事爲難
　故惟成德者能之只接不知不愠一句
本經三節以文勢言之學習與朋來不愠是一截說樂君子是一
　　截然君子是成德之名德之成非獨不愠之所能致若但不愠
　　即是成德則孤陋寡聞而人無可知異端邪說而人不是我乃
　　悍然不顧囂囂自得其罪不亦大乎故文公曰故惟成德者能
　　之下又曰德之所以成(云云)而程子亦曰非樂不足以語君子
　言須有上兩節工夫方可成德
孝弟章
上節以質言下節以斈言有子之意專主於爲仁而先引丗人自
　有資質淳厚而心和順能行孝悌者然不止於孝弟亦無犯上
　作亂之事能孝弟便能順其心至於此次泛言兩句承上生下
　言凡物皆如木之有本末本盛則末榮末非末節細務之謂是
　　與本對言者若木但有本而無末則不成木君子之斈當用力
　　於根本則道可進如培植其根則幹枝梢葉漸長而成木自孝
　弟推而仁民愛物方全得仁君子所斈爲仁而巳如上文所爲
　　孝弟乃是爲仁之本不是如上好資　可爲仁正是勸斈者
　　當先行孝悌以爲質而漸求仁之全体親親而仁民愛物皆自
　此始非但如不作亂而巳
此章君子只如言斈者兩字論語中所言君子不同有以成德言
　者如首章及君子不器君子周而不比之類有以位言者如君
　子篤於親君子之德風之類有以斈者言者如此章及君子不
　重則不威君子食無求飽之類可以類推又有指孔子言者如
　君子有三変是也小人亦有不同有以位言者有以行言者皆
　與君子相對說
仁者專言之則包四者謂之心之德偏言則與礼義智爲對謂之
　愛之理此章自孝弟而言仁所以解愛之理在上
　仁字之訓須兼㸔或問通釋方盡其義切在子細體認
巧言章
　此章大意似聖人觀人然未常不警省學者觀其辭甚嚴盖警省
　學者之意爲多
　集注以專言之仁當之若緫而言致飾恱人全是私意故天理冺
　　分而言巧言是無信令色非莊是無礼不能守正而求恱於人是
　　不知義外飾欲欺人而終爲識者所知是不知一舉而心德皆亡
知巧言令色之非仁只就此句飜轉㸔則知直言正色之爲仁然
　此只就言色上論盖仁是心之德延平先生所謂當理而無私
　　心者也凡欲動於中則心私矣其接於事不當於理者皆非仁
　也夫致飾於外不當理也務以說人皆私心也推此類而言之
　　則非禮之視聽言動心私違理處皆非仁本注人欲肆而本心
　　之德亡雖就言色上言而所包者甚廣又恐學者止於言色上
　　致察故著程子之說於圈外使人隨事致察而立心以公也
三省章
忠信是處心應事之主而曽子惟於爲人謀交朋友上省似於忠
　信之用處未備而人之行大於此者甚多盖曽子篤厚於他事
　無有不善獨此三者或有未至而亦人情之所忽者故自道其
　所未慊者日以省之固非謂斈者只有此三者當省也斈未至
　於曽子則已之未及者皆當日省
集注三者之序又以忠信爲傳習之本非謂爲人謀交朋友爲傳
　　習之本謂心之誠實爲傳習之本也此語是接上自治誠切而
　推出去說此忠信字是大綱說心誠實處盖有誠實之心則可
　傳習無此則非爲巳之斈矣然此是夲注故只就章内說讀者
　又當推出凡事皆以忠信爲本也
千乘章
千乗之國其地可出兵車千乗古註有兩說
　馬氏曰六尺爲歩歩百爲畒畒百爲夫夫三爲屋屋三爲井井十
　爲通通十爲成成出車一乗然則千乗之賦其地千成居地方
　　三百一十六里有畸惟公矦之封乃能容之
　周礼井田之法方里而井井九百畒百畒爲夫九夫爲井中爲公
　　田一井止有八家四井爲邑則方二里四邑爲丘則方四里四
　　丘爲甸(甸即/乗字)則方八里旁加一里則方十里爲成甸中六十四
　　井出田賦旁加三十六井治溝洫不使出賦六十四井除公田
　　外止有五百一十二家共出車一乗毎乗則有兩車一曰兵車
　　又名馳車馬四匹甲士三人在車上一執御一執弓矢一執戈
　　矛歩卒七十二人在車前與左右共七十五人一曰大車又名
　　革車牛十二頭炊家子十人同守衣装五人廐飬五人樵汲五
　　人共二十五人兵車以戦大車以載輜重兩車緫百人謂之一
　　乗也車千乗則當有地千成
　　所謂方三百十六里有畸者先直排三十成作一行便是直三
　　百里横闊十里却以如此之行横排三十行便是方三百里共
　　計九百成尚有一百成却分爲萬井於每行上添十六里則東
　　南兩面共添六百箇十六井共計九千六百井要取方又於東
　南上有闕却又用將方十六井去𥙷教方該二百五十六井(十/六)
(今十六計二/百五十六)以一萬井除去九千八百五十六井外尚餘一百
　四十四井難以分爲方故曰有畸(若分開計一千二百/九十六夫亦分不去)
　　所謂惟公矦之封能容之者按周礼大司徒建邦國諸公之地
　　方五百里諸矦之地方四百里故有是言
　包氏曰古者井田方里爲井十井爲乗百里之國適千乗也此是
　　不除公田又只九十家出車一乗包氏據王制與孟子公矦皆
　　方百里故如此說
　　三代之礼不能詳考所以集注只混全說諸侯之國其地可出
　　兵車千乗盖夫子當時亦是大槩言之耳若馬氏謂公矦之封
　　能容者凡公方五百里其食者半則爲十二萬五千井北上数
　　爲多侯方四百里其食者參之一則爲五萬三千三百三十三
　　井有竒比上数爲少皆未能盡合包氏以九十家賦一乗其賦
　　爲重又無公田亦不計國都邑治民居殊未可曉盖古之建國
　　雖曰計方然山林川澤都邑塗巷必三分去一然後爲田之数
　如馬氏謂地方三百十六里者言亦未俻也
　　然又有一說王畿百里之内爲六郷一郷一萬二千五百家出
　　軍則家一人每乗戦士七十五人合六郷僅得千乗所謂天子
　　六軍也二百里之遂亦然若是則孔子之言亦可該天子之國
　　但不能盡舉畿内尓
　　今此章未須究竟度数底藴且只就用處看
集注五者反覆相因下因乎上謂如此然後能如此上因乎下謂
　　如此又不可不如此
弟子孝弟章
此章非言斈者之大全只說爲人弟子事餘力是不與上事接空
　隙之時大意欲盡弟子之所當爲才有餘睱便當讀書兩事皆
　　不可廢
謹信守身之事上下四者接人之事以孝弟爲行之大故言於先
　　其實以謹信二事貫于四者之間盖謹信則孝弟愛衆親仁皆
　　得其道巳不謹信則四者皆無實至於斈文亦謹信者能之
君子不重章
此章是斈者最先用工處心主忠信貌存重厚内外相應方可爲
　斈不忠信則心虚妄不重厚則貌輕躁虚妄輕躁如何斈得道
　　人資質稍聦俊者最要戒輕輕則百事皆不成道在天地間只
　是實理至重至大如何𬒳輕躁人檐當得去
貌重厚是用功于外心忠信是用功于内乃内外相養工夫雖然
　欲貌重厚亦忠信者能之虚妄者不能也故忠信上用主字謂
　應一事始終以忠信爲主緫脩身而言亦始終以忠信爲主是
　出言制行待人接物皆主於誠實而每事又首尾主於誠實也
　　聖人言忠信處不一如言忠信是主於言忠信所以進德是主
　　於行此章是緫言行而言之
　孟子操則存舎則亡出入無時莫知其郷者人心也盖操而存即
　是入舎而亡即是出此章忠信即是操心之道故只引兩句
游氏斈以成之之說有古註斈則不蔽固之意與集註稍有不同
　　文公以論一章大㫖條暢明白故取在圏外
愼終追逺章
常人之情於親之終悲痛之情切而戒愼之心或不及親逺而祭
　恭敬之心勝而思慕之情或踈君子存心則加於此送終旣盡
　　擗踊哭泣之情又愼䘮死之礼如礼記殯而附於身者必誠必
　　信葬而附於棺者必誠必信勿之有悔之類祭逺者旣盡孝敬
　　之意又致追慕之情如礼記所謂祭死者如不欲生霜露旣降
　有悽愴之心雨露旣濡有怵惕之心之類如此則過於常人其
　德爲厚上之人旣如此下民化之其德亦歸于厚
慎終存哀中之敬追逺動敬中之哀
子禽章
集註謂子禽子貢皆孔子弟子或曰亢子貢弟子未知孰是愚按
　　子禽見於論語者三其問於伯魚如朋友私相請益者疑其爲
　　孔子弟子其謂子貢過恭於仲尼若惟自尊其師者而称子貢
　爲子称夫子爲仲尼他無此例以此推之出於子貢之門審矣
聖人所經過人即化有所存主便神妙此等處未易窺測而觀聖
　　人者只就德容上看文公此句有不滿子貢之意盖此亦是子
　貢早年之言至後篇荅子禽之言方形容聖人端的又足以見
　子貢之斈日進而子禽終於卑下眞斈者之勸戒
　過化存神正是得聞邦政之原𥙷說聖人如此故人自與之言政
　也未易窺測不獨是說子貢之言未足盡聖人之德亦兼見子
　禽所造者淺未能深知聖人故子貢止就他可及處說五者尓
　　不願乎外却是　求字得字意言之凢圈内本注皆是体貼經
　　文說無一字閑慢無來歴讀者須仔細把注字一一体貼經文
　㸔休要作剰字放過此是讀朱子書之法
此五者只是礼恭而徳盛乃礼恭之本
父在章
　此章主於觀人但上兩句觀志行之大分三年無改又是觀行中
　　之一節
禮之用章
金先生曰程子礼樂之說所該爲大樂記天髙地下萬物散殊而
　礼制行矣流而不息合同而化而樂興焉此章所謂礼盖髙下
　散殊之分也其所謂和即合同交通之意也先王制礼其尊卑
　貴賤上下之体截然甚嚴然其用則常有合同交通之意行其
　間如宗廟之礼至嚴也而旅酬逮下献享之礼多儀也而燕示
　慈惠卑尊上下至辨也而粲然有文之中毎有歡然相愛之意
　此皆礼之用有和而小大事皆由之又如飲食合歡也而籩豆
　有数延祭有儀臣侍君宴不過三爵夫婦和好也而内外有辨
　衣服異藏湢浴異處此類非一或但知和合之意而畧上下名
　分尊卑降殺男女内外之節此所以流而生禍而亦不可行也
　集注但見行礼不拘迫之意似不見交際和洽之意但說君子
　行礼之意不推先王制礼之意然於其首取程子之說未有嚴
　泰和節之說則該之矣
　愚按此章有子是說用礼前節是正意後節是防敝礼之体雖嚴
　　非和不足以行或一於和而失嚴敬之本則流而不可行一也
　此未是言礼之全体只是言用礼就逐事上看以下節礼字則
　　知上節礼字不要重看程子借樂記二語提掇起說此章全体
　　范氏因程子之言而言就礼中自有樂然敬是礼之本体故曰
　　礼之所以立和是用礼處故曰樂之所由生立字生字有輕重
　　細玩可見朱子又進一進說礼之全体中自有敬與和所以又
　　不曽說樂字必合金先生合同交通之意看合同交通雖是就
　　制礼處言然所行即所制之礼也
信近章
　約言必合於事之宜防其過也致恭必中於礼之節無過不及也
　　因不失親擇交之道也上兩節欲明礼下一節要知人則皆無失
　上兩節言行是脩己之事因親是知人之事三者皆明理者能之
　三事各開㸔非相因之辭
　集注謹之於始慮其所終始者信也㳟也因也終者復言也逺恥
　　辱也可宗主也慮者欲近義礼而得其親也謹者必近義礼而
　　得其親也
無求飽安章
　敏於事是敏速於行事無懈惰之氣無優游之心見義即爲如恐
　　不及又不但主於行事而巳至於斈文明理之事亦欲敏速所
　謂爲斈務時敏是也
就有道而正謂心有憤悱而辭之未脩行之未果因問辨而逹之
　者固正也高山景行聽其言觀其行黙識而興起得以逹其辭
　善其事者亦正也
有道而正本注只說正其是非盖上靣言君子則是有志於爲學
　　而非常人矣故其所敏慎者皆是向善上事但未知必當於理
　　否爾此夫子之正意也圈外乃取尹氏之說恐流於異端則是
　　併欲正其斈之邪正矣此是兼後丗爲斈者言之以防弊夫子
　時未有此等學問也若果欲戒此則聖人之言必别
貧富章
此章貧富二者相對㸔盖貧者見富者則卑屈富者見貧者則矜
　肆卑屈是容氣言辭卑下屈伏矜肆是容氣言辭矜誇放肆卑
　與肆反屈與矜反此二者曲盡貧富之態盖不期而然也往年
　　目擊一事眞有類此郷間有親兄弟異居者兄貧而弟富弟每
　　以錢財周其兄實無閲墻之事但一日二人相遇於途兄揖其
　弟甚㳟而弟揖其兄甚倨竟若易置兄弟然稠人之中彼此皆
　　安之而無媿色以禮律之則弟當坐不弟之誅而其兄亦有不
　　能安分之罪固無足道者弟足以見常人貧富之態所必至兄
　　弟尚然况他人乎非君子不能自守也
　貧富固當對㸔人情必如此但此態爲之旣熟則貧者無所不用
　　謟富者無所不用驕亦不擇貧富而施矣
　引詩固是子貢因孔子言而知學問之道無窮不可少得而遽止
　　在荅樂好礼之後然關上節說則無謟驕切琢之事也樂好礼
　　磋磨之事也但不可謂專言此爾
　始可與言詩始字不可輕故過謂如此觸類而長方才可以讀詩
　　非謂足以盡詩之用亦是引而不發
　集註無謟無驕知自守者能之樂則心廣躰胖好礼則安處善樂
　　循理斈者須体認何以能自守又何以進於心廣体胖安處善
　　樂循理之地必有所見然後可盖非窮理者不能然二者雖淺
　　深不同皆知命者能之知氣数之命者則能無謟無驕知天厓
　　之命者然後能樂與好礼知天理之命非深造者不能知也細
　　体認兩節意可見
　無謟驕只就貧富裏做工夫貧者常守定不要去謟人富者亦常
　　守定不敢去驕人是把貧富做要緊事而著力持守不肯放慢
　　至於樂則知命樂天安於道義外來者不足以改其樂豈知所
　　謂貧禮非富足者不能行旣富則足遂其好礼之心唯恐行之
　　不逮何暇顧其富是謂超貧富之外者
　樂與好礼皆是心上言故上靣說心廣下靣說樂循理心旣廣大
　　寛平則體自然舒泰此由内以逹外行事安於處善盖其心樂
　　於循理也此由外以原内也樂一字全是心故先言内禮有節
　　文於事上見其好之則在心也故先言外然體旣安舒烏得有
　　卑屈心旣樂循理烏得有矜肆却暗關上兩句見得未若兩字意
　往者所巳言指樂與好礼來者所未言指切磋琢磨言義理無窮
　圈外註淺深以斈力言髙下以見識言
　然不切以下是說凡學問之道如此而處貧富亦在其中
　看此章者知處貧富之道是一事知義理無窮是一事讀書須能
　　推充而用之不可止泥文求意是一事
人不己知章
此兩句平說只是不必欲人知我我却要知人但兩知字不同上
　　知只欲知己之善下知却欲知人之善惡專就斈者言則上句
　　不患人不已知便自可包後章患其不能之意在其中便當明
　　理脩身自加精進使有可知之實則雖不求人知而人必知之
　　矣下句則凡尊師取友與人交際往來須知其善惡而趨避之
　　然後無損而有益然此專以斈者言聖人則未甞指定也若推
　　而言之上下皆可通上句論其極則雖居高位其處已應事唯
　循天理上不欺其君下不病其民内無愧於心何必欲人盡知
　　吾心也否則有違道干譽之失矣下句論其極則仕而擇可宗
　　之人有位而舉賢才爲用爲宰輔而進退百官非知人之明其
　　可乎否則賢愚渾淆分朋傾軋而亂亡至矣
集注是非以事爲言邪正以心術言
　　　爲政第二
爲政章
　此章爲政只如言爲治不必把政字重㸔著箇法制禁令來都說
　　不行不然則此政字先見朱子何不於此立訓而於後章見之
　　此旣云正人之不正只如言治人之未治者治人者不以德則
　　不足感人若一出於德則心說誠服興起向化自然歸仰不逾
　　矣
　北辰非徒喻爲君意多在德上爲政以德則能如北辰居其所不
　動而衆星自共向如黄帝堯舜垂衣裳而天下治如舜恭巳正
　　南面如篤恭而天下平皆此意集註三無爲字皆就居其所上
　發政即法制禁令自不可無但有德者有政即是德政紀綱旣
　　具以德居之則民觀感而化無違於政者固不必用智作爲也
　若無德而任智尚才則有爲而民不化矣
極是四方合湊至中恰好處天之体雖大至中恰好處即是北辰
　　天全体皆運行惟此處爲之樞紐其位不動北極雖有一星而
　　此星亦動北辰却在極星運圍之中星属陽辰属隂辰是無星
　處凡天無星處皆謂之辰此辰是居北之辰南極卑而隱於地
　　故不言
詩三百章
　　公強合爲一所謂有関雎麟趾之意然後可以行周官法度本
　　末之謂也
　集注淺深言進德厚薄言應事
志于學章
　此六節皆是知行兼進不可分作兩節說所以朱子於志于斈下
　　便釋曰斈即大斈之道又曰念念在此而爲之不厭正兼知行
　　言之
竊謂立是能處常不惑是能應変知命是極其本原統㑹耳順則
　　化矣
集注程子前條謂聖人進德未必果有如此等級但立言勉人使
　　及時修德第二條謂聖人所以言有等級之詳使斈者當循序
　　漸進不可徒慕髙虚此爲後斈者甚切胡氏第二條兩說前說
　　即程子後條意後說即程子前條意以其言尤直捷故文公取
　　之文公之言是𥙷程子意方見聖人至誠氣象之全盖聖人之
　　言無非實理豈有心實自聖而鑿空撰出許多節次以欺斈者
　　金先生謂聖人固自有聖人之資然聖人自有聖人之斈又自
　　有聖人之進但非常情所可窺測尓此言極得聖人之意然十
　　年一進所謂因其近似以自名者
懿子問孝章
魯桓公四子長莊公次慶父次公子牙次公子友礼適長稱伯庻
　　長稱孟莊公旣爲君而大夫不敢宗諸侯故以庻長爲孟而諸
　弟宗之慶父爲孟孫氏牙爲叔孫氏友爲季孫氏慶父視莊公
　　則巳爲仲也故又曰仲孫氏
夫子曰生事葬祭皆以禮集注亦曰人之事親始終一於禮而不
　苟此是就禮之中正處說過於此不可不及於此亦不可夫子
　　雖戒孟孫之僣然當時於所當爲者豈皆盡善則不及之意亦
　　在其中故又曰語意渾然又若不專爲三家發者謂推廣之無
　　不包也
　三家僣禮因魯僣天子故三家僣諸侯有併及天子之禮僣之者
　　如三家視桓楹䘮而設撥葬禮之僣也八佾舞於庭歌雍以徹
　　俎祭禮之僣也其他如朝服之以縞自季康子始又如䑓門而
　　旅樹反坫繡黼丹朱中衣大夫之僣禮則三家凡居處服御舞
　　非僣也處巳如此則處其親者可以類推
　　　葬禮諸侯用桓楹謂於椁之前後立二碑如大柱穿其中而
　　　爲鹿盧以繂貫其中以下棺雙植謂之桓盖碑立如雙柱然
　　　諸侯用四繂貫二碑大夫則二繂二碑而柱形小視桓楹是
　　　用四繂貫大楹也繂音律　撥者引丧車之紼也禮諸侯輴
　　　而設撥輴殯車也三家亦以撥引輴僣諸侯也輴勑龍反
　　　八佾雍徹皆僣天子禮　朝服以縞亦僣宋王者之後　旅
　　　道也屏謂之樹繡讀爲綃繒也繡黼丹朱以爲中衣領縁皆
　　　諸侯禮縁越絹反　其餘當時大夫多不得禮之中如曰管
　　　仲􁏫簋朱紘山節藻梲君子以爲濫晏平仲祀其先人豚肩
　　　不揜豆君子以爲隘濫者僣於己奉親可知隘者祭不及於
　　　禮他亦或可見矣
武伯問孝章
　以集註前說言之則爲人子者須當謹疾愼起居節飲食皆謹疾
　　之事而朱子又以一凡字該守身之大法以後說言之則疾病
　　或爲六氣所冠自外而來非人所可謹事爲乃自我作人所當
　　制兩說皆是從唯字上起義但前正說唯字後反說唯字前說
　則爲凡斈者切後說則於武伯身上切盖武伯非善人故也
子游問孝章
非謂以犬馬比親夫子以貴賤之絶相逺者言之以曉人然至於
　　兩字所包多謂自父母以下兄弟妻子奴婢以至犬馬尓金先
　　生謂有養之養作上聲讀意自明
子夏問孝章
聖人各因四子材之髙下與其所失而告之程子之言盡矣然斈
　者緫是四人之失者反之於身事親必盡礼母過於節而䧟親
　　於惡母不及於節而不能恱親之心脩其身而不至於不義謹
　　其身而不至於有疾以貽親憂飬而能敬服勞奉飬而能愛進
　　進於是豈非孝之全者勿徒究四子之失也
如愚章
　如愚承教時也其私臨事時也師友難疑荅問之際須是見識開
　　明事理通逹直下承當是之謂發顔子旣無疑於夫子之言心
　　領神㑹却不曽見於言但實踐於行故聖人着箇亦字謂雖不
　言而其行亦足以發吾意也要看得言字重便見意言與私對
　　愚與發對置亦字在中間此亦字不是閑慢語助辭
視其所以章
第一句分君子小人下兩句尺觀君子大凡爲君子難爲小人易
　　人只是善惡二端此章是就人所習上說所習者旣不善便是
　　小人更無可議論只是爲善却有淺深不同須是自源頭用意
　　便善而又能安然不勉強方是君子若未盡後兩節事爲難君
　　子其心只小人
温故章
　古注温㝷也㝷繹故者又知新者左傳曰盟可㝷也亦可寒也注
　　云㝷温也鄭注中庸温故曰温讀如燖温之温則㝷是温㝷舊
　　熟食也温字但當正訓㝷字今集注曰㝷繹也是兼取古注下
　　句說
　時習舊聞而毎有新得故非一也必時時温之或温此或温彼也
　　温則必有所得温此有得温彼亦有得一温有得又温亦有得
　　時兼衆故毎兼累温時毎二字注中活眼
　故學矣不温則將失之而非我有能温則守之固而在我矣雖温
　　而不知新則徒誦数其說而無融㑹貫通之妙亦將一索而尽
　　毎有新得則義理源源而來應人無窮矣記問之學是誦讀記
　憶及問於師友而得之者不知温故則無所玩索故無得於心
　　而所知有不在我者矣不能知新則無所充擴而所知有限應
　　亦有窮矣
不器章
　體無不具謂明盡事物之理以全吾心之所具用無不周則事物
　　之來皆有以應之而無纎毫之差失用之周如爲趙魏老滕薛
　　大夫無不可大之則乗田委吏以至立道綏動所存皆神體之
　　具也用之不周如黄霸長於治民爲相則功名損於治郡時龐
　　綂長於治中别駕而不能爲令體不具也
先行其言章
　聖人以言行對舉教人多矣大率皆欲敏行慎言也此章因子貢
　　問何謂君子是合言之言君子之人其所言皆是平日所行者
　　欲成君子則須是務於行旣行得徹然後言之是言即所行事也
學思章
斈以事言思以理言凡一事必有一理有此理必有此事但習其
　事而不思其理則昏罔而無得但思其理而不習其事至於臨
　　事其心又必危疑不安欲斈者知行兼進
異端章
集注佛氏之言尤近理者謂其言欲窮極髙明蕩滌查滓不見可
　　欲而自無累㪯丗之物不足以凂之說心說性直欲超六合之
　　外故髙明者毎樂簡便而喜超越多趍之者至於大而天地萬
　　物内而身心皆作虚妄而理則謂之障故雖實得其所謂道者
　　其於應事顚倒錯乱而無分别兼無父無君之禍矣
誨由章
　章内六知字稍有不同上下兩知字揔言心之知中間四知字指
　　一事之知而言
　知者知事理也第一知字是緫指子路心知無所不知者也次四
　　知字是知與不知之實末知字是指巳知之者與第一字雖相
　　類而該不尽上知字意集注不能尽知是說不知者不害其爲
　知是說知之者又有可知之理雖是𥙷意却是從不知上來須
　　要㸔上面子路好勇盖有強其所不知以爲知一句爲主則下
　　靣知字自有著落
通釋意與集注不同把是知也一句通結知之不知兩句謂纔分
　别得知與不知分明這便是知所以引是非之心智之端也若
　是則是知之知在知之不知之外矣聖人意若果如此其辭必
　異不把六箇知字衮說子路言子之迂何必讀書然後爲學無
　臣而爲有臣皆是以不知爲知者夫子告之事君曰勿欺亦是
　戒此故集注著強所不知一句在上方說得子路切而章意皆明
干禄章
子張斈求禄之道於孔子孔子荅之曰於古今之言多有所聞有
　疑而未信者闕之不言其餘不疑者又當謹愼而言之如此則
　言必當理人少有尤怨於古今之事多有所見有殆而未安者
　闕之不行其餘不殆者又當謹愼而行之如此則行皆當理少
　有悔心能謹言行至於寡尤悔是將成君子之德者上之人必
　㪯而用之豈舎之乎故曰禄在其中子張之言病在干字夫子
　　但教其謹言行
　殆危也危字與疑字意思相近只是於事危疑處决未破若行必
　　未穩所以闕之不敢行
　集註罪自外至謂言輕則招灾禍也
　經中言在其中謂如此必如此順辭也圈外注言在其中謂如此
　　却不如此反辭也二者字雖同而意不相類盖謹言行者必得
　　禄故曰禄在其中耕本欲得飽而值水旱之灾則飢矣故曰餒
　在其中若謹言行而命不偶則亦老死而已須應接如此亦有
　　不得禄一句看此與後篇夫子所言正文句意不同此是借來
　　反用
民服章
　居敬窮理爲舉直錯枉之本窮理則燭枉直明居敬則舉錯當居
　　敬又窮理之本也
使民章
　上莊孝而民敬忠是感化慈與舉善教不能而民忠勸是感應
　康子問何以使民敬忠勸夫子告之以三者意謂民固不可使之
　　如此然在上如此則民自有此應聖人則字專對他使字說是
　　止就敬忠勸三者說張宣公謂在上者但爲所當爲則下民自
　　應此舉凡例說在上所當爲不止三者而巳其說稍寛故置在
　　圈外不然則其說首尾皆備何不收在本注耶可見集注精擇
　　如此
人無信章
　輗軏是車與牛馬接處信是己與人接處此喻至切
損益章
　四可知字不同二與三指巳往而言謂損益者可知一與四指未
　　來而言四則又緫言因革者可知
　聖人之意是就禮中有損益不可將損益與禮字對㸔故集注謂
　禮之大體因之而不能變其所損益小過不及之間中間兩可
　知字雖曰損益者可知乃是就禮中損益其小節尓故中二可
　　知亦包禮字意在其中胡氏言損益制度文爲亦是上靣天叙
　　天秩之制度文爲尔
集註五常謂仁義礼智信大地流行一氣而巳其來則生物爲息
　　爲陽其去則物壞爲消爲隂故曰隂陽二氣錯綜分而爲五曰
　　水火木金土謂之五行五行雖分爲五隂陽又各在五行之中
　　然五行以氣言氣之中莫不有理人禀五行之全氣而生故皆
　　得其理之全所謂木神爲仁金神爲義火神爲礼水神爲智土
　神爲信以五行之形言水時發生金剛断制火有文彩水善流
　　動土重不迁俱各有意此是五常之原此五者亘宇宙窮古今
　　不可変而又只是日用常行之理故曰常
　文質謂夏尚忠殷尚質周尚文忠實也夏代凡事忠實無文華質
　　雖亦是實然質與文相對言質則已有許多朴素在此但未十
　　分加文飾是忠與質不同之意周又於上加以文華三代之礼
　　只是一節文似一節
　十二辰横布地之四維天運於外晝夜不息一伏時一周北極天
　　之樞紐居其所不動圜北極之外爲紫微垣垣之側有北斗(六)
(星在垣内杓在垣外)所以運隂陽定辰次行四時者也每𥘉昏
　時杓所指之方則謂之建所以建之方即定爲月之辰然晝夜
　　之建有三用昏建者杓夜半建者衡旦建者魁
　自有天地至於窮盡謂之一元其間以㑹運丗歳月日時紀数少
　言之則爲歳月日辰大言之則爲元㑹運丗皆以十二三十起
　　數一㑹一萬八百年大約子㑹生天丑㑹生地寅㑹生物戍㑹
　閉物而消地亥㑹消地而消天至子則又生天以歳比之春月
　　在寅爲生物之時秋月在戍爲閉物之時以元與歳相類故有
　　天下者以斗杓所建之月取以爲歳首建寅爲首取生物也丑
　　爲歳首取生地也子爲歳首取生天也尭舜禹皆用人統尭舜
　　皆禅譲故舜禹不改正殷周以征伐得天下所以改正朔易服
　　色以新視聽殷以人依地而生遂用地正周又以地倚天而成
　　則天爲原故用天正所謂統者以律而言盖黄鐘應子大吕應
　　丑大蔟應寅律管黄鐘九寸三分損一下生林鐘六寸又三分
　　盖一上生大蔟八寸以其得全寸無分毫厘忽之数所以統餘
　　律者也故謂之統而林鐘之位在未故以對衝之大吕爲統東
　　萊先生曰三正迭用尚矣盖自上古以來更用之也然春爲歳
　　首生物之𥘉民事之始冬不可以先春故孔子曰行夏之時言
　　萬丗不可易之道
　䟽家謂尭用丑正舜用子正愚恐不然以理度之禅譲如父子相
　　継奚必改易以事實言之古者雖改正而不改月人君即位必
　　在正朝大甲即位及復位皆書十有二月而舜居尭丗廵狩四
　　岳用二五八十一月皆合方與時可見皆不改月數然則凡言
　　正月者寅月也舜受終文祖則曰正月上日格于文祖則曰月
　　正元日此一事関係唐虞三代而其文如此可見非以建子丑
　爲正明矣
　臯陶謨言天叙有典天秩有禮天叙者天理自然之倫叙其興即
　　五者人倫之常也天秩者天理自然之品節其礼即五禮也
　　八佾第三
八佾章
季氏以大夫而僣用天子之礼樂於廟庭此事尚可敢忍爲之何
　事不可敢忍爲之(此忍字就季氏上說)季氏以大夫而僣用天
　　子之礼樂於廟庭其罪不可勝誅此事若可容忍而不誅則何
　事不可容忍(此忍字就孔子上說如此說則說得两可字意出)
古注季氏謂桓子盖與孔子同時
　祭綂曰大嘗禘升歌清廟下而管象朱干玉戚以舞大武八佾以
　舞大夏此天子之樂也康周公故以賜魯注管象吹管而舞武
　象之樂朱干玉戚武象之舞所執也大夏禹樂文舞也執籥所
　謂左手執籥右手秉翟之舞也
　左傳隱公五年考仲子之宫將萬焉問羽數於衆仲對曰天子用
　　八諸侯用六大夫四士二杜預注天子六十四人諸侯三十六
　　人大夫十六人士四人䟽引服䖍云用六爲四十八人用四爲
　　三十二人用二爲十六人集注取此䟽又謂舞勢冝方行列旣
　　减即毎行人數亦宜减或問取此
三家章
奔走無辟公之相祝號非天子之稱故曰奚取此章聖人有惡之
　　之意焉有憫之之意焉至於譏之之意則併及魯也
魯桓公取齊女生子曰同又生友(謚成曰成季又曰季友)又有庶
　　子二人長曰慶父(謚共故曰共仲)次曰牙(謚僖故曰僖叔又曰)
(叔牙)二人同母桓公卒子同立是爲莊公莊公亦取齊女是爲
　　哀姜哀姜無嫡子其娣叔姜生子開莊公妾成風生子申又嬖
　　黨氏之女孟任生子般愛而欲立之公疾問於叔牙叔牙欲立
　　慶父公又問季友友對曰以死奉般季友殺叔牙而爲之置後
　　立叔孫氏莊公三十二年八月卒成季立子般十月慶父弑子
　　般而立開是爲閔公成季出奔閔公立召季友歸二年哀姜與
　　慶父謀欲殺公立慶父故慶父又弑閔公成季奉公子申出奔
　　魯人欲誅慶父慶父出奔成季奉申歸立是爲僖公遂召慶父
　　而殺之亦爲之置後立仲孫氏(古者次子称仲庶長称孟而慶)
(父之長則莊公也其子孫不敢上与君叙故以慶父本庶子之)
　做去如何㑹感動得
游氏正說收爲夲注程子是就凡事上說禮樂夲意是不仁則不
　　仁則不能用禮樂程子是不仁則事事無礼樂不仁是主於心
　言李氏是主人言故程李說在圈外然程子謂失正理却接得
　　上人心亡之說緊無序不和亦是禮樂之本故在李氏前
林放章
　本字昔日作本始說㸔來不若作本原說言本原則始意在其中
　　本字旣可與文字對而末流之弊亦可對言之與集注礼之全
　體亦無礙
易節文習熟也䘮礼言易是於送死之礼如飯含歛殯之節擗踊
　　之數皆習熟而無差如此固是好然但一心只是要行礼節於
　哀戚未必盡情盖但知有繁文而不知其本䘮親者人子與親
　　一旦永訣自是哀痛入骨髄皇皇如醉如夣只理㑹得哭泣哀
　慕雖知有許多礼節亦未暇盡行故古者䘮必有相凡礼儀皆
　　相者掌之若丧親者只如他事行礼一般行一畨過於骨肉之
　　恩似不相関
䘮礼節文自属纊沐浴飯含殮殯葬祭之節擗踊之数衰麻冠厞
　　之等飲食居處之常凡爲䘮事從𥘉終以至祥禫皆是厞父沸反
集注哀痛見於貌者慘怛發於心者
禮貴得中而下四句爲此章之主夫子以儉戚荅其夲而礼之中
　　乃在奢儉易戚之間須㸔與其寕三字是聖人正意
　范氏祭䘮兩節檀弓全文子路聞夫子之言也抑揚之意正與此
　　章相類故取以爲說彼言䘮礼在上此順經文而祭則礼之首
　也故易置先後
　揚氏取禮運汙尊抔飲之言說得儉字出汙尊謂鑿地汙下以爲
　　尊抔飲謂以手掬而飲也
夷狄章
有君亡君主於位而言有之無之也故集注曰不如諸夏僣乱無
　　上下之分此全責於臣是夫子正意尹氏之言是責其君推說也
泰山章
　周禮大宗伯國有大故則旅上帝及四望鄭注故謂凶烖旅陳也
　　陳其祭事以祈焉礼不如祀之備此說旅字亦恐未爲的當禹
　貢兩言旅皆祭山也豈亦故耶
　大夫行諸侯之禮固是僭但當時巳四分魯國季氏取二孟叔各
　　一魯君無民亦無賦雖欲祭不可得季氏旣專魯則凡魯當行
　　典禮皆自爲之旅泰山若代魯行士耳亦不自知其僣冄有誠
　　不能救也欲正之則必使季氏復其大夫之舊魯之政一歸於
　　公然後可此豈冄有之力可能故以實告孔子孔子亦不再責
　　冄有而自嘆也倘冄有必欲不染季氏之惡則如閔子辭其仕
　　可也
　集注不輕絶人句絶盡已之心一句是言聖人
君子無爭章
射有三大射賔射燕射天子諸矦卿大夫皆有之士則無大射而
　　有賔射燕射也大射爲祭祀射王將有郊廟之士以射擇諸矦
　　羣臣與邦國所貢之士諸矦則擇其臣大夫擇邑宰家臣凡射
　中者得與於祭不中者不得與於祭與祭多者則有慶慶以地
　　不與祭多者則有譲削其地故君子必習於射也射必有耦天
　　子六畿内諸矦四畿外諸矦六大夫三凡耦各服其所宜服袒
　决遂而立堂下阼階之東南隅西面射時隅同出次西面揖旋
　轉當阼階北面揖行至階下北面揖然後升堂南面當序而立
　於物以射樂作射者容体欲比於礼其節欲比於樂各發四矢
　　以較勝負一揖而復位俟衆耦升射皆如上儀畢司射命設豐
　　于西楹之西勝者之子弟洗觯酌酒奠于豐上勝者乃揖不勝
　者升堂勝者袒決遂執張弓不勝者襲說决拾卻左手右加弛
　弓於其上如前三揖至階媵者先升堂少右不勝者至豐北面
　坐取觯立飲卒觯坐奠於豐興揖不勝者先降凡飲酒賔主勸
　酬必拜以送爵今不勝者自飲而無送爵勸飲之意以是爲罰
　說音脫
巧笑音十
　子夏只是疑素以爲絢兮一句作以素爲絢意故問按字書采成
　文曰絢㑹五采以畫曰繪本意是說用素以爲絢謂先有素却
　　絢之故夫子答之以繪畫之事在素功之後詩意上二句賦體
　　下一句比體謂女人有倩盼好質然後加服飾之盛方成其美
　素比倩盼之質絢比加服飾之意只在第三句内不是集注添
　此一層說
禮噐曰甘受和云云苟無忠信之人則禮不虗道楊氏引其文略
　改作苟無其質禮不虗行行即道也
𣏌宋章
樂記曰武王克殷及商下車而封夏后氏之後於𣏌投殷之後於
　宋皇王大紀曰封夏后氏之後東婁公於𣏌封紂子武庚於殷
　此事實也與尚書史記合樂記之言記者之失也武王崩成王
　　㓜周公居冡宰攝政武庚乃與三叔比流言以撼周公周公居
　東監邊兵及天動威彰周公德成王悟迎周公以歸於是武庚
　　三叔叛周公乃奉成王誅武庚然後封微子於宋以奉殷祀宋
　爲故亳商之舊都也封微子乃在克商十年之後此其實也
禘自章
　王者立始祖之廟百丗不迁宗廟之最尊者也然諸矦亦有始礼
　廟而君子報本之意無窮故王者又推始礼之所自出之帝以
　祀之盖帝者又得姓受命之始也然丗數既逺不可以立廟則
　祭於始祖之廟而以始祖配之凡廟各有主皆居室中東面之
　　位而獨尊禘則於始祖廟中特設所自出之主於東面而始祖
　　之主退居南向而配之也礼家言五年一祫盖以三年一祫比
　　例爲說春秋纂例謂其年數或毎年或數年未可知也
　武王崩成王㓜三監與殷叛周公以叔父之親冡宰之任誅之而
　　天下定制礼作樂以教化百丗周公薨成王思其勲勞命魯公
　　祀周公以天子之礼樂(說見明堂位)故魯推周公所自出之帝
　　而祭文王於太廟以周公配之通鑑外紀謂魯惠公使宰譲請
　　郊廟之礼於天子王使史角往魯公止之路史謂惠公之止之
　　是周不與之矣不與而魯用郊自用之也然則魯之郊廟皆後
　　丗之僣而附㑹爲明堂位之說欤不然孔子何以曰魯之郊禘
　　非礼也周公其衰矣
　灌用秬黍醸酒以欝金草十葉爲貫百二十貫爲築以煑之臼以
　　椈杵以梧以檮之而和酒中其香暢逹故謂之鬱鬯用圭瓉盛
　　之於始祭之時灌之於地使香氣逹九泉以求其神然後迎牲
　䰟魄者人身之靈也孔子曰氣也者神之盛也魄也者鬼之盛也
　　合鬼與神教之至也鄭氏注氣謂嘘吸出入者也耳目之聦明
祭而鬼享則誠爲不虚始祖之所自出而欲感格之故非仁孝誠
　敬不足以與如知禘之意而誠意仁心足以格此神則以此而
　應天下之事何有故曰知其說者如示諸掌
仁誠是体孝敬是用合此二者然後可禘仁誠所該者廣孝敬獨
　　主禘言自仁誠中發出孝敬一節旣足以感禘祭之祖則仁誠
　　之發以應他事何所不當
　仁孝誠敬四字極精深孝敬主於禘仁誠關之於天下禘者孝敬
　自仁誠之本發出則禘固全四者治天下而以心之至誠而盡
　　夫仁則何士不極其當乎有此四字方見禘與天下是一貫夫
　　子所謂知此而盡天下者正在此仔細體認
祭如在章
祭如在當爲在存之在有士死如士生之意
媚奥章
自堂從户八室户内東南隅爲窔東北爲宧西北爲屋漏西南爲
　奥八户目之所視先見宧次轉屋漏以及西南隅爲最深之地
　　故曰奥㝔音杳
　集注五祀春户夏竈季夏中霤秋門冬行
　月令春祀户夏祀竈季夏祀中霤秋祀門冬祀行注春陽氣出祀
　　之於户内陽也夏陽氣盛熱於外祀於竈從熱類也中霤猶中
　　室也土主中央而神在室古者複穴故名室爲霤秋隂氣出祀
　　之於門外隂也冬隂盛寒於水祀於行從辟除之類也注又引
　　逸禮中霤禮曰凡祭五祀於廟用特牲有主有尸皆先設席于
　奥祀户之禮設主于户内之西乃制脾及腎爲俎奠于主北又
　　設盛于俎西祭黍稷祭肉祭醴皆三慨祭徹之更陳鼎俎設饌
　　于筵前迎尸畧如祭宗廟之儀竈在廟門外之東祀竈之禮先
　　席於門之奥設主于竈陘乃制肺及心肝爲俎奠于主西設盛
　　于俎南祭黍肉醴餘如祀户之禮祀中霤之禮設主于牖下乃
　　制心及肺肝爲俎祭肉他皆如户禮祀門之禮設主于門左樞
　　乃制肝及肺心爲俎奠于主南設盛于俎東他如竈礼行在廟
　　門外之西爲軷壤厚二寸廣五尺輪四尺設主于軷上乃制䁂
　　及脾爲俎奠于主南設盛于俎東祭肉他如門礼(以上皆中/霤礼文)䟽
　　曰祭户祭中霤在廟室之中先設席於廟堂之奥若祀竈門行
　　皆在廟門外先設席於廟門之奥特牲者特牛也諸侯或亦當
　　然大夫或特羊也旣三祭移主於𥘉設奥之筵上乃出户迎尸
　　入即筵而坐也門之奥謂廟門外西室之奥也竈陘竈邊承噐
　　之物以土爲之鼎當陳於廟門室之前稍東西向以俎就鼎載
　肉入設於筵前盛則設于俎南中霤之主設于廟室牗内之下
　　　按五祀之主户主中霤主北向門主行主南向竈主西向
　䟽又曰月令五祀盖殷礼也周天子則七祀加司命與厲此見
　　祭法篇諸侯五祀曰司命中霤國門國行公厲大夫三祀曰族
　　厲曰門曰行適士二祀曰門行庻士庻人立一祀或戸或竈
　　周禮宫正注祭七祀於宫中則又與上廟祭之說不同
射不主皮章
　凡射必有的其緫名曰矦(天子中之能服諸矦諸矦大夫士中之)
(得爲諸矦故曰矦)天子三矦虎矦熊矦豹矦諸矦二矦熊矦豹
　矦大夫麋矦士豻矦凡射有三大射賔射燕射凡矦皆以布爲
　　之其形必方毎三分之以爲飾大射之矦其外一分以其名之
　皮飾之(虎矦用虎皮熊矦用熊皮)其中三分之一又用其皮綴
　於中爲射之的故曰棲皮爲鵠賔射之矦外亦用皮飾其中三
　分之一則用彩色畫謂之正天子五正内朱次白蒼黄玄諸矦
　三正朱白蒼大夫士二正朱緑燕射之矦外亦用皮飾其中三
　分之一天子則白質而畫其獸頭諸矦丹質而畫其獸頭(謂先)
(就布上上顔色了却畫其獸)大夫士則止就布上畫之故曰畫
　布爲正今集註中凡言畫布爲正是以賔射燕射之矦言棲皮
　爲鵠是以大射之矦言也然古礼中又自有主皮之射庶人爲
　之於冬田獵分禽時用之與此章註内意不同又有貫革之射
　軍旅用之
樂記武王散軍而郊社左射貍首右射騶虞而貫革之射息也禆
　冕搢笏而虎賁之士說劒也散軍謂起而伐紂者皆散而歸民
　　郊射謂爲射宫於郊左東斈也右西斈也貍首騶虞以歌爲節
　此言行礼射而息武射所以虎賁之士皆說劒而服禆冕搢笏
　也(說音脫)
告朔章
　古者以竹簡爲書盖十二月作十二簡故毎月至朔日告廟請本
　　月之簡而行之朝廷及國中簡上想只是書朔之日辰及節氣
　朔之爲言蘇也謂月之魄巳滿明皆盡至晦日而死矣月之一日
　　明乃復生是死而復蘇也
　兩其字指告朔而言謂尓愛其告朔之羊以爲無實而妄費我則
　　愛其告朔之礼恐因此名而後可復其實
　玉藻天子玄冕聽朔於南門之外諸侯皮弁聽朔於大廟鄭氏注
　　南門謂國門也天子明堂在國之陽毎月就其時之堂而聽朔
　　焉凡聽朔必以特牲告其帝及神配以文王武王諸侯皮弁下
　　天子也周礼大史頒告朔于邦國䟽謂朔者以十二月暦及政
　　令若月令之書諸侯受之縣之於中門帀日歛之藏於祖廟月
　　月用羊告而受行之春秋文公六年公羊傳注諸侯受十二月
　　朔政於天子藏于大祖廟毎月朔朝廟使大夫南面奉天子命
　　君北面而受之左傳䟽特羊告廟謂之告朔人君即以此日視
　　此朔之政謂之視朔視朔者聽治此月之政亦謂之聽朔杜預
　　釋例曰聖人因月朔朝廟迁坐正位乃㑹群吏而聽大政考其
　　所行非徒議將然也乃所以考巳然也此章是魯事故集注止
　言諸侯之禮
關雎章
　關雎詩是文王宫中人知后妃之德欲求以爲王配旣得之而作
　　此詩求之未得則有寤寐反側之思求之旣得則有琴瑟鐘鼓
　　之樂哀樂皆是宫中人不是就文王身上說所以不淫不傷樂
　　主第三章言哀主第二章言
　關雎第三章是追言文王娶大姒巳有成說但未至宫中之時思
　　之也寤寐而思皆主大姒非泛然思得内主也
問社章
　周禮禮記之文及諸儒之說大抵社所以祭五土之示而以勾龍
　　配勾龍者古諸侯共工氏之子也有平水土之功王爲群姓立
　　社曰大社王自爲立社曰王社諸侯爲百姓立社曰國社自爲
　　立社曰侯社士大夫以下成群立社曰置社王之大社則土五
　　色而冐以黃諸侯之國社則受其方色之土於天子而苴以茅
　　其位則中門之右其壝則北面其飾則不屋其表則樹其土之
　　所宜木遂以名其社其壇方五丈諸侯　之唐以來其主則石
　　爲之其祭天子用大牢諸侯用少牢其日用甲
管仲章
　三歸臺名三歸筭法也言作臺度其基廣袤若干尺髙若干尺而
　　其頂廣袤若干尺取上下之数中折之則其半廣袤若干尺以
　　爲作臺之数
　攝官者大夫采地少禄八不多故家臣一人兼管数事若不兼攝
　　而一人管一事則官多俸禄亦多大夫所得公家之禄不足供之
　　　此二事皆言仲之奢以荅或人之儉
　天子諸矦大夫士之庭皆有物以蔽内外天子諸矦謂之屏以木
　　爲之大夫以薕士以帷天子設於門外諸矦大夫士皆設於門
　　内庭中管仲位爲大夫當用簾亦用諸矦之屏
　列國之君有相朝之礼有㑹盟之礼凡有好㑹主國之君先設坫
　　於堂两楹間延賔升堂以爵酌酒獻酢畢覆爵于坫上管仲大
　　夫本無此礼今亦設之
　金先生謂當時齊霸而管仲當國諸矦來朝齊者必私覿於管仲
　　家故設此以延之
　　　此二事皆言管仲之僣以荅或人之知礼
　當時之人但見管仲匡天下之功髙仰慕他不暇忽聞夫子言他
　　器小不知所謂乃疑爲儉及夫子言仲奢又疑爲知礼夫子雖
　　不明言器小只就奢僣兩端便見得器小處奢僣不能盡器小
　　之意乃器小中之一事能盡大斈之道自然器大
　夫子屡称管仲之仁及民受其賜是以事業言此章以斈言
　集註器小言其不知聖賢大斈之道故局量𥚹淺規模卑狹不能
　　正身脩德致主於王道大斈之道八事先以脩身爲本而後及
　　家國天下盖見礼旣明行事自然件件中節不敢踰礼犯分今
　　管仲如此只是格物致知工夫未到見理不明故爲所不當爲
　　踰礼犯分凡事都要向上不知反成小器所謂致主於王道不
　　是要管仲輔齊桓公爲王只是要教他行王者之道人之大倫
　　有五行之各欲當於理先王之道不過如此人倫之中君臣爲
　　大桓公雖曰尊周亦多是自強其國諸國貢賦多入於齊未爲
　　盡臣節如周三分天下有其二以服事殷正是王道湯未伐桀
　　武王未伐紂以前皆是王道非謂湯武伐桀紂取天下爲王了
　方才是王道伐桀紂自是不得巳爲之所遇時不同耳
䟽郷飲酒是郷大夫之禮尊於房户間燕禮是燕己之臣子尊於
　東楹之西若兩君相敵則尊於兩楹之間故坫在兩楹間也主
　　君獻賔賔筵前受爵飲畢反虚爵於坫上西階上拜主人阼階
　　上答拜賔於坫取爵洗爵酌以酢主人主人受爵飲畢反虚爵
　　坫上主人阼階上拜賔答拜
語樂章
孔子自衛反魯正樂時告大師之言大要樂聲翕合須要純和不
　可背戾八音之中金聲最髙竹革之聲次之匏音次之絲音又
　次之石音最低作樂八音皆和聲聲俱見不可使聲髙掩聲下
　者故曰皦如旣各自要分曉又恐聲音不相合意思不相聮属
　故又曰繹如
本注止具訓詁不言旨意謝氏之說章意皆具而置圈外朱子必
　有意也今玩經文盖始從成爲作樂三節翕及純皦及繹乃三
　節中之節奏樂之作八音並起其聲急促翕然以合此樂之始
　也及入調旣深則於令悠緩却要八音和合如出於一所謂八
　音克諧雖是合一却又要每器之聲各各明皦俱見不可高掩
　　下濁亂清所謂無相奪倫此樂之中也及曲將畢則收拾歸宿
　　有紬繹相續不絶之意此樂之終也大抵翕之後継之以純皦
　　又継之以繹從則非翕繹則不從此盖經之本旨而朱子之意
　也謝氏五音六律爲主以翕純皦繹皆指此言而見於一時樂
　　之始終皆然盖又一義則於始從成三字稍緩者在圈外其爲
　　是歟
　八音金鐘也石磬也絲琴瑟也竹笛管簫箎之類匏(蒲也)笙竽也
(笙竽之下用匏上却用竹)土塤也革鼓也木柷敔也
儀封人章
魯定公十四年孔子行攝相事與聞國政而齊人歸女樂孔子乃
　去魯適衛過儀其此時歟
論語中當時隱君子見孔子者七人儀封人晨門長沮桀溺荷蓧
　丈人荷蕢楚狂椄輿獨儀封人見得聖人意趣其餘惟知以隱
　　爲髙與孔子意不相合
韶武章
古者帝王得天下必作樂祭天地鬼神以告成功韶紹也舜受尭
　　禅故作樂見継紹之意其樂詞與樂聲舞態必皆有紹意武王
　　伐紂得天下故作樂亦見征伐之意韶樂今不能知樂記言武
　　樂有發揚蹈厲之容夾振駟伐之事是於樂中見用武戦闘之
　意舜武皆聖人不是征伐便不及尭舜然禅譲氣象自是好征
　　伐氣象自是不及故曰武未盡善(發揚蹈厲是武態奮發揚起)
(歩蹈而有猛奮之容夾振駟伐駟即四字夾振謂夾舞者振鐸)
(以爲節武舞凡六奏毎四伐一擊一刺爲一伐)
居上不寛章
　居人上當寛行礼當敬臨䘮當哀能寛敬哀了却於寛敬哀中觀
　其得失不是寛敬哀之外觀其他事
　　　里仁第四
約樂章
　聖賢言不仁字不同如曰君子而不仁者有矣夫是未能尽全体
　　之仁者此不仁字至輕曰不使不仁者加乎其身是未尽善之
　事不使及身此不仁字亦輕如曰不仁哉梁惠王不仁者可與
　　言哉皆是言失其心徳者此不仁字至重此章所謂不仁者雖
　　是言不能全心德之人然聖人吾意亦是言曾知斈而未深造
　　者故乍處約樂亦能自守但不能乆長處之耳此不仁字雖未
　　如前兩不仁字而比後兩不仁則有間矣
集注約窮困也窮是不達困是貧窘聖人約樂是互舉盖乆約者
　　必憂富貴然後樂集注乆約必濫乆樂必淫二字皆以水喻濫
　　是泛濫如水散漫收殺不得底意淫是水過蒲而流出之意盖
　　不仁者久約則憂患而謟䛕卑屈之態生苟且邪僻之行作乆
　　富貴則佚樂而驕矜縱誕之氣長踰節陵分之事興約者日流
　　於卑下樂者日過於僣躐是濫與淫意象上蔡一二之說形容
　　安仁利仁精深在乎體認
好惡章
　此章緊要是兩能字其次要㸔兩人字盖人之善惡有大小幽顯
　　誠僞不同須是察得他真然後好惡之而其好惡則輕重進退
　　纎毫不差故曰能好惡人如大斈中言可見大綱集注無私心
　　當於理是合内外言之必盡二者然後謂之能
　凡仁者必智非智不能行仁故纔說仁人便是有知者知人善惡
　　者智也好惡之者仁也
富貴章
古者封建井田之法行貴然後富非有才德勲勞者不得位若才
　　德稱其位雖如舜禹舉一即爲百揆司空亦處之不疑後丗富
　　貴自是兩途如國家設科取士而巳可應科且或仕者品格已
　　及而遷除合宜及貨財義所當得者皆是以道而得富貴不以
　　道得富貴若誦屈巧圖貪冐掊歛君子自無此或問謂一時不
　　期得之如孔子主我衛卿可得行一不義殺一不辜而得天下
　　之類是也貧賤以道得之如不能立身不守法度博奕好飲酒
　　闘狼奢縱之類是得貧賤之道君子自無此士不以其道得之
　　謂水火盗賊及無辜為人所累之類我旣不爲得貧賤之道而
　　得之是命分所遭君子則安命不妄求去此若求去貧賤却是
　　不以道得富貴逆天違命何足爲君子仁者天下之正理君子
　　惟遵正理而行則不以道得之富貴貧賤自然不處不去此上
　　是取舍大分下面終食造次顛沛三節一節宻似一節只是隨
　　事隨時存養工夫
　此章雖富貴貧賤對說其實總言安貧賤耳不處富貴是擇義不
　　去貧賤是安命進則由義退則樂天其行仁之君子
　章内兩去字皆當作去聲讀謂違去仁即下文違仁也俗作上声
　　讀者非上聲讀者是除去之義仁是心德如何除得了
　集注審富貴要見義明安貧賤要守命固
　圏外要㸔然後則其四字盖君子先要取舎分明若取舎不明决
　　則此身所處全在非義之中雖有存養工夫何益如屠者禮佛
　　倡家講禮耳故曰然後若平日存養纎悉必當理至遇當取處
　　自然明决故曰則其前密字亦緊要謂身之所居旣正則存養
　　者始皆無滲漏也
我未見章
　四等人前好仁惡不仁皆是行仁成德故同称未見次是一日用
　　力行仁者未見三是昏弱欲用力而力不足者亦未見
　好仁者惡不仁者皆是行仁之人但其資質氣象自有不同尓好
　　仁者如顔子惡不仁者如孟子明言惡不仁者其爲仁矣則是
　　日以行仁爲事但於行事常常照顧不使一毫不仁之士見之
　　於身其與好仁而務於行者亦何以異但好仁者斍自在尓故
　　孔子總曰未見而朱子亦曰皆成德之事也不可將惡不仁者
　　輕看又要看其爲仁矣字重庶見得惡不仁者與好仁者相去
　　不較遠
　其爲仁矣此矣字不是句絶辭是引下文之辭故朱子作者字說
　　如經史每以也字起下句一般
　此章三未見字不同前未見及章末未之見皆言無此人中未見
　　謂無是事此節未見其人之意却在有能乎三字上
觀過章
　此章雖爲觀人然主於敎人行仁也上言過各有黨是善惡對言
　　下却專舉仁說意或可見
　集注以失過二字釋經過字失是錯誤過是太過具此兩字方盡
　　經中過字之義
　吳祐言掾以親故受汙辱之名所謂觀過斯知仁者本文如此受
　汙辱之名是指持衣自首請罪之時過言私賦民錢　言市衣
　進父盖嗇夫賦民錢時未知得汙辱之名也及父責之而促伏
　罪祐旣聞之始有汙辱之名尓祐見其以實首罪又能具說父
　言故從而赦之汙辱之名則不可泯矣然終是爲父之故故曰
　觀過知仁二句所指不同讀者亦當詳之(汙辱本傳作汙穢)
聞道章
聞道非謂耳聽得直是此心與道契合盖於天下事物之理逐一
　窮究積累之多至於天理流行融㑹十通處如曽子聞一貫而
　唯顔子聞克已復礼之說而請事斯語之時方是聞道
道是事物當然之理旣得聞之則凡應事皆合乎礼甚而至於死
　亦無不可聖人言死可㪯其極重者言之而應士皆在其中非
　專爲死也故集註以生順二字𥙷明其意
　程子二條言死恐有兩意上條正命而死下條死之之死本注生
　順死安四字混融兼包二意
恥惡衣章
前章苟志於仁則無惡此章志於道而有惡衣惡食之恥可見前
　章是苟字緊要道即仁也士若苟志於道必不爲外物所動矣
　此見聖人言語一字之嚴而學者不可以不誠也
無適章
　集注專主是適字正訓謝氏適可也是對莫不可說
　心無所住佛氏之斈正欲如此與無適莫全不同他無所住只是
　　要不著物㪯天下萬物皆是累故必此心常是湛然無纎毫點
　　染無適莫者有義爲之主無可無不可者義在可則可義在不
　　可則不可爾心無住者應事則可亦可不可亦可也何獨應変
　　不同於聖人其應常亦未甞有同也盖聖人用物釋氏忘身冰
　炭自不可相入
　無可無不可之間謂可之間與不可之間㸔義在何處非二者之
　　間是義也
懷德章
德者人得於天之善理即大斈所謂明德君子常切思懷念念不
　忘欲至於至善之地小人不知有此徇其欲心惟思自逸不能
　迁善以成德君子常念刑法之可畏而自守其身不至於犯之
　小人但思惠利之所在不能擇義惟務苟得雖有刑法在前亦
　　不顧
　集注此章之間字與上章之間不同却是公與私二者之間幾徴
　　分别行向公則懷德懷刑向私便懷土懷惠斈者正要就此之
　　間上用功使心路不可流向私邊去
禮譲章
　此章與人而不仁如礼何語意相類上兩礼字揔天理節文人事
　儀則言下礼字獨言節文制度言人能用敬譲之實心行礼以
　　治國何難之有不用敬譲之實心行礼以治國雖有制度節文
　尚奈不得他何如何治得國
一貫章
　孔子言吾道曾子言夫子之道讀者要見夫子是以身教而在門
　　者皆就聖人之身而斈非是論說義理而巳
　一貫譬如以索貫錢雖千萬錢之多只一索可以盡貫天下事物
　　雖無窮却只是一箇道理貫串在裏面理之原出於天在天地
　　雖渾然至大而事事物物各自不同其理亦流行寓其中毎事
　物中理雖不同然只是天理一箇大原頭分析來所以謂之一
　　理貫萬事但礼雖同須是就一事一物上看得透行得徹及萬
　　事萬物上皆如此然後可見緫㑹處聖人固是生知如曽子亦
　　是先逐事物上窮究力行義理純熟積累得多夫子只把一言
　　融㑹他零碎底成一片叚若於事物上不曽見得道理便說一
　　貫只是虚談窮事物之理旣多不知一貫之義却又窒塞
　一理貫萬事固是說事物雖衆只是一箇道理此言吾道一以貫
　　之是就聖人應事處說須要体認得聖人之心全是理行出處
　　全是道如此方是吾道之以貫之若只說萬理一原却只是論
　　造化云小與此章意不相似
　曽子平日於夫子所爲隨事精察力行但見一事是一理猶覺費
　　力故夫子言我所行之道是一礼以貫萬事是使曽子逹此礼
　　而見之行事以身先者告之也曽子旣聞夫子之言一時融繹
　　通徹洞見天地萬物原委渾然之大而纎悉粲然條葉之繁而
　　本根有在自是行事之間便可入此境尚何疑之有旣以一唯
　　當之隨即融化忠恕以告門人夫子謂之一貫而曽子謂之忠
　　恕只是此一語便見得真契此㫖矣是亦以身所先得者教門
　　人見之行事也大率此章不可專作知㸔正是說行處意多
　忠恕二字上承夫子下接門人曽子平日用功於忠怒今旣造一
　　貫之礼矣則門人勉夫忠恕豈不足以踐此地乎
　而已矣三字要㸔得有力要見得學者以忠怒体一貫真可以見
　　其實行忠恕造一貫真可以逹其境
　集注推已二字是恕之正訓忠恕本是斈者之事曽子爲門人未
　　能逹一貫之㫖故借平日講明忠恕二字以釋一貫之義大凡
　　恕與仁只分生熟生者是恕熟者是仁恕須推已(以巳推度它)
　　人仁只安行一貫是聖人事仁道也若以恕行之推得熟亦至
　　於安行故忠恕解一貫最切近
　上言至誠無息是以天地之至誠無息喻夫子之一礼渾然萬物
　　各得其所是以天地之生萬物各得其所喻夫子之泛應曲當
　　下言至誠無息者道之体是言夫子之心至誠無息乃道之体
　　萬物各得其所是言夫子之應萬事各得其所爲道之用各有
　　所指當細玩
　忠恕一貫以下天道人道大夲逹道皆是借用非中庸本義中庸
　　謂誠者天道不勉而中不思而得從容中道聖人也誠之者人
　　道擇善而固執賢者之事也此借以形容曽子所言忠恕皆就
　　聖人上說盖忠以心之体統言即上文至誠無息之意故曰天
　　道恕以及物處言然合事物上盡其義即前泛應曲當之意故
　　曰人道如中庸天道則自然及物人道則隨事精察而力行聖
　　人之恕雖不待擇不待執終是就毎事上文之勉齋謂聖人之
　　忠是天之天聖人之恕是天之人意可見矣若中庸之大本謂
　　喜怒哀樂未發之中此忠是心之全体眞實非獨未發者也然
　　乃恕之本故亦可以大夲言大抵因曽子借忠恕形容一貫恐
　　學者疑之所以多是借說以明義理固可借用非獨忠恕而巳
　　如下文言天道亦有忠恕之意同
　圈外第一條作四節看以已及物仁也是一節言聖人之事推巳
　　至不逺是也是一節爲恕之正義忠恕一以貫之至大本逹道
　　也是一節發明聖人之忠恕此與違道以下是一節繳上三節
　　此字指忠恕一貫以下言違道不逺繳第二節動以天又繳
事君數章
事君交友之道所當爲者固非一端此章以君友同言又同一數
　字所以專主諌爭說
讀論語叢說卷上
讀四書叢說卷中
　　　　　　　　　　　　　　東陽許謙
　　　公冶長第五
公冶長章
　擇壻之意全在可妻也上下面却言長雖曽在縲絏自是爲人所
　　誣累非長實有罪則縲絏不足汙其行聖人非是就縲絏非罪
　　上取只是因而說起解内外之惑集注有又言兩字極分得伶俐
　䟽曰家語南宫縚魯人字子容史記南宫括字子容鄭注檀弓南
　　宫縚南宮閱也然則名縚名括又名閱(閲左傳作說)字子容氏
　　南宫孟僖子仲孫玃之子懿子何忌之兄也
　此章兩節要見不是一時說話其意便自分曉
集注其必有以取之矣其字指長也取之猶言得之言長取之也
　　謂聖人言其可妻是必長有德而有以得聖人此言矣若云聖
　　人有取乎長則不須用其字
子賤章
君子哉若人賛子賤有君子之徳魯無君子者斯焉取斯賛魯國
　多賢作兩節看集註有又言兩字分曉
　集注厚之至言稱人之善旣厚矣必本其父兄師友是尤厚也故
　　曰厚之至
瑚璉章
　明堂位夏后氏之四璉殷之六瑚包氏注論語杜氏注左傳皆云
　　夏曰瑚殷曰璉未詳
　集註貴言宗廟之器重言盛黍稷之器盖祭祀以粢盛爲上也華
　　美言飾以玉
不佞章
　上焉用佞盖泛言下焉用佞以專言仲弓禦人两句是言不可佞
　　而說焉用佞一句在上不知其仁是言仲弓而以焉用佞継之
集註重厚簡黙四字是就聖人及或人詞氣并南面章内描盡出
　　來或人未識仁体而又以有口才爲賢故見其重厚即以爲仁
　　而称之見其簡黙以爲不佞而少之
　事三之義也
孟武伯章
武伯見聖人專教人行仁而不知仁之体叚故就門人中㪯以爲
　　問非泛論人才之謂也觀其再問與歴㪯三人問可見
　不知者非謂三子皆不能行仁也但未至全体之仁耳一事之仁
　　則有之武伯獨㪯仁字爲問非全體渾然者不足以當故夫子
　　但可緫言不知而巳固不可徧指其平日所行某事爲仁某事
　　爲不仁也就所㪯治賦爲宰爲行人而無失即隨事之仁矣
　古注於不知也下有仁道至大不可全名一句好
　集注日月至焉或在或亡注在第一箇不知字下只得指子路而
　　言盖兼包下二人在内
　日月至焉指行之出入乎仁而言或在或亡指德之存亡乎心而言
聞一知十章
　一十一二只就每事上說顔子聞事理之始即洞見底藴皆造其
　　極子貢但能就近推去耳一十字只是始終字
晝寢章
　天地之炁晝夜運行不息晝陽夜隂晝舒散夜收歛人法則天地
　故白晝用事夜則寢卧收歛神氣以爲晝之用盖不収歛則無
　　以發揚晝則勤於事爲何况君子尤不可昏惰易曰君子終日
　乾(乾/謂)當法天道之不息也宰予晝寢宜乎深責之
朽木糞墻比志氣昏惰不是言資質卑下不可雕杇比敎無所施
申棖章
君子之心所存惟礼義故堅強不屈於事物之下如孟子所謂富
　貴不能淫貧賤不能移威武不能屈慾則爲事物所屈是心裏
　　見他好了便貪他此心隨他去是他爲主我心爲客是心柔了
　　安得爲剛
　理之明自然能勝物者謂之剛私之萌求勝於物者謂之慾
　剛只是勇於行義申棖想是倔強好勝之人故爲慾
　大意見事合義處勇於必行有一毫不合義處决不爲
集注志字當爲看此章之主有志於理義則不爲物所屈無志則
　　心逐物移及勝字揜字伸字屈字最是眼目字當詳玩則剛慾
　　之辨自明
我不欲章
　愚竊以爲子貢若曰我不欲人之加諸我也吾亦無加諸人則全
　　是仁矣今猶有欲字辭炁亦自用力但又有無字則爲過也恐
　　子貢只是脩辭未尽善尓夫子聞其無字便言非尓所及盖恐
　　其錯擔當了試如此詳味㸔如何
孔文子章
　聖人垂訓句句是醫病良方讀者不可泛觀須件件將來反身自
　　省方有益若此章只是因孔文子之謚以荅子貢之疑耳於已
　　何預况孔圉自是惡人何足称道若能自反則是斈者大戒也
　　天資敏銳必視斈爲易而不能細索深求精思篤好至於恥下
　　問節目尤多貴者恃位恥問賤富者恃財恥問貧年髙者恥問
　　㓜能者恥問不能多恥問寡凡此皆是切中斈者之急病如是
　　則文子自是可師當自省而痛治之又當思文子雖勤斈好問
　　而其制行乃近於禽獸盖務知而不行也故斈者則宜知行兼
　　用其力而不可少緩又文子之行極惡而以勤斈好問尚得謚
　　爲文而免名曰幽厲則知而篤行者所以流芳百丗又可知矣
　　凡此一事作戒数端斈者以此意讀書則所謂三人必有我師
　　而皆可以進德矣
今逸周書謚法篇是斈勤好問爲文
子産章
集注呉氏之言未盡公恐断當不殺此二人想朱子只是取以爲
　　觀聖人論人之言之法尓
居蔡章
　古注蔡國君之守龜出蔡地因以爲名長尺有二寸(今按因以爲)
(名非謂亀必得之蔡也)漢食貨志元龜爲蔡非四民所得居元
　　龜長尺二寸公龜九寸侯龜七寸子龜五寸(公龜以下不知此)
(名所自來)
䟽云山節藻梲天子廟飾
　攷證云禮記管仲山節藻梲君子以爲濫以此例之則山節藻梲
　　似指宫廟之僣侈與居蔡各一事此說恐長盖二者皆是僣而
　　於事無益徒取僣上之罪故同歸於不智
令尹子文章
　子文盡心於本國自是忠只是所以盡心者非當理而無私欲未
　　仁文子一時棄富而出自是清只是未必果見義理必如此而
　　脫然無累故未仁此是專就所問上論若論全體則二人之身
　　渾在利欲中雖有一善不得爲仁也
本注及圈外今以是以下至真無私心是就子張所問事上論二
　　人之未仁他書考之以下至亦可見矣是就二人凡事上論其
　　未仁
三思章
此章當用格物工夫在思之前理旣明則所思可善若未明理再
　思也未合理百思也未合理聖人只就文子上断其思之過而
　格物之道自然見於言外
左傳文公六年秋季文子將聘於晉使求遭䘮之禮以行其人曰
　將焉用之文子曰備豫不虞古之善教也求而無之實難過求
　何害杜氏注行父聞晉侯有疾故也所謂文子三思䟽聘禮出
　使唯以幣物而行無别齎遭丧之禮
圏外發明再思意思恐人不明理而妄處事必有失故用此意補
　　之唯窮理則能思思則必中旣中便果㫁行之窮理在未思之
　前果㫁在再思之後
圈外季文子事攷證詳之
乞醯章
凡舉一言以蔽一人之行皆是以全体言若直則是平生行事無
　　一件私曲方可称直之名今微生髙縱饒他事皆直只此事之
　　不直便不可言直了
本注就本事上言程子就心術上言范氏又推他事上言所謂一
　介取予千駟萬鐘可知是推演說開去不是正言㣲生高看來
　　高自無此等失范氏是教人謹心術細微處
足恭章
集注謝氏曰二者之可恥有甚於穿窬盖爲盗者莫夜穿窬猶有
　畏人之心此二者白晝通衢對面謾人公然無忌惮以君子視
　　之可恥之甚
朱子言若㣲生高之心乆之便做此等可恥事來此亦是戒斈者
　　於細微事不可不謹人心路要熟若一時小事不謹把做無緊
　要行來行去到大事亦以爲常終爲惡人斈者工夫皆是如此
　若凡小善件件致力則行來行去到大事亦以爲常終爲君子矣
顔淵季路章
此章聖人顔子氣象以集註觀之尚可体認唯子路之意須要識
　取南軒先生謂人之不仁病於有巳故雖衣服飲食之間此意
　未甞不存盖仁者心体廓然人我無間程子所謂與物共者也
　常人之有巳於衣服車馬所常服御者必存心計較彼我則大
　於此者固可知故子路於日用上除去私狹氣象廓然同人則
　其他亦無往而不弘廣矣須看程子言豈可以勢利拘亞於浴
　沂辝氣不可只泥車馬輕裘看子路
　　　雍也第六
雍也章
　仲弓言行無所考前篇或人許其仁又称其不佞此章自言居敬
　　四科以徳行称故集註於前章言仲弓重厚簡黙此章言寛供
　　簡重是模寫仲弓之德夫子許其可南面者意盖如此謂有德
　　足以爲民之上也南面但謂可居位長民不必重看古之有德
　者必有位諸矦皆天子所命而附庸之地不及五十里亦皆以
　　有功德者居之楚尚欲以書社地封孔子則南面之說正不必
　　以僣爲嫌
　夫子謂仲弓有德可以臨民而仲弓謂伯子大畧與巳相類故以
　　爲問㸔來伯子是寡言簡直率易之人聖人乃獨於簡許之
　集注僅可而有所未盡之辭但訓可也之可而可使之可不與盖
　　可也之下継以簡字而可使南面四字連文故所指有輕重不
　　同然書凡言可也則是僅可意獨言可字而上下有所指者又
　　不可同一律如可以死可以無死之類當隨文觀
　居敬以脩身言集注自處以敬則中有主而自治嚴中有主是說
　　以敬存心自治嚴是說以敬治身也中無主而自治踈亦兼内
　　外說行簡却是說事
　朱子謂自處以敬則中有主而自治嚴程子謂居敬則心中無物
　　一言有一言無似相抵捂盖有以理言無以欲言則二說正相發
　所行自簡又轉一轉不是經文正意
好學章
　此章集註甚詳而通釋亦甚宻當玩
　不迁怒二過是好斈之效人之七情惟怒發之暴而難制故尤爲
　難克顔子於當怒而怒之隨即雪消冰釋無一點留滯意故夫
　　子㪯其難者則情之發皆合於中和矣
集注克已二字是說此章骨子已固是私要㸔得私字分明盖人
　有此身便與物對人專把皮膚包定這些血氣便是我有我便
　要用物專一取物以供我所欲所謂巳也但狹小與天地之氣
　　不能相入只是專欲尊己不把人做事故怒遷向他人亦不以
　爲事做事差失亦以爲無緊要我若改却屈巳以從物矣若勝
　去得此私則心量廣大不見我尊於人所以怒不敢輕加人作
　事亦不敢過失究其極則聖人之無我也但顔子之巳甚輕非
　　如衆人之已然略有私意即與天地不相似惟克得尽故能不
　　遷不貳也
　克巳是脩身緫目不遷貳只是非禮勿動一端中之兩事耳此言
　克巳後功效如此也
　鑑照妍媸之喻不說見處正說行處應之者應事也
　聖人之道不是一串意是言斈至聖人底方法下文斈之道斈之
　　得其道可見
　天地儲精以氣言五行之秀兼氣與理言其夲也至五常言得五
　　行之理以爲性本只是本体真言性静是未發形旣生言得五
　　行之氣以成形外物以下至七情言情之所以生情旣熾而益
　　蕩其性鑿言發不中節則䘮其眞故斍者以下方是工夫緊要
　　只是約字約情合中者正其心也正其心者養其性也作一串
　　說下然又當以致知爲先故曰先明諸心知所往下面力行雖
　　是就事上說其實只是約其情
學之得其道言聖人教他就四勿用功此正是斈底方法下二不
　　却兼效言記誦文辭便是斈不得其方法
請粟章
　此章大意說不當與而與不當辭而辭二者雖皆未合中道原思
　　是過於厚者二人皆弟子也師命以事而區區以利禄爲急是
　　何心哉原思辭之誠是然聖人行事必合中道故雖辝不許盖
　　守一職自有必得常俸辝之反爲私意故不許之子華使齊若
　　孔子居位時以公事使之則子華爲家臣自有常禄若非居位
　　時以私事使之則子華富家爲師出行何必求利然此非子華
　　之過乃冉有之過也
犂牛章
　一章之中爲義不一聖人稱仲弓之德門人聞之當效其進德也
　　仲弓聞之當愈進脩造其極也人欲勿用山川不舎有德必見
　　用於丗也犂牛之子騂角德不繫丗類也父有惡子當脩德以
　　揜之也用人者不當論其丗也聖人之言廣大如此諸章亦多
　　在人推看但不可穿鑿爾
不違仁章
　顔子三月不違是乍違於仁日月至焉是乍至於仁二者正相反
　仁者天地之生意也人得此生意而存於心萬善備具則謂之德
　　能體而全之無少虧欠是能存其本有之徳也故緫謂之心之
　　德則心即仁是指道心言之也朱子旣以此訓仁字又曰心不
　　違仁者無私欲而有其德此兼人心言之也張子曰合性與知
　覺有心之名所謂無私欲是就知覺上言有其徳是全其性尓
　盖知覺者應事之本而性則萬事之則也若全無私欲則此心
　　渾是義理動静皆仁少有私欲之間便違於仁矣夫子不曰回
　也三月不違仁而言回也其心三月不違仁若獨言不違仁可
　　就應事上論言其心則貫動静徹内外無非天理也
内外且以屋喻顔子心與理融事皆中道時有小私意動隨即克
　除又只在仁裏如人居屋内爲主暫出而歸其餘心與理二勉
　　而行之時乎於一事去得私意盡所行皆合天理之公或一日
　　一至或一月一至少間又自有私意起而非仁矣如人在屋外
　　而爲客暫到屋中隨即出去
季康子問章
從政謂爲大夫盖大政小事在國爲政在家爲事季氏專魯盖以
　　國事與家臣謀之以冉有退朝謂有政觀之可見季氏正欲得
　　家臣與謀國事故歴問孔子門人非謂即欲使爲大夫也
伯牛疾章
古人之屋共是三間外爲堂而内爲室室中爲寢處自堂入室左
　　位髙者偏室多如後大寢小寢東酉夾左右塾之類大夫士則
　　惟有東房無西房
簞瓢章
　盈天地之間惟萬物莫非至理之流行生意充塞固與人心無間
　　也君子由道而行則何往非樂三月不違仁或可想見顔子之
　　樂簞瓢陋巷豈足改之邪
　集注周子令程子㝷孔顔樂處意猶在知上朱子則教人斈顔子
　　之斈行之乆而有得則我亦自有顔子之樂矣
冉求章
　爲斈之道先立志欲求至於聖賢却隨事只管低頭做將去曉一
　　分道理便行一分道理一邊明理一邊力行都不要計較功效
　　須要見得聖人亦是人做我亦可斈而至斈之所以未至者只
　　是理未明行未力耳長持此心篤志行之自少至老不倦到頭
　　却隨人力量髙下見其成功淺深最不可作界限
君子儒章
　當看攷證
武城宰章
集注飲射讀法周礼大司徒以郷三物敎民而賔興賢能故有郷
　　飲酒之礼此行於郷斈者也又黨正國索鬼神而祭祀則以礼
　　屬民而飲酒于序以正齒位此行於黨斈者也射郷射也周礼
　　郷大夫以郷射之礼五物詢衆庶州長春秋以礼㑹民射于州
　　序讀法周礼州長一歳四讀法正月之吉各属州民讀法以攷
　其徳行道藝而勸之紏其過惡而戒之若歳時祭祀州社則讀
　法亦如之正歳則讀敎法黨正一歳七讀法四時孟月吉日属
　　民讀邦法以紏戒之春秋祭禜亦如之正歳属民讀法而書其
　徳行道藝族師一歳十四讀法月吉属民讀邦法書其孝友睦
　　婣有道者春秋祭酺亦如之閭胥讀法不可數凡春秋之祭祀
　　役政䘮紀之類聚衆庶旣比則讀法書其敬敏任恤者
　正大緫言二事無苟邪言行不由徑無賤媚言非公事不至室苟
　　賤邪媚皆就章外反說形容上言正大之情可見是子羽之心
　　凡百正大因此二事可見其凡下言無苟賤邪媚亦是二子平
　　日無之之意
祝鮀章
　今之丗三字重㸔古之丗必尚誠而不尚䛕好德而不好色今之
　　丗乃好䛕說色所以可嘆也
不由户章
　自室出於堂必由户非户不可出也道者天理之當然人必當由
　　之而不可背亦猶出不由户則無可出之路矣行不由道則悖
　　禮傷義必不可也人何故不從道而行乎深惜其失而勉之以
　　正也
　道只是人當行底大路如子之當孝父之當慈兄當友弟當恭人
　　皆可曉但不肯行故聖人謂當從户出旣知之即由之當從道
　　行旣曉了何故不行正爲道與人相去夲不逺自不肯行耳故
　　以户爲喻最切須就何莫由三字上詳味旨意此聖人哀人之
　　自失而勉之也
質勝章
　史官記事雖據事實而書必須造辭述意其記人之言亦必爲美
　　辭文飾之非盡當時之本語也故曰誠或不足
人生也直章
天以善理生人人得此理以生其理本直凡行事皆當合理若不
　　合理則與天之生意不相関是理巳絶死之道也而又生於丗
　　者幸然免死尓謂具人之形事當順理違天自絶不可生於人丗
知之者章
　知有兩等一等只是知有道如此好一等曽用致知工夫而深知
　至理之所在上知淺下知深好是知而行之者樂則安行有得
　　於心而樂也
　集注知有此道也知道字輕㸔作緫說謂知斯道之高美亦可重
　　㸔作就毎事物上知其至理之所在亦可下兩節皆作此兩意推
中人章
質與斈兩言之
問知仁章
　通釋曰夫子旣告之以所當爲復戒之以所不當爲使其志存於
　　此而念絶於彼此語包二者皆全
集註知者言事仁者言心事字指務民義重心只是言存心當如
　　此其實先難只是民義此章大約上以知言下以行言也
知者樂水章
　天地萬物巨細髙下無非至理徹頭徹尾通貫周流無纎毫不足
　處知者知之極其心於物理無少礙滯不留查滓融㑹流通而
　水之爲物流行不滯而其漸漬浹洽大無不徧小無不入與此
　心相類故樂水而其体動其效則樂仁者之應物各當其極不
　過物各付物而巳無私焉其理則一定不可移而以存心言則
　全体自有渾厚安重之意象故樂山而其体静其效自然夀然
　所謂夀非必如尭舜禹湯然後謂之夀也盖受命於天其夀夭
　固有一定不可易人能知命而保其天之所以與我者全而歸
　之是夀巳若立於岩墻之下與桎梏而死則是我夭之矣非正
　命也由是觀之則雖顔子亦夀也
博文約禮章
博文則能知聖賢之成法識事理之當然約礼則收歛歸之於身
　　而爲脩行之實若泛泛學文而不約之以礼則於已無相関旣
　能博文又以約礼爲自巳之行方可進徳
約是収束向身意思集註約要也通釋曰博謂泛而取之以極其
　廣約謂反而束之以極其要此語精切
見南子章
　天者理之所自出言天厭之者是事背於理理與己不相関也
　子路惡惡不汙聖人無可無不可見惡人而不累其德唯聖人能
　　然若斈者則當以子路爲法見惡不可不逺
中庸之爲徳章
　饒雙峰云此章上句有之爲德也四字以中庸之德言也中庸無
　　此四字以中庸之道言也以德言則不必言能而能在其中故
　　此章下句無能字以道言則有能知不能知能行不能行故彼
　　章下句不可無能字此章言民鮮此德是以丗教之衰民不興
　　行而然彼章言民鮮能此道是以氣質之異有過不及而然此
　　章乆矣是言近丗如此彼章乆矣是言自古如此
集注中者無過不及不及是未至於中過是過於中去此是把两
　　意影出中字只是行事件件合天理到恰好處庸平常也平是
　　平正常是常乆之道此是把两字正說庸字行事平正便可常
　　乆才好竒欹側便不可常乆總而言之惟中故可庸中而又可
　　庸方是此爲徳之至非聖人不能中之故曰民鮮觀民鮮乆之
　　言則古之有是德者盖多矣
博施章
　博施謂施惠廣博病博施且如分井受田豈不欲多與它田盖土
　　地有限人生無窮故一夫之田夏止五十畒殷止七十畒周止
　　百畒欲多不可得又豈不欲都把與百姓而國家之用不可無
　　故一井之中其中爲公田又如前代賜民田租非不欲盡賜又
　　有國家之用故止賜一半此等處雖尭舜亦不能如意此病博
　　施之類病済衆集註言之甚明
　愽廣也猶多也博施是毎人與之多濟衆是人人皆博施濟衆大
　　槩以地言天之所覆地之所載含齒戴髪者皆濟之是衆也
　聖只是行仁至極處盡仁之道聖與仁不是两等人
　己欲立逹而立逹人所謂以己及人仁也近取譬所謂推已及人
　　恕也上出於自然下出於勉強
　斈者只是欲斈爲仁古時未甞有人言仁之本義分明故孔子門
　　弟子往往問仁子貢亦未知仁之体叚故以此爲問然所問地
　歩太廣逺此是聖人有位者方可言此而猶恐未足若斈者如
　　此爲仁則終身不可至故孔子旣非之而又教之第一節言爲
　　仁功用之極第二節言仁之本体第三節言斈者求仁之方法
　　　述而第七
徳不脩章
講斈是此章之要旣斈又須是去講論然後明義理皆自講斈中
　　來講旣明了則知德之所以脩義之所在而徙有不善者而改
　　之若不先講斈則三者皆不知當爲之則只作知行看徙義改
　　不善是脩徳之目
志道章
　志道是專心致志在日用當行之道念念在此爲之不厭道字雖
　　指行然所以求知其所當然者意亦在其中
　志道據徳積累乆之然後至依仁地位志據二者常並行依仁則
　　志之乆據之固而心德全但長存養而不息耳
　四句雖前三者是一連後一節與上對然人之爲斈只是要全一
　　箇仁字上三者應事處工夫至不與物接時便要游藝游藝一
　　是未知者欲求知巳知者欲習熟一是應事之隙欲心不少放
　　二者皆是欲全乎心德爾以此觀之不可全然截断作兩叚看也
　集注知此而心必之焉爲道主於行所以特著知字在上知在行
　　前也若未知者則求知之亦在志字意内
　他岐不特是異端是正道上行無過不及差誤處謂志之專見之
　　明行之正如行路若認程途分曉到交逵九逹處亦自能循當
　　往之途無錯也
　日新之功是𥙷意周備以明經旨盖據德不是守蒨正謂志道而
　　有得即堅守不忘遇再應如前事則以所執者復見之行事則
　前所據者又有日新之功矣
　依者不違之謂或問亦言不違仁吾於顔子之事旣言之矣是依
　　仁即顔子之不違仁也然則此章工夫全在志道據德上至依
　　仁只是存養尓據旣是執守之意是行道有得了只是堅守而
　　勿失則此句就有德而言然則工夫又全在志於道一句上志
　於道不是道在彼我心却在此專思之欲至之之謂旣謂之道
　　正就行上說是謂專心致志於日用常行處行其道故旣行之
　　便有可據之德積德旣深則常操存此心使天理流行不至妄
　　作此依則比顔子不違稍用力尓三月不違仁順辝也依於仁
　　勸辝也至於游藝即至道據德之方而防其違仁之隙也
　私欲盡去而心徳之全盖德之積累自少至多積之旣乆則百行
　　皆善而德備德旣備則是私欲全去故曰工夫至此此句是接
　　仁字說下無終食之違方是說依字存養是正說依字意
　禮樂體大學者日用行不能盡故兼玩繹其文射御書數旣斈之
　　即能惟常常玩習之故曰法
　應務有餘心無所放是游藝兩件得效處應務有餘在志道據德
　　之間心無所放恐依仁之有間也
　此章道德仁藝指其實工夫全在志據依游先後之序說上四字
　　謂志然後可據據然後可依依後又須遊輕重之倫說下四字
　　前三者重藝爲輕本指三者末指藝志據依養其内游飬其外
　　無少間隙涵泳從容皆指游藝意思多忽不自知入聖賢之域
　　亦游藝意多前三者皆用力以全仁游藝則𥙷其隙而有浸漬
　　漸磨之功矣
束脩章
　事師就養無方束脩其至薄者故著以上字聖人言語自無滲漏
　　類如此
　集注脩脯也周礼膳夫肉脩䟽加薑桂鍜治者謂之脩不加薑桂
　　以塩乾之謂之脯
憤悱章
　旣憤悱而啓發之則感之深守之固未能憤悱而教之出於勉強
　　終不濟事雖能憤悱而告之又須㪯一隅而能三隅反然後及
　　他事若未能反而又告之則斈者倚靠箇請問都不自去推充
　　天下事理無窮如何教得盡自能推充方是爲斈不是聖人吝
　　於教人聖人凡百只是提箇綱領與人使人自去理㑹
用舎章
　用舎以身言行藏以道言是字正指行藏之道而言人用我則行
　　其所藏之道於外人舎我不用則藏其所行之道於身惟孔顔
　有此可行可藏之道
行藏字不比仕隱字行謂見之行事藏謂卷而懷之㸔下有是二
　字則行藏意便自見集注取尹氏行藏安於所遇雖若不甚分
　曉然語録巳明言夫子與顔淵有可行有可藏之意則以此意
　㸔行藏安於所遇一句亦自包含盡嘗謂集注難讀𥘉把淺近
　　意思來㸔固若無差及後來㸔得較深㑹注意亦合又乆而㸔
　　得較愈深則意又不出朱子之外盖不唯聖人之言廣大淵深
　　而朱子體㑹精至不可輕易㸔過也
　通釋曰暴固是徒搏馮固是徒涉然二者皆有慢侮侵陵之意
富可求章
如不可求一句上添一其字下添一何字則語意自明
子所愼章
古之祭祀必齋未祭之先散齋七日齋於外致斎三日斎於内散
　　斎不御不樂不吊致斎則居於斎室之中不茹葷不飲酒不接
　　事物惟思所祭鬼神礼記所謂思其居處思其笑語思其志意
　　思其所樂思其所嗜者是也
　斉平生心事而荅之而平生大事無大於逃國餓死二事者然
　　則夷斉微諌伐餓死之事則何以必知其逃國之無怨乎安知
　　夫子不并以此事断之爲無怨也故集註不得不入此叚而後
　　惟以逃國事論此章之旨
飯䟽食章
　此章似專以飯䟽飲水言所處地位曲肱而枕是就此地位中平
　　居之容也故程子亦止曰非樂䟽食飲水也然聖人之言亦不
　　可閑放一句過曲肱而枕亦見得無所事事之意盖上二句固
　　言貧而此句或指賤而言也
　此聖人就所居地位言其樂若聖人居富貴則樂亦在富貴居夷
　　狄患難則樂亦莫不在其中即君子無入不自得之意
　聖人但言不義富貴若富貴以義來則舜受堯之天下不爲泰
　孔顔之樂相類而有不同言不改其樂而著顔子於上是簞瓢陋
　卷不改顔子之樂也言樂在其中而連食水曲肱之下是孔子
　　之樂在食水曲肱之中也顔子不改其樂是顔子之樂不爲外
　　物所改盖顔子惟知自有其樂不知有憂也聖人樂在其中是
　無所往而非樂也譬之然火顔子如然燭而紗籠罩之雖有風
　來不曽動得它光明孔子如然燎炬在空中任風自來隨風都
　有許多光熖此顔子具体而微顔則守之而孔則化之也程子
　以不能改其樂釋樂在其中精神全在能字上與不改其樂自
　　不同當味
學易章
集注消長者隂陽之機吉凶者隂陽之應進退者人事也存亡則
　　進退得失之極也夫陽長隂消吉道也隂長陽消凶道也然陽
　雖吉失位或凶隂雖凶得位亦吉是消長中各自有吉凶之理
　　君子斈易隨各卦之時事位義驗其消長而明其吉凶以爲身
　　之進退進退合其宜則存失其宜則亡吉凶消長有定而不可
　　移故曰理進退存亡人行之故曰道
使知其不可不斈是先說不可以無大過又不可以易而斈是覆
　　說上假我数年平誦聖人之言所謂無大過亦兼有於易道無
　　過之義集註引史記於易則彬彬之說固含此意下只明用易
　　而已無過說是爲斈者修已處切
雅言章
集注理情性道政事謹節文是言詩書礼之本體如此情乃性之
　　發情發於言而有文成音者爲詩故詩所以理情性言作詩之
　人也情發而爲詩故言情在上理其情則是理其性也道言也
　書所以載二帝三王之大政小事也礼專在謹慎其品節文章
　節言其大文是節中之文也聖人以此教人使人却用此以理
　　其情性知其政事而謹其節文然後是用處謂人學之亦可以
　　如此
葉公問章
憤是求知之切樂是行之之效不知老將至自強不息也全体至
　　極純亦不巳言聖人之斈全体而又至於極以一事而言未得
　　則憤旣得則樂是至於極而樂也以萬事而言憤而樂樂而又
　　憤憤而又樂必至於全体也其憤樂相継剛健不息是純亦不
　　巳也全体至極自憤樂两句發純亦不巳自不知老至上生全
　　体與仲弓章全体不息字同
天生德章
　天生德或問謂氣質清明義理昭著
二三子章
　此章聖人告門人不可專俟言以爲教凡平日所行者皆教也盖
　聖人動静語黙無非天理之自然此是體首實處皆當審觀而
　　反諸身何必專待言語之教乎盖言與行猶隔一層故聽言不
　　如觀行顔子言仰鑚瞻忽正是就日用上諦觀而斈二三子有
　　未逹此故夫子䁱之
集注雖不明說二三子待夫子言教之意而言聖人作止語黙無
　　非教意自可見
集注貼襯文義說自是正意圈外程子又是一意言門人就聖人
　　全体大用上斈見其道高逺不可及有如顔子之歎高堅前後
　者故聖人止就日用動静小節上指出教之聖人之道猶天言
　　全体俯而就之言小節
四教章
斈文則窮物理知古今以爲自修之基故以文爲先旣斈文則當
　　反之於身而修行故行次之修行當以忠信爲主忠是發於心
　　孝弟爲仁意同
　無絶無也虚未滿之意無而爲有謂本無一長而爲有之狀虚而
　爲盈未能充实而爲盈之狀此二者謂斈之所到事之所能而
　　言約而爲泰則論貧富貴賤之事
不知而作章
　丗盖有不知理而妄作其事者我則無是也我惟於古人之言行
　多博其聞擇其善者從而行之盖多聞則非不知擇善而從則
　非妄作矣此句正反上兩句而言之然又自謙以爲於理未能
　盡知所以下文言曰我於今人之言行多博其見而善惡皆記
　　于此以備參考雖未足爲知之明是亦知之次也盖古人言行
　　事跡善惡巳彰故可擇而從今人言行未可定其善惡故惟記
　　之耳此謙而又謙之言也
司敗問章
　古者婦人皆以其姓在下而以孟仲之次加於上如春秋所書仲
　　子伯姬詩所謂孟姜之類子是宋姓姬是魯姓姜是斉姓伯仲
　　孟長㓜之序仲子宋女伯姬魯女孟姜齊女也同姓爲婚姻與
　　禽獸無異春秋之時同姓之國雖多婚姻之道皆不通呉之祖
　　太伯文王之伯父也魯之祖周公文王之子也呉魯無婚姻之
　　礼昭公違礼取之却諱取同姓之罪字之曰孟子欲使人把作
　　宋女看欲掩其惡
　古者有姓有氏帝王則自著姓如伏羲風姓神農姜姓之類人有
　　功德者天子則賜之姓如黄帝之子得姓者十四人又如尭賜
　太岳之姓爲姜之類是也賜姓之外則爲氏氏又名曰族或以
　　祖父之字如春秋公子展之後爲展氏子國之後爲國氏之類
　　或以祖父之謚如文王之支孫称文氏魯叔孫宣伯之後爲宣
　　氏之類或以祖父之官如司馬司空倉氏庫氏之類後又或以
　　國如周魯齊陳許趙之類是也鄭夾漈推姓氏之由有数十端
　　然今何者爲姓何者爲氏分曉者固易知亦難盡辨凡出於古
　帝王之後有姓無氏如上說風姓姜姓之類是也若其餘有氏
　　則又有元姓且如春秋時同姓之國如周魯衛鄭邢茅蔣胙諸
　　氏皆姬姓又如魯之公族大夫以謚以字以官者亦皆姬姓以
　　此類推之須要考究其原方見各人姓氏分䁱秦漢以後姓氏
　多乱皆不可分别漢有功者多賜姓劉唐有功者多賜姓李都
　　是把别姓氏硬扭作劉李去数丗後不辨眞僞又如匈奴以漢
　　外家姓劉亦冐姓劉此等尤難理㑹
文吾猶人章
　文猶文章威儀文辭皆是得是有得於已文固亦君子之事乃發
　　於外者故曰莫吾猶人也若躬行者必心有所得乃可成君子
　　故曰全未有得
若聖章
　集注博施章曰仁以理言通乎上下聖以地言則造其極之名也
　　言仁是天理至善上謂全體之仁下謂隨事之仁也聖則行仁
　　至於極無一事之非仁妙而不測之謂也此章曰聖者大而化
　　之仁則心德之全而人道之備大而化之即聖之地也心德之
　　全人道之備即全体之仁也朱子云爲之謂爲仁聖之道誨人
　　亦謂以此教人是合說金先生云聖言德仁言及物聖人言爲
　　之不厭即作聖之事誨人不倦即及人之仁此是開說如此■
　　斍易見
奢不孫章
　不孫者殺身亡國之由固不過爲人所鄙而巳故不孫寕固
子温而厲章
常人之容温和則不嚴厲嚴厲則少温和無威者失之易有威者
　　或大過而至於猛好礼者不能恭能恭者又或出於勉强聖人
　　中和氣象故全備
　望之儼然即之也温聽其言也厲察之猶淺言之尚略此章察之
　　深言之備
　集注人之徳性本無不備氣質所賦鮮有不偏此言衆人謂人性
　　本皆全善爲氣質不適中而偏故性爲所蔽亦偏其見於氣貌
　　之間者必不得剛柔之中全体渾然應德性本備句隂陽合德
　　反氣質有偏句全体渾然雖言德性然謂之渾然則是德性未
　　常少爲氣質所蔽隂陽合德則隂陽二者皆亭當和平略無過
　　不及之偏是又見渾然意象矣此是就聖人所禀言氣質故著
　　合德字此徳字只就隂陽說非言性也中和之氣是關渾然合
　　德說惟其渾然合德故其氣見於外者自然中正和平經言六
陳北溪曰以上三截爲陽而下三截爲隂似乎有合然又以上三
　截爲隂而下三截爲陽亦似有合未知所决抑聖人渾是一元
　氣之㑹無間可得而指斈者強爲之形容如且以其說自分三
　才而言則温然有和之可挹而不可屈奪則人之道也儼然有
　　威之可畏而不暴於物則天之道也恭順卑下而恬然無所不
　　安則地之道也自陽根隂而言則温者陽之和厲者隂之嚴威
　　者陽之震不猛者隂之順恭者陽之主安者隂之定自隂根陽
　　而言則温者隂之柔厲者陽之剛威者隂之慘不猛者陽之舒
　　恭者隂之粛安者陽之健盖渾然無適而非中正和平之極不
　　可得而偏指者也
　　　泰伯第八
泰伯章
　詩言太王實始剪商其意以爲周之所以滅商者自此基之尓非
　　必謂太王即有滅商之謀也盖古公之遷邠人從之如歸市而
　　呉越春秋云古公居三月成城郭一年成邑二年成都而民五
　　倍其𥘉仿彿帝舜氣象則德化及於民其勢有不可遏者但古
　　公迁岐左殷王小乙之末年不乆而髙宗立傅說爲相中興在
　　位五十九年次祖庚立七祀次祖甲二十八祀文王生(皇王大)
(紀祖甲三十一年文王生以文王没之年者之非是)書称祖甲
　　不義爲王舊惟小人作其即位爰知小人之依能保惠于庶民
　　不敢侮鰥寡肆祖甲之享國三十有三年自遷岐至文王生之
　　年巳九十七年古公壽百二十歳後不知的於何年卒計在文
　　王生一二年之後則古公始終正居商令王有道之丗剪啇之
　　志何自而生邪文王生有聖瑞故古公曰我後丗當有興者其
　　在昌乎太伯知欲立季歷以傳昌乃亡史之可見者如此盖古
　　公但言興者其在昌未見有剪商之意觀知欲立季歴之言則
　　亦未甞明言立季歴所謂知正於其在昌乎一言知其意尓其
　　譲國也固爲至德而季歴之後丗遂有天下天命旣欲興周其
　　始也非季歴則國固太伯之國而太伯之後有周矣故曰以天
　　下譲夫子就成事上論其譲也止譲國而非天下故民無得而
　　称惟太王始不明言立季歷乃太伯因其在昌一言暗知太王
　　之意托採藥而去亦無譲國之迹所以民尤無得而称所以爲
　德之至也王文憲謂集註朱子因舊傳修入未及改
啓手足章
　此章作兩節看啓手足是一節是以巳然者示門人其平生孝謹
　　之成效也下二節言致謹之方只是戰戰兢兢句上是其平日
　　惓惓於此未甞少懈如臨履薄言恐懼戒謹之狀也
孟敬子問疾章
　動容貌便當逺去暴慢不粗厲當文雅不放肆當矜莊正顔色便
　　當近於信不可色厲而内荏出言語声氣便當逺去凡陋與背
　　理者工夫全在逺近二字上
　集注程子工夫在動正出之先盖平日敬義工夫純熟至動正出
　　時自然有此效驗則工夫意在道字上朱子以操存二字上承
　　程子之旨以省察二字使用之於動正出之際是工夫在斯字
　　上金先生謂此是成德之事恐非敬子所及以曽子語意工夫
　　只在逺近字上使只就地頭做工夫必欲其逺之近之如此則
　　下斈亦有入頭處乆而至於程子地位
　程子暴慢斯逺一句倒說下近信逺鄙倍二句順說當思所以異
問不能章
　能不能以事爲言多寡以明理言
　謂彼之不能固不如我之能而彼有一能乃我之所未能者彼之
　　寡聞固不如我之多聞而彼有少聞適我之未聞者故問之
　天下事理無窮顔子雖亞聖亦有未盡知未盡能者故每問於人
　　能與多固顔子斈問之積問不能問寡謂或有事理顔子所未
　　知所未能人或知之能之則必下問爲巳益但就他人一件長
　　處請問不必論此人他事皆不如我
　此章兩節皆就己接人上說上節主於問下節主於不校集注以
　　唯知義理無窮一句緫上節而謝氏亦曰不知有餘在我不足
　　在人有若無實若虚是其見義理之無窮所以問也謝氏又以
　　非幾於無我者不能緫两節則皆是接人意有若無應能問不
　　能一句實若虚應多問寡一句
　唯知義理無窮智也不見物我有間仁也言顔子体乎仁智
託孤章
興於詩章
集注詩本性情謂詩夲出人性情之自然盖心之聲爲言言之成
　　文而有音韻者謂之詩是性之動爲情而見於外者言詩發揚
　　己志出於自然也古之天子廵守采詩以觀民風盖擇其善者
　𬒳之弦歌頒之邦國如周之二南則用之郷人邦國雅則用之
　邦國朝廷頌則用之宗廟今集注乃言有邪有正金先生謂此
　据毛氏詩言之也變風変雅邪者多矣但斈者旣知義理則凡
　見善即取爲法見惡即取爲戒固不必較其邪正也此三人行
　必有師擇善者從不善者改之意如春秋善惡皆書而自可爲
　法戒也
抑揚反復正言吟詠抑揚是吟詠之聲反復言吟詠之不巳斈者
　於書固須口誦心惟况詩有音節可以吟哦詠歎則感於其心
　尤速而切故能有所興起也
恭見於貌敬主於心辭者不受於人遜者譲巳所有恭敬律於已
　辭遜接於人行礼以四者爲本節文度数則礼之事也品節是
　其大綱文章是其小目度者制度数者数目多寡之■■■
　　皆以上四者行之也
　肌膚本有㑹筋骸夲有束但不知禮則無以固之而懈惰散漫遂
　　至手足無所措耳目無所加能以恭敬而行節文則動容周旋
　莫非天理之流行矣
　卓然者自立之貌旣守乎禮則事物之來皆有以應之莫不中節
　　不爲其揺撼惑奪其心志矣
　五聲十二律更唱迭和語録曰謂如黄鐘爲宫太蔟爲啇姑洗爲
　　角林鐘爲徴南吕爲羽還至無射爲宫便是黃鐘爲商太蔟爲
　　角中吕爲徴林鐘爲羽盖五声十二律皆上下相生聲始
　於宫律始於黄鐘官即黄鐘也其法皆三分去一益一上下相
　　生宫之数八十一三分去一下生徴爲五十四徴三分益一上
　　生啇爲七十二商三分去一下生羽爲四十八羽三分益一上
　　生角爲六十四而五聲俻矣黄鐘之琯九寸三分去一下生林
　　鐘林鐘三分益一上生太簇太簇下生南吕南吕産姑洗姑洗下
　　生應鐘應鐘上生㽔賔㽔賔下生大吕大吕上生夷則夷則下
　　生夾鐘夾鐘上生無射無射下生中吕而終焉前所謂黄鐘爲
　宫至南吕爲羽五節是從宫商角徴羽順数其實乃黄鐘生林
　鐘太蔟南吕姑洗依前五聲次序生去也第二無射爲宫至林
　鐘爲羽亦然所謂更唱是十二律皆可爲宫所謂迭和十二律
　皆可爲徴商羽角相継和去
養人性情言養於平日以爲應事之本也邪穢者物欲之染查滓
　者氣質之偏興詩立禮則消物欲而變氣質矣有未能浄盡者
　　又因樂以蕩滌消融之而全入於中和也
義精是明善至於極精仁熟是行仁不假勉力和順道德如云不
　違仁也
民可使章
　民者庶民百姓也或問曰聖人爲禮樂刑政皆所以使民由之也
　　其所以然則莫不原於天命之性雖斈者有未易得聞况庶民乎
好勇章
　人而不仁疾之巳甚而致亂盖教君子當知時審勢也不仁者固
　　所當惡大斈所謂迸諸四夷不與同中國可謂甚矣理之正也
　　盖時可爲而勢足以制之何憂其生亂乎若非其時而勢不能
　誅討徒疾惡之則鮮有不致亂者漢之宦者是巳君子非不惡
　之不得時與勢禍徧及於君子之身而國併以亡唐之末路亦
　類是也聖人之言其㫖逺哉
之才之美章
驕吝只就才上見是以其才美而驕吝者其餘亦指才言此章才
　字重是言有才無德之病故集注於圈外取程子德字𥙷之
集注智能技藝智其所知者能其所能爲者技藝又是能中小節
　　目用此四字方包括得才字義尽
程子開說驕吝朱子合說驕吝氣盈歉不同時遇一事氣盈則驕
　遇一事氣歉則吝其才於此事有所長則矜衒誇張以氣陵人
　其才於此事有不足則掩閟靳嗇不欲示短於人此是一等人
　若吝本根而驕枝葉則所以吝者乃爲驕人之地驕是發見在
　外者吝是沉潛在中者吝是智底意思多驕是能的意思多若
　有所長推已忠告則人將皆知而能之我無可以驕人矣惟其
　必以自知則人莫我測常足以陵轢於人矣此又是一等人程
　子雙重朱子徧重合二說方盡驕吝氣象
吝者則不驕驕者則不吝圈外勢常相因及未有驕而不吝吝而
　不驕　者也葢驕者吝之枝葉吝者驕之本根是驕起於吝
篤信好學章
　　　　　言實　篤信此道方能好斈信之不篤則不能好
　學　方能善道若持守不堅固畏死避害則不
　能善道
能篤信之又須好學若不學則不知義理之極致亦徒信而巳能
　守死須是善於道若不善於道則有不當死而死當用權而不
　用執一不合於義亦徒死而巳
篤信須是能守死不守死則所信者未篤好斈須是善於道不足
　　以善道則所好者未正
惟其信之篤則能守之至死不变惟其好斈見理明則能處事善
　於道故朱子曰守死者篤信之效善道者好斈之功
大意篤信然後能好斈守死然後能善道篤信又不可不好斈守
　　死又不可不善道篤信須是守死好斈須是善道惟篤信而好
　　斈故能守死而善道篤信好斈就知上說守死善道就行上說
　荇菜左右芼之窈窕淑女鐘鼓樂之者正其類也關睢之亂盖
　　只指此四句不必求他說
狂不直章
　狂謂心志髙逺而事爲不精詳侗謂無知以理言悾悾謂無能以
　　事言常人之情有狂侗悾悾之病必有直愿信之德人志髙逺
　　而不計較小節則爲事必質直而不迂曲無知者則不敢妄爲
　故愿無能者則不敢輕出語故信若有是病而無是德雖聖人
　　亦不教也
學如不及章
爲斈者晝夜勤力不息其心如追一物惟恐不及旣用功如此尚
　　恐失之盖人生有期白日不再旣生爲人全不見得些小道理
　　便死了只是枉了一丗所以古人爲斈不分毫放過
舜禹章
　聖人治天下只順天地生物之理以養育萬民民之所欲與之聚
　　所惡勿施惟知參天地賛化育盡其誠而巳不以天子之貴四
　　海之富爲事一如與己不相関一般
大哉堯章
　上巍(巍)乎賛天髙大下巍(巍)乎賛尭德髙大則是凖則之則謂尭
　　之徳與天一般所以廣逺而民不可形容無能名是不可形容
　也人所見可者惟見其成功之文章尓然此乃粗迹其妙用入
　　神處皆不可見唯聖人知之而亦不可形容故其言止　此
　巍巍乎其有成功也煥乎其有文章上句也字起下句孔子只是
　　言堯之成功可見者唯有禮樂法度耳圈外却是成功與文章
　　對說
舜臣五人章
　此章語脉須子細体認舜有臣五人懸說起一句在上面孔子是
　　就武王曰予有亂臣十人主意說言古言人才難得果是如此
　　武王興周時人才之多惟有唐虞交㑹之間比於此時爲盛尓
　　夏商之代人才皆不能及然周𥘉雖曰人才多十人之中又有
　　一婦人止有九人而巳是才之果難得也唐虞之際人才極多
　　不止五人二典中可見所以可說盛於周𥘉獨言此五人者盖
　　五人功德尤彰著也周自成王之後人才亦衰
　禹貢五服甸侯綏要荒王畿千里謂上中方方千里爲王者所居
　　即甸服(也/四)面各相去五百里爲侯服又五百里爲綏服又五百
　　里爲要服又五百里爲荒服一面二千里與甸服共方方五千
　　里是天下大約道里如此其服地内所封諸侯朝貢皆各有時
　　所謂以服事所居在何服内依服内合當朝貢之数事天子也
禹章
　致孝鬼神是祭宗廟盡其誠致美黻冕是待諸矦盡其礼盡力溝
　　洫是飬民盡其愛
　　　子罕第九
子罕章
　利凡利益利便財利皆是君子見義則爲不睱計較利已有殺身
　　以成仁者若言利安能及此天之賦與人者謂之命有以理言
　　者仁義礼智之性是也有以氣言者智愚賢不肖冨貴壽夭之
　　數是也理精微難見不可以一言舉知氣者非君子所尚　惟
　　當見義而行若委之命則廢人事而爲斈变化之功亦無用矣
　　孔門問仁皆是問行仁之方而夫子荅之皆是進脩之目未甞
　　以仁之全体切切言之也故曰子罕言利與命與仁
麻冕章
冕冠緫名冕之名有五衮鷩毳希玄天子諸矦公卿大夫士朝祭
　　用之就五冕之中共有九等其一則十二旒次九旒下至二旒
　爲八等與十二旒者共九等天子用十二及九七五三共五等
　自九旒以下各以其命數服之上可兼下下不可僣上其上兼
　　下者於祭祀時各視祀之大小而服冕之髙下天子自衮冕以
　　下上公亦自衮冕以下侯伯鷩冕以下子男毳冕以下只是冕
　　上旒数不同天子自十二旒五等皆十二玉公矦以下只依旒
　数綴玉如九旒九玉八旒八玉其九七五共三等則君服之命
　　六四三二共五等則天子諸矦之臣隨命數服冕之下有弁弁
　　之下有冠皆首服也冕冠皆以緇布爲之麻冕礼也集註作緇
　布冠亦緫名也
鷩必㓕反毳昌銳反希陟里反
漢食貨志周布帛廣二尺二寸爲幅三十升布升八十縷則二尺
　　二寸容二千四百縷一寸計一百九縷程子謂周尺當今尺五
　　寸五分弱所謂今尺者即營造尺也如此則營造尺之一寸爲
　縷幾二百是一寸爲今百眼簆其細宻難成可見
　儀禮燕禮君燕臣之禮也公取大夫所媵觶興以酬賔賔降西階
　　下再拜稽首公命小臣辭賔升成拜公答再拜立卒觶賔下拜
　　小臣辭賔升再拜稽首公答再拜賔易觶下拜小臣辭賔升再
　　拜稽首公答再拜注䟽凡臣於君雖爲賔與君相酬受爵不敢
　　拜於堂上皆拜於堂下若君辭之聞命即升若堂下拜訖君辭
　　之即升復再拜所以然者以堂下再拜而君辭之若未成然故
　　復升堂再拜以成之若堂下未拜之間聞命則升升乃再拜則
　　不言升成拜又覲禮諸侯覲天子之禮也侯氏坐取圭升致命
　　王受之玉侯氏降階東北靣再拜稽首擯者延之升升成拜又
　　王勞之再拜稽首擯者延之升升成拜及賜車服侯氏降兩階
　　間北靣再拜稽首升成拜今禮中言升成拜者非一以此推之
　　則他從可知矣然行禮又各有節然多有臣拜於下不辭升者
　　盖各有宜也其辭有命臣辭之者有君親辭之者亦各有當此
　章孔子之言又似臣凡拜皆當拜下而升成拜如覲禮賜車服
　　之儀拜下不言辭而自升成拜
　程子是推凡處事說
子絕四章
集註四者相因循環不窮是合來看▫▫▫◀◀▫是分開看合
　　看者易見分看者難明大凡我固▫▫▫亦有不自主聖人■
　成此病者如聖人之心與天地同流無往自不在　如無適無
　莫仕止乆速是無固如佛肸弗擾之召欲往而復不往墮三都
　未能墮成則止縁聖人不乆去魯若不去魯必別有所處是無
　　必
所謂子絶四只是說聖人私意期必固滯物我四者無一件聖人
　　如何相連而生直至我若說道聖人無私意便無下三件則誠
　者不須立這四件條目張子之言恐是正意朱子是專爲斈者
　說
　開㸔合㸔各有意味然而緫只是私意合㸔固因私意牽引來開
　　㸔則各是私意所成必亦私意也固亦私意也我亦私意也
太宰問章
聖德也多能才也太宰以夫子多能爲聖子貢則分别德與才以
　告之夫子之言止接多能之意故曰太宰知我下文言君子不
　貴多能以曉之語録太宰以多能爲聖子貢謂多能爲聖人餘
　事孔子以聖不在多能形容聖人地位則子貢之言爲盡
鄙夫問章
　集注始終本末上下精粗分四節㸔不必就一事求四者始終是
　前後兩端如夫子言興詩立禮成樂及斈而時習章可與共學
　章之類本末是綱目及内外兩端如吾道一以貫之人而不仁
　　如禮樂何荅林放問禮之本之類上下是高下逺近兩端如答
　　子張言忠信行篤敬答子路脩己以敬及道千乗之國之類精
　　粗是深淺兩端如答子貢問仁旣告以仁之體又告以求仁之
　　方及未若貧而樂富而好禮之類盖答鄙夫之問亦若是也
　語上遺下但言高深逺大而不及淺近者語理遺物但言其體而
　　不及於用
喟然章
門人爲臣章
　魯哀十五年冬子路死於衛十六年夏孔子卒於魯則此疾病非
　　將夢奠時也或問謂必夫子失司㓂之後未致其事之前
　行詐只是不誠意思當輕㸔子路忠信剛決但知上稍欠此舉是
　實敬愛其師便決於行不知其失然凡事稍有違理便是不誠
　　此是過不是故意用詐之罪夫子言乆矣哉由之行詐是責其
　　平昔任意便行致失理也
美玉章
沽去聲訓賣若平聲則訓買於此義不相當
樂正章
　朱子詩集傳綱領釋此章引漢礼樂志云王官失業雅頌相錯孔
　　子論而定之故其言如此古之樂章旣各有体製亦各有音節
　　孔子之時相錯失倫故爲之更定使復其本
出事公卿章
　金先生引語録三說中一說謂此数事外我復何有此說爲正盖
　　此章之言甚近又非七篇黙而識之章比若聖人亦謙言恐是
　太過必有人称頌聖人道德因言我但能出事公卿入事父兄
　各盡其礼於䘮事不敢不勉力以盡其至不飲酒而爲其所困
　如此而巳此外何有於我盖於人之所言姑以此数者荅之觀
　　兩則字與不敢字可見非未及者
川上章
舎去聲止息也見楚詞辨證集註未及改
　先看川字爲主着實方見得下文意思此不獨是記夫子所言之
　　地出逝字固指川流者字兼包萬物如斯字指流而不息夫字
　　指與斈者之辝謂萬物與道爲体者如此流動未甞止息於川
　　可見然此只說得往者分明未見來者意故又曰不舎晝夜然
　　後義理沛然
　如字非如似之如不是以川流比道是正言道之流行也如斯正
　指流而不息
　此章固是言道体聖人亦不懸空說正是教人体道不可須臾間闕
集註三道体字第一就大原頭全体說來所以謂之道体之本然
　　此道体是無形之体是就此章頂上說其次然後言易見者莫
　如川流此下方就川上說第二此道体也此字即指川流而言
　　云是道之形体也道本無形因物而見其体下遂歴叙五端云
　皆是與道爲形体者此第三箇說尤重大抵三道体上則輕清
　　而所包者大下則漸着實而人可共見人而欲体道則全在謹
　　獨工夫能謹獨又在於自强尔
　一道体就氣化流行處說是說所以生物者未說到物上二道体
　　是就物上指形而上者而言三道体指物而言
本注道体是道爲物之体叚程子道体是物爲道之体質
好德章
德者人心本得於天惟知好之然後能進脩以成己德但人真好
　　之者少而好好色乃人之實心若心實好徳如好色然則實好
　德矣此與大斈比喻一般意只是勉人須實好德
　集注圈外引史記語以證夫子發此言之由但如此說則好德有
　　好有德之人之意
不惰章
集注心解字𥙷不惰之前顔子聞夫子之言其心即融釋脫落略
　　無疑滯旣心解即勉力行之造次顚沛又是力行中節目下言
　　如物得時雨發榮滋長何有於惰言自然不能巳非勉而不能
　　惰此是形容顔子不惰非衆人不惰者比但斈者讀此章則當自
　　勉勵勿懈慢可也盖聖人雖賛顔子之進亦所以厲斈者之惰
吾見其進章
　何文定云惜顔子者惜其巳進於所立卓尓之地未見其止者惜
　其不造於聖人之極也
後生可畏章
　前兩語期之後兩語戒之期之者勉其進也戒之者警其惰也
　年冨者未來之日尚多也人以百年爲期今當少壯則未來之日
　　尚富也
法語章
　集注語之未逹拒之不受是向上靣說未逹是法語巽言皆不能
　　曉不受是雖曉而不從說其或喻焉是能從說者
三軍章
　奪帥如漢王馳入韓信壁即卧内奞其印符以易置諸將公子無
　　忌椎殺晉鄙奪其軍之類
　匹夫猶言一夫謂小人而有志者正與三軍多寡相對言三軍
　　之氣在外匹夫之志在心人若心志堅定向道不惑孰能移之
　哉可奪則非志矣
衣敝章
　衣敝緼𫀆而不恥此是㪯一端以見子路之心不爲貧富動非謂
　　子路之德專見於此也其由也與辭氣可見子曰士志於道而
　　恥惡衣惡食未足與議亦是㪯凡而言大抵飾於身者往往以
　　不及人爲恥此止言敝衣故知只是㪯一隅說如士志於道章
　　有自厭其貧之意此章是貧富相對言外物來鑠於我人則易
　　動其心而乃不恥子路所以爲賢也此見子路心正氣全逹命
　　安分樂已之貧而不知人之富略不以此事芥蔕於心唯見道
　義之安耳可與車馬輕裘與朋友共敝章對㸔此是不慕人之
　　富彼是不輕人之貧此是不屈於物彼是樂與物共合而觀之
　　可見子路氣象之全
　二臧字似有不同不忮不求安得不善上臧字就不忮不求中說
　　唯不忮不求何足爲善下臧字就不忮不求外說
　礼記緼爲𫀆(注/緼)謂纊及舊絮纊新綿也盖以舊絮而加新綿爲之
　　枲著枲牡麻也以枲搥細以當綿貧者之服著(音旨/吕切)字或作􁓯
　　以綿裝衣也此謂以枲麻裝衣也此緼𫀆之義與礼記不同謂
　　以麻當絮著在袍中也
　衣之賤衣之貴言其直爾非人之貴賤也
　進於道謂漸造深逺進字就道中說非自此進於彼之謂
歳寒章
　木至寒而不彫者亦多聖人取松栢者盖松柏之受命也獨一斬
　　断更不萌蘖如君子有剛断者然
　松柏不彫於冬而換葉於春其枝未甞見枯槁之態故聖人不言
　　不凋但言後凋聖人言語雖小節自周俻無滲漏如此
知者不惑章
　三者字指人此章以三逹徳循序而言盖就一人身上說與知者
　　樂水仁者樂山章開說者意不同
共學章
　斈是斈問思辨之事知人皆可斈而不可不斈又知斈以爲巳然
　後可與之共斈適道者篤行之事也格物之多心知旣明善惡
　　是非判然無疑然後可與同由於道之中矣行之日熟執志愈
　　堅擇善則拳拳服膺而不変故可與立道在日用之間適道猶
　就每事言之立則行之全德之成矣立字如建字謂守聖人所
　制之法循其規矩凖繩皆有所成立然猶能應事之常爾或事
　　變之來前無定制固當隨時處中如稱之稱物必以錘移前卻
　　後以取其平所謂權也權非大而化之者不能故以是終焉
　有志之士則可與共斈能明義理者則可與適道信道篤守不变
　　者可與立立則守經者也至於義精仁熟則可與權而能處变矣
　集注知所以求之知格物致知之方也知所往知至善之所在而
　　志於必至之也篤志固執而不變行成而守之固也
　權是称錘凡称物須以權於称上推移前郤以取平今以權字爲
　　義理度而行之至中而止程子謂權即經朱子謂權經有辨勉
　　齋謂有朱子之說則經權之義明有程子之說則經權之義正
　　盖經是常也權字有变意常者一定之理变者隨時之宜事之
　常者只依見成礼法一定行將去至有非常之事來須用自以
　　礼義度而行之亦欲合於常道盖自上古聖人代興制爲典礼
　　雖俻然亦豈能盡該天下之事变哉因此度彼皆欲合於義而
　　已且如父子相継而有天下常也至尭舜則皆以子不(肖/而)禅譲
　　其義則在於得人而安天下君令臣共常也桀紂至暴而湯武
　　至仁則起而伐之其義在於去惡而救民伊尹事太甲而放之
　其義在於全湯託孤之命兄弟友愛常也而周公誅管蔡其義
　在於正國家嫂叔不通問常也嫂溺則援之以手不通問者避
　嫌也見他人孺子入井且有惻隱之心見兄之妻將死則避小
　嫌而不顧所失大矣義理是活潑(潑)地物不在這一邊便是那
　　一邊若兩下皆是義則称量其重者爲之便是權但權須是用
　得義理極明了方可行若未明理專認箇權字件件要去權則
　有背義妄作其罪不可勝言矣
　經者聖人所制禮法常乆當行者君子用之以應常事者也權者
　　聖人之大用前聖所未立法適逢事変而處之旣當則其法即
　　可常乆所謂權即經也且如五帝以來父子相継常也尭則因
　　子之不肖而以有聖人在下故易爲禪讓此權也至舜之譲禹
　　則用尭之權爲經矣天子在位諸侯臣服常也桀有極惡而湯
　　至仁故易爲征伐此權也至武之伐紂則用湯之權爲經矣至
　　於小事莫不皆然經與權皆聖人所制以君子言之則但可循
　　聖人巳立之經不能用聖人未制之權
唐棣章
　聖人未甞言易亦未甞言難但曰未之思盖不思則難思之則易
　　難易在思不思耳
　　　郷黨第十
郷黨節
　前注容貌指恂恂詞氣指似不能言緫結言指似不能言與便便
　　言貌指恂恂與謹
使擯節
　周礼大行人上公之礼介九人擯五人朝位賔主之間九十歩侯
　　伯介七人擯四人賔主之間七十歩子男介五人擯三人賔主
　　之間五十歩諸侯之卿其礼各下其君二等謂如公之卿則七
　　介侯伯卿五介子男卿三介則擯一半之其大夫又下於卿二
　　等論語䟽謂賔若是公來至門外直當闑西去門九十歩下車
　　北嚮立九介立在君之北邐迤西北並東嚮而列主公出直闑
　　東南西向立擯在主人之南邐迤東南立並西向末擯與末介
　　相對中間相去三丈六尺列擯介竟主君問賔來之意主人傳
　　言於上擯歴次擯至末擯末擯傳末介歴次介上介至於賔賔
　　荅來意則自上介漸歴次末介及末擯至上擯告於主人旣畢
　　然後迎賔至門侯伯以下礼皆如此若使者來聘則主君至大
　　門而不出限南面而立上擯出閾外闑東南西嚮亦如上陳列
　　末介末擯相對亦相去三丈六尺陳擯介竟則不傳命上擯進
　　至末擯間南揖賔賔亦進至末介間上擯與賔相去亦三丈六
　　只上擯揖請事入告君乃相與入也凡門外之列擯介皆在主
　　賔之前及入門則擯介皆隨主賔之後
　　䟽聘礼私覿礼畢賔出公再拜送賔不顧註云公旣拜客趍辟君
　　命上擯送賔出反告賔不顧矣君反路寢
集注躩盤辟貌辟音闢謂足盤旋開闢聞君命敬之若無所措其
　身然
命數謂圭璧之度冕服之章建常之斿樊纓之就貳車之乗介擯
　　之人礼牢之数朝位之歩饗獻之礼皆隨其命多少之数
入公門節
周禮應門二徹參箇應門者朝門也徹者轍也二轍之内八尺參
　箇三八二十四門容二丈四尺也諸侯之禮有降殺門或狹於
　此然聘禮記侯國之禮而䟽引二徹參箇爲證則門之制或同歟
　門有二扉門中竪一短木謂之闑又名橛兩旁有長木謂之棖又
　名楔楔即今所謂門􁓰左右扉各有中左扉之中在闑東棖西
　　右扉之中在闑西棖東此左右以内視外而言也然門以向堂
　爲正謂自外視内也大抵左扉是主出入之道右扉是賔出入
　　之道玉藻曰君入門介拂闑大夫中棖與闑之間士介拂棖賔
　　入不中門公事自闑西私事自闑東此皆言賔客之事也君入
　　門者兩君相見也客君入於右扉棖闑之中其上介卿也次介
　　大夫也末介士也三介鴈行斜列於君之後右前左後而進卿
　　介則在東而拂闑之西大夫介則正當君之後士介則拂西棖
　　賔入不中門者謂他國來聘之使者不敢當客君之位故稍東
　　近闑而入公事自闑西私事自闑東皆使者之事公事聘享也
　　奉君命而行則用賔禮拂闑西而入私事私覿也已之禮非君
　　之命則從主國臣之禮拂闑東而入也大射禮燕禮皆曰卿大
　　夫皆入門右曲禮曰大夫士出入君門由闑右此右謂自外視
　　之也故燕禮注凡入門而右由闑東左則由闑西䟽謂由闑東
　者是臣朝君之法由闑西者是聘賔入門之法此經所謂立不
　中門者左扉之中也中者君出入之道臣之出入不敢由此必
　　旁闑東則亦不敢當此而立
行不履閾一者爲行乍高乍低爲失容一者爲履穢門閾而不淨
集註宁立之處諸侯門内有屏大朝㑹卿大夫立門外君立於門
　内屏外以待之謂之宁
攝摳也摳即挈也齊衣下縫古者上衣下裳其實所攝乃裳下縫
　　也階一尺爲一級故上堂摳衣必去地尺
執圭節
　天子封諸矦必以圭璧命之辨其等數爲國之瑞信凡諸侯朝王
　　執之以合信使使者聘問他國則亦執之以表信
　享礼享献也此是聘礼第二次見其君也旣聘用圭璧有庭實此
　　圭璧又非前瑞信盖凡瑞玉則還之享礼則納之而不還者庭
　　實者以物實於庭中也唯國所有周礼小行人曰合六幣圭以
　　馬璋以皮璧以錦琮以錦琥以綉璜以黼此六物者以和諸侯
　　之好故礼器曰大饗其王事與三牲魚腊籩豆之薦束帛加璧
　　龜金丹漆絲纊竹箭其餘無常貨各以其國之所有足以見庭
　　實無一定之物小行人註曰六幣所以享也五等諸侯享天子
　　用璧享后用琮其大各如其瑞(謂公圭九寸則璧亦九寸侯伯)
(圭十寸則璧亦七寸)皆是庭實以馬若皮二王後享王則用圭
　　璋䟽謂大各如其瑞此諸侯享天子之礼其諸侯自相享則各
　　降一等謂二王後則用璧琮二王後上公也而子男則用琥璜
　　侯伯雖用璧琮而諸侯相享之玉又各降一寸謂上公則八寸
　　侯伯則六寸子男則四寸其庭實則隨所用玉及國之所有
　上公桓圭九寸侯信圭七寸伯躬圭七寸子穀璧五寸男蒲璧五
　　寸圭博三寸厚半寸其首左右剡各寸半璧圎徑五寸中孔一
　　寸厚半寸
䀻禮賔覿奉束錦緫乗馬
紺緅節
　古注孔氏曰一入曰緅飾者爲領䄂縁也紺者齊服盛色以爲飾
　　衣似衣齊服緅者三年練以緅飾衣似衣䘮服故皆不以飾衣
　　集注取此以爲說䟽曰紺玄色按考工記三入爲纁五入爲緅
　　七入爲緇注謂染纁者三入而成又再染以黒則爲緅緅今禮
　　俗文作爵言如爵頭色也又復再染以黒則成緇矣鄭司農謂
　尓雅曰一染謂之縓再染謂之窺三染謂之纁凡玄色者在緅
　　緇之間其六入者與孔氏云一入曰緅未知出何書又云緅者
　　三年練以緅飾衣則似讀緅爲縓檀弓練練衣黄裏縓縁今按
　　諸書言染色一入曰縓再入曰窺三入曰纁四入曰朱五入曰
　　緅六入曰玄玄即紺七入曰緇經所謂不以紺緅飾者則齊用
　　玄衣巳明緅在朱玄之間則自赤漸変黒者但不知此色本爲
　　何用而決非飾練之縓矣窺音頳縓七絹反
　裘以皮爲衣冬服也凡服内有𫀆襗之屬然後加裘又以衣蒙之
　　謂之裼此所謂衣裼衣也裼之色必與裘之色類裼上加襲襲
　　則朝祭之服也緇衣羔裘是諸侯君臣日視朝之服素衣麑裘
　　君王視朔之服黄衣狐裘息民之祭之服然此是衆人之通禮
　　何獨孔子服之今獨稱君子或恐是當時亦有非朝祭而自有
　　此服孔子則亦必以同色之衣裼之言非行禮而必謹禮父否
　　則君子是泛言於禮當如此而非指孔子也襗直格反
　凡佩有德佩有事佩德佩則有琚瑀珩璜衝牙玉藻曰古之君子
　　必佩玉無故玉不去身君子於玉比德焉天子佩白玉公侯佩
　　山元玉大夫佩水蒼玉世子佩瑜玉士佩瓀玫凡帶必有佩玉
　　唯䘮否若事佩如内則所謂左佩紛帨刀礪小觽金燧右佩玦
　　捍管遰大觽木燧是也紛帨拭物之巾刀礪小刀及礪石小觽
　　解小結大觽觧大結貌如錐以象骨爲之金燧取火於日木燧
　　所以鑚火玦發弦者也捍拾也管筆彄遰刀鞞也玉藻人曰孔
　　子佩象環五寸瓀而兖反玫武巾反觽許規反遰時世反
　古之弔服有錫衰緦衰疑衰錫者治其布使滑易也十五升去其
　　半無事其縷有事其布曰錫十五升去其半有事其縷無事其
　　布曰緦疑之言擬也擬於吉也吉服十五升疑衰十四升少一
　　升而巳疑衰盖布縷皆有事也周礼司服王爲三公六卿錫衰
　　爲諸侯緦衰爲大夫士疑衰注䟽謂諸侯及卿大夫亦以錫衰
　爲弔服士以緦衰爲丧服其弔服則疑衰也又曰凡弁絰服其
　衰侈𬒮謂弔服皆著弁絰也弁絰者如爵弁而素加環絰也侈
　　大也凡𬒮皆二尺二寸大夫以上侈之盖半而益一焉則其大
　　三尺三寸也又儀禮䘮服記曰朋友麻謂服疑衰而加麻絰也
　　庶人之弔服則素委皃白布深衣聖人之弔服則用錫衰疑衰與
　詩君子偕老言蒙彼縐絺謂以展衣蒙於縐絺之上展衣者禮服
　　也旣服禮服則絺衣之内必有中衣明矣故集注取此以證絺
　　在中衣之外是中衣表絺其義不在蒙字詩䟽謂縐絺絺之尤
　　細靡者
襞積襞是衣襵積曡也謂之襵成曡即今日所謂　也襞必益反
　　襵之涉反　賈限反
食不厭精節
　割不正不食集注割肉不方正者不食引陸續母切肉必方爲證
　　竊恐方正自出已意經文正字則該之古者燕饗有大臠曰胾
　　又有切肉則切肉者必方可也其餘牲體臂膞骨脅及腸胃肺
　　心割截各言其度所謂不正則不合乎度者兼此二說恐盡正
　　字意
　古人食肉必用其醬之相宜者合食之周禮王者之醬百有二十
　　甕其品數之多如此如内則魚鱠芥醬麋腥醢醬之類以魚腥
　　爲膾則合芥醬以食麋腥謂麋之生肉盖亦膾之類則合麋醢
　　及醬以食又有所謂濡雞醢醬濡魚卵醬濡鼈醢醬皆實蓼此
　　則烹調之節也濡者烹之以汁和也凡言醢醬皆是醢及醬二
　　物卵醬則用魚子作醬也若此三者自是亨飪條不備則是失
　　飪而亦不食之矣濡音而卵音昆亨音烹
　古註齊禁葷物薑辛而不臭故不去此說頗長忽突出薑一條而
　　曰不撤則是尋常有薑矣古註雖自此上皆作齊戒意說固未
　　穩然此句安知不是齊一類錯簡在此
　飲食或勸酬故有言但未荅述寢則無可言者
鄉人飲酒節
周礼方相氏掌蒙熊皮黄金四目玄衣朱裳執戈揚盾帥百隷而
　時難以索室毆疫註曰郤凶惡也礼記月令季春命國難九門
　磔攘以畢春氣註謂此難隂氣也隂寒至此不止害將及人盖
　此月内日行歴大梁昴宿有大陵積尸其氣佚則厲鬼隨而出
　此難唯天子諸侯得爲之又仲秋天子乃難以逹秋氣注謂此
　難陽氣也陽暑至此不衰害亦將及人盖此建酉之月而日至
　壽星之次又與大梁合故亦動大陵積尸此難惟天子得爲之
　　又季冬命有司大難旁桀註謂難隂氣也此月内日行歴虚危
　有墳墓四司之氣厲鬼將隨強冷出害人謂之大則下及民庶
　　皆得難也
廐焚節
廐養馬之閑也凡牧馬之數四馬爲乗三乗爲皂三皂爲繫六繫
　爲廐一廐二百一十六馬廐即閑也牧馬之人謂之圉而馬有
　　良駑良馬則匹一人駑馬則䴡一人良馬則乗有圉師皁有趣
　　馬繫有馭夫廐有僕夫駑馬則六䴡一師六師一趣馬六趣馬
　一馭夫天子十二閑馬六種五良一駑駑三良馬之数諸矦六
　閑三良三駑駑則一當其一此章爲邦國之廐良馬三閑六百
　四十八馬掌牧者三百八十八人掌牧者八百八十五人駑馬
　三閑亦六百四十八馬緫一千二百七十三人故廐焚夫子問
　人而不問馬然周礼之制云尓未知果如何如大夫四閑一良
　　三駑則八百六十四馬掌牧者六百八十三人且大國之卿四
　大夫禄其田不過三千二百畒上農夫可食二百八十八人而
　巳祭祀服御賔客皆出於此固不能全以養人今牧者乃有六
　　百八十三人而又欲畜八百六十四馬則何以給之陳文子有
　馬十乗巳謂其富而大夫當有馬如此多何邪皆不可曉觀此
　　則國中亦未必有許多馬
雜記曰廐焚孔子拜郷人爲火來者然則乃孔子之私廐故於退
　朝而後問
君賜食節
集註引周礼四句王日一舉殺牲盛饌日舉鼎十二俻大牢此㪯
　　謂朝食也膳夫授祭者膳夫掌王之食飲膳羞礼飲食必先以
　　少許置之地以祭始造飲食之人王食則膳夫以當祭之物授
　　之於王而王親祭之品甞食者凡王之饋食用六穀膳用六牲
　　飲用六清羞用百有二十品珍用八物醬用百有二十甕王將
　　食膳夫每品甞之然所甞只嘗火熟者謂之烹之於鼎者也所
　　以甞者恐失生熟之節也註中引此四句以證先飯之意非正
　解此章盖此天子之礼而孔子則侍諸侯之食也
　凡祭座中尊者祭之餘則否賔主敵体則主祭賔之長者一人祭
　　今侍食於君不敢當客礼故君祭則先飯
寢不尸節
　古者車皆立乗馬驟車馳難於立故於車上立髙五尺五寸横一木謂
　　之較伏之而立或遇有所敬則當躬身故髙三尺又横一木在
　　較下謂之軾有敬則俯身慿之惟尸與婦人坐乗

讀論語叢說卷中
讀論語叢說卷下
　　　　　　　　　　　　　東陽許謙
　　先進第十一
孝哉章
　此章夲称閔子騫之孝首以孝哉字冠之下句即指上孝字而言
　　盖父母昆弟主於愛言其孝或有私意至於衆人皆言之而無
　　間則信能盡孝矣集註添友字恐於本意爲多
顔淵死章
　顔渊死四章以次第言之當是天䘮予第一哭之慟第二請車第
　　三厚葬第四盖門人雜記夫子之言故不計前後也
鬼神章
集注死生人鬼一二二一一主理言二主氣言
　　而已固不顧其國事子路食孔悝之食故爲孔悝死尓其死固
　　義也其過却在不當仕衛蓋太子居戚前後十四年矣子路欠
　　知之明今旣仕于其家遇難而死自是正道夫子之早料之正
　　以子路勇於有爲而欠見理精尓
長府章
　䟽金玉曰貨布帛曰財
由之瑟章
　人心善惡邪正皆於樂聲可見善聽聲者聞樂即知人心如荷蕢
　　聞夫子磬聲而知聖人有心於天下鍾子期聽伯牙鼓琴而知
　　志在髙山流水蔡邕聞隣人鼓琴知有殺心之類子路剛勇其
　　瑟声亦有剛強氣象故孔子言奚爲我之門謂與己不同也以
　　人而不仁如樂何章叅看見意思
師與商章
　集注言二子處指斈而言子張才髙意廣是欠收歛子夏篤信謹
　　守是欠充擴好爲苟難規模狹隘是其效也
　賢智之過勝愚不肖之不及循上道以中庸爲至說下因中庸本
　　文而及之專說過猶不及一句非指二子而言也
　此章集注以道以中庸爲至一句爲主方說得上靣過不及意明
　　不然則是子張之才德過子夏而子夏不及子張矣故過中失
　　中歸於中屡提起中字說
柴也愚章
　金先生謂曽子在孔門年最少而與三子並言此曽子𥘉登門時
　　也揚氏謂四者性之偏語之使自勵此聖人之本意盖唯曽子
　　聞聖言即就魯上用功誠篤淬厲期於必得故後終有聞一貫
　　之唯則魯鈍化爲明睿矣彼三子未能力変其質或者爲終身
　　之偏歟
　集注知不足而厚有餘以意釋愚字引家語以證之耳非柴平生
　　之行止此也家語記五事皆是厚有餘其足不履影不徑不竇
　　二事之間則有知不足之意
呉氏謂通下章爲一章然前四人以質言後二人以斈言也庶乎
　　對億中屡空對貨殖顔子惟庶乎所以樂天至於屡空而不顧
　　子貢唯不受命故但能億事而已
不踐迹章
　人雖有好資質志於斈方可入聖人之室然其質旣善雖不循前
　　人軌轍自然不爲惡但未至聖人之地此是就兩頭說中間影
　　出善人形狀
孟子曰可欲之謂善有諸己之謂信張子之言本此言有諸己則
　　善之著者意脉自亦不蹈於惡生來不蹈惡自善字上生來
聞斯行諸章
　夫子非教冉有不必禀父兄之命禀命自是常礼正恐冉有遇義
　當行者不能勇爲尓盖行事須是有决断志在必行然後禀命
　　而即行若見義前卻自無主見不勇爲則非父兄使之也禀命
　　之意即在聞斯行諸之中
集注約之於義理之中中字重讀
畏匡章
國語欒共子曰民生於三事之如一父生之師敎之君食之生之
　族也唯其所在則致死焉檀弓亦曰事親服勤至死致䘮三年
　事君服勤至死方䘮三年事師服勤至死心䘮三年亦事之如
　　一之意古人皆是如此但師有不同服勤至死亦謂授道以成
　其德者孔子之於顔子豈與他師弟子可同日語不唯顔子以
　　此自處而孔子亦以此信之孔子正恐顔子不知夫子安否而
　　誤死故有吾以女爲死矣之言盖夫子周流天下從車必多觀
　孟子後車数十乗可見前後必不能相續連行匡人之圍顔子
　必相失在後不在圍中故夫子解後恐顔子不知而猶致死故也
使子羔章
前章集注謂子羔知不足而厚有餘此章又言質美而未斈盖質
　美則厚有餘未斈則知不足其意一耳
侍坐章
　夫子之於弟子於其平日言行問荅之間固知其斈力之所至然
　其將有所待而欲爲之志則不能知也問之者欲知其自知之
　如何使之知有未至而自厲盖此章非獨觀人亦所以敎也
千乗之國以地實出車數而言當方三百十六里有竒况有山林
　　川澤城郭道塗又當三分加一若以封建常法言可謂大國矣
　　而子路謂攝乎大國之間則此猶小國也盖自黄帝時天下萬
　　國後漸漸吞併至湯時三千餘國至武王時㑹孟津尚八百諸
　　侯而武王又封建親戚功臣爲國多矣東迁之後併吞猶甚小
　　者漸大當時斉秦晋楚其地或至千里故千乗之國誠小國也
　千乗之國地大事殷固自難治而攝乎大國則此弱彼強爲其所
　　檢制而事有不在於己者爲尤難也興師旅則傷人殺人妨農
　　費財飢饉則窮困流離轉死溝壑二者乃將危之勢難而又難
　　者也子路僅爲政三年便有好勇知方之效可見大材巳豈管
　　仲之比哉
　有勇知方是衣食足教化行盖務農積榖使民有以仰事俯育然
　　後教之以軍旅教之以道藝有勇則可以禦侮安人知方則能
　　親上死長三年之間其效之速而大如此
　二子才斈固不及子路然見夫子哂子路故其言愈下冉有猶欲
　　治國公西華止言爲相耳尤不敢以重事自任
　端衣名古者布幅二尺有二寸此衣身長二尺二寸𬒮亦二尺二
　　寸而属幅謂䄂接一幅也整斉端正故謂之端玄則其色也
　志者有所期而可必至之意固非己行之事也聖人之問正欲知
　　四子之自期者三子之對正與聖人之意相當亦各自言其所
　　必可至者尓曽點乃無所志於事未然而不可必得者但於只
　　今便得爲者言之於春時而服已成之春服童冠之人或七或
　　五無拘於長㓜多寡之数沂水雩壇地近即可至景勝可以遊
　　浴者莫春事也風者遊息之意也至於詠而歸則以其胸中所
　　藴發於歌聲以優游涵泳其自得之意則其安分樂天與物爲
　　春人我無間氣象藹然可見三子所言雖其所能之實事只是
　　事爲之末尓與曽點髙下自不同故曽點所對雖非聖人所問
　　本意而聖人自深許之也
　雩祭名春秋傳曰龍見而雩龍者東方七宿其形如龍謂建巳之
　　月龍星見時天子雩五精帝配以五人帝諸侯則雩祀百辟卿
　　士有益於民者以祈榖實五精帝謂靈威仰赤熛(必逍/反)怒含樞
　　紐白招拒汁(音/叶)光紀五人帝謂大皥炎帝黄帝少皥顓頊百辟
　　卿士古勾龍后稷之類又周礼司巫若國大旱則帥巫而舞雩
　集註時見曰㑹衆覜曰同周礼殷見曰同殷即衆也改殷爲衆避
　　諱也但周礼有殷覜曰視又一礼也此則易見爲覜不知如何
　　然覜亦見義諸侯四時見天子之名曰朝宗覲遇時見則無常
　期諸侯有不順者王將征之則於朝覲之時别爲壇於國外合
　諸侯而命事焉此時見曰㑹之礼也如王十二歳不廵狩則六
　　服盡朝礼畢王亦爲壇合諸侯以命政此殷見曰同之礼也
　浴盥濯也後漢書三月上巳祓除官民㓗於東流水上除去宿垢
　疢盖於水上祭而盥手畧湔濯其衣以寓㓗清之意自古風俗
　　如此非祼而浴也
　三子之言是盡其才用曽點之言涵容則廣盖點止就目前日用
　　行事上說便有如此氣象若居别地位則便有别事爲所至處
　　皆是天理故點該得三子之言而三子不能及點之趣集注自
　　有以見夫以下至隱然自見於言外雖是就其巳言者形容而
　　其未言者固可想見其氣象也
　曽點見趣甚髙而行不掩夲註朱子以見字冠之
　程子謂曽點便是尭舜氣象亦以其物各得所意上描盡然但謂
　　之氣象而不可謂之事業
　子路若逹爲國以礼便是堯舜氣(象/盖)礼是天理自然之節文逹礼
　則見物物有則而應物處莫不循其道而行之不可措一毫私
　意於其間則氣象非尭舜乎
圏外第一條是揚三子第二條當作三節㸔一節言曽點三子者
　之撰以上揚之特行以下是抑之二節言子路等所見者小是
　抑三子三節子路以下又是揚子路第三條第四條皆是揚曽點
　　顔淵第十二
顔淵章
非聖人性之者則皆有物欲之蔽但有淺深之不同尓故斈者必
　須消磨物欲然後可以復其性盖天地生物理爲之主人之一
　身心爲之主人心本全具天理者也天下事物萬变不能皆善
　　心爲事物所感則欲生私勝夭理漸昏理與欲二者在人心常
　　相消長理明一分則人欲消一分欲長一分則天理消一分斈
　者但要究明天理屏去私欲若欲盡理明應事接物件件適中
　　即是全体之仁
克己是非礼處勿視聽言動復礼是合礼處則視聽言動非勿兩
　　字賢愚之樞機然須先下格物工夫知何者爲礼何者爲非礼
　　方可到此地歩顔子平日格物工夫巳至故聞夫子之言便一
　　力承當
　克己復礼是開說四勿是合說
　　日克已復礼天下歸仁言一日之間接事應物能盡克去己私
　皆復還天理則天下之人聞者見者皆許之爲仁盖應事合乎
　　天理之公則同有是心者誰得而間之極言其効之速而甚大
　　尓非謂一日爲仁天下之勢便盡歸之
　此章全以礼字代仁字盖仁以理言恐難捉摸躰認故以天理節
　　文之礼爲言仁即天理之公礼即天理之節文本非二物也身
　　之接於物者事事合乎節文而無一毫私僞即是人欲净盡天
　　理流行即爲全体之仁
　視聽自外入言動自内出但視不是見得聽不是聞得聲色雖自
　　外來而視之聽之却在我所以制於外則養其中四者皆同
　四箴序制於外養其中盖仁主於存心應事兼動静而言四勿是
　　就動處用功主於一事中則謂心之全体於動處事事是當則
　是養於中者熟及其成功則私欲净盡天理流行於視聽言動
　　之間自然皆礼而不待勿矣四勿仍是斈者事故顔子就此用
　　功而至於三月不違養之熟則化矣
　四箴序四者身之用也由中而應外制外以養中謂視聽言動四
　者是身之接物處皆是心爲之主心之動而外應之當外動處
　制之以礼乃所以養其心而全乎仁也盖仁是心之德故主於
　　心而言意專在制外上由中一語特明其當制外尓如此看夲
　　自無病金先生乃曰由中應外聖人之事制外養中斈聖人之
　事此是兼非礼勿三字看盖程子本引四全句說來則四者身
　　之用也一語亦緫繳四全句如此讀下則由中應外一語爲說
　　聖人事又自是一般理趣即如云由仁義行儘自好由是觀之
　　讀書者不可不具眼
　視箴毎兩句内外自對說首四句雖兩節内外却是一串說下重
　在操之有要一語蔽交兩句言其所以當制制之兩句正是工
　　夫後兩句是效驗
　四箴平觀之若視切而聽緩細玩其文意則聽重而視輕盖視箴
　　止言其中迁聽箴乃曰遂亡視言心聽言性心以知斍言性以
　　理言知斍有迁猶可挽囬天理若亡則不足以爲人矣盖目之
　所及者有限耳之所接者無窮聽雖主於聲而凡係乎言皆属
　聽讀書爲斈得之於簡冊傳聞者皆聽類也若於事物之來應
　　之或差猶可改也至於斈問之差爲心術之害遂至於亡其性
　　則不可救藥矣聽言之邪正其可畏也如此
　視聽言各指一事動則㪯一身而言故動箴兼心說謂内而心之
　動外而身之動皆出於正表裏如一則天理流行若但強制於
　　外而動於中者或未盡善則病根不除未爲得也此即愼獨工夫
仲弓章
　上兩句敬以持已中兩句恕以及物下兩句敬恕之效驗孟子謂
　強恕而行求仁莫近焉行恕熟即是仁行仁須自恕起
集注謹獨二字是此章之骨子盖有謹獨工夫然後能如見賔承
　祭能敬然後能恕則敬是恕之本下一條即此意而言之詳
司馬牛問仁章
首篇三章問仁而所答不同三人之才有髙下故也顔子見理已
　明故告以全体其言直捷簡要冉子未及顔子故教之行恕若
　熟亦便是仁司馬牛多言故只就他病處說言認是行仁之一
　端緊要在爲之難上言爲行表人若易其言則所行必不能盡
　　理然只是教顔子非礼勿言一節
司馬牛問君子章
不憂仁也不懼勇也仁者樂天故不憂勇者果決故不懼必其平
　　日言行忠信所以内省不疚而自然無憂懼
司馬牛憂章
司馬牛桓魋之弟桓氏盖宋桓公之後别爲向氏丗爲宋司馬故
　爲司馬氏桓魋兄弟五人左師向巢次魋次子頎子車及牛不
　　知牛與子頎等兄弟之次𥘉宋景公嬖向魋後魋之寵害於公
　公將討之魋先謀公請享公以日中爲期家俻盡往(私家甲兵)
(之偹尽往享所)公知之命皇野召左師巢與之誓而共伐之遂
　攻桓氏子頎告魋欲入攻公子車止令勿入魋遂入曹以叛曹
　　人叛魋魋奔衛巢奔魯司馬牛致其邑與珪而適齊後魋再奔
　斉牛又致其邑適吴吴人惡之而反卒於魯郭門之外阮氏牛
　　無兄弟之言盖魋未叛之前逆料兄弟之必叛也
　内敬外恭固是善德敬又須是無間断敬者主一無適之謂才間
　断便不是主一恭須是近礼恭而不近礼則勞而徒招辱能盡
　二者則天下之人皆愛敬之
皆字太泛故先儒以爲病
子貢問政章
　夫子所荅民信本言其效所以集註以然後敎化行五字襯在中
　　間子貢析而爲三正欲知信與食兵何者爲重盖兵食有國者
　　必不可無而民不信又不可以立國三者相權孰重孰輕故以
　　爲問夫子亦隨其問而荅之而信者人心所得天理之固有非
　　如兵食自外來故至死不可去
　夫子𥘉答民信固以效言制田里薄賦歛使以時則食足比什伍
　飭車甲時簡教則兵足只此二者之間信已在其中况食之飽
　　居之安然後教化可行而事得施信於民則民無不信於上矣
　　民之信本於上之先信也故集注以然後教化行五字𥙷於上
　　曰不離叛則又信後之效也子貢以二本一效列而爲三非強
　析之也固在聖人語意中夫子最後之答則又推信字之本而
　　極言之謂此實理人之固有失之則不若無生此亦兼上下言
　　之前民信之信則後信字之一義也
棘子成章
　此章質文正是說辭氣威儀之間然又自有兩層意發於辭氣威
　儀有尚質尚文之不同此一意也如語録使一箇君子與屠販
　　之人相對坐並不以文見畢竟兩人好惡自别大率固不可無
　　文亦當以質爲夲如此則又是以德爲夲而發爲辭氣威儀之
　　文華者爲文此又一意也
　子貢之言亦夫子彬(彬)之意而集註謂其有失者盖二章雖皆以
　　文質對㪯而夫子有野字史字所以集註上言鄙畧下言誠不
　　足鄙畧但少脩飾尓誠不足則亦虚浮之弊語中自有輕重子
　貢則兩言無輕重之分而又力反子成之說故有失
㸔來子貢雖言文質相等又只是主文意思多虎豹之鞟猶犬羊
　之鞟以爲無文故無辨雖曰無文故無辨然虎豹之鞟豈果與
　犬羊之鞟無辨哉
盍徹章
　年饑用不足金先生謂兩下問者是也盖哀公固以用不足將加
　　賦爲問然年饑則不可加賦用不足又不可不加賦將何以處
　　之乎故曰如之何如之何者使於二者處之當也有若對曰盍
　　徹則極本窮源之論也盖當時三家擅國而魯君無民雖賦什
　　二而不入於公室私家富而公室貧徹法果行則民之田賦旣
　　有定制等而上之士大夫卿君各有定分而公室所入者多矣
　　制旣定則量入爲出一舉先生之制行之安有用不足之理救
　　民之困濟國之貧無過於此哀公不悟其意反以賦少爲言故
　　再對專告之不可加賦而已
　周代賦田之法一夫百畒郷遂用貢法十夫同溝而無公田都鄙
　　用助法方里而井井九百畒其中爲公田八家皆私百畒於公
　　田百畒内各賦與八家二畒半使之爲庐播種時居之公田共
　　分二十畒與八家所存止八十畒八家共治公私田八百八十
　　畒郷遂同溝之人都鄙同井之人皆通力合作計畒勻収凡耕
　　種耘刈皆共治之欲其用力均也収成之時溝中將千畒所得
　　之榖井中將八百八十畒所得之榖皆於十分中取一分納於
　　公家餘九分則溝井之人各均分之徹通也謂通計溝井之所
　収而分之也此所謂周家什一之法魯自宣公以來旣収什一
　又於私田之中収其什一是謂什二
崇德章
鈞是人也以我愛惡之故甚至欲其生死生死有命豈能欲之是
　　固惑矣鈞是人也有欲其生者有欲其死者何胸中紛紛如是
　而有何損益於彼哉豈不惑之甚者
齊景公章
陳完者陳厲公之子也陳宣公殺其大子禦宼禦宼與完相愛完
　奔齊齊桓公使爲工正完生穉穉生湣湣生須無是爲陳文子
　文子生無宇是爲桓子皆事斉莊公無字生乞是爲僖子乞事
　景公行施於民景公卒而立㓜子荼田乞爲乱荼出奔魯乞立
　景公庶子陽生是爲悼公而使人殺荼陳乞專政卒子恒代立
　是爲成子其後悼公遇弒立其子壬爲簡公陳恒復爲乱弒簡
　公而立平公恒之後三丗至太公和篡斉國釐即僖字
居之無倦章
　居之行之此說似虚若不見所指而上句尤虚盖子張問爲大夫
　　而爲政之事爲政則隨其所居之位有當爲之職身任其事則
　　當常存諸心詳思宻慮周徧謹審無一事之忽無一時之怠然
　　後職㪯而政行此居字當重看則章意自明
成人章
　集注誘掖奬勸誘謂引之於前掖謂扶之於側奬者譽之也勸者
　　勉之也
問逹章
　語録逹是行無窒礙事君則得乎君事親則得乎親之類
　又曰逹是退一歩做卑遜篤實不求人知一旦工夫至到却自然
　　㑹逹聞是近前一歩做惟恐人不知故矜張夸大一時若可喜
　　其實無足取
　質直自是忠實貞信向前行去若不合宜則又不可故須用好義
　　方能進德好字當重㸔
　取仁反質直行違反好義居之不疑反察言觀色慮以下人
集注逹者德孚於人而行無不得之謂逹是行無不得德孚於人
　　推其本而言之忠信二字貼質直二字忠質也信直也
逹者徳孚於人而行無不得是就接人上說所以於人之言則當
　　察之而審其信我之言否於人之色則當觀之而審其信我之
　　行否是用人之言行以自觀我之言行非有卑謟之意亦非有
　　以詭道遇人之意
從遊章
　攻人之惡心只散在外况所攻非一人則此心煩擾馳逐無時得
　　巳於己無益而有損且終流於薄攻其惡則收歛務内搜擿隱
　　㣲而不善不能根著留滯此心日以開明而終歸於厚
辨惑聖人只就樊遟切身之病告之以發凡耳人之惑不一斈者
　　各自辨察己之惑者而務去之
　上两節皆教之以崇之脩之之方下一節止語其所惑而不言辨
　　之之說盖以其所病者語之知此爲惑則推此以自察其餘即
　辨之之方也
集註麄鄙近利麄就忿忘身上言鄙就攻人惡上言近利就得上說
問仁知章
　虞廷聖賢之臣固多而獨言㪯臯陶者盖大禹終受帝禪此下惟
　　臯之德㝡優舜命禹緫師而禹之所譲惟臯及帝賛之則曰臣
　　庶罔或干予正民恊于中時乃功又曰四方風動惟乃之休於
　　此正見得不仁者逺意思
　盡心以告之固美矣又必所告者盡善可也雖誠心以告而所言
　　未逹於理則反有害於仁乃欲朋友之從是賊夫人而已
文㑹友章
　爲仁而不取友以爲輔則有孤陋寡聞之固㑹友而不以文則有
　　羣居終日言不及義之失
　　　子路第十三
子路章
　集注分行與事是開說下句則緫兩事俱要無倦語録曰横渠云
　　必身爲之倡且不愛其勞而又益之以不倦此說好此是合三
　　句作一串說下各有意味
季氏宰章
先有司赦小過㪯賢才集註意作三節說或問有一家只就有司
　　上說大意謂旣先有司則有小過當赦有賢才當㪯通釋推此
　　意謂赦小過故常人可以自勉㪯賢才故非常之人可以自見
　　此說尤委曲詳盡
誦詩章
交與國令下民莫難於辭令有命出於國中則可集衆長較是非
　　脩飾而成如鄭國爲命草創潤色之類至於出使則一人一時
　　應對而國家之榮辱係焉故曰專對必斈詩而能之也
魯衛之政章
　魯國周礼所在而素尚礼義者也衛詩淫乱之風豈魯之比今而
　　魯國之政乃與衛同此夫子所以歎也
苟有用我章
　朞月而可謂興衰撥乱綱紀粗立三年有成謂治定功成治道大偹
一言興邦章
　金先生從通釋是字絶句而幾訓近
攘羊章
　理勝爲直父子相證則背天理絶人倫得爲直乎
子貢問士章
　第一節兩事似不能盡爲士之道然行己有恥一句自可以包君
　　子之凡集註志有所不爲其包亦廣宗族郷黨称孝弟是有恥
　　中兩事尓故曰本立而材不足者謂夲之立則未能盡行己之
　　全也
狂狷章
集注狂者志極髙而行不掩狷者知未及而守有餘志極髙守有
　　餘皆過也行不掩知未及皆不及也因各人之才激厲其不及
　　而裁抑其大過則合於中道
　　　憲問第十四
問耻章
　邦有道居位而無道可行尸位素餐爲可恥邦無道貪禄苟位不
　　能明哲保身亦可恥
克伐章
　克伐怨欲皆是仁之病能知其病而禁其不行固亦難矣仁之体
　　則未見也原思所言病在行字上不行則病根尚在於心未除
　　乆則病根未免發見故孔子但許其難而不許其仁仁則心全
　　天理而無私四者皆私也
懷居章
　君子見義則迁懷其所居之安則不能迁義
南宫括章
夏禹崩子啓立啓崩子太康立夏都河北安邑太康十九歳渡河
　　而畋至十旬弗反有窮后羿距太康于河南而自王夏故都河
　　北之地(窮囯名后君也羿窮囯之君也羿在堯時善射其子孫)
(亦善射皆名羿)称帝夷羿(夷羿之姓氏也)太康不得歸河北居
　　於河南太康二十九歳崩弟仲康立十三歳崩子相立八年羿
　恃其射不脩民事其臣寒浞使逄蒙射殺羿(寒囯名浞其囯君)
(之名)浞因羿室而生澆及殪(澆即奡)因羿之故地而爲政后相
　　二十八歳浞使澆弒王(王即后相)遂滅夏相之后妃名緍逃歸
　　有仍(仍后父母之國也)明年生子少康少康四十歳舊臣共立
　　之而滅寒浞及澆殪浞仕角反澆五弔反豷音翳
君子不仁章
　君子固志於仁然仁以全体言存於心無一毫之私應於事無不
　　當於理方得其全君子之心有一毫不在則非全体之仁所謂
　　不仁者指一事而言也
愛之章
　愛之能勿勞大意上之親下忠焉能勿誨大意下之親上如愛子
　　弟則使之供洒掃應對之聀以勞之方可謂之愛如忠於君有
　　過則諌方可謂之忠若篤愛而不勞反害之也盡忠而不諌反
　　䧟之也
公叔文子章
　不言笑取當時過称文子也然謂之不猶是一偏之行公明賈對
　　以時然後言笑取却是時中之行但所言太過不得其眞孔子
　　與人爲善不明言其非但曰其然豈其然而疑之
防求章
魯㐮公二十三年季武子無嫡子庶子公鉏居長而武子愛㓜子
　紇欲立爲後訪於臧孫紇(此紇即臧武仲)武仲爲之立紇爲後
　是爲季悼子孟氏惡武仲而季氏愛之孟莊子有長子名秩㓜
　子名羯其御豊點好羯及孟莊子有疾豊點謂公鉏曰苟立羯
　請讎臧氏(以公鉏因臧氏而不得立故豊點許之报讎而成其)
　事孟孫卒公鉏立羯爲孟孫後孟氏因閉門告於季孫曰臧氏
　將爲乱臧孫聞之孟氏將葬借人除道臧孫使人助之而使甲
　士從已而觀孟孫又告季孫季孫怒攻臧氏武仲出奔邾旣而
　歸防使來告於魯曰紇非能爲害也知不足也苟守先祀敢不
　辟邑乃立其兄臧爲爲臧氏後武仲遂奔斉(此事按左氏或代)
(以它語冩直意)
武仲旣出奔當去魯國今尚留防邑請立後而辟邑若朝廷不爲
　立後則必據邑以叛是要君也
晋文公章
晋献公太子名申生庶子名重耳夷吾献公嬖􁏿姬􁏿姬之子名
　奚齊其娣生卓子􁏿姬譛申生重耳夷吾申生自殺重耳夷吾
　　出奔献公薨大夫荀息立奚齊大夫里克殺之荀息立卓子里
　克又殺之及荀息秦人納夷吾是爲惠公後惠公卒秦人納重
　　耳是爲文公
　文公之爲公子而出奔也過衛曹二國皆不礼焉過宋斉楚三國
　皆厚礼之當時宋曹衛皆附楚及文公立宋背楚親晋楚伐斉
　　圍宋斉宋求救於晋晋伐曹衛欲以解宋圍衛侯出晋執曹伯
　　分曹衛之田卑宋人楚將子玉使宛春告晋師曰請復衛侯而
　封曹臣亦釋宋之圍晋侯拘宛春以怒楚私許復曹衛之田曹
　衛告絶於楚子玉怒與晋戦楚師敗績如不正救斉宋而伐曹
　　衛私許曹衛田而執宛春以怒楚此等處皆文公之譎博議言
　　之甚詳
　齊桓公伐楚責之曰尓貢包茅不入寡人是徴眧王南征而不復
　　寡人是問其辭意皆正
　桓文平日行事不止此就各事皆可推
　此章夫子就桓文以校其正譎桓公行事亦有未全正處但正處
　　多而比文公不同爾
桓公殺公子紏章
桓公子紏皆㐮公之子時㐮公無道鮑叔牙奉小白奔莒及無知
　弑㐮公管仲召忽奉子紏奔魯至雍廪殺無知小白自莒先入
　　是爲桓公魯亦以兵納子紏是時小白巳立遂與戦魯兵大敗
　桓公使魯人殺子紏召忽死之管仲請囚鮑叔牙與管仲爲友
　遂脫其囚薦於桓公而爲相子路疑召忽管仲皆子紏臣召忽
　死而管仲不死恐是未能全心德之人故有是問然管仲之爲
　　人雖未得爲仁其相桓公恩澤及人乃有仁人之功故夫子重
　言如其仁以深美之
管仲非仁章
子路之問重在不死子貢之問重在相桓公盖桓公爲兄而出於
　齊難未作之先子紏爲弟而出於無知弑君之後無知弒君子
　紏在内當討賊報讎而畏死出奔已爲齊之罪人及雍廪巳殺
　無知桓公已正君位子紏方入以爭國則子紏猶齊之賊也管
　仲雖子紏舊臣今輔之爭國亦爲兆義齊君赦管仲而用之亦
　無不可而管仲不當以桓公爲讎故夫子但称其功而美之
　或以匹夫匹婦之爲諒指召忽者非也此言管仲自信其才足以
　有爲而其事可以不死故全其生以圗後功旣而果有霸功之
　　效則是其相桓也不害其仁矣豈如小人之無才而守小信死
　　不得其所哉子貢之問元不及召忽而匹婦又豈可指召忽而
　　言則聖人之意可見矣
衛靈公無道章
　仲叔圉即孔文子祝鮀佞而免於丗王孫賈專衛權即問奥竈者
　　三人本非賢者而其才各有所長靈公用之各當其才所以不
　䘮國夫子平日語此三人皆所不許而此意之言乃若此可見
　聖人不以其所短棄其所長至公之心也用人當以此爲法但
　　欲當其才耳
子路問章
朱子曰唐人諌敬宗遊􁏿山謂若行必有大禍􁏿山固是不可行
　　以爲有大禍則近於欺其實雖不失爲愛君其言則欺矣南軒
　　曰若忠信有所不足如内交要譽惡其聲之類一毫之萌皆爲
　　欺也饒雙峯曰自家好色却諌君勿好色自家好貨却諌君勿
　好貨皆是欺君朱子之意謂諌君不能敷暢詳明而欲君必行
　己說則言失之大過是爲欺君南軒之意謂有所爲而諌是爲
　欺君此皆就當諌之際用功雙峯之說則工夫在平日至諌君
　而見斈者於三說皆當存心
蘧伯玉章
集沽行年六十而六十化即知四十九年之非之意謂年自五十
　九至六十更一年則德又進而化於理心旣能化於理則自然
　斍五十九年之非但化之爲言則又與上五十而知去年之非
　者愈進矣
思不出位章
范氏物各止其所之說所包甚廣下文君臣上下大小特㪯其大
　者爾究其極當如通釋當食則思食當寢則思寢此亦位也之
　說方備
君子道者三章
通釋有是三者則非本心之正而易失其守故君子以無之爲貴
　其意盖曰仁智勇三逹德固君子之道而聖人常自以爲無能
　　焉而不有其德故子貢曰夫子自道之故如此他人則唯是聖
　　人之智仁勇而不知聖人之操心若此也如此恐於夫子自道
　也一句意順
不患不己知章
集注此章凡四見斈而不患人之不已知患不知人也欲其自反
　　而知人之賢否里仁不患莫已知求爲可知也欲其自反而求
　可知之實此章曰不患人之不己知患其不能也衛靈公君子
　病無能焉不病人之不已知也此兩章意同語異皆欲反而自
　脩之意聖人屢言之丁寕斈者不可務外
驥章
集註德調良也調謂習熟而易(敦)良謂順服而不蹏齧
報怨章
　怨有大小如君父之讎怨也兄弟交遊之讎亦怨也有以不善及
　　於我身者怨也意氣之加言語之失亦怨也於讎之當報不當
　　報則據理以直待之或問言之詳矣若小怨非有殺身之讎或
　　與其人相遇而共事則隨今之事怨之不可提起前日之怨而
　　置輕重於其間集註愛憎取舎四字包括大小皆盡且如我當
　　進退人才之任而所怨者在下位則當視其功罪而升黜之至
　如當議論人才評品德藝雖不係重䡖一言之發亦以其實言
　　之凡愛憎取舎不以怨故著一毫私意於其間所謂直报之也
聖人言報而以德怨對㪯者盖君子之心正欲不存私意私意不
　存然後應事各當若應事有髙下則或公或私是兩心矣前日
　　報怨此心也今日報德亦此心也以徳報怨心固厚矣而報德
　　乃與報怨同是反薄也得於彼則失於此得於此則失於彼心
　　而有二得爲君子乎故夫子不許
表記子曰以德報德則民有所勸又曰以德報怨則寛身之仁也
　　注仁當作民謂是寛愛已身欲苟息禍患之人也
莫我知章
莫我知也夫意之之詞也知我者其天乎雖意之而實决辝也當
　　於不怨天不尤人下斈上逹三語見承上莫知接下知我之意
　　須將不怨不尤在莫知之前非謂人旣不知而不怨不尤不怨
　　不尤與下斈皆莫知之由而上逹則天知之實此意當細㑹
擊磬章
　集注以衣渉水曰厲衣裏衣也攝衣渉水曰掲攝提起也古人不
　　祼体渉水若水淺但提起衣而過若水深不可提旣不可脫衣
　　則和裏衣而過可厲則厲可掲則掲各隨事宜意謂天下可以
　　行道則行不可行道則隱今天下旣無道孔子不隱而猶周流
　　天下爲不識時宜夫子謂荷蕢可謂果决於忘丗哉又言人若
　　但欲决然去丗亦無難矣
諒隂章
集注諒隂天子居䘮之名礼又作梁闇凡居父母之䘮次在中門
　　外東墻之下大夫士居倚庐謂以兩木一頭著地一頭斜倚在
　　墻上外𬒳以茅茨寢苫抌塊常處此中諸侯亦爲倚廬而如以
　　圍幛天子旣立拄前有梁形稍如屋楣故曰梁闇闇讀如䳺
脩已以敬章
　敬字是徹上徹下工夫斈而至於聖人始終皆在此君子惟以敬
　　自脩已而已至於臨事亦發於敬安百姓之事雖大皆以敬行
　　之若無敬則中無所主事皆不成尭舜聖徳巍(巍)亦心敬而已
　　尭舜猶病諸者謂尭舜雖聖德而天下之廣豈能使無一物不
　　得其所意謂堯舜聖之極矣而尚或未能全敬之用况斈者而
　　可不務於敬乎子路言如斯而已有不足之意故夫子極言敬
　　之大者
　脩已以敬一句敬字重下脩己兩句敬字亦在其中
　聖人言脩已以安百姓而程子乃言上下一於恭敬盖治道非一
　　人所能獨成必君臣上下皆能恭敬然後有天地位以下之應
　　然下人能敬亦在乎上之人有以感之漸漬而成恭敬以至於
　　天下平程子此叚是推極而言以見敬之功用無窮
夷俟章
　原壤之母死夫子助之沐㨃原壤登木而歌夫子爲弗聞也者而
　　過之從者曰子未可以巳乎夫子曰親者母失其爲親也故者
　　母失其爲故也或問謂夫子何舎其重而責其輕盖數其母死
　　而歌則壤當絶叩其箕踞之脛則壤猶爲故人耳盛德中礼見
　　乎周旋此亦可見
　　　衛靈公第十五
一貫章
集註第四篇以行言此以知言四篇言吾道字道是行意故曰以
　行言此章就多斈而識之上說來故曰以知言曽子篤實力行
　子貢明敏博斈故夫子與之言不同如此然斈者須知得然後
　行得
無爲而治章
聖之盛德而在民上下民感而化之天下自然平治不必有作爲
　夫子獨称舜者盖舜即天子位承尭治平之後如平水土誅四
　凶之類皆在尭朝故舜即位之後無所事爲但恭己正南面而
　巳所以比他聖人尤不見有爲然恭巳之容惟聖人爲能盡爾
子張問行章
　子張問何以得行於外夫子惟教之脩其在己者則自然可行言
　　行君子之樞機謹此二者脩身之事備矣聖賢千言萬語皆是
　　二者節目
　子張恐有時或違夫子之言故以所教之言書於大帶以体參前
　　倚衡之意
　子張請問者三斈干禄問逹問行皆務外之意夫子皆教之以自
　　脩以此觀之斈者但有一毫求人知之心便全不是了斈亦必
　　不能成若但一向以爲善爲已分内事只管低頭去做斈自能
　　進德自能成人自㑹知道自能行
古人之帶有二革帶以皮爲之用以懸佩在裳上衣内衣上加以
　　大帶用繒爲之圍於腰結於前其两頭垂在下者曰紳即今深
　　衣之帶是也
　集注鞭辟辟音闢開也鞭開如前驅攔約人向外自兩傍視之則
　　爲近裏此盖當時洛中方言
史魚章
雜記曰内亂不與焉外患弗辟也釋者謂同僚將爲亂已力不能
　　討不與而已則孫林父寗殖謀放弑伯玉行從近関出其合於
　　礼乎
子貢問爲仁章
集註賢以事言是大夫有才德而見於行事者仁以德言是士蹈
　道積德而自脩者
爲邦章
顔渊才大故夫子敎之治天下之事以虞夏商周四代礼樂以授
　之治天下亦非此四句而已提其大綱則他事皆可推度隨時
　合宜
夏正之說大意見子張問十丗章所謂建者盖地之四方亦以十
　　二辰分之寅卯辰居東已午未居南申酉戌居西亥子丑居北
　專以北斗之两爲驗毎於黄昏星𥘉出時看北斗柄指在何方
　上便是此月建即指之意也指子爲子月是十一月指丑爲丑
　月是十二月指寅爲寅月是正月
周冕之說其冕旒之数見於前麻冕章其章服之数則自黄帝制
　衣服而天子衮冕之服十二章日一月二星辰三山四龍五華
　蟲六畫於上衣宗彛一藻二火三粉米四黼五黻六綉於下裳
　　至周時升日月星辰於旗上天子之衮冕則十二旒十二玉服
　則惟九章龍一山二華蟲三火四宗彛五畫於衣藻一粉米二
　黼三黻四綉於裳鷩冕則九旒旒亦十二玉服七章以華虫爲
　　首而繪四於衣綉三於裳毳冕七旒旒亦十二玉服五章以宗
　　彛爲首而繪三於衣綉二於裳希冕(希/九反)五旒旒十二玉
　　服三章以粉米爲首繪一於衣綉二於裳玄冕三旒旒亦十二
　　玉服一章惟綉黻於裳尓凡衣皆玄裳皆纁(玄黒色纁淡黄色)
　其諸侯之五冕大略在麻冕章
　龍畫爲二龍一青一白白升上青降下衮即龍也山畫二山形華
　蟲雉也亦名鷩爲雉形火畫火光之形宗彛祭宗廟之彛器凡
　　宗廟之彛六其一畫虎其一畫蜼今於衣上畫虎彛蜼彛各一
　虎蜼(皆/毛)物毳即毛也藻爲水藻形粉米如粟米堆積之狀粉白
　　色也黼白與黒色也以白與黒二色同成斧形黻青與黒二色
　爲兩已相背亞其義則龍取其变化又升降隂陽交泰之象山
　　取其鎮重華蟲取其文章火取其明宗彛取其孝宗彛所以畫
　　虎蜼者虎取其義蜼之形如猴兩鼻孔向上尾長而兩岐天雨
　時恐兩入鼻中則以尾兩岐塞鼻孔取其知今畫彛於衣只是
　　取其事宗廟之孝藻取其㓗米取其養人斧取其剛断黻取其
　向善背惡
名衮冕爲起於龍也鷩冕始於雉也毳冕始於毳物之虎蜼(也/希)冕
　希刺也(刺音七)惟一畫兩綉綉多故曰希玄冕爲止有一章與
　玄同也
鄭衛二國之樂皆淫邪亡國之音也而夫子獨言放鄭聲者絶其
　尤甚者也文公詩傳言衛詩三十有九而淫奔之詩才四之一
　鄭詩二十有一而淫奔之詩七之五則鄭之淫有甚於衛故夫
　子獨絶之
　集註周人飾路以金玉周礼五路一曰玉路二曰金路註以金玉
　　飾諸末謂凡車上之材於末頭皆以金玉飾之
逺慮章
　人無逺慮以地言之人若無千里之思慮則憂在几案前以時言
　　之人若無百年之思慮則憂即在頃刻間
義以爲質章
　遇事先裁度合理决定行了行時却把節文行去又欲以遜順之
　　道行出成之必在誠實盡此四者方成君子先以理處度合義
　　了方可行故曰義以爲質然要知義須先窮理此章只截定自
　　行上說知又在此先
巧言亂德章
集註小不忍如婦人之仁匹夫之勇皆是婦人之仁不能忍愛匹
　　夫之勇不能忍暴言君子行事當爲即爲不可優游不断然又
　　須沈潜縝宻不可輕於果决不能審此二者則敗大事
終日不食章
　思以理言斈以事言不於事上斈以求合於理而懸空思索必無
　益於已所謂思而不斈則殆者也
謀道不謀食章
　君子所謀者唯欲明道耳不謀食也况貧冨貴賤莫不由命謀食
　未必得食也故曰耕也餒在其中斈本所以謀道而深造乎道
　者自有得禄之理存其間故曰斈也禄在其中是以君子憂道
　　不憂貧也
知及之章
　知及之是知此理仁守是心存此理能行之而不爲私欲所蔽莊
　涖動礼是接物處上两句明明徳之事下兩句新民之事
知以知言仁以行言雖得之必失之兩句却就知上說謂雖知此
　理而行處不能守之則併其所得者亦失之矣
所重在於知仁能知而能行之莊涖動礼皆守之事
　　季氏第十六
顓臾章
註四分魯國礼大國三軍上公之國也次國二軍侯伯之國也魯
　實侯國本止二軍㐮公十一年季武子宿爲政作三軍與叔孫
　穆子豹孟献子蔑三分公室季氏盡征之叔孫氏臣其子弟孟
　氏取子弟之半昭公五年季武子舎中軍四分公室季氏擇二
　　二子各一皆盡征之而貢于公
禄之去公室章
集註魯自文公薨公子遂殺子赤立宣公而君失其政歴成㐮昭
　定凡五公自季武子始專國政歴悼平威子凡四丗而爲家臣
　陽虎所執盖至孔子時不但公室衰大夫之家亦衰而陪臣彊矣
　　　　　禄去公室五丗圗
　　魯隱公(春秋之時諸/侯尚知有王)桓公(諸侯漸不/知有王)
　　　莊公(斉桓公始覇礼楽/征伐自諸矦出矣)閔公(斉桓/公覇)
　　　僖公(斉桓公後有宋㐮公/欲覇不成晋文公覇)文公(晋㐮公/継覇)
　　　宣公(魯文公卒公子遂殺子惡/及視立宣公禄始却公室)成公(晋楚/爭覇)
　　　襄公(季武子始專魯政晋悼公復覇屈强/楚諸矦之大夫漸主盟㑹三家分晋)昭公(礼楽征伐自大夫出斉有/陳氏晋有六卿魯有三家)
　　　定公(晋楚皆衰中囯無覇/大夫之家臣執囯命)哀公
　　　　　政逮大夫四丗圗
　　　季友　季文子(行父季/友孫)
　　　季武子(宿三分公室三家各有其一/旣而四分公室季氏擇二)季悼子(紇)
　　　季平子(意如魯昭公伐之不克/出奔死於外平子專魯)季桓子(斯爲陽/虎所囚)
三戒章
醫書以血爲隂而行乎脉之中爲榮謂榮養乎身也氣爲陽而行
　乎脉之外爲衛謂衛輔乎血也二者周流上下於一身無有暫
　息然心則主乎血而志爲氣之帥故知養其心則能制血氣而
　　不至於乱聖人三者之戒亦惟操其心而已
九思章
語録視不爲惡色所蔽爲明聽不爲姦人所欺爲聦饒双峯云上
　　三者是就自身說下三者是事上說視聽是一對色貌是一對
　　言事是一對下三者疑思問属知餘二者属行
　　　陽貨第十七
性相近章
有天地之性有氣質之性天地之性天以此理賦於人者氣質之
　性人禀天地之氣以成人則有淳有駁有清有濁禀得清純者
　　而生爲聖賢禀得濁駁者而生爲愚不肖若言天地之性即是
　　理理皆是(善/而)無惡此章兼氣質而言人之𥘉生之時性不甚相
　　逺至於所習不同而後逺尓若得清者必好斈必至於聖賢得
　　濁者好斈不已亦可至於聖賢濁者又不好斈則爲小人即下
　　所謂下愚是也清者若不好斈亦爲小人之歸
武城章
在上人好礼樂則知愛人之道故能愛人在下人好礼樂則心和
　順知下事上之道故易使子游之絃歌意在於此夫子言割雞
　焉用牛刀喜之故以此言反以爲戯
歌詩而以樂和之則爲歌徒歌曰謡絃歌以琴瑟和歌也
先王之敎礼樂雖各有其時而二者未甞偏廢武城絃歌之聲聞
　　於外則其斈礼可知矣故集注添入礼字說
公山弗擾章
孔子必不助畔人弗擾是畔人來召孔子弗優之意欲迁善亦未
　可知或能化之爲善亦有可往之理聖人道大德弘雖入亂邦
　　必不爲惡人所染見南子陽貨欲往弗擾佛肸之召此皆是待
　惡人處亂丗之道子路不能曉故曉之然當弗優之召時必有
　　可以轉旋之機故夫子欲往而欲興周道於東方
子張問仁章
恭者不侮於人故人亦不侮之寛廣則能容衆故衆亦向之信實
　　則不爲人所疑故人皆倚仗之敏速則不滯而䟽通故行事有
　　功有恩惠及之於民而民感之故可以使人聖人亦不過此五
　者但所至有大小淺深之不同耳故若能盡此五者則爲仁
佛肸召章
　聖人處丗無可無不可無不可同謀之人亦無不可迁善之人故
　　欲往子路但能有可有不可未能如聖人無可無不可故有此
　　言孔子以堅白匏瓜曉之磨不磷方可謂之堅涅不緇方可謂
　　之白若不能如此豈足爲聖人
周南召南章
　周自后稷始封数十丗至文王辟國寖廣使周公爲政於國中召
　　公宣布於諸矦於是南方之國從化至成王立周公相之制作
　　礼樂乃采文王之丗風化所及民俗之詩𬒳之管絃其得之國
　　中者雜以南國之詩謂之周南其餘得之南國者直謂之召南
　　詩序謂南言化自北而南也周國在豊爲雍州之地於地爲西
　　北而徳化流及於梁荆等州皆在雍之南故曰自北而南二南
　　之詩皆脩身斉家之事故爲詩之首篇而斈者必當斈之也
色厲内荏章
　厲是僞也荏是眞也内欺諸心外欺諸人非穿窬而何
道聽章
　本注聞善言不爲已有是自棄其德王文憲謂此德得於天者謂
　　聞善不以去我之惡而但塗說於人則是迷其本有之德不知
　　自修乃自棄其德爾圈外王氏引大畜象辝而曰塗說則棄之
　　矣王文憲謂此德得於人者謂聞善則當積以成我之德今但
　　入耳出口則不注於心矣是隨得隨失乃棄之也
民有三疾章
　狂矜愚氣質之偏而爲疾也肆廉直疾之未大害於義者也蕩忿
　　戾詐則爲惡矣
宰我問䘮章
　孝子之於親其情無有窮巳聖人恐以死傷生故立三年之中制
　　使賢者俛而就之則不肖者亦當企而及宰我亦非故欲薄其
　　親直是自以心度之謂期年其哀巳盡故欲短䘮此問與井有
　　人章同皆是實有所疑而問
古人居䘮𥘉死水漿不入口三日杖而後能起三日而殯然後食
　　粥不食菜果居倚廬寢苫枕塊不脫絰帶朝夕哭泣無時三月
　　而葬䟽食水飲不食菜果方卒無時之哭而朝夕哭期而小祥
　　始食菜果再期而大祥中月而禫禫祭後方飲醴酒食乾肉復
　　寢(醴酒薄酒也乾肉滋味薄者也復寢入室中卧)惟其礼如此
　其至故宰我疑以爲如此一年哀戚已盡非謂如今日丗俗居
　䘮今丗居䘮與平常無異未滿三年也不見哀戚若服䘮十年
　　亦於事無相妨
君子尚勇章
　此章君子子路問及孔子荅以上義皆以徳言下與小人對者乃
　　以位言義理之勇君子之勇血氣之勇小人之勇子路平日好
　　勇恐勇全是不好故有此問
年四十見惡章
斈者須是於少年氣血充精神全之時勇於爲斈乃能有成至於
　　四十當立功業古人四十曰強而仕孔子四十而不或孟子四
　十不動心此時正當從政治人之時若身不脩如何治得人於
　　四十德不成無可取者而又且見惡於人則不復成人矣人才
　　年髙則神氣漸昏記性亦退精力不及故不能成德若壯年斈
　　有所得了則雖老亦當温習舊聞而求新得不可恃此說年髙
　　便不可斈或壯年皆未及斈於四十餘乃發憤好斈亦不妨亦
　　能有所見所謂朝聞道夕死可矣聖人此言只是教人及早斈耳
　　微子第十八
微子章
　殷紂無道有敗亡之徴微子帝乙之元子知殷必至於滅亡恐遂
　　絶其宗祀且始者箕子有勸帝乙立微子之事必爲紂所疑紂
　　惡之極必殺微子故箕子曰我舊云刻子於是遜于荒野意謂
　　旣不致其君有殺兄之惡若不幸而殷亡身在或可承其祭祀
　　比干爲少師以謂君有過臣當盡死以諌於是極諌紂怒之剖
　　其心箕子爲父師其諌固與比干同而紂偶未殺而囚之見比
　　千諌而死欲極諌之恐復𬒳殺而稔君之惡於是佯狂而爲奴
　微子欲免君殺兄之惡爲愛其君以存宗祀爲愛其親仁也比
　　干殺身以盡其職爲愛其君亦仁也箕子恐䧟君於多殺諌臣
　　之罪亦仁也三人用心處事雖不同皆是欲全乎心之德盡乎
　愛之理
長沮章
　而誰以之以猶與也丘不與之與作用字意以亦用也是與以二
　字可通互說
滔滔者天下皆是也而誰以易之譏孔子且而與(至)士哉譏子路
荷蓧章
　人之大倫有五而君臣主於義今不仕則爲無君臣義荷蓧使二
　　子以礼見子路則是旣知長㓜之節不可廢也君臣之義何可
　　廢之此兩句最下也字之字相應盖人倫君臣爲大長㓜在下
　　旣知其次豈可棄其大者今欲自㓗其身而亂君臣之大倫君
　　子之所以仕者正欲行君臣之義尓當今天下道不可行我巳
　　知之然不肯終隱者恐絶君臣大倫之義也二義字一般重
道緫五常而言義其一也道指天下衆人言義言自已也今日道
　　不能使天下由之我固知之我之所欲行者在我之義尓我不
　　仕則失我之義矣
此章舊點似細章旨若䀲今但以長㓜之節不可廢也(作一讀)君
　　臣之義如之何其廢之(作一句)欲㓗其身而亂大倫(作一句)便
　斍意明
集注性命之情孟子所謂四端出於性命之正者也決裂此情則
　　所用者皆發(於/人)欲之私情也
逸民章
伯夷之父欲立叔齊即堅譲而逃其志在於尊父命果得遂其心
　　是伯夷不降其志處叔齊守嫡庶之常法其志在欲明尊卑之
　　分果逃而不立是叔齊不降其志處以武王伐紂爲非諌之不
　從遂不食周粟而死是夷齊不辱其身處
　此六人之德伯夷叔齊爲最虞仲夷逸次之柳下惠少連又次之
　　前言七人後止六人不見言朱張者或是朱張之徳無可称或
　　是失簡皆不可曉
大師摯章
　亞次也飯食之也古者天子一日四飯魯用天子礼樂其君必一
　　日亦四飯所謂亞三四飯乃於此飯時主作樂侑食之官也不
　　言𥘉飯者或主𥘉飯之官不他適也
　　　子張第十九
士見危章
　此爲士之大節然論士之全体如孔子言行己有恥之類不止於
　　此而子張言可已矣似乎大快故集註云一有不至則餘無足
　　觀又言庶乎其可皆有未足意
問交章
　子夏之言太峻似不能容物然下斈者可以爲法子張之言太寛
　　謂於人何所不容必成徳方可德未成而不擇友恐有友不如
　　己者之失徳已成而不容人則有沮向善之心但拒字大峻何
　　所不容大寛斈者之始終皆所當戒
博學章
博斈篤志切問近思自是四事然博斈而又須篤志於道志不篤
　　則博斈爲泛濫問巳切又須就近而思不就近而思則所問者
　　不能以三隅反又一意博斈又須切問篤志又須近思
百工居肆章
　此章有兩意百工居肆方能成其事君子斈方能致其道　又百
　　工居肆須是成其事君子斈須是致其道
大德小德章
　大小精粗無一不合於理方可謂之君子小德出入可也是子夏
　　不求備於人然一向以小德爲輕事則不矜細行終累大徳矣
　　故呉氏云有弊
子夏門人章
古人教人只就事上教不但似今日懸空說就事上教故着實而
　徳易成若懸空說得千言萬語至臨事時竟做不去小斈洒掃
　　應對事也大斈正心脩身之類亦事也大小事皆有至理存焉
　　只隨事窮理然事有大小斈問有深淺教者須循序漸進不可
　　躐等子游謂子夏門人之小子但教之下斈之事而不教大斈
　　之事子夏氣質篤實其教人亦皆務實故其言曰君子教人之
　　道以何者爲先而傳之何者爲後而不傳事之大小亦如草木
　　以類而分别其大小瞭然在目前斈之淺者但可教他行下斈
　　事斈之深者則可敎以向上事若斈而未有見識驟把大斈事
　　教它曉不得行不得乃是誣罔他而已君子教人之道豈可誣
　　罔若曰小大事徹頭徹尾無不曲盡惟聖人能之
　理於天下之事無所不在故斈者皆當循序而斈之不可貪慕髙
　　逺而忽淺近如於近者淺者不先務則雖有得於髙逺而有虚
　　空断絶之處於理之全体有虧矣故君子必循序而不可躐等也
　讀此章者頗易失㫖但見言游過矣四字便謂子游之言全非盖
　　子游但言門人雖知洒掃之末不即㪯大斈之本以教之子夏
　　則言教之當有序子游未甞譏子夏教洒掃之非而子夏亦未
　　嘗言不教以大斈也集註以威儀容節與正心誠意對言則末
　　專就事說本主就心說盖大斈行之之目有八而誠意正心爲
　　本誠意正心固非小子所可進此即是先就事上令知其所當
　　然而爲之未能使之知其所以然也此古人之斈所以實而先
　後次序自不可踰集註如此襯貼說可謂極精而二子之意皆
　粲然可見
前叚本註分經文本末字謂本大斈之事末小斈之事本注第二
　　叚兩本末字及圈外愚按下四本末字皆是以大斈小斈言但
　　程子第四條兩本末却是以理爲本事爲末是其然末也所以
　然本也讀者試思之
　始終本末一以貫之始終是釋始卒本末是関前本末字謂聖人
　應事本末兼該前後如一非斈者可到也
程子後四條大率明事理二字洒掃應對是事形而上者是理慎
　獨則將應事之際存此理也精義入神只是明理之極此固是
　聖賢之能然洒掃應對之中其理之極處則亦至精之義也故
　曰雖洒掃應對只看所以然如何自洒掃應對上便可到聖人
　事言從此事做將上去直可到聖人事此條全以事言正是本
　文本末兩字洒掃應對末也聖人事本也
非謂末至在此也十六字作一貫讀
陽膚章
帝王長民之道不過養之教之治之而已養之如分井受田使之
　　帛食肉者有制教之如古者大斈小斈教人之道及郷黨州閭
　讀法之類治之則有禁令刑罰且上之人以徳導之以礼斉之
　　則民皆知趍善避惡尊君親上之道而其父子夫婦長㓜朋友
　　之間亦皆有親比恊和之意故曰民聚上之人反此則民散矣
　　周德旣衰皆失前三者之道民䧟於罪而不知此皆上人之過
　　無養則飢寒迫身不敎則不知礼義不知礼義之人而有飢寒
　　之迫則無所不爲矣故君子爲政惟當哀矜不可以聽訟爲能
　　而自喜
子禽章
集注大可爲化不可爲此是說聖人不可及處非謂夫子自大至
　　於化也所以下面着故曰字
　　　堯曰第二十
尭曰章
堯伊祁氏帝摯之弟年十五封爲唐侯年十六踐天子之位居位
　　七十載欲遜位于有德於是四岳㪯舜命之爲百揆此時洪水
　　九年舜即㪯禹平水土尭七十三載巳八十九歳薦舜于天使
　　攝天子之事而命之曰允執其中一百載尭乃殂落尭在位共
　　一百年夀一百十六歳
　舜姓姚氏虞國名瞽瞍之子年三十歳四岳薦之於尭爲百揆三
　　十三歳攝天子事年六十而尭崩服三年之丧至六十三即天
　　子位命禹爲百揆三十二歳舜年巳九十四歳薦禹于天攝天
　　子事命之曰人心惟危道心惟微惟精惟一允執厥中人心者
　　耳目口鼻四肢之於聲色臭味安逸是也爲流於欲故危道心
　　者惻隱羞惡辭譲是非之端是也爲欲所昏故微精則欲察其
　　人心道心之異一則惟守道心而不移此乃允執其中之法也
　　故曰舜亦以命禹舜在天子位四十八載而崩與居攝共七十
　　八年一百十歳
　禹姓姒氏崇國君鯀之子舜㪯之於尭平水土爲司空三十二年
　　而爲百揆又三十二年而攝天子之事又十七年而舜崩服三
　　年之䘮而即天子位在位八年前後八十九年
興滅國謂國巳滅而再立其國継絶丗謂國維存而君亡爲之立君
五美章
　因民之所利如鑿井而飲耕田而食不違耕種之時使之衣食足
　恩惠自然及之不至廢其財擇可勞而勞如四時蒐狩捕逐盗
　賊皆是因民之事以道使之何怨之有凡人欲必至於貪財貪
　利若欲行仁便可以得仁非是貪無衆寡小大不敢慢但循理
　而行出於自然則是泰而非驕正衣冠尊瞻視不色莊人自然
　畏之但不可使人不可近如此不至於猛上人能教之不至於
　犯法則可不教之而至於犯法却刑之則是殃民凡斂賦稅起
　役之類當先出號令限定幾時期民自然去辦集號令不豫及
　期却便逼迫則害其民三者皆是急迫之惡出納吝是悠緩之
　惡上三惡重下一惡輕
不知命章
　有天理之命有氣数之命天理之命人得之以為性者也氣数之
　命人得之以為生死夀夭貧富貴賤者也此章命字葢兼二者
　　而言知氣数之命則利不必趨害不必避知天理之命則利不
　可趨害不可避
讀論語叢説卷下
讀孟子叢說卷上　東陽許謙
　　　梁惠王上
首章
　周烈王五年魏武侯卒公子罃立其元年則烈王六年也通鑑周
　　顯王三十五年當罃之三十七年罃與齊威王㑹于俆州以相
　　王考異謂爲後元年大事記顯王十六年當罃之十八年魏拔
　　趙邯鄲服十二諸矦遂稱王後齊敗魏而齊亦稱王於顯王三
　　十五年又書曰齊宣王魏惠王與諸矦㑹于俆州以相王今按
　　顯王三十三年當魏惠王三十五年孟子至梁若從通鑑則孟
　　子至梁時魏尚爲矦此章稱之爲王乃他日論集著書之時追
　　書尓當從大事記爲正盖始各王於其國至俆州之㑹則王之
　　號通於天下矣俆音舒相思將反
　仁專言則包四德孟子與義對言則仁体而義用孟子是專主於
　　義而言盖無仁之本則不能行義然仁義又各有体用朱子訓
　　詁皆兼体用說心之德心之制是体愛之理事之宜是用然仁
　　有專言偏言心之德是專言之仁固全說体愛之理是偏言之
　　仁其中又含体用愛爲用其理則体也或問又推以隂陽言則
　義体而仁用盖天地間物靜体而動用隂静陽動而仁陽也義
　隂也故其体用如此
　王曰何以利吾國至不奪不饜固是發明王何必曰利一語而語
　　意自分兩節王曰何以利吾國至其國危矣言王好利於上則
　　大夫士庶效之而好利於下凡言好利者皆是欲得其分外若
　唯取什一之賦則非好利矣故君欲分外取於下下亦欲分外
　　取於上如此不已必至攘奪壞乱而國隨以亡則是君始好利
　　終於自亡其國此理勢所必至然亦告君之語也萬乗之國至
　　不饜又言好利之弊成弒奪之禍皆下取乎上文侯斯與韓趙
　　分晉即惠王之祖也此其明驗爲君而好利禍害之烈可畏如
　　此一言君好利必亡其國二言好利必下篡其上
　萬乗之國則千乗之家千乗之國則百乗之家此以君十卿禄大
　槩言之也王畿方千里固可出車萬乗天子之卿受地視矦則
　方百里方百里不能出車千乗也千乗之國當方三百十六里
　有畸百乗之家則當方百里矣諸矦卿之采地未必如是之大
　也讀者不可以辭害意
君子利已之心不可有利物之心不可無孟子不言利是專攻人
　利巳之心絶利巳之心然後可行利物之事然利物乃所以利
　已也至於不遺親後君則已亦無不利矣但不可假仁義以求
　利耳
沼上章
聖贒告人非法語之言則巽與之言故孟子與時君言皆是這機
　軸前章法語之言此章巽與之言也後多放此
此章関鍵全在偕樂獨樂上文王與民同樂夏桀結怨奉巳興亡
　　乃其效也
靈䑓之作文王所以候日景占星象望雲物也其下有囿囿中有
　　沼併以遊觀爾盖非所謂七十里之囿也七十里之囿所以供
　　四時之田講武事於其中且與民之芻蕘雉兎者共之不容不
　　廣此在郊之外者也靈䑓之囿必近城郭地不可容且無所用
　　其大也文王繼体即位本都於岐在位四十六年而遷都於程
　　又三年而遷都於豐於是作靈䑓其時年九十有六明年即薨
　　矣田獵之囿非作靈䑓之意也七十里之囿在岐山之舊都歟
　故有與民同芻蕘雉兎之常制也
　麀鹿魚鳥各得其所咸遂其性可見文王之德𬒳萬物都在春風
　　和氣中觀兩在字而下文魚鹿云云尤見文王仁及物而物感
　　動處物且如是於人可知
　鶴與鶴鳴之鶴不同音音涸者禽名在鐸韻音學者㓗白貌在覺
　韻此章字音學
移民章
　加少加多金先生曰不見其愈少不見其愈多
　棄甲曵兵戰而負者
　魚鼈之類天地自生之物長㓜皆得食之雞豚狗彘人力畜之故
　　以養老則七十者始食
　五畒之宅百畒之田周礼地官遂人掌邦之野辨其野之土上地
　　中地下地以頒田里上地夫一廛田百畮萊五十畮餘夫亦如
　　之中地夫一廛田百畮萊百畮餘夫亦如之下地大一廛田百
　　畮萊二百畮餘夫亦如之注謂户計一夫一婦而賦之田其一
　　户有数口者餘夫亦受此田也廛城邑之居孟子所云五畮之
　　宅樹之以桑者也萊謂休不耕者也䟽謂餘夫皆有田廛是備
　　後離居之法
　王制云五十始衰六十非肉不飽七十非帛不煖與此不同或殷
　　周之制異或孟子一時之言偶異大抵年高者衣帛食肉也
　庠序之教教以人倫也於其常教之中又於孝弟二者重明之而
　　篤之尤力也
　後罪歳應前兩凶字塗有餓莩不知發應前移粟由此而知所移
　　乃民間之粟未足以濟河内之民而先巳病河東之民矣况有
　餓莩不發猶是吝己之財狗彘食人食則必征歛無義而傷民
　　之財矣中兩節敎之以王政則民自足食樂義古者九年耕必
　　有三年之食雖有凶荒不待移粟移民而民自無飢寒近者恱
　　而逺者來矣何患不加多哉　下章率獸食人亦此意而極言
　　之也
　集注兵以鼓進以金退亦大約言之如左傳陳書曰吾聞鼓而已
　　不聞金矣是鼓進金退也按周礼大司馬辨鼓鐸鐲鐃之用中
　　冬教大閱帥其民而致乃陳車徒如戰之陳皆坐鼓人三鼓司
　　馬振鐸羣吏作旗車徒皆作鼓行鳴鐲車徒皆行三鼓摝鐸羣
　　吏弊旗車徒皆坐又三鼓振鐸作旗車徒皆作鼓進鳴鐲車驟
　　徒趨坐作如𥘉鼓戒三闋車三發徒三刺乃鼓退鳴鐃且卻夫
　　鐸大鈴也振鐸者摇鐸也摝鐸者以手掩其上而執以振之其
　　聲鹿鹿然也是鐸兼主進退但其聲有不同爾鐲鉦也形如小
　　鐘以爲鼓節鳴之而車徒行則鐲亦主進也鐃如鈴無舌有秉
　　執而鳴之以止擊鼓故鳴鐃而軍卻退也大抵鐲則進也鐃則
　　退也鐸兼進退也後丗戰陳盖專以金聲退鐲直角反鐃女交反
　畜訓養當作許六切今敕六反誤
安承敎章
　孔子惡作俑者無後亦因見後丗殺人從葬故爲此言史記秦武
　　公卒𥘉以人從死死者六十六人盖其弟德公立而用以殉之
　當周釐王四年魯莊公之十六年也其後穆公卒遂用殉者百
　　七十七人三良與焉孔子據已見之禍而深惡其始謂爲不仁
　　者事始雖小末流必大不可不謹孟子因取以戒恵王不可輕
　　視其民
晉國天下莫彊章
　地方百里而可以王答晋國天下莫彊一語王如施仁政一節是
　　方百里可王之實功彼奪民時正指齊秦楚往而征之一節是
　　洒死之事
　易猶淺也此金先生說盖耕深門土䟽通而苗易發逹耘淺則但
　　去草而不傷榖根
　以暇日修其孝弟忠信此與行有餘力則以斈文語意正同不是
　　等待大叚間暇了然後去修
梁襄王章
　一之謂統天下爲一家正如秦漢之制非謂如三代之王天下而
　　封建也此孟子見天下之勢而知其必至於此非以術數䜟緯
　　而知之也盖自太古立爲君長則封建之法行黄帝置大監監
　　于萬國夏㑹諸矦于塗山執玉帛者亦萬國逮湯受命其能存
　　者三千餘國時云千八百國至孟子時相雄長者止七國尓餘
　　小國盖不足道也自萬國以至于七國吞併之積豈一朝一夕
　　之故今勢旣合不可復分終必又併而爲一㪯天下而郡縣之
　　而後已至于秦漢孟子之言即驗但秦猶嗜殺人故雖一而不
　　能定至漢然後定也
　襄王才質下不足以語王政故孟子不告之而但曰不嗜殺人而已
齊桓晋文章
　文武之道幽厲傷之東遷之後下陵上替五霸迭興不惟王道之
　　不行學士大夫亦且不講自是惟知霸業可尚而桓文又霸之
　　盛者宣王心說其事而誠服之以孟子當時賢者深知其說故
　　舉以爲問其曰可得聞乎見其不易得聞惟孟子知之而又恐
　　不易以告也
　仲尼之徒則見孔子不言霸事可知至其門人以及後之徒黨不
　　曽有言桓文爲霸之謀畫經營者此與孔子言管仲器小之意
　　同且先截断宣王功利之心下乃開其王者之道
　桓文之事金先生曰謂其所以爲霸之謀畫經營也若紏合一匡
　　之事孔門固甞言之矣
　德何如則可王宣王知有德則王可謂天資優而知所本矣及問
　　寡人可以保民及何由知吾可皆能自反而善問者與梁惠王
　　逈別
　王天下事至大易牛事至小孟子却道只此心便可王故雖指出
　　不忍二字而王猶不知所以
　上言臣固知王之不忍下言彼惡知之盖宣王見牛不忍之心雖
　　發而不自知其爲仁之端故以知與惡知相對說以爲常人雖
　　爲利欲所昏而本然之善終未甞泯但時或發毎不自覺而不
　能充之爾故孟子以爲惟君子爲能知之衆人不能知也是啓
　　王之心使凡遇善心發時便須識得即就此推充自小以及大
　　自近以及逺即其一端推之至其極又推其類而充之至於大
　　則仁不可勝用矣
　孟子與王問荅三反欲王自知不忍見牛即是惻隱而終不悟前
　　德何如以下雖有三善言至此竟昬罔推拓不去但重疊解說
　　不是愛財孟子不得已自與言這正是行仁巧處主意在見牛
　　未見羊一句此非獨王良心之發處之又得其當矣但自不識
　　爲善端而又不推於他事爾及王聞孟子之言而說旣巳得前
　　日之心然又不知處此小事如何便合於王道只是平日無君
　　子啓迪其斈故也
　術字要看旣見牛而不忍此心欲行則便不可殺此牛而釁鐘之
　　礼又不可廢或殺牛或廢礼皆是仁心行不徹故用未見其形
　　未聞其声之羊以代之此正用術之圎機也此即是權行仁者
　　當放此意而行故謂之術
　此章見齊王之良心凡兩發孟子教之推而不能推是以終於戦
　　國之君而已見牛時一發孟子言之而心戚戚時又一發也
　此章之要全在推字始使因愛牛之善端而推之充擴其良心以
　　知仁民之爲大於其良心旣啓則當先親親而推及於仁民而
　　又及於愛物謂仁之施愛物難而仁民易今旣能其難而又得
　　行之之術何於其易者而不能也仁民之所以易於愛物者人
　　旣與我同類其好惡不殊所施者不過以巳之所好惡者及之
　　而已况我親其親人感之亦各親其親其應之速又不盡待我
　　之推也其終告以王道之大亦不過盡不忍之心而已
　權度度物而心爲甚不是言此心以權度去度物正是欲以義理
　　來度此心使於發處審其輕重也
　抑王興甲兵至快於心與若與權度之言不相接此盖從齊王夲
　　意問霸處說來而使齊王度民心之所不願而推愛心以及之也
　地方百里而可以王行仁政也齊欲服天下如鄒敵楚不行仁政也
　以齊一分而敵天下之八者勢也發政施仁者徳也以德則湯以
　　七十里文王以百里不論勢矣
　集注名辟彊古人名辟彊者非一作開闢封疆說則上音闢下音
　　疆作辟除彊暴說則上必益反下巨良切
　推廣仁術則仁民易而愛物難老吾老㓜吾㓜以及人之老㓜老
　　㓜彼此皆同以我及於親親者措之於彼固不異是易也上老
　　老恤孤而民即興孝不倍則民視上之老㓜與已之老㓜皆同
　　故即效之是又易也至於物則無知識不能逹人之意故仁及
　　於此物則此物得所不能自充廣也
　本然權度即是人心本有之天理
　　　梁惠王下
莊暴章
　王語暴以好樂盖論及所好之俗樂暴未有以對盖莊暴亦知俗
　　樂之不足好欲諌而未得其辭故以告孟子
　孟子之荅只是巽與之言
　王変色是愧前與暴論者不可聞於孟子故其下直言之
　此章只是欲與民同樂不必專於作樂也
交隣國章
　此章前言交隣在能仁智朱子以懲忿緫之後言好勇在行仁義
　　朱子以養大勇言之王問交隣孟子所荅樂天畏天是交之之
　　正王後再言好勇孟子荅之以好勇須有文武之德乃可
　集注謂所引與今書文小異今書泰誓上曰天佑下民作之君作
　　之師惟其克相上帝寵綏四方有罪無罪予曷敢有越厥志謂
　　天助佑下民爲之君以長之爲之師以教之君師者惟其能左
　　右上帝以寵安天下則夫有罪之當討無罪之當赦我何敢有
　　過用其心乎寵愛也志已之志也朱子隨孟子文解故其義亦
　　小異盖古者以簡編寫書簡冊煩重非如今以紙模印易辦古
　　人多是以口相傳故古書所引多有不同者
雪宮章
　師行而糧食謂師衆從君行皆裏乾糧而往故有飢而弗得食者
　　又勞苦而不得休息於是相與造爲䜛謗而民因而作爲姦慝
　　矣此上言軍民之怨也方命虐民以下是言君也
集注廢時失事廢時解荒字失事解亡字
明堂章
　人皆謂我毀明堂舉衆人之言也毀諸自問果當毀之乎巳乎又
　　以巳意問止而勿毀乎見得宣王之意正是欲不毁爾盖巳稱
　　王即欲行天子之制也孟子則不禁他不毀只是教之行王政
　　盖行王政則足副王之名雖行天子之制可也
　文王未甞稱王而所行却是王政
　周礼考工記夏后氏丗室堂脩二七廣四脩一(丗室者宗廟也脩)
(南北之深脩二七者深十四歩八丈四尺也廣益以四分脩之)
(一則堂廣十七歩半十丈五尺也)五室三四歩四三尺(堂上爲)
(五室象五行三四歩室方四三尺以益廣木室於東北火室於)
(東南金室於西南水室於西北其方皆三歩其廣益之以三尺)
(謂深丈八尺廣二丈一尺也土室於中央方四步其廣益之以)
(四尺謂深二丈四尺廣二丈八尺也大室居中四角之室皆於)
(大室外接四角爲之大室四歩四角室各三歩則南北三室十)
(歩爲六丈東西三室六丈外加四三尺又一丈則廣七丈)九階(南)
(面三三面各二)四㫄兩夾䆫(毎室四户旁皆有兩夾䆫爲八䆫)
(五室二十户四十䆫)白盛(蜃灰也盛成也以蜃灰堊墻所以飾)
(成宫室盛音成)門堂三之二(門堂取正堂三分之二南北五丈)
(六尺東西七丈)室三之一(兩室與門各居一分)殷人重屋堂脩
　　七尋堂崇三尺四阿重屋(重屋者王宫正堂若大寢脩七尋五)
(丈六尺放夏周則其廣九尋七丈二尺五室各二尋四阿若今)
(四注屋)周人明堂度九尺之筵東西九筵南北七筵堂崇一筵
　　五室凡室二筵(明堂者明政教之堂也此三者或㪯宗廟或㪯)
(王寢或㪯明堂亙言之以明其同制謂當代三者其制同非謂)
(三代制同也)廟門容大扄七箇(大扃牛鼎之扄長三尺七箇二)
(丈一尺)闈門容小扄三箇(廟中之門曰闈小扄膷鼎之扄長二)
(尺三箇六尺)通典東西長八十一尺南北六十三尺其堂髙九
　　尺於一堂之上爲五室毎一室廣一丈八尺毎室開四門門旁
　　各有䆫九階外有四門門之廣二丈一尺門兩旁各築土爲堂
　　南北四十二尺東西五十四尺其堂上各爲一室南北丈四尺
　　東西丈八尺其宫室墻壁以蜃蛤灰飾之(此釋周礼明堂制)又
　　引大戴礼盛德篇云明堂九室室有四户八䆫三十六户七十
　　二牗盖以茅上圎下方其外水名辟雍堂髙三丈東西九仞南
　　北七筵九室十二堂室四户八牖宫三百步(今按此文在明堂)
(篇)朱子明堂說云論明堂之制者非一熹切意當有九室如井
　　田之制東之中爲青陽太廟東之南爲青陽右个東之北爲青
　　陽左个南之中爲明堂太廟南之東(即東之南)爲明堂左个南
　　之西(即西之南)爲明堂右个西之中爲緫章大廟西之南(即南)
　　之西爲緫章左个西之北(即北之西)爲緫章右个北之中爲玄
放桀章
　上兼問桀紂下再問弑君是專問紂盖舉重者言之也故孟子亦
　　止舉紂對
　集注王勉之言謂上下二者兼有則可爲放伐之事若上雖極暴
　　而下非仁不可下雖至仁而上不暴亦不可
爲巨室章
　兩姑舎汝所斈而從我上屈人之大才以從已之小見下不貴國
　　家而徇一已之私欲
　萬鎰謂璞玉之價直萬鎰之金也
齊人勝燕章
　書仲虺之誥曰𥘉征自葛東征西夷怨南征北秋怨曰奚獨後予
　　又曰徯予后后來其蘇孟子所引多天下信之一句其餘文中
　　多者六字異者四字民望之至民大恱七句孟子自言故集注
　　云兩引書
鄒與魯閧章
　此告君之言不得不切民今而後得反之之言似失大過民固不
　　可求反其暴於上然至於君行仁政則親上死長之心亦民所
　　本有也
竭力章
　大王自邠遷岐行二百五十餘里民從之如歸市史所謂居三月
　　成城郭一年成邑二年成都而民五倍其𥘉盖非獨邠民近於
　　岐周之民皆歸之也當時西方地近戎狄皆間隙之地非封國
　　之疆界故太王得優游迁徙若滕在中國又分大國之間無可
　　迁之地民雖或從之亦無所往孟子特舉太王之得民以警文
　　公爾故下文言效死乃其正也
平公章
前以士後以大夫盖言䘮禮也儀禮有士丧禮篇大夫䘮禮亡不
　　可考
　三鼎五鼎言祭禮也儀礼特牲饋食礼士之祭礼也牲用豕陳鼎
　　三豕右肩臂臑肫骼正脊橫脊長脅短脅九體膚三離肺一刌
　　肺三爲一鼎魚十者五爲一鼎腊有獸之乾者也用兔爲一鼎
　少牢饋食礼大夫之祭礼也牲用少牢陳鼎五羊右肩臂臑膊
　骼正脊脡脊横脊短脅正脅代脅十一體腸三胃三㪯肺一祭
　肺三實于一鼎豕十一體如羊㪯肺一祭肺三實于一鼎膚九
　實于一鼎魚用鮒十有五而鼎腊用麋一純而鼎肩臂臑者肱
　骨也膊骼股骨也正脊脊之前也脡脊次正脊横脊在後者膚
　脅革肉也離肺者㨒離之不絶中央少許刌肺者切肺也㪯肺
　者尸食所先舉也祭肺者尸主人主婦用以祭也㪯肺即離肺
　祭肺即刌肺也凡牲用右胖腊則合升左右胖故曰腊一純純
　猶全也然此則諸侯之大夫士若天子之大夫用索牛士用少
　牢臑奴到反肫膊皆音純骼音格刌七本反脡音挺鮒音附㨒
　苦圭反胖音判
　　　公孫丑上
公孫丑章
　公孫丑問管晏而孟子獨鄙管仲不言晏子盖晏子之事任才能
　功烈皆非管仲比而管仲輔桓爲五霸首尤天下之所共宗仰
　故孟子唯斥管仲
　曽西敬畏子路排斥管仲而言管仲功烈之卑是謂子路儻得行
　　其志則功烈之大可知矣非獨言心術之邪正而已楊氏乃謂
　　子路之才不及管仲恐未全得孟子之意攷證言之甚詳
　管仲曽西之所不爲也而子爲我願之乎孟子此語猶有未推重
　　曽西意謂曽西尚且不足於管仲乃爲我願斈之乎
　武王周公継之然後大行此言周公制礼作樂之後雖殷之頑民
　　莫不率化趨善之時也
　湯之孫太甲継湯立太甲五丗至中宗大戊大戊三丗至河亶甲
　　河亶甲子祖乙祖乙六丗至盤庚盤庚三丗至高宗武丁武丁
　　二丗至祖甲皆賢君也祖甲殁後六丗七十餘年至紂
　雞鳴狗吠相聞言民居之稠逹乎四境則舉國皆稠也
　地不改辟矣民不改聚矣有兩意一說言齊地廣民衆地不必更
　　改巳自辟矣民不必更改巳自聚矣讀就改字略歇一說地不
　　必再加廣辟民不必再加集聚五字一串讀下又連下文上說
　　意詳下說意直上說得矣字岀在人看
　置郵字書馬逓曰置歩逓曰郵漢西域傳因騎置以聞師古曰即
　今驛馬也黄霸傳郵亭師古曰書舎謂傳送文書所止處如今
　驛館
倒懸謂如人遭顚倒懸挂困苦急迫也
揚氏言子路範我馳驅而不獲非謂範馳驅真不可獲禽也如是
　則王道真爲無用矣盖範馳驅者王良御車之正也不獲禽者
　嬖奚不能射也欲使射者獲禽而行詭遇御者之詐也故王良
　範驅子路也嬖奚不獲時君也倘子路遇明君而信任之則雖
　小國攝大國而瀕於危亡亦必三年而有足民知方之效子路
　之不獲者不遇可與有爲之君尓管仲則惟欲成目前之功故
　雖詭遇而不較也但揚氏此叚未爲知子路者不得曽西之意也
不動心章
孟子平日所言皆王道公孫丑習聞當時霸功之說前章雖聞孟
　　子不許管仲猶未深解於此僅添一王字與霸兼言之耳
因上章以齊王猶反手之言固知孟子能用齊矣然猶未深信能
　　王天下故用一霸字在上然丑亦未能分别霸功王道之所以
　異言動心否乎亦是未深信孟子
　我四十不動心是孟子素有爲之之具而後有用丗之言也
　一毫挫於人謂所辱者至小也不受者必報之也不惟必報於賤
　　者雖貴者亦必報之惡声至必反之謂不惟辱來必報雖言小
　　不善亦必報也
　量敵而進謂量度敵人之堅瑕然後進兵慮勝而㑹謂謀慮巳必
　　有可勝之理然後會戰
　􁇠舎不動心本又在告子之下公孫丑又以孟賁比孟子故孟子
　　亦以勇士之類言之
　北宫孟舎之勇皆是養而成至於必勝不懼乃其效而謂君子之
　　道可以不養乎
　曾子亦是論已與人相敵縮不縮指理之直不直不惴吾往指氣
　　之勇不勇謂理者氣之主理直則氣壯理曲則氣餒所與較之
　　事吾理旣不直雖賤夫亦不求勝之吾理旣直雖千萬人我亦
　　必往盖理曲必屈理直必伸也
　以舎􁇠比子夏曽子是一意再以孟舎比曽子又是一意上以兩
　　人比兩人之氣象此是虚比下却把二人較其短長此是實比
　　明理上句是事做不去心不必明理下句是心雖有不明不肎
　　去明理如此硬捺住心以至不動孟子言内是本外是末末之
　蔽因本之蔽也言不通逹是夫心不明若不去明其心則言終
　　不逹矣故曰不可若心不明乎理則惟持守其心且不務其末
　　猶得輕重之倫故曰可但孟子且就他說心與氣上分輕重而
　　謂不求諸末則以爲可其實工夫内外皆不可偏廢故又謂若
　遺其外亦終不能進德所以發明志氣將卒之意然孟子破上
　句是順他文破只一意下句是外他文破有兩意上句告子謂
　　窒於外不必求於内孟子謂必當求其内然後外可逹告子本
　　意只指内孟子亦專教明於内下句告子謂不明於内不必求
　　外助孟子謂當用功於内兼用力於外告子本意專指内孟子
　　則使内外兩致也
　告子亦未甞不知爲斈之道曰不得於言勿求於心則固知言之
　　不逹當用心明理曰不得於心勿求於氣則固知心於理有不
　　通當用力問斈討論及臨事度義以明其心爲他急欲不動其
　　心故兩頭截㫁他養心正似禪學
　孟子言志至氣次持志無暴氣止因告子言不得於心勿求於氣
　　故言氣雖次於心亦當用功是隨其言捄其失至孟子自言但
　　曰我善養吾浩然之氣是專言養氣而不言志所以養之之方
　　與養之之節度一一詳備專是氣上工夫孟子之自得至於大
　　而將進於化正在此與前辨告子之非者意不盡同然養氣在
　　集義所以養之集之是心也但與前持志無暴氣相對說者自
　　不同
　氣次焉次字不可緩㸔謂即亞於志也
　知言即是知道孟子自言故如此知道理明故能知天下言之邪
　　正得失
　孟子之斈是知言養氣知言即知道知道属心爲内養氣属事爲
　　外格物致知以明心遇事行義以養氣然所以知其義而集之
　　者心也即志帥之說至於集義是要心無愧怍心旣無愧怍則
　　氣自生雖有内外之殊及其至也只是養此心耳
　知言則盡心知性萬理洞然何所疑惑養氣則動皆合義遇事即
　　行何有畏怯二者旣全何能動心
　此章两言字兩氣字所指不同告子不得於言巳之言也孟子之
　　知言知人之言也告子之勿求於氣氣血之氣也孟子之浩氣
　　仁義之氣也
　上其爲氣也言氣之體下其爲氣也言氣之用配義與道是氣之
　　能事上句言氣本剛大失養則小以直養之則復剛大而能合
　　助義道而行之沛然但氣即是義以養成旣成則配義愈盛
　此氣本得於天故至大至剛剛大天之體叚也聖人生知安行無
　　非直道不假乎養衆人知不明自害其剛大故須直以養之直
　　即義也塞天地言其效也
　塞天地只是應物皆合道義而物莫不從至於郊則格廟則享鳥
　　獸魚鼈咸若而人倫日用不言可知
　直養無害是養之之道集義所生是養之之功
　上言氣配義與道下言養氣只說集義盖道是緫言萬事之体義
　　就每事各裁制其宜言義則道即在此如父必慈子必孝義也
　　道在父子者也君必仁臣必忠義也道在君臣者也及事之微
　　細處莫不皆然
　集義之集字不是應事時工夫應事只是義字應事件件行義積
　　集得多方得此心全無愧怍而氣自生集注乃由事皆合義自
　　反常直是以無所愧怍而此氣自然發生於中事皆兩字說集
　　字自反直無愧是慊也慊則氣盛不慊則餒
　必有事是專以集義爲事勿正謂不可因集義便期必氣之浩然
　　勿忘謂未能充大則惟不懈於有事勿助長謂不可以私意作
　　爲欲充此氣用私意便失義而愈䘮其所集者矣故曰集義養
　　氣之節度
　有事勿忘是直養勿正勿助是無害
　養氣專就行事上說於應事地頭做工夫直養無害一語是養之
　　之方直字則其得於曽子之本原下文有事勿忘即養字正及
　　助長則害之矣惟私意妄作害義爲甚故發揠苗一叚八十五
　　字專言私意害氣之失
　揠苗一節只說不可助長後言不耘苗却言不有事非徒無益而
　　又害之言助長之害
　孟子先言知言而丑先問養氣文公謂承上文方論志氣而言金
　　先生謂當先問知言此亦是丑之斈未能知所先後竊謂孟子
　　亦自有此文法滕文公下篇孟子先言出疆必載質後言三月
　　無君則弔周霄乃先問三月無君後及載質正與此同
　知言之說攷證言之甚詳
　孟子之斈盡格物致知之功故能明夫道義而於天下之言皆能
　知其是非邪正而無所疑然所以致其知者亦自夫前聖賢之
　　言而得之故知言雖是致知之效而致知未始不因言也所以
　　朱子以盡心知性爲知言之本至於養浩然之氣雖專在於集
　　義而欲集夫義必先知義所在然後可是知言又集義之夲也
　　知言以開其先養氣以培其後此所以不動心也然孟子之自
　　言知言却只說知詖淫邪遁是全說今人之言盖此章夲意是
　　說應事不動心故也
　詖淫邪遁言之病也旣謂知言而專㪯不善者言之者盖明理然
　　後於天下之言了然知其邪正言無四者之病則爲善言矣曰
　　非礼勿視聽言動則其視聽言動者皆礼矣如曰思無邪曰母
　　不敬曰母自欺聖賢教人其立言大抵如此
　善爲說辭與知言應善言德行與養氣應
　善爲說辭此却又就已言上說與告子之言同孟子之知言異觀
　　丑㪯孔子之言可見
　二子善爲說辭三子善言德行善言德行爲自有其德行也孔子
　　旣兼之而但謂不能辭命是㪯其輕者而重者從可知此是古
　　人省文處下文言孟子旣聖可見上句兼包
　饒雙峰曰人之有四端猶其有四體君子所性不過仁義禮智四
　　者而已惟聖人全體備具而各極其至其餘則或得其一或具
　　而微如子夏篤實近仁子游精宻近禮子張高明近智皆是於
　　四體中各得其一冄閔顔淵是四體都全但未曽充得廣大如
　　聖人之溥博淵泉爾
　姑舎是猶有不足意而不敢言下文曰所願則斈孔子可見
　丑以孔子比孟子孟子不敢當又以門人比孟子孟子不欲荅於
　　是以古之聖人爲問丑同㪯夷尹是問孟子才徳所至比聖人
　　爲何如盖二子雖皆聖然猶各守一徳非如孔子之時中故孟
　　子先分别夷尹不同道下乃自㪯孔子而曰願學之
　吾未能有行焉應上何如二字言巳未及夷尹也雖兼三聖言其
　　實荅丑之問至言所願則斈孔子謂雖未及夷尹然亦不願斈之
　願斈孔子是荅知言以後之主意
　孟子言所願則斈孔子又賛(曰自生民以/来未有盛於)孔子盖孟子知言養氣
　　才德巳度越諸子惟未至聖人之化尓此是孟子自知之明故
　　亦善言德行者及其積乆惡知不化
　孟子明言乃所願則斈孔子而丑猶問三聖人班乎未爲知言也
　　後面問同問異却問得明盖孟子上言皆古聖人下却言二子
　　不如孔子然則同謂之聖人却於何處見得旣同者如此異處
　　却如何
　聖人之道大固不可以名言然亦非丑能盡識故孟子亦不就孔
　　子德行上言而推㪯三子形容聖人處言之尓
　類指衆人而言萃指聖人而言出類衆聖人也拔萃孔子也
　集註言任大責重亦有恐懼疑惑而動其心乎見得公孫丑之意
　　非謂孟子加齊之卿相因爵位冨貴有以淫其心也
　恐懼是氣不盛疑惑是知不明以行道言則知當在前以動心言
　　則恐懼爲重故先恐懼
　疑懼即是動心處集註却言有所恐懼疑惑而動其心似疑懼又
　　在動心之外者盖心本虚靈静一能明天下之理者此也足以
　　應天下之事亦此也今理有所不能明而疑事有所不能應而
　　懼然則疑懼乃動心之目心因疑懼而動而疑懼非心之所動
　　也旣若是必將窮探力索求明其理之未能明者以釋其疑戦
　　兢勉強推行其事之未能行者以免其懼皆足以亂吾虚靈静
　　一之体而非自然應物之道是則所謂動其心也盖公孫丑本
　　問爲齊卿相若居卿相之位而有事之疑懼者寜遂巳乎由是
　　觀之則不動心須着如此說
　疑懼二字貫一章意盖知不能明故有疑勇不能行故有懼乃動
　　其心告子不得於言未嘗無疑不得於心未甞無懼彊制其心
　　所以不動孟子知言故不疑養氣故無懼自然無所動其心也
　　知者不惑仁者不憂勇者不懼孟子之言亦不出此三逹德
　養氣則不恐懼知言則不疑惑道因知言而明徳因養氣而立道
　　明雖因知然旣謂道則行固在其中謂之德立則行道有得於
　　心而徳巳成立此是行道積累而至者此第一節注皆貫穿一
　　章意
　程子曰心有主則能不動此句緫言下五人北宫黝必勝孟舎無
　　懼曽子自反孟子知言養氣告子㝠悍強制
　子夏篤信聖人曾子反求諸已盖􁇠專要勝人其事猶在人故與
　　信聖人者同意舎只是無懼其事專在我故與求諸已者同意
　　所以􁇠不如舎
　等是等級以高下言倫是倫類以勇士與君子言
　恐懼之是我去驚嚇他人
　言有所不逹謂不能通暢條逹所言之事
　急於本是順告子說但只持其心不動若論君子致力於内專在
　　明理固是急於本然非如告子之急於本也
　顚躓即跌仆趨走是疾奔
　盡心知性性即天地萬物之理具於心者知性則窮究物理無不
　　知也無不知則心之全體尽明矣朱子謂尽心知至之謂知性
　　物格之謂也故尽心知性則於天下之言㪯無所疑然所以尽
　　心知性者皆因明聖賢之言而得然後以是而䆒天下之言則
　　是非得失皆洞然矣此聖賢問斈之成法孟子之知言正如此
　上云凡天下之言下云識其是非得失之所以然此緫古今之言
　也曰是非謂所言之事曰得失則當理與不當也所以然言其
　　本也如下文詖淫邪遁乃非而失理者所以然則蔽䧟離窮是也
　自反而縮關上文無作爲害之關下文縮即直無作爲是無害直
　養是一意無害是一意上是工夫下是防弊
　天人一也更不分别只是公字此氣得於天故能浩然而道義乃
　　天地間至理皆是公爲有私己便不合公道便卑小然孟子所
　　言浩然之氣乃是言一身之氣爾故曰浩然之氣乃吾氣也吾
　身本小養而無害則塞天地私則小公故大
　謝氏敎人須先體認得吾身浩然體叚然後隨事致力以養之庶
　　不是只把做話說又見得心得正無虧欠浩然便在此則人無
　　有不可養者而養之亦不難也
　一事偶合於義是學者固欲行義或理未明而處義未精或無力
　　量而行之不至皆未合義有一事行得恰好適合於義非是說
　　尋常人漫然應事無心偶然相合也這偶合正對不集說
　心通乎道是孟子物格知至知言乃其效也
　學不厭者智之所以自明言學而後智則斈是智之功若曰夫子
　　唯見聖道之無窮而學不厭非智者不能言智而又學則學是
　　智之用恐亦可通
　舉夷尹事實皆是體貼經文說非言二聖人之凡也兄弟遜國言
　　非民不使避紂隱居言非君不事歸文王言治則進去武王言
　　亂則退湯聘用之言治亦進使之就桀是去治而進於亂桀不
　　能用復歸湯是去亂而進於治何事非君不間湯桀何使非民
　　不擇夏商
　本根指德之盛節目指心之正
　此章當作五節看章首至曽子之守約也爲第一節敢問夫子之
　　不動心至反動其心爲二節敢問夫子惡乎長至必從吾言矣
　　爲三節宰我子貢至所願則斈孔子爲四節伯夷伊尹於孔子
　　至章終爲第五節
尊賢使能章
市􁍭而不征之􁍭市宅也謂市物邸舎天子諸矦之國都皆畫如
　井而以後一區爲市聽民交易市􁍭而不征謂但取其邸舎之
　　稅而不取其貨物之稅也
􁍭無夫里之布之􁍭民居也周礼所謂上地夫一􁍭田百畒注五
　　畒之宅是也載師宅不毛者有里布宅即五畒之宅布泉也(泉)
(即錢也)宅而不樹桑麻罰以一里二十五家之泉䟽云二十五
　家之稅布也謂口率(岀/泉)漢法口百二十此盖以漢法比擬古制
　未必周果以口計泉數如此又曰民無職事者出夫家之征注
　　云夫稅家稅也夫稅者百畒之稅家稅者出士徒車輦給繇役
按載師之法是宅不毛無職事兩事之罰今孟子乃曰􁍭無夫里
　　之布則是居􁍭者使出二十五家之泉而又出百畒之稅也集
　　注言一家力役之征是因所引夫家之文而併釋之恐於夫里
　　之布無所當愚詳孟子謂天下之民願爲之氓是境内田間之
　　民皆使之出是兩等之賦只是於一家田稅之外多岀里布耳
　與上文市􁍭之􁍭不相関盖上旣曰市􁍭而不征是居市者巳
　征之孟子固以爲過矣而又出此两等不太繁重乎集注上􁍭
　字旣釋爲市宅於下􁍭字乃曰市宅之民巳賦其􁍭又令岀此
　夫里之布二􁍭字合而爲一愚不敢必知其果如此也
不忍人章
惻隱之心即不忍人之心所發不忍以全言惻隱與三者對舉是
　偏言然只就惻隱上看則惻自有專言意
擴而充之是日用之間隨四端之發者推廣而充滿之積之乆則
　　如火然泉逹其勢自有不能巳者旣能如此而又大充廣之方
　能盡四海之大兩充字是兩意上充字毎端發處充下充字就
　應天下事上充
　四行非土無以生四德非信無以成土即大地也無地則金木水
　　火何所倚信即實理也非實理則仁義礼智爲虚言矣集註所
　謂定位以方言成名以時言專氣以温凉寒暑之氣言無定位
　即下文之於四行無不在無成名無專氣即下文於四時則寄
　王也
此章七節第一節言人本皆有仁二節言先王全此仁以實人之
　皆有是心猶道性善而称尭舜以實之也三節就人易曉處指
　出使人体認此仁四節併言義礼智各有所發五節言所發皆
　　是本然之性六節言四者人所共得不可自棄七節言因發處
　察識而推充之不可放過工夫全在此後一節保四海與上治
　　天下運掌上相應
矢人章
　集註本心全体之德以仁之体言人當常在其中而不可須臾離
　　兼其用言也
子路人告以過章
　舜固未甞有不善之可舎亦不待取人之善爲己善也但無一毫
　　私意而徇天下之公則舎已從人之謂也事之善者人爲之巳
　　亦爲之即取人爲善之謂也如耕稼陶漁是也舜之聖天下固
　　皆知之人見已之所爲若是而舜亦若是是我爲者善矣安得
　　不勸爲善乎故曰與人爲善也
　　　公孫丑下
孟子將朝王章
　彼冨吾仁彼爵吾義仁者循理樂天安貧守分故不知彼之富義
　　者審度事宜進退有制故不羡彼之爵富只在彼爵可加我故
　　用仁義字不同
齊王餽金章
　礼注及趙岐皆曰鎰二十兩國語二十四兩爲鎰字書曰鎰益同
　數登於十則滿又益倍之爲鎰則二十(两/者)爲有義(按儀礼䘮服)
(萹朝一溢米鄭氏注二十两曰溢䟽依筭法言之甚明趙氏注)
(爲巨室章及此章皆云二十两䟽於前章)引鄭注却(云二十四)
(两而謂趙注爲誤失之矣)
之平陸章
　語録都恐是周礼所謂都鄙之都是大邑也此說爲是
致爲臣章
　私龍断謂用私意而暗爲龍断之所爲龍断是商人就市中地髙
　　處立而左右顧望衆人所聚多處而以物趍彼欲售之而罔羅
　　其利
孟子以魏惠王之三十五年至魏三十七年改爲後元年十六年
　卒而子㐮王立孟子有見㐮王語盖當年即去魏適齊當宣王
　之二十四年也在魏前後計十八年至宣王二十九年伐齊孟
　子即(去/齊)是年宣王亦卒在齊首尾六年
充虞路問章
　孟子曰待文王而後興者凡民也若夫豪傑之士雖無文王猶興
　　孟子則不待文王而興者也王者興而有名丗者是猶有待於
　　文王者也孟子之時雖無王者興苟有尊德樂道者則孟子能
　興之
讀孟子叢說卷上
讀孟子叢說卷下　東陽許謙
　　　滕文公上
問爲國章
　文公問爲國孟子告以敎養其民有養然後可敎故先言分田制
　　禄而後及斈校也自民事不可緩至雖周亦助也養之事設爲
　　庠序至小民親於下敎之事下至新子之國緫言之答文公者
　　止此下答畢戦却只是言分田盖畢戦惟掌井田之事也
許行章
　許行言仁政是孟子所言井地之法陳相言聖人之政是許行言
　　神農之法盖文公始聞孟子之言旣使畢戰爲之矣然後許行
　　來及許行來文公不斥絶之而與之處故陳相謂巳行其法而
　　其言如此
　聖人治民不過教養兩事尭治天下遇灾変先命舜禹平水土次
　　命后稷敎稼穡然後使契爲司徒次叙必如此
　江漢以下三語謂夫子之道德光輝如江漢濯之㓗秋陽暴之乾
　皜(二)㓗白人不可加尚巳又一說欲以有若擬孔子則雖江漢
　　以濯秋陽以暴而孔子之皜皜者終不可尚已以爲孟子賛美
　曽子則曰曽子不可之辭識明義精有如江漢之濯秋陽之暴
　若是皜皜乎而不可尚已
許行謂不論屦材精麄但大小同者同賈是實說孟子謂大屦與
　小屦若同賈則賣者必不肯爲大者是比說將大小比精粗两
　屦字意不同
此章孟子曰以下三大節自許子必種粟而後食乎至不用於耕
　　耳闢其假託神農之言吾聞用夏變夷至不善變矣責其倍師
　從許子之道以下陳相之遁辭故又闢其市賈不貳之說
夷之章
　語録命之矣之字是事子名
　　　滕文公下
周霄問章
注籍字音義見攷證前篇藉者借也下〇諸矦上公衮冕侯伯鷩
　冕子男毳冕上可兼下○紘以組爲之屈之而属两端於武所
　　以固冠於首也○副者王后之首服猶王之冕禕者王后之衣
　　猶王之衮衣二者皆王后之服而此言諸矦之夫人者礼記注
　謂記者容二王之後與禕音暉○礼註三盆手者三淹也凡繅
　　毎淹大緫而手振之以出諸也淹於驗反又於歛反〇白黒曰
　　黼青黒曰黻青赤曰文赤白曰章用此以爲祭服謂染絲成此
　　色而綉裳或畫於衣者亦如此
彭更章
彭更以孟子傳食諸矦爲㤗孟子答之以舜受尭之天下且不以
　爲泰而子以我傳食爲泰乎彭更謂非以傳食爲泰但無事而
　　食則不可尓盖謂有職業而食則可也後孟子之意則謂雖無
　　職業而君子爲仁義有功於國者多何嫌於無事
好辯章
集註氣化盛衰人事得失反覆相尋竊謂氣化盛人事得則天下
　　治氣化衰人事失則天下亂是固然矣然孟子此章答好辯之
　問而孟子之辯專爲闢楊墨而發則易亂爲治全頼人事以𥙷
　　天道之不足反氣化之衰而至於盛也觀堯禹之治水則以人
　事而囬氣化武王周公誅紂伐奄孔子作春秋則以人事而捄
　衰失所以孟子亦於衰失之時闢楊墨以回氣化正人事也此
　　正聖賢作用參天地賛化育之功讀此章當如此㑹集註之意
陳仲子章
匡章以仲子爲廉孟子謂齊之巨擘者許之也雖然以下貶之也
　伯夷盗跖之築樹反問也此非君子之心謂仲子之廉當如是
　尓匡章對以織屦辟纑易之此則合君子之道然旣以功易食
　爲無害而以母兄之室與食爲不義何哉縱母兄之得此物爲
　不義而我受之母兄則爲義矣况旣是齊之丗家則兄之得禄
　未爲不義也仲子旣於母兄之物所從來椎一層上看而於所
　易者不能椎一層上看是不能充其廉之類矣凡此皆是反說
　而愛親敬兄及君臣之義皆在其中使之就其所明充其所暗
　則仲子之罪大匡章之惑解矣
此章經注諸廉字當辨廉有分辨不苟取也此廉之正義豈不誠
　廉士哉此廉字陳仲子不中礼之廉也仲子惡能廉及注仲子
　未得爲廉豈有無人倫而可以爲廉哉此三廉字是廉之正然
　　後可得爲廉耳未能如蚓之廉满其志而得爲廉耳此三廉字
　　是仲子之廉也
　　　離婁上
離婁章
　兩言規矩六律前比說用法後正言立法前謂至聦明者亦須法
　度以比不一句必須仁政後則謂聖人立法雖盡智慮亦須法
　　度雖主於不忍人之政一句然上兩語亦聖人所立之法也
不仁可與言章
孺子之歌主於人孟子之言主於水聖人之言雖非孺子之本意
　　然主人而言者意反淺主水而言者意反深所謂聲入心通無
　　非至理
道在迩章
仁義根於人心人所同有行之則甚近而易其要在乎親親長長
　　但人人各自親親長長則仁義流行天下其有不平者乎
教子章
　夫子敎我以正夫子未出於正也非謂爲子者必有是言也孟子
　　所以責爲父者身之必出於正也
事孰爲大章
事親守身雖對說而守身又爲事親之本下文曽子只是事親之
　凖則意謂事親固當如此然有曽子之守身則可尓
　　　離婁下
子産章
　子産非不知爲政者徒杠輿梁偶有闕耳孟子此言責備賢者盖
　　恐斈者因敬子産而以其所爲皆是故明斥其非以曉人也
中養不中章
　中以德言才以能言有德以其能成物也有能以其能成事也今
　　以子弟之無德無能而棄之是物之近者事之急者皆不能成
　尚可謂之有德有能乎彼此相較相去豈逺哉
涵育寛以容之之意薰陶善以道之之意
深造章
　此章主於行而知在其中故集註謂道則其進爲之方也進爲字
　有力當看盖斈者欲其循序漸進優游涵泳力行積乆自然融
　㑹於心所謂自得也理旣融於心則所處者自然安固而不搖
　旣居之安則所以資藉之者愈深逺而無窮資之旣深則日用
　之間無所往而非道矣工夫只在深造以道四字上至於自得
　　則自然有以下效驗以知行二者各体認之可見孟子之意主
　　於行者爲尤重也程子則專主於知故在圈外
博學章
博斈詳說以知言約則㑹其極而於行上見
以善服人章
　以善飬人謂有善於身而教化撫字使民同歸於善也
亟稱水章
　不舎見諭語川上章
異禽獸章
　此以舜爲標凖而使人企慕以力行也舜亦異於禽獸幾希者尓
　　以其能存故爲舜則衆人能存之豈不亦可以至於此乎
春秋章
　以三國之史同言而曰一也盖謂魯之春秋其所紀載非周之典
　　礼善惡不明不過記五霸之事與晋楚之史同尓至於孔子之
　　春秋則假其事以明義而非盡舊史之文故曰其義則某竊取
　　之矣如此看方見得中間一節不閑
可以取章
　可以無三字爲重不可將可以可以無作兩下看𥘉見其可而詳
　察爲不可故行之惟從其不可者尓或問謂孟子㪯傷廉以例
　　二者盖傷廉是順辭易看傷惠傷勇是反辭難看故也須先体
　　認惠勇之本義然後見過之者爲傷集註略見而自許是全釋
　　可以意深察而自疑深察半語是釋可以無意自疑字乃是指
　　上去疑其可以者如此看方見得可以可以無不是兩下說下
　　文過猶不及只是結傷惠傷勇兩語
逄蒙章
此章專爲交友發羿不能取友而殺身孺子能擇交而免禍
言性章
性是人物所得以生之理本自難明求其發見之故則亦不難明
　也然故則以利順者爲本故之發於逆者則又非性之本矣求
　　已之故則惻隱之發見性之仁羞惡之發見性之義求人之故
　　則父慈子孝君仁臣忠求物之故則鳶飛魚躍山峙渊流皆是
　也是皆所謂利也如下文天與星辰之故亦只是利而已能知
　　此性而利以行之則爲智之大禹之行水不是比喻言禹順水
　　之性爲智之大以例人循性皆當以利也智者應物若行其所
　　無事則智亦如禹之大矣智亦之亦是亦大禹也下文又以髙
　　逺者證故之易見却不是功用
章内三智者不同上者字是問辭下两者字是用智之人
　　　萬章上
萬章問章
恝古黠反音與戞同集註苦八反誤
娶妻章
懟父母言人之常情也爲廢大倫則雖子亦不免有讐怨父母之
　　心舜固非懟父母者然告則必廢大倫故不告也此聖人善處
　變事消弭於未然此等處正好觀聖人
書四岳㪯舜曰瞽子父頑母嚚象傲克諧以孝烝烝乂不格姦則
　尭妻舜時頑嚚傲德巳化而改萬章傳聞盖亦野人之語孟子
　不辨惟欲發聖人處変之心
魚入水有悠然而逝之道弟有思兄欎陶之道故子産與舜皆信
　之舜之愛弟自天性况象又以愛兄之道來感之乎
堯以天下與舜章
　凡祭有祈有報風雨以時年榖順成氣不苛疹民無夭札則是神
　享其祭而其應如此
百里奚章
　後語六反四智二賢皆反覆明奚之事然各有序第一緫言去虞
　　入秦之智第二第三詳言去虞之智第四詳言入秦之智第五
　　以事實言其賢爲下節張本第六專以上文之賢證自鬻之言
　　之妄前後皆是彷像言之爲第五節爲要然不智則不能明去
　就之幾不賢則不足見其智之正故反覆言之讀之但見其文
　　之妙而不知其意之精宻如此
　　　萬章下
目不視惡色章
去父母國之道也此句亦孟子言孔子只有遲遲吾行一句
　此章聖字言夷惠伊尹處是以地言與大而化之之聖不同只是
　　清任和到極處故謂之聖孔子則是大而化之之聖其行之時
　　中則清任和時而出之亦無不到極處
　集大成一節以樂比孔子知之至行之極條理即八音以金而聲
　　之所以始其衆樂以玉而振之所以終其衆樂聲振始終皆是
　　動用字惟其知之至故能始萬事惟其行之極故能終萬事是
　　爲聖智兩全
　次一節以射比四聖人能挽彊弓射逺地此力也能中其的乃巧
　　也必先知的之所在又知中之之法然後因力之所至而中之
　　謂知之明然後行之從容中道三子力量雖到而知有未至故
　　不及孔子
萬章兩篇皆論聖賢之行大率皆以孔子折衷之上篇前五章言
　舜六章言大禹固無間矣七章則言伊尹故八章以夫子之出
　處継其後九章論百里奚次篇之首又言三聖人而以孔子集
　　大成断之三章問友而上及尭舜四章言交際又継以孔子五
　章爲貧而仕又言孔子下二章論君餽與見諸矦而又及孔子
　　盖孟子所願斈者孔子故論古聖人則以孔子継之論賢者必
　　以孔子折衷之前篇言一治一乱及舜禹湯文武周公處與末
　篇之末皆然論語中庸之体大率亦如此所以示君子心斈孔
　　子而後可
　　　告子上
性猶杞柳章
　人受天之理以生夲具仁義礼智之性人之有惡是失其本性之
　善非其眞也告子不知乃謂人性本不善因矯揉以爲仁義猶
　　矯揉𣏌柳以爲桮棬孟子謂人之於仁義乃其本有而所當行
　者豈矯揉而成若告子謂矯揉而成乃是戕賊人之常性而爲
　　之尓揉𣏌柳爲桮棬是戕賊之也非可以喻仁義也若此言之
　　行人不知者將眞以爲戕賊人爲仁義誰肯從之是仁義之禍也
性猶湍水章
告子謂性本無善惡但可以爲善可以爲惡在所引者如何尓故
　　以水無分東西爲喻孟子亦就其水以喻之謂性之必善譬猶
　　水之必下告子所謂决之者人爲之也非其自然之性也若人
　欲拂水之性甚至可使逆行况東西乎人之爲善順其本性也
　　水之就下順其本性也
生之謂性章
告子以活動知斍爲性孟子意謂以此爲性則人與物同而何足
　　謂之人哉故先以白之說兩轉審告子之意待其應定了然後
　　以犬牛人之性同異而問之告子知其說之非其言方塞所以
　　言犬又言牛者謂非獨人物之性異就物之中其性又各不同
　　所以深曉告子以人之性善也
食色性也章
　告子言仁是好愛只說得人心不知孟子所言仁義是道心告子
　　以好食愛色皆發於心故曰仁内其言巳定故孟子反問之告
　　子只荅義外之說孟子就其白字長字明其白不可譬長而長
　　人長馬不可同則所謂義内者可不言而喻告子猶不悟重以
　　内外爲言不知愛之所施有宜即義在其中而長之之心豈發
　　於外是則理之不明故也孟子因其以好食色者爲性於是借
　耆炙以爲喻謂美味雖在炙而耆之者乃自内出對上長楚人
　　之長說物則指炙而言謂豈獨於人爲然物亦有如此者以耆
　　之之心比長之之心則可見義之在内無疑矣
富歳子弟章
先以歳之豊凶致人之善暴以明人性本善有以䧟溺則爲惡盖
　欲得食以飬其生者人之常情故冨歳得順其心則爲善凶年
　　不足以養其生而逆其心則爲惡次以麰麥爲喻謂人之性本
　　同當皆極於善所以不善者飬之異以勉人當盡養之之道也
　其下又以形之所好必同以明心之所好無不同而聖人之所
　爲即衆人之所本同而當然者衆人當法於聖人以全其善則
　當力好如口之恱味可也
同然之然集註訓可與耆聽美對而皆以同字冠之非語助也即
　是字之意謂理義乃人之所同以爲是者
牛山章
浩然章論養氣而以心爲主此章論飬心而以氣爲驗曰志者氣
　　之帥故謂以心爲主曰平旦好惡與人相近故謂以氣爲驗集
　義固爲飬氣之方所以知夫義而集之者乃心也飬心固戒其
　梏亡驗其所息而可致力者則氣也彼欲飬而無暴以充吾仁
　義之氣此欲因氣之息以飬吾仁義之心兩章之持志操心之
　意未甞不同而氣則有在身在天之異然未始不相爲用也
魚我所欲章
弗受嘑蹴之食出於倉卒之時受萬鐘在於間暇之際倉卒之時
　私意未動義之所發者直間暇之際有計較之心則私不可遏
　矣倉卒而義明如乍見孺子入井惻隱即生意正同間暇而有
　宫室等三者之累則如内交要譽惡其聲矣夫行道乞人皆能
　行之則義乃人之本有明甚君子其可不知之而由之乎孟子
　之戒深切著明矣
三郷爲身北山先生作一讀言郷爲辱身失義之故尚不受嘑蹴
　之食以救身之死今乃爲身外之物施惠於人而受失義之禄
　乎可謂無良心矣
此章專以生對義說第一節是主意第二三五又以欲惡分說生
　字意因第一節暗與義對說盖欲生即是惡死出此必入彼二
　節言欲生惡死固人之常情而欲惡有甚之者乃義不義尓此
　是本然所有義理之良心也三節反言失其良心而不能取義
　者四節兩是字金先生作兩讀盖正指義而言五節上三句當
　急讀作一串此是繳第二節兩句說賢者能保此好義之良心
上五節言生死大分下三節言辭受小節然下三節亦是蒙前第
　　一節生義言之
天爵章
天爵人所皆有人爵各有命分有德則足以長民故人脩其天爵
　　則人爵自然至不可求也若有心求人爵便巳務外而失其本
　　心之爵矣
欲貴章
　丗人但知公卿大夫之爵爲貴而不知在我之身皆有貴者乃天
　　所賦之善所謂天爵也天爵人所同有故思則得之人爵各有
　　命分雖求之無益(天爵亦是天命此則義理之命人爵乃氣数)
(之命)孟子前章尚有脩天爵而人爵自至之說此章則於人爵
　　下兩不願字是不將這个爲念
　　　告子下
禮食孰重章
　敬兄礼也雖無食而將死必不可奪兄之食而違敬兄之礼婚娶
　　礼也雖至於絶嗣必不可搂人處子而違婚娶之礼任人盖異
　　端之徒棄蔑礼法而譏侮之者故孟子止就其所言食色二者
　　使之自權其重輕而自思之盖不屑之敎誨也
曹交章
　第三節爲字重(獨不勝爲患爲字輕)湯文亦在人爲之如有力無
　　力皆人所自爲雖㪯百鈞之重亦是自去發奮爲烏獲之徒此
　　言用力爲之皆可至况礼義人皆有之夲無虧欠不須如㪯重
　　之用力豈以力不勝爲患但能爲之即至不至者乃不爲尓所
　　以後節教他斈堯則爲尭斈桀則爲桀是皆爲之而已
　　　盡心上
盡心章
　朱子釋明德則曰人之所得乎天而虚靈不昧以具衆理而應萬
　事者也釋心則曰人之神明所以具衆理而應萬事者也二者
　無大異豈心即明德之謂乎盖德者得也所得乎天是釋德字
　　本義而指其得之之原虚靈不昧以狀明之体具衆理應萬事
　　指所得之實然而虚靈不昧則心也具衆理則性也應萬事則
　情也是合心性情三者言之而以得乎天冠于其上其釋明德
　　爲切至於言心而曰神明是指人身之神妙靈明充之可以參
　　天地賛化育之本而言其所統則性情也故亦曰具衆理應萬
　事此釋心字亦切况德者謂得之於心不以心而言則德何所
　　倚乎然彼言以順辤也此言所以有主宰之意此又微有輕重
　　之不同
萬物章
廣土衆民章
　此章緊要在君子所性仁義礼智根於心一句上常人固皆有四
　　者爲氣禀昏迷故物欲蔽隔四者不能根於心惟君子則得於
　　天者全而不曽失常與心相著故其發施有下文如此效驗窮
　　逹不能加損而憂樂也分定是分得天之全体分子正指四者
伯夷辟紂章
　此章主意在文王之政有國者所當法不主言二老之去就
登東山章
第一節兩言登山謂所處地位髙則視下愈小觀海難爲水謂所
　　見大則小者不足觀游聖門難爲言謂旣聽聖人之言則餘人
　　之言皆不足聽此句與觀海相連一般說第二節言聖人之道
　有本故用不窮第三節言斈者當斈聖人然當以漸而進不可
　　躐等也觀海觀水流水雖三節皆言水自是三樣意思比喻
揚子取爲我章
權称錘也物䡖重不齊權與物相凖方得其平君子應事當隨事
　　取中而應之譬之秤銖两斤鈞石物之輕重各有當其平處今
　　以銖两爲輕鈞石爲重例以斤称之其可乎是子莫之執中也
柳下惠章
柳下惠不羞汙君不卑小官袒禓祼䄇焉能凂我和也至於不怨
　　不憫三黜而不改其道介也人惟知其和而不知其介故孟子
　表而出之所謂三公當時必有命惠爲此任者不可知矣
堯舜性之章
　性之者謂得於天者氣質清明義理純粹而終身行之不思而得
　　不勉而中不假脩治者也身之者謂氣禀微有不同而自脩其
　身体道而行自思勉以至於不思不勉者也至於五霸則假尊
　　天子安同盟爲名而實欲自行其威富其國乆於此道亦不自
　　知其實非仁義
予不狎于不順章
　不狎不順有二義伊尹謂我見桀不順今又習見太甲不順乃就
　　桀與太甲二人言之此一義也或言伊尹見太甲行事日日不
　　合於理我不欲習慣見此不順理之事乃就太甲一人言之又
　　一義也王文憲謂伊尹放太甲善用權者也孟子明其事而言
　　曰有伊尹之志則可無伊尹之志則篡善語權者也倘使孟子
　　居於彼時則必行伊尹之事業
士何事章
　尚志者髙尚其心之所之士無位未得行其道故且只髙尚其志
　　向非仁非義一節謂有此志而待他日得位而行之者也兩惡
　　在却是目今居者由者則雖未得大人之位而大人之事巳預
　　全備矣當如此作两節看
仲子不義章
　金先生曰仲子不義當句乃先断其爲不義之人下則曰若有與
　　之齊國必不肯受人皆信其廉殊不知此乃舎簞食豆羹之小
　　義尓何足道哉彼有辟兄離母之大不義豈可以其小義許其
　　大不義而名之曰賢哉
食而勿愛章
恭敬者之恭敬以發於心者言恭敬而無實之恭敬以幣帛言
君子之於物章
􁆰之而弗仁之愛愛惜之義不輕用物不暴殄天物之意仁民之
　　仁乃愛之本義親又重於仁
程子嘗言以己及物仁也推己及物恕也而此却言仁推己及人
　　似有不同盖此章四仁字皆言仁之用不言仁之体程子所謂
　推已及人正訓此章之仁字推字亦要輕看以己所有推出行
　　去尓
　　　盡心下
盡信書章
書中二典三謨之類皆聖哲之言一定而不可易者若其餘載事
　　之辭或有過称者孟子此言非謂書中之言皆不可盡信但謂
　其辭時或有害於義者尓讀書之人不可以辭害義可也
集註杵舂杵也或作鹵楯也作鹵者是然亦非楯若以爲舂杵與
　楯苟非血深一二尺豈能漂之雖非武王殺之而商人自相殺
　然亦不至如是之多也盖鹵乃塩鹵之鹵謂地發蒸濕言血漬
　於地如鹵濕然此金先生之意
我善爲陳章
孟子之時皆尚攻戦能者爲賢臣而孟子乃以爲大罪盖國君苟
　　能行仁政以愛其民使之飽暖安佚則下民親戴其上矣其他
　　國之民受虐於君者心必歸於此人旣樂歸於我我以親上之
　　民而征虐民之君則其民豈肯與我爲敵故引湯武之事以證之
梓匠輪輿章
此言師之敎者不過㪯其大綱尓至於理之精微事之曲折與夫
　　不可容言之妙而當黙識者皆斈者所當勉力推明潜心究察
　非師可以口傳也
民爲貴章
集注八蜡不通礼曰天子大蜡八歳十二月合聚萬物而索饗之
　其神則先嗇一若神農者司嗇二后稷也農三田畯也田畯是
　古之官司督促田事有功於民者郵表畷田郵若郵亭表田畔
　　畷井田之畔相連畷於此田畔造郵舎而田畯在其中督約百
　姓也猫虎五助田除蟲䑕之害者坊六坊畜水之隄水庸七水
　庸通水之道　此皆有益於嗇事者昆蟲八螟
　螽之属此則爲害者也故皆迎其神而祭之畷知劣反又知衛反
貉嵇章
此章言文王孔子雖有聖人之德亦不免爲衆口所謗訕而其所
　　以處之者如此然人雖謗之終不能損其令名孟子意謂稽雖
　　爲衆口所訕但當自脩其徳而已
山徑之蹊間章
　山間之小徑悠然有人行而不断即成大路少頃無人行則茅長
　　而遂塞之斈同之道才有間断私欲便生而塞天礼之路矣
口之於味章
　性也之性氣質之性也有性焉之性天地之性也有命焉之命本
　　以氣言而亦有礼在中爲之品節限制命也之命本以理言而
　　所禀之氣有清濁厚薄之不同上五者人性皆欲之而有命分
　　不同不可必得然亦有礼在中品節其命分下五者本皆天礼
　　而却有命分一定不得其至君子則但循天礼而行以求至其
　　極故不爲命分所拘
尭舜性之章
　性者謂所得於天者不假脩爲終始如一聖之至者也反之謂得
　　於天者不能無少失缺脩而至之亦聖人也第二節言性之第
　　三節言反之
說大人章
　爲君子者固當貴貴然於言語之際有畏之之心則言語不能盡
　　况大人所爲之事皆不合法度而君子之所不爲何必畏之哉
由尭舜至於湯章
　尓如是也指見知聞知者而言此章大意謂古五百年必有聖人
　　興在當時必有見而知之者在後丗必有聞而知之者今去孔
　　子之丗僅百年而顔曽軰巳亡巳無有如是見而知之者恐此
　　後遂無有如是聞而知之者盖孟子惜前聖憂後丗之心眞切
　　感人而孟子自任道統之意亦不容謙謙矣
然而無有乎尓非謂在孔子時無見而知之者正謂孟子時去聖
　　人之丗雖未逺而當時見知者今亡矣須將此一節作一串之
　　下乃見意
孟子叢說卷下
此元刻殘本東陽許謙讀四書叢說中大學一卷中庸上
下二卷孟子上下二卷也余扵宋元經學不甚喜購然
遇舊刻亦間收焉惟此則甚樂之爲其中庸多一下卷
故也　國朝四庫書目止収四卷故嘉定錢竹汀撰𥙷
元史藝文志卷亦如此今兹夏余爲竹汀先生刋𥙷志
一書竹汀因余扵元代蓻文頗多蒐羅属爲參校適書
友擕此書至知多一卷強索重直余許以緍錢二千易之而未
果吿諸竹汀汀己采入志中改作五卷矣越月有三書賈持
書易錢而去爰記此縁𧺫以徴信于後余檢篆竹堂書目
載四書叢說四冊而卷数不詳又璜川吴氏書目收藏較
近則云七卷然係抄白未之敢信余惟就所見之五卷
　為信可尔倘異日　齋書目之二十卷盡出不更快乎
　　庚申九月小晦日挑燈記　蕘圃黄丕烈
