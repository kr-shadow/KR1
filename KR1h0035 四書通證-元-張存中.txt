#+TITLE: 四書通證-元-張存中
#+DATE: 2016-06-11 12:20:43
#+SOURCE: github.com/kanripo/KR1h0035 master 730480fa                
　　欽定四庫全書　　　　　經部八

　　四書通證總目　　　　　四書類

　　大學章句或問通證一卷

　　論語集注通證二卷

　　孟子集注通證二卷

　　中庸章句或問通證一卷

　　(臣)等謹案四書通證六卷元張存中撰存中
字徳庸新安人初胡炳文作四書通釋義理
而畧名物存中因排纂舊説成此書以附其
後故名曰四書通證炳文為之序稱北方杜
緱山有語孟旁通平水薛夀之有四書引證
皆失之太繁且各有未完存中能删冗從簡
去非取是又曰學者於余之通知四書用意
之深于通證知四書用事之審推之可謂至
矣今核其書凡引經數典字字必著所出而
夏曰瑚商曰璉承包氏之悞者乃置此一條
不引禮記以證之蓋不免有所回䕶不知朱
子之學在明聖道之正傳區區訓詁之間不
足為之累亦不必為之諱也又如三讓引吳
越春秋泛及雜説而厯代史事乃置正史而
引通鑑亦非根本之學然大概徴引詳明于
人人習讀不察者一一具標出處可省檢閲
之煩于學者亦不為無補也乾隆四十三年
五月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀












　　四書通證原序

　　北方杜緱山有語孟旁通平水薛夀之有四書引證皆
失之太繁且其中各有未完䖏觀者病焉今友人張徳
庸精加讐校刪冗而從簡去非而從是又能完其所未
完者合而名之曰四書通證以附余通之後學者於余
之通知四書用意之深於通證知四書用事之審徳庸
此書誠有補云泰定戊辰正月壬辰雲峰老人胡炳文
序
















　　欽定四庫全書

　　四書通證凡例

　　一四書集注明理用事簡明為尚至集成而理愈晦
矣雲峰胡先生去其晦而取其明則理通矣今箋
義出而事益繁矣存中不揆僭越去其繁而從其
簡則事亦通矣此二書之所以作也

　　一旁通杜氏以朱張語孟為之今只證朱子所引事
者其餘皆不復出

　　一引證薛氏所集與旁通同時如語孟所引者則一
而薛氏訓詁太繁又引四書互證四書似此類皆
不復出

　　一標題四書熊氏以旁通増益而已凡旁通未有者
今皆參考増附於此

　　一四書箋義趙氏所輯與旁通標題相類而過於繁
冗如集注本自明白者不必引可也今亦參考増
附

　　一凡四書通内已注釋者此不復出如大學序王宫
有學及禮樂射御書數之類取熊氏標題及齊氏
六藝説已明白矣其餘詳其所難知畧其所易見
如旁通引證有遺缺者輒紀一二然所引經子史
集則一故不標係某人所紀慮其繁也

　　一存中指摘先輩深懼不韙然不從簡俾初學之士
夸多務靡玩物喪志至不為心身之求則無益矣
校之旁通諸書此三之一爾然猶自以為繁惟同
志之士是正幸甚














　　四書通證

　　羣書總目

　　周易　　　　　尚書

　　毛詩　　　　　周禮

　　儀禮　　　　　春秋

　　大戴禮　　　　禮記

　　爾雅　　　　　左氏傳

　　公羊傳　　　　穀梁傳

　　尚書大傳　　　韓詩外傳

　　左傳註疏　　　家語

　　老子　　　　　列子

　　莊子　　　　　楚辭

　　荀子　　　　　賈誼論策

　　淮南子　　　　抱朴子

　　揚子　　　　　史記

　　春秋國語　　　吳越春秋

　　戰國䇿　　　　兩漢書

　　魏志　　　　　蜀志

　　南史　　　　　唐書

　　帝王通厯　　　資治通鑑

　　世説　　　　　劉向説苑

　　新序　　　　　博雅

　　黄帝素問　　　杜少陵詩集

　　韓昌黎文集　　周濓溪文集

　　邵康節文集　　　温公潛虚易

　　近思録　　　　　正蒙書

　　道學語録　　　　宋齊丘化書

　　隂陽金匱書　　　四書標題

　　語孟旁通　　　　四書引證

　　四書箋義




　　欽定四庫全書

　　大學章句或問通證　　　元　張存中　撰

　　章句序

　　司徒之職典樂之官所由設也

　　書舜典帝曰契百姓不親五品不遜汝作司徒敬敷
五教在寛䕫命汝典樂敎胄子直而温寛而栗剛而
無虐簡而無傲詩言志歌永言聲依永律和聲八音
克諧無相奪倫神人以和䕫曰於予擊石拊石百獸
率舞

　　周禮地官司徒惟王建國辨方正位體國經野設官
分職以為民極乃立地官司徒使帥其屬而掌邦敎
以佐王安擾邦國

　　記誦詞章之習

　　禮學記記問之學不足以為人師(記問謂豫誦襍難襍説至講時為學
者論之此或時師不心解或學者所未能問按近思録謝顯道云嘗録古人善行别作一冊明道先生曰
是玩物喪志胡安國云謝先生初以記問為學自負該博對明道舉史書成篇不遺一字明道曰賢却記
得許多可謂玩物喪志謝聞此語汗流浃背及㸔明道讀史又却逐行看過謝甚不服後來省悟却將此
事作話頭接引博學之士)

　　虚無寂滅之敎

　　通鑑漢驃騎將軍霍去病出隴西過焉(音煙)耆山得休
屠王祭天金人顔師古曰今佛像是其遺法也初帝
聞西域有神其名曰佛因遣蔡愔等之天竺求其道
得書及沙門以來其書大抵以虚無為宗貴慈悲不
殺以為人死不滅復受形生時所行善惡皆有報應
故所貴修錬精神以至為佛

　　傳十章

　　楚書楚語

　　國語楚語王孫圉聘於晉(圉楚大夫也)定公饗之趙簡子
鳴玉以相(趙鞅鳴其佩玉以相禮)問於王孫圉曰楚之白珩猶
在乎(珩珮玉之横者)對曰然簡子曰其為寶也幾何矣曰未
嘗為寶楚之為寶者曰觀射父(言以賢為寳)能作訓辭以
行事於諸侯使無以寡君為口實又有左史倚相能
道訓典以叙百物以朝夕獻善敗于寡君使寡君無
忘先王之業又能上下説于鬼神順道其欲惡(説媚也)
使神無有怨痛于楚國(痛疾也)又有藪曰雲夢連徒洲
金木竹箭之所生也(楚有雲夢藪澤名也連屬也徒洲洲名也)龜珠角齒
皮革羽毛所以備賦用以戒不虞者也(龜所以備吉凶珠所以禦
火災角所以為弓齒所以為弭皮虎豹皮也所以為茵鞬革犀兕也所以為甲胄羽烏羽也所以為旌毛
氂牛尾也所以注竿首)所以共幣帛以賔享於諸侯者也(享獻也)
若諸侯之好幣具而導之以訓辭有不虞之備而皇
神相之寡君其可以免罪於諸侯而國民保焉此楚
國之寳也若夫白珩先王之玩也何寳之焉圉聞國之
寳六而已明王聖人能議制百物以輔相國家則寳
之玉足以庇䕃嘉穀使無水旱之災則寳之(祭祀之玉)龜
足以憲臧否則寳之珠足以禦火災則寳之(水精禦火災)
金足以禦兵亂則寳之山林藪澤足以備財用則寳
之若夫譁囂之美楚雖蠻夷不能寳也(譁囂刺簡子鳴玉以相也)

　　事見檀弓

　　晉獻公之喪秦穆公使人弔公子重(平聲)耳(獻公殺其世子申生
重耳避難出奔是時在狄就弔之)且曰寡人聞之亡國恒於斯得國
恒於斯雖吾子嚴然在憂服之中喪亦不可久也時
亦不可失也孺子其圗之(嚴本作儼喪去聲)以告舅犯(舅犯重耳
之舅狐偃也字子犯)舅犯曰孺子其辭焉喪人無寳仁親以為
寶父死之謂何又因以為利(欲反國求為後是利父死)而天下其
孰能説之孺子其辭焉(説猶解也)公子重耳對客曰君惠
弔亡臣重耳身喪父死不得與於哭泣之哀以為君
憂(與音預)父死之謂何或敢有他志以辱君義稽顙而
不拜哭而起起而不私(他志謂私也)子顯以致命於
穆公穆公曰仁夫公子重耳夫稽顙而不拜則未為後也
故不成拜哭而起則愛父也起而不私則逺利也

　　喪祭用氷者也

　　禮喪大記君設大盤造氷焉大夫設夷盤造氷焉士
併瓦盤無氷設牀襢笫有枕含一牀襲一牀遷尸于
堂又一牀皆有枕席君大夫士一也(造猶納也襢笫袒簀也謂無席
如浴時牀也禮自仲春之後尸既襲既小歛先納氷盤中乃設牀於其上不施席而遷尸焉秋涼而止士
不用冰以瓦為盤併以盛水耳)

　　周禮天官凌人掌氷正歲十有二月令斬氷三其凌
春始治鑑凡外内饔之膳羞鑑焉凡酒漿之酒醴亦
如之祭祀共氷鑑賔客共氷(凌氷室也鑑如甀大口以盛氷置食物酒醴于
中以禦熱氣防變色失味也甀音縋今大瓦盆屬)大喪共夷盤氷(鄭氏曰夷之言尸也
實氷于盤中置之尸牀之下所以寒尸尸之盤曰夷槃牀曰夷牀衾曰夷食移尸曰夷于堂皆依尸而為
言)

　　或問

　　經一章

　　其所以固其肌膚之㑹筋骸之束

　　禮禮運故禮義也者人之大端也所以講信修睦而
固人肌膚之㑹筋骸之束也

　　周子所謂無極之真二五之精妙合而凝者

　　太極圗説無極之真二五之精妙合而凝乾道成男
坤道成女二氣交感化生萬物萬物生生而變化無
窮焉

　　格者極至之謂如格于文祖之格

　　書舜典

　　弊車羸馬亦為人耳

　　唐書循吏傳賈敦頤(曹州人)貞觀時數(音朔)厯州刺史資
亷絜入朝常盡室行車一乗(去聲)敝甚羸馬繩羈(羸瘦羈鞅
以䋲為之不用装飾昭其儉也)

　　傳二章

　　周武王踐祚之初受師尚父丹書之戒退而於其几席
觴豆刀劍户牖莫不銘焉今其遺語尚幸頗見於禮書
大戴禮武王踐祚篇武王踐祚三日(踐猶登也祚位也人君登寳位
謂之踐祚也)召士大夫而問焉曰惡(平聲)有藏之約而行之
萬世可以為子孫常者乎皆曰未得聞也然後召師
尚父而問焉(尚父大公望吕氏詳見孟子離婁上)曰黄帝顓帝之道可
得而見與(平聲)師尚父曰在丹書王欲聞之則齊(側皆反下
同)矣王齊三日王端冕師尚父亦端冕奉書而入王
東面而立尚父西面道書之言曰敬勝怠者吉怠勝
敬者滅義勝欲者從欲勝義者凶凡事不强則枉弗
敬則不正枉者滅廢敬者萬世王聞書之言惕若恐
懼而為戒書於席四端為銘焉銘曰安樂必敬無行
可悔一反一側亦不可不志殷監不逺視爾所代
几銘曰皇皇惟敬口口生敬口生垢口戕口　鑑銘
曰見爾前慮爾後　盤銘曰與其溺於人也寧溺於
淵溺於淵猶可㳺也溺於人不可救也　楹銘曰毋
曰胡殘其禍將然毋曰胡害其禍將大毋曰胡傷其
禍將長　杖銘曰於乎危亡於忿疐於乎失道於嗜
慾於乎相忘於富貴(於乎之於音烏)　帶銘曰火滅修容慎
戒必共共(並音恭)則夀　屨銘曰慎之勞勞則富　觴
豆銘曰食自杖食自杖戒之驕驕則逸　户銘曰夫
名難得而易失無勤弗志而曰我知之乎無勤弗及
而曰我知之乎擾阻以泥之若風將至先摇摇雖有
聖人不能為謀　牖銘曰隨天之時以地之財敬祀
皇天敬以先時　劒銘曰帶之以為服動必行徳行
德則興倍德則崩　弓銘曰屈申(與伸同)之義廢之行
之無忘息過　矛銘曰造矛造矛少間弗忍終身之
羞余一人所聞以戒萬世子孫

　　傳三章

　　亦未必不為尾生白公之為也

　　莊子盗跖篇尾生與女子期於梁下(尾生一本作微生與女子相期
約於橋梁之下)女子不來水至不去抱梁柱而死(又出抱朴子)
左傳哀公十六年楚太子建之遇讒也(楚平王太子名建費無極
為少師不得寵愛於太子故讒譖太子於平王)自城父奔宋(城父今㐮城城父縣故使太子
居之無極言於楚王曰建與伍奢將以方城之外叛自以為猶宋鄭也王信之使城父司馬奮揚殺太子
末至奮揚知大子寃故遣令去太子建棄城父而出奔宋)又辟華氏之亂於鄭(宋華氏向
氏為亂建辟而奔鄭)鄭人甚善之又適晉與晉人謀襲鄭乃
求復焉鄭人復之如初晉人使諜於子木(子木即太子建晉人
使諜伺之)請行而期焉子木暴虐於其私邑邑人訴之鄭
人省之得晉諜焉遂殺子木其子曰勝在吳子西欲
召之(楚令尹子西即公子申)葉(音攝)公曰(即葉公子髙沈諸梁也)吾聞勝也
詐而亂無乃害乎子西曰吾聞勝也信而勇不為不
利舍諸邊竟(音境)使衛藩焉葉公曰周仁之謂信率義
之謂勇吾聞勝也好復言(言之所許必欲復行之不顧道理)而求死
士殆有私乎復言非信也期死非勇也子必悔之弗
從召之使處吳竟為白公(白楚邑楚邑宰皆僭稱公)請伐鄭子西
曰楚未節也(言楚國新復政今猶未得節制)不然吾不忘也他日又
請許之未起師晉人伐鄭楚救之與之盟勝曰鄭人
在此讎不逺矣勝自厲劔子期之子平見之曰王孫
何自厲也曰勝以直聞不告女(音汝)庸為直乎將以殺
爾父平以告子西子西曰勝如卵余翼而長之楚國
第(且楚國用士之次第)我死令尹司馬非勝而誰勝聞之曰令
尹之狂也得死乃非我子西不悛勝謂石乞(石乞勝之徒黨)
曰王與二卿士皆五百人當之則可矣乞曰不可得
也曰(白公曰)市南有熊宜僚者若得之可以當五百人
矣乃從白公而見之與之言説告之故辭承之以劔
不動勝曰不為(去聲)利諂不為威惕不洩人言以求媚
者去之吳人伐慎白公敗之請以戰備獻(白公請以與吳戰之
所得鎧仗兵器皆出而獻之欲因以作亂)許之遂作亂秋七月殺子西子
期于朝而刼惠王

　　傳五章

　　所謂思曰睿睿作聖董子所謂彊勉學問則聞見博而
智益明

　　書洪範二五事一曰貌二曰言三曰視四曰聽五曰
思貌曰㳟言曰從視曰明聽曰聰思曰睿㳟作肅從
作乂明作哲聰作謀睿作聖(思而作睿則無所不通而成聖)

　　西漢董仲舒傳(廣川人也)仲舒以賢良對策曰彊(上聲)勉學
問則聞見博而智益明彊勉行道則徳日起而大有
功此皆可使還至而立有效者也

　　文言所謂學聚問辨

　　易乾卦君子學以聚之問以辨之寛以居之仁以行
之(學聚問辨進德事也寛居仁行居業事也)

　　劉子所謂天地之中(劉子周頃王季子定王弟)

　　左傳成公十三年劉康公成肅公㑹晉侯伐秦(劉成食采
之邑名康肅皆諡)成子受脤(市軫反)于社(成子即成肅公脤宜社之肉也盛以脤器
故曰脤)不敬劉子曰吾聞之民受天地之中以生所謂
命也是以有動作禮義威儀之則(則法也)以定命也能
者養之以福不能者敗以取禍

　　程子所謂天然自有之中

　　近思録伊川曰凡物有本末不可分本末為兩段事
洒掃應對是其然也必有所以然楊子拔一毛不為
墨子又摩頂放踵為之此皆是不得中至如子莫執
中欲執此二者之中不知怎麽執得識得則事事物
物上皆天然有箇中在那上不待人安排也安排着
則不中矣

　　張子所謂萬物之一原

　　正蒙書誠明篇性者萬物之一原非有我之得私也
惟大人為能盡其道

　　邵子所謂道之形體者

　　文集性者道之形體也道妙而無形性則仁義禮智
具而體著矣

　　欲藏形匿景

　　莊子漁父篇人有畏影惡(去聲)迹而去之走者舉足愈
數(音朔)而迹愈多走愈疾而影不離身自以為尚遲疾
走不休絶力而死不知處隂以休影處静以息迹愚
亦甚矣

　　速貧速朽之論(詳見滕文公上)

　　樂毅所謂慊於志

　　史記列傳樂毅遺燕恵王書略曰(毅先祖樂羊為魏文侯將後為靈夀人)
自五伯已來功未有及先王者也先王以為慊於志

　　漢書所謂嗛栗姬

　　西漢外戚傳景帝立齊栗姬男為太子而王夫人男
為膠東王長公主嫖有女欲與太子為妃栗姬妬而
景帝諸美人皆因長公主見得貴幸栗姬日怨謝長
公主不許長公主欲與王夫人王夫人許之㑹薄皇
后廢長公主日譖栗姬短景帝嘗屬諸姬子曰吾百
歲後善視之栗姬怒不肯應言不遜景帝心銜之而
未發也長公主日譽王夫人男之美帝亦自賢之又
耳曩者夢日符計未有所定王夫人知嗛栗姬又隂
使人趣大臣立栗姬為皇后大行奏事文曰子以母
貴母以子貴今太子母號宜為皇后帝怒曰是乃所
當言耶遂案誅大行而廢太子為臨江王栗姬愈恚
(於避反)不得見以憂死卒立王夫人為皇后男為太子

　　仰面貪㸔鳥回頭錯應人

　　唐杜少陵漫成詩

　　傳九章

　　漢之光武亦賢君也一旦以無罪黜其妻(云云)

　　後漢郅(音質)惲(音藴)傳(惲字君章汝南西平人為太子侍講再遷長沙太守)郭皇后廢
(后光武之后也諱聖通真定槖人以寵衰數懷怨懟上怒建武十七年十月廢為中山王太后立貴人隂
氏為皇后詔曰異常之事非國休福不得上夀稱慶)惲乃言於帝曰臣聞夫婦
之好父不能得之於子况臣能得之於君乎是臣所
不敢言雖然願陛下念其可否之計無令天下有議
社稷而已帝曰惲善恕已量主知我必不有所左右
而輕天下也

　　所謂絜之百圍

　　莊子人間世篇匠石之齊至于曲轅見櫟社樹其大
蔽牛絜之百圍

　　賈子所謂度長絜大

　　過秦論(賈子名誼洛陽人漢文帝時官至博士)試使山東之國與陳涉
度(音鐸)長絜大比權量力則不可同年而語矣

　　趙由之為守則易尉而為尉則陵守

　　史記酷吏傳周陽由者其父趙兼以淮南王舅(兼厲王母
弟也)父侯周陽故因姓周陽氏由以宗家任為郎(按與國家
有外戚因屬比於宗室故曰宗家也)事孝文及景帝景帝時由為郡守
武帝即位吏治尚循謹甚然由居二千石中最為暴
酷驕恣所愛者撓法活之所憎者曲法誅滅之所居
郡必夷其豪為守視都尉如令為都尉必陵太守奪
之治與汲黯俱為忮司馬安之文惡俱在二千石列
同車未嘗敢均茵伏(均等也茵車伏慿軾也)由後為河東都尉
時與其守勝屠公争權相告言罪(勝屠即申屠也)勝屠公當
抵罪義不受刑自殺而由棄市自甯成周陽由之後
事益多民巧法大抵吏之治類多成由等矣

　　傳十章

　　王肅事上而好人佞已

　　魏志王肅傳肅太和中拜散騎常侍(肅朗之子字子雍東海郡人)
史評曰劉實以為肅方事上而好下佞已此一反也

　　洪範八政食貨為先

　　書洪範三八政一曰食(謂務農重穀之政也)二曰貨(謂阜通貨財之政)
三曰祀四曰司空五曰司徒六曰司冦七曰賔八曰
師

　　後世頭㑹箕歛

　　西漢陳餘傳秦為亂政外内騷動百姓罷(音疲)敝頭㑹
箕斂以供軍費(秦法吏到民家計人頭數出粟以箕斂之為軍需之資)財匱力
盡

　　商紂以自焚而起鉅橋鹿臺之財

　　史記紂使師涓作新滛聲北里之舞靡靡之樂厚賦
稅以實鹿臺之財而盈鉅橋之粟益收狗馬竒物充
仞宫室益廣沙丘苑臺多取野獸蜚鳥置其中慢於
鬼神大最樂戲於沙丘(徐廣曰最一作聚)以酒為池縣肉為
林為長夜之飲百姓怨望而諸侯有畔者周武王於
是遂率諸侯伐紂紂亦發兵距之牧野甲子曰紂兵
敗紂走入登鹿臺衣其寳玉衣赴火而死周武王遂
斬紂頭縣之白旗

　　書武成乃反商政政由舊釋箕子囚封比干墓式商
容閭散鹿臺之財發鉅橋之粟大賚于四海而萬姓
悦服

　　徳宗以出走而豐瓊林大盈之積

　　唐書陸贄傳(贄字敬輿蘇州嘉興人事徳宗官中書侍郎中書門下平章事贈兵部尚書諡
曰宣)始帝播遷府藏委棄(帝徳宗也諱适代宗長子朱泚反帝出走在外)至是
天下貢奉稍至乃於行在夹廡署瓊林大盈二庫别
藏貢物䞇諌以為瓊林大盈於古無傳今師旅方殷
瘡痛呻吟之聲未息遽以珍貢私别庫恐羣下有所
觖望(不滿所望)請悉出以賜有功給軍賞瓌怪纎麗無得
以供帝悟即撤其署

　　公儀子拔園葵去織婦

　　史記列傳公儀休者魯博士也以髙第為魯相(休即公儀
子也)食茹而美拔其園葵而棄之(食其菜曰茹謂食禄者不得與下民争利)
見其家織布好而疾出其家婦燔其機(燔焚也)云欲令
農夫工女安所讎其貨乎(讎售也)

　　董子因有與之齒者去其角傅之翼者兩其足之喻
西漢董仲舒傳仲舒以賢良對策曰夫天亦有所分
(去聲)予(上聲)予之齒者去其角(言天生萬物賦予有分定謂牛無上齒則有角其餘
無角者則有上齒)傅其翼者兩其足(傅讀曰附附著也言鳥不四足)是所受
大者不得取小也古之所予禄者不食於力不動於
末(末謂工商之業也)是亦受大者不得取小與天同意者也

　　猶有用桑𢎞羊孔僅宇文融楊慎矜陳京裴延齡之徒
以敗其國

　　桑𢎞羊(洛陽賈人之子漢武帝時為治粟都尉領大農盡管天下鹽鐵作平凖之法令逺方各以
其物如異時商賈所轉販者為賦而相灌輸置平凖于京師都受天下委輸大農諸官盡籠天下之貨物
貴即賣之賤則買之欲使富商大賈無所牟大利又請令吏得入粟補官及罪人贖罪於是賜爵左庶長
是時小旱上令官求雨卜式言曰縣官當食租衣稅而已今𢎞羊令吏坐市列肆販物求利烹𢎞羊乃雨
後為御史大夫昭帝朝與燕王旦謀反坐誅并宗族悉誅之)

　　孔僅(漢武帝朝為大農丞領鹽鐵事南陽大冶致生纍千金後為大農令同桑𢎞羊稍置均輸以通
貨物白金稍賤民不寳用竟廢之於是禁郡國無鑄錢専令上林三官鑄錢令天下非三官錢不得行)
宇文融(京兆萬年人隋平昌公㢸裔孫辨給多詐唐𤣥宗朝為富平主簿由監察御史陳便宜請
校天下籍取匿戸羡田佐用度𤣥宗除為覆田勸農使鉤檢帳符得偽勲亡丁甚衆擢兵部員外郎兼侍
御史括正州縣丘畝招徕户口而分業之又兼租地安輯戸口使於是諸道收没戸八十萬田亦稱是歲
終羡錢數百萬緡帝悦引拜御史中丞廣置使額以侈上心百姓怨恐有司劾融交不逞作威福其息受
賕饋狼藉乃貶融平樂尉歲餘司農發融在汴州給隠官息錢巨萬給事中馮紹烈深文推證詔流于嵓
州道廣州惶恐而卒)

　　楊慎矜(隋齊正暕曽孫唐𤣥宗朝為御史知雜事議輸物有汗傷責州縣償所直轉輕賫入京師
自此天下調發始煩後拔御史中丞以蓄讖緯妖言賜死)

　　陳京(字慶復陳宜都王叔明五世孫事唐徳宗帝討李希烈財用闕京為給事中與戸部侍郎趙贊
請税民屋架籍賈人貲力以率貸之内怨外忿後以事罷為秘書少監卒)

　　裴延齡(河中河東人唐徳宗朝為司農少卿領度支不善財計乃廣鉤距取宿奸老吏與謀以固
帝幸因建言左藏天下歲入不貲耗登不可校請列别舍以檢盈虚於是以天下宿負八萬緡析為負庫
抽貫三百萬緡為賸庫様物三十萬緡為季庫帛以素出以色入者為月庫帝皆可之然天下負皆窮人
償入無期抽貫與給皆盡樣物與帛固有籍又請以京兆苗錢市草千萬俾民輸諸苑延齡資苛刻又劫
于利専剥下附上肆騁譎怪時人側目屬疾卧第載度攴官物輸之家無敢言死人語以相安惟帝悼不
已冊贈太子太傅上柱國諡曰繆)











　　大學章句或問通證

　　欽定四庫全書

　　論語集註通證卷上　　　元　張存中　撰

　　序說

　　周禮牛人讀為樴義與杙同(樴音特又餘式之式二反杙餘式反)

　　地官司徒上牛人掌養國之公牛以待國之政令凡
祭祀共其享牛求牛以授職人而芻之(享牛前祭一日之牛也求
牛禱於鬼神祈求福之牛也職讀為樴樴謂之杙可以繫牛樴人者謂牧人充人與芻牲之芻牛人擇於
公牛之中而以授養之)

　　魯世家以此以上皆為十二年事

　　史記十二年使子路毁三桓城收其甲兵孟氏不肯
墮城(墮毁也隳同)伐之不克而止季桓子受齊女樂孔子
去

　　史記以論語歸與之歎為在此時

　　孔子世家季康子於是使使召冉求冉求將行孔子
曰魯人召求非小用之將大用之也是日孔子曰歸
乎歸乎吾黨之小子狂簡斐然成章吾不知所以裁
之

　　史記云書社地七百里

　　孔子世家孔子使子貢至楚楚昭王興師迎孔子然
後得免昭王將以書社地七百里封孔子(索隱曰古者二十五
家為里里則各立社則書社者書其社之人名於籍盖以七百里書社之人封孔子也故冉求云雖累千
社而夫子不利是也饒氏曰書社猶今人所謂書㑹也盖卿大夫所當得底地謂之采地如這箇却是君
之所特與故謂之書社地言以此養其徒也便如齊王欲中國授孟子室養弟子以萬鍾相似)

　　弟子顔子最賢蚤死後唯曽子得傳孔子之道

　　史記仲尼弟子列傳顔回者魯人也字子淵少孔子
三十歳年二十九髮盡白蚤死(按家語亦云年二十九而髮白三十二早
死孔子曰自吾有回門人日益以德行著名孔子稱其仁焉)孔子哭之慟曰自吾
有回門人益親

　　家語弟子解曽參南武城人字子與(史記字子與)少孔子
四十六歳志存孝道故孔子因之以作孝經(史記云孔子以
為能通孝道故授之業作孝經)

　　韓文原道惟孟子師子思子思之學出於曽子自孔
子没獨孟子之傳得其宗(詳見孟子序説)

　　學而篇

　　學而時習章

　　坐如尸立如齊(側皆反)

　　曲禮上坐如尸(視貌正)立如齊(磬耳聽)

　　不見是而無悶

　　乾卦文言

　　道千乗之國章

　　節以制度不傷財不害民

　　節卦彖辭

　　禮之用章

　　禮勝則離樂勝則流

　　禮樂記樂勝則流禮勝則離合情飾貌者禮樂之事
也

　　富而好禮章

　　安處善樂循理

　　董仲舒策孔子曰天地之性人為貴明於天性知自
貴於物知自貴於物然後知仁義知仁義然後重禮
節重禮節然後安處善安處善然後樂循理樂循理
然後謂之君子

　　子貢貨殖

　　家語子貢家富累千金好販與時轉貨(買賤賣貴以殖其貨)
為政篇

　　為政以德章

　　北極天之樞也

　　晉天文志天體如鳥卵天包地外地居其中猶卵之
裹黄天半覆地上半在地下見隱各一百八十二度
强北極出地上三十六度南極入地下亦三十六度
嵩髙正當天之中極南五十五度當嵩髙之上南北
極持其兩端天與日月星辰皆斜而回轉(熊氏曰北極當地上
常見不隱經星随天左旋日月五緯右轉更迭隱見皆若環繞而歸向之也)

　　詩三百章

　　魯頌駉篇之辭

　　卒章駉駉牡馬在坰之野薄言駉者有駰(音因)有騢(音遐)
有驔(音簟)有魚以車袪袪(起居反)思無邪思馬斯徂

　　經禮三百曲禮三千亦可以一言蔽之曰毋不敬
禮噐禮有大有小有顯有微大者不可損小者不可
益顯者不可揜微者不可大也故經禮三百曲禮三
千其致一也(經禮儀禮也如士諸侯冠禮之類此是大節有三百條曲禮禮記也如冠禮始
加再加三加坐如尸之類此是小目有三千餘條)曲禮上毋不敬(毋者禁止之辭敬者
主一無適之謂言毋得不敬也此一句乃禮書綱領也)

　　吾十有五章

　　聲為律身為度

　　史記夏紀禹為人敏給克勤其德不違其仁可親其
言可信聲為律身為度

　　色難章

　　孝子之有深愛者(六云)

　　禮祭義

　　子奚不為政章

　　孔子不仕故或人疑其不為政也

　　史記孔子世家定公立五年魯自大夫以下皆僭離
於正道故孔子不仕退而修詩書禮樂弟子彌衆至
自逺方莫不受業焉

　　子張問十世章

　　三統謂夏正建寅為人統商正建丑為地統周正建子
為天統

　　前漢律歴志天統之正始於子半日萌色赤地統受
之於丑初日肇化而黄至丑半日芽化而白人統受
之於寅初曰孽成而黒至寅半曰生成而青

　　禮檀弓夏后氏尚黒殷人尚白周人尚赤(䟽曰夏正物之始生
其色尚黒以寅為朔殷正物之芽其色尚白以鷄鳴為朔周正其色尚赤以夜半為朔鄭康成以為自古
皆改正朔孔安國曰湯承堯舜禪代之後革命朔制是湯始改朔)

　　八佾篇

　　季氏八佾舞於庭章

　　天子八諸侯六大夫四士二

　　左傳隱公五年九月考仲子之宫將萬焉公問羽數
於衆(音終)仲對曰天子用八諸侯用六大夫用四士二
夫(平聲)舞所以節八音而行八風故自八以下公從之
(杜預曰人如佾數服虔曰每佾八人)

　　林放問禮之本章

　　禮始諸飲食故汙尊而抔飲

　　禮運夫禮之初始諸飲食其燔黍捭(音擘)豚汙(音蛙)尊而
抔(歩侯反)飲蕢(苦怪反)桴而土鼓猶若可以致其敬於鬼
神(古未有釡甑釋米捭肉加於燒石之上而食之耳汙尊鑿地為尊也抔飲丰掬之也蕢讀為由堛也
謂搏土為桴也土鼓築土為鼓也)

　　徑情而直行

　　禮檀弓下子游曰禮有微情者(節哭踊)有以故興物者
(棄絰之制)有直情而徑行者戎狄之道也(哭踊無節衣服無制)

　　季氏旅於泰山章

　　禮諸侯祭封内山川

　　王制天子祭天地諸侯祭社稷大夫祭五祀天子祭
天下名山大川五嶽視三公四瀆視諸侯(視者視其牲噐之數)
諸侯祭名山大川之在其地者(魯人祭泰山晉人祭河是也)

　　巧笑倩兮章

　　考工記曰繪畫之事後素功

　　周禮冬官考工記上畫繢之事青與赤謂之文赤與
白謂之章白與黒謂之黼黒與青謂之黻五采備謂
之繡凡畫繢之事後素功

　　甘受和白受采忠信之人可以學禮

　　禮禮噐君子曰甘受和白受采忠信之人可以學禮
苟無忠信之人則禮不虚道(道猶行也)

　　禘自既灌而徃者章

　　禘王者之大祭也

　　禮喪服小記王者禘其祖之所自出以其祖配之(禘大
祭也始祖感天神靈而生祭天則以祖配之)

　　大傳禮不王不禘王者禘其祖之所自出以其祖配
之

　　成王以周公有大勲勞賜魯重祭

　　禮明堂位昔殷紂亂天下脯鬼侯以饗諸侯(以人肉為薦羞
惡之甚也)是以周公相武王以伐紂武王崩成王幼弱周
公踐天子之位以治天下六年朝諸侯於明堂制禮
作樂頒度量而天下大服(度謂丈尺量謂豆區斗斛筐筥)七年致政
於成王成王以周公為有勲勞於天下是以封周公
於曲阜地方七百里革車千乘(曲阜魯地革車兵車也)命魯公
世世祀周公以天子之禮樂

　　祭統昔者周公有勲勞於天下周公既没成王康
王追念周公之所以勲勞者而欲尊魯故賜之以重
祭外祭則郊社是也内祭則大嘗禘是也夫大嘗禘
升歌清廟下而管象朱干玉戚以舞大武八佾以舞
大夏此天子之樂也康周公故以賜魯也

　　夫子嘗曰我欲觀夏道又曰我欲觀周道

　　禮禮運孔子曰我欲觀夏道是故之杞而不足徴也
吾得夏時焉(得夏四時之書也其書存者有夏小正)我欲觀殷道是故
之宋而不足徴也吾得坤乾焉(得殷隂陽之書也其書存者有歸藏)坤
乾之義夏時之等吾以是觀之　孔子曰嗚呼哀哉
我觀周道幽厲傷之吾舍魯何適矣魯之郊禘非禮
也周公其衰矣

　　祭如在章

　　七日戒三日齊必見所祭者

　　禮坊記子云七日戒三日齊(側皆反)承一人焉(戒謂散齊也承
猶事也)

　　祭義致齊於内散齊於外齊之日思其居處思其笑
語思其志意思其所樂思其所嗜齊三日乃見其所
為齊者(致齊思此五者也散齊七日不御不樂不弔其見所為齊者思之熟也所嗜素所欲飲食
也春秋傳曰屈到耆芰)祭之日僾(音愛)然必有見乎其位周還(音旋)
出户肅然必有聞乎其容聲出户而聽愾(音慨)然必有
聞乎其歎息之聲

　　寧媚於竈章

　　竈五祀之一

　　禮月令孟春之月其祀户祭先脾孟夏之月其祀竈
祭先肺中央土其祀中霤祭先心孟秋之月其祀門
祭先肝孟冬之月其祀行祭先腎

　　子入大廟章

　　魯周公廟

　　公羊傳文公十三年周公稱大廟魯公稱世室羣公
稱宫周公何以稱大廟于魯封魯以為周公也周公
拜乎前魯公拜乎後(始受封時拜于文王廟也)曰生以養周公死
以為周公主

　　射不主皮章

　　記曰武王克商

　　樂記武王克殷反商濟河而西散軍而郊射(散軍則不廢農
事郊射則不忘武備射宫在郊故曰郊射)左射貍首右射騶虞而貫革之
射息也(貫革者射穿甲革所以主皮也以樂為節則無事乎貫革矣)

　　子貢欲去告朔之餼羊章

　　季冬頒來歳十二月之朔

　　周禮春官大史正歳年以序事頒之于官府及都鄙
頒告朔于邦國(天子頒朔于諸侯諸侯藏之祖廟至朔朝于廟告而受行之鄭司農云頒
讀為班班布也以十二月朔布告天下諸侯)

　　特羊告廟

　　禮玉藻天子𤣥端而朝日於東門之外聽朔於南門
之外閏月則闔門左扉立于其中(端當為冕字之誤也凡聽朔必以特
牲告其帝及神配以文王武王䟽曰天子告朔以特牛諸侯告朔以羊其朝享各依四時常禮故用太牢)

　　魯自文公始不視朔

　　春秋文公六年閏月不告月猶朝于廟左傳閏月不
告朔非禮也閏以正時時以作事事以厚生生民之
道於是乎在矣不告閏朔棄時政也何以為民
公羊文公十六年夏五月公四不視朔公曷為四不
視朔公有疾也何言乎公有疾不視朔自是公無疾
不視朔然則曷為不言公有疾不視朔有疾猶可言
也無疾不可言也

　　管仲之噐小哉章

　　三歸臺名事見說苑

　　劉向說苑善說篇齊桓公立仲父致大夫曰善吾者
入門而右不善吾者入門而左有中門而立者桓公
問焉對曰管子之知可與謀天下其强可與取天下
君恃其信乎内政委焉外事斷焉民而歸之是亦可
奪也桓公曰善乃謂管仲政則卒歸於子矣政之所
不及唯子是匡管仲故築三歸之臺以自傷於民(仲乃
乙娶三姓而備九女故築三歸之臺觀以處之是自傷於民力也)

　　揚雄所謂大噐

　　揚子先知篇或曰齊得夷吾而霸仲尼曰小噐請問
大噐大噐其猶規矩準繩乎先自治而後治人之謂
大噐(規矩先自方圓然後能使物方圎準繩先自平直然後能使物平直此之謂大噐管子不知禮
豈足以為大噐哉)

　　桓公内嬖六人

　　左傳僖公十七年齊侯之夫人三王姬徐嬴蔡姬皆
無子齊侯好内(内女色也)多内寵内嬖如夫人者六人長
衞姬生武孟(有衞姬二故長少别之武孟即公子無虧)少衞姬生惠公(恵公
即公子元)鄭姬生孝公(孝公即公子昭)葛嬴生昭公(昭公即公子潘)密姬
生懿公(懿公即公子商)宋華子生公子雍(宋華氏子姓之女生公子雍)

　　何患於喪乎章

　　喪欲速貧(見滕文公上)

　　里仁篇

　　觀過斯知仁矣章

　　後漢吳祐謂掾以親故受汙辱之名

　　吳祐傳(祐字季英陳留長垣人)順帝時以光禄四行遷膠東侯
相(四行謂敦厚質樸遜讓節儉也)祐政唯仁簡以身率物吏人懷而
不欺嗇夫孫性私賦民錢市衣以進其父(嗇夫小吏也執役之
賤職者姓孫名性為嗇夫私斂民錢五百市買單衣以進與父)父得而怒曰有君如
是何忍欺促歸伏罪(促廹性令徃祐所出受私賦之罪)性慙懼詣閣
持衣自首(性慙恧恐懼遵父命持單衣詣祐閣下伏罪出首)祐屛(音丙)左右問
其故性具談父言祐曰掾以親故受汙穢之名所謂
觀過斯知仁矣使歸謝父還以衣遺(去聲)之(使性歸家謝父教命
仍以所市衣違其父憐其孝也)

　　無適也章

　　春秋傳曰吾誰適從

　　左傳僖公五年晉侯使士蒍(音委)為(去聲)二公子築蒲與
屈士蒍退而賦曰狐裘厖(音䝉)茸(音戎以狐腋為裘貴者之裘也厖茸亂貌
言貴者之多)一國三公(蒲屈大都耦國故獻公與二公子鼎立為三公)吾誰適從
(言城不堅則為公子所訴堅之則為固仇不忠無以事君故不知所適從)

　　事父母幾諫章

　　與内則之言相表裏

　　禮内則父母有過下氣怡色柔聲以諫諫若不入起
敬起孝說(音恱)則復諫不說與其得罪於鄉黨州閭寜
孰諫父母怒不說而撻之流血不敢疾怨起敬起孝
公冶篇

　　孟武伯問子路仁乎章

　　謂悉索(音色)敝賦是也

　　左傳襄公八年鄭乃及楚平使王子伯駢告于晉曰
君命敝邑修而車賦(修治而汝賦兵也)儆而師徒(儆戒師旅徒衆也)
以討亂略蔡人不從敝邑之人不敢寜處悉索敝賦
(索盡也悉盡敝邑之兵賦)以討于蔡獲司馬燮獻于邢丘

　　襄公三十一年十月子産相鄭伯如晉子産使盡壊其
館之垣而納車馬焉士文伯讓之對曰以敝邑褊(必淺反)
小介於大國(介間也)誅求無時(誅責也)是以不敢寧居悉索
敝賦以來㑹時事

　　孔文子何以謂之文也章

　　孔文子使太叔疾出其妻而妻之

　　左傳哀公十一年冬衞太叔疾出奔宋(太叔疾即太叔齊)初
疾娶于宋子朝(子朝宋人衞大夫)其娣嬖子朝出孔文子使
疾出其妻(出宋朝之女)而妻之疾使侍人誘其初妻之娣
寘於犂(犂衞邑)而為之一宫如二妻文子怒欲攻之仲
尼止之遂奪其妻(孔文子遂奪其女不嫁太叔疾)或淫于外州外州
人奪之軒以獻(外州人奪太叔疾之軒車以獻於君)恥是二者(太叔疾以奪妻
奪軒二事為耻)故出衞人立遺(遺疾之弟)使室孔姞(其一反孔姞即孔文子之
女疾之妻也使太叔遺室之)孔文子之將攻太叔也訪於仲尼仲
尼曰胡簋之事(胡簋禮噐名夏曰胡周曰簋)則嘗學之矣甲兵之
事未之聞也退命駕而行

　　諡法有以勤學好問為文非經天緯地之文

　　史記諡法解惟周公太公嗣王業建功于牧野終
將葬乃制諡遂敘諡法諡者行之迹號者功之表
(古者有大功則賜之善號以為稱也)車服者位之章也是以大行受大名
細行受細名行出於己名生於人(名謂號諡)經緯天地文
(經緯天地相錯而成如織之成文也)道徳博聞文勤學好問文慈惠愛民
文愍民惠禮文錫民爵位文(公叔文子之文錫民爵位之文順理而成章之
謂)

　　子産有君子之道四焉章

　　如都鄙有章上下有服

　　左傳襄公三十年鄭子皮授子産政子産使都鄙有
章上下有服田有封洫廬井有伍大人之忠儉者從
而與之泰侈者因而斃之從政一年輿人誦之曰取
我衣冠而褚之(褚畜也奢侈者畏法故畜藏)取我田疇而伍之孰
殺子産吾其與之及三年又誦之曰我有子弟子産
誨之我有田疇子産殖之(殖生也)子産而死誰其嗣之
(嗣續也)

　　臧文仲章

　　不仁者三不知者三是也

　　左傳文公三年秋八月丁卯大事于太廟躋僖公逆
祀也(僖是閔兄不得為父子嘗為臣位應在下令居閔上故曰逆祀)仲尼曰臧文仲
其不仁者三不知者三下展禽(展禽栁下惠也文仲知桞下惠之賢而使
在下位不與立於朝也非己欲立而立人之道)廢六關(塞關陽關之屬凡六關所以禁絶來逰而
廢之)妾織蒲(以蒲為席是與民爭利也)三不仁也作虚噐(謂居蔡之室而山節
藻梲也有其噐無其位故曰虚)縱逆祀(聽夏父弗忌躋僖公)祀爰居三不知也(
按家語顔回篇曰置六關王肅云六關關名魯本無此關文仲置之以稅行客故為不仁傳曰廢六關未
知孰是姑并録之)

　　臧文仲居蔡章

　　祀爰居之義

　　國語魯語海鳥曰爰居(海鳥似鳯大如馬駒一名雜縣海有大風冬煖之災來辟
之)止於魯東門之外三日(魯國東門外栖止凡三日)臧文仲使國
人祭之(文仲以為神命人祭之非國典也難以為仁且智)

　　令尹子文三仕為令尹章

　　子文姓鬬名穀於莵

　　左傳宣公四年秋七月戊戌楚子與若敖氏戰于臯
滸(音虎臯滸楚地)遂滅若敖氏(越椒戰敗而死莊王遂滅其族)初若敖娶於
䢵(音云又作鄖若敖楚之入世祖娶䢵國之女)生鬭伯比若敖卒從其母
畜(音蓄)於䢵淫於䢵子之女(伯比私淫於䢵子之女)生子文焉䢵
夫人使棄諸夢(音䝉又如字)中(䢵女之母夫人知之使棄所生之子於夢澤之中)
虎乳之䢵子田見之懼而歸夫人以告(言其女私通伯比所生)
遂使收之楚人謂乳穀(奴口反)謂虎於莵(音烏徒)故命之
曰鬭穀於莵以其女妻(去聲)伯比實為令尹子文(鬭氏始自
子文為令尹)

　　崔子弑齊君

　　春秋襄公二十五年夏五月乙亥齊崔杼弑其君光
左傳齊棠公之妻東郭偃之姊也(棠公齊棠邑大夫)東郭偃
臣崔武子棠公死偃御武子以弔焉見棠姜而美之
遂取之莊公通焉驟如崔氏以崔子之冠賜人侍者
曰不可公曰不為崔子其無冠乎(言雖不為崔子猶自應有冠)崔
子因是又以其間(去聲)伐晉也(間晉之難而伐之)曰晉必將報
欲弑公以說于晉而不獲間公鞭侍人賈舉而又近
之乃為崔子間公(伺公間隙)五月莒子朝子齊甲戌饗諸
北郭崔子稱疾不視事(欲使公來)乙亥公問崔子(問疾)遂從
姜氏姜入于室與崔子自側户出公拊楹而歌(歌以命姜)
侍人賈舉止衆從者而入閉門甲興公登臺而請弗
許請盟弗許請自刃於廟弗許皆曰君之臣杼疾病
不能聽命近於公宫(謂崔子宫近公宫或淫者詐稱公)陪臣干(胡旦反)
掫(將侯反)有淫者不知二命(干掫行夜言行夜得淫人受崔子命討之不知他命
夜戒有所擊也)公踰牆又射之中股反隊(與墜同)遂弑之

　　子文之相楚所謀者無非僭王猾夏之事

　　左傳莊公三十年楚殺令尹子元以鬭穀於莵為令
尹僖公二十三年楚成得臣伐陳取焦夷子文以為
功使子玉為令尹(子文為令尹凡二十八年　杜氏曰按莊公三十年楚成王立九年
矣僖公二十三年即成王之三十六年也楚自武王三十七年僭稱王魯桓公之八年也武王五十一年
卒子文王立文王十三年卒子堵敖立堵敖五年卒弟成王立僖公元年楚成王之十四年也楚伐鄭鄭
即齊故也五年楚鬬穀於莵滅弦六年楚子圍許許男靣縛衘璧乃釋之十二年楚人滅黄十五年楚人
伐隨二十年隨以漢東諸侯叛楚楚鬬穀於莵帥師伐隨取成而還二十一年宋人為鹿上之盟以求諸
侯於楚楚人許之諸侯㑹宋公于盂楚執宋公以伐宋已而釋之二十二年楚人伐宋宋公及楚人戰于
泓宋師敗績公傷股明年宋襄公死二十三年楚師伐陳討其貳於宋也此僭王猾夏之事也)

　　又不數歳而復反於齊焉

　　左傳襄公二十七年宋向戍欲弭諸侯之兵以為名
(欲獲息民之名)如晉告趙孟晉人許之如楚楚亦許之如齊
齊人難之陳文子曰晉楚許之我焉得已且人曰弭
兵而我弗許則固擕吾民矣將焉用之齊人許之(杜氏
曰按襄公二十五年崔杼弑齊君是時陳文子出奔二十六年不經見至二十七年文子有弭兵之說則
文子自出奔復反於齊凡二年)

　　三思而後行章

　　使晉而求遭喪之禮以行

　　左傳文公六年秋季文子將聘于晉使求遭喪之禮
以行其人曰將焉(音煙)用之文子曰備豫不虞古之善
教也求而無之實難過求何害(過求不用何害於事此所謂季文子三思
而後行也)

　　宣公簒立文子不能討反為使齊而納賂焉

　　左傳文公十八年二月公薨文公二妃敬嬴生宣公
敬嬴嬖而私事襄仲宣公長而屬諸襄仲襄仲欲立
之叔仲不可(叔仲惠伯)仲見于齊侯而請之齊侯新立而
欲親魯許之冬十月仲殺惡及視而立宣公(惡太子視其母
弟殺視不書賤之也)宣公元年夏季文子如齊納賂以請㑹(宣公
簒立未列於㑹故以賂請之)會于平州(平州齊地在太山牟縣西)以定公位(簒立
者諸侯既與之㑹則不得討臣子殺之與弑君同故公與齊㑹而位定)

　　寗武子其知可及也其愚不可及也章

　　成公無道至於失國而武子周旋其間盡心竭力不避
艱險

　　左傳僖公二十八年衞侯聞楚師敗(楚成王與晉文公戰于城濮衛
地也楚師敗績衞成公聞之)懼出奔楚(初晉侯將伐曹假道于衞衞弗許晉伐衞衞侯請盟
晉人弗許衞侯欲與楚國人不欲故出其君以說于晉衞侯聞楚敗出居襄牛之地以避晉而遂奔楚)
遂適陳使元咺奉叔武以受盟(元咺衞大夫叔武衞侯弟奉叔武使攝君
事以受盟于踐土)癸亥王子虎盟諸侯于王庭或訴元咺於
衞侯曰立叔武矣其子角從公公使殺之咺不廢命
奉夷叔以入守(音狩夷叔即武叔)六月晉人復衞侯寗武子
與衞人盟于宛濮(寗武子寗俞也時從衞侯在外故與衞人盟于宛濮之地)曰(載書
曰)天禍衞國君臣不協以及此憂也今天誘其衷使
皆降心以相從也不有居者誰守社稷不有行者誰
捍牧圉不協之故用昭乞盟于爾大神以誘天衷自
今日以徃既盟之後行者無保其力居者無懼其罪
有渝此盟以相及也明神先君是糾是殛國人聞此
盟也而後不貳衞侯先期入寗子先(寗武子患公之欲速故先入欲
安喻國人)長牂(音賍)守門以為使(去聲)也與之乗(去聲)而入(長牂與寗
子共載而入國)公子歂(市專也)犬華(去聲)仲前驅(衞侯遂驅掩寗子未備二子並
衞大夫)叔武將沐聞君至喜捉髮走出前驅射而殺之
公知其無罪也枕(去聲)之股而哭之歂犬走出公使殺
之元咺出奔晉冬㑹于温討不服也衞侯與元咺訟
寗武子為輔鍼(音鉗)莊子為坐(坐獄為主)士榮為大士(大士治獄
官也周禮命夫命婦不躬坐獄訟元咺又不宜與君對坐故使鍼莊子為坐又使衞之忠臣及其獄官質
正元咺傳曰王叔之宰與伯輿之大夫坐獄於王庭各不身親盖今勘吏有罪先驗吏卒之義)衞侯
不勝(三子辭屈故不勝)殺士榮刖(音月)鍼莊子謂寗俞忠而免
之執衞侯歸之于京師寘諸深室寗子職納槖(音託)饘
(音旃)焉(寗俞以君在幽隘故親以衣食為己職槖衣囊饘糜也言其忠至所慮者深)元咺歸
于衞(衞侯既執故元咺得歸于衞)立公子瑕(瑕衞公子適也元咺立之以為君)僖
公三十年夏晉侯使醫衍酖(音鴆)衞侯(衍醫名晉文實怨衞侯欲殺之
而罪不及死故使醫因治疾而加酖毒)寗俞貨醫(寗武子視衞侯衣食得知其謀乃以貨賄
納賂于醫)使薄其酖不死公為(去聲)之請(魯僖公與衞同好故為之請)納
玉於王與晉侯皆十瑴(與玨同二玉相合曰瑴襄王與晉侯皆玉十玨)王許
之(襄王許之)秋乃釋衞侯(論語記寗武子此其愚不可及也　杜氏曰按左氏僖公二十
五年衞文公卒子成公立僖二十六年即衞成公元年也經稱公㑹衞寗速盟于向速寗莊子則莊子逮
事成公矣至僖公二十八年傳稱寗武子與衞人盟於宛濮名俞速子即成公即位之三年也以此考之
寗莊子當死于成公二年左右而子俞為大夫則武子未嘗事文公而集注謂武子仕衞當文公成公之
時與此少異)

　　盍各言爾志章

　　易曰勞而不伐是也

　　繫辭上子曰勞而不伐有功而不德厚之至也

　　伯夷叔齊孤竹君之二子(見下泰伯篇)

　　雍也篇

　　雍也可使南面章

　　莊周所稱子桑户者

　　莊子大宗師篇子桑户孟子反子琴張三人相與友

　　伯子不衣冠而處夫子譏其欲同人道於牛馬

　　劉向說苑修文篇孔子見子桑伯子(伯子魯人子桑户也)子桑
伯子不衣冠而處弟子曰夫子何為見此人乎曰其
質美而無文吾欲說而文之(說音稅下同)孔子去子桑伯
子門人不說曰何為見孔子乎曰其質美而文繁吾
欲說而去其文故曰文質修者謂之君子有質而無
文謂之易野(易簡易野鄙野也)子桑伯子易野欲同人道於
牛馬故仲弓曰大簡

　　哀公問弟子孰為好學章

　　若舜之誅四凶

　　書舜典流共工(窮竒)于幽州放驩兜(渾敦)于崇山竄三苗
(饕餮)于三危殛鯀(檮杌)于羽山四罪而天下咸服

　　伯牛有疾章

　　禮病者居北牖下君視之則遷於南牖下

　　喪大記疾病外内皆埽君大夫徹縣(音𤣥)士去琴瑟寢
東首於北牖下(䟽曰病者雖恒在北牖下若君來視之時則暫時移向南牖下東首令君
得南面而視之)

　　子游為武城宰章

　　如飲射讀法之類

　　周禮地官黨正春秋祭禜(音榮五百家為一黨其正於春秋二時禜祭日月星
辰水旱之類)國索鬼神而祭祀(歳十二月大蜡之時索鬼神萬物而)則以
禮屬民而飲酒于序(祭之序學名合聚其黨之民而行鄉飲)以正齒
位壹命齒于鄉里(之禮于序一命為下士以)再命齒于父族(年與衆賔相次再命
為中士則以年與族人相次而衆賔不敢與之齒矣)三命而不齒(三命為上士則雖父族亦
不得而齒焉故席于尊東)

　　鄉大夫以鄉射之禮五物詢衆庶(物猶事也謀於衆庶復求賢能養于
鄉學以補所興之缺)一曰和(發而中節)二曰容(動皆合禮)三曰主皮(不失正鵠)
四曰和容(容體比於和)五曰興舞(節比於樂)州長春秋以禮㑹
民而射于州序(解同上)

　　州長各掌其州之教治政令之法(有教則有治政令則所以輔教治者
法則其條目也)正月之吉各屬(音祝下同)其州之民而讀法(屬猶合也
聚合其州之民讀教法而示之)

　　黨正四時之孟月吉日則屬民而讀邦法(如州長之禮三月在州三時在黨)
族師各掌其族之戒令政事(百家為族戒以勅其怠忽令所以輔戒而政事則次
之)月吉則屬民而讀邦法(屬民讀法州長以正月黨正以孟月族師則每月舉得)
閭胥各掌其閭之徵令(二十五家為閭其胥掌其徴召之命令)以歳時
各數其閭之衆寡辨其施舍既比(必二反)則讀法(既比人數
之後則讀法以戒數之)

　　孟之反不伐章

　　事在哀公十一年

　　左傳哀公十一年齊國書髙無㔻(與丕同)帥師伐我孟
孺子洩帥右師(孺子孟懿子之子武伯彘也)冉求帥左師師及齊
師戰于郊右師奔齊人從之(逐右師)孟之側後入以為
殿(之側孟氏族也字反)抽矢策其馬曰馬不進也

　　子見南子章

　　孔子至衞南子請見

　　史記孔子世家孔子適衞靈公夫人有南子者使人
謂孔子曰四方之君子不辱欲與寡君為弟兄者必
見寡小君寡小君願見孔子辭謝不得已而見之夫
人在絺帷中孔子入門北面稽首夫人自帷中再拜
環佩玉聲璆然孔子曰吾鄉(音向)為弗見見之禮答焉
子路不說(音恱)孔子矢之曰子所不(浮九反)者天厭之天
厭之居衞月餘靈公與夫人同車宦者雍渠參乗出
使孔子為次乗招揺市過之(招揺翺翔也)孔子曰吾未見
好(去聲下同)德如好色者也於是醜之去衞

　　有見其小君之禮

　　春秋莊公二十四年八月丁丑夫人姜氏入戊寅大
夫宗婦覿用幣(哀姜齊襄公之女也宗婦同姓大夫之婦禮小君至大夫執贄以見明臣
子之道莊公欲奢誇夫人故使大夫宗婦同贄俱見)

　　如云所不與崔慶者之類

　　左傳襄公二十五年齊崔杼(名)弑莊公立景公而相
之慶封為左相盟國人於大(音太)宫曰所不與崔慶者
晏子仰天歎曰嬰所不唯忠於君利社稷是與有如
上帝乃㰱(盟書云所不與崔慶者有如上帝讀書未終晏子抄答易其辭因自歃)
述而篇

　　述而不作章

　　老彭商賢大夫見大戴禮

　　虞德篇有商老彭之語(薛氏曰老彭殷賢大夫即莊子所謂彭祖也名鏗堯臣封
於彭城歴虞夏至商年七百歳故以久夀見世本云姓籛名鏗在商為守藏史在周為柱下史年八百歳)

　　自行束脩以上章

　　相見必執贄以為禮

　　禮曲禮下凡摯天子鬯諸侯圭卿羔大夫雁士雉庶
人之摯匹(音木)童子委摯而退(摯之言至也童子委摯而退不與成人為禮也
匹鶩也)野外軍中無摯以纓拾矢可也(纓馬繁纓也拾為射韝)婦
人之摯椇榛脯脩棗栗

　　子之所慎章

　　齊之為言齊也

　　禮祭統及時將祭君子乃齊齊(側皆反)之為言齊(如字下同)
也齊不齊以致齊者也

　　子在齊聞韶章

　　史記三月上有學之二字

　　孔子世家魯亂孔子適齊為髙昭子家臣欲以通乎
景公與齊大師語樂聞韶音學之三月不知肉味齊
人稱之

　　夫子為衞君乎章

　　伯夷叔齊遜國而逃諫伐而餓

　　史記伯夷叔齊傳伯夷叔齊孤竹君之二子也(索隱曰孤
竹君是殷湯所封相傳至夷齊之父名初字子朝伯夷名元字公信叔齊名致字公逹夷齊諡也伯仲又
其長少之字也地理志孤竹城在遼西今支縣應劭云盖伯夷之國君姓墨胎氏正義曰姓㸃氏括地志
云孤竹古城在盧龍縣南十二里殷時諸侯孤竹國也)武王載木主號為文王
東伐紂伯夷叔齊叩馬而諫曰父死不葬爰及干戈
可謂孝乎以臣弑君可謂仁乎左右欲兵之(兵殺之也)太
公曰(武王田子渭得吕尚父謂曰吾太公望子久矣號曰太公望)此義人也扶而
去之武王已平殷亂天下宗周而伯夷叔齊耻之義
不食周粟(謂不食周禄也)隱於首陽山(首陽山即雷首山之陽在河東府河東縣
南)采薇而食之遂餓而死

　　加我數年章

　　史記作假我數年若是我於易則彬彬矣

　　孔子世家孔子晚而喜易序彖繫象說卦文言讀易
韋編三絶曰假我數年若是我於易則彬彬矣

　　不知老之將至云爾章

　　俛焉曰有孳孳而不知年數之不足

　　禮表記小雅曰髙山仰止景行行止子曰詩之好仁
如此鄉道而行中道而廢忘身之老也不知年數之
不足也俛焉日有孳孳斃而後已

　　陳司敗問昭公知禮乎章

　　不娶同姓謂吳孟子者

　　禮坊記取(去聲)妻不取同姓以厚别也(厚猶逺也)故買妾不
知其姓則卜之以此坊民魯春秋猶去夫人之姓曰
吳其死曰孟子卒(魯昭公娶於吴吴亦姬姓故諱曰吳孟子者假托以為子姓也)

　　子路請禱章

　　士喪禮疾病行禱五祀

　　儀禮士喪禮記士處適寢寢東首于北牖下有疾病
者齊(音劑憂也正情性也適寢者不齊不居其室)養者皆齊徹琴瑟疾病
外内皆埽徹䙝衣加新衣御者四人皆坐持體(為不能自
轉側御者今時侍從之人)男女改服屬纊以俟絶氣(纊今之新緜易揺動置口
鼻之上以為候)男子不絶於婦人之手婦人不絶於男子之
手乃行禱于五祀(謂門户竈行中霤盡孝子之情五祀博言之士二祀曰門曰行)乃
卒

　　泰伯篇

　　泰伯其可謂至德也已矣章

　　泰伯不從事見春秋傳

　　吳越春秋古公三子(古公周大王之本號也後乃尊為大王名亶父公劉九世孫也
有三子)長曰太伯次曰仲雍一名虞仲(仲雍字孰哉)少曰季
歴季歴娶大任(列女傳曰大姜有台氏之女大任摯任氏之中女王季之妃文王之母也)
生子昌有聖瑞(尚書帝命驗云季秋之月甲子赤爵御丹書入于鄷止于昌户其書云敬
勝怠者吉怠勝敬者滅義勝欲者從欲勝義者凶凡事不强則不枉不敬則不正枉者廢滅敬者萬世以
仁得之以仁守之其量百世以不仁得之以仁守之其量十世以不仁得之不仁守之不及其世此盖聖
瑞)古公知昌聖欲傳國以及昌(意欲傳國于季歴以及于昌)曰興
王業者其在昌乎因名曰季歴太伯仲雍望風知指
(言二子知其意)曰歴者適也知古公欲以國及昌古公病二
人託名採藥于衡山(太伯仲雍托與大王採藥治病於衡山而讓國)遂之荆
蠻(荆者楚之舊號以州而言曰荆蠻者閲地南夷之名也正義曰太伯奔吳所居城在蘇州北五十里
常州無錫縣界梅里村其城及冡兄存而云亡荆蠻者楚滅越其地屬楚秦滅楚其地屬秦秦諱楚故曰
荆故通號吴越之地為荆及北人史加云蠻勢之然也)斷髮文身(俗常在水中故斷其髮文
其身以象龍子故不見傷害)為夷狄之服示不可用古公卒太伯
仲雍歸赴喪畢還荆蠻國民而君事之自號為勾吴
(吴言勾者夷之發聲猶言於越耳吴名始於太伯明以前未有吴號地在越楚之界故稱荆蠻也)吴
人或問何像為勾吳太伯曰吾以伯長居國絶嗣者
也其當有封者吳仲也故自號勾吳非其方乎荆蠻
義之從而歸之者千有餘家共立以為勾吳數年之
間民人殷富遭殷之末世衰中國侯王數用兵恐及
於荆蠻故太伯起城周三里二百歩外郭三百餘里
在西北隅名曰故吳人民皆耕田其中古公病將卒
令季歴讓國於太伯而三讓不受故云太伯三以天
下讓

　　左傳僖公五年宫之竒曰太伯虞仲太王之昭也太
伯不從是以不嗣(杜預曰不從父命俱讓適吴仲雍支子别封西吴虞公其後也)

　　曽子有疾章

　　君子曰終小人曰死

　　禮檀弓上君子曰終小人曰死吾今日其庶幾乎

　　父母全而生之子全而歸之

　　禮祭義樂正子春下堂而傷其足數月不出猶有憂
色門弟子曰夫子之足瘳矣數月不出猶有憂色何
也樂正子春曰善如爾之問也善如爾之問也吾聞
諸曽子曽子聞諸夫子曰天之所生地之所養無人
為大父母全而生之子全而歸之可謂孝矣不虧其
體不辱其身可謂全矣故君子頃歩而弗敢忘孝也
今予忘孝之道予是以有憂色也(頃當為跬聲之誤也大蘃反)

　　立於禮章

　　固人肌膚之㑹筋骸之束(見大學或問)

　　民可使由之章

　　朝四暮三之術

　　列子黄帝篇宋有狙公者(善養猿猴之人故號曰狙公)愛狙養之
成羣能解狙之意狙亦得公之心損其家口充狙之
欲俄而匱焉將限其食恐衆狙之不馴於己也先誑
之曰與若芧(芧栗也一云橡子也芋音序)朝三而暮四足乎衆狙
皆起而怒俄而曰與若芧朝四而暮三足乎衆狙皆
伏而喜物之以能鄙相籠皆猶此也

　　子罕篇

　　拜下禮也章

　　臣與君行禮當拜於堂下

　　儀禮燕禮為君燕卿大夫之禮公坐取大夫所酳觶
興以酬賔降西階下再拜稽首公命小臣辭賔升成
拜(升成拜復再拜稽首也)

　　子畏於匡章

　　陽虎曽暴於匡

　　史記孔子世家孔子去衞將適陳過匡顔刻為僕以
其策指之曰昔吾入此由彼缺也匡人聞之以為魯
之陽虎陽虎嘗暴匡人匡人於是遂止孔子孔子狀
類陽虎拘焉五曰顔淵後子曰吾以汝為死矣顔淵
曰子在囬何敢死匡人拘孔子益急弟子懼孔子曰
文王既没文不在兹乎天之將喪斯文也後死者不
得與於斯文也天之未喪斯文也匡人其如子何孔
子使從者為寗武子臣於衞然後得去(索隱曰家語子路彈劔而
歌孔子和之曲三終匡人解圍而去今此取論語文王既沒之文及從者臣寗武子然後得去盖夫子再
厄匡人或說辭以解圍或彈劔而釋難今此合論語家語之文以為一事故彼此文交互耳)

　　太宰問於子貢曰章

　　太宰官名或吳或宋

　　史記孔子世家孔子自楚反乎衞是歳也孔子年六
十三而魯哀公六年也其明年吳與魯㑹繪徴百牢
太宰嚭召季康子康子使子貢徃然後得已

　　宋世家殤公立以孔父嘉為司馬華督為太宰至平
公以向帶為太宰魚府為少宰(杜氏曰按春秋之時以太宰名官者惟吴
宋與魯耳吴有太宰嚭宋有太宰華督事殤公其後九世至平公乃以向帶為太宰平公即位之歳距孔
子過宋歴二公八十餘年其間或廢或不雖未可知然左氏及史記亦不復載不可考也况孔子過宋時
遭桓司馬之厄遂微服而去豈復有問子貢者歟疑此太宰即吳嚭也吴與魯㑹繒嚭召季康子康子使
子貢徃焉則此當是吳太宰而亦當在此年也魯自公子鞏請於隱公欲殺桓以求太宰其後不復見)

　　欲罷不能章

　　非所謂窈冥昬黙

　　莊子在宥篇黄帝曰敢問治身柰何而可以長乆廣
成子蹷(音厥)然而起曰善哉問乎來吾語(去聲)女至道至
道之精窈窈(烏了反)冥冥至道之極昬昬黙黙無視無
聽抱神以靜

　　且子與其死於臣之手也章

　　曽子將死起而易簀曰吾得正而斃焉斯已矣

　　禮檀弓曽子寢疾病(疾重曰病)樂正子春坐於牀下(子春曽子
弟子)曽元曽申坐於足(元申曽子之子)童子隅坐而執燭童子
曰華而晥(華板反華畫也晥明貌)大夫之簀與(平聲下同)子春曰止
曽子聞之瞿(音句)然曰呼(瞿然驚貌呼虚憊之聲)曰華而晥大夫
之簀與曽子曰然斯季孫之賜也我未之能易也元
起易簀曽元曰夫子之病革矣(革急也)不可以變(變變動)
幸而至於旦請敬易之曽子曰爾之愛我也不如彼
君子之愛人也以德細人之愛人也以姑息吾何求
哉吾得正而斃焉斯已矣(斃仆也)舉扶而易之反席未
安而没

　　子欲居九夷章

　　東方之夷有九種

　　後漢東夷傳夷有九種(竹書紀年曰后芬即位三年九夷來御也)曰畎夷
于夷方夷黄夷白夷赤夷𤣥夷風夷陽夷(竹書紀年曰后池二
十一年命畎夷赤夷𤣥夷風夷陽夷后相即位二年征黄戾七年于夷來賔後少康即位方夷來賔也)一
曰東夷九類𤣥莵樂浪髙驪蒲飾鳬吏索豕東屠倭
人天鄙

　　吾未見好德如好色者也章

　　史記孔子居衞靈公與夫人同車(見前子見南子下)

　　後生可畏章

　　曽子曰五十而不以善聞則不聞矣

　　修身篇曽子曰年三十四十之間而無藝則無藝矣
五十而不以善聞則不聞矣七十而未壞雖有後過
亦可以免矣

　　衣敝緼袍章

　　袍衣有著者也(著音貯)

　　禮玉藻纊(音曠)為繭緼為袍(衣有著之異名也纊謂今之新綿也緼謂今纊及舊
絮也)襌(音丹)為絅(音烱有衣裳而無裏)帛為褶(有表裏而無著)

　　未可與權章

　　易九卦終於巽以行權

　　繫辭下履以和行謙以制禮復以自知恒以一德損
以逺害益以興利困以寡怨井以辨義巽以行權
鄉黨篇

　　朝與下大夫言章

　　王制諸侯上大夫卿下大夫五人

　　禮王制王者之制禄爵公侯伯子男凡五等諸侯之
上大夫卿下大夫上士中士下士凡五等天子三公
九卿二十七大夫八十一元士(此夏制也明堂位曰夏后氏之官百舉成
数也)大國三卿皆命於天子下大夫五人上士二十七
人次國三卿二卿命於天子一卿命於其君下大夫
五人上士二十七人小國二卿皆命於其君下大夫
五人上士二十七人

　　揖所與立章

　　上公九命

　　周禮春官大宗伯以九儀之命正邦國之位(毎命異儀貴賤
之位乃正春秋傳曰名位不同禮亦異數)壹命受職(始見命為正吏謂列國之士於子男為大
夫王之下士亦一命受職治職事)再命受服(受服受祭衣服為上士此受𤣥冕之服列國之
大夫再命於子男為卿卿大夫自𤣥冕而下如孤之服王之中士亦再命則爵弁服)三命受位
(受下大夫之位此列國之卿始有列位於王為王之臣也王之上士亦三命)四命受噐(受祭
噐為上大夫此公之孤始得有祭噐者也禮運曰大夫具官祭噐不假聲樂皆具非禮也王之下大夫亦
四命)五命賜則(則者法也地未成國之名王之下大夫四命出封加一等五命賜之以方百里
二百里之地者方三百里以上為成國王莽時以二十五城為則方五十里合今俗說子男之地獨劉子
駿等識古有此制焉)六命賜官(子男入為卿治一官也此王六命之卿賜官者使得自置其臣
治家邑)七命賜國(王之卿六命出封加一等者出就侯伯之國)八命作牧(謂侯
伯有功徳者加命得專征伐於諸侯一州之牧王之三公亦八命)九命作伯(上公有功德者
加命為二伯得征五侯九命者長諸侯為方伯)

　　擯用命數之半

　　周禮秋官司宼大行人以九儀辨諸侯之命等諸臣
之爵以同邦國之禮而待其賔客(九儀謂命者五公侯伯子男也爵者
四孤卿大夫士也)上公之禮執桓圭九寸冕服九立早介九人
禮九牢擯者五人諸侯之禮執信圭七寸冕服七章
介七人禮七牢擯者四人諸伯執躬圭其他皆如諸
侯之禮諸子執穀璧五寸冕服五章介五人禮五牢
擯者三人諸男執蒲璧其他皆如諸子之禮

　　又擯相之容

　　周禮司儀掌九儀之賔客擯相之禮以詔儀容辭令
揖讓之節(出接賔曰擯入贊禮曰相以詔者以禮告王)

　　入公門章

　　人君宁立之處

　　禮曲禮下天子當依而立諸侯北面而見天子曰覲
天子當宁而立諸公東面諸侯西面曰朝(當依而立者依狀如
屏風以絳為質髙八尺東西當户牖之間綉為斧文也亦曰斧依爾雅曰門屏之間謂之宁)

　　兩手摳衣使去地尺

　　禮曲禮上兩手摳衣去齊尺

　　氣容肅也

　　禮玉藻君子之容舒遲見所尊者齊(音咨)遫(音速謙恭貌也遫謂
蹙蹙也)足容重手容恭目容端口容止聲容靜頭容直
氣容肅(似不息也)立容德色容莊

　　執圭鞠躬如也章

　　諸侯命圭

　　周禮冬官考工記鎮圭尺有二寸天子守之命圭九
寸謂之桓圭公守之命圭七寸謂之信圭侯守之命
圭七寸謂之躬圭伯守之(命圭者王所命之圭也朝覲執焉居則守之子守穀
璧男守蒲璧不言之者闕耳)

　　使大夫執以通信

　　禮郊特牲朝覲大夫之私覿非禮也大夫執圭而使
所以申信也(其君親來其臣不敢私見於主國君以君命聘則有私見)不敢私覿
所以致敬也

　　執輕如不克

　　禮曲禮下凡執主噐執輕如不克

　　舉前曳踵

　　禮玉藻執龜玉舉前曳踵蹜蹜如也(踵謂足後跟也謂曳足跟行不
離地也)

　　既聘而享用圭璧有庭實又曰發氣滿容

　　儀禮聘禮公受享幣擯者出請(擯謂主國之君所使出接賔客者也擯出
請賔不必賔事之有無)賔裼(禓者免上衣見禓衣)奉束帛加璧享擯者入
告出許(許受之)庭實(工庭中所陳設之物下文皮幣馬是也工庭門屏之内)皮則
攝之毛在内内攝之入設也(皮虎豹之皮攝之者右手并執前足左手并執
後足毛在内不欲文之豫見也内攝之者兩手相向也入設亦參分庭一在南言則者或以馬也凡君於
臣臣於君麋鹿皮可也)　記及享發氣焉盈容(發氣舍氣也)衆介北
面蹌(七羊反)焉(衆介者士也蹌容貌舒揚也)

　　君子不以紺緅飾章

　　詩所謂蒙彼縐絺是也

　　君子偕老瑳兮瑳兮其之展也䝉彼縐絺是袣袢也

　　玉不去身

　　禮曲禮下君無故玉不去身

　　觽礪之屬

　　禮内則子事父母雞初鳴咸盥潄櫛縰笄緫拂髦冠
緌纓端韠紳搢笏左右佩用左佩紛帨刀礪小觽金
燧(紛帨拭物之巾也刀礪小刀及厲礱也小觽解小結也觽貌如錐以象骨為之金燧可取火於日)
右佩玦捍管遰(音滯)大觽木燧(捍謂拾也言可以捍弦也管筆彄也遰刀韠也
木燧鑽火也)偪(偪行滕)屨著綦(綦屨繫也)

　　食不厭精章

　　聶而切之

　　禮少儀牛與羊魚之腥聶(直渉反)而切之為膾(聶之為言䐑也
先藿葉切之復報切之則成膾)麋鹿為菹野豕為軒皆聶而不切(軒音
獻菹類也)

　　五穀不成果實未熟之類

　　禮王制五穀不時果實未熟不粥於市(物未成不利人)木不
中伐不粥於市(伐之非時不中用周禮仲冬斬陽木仲夏斬隂木)禽獸魚鼈
不中殺不粥於市(殺之非時不中用月令季冬始漁周禮春獻龞蜃)

　　漢陸續之母切肉未嘗不方

　　後漢陸續傳(續字智初㑹稽吴人也)續詣洛陽詔獄(漢明帝時楚王英謀
反連及太守尹興及續時為尹興椽故坐就獄)續被掠考肌肉消爛終無異
辭續母逺至京師覘候消息獄事持急無縁與續相
聞(覘丑亷反)母但作饋食付門卒以進之續雖見考苦毒
而辭色慷慨未嘗易容唯對食悲泣不能自勝(得食知母
至悲泣不能自勝)使者怪而問其故續曰母來不得相見故
泣耳使者大怒以為獄門吏卒通傳意氣召將案之
(使者欲召守獄門吏案問之)續曰因食餉羮識母自調和故知來
耳非人告也使者問何以知母所作乎續曰母嘗截
肉未嘗不方斷葱以寸為度是以知之使者問諸謁
舍(謁舍所謂停主人之舍也)續母果來於是隂嘉之上書說續行
状帝即赦興等事還里禁錮終身續以老病卒

　　用醬各有所宜

　　禮内則濡豚包苦實蓼濡雞醢醬實蓼濡魚卵醬實
蓼濡鼈醢醬實蓼(凡濡為烹之以汁和也苦苦荼也用以包豚殺其氣卵讀為鯤鯤魚
子)腵(丁亂反)脩蚳(直其反)醢(腵修捶脯施薑桂也蚳蚍蜉子也)脯羹兎醢
麋膚魚醢魚膾芥醬麋腥醢醬

　　酒以為人合懽

　　禮樂記先王因為酒禮壹獻之禮賔主百拜終日飲
酒而不得醉焉此先王之所以備酒禍也(一獻士飲酒之禮百
拜以喻多)故酒食者所以懽合也

　　肺為氣主

　　素問五藏生成篇諸脉者皆屬於目諸髓者皆屬於
腦諸筋者皆屬於節諸血者皆屬於心諸氣者皆屬
於肺(肺藏主氣故也)

　　六十杖於鄉

　　禮王制五十杖於家六十杖於鄉七十杖於國八十
杖於朝九十者天子欲有問焉則就其室以珍從
鄉飲酒之禮六十者坐五十者立侍以聽政役所以
明尊長也六十者三豆七十者四豆八十者五豆九
十者六豆所以明養老也(愚謂朱子獨引六十杖於鄉不曰七十八十九十者
省文也言六十則七十以上者可知盖六十杖於鄉而於鄉字切言於國於朝則於鄉不必言也杖於家
者則未可杖於郷故立侍以聽政役此見集註釋之精也)

　　周禮方相氏掌之

　　夏官方相氏(方相猶言放想可畏怖之貌䝉熊皮黄金四目𤣥衣朱裳執戈揚盾可畏怖也)
帥(與同)率百隸(𨽻同)而時難(音難帥領百𨽻之人而歳除難)以索室敺疫
(以索室中疫鬼而驅遣之月令季冬命國儺索搜也)

　　君賜食章

　　或餕餘故不以薦

　　禮曲禮上餕餘不祭父不祭子夫不祭妻(履齊孫氏曰所謂餕
餘者食物之餘雖妻子皆卑而父與夫亦不以食餘之物而祭之嫌其黷也然則非食物之餘焉有不祭
者乎)

　　周禮王日一舉膳夫授祭品嘗食

　　天官膳夫掌王之食飲膳羞以養王及后世子(食飯也飲
酒漿也膳牲肉也羞有滋味者凡養之具大略有四)王曰一舉鼎十有二物皆
有爼(殺牲盛饌曰舉王一日舉以朝食也后與王同庖鼎十有二牢鼎九陪鼎三謂物牢鼎之實亦
九爼)以樂侑食膳夫授祭品嘗食王乃食(侑猶勸也祭謂刌肺賚也
禮飲食必祭示有所先品者毎物皆嘗之道尊者也刌寸本反)卒食以樂徹于造

　　人惟萬物之靈而王者之所天也

　　前漢酈食(音異)其(音基陳留髙陽人事髙祖)曰王者以民為天而民
以食為天(天者人資而生者也王資民力而生不可忽也食得之則生弗得則死故民以食為
天)

　　獻民數於王王拜受之

　　周禮秋官司民掌登萬民之數自生齒以上皆書於
版辨其國中與其都鄙及其郊野異其男女歲登下
其死生(登上也男八月女七月而生齒版今户籍也下猶去也每歲更著生去死)及三年
大比以萬民之數詔司宼司宼及孟冬祀司民之日
獻其數于王王拜受之登于天府

　　若有疾風迅雷甚雨則必變雖夜必興衣服冠而坐
禮玉藻君子之居恒當户(鄉明)寢恒東首(首生氣也)若有疾
風迅雷甚雨則必變雖夜必興衣服冠而坐(敬天之怒)

　　顧不過轂

　　禮曲禮車上不廣欬不妄指立視五嶲(立平視也嶲猶規也謂輪
轉之度)式視馬尾顧不過轂(轂車轂也若轉頭不得過轂過轂則掩後人私也)

　　色斯舉矣章

　　嗅當作狊古閴反張兩翅也見爾雅

　　爾雅釋獸湏屬獸曰釁(許靳反獸之自奮迅動作名釁)人曰撟(紀小反人
之罷倦頻仲夭撟舒展屈折名撟)魚曰湏(魚之鼓動兩頰若人之欠湏導其氣息者名湏)鳥
曰狊(鳥之張兩翅狊狊然揺動者名狊此皆氣倦體罷所湏若此故題云湏屬也)













　　論語集註通證卷上

　　欽定四庫全書

　　論語集註通證卷下　　　元　張存中　撰

　　先進篇

　　南容三復白圭章

　　一日三復此言事見家語

　　弟子行獨居思仁公言思義其於詩也則一日三復
白圭之玷是宫縚之行也孔子信其能仁以為異士

　　顔路請子之車章

　　脫驂以賻之

　　禮檀弓孔子之衛遇舊舘人之喪入而哭之哀出使
子貢説(音脫)驂(音參)而賻(音附)之(騑馬曰驂賻助也以馬助喪用也)

　　門人欲厚葬之章

　　喪具稱家之有無

　　禮檀弓子游問喪具夫子曰稱家之有無子游曰有
無惡乎齊夫子曰有無過禮苟亡矣斂手足形還葬
縣(音𤣥)棺而封人豈有非之者哉

　　閔子侍側章

　　子路卒死於衛孔悝之難

　　左傳哀公十五年衛孔圉取太子蒯聵之姊生悝(孔圉
孔文子也蒯聵姊孔伯娣)太子自戚入適伯姬氏既食孔伯姬杖
戈而先太子與五人介輿豭從之(介被甲輿豭豚欲以盟)迫孔
悝於厠强盟之(孔氏專政故刼孔悝欲令逐輒)遂刼以登臺欒寧聞
亂使告季子(季子子路也為孔氏邑宰)召獲奉衛侯輙來奔季子
將入遇子羔將出(子羔衛大夫髙柴孔子弟子將出奔)曰門已閉矣季
子曰吾姑至焉子羔曰弗及不踐其難(言政不及已可不須踐其
難)季子曰食焉不辟其難子羔遂出子路入及門有
使者出乃入曰太子焉用孔悝雖殺之必或繼之且
曰太子無勇若燔臺半必舍孔叔太子聞之懼下石
乞孟黶敵子路(太子蒯瞶黨敵當也)以戈擊之斷纓子路曰君
子死冠不免結纓而死

　　由之瑟章

　　家語云子路鼔瑟有北鄙殺伐之聲

　　辯樂解子路鼓瑟孔子聞之謂冉有曰甚矣由之不
才也夫先王之制音也奏中聲以為節流入於南不
居於北夫南者生育之鄉北者殺伐之城故君子之
音温柔居中以養生育之氣憂愁之感不加於心也
暴厲之動不在於體也夫然者乃所謂治安之風也
小人之音則不然亢厲㣲末以象殺伐之氣中和之
感不載于心温和之動不存于體夫然者乃所以為
亂之風

　　柴也愚章

　　家語記其足不履影啓蟄不殺方長不折避難而行不
徑不竇

　　弟子行髙柴自見孔子出入於户未嘗越履往來過
之足不履影啓蟄不殺方長(上聲)不折執親之喪泣血
三年未嘗見齒是髙柴之行也孔子曰柴於親喪則
難能也啓蟄不殺則順人道方長不折則恕仁也成
湯恭而以恕是以日躋(躋升也)致思蒯瞶之亂季羔逃
之走郭門守門者謂季羔曰彼有缺季羔曰君子不
踰又曰彼有竇季羔曰君子不隧(隧従竇出)又曰於此有
室季羔乃入焉

　　億則屢中章

　　夫子嘗曰賜不幸言而中

　　左傳定公十五年邾隠公來朝(邾子益)子貢觀焉邾子
執玉髙其容仰公受玉卑其容俯(玉朝者之贄)子貢曰以
禮觀之二君者皆有死亡焉夫禮死生存亡之體也
將左右周旋進退俯仰於是乎取之朝祀喪戎於是
乎觀之今正月相朝而皆不度(不合法度)心已亡矣嘉事
不體何以能久(嘉事朝禮)髙仰驕也卑俯替也驕近亂替
近疾君為主其先亡乎(為此年公薨哀七年師宵掠以邾子益來獻于亳社)夏
五月壬申公薨仲尼曰賜不幸言而中是使賜多言
者也

　　子畏於匡章

　　民生於三事之如一

　　國語晉語欒共(音恭)子曰(欒共子名成謚曰共)民生於三事之如
一父生之師教之君食之非父不生非食不長非教
不知(非師則無以開示訓誨雖生而不知所以俱生之理與禽獸何以異哉)生之族也
(族類也謂君之養已師之所以教已與生我之恩同類也)故壹事之唯其所在則
致死焉(在父為父在師為師在君為君子畏於匡以顔淵為死是時顔路尚在此在師為師也史
傳紀忠義凡死於君事者皆不得顧其親盖移事父之道以事君忠孝無兩全之理此在君為君也)報
生以死報賜以力人之道也

　　子路使子羔為費宰章

　　古者學而後入政

　　左傳襄公三十一年僑聞學而後入政未聞以政學
者也

　　宗廟之事如㑹同章

　　時見曰㑹衆覜曰同

　　周禮春官大宗伯春見曰朝夏見曰宗秋見曰覲冬
見曰遇時見曰㑹殷見曰同(此六禮者以諸侯見王為文六服之内四方以
時分來或朝春或宗夏或覲秋或遇冬名殊禮異更遞而徧朝猶朝也欲其來之早宗尊也欲其尊王覲
之言勤也欲其勤王之事遇偶也欲其若不期而偶至時見者言無常期諸侯有不順服者王将有征討
之事則既朝覲王為壇於國外合諸侯而命事焉春秋傳曰有事而㑹不協而盟是也殷有衆也十二嵗
王如不廵守則六服盡朝朝禮既畢王亦為壇合諸侯以命政焉所命之政如王廵守殷見四方四時分
來終嵗則徧)時聘曰問殷覜曰視(時聘者亦無常期天子有事乃聘之焉竟外之
臣既非朝嵗不敢瀆為小禮殷覜謂一服朝之嵗以朝者少諸侯乃使卿以大禮衆聘焉一服朝在元年
七年十一年)

　　㸃爾何如章

　　以齒為序則㸃當次對

　　史記仲尼弟子傳仲由字子路卞人也少孔子九嵗
曽㸃字晳與子參皆侍孔子(按史記家語載曽參少孔子四十六嵗則曽㸃
必少孔子二十餘嵗合居其次)冉求字子有仲弓之族也少孔子二
十九嵗公西赤字子華魯人少孔子四十二嵗
顔淵篇

　　顔淵問仁章

　　如事事之事

　　書説命惟事事乃其有備有備無患

　　史記曹參傳卿大夫已下吏及賔客見參不事事(不事
丞相之事)

　　人皆有兄弟章

　　子夏哭子喪明

　　禮檀弓上子夏喪其子而喪其明

　　膚受之愬章

　　如易所謂剥牀以膚切近災者也

　　剥六四象曰

　　盍徹乎章

　　魯自宣公稅畝

　　春秋宣公十五年初稅畝(公田之法十取其一今又履其千畝復十収其一故
哀公曰二吾猶不足遂以為常故曰初)左傳初稅畝非禮也榖出不過
籍(周法民耕百畆公田中畆借民力而治之稅不過此)以豐財也

　　齊景公問政章

　　孔子適齊

　　史記孔子世家孔子年三十五而季平子與郈昭伯
以鬬雞故得罪魯昭公昭公率師擊平子平子與孟
氏叔孫氏三家共攻昭公昭公師敗奔於齊齊處昭
公乾侯其後頃之魯亂孔子適齊為髙昭子家臣欲
以通乎景公景公問政於孔子

　　陳氏厚施於國

　　左傳昭公二年晉少姜卒(少姜齊女晉侯嬖妾)三年齊侯使晏
嬰請繼室於晉既成昏晏子受禮叔向從之宴相與
語叔向曰齊其何如晏子曰此季世也吾弗知齊其
為陳氏矣(不知其他唯知齊将為陳氏)公棄其民而歸於陳氏齊
舊四量(音亮)豆區(烏侯反)釜鍾四升為豆各自其四以登
於釜(四豆為區區斗六升四區為釜釜六斗四升登成也)釜十則鍾(六斛四斗)陳氏
三量皆登一焉鍾乃大矣(登加也加一謂加舊量之一也以五升為豆五豆為
區五區為釜則區二斗釜八斗鍾八斛釋文舊本以五升為豆四豆為區四區為釜直加豆為五升而區
釜自大故杜云區二斗釜八斗是也本或作五豆為區五區為釜者為加舊豆區為五亦與杜預注相合
非於五升之豆又五五而加也)以家量貸而以公量收之(貸厚而收薄)山
木如市弗加於山魚鹽蜃蛤弗加於海(賈如在山海不加貴)民
參(七南反)其力二入於公而衣食其一(言公重賦斂)公聚朽
蠧而三老凍餒(三老謂上夀中夀下夀皆八十以上不見養遇)國之諸市屨
賤踊貴(踊刖足者屨也刖足者多故屨賤無用踊有用故貴)民人疾痛而或燠
(於位反)休(虚位反)之(燠休痛念之聲謂陳氏也)其愛之如父母而歸之
如流水欲無獲民将焉辟之

　　二十六年齊侯與晏子坐於路寢公歎曰羙哉室其
誰有此乎(景公自知徳不能久有國故歎也)晏子曰敢問何謂也公
曰吾以為在徳對曰如君之言其陳氏乎陳氏雖無
大徳而有施(式豉反)於民豆區釜鍾之數其取之公也
薄(謂以公量收)其施之民也厚(謂以私量貸)公厚斂焉陳氏厚
施焉民歸之矣詩曰雖無徳與女式歌且舞(詩小雅義取雖
無大徳要有喜悦之心欲歌舞之式用也)陳氏之施民歌舞之矣後世若
少惰陳氏而不亡則國其國也己公曰善哉是可若
何對曰唯禮可以已之在禮家施不及國民不遷農
不移工賈不變(守常業)士不濫(不失職)官不滔(滔慢也)大夫
不收公利(不作福)公曰善哉我不能矣吾今而後知禮
之可以為國也

　　景公又多内嬖而不立太子

　　左傳哀公五年齊燕姬生子不成而死(燕姬景公夫人不成未冠
也)諸子鬻姒之子荼嬖(諸子庶子也鬻姒景公妾荼安孺子)諸大夫恐
其為太子也言於公曰君之齒長矣未有太子若之
何公曰二三子間(音閑)於憂虞則有疾疢亦姑謀樂何
憂於無君(景公意欲立荼而未發故以此言塞大夫請)公疾使國惠子髙
昭子立荼(惠子國夏昭子髙張)寘羣公子於萊(萊齊東鄙邑)秋景公
卒冬公子嘉公子駒公子黔奔衛公子鉏公子陽生
來奔(皆景公子在萊者)六年八月陳僖子使召公子陽生而
立之(是為悼公)公使朱毛遷孺子於駘不至殺諸野幕之
下

　　啓陳氏弑君篡國之禍

　　史記田敬仲完世家完五世孫田釐子乞事齊景公
為大夫其收賦稅於民以小斗受之其粟子民以大
斗行隂徳於民而景公弗禁由此田氏得齊衆心宗
族益强民思田氏景公太子死後有寵姬曰芮子生
子荼景公病命其相國惠子髙昭子以荼為太子景
公卒兩相髙國立荼是為晏孺子而田乞不悦欲立
景公他子陽生陽生素與乞歡晏孺子之立也陽生
奔魯田乞鮑牧與大夫以兵入公室攻髙昭子殺之
惠子奔莒晏孺子奔魯田乞使人迎陽生至齊遂立
陽生於田乞之家是為悼公乃使人殺孺子荼悼公
既立田乞為相專齊政四年田乞卒子恒代立是為
田成子鮑牧與齊悼公有隙弑悼公齊人共立其子
壬是為簡公田恒與監止(一作闞)俱為左右相相簡公
田恒心害監止監止幸於簡公權弗能去於是田恒
復修釐子之政以大斗出貸以小斗收齊人歌之曰
嫗乎采芑歸乎田成子田恒擊殺子我及監止簡公
出奔田氏之徒遂殺簡公於徐州恒立簡公之弟驁
是為平公平公即位田恒為相田恒言於平公曰徳
施人之所欲君其行之刑罰人之所惡臣請行之行
之五年齊國之政皆歸田恒田恒於是盡誅鮑晏及
公族之强者而割齊自安平以東至琅邪自為封邑
封邑大於平公之所食田恒卒子襄子盤代立襄子
卒子莊子白代立莊子卒子太公和立田和遷齊康
公於海上食一城以奉其先祀康公之十九年田和
立為齊侯列於周室紀元年齊侯太公和立二年卒
子桓公午立六年桓公卒子威王因齊立二十六年
自稱為王以令天下

　　子路無宿諾章

　　小邾射以句繹奔魯

　　左傳哀公十四年小邾射(音亦)以句繹(音勾亦)來奔(射小邾大
夫句繹地名)曰使季路要我吾無盟矣(子路信誠故欲得與相要誓而不須
盟)使子路子路辭季康子使冉有謂之曰千乗之國不
信其盟而信子之言子何辱焉對曰魯有事於小
邾不敢問故死其城下可也彼不臣而濟其言是義
之也由弗能

　　季康子患盜章

　　康子奪嫡事見春秋傳

　　左傳哀公三年秋季孫有疾命正常曰無死(正常桓子之寵
臣欲付以後事故勅令勿從已死)南孺子之子男也則以告而立之
(南孺子季桓子之妻言若生男告公而立之)女也則肥也可(肥康子也)季孫卒
康子即位既葬康子在朝(在公朝也)南氏生男正常載以
如朝告曰夫子有遺言命其圉臣曰南氏生男則以
告於君與大夫而立之今生矣男也敢告遂奔衞康
子請退(退辭位也)公使共劉視之(共劉魯大夫)則或殺之矣乃
討之(討殺者)召正常正常不反(畏康子也)

　　子路篇

　　子適衛冉有僕章

　　明帝尊師重傅臨雍拜老

　　東漢禮儀志明帝永平二年三月上始帥羣臣躬養
三老五更于辟雍(三老老人知天地人事五更老人知五行更代之事者名三五者取
象三辰五星天所因以昭明天下者明帝紀三老謂李躬年耆學明五更謂桓榮授帝尚書也帝帥羣下
之臣則奉養之于辟雍天子之學)三老五更皆服都紵大袍單衣皂
縁領袖中衣冠進賢(吉緇布冠也又儒者之服也前髙二寸後髙三寸長八寸公侯三梁
太傅司空司徒著進賢冠三梁冠黒介幘)扶玉杖(䇿玉飾之杖)五更亦如之不
杖皆齋於太學講堂其日(吉日也)乗輿先到辟雍禮殿
御坐東廂遣使者安車迎三老五更(安車坐乗之車也以蒲裹輪令
老者坐而安穏也遣使者以此車迎三老五更就車)天子迎於門屏交禮(報拜也)
道自阼階三老升自賔階至階天子揖如禮三老升
東面三公設几九卿正履天子親袒割牲執醤而饋
執爵而酳(音𦙍潄也)祝鯁在前祝饐在後(老人食多哽咽故置人於前後
祝之令其不哽咽也)五更南面三公進供禮亦如之明日皆詣
闕謝恩以見禮遇大尊顯故也

　　唐太宗大召名儒増廣生員

　　唐書儒學傳貞觀六年詔罷周公祠(初祀周公至此乃罷)更以
孔子為先聖顔氏為先師盡召天下惇師老徳以為
學官數臨幸觀釋菜命祭酒博士講論經義賜以束
帛(太宗幸國子監觀釋奠孔聖之禮命祭酒孔頴逹講孝經賜祭酒以下至諸生髙弟幣帛有差)生
能通一經者得署吏廣學舍千二百區諸生員至三
千二百自𤣥武屯營飛騎皆給博士受經能通一經
者聽入貢限四方秀艾挾䇿負素坌(去聲)集京師文治
煟(于貴反)然勃興於是新羅(新羅弁韓苗裔也漢樂浪地横千里縱三千里東距長人
東南日本西自濟南瀕海北髙麗而王居金城環八百里)髙昌(直唐京師西四千里而贏其横八百
里縱五百里凡二十一牧王都交河城漢車師前王廷也)百濟(扶餘别種也直唐京師六千里而贏
濱海之隅西界越州南倭北髙麗皆踰海乃至東新羅也王居東西二城)吐蕃(本西羌屬盖百有十
五種散處河湟江浪間而性勃窣野南涼秃髪利鹿狐之後)髙麗(本扶餘别種也地東跨海距新
羅南亦跨海距百濟西北渡遼水與營州接比靺鞨其君居平衮城亦謂長安城漢樂浪郡也去唐京師
五千里而贏)等羣酋(慈秋反)長(上聲)並遣子弟入學鼓笥踵堂
者凡八千餘人紆侈袂曳方履誾誾秩秩雖三代之
盛所未聞也

　　苟有用我者章

　　蓋為衞靈公不能用而發(見孟子萬章下)

　　冉子退朝章

　　語意與魏徴獻陵之對略相似

　　唐書魏徴傳(徴字𤣥成太宗拜徴特進知門下省事魏州曲城人)文徳皇后既
葬(文徳后即太宗后也后死而既葬是為昭陵)帝即苑中作層觀以望昭
陵引徴同升徴熟視曰臣昏眊不能見帝指視之徴
曰此昭陵邪帝曰然徴曰臣以為陛下望獻陵(獻陵乃太
宗之毋陵也)昭陵則臣固見之帝泣為毁觀(帝感悟徴言之㡬泣而遂
毁其觀)

　　定公問一言章

　　如幾如式

　　詩小雅楚茨如幾(音機)如式(幾期也春秋傳曰易幾而哭是也)

　　憲問篇

　　愛之能勿勞乎章

　　禽犢之愛婦寺之忠

　　東漢楊彪傳彪子脩為操所殺操見彪問曰公何瘦
之甚對曰愧無日磾(讀作密低)先見之明猶有懐老牛䑛
(神㫖反)犢之愛操為之改容

　　詩大雅瞻仰匪教匪誨時維婦寺(刺幽王嬖褒姒任奄人以致亂之詩
寺奄人也蓋其言雖多而非有教誨之益者是惟婦人與奄人耳)

　　為命裨諶草創之章

　　鄭國之為辭命必更此四賢之手而成

　　左傳襄公三十一年北宫文子相衛襄公以如楚過
鄭印段迋(于況反)勞於棐林如聘禮而以勞辭文子入
聘(報印段)子羽為行人馮簡子與子太叔逆客事畢而
出言於衞侯曰鄭有禮其數世之福也其無大國之
討乎詩云誰能執熱逝不以濯禮之於政如熱之有
濯也濯以救熱何患之有(此以上文子辭)子産之從政也擇
能而使之馮簡子能斷大事子太叔美秀而文(其貌美其
才秀)公孫揮能知四國之為(知諸侯所欲為)而辨於其大夫之
族姓班位貴賤能否而又善為辭令裨諶能謀謀於
野則獲(得所謀也)謀於邑則否(此才性之敝)鄭國將有諸侯之
事子産乃問四國之為於子羽且使多為辭令與裨
諶乗以適野使謀可否而告馮簡子使斷之事成乃
授子太叔使行之以應對賔客是以鮮有敗事北宫
文子所謂有禮也

　　或問子産子曰惠人也章

　　子産之政不專於寛

　　左傳昭公二十年鄭子産有疾謂子太叔曰我死子
必為政唯有徳者能以寛服民其次莫如猛夫火烈
民望而畏之故鮮死焉水懦弱民狎而翫之(狎輕也)則
多死焉故寬難(難以治)疾數月而卒太叔為政不忍猛
而寛鄭國多盜取人於萑(音丸)苻(音蒲)之澤(萑苻澤名於澤中刼人)
大叔悔之曰吾早從夫子不及此興徒兵以攻萑苻
之盜盡殺之盜少止

　　子西能遜楚國立昭王而改紀其政

　　左傳昭公二十六年楚平王卒令尹子常欲立子西
(子西平王之長庶)曰太子壬弱其母非適也(壬昭王也)王子建實
聘之子西長而好善立長則順建善則治王順國治
可不務乎子西怒曰是亂國而惡君王也(言王子建聘之是彰
君王之惡)國有外援不可瀆也(外援秦也瀆慢也)王有適嗣不可
亂也敗親速讎(不立壬秦将來討是速召仇也)亂嗣不祥我受其名
(受惡名)賂吾以天下吾滋不從也(滋益也)楚國何為必殺
令尹令尹懼乃立昭王

　　定公六年吳太子終纍敗楚舟師(終纍闔閭子夫差兄舟師水戰)獲
潘子臣小惟子(二子楚舟師之帥)及大夫七人楚國大惕懼
亡子期又以陵師敗於繁陽(陵師陸軍)令尹子西喜曰乃
今可為矣(言知懼而後可治)於是乎遷郢於鄀(音若)而改紀其
政以定楚國(傳言楚賴子西以安南人謂陸為陵)

　　卒召白公以致禍亂(見大學或問下)

　　荀卿所謂與之書社三百

　　荀子仲尼篇齊桓公有天下之大節焉夫孰能亡之
(大節謂節義也)倓(徒甘反)然見管仲之能足以託國也是天下
之大知也(倓安也安然不疑也)安忘其怒出忘其讎遂立以為
仲父是天下之大決也立為仲父而貴戚莫之敢妒
也與髙國之位而本朝之臣莫之敢惡也與之書社
三百而富人莫之敢距也(書社謂社之户口書於版圗周禮二十五家為社距
敵也言齊之富人莫有敢敵管仲者)貴賤少長莫不秩秩焉從桓公而
貴敬之是天下之大節也

　　臧武仲以防求為後於魯章

　　武仲得罪奔邾自邾如防

　　左傳襄公二十三年孟孫卒公鉏奉羯立之孺子秩
奔邾臧孫入哭甚哀多涕出其御曰孟孫之惡子也
而哀如是季孫若死其若之何臧孫曰季孫之愛我
疾疢也孟孫之惡我藥石也美疢不如惡石夫石猶
生我疢之美其毒滋多孟孫死吾亡無日矣十月孟
氏将辟(婢亦反)藉(音借)除於臧氏(辟穿藏也於臧氏借人除葬道)臧孫使
正夫助之(正夫遂正)除於東門甲從(才用反)已而視之(畏孟氏故
従甲士視作者)孟氏告季孫季孫怒命攻臧氏(見其有甲故)臧紇
斬鹿門之關以出奔邾(魯南城東門)臧武仲自邾使告臧
賈且致大蔡焉(蔡出龜因號大龜為大蔡)曰紇不佞失守宗祧敢
告不弔紇之罪不及不祀子以大蔡納請其可賈曰
是家之禍也非子之過也賈聞命矣再拜受龜使為
以納請(賈使為為已請)遂自為也臧孫如防使來告曰紇非
能害也知不足也(言使甲從已但慮事淺耳)非敢私請苟守先祀
無廢二勲(二勲文仲宣叔)敢不辟邑乃立臧為臧紇致防而
奔齊(與之田邑)

　　晉文公譎而不正章

　　然桓公伐楚仗義執言

　　左傳僖公四年春齊侯以諸侯之師侵蔡蔡潰(齊桓公霸
諸侯攘夷狄尊天子蔡自北杏一與中國之㑹而弃我諸姬甘心黨楚故齊帥諸侯伐楚而先事侵蔡潰
蔡者先披楚之黨也)遂伐楚楚子使與師言曰君處北海寡人
處南海唯是風馬牛不相及也(牝牡相誘曰風言雖馬牛風逸牝牡相誘
亦不相及喻齊楚逺不相干也)不虞君之涉吾地也何故管仲對曰
昔召康公命我先君大(音太)公曰五侯九伯女實征之
以夾輔周室賜我先君履(履所踐履之界)東至于海西至于
河南至于穆陵(索隠曰淮南有故穆陵門是楚之界)北至于無棣(索隠曰無
棣在遼西孤竹服䖍以為太公受封境界所至不然也蓋言其征伐所至之域也)爾貢包茅
不入(以下皆責楚討罪之辭包裹束也禹貢荆州包匭菁茅蓋取三脊之茅包裹匭匣盛之以貢周)
王祭不共(音供)無以縮酒(祭祀必束茅而灌之以酒為縮酒)寡人是徴
(徵亦問也)昭王南征而不復(昭王周成王孫南廵狩濟漢水舟壊而溺死)寡人
是問對曰貢之不入寡君之罪也敢不共給昭王之
不復君其問諸水濵(蓋昭王時漢非楚境故楚不服其罪)師進(楚不服罪故復
進師)次干陘(楚語云先君蚡冒之所服陘隰也陘必為楚之要地故齊以諸侯之師進而據之焉)
夏楚子使屈完如師(屈完楚大夫)師退(屈完請盟故退師)次于召
陵(次于召陵之地以聽楚成)

　　文公則伐衛以致楚而隂謀以取勝

　　左傳僖公二十八年春晉侯将伐曹假道於衞(曹在衛東
故也)衞人弗許還自南河濟(従汲郡南渡出衞南而東)侵曹伐衞正
月戊申取五鹿(衛地)楚人救衞不克公懼於晉殺子叢
以説焉(召子叢而殺之以謝晉說音悦)謂楚人曰不卒戍也晉侯圍
曹門焉多死曹人尸諸城上(磔晉死人於城上)晉侯患之聽
輿人之謀曰稱舎於墓(輿衆也舍墓為将發塜)師遷焉曹人兇
懼(遷至曹人墓兇兇恐懼聲)因其兇也而攻之三月丙午入曹數
之以其不用僖負羈(賢人也)執曹伯分曹衛之田以卑宋
人楚子入居于申(申在方城内)使子玉去宋曰無從晉師
子玉使宛春告於晉師曰請復衛侯而封曹臣亦釋
宋之圍子犯曰子玉無禮哉君取一臣取二(君取一以釋宋
圍惠晉侯臣取二復衛曹為己功)不可失矣(言可伐)先軫曰子與之定
人之謂禮楚一言而定三國我一言而亡之我則無
禮何以戰乎不許楚言是棄宋也救而棄之謂諸侯
何(言将為諸侯所怪)楚有三施我有三怨怨讎已多将何以
戰不如私許復曹衛以攜之(私許二國使告絶于楚而後復之攜離也)執
宛春以怒楚既戰而後圖之公説乃拘宛春於衞且
私許復曹衛曹衛告絶於楚子玉怒從晉師己巳晉
師陳于莘北(云云)楚師敗績晉師三日館榖(館舍也食楚軍榖三
日)

　　桓公殺公子糾章

　　春秋傳齊襄公無道

　　左傳荘公八年齊侯使連稱管至父戍葵丘(二人皆齊大夫
戍守也葵丘齊地臨淄縣西有地名葵丘)𤓰時而往曰及𤓰而代期(音基)戍
公問不至(問命也)請代弗許故謀作亂僖公之母弟曰
夷仲年生公孫無知有寵於僖公衣服禮秩如適(適太
子)襄公絀之二人因之以作亂(二人連稱管至父)十二月遂
弑襄公而立無知初襄公立無常(政令無常)鮑叔牙曰君
使民慢亂将作矣奉公子小白出奔莒(鮑叔牙小白傅小白僖公
庶子)亂作管夷吾召忽奉公子糾來奔(管夷吾召忽皆子糾傅也子糾
小白庶兄來不書皆非卿也)九年春雍廩殺無知(雍廩齊大夫)夏公伐
齊納子糾桓公自莒先入秋師及齊師戰于乾時我
師敗績鮑叔帥師來言曰子糾親也請君討之(鮑叔乗勝
而進軍志在生得管仲故託不忍之辭)管召讎也請受而甘心焉(管仲射桓
公故曰讎甘心言欲快意戮殺之)乃殺子糾于生竇(魯地)召忽死之管
仲請囚鮑叔受之及堂阜而税(他活反)之(堂阜齊地東筦䝉隂縣西
北有夷吾亭或曰鮑叔解夷吾縛於此因以為名)歸而以告曰管夷吾治於
髙傒(音奚髙傒齊卿髙敬仲也言管仲治理政事之才多於敬仲)使相可也公從
之

　　九春秋傳作糾

　　左傳僖公二十六年齊孝公伐我北鄙公使展喜犒
師曰昔周公太公股肱周室夾輔成王成王勞之而
賜之盟曰世世子孫無相害也載在盟府(載載書也)太師
職之(職主也太公為太師兼主司盟之官)桓公是以糾合諸侯而謀其
不協彌縫其闕而匡救其災昭舊職也

　　管仲非仁者與章

　　後漢書引此文莫字上有人字

　　應劭字仲逺獻帝時奏議曰昔召忽親死子糾之難
而孔子曰經於溝瀆人莫之知鼂氏之父非錯刻峻
能自隕其命班固亦云不如趙母指括以全其宗

　　桓公兄也子糾弟也

　　前漢淮南厲王長髙帝少子也文帝即位厲王驕恣
不用漢法出入警蹕稱制自作法令數上書不遜順
文帝重自切責之(重難也)時帝舅薄昭為将軍尊重上
令昭與厲王書諫數之曰昔者周公誅管叔放蔡叔
以安周齊桓殺其弟以反國(韋昭曰子糾兄也弟者諱也)秦始殺
兩弟遷其母以安秦

　　唐之王珪魏徵不死建成之難

　　唐書魏徵傳入關隠太子引為洗馬(太子建成也洗馬官也)徵
見秦王功髙隂勸太子早為計(秦王太宗也建成弟封為秦王)太子
敗(太宗伏兵於𤣥武門建成元吉至臨湖殿覺變即跋馬東歸宫府太宗射建成殺之)王責謂
曰(秦王責魏徵曰)爾閲吾兄弟奈何(閲間也)荅曰太子蚤從徵
言不死今日之禍王器其直無恨意(器重也)即位(太宗即帝
位)拜諫議大夫

　　王珪傳(珪字玠叔世居郿僧辯之孫)建成為皇太子授中書舍人
遷中允禮遇良厚太子與秦王有隙(太子黨中小人疾秦王功髙相
猜忌有隙)帝責珪不能輔導流嶲州太子已誅太宗召為
諫議大夫

　　公叔文子章

　　諡法亦有所謂錫民爵位曰文(見前孔文子章)

　　子言衞靈公之無道也章

　　無競維人四方其訓之

　　詩大雅抑篇

　　陳成子弑簡公章

　　事在春秋哀公十四年

　　齊簡公之在魯也闞止有寵焉(簡公悼公陽生子壬也闞止子我也事在
六年)及即位使為政陳成子憚之驟顧諸朝(成子陳恒心不安故
數顧之)諸御鞅言於公(鞅齊大夫)曰陳闞不可並也君其擇
焉(擇用一人)弗聽五月壬申成子殺子我庚辰執公于舒
州甲午陳恒弑其君壬于舒州(壬簡公也)孔子三日齊(側皆
反)而請伐齊三公曰魯為齊弱久矣子之伐之將若
之何對曰陳恒弑其君民之不與者半以魯之衆加
齊之半可克也公曰子告季孫孔子辭(辭不告)退而告
人曰吾以從大夫之後也故不敢不言

　　弑君之賊人人得而討之

　　禮檀弓下臣弑君凡在官者殺無赦子弑父凡在官
者殺無赦殺其人壊其室洿其地而豬焉

　　蘧伯玉使人於孔子章

　　莊周稱伯玉行年五十而知四十九年之非

　　淮南子原道訓蘧伯玉年五十而知四十九年非(衛大
夫蘧瑗今年所行是則顧知去年之所行非也嵗嵗悔之以至於死故有四十九年非)

　　伯玉行年六十而六十化

　　莊子則陽篇蘧伯玉行年六十而六十化未嘗不始
於是之而卒詘(與屈同)之以非也未知今之所謂是之
非五十九非也

　　以徳報怨何如章

　　見老子書

　　道徳經恩始章曰大小多少報怨以徳圖難於其易
為大於其細

　　修己以敬章

　　四靈畢至矣

　　禮禮運四靈以為畜(許又反)故飲食有由也何謂四靈
麟鳳龜龍謂之四靈

　　原壤夷俟章

　　母死而歌

　　禮檀弓下孔子之故人曰原壤其母死孔子助之沐
椁原壤登木曰久矣子之不託於音也歌曰貍首之
斑然執女手之卷然夫子為弗聞也者而過之從者
曰子未可以已乎夫子曰吾聞之親者無失其為親
也故者無失其為故也

　　衞靈公篇

　　衞靈公問陳章

　　孔子去衞適陳

　　史記世家孔子適衞主蘧伯玉家他日靈公問兵陳
于孔子(云云)明日與孔子語見蜚雁仰視之色不在孔
子遂行復如陳是嵗魯哀公三年孔子年六十矣

　　立則見其參於前也章

　　毋往參焉之參

　　禮曲禮上

　　直哉史魚章

　　死猶以尸諫

　　家語困誓篇衛蘧伯玉賢而靈公不用彌子瑕不肖
反任之史魚驟諫而不從史魚病将卒命其子曰吾
在衛朝不能進蘧伯玉退彌子瑕是吾為臣不能正
君也生不能正君則死無以成禮我死汝置屍牖下
於我畢矣(禮飯於牖下小斂於户内大斂於阼殯於客位也)其子從之靈公
弔焉怪而問焉其子以其父言告公公愕然失容曰
是寡人之過也於是命之殯於客位進蘧伯玉而用
之退彌子瑕而逺之孔子聞之曰古之列諫之者死
則已矣未有若史魚死而尸諫忠感其君者也可不
謂直乎

　　孫林父寗殖放弑之謀

　　左傳襄公十四年衞獻公戒孫文子寗惠子食(勅戒二子
欲共晏食)皆服而朝日旰不召而射鴻於囿二子從之不
釋皮冠而與之言(皮冠田獵之冠也)二子怒孫文子如戚孫
蒯入使公飲之酒使太師歌巧言之卒章蒯懼告文
子文子曰君忌我矣弗先必死并孥於戚而入見蘧
伯玉曰君之暴虐子所知也大懼社稷之傾覆将若
之何對曰君制其國臣敢奸之雖奸之庸知愈乎遂
行從近闗出公使子蟜子伯子皮與孫子盟於丘宫
孫子皆殺之四月公出奔齊衞人立公孫剽孫林父
寗殖相之

　　子貢問為仁章

　　子貢悅不若己者

　　家語六本篇孔子曰吾死之後則商也日益賜也日
損曽子曰何謂也子曰商也好與賢己者處賜也好
與不若己者處不知其子視其父不知其人視其友
不知其君視其所使不知其地視其草木故曰與善
人居如入芝蘭之室久不聞其香即與之化矣與不
善人居如入鮑魚之肆久不聞其臭亦與之化矣丹
之所藏者赤漆之所藏者黒是以君子必慎其所與
處焉

　　顔淵問為邦章

　　天開於子地闢於丑人生於寅

　　皇極經世書天開於子地闢於丑人生於寅蓋以數
推之一元有十二㑹三百六十運四千三百二十世
十二萬九千六百年歳月日時元㑹運世皆十二而
三十三十而十二至寅上方生人物是開物堯時㑹
在己午之間戍上是閉物到那裏則不復有人矣

　　吾得夏時焉

　　禮禮運孔子曰我欲觀夏道是故之杞而不足徴也
吾得夏時焉我欲觀殷道是故之宋而不足徵也吾
得坤乾焉坤乾之義夏時之等吾以是觀之(其書存者有小
正今大戴記有夏小正篇)

　　木輅也

　　禮明堂位鸞車有虞氏之路也勾車夏后氏之路也
大路殷路也乗路周路也(大路木路也)

　　周人飾以金玉

　　周禮春官巾車掌王之五路一曰玉路(王在焉曰路)金路
象路革路木路(不鞔以革漆之而已鞔莫干反)

　　周冕有五

　　周禮春官司服王之吉服祀昊天上帝則服大裘而
冕祀五帝亦如之享先王則衮冕享先公饗射則鷩
冕祀四望山川則毳冕祭社稷五祀則希冕祭羣小
祀則𤣥冕(六服同冕者首飾尊也大裘羔裘也九章初一曰龍次二曰山次三曰華蟲次四曰
火次五曰宗彞皆畫以為繢次六曰藻次七曰粉米次八曰黼次九曰黻皆希以為繡則衮之衣五章裳
四章凡九章也鷩畫以雉謂華蟲也其衣三章裳四章凡七章也毳畫虎蜼謂宗彞也其衣三章裳二章
凡五章也希刺粉米無畫也其衣二章裳一章凡三章也𤣥者衣無文裳刺黻而已是以謂𤣥焉凡冕服
皆𤣥衣纁裳)

　　鄭聲佞人能使人喪其所守

　　禮樂記魏文侯問於子夏曰吾端冕而聽古樂則惟
恐卧聽鄭衞之音則不知倦何也子夏對曰今君之
所好者其溺音乎文侯曰敢問溺音何從出也子夏
對曰鄭音好濫淫志宋音燕女溺志衛音趨(音促)數(音朔)
煩志齊音敖(傲同)辟(僻同)喬(驕同)志此四者皆淫於色而害
於徳是以祭祀弗用也詩云肅雍和鳴先祖是聽

　　臧文仲其竊位者與章

　　孔子以為不仁(詳見公冶長臧文仲章)

　　君子義以為質章

　　敬以直内義以方外

　　易坤卦文言直其正也方其義也君子敬以直内義
以方外

　　相師之道也章

　　瞽必有相

　　周禮春官大師下大夫二人少師上士四人瞽矇三
百人眂(音示)瞭三百人(凡樂之歌必使瞽矇為焉命其賢智者以為大師少師眂讀為
虎眂之眂瞭明目也)眂瞭掌大師之縣(音𤣥大師之縣鍾磬之類)凡樂事相
瞽(相謂扶助瞽矇作樂眂瞭扶之)

　　季氏篇

　　季氏将伐顓臾章

　　左傳史記二子仕季氏不同時

　　哀公十一年齊國書髙無㔻帥師伐我及清(清齊地齊北盧
縣東有清亭)季孫謂其宰冉求曰齊師在清必魯故也若
之何求曰一子守二子從公禦諸竟孟孺子洩帥右
師(孺子孟懿子之子武伯)顔羽御邴洩為右冉求帥左師管周
父御樊遲為右師及齊師戰于郊師入齊軍(冉求之師)獲
甲首八十齊人不能師宵□曰齊人遁冉有請從之
季孫弗許

　　孔子世家定公十三年秋季桓子病輦而見魯城喟然
歎曰昔此國幾興矣以吾獲罪於孔子故不興也顧
謂其嗣康子曰我即死若必相魯相魯必召仲尼後
數日桓子卒康子代立已葬欲召仲尼公之魚曰昔
我先君用之不終終為諸侯笑今又用之不能終是
再為諸侯笑康子曰則誰召而可曰必召冉求於是
使人召冉求冉求將行孔子曰魯人召求非小用之
将大用之也是日孔子曰歸乎歸乎吾黨之小子狂
簡斐然成章不知所以裁之子貢知孔子思歸送冉
求因誡曰即用以孔子為招云冉求既去明年孔子
自陳遷於蔡冉有為季氏(餘見子罕篇)

　　是時四分魯國

　　左傳昭公五年春正月季孫舎中軍卑公室也(罷中軍季
孫稱左師孟氏稱右師叔孫氏則自以叔孫為軍名)初作中軍三分公室而各
有其一(三家各有一軍家屬)季氏盡征之(無所入於公)叔孫氏臣其
子弟(以父兄歸公)孟氏取其半焉(復以子弟之半歸公)及其舎之也
四分公室季氏擇二(簡擇取二分)二子各一皆盡征之而
貢于公(國人皆屬三家三家随時獻公而已)

　　四分公室家臣屢叛

　　左傳定公五年九月陽虎囚季桓子及公父文伯
(文伯季桓子從父昆弟陽虎欲為亂恐二子不從故囚之)而逐仲梁懐十月丁亥
殺公何藐(藐季氏族)己丑盟桓子於稷門之内(魯南城門)庚寅
大詛逐公父歜及秦遄皆奔齊(歜即文伯也傳言季氏之亂)八年
季寤(季桓子之弟)公鉏極(桓子族子)公山不狃(費宰)皆不得志於
季氏叔孫輙無寵於叔孫氏(輒叔孫氏之庶子)叔仲志不得
志於魯(志叔仲帶之孫)故五人因陽虎陽虎欲去三桓以季
寤更季氏以叔孫輙更叔孫氏已更孟氏(虎自代懿子)十
月将享季氏于蒲圃而殺之陽虎前驅林楚御桓子
以適孟氏陽虎刼公與武叔(武叔州仇也)以伐孟氏公斂
處父帥成人自上東門入與陽氏戰于南門之内陽
氏敗陽虎説甲如公宫取寳玉大弓以出入于讙陽
闗以叛

　　哀公以越伐魯而去季氏

　　左傳哀公二十七年公患三桓之侈也欲以諸侯去
之(欲求諸侯師以逐三桓)三桓亦患公之妄也故君臣多間(隙也)
公游於陵阪遇孟武伯于孟氏之衢曰請有問於子
余及死乎(問已可得以夀死否)對曰臣無由知之三問卒辭不
對公欲以越伐魯而去三桓秋八月甲戌公如公孫
有陘氏因孫于邾乃遂如越

　　天下有道章

　　諸侯不得變禮樂專征伐

　　禮王制變禮易樂者為不從不從者君流(流放也)革制
度衣服者為畔畔者君討(討誅也)有功徳於民者加地
進律(律法也)諸侯賜弓矢然後征賜鈇鉞然後殺

　　禄之去公室章

　　殺子赤立宣公

　　左傳文公十八年文公二妃敬嬴生宣公敬嬴嬖而
私事襄仲宣公長(上聲)而屬諸襄仲(屬音燭)襄仲欲立之
叔仲不可(叔仲惠伯也)仲見于齊侯而請之齊侯新立而
欲親魯許之冬十月仲殺惡及視(襄仲殺太子惡及其母弟視)而
立宣公

　　又曰桓子為家臣陽虎所執(見前家臣屢叛下)

　　陽貨篇

　　陽貨欲見孔子章

　　揚雄謂孔子於陽貨也

　　五伯篇或問聖人有詘乎(詘與屈同)曰有曰焉詘乎曰仲
尼於南子所不欲見也於陽虎所不欲敬也見所不
見敬所不敬不詘如何或曰衞靈公問陳則何以不
詘曰詘身将以信(與伸同)道也如詘道而信身雖天下
不可為也

　　公山弗擾以費畔章

　　弗擾與陽虎共執桓子據邑以叛

　　左傳定公五年公山不狃為費宰季平子卒陽虎囚
季桓子八年季寤公鉏極公山不狃皆不得志於季
氏叔孫輙無寵於叔孫氏因陽虎欲去三桓以季寤
更季氏叔孫輙更叔孫氏已更孟氏　十二年仲由
為季氏宰将墮三都叔孫氏墮郈季氏将墮費公山
不狃叔孫輙帥費人襲魯公與三子入季氏之宫登
武子之臺費人攻之弗克入及公側仲尼命申句須
樂頎下伐之費人北國人追之敗諸姑蔑

　　居吾語女章

　　禮君子問更端則起而對

　　曲禮上

　　鄉原德之賊也章

　　荀子原慤註讀作愿是也

　　正論篇上端誠則下原慤矣(王能端莊誠實則下知謹愿而純慤又詳見孟
子卷)

　　苟患失之無所不至矣章

　　吮癰䑛痔

　　莊子雜篇列御寇莊子曰秦王有病召醫破癰潰痤
者(癰壓疽之屬也)得車一乗䑛痔者(痔漏下病也)得車五乗所治
愈下得車愈多子豈治其痔邪何得車之多也
前漢佞幸傳文帝嘗病癰鄧通常為上𠻳(由角反)吮之
上不樂從容問曰天下誰最愛我者乎通曰宜莫若
太子太子入問疾上使太子齰(士客反)癰(齰齧也齧出其膿血)太
子齰癰而色難之已而聞通嘗為上齰之太子慙繇
是心恨通(繇與由同)

　　孺悲欲見孔子章

　　孺悲嘗學士喪禮於孔子

　　禮雜記下恤由之喪哀公使孺悲之孔子學士喪禮
士喪禮於是乎書

　　宰我問三年之喪章

　　四時取火

　　周禮夏官司爟(古煥反)掌行火之政令四時變國火以
救時疾(行猶用也變猶易也鄒子曰春取榆柳之火夏取棗杏之火夏季取桑柘之火秋取柞楢
之火冬取槐檀之火)季夏出火民咸從之季秋内火民亦如之

　　父母之喪既殯食粥

　　禮閒傳父母之喪既殯(音□)食粥(未殯之前勺水不入於口既殯則三日矣
故可食粥)朝一溢米(二十兩為一溢早膳時用一溢米為粥)莫(音暮)一溢米齊
衰之喪(按家禮成服之日主人及兄弟食粥齊衰衣裳皆用極麄生布旁及下際不緝謂之斬衰
緝則謂之齊衰)疏食水飲(疏食麄糲之飯)不食菜果大功之喪不食
醯醤(可以食菜果矣)小功緦麻(五月三月之服)不飲醴酒(可以食醯醤矣)父
母之喪既虞卒哭疏食水飲(可以不食粥矣)不食菜果期而
小祥(期而服練謂之小祥)食菜果又期而大祥(再期而服縞謂之大祥)有
醯醬(始得食醯醤矣)中月而禫(大感反即祥月之中而服禫)禫而飲
醴酒(醴酒味薄故得食之)始飲酒者先飲醴酒(未忍享厚味也)始食肉者先
食乾肉(未忍衘新品也)

　　賢者之情無窮也特以聖人為之中制不敢過故必俯
而就之

　　禮三年問君子三年之喪二十五月而畢若駟之過
隙然而遂之是無窮也故先王為之中制

　　檀弓子思曰先王之制禮過之者俯而就之不至焉
者跂而及之故君子執親之喪水漿不入口者三日
杖而後能起

　　微子篇

　　微子去之章

　　微子去之箕子為之奴比干諫而死

　　史記宋世家微子者殷帝乙之首子而紂之庶兄也
紂既立不明淫亂於政微子數諫紂不聽微子度紂
終不可諫欲死之及去未能自決乃問於太師少師
太師曰今誠得治國國治身死不恨為死終不得治
不如去遂亡箕子者紂親戚也紂始為象箸箕子歎
曰彼為象箸必為玉桮為玉桮則必思逺方珍怪之
物而御之矣輿馬宫室之漸自此始不可振也紂淫
泆箕子諫不聽人或曰可以去矣箕子曰為人臣諫
不聽而去是彰君之惡而自説於民吾不忍為也乃
被髪佯狂而為奴遂隠而鼓琴以自悲故傳之曰箕
子操王子比干者亦紂之親戚也見箕子諫不聽而
為奴則曰君有過而不以死争則百姓何辜乃直言
諫紂紂怒曰吾聞聖人心有七竅信有諸乎乃遂殺
王子比干刳視其心微子曰父子有骨肉而臣主以
義屬故父有過子三諫不聽則隨而號之人臣三諫
不聽則其義可以去矣於是太師少師乃勸微子去
遂行周武王伐紂克殷微子乃持其祭器造於軍門
肉袒面縛左牽羊右把茅膝行而前以告於是武王
乃釋微子復其位如故

　　齊景公待孔子曰章

　　孔子去之事見世家

　　史記孔子世家齊景公復問政於孔子曰政在節財
景公説(音悦)将欲以尼谿田封孔子晏嬰進曰夫儒者
滑稽而不可軌法(滑稽索隠曰滑謂亂也稽同也以言辯㨗之人言非若是説是若非
能亂同異也言儒者滑稽而不為法度也)倨傲自順不可以為下(倨不遜也傲慢
也言倨傲自不可屈下於人也)崇喪遂哀破産厚葬不可以為俗游
説乞貸不可以為國自大賢之息周室既衰禮樂缺
有閒(索隠曰息者生也言上古大賢生則有禮樂至周室微而始缺有閒也)今孔子盛
容飾繁登降之禮趨詳之節累世不能殫其學當年
不能究其禮君欲用之以移齊俗非所以先細民也
後景公數見孔子不問其禮異日景公止孔子曰奉
子以季氏吾不能以季孟之閒待之(孔安國曰魯三卿季氏為正卿
最貴孟氏為下卿不用事言待之以二者之閒也)齊大夫欲害孔子孔子聞
之景公曰吾老矣弗能用也孔子遂行反乎魯

　　齊人饋女樂章

　　史記定公十四年孔子為魯司寇攝行相事

　　孔子世家定公以孔子為中都宰一年四方皆則之
由中都宰為司空由司空為大司寇定公十四年孔
子年五十六由大司寇攝行相事有喜色門人曰聞
君子禍至不懼福至不喜孔子曰有是言也不曰樂
其以貴下人乎於是誅魯大夫亂政者少正卯與聞
國政三月粥羔豚者弗飾賈男女行者别於塗塗不
拾遺四方之客至乎邑者不求有司(有司常供其職客求而有在也)
皆予之以歸齊人聞而懼曰孔子為政必霸霸則吾
地近焉我之為先并矣盍致地焉犁鉏曰請先嘗沮
之沮之而不可則致地庸遲乎於是選齊國中女子
好者八十人皆衣文衣而舞康樂文馬三十駟遺魯
君陳女樂文馬於魯城南髙門外季桓子微服往觀
再三将受乃語魯君為周道游觀終日怠於政事子
路曰夫子可以行矣

　　見幾而作不俟終日

　　易繫辭下

　　子路從而後遇丈人以杖荷蓧章

　　五榖不分猶言不辨菽麥爾

　　左傳成公十八年晉欒書中行偃使程滑弑厲公葬
之於翼東門之外以車一乗使荀罃士魴逆周子于
京師而立之(悼公周也)生十四年矣逐不臣者七人周子
有兄無慧不能辨菽麥故不可立(菽大豆也豆麥殊形易别故以為癡
者之候不慧蓋世所謂白癡)

　　逸民章

　　少連稱其善居喪

　　禮雜記下孔子曰少連大連善居喪三日不怠三月
不解期悲哀三年憂東夷之子也

　　仲雍居吳斷髪文身(見泰伯下)

　　大師摯適齊章

　　亞飯以下以樂侑食之官

　　周禮春官大司樂王大食三宥(音又)皆令奏鐘鼓(大食朔月
月半以樂宥食時也宥猶勸也)

　　襄即孔子所從學琴者

　　史記孔子世家孔子學鼓琴師襄子十日不進師襄
子曰可以益矣孔子曰丘已習其曲矣未得其數也
有間曰已習其數可以益矣孔子曰丘未得其志也
有間曰已習其志可以益矣孔子曰丘未得其為人
也有間曰有所穆然深思焉有所怡然髙望而逺志
焉曰丘得其為人黯然而黒(黯黒貌)頎然而長(詩云頎而長兮)
眼如望羊(望羊視也)心如王四國非文王其誰能為此也
師襄子辟席再拜曰師蓋云文王操也

　　子張篇

　　君子有三變章

　　如良玉温潤而栗然

　　禮聘義昔者君子比徳於玉焉温潤而澤仁也(色柔温潤
似仁也)縝(音軫)密以栗知也(縝緻也栗堅也)

　　夫子之得邦家者章

　　於變時雍

　　書堯典

　　堯曰篇

　　堯曰咨爾舜章

　　虞書大禹謨比此加詳

　　天之厯數在汝躬汝終陟元后人心惟危道心惟微
惟精惟一允執厥中無稽之言勿聽弗詢之謀勿庸
可愛非君可畏非民衆非元后何戴后非衆罔與守
邦欽哉慎乃有位敬修其可願四海困窮天禄永終
惟口出好興戎朕言不再

　　此引商書湯誥之辭

　　王曰嗟爾萬邦有衆明聽予一人誥惟皇上帝降𠂻
于下民若有恒性克綏厥猷惟后夏王滅徳作威以
敷虐于爾萬方百姓爾萬方百姓罹其凶害弗忍荼
毒並告無辜於上下神祗天道福善禍淫降災于夏
以彰厥罪肆余小子将天命明威不敢赦敢用𤣥牡
敢昭告于上天神后請罪有夏聿求元聖與之戮力
以與爾有衆請命上天孚佑下民罪人黜伏天命弗
僭賁若草木兆民允殖俾予一人輯寧爾邦家茲朕
未知獲戾于上下慄慄危懼若将隕于深淵凡我造
邦無從匪彞無即慆淫各守爾典以承天休爾有善
朕弗敢蔽罪當朕躬不敢自赦惟簡在上帝之心其
爾萬方有罪在予一人予一人有罪無以爾萬方嗚
呼尚克時忱乃亦有終

　　夏尚黒

　　禮檀弓上夏后氏尚黒大事斂用昏(大事謂喪事)戎事乗
驪(戎兵也馬黒色曰驪)牲用𤣥殷人尚白大事斂用日中戎事
乗翰(翰色白馬也)牲用白周人尚赤大事斂用日出戎事
乗騵牲用騂

　　武王克商大賚于四海

　　周書武成

　　賚所以錫予善人

　　詩周頌賚大封於廟也賚予也言所以錫予善人也

　　興滅國繼絶世舉逸民章

　　謂封黄帝堯舜夏商之後謂釋箕子之囚復商容之位
史記武王克殷反商未及下車而封黄帝之後於薊
封帝堯之後於祝封帝舜之後於陳下車而封夏后
氏之後於杞投殷之後於宋封王子比干之墓釋箕
子之囚使之行商容而復其位庶民弛政庶士倍禄
濟河而西馬散之華山之陽而弗復乗牛散之桃林
之野而弗復服車甲衅而藏之府庫而弗復用倒載
干戈包之以虎皮将帥之士使為諸侯名之曰建櫜
然後天下知武王之不復用兵也

　　出納之吝謂之有司章

　　項羽使人有功當封刻印刓忍弗能予

　　通鑑漢髙祖元年韓信問漢王曰今爭權天下豈非
項王邪王曰然曰大王自料勇悍仁彊孰與項王漢
王良久曰不如也信曰信亦以為大王不如也然臣
嘗事之請言其為人項王喑(於金反)噁(烏故反)叱(昌力反)咤
(竹駕反漢書作意烏猝嗟)千人皆廢然不能任其賢将此特匹夫
之勇耳項王見人恭敬慈愛言語嘔嘔(凶于反悦言也漢書作姁
音同)人有疾病泣涕分飲食至使人有功當封爵者刻
印刓(五官反説缺)忍不能予此所謂婦人之仁也項王雖
霸天下而臣諸侯不都闗中而都彭城遷逐義帝所
過無不殘滅名雖霸實失天下心故其彊易弱今大
王誠能反其道任天下武勇何所不誅以天下城邑
封功臣何所不服以義兵從思東歸之士何所不散
且三秦王為秦将将秦子弟數嵗矣欺其衆降諸侯
至新安項王詐坑秦降卒二十餘萬唯獨邯欣翳得
脱秦父兄怨此三人痛入骨髓今楚强以威王此三
人秦民莫愛也大王入武闗秋毫無所害除秦苛法
秦民無不欲大王王秦者今大王舉而東三秦可傳
檄而定也

　　論語集註通證卷下

　　欽定四庫全書

　　孟子集註通證卷上　　　元　張存中　撰

　　序說

　　荀子極偏駁只一句性惡大本已失

　　性惡篇人之性惡其善者偽也

　　揚子雖少過然亦不識性更說甚道

　　學行篇學者所以修性也視聽言貌思性所有也
修身篇人之性也善惡混修其善則為善人修其惡
則為惡人氣也者所適善惡之馬也歟

　　韓子有言曰向無孟氏則皆服左祍而言侏離

　　後漢南蠻傳昔髙辛氏時有畜狗其毛五采名曰槃
瓠(音䕶魏畧曰髙辛氏有老婦居王室得耳疾桃之乃得物大如繭婦人盛瓠中覆之以槃俄頃化為
犬其文五色因名槃瓠)以女配槃瓠生子一十二人六男六女
槃瓠死後因自相夫妻織績木皮染以草實好五色
衣服製裁皆有尾形衣裳班闌語言侏離(侏離蠻夷語言不分
朗之聲也)好入山壑不樂平曠其後滋蔓號曰蠻夷
梁惠王上篇

　　萬乘之國章

　　天子畿内地方千里出車萬乗

　　前漢刑法志殷周以兵定天下矣天下既定戢藏干
戈教以文徳而猶立司馬之官設六軍之衆(司馬夏官卿掌
邦政軍旅屬焉萬二千五百人為軍王則六軍也)因井田而制軍賦地方一
里為井井十為通通十為成成方十里成十為終終
十為同同方百里同十為封封十為畿畿方千里(一成
九百頃一同九萬頃一畿九百萬頃)有稅有賦稅以足食賦以足兵故
四井為邑四邑為丘(一丘之地十六井也計田一百四十四頃一井八家計一百二
十八家一甸之地六十四井也計田五百七十六頃五百一十二家出士卒共七十五人則殷周之制不
及七家給一兵也又兵車一乗有牛馬共十六計三十二家又出一馬或牛也)丘十六井也
有戎馬一匹牛三頭四邱為甸甸六十四井也有戎
馬四匹兵車一乘牛十二頭甲士三人卒七十二人
干戈備具是謂乗馬之法(甲士在車上也)一同百里提封萬
井(提舉也舉四封之内也)除山川沈斥城池邑居園囿術路三
千六百井(沈斥水田舄鹵也術大道也川謂水之通流者也沈謂淵深水之下也斥鹹鹵之地)
定出賦六千四百井戎馬四百匹兵車百乗此卿大
夫采地之大者也(采官也因官食地故曰采地爾雅曰采竂官也)是謂百乗
之家一封三百一十六里提封十萬井定出賦六萬
四千井戎馬四千匹兵車千乗此諸侯之大者也是
謂千乗之國天子畿方千里提封百萬井定出賦六
十四萬井戎馬四萬匹兵車萬乘故稱萬乗之主戎
馬車徒干戈素具

　　河内凶章

　　移民移粟荒政之所不廢也

　　周禮司徒以荒政十有二聚萬民一曰散利二曰薄
征三曰緩刑四曰弛力五曰舎禁六曰去幾七曰眚
禮八曰殺哀九曰蕃樂十曰多昬十一曰索鬼神十
二曰除盗賊

　　山林川澤與民共之而有厲禁

　　周禮地官司徒山虞掌山林之政令物為之厲而為
之守禁仲冬斬陽木仲夏斬隂木(或謂陽木生山南者隂木生山北者)
凡服耜斬季材以時入之(季猶穉也服與耜宜用穉材尚柔韌也服牝服車之
材)令萬民時斬材有期日澤虞掌國澤之政令為之
厲禁使其地之人守其材物以時入之於玉府頒其
餘於萬民

　　草木零落然後斧斤入焉

　　禮王制獺祭魚然後虞人入澤梁豺祭獸然後田獵
鳩化為鷹然後設罻羅草木零落然後入山林

　　如孟春犠牲毋用牝之類也

　　禮月令孟春之月命樂正入學習舞乃修祭典命祀
山林川澤犠牲毋用牝禁止伐木毋覆巢毋殺孩蟲
胎天飛鳥毋麛毋卵

　　財成輔相之道以左右民

　　易泰卦象曰

　　寡人願安承教章

　　謂之芻靈

　　禮檀弓下孔子謂為明器者知喪道矣備物而不可
用也哀哉死者而用生者之器也不殆於用殉乎哉
其曰明器神明之也塗車芻靈自古有之明器之道
也孔子謂為芻靈者善謂為俑者不仁不殆於用人
乎哉(俑木偶人也有面目機發似乎生人)

　　晉國天下莫强焉章

　　惠王三十年齊擊魏破其軍虜太子申

　　史記魏世家惠王三十年魏伐趙趙告急齊齊宣王
用孫子計救趙擊魏魏遂大興師使龎涓將而令太
子申為上將軍與齊人戰敗於馬陵(正義虞喜志林云馬陵在濮州
鄄城縣東北六十里有陵澗谷深峻可以置伏兵按龎涓敗即此地)齊虜魏太子申殺
將軍涓軍遂大破

　　十七年秦取魏少(去聲)梁

　　史記魏世家惠王十七年魏與秦戰元里秦取我少
梁(元里少梁皆魏地邑名)

　　後魏又數獻地於秦

　　史記商君傳秦孝公使衛鞅將兵伐魏魏使公子卬
(音昂)將而擊之軍既相距衛鞅遺魏將公子卬書曰吾
始與公子驩今俱為兩國將不忍相攻可與公子面
相見盟樂飲而罷兵以安秦魏魏公子卬以為然㑹
盟已飲而衛鞅伏甲士襲虜公子卬因攻其軍盡破
之以歸秦魏惠王恐使使割河西之地獻於秦以和
而魏遂去安邑徙都大梁

　　與楚將昭陽戰敗亡其七邑

　　史記楚世家懷王六年楚使柱國昭陽將兵而攻魏
破之於襄陵得邑八(按史記魏襄王十二年楚敗我襄陵不言邑數楚懐六年得邑
八與集註七邑不合未知孰是)

　　詩云他人有心予忖度之章

　　詩小雅巧言之篇

　　奕奕寢廟君子作之秩秩大猷聖人莫之他人有心
予忖度之躍躍(他歴反)毚(士咸反)兎遇犬獲之

　　梁惠王下篇

　　王語暴以好樂章

　　奏以咸英韶濩無補於治也

　　前漢禮樂志昔黄帝作咸池顓頊作六莖帝嚳(音酷)作
五英堯作大章舜作招(讀作韶)禹作夏湯作濩(音護)武王
作武周公作勺(讀作酌取也)勺言能勺先祖之道也武言
以功定天下也濩言救民也夏大承二帝也招繼堯
也大章章之也五英英華茂也六莖及根莖也咸池
備矣

　　文王之囿方七十里章

　　古者四時之田皆於農隙以講武事

　　左傳隠公五年春公將如棠觀魚者臧僖伯諫曰凡
物不足以講大事(僖伯公子彄也大事祀與戎)其材不足以備器
用則君不舉焉君將納民於軌物者也故講事以度
軌量謂之軌取材以章物采謂之物不軌不物謂之
亂政亂政亟行所以敗也故春蒐夏苗秋獮冬狩(蒐索
擇取不孕者苗為苗除害也獮殺也以殺為名順秋氣也狩圍守也冬物畢成獲則取之無所擇也)皆
於農隙以講事也

　　禮入國而問禁

　　曲禮入竟而問禁入國而問俗入門而問諱

　　交鄰國有道乎章

　　文王事見詩大雅

　　綿八章肆不殄(田典反)厥愠(紆閫反)亦不隕(韻敏反)厥問柞
(子洛反)棫(音域)㧞(蒲具反)矣行道兊(吐外反)矣混(音昆)夷駾(徒對反)
矣維其喙(吁貴反)矣(言太王雖不能殄絶昆夷之愠怒亦不隕墜已之聲問盖雖聖賢不
能必人之不怒已但不廢其自修之實耳然太王始至此岐下之時林木深阻人物鮮少至於其後生齒
漸繁歸附日衆則木㧞道通混夷畏之而奔突竄伏維其喙息而已言徳盛而混夷自服也盖已為文王
之時矣)

　　勾踐越王事見國語史記

　　國語吳語史記越王勾踐世家同云越王興師伐吳
(越王勾踐祝融之後芈姓吳王夫差太伯之後姬姓越王伐吳)吳王聞之悉發精兵
擊越敗之夫(音扶)椒(夫椒在吳郡吳縣太湖中椒山是也)越王乃以餘兵
五千人保棲於會(古外反)稽(會稽山名今在山隂南七里)吳王追而
圍之越王謂范蠡曰(范蠡字少伯越之上將軍也)以不聼子故至
於此為之奈何蠡對曰持滿者與天定傾者與人節
事者以地卑辭厚禮以遺之不許而身與之市(正義卑作
言辭厚遺珍寳不許平越王身徃事之如市買貨易以利此是定傾危之計)勾踐曰諾乃
令大夫種行成於吳(正義吳越春秋云大夫種姓文名種字和子禽荆平王時為宛
令成者平也求於吳也)膝行頓首曰君王亡臣勾踐使臣種敢
告下執事勾踐請為臣妻為妾吳王將許之子胥言
於吳王曰天以越賜吳勿許也種還以報勾踐勾踐
欲殺妻子燔寳器觸戰以死種止勾踐曰夫吳太宰
嚭貪可誘以利請間行言之(間行猶㣲行)於是勾踐乃以
羙女寳器令種間獻吳太宰嚭嚭受乃見大夫種於
吳王種頓首言曰願大王赦勾踐之罪盡入其寳器
不幸不赦勾踐將盡殺其妻子燔其寳器五千人觸
戰必有當也嚭因説吳王曰越以服為臣若將赦之
此國之利也吳王將許之子胥進諫曰今不滅越後必
悔之勾踐賢君種蠡良臣若反國將為亂吳王弗聽卒
赦越罷兵而歸

　　密人侵阮徂共之衆

　　詩皇矣帝謂文王無然畔援無然歆羡誕先登于岸
宻人不恭敢距大邦侵阮徂共(音恭)王赫斯怒爰整其
旅以按(音遏)徂旅以篤于周祜以對于天下(宻宻須氏也姞姓之
國在今寧州阮國名在今涇州共阮國之地名今荆州共池是也此言文王征伐之始他無所畔援歆羡
大能先造道之極因宻人之不恭是以如此)

　　師行而粮食章

　　君行師從

　　左傳定公四年三月君以軍行祓社釁鼓(師出先有事祓禱於
社謂之宜社於是殺牲以血塗鼓鼙為釁鼔)祝奉以從(奉社主也)於是乎出竟
若嘉好之事(謂朝會)君行師從(二千五百人)卿行旅從(五百人)
臣無事焉

　　樂有五聲三曰角為民四曰徴為事

　　禮樂記宫為君(宫絃最大用八十一絲聲重而尊故為君)商為臣(商是金金為决
斷臣事也絃用七十二絲次宫如臣次君者也)角為民(角觸也物觸地而出戴芒角也絃用六十
四絲聲居宫羽之中比君為劣比物為優角屬木以其清濁中民之象者也)徴為事(徴屬夏夏
時生長萬物皆成形體事亦有體故配事絃用五十四絲)羽為物(羽為水最清物之象故為物絃
用四十絲)五者不亂則無怗(處占反)懘之音矣(一作惉懘)

　　曰士師不能治士章

　　其屬有鄉士遂士之官

　　周禮秋官司冦刑官之屬大司冦小司冦士師鄉士
(主六鄉獄)遂士(主六遂之獄者)縣士(距王城三百里四百里曰縣又士主縣之獄者)

　　齊人伐燕勝之章

　　以伐燕為宣王事與史記諸書不同

　　史記燕世家燕王噲用其相子之蘇代為齊使於燕
以事激燕王以尊子之於是燕王大信子之鹿毛夀
謂燕王不如以國讓相之子人之謂堯賢者以其讓
天下於許由許由不受有讓天下之名而實不失天
下今王以國讓於子之子之必不敢受是王與堯同
行也燕王因屬國於子之子之南面行王事而噲老
不聼政顧為臣國事皆决於子之三年國大亂百姓
恫恐將軍市被與太子平謀將攻子之諸將為齊湣
王曰因而赴之破燕必矣齊王因令人告燕太子太
子因與市被圍公宫攻子之不克將軍市被及百姓
反攻太子平市被死以徇因搆難數月死者數萬衆
人恫恐百姓離亡孟子謂齊王曰今伐燕此文武之
時不可失也王因令章子將五都之兵以因北地之
衆以伐燕士卒不戰城門不閉燕君噲死齊大勝燕
子之亡二年而燕人共立太子平是為燕昭王

　　鄒與魯閧章

　　書曰民惟邦本本固邦寧

　　五子之歌其一曰皇祖有訓(皇祖禹也)民可近不可下民
惟邦本本固邦寧

　　滕文公問曰滕小國也章

　　國君死社稷

　　禮曲禮下國君去其國止之曰奈何去社稷也大夫
曰奈何去宗廟也士曰奈何去墳墓也國君死社稷
大夫死衆士死制

　　效死勿去章

　　傳所謂國滅君死之正也

　　公羊傳襄公六年十有二月齊侯滅萊曷為不言萊
君出奔國滅君死之正也(明國當存不書殺萊君者舉滅國為重)

　　守正而俟死者義也

　　禮禮運故國有患君死社稷謂之義大夫死宗廟謂
之變(變當為辨聲之誤也辨猶正也君守社稷臣衛君之宗廟者患謂見圍入也)

　　公孫丑上篇

　　夫子當路於齊章

　　文王九十七而崩

　　禮文王世子文王謂武王曰女(音汝下同)何夢矣武王對
曰夢帝與我九齡文王曰女以為何也武王曰西方
有九國焉君王其終撫諸文王曰非也古者謂年齡
齒亦齡也我百爾九十吾與爾三焉文王九十七乃
終武王九十三而終

　　我四十不動心章

　　古者冠縮縫今也衡縫又曰棺束縮二衡三

　　禮檀弓古者冠縮縫今也衡縫故喪冠之反吉非古
也(縮直衡横也)又天子之棺四重棺束縮二衡三祍每束
一

　　如齊侯襲莒之襲

　　春秋襄公二十三年秋齊侯伐晉冬齊侯襲莒(輕行掩其
不偹曰襲因伐晉還襲莒輕遣政反)

　　春秋傳曰戰不正勝

　　公羊傳僖公二十六年夏齊人伐我北鄙公子遂如
楚乞師乞者何卑辭也曷為以外内同若辭重師也
曷為重師師出不正反戰不正勝也(不正者不期也反復也勝㨗也)

　　市㕓而不征章

　　或賦其市地之㕓而不征其貨

　　禮王制古者公田藉而不稅市㕓而不稅關譏而不
征林麓川澤以時入而不禁夫圭田無征

　　或治之以市官之法而不賦其㕓

　　周禮地官司徒司市掌市之治教政刑量度禁令(司市
市官)以次序分地而經市以陳肆辨物而平市以政令
禁物靡而均市以商賈(音古)阜貨而行布以量度成賈
(價同)而徴儥(音育)以質劑(即隋反)結信而止訟(爾雅劑齊也質劑謂兩書
一札而别之也若今手書言保物要還矣)以賈(音古)民禁偽而除詐以刑罰
禁虣(皮告反)而去盗以泉府同貨而歛賖大市日□(昃同)
而市百族為主朝市朝時而市商賈為主夕市夕時
而市販(方萬反)夫販婦為主

　　周禮宅不毛者有里布

　　地官司徒載師職凡宅不毛者有里布田不耕者出
屋粟民無職事者出夫家之征(鄭司農云宅不毛者謂不樹桑麻也里布
者布參印書廣二寸長二丈以為幣貿易物詩云抱布貿絲抱此布也或曰布泉春秋傳曰買之百兩一
布又㕓人職掌斂市之次布總布質布罰布㕓布又謂宅不毛者罰以一里二十五家之泉空田者罰以
三家之稅粟以共吉凶二服及喪器也民雖有閒無職事者猶出夫税家税也夫税者百晦之税家税者
出士徒車輦給繇役)

　　禹聞善言則拜章

　　書曰禹拜昌言

　　大禹謨益贊于禹曰帝初于歴山往于田日號泣于
旻天于父母負罪引慝祗載見瞽叟䕫䕫齊慄瞽亦
允若至諴感神矧兹有苖禹拜昌言曰俞

　　舜之側微耕于歴山陶于河濵漁于雷澤

　　史記五帝紀舜耕歴山漁雷澤陶河濵作什器於夀
邱就時於負夏舜耕歴山歴山之人皆讓畔漁雷澤
雷澤之人皆讓居陶河濵河濵器皆不苦窳一年而
所居成聚二年成邑三年成都(歴山在河東雷澤夏兖州今屬濟隂河濵
濟隂定陶西南陶邱亭夀邱在魯東門之北負夏衛地窳病也)

　　公孫丑下篇

　　天時不如地利章

　　時日支干孤虚王相之屬也

　　隂陽家金匱云得與無視孤虚謂樗蒲博奕以正時
六甲旬孤上坐者勝虚上坐者負伍子胥曰凡逺行
諸事不得徃(甲子旬孤在戌亥虚在辰巳甲戌旬孤在申酉虚在寅卯甲申旬孤在午未虚
在子丑甲午旬孤在辰巳虚在戌亥甲辰旬孤在寅卯虚在申酉甲寅旬孤在子丑虚在午未)
温公潛虚易行王者吉相者臧休者平囚者否死者
凶

　　孟子將朝王章

　　禮曰父命呼唯而不諾又曰君命召在官不俟屨在外
不俟車

　　玉藻父命呼唯而不諾手執業則投之食在口則吐
之走而不趨凡君召以三節二節以走一節以趨(節以
玉為之所以明信輔君命也君使使召臣有二節時有一節故合云三也急則持二緩則持一周禮曰鎮
圭以徴守其餘未聞也漢使者擁節)在官不俟屨在外不俟車

　　孟子之平陸章

　　邑有先君之廟曰都

　　左傳荘公二十八年築郿非都也凡邑有宗廟先君
之主曰都無曰邑邑曰築都曰城(周禮四縣為都四井為邑然宗廟所
在則雖邑曰都尊之也)

　　燕人畔章

　　後二年燕人共立太子平為王(見前以伐燕為宣王事下)

　　尹士聞之曰士誠小人也章

　　於此見君子憂則違之之情

　　易乾卦初九文言

　　滕文公上篇

　　滕定公薨章

　　喪禮三日始食粥既葬乃䟽食

　　禮喪大記君之喪子大夫公子衆士皆三日不食子
大夫公子衆士食粥納財朝一溢米莫(音暮)一溢米食
之無筭士䟽食水飲食之無筭夫人世婦諸妻皆䟽
食水飲食之無筭(納食用也財榖米也二十兩曰溢於粟米之法一溢為米一升二十
四分升之一諸妻御妾也同言無筭則是皆一溢米或粥或飯居喪困病不能頓食隨需則食故無筭)
大夫之喪主人室老子姓皆食粥衆士䟽食水飲妻
妾䟽食水飲(室老其貴臣也衆士所謂衆臣)士亦如之既葬主人䟽
食水飲不食萊果婦人亦如之君大夫士一也練而
食菜果祥而食肉

　　諸侯五月而葬未葬居倚廬於中門之外

　　左傳隠公元年天子七月而葬同軌畢至(言同軌以别四夷之
國)諸侯五月同盟至(同在方嶽之盟)大夫三月同位至士踰
月外姻至(踰月度月姻親也此言赴弔各以逺近為差因為葬節)

　　禮喪大記父母之喪居倚廬不塗寢苫枕凷非喪事
不言

　　周法兼用貢助

　　周禮冬官考工下匠人為溝洫九夫為井井間廣四
尺深四尺謂之溝方十里為成成間廣八尺深八尺
為之洫方百里為同同間廣二尋深二仭謂之澮(此畿
内采地之制九夫為井井方一里九夫所治之田也畿内用貢法者鄉遂及公邑之吏旦夕從民事為其
促之以公使不得恤其私邦國用助法者諸侯専一國之政為其貪暴稅民無藝周之畿内稅有輕重諸
侯謂之徹者通其率以十一為正)

　　滕文公問為國章

　　周制為十一分而取其一

　　前漢食貨志理民之道地著為本(地著謂安土)故必建歩
立畮正其經界六尺為歩歩百為畮畮百為夫夫三
為屋屋三為井井方一里是為九夫八家共之各受
私田百畮公田十畮是為八百八十畮餘二十畮以
為廬舎(廬田中屋也春夏居之秋冬則去)出入相友守望相助疾病
相救民是以和睦而教化齊同力役生産可得而平
也民受田上田夫百畮中田夫二百畮下田夫三百
畮嵗耕種者為不易上田休一嵗者為一易中田休
二嵗者為再易下田三嵗更耕之自爰其處(爰於也更互也)
農民户人已受田其家衆男為餘夫亦以口受田如
比(比例也必寐反)士工商家受田五口乃當農夫一人此謂
平土可以為法者也若山林藪澤原陵淳鹵之地(淳盡
也舃鹵之田不生五榖)各以肥磽多少為差有賦有稅稅謂公
田什一及工商衡虞之入也(賦謂訃口發財稅謂收其田入)賦共車
馬甲兵士徒之役充實府庫賜予之用稅給郊社宗
廟百神之祀天子奉飬百官禄食庶事之費民年二
十受田六十歸田在野曰廬在邑曰里(廬各在其田中而里聚居
也)五家為鄰五鄰為里四里為族五族為黨五黨為
州五州為鄉鄉萬二千五百戶也鄰長位下士自此
以上稍登一級至鄉而為卿也於里有序而鄉有庠
序以明教庠則行禮而視化焉(視讀為示)八嵗入小學學
六甲五方書計之事(辨五方之名及書藝也)始知室家長㓜之
節十五入大學學先聖禮樂而知朝廷君臣之禮其
有秀異者移鄉學於庠序庠序之異者移國學於少
學諸侯嵗貢少學之異者於天子學於大學命曰造
士行同能偶則别之以射然後爵命焉民三年耕則
餘一年之畜衣食足而知榮辱亷讓生而爭訟息故
三載考績三考黜陟餘三年食進業曰登(進上農工諸事業名
曰登)再登曰平餘六年食三登曰泰平二十十嵗餘九
年食然後王徳流洽禮樂成焉

　　諸侯未踰年之稱也

　　左傳僖公九年春宋桓公卒未葬而襄公會諸侯故
曰子凡在喪王曰小童公侯曰子(子者繼父之辭公侯位尊上連王者
下絶伯子男春秋例凡公侯卒未越一年有王事而皆稱子也)

　　公羊傳九月晉侯詭諸卒冬晉里克殺其君之子奚
齊此未踰年之君其言弑君之子奚齊何弑未踰年
君之號也

　　國中郊門之内鄉遂之地也

　　周禮司徒鄉老(六鄉地在逺郊之内則居四同鄭云百里内為六鄉外為六遂萬二千五
百家為鄉六鄉七萬五千家也遂亦如之)遂人(遂人主六遂若司徒之於六鄉也六遂之地自逺郊
以逹於畿中有公邑家邑小都大都焉遂謂王國百里外也)

　　田不井受但為溝洫

　　大司徒遂人凡治野夫間有遂遂上有徑十夫有溝
溝上有畛(之忍反)百夫有洫(况域反)洫上有涂千夫有澮
澮(古外反)上有道萬夫有川川上有路以逹于畿

　　有為神農之言者許行章

　　史遷所謂農家者流也

　　前漢藝文志農家者流盖出於農稷之官播百榖勸
耕桑以足衣食

　　猶隂陽醫方稱黄帝之説也

　　黄帝泰素二十篇(六國時韓諸公子所作劉向别錄云言隂陽五行以為黄帝之道故
曰泰素)

　　書曰天叙有典勅我五典五惇哉此之謂也

　　臯陶謨

　　古者為師心喪三年若喪父而無服也

　　禮檀弓上事親有隠而無犯(隠謂不稱揚其過失也無犯不犯顔而諌論語
曰事父母幾諌)左(去聲)右就飬(去聲)無方(左右謂扶持之方猶常也)服勤至死
致喪三年(勤勞辱之事也致謂戚容稱其服也凡此以恩為制)事君有犯而無
隠(既諫人有問其國政者可以語其得失若齊晏子為晉叔向之言)左右就飬有方
(各有常職)服勤至死方喪三年(方喪資於事父凡此以義為制)事師無犯
無隠左右就飬無方服勤至死心喪三年(心喪戚容如父而無
服也凡此以恩義之間為制)又曰孔子之喪門人疑所服子貢曰
昔者夫子之喪顔淵若喪子而無服喪子路亦然請
喪夫子若喪父而無服

　　如檀弓所記子游謂有若之言似夫子之類是也
禮檀弓上有子問於曾子曰聞喪(去聲下同)於夫子乎(喪謂
仕失位也魯昭公孫於齊曰喪)曰聞之矣喪欲速貧死欲速朽有子
曰是非君子之言也曾子曰參也聞諸夫子也有子
又曰是非君子之言也曾子曰參也與子游聞之有
子曰然然則夫子有為(去聲)言之也曾子以斯言告於
子游子游曰甚哉有子之言似夫子也昔者夫子居
於宋見桓司馬自為石槨三年而不成(桓司馬宋向戌之孫名魋)
夫子曰若是其靡也死不如速朽之愈也死之欲速
朽為桓司馬言之也南宫敬叔反必載寳而朝(敬叔魯孟
僖子之子仲孫閱盖嘗失位去魯得反載其寳來朝於君)夫子曰若是其貨也喪
不如速貧之愈也喪之欲速貧為敬叔言之也曾子
以子游之言告於有子有子曰然吾固知非夫子之
言也曾子曰子何以知之有子曰夫子制於中都四
寸之棺五寸之椁以斯知不欲速朽也(中都魯邑名也孔子嘗為
之宰為民作制孔子由中都宰為司空由司空為司㓂)昔者夫子失魯司㓂將
之荆(將應聘於楚)盖先之以子夏又申之以冉有以斯知
不欲速貧也(言汲汲於仕得禄)

　　墨者夷之章

　　莊子曰墨子生不歌死無服桐棺三寸而無椁

　　天下篇古之喪禮貴賤有儀上下有等天子棺椁七
重諸侯五重大夫三重士再重今墨子獨生不歌死
無服桐棺三寸而無椁以為法式

　　滕文公下篇

　　古之君子仕乎章

　　如士則執雉也

　　周禮春官大宗伯以禽作六摯以等諸侯(摯之為言至也所執
以自致也亦作贄)孤執皮帛卿執羔大夫執雁士執雉庶人
執鶩(音木)工商執雞(皮帛者束帛而表以皮為之飾皮虎豹皮帛如今璧色繒也羔小羊取
其羣而不失其類雁取其候時而行雉取其守介而死不失其節鶩取其不飛遷雞取其守時而動)

　　諸侯為藉百畝

　　禮祭義昔者天子為藉千畝冕而朱紘躬秉耒諸侯
為藉百畝冕而青紘躬秉耒以事天地山川社稷先
古以為醴酪齊(音咨)盛於是乎取之敬之至也(藉藉田也)

　　而庶人助以終畝

　　周禮天官甸師掌帥其屬而耕耨王藉以時入之以
共齊盛(王以孟春躬耕帝藉天子三推三公五推諸侯九推庶人終於畝庶人謂徒三百人藉之
言借也王一耕之而使庶人耘耔終之齊盛祭祀所用榖也粢稷也榖以稷為長在器曰盛)

　　收而藏之御廩

　　榖梁傳桓公十四年天子親耕以共粢盛王后親蠶
以供祭服甸粟而内三宫三宫米而藏之御廩(甸甸師掌
田之官也三宫三夫人也宗廟之禮君親割夫人親舂)未嘗必有兼甸之事焉
(夫人親舂是兼甸之事)

　　使世婦蠶于公桑蠶室

　　禮祭義古者天子諸侯必有公桑蠶室近川而為之
築宫仭有三尺棘牆而外閉之及大昕之朝君皮弁
素積卜三宫之夫人世婦之吉者使入蠶于蠶室奉
種浴于川桑于公桑風戾以食之(大昕季春朔日之朝也諸侯夫人三
宫半王后也風戾之者及早凉脃採之風戾之使露氣燥乃以食蠶蠶性惡濕)嵗既單矣世
婦卒蠶奉繭以示于君遂獻繭于夫人夫人曰此所
以為君服與遂副禕(音揮)而受之因少牢以禮之(嵗單謂三
月月盡之後也言嵗者蠶嵗之大功事畢於此也副禕王后之服)古之獻繭者其率用此與及良日夫人繅三盆手遂布于三宫夫人世
婦之吉者使繅遂朱縁之𤣥黄之以為黼黻文章服
既成君服以祀先王先公敬之至也(三盆手者三淹也凡繅毎淹大
緫而手振之以出緒也)

　　士有田則祭

　　禮王制天子社稷皆大牢諸侯社稷皆少牢大夫士
宗廟之祭有田則祭無田則薦庶人春薦韭夏薦麥
秋薦黍冬薦稻

　　宋小國也章

　　宋王偃嘗滅滕伐薛敗齊楚魏之兵

　　史記宋世家剔成弟偃攻襲剔成剔成敗奔齊偃自
立為宋君偃十一年自立為王東敗齊取五城南敗
楚取地三百里西敗魏軍乃與齊魏為敵國盛血以
韋囊懸而射之命曰射天淫於酒婦人羣臣諫者輙
射之於是諸侯皆曰桀宋宋其復為紂所為不可不
誅告齊伐宋王偃四十七年齊湣王與魏楚伐宋殺
王偃遂滅宋而三分其地

　　離婁上篇

　　離婁之明章

　　六律截竹為筩隂陽各六

　　前漢律歴志曰十二律黄帝之所作也黄帝使泠淪
自大夏之西昆命之隂取竹之解谷生其竅厚均者
(大夏西戎之國昆侖谷名)斷兩節間而吹之以為黄鍾之宫制十
二筩(音同)以聽鳯之鳴其雄鳴為六雌鳴亦六比黄鍾
之宫而皆可以生之是為律本(此合也)律十有二陽六
為律隂六為吕律以統氣類物一曰黄鍾二曰太族
(七豆反)三曰姑洗四曰㽔賔五曰夷則六曰亡射(上音無下
音亦)吕以旅陽宣氣一曰林鍾二曰南吕三曰應鍾四
曰大吕五曰夾鍾六曰中吕(中讀曰仲)有三統之義焉

　　梁武帝終日一食蔬素宗廟以麫為犠牲

　　通鑑梁武帝天監十六年詔以宗廟用牲牢有累冥
道宜皆以麫為之於是朝野諠譁以為宗廟去牲乃
是不復血食帝竟不從八坐乃議以大脯代一元大
武　十月詔以宗廟猶用脯脩更議代之於是以大
餅代大脯其餘盡用蔬果自天監中用釋氏法長齋
斷魚肉日止一食惟菜羮糲飯而已或遇事繁日移
中則嗽口以過身衣布衫木綿皁帳一冠三載一衾
二年後宫貴妃以下衣不曵地

　　為政不難章

　　麥丘邑人祝齊桓公曰願主君無得罪於羣臣百姓
劉向新序雜事篇桓公田至於麥丘(麥丘齊地桓公齊君名小白田
獲也公獲於麥丘之地)見麥丘邑人問之子何為者也對曰麥
丘邑人也公曰年幾何對曰八十有三矣公曰美哉
壽乎子其以子壽祝寡人麥丘邑人祝曰主君使主君
甚壽金玉是賤人為寳桓公曰善哉至徳不孤善言
必再吾子復之麥丘邑人曰祝主君使主君無羞學
無惡下問賢者在傍諫者得人桓公曰善哉至徳不
孤善言必三吾子復之麥丘邑人曰祝主君使主君
無得罪於羣臣百姓桓公怫(欎也音佛)然作色曰吾聞之
子得罪於父臣得罪於君未嘗聞君得罪於臣者也
此一言者非夫二言者之匹也子更(平聲)之麥丘邑人
坐拜而起曰此一言者夫二言之長也子得罪於父
可以因姑姐妹叔父而解之父能赦之臣得罪於君
可以因便嬖左右而謝之君能赦之昔桀得罪於湯
紂得罪於武王此則君之得罪於臣也(昔者夏桀商紂之為君行
無道成湯放桀於南巢武王殺紂以滅其國此二君是得罪於臣者也)莫為謝至今得
罪公曰善頼國家之福社稷之靈使寡人得吾子於
此扶而載之自御以歸禮之於朝封之以麥丘而斷
政焉

　　裴度所謂韓𢎞輿疾討賊承宗歛手削地

　　唐書皇甫鎛(音博)傳(鎛涇州臨涇人以中郎累遷司農卿判度支改户部侍郎)憲宗
方伐蔡急於用度鎛裒會嚴亟以辦濟師帝恱進兼
御史大夫蔡平之明年遂拜同中書門下平章事猶
領度支鎛以吏道進既由聚斂句剥為宰相至雖市
道皆嗤之崔羣裴度以聞帝怒不聽度乃表罷政事
極語鎛姦邪苛刻天下怨之將食其肉且言天下安
否繫朝廷朝廷輕重在輔相今承宗斂手削地(承宗邊鎮
王士真之子拒命以常山叛朝廷厭兵布衣柏耆杖䇿詣淮西行營謁裴度且言願得天子一節馳入鎮
可掉舌下之度為言乃以左拾遺往既至以大誼動承宗泣下乃與獻徳棣二州以二子入質上從之)
韓𢎞輿疾討賊(𢎞滑州匡城人憲宗方用兵淮西拜淮西諸軍行營都統司扞兩河而令
李光顔烏重𦙍擊賊𢎞不親屯遣子公武領兵三千屬光顔吳元濟既平以功加兼侍中封許國公李師
道誅𢎞大懼因請入朝再拜司徒中書令以足疾命中人掖拜固願留京師帝從之)非力能制
之顧朝廷處置能服其心也若相鎛則四方觧矣請
授以浙西觀察使其辭切至上不聽

　　天下有道章

　　猶所謂難為兄難為弟云爾

　　世説徳行篇後漢陳元方子長文有英才(元方名紀其子長文
名羣)與季方子孝先(季方名諶紀之長弟也子孝先名忠)各論父功徳爭
之不能决諮於太丘(太丘名寔字仲弓穎川人嘗除太丘長故曰太丘乃羣忠柤父
也)太丘曰元方難其兄季方難其弟(言元方難為季方之兄季方難
為元方之弟言二子俱有賢徳)

　　桀紂之失天下也章

　　晁錯所謂人情莫不欲壽

　　西漢晁錯(音厝)傳(錯頴川人)錯賢良䇿對文帝曰愚臣竊以
古之三王明之臣聞三王臣主俱賢故合謀相輔計
安天下莫不本於人情人情莫不欲壽三王生而不
傷也人情莫不欲富三王厚而不困也人情莫不欲
安三王扶而不危也人情莫不欲逸三王節其力而
不盡也

　　伯夷辟紂章

　　太公姜姓吕氏名尚

　　史記齊世家太公望吕尚者東海人(吕氏春秋曰東夷之士)其
先祖嘗為四嶽佐禹平水土甚有功虞夏之際封於
吕(吕在南陽宛縣西)或封於申姓姜氏夏商之時申吕或封
枝庶子孫或為庶人尚其後苖裔也本姓姜氏從其
封姓故曰吕尚西伯出獵遇於渭之陽曰自吾先君
太公望子乆矣故號之曰太公望

　　蕭何所謂飬民致賢以圖天下者暗與此合

　　通鑑漢髙帝元年二月項羽立沛公為漢王王巴蜀
漢中都南鄭而三人分關中王秦降將章邯等三人
以距漢路漢王怒欲攻項羽周勃灌嬰樊噲皆勸之
蕭何諫曰雖王漢中之惡不猶愈於死乎能詘(與屈同)
於一人之下而信(伸同)於萬乗之上者湯武是也臣願
大王王漢中飬其民以致賢人收用巴蜀還定三秦
天下可圖也

　　辟草萊任土地者次之章

　　如李悝(音恢)盡地力

　　前漢食貨志陵夷至於戰國貴詐力而賤仁義先富
有而後禮譲是時李悝為魏文侯作盡地力之教以
為地方百里提封九萬頃除山澤邑居參分去一為
田六百萬畮治勤謹則畮益三升(服䖍曰與之三升也臣瓉曰當言三
斗謂治田勤則畮加三斗也師古曰計數而言字當為斗瓉説是也)不勤則損亦如之
地方百里之增減輙為粟百八十萬石矣又曰糴甚
貴傷民(謂士工商也)甚賤傷農民傷則離散農傷則國貧
故甚貴與甚賤其傷一也善為國者使民無傷而農
益勸今一夫挾五口治田百畮嵗收畮一石半為粟
百五十石除十一之稅十五石餘百三十五石食人
月一石半五人終嵗為粟九十石餘有四十五石石
三十為錢千三百五十除社閭嘗新春秋之祠用錢
三百餘千五十衣人率用錢三百五人終嵗用千五
百不足四百五十不幸疾病死喪之費及上賦斂又
未與此此農夫所以常困有不勸耕之心而令糴至
於甚貴者也

　　商鞅開阡陌之類也

　　通鑑周顯王一十九年(秦孝公十二年也)秦商鞅築冀闕宫
庭於咸陽徙都之令民父子兄弟同室内息者為禁
并諸小鄉聚集為一縣縣置令丞凡三十一縣廢井
田開阡陌(路南北曰阡東西曰陌劉伯莊云開田界道使不相干)平斗甬權衡
丈尺

　　男女授受不親章

　　古禮男女不親授受

　　内則男不言内女不言外非祭非喪不相授器其相
授則女授以篚其無篚則皆坐奠之而後取之

　　人不足與適也章

　　書曰格其非心

　　冏命匡其不及繩愆紏繆格其非心俾克紹先烈

　　昔者孟子三見齊王而不言事

　　荀子大略篇孟子三見齊王而不言事門人曰曷為
三遇齊王而不言事孟子曰我先攻其邪心

　　天下大恱章

　　書所謂不格姦亦允若是也

　　堯典克諧以孝烝烝乂不格姦

　　大禹謨祗載見瞽叟䕫䕫齊慄瞽亦允若

























　　孟子集註通證卷上

　　欽定四庫全書

　　孟子集註通證卷下　　　元　張存中　撰

　　離婁下篇

　　子産聽鄭國之政章

　　十月成梁

　　夏令曰九月除道十月成梁營室之中土功其始(見國
語)

　　諸葛武侯嘗言治世以大徳不以小惠

　　蜀志諸葛亮之相蜀也(亮名孔明字也琅琊陽都人諡忠武侯)有言公
惜赦者亮荅曰治世以大徳不以小惠

　　辟辟除也如周禮閽(音昏)人為之辟之辟

　　周禮天官閽人(主晨昏啟閉)掌守王宫之中門之禁凡外
内命夫命婦出入則為之闢(闢開左右行者)

　　禮為舊君有服章

　　儀禮曰以道去君而未絶者服齊衰三月

　　喪服傳曰大夫為舊君何以服齊衰三月也大夫去
君歸其宗廟故服齊衰三月也言與民同也何大夫
之謂乎言其以道去君而猶未絶也

　　如晉錮欒盈也

　　春秋襄公二十一年秋晉欒盈出奔楚冬公會晉侯
齊侯宋公衛侯鄭伯曹伯莒子邾子子商任(商任地闕任音
壬)左傳欒桓子娶于范宣子生懷子(桓子欒黶懷子盈也)范鞅
以其亡也怨欒氏(十四年欒黶强逐范鞅使奔秦)故與欒盈為公族
大夫而不相能桓子卒欒祁與其老州賔通(欒祁桓子妻范宣子
女盈之母也)幾亡室矣懷子患之祁懼其討也愬諸宣子
曰盈将為亂范鞅為之徴(證其有此)懷子好施士多歸之
宣子畏其多士也信之懷子為下卿宣子使城著而
遂逐之(著晉邑在外易逐)秋欒盈出奔楚冬㑹於商任錮欒
氏也(禁錮欒盈使諸侯不得受)

　　二十二年冬公會晉侯齊侯宋公衛侯鄭伯曹伯莒
子邾子薛伯杞伯小邾子于沙隨左傳秋欒盈自楚
適齊晏平仲言於齊侯曰商任之會受命於晉(受錮欒氏
之命)今納欒氏將安用之小所以事大信也失信不立
君其圖之弗聽○冬會於沙隨復錮欒氏也(晉知欒盈在齊
故復錮也)

　　養生者不足以當大事章

　　必誠必信不使少有後日之悔也

　　禮檀弓上子思曰喪三日而殯凡附於身者必誠必
信勿之有悔焉耳矣三月而葬凡附於棺者必誠必
信勿之有悔焉耳矣

　　王者之迹熄章

　　謂黍離降為國風而雅亡也

　　詩王黍離譜申侯與犬戎攻宗周殺幽王於戲晉文
侯鄭武公迎太子冝臼於申而立之是為平王以亂
故徙居東都王城於是王室之尊與諸侯無異其詩
不能復雅故貶之謂之王國之變風

　　必表年以首事

　　左傳序故史之所記必表年以首事年有四時故錯
舉以為所記之名也

　　公羊傳作其辭則丘有罪焉爾

　　昭公十二年春秋之信史也其序則齊桓晉文其會
則主㑹者為之也其辭則丘有罪焉爾

　　游夏不能賛一辭者也

　　史記孔子世家孔子在位聽訟文辭有可與人共者
弗獨有也至於為春秋筆則筆削則削子夏之徒不
能賛一辭

　　君子之澤五世而斬章

　　四世而緦服之窮也

　　禮大傳四世而緦服之窮也五世袒免(音問)殺(去聲)同姓
也六世親屬竭矣

　　逄蒙學射於羿章

　　然夷羿篡弑之賊

　　左傳襄公四年魏絳曰昔有夏之方衰也后羿自鉏
遷於窮石因夏民以代夏政恃其射也不修民事而
淫於原獸棄武羅伯因熊髠尨(莫邦反)圉而用寒浞(土角
反)寒浞伯明氏之讒子弟也伯明后寒棄之夷羿收
之信而使之以為已相浞行媚於内(内宫人)而施賂於
外愚㺯其民而虞羿于田樹之詐慝以取其國家外
内咸服羿猶不悛将歸自田家衆殺而烹之以食(音嗣)
其子其子不忍食諸死于窮門靡奔有鬲氏(靡夏遺臣事羿
者有鬲國名今平原鬲縣是也)浞因羿室(就其妃妾)生澆(五弔反)及豷恃其
讒慝詐偽而不徳于民使澆用師滅斟灌及斟尋氏
(二國夏同姓諸侯仲康之子后相所依樂安夀光縣東南有灌亭北海平壽縣東南有斟亭)處澆
于過(古禾反)處豷于戈(過戈皆國名)靡自有鬲氏收二國之
燼(燼遺民也)以滅浞而立少康(少康夏后相之子)少康滅澆于過
后杼滅豷于戈(后杼少康子)有窮由是遂亡

　　天下之言性也章

　　所謂天下之故者也

　　易繫辭易無思也無為也寂然不動感而遂通天下
之故

　　所謂善言天者必有騐於人也

　　荀子性惡篇善言天者必有徴於人

　　以上古十一月甲子朔夜半冬至為歴元也

　　新唐歴志治厯之本必推上元日月如合璧五星如
連珠夜半甲子朔旦冬至自此七曜散行不復餘分
普盡緫㑹如初　五代司天考夫天人之際逺哉微
矣而使一藝之士布筭積分上求數千萬嵗之前必
得甲子朔旦夜半冬至而日月五星皆㑹于子謂之
上元以為厯始蓋自漢而後其説始詳見于世其源
流所自止於如此是果堯舜三代之法歟皆不可得
而考矣然自是以來厯家之術雖世多不同而未始
不本於此

　　公行子有子之䘮章

　　周禮凡有爵者之喪禮

　　春官宗伯職䘮掌諸侯(職䘮者掌守諸侯之䘮禮言諸侯者謂畿内王子毋弟得
稱諸侯者)及卿大夫士凡有爵者之䘮以國之䘮禮涖其
禁令序其事

　　萬章上篇

　　萬章問曰舜徃於田章

　　事見虞書大禹謨篇(見上卷禹拜昌言下)

　　史記云二女妻之以觀其内九男事之以觀其外
五帝紀舜年二十以孝聞三十而帝堯問可用者四
嶽咸薦虞舜曰可於是堯乃以二女妻(七計反)舜(二女娥皇
女英也娥皇無子女英生商均舜升天子娥皇為后女英為妃也)以觀其内使九男
與處以觀其外舜居媯汭内行彌謹(媯源汭水出蒲州河東南山水
涯曰汭按地記云河東青山東山中有二泉下南流者媯水北流者汭水二水異泉合流出谷西注河媯
水北曰汭)堯二女不敢以貴驕事舜親戚(親戚謂父瞽叟後母弟象妹顆
手等也)甚有婦道堯九男皆益篤(惇厚謹敬也)

　　楚詞戰國䇿所謂㓜艾義與此同

　　離騷九歌大司命孔蓋兮翠旍登九天兮撫彗(音遂)星
慫(息拱反)長劒兮擁㓜艾蓀獨冝兮為民正(㓜少也艾羙好也)
戰國䇿趙孝成王篇建信君貴於趙公子魏牟過趙
趙王迎之顧反至坐前有尺帛且令工人以為冠工
見客來也因迎趙王曰公子乃驅後車幸以臨人願
聞所以為天下魏牟曰王能重王之國若此尺帛則
王之國大治矣趙王不説形於顔色曰先王不知寡
人不肖使奉社稷豈敢輕國若此魏牟曰王無怒請
為王説之曰王有此尺帛何不令前郎中以為冠王
曰郎中不知為冠魏牟曰為冠而敗之奚虧於王之
國而王必待工而后乃使之今為天下之工或非也
社稷為虛戾先王不血食而王不以予工乃與㓜艾
(艾美好也)

　　伊尹以割烹要湯章

　　伊尹欲行道以致君而無由乃為有莘氏之媵臣負鼎
爼以滋味説湯致於王道

　　史記殷紀阿衡欲干湯而無由(阿衡即伊尹也)乃為有莘氏
媵(康剰反)臣負鼎爼以滋味説湯致於王道或曰伊尹
處士湯使人聘迎之五反然後肯徃從湯言素王及
九主之事

　　孔子於衞主癰疽章

　　癰疽痬醫也

　　周禮天官痬(音羊)醫(痬創癰也)掌腫痬潰痬金痬折(時設反)痬
之祝(之樹反)藥劀(音刖)殺之齊(才細反)

　　史記作顔濁鄒孔子遂行適衞月餘去衞適宋

　　孔子世家定公十四年孔子適衞主於子路妻兄顔
濁鄒家衞靈公問孔子居魯得禄幾何對曰奉粟六
萬衞人亦致粟六萬居頃之或譖孔子孔子去衞将
適陳過匡為匡入所拘孔子反乎衞主蘧伯玉家居
衞月餘去衞適宋與弟子習禮大樹下

　　百里奚自鬻於秦章

　　晉欲伐虢

　　左傳僖公二年晉荀息請屈産之乗與垂棘之璧假
道於虞以伐虢(荀惠荀叔也屈地生良馬垂棘出美玉故以為名四馬曰乗自晉適虢途
出於虞故借道)公曰是吾寳也對曰若得道於虞猶外府也
公曰宫之竒存焉(宫之竒虞忠臣)對曰宫之竒之為人也懦
而不能强諌(懦弱也)且少長於君君暱之雖諌将不聽
(親而狎之必輕其言)乃使荀息假道於虞虞公許之且請先伐
虢(喜於厚賂而欲求媚)宮之竒諌不聽遂起師夏晉里克荀息
帥師會虞師伐虢滅下陽(下陽虢邑在河東大陽縣)五年晉侯復
假道於虞以伐虢宫之竒諌曰虢虞之表也虢亡虞
必從之晉不可啟寇不可翫(翫習也)一之謂甚其可再
乎(為二年假晉道滅下陽)諺所謂輔車相依唇亡齒寒者其虞
虢之謂也(輔頰輔車牙車)

　　荘周曰百里奚爵禄不入於心放飯牛而牛肥

　　荘子田子方篇百里奚爵禄不入於心(姓孟字百里奚秦之賢士
本是虞人虞被晉滅遂入秦國)故飯牛而肥(飯猶食之也)使秦穆公忘其
賤與之政也有虞氏死生不入於心故足以動人(内自
得者外自全也)

　　萬章下篇

　　孔子之謂集大成章

　　書所謂簫韶九成是也

　　益稷篇

　　聲宣也如聲罪致討之聲

　　左傳莊公二十九年夏鄭侵許凡師有鍾皷曰伐(釋例
曰鳴鍾鼓以聲其過曰伐謂鳴鍾鼓聲其罪徃討伐之若擊皷斬木然)無曰侵輕曰襲

　　玉終詘然也

　　禮聘義昔者君子比徳於玉焉温潤而澤仁也縝密
以栗知也亷而不劌義也(劌傷音鱖)垂之如隊(直位反)禮也
叩之其聲清越以長其終詘(其物反)然樂也(欒作則有聲止則無
也越猶揚也詘絶止貌也)

　　故兒寛云惟天子建中和之極兼緫條貫金聲而玉振
之

　　前漢兒(五奚反)寛封禪對(寛千乘人)惟天子建中和之極兼
緫條貫金聲而玉振之以順成天慶垂萬世之基

　　北宫錡問章

　　通謂之附庸若春秋邾儀父之類是也

　　隠公元年三月公及邾儀父盟於蔑

　　府史胥徒也

　　周禮天官冡宰大宰卿一人小宰中大夫二人府六
人史十有二人(府治藏史掌書者凡府史皆其官長所自辟除)胥十有二人
徒百有二十人(此民給摇後者若今衞士矣胥讀如諝謂其有才知為什長)

　　愚按此章之説與周禮王制不同

　　周禮地官司徒凡建邦國以土圭土其地而制其域
諸公之地封疆方五百里其食者半諸侯之地封疆
方四百里其食者參之一諸伯之地封疆方三百里
其食者參之一諸子之地封疆方二百里其食者四
之一諸男之地封疆方百里其食者四之一(土其地猶言度
其地)

　　禮王制王者之制禄爵公侯伯子男凡五等諸侯之
上大夫卿下大夫上士中士下士凡五等天子之田
方千里公侯田方百里伯七十里子男五十里不能
五十里者不合於天子附於諸侯曰附庸天子之三
公之田視公侯天子之卿視伯天子之大夫視子男
天子之元士視附庸制農田百畆百畆之分上農夫
食九人其次食八人其次食七人其次食六人下農
夫食五人庶人在官者其禄以是為差也諸侯之下
士視上農夫禄足以代其耕也中士倍下士上士倍
中士下大夫倍上士卿四大夫禄君十卿禄次國之
卿三大夫禄君十卿禄小國之卿倍大夫禄君十卿
禄

　　士之不託諸侯何也章

　　謂之寄公

　　禮郊特牲諸侯不臣寓公故古者寓公不繼世(寓寄也寄
公之子非賢者世不足尊也)

　　喪大記君之喪未小歛為寄公國賔出

　　敢問不見諸侯何義也章

　　田獵之冠也事見春秋傳

　　左傳昭公二十年十二月齊侯田於沛(沛澤名)招虞人
以弓不進公使執之辭曰昔我先君之田也旃以招
大夫弓以招士皮冠以招虞人臣不見皮冠故不敢
進乃舍之

　　齊宣王問卿章

　　然三仁貴戚不能行之於紂而霍光異姓乃能行之於
昌邑(三仁見論語微子篇下)

　　前漢霍光傳(光字子孟栗騎将軍諡宣成侯去病弟也父中孺河東平陽人也)昌邑
王賀(武帝孫昌邑哀王子也)即位行淫亂光憂懣(音滿又音悶)獨以
問所親故吏大司農田延年延年曰将軍為國柱石
審此人不可何不建白太后更選賢而立之光曰今
欲如是於古嘗有此不延年曰伊尹相殷廢太甲以
安宗廟世稱其忠将軍若能行此亦漢之伊尹也光
乃引延年給事中隂與車騎將軍張安世圖計光與
羣臣俱見白太后具陳昌邑王不可以承宗廟状皇
太后乃車駕幸未央承明殿召昌邑王伏前聼詔光
與羣臣連名奏王尚書令讀畢光令王起拜受詔乃
即持其手觧脱其璽組扶王下殿送至昌邑邸已而
光奉上皇帝璽綬謁於高廟是為孝宣皇帝(衛太子孫號皇曽孫)
告子上篇

　　性猶杞柳也章

　　荀子性惡之説也(見序説)

　　性猶湍水也章

　　揚子善惡混之説(見序説)

　　告子曰性無善無不善也章

　　近世蘓氏胡氏之説

　　東坡蘓氏曰夫善惡者性之所能之而非性之所能
有也且夫言性者安以其善惡為哉雖然揚雄之論
則固已近之曰人之性也善惡混修其善則為善人
修其惡則為惡人此其所以為異者惟其不知性之
不能以有夫善惡而以為善惡之皆出乎性也而已
夫太古之初夲非有善惡之諭唯天下之所同安者
聖人指以為善而一人之所獨樂者則名以為惡天
下之人固將即其所樂而行之孰知夫聖人唯其一
人之獨樂不能勝天下之所同安是以有善惡之辨
而諸子之意將以善惡為聖人之私説不已踈乎
或問性曰性也者天地之所以立也五峯胡氏曰然
則孟子氏荀卿氏揚雄氏之以善惡言性也非歟曰
性也者天地鬼神之奥也善不足以言之况惡乎或
者問曰何謂也曰宏聞之先君子曰孟子所以獨出
諸儒之表者以其知性也宏請曰何謂也先君子曰
孟子道性善善云者歎美之詞不與惡對

　　韓子性有三品之説

　　原性性也者與其生俱生也情也者接於物而生也
性之品有三而其所以為性者五情之品有三而其
所以為情者七何也曰性之品有上中下三上焉者
善焉而已矣中焉者可導而上下也下焉者惡焉而
已矣

　　趙孟之所貴趙孟能賤之章

　　趙孟晋卿也能以爵禄與人而使之貴則亦能奪之而
使之賤

　　通鑑綱目威烈王二十三年初命晋大夫魏斯趙籍
韓虔為諸侯(愚按分註趙烈侯好音謂相國公仲連曰寡人有愛可以貴之乎連曰富之可
貴之則否君曰然鄭歌者槍石二人吾賜之田人萬畆連諾而不與烈侯屢問連乃稱疾不朝畨吾君謂
連曰君實好善而未知所持公仲亦有進士乎連曰未也曰牛畜荀欣徐越皆可連進之畜侍以仁義烈
侯逌然明日欣侍以舉賢使能明日越侍以節財儉用察度功徳所與無不充君説乃謂連曰歌者之田
且止以畜為師欣為中尉越為内史賜連衣二襲此非能使歌者貴能使歌者賤歟又按豫讓欲為智伯
報仇吞炭漆身其友為之泣曰以子之才臣事趙孟必得近幸子乃為所欲為顧不易邪何乃自苦如此
是指趙襄子也襄子有子五人不肯置後立伯魯之孫完是為獻子獻子生藉是為烈侯然則趙孟晋卿
也自襄子至烈侯之通稱乎)

　　告子下篇

　　紾兄之臂而奪之食章

　　亦未嘗膠柱而調瑟

　　史記亷頗藺相如傳趙孝成王七年秦與趙兵相距
長平時趙使亷頗將兵固壁不戰王信秦之間言使
趙括為將代亷頗藺相如曰王以名使括若膠柱而
鼓瑟耳(瑟樂器也毎一絃有一柱旋移變而取音聲之和今以膠定其柱不使變移而鼔之豈能
得之和)括徒能讀其父書傳不知合變也

　　宋牼將之楚章

　　按荘子書有宋鈃者(刑堅二音)

　　天下篇不累於俗不飾於物不苟於人不□(音忮逆也)於
衆願天下之安寧以活民命人我之飬畢足而止以
此白心古之道術有在於是者宋鈃尹文聞其風而
悦之作為華山之冠以自表接萬物以别宥為始語
心之容命之曰心之行以聏(而鉗二音令也)合歡以調海内
請欲置之以為主見侮不辱救民之鬬禁攻寝兵救
世之戰以此周行天下上説下教雖天下不取强聒
而不舍者也

　　先名實者為人也章

　　華周杞梁二人皆齊臣戰死於莒其妻哭之哀

　　左傳襄公二十三年齊侯襲莒杞殖(市力反)華還(華去聲還
音旋)載甲夜入且於之隧宿於莒郊明日先遇莒子於
蒲侯氏莒子重賂之使無死曰請有盟華周對曰貪
貨棄命亦君所惡也昬而受命日未中而棄之何以
事君莒子親鼓之從而伐之獲杞梁莒人行成齊侯
歸遇杞梁之妻於郊(梁戰死妻行迎喪)使弔之辭曰殖之有
罪何辱命焉若免於罪猶有先人之敝廬在下妾不
得與郊弔齊侯弔諸其室

　　劉向説苑齊荘公攻莒杞梁與莒戰梁遂鬬殺二十
七人而死妻聞而哭城為之陁而隅為之崩

　　五霸者三王之罪人也章

　　按春秋傳僖公九年葵丘之會陳牲而不殺

　　榖梁傳僖公九年九月戊辰諸侯盟於葵丘桓盟不
日此何以日美之也為見天子之禁故備之也葵丘
之盟陳牲而不殺(盟牲諸侯用牛大夫用豭)讀書加於牲上壹明
天子之禁(壹猶專也)曰無壅泉(專水利)毋訖糴(訖止也)毋易樹
子(樹子嫡子)毋以妾為妻毋以婦人與國事(與音預)

　　白圭曰吾欲二十而取一章

　　按史記白圭能薄飲食忍耆欲

　　前漢白圭周人也當魏文侯時李克務盡地力而白
圭樂觀時變故人棄我取人取我予能薄飲食忍嗜
欲節衣服與用事僮僕同苦樂趨時若猛獸鷙鳥之
發

　　古之君子何如則仕章

　　故與公遊於囿公仰視蜚㕍而後去之

　　史記孔子世家孔子反衛主蘧伯玉家靈公問陳孔子
曰俎豆之事則嘗聞之軍旅之事未之學也明日與孔
子語見蜚㕍仰視之色不在孔子孔子遂行復如陳
盡心上篇

　　霸者之民驩虞如也章

　　耕田鑿井帝力何有於我

　　帝王通厯帝堯之時有老人擊壤於路(風土記云擊壤者以木為
之長三四寸其形如履臘節撞少以為戲分部以擿博也將戲先側一壤於地遥於三四十歩以手中壤
擿之中者為上)曰吾日出而作日入而息鑿井而飲耕田而
食帝力於我何哉

　　楊子取為我章

　　列子稱其言曰伯成子髙不以一毫利物是也

　　楊朱篇楊子曰伯成子髙不以一毫利物舎國而隠
大禹不以一身自利一體偏枯古之人損一毫利天
下不與也悉天下奉一身不取也人人不損一毫人
人不利天下天下治矣禽子問楊朱曰去子體之一
毛以濟一世汝為之乎楊朱曰世固非一毛之所濟
禽子曰假濟為之乎楊子弗聽

　　恭敬者幣之未將者也章

　　詩曰承筐是將

　　小雅鹿鳴章吹笙鼓簧承筐是將人之好我示我周
行

　　形色天性也章

　　踐如踐言之踐

　　禮曲禮修身踐言謂之善行

　　又曰天生烝民有物有則

　　詩大雅烝民章天生烝民有物有則民之秉彞好(去聲)
是懿徳

　　齊宣王欲短喪章

　　按儀禮公子為其母練冠麻衣縓縁(縓取絹反)

　　儀禮喪服章記公子為其母練冠麻衣縓縁為其妻
縓冠葛絰帶麻衣縓縁皆既葬除之(公子君之庶子也其或為母謂
妾子也)

　　天下有道以道殉身章

　　殉如殉葬之殉

　　禮檀弓下陳子車死於衛其妻與其家大夫謀以殉
(音徇)葬定而後陳子亢至以告曰夫子疾莫飬(去聲下同)於
下請以殉葬子亢曰以殉葬非禮也雖然則彼疾當
飬者孰若妻與宰得已則吾欲已不得已則吾欲以
二子者之為之也於是弗果用

　　盡心下篇

　　梓匠輪輿章

　　莊周所論斲輪之意

　　莊子天道篇桓公(齊君名小白)讀書於堂上輪扁(音篇匠氏名)
斲輪於堂下釋椎鑿而上問桓公曰敢問公之所讀
者何言邪公曰聖人之言也曰聖人在乎公曰已死
矣曰然則君之所讀者古人之糟魄(普各反)已夫桓公
曰寡人讀書輪人安得議乎有説則可無説則死輪
扁曰臣也以臣之事觀之斲輪徐則甘而不固疾則
苦而不入不徐不疾得之於手而應之於心口不能
言有數存焉於其間臣不能以喻臣之子臣之子亦
不能受之於臣是以行年七十而老斲輪古之人與
(音余)其不可傳也死矣然則君之所讀者古人之糟魄
已夫

　　社稷次之章

　　立壇壝以祀之

　　周禮地官大司徒設其社稷之壝而樹之田主各以
其野之所宜木遂以名其社與其野

　　封人掌設王之社壝為畿封而樹之(聚土曰封壝謂壇及堳埓也按
白虎通曰天子社壇方五丈取五方五色土封之諸侯半之各以其所守之方一色土封之皆冐以黄土
今通制所議社壇自天子至大夫士一也無降殺與古制稍異)

　　年不順成八蜡(音乍)不通之意

　　禮郊特牲天子大蜡八伊耆(音其)氏始為蜡蜡也者索
也(索音色)歳十二月合聚萬物而索饗之也蜡之祭也
主先嗇(音色)而祭司嗇(先嗇田祖也)祭百種(上聲)以報嗇也饗
農及郵(音尤)表畷(丁劣反)禽獸(饗亦祭也農為先農也郵表畷田官督約農事之所
也禽獸能為田除害也)仁之至義之盡也古之君子使之必報
之迎貓(音苗)為其食田䑕也迎虎為其食田豕也迎而
祭之也(迎其神而祭之)祭坊與水庸(坊以止水庸以通水)事也(以其事於我而
祭之)八蜡以記四方四方年不順成八蜡不通(不與諸方相通
而祭)以謹民財也順成之方其蜡乃通以移民也既蜡
而收民息已故既蜡君子不興功

　　稽大不理於口章

　　今按漢書無俚方言

　　前漢季布賛賢者誠重其死夫婢妾賤人感槩而自
殺非能勇也其畫無俚之至耳(晋灼曰揚雄方言曰俚聊也許慎曰頼也)

　　曰以追蠡章(追音堆蠡音禮)

　　周禮所謂旋蟲

　　冬官鳬氏為鍾兩欒謂之銑銑間謂之于于上謂之
鼓鼓上謂之鉦鉦上謂之舞舞上謂之甬甬上謂之
衡鍾縣謂之旋旋蟲謂之幹(旋屬鍾柄所以縣之也旋蟲者旋以蟲為飾也
今時旋有蹲熊盤龍辟邪)

　　城中之涂容九軌

　　周禮冬官下匠人營國方九里旁三門國中九經九
緯經涂九軌(國中城内也經緯謂涂也經緯之涂皆容方九軌凡八尺為軌廣九軌積七十
二尺則此涂十二歩也)

　　充實而有光輝之謂大章

　　美在其中而暢於四支發於事業

　　易坤卦文言曰君子黄中通理正位居體美往其中
而暢於四支發於事業美之至也

　　言近而指逺者章

　　古人視不下於帶

　　禮曲禮下天子視不上於祫(音刼)不下於帶凡視上於
面則傲下於帶則憂傾則姦

　　如琴張曽晳牧皮者章

　　子桑户死琴張臨其喪而歌事見莊子

　　大宗師子桑户孟子反子琴張三人相與為友莫然
有間而子桑户死未葬孔子聞之使子貢徃行事焉
或編曲或鼓琴相和而歌曰嗟來桑户乎而已反其
真而我猶為人猗(音依)子貢趨而進曰敢問臨尸而歆
禮乎二人相視而笑曰是惡(平聲)知禮意

　　季武子死曽晳倚其門而歌

　　禮檀弓下季武子寢疾及其喪也曽晳倚門而歌

　　荀子原慤(音殻)字皆讀作愿

　　榮辱篇孝悌愿慤以敦比其事業

　　富國篇其臣主百吏汙者皆化而修悍者先化而愿
躁者先化而慤是明主之功已

　　正論篇上端誠則下原殻矣上公正則下易直矣治
辨則易一愿殻則易使

　　閹然媚於世也者章

　　閹(音奄)如奄人之奄

　　周禮春官守祧(他堯反)奄(於檢反)八人女祧每廟二人奚
四人













　　孟子集註通證卷下

　　欽定四庫全書

　　中庸章句或問通證　　　　元　張存中　撰

　　章句序

　　人心惟危道心惟微惟精惟一允執厥中者

　　書大禹謨

　　傳十章

　　詩曰矯矯虎臣是也

　　泮水明明魯侯克明其徳既作泮宫淮夷攸服矯矯
虎臣在泮獻馘(古獲反)淑問如臯陶在泮獻囚(矯矯武貌)

　　傳十一章至十七章

　　素按漢書當作索

　　前漢藝文志孔子曰索隠行怪後世有述焉吾弗為之
矣(師古曰禮記載孔子之言索隠求索隠暗之事而行怪迂之妄令後人有所祖述非我本志弗為之
矣恥之也)

　　如孔子問禮問官之類

　　家語觀周篇孔子謂南宫敬叔曰(敬叔孟僖子子也)吾聞老
𣆀(他甘反)博古知今則吾師也今將徃矣敬叔與俱至
周問禮於老𣆀

　　左傳昭公十七年秋郯子來朝公與之晏昭子問焉
曰少皥氏鳥名官何故也郯子曰吾祖也我知之昔
者黄帝氏以雲紀故為雲師而雲名炎帝氏以火紀
故為火師而火名共工氏以水紀故為水師而水名
太皡氏以龍紀故為龍師而龍名我髙祖少皥摯(音至)
之立也鳯鳥適至故紀於鳥為鳥師而鳥名鳳鳥氏
厯正也𤣥鳥氏司分者也(𤣥鳥燕也以春分來秋分去)伯趙氏司
至者也(伯趙伯勞也以夏至鳴冬至止)青鳥氏司啓者也(青鳥鶬鶊也以立春
鳴立夏止)丹鳥氏司閉者也(丹鳥鷩雉也以立秋來立冬去入大水為蜃上四鳥皆厯
正之屬官)祝鳩氏司徒也(祝鳩鷦鳩也鷦鳩孝故為司徒主教民鷦音焦)鴡(本作雎)
鳩氏司馬也(雎鳩王鴡也鷙而有别故為司馬主法制)鳲鳩氏司空也(鳲鳩
鴶鵴也鳲鳩平均故為司空平水土鴶音戞鵴音菊)爽鳩氏司寇也(爽鳩鷹也鷙故為司
寇主盜賊)鶻鳩氏司事也(鶻鳩鶻鵰也春來冬去故為司事)五鳩鳩民者
也(鳩聚也治民法聚故以鳩為名)五雉為五工正(五雉雉有五種西方曰鷷雉東方曰
鵰雉南方曰翟雉北方曰鵗雉伊洛之南曰翬雉)利器用正度量夷民者也
(夷平聲)九扈為九農正(扈有九種也春扈鳻□夏扈竊𤣥秋扈竊藍冬扈竊黄棘扈竊
丹行扈唶唶宵扈嘖嘖桑扈竊脂老扈鷃鷃以九扈為九農之號各隨土宜以教民事賈逵云春扈分循
相五土之宜趣民耕種者也夏扈竊𤣥趣民耘苖者也秋扈竊藍趣民收斂苖者也冬扈竊黄趣民葢藏
者也棘扈竊丹為巢驅鳥者也行扈唶唶晝為民驅鳥者也宵扈嘖嘖夜為農驅獸者也桑扈竊脂為蠶
驅雀者也老扈鷃鷃趣收麥令不得晏起者也)扈民無淫者也(扈止也止民使不淫放)
自顓頊以來不能紀逺乃紀於近為民師而命以民
事則不能故也仲尼聞之見於郯子而學之(於是仲尼年二
十八)既而告人曰吾聞之天子失官學在四夷猶信

　　違去也如春秋傳齊師違榖七里之違

　　左傳哀公二十七年晉荀瑶帥師伐鄭(荀瑶即智襄子)次于
桐丘鄭駟𢎞請於齊乃救鄭及留舒(齊地)違榖七里榖
人不知及濮(水名)智伯聞之乃還曰我卜伐鄭不卜敵
齊

　　猶易所謂幹事

　　乾卦文言貞者事之幹也貞固足以幹事

　　孔子曰其氣發揚于上為昭明焄蒿悽愴此百物之精
也神之著也(詳見後)

　　子孫謂虞思陳胡公之屬

　　左傳哀公元年夏后少康逃奔有虞(夏后相啓孫也少康相之遺腹
子也寒浞子澆滅夏后相使臣椒求少康欲殺之少康逃奔有虞有虞虞舜後為諸侯者少康逃而歸之
也)虞思於是妻(去聲)之以二姚(思有虞君也虞思自以二女妻少康姚虞姓也)
而邑諸綸(綸虞邑)有田一成有衆一旅(方十里為成五百人為旅)
左傳襄公二十五年晉人問陳之罪(鄭子産獻入陳之功于晉晉人
詰問子産以何罪伐陳)對曰昔虞閼父為周陶正(虞閼父舜之後)以服
事我先王我先王賴其利器用也與其神明之後也
庸以元女大姬配胡公(庸用也元女武王之長女胡公閼父之子滿也是用以武
王之長女曰大姬者與閼父之子胡公為配耦按史記陳世家云陳胡公滿者虞帝舜之後也舜傳禹而
舜子商均為封國夏后之時或失續周武王克商求舜後得媯滿封之於陳以奉帝舜祀是為胡公)而
封諸陳以備三恪(苦洛反周分天下封夏殷二王後又封舜後謂之恪并二王後為三
國其禮轉降示敬而已故謂三恪)則我周之自出至於今是賴

　　舜年百有十歳

　　書舜典舜生三十徴庸三十在位五十載陟方乃死

　　書云大王肇基王迹

　　武成王若曰嗚呼羣后惟先王建邦啓土公劉克篤
前烈至于太王肇基王迹王季其勤王家

　　詩云至于大王實始翦商

　　閟宫后稷之孫實維大(音太)王居岐之陽實始翦商至
于文武纉大王之緒致天之屆于牧之野

　　傳十八章

　　先公組紺以上至后稷也

　　史記周本紀后稷别姓姬氏后稷卒子不窋立不窋
卒子鞠陶立鞠陶卒子公劉立公劉卒子慶節立國
於豳慶節卒子皇僕立皇僕卒子差弗立差弗卒子
毁隃立毁隃卒子公非立公非卒子髙圉立髙圉卒
子亞圉立亞圉卒子公叔祖類立(索隱曰世本云大公組紺諸盭三代
世表稱叔類凡四名皇甫謐云公祖一名組紺諸盭字叔類號曰太公也)公叔祖類卒子
古公亶父立

　　傳十九章

　　祖廟天子七諸侯五大夫三適士二官師一

　　禮王制天子七廟三昭三穆與太祖之廟而七(此周制七
者太祖及文王武王之祧與親廟四太祖后稷殷則六廟契及湯與二昭二穆夏則五廟無太祖禹與二
昭二穆而已)諸侯五廟二昭二穆與太祖之廟而五(太祖始封
之君王者之後不為始封之君廟)大夫三廟一昭一穆與太祖之廟
而三(太祖别子始爵名大傳曰别子為祖謂此雖非别子始爵者亦然)士一廟(謂諸侯之
中士下士名曰官師者上士二廟)庶人祭於寢(寢適寢也)

　　祭法適士二廟一壇曰考廟曰王考廟享嘗乃止顯
考無廟官師一廟曰考廟王考無廟

　　若周之赤刀大訓天球河圖之屬也

　　書顧命越玉五重陳寶赤刀(赤削也武王誅紂時以赤為飾)大訓(三皇
五帝之書訓誥亦在焉文武之訓亦曰大訓)𢎞璧琬琰在西序大玉夷玉
天球(鳴球維州之玉)河圖(伏羲時龍馬負圖出於河一六位北二七位南三八位東四九位西
五十居中者是也)在東序

　　如春行羔豚膳膏香之類

　　周禮天官冢宰庖人凡用禽獸(煎和之以獻王)春行羔豚(行猶
用也羔羊子豚豕子)膳膏香(膳治也膳膏香謂治羔豕以牛脂)夏行腒(音渠)鱐(音搜
　腒乾雉鱐乾魚)膳膏臊(治腒鱐以犬膏)秋行犢麛(音迷　犢牛子麛鹿子)膳
膏腥(治犢麛以雞膏)冬行鱻(音鮮)羽(鱻魚也羽鴈也)膳膏羶(治鱻羽以羊脂)

　　嘗秋祭也四時皆祭舉其一耳

　　禮王制天子諸侯宗廟之祭春曰礿夏曰禘秋曰嘗
冬曰烝(此盖夏殷之祭名周則改之春曰祠夏曰礿以禘為殷祭詩小雅曰礿祠烝嘗于公先王
此周四時祭宗廟之名)

　　祭統凡祭有四時春祭曰礿夏祭曰禘秋祭曰嘗冬
祭曰烝(謂夏殷時禮也)

　　傳二十章

　　家語作為政在於得人(詳見後)

　　所謂皇建其有極是也

　　書洪範五皇極皇建其有極

　　餼禀稍(去聲)食也

　　周禮天官宫正幾其出入均其稍食

　　内宰掌書版圖之法以治王内之政令均其稍食分
其人民以居之(稍食吏禄廪也)

　　如周禮槀人職曰考其弓弩以下上其食是也

　　夏官槀人掌受財于職金以齎(音咨)其工弓六物為三
等弩四物亦如之矢八物皆三等箙亦如之(箙盛矢器以獸
皮為之)春獻素秋獻成書其等以饗工乗其事試(音考)其
弓穹以下上其食而誅賞乃入功于司弓矢及繕人
(槀讀為芻槀之槀箭幹謂之槀)

　　今以鹵莽滅裂之學

　　莊子則陽篇長梧封人問子牢曰君為政焉勿鹵莽
(鹵莽不用心也)治民焉勿滅裂(滅裂輕薄也)昔予為禾耕而鹵莽
之則其實亦鹵莽而報予芸而滅裂之其實亦滅裂
而報予

　　又按孔子家語亦載此章而其文尤詳

　　哀公問政於孔子孔子對曰文武之政布在方䇿其
人存則其政舉其人亡則其政息天道敏生人道敏
政地道敏樹夫政也者猶蒲盧也待化以成故為政
在於得人取人以身修道以仁仁者人也親親為大
義者宜也尊賢為大親親之殺尊賢之等禮所以生
也禮者政之本也是以君子不可以不修身思修身
不可以不事親思事親不可以不知人思知人不可
以不知天天下之達道有五其所以行之者三曰君
臣也父子也夫婦也昆弟也朋友也五者天下之達
道智仁勇三者天下之達徳也所以行之者一也或
生而知之或學而知之或困而知之及其知之一也
或安而行之或利而行之或勉强而行之及其成功
一也公曰子之言美矣至矣寡人實固不足以成之
也孔子曰好學近乎智力行近乎仁知恥近乎勇知
斯三者則知所以修身知所以修身則知所以治人
知所以治人則能成天下國家者矣公曰政其盡此
而已乎孔子曰凡為天下國家有九經曰修身也尊
賢也親親也敬大臣也體羣臣也重庶民也来百工
也柔逺人也懐諸侯也夫修身則道立尊賢則不惑
親親則諸父兄不怨敬大臣則不眩體羣臣則士之
報禮重子庶民則百姓勸來百工則財用足柔逺人
則四方歸之懐諸侯則天下畏之公曰為之奈何孔
子曰齋明盛服非禮不動所以修身也去讒逺色賤
利而貴徳所以尊賢也爵其能重其禄同其好惡所
以篤親親也官盛任使所以敬大臣也忠信重禄所
以勸士也時使薄斂所以子百姓也日省月考餼禀
稱事所以來百工也送徃迎來嘉善而矜不能所以
綏逺人也繼絶世舉廢邦治亂持危朝聘以時厚徃
而薄來所以懐諸侯也治天下國家有九經其所以
行之者一也凡事豫則立不豫則廢言前定則不跲
(躓也)事前定則不困行前定則不疚道前定則不窮在
下位不獲于上民弗可得而治矣獲于上有道不信
于友不獲于上矣信于友有道不順于親不信于友
矣順于親有道反諸身不誠不順于親矣誠身有道
不明于善不誠于身矣誠者天之道也誠之者人之
道也夫誠弗勉而中不思而得從容中道聖人之所
以定體也誠少者擇善而固執之者也公曰子之教
寡人備矣敢問行之所始孔子曰立愛自親始教民
睦也立敬自長始教民順也教以慈睦而民貴有親
教以敬長而民貴用命民既孝于親又順以聴命措
諸天下無所不可公曰寡人既得聞此言也懼不能
果行而獲罪咎

　　傳二十四章二十六章

　　如執玉髙卑其容俯仰之類(見論語先進下)

　　傳二十七章

　　温猶燖温之温

　　左傳哀公十二年公㑹呉于槖臯呉子使太宰嚭請
尋盟公不欲使子貢對曰盟所以周信也今呉子曰
必尋盟若可尋也亦可寒也(尋温也前盟已寒更温之使熱尋亦作燖)

　　杞夏之後

　　史記杞世家東樓公者夏后禹之後苖裔也(索隱曰杞國名
東樓公諡號也杞今陳留雍丘縣故杞國周武王封禹後為東樓公是也盖周封杞而居雍丘至春秋時
杞已遷東國杞後改國號州而稱淳于公故春秋桓五年經云州公如曺傳曰淳于公如曺是也然杞後
代又稱子者以微小又僻居東夷故襄二十九年經稱杞子来盟)

　　宋殷之後

　　史記宋世家微子開者(孔安國曰微畿内國名子爵也為紂卿士索隠曰按尚書
㣲子之命篇云命㣲子啓代殷後今此名開者避漢景帝諱也)殷帝乙之首子而紂
之庶兄也(索隠曰按尚書亦以為殷王元子而是紂之兄吕氏春秋云生㣲子時母猶為妾及
為妃而生紂㣲子紂同母庶兄)

　　或問

　　經一章

　　虎狼之父子蜂蟻之君臣豺獺之報本雎鳩之有别
莊子天運篇商大宰蕩問仁於莊子(大宰官名商人名承字蕩)莊
子曰虎狼仁也曰何謂也莊子曰父子相親何為不
仁

　　化書曰蜂有君禮也(蜂有兩衙應朝其主之所在衆蜂為之旋繞如衙誅罰徴令絶
嚴有君臣之義)螻蟻之有君也一拳之宫與衆處之一塊之
臺與衆臨之一粒之食與衆蓄之一蟲之肉與衆咂
之一罪無疑與衆戮之

　　禮月令季秋之月豺乃祭獸戮禽(豺説文狼屬狗聲捕獸祭天)
孟春之月魚上氷獺祭魚(説文獺獸名水居魚可取祭而後食)

　　雎鳩(按詩傳云雎鳩水鳥一名王雎狀類鳬鷖今江淮間有之生有定偶而不相亂偶常並遊而不
相狎故毛傳以為摯而有别摯字與至通言其情意深至也)

　　書之言防怨而曰不見是圖禮之言事親而曰聴於無
聲視於無形

　　五子之歌一人三失怨豈在明不見是圖

　　禮曲禮凡為人子者居不主奥坐不中席行不中道
立不中門食饗不為槩祭祀不為尸聴於無聲視於
無形

　　胎殰卵殈

　　禮樂記天地訢(熙音反)合隂陽相得煦(許句反)嫗(於句反)覆
(去聲)育萬物然後草木茂區(古侯反)萌達羽翼奮(發也)角觡
(古伯反)生(無䚡曰觡生出也)蟄蟲昭蘇(昭曉也蘇醒也)羽者嫗伏毛者
孕鬻胎生者不殰(音獨殰内敗也)而卵生者不殈(呼閴反殈謂裂也)
則樂之道歸焉耳

　　莊周出怒不怒之言

　　莊子庚桑楚篇敬之而不喜侮之而不怒者唯同乎
天和者為然出怒不怒則怒出於不怒矣出為無為
則為出于無為矣

　　傳之首章至十二章

　　漢之胡廣唐之吕温栁宗元者

　　胡廣(廣字伯始南郡華容人也位至太傅時年八十而心力克壯性温厚謹素常遜言恭色達練事
體明解朝章雖無謇直之風屢有補闕之益故京師諺曰萬事不理問伯始天下中庸有胡公)
吕温(温字和叔一字化光從陸質治春秋貞元末擢進士第後進户部貟外郎文藻精富一時推尚
性險躁譎詭好利妄言宰相李吉甫隂事憲宗貶均州再貶道州後徙衡州)

　　栁宗元(宗元字子厚河東人少精敏絶倫為文章卓偉精緻一時輩行推仰第進士博學𢎞辭科
授校書郎後遭貶栁州刺史)

　　七聖皆迷

　　莊子徐無鬼章黄帝將見大隗(音嵬)乎具茨(音慈)之山方
明為御昌㝢驂乗張若謵(傷涉反)朋馬前昆閽滑(音骨)稽
後車至于襄城之野七聖皆迷(七聖者方明昌㝢張若謵朋昆閽滑稽及
黄帝也此六名皆寓言迷失具茨之道)無所問途

　　傳十五章

　　孔子所以告宰予者見於祭義之篇

　　禮祭義宰我曰吾聞鬼神之名不知其所謂子曰氣
也者神之盛也魄也者鬼之盛也合鬼與神教之至
也衆生必死死必歸土此之謂鬼骨肉斃于下隂為
野土其氣發揚於土為昭明焄蒿悽愴此百物之精
也神之著也因物之精制為之極明命鬼神以為黔
首則百衆以畏萬民以服聖人以是為未足也築為
宫室設為宗祧以别親踈逺邇教民反古復始不忘
其所由生也衆之服自此故聴且速也二端既立報
以二禮建設朝事燔燎羶薌見以蕭光以報氣也此
敎衆反始也薦黍稷羞肝肺首心見間以夾甒(甒瓦尊也)
加以鬰鬯以報魄也教民相愛上下用情禮之至也
君子反古復始不忘其所由生也是以致其敬發其
情竭力從事以報其親不敢弗盡也

　　易大傳所謂精氣為物遊魂為變

　　繫辭上原始反終故知死生之説精氣為物遊魂為
變是故知鬼神之情狀

　　書所謂徂落者亦以其升降

　　舜典二十有八載帝乃徂落(魂氣升于天曰徂體魄降于地曰落)

　　傳十九章

　　尸必以孫

　　禮祭統夫祭之道孫為王父尸(王父祖也)所使為尸者於
祭者子行也父北面而事之所以明子事父之道也
此父子之倫也

　　叔孫通之舞禮孝明之亂命

　　前漢叔孫通傳(叔孫通薛人也事髙恵二帝)孝恵即位(恵帝諱盈之字曰滿
髙帝太子也母曰髙皇后)乃謂通曰先帝園陵寢廟羣臣莫習徙
通為奉常定宗廟儀法又稍定漢諸儀法皆通所論
著也恵帝為東朝長樂宫及閒徃數蹕煩民廼作複
道方築武庫南通奏事因請閒曰陛下何自築複道
髙帝寢衣冠月出游髙廟子孫奈何乗宗廟道上行
哉恵帝懼曰急壊之通曰人主無過舉今已作百姓
皆知之矣願陛下為原廟渭北衣冠月出游之益廣
宗廟大孝之本上乃詔有司立原廟

　　後漢明帝紀(帝諱莊字嚴光武第四子也母隂皇后)十八年秋八月壬
子帝崩於東宫前殿年四十八遺詔無起寢廟藏主
於光烈皇后更衣别室掃地而祭杅水脯糒而已過
百日唯四時設奠置吏卒數人供給洒掃勿開修道
敢有所興作者以擅議宗廟法從事(前書曰擅議宗廟者棄市)

　　傳二十章至二十八章

　　賈捐之所謂後宫盛色

　　前漢賈捐之傳(捐之字君房賈誼之曽孫也)元帝初元元年珠崖
又反發兵擊之(里崖在南方海中洲居廣袤可千里合十六縣户二萬三千餘)詰問
捐之捐之對其略曰至孝文皇帝閔中國未安偃武
行文逸遊之樂絶竒麗之賂塞鄭衛之倡微矣夫後
宫盛色則賢者隠處佞人用事則諍臣杜口而文帝
不行

　　其或不幸而有趙髙朱异虞世基李林甫之徒焉
趙髙(生而隠宫宦人也秦始皇時人二世時官至丞相恃恩専恣以私怨殺人擅利亶害指鹿為馬
殺二世望夷宫子嬰殺之於齋宫)

　　朱异(字彦和呉郡錢塘人梁武帝時官至中領軍貪財冒賄欺罔視聴所以伺候人主意不肯進賢
黜陟蔑弄朝權輕作威福死贈尚書右僕射)

　　虞世基(字茂世㑹稽餘姚人隋煬帝朝官至金紫光禄大夫參掌朝政鬻官賣獄賄賂公行金寶
委積陷主令宇文化及弑逆世基亦見害)

　　李林甫(長平肅王叔良曽孫唐𤣥宗朝官至中書令封晉國公性隂宻忍誅殺排搆大臣蕩覆天
下固寵市權蔽欺天子耳目死賜太尉揚州大都督)

　　鄒陽所謂偏聴生姦范睢所謂妒賢疾能

　　史記鄒陽傳鄒陽者齊人也游於梁以讒見禽乃從
獄中上書其略曰百里奚乞食於路繆公委之以政
寗戚飯牛車下而桓公任之以國此二人者豈借宦
於朝假譽於左右然後二主用之哉感於心合於行
親於膠漆昆弟不能離豈惑於衆口哉故偏聴生姦
獨任成亂

　　范睢傳范睢者魏人也(字叔相秦昭王號為應侯)説秦昭王曰且
夫三代所以亡國者君専授政縱酒馳騁弋獵不聴
政事其所授者妒賢嫉能御下蔽上以成其私不為
主計而主不悟故失其位國

　　由基之射

　　左傳成公十六年潘尫之黨(黨潘尫之子尫烏黄反)與養由基
(由基楚善射者)蹲甲而射之(蹲聚也)徹七札焉以示王曰君有
二臣如此何憂於戰

　　司徒教民道藝而書居其一外史掌達書名於四方大
行人之法每九歳而一諭

　　周禮地官大司徒以鄉三物教萬民而賔興之三曰
六藝禮樂射御書數(五禮六樂五射五御六書九數)

　　春官外史(猶今之外制即舎人之職也)掌書外令掌四方之志掌
三皇五帝之書掌達書名于四方若以書使(使去聲)于
四方則書其令大行人主之所以撫邦國諸侯者歳
徧存三歳徧頫(音眺)五歳徧省七歳屬象胥諭言語協
辭命九歳屬瞽史諭書名(書名所以同其文故使瞽史諭之)聴聲音
(二者九年一次舉行)



















　　中庸章句或問通證

