#+TITLE: 瑟譜-元-熊朋來
#+DATE: 2018-05-12 10:15:08
#+SOURCE: github.com/kanripo/KR1i0004 master 5ac89a2a                
　　欽定四庫全書　　　　　經部九

　　瑟譜六卷　　　　　　　樂類

　　提要

　　(臣)等謹案瑟譜六卷元熊朋來撰朋來有五
經説已著録是書大㫖以為在禮堂上侑歌
惟瑟而已他弦莫侑為古人所重自瑟教廢
而歌詩者莫為之譜既作瑟賦二篇發明其
理復援据古義參以新意定為一編首為瑟
弦律圖次為宫六十調圖次為雅律通俗譜
例次為指法次為詩舊譜凡鹿鳴四牡皇皇
者華魚麗南有嘉魚南山有臺闗雎葛覃卷
耳鵲巢采繁采蘋十二篇即趙彦肅所傳開
元十二詩譜次曰詩新譜凡騶虞淇澳考槃
黍離緇衣伐檀蒹葭衡門七月菁菁者莪鶴
鳴白駒文王抑崧髙烝民駉十七篇皆朋來
所補次曰樂章譜為學宫釋奠樂章終以瑟
譜後録則古來論瑟之語也其瑟弦律圖以
中弦為極清之弦虚而不用駁姜氏瑟圖二
十五弦全用之非案聶崇義三禮圖雅瑟二
十三弦其常用者十九弦其餘四弦謂之畨
畨贏也頌瑟二十五弦盡用之又莊子淮南
子均有鼓之二十五弦皆動之文則姜氏之
説于古義有徴未可盡斥其旋宫圖内所列
六十調皆據律吕新書所推其十二宫則用
禮記正義黄鍾一林鍾二之次與蔡氏黄鍾
一大吕二之次不同又改二變為二少少與
老相應與正不相應實不如律吕新書之確
又黄鍾一均惟黄鍾宫用七正律無射商則
一正一半五變半夷則角則二正二半三變
半朋來列七正律於黄鍾宫之前而無射商
以下不書正變及半律變半律亦不可解其
樂章譜既用唐樂三和之法註曰如大吕為
角則於大吕均中吕起調畢曲太簇為徴則
於太簇均取南吕起調畢曲應鍾為羽則於
應鍾均取夷則起調畢曲然於黄鍾為宫無
意又曰今釋奠迎神或祇用黄鍾為宫一曲
叠奏之云云按范鎮皇祐新樂圖記曰黄鍾
為角者夷則為宫黄鍾之角者姑洗為角十
二律之於五聲皆如此率而世俗之説乃去
之字謂太簇曰黄鍾商姑洗曰黄鍾角林鍾
曰黄鍾徴南吕曰黄鍾羽其論至明今因大
吕為角而取中吕起調畢曲太簇為徴而取
南吕起調畢曲應鍾為羽而取夷則起調畢
曲則是大吕之角太簇之徴應鍾之羽而非
大吕為角大簇為徴應鍾為羽矣至於黄鍾
為宫與黄鍾之宫則同一黄鍾無以異也朋
來既用唐制而又云祇用黄鍾為宫一曲叠
奏豈非於意亦有所未安而為騎墻之論歟
他如後録中以堯作十五弦之瑟見于吕覽
者誤為樂記記憶偶疎又其小疵矣然樂律
一門諸家著録琴譜為多瑟則東晉之初尚
有桓伊歌曹植詩事以後傳者寥寥錢起所
云二十五弦彈夜月李商𨼆所云錦瑟無端
五十絃者特詩人寄興之詞不必真有其事
古調之僅存不過郊廟朝㑹備雅樂之一種
而已朋來於舊譜放失之餘為之考訂蒐羅
尚存梗㮣史稱其通曉樂律尤善鼓瑟則與
儒者不通宫調而生談樂理者尚屬有殊存
之猶足見古樂之遺也乾隆四十六年九月
恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀



　　欽定四庫全書

　　瑟譜目録

　　卷一

　　瑟弦律圖　　　　旋宫六十調圖

　　雅律通俗譜例　　指法

　　卷二

　　詩舊譜

　　鹿鳴之三

　　鹿鳴(黄鍾宫)　四牡(黄鍾宫)

　　皇皇者華(黄鍾宫)

　　魚麗之三

　　魚麗(黄鍾宫)　南有嘉魚(黄鍾宫)

　　南山有臺(黄鍾宫)

　　周南之三

　　闗雎(無射商)　葛覃(無射商)

　　卷耳(無射商)

　　召南之三

　　鵲巢(無射商)　采蘩(無射商)

　　采蘋(無射商)

　　卷三

　　詩新譜

　　騶虞(黄鍾羽間夹鍾角)淇澳(無射商)

　　考槃(蕤賓角)　黍離(夷則商)

　　緇衣(黄鍾商)　伐檀(林鍾角)

　　蒹葭(南吕商)　衡門(太簇羽)

　　七月篇

　　首章(南吕商)　二章(夹鍾角)

　　三章(姑洗商)　四章(大吕角)

　　五章(應鍾商)　六章(無射商)

　　七章(太簇角)　八章(應鍾商)

　　卷四

　　詩新譜

　　菁菁者莪(夾鍾宫)鶴鳴(黄鍾宫)

　　白駒(夷則商)

　　文王篇

　　首章(黄鍾宫)　二章(黄鍾商)

　　三章(大吕商)　四章(大吕宫)

　　五章(大吕商)　六章(大吕宫)

　　七章(黄鍾宫)

　　抑之篇

　　白圭章(中吕商)相在爾室章(黄鍾商)

　　崧髙篇

　　首章(林鍾商)

　　烝民篇

　　首章(黄鍾商)

　　清廟(夾鍾宫)　載芟(夹鍾宫)

　　良耜(南吕宫)

　　駉篇　　　　末章(林鐘商)

　　卷五

　　樂章譜

　　孔子廟釋奠

　　迎送神(黄鍾宫)盥洗升降飲福(姑洗宫)
奠幣酌獻(春丁夹鍾宫秋丁南吕宫)

　　卷六

　　瑟譜後録










　　欽定四庫全書

　　瑟譜卷一　　　　　　　元　熊朋來　撰

　　夾漈鄭氏曰古之詩今之詞曲也若不能歌之但誦其
文說其義可乎不幸章句之儒以序訓相髙使聲歌之
音湮沒無聞漢初去古未逺太樂氏以聲詩肄業仲尼
三百篇瞽史之徒尚能歌也奈詁訓之學既勝則聲歌
之學日㣲東漢之末禮樂蕭然東觀石渠無補於世曹
孟徳平劉表得漢雅樂郎杜夔夔老矣久不肄習所傳
風雅惟鹿鳴騶虞文王伐檀四篇其後左延年僅傳鹿
鳴以備雅樂至晉而鹿鳴又無傳焉今郷飲樂賓風雅
十二篇盖唐開元禮所傳音譜然肄者鮮矣儒者猶不
能好之况樂工乎爾雅釋曰瑟者登歌所用之樂器也
古者歌詩必以瑟論語三言瑟而不言琴儀禮郷飲郷
射大射燕禮堂上之樂惟瑟而已歌詩不傳由瑟學廢
也朋来按禮圖樂書諸家言瑟之法以鹿鳴魚麗周南
召南絃桐試之應桐如誦知三百篇皆可歌可絃隨其
聲音以託於旋宫之律調稍復増譜之舊譜専為郷飲
而作堂上之詩皆黄鍾宫堂上下合奏者皆無射商今
所譜之詩或取其有益於身心可資於學問或以道古
或以求志詩既不同律調亦異所謂律調者特旋宫異
名使五聲十二律周遍其實皆黄鍾也聲音之道變動
周流宫調可以音求亦可以義起祀饗之詩或從其月
律比興之詩或因其物性惟所用之苦夫詩之所以動
天地感鬼神者不徒以其辭而以聲音故朱文公於集
傳必詳及其協音至絃瑟而益信之今為瑟譜先之以
風雅頌仍以雅律通俗譜使肄者可按譜而求聲并附
釋奠樂章而補定其譜王氏瑟書曰樂章皆可譜而特
及釋奠樂章者尊孔氏也以瑟弦律圖旋宫六十調圖
雅律通俗譜例指法具列如左方

　　瑟弦律

　　世本爾雅皆曰瑟二十五弦具二均之聲(均古韻字)陳氏樂
書曰二均之聲以清中雙彈之第一弦黄鍾中聲十三
弦黄鍾清聲(除中弦名曰極清不係數)其按習也令左右手互應清
中聲相和依鍾律擊數注云於瑟半身設柱子右手彈
中聲十二左手彈清聲十二第二弦大吕中第十四大
吕清第三弦太簇中第十五太簇清第四弦夹鍾中第
十六夹鍾清第五弦姑洗中第十七姑洗清第六弦仲
吕中第十八仲吕清第七弦蕤賓中第十九蕤賓清第
八弦林鍾中第二十林鍾清第九弦夷則中第二十一
夷則清第十弦南吕中第二十二南吕清第十一弦無
射中第二十三無射清第十二弦應鍾中第二十四應
鍾清王氏瑟書曰中虚一弦不用鄧保信陳𤾉謂之極
清如琴第一徽琴十三徽十二以象月餘一以象閏正
如十二徽外一徽也惟姜氏瑟圖雖二十五弦皆入用
實非古法自古瑟二均而姜五均國語曰凡絲尚宫故
劉禹錫調瑟詞言上弦下應姜法下五弦為正上二十
弦為應非尚宫之義也瑟書依舊以右手彈上十二弦
左手彈下十二弦上下弦各自能成曲所貴上下寛急
相濟兩手同聲相應自然應律合節四清以右手専彈
之
























　　内圖活轉以宫字加所用律則商角徴羽皆定一宫三
商五角八徴十羽此大小間勾所由出少宫少徴即變
宫變徴每律各間一辰宫羽角徴間兩辰近宫生少宫
近徴生少徴隔八相生至對宫而七音備矣五聲十二
律還相為宫成六十調(毎律有宫商角徵羽可起調惟少宫少徴不以起調也)應
六十甲子(六甲五子為六十日六律五聲為六十調)六十調即十二律也十
二律一黄鍾也

　　宫商角少徴徴羽少宫

　　正正正正正正正

　　黄鍾宫　　黄太姑蕤林南應

　　無射商　　無黄太姑仲林南

　　夷則角　　夷無黄大夹仲林

　　仲吕徴　　仲林南應黄太姑

　　夹鍾羽　　夹仲林南無黄太　(已上五調皆用黄鍾起調畢曲)

　　正正正半半半半

　　林鍾宫　　林南應大太姑蕤

　　仲吕商　　仲林南應黄太姑

　　夹鍾角　　夹仲林南無黄太

　　黄鍾徴　　黄太姑蕤林南應

　　無射羽　　無黄太姑仲林南　(已上五調皆用林鍾起調畢曲)

　　正正正正正正半

　　太簇宫　　太姑蕤夷南應大

　　黄鍾商　　黄太姑蕤林南應

　　無射角　　無黄太姑仲林南

　　林鍾徵　　林南應大太姑蕤

　　仲吕羽　　仲林南應黄太姑　(已上五調皆用太簇起調畢曲)

　　正正半半半半半

　　南吕宫　　南應大夹姑蕤夷

　　林鍾商　　林南應大太姑蕤

　　仲吕角　　仲林南應黄太姑

　　太簇徴　　太姑蕤夷南應大

　　黄鍾羽　　黄太姑蕤林南應　(已上五調皆用南吕起調畢曲)

　　正正正正正半半

　　姑洗宫　　姑蕤夷無應大夹

　　太簇商　　太姑蕤夷南應大

　　黄鍾角　　黄太姑蕤林南應

　　南吕徴　　南應大夾姑蕤夷

　　林鍾羽　　林南應大太姑蕤　(已上五調皆用姑洗起調畢曲)

　　正半半半半半半

　　應鍾宫　　應大夹仲蕤夷無

　　南吕商　　南應大夹姑蕤夷

　　林鍾角　　林南應大太姑蕤

　　姑洗徴　　姑蕤夷無應大夹

　　太簇羽　　太姑蕤夷南應大　(已上五調皆用應鍾起調畢曲)

　　正正正變半半半半

　　蕤賓宫　　蕤夷無黄大夹仲

　　姑洗商　　姑蕤夷無應大夹

　　太簇角　　太姑蕤夷南應大

　　應鍾徴　　應大夹仲蕤夷無

　　南吕羽　　南應大夹姑蕤夷　(已上五調皆用蕤賓起調畢曲)

　　正正正變正正變半

　　大吕宫　　大夹仲林夷無黄

　　應鍾商　　應大夹仲蕤夷無

　　南吕角　　南應大夹姑蕤夷

　　蕤賓徴　　蕤夷無黄大夹仲

　　姑洗羽　　姑蕤夷無應大夹　(已上五調皆用大吕起調畢曲)

　　正正變半變半半半變半

　　夷則宫　　夷無黄太夹仲林

　　蕤賓商　　蕤夷無黄大夾仲

　　姑洗角　　姑蕤夷無應大夾

　　大吕徴　　大夾仲林夷無黄

　　應鍾羽　　應大夹仲蕤夷無　(已上五調皆用夷則起調畢曲)

　　正正變變正變半變半

　　夹鍾宫　　夾仲林南無黄太

　　大吕商　　大夹仲林夷無黄

　　應鍾角　　應大夹仲蕤夷無

　　夷則徴　　夷無黄太夾仲林

　　蕤賓羽　　蕤夷無黄大夾仲　(已上五調皆用夹鍾起調畢曲)

　　正變半變半變半半變半變半

　　無射宫　　無黄太姑仲林南

　　夷則商　　夷無黄太夹仲林

　　蕤賓角　　蕤夷無黄大夹仲

　　夹鍾徴　　夹仲林南無黄大

　　大吕羽　　大夹仲林夷無黄　(已上五調皆用無射起調畢曲)

　　正變變變變半變半變半

　　仲吕宫　　仲林南應黄太姑

　　夹鍾商　　夹仲林南無黄大

　　大吕角　　大夹仲林夷無黄

　　無射徴　　無黄太姑仲林南

　　夷則羽　　夷無黄大夹仲林　(已上五調皆用中吕起調畢曲)

　　禮記正義曰黄鍾為第一宫林鍾二太簇三南吕四姑
洗五應鍾六蕤賓七大吕八夷則九夹鍾十無射十一
仲吕十二(此黄鍾損益相生之序也十二律有正聲子聲惟黄鍾七音正律林鍾而下有半聲蕤賔
而下有變律此圖正變半聲依蔡氏律吕新書然周禮禮記正義漢前後志司馬律書吕氏春秋淮南子所言
上下生起例各不同而倍半聲亦差殊依漢前志以律吕分上下生則大吕夹鍾仲吕用下生算法而旋宫則
倍之此圖所謂正乃其倍數也)

　　雅律通俗譜例

　　黄(黄鍾合)大(大吕四下)太(太簇四上)夹(夹鍾一下)姑(姑洗一上)仲(仲吕上)蕤(蕤賓
勾)林(林鍾尺)夷(夷則工下)南(南吕工上)無(無射凡下)應(應鍾凡上)黄(黄鍾清六)大
(大吕清五下)太(太簇清五上)夹(夹鍾清五𦂳)

　　歌詩以六律為之音故譜中毎字各書其律黄鍾聲下
餘律以漸髙驗其所得律之清濁髙下以瑟聲為歌聲
朱文公論琴律引沈氏筆談以管色合字定宫弦通俗
譜於諸律今肄樂者必以合四一上勾尺工凡六五辨
音調絲則絲有其音吹竹則竹有其音如字韻之母且
宫調不同而黄鍾常為合餘律亦有常音隨五聲二變
之所及音無不通者亦以諸宫調同一黄鍾也若雅律
則有正變倍半其算不一言律吕者不先得於聲音而
求於度數古有合聲無算律今聲音之學不傳郷飲詩
譜以雅律通俗音使人易知易從金石匏竹可通用也
指法

　　辟(擘　　　大指向内)　乇(托　　　大指向外)　末(抹　　　食指向内)　乙(挑食指向外)

　　勹(勾　　　中指向内)　易(剔　　　中指向外)　丁(打　　　名指向内)　啇(摘名指向外)

　　弗(拂　連勾抹數弦)　□(歴　　　連挑雙弦)　□(歌　有咏嘆字尾遺音或孹挑拂抹帶一聲)

　　鼓瑟比之琴弦繁而法簡(指法擘托有二說琴家以大指擡弦為擘反為托琴書以
大指擘弦向内托弦向外或曰指甲為外指靣為内或曰集韻手推物曰托故托弦向外琴譜多俗字古無是
也肄瑟者但求音與詩應本不拘此今亦不分左右指止取同聲相應)三百篇如皇華後
四章菁莪二章四章考槃蒹葭等詩前後章末句協韻
一字不同適當畢曲既非分章作譜必須同歸一律若
其専壹誰能聴之又如采蘋采蘩首句同譜而采蘩不
同騶虞末曲一章協葭豝之音為牙二章協蓬豵之音
為紅同律異音不可無辨或如琴譜例記其指法譜中
時見一二餘各有弦律不必書者則不書也或謂四清
以右手獨彈何不以左手抑按柱外隨俗吟弄曰瑟聲
貴自然中節不假弄手取聲况四清者律吕之餘聲范
蜀公李照陳暘之言樂盖力排之惟瑟有十二清弦而
四清在其中不必去之而亦不使儕於正律故右手専
彈之(右手用力取聲如其音惟正律清中弦雙彈)或曰四清不按柱外則以
俗譜言之恐凡工髙於五六然此以雅律之難諧俗故
托俗音以行其譜非聴於俗音也瑟之清弦至應鍾清
而止則黄鍾大吕太簇夹鍾四清宜不得獨髙但雙彈
者清中相和髙而不亢四清以一手取聲即胡安定減
其圍徑之意不使與正律相混雜六律之有四清猶五
聲之有二變二變不起宫調四清不亂正律此所以為
雅樂也(陳暘樂書欲去四清二變如七弦琴亦欲去少宫少商弦然其言竟不能行蔡氏律吕新書有
四清二變之聲不以范李之言為然而後言樂者有所證故開元詩譜亦用四清二變盖寓古詩於今樂也)










　　瑟譜卷一

　　欽定四庫全書

　　瑟譜卷二　　　　　　　元　熊朋來　撰

　　詩舊譜

　　鹿鳴之三

　　呦呦鹿鳴食野之苹我有嘉賓鼔瑟吹笙吹笙鼓簧承
筐是將人之好我示我周行

　　(黄南蕤姑南姑太黄蕤林應南林南黄林蕤林南姑應黄姑南林南黄姑林南大黄
六工勾一工一四合勾尺凡工尺工六尺勾尺工一凡六一工尺工合一尺工五六)

　　呦呦鹿鳴食野之蒿我有嘉賓徳音孔昭視民不恌君
子是則是傚我有㫖酒嘉賓式燕以敖

　　(黄姑蕤姑林南太黄林南應黄南蕤姑林姑南黄姑應黄姑蕤姑南林南黄姑林南應南太黄
合一勾一尺工五六尺工凡六工勾一尺一工六一凡六一勾一工尺工合一尺工凡工五六)

　　呦呦鹿鳴食野之芩我有嘉賓鼓瑟鼓琴鼓瑟鼔琴和
樂且湛我有㫖酒以燕樂嘉賓之心

　　(黄姑太黄太黄蕤姑蕤南應南林南黄林蕤林南姑應黄姑南林南黄姑林南黄應南太黄
合一四合四合勾一勾工凡工尺工六尺勾尺工一凡六一工尺工合一尺工六凡工五六)

　　鹿鳴三章章八句黄鍾宫(俗呼正宫舊譜小雅六篇黄鍾清宫周南召南無射
清商以瑟有清弦清調或曰非古也止書六律五聲可也)

　　叶音　鳴(一章叶芒二章同􁁬毛音相近三章如字)苹(旁)笙(師荘切)行(户郎切)
昭(則豪切)恌(洮)傚(爻)湛(持林切)

　　儀禮郷飲禮燕禮用二瑟歌鹿鳴四牡皇皇者華燕
禮以樂納賓則奏肆夏升歌鹿鳴大射用四瑟歌鹿
鳴三終

　　穆叔如晉金奏肆夏之三不拜工歌文王之三又不
拜歌鹿鳴之三三拜

　　學記曰大學始教宵雅肄三

　　四牡騑騑周道倭遲豈不懐歸王事靡盬我心傷悲

　　(黄姑蕤姑太黄蕤姑林南應黄蕤姑林南林南應黄合一勾一四合勾一尺工凡六勾一尺工尺工凡六)

　　四牡騑騑嘽嘽駱馬豈不懐歸王事靡盬不遑啓處

　　(黄姑林南應南太黄蕤林應南蕤姑太黄林姑太黄合一尺工凡工五六勾尺凡工勾一四合尺一四合)

　　翩翩者鵻載飛載下集于苞栩王事靡盬不遑將父

　　(黄姑林南姑應林南蕤南蕤林太黄蕤姑林南太黄六一尺工一凡尺工勾工勾尺四合勾一尺工五六)

　　翩翩者鵻載飛載止集于苞杞王事靡盬不遑將母

　　(黄姑蕤姑林應林南林南蕤姑蕤姑林南黄蕤太黄六一勾一尺凡尺工尺工勾一勾一尺工合勾四合)

　　駕彼四駱載驟駸駸豈不懐歸是用作歌將母来諗

　　(黄太黄姑林南黄林林南應黄太黄蕤姑應南太黄合四合一尺工六尺尺工凡六四合勾一凡工五六)

　　四牡五章章五句黄鍾宫(俗呼正宫)

　　叶音　馬(蒲補切)下(後五切)母(美)諗(深)

　　皇皇者華于彼原隰駪駪征夫每懐靡及

　　(黄南林南林姑林南蕤林蕤姑應南太黄六工尺工尺一尺工勾尺勾一凡工五六)

　　我馬維駒六轡如濡載馳載驅周爰咨諏

　　(黄姑蕤姑黄姑林南林南黄姑蕤姑太黄合一勾一六一尺工尺工合一勾一四合)

　　我馬維騏六轡如絲載馳載驅周爰咨謀

　　(黄林應黄林南蕤姑林南蕤林應南太黄六尺凡六尺工勾一尺工勾尺凡工五六)

　　我馬維駱六轡沃若載馳載驅周爰咨度

　　(黄林應南蕤姑林南蕤南蕤林黄姑太黄六尺凡工勾一尺工勾工勾尺合一四合)

　　我馬維駰六轡既均載馳載驅周爰咨詢

　　(黄南應黄黄姑林南林南黄姑應南太黄六工凡六六一尺工尺工合一凡工五六)

　　皇皇者華五章章四句黄鍾宫(俗呼正宫)

　　叶音　華(芳無切與夫叶)諏(于須切)絲(新齎切)謀(眉)

　　魚麗之三

　　魚麗于罶鱨鯊君子有酒㫖且多

　　(黄姑蕤姑太黄蕤林應南林南黄六一勾一四合勾尺凡工尺工六)

　　魚麗于罶魴鱧君子有酒多且㫖

　　(黄姑太黄蕤姑蕤林蕤姑蕤林黄合一四合勾一勾尺勾一勾尺合)

　　魚麗于罶鰋鯉君子有酒㫖且有

　　(黄太應黄林南蕤姑林南林南黄六五凡六尺工勾一尺工尺工六)

　　物其多矣維其嘉矣

　　(黄姑應南蕤姑林南六一凡工勾一尺工)

　　物其㫖矣維其偕矣

　　(蕤林蕤姑南蕤姑林勾尺勾一工勾一尺)

　　物其有矣維其時矣

　　(黄太姑黄應南太黄合四一合凡工五六)

　　魚麗六章三章章四句三章章二句黄鍾宫(俗呼正宫)

　　叶音　罶(柳與酒叶)鯊(蘇何切)㫖且有物其有之有(羽已切)嘉
(居何切)偕(舉里切)時(始)

　　魚麗南有嘉魚南山有臺所謂魚麗之三毛公分魚
麗以足鹿鳴之什朱文公集傳始改正之朋来以瑟
聲聽魚麗之音節後三章六句當以知子之来之為
例只作一章(知子之来之亦是兩句一韻此六句之中㫖偕有時一韻多嘉自為一韻上三
章本亦二韻交互也)

　　此譜第五章所以不復按律起調畢曲矣嘗疑季武
子賦魚麗之卒章若只兩句而已何以當魯公答賦
南山有臺也

　　儀禮鄉飲禮燕禮用二瑟間歌魚麗笙由庚歌南有
嘉魚笙崇邱歌南山有臺笙由儀

　　南有嘉魚烝然罩罩君子有酒嘉賓式燕以樂

　　(黄林應南應南姑南林南蕤姑應黄林南太黄六尺凡工凡上一工尺工勾一凡六尺工五六)

　　南有嘉魚烝然汕汕君子有酒嘉賓式燕以衎

　　(黄南蕤姑蕤姑林南林南黄姑黄姑太黄南黄六工勾一勾一尺工尺工合一合一四合工六)

　　南有樛木甘瓠纍之君子有酒嘉賓式燕綏之

　　(黄太應南黄林南黄黄大黄姑太黄應南太黄六五凡工六尺工六合四合一五六凡工五六)

　　翩翩者鵻烝然来思君子有酒嘉賓式燕又思

　　(黄太黄姑林南蕤姑黄姑林南蕤姑太黄南黄合四合一尺工勾一六一尺工勾一四合工六)

　　南有嘉魚四章章四句黄鍾宫(俗呼正宫)

　　叶音　樂(五教切)来(力)又(亦)

　　(按譜鼓之習熟四牡載飛載下有鵻飛意嘉魚烝然罩罩有魚躍意)

　　南山有臺北山有莱樂只君子邦家之基樂只君子萬
夀無期

　　(黄太應南應南太黄應黄應南林南黄林蕤林南姑黄姑太黄
六五凡工凡工五六凡六凡工尺工六尺勾尺工一合一四合)

　　南山有桑北山有楊樂只君子邦家之光樂只君子萬
夀無疆

　　(黄太蕤姑黄姑太黄蕤林應南林南黄林應黄蕤姑林南太黄
合五勾一合一四合勾尺凡工尺工六尺凡六勾一尺工五六)

　　南山有杞北山有李樂只君子民之父母樂只君子徳
音不已

　　(黄林應南林南太黄應黄應南南蕤姑林蕤林蕤姑蕤姑太黄
六尺凡工尺工五六凡六凡工工勾一尺勾尺勾一勾一四合)

　　南山有栲北山有杻樂只君子遐不眉夀樂只君子徳
音是茂

　　(黄太黄姑南蕤姑林蕤林應南林南太黄應黄蕤姑應南林黄
合四合一工勾一尺勾尺凡工尺工五六凡六勾一凡工尺六)

　　南山有枸北山有楰樂只君子遐不黄耉樂只君子保
艾爾後

　　(黄姑蕤姑應南太黄應黄應南南蕤姑林蕤林蕤姑黄南林黄
六一勾一凡工五六凡六凡工工勾一尺勾尺勾一六工尺六)

　　南山有臺五章章六句黄鍾宫(俗呼正宫)

　　叶音　臺(田飴切)莱(陵之切)母(美)栲(口)夀茂(上聲)耉(果五切)後
(下五切)

　　此詩凡三十句而十句為樂只君子譜以一章三章
五章相應二章四章相應魯襄公之享季武子也武
子賦魚麗之卒章公賦南山有臺杜氏註云取樂只
君子邦家之基邦家之光

　　周南之三

　　闗闗雎鳩在河之洲窈窕淑女君子好逑

　　(黄南林南黄姑太黄林南黄姑黄林南黄六工尺工合一四合尺工六一六尺工六)

　　参差荇菜左右流之窈窕淑女寤寐求之求之不得寤
寐思服悠哉悠哉輾轉反側

　　(黄南林南林南無黄仲林無姑太姑太黄黄南林南姑仲南林姑仲姑太黄南無黄
六工尺工尺工凡六上尺凡一四一四合六工尺工一上工尺一上一四六工凡六)

　　参差荇菜左右采之窈窕淑女琴瑟友之参差荇菜左
右芼之窈窕淑女鐘鼔樂之

　　(黄無南林太林南黄姑仲林南林姑大姑太黄姑林林姑林南黄南林太黄南無黄
六凡工尺五尺工六一上尺工尺一四一四合一尺尺一尺工六工尺五六工凡六)

　　闗雎三章一章四句二章章八句無射商(俗呼越調)

　　叶音　服(蒲北切)采(此禮切)友(羽已切)芼(邈)

　　儀禮郷飲郷射禮合樂周南闗雎葛覃卷耳召南鵲
巢采蘩采蘋又燕禮遂歌郷樂周南闗雎葛覃卷耳
召南鵲巢采蘩采蘋郷飲郷射息司正郷樂惟欲(周南
召南惟所欲歌不依次)

　　燕禮四方之賓燕有房中之樂(瑟歌周南召南不備鐘磬)

　　孔子曰闗雎之亂洋洋乎盈耳哉

　　葛之覃兮施于中谷維葉萋萋黄鳥于飛集于灌木其
鳴喈喈

　　(黄太姑太太姑太黄仲南無太南無南林仲林無太黄南無黄
四合一四四一四合上工凡四工凡工尺上尺凡四六工凡六)

　　葛之覃兮施于中谷維葉莫莫是刈是濩為絺為綌服
之無斁

　　(黄太林黄林南無黄林南林南黄姑太姑林姑太姑太姑太黄
六五尺六尺工凡六尺工尺工合一四一尺一四一四一四合)

　　言告師氏言告言歸薄汚我私薄澣我衣害澣害否歸
寧父母

　　(黄姑南林林姑太黄黄姑太姑姑仲林南南林無太黄南林黄
六一工尺尺一四合合一四一一上尺工工尺凡四六工尺六)

　　葛覃三章章六句無射商(俗呼越調)

　　叶音　喈(居奚切)綌(去畧切)斁(弋灼切)

　　采采卷耳不盈頃筐嗟我懐人寘彼周行

　　(黄姑林南林姑林南仲林無太黄姑大黄六一尺工尺一尺工上尺凡四合一四合)

　　陟彼崔嵬我馬虺隤我姑酌彼金罍維以不永懐

　　(黄無南林林姑南林仲林南無姑太太林南無黄六凡工尺尺一工尺上尺工凡一四五尺工凡六)

　　陟彼髙岡我馬𤣥黄我姑酌彼兕觥維以不永傷

　　(黄姑南林林姑南林姑太姑黄太姑黄林南無黄合一工尺尺一工尺一四一合四一六尺工凡六)

　　陟彼砠矣我馬瘏矣我僕痡矣云何吁矣

　　(黄南黄林黄姑太黄仲姑林南黄南無黄六工六尺合一四合上一尺工六工凡六)

　　卷耳四章章四句無射商(俗呼越調)

　　叶音　行(户康切)懐(回)觥(光)

　　(崔嵬土山戴石砠石山帶土其用指於弦亦有攀躋䟦履之意)

　　召南之三

　　維鵲有巢維鳩居之之子于歸百兩御之

　　(黄姑仲林黄無南林仲林無太黄林南黄合一上尺六凡工尺上尺凡四六尺工六)

　　維鵲有巢維鳩方之之子于歸百兩將之

　　(黄林南林林姑太黄林黄林姑太黄太黄合尺工尺尺一四合尺合尺一四合四合)

　　維鵲有巢維鳩盈之之子于歸百兩成之

　　(黄無南林南林南黄黄南姑林太林南黄六凡工尺工尺工六六工一尺五六工六)

　　鵲巢三章章四句無射商(俗呼越調)

　　叶音　居(據)御(魚據切)

　　儀禮郷飲郷射燕禮歌召南鵲巢采蘩采蘋(已具周南闗雎
詩後)

　　于以采蘩于沼于沚于以用之公侯之事

　　(黄南林南林姑太姑黄姑太姑黄南無黄六工尺工尺一四一合一四一六工凡合)

　　于以采蘩于澗之中于以用之公侯之宫

　　(黄林黄南太黄太姑姑南林南黄南太黄六尺合工四合四一一工尺工六工五六)

　　被之僮僮夙夜在公被之祁祁薄言還歸

　　(黄太南林太林南黄黄姑太姑林南無黄六五工尺五尺工六合一四一尺工凡六)

　　采蘩三章章四句無射商(俗呼越調)

　　叶音　事(上止切)

　　(采蘋采蘩首句同譜挑出為蘋抹入為蘩)

　　周禮鐘師卿大夫奏采蘋士奏采蘩

　　禮記射義采蘋者樂循法也采蘩者樂不失職也卿
大夫以循法為節士以不失職為節

　　鄭伯享趙孟叔孫穆叔趙孟為客穆叔賦鵲巢趙孟
曰武不堪也又賦采蘩曰小國為蘩大國省穡而用
之(杜氏注云穡愛也言魯國微薄如蘩菜大國省愛用之而不棄焉)

　　于以采蘋南澗之濱于以采藻于彼行潦

　　(黄南林南姑林南林林姑仲林黄姑大黄合工尺工一尺工尺尺一上尺合一四合)

　　于以盛之維筐及筥于以湘之維錡及釡

　　(黄姑太姑黄南林南林姑仲林林南無黄合一四一六工尺工尺一上尺尺工凡合)

　　于以奠之宗室牖下誰其尸之有齊季女

　　(黄南黄姑林姑太黄仲南無林黄南無黄六工合一尺一四合上工凡尺六工凡六)

　　采蘋三章章四句無射商(俗呼越調)

　　叶音　下(後五切)

　　儀禮郷射歌騶虞若采蘋皆五終

　　(已上十二詩以堂上下分宫調不論其音悉依舊譜)














　　瑟譜卷二

　　欽定四庫全書

　　瑟譜卷三　　　　　　　元　熊朋來　撰

　　詩新譜

　　彼茁者葭一發五豝于嗟乎騶虞

　　(南應林蕤姑蕤南蕤姑太黄應南工凡尺勾一勾工勾一四合凡工)

　　彼茁者蓬一發五豵于嗟乎騶虞

　　(南姑太黄應林太南太應黄蕤南工一四合凡尺五工五凡六勾工)

　　騶虞二章章三句黄鍾羽(俗呼般渉)

　　彼茁者葭一發五豝于嗟乎騶虞

　　(林無南黄無林夾黄南林仲南林尺凡工合凡尺五合工尺上工尺)

　　彼茁者蓬一發五豵于嗟乎騶虞

　　(林南林仲夾仲太黄夾太黄夾林尺工尺上一上五六一四合五尺)

　　騶虞二章章三句夾鍾角(俗呼雙角)

　　叶音　虞(一章牙二章紅漢武帝時建章宫後有異獸東方朔曰此騶牙也虞牙相叶如此同
律異音在指法牙帶甲聲紅帶肉聲)

　　周禮大司樂及射令奏騶虞儀禮鄉射命太師曰奏
騶虞間若一又歌騶虞若采蘋五終

　　騶虞大射樂節而鄉射興賢詢衆亦通用之(奏與歌不同奏
金奏歌弦)歌其歌五終音調必不一試協諸律得黄鍾羽
為一終又得夾鍾角為一終并存其譜聞羽之音者
知庶類蕃殖先王之澤在物也聞角之音者知蒐田
以時葭蓬皆茁律夾鍾而音角也(周禮中春蒐田月令中春律中夾鍾
以林鍾為角虞字亦角音)

　　瞻彼淇澳緑竹猗猗有匪君子如切如磋如琢如磨瑟
兮僩兮赫兮咺兮有斐君子終不可諼兮

　　(黄無林南無南仲林林無南黄林無林南仲林仲太黄無南林無林太黄林南林仲太林南無黄
合凡尺工凡工上尺尺凡工六尺凡尺工工尺上四六凡工尺凡尺五六尺工尺上五尺工凡六)

　　瞻彼淇澳緑竹青青有匪君子充耳琇瑩㑹弁如星瑟
兮僩兮赫兮咺兮有匪君子終不可諼兮

　　(黄姑太姑黄南無南林無南太黄林南林無南林無南林無林太黄無黄林南林姑黄林南無黄
合一四一六工凡工尺凡工五合尺工尺凡工尺凡工尺凡尺五六凡六尺工尺一六尺工凡六)

　　瞻彼淇澳緑竹如簀有斐君子如金如錫如圭如璧寛
兮綽兮倚重較兮善戱謔兮不為虐兮

　　(黄無南林無南仲林林無南黄林南林無姑太姑林姑黄太黄林南無林黄太姑黄太南無黄
六凡工尺凡工上尺尺凡工六尺工尺凡一四一尺一合四合尺工凡尺合四一合五工凡六)

　　淇澳三章章九句無射商(俗呼越調)

　　叶音　猗(阿)諼(上聲)青青(菁)簀(即)

　　孔子讀詩嘆曰吾於淇澳知學之可以為君子也

　　淇澳以商發聲歌之以無射商

　　考槃在澗碩人之寛獨寐寤言永矢弗諼

　　(無夷蕤仲夾大仲蕤夾大夾黄無夷蕤無凡工勾上五五上勾一四一合凡工勾凡)

　　考槃在阿碩人之薖獨寐寤歌永矢弗過

　　(無黄夷蕤無夷蕤黄仲夷無夷無夾夷無凡六工勾凡工勾六上工凡工凡五工凡)

　　考槃在陸碩人之軸獨寐寤宿永矢弗告

　　(無蕤無夷黄夾仲夾夾大夾無無夷夾無凡勾凡工六五上一一四一凡凡工五凡)

　　考槃三章章四句蕤賔角(俗呼中管小石角)

　　叶音　澗(居賢切)寛(區權切)薖(科)吿(谷)

　　孔子讀詩曰於考槃見遁世之士而不悶也朱文公
集傳曰此美賢者窮處而能安其樂之詩(小序箋註皆非)

　　考槃自發聲至畢曲多角聲以蕤賔角為調(善聴者於伐檀
閒斲輪聲於考槃聞扣槃聲則知音矣)

　　彼黍離離彼稷之苖行邁靡靡中心摇摇知我者謂我
心憂不知我者謂我何求悠悠蒼天此何人哉

　　(無林夷林無林仲夾仲太夾仲林仲夷無夷林仲無林仲夷無夷林仲無林夷無林夷夾黄無夷林無
凡尺工尺凡尺上一上四一上尺上工凡工尺上凡尺上工凡工尺上凡尺工凡尺工五六凡工尺凡)

　　彼黍離離彼稷之穂行邁靡靡中心如醉知我者謂我
心憂不知我者謂我何求悠悠蒼天此何人哉

　　(無林仲夾無林仲夷仲太仲林夾黄林無夷林仲無林仲夷無夷林仲無林仲無太夾太黄無仲夷無
凡尺上一凡尺上工上四上尺一合尺凡工尺上凡尺上工凡工尺上凡尺上凡四一五六凡上工凡)

　　彼黍離離彼稷之實行邁靡靡中心如噎知我者謂我
心憂不知我者謂我何求悠悠蒼天此何人哉

　　(無夷林夷無林仲無仲太仲夷林仲林無夷林仲無林仲夷無夷林仲無林夾無林夷夾黄無黄夾無
凡工尺工尺尺上凡上四上工尺上尺凡工尺上凡尺上工凡工尺上凡尺一凡尺工五六凡六五凡)

　　黍離三章章十句夷則商(俗呼商調)

　　叶音　天(鐡因切)噎(於悉切)

　　緇衣之宜兮敝予又改為兮適子之館兮還予授子之
粲兮

　　(太姑太黄太林姑林應姑黄林南林南蕤應林應南林
應太四一四合四尺一尺凡一合尺工尺工勾凡尺凡工尺凡四)

　　緇衣之好兮敝予又改造兮適子之館兮還予授子之
粲兮

　　(太姑蕤南蕤林姑林應太黄林應林南蕤林蕤應南林應太
五一勾工勾尺一尺凡五六尺凡尺工勾尺勾凡工尺凡五)

　　緇衣之蓆兮敝予又改作兮適子之館兮還予授子之
粲兮

　　(太姑太林姑林姑林應林姑林南林南黄應蕤應南林應太
四一四尺一尺一尺凡尺一尺工尺工六凡勾凡工尺凡五)

　　緇衣三章章四句黄鍾商(俗呼大石調)

　　叶音　館(古玩切)造(在早切)蓆(祥龠切)

　　鄭伯如晉晉侯享之子展相鄭伯賦緇衣叔向命晉
侯拜曰寡君敢拜鄭君之不貳也

　　禮記緇衣篇子曰好賢如緇衣

　　孔子讀詩曰於緇衣見好賢之心至(孔叢子)

　　坎坎伐檀兮寘之河之干兮河水清且漣猗不稼不穡
胡取禾三百㕓兮不狩不獵胡瞻爾庭有縣貆兮彼君
子兮不素餐兮

　　(應南應蕤姑應林姑林南蕤姑林應南蕤林南應南林大姑太應林蕤姑林南林應大姑林姑南蕤應林應南
太大應林南應)

　　(凡工凡勾一凡尺一尺工勾一尺凡工勾尺工凡工尺四一四凡尺勾一尺工尺凡四一尺一工勾凡尺凡工
五五凡尺工凡)

　　坎坎伐輻兮寘之河之側兮河水清且直猗不稼不穡
胡取禾三百億兮不狩不獵胡瞻爾庭有縣特兮彼君
子兮不素食兮

　　(應太應林姑林姑大姑應林姑林應南林蕤南應林南大蕤太應林姑大應南林應大姑南蕤南蕤林姑應太
南太應南林應)

　　(凡五凡尺一尺一四一凡尺一尺凡工尺勾工凡尺工四勾四凡尺一四凡工尺凡四一工勾工勾尺一凡五
工五凡工尺凡)

　　坎坎伐輪兮寘之河之漘兮河水清且淪猗不稼不穡
胡取禾三百囷兮不狩不獵胡瞻爾庭有縣鶉兮彼君
子兮不素飱兮

　　(應南應太姑應林姑林蕤姑姑林應南太姑南應南林大蕤姑應林南蕤林南林應大姑林姑南蕤姑太應大
南大應林蕤應)

　　(凡工凡四一凡尺一尺勾一一尺凡工四一工凡工尺四勾一凡尺工勾尺工尺凡四一尺一工勾一四凡五
工五凡尺勾凡)

　　伐檀三章章九句林鍾角(俗呼歇指角)

　　叶音　檀(徒㳂切)干(堅)貆(暄)餐(七宣切)輻(福)側(即)飱(荀)

　　孔子讀詩曰於伐檀見賢者之先事後食(孔叢子)

　　公孫丑問不素餐兮孟子曰君子居是國其君用之
則安富尊榮子弟從之則孝弟忠信不素餐兮孰大
於是(可見伐檀非刺詩也)

　　朱文公云檀可以為車行陸而寘之河干無所用不
得以食其力甘心饑窮後世若徐孺子之流其厲志
盖如此

　　蒹葭蒼蒼白露為霜所謂伊人在水一方遡洄從之道
阻且長遡游從之宛在水中央

　　(應夷應南夷夾蕤夷夷蕤姑大夷蕤姑蕤應夷蕤南蕤姑蕤大南應蕤夷夷蕤南蕤應
凡工凡工工五勾工工勾一五工勾一勾凡工勾工勾一勾四工凡勾工工勾一勾凡)

　　蒹葭凄凄白露未晞所謂伊人在水之湄遡洄從之道
阻且躋遡游從之宛在水中坻

　　(應蕤大夾應南蕤姑夷蕤夾大夷蕤姑大應南夾大蕤姑蕤姑南應大夾夷蕤應南應
凡勾四一凡工勾一工勾五五工勾一四凡工一四勾一勾一工凡四一工勾凡工凡)

　　蒹葭采采白露未巳所謂伊人在水之涘遡洄從之道
阻且右遡游從之宛在水中沚

　　(應大南應應南蕤夾夷蕤姑夾夷蕤大夾應夷蕤南蕤姑蕤夾南應蕤夷夷蕤南蕤應
凡五工凡凡工勾一工勾一五工勾四一凡工勾工勾一勾一工凡勾工工勾工勾凡)

　　蒹葭三章章八句南吕商(俗呼中管商調)

　　叶音　采采(此禮切)涘(以)右(羽軌切)

　　蒹葭所謂伊人猶白駒所謂伊人白駒卒章以伊人
為其人伊人猶在坻沚其人在空谷二詩皆起角而
息商故白駒夷則商蒹葭南吕商

　　衡門之下可以棲遲泌之洋洋可以樂饑

　　(應南蕤南南應姑太夷蕤太大應南太應凡工勾工工凡一四工勾五五凡工五凡)

　　豈其食魚必河之魴豈其取妻必齊之姜

　　(應蕤南姑姑太姑蕤姑大應姑姑太姑應凡勾工一一四一勾一四凡一一四一凡)

　　豈其食魚必河之鯉豈其取妻必宋之子

　　(應蕤姑蕤應蕤大姑姑太應夷南應蕤應凡勾一勾凡勾四一一四凡工工凡勾凡)

　　衡門三章章四句太簇羽(俗呼中管髙般涉調)

　　叶音　子(奨禮切)

　　朱文公曰此𨼆居自樂而無求者之詩言衡門雖淺
陋然亦可以遊息必水雖不可飽然亦可以玩樂而
忘饑也

　　胡文定公曰人須是一切世味淡薄方好此衡門之
意也禮記曰飲食男女人之大欲存焉故詩人以食
魚取妻言之也

　　七月流火九月授衣一之日觱發二之日栗烈無衣無
褐何以卒嵗三之日于耜四之日舉趾同我婦子饁彼
南畝田畯至喜

　　(應南蕤夷南應蕤姑姑蕤夷應夷夷蕤姑夷應大姑大夾蕤夷應南應南應夾大大夾夷蕤夷大夾夷蕤蕤夷
蕤姑大應夷應)

　　(凡工勾工工凡勾一一勾工凡工工勾一工凡四一四一勾工凡工凡工凡一四四一工勾工五五工勾勾工
勾一五凡工凡)

　　周禮樂章祈年于田祖以豳雅土鼓樂由畯本註指
此章秋時豫言觱發栗烈盖中秋迎寒所歌言七月
九月而八月在其中迎寒以南吕之律祈年以應鍾
之律故以南吕啇為調南吕之應鍾也(古以心星候寒暑七月初
昏西流知暑退寒來起夷則七月次無射九月次黄鍾一之日次大吕二之日次太簇三之日次夾鍾四
之日自申至夘中虛南吕應鍾二辰因以為此章之律調)

　　七月流火九月授衣春日載陽有鳴倉庚女執懿筐遵
彼㣲行爰求柔桑春日遲遲采蘩祁祁女心傷悲殆及
公子同歸

　　(林南無南無南無夾南林仲黄無林無南夾無南林黄夾大黄林仲林南無夾仲林無南太夾無南林太林無
南林仲林)

　　(尺工凡工凡工凡一工尺上六凡尺凡工五凡工尺合一四合尺上尺工凡五上尺凡工四一凡工尺五尺凡
工尺上尺)

　　籥章吹豳詩迎寒逆暑註云七月言寒暑之事按詩
中言寒而少言暑惟二章遲日陽春可擬中春畫迎
暑一章觱發栗烈以擬中秋夜迎寒邜酉為暑寒之
門以夘律迎暑酉律迎寒迎寒知陽至故言男事以
及其喜迎暑知隂至故言女事以及其悲音莭相對
是以一章南吕啇二章夾鍾角(吹豳詩必用全萹而一章二章應其律)

　　七月流火八月萑葦蠶月條桑取彼斧斨以伐逺揚猗
彼女桑七月鳴鵙八月載績載元載黄我朱孔陽為公
子裳

　　(蕤夷無夷無夷大夾大夷蕤夷應夷夾姑夷蕤姑大姑夷無夷夷蕤夷夾無夷蕤姑夷應夷大姑蕤夷大蕤夷
無蕤)

　　(勾工凡工凡工四一四工勾工凡工五一工勾一四一工凡工工勾工五凡工勾一工凡工五一勾工五勾工
凡勾)

　　七月一詩具一年之莭候不曰三月不曰五之日而
曰蠶月詩有商聲以姑洗商為調

　　四月秀葽五月鳴蜩八月其穫十月隕籜一之日于貉
取彼狐狸為公子裘二之日其同載纉武功言私其豵
獻豜于公

　　(仲夷無夷夾夷林仲夷無夾仲無夷林無夾大夾仲黄夷林仲夾林夷無黄林仲林大黄林夷無夷仲大夾夷
無夷夷仲)

　　(上工凡工五工尺上工凡一上凡工尺凡一四一上合工尺上一尺工凡六尺上尺五六尺工凡工上四一工
凡工工上)

　　豳風以大吕之月行冬狩托始仲吕之月(或云取純陽月未見
詩意如此)月令孟夏毋大田獵至此狩獵記時爾故以大
吕之仲吕為調未有角聲大吕以仲吕為角

　　五月斯螽動股六月莎雞振羽七月在野八月在宇九
月在户十月蟋蟀入我牀下穹窒熏鼠塞向墐户嗟我
婦子曰為改嵗入此室處

　　(大夷蕤夷仲夷夾夷蕤夷無夷夷無蕤仲無夷無大蕤夷蕤夾應夷應夷蕤夷蕤夾夷無夷應無夷蕤仲夷蕤
夷夾無仲蕤夷應夷無大)

　　(五工勾工上工五工勾工凡工工凡勾上凡工凡五勾五勾五凡工凡工勾工勾五工凡工凡凡工勾上工勾
工五凡上勾工凡工凡四)

　　五章似為祭蜡息民之詩籥章吹豳頌未必非此章
言祭蜡時昆蟲亦休息况於人乎唐蟋蟀云嵗聿其
莫今我不樂日月其除古者嵗時相勸休息每以蟋
蟀為言月令孟冬大飲烝勞農休息籥章註亦云建
亥月後四章叙説莭候毎至十月加詳故此章及卒
章皆主應鍾為律一以息民一以飲烝也(五章以六隂月依次
不間斷它章所無其言嗟我婦子似與首章同我婦子相應然嗟我婦子則休息嗟我農夫則不敢休息
又與七章相應)

　　六月食鬱及薁七月烹葵及菽八月剥棗十月穫稻為
此春酒以介眉夀七月食瓜八月斷壺九月叔苴采荼
薪樗食我農夫

　　(黄無林南無黄林仲林姑林黄南林無南仲林南無姑仲無南南林太黄南林南大南林南黄無南林仲無林
無南太仲太黄)

　　(六凡尺工凡六尺上尺一尺六工尺凡工上尺工凡一上凡工工尺五六尺工尺五工尺工六凡工尺上凡尺
凡工四上四合)

　　六章因農言圃自六月止十月言所以養老特換韻
起七月止九月言所以食農夫故自應鍾退無射此
調(此後二章皆從九月説起十月矣六章八章相應食圃之利而韭以供祭介夀有酒則先祝其上大
飲烝之時必載歌之)

　　九月築場圃十月納禾稼黍稷重穋禾麻菽麥嗟我農
夫我稼既同上入執宫功晝爾于茅宵爾索綯亟其乗
屋其始播百穀

　　(蕤夷應南大應南蕤夷太應夷姑蕤姑蕤應夷蕤夷大姑夷蕤姑大南蕤夷大大應南姑蕤蕤南應蕤姑蕤姑
大大姑應夷㽔)

　　(勾工凡工五凡工勾工五凡工一勾一勾凡工勾工四一工勾一四工勾工五五凡工一勾勾工凡勾一勾一
五四一凡五勾)

　　古者既蜡不興功此言民不敢休息以答五章息民
之意納禾稼以後播百榖以前取太簇之律與應鍾
合氣也

　　二之日鑿氷冲冲三之日納于凌隂四之日其蚤獻羔
祭韭九月肅霜十月滌場朋酒斯饗曰殺羔羊躋彼公
堂稱彼兕觥萬夀無疆

　　(夾仲夷應夷仲夷應夷仲夷仲應夷大夾應夷無夷蕤無夾無夷應夷應夷夾仲仲蕤夾仲無夷蕤夾大夾夷
仲仲夾大夾應夷大夾)

　　(一上工凡工上工凡工上工上凡工四一凡工凡工勾凡五凡工凡工凡工一上上勾一上凡工勾一四一工
上上一四一凡工五一)

　　此章應鍾之月飲烝之詩而豫言藏氷以夾鍾之律
開之詩有角聲應鍾得夾鍾為角

　　七月八章章十一句　一章南吕商(俗呼中管商調)二章夾
鍾角(俗呼雙角調)三章姑洗商(俗呼中管雙調)四章大吕角(俗呼髙大
石角)五章應鍾商(俗呼中管越調)六章無射商(俗呼越調)七章太簇
角(俗呼中管髙大石調)八章應鍾羽(俗呼中管越角調)

　　叶音　一章流火(虎委切二章三章同)授衣(衣上聲)𤼵(方吠切)烈(力制
切)褐(許例切)耜(羊里切)子(奨里切)畝(美)二章庚(古郎切)行(户郎切)
四章裘(渠之切)五章野(土與切)户下(並后五切)婦子之子(兹五切)
六章稻(徒苟切)壽(上聲)瓜(孤)七章稼(故)穋(六直切又如字)麥(訖力切或
以麥叶木而穋如字)八章隂(於容切)韭(已小切)饗(香)觥(光)

　　周禮籥章掌土鼓豳籥中春晝擊土鼓龡豳詩以逆
暑中秋夜迎寒亦如之祈年于田祖龡豳雅祭蜡龡
豳頌(土鼓以瓦為匡以革為兩面)

　　季札觀樂為之歌豳曰美哉蕩乎樂而不滛(此并言東山諸
詩然七月一章因婦子言畯之喜二章因公子言女之悲皆縁人情道時景而止乎禮義者也)
按鄭氏箋詩於七月第二章言風八章言頌六章言
雅其註周禮豳詩豳雅豳頌則以于耜舉趾饁彼南
畝為雅(註引爾雅云畯農夫也以其言男女之正謂其婦親饁而耕者皆喜也以樂田畯亦使農夫喜樂箋詩則以畯為田大
夫而喜為餼豈有田大夫而取耕者之餉若田大夫則亦何必籥章吹豳詩
以樂之)又以六章穫稻作酒與八章稱彼兕觥皆為頌
詩箋體註各不同朱文公亦疑鄭氏三分七月之詩
為風雅頌恐無此理或以七月全篇隨事而變其音
節於理為通然土鼓葦籥其音節不可知矣(朋来)以
七月全篇求其各章起調畢曲之聲與其迎寒逆暑
祈年祭蜡之用當時吹此詩大綱有三以夾鍾之律
迎暑南吕之律迎寒應鍾之律祈年祭蜡五章以後
詞意多在十月乃一年大節序此詩歳時常用祀饗
通歌宜有一定之音節唯所用之各有應其律者矣











　　瑟譜卷三

　　欽定四庫全書

　　瑟譜卷四　　　　　　　元　熊朋來　撰

　　詩新譜

　　(案朋來瑟賦所載詩篇與譜相合其云始肄蒿苹之食載歌寤寐之服葢即舊譜所列各篇而
舉鹿鳴關雎二詩以例其餘也其下即接云逮手熟而習貫益心悦而志倦為之歌伐檀為之
鼓考槃陳懿戒以自警聴衡門而無悶賦白駒之逍遥諷淇澳之瑟僩葢指新譜諸詩而言也
詳其文義肄習尚有次第與此譜有可相發明者謹附識於此以備參考)

　　菁菁者莪在彼中阿既見君子樂且有儀

　　(夾無林仲南無太仲無林南黄南林仲夾一凡尺上工凡四上凡尺工六工尺上一)

　　菁菁者莪在彼中沚既見君子我心則喜

　　(夾無南林林無仲夾夾黄無南林南仲夾一凡工尺尺凡上一一合凡工尺凡上一)

　　菁菁者莪在彼中陵既見君子錫我百朋

　　(夾黄夾太林無太黄無林仲黄無林黄夾一合一五尺凡四合凡尺上六凡尺六一)

　　汎汎楊舟載沉載浮既見君子我心則休

　　(夾無南無林南林黄夾黄無南林南無夾一凡工凡尺工尺六一合凡工尺工凡一)

　　菁菁者莪四章章四句夾鍾宮(俗呼中吕宫)

　　叶音　儀(莪)

　　魯文公如晉晉侯享之賦菁菁者莪荘叔以公降拜
曰敢不慎儀又曰何樂如之

　　小邾穆公來公與之燕穆公賦菁菁者莪

　　朱文公曰此亦燕飲賔客之詩君子指賔客也
莪羅蒿也春時菁菁而詩人因以起興其律宜夾鍾

　　鶴鳴于九臯聲聞于野魚潛在淵或在于渚樂彼之園
園有樹檀其下惟蘀它山之石可以為錯

　　(黄姑林南蕤林姑太林㽔南應南林姑太黄應南太黄林南應黄姑蕤姑林林南㽔姑林姑太黄
合一尺工勾尺一四尺勾工凡工尺一四合凡工五六尺工凡六一勾一尺尺工勾一尺一四合)

　　鶴鳴于九臯聲聞于天魚在于渚或潛在淵樂彼之園
園有樹檀其下維榖它山之石可以攻玉

　　(黄太姑林蕤應南太黄蕤姑太黄應南林南黄太應南林南林黄姑蕤姑南林南黄姑應林南黄
六四一尺勾凡工五六勾一四合凡工尺工六五凡工尺工尺六一勾一工尺工合一凡尺工六)

　　鶴鳴二章章九句黄鍾宫(俗呼正宫)

　　叶音　野(上與切)檀(徒㳂切)天(鐡因切)淵(一均切)

　　河南程氏曰(按河南程氏原本作鄭子誤今據詩集傳改正)玉之温潤天下
之至美石之粗厲天下之至惡然玉以石磨之而成
器君子與小人處横逆侵加脩省豫防動心忍性因
以成德

　　鶴性善警有君子防患之意夜半而鳴其聲中黄鍾
之宫(比興之詩或因其物性而用律若菁莪鶴鳴是也)

　　皎皎白駒食我場苖縶之維之以永今朝所謂伊人於
焉逍遥

　　(無夷林夷無林仲夾林仲夾仲林無夷仲林仲夾黄無夷林無
凡工尺工凡尺上一尺上一上尺凡工上尺上五六凡工尺凡)

　　皎皎白駒食我場藿縶之維之以永今夕所謂伊人於
焉嘉客

　　(無夷林仲無林仲林林黄夾黄林無夷無林仲太黄無林夷無
凡工尺上凡尺上尺尺合一合尺凡工凡尺上五六凡尺工凡)

　　皎皎白駒賁然來思爾公爾侯逸豫無期慎爾優游勉
爾遁思

　　(無林仲夾無黄仲太無黄無太夾黄太黄黄無林夷無夷林無
凡尺上一凡六上四凡六凡五一合四合六凡尺工凡工尺凡)

　　皎皎白駒在彼空谷生芻一束其人如玉無金玉爾音
而有遐心

　　(無林夾黄林無夷黄林仲夾仲黄夾林無仲夾黄無夷林無夾無
凡尺一合尺凡工六尺上一上六五尺凡上一六凡工尺凡五凡)

　　白駒四章章六句夷則商(俗呼商調)

　　叶音　夕(祥龠切)客(克各切)來(陵之切)侯(洪孤切)游(汪胡切)遁思
之思(新齎切)

　　白駒一章二章曰伊人四章曰其人自其人不可留
而辭與音俱悲矣此詩本多角音末曲亦轉而為商
音以夷則商為白駒之譜

　　琴家古有風雅五曲關雎鵲巢騶虞伐檀白駒是也
後世操弄迭變古詩之譜不傳鼓瑟者有郷飲關雎
鵲巢無射商之譜矣今為騶虞伐檀白駒補其譜以
存風雅之音

　　文王在上於昭于天周雖舊邦其命維新有周不顯帝
命不時文王陟降在帝左右

　　(黄大南林南蕤太黄南林蕤南姑林姑南黄林南應應南林太南蕤林南南應太黄
合四工尺工勾四合工尺勾工一尺一合工尺工凡凡工尺五工勾尺工工凡五六)

　　吕氏春秋引上半章云周公作此詩大學引此章及
四章六章

　　亹亹文王令聞不已陳錫哉周侯文王孫子文王孫子
本支百世凡周之士不顯亦世

　　(太黄南蕤應南林姑黄姑南蕤蕤姑太黄太姑太黄太南林應林應蕤姑太南應姑太
五六工勾凡工尺一合一工勾勾一四合四一四合五工尺凡尺凡勾一四工凡一四)

　　芮良夫羊舌職皆引陳錫哉周為言故或以哉為載
註家多從平聲

　　世之不顯厥猶翼翼思皇多士生此王國王國克生維
周之楨濟濟多士文王以寜

　　(夾大夷無夾黄無林大黄夾大無林仲夾夾夷無林仲林夷無大夾仲太林仲林夾
一四工凡五六凡尺四合一四凡尺上一五工凡尺上尺工凡四一上四尺上尺一)

　　穆穆文王於緝熈敬止假哉天命有商孫子商之孫子
其麗不億上帝既命侯于周服

　　(大黄夷林夷林仲無林林仲夾大夷仲黄大仲夾黄夾夾黄林夾仲夷無林黄夾林大
五六工尺工尺上凡尺尺上一四工上合四上一合五一合尺一上工凡尺合一尺五)

　　朱文公云首章次章言文王之德至四章乃可得而
見

　　侯服于周天命靡常殷士膚敏祼將于京厥作祼將常
服黼􁈲王之藎臣無念爾祖

　　(夾黄仲林林仲夷仲無大夷無夷仲黄夾無林夷仲仲林夷大仲夾黄大大林無夾
五六上尺尺上工上凡四工凡工上合一凡尺工上上尺五五上一合一四尺凡五)

　　劉向言孔子誦詩至殷士膚敏喟然而嘆盖歎微子
也

　　無念爾祖聿修厥德永言配命自求多福殷之未喪師
克配上帝宜監于殷駿命不易

　　(大林無夷無林無夷林仲無林大黄夾大無林仲夾大林無仲夷夾林夾夷無夷夾大
四尺凡工凡尺凡工尺上凡尺四合一五凡尺上一四尺凡上工一尺一工凡工五五)

　　一代之樂歌不以得殷為誇而稱殷以為鍳非周公
孰為此言

　　命之不易無遏爾躬宣昭義問有虞殷自天上天之載
無聲無臭儀刑文王萬邦作孚

　　(黄姑林姑黄應林南南蕤姑林南蕤應太黄太黄林南黄姑黄太太姑南蕤應南林黄
六一尺一合凡尺工工勾一尺工勾凡四合五六尺工合一合四四一工勾凡工尺六)

　　中庸之書終之日上天之載無聲無臭至矣

　　文王七章章八句(每章二韻)一章黄鍾宫(俗呼正宫)二章黄鍾
商(俗呼大石調)三章大吕商(俗呼髙大石調)四章大吕宫(俗呼髙宫)五
章大吕商(俗呼髙大石調)六章大吕宫(俗呼髙宫)七章黄鍾宫(俗呼
正宫)

　　叶音　一章天(鐡因切七章自天之天同)時(止紙切)右(以)二章子(奨里
切)三章國(于逼切)四章服(蒲北切)五章京(姜)六章福(筆力切)
七章躬(姑宏切本見字母當叶扃君之音以應鐡因)臭(初尤切)孚(浮)

　　穆叔如晉工歌文王之三　當時歌工常歌此詩因
穆叔不拜而問故以為相見之樂若論周公作此樂
歌其初何止為相見之樂而已

　　季札觀樂為之歌大雅曰廣哉熈熈乎曲而有直體
其文王之德乎(杜氏註曲而有直體論其聲)

　　孔子世家關雎為風始鹿鳴為小雅始文王為大雅
始清廟為頌始三百五篇孔子皆弦歌之以求合韶
武雅頌之音

　　文王詩譜至漢魏間始不傳今關雎鹿鳴有鄉飲樂
賔之譜為文王清廟補其譜以備四始

　　質爾人民謹爾侯度用戒不虞慎爾出話敬爾威儀無
不柔嘉白圭之玷尚可磨也斯言之玷不可為也

　　(林應林仲應南黄大南應林太黄南應林南林姑太太姑林南大黄南應南林仲太大姑林應林南仲林
尺凡尺上凡工合四工凡尺五六工凡尺工尺一四四一尺工五六工凡工尺上四四一尺凡尺工上尺)

　　抑之白圭章十句中吕宫(俗呼小石調)

　　叶音　虞(元具切或云與儀嘉叶吾禾切)儀(莪)嘉(居何切)為(吾禾切)
此抑之五章論語所謂白圭也

　　視爾友君子輯柔爾顔不遐有愆相在爾室尚不愧于
屋漏無曰不顯莫予云覯神之格思不可度思矧可射
思

　　(太姑應南應姑黄姑蕤姑黄南林大黄應林應蕤姑太南蕤林姑南應林蕤大蕤太林南姑應南林姑南應姑
太)

　　(四一凡工凡一合一勾一合工尺五六凡尺凡勾一四工勾尺一工凡尺一四勾五尺工一凡工尺一工凡一
四)

　　抑之相在爾室章十句黄鍾商(俗呼大石調)

　　叶音　顔(魚堅切)格(岡鶴切)射(弋灼切)

　　此抑之七章中庸凡兩言之曰君子所不可及者其
唯人之所不見乎故君子不動而敬不言而信又曰
夫㣲之顯誠之不可揜如此(衛武公年九十有五猶使人日誦是詩以自警
今於十二章之中取其慎言慎獨為論語中庸所稱者以五聲六律被之朱絃且絃且誦且以永日雖今
之音調未必如古然律吕古之律吕不猶愈於以近世操弄詞曲為樂哉其全篇亦各章為譜)

　　崧髙維嶽駿極于天維嶽降神生甫及申維申及甫維
周之翰四國于蕃四方于宣

　　(南蕤姑南應南林大姑林南林林南應林蕤林南太姑蕤姑太太姑蕤林大應林南
工勾一工凡工尺五一尺工尺尺工凡尺勾尺工五一勾一四四一勾尺四凡尺工)

　　崧髙之首章八句林鍾商(俗呼歇指調)

　　叶音　天(鐡因切)翰(胡干切)蕃(分氈切)

　　禮記孔子閒居記聖人與子夏言詩至於清明在躬
氣志如神天降時雨山川出雲乃特以崧髙之首章
言之崧髙為申伯作烝民為仲山甫作吉甫於此二
詩皆自言其字而其首章皆為孔子所稱許(崧髙因生賢而
推本於地烝民因生賢而推本於天)

　　天生烝民有物有則民之秉彛好是懿德天監有周昭
假于下保兹天子生仲山甫

　　(太應南林南林南應黄太林姑南太姑太太應南蕤林南太黄姑太黄姑林南林太
五凡工尺工尺工凡合四尺一工四一四四凡工勾尺工四合一四六一尺工尺五)

　　烝民之首章八句黄鍾商(俗呼大石調)

　　叶音　下(後五切)

　　孔子曰為此詩者其知道乎故有物必有則民之秉
彛也故好是懿德　朱文公集傳云孟子引此證性
善之説其㫖深矣天開於子人生於寅以黄鍾之太
簇為天生烝民之譜

　　於穆清廟肅雝顯相濟濟多士秉文之德對越在天駿
奔走在廟不顯不承無射於人斯

　　(夾太無仲無南無仲太夾黄太林仲林南南無大黄南大仲林仲南無南林黄無南林夾
一五凡上凡工凡上四一合四尺上尺工工凡五六工四上尺上工凡工尺六凡工尺一)

　　清廟一章八句夾鍾宫(俗呼中　周頌多不叶韻而吕宫　　清廟維天之命全
篇不用韻)

　　禮記樂記曰清廟之瑟朱弦而䟽越壹唱而三歎有
遺音者矣

　　尚書大傳曰周公歌清廟在廟中甞見文王者愀然
如復見文王又曰其歌之呼也曰於穆清廟於者歎
之也

　　禮記文王世子曰登歌清廟既歌而語以成之也
明堂位季夏祀周公升歌清廟

　　仲尼燕居曰升歌清廟示德也

　　漢儒但見叔孫通因秦樂乾豆上獨上登歌不以筦
弦亂人聲猶古清廟之歌愚謂樂記不曰清廟之歌
而曰清廟之瑟爾雅徒歌曰謡古者歌必以瑟曰獨
上歌者叔孫通之禮也(如升歌清廟以示德東序養老歌清廟而語此詩本以祀
文王而燕享歌詩庠序肄業以及之)案周禮大司樂奏無射歌夾鍾以
享先祖則祀文王之樂堂下金奏宜用無射堂上歌
瑟宜用夾鍾今以夾鍾宫譜清廟之瑟

　　載芟載柞其耕澤澤千耦其耘徂隰徂畛侯主侯伯侯
亞侯旅侯疆侯以有嗿其饁思媚其婦有依其士有略
其耜俶載南畝播厥百榖實函斯活驛驛其達有厭其
傑厭厭其苖緜緜其麃載穫濟濟有實其積萬億及秭
為酒為醴烝畀祖妣以洽百禮有飶其香邦家之光有
椒其馨胡考之寜匪且有且匪今斯今振古如兹

　　(夾仲夾林黄無南林夾黄太黄仲林仲南黄太黄夾林仲林無南仲南林黄無南林太夾太黄林夾黄太林南
黄太無林仲林無林無夾林黄太夾林仲夾林黄無南林無南林仲夾太夾無南林無南仲林無太仲南無太
林南林夾仲林無大林南夾黄南無南林林南仲林南林南無黄無南林無林南林無南林南林夾黄夾
一上一尺六凡工尺一合四合上尺上工合四合一尺上尺凡工上工尺六凡工尺四一四合尺一合四尺工
合四凡尺上尺凡尺凡一尺合四一尺上一尺六凡工尺凡工尺上一四一凡工尺凡工上尺凡四上工凡四
尺工尺一上尺凡五尺工一六工凡工尺尺工上尺工尺工凡六凡工尺凡尺工尺凡工尺工尺一合一)

　　載芟一章三十一句夾鍾宫(俗呼中吕宫)

　　叶音　柞(七各切)澤澤(徒洛切)畛(真)士(與以叶)耜(養里切)畝(美)
活(斛)達(迭)積(子賜切)

　　畟畟良耜俶載南畝播厥百榖實函斯活或來瞻女載
筐及筥其饟伊黍其笠伊糾其鎛斯趙以薅荼蓼荼蓼
朽止黍稷茂止穫之挃挃積之栗栗其崇如墉其比如
櫛以開百室百室盈止婦子寜止殺時犉牡有捄其角
以似以續續古之人

　　(南夾南大應夷蕤姑應夷應夾姑蕤姑夾蕤夷蕤姑蕤夷應南姑蕤姑大姑夷姑夾姑南大夾夾蕤夷蕤夷蕤
夷姑應夷應姑夾姑蕤姑大南應南姑南應夷姑蕤夷應應夷夾大夷姑應夷夷蕤應夷大夾夷蕤夷應姑夷
姑大姑夷南夾應南)

　　(工一工四凡工勾一凡工凡五一勾一五勾工勾一勾工凡工一勾一五一工一五一工四一一勾工勾工勾
工一凡工凡一五一勾一四工凡工一工凡工一勾工凡凡工五五工一凡工工勾凡工四一工勾工凡一工
一四一工工五凡工)

　　良耜一章二十三句南吕宫(俗呼中管仙吕宫)

　　叶音　耜(養里切)畝(美)活(斛)糾(矯)趙(直了切)茂(胡口切)

　　載芟良耜序以為春祈秋報於社稷而不類告神之
辭或者為勾龍后稷歌之后稷周之祖也頌者頌美
始教民稼穯之人且言春耕秋穫仰事俯育何莫非
古人之教之賜故載芟之末句曰振古如兹良耜之
末句曰續古之人或謂周禮祭地歌應鍾然社稷難
同方澤之祭當從月律春社以夾鍾秋社以南吕

　　駉駉牡馬在坰之野薄言駉者有駰有騢有驔有魚以
車袪袪思無邪思馬斯徂

　　(南林蕤大應南林大姑大南大姑太姑大南應南蕤姑蕤南蕤姑大姑林姑林南
工尺勾五凡工尺五一四工五一四一四工凡工勾一勾工勾一四一尺一尺工)

　　駉之思無邪章八句林鍾商(俗呼歇指調)

　　叶音　牡馬之馬(滿補切)野(上與切)者(章與切)騢(洪孤切)邪(詳余
切)

　　孔子曰詩三百一言以蔽之曰思無邪　包氏曰蔽
猶當也(此一言可以當三百篇)















　　瑟譜卷四

　　欽定四庫全書

　　瑟譜卷五　　　　　　　元　熊朋來　撰

　　樂章譜

　　孔子廟釋奠

　　釋奠樂章自政和以来増損不同如福州本迎送神
盥洗升降奠幣酌獻共只五曲雖簡約易於教習遂
以祀先聖之辭祀顔孟且其譜不成宫調今福吉洪
袁教習祀樂止據福州通祀輯略甚欲改定其譜而
不能郴州舊刻通祀禮與王氏瑟書同出一手然奠
獻皆南吕宫春丁律中夾鍾之月合各隨月律又如
曾子子思自咸淳三年升配亦有樂章朋来因弦瑟
補定其譜春丁二月用夾鍾宫秋丁八月用南吕宫
惟迎神用黄鍾為宫大吕為角太簇為徵應鍾為羽
周禮所謂宗廟之中奏之者也送神用黄鍾宫復其
初也盥洗用姑洗宫月令注云姑洗所以脩潔百物
前漢志云洗潔也言陽氣洗物潔之或曰由黄鍾以
次用姑洗也盥洗升降樂章為獻官歌之爾諸本歌
詩不類今各取辭義相應者用之自迎神至送神通
十八曲以雅律通俗譜使登歌者弦者擊金石者吹
匏竹者皆可按譜求聲若夫有徳有位之士逢制作
之時居禮樂之官從新撰曲定譜則亦存乎其人也

　　迎神　凝安之曲

　　黄鍾為宫(俗呼正宮)

　　大哉宣聖道尊徳崇(案道尊徳崇宋史樂志作道徳尊崇)維持王化斯文
是宗典祀有常精純並隆神其来格於昭盛容

　　(黄南林姑太姑南林應南蕤姑南林黄太黄南大黄應南黄姑太黄南林南姑太黄
合工尺一四一工尺凡工勾一工尺合四六工五六凡工合一五六工尺工一四合)

　　大吕為角(俗呼髙大石調)

　　仰之彌髙式瞻在前(案式瞻在前宋史樂志作鑚之彌堅)於昭斯文被于
萬年有嚴學宫(案有嚴學宫宋史樂志作峩峩膠庠)神其来止思報無窮
敢忘于始

　　(仲夾大夷無夷大黄無林大夾夾仲夷仲林夷黄夷大黄無林大林仲夷無夷林仲
上一四工凡工五六凡尺四一一上工上尺工合工五六凡尺四尺上工凡工尺上)

　　太簇為徴(俗調無徵聲)

　　道同于天人倫之至有饗無窮其興萬世既潔斯牲粢
眀醑㫖不解以忱神其来暨

　　(南應太大夷蕤姑大南應蕤夷大姑南大應姑大南大應南姑夷應姑大太太應南
工凡五五工勾一四工凡勾工四一工四凡一四工四凡工一工凡一四五五凡工)

　　應鍾為羽(俗呼中管黄鍾羽)

　　生而知之有教無私永言其道萬世之師(按宋史樂志應鍾為羽章
上四句作聖王生知廼闢儒規詩書文教萬世昭垂下四句同其大吕為角章作生而知之有教無私成均之
祀威儀孔時維兹初丁潔我盛粢永適其道萬世之師與此譜異盖朋來叅採兩章合為一章以諧律爾)良
日維丁靈承不爽揭此精䖍神其来饗

　　(夷大夾大夷蕤夾大應夷仲夷無大夾夷仲夾大應夾大應夷應大夷蕤應蕤應夷
工四一四工勾一四凡工上工凡四一工上一四凡一五凡工凡五工勾凡勾凡工)

　　宗廟迎神樂九變(出周禮大司樂)黄鍾為宫三奏大吕為角
太簇為徵應鍾為羽各二奏(此唐永和樂擬周禮九變)周禮三宮
之樂言宮角徴羽不言商(樂書引荀卿云大師審商故佩玉亦止言宫角徴羽
周木徳審商則唐宋不當審商)惟地宫四律相生天人二宫注者求
其說而不通輙言律有所避恐無此理唐作三和之
樂就各均取角徵羽求合於周禮之文(如大吕為角則於大吕均
取中吕起調畢曲太簇為徵則於太簇均取南吕起調畢曲應鍾為羽則於應鍾均取夷則起調畢曲然
於黄鍾為宫無意)自此郊廟之樂皆因仍其法姜夔堯章嘗
極辯之上文太簇為徵重出疑有錯簡今釋奠迎神
或只用黄鍾為宫一曲疊奏之(有以子丑寅亥四律合為說者然上文二
宮不皆合)

　　盥洗(升殿降殿飲福通用)　同安之曲

　　姑洗宫(俗呼中管中吕宫)

　　右文興化憲古師經(案經宋史樂志作今從元史樂志)眀祀有典吉日
維丁盥洗在阼(案盥洗在阼宋史元史樂志俱作豐犧在阼)雅奏在庭周旋
登降福祉是膺

　　(姑夷應姑無夾夷無姑大應夷應姑夷應應夷姑蕤無蕤姑夷夾大應夷夷姑太姑
一工凡一凡五工凡一四凡工凡一工凡凡工一勾凡勾一工五五凡工工一四一)

　　右迎神盥洗曲春秋通用

　　奠幣　眀安之曲

　　夾鍾宫(俗呼中吕宫春丁用)

　　維仲之春興其秩節㫖酒斯陳眀粢既絜洋洋如臨三
千在列用幣將誠精忱洞徹

　　(夾南林無無林無南林仲夾黄仲大無南南林仲夾無南林無大黄南無無林仲夾
一工尺凡凡尺凡工尺上一合上四凡工工尺上一凡工尺凡五六工凡凡尺上一)

　　南吕宫(俗呼中管仙吕宮秋丁用)

　　晨㡬飛霜聲初諧商事先陳幣恭宜承筐由階載升于
位肅將周旋無譁如在洋洋

　　(南大應南夷蕤應南大蕤應夾夷蕤應大姑蕤姑夷大姑夷應夷蕤大應大姑應南
工五凡工工勾凡工四勾工五工勾凡五一勾一工四一工凡工勾五凡四一凡工)

　　右奠幣春夾鍾宫秋南吕宫正配位樂章同(奠幣
畢初獻復位再盥洗升殿盥酌則每位各有酌獻曲)

　　酌獻　成安之曲

　　先聖　夾鍾宫(俗呼中吕宫春丁用)

　　惟天何言惟聖同天自有生民盛莫加焉清酤既載歌
諧樂聲聿興斯文允矣大成

　　(夾黄南林林無南黄大南林仲林南無夾夾大南林夾仲夾黄無南大黄無林仲夾
一合工尺尺凡工六四工尺上尺工凡一一五工尺五上一合凡工四合凡尺上一)

　　南吕宫(俗呼中管仙吕宫秋丁用)

　　惟天何言惟聖同天自有生民盛莫加焉清酤既載歌
諧樂聲聿興斯文允矣大成

　　(南大應夷夷應南大大姑蕤夾蕤南應南南夾夷蕤大蕤姑大應南夾大夷應蕤南
工四凡工工凡工五四一勾一勾工凡工工五工勾五勾一四凡工一四凡工勾工)

　　兖國公顔子　夾鍾宫(俗呼中吕宮春丁用)

　　庶㡬屢空簞瓢内樂聖師曰賢獨稱好學與饗在堂情
文實稱萬年承休假哉天命

　　(夾仲夾南無夾仲林無南林仲大夾南夾夾無太黄無南夾仲夾黄南林南林仲夾
一上一工凡一工尺凡工尺上四一工五一凡五六凡工一上一合工尺工尺上一)

　　南吕宫(俗呼中管仙吕宫秋丁用)

　　庶㡬屢空簞瓢内樂聖師曰賢獨稱好學與饗在堂情
文實稱萬年承休假哉天命

　　(南蕤夾南應蕤姑夷應夷姑大大姑應南南應夾大應夷姑大姑大南姑南蕤應南
工勾一工凡勾一工凡工一四四一凡工工凡五五凡工一四一四工一工勾凡工)

　　郕國公曾子　夾鍾宫(俗呼中吕宫春丁用)

　　心傳忠恕一以貫之爰述大學萬世訓彛恵我光眀尊
聞行知繼聖迪後是饗是宜

　　(夾仲南無夾仲南仲黄夾仲黄南林仲夾黄太南林黄無南林無南夾黄林無林夾
一上工凡一上工上合一上合工尺上一六五工尺六凡工尺凡工一合尺凡尺一)

　　南吕宮(俗呼中管仙吕宫秋丁用)

　　心傳忠恕一以貫之爰述大學萬世訓彛恵我光眀尊
聞行知繼聖廸後是饗是宜

　　(南蕤南應姑蕤南蕤大姑蕤姑夷蕤姑大夾大應南夾應南姑應南姑蕤蕤應蕤南
工勾工凡一勾工勾四一勾一工勾一四五五凡工五凡工一凡工一勾勾凡勾工)

　　沂國公子思　夾鍾宫(俗呼中吕宫春丁用)

　　前曾後孟道傳自公有偉繼承(按元史禮樂志作公傳自曾孟傳自公有嫡緒
承)允得其宗提綱開藴乃作中庸侑于元聖億載是崇
(夾無仲林黄太黄太黄無南林無林仲南大南林無無林南仲仲林無大夾仲大夾
一凡上尺合四合工六凡工尺凡尺上工四工尺凡凡尺工上上尺凡五一上四一)

　　南吕宫(俗呼中管仙吕宫秋丁用)

　　前曾後孟道傳自公有偉繼承允得其宗提綱開蘊乃
作中庸侑于元聖億載是崇

　　(南應蕤姑大夾大南大應南蕤應夷蕤南夾南蕤應應姑南蕤蕤夷應夾姑夷大南
工凡勾一四一四工五凡工勾凡工勾工一工勾凡凡一工勾勾工凡五一工四工)

　　鄒國公孟子　夾鍾宫(俗呼中吕宫春丁用)

　　齗齗周道狂瀾倒漴躬承辭闢髙配禹功世隆興文盛
典惟修今樂猶古式薦春秋

　　(夾無南黄仲林南林南林仲林仲林無夾太黄無南林黄太南無南林夾林南無夾
一凡工合上尺工尺工尺上尺上尺凡五四合凡工尺六四工凡工尺五尺工凡一)

　　南吕宫(俗呼中管仙吕宫秋丁用)

　　齗齗周道狂瀾倒漴躬承辭闢髙配禹功世隆興文盛
典惟修今樂猶古式薦春秋

　　(南應南姑夷蕤南蕤夷姑太姑蕤南應南大夾應南蕤大蕤南應南蕤夾姑夷應南
工凡工一工勾工勾工一四一勾工凡工四一凡工勾五勾工凡工勾五一工凡工)

　　右酌獻春夾鍾宫秋南吕宫每位各有樂章(初獻
毎位酌獻曲畢讀祝亞獻終獻止於酌獻時用樂初獻飲福用前同安之曲)

　　送神　寧安之曲

　　黄鍾宫

　　肅莊神纓(按宋史樂志作肅莊紳緌神纓二字誤)吉蠲牲犠於皇眀祀登
薦惟時神之來兮肹蠁之隨神之去兮休嘉之貽

　　(黄南應南姑林蕤姑南應姑太黄姑太黄林南太黄林姑太黄南蕤姑林南應南黄
六工凡工一尺勾一工凡一四合一四合尺工五六尺一四合工勾一尺工凡工六)

　　右送神曲春秋通用(除月律六曲及迎神止用黄鍾宫每次教習九曲而
已)






　　瑟譜卷五

　　欽定四庫全書

　　瑟譜卷六　　　　　　　元　熊朋来　撰

　　瑟譜後錄

　　儀禮鄉飲鄉射大射燕禮四篇皆以瑟歌詩各附詩譜
今録諸家言瑟之制

　　世本爾雅皆曰庖犧氏作瑟又曰大帝使素女鼓五十
弦悲不自勝乃為二十五弦具二均聲隋志言伏羲瑟
二十七弦通歴曰伏羲作二十五弦之瑟髙氏小史亦
云大昊氏作二十五弦瑟淮南子云神農作瑟事物紀
原謂宜從世本之說瑟書引黄帝紀素女於廣都來為
帝鼓五十弦帝損之為二十五弦其瑟長七尺二寸聶
氏禮圖雅瑟長八尺一寸廣一尺八寸頌瑟長七尺二
寸廣一尺八寸呉良輔樂書曰八尺一寸宫數也七尺
二寸商數也姜夔樂議曰八尺一寸者九黄鍾律之長
也廣一尺八寸者倍黄鍾律之長也七尺二寸者八黄
鍾律之長也陳暘樂書曰漢武祠太一后土作二十五
弦瑟今大樂所用亦二十五弦聶崇義禮圖二十三弦
十九弦之說誤矣姜氏曰二十三弦十九弦之說可廢
也大晟樂書曰大晟之瑟長七尺二寸(瑟之長至八尺一寸七尺二寸
而定瑟之廣至一尺八寸而定不一尺八寸不能容二十五弦瑟之弦至二十五弦而定矣)

　　風俗通云箏形如瑟唐大樂令壁記亦云箏與瑟正同
而弦少秦人有一瑟而争蒙恬中分之令各取半因名
秦箏然今之箏僅得瑟之半秦又僅得箏之半也

　　蔡邕云瑟前其柱則清後其柱則濁(秦箏亦然瑟弦多柱比秦箏宜稍薄
古者瑟柱以玉為之)造瑟之制桐背梓腹(古用槐桑陳氏樂書云不若桐能發金石聲然
椅桐梓漆其來久矣)九梁二越(今秦箏亦九梁二越存瑟之制)因爾雅大瑟謂之
灑䟽云瑟兩頭有孔其在底下者名越今瑟箏第一梁
有孔遂實其第二梁不通二越非䟽越之意且箏工於
第八梁多閉塞雖取聲不在尾越未免隔絶其心腹不
能䟽通夫絲聲於易象離卦琴瑟皆宜中虛外實(爾雅䟽說
不足慿彼所見者亦後世之箏瑟若兩頭之作孔是四越也)造瑟者第一梁如琴作
脣而實之(亦以別於秦箏)空洞其第二梁至第八梁使二越中
虛相通可也(安梁須上下四旁皆周至勿令膠漆壅滯中虛而外欲就實)其岳用桑
不必異産且存伏羲氏弦桑為瑟之初意絲聲於桑宜
造瑟之度皆用九故九九而八十一八九而七十二瑟
以八尺一寸七尺二寸為其長之度不可加矣京氏因
瑟作凖長丈而𨼆閒九尺用十三弦盖箏之異名近代
姜氏擬造瑟長九尺九寸隠閒八尺一寸其首尾各九
寸梓匠難之按儀禮正義瑟首寛尾狹近首鼓處則寛
近尾不鼓并而狹故首欲近前以就一尺八寸之廣令
可容二十五弦近尾不鼓而尾之底有越故尾狹於首
而長倍之以容越也首之越上當其鼓處越宜衡尾之
越餘弦所歸越宜縱儀禮鄉射燕禮何瑟者面鼓執越
内弦正義謂前越言執者内有弦結執越則手入淺也
大射鄉飲酒何瑟者後首挎越内弦正義謂挎越則手
入深也(何上聲擔也越户括切挎音枯)後首則尾之越在前以手挎而
肩擔之其弦向身是謂内弦古法八尺一寸七尺二寸
并首尾言之姜氏求加焉非也其曰武崇寸有八分四
隅刻雲以縁其武盖取諸雲和漆其壁與首尾腹盖取
諸椅桐梓漆不漆其背虞柱之蹶也柱崇二寸七分此
則從姜說可也十分其瑟之長以其一為首之長而尾
倍之又四分其尺有八寸之廣去一以為尾之廣八尺
一寸之瑟隠間五尺五寸七尺二寸之瑟隠間五尺天
地之數也大衍之數也五十弦二十五弦之意也(瑟之尺寸
皆用九者八尺一寸瑟首長八寸一分七尺二寸瑟首長七寸二分四分其尺有八寸之廣去一以為尾廣計
一尺三寸五分兩壁崇二寸七分即所謂武也中崇倍之為五寸四分足二寸七分自首度之兩壁通足各崇
五寸四分中崇直下與足平通為八寸一分尾梁兩壁至雲尾各崇六寸三分中春受弦處五寸四分直下與
雲尾平通為八寸一分鴈柱崇二寸七分翅間一寸八分如用姜氏法武崇一寸八分則其中之崇加一倍有
半為四寸五分足二寸七分兩壁通足四寸五分中崇直下與足平通為七寸二分尾梁兩壁至雲尾各崇五
寸四分中脊受弦處四寸五分直下雲平尾通為七寸二分首梁如琴作舌其脣横長八寸一分而實之)首
尾繪錦昭其文也隠間粉素昭其質也餘皆漆之如琴
法其度以貨泉周尺徑寸在焉自丁度髙若訥至司馬
文正公皆謂之法錢西山蔡氏曰後之君子有能驗聲
氣之元以求古之律呂於此當有考而不可忽也(此即隋志
十五等尺中第一晉荀朂尺同又如胡安定横累十黍取寸刻之皇祐樂圖即和峴所用景表尺以十貨泉較
之景表尺得九十四黍當以漢錢為近古也)

　　漢貨泉周　　　　　　胡安定累

　　尺徑寸圖　　　　　　黍取寸圖





　　或問姜氏瑟圖退律之法謂如黄鍾下生林鍾改黄鍾
為應鍾餘四律不動請試以太常舊法推之如黄鍾下
生林鍾而林鍾自為宫上生太簇為徴太簇下生南吕
為商南吕上生姑洗為羽姑洗下生應鍾為角應鍾又
生蕤賔為少宫蕤賔生大吕為少徴亦只改黄鍾為大
吕餘六律皆不動彼則以黄鍾退律見應鍾此則以黄
鍾進律見大吕新成舊退於理更長(十二律皆然林鍾生太簇則夷則見
而林鍾退矣)律吕相生變動周流錯綜成文進退皆合自然
姜氏出新意以二變取聲角羽二弦强欲避宫徴之名
(二變不以起調而不可去也角羽逺而宫徴近故名少宫少徵若取之角羽黄鍾不可以用仲吕無射林鍾亦
不可以用黄鍾仲吕必須近宫徴求之隔八相生至對宫而後定對宫常居徴後一辰)然而丑未
相直林鍾必見大吕而後己子丑相代黄鍾退則大吕
見矣彼又欲去商角徴羽調止用十二宫及其譜越九
歌竟用無射商夷則羽夾鍾商林鍾羽南吕商大吕羽
正自不能行其言矣如瑟圖何

　　或問瑟弦有用二十五弦皆八十一絲者有用大小各
十二弦者韓非言瑟以大弦為小聲以小弦為大聲知
此時瑟有大小弦豈以韓非之言而改其弦法陳寵言
為政猶張琴瑟大弦急者小弦絶後漢瑟與琴皆大小
弦也漢禮樂志有柱工員二人繩弦工員六人張瑟八
人盛時瑟未甚廢柱之髙下弦之大小張瑟之緩急皆
有專工治之(本注柱工主箏瑟之柱者弦琴瑟弦繩言紏合作之)或謂唐時猶言
瑟五十弦以史傳及他詩徴之唐亦未必有五十弦之
瑟有以柱前後解之者不知此詩本非言瑟為適怨清
和之說學者滋惑不復深思惟洪文敏公以為不然近
代有廬陵王大初(名泰來吉之永豐人)為此詩解說益明惜其言
未必傳爾

　　或謂儀禮經傳通解以開元詩譜與鍾律俱傳名之曰
詩樂矣其曰竊疑云者謂其聲莫得聞也當時未嘗弦
瑟而親試其譜歌詩必以瑟今按譜下指則各詩之音
應弦如誦依瑟聲為歌聲可也所謂疊字散聲以歎發
其趣者譜中亦時有之(按尚書大傳以於穆清廟為歌之呼曰於者歎之可以見詩詞
之中自有歎發之處不必在詩詞之外因詩人之詞而永歌嗟歎之可也)至於一聲一字則
郊廟樂章皆然以鐘磬之譜必如是也今増譜諸詩本
欲去四清二變然試之而難為聽念古人居今有不得
不隨時者故依開元譜例以雅通俗夫亦以周詩寓唐
樂存聲歌之彷彿不猶愈於他曲哉樂律未易言若字
音之學於儒者事最近而好者亦鮮五音之外有半徵
半商(依皇極經世百五十二音猶以來日二母為未偹也)則律吕之有餘音宜也
琴瑟具五音其字音則琴角瑟商故琴有清角瑟有清
商

　　瑟曲如素女之白雪(張華博物志云白雪是素女鼓五十弦瑟曲名)皇娥之天
清地曠(王子年拾遺記皇娥倚瑟而清歌云云)師曠之無射(即曠見王子晉王子請入
坐敷席注瑟師曠曰歌無射曰國誠寧矣逺人來觀修義經矣好樂無荒)靈均之九歌(楚俗亦以
瑟歌而合樂故其詞曰陳竽瑟兮浩倡又曰縆瑟兮交鼓)梁太傅惜誓之清商(至少原之
埜兮赤松王喬皆在旁二子擁瑟而調均兮余因稱乎清商朱文公云此梁太傅賈誼之詞清商其歌曲名)

　　又如郊廟樂章漢房中歌十七郊祀歌十九梁十二雅
唐十二和盖亦以歌瑟合樂唐詩猶以陌上桑歸鴈為
瑟曲(李太白瑟詩彈作陌上桑薛能歸鴈詩二十五弦彈夜月不勝清怨却飛來温庭筠瑟詩鴈聲還向
瀟湘去十二樓中月自明　按全唐詩作錢起詩註中作薛能誤)近代姜堯章又作越九歌以擬楚之
九歌而自為鼓瑟之譜(亦托言祠神舜禹越王越相項
王濤之神曹娥龎將軍旌忠蔡孝子)或謂暮春浴沂乃所鼓之瑟曲如此
因以言志於理或然(如清廟既歌而語以成之非想像空言也)

　　魯論專言瑟今瑟譜不以他曲而以歌詩去古雖逺按
譜鼓之必聞誦詩之聲倚瑟詠歌亦興觀之一助

　　樂記云堯作十五弦之瑟命之曰大章其樂舞曰咸池
而大章乃瑟名也周禮雲和空桑龍門亦琴瑟之名本
注因龍門而空桑雲和皆曰山名按上下文鼓鼗竹管
歌舞各以其名則琴瑟亦宜有名若桐峯文梓清商亦
瑟之名也是以唐盧邁四瑟有寒玉石磬響泉和志之
號











　　瑟譜卷六

