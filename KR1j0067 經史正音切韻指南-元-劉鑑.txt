#+TITLE: 經史正音切韻指南-元-劉鑑
#+DATE: 2018-05-12 10:15:22
#+SOURCE: github.com/kanripo/KR1j0067 master aa9cfab0                
欽定四庫全書　　　　　經部十
　經史正音切韻指南　　　小學類三(韻書之屬)
提要

　　　　臣等謹案經史正音切韻指南一卷元劉鑑
　　　　撰鑑字士明自署闗中人闗中地廣不知隸
　　　　籍何郡縣也切韻必宗等子司馬光作指掌
　　　　圖等韻之法於是始詳鑑作是書即以指掌
　　　　圖為粉本而參用四聲等子増以格子門法
　　　　於出切行韻取字乃始分明故學者便之至
　　　　於開合二十四攝内外八轉及通廣侷狹之
　　　　異則鑑皆畧而不言殆立法之初已多挂礙
　　　　糾紛故姑置之耶然言等韻者至今多稱切
　　　　韻指南今姑録之用備彼法沿革之由原本
　　　　末附明釋真空直指玉鑰匙一卷驗之即真
　　　　空篇韻貫珠集中之第一門第二門又若愚
　　　　直指門法一卷詞旨拙澀與貫珠集相等今
　　　　　並刪不録焉乾隆四十六年十一月恭校上
　　　　　　　　　　總纂官臣紀昀臣陸錫熊臣孫士毅
　　　　　　　　　　　總　校　官　臣　陸　費　墀
經史正音切韻指南序
聲韻之學其来尚矣凡窮經博史以聲求字必得韻而
後知韻必得法而後明法必得傳而後通誠諸韻之總
括訂字之權衡也雖五土之音均同一致孰不以韻為
則焉但能歸韻母之横豎審清濁之重輕即知切腳皆
有名派聲音妙用本乎自然若以浮淺小法一槩求切
而不究其源者予亦未敢輕議其非但恐施於誦讀之
間則習為蔑裂矣略如時忍切腎字時掌切上字同是
濁音皆當呼如去聲郤將上字呼如清音賞字其蹇切
件字其兩切字亦如去聲又以強字呼如清音丘
仰切字然則亦以時忍切如哂字其蹇切如遣字可
乎倘因礙致思而欲叩其詳者止是清濁之分也又如
符羈切如肥字本是皮字都江切如當字本是字士
魚切如殊字本是鋤字詳里切如洗字本是似字此乃
門法之分也如是誤者豈勝道耶其雞稱齎癸稱貴菊
稱韭字之類乃方言之不可憑者則不得已而姑從其
俗至讀聖賢之書首貴乎知音其可不稽其本哉其或
稽者非口授難明幸得傳者歸正隨謬者成風以致天
下之書不能同其音也故僕于暇日因其舊制次成十
六通攝作檢韻之法析繁補隙詳分門類并私述玄關
六段總括諸門盡其藴奥名之曰經史正音切韻指南
與韓氏五音集韻互為體用諸韻字音皆由此韻而出
也末兼附字音動静願與朋友共之庶為斯文之一助
云爾至元二年嵗在丙子良月關中劉鑑士明自序
欽定四庫全書
　經史正音切韻指南
　　　　　　　　　　　　　元　劉鑑　撰
分五音

　見溪羣疑是牙音
　端透定泥舌頭音　　　　　知徹澄孃舌上音
　幫滂並明重唇音　　　　　非敷奉微輕唇音
　精清從心邪齒頭音　　　　照穿牀審禪正齒音
　曉匣影喻是喉音　　　　　來日半舌半齒音

辨清濁

　端見純清與此知　　　　　精隨照影及幫非
　次清十字審心曉　　　　　穿透滂敷清徹溪
　全濁羣邪澄並匣　　　　　從禪定奉與牀齊
　半清半濁微孃喻　　　　　疑日明来共八泥

明等第

　端精二位兩頭居　　　　　知照中間次第呼
　來曉見幫居四等　　　　　日非三等外全無

交互音

　知照非敷逓互通　　　　　泥孃穿徹用時同
　澄牀疑喻相連屬　　　　　六母交參一處窮

檢篇韻法

　篇中類出韻中字　　　　　韻内分開篇内音
　見字求聲篇内檢　　　　　知聲取字韻中尋

檢篇卷數捷法

　一序二見溪　　三内是羣疑　　端透泥定四
　澄孃徹五知　　幫滂六内取　　明並七為基
　非敷微八奉　　精清從九歸　　心邪十内有
　照穿牀十一　　審禪行十二　　曉匣影十三
　喻母俱十四　　來日十五宜

總括五姓分配例

　見等牙肝角木東　　　　　舌心徴火喻南風
　北方腎水羽唇下　　　　　西面商金肺齒中
　喉按土宫脾戊巳　　　　　西南兼管日來同
　後進未明先哲意　　　　　軒轅格式為君明

訂五臟錙銖之例

　四斤四兩屬牙肝　　　　　心重十二兩舌間
　唇腎一斤零一兩　　　　　三斤三兩肺中編
　二斤十四喉脾類　　　　　六兩半心徴半連
　日肺一斤九兩半　　　　　心肝脾肺腎俱全
　　　　　　　　　　　　　　　　　　　　　
　　　　　　　　　　　　　　　　　　　　　
　經史正音切韻指南

