#+TITLE: 三禮圖集注-宋-聶崇義
#+DATE: 2016-06-11 12:20:22
#+SOURCE: github.com/kanripo/KR1d0078 master 6b2d329b                
御製題宋版聶從義三禮圖
尚忠尚質尚乎文三代因之政以分何必衣冠定相襲
要知和敬有尊聞觀圖可識闗雎意撫冊猶欣舊繭芬
汲黯讜言對漢武懐㢤那復更云云
欽定四庫全書　　　　　經部四
　三禮圖集注　　　　　　禮類四(三禮總義之屬/)
　　提要
　　　　(臣/)等謹案三禮圖集注二十卷宋聶崇義撰
　　　　崇義洛陽人周顯徳中累官國子監司業世
　　　　宗詔崇義參定郊廟祭玉因取三禮圖凡得
　　　　六本重加考訂宋初上於朝太祖覽而嘉之
　　　　詔頒行考禮圖始於後漢侍中阮諶其後有
　　　　梁正者題諶圖云陳留阮士信受學於潁川
　　　　綦母君取其說為圖三卷多不按禮文而引
　　　　漢事與鄭君之文違錯正稱隋書經籍志列
　　　　鄭元及阮諶等三禮圖九卷唐書藝文志有
　　　　夏侯伏朗三禮圖十二卷張鎰三禮圖九卷
　　　　崇文總目有梁正三禮圖九卷宋史載吏部
　　　　尚書張昭等奏云四部書目内有三禮圖十
　　　　二卷是開皇中勅禮部修撰其圖第一第二
　　　　題云梁氏第十後題云鄭氏今書府有三禮
　　　　圖亦題梁氏鄭氏則所謂六本者鄭元一阮
　　　　諶二夏侯伏朗三張鎰四梁正五開皇所撰
　　　　六也然勘驗鄭志元實未嘗為圖殆習鄭氏
　　　　學者作圖歸之鄭氏歟今考書中宫室車服
　　　　等圖與鄭注多相違異即如少牢饋食敦皆
　　　　南首鄭注云敦有首者尊者器飾也飾葢象
　　　　龜周之制飾器必以其類龜有上下甲此言
　　　　敦之上下象龜上下甲葢者意擬之辭而是
　　　　書敦與簠簋皆作小龜以為葢頂是一器之
　　　　㣲亦失鄭意沈括夢溪筆談譏其犧象尊黄
　　　　目尊之誤歐陽修集古録譏其簋圖與劉原
　　　　父所得真古簋不同趙彦衛雲麓漫鈔譏其
　　　　爵為雀背承一器犧象尊作一器繪牛象林
　　　　光朝亦譏之曰聶氏三禮圖全無來厯榖璧
　　　　則畫榖蒲璧則畫蒲皆以意為之不知榖璧
　　　　止如今腰帶上胯上粟文耳是宋代諸儒亦
　　　　不以所圖為然然其書抄撮諸家亦頗承舊
　　　　式不盡出於杜撰淳熈中陳伯廣嘗為重刻
　　　　題其後云其圖度未必盡如古昔苟得而考
　　　　之不猶愈於求諸野乎斯言允矣今姑仍其
　　　　舊帙録之以備一家之學此書世所行者為
　　　　通志堂刋本或一頁一圖或一頁數圖而以
　　　　說附載圖四隙行欵參差尋覽未便惟
　　　内府所藏錢曽也是園影宋抄本每頁自為一
　　　　圖而說附於後較為清整易觀今依仿繕録
　　　　焉乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
三禮圖集注原序
昔者秦始皇之重法術而天下貴刑名魏文帝之惡方
嚴而人間尚通變上之化下下必從焉是以雙劔崇節
飛白成俗挾琴飾容赴曲増抃自然之道也周世宗暨
今皇帝恢堯舜之典則總夏商之禮文思隆大猷崇正
舊物儀形作範旁詔四方常恨近代以來不能慕逺無
所釐革溺於因循𫝊積世之漸訛為千載之絶軌去聖
遼敻名實謬乖朱紫混淆鄭雅交雜痛心疾首求以正
之而名儒嚮風適其所願國子司業兼太常博士聶崇
義垂髦之嵗篤志於禮禮經之内游刃其間每謂春秋
不經仲尼恥是關雎既亂師摯憫之今吉凶之容禮樂
之器制度舛錯失之甚焉施之於家猶曰不可朝廷之
大寧容濫瀆義欲正失於得返邪於正潛訪同志定其
禮圖而所學有淺深所見有差異作舍道側三年不成
衆口云云何所不至㑹國朝創制彞器迨於車服乃究
其軌量親自規模舉之措之或沿或革從理以變惟適
其本時之學者曉然服義於是博采三禮舊圖凡得六
本大同小異其猶面焉至當歸一之言豈容如是吾誰
適從之歎蓋起於斯何以光隆於一時垂裕於千古遂
鑚研尋繹推較詳求原始以要終體本以正末躬命繢
素不差毫釐率文而行恐迷其形範以圖為正則應若
宫商凡舊圖之是者則率由舊章順考古典否者則當
理彈射以實裁量通者則恵朔用其互聞吕望存其兩
說非其學無以臻其極非其明無以宣其象遵其文譯
其器文象推合略無差較作程立制昭示無窮匪哲匪
勤理無攸濟既勤且哲何滯不通有以見臨事盡心當
官御物官不同事人不同能得其能則成失其能則敗
禮圖至此能事盡焉國之禮事之體既盡美矣物之紀
文之理又盡善矣其新圖凡二十卷附於古今通禮之
中是書纂述之初詔儼總領其事故作序焉
欽定四庫全書
　三禮圖集注卷一
　　　　　　　　　　　宋　聶崇義　撰
　　大裘冕　　　　　衮冕(與后褘衣畫細紐/約明已下皆有)
　　鷩冕　　　　　　毳冕
　　絺冕　　　　　　𤣥冕
　　韋弁服　　　　　皮弁服
　　冠弁服　　　　　三公毳冕
　　上公衮冕　　　　侯伯鷩冕
　　子男毳冕　　　　卿大夫𤣥冕
　　爵弁　　　　　　皮弁
　　諸侯朝服
周天子吉服有九冕服六弁服三凡九也故司服云王
祀昊天上帝則服大裘而冕祀五帝亦如之享先王則
衮冕享先公饗射則鷩冕祀四望山川則毳冕祭社稷
五祀則絺冕祭羣小祀則𤣥冕兵事韋弁服眂朝皮弁
服凡甸冠弁服又孔疏引弁師掌王之五冕皆𤣥冕朱
裏止言𤣥朱而已不言所用之物論語云麻冕禮也盖
以布衣版上𤣥下纁取天地之色其長短廣狭則經𫝊
無文漢禮器制度云冕制皆長尺六寸廣八寸天子已
下皆同董巴輿服志云廣七寸長尺二寸皇氏沈氏以
為諸侯之冕應劭漢官儀云廣七寸長八寸皇氏沈氏
以為卿大夫之冕若依此言豈董巴専記諸侯應劭專
記卿大夫此蓋隨代變易大小不同今依漢禮制度為
定謂之冕冕者俛也後髙前下有俯俛之形故因名焉
盖以在位者失扵驕矜欲令位彌髙而志彌下故制此
冕令貴者下賤者也其服舊説云天子九章據大章而
言其章别分小章章依命數則皆十二為莭上公亦九
章無升龍有降龍其小章章别皆九而已鷩冕毳冕以
下皆然必知有小章者若無小章絺冕三章則孤有四
命六命卿大夫𤣥冕一章卿大夫中則有三命二命一
命天子之卿六命大夫四命明大章中有小章乃可得
依命數又司馬彪漢書輿服志云明帝永平二年初詔
有司采周官禮記尚書之文制冕皆前圎後方朱裏𤣥
上前垂四寸後三寸王用白玉珠十二旒三公諸侯青
玉七旒卿大夫黒玉五旒皆有前無後此亦漢法耳今
案三禮經注孔賈疏義并諸家禮圖逐冕下别各明其
制度則古今沿革事可知矣
　
　
　
　
　
　
　
　
大裘者黒羔裘也其冕無旒亦𤣥表纁裏案鄭志大裘
之上又有𤣥衣與裘同色但無文彩耳裘下有裳纁色
朱韍素帶朱裏朱緑終辟佩白玉而𤣥組綬赤舄黒絇
繶純絇者謂拘屨舄之頭以為行戒繶縫中紃也純縁
也三者皆黒色大裘已下冕皆前圓後方天子以球玉
為笏王祀昊天上帝五帝崐崘神州皆服大裘
　
　
　
　
　
　
　
　
衮冕九章舜典曰予欲觀古人之象日月星辰山龍華
蟲作繢宗彝藻火粉米黼黻絺繡此古天子冕服十二
章王者相變至周而以日月星辰畫於旌旂所謂三辰
旂旗昭其明也而冕服九章初一曰龍二曰山三曰華
蟲四曰火五曰宗彝皆畫繢於衣次六曰藻七曰粉米
八曰黼九曰黻皆刺繡於裳此九章登龍於山登火於
宗彝尊其神明也以龍能變化取其神山取其人所仰
也火取其明也宗彝古宗廟彝尊名以虎蜼畫於宗彝
因號虎蜼為宗彝故并畫虎蜼為一章虎取其嚴猛蜼
取其智遇雨以尾塞鼻是其智也冕制廣八寸長尺六
寸以三十升布染之上以𤣥覆冕為延下以朱衣之又
以紐綴於冕兩傍垂之與武傍孔相當以笄貫之使得
牢固又以紘一端先屬於左邊笄上以一頭遶於頤下
向上於右邊笄上遶之衮冕十二旒以五采絲為之繩
貫五采玉每旒各十二玉垂於冕前後共二十四旒計
用玉二百八十八五采繩十二就就成也每就間蓋一
寸五冕服皆𤣥衣纁裳朱韍素帶朱裏又以朱緑終裨
(太子詹事尹拙議云衮冕已下君臣合畫充耳天子黈/纊諸臣青纊工部尚書竇儀議云臣儀案周禮弁師掌)
(王之五冕皆𤣥冕朱裏延紐五采繅十有二就皆五采/玉十有二玉笄朱紘諸侯之繅斿九就瑉玉三采其餘)
(如王之事繅斿皆就玉瑱玉笄注侯當為公字之誤也/其餘謂延紐皆𤣥覆朱裏與王同也玉瑱塞耳者疏云)
(王不言玉瑱於此言之者王與諸侯互見為義是以王/言𤣥冕朱裏延紐及朱紘明諸侯亦有之諸公言玉瑱)
(明王亦有之是其互有也詳此經注疏之文則是本/有充耳今請令君臣衮冕已下並畫充耳以合正文)
　
　
　
　
　
　
　
　
鷩冕七章享先公饗射之服鄭注弁師云鷩衣之冕繅
九旒亦以五采繅繩貫五采玉每旒各十二玉垂於冕
前後共一十八旒計用玉二百一十六鷩雉名即華蟲也
華蟲五色蟲也故一曰華蟲二曰火三曰宗彝皆畫於
衣四曰藻五曰粉米六曰黼七曰黻皆刺於裳韍帶綬
舄皆與衮冕同
　
　
　
　
　
　
　
　
　
毳冕五章祀四望山川之服案鄭義毳冕七旒亦合五
采絲繩貫五采玉每旒各十二玉前後共十四旒計用
玉百六十八毳畫虎蜼謂宗彝也故此五章初曰宗彝
二曰藻三曰粉米皆畫於衣四曰黼五曰黻皆繡於裳
藻水草也取其文如華蟲之義粉米取其潔又取其養
人也粉米不可畫之物故皆刺繡於衣與裳也黼諸文
亦作斧案繪人職據采色而言白與黒謂之黼若據繡
於物上即為金斧之文近刃白近銎黒則曰斧取金斧
斷割之義也青與黒為黻形則兩已相背取臣民背惡
向善亦取君臣離合之義
　
　
　
　
　
　
　
　
絺冕三章祭社稷五祀之服孔安國以絺為細葛上刺
繡後鄭讀絺為紩或作黹本有此二文取紩為正既讀
絺為紩紩刺也絺之三章粉米在衣是不可畫之物乃
刺於衣上故得絺名則黼黻二章凖繡於裳也其冕五
旒亦五采藻繩十有二就每旒各貫五采玉十二用玉
百二十
　
　
　
　
　
　
　
　
𤣥冕一章祭羣小祀之服賈疏云上四衣皆𤣥而有畫
此衣不畫而無文其衣本是一𤣥故獨得𤣥名一章唯
裳刺黻而已其冕三旒五采藻十二就每旒亦貫五采
玉十二計用玉七十二羣小祀謂林澤墳衍四方百物
之屬
　
　
　
　
　
　
　
　
韋弁服者王及諸侯卿大夫之兵服後鄭云韋弁以韎
韋為弁又以為衣裳春秋𫝊曰晉郤至衣韎韋之跗注
是也今時伍伯緹衣古兵服之遺色矣其跗注賈服等
以跗為足跗注為注袴而屬於跗後鄭讀跗為幅注為
屬以韎韋如布帛之幅而連屬以為衣而表裳賈疏云
伍行也伯長也謂鄭見漢時宿衞者之行長服此重赤
之衣是古兵服赤色之遺象也天子亦以五采玉十二
飾弁之縫諸侯以下各依命數玉飾之皮弁玉飾亦然
　
　
　
　
　
　
　
　
士冠禮皮弁服素積緇帶素韠注云以白鹿皮為冠象
上古也此明上古未有布帛衣其羽皮也又云積猶辟
也以素為裳辟蹙其要中也亦用十五升布為衣以象
弁色蓋天子素帶素韠朱裏朱緑終辟佩白玉白舄青
絇繶純又弁師云王之皮弁㑹五采玉璂象邸玉笄注
云㑹縫中也璂讀為綦綦結也邸謂下柢梁正張鎰圖
云弁縫十二賈疏引詩㑹弁如星謂於弁十二縫中結
五采玉落落而處狀似星也又於弁内頂上以象骨為
柢至三王重質不變故王服之以日視朝燕諸公甥舅
視學祭菜皆服焉賈疏云皮弁韋弁同但色異耳
　
　
　
　
　
　
　
　
田獵則冠弁服後鄭云冠弁委貌也委安也服之所以
安正容體也若以色言之則曰𤣥冠故士冠禮云主人
𤣥冠朝服緇帶素韠其注云𤣥冠委貌也朝服則十五
升緇布衣素裳白舄養老燕羣臣亦服之其諸侯不限
畿内畿外視朝行道皆服之天子諸侯之卿大夫祭其
廟亦皆同服之但白屨為別然則周之委貌殷之章甫
夏之毋追並用緇布為之故有𤣥冠之名三代諸侯各
為朝服以行道
　
　
　
　
　
　
　
　
端取其正也士之𤣥端衣身長二尺二寸袂亦長二尺
二寸今以兩邊袂各屬一幅於身則廣袤同也其袪尺
二寸大夫以上侈之蓋半而益一然則其袂三尺三寸
袪尺八寸司服云齊有𤣥端張鎰圖云天子齊𤣥衣𤣥
冠𤣥裳黒韠素帶朱緑終辟佩白玉黒舄赤絇繶純諸
侯唯佩山𤣥玉為別燕居朱裳朱韠赤舄黒絇繶純卿
大夫素裳上士𤣥裳中士黄裳下士雜裳前𤣥後黄大
夫以上朝夕服之唯士夕服之夕者若今晡上視事耳
　
　
　
　
　
　
　
　
三公八命而下服毳冕者案射人職掌三公孤卿之位
三公北面孤東面卿大夫西面以三公臣中最尊故屈
使北面荅君也其摯執璧與子男同制故服毳冕與子
男同也雖從毳冕五章其旒與小章皆依命數此所謂
屈而伸者也玉繅亦皆三采每繅八成則八旒每旒八
玉計用瑉玉百二十八諸家禮圖皆不載三公之冕臣
崇義案弁師注於命爵之中獨著孤繅四就用玉三十
二仰推王之三孤六命上極三公繅玉形制彩繪章數
觸類可知故特圖於上公衮冕之右亦内外之次也
　
　
　
　
　
　
　
　
司服云公之服自衮冕而下注云自公衮冕至卿大夫
之𤣥冕皆朝聘天子及助祭之服諸侯非二王後其餘
皆𤣥冕而祭又弁師云諸公之繅斿九就瑉玉三采其
餘如王之事繅斿皆就玉瑱玉笄注云三采朱白蒼其
餘延紐皆𤣥覆朱裏與王同繅斿就皆三采每繅九成
則九斿每斿九玉計用玉百六十二其五冕之版亦廣
八寸長尺六寸前圓後方又覲禮注云公衮有降龍無
升龍又明堂位注韍畫山火而無龍祭義云諸侯冕而
青紘玉藻云笏諸侯以象又曰荼前屈後直張鎰圖云
其服𤣥衣纁裳朱韍素帶朱緑終辟佩山𤣥玉朱組綬
赤舄黒絇繶純其方伯及王之子弟出封侯伯皆得服
之朝王助祭焉
　
　
　
　
　
　
　
　
司服云侯伯之服自鷩冕而下弁師注云侯伯繅七就
繅玉皆三采每繅七成則七斿每斿亦貫七瑉玉計用
玉九十八韍帶綬舄皆與上公同王祀昊天上帝助祭
及朝王皆服之王者之後方伯王之子弟封為侯伯者
皆服之以助王祭先公及饗射
　
　
　
　
　
　
　
　
司服云子男之服自毳冕而下又弁師注云子男繅五
就繅玉皆三采每繅五成則五斿每斿亦貫五瑉玉計
用五十韍帶綬舄皆與侯伯同若朝王及助王祀昊天
上帝祭先王先公饗射祭四望山川及自祭四望山川
皆服之王者之後方伯王之子弟封為侯伯者皆服之
以助王祭四望山川
　
　
　
　
　
　
　
　
典命云公之孤四命以皮帛視小國之君又司服云孤
之服自絺冕而下鄭注弁師云孤繅四就繅玉皆朱緑
用玉三十二其服三章𤣥衣纁裳朱韍素帶𤣥華裨垂
佩水蒼玉緇組綬赤舄黒絇繶純服以助祭社稷又張
鎰圖云天子孤及卿皆六命則同絺冕之服三章小章
則畫六上公及王之三公二王之後二伯九州之牧侯
伯王之同姓封為侯伯者服之以助王祭社又玉藻云
笏大夫魚鬚文竹孤亦同焉
　
　
　
　
　
　
　
　
司服云卿大夫之服自𤣥冕而下注云朝聘天子及助
祭之服諸侯非二王之後其餘皆𤣥冕而祭又弁師注
云三命之卿繅三就繅玉亦朱緑用玉十八再命之大
夫繅再就繅玉亦朱緑用玉八若王朝之大夫上公之
卿得用三就之繅玉公之大夫子男之卿再命者得同
再就之繅玉其服皆𤣥冕一章小章各依命數𤣥衣纁
裳朱韍素帶𤣥華裨垂佩水蒼玉緇組綬赤舄黒絇繶
純二伯九州之牧王之同姓封為侯伯者助王祭羣小
祀視朔朝日皆服之
　
　
　
　
　
　
　
　
爵弁制如冕但無旒為異士冠禮注云爵弁者冕之次
謂尊卑次冕也張鎰退於韋弁之下亦非宜也其弁板
亦廣八寸長尺六寸前圓後方弁上覆大冕俱用三十
升布其色赤而微黒如爵頭然裏亦纁色一命大夫之
冕亦無旒其制與爵弁不殊得名冕者一命大夫之冕
雖無旒亦前低一寸二分故得冕稱其爵弁則前後平
故不得冕名又士冠禮云爵弁服纁裳純衣緇帶韎韐
注云此與君祭之服如自祭廟則服𤣥冠𤣥端純衣絲
衣也衣皆用布唯冕與爵弁服用絲耳韎韐緼韍也士
緼韍幽衡合韋為之士染以茅蒐因以名焉又士佩瓀
玟玉而緼組綬纁屨黒絇繶純
　
　
　
　
　
　
　
　
司服云士之服自皮弁而下又弁師注云韋弁皮弁之
㑹無結飾士冠禮云皮弁服素積緇帶素韠與君視朔
之服同玉藻云佩瓀玟玉而緼組綬又云士笏竹本象
可也若上公韋弁皮弁􁇑飾九玉侯伯七玉子男五玉
皆三采孤四命􁇑飾四三命之卿􁇑飾三再命之大夫
􁇑飾二皆二采諸侯皮弁白布衣素裳白韠素帶朱緑
終裨佩山𤣥玉白舄青絇繶純卿大夫則白屨諸侯朝
王及自相朝視朔則服之王朝之臣亦服以朝王其韋弁
服既為軍容君臣同服制度已見於上更不別圖
　
　
　
　
　
　
　
　
玉藻云朝服以日視朝於内朝鄭云朝服冠𤣥端素裳
也又王制云周人𤣥衣而養老注云天子燕服為諸侯
朝服彼云𤣥衣即此𤣥端也張鎰圖云緇𤣥二服素韠
素帶朱緑終裨佩山𤣥玉白舄青絇繶純天子之卿服
以從燕諸侯諸侯之孤卿大夫服以朝君
　
　
　
　
　
　
　
　
士冠禮云𤣥端𤣥裳黄裳雜裳緇帶爵韠注云此暮夕
於朝之服賈疏云謂嚮暮之時夕君之服也𤣥端即朝
服十五升布衣也不言朝服而言𤣥端者欲見色而取
其正也上云主人𤣥冠朝服此唯云𤣥端不言𤣥冠者
但冠者三加冠始加緇布次皮弁次爵弁不加𤣥冠故
不言也又說諸侯之士有三等之裳上士𤣥裳中士黄
裳下士雜裳前𤣥後黄但𤣥是天色黄是地色天尊地
卑故上士𤣥裳中士黄裳下士雜裳還用𤣥黄者以前
陽後隂故知前𤣥後黄也
　
　
　
　
　
　
　
　
　
　
　
　
　
　
　三禮圖集注卷一
欽定四庫全書
　三禮圖集注卷二
　　　　　　　　　　　宋　聶崇義　撰
　　褘衣(音/翬)　　　　　揄狄(音摇/翟)
　　闕狄(音/翟)　　　　　鞠衣
　　展衣(展又/作襢)　　　　褖衣
　　純衣(纁/衻)　　　　　宵衣(音/綃)
　　墨車　　　　　　厭翟車(金飾/諸末)
　　笲　　　　　　　橋
内司服掌王后之六服褘衣揄狄闕狄鞠衣展衣褖衣
此上六服皆以素沙為裏使之張顯但婦人之服不殊
裳上下連則此素沙亦上下連也王之吉服有□韋弁
皮弁𤣥端三等裳服與后鞠衣以下三服同但王祭服
有六后祭服唯有三翟耳何者天地山川社稷之等后
夫人皆不與故三服而已必知外神后夫人不與者案
内宰云祭祀祼獻則賛天地無祼唯宗廟有内宗外宗
佐后皆云宗廟不云外神故知后於外神不與以其婦
人無外事故也若然哀公問孔子云以為天地社稷主
者彼見夫婦一體而言也又案後鄭云六服備於此者
以諸經𫝊言婦人之服多矣文皆不備其六服唯此文
為備鄭言此者亦欲推次六服之色故也是以一　云闕
翟赤褕翟青褘衣𤣥者以王后六服其色無文故須推
次其色言推次以鞠衣象鞠塵其色黄褖衣與男子褖
衣同其色黒二者為本以五行之色從下向上以次推
之水色既黒褖衣象之黒矣水生於金褖衣上有襢衣
則襢衣象之金色白金生於土土色黄鞠衣象之黄矣
土生於火火色赤鞠衣上有闕翟則闕翟象之赤矣火
生於木木色青闕翟上有褕翟象之青矣五行之色已
盡六色唯有天色𤣥褘衣最在上象天色𤣥是自下推
次其色然也三翟唯褘言衣者褘衣是六服之首故以
衣目之也案漢志皇后謁廟服紺上皁下蠶上青下縹
皆深衣制(徐廣曰即/單衣也)隱領袖縁以絛假結步摇簪珥(上/太)
(皇太后皇太后首飾云翦氂蔮結簪珥耳當垂珠也簪/以瑇瑁為揥長一尺端為華勝上為鳳凰爵以翡翠為)
(毛羽下有白珠垂黄金鑷左右一横簪之以安蔮結諸/簪珥皆同制其揥有等級焉下云夫人魚須揥鄘風以)
(象骨為揥是其等級與/揥又作摘音竹革反)步摇以黄金為山題貫白珠為
桂枝相繆一爵九華熊虎赤羆天禄辟邪南山豐大特
六獸詩所謂副笄六珈者也(爵獸皆以翡翠為毛羽金/題白珠璫繞以翡翠為華)
(云副若今步摇釋名曰皇后/副其上有垂珠步則摇也)續漢志云乘輿黄赤綬四
采黄赤縹紺淳黄圭長二丈九尺九寸五分五百首太
皇太后皇太后其綬皆與乘輿同蔡邕獨斷曰皇后赤
綬後漢鄧皇后賜馮貴人赤綬又加賜步摇環佩各一
具(凡先合單紡為一絲四絲為一扶五扶為一首五首/成文文采淳為一圭首多者絲細少者絲麤廣尺六)
(寸/)案周禮追師掌后首服為副編次名制有三等雖代
有沿革稽諸典禮參於舊圖以意求之則古今之法髣
髴而見矣其委貌形制古屨舄各於六服之下圖而解
之
　
　
　
　
　
　
　
　
褘衣翬雉衣也其色𤣥後鄭以為素質五采刻為翬雉
之形五色畫之綴衣上以為文章后從王祭先王則服
上公二王後魯夫人助君祭宗廟皆服之首飾亦副周
禮追師掌王后之首服為副註云副者后夫人之首飾
編髮為之笄衡笄也珈笄飾之最盛者所以別尊卑也
後鄭云副之言覆也所以覆首為之飾珈之言加也今
步摇上飾也古之制所有未聞孔疏云王后之衡笄皆
以玉為之唯祭服有衡垂於副之兩傍當耳其下以五
色紞懸玉瑱若編次則無衡其笄言珈者以玉飾笄后
夫人首服尤尊者此別及衡笄以珈唯后夫人有之卿
大夫已下則無故云別尊卑也又云珈之言加者以珈
字從玉由副既笄而加此飾故謂之珈漢之步摇如周
副之象故可以相類也古今之制不必盡同故古制得
有未聞者以言六珈必飾之有六但所施不可考據此
言六則侯伯夫人為六王后雖多少無文以侯伯夫人
推之宜十二今但圖六則餘法可知又屨人注云𤣥舄
為上褘衣之舄也凡舄與裳同色此與衣同色者以婦
人尚専一徳無所兼故連衣裳不異其色故云𤣥舄為
上褘衣之舄也既𤣥舄配褘衣則青舄配揄翟赤舄配
闕翟又云鞠衣以下皆屨者六服之三翟既以三舄配
之則下文命夫命婦唯言屨不言舄故知鞠衣已下皆
屨也又云舄屨有絇有繶有純飾也者言繶是牙底相
接之縫綴黄絛於其中絇謂屨頭以黄絛為鼻絇拘也
取拘持為行戒使人低目不妄視也純謂以黄絛為口
縁凡舄之飾如繢次𤣥舄黄絇繶純者𤣥黄天地色相
對為繢次之飾也赤絇繶純者王黒舄之飾也赤黒南
北相對亦繢次之飾也黒絇繶純者王赤舄之飾也青
絇繶純者王白舄之飾也青白東西對方亦繢次之飾
也后之赤舄亦黒飾后之青舄亦白飾也若然爵弁纁
屨黒絇繶純黒與纁南北相對用繢次為屨飾者尊祭
服也凡屨之飾如繡次此約皮弁白屨黒絇繶純為飾
白與黒西北次方為繡次之飾又后黄屨白絇繶純白
屨黒絇繶純黒屨青絇繶純此三者鞠衣已下之屨也
然則屨舄王有三等后有六等也上公以下夫人得服
褘衣者亦𤣥舄也
　
　
　
　
　
　
　
　
後鄭讀揄狄為摇翟雉名青質五采故刻繒為揄翟之
形而五采畫之綴於衣上以為文章然則揄翟之衣其
色青后從王祭先公則服之首飾佩綬與褘衣同青舄
白絇繶純侯伯夫人助君祭宗廟亦服之首飾亦副
　
　
　
　
　
　
　
　
案褘揄二翟皆刻繒為雉形又以五采畫之綴於衣此
亦刻繒為雉形不以五色畫之故云闕翟其衣色赤俱
刻赤色之繒為雉形間以文綴於衣上後鄭云今世有
圭衣蓋三翟之遺俗也鄭君見漢時有圭衣刻為圭形
綴於衣上是由周禮有三翟別刻繒為雉形綴於衣上
漢俗尚有故云三翟之遺俗也首飾佩綬一如二翟赤
舄黒絇繶純其子男夫人從君祭宗廟亦皆服之
　
　
　
　
　
　
　
　
鞠衣者后告桑之服也案後鄭云鞠衣黄桑之服色如
鞠塵象桑葉始生月令三月薦鞠衣於先帝告桑事又
彼注云先帝太昊之屬知非天帝者以其言先不言上
故知非天春時唯祭太昊之屬薦鞠衣於神坐為蠶求
福也以蠶功既大總祭五方帝於明堂故云之屬以該
之又孔賈疏云以季春將蠶后服之告先帝養蠶之服
鞠者草名華色黄故季秋之月云菊有黄華是鞠衣黄
也又云鞠塵不為麴者古字通用也又云象桑葉始生
者以其桑葉始生則養蠶故服色象之其首服用編後
鄭云謂編列髮為之其遺象若今假紒矣其佩綬如三
翟黄屨白絇繶純屨之與舄形制大同惟襌底為異耳
故屨人注云複下曰舄襌下曰屨複重也下謂底也然
則襌底者名屨重底者名舄孤之妻從夫助君祭宗廟
亦皆服之但紞用三采瑱用美石為異三采素青黄也
知然者齊風著(直居/切)詩云俟我於著乎而充耳以素乎
而後鄭云我嫁者自謂也待我於著謂從君子出至於
著我視君子則以素為充耳謂懸瑱之紞為素色下又
云充耳以青充耳以黄據人臣三色妻亦然也又云尚
之以瓊華尚飾也瓊美石華石色故知人臣用美石也
彼毛以素為象瑱鄭不從者必若素是象瑱下文何得
更云瓊英之事乎故鄭以素青黄皆為紞色也或曰鞠
衣以下后紞亦三采
　
　
　
　
　
　
　
　
展衣色白后以禮見王及賔客之服佩綬如上上首服
亦編白屨黒絇繶純後鄭云展當為襢者案喪大記云
世婦襢衣襢之言亶也亶誠也案詩鄘風君子偕老及
此文皆作展並是正經鄭必讀為襢者以襢從衣而有
衣義爾雅亶展雖同訓為誠展者言之誠亶者行之誠
貴行賤言襢字以亶為聲有行誠之義故從襢也此亦
卿大夫之妻從夫助君祭宗廟得服之案祭義曰君牽
牲夫人奠盎君獻尸夫人薦豆卿大夫相君命婦相夫
人是也
　
　
　
　
　
　
　
　
褖衣色黒后接御見王之時則服褖衣及次案追師注
云次者次第髮長短為之所謂髲髢也賈疏云所謂少
牢主婦髲鬄即此次也鬄髢同音地彼注云古者或剔
賤者刑者之髮而為之案魯哀公十七年說衞莊公自
城上見已氏之妻髮美使髠之以為吕姜髢杜云吕姜
莊公夫人髢髲也以此言之是取他髮為髢也則有不
用他髮為髢自成紒者故鄘風君子偕老詩曰鬒髪如
雲不屑髢也傳云鬒黒髮也如雲言長美屑絜也箋云
髢髲也不絜髲者不用髲為善也是不用他髮為髲同
合已髮絜為紒者也漢志說大手紒蓋謂此也其佩綬
如上而黒屨白絇繶純士妻從夫助祭亦服之婦人褖
衣之黒始因男子之𤣥端亦名褖衣知者案士冠禮陳
服于房爵弁服皮弁服𤣥端服至於士喪禮陳襲事于
房亦云爵弁服皮弁服褖衣此褖衣當𤣥端處所以變
言之者冠時𤣥端衣裳別及死而襲𤣥端連衣裳與婦
人褖衣同故雖男子𤣥端亦名褖衣也又見子羔襲用
褖衣纁衻鄭注士昬禮云衻亦縁也褖衣纁縁是婦人
嫁時之服亦非常衣也今子羔襲之故譏用婦服但纁
衻與𤣥衣相對之物則男子褖衣黒矣男子褖衣既黒
則婦人褖衣黒可知矣
　
　
　
　
　
　
　
　
纁衻當嫁之女所服也士昬禮云女次純衣纁衻立于
房中南面注云次首飾今之髲也周禮追師掌為副編
次純衣絲衣也此衣亦𤣥色衻縁也衻之為言任也以
纁縁其絲衣象隂氣上任於陽也取交接有依之義凡
婦人不常施衻之衣盛昬禮為此服耳喪大記曰復不
以衻明非常衣也詩武王女下嫁齊侯之子車服不繫
其夫下王后一等乗厭翟服褕翟加纁衻首飾亦副
　
　
　
　
　
　
　
　
　
此師姆母所著之衣也士昬禮云姆纚笄宵衣在其右
注云姆婦人年五十無子而出不復嫁能以婦道教人
者若今時乳母矣纚韜髮纚也笄今時簪也纚亦廣終
幅長六尺宵讀為素衣朱綃之綃魯詩以綃為綺屬姆
亦𤣥衣(即褖/衣也)以綃為領因以為名且相別耳姆在女右
當詔以婦禮賈公彦釋曰婦人年五十隂道絶無子出
之(此七出/之一也)然就七出之中餘六出是無徳行不堪教人
者故取無子而出不復嫁能以婦道教人者留以為姆
既使教女因從女向夫家也纚亦如冠韜髮又纚以繒
廣終幅長六尺以韜髮而紒之姆所異於女有纚有次
姆則有纚無次宵讀為詩素衣朱綃之綃案詩唐風
云素衣朱繡鄭箋破繡為綃此注據彼箋破字之義故
直云素衣朱綃以為證也姆亦𤣥衣以綃為領因以為
名者此衣雖言綃衣以亦與純衣同是褖衣用綃為領
故因得名綃衣也且相別耳(謂上文女曰純衣此姆曰/宵衣雖同是褖衣而純衣)
(宵衣名/相別也)姆在女右當詔以婦禮者案禮記少儀云賛幣
自左詔辭自右地道尊右之義故姆在女右也
　
　
　
　
　
　
　
　
古駕四馬輈上曲句衡輈轅也衡軛也轅從軫已前稍
曲而上至衡輈居衡上向下句之衡居輈下如屋之梁
然詩所謂梁輈也先以驂馬内轡繫於軾又有㳺環貫
驂馬之外轡㳺移前郤在服馬之背以止驂馬之外出
又服馬之外各以一條皮上繫於衡後繫於軫在服馬
脇謂之脇驅以止驂馬之内入二服夾轅其頸負軛兩
驂在旁施靷助之是於隂版之前(隂版揜/軌也)以皮為靷前
約驂馬之胷内繫於隂版外繫於軸以引之然則此車
衡長六尺六寸止容二服而已兩驂頸不當衡故別為
一靷以約馬胷引車軸也又以韅在馬背拘持二靷案
士昬禮壻乘墨車(士棧車大夫墨車壻是士子得乘墨/車者攝盛故也大夫已上革鞔而漆)
(之士棧車亦漆之但無革鞔/與大夫為異耳鞔音莫干反)考工記曰棧車欲弇(音/掩)飾
車欲侈然則大夫以上皆革鞔以飾其輿又有漆飾故
得飾車之名士卑車雖有漆無革飾不得名墨車及飾
車也故唯以棧車為名耳若然自卿以上更有異飾而
名玉金象以五采畫轂而篆約謂之夏篆唯用五采畫
轂無篆者謂之夏縵又有此五等之車案巾車云玉路
以祀金路同姓以封象路異姓以封革路以封四衞木
路以封蕃國孤夏篆卿夏縵大夫墨車士棧車庶人役
車(木路有革鞔無漆飾故名木路役/車謂方箱可載任器以供役者也)今士乗大夫墨車
為攝盛則大夫當乘卿之夏縵卿乗孤之夏篆以上木
路質而無飾不可使孤乗之但禮窮則同故孤還乘夏
篆亦尊之義也若然庶人當乘士之棧車與則諸侯天
子之尊不假攝盛依巾車自乗本車矣玉路非祭祀不
可乗以親迎當乗金路矣以攝盛言之士冠與父同則
昬禮亦同是尊適子皆與父同庶子宜降一等也(下設/轡執)
(御皆同此然新圖此畫墨車二乘一是今法一是古法/太子詹事尹拙議今車云當是目驗所見不堪垂法刪)
(去可也工部尚書竇儀議云臣儀詳新圖所畫皆約三/禮正文且於諸制之中不畫歴代沿革唯此駕部車之)
(法徧見今世所宜以兹不倫致其異議未若惜畫虵/之餘力明馭馬之古規今已刪去今車乃從儀議)
　
　
　
　
　
　
　
　
男子立乗其車有蓋無帷裳婦人坐乘有蓋有帷裳案
士昬禮說壻乘墨車下云婦車亦如之有裧注云亦如
之者車同等裧車裳帷(幃/通)周禮謂之容車有容則有蓋
衞氓詩云淇水湯湯漸車帷裳童容也孔義云帷裳一
名童容故巾車云重翟厭翟安車皆有容蓋先鄭云容
謂幨車(裧與襜同又或/作䄡皆昌廉反)山東謂之帷裳或云童容即氓
詩云漸車帷裳是山東名帷裳也以其帷障車之傍如
裳以為容飾故謂之帷裳或謂之童容者其上有蓋四
傍垂而下謂之裧故雜記云其輤有裧注云裧謂鼈甲
邊縁是也然則童容與裧別而先鄭云容謂幨車者以
其有童容者必有幨故謂之為幨車也惟婦人之車為
然也王后始乗重翟王女下嫁諸侯乘厭翟服則褕翟
後鄭云重翟重翟雉之羽厭翟次其羽使相迫也謂相
次厭其本以蔽車也皆有容蓋舊圖以下著合卺破匏
為之以線連柄端其制一同匏爵故不重岀(太子詹事/尹拙議云)
(今新圖不以金飾諸末乃引通典云自兩漢晉宋齊皇/后唯乗重翟金塗五末轅一轂二箱二至後魏始說厭)
(翟亦金飾諸末又云不畫八轡者工部尚書竇儀議云/臣儀今詳新圖繢總鞶帶車未之飾皆已正矣其帷裳)
(所畫翟雉但云以類求之臣亦檢/尋未見本義所闕八轡請令畫之)
　
　
　
　
　
　
　
　
士昬禮質明賛見婦于舅姑婦執笲棗栗自門入升自
西階進拜奠于舅席又降階受笲腶脩升進北面拜奠
于姑席下記云笲緇被纁裏注云被表也笲有表者婦
見舅姑以飾為敬賈又釋上注云笲竹器而衣者以字
從竹故知是竹器也其形蓋如今之筥􁐗蘆矣(音墟/盧)漢
時有筥􁏂蘆故舉之以況笲也但漢法去今逺其狀無
以知之或見圖中如筥狀其口微弇而稍淺今取以為
法笲音煩又舊圖讀如皮弁之弁以繒衣之容一斗
　
　
　
　
　
　
　
　
昬禮記云笲緇被纁裏加于橋注云橋所以庪笲其制
未聞(庪居/委反)舊圖云讀如橋舉之橋以木為之似今之步
案髙五尺下跗午貫舉笲處亦午為之此則漢法也
既周制無聞今亦依用
　
　
　
　三禮圖集注巻二
欽定四庫全書
　三禮圖集注卷三
　　　　　　　　　　　　宋　聶崇義　撰
　　童子服(將冠/者)　　　　緇布冠(三/制)
　　太古冠(新/增)　　　　緇布冠(新/増)
　　頍項(上音丘/委反)　　　　青組纓
　　纚　　　　　　　皮弁
　　爵弁　　　　　　笄
　　紘　　　　　　　篋
　　簞　　　　　　　匴
　　委貌(如進/賢冠)　　　　　委貌(如皮/弁者)
　　委貌(張鎰/圖制)　　　　　委貌(梁正/法)
　　毋追(音牟/堆)　　　　　章甫
　　周弁　　　　　　通天冠
　　逺遊冠　　　　　髙山冠
　　長冠(一名/齊冠)　　　　　法冠
　　建華冠　　　　　武弁大冠
　　術氏冠　　　　　方山冠
　　巧士冠　　　　　　卻非冠
　　樊噲冠　　　　　　卻敵冠
　　章甫冠(別一/法)　　　　四冕(叔孫通/稽周法)
　　三冠(皆進/賢冠)
梁正修阮鄭等圖以童子之服繫冕弁之末不連緇布
皮弁等服張鎰圖以童子服連緇布冠下盡殷冔夏收
以通天逺遊已下為不出三禮經義別編於下卷今案
士冠禮云將冠者采衣紒其將冠者即童子二十者也
將行冠禮始加緇布次加皮弁次加爵弁若本其行事
敘將冠之服列於緇布之上於理爲當今依而次之仍
升童子之服為卷首下梁之古冠庶得兩從知禮之自
也
　
　
　
　
　
　
　
　
童子采衣紒故士冠禮云將冠者采衣紒注云采衣未
冠者所服玉藻云童子之飾也緇布衣錦縁錦紳并紐
錦束髮皆朱錦也紒結髮也賈疏云將冠者即童子二
十者也以其冠事未至故言將冠童子既不帛襦袴不
裘裳故以錦為緇布衣縁飾又以錦為大帶及結紳之
紐故云錦紳并紐也紐長與紳齊又以錦為之束髮總
此紒紒謂結髮也詩云總角丱兮是也皆用朱錦飾者
以童子尚華示將成人有文徳故皆用錦示一文一質
之義衣襦袴并緇布是質也黒屨無絇青繶純又盧植
云童子紒似刀環
　
　
　
　
　
　
　
　
舊圖云始冠緇布今武士冠則其遺象也大小之制未
聞
　
　
　
　
　
　
　
　
梁正又云師說不同今傳疏二冠之象又下有進賢皆
云古之緇布冠之遺象其張鎰重修亦云舊圖有此三
象其本狀及制之大小未聞此皆不本經義務在相沿
疾速就事今別圖於左庶典法不墜
　
　
　
　
　
　
　
　
緇布冠始冠之冠也記曰太古冠布齊則緇之其緌也
孔子曰吾未之聞也此主謂大夫士無緌耳諸侯始加
緇布冠繢緌其頍項青組纓則與士同其士以青組纓
結於頤下無緌自士已上冠訖則弊去之不復著也然
庶人猶著之故詩云彼都人士臺笠緇撮謂彼都邑人
有士行者以緇布為冠撮持其髮
　
　
　
　
　
　
　
　
檀弓曰古者冠縮縫今也衡縫注云縮從也衡讀為横
孔疏云縮直也古謂殷已上質吉凶冠皆直縫直縫者
辟積少故一一前後直縫之其冠廣三寸落頂前後兩
頭皆在武下向外出反屈之縫於武辟積三皆厭伏今
即周也周尚文多辟積不復一一直縫但多作􁏖(音/輒)并
横縫之故周吉冠多辟􁏖而横縫又以冠兩頭皆在武
上向内反屈縫之既吉凶相變其喪冠質猶疎辟􁏖而
右直縫之以兩頭皆在武下向外反屈縫於武故得厭
伏之名其吉冠則左辟􁏖而横縫之詳此文義法式顯
然梁正言大小之制未聞一何固也張鎰棄古今之順
說斯焉舍諸今依經疏述而圖之
　
　
　
　
　
　
　
　
頍經作缺註讀如有頍者弁之頍緇布冠無笄著頍圍
髮際結項中隅為四綴以固冠也項中有􁈋亦由固頍
為之賈釋曰頍項者謂於頍兩頭皆有􁈋別以繩穿於
􁈋中於項上結之因名頍項既結頍於項則頍上四綴
當首之四隅以四綴上屬於冠武然後得冠頍之安穩
謂別以繩穿項中之􁈋結之因得頍之牢固故云亦由
固頍為之
　
　
　
　
　
　
　
　
士冠禮云青組纓屬於頍此謂緇布冠無笄乃以二條
之組兩相屬於頍既屬訖則以所垂絛者於頤下結之
故註云無笄者纓而結其絛也
　
　
　
　
　
　
　
　
士冠禮曰緇纚廣終幅長六尺註云纚一幅長六尺足
以韜髮而結之此謂用纚韜髮訖乃為紒矣
　
　
　
　
　
　
　
　
士冠禮注云皮弁以白鹿皮為之象太古又舊圖云以
鹿皮淺毛黄白者為之髙尺二寸周禮王及諸侯孤卿
大夫之皮弁㑹上有五采三采二采玉璂象邸唯不言
士之皮弁有此等之飾凡於圖中重見者以其本旨不
同也此解士冠禮三加次加皮弁是以重出他皆類此
　
　
　
　
　
　
　
　
爵弁鄭云冕之次也其色赤而微黒如爵頭然用三十
升布為之亦長尺六寸廣八寸前圓後方無旒而前後
平
　
　
　
　
　
　
　
　
士冠禮云皮弁笄爵弁笄註云笄今之簪也梁正阮氏
圖云士以骨大夫以象
　
　
　
　
　
　
　
　
士冠禮云緇組紘纁邊此謂皮弁爵弁皆有笄故設此
紘也先以組一頭於左笄上繫定乃繞頤下右相向上
屬於笄屈繫之垂餘為飾纁邊者以緇為中以纁為邊
側而織之也舊圖紘兩頭別出細帶甚誤
　
　
　
　
　
　
　
　
士冠禮註云隋方曰篋謂方而殺其角也又經云同篋
鄭以緇布冠已下凡六物同篋故賈釋云緇布冠屬於
頍共為一物緇纚長六尺二物也皮弁笄三物也爵弁
笄四物也其緇組紘纁邊皮弁爵弁各有一則為二物
通四為六物也
　
　
　
　
　
　
　
　
　
士冠禮云櫛實于簞註云簞笥也又曲禮註云圓曰簞
方曰笥笥與簞方圓有異此云簞笥也共為一物者鄭
舉其類也
　
　
　
　
　
　
　
　
士冠禮云爵弁皮弁緇布冠各一匴執以待于西坫南
註云匴竹器名今之冠箱也舊圖畫而圓梁正改而方
舊匴在爵弁之下今依經次於簞後
　
　
　
　
　
　
　
　
委貌一名𤣥冠故士冠禮云主人𤣥冠朝服註云𤣥冠
委貌也舊圖云委貌進賢冠其遺象也漢志云委貌與
皮弁冠同制案張鎰圖諸侯朝服之𤣥冠士之𤣥端之
𤣥冠諸侯之冠弁此三冠與周天子委貌形制相同則
與進賢之遺象皮弁之同制者逺相異也其梁正因阮
氏之本而圖委貌與前三法形制又殊臣崇義詳此委
貌之四狀蓋後代變亂法度隨時造作古今之制或見
乎文張氏僅得之矣今並圖之於右兾來哲所擇
　
　
　
　
　
　
　
　
舊圖云毋追(音牟/堆)殷曰章甫周曰委貌(委貌制/已見上)後代轉
以巧意改新而易其名耳其制相比皆以漆布為殻以
緇縫其上前廣四寸髙五寸後廣四寸髙三寸章甫委
大章其身也毋追制與周委貌同殷冠委大臨前夏冠
委前小損臣崇義案郊特牲曰委貌周道也章甫殷道
也毋追夏后氏之道也孔疏云三代恒服行道之冠俱
用緇布其形自別既言俱用緇布為之則緇布冠是委
貌等矣蓋布有麄縟各為一名又漢志云長七寸髙四
寸制如覆杯前髙廣後卑鋭所謂夏之毋追殷之章甫
者也(毋追有覆/杯之狀)但古法難識依文觀象備圖於右庶合
遺制他皆類此
　
　
　
　
　
　
　
　
案王制疏與舊圖云周曰弁殷曰冔夏曰收三冠之制
相似而微異俱以三十升漆布為之皆廣八寸長尺六
寸前圓後方無旒色赤而微黒如爵頭然前大後小殷
冔黒而微白前小後大收純黒亦前小後大三冠下皆
有收如東道笠下收矣又後漢志云爵弁一名冕廣八
寸長尺二寸如爵形前小後大繪其上似爵頭色有收
持笄所謂夏收殷冔者也祠天地五郊明堂雲翹舞樂
人服之禮曰朱干玉戚冕而舞大夏此之謂也又案士
冠禮云周弁殷冔夏收註云其制之異未聞謂夏殷禮
亡其制與周異同未聞故下不圖夏殷二冠之象張鎰
亦略而不取
　
　
　
　
　
　
　
　
後漢志云通天冠髙九寸正竪頂少斜郤乃直下為鐵
卷梁前有山有展筩乘輿常服服深衣制如袍隨五時
五色漢受於秦禮無文或曰周公抱成王燕居故施袍
兩存者圖制或殊更存一法他皆類此
　
　
　
　
　
　
　
　
逺遊冠後漢志云如通天冠有展筩無山題又案唐典
云逺遊三梁冠黒介幘青緌諸王服之若太子及親王
即加金附蟬九首施珠翠纓翠緌犀簪導
　
　
　
　
　
　
　
　
漢志曰髙山冠一曰側注冠制如通天頂不斜郤直竪
無山題展筩蔡邕獨斷曰鐵為卷梁髙九寸胡廣曰髙
山冠蓋齊王冠也秦滅齊以其君冠賜近臣謁者服之
又史記酈生謁髙祖其冠側注漢舊儀曰乘輿冠髙山
冠幘耳赤丹紈裏(丹色/之纓)
　
　
　
　
　
　
　
　
後漢志云長冠一曰齊冠前髙七寸廣三寸而後促漆
纚為之制如版以竹為裏初髙帝微時以竹皮為之謂
之劉氏冠楚冠制也祀宗廟諸祀則冠之皆袀𤣥(袀居/匀反)
(獨斷曰紺繒也吳都/賦注云袀皁服也)
　
　
　
　
　
　
　
　
法冠後漢志一曰柱後冠髙五寸以纚為之展筩以鐵
為卷柱取其直而不橈也又唐志云法冠一名獬豸冠
以鐵為柱上施珠二枚或曰獬豸神羊取別曲直楚王
獲之故以為冠秦滅楚以其君服賜執法者侍御史廷
尉正監平皆服之
　
　
　
　
　
　
　
　
建華冠後漢志云以鐵為柱卷貫大銅珠九枚前圓又
飾以鷸羽於頂祀天地五郊八佾舞人服之
　
　
　
　
　
　
　
　
武冠後漢志云一曰武弁大冠武官冠之其制古緇布
之象也侍中中常侍加黄金璫附蟬為文貂尾為飾胡
廣曰趙武靈王效胡服以金璫飾首前歃貂尾為貴職
秦滅趙以其冠賜近臣以金蟬貂尾飾者金取堅剛百
鍊而不耗蟬取居髙飲露而不食貂取内勁捍而外温
潤毛采紫蔚而不彰灼
　
　
　
　
　
　
　
　
術氏冠即鷸冠也前漢書五行志註云鷸知天將雨之
鳥也故司天文者冠鷸冠吳制差池四重髙下有行畫
鷸羽為飾紺色又註云此術氏冠即鷸冠也新圖誤題
為術士冠太子詹事尹拙議云舊圖皆為術氏冠仍案
顔師古刊謬正俗云鄭子華之弟子臧出奔宋好聚鷸
冠刊字本與御名同不欲斥之故改焉又云鷸水鳥天
將雨則鳴古人以知天時乃為冠象此鳥形使掌天文
者冠之故逸禮記曰知天文者冠鷸冠此其證也鷸音
聿亦音術蔡邕獨斷謂為術氏冠亦因鷸音轉為術耳
非道術之謂也今謂於術士冠下添云亦謂之術士冠
工部尚書竇儀議曰臣儀今詳術士冠已依舊圖改為
術氏冠
　
　
　
　
　
　
　
　
方山冠後漢志云制似進賢前髙七寸後髙三寸纓長
八寸似進賢冠五采縠為之祠宗廟天子八佾四時五
行樂人服之冠衣各如其行方之色又景帝紀云髙廟
奏武徳文始五行之舞禮樂志曰武徳髙帝所作也文
始舜舞也五行周舞也武徳者舞人執干戚舞也文始
者舞人執羽籥舞也五行舞者舞人冠冕衣服法五行
色也
　
　
　
　
　
　
　
　
巧士冠後漢志云前髙七寸(本或作/五寸)繞後相通直竪不
常服唯郊天黄門從官四人冠之在鹵簿中次乘輿前
以備宦者四星也
　
　
　
　
　
　
　
　
郤非冠後漢志云制似長冠下促宫殿門吏僕射冠之
舊圖云髙五寸
　
　
　
　
　
　
　
　
樊噲冠後漢志云樊噲造次所冠以入項羽軍廣九寸
髙七寸前後各出四寸制似冕司馬殿門衞士服之或
曰樊噲常持鐵楯聞項羽有意殺漢王噲裂裳裹楯冠
之入羽軍立漢王側視項羽舊圖如巧士冠既違漢志
不敢依從
　
　
　
　
　
　
　
　
卻敵冠後漢志云前髙四寸後髙三寸通長四寸註舊
圖通作纓制似進賢衞士服之禮無明文
　
　
　
　
　
　
　
　
舊圖云章甫殷冠亦名冔紵中冒上黒屋十月行禮服
之臣崇義案王制云夏后氏收而祭殷人冔而祭周人
冕而祭又郊特牲云委貌周道也章甫殷道也毋追夏
后氏之道也然則章甫是殷之行道之冠冔是殷之祭
冕朝祭異服顯有明文而梁正等皆云章甫亦名冔誤
之甚也(言行道及朝皆冠章/甫不可更名為冔也)今依紵中冒上以黒屋之
制別存章甫之一法不可更有冔名兼諸狀雜亂亦不
重出


世本云黄帝造冕王制云有虞氏皇冕論語云禹致美
乎黻冕孔子曰服周之冕此明至周冕始加旒藻玉皆
五采前後各十二叔孫通制禮多依周法又漢制度古
今之冕略等俱廣八寸長尺六寸前圓後方漢用白玉
珠各十二三公九旒青珠中二千石七旒黒珠然冕服
之飾周最為備故孔子有服周之冕云
　
　
　
　
　
　
　
　
舊圖云古三冠梁數雖異俱曰進賢前髙七寸纓長八
寸後髙三寸一梁下大夫一命所服兩梁再命大夫二
千石所服三梁三命上大夫公侯所服禮不記今案唐
典三品已上三梁五品已上兩梁九品已上一梁臣崇
義案漢明帝永平二年春正月辛未宗祀光武皇帝於
明堂帝及公卿列侯始服冠冕衣裳玉佩絇屨以行事
又漢官儀曰天子冠通天諸王冠逺遊三公諸侯冠進
賢三梁卿大夫尚書二千石博士冠兩梁千石以下至
小吏冠一梁天子公卿特進諸侯祀天地明堂皆冠平
冕天子十二旒三公九旒卿大夫諸侯七旒其纓各如
綬色𤣥衣纁裳董巴輿服志曰顯宗初服冕旒衣裳以
祀天地上𤣥下纁乘輿備文日月星辰十二章三公諸
侯用山龍已下九章卿已下用華蟲七章皆五采乘輿
刺繡公卿已下皆織成陳留襄邑獻之徐廣車服註云
漢明帝案古禮備其服章天子郊廟衣皁上絳下前三
幅後四幅衣畫而裳繡
　
　
　
　
　
　
　
　三禮圖集注巻三
欽定四庫全書
　三禮圖集注卷四
　　　　　　　　　　　　宋　聶崇義　撰
　　明堂　　　　　　宫寢制
　　王城　　　　　　九服
　　律吕　　　　　　圓丘樂
　　方丘樂　　　　　禘祫樂
　　大宗子　　　　　小宗子
　　四等附庸　　　　井田
　　溝洫　　　　　　明堂(此秦法/故重出)
　
　
　
　
　
　
　
　
周人明堂度九尺之筵東西九筵南北七筵堂崇一筵
五室凡室二筵賈釋注云明堂者明政敎之堂又夏度
以步殷度以尋周度以筵是王者相改也周堂髙九尺
殷三尺以相參之數而禹卑宫室則夏堂髙一尺又上
註云堂上為五室象五行以宗廟制如明堂明堂中有
五天帝五人神之坐皆法五行以五行先起於東方故
東北之室為木其實兼水矣東南火室兼木西南金室
兼火西北水室兼金矣以中央太室有四堂四角之室
亦皆有堂乃知義然也故賈釋太史閏月下義云明堂
路寢及宗廟皆有五室十二堂四門是也既四角之堂
皆於太室外接四角為之則五室南北止有二筵東西
各二筵有六尺乃得其度若聽朔皆於時之堂不於木
火等室若閏月則闔門左扉立其中而聽朔焉故鄭云
於文王在門謂之閏(法夏制凡階南/面三三面各二)
　
　
　
　
　
　
　
　
舊圖以此為王宫五門及王與后六寢之制今亦就改
而定之孔義依周禮解王六寢路寢在前是為正寢五
在後通名燕寢其一在東北王春居之一在西南王秋
居之一在東南王夏居之一在西北王冬居之一在中
央王季夏居之凡后妃已下更與次序而上御於王之
五寢又案内命婦註云三夫人已下分居后之六宫其
實三夫人如三公從容論婦禮不分居除三夫人外已
下分居九嬪每宫各一人餘有三人在二十七世婦每
宫各三人餘有九人在八十一御女每宫各九人餘有
二十七人在從后唯其所燕息焉以后不専居一宫須
往即停故知從后所在而燕息也其次又上十五日而
徧者此謂九嬪已下分居六宫皆三分之一分從后兩
分居宫五日一番假令月一日分從后至月五日從后
者日滿則右邊三宫之中舊居宫者來替此從后日滿
者卻入在右邊三宫從后者至十日又滿則左邊三宫
舊居宫者來替從后日滿者亦卻居左邊三宫又至十
五日即三番總徧矣先鄭云后正寢在前五小寢在後
若如此說可與左三宫右三宫之義互相𤼵明如王六
寢其制自顯
天子五門曰臯曰庫曰雉曰應曰路(舊本只圖此五門/曰王宫五門而無)
(名目今特/添釋之)
　
　
　
　
　
　
　
　
匠人營國方九里旁三門國中九經九緯經塗九軌左
祖右社面朝後市賈釋註云營謂丈尺其大小天子十
二門通十二子謂以甲乙丙丁等十日為母子丑寅夘
等十二辰為子國中地中也城内經緯之塗皆容方九
軌軌謂轍廣也乘車六尺六寸傍加七寸凡八尺九軌
七十二尺則此塗十二步矣王城面有三門門有三塗男
子由右女子由左車從中央南北之道為經東西之道
為緯王宫當中經
　
　
　
　
　
　
　
　
周之王畿與九服共方萬里故此九服除王畿之外每
服而言又方以別之畿者限也樹之封疆而限千里故
曰王畿其外方五百里曰侯服侯者候也為王斥候服
者服事於王又其外方五百里曰甸服甸田也為王治
田出稅又其外方五百里曰男服男者任也為王任其
職理又其外方五百里曰采服采事也為王事民以供
其上又其外方五百里曰蠻服蠻者縻也以政教縻之
又蠻服大司馬謂之要服要者以政要束為義於四要
之内方七千里故王制註云周公復唐虞舊域分其五
服為九其要服之内七千里又其外方五百里曰夷服
謂此一服在夷狄之中故以夷言之又其外方五百里
曰鎮服此一服入夷狄又深故須鎮守之又其外方五
百里曰藩服以其最在外為藩籬也
　
　
　
　
　
　
　
　
太師註云黄鍾初九下生林鍾之初六賈釋云黄鍾在
子一陽爻生為初九林鍾在未二隂爻生得為初六者
以隂故退位在未故曰乾貞於十一月子坤貞於六月
未也林鍾又上生太蔟之九二太蔟又下生南吕之六
二南吕又上生姑洗之九三姑洗又下生應鍾之六三
應鍾又上生蕤賔之九四蕤賔又上生大吕之六四大
吕又下生夷則之九五夷則又上生夾鍾之六五夾鍾
又下生無射之上九無射又上生仲吕之上六同位者
象夫婦異位者象子母所謂律娶妻而吕生子也同位
謂若黄鍾之初九下生林鍾之初六俱是初之第一夫
婦一體是象夫婦也異位謂若林鍾上生太蔟之九二
二於第一為異位是象母子也但律所生者為夫婦吕
所生者為母子十二律吕律所生者常同位吕所生者
常異位故云律娶妻而吕生子也
　
　
　
　
　
　
　
　
凡樂圜鍾為宫黄鍾為角太蔟為徴沽洗為羽靁鼓靁
鼗孤竹之管雲和之琴瑟雲門之舞冬至日於地上之
圜丘奏之若樂六變則天神皆降註云天神則主北辰
先奏是樂以降其神禮之以蒼璧周人禘嚳而郊稷謂
此祭天圜丘以嚳配之圜鍾夾鍾也夾鍾生於房心之
氣房心為大辰天帝之明堂疏引石氏星經天宫之註
云房心為天帝之明堂布政之所出大火為大辰夾鍾
在夘位生於房心之氣為大辰天出日之處為明堂故
以夾鍾為天之宫又註云以此三者用聲類求之謂以
天地人三宫各用聲類求之若十二律相生終於六十
即以黄鍾為首終於南吕今此三者為宫各於本宫上
相生為角徴羽麤細殊品或先生後用後生先用故云
聲類求之也註又云天宫夾鍾隂聲其相生從陽數者
其夾鍾與無射相配合之物夾鍾是吕隂也無射是律
陽也天是陽故宫後歴八相生還從陽數是從無射數
也故下云其陽無射無射上生仲吕仲吕與地宫同位
而不用地宫林鍾也林鍾自與蕤賔合但仲吕與林鍾
同在南方故云同位以天尊地卑故嫌同位而不用也
仲吕上生黄鍾黄鍾為角也黄鍾下生林鍾林鍾地宫
又嫌不用林鍾上生太蔟太蔟為徴也太蔟下生南吕
南吕與無射同位又不用南吕上生姑洗姑洗為羽祭
天四聲足矣靁鼓靁鼗各八面孤竹竹特生者雲和山
名
　
　
　
　
　
　
　
　
凡樂函鍾為宫太蔟為角姑洗為徴南吕為羽靈鼓靈
鼗孫竹之管空桑之琴瑟咸池之舞夏至日於澤中之
方丘奏之若樂八變則地祇皆出註云地祇則主崐崘
先奏是樂以致其神禮以黄琮函鍾林鍾也林鍾生於
未之氣未坤之位或曰天社在東井輿鬼之外天社地
神也疏引星經天社六星輿鬼之南是其輿鬼外也天
社坤位皆是地神故以林鍾為地宫也林鍾上生太蔟
太蔟為角太蔟下生南吕南吕為羽先生後用也南吕
上生姑洗姑洗為徴後生先用祭地四聲足矣靈鼓靈
鼗六面孫竹竹枝根之末生者案毛傳云枚幹也幹即
身也以其言孫若子孫然故知枚根末生者也空桑亦
山名上言天神六變此地祇言八變下人鬼言九變者
皆據靈異而言但靈異大者易感小者難致故也
　
　
　
　
　
　
　
　
凡樂黄鍾為宫大吕為角太蔟為徴應鍾為羽路鼓路
鼗隂竹之管龍門之琴瑟九徳之歌大㲈(音/韶)之舞於宗
廟之中奏之若樂九變則人鬼可得而禮矣註云人鬼
則主后稷先奏是樂以致其神而以圭瓉祼神也此謂
秋祫知者但殷人祫以三時周禮唯用孟秋之月為之
黄鍾生於虛危之氣虛危為宗廟賈釋云黄鍾在子子
上有虛危是生於虛危之氣也又星經云虛主宗廟是
虛危為宗廟也故黄鍾為人宫黄鍾下生林鍾林鍾犯
地宫避之不取也林鍾上生太蔟太蔟為徴先生後用
也太蔟下生南吕南吕與天宫之陽同位又避之亦不
取也南吕上生姑洗姑洗南吕之合又避之姑洗下生
應鍾應鍾為羽應鍾上生蕤賔蕤賔地宫之陽以林鍾
是地宫與蕤賔相配合故又避之蕤賔上生大吕大吕
為角以絲多後生先用也祭人鬼四聲足矣路鼓路鼗
四面鼓隂竹生於山北者龍門亦山名
　
　
　
　
　
　
　
　
別子為祖此謂諸侯適子之弟別於正適故稱別子為
祖者謂此別子子孫為卿大夫者立此別子為始祖也
註云謂之別子者公子不得禰先君也此決上庶子王
今諸侯庶子乃謂之別子是別為始祖若其世子不立
庶子公子得有禰先君之義今云別子明適子在故謂
之別子者公子不得禰先君也又云繼別為大宗此謂
別子之世長子恒繼別子與族人為百世不遷之大宗
　
　
　
　
　
　
　
　
繼禰者為小宗禰謂別子之庶子其庶子所生長子繼
此庶子與兄弟為小宗故云繼禰為小宗也謂之小宗
者以其五世則遷比大宗為小也即下云有五世則遷
之宗其繼髙祖者也五世謂上從髙祖下至𤣥孫之子
即合遷徙不得與族人為宗也知此五世則遷之宗是
繼髙祖之子者以其繼髙祖者之身未滿五世而猶為
宗記文略唯云繼髙祖者其實是繼髙祖者之子也
　
　
　
　
　
　
　
　
大司徒職註云凡諸侯為牧正帥長及有徳者乃有附
庸為其有禄者當取焉然則牧正帥長皆是諸侯有功
者得有附庸為禄又諸侯有徳者雖不為牧正帥長亦
得取閒田為附庸以為禄也又註云公無附庸侯附庸
九同伯附庸七同子附庸五同男附庸三同進則取焉
退則歸焉以天子畿方千里上公方五百里地極大故公
無附庸侯附庸九同者謂侯有功進受公地但公五百
里開方之百里者五五二十五侯四百里開方之四四
十六加九同則為二十五同與公等故知侯附庸九同
也伯附庸七同者伯地三百里三三而九加七同則為
十六與侯等子本地四同有功進受伯地五同與伯等
男有功進受子地男本一同加三同與子等進則取閒
田為附庸退則歸之閒田故云進則取焉退則歸焉魯
雖侯爵以其是王子母弟得如上公受五百里之地與
上公等又成王以周公之勲賜魯以侯伯子男四等附
庸下註附庸二十四是此四等附庸之數也
　
　
　
　
　
　
　
　
小司徒佐大司徒掌都鄙三等之采地而為井田故經
云九夫為井四井為邑四邑為丘四丘為甸四甸為縣
四縣為都以任役萬民使營地事而貢軍賦出車役又
采地之中每一井之田出一夫之稅以入於官但此都
鄙是畿内之地小司徒並營其境界故孟子曰夫仁政
必自經界始經界不正井地不均榖禄不平是故暴君
汙吏必慢其經界經界既正分田制禄可坐而定也此
圖一甸之田則縣都之法亦可見矣
　
　
　
　
　
　
　
　
遂人職凡治野夫間有遂遂上有徑十夫有溝溝上有
畛百夫有洫洫上有塗千夫有澮澮上有道萬夫有川
川上有路以達于畿註云十夫二鄰之田百夫一鄼之
田千夫二鄙之田萬夫四縣之田遂溝洫澮皆所以通
水於川也遂廣深各二尺溝倍之洫倍溝澮廣二尋深
二仭徑畛塗道路皆所以通車徒於國都也徑容牛馬
畛容大車塗容乘車一軌道容二軌路容三軌都之野
塗與環塗同可也匠人環塗七軌萬夫者方三十三里
少半里九而方一同以南畮圖之則遂從溝横洫從澮
横九澮而川周其外焉賈釋遂從者南北細分是一行
隔為一夫十夫則於首為横溝十溝即百夫於東畔為
南北之洫十洫則於南畔為横澮九澮則於四畔為大
川此川亦人造雖無丈尺之數蓋亦倍澮耳此川與匠
人澮水所注川者異彼百里之間一川謂大川也案梁
正計九而方一同積是一同則九萬夫之田也圖施於
六遂則六鄉之制亦明矣
　
　
　
　
　
　
　
　
此秦制改周法為九室三十六戸七十二牖十二階今
以月令是秦法故存其制圖之於後
　
　
　
　
　
　三禮圖集注巻四
欽定四庫全書
　三禮圖集注卷五
　　　　　　　　　　　宋　聶崇義　撰
　　壺　　　　　　　矢(有三/等)
　　三馬　　　　　　特縣鐘
　　特縣磬　　　　　編鐘
　　編磬　　　　　　瑟
　　琴　　　　　　　古竽
　　古笙　　　　　　塤
　　篪　　　　　　　篴(音/笛)
　　籥　　　　　　　簫
　　柷　　　　　　　敔
　　牘　　　　　　　應
　　雅　　　　　　　相
投壺者大夫士與客燕飲講論才藝之禮故記云主人
奉矢司射奉中使人執壺註云士則鹿中也明此投壺
是大夫士之禮也大夫得用兕中不言者略之也左傳
說晉侯與齊侯燕設投壺此必言大夫士禮知非諸侯
者案燕禮大射每事云請於公此記言主人請賔故知
非諸侯也每人四矢四筭亦三畨而止數筭如數射筭
告請之令聽樂之節先飲不勝後慶多馬一如射禮其
所用樂亦與射樂相兼乃備
　
　
　
　
　
　
　
　
壺頸修七寸腹修五寸口徑二寸半容斗五升壺中實
小豆焉為其矢之躍而出也壺去席二矢半
　
　
　
　
　
　
　
　
矢以柘若棘毋去皮取其堅且重也舊說云矢大小分
或言去其皮節其壺置於賔主筵前邪行各去席二矢
半投壺有三處日中則於室日晚則於堂太晚則於庭
各隨光明也矢有五扶七扶九扶長短之數各隨廣狹
行用室中最狹矢長五扶堂上差寛矢長七扶庭中彌
寛矢長九扶四指曰扶廣四寸五扶則二尺七扶則二
尺八寸九扶則三尺六寸雖矢有長短而度壺皆使去
賔主之席各二矢半也然則室中則去席五尺堂上則
去席七尺庭中則去席九尺
　
　
　
　
　
　
　
　
飲不勝者畢司射請為勝者立馬當其所釋筭之前一
馬從二馬必三馬者投壺如射亦三馬止也三者一黨
不必三勝其一勝者并馬於再勝者三馬即勝筭也別
出此三筭以紀勝筭謂之馬者若云技藝如此任為將
帥得乘馬也射與投壺皆所以習武因合樂鄉射筭長
尺四寸此云筭長尺二寸或者投壺射之細故筭差短
　
　
　
　
　
　
　
　
此特縣鐘謂黄鍾律倍半而為之者也鳬氏為鐘兩欒
謂之銑(欒銑一物俱謂鐘口兩角古之樂/器應律之鍾狀如今之鈴不圜)銑間謂之于
于上謂之鼓鼓上謂之鉦鉦上謂之舞(此四者鐘之體/對下甬衡非鐘)
(體也于鐘脣之上袪也鐘/脣厚褰袪然也鼓所擊處)舞上謂之甬甬上謂之衡(此/二)
(名者/鐘柄)鐘縣謂之旋旋蟲謂之幹(旋屬鐘柄所以縣之也/旋蟲者旋以蟲為飾也)
(漢法鐘旋之上以銅篆作蹲熊及盤龍辟邪古法亦當/然三分甬衡之長二在上一在下以旋當甬之中央是)
(其正也旋即環也形如璧羨/隨鐘取稱此鐘旋内徑一寸)鐘帶謂之篆篆間謂之枚
枚謂之景(帶所以介其間也介在于鼓鉦舞甬衡之間/凡四介間也凡四者則中貳通上下畔為四)
(處也漢時鐘乳俠鼓與舞每處/有九鐘有兩面面皆三十六)于上之􁐘謂之隧(􁐘所/擊之)
(處􁐘弊也隧在鼓中六分其厚以其一為之深而圜之/窐而生光有似夫隧司烜氏夫隧若鏡此窐圜擊久而)
(有光故云似/夫隧窐音㩦)律厯志云以律各倍半而為鐘黄鍾管長
九寸其為鐘也髙二尺二寸半厚八分(註意厚/十分强)兩欒之
間徑一尺四寸十六分分之十鉦之下帶横徑一尺一
寸二分十六分分之八(謂十分其銑間去/二以為鉦者也)鼓間方八寸
四分十六分分之六(此謂以其鉦為之銑間又/去二分以為之鼔間者也)舞間方
舞之四横徑八寸四分十六分分之六(此謂以其鼓間/為之舞脩者也)
(此謂舞上下促以横/徑為脩舞從為廣也)舞廣徑五寸六分十六分分之四
(此謂銑間之六分又去/二分以為舞廣者也)鍾乳謂之枚亦謂之景一物而
三名俠鼓與舞皆在帶篆之間每處有九(其篆間鼓外/二鉦與舞外)
(各一凡言間者亦為縱/篆以介之所圖者是也)甬長五寸六分餘博三寸厚一
寸六分餘衡長二寸八分餘博一寸八分厚與甬同其
甬衡共長八寸四分十六分分之六(即經云以其鉦之/長為甬之長註云)
(并衡數/是也)
　
　
　
　
　
　
　
　
舊圖引樂經云黄鍾磬前長三律二尺七寸後長二律
一尺八寸此謂特縣大磬配鎛鐘者也案周禮磬氏云
股為二後長二律者也鼓為三前長三律者也又曰其
博為一謂股博一律也下云參分其股博去一以為鼓
博參分其鼓博以其一為之厚又磬氏為磬倨句一矩
有半鄭云必先度一矩為句一矩為股以求其弦既而
以一矩有半觸其弦則磬之倨句也然則黄鍾之磬股
長一尺八寸博九寸厚二寸鼓長二尺七寸博六寸厚
二寸兩弦之間三尺三寸七分半又曰已上則摩其旁
已下則摩其耑(音/端)後鄭云太上聲清也薄而廣則濁太
下聲濁也短而厚則清也諸侯之大夫特縣磬天子之
大夫兼有鐘及孔子在衞所擊皆謂編磬非此大磬也
　
　
　
　
　
　
　
　
編鐘十六枚同在一簨簴飾梓人職云厚脣弇口出目
短耳大胷燿後(燿本又作/曜皆音哨)大體短脰若是者謂之臝屬
恒有力而不能走其聲大而𢎞有力而不能走則於任
重宜大聲而𢎞則於鐘宜若是者以為鐘簴是故擊其
所縣而由其簴鳴鄭註明堂位云横者簨飾之以鱗屬
植曰簴飾之以臝屬羽屬
　
　
　
　
　
　
　
　
　
小胥職云凡縣鐘磬半為堵全為肆註云鐘磬編縣之
二八十六枚而在一簨簴謂之堵鐘一堵磬一堵謂之
肆十六枚之數起於八音倍而設之故十六也簨者下
横者也簨上板曰業其邊植者為簴梓人職云銳喙決
吻數目顅脰小體騫腹若是者謂之羽屬恒無力而輕
則於任輕宜其聲清揚而逺聞於磬宜若是者以為磬
簴故擊其所縣而由其簴鳴小首而長搏身而鴻若是
者謂之鱗屬以為簨凡磬在東曰笙笙生也言生養之
始也在西曰頌或作庸庸功也功成可頌也天子宫縣
諸侯軒縣卿大夫判縣士特縣制度曰為龍頭及顅銜
璧璧下有旄牛尾飾簨簴鳥獸皆開動頰􁍼詩云設業
設簴崇牙樹羽
　
　
　
　
　
　
　
　
世本云庖犧氏作五十絃黄帝使素女鼓瑟哀不自勝
乃破為二十五絃具二均聲爾雅云大瑟謂之灑郭云
長八尺一寸廣一尺八寸二十七絃舊圖云雅瑟長八
尺一寸廣一尺八寸二十三絃其常用者十九絃其餘
四絃謂之畨畨贏也頌瑟長七尺二寸廣尺八寸二十
五絃盡用樂記云清廟之瑟朱絃疏越謂歌清廟之詩
所彈之瑟練朱絲為絃不練則體勁聲清練則絲熟聲
濁越瑟底孔熊氏以為瑟本兩頭有孔通疏相連使聲
遲也以瑟孔小則聲急大則聲遲故疏之
　
　
　
　
　
　
　
　
琴操曰伏羲造廣雅云琴長三尺六寸六分象三百六
十六日廣六寸象六合又風俗通曰七絃法七星禮樂
記曰舜作五絃之琴以歌南風舊圖云周文王又加二
絃曰少宫少商蔡伯喈復増二絃故有九絃者二絃大
次三絃小次四絃尤小蔡邕本傳無文未知舊圖據何
為說又桓譚新論云今琴四尺五寸法四時五行(亦練/朱絲)
(為/絃)
　
　
　
　
　
　
　
　
周禮笙師掌教龡(音/吹)竽笙先鄭云竽三十六簧賈疏引
通卦驗云竽長四尺二寸註云竽管類用竹為之形參
差象鳥翼鳥火禽火數七冬至之時吹之冬水用事水
數六六七四十二竽之長取數於此也竽象笙三十六
管宫管在中央
　
　
　
　
　
　
　
　
舊圖云笙長四尺諸管參差亦如鳥翼禮記云女媧之
笙簧爾雅云大笙謂之巢小者謂之和郭註云列管匏
中施簧管端大者十九簧小者十三簧梁正意疑古之
竽笙與今世竽笙不同恐誤故皆圖古今之法
　
　
　
　
　
　
　
　
周禮小師掌教塤註云塤燒土為之大如雁卵謂之雅
塤郭璞爾雅註云大如鵝子銳上平底形如稱錘六孔
小者如雞子謂之頌塤凡六孔上一前三後二又笙師
掌吹塤世本云暴辛公作塤圍五寸半長三寸四分
　
　
　
　
　
　
　
　
舊圖云雅篪長尺四寸圍三寸翹長一寸三分圍自稱
九孔頌篪尺二寸郭璞爾雅註云篪以竹為之長尺四
寸圍三寸一孔上出寸三分名翹横吹之小者尺二寸
廣雅云八孔先鄭云七孔賈疏云九七皆誤當云八孔
　
　
　
　
　
　
　
　
周禮笙師掌吹篴杜子春云今時所吹五孔竹篴又漢
丘仲作笛長二尺四寸六孔笛者滌也所以滌蕩邪穢
也
　
　
　
　
　
　
　
　
周禮笙師掌教吹籥後鄭云籥如篴三孔
　
　
　
　
　
　
　
　
舊圖云雅簫長尺四寸二十四管郭璞爾雅註二十三
管頌簫尺二寸十六管賈疏引通卦驗云簫長尺四寸註
云簫管形象鳥翼鳥為火火成數七生數二二七一十
四簫之長由此也又風俗通云舜作竹簫以象鳳翼(漢/時)
(賣飴餳者/亦吹之)
　
　
　
　
　
　
　
　
爾雅云鼓柷謂之止郭璞註云柷如漆桶(音/動)方二尺四
寸深一尺八寸中有椎柄連底挏之令左右擊止者椎
名書曰合止柷敔鄭氏註云柷狀如漆筩而有椎合樂
之時投椎其中而撞之宜從鄭註今太常樂亦人執其
椎投而擊之
　
　
　
　
　
　
　
　
爾雅云鼓敔謂之籈郭註云敔如伏虎背上有二十七
鉏鋙刻以木長尺櫟之籈者其名也今唐禮用竹長二
尺四寸破為十莖於敔背横櫟之又鄭註云敔木虎也
背有刻所以鼓之以止樂
　
　
　
　
　
　
　
　
周禮笙師教其舂牘先鄭云牘以竹大五六寸長七尺
短者一二尺其端有兩空髤(音/休)畫以兩手築地
　
　
　
　
　
　
　
　
笙師教其舂應先鄭云應長六尺五寸其中有椎
　
　
　
　
　
　
　
　
笙師掌教舂雅先鄭云雅狀如漆筩而弇口大二圍長
五尺六寸以羊韋鞔之有兩紐疏畫又後鄭謂牘應雅
教其舂者謂以築地笙師教之則三器在庭可知也賔
醉而出奏祴夏以此三器築地為之行節明不失禮也
祴(音/垓)又樂記云訊疾以雅孔疏云雅樂器名舞者訊疾
奏此雅器以節之也
　
　
　
　
　
　
　
　
樂記云治亂以相註云相即拊也亦節樂拊者以韋為
表裝之以糠糠一名相因以為名焉孔疏云亂理也言
理奏樂之時擊拊而輔相於樂也
　
　
　
　
　三禮圖集注巻五
欽定四庫全書
　三禮圖集注卷六
　　　　　　　　　　　宋　聶崇義　撰
　　虎侯　　　　　　熊侯
　　豹侯　　　　　　熊侯(畿内/諸侯)
　　麋侯(畿内有采地/卿大夫所射)　　大侯(畿外諸/侯所射)
　　糝侯　　　　　　豻侯
　　五正侯　　　　　　三正侯
　　二正侯
射之所起在於黄帝故易繫黄帝九事云古者弦木為
弧剡木為矢弧矢之利以威天下又世本以黄帝臣揮
作弓夷牟作矢是弓矢起於此矣虞書曰侯以明之傳
云當行射侯之禮以明善惡之教則射侯見於堯舜夏
殷無文至周大備故禮有天子諸侯卿大夫大射賔射
燕射之文各張其侯鄉射記曰君國中射注云國中城
中謂燕射也於郊謂大射也於竟(音/境)謂與鄰國君射即
賔射也天官司裘王大射則供(音/供)虎侯熊侯豹侯設其
鵠(古毒/反)此所謂皮侯也皮侯者謂用虎熊豹之皮各飾
侯側亦方制其鵠王將祀天地祭宗廟以射選諸侯卿
大夫士所射之侯也又夏官射人王以六耦射五正三
正二正之三侯者謂來朝諸侯賔射之侯也又鄉射記
云凡侯天子熊侯白質諸侯麋侯赤質大夫布侯畫以
虎豹士布侯畫以鹿豕此獸侯者燕射所張之侯也凡
侯以嚮堂為面侯道九十弓者用布三丈六尺(此謂大/侯也)
大侯上个(讀為搚公/幹之幹)下个各三丈六尺(上个最上幅下/个最下幅也三)
(丈六尺各除左/右出舌而言也)中丈八尺(大射量人量侯道以貍步注/云貍之伺物每舉足者正視)
(逺近為𤼵必中也是以量侯道取象焉又鄉射記云侯/道五十弓弓二寸以為侯中者以考工記弓之下制六)
(尺與步相應弓者侯之所取數宜於射器故侯道取於/弓也古者布幅廣二尺二寸以二寸為縫諸幅皆以二)
(尺計之此侯九十弓弓二寸以為/侯中二九十八故中丈有八尺也)侯中用布九幅幅有
丈八尺(總十六/丈二尺)倍中以為躬躬身也上躬上接上个下
接中下躬上接中下接下个皆三丈六尺(與上个下个/總十四丈四)
(尺/)倍躬以為左右舌(此謂最上幅通數七丈二尺者也/左右舌即上兩个也在躬兩傍謂)
(之个左右出謂之舌躬/外兩廂各出丈八尺)下舌半上舌(左右各出九尺上/舌則半者於躬下)
(舌上下舌共五丈四尺五寸/三總共用布三十六丈也)上綱與下綱出舌尋縜寸
(音/筠)綱者所以繫侯於植者也上下各出舌一尋者亦人
張手之節也縜者籠綱維持侯者也亦謂之維故鄭云
其邪制躬舌之角者為維亦曰維耳舊圖唯著三侯取
法不盡雖繁解說難辨指歸今於三侯之外更増十二
件通前十五侯分為上下卷所以盡正鵠之差見皮首
之狀依經申義煥然可觀又舊圖云上紐皆十二下紐
皆十而三侯數同此說亦失知者九十七十五十弓之
侯丈尺廣狹不同縜紐籠繫宜異今三侯一揆何所據
乎且以大侯上舌七丈二尺以十二紐所說計之上舌
兩端共使四紐餘有八紐布在七丈二尺之間每九尺
一紐則侯之緩縱上下不停既非正文今亦不取其縜
紐之數但依侯大小取稱為是其於樂之節奏鵠之等
衰正之采縜獸之毛物各隨侯圖而解之
　
　
　
　
　
　
　
　
司裘王大射則共虎侯言王大射者謂王將祀五帝於
四郊昊天於圓丘及享先王選助祭者故於四郊小學
之中王與諸侯及羣臣等行大射之法也虎侯者謂以
虎皮飾其布侯之側其鵠亦以虎皮方制之著於侯中
其侯道九十弓弓二寸以為侯中中亦身也侯身廣丈
八尺三分其侯而鵠居一焉則鵠方六尺矣此王之所射
之侯也與梓人張皮侯而棲鵠共為一事侯制上廣下
狹蓋取象於人張臂八尺張足六尺是取象率焉樂以
騶虞九節
　
　
　
　
　
　
　
　
王大射司裘亦共熊侯此助祭諸侯所射之侯也亦以
熊皮飾侯側兼方制其鵠侯道七十弓弓二寸以為侯
中廣丈四尺亦三分其侯而鵠居其一則鵠方四尺六
寸大半寸者賈釋云以侯廣丈四取丈二三分之得四
尺又於四尺之内取尺八寸得六寸有二寸在寸為三
分二寸總六分取二分二分於三分為三分寸之二也
三分寸之二即是大半寸也故云鵠方四尺六寸大半
寸又梓人為侯廣與崇方崇髙也上下為崇横度為廣
則虎侯中丈八尺熊侯中丈四尺豹麋侯中一丈皆方
故云廣與崇方也又射之諸侯樂以貍首七節
　
　
　
　
　
　
　
　
王大射司裘亦共豹侯此助祭卿大夫并士所射之侯
也亦以豹皮飾侯側兼以豹皮方制其鵠侯道五十弓
弓二寸以為侯中廣一丈亦三分其侯而鵠居其一則
鵠方三尺三寸少半寸者賈釋云以侯廣一丈内取九
尺得三尺一尺取九寸得三寸一寸分為三分取一分
則分於二分為三分寸之三分寸之一則是少半寸故
云鵠方三尺三寸少半寸也謂之鵠者取名於鳱鵠(上/古)
(寒切下/古沃切)鳱鵠小鳥捷黠難中是以中之為雋而取鵠之
言較者直也射所以直已志虎熊豹示伏猛言能伏得
猛厲諸侯也麋者迷也以麋皮為侯示能討擊迷惑之
諸侯也射者大禮故於三侯之上取義衆多又侯道九
十七十五十弓逺近三等者以人有尊卑分為三節尊
者射逺卑者射近故也射人云孤卿大夫樂以采蘋五
節士樂以采蘩五節(士無大射而有賔射燕射之禮/以士無臣可擇故無大射之禮)
　
　
　
　
　
　
　
　
司裘云諸侯則共熊侯豹侯此謂畿内諸侯大射將祀
先祖亦與羣臣射以擇士熊侯則諸侯自射者也豹侯
所選助祭臣下所射者也亦以熊豹皮各飾其侯側方
為之鵠其侯道鵠居皆與王之熊侯豹侯同
　
　
　
　
　
　
　
　
司裘云卿大夫則供麋侯此謂王朝卿大夫畿内有采
地者將祭先祖亦行大射之禮張麋侯君臣共射焉亦
以麋皮飾侯側又以皮方制其鵠著於侯中其侯道亦
五十弓侯廣鵠方丈尺之數亦與王之豹侯同
　
　
　
　
　
　
　
　
畿外諸侯將祭先祖亦行大射而射三侯與天子同畿
内諸侯近尊不得同於天子三侯但射二侯而已畿外
諸侯逺尊故得申也三侯雖同而用皮別耳即大射大
侯九十糝侯七十豻侯五十是也大射直言九十七十
五十不云弓者案鄉射記注云大侯九十弓糝侯七十
弓豻侯五十弓是有弓可知也又大射注云參讀曰糝
糝雜也干讀曰豻豻胡犬也畿外諸侯自射大侯即熊
侯也云大侯者與天子大侯同九十弓也其糝侯助祭
者所射也大侯與天子雖同其糝豻二侯用皮為別
　
　
　
　
　
　
　
　
此謂畿外諸侯卿大夫助祭於君所射之糝侯也糝雜
也雜侯者以豹尊於麋明以豹為鵠以麋為飾耳不純
用豹麋者下天子卿大夫故也其侯道七十弓侯廣鵠
方丈尺之數並與天子熊侯同
　
　
　
　
　
　
　
　
豻侯者外諸侯之士助君祭所射之侯也豻胡地野犬
以豻皮飾侯亦方制為鵠其侯道五十弓侯鵠方廣並
與天子豹侯同
　
　
　
　
　
　
　
　
天子賔射射五正三正二正之侯若諸侯朝㑹於王張
此三侯與之共射謂之賔射五正之侯九十弓亦三分
其侯正居一焉凡畫正五正五采三正三采二正二采
五采者先從中畫朱方二尺次白次蒼次黄次黑皆充
尺寸使大如鵠蒼即青也以射者是相克相伐之事故
還以南方為本其外白青等皆相克為次也又畫此五
色雲氣以飾其側樂以騶虞九節
　
　
　
　
　
　
　
　
此三正七十弓之侯亦三分其侯正居一焉三正之侯
去𤣥黄餘同五正還以朱白青三色畫雲氣以飾其側
此是諸侯朝王為賔所射之侯也凡畫雲氣用丹為地
以丹淺於赤也故於丹上得見赤色之雲諸侯於已國
射三正二正之侯樂以貍首七節
　
　
　
　
　
　
　
　
此二正五十弓之侯亦三分其侯正居其一二正之侯
又去白青直用朱緑而已還用朱緑二色畫雲氣以飾
其側此卿大夫聘㑹於王共射之侯也
　
　
　
　
　三禮圖集注巻六
欽定四庫全書
　三禮圖集注巻七
　　　　　　　　　　　宋　聶崇義　撰
　　獸侯(熊/首)　　　　　獸侯(麋/首)
　　獸侯(虎豹/首)　　　　獸侯(鹿豕/首)
　　鼓足　　　　　　建鼓
　　鼗鼓　　　　　　雷鼓
　　靈鼓　　　　　　路鼓
　　鼖鼓　　　　　　鼛鼓(音/臯)
　　晉鼓　　　　　　金錞
　　金鐲　　　　　　金鐃
　　金鐸　　　　　　兵舞(赤楯/玉戚)
　　帗舞　　　　　　羽舞
　　皇舞
　
　
　
　
　
　
　
　
梓人云張獸侯則王以息燕註云獸侯畫獸為侯鄉射
記曰凡侯天子熊侯白質諸侯麋侯赤質白質者謂以
蜃灰塗之使白為地正面畫其熊之頭狀亦象正鵠三
分其侯而處其一亦各畫雲氣飾其側燕謂王勞使臣
與羣臣飲酒而射也息謂王休農息老物之後亦行此
燕射之禮王自射此五十弓熊首之侯也
　
　
　
　
　
　
　
　
諸侯麋侯赤質謂以赤塗之使赤為地正面畫其麋之
頭狀必知然者案貍首者射不來者之首也明熊麋以
下皆正面畫其頭也王燕勞之時諸侯射此五十弓麋
首之侯也亦畫雲氣飾其側
　
　
　
　
　
　
　
　
卿大夫布侯畫以虎豹言布侯者謂不采其地直於布
上正面畫虎豹頭狀亦畫雲氣飾其側王燕射則卿大
夫射此五十弓虎豹首之侯也燕射必射此熊虎豹之
首者不忘上下相犯也言此三獸皆猛不苟相下若君
臣之道獻可者替否者不苟相從輒當犯顔而諫似此
獸也故用之
　
　
　
　
　
　
　
　
王燕射士射五十弓鹿豕之布侯者亦謂不采其地直
於布上面畫鹿豕頭狀及畫雲氣以飾其側諸侯必射
麋士必射鹿豕者志在君臣相養也案内則云麋鹿豕
皆有軒並是可食之物故知相養也天子諸侯特射熊
麋之首卿大夫士兼射虎豹鹿豕之首所謂君畫一臣
畫二陽竒隂偶之數也此燕射自天子已下尊卑皆用
一侯其侯道又皆五十弓弓二寸以為侯中同方一丈
者降尊就卑之義以燕禮主於歡心故也
　
　
　
　
　
　
　
　
夏后氏謂之鼓足鄭註云足謂四足
　
　
　
　
　
　
　
　
大射云建鼓在阼階西南鼓註云建猶樹也以木貫而
載之樹之跗也南鼓謂所伐面也賈釋云周人縣鼓今
言建鼓用殷法也主於射略於樂故用先代鼓此亦諸
侯卿大夫射之所用也
　
　
　
　
　
　
　
　
小師職掌教鼓鼗註云出音曰鼓鼗如鼓而小持其柄
摇之旁耳還自擊又大射註云鼗如鼓而小有柄賔至
摇之奏樂也又眡瞭掌凡樂事播鼗擊頌磬笙磬磬言
擊鼗言播播即摇之可知也鼗所以節樂賔至乃樂作
故知賔至摇之以奏樂也又鼗導也所以導鼓聲或節
一唱之終也
　
　
　
　
　
　
　
　
大司徒鼓人職曰雷鼓鼓神祀後鄭云雷鼓八面鼓也
神祀祀天神也賈釋云但是天神皆用雷鼓
　
　
　
　
　
　
　
　
靈鼓鼓社祭後鄭云靈鼓六面鼓也社祭祭地祇也賈
釋云但是地祇皆用靈鼓
　
　
　
　
　
　
　
　
路鼓鼓鬼享後鄭云路鼓四面鼓也鬼享享宗廟也
　
　
　
　
　
　
　
　
鼖鼓兩面鼓鼓人職曰鼖鼓鼓軍事註云大鼓曰鼖長
八尺案韗人云鼓長八尺鼓四尺(謂鼓/面也)中圍加三之一
謂之鼖鼓註云中圍加三之一者加於面之圍以三分
之一也面四尺其圍十二尺加以三分之一四尺則中
圍十六尺徑五尺三寸三分寸之一也今亦合十二板
穹六寸三分寸之二耳即鎛師云凡軍之夜三鼜皆鼓
之守鼜亦如之即此鼖鼓也故註云守鼜備守鼓也鼓
之以鼖杜子春曰一夜三擊備守鼜也又瞽矇註杜讀
鼜為憂戚之戚謂夜戒守鼓也擊鼓聲疾數故曰戚又
鼓人曰凡軍旅夜鼓鼜司馬法曰昬鼓四通為大鼜夜
半三通為晨戒旦明五通為𤼵昫軍動則鼔其衆註云
動且行俱謂鼓鼖鼓也
　
　
　
　
　
　
　
　
鼓人職曰鼛鼓鼓役事注鼓長丈二尺案韗人云為臯
鼓長尋有四尺鼓四尺倨句磬折註以臯鼓鼓役事磬
折中曲之不參正也中圍與鼖鼓同以磬折為異
　
　
　
　
　
　
　
　
鼓人職曰晉鼓鼓金奏注云晉鼓長六尺六寸金奏謂
樂作擊編鐘也三鼓皆革面四尺圍丈二案韗人云長
六尺有六寸左右端廣六寸中尺厚三寸穹者三之一
上三正註云穹隆者居鼔面三分之一則鼓面四尺者
版穹一尺三寸三分寸之一也倍之為二尺六寸三分
寸之二加鼓四尺穹徑六尺六寸三分寸之二此鼓合
二十板板上三正者正直也三直者穹上一直兩端又
直各居二尺二寸不弧曲也
　
　
　
　
　
　
　
　
鼓人以金錞和鼔註云錞錞于也圓如碓頭大上小下
樂作鳴之與鼓相和
　
　
　
　
　
　
　
　
鼓人職曰以金鐲節鼓註云鐲鉦也形如小鐘軍行則
鳴之以為鼓節公司馬執之(公司馬/伍長也)
　
　
　
　
　
　
　
　
鼓人以金鐃止鼓注云鐃如鈴無舌有秉執而鳴之以
止擊鼓司馬職曰鳴鐃且卻卒長執之(百夫/長也)樂記曰復
亂以武復謂反復也亂理也武謂金鐃也謂舞畢之時
舞人必反復鳴此金鐃而治理之欲退之時亦擊此金
鐃以限之
　
　
　
　
　
　
　
　
鼓人以金鐸通鼔注鐸大鈴也振之以通鼓夏官司馬
執鐸謂兩司馬執振之以通鼓兩司馬者二十五人之
長也樂記曰天子夾振之註云王與大將夾舞者振鐸
以為節也
　
　
　
　
　
　
　
　
兵舞帗舞後鄭云兵謂干戚也帗列五采繒爲之有秉
(音/柄)皆舞者所執大司徒鼓人曰凡祭祀百物之神鼓兵
舞帗舞又舞師職掌教兵舞帥而舞山川之祭祀教之
帗舞帥而舞社稷之祭祀
　
　
　
　
　
　
　
　
羽舞皇舞案舞師註云羽析白羽為之形如帗陳宛丘
詩曰無冬無夏值其鷺羽值者持也鷺羽即鷺翿(翿翳/也)
謂舞者所持以指麾又蔽翳其身也樂師註云皇謂雜
五采羽如鳯皇色持以舞籥師掌教國子舞羽吹籥祭
祀則鼓羽籥之舞註云鼓之者恒為之節也又舞師掌
教羽舞帥而舞四方之祭祀教皇舞帥而舞旱暵之事
註云四方祭謂四望旱暵謂雩也暵謂熱氣(音/漢)
　三禮圖集注卷七
欽定四庫全書
　三禮圖集注卷八
　　　　　　　　　　　宋　聶崇義　撰
　　乏　　　　　　　并夾
　　彤弓　　　　　　玈弓
　　彤矢　　　　　　玈矢
　　楅　　　　　　　韋當
　　鹿中　　　　　　兕中
　　皮樹中　　　　　閭中
　　虎中　　　　　　筭
　　扑　　　　　　　射物
　　朱極三　　　　　遂
　　次　　　　　　　扆
　　几　　　　　　　筵
　　龜　　　　　　　燋(音/雀)
　　楚焞(焞即焌/俱音鐏)　　　　蓍
　　畫爻木　　　　　卦板
　　佩玉　　　　　　韍
　　大帶　　　　　　笏
　　舄
　
　
　
　
　
　
　
　
舊圖云乏一名容似今之屏風其制從廣七尺以牛革
鞔漆之今案大射禮謂之乏射人職謂之容鄭之兩注
謂唱獲者所蔽以禦矢也賈釋云以容蔽其身故得禦
矢言乏者矢至於此乏匱不去也又下文云凡乏用革
即大射賔射等乏皆用革也
　
　
　
　
　
　
　
　
司弓矢云大射燕射共弓矢并夾注云并夾矢籋(音/聶)賈
釋云矢籋之言出於漢時若王射則射鳥氏主取矢其
矢著侯髙人手不能及則以并夾取之
　
　
　
　
　
　
　
　
司弓矢掌王弧夾庾唐大六等之弓孔義以晉文公受
王弓矢之賜以此唐大當彼彤玈以往來之體若一謂
之唐大然則唐大是彊弱之名彤玈是弓所漆之色又
弓人職云弓長六尺有六寸謂之上制上士服之弓長
六尺有三寸謂之中制中士服之弓長六尺謂之下制
下士服之此取人形貌長短與弓相稱為上中下三等
各服其弓也又往體寡來體多謂之王弧當天子之弓
合九而成規者也往來之體若一謂之唐大當諸侯之
弓合七而成規者也往體多來體寡謂之夾庾當大夫
之弓合五而成規者也六弓各有其名但赤漆者曰彤
弓黒漆者曰玈弓
　
　
　
　
　
　
　
　
彤矢玈矢各隨弓漆色為名射用乘矢象有事於四方
也其笴皆長三尺羽六寸刃二寸又司弓矢有枉矢絜
矢五分二在前三在後利火射用諸守城車戰其恒矢
庳矢軒輖中用諸散射注云散射謂禮射及習射孔義
云但弓矢相配彊弓用重矢弱弓用輕矢既唐大彊弱
中恒矢軒輖中則彤玈二矢當恒矢若用之於戰則當
枉矢矣
　
　
　
　
　
　
　
　
鄉射禮司馬命弟子設楅賈釋注云楅猶幅也所以承
笴齊矢也以楅為幅者義取若布帛有邊幅整齊之意
故云承笴齊矢也下記云楅長如笴博三寸厚寸有半
龍首其中蛇交楅髤注云兩端為龍首中央為蛇身相
交龍蛇君子之類交者象君子取矢於楅上髤赤黒漆
賈疏引鄭注易龍戰于野云聖人喻龍君子喻蛇是龍
蛇總為君子之類也舊圖云楅長三尺有足置韋當於
背
　
　
　
　
　
　
　
　
舊圖云韋當長二尺廣一尺置楅之背上以藉箭鄉射
記注云直心背之衣曰當以丹韋為之司馬左右撫矢
而乘之分委於當賈釋云直者通身之言其幅兩頭為
龍首於背通身著當言直者當心中央也知丹韋為之
者周尚赤故也
　
　
　
　
　
　
　
　
鄭注鄉射禮射於榭用鹿中有堂無室曰榭榭即州序
也舊圖云士之中長尺二寸首髙七寸背上四寸穿之
容筭長尺二寸鄉射記曰鹿中髤前足跪鑿其背容八
筭注云前足跪者象教擾之獸受負也賈釋云服不氏
教擾猛獸有堪受負有不合受負者若今駞受負則四
足俱屈又投壺禮孔義云其中之形尅木為之狀如鹿
兕而伏鑿背盛筭
　
　
　
　
　
　
　
　
大夫射於庠用兕中鄉射禮注云庠之制有堂有室也
舊圖云兕似牛一角大小之制如鹿中
　
　
　
　
　
　
　
　
鄉射記云君國中射則皮樹中注云國中城中也謂燕
射也皮樹獸名賈釋云知城中是燕射者以下有賔射
大射不在國故知城中是燕射也張鎰圖云皮樹人面
獸形今文樹作豎
　
　
　
　
　
　
　
　
諸侯立大學於郊若行大射於此大學則閭中鄉射記
注云閭獸名如驢一角或曰如驢歧蹄
　
　
　
　
　
　
　
　
諸侯與鄰國君射於境則虎中賈釋云與鄰國君射則
賔射也以其主君有送賔之事因送則射
　
　
　
　
　
　
　
　
舊圖云筭長尺二寸以實於中人四筭一偶八筭其數
無常隨偶多少若鄉射記云籌八十謂十偶而言是數
無常也又此云筭長尺二寸與投壺禮同其鄉射記筭
長尺有握握四指也一指一寸是尺四寸也
　
　
　
　
　
　
　
　
鄉射記曰楚扑長如笴刋本尺又曰射者有過則撻之
注云刋其可持處扑刑器司射常佩之過謂矢揚中人
也凡射時矢中人當刑之今鄉㑹衆賢以禮樂勸民而
射者中人本意在侯去傷害之心逺是以輕之扑撻於
中庭而已書曰扑作教刑
　
　
　
　
　
　
　
　
案鄉射大射之義其射物在庠之楹間若丹若黒而午
畫之從者長三尺横者曰距隨長尺二寸言距隨者謂
先以左足履射物東頭為距後以右足來合而南面並
立曰隨
　
　
　
　
　
　
　
　
舊圖云決亦以朱韋為之案大射禮云設決朱極三注
云猶闓(音/開)以象骨為之著右三指所以鉤弦而闓之極
猶放也所以韜指利放弦也以朱韋為之三者食指將
指無名指若無決極放弦契於此指多則痛小指短不
用極
　
　
　
　
　
　
　
　
舊圖云遂臂捍以朱韋為之案鄉射禮注云遂射韝也
以韋為之所以遂弦也其非射時則謂之拾拾斂也所
以蔽膚斂衣也又大射注云遂著左臂裹以遂弦也
　
　
　
　
　
　
　
　
大射禮注云次若今更衣處即所設之帷幄也故幕人
掌帷幕幄帟以供掌次若王朝日祀五帝則掌次張大
次小次凡祭祀張旅幕張尸次射則張耦次後鄭以耦
次在洗東大次大幄也初往所止居也小次小幄也既
接祭退俟之處今又射有三位若王射設耦次亦宜有
大次小次也又幕人職注云在傍曰帷在上曰幕或在
地展陳於上帷幕皆以布為之四合象宫室曰幄即王
所居之帳也帟王在幕若幄中坐上承塵也幄帟皆以
繒為之賈釋云帷在下幕在上共為室幄帟又在帷幕
室内設之也
　
　
　
　
　
　
　
　
司几筵云凡大朝覲大饗射凡封國命諸侯王位設黼
依注云斧謂之黼其繡白黒采以絳帛為質依(音/扆)其制
如屏風賈釋云諸文多作斧字若據采色而言即繢人
職白與黒謂之黼若據繡於物上即為金斧之文近刃
白近銎黒則曰斧(銎曲/恭切)取金斧斷割之義屏風之名出
於漢世故引為况舊圖云從廣八尺畫斧無柄設而不
用之義
　
　
　
　
　
　
　
　
阮氏圖几長五尺髙尺二寸廣二尺兩端赤中央黒漆
馬融以為長三尺案司几筵掌五几左右玉彫彤漆素
詳五几之名是無兩端赤中央黒漆矣蓋取彤漆類而
髤之也下云左右五几此經所云王皆立不坐設左右
几者優至尊也祀先王唯言昨席不言几左者王馮之
右者神所依詳此經義則似生人几在左鬼神几在右
即下云右彫几右漆几右素几俱為神設也又云筵國
賔左彤几為生者設也
　
　
　
　
　
　
　
　
舊圖云士蒲筵長七尺廣三尺三寸無純其司几筵祀
先王設莞繅次三種之席皆有純也又鄉射記蒲筵用
緇布純又公食大夫記云蒲筵常注云丈六曰常又文
王世子注云席之制廣三尺三寸三分
　
　
　
　
　
　
　
　
龜人云取龜用秋時攻龜用春時上春釁龜祭祀先卜
鄭以秋萬物成故取龜攻治也治龜骨以春者是時乾
解不𤼵傷也上春謂夏正也釁之以卜神之也其卜即
春灼後左夏灼前左秋灼前右冬灼後右
　
　
　
　
　
　
　
　
燋存火之炬當灼龜之時用然楚焞也賈釋云燋鄭音
雀者取莊子爝火之義熒熒然不絶
　
　
　
　
　
　
　
　
菙氏(音時/髓反)掌供燋契凡卜以明火爇燋遂龡其焌契然
則焞焌契三字二名俱是一物皆用楚為之楚荆也當
灼龜之時其菙氏以荆之焞契柱燋火之炬吹之其契
既然乃授卜師灼龜開兆也明火以陽燧於日所取之
火也
　
　
　
　
　
　
　
　
易曰蓍之徳圓而神少牢禮史西面于門西抽下韇左
執筮右兼執韇以擊筮注云將問吉凶故擊之以動其
神韇藏簭之器賈釋云韇有二亦用皮為之其一從上
向下韜之其一從下向上韜之
　
　
　
　
　
　
　
　
士冠禮注云卦者有司所以畫地記爻也賈釋云古者
用木畫地今則錢故少牢云卦者左坐卦以木故知古
者畫卦以木也
　
　
　
　
　
　
　
　
士冠禮云卒簭畫卦執以示主人注云畫卦者簭人以
方冩所得卦賈釋云言所簭六爻俱了卦體得成更以
方版畫卦體示主人也
　
　
　
　
　
　
　
　
玉府職云共王之佩玉注云佩玉王之所帶者玉藻曰
君子以玉比徳天子佩白玉而𤣥組綬詩傳曰佩玉上
有葱衡下有雙璜衝牙蠙珠以納其間賈釋云佩玉王
所帶玉謂佩於革帶之上者也所佩白玉謂衡璜琚瑀
也𤣥組綬者用𤣥組絛穿連衡璜等使相承受所引韓
詩傳佩玉上有葱衡者衡横也謂葱玉為横梁下有雙
璜衝牙者謂以組縣於衡之兩頭兩組之末皆有半璧
之璜故曰雙璜又以一組縣於衡之中央於末繫玉其
狀如牙使前後衝突雙璜故曰衝牙案毛傳云衡璜之
外別有琚瑀其琚瑀所置當於縣衝牙組之中央又以
二組穿於琚瑀之内角斜繫於衡之兩頭於組末繫於
璜云蠙珠以納其間蠙蜯也珠出於蜯故言蠙珠納於
其間者組繩有五皆穿蠙珠於其間故云以納其間舊
圖云佩上有雙衡長五寸博一寸下有雙璜徑二寸衝
牙長三寸
　
　
　
　
　
　
　
　
韍天子已下皆用朱韋為之明堂位曰有虞氏服韍夏
后氏山殷火周龍章注云韍冕服之韠也舜始作之以
尊祭服禹湯至周増以畫文後王彌飾也山取其仁可
仰也火取其明也龍取其變化也天子備焉諸侯火而
下卿大夫山士韎韋而已其制下廣二尺上廣一尺長
三尺其頸五寸肩革帶博二寸天子四角直公侯殺四
角使之方大夫前方後挫角士前後正韠制同隨裳色
無山火龍之飾(凡韠韍以下為/前以上為後)
　
　
　
　
　
　
　
　
玉藻云天子素帶朱裏朱緑終辟大夫已上用素皆廣
四寸諸侯不朱裏合素為之亦朱緑終辟大夫飾以𤣥
華辟紐及垂終之士練帶廣二寸繂下辟并紐約用組
廣三寸長齊於帶其紳韠紐俱三尺
　
　
　
　
　
　
　
　
玉藻云笏度二尺有六寸其中博三寸其殺六分而去
一注云殺猶杼也天子杼上終葵首諸侯不終葵首大
夫士又杼其下首廣二寸半孔義云諸侯不終葵首即
上云諸侯荼前詘後直讓於天子是也大夫士又杼其
下者以經特云其中博三寸明笏上下二首不得博三
寸諸侯南面之君同殺其上大夫士北面之臣宜俱更
殺其下即大夫前詘後詘無所不讓是也此二尺六寸
之笏唯諸侯已下
　
　
　
　
　
　
　
　
屨人掌王及后之服屨為赤舄黒舄赤繶黄繶青句注
云複下曰舄單下曰屨舄屨有絇有繶有純者飾也賈
釋云下謂底也複下重底也重底者名舄單底者名屨
繶者是牙底相接之縫綴絛於其中后用黄繶句讀曰
絇絇之言拘狀如刀衣鼻拘著舄屨之頭取自拘持為
行戒使常低目不妄顧視也純謂以絛為口縁屨舄各
象裳色王舄有三冕服則赤舄韋弁皮弁則白舄冠弁
之服則黒舄王后亦三舄配禕衣青舄配揄翟赤舄配
闕翟鞠衣已下皆屨
　
　
　
　
　
　
　
　
　
　
　
　
　
　
　三禮圖集注卷八
欽定四庫全書
　三禮圖集注卷九
　　　　　　　　　　　宋　聶崇義　撰
　　太常　　　　　　旂
　　旜　　　　　　　物(如旜素/飾其側)
　　旟　　　　　　　熊旗
　　旐(龜蛇/合體)　　　　　　龍旃
　　翿旗(又作/翿旌)　　　　　玉輅(節服/氏)
　　節服氏　　　　　車蓋
　　戈　　　　　　　㦸
　
　
　
　
　
　
　
　
案巾車王乗玉路建太常十有二斿以祀又覲禮注云王建太
常縿首畫日月其下及斿交畫升龍降龍縿皆正幅用絳帛為
質斿則屬焉又用弧張縿之幅又畫枉矢於縿之上故輈人云
弧旌枉矢是也凡旌旗之杠皆注旄與羽於竿首故夏采注云
緌以旄牛尾為之綴於橦上其杠長九仞其斿曳地又左傳云
三辰旂旗昭其明也據杜鄭二注皆以三辰為日月星盖太常
之上又畫星也阮氏梁正等圖旂首為金龍頭案唐志云金龍
頭銜結綬及鈴緌則古注旄及羽於竿首之遺制也
　
　
　
　
　
　
　
　
司常云交龍為旂注云一象其升朝一象其下復亦謂
交畫升龍降龍也此諸侯所建杠長七仞而上公九斿
以象大火故輈人注云大火蒼龍宿之心其屬有尾尾
九星若侯伯則七斿子男五斿上得兼下下不得僭上
其斿長短諸侯齊軫卿大夫齊較士齊肩若天王所建
其斿與杠長短一如太常
　
　
　
　
　
　
　
　
司常云通帛為旜注云通帛謂大赤從周正色無飾長
尋正幅賈釋云以周建子為正物萌色赤今旌旂通體
盡用絳之赤帛是用周之正色無他物之飾也然仍注
旄羽於杠首亦繫斾於末若燕尾也
　
　
　
　
　
　
　
　
司常云雜帛為物大夫士之所建注云雜帛以帛素飾
其側白殷之正色以先王正道佐職也賈釋云雜帛者
謂中央赤傍邊白白者殷之正色而在傍故云以先王
正道佐職也
　
　
　
　
　
　
　
　
輈人云鳥旟七斿以象鶉火注云鳥隼為旟鶉火朱鳥
宿之栁其屬有星星七星故七斿此亦王者所建又案
司常云州里建旟且鄉之州長是中大夫四命遂之里
宰是下士一命皆不得建此七斿之旟又後鄭云鳥隼
象其勇捷也賈釋云以熊虎龜蛇既各為兩物則隼當
謂鷹隼是勇者也鳥謂鳥之捷疾者也
　
　
　
　
　
　
　
　
輈人云熊旗六斿以象伐注云熊虎為旗伐屬白虎宿
與參連體而六星故六斿此王者所建也其斿與杠長
短亦如太常若臣下則各依命數然則遂大夫四命四
斿鄉大夫六命則為六斿斿之與杠長短則不得如王
者之數
　
　
　
　
　
　
　
　
司常云龜蛇為旐又輈人云龜蛇四斿以象營室注云
營室𤣥武宿與東壁連體而四星故四斿此亦王者所
建也又鄙師是上士三命雖得建旐而三斿其縣正是
下大夫四命旐雖四斿其斿與杠長短亦不得與王者
同又案司常九旗之數又有全羽為旞析羽為旌注云
全羽析羽皆五采繫之於旞旌之上所謂注旄於竿首
也凡九旗之帛皆用絳賈釋云全羽析羽直有羽而無
帛鄭云九旂之帛者據衆有者而言也又左傳襄十四
年范宣子假羽毛於齊定四年晉人假羽旄於鄭雖毛
旄二字不同杜注皆以析羽為旌孔義以全羽析羽之
下皆有其帛
　
　
　
　
　
　
　
　
鄉射記曰君射於境則虎中龍旃注云於境謂與鄰國
君射也畫龍旃尚文章也此亦通用絳帛為之
　
　
　
　
　
　
　
　
翿旌者雜用白羽朱羽以為之案鄉射記國君行燕射
於城中命獲者執旌於乏南東面偃旌而立候射中者
則舉旌而大聲言獲獲得也射者講武田之類是以中
為獲也又上文云旌各以其物無物則以白羽與朱羽
糅杠長三仭以鴻脰韜上二尋注云雜帛為物大夫士
之所建也不命之士無物此旌即翿旌也糅雜也杠橦
也鴻鳥之長脰者且國君自有其旌而用不命之士旌
者以其燕主歡心故用之也必以翿為旌者尚文徳也
賈釋云以文徳者舞文舞羽舞也以武徳者舞武舞干
舞也此翿旌既用羽為之故取尚文徳也
　
　
　
　
　
　
　　玉輅序
巾車掌王之五輅玉金象革四輅其飾雖異其制則同
今特圖玉輅之一兼太常之旂以備祭祀所乘其餘車
式皆具考工記別録於下則輪軹之崇轛輢之狀輻内
輻外之制大穿小穿之殊蓋之所居釳之所在若誠心
觀之則諸輅皆可知矣(釳音/乞)

考工記云乘車之輪六尺有六寸注云乘車玉輅金輅
象輅也軹崇三尺有三寸加軫與轐七寸共四尺人長
八尺登下之以為節也轐輿下伏兔也牙圍一尺一寸
不漆其踐地者轂長三尺二寸圍徑一尺三分寸之二
車藪空徑三寸九分寸之五大穿空徑四寸五分寸之
二小穿空徑二寸十五分寸之四輻廣三寸半轂輻内
九寸半輻外一尺九寸輻近罔處廣二寸六分寸之二
轂鑿受輻深三寸半又輿人云輪崇車廣衡長俱六尺
六寸輿長四尺四寸式深一尺四寸參分寸之二式之
髙三尺三寸較髙五尺五寸(賈疏云較今之平鬲也孔/疏云式上二尺二寸別横)
(一木謂/之較)輿後横木謂之軫圍尺一寸式圍七寸參分寸
之一較圍四寸九分寸之八軹圍參寸二十七分寸之
七轛圍二寸八十一分寸之十四轂輿皆以革鞔漆之
玉輅以玉飾諸末輈深四尺有七寸輈之長丈四尺四
寸輈圍一尺四寸五分寸之二輈之頸圍九寸十五分
寸之九(頸當持/衡之處)輈之踵圍七寸七十五分寸之五十一
(踵承輿/横軫者)衡任圍一尺三寸五分寸之一任正圍尺四寸
五分寸之二任正者輿下三面材也
　
　
　
　
　
　
　
　
節服氏郊祀裘冕二人執戈送逆尸從車今圖一以曉
之又太馭掌馭玉路以祀凡馭路儀以鸞和為節注云
鸞在衡和在軾又齋右有祭祀之事兼玉路之右王乘
則持馬行則陪乘凡有牲事則前馬注云此謂王見牲
則拱而式齋右居馬前却行備驚奔也曲禮曰國君下
宗廟式齋牛
　
　
　
　
　
　
　
　
輪人為蓋蓋斗曰部部徑六寸厚一寸上隆一分斗下
達常長二尺徑一寸達常下入杠杠長八尺徑二寸足
以含達常也用弓二十有八每弓長六尺廣四分先鑿
部為二十八空乃置弓於其空内端即大一分其弓近
部二尺稍平外四尺即撓之漸漸下曲而爪末低二尺
所以低二尺者謂杠與達常共髙一丈人髙八尺故四
面宇曲下低二尺也蓋之寛狹唯可覆軹不及於轄
　
　
　
　
　
　
　
　
戈廣二寸内倍之胡三之援四之注云戈今之句孑㦸
或謂之雞鳴或謂之擁頸内謂胡以内接柲者也長四
寸胡六寸援八寸援直刃也胡其孑也廣二寸謂胡也
其實援亦廣二寸疏云胡孑横歃微邪向上不倨不句
似磬之折殺也重三鋝鋝重六兩大半兩三鋝重一斤
四兩柲長六尺六寸
　
　
　
　
　
　
　
　
㦸廣寸半内三之胡四之援五之倨句中矩與刺重三
鋝注云㦸今三鋒㦸也内長四寸半胡長六寸援長七
寸半三鋒者胡直中矩言正方也刺者著柲直前如鐏
者也㦸胡横貫之胡中矩則援之外句磬折與柲長一
丈六尺
　
　
　三禮圖集注卷九
欽定四庫全書
　三禮圖集注卷十
　　　　　　　　　　　宋　聶崇義　撰
　　大圭　　　　　　　冒
　　鎮圭　　　　　　桓圭
　　信圭　　　　　　躬圭
　　榖璧　　　　　　蒲璧
　　牙璋　　　　　　榖圭
　　大璋　　　　　　駔琮(音/組)
　　大琮　　　　　　琬圭
　　琰圭　　　　　　圭繅(音/藻)
　　璧繅
　
　
　
　
　
　
　
　
玉人職云大圭長三尺杼上終葵首天子服之注云王所搢大圭也
或謂之珽玉藻云天子搢珽方正於天下也杼閷也終葵椎也以齊
人謂椎為終葵故云終葵椎也為椎於杼上明無所屈也此對諸
侯荼前屈後直大夫前屈後屈故玉藻注云此珽亦笏也謂之珽
者言珽然無所屈也相玉書曰珽玉六寸明自炤然則六寸之珽
據上不殺者椎頭也玉體瑜不掩瑕瑕不掩瑜善惡露見是其忠
實故云明自炤也(炤與/照同)故君子於玉比德焉言其忠實也比他圭
最長故得大圭之名以其搢於衣帶之間同於衣服故以服言之
　
　
　
　
　
　
　
　
天子執冒四寸以朝諸侯注云名玉曰冒者言徳能覆
蓋天下也四寸者方以尊接卑以小為貴也案尚書大
傳云古者必有冒言下之不敢専達之義天子執冒以
朝諸侯是冒覆之注云君恩覆之臣乃敢進是其冒覆
之事然則諸侯所受天子之圭璧者與諸侯為瑞也瑞
也者屬也諸侯朝於天子有過行者留其圭璧三年圭
璧不復者少黜以爵六年圭璧不復者少黜以地九年
圭璧不復者而盡黜其地此所謂諸侯之於天子也義
則見屬不義則不見屬也又孔注顧命曰言冒所以冒
諸侯圭邪刻之以冒諸侯之圭以為瑞信子男執璧蓋
亦刻而覆驗之大傳以古者圭有冒亦是冒圭之法也
此冒據朝覲諸侯時執之詩殷頌云受小球大球為下
國綴旒注小球尺二寸大球長三尺與下國結定其心
如旌旗之旒彼據天子與諸侯盟㑹故云結定其心故
執鎮圭不執冒也
　
　
　
　
　
　
　
　
鎮圭大宗伯以玉作六瑞以等邦國(等謂/齊也)王執鎮圭長
尺二寸以鎮安天下蓋以四鎮山為瑑飾故得鎮名典
瑞曰王執鎮圭搢大圭以朝日又曰珍圭以徴守以恤
凶荒(珍音/鎮)鎮圭以徴守者若漢時徴郡守以竹使符也
諸侯亦一國之鎮故以鎮圭徴之凶荒則民有逺志不
安其土故王使使執鎮圭以往致王命以安之鎮圭大
小之制當與琬圭琰圭相依孔義云凡圭廣三寸厚半
寸剡上左右各寸半又注云尹拙議以鎮圭用五采組
約中央以備失墜竇儀云詳周禮儀禮經疏之義自天
子公侯已降及聘使所執圭璋皆有絢組約圭中央備
其失墜新圖圭繅敘必以合正文則餘制皆顯矣
　
　
　
　
　
　
　
　
大宗伯云公執桓圭注云公者二王之後及王之上公
也玉人云命圭九寸謂之桓圭公守之其信圭躬圭皆
言命圭而云守之者以其朝覲執焉居則守之也後鄭
云雙植謂之桓賈釋云象宫室之有桓楹也以其宫室
在上須桓楹乃安天子在上須諸侯乃安也蓋亦以桓
楹為瑑飾也
　
　
　
　
　
　
　
　
大宗伯云侯執信圭(信音/身)注云信圭躬圭皆長七寸蓋
皆象以人形為瑑飾文有麤縟耳欲其慎行以保身
　
　
　
　
　
　
　
　
大宗伯云伯執躬圭七寸孔義引江南儒者解之云直
者為信其文縟細曲者為躬其文麤略義或然也
　
　
　
　
　
　
　
　
大宗伯云子執榖璧五寸諸侯自相見亦執之曲禮疏
云其璧則内有孔謂之好外有玉謂之肉故爾雅云肉
倍好謂之璧肉好若一謂之環此五等諸侯各執圭璧
朝於王及自相朝所用也又云榖所以養人蓋瑑榖稼
之形為飾
　
　
　
　
　
　
　
　
大宗伯云男執蒲璧五寸曲禮疏引此注云蒲為席所
以安人蓋瑑蒲草之形為飾
　
　
　
　
　
　
　
　
典瑞云牙璋以起軍旅以治兵守先鄭云牙璋瑑以為
牙牙齒兵象故以牙璋𤼵兵若今銅虎符𤼵兵也後鄭
云牙璋亦王使之瑞節兵守用兵所守也若齊人戍遂
諸侯戍周之類又玉人云牙璋中璋七寸厚寸以起軍
旅以治兵守後鄭云二璋皆有鉏牙之飾於琰側知然
者以其二璋同起軍旅故也蓋大軍旅則用牙璋以起
之小軍旅則用中璋以起之也首言牙璋中璋不言牙
者但牙璋文飾多故得牙名而先言之也中璋次於牙
璋明亦有牙也以文飾差少故惟有中璋之名不言牙
也典瑞不言中璋者以其大小等故不見也
　
　
　
　
　
　
　
　
玉人云榖圭七寸天子以聘女注云納徴加於束帛賈
釋云自士已上皆用𤣥纁束帛但天子加以榖圭諸侯
加大璋亦七寸典瑞云榖圭以和難以聘女後鄭云榖
圭亦王使之瑞節也榖善也其飾若粟文然仇讎和之
者若春秋宣公及齊侯平莒及郯晉侯使瑕嘉平戎於
王也其聘女則以納徴焉
　
　
　
　
　
　
　
　
大璋七寸射四寸厚寸諸侯以聘女注云亦納徴加於
束帛也上云大璋九寸此七寸得云大璋者以天子榖
圭七寸以聘女諸侯不可過於天子而用九寸也謂用
大璋之文以飾之故得大璋之名又案三璋之勺注云
大璋加文飾中璋殺文飾邊璋半文飾則此璋雖七寸
取於大璋加文飾之義謂遍於璋體瑑雲氣如大璋也
　
　
　
　
　
　
　
　
玉人曰駔琮五寸宗后以為權又曰駔琮七寸鼻寸有
半寸天子以為權後鄭讀駔為組謂以組繫琮因名組
琮以玉飾豆即名玉豆是其類也先鄭解組琮以為稱
錘以起量既用為權故有鼻又賈釋云量自是斗斛之
名此權衡而為量者對文量與權衡異散文權衡亦得
量名以其量輕重故也天子組琮既有鼻明后組琮亦
有鼻也
　
　
　
　
　
　
　
　
玉人云大琮十有二寸射四寸厚寸是謂内鎮宗后守
之後鄭云如王鎮圭也射其外鉏牙賈釋曰言大琮者
對上駔琮五寸者為大也言十有二寸者并角徑之為
尺二寸也云射四寸者據角各二寸兩廂并四寸内鎮
者對天子執鎮圭為内謂若内宰對太宰内司服對司
服皆為内之比也王不言外者男子陽居外是其常但
婦人隂主内治故得稱内也云其外鉏牙者據八角鋒
言之故云鉏牙也
　
　
　
　
　
　
　
　
玉人云琬圭九寸而繅以象徳後鄭云琬猶圓也王使
之瑞節也諸侯有徳王命賜之使者執琬圭以致命焉
故典瑞云琬圭以治德結好治徳即玉人注云諸侯有
徳王命賜之也結好謂諸侯使大夫來聘既而為壇㑹
之使大夫執以命事焉大行人曰時聘以結諸侯之好
繅藉也先鄭云琬圭無鋒芒故治徳以結好
　
　
　
　
　
　
　
　
玉人云琰圭九寸判規以除慝以易行賈釋注云判半
也凡圭琰上寸半琰圭琰半以上至首而規又半已下
為瑑飾諸侯有為不義使者征之執以為瑞節也經云
除慝謂誅逆惡也易行謂去煩苛也然則煩苛非惡逆
之事直謂政教煩多而苛虐也是知諸侯有惡行故王
使人執之以為瑞節易去之也又後鄭典瑞注云除惡
行亦於諸侯使大夫來頫既而使大夫執而命事於壇
大行人職曰殷頫以除邦國之慝又先鄭典瑞注云琰
圭有鋒芒傷害征伐誅討之象故以使易惡行令為善
也則以此圭責讓諭告之詳先鄭鋒芒之言有違判規
之義背經取法唯得圭名



　
　
　
　
　
　
　
　
典瑞云王搢大圭執鎮圭繅藉五采五就以朝日注云
繅有五采文所以薦玉木為中幹韋衣而畫之就成也
五就五帀也一帀為一就公執桓圭侯執信圭伯執躬
圭繅皆三采三就子執穀璧男執蒲璧繅皆二采再就
繅讀曰藻賈釋云藻水草之文故讀從之言繅有五采
文所以薦玉木為中幹用韋衣而畫之就成也者鎮圭
尺二寸廣三寸即此木板亦長尺二寸廣三寸與玉同
然後用韋衣之乃於韋上畫之一采為一帀五采則五
帀一帀為一就就成也是采一色者也又案聘禮記云
絢組尺注云五采成文曰絢彼不問尊卑皆用五采組
長尺為之繫所以束玉使不墜落因以為飾然絢組繫
亦名繅藉者則曲禮云其有藉者則裼聘禮曰上介屈
繅以授賔是亦名組繫為繅藉者也又曲禮疏引鄭注
覲禮云繅藉以韋衣木廣袤各如其玉之大小既然則
榖璧蒲璧其繅藉之形亦如之天子則以五采畫之公
侯以三采子男則以二采其卿大夫亦二采故典瑞云
玉繅藉五采五就公侯伯皆三采三就子男繅皆二采
再就又云瑑圭璋璧琮二采一就是也熊氏云五采五
就者采別二行為就也三采三就者亦采別二行為一
就故三就也又下云二采一就者以臣下行聘不得與
君同是以二采采別一行共為一就凡言就者或兩行
名為一就即此上下文是也或一帀二行為二就就即
等也知者聘禮記云所以朝天子圭與繅皆九寸又云
繅三采六等朱白蒼注云以三色為再就謂三色色為
再就就亦等也三色即六等雜記亦云三采六等注云
三采六等以朱白蒼畫為再行行為一等是一等為一
行行亦就也據單行言之也各有所據故其文有異既
三采為六等則知天子五采已下采別為二等也此是
周法其殷已上則各用所尚色之帛故鄭注虞書三帛髙
陽氏之後用赤繒髙辛氏之後用黒繒其餘諸侯用白
繒其餘謂堯之諸侯也既以采色畫韋衣於板上前後
垂之又有五采組繩以為繫其組上以𤣥為天下以絳
為地則繫玉有事則垂為飾故聘禮記云𤣥纁繫長尺
絢組注云繫無事則以繫玉因為飾用五采組上以𤣥
為天下以絳為地是也
　
　
　
　
　三禮圖集注卷十
欽定四庫全書
　三禮圖集注卷十一
　　　　　　　　　　　　宋　聶崇義　撰
　　黍尺　　　　　　　指尺
　　璧羡　　　　　　　蒼璧
　　黄琮　　　　　　　青圭
　　赤璋　　　　　　　白琥
　　𤣥璜　　　　　　　四圭有邸
　　兩圭有邸　　　　　圭璧
　　璋邸射　　　　　　方明
　　方明壇
自周顯德三年冬十月奉堂帖令依故實模畫郊廟祭
器祭玉至四年春以圖様進呈尋降勑命指揮昨聶崇
義檢討禮書禮圖模畫到祭器祭玉數十件仍令國子
監太常禮院集禮官博士同共考詳合得前代制度既
依典禮孰不僉同况臣崇義自叨受命敢不竭誠祖述
經文研覈法度由是玉瑞玉器之屬造指尺璧羡以規
之冠冕鼎俎之屬設黍尺嘉量以度之所謂繩墨誠陳
不可欺以曲直䂓矩誠設不可欺以方圜也勅下諸官
考詳後便下少府監依式樣製造其祭器則六尊六彝
六罍鉶俎柶簋簠籩豆登爵玉爵坫圭瓉璋瓉并盤洗
篚洗罍洗勺匜盤太罍龍勺概尊蜃尊散尊共四十三
其玉器則蒼璧黄琮青圭赤璋白琥𤣥璜四圭有邸兩
圭有邸圭璧璋邸射共十至六年並依定式様修訖已於
郊廟行用
　
　
　
　
　
　
　
　
案漢書律厯志云一黍之廣為分十分為寸十寸為尺
(一黍之廣謂以子穀秬黍中者孟康曰子北方也北方/黒謂黒黍也師古曰此說非也子穀猶言穀子耳秬即)
(黒黍也無取北方號中者不大不小者也言/取黒黍穀子大小中者率為分寸也秬音巨)又雜令云
積秬黍為度者冕制則使之投壺記曰籌室中五扶注
云籌矢也鋪四指曰扶一指案一寸又公羊傳曰膚寸
而合何休云側手為膚案指為寸(膚扶音/義同)又家語曰布
指知尺然則爰自周世厯秦漢以及魏晉黍分指寸之
尺見於禮志但禮神之玉冝眞比珉難得今自蒼璧以
下圭玉之屬請依指寸之尺冠冕尊彝用木之類請用
黍寸之尺(黍有横竪故樞宻使王朴亦令/定黍尺取竪黍尺以校管律)
　
　
　
　
　
　
　
　
典瑞云璧羨以起度先鄭云羨長也此璧徑長尺以起
度量後鄭云羨不圜之貌蓋廣徑八寸袤一尺又案玉
人職云璧羨度尺好三寸以為度先鄭解羨徑也好璧
孔也爾雅云肉倍好謂之璧好倍肉謂之瑗肉好若一
謂之環賈釋云引爾雅者欲見此璧好三寸也好即孔
也兩畔肉各三寸則兩畔肉共六寸是肉倍好共為九
寸也又後鄭云羨猶延也其袤一尺而廣狹焉是羨為
不圜之貌也玉人造此璧之時應圜圜徑九寸今減廣
一寸以益上下之袤一寸則上下一尺廣有八寸故云
其袤一尺而廣狹焉此璧羨天子以為量物之度也
　
　
　
　
　
　
　
　
案大宗伯云以蒼璧禮天牲幣亦如璧色後鄭云以冬
至祭天皇大帝在北極者於地上之圜丘蒼璧者天之
色圜璧圜丘皆象天體以禮神者必象其類也下皆倣
此臣崇義又案玉人云璧好三寸賈釋云古人造璧應
圜圜徑九寸其注又引爾雅云肉倍好謂之璧郭璞云
肉邊也好孔也然則兩邊肉各三寸與此三寸之好共
九寸也阮鄭二圗皆云蒼璧九寸厚寸是據此而言也
又玉人璧好三寸之下云璧九寸諸侯以享天子(玉人/璧琮)
(九寸琮以享后此惟/取璧義故略琮字)以此而言是有九寸之璧也案崔
靈恩三禮義宗云昊天及五精之帝圭璧皆長尺二寸
今檢周禮爾雅皆九寸長尺二寸之璧未知崔氏據何
文以為說
　
　
　
　
　
　
　
　
大宗伯云以黄琮禮地牲幣亦如琮色後鄭云以夏至
日祭崑崙之神於澤中之方丘黄者中之色琮八方以
象地此比大琮每角各剡出一寸六分長八寸厚寸臣
崇義又案禮記郊特牲䟽引先師所說祀中央黄帝亦
用黄琮然其琮宜九寸以别於地祇今國家已依而行
之
　
　
　
　
　
　
　
　
大宗伯云以青圭禮東方注云以立春祭蒼精之帝而
太昊句芒食焉圭銳象春物初生其牲幣皆如圭色其
圭亦九寸厚寸博三寸剡上各寸半此以下壇兆各隨
方於郊設之
　
　
　
　
　
　
　
　
大宗伯云以赤璋禮南方注云以立夏祭赤精之帝而
炎帝祝融食焉牲幣皆如璋色半圭曰璋夏物半死而
象焉熊氏云祀中央黄帝亦用赤璋臣崇義今案上下
經文祀五精之帝玉幣各如其色季夏土王而祀黄帝
於五帝之内禮用赤璋獨不如其色於理未允上已準
孔義依先師所說用黄琮九寸為當熊氏之義亦存兾
來哲所擇
　
　
　
　
　
　
　
　
大宗伯云以白琥禮西方牲幣皆如琥色注云以立秋
祭白精之帝而少昊蓐収食焉琥猛象秋氣嚴鄭圗云
以玉長九寸廣五寸刻伏虎形髙三寸臣崇義又案孫
氏符瑞圗云白琥西方義獸白色黒文一名騶虞尾倍
其身故開元禮避諱而云禮西方白帝以騶虞是也又
晉中興書云白琥尾參倍其身又尚書大傳說散宜生
等之於陵氏取怪獸尾倍其身名曰虞後鄭云虞蓋騶
虞也周書曰英林酋耳若虎豹尾長參倍其身於陵英
林音相近其是之謂乎
　
　
　
　
　
　
　
　
大宗伯云以𤣥璜禮北方牲幣皆如璜色後鄭云以立
冬祭黒精之帝而顓頊𤣥冥食焉半璧曰璜象冬閉藏
地上無物唯天半見賈釋云列宿為天文草木為地文
冬草木零落惟列宿在天故云唯天半見
　
　
　
　
　
　
　
　
案典瑞云四圭有邸以祀天旅上帝又玉人云四圭尺
有二寸以祀天賈釋先鄭義云邸本也謂用一大玉琢
出中央為璧形厚寸天子以十二為節於璧四面各琢
出一圭皆長尺二寸與鎮圭等其璧為邸蓋徑六寸緫
三尺又與大圭長三尺同然以禮神之玉冝真比珉難
得其或玉有不及尺度仍用六寸璧為邸四面各琢出
一圭皆長三寸以同鎮圭長尺二寸之制雖從權改作
亦合古便今諸玉從宜下皆類此又後鄭云祀天謂於
夏正郊祀感生之帝也旅上帝謂祀五帝也大宗伯以
青圭等巳見祭五方天帝此又用四圭有邸而祭者彼
即四時迎氣及緫享於明堂是其常也此因有故而祭
之也感生之帝亦五帝别言為天者以其祖感之而生
故殊異之也臣崇義案郊特牲義云祭感生之帝玉與
牲幣冝從所尚之色此四圭亦博三寸厚寸
　
　
　
　
　
　
　
　
玉人云兩圭五寸有邸以祀地旅四望此兩圭五寸亦
宜於六寸璧兩邊各琢出一圭俱長二寸半博厚與四
圭同典瑞注云兩圭以象地數二也僢(音昌/絹反)而同邸又
王制注云卧則同僢彼僢謂兩足相嚮此兩圭足同邸
是足相嚮之義上四圭同邸亦是各自兩足相嚮故此
言僢而同邸緫解之也爾雅云邸謂之柢郭璞云柢為
物之根柢與邸底音義皆同賈釋云祀地者謂於三隂
之月祭神州之神於北郊上四圭郊天此祀神州地祇
雖天地相對但天尊地卑圭以四二為異故鄭直云象
地數不言降殺也四望謂五嶽四鎮四瀆也若夫地祇
自有黄琮此兩圭有邸以祀地謂祀神州之神於北郊
及國有故而旅祭四望以對上四圭有邸以祀天旅上
帝也又案牧人職注云神州地祇玉與牲幣同用黝色
其望祀則各隨其方色
　
　
　
　
　
　
　
　
玉人云圭璧五寸以祀日月星辰此一圭宜於六寸璧
上琢出一圭長五寸後鄭云圭其邸為璧取殺於上帝
賈釋云上四圭有邸以祀天旅上帝此一圭有邸言取
殺者謂取降殺以三為節也祀日月者若春分朝日秋
分夕月并大報天而主日以配月也其祀星辰若小宗
伯云兆五帝於四郊四望四類亦如之彼注云四類日
月星辰運行無常以氣類為位兆日於東郊兆月與風
師於西郊兆司命司中於南郊兆雨師於北郊凡祭日
月等用此圭璧以禮其神各隨方色賈釋云兆日於東
郊者以大明生於東也兆月於西郊者以月生於西也
知兆風師亦於西郊者以五行土為風風雖屬土秋氣
之時萬物燥落由風故亦於西郊知兆司中司命於南
郊者以南郊是盛陽之方司中司命是陽故兆於南方
也雨是水宜在水位故兆雨師於北郊
　
　
　
　
　
　
　
　
典瑞云璋邸射以祀山川注云璋有邸而射取殺於四
望又玉人注云邸射剡而出也賈釋云嚮上謂之出半
圭曰璋其璋首邪郤之今從下自邸嚮上緫邪郤之名
為剡而出也此祀山川謂若小宗伯云兆山川丘陵墳
衍各因其方亦隨四時而祭則用此璋邸以禮其神璋
邸亦隨方色
　
　
　
　
　
　
　
　
覲禮云方明者木也方四尺設六色東方青南方赤西
方白北方黒上𤣥下黄設六玉上圭下璧南方璋西方
琥北方璜東方圭注六色象其神六玉以禮之賈釋云
大宗伯蒼璧以禮天黄琮以禮地後鄭注以天謂冬至
祭天皇大帝於北極者地謂夏至祭神在崐崘者皆是
天地至貴之神也然則此上冝用蒼璧下冝用黄琮而
不用者則此上下之神是日月之神非天地之至貴者
也典瑞云圭璧以祀日月故此上圭下璧是日月之神
也注又云設玉者刻其木而著之也必知刻木著之者
以其非置於坐以禮神於上下猶南北刻木安中央為
順餘四玉刻木著於四方赤順故知義然也舊圖云方
明者四方神明之象用槐為之
　
　
　
　
　
　
　
　
案覲禮諸侯覲於天子為宫方三百歩四門壇十有二
尋深四尺加方明於其上注云宫謂壝土為埒以象牆
壁也以宫方三百歩則築壇於國外也故司儀職注云
合諸侯謂有事而㑹不協而盟為壇於國外以命事若
天子春帥諸侯拜日於東郊則為壇於國東夏禮日於
南郊則為壇於國南秋禮山川丘陵於西郊則為壇於
國西冬禮月與四瀆於北郊則為壇於國北既拜禮而
還加方明於壇上而祀焉所以教尊尊也言天子親自
拜日禮月之等是尊尊之法教諸侯已下尊敬在上者
也八尺曰尋則方九十六尺深謂髙也從上曰深又司
儀云為壇三成成猶重也三重者自下差之為三等而
上有堂焉上方二丈四尺上等中等下等每等兩廂各
十二尺共二丈四尺三等則緫七丈二尺通堂上二丈
四尺合為九丈六尺也一等為一尺發地一尺上有三
成每成一尺三成為三尺緫四尺則諸侯各於等奠玉
降拜升成拜明臣禮也然則公奠玉於上等降拜於中
等侯伯奠玉於中等降拜於下等子男奠玉於下等降
拜於地及升成拜皆於奠玉之處升成拜者初奠玉降
拜時王使人辭不拜臣乃升而拜是成前拜也故云升
成拜臣當降拜者皆降於地升成拜於奠玉之處也
　
　
　
　三禮圖集注巻十一
欽定四庫全書
　三禮圖集注卷十二
　　　　　　　　　　　　宋　聶崇義　撰
　　匏爵　　　　　　　瓦甒(有/葢)
　　蜃尊　　　　　　　概尊
　　散尊　　　　　　　大罍(有/葢)
　　大璋瓚　　　　　　中璋瓉
　　邊璋瓉　　　　　　方壺
　　圎壺　　　　　　　酒壺
　　罋　　　　　　　　䟽勺
　　蒲勺　　　　　　　爵
　　觚　　　　　　　　觶
　　角　　　　　　　　散
　　觥　　　　　　　　豐
　　棜　　　　　　　　陳饌棜
　　禁　　　　　　　　覆饌巾
　　篚(有/葢)　　　　　　　筥
　　大筐　　　　　　　小筐
　　竹簋方(有/葢)
　
　
　
　
　
　
　
　
匏爵舊圗不載臣崇義案梓人為飲器爵受一升此匏
爵既非人功所為臨時取可受一升柄長五六寸者為
之祭天地則用匏爵故郊特牲云大報天而主日兆於
南郊就陽位也埽地而祭於其質也器用陶匏以象天
地之性也孔䟽引鄭注破之云觀天下之物無可以稱
其德故先燔柴於壇後設正祭於地器用陶尊匏爵而
已周禮瓬人為簋豆是陶器也士昬禮合卺謂破匏為
之即匏爵也又孔䟽云祭天無圭瓉酌鬱之禮唯籩薦
䵄蕡膴鮑豆薦血腥醯醢瓦大瓦甒以盛五齊酌用匏
爵而已其匏爵遍檢三禮經注孔賈䟽義及開元禮崔
氏義宗唯言破匏用匏片為爵不見有漆飾之文諸家
禮圗又不圗說但陶匏是太古之器厯夏殷周隨所損
益禮文不墜以至於今其間先儒不言有飾蓋陶者資
火化而就匏乃非人功所為皆貴全素自然以象天地
之性也
　
　
　
　
　
　
　
　
案郊特牲䟽云祭天用瓦大瓦甒盛五齊舊圗云醴甒
以瓦為之受五斗口徑一尺脰髙二寸大中身鋭下平
底今依此以黍尺計之脰中横徑冝八寸腹横徑一尺
二寸底徑六寸自脰下至腹横徑四寸自腹徑至底徑
深八寸乃容五斗之數與瓦大並有葢
　
　
　
　
　
　
　
　
蜃尊概尊散尊阮氏並不圖載此三尊名飾雖殊以義
例皆容五斗漆赤中者臣崇義案周禮鬯人云廟用脩
(音/卣)凡山川四方用蜃凡埋事用概凡疈(孚逼/反)事用散後
鄭云卣蜃概散皆漆尊畫為蜃形蚌曰含漿尊之象也
卣中尊也謂獻(音素/何反)象之屬然概中尊皆容五斗其蜃
概散等又列於中尊之下與卣同曰漆尊故知皆受五
斗今以黍寸之尺計之口徑一尺二寸底徑八寸足髙
一寸下徑九寸底至口上下中徑一尺五分乃容五斗
之數(此蜃尊既舊無圗載未詳蜃狀有監丞李佐堯/家在湖湘學亦該覽以職分諮訪果得形制)
　
　
　
　
　
　
　
　
形制容受如蜃尊臣崇義案鬯人職云凡祼(音/埋)事用概
後鄭云概漆尊以朱帶者賈義云概尊朱帶𤣥纁相對
既是黒漆為尊以朱絡腹故名概尊取對概之義也大
宗伯云貍(音/埋)沈祭山林川澤後鄭又云祭山林曰貍川
澤曰沈然則貍沈之類皆用概尊
　
　
　
　
　
　
　
　
形制容受如概尊臣崇義案鬯人職云凡疈事用散尊
後鄭云散漆尊無飾曰散賈義云對概蜃獻象等四尊
各有異物為飾言此散尊唯漆而已别無物飾故曰散
大宗伯云疈辜祭四方百物後鄭又云疈疈牲胷也賈
䟽云此無正文蓋見當時疈磔牲體者皆從胷臆疈析
之言此疈辜謂披析牲體磔禳及蜡祭也蜡祭百神與
四方百物是其一事如此之類乃用散尊
　
　
　
　
　
　
　
　
大罍有葢祭社尊也鬯人云凡祭祀社壝用大罍注大
罍瓦罍也賈䟽云壝謂委土為墠墠内作壇而祭也若
三壇同墠之類此經與封人及大司徒皆云社壝者但
直見外壝而言也知大罍是瓦罍者瓬人為瓦簋據外
神明此罍亦用瓦取質畧之意
　
　
　
　
　
　
　
　
玉人云大璋九寸射四寸厚寸黄金勺青金外朱中鼻
寸衡四寸有繅注云射剡出者也嚮上謂之出謂剡四
寸半以上其半以下加文飾焉勺謂酒樽中勺也鼻者
勺流也凡流皆為龍口衡古文横謂勺口徑也周天子
十二年一廵守所過大山川禮敬其神用黄駒以祈(九委/反)
沈則宗祝先用大璋之勺酌鬱鬯以禮神臣崇義案此
經及䟽并阮氏圗並不言三璋各有文飾惟後鄭云大
璋加文飾中璋殺文飾邊璋半文飾但解三璋得名大
中邊之義都不言文飾之物又案易文言曰雲從龍風
從虎又聘義說玉之十德其一曰氣如白虹天也言玉
之白氣明天之白氣也然則璋瓉既以勺鼻為龍頭其
二璋半已下皆冝瑑雲氣以為飾其祼圭勺已下亦冝
瑑鏤雲氣以飾之若祭宗廟王后亞獻即執此璋瓉以
祼尸后有故則大宗伯執以亞祼
　
　
　
　
　
　
　
　
中璋九寸其勺口徑亦四寸鼻射寸數外内金飾皆如
大璋其文飾則殺焉天子廵守所過中山川殺牲以祈
(九委/反)沈宗祝亦先用此中璋之勺酌酒以禮其神今案
阮氏梁正圗内三璋之勺及祼圭所說節略多不依經
故後人圗畫皆失形制其圭勺之狀有如書筩者有如
羹魁兩邊有柄者其三璋之勺則並無形狀惟畫勺鼻
為獐犬之首其柄則畫為雛尾皆不盈寸二三紛繆難
以盡言
　
　
　
　
　
　
　
　
邊璋七寸其勺口徑亦四寸薄鼻射寸數内外金飾朱
中並同於大璋中璋唯文飾半於大璋之飾為别天子
廵守所過小山川殺牲以祈(九委/反)沈則宗祝先以邊璋
之勺酌灌其神三璋之勺形制並同圭瓉但璋勺各短
小耳又舊圗三璋之下雖不言槃有可知矣其制亦同瓚
槃口徑皆可六寸
　
　
　
　
　
　
　
　
舊圖云方壺受一斛腹圎足口皆方案燕禮云司宮尊
于東楹之西兩方壺左𤣥酒東上注云尊方壺為卿大
夫士也臣道直方故設此尊舊圖與下圎壺皆畫雲氣
　
　
　
　
　
　
　
　
　
舊圗云圎壺受一斛腹方口足皆圎畫雲氣又燕禮云
司宫尊士旅食于門西兩圎壺鄭意以士旅食者用圎
壺變於卿大夫用方壺也旅衆也士衆食者未得正禄
所謂庶人在官者謂府史胥徒也士大夫以上皆得正
禄則王制云下士九人禄中士倍下士上士倍中士下
大夫倍上士之等皆是正禄此云未得正禄所謂王制
文云庶人在官者其禄以是為差謂府八人禄史七人
禄胥六人禄徒五人禄皆非正禄號為士旅食者也
　
　
　
　
　
　
　
　
舊圖云酒壺受一斛口徑尺足髙二寸徑尺反爵著壺
漆赤中有畫飾禮文經注無此形制臣崇義案昭二十
五年公羊傳云齊侯唁公于野井國子執壺漿何休云
壺禮器腹方口圜曰壺反之曰方壺有爵飾蓋此壺也
又䟽云謂刻畫爵形以飾壺體今以黍尺計之上下空
徑一尺四寸方横徑一尺一寸強乃容一斛之數
　
　
　
　
　
　
　
　
舊圖云甕以盛醯醢髙一尺受二斗案醯人醢人云王
舉則供醢六十罋供醯六十罋致饔餼於賔客之禮供
醢五十罋供醯五十罋是盛醯醢也今以黍寸之尺計
之口徑六寸五分腹徑九寸五分底徑六寸五分髙一
尺腹下漸殺六寸
　
　
　
　
　
　
　
　
　
舊圖云䟽勺長三尺四寸受一升漆赤中丹柄端臣崇
義詳此䟽勺亦宜如䟽朼通䟽刻畫雲氣飾其柄
　
　
　
　
　
　
　
　
舊圖云蒲勺頭如鳬頭明堂位曰周以蒲勺注云䟽通
刻其頭蒲合蒲如鳬頭今以黍尺計之柄長二尺四寸
口縱徑四寸半中央横徑四寸兩頭横徑各二寸深一
寸受一升挹酒及亞獻以下罍水其龍勺則鬱勺制度
皆同此不重出
　
　
　
　
　
　
　
　
刻木為之漆赤中爵盡也足也舊圗亦云畫赤雲氣餘
同玉爵之制
　
　
　
　
　
　
　
　
舊圗云觚銳下方足漆赤中畫青雲氣通飾其巵又觚
者寡也飲當寡少也二升曰觚口徑四寸中深四寸五
分底徑二寸六分今圎足下至散皆依黍尺計之
　
　
　
　
　
　
　
　
禮器曰尊者舉觶注云三升曰觶口徑五寸中深四寸
強底徑三寸舊圖云凡諸觴皆形同升數則異孔䟽云
觶者適也飲當自適
　
　
　
　
　
　
　
　
舊圖云其制如散孔䟽云角觸也不能自適觸罪過也
禮器云卑者舉角注云四升曰角口徑五寸中深五寸
四分底徑三寸又特牲饋食禮曰主人洗角升酌酳尸
注云不用爵者下大夫也
　
　
　
　
　
　
　
　
舊圖云散似觚孔䟽云散者訕也飲不自節為人謗訕
也緫名曰爵其實曰觴觴者餉也饋餉人也然唯觥不
可言觴何者觥罰不敬觥廓也君子有過廓然明著非
所以餉也禮器注云五升曰散口徑六寸中深五寸一
分強底徑四寸
　
　
　
　
　
　
　
　
案詩周南風云我姑酌彼兕觥傳云兕觥角爵也箋云
觥罰爵也孔䟽云兕似牛一角青色重千斤以其言兕
必用兕角為之觥者爵名故云角爵毛云兕觥角爵言
其體也鄭言觥罰爵解其用也言兕表用其角言觥以
顯其罰二者相挾為義焉舊圖云觥大七升以兕角為
之先師說云刻木為之形似兕角蓋無兕者用木也䟽
云觥亦五升所以罰不敬又許慎謹案觥罰有過一飲
而盡七升為過多也由此言之則觥是爵觚觶角散之
外别有此器故禮器曰宗廟之祭貴者獻以爵賤者獻
以散尊者舉觶卑者舉角特牲二觚二爵四觶一角一
散不言觥然則觥之所用正禮所無不在五爵之例
　
　
　
　
　
　
　
　
舊圖引制度云射罰爵之豐作人形豐國名其君坐酒
亡國載杅以為戒張鎰引鄉射記云司射適堂西命弟
子升設豐注云設以承其爵豐制蓋象豆而卑鄭注鄉
射與燕禮義同以明其不異也制度之說何所據乎且
聖人一獻之禮賔主百拜此其所以備酒禍也豈獨於
射事而以亡國之豐為戒哉恐非也其豐制度一同爵
坫更不别出
　
　
　
　
　
　
　
　
案特牲饋食禮云棜在其南實獸于其上東首注云棜
之制如今木􁄫上有四周下無足獸腊也玉藻云大夫
側尊用棜則特牲又用承獸矣舊圖云棜長四尺廣二
尺四寸深五寸畫青雲氣蓤苕華為飾
　
　
　
　
　
　
　
　
舊圖云陳饌棜長七尺廣二尺四寸深尺五寸有䦨笭
畫青雲氣蓤苕華為飾
　
　
　
　
　
　
　
　
舊圖云禁長四尺廣二尺四寸通局足髙三寸漆赤中
青雲氣畫蓤苕華飾刻其足為褰帷之形禮器云大夫
士棜禁孔䟽云大夫用棜士用禁故玉藻云大夫側尊
用棜士側尊用禁是也又鄭注禮器云棜斯禁也謂之
棜者無足有似於棜或因名耳大夫用斯禁士用棜禁
或時得與大夫通言棜者以其祭神尚厭飫而已又鄉
飲酒云房户間斯禁注云斯禁禁切地無足者此士大
夫禮謂之斯禁也棜是􁄫名故士䘮禮云設棜于東堂
下特牲注云棜之制如今木􁄫上有四周無足今大夫
斯禁亦無足似此木􁄫之棜故周公制禮或因名此斯
禁為棜耳故少牢禮云司宮尊兩甒于房户間共棜是
周公之時已名斯禁為棜也又注云棜無足禁者酒戒
也大夫去足改名優尊者也若不為之戒然今士禁有
局足髙三寸但禮文棜禁相叅而有足無足為異
　
　
　
　
　
　
　
　
舊圖云覆饌巾士大夫以緇布赬裏諸侯天子以𤣥帛
纁裏
　
　
　
　
　
　
　
　
舊圖云篚以竹為之長三尺廣一尺深六寸足髙三寸
如今小車笭臣崇義又案士冠禮云篚實勺觶角柶注
云篚竹器如笭者少牢禮亦云勺爵觚觶實于篚又鄉
飲酒記云上篚有三爵初主人獻賔及介又獻衆賔獻
酬訖乃以爵奠于上篚又于上篚取他爵獻工與笙訖
乃奠爵于下篚或有大夫來乃于上篚取大夫爵而獻
大夫訖亦奠于上篚又燕禮及大射說君臣異篚其單
言篚者臣篚也言膳篚者君篚也注云膳篚者君象觚
所饌也此明非獨君篚名膳其觚亦用象飾也又有玉
幣之篚又士虞禮有盛食之篚錯於尸左尸飯播餘於
篚古者飯用手若吉時食則播餘於蓋又佐食以魚猪
肺脊皆實於篚以此言之篚又有葢也
　
　
　
　
　
　
　
　
采蘋詩傳曰圎曰筥受半斛主君致饔餼於賔與大夫
上介皆以筥盛米故聘禮云米百筥筥半斛設于中庭
十以為列北上黍粱稻皆二行稷四行是也
　
　
　
　
　
　
　
　
詩采蘋傳曰方曰筐舊圖說筐受五斛案聘禮云大夫
餼賔大牢米八筐注云陳於門外黍粱各二筐稷四筐
上介亦如之衆介皆少牢米六筐注云又無粱也下記
云凡餼大夫黍粱稷筐五斛注云謂大夫餼賔上介也
器寡而大畧也賈䟽云上經米八筐米六筐不辨大小
故此記辨之云筐五斛也鄭云器寡而大畧也者以
其君歸饔餼於賔與大夫介米百筥而筥盛半斛是器
小而多也以尊者所致以多器為榮今大夫致禮於賔
介惟八筐六筐而筐盛五斛是器寡而大畧之於卑者
也
　
　
　
　
　
　
　
　
舊圖云以竹為之受五斗以盛米或君致饔餼於聘賔
雜筥以用之
　
　
　
　
　
　
　
　
竹簋方以盛棗栗案聘禮云夫人使下大夫以二竹簋
方𤣥被纁裏有蓋注云竹簋方者器名也以竹為之狀
如簋而方如今寒具筥賈䟽云凡簋皆用木而圎受斗
二升此用竹而方故云如簋而方受亦斗二升如今寒
具筥者謂實以冬食故云寒具筥但筥圎而此方以是
為異案玉人云案十有二寸棗栗十有二列注云王后
勞朝諸侯皆九列聘大夫皆五列則十有二列者勞二
王之後也后勞法有玉案并有竹簋方以盛棗栗加於
案上故彼引此為證此謂諸侯夫人勞聘卿大夫故無
案但有竹簋以盛棗栗執之以進
　
　
　
　
　
　
　
　
　
　
　
　
　
　三禮圖集注卷十二
欽定四庫全書
　三禮圖集注巻十三
　　　　　　　　　　　宋　聶崇義　撰
　　斛(量/名)　　　　　　釡
　　牛鼎　　　　　　羊鼎
　　豕鼎　　　　　　鼎幂
　　牛鼎扃　　　　　羊鼎扃
　　豕鼎扃　　　　　朼
　　䟽匕　　　　　　挑匕(上吐彫反/又音由)
　　畢　　　　　　　鉶鼎(有/蓋)
　　鉶柶　　　　　　洗
　　洗罍　　　　　　洗勺
　　盥盤(上音/管)　　　　匜
　　簋(有/蓋)　　　　　　簠(有/蓋)
　　敦(音對/有蓋)　　　　　豆(有/蓋)
　　籩　　　　　　　登(有/蓋)
　　籩巾　　　　　　梡俎
　　嶡俎　　　　　　椇俎
　　房俎
　
　
　
　
　
斛者量名也依法制曰嘉量案漢書律厯志云本起於
黄鍾之龠(音/籥)以秬黍中者千有二百實其龠十龠為合
十合為升十升為斗十斗為斛五量嘉矣其法用銅欲
取同名所以同天下齊風俗也深尺六寸二分内方尺
而圜其外旁有庣(時彫反/量耳)其上為斛其下為斗(其上謂/仰斛也)
(其下謂覆斛謂/斛底受一斗)左耳為升右耳為合其狀似爵以縻爵
祿(縻散/也)圜而函方左一右二隂陽之象也(函音/含)其圜象
規其重二鈞(三十斤/為鈞)聲中黄鍾始於黄鍾而反覆焉君
制器之象也此與周禮㮚氏為鬴法制頗同而容受各
別
　
　
　
　
　
　
　
　
釜量名容六斗四升曰釜故以所容為名案周禮㮚氏
為鬴賈䟽云謂量金汁入模以為六斗四升之鬴又晏
子曰齊舊四量豆區釜鍾四升為豆而四豆為區四區
為釡釜十則鍾然則鬴即釜也以金錫為之與鐘鼎同
齊謂四分其金而錫居其一深尺内方尺積千寸於今
粟米法少二升八十一分升之二十二圜其外謂遶其
口而圜之又厚之以為脣耳在旁者而可舉也舊圗釜
在畢洗之間都不言所設之由又無尺寸之法但云釜
制度受三斛或云五斛既圖之失處而容受不定未詳
據何制度有三五或說今據經傳明文賈鄭義注庶遵
往式有補將來又案舊圖有釜而無斛但以二量之法
互有異同原始要終相兼乃備故並圗之於前以為諸
器之凖案聘禮云餁一牢鼎九設于西階前九鼎者牛
一羊二豕三魚四腊五腸胃同鼎六膚七鮮魚八鮮腊
九設扃幂今謂牛羊豕三鼎有圖各自象其形自魚腊
已下並無其制以其物之細雜無所象故也蓋所用者
常鼎而已又舊圖瑚璉及牟形制容受與簠簋相同且
瑚璉夏殷之禮器其牟在禮記内則是人之用器圖制
既同今畧而不出
　
　
　
　
　
　
　
　
牛鼎受一斛天子飾以黄金諸侯飾以白金今以黍寸
之尺計之口徑底徑及深俱一尺三寸三足如牛每足
上以牛首飾之羊豕二鼎亦如之此所謂周之禮飾器
各以其類之義也
　
　
　
　
　
　
　
　
羊鼎受五斗大夫亦以銅為之無飾今謂大夫祭用少
牢故無牛鼎今以黍寸之尺計之口徑底徑俱一尺深
一尺一寸
　
　
　
　
　
　
　
　
豕鼎受三斗口徑底徑皆八寸深九寸彊士以鐡為之
無飾今謂士祭用特牲故無羊鼎或說三牲之鼎俱受
一斛案下有牛羊豕鼎扃長短不同鼎宜各異或說非
也
　
　
　
　
　
　
　
　
案公食大夫禮云幂者若束若編注云凡鼎幂蓋以茅
為之長則束本短則編其中央此蓋令其緻密不洩氣
也
　
　
　
　
　
　
　
　
扃以舉鼎鄭注匠人云牛鼎之扃長三尺羊鼎之扃長
二尺五寸豕鼎之扃長二尺漆丹兩端各三寸天子以
玉飾兩端諸侯以黄金飾兩端亦各三寸丹飾
　
　
　
　
　
　
　
　
雜記云朼以桑長三尺注云朼所以載牲體者也䘮祭
用桑吉則用棘孔䟽引特牲記曰匕也舊圖下別有刻
匕是其重也既非法制今亦略而不圖
　
　
　
　
　
　
　
　
有司云雍人合執貳俎陳于羊俎西並皆西縮覆貳䟽
匕于其上皆縮俎西枋(音/柄)注云䟽匕匕柄有刻飾賈䟽
云以其言䟽是䟽通刻之若䟽屏之類鄭注䟽屏以為
刻畫雲氣蟲獸此唯刻畫雲氣通飾其柄舊圖䟽匕亦
形如飯□(音/鍫)以棘為之長二尺四寸葉長八寸博三寸
其柄葉通䟽皆丹漆之案挑匕注云此亦淺升為之通
䟽其葉似失之矣亦丹淺升并雲氣為是
　
　
　
　
　
　
　
　
有司云司馬在羊鼎之東二手執挑匕枋(音/柄)以挹湆注
于䟽匕注云挑謂之敮讀如或舂或抌之抌(音/由)字或作
挑者秦人語也注冩也鄭意以䟽匕挑匕皆有淺升狀
如飯□(音/鍫)挑長柄可以抒物於器中者也抒(直吕反取/也挹也)
又引詩或舂或抌今詩抌作揄(音/由)箋云舂而抒出之彼
箋此注以抒為取挹兩義無差舊圖挑匕漆柄末及淺
升中皆朱柄葉長短廣狹與䟽匕同
　
　
　
　
　
　
　
　
雜記云畢用桑長三尺刊其柄與末孔䟽云主人舉肉
之時以畢助主人舉肉也用桑者亦謂喪祭也吉時亦
用棘末謂畢叉末頭亦刊削之也又特牲禮云宗人執
畢先入鄭云畢狀如叉蓋為形似畢星故名焉舊圖云
葉博三寸中鏤去一寸柄長二尺四寸漆其柄末及兩
葉皆朱臣崇義案畢朼二制禮有明文喪祭用桑取其
同名表有哀素吉祭用棘取其赤心盡其至敬蓋聖人
制禮有以故興物者如此之深也今若以畢朼二物桑
之與棘皆漆而丹之則亡哀素之情遐棄赤心之敬既
無所法實謂不經今亦並圖於右兾擇而用之
　
　
　
　
　
　
　
　
　
鉶以盛羮受一升口徑六寸有三足足髙一寸有兩耳
有蓋士以鐡大夫以銅諸侯以白金飾天子以黄金飾
(舊本無此/已上文)舊圖云鉶受一斗兩耳三足髙二寸有蓋士
以鐵為之大夫已上以銅為之諸侯飾以白金天子飾
以黄金臣崇義案鉶是羮器即鉶鼎也故周禮亨人祭
祀則供鉶羮而掌客注云不殺則無鉶鼎又公食大夫
禮注云鉶者菜羮和之器故䟽引下記牛以藿羊以苦
豕以薇是菜和羮也以鉶盛此羮故云之器然則據羮
在鉶則曰鉶羮據器言之則曰鉶鼎據在正鼎之後設
之則謂之陪鼎據入庶羞言之則謂之羞鼎其實一也
今以黍寸之尺計之其口徑底徑并深皆六寸乃受一
斗之數今見祭器中有以木為之者平底無足紅油畫
之銅字恐相傳為誤故廣引經文注義鉶鼎施用所在
圖之於右凡鉶有柶
　
　
　
　
　
　
　
　
醴有柶用角為之鉶有柶用木為之舊圗云柶長尺㯿
博三寸(㯿音葉本又作二寸/其醴柶宜為二寸)曲柄長六寸漆赤中及柄
端臣崇義案聘禮云以柶祭醴尚㯿少牢禮云以柶祭
羊鉶遂以祭豕鉶又士冠禮注云柶狀如匕以角為之
滑也今祭鉶之柶既用木亦冝如䟽匕淺升為之方得
挹鉶芼之湆以祭之也(醴柶葉又/淺於鉶柶)今案梁阮二氏不辨
醴鉶二柶唯云柶圖為勺形無淺深之語恐失之矣又
公食大夫禮云設四鉶于豆西又曰扱上鉶以柶辯(音/徧)
擩之上鉶之間祭注云扱以柶扱其鉶菜也賈䟽云此
經有四鉶而扱上鉶辯擩則有一柶優賔故用一柶而
已少牢羞兩鉶皆有柶尸扱以柶祭羊鉶豕鉶彼為祭
神故冝各有柶也
　
　
　
　
　
　
　
　
舊圖云洗髙三尺口徑一尺五寸足徑三尺中身小䟽
中士以鐵為之大夫已上銅為之諸侯白金飾天子黄
金飾案士冠禮云設洗直于東榮注直當也洗承盥洗
者棄水之器也賈䟽云謂盥手洗爵之時恐水穢地以
洗承盥水而棄之也今俗有言洗鼔者臣崇義案禮文
君臣饗燕冠昬喪祭鄉飲鄉射大射賔射之禮臣下設
洗而就洗尸與君尊設洗而不就洗特設盤匜皆無洗
鼓之文蓋見當時之洗有身中甚細者狀如腰鼓因相
傳為洗鼓又鄭注少牢禮云周之禮飾器各以其類今
既用木為洗以金飾口縁朱中其外油畫水文菱花及
魚以飾之是其類也
　
　
　
　
　
　
　
　
案舊圖亦謂之洗壺受一斛口徑一尺脰髙五寸侈旁
一寸大中身銳下漆赤中元士加青雲氣諸說壺與罍
形制相似今以壺言之下不可小謹以黍寸之尺計之
口空徑一尺一寸脰髙五寸脰中横徑一尺脰下横徑
一尺腹中横徑一尺四寸底徑一尺足髙三寸下横徑
一尺二寸自脰下至底中央直徑一尺四寸半乃容一
石之數又案鄭注儀禮云水器尊卑皆用金罍及大小
異賈䟽云此亦據漢禮器制度云尊卑皆用金罍及其
大小皆異凡罍洗及酌水之枓(音/注)同時而設今案儀禮
諸篇士冠士昬禮鄉飲酒與鄉射及特牲禮皆直言水
不言罍燕禮與大射雖言罍水並不枓少牢司宫設罍
水於洗東有枓鄭注云凡設水用罍沃盥用枓禮在此
欲見罍洗枓三器唯少牢禮俱有餘文不具之意也
　
　
　
　
　
　
　
　
案舊圖云勺五升口徑六寸曲中博三寸長三寸柄長
二尺四寸漆赤中柄末亦丹臣崇義案鄭注士冠禮云
勺尊升所以㪺酒(音俱挹/酌也)賈䟽引少牢禮云罍枓(音/注)彼
枓與此勺為一物但彼枓所以㪺水此勺所以㪺酒又
案周禮梓人為勺受一升酌之人情依梓人職受一升
為是亦冝畫勺頭為龍頭柄依舊圖長二尺四寸自餘
制並同鬱勺
　
　
　
　
　
　
　
　
盥謂用匜沃盥洗手也盤謂承盥洗者棄水之器也故
謂之盥盤舊圖云口徑二尺一寸受二斗漆赤中並不
言深淺之數今以黍寸之尺依此二尺二寸口徑計之
其底徑八寸深二寸乃容二斗之數足髙二寸下徑一
尺
　
　
　
　
　
　
　
　
匜者盥手澆水之器故孔義云匜似羮魁柄中有道可
以沃盥洗手也又公食大夫禮云小臣具盤匜注云君
尊不就洗故設盤匜賈䟽云知此盤匜為君設者案特
牲禮云尸尊不就洗而盥用匜故知此設盤匜亦為君
也今開元禮皇帝皇后太子行事皆有盤匜亞獻已下
及攝事者皆無盤匜亦君尊設洗而不就洗之義也案
梁正張鎰修阮氏等圖云匜受一斗流長六寸漆赤中
諸侯以象飾天子以黄金飾皆畫赤雲氣今以黍寸之
尺計之口徑八寸深四寸五分底徑六寸微殺乃容一
斗之數流口徑可一寸然圖本又有作流長三寸者案
鄭注既夕禮云流匜口也又士虞禮注云流匜吐水口
也並不言流口寸數揆之人情流長三寸於義為近但
周監二代損益可知當國家沿革之初庶為永式
　
　
　
　
　
　
　
　
舊圖云内方外圎曰簋足髙二寸漆赤中臣崇義案鄭
注地官舍人秋官掌客及禮器云圎曰簋盛黍稷之器
有蓋象龜形外圎函方以中規矩天子飾以玉諸侯飾
以象又案考工記旊人為簋受一斗二升髙一尺厚半
寸脣寸又以黍寸之尺較之口徑五寸二分深七寸二
分底徑亦五寸二分厚八分足底徑六寸又案賈䟽解
舍人注云方曰簠圎曰簋皆據外而言也
　
　
　
　
　
　
　
　
舊圖云外方内圎曰簠足髙二寸挫其四角漆赤中臣
崇義案掌客注云簠稻粱器又考工記旊人為簋及豆
皆以瓦為之雖不言簠以簋是相將之器亦應制在旊
人亦有蓋䟽云據祭天地之神尚質器用陶匏而已故
郊特牲云器用陶匏以象天地之性也若祭宗廟則皆
用木為之今以黍寸之尺計之口圎徑六寸深七寸二
分底徑亦五寸二分厚八分足底徑六寸厚半寸脣寸
所盛之數及蓋之形制並與簋同
　
　
　
　
　
　
　
　
　
舊圖云敦受一斗二升漆赤中大夫飾口以白金臣崇
義案九嬪職云凡祭祀賛玉齍(音/咨)注云玉齍玉敦也受
黍稷器然則天子八簋之外兼用敦也又少牢禮曰主
婦執一金敦黍有蓋凡設四敦皆南首注云敦有首者
尊器飾也飾象龜形周之禮飾器各以其類賈䟽云鄭
必知飾象龜形者以其經云敦皆南首明象蟲獸之形
以龜有上下甲故知敦蓋象之亦取其類也又司尊彞
叙雞鳥虎蜼之等梓人職說外骨内骨注鳴旁鳴之類
謂之小蟲之屬以為雕琢刻畫祭器以博庶物是周之
禮飾器各以其類者也又明堂位曰有虞氏之兩敦夏
后氏之四璉殷之六瑚(哀十一年傳杜預以瑚為夏之/禮器杜既不信禮記未知别有)
(何/據)周之八簋鄭注云皆黍稷器制之異同未聞其瑚璉
與牟案諸圖形制既同於簠簋故略而不取其敦今依
孝經緯說與簠簋容受並同上下内外皆圎為異九嬪主
婦賛執有儀故特圖之次於簠簋
　
　
　
　
　
　
　
　
舊圖云豆髙尺二寸漆赤中大夫已上畫赤雲氣諸侯
飾以象天子加玉飾皆謂飾口足也臣崇義案考工記
旊人為豆髙一尺又鄭注周禮及禮記云豆以木為之
受四升口圎徑尺二寸有蓋盛昌本脾析豚拍之韲醓
蠃兔鴈之醢韭菁芹筍之葅麋臡之屬鄭注鄉射記云
豆冝濡物籩冝乾物故也
　
　
　
　
　
　
　
　
臣崇義案鄭注籩人及士虞禮云籩以竹為之口有縢
縁形制如豆亦受四升盛棗栗桃梅菱芡脯脩膴鮑糗
餌之屬有巾案儀禮鄉射脯長尺二寸横於籩上
　
　
　
　
　
　
　
　
梁正阮氏圖云登盛湆以瓦為之受斗二升口徑尺二
寸足徑尺八寸髙二尺四寸小身有蓋似豆狀所記制
度並非禮文類之於豆則形制全大比之豐坫又髙下
相殊既非正經不可依據臣崇義案爾雅云木豆謂之
豆竹豆謂之籩瓦豆謂之登大雅生民篇曰于豆于登
毛傳云木曰豆瓦曰登其在周禮旊人為瓦豆而實四
升髙一尺空徑二寸厚半寸又生民傳云豆薦葅醢登
盛大羮以其盛湆故有蓋也然則瓦木竹之三豆隨材
造作殊名其制大小無異况此圖以三禮為目梁阮二
氏自題又何捨此正經别資他說貴從典故豈好是非
今依周禮旊人制度為定
　
　
　
　
　
　
　
　
籩巾用綌𤣥被纁裏圜一幅
　
　
　
　
　
　
　
　
禮記明堂位曰俎有虞氏以梡鄭注云梡斷木為四足
而已孔䟽云虞俎名梡梡形足四如案以有虞氏尚質
未有餘飾故知但四足如案耳臣崇義又案舊圖云爼
長二尺四寸廣尺二寸髙一尺漆兩端赤中央黒然則
四代之俎其間雖有小異髙下長短尺寸漆飾並同
　
　
　
　
　
　
　
　
案明堂位曰俎夏后氏以嶡鄭上注云梡始有四足嶡
為之距䟽云以有虞氏尚質但始有四足以夏時漸文
嶡雖似梡而増以横木為距於足中也故鄭又讀嶡為
蹷以俎足不正更於足中央以横木相距象雞有距以
距外物也故少牢禮曰腸三胃三皆及俎距是也臣崇
義案有虞氏梡俎四足如案自嶡俎已下皆冝有舟今
宗廟之俎皆有舟兩端皆圎足為一法
　
　
　
　
　
　
　
　
案舊圖云椇殷俎也椇讀曰矩曲橈其足臣崇義案明
堂位曰殷以椇鄭注云椇之言枳椇也謂曲橈之也孔
䟽云枳椇之樹其枝多曲橈殷俎足曲橈似之又陸璣
草木䟽云椇曲來巢殷俎足似之
　
　
　
　
　
　
　
　
房俎周俎也明堂位曰周以房俎鄭注云房謂足下跗
上下兩間有似於房孔䟽云如鄭此言則俎頭各有兩
足足下各别為跗足閒横者似堂之壁横下二跗似堂
之東西兩頭各有房也臣崇義又案詩魯頌曰籩豆大
房箋云大房玉飾俎也其制足間有横下有跗似乎堂
後有房然詩䟽云俎大房者以其用玉飾之美大其器
故稱大也知用玉飾者以俎豆相類之物明堂位說周
公之禮云薦用玉豆豆以玉飾明俎亦用玉飾也云其
制足間横其下有跗以明堂位文差次為然跗上有横
似於堂上有房故謂之房此說稍長竊見祭器内俎兩
端皆圎其飾亦異唯跗足與距則似此房俎今雖具四
代之俎請擇而用之
　
　
　
　
　
　
　
　
　
　
　
　三禮圖集注卷十三
欽定四庫全書
　三禮圖集注卷十四
　　　　　　　　　　　　宋　聶崇義　撰
　　雞彞　　　　　　　雞彞舟
　　鳥彞　　　　　　　斝彞
　　黄彞　　　　　　　虎彞
　　蜼彞　　　　　　　畫布巾
　　龍勺　　　　　　　圭瓉
　　瓉槃　　　　　　　璋瓉
　　獻尊(阮氏/義)　　　　　獻尊(鄭氏/義)
　　象尊(阮氏/義)　　　　　象尊(鄭氏/義)
　　著尊　　　　　　　壺尊
　　太尊　　　　　　　山尊
　　䟽布巾　　　　　　玉爵
　　爵坫　　　　　　　罍(有/蓋)
　
　
　
　
　
　
　
　
雞彞受三斗宗廟器盛明水彞者法也言與諸尊為法
也臣崇義先覽鄭圖形制如此案舊圖云於六彞之間
唯雞鳥虎蜼四彞皆云刻木為之其圖乃畫雞鳯虎蜼
四物之形各於背上負尊皆立一圎器之上其器三足
漆赤中如火爐狀雖言容受之數並不說所盛之物今
見祭器中有如圖内形狀仍於雞鳯腹下别作鐵脚距
立在方板為别如其然則斝彞黄彞二器之上又何特
畫禾稼眼目以飾尊乎形制二三皆非典實又案周禮
司尊彞云春祠夏禴祼用雞彞鳥彞後鄭云謂刻而畫
之為雞鳯皇之形著於尊上考文審象法制甚明今以
黍寸之尺依而計之口圎徑九寸底徑七寸其腹上下
空徑髙一尺足髙二寸下徑八寸其六彞所飾各畫本
象雖别其形制容受皆同
　
　
　
　
　
　
　
　
周禮司尊彞云春祠夏禴祼用雞彞鳥彞皆有舟先鄭
云尊下臺若今承槃臣崇義先覽鄭圖頗詳制度其舟
外漆朱中今以黍寸之尺審而計之槃口圎徑尺四寸
其周髙厚各半寸槃下刻殺二等而漸大圎局足與槃
通髙一尺足下空徑横尺二寸六彞下舟形制皆同其
舟足則各隨尊刻畫其類以飾之此舟漆赤中唯局足
内青油畫雞為飾制度容受同雞彞用盛鬱鬯
　
　
　
　
　
　
　
　
司尊彞云春祠夏禴祼用雞彞鳥彞謂春夏將祭先於
奏樂降神之後王始以圭瓉酌此鳥彞鬱鬯以獻尸祼
神后亦以璋瓉酌鬱鬯亞祼今二祼並奠於神座經云
鳥彞後鄭以為畫鳳皇形於尊上知鳥是鳳皇者案尚
書君奭云我則鳴鳥不聞彼鳴鳥是鳳皇故知此鳥彞
亦鳯皇也其與舟俱漆並赤中前雞彞與舟欲見法度
故圖之異處自鳥彞已下尊與舟相連圖之貴省略也
　
　
　
　
　
　
　
　
斝彞盛明水先鄭讀斝為稼謂畫禾稼於尊因為尊名
然則冝畫嘉禾以為飾其彞與舟並漆赤中其局足内
亦漆畫禾稼為飾
　
　
　
　
　
　
　
　
黄彞盛鬱鬯司尊彞云秋嘗冬烝祼用斝彞黄彞皆有
舟王以圭瓉酌獻尸禮神后以璋瓉亞獻後鄭云黄彞
謂黄目以黄金為目也郊特牲曰黄目鬱氣之上尊也
黄者中也目者氣之清明者也言酌於中而清明於外
也其彞與舟並以金漆通漆
　
　
　
　
　
　
　
　
虎彞畫虎於尊盛明水其尊與舟並漆赤中其局足内
亦漆及畫虎為飾舊圗形制既非鄭義今亦不取於雞
彞下已有解說
　
　
　
　
　
　
　
　
蜼彞盛鬱鬯司尊彞云追享朝享祼用虎彞蜼彞皆有
舟王亦以圭瓉酌鬱鬯以獻尸禮神后亦以璋瓉亞獻
其形制亦與圖不同已在上解其彞與舟皆漆赤中其
局足内亦漆畫蜼以為飾案爾雅云蜼卬鼻而長尾郭
云蜼似獼猴而大黄黒色尾長數尺似獺尾末有岐鼻
露向上雨即自縣於樹以尾塞鼻或以兩指江東人亦
取養之為物捷健
　
　
　
　
　
　
　
　
案天官幂人云以畫布巾幂六彞後鄭云宗廟尚文故
用畫布賈䟽云畫者畫五色雲氣也宗廟六彞盛鬱鬯
以畫布幂之宗廟亦有八尊亦用畫布幂之案舊圗說
籩巾云圎一幅則不言幅之廣狹王制孔䟽云布幅廣
二尺二寸帛幅廣二尺四寸此畫布當用二尺二寸之
幅而亦圎也案少牢禮凡尊皆有蓋幂
　
　
　
　
　
　
　
　
舊圗云柄長二尺四寸受五升士大夫漆赤中諸侯以
白金飾天子以黄金飾臣崇義謹案周禮梓人云勺一
升爵一升注云勺酌尊升也又明堂位曰夏后氏以龍
勺注云為龍頭今以黍寸之尺計之柄長尺二寸口縱徑
四寸半中央横徑四寸兩頭横徑各二寸又師儒相傳
皆以刻勺頭為龍頭狀又案阮氏圗說蒲勺頭如鳬頭
即知龍勺頭亦如龍頭明矣但以今圗與祭器内無此
勺形故特圗於右用挹六彞之鬱鬯以注圭瓉
　
　
　
　
　
　
　
　
玉人云祼圭尺有二寸有瓉以祀廟後鄭云祼謂以圭
瓉酌鬱鬯以獻尸也瓉如槃大五升口徑八寸深二寸
其柄用圭有流前注流謂鼻也故下注云鼻勺流也凡
流皆為龍口又案大雅旱麓箋云圭瓉之狀以圭為柄
黄金為勺青金為外朱中央凡圭博三寸又肆師職云
大祀用玉帛牲牷次祀用牲幣小祀用牲後鄭云大祀
天地宗廟臣崇義謹詳䟽義自蒼璧以禮昊天至此圭
瓉以祀宗廟於禮神玉帛牲牷之外别有燔瘞玉帛牲
體其日月星辰社稷但有禮神之玉無燔瘞之玉也其
宗廟雖在大祀惟說祼圭以禮神亦無所燔之玉今案
諸家禮圗並無此說故形制差誤然圭柄金勺旣異其
牝牡相合處長可三寸厚一寸博二寸半流道空徑可
五分其下三璋之勺皆類此
　
　
　
　
　
　
　
　
典瑞注云漢禮瓉大五升口徑八寸下有槃口徑一尺
臣崇義詳此注雖言槃口徑尺寸遍檢周禮正經及旱
麓之詩箋注並不說槃之材飾今案玉府云若合諸侯
則供朱槃玉敦注云敦槃珠以為飾䟽云此槃敦應以
木為之用珠玉為飾耳然則此瓉下之槃亦宜用黄金
青金為外朱中央圭瓉既深二寸此槃冝深一寸足徑
八寸髙二寸
　
　
　
　
　
　
　
　
璋瓉者皇后酌鬱鬯獻尸禮神之器也其制一同圭瓉
但用璋為柄器差小耳故司尊彞注云祼謂以圭瓉酌
鬱鬯始獻尸也后於是以璋瓉酌亞祼是此璋瓉口徑
亦四寸深二寸柄長九寸其下亦冝有槃口徑六寸深
一寸足髙一寸徑四寸一如圭瓉槃形制
　
　
　
　
　
　
　
　
案明堂位云獻象周尊也司尊彞云春祠夏禴其朝踐
用兩獻尊一盛𤣥酒一盛醴齊王以玉爵酌醴齊以獻
尸也禮器曰廟堂之上犧尊在西注云犧周禮作獻又
詩頌毛傳說用沙羽以飾尊然則毛鄭獻沙二字讀與
婆娑之娑義同皆謂刻鳳皇之象於尊其形婆娑然又
詩傳䟽說王肅注禮以犧象二尊並全刻牛象之形鑿
背為尊今見祭器内有作牛象之形背上各刻蓮華座
又與尊不相連比與王義大同而小異案阮氏圗其犧
尊飾以牛又云諸侯飾口以象骨天子飾以玉其圗中
形制亦於尊上畫牛為飾則與王肅所說全殊揆之人
情可為一法今與鄭義並圖於右請擇而用之
　
　
　
　
　
　
　
　
周禮司尊彞云春祠夏禴其再獻用兩象尊一盛𤣥酒
一盛盎齊王以玉爵酌獻尸後鄭云象尊以象骨飾尊
梁正阮氏則以畫象飾尊今並圗於右亦請擇而用之
　
　
　
　
　
　
　
　
著尊受五斗漆赤中舊圗有朱帶者與概尊相渉恐非
其制周禮司尊彞云秋嘗冬烝其朝獻用兩著尊一盛
𤣥酒一盛醴齊王以玉爵酌獻尸明堂位曰著殷尊也
注云著著地無足今以黍寸之尺計之口圎徑一尺二
寸底徑八寸上下空徑一尺五分與獻尊象尊形制容
受並同但無足及飾耳
　
　
　
　
　
　
　
　
壺尊受五斗周禮司尊彞云秋嘗冬烝其饋獻用兩壺
尊一盛𤣥酒一盛盎齊王以玉爵酌獻尸注云壺尊以
壺為尊也左傳曰尊以魯壺今以黍寸之尺計之口圎
徑八寸脰髙二寸中徑六寸半脰下横徑八寸腹下横
徑一尺一寸底徑八寸腹上下空徑一尺二寸足髙二
寸下横徑九寸漆赤中舊圗文略制度之法無聞六尊
用同盛受之數難異
　
　
　
　
　
　
　
　
太尊受五斗周禮司尊彞云追享朝享其朝踐用兩太
尊一盛𤣥酒一盛醴齊王用玉爵酌醴齊獻尸注云太
尊太古之瓦尊也明堂位曰泰有虞氏之尊也今以黍
寸之尺計之口圎徑一尺脰髙三寸中横徑九寸脰下
大横徑一尺二寸底徑八寸腹上下空徑一尺五分厚
半寸脣寸底平厚寸與瓦甒形制容受皆同
　
　
　
　
　
　
　
　
山尊受五斗周禮司尊彞云追享朝享其再獻用兩山
尊一盛𤣥酒一盛盎齊王用玉爵酌盎齊以獻尸注云
山尊山罍也明堂位曰山罍夏后氏之尊亦刻而畫之
為山雲之形今以黍寸之尺計之口圎徑九寸腹髙三
寸中横徑八寸脰下大横徑尺二寸底徑八寸腹上下
空徑一尺五分足髙二寸下徑九寸知受五斗者案郭
璞云罍形似壺大者受一斛今山罍既在中尊之列受
受五斗可知也
　
　
　
　
　
　
　
　
祭天地以䟽布巾幂八尊後鄭注幂人云以巾覆物曰
幂天地之神尚質故用䟽布巾也賈義云天地無祼唯
有五齊三酒實於八尊此據正尊而言若五齊加明水
三酒加𤣥酒則十六尊皆以䟽布幂之天地雖無鬱鬯
之彞亦用䟽布幂之其四望山川社稷林澤亦用䟽布
是尚質也此巾亦用二尺二寸之幅而圎也禮幂巾有
用絺綌者至於帨巾亦用布今唐禮亦用布或羅絹而
已
　
　
　
　
　
　
　
　
太宰職云享先王賛玉爵後鄭云宗廟獻用玉爵受一
升今以黍寸之尺校之口徑四寸底徑二寸上下徑二
寸二分圎足案梁正阮氏圖云爵尾長六寸博二寸傅
翼方足漆赤中畫赤雲氣此非宗廟獻尸之爵也今見
祭器内有刻木為雀形腹下别以鐵作脚距立在方板
一同雞彞鳥彞之狀亦失之矣臣崇義案漢書律厯志
說斛之制口足皆圎有兩耳而云其狀似爵又案士虞
禮云賔長洗繶爵三獻尸鄭云繶爵口足之間有篆飾
今取律厯志嘉量之說原康成解繶爵之言圖此爵形
近得其實而况前代垂範觀象以制器服義非一揆或
假名全畫其物或取類半刻其形則雞鳥已下六彞褘
褕(上音揮/下音摇)青素二質是全畫其物著於服器者也玉爵
柄尺之類龍勺蒲勺之倫是半刻其形飾於器皿以類
取名者也以此而言犧象二尊自然畫飾至於夏之九
鼎鑄以象物取其名義亦斯類也
　
　
　
　
　
　
　
　
坫以致爵亦以承尊若施於燕射之禮則曰􁏅(音/豐)賈義
云今諸經承尊爵之器不用本字之􁏅皆用豐年之豐
從豆為形以􁏅為聲也何者以其時和年豐榖豆多有
粢盛豐備神歆其祀人受其福也故後鄭注云豐似豆
而卑都斲一木為之口圎微侈徑尺二寸其周髙厚俱
八分中央直者與周通髙八寸横徑八寸足髙二寸下
徑尺四寸漆赤中畫赤雲氣亦隨爵為飾今祭器内無
此豐坫或致爵於俎上故圗之於右請置用之
　
　
　
　
　
　
　
　
案司尊彞職云春祠夏禴祼用雞彞鳥彞皆有舟(六彞/皆受)
(三/斗)朝踐用兩獻尊(音素何反六/尊皆受五斗)諸臣之所酢也張鎰引
阮氏圗云瓦為之受五斗赤雲氣畫山文大中身銳平
底有蓋張鎰指此瓦罍為諸臣所酢之罍誤之甚矣此
瓦罍正謂祭社之太罍也又開元禮云宗廟春夏每室
雞彞一鳥彞一犧尊二象尊二山罍二但於罍上加一
山字並不言容受之數案周禮六尊之下唯言皆有罍
並無山罍瓦罍之名又不知張鎰等各何依據指此山
瓦二罍以為諸臣所酢者也况此六罍厠在六尊之間
以盛三酒比於六尊設之稍逺案禮記以少為貴則近
者小而逺者大則此罍不得容五斗也又爾雅釋器云
彞卣罍器也郭璞云皆盛酒尊又曰小罍謂之坎注云
罍形似壺大者一斛又曰卣中尊也此欲見彞為上尊
罍為下尊也然則六彞為上受三斗六尊為中受五斗
六罍為下受一斛是其差也案詩周南風我姑酌彼金
罍孔䟽毛傳指此諸臣所酢之罍而受一石者也又引
禮圖依制度刻木為之又鄭注司尊彞云罍刻而畫之
為山雲之形既言刻畫則用木矣又引韓詩說士用梓
無飾言其木體則士已上同用梓而加飾耳又毛以金
罍大一石禮圗亦云大一斛毛說諸臣之所酢與周禮
同天子用黄金為飾今據孔賈䟽義毛鄭傳注此罍用
木不用瓦受一石非五斗明矣謹以黍寸之尺依而計
之口徑九寸五分脰髙三寸中徑七寸五分脰下横徑
九寸底徑九寸腹中横徑一尺四寸上下中徑一尺六
寸足髙二寸下徑一尺畫山雲之形
　
　
　
　
　
　
　
　
　
　
　
　
　
　
　三禮圖集注卷十四
欽定四庫全書
　三禮圖集注卷十五
　　　　　　　　　　　　宋　聶崇義　撰
　　斬衰衣　　　　　　斬衰裳
　　斬衰衽　　　　　　苴絰
　　腰絰　　　　　　　絞帶
　　斬衰冠　　　　　　冠繩纓
　　苴杖　　　　　　　菅屨
　　倚廬(附/)
喪者鄭目録云不忍言死而言喪也以喪是弃亡之辭
若全存居彼弃亡於此也案曲禮云天子曰崩諸侯曰
薨大夫曰卒士曰不禄庶人曰死又爾雅云崩薨卒不
禄皆死也是士已上各為義稱庶人言死得其緫名又
鄭注曲禮云死言澌也精神澌盡也左傳魯昭公出居
乾侯齊侯唁公于野井公曰喪人其何稱是喪為弃亡
之辭若親弃於此而有存於彼是孝子不忍言父母精
神盡也服者言死者既喪生者制服但貌以表心服以
表貌故禮記閒傳曰斬衰何以服苴苴惡貌也所以首
其内見諸外故斬衰貌若苴齊衰貌若枲大功貌若止
小功緦麻容貌可也然周公設經上陳其服下列其人
此言父與諸侯為天子者是下人為服上服者也先言
父者此章恩義並設忠臣出孝子之門義由恩出故先
言父也傳曰齊衰大功冠其受也然斬衰亦冠衣相受
何者凡喪制服所以表哀哀有盛時殺時其服乃隨哀
隆殺故初服麤惡至葬後練後大祥後漸細加飾是以
冠受斬衰裳初三升冠六升既葬以其冠為受衰六升
冠七升小祥又以冠為受受衰七升冠八升此是葬後
祥後皆更以輕服受之故有受冠受服之名其降服齊
衰初死衰裳四升冠七升(父卒為母亦/四升七升)既葬以其冠為
受受衰七升冠八升正服齊衰五升冠八升(父在為母/為妻俱禫)
(杖及不杖者/皆五升八升)既葬以其冠為受受衰八升冠九升義服
齊衰六升冠九升既葬以其冠為受受衰九升冠十升
降服大功衰七升冠十升既葬以其冠為受受衰十升
冠十一升正服大功衰八升冠十升既葬衰十升冠十
一升義服大功衰九升冠十一升既葬衰十一升冠十
二升以其初喪冠升數皆與既葬衰升數同故傳云齊
衰大功冠其受傳又曰小功緦麻冠其衰者謂降服小
功衰冠皆十升正服小功衰冠皆十一升義服小功衰
冠皆十二升緦麻十五升抽其半而七升半衰冠升數
亦同

　
　
　
　
　
　
　
　
斬者不緝也斬衰裳者謂斬三升苴麻之布以為衰裳
也凡衰外削幅裳内削幅幅三袧(音鉤賈䟽袧如脯屈/中曰朐之朐削猶殺)
(也凡者緫五服而言也/袧者辟襵之屈中也)其裳前三幅後四幅毎幅辟襵
三(包/斬)象喪冠之辟積三也袧為辟襵屈中者謂辟兩側
空中央也以袧讀與屈中曰朐義同則毎布凡三處屈
之辟兩邊相著自然中央空闕也注云大古冠布衣布
先知為上外殺其幅以便體也後知為下内殺其幅有
飾也(郊時牲曰太古冠布注云唐虞已上曰太古是太/古冠布衣布也此先知為上後知為下亦謂唐虞)
(已上黄帝已下故禮運云昔者先王未有麻絲衣其羽/皮注云此上古之時也下云後聖有作謂黄帝也是黄)
(帝時始治絲麻以為布帛是時但以邊幅向外縫之於/體為便先知為上者謂先知縫布衣向外以便體為上)
(也後知為下者謂後知邊幅向内縫之比於/向外觀之為美稍似有飾故云後知為下也)後代聖人
易之以衣幅外殺裳幅三袧者為喪服(唐虞已上冠衣/皆白布吉凶同)
(齊則緇之三代改制更制牟追章甫委貌為行道朝服/之冠其朝祭冠服皆辟積無數喪之冠裳但三襵耳緇)
(布冠三代皆為始冠之冠白布冠質乃為喪冠若/然此言後世聖人指夏禹身以其三代最先故也)負廣
出於適寸適者辟領也與闕中共一尺六寸負用布方
廣尺有八寸故得出適兩傍各寸也負布縫於領下下
垂放之以其置在背上故得負名(適音/的)適博四寸出於
衰者以衰長六寸博四寸綴於外衿之上廣長當心(博/即)
(廣/也)適在闕領之外各廣四寸與闕領共有一尺六寸(闕/即)
(領闕/中也)故兩適向前與衰相望兩傍各出六寸(適即辟/領也)故
鄭注云前有衰後有負左右有辟領者孝子哀戚無所
不在也賈釋云衰之言摧也衰當心者明孝子有哀摧
之志也負在後者以其負荷悲哀在於背也左右辟領
謂之適者以哀戚之情當有指適縁於父母不兼念餘
事以示四處皆有悲痛是其哀戚無所不在也衣自領
至衣腰二尺二寸兩身前後四尺四寸(此據脊縫一傍/前後而言也)
兩傍共有八寸八寸加闕中與辟領尺有六寸然則此
除袪袂衰負四物唯計衣身而言凡用布一丈四寸(闕/中)
(謂闕去中央安項處當脊縫兩廂緫闕去八寸若去一/廂則止去四寸袂者衣身兩傍出者也故下云袂屬幅)
(亦明與衣/不别幅也)袂屬幅而不削(屬猶連也袂與衣身同是一/幅連幅者謂整幅二尺二寸)
(也言袂據從身向袂而稱也言衣據從上向腋下而云/也凡用布為衣及射侯皆削去邊幅一寸為縫殺今云)
(屬連其幅則是不削去其邊幅取整幅為袂/也必不削幅者欲取與衣二尺二寸同也)袂所以連
衣身者明兩袂與衣身參齊也(兩傍袂與中央衣身緫/為三事下畔皆等謂袂)
(與衣身俱二尺二寸其袖足以容中/人之肱深衣云袂中可以運肘是也)袪尺二寸足以容
中人之併兩手也(吉時拱尚左手喪時拱尚右手是併/兩手也袂袖口也然則袪袂相接之)
(處袂冝漸殺五寸令小袪冝漸侈五/寸令寛與今時喪服袪袂似異矣)斬衰三升(正服/為父)三
升半(義服/為君)謂縷如三升半而不緝(比正服微細其實二/百四十縷父為長子)
(斬又為人後者妻為夫妾為君女子/在室及嫁而反在父室者皆三年)不言裁割而言斬
者取痛甚之意知者案三年問云創鉅者其日久痛甚
者其愈遲又雜記縣子曰三年之喪如斬期之喪如剡
謂哀有深淺是斬為痛深之義故云斬也斬衰既用苴
麻則首絰腰絰及杖亦用苴麻苴竹為之故下云苴絰
杖絞帶以一苴目此三事也又注云凡服上曰衰下曰
裳賈釋云言凡者鄭緫五服而解之也案下記云衰廣
四寸長六寸綴之於心緫號為衰非止當心而已故諸
言衰非止當心而已故諸言衰者皆與裳相對至於弔
服緦疑錫三者亦謂之為衰也
　
　
　
　
　
　
　
　
衽長二尺有五寸上屬於衣所以掩裳際也其裳前三
幅後四幅開兩邊露見裏衣是以須衽屬衣兩傍垂之
掩裳交際處也(一幅長二尺五寸斜破之上下各留一/尺為正正者方正不破之謂也斜破者)
(從上正一尺之下畔傍入繼六寸乃始斜向下至下一/尺之下畔又傍入六寸繼之分作兩條各一尺五寸如)
(燕尾共長二尺五寸凡用布三尺五寸此/二衽上已屬於衣此别出制度以曉之)
　
　
　
　
　
　
　
　
苴絰者麻之有蕡者也爾雅云蕡枲實孫炎曰蕡麻子
也以色言之謂之苴以實言之謂之蕡下云牡麻者對
蕡為名言枲麻者對苴生稱也故閒傳云斬衰貌若苴
齊衰貌若枲若然枲是雄麻蕡是子麻爾雅云蕡枲實
者舉類而言也若圎曰簞方曰笥鄭注論語云簞笥也
亦舉其類也又傳曰苴絰大搹(音/革)左本在下賈釋云本
謂麻根也重服統於内而本陽也父是陽左亦陽也下
是内以言痛心内發故也此對母右本在上輕服統於
外而本隂也注云麻在首在腰皆曰絰絰之言實也明
孝子有忠實之心故為制此服名則斬衰貌若苴則苴
是惡也色貌象苴服因心而發故明孝子忠實之心首
絰象緇布冠之頍(去蘂/反)項腰絰象大帶又有絞帶象革
帶齊衰已下用布下齊衰章去削杖布帶是也下注云
盈手曰搹搹扼也圍九寸斬衰之絰圍九寸者首是陽
欲取陽數極於九也自齊衰已下取降殺之義無所法
象也(小歛時纒絰即環絰也士則素委貌上加環絰/大夫已上素弁而加環絰成服後皆繆絰也)
　
　
　
　
　
　
　
　
腰絰大七寸五分寸之一而繆之謂兩股相交兩頭結
各存麻本散垂三尺雜記曰麻者不紳鄭𤣥云喪以腰
絰代大帶故喪服注云腰絰象大帶(既象大帶亦於絰/交繫處兩傍各綴)
(組象大帶之組約婦人亦/服苴絰并腰絰絞帶)
　
　
　
　
　
　
　
　
絞帶者繩帶也謂絞苴麻為繩以作帶故云絞帶王肅
以帶如腰絰(亦七寸五/分寸之一)亦用苴麻為之馬鄭不言當從
王義但絰帶至虞後變麻服葛絞帶虞後雖不言所變
案公士大夫之衆臣為君服布帶又齊衰已下亦云布
帶則絞帶虞後變麻服布於義可也(絞帶如革帶大/帶之下帶之)
　
　
　
　
　
　
　
　
冠六升右縫外畢冠廣三寸落頂前後以紙糊為材上
以布為三辟襵(音/輒)兩頭皆在武下向外反屈之縫於武
以前後兩畢之末而向外襵之故云外畢曲禮云厭冠
不入公門注云厭猶伏也喪冠厭伏也謂反屈之故得
厭伏之名(以冠為首飾故倍衰裳而用六升布又加水/以濯之但勿用灰而已冠六升者勿用灰則)
(七升已上皆用灰也故大功章注云大/功布其鍜治之功麤治之是皆灰者也)
　
　
　
　
　
　
　
　
冠繩纓條屬注云屬猶著也通屈一條繩為武垂下為
纓著之於冠也(此繩纓不/用苴麻)又雜記云喪冠條屬以别吉
凶言吉冠則纓武别材凶冠則纓武同材謂將一條繩
從額上約之至項後交過前各至耳於武綴之各垂於
頤下結之也三年之練冠亦條屬右縫至大祥除其衰
杖則朝服縞冠當纓武異材從吉法也賈釋云大功已
上右縫小功已下左縫故大戴禮云大功已上唯唯小
功已下額額此據孝子朝夕哭在阼階之下西面弔賔
從外來入門北面見之大功已上哀重其冠三辟襵向
右為之從隂唯唯然順也小功緦麻哀輕其冠亦三辟
襵向左為之從陽弔賔從外來入門北面望之額額然
逆向賔也二者繩纓皆條屬其冠辟襵或左從吉或右
從凶不同也
　
　
　
　
　
　
　
　
苴杖竹也為父所以杖用竹者父是子之天竹圎亦象
天竹又外内有節象子為父亦有外内之痛又能貫四
時而不變子之為父哀痛亦經寒温而不改故用竹也
　
　
　
　
　
　
　
　
菅屨謂以菅草為屨毛傳云白華野菅也巳漚為菅箋
云白華於野已漚名之為菅漚菅柔韌中用矣此菅亦
是巳漚者用之為屨又下傳云菅屨者菅菲外納也然
則周公時謂之屨子夏時謂之菲(子夏作喪/服傳故也)外納者外
其飾也謂向外編之也
　
　
　
　
　
　
　
　
倚廬謂倚木為廬在中門外東方北户喪服傳孝子居
倚廬寢苫枕塊不脫絰帶居門外之廬哀親之在外也
寢苫枕塊者哀親之在草土也(苫編藁/塊墼也)既虞翦屏柱楣
寢有蓆(九虞七虞五虞三虞之後乃改舊廬西向開户/翦去户傍兩廂屏之餘草柱楣者前梁謂之楣)
(楣下兩頭豎柱施梁乃夾户傍之屏寢有蓆者閒傳云/既虞芐翦不納鄭云芐今之蒲苹即此寢有蓆謂蒲蓆)
(加於苫/上也)既練舎外寢(此寢謂中門外於屋下壘墼為之/不塗塈之堊室也屋下對廬偏倚)
(東壁而/言也)初喪居廬堊室子為父臣為君各依親踈貴賤
之序天官宫正云大喪授廬舎辨其親踈貴賤之居註
云親者貴者居廬踈者賤者居堊室雜記云朝廷卿大
夫士居廬都邑之士居堊室案唐大厯年中有楊垂撰
喪服圖說廬形制及堊室幕次序列次第云設廬次於
東廊下無廊於牆下北上凡起廬先以一木横於牆下
去牆五尺卧於地為楣即立五椽於上斜倚東墉上以
草苫蓋之其南北面亦以草屏之向北開門一孝子一廬
門簾以縗布廬形如偏屋其閒容半席廬間施苫凷其
廬南為堊室以墼壘三面上至屋如於牆下即亦如偏
屋以瓦覆之西向戸室施薦木枕室南為大功幕次次
中施蒲席次南又為小功緦麻次施牀並西户如諸侯
始死廬門外便有小屏餘則否其為母與父同為繼母
慈母不居廬居堊室如繼母有子即隨子居廬為妻準
母其堊室及幕次不必每人致之共處可也婦人次於
西廊下(見時於中庭輦障中以藁薄覆為/之既違古制故引唐禮以規之)
　
　三禮圖集注卷十五
欽定四庫全書
　三禮圖集注卷十六
　　　　　　　　　　　　宋　聶崇義　撰
　　齊衰衣　　　　　齊衰裳
　　牡麻絰　　　　　　冠布纓
　　削杖　　　　　　布帶(上亦有/腰絰)
　　䟽屨　　　　　　大功布衰
　　大功布裳　　　　大功牡麻絰(中殤降在小/功者絰無纓)
　　大功牡麻絰纓(長殤與/正服同)繐衰衣(縷如小功/細而踈)
　　繐衰裳　　　　　殤小功(連衣裳婦人服特/圖此者明斬衰至)
　　(緦麻婦人/衰裳皆然)　　　　　小功葛絰
　　腰絰　　　　　　　小功葛帶(上亦有/腰絰)
　　緦冠澡纓
凡五服衰裳一斬四齊自衰裳以至緦麻衰並齊(鄭曲/禮注)
(云齊謂/下緝也)然則君衰棄彼麤名麤名自顯功緦遺其齊號
齊號亦明而四齊之衰並外削幅(外殺/縫也)皆外展而方齊
(若今幓衣先展/訖乃行針功)其裳並内削幅皆内展而始緝臣崇義
又案喪服上下十有一章從斬至緦升數有異其異者
斬衰有二正義不同為父以三升為正為君以三升半
為義其冠則同六升其三年齊惟有正之四升冠七升
繼母慈母(慈母謂父命/為母子者)雖是義服繼母以配父不敢殊
慈母以重命不敢降故與母同是以略為一節同正而
已父在為母為妻齊衰杖朞雜記云十一月而練十三
月而祥十五月而禫是也然母則恩愛也妻則義合也
雖父尊厭屈禫杖猶申故與三年同正服而齊衰五升
冠八升又齊衰三月者義服也衰則六升冠九升曾祖
父母計是正服但正服合服小功以尊其祖而服齊衰
三月既非本服故與義服同也又殤大功有義為夫之
昆弟之長殤義也其衰九升冠十一升餘皆降也其衰
七升冠十升成人大功皆一有降有正有義姑姊妹出
適之等是降也(衰冠同/殤降)婦人為夫族為義也(衰冠同/殤義)餘
皆正也其衰八升冠十升又緦衰唯有義服其衰四升
半冠七升諸侯之大夫為天子故同義服也殤小功有
降有義婦人為夫之族類義也衰冠同十二升餘皆降
也衰冠同十升成人小功有降(衰冠如/殤降)有正衰冠同十
一升有義(衰冠同/殤義)緦麻之衰冠降正義也皆同十五升
抽去其半而已
　
　
　
　
　
　
　
　
疏衰裳齊者疏猶麤也齊者緝也此衰齊三年章以輕
於斬故次斬後上斬衰章中為君三升半曰麤衰以三
升正服斬不得麤名三升半成布三升微細則得麤稱晏
子麤衰為在三升斬内以斬為正故設義服之此疏衰
四升始見其麤若然為父哀極直見深痛之斬不没人
功之麤至於義服斬衰齊衰之等乃見麤稱其大功小
功更見人功之顯緦麻極輕又表細密之事皆為哀有
深淺故作文不同者也則斬衰先言斬者一則見先斬其
布乃作衰裳二則見為父極哀先表斬之深重此齊衰
稍輕直見造衣之法衰裳旣就乃始緝之是以斬衰斬
在上疏衰齊在下
　
　
　
　
　
　
　
　
牡麻絰右本在上者也斬衰絰不言麻此齊衰絰見麻
者彼有杖杖亦苴故不得言麻此絰文孤不兼杖故得
言麻也(牡麻枲/麻也)
　
　
　
　
　
　
　
　
冠布纓如斬衰繩纓亦通屈一條布為武垂下為纓著
之於冠(斬衰冠繩纓退在絞帶下使不象垂也齊/衰冠布纓無此義故進之使與絰同處)
　
　
　
　
　
　
　
　
削杖桐也為母杖桐者桐之言同也欲取内心悲痛同之於
父也以桐外無節象家無二尊故外屈於父為之齊衰
經時而有變也又按變除云削之使下方者取母象於
地也上苴杖此削杖雖不言杖之麤細案喪服小記云
絰殺五分而去一杖大如絰註云如腰絰也(腰絰五寸/二十五分)
(寸之/十九)必知如腰絰者以杖從心已下與腰同處故也又
云杖者皆下本者從木性也(本根/也)各齊其心者杖以扶
病病從心起故杖之髙下以心為斷也
　
　
　
　
　
　
　
　
布帶者亦象革帶以七升布為之此即下章云帶縁各
視其冠(帶縁冠皆七升/布如深衣之縁)此言布纓布帶者對斬衰纓帶皆
用繩故也
　
　
　
　
　
　
　
　
䟽屨者麤屨也(讀如䟽不熟之䟽䟽/草也䟽取用草之義)是故斬衰重而言
菅屨故見草體舉其惡貌也齊衰輕而言䟽屨故舉草
之緫稱也自此已下各舉差降之冝故不杖章言麻屨
齊衰三月與大功同繩屨小功緦麻輕又没其屨號傳
曰疏屨者藨蒯之菲也叙父卒為母三年父在為母為妻為生母
朞父卒為繼母嫁者亦朞(曽為母子貴/終其恩也)皆服疏衰裳齊牡麻絰冠
布纓削杖布帶疏履(出妻之子為父後者為出母無/服然母出為外祖父母無服)祖父母世父
母叔父母兄弟之子適孫(重/適)為人後者為父母嫁女為父母(降/服)
昆弟之為父後者繼父同居者姑姊妹女子子適人而
無主者(為無祭/主故也)為君之父母妾為女君婦為舅姑夫之
昆弟之子(君女/皆是)公妾大夫之妾為其子女子子為祖父
母公妾及士妾為其父母此皆齊衰期不杖麻屨者也
(此齊衰/不用草)寄公為所寄之國君服齊衰三月凡男女為大
宗子及宗子母妻(女謂女子子在室及嫁歸宗者/也皆齊衰三月尊祖之義也)致仕
者畿内之民庶人在官者為君皆三月君之母妻繼父
本同居今不同者及曾祖父母(與髙祖同冝服小功而/服齊衰三月者重其衰)
(麻尊尊也減其/日月恩殺也)女子子嫁於大夫者二十成人而未嫁
者為曽祖父母皆齊衰三月(自寄公已下皆義服三月/者日月既少故在不杖之)
(下而書寄公在上者此章/既論義服故以踈者為首)
　
　
　
　
　
　
　
　
大功布衰裳牡麻絰無受者此直言絰不言纓絰者以
其本服齊斬今為殤死降在大功者故次在正大功之
上義齊衰之下(凡喪既葬變麻服葛若成人則以此輕/服受之此云無受以殤文不縟故不以)
(此輕服受之也又傳云不樛垂者謂不絞帶之垂者也/大功已上於小歛前皆散帶之垂者至成服乃絞之小)
(功已下初便絞之今殤在大功者於小歛前及/成服後皆散垂不絞以示未成人故與成人殊)傳曰年
十九至十六為長殤十五至十二為中殤十一至八歳
為下殤不滿八歳已下皆為無服之殤無服之殤以日
易月以日易月之殤殤而無服故子生三月則父名之
死則哭之未名則不哭(以日易月者謂生一月者哭之/一日也殤而無服者哭之而已)
叙服子女子子之長殤中殤(殤者男女未冠笄/而死可哀傷者也)叔父姑
姊妹適孫庶子為適昆弟夫之昆弟之子公之適子大
夫之適子而在長殤中殤者其長殤皆九月纓絰其中
殤皆七月不纓絰(公君也通五等及大夫為適子皆是/正統成人斬衰今為殤死不得著代)
(故入大功絰有纓者為其情重也自大功已上/絰有纓以一條繩為之小功已下絰無纓也)
　
　
　
　
　
　
　
　
絰之有纓所以固絰猶如冠之有纓以固冠亦結於頤
下也大功中殤七月絰無纓五服之正無七月之服唯
此大功中殤有之故禮記云九月七月之喪三時者是
也長殤皆九月絰有纓者為其情重故也(七月無纓者/情殺故也)
鄭知以一條繩為之者見斬衰冠繩纓通屈一條繩屬
之於武垂下為纓故知此絰之纓亦通屈一條繩屬之
於絰垂下為纓(大功長殤及正大功絰皆/有纓小功已下絰皆無纓)故布衰裳牡
麻絰纓布帶三月受以小功衰即葛九月者則成非正
大功之服也(受猶承也正大功章輕於/殤大功故次在殤章之下)傳曰大功布九
升小功布十一升此章有降有正有義降則衰七升冠
十升正則衰八升冠亦十升義則衰九升冠十一升又
十升者降小功也十一升者正小功也傳以受服不言
降大功及正大功直言義大功之受者(以冠為受以義/大功冠十一升)
(受小功之正者也註云此受之下也者謂越大功降正/二服直取義大功是下也據受之下發傳者明受盡於)
(此義大/功也)以其小功至葬唯有變麻服葛因故衰無受服
之法故傳據義大功而言也叙服姑姊妹女子子適人
者世父叔父之子(從父兄弟也從父姊/妹在室者亦如之)為人後者為其
昆弟(為人後者降/兄弟服大功)庶孫(男女/同)適婦(重/適)女子子適人者為
衆昆弟(父在則同父没而/為父後者服朞也)姪丈夫婦人(姪男/姪女)夫之祖父
母世父母叔父母夫之昆弟之女適人者女子子嫁者
未嫁者為世父母叔父母姑姊妹妾為女君之黨(已上/皆服)
(正大/功者)
　
　
　
　
　
　
　
　
繐衰裳牡麻絰既葬除之者諸侯之大夫為天子服也
傳曰繐衰者何以小功之繐也記曰繐衰四升有半其
冠八升賈釋云諸侯之大夫天子之陪臣以時㑹見於
天子而服之以天子七月而葬既葬而除故降在大功
九月下其縷雖如小功升數又少故在小功上也此不
言帶屨者以其傳云小功繐衰則帶屨亦同於小功也
(治其縷如小功而成布四升半細其縷者以其陪臣服/此繐衰恩輕故也諸侯為天子服至尊義服斬縷如三)
(升半今陪臣降君改服至尊加一升為四升半精麤升/數在齊衰之中者不敢以兄弟服服至尊也凡布細而)
(䟽者謂之繐漢時南陽鄉鄧/氏造布有名繐者謂之鄧繐)
　連衣裳婦人服特圖此者明斬衰至緦麻婦人衰裳
　皆然


殤小功布衰裳澡麻帶絰五月註云澡者治去莩垢不
絶其本也小記曰下殤小功帶澡麻不絶本詘而反以
報之賈釋云此殤小功章本齊衰大功之親為殤死降
在小功者故在成人小功之上言小功者對大功是用
功麤大則小功是用功細小精密者也(自上已來皆帶/在絰下此章帶)
(在絰上者以大功已上絰帶有本小功已下斷本此殤/小功中有下殤小功帶不絶本與大功同故進帶於絰)
(上倒文以見重也又上文多直見一絰包二帶此别言/帶者亦欲見帶不絶本與成人小功絰不同兩見之也)
叙服叔父適孫昆弟大夫庶子為適昆弟姑姊妹女子
子(已上八人本服期今/為下殤降在小功者)為人後者為其昆弟從父昆弟
(此二者本服大功今/長殤降在小功者)傳問者曰中殤何以不見荅者曰
大功之殤中從上小功之殤中從下(問者據從父昆弟/之下殤在緦麻者)
(也以其緦麻章見從父昆弟之下殤此章見/從父昆弟之長殤唯中殤不見故致問也)為夫之叔
父之長殤(不見中殤者中/從下服緦也)昆弟之子女子子(姪男女也/本朞今在)
(下/殤)夫之昆弟之子女子子(姪男女也本/朞今在下殤)庶孫男女之在
長殤(皆小功無變五服上曰衰下曰裳男子衰裳殊婦/人衰裳不殊衰亦如男子外削幅綴衰於衣而衣)
(無帶其裳則如深衣而裳無衽謂皆縫合自上/已來唯圗男子衰裳婦人衰裳不見故特圗之)
正小功布衰裳牡麻絰即葛五月者註云即就也小功
輕三月變麻因故衰以就葛絰帶而五月也此小功成
人章輕故次在殤小功下此章有三等正降義其衰裳
之制澡麻帶絰唯斷本與前章為異(此成人文縟故麻/從葛但以日月為)
(促故不變衰不列冠屨者上大功章已略至此小功輕/故亦不言舊說云小功已下吉屨無絇案周禮屨人職)
(屨舄皆有絇繶純純者於屨口有縁繶者牙底相接處/縫中有絛絇者屨鼻頭有飾為行戒吉時有行戒故有)
(絇喪中無行戒故無絇以小功/輕故從吉屨為其太飾故去絇)敘服從祖祖父母從祖
父母報註云祖父之昆弟之親(從祖祖父母是曽祖之/子故知是祖父之昆弟)
(之親也從祖父母是從祖祖父母之子是父之從父昆/弟之親故鄭并言祖父之昆弟之親報者恩輕欲見兩)
(相為服故/云報也)從祖昆弟註云父之從父昆弟之子(此是從/祖父母)
(之子故鄭言父之從父昆弟之子是/巳之再從昆弟此上三者為正小功)從父姊妹註云父
之昆弟之女(從父姊妹在家大功出適小功不言出適/及在室者姊妹既逆降其宗族亦逆降報)
(之故不辨在/家及出適也)女孫適人者(若在室亦/服大功)為人後者為姊妹
之適人者(姑恩輕/故降也)外祖父母從母丈夫婦人報(丈夫婦/人皆成)
(人之號此謂從母/所生之男女也)外親之服皆緦也外祖父母以尊加
從母以名加而皆小功焉(外祖本非骨肉而情䟽故聖/人制禮無過緦也以言外親)
(祖是尊名以母之所生情重故尊加至小功不服緦也/從母是母姊妹與母一體從於巳母而有母名故以名)
(加至小功/亦不服緦)夫之姑姊妹娣姒婦報(夫之姑姊妹在室及/嫁皆小功者因恩輕)
(略從/降也)傳曰娣姒婦者弟長也何以小功也以為相與居
室中則生小功之親焉(娣姒婦者兄弟之妻相名也弟/長也者破娣女弟也姒長也以)
(娣姒二字皆以女為形弟似為聲則據二婦立名謂年/小者為娣年大者為姒假令弟妻年大則稱之曰姒兄)
(妻年小稱之曰娣案左傳穆姜是宣公夫人大婦也聲/伯之母是宣公弟叔肸妻小婦也聲伯之母不聘穆姜)
(曰吾不以妾為姒是據二婦年大/小為娣姒不據夫年為大小也)君子子為庶母慈已
者曰君子子者貴人之子也註云君子子者大夫及公
子之適妻子也(禮之通例云君子與貴人皆據大夫已/上而言也公子尊卑比大夫故鄭據而)
(言也此庶母慈巳者父之諸妾也故内則云異為孺子/室於宫中擇於諸母與可者必求其寛裕慈惠温良恭)
(敬慎而寡言者使為子師教示以善道其次為慈母知/其嗜欲其次為保母安其居處皆居子室有此三母又)
(曰大夫之子有食母此所謂庶母慈巳者也以其慈於/巳故於緦麻上加至小功國君子為慈母無服士又不)
(得稱君子為慈母服小功者唯公子及大夫之適子二/人矣此謂父在者則服之知者以大夫公子不繼世身)
(死則無餘尊之厭一同凡庶三母慈巳之義故知父在/則服之父沒則服緦麻又鄭云以慈巳加則君子子亦)
(以士禮為庶母緦也若然/是其本為庶母緦麻也)
　
　
　
　
　
　
　
　
緦麻三月者此章五服之内輕之極者故以緦麻布縷
細如絲者為衰裳又以澡治莩垢之麻為絰帶故曰緦
麻(緦即絲也謂治其縷細如絲/也但古之緦絲二字通用)凡喪服變除自斬至緦
雖年月不同皆法天道故此服之輕者法三月一時天
氣一變可以除之故三月也(其餘變除/皆見經記)傳曰緦者十五
升抽其半(抽猶/去也)有事其縷無事其布曰緦案下記大夫
命婦相弔以錫衰亦云十五升抽其半無事其縷有事
其布曰錫註云錫者不治其縷哀在内也緦者不治其
布哀在外也然則二衰升數雖同但錫衰重故治其布
不治其縷哀在内也此緦麻衰治縷不治布哀在外故
也(八十縷為升十五升千二百縷抽其半六百縷縷麤/細如朝服數則半之可謂細而䟽服最輕故也)緦
冠雜記曰緦冠澡纓(斬衰冠繩纓纓重於冠齊衰已下/布纓纓與冠等上傳曰齊衰大功)
(冠其受緦麻小功冠其衰則此云緦麻冠者冠與衰同/用緦布但澡纓者以其灰澡治布為纓與冠别以其冠)
(與衰皆不治纓則澡治之以其輕/故特圖冠纓相連者以異於上)敘服族曽祖父母(己/之)
(曾祖親/兄弟也)族祖父母(亦髙祖之孫己之祖父從/父昆弟上至髙祖四世)族父母(己/之)
(父從祖/昆弟也)族昆弟(己之三從兄弟皆名為族然自三族上/至族曽祖父母傍四出同出髙祖謂之)
(四緦/麻)庶孫之婦緦(以適子之婦大功庶子之婦小功適/孫之婦亦小功明庶孫之婦緦麻是)
(其差/也)從祖姑姊妹適人者報從祖父從祖昆弟之長殤
(從祖父長殤者/謂叔父者也)外孫(以女外出適而/生故曰外孫)從父昆弟姪之下
殤(成人大功長殤小/功今下殤故緦)夫之叔父之中殤下殤(成人大功/長殤小功)
(中殤從下/故在此章)從母之長殤報庶子為父後者為母緦傳問
何以緦也與尊者為一體不敢服其私親也(父子一體/如首與足)
(妾非正故/云私親)又問既云不敢服其私親即應全不服何又
服緦也荅有死於宫中者則為之三月不舉祭因是以
服緦也(云假有臣僕死於宫中者三月不舉祭不舉謂/廢也故庶子因是為母緦也有死即廢祭者不)
(欲聞凶/人故也)貴臣貴妾(貴臣室老也貴妾姪/娣也以貴皆服緦)乳母以名服也
(慈己/者)從祖兄弟之子曾孫(𤣥孫/也)父之姑(謂己為/姪孫)從母昆
弟(以名/服)甥舅(相/報)壻及妻之父母(相/報)姑之子(外兄/弟報)舅之子
(内兄弟與/舅皆從服)夫之姑姊妹之長殤夫之諸祖父母報夫之
從父昆弟之妻(同堂娣妹降於/親娣姒故緦)昆弟之孫長殤從父昆
弟之子長殤(齊衰之殤中從上/大功之殤中從下)改葬緦註云謂墳墓以
他故崩壊將亡失屍柩者也(他故謂水潦漂蕩故須别/處改葬服緦者臣為君子)
(為父妻為夫據此三等痛極者服之以其君親喪亡已/久可以無服但親見君父之屍柩暫時之痛不可制服)
(故皆服緦亦三月/而除法天道也)
　
　
　
　
　
　三禮圖集注卷十六
欽定四庫全書
　三禮圖集注卷十七
　　　　　　　　　　　　宋　聶崇義　撰
　　掩　　　　　　　幎目
　　鬠笄　　　　　　冒
　　衾　　　　　　　紟
　　夷衾　　　　　　小斂絞
　　大斂絞　　　　　　明衣
　　明衣裳　　　　　握手
　　纊極　　　　　　決
　　飯珠　　　　　　含貝
　　浴盤　　　　　　夷盤
　　夷牀　　　　　　　浴牀
　　駔圭　　　　　　重
　　銘旌　　　　　　蓍(并/牘)
　　龜　　　　　　　燋(音/雀)
　　楚焞(焞即焌/俱音罇)
　
　
　
　
　
　
　
　
案士喪禮云掩練帛也廣終幅長五尺析其末作此掩
為裹屍首故也析其末者以後二脚於頤下結之既瑱
幎目之後乃以前二脚倒結於項中(瑱充耳也用/白新緜為之)
　
　
　
　
　
　
　
　
幎目用緇方尺二寸赬裏著以絮注云幎目覆面者四
角各有組繫皆於後結之幎鄭讀若詩云葛藟縈之之
縈
　
　
　
　
　
　
　
　
鬠笄用桑長四寸纋中鬠結也取㑹聚之義謂先以組
束髮乃笄也注云桑之為言喪也為喪所用故以桑為
笄取聲名之也笄長四寸者不冠故也若冠則笄長也
古之死者但鬠笄而不冠婦人但鬠而無笄案下篇記
云其母之喪鬠無笄注云無笄猶丈夫之不冠也王肅
撰家語云孔子喪有冠者妄也纋中謂兩頭濶中央狹
狹則於髮安故注云以安髮也
　
　
　
　
　
　
　
　
喪大記云君錦冒黼殺綴旁七大夫𤣥冒黼殺綴旁五
士緇冒赬殺綴旁三凡冒質長與手齊殺三尺註云既
襲所以韜屍重形也殺冒之下帬韜足上行者也又士
喪禮云冒緇質長與手齊赬殺掩足註云冒韜屍者制
如直囊上曰質下曰殺質正也其用之先以殺韜足而
上後以質韜首而下齊手上𤣥下纁象天地也孔義云
於不縫之邊上下安七帶綴以結之綴旁五綴旁三尊
卑之差也又賈釋云質正也者以其在上故以正為名
質與殺相接之處則以線綴之使相連而不用帶二義
相兼乃備
　
　
　
　
　
　
　
　
言衾者今之被案喪大記小斂君錦衾大夫縞衾士緇
衾皆一至大斂又制二衾君大夫士一也凡衾皆五幅
布於絞上
　
　
　
　
　
　
　
　
鄭云紟襌被也五幅白布為之别無縁飾也喪大記云
紟五幅無紞註云紞被識生時禪被有識死則去之異
於生也
　
　
　
　
　
　
　
　
喪大記曰小斂以徃用夷衾夷衾質殺之裁猶冒也註
云冒既襲所以韜屍重形也小斂又覆以夷衾裁猶制
也孔義云小斂以往用夷衾者往猶後也小斂前有冒
故不用夷衾自小斂後衣多不可用冒故用夷衾覆之
其夷衾所用繒色及長短制度與質殺同但不復為囊
及旁綴耳
　
　
　
　
　
　
　
　
喪大記云小斂布絞縮者一横者三註云絞既斂所用
束堅之者也縮從也孔義云謂從者一幅置於尸下横
者三幅亦在尸下從者在横者之上每幅之末析為兩
片以結束為便也
　
　
　
　
　
　
　
　
喪大記云大歛布絞縮者三横者五布紟二衾君大夫
士一也絞紟如朝服註云二衾者或覆之或薦之如朝
服者謂布精麤如朝服十五升小斂之絞廣終幅析其
末大斂之絞取布一幅直裂作三片而用之其横者五
者亦謂取布二幅直裂為六片而用五片置於縮三之
下皆欲其束之急也
　
　
　
　
　
　
　
　
士喪禮云明衣裳用布又下記云明衣裳用幕布袂屬
幅長下膝注云幕布帷幕之布升數未聞屬幅不削幅
也其布幅二尺二寸凡用布皆削去邊幅旁各一寸為
二尺計之此則不削幅但繚之使相著為二尺二寸云
長下膝者謂制此衣長至膝下亦有裳前三幅後四幅
不辟積腰間下至足跗亦不被土也此不辟積腰間者
以其一服不動不假上狹下寛也今亦用生絹為衣裳
其衣大袖與衣齊别以𤣥純領袖其裳亦前三後四以纁
純腰襴即士喪禮下篇云縓綼緆是裳之飾也緇純即
此衣之飾也彼註云一染謂之縓今之紅也飾裳在幅
曰綼在下曰緆緇衣謂純領與袂也衣以緇裳以縓象
天地也
　
　
　
　
　
　
　
　
　
士喪禮云握手用𤣥纁裏長尺二寸廣五寸牢中旁寸
著組繫賈釋註云牢讀為樓樓謂削約握之中央令狹
小以安手之四指也以經云長尺二寸廣五寸樓去中
央兩旁各一寸則中央廣三寸在於三寸中央須容四
指每指一寸則中央兩邊各去四寸方安得手之四指
於四指外仍共有八寸皆廣五寸又下記云握裏親膚
繫鈎中指結于掔(烏亂/切)鄭註云掔掌後節中也此據手
内置之故言握裏親膚既手内置之握長尺二寸中掩
之手纔相對也兩端各有組繫先以一端繞掔一匝還
從上自貫又以一端向上鈎中指反與繞掔者結於掌
後節中然手無決者以握或云如平生以藻玉恐非
　
　
　
　
　
　
　
　
士喪禮云決用正王棘若檡(音/澤)棘組繫纊極二註云決
猶開也挾弓以横執絃正善也王棘與檡棘善理堅韌
之木皆可以為決極猶放也以沓指放弦令不挈指也
生者朱韋為之而三死者用纊又用二明其不用云令
不挈者謂以此二者與決為藉令弦不決挈傷指也
　
　
　
　
　
　
　
　
士喪禮云貝三實于笲稻米一豆實于筐註云貝水物
古者以為貨江水出焉笲竹器名賈義云此貝三下有
稻米則士飯含用米貝也故檀弓云飯用米貝亦據士禮
也此皆諸侯之士知者案喪大記君沐粱大夫沐稷士
沐粱鄭以為天子之士又云天子沐黍與然則天子之
士含亦用粱天子飯用黍米明矣則諸侯飯用粱天子
諸侯大夫同用稷也既士飯用米貝不言兼有珠玉大
夫已上飯米兼珠玉也案典瑞云大喪供飯玉含玉是
天子飯含用玉也又雜記云天子飯九貝已下者鄭以
為夏殷禮也又雜記云含者執璧彼據諸侯也貝水物
也出於江淮故書傳云紂囚文王散宜生於江淮之間
取大貝如車渠以獻於紂是貝出江淮也漢書食貨志
有大貝牡貝之等以為貨用是古者以貝為貨也
　
　
　
　
　
　
　
　
浴盤長九尺廣四尺深一尺有四周似輿漆赤中浴於
中霤以此盤承牀下
　
　
　
　
　
　
　
　
周禮淩人大喪共夷盤冰註云夷之言尸也實冰於夷
盤中置之尸牀之下所以寒尸也尸之盤曰夷盤牀曰
夷牀衾曰夷衾皆依尸而為言者也漢禮器制度大盤
廣八尺長丈二尺深三尺漆赤中諸侯謂之大盤故喪
大記云君設大盤造冰
　
　
　
　
　
　
　
　
夷牀以遷尸長丈二尺廣七尺旁為四鐶前後亦有鐶
為鈕於兩旁以繩直貫中欲下屍則引其直繩諸鈕悉
解矣
　
　
　
　
　
　
　
　
浴牀亦曰夷牀夷之為言屍也長丈二尺廣四尺有四
横上有木策設欄于前面及後兩端士漆之大夫加珠
飾諸侯畫雲氣天子加禾稼百草華也
　
　
　
　
　
　
　
　
駔圭璋璧琮琥璜之渠眉䟽璧琮以斂尸註云以歛尸
者於大斂時加之也駔讀為祖渠眉玉飾之溝瑑也以
組穿聨六玉溝瑑之中以斂尸圭在左璋在首琥在右
璜在足璧在背琮在腹蓋取象方明神之也䟽璧琮者
通於天地䟽云知於大斂加之者以其六玉所與為飾
明在衣裳之外故知在大斂後加之也云渠眉玉飾之
溝瑑者此六玉兩頭皆有孔又於兩孔之間為溝渠於
溝渠之兩畔稍髙為眉瑑故云以組穿聨六玉溝瑑之
中以斂屍也其圭在左已下皆約大宗伯青圭以禮東
方之等以屍南首而置此六玉然也云䟽璧琮通於天
地者置璧於背以其屍仰璧在下也置琮於腹是琮在
上也而不類者以背為陽以腹為隂故隨屍腹背而置
之天地為隂陽之主人之腹背象之故䟽璧琮以通天
地也
　
　
　
　
　
　
　
　
士喪禮云重木刊鑿之甸人置重于中庭三分庭一在
南註云木也縣物焉曰重刋斵治之也鑿之為縣簪孔
士長三尺賈釋云木也縣物焉曰重者解名木為重之
意以其木有物縣於下相重累故得名重云簪孔者下
繫用靲(音/靲)靲即䈼(音/蔑)也䈼者竹之青皮以䈼貫二鬲内
此孔中言簪者若冠之簪使冠連屬於紒(音/髻)此用靲䈼
貫鬲連屬内於重木之孔故云簪孔又曰夏祝鬻餘飯
用二鬲于西牆下註云夏祝祝習夏禮者也鬻餘飯謂
以飯屍餘米為鬻者也其幂用䟽布灸塞其口以䈼屬
於重幂用葦席謂以席覆重辟屈而反兩端交於後左
衽西端在上此據人北面以席先於重北靣向南掩之
然後以東端為下向西西端為上向東是為辟屈而反
兩端交於後為左衽然後以䈼加束之結於後也賈釋
云士重三尺則大夫已上各有差當如銘旌之杠士三
尺大夫五尺諸侯七尺天子九尺據豎者言之其横者
宜半之雜記曰重既虞而埋之註云就所倚處埋之也
檀弓曰重主道也孔義云謂始死作重猶若吉祭木主之道也
吉祭木主所以依神在喪作重亦以依神故云主道也重起於
殷代以含飯餘鬻以鬲盛之名曰重今之糧甖即古重之遺象
也所以須設重者鬼神或依飲食孝子冀親之精有所憑依也
又鄭註士喪禮云士二鬲大夫四諸侯六天子八與簋同差者
以其與簋同是飯食之道故也王者八簋故八重置於西階下
三分庭一在南豎一木長九尺互達横鑿穿為四孔貫四横
木每一横縣二鬲四横八鬲諸侯七尺三横六鬲大夫五尺二
横四鬲士三尺一横二鬲並覆以䟽布裏以葦席而後
代重與葦席為二物重隨柩入壙横木等與葦席為凶
　
　
　
　
　
　
　
　
檀弓曰銘明旌也以死者為不可别也故以其旗識之
註云明旌神明之旌也士喪禮云為銘各以其物周禮
司常大喪則供銘旌註云王則太常又案司常職云王
建太常諸侯建旂孤卿建旜大夫士建物則銘旌亦然
但尺數異耳禮緯云天子之旌髙九仞諸侯七仞大夫
五仞士三仞其士喪禮竹杠長三尺則死者以尺易仞
也天子九尺諸侯七尺大夫五尺士三尺其旌旗身亦
以尺易仞也又從遣車之差蓋以喪事畧故也若不命
之士則士喪禮云以緇布半幅長一尺也赬其末長終幅
長二尺也緇赬共長三尺廣三寸書銘於末曰某氏某
之柩竹杠長三尺置於宇西階上註云杠銘幢也宇梠
也(音吕梠者兩/端連緜木也)
　
　
　
　
　
　
　
　
將葬筮宅冢人營之註云宅葬居也營猶度也掘四隅
外其壤掘中南其壤為葬將北首故也既朝哭主人皆
往兆南北面免絰(兆所營域也免絰/者求吉不敢純凶)命筮者在主人之
右(命尊者/宜右出)筮者東面抽上韇兼筴執之南面受命命曰
哀子某為其父某甫筮宅度兹幽宅兆基無有後艱(度/謀)
(兹此基始也言為父筮葬居今謀此以為幽冥居兆/域之始得無後將有艱難乎艱難謂有非常若崩壞)筮
人許諾不述命右還北面指中封而筮之畫地識卦者
在左既受命而申言之曰述不者士禮略也中封者中
央壤也卒筮執卦以示命筮者及主人命筮者受視反
之東面旅占卒又進告於命筮者與主人占之曰從(從/猶)
(吉/也)若不從更擇地筮如初儀案上大夫已上至天子卜
而不筮故雜記云大夫卜宅與葬日下大夫與士則筮
宅卜日此經是也又賈釋云不述命士禮略者但士禮
命筮辭有一命龜辭有二大夫已上命筮辭有二命龜
辭有三士命筮辭直有一者即上經直有命筮無述命
也假爾大筮有常即是述命之事也
　
　
　
　
　
　
　
　
將葬卜日既朝哭皆復外位卜人先奠龜于西塾上南
首有席楚焞置于燋在龜東註云楚荆也荆焞所以鑚
灼龜者燋炬也所以燃火者也族長涖卜及宗人吉服
立于門西東面南上占者三人在其南北上卜人及執
燋席者在塾西鄭云族長有司掌族人親䟽者也涖臨
也吉服𤣥端占者三人掌玉瓦原三兆者也在塾西者
南面東上席卜者于闑西閾外宗人告事具主人北面
免絰左擁之涖卜即位于門東西面(涖卜族長也更西/面者當代主人命)
(卜/)卜人從塾上抱龜燋向閾外先奠龜於席上西首復
奠燋在龜北既奠燋又執龜以待之謂授宗人也故宗
人受卜人龜示髙(以龜腹甲髙起所當/灼處以示涖卜也)涖卜受視反之
宗人還少退受涖卜者命命曰哀子某來日卜葬其父
某甫考降無有近悔註云考登也(鄭註周禮/訓登為上)降下也言
卜此日葬魂神之上下得無近於咎悔乎言魂神之上
下總指一切神無所偏指也咎悔亦謂墳冢有所崩壞
也宗人許諾不述命授卜人龜負東扉立俟龜之兆卜
人坐作龜興(作猶灼也/興起也)宗人受龜示涖卜涖卜受視反
之宗人(宗人却/命龜)退東面旅占卒不釋龜告于涖卜與主
人占曰某日從(不釋龜/復執之)
　
　
　
　
　三禮圖集注卷十七
欽定四庫全書
　三禮圖集注卷十八
　　　　　　　　　　　宋　聶崇義　撰
　　輁軸　　　　　　龍輴
　　熬筐　　　　　　　耒耜
　　蓑　　　　　　　笠
　　折　　　　　　　抗席
　　抗木　　　　　　　茵
　　苞　　　　　　　遣車
　　筲　　　　　　　甕
　　甒　　　　　　　桁
　　賵方　　　　　　遣策
　　椑　　　　　　　功布
　　纛

既夕禮云遷于祖用軸註云遷徙也徙于祖謂朝祖廟
也檀弓曰殷朝而殯于祖周朝而遂葬焉蓋象平生將
出必辭尊者軸輁軸也軸狀如轉轔刻兩頭為軹軸輁
狀如長牀穿桯前後著金而關軸焉大夫諸侯已上有
四周謂之輴天子畫之以龍䟽云軸輁軸者下記云夷
牀輁軸是也云軸狀如轉轔者此以漢法況之漢時名
轉軸為轔轔即輪也故士喪禮云升棺用軸註云軸輁
軸輁狀如牀軸其輪也挽而行是輪為轔也云刻兩頭
為軹者以軸頭為軹刻軸使兩頭細穿入輁之兩髀前
後二者皆然云輁狀如長牀穿桯前後著金而關軸焉
者此輁既云長如牀則有先後兩畔之木狀如牀髀厚
大為之兩畔為孔著金釧於中前後兩畔皆然然後關
軸於其中言桯者以其厚大可以容軸故名此木為桯
云大夫諸侯已上有四周謂之楯者大夫殯葬雖不用
輴士朝廟皆用輁軸則大夫朝廟當用輴諸侯天子殯
葬朝廟皆用輴但天子畫轅為龍謂之龍輴大夫諸侯
雖不畫轅以其皆有四周故同名為輴案阮氏圖云輁
軸與輴長一丈二尺廣四尺士漆大夫以朱飾與浴牀同
則天子畫轅為龍加赤雲氣
　
　
　
　
　
　
　
　
龍輴其制似輁軸亦長丈二尺廣四尺取稱於柩前一
轅畫龍於轅加赤雲氣君殯以輴車備火之虞上有四
周
　
　
　
　
　
　
　
　
熬者以火熬榖使香以筐盛之將塗設於棺傍所以惑
蚍蜉使不至棺也喪大記曰熬君四種八筐大夫三種
六筐士二種四筐加魚腊焉鄭引士喪禮曰熬黍稷各
二筐又曰設熬傍各一筐大夫三種加以粱君四種加
以稻四筐則手足各一餘設於左右加魚腊者案特牲
士腊用兎少牢大夫腊用麋天子諸侯無文當用六獸
之屬
　
　
　
　
　
　
　
　
耒耜象生時田器既夕禮耒耜在用器之中案周禮車
人職云車人為耒庛長尺有一寸中直者三尺有三寸
上句者二尺有二寸自其庛緣其外以至於首以弦其
内六尺有六寸與歩相中也堅地欲直庛柔地欲句庛
直庛則利推句庛則利發鄭𤣥讀庛為刺(音七/賜切)刺謂耒
下前曲接耜者即耒面也故賈公彦云耒面謂之庛又
云耒狀若今曲柄杴又案鄭下註云耜異材據鄭意耜
即金也又易下繫云斵木為耜者謂斵木為受耜之處
也然則除耜金也外總謂之耒經云自庛緣其外以至
於首者謂據庛下至手執句者之端逐曲量之有六尺
六寸又云以弦其内者謂據庛面至句下望直量之而
有六尺與步相中中應也故下註云耕者以田器為度
冝所謂在野度以步以人步或大或小恐其不平故以
六尺之耒代步以量地也若兼耜金則稍長故每量地
用脱去耜而用之又匠人云耜廣五寸其庛亦廣五寸
古者耜一金二耜為耦人各執一耜為耦人各執一耜若
長沮桀溺耦而耕至漢耜歧頭兩金象古之耦耕用牛
引也又山虞職説耒耜之木須堅韌依時取季材少木
以為之
　
　
　
　
　
　
　
　
既夕禮記云槀車載蓑笠註云槀猶散也周禮司常斿
車以田以鄙與此散車同是木輅也蓑笠備雨服笠亦
以禦暑
　
　
　
　
　
　
　
　
折横覆之註云折猶屐也方鑿連木為之蓋如牀而縮
者三横者五無簀窆事畢加之壙上以承抗席賈釋云
横覆之者加於壙時南北長東西短是知狀如牀也陳
時長者東西言覆者見其善面在上也加在壙上時則
反善靣向下云折猶屐藏物然知無簀者以其縮三横
五以當簀處也
　
　
　
　
　
　
　
　
既夕禮云加抗席三註云席所以禦塵賈釋云既陳抗
木於折北又加抗席三領於抗木之上故云加抗席三
知禦塵以抗木在上禦土其抗席在下隔抗木慮有塵
向下故云禦塵然則在陳列之時抗席加於抗木之上
茵又加於抗席之上及葬加折於壙口次加抗席於折
上次加抗木於席上
　
　
　
　
　
　
　
　
既夕禮云抗木横三縮二注云抗禦也所以禦土横與
縮各足以掩壙
　
　
　
　
　
　
　
　
茵用䟽布緇翦有幅亦縮二横三注云茵所以藉棺者
也翦淺也幅緣之也亦者亦抗木也及其用之木三在
上茵二在下象天三合地二人藏其中賈釋云縁之者
每用一幅麤䟽之布不去邊乃合縫之為袋實以茅莠
又别用物緣此兩邊幅縫合之處使之牢固因為飾也
　
　
　
　
　
　
　
　
既夕禮云苞二所以裹奠羊豕之肉也下記云葦苞長
三尺一編以此羊豕之肉即遣奠所苞牲之下體也又
註云用便易者謂以葦長難用截取三尺一道編之用
苞牲體為便易也
　
　
　
　
　
　
　
　
巾車職云大喪飾遣車遂廞之行之鄭注云廞興也謂
陳駕也行之使人以次舉之以如墓一曰鸞車用䟽布
為輤(鄭讀/曰蒨)四面有障置於四隅後鄭云輤其蓋也四面
皆有障蔽以隱翳牢肉置於槨中之四隅孔賈義云遣
車謂將葬柩朝廟畢將行設遣奠竟取遣奠之牲臂臑
折之為段用此車載之遣送亡者入壙也飾者還以
金玉象革飾之如生存之車但麤小為之耳知小者以
其人各舉一置於槨中之四隅故也後鄭訓廞為興即
言陳駕者解廞為陳駕也謂下車僕云大喪廞革車彼
廞謂作之也此文既言飾遣車已是作之義更言遂廞
之故以陳駕解廞也又云行之使人以次舉之以如墓
者雜記云遣車視牢具言車多少各如所苞牲體之數
也天子太牢苞九个遣車九乗諸侯太牢苞七个遣車
七乗大夫太牢苞五个遣車五乗此謂當朝廟之時於
始祖廟陳器之明旦大遣奠之後則以次抗舉之人各
執一以如墓也一名鸞車者以遣車亦有鸞鈴故也案
既夕禮苞牲取下體注云下體脛骨象行又俎實之終
始也士三箇前脛折取臂臑後脛折取骼(音/格)是一牲取
三體士少牢二牲則六體也分為三箇則一箇有二體
然大夫已上皆用太牢牲有三體凡九體大夫九體分
為十五段三段為一苞凡為五苞諸侯分為二十一段
凡七苞天子分為二十七段凡九苞蓋尊者所取三體
其肉多卑者雖取三體其肉少鄭又云天子遣奠用馬
牲其箇數未詳此遣奠所苞皆用左胖又車僕䟽説王
遣車九乗除革車廣闕苹輕五乗之外加以金玉象木
四者則九乗矣今遣車特以金飾以見餘制(後鄭云廣/車横陣之)
(車也闕車所用補闕之車也苹猶屏也所用對/敵自蔽隱之車也輕車所用馳敵致師之車也)校人大
喪則飾遣車之馬及葬而埋之則是塗車之芻靈與
　
　
　
　
　
　
　
　
既夕禮云筲三黍稷麥註云筲畚種類也其容蓋與簋
同一觳也賈釋云畚器所以盛種此筲與畚盛種同類
故舉為況也又下記云菅筲三其實皆瀹(音/藥)註云米麥
皆湛之以湯未知神之所享不用食道所以為敬
　
　
　
　
　
　
　
　
既夕禮云甕三醯醢屑冪用䟽布註云甕瓦器其容亦
蓋一觳屑薑桂之屑也内則曰屑桂與薑幂覆同也賈
釋云知甕瓦器者以甕甒二字皆從瓦故知是瓦器也
云其容亦蓋一觳亦上筲三註云其蓋與簋同一觳者
也然豆實三而成觳以豆實四升既三豆成觳則觳受
斗二升則筲與甕俱容斗二升矣
　
　
　
　
　
　
　
　
既夕禮云甒二醴酒冪用功布註云甒亦瓦器也容受
宜與甕同中寛下直不鋭平底其甕下鋭與甒為異
　
　
　
　
　
　
　
　
既夕禮云皆木桁久之註云桁所以庋苞筲甕甒也久
當為灸灸謂蓋塞其口每器異桁賈釋云皆木桁久之
者謂自苞筲以下皆灸塞之置於木桁也然苞筲等燥
物直苞塞之無幂甕甒濕物非直灸塞其口又加幂覆
之又孔義云桁以木為之置於地所以庋甕甒也又阮
氏梁正等圖云桁制若今之几狹而長以承藏具實未
見聞
　
　
　
　
　
　
　
　
士喪禮下篇曰書賵於方若九若七若五註云方板也
書賵奠賻贈之人名與其物於板每板若九行若七行
若五行賈釋云以賓客所致有賵有賻有贈有奠直言
書賵於方者舉首而言也但所送有多少故行數不同
公羊榖梁皆云車馬曰賵禮記曰賵馬入廟門既夕禮
云君賵𤣥纁束馬兩註云賵所以助主人送葬也則賵
者施於生及送死者其下註亦云賵者生死兩施是也
兩馬士制也謂士在家常乗兩馬若出使及征伐則乗
四馬又賻之言補也助也謂補助主人之不足也公羊
云貨財曰賻又下經云知生者賻然則賻者施於生者
也贈者送也士喪禮下記云凡贈幣無常註云賓之贈
也玩好曰贈任所有也玩好者謂生時玩弄之具與死
者相知皆可以贈死者故經云若就器則坐奠于陳就
猶善也善器則玩好之器也以所贈無常唯玩好所有
奠於明器之陳也奠者謂賓致之物或可堪為奠祭者
也然則四者或隨親踈或各主於所知也是故小功兄
弟有服之親且賵且奠許其厚也(賵奠於死/生兩施也)所知則賵
而不奠降於兄弟也(所知通問相知者也奠施/於死者為多故不奠也)知死者
贈知生者賻以其各主於所知也
　
　
　
　
　
　
　
　
士喪禮下篇云書遣於策註云策簡也遣猶送也賈釋
云策簡也者編連為策不編為簡上云書賵於方此云
書遣於策者聘禮記云百名以上書之於策不及百名
書之於方上以賓客賵贈物名字少故書於方則盡也
今主人自遣送亡者於苞筲以下明器用器之等并死
者玩好之物名字數多故書於策釋器云簡謂之畢郭
璞云今簡札也說文云簡牒也牘書板也蔡邕獨斷曰
策簡也其制長二尺短者半之然則單執一札謂之簡
(禮記云執簡/記奉諱惡)連編諸簡乃名為策故於文策或作册象
其編簡之形句命決云春秋二尺四寸書之孝經一尺
二寸書之故六經之策皆稱長二尺四寸蔡邕言二尺
者謂漢世天子策書所用故與六經異也一行可盡者
書之於簡數行乃盡者書之於方方之數不容者乃書
之於策孔義云牘方版然則牘與方似同一物而異其
名也
　
　
　
　
　
　
　
　
君即位而為椑歳一漆之若未成然鄭又云椑謂杝棺
親尸者椑堅著之言也言天子椑内又有水兕革棺喪
大記曰君大棺八寸屬六寸椑四寸上大夫大棺八寸
屬六寸下大夫大棺六寸屬四寸士棺六寸註云大棺
棺之在表者也檀弓曰天子之棺四重水兕革棺被之
各厚三寸(合六寸此/為一重)杝棺一(杝棺木所/謂椑棺也)梓棺二(屬與大/棺也)
四者皆周此從内説而出也然則大棺及屬皆用梓椑
用杝以是差之上公革棺不被三重也諸侯無革棺再
重也大夫無椑一重也士無屬不重也庶人之棺四寸
棺束縮二横三祍每束一(祍今/小要)
　
　
　
　
　
　
　
　
喪大記曰士葬用國車(音輇示専反或/作圑又誤作國)二綍無碑比出
宫御棺用功布註云比出宫用功布則出宫而止至壙
無矣舊圖云功布謂以大功之布長三尺以御柩居前
為行者之節度又隱義云羽葆功布等其象皆如麾則
旌旗無旒者周謂之大麾既夕禮云商祝執功布以御
柩執披賈釋云謂以葬時乗車故有柩車前引柩者及
在柩車傍執披者皆御治之又註云居柩車之前若道
有低仰傾虧則以布為抑揚左右之節使引者執披者
知之也道有低謂下坂時也道有仰謂上坂時也傾虧
謂道之兩邊在柩車左右轍有髙下也若道有低則抑
下其布使執引者知其下坂也若道有仰則揚舉其布
使執引者知其上坂也若柩車左邊右邊或髙下傾虧
亦左右其布使知道有傾虧也假令車之東轍下則抑
下其布向東使西邊執披者持之若車之西轍下則抑
下其布向西使東邊執披者持之所以然者使車不傾
虧也大夫御柩以茅諸侯以羽葆天子以纛指引前後
左右皆如功布之施為也又既夕禮將葬啓肂(音/異)時商
祝免袒執功布入升自西階註云功布灰治之布也執
之以接神為有所拂(芳勿/反)㧍(芳罔/反)賈釋云拂㧍猶言拂
拭也故下經云商祝拂柩用功布是拂拭去塵也此始
告神而用功布拂拭謂拂㧍去凶邪之氣也(謂功布有/此三用故)
(廣述而/辨之)
　
　
　
　
　
　
　
　
喪大記云君葬用輴四綍二碑御棺用羽葆周禮鄉師
及葬執纛以與匠師御柩註云翿羽葆幢也纛與翿義
同鄭又引雜記云諸侯執綍五百人四綍皆銜枚司馬
執鐸左八人右八人匠師執羽葆御柩孔義云羽葆者
以鳥羽註於柄頭如蓋謂之羽葆葆即蓋也雜記云執
羽葆是諸侯禮故匠師執之周禮執纛是天子禮故郷
師執之(下有執者/相兼義備)
　三禮圖集注卷十八
欽定四庫全書
　三禮圖集注卷十九
　　　　　　　　　　　　宋　聶崇義　撰
　　黼翣　　　　　　黻翣
　　畫翣　　　　　　龍翣
　　栁車　　　　　　郷師
　　方相氏　　　　　　兆域
喪大記云君飾棺黼翣二黻翣二畫翣二皆戴圭大夫
士皆戴緌禮器曰天子八翣諸侯六翣大夫四翣又鄭
註喪大記引漢禮翣以木為筐廣三尺髙二尺四寸方
兩頭髙衣以白布畫者畫雲氣其餘各如其象柄長五
尺車行使人持之而從以障車既窆樹於壙中障柩天
子八翣加龍翣二其戴皆加璧垂羽

栁車名有四殯謂之輤車葬謂之栁車以其迫地而行
則曰蜃車以其無輤則曰軫車案周禮縫人掌縫棺飾
衣翣栁之材後鄭以必先纒衣其材乃以張飾也栁之
言聚也謂諸飾所聚也又上註云孝子既啓見棺猶見
親之身既載飾而行遂以葬若存時居於帷幕而加文
繡其帷荒畫火龍等是加文繡也其生時帷幕則無此
畫飾故云加也今柩入壙還以帷荒等加於柩上同葬
之故云遂葬喪大記曰飾棺君龍帷三池振容黼荒火
三列黻二列素錦禇加帷荒纁紐六齊五采五貝魚躍
拂池君纁戴六纁披六此諸侯禮也(披皮/義反)漢禮器制度
飾棺天子龍火黼黻皆五列又喪大記註云荒蒙也在
旁曰帷在上曰荒然則荒栁車上覆謂鼈甲也天子之
荒緣荒邊畫龍又畫雲氣次畫白黑之黼文又畫火形
如半環又畫兩己相背之黻文於其間素錦白錦也禇
即屋也於荒下又用白錦為屋以葬車在道象宫室也
褚外乃加帷荒帷是邊牆荒是上蓋禇覆竟而加帷荒
於禇外也池者織竹為之狀如小車笭衣以青布挂著
於栁上荒之爪端象平生宫室承霤然天子四注屋四
面各有承霤今池亦四面象之也諸侯屋雖四注而栁
降一池闕於後故三池振容者振動也容容飾也謂以
絞繒為之長丈餘如幡其上畫青質五采之揄翟又懸
銅魚於池下車動為容飾魚躍拂池也纁紐六者以上
蓋與邊牆相離故又以纁帛為紐連之相著傍各三凡
共用六紐也齊者謂在荒之上當栁之中央形圜如車
蓋上蕤矣(蓋之中央故舉以為説/漢時小車蓋上有三采)以其當中如人之齊
故謂之齊髙三尺徑二尺餘又案既夕禮註云以三采
繒為之上朱中白下蒼著以絮則人君以五采繒為之
亦著以絮蒼下有黄𤣥二色則五等相次故云齊五采
也五貝者又連貝為五行交絡齊上纁戴六纁披六者
戴披皆用纁帛為之戴值也於車輿兩廂各豎三隻軨
子各當棺束用此纁戴貫棺束之皮紐出兩頭皆絆結
其軨子各使相值堅固方用纁披於棺上横絡過各貫
穿戴之連結棺束者乃於戴餘投出之於外使人持制
之又棺横束有三每束有二紐各屈皮為之三束兩旁
共有六紐故有六戴六披也持披者若車登髙則前引
以防軒車適下則後引以防翻車欹左則引右欹右則
引左使車不傾覆也案阮氏圖云栁車四輪一轅車長
丈二尺廣四尺髙五尺周禮謂之蜃車故遂師云大喪
使帥其屬以幄帟先及蜃車之役註云幄帟先者為於
葬窆之間先張神座蜃車柩輅也柩輅載栁四輪迫地
而行有似於蜃因取名焉又鄭註既夕禮記云其車之
輿狀如牀中央有轅前後出設前後輅輿上有四周下
則前後有軸以輇為輪許慎説文有幅曰輪無幅曰輇孔
竇義云觀此註其輿與輴車同亦一轅為之設前後輅
者正經唯云前輅言前以對後明有後輅也此輅謂以
木縛於柩車轅上屬引而挽之故名此轅縛為輅也輿
上有四周者此亦與輴車同云下則前後有軸以輇為
輪此與輴車異也以其輴無輪直有轉轔此則有輇輪
而無輻
　
　
　
　
　
　
　
　
地官鄉師及葬執纛以與匠師御匶(古柩/字)而治役註云
匠師事官之屬其於司空若鄉師之於司徒也鄉師主
役匠師主衆匠共主葬引纛翳也即羽葆也執以指麾
輓柩之役正其行列進退也
　
　
　
　
　
　
　
　
夏官方相氏掌蒙熊皮黄金四目𤣥衣朱裳執戈揚盾
大喪先匶謂葬使之前導以郤凶惡也及墓入壙以戈
擊四隅敺罔兩也
　
　
　
　
　
　
　
　
春官冡人掌公墓之地辨其兆域而為之圖先王之𦵏居
中以昭穆為左右賈釋註云公君也訓公為君者言公
則諸侯之通稱言君則上通天子此既王之墓域故訓
為君也圖謂未有死者之時先畫其地之形勢預圖出
其丘壠之處既為之圖明藏掌之後須葬者依圖置之
也云先王造塋者但王之都有遷徙之法若文王居豐
武王居鎬平王居洛邑即所都而葬則造塋者也若文
王在豐葬於畢子孫皆就而葬之即以文王居中文王
次第當穆(文王雖次第居穆以所遷居豐葬於畢/地子孫既昭穆夾處文王合居中央)則以
武王為昭居左成王為穆居右康王為昭居左昭王為
穆居右穆王為昭居左恭王為穆居右已下子孫皆然
據昭穆夾處東西若然兄死弟及俱為君則以兄弟為
昭穆以其弟已為臣臣子一列則如父子故别昭穆也
必知義當然者案文二年秋八月大事於太廟躋僖公
謂以惠公當昭隱公為穆桓公為昭莊公為穆閔公為
昭僖公為穆今升僖公於閔公上為昭以閔為穆故云
逆祀知不以兄弟同居昭位升僖公於閔公上為逆祀
者案定八年經云從祀先公傳曰始順祀先公而祈禱
焉若本同倫以僖公升於閔公之上則以後諸公昭穆
不亂何得至定八年始云順祀乎明本以僖閔昭穆别
故於後皆亂也若然兄弟相事兄為君則昭穆易可知
但置塋以昭穆夾處與置廟同也又下文云以爵等為
丘封之度則天子亦是爵號也尊者丘髙而樹多卑者
封下而樹少以别尊卑也鄭知王公曰丘諸臣曰封者
此無正文案爾雅云土之髙者曰丘髙阜曰丘以丘是
自然之物故屬之王公也聚土曰封人力所造故屬之
諸臣若然公中可兼五等鄭又引漢律列侯封髙四丈
者以周禮丘封髙下樹木之數無文故以漢法況之案
春秋緯云天子墳髙三仞樹以松諸侯半之樹以栢大
夫八尺樹以藥草士四尺樹以槐庶人無墳樹以楊栁
鄭不引者春秋緯或説異代多與周禮相乖或者鄭所
不見故不引也又王制云庶人不封不樹而春秋緯云
庶人樹以楊栁者以庶人禮所不制故容楊栁也
　
　
　
　
　
　
　三禮圖集注卷十九
欽定四庫全書
　三禮圖集注卷二十
　　　　　　　　　　　　宋　聶崇義　撰
舊圖十卷形制闕漏文字省畧名數法式上下差違既
無所從難以取象蓋久傳俗不知所自也臣崇義先於
顯德三年冬奉命差定郊廟器玉因敢删改其或名數
雖殊制度不别則存其名而略其制者瑚簋車輅之類
是也其名義多而舊圖略振其綱而目不舉者則就而
增之射侯喪服之類是也有其名而無其制者亦略而
不圖仍别序目錄共為二十卷凡所集註皆周公正經
仲尼所定康成所註傍依䟽義事有未達則引漢法以
況之或圖有未周則於目錄内詳證以補其闕又案詳
近禮周知沿革至大宋建隆二年四月辛丑第叙既訖
冠冕衣服見吉凶之象焉宮室車旗見古今之制焉弓
矢射侯見尊卑之别焉鐘鼓管磬見法度之均焉祭器
祭玉見大小之數焉圭璧繅藉見君臣之序焉喪葬飾
具見上下之紀焉舉而行之易於詳覽
冕服第一
大裘冕無旒冕廣八寸長一尺六寸上𤣥下纁以綖覆
飾之其板側則不用金飾有紐玉簪導以組為纓色如
綬衣服令云大裘以黑羔皮為之𤣥領褾緣(褾音必小/反袖端也)
(玉藻云羔裘豹飾緇衣以裼之詩唐風/云羔裘豹祛此則云領褾及縁皆以𤣥)朱裳白紗中單
皂領青褾襈裾(襈士眷切/垂裾也)革帶玉鈎䚢(日列切/觖也)大帶(天/子)
(素帶朱裏又上以朱下以緑終純之上外也朱正色故/在外畔緑間色故在下畔諸侯大帶以素合之不朱裏)
(亦朱綠終純與天子同大夫亦合素為帶純其垂外以/𤣥内以華即黄也逺人為外近人為内𤣥天色故在外)
(黄地色故在内士已下亦素練為帶皆單而不合惟繂/下外内皆用緇紕之故士冠禮謂之緇帶據所純而言)
(也紐約並用組紐謂帶之交結之處以屬其紐約者謂/以物穿紐約結其帶天子以下紐約之物並用組為之)
(也大帶濶四寸紐約之組濶三寸長齊/於帶言約紐餘長三尺與帶垂齊者)黻(黻蔽膝也凡/黻皆隨裳色)
(他服謂之韠祭服謂之黻案易困卦九二朱黻方來利/用享祀是祭服謂黻也案毛詩傳云天子純朱諸侯黄)
(朱色淺大夫亦赤黻色又淺矣士緼黻緼/赤黄之間色士冠禮爵弁韎韐即緼黻也)鹿盧玉具劒
火珠鏢首(鏢音漂/劒飾)白玉雙珮𤣥組雙大綬六采𤣥黄赤
白縹緑純𤣥質(漢志乗輿黄赤綬四采黄/赤紺鏢淳黄今圖依用)長二丈四尺
五百首廣一尺(漢志大綬四采圭長二丈九尺九寸五/分五百首與今文稍異今又云凡佩綬)
(又有小雙綬長二尺六寸色同大綬而首半之間施三/玉環諸臣一品者施二玉環今詳小綬漢志所謂縌也)
(自青綬已上縌皆長三尺二寸與綬同采而半之縌綬/古珮璲也與佩綬相迎受故曰縌也紫綬已上縌綬之)
(間得施玉環璚黑綬已下/縌綬皆長三尺縌音逆)朱襪赤舄祀天神地祗則服
之(唐顯慶元年修禮官長孫無忌許敬宗等言准武德/初撰衣服令乗輿祀天服大裘冕無旒雖憑周禮理)
(極未備謹案郊特牲云周之始郊日以至祭之日被衮/以象天戴冕藻十有二旒則天數也此二禮俱説周郊)
(衮與大裘異又案月令冬天子始裘明以禦寒理非當/暑若立夏迎氣龍見而雩炎熾方隆如何可服故歴代)
(唯服衮章漢明帝永平二年詔採周官禮記始制祀天/地之服唯天子備十二章魏晉宋齊周隋禮令祭服悉)
(同是時造二冕呈進上以大裘樸略冕又無旒既不可/通用於寒暑乃廢不用臣崇義謹案周之衣服無日月)
(星辰魯以周公故裘冕亦有日月之章故鄭𤣥郊特牲/注云郊天之月而日至魯禮也三王之郊一用夏正以)
(周衰禮廢儒者見周禮盡在魯因推魯禮以言周事相/承之誤職此之由孔疏中引庾蔚之熊安生説並云六)
(冕皆用羔裘故司服説王祭昊天服大裘而冕已下五/冕皆不言裘是皆用羔裘也又司裘掌為大裘以供王)
(祀昊天之服仲秋獻良裘後鄭云良裘玉藻所謂黼裘/與黼裘以黑羔與狐白雜為黼文視獮田以服之司裘)
(又云季秋獻功裘後鄭云功裘人功微麄也所謂狐青/裘之屬玉藻云狐青裘豹襃𤣥綃衣以裼之注云綃綺)
(屬染之以𤣥狐青裘蓋𤣥衣之裘也此狐青裘周禮司/裘謂之功裘者以其上承大裘在冕服之内人功微麄)
(不如大裘良裘之美也鄭司農云大裘黑羔裘玉藻云/羔裘緇衣以裼之論語曰緇衣羔裘案鄭志説大裘之)
(上又有𤣥衣與裘同色但無文彩耳明衮冕以下之衣/皆有文彩也然則自緇衣以下皆明裘上有衣裘亦黑)
(羔皮為之也此大裘冕以裘為名已下五冕皆以衣為/名衣裘互舉明皆有也然不總以衣為冕名者大裘上)
(有𤣥衣質無文彩若又以衣為冕名當云𤣥冕則與祭/羣小祀之冕何以别乎又冕服𤣥衣纁裳其來逺矣易)
(繫辭云黄帝堯舜垂衣裳而天下治蓋取諸乾坤𤣥衣/法天黄裳法地鄭注云土託位南方色黄而兼赤故為)
(纁也今衣服令唯云大裘𤣥領褾縁下云朱裳不言裘/上有衣故修禮者議之中廢及開元十四年集賢院學)
(士張説奏以太宗朝所改舊儀著為五禮總百三十篇/歴髙宗世已兩度增修頗有不同請與學士等更討論)
(古今刪改行用制從之遂令徐堅等檢撰歴年不就説/卒後蕭嵩代為集賢院學士始奏起居舍人王仲丘共)
(修之二十九年新禮始成目為開元/禮其大裘冕祀昊天上帝再見服用)衮冕(垂白珠十有/二旒以組為)
(纓色如綬黈纊充耳玉簪導板側金飾周制冕有紐禮/緯曰旒垂曰纊纊即充耳也詩云充耳琇瑩毛傳云琇)
(瑩美石也天子用純玉為/瑱諸侯用美石次玉者也)𤣥衣纁裳十二章(八章在衣/日月星辰)
(山龍華蟲火宗彞四章在裳藻粉米黼黻其衣領褾為/升龍皆織成為之臣崇義案尚書臯陶謨云予欲觀古)
(人之象日月星辰山龍華蟲作繪此六章皆畫於衣故/言作繪其數六者法天之陽氣六律也宗彞藻火粉米)
(黼黻絺繡此六章皆刺繡於裳故言絺繡絺鄭讀為黹/絲刺以為繡文裳法地故繡此六章於裳以法地制陰)
(氣六呂也至周以日月星辰畫於旌旗而冕服九章五/章在衣四章在裳衣法天故章數竒裳法地故章數偶)
(鷩冕七章華蟲為首毳冕五章宗彞為首鷩衣毳衣皆/三章絺衣一章已下其數漸少裳上之章漸騰於衣事)
(勢須然非有義意又六冕衣裳大夫已上皆織染絲為/之故玉藻云士不衣織注云織染絲織之也以其前染)
(後織功多色重故士已下皆染繒為之亦謂冕服𤣥上/纁下皆染繒也山龍已下毎章一行重以為等每行十)
(二/)白紗中單黻領青褾襈裾黻(衮冕黻加山龍火三章/毳冕以上山火二章絺)
(冕同舄加金餙絺冕山一章𤣥冕黻無章革帶劒玉佩/綬襪與大裘冕同舄加金飾享廟謁廟及遣上將征還)
(飲至踐位加元服納后元日受朝及臨軒册拜王公則/服之歴代沿革制度或殊故備載禮令庶有區别他皆)
(類此又案儀鳳二年太常博士蘇知機上言曰於龍朔/中司禮少常伯孫茂道奏准令諸臣九章服君臣冕服)
(章數雖殊飾龍名衮尊卑相亂請諸臣九章衣以雲及/麒代龍仍改冕名當時紛議不定竟未施行今請依而)
(制冕服十二章乗輿服之詔下有司詳議崇文舘學星/士楊烱奏議曰謹案虞書曰予欲觀古人之象日月)
(辰山龍華蟲作繪宗彝藻火粉米黼黻絺繡逮及有周/乃以日月星辰為旌旗之飾又登龍於山登火於宗彝)
(於是制衮冕以祀先王也九章者法陽也以龍為首章/者衮卷也龍德神異應變潛見表聖王深沈逺智卷舒)
(神化也又製鷩冕者鷩雉也雉有耿介表公有賢才能/中耿介之節也夫以周公之多才也故治定制禮功成)
(作樂夫以孔宣尼之將聖也故行夏之時服周之冕先/王之法服乃其所自出也天下之能事又於是乎畢矣)
(若夫禮唯從俗則命為制令為詔乃秦皇之故事猶可/適於今矣若夫義取隨時則出稱警入稱蹕乃漢朝之)
(舊儀猶可以行於世矣亦何敢變於周公之軌/物改宣尼之法度者哉由是竟寢知機所請)鷩冕(有/事)
(於逺主則服之/周則饗先公)毳冕(祭海嶽則服之周則四望山川毳/衣畫虎蜼即宗彞也虎蜼山林之)
(物是以/取象)絺冕(絺冕三章粉米一章在衣亦繡焉衮衣鷩/衣毳衣皆畫絺衣獨繡者粉米之物以其)
(飬人服之以祭社稷社稷土榖之神/粉米由成取象其功亦陰之類也)𤣥冕(蜡祭百神朝/日夕月則服)
(之百神異形難可遍祭但取黻之兩已相背異之也其/六冕所祭依冕之先後祭神之尊卑大裘冕質故服以)
(祭天衮冕服已下皆華故服以祭先王先公四望絺冕/陰類故祭社稷𤣥冕亦質故祭羣小祀日月雖為天神)
(之主從質/故亦𤣥冕)韋弁(衣服令武臣當服韋弁司服鄭注弁/與衣裳皆韎韋為之或説為素裳者)
冠弁(即委/貌也)𤣥端(冠弁素屨青絇繶純𤣥端即𤣥冠也黒/舄絇繶純衣裳皆𤣥卒食燕居則朱裳)
三公毳冕(八旒漢志云紫綬三采紫黄白淳紫圭長/一丈七尺一百八十首令云首廣八寸)上
公衮冕(九旒紫珮綬同三公令云皇太子垂白玉珠九/旒青纊充耳犀簪導𤣥衣纁裳九章每章一行)
(重以為等每行九亦依旒數山龍華蟲火宗彝此五章/在衣藻粉米黼黻此四章在裳織成為之白紗中單黼)
(領青褾襈裾革帶金絇䚢大帶素衣朱裏赤純以朱綠/紐約用組諸臣二品已上同五品已下素帶紕其垂外)
(以𤣥内以黄紐/約皆用青組)黻(隨裳色加火山二章毳冕同/絺冕之黻山一章𤣥冕無章)玉具劒
(金寳飾玉鏢首瑜玉雙珮朱組雙大綬四采赤白縹紺/純朱質一丈八尺三百二十首廣九寸白襪赤舄舄加)
(金飾侍從皇帝祭祀及謁廟加元服納妃服之諸臣則/垂青珠青衣纁裳角簪導亦可通用犀劒以金飾三品)
(已上仍通用玉不得加珠寶凡佩綬皆雙綬親王纁朱/綬四采赤黄縹紺純朱質纁文纎長一丈八尺二百四)
(十首廣九寸與漢志諸侯王同一品緑綬綬四采緑紫黄/赤純緑質丈尺首廣與親王同二品三品皆紫綬三采)
(紫黄赤純紫質長一丈六尺一百八十首廣八寸漢志/云侯將軍赤紫綬三采有白而無赤四品青綬三采青)
(白紅純青質長一丈四尺一百四十首廣七寸與漢志/九卿中二千石二千石青綬三采同五品黒綬二采青)
(紺純紺質長一丈二尺一百首廣六寸漢志千石六百/石赤黒綬而三采青赤紺淳青又漢志諸綬首皆廣一)
(尺六寸比今丈尺又長諸有綬者則有紛皆長/六尺四寸廣二寸四分各隨綬色以結環璚)伯侯鷩
冕(五旒令云八旒二品服之漢志侯紫綬不/及伯伯宜青綬今令二品三品皆紫綬)子男毳冕
(五旒令云七旒三品者服之漢志/九卿郡守國相河南尹皆青綬)孤卿絺冕(四旒令云/六旒四品)
(服之皆/青綬)爵弁(青纓令云𤣥纓青衣纁裳白紗中單青領/褾襈裾革帶鈎䚢大帶練紕其垂内外以)
(緇約紐用青組爵赤襪履九品已上服之凡冕制以羅/為之其服以紬爵弁用紬為之其服以繒為之此亦與)
(圖異/也)皮弁(令云以鹿皮為之簪導或犀或牙絳綃衣素/裳革帶鞶囊小綬雙珮白襪烏皮履朔月及)
(視事則兼服之一品九琪二品八琪三品/七琪四品六琪五品五琪六品已下去琪)諸侯朝服(玉/藻)
(注云𤣥端素裳也孔義引王制𤣥衣而養老下注云衣/素裳也准禮天子諸侯以朱為裳者則曰𤣥端不得云)
(朝服諸侯𤣥端為祭服天子/𤣥端朱裳或素裳以燕居)士𤣥端(䟽云𤣥端賤於皮/弁故次之上士𤣥)
(端𤣥裳中士黄/裳下士雜裳)
后服第二
首飾副(詩云副筓六珈笄長一尺二寸玉為笄首銜衡/璜垂珠六道漢叔孫通制禮多依周法唯見冕)
(板制度不見婦人首飾而後鄭云副筓若今步摇是至/後漢始有其法也以此而言周之副笄漢之歩摇所謂)
(蔮紒上加鳳冠銜垂珠及有笄瑱步則摇故曰步搖自/漢以降又有山題金鈿八爵九華鈿釵六翟之外首飾)
(也今令皇后首飾花十二樹/小花如大花之數并兩博鬢)褘衣(令云深青織成為之/文為翬翟之形素質)
(五色十二等素紗中單黼領羅縠褾襈皆用朱色蔽膝/隨裳色以緅為領用翬雉為章三等大帶隨衣色朱裏)
(紕其外上以朱緜下以綠緜紐約用青組以青衣革帶/青襪舄舄加金飾白玉雙珮𤣥組雙大綬章綵尺寸與)
(乗輿同受䇿助祭朝/㑹諸大事則服之也)揄翟(青織成為之文為搖翟青質/五色九等蔽膝搖雉為章二)
(等大帶不朱裏已上皆同褘衣又瑜玉雙珮純朱雙大/綬章綵尺寸與皇太子妃同首飾大花小花皆九樹并)
(博鬢皇太子妃受策助祭朝㑹/諸大事則服之皇后不制此服)闕翟(唐禮/不制)鞠衣(黄羅為/之其蔽)
(膝大帶及衣革帶襪舄隨衣色餘與褘衣同唯無雉/皇后親蠶則服之此上皆出唐禮令存今以見古)展
衣(又作/襢)縁衣(又作/褖)揄翟(纁/袡)宵衣(音/綃)墨車二(墨車大夫之/車也下有厭)
(翟是王姬下嫁於諸侯所乗之車也諸侯之子合乗革/路嫁於王者之後則乗金路此為墨車者以士之子親)
(迎攝盛而乗大夫之車欲眀大夫已上親迎皆得攝/盛也古今車軛不同駕馬法異故圖二車以曉之)厭
翟車(案巾車王后之五路一曰重翟次曰厭翟以王姬/下嫁於諸侯車服不繫其夫降王后一等故乗厭)
(翟車以金/飾諸末)笲(音煩/竹器)橋(抗笲/之具)
冠冕第三
童子服(將冠/者)緇布冠(玉藻諸侯始加皆青組纓繢緌大/夫士青組纓無緌纓結於頷下以)
(固冠者結之餘者/散而下垂謂之緌)太古冠(新增亦緇布冠禮記云太古/冠布齊則緇之但直縫少􁏖)
(與周為/異耳)緇布冠(新增周制尚文/辟􁏖多而横縫)頍項(古作缺音/丘蘂反)青組纓
(欲見諸侯/故亦繢緌)纚(韜髮為紒盧植云所以裹/髻承冠全幅疊而用之)皮弁(次加皮弁/黄帝已前)
(則以羽皮為冠弁黄帝之後乃用/布帛故三王共皮弁者重古也)爵弁(三加/爵弁)笄(皮弁爵/弁皆有)
(笄故/設之)紘(二弁皆/有紘)篋(盛緇布冠已下/及笄紘等物)簞(盛/櫛)□(蘇管反/冠箱)委貌
(形制/有四)母追(音/堆)章甫(前廣四寸髙五寸後廣四寸髙三寸/落頂長短髙下取稱廣二寸方帔三)
(寸其下漸/狹屬於純)周弁(與殷冔夏/收制相類)通天冠(衣服令云加金博山/附蟬十二首施珠翠)
(黒介幘組纓翠緌簪導若玉犀絳紗袍白紗中單朱領/褾襈裾白裾襦亦裾衫也絳紗蔽膝白假帶方心曲領)
(其苹帶劒珮綬與大裘服同白襪黑舄若未加元服則/雙童髻空頂黒介幘髮雙玉簪加寳飾祭還及冬至受)
(朝元㑹冬/㑹則服之)逺遊冠(令云具服逺遊三梁冠加金附蟬九/首施珠翠黒介幘髮纓翠緌犀簪導)
(絳紗中單皂領褾襈裾白裾襦白假帶方心曲領絳紗/蔽膝革帶金鉤䚢大帶素不朱裏亦組以朱緑紐約用)
(組玉具劒金飾玉鏢首瑜玉雙珮朱組雙大綬四采赤/白縹緑純朱質長一丈八尺三百二十首廣九寸小綬)
(亦雙長二尺六寸色同大綬而首半之間施二玉環白/襪黑舄未冠則雙童髻空頂黑介幘雙玉導加寶飾謁)
(廟還宫元日冬至朔日入朝釋奠則服之朔望日入朝/通服袴褶五日常服當准此若公服逺遊冠簪導已上)
(並同前絳紗單衣白裾襦革帶金鉤䚢假帶瑜玉雙珮/方心紛鞶囊白襪烏皮履五日常朝元日冬至受宫臣)
(朝則服之諸鞶囊二品已上金縷三品金銀縷四品銀/縷五品綵縷諸珮一品珮山𤣥玉二品已下五品已上)
(珮水蒼玉又文官七品已上服朝/服者簪白筆武官及有爵者不簪)髙山冠(亦曰/側注)長冠(漢/祖)
(受命創業始制/長冠以入宗廟)法冠(一曰獬豸冠冠制/作一角與今或異)建華冠武弁
　大冠　術氏冠　方山冠　巧士冠　郤非冠　樊
噲冠　郤敵冠　章甫冠(制别/重出)四冕(叔孫通/法周制)進賢冠(有/三)
(制/)
宮室第四
明堂(明政教之堂漢東平王蒼議曰明/堂宗廟圓明以法天方堂以法地)宮寢制(王六寢/路寢在)
(前是謂正寢五在後依五行位處之王隨時而居焉舊/有王太子之宫詩禮有東宫之名别無制度故略之)
王城(方九里天官序云惟王建國注云周公居攝而作/六典之職謂之周禮營邑於土中鄭司農注云營)
(國方九里九經九緯又鄭注尚書大𫝊云周禮匠人營/國方九里謂天子城也或云天子實十二里城與周禮)
(經注有異/故兩存焉)九服(與王畿共/方萬里)律呂(相生/法)圓丘樂(夾鍾宫黄/鍾角太蔟)
(徴姑/洗羽)方丘樂(林鍾宮太蔟角/姑洗徵南呂羽)禘祫樂(黄鍾宮大呂角/太蔟徵應鍾羽)大
宗子小宗子四等附庸(大司徒/職文)井田(小司徒/職文)溝洫(遂人/職文)
明堂(秦法/重出)
投壺第五
壺矢(有三/等)三馬(即勝/筭)特縣鐘(黄鍾倍半/而為者也)特縣磬(前長二/尺七寸)
(後長一/尺八寸)編鐘(取今令注十二律分寸以為准簨簴朱漆/畫龍飾刻虎為跗最上大板樹翣五中三)
(如圭首兩角二如半圭首皆畫翡翠羽以飾之龍銜璧/璜綴以五采羽相承垂下為飾近代宮縣飾金博山五)
(軒縣飾金博山三亦飾以崇牙流蘇樹羽其樂器漆者/天地之神皆朱漆宗廟及殿庭皆以五采畫飾金博山)
(即樹翣如/圭首者也)編磬(簨簴刻鳳鳥為拊/其餘並如編鐘飾)瑟琴古竽古笙(竽笙/匏古)
(今異故/並圖之)塤(古今二塤後二孔不見/故别圖二孔者以曉之)篪􁌀(音/笛)籥(三/孔)簫柷(漆/飾)
(在縣内/敔之東)敔(髹漆/趹扃)牘(漆畫赤/雲氣)應(朱/漆)雅(有兩紐䟽/畫赤雲氣)相(舊圖云/以韋為)
(之四縫當擊處圓四圍漸稍/而下以漆拊扃承而擊之)
射侯上第六
虎侯(大射虎熊豹三侯所謂皮侯也舊圖畫一侯今增/為八賓射五正五采三正三采二正二采之侯舊)
(畫一今增為三侯燕射畫熊虎豹麋鹿豕之首所謂獸/侯舊畫一今增為四共為十五侯凡圖皆引經證各有)
(典故至於畫飾或因舊圖有象可取觸𩔖而增或顯其/制微其文則略於此而詳於彼錯綜相備上下該通源)
(而流之觀/覽無惑)熊侯(新/增)豹侯(新/增)熊侯(畿内諸侯/射者新增)麋侯(畿内有/采地大)
(夫射/新增)大侯(畿内諸侯/射者新增)糝侯(桑感反/新增)豻侯(音岸/新增)五正之侯
(五正三正二正/皆賔射之侯)三正之侯(新/增)二正之侯(新增張侯兩植/皆漆畫赤雲氣)
(火珠丹漆上下綱/及旁維皆朱繩)
射侯下第七
獸侯(熊/首)獸侯(麋首/新增)獸侯(虎豹首/新增)獸侯(鹿豕首新增己/上皆燕射之侯)鼓
足(夏后氏/之鼓)建鼓(建鼓及柷敔並少昊金天氏之作也殷/人加左鞞右應以為衆樂之節也刻虎)
(為跗鼓上重斗皆以青緣之蒙以朱綱下斗四角各出/龍竿皆銜流蘇如簨之上大板兩頭重璧璜五采羽飾)
(上有翔鷺下/刻虎為跗)鼗鼓(有兩耳搖/動自擊)雷鼓(舊圖大板之上無圭/首樹羽之飾唯於兩)
(頭刻龍首銜璧璜綴五采羽旌垂飾案大司樂云冬日/至於地上之圜丘降天神以奏之後鄭云雷鼓八面每)
(面皆一人左執/鞉而右擊之)靈鼓(大司樂夏日至於澤中之方丘出/地祗以奏之後鄭云靈鼓六面)
路鼓(大司樂云宗廟之中奏/之後鄭云路鼓四面)鼖鼓(與下二鼓皆兩靣先/鄭云雷鼓六靣靈鼓)
(四面路鼓兩面是與鼖鼓等同而康成不從破為八面/六面四面者康成以鼖臯晉鼓非祭祀之鼓故皆兩面)
(路鼓既奏於宗廟尊於鼖鼓故加兩面為四面其靈鼔/以祭地又尊於宗廟更加兩面為六面祭天用雷鼓又)
(尊於祭地復加兩面/故為八面是其差也)鼛鼓(音臯面四尺磬折中曲其圍/五尺三寸三分之一與鼖鼓)
(同/也)晉鼓(鼖鼛晉三鼓簨/簴垂飾皆如上)金錞(即錞于也唐音樂志云錞/于圓如碓頭大上小下縣)
(以龍牀芒筒將之以和鼓沈約宋書曰今人間時有之/則宋書非庭廟所用也廣漢什邡縣人段祚以錞于獻)
(始興王鑑其器髙三尺六寸六分圍二尺四寸圓如筩/銅色黑如漆甚薄上有銅馬後周平蜀得之斛斯徵觀)
(曰此錞于也依干寶周禮注試之如其言也舊/圖有架唯無璧璜五采羽飾與上為異筩音動)金鐲(音/濁)
(如小/鐘)金鐃(如/鈴)金鐸赤楯(朱干也/新增)玉戚(新/增)帗舞(新/增)羽舞
(析白羽為/之新增)皇舞(雜五采羽/為之新增)
弓矢第八
乏(一名容似/今屏風)并夾　彤弓　盧弓(或作/玈)彤矢　盧矢
楅(兩端龍首有足/中央蛇身相交)韋當(置楅/背上)鹿中(髹漆/拊扃)兕中(山海經注/云兕似水)
(牛一角/青色)皮樹中　閭中(山海經云縣壅之山獸多閭郭/璞云閭似驢其蹄角如羚羊一)
(名山驢亦/名驢羊)虎中　筭扑(刑器射者有/過則撻之)射物　朱極三
遂(射/韝)次(帷幄/帳也)扆(畫無柄斧形/數取其稱)几筵(蒲/筵)龜燋(音雀存/火之具)楚焞
(即焌也/俱音鐏)蓍　畫爻木　卦板　佩玉　韍(易曰朱韍詩/傳云天子純)
(朱諸侯黄朱色淺/大夫朱色又淺)大帶笏(長二尺六/寸博六寸)
旌旗第九
太常(以竹為弧/用張縿幅)旂旜(如幅無兩翅通帛/為之所謂大赤也)物(雜帛以素飾/其側形制如)
(旜/)翿旌(雜白羽朱羽為/之獲者所執)玉輅(車軌制/已見上)節服氏(六人維王/之太常又)
(二人執戈送迎尸故/下别圖一以曉之)車蓋(紅油覆達常/及杠皆朱)戈(朱柲音/兵媚反)㦸(其/柲)
(亦/朱)
玉瑞第十
大圭(珽/也)冐(天子執冐四寸/以小為貴也)鎭圭(以四鎭山/為瑑飾)桓圭(雙植謂/之桓蓋)
(以桓楹/為瑑飾)信圭(音/伸)躬圭　榖璧　蒲璧　牙璋(琢刻鉏/牙為飾)榖
圭(粟/文)大璋(七寸諸侯/以聘女)駔琮(是謂内鎮/宗后守之)琬圭(琬猶圓也諸/侯有德王命)
(賜/之)琰圭(半已下/琢雲氣)圭繅(音/藻)璧繅
祭玉第十一
黍尺(十黍/為寸)指尺(案指為寸説文云尺十寸也人之手即/十分動衇為寸口十寸為尺尺所以指)
(尺規矩事也從尸從乙乙所識也周制寸咫尋常仞/諸度量皆以人之體為法凡尺之屬皆從尺衇音脉)璧
羨(羨長也好/三寸而圓)蒼璧(九/寸)黄琮(八/寸)青圭(九/寸)赤璋(九/寸)白琥(長九/寸廣)
(五寸髙/三寸)𤣥璜(九寸顯德四年春為祭玉祭器勑下國子/監并太常寺集禮官學官議定制造其時)
(議者引崔靈恩義宗云昊天及五精帝圭璧皆長尺二/寸黄琮十寸又引隋朝潘徽所撰江都集依漢世諸儒)
(所論白虎通說琮外方内圓有好璧好又方者臣崇義/案鄭𤣥阮諶梁正等圖禮天圭璧皆長九寸盖遵周禮)
(玉人職有九寸之璧好三寸而圓取以為法也今依而/用之知璧好圓而不方者爾雅云肉倍好謂之璧今以)
(九寸之璧三寸之好言之若好方則四角侵璧肉而不/成其倍也失爾雅之義違周公之制也又知黄琮八寸)
(而無好者周禮玉人職云駔琮五寸宗后以為權又曰/駔琮七寸鼻寸有半天子以為權注云駔讀曰組以組)
(繫琮鼻因名組琮五寸者亦以組繫鼻而得組名又瑑/琮八寸注云瑑文飾也其黄琮取寸法於此又曰大琮)
(十有二寸射四寸厚寸是謂内鎮宗后守之注云如鎮/圭尺有二寸對此為外鎮其琮因用組繫鼻者皆名組)
(琮又因琮上瑑文飾者而名瑑琮大琮射四寸注云射/者琰也謂琰其外四寸作鉏牙謂八角鋒明諸琮皆有)
(八角鋒也云厚寸者明諸琮亦厚寸也其言組者鼻者/瑑者顯其無組無鼻無瑑者也言大琮尺有二寸者對)
(五寸七寸八寸者是小者也太小並厚一寸各有鉏牙/而鉏牙長短者異也其玉人職説諸琮形狀皆著於經)
(唯不言琮有好故賈䟽特圖大琮無好者欲明諸琮皆/無好也假如璧本有好故經直云璧好三寸今詳周禮)
(玉人職上下經文於諸琮之下並不言琮好故知諸琮/本無好也況鄭𤣥注三禮之經意有未盡故别作音圖)
(增成注義其或經文具舉注義並驅不假其圖制度自/顯者大璋中璋之類是也其有經文單出注不兼明須)
(假其圖法式方顯者蒼璧黄琮之類是也今此琮璧等/皆宗經解義顧注為圖則地八方而天體圓陽數九而)
(陰數八合天地生成之道法陰陽竒耦之方遵皇祖之/大經契文王易象鄭之為義大率而然其崔靈恩注三)
(禮義宗及取義不宗三禮既非前範頗誤後人又江都/集白虎通説璧琮之狀並違周制皆無依據難以適從)
(今定此器玉並依禮圖爾雅三禮經注孔賈䟽義毛傳/鄭箋不敢雜取他文曲從外義苟違正典斯謬良多且)
(堯舜聖君尚聞稽古禹湯哲后亦曰相沿文武重光周/公追述制禮作樂煥古垂今三百三千憲章斯在故成)
(康遵守而垂拱子孫紹續以延洪幽厲廢而取亡仲尼/因而不改器玉之備無出斯文暨暴秦焚書周儀幾泯)
(爰從漢魏下及隋唐其間哲后良臣未有捨周禮者也/況三禮義宗崔氏一時之學江都集隋季亡國之文周)
(禮是周公攝政致太平之書將二文而混聖典非末學/之所敢詳也又太常卿田敏議曰聶崇義所據周禮及)
(圖將本對證並皆驗矣今國家事惟師古道在還淳只/取理長無非通論假如三禮義宗云蒼璧十二寸黄琮)
(十寸有好今檢三禮並未見尺二寸蒼璧十寸有好黄/琮不識崔靈恩指何書為三禮取何義而守之也且周)
(公制禮垂法後王以蒼璧黄琮為禮天祀地一嵗之内/六玉徧陳寜有造之不備待二千年後崔靈恩制之乎)
(若以義宗為是則周禮為非豈子貢賢於仲尼泰山不/如林放載詳所引於義未安若蒼璧内方肉則倍好不)
(足以黄琮有好圖與注䟽並無何若上以遵周公之文/下以明將來之法則禮官無背經之咎學人守為本之)
(書而西周之美可尋/東魯之風承扇矣)四圭有邸(周祀感生帝從所尚之/色而赤案開元十三年)
(八月以封禪之故詔中書令張説等刋撰儀注奏上又/建議曰臣等今謹案明慶元年禮部尚書許敬宗因修)
(禮改燔柴在祭前狀稱周人祭天則燔柴以降神臣等/案周禮迎神之義樂六變則天神降八變則地祗出九)
(變而人鬼可得而禮矣則降神以樂周禮正文非謂燔/柴以降神也又案明慶中無忌等奏晉氏之前猶遵古)
(禮周隋以降妄為損益者今案郭璞進南郊賦及注爾/雅祭後方燔又案宋志檢南齊北齊及梁郊祀亦飲福)
(酒設燔後周及隋郊祀亦先祭後燔無忌之奏事乃相/乖又案周禮大宗伯云以玉作六器以禮天地四方注)
(禮謂始告神時薦於神座也又下經云以蒼璧禮天以/黄琮禮地皆有牲幣各放其器之色又禮器云有以少)
(為貴者祭天特牲是知蒼璧蒼牲俱合奠之神座理上帝/則不惑又云四圭有邸以祀天旅上帝以明祀昊天)
(之時無五方天帝明矣其青圭赤璋白琥𤣥璜自是立/春立夏立秋立冬之日各於其方迎氣所用自分别矣)
(今案明慶所改新禮以蒼璧蒼牲蒼幣俱先燔蒼璧既/已燔矣所以遂加四圭有邸奠之神座蒼牲既已焚矣)
(所以更加騂牲充其爼實混昊天於五帝同用四圭失/特牲之明文加為二犢深乖禮意事乃無憑上令依後)
(燔及先奠牲璧之議是後太常卿寧王憲奏請諸郊壇/時祭並依張説等議制從之今案郊祀錄云上辛及明)
(堂祀以四圭有邸其注雖引周禮大宗伯及典瑞經注/莫認指歸終失依據蓋王涇不見張説等所議故又有)
(此謬/誤)兩圭有邸(祀神州地祗於北/郊牲玉皆黑色)圭璧(祀日於東郊而/赤色夕月於西)
(郊則/白色)璋邸射(祀山川各因其方用璋邸/以禮其神亦各隨其方色)方明(用槐木方/四尺為之)
方明壇
匏爵第十二
匏爵(祭天無圭瓉酌鬱之禮瓦甒盛五齊酌用匏爵/也開元禮䄍百神於南郊天明夜明亦用匏爵)瓦
甒(有/蓋)蜃尊(鬯人云山川四方用蜃尊開元禮䄍百神於/南郊山川澤蜃尊各二然散尊概尊蜃尊開)
(元禮行用雖異與周禮義/同徒有名數而無制度)槪尊(埋沈用概尊開元禮冬至/祭天於圓丘設星之外官)
(每道間各/概尊二)散尊(開元禮䄍百神於南郊麟羽臝毛介丘/陵墳衍原隰井泉水墉坊郵表畷猫虎)
(各散/尊二)大罍(社稷及配座/各大罍一)大璋瓉(天子巡狩過大山川使/宗祝用大璋之勺酌鬱)
(以禮/之)中璋瓉(酌酒禮/中山川)邊璋瓉(禮小/山川)方壺　圓壺　酒壺
　罋(盛醯/醢)䟽勺(一/升)蒲勺(一/升)爵(一/升)觚(二/升)觶(三/升)角(四/升)散(五/升)觥
(舊圖云七升䟽云宗廟之祭貴者獻以爵賤者獻以散/尊者舉觶卑者舉角又特牲二觚二爵四觶一角一散)
(不言觥然則觥之所用正/禮所無不在五爵之列與)豐(此豐舊圖皆畫人/形戴杅亦可垂戒)棜(特牲/實獸)
(於/上)陳饌棜(制度與上稍/異故重出)禁(與棜/相類)覆饌巾(玄帛/纁裏)篚(有/蓋)筥(圓/受)
(五升盛饔餼之/米致於賓館)大筐(受五/斛)小筐(受五斗二筐皆盛米/大者數少小者數多)竹
簋方(有葢盛棗栗后勞賔客用此/凡器容受之數皆依禮注)
鼎俎第十三
斛(量/名)釜(亦量名受六斗四升/此二量與諸器為准)牛鼎(牛羊豕鼎皆/以其類為飾)羊鼎
豕鼎　鼎幂(以茅/為之)牛鼎扃(長三/尺)羊鼎扃(長二尺/五寸)豕鼎扃
(長二尺三寸皆漆/其兩端各朱三寸)朼(用棘心/刻龍頭)䟽匕(柄葉皆漆葉丹為淺/升柄畫赤雲氣案朼)
(匕二字經典通用采/綵揄搖之屬並類此)挑匕(吐彫反又音由柄葉皆漆/亦丹為淺升柄木亦丹)畢
(舊圖云葉博三寸中鏤去一寸為叉柄長二尺四寸漆/其柄末及兩葉皆朱又雜記云畢長三尺則兩葉似長)
(六寸/矣)鉶(有/蓋)鉶柶(用木醴/柶角)洗(畫水文菱花魚周之/禮飾器各以其類)洗罍(漆/赤)
(中畫赤/雲氣)洗勺(頭刻龍首金/漆畫青雲氣)盥盤(上音/管)匜(舊作流長六寸/又云長三寸今)
(依而/用之)簋(有/蓋)籩(大祠豆籩各十二中/祠各九小祠各八)籩巾　登(開元禮天/地日月五)
(方上帝各祭時簠簋登爼各一無鈃宗廟每室簠簋各/二登鈃俎各三社稷先蠶先聖先師齊太公簠簋各二)
(登鈃俎/各三)梡俎(音苦管反有虞/氏之俎四足)嶡俎(音蹶居衛反夏/俎足間有距)椇俎
(音俱枳椇之樹枝多曲撓殷/俎足亦曲似之故云椇俎)房俎(周制今/用之)
尊彝第十四
雞彝(盛明水下有舟畫草華為/飾欲顯制度故不相連)鳥彝(盛鬱鬯下至/蜼彝皆連舟)斚彝
(音稼盛/明水)黄彞(盛鬱/鬯)虎彞(盛明/水)蜼彞(盛鬱/鬯)畫布巾　龍勺
(酌鬱酒漆赤中/柄畫赤雲氣)圭瓉　瓉盤　璋瓉　獻尊(畫牛形阮/諶義畫鳯)
(鳥其羽婆娑/然鄭𤣥義)象尊二(畫象形於尊阮諶義/用象骨飾尊鄭𤣥義)著尊(著地/無足)壺
尊　太尊(祭天地社/稷皆用之)山尊(祭嶽鎭海/瀆皆用之)䟽布巾　玉爵
爵坫(案禮文其坫有二反爵者小抗圭者大故明堂位/曰反坫出尊崇坫康圭天子之廟飾也注云反坫)
(反爵之坫出尊當在尊南唯兩君為好既獻之爵覆於坫/上崇髙也又為髙坫奠圭於上其爵坫通髙一尺或曰)
(開元義鑑云坫廣三尺又五禮精義云坫似俎廣二尺/髙三尺此言通髙一尺無乃太下邪然抗圭反爵固有)
(明文義鑑精義依何經説若使二文制度/自不差違正比於崇坫未可難於反坫也)罍(有/蓋)
喪服上第十五
斬衰衣(五服男子衰裳不連衣裳通名以袪袂衰負四/物計衣身而言是衣也但衰是當心廣四寸長)
(六寸者取哀摧在於/遍體故衣亦得名衰)斬衰裳(衰裳皆/用苴麻)斬衰衽(亦用苴麻/衽各長二)
(尺五寸上屬於衣以掩裳際不令露見衰衣也兩衽共/用布一幅長三尺五寸斜破之上下各留一尺為正正)
(者方正不破之謂也斜破者從上正一尺之下畔傍入/六寸斷之乃始斜向下至下正一尺之下畔又傍入六)
(寸斷之分作兩條各尺五寸如燕尾與/正共長二尺五寸凡用布三尺五寸)苴絰(首經/九寸)腰絰
(亦用苴麻/七寸一分)絞帶(苴麻腰絰象帶/大帶此象革)斬衰冠(草布六升以冠為/首飾故倍衰裳而)
(用六升又加水以濯之但不用灰/而已則齊衰大功等冠皆用灰也)冠繩纓(此纓不用苴/麻通屈一條)
(繩自額至項後交過向前各/至耳綴之為武垂下者為纓)苴杖(麤細如/腰絰)菅(爾雅白華/野菅詩箋)
(云白華於野已漚/之名菅為屨柔韌)倚廬(附/)
喪服下第十六
齊衰(齊謂裳下緝也四齊皆用枲麻三年齊衰正四升/冠七升繼母慈母同正父在為母為妻期其衰五)
(升冠八升雖/期猶申禫杖)齊衰裳(升數/同衰)牡麻絰(七寸/一分)冠布纓(亦通屈/一條布)
(為武垂/下為纓)削杖(與苴杖皆/本在下)腰絰(五寸七分八/釐亦用牡麻)布帶(象革/帶)䟽
屨(麤屨也即藨/蒯之菲也)大功布衰(本服齊斬今為殤死降在大/功者故次在正大功之上)
大功布裳大功牡麻絰(首絰五寸七分八釐腰絰四/寸七分一釐弱此正大功中)
(殤降在小功/者絰無纓)大功牡麻絰纓(長殤與正大/功同有纓)緦衰衣(縷加/小功)
(細而/踈)緦衰裳殤小功(連衣裳婦人服特圖此者明/斬衰至緦麻婦人衰裳皆然)小功
葛絰(初喪首絰四寸/七分一釐弱)腰絰(初喪三寸六分五釐强此葛/腰絰與緦麻初喪腰絰同)
小功葛帶(亦象/革帶)緦冠澡纓(古緦絲二字通用言緦麻者/謂緦麻布縷如絲也小功緦)
(冠皆左縫大功已上右縫斬衰冠繩纓纓重於冠也齊/衰已下布纓纓與冠等也緦冠澡纓為以灰澡治其纓)
(不治冠衰也故不著衰裳/特圖冠之與纓分異之也)
襲歛第十七
掩(用練帛析其末為四脚裹尸首案士喪禮陳襲事先/叙明衣裳次鬠笄掩帛瞑目握手決極冒含貝重鬲)
(夷盤士喪禮下記云又先叙浴牀次鬠/笄次明衣裳與圖次第並異故申明之)幎(音/縈)目鬠(音/膾)笄
冐(君錦冒既襲以/韜屍重形也)衾(小斂前有冒不用衾至小斂時用/衾君錦衾大夫縞衾士緇衾小斂)
(訖别制夷衾以覆之其實皆大斂之衾也以其/皆入大斂衣内故也士喪禮又有覆柩之夷衾)夷衾(上/質)
(朱錦下殺/朱地黼文)小斂布絞(縮者一横者三既斂所用束堅之/也小斂衣少但用全幅布析其末)
(而用/之)大斂布絞(縮者三横者五縮三者謂取布一幅裂/為三片横者五謂取布二幅裂為六片)
(而用五也以大斂衣多每幅三析用之/以為束之急也凡物細則束縛堅急也)明衣(并/裳)握手(舊/組)
(繫四今/組繫二)纊極　決　飯珠　含貝(盛於/笄)浴盤　夷盤
夷牀(士喪禮下篇云正柩於兩楹之間用夷牀注云時/柩北首北首者謂朝祖正柩於夷牀之上既言朝)
(祖不可以足向之故知北首也又賈䟽釋上註云夷之/言尸也其遷尸於堂之牀夷衾夷盤皆謂依尸而言故)
(云夷之言尸也然則遷尸於堂又一牀之屬皆得夷牀/之名並是平善之牀縱或改制其牀相類今舊圖作輿)
(機復是下殤之禮施/之於此一何陋也)浴牀　組圭(為以組穿連圭璋璧/琮琥璜六玉大歛時)
(加於屍之腹背手足左/右取象方明神之位也)重鬲　銘旌　蓍(并/牘)龜燋(音/雀)楚
焞(焞即焌也同音鐏上明取龜釁龜之時灼龜之時灼/龜擊筮之法及焞焌契燋之名此明卜葬及上大夫)
(已上至天子卜而/不筮之義故重出)
喪器上第十八
輁軸　龍輴　熬筐　耒耜　蓑笠　折(如牀無足/承抗席)抗
木茵(士喪禮下篇記云茵著用荼實綏澤焉鄭注云荼/茅秀也綏廉薑也澤澤蘭也皆取其香且禦濕)
苞(以葦為之大夫已上皆用太牢天子苞九箇諸侯苞/七箇大夫苞五箇士少牢天子之士苞三箇諸侯之)
(士苞二箇既夕禮云苞二諸侯之士也又遣車視牢具/賈公彦車僕疏説王遣車九乗除革廣闕苹輕五乘外)
(加金玉象木四者則九乗矣下文既畫金玉/象木四車其苞亦須畫四餘狀皆可知矣)遣車(視牢/具今)
(於九乗之中以金玉象木四車平生/乗駕之顯者故圖此四乘以明餘制)筲(用菅/為之)甕　甒
桁　賵方　遣䇿(長尺/二寸)椑(杝棺親/屍者)功布　纛
喪器下第十九
黼翣(二/)黻翣(二/)畫翣(二/)龍翣(二/)栁車(葬謂之栁車殯謂/之輤車以其迫地)
(而行則曰蜃車以其無輻則曰輇車開元禮謂之鼈甲/車案周禮遂師注云蜃車柩路也柩路載栁四輪迫地)
(而行有似於蜃又雜記云大夫載以輲車注云輲讀為/輇許氏説文解字曰有輻曰輪無輻曰輇周禮蜃車天)
(子以載柩蜃輇聲相近其制宜同乎輇崇蓋半乗車之/輪鄭意以天子蜃車大夫之輇車蜃輇聲相近其制宜)
(同也以蜃車迫地而行其輪宜卑故疑輇崇蓋半乗車/之輪考工記乗車輪髙六尺六寸今半之得三尺三寸)
(矣/)鄉師(執/纛)方相氏(以狂夫為之以/其狀若狂故也)兆域(周葬於畢列/昭穆如是)
　
　
　
　
　
　
　
　
　
　
　三禮圖集注卷二十
