#+TITLE: 爾雅註-宋-鄭樵
#+DATE: 2016-06-11 12:20:45
#+SOURCE: github.com/kanripo/KR1j0005 master ad176191                
　　欽定四庫全書　　　　經部十

　　爾雅鄭注　　　　　　小學類一(訓詁之屬)

　　提要

　　(臣)等謹案爾雅鄭注三卷宋鄭樵撰樵字漁
仲莆田人居夾漈山中因以為號又自稱西
溪逸民紹興間以薦召對授右迪功郎兵部
架閣尋改監潭州南嶽廟給札歸鈔所撰通
志書成入為樞密院編修南宋諸儒大抵崇
義理而疎考證故樵以博洽傲睨一時遂至
肆作聰明詆諆毛鄭其詩辨妄一書開數百
年杜撰説經之捷徑為通儒之所深非惟作
是書乃通其所可通闕其所不可通文似簡
略而絶無穿鑿附㑹之失於説爾雅家為善
本中間駁正舊文如後序中所列饘餬訉言
襺袍衮黼四條峩峩丁丁嚶嚶二條注中所
列釋詁台朕陽之予為我賚畀卜之予為與
一條閲閲噰噰當入釋訓一條釋親據左傳
辨正娣姒一條釋天謂景風句上脱文一條
星名脱實沈鶉首鶉尾三次一條釋水天子
造舟一條釋魚鯉鱣一條釋蟲食根蟊一條
蝮虺首大如臂一條皆極精確惟魚謂之丁
一條務牽引假借以就其六書略之説據涷
雨二字謂爾雅作於離騷後又堅執作爾雅
者江南人凡郭璞所云蜀語河中語者悉駁
辨之是則偏僻之過習氣猶未盡除别白觀
之可矣乾隆四十五年十月恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀




　　爾雅鄭注序

　　大道失而後有六經六經失而後有爾雅爾雅失而後
有箋注爾雅與箋注俱犇走六經者也但爾雅逸箋注
勞爾雅者約六經而歸爾雅故逸箋注者□爾雅以投
六經故勞有詩書而後有爾雅爾雅馮詩書以作往往
出自漢代箋注未行之前其孰以為周公哉爾雅釋六
經者也爾雅明百家箋注皆可廢爾雅應釋者也箋注
不應釋者也人所不識者當釋而釋之曰應釋人所不
識者當釋而不釋所識者不當釋而釋之曰不應釋古
人語言於今有變生今之世何由識古人語此釋詁所
由作五方言語不同生於夷何由識華語此釋言所由
作物有可以理言者以理言之有不可以理言但喻其
形容而已形容不可明故借言之訓以為證此釋訓所
由作宗族㛰姻稱謂不同宫室器樂命名亦異此釋親
釋宫釋器釋樂所由作人之所用者人之事爾何由知
天之物此釋天所由作生於此土識此土而已九州之
遠山川丘陵之異何由歴此釋地釋丘釋山釋水所由
作動物植物五方所産各有名古今所名亦異謂此釋
艸釋木釋蟲釋魚釋鳥釋獸釋畜所由作何物為六經
集言語稱謂宮室器服禮樂天地山川艸木蟲魚鳥獸
而為經以義理行乎其間而為緯一經一緯錯綜而成
文故曰六經之文爾雅謂言語稱謂宮室器服禮樂天
地山川艸木蟲魚鳥獸之所命不同人生不應識者也
故為之訓釋義理者人之本有人生應識者也故嬰兒
知好瞽者聾者知信義不馮文字而後顯不藉訓釋而
後知六經所言早為長物何況言下復有言哉故爾雅
則不釋焉後之箋注家反是於人不應識者則畧應識
者則詳舍經而從緯背實以應虚致後學昧其所不識
而妄其所識也蓋人所不應識者經也實也不得釋則
惑得釋則明若曰關關雎鳩在河之洲不得釋則人知
雎鳩為何禽河洲為何地哉人所應識者緯也虚也釋
則不顯不釋則顯董遇有言讀百徧理自見者為此也
若雎鳩河洲不得㫖言雖千誦何益哉何謂釋則不顯
且如論語所謂學而時習之不亦説乎無箋注人豈不
識孟子所謂亦有仁義而已矣何必曰利無箋注人豈
不識中庸所謂天命之謂性率性之謂道無箋注人豈
不識此皆義理之言可詳而知無待注釋有注釋則人
必生疑疑則曰此語不徒然也廼舍經之言而泥注解
之言或者復舍注解之意而泥已之意以為經意故去
經愈遠正猶人夜必寢旦必食不須告人也忽而告人
曰吾夜已寢矣旦已食矣聞之者豈信其直如此耳必
曰是言不徒發也若夜寢旦食又何須告人先儒箋解
虚言致後人疑惑正類此因疑而求因求而迷因迷而
妄指南為北俾日作月欣欣然以為自得之學其實沈
淪轉徙可哀也哉此患無他生於疑尔其疑無他生於
本來識者而作不識者解尔爾雅訓釋六經極有條理
然只是一家之見又多徇於理而不逹乎情狀故其所
釋六經者六經本意未必皆然樵酷愛其書得法度今
之所注只得據爾雅意㫖所在因採經以為證不可叛
之也其於物之名大有拘礙處亦畧為之摭正云爾謹
序














　　欽定四庫全書

　　爾雅注卷上　　　　　　　宋　鄭樵　撰

　　釋詁第一(詁故也古人之言也故從言以古人之言於今有訛轉故作釋詁以五方之言於此有異
同故作釋言然古人之言亦有五方之異五方之言亦有古今不同故釋詁釋言二篇雖各有註其義互通)
初哉首基肇祖元胎俶落權輿始也(初衣始制也哉艸木始生也首元皆
人之首也肇始闢戸也祖人之先也胎孕形也俶初動作也落初隕也權輿胚胎未成亦物之始凡此皆始也
可以文義求他有因音借字不可以文義求者難專泥此舊註引尚書三月哉生魄詩曰令終有俶又曰俶載
南畝又曰訪予落止又曰胡不承權輿)林烝天帝皇王后辟公侯君也(賓之
初筵曰有壬有林文王有聲曰文王烝哉餘皆義之常行通見詩書)𢎞廓宏溥介純夏幠
厖墳嘏丕弈洪誕戎駿假京碩濯訏宇穹壬路淫甫景
廢壯冢簡箌昄晊将業蓆大也(𢎞洛誥云武王𢎞朕㳟廓方言云張小使大謂
之廓宏書曰若保宏父溥烈祖云我受命溥将介方言云東齊海岱之間謂之介純閟宫云天鍚公純嘏夏方
言云自關而西秦晉之間凡物之壮大而愛偉之謂之夏幠巧言云亂如此幠厖駿商頌長發云為下國駿厖
墳嘏方言云青幽之間凡土髙且大者謂之墳秦晉之間凡物壯大謂之嘏丕書云嘉乃丕績奕韓奕云奕奕
梁山洪大誥云延洪惟我幼冲人誕生民云誕彌厥月戎方言云宋魯陳衞之間謂之嘏或曰戎京碩濯訏秦
晉之間凡人大謂之奘燕之北鄙齊楚之郊或曰京齊宋之間曰碩荆呉揚甌之郊曰濯中齊西楚之間曰訏
又文王有聲云王公伊濯又抑云訏謨定命宇覆六合也穹天之髙逺也壬賓之初筵云有壬有林路生民云
厥聲載路淫有客云既有淫威甫齊風云無田甫田景濳云以介景福廢四月云廢為殘賊壮方言云秦晉之
間凡人大謂之奘或謂之壯冢綿云乃立冢土簡執競云降福簡簡箌都角反韓詩云箌彼甫田又説文云箌
艸大也昄卷阿云爾土宇昄章晊日照之所及也将周頌云我将我享業大版也靈臺云虡業維樅蓆緇衣云
緇衣之蓆兮)幠厖有也(郭云二者又為有也詩曰遂幠大東幠今本為荒)迄臻極到
赴來弔艐格戾懷摧詹至也(迄生民云以迄于今臻泉水云遄臻于衞極樂記云
及夫禮樂之極乎天赴雜記云凡赴於君來春秋云祭伯來弔小雅云神之弔矣艐讀為屆方言云齊楚之㑹
郊曰懐宋曰屆摧大雅云先祖于摧詹采緑云六日不詹)如適之嫁徂逝往也(如春秋公
及大夫朝聘皆書如之論語云之一邦適嫁徂逝皆方俗語方言云自家而出謂之嫁猶女出為嫁也逝秦晉語也徂齊
語也適宋魯語也)賚貢錫畀予貺賜也(賚錫有功善人也湯誓曰予其大賚
汝貢下與上也錫加錫也畀付與也干旄云何以畀之予即與也貺惠與也彤弓云中心貺之)儀若祥
淑鮮省臧嘉令類綝彀攻榖介徽善也(儀文王云儀刑文王若左傳宣
三年民入山林不逢不若祥泰誓云襲于休祥淑鳲鳩云淑人君子鮮新臺云籧篨不鮮綝敕金反省綝彀郭
氏未詳臧齊風云射則臧兮嘉抑云無不柔嘉令卷阿云令問令望類左傳云勤施無私曰類攻車攻云我車
既攻穀小明云式穀以女介板云介人維藩徽思齊云大姒嗣徽音)舒業順叙也(謂次叙也)舒
業順叙緒也(四者又為端緒)怡懌悦欣衎喜愉豫愷康妉般樂
也(備見經典妉通作耽)悦懌愉釋賓協服也(皆謂悦服也釋無憾也賓懐徳也)遹
遵率循由從自也(自亦從也)遹遵率循也(三者又為循義循者不改作也)靖
惟漠圖詢度咨諏究如慮謨猷肇基訪謀也(皆謂謀議也漠通作
莫小雅云聖人莫之猷通作猶大雅云厥猶翼翼餘皆見詩郭氏云如肇未詳按肇即江漢云肇敏戎公如義
未詳)典彞法則刑範矩庸恒律戛職秩常也(郭氏云庸戛職秩義見詩
書餘皆謂常法耳)柯憲刑範辟律矩則法也(豳風云伐柯伐柯其則不遠謂執柯
以取法也辟婢亦反下同)辜辟戾辠也(辠即罪也秦以辠似皇故改為罪)黄髪齯齒
鮐背耇老壽也(黄髮髮白更黄也齯齒齒落重生者鮐背背皮有鮐魚文此皆壽徵耇方言云
秦晉之郊陳兖之㑹謂老曰耇)允孚亶展諶誠亮詢信也(方言云齊魯之間曰允燕
代東齊曰訦宋衛汝潁之間曰恂荆呉淮汭之間曰展西甌毒屋黄石野之間曰穆衆信曰諒周南召南衞之
語也訦通作諶亮通作諒訽通作恂餘皆見詩)展諶允愼亶誠也(更相訓釋小雅云慎尔優
游)謔浪笑敖戲謔也(謔有不同而此四者所謂戲狎之謔也)粤于爰曰也
(粤亦作越通作曰曰於也)爰粤于也(更相訓釋以曰通作粤故此言粤不言曰也)爰粤于
那都繇於也(那左傳宣二年棄甲則那都虞書臯陶曰都繇卦兆之辭六者語韻之絶於即於乎
歎聲也)㪉郃盍翕仇偶妃匹㑹也(㪉音閤説文云合㑹也盍周易豫之九四云勿
疑朋盍簪郃未詳餘皆義之常)仇讎敵妃知儀匹也(仇周南云君子好仇讎廣雅云輩也
知檜風云樂子之無知儀鄘栢舟云實維我儀)妃合㑹對也(對當也)妃媲也(媲比偶也
譜計反皆更相訓釋)紹𦙍嗣續纂緌績武係繼也(緌綴紼者績續麻也皆有繼之
義武大雅下武維周係亦作繫)忥諡溢蟄愼貉謐顗頠密寧静也(忥音戲顗
音疑頠魚毁反郭云忥顗頠未聞其義餘皆見詩傳按貉大雅云貊其徳音貉貃通謐説文云静語也)隕
磒湮下降墜摽蘦落也(隕土曰隕隕石曰磒湮隕没也摽召南云摽有梅蘦説文云草
曰蘦木曰落亦通作零)命令禧畛祈請謁訊誥告也(禧未詳畛曲禮云畛於鬼
神)永悠迥違遐逷闊遠也(迥大雅泂酌彼行潦迥泂同逷古文逖也牧誓云逷矣西
土之人)永悠迥遠遐也(遐尤遠也)虧壞圮垝毁也(自毁曰虧乎怪反他毁曰
壊音怪圯堯典云方命圯族又書序云祖乙圯于耿垝衛風云乘彼垝垣)矢雉引延順薦劉
繹尸旅陳也(矢春秋經云公矢魚于棠繹賚云時周之命於繹思尸郊特牲云尸陳也雉順劉未
詳)尸職主也(采蘋云誰其尸之巧言云職為亂階)尸寀也(舊註謂寀地非此即寮寀之寀
故亦從寀而下文又申云)寀寮官也(左傳云同官為寮)績緒采業服宜貫公
事也(宜鳧鷖云公尸來燕來宜貫碩䑕云三嵗貫女公酌云實維爾公允師)永羕引延融
駿長也(引讀與文引之引同融方言云宋衞荆吳之間曰融羕未詳)喬嵩崇高也崇
充也(崇又有充盛之義樂記曰復綴以崇)犯奢果毅剋㨗功肩堪勝也(果毅
左傳云殺敵為果致果為毅肩舎人云强之勝也堪亦作戡奢未聞)勝肩戡劉殺克也(轉相
訓釋周頌云佛時仔肩)劉獮斬刺殺也(劉周書云咸劉厥敵獮秋殺獸也)亹亹蠠
没孟敦勗釗茂劭勔勉也(大雅云亹亹文王蠠没猶黽勉也孟即暋也皆方俗之語
有重輕耳釗方言云勉也秦晉曰釗自關而東周鄭之間曰勔釗齊魯曰勗兹也茂即懋也)騖務昬
暋强也(騖馳騖務事務昬盤庚云不昬作勞暋康誥云暋不畏死强勉强也)卬吾台予朕
身甫余言我也(甫曲禮云授政任功曰予一人畛於鬼神曰有某甫餘見詩書)朕余躬
身也(身自已稱也張飛云身是張益德也)台朕賚畀卜陽予也(卜天保云卜爾萬壽
無疆陽魯詩云陽如之何申公謂陽子也據予本予我之予又為賜予之予樵疑此當言台朕陽予也謂我也
賚畀卜予也謂與也以二字同文故誤耳)肅延誘薦餤晉寅藎進也(肅曲禮云主人
肅客延射義云子路出延射餤小雅云亂是用餤晉周易晉之彖曰晉進也藎文王云王之藎臣寅未詳)羞
餞廸烝進也(羞餞進飲食之名也廸進道也烝豐年云烝畀祖妣)詔亮左右相導
也(亮通作涼大雅云涼彼武王)詔相導左右助勴也(勴音慮説文云助也此謂贊助
也)亮介尚右也(介紹介也尚勸尚也右即佑也)左右亮也(郭氏云反覆相訓以盡其
義)緝熈烈顯昭皓熲光也(周頌云學有緝熈于光明又曰休有烈光)劼鞏堅
篤掔虔膠固也(掔説文苦閑反)疇孰誰也暀暀皇皇藐藐穆穆
休嘉珍禕懿鑠美也(暀暀音旺説文云光美也曲禮云天子穆穆諸侯皇皇崧高云既成
藐藐此連二文皆言美盛之貎餘皆義之常)諧輯協和也關關噰噰音聲和
也(據二文一義者皆當在釋訓部恐誤在此)勰燮和也(勰古文協字燮洪範曰燮友柔克)從
申神加弼崇重也(郭云隨從弼輔増崇皆所以為重叠神所未詳)觳悉卒泯忽
滅罄空畢罊殲拔殄盡也(觳胡谷反郭云今直語耳罊苦計反説文云器中盡也)
苞蕪茂豐也揫斂屈收戢蒐裒鳩樓聚也(揫郷飲酒云秋之言揫揫
斂也屈泮水云屈此羣醜戢時邁云載戢干戈蒐通作搜鳩左傳云以鳩其民樓通作摟)肅齊遄速
亟屢數迅疾也寁駿肅亟遄速也(寁鄭風云不寁故也)壑阬阬滕
徵隍漮虗也(阬有二文無義其一為衍者耳壑谿也阬塹也隍城池無水者漮音康方言云漮之
言空也虗謂丘墟也疑徵為陊滕未詳)黎庶烝多醜師旅衆也(皆見詩)洋觀
裒衆那多也(洋溢也觀采緑云薄言觀者□桑扈云受福不□)流差柬擇也(皆見
詩東與簡同)戰慄震驚戁竦恐慴懼也痡瘏虺頽𤣥黄劬勞
咎顇瘽瘉鰥戮癙癵㾖痒疷疵閔逐疚痗瘥痱􁈏瘵瘼
癠病也(虺頽𤣥黄劬勞皆二文一命也咎罪病也瘽音勤癵力專反底音祁痗音妺鰥即瘝也戮郭云
相戮辱亦恥病也閔傷病也逐衞風云碩人之軸箋云軸病也軸通作逐)恙寫悝盱繇慘恤
罹憂也(恙聘禮云公問君賓對公再拜鄭註云拜其無恙寫車牽云我心寫兮寫謂有憂思散寫也悝
十月云悠悠我悝盱卷耳及都人士云云何盱矣繇王風云中心摇摇繇通作摇)倫勩卭敕勤
愉庸癉勞也(倫理也謂理事也勩小雅云莫知我勩卭巧言云維王之卭勅謹也愉心勞也庸功
勞也或云愉即瘉也)勞來強事謂剪篲勤也(來賚也謂賚其勤也強勉也事有所事也
謂召南云迨其謂之剪篲未詳)悠傷憂思也(悠渭陽云悠悠我思思感思也)懷惟慮願
念惄思也(思不忘也)禄祉履戩祓禧禠祜福也(履樛木云福履綏之戩天
保云俾爾戩穀)禋祀祠蒸嘗禴祭也(禋祭天也祀祭總名也春祀夏禴秋嘗冬蒸)儼
恪祗翼諲恭欽寅熯敬也(楚茨云我孔熯矣)朝旦夙晨晙早也
䇓竢替戾底止徯待也(替戾底皆止也止亦待也)噊幾烖殆危也(噊烖
未詳噊音聿)􁀹汽也(􁀹讀作剴説文云剴摩也汽民勞云汽可小康箋云汽幾也)治肆古
故也(治疑為始)肆故今也(此各隨詩書之文有其義故展轉釋之)惇亶祜篤掔
仍肶埤笁腹厚也(掔郭云掔然厚貌仍積肶輔埤益也笁與篤同古文工即馬字腹蓼莪云
出入腹我)載謨食詐偽也(食湯誥云朕不食言郭氏謂載者言而不信謨者謀而不忠恐是臆
説)話猷載行訛言也(郭云猷道也道亦言也載春官云作盟詛之載行即䛭瞋語也訛妖
語也)遘逢遇也遘逢遇遻也(遻觸也音悟)遘逢遇遻見也(反覆欲盡
義)顯昭覲釗覿見也(郭云逸書曰釗我周王)監瞻臨莅頫相視也
鞠訩溢盈也(節南山云降此鞠訩毛云鞠盈也訩無盈義但引文耳)孔魄哉延虚
無之言間也(孔宂也魄虚中之形延即埏埏隧道也孔魄延虚無皆有間隙餘未詳)瘞幽
隱匿敝竄微也(微謂晦藏不顯揚也)訖徽妥懷安按替戾底廢尼
定曷遏止也(訖終妥安懐至安休替廢底住也皆有止之義焉按大雅云以按徂旅戾采菽云亦
是戾矣底晉語云戾久將底底著滯滛誰能興之尼孟子云行或尼之曷者俗以抑止為曷今以逆相止為遏
徽未詳)豫射厭也(豫怠也射即斁也)烈績業也績勲功也功績質
登平明考就成也(質大雅云質爾人民登曲禮云年穀不登平榖梁傳云平者成也明有顯
效也成者謂其有成跡)梏梗較頲庭道直也(梗即鯁亮之鯁較所謂較然也頲不屈也
庭大田云既庭且碩道循理也梏未聞)密康靜也豫寧綏康柔安也(柔舜典云
柔逺能邇)平均夷弟易也(謂易直也)矢弛也弛易也(易猶慢易也)希寡
鮮罕也(罕亦希也)鮮寡也(寡直謂少耳)酬酢侑報也(飲酒之禮主人酌賓曰獻
賓酌主人曰酢主人復酌賓曰酬公食大夫禮賔三飯之後公受宰夫束帛以侑是侑者亦主人所以報賓也)
毗劉㬥樂也(劉桑柔云捋采其劉㬥音剥木枝踈落也樂即爍也毗未詳)覭髳茀離
也(覭翳薈也髳蒙茸也茀荗盛也離謂艸木披離覭音陌髳音䝉)蠱諂貳疑也(蠱惑也諂謂讒
諂也貳心不一也)楨翰儀榦也(楨築牆所立兩木也翰牆兩邊障土者儀表儀也皆有體榦之
義)弼棐輔比俌也(棐康誥云天畏棐忱俌猶輔也音甫)疆界邊衞圉垂也
(衞營衞也圉拒邊也垂謂四垂也)昌敵彊應丁當也(昌郭氏引虞書禹拜昌言)浡肩
搖動蠢廸俶厲作也(浡所謂浡然也肩勝作也廸開作也俶始作也厲榖梁傳曰始厲樂
矣)兹斯咨呰已此也(咨與兹同呰已與此皆音相近方俗之語有重輕耳)嗟咨䰈
也(䰈讀與兔罝同郭云今河北人云䰈歎)閒狎串貫習也(串皇矣云串夷載路習謂便習)
曩塵佇淹畱久也(塵積久也佇俟久也)逮及曁與也(公羊傳云㑹及暨皆與也)騭假格陟躋登陞也(方言云魯衞地曰郅梁益之間曰􁋎騭即郅格即􁋎也假亦音格)
揮盝歇涸竭也(揮振去水也盝即漉也月令云無漉陂池)挋拭刷清也(挋即振也
清謂拂除令絜清也)鴻昬於顯間代也(代更代也鴻鴈知寒署之更代顯即明也昬明為晝
夜之更代於更辭也間鄉飲酒云乃間歌魚麗注謂間代也)饁饟饋也(饋者遺以食也)遷運
徙也秉拱執也(兩手持為拱)廞熙興也(周禮笙師云大喪廞其樂器熈虞書云庶
績咸熙興謂興作)衞蹶假嘉也(今時俗訝其物則曰衞蹶與衞亦不相逺但方俗語有差耳假
大雅假樂嘉成王也嘉者美之也)廢税赦舍也(税猶税駕也舍置也)棲遲憩休苦
㕟齂呬息也(棲止息也遲行息也憩恬息也休廕息也苦勞息也㕟齂呬皆氣息也㕟苦怪反齂
訶戒反方言云東齊呼息為呬)供峙□具也(峙費誓云峙乃糗糧)􁒵憐惠愛也(􁒵即
憮也方言云韓鄭曰憮汝潁曰憐)娠蠢震戁妯騷感訛蹶動也(娠猶震也説文
云妊娠動也戁長發云不戁不竦妯鼓鐘云憂心且妯騷常武云徐方繹騷訛無羊云或寢或訛也)覆察
副審也(覆又按也副次長之稱)契滅殄絶也(左傳盡借邑人之車契軸契詰結反刻斷
也)郡臻仍廼侯乃也(臻重至也廼即乃也侯維也維亦乃也乃引辭也不絶之義也郡未
詳)迪繇訓道也(繇巧言云秩秩大猷繇即猷也)僉咸胥皆也育孟耆艾
正伯長也(育邶谷風云既生既育耆艾曲禮曰五十曰艾服官政六十曰耆指使)艾歴也
(謂長者更歴多矣)歴秭算數也(歴歴數也萬萬為億億億為秭)歴傅也(傅近也左傳庚
辰傅于許)艾歴覛胥相也(艾即乂也察乂治也歴徧閲也覛音雇邪視也胥□視也皆有相規
之義)乂亂靖神弗淈治也(亂理亂也靖菀桺云俾予靖之弗生民云茀厥豐草弗茀同淈
書序作汨汨者擾而治之也神未詳)頥艾育養也(方言云汝潁梁宋之間曰艾)汱渾隕
墜也(郭云汱渾皆水落貎)際接翜㨗也(郭氏謂㨗者相接續也翜所甲反其義未詳)毖
神溢慎也(毖洛誥云夙夜毖祀溢周頌云假以溢我神未詳)鬱陶繇喜也(檀弓云人
喜則斯陶陶斯詠詠斯猶猶即繇也注云陶鬱陶也)馘穧獲也(獲賊首曰馘獲禾曰穧)阻艱
難也(難險難也)剡㗉利也(大田云以我□耜載芟云有畧其耜□即剡畧即㗉)允任壬
佞也(允無所逆也任虞書云而難任人壬猶仕也)俾拼抨使也(大雅云荓云不逮拼荓同
抨即拼也)俾拼抨使隨也(四者又有隨從之義)儴仍因也(君奭云襄我二人儴即襄
也)董督正也享孝也(享小雅云享于祖考)珍享獻也(珍謂珍物宜獻也)縱
縮亂也(郭云縱放掣縮皆亂法也)探簒俘取也徂在存也(徂鄭風云匪我思且
且即徂也郭云以徂為存猶以亂為治以曩為曏以故為今此皆詁訓義有反覆旁通美惡不嫌同名)在
存省士察也(在虞書云在璿璣玉衡存即存也士者察刑之官)烈枿餘也(烈雲漢序
云宣王承厲王之烈枿盤庚云若顛木之有由蘖蘖即枿也方言云秦晉衛之間曰蘖陳鄭之間曰烈)迓
迎也元良首也(元從上從人其文象人身之首也良未聞)薦摯臻也(薦進也摯執也
皆所以表至也)賡揚續也(賡虞書云乃賡載歌揚孝經云揚名於後世)祔祪祖也(祔謂
附後死者合食於先祖祪毁廟之主)即尼也(尼女乙反近也尸子曰悦尼而來逺)尼定也(尼止
也定亦止也)邇幾暱近也(暱小雅無自暱焉)妥安坐也(妥者安坐也)貉縮
綸也(綸繩約也貉未詳)貉嗼安定也(大雅云貃其徳音又云求民之莫貉貃嗼莫音義通)
伊維也伊維侯也(侯六月云侯誰在矣)時寔是也(時秦風云奉時辰牡寔春秋寔
來公羊曰是來也)卒猷假輟已也(猷假未詳)求酋在卒就終也(求下武云
世徳作求酋卷阿云嗣先公爾酋矣在未詳)崩薨無禄卒徂落殪死也(徂落即虞
書帝乃徂落)

　　釋言第二(音發為言一音為一言釋詁者古言也格之以今釋言者今言也格之以正)
殷齊中也(堯典云以殷仲春釋地云岠齊州以南)斯誃離也(陳風云斧以斯之小雅云
哆兮侈兮侈即誃也)謖興起也(祭綂云尸謖所六反)還復返也宣徇徧也(江漢
云來旬來宣旬即徇也)馹遽傳也(左傳楚子乘馹又云使遽告於鄭皆傳車馹馬之名傳直戀反)
蒙荒奄也(唐風云葛生蒙楚周南云葛藟荒之奄謂奄覆)告謁請也(皆求請也)肅噰
聲也(周頌云肅噰和鳴)格懷來也(湯誓云格爾衆庶時邁云懷柔百神)畛底致也
(曲禮云畛於鬼神左傳云底禄以德)恀怙恃也(恀即恃也小雅云無父何怙無母何恃)律遹
述也(竝見詩書律即聿字)俞畣然也(畣古荅字然諾也)豫臚叙也(豫素備也臚漢
書云典客秦官大初元年更名大鴻臚韋氏云鴻大也臚陳叙也叙謂陳叙)庶幾尚也(小雅云不
尚息焉)觀指示也(周語云先王耀徳不觀兵)若惠順也敖憮傲也(敖周頌云
不吳不敖憮禮記云無憮無傲)㓜鞠稚也(康誥云兄亦不念鞠子哀)逸諐過也(逸縱逸也
亦通作佚)疑休戾也(書云疑謀勿成月令云百工休戾止也)疾齊壯也(郭云壯壯事謂
速也)悈褊急也(悈與經始勿亟同音亟棘革詩傳竝通為亟急之亟字)貿賈市也厞
陋隱也(厞符佛反有司徹云厞用席)遏遾逮也(方言云東齊曰遏北燕曰遾音筮逮謂相及也)
征邁行也圯敗覆也(覆傾覆也)荐原再也(周易坎之象云水荐至周禮禁原蠶
者)憮敉撫也(憮音武愛撫也敉大誥云予翼以于敉寧武圖功)臞脙瘠也(郭云齊人
謂瘠瘦為脙臞音瞿脙音求)桄熲充也(桄孫叔然本作光是虞書云光被四表充盛也)屢暱
亟也(亟數也暱者謂相親愛則恩信必頻數)靡罔無也爽差也爽忒也(差錯
忒過也)佴貳也(佴音餌貳謂副貳)劑翦齊也(郭云南方人呼翦刀為劑刀)饙餾
稔也(報蒸曰饙復蒸曰餾稔熟也)媵將送也(送女曰媵将赴送也)作造為也餥
餱食也(方言云陳楚之内相謁而食麥饘謂之餥音非餱乾食)鞠究窮也(窮索盡之也)
滷矜鹹苦也(滷鹹滋味之苦矜者閔其辛苦也)干流求也(周南云左右流之)流
覃也覃延也(轉相訓釋延及也)佻偷也(鹿鳴云視民不恌佻即佻也偷謂苟且)濳
深也濳深測也(轉相訓釋測較水深淺)穀鞠生也(大車云榖則異室蓼莪云母兮
鞠我)啜茹也(方言云吳越凡貪飲食者謂之茹)茹虞度也(邶栢舟云不可以茹左傳曰不
備不虞度測度也)試式用也誥誓謹也(謹敕約也)競逐彊也(强勉强也)禦
圉禁也(禁制止也)窒薶塞也(七月云穹窒熏䑕大宗伯云以貍沈祭山林川澤)黼黻
彰也(黼文如斧形刃白而身黒黻文如兩已相背以青黑線刺繡皆列於裳所以彰其衣服)膺身
親也(皆謂躬親膺服膺也)愷悌發也(發行也謂所行之行也)髦士官也畯農
夫也(農夫田官也主農之大夫也)蓋割裂也(蓋未詳)邕支載也(謝氏云邕字又
作擁擁䕶支持皆載任之義)諈諉累也(孫炎云楚人曰諈秦人曰諉累相屬付也諈竹睡反諉女
睡反)漠察清也(漠清貎清謂清明)庇庥廕也(郭云今俗呼樹䕃為庥)榖履禄
也履禮也隱占也(郭謂隠度)逆迎也㦧曾也(節南山云㦧莫懲嗟)増益
也窶貧也薆隱也(薆音愛薆鄣即隱蔽也)僾唈也(桑柔云亦孔之僾唈鳴唈也)
基經也(經營其始)基設也(設陳也)祺祥也祺吉也(祥吉之先兆)兆域
也(塋域)肇敏也(酒誥云肇牽車牛)挾藏也(史記秦有挾書之律郭云今江東通言挾)浹
徹也(謂通潤也)替廢也替滅也速徵也徵召也(展轉訓釋以明義)琛
寳也探試也髦選也(郭云俊士之選)髦俊也(郭云士中之俊如毛中之髦)俾
職也(郭云使供職)紕飾也(干旄云素絲紕之)淩慄也(凌埤蒼作掕是)慄慼也
蠲明也(潔而明也)茅明也(左傳前茅慮無)明朗也猷圖也(舂官以猷鬼神示之
居謂圖畫也)猷若也(小星云實命不猷)偁舉也(偁通作稱)稱好也(稱適好也)坎
律銓也(郭云易坎卦主法律皆所以銓量輕重)矢誓也(鄘柏舟云之死矢靡它)舫舟
也(郭謂竝兩船)泳游也(游浮水而不溺也)迨及也㝠幼也(郭云幼穉者㝠昧)降下也傭均也(節南山云昊天不傭敕容反)彊㬥也窕肆也(輕窕放肆)肆
力也(郭云肆極力)俅戴也(絲衣云戴弁俅俅)瘞幽也(幽薶藏也)氂罽也(罽者
織毛為之若今之毛氍毹以衣馬之帶鞅也)烘燎也煁烓也(白華云卭烘於煁煁三隅竈市
針反)陪朝也(郭云陪位為朝)康苛也(苛謂苛刻)樊藩也(藩籬也)賦量也(量其
所入)粻糧也(王制云五十異粻)庶侈也庶幸也(侈謂富庶之庶幸謂庶幾之庶)筑
拾也(金縢云凡大木所偃盡起而築之馬融謂起其木拾其禾也)奘駔也(郭云今江東呼大為
駔駔猶麤也徂朗反)集㑹也舫泭也(漢廣云不可方思論語云乗桴浮於海舫即方泭即桴也
方言云泭謂之篺篺謂之筏秦骨之通語也泭編竹木大曰栰小曰泭)洵均也(桑柔云菀彼桑柔其
下侯旬毛傳云旬言陰均也洵即旬也)洵龕也(未詳)逮遝也(遝猶言遝至也)是則也
(則法則)畫形也(謂形容其象)賑富也(郭氏謂隱賑富有)局分也(謂分域)懠
怒也(板云天之方懠)僁聲也(言聲響僁僁然也音屑)葵揆也(采菽天子葵之)揆度
也(商度)逮及也惄飢也(汝墳惄如調飢惄飢貎)眕重也(安重也左傳憾而能眕者
鮮矣)獵虐也(獵必㬥害禽獸)土田也(土已耕者曰田)戍遏也(遏止宼人)師人也
(衆人曰人)硈鞏也(硈苦八反堅石也鞏固也)棄忘也嚻閒也(郭云嚻然閒暇貌五刀反)
謀心也(心有所度也)獻聖也(謂聖者也)里邑也(謂邑居)襄除也(鄘風云不
可襄也)振古也(載芟振古如兹箋云振亦古也)懟怨也縭介也(説文謂縭以絲介履)
號謼也(叫謼)凶咎也苞稹也(郭云今人呼物叢緻者為稹)逜寤也(寐覺曰寤)
□題也(詩云麟之定顁即定也題額也)猷肯可也(陟岵云猷來無棄)務侮也(疑侮
為敏)貽遺也(饋遺)貿買也賄財也甲狎也(芃蘭云能不我甲)菼騅也
菼薍也(大車毳衣如菼毛云菼騅也蘆之初生者鄭云菼薍也名雖異皆指一物焉)粲餐也
(緇衣云還予授子之粲兮)渝變也宜肴也(郭氏引雞鳴云與子宜之)夷悦也(艸蟲云我
心則夷)顚頂也(頭上)耊老也(八十為耊)輶輕也(烝民云德輶如毛)俴淺也(
秦風云小戎俴收)綯絞也(絞縷為繩)訛化也(破斧云四國是訛)跋躐也疐跲
也(豳風云狼跋其胡載疐其尾躐前倒跲後倒)烝塵也(郭云人衆所以生塵垢)戎相也
(相助也)飫私也(郭云宴飲之私)孺屬也(常棣云和樂且孺屬親也)幕暮也(郭云幕然
暮夜)煽熾也熾盛也柢本也(柢音帝謂根本)窕閒也(關雎窈窕淑女毛云窈窕
幽閒也)淪率也(謂相牽率雨無正云淪胥以鋪)罹毒也(慘毒)撿同也(撿範模也所出
必同)郵過也(郭云道路所經過)遜遯也斃踣也僨强也(前覆曰踣却偃曰强)
畛殄也(殄絶也疆畛所以絶界)曷盍也虹潰也(抑云實虹小子召旻云蟊賊内訌訌
虹通)隌闇也(隌然𡨕昧貎音唵)䵑膠也(䵑女乙反)孔甚也厥其也戛禮
也(郭氏謂常禮)闍臺也(鄭風云出其闉闍闍城門臺)囚拘也攸所也展適
也(謂適當)鬱氣也宅居也休慶也祈叫也(郭云祈祭者叫呼而請事)濬
幽深也哲智也弄玩也尹正也(正長也)皇匡正也(破斧云四國是
皇)服整也(服御必整齊)聘問也愧慙也殛誅也克能也翌明
也(金縢云翌日乃瘳)訩訟也晦㝠也奔走也逡退也疐仆也亞
次也諗念也(四牡云將母來諗)屆極也(謂至云)弇蓋也(謂覆蓋易曰惡積而
不可揜揜弇同)恫痛也握具也(權輿云夏屋渠渠箋云屋具也握即屋字)振訊也(訊當
作迅謂奮迅)鬩恨也越揚也對遂也(江漢云對揚王休)燬火也(方言有輕
重故謂火為燬郭氏謂燬齊人語)懈怠也宣緩也(郭云謂寛緩)遇偶也(偶爾相値)
曩曏也偟暇也(偟亦作遑見詩)宵夜也懊忨也(謂愛忨音玩)愒貪也
榰柱也(榰音枝説文云榰柱砥古用木今以石)裁節也竝併也卒旣也(既盡
也)慒慮也(慒音囚)將資也(鵲巢云百兩將之將資裝也)薾紩也(郭云今人呼縫
紩衣為薾薾音絺一作薾致恥反)遞迭也(迭更也)矧況也廩廯也(廣雅云廯倉也)
逭逃也(太甲云自作孽不可逭)訊言也間俔也(間諜一名俔胡典反今謂細作是)
沄沆也(水流漭沆)干扞也(自扞衞)趾足也䠊刖也(䠊扶味反斷足曰刖)襄
駕也(堯典云懐山襄陵)黍辱也燠煖也塊堛也(土塊也一名堛)將齊也
(楚茨云或肆或將)餬饘也(饘糜也)啓跪也矏密也(矏武延反密謂密緻)開闢
也袍襺也(玉藻云纊為襺縕為袍纊新綿縕舊絮亦可通名皆謂綴綿絮於衣也)障畛也
(左傳曰封畛土畧)靦姡也(姡然面見人貌音滑)鬻糜也舒緩也翢纛也(翢即
翿字纛舞者所持羽也今謂羽茠幢)纛翳也(舞者執纛所以自蔽翳)隍壑也(郭云城池空者
為壑)芼搴也(郭氏謂㧞取菜)典經也威則也(郭云威儀可法則)苛妎也
(妎胡計反妒也)芾小也(召南云蔽芾甘棠芾小貌)迷惑也狃復也(狃伏前事而復為也)
逼迫也般還也(左傳曰有般馬之聲亦作班班師則其義也)班賦也(郭氏謂布與疏
引左傳使魯為其班即頒字也)濟渡也濟成也濟益也(廣訓異義)緡綸也(召南
云維絲伊緡緡綸皆繩也郭氏云江東曰綸)辟歴也(辟今作劈歴過也)漦盝也(郭氏云漉
漉出涎沫然則盝即漉也漦仕其反)寬綽也袞黻也(袞衣有黻文)皇華也(艸木之華
一名皇)昆後也(大禹謨云昆命于元龜)彌終也(生民云誕彌厥月)

　　釋訓第三(訓者不可明言也但形容其義耳故此篇只釋詩之言貌狀後始及其説焉)
明明斤斤察也(皆謂察貌)條條秩秩智也(郭云皆智思深長)穆穆肅
肅敬也諸諸便便辯也(謂語言辯給)肅肅翼翼恭也廱廱優
優和也(廱亦作雝雍邕)兢兢憴憴戒也(謂戒懼憴音繩)戰戰蹌蹌動也
(謂聳動)晏晏溫溫柔也(謂和柔)業業翹翹危也(召旻云兢兢業業鴟鴞云
予室翹翹)惴惴憢憢懼也(鴟鴞云予維音嘵嘵憢嘵通)番番矯矯勇也桓
桓烈烈威也洸洸赳赳武也藹藹濟濟止也(謂容止番音波)悠
悠洋洋思也(思而無所止貌)蹶蹶踖踖敏也(謂敏㨗於事踖七夕反)薨薨
增增衆也烝烝遂遂作也(郭云皆物盛興作之貌)委委佗佗美也
(謂美麗)忯忯惕惕愛也(忯徒啓反惕防有鵲巢云心焉惕惕韓詩以為悦人故言愛也)偁
偁格格舉也(郭氏謂舉持物)蓁蓁孽孽戴也(郭氏謂頭戴物)懕懕媞媞
安也(小戎云懕厭良人懕即厭也媞音提安乃謂安靜之貌)祁祁遲遲徐也丕丕
簡簡大也存存萌萌在也(萌存書作􁓻説文作蕄)懋懋慔慔勉也(
慔即慕字)庸庸慅慅勞也(慅慅亦作艸艸)赫赫躍躍迅也(迅奮迅也)綽綽
爰爰緩也(郭謂悠悠偁偁丕丕簡簡存存懋懋庸庸綽綽盡重語謂此數字單言之其義亦同但古
人有重語者故復言之)坎坎墫墫喜也(據詩所言非喜義但喜躍而鼔舞也)瞿瞿休
休儉也旭旭蹻蹻憍也(瞿居具反憍即驕反)夢夢訰訰亂也(謂闇亂訰
即諄也)懪懪邈邈悶也(懪音雹)儚儚洄洄惽也(儚亡崩反)版版盪
盪僻也(盪即蕩也僻謂邪僻)爞爞炎炎薰也居居究究惡也(謂相憎惡)
仇仇敖敖傲也佌佌瑣瑣小也悄悄慘慘慍也痯痯瘐
瘐病也殷殷惸惸忉忉慱慱欽欽京京忡忡惙惙怲怲
弈弈憂也畇畇田也畟畟耜也郝郝耕也(載芟云其耕澤澤郝即澤
字)繹繹生也(載芟云驛驛其達繹即驛字)穟穟苗也(謂苗之茂)緜緜穮也
(穮耘也)挃挃穫也栗栗衆也溞溞淅也烰烰烝也(生民云釋之叟
叟烝之浮浮溞即溲烰即浮也)俅俅服也(謂服戴)峨峨祭也(謂執圭璋助祭)鍠鍠
樂也穰穰福也子子孫孫引無極也顒顒卬卬君之德
也丁丁嚶嚶相切直也(謂伐木丁丁鳥鳴嚶嚶此言朋友相切正)藹藹萋萋
臣盡力也噰噰喈喈民協服也(竝見卷阿)佻佻契契愈遐急
也(愈急遐長也謂益長急切)宴宴粲粲尼居息也(尼近也居息謂優閒)哀哀悽
悽懷報德也(悽悽即出車云卉木萋萋)儵儵嘒嘒罹禍毒也(小弁云踧踧周
道踧亦作儵)晏晏旦旦悔爽忒也皋皋㻆㻆刺素食也(大東云鞙
鞙佩璲㻆即鞙也)懽懽愮愮憂無告也(板云老夫灌灌王風云中心搖搖懽即灌愮即
搖也)憲憲洩洩制法則也(洩亦作泄)謔謔謞謞崇讒慝也(謞亦作熇)
翕翕訿訿莫供職也速速蹙蹙惟逑鞠也(惟念逑及窮廹也念及窮
廹也)抑抑密也(謂密緻)秩秩清也(謂清明)甹夆掣曵也(小毖云莫予荓
蜂甹夆即荓蜂)朔北方也不俟不來也(郭云不可待是不復來也)不遹不蹟
也(郭云言不循軌跡也)不徹不道也(不順乎道)勿念勿忘也萲諼忘也
(伯兮云焉得諼草諼本作萲考槃云永矢弗諼)每有雖也(常棣云毎有良朋)饎酒食也
舞號雩也(雩請雨之祭有舞有號)曁不及也(公羊云及我欲之曁不得已也是不得及)
蠢不遜也(采菽云蠢爾蠻荆)如切如磋道學也如琢如磨自修
也瑟兮僴兮恂慄也赫兮咺兮威儀也有斐君子終不
可諼兮道盛德至善民之不能忘也旣微且尰骭瘍爲
微腫足爲尰(骭下患反)是刈是濩濩煑之也(以鑊煑葛為絺綌)履帝
武敏武迹也敏拇也(拇大指)張仲孝友善父母爲孝善兄
弟爲友有客㝛㝛言再㝛也有客信信言四㝛也美女
爲媛美士爲彥其虗其徐威儀容止也猗嗟名兮目上
爲名式微式微者微乎微者也之子者是子也徒御不
驚輦者也(諸徒皆爲徒行此獨爲輦也輦挽車)襢裼肉袒也㬥虎徒摶也
(郭云空手執也)馮河徒渉也(郭云無舟楫)籧篨口柔也戚施面柔也
夸毗體柔也(柔弱順也)婆娑舞也辟拊心也(謂椎胸)矜憐撫掩
之也緎羔裘之縫也殿屎呻也(呻吟)幬謂之帳(小星云抱衾與裯裯
即幬也箋云幬牀帳)侜張誑也誰昔昔也不辰不時也凡曲者爲
罶(罶曲粱也凡以薄取魚為罶)鬼之爲言歸也(尸子曰古者謂死人為歸人)

　　釋親第四

　　父爲考母爲妣(曲禮云生曰父母妻死曰考妣嬪郭氏謂此六者生死通稱元無别異引周書
傳以為據其義甚明)父之考爲王父父之妣爲王母王父之考爲
曾祖王父王父之妣爲曾祖王母曾祖王父之考爲高
祖王父曾祖王父之妣爲高祖王母父之世父叔父爲
從祖祖父父之世母叔母爲從祖祖母父之晜弟先生
爲世父後生爲叔父男子先生爲兄後生爲弟男子謂
女子先生爲姊後生爲妹父之姊妹爲姑父之從父晜
弟爲從祖父父之從祖晜弟爲族父族父之子相謂爲
族晜弟族晜弟之子相謂爲親同姓兄之子弟之子相
謂爲從父晜弟子之子爲孫孫之子爲曾孫曾孫之子
爲𤣥孫𤣥孫之子爲來孫來孫之子爲晜孫晜孫之子
爲仍孫仍孫之子爲雲孫王父之姊妹爲王姑曾祖王
父之姊妹爲曾祖王姑高祖王父之姊妹爲高祖王姑
父之從父姊妹爲從祖姑父之從祖姊妹爲族祖姑父
之從父晜弟之母爲從祖王母父之從祖晜弟之母爲
族祖王母父之兄妻爲世母父之弟妻爲叔母父之從
父晜弟之妻爲從祖母父之從祖晜弟之妻爲族祖母
父之從祖祖父爲族曾王父父之從祖祖母爲族曾王
母父之妾爲庶母祖王父也晜兄也(凡此所命或有義或無義但取稱呼
之異爾曰考曰妣以言尊老也曰子曰孫以别繼承也曰高曰曾以别上之近遠曰曾曰𤣥曰來曰晜曰仍曰
雲以别下之近遠曰世曰叔曰晜曰弟以别旁出之長幼曰姊曰妹曰姑以别女子之長幼先後曰王以言其
尊而大曰庶以言其卑而衆曰從以别正曰親以别遠曰族以别宗)

　　宗族

　　母之考爲外王父母之妣為外王母母之王考爲外曾
王父母之王妣爲外曾王母母之晜弟爲舅母之從父
晜弟爲從舅母之姊妹爲從母從母之男子爲從母晜
弟其女子子爲從母姊妹

　　□黨

　　妻之父爲外舅妻之母爲外姑(下言謂我舅者吾謂之甥是則壻亦可謂之甥
故孟子曰帝館甥于貳室)姑之子爲甥舅之子爲甥妻之晜弟爲甥
姊妹之夫爲甥(今人呼姊妹之子為甥敵體相呼為生而此皆作甥其實甥生一也)妻之
姊妹同出爲姨(同出謂俱已嫁然則未嫁者不容相呼也)女子謂姊妹之夫
爲私(碩人云譚公維私)男子謂姊妹之子爲出(襄五年公羊曰葢舅出也)女
子謂晜弟之子爲姪(左傳曰姪其從姑今男子謂晜弟之子亦然據古人謂兄弟之子其
男子為子其女子為姪故姪之字從女此本義也後人訛則通謂姪)謂出之子爲離孫謂
姪之子爲歸孫女子子之子爲外孫女子同出謂先生
爲姒後生爲娣(同出謂俱嫁一夫公羊傳曰諸侯娶一國二國往媵之以姪娣從)女子
謂兄之妻爲嫂弟之妻爲婦(今男子亦通謂嫂婦)長婦謂稚婦爲
娣婦娣婦謂長婦爲姒婦(世人多惑斯文以兄妻呼弟妻為娣弟妻呼兄妻為姒考
之古義兄弟之妻既為敵體故不以兄弟之長幼相命但以年長於已則呼之為姒年少於已則呼之為娣左
傳穆姜謂聲伯之母為姒叔向之嫂謂叔向之妻為姒是皆呼夫弟之妻也知此所謂長婦稚婦者實以婦人
之長稚也)

　　妻黨

　　婦稱夫之父曰舅稱夫之母曰姑姑舅在則曰君舅君
姑没則曰先舅先姑謂夫之少母爲少姑夫之兄爲兄
公夫之弟爲叔夫之姊爲女公夫之女弟爲女妹子之
妻爲婦長婦爲嫡婦衆婦爲庶婦女子子之夫爲壻壻
之父爲姻婦之父爲㛰父之黨爲宗族母與妻之黨爲
兄弟婦之父母婿之父母相謂爲㛰姻兩壻相謂爲亞
(郭氏云詩曰瑣瑣姻亞今江東人呼同門為僚壻)婦之黨爲㛰兄弟壻之黨爲
姻兄弟嬪婦也謂我舅者吾謂之甥也

　　㛰姻









　　爾雅注卷上

　　欽定四庫全書

　　爾雅注卷中　　　　　　　宋　鄭樵　撰

　　釋宮第五(凡棟宇之屬皆以釋宮總之白虎通云黄帝作宮室世本曰禹作宮室)

　　宮謂之室室謂之宮(互名也)牖戸之間謂之扆(牖東户西也以其設
斧扆於其處故名之曰扆覲禮云天子設斧扆於戸牖之間)其内謂之家(自扆以内明所居也)
東西牆謂之序(牆今謂之壁此則室前堂上東西廂之牆也)西南隅謂之奥
(古者室戸不當中而近東則西南隅最為隠奥之處祭祀及尊者所居)西北隅謂之屋漏
(抑云尚不媿於屋漏)東北隅謂之宧(飲食之所音夷)東南隅謂之㝔(既夕禮云
掃室聚諸㝔音要)柣謂之閾棖謂之楔楣謂之梁樞謂之椳樞
達北方謂之落時落時謂之􁏥(閾門限楔苦黠反門兩旁長木楣門戸上横木
所以跨楔者樞門闔戸扉開闢之機也其持樞之窠臼必連北棟以為固􁏥音士落時之别名)垝謂之
坫(坫有二明堂位及論語所謂反坫者在兩楹之間以土為之此所謂坫者在堂之隅其東南隅為東坫西
南為西坫故郭氏云在堂隅坫㙐也㙐即堂角端)牆謂之墉(露牆也)鏝謂之杇(泥牆
之鏝)椹謂之榩(今亦謂之椹郭云斫木櫍也)地謂之黝(黑飾地也於糾反)牆謂
之堊(白飾牆也於故反)樴謂之杙在牆者謂之楎在地者謂之
臬大者謂之棋長者謂之閣(此别杙所在長短之名杙橜也音弋樴徒得反)闍
謂之臺有木者謂之榭(闍音都臺積土為之榭加屋焉)雞棲於弋爲榤
鑿垣而棲為塒(此釋君子于役之詩也)植謂之傳傳謂之突(植者立木
於門中所以鍵固管鑰)杗廇謂之梁其上楹謂之棁閞謂之槉栭
謂之楶棟謂之桴桷謂之榱桷直而遂謂之閲直不受
檐謂之交檐謂之樀(此别梁棟之屬杗音亡廇力又反梁屋大梁也楹柱也上楹梁上短
柱一名棁一名侏儒柱閞亦作㭓一名枅一名㭼一名欂一名槉柱上方木是也栭即櫨也欂櫨謂斗栱也棟
屋檼也今謂之桁桴音浮桷椽也椽長直而遂達五架屋際者曰閱若五架屋際椽不直上於檐而交於檼上
者曰交檐一名屋梠一名宇皆屋之四垂也)容謂之防(射時唱獲者所以蔽身之具一名乏郭云
形如今牀頭小曲屏風也)連謂之簃(郭氏謂堂樓閣邉小屋今呼之簃厨連觀也丈知反)屋上
簿謂之筄(音曜即屋笮)兩階間謂之鄉中庭之左右謂之位
門屏之間謂之宁屏謂之樹(此别君臣位之所也鄉南郷位列位宁門内兩塾之
間也實人君視朝所宁立之處樹立小牆當門中以自蔽)閍謂之門正門謂之應門
觀謂之闕宮中之門謂之闈其小者謂之閨小閨謂之
閤衖門謂之閎門側之堂謂之塾橛謂之闑闔謂之扉
所以止扉謂之閎(此别門闕之異也閍亦作祊楚茨云祝祭于祊即廟門也其路門之外受
朝正門一名應門應門之外門曰雉門雉門之旁雙闕曰觀一名象魏闈即宫中相通之小門名也闈之小者
曰閨閨之小者曰閤衖首之門曰閎門側之堂夾門東西者曰塾門中之橛名闑短橛也所以止闔向外闔門
扇也於門兩旁立長橛所以止扉自奄者亦曰閎)瓴甋謂之甓(甎也)宮中衖謂之
壼廟中路謂之唐堂途謂之陳路旅途也路場猷行道
也一達謂之道路二達謂之歧旁三達謂之劇旁四達
謂之衢五達謂之康六達謂之莊七達謂之劇驂八達
謂之崇期九達謂之逵(此别途路之異也衖宫中道名故後宫稱永巷陳者自堂至門
所行之處也路旅二者途之異名路場猷行四者復是道之異名也劇旁郭云今南陽冠軍樂鄉數道交錯俗
呼五劇鄉劇驂云三道交復有一歧出者今北海劇縣有此道)室中謂之時堂上謂之
行堂下謂之歩門外謂之趨中庭謂之走大路謂之奔
(此皆人之行歩緩急之所因以名云)隄謂之梁石杠謂之徛(梁徛皆渡水之道梁以木
或以石横絶水上也徛音寄彴也置石於水中以為歩渡)室有東西廂曰廟無東西
廂有室曰寢無室曰榭四方而高曰臺陜而脩曲曰樓
(凡太室有東西廂夾室及前堂有序牆者曰廟但有太室者曰寢廟居前寢居後榭有二臺上架木曰榭屋歇
前亦曰榭築土曰臺臺上有屋曰樓陜狹也音狹狹脩長也)

　　釋器第六(器服一體故釋器而該服焉因器而又及飲食之屬)

　　木豆謂之豆竹豆謂之籩瓦豆謂之登(木豆薦菹醢竹豆薦棗栗菱芡
脯脩糗餌之屬瓦豆薦羹皆祭祀燕享所用)盎謂之缶(缶瓦盆也)甌瓿謂之瓵(郭云
瓿甊小甖長沙謂之瓵瓿蒲口反瓵音移)康瓠謂之甈(瓠臺也甈音契)斪斸謂之定
(廣雅云定謂之耨亦謂之鎛芸器也類鉏其柄長尺耨六寸所以間稼芸苖斪音衢定多佞反)斫謂之
鐯(張畧反钁也實大鉏)􁌘謂之疀(􁌘音鍬疀音揷即鍤也亦謂之鍬)緵罟謂之九
罭九罭魚罔也嫠婦之笱謂之罶罺謂之汕篧謂之罩
槮謂之涔鳥罟謂之羅兔罟謂之罝麋罟謂之罞彘罟
謂之羉魚罟謂之罛繴謂之罿罿罬也罬謂之罦罦覆
車也(此别網罟之異也緵子弄反罟網也九罭九囊之網以簿為魚笱其功易故號寡婦之笱也罺撩罟
也謂摝取之也篧土角反罩捕魚籠槮桑感反聚柴木於水中以棲魚羅覆張之網也罝罞羉皆遮截之網罞
音茅羉音鸞罛最大之網覆車翻車也有兩轅中施罥以掩鳥一名繴音壁一名量音衝一名□音拙一名罦
音浮)絇謂之救(絇具位仄屨頭飾也救絲為之)律謂之分(律管可以分候)大版謂
之業繩之謂之縮之(業築牆版繩以縮之)彞卣罍器也小罍謂之
坎(皆盛酒之尊彝為上尊卣為中尊□為下尊坎其小者耳)衣裗謂之䘽黼領謂之襮縁謂之純袕謂之褮衣眥謂之襟衱謂之裾衿謂之
袸佩衿謂之褑執衽謂之袺扱衽謂之襭衣蔽前謂之
襜婦人之褘謂之縭縭緌也裳削幅謂之纀(此别衣服之異也裗
音流䘽音倪衣縷也謂縫也黼領刺繡斧文於衣領襮音博縁余絹反邊際縁飾也䋉音穴衣開孔也謂鬼衣
也褮音營襟交領也衱音劫裾衣後裾也衿衣小帶也袸音荐褑音院佩玉之帶也衽裳際也執謂執於手扳
謂扱於帶間襜蔽膝也一名韠褘婦人香纓也邪交絡帶繋於體緌繋也纀音卜深衣之裳削殺其幅)輿
革前謂之鞎後謂之笰竹前謂之禦後謂之蔽環謂之
捐鑣謂之钀載轡謂之轙轡首謂之革(此别車馬所飾之異也以韋靶
車軾曰鞎以韋靶後戸曰笰以簟衣軾曰禦以簟衣後戸曰蔽捐著車衆環也钀魚列反馬勒旁鐵轙音儀車
軛上環所以貫轡也革以革為轡也)餀謂之餯食饐謂之餲摶者謂之糷
米者謂之糪肉謂之敗魚謂之餒(此别食物臭敗之名也餀呼蓋反□許穢
反猶然也謂其自烝敗也食飯也饐敗臭也摶謂飯已涎黏成摶糷音爛檗飯半腥半熟也音壁)肉曰
脱之魚曰斮之(脱謂脱皮毛斮削也謂削鱗鬛)冰脂也(謂肌膚脂澤若氷雪然此釋莊
子所謂肌膚若冰雪也)肉謂之羹魚謂之鮨肉謂之醢有骨者謂
之臡(此别以魚肉食為之異也羹肉臛也據公食大夫禮鮨則鮓也音祁觀此文勢上下相敵則鮨又類
於湇屬醢臡皆醬也臡音泥)康謂之蠱澱謂之垽(康今作糠澱即澄泔之澤音殿垽魚
靳反)鼎絶大謂之鼐圜弇上謂之鼒附耳外謂之釴􁏣足
謂之鬲(弇上斂口也附耳在鼎表者曰釴音亦􁏣足謂張足也)䰝謂之鬵鬵鉹也
(鬵音尋郭云涼州呼䰝曰鉹音侈)璲瑞也(大東云鞙鞙佩璲箋云佩璲者以瑞玉為佩)玉十
謂之區(雙玉曰㲄五㲄為區)羽本謂之翮(鳥羽之根)一羽謂之箴十羽
謂之縳百羽謂之緷(别羽數多少之名周官羽人所言與此小異縳音篆緷音衮)木
謂之虡(縣鐘磬之木横曰筍植曰虡)旄謂之□(旄牛尾也舞者所執□音卑)菜謂
之蔌(䔩音逑菜茹之總名)白蓋謂之苫(白茅苫也茅之蓋屋必為苫故曰白蓋)黄金
謂之璗其美者謂之鏐白金謂之銀其美者謂之鐐鉼
金謂之鈑錫謂之鈏(此别金錫之異名也璗音蕩鏐音畱鐐音遼鉼音餅鈑即供金鈑謂
旅于上帝則供金鈑音版鈏音丈引之引)象謂之鵠角謂之觷犀謂之剒木
謂之剫玉謂之雕(此别其治樸之名樸未成器也觷音岳剒音錯剫音鐸)金謂之
鏤木謂之刻骨謂之切象謂之磋玉謂之琢石謂之磨
(此皆治而為器之别名)璆琳玉也(二者美玉之名)簡謂之畢(簡札也古未有紙載文於
竹簡)不律謂之筆(緩聲為不律急聲為筆郭云蜀人呼筆為不律許慎云吳人謂之不律觀作爾
雅者多用江南音命物恐許氏之言是矣)滅謂之點(以筆滅字也)絶澤謂之銑(銑金
之最有光澤者)金鏃剪羽謂之鍭骨鏃不剪羽謂之志(鏃箭頭也)弓
有縁者謂之弓無縁者謂之弭以金者謂之銑以蜃者
謂之珧以玉者謂之珪(縁纏也有以纏束而漆之者有不用纏束而不漆者金蜃玉三
者皆可飾弓兩頭因取其類以為名耳蜃蚌也珧音姚)珪大尺二寸謂之玠璋大
八寸謂之琡璧大六寸謂之宣肉倍好謂之璧好倍肉
謂之瑗肉好若一謂之環(此别珪璧之屬也珪璧皆所執之玉珪類笏璋半珪也璧
狀如大環宣即漢郊祀志所謂有司奉瑄玉是也肉邊也好呼報反孔也執璧必手拏其孔)繸綬也
(即佩玉之組所以連繋瑞玉者因通謂之繸以其所佩之玉曰璲故云然)一染謂之縓再染
謂之赬三染謂之纁青謂之蔥黑謂之黝斧謂之黼(此别
色之異也縓七戀反紅色赬赤色纁絳色蕙淺青色黝黒色黼畫斧形)邸謂之柢(邸人之所止也
柢乃木之根本是亦其所止也故邸可謂之柢)雕謂之琢(治玉之名)蓐謂之玆(玆蓐席也
桓十六年公羊傳曰屬負玆)竿謂之箷(以竿為衣架曰箷音移)簀謂之第(簀薦下竹
簿第側使反)革中絶謂之辨革中辨謂之韏(皮去毛曰華中斷之曰辨復中
分其辨則曰韏音眷)鏤䤹也(刻鋖物為䤹蘇婁反)卣中尊也(不大不小者)

　　釋樂第七

　　宮謂之重商謂之敏角謂之經徵謂之迭羽謂之桺(此釋
五音之異名也)大瑟謂之灑(瑟登歌所用之樂郭云長八尺一寸廣一尺八寸二十七絃)大
琴謂之離(廣雅云琴長三尺六寸六分五絃此古制也後人加少宮少商二絃是為七絃也大琴之
制未聞或曰二十七絃)大鼓謂之鼖小者謂之應(鼖長八尺革四尺應小鼓蓋鼙
之屬在大鼓側)大磬謂之毊(郭云毊形似犂錧以玉石為之錧犂曲刃也馨虗驕反)大笙
謂之巢小者謂之和(笙斬匏為底其中列管施簧於管端故謂笙為匏亦謂之簧也大者
十九簧小者十三簧簧管中之金薄鐷也)大篪謂之沂(郭云篪以竹為之長尺四寸圍三寸一孔
上出寸三分名翹横吹之小者尺二寸廣雅云八孔沂音銀)大塤謂之嘂(塤亦作壎音喧燒土
為之大如鵝子鋭上平底形如稱錘六孔小者如雞子)大鍾謂之鏞其中謂之剽
小者謂之棧(鏞亦謂之鑮東晉㑹稽剡縣人家井中得一鐘長三寸口徑四寸上有銘古文云棧
剽音瓢棧音盞)大簫謂之言小者謂之筊(簫一名籟大者編二十三管長尺四寸無
底小者十六管長尺二寸有底筊音爻)大管謂之簥其中謂之篞小者謂
之篎(管如笛形小併兩管而吹之大者曰簥音嬌不大不小者曰篞乃結反小者曰篎音眇)大籥
謂之産其中謂之仲小者謂之箹(郭云籥如笛三孔而短廣雅云七孔毛氏
詩傳云六孔是則其制有不同者耳箹音渥)徒鼔瑟謂之歩徒吹謂之和徒
歌謂之謡徒擊鼓謂之咢徒鼔鍾謂之脩徒鼔磬謂之
寋(徒獨也和胡臥反寋音蹇)所以鼔柷謂之止所以鼔敔謂之籈(合樂
用柷止樂用敔柷如漆桶方二尺四寸深尺八寸中有椎柄合樂之時投椎於桶中而撞之止者其椎之名也
敔如伏虎背上有二十七鉏鋙籈用篦櫟之遂止樂音眞)大鼗謂之麻小者謂之料
(鼗如鼓而小持其柄摇之旁耳還自擊料音聊)和樂謂之節(節相也樂記云治亂以相注云相即
柎也亦以節樂以韋為囊而實以糠)

　　釋天第八

　　穹蒼蒼天也(桑柔云以念穹蒼)春爲蒼天夏爲昊天秋爲旻天
冬爲上天

　　四時

　　春爲青陽夏爲朱明秋爲白藏冬爲𤣥英四時和謂之
玉燭春爲發生夏爲長嬴秋爲收成冬爲安寧四時和
爲通正(此五者又其别號也)謂之景風(據下文敵體則此上容有二句亡焉)甘雨時
降萬物以嘉謂之醴泉(言甘雨降萬物嘉則地出醴泉醴泉者泉水味甘如醴)

　　祥

　　榖不熟爲饑蔬不熟爲饉果不熟爲荒仍饑爲荐

　　災

　　太歲在甲曰閼逢在乙曰旃蒙在丙曰柔兆在丁曰强
圉在戊曰著雍在己曰屠維在庚曰上章在辛曰重光
在壬曰𤣥黓在癸曰昭陽(著直畧反)

　　歲陽

　　太嵗在寅曰攝提格在卯曰單閼在辰曰執徐在已曰
大荒落在午曰敦牂在未曰協洽在申曰涒灘在酉曰
作噩在戍曰閹茂在亥曰大淵獻在子曰困敦在丑曰
赤奮若載嵗也夏曰嵗商曰祀周曰年唐虞曰載(涒湯昆反
閹音掩困敦音頓)

　　嵗名

　　月在甲曰畢在乙曰橘在丙曰脩在丁曰圉在戊曰厲
在己曰則在庚曰窒在辛曰塞在壬曰終在癸曰極(塞先
北反)

　　月陽

　　正月爲陬二月爲如三月爲寎四月爲余五月爲臯六
月爲且七月爲相八月爲壯九月爲𤣥十月爲陽十一
月爲辜十二月爲涂(陬側畱反寎音柄且子余反相息亮反)

　　月名

　　南風謂之凱風東風謂之谷風北風謂之凉風西風謂
之泰風(桑柔云泰風有隧)焚輪謂之頽扶摇謂之猋(皆暴風也焚輪自上
而下扶摇自下而上)風與火爲庉(庉熾盛貌徒衮反)迴風爲飄(迴旋也)日出
而風爲㬥風而雨土爲霾陰而風爲曀(此竝釋終風辭也)天氣
下地不應曰雺地氣發天不應曰霧霧謂之晦(雺即蒙也音蒙
洪範曰蒙常風若雺謂蒙昧晦謂晦㝠)螮蝀謂之雩螮蝀虹也蜺爲挈貳
弇日爲蔽雲(雄曰虹色鮮明雌曰蜺色黯□挈貳文見尸子虹蜺朝見西暮見東日中則見天中
故暈氣弇日)疾雷爲霆霓(謂霹靂也)雨䨘爲霄雪(䨘亦作霰霰氷雪雜下故謂之
消雪霄即消也)㬥雨謂之涷小雨謂之霡霂久雨謂之淫淫謂之霖濟謂
之霽(涷音東郭云江東呼夏月㬥雨為涷雨左傳云雨自三日已往為霖霽雨止也)

　　風雨

　　壽星角亢也(二十八宿起於角亢亢音剛)天根氐也天駟房也(房為天馬
主車駕故亦為天駟)大辰房心尾也大火謂之大辰(大火心星)析木謂
之津(即漢津)箕斗之間漢津也(箕龍尾斗南斗天漢之津梁)星紀斗牽
牛也𤣥枵虚也顓頊之虚虚也北陸虚也(虚星在辰為𤣥枵居躔度
為北陸在地為顓頊之虚)營室謂之定(定多佞反正也室星昬正見南方則興土功營宮室之時
故曰營室之)娵訾之口營室東璧也降婁奎婁也大梁昴也
西陸昴也濁謂之畢(畢星一名濁實沈所次故有沈濁之名焉)咮謂之桺(咮朱
鳥之口)柳鶉火也北極謂之北辰河鼓謂之牽牛明星謂
之启明(启音啟明星太白也晨見東方)彗星爲欃槍(亦謂之孛乃妖變之星也欃初銜反)
奔星爲彴約(奔星流星也彴蒲渥反此篇大槩釋十二辰所次據壽星大辰析木星紀𤣥枵娵訾
降婁大梁實沈鶉首鶉火鶉尾此當偹載不應遺却實沈鶉首鶉尾恐是簡編之失)

　　星名

　　春祭曰祠夏祭曰礿秋祭曰嘗冬祭曰烝祭天曰燔柴
(祭天之禮積柴以實牲醴玉帛而燔之使氣臭上逹於天)祭地曰瘞埋(祭地之禮既祭埋牲玉)
祭山曰庪縣(庪居委反埋也或以牲幣埋於山或縣於林中)祭川曰浮沉(投祭水中
或浮或沈)祭星曰布(以祭布露於地)祭風曰磔(披磔性體而祭之郭云今俗當大道中磔
狗云以止風此其象也)是類是禡師祭也(師出征伐必類于上帝謂祭天也禡於所征之
地謂兵祭也)既伯既禱馬祭也(伯馬祖也既伯既禱言禱于馬祖為擇吉日之辭故依本文
重言既焉)禘大祭也(新列序昭穆之祭)繹又祭也(祭明之日尋繹復祭)周曰繹
商曰肜夏曰復胙(宣八年壬午猶繹商書髙宗肜日復祚未見所出)

　　祭名

　　春獵爲蒐夏獵爲苗秋獵爲獮冬獵爲狩宵田爲獠(宵田
夜獵也獠音遼管子曰獵獠畢弋)火田爲狩(縱火而獵也)乃立冢土戎醜攸
行(冢土大社戎醜大衆)起大事動大衆必先有事乎社而後出謂
之宜(周官大祝云大師宜於社)振旅闐闐(振旅整衆也闐闐鼓聲)出爲治兵尚
威武也(幼賤在前貴勇力)入爲振旅反尊卑也(尊老在前復常儀)

　　講武

　　素錦綢杠纁帛縿素陞龍于縿練旒九飾以組維以縷
(綢韜也音叨杠音江旗竿也纁絳色縿音衫衆旒所著者練絳練也組綦組也縷朱縷也先以白地錦韜旗竿
則以絳帛為縿著於素錦又畫白龍於縿令上向則以絳練為九旒著於縿則以綦組飾旒之邊則以朱縷維
持其旒令不曵地此竝一旗之制也)緇廣充幅長尋曰旐繼旐曰斾(緇黒色帛
也廣古曠反全幅長八尺屬於杠曰旐又以帛續旐末為燕尾者曰斾)注旄首曰旌(注繋也繋
旄牛尾於竿首曰旌其下亦有旒郭云如今之幢)有鈴曰旂(縣鈴於竿首畫二龍相交)錯革
鳥曰旟(錯雜以五采也革急也晝急疾之烏於縿蓋鷹隼之屬)因章曰旃(以白練為旒因
其文章不復晝之周禮云通帛為旃)

　　旌旗

　　釋地第九

　　兩河間曰冀州(河大河也東河之西西河之東是其境)河南曰豫州(自河南至
江漢)河西曰雝州(雝於用反東距西河西距黒水)漢南曰荆州(自漢水南至衡山之
陽)江南曰揚州(江大江也自江以南是其境)濟河間曰兗州(東南距濟西北
距河)濟東曰徐州(濟束而南也)燕曰幽州(今燕薊是其地郭解云自易水至北狄)
齊曰營州(今營丘也郭云自岱東至海此蓋殷制)

　　九州

　　魯有大野(舊云在魯西高平距野縣東北大澤按鉅野今濟州治)晉有大陸(今懐州脩
武縣吳澤是)秦有楊陓(郭云在扶風汧縣西按汧今隴州汧源陓於于反)宋有孟諸
(在南京虞城西北十里)楚有雲夢(江北為雲江南為夢雲今之玉沙監利景陵等縣是夢今之公
安石首建寧等縣是)吳越之間有具區(今平江呉縣南太湖是禹貢曰震澤)齊有海
隅(齊地束濵海此營州藪也)燕有昭余祁(郭云太原鄔陵縣北九澤是)鄭有圃田
(圃田一名原圃在開封中牟縣西北七里鄭州管城縣東三里其澤東西五十里南北二十六里西限長城東
極官渡上承鄭州管城縣界曹家陂又益西北流為二十四小陂小鵠大鵠小斬大斬之類)周有焦
䕶(郭云今扶風池陽縣瓠中是按此今在隴州汧陽縣北)

　　十藪(大澤曰藪)

　　東陵阠南陵息慎西陵威夷中陵朱滕北陵西隃鴈門
是也(阠音信隃音戍西隃即鴈門也鴈門山在今代州餘未詳)陵莫大於加陵(未詳所在)
梁莫大於湨梁(湨古壁反梁隄也湨水之隄也舊云湨水出河内軹縣東南至温入河按軹唐
省入濟源今隸河陽)墳莫大於河墳(墳大防)

　　八陵

　　東方之美者有醫無閭之珣玗琪焉(醫無閭山名地理志云在遼東無慮
縣珣夷玉也玗石似玉者琪玉之可為琪瑱者)東南之美者有會稽之竹箭焉
(會稽山在今越州出箭竹)南方之美者有梁山之犀象焉(梁山在今汝州梁縣)
西南之美者有華山之金石焉(華山在今華隂)西方之美者有
霍山之多珠玉焉(在晉州霍邑)西北之美者有崑崙虚之璆
琳琅玕焉(山海經云崑崙之虚方八百里高萬仞按其山在中國之外西境璆琳美玉琅玕珠樹)
北方之美者有幽都之筋角焉(幽都即幽州在今燕筋角牛筋角也)東北
之美者有斥山之文皮焉(斥山未詳文皮馬豹皮)中有岱岳與其
五榖魚鹽生焉(岱岳泰山也今中國惟有竹箭金石筋角文皮五榖魚鹽之利如犀象與珠則
生南海玉出于闐中國竝無往往昔日有之後人採竭矣)

　　九府

　　東方有比目魚焉不比不行其名謂之鰈(音牒與塌鯊相類一眼兩
魚相合乃得行今所在海中皆有郭云江南呼王餘魚)南方有比翼鳥焉不比不
飛其名謂之鶼鶼(山海經云崇吾山有鳥狀如鳧一翼一目相得乃飛鶼音兼)西方
有比肩獸焉與卭卭岠虗比爲卭卭岠虗齧甘艸即有
難卭卭岠虗負而走其名謂之蟨(郭云今鴈門黄武縣夏屋山中有獸形如
兔而大相負共行俗呼為蟨鼠音厥)北方有比肩民焉迭食而迭望(此即半體
人也亦猶魚鳥之相合迭望備警急也)中有軹首蛇焉(即歧頭蛇也所在或有之)此四
方中國之異氣也(四方中國廣大生妖異無足怪者)

　　五方

　　邑外謂之郊郊外謂之牧牧外謂之野野外謂之林林
外謂之坰(郭云邑國都也假令百里之國五十里之界界各十里此則以意揣之然理當如此)下
溼曰隰大野曰平廣平曰原高平曰陸大陸曰阜大阜
曰陵大陵曰阿可食者曰原(可食可種榖粟也)陂者曰阪(郭云阪陀
不平)下者曰溼田一嵗曰菑(郭云今江東呼初耕地反艸為菑)二嵗曰新
田三嵗曰畬

　　野

　　東至於泰遠西至於邠國南至於濮鉛北至於祝栗謂
之四極(皆四方極逺之國邠國非大王去邠之地)觚竹北戸西王母日下謂
之四荒(觚竹在北北戸在南西王母在西日下在東皆四遠荒昧之國疑日下即今日本)九夷
八狄七戎六蠻謂之四海(此四夷皆際海故謂之四海九夷在東風俗通云一曰𤣥
菟二曰樂浪三曰高驪四曰滿飾五曰鳧更六曰索家七曰東屠八曰倭人九曰天鄙八狄在北風俗通云一
曰天竺二曰咳首三曰僬嘵四曰跛踵五曰穿胷六曰□耳七曰狗軹八曰旁春七戎在西風俗通云六戎一
曰僥夷二曰戎英三曰老白四曰耆𦍑五曰鼻息六曰天剛六蠻在南風俗通云五蠻一曰月支二曰穢貊三
曰匈奴四曰單于五曰白屋據風俗通雖如此謂然觀今諸國所在或異於此如天竺月支在西□耳在南匈
奴單于在北風俗通所記不必皆實聊備之耳)岠齊州以南戴日爲丹宂(岠去也齊
中也)北戴斗極爲空桐(戴當也斗極極星也謂之天樞空桐北極山名)東至日所
出爲太平西至日所入爲太蒙(淮南子曰入於蒙汜)太平之人仁
丹宂之人智太蒙之人信空桐之人武

　　四極

　　釋丘第十(土之高也而非因人)

　　丘一成爲敦丘冄成爲陶丘再成鋭上爲融丘三成爲
崐崙丘(成猶層也敦頓也氓云至于頓丘陶丘今廣濟軍定陶城中有陶丘崑崙記丘崑崙山一名崑
丘三重高一萬一千里)如椉者椉丘(兗州椉氏有椉丘城郭云如椉者形如車椉也又云或謂
椉乃稲田塍埒亦存二説)如陼者陼丘(陼音渚郭云水中小洲為渚)水潦所止泥
丘方丘胡丘絶高爲之京(為當作謂因音訛文)非人爲之丘(當曰非人
為之謂之丘失謂之二文)水潦所還埒丘(埒畔也謂丘邊有界埒水繞環之)上正章
丘(頂平)澤中有丘都丘當途梧丘途出其右而還之畫丘
途出其前戴丘途出其後昌丘(前謂南後謂北)水出其前渻丘
水出其後沮丘水出其右正丘水出其左營丘(渻所景反沮辭
與反郭云今齊之營丘淄水過其南及東)如覆敦者敦丘(敦音堆祭祀受黍稷之器其形似簠
簋覆敦者形如反敦也)邐迤沙丘(邐迤謂連接委曲也地理志鉅鹿有紂所作沙丘臺在東北七
十里)左高咸丘右高臨丘前高旄丘(旄丘在臨河縣東四十歩)後高陵
丘偏高阿丘宛中宛丘丘背有丘爲負丘左澤定丘右
陵泰丘(泰丘宋地)如畞畞丘(丘如田畞巷伯云猗于畞丘)如陵陵丘(陵大阜)
丘上有丘爲宛丘(此釋上宛中宛丘也)陳有宛丘(今為縣陳州治)晉有潛
丘(郭云今在太原晉陽縣)淮南有州黎丘(郭云今在壽春縣)天下有名丘
五其三在河南其二在河北(五丘未詳名號不知所在)望厓洒而高
岸夷上洒下不漘(洒先典反深也謂其下水深也夷平也不者衍字)隩隈厓内
爲隩外爲隈(下二句釋隩隈也)畢堂牆(終南山道名畢其邊若堂之牆今長安縣西有
畢陌)重厓岸(兩厓相累也)岸上滸(緜云率西水滸)墳大防(防隄)涘爲厓(謂水
邉)窮瀆汜(汜音似水無所通)谷者溦(謂汜通於谷則曰溦音眉)

　　丘　厓岸

　　釋山第十一

　　河南華河西嶽河東岱河北恒江南衡(華山在華隂岳即呉岳在隴州
岱泰山在兗州恒常山在定州曲陽衡山本屬衡州近屬潭州此五山者以為中國之名山也)山三襲
陟(襲重也重亦層也)再成英一成伾(大伾山在黎陽南七里)山大而高崧
(崧中岳在河南登封)山小而高岑鋭而高嶠卑而大扈小而衆巋
小山岌大山峘屬者嶧(巋丘鬼反岌魚泣反峘音桓屬謂相連屬嶧山在兗州鄒縣斷
續二十里)獨者蜀(蜀山川濟州)上正章宛中隆山脊岡未及上翠
微(正平也宛高也未及上者謂未及頂上在旁陂陀之處也一説山氣青縹色曰翠微義與此異)山頂
冢崒者厜㕒(頂巔也崒山巔之末此釋十月山冢崒崩之文厜㕒猶崔嵬也與詩崔嵬同音)山
如堂者密(形似堂室尸子曰松栢之鼠不知堂密之有密摐)如防者盛(防隄也)巒
山嶞(嶞山形狹長周頌云嶞山喬岳)重甗隒(甗言遠反甑也山形如累甑隒音儼)左右有
岸厒(兩旁有水岸也厒口閤反)大山宮小山霍小山别大山鮮(宮繞也謂
大山圍繞小山曰霍小山别於大山不相連屬者曰鮮)山絶陘(中斷也)多小石磝多
大石礐(磝苦交反礐音角)多艸木岵無艸木峐(峐即屺也屺岵竝釋陟岵文)
山上有水埒夏有水冬無水澩(澩音學有水停水也)山豄無所通
谿(豄即瀆也)石戴土謂之崔嵬土戴石爲砠(此釋卷耳文)山夾水
澗陵夾水澞山有穴為岫山西曰夕陽山東曰朝陽(澞音
虞陽日也日出没皆於山隱見焉)泰山為東嶽華山為西嶽霍山為南
嶽恒山為北嶽嵩髙為中嶽(霍山即天柱山漢武帝以衡山遼曠移其神於此號
為南岳在今夀州霍山土人亦呼為南岳也)梁山晋望也(晋國所望祭之山在同州夏陽西北)

　　釋水第十二

　　泉一見一否為瀐井一有水一無水為瀱汋(瀐音纎瀱音計汋什
捉反一猶時也)濫泉正出正出涌出也沃泉縣出縣出下出也
(采菽云觱沸檻泉即濫也縣出從上溜也)氿泉穴出穴出仄出也(大東云有冽氿泉)
湀闢流川過辨回川(湀音揆囘旋也)灉反入(河水决出復還入也)潬沙出
(郭云今河中呼水中沙堆為潬音但按今錢塘亦有此語)汧出不流歸異出同肥(泉水
云我思肥泉)瀵大出尾下(尾猶底也言其源深大出於底下者名瀵郭云今河東汾隂縣有水
口如車輪許濆沸涌出其深無限名之為瀵馮翊邰陽縣復有瀵亦如之相去數里而夾河河中陼上又有一
瀵瀵源皆濳相通出汾隂者人壅其流以為陂種稻呼其本所出處為瀵魁)水醮曰厬(醮盡也厬
音軌)水自河出為灉濟為濋汶為灛洛為波漢為濳淮為
滸江為沱濄為洵潁為沙汝為濆(皆大水别出為小水之名灉禹貢灉沮㑹
同濳沱竝見禹貢汝濆見周南餘未詳濄烏禾反)水決之澤為汧(水決入澤中也故前言汧
出不流)決復入爲汜(召南云江有汜)河水清且瀾漪大波爲瀾小
波爲淪直波爲徑(此竝釋伐檀文)江有沱河有灉汝有濆(此則前義
未審重言之意)滸水厓水草交爲湄(江漢云江漢之滸巧言云居河之麋麋即湄)濟
有深渉深則厲淺則揭揭者揭衣也以衣渉水爲厲潛
行爲泳(泳没行水底)汎汎楊舟紼縭維之紼􁉕也縭緌也(􁉕音
律維舟大索縷繫也)天子造舟諸侯維舟大夫方舟士特舟庶人
乗泭(此言橋渡有尊卑之制造七到反造舟比船也大明云造舟為梁維連四船方併兩船泭與桴同即
木筏也據此亦書生牽於禮制之遇夫梁航本為渡水設也不過隨其闊狹淺深之施不可士特舟過廣渡則
不敢往諸侯維舟遇尋尺之水則不復行寧有此理乎)水注川曰谿注谿曰谷注
谷曰溝注溝曰澮注澮曰瀆(此言諸小水之所注入漸大則名異而非谿注谷谷
注溝也)逆流而上曰泝洄順流而下曰泝游(竝釋蒹葭文)正絶
流曰亂(禹貢亂于河)江河淮濟爲四瀆四瀆者發源注海者
也(中原之地諸水所流皆歸此四瀆惟此四瀆得專達海故為瀆祠焉)

　　水泉

　　水中可居者曰洲小洲曰陼小陼曰沚小沚曰坻人所
爲爲潏(人力所為也)

　　水中

　　河出崑崙虗色白(崑崙西極之山山海經云河出崑崙西北隅虚山下基也)所渠并
千七百一川色黄(謂河初出水色清色至并千七百渠而為一川則衆流所㑹沙壤溷淆遂為黄河)百里一小曲千里一曲一直(河自河陽以下經沙壤曲直無定流此謂
河陽以上也)

　　河曲

　　徒駭太史馬頰覆鬴胡蘇簡絜鉤盤鬲津(溝洫志漢成帝時河隄都
尉許商上言古記九河之名有徒駭胡蘇鬲津今見在成平東光鬲縣界中自鬲津以北至徒駭其間相去二
百里是九河所在徒駭最北鬲津最南徒駭在成平胡蘇在東光鬲津在鬲縣又知其餘六河以次推之曰太
史曰馬頰曰覆釡在東光之北成平之南曰簡曰絜曰鉤盤在東光之南鬲縣之北今按圖志瀛州有成平故
城又有徒駭河永静軍有東光縣東連滄州有胡蘓亭□因河命而凔州復有鬲津鉤盤太史河之名鬲縣故
城在德州與滄比境庶可攷焉)

　　九河

　　自釋地已下至九河皆禹所命也(言山川自有舊名禹治水後更命焉)


　　爾雅注卷中

　　欽定四厙全書

　　爾雅注卷下　　　　　　宋　鄭樵　撰

　　釋艸第十三

　　蒮山韭茖山蔥葝山䪥蒚山蒜(蒮音育茖音格葝音勍䪥即薤字蒚音力山中
亦有此種頗與家園種植相類)薜山蘄(薜音百蘄音芹當歸也葉似蘄而大)椵木權櫬木
槿(即朝生暮落花也今亦謂之木槿一名椵音叚一名櫬音櫬一名王蒸一名舜華)术山薊(蒼术
也音計)楊枹薊(白术也)葥王蔧(椶櫚也葉可為帚蔧葥音箭蔧音邃)菉王芻(藎艸
亦名菉蓐音菉)拜蔏藋(藋徒弔反疑即商陸)蘩皤蒿(舊云白蒿見本艸)蒿菣蔚牡
菣(青嵩也郭云今人呼青蒿香中炙啖者爲菣去刃反牡菣無子者蔚音尉)齧彫蓬薦黍蓬
(彫蓬米茭也其米謂之彫胡黍蓬野茭也以只可為薦故曰薦)􁅆鼠莞(龍須艸生山谷以可為席故有
莞名􁅆音婢莞音官)葝鼠尾(鼠尾艸亦可染皁)菥蓂大薺(菥音惜蓂音覓極似薺菜但葉
差大而莖稍高耳一名馬辛一名大蕺一名蔑菥)蒤虎杖(所在有之只名虎杖莖葉班赤犬柢似馬
蓼但無毛耳蒤音涂)孟狼尾(郭云似茅今人亦以覆屋)瓠棲瓣(瓣方莧反瓠核也)茹藘
茅蒐(今之蒨艸可染絳)果臝之實栝樓(今亦曰苽蔞)荼苦菜(生山谷味苦今
人呼苦益)萑蓷(萑音佳蓷也曰反益母也俚呼盆母艸一名茺蔚)虉綬(虉音逆郭云小艸有雜色
似綬疑即赤孫施艸也)粢稷(今謂之穄五榖之長故以為粢盛狀如蘆荻結穗亦相似)衆秫(黏粟
也本名粱衆音中)戎叔謂之荏菽(大豆也)卉艸(百艸總名)萒雀弁(萒音兖未
詳)蘥雀麥(蘥音藥即燕麥也苗似小麥而弱實似穬麥而細所在有之)蘾烏薞萰菟
荄蘩菟蒵(蘾戸怪反薞音孫萰音練菟音兔皆未詳)蔩菟苽(即土瓜也俗呼新羅葛月令謂
之王瓜蔩音演)茢薽豕首(茢音列薽音真天名精也今謂之火薟)荓馬帚(地帚也似蒿蓍
可為帚荓音瓶)䕇懷羊(䕇胡罪反未詳)茭牛蘄(馬蘄也今謂之胡蘄)葖蘆萉(萉即菔字
誤也俗呼蘿匐)淔灌(淔音敕未詳)茵芝(苬音囚芝菌屬瑞艸也)筍竹萌簜竹(簜竹
别名儀禮簜在建鼓之間音蕩)莪蘿(莪蒿也本艸謂之廩蒿似艾而細可食)苨菧苨(苨音禰菧
音底薺苨也)絰履(未詳)莕接余其葉苻(今水荇也蔓鋪水上)白華野菅(小雅
云白華菅兮今亦謂之菅似茅而髙大)薜白蘄(即上山蘄)菲芴(即土瓜也)葍䔰(即商陸也
葍音福䔰音富)熒委萎(萎蕤也熒音迥)葋艼熒(葋音劬艼音朾未詳)竹萹蓄(即萹竹也
衞風云菉竹猗猗萹匹善仄)葴寒漿(葴音針今酸漿艸亦名苦耽)薢茩芵茪(薢音皆茩
音狗芵音決茪音光决明菜)莁荑蔱蘠(今亦謂之莁荑然當入木部)瓞瓝其紹瓞
(郭云俗呼瓝瓜為瓞紹者瓜蔓緒亦著子但小如瓝步角反)芍􁔈茈(今亦謂之鳧茈根作小塊生水
田中可食)蘱薡蕫(似蒲而細可為屩亦可為席蘱薡蕫音類鼎童)蕛苵(似稗而小蕛音啼苵音迭)
鉤芺(苦芺也今謂之雞頭)䪥鴻薈(即䪥菜也似韭而大薈音㑹)蘇桂荏(今只謂之蘇以
其香似桂莖葉似荏故曰桂荏)蔷虞蓼(虞蓼澤蓼也生水中者)蓧蓨(即苕也蓧蓨音條惕)虋
赤苗(青門赤粱粟也)芑白苗(白粱粟)秬黑黍秠一稃二米(秠赤黑黍之有
二米者)稌稻(水田所種曰稻)葍藑茅(商陸有二種赤者為藑茅)臺夫須(即雲臺菜舊説
以為莎艸)藆藅(上音蹇下音伐未詳)莔貝母(今常用之藥莔音萌)荍蚍衃(蜀葵也荍蚍衃
音翹毗浮)艾冰臺(今艾蒿)蕇亭歴(葉似芥子似車前子亦常用之藥蕇音典)苻鬼目
(莖葉如苦耽實似耳璫兒童或食之)薜庾艸(藤生蔓延牆樹間花生頗似薜荔)蔜􁓊􁓋(蔜􁓊
􁓋音遨嫂縷蘩蔞也可為菜茹兼作牙藥)離南活茺(通艸也瓤白可作婦人首飾萒音奪)蘢天
蘥(蘢音龍未詳)須葑蓯(菰葑也積舊茭頭而成封筏者葑方孔反蓯音總)蒡隱荵(牛蒡
也亦可瀹食葉如芥蒡滂廣反荵音忍)莤蔓于(郭云艸生水中一名軒于江東呼莤音猶)蓾蔖
(苴艸也可為屨生鹵地蓾音魯蔖才古反)柱夫摇車(柱夫音主扶郭云蔓生細葉紫華可食今俗呼
曰翹摇車)出隧蘧蔬(菌類生菰艸中美可食)蘄茞蘪蕪(即芎藭葉茞昌改反)茨蒺
蔾(蔓生布地子有三角似菱而小)蘮蒘竊衣(郭云似芹可食子大如麥兩兩相合有毛著人衣故
俗云鬼麥蘮挐音計如)髦顚蕀(音棘大㦸也一名女术)雚芄蘭(雚音貫即蘿摩菜蔓生斷
之有白汁可啖)􁓌莐藩(蓐音覃知母也)蕍蕮(音俞昔澤瀉也)蔨鹿藿其實莥(蔨俱
隕反藿音霍莥女九反鹿豆也苗似豌豆蔓生亦可為菜根黄而香)薃侯莎其實媞(即莎艸或
云即香附子亦名莎艸其根生塊似實爾雅誤以為實也如莎艸之類皆無實薃媞音浩提)莞苻蘺
其上蒚(即蒲也西人呼蒲為莞蒲謂其首為臺江東謂之苻蘺其上臺莖别名蒚音翮)荷芙蕖
其莖茄其葉蕸其本蔤其華菡萏其實蓮其根藕其中
的的中薏(本謂近根處白莖也實謂蓮房的謂子薏蓮子中苦心茄蕸蔤音加遐密菡戸感反萏徒
感反)紅蘢古其大者蘬(紅艸也似蓼而高大多毛故謂之馬蓼蘬丘軌反)蒫薺實
(薺子也蒫才何反)黂枲實(黂扶刃反大麻子)枲麻(枲即大麻也可為布)須薞蕪(一名
葑即蔓菁也)菲蒠菜(即遂菜也蒠音息)蕢赤莧(莧有赤白二種)蘠蘼虋冬(今謂
之天門冬其蔓葉可愛蘼音美)萹苻止(萹音偏亦蒲類)濼貫衆(音爍即鳯尾艸根)莙牛
薻(莙其隕反薻音藻水藻之類而葉差大生水底)蓫薚馬尾(即商陸蓫他六反薚他羊反)萍
蓱(浮萍也今謂之薸)其大者蘋(舊説即萍類而大者按萍屬不可食此必蓴類葉亦圜浮水上
如萍也蓱音瓶)□菟葵(見本艸郭云似葵而小葉狀如藜有毛汋啖之滑□音希)芹楚葵(芹菜
也)藬牛蘈(即羊蹄菜藬吐回反蘈音頽)藚牛脣(狀似麻黄亦謂之續斷其節拔可復續生
沙阪藚音續)苹藾蕭(蔞蒿也)連異翹(亦名旱蓮狀似當歸而非鱧腸也本艸謂之連翹)
澤烏蕵(即前蘾也)𫝊撗目(郭云一名結縷俗呼鼓筝艸)釐蔓華(郭云一名蒙華)蔆
蕨攗(芰也今亦謂之蔆攗音睂)大菊蘧麥(瞿麥也叢生莖細弱今人多植庭院間其花與葉皆
可愛故有南天竹之名)薜牡□(未詳薜音百)葥山莓(樹生其子可食俗呼桑莓莓亡救亡
佩二反)齧苦菫(即菫葵也葉似桺子如米汋食之滑)藫石衣(藫音覃水中苔也可食)蘜
治牆(音菊今黄菊也)唐蒙女羅女羅菟絲(即菟絲也此有四名)苗蓨(未詳)茥
蒛盆(覆盆子茥蒛音奎缺)芨菫艸(烏頭也郭云江東呼為董)虃百足(音纖未詳)菺戎
葵(音肩即蜀葵也)蘻狗毒(音計薊也俗呼雞項似芥而多刺)垂比葉(未詳)蕧盜庚
(音復旋復似菊藥家多用)苧麻母(苴麻也以為布喪服所用俗謂黄麻苧音宁)瓝九葉(其艸
一叢九葉因葉命名)藐茈艸(今染紫之艸也茈音紫)倚商活脱(即離南也俗謂通艸脱音
奪)蘵黃蒢(蘵菜也俗呼竹茶可作葅葉似蒟醤葉蘵蒢音職除)藒車芞輿(芸蒿也藒芞音
挈氣)權黃華(野決明)葞春艸(音弭芒艸也似菅)蔠葵蘩露(蔠葵一名承露見本
艸菜部蔠音終)菋荎藸(菋音未荎直其反藸音除五味子也)蒤委葉(茅針也良耜云以茠荼蓼)
皇守田(即童粱也一穗未得數粒榖而易墮落明年復生故謂之守田)鉤藈姑(□音睽即土瓜
也一名王瓜)望椉車(郭云可以為索長丈餘椉音繩)困衱袶(衱袶音却絳未詳)欔烏
階(欔音矍稂𥝧艸也亦云烏𥝧子連相著狀如𥝧齒可以染皁)杜土鹵(杜衡也葉似
馬蹄故謂之馬蹄今南人誤作細辛用之)盱虺牀(蛇牀也甚香藥家多用之)蔝蔜(音米遨未詳)赤枹
薊(即白术)菟奚顆涷(款凍也涷音東今謂之款冬其花似枇杷花)中馗菌(地蕈也馗
音逵)小者菌(此辨蕈大小也大者名中馗小者名菌)□小葉(未詳□音輒)苕陵苕
黄華蔈白華茇(苕音調陵苕今謂之凌霄花本艸謂之紫葳蔓生依縁樹木皆黄花少見有白
華者蔈茇音標沛)蘪從水生(艸從水生者曰蘪曰睂)薇垂水(薇菜生水邊)薜山
麻(野苧也苧而自生於山谷者)莽數節(竹類也小實如木促節可為杖數音朔)桃枝四
寸有節(今桃枝竹可為杖)粼堅中(竹類而中實粼音吝)簢筡中(竹類而中極虗簢筡
音閔徒)仲無笐(篔簹竹笐音杭)䈚箭萌(箭萌箭竹筍也䈚音怠)篠箭(今箭竹小而希
節)枹霍首素華軌鬷(皆未詳)芏夫王(即鹹艸也可為屨生鹵地芏音杜)藄
月爾(今謂綦蕨似蕨而大可食)葴馬藍(即馬藍菜)姚莖涂薺(菥蓂也櫂莖高於薺而相
似)芐地黃(芐音戸)蒙玉女(即女蘿也)拔蘢葛(似葛蔓赤有節其葉似凌霄花葉多
蔓延籬落)藗牡茅(郭云白茅屬)菤耳苓耳(菤音捲舊説蒼耳非也此即卷菜葉如錢細蔓
被地)蕨􁉙(今蕨芽也所在山谷有之􁉙音鼈)蕎卭鉅(即大㦸也)蘩由胡(未詳)莣杜
榮(即芒艸也似菅茅可為履繩芒音忘)稂童粱(守田也俗呼鬼稻云米之所産一穗之間得一二榖
而已)藨麃(地莓也多生園囿側子似覆盆亦可食藨逋苗反麃平表反)的薂(音亦即蓮實)購
蔏蔞(蔞蒿也)茢勃茢(音列石芸也見本艸)葽繞蕀蒬(葽蒬音杳寃逺志也)茦刺
(艸針刺人者也方言凡艸木刺人北燕翊鮮之間謂之茦音冊關西謂之刺)蕭萩(音秋即青蒿也或云
牛尾蒿今藥家謂之青葙子)􁓌海薻(今亦謂之海藻其狀如繅生海島蓋紫菜之類)長楚銚
弋(銚音姚羊桃也藤生子赤狀如鼠糞故亦名鼠矢兒童食之)蘦大苦(舊謂廿艸近沈存中辨謂
為黄藥甚明)芣苢馬舄馬舄車前(今謂之車前艸)綸似綸組似組東
海有之(綸音關鹿角菜也赤而攣屬似綸帶組海苔也似組綬或云綸即昆布)帛似帛布
似布華山有之(必藤蔓之煩有似布帛故名)苀東蠡(苀亡剛反薜荔也)緜馬
羊齒(郭云艸細葉葉羅生而毛有似羊齒今江東呼為鴈齒繅者以取繭緒據今人所用為繭緒者多以
蕨莽)萿麋舌(萿古活反郭云今麋舌艸春生葉似舌)搴柜朐(音蹇巨劬未詳)蘩之醜
秋爲蒿(醜種性也春時各有莖苗之異至秋惟有子皆相似而氣味異此蘩謂皤蒿之蘩也)芺薊
其實荂(芺音夭荂音桴此謂苦芺與苦薊莖頭結實皆有蓊臺其中茸茸然)蔈荂荼(蔈音標荼
茅秀也)猋藨芀(苕也即菅花可為苕帚猋藨竝必遥反芀音調)葭華(亦謂蘆花葭音叚)蒹
薕(荻也蘆屬而小可為箔)葭蘆(此即蒹葭之葭謂蘆爾)菼薍(似葦而小實中菼他感反)其
萌虇(音勸蘆筍也)蕍芛葟華榮(曰蕍曰芛曰葟曰華皆艸木𤼵榮也芛羊菙反)卷施
艸拔心不死(卷施艸一名宿莽離騷云朝搴阰之木蘭兮夕擥洲之宿莽)荺茭(艸根嫩而
可食者亦筍屬郭云江東呼藕紹緒如指空中可啖之者曰茭荺于閔反)荄根(别二名)攫橐含
(未詳)華荂也(郭云江東呼華為荂音敷)華荂榮也(轉相釋)木謂之華艸謂
之榮不榮而實者謂之秀榮而不實者謂之英

　　釋木第十四

　　槄山榎(山楸也其材有文緻中車版樂器盤合用槄音叨)栲山樗(山樗似樗而葉差狹樗木
葉似椿江東呼為虎目葉脱處有痕如樗蒱子又如眼目)柏椈(柏服餌家所重)髠梱(未詳梱苦門反)
椵柂(白椵也樹似白楊其材耐溼椵柂音叚陁)梅柟(今梅子也柟而占反)柀煔(音彼杉杉木也)
櫠椵(音廢賈大柚也大如□皮瓤極厚)杻檍(音狃億俗呼牛筋木其材堅靭中車輞及弓弩)楙
木瓜(今多出宣州)椋卽來(椋音良椋子也其材亦堅靭)栵栭(音例而茅栗也郭云江東
呼栭栗)檴落(檴音鑊郭云可以為杯器據此則今檉杉也)柚條(今謂之柚似橘而大皮瓤厚)
時英梅(雀梅也梅類而實小)楥柜枊(音爰巨卬烏臼也葉可染皁子可作油燭)栩杼(柞木
今人以為梳)味荎著(釋艸已有此誤重出)藲荎(刺榆也有針刺如柘其葉如榆汋為䔫美滑於
白榆藲音歐荎大結反)杜甘棠(北人謂之杜梨南謂之棠梨)狄臧槔貢綦(皆未詳)
朹檕梅(郭云朹樹狀如梅子如指頭赤色似小㮏可食朹檕音仇計)朻者聊(未詳朻音糾)
魄榽橀(郭云魄大木細葉似檀今江東多有之齊人諺曰上山斫檀榽橀先殫按此俗呼朴樹其木如
檀子大如梧桐子而黄榽橀音系醯)梫木桂(桂之厚皮者今人呼為木桂大柢即肉桂也梫音寢)棆
無疵(今謂之釣漳)椐樻(音祛喟郭云腫節可為杖按此木似藤節目相對今人以為杖甚竒)檉
河桺(殷檉也生水畔其葉經冬變紅)旄澤桺(杞桺也生澤中如蘆荻可編為捲箱)楊蒲桺
(水楊也可為箭簳葉圜闊樹與桺相似故名楊桺采薇所謂楊桺依依左氏所謂董澤之蒲即此也)權黃
英輔小木(皆未詳)杜赤棠白者棠(此别棠棃赤白之異名)諸慮山櫐
(山藤也詩稱葛藟本艸千嵗櫐櫐皆謂藤)欇虎櫐(虎豆也藤蔓林樹生莢有毛刺欇音渉)杞枸
檵(枸杞也檵音計)杭魚毒(今南人謂之杭樹其皮可煎汁藏梅也)檓大椒(秦椒也與蜀椒
相似稍大而香氣減焉俗呼樛子)楰鼠梓(苦楸也)楓欇欇(音輒今只謂之楓木)寓木
宛童(樹上寄生木也有二種一種葉圜名蔦一種似麻黃名女蘿)無姑其實夷(無夷也)
櫟其實梂(亦謂之橡一名皁斗其實作梂音求似栗毬而小)檖蘿(山棃也)楔荆桃
(音戛今櫻桃也)旄冬桃(今謂之旄桃冬熟藤生山谷)榹桃山桃(榹音斯今野出之桃味稍
酸不解核)休無實李(一名趙李)痤椄慮李(今之麥李即青李也)駁赤李(粉李也赤
而著粉此别李之屬異也)棗壺棗(郭云棗大而鋭上者為壺)邊要棗(郭云子細腰今謂之鹿盧
棗)櫅白棗(音齊郭云即今棗子白熟)樲酸棗(今亦謂之酸棗孟子所謂養其樲棘)楊徹
齊棗(未詳)遵羊棗(郭云實小而園紫黒色俗呼為羊矢棗孟子曰曾晳嗜羊棗)洗大棗
(洗先典反郭云今河東猗氏縣出大棗子如雞卵)煑塡棗(未詳)蹶泄苦棗(子味苦)晳
無實棗(不著子者)還味捻棗(郭云還味短味)櫬梧(梧桐也以其可為棺襯故曰櫬)樸
枹者(即柞木也)謂櫬采薪采薪即薪(櫬也采薪也即薪也皆樵薪之異名爾)棪
㯈其(音琰速郭云棪實似奈赤可食)劉劉杙(即石榴本艸謂之安石榴)櫰槐大葉而
黒(槐有二種大葉而黑者曰欀)守宮槐葉晝聶宵炕(聶音輒炕音亢槐葉晝聶合而
夜炕布者名守宫槐)槐小葉曰榎(郭云槐當為楸楸細葉者為榎)大而皵楸(郭云老乃
皮麄皵者為楸皵音舄又音錯)小而皵榎(此别楸榎之異左傳曰使擇美檟)椅梓(梓今亦謂
之梓木良材也)桋赤梀白者梀(俗呼斥木叢生可作籓籬大者任車輞梀山厄反)終牛
棘(郭云即馬棘也其刺麄而長)灌木叢木(周南云集于灌木)瘣木苻婁(謂木病尪
傴癭腫無枝條詩云譬彼瘣木疾用無枝瘣胡罪反)蕡藹(藹猶茂也)枹遒木魁瘣(魁瘣謂木
叢攅迫而生者)棫白桵(即山柘也桵音蕤)棃山樆(野出之棃小而酢)桑㸤有葚
梔(辨音片半也桑樹一半有葚一半無葚曰梔)女桑桋桑(郭云今俗呼桑樹小而條長者為女
桑樹)榆白枌(音份今謂之榆其皮可屑食療飢)唐棣栘(音移移楊也亦名扶栘似白楊)常
棣棣(郁李也)檟苦荼(茶也本艸謂之茗苦􁍖)樕樸心(俗呼樸樕其樹易大花葉似栗)
榮桐木(即梧桐)棧木干木(郭云僵木也江東呼大觡)檿桑山桑(似桑而材尤靭
可作弓及車轅檿烏黠反)木自弊柛立死椔蔽者翳(柛音申椔側吏反弊仆也皇矣
云其椔其翳)木相磨槸棤皵梢梢櫂(槸樹或枝相磨剴者皵甲麄錯者梢擢無枝柯
長而殺者槸措皵梢擢音勢錯舄朔濯)樅松葉柏身(樅七容反郭云今大廟梁材用此木尸子
所謂松柏之鼠不知堂密之有美樅按此良材也今謂之松蘿)檜柏葉松身(檜似柏而茂人多植
庭院)句如羽喬(郭云樹枝曲巷如鳥毛羽)下句曰朻上句曰喬如木楸
曰喬(郭云楸樹性上竦)如竹箭曰苞(箭竹叢生或言如竹箭之條直)如松柏曰
茂如槐曰茂(松柏與槐極沃茂故取象焉)祝州木髦柔英(皆未詳)槐棘
醜喬(槐棘之種性枝皆喬竦)桑柳醜條(抽長條也)椒榝醜莍(榝欓子茱萸亦謂之
椴此類結子成毬朶)桃李醜核(謂子中有核人)瓜曰華之桃曰膽之棗李
曰疐之樝棃曰鑚之(華胡化反半破也膽去毛也疐去柢也鑽去心也樝似棃而酢澀)
小枝上繚爲喬無枝爲檄(繚音了謂小枝上擢繞大枝也檄音亦)木叢生
爲灌

　　釋蟲第十五

　　螜天螻(螜音斛夏小正三月螜則鳴即螻蛄也似蟋蟀多在園中為宂藏害殺毛)蜚蠦蜰(郭云
蜰即負盤臭蟲按此亦謂之負蠜即艸蟲也春秋書蜚以其能害稼也蜚扶味反蠦蜰音盧肥)螾􁓏入
耳(音引演蚰蜒也關東謂之螾􁓏以其狀亦有類蚯螾也能入人耳故亦名入耳)蜩蜋蜩螗蜩
蚻蜻蜻蠽茅蜩蝒馬蜩蜺寒蜩蜓蚞螇螰(蜩即蟬之異名此辨蟬之
類也蜋蜩夏小正曰五彩具此即四五月間小蟬有文彩先諸蟬而鳴者螗即螗蜋也亦能在艸叢中鳴蜻蜻
郭云如蟬而小引方言有文者謂之螓及夏小正鳴蚻虎懸以為證按此即一種蟬似蜻蜓其鳴無韻但札札
然蚻音札蠽音節茅蜩似蟬而小有青紅二種只在茅管中亦是五月時鳴蝒音緜馬蜩蟬類中最大者其聲
響震巖谷寒蜩即寒螿也一名蟪蛄月令七月寒蟬鳴即此也蜓蚞音挺木螇螰郭云即蝭蟧也一名蟪蛄齊
人呼為螇螰)蛣蜣蜣蜋(今人亦謂蜣蜋能取糞為圜莊子曰蛣蜣之智在於轉丸蛣音詰)蝎
蛣􁇸(蝎自是一種而此即木中蠹蟲也亦名蝎音歇又音曷)蠰齧桑(有長角斑黒色帶甲亦能
飛俗呼山羊喜齧桑樹或云即桑中蠹蟲化而為此也蠰音餉)諸慮奚相(未詳)蜉蝣渠畧
(似蜣蜋而小者文彩多青黄色者)蛂蟥蛢(音拔黄瓶即蜉蝣也容有小異郭云江東呼黄蛢蛢音瓶
今謂之蜉蛢)權輿父守瓜(今瓜葉上黄甲小蟲能飛喜食瓜葉匏上亦有之)蝚蛖螻
(即螻蛄也方言云南楚謂之杜狗今閩人亦為杜狗蝚蛖音柔尨)不蜩王蚥(未詳)蛄䗐強
䖹(郭云今米榖中蠧小黑蟲是也建平人呼為□子䖹音美)不過蟷蠰其子蜱蛸(蟷蠰
即螗蜋也蠰音箱蜱蛸音毗消螗蜋繭)蒺蔾蝍蛆(蜈蚣也)蝝蝮蜪(音縁覆陶郭云蝗子
未有翅者)蟋蟀蛬(今人亦謂之蟋蟀一名青􁇾楚人謂之王孫幽州人謂之促織蛬音拱又音笻)蟼
蟇(即蝦蟆蟼音驚)蛝馬䗃(郭云馬蠲虳俗呼馬□方言云馬蚿北燕謂之蛆□其大者謂之馬蚰蚰
即□也蛝䗃音銀棧)阜螽蠜艸螽負蠜蜤螽蜙蝑蟿螽螇蚸土螽
蠰谿(此辨螽之類也阜螽蝗也艸螽艸蟲也亦謂之蚱蜢蜙蝑音蒿胥一名蜙䗥即一種大青蚱蜢股長
而鳴甚響螇蚸郭云似蜙䗥而細長飛翅作聲者蠰谿似蝗而小斑色多生園中郭云今謂之土□以其在土
中也蠜蜤蟿蚸蠰音煩斯契歴攘)螼蚓蜸蚕(亦謂之䖤蟺江東呼寒蚓即蚯蚓也螼𦍑引反蜸苦
顯反)莫貈螳蜋蛑(螳蜋有蛑斧故曰螳蜋蛑貈音鶴)虰蛵負勞(音丁馨即蜻蜓也亦
謂之青蛉)蜭毛蠧(蜭戸感反即蛓也亦謂之螫蟲其毛能毒人似蜂蠆)蟔蛅蟴(音黒髯斯黑毛
蟲也亦謂之蛓以其毛能黏著人故謂之炶蟴)蟠䑕負(蟠音煩瓮底下白粉蟲也)蟫白魚(音淫
衣魚也亦謂之蠹魚以能蠹衣裳書帙一名炳魚一名蟫)䖸羅(蠶䖸也)螒天雞(音汗莎雞也一
名酸雞一名樗雞黑身赤頭似斑猫)傳負版(未詳)强蚚(音祈牛䖟也蠅類噉牛馬血)蛶􁄥
何(未詳)螝蛹(蠶蛹也螝音圭)蜆縊女(音寅説文云蜕為蝶也郭氏謂小黒蟲赤頭喜經死故曰
縊女)蚍蜉大螘小者螘蠪朾螘螱飛螘其子蚳(此辨蟻之類也蟻亦
作螘大螘即馬蟻也大而黑郭云俗呼馬蚍蜉小螘謂小黄蟻也以其種多故呼其名朾螘是一種大蟻赤色
斑駁者飛螘凡蟻老則皆生翅能飛遂化為他類矣蚳蟻卵也似飲粒亦可為醤周禮醢人蜃蚳醢蠪朾螱蚳
音聾丁尉池)次蟗䵹鼄䵹鼄鼄蝥土䵹鼄艸䵹鼄(此辨䵹鼄之類也方
言云關西秦晉之間謂之鼄蝥關東趙魏之郊謂之䵹鼄在土中布網者曰土䵹鼄在艸中布網者曰艸䵹鼄
土中者能毒人俗謂天虵蠹蝥音秋謀)土蠭木蠭(在土中作窠者曰土蠭在木上作房者曰木蠭)
蟦蠐螬(糞土中大白蟲也蟦音蕡)蝤蠐蝎(木中蠧蟲也方言云關東謂之蝤蠐梁益之間謂之
蝎)􁌨威委黍(即䑕負也􁌨音伊)蠨蛸長踦(小䵹鼄長脚者俗呼喜子踦巨綺反)蛭
蝚至掌(未詳)國貉蟲蠁(郭云今呼蛹蟲為蠁廣雅云土蛹蠁蟲)蠖蚇蠖(郭云今蝍
􁀢説文云蠖屈伸蟲也)果臝蒲盧螟蛉桑蟲(蒲盧俗謂之蠮螉蓋蠭類螟蛉桑上青蟲
也蠮螉取以為子者)蝎桑蠧(即蛣􁇸)螢火即炤(螢也腹下有光夜飛)密肌繼英
(釋鳥有此誤重出耳)蚅烏蠋(郭云大蟲如指似蠶見韓子)蠓蠛蠓(似蚋而小斜陽則羣聚鬭
飛蠓莫孔反)王蛈蝪(䵹鼄類也一名螲蟷穴居布網宂口有蓋河北人呼蛭蝪音絰湯)蟓桑
繭雔由樗繭棘繭欒繭蚢蕭繭(此皆蠶類吐絲成繭者食桑葉為繭者曰蟓音
象蓋蠶也或云野蠶食樗葉棘葉欒葉為繭者曰雔音讎食蕭葉為繭者曰蚢音杭蕭蒿也)翥醜罅
螽醜奮强醜捋蠭醜螸蠅醜扇(醜僻也猶人性之有僻然翥即蛀字借用耳此
即蛀蟲之有角甲者蓋齧桑類也罅張拆也此蟲之僻在於張角拆甲艸蟲之僻在於振股作聲強蚚之僻在
於以脚自摩捋螸音俞説文云垂腴也腴即腹下也蠭之僻在於卷蠆向腹蠅之僻在於摇翅自扇以此使學
者當究知物之情態也)食苗心螟食葉□食節賊食根蟊(四者竝見大田
詩螟極纎細在苗之心若木中有蠹然今農家忌大小署日降一種霏微者云即此蟲降也□詩作螣一種蟲
似螟蛉食苗葉而卷為房賊即艸蟲類雖亦食葉好食節蟊未詳陸璣謂螻蛄據螻蛄雖宂土以居然亦取葉
於宂中而食之元不食根惟陸田冇之)有足謂之蟲無足謂之豸(丈尔反)

　　釋魚第十六

　　鯉(今只謂之鯉)鱣(章連反黄鱏魚也短鼻口在頷下體有邪行甲無鱗大者長二三丈重千餘斤亦能
化為龍)鰋(今白魚也偃鼻向額故名)鮎(音黏今只謂之鮎郭云江柬通呼為鮧)鱧(今只謂之鱧多
在泥水中服食家忌食)鯇(華板反今鱏魚也其性徤急鯉鱣鰋鱧鮎鯇六者之名顯而易識故但載之而
已不復重釋也舍人以鯉為鱧孫炎以鰋為鮎誤矣)鯊鮀(音沙陀小魚體圜而有㸃文常張口吹沙故亦
名吹沙)鮂黑鰦(郭云謂即白鯈江東呼為鮂音囚樵又疑即鮆魚背黑故亦名黑鰦音兹)鰼鰌
(音習秋今泥鰌似鱔而小)鰹大鮦小者鮵(即鱧也郭云今青州呼小鱺為鮵按鱺與鱧音義同
鰹鮵音堅奪)魾大鱯小者鮡(郭云鱯似鮎而大白色魾鱯鮡音皮畫兆)鰝大鰕(郭云
鰕大者出海中長二三丈鬚長數尺今青州呼鰕魚為鰝音鄷鄗按海中大鰕如臂者有之少見有許大者鰕
今俗呼何蓋鰝之訛耳)鯤魚子(鯤凡魚子之總名亦謂之鰥)鱀是鱁(郭云鱀䱜属也體似
鱏尾如䱡魚大腹喙小銳而長齒羅生上下相銜魚鼻在額上能作聲少肉多膏胎生健啖細魚大者長丈餘
江中多有之樵又疑即鱁鮧也鱀音忌)鱦小魚(郭云家語曰其小者鱦魚也今江東亦呼魚子未成
者為鱦音繩)鮥鮛鮪(鮪似鱣而小亦似鮎大者曰王鮪小者曰鮛鮪郭云建平人呼鮥子即此魚也
音洛鮛音叔)鯦當魱(鯦音咎海中黄魚也似鯿而大肥美多鯁江東呼其最大者為當魱音胡)鮤
鱴刀(音列蔑郭云今之鮆魚也亦呼為魛魚按鮆魚所在有之)鱊鮬鱖鯞(音聿歩厥帚郭云小
魚也似鮒子而黒俗呼為魚婢江東呼為妾魚廣雅云鮒鰿也此似鰿之小者)魚有力者鰴(謂凡
魚之健者總名鰴音徽)魵鰕(魵音墳據此所言即鰕也然説文字林皆謂魵魚名出穢邪頭國郭氏引
以為證樵謂魵魚自有之而此所謂魵者乃鰕也不得引彼證此)鮅鱒(似鯶而小眼赤多生溪澗傳麗
水底難網捕鮅音必鱒才損反)魴魾(鯿魚也魾音毗)鯬鯠(音犂來今鰻魚也亦呼鰻鯬)蜎蠉
(井中小蛣蟩赤蟲也一名子孑見廣雅蜎狂兗反)科斗活東(蝦蟆子未生脚者)魁陸(魁蛤
也見本艸詳矣而郭氏謂為蚶按蚶即瓦隴也亦名蝛䗯輿此自殊)蜪蚅(未詳)鼁􁉮蟾諸在
水者黽(鼁音去蟾諸似蝦蟇居陸地方家所謂蟾蜍即此也黽似蝦蟇而大在池澤中亦名水雞亦名
土鴨南人啖之􁉮諸音秋徐)蜌螷(音陛皮説文云脩為蠯圜為􁎡郭氏云今江東呼蚌長而狹者為蠯
按今池澤中生蚌蛤有此圜長二種)蚌含漿(郭云即蜃也按此今謂之珠母老能産珠其甲曰方諸照
月生水故曰含漿)鼈三足能龜三足賁(今所在山谷池澤或有此二物能奴來反)蚹
蠃螔蝓(音附螺移俞即蝸牛也蓋蠃屬帶殻而行)蠃小者蜬(音含郭云螺大者如斗出日南
漲海中可以為酒杯按今所謂鸚鵡杯者是出海南)螖蠌小者蟧(埤蒼云螺屬郭氏謂或云即彭
螖也似蟹而小然據上下文合是螺屬也螖蠌蟧音滑澤勞)蜃小者珧(即小蚌也一名玉珧可飾
佩刀削者傳云天子玉琫而珧珌是也山海經激女水中多蜃珧音遥)龜俯者靈仰者謝
前弇諸果後弇諸獵左倪不類右倪不若(此辨龜之形體有異其名
亦不同也俯頭低則其甲前覆下仰頭昻則其甲前偃而向上前弇謂其甲前橢長也後弇謂其甲後橢長也
倪睨也五計反左睨者左顧之龜其甲亦偏向左右睨者右顧之龜其甲亦偏向右此以釋周禮龜人六龜也
諸辭也不發聲也)貝居陸贆在水者蜬大者魧小者鰿𤣥貝貽
貝餘貾黄白文餘泉白黄文蚆博而頯蜠大而險􁈕小
而橢(此辨貝水陸大小文彩不同其名亦異也貝今曰瑇瑁蓋龜屬故説文云貝海介蟲也其甲人之所
寳古今以為貨泉交易今盡出南蕃海中凡貝皆帶黄白色而有黑紫點𤣥貝者多黒文餘貾者黄色而㣲白
餘泉者白色而㣲黄然皆有紫黑點舊説謂黄質而白文白質而黄文誤矣貝無此也頯者中央廣兩頭鋭蜠
者大而汚薄橢者小而狹長贆魧鰿貾蚆頯􁈕音摽抗積池巴逵責蜠求隕反橢他果反)蠑螈
蜥蜴蜥蜴蝘蜓蝘蜓守宮也(今按小而青者曰蜥蜴大而黄者曰蝘蜓最小在牆間砌下者
曰守宫種類既異而此釋為一物恐亦未審也蠑螈音榮原)䭿蝁(䭿音迭郭云蝮屬大眼最有毒今淮
南人呼蝁子音惡)螣螣蛇(郭云龍類也能興雲霧而遊其中淮南云蟒蛇螣螣音朕騰)蟒王
蛇(蟒蛇之大者曰王蛇音莽)蝮虺博三寸首大如擘(江淮以南曰蝮江淮以北曰虺
此蛇傷人最慘毒博廣也言其身之廣擘拇指也樵疑擘為臂之訛爾豈有身廣三寸而頭如拇指者擘音百)
鯢大者謂之鰕(鯢雌鯨也大者長八九尺狀似鮎魚四脚前似獼猴後似狗聲如小兒啼今㓊
庭多有之)魚枕謂之丁魚腸謂之乙魚尾謂之丙(以本有此名故作文
字者象其形而為之此則為實文也如十日之字乃因音借此耳許氏妄以乙丙丁之字而取十日之義焉禮
記内則魚去乙者謂魚日旁骨似乙文故亦為乙然則乙似魚腸亦似目旁骨故兩得焉)一曰神龜
二曰靈龜三曰攝龜四曰寳龜五曰文龜六曰筮龜七
曰山龜八曰澤龜九曰水龜十曰火龜(神龜龜之最靈者靈龜其甲有
文似瑇瑁而差薄耳一名觜􁍏一名靈蠵俗呼靈龜能鳴多出涪陵其甲可以辨攝音輒攝龜小龜也好食蛇
故亦謂之蛇龜郭云腹甲曲折解能自張閉江東呼為陵龜或言此龜乃蛇所化故頭尾似蛇俗呼鴦龜寳龜
傳國者所寳文龜甲有文彩者河圖曰靈龜負書丹甲青文筮龜常在蓍樷下者龜䇿傳曰蓍滿百莖其下必
有神龜守之山澤水火之龜皆其所生之處也火龜蓋生於火者亦猶大山國所出火䑕是也郭氏謂物有含
異氣者不可以常理推然亦無所怪)

　　釋鳥第十七

　　佳其鳺鴀(亦曰祝鳩今所謂鵓鳩也謹愿之鳥其指之之辭鳥之短尾者皆謂之佳惟夫不專名焉
故指佳為夫不也鳺方扶反鴀方浮反)鶌鳩鶻鵃(鶌居物反鶻鵃音骨嘲今謂之鸜鵒似山鵲而
小尾短青黑色多聲江東亦呼為鶻鵃廣雅謂為班鳩誤矣斑鳩即鵓鳩也)鳲鳩鴶鵴(即布榖也
一名桑鳩一名擊榖江東呼為穫豰禮記謂之鳴鳩鴶苦八反鵴音菊)鷑鳩鵧鷑(郭云小黑鳥鳴
自呼江東名為烏鵙按此似鸜鵒無冠而長尾多在山寺厨檻間今謂之烏鶂鷑音及鵧符悲反)鴡鳩
王鴡(鳧類多在水邊舊説鵰類誤矣鴡七徐反)鵅鵋䳢(音格忌欺郭云今江東呼鵂鶹為鵋䳢亦
謂之鴝鵅)鶅鵵軌(音緇兔未詳)鴗天狗(魚狗也似翡翠而小青碧可愛鴗音立)鷚天
鸙(郭云大如鷃雀色似鶉好高飛作聲今江東名之曰天鷚音綢繆按此雀類似鶉而小尾長所在寒月多
有之鸙音藥)鵱鷜鵝(今之野鵝鵱音六鷜力于反)鶬麋鴰(即鶬鴰也)鵅鳥□(鵅音
洛郭云水烏也似鶂而短頸腹翅紫白背上緑色江東呼烏□音駮)舒鴈鵝(今之鵝也)舒鳧鶩
(鴨也)鳽鵁鶄(音額交精水鳥也今亦謂之鵁鶄似鳧脚高毛冠郭云江東人家飬之以厭火災也)輿
鵛鷋(未詳鷋音徒)鵜鴮鸅(音啼鳥澤鵜鶘也形極大喙長尺餘頷下有胡大如數升好羣飛沈
水食魚俗謂之淘河)鶾天雞(鶾音汗逸周書曰蜀人以文鶾文鶾者若翬雉按今有吐錦雞蓋雉類惟
蜀中有之甚有文彩)鸒山鵲(今喜鵲也郭氏謂似鵲而有文彩長尾觜脚赤鸒音握)鷣負雀
(鷣音淫郭云鷣鷂也江南呼之為鷣善捉雀因名云音淫按此即今之小鷂也蓋鶻類南方無鷹唯呼此為鷹)
齧齒艾(艾即鴱也見下文)鶨䳢(鶨音彖郭云鴒鶨也俗呼癡鳥字林云句喙鳥按此葢鴟類能
捐雀句喙目圜黄可畏如拳大)老􁌮鴳(鴳音晏雀也舊注諸家皆斷老上屬曰鶨䳢老惟樊光斷鶨䳢
為句以老下屬據春秋九扈有桑扈老扈明矣)桑􁌮竊脂(郭云俗謂之青雀按此鳥今謂之蠟觜性
甚慧可教色㣲緑其觜似蠟竊古淺字言淺有脂色此所謂其觜之色也)鳭鷯剖葦(郭云好剖葦皮
食其中蟲因名云江東呼蘆虎似雀青斑長尾鷯音遼)桃蟲鷦其雌鴱(鴱音艾似黄雀而小
一名鷦鷯一名鷦􁈒一名桃雀俗呼巧婦)鶠鳯其雌皇(神鳥也雞頭蛇頸魚尾龍文龜背燕頷麟
前鹿後五色備舉高六尺許京房云高丈云出於束方君子之國飛則羣鳥從以萬數故鳯古作朋字)䳭
鴒□渠(雀屬也長尾背上青灰色腹白頸下黒飛則鳴行則摇)鷽斯鵯鶋(亦謂之雅烏葢
雀類差小多羣飛食榖粟俗呼必鳥鵯音匹聲相近)燕白脰烏(即今白頸燕也)鴽鴾母(鸙也
青州呼鴾母曰䑕所化也鴽鴾音如謀)密肌繫英(英雞也啄啖石英故謂名焉)巂周(子規
也多出蜀巂郡故名焉蜀王望帝化為子規巂希規反)燕燕鳦(此釋詩燕燕于飛文故重言之燕有
二種前言白脰燕知此為紫燕也)鴟鴞鸋鴂(陸璣諸儒皆謂為巧婦今按景純説此及方言皆謂
是鴟類據下言茅鴟怪鴟則此應是鴟屬無張得是巧婦鴞鸋鴂音遥寧決)狂茅鴟(郭云今􁌵鴟也
似鷹而白)怪鴟(廣雅謂之鴟鵂郭云今江東通呼此屬為怪鳥)梟鴟(訓狐也日瞑而夜作賈誼所賦
鵩鳥是也其肉甚美可為羹臛又可為炙漢供御物説文云梟食母不孝之鳥故冬至捕梟磔之字從鳥首在
木上或説即今伯勞也食母)鶛劉疾(未詳鶛音皆)生哺鷇生噣雛(鳥子生須母哺
而食之者曰鷇古候反謂燕雀之類也生而能自噣食者曰雛謂雞雉之類也噣音啄)爰居雜縣
(海鳥也嘗止於魯東門之外見國語又漢元帝時琅琊有大鳥如馬駒時人謂之𤣥居縣音𤣥)春􁌮鳻
鶞夏􁌮竊𤣥秋􁌮竊藍冬􁌮竊黃桑􁌮竊脂棘􁌮竊丹
行􁌮唶唶宵􁌮嘖嘖(竊古淺字言其色之淺唶唶音即嘖嘖音責皆其聲然也或取其毛
彩或取其鳴聲以命名􁌮雀屬也皆以時見亦猶鸎鴈然農家須其名以候時故又命以四時也桑棘之􁌮多
在是木故名行􁌮者多在籬落如雞雉然不飛去故名宵􁌮者能傳夜故名鳻音汾鶞敕倫反)鵖鴒戴
鵀(鵖彼及反鴔皮及反鵀女金反郭云鵀即頭上勝今亦呼為戴勝鵖鴔猶□鶝語聲轉耳按方言關東曰
戴鵀)鶭澤虞(鶭孚往反郭云今婟澤鳥似水鴞蒼黑色常在澤中見人輒鳴喚不去有象主守之官因
名云俗呼䕶田雞按此鳥亦多在田中閩人呼為姑雞又謂其名鳴姑雞紡以其聲類紡聲且聒聒不輟)鷀
鷧(鸕鷀也鷧於計反)鷯鶉其雄鶛牝庳(䳺類此别其雌雄之異名耳鶉蝦蟇所化庳音
脾)鸍沈鳧(似鶩而小尾白俗呼水䲹好没故曰沈鳧鸍音施)鴢頭鵁(鴢於鳥反郭云似鳧
脚近尾畧不能行江東謂之魚鵁詐交反按此鳥類野鴨而有文彩不能行多溷野鴨羣中浮游)鵽鳩
宼雉(郭云鵽大如鴿似雌雉䑕脚無後指歧尾為鳥憨急羣飛出北方沙漠地)萑老鵵(郭云木兔
也似鴟鵂而小兔頭有角毛脚夜飛好食雞樵疑此即訓狐以其首似狐兔故有此等名萑鵵音丸兔)鶟
鶘鳥(鶟音突郭云似雉青身白頭)狂㝱鳥(山海經云栗廣之野有五彩之鳥有冠名曰狂鳥)
皇黃鳥(黄鸎也一名倉庚一名商庚一名□黄一名楚雀一名摶黍一名黄離畱陸璣云常以椹熟時
來故里語曰黄栗畱看我麥粟黄椹不故又名黄栗畱)翠鷸(音聿翡翠也其羽可以飾器物)鸀山
烏(郭云似烏而小赤觜宂乳出西方)蝙蝠服翼(今亦謂之蝙蝠䑕所化故又名仙䑕)晨風
鸇(似鷂而小青黄色燕頷)鸉白鷢(鸉鷢音楊厥郭云似鷹尾上白)寇雉泆泆(即鵽鳩也)
鷆蟁母(郭云似鳥□而大黄白雜交鳴似鴿聲今江東呼為蚊母俗説此鳥常吐蚊因以名云鷆蟁音
田文)鷉須鸁(鷿鷉也似鳧而小其膏可瑩刀劒也鷉鸁音梯螺)鼯鼠夷□(似蝙蝠而大肉
翅尾長三尺許背上蒼艾色脚短爪長飛且乳故又名飛生聲如人呼食火烟能從高赴下不能從下上高鼯
音吾)倉庚商庚(即鸎也)鴩餔敊(音絰歩䜴未詳)鷹鶆鳩(鶆當鷞字之訛也鷞鳩見
左氏)鶼鶼比翼(説在釋地篇)鵹黃楚雀(鸎也鵹音黎)鴷斵木(鴷音列今亦謂
之斵木鳥常斵樹剝剝然取蟲食)鸄鶶鷵(音激唐徒郭云似烏蒼白色)鸕諸雉(或云即雉
也)鷺舂鉏(白鷺也亦曰鷺鷥陸璣曰汶陽謂之白鷺齊魯謂之舂鉏遼東樂浪呉楊皆謂之白鷺)
鷂雉鷮雉鳪雉鷩雉秩秩海雉鸐山雉雗雉鵫雉雉絶
有力奮伊洛而南素質五采皆備成章曰翬江淮而南
青質五采皆備成章曰鷂南方曰􁀂東方曰鶅北方曰
鵗西方曰鷷(鷂音遥鷂雉即鷮雉也青質而有五采者鷮音驕鳪音卜鳪雉即驚雉也朱冠臉緑
項背有文腹下黄赤大如雞雄者有文彩據此文勢是如此郭氏離此為四物誤矣郭云如雉而黒在海中山
丄鸐音狄即山雉也此與鷩雉是一種而小異亦有文彩郭云長尾者雗音汗即鵫雉也今謂之白鷴似鴿而
大白紅臉可愛鳥之健勇者惟雉雉之有力者曰奮翬鷂皆所産之異􁀂鶅鵗鷷皆所呼之異􁀂音儔鷷音遵)
鳥鼠同穴其鳥爲鵌其䑕爲鼵(郭云鼵如人家䑕而短尾鵌似鵽而小黄黑色
突入地三四尺䑕在内鳥在外今在隴西首陽縣鳥䑕同穴山中按首陽今在熙州渭源鵌鼵音徒突)鸛
鷒鶝鶔如鵲短尾射之銜矢射人(鸛鷒鶝鶔音歡團福柔此鳥一名􁈧羿言
雖羿亦懈怠不敢射之)鵲鵙醜其飛也翪(醜僻也翪者竦翅上下鵙音鴃伯勞也翪音宗)
鳶烏醜其飛也翔(鳶鴟也翔謂布翅翺翔鷎翔猶盤旋也)鷹隼醜其飛也
翬(翬猶揮也謂鼔翅揮疾)鳧鴈醜其足蹼其踵企(蹼音卜謂脚指間有幕蹼屬相
著也以其足蹼故飛則伸其脚跟企直也)烏鵲醜其掌縮(飛則縮脚於腹下)亢鳥嚨
其粻嗉(亢音杭鳥喉嚨也其受粻處名嗉音素粻食也江東呼粻)鶉子鳼鴽子鸋(别䳺
鶉子之名鳼音文)雉之暮子爲鷚(鷚力救反是雉晚生之子名也)鳥之雌雄不
可别者以翼右掩左雄左掩右雌鳥少美長醜爲鶹鷅
(鶹鷅猶流離也自關而西謂梟為流離少為子而美長食母而醜張奐云鶹鷅食母音畱栗)二足而
羽謂之禽四足而毛謂之獸(禽棲木故其羽似葉木獸宿艸故其毛似艸莽)鵙
伯勞也(一名伯趙今亦謂之伯勞郭云似鶷􁈁而大)

　　釋獸第十八

　　麋牡麔牝麎其子䴠其跡躔絶有力狄鹿牡麚牝麀其
子麛其迹速絶有力□麕牡麌牝麜其子麆其跡解絶
有力豜(麔麎䴠麚麛□麕麜麆豜音咎辰杳加述堅君麕麞也麕其總名也栗鋤堅)狼牡貛
牝狼其子獥絶有力迅兔子嬎其迹迒絶有力欣豕子
豬䝐豶幺幼奏者豱(䝐豶者䝐一名豶郭云俗呼小豶豬為䝐子豶謂健豬也幺幼者郭
云俗呼豕最後生者為幺幼豚奏者豱謂皮理湊蹙者名豱獥嬎迒䝐豶幺奏豱音亦販剛偉墳腰湊溫)豕
生三豵二師一特所寢橧四豴皆白􁇤其跡刻絶有力
􁊯牝豝(橧音增豕所臥之簀也豴音滴蹢也蹢蹄也􁊯音厄郭云豕高五尺者􁇤音垓)虎竊毛
謂之虦貓(竊古淺字虦音殘)貘白豹(音陌似熊小頭庳脚黑白駁能䑛食銅鐵及竹木牙
齒極堅今人多以其牙託為佛牙)甝白虎虪黒虎貀無前足(晉太康七年召陵扶
夷縣檻得一獸似狗豹文有角兩脚即此類也或説豹似虎而黑無前兩足甝音含虪式六反貀足滑反)鼳
䑕身長須而賊秦人謂之小驢(郭云鼳似鼠而馬蹄一嵗千斤為物殘賊鼳古
沒反)熊虎醜其子狗絶有力麙(醜類也郭氏引古律文捕虎一購錢三千其狗半之
以為證麙音咸)貍子􁊧貈子貆(􁊧音曵貈下各反貈似狐善睡亦謂之貉郭云今江東呼貉為
􁇽􁉒貆音丸)貒子貗(貒貗音湍寠貒似豕而肥一名貛)貔白狐其子豰(貔豰音毗
榖豹屬一名執夷遼東謂之白羆)麝父麕足(其脚似麞而臍甚香父音甫)豺狗足(今亦
謂之豺狗害人牛馬)貙䝢似貍(貙䝢音樞萬字林云貙似貍而大一名䝢郭氏謂今山民呼貙虎之
大者為貙豻)羆如熊黄白文(羆似熊長頭高脚憨過於熊其脂似熊白而麄)麢大羊
(音靈陶隱居云其角多節蹙蹙圜繞者為麢羊角長惟一邊有節節亦疎大者為山羊按此二羊俱似羊而大
在山崖間)麠大麃牛尾一角(麃音炮即麞也漢武帝郊雍得一角獸若麃然謂之麟即此也
麠音京)􁊔大麕旄毛狗足(今亦謂之􁊔音几旄毛㺜長毛也旄音帽)魋如小熊
竊毛而黄(郭云今建平山中有此獸狀如熊而小毛麆淺赤黄色俗呼為赤熊即魋也音頽)䝟
貐類貙虎𤓰食人迅走(山海經云少咸山有獸狀如牛而赤身人靣馬足名曰窫窳其
音如嬰兒食人所説與此異䝟鳥八反羭羊主反)狻麑如虦貓食虎豹(即獅子也漢順
帝時疎勒國獻獅子似虎正黄有頿耏尾端茸毛大如斗)驨如馬一角不角者騏(驨音
攜郭云元康八年九眞郡獵得一獸大如馬一角角如鹿茸此即驨也今深山中人時或見之亦有無角者)
羱如羊(音元郭云似吳羊而大角角䝐出西方)麐麕身牛尾一角(瑞應獸也黄色
圜蹄馬足角端有肉麐即麟字)猶如麂善登木(説文猶貜屬也麂音几)貄脩毫(毫毛
中之長者貄音四)貙似貍(即貙䝢也)兕似牛(兕如野牛青色重千斤一角長三尺餘形如馬
鞭柄其皮堅厚可制鎧)犀似豕(今出交趾形似水牛豬頭三角一在頂上一在額上一在鼻上鼻上
者即食角也小而不橢好食棘亦有一角者)彚毛刺(今謂之刺蝟狀如鼠毛似針)狒狒如
人被髮迅走食人(狒扶味反梟羊也俗呼山都人靣長臂脣見人則笑笑則脣蔽其靣左手
操管)貍䝖貒貈醜其足蹯其跡􁊘(蹯音煩掌也􁊘音狃指頭著地處)蒙頌
猱狀(郭云即蒙貴也狀如蜼而小紫黒色可畜健捕鼠勝於貓九眞日南皆出之猱亦獼猴之類)猱
蝯善授(蝯即猨也援謂攀援樹木)貜父善顧(郭云貑貜也似獼猴而大色蒼黑能攫持人好
顧盻或云即大猨也貜父音攫甫)威夷長脊而泥(泥奴細反弱也)麔麚短脰贙
有力(贙呼阮反郭云西海大秦國有養者似狗多力獷惡)豦迅頭(郭云今建平山中有豦大如狗
似獼猴黄黒色多髯鬛好奮迅其頭能舉石摘人貜類也豦音據)蜼卬鼻而長尾(狀似獼猴
而大黄黑色尾長數尺似獺尾末有歧鼻露向上雨即自縣於樹以尾塞鼻或以兩指所在山中有之)時
善椉領(椉登也領山嶺)猩猩小而好啼(人靣豕身長髮能言語好飲酒醉則人髠其髪
為髪聲似小兒啼)闕洩多狃(狃指也此獸脚多指闕其越反)

　　寓屬(謂此等獸為寓屬未詳何義或説多寄寓木上如此則自貍䝖已下方可言寓犀兕以前
當應别有命恐失之)

　　鼢䑕(音憤地中行者今竹根今人謂之竹䶉伯勞所化廣雅謂之鼹鼠)鼸鼠(刮沗反大戴禮云田
䑕者鼸䑕也郭云以頰裏藏食者)鼷䑕(䑕之最小者郭云謂有螫毒者一説甘口鼠也)鼶䑕(音斯
似鼬之䑕夏小正曰鼶鼬則穴葢九月也)鼬鼠(弋救反狀如䑕赤黄色大尾能啖䑕俗呼䑕狼江東呼為
鼪即莊子云騏驥驊驑捕䑕不如貍鼪)鼩䑕(音劬小䑕也一名鼱鼩亦謂之□鼩)鼭鼠鼣䑕
(音時吠竝未詳)鼫䑕(音石郭云形大如䑕頭似兔尾有毛青黄色好在田中食粟豆關西呼為鼩䑕鼩音
瞿)鼤䑕鼨䑕(音問終竝未詳)豹文鼮䑕(音廷常在樹上如䑕大其文似虎豹今深林中
甚多漢武帝時得此鼠孝廉郎終軍知之賜絹百疋)鼳䑕(古覓反郭云今江東山中有鼳鼠狀如鼠而大
蒼色在樹上音覡按郭氏此説又與鼮䑕相類)

　　䑕屬

　　牛曰齝羊曰齛麋鹿曰齸(皆謂食入肚中久則反吐出嚼之凡有角無前齒者皆然
但命其所食之名或異爾郭云江東呼齝為齛呼咽為齸亦其義也齝丑之反齛齸音泄益)鳥曰嗉
(咽中包食處)寓鼠曰嗛(謂猨猴之屬頰裏藏食嗛音琰)

　　齸屬

　　獸曰釁(奮迅毛骨)人曰撟(音矯伸引手足)魚曰須(張口鼓腮)鳥曰狊(張翅振翼
古闃反)

　　須屬

　　釋畜第十九

　　騊駼馬(音陶徒字林云北狄良馬也郭云色青)野馬(郭云如馬而小穆天子傳云野馬日走五
百里)駮如馬倨牙食虎豹(倨即鋸也山海經云中曲山有獸如馬而身黑三尾一角音如
鼔名駮食虎豹可以禦兵)騉蹄趼善陞甗(騉蹄者其蹄如趼秦時有騉蹄苑甗山嶺也郭云形
似甑上大下小騉趼音昆硯)騉駼枝蹄趼善陞甗(枝蹄如牛蹄是也牛枝蹄馬溷蹄)
小領盜驪(穆天子傳云天子駕八駿右盜驪左緑耳小領細頸也)絶有力駥(馬高八尺
曰駥音戎)膝上皆白惟馵四骹皆白驓四蹢皆白首前足皆
白騱後足皆白翑前右足白啓左白踦後右足白驤左
白馵駵馬白腹騵驪馬白跨驈白州驠尾本白騴尾白
駺馰顙白顚白達素縣靣顙皆白惟駹(骹膝下也蹢蹄也駵赤色驪黑
色跨髀間也州竅也尾本尾根也尾根白曰騴尾毛白曰駺顛額上也素鼻莖也顙額也骹驓騱翑踦騵驈驠
騴駺馰音敲繒奚劬欺刓聿燕晏郎的)囘毛在膺宜乗在肘後減陽在幹
茀方在背闋廣(減廣音湛光囘毛旋毛也膺胸也幹脅也)逆毛居馻(音兖郭云馬毛
逆刺)騋牝驪牡(鄭𤣥謂騋牝者色驪牡者色周禮復云七尺已上為騋據此文勢則騋指為馬色也
當本玄説)𤣥駒褭驂(褭奴了反郭云𤣥駒小馬之别名)牡曰騭牝曰騇(郭云江東
呼䭸馬曰騭騇音舍艸馬)駵白駁黄白騜駵馬黄脊騝驪馬黄脊騽
青驪駽青驪驎驒青驪繁鬛騥驪白雜毛駂黄白雜毛
駓陰白雜毛駰蒼白雜毛騅彤白雜毛騢白馬黑鬛駱
白馬黒脣駩黒喙騧一目白瞷二目白魚(駵孫炎云赤色也青驪郭
云今之鐵驄也青驪驎謂青黑二色相雜如魚鱗郭氏謂今之連錢驄是也駂郭云今之烏驄駓郭云今之桃
花馬隂淺黒色也隂白雜毛郭氏謂今之泥驄蒼淺青色也彤赤色也喙口也凡此所言皆典籍所載之馬人
咸不曉其毛物故此釋之騝騽音䖍習駽呼縣反驎良刃反驒騥駂駓騢駩瞷音陀柔保皮遐詮閑)既差
我馬荖擇也宗廟齊毫戎事齊力田獵齊足(皆所須也荖音义)

　　馬屬

　　犘牛犦牛犤牛犩牛犣牛犝牛犑牛(犘音麻郭云出巴中重千斤犦音雹
郭云即犎牛也領上肉犦胅起高二尺許如橐駝肉鞍一邊健者日行三百里今交州合浦徐聞縣出此牛按
犎牛漢順帝時踈勒王來獻此犤音悲郭云庳小今之􁔇牛也又呼果下牛出廣州高涼郡犩音危郭云即犪
牛也如牛而大肉數千斤出蜀中犣音獵郭云即旄牛也髀膝尾皆有長毛按此牛角向前毛白如雪其毛長
今人以為拂子出荆夔間犝音重無角牛犑古覓反未詳何牛也)角一俯一仰觭皆踊
觢黑脣犉黑眥牰黑耳犚黑腹牧黑脚犈其子犢體長
㸬絶有力欣犌(觭音欺踊竪也謂角竪起觢音誓犉閏旬反眥才細反目匡也犚音尉犈音權
體身也㸬匹外反犌音加)

　　牛屬

　　羊牡羒牝牂(吳羊也牡曰羒音墳)夏羊牡羭牝羖(郭云夏羊者黑羖䍽也樵疑今
胡羊也多出夏州羭音俞然今人呼牡羊為羖音古)角不齊觤(音鬼)角三觠羷(音權險此
謂羊角捲三匝者)羳羊黄腹(音煩)未成羊羜(直呂反郭云俗呼五月羔為羜)絶有
力奮

　　羊屬

　　犬生三猣二師一玂(猣玂音宗祈)未成毫狗(郭云狗子未生㲦毛者)長
喙獫短喙猲獢(駟鐡云載獫猲獢音見詩)絶有力狣(音兆)尨狗也

　　狗屬

　　雞大者蜀蜀子雓(郭云今蜀雞也雓音餘雞雛名)未成雞僆(郭云江東呼雞少者
曰僆音練)絶有力奮(奮者鳥有力奮迅之名故雉雞皆云而獸畜亦可通謂也)

　　雞屬

　　馬八尺爲駥牛七尺爲犉羊六尺爲羬彘五尺爲􁊯狗
四尺爲獒雞三尺爲鶤(駥音戎犉閏旬反羬五咸反􁊯鶤音厄昆)

　　六畜














　　爾雅注卷下

　　鄭樵爾雅注後序

　　一字本一言一言本一義饘自饘餬自餬不得謂餬爲
饘訊自訊言自言不得謂訊爲言襺自襺袍自袍不得
謂袍爲襺袞自袞黻自黻不得謂袞爲黻不獨此也大
抵動以十數言而總一義今舉此四條亦可知其昧於
言理詩云奉璋峨峨謂助祭之士執圭璋峨峨然釋言
峨峨祭也伐木丁丁丁丁者伐木聲也鳥鳴嚶嚶嚶嚶
者烏聲也奈何曰丁丁嚶嚶相切直也舉此三條亦可
知其不達物之情狀爾雅所釋盡本詩書見爾雅自可
見不待言也離騷云令飄風兮先驅使涷雨兮灑塵故
釋風雨云㬥雨謂之涷此句專爲離騷釋知爾雅在離
騷後不在離騷前謂華爲荂謂艸木初生爲芛謂蘆笋
爲虇(音勸)謂藕紹緒爲茭皆江南人語又知作爾雅者江
南人謹後序


　　舊有尔疋注什餘家如劉歆樊光李廵孫炎沈旋
施乾謝􁔁諸子為尤著先軰病其漏畧湮而不傳
惟郭景純攷采二九載詮成三卷最為稱首第晉
代迄今幾千餘年况本文多江南人語而郭氏居
河東古今世殊南北俗異意義音聲之間誠有未
盡合者迨宋邢昺杜鎬九人疏之非不詳洽漁仲
又懼後人舎經而疑箋注復舎箋注而泥已意别
出手眼採經為證不畔作者本旨郭氏所謂擁篲
清道企望塵躅者其在斯乎余家向藏抄本未甚
精確客秋從錫山購得殘編數簏獨斯帙完好實
南宋善版狂喜竟日亟授􁅋人其間淆訛如􁌘􁊲
蔤密蚸□鼫䶂之類一一更定又如弇同也葦醜
芀蛭蟣倉庚黧黄也及由膝以下為掲由膝以上
為渉由帶以上為厲數條俱已脱落未見其注何
似不敢妄補始信落葉難埽雖宋刻不無遺憾云
海虞毛晉識

