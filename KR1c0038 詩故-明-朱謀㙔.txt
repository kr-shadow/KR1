#+TITLE: 詩故-明-朱謀㙔
#+DATE: 2018-05-12 10:13:52
#+SOURCE: github.com/kanripo/KR1c0038 master 947bed7c                
欽定四庫全書　　　　　經部三
　詩故　　　　　　　　　詩類
　　提要
　　　　(臣/)等謹按詩故十卷明朱謀㙔撰謀㙔字鬱
　　　　儀寧獻王七世孫以中尉攝石城王府事事
　　　　蹟具明史諸王傳中是書悉以小序首句為
　　　　主畧同蘇轍詩傳之例而㕘用舊説攷證之
　　　　大㫖宗法漢學故與朱子集傳往往異同其
　　　　以故為名意葢有取也中間偶立異説如以
　　　　小星為􁂎御入直以斯干為成王營洛周公
　　　　所賦之類雖未免失之穿鑿然其學有根柢
　　　　故參考互証往往能自出新意不為陳因蹈
　　　　襲之論終非空言説經者所得而相擬矣乾
　　　　隆四十二年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　詩故卷一　　　　　　　明　朱謀㙔　撰
周南者何岐周之風也詩六義有風雅頌而無南此何
　以稱南風之南也八風寒燠異徳升降殊情不為振
　掉則為凄戾唯南風祥和鬯達長養萬物有豈樂而
　無怫鬱文王岐周之化實象之故不稱風而稱南也
　召公分陜矣何以稱南其化同也造王業之本莫如
　周南成王業之效莫如召南故大胥鼓南而鼓鐘以
　雅以南有㫖哉
闗雎后妃之徳也何以言徳廣嬪御厚國本也國本莫
　重于嗣續婦徳莫難于不妬太姒能求庶女於窈窕
　側陋之間廣為則百斯男之地厥徳又何加焉雎鳩
　王雎亦謂之鶚大小如鴟深目目上骨露幽州名之
　曰鷲亦名白鷢不類鳬鷖也此鳥鷙而善漁每得隈
　潭隩渚輙盤飛雲際哀鳴求類而後下集焉非為其
　有别也窈窕猶言䆗窱謂窮巷深閨淑女之所在非
　幽閒貞静之説也荇菜葉紫莖白脆美可茹其葉始
　卷而漸開黄花六出今人不復采取第名之曰豬蓴
　闗雎一詩初非難説而毛韓齊魯各立異義良由辨
　物未明比興失所守師説者愈精愈逺愈索愈疎三
　百五篇用是不復得其故矣
葛覃后妃之本也何以言本内教之所由立也太姒位
　乎正嫡廣求庶妾並處宫中不有所以教之得無安
　于怠荒乎蠶桑者后夫人之所有事而葛枲細務則
　庶婦之職也太姒身率絺綌服之無斁蠶桑可知矣
　言告師氏太姒自寧其親也薄汚薄澣歸寧父母語
　庶妾也示之勤儉教之孝思非政本乎萋萋狀葛之
　始苗莫莫狀葛之成就莫莫云者誕節之謂非茂密
　也私者親體之衵服衣則洩暑之常衣非燕服褘衣
　之謂也
卷耳后妃之志也何志乎志逺人也丈夫有事四方無
　所庸憂文王則患在羑里禍有靡測是以徬徨不安
　永懐無已耳序乃謂求賢審官不幾侵公事已乎
樛木后妃逮下也何逮乎能以恩意接下使不自塞也
　上之臨下志于威嚴則其情不通志于妬忌則其生
　不遂能忠能恕上下泰然樂可知矣葛生山谷間附
　木而起長二三丈藟亦葛類又名巨苽本草所謂千
　歳藟也葛藟得託樛木以遂其生比庶妾因后妃而
　進御所謂樂只福履則頌禱之詞耳
螽斯后妃子孫衆多也非也衆妾相安相樂之詞也螽
　類有五在爾雅此土螽也其種獨蕃秋冬之際千百
　為羣飛集田野絶不相害非以股鳴者振振言其衆
　盛非仁厚之謂
桃夭后妃之所致也非也后妃荅樛木也凡木美實者
　未必美華即華美矣不能早實唯桃華豐豔三年以
　上便能作實以比衆妾年少色好又宜子也大學傳
　曰宜其家人而後可以教國人非君夫人能教國乎
兔罝后妃之化也非也文王之化也文治于岐四方無
　侮寢甲止戈武夫無所效其用相與優㳺田野從事
　罝罔以銷磨其壯心焉曰干城曰好仇曰腹心計其
　才也以此才而野處若深惜之實為國家治平喜矣
　兔道為迒往來有常所謂中逵自是兔迒非九達之
　逵也
芣苢后妃之美也非也周民室家樂完聚也無征戍則
　民安其業室家無復離析死亡之憂所當恤者産難
　而已采芣苢宜産也治平之象溢於言表矣此其所
　以為風乎
漢廣徳廣所及也孰及之文徳及之也岐周處西北而
　江漢實在其南文徳被乎南國南國之君思欲奉戴
　猶畏紂之暴虐有不敢先賦此以見志曰喬木曰㳺
　女喻文徳之可歆豔非犯禮妄求之説也錯薪也楚
　也蔞也皆可刈之物也以錯薪翹翹秀起姑欲待其
　黄落但刈楚及蔞而已喻惜名分不欲先去紂也孰
　能先我歸周我當秣其馬而從其後矣
汝墳道化行也曷行之行東諸侯也東諸侯服文徳而
　朝周者必由汝墳而西故遵汝墳者往見伐其條枚
　今則伐其條肄計已經年而始一來感其聘問之曠
　也既見君子不以曠而棄我又私喜矣唯是王室虐
　𦦨如燬不遑寧息故有曠也敢貳心哉文王三分天
　下有二於漢廣汝墳而見之言婦人能閔君子者何
　足以語此楚人謂火曰燥吳人曰􁉀齊人曰燬此稱
　王室如燬則齊語矣故知為東諸侯之詞
麟之趾闗雎之應也曷應之成王業者應之也周南闗
　雎以至桃夭家之齊兔罝芣苢國之治漢廣汝墳則
　天下其將平矣然而大統未集文王即世向非武王
　周公繼述厥志王業何由而成乎麟神物也世不槩
　有以比公子公孫不世出之賢聖耳曰子曰孫曰族
　舉皆賢聖非一故稱振振
召南
鵲巢夫人之徳也夫人始來于何見徳乎于其能將姪
　娣俱來也古者諸侯一娶九女二國媵之以姪娣是
　嘗有挾忌心不與姪娣偕行者矣此夫人獨能將之
　故作者樂歌其事焉鵲工為巢綢繆鞏固喻君夫人
　有國有家鳩拙於巢或託鵲巢而乳子則姪娣自喻
　也傳謂鳲鳩均壹之徳以比夫人殆不然哉
采蘩夫人不失職也何以不失職祀以其時也祭有禴
　有烝烝以進品物禴以薦新味南國歳味莫先于蘩
　孟春芽始數寸香脆可珍碧葉白㲨故謂皤蒿物雖
　微而敬薦之可謂能修常事矣被者祭服之通名少
　牢饋食主婦被裼衣侈袂薦自東房是其事也傳以
　被為首飾箋又改被為髲何其鑿邪
草蟲大夫妻能以禮自防也夫婦一體也逺離之久感
　時相念情之正也何必謂其以禮自防乎草蟲者蜻
　蛚寒螿之總名張衡所謂大火流草蟲鳴是已阜螽
　即周南所謂螽斯也草蟲喓喓阜螽趯趯深秋候也
　采薇采蕨季春候也秋暮而往春暮未還道里悠逺
　吉㐫莫卜是以用憂豈感物而興男女之思乎
采蘋大夫妻能循法度也何循乎法度善其能教女也
　昏義古者婦人先嫁三月教之公宫祖廟已毁教之
　于宗室教以婦徳婦言婦容婦功教成祭之牲用魚
　芼用蘋藻所以成婦順也此采蘋藻以芼魚也奠于
　宗室牖下教成之祭也不舉其物而舉所芼貴躬采
　也曰季女大夫之妻之女也
甘棠美召伯也何美乎為其分陜能奉王政以正諸侯
　使強不陵弱衆不暴寡江漢之間附庸小國實賴之
　以安焉故託喻甘棠蔽芾之及物以志感豈聽訟棠
　下之説乎
行露召伯聽訟也此非也嫠婦執節不貳之詞也唯野
　田草萊之區乃多行露唯鰥夫嫠婦乃有速獄之婚
　録是詩者明露屋草茅習俗亦美也多露沾濡之可
　厭我常夙夜謂其可厭矣喻潔已之有素也雀無角
　而穿屋鼠無牙而穿墉猶我未嘗許嫁妄致我于獄
　訟耳
羔羊鵲巢功致也此序非也南國大夫能節儉也諸侯
　狐裘大夫羔裘士羊裘制也此宜羔裘而羊裘以是
　知其能儉服羊裘而委蛇自適無不足之色以是知
　其能節古者五羊而成一裘百里大夫五羖見稱即
　其事矣紽緎皆五知其皮之五也羔裘之直敵數羊
　裘以尚節儉故寧羊裘
殷其雷勸以義也此士妻之詞也按周制大行人司儀
　上士八人中士十六人下士三十二人小雅偕偕士
　子朝夕從事是已曰振振者衆詞也從者非一我所
　懐之人可少休矣何為獨勞王事乎雷無形象猶有
　聲響可求不在山南則在山北君子行役顧不知所
　向往盖傷之也
摽有梅男女之及時也非實男女也處士樂及明時效
　用也月令孟夏賛桀俊遂賢良行爵出禄必當其位
　故徴聘之典行焉梅實隕落正其候矣此時束帛之
　典不及必且後時矣故託士女相求以明志
小星惠及下也非及下也􁂎御入直居寢之詞也古者
　王公臨事則有瞽史之道居寢則有暬御之箴莫非
　賢也賢者在事故能安命而述職言列宿在天小大
　異象王臣從政貴賤有等才有賢否位有崇卑各盡
　其職而已參昴以喻大臣小星則自擬也列星之中
　唯北斗參昴最為著見夏小正於參昴之伏見也屢
　書之入直者因所見而興詞唯其入直居寢是以抱
　衾與裯豈賤妾進御之謂乎
江有汜美媵也何美乎以其不克與嫡偕行能待命於
　國無貳志也水已決去而復入者為汜岐流為渚别
　出為沱汜也渚也沱也媵自喻也言江水同源尚然
　有汜有渚有沱我自它國來媵寧能必其與嫡夫人
　偕往乎不怨不以而猶望其悔悟之萌可謂厚矣
野有死麕惡無禮也非無禮也嘉其亦猶行古之道也
　上古昏嫁以麗皮為禮此以白茅包束麕鹿則麗皮
　之遺俗也誘之云者麗皮導其來聘之禮也稱尨吠
　知為山谷野鄙之氓也士以茅束麗皮而來女則施
　衿結縭而往畧繁禮尚真淳宛然羲皇上世之風矣
　二南之詩有美而無刺其述風化事行往往在乎景
　象之間不因言語文字而盡之學詩者所當知焉俗
　儒不通斯㫖至謂此詩為淫奔而欲刪之如其愚如
　其愚
何彼穠矣美王姬也非美王姬也美武王之能以女下
　嫁于齊也唐棣之華翩其反而語其能下降也故以
　興王姬之肅雝焉桃李異色同時並盛故以興王姬
　齊子兩貴之相當絲綸皆釣具絲以取小魚綸以致
　大魚各有宜也唯齊侯之子乃足上當平王之孫耳
　始周公未定諡法之時於文考或稱平王或稱寧王
　毛傳釋平王為文王是矣彼平王宜臼齊侯諸兒烏
　足以汚召南邪王姬適齊實昉乎此帝乙歸妹之例
　也故謹存之
騶虞鵲巢之應也非應鵲巢也記仁愛之及庶物也古
　者春獀夏苗秋獮冬狩一以除田害一以講武事葭
　蓬之茁則春獀矣葭蓬記其時豝豵之五記其物一
　發而罷記其仁騶也虞也記其官吁嗟乎者隠痛之
　詞也呼騶虞所以止殺也天子不合圍諸侯不揜羣
　五豝而取一焉明不揜羣也六騶羣騶事在左傳山
　虞澤虞屬在地官七騶咸駕著之月令騶虞之為官
　也顯矣而毛傳遽為白虎黒文之説夫白虎黒文爾
　雅釋獸所不載豈其然乎
　
　
　
　
　
　
　詩故卷一
欽定四庫全書
　詩故卷二　　　　　　　明　朱謀㙔　撰
邶鄘衛商紂畿内地也自紂城而北謂之邶其南謂之
　鄘邶鄘以東謂之衛始武王克商封紂子武庚為殷
　後而使管叔蔡叔霍叔往監之是為三監武王崩武
　庚叛周公討三叔而誅之更建邶鄘衛而分治其地
　衛則康叔是已邶鄘之封莫可考厥後亦并于衛故
　邶鄘之詩皆衛詩也仲尼録詩宜若可没邶鄘矣然
　必存之存三監也存三監所以存殷也武庚之誅仲
　尼所不予故存邶鄘以致意焉
柏舟言仁人而不遇也所謂仁人莊姜是已奚必頃公
　之世乎耿耿者伏枕終夕如有所聞也棣棣者自反
　之詞威儀棣棣自反而有禮也愠處憂戚之間記稱
　憂斯愠愠斯戚是已以怒訓愠則悞矣微者虧也謂
　日食也莊公失道反常如日虧其明非嫡庶之喻
緑衣莊姜之傷己也既失位嬖妾得以相陵也是詩前
　二章以緑衣比嬖人後二章以絺綌自比命數之涼
　薄緑兮絲兮當作絺兮綌兮傳寫之譌也章法則然
燕燕莊姜送歸妾也孰為妾陳女戴媯是也燕之往來
　必雙故曰燕燕其飛也一上一下故曰頡之頏之言
　於戴媯在昔興居未嘗或離如雙燕然今當長别能
　勿悲乎任以應物言塞淵以處己言縝密無所失之
　謂塞静定能鑒物之謂淵淑慎其身先君之思皆朂
　詞也云淑慎者猶曰善自珍攝耳
日月莊姜傷己也非傷己也傷州吁之亂衛也吁弑君
　簒立敢為悖逆不復名分之畏知其終不能定衛矣
　日盈月虧晝夜代明自古而然以喻君臣名分之有
　定也方其作逆我嘗以是教戒之終不我聽奈之何
　哉
終風莊姜傷己也非傷己也傷州吁之當見討也暴風
　終日拔木飛砂亂常甚矣喻其弑逆之事也異常之
　風非雨不解曀曀其隂虺虺其雷將雨之候矣喻州
　吁之將見討也我以正而教戒之彼第謔浪笑傲以
　應之如是之人其能免乎寤言不寐憂之以廢寢也
　願言則嚏願言則懐謂我有所感悟願與之言也豈
　宰醜莅殺之謀既已聞之莊姜乎
撃鼓怨州吁也踊躍用兵言州吁之志也不我以歸憂
　敗亡也爰居爰處據兵車而言也車恃馬以行馬之
　既喪敗可知矣敗則亡于林下而尸之邲之戰趙旃
　棄車而走林者是也死生契濶夫妻始焉約與偕老
　之契甚濶逺也今迫死亡濶逺之契不我展矣偕老
　之言不我信矣
凱風美孝子也寡母不安其室七子自責以諷之幹母
　之蠱矣棘心棘栽之始則生穉弱之名也至于薪則
　材成矣黄鳥鸝也睍睆當作睆睆羽毛光華貌傳寫
　之誤也韓詩傳作簡簡黄鳥例可推矣
雄雉刺衛宣公也宣公不恤國事軍旅數起男女怨曠
　之詞也雉性妬壟䕶疆飛不越域其髙不過丈修三
　之雄雊雌應兩相依也君子獨從役逺去其存其亡
　杳不可知曾斯雉之不如矣瞻彼日月朔朢盈虧者
　凡幾見矣道雖云逺亦可來矣百爾君子何其不知
　徳行而我君子獨以徳行見用乎然徳行又豈難知
　哉若能不忮不求則無往而不可適矣
匏有苦葉刺衛宣公也宣公烝于夷姜生急子事載左
　傳縱欲瀆倫甚矣故國人亟舉悖理亂倫者反覆以
　刺之匏為腰舟所以利渉也方其有葉之時濟渡之
　水正深矣垂帶而渉曰厲渉之淺也褰裳而渉曰揭
　渉之深也今曰深則厲淺則揭何其悖哉雄雉雊而
　雌應之常也濟之方盈以舟不以車理也今曰以車
　濟盈以雌求雄得非反常乖理之舉乎昏禮用雁何
　也以其夕則水宿旦則雲飛秩然有序不亂倫也今
　烝庶母而生子謂之何哉招招舟子以濟處方深不
　可徒渉也一舟所濟非一人故曰卭須我友安得犯
　險徒渉以取覆敗乎
谷風刺夫婦之失道也盖賢婦見棄于夫之詞也采葑
　菲者用其葉而存其根須其葉之復生也今并根而
　去之無復生理矣是婦必以無子見去故為是言非
　謂客貌之衰也方舟泳㳺喻其治家之曲折得宜匍
　匐救喪喻其供億之無所缺乏昔育字誤當曰昔者
　恐育鞠末章不念昔者可證有洸有潰言其訣去如
　水之流不可復反也既詒我肄斬絶之辭也肄與汝
　墳之肄同塈與蔇通左傳猶懼不蔇謂始至也
式微黎侯寓衛其臣勸之歸也中露露中言無芘覆但
　露宿也泥中猶言塗炭言無安宅也
旄丘責衛伯也黎侯為狄所迫去而寓衛久不得歸黎
　大夫責望之詞也晉景公滅赤狄數其棄仲章而奪
　黎氏地事在衛穆公時則知黎之寓衛在成穆間矣
　叔兮伯兮謂同姓之諸侯狐裘蒙戎則謂黎侯也不
　得于衛而屬望諸侯亦可悲矣瑣尾流離之義當如
　朱傳
簡兮刺不用賢也簡兮簡兮擇才之精也方將萬舞僅
　用之為籥師也以俁俁之貌如虎之力在前上處宜
　觀表而知裏矣乃卒事之際公但錫以一爵與煇庖
　閽寺無異何其無知人之鑒哉是以思西周庸庸祗
　祗之君耳籥但三孔左手以三指抑揚而吹之郭訓
　是已榛者木下小栽非栗屬也苓即苓耳非大苦也
　皆在逺難可詳察之物
泉水衛女思歸也泉水即衛之百泉泉在衛北淇在衛
　南北髙南下故泉水趨淇喻已思歸宗國也瑕者過
　差之詞不瑕有害猶言不甚害義也隋志邢州内丘
　縣有干言山内丘在衛東北邶地也故附之邶詩
北門刺仕不得志也非刺也録賢大夫也斯人既典國
　政復從王事亦重臣矣而曰終窶且貧室人交謫其
　廉潔之守幹濟之才存乎言詞之表矣無所怨望唯
　命是安得非賢乎敦厚也謂厚有所加及也
北風刺虐也非刺虐也異姓之臣違亂也北門盖同姓
　大夫國雖危亂義不可去此則異姓而仕衛者也道
　不行言不用第有亟去耳風雪交作之際莫不閉藏
　奥室今則相與衝冒而去知其亟于違亂耳是尚可
　以虛徐邪狐者妖獸鬼之所乗烏者鬼雀鳴則凶咎
　所見無非二物喻在朝者皆不祥之人也
静女刺時也何刺乎刺淫奔也曰静女曰彤管男悦女
　之詞也夫淫奔密約而他人歴歴言之其惡寧可揜
　乎内則婦事舅姑左佩刀礪觽燧右佩箴管所謂彤
　管即所佩之箴管耳牧者圉人所居荑則芳潔之物
新臺刺衛宣公也新臺之役莫不非議雖執土木之人
　猶能泚然而愧况衛君乎河水瀰瀰喻其淫佚汚濁
　之可厭也籧篨戚施胥臣所稱八疾之二皆人所棄
　者
二子乗舟思伋夀也汎汎其景言二子逐流而去無復
　形景來歸也養養猶言怏怏憤鬱不平之意始焉猶
　望其能來不瑕有害則決其已死
鄘
柏舟共姜自誓也
牆有茨衛人刺其上也宣公烝于夷姜而生伋公子頑
　通乎宣姜而生戴公文公宜乎中冓之言不可道矣
　茨謂茅之有次第者所以覆牆也梓材稱既勤垣墉
　其塗塈茨即是茨矣毛傳朱傳並謂蒺藜何其謬哉
　中冓猶言中垢宫中垢穢之行也欲雅言之故變垢
　稱冓
君子偕老刺宣姜也副者覆首之飾編髪為之笄以連
　副珈以飾笄唯后夫人得有之翟謂貫珠為翟以冠
　副笄之上非刻繒以飾衣也承以鬒髪象揥其可知
　已如山如河如天如帝皆謂威儀莊嚴可敬憚也目
　中白處曰晳眉上廣處曰顔揚其目則晳見而顔動
　是貴倨之狀有是威嚴舉國皆尊仰之奈何甘心汚
　穢以自辱乎斯言外意也
桑中刺奔也沬即妹邦朝歌以北之地也唐盖北方蔬
　屬故毛傳以為菜名非兔絲也唐也葑也麥也皆易
　求之物喻孟姜孟弋求之易許也桑中蠶妾之所聚
　上宫樓閣之通名始通好于桑中終成歡于上宫耳
　姜齊女也弋莒女也庸則鄘女其邑人也
鶉之奔奔刺宣姜也奔奔猶言賁賁鶉盛氣而怒也彊
　彊鵲有定偶不相亂也鶉性妬淫兩雄相見必盛氣
　而鬭鵲則傳枝而孕初不以形接也此刺惠公不能
　防閑其母使公子頑得通之耳
定之方中美衛文公也衛懿公為狄所滅文公繼之徙
　居楚丘務材訓農通商惠工衛人悦而歌誦其事焉
　作宫作室土木大興即通商惠工之事矣樹之榛栗
　椅桐梓漆務材也夙駕桑田訓農也星言夙駕戴星
　而駕也也人猶言此人謂勸農之倌也不獨勸農者
　秉心塞淵謹於奉職即牧馬之校亦咸得其人故所
　牧之馬騋而牝者至于三千極言蕃庶耳
蝃蝀止奔也非止奔也敬教乎内也文公懲衛之難由
　乎縱欲亡禮故為是詩使瞽史朝夕諷誦于宫闈之
　内以示教戒焉陽藴于上隂蒸于下二氣交搆而為
　雨陽藴已解隂蒸未已則折而為虹霓朝謂之隮暮
　謂之蝃蝀是地氣之淫也冥漠若無眹兆倐爾成形
　人皆得而指之以喻男女曖昧之事終不可揜也借
　令縱欲之人不恥淫奔獨不為性命惜乎禮所謂命
　以防欲是已
相鼠刺無禮也非刺也文公勸學也鼠有齒而無牙竊
　食偷生不能大害見人猶生畏心似有廉恥節儉之
　尚在位者竊位尸居肆欲無厭不以禮度自檢有愧
　于鼠矣人而無止正謂止足之分非容止也
干旄美好善也非好善也文公授方任能國人歌其事
　也鳥隼曰旟大夫之旃也畫鳥隼于帛謂之干旟注
　旄牛尾于干首謂之干旄析夏翟之羽以為緌謂之
　干旌實一物也素絲者御馬之轡也轡有六曰四曰
　五變文叶韻耳言大夫乗是車馬建是干旄出入都
　鄙尊顯光赫矣不審以何者嘉謨嘉猷入告我君于
　内乎
載馳許穆夫人閔宗國也
衛
淇奥美武公之徳也衛武公九十有五猶箴儆于國而
　賓之初筵抑抑威儀皆其所自儆之詩恱禮好文可
　槩見矣河朔無竹淇澳獨産故其詩曰籊籊竹竿以
　釣于淇非王芻也淇之緑竹猗猗以興武公特稟異
　氣而生也有切磋琢磨之功乃後有琇瑩㑹弁之飾
　兩章後先相應耳瑟兮僴兮者恂栗也赫兮咺兮者
　威儀也所謂恂栗者戰戰兢兢制節謹度之謂也所
　謂威儀者臨民以莊尊其瞻視之謂也如金如錫語
　其知柔知剛也如圭如璧語其能圓能方也車箱而
　上髙三尺三寸横一木謂之式自式而上二尺二寸
　復横一木謂之較古人立乗憑較有所致敬則俯而
　憑式自式而上得較故曰重較大夫過二人則式國
　君唯式宗廟餘無所式矣登車而倚重較易於矜嚴
　者也武公則寛綽其容歡宴而至戲謔易生陵侮者
　也武公則以禮自檢是皆剛柔方圓之相濟者也
考槃刺莊公也非刺莊也美遯世者之無悶也考者尋
　討之義槃謂樂也古言考槃猶今言尋樂耳或澗或
　阿或陸無往而不適或寤而言或寤而歌或寤而宿
　無適而不獨自以明遯世之志專一也薖與輠通劉
　向别録所謂炙轂輠髠是也軸以運車輠以脂軸兩
　者皆進退自得之喻非寛大盤桓之説
碩人閔莊姜也非閔也盖述莊姜始自齊來適衛也錦
　衣褧襜夫人嫁服也手如柔荑語指之秀而銳也膚
　如凝脂語肌膚之白而澤也領如蝤蠐語項之白而
　延也齒如瓠犀語齒之白而齊也螓蟬之小而有文
　者螓首語額之方廣蛾眉語眉之曲秀孽孽字韓詩
　作䡾訓長貌朅字韓詩作桀訓健也
氓刺時也何刺乎刺淫奔者失身也抱布貿絲知所誘
　者鄙夫也子無良媒知未嫁也乗垝垣而以賄遷知
　竊藏逾牆以相從也三歳食貧賄盡而厭弃之也兄
　弟咥笑知見弃而返于家也淇岸隰泮則總角相奔
　信誓之詞也里女失教不有其躬終見弃黜悔恨何
　及孔子録之所以昭世戒者深矣
竹竿衛女思歸也淇流廣大故多舟楫之嬉女伴羣出
　縱觀相與巧笑而佩玉盖若江南觀競渡者述衛俗
　也思衛者發乎情也以逺兄弟父母為嫌者止乎禮
　義也此竹竿所以見録乎
芄蘭刺惠公驕而無禮也非驕而無禮也刺其縱母之
　欲無制彊解難之才也芄蘭生莢支出於葉間垂之
　有如觽狀其葉亦頗似韘韘以輓彊觽以解結各成
　其用芄蘭徒有形似耳喻惠公徒有國而無威嚴以
　制子頑也容兮遂兮容忍不㫁使得遂其惡也
河廣宋襄公母歸于衛而思宋也一葦杭之謂河方冰
　時布一束之葦便可履之而度非用蘆葦渡水也今
　遼左氷結布葦度車馬猶然崇者峻極之謂不崇朝
　言不極一朝之久也
伯兮刺時也鄭康成以為衛宣公從王伐鄭時詩然鄭
　在衛南即不得言自伯之東矣若文公以後徙居楚
　丘衛又偏在東北無所事于東矣豈東備山戎東胡
　之屬故爾久役乎首疾猶言疾首也諼草忘憂之草
　即鹿蔥也言不得此草憂不能忘是以使我心痗耳
有狐刺時也何所刺傷貧困也狐性多疑當河氷初合
　未肯即度必伏踆岸下審無流澌之聲乃始度焉此
　云狐垂尾而在淇梁大寒之候將至矣彼之子者終
　窶且貧無衣無褐何以卒歳乎此我所以用憂也
木𤓰美齊桓公封衛也非美桓也盖刺苞苴之禮公行
　也木𤓰木桃木李皆刻木為果以充籩實者物至微
　矣報以瓊琚瓊瑶瓊玖而猶若有歉焉又為遜順之
　詞以導之政以賄成有如此
　詩故卷二
欽定四庫全書
　詩故卷三　　　　　　　明　朱謀㙔　撰
王
黍離閔宗周也何以閔閔東遷之失謀也西周政令所
　以能行乎諸侯者非徒文武成康之徳亦以地勢險
　固足食足兵可以東制諸侯之命耳幽王雖死驪山
　犬戎無盤據豐鄗之理乃因一敗遽爾東遷有識之
　士於其行也痛悼失圖故賦此詩黍稷離離下垂而
　碩猶有憂者中心思惟而傾其首也陳平深憂吕氏
　之亂陸賈入坐而平不見賈是其驗矣非故宫廟盡
　為禾黍之場也
君子于役刺平王也非刺平也傷周弱也西周之世大
　夫非無行役也出有四牡皇華之勞入有杕杜魚麗
　之燕人皆以為盛典而寵榮之也逮夫東遷政在諸
　侯而天子之公卿大夫奔走聘問無有寧歳昔時燕
　勞之典廢矣大夫之妻賦此而孔子録之正以傷周
　室之日微耳不知其期曷至哉七言通為一句
君子陽陽閔周也非閔周也君子為貧而仕卑官也所
　謂卑官則籥師也房者俎也王公立飫則有房烝魯
　頌亦稱籩豆大房萬舞洋洋盖房俎籥舞俱在堂下
　故曰招我由房非路寢之房也敖者燕舞之位樂記
　所謂綴兆是矣
揚之水刺平王也
中谷有蓷閔周也非閔周也凶年饑饉女子自傷困窮
　不能賙其母家也蓷名茺蔚亦名益母因舉益母而
　知其為念母家因遇人之艱難而知其為女子也昔
　曾子覩益母而興悲殆有感于是詩乎
兔爰閔周也非閔周也君子哀時命也兔狡於避禍雉
　拙於自免二物小大相等故古人並舉之内則雉兔
　皆有芼孟子雉兔者往焉是也兔以喻小人雉以自
　喻爰爰緩意謂能以狡自緩其死也
葛藟王族刺平王也非刺也諷王親其族類以自立也
　鄭伯朝周王不禮焉周桓公諫曰我周之東遷晉鄭
　焉依善鄭以勸來者猶懼不蔇况不禮焉鄭不來矣
　葛藟之諷殆為是乎
采葛懼䜛也葛善攀附蕭艾並善蕪穢皆喻小人之黨
　也好䜛之人醜正惡直唯依阿鄙賤之是近故我一
　日不見遽已相忘不啻三月三歳之久矣
大車刺周大夫也非刺周大夫也商者之婦寄其夫也
　周之地狹民衆多賈齊魯梁楚仰機利而逐末業輕
　去家室其妻重于改適故賦此寄焉大車牛車任載
　者非大夫車也毳衣毛褐將車者之服非毳冕也我
　見毳衣之人數將牛車而來子獨不歸疑棄我矣我
　欲他奔猶畏子之或來有所不敢唯誓死以待之此
　其俗猶有足稱者焉
丘中有麻思賢也非思賢也商者荅大車也子言我久
　不歸資生無所然丘園之中有麻可績有麥可食有
　李可殽也凡此三物足以留子我亦將施施而來與
　子共之矣貽我佩玖者感其異室同穴之誓寶重其
　言如瓊玖之可佩服也録此二詩見周俗忠厚尚禮
　有如此
鄭詩二十一篇始武莊終忽突皆國事也其它亦多賢
　人君子之詞而宋世之儒誤釋放鄭聲一語遂去小
　序盡以淫奔目之夫詩非聲也聲非詩也措諸文詞
　是為詩被諸管絃音律是為聲鄭音好濫而淫志者
　故仲尼放之豈緇衣仲子諸詩乎
緇衣美武公也周人之詞也桓公以鄭伯入相于周死
　犬戎之難武公繼為平王司徒世善其職故周人歌
　之適謂安適其館舎也若謂廩餼之不繼而欲還我
　將授子以粲焉是皆勉留之意也蓆有四訓毛傳訓
　大韓詩訓儲許慎訓為廣多唯朱傳訓為安舒者得
　之
將仲子刺莊公也莊公志在除段欲其積釁累瑕而後
　動鄭人已知之審矣故託為公拒祭仲之詞以杞桑
　與檀比叔段不欲即折喻欲待其自斃耳
叔于田刺莊公也非刺莊也著叔段之得衆也于田取
　禽也里塗曰巷里巷者細民所居叔段處京既有人
　民社稷之寄宜求良士以輔弼之今乃獨為里巷小
　人所好是速亡之道耳
大叔于田刺莊公也非刺莊也著叔段之繕其甲兵也
　稱大叔者左傳所謂京城太叔是也
清人刺文公也髙克所將者清邑之兵也曰彭曰消曰
　軸三境之地師所次也駟介者兵車之駟也車上載
　兵獨稱二矛者舉兵之最長者以該之左旋右抽者
　三軍之左右皆潰散而歸清邑也獨髙克所將中軍
　在爾
羔裘刺朝也非刺朝也美賢大夫也古者君狐裘大夫
　緇衣羔裘以羊性剛直可尚羔又柔澤温煖可親加
　以豹飾又表其武三徳具備故曰三英語此大夫之
　徳足稱此裘也舍命不渝守死善道也豈叔詹子皮
　之徒與
遵大路思君子也非思君子也賢者以道去國也遵大
　路其去明也寁者速也不寁故者與聞政事已久志
　好浹洽非新知比也此盖託為挽留者之詞嚴粲謂
　鄭莊公殺弟幽母射王中肩悖逆已甚君子去之殆
　有為哉
女曰雞鳴刺不悦徳也非刺也賢夫婦交相警戒之詞
　也稱士女始婚者也弋鳬雁丈夫之事也調五味中
　饋之職也琴瑟静好養徳之具也宜其酒饌以奉賓
　客所以成徳也古者子事父母左右佩用紛帨刀礪
　大觽小觽金燧玦捍管遰木燧謂之雜佩非珩璜琚
　瑀之屬也宜言飲酒與子偕老者言調和滋味佐酒
　以勞慰其夫願執此道偕老而不廢也
有女同車刺忽也何刺乎追刺之也忽以不昏于齊遂
　無大援終見逐于鄭國人追刺其失圖也
山有扶蘇刺忽也何所刺之刺其闇于任人而致亂亡
　也扶蘇猶言扶疎木相扶而植者如所謂扶桑扶栘
　扶栁之類非小木也扶蘇喬松宜在髙山比賢人君
　子宜處顯位荷華游龍宜生下隰比狂狡之童宜備
　奔走今所庸顯者莫非狂狡故刺之
蘀兮刺忽也非刺也鄭人思黜突而納忽也忽以世子
　踐位正矣宋人乃使祭仲立突而逐忽鄭人故不義
　突而賦此詩託風之隕蘀以見志叔兮伯兮謂大國
　也安得大國秉義納忽我當起而應之矣
狡童刺忽也非刺忽也刺突之與雍糾為謀以殺祭仲
　也雍糾洩謀于妻而見殺突以出奔所謂狡童其謂
　糾乎惜其不與老成謀之而僨事
褰裳思見正也突與忽争國更出更入不復以禮義相
　先故思得大國以正其名分焉狂童之狂也且謂大
　國不來正之者直以突之狂而無禮不足正耳絶望
　之詞也
丰刺亂也非刺亂也志悔恨也鄭女盖有矜其族類門
　地已許嫁而中悔者既而愆期無歸還自咎恨耳悔
　婚之志未必親迎之際曰巷曰堂直託喻耳叔兮伯
　兮不一人者已失所婚覬他姓之我求也
東門之墠刺亂也非刺亂也惜狷介者之遯世也除地
　町町然者謂之墠陂陀不平而可種藝者之謂阪踐
　謂樹栗之有行列也東門之墠其阪有茹藘焉是其
　人所居之地也樹栗林然有行是其家室所在也第
　絶人避世不可得而見耳
風雨思君子也喪亂之中樂見秉徳不回之士也風雨
　凄凄以氣言風雨瀟瀟以聲言雞鳴不已語雞能司
　晨不為風雨晦㝠而廢其鳴也
子衿刺學校廢也非刺學校廢也朋友失好者之相責
　讓也城闕都㑹之所非遐荒也以細故而斷平生之
　歡遂不相見是誠絶我矣
揚之水閔忽之無忠臣也非閔忽也諷聽䜛也
出其東門閔亂也非閔亂也遯世者荅東門之墠之詞
　也鄭俗尚縞故僑札相見贈以縞帶此云縞衣綦巾
　已之室也荼者苦菜河北最蕃今俗呼為舒菜如荼
　猶言如雲喻女子之衆非喪服之謂也出城闉者盖
　相率郊外墦間之祭耳
野有蔓草思遇時也非思遇時思其治也有道之世俊
　桀在位野無奥草矣此何時乎君子在野田卒汚萊
　國何當而治乎曰蔓草零露知田野之不辟也有美
　一人邂逅于草露之區知君子之在野也昔六卿餞
　韓宣子子齹首賦此詩宣子善之曰吾有望矣豈男
　女思不期而㑹者哉
溱洧刺亂也非刺亂也志其俗之荒于游觀也韓詩傅
　稱鄭國之俗三月上已桃花水下之時士女競出溱
　洧之上執蘭招魂續魄以祓不祥是則漢世以來上
　已祓除所昉也蕳草一名都梁髙四五尺性善殺蠱
　故士女秉之以祓不祥耳勺藥即今牡丹華于上已
　之時中州等之荆榛折華以贈亦士女夫婦之相愛
　非妄一男子見所悦而贈之也
齊
雞鳴思賢妃也非思賢妃也盖賢夫人能警戒以成其
　君之徳也雞三號卒明而後蠅蚋交作已乃日出東
　方是為黎明久之日光被物是為大明朝㑹者雞鳴
　來集别色始入其時蒼蠅交作而有聲自此以往日
　亦出矣故曰匪東方則明日出之光傳寫之誤遂作
　月出故説者費詞而難通考之周史武王女適齊為
　乙公夫人乙公生癸公癸公之子為哀公以荒淫誅
　此所謂賢者其乙公之王姬乎
還刺荒也何荒乎刺禽荒也哀公好田無厭國人化之
　遂以成俗狼似犬而大銳頭細腰髙前廣後得人物
　則殘其軀體而食之出必兩頭相恃猛捷貪忍雖用
　兵者莫能免今曰並驅而從兩狼信便捷矣肩與豜
　通田豕之健者
著刺時也刺不親迎也古者冕而親迎充耳瓊華乃冕
　服中之一物著與宁同人君塞門之屏也唯邦君乃
　樹塞門親迎宜于國門今僅在朝宁之間簡禮甚矣
　送夫人者訝其非禮故賦此詩充耳曰瑱懸瑱之絲
　曰紞君紞五色臣三色曰素曰青曰黄謂紞也錯舉
　其色之三而五可知瓊華瓊瑩瓊英則紞之所懸之
　瑱也
東方之日刺衰也非刺衰也刺淫也旦而彼姝入室日
　夕乃出盖大夫之妻入朝而其君以無禮加之耳
東方未明刺無節也周制大事用日出今東方未明已
　有以失朝獲罪者故託挈壺失職以刺之顛謂衣之
　領裳之要也今倒持之故曰顛倒裳衣晞者日光被
　物之名楚辭所謂晞髪是已曰未晞者日未出也栁
　本賤木植諸樊圃則有主者猶挈壺之有其職也狂
　夫越樊折栁猶且瞿瞿四顧恐致誚讓况晨昏大朝
　之期可不以告其君乎此詩序在哀襄之間盖厲公
　時矣
南山刺襄公也南山崔崔宜為虎豹所宅今乃雄狐蹲
　踞其間喻齊國之大而襄公以鳥獸行君臨之也葛
　屨賤物猶兩兩相伍冠緌微物猶雙雙為用各有耦
　也齊子已適魯矣豈吾耦乎藝麻之法須得良田而
　熟耕之縱横七徧麻乃無葉婚配之際可無審處其
　禮而但窮極其淫泆之心乎
甫田刺襄公也襄公嘗師于首止殺鄭子亹轘髙渠彌
　矣又嘗伐衛而納紀季之􁋎矣又嘗與宋魯陳蔡再
　伐衛而納惠公矣皆務大功而求伯于諸侯之事也
　内行不治徒負衆而恃力何能有成乎總角而弁躐
　等躁蹙之喻也
盧令刺荒也何所刺刺襄公也令本作獜犬之徤也鋂
　者大鎖之名也北方呼黒為盧而走狗之駿者則有
　韓盧環以繫項鋂以鎖之制其逸也鬈好貌偲強也
　義見説文
敝笱刺文姜也不獨刺文姜也正以刺魯莊公也莊公
　不能制母之欲使之瀆亂于齊如敝笱不能止細魚
　耳鰥與鯤通魚禁鯤鱬鳥翼鷇卵皆其微也鄭箋訓
　義是已盈車之鰥事出孔叢又因是詩而生其説耳
載驅齊人刺襄公也非刺襄也刺文姜也蓋莊公五年
　夫人如齊師時事也薄薄輕疾貎發夕者急于赴齊
　即夕啓行不能待旦也豈弟訓為樂易謂其得行志
　意内快于已無有阻之者
猗嗟刺魯莊公也是盖莊及齊人狩于禚之詩也歴舉
　威儀技藝之長則其不足者自見頎而長兮言軀幹
　之壯偉也抑若揚兮言威儀之矜莊也美目而下皆
　述其善射之狀也目上為名謂張目注視而發矢也
　方射之時無所用舞舞則選兮謂射耦也射禮王六
　耦諸侯四耦猶舞佾列焉射者搢三挾一故稱四矢
　
　
　詩故卷三
欽定四庫全書
　詩故卷四　　　　　　　明　朱謀㙔　撰
魏在禹貢冀州雷首之北析城之西周武以封同姓魯
　閔元年晉獻公滅之以與畢萬此詩七篇皆未滅時
　之詩仲尼何以録乎魏者舜禹之故都其民俗儉約
　勤謹有先王之遺風焉是可尚也
葛屨刺褊也何褊乎褊服飾之過儉也禮嫁者三月廟
　見然後執婦功曰女手未成婦也曰左辟曰象揥貴
　者飾也曰葛屨履霜知服之非其時也曰要之襋之
　知其裳之敝裂須縫緝也冬服夏屨女執婦功在貧
　賤可耳貴者之家則固陋矣左辟者主賓相見主人
　就東階以辟尊是揖讓之事非婦初昏之禮也
汾沮洳刺儉也公路掌公之路車者公行主兵車之行
　列者正是一官變文叶韻耳公族則主公之同姓族
　屬者以是人而采莫采桑藚菲厥飲食下侵細民之
　利過於儉矣莫菜莖大如筯而赤節節一葉似栁葉
　而厚有毛味酢而滑可羮亦可生食五方通謂之酸
　蒾楚俗三月三日采以和粉為餌謂之龍舌䉽本草
　所謂鼠麴者也桑謂桑葚藚謂牛脣
園有桃刺時也魏國褊急不能任賢日就侵削故刺之
　桃棘雖非美材苟樹藝得所其木亦可為弧為矢以
　除不祥其實亦可為核以充籩豆魏國雖陿苟得賢
　人治之亦當不至侵削今之侵削由不善樹人故也
　不知我之憂者乃曰彼所用賢矣子何為是言哉是
　盖勿思而已
陟岵孝子行役念父母也魏國介在秦晉迫於徴誅終
　歳奔命有往無返見役之人自審危亡託為内顧之
　詞以告哀耳岵屺之訓爾雅毛傳互異宜從雅訓可
　也
十畆之間刺時也國勢日危在位者志欲潔身違亂隠
　跡農桑而已行與子還兮謂桑者也
伐檀刺貪也非刺貪也父老訓勉子弟之詞也魏人勤
　於治生謹於供上父老居常輙以耕稼狩獵之務勉
　其子弟言將治車必先伐檀以豫其材將効賦税之
　供必先耕稼狩獵是務誠以君子勞心食必兼味非
　若庶民徒食而已此惟正之供所當急也其忠厚戒
　謹之風藹然可訓矣後世説詩者牽于孟子素餐之
　義大費辭而難通彼孟子斷章取義焉耳何得執以
　説此乎三百盖古語百猶勱也左傳曲踊三百曹詩
　三百赤芾皆同此義胡取禾三百㕓兮猶言何所取
　此強勉盈㕓之禾乎
碩鼠刺重歛也國小力微困于誅求民不堪命故託詞
　碩鼠以道意貫與慣通謂慣習也三歳貫汝言始以
　國家多故暫重其賦已遂仍而不改今三歳矣殆已
　習為常法矣以是終身豈我力所能任乎郭景純言
　碩鼠頭似兔而尾有毛其色青黄好在田中食粟豆
　一名鼩鼠
唐堯故都也周成王以封母弟叔虞是為唐侯叔虞之
　子燮嗣位以南有晉水改國號曰晉仲尼所録皆晉
　事也必稱唐存舊封亦以先王遺風之可尚也
蟋蟀刺晉僖公也非刺僖也民俗歳晚務閒相與燕飲
　而交相儆也蟋蟀八月在宇九月在户云在堂則户
　下矣是黍稷告成之時也物變時移不知老之將至
　可無聚族類隣曲以燕樂之乎然時不我與毋安于
　逸樂而忘其職業瞿瞿却顧不至荒淫可耳休休者
　勤勞之甚思欲少息也
山有樞刺晉昭公也非刺昭也晉人憂沃之逼故為危
　言以諷于昭也昭公嗣文侯而封其叔父成師于曲
　沃是為曲沃桓叔桓叔得晉勢且偪昭晉大夫潘父
　謀弑昭而迎桓晉人不聽乃立昭侯之子孝侯焉此
　盖有知潘父之謀者為是詩以覺悟于昭侯耳樞即
　刺榆榆則白枌也栲木皮厚數寸可為車輻杻材可
　為弓弩之榦一名萬歳即今冬青與漆栗皆堅韌之
　木積數十年乃成舉是六物者喻死亡在近不復能
　待其成也
揚之水刺晉昭公也沃有篡宗奪國之謀而昭公不知
　晉人賦此以警悟之耳揚之水水之淺而緩者其中
　白石易見喻隠謀之彰露也不敢以告人故為毖密
　正以告昭也
椒聊刺晉昭公也非刺昭也憂曲沃之益強也椒之為
　物枝強于本及其成實蕃衍本常因之以披喻曲沃
　之強盛終當并晉也
綢繆刺晉亂也何所刺刺潘父也三星在天夜之中也
　中夜束薪將俟旦而鬻之賤者之事也於此而有美
　粲之婦來奔彼束薪者不擇義理亦遽受之邂逅相
　得何其樂哉賤其行而深惡之故託為此詞
杕杜刺時也此何時哀侯時也哀侯之世曲沃益強本
　根益弱乃不知修徳親族而侵陘庭之田於是陘庭
　南鄙啓曲沃伐翼其後卒為曲沃所執陘庭之田盖
　哀侯之弟所有者故以杕杜相芘者諷之杜者梨屬
　實小而酢枝竦葉大行者芘之喻曲沃也獨行踽踽
　喻哀侯之寡援也同父則陘庭也
羔裘刺時也非刺時也晉翼已亡晉人重去翼也羔裘
　豹袪卿大夫之服也我人謂翼也他人則沃也居居
　安適貌究究凋敝也言此羔裘之人於我甚適雖極
　凋敝我無厭弃之心唯其舊好之難忘耳
鴇羽刺時也何刺乎傷晉亂也昭公之後大亂者五世
　君子下從征役不得遂其養親之志故賦此詩陸農
　師言鴇無舌而連蹄性不集木今集木違其性雖罹
　危苦又以無舌不能哀鳴喻從役者濱于死亡無所
　控告也
無衣刺晉武公也非刺晉武也刺僖王也曲沃武公始
　并晉國以寶器賂周僖王王因命武公為晉君列于
　諸侯翼人傷僖王不能正沃之罪顧受賂而封之是
　以刺也子之衣謂天子之命服
有杕之杜刺晉武公也非刺晉武也好賢之詞也晉之
　好賢莫如公子重耳所從五臣卒以致霸此盖公子
　時作杕杜生于道周有葉則人趨芘之今徒杕然挺
　立無復餘葉故行者逝而不顧傷已方處窮困無禄
　位以致士也
葛生刺晉獻公也獻公伐驪戎滅耿滅霍滅魏伐東山
　皋落氏滅夏陽伐蒲滅虢襲虞伐屈以至敗狄于采
　桑二十三年之間凡十一戰其喪亡戎陳者亦多矣
　角枕錦衾則卿大夫之室矣貴者且憂死亡况賤士
　乎葛蘝附物得遂其生予之所美顧從役在外不遑
　寧止使我常有仳離獨處之嘆何哉怨懟之詞也誰
　與獨處猶檀弓所謂誰與哭者倒句法也百歳之後
　以死相要也歸于其居居字與夜不叶當是舍字之
　誤
采苓刺晉獻公也苓草生于下隰荼苦生于平原葑即
　蔓菁生于園圃三者皆非山中之物今曰采于首陽
　則妄誕矣然者許諾之詞苟亦無然謂且詳察真偽
　勿即以為可信而遽諾之也
秦
車鄰美秦仲也秦仲以附庸之國入為宣王大夫始有
　車馬之儀寺人之令還歸秦谷邑人剏見其盛故賦
　此詩秦仲既歸畧其名分與國中雄桀之士並坐鼓
　瑟其下感激榮遇願得及時逞志以効死力不能坐
　老牖下其悲壯之氣勃乎莫禦秦之所以強者由是
　夫
駟驖美襄公也襄公以攘西戎之功受平王岐豐八百
　里之地不聞延訪遺老講求政教而惟田獵是務所
　同行者公之媚子也所從禽者獵狗也以鸞車而載
　田犬所尚可知矣孔子録此盖譏之非美之也載獫
　歇驕謂車載獫獢二犬以歇息之非獫猲獢皆田犬
　也詩緝稱田犬長喙而短喙者非田犬也毛傳誤耳
　爾雅所載又後世因毛傳而竄入之者也
小戎美襄公也非獨美也述其用秦俗而變周制也周
　之出師路車有奭八鸞瑲瑲今則易以小戎俴駟不
　務持重唯便利是乗良人賢士驅以即戎不復尚徳
　而唯力是競作者託為婦人念夫之詞盖傷王政之
　不可復矣
蒹葭刺襄公也襄公奄有成周不能訪求故老修復先
　王之政教故作者刺之蒹似萑而細髙數尺葭即蘆
　也白露為霜時之變也蒹葭蒼蒼物未凋也喻周雖
　東遷人物猶存顧不知所用之耳逆流而上曰遡洄
　順流而涉曰遡游用非其道猶逆流而上也
終南戒襄公也終南惇物雍州之鎮也地土廣大故有
　條有梅有屺有堂生物悉備君子臨此而有之錦衣
　狐裘煥然改觀矣宜其以功徳被民夀考不忘也條
　一名槄即今山楸梅則酢實之梅皆南土所宜者崔
　靈恩本紀字作屺山之極北受風不生草木者也堂
　謂深山平衍之所隈燠能蕃草木者也舉是四者以
　明秦地之廣直被南北耳
黄鳥哀三良也黄鳥今之璊雀栖止瓦屋者此鳥十百
　為羣恒集荆棘間交交喧噪若有所語喻秦人聞用
　三良殉葬街譚巷議沸騰不息有所驚怪也誰從穆
　公而下則其所為譚議之畧矣詩所稱黄鳥于飛集
　于灌木則黄鸝也交交黄鳥小雅黄鳥無啄我粟則
　璊雀也名雖同而實異
晨風刺康公也何刺乎刺棄三良也三良見殺賢臣亦
　相率而遯世矣晨風鸇也善擊鳩鴿燕雀之屬鴪然
　長鳴則鳥雀咸匿藏茂林之中所謂為林敺雀者鸇
　也是已苞櫟六駁苞棣樹檖皆北林之物鳥雀所藏
　者也晨風一鳴而諸禽屏迹但見林木而已喻康公
　殺三良而羣賢競引去也未見君子憂心欽欽據已
　去而言也如何如何忘我實多託為康公自詰之詞
　也
無衣刺用兵也非刺也秦用其教變周俗也相要于無
　事之日相死于有事之年其好勇輕生尚功負氣至
　如此先王之風于是乎熄矣
渭陽康公念母也非念母也送舅氏重耳入晉也
灌輿刺康公也秦所尚者武功所共事者權謀變詐之
　士於賢人君子宜其見踈薄也夏屋巾羃之設采色
　者周官染人秋染夏孤乗夏篆卿乗夏縵檀弓封之
　若夏屋者是也五色具備謂之夏四簋之食黍稷稻
　粱也權輿始也者造衡自權始造車自輿始
　
　
　
　
　
　
　
　
　詩故卷四
欽定四庫全書
　詩故卷五　　　　　　明　朱謀㙔　撰
陳
宛丘刺幽公也始武王以元女大姬妻媯滿而封之于
　陳是為陳胡公大姬無子好巫覡禱祈鬼神歌舞之
　樂民俗化之五世而至幽公滛荒昏亂游蕩無度國
　人刺之然其習俗則有自來矣宛丘之下盖禱祈之
　所撃缶撃鼓而舞鷺羽娛神也盖若孫皓于巫梁武
　于佛矣
東門之枌疾亂也何所疾疾男女之肆淫也始焉歌舞
　宛丘以娛神因而男女具集矣既而男女雜沓淫亂
　之志肆矣積習生常自宛丘而婆娑于市矣已則男
　女相狎而相取如擥在野之荍矣欲成而貽握椒使
　之慎言耳所謂市者亦非他有市也因南方之原來
　遊者衆故市肆具集而百貨陳焉今河北所謂趕集
　廣中所謂趂虚是也鬷本訓數謂往遊頻數不一而
　足也
衡門誘僖公也非誘僖也遯世無悶之詞也門之邃者
　有阿塾堂宇此唯横木為寄樞之用故曰衡門泌本
　作淠水名也非泉也説文淠水出汝南弋陽垂山東
　入于淮洋洋水盛貌淠水廣大自有嘉魚可食豈必
　河之魴鯉而後樂饑取妻可矣豈必齊姜宋子而後
　適意皆寡欲無求之詞也
東門之池刺時也何刺乎刺賢而遯世不見用也有衡
　門之遯而後有是詩焉水經注稱陳城東門内有池
　水至清潔而不耗竭即此池矣漚者漸也楚人曰漚
　齊人曰涹麻必漸者使之柔韌可績耳
東門之楊刺時也何所刺之刺滛奔也東門有池固宜
　楊栁其葉牂牂而盛肺肺然而垂則向春之末迎夏
　之陽矣游者於此邂逅期以初昏相奔已而明星煌
　煌負約不至非謂親迎之際女有它志而愆期也
墓門刺陳佗也陳佗無良師傅以至不義殺太子免而
　代之以亂陳國也墓門隧道之所唯無人焉故棘得
　而生之鴞得而萃之佗唯無良師傅故得肆於惡棘
　之防道無不斯之理鴞之既萃無不彈之勢以喻佗
　之弑逆終必見討悔無所及矣陳人盖知佗之逆謀
　已成猶未動于惡故賦此諷之
防有鵲巢憂䜛賊也憂宣公之信䜛也味其義非憂宣
　也蓋靈公私于夏姬憂其有所間阻也水隄曰防陵
　霄曰苕鵲巢于木不于防苕生于下濕不于丘誰為
　此言以侜惑我之所美致生間阻使我忉忉而憂乎
　說文訓隄為唐中唐謂唐中非甓所也鷊謂綬草亦
　生下濕非卭之所産也
月出刺好色也何所刺刺靈公也靈公通于夏姬蓋嘗
　夜中㣲行往就之覬國人不我知也佼人謂靈公窈
　糾懮受夭紹皆微行濳蔽之狀公欲隱其迹而人顯
　言之明穢行之不可揜也
株林刺靈公也始焉滛于夏姬猶有愧心故月中微行
　久之狎習則車焉驅而就之矣禮義大防既決弑逆
　之禍必至故作者直斥其事也
澤陂刺時也非刺也傷泄冶之見殺也靈公滛于夏姬
　洩冶以為君臣宣滛民無效焉靈公殺之澤之有陂
　以防滛泆蒲與荷蕳皆芳潔挺直不屈之物喻洩冶
　之能以禮諫君也傷如之何悲其死也寤寐涕泗追
　惜之也卷與鬈同碩大且卷碩大且儼則方正剛毅
　之氣可想見矣
檜妘姓祝融氏後周武王之所封國于溱洧之間後為
　鄭武公所并
羔裘大夫以道去其君也史伯謂鄭桓公曰濟洛河潁
　之間子男之國虢鄶為大虢叔恃勢鄶仲恃險皆有
　驕侈怠慢之心加之以貪冒皆可取也鄶之為鄶可
　知矣羔裘謂鄶大夫狐裘則其君也有所恃而驕慢
　宜其逍遥翺翔無儆戒之心賢者知其必亡故憂而
　去之
素冠刺不能三年也按縞素誠喪服矣然而孔子素衣
　麑裘許子冠素玉藻君韠朱大夫素士爵韋冠禮三
　王共皮弁素積緇帶素韠未見素冠素韠獨為既祥
　之服也設果刺不三年胡為舎衰麻齊斬而唯素冠
　素韠是思哉古者平時無事則服素戎事則否是蓋
　厭苦戎馬者思得息肩之詞耳棘者急也介胄之士
　衣裝必急欒欒猶曰攣如拘束之貌也
隰有萇楚疾恣也非疾恣也傷鄶之垂亡而君不悟也
　萇楚羊桃枝莖柔弱引蔓草上不能自立喻鄶君怠
　荒􁀙翫馴至亡國不知自謀也
匪風思周道也非思周道也鄭人偪鄶王室微弱無所
　控告追思西周之政不可復得也大風迅發行者遡
　之多至辟易車馬疾驅乗者雖逸多至怔忡今非風
　發也非車馳也而人心忡忡失常則以亡在旦夕無
　復有可恃頼耳北方魚少而貴故舉魚以為大烹
曹
蜉蝣刺奢也非刺奢也刺不知所務也曹在禹貢兖州
　之北漢之濟隂定陶是已青兖之俗工絲枲故齊紈
　魯縞之名满天下曹處其間習其俗而加工巧焉舉
　皆衣裳楚楚以相夸曹小國也不知務農講武而纎
　縞是尚譬諸蜉蝣之羽朝生暮死而已我將何所歸
　宿乎憂其淪亡之詞也夏小正五月浮游有殷此物
　伏柱礎間食木成穴久之生翼掘穴而出千百交飛
　尋亦墮地而死所謂飛螘者也掘閱猶言掘穴管子
　稱掘閲得玉古語云然郭璞陸璣謂蜉蝣為有角甲
　蟲炙之可啖者誤矣
候人刺近小人也小人尸位君子必見棄矣荷戈祋者
　候人職也三百者勉强之詞以是人而强授赤芾使
　備大夫盖若更始爛羊胃騎都尉事矣晉文公數曹
　共公不用僖負羇而乗軒者三百人亦左氏誤釋詩
　義而附㑹之耳鵜之在梁勢必濡首以漁喻小人在
　位必肆貪殘安得不遂其所求哉朝雨既霽虹霓西
　見薈蔚𤨏𤨏之物莫不光豔得遂喻候人受赤芾之
　寵也季女婉變顧常饑餒喻君子之困窮也
鳲鳩刺不壹也非刺不壹也美公子欣時之壹其徳也
　曹宣公卒公子負芻弑太子而自立欣時不義之也
　將出奔焉國人聞之亦將相率以從負芻懼自告厥
　罪請留子臧子臧反而致其邑明年諸侯盟于戚執
　負芻以歸將立子臧子臧固辭遂奔宋曹人請于晉
　曰若之何亡曹國之鎮公子乎晉人反之子臧盡致
　其邑與卿終身不仕事具左傳帶用素絲弁用綦玉
　卿大夫服也其帶伊絲其弁伊騏著其章也覩其章
　則知其為子臧矣鳲鳩秸鞠性嗜桑葚月令所謂戴
　勝降于桑者也始生山中數十為羣來集桑上其聲
　秸秸鞠鞠此鳥知葚甘美常在桑間其子則六七遷
　徙于他樹喻它人或為富貴移志子臧則守義不變
　足以正四國也梅也棘也榛也皆其子所遷之木非
　謂鳩有七子也
下泉思治也泉在井者謂之下泉易稱井冽寒泉食是
　也冽然寒泉宜以食人今顧以浸苞稂之屬費有用
　之財養無益之物民窮力困征誅不已由無明王在
　上慶賞黜陟以正四國耳故思昔時郇伯勞徠四方
　諸侯有所忌憚而不敢肆傷今之不然也
豳
七月周公陳王業也周之王業始造于豳無非農桑狩
　獵之務衣食厚生之原先事教戒不違其時上以誠
　撫下下以誠事上如是而已矣太王之時已自改朔
　故於十月而申命之曰嗟我婦子曰為改歳而建子
　之月則稱一之日也倉庚青鳥司啓者也以春分鳴
　今之百舌鳥也傳以為離黄則誤矣采繁謂采皤蒿
　以薦新感雨露之既濡而興悲非欲嫁也七月鳴鵙
　月令所謂仲夏鵙始鳴反舌無聲者也四月莠葽謂
　逺志也此草㣲小而善延蔓僅可充藥必舉是者明
　勾萌庶物至此無不達也斯螽蜤螽爾雅所謂蜙蝑
　今世所謂蚱蜢者也動股言躍也莎雞今之絡緯以
　股鳴者蟋蟀今之促織以翼鳴者鬱薁今之葡萄豳
　土所宜者葉大多隂故謂之鬱鬱小者曰薁俱佳果
　也𤓰即甘瓠壺則苦匏𤓰以佐饌壺以渉水鶡冠所
　謂中流失船一壺千金是已黍稷重穋舉黍稷早晚
　之種言之也禾麻菽麥該五榖而言之也獻羔祭韭
　是仲春之禴祭非為開氷也氷以去暑仲春猶寒何
　得便用氷乎申豐之説亦誤釋詩而附㑹之耳
鴟鴞周公救亂也鴟鴞惡鳥常攫鳥子而食云撤桑土
　而綢繆牖戸則謂鵲巢矣鴟鴞以喻武庚鳥子以喻
　管蔡鵲巢則喻王室也恩斯其子也勤斯其室也桑
　土桑根之浮生土面者毛傳訓荼為萑薍之苕韓詩
　訓租為積風雨漂摇喻流言之惑成王也予維音嘵
　嘵正明作詩以貽成王之意也
東山周公東征也非始征也東征而還勞歸士也岐周
　在西故謂三監之地為東山慆慆訓久在東三年故
　云久也蠋蠶屬自能作繭蜎蜎屈申貌蠋在桑野作
　繭喻征夫無家自制裳衣而歸也伊威長角長股背
　窿而短斑色有文常依室中隈奥而生今俗謂之濳
　駞非鼠婦也熠燿宵行謂螢也夜中見光不見螢故
　曰熠燿非有所謂如蠶之蟲也鸛善瞻視四逺無人
　乃下取食今鳴于垤虚寂可知非為隂雨非為食蟻
　也𤓰苦苦葉之匏也栗韓詩作□訓衆也親結其縭
　觧其父母所結女子之縭也天一地二數之始也天
　九地十數之終也隂陽男女配合相成故曰九十其
　儀
破斧美周公也非美也西歸之士荅東山也隋銎曰斧
　方銎曰斨皆析薪之具唯銎孔異耳釡之有足者曰
　錡無足者曰銶皆炊食之具非鑿屬也錡之為釜既
　見采蘋銶雖無訓可以類求矣斧斨錡銶之破缺明
　從役在東之久也四國謂殷東徐奄熊盈之屬欲匡
　正之使化于義固王室也乃今念我勞苦賦詩慰之
　其恩德亦何大且美哉
伐柯美周公也非美周公也周公將歸貽詩二公也周
　公以避流言居東二年適有風雷之變成王啟金縢
　而得周公請以身代武王之説二公及王問諸史與
　百執事而信焉王乃迎公夫金縢之事史與百執事
　皆得而知之二公豈不知而待問乎盖以堅王之信
　也調劑啓廸之間二公之力多矣故周公將歸而賦
　此詒之伐柯伐柯喻用力之勤取妻媒克喻調劑之
　善其則不逺喻已當與二公同朝互相師法以成治
　化也籩豆有踐謂得相聚同燕好也
九罭美周公也非美也東人送周公之詞也周公始避
　流言武服即戎至是成王感悟以衮繡上公之服迎
　之故曰我覯之子衮衣繡裳故曰是以有衮衣兮託
　為創見之詞也九罭魚網之多囊者所以致魚使不
　得逸也九罭之求鱒魴喻衮繡上公之服迎周公也
　所者用力之詞公歸無所言易於歸也
狼䟦美周公也非徒美也二公答伐柯也狼之為物大
　口細腰毎殺一物隨啖而盡一皆聚之胡中纍纍然
　重徐歩而反齝之當其行也常恐䟦胡而跲尾以貪
　殘而致累耳小人患得患失之憂何以異此周公大
　不然矣昔以流言去位無愠容今以上公迎還無喜
　色東征克亂之功一切歸之戰士而不自居其度量
　廣大謙抑恭謹何如哉赤舄者衮繡之一物舉赤舄
　而衮繡可知焉
　
　
　
　
　
　
　
　詩故卷五
欽定四庫全書
　詩故卷六　　　　　　明　朱謀㙔　撰
小雅
鹿鳴燕羣臣嘉賔也曰燕羣臣是也曰嘉賔贅詞也燕
　羣臣者通上下之情廣咨訪之益何取興于鹿鳴乎
　鹿性警而善猜見人必驚顧逸去此云呦呦食苹安
　適可知喻燕飲之際略威嚴洽歡好通話言去猜忌
　也猜忌去話言通德音可得而聞矣
四牡勞使臣之來也使臣自逺而來歌此以燕勞之也
　盬本池鹽因風日而成未經煆煉故其性不堅固王
　事靡盬謂王事理須慎重不敢不堅固也鳥短尾者
　為鵻鵻屬之翩翩而壹宿者莫如鳺鴀今鵓鴿也此
　鳥謹慤有常雖移之逺所猶識故處翩翩來歸喻使
　臣往而復返也
皇皇者華君遣使臣也皇皇猶煌煌言華之紅白燦爛
　也方當陽春桃李爛漫景物暄妍萬物各遂其生孰
　無室家燕婉之好乃今皇皇之華不覩于家庭而覩
　于原隰怨曠之情不言可知矣詩人妙于體物不盡
　其詞往往如此善讀詩者自得之
常棣燕兄弟也周公既以大義誅管蔡矣恐兄弟之恩
　由此遂薄故因燕同姓而歌是詩常棣白華絳跗一
　苞數蕚子如櫻桃即今郁李詩舉此者喻兄弟同胞
　而産非它姓比也裒之訓聚原隰裒矣言已死而𦵏
　原隰聚土為墳也脊令小鳥其性慧黠毎雙下取食
　屢啄屢顧見人必疾鳴飛去其疾鳴者警同羣也兄
　弟見患相救亦猶此矣恒訟曰䦧務與侮通言兄弟
　不幸而致恒訟情已乖忤一旦卒有外侮横加必且
　同力抗而禦之不覺宿忿之銷矣天性原親故也雖
　有良朋屈于理勢即欲禦之不可得矣
伐木燕朋友故舊也非燕朋友故舊也燕異姓諸侯之
　樂也伐大木者始有丁丁之聲舉大木者乃用許許
　之力明致大物非一人可辦治天下國家必求輔相
　以佐助之也黄鳥冬蟄谷中春深乃出性好雙飛其
　始遷喬必嚶嚶求友得友乃去喻人可無求其朋友
　乎以筐笮酒曰釃酒之不釃安得藇然而衍以喻朋
　友不求安得成其好乎故有肥羜肥牡必速諸父諸
　舅而燕饗之也
天保下報上也鹿鳴以至伐木皆上所以燕其下此篇
　則下所歌以答其上也何福不除福日新也以莫不
　庶福蕃庶也罄無不宜無拂迕也以莫不興無衰替
　也以莫不增無耗損也徧為爾德無異心也人臣將
　以福禄祝其君不敢自為之詞必稱天保之天定之
　先公先王以詒之尊敬之義也
采薇遣戍役也何所戍戍玁狁也玁狁北狄在漢為匈
　奴今之北方諸部是矣春中往戍至冬始還故首叙
　薇之初生終以雨雪霏霏也維常之華即唐棣也召
　南以興王姬之車此詩以興君子之車皆喻車飾之
　繁縟也制勝莫如車北地廣漠侵掠無定所戍者聨
　車為營無有定在一月三捷防秋之効也豈不日戒
　待代者也
出車勞還率也南仲其率也毛傳謂南仲者文王之屬
　竹書紀年因附會之然尋考大雅蓋宣王時詩耳簡
　書者邉徼告急之書非戒命也喓喓草蟲趯趯阜螽
　秋冬之際也斯薄伐西戎之日也至春而歸則奏績
　矣
杕杜勞還役也出車以勞其率杕杜以勞其士衆周德
　於是乎浹于人心矣杜棃成實其葉盡脫杕然而立
　深秋之候也其葉萋萋復生則春晚矣明從役之久
　也
魚麗美萬物盛多能備禮也非能備禮也盖還率之答
　出車也西北土厚水深牛羊多而魚鼈少故燕享者
　以魚鼈為備物舉所貴也魚具鱨鯊魴鱧與鰋鯉它
　品之豐可知矣
南陔白華華黍有其義而亡其辭朱仲晦以為三篇有
　聲而無詞夫無詞安得而有聲三篇之名何自而起
　乎由庚崇丘由儀三篇皆亡也
南有嘉魚樂與賢也燕享通用之樂也鎬京北高南下
　水澤歸南嘉魚集之故罩汕施焉興君子有酒宜與
　嘉賔燕樂也豈必江漢丙穴而後有嘉魚哉曰嘉賔
　曰甘瓠上燕下也翩翩者鵻烝然來思喻嘉賔燕已
　而復燕之如鳺鴀往而復來敬愛無已也
南山有臺樂得賢也非樂得賢也在下者歌此以答南
　有嘉魚也古者君臣燕飲必賦詩焉或以通其誠或
　以宣其志故小雅菁莪以前多上下施報之詞此詩
　五章所舉草木各有倫類臺也萊也附地者故曰邦
　家之基桑也楊也葉之沃若者也故曰邦家之光杞
　也李也能多子者也故曰民之父母栲杻也枸楰也
　耐久者也故曰睂夀黄耉其取材之相當非直叶韻
　而已也臺莎也萊蔾也杞枸杞也栲栲櫟也杻檍也
　枸苦楸也或曰枸椇一名枅枸
蓼蕭澤及四海也非澤及四海也天子燕諸侯諸侯賦
　此以致頌禱也蕭蒿屬葉碎細而有香周人焫蕭合
　羶薌而祀神尚臭也蕭葉既碎受露為難今曰零露
　湑兮明燕飲之久夜向深也我心寫兮下情得上達
　也燕笑語兮霽威嚴也譽處猶言游處振鷺之永終
　譽韓宣之譽嘉樹訓同也令德夀豈并壽考豈弟言
　之也已燕則有車焉之錫故曰鞗革沖沖和鸞雝雝
湛露天子燕諸侯也蓋天子荅蓼蕭之歌也湛露匪陽
　不晞期燕飲之達曙也露重則豐草俯垂飲在宗室
　則欲極其醉飽也杞棘葉小而受露夜極深也椅桐
　之實離離下垂喻諸侯既醉能恭謹也
彤弓天子錫有功諸侯也天子賜有功者彤弓一彤矢
　百盧弓矢千今獨稱彤弓舉所貴重者言之
菁菁者莪樂育材也非育材也諸侯荅彤弓也莪謂之
　蘿似邪蒿而細科香美可餌即今蒔蘿其苖與蒿相
　似者莪微物也以采自中阿故得登于食品喻已有
　微勞見知天子得䝉殊寵也錫我百朋謂彤弓也楊
　舟沉浮未定喻已功罪未審也既見錫予之寵忡忡
　之心始獲安定矣敬慎之詞也古者以貝為貨貝有
　五等二貝為一朋大貝一朋直錢二百十文牡貝幺
　貝小貝次之不成貝者不得為朋枚直三文曰百朋
　者二百貝也
六月宣王北伐也尹吉甫北伐而歸宣王燕勞之也焦
　穫澤名在今陜西涇陽縣北去鎬京百里太原即今
　固原去朔方五百餘里玁狁在其東北則入周要路
　當在此矣季本云然張仲蓋同吉甫北伐而驂乗者
采芑宣王南征也荆蠻負阻自古為患虞夏之際則有
　三苖成湯武丁之世則有荆蠻周公亦曰戎狄是膺
　荆舒是懲及周之衰復抗王命宣王中興命方叔征
　之芑菜陸疏謂似苦菜莖青白色摘其葉有白汁出
　可茹亦可生食蓋即今之油菜南人布種田間用以
　腴田者薄言采芑于彼新田于此菑畝言采之甚易
　為力喻方叔之征荆蠻不難克也反草曰菑賈思勰
　言正月菑强土二月可菑美田三月可菑白沙輕土
　之田五月六月可菑麥田知用芑于菑所以為腴也
　服其命服蓋若羊祜輕裘緩帶之意也鷹隼飛薄雲
　霄下察豪末所攫必得以喻方叔廟筭先定師不虚
　發必制勝也兵法鼓之則進重鼓則擊金之則止重
　金則退今曰鉦人伐鼓明有進而無退也執訊獲醜
　詰問所獲之衆而差等其罪也
車攻宣王復古也宣王既攘夷狄復修文武之政㑹諸
　侯于東都因田獵而講武焉甫草者畜牧之地周語
　所謂藪有圃草囿有林池是也摶獸于敖圃草之所
　也敖山在今鄭州滎陽西十有五里會同有繹諸侯
　相繼而至也決拾皆射具決以䕶右指拾以䕶左臂
　柴説文作㧘訓積也謂積所獲之禽也猗讀如緑竹
　猗猗之猗兩驂不猗謂範我馳驅不詭遇也破讀如
　波北方之音也有聞無聲言但聞金鼓之節制絶無
　徒御之喧囂軍政肅然蒐獵之禮於是乎大成誠可
　謂君子之軍矣
吉日美宣王田也何所田西都之田也大阜者草木隈
　隩之所獸所聚也春蒐夏苗秋獮冬狩為田除害也
　害稼穡者莫甚于鹿豕故田獵獨取之曰麀鹿曰小
　豝皆是物也田而得兕是為大獲徒林之殪青兕之
　殫皆其比矣
鴻鴈美宣王也何美乎謂能安集來歸之民也厲王之
　虐道路以目榮公專利民命不堪流散于四方者多
　矣宣王中興勞來而安集之還歸者喜得所而追賦
　此詩鴻鴈秋南春北以辟寒暑民自喻也爰及攜挈
　之也攜挈可矜之人同歸故里哀其鰥寡孤獨無所
　恃賴耳凡鳥逺來栖集必嗷嗷羣鳴若喜得其所也
　我今作歌非宣驕矜之意也亦自述其劬勞之苦耳
　鴻鴈兩物形略相似第鴻大而鴈小鴻白而鴈蒼古
　之所謂白鴈今之所謂天鵞則鴻也漸爻取象于鴻
　飛有行列可知矣
庭燎美宣王也因以箴之者是也宣王始勤終怠姜后
　脫簪珥待罪永巷以納諫此殆姜后之所作乎夜未
　央未中夜也艾者衰盡之名夜未艾漏未盡也夜鄉
　晨則漏盡而將曙矣
沔水規宣王也非規宣也諸侯相戒宗周也其時盖有
　不來朝者王將起諸侯之師以伐之受命者賦此以
　諷諭將見伐者焉流水朝宗于海喻諸侯當宗王室
　也隼之飛揚將有所擊喻宣王將伐有罪也兄弟諸
　友諸侯相謂也師之所加國將蹀血誅罰亦不小矣
　奈何獨無父母之念乎諷其悔罪入朝禍亂可免也
　隼之方揚未有定擊今則率彼中陵擊者有定所矣
　衆所共聞形之訛言矣汝獨不知所懲乎我之友邦
　誠能率職來朝則䜛謗何自而生乎痛誨之詞也
鶴鳴誨宣王也鶴性嗜魚籌量進止所取必得方其欲
　漁之時寂然若寐魚不之覺及既得魚則長鳴水側
　魚聞其聲争自濳藏矣故曰鶴鳴于九臯魚濳在淵
　喻殺伐之志外形人將震懼而逺去也茂林之下不
　能無隕蘀喻大德者不能無小疵也它山之石可以
　攻玉喻㣲賤之言亦有時而適用也水所衝盪之級
　謂之臯云九臯者喻涯岸之高深也鶴以取魚故即
　彼臯壤耳石謂砂石今觧玉者用邢砂詳味是詩豈
　諸侯之答沔水乎抑將料民太原之時乎詩道廣博
　𢎞通不可以序槩之類如此
祈父刺宣王也傳稱宣王之末司馬職廢姜戎為敗周
　語宣王三十九年戰于千畝王師敗績于姜氏之戎
　盖其事也祈圻通謂王畿也司馬掌封畿之甲兵故
　曰圻父爪牙虎賁氏掌先後王而趨者今之衛士也
　六軍之士出自六鄉法不取諸虎賁氏今以軍數不
　足移之以行故曰胡轉予于恤尸典治也為其母主
　治饔飱知其為獨子無旁兄弟矣獨子違母從征是
　以其詞甚哀
白駒大夫刺宣王也何刺乎鶴鳴之應也王不納誨賢
　者懼禍及身故去之駕白駒者自比二王之後示不
　臣也前二章將去而勉留之後二章已去而懐念之
　生芻一束白駒樂得其所也其人如玉執志不囘如
　玉之堅也
黄鳥刺宣王也宣王之世諸侯兄弟有失所而來依于
　王室者及其季年政體怠荒禮意衰薄窮困而不遂
　思返故國而賦是詩黄鳥謂璊雀非鸝黄也桑榖竝
　有實栩即杼也其實似栗而小狙公賦芧者是也凶
　年儉歳人皆采之以充饑託言黄鳥無啄此物留以
　待我為糧困極之詞也
我行其野刺宣王也黄鳥刺薄同姓此詩刺薄異姓諸
　侯也昏姻之故謂與王室有甥舅之稱也周制賔至
　門尹除門司里授館甸人執薪廪人獻餼以示厚也
　今皆不然故以行野蔽樗為喻蓫牛蘈今之羊蹏菜
　也葍燕䔰根正白可熟噉療饑葍讀如逼異讀如翼
　成誠通實也實非賢哲富足而逺我亦直好新作異
　而已論語齊景公章所引斷章取義耳
斯干宣王考室也雅自祈父以下宣德日衰未久而幽
　未乆而東矣安得考室之詩乎斯盖成王作洛周公
　賦詩首以兄弟相好致祝懲管蔡之禍也成王時蓋
　新婚故并祝其生育之蕃且戒生女以無非無儀又
　懲妲己亡殷之事也前後間斷無所附麗故録于此
　秩秩斯干堂基崇髙階級以次而上若犯險也幽幽
　南山南見翠㣲之山依希難審也竹苞喻堂基之堅
　固松茂喻南山之常青古公作岐百堵皆興此亦百
　堵不欲過侈故曰似續妣祖室西南隅謂之奥常患
　其闇築室之時於其所置户牖焉故曰西南其戸如
　鳥斯革革者疾也謂棟宇之制如征鳥厲疾盤于雲
　中高且平也如翬斯飛謂丹彩之飾如文雉奮翼煥
　乎其有章也堂以構室垣以繚堂故曰君子攸躋殖
　殖深邃有容之貎覺明爽也庭則深邃有容楹則明
　爽通光噲噲猶快快爽塏之意也正謂正寢即路寢
　也㝠謂奥窔則室中也大人謂太卜掌三夣之法者
　周禮赤璋以禮南方㺯之以璋南靣之象也裼字韓
　詩作􁊧小兒被名也男子生衣而裳之出其手示有
　志于四方女子則衣以褓被并手足而裹之示其無
　外務也
無羊宣王考牧也考室考牧篇次聨絡盖亦成王時詩
　世道綦隆生息蕃廡故史氏述之爾雅牛之屬黒脣
　曰犉黑眥曰牰黑耳曰犚黑腹曰牧黑脚曰犈今獨
　舉一犉至于九十其餘可類推矣三十維物則牰犚
　牧犈之物也周人尚騂物至三十騂其備矣以薪以
　蒸游牧也以雌以雄别羣也皆牧法也賈思勰言牧
　羊者須緩驅游行勿令停息乃能肥充大率十羊二
　羝羝少則不孕羝多則亂羣不孕必瘦瘦則經冬或
　死矣羊性䕶前日夕則競先争歸陵矜不讓故曰矜
　矜兢兢非堅彊也羊皆健前知其舉羣無病不虧損
　矣牛羊既休牧人安寢明旦則以夣告于王王使太
　卜占之一國之衆非衆也乃魚也是乃豐年之兆也
　郊野龜蛇之旐非旐也乃鳥隼之旟也是盖室家蕃
　息之兆也即一牧豎之夣孜孜焉卜以求之矧賢人
　君子之言乎此周室所以得人而國祚所以靈長也
　
　
　
　
　
　
　
　
　
　
　詩故卷六
欽定四庫全書
　詩故卷七　　　　　　　明　朱謀㙔　撰
小雅
節南山家父刺幽王也何所刺之刺不平也曰尹氏大
　師託詞之婉也何以不平尊寵姻亞斥逺君子為政
　偏頗不均平也曰不平曰國均曰式夷曰不傭曰國
　成詩中凡七言之書曰無偏無頗遵王之義無黨無
　偏王道平平今也不均不平王道其謂何哉節彼南
　山維石巖巖言南山雖極崇高然有石為階級可履
　而登其上也師尹不均不平民畏其威卒無敢言之
　徒具瞻而已故我託詩以諷刺之也有實其猗實字
　盖訛當作有石其猗言山石猗猗接引登履之人也
　方茂爾惡相爾矛矣謂幽王亦有加惡怒于小人之
　時若已將加矛㦸其身矣然而包承之巧足以自觧
　是以小人終不可去也小人不去君子不得而進矣
正月大夫刺幽王也非大夫之刺也蓋申后太子之詞
　也曰念我獨兮哀我小心曰是以有侮曰民之無辜
　并其臣僕曰赫赫宗周褒姒烕之是非並后匹嫡榮
　枯異等哀痛慘怛者能為是言乎申侯犬戎謀攻幽
　王有成約矣幽王亦既聞之矣故曰民之訛言亦孔
　之將此詩褒姒烕之以上八章章各八句語意已盡
　終其永懐以下五章疑是錯簡于此以章皆六句不
　倫故也正月周之正月建子之月也繁霜猶易所謂
　履霜憂在堅氷者也因其有侮故怨毒生焉此召禍
　之本也瞻彼中林侯薪侯蒸謂林中雖有材木都無
　生意唯待斬伐而已喻周民死亡之迫也山本崇高
　今謂正如岡陵之卑可跨而越也以喻王室大亂可
　虜而亡也如此訛言可不知所懲乎局天蹐地畏禍
　也胡為虺蜴搆亂者也天夭是椓蔡邕傳引作夭夭
　與周南夭夭同義謂少好之赤子以貧困不養遂椓
　䘮之也
十月之交大夫刺幽王也何刺之刺其任皇父以卿士
　也輔相非人故災異迭見而一小人在位羣邪附之
　及其阽危將迫則又請城私邑徙民以實之唐志周
　正十月辛夘日食在幽王之六年鄭箋以為厲王者
　誤也厯法日食前後兩望月必當食彼月而㣲謂九
　月之望也此日而微則辛夘之朔也向在東都桓王
　與鄭人蘇忿生之田向盟州陘是也去西都千里而
　遥皇父恃寵請城規避戎禍土木繁興徙世家巨姓
　以實之人情懐土重遷傷其獨見搜括故賦此詩
雨无正大夫刺幽王也曰雨无正字之誤也詩三百咸
　即詩語而名篇或取諸首關雎鵲巢之類是也或取
　諸終騶虞權輿之類是也或即篇中而取之庭燎巧
　言之類也或即其人與其事而命之巷伯賚般之類
　也或篇名偶同而分别之小明大明小旻召旻之類
　是也因是而求則大雅必有大宛大弁之篇今則亡
　矣曰常武者奮武之譌也曰雨无正者正大夫之譌
　也此即篇中之語命篇耳劉元城乃欲益以雨无其
　極傷我稼穡何其誕哉是蓋􁂎御之臣所作故曰曾
　我􁂎御㦧㦧日瘁夫正大夫以曁三事大夫邦君諸
　侯皆相率去位而違亂矣我欲勉留使還王都則拒
　我曰予己未有室家在此矣泣血鼠竄無非疾苦之
　言也則詰之曰昔爾由王都而出居誰為爾作室乎
　昔既能作于彼今亦可作于此何得以無室而拒我
　哉
小旻大夫刺幽王也曰小旻者小雅旻天之篇也何以
　刺乎刺謀國者顛倒是非臶至覆亡也幽王在位僅
　十一年詩以刺之者不一而足由夫婦父子之間大
　倫已斁設心處慮又何足觀此所謂謀亦黜申后登
　褒姒廢宜臼立伯服事耳國有大事雖集衆廷議亦
　唯回遹是從邇言是聽公論終莫遂也舎哲謀肅乂
　之士而唯小人是從將如流泉之決不復可收相與
　淪䧟而已暴虎馮河固危道也謀之不善敗國亡家
　其禍尤烈故我用憂懼如臨淵履氷焉
小宛大夫刺宣王也非刺宣也次在小旻小弁之間知
　亦幽王時詩也味其詞則兄弟相戒毋荒于酒教子
　義方求以免禍也鳴鳩古曰博榖今曰郭公季春始
　鳴旦暮刺天而飛未甞栖止月令鳴鳩拂其羽者是
　也鷹化為鳩盖即此物舉鳴鳩者明惡鳥化而為善
　喻人性無不可化之理也故曰念昔先人明發不寐
　勉於進修無忝爾祖可矣飲酒温克進修之一事也
　各敬爾儀舉全德而言也菽莢善拆采菽者必乗晨
　露未晞之時則無遺脫喻教育者之宜早也蜾蠃産
　卵于空穴之中必取桑蟲以嫗之喻教子者宜擇所
　師也脊令警悟兩相覺察唯恐或蹈畢弋喻兄弟砥
　礪以德求免禍也桑扈戴勝即今鸜鵒其性嗜肉又
　名竊脂率塲啄粟違其性矣人不養之以學則天性
　謬戾勢必䧟于刑辟卜以求免不亦晚乎握粟出卜
　細民事也管子稱庶神不格守龜不兆握粟而筮者
　屢中是已末章集木臨谷之戒正成德之事
小弁刺幽王也孰刺之太子之傅刺之也鸒斯鵯鶋似
　烏小而多羣腹下白性不反哺好食禾麥即今所謂
　寒鴉也首上有毛卓起如弁故曰弁彼鸒斯詩言鸒
　斯多羣猶得叢食田野朝往夕還提提自適以喻小
　人冗食于國者甚不少也我何獨見斥逐而失所乎
　踧踧周道人所共由今則盡為茂草喻王廢弃彛倫
　之道不行也桑梓大葉多隂行者多趨其下以自芘
　若鞠躬然喻幽王獨不芘其子也鳴蜩依栁萑葦依
　淵異類相恃以為命我獨流離失所是以憂至不寐
　也鹿見逐則疾走然必數數反顧以俟其類雉羣集
　則分壟然必雊雊朝鳴以求其雌物各念族類也今
　玉獨如病木無復枝榦可持矣何以自立哉兎之投
　人人或脫之死於道路人或墐之皆惻隱不忍之心
　所感也王心柰何獨忍至此乎
巧言刺幽王也何所刺疾䜛也小弁志在感悟其親故
　㣲及信䜛而已此則太子已廢追疾䜛人而詰責之
　所謂䜛人盖褒姒也呼昊天而及父母知處父子之
　間也君子屢盟蓋與褒姒定盟約立其子也廢置大
　事安危攸繫如作寢廟者經營非一日定大猷者聚
　議非一人我之見廢我忖知其故矣由布置之術宻
　造膝之謀深也荏染柔木太子自喻也往來行言喻
　䜛也河濵土踈善䧟彼何人而居河麋喻善䧟人者
　也無拳無勇知非丈夫也既㣲且尰賤而惡之之詞
　也居徒幾何明其處袵席間無多人也皆斥褒姒也
　幽王廢嫡立庶嬖妾黜后以致父子相謀宗社覆滅
　自古禍亂莫甚于此仲尼録詩不一而足厥有由哉
何人斯蘇公刺暴公也按左傳武王克商使諸侯撫封
　蘇忿生以温為司冦桓王八年王以蘇忿生之田與
　鄭人是蘇公被䜛失國當在平桓之際矣
巷伯刺幽王也巷即永巷宫中道也巷伯者寺人之長
　篇内所稱寺人孟子者也寺人親近宫掖目擊褒姒
　之䜛申后太子之廢故推本其集小過以成大釁如
　萋斐小文而成貝錦也天文箕主口舌以喻䜛者驕
　人指褒姒勞人指申后暨太子呼蒼天使視之不平
　甚矣投諸豺虎有北而不受下所共惡也投畀有昊
　則謂大地無所復容矣楊園卑濕唯宜楊栁畆丘高
　畆可藝黍稷地有髙下故所藝有貴賤然楊園所植
　之物猗猗而長喻寺人雖賤言偶有中也内䜛如是
　在朝君子可不圖所以拯救之乎
谷風刺幽王也非刺幽也朋友相弃而相怨也春氣上
　升風自谷出謂之谷風草木乗此發生然其作也必
　繼之以隂雨甚則奮迅振掉傷殘草木者有之矣顧
　彼發生之德大傷殘之怨小也汝有患難恐懼則依
　據于我今者既安且寧遽以小怨而遂弃我如遺乎
蓼莪刺幽王也非刺幽也孝子見放逐者所作也莪一
　名蘿即今蒔蘿菜之小而香者孝子自喻其幼時甞
　見憐愛如莪也今者憎而見逐不啻若蒿之惡矣不
　敢怨望猶曰父母生我劬勞孝子不忍斥言也缾罄
　罍耻喻子以不才放逐亦貽父母之辱也出則銜恤
　入則靡至放逐在外無所依託也山髙則多悲風人
　情危苦則多悲歎故以南山飄風悲厲喻已違養之
　苦凡民莫不善於事親我獨何故不善致不得終其
　養哉罍酒具也缾汲具也缾汲于井以濯罍缾羸則
　罍無以潔故䝉耻耳
大東刺亂也東國困於役而傷於財譚大夫作此以告
　病也簋飱食之薄者棘匕物之㣲者言往昔朝周資
　斧之具不過如此君子循而行之小人目而擊之今
　唯貨賄是責勞役是供疲于奔命大異疇昔矣所以
　睠顧周道而出涕也王子晉曰古之君子其行至慎
　委積施闗道路無限百姓恱之相將逺來視道如尺
　周道如砥之謂也穫薪樵蘇也蘇草刈而束之浸則
　腐敗喻小國單薄不堪過誅也仰視天漢呼天告困
　也跂彼織女之七襄求天代之輸布帛也所謂終日
　七襄者敏于織也古布帛匹長四十尺漢詩五日織
　一匹夫人故言遲七襄者成七尺也織女既不能代
　我之織牽牛不能代我轉輸南箕不能代我簸粟北
　斗不能代我挹酒我困終不可支矣
四月大夫刺幽王也大東者東國困于征輸也四月者
　南國困于征輸也周正唯魯用之它國不能盡然故
　稱四月維夏六月徂暑耳觀江漢滔滔知其為南國
　也盡瘁以事知其困征輸也當夏則苦煩暑當秋則
　感凋零入冬則又苦風寒至于薇蕨之生是芳春矣
　人皆熙熙于豔陽我顧作歌以告哀是終歳四序無
　復須臾之歡矣利梅栗者蹂踐嘉草以喻利征輸者
　困苦良民也泉水數汲則竭而濁乆之泉至而復清
　我力既屈豈有可伸之期乎
北山大夫刺幽王也何刺乎刺為政者役使之不均也
　曰士子者上士中士下士之屬也北山極北之山苦
　寒之地胡虜域也杞謂枸杞今甘肅之杞最多疑即
　其所也曰四牡彭彭旅力方剛知防秋于北也杞實
　成于秋暮者也
無將大車大夫悔將小人也非此之謂也周室大亂垂
　欲㓕亡君子憂之無可柰何之詞也所謂百憂即兎
　爰之百罹百憂百凶也將負載之車者塵必及人思
　百憂者憂必傷人由禍亂已成勢不可救徒增鬱結
　而已
小明大夫悔仕於亂世也非悔仕也蓋賢大夫被䜛見
　放之詞也艽野則所放之地也淮南子言禽獸有艽
　又稱虎豹有茂草野彘有艽莦則知艽野非復人境
　矣穆天子所謂比徂西土爰居其野虎豹為羣烏鵲
　與處是已載離寒暑經兩歳也念彼共人在朝共事
　之臣也畏此罪罟王末予環也嗟爾君子䜛已者也
　靖共爾位誨以義也正直則神福之百祥矣欲其改
　前愆也不怨怒而顧教誨之忠厚至矣
鼓鍾刺幽王也非刺幽也蓋記徐夷偃王僣亂之事也
　大雅曰率彼淮浦省此徐土鋪敦淮濆仍執醜虜宣
　王之世淮夷徐子甞拒王命矣韓非稱徐偃王處漢
　東地方五百里行仁義割地而朝者三十六國荊文
　王滅之淮南鴻烈則稱陸地朝徐偃王者三十二國
　楚莊王滅之所記互異要知當在幽王之世矣曰鼓
　鍾曰伐鼛謂築宮室城隍之舉也曰琴瑟曰笙磬曰
　雅南謂其僭用周樂也君子聞此而悲幽王之不知
　懼也王維凝碧池頭奏管弦之感同是感矣
　
　
　
　
　
　
　
　
　詩故卷七
欽定四庫全書
　詩故卷八　　　　　　　明　朱謀㙔　撰
小雅
楚茨刺幽王也非刺幽也實豳雅也后稷教民稼穡至
　于古公亶父世修其業以身率民此蓋序其治公田
　以供祭享之事也祭必先粢盛與酒醴非藝黍稷則
　粢盛酒醴何所從出哉楚楚整勑貎茨謂編茅茨以
　覆田舎非蒺藜也抽棘以為田舎之藩非除蒺藜與
　棘也自昔為此田舎正以藝黍稷故耳記稱大夫濟
　濟士蹌蹌此云濟濟蹌蹌知豳公之祭先公也近火
　而熟者謂之燔逺火而熟者謂之炙所燔者肉也所
　炙者肝也神保者先祖神靈之所保蓋攝尸者之嘉
　號我孔熯矣熯之訓敬毛傳為優也說文訓熯為乾
　亦君子終日乾乾之意耳如幾者如所􁀹望也如式
　者如所擬度也是皆百福之賚孝孫者也降福既已
　齊備又且稷速而不遲既已匡其所不逮又且勑其
　所未戒極億萬年而無替廢也
信南山刺幽王也非刺幽也亦豳雅也楚茨因祭祀而
　推原粢盛所自出此詩則因力田而成祭享之禮也
　信彼南山維禹甸之謂后稷教民稼穡夏禹表南山
　而封之有邰子孫世修其業因其原隰高下而疆理
　之盡地利矣又能上恊天時雨雪霑足故得黍稷彧
　彧然盛也少牢饋食之禮宿尸之明日主人朝服視殺
　司馬刲羊司士擊豕宗人告備乃退雍人陳鼎于羊
　豕之西升胖以及腸既實鼎司宫筵于奥祝設几于
　筵上主人出迎鼎今曰取其血膋則視殺以至迎鼎
　時事也
甫田刺幽王也非刺幽也先公勸農之詩也甫田大田
　也孫無撓言北方謂麥田曰小田種黍稷者曰大田
　方里而井四井為邑四邑為丘四丘為甸四甸為縣
　一井之地為田九百畆一邑為田三千六百畆一丘
　為田一萬四千四百畆一甸為田五萬七千六百畆
　一縣為田二十三萬一千畆歳取十千舉一縣而言
　十萬而取萬是徹法也介者間也勸農之暇相其秀
　民而進之語使就學也北方地高少水常苦于旱故
　祈甘雨
大田刺幽王也非刺幽也農夫答甫田之詞也螟即螟
　蛉之螟食葉青蟲也螣說文作□蓋螟類之尤大者
　蟊賊謂蝗也螟螣自内生蟊賊自外至渰與黤同謂
　隂氣之蔽日者興雨呂覽漢志並作興雲祁祁舒徐
　貎韓奕所謂祁祁如雲是已雨我公田則雲者為雨
　矣雲可言興雨則降矣云興雨者誤也
瞻彼洛矣刺幽王也非刺幽也蓋成康之世廵于東都
　之詩也為其時莫可必故次于豳雅之後以著王業
　由先公務農而後成也天子出廵必因狩獵講武故
　曰韎韐有奭以作六師廵狩東都諸侯畢㑹方國道
　里逺近均平故曰洛水泱泱謂得中央之勢也此朝
　㑹諸侯之所作故曰福禄如茨君子萬年詞兼頌禱
　有如此如茨謂福禄比宻如屋之覆茨無所漏也韎
　者赤色韐者韋韠戎事之服鄢陵之戰楚子所謂韎
　韋之跗注者是也
裳裳者華刺幽王也非刺幽也天子答瞻彼洛矣之詞
　也裳裳者華謂華之繁盛好下垂者疑即今所謂棣
　棠迎春栁之類以其好下故曰裳裳其葉光澤故曰
　湑兮此華正視則黄覆視則白故曰或黄或白喻諸
　侯恭敬有光儀也白馬黑鬛曰駱夏后氏所尚之焉
　謂把子也把宋者夏商之後舉把以該諸侯耳左之
　左之無不宜之謂諸侯率職來朝唯王命之是聽也
桑扈刺幽王也非刺幽也諸侯時見于天子天子燕之
　之詞也桑扈戴勝季春來降于桑交交羣鳴應候而
　至喻諸侯時見不違禮也鶯與瑩通謂其毛羽光澤
　非文章之說也不戢不難謂其恭儉有節不難于不
　戢歛也引兕觥而釂㫖酒常思柔克以將之未甞有
　驕敖之色此萬福所以不求而自至
鴛鴦刺幽王也非刺幽也諸侯荅桑扈之詞也鴛鴦之
　鳥交翼並栖羅者往往一舉而兩得之以喻王之福
　禄輻輳不偏至也古者四馬駕一車謂之一乗故曰
　乗馬云乗馬在廐喻王福禄之備具也
頍弁諸公刺幽王也非刺幽也王者燕親戚諸侯而諸
　侯歌其事也周禮𤣥冠以燕羣臣皮弁以燕兄弟頍
　許氏說文作□即古規字規為圓者弁之貎也蔦與
　猶言猗與那與狀女蘿之輕眇也女蘿輕眇而託松
　栢喻已得託親戚于王也雨雪維霰班白之喻也因
　覩頍弁覺華髪之在首知老死之漸至典禮有常期
　燕私有紀極雖兄弟甥舅之宻親不能數數與言笑
　也今日之飲王故欲極其歡耳
車舝大夫刺幽王也非刺幽也天子荅頍弁也車恃輪
　以運輪恃軸以立軸恃舝以進止舝者車軸兩頭上
　所關鐵也車舝間關有聲語其逺來之勞憊季女婉
　孌語其威儀之謹嚴及既相接莫非德音匪但慰我
　饑渴而已即是勞苦謹嚴已當燕勞之况復德音之
　好友乎鷮雉屬之最徤者尾長六尺武人用以揷冠
　示勇健也鷮集平林喻其有武備也令德來教語其
　有文事也山脊曰岡大陸曰阜柞木堅忍宜阜者也
　今陟高岡而柝柞薪喻希有之覯也高山仰止喻其
　德可師法也景行行止語其順大道也爾若四牡六
　轡數肯來此以慰我心又何老死之足憂乎
青蠅大夫刺幽王也非刺幽也諷王勿近小人也蠅類
　有二一青一蒼蒼蠅能乳卵于爼豆中青蠅唯善汚
　㸃潔白之物營營青蠅鳴飛求入之貎語此點白為
　黑之蠅當驅而逺之使止樊籬榛棘間可也若使近
　人則必汚穢飲食變白為黑矣其䜛譖之言寧足聽
　乎
賔之初筵衛武公刺時也非刺時也燕大賔客歌此以
　諷荒于酒者使之進德也酒之為物亂性靈助凶德
　益疾病長嗜欲者也故禹惡㫖酒湯戒甘酒文誥彞
　酒先王制禮一獻之間賔主百拜終日飲酒而不得
　醉焉所以備酒禍也鄉射揖讓而升下而飲以酒示
　罰也此言發彼有的以祈爾爵明不以飲為榮也三
　爵不識矧敢多又約飲之至也籥舞一章内有烝衎
　烈祖子孫其湛之語與射侯祈爵似非倫類疑是由
　儀等詩逸篇因句法偶同竄入于此
魚藻刺幽王也非刺幽也朱仲晦所謂天子燕諸侯而
　諸侯美天子之詩也蓱藻者魚之所芘網罟之所不
　加處也故水静止則蓱藻生焉魚養于此乗流噞波
　數見其首數掉其尾至逸樂也喻已奉戴王政各得
　其所侍燕樂于鎬京焉
采菽刺幽王也非刺幽也天子答魚藻也古者燕享之
　禮必賦詩道意叔孫穆叔所謂三夏天子所以享元
　侯也文王兩君相見之樂也鹿鳴君所以嘉寡君也四
　牡君所以勞使臣也是詩之用于燕也秦穆公燕晉
　公子重耳賦采菽公子賦黍苖是采菽之為天子命
　諸侯以命服之樂也采菽者懼或遺失必盛之以筐
　筥諸侯來朝懼或簡禮必錫之以車焉章服檻泉泉
　之阻于石檻觱沸有聲若觱栗然者喻車聲嘒嘒而
　來響不輟也柞木枝榦繁盛其性堅韌足以相載非
　若他木柔脆枝末大則披其本矣喻諸侯秉德守禮
　鎮撫王室而能來朝不驕蹇也紼纚皆維舟之索大
　曰紼小者曰纚舟有大有小故繫維之具亦有紼有
　纚喻諸侯五等有崇有卑而賚予之典有厚有薄也
角弓父兄刺幽王也非刺幽也蓋厲王時詩也天子於
　同姓諸侯稱伯父叔父稱兄弟於異姓則稱舅父稱
　昏姻此蓋諷王聨屬諸侯之詞角弓堅勁弭恒外向
　引而内其弭則足以威疆禦喻兄弟昏姻之國易以
　踈逺聨而親之則足以威不庭也綽綽有裕言能相
　容忍也交相為瘉言能相蟊賊也相怨一方兄弟乖
　戾出亡在外也求其禍端非有大故祗以巵酒未讓
　而生瞋恨耳甚言怨不在大也老馬識道引駒而行
　數數反顧恐其失路也王為諸侯宗主可不顧其後
　乎如恣口腹而飲食則有醉飽之失矣由其不顧後
　患故也猱即夒也亦名沐猴人或覊紲之以為弄具
　猱善升木不待教而能如以塗附於塗理勢必墜喻
　人情難合而易離貴乎聨屬者之有道則小人斯附
　屬之矣雨雪見日則消喻薄道之難自久也莫肯下
　遺謂王不肯下撫親戚也式居婁驕謂屢用驕矜自
　居也戎狄貪而無親今王用其道故我用憂
菀栁刺幽王也按楚世家夷王之時王室始微諸侯相
　伐熊渠與其三子皆僭稱王及厲王暴虐熊渠畏其
　伐楚遂去其號强楚畏厲如此則它諸侯可知矣是
　蓋厲王時詩也菀栁喻王室本以芘覆為德今則暴
　虐甚可憂悼不敢往朝懼其誅求無極也蹈鄭箋作
　悼於義乃通鳥雖高飛傅天而止王心貪狠不知所
　極若或往朝但有凶危可矜之禍而已相戒之甚也
　蓋有角弓之諷而後有菀栁之詩矣
都人士周人刺衣服無常也非刺衣服無常也蓋厲王
　暴虐而流死于彘周室無王禮樂崩壞文物墜失君
　子傷焉因思昔日都邑之盛也黄衣狐裘諸侯之服
　行歸于周自其國來朝于王也諸侯來王萬民是則
　無不宗周矣臺笠緇撮羅氏之冠也素錦綢杠旂幩
　之竿也羅氏天子掌鳥獸者也諸侯之貢咸屬焉草
　笠而至尊野服也綢直如髪旂徽之宻以喻車服之
　盛也舉臺笠以言諸侯之來貢舉綢杠以言諸侯之
　女之來嬪充耳琇實公卿之服也謂之尹姞公卿之
　女也尹即吉甫之先姞即蹶父之先以衣涉水曰厲
　垂帶而厲謂庶士也施膏澤則卷髮如蠆謂庶女也
　末章申言士女之容儀以括前四章不盡之意
采緑刺怒曠也非刺也召伯勞南行之士也前二章代
　其妻述未歸時事後二章則述已歸時事予髪曲局
　語不膏沐也六日不詹語不盥浴也古者五日則燂
　湯請浴故曰五日為期心有所懐故六日不詹耳詹
　與煔通即燂字也韔弓綸繩以職其勞親愛之意也
黍苗刺幽王也非刺幽也南行之士荅采緑也召伯營
　謝事具大雅崧髙之篇原隰既平泉流既清即所謂
　徹申伯土疆以峙其粻也因其篇章短小故附之小
　雅
隰桑刺幽王也非刺幽也盖惜賢者之遯世也桑以飼
　蠶宜植宅畔今云隰桑則處下隰之地去人逺矣以
　其不復見采故深歎惜之我若得見是人樂可知己
　末章設為自詰之詞言心既誠愛此賢何不以告其
　君使徴聘之典行徒中心藏此誠愛何日忘之乎
白華周人刺幽后也所謂幽后則褒姒也此蓋申后見
　廢之後所作菅茅雖無絲麻之美亦有纒束之用王
　獨弃我曽二物之不若矣又言菅茅雖賤均受雨露
　之澤天歩無微不及若甚艱矣王澤何獨偏乎水性
　皆趨東南今以稻田需澤激池水使之北流喻惠澤
　之曲施于物也王心獨不然矣桑木堅韌宜車今用
　為薪枉其材矣喻已見廢非理也鼓鐘聞外明已之
　枉天下共聞也鶖惡而貪以喻褒姒鶴潔而亷以自
　喻也鴛央雌雄一德死不相背王顧二三其德矣乗
　石巍然數級髙與車等王者履之以升車此云扁石
　卑薄之石也豈足履乎喻褒姒之卑賤不足寵也
緜蠻㣲臣刺亂也周之盛時毎有遣使往還必宴勞之
　四牡皇華出車枤杜所以作也及其衰也士之從役
　者則憚道逺而飲食是憂大夫之所燕者瓠葉與兎
　首而已禮意衰薄世道可知矣
瓠葉大夫刺幽王也說見緜蠻夫藜藿之食已至薄矣
　今乃至烹瓠葉則尤薄惡不中食也禮有兎羮兎醢
　不聞兎首今乃至用兎首饗賔荒簡甚矣典禮廢墜
　故也
漸漸之石下國刺幽王也武人東征小序以為征荆舒
　也漸漸之石蓋積石孟門之險東征所由出也􁈱豕
　四􁀚皆白性好負塗故其白常隱今以行潦滌其汚
　泥故見白􁀚知征夫之苦雨矣而月又離于畢將復
　雨焉憂沾濡之不暇何心制敵哉在上者能恤人勞
　苦而慰拊之則在下者忘其勞苦此詩自述勞苦則
　在上者不能恤拊其下可知矣
苕之華大夫閔時也何閔乎閔西周之將亡也苕華蔓
　生直上一名陵霄其華紫赤將落則色變而黄今曰
　芸其黄矣將落之候喻周室亂極勢必亡也羊墳其
　首山無草也三星在罶水無魚也人食鮮飽饑饉甚
　也天下將亂必先饑饉而後戎馬是生焉
何草不黄下國刺幽王也幽王之世鮮所征伐此蓋王
　恱褒姒數舉烽火以召諸侯之師至則無宼而罷故
　諸侯之見役者怨苦之而賦此詩
　
　
　
　詩故卷八
欽定四庫全書
　詩故卷九　　　　　　　明　朱謀㙔　撰
大雅
文王篇者文王受命作周也非受命作周也周公相成
　王宗祀文王于明堂以配上帝因述文徳以訓于王
　也禮祖有功而宗有德周之先公盛德莫如文王故
　宗祀之曰亹亹曰穆穆曰緝熈敬止皆其德之著見
　者唯其有是盛德故大命集于有周而其孫子光有
　天下濟濟多士為之楨榦商之孫子咸來臣服而助
　祭于廟庭焉蓋殷未䘮天下時亦嘗以其祖之有德
　者配天矣今既改命則配天者文王矣天命可不畏
　哉可不虞度其予奪之際哉然而上天之事無聲臭
　可求矧儀刑乎唯當儀刑文王之德則萬邦咸信而
　奉戴之天命常在我矣陳錫哉周侯文王孫子言上
　帝敷錫大命以顯融文王之德故孫子世受其福也
　裸將謂將灌鬯之事北音重濁故讀灌為裸
大明文王有明德故天復命武王也非此之謂也是詩
　蓋述武王伐商之事推本受天命則由王季文王之
　德也王季太任維德之行故能生此文王文王厥德
　不回又娶太姒是以篤生武王乃有伐商之事也調
　適得宜之謂燮武王應天順人而伐紂故曰爕伐大
　商矢誓也謂誓師也維予侯興三語即誓辭也凉韓
　詩作亮訓相也謂師尚父實相佐武王成克商之功
　也古者兩君相見則歌大明盖欲其知周德之有自
　使畏天命而述職耳
緜文王之興本由大王也非此之謂也盖周公相成王
　追王太王祀以天子之禮而述其造周之事以明當
　王之意也所謂太王者古公亶父是也太王自豳為
　狄所逼避而之岐疆理土田營建宫室城邑以完制
　度以備即其勢力足以克復舊物雪前日之愠然猶
　與狄通其聘問待時乃舉故四郊之柞棫既㧞征伐
　之道路亦開昆夷憚其報復不俟驅逐一皆逺遯維
　喙息之不暇也此詩八章太王之事已具末又舉文
　王虞芮之訟似不相屬疑他篇之錯簡
棫樸文王能官人也此盖周公追述其事故稱辟王稱
　周王夀考首言棫樸小材祗供薪槱語奔走使令之
　臣也繼稱髦士奉璋則賢儁進矣繼言六師及之則
　得人益衆矣水氣至薄積而為雲漢猶能為章于天
　周王夀考德教入人深矣寧能不興起此多士乎金
　王必追琢之乃後見寳人材必教育之乃後成德此
　文王勉勉設教唯以綱紀四方而已
旱麓受祖也是盖王用享于岐山之詩也何以言之曰
　清酒曰騂牡曰千禄曰神所勞矣皆享事也曰旱麓
　知大雩也因雩而享故曰求福不回曰鳶飛曰魚躍
　言精誠之格于上下也録是詩者著勤民也
思齊文王所以聖也此周公述文王之德而推本其所
　生之母能孝能慈教之有自故在宗則能順事于先
　公處家則能儀刑于妻子在宫則雝雝以和在廟則
　肅肅以敬不顯亦臨不媿屋漏也無射亦保檢身若
　不及也無射非無厭也謂無間隙之失如律中之无
　射也有是徳矣故戎疾不殄烈假不瑕盖其性與天
　合不必聞之傅師而自中法式不必資之諫諍而自
　入道義所謂戎疾大可疾惡者盖謂紂也所謂烈假
　猶易稱王假有家之假功烈所假謂三分天下有其
　二也言文王智力足以殄絶紂命則以畏天之故不
　即殄之身受諸侯之朝顧又率諸侯以事紂而人不
　敢瑕議之其敦德躬行有如此故成人小子莫不是
　則是傚一皆行古之道而得美俊之譽也
皇矣美周也非美周也述文王伐宻伐崇之事而推本
　太伯王季克讓以至于文也周自后稷封邰歴夏商
　二代千有餘年而得文王中間自邰竄豳自豳遷岐
　皆在西北故曰乃眷西顧此維與宅謂岐周也帝已
　作邦于岐向非太伯能讓則文王何能光有大業故
　太伯之讓實能篤厚周家之慶也上帝耆之耆訓為
　老謂求老成之國而式用以廓清其亂乃授周以西
　土也串夷載路周頌所謂彼徂矣岐有夷之行也畔
　援猶言判渙怠而後時之義也歆羨則汲汲而先事
　矣謂不後不先適當可伐之機也聲色孟子所謂聲
　音笑貎是也言執𤣥德而化馳若神不以聲色為大
　也夏謂染采以飾外革謂㼱皮以矯揉不以夏革為
　長謂其誠實無偽也
靈臺民始附也非民始附也文王為靈臺以望氛祲察
　災祥因為辟雍而作樂章以肄習其間也毛傳但言
　鼉為魚屬陸䟽乃云鼉皮可以冒鼓愚按八音之革
　原用牛革而鼉皮之皷似非先王正樂當闕其疑
下武繼文也武王克商放牛休馬載櫜弓矢故周公述
　其事而作是詩下武謂以武功為下明周家世尚文
　德也三后之神以文德在天故武王偃武修文于鎬
　京以配對之永言配命謂恒以配對天命為言而成
　王者中孚之德也能成其孚則下國是傚矣孚下國
　者莫大于孝思天下諸侯所以愛戴于王一人應以
　順德者由武王能嗣祖考未卒之業而定天下也凡
　此孝思不唯昭此嗣服亦將昭之方來使䋲祖武于
　萬年矣受天之祐四方來賀藩屏以佐周室至于萬
　年豈不同其久逺哉
文王有聲繼伐也言功伐之能相繼也文始治岐義聞
　宣昭四國來朝則以道路險逺艱于往來故自岐遷
　豐以求安定示大業之垂成及武王克商撫有天下
　益廣其都㑹之所自豐遷鎬以詒子孫于安皆大君
　之淵謀也蓋岐在今陜西之鳯翔豐在今陜西之西
　安豐鎬相去二十五里而岐山則在豐鎬之西三百
　餘里矣
生民尊祖也何以尊祖周公相成王郊祀后稷以配天
　而推本其受命之祥與樹藝稼穡之功也姜嫄者帝
　嚳之世妃從帝祈子郊禖其精誠敏于感神故曰履
　帝武敏歆俗儒誤釋遂謂見大人迹而履其拇妄誕
　甚矣羅願稱羊生六月為􁋏七月為羍先生如羍蓋
　不俟十月之彌而先生故曰載震載夙語先期也大
　戴記稱陸終之妻女隤孕三年而始粥啓其左脅六
　人出焉昆吾參胡彭祖鄫人曹姓芈姓是已古先賢
　聖之産多異常人而后稷特無它異故曰不坼不副
　所以顯赫其靈者實上帝安寧之將欲使樹稼穡而
　康禋祀之典也腓字鳥覆極言其為神靈所䕶不必
　實有其事也軷與祓通取羝以祓謂以犧羊祀方社
　田祖祓除螟螣蟊賊之害故曰以興嗣歳皆農事也
　若謂軷為道祭大不然矣后稷勤勞稼穡民享其賜
　有如此故宜配祀于天乃無罪悔郭景純言秬秠皆
　黑黍一稃二米者而秬或一稃三四米故得巨名宗
　廟用秬釀酒尚嘉異之物也糜與􁉘通今赤粱也芑
　則白粱粟也北方多黄粱而赤白粱以少見貴故曰
　天降嘉種
行葦忠厚也此燕諸父兄弟之詩也桓寛引古語曰檀
　柘而有鄉萑葦而有􁇁言物類之相從也蘆葦旁無
　枝幹所恃􁇁􁇁相依而後能立喻兄弟親族理宜敦
　睦而後王室有所夾輔也春雨既濡正祭祀之時因
　覩行葦方苞以興感既祭而燕所以敦親既燕而射
　又以考徳射不勝者酌以大斗祈其耄勤稱道不亂
　以引翼我曾孫竝受福也
既醉太平也非也此諸父兄弟荅行葦也國語叔向說
　此詩曰類也者不忝前哲之謂也壼也者廣裕人民
　之謂也室家之壼猶言室家溱溱耳非謂宫巷之深
　逺也堯典九族既睦平章百姓百姓昭明協和萬邦
　此云昭明有融是皆平章之效也女士猶言士女倒
　文叶韻耳非謂女之有士行者從以孫子猶言以從
　爾之子孫盖國以民為本士女受釐而蕃庶是國家
　景命之著見者也
鳬鷖守成也非守成也燕公尸也祭先公必卜子孫為
　之尸祭之明日又燕攝尸者此其樂歌也鳬鷖水鳥
　性警善飛苟有猜疑不安則飛擾逺去此云鳬鷖在
　涇在沙在渚知其安閒自適喻公尸之安其燕也
假樂嘉成王也非嘉成王也公尸荅鳬鷖之樂歌也左
　傳中庸引詩皆作嘉樂嘉假聲相近而誤耳嘉樂君
　子猶言樂只君子也武王稱諸侯為友邦冡君酒誥
　亦稱太史友内史友伐木詩稱友生故曰燕及朋友
公劉召康公戒成王也詩無戒意盖召公述公劉造豳
　之事以告成王使知王業所由始耳始后稷封于有
　邰蓋歴數世而後夏衰用失其官而不窋竄居戎翟
　之間至公劉而始能國乃相民居定京邑立宗廟制
　三軍行徹法足材用終周之世以徹田為取民之則
　也公劉居豳而渉渭采取金石之材就汭水以止其
　旅明闢境廣逺為遷岐之階級也
泂酌召康公戒成王也非戒也乃誨也誨其化民當以
　漸也西北泉多苦鹹居民毎挹行潦注之罌罍而澄
　清之以治飲食盖行潦雖濁久澄則清喻民徳雖闇
　教深則化故必豈以强教之弟以恱安之豈弟君子
　民之父母教民之道莫尚于此矣
卷阿召康戒成王也非戒也亦誨也周公復子明辟成
　王始親政事召公故陳泂酌卷阿二詩以誨迪于王
　地之髙平曰陸大陸曰阜大阜曰陵大陵曰阿云卷
　阿者大陵而卷曲足蔽衝風而集燠氣者也飄風自
　南則仲夏也草木於是乎蕃廡景物於是乎鮮華王
　以是時來游欣暢可知矣誠能茂對天時覆育萬物
　使之各遂其生是謂能盡其性而能盡人之性可以
　贊天地之化育矣故曰豈弟君子俾爾彌爾性似先
　公酋矣百神爾主矣純嘏爾常矣一語而三致其丁
　寧焉是乃啓廸之要也彌者滿也充滿其性純乎一
　仁無有不足也馮翼孝徳顒卭圭璋皆喻從游卷阿
　之多士復以鳯凰比成王百鳥比多士翽翽其羽雝
　雝喈喈皆謂百鳥盖鳯凰所止百鳥從之鳥非一物
　故但舉其飛鳴之衆而已梧桐二木相類以子别之
　桐子小而圓梧子大而橢今蒼梧之桐其實長大而
　特甘知為梧矣
民勞召穆公刺厲王也墨子荀子竝稱厲王染于虢公
　長父榮夷公終夫榮公之用芮良夫謂其好專利而
　不知大難知周室之必敗矣所謂詭隨則其人也所
　謂民勞謂困于繇役征輸之事也民困則貧貧則思
　亂故敢為姦宄不逞以延旦夕之命於是有强陵弱
　衆暴寡宼虐之禍所由起矣勢使之然也王今用汝
　為政存亡禍福之機甚𢎞且大我故進此大諫耳
板凡伯刺厲王也爾雅訓板為僻謂王性僻繆政令乖
　戾下民盡被疾苦也苟能悔禍自咎改易所出之話
　而輯和其民謗議斯熄矣殿屎說文本作唸㕧呻吟
　内痛之聲也如壎如篪喻天人之相應如璋如圭喻
　天人之合徳如取如攜喻天人之相授受也人心所
　歸即天命之所在人心去則天命移矣儆戒之詞也
　藩垣屏翰誨以求輔自助也敬天之怒誨以納諫改
　過保大命也出王猶言出往謂一動静一語黙天皆
　明察其得失而降禍福焉柰何不敬畏乎
蕩召穆公傷周室大壊也厲王虐國人謗王王怒得衛
　巫使監謗者以告則殺之國人莫敢言道路以目召
　穆公故託為文王傷殷紂之亂以致詞蕩蕩者廣大
　含𢎞之貌非法度廢壊之說也彊禦掊克皆滔徳者
　也炰烋猶言咆哮熊虎震怒殺物之聲也如蜩如螗
　喻在位者之謗議如沸如羮喻在下者之怨讟小大
　舉内外上下逺近而言也
抑衛武公刺厲王亦以自警也其辭自警也其志則刺
　厲王也抑抑威儀即假樂所謂威儀抑抑以言厚自
　降挹謙虚以納規諫之益是乃進徳之一隅也推而
　極之斯成全徳矣靡哲不愚據自賢者而言也一挾
　自賢之心必且拂諫飾非無往而不愚矣惟聖罔念
　作狂此所謂哲人之愚也一曰敬慎威儀又曰敬爾
　威儀無不柔嘉又曰輯柔爾顔不遐有愆又曰淑慎
　爾止不愆于儀又曰告之話言順徳之行又曰聽用
　我謀庶無大悔皆語其謙和受諫而去矜傲也彼童
　而角謂頑童之總角者伊訓所謂比頑童逺耆德是
　矣頑童之比耆德必逺此大足潰亂汝小子之國政
　猶投桃報李之必然也荏染猶言忍冉謂木性强忍
　而可屈者宜被絃以為弓人能温恭下人者則必虚
　懐以成德
桑柔芮伯刺厲王也芮伯者畿内諸侯為王卿士者所
　謂芮良夫也桑葉多隂行者毎息其下喻宗周為四
　方小國所恃頼也今一朝傾覆猶桑未隕黄頓見捋
　采無復隂芘可望矣故次章曰靡國不泯又曰云徂
　何往明亂自京師禍及天下也填者積久之名愴怳
　填兮謂憂亂而中心不寧非一日矣四牡騤騤喻人
　心遑遽思避亂也國歩蔑資言國運窮蹙無復四方
　援助之可資也為謀為毖謂謀國者毖宻自私不諮
　訪于衆也誨爾序爵明當時在髙位者皆非其人也
　以匪人而當國政勢必引用阿私䜛賊之徒猶執熱
　湯在前鮮不思濯其手也遡衝風而行者必唈僾而
　不前處亂世而仕者必失意而思退此稼穡所以維
　寳明仕之危不如農之安也鹿有長林豐草尚呼其
　類乃今朋友顧不相好而維譖害是用乎爾雅西風
　謂之泰風敗物之風也以此貪人唯聚歛是事雖大
　谷為之一空無論君子小人皆被其害然良人猶能
　用善道以自勉不順之人必發揚其隂賊而思畔矣
　今不用其良乃謂良人為悖何哉民之罔極言民心
　貪亂而難測者正由面是背非之人為民不利所致
　耳民既已回遹矣而又專力激成之遂使為盜為冦
　猶然詈我刺其凉薄即欲言我非有所刺然我實已
　為爾作此桑柔之歌矣
雲漢仍叔美宣王也宣王承厲之烈内有撥亂之志遇
　災而懼側身修行欲銷去之天下喜於王化復行故
　美之也占候之術欲知當雨當視天漢有無雲氣若
　雲氣塞河漢者當雨候也暴有黑氣相逐于天漢中
　不出三日當雨矣此言雲漢昭回于天謂周歳之内
　河漢昭明未嘗有雲氣也久旱可知已昭回于天猶
　月令所謂星回于天也藴隆蟲蟲韓詩本作鬱隆炯
　炯謂鬱熱之氣炯炯然盛也寧俾我遯自疑非徳而
　居尊位上違天心思遯去也庶正謂六官之長友紀
　則六官之副貳僚屬也友紀之官散在奠瘞禋祀之
　所唯正卿兼該庶務所以鞫且疚也始言雲漢昭回
　于天終言有嘒其星是終其禱猶弗雨矣大命近止
　饑旱之極國將亡也無棄爾成圖再禱也
崧髙尹吉甫美宣王也何美乎美宣王之能封建諸侯
　也大封建大征伐大廵狩皆成周之盛典宣王能舉
　封建之典以封申伯是可美也唐虞之世姜姓實為
　四岳之官岳神享之降福于其子孫世為侯伯故曰
　維嶽降神生甫及申盖申甫齊許皆姜姓也按郡國
　志南陽郡宛縣本申伯所封之國棘陽縣東北百里
　有謝城是即既入于謝之地也
烝民尹吉甫美宣王也仲山父為宣王卿士食采於樊
　時有城齊之役王命仲山甫董其事尹吉甫作此以
　送之民有耳目則能公視聽有心智則能别臧否故
　曰有物有則而民性之常莫不唯懿德是好若仲山
　甫之為卿士可謂有懿德者矣以後五章皆叙其懿
　德之實也柔嘉維則謂其髙明柔克以為法也愛莫
　助之言其德靡不舉無俟于助也城齊之事毛傳謂
　齊以邑居逼隘去薄姑而遷臨菑亦以土功大役皆
　禀王命明諸侯之宗周也
韓奕尹吉甫美宣王也何美乎美其能錫命也韓之先
　為武王之子封國在涿郡方城縣宣王之時錫命為
　侯伯總領北方諸侯及百蠻故曰王錫韓侯其追其
　貃奄受北國因以其伯也貔羆皆猛獸白者貔黄者
　羆
江漢尹吉甫美宣王也宣王命召穆公平淮夷而還錫
　命上公賜以圭瓉秬鬯故尹吉甫述其事而作是詩
　孔叢稱九命作伯乃有圭瓉秬鬯之賜考者成也古
　者論譔其先祖之有德善功烈勲勞慶賞聲名列於
　天下而酌之祭器自成其名以祀其先祖是之謂考
　故曰作召公考
常武召穆公美宣王也經文有奮武而無常武疑字誤
　耳南仲太祖毛鄭異義若謂命南仲于太祖之廟則
　文近躁蹙若謂南仲為皇父之太祖則文又迂複總
　之出車南仲與此南仲未詳時世同異邇日歙人呉
　元滿謂太祖是宜社造禰之祭謂使南仲尸之也文
　義似通
瞻卭凡伯刺幽王也婦有長舌為厲之階謂褒姒譖申
　后廢太子事也有譖廢而後戎難興鞫人忮忒譖始
　竟背則長舌之實也商賈趨時若猛獸鷙鳥之發唯
　利是競故所營常獲三倍褒姒以婦人而秉商賈之
　心則何惡而不可為哉觱沸檻泉喻在下衆口之沸
　騰
召旻凡伯刺幽王也篇末舉召公故名召旻所以異於
　小旻也瞻卬言亂自内作召旻言救亂非人坐見喪
　邦也蟊賊内訌謂褒姒潰潰囘遹謂皇父家伯仲允
　棸子之徒也昬椓謂昬惑于王椓喪國本也潰茂猶
　言蕢茂吕覽所謂樹鬱則為蠹草鬱則為蕢此言歳
　旱則百草萎黄何能蕢茂喻民之遭亂憔悴無生意
　也米經春鑿麤者為糲精者為粺粺以喻賢人糲以
　喻回遹
　
　
　
　
　
　
　詩故卷九
欽定四庫全書
　詩故卷十　　　　　　　明　朱謀㙔　撰
周頌
清廟祀文王也成王營洛而作清廟以祀文武此其始
　奏之樂也洛誥稱王在新邑烝祭歳文王騂牛一武
　王騂牛一而君牙之書曰丕顯哉文王謨丕承哉武
　王烈此言不顯不承其義一也知文武竝崇不獨祀
　文矣
維天之命太平告文王也非也清廟之樂凡四章此則
　獻文之樂故曰於乎不顯文王之德之純維清則獻
　武之樂故曰文王之典尚纉述也烈文則祭禮既成
　而燕及助祭諸侯之樂也所謂維天之命於穆不已
　言天德也唯其命之不已故生生相繼文王之德之
　純言文德也唯其德純故誠一不貳假以溢我左傳
　引作何以恤我設為問詞也駿惠我文王曾孫篤之
　則答詞也言能大順文德日篤不已則亦足以上合
　天德矣
維清奏象舞也非也清廟之祭獻武王也武王伐紂反
　商之政天下清明由其能率文王之典而得天心故
　自肇禋以至成禮肅雍顯相一切奉戴于王實維周
　室之禎祥也
烈文成王即政諸侯助祭也此序非也清廟禮成燕及
　助祭者而奏是詩也始言諸侯能來助祭濟濟趨事
　上洽天心以故錫此祉福而子孫保其無疆之惠是
　宜燕樂以勞之繼言王室所以崇貴諸侯之來助祭
　者為其能備四海九州之美味以致孝思非欲有所
　大費于汝之邦也汝當念此助祭錫福之功紹繼其
　美不廢斯禮可耳末又申言文武之德可訓可式而
　不可忘自宜來祭于周也
天作祀先王先公也此追王太王而祀之之樂故著其
　開岐之功言自古昔以來天作岐山唯太王始能荒
　之荒之云者謂奄有之也太王既已作矣非有文王
　康安其民則亦無以成今日之王業故往者險阻之
　山今遂化為平易之道先王生養之澤深矣子孫可
　無求所以保之之道乎
昊天有成命郊祀天地也叔向以為道成王之德是矣
　蓋祀成王之樂也宥則民懐其德宻則民懷其刑懐
　德則仁昭矣懐刑則義立矣於此而殫其心新造之
　周所以安静是守成之所當法者也
我將祀文王於明堂也稱天知祀上帝也郊特牲而此
　稱牛羊知祀帝于明堂也古禮尚右天在右則文王
　在左知配享也文有典則以貽子孫我既師法文王
　昭事上帝以日靖乎四方天必錫文以嘏福而右饗
　之矣我又敢不畏天之威以保天命乎
時邁廵狩告祭柴望也春岱岳夏南岳秋西岳冬北岳
　四時各以其方故曰時邁序天下之貴莫尊于有周
　故廵守之典自我行焉薄言震之謂發使告諸侯使
　來㑹行在所也莫不震疊謂諸侯聞來廵守懼以罪
　見罰黜内自震恐也百神河嶽省方之所有事也式
　序在位則班瑞于羣后也戢干戈櫜弓矢則武王時
　事也周官所謂九夏此則肆夏蓋取肆于時夏之語
　耳
執競祀武王也非祀武也祀成王康王而推本於武王
　也毛傳泥序而稱不顯乎其成大功而安之則誤矣
思文后稷配天也后稷播時百榖此獨舉來牟者月令
　麥為首種汜勝之農書亦稱田有六道麥為首種舉
　首種者以該其餘也大麥為牟小麥為來牟即麥聲
　之轉耳生民敷陳其詳此則約畧其要雅頌之體則
　然也
臣工諸侯助祭遣于廟也非此之謂也王者春省耕也
　臣工農官若周禮司稼之屬稱在公其所職也維莫
　之春戒毋後時也稱新畬著田野之日闢也庤具也
　錢鏄今世所謂銚鋤用以治新畬者也穫禾短鎌謂
　之銍奄觀銍艾以成功朂之明不徒勞也
噫嘻春夏祈榖于上帝也非祈榖也實戒農官之詩也
　孔氏疏稱王者之立田官毎三十里分為一部令一
　主田之吏主之其吏皆大夫為之十千為耦則萬夫
　也鄭箋謂萬夫之田方三十二里云三十里舉成數
　而言成王之世禮樂大備康王嗣位唯以務農富民
　為事矣
振鷺二王之後來助祭也杞宋者夏商之後猶之三恪
　有客禮焉杞宋來朝則諸侯莫不具集振振而盛比
　之白鷺羣飛行列整肅威儀可尚也在彼無惡宜民
　宜人也在此無斁崇德象賢也庶幾夙夜以永終譽
　奬進之詞也苟能夙夜敦是道也得無永終其譽乎
豐年秋冬報也禮有祈焉有報焉噫嘻祈也此則其報
　也月令孟春元日祈榖于上帝而不見報祀之舉豈
　即孟冬大割祠于公社及門閭臘先祖五祀勞農以
　休息之者乎其所謂報乎
有瞽始作樂而合乎祖也禮春誦夏弦太師詔之瞽宗
　瞽精於聽者也故常命之典樂而肄樂之所謂之瞽
　宗曰有瞽有瞽在周之庭知周公作樂始肄之也作
　是樂也將以娛先祖之神而助祭之客來止有以示
　禮樂之大成焉
濳季冬薦魚春獻鮪也月令季冬命漁師始漁天子親
　往乃嘗魚先薦寢廟季春薦鮪于寢廟此云濳有多
　魚知季冬薦魚之樂也西北牛羊多而魚鼈少故雅
　頌往往舉魚類之繁以著物之備耳
雝禘太祖也非禘也武王克商歸祀于周廟邦甸侯衛
　駿奔走執豆籩之事此其樂章也皇考烈考皆謂文
　王也周公相成王乃尊謚文王而諱昌此云烈考又
　曰克昌厥後知為武王時詩也毛傳以烈考為武王
　誤矣
載見諸侯始見乎武王廟也蓋非也有瞽始肄樂也雝
　則有事文廟諸侯助祭也此則祭禮告成諸侯咸來
　受命武王率之再見文考而頒爵于廟庭也介眉壽
　以下頌禱之辭也
有客微子來見祖廟也非見祖廟也實㣲子之來朝周
　也萋且者包匭之盛多敦琢者玉帛之繁縟所謂旅
　者庭實旅百之物也淫大也威畏也知天命之靡常
　大懷畏懼故來朝周遂得助祭于廟而先王降以平
　格之福也
武奏大武也周公相成王制禮作樂象武王伐紂之事
　作大武之樂孔子所謂武盡美矣未盡善者此也國
　語稱金奏肆夏樊遏渠天子以饗元侯肆夏則時邁
　也樊與繁通則雝也遏則此詩也所謂遏劉是矣
閔予小子嗣王朝於廟也成王免䘮周公作此以啓誨
　于王勉之使法祖也非朝于廟也武王勝殷遏劉既
　已奄有天下今王嗣位撫綏為艱第須保有皇考之
　業永世克孝使無隕墜可耳然功莫大于武王德莫
　髙于文王苟能上法皇祖夙夜敬止以繼序前王庶
　足以守成矣
訪落嗣王謀于廟也非謀於廟也成王述咨政所得而
　思所以率昭考也率時昭考則羣臣所以進語于王
　者未堪家多難蓋謂遺大投艱于已也紹庭上下陟
　降厥家則徘徊籌度所以圖治也
敬之羣臣進戒嗣王也周公既作文王在上之詩以述
　文德所宜配天此則成王刺取其詩之要以自警也
　命不易哉天難忱也將謂奉持之以行也日就月將
　謂日有所近月有所行也唯能就而近之乃能將而
　行之此學之所以緝熙也
小毖嗣王求助也非求助也蓋成王悔聽流言而迎復
　周公賦此以答鴟鴞也荓蜂必得辛螫喻小人流言
　之當逺也桃蟲翻飛維鳥喻賢不肖名實之當辨也
　蓋物有蟲鳥區已别矣今聞桃蟲之名昧於物理者
　莫不疑以為蟲必覩其拚飛乃後知為鳥也人言可
　無詳審而輕信之乎說詩者未逹此㫖乃曰鷦鷯生
　鵰言始小而終大恠僻甚矣未堪家多難謂以幼沖
　而當遺大投艱之任也予又集于蓼謂聽流言而捐
　棄聖輔自苦于治也
載芟春籍田而祈社稷也此及良耜皆豳頌也實函斯
　活百榖既播含生意也有厭其傑苖氣充足傑然挺
　也緜緜其藨耘去稂莠宜及其早也周書綿綿不絶
　將尋斧柯是其義矣胡考猶言胡耉老人瘦露高結
　如垂胡也古文祖字通作且匪且有且謂非獨祖先
　之世為然也振古蓋謂后稷之時
良耜秋報社稷也其笠伊糾結其繫笠之纓也其鏄斯
　趙鋭其刺耨之鋤也荼蓼一物紫色為荼青色為蓼
　百室百夫之室也十夫有溝百夫有洫千夫有澮萬
　夫有川此稱百室舉一洫之田為言也
絲衣繹賔尸也按禮大夫冕而祭于公弁而祭于已士
　弁而祭于公冠而祭于己爵弁之服𤣥衣纁裳皆絲
　為之故曰絲衣非公祭不得頌故知絲衣載弁者士
　也正祭省牲眡滌濯皆大夫典之此省牲眡滌皆爵
　弁之士故知其為繹繹之為言尋也昨日祭已今日
　復祭也昨以為祖考今則為賔尸
酌告成大武也武王克商述其武功為大武之樂此下
　四詩皆其樂章也酌即内則之勺蓋即鑠字之誤耳
　遵養時晦觀兵孟津而還也是用大介牧野之㑹友
　邦冡君咸來助也我寵受之受其來助之師也天命
　既集人心亦順故建此蹻蹻之武功今王嗣之而天
　下無異志者實由武王弔民伐罪而起無自私之心
　大見信于天下也
桓講武類禡也非類禡也蓋述武王既克商而有天下
　也左氏稱周饑克殷而年豐此綏萬邦屢豐年是其
　事已于以四方克定厥家謂伐越戯方伐靡伐衛伐
　磨伐宣方伐蜀伐厲之類以是武功上昭于天故天
　命用集而代商以有天下也
賚大封於廟也語稱周有大賚善人是富此蓋散鹿臺
　之財發鉅橋之粟以大賚于商民也言我所以受天
　命而克商者皆由文王勤勞撫綏三分有二我但纘
　繹其緒而求所以大定耳是周之所以為周由乎仁
　及物也我敢不繹思其故而散此畜聚之財以賚善
　人乎
般廵守而祀四嶽河海也此非廵守而祀也蓋克商之
　後列爵為五分土為三班瑞羣后改物革命也墮山
　喬岳允猶翕河謂遣使以革命之故告山川也敷天
　之下裒時之對時周之命戒其順時恭命于周也
魯頌
駉頌僖公也駉為考牧之詩魯之大政也似非僖公所
　能辦蓋伯禽時事耳兖土宜牧今世猶然夫魯政多
　矣獨舉考牧一事軍國之所重也思無疆言經畧之
　思無所不至也思無期言無限極之期也思無􁋐言
　無厭􁋐之心也思無邪本讀作徐言無怠緩之志也
　孔子引此以蔽三百用為邪正之邪斷章取義耳
有駜頌僖公君臣之有道也非頌君臣也蓋諸侯相見
　燕㑹之詩也駜彼乘黄㑹同所駕之車也在公明明
　執禮以相見也振振鷺鼓咽咽樂舞之備也自今以
　始歳其有語能繼也君子有榖詒孫子以善相規也
　豈亦伯禽時詩乎
泮水頌魯僖公能修泮宫也此詩盛言克服淮夷獻馘
　泮宫之事按左傳僖十六年冬公從齊侯㑹於淮而
　被執明年九月乃得釋歸不聞僖有伐淮夷之功也
　伐淮夷而得志者魯公伯禽耳事具費誓通典載魯
　郡泗水縣泮水出焉則知泮為水名魯侯作宫其上
　故曰泮宫漢儒妄受師說以為諸侯學宫曰泮宫失
　其實矣大賂廣賂也君及卿大夫皆有所賂是為大
　賂
閟宫頌僖公能復周公之宇也此頌僖者頌之變也變
　則非正也何也魯周公之後禮樂之所自出也禮不
　王不禘而魯侯爵也乃曰皇皇后帝皇祖后稷是郊
　天而以后稷配也作者記之曰周公之孫莊公之子
　以著僭天子之禮樂自僖始也俗儒不逹經意乃稱
　成王以周公有大勲勞命魯公世祀周公以天子之
　禮樂祀帝于郊配以后稷不亦誣哉敦者治也治商
　之衆尚書所謂三千一心者也周公其首矣故但稱
　王曰叔父建爾元子省文也三壽上壽中壽下壽也
　三夀作朋謂并三等之壽而有之也黄髪台背壽胥
　與試若曰與彼黄髪台背之老試其强徤也
商頌
那祀成湯也湯之功徳偉矣宜在可述此詩獨舉鞉鼓
　管磬庸鼓之聲與萬舞之奕以及執事有恪者何哉
　商人尚聲聲之盛是徳之盛也湯之功徳自有大濩
　之樂此所謂聲蓋即大濩之聲耳自古在昔執事者
　恪以傳之雖助祭之賔聞此莫不夷懌則成湯來格
　綏我思成其可知矣
烈祖祀中宗也中宗者湯之𤣥孫大戊也無逸稱中宗
　嚴恭寅畏天命自度治民祗懼不敢荒寧享國七十
　有五年殷道用以中興故號中宗申錫無疆中宗申
　錫之也及爾斯所所與王敬作所之所同謂致力以
　求治也既載清酤亦有和羮□假無言時靡有争所
　以交於神明之際也殷道尚質質生敬其於祭也一
　唯精誠之濳通不徒文物聲樂而已假至享獻溥廣
　將助也言諸侯八鸞鶬鶬來假以四海九州之美味
　來獻大有助於我受命主祭者故天神祖考享之而
　降福非謂於我受政教之命亦非自言受命之廣大
　若曰溥將我受命之人耳倒文法也
𤣥鳥祀髙宗也髙宗者中宗𤣥孫之孫武丁也𤣥鳥降
　而生契毛傳以為髙辛率簡狄以春分𤣥鳥至之時
　祈郊禖而生契是矣吕氏春秋乃為𤣥鳥墮卵之説
　史遷述之以入殷紀中候契握從而和之鄭箋援緯
　以説經妄繆甚矣武丁孫子對先祖而言也武王靡
　所不勝者若伐荆楚克鬼方之屬也湯有景亳之命
　髙宗亦自河徂亳此云景員維河殷受命咸宜者舉
　湯暨髙宗㑹諸侯之地而言也員與云通語助詞
長發大禘也此祭契暨相土以湯配之也昔舜之命契
　曰百姓不親五品不遜汝作司徒敬敷五教在寛故
　此詩曰受小國是達受大國是達率履不越明五教
　之達天下也契之孫曰相土蓋嗣為司徒益明其教
　不徒中夏率履雖海外四夷亦截然而向化厥後子
　孫世其封能恭帝命無所隕墜以至于湯而湯又能
　聖敬在躬昭假上帝而受命也玉之有聲者為球小
　球大球綴冕之圭也衮冕十有二旒前後各用玉百
　四十有四綴合旒玉以成衮冕以比聨合大國小國
　而成至尊也小共大共謂梁棟之間節梲大小不一
　皆以成室也爾雅臬之大者曰栱長者曰閣說文龎
　髙屋也此云駿庬謂髙大之屋也中葉謂相土以後
　成湯已前有震且業謂國緒中微震懼將危也
殷武祀髙宗也髙宗武丁也易稱髙宗伐鬼方三年克
　之用力蓋亦勤矣鬼方即今貴州荆楚之尤阻險者
　荆楚既克諸侯咸來受命于商故曰勿予禍適稼穡
　匪觧言侯之靖恭厥職也不僣不濫不敢怠遑以言
　髙宗刑政之明黜陟有其道也此所以宜號髙宗者
　
　
　
　
　
　
　
　
　
　
　
　
　詩故卷十
