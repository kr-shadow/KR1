#+TITLE: 四如講稿-宋-黃仲元
#+DATE: 2018-05-12 10:14:46
#+SOURCE: github.com/kanripo/KR1g0010 master 25e2b05d                
欽定四庫全書　　　　　　經部七
　四如講稿　　　　　　　五經縂義類
　　提要
　　　　(臣/)等謹按四如講稿六卷宋黄仲元撰仲元字善
　　　　甫號四如莆田人咸淳七年進士授國子監簿不
　　　　赴宋亡更名淵字天叟號韻鄉老人教授鄉里以
　　　　終考福建通志暨莆田縣志皆載仲元有四
　　　　書講稿今觀是書所講實兼及諸經不止四
　　　　書其說多述朱子之緒綸然亦時出新義發
　　　　前儒所未發如行夏之時則據禮運孔子得
　　　　夏時於杞注謂夏四時之書而不取三正之
　　　　說周官井田則謂周時皆用井田而不取鄭
　　　　氏畿内用貢都鄙用助之說伯魚為周南召
　　　　南則據詩鼓鐘及内傳季札觀樂謂南即是
　　　　樂又謂周召為二公采邑非因二公得名雖
　　　　按之經義不必一一脗合要為好學深思能
　　　　自抒所見者也此本出其裔孫文炳家藏已
　　　　有殘闕嘉靖丙午始雕板印行朱彛尊經義
　　　　考但載其所著經史辨疑而不及是書當由
　　　　刋在家塾閩中僻逺偶然未見傳本歟乾隆
　　　　四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　四如講稿卷一
　　　　　　　　　　　　宋　　黄仲元　撰
　　開堂講義
兊大象曰君子以朋友講習則天下之至説者莫説乎
此子曰學之不講是吾憂也則君子之甚憂者亦莫憂
乎此信夫講之不可一日廢也然兑言講習而不言所
講者何講説云乎哉夫子言講學而不言所學者何講
書云乎哉六經未出奚書可講與君言言敬臣與臣言
言事君與父言言慈子與子言言孝父與兄言言順弟
與弟言言承兄講者講此耳六經既出書未易講合數
十萬言𦂳要只十箇字君臣也父子也夫婦也兄弟也
朋友也是理流行乎穹壤之間模寫乎聖人之筆驗之
於心體之於身措之於家國天下皆是物也非直為来世
口耳之資經學失傳經術分裂紙上紛紛舌端譊譊不
獨有病乎經或且病乎身不獨有病乎身且以病其世
夫奚益焉是則經不可以不講亦不可以徒講喜髙妙
耶其失也誕穴幽深耶其失也晦逞新竒耶其失也鑿
守其陳耶其失也拘将如之何而可大傳不云乎易簡
而天下之理得易則不勞簡則不煩六經道理公平正
大本無﨑嶇學士大夫講明理道只消平平正正従分
明處看不従隠僻處看故易向本領上尋不向支裔上
尋故簡㳺夏於春秋不能贊一辭懼支離也後儒説曰
若稽古至三萬言祗添熱閙善學者講道以六經為標
本講經以聖賢為準的夫子教人讀經嘗曰温柔敦厚
詩教也疏通知逺書教也廣博易良樂教也潔浄精微
易教也恭儉莊敬禮教也屬辭比事春秋教也毎經斷
以四字顛撲不破魯論於闗雎曰樂而不淫哀而不傷
八言耳於倩盼素絢曰繪事後素四言耳詩可以興可
以觀可以羣可以怨邇之事父逺之事君多不過二十
字約而蔽之曰思無邪又僅三言而止鯉也過庭之訓
學詩一言字足矣學禮一立字足矣始作翕如也従之
純如也皦如也繹如也以成而樂之始中終盡在是堯
曰首章寥寥數句包羅許多虞夏商周之心之政至謂
禮樂征伐自諸侯出盖十世希不失自大夫出五世希
不失陪臣執國命三世希不失禄之去公室五世矣政
逮於大夫四世矣而隠桓莊閔之春秋僖文宣成之春
秋襄昭定哀之春秋二百四十二年之間三變綱目兩
章可觀而佩之矣孟子之書亦然論春秋曰其事則齊
桓晉文其文則史其義則丘竊取之三四語直是斷案
後来老師宿儒竟道不到吾於武成取二三䇿即是看
書之法天生烝民有物有則民之秉彛好是懿徳多少
精神只添一必字故字而義自見凱風小弁過小過大
二詩都了多乎哉不多也七篇不言易而句句皆易義
之深者實自不言得之六經之學通天下而人人不皆
孔孟心知耳目有淺深之殊於是學問有偏正識見有
廣狹汗漫如莊周者却解説詩以導志書以導事樂以
導和易以導隂陽春秋以導名分即此五言直如快刀
利斧劈截将去字字有着落處政未可以人廢言何則
講經患乎多言多言則害道書最難看亦難强解春秋
㣲辭隠義時措従宜者為難知禮訛樂缺參訂又難獨
詩畧㸃掇一兩字讀過便教人省悟此講經所貴乎易
簡不可無訓詁亦不可泥着訓詁不可無文義亦不可
粧㸃文義不可不折衷先儒之説亦不可純用先儒之
説細看他經無解釋惟易有之毎卦每爻彖曰象曰之
辭便當一部周易古註乾坤文言上下繫傳説卦序卦
雜卦便當一部周易正義講易只消如此然聖門雅言
惟詩書執禮而學易猶有加我數年之説則非察天地
之化極事物之原順消息盈虚之理者焉能識易易尤
未易講也吁大冶一陶而質之美者有限六經一原而
義之精者無盡化有限而道無盡學而已一邊作冊上
工夫一邊作切己工夫豁開雙眼自看得過悟入落處
庶幾霜降水涸而涯涘出枝枯葉脱而本根見不在較
同異而别為一家談然後可以語自得之學世乆無師
弟子矣隋王通著書與其徒更相賢聖經之續失之贅
自任如昌黎招諸生誨館下不過借問答以發其不遇
之鳴竒葩等字識者議焉衡湘以南皆師子厚口講指
畫不過授之文詞法度而諸經俱欠商畧先朝名儒輩
出安定胡氏太山孫氏徂徕石氏希夷陳氏皆其傑然
者獨二程之學得於濓溪復有横渠時相講切直上接
乎六經之傳定夫中立程門上足也㳺之學胡氏劉氏
得之楊之學羅氏李氏得之文公朱氏師籍溪屏山而
成於延平又集經學之大成于時有湖學有浙學有江
西學派雖不同而正學同言語問辨雖不生於一而正
見一然終不若文公之簡易而有法易本義無費辭詩
集傳無雜語書説僅三篇他經亦間及之獨四書其用
工最精宻者也乾淳間吾莆先哲有與文公同時者曰
二劉先生學艾軒之學者也以太虚為六經此艾軒言
也詩之有序猶禮記之有冠昏等義子夏雖無得於聖
人何至穿鑿傅㑹如詩序之無源流三傳諸儒終身蠧
春秋而免誅於春秋儻非盡削而煙之則物論終不惬
此又二先生自得處末學小子胸中無一紙之識然於
二先生亦聞而知之者陋於希世尚友千古竊有志焉
祠宇邃然遺像儼然摩挲銘文如侍丈席二先生每謂
朋友講習為古今至樂聿登斯堂敬業樂羣盍知其所
以樂者昔横渠講易一見二程至則撤去虎皮謂二程
深明易道汝輩宜師之僕何人哉惟當與同志求所以
得易簡之道
　　論語
此書二十篇孔門理用之書也晦庵先生一生精力萃
在此書僕生晚不及親薫而炙之嘗欲以聖人述作之
意别為一類其他分為十四卷庶幾有悟入處姑撮其
概言之天兮何言時行物生而賦於人者為命豈易言
哉天地之性一氣質之習殊其初則甚相近也一念一
事之仁或可語人而全體大用雖聖不能一言終身行
者猶可近譬而一貫之妙非參莫傳川上之歎往過来
續河不出圖斯文焉屬人生也直失則為罔中庸之徳
亦鮮久矣此當以道體觀之詩書禮可以常言而易未
易學共學適道必可與立而權最難達孝弟而後可以
學文忠信而後可以傳習惟博惟約卓爾有立㤀食㤀
憂老不知至此當以論學觀之生而知者未嘗不學學
而知者成功則一知而不好非真知也好而不樂知未
熟也知之為知固所以知不知而作豈其謂知欲致知
者當進乎此終食不違造次顛沛猶必於是三月雖久
而日月之至當辨賓主容貌顔色辭氣亦必有道以為
本立參前輿倚衡此豈不敬者之所能見欲存養者當
察乎此視聴言動之勿非則必復乎禮克伐怨欲之不
行則未知其仁内省不疚者夫何憂懼過不自訟者斯
已矣乎欲克己者當決乎此有身則有家而家道未易
齊也泰伯之徳民無得稱夷齊之仁所以為賢㳺夏問
孝而俱救其失孟莊之賢以不改為難擇對者如長如
容居室者如衛公子荆夫然後可身之出處又當隨時
其行廢有命其見隠有道開之仕未能信騫之使善為
辭孔顔之用行舍藏莫不有義乗桴浮海子路尚未知
聖人者況晨門荷蕢接輿沮溺丈人之流乎學而不用
則已用則治道之當講信節愛時而皆以敬為主政刑
徳禮四者不可偏廢㳺宰武城得於學道雍使南面原
於敬簡使夫子之得邦家立道綏動之效不止變魯至
道而周之東可西也治不可以無法而又制度之當明
也可因則因可損益則損益當儉則儉當拜下則拜下
從先進者従其質従周者従其文予對問社賜欲去羊
皆不如顔淵為邦之一問然天下未有無理之事亦未
有無事之理曰階曰席相師之道杖出斯出後長之義
每事而問乃謹之至時亾而拜亦禮之稱請粟與粟必
權取與之義均之與人何必出納之吝醯乞與鄰惡情
之矯借馬今亾恥俗之偷其教人則隨中人上下之質
嚴君子小人之辨不能憤悱者固不啓發不得中行者
亦與狂狷鄙夫之必竭童子之與進雖欲無言而無行
不與二三子也教則教矣而又有警戒之意存焉勉後
生之可畏懼没世之不稱巧言令色之必恥居下訕上
之必惡六言六蔽之防其偏三友三樂之戒其損言言
箴砭句句範防盖不一人一事而止而所以警戒者又
懼其舍正道而適他岐則嚴其辭曰攻乎異端斯害也
已巫醫之不恒小道之恐泥亦慮其溺於邪而趨於末
也若聖賢氣象則異於是簞瓢陋巷不憂而樂誾誾侃
侃無非英才裘馬共敝而無憾善勞無伐而無施其與
老安少懐者固異然皆志於仁者由求赤之真實㸃之
灑落政未可議其優劣而聖人一問一答從容笑語如
家人然温良恭儉讓子貢知之天將以夫子為木鐸儀
封人知之申申夭夭温厲恭安門弟可謂善記而鄉黨
一篇真活夫子今猶想儀式典刑之如在也學者儻以
是觀之浸潤求趣不用或問集註足矣渙然怡然不用
註解正經足矣又久之左右逢原自有一部論語在方
寸間雖然談何容易
　　論語學而第一章　　孟子梁惠王第一章
　　論語堯曰第二十章　孟子盡心下第三十八章
論孟六經之階梯二書首尾次第各有條序而不可亂
論語每章不過數句多十餘言理義儘自精深孟子或
千百言然語意明潔血脈貫通無一字閒近時學者病
在好髙讀論語未理㑹學而時習便説堯曰讀孟子未
理㑹仁義便説盡心當先其體而後其用可也學而梁
惠王第一章是立本領處堯曰第一章盡心下卷三十
八章是接統緒處前二章是理而用藏其間後二章是
用而理行其間天下未有無用之理亦未有無理之用
故各以首尾二章與同志評之
　　學而時習之章梁惠王第一章
論語開卷重在學習字上學之要在於習易以水洊至
為習坎學之有習亦猶是也習則熟矣仁熟而㤀於仁
義熟而㤀於義如何不説自求自趣説既在我則樂亦
在我矣必有朋逺来而後樂者盖樂之至将與人共之
也易之同人無適非朋然有不必同者故人或不知何
愠之有君子之學如是而已故以君子結之説樂與不
愠字對君子是總上文説而是承上接下之辭之是指
所學所習之理此君子之一行故言不亦乎是設為疑
辭上二句是心與理一中二句是心與人一下二句是
心與天一論語二十篇無非學習之理與事此開其端
耳若孟子答梁惠王之問是孟子入門戸處仁義只是
天理利便是人欲人之所以為人仁義之外别無箇道
幾曽帶箇利字稟賦出来仁非專主於愛而愛莫切於
愛親義非專主於宜而宜莫大於尊君二者天理之自
然因物我之相形而計較之心重一有所為即入於利
孟子一書先正人心七篇之中純説仁義而此章託始
所以拔本塞源也先言亦有仁義是指本心之善端辭
何其嚴次言亦曰仁義是納其君於當道辭何其婉曰
未有仁而遺其親未有義而後其君是指其效之必然
意何其切孟子之曰有曰未有異於梁王之曰将有矣
何必曰利凡兩言之譬如快刀利斧和根截斷王與大
夫與庶人曰何以利固俱不可士為仁義之宗主所學
者何亦胥曰利此又孟子之所深憂也合此二章孔子
所謂學習仁義而已矣孟子所謂仁義即是學習第一
件大大事行其所學所習則仁義達之天下這是立本
領之大
　　堯曰第一章盡心下卷第三十八章
論語終篇堯曰首章雜引大禹謨湯誓泰誓武成之言
以稱道堯舜禹湯文武之事自謹權量至公則説盖逸
書文夫子時書猶無恙故常諷誦此數十語弟子集論
語時追記之以見夫子不㤀帝王之言欲行帝王之事
而不可得也然堯舜禹之授受必首以厯數為言而繼
之執中者盖初有國者必為之厯以頒天下而厯本於
數正朔以之正教令以之行堯之厯象日月星辰敬授
人時盖取於此舜之在璣衡以齊七政以恊時月正日
受之於堯也禹之錫洪範九疇以治厯數以正嵗月日
受之於舜也惟厯數在躬而使天禄永終者執中而已
中者何道是也上合天理下當人心中間事事物物無
適非中所以為道非空虚無據之謂堯咨之畧舜命之
詳其實一耳湯武革命亦惟應天順人與夫賞善罰惡
責己恕人大綱小紀本數末度莫非道也下文謹權量
審法度數語盖同時事國家之制備於是修廢官以分
其職而後達其政於四方立二王後所以仁異代封箕
子禮商容所以繫羣心養生慎終所以足國而厚俗寛
信敏公所以盡己而及人皆王道之至也帝王之道簡
而易行如此夫子既不克施於世得不時時諷道以示
學者乎於是見聖學之傳若孟子盡心末章即堯曰首
章之意堯舜湯文孔子皆聖人也乃曠世而一出禹臯
伊尹朱望宜生亦次聖大賢者也或同時而輔佐見而
知之者非易聞而知之者非難此句受重不在見字上
全在知之兩字上知以心言之以道言其所謂道者即
堯曰之所謂中也天下無二道聖賢無兩心苟心知之
所同然則見亦知聞亦知也臯伊之學見於謨訓至精
至粹莱朱若誠仲虺則亦伊尹之亞武王問道於太公
公陳敬義仁則所以為文武師者豈無所自来哉宜生
師傳雖無所考而預武臣九人夫子許之才難是亦足
厠諸賢之列矣由孔子而来孟子雖憂後學之失其傳
而以道自任之意盖有不得而辭者然而無有乎爾則
亦無有乎爾先儒謂近而無有見而知之者則後乎此
又豈復有聞而知之者不知此一轉語盖孟子設為疑
之之辭不敢自謂已得其傳也合此二章道在孔孟之
身而孔孟必歴敘羣聖之傳者盖羣聖之所以見諸治
者皆道之用今也道而不見於用固有孤前聖之望道
而又不傳於後曷俟後聖於方来雖然孔孟豈得已哉
這是接統緒之大又合四章而觀孔子性仁義者所謂
誠存而猶自强不息孟子身仁義者所謂存誠故所願
學之者孔子惟先立本領之大故能接統緒之大學者
将欲接孔孟之綂緒必自學習仁義始不然本領不立
孔孟未易接也況敢望孔孟以上諸聖人乎
　　子曰人能𢎞道非道𢎞人
人者何有氣有生有知有義所以異於物也得天地之
徳以為性稟隂陽之交鬼神之㑹五行之秀以為氣天
地亦待之以為主故又曰人者天地之心道者何命之
源性之本心之神情之動仁義禮智信之常父子君臣
夫婦長幼朋友之倫曰中曰一曰極曰誠皆道也人所
以載是道也道所以為人之理道非人則何所附麗人
非道則不過血肉之軀耳吾夫子曰人能𢎞道非道𢎞
人者何此八字只一意貫説人是一箇人方能廓大其
道道只託於人安能使其大哉𢎞有二義人之得是道
於心也方其寂然無一理之不備亦無一物之不該這
是容受之𢎞及感而通無一事而非是理之用亦無一
物而非是理之推這是廓大之𢎞其容受也人心攬之
若不盈掬而萬物皆備於我多少宏濶此𢎞之體其廓
大也四端雖㣲火然泉逹充之足保四海此𢎞之用性
分之所固有者一一盡收入来職分之所當為者一一
要推出去方是𢎞雖然或有能𢎞者有不能𢎞者何此
𢎞字全就作用説能與不能存乎人耳鈞是人也有一
人之人有十人之人有百人之人有千人之人有萬人
之人有億人之人有兆人之人人至於為兆人之人者
然後位乎天地之間立萬物之上始得謂人之人其人
之至乎故曰聖人人倫之至惟聖人然後可以踐形到
得至處踐處其𢎞多矣人同是仁也必如堯舜以不忍
人之政覆天下斯謂之𢎞人同是義也必如夷尹孔子
行一不義殺一不辜而得天下皆不為也斯謂之𢎞人
同是禮也必如周公太平六典無非廣大心中流出斯
謂之𢎞人同是智也必如禹之行其所無事雖天之髙
星辰之逺可求其故千嵗之日至可坐而致斯謂之𢎞
孝不如堯舜之大武王周公之達非𢎞也忠不如禹臯
益稷之謨周召之誥非𢎞也中也一也不如堯舜禹湯
之相傳非𢎞也極不如箕子之九疇五用皇極錫福庶
民非𢎞也誠不如子思之中庸盡其性又盡人盡物以
贊化育與天地參非𢎞也莘之耕所樂何道必欲以先
知覺後知先覺覺後覺不𢎞何以任天下之重巖之築
所學何道迺弗克俾厥后惟堯舜其心愧恥不𢎞何以
作舟楫霖雨之用春秋之末孔子元聖也斯文未喪以
天自許如有用我為東周乎律天時襲水土四時行日
月明萬物育孔子之所以為𢎞司冦攝相誅正夘却莱
兵此特吾道小試之萬一耳七雄之季孟子亞聖也氣
配義道塞乎天地居廣居立正位行大道富貴不淫貧
賤不移威武不屈孟子之所以為𢎞闢楊墨承三聖此
特衛道之效彰彰者耳吁如堯舜禹湯武王周公孔孟
然後謂之人然後謂之能𢎞道不者管仲亦人爾局量
淺規模狹既無帝王之學以為之本而私欲先已隔絶
於其中物我不能貫通於其外若何充拓得到天地變
化草木蕃處又安能與上下同流哉故孔子曰仲之器
小孔之道至今為萬世宗師孟之道至今不在禹下後
孔孟㡬千萬世而来者幾千萬人豈獨無與聖賢異世
而同符者乎隋王通以三才九疇為布衣事乃掇拾兩
漢而下文字語言之陋功名事業之卑僭擬六經便要
自比聖人唐韓愈原道一篇粗知本領然未免浮華放
浪之習富貴利達之求之人也生不值文明之運質又
稟醇醨之間毋怪乎為隋唐人安可責之以孔孟之道
道無絶續無今古苟非其人道不虚行人如孔孟則道
亦𢎞於孔孟或曰人人必皆如孔孟乎曰顔淵不云乎
舜何人也予何人也有為者亦若是有為二字多少𢎞
道力量盡在箇裏大抵人未易為也亦不難為也人字
從丿從乀於畫甚簡於義甚大領惡而全好脱凡近而
逰髙明莫為一身之謀而有天下之志莫為終身之計
而有後世之慮不求人知而求天知不求同俗而求同
理且要做成一箇人先立乎其大者則小者弗能奪此
所以為大人做得大人了然後由正脩而齊家由齊家
而治國平天下然後本諸身徵諸民考諸三王而不繆
建諸天地而不悖質諸鬼神而無疑百世以俟聖人而
不惑道於是乎𢎞矣若但以圓首方足而謂之人知飲
食男女而謂之人有之無益無之無損是人也亦物也
又何以異於人哉志道者切莫把第一等人讓與别人
做然後謂之𢎞道
　　子曰行夏之時
行夏之時四言耳却議論闗涉最大朱文公謂以建寅
之月為嵗首時之正令之善是矣然謂子丑寅三辰皆
可而三代迭用之未免踵漢儒之陋雖蔡書傳亦然唐
子西云唐虞固以建寅為正夏后之時其法尤備非謂
建寅自夏始此説得之至謂商之建丑其義安在似有
所見而曰周始建子為正不廢夏時之正嵗亦未免循
習三統之説禮運記孔子得夏時於杞注曰夏四時之
書其存者有小正家語問禮篇吾得夏時注曰於四時
之正正夏數得天心耳尚書𦙍征政典曰下注可知其
為夏四時之書夏之志四時之書也夏之書不獨有小
正亦有大正夫子時猶及見之秦項二火之後漢儒所
見者僅小正耳夏小正今見於大戴禮第四十七篇其
文約嚴不類秦漢文字戴徳傳則訓故小正星分昏旦
伏見中正當鄉若寒暑日風冰雪雨旱之節草木稊莠
榮秀之候羽毛鱗臝蠕動之屬蟄興粥伏鄉遰陟降離
隕鳴呴之應罔不具紀而王政民事係焉以此觀之所
謂夏時者非以建寅為正然後謂之夏時盖由厯數以
来授時之法如堯典告民事者至夏而悉備諸家之厯
未有久而不差惟夏小正之書授時為無差故曰行夏
之時此行字記十二月之所行與吕令所謂行春令行
夏令相似吕令秦吕不韋春秋十二月紀之首章不韋
不用秦正而用夏時者亦以夏時為可据也今人纔説
行夏時便把三正做題目不知三正二字尚書甘誓孔
傳止謂得天地人之正道何嘗言子丑寅也三正之説
自劉歆始班固白虎通用之謂夏以十三月為正十三
月今之正月夫子所謂行夏時者盖夫子觀夏禮於杞
僅得夏人四時之書於厯象之法四時節氣弦朢晦朔
最得其正故以此答顔淵之問非有意於改正朔也大
抵治厯明時有天下者第一件大大事堯典開卷便理
會厯象日月星辰敬授人時以閏成嵗箕子為武王陳
範便一曰五行四曰協用五紀這處錯事事都錯夫子
所以把行夏之時做第一句説但禮記言夏時又言坤
乾者何哉乾坤者周易之泰十二辟卦泰為建寅之月
孔子得夏時而不得乾坤則無以知夏之所以久而不
差孔子得乾坤而不得夏時則無以知乾坤之可以制
厯然周易泰大象不言地天泰而言天地交泰乾坤之
用位不可以不正乾坤之氣不可以不交天地者正尊
卑之位交者互升降之氣小戴禮曰吾得坤乾家語又
曰吾得乾坤恐當以家語之文為正或者惑於三易之
説謂歸藏始於坤不知三易皆以乾為首年代久逺古
書遺逸奚獨殷易哉請因夏時併及殷易願相與講明
之
　　子曰參乎吾道一以貫之曽子曰唯子出門人問
　　曰何謂也曽子曰夫子之道忠恕而已矣子曰賜
　　也女以予為多學而識之者與對曰然非與曰非
　　也予一以貫之
此二章曽子是行得到子貢是知得到但未知統宗㑹
元之要故夫子親傳宻指授之有不可容言其所以然
者程伯叔子李延平朱晦菴諸老先生解析已極分眀
陳北溪劉習静楊志仁陳復齋四三大儒問答又詳且
盡若便下註脚未免床疉床屋架屋之誚後来讀論語
者謂曽子未唯之前只理㑹得萬殊既唯之後方理㑹
得一本是曽子全無本領到做將去此一也夫子只謂
此理渾然無分精粗體中有用用中有體曽子何嘗向
門人説一是忠貫是恕此二也或又舍一貫而説忠恕
有學者之忠恕聖人之忠恕天地之忠恕此三也僕僭
以愚見述於左方唯同志共是正之
前一章道字後一章學字若二也實一也道是渾淪底
學是條理底道非學何以致格學非道何所據依古人
未嘗廢書而學非讀書之謂盖其所學者皆道也此如
公孫朝問於子貢曰仲尼焉學而子貢對以文武之道
學是學夫子之學夫子之學即道也吾字與吾十有五
而志於學之吾字同予字與予欲無言之予字同一以
貫之四字上一以貫當連接説下之字是指事事説天
下未有無理之事亦未有無用之體此之字如學而時
習之之字是指所習之道而言句法又與禮以行之孫
以出之相似之如一堆散錢一以貫如一條繩子穿將
去前章參乎後章賜也乎疑辭也決辭聖人用字各有
律令參呼其名而直告之却着一乎字盖疑曽子之必
能領㑹也賜呼其名而問以發之只着一也字盖謂子
貢未能領㑹猶異時之語羣弟子同也前章唯字與後
章然非與三字對唯者應速而無疑之辭然者方信非
與又疑前章而已矣與後章非也字對而已矣者竭盡
無餘之辭非也者決之使不能疑也前章夫子之道忠
恕與吾道一以貫之對後章多學而識之與予一以貫
之對女指子貢又與予對者字夫子自指也與字亦疑
辭也夫子之道忠恕是下面添一層話女以予為多學
而識之者是上面添一層話告之之辭有先後或唯或
不唯則二子之學深淺可見矣讀此二章者只拈起曽
子子貢説都是従下面説上愚今従吾字予字説夫子
起是從上面説下盖二章本意是夫子把箇身做様子
説與二子看却教二子自去體驗得似吾與予未似吾
與予也夫子覺人之機在此只以論語二十篇觀之自
夫子之一身而言則在鄉黨而恂恂在朝廷而便便與
下大夫言則侃侃與上大夫言則誾誾歌不苟歌笑不
苟笑歎不苟歎至於聞韶則食而不知肉味是也自夫
子出處之大者而言則去魯而遲遲去齊而接淅衛君
問陳則明日遂行季孫受女樂則不俟致膰而後去公
山佛肸之召則欲往而竟不往以至南子之見陽貨之
諾又委曲而不失其正者也自夫子之教人者而言則
愚魯辟喭者有以去其偏果達與藝者有以遂其長由
兼人則退之求自畫則進之師過則抑之商不及則勉
之是也自夫子之答問者而言則問仁一也答顔子異
於仲弓答子張異於司馬牛而樊遲之問終始凡三所
以答之各不同問政一也告子路者不以告子貢告子
夏者不以告子張而當時君大夫如齊景如季孫又各
有以箴其失以至由賜之問士子㳺孟孫之問孝亦莫
不皆然自夫子之應事接物者而言則老安少懐朋友
信之闕黨之將命互鄉之與潔原壤之扣脛孺悲之不
見接輿則欲與之言荷蓧則告之大義其答王孫賈斥
子西又有不惡而嚴者原思之辭粟則與之冉有為公
西請粟則責之顔路之請車則却之以至以小人責樊
須以不仁責宰予鳴鼓而攻糞土之誚數子莫不内愧
而心服也又大而參酌禮樂也則時輅冕韶損益文質
以求其中又托春秋以立一王大法盖有建諸天地而
不悖百世以俟聖人而不惑者其得邦家也立斯立道
斯行綏来動和又有不知其所以然而然者盖莫非吾
夫子之所謂道與夫子之所謂學豈但泰伯篇末數章
堯曰篇首一章哉凡若是者千條萬緒真所謂如四時
錯行日月代明而不相悖如萬物並育而不相害如百
川之隨其脈絡日往而不息然聖人亦豈有意而為之
哉亦自夫混淪大本中流出耳故曰吾道一以貫之女
以予為多學而識之者與予一以貫之雖然是不可以
徑造也學者必有下學之功而後可以窺上達之妙事
事物物真知實踐然後可以㑹夫一以曽子之純篤子
貢之敏達朝夕親炙聖人莫不由此而入夫子知參乎
於吾道已有所得故不待問而直告一以貫之之體又
知賜也之於學也將有所得故先發其疑而後告一以
貫之之本告之者何使之合内外之道耳曽子之外獨
告子貢者以子貢又優於羣弟也然子貢始信中疑終
又不能如曽子之唯抑在未聞性天道之前乎抑因夫
子之言而遂得聞乎若以是遽少子貢又非予夫子意
也囘看前章曽子一唯之外無復問難吕成公猶曰曽
子之言雖悟而自有未悟者在其中故聖賢之道貴其
不已假使門人而不知問曽子遂至㤀言吾道其不墮
於空虚渺茫之域與忠者誠實之謂而恕所以行之者
也此在吾道中一事耳未可以當一貫之妙一貫之妙
難言也以為精微精微不可得而盡以為髙明髙明不
可得而極盖亦求諸天求諸物又反求諸心則一而已
學至於此無餘事矣然而難以形似擬議故曽子付之
一唯曽子自知則可以之語人則不可不得已而有忠
恕之目盖門人未可語上使之由忠恕以入道此曽子
能致曲以傳道也學者見曽子曰忠恕則只以忠恕求
吾夫子又失之矣此吾夫子所以曰予欲無言與
　
　
　
　四如講稿卷一
欽定四庫全書
　四如講稿卷二
　　　　　　　　　　　　宋　黄仲元　撰
　　顔曽思輿之學
夫子門人三千其受業身通者七十餘人然得聖人之
道者不過顔曽二子何其難顔淵没子非私慟也懼斯
道之無傳也其後幸而得參少孔子四十六嵗是道賴
參以傳參傳之子思子思傳之孟軻韓退之曰孔子傳
之孟軻而不知曽子得之夫子子思得之曽子孟子得
之子思也自生民以来徳未有如夫子者也大徳必得
位位不稱徳故天生哲人使傳其道在孫得以淑其後
人其報固應爾也顔子未嘗有述作其徳行志意僅見
於論語問答之際曽子之學大㫖則有大學一書班固
志藝文以為子思二十三篇不知其書散亾於何時中
庸二篇今僅見一篇而已孟子七篇大抵皆祖子思者
也今觀四子傳道用功切要處顔子工夫只在克已上
克己者克去私欲才知非禮便勿為如豁開雲霧便覩
青天如快刀斬竹一斫一段如屋裏有賊便開門逐去
勿令存在曽子工夫全在格物上格物者窮天下事物
之理精粗小大大而天地之所以髙厚小而禽魚草木
之所以然或論古今人物而别其是非或應接事物而
處其當否今日格一件明日格一件如好古博雅君子
見古器物彛鼎圖畫篆刻斷落不可攷者一一辨其款
識楮墨於其所自来子思工夫全在弗措上弗措者學
問思辨有不得即不容放過如掘井不及泉弗棄也如
為山欠一簣不止也孜孜焉乾乾焉如天運無息日月
流轉百倍人之功千倍人之功何患有弗得孟子工夫
全在養氣上養氣者以集義為主勿㤀是工夫不可緩
勿助長是又不可急如有田不知芸苗令其自長固不
可憫其不長而拔之欲長又不可如煉丹有文武火火
冷則灰死火猛則丹走惟慢火常在爐中可使二三十
年伏火然後養得成丹孟子下工夫有節度如此所以
成浩然之氣而能不動心既看四子於道用功處又看
四子於道有得處顔子初學道時胸中查滓尚未瑩在
方欲去鑚仰他又愈見他堅髙要入頭不得自聖人教
他博文約禮方一向低頭做去心地日開自要討住不
得真積力久方見得此理常在面前卓然立地此時方
是十分見得親切此顔子有得處曽子之學主於誠身
其於平時日用觀省而服習之逐件盖已了得熟矣惟
其未能有以見夫道之大全則不免見一事為一理及
夫子以一貫之語喚醒之適當其可而曽子亦於言下
便領知向之所從事者雖萬理萬殊所以貫之者未嘗
不一故慨然一唯當之而無疑此是曽子有得處子思
所得在費隠字看得道體流行於事物之間大極於天
地小極於毫髮充塞彌滿無一物一事不有其用之廣
如此故曰費然其所以然之故則隠於事事物物之間
無聲臭之可聞無形迹之可睹故謂之隠鳶之飛為鳶
之道魚之躍為魚之道所謂信手拈来頭頭是道只是
無人領會得此子思有得處孟子所謂得在深造以道
處此道字非道徳之道乃深造之方法不疾不徐之謂
以法度而深造之優而㳺之使自得之厭之飫之使自
趨之欲其自得之也謂之自得方是己物無一毫假於
外左右逢原意最好左右有近意有不一處意至於自
得則理在左右之近觸處見本原隨取而逢見之此是
孟子有得處四子之有得皆自用功中来苟不用功何
縁有得看他有得得了又看他資禀如何聖人徳無不
備顔子亦煞周全了只比之聖人便有些未純一終是
剛明較勝不知者便把顔子做柔善人看若曽子篤實
亦是强毅子思孟子皆是剛毅底人以此終有立脚故
能得其傳但顔子明睿不似曽思用力孟子才髙難學
又不比顔子親切有依據也看了四子資禀又當看四
子氣象孟子氣象似子思子思氣象似曽子曽子氣象
比顔子較麤些顔子氣象比聖人微有迹耳學者欲學
孔子當先學四子學四子當熟讀四書看他何處是用
功何處是有得資稟為如何氣象為如何皆得想見由
是焉讀六經書為君子儒用之則行捨之則藏脩身乎
治國平天下乎致中和而位天地育萬物乎獨善其身
可也兼善天下可也無不有以盡吾性分之固有職分
之當為則夫拜斯堂也如親見四子如親見聖人不然
不讀其書不知其人褒衣巍冠僕僕亟拜瞻之在前其
顙有泚
　　仁義禮智之端章　　仁義禮智樂之實章
此二章七篇大總腦處前章重在仁字上却包義禮智
説後章對説仁義却和知禮樂説前章重在端字與知
皆擴而充之一句不説端字則説充字不来後章重在
實字與知斯二者弗去一句不説實字則説生字不来
文字各有血脈二章都指良心真切處説這便是信實
只是信字所謂人皆有不忍人之心者上面人字總説
天下之人下面人字單指箇人説如下文所謂孺子便
是人不忍是此心割捨不得只是下文惻隠之心所謂
先王有不忍人之心斯有不忍人之政五句此心人人
有之先王亦有之但人不能充聖人便能充之百篇之
書南雅之詩六典之禮都是不忍人之政以政發心心
心相感不言自化宜如運掌之易所以謂人皆有不忍
人之心者六句又再提起説要見本心之真當乍見時
此豈有所安排造作而怵惕惻隠自不知従何而生使
内交使要譽使惡其聲而然則偽矣故著三箇非字由
是觀之以下九句是字指孺子入井一事説耳因論惻
隠便引箇羞惡辭讓是非之心出来惻隠羞惡辭讓是
非八箇字一字一義都指人己相形説却就事事反處
看出正道理来無此心則俱為非人言其必有也惻隠
之心仁之端也以下八句須曉得不是仁義禮智只是
仁義禮智之端仁義禮智性也惻隠羞惡辭讓是非情
也性情字俱従心性是心之静情是心之動心統性情
者也端是情之發見處注謂端首也疏謂端本也朱文
公以為緒也如繰絲然先尋其緒則千絲萬絲續續而
上因情之可見而後知性之不可得而見者皆自然而
然者也名自外立理由中出非是使人學為仁義禮智
也所謂人之有是四端也猶其有四體也以下六句人
字應上面人字有字應上面無字又以四體而證四端
之必有也自謂不能者是指人説謂其君不能者是應
上面先王説先王之政念念不忍事事不忍後之為臣
者獨不能引其君志於仁乎所謂凡有四端於我者知
皆擴而充之矣七句又再拈起説凡字才謂人皆是我
字是人人之所謂我我字與上自字對皆字與上凡字
對知字又與上能字對始患其不知知患其不能擴充
故末稍歸重在知字知須是在人體認得箇本心形見
處充字又重知字了知不能充是只見得便住息火之
明遏泉之行此將誰咎始只是上面端字充得去者足
以保四海便是説先王之政不能充者不足以事父母
便説人之自賊者充是塞乎天地之間皆此仁也自然
擴了更不消再説擴字這便是人能𢎞道底道理保四
海者滿腔子純是天理不足事父母者滿腔子純是人
欲此之謂失其本心故七篇教人體認良心善性後章
專就事親従兄上説較切近𦂳要在實字人身之初有
父兄而已身者父之遺體兄者分父之氣體而先者也
事親須見事意従兄須見従意不於事與従上玩味則
終無以識仁義之實理下面三箇斯二者只是事親従
兄既知之又弗去知是見得明弗去是守得固事與従
又有多少品節儀文在裏面行得恰恰好不増一分不
減一分便是理之實由中而出無些勉强便是樂之實
樂則生以下三句只是事與従之間常常做得熟自然
浃洽周流油然而生不能自己到這田地觸耳所聴觸
目所視無所不合而不知足之蹈之手之舞之這便是
四體不言而喻矣前四箇是也字都是説用工處到樂
處便不説是也字了這處最要看所以樂所以生者如
何生字與實字應實是箇生生種子這種子只在人腔
殻子裏驗之吾身事親従兄是就原頭發見處説知弗
去是就體認操存處説節文是就纎悉微宻處説樂是
就成熟結果處説生惡可已如碩果不食善端萌蘖更
無歇時足蹈手舞只是形容枝幹暢茂花蕚敷榮可玩
可悦處孟子指箇實字示人雖田更野叟亦足知此學
者不能知之而弗去如禮樂何是亦衆人而已矣反復
二章前章不言實而非内交非要譽非惡其聲此便是
實心形見後章不言充而樂則生生則惡可已這便是
充塞氣象後章言樂而前章不言樂者何充之足以保
四海如之何而不樂不充之不足以事父母樂何従来
哉前章又當㕘情可以為善章看恭敬之心即辭讓之
本不言端者直因用以著其體耳後章又當㕘君子所
性章看木有實則生有根則生性之四徳根於心者深
故其生色也輝光乎前充盈乎後旁溢流通乎左右上
下而亦不自知也此惟有徳者能之吁通天下鈞是人也
人鈞是仁義禮智也而非夫人相與講習之則道不明
也不行也必有先覺之士而為之傳是以與人道相為
無窮而不可廢周東而微國雄有七上無禮下無學為
士者倀倀然流入於異端邪説以斵喪其本心之天母
食弗食兄室弗居此豈能充其類者愛無差等施由親
始此豈知本之一者大事所當盡也而父兄百官皆不
欲於惻隠之心乎何有之墦間乞其餘而妻妾相與訕
泣於羞惡之心乎何有簞食豆羮至㣲也而非其人則
見於色鄉原亂徳也而不知其似而非於辭讓是非之
心乎何有七篇一書吾孟子車安得不痛切與之言哉
惟無是非故無惻隠則語之以矢匠擇術不可以不慎
惟無羞惡故無辭讓則喻之以嘑蹴爾之不受不屑曰
人能充無欲害人之心充無穿窬之心而仁義不可勝
用又繼之曰充無受爾汝之實則無所往而不為義乃
所以充吾仁也惟恐人之自賊也語曹交以孝弟道滕
文以堯舜見觳觫之不忍則告之舉斯心加諸彼有餓
莩而不知發則責之以惡在其為民父母又不敢謂其
君不能者也教之以體認教之以充廣探幾㣲之先辨
理欲之界正人心之初究治本之原如子車者然後可
謂善講學天理民彛之在雖今猶古其誰無立達之仁
而忍曰學之不必講講者則講其大者與臣言言忠君
與子言言孝父與弟言言悌兄與友言言信友毋使養
其小體而終身為小丈夫庶㡬内則知仁義之實外亦
能充其惻隠羞惡辭讓是非之端雖然事親従兄孩提
之童可知可能似易易事孝未如舜五十而慕弗去地
位老尤難難若夫鄉鄰有鬭往救則惑惡甚於死患有
不辟餽七十鎰受以為是章稱不孝従禮貌之則子車
之於是四端也權衡輕重亦必有道甚矣學之未易講
也
　　孟子貢助徹章　　周官井田
居今思古常患久大之法不得行引經據古常患因革
之意不獲明唯其不行所以諸儒傳其意愈不明也使
法之行常如成周盛時則無廢壊無更改何不明之有
奈去古浸逺田制日壊聖經厄於煨燼厄於毁誣諸儒
隨經以生傳鑿傳以附經又取雜説以亂經此三厄矣
然諸儒自晦不足晦經而存乎經者未嘗一日不明但
以經釋經斯可也大抵古者封建井田學校選舉師田
冠昏射饗等皆一統事而封建井田其本也井田之所
由来久矣但至周而始大偹當時普天之下盖無不為
井田為周官之學者亦多矣漢鄭司農前朝盱江李氏
其尤者也皆以為周之天下不純用井田其説曰載師
職近郊十一逺郊二十而三甸稍縣都皆無過十二安
在為井田之法以民力同養公田而以年之豐凶出斂
法則孟子所謂雖周亦助曰此當十而一此當二十而
三此當十而二此孟子所謂夏之貢法校數嵗之中以
為常而不計其年之豐凶者周之畿内不用井田而用
井田者畿外侯國之制此鄭康成等説也匠人職九夫
為井(止/)同間廣二尋深二仞謂之澮曰此畿内采地為
井田之制遂人職夫間有遂(止/)以達于畿曰此鄉遂溝
洫之法甸稍縣都十二取民之法既與畿外井田九一
之法不同縣都采地一井一溝之法匠人又與鄉遂十
夫同為一溝之法不同則誰謂成周敷天之下畿内與
畿外鄉遂與都鄙盡用井田之法此亦鄭司農等説也
彼豈不知周用井田九一之法惟於載師與遂人所言
不得以通則强為之説彼又以為甸稍縣都田税有至
於十二則非十一之義則又曰周田税輕近重逺者近
者役多逺者役少畿内用貢法而侯國用井田者欲使
恤其民也康成此等語李氏多襲用之謂如是乃二義
可並行而不相悖夫成周實舉天下通用井田其著於
經本無牴牾而讀者不知經文有上下相蒙縦横互見
之義故輕為之説耳吾觀載師職曰凡任地國宅無征
園㕓二十而一近郊十一逺郊二十而三甸稍縣都皆
無過十二此皆指園㕓言之冠國與園㕓三字於其上
而其下者悉蒙上文今以十二為田税用畿内用貢法
以井田為侯國用之王畿不用則經文九夫為井等語
皆可棄而不顧矣遂人言十夫有溝以横言之匠人言
九夫為溝以方度之其實則一是縦横互見彼此相明
而已而曰匠人溝洫之説采地制井田異於鄉遂殊不
可曉夫考工記元不在六官之數何必合匠人與遂人
並言載師謂之任地則非田也謂園㕓又非田矣漆林
又非田之所植豈得謂之田税司馬法乃齊景公時大
夫田穰苴作六國時齊威王大夫又作附於穰苴注家
旁加之説何必求合司馬法在孟子明言鄉田同井則
鄉田為井可知野九一而助則遂田亦為井可知又曰
雖周亦助今人解孟子即以鄭氏畿内用貢都鄙用助
為説雖朱集註亦用之(楊龜山張南/軒皆祖鄭説)文公他日答學者
又云井地一方溝洫廬舍在其中已是定了先是五十
改為七十又改為百一番拆碎一番勞擾聖人處事必
不如此看来自古皆是百畝孟子之文固不可刋文公
之疑亦所當考徹者透徹之義此自横渠始之畫一井
九百畆之田合八家通徹而耕則功力均且相驅率無
一家得惰者及已收穫則計畆裒分之(文公耕則通力/而作收則計畆)
(而分便是用/横渠之説)先取十之一歸之公上其餘八家共分之
此謂之徹年有上下則司稼行野觀稼以出斂法故周
之徹法最為盡善度其隰原徹田為糧盖自公劉已然
後世特遵而守之耳豈周公方行是法哉吾故曰周天
下通用井田也雖天下通用井田而王者只据千里之
内自治其田故整然易易而無貧富不等之民好處又
是溝洫畎澮皆有定數又無縁有占田底人如侯國則
以王畿為率(音律又/音類)又各自井其田但看魯國便知當
時之制如宣公初税畆則自壊其法矣毋怪再變而丘
甲三變而田賦也或曰周為井田田有不可井者奈何
曰所謂井田其亦可井者井之爾山川陵谷所在有之
如不可井則亦計其夫家與步畆之數授之取登足而
已何必坦然如一枰而溝洫縦横於其上乎經生説經
必欲畫地為圖四方平正以就死法故其為説例皆互
異不能自通於是立井田溝洫異制之説又不通則以
為此商制此夏制皆不足据也若夫兵農之制謂寓兵
於農又非治畿之道分田使之耕築室使之居既有以
衣食則不可無以自衛於是教之為兵以自為緩急之
備故王畿鄉遂之民皆可以為兵周公以仁天下為心
只就它身上理㑹調發征行所以用之皆有常數見於
經者五家為比即就其中以一家為比長五比為閭即
就比長五人中選一人以為閭胥以上族師黨正州長
之官皆然非若後世民自為民官自為官也出而為五
長兩司馬旅帥師帥之官亦莫不然非若後世兵自為
兵将自為将也雖溝洫之夫亦即就用洫夫以為澮夫
非洫夫之外又除澮夫也甸方十里當九百夫除去二
里治洫則除百八十夫止用七百二十夫出兵車一乗
同方百里亦依此法除之正合七家取一兵之法正不
必泥鄭氏旁加之説又不必泥司馬法通成終同所出
馬車士徒之數為鄭賈之説曰鄉遂都鄙㕘用貢助而
制田寓軍則異畿内邦國皆用助法而制田寓軍則同
(賈公彦又謂邦/國亦用貢助)考其説畿内用貢畿外用助之不可通
者一鄉遂溝洫井田之不可通者二鄉遂都鄙制軍之
不可通者三司馬法與都鄙丘乗異其不可通者四采
地邦國制軍之異又不可通者五周公經制自周公之
經制穰苴司馬法自穰苴之司馬法何至傅㑹牽合自
為紛紛哉周官授田制軍之法具於司徒出軍部伍之
法具於司馬至簡而至易明也經曰乃經土地而井牧
其野(止/)四縣為都此六鄉授田之法上地可任者家三
人(止/)凡起徒役毋過家一人此六鄉因田制軍之法推
之於遂六遂如鄉准之於都鄙都鄙如遂井邑丘甸與
遂人溝洫相包是畿内皆井而用助其地皆井則其軍
皆家一人安有鄉遂都鄙之異司徒之比閭族黨指六
鄉之地而言出軍之總數司馬之五兩軍師合王畿而
言調發之數鄉遂各七萬五千家家出一人各七萬五
千人而為六軍之正副此鄉遂居民之實地家稍縣都
雖裂為公卿大夫之采邑其地則皆統於鄉遂其兵則
皆調於天子小司徒之丘乗縣都是都統於鄉遂人之
為鄙為縣是鄙統於遂鄉遂都鄙各家一人為正卒使
之守望相助疾病相扶以自衛其生計而已或有調發
則合畿内惟起司馬之六軍所以壯國勢而休民力也
夫以王畿九百萬夫之地而調發止七萬五千人其重
用民力如此疏家謂出軍之法先六鄉賦不止出六遂
賦猶不止徵兵於公邑采地不止乃徵兵於諸侯此殆
漢唐勞民召釁之事周公之法有是哉有是哉
　　子曰巍巍乎舜禹之有天下也而不與焉章　子
　　曰大哉堯之為君也章　舜有臣五人而天下治
　　章　子曰禹吾無間然矣章　子畏於匡曰文王
　　既没文不在兹乎章　堯曰咨爾舜章　昔者禹
　　抑洪水而天下平章　人之所以異於禽獸者幾
　　希章　禹惡㫖酒而好善言章　王者之迹熄而
　　詩亡章　予未得為孔子徒也予私淑諸人也章
　　　由堯舜至於湯五百有餘嵗章
天下未有無理之用亦未有無用之理語孟兩書雖門
人記當時師弟問答之言然句句是理字字是用孔孟
憂世正要用世然制於時命卒不見用而用之之志即
在泰伯篇末堯曰篇端文不在兹之嘆可以知吾夫子
之志矣正人心承三聖離婁四章歴敘堯舜禹湯文武
周孔之傳盡心見知聞知之論可以知吾孟子之志矣
舜禹雖有天下於己畧無一毫闗涉堯雖如天不可以
形容而可見者事業與禮樂法度而已五人九人者臣
也雖然必如五人九人者而後謂之人唐虞交㑹之際
惟周為盛周之所以為至徳者天命未絶人心未離周
猶事殷此豈有與天下之心惟禹亦然吾無間一語尚
何得而議之哉後死者而與斯文夫子之自任何如哉
一言之不足而又再言之堯咨舜命揖遜之盛也湯武
征伐亦喜其應天順人之舉謹權量審法度以下此則
吾夫子用世之規也禹抑洪水周公兼夷狄孔子成春
秋而孟子之距楊墨敢與之等舜性之者禹以下身之
者兼三王施四事周公事也尊周折桓文孔子事也乃
曰予未得為孔子徒軻何嘗道及霸者哉見知聞知前
此無人説破然而無有乎爾雖不敢自附於見知者之
列則亦無有乎爾猶有望聞知者之有其人聖賢之生
也不數道統之傳也不偶孔子之道至孟子而始尊然
亦至孟子而始孤立戰國與春秋不同時異端恣行與
孔子時不同文武周公之澤雖未逺而萬章公孫丑之
徒大不及顔曽諸子則傳道之責較孔子為尤難孔子
不得為堯舜為文武周公孟子又不得為孔子之徒一
聖一賢生不並世皆無用處良可嘆矣道不用則必傳
無聖人烏乎傳孔子之傳猶有曽伋孟之傳者誰與同
時如荀卿所學所見迴别不到孟子地位歴漢晉隋唐
其間僅有一董仲舒識得大意揚子號為尊信孟子然
本領差錯他何足觀王仲淹亦為有志斯道者然所學
殊無着裏靠實工夫而所言僅影響於形聲之末韓退
之原道之作頗知源委然趨向所在亦未免文章之好
利禄之求若數子者只是能言傳道而未知所以為道
之傳傳且爾用安在雖然斯道之絶續天也亦人也百
十年間常有一箇人出而宗主之則斯道氣脈常有生
意少有間㫁後人擔當尤為難難所謂宗主之者要必
如孟子嚴義利之辨審王霸之途明吾道異端之界限
而後可以扶道統否則下為荀揚髙則不過韓退之耳
此等擔當亦須剛毅方有力孟子直是剛毅所以扶植
得起下之世純是功利儻其間有一好脩之士則私議
横生身為儒者亦有時而避道學之名此是大病痛處
全在吾黨同心叶力方主張得登斯堂也前修往矣傳
之者在諸君子用之者亦在諸君子使後進而亦得與
於斯文僕也何幸
　
　
　
　
　四如講稿卷二
欽定四庫全書
　四如講稿卷三
　　　　　　　　　　　　宋　黄仲元　撰
　　大學
學記嘗言大學之道大學之教而不言其所以為道所
以為教盖大學者所以教為大人之學又以自别於小
學者也小學是已做一箇大學底坯墣大學只是就小
學上琢磨出治將出小學是涵養此性大學則所以推
明此性之理小學者習其事之所當然大學則窮其理
之所以然但這是把大學對小學説且説如何是學又
如何是大學大學雖一字説實有二字之義如中庸二
字中便是中庸便是庸字各有訓要説大學把這大字
輕説不得把這學字輕説又不得讀書最怕隨人脚跟
接人聲響今人纔説大學但拈出白虎通曰十五入大
學尚書大傳曰十八入大學又曰二十入大學大戴禮
曰束髮而就大學學大藝焉履大節焉便謂曉得大學
来處不思此只論大學年數之不同而實未嘗知大學
之名大抵讀書學之一事耳學者所以學盡人之道而
已不只是空有一箇軀殻在天地間便喚做人以存於
中者有仁義禮智之性感於物者有惻隠羞惡辭遜是
非之情具於身者有視聴言貌之則接於我者有君臣
父子兄弟朋友之倫人之所以為人者一一全得這箇
道理方是學得於我者既全得於人者奚異果無異乎
爾不推己而及人可乎哉吾而仁邪使人人而皆仁吾
而孝邪使人人而皆孝方見立必俱立達必俱達底意
思方見彼此求一箇準則恰好處到這地位然後謂之
所學者大大者何包人已貫内外該體用説明徳新民
止至善這是大綱領止定静安慮得這是大次第本末
始終先後這是大聨屬處欲明先治欲治先齊欲齊先
修欲修先正欲正先誠欲誠先致致又在格這是説其
所以極效驗之大格而後至至而後誠誠而後正正而
後修修而後齊齊而後治治而後平這是著其必然致
功用之大自天子至於庶人又包得多少大本亂而末
治者否所厚者薄而所薄者厚未之有又推得多少大
合而言之止至善為明徳新民之大明明徳又為三語
之大致知格物又為明徳之大如是方曉得學字義理
又曉然大學意味方是㑹讀大學孟子曰養其大體為
大人此明明徳之事又曰大人者己正而物正此新民
之事易曰大人者與天地合其徳此止於至善之事玩
此三言則知大人之所以大者如此大學之所謂大又
正在此説到精㣲又未説得三在字只此一大學便是
學雖然大看了更小看大看是有以極其規模之大小
看是有以盡其節目之詳不就許多條件下工夫如何
全得許多性分之所固有盡得許多職分之所當為故
曰君子尊徳性而道問學致廣大而盡精㣲
　　所謂誠其意者(止/)故君子必誠其意
大學用工處在格物上正得力處在誠意上此章最為
樞要上闗格物致知工夫賴此而續下闗正心修身齊
家治國平天下功用由此而推故傳中教人言語極精
細而用力喫𦂳在兩自字上自欺自慊又是君子小人
分路處謹獨二字又自欺之隄防自慊之本領小人閒
居為不善一叚是推原自欺之所以失視指廣胖一段
是申言自欺自慊之效驗所謂誠其意者毋自欺也誠
意便是要毋自欺非誠意了方能不自欺誠者實也實
如五穀之實必十分充足以至於成乃謂之誠若七八
分實便有二三分不實亦不成乎物意者是心上發念
思量要恁地或不要恁地底最是粘滯牽惹不速迅分
曉底物今欲此心發念處直是十分實表裏如一則在
乎絶自欺之心以遂自慊之志而必用力於謹獨之地
毋者禁止之辭自欺者誠之反毋自欺三字是誠意方
法自欺是箇半知半不知底人非是全無羞惡是非之
心盖亦知得善之當為而為之只是心裏也有些子不
欲為底意思亦知得惡不當為而不為之只是心裏也
有些子欲為底意思此便是自欺盖雖是有許多善意
忽有一箇不好意潛發於其間此意一發便由斜徑以
長這便不是實前面意都虚了如救孺子入井純是好
意間有内交要譽底意以雜之則便全無惻隠之實如
好好色如惡惡臭是就人情那分曉處譬之好色人之
所同好好則必求得之而後快足吾意惡臭人之所同
惡惡則必屏去不留而後快足吾意意之所快足處便
是自慊此是自家表裏真實要恁地快足不是要為他
人小人不是大無狀之小人無忌憚之甚者只是自欺
底人間字指其處於幽獨而言所以對上文獨字閒居
為不善無所不至此惡惡不如惡惡臭也見君子而後
厭然揜其不善而著其善此好善不如好好色也若人
未嘗不知善為可好惡為可惡又未嘗不知善名為可
喜惡名為可諱終是隠㣲之間自欺病根未盡打併遂
纒繞不能自克以至於此然天下事一實不磨胸中之
正不正必見於眸子瞭眊之間辭之多寡枝㳺亦足覘
其吉躁疑誣之實以至容貌舉止無所不見所以人之
視己如見肺肝不足欺人祗以自欺也果奚益哉閒居
為不善時已是過失揜其不善以著其善又是第二番
過失厭然兩字曽子最形容得是不誠如好善未能如
好好色之切惡惡未能如惡惡臭之切便是自欺胸次
間便覺有欠缺處如何㑹自慊誠與不誠在自慊與自
欺而已只争些子毫髮之間自慊所以對毋自欺而言
惟毋自欺故自慊惟自慊故無自欺只是一意説但要
毋自欺而能自慊全在謹獨上用工萌於心之謂獨乃
幾之㣲處不止是説人所不知而已所獨知之地常人
所以自欺者皆是不畏乎獨君子欲窒其萌須就那獨
處分外加謹斬㫁為惡之根猛進為善之地然後有以
快足其心只看兩箇自字便見獨之不可不謹又須曉
得謹獨所以為毋自欺工夫非是既毋自欺又當謹獨
小人惟就那獨處不謹故下文所謂閒居為不善一截
直是自欺是託小人以戒君子也小人消縮餒沮底氣
象如見肺肝不特是見他皮膚上如此和他裏面骨子
都看出了盖實有是惡於中故其惡必形見於外誠中
形外是那箇厭然氣色之見於外者自别一揜一著之
時見得天理未嘗㤀如見肺肝見得為惡終不可揜誠
中形外是兼善惡而言誠之以善固形於外誠之以惡
亦形於外故復以君子謹其獨結之上云謹獨欲其自
慊也此云謹獨防其自欺也皆是要誠其意引曽子曰
十目所視十手所指其嚴乎者此言小人不謹其獨則
不善之實蔵於中而形於外其不可揜也如此富潤屋
徳潤身心廣體胖者此言君子能謹其獨則善之實藏
於中而形於外其不可揜也如此所視所指盖承上文
人之視已如見肺肝底意若為不善不可道是人不知
人人曉然共見如此嚴之一字言其昭昭可畏而不可
不致戒謹恐懼之功其字乎字皆疑辭正謂人但知所
視所指之為嚴自謹獨君子觀之則視指之時其得為
嚴乎未若人所不視不指之時為尤嚴富有力則屋自
滋潤有徳於身則身自光輝潤身即見面盎背底意心
廣是説徳體胖是説潤心本是濶大底物第恐有所愧
怍便窄隘了身體得舒泰無愧怍便是有徳既有是徳
則見於四體之間自然安舒孔子所謂申申夭夭是也
徳到潤身是極處不誠其能如是乎故君子必誠其意
者是推原誠之功用必自用功中来也兩言必謹其獨
又言必誠其意者必字是用功著力處謹獨誠意元非
二事必能謹獨乃能誠意反復此章因好善惡惡之實
而有好色惡臭之譬因小人為不善之實而有如見肺
肝之説因肺肝之發見而發明手目指視之嚴因外不
可揜之迹而推心廣體胖之效一節深似一節首提起
一句則毋自欺為此章之綱領結尾一句與後章異者
又深嘆直指誠意之妙中間兩提起必謹其獨又見知
至後不是意便誠知之已至而於誠意上尤當實有謹
獨之功故致知者誠意之本謹獨者誠意之助彼自欺
者是知有所未至耳閒居為不善者是獨有所不謹耳
知未至則獨不謹獨不謹則未能毋自欺未能毋自欺
又安能自慊未能自慊又安能心廣體胖哉學大學者
欲透此闗為君子不為小人請自謹獨始
　　中庸(凡三十/三章)
中庸二字先民格言故吾夫子嘗曰中庸之為徳子思
以名其書是書也語髙而不遺卑語末而不遺本始如
决萬斛之泉自源而流終如登九級之臺自下而上一
而萬萬而一天而人人而天者也三十三章凡三起伏
第一章言性道教原於天備於我乃一篇體要下十章
即夫子嘗言中庸及仁智勇者以盡其緼十二章言道
費隠以明不可離之意下七章又雜引夫子所言以證
費隠之義二十章舉夫子言誠結上生下以後諸章乃
推誠者誠之之别以終此章而應首章首尾脈絡融㑹
貫通不可看後失前也天命謂性此是第一起頭處始
言一理者也天命之性是説渾淪大本處率性謂道又
就渾淪大本中分别條貫脈絡處率是循其性之自然
不涉一毫人力猶待教者理同而氣異也聖人因其性
道之本然發見者而脩飭之耳教者如此學當何如萬
理萬事在天下而具萬理應萬事在吾心静而存主乎
敬以存天命之性於未發之前而大本之中立動而察
謹其幾以驗率性之道於所發之始而達道之和行極
其至則天地自我位萬物自我育大賢希聖其致則一
始言理之同中言功之宻終言效之極下十章皆明此
章之義二三章皆變和言庸分之則中性而和情總之
則中庸皆徳行也時中之義可與權者方足語此四章
言道不明不行以起下文知仁勇之説五章言道不行
以起六章大舜之知七章言不能守以起顔回之仁九
章言不可能以起子路之勇不倚即中不流即和十一
章又總知仁勇説索隠過於知行怪過於仁半塗而廢
不及於勇依中庸則無過不悔則無不及矣君子之道
費而隠章又是第二起頭至武王周公達孝凡八章中
散為萬事者也實明道不可離之意費者率性之道用
無適而不在隠者天命之性體至㣲而難見夫婦之可
知可能者費聖人之不知不能者亦費天地大猶有憾
者亦費所以然者至隠存焉故舉詩極言天地上下流
動充滿之妙然都従戒懼謹獨處做来所以觸處洞然
有此實見實樂下數章大抵推明其用之費而已十三
章道不逺人即不可離也下三節皆不逺人以為道之
事以衆人望人則道在人以愛已之心愛人則道在己
以責人之心責已則人已一道也此章人己不同而其
道同下章時位不同其道亦同舜禹之不與顔子之不
改夫子之欲居九夷周公之赤舄几几是已君子之道
行逺自邇升髙自卑又包下文妻子鬼神及舜文武周
公之事妻子兄弟道之至邇至卑者也鬼神造化之迹
歴代帝王之事道之至髙至逺者也然盡性至命必本
於孝弟窮神知化由通於禮樂下學人事即上達天理
此又紬繹脩道之教雖然費之外豈復有所謂隠者哉
哀公問政又是第三起頭至末章復合為一理者也上
結費隠之㫖下起誠道之端一章大意重在誠字修身
即九經之首事親即下文之親親曰尊賢曰取人曰知
人即下文之尊賢達道五又應上文夫婦兄弟君子之
道四達徳三又應上文舜與顔回子路上言和者達道
總言事物通行之理此又於事物中掇其大者言之達
徳者天地之性三知三行者氣質之性故説天命之性
又説知愚賢不肖之過不及説達徳又説知行此學問
變化氣質之性而復天地之性者也竪看三知皆知三
行皆仁至於成功者皆勇横看生而安者知之事學而
利者仁之事困而勉者勇之事脩身以下九經之目道
立以下九經之效齋明盛服以下九經之事事豫則立
數語又引下文在位不獲乎上達道達徳通上下説九
經説在上者獲上信友説在下者三段極言其費而兩
以行之者一結之一以誠身結之又以起下文言誠之
義誠包費隠兼小大又一總腦處然自有聖人君子之
别一是天一是人中間又各包知仁勇不勉者安行之
仁不思者生知之知従容中道者其勇無迹擇善而學
問思辨者學知之知固執而篤行者利行之仁五弗措
者困知勉行之勇知是知底事仁是行底事勇只是箇
知行做得徹頭徹尾然必曰誠者何天命者誠之源性
者誠之體道者誠之用中和者體之所以立用之所以
行所以不偏不倚無過不及平常而不可易者皆實理
之異名夫婦之知行鬼神之體物帝王之盡倫制者皆
實理之無不在豈獨三徳九經而已哉以下諸章反復
誠者誠之之義而貫命性道教中和費隠之妙天命之
性誠明之性非二也脩道之教明誠之教亦非二也此
一章又下諸章總腦誠而明故先言不勉後言不思明
而誠故先言擇善後言固執能盡其性章誠者之誠仁
之屬可以前知章誠者之明知之屬至誠無息章極其
功効證驗之著至於純亦不已亦聖人自然之勇誠之
至明之盡矣贊仲尼章乃即夫子之能盡誠明者以實
之大徳者天命之全體不戒謹而大本自立小徳者率
性之大用不謹獨而達道自行至聖章致和者也至誠
章致中者也此一套皆天道之誠致曲乃言誠之者之
自明而入猶知皆擴而充之之意誠之者之知也誠者
自成章著重在誠之為貴正與上文誠之二字相應成
已成物誠之者之仁也聖人之道章言尊徳性道問學
與上文擇善固執是一仁一知之事行先知後以入徳
為序也不驕不倍各以所處之時位言下二章因而詳
之耳末章又自下學立心之始言之衣錦尚絅此是鞭
辟近裏切實為已知逺之近三句引帶謹獨戒懼二意
来人所不見謹獨之事自此致和則溥博淵泉而時出
之可至於聖不動不言不睹不聞之事自此致中則立
大本贊化育可至於誠不賞而勸不怒而威此誠之者
之動則變也民莫不信民莫不説此誠者之動則變也
篤恭天下平此誠之者之變則化也淵淵其淵浩浩其
天此誠者之變則化也節節與上文相應至於不顯之
妙則明誠之極功而勇之迹泯所謂成功則一自人而
入于天矣下文三引詩只用一兩句輕輕接過大意形
容不顯之徳必若天無聲臭方始打貼得不顯氣象故
以至矣二字結之看三大節了又須合看性體也萬殊
所以一本道用也一本所以萬殊無思無為寂然不動
故曰大本感而遂通天下之故故曰達道言中庸則體
用一言費隠則體用二道不逺人以下則因費以明隠
即用以見體言誠以下則自隠而之費由體以達用大
哉聖道章乃總言道之體用發育峻極體之極於至大
而無外三百三千用之入於至小而無間仲尼一章又
言聖人該道之體用唯至聖用之所以行唯至誠體之
所以立天無聲臭則用即體體即用吾道之極致然首
章言道之在天由體之用此聖人一理渾然泛應曲當
之事末章言人之造道由用之體此學者於枝葉零碎
處一一用工而後合成一箇大本也一部中庸只如此
看便見日用之間無一事一物不是合做底事件聖賢
之言無一字半句不是分明底指訣先儒所以中夜以
思不覺足之蹈之手之舞之也雖然用之不盡理亦無
盡暇日當細論之
　　中庸
　　仲尼祖述堯舜憲章文武上律天時下襲水土辟
　　如天地無不持載無不覆幬辟如四時之錯行如
　　日月之代明萬物並育而不相害道並行而不相
　　悖小徳川流大徳敦化此天地之所以為大也(第/三)
　　(十/章)
中庸首章原道之所以得名自率性来末章論化民之
效而進於無聲無臭之天中間言誠者天之道則可以
贊化育言誠之者人之道則積而明動變化語天地之
道悠久而以文王純亦不已證之即聖人久於其道而
天下化成之事然未有如此章言吾夫子道化之妙道
者天地人物之本也天地人物道之貌象形著也人梏
於私與道為二夫子一身表裏皆道故與天地脗合而
無間也夫聖聖之相傳者道道自堯舜而始明夫子所
以逺宗堯舜之道而法在其中道之所寓者法法至文
武而後備夫子所以近守文武之法而道在其中帝王
一中庸也天時天運行之節夫子後天而奉天時所以
上律乎天律即法也水土地生成之常夫子安土而敦
乎仁所以下襲乎地襲猶因也天地亦一中庸也夫子
既法帝王又法天地亦循中庸而巳矣豈區區求合其
迹哉辟如天地以下四句又見夫子與天地相似故不
違底意天之所以為天者道之髙明也故動而升乎上
萬物覆焉夫子得是道之髙明則無不覆矣地之所以
為地者道之博厚也故静而鎮乎下萬物載焉夫子得
是道之博厚則無不載矣四時錯行以成寒暑夫子與
時偕行與時偕極則合其序矣日月代明以成晝夜夫
子之心無時不明無物不照則合其明矣無不覆載者
是道廣大之體錯行代明者是道變通之用亦一中庸
也萬物並育指無不覆載者而言道之並行指錯行代
明者而言大化流行物與無妄各殊其分各適其性而
不得以相害一隂一陽獨必有對舒慘明晦似乎相反
而實相成奚悖之有夫子成大成小一物不棄仕止久
速隨時制宜亦由是也小徳川流大徳敦化二句又是
此章綱領徳豈有小有大以分而萬則曰小是條貫處
流出那敦化底以總而一則曰大是渾淪處敦那化底
德者得也大德者夫子得是道之體如無不覆載並育
並行是也小德者夫子得是道之用如祖述憲章上律
下襲不害不悖是也夫子能盡中庸之道所以小處如
此大處亦如此自中庸言之則維天之命於穆不已大
徳也日月星辰華岳河海小徳也這是天地底大哉聖
人之道洋洋發育萬物大徳也禮儀三百威儀三千小
德也這是聖人底溥博淵泉而時出之小徳也唯天下
至誠經大經立大本大徳也這是吾夫子底奚獨此章
哉子思子可謂善形容夫子矣大抵夫子之道本末先
後自有次第始焉若有所用其力終焉則無所用其力
其造端雖不外乎人心之固有及其至則達天徳於無
間曰祖述曰憲章曰上律下襲是猶未離乎擬議也如
覆幬如持載如錯行代明固與天地相似然猶與造化
為兩也至於並育不害並行不悖小徳川流大徳敦化
則上下同流與我為一矣不言夫子之大止言天地之
所以大天地之所以為大非天地之大道大也道又即
中庸之道也觀天地則知夫子矣雖然天雖大不能載
地雖大不能覆而夫子兼天地覆載於一身春不能為
夏秋不能為冬月之行遲又不如日之行速而夫子備
四時日月於一身至於天地之育萬物有榮有悴有生
有滅而夫子道内之生意常自如日月之與四時有盈
有昃有愆有伏而夫子之道歴萬世而不朽是天地之
大猶有憾而夫子為大天地為小矣又極言之文王不
得以逰乎堯舜之天武王不得以逰乎文王之天夫子
一身可以堯舜可以文武則其聖於堯舜文武至矣夫
子之道如此其大夫子之化如此其久天地不違況聖
人乎秦以滅孔氏典籍而亾漢以過魯祠孔而興魯共
之衰以壊孔宅唐室之盛以立孔廟有天下者受夫子
㒺極之恩多矣以儒自命者沐天朝道化之澤其可不
知吾夫子之恩乎
　
　
　
　
　
　
　
　
　
　
　
　
　
　四如講稿卷三
欽定四庫全書
　四如講稿卷四
　　　　　　　　　　　　宋　黄仲元　撰
　　詩二南
詩與他經不類皆𨽻於聲南古樂名季札觀樂使工為
之歌周南召南及見舞象箾南籥者南籥與武濩夏韶
等周南召南皆依其本國歌所常用聲南籥自是文王
樂周南召南自是周南召南之聲鼓鐘詩以雅以南劉
氏釋曰南如周南之南則南與雅對正合詩中樂詩之
名曷謂周南召南周召古地名鄭氏譜周召禹貢雍州
岐山之陽地名是也岐地江漢汝水皆在其南自周以
南近於東故江漢為周南諸國之地召南近西有江沱
無漢汝故江沱為召南之地二南之詩非出於一國或
得於周南諸國則總曰周南或得於召南諸國則總曰
召南而其詩各從二南之聲故樂章以南名之非徒詩
也樂記曰武三成而南四成而南國是疆五成而周公
左召公右則周召之地為二公采邑而非因二公名也
牽於二公之説者誤矣儀禮鄉飲酒鄉射燕禮工歌間
歌笙終皆合樂周南闗雎葛覃卷耳召南鵲巢采蘩采
蘋燕禮又有房中樂鄭氏註曰絃歌周南召南周禮樂
師凡射王以騶虞為節大夫以采蘋為節士以采蘩為
節皆視樂奏而為作止泥於風雅頌之名者亦誤矣大
抵二南雅頌三者皆聲古人歌詩以聲為本以聲歌詩
則亦以聲類詩二南之詩作者固不止一人而纍纍乎
貫珠若出一手自麟趾以上應於闗雎凡十一詩皆周
南聲自騶虞以上應於鵲巢凡十四詩皆召南聲子謂
伯魚曰女為周南召南矣乎為與不圖為樂之至於斯
之為字同有作之義則翕純皦繹有器與聲非但歌詠
而已曰闗雎之亂洋洋乎盈耳哉曰闗雎樂而不淫哀
而不傷盖言樂之聲未嘗言詩之文義古樂不存㑹詩
者少詩非章句膠之也有汲新之法焉其聲一吾以正
通之周南自周南召南自召南其聲别吾以曲通之二
南又就合樂看二南諸詩槩出於小夫賤𨽻婦人之言
明白易見大率三章四章一章大率四句辭俱重複相
類流之采之芼之與居之方之盈之此直換韻耳琴瑟
友之鐘鼓樂之與百兩御之將之成之詩人所言止此
必有言外之意麟趾三言于嗟騶虞兩言于嗟于嗟乎
騶虞與于嗟麟兮句法㣲别麟趾三章首尾皆以麟形
容之意味又最深逺其音韻尚可求也每謂讀周南闗
雎詩未作后妃看且按詩文作窈窕淑女看到麟趾詩
説公子却作公子看又未作王者之瑞看讀召南鵲巢
詩未作夫人看且按詩文作之子于歸看到騶虞詩却
就于嗟乎騶虞一句看又未作文王之囿看盖二南之
詩必古諸國之詩非特出於文王之世又不可以后妃
夫人為拘盡撤諸序專讀本文到自家不知手舞足蹈
處方為有得若泥於文王何彼穠矣一詩當作何解若
拘於后妃卷耳懐人樛木君子又作何訓細把二南篇
篇看過又看闗雎鵲巢夫婦人倫之始二詩夫婦之始
闗雎不言后妃而為后妃之徳宜如闗雎鵲巢不言夫
人而為夫人之徳宜如鵲巢斯興於詩者也看了二詩
只看闗雎衽席至㣲也亦至顯也毋謂言不足忌有耳
屬于垣者毋謂屋漏不足媿有相在爾室者此詩又為
國風之始二雅之始頌之始然觀詩不必拘泥大學中
庸引詩觸類借用豈必與詩意盡合苟有㑹意自然感
發讀闗雎只作闗雎解詩豈善讀詩者僕每謂至求之
不得寤寐思服悠哉悠哉輾轉反側掩卷再四深省我
輩領此意否
　　淇奥　賓之初筵　抑
學欲切思欲近六經皆然詩較切近父子之親君臣之
義夫婦之别長幼之序朋友之信詩皆道其常而傷其
變學者不於此感發良心善性而思以盡天倫之重所
謂切近果何等事雖然切莫切於身近亦莫近於身君
子所貴乎道者動容貌也正顔色也出辭氣也三者不
謹其何以行此五者哉嘗誦其詩尚友古之人於衛武
公三詩而有得焉看三詩當作三節看賓之初筵是武
公悔過時節抑詩是武公修徳時節淇奥是武公成徳
時節賓筵是武公自悔之詩抑是武公自戒之詩克治
之功愈精而愈深存養之學愈敬而愈嚴其所以克治
者只在威儀言語上其所以存養者只在謹獨上淇奥
是衛人美武公之詩所以形容其威儀之可則言語之
可法而深歎其盛徳之至自克已存養中來也細看賔
筵五章即是兩節上兩章言古者飲酒惟射與祭祀始
如此終亦如此下三章言飲而失徳威儀於是乎諐言
語於是乎妄抑詩十二章初言修身謹言之方中言謹
獨修徳之事末言聴諫之切一節𦂳似一節盖人有循
規蹈矩而或至於失色失足者酒困之也人有訥若不
能言而或至於失口者酒亂之也發彼有的以祈爾爵
此射時飲酌彼康爵以奏爾時此祭時飲使專若斯時
也何害於飲今未醉止反反抑抑迨既醉止幡幡怭怭
盖已失其常度矣弁俄而側舞僛而傞載號載呶匪言
而言謂之何哉此賓筵所以因飲酒而悔也飲酒孔嘉
維其令儀將之以其徳庶乎非禮勿動由醉之言俾出
童羖恐之以必無庶乎非禮勿言此詩醉者之狀形容
盡矣武公飲酒寧至斯極自悔之辭乃至於此亦謂人
之為人以言有物而行有常也少或顛倒謬誤不狂則
妄尚得謂之人與想武公是一箇樸訥底人亦是一箇
明決底人未至齊聖温克地位飲酒不無㣲愆纔覺便
改觀三爵不識矧敢多又兩句則知武公非湎于酒而
能剛制乎酒矣武公之不敢過于酒者正欲其修徳也
徳内也威儀言語外也制乎外所以養其中抑之戒又
嚴矣一章曰敬慎威儀維民之則盖誠足以感人者言
動之毋自欺也三章曰顛覆厥徳荒湛于酒盖荒湛于
酒則屢舞矣醉言矣於徳乎何有四章曰洒掃庭内維
民之章衽席之上苟有慙徳閨門之邃苟有戲言皆非
洒掃庭内者也用戒戎作則又干戈省厥躬也至五章
曰斯言之玷不可為也六章曰無易由言無曰苟矣言
之不可不謹又如此雖然威儀如之何而敬出話如之
何而謹其道自謹獨始視爾友君子輯柔爾顔不遐有
愆此猶畏謹於手目指視之時也相在爾室尚不愧于
屋漏無曰不顯莫予云覯讀至此章此大學正心誠意
之極功中庸戒懼不睹聞之地而武公能之則亦聖賢
之徒矣言之不足又屢言之辟爾為徳俾臧俾嘉淑慎
爾止不愆于儀臧也嘉也皆善也止止其所也不愆不
踰則也大學所謂止至善者也徳之所以止至善者温
恭其本也故曰温温恭人維徳之基武公之徳有自來
矣末三章猶拳拳納誨不以老耄而已于學何哉盖徳
之不修武公之憂過之不聞亦武公之憂靡哲不愚聖
狂之分甚可畏也反覆一詩曰昊天孔昭公之心與天
出王㳺衍也曰神之格思公之心與神洋洋左右也曰
㒺敷求先王曰質爾人民曰謹爾侯度公之心又惟恐
不合乎古人而無以為四方訓也一邊作克治工夫一
邊作存養工夫俛焉孳孳不知老之將至公之徳所以
月異而嵗不同進進而至於淇奥之盛也淇奥緑竹此
只是興起不必把淇奥作涵養浸潤形容美武公之徳
亦不必把緑竹形容武公文章之煥於外亦不必以竹
始生而興學問自修之益以竹堅茂而興服飾之盛與
其徳之稱以竹至盛而興其徳之成有斐君子一句止
是説和順積中英華發外處如切如磋如琢如磨就武
公説賔筵詩全是克治工夫抑詩全是内外交養工夫
切之而復磋之琢之而復磨之愈精愈宻直到至善地
位切磋是始事琢磨是終事一生受用皆學問自修之
功工夫如此其至故矜莊嚴毅恂慄之有諸中光明宣
著威儀之形諸外瑟僴謂戒謹其所不睹恐懼其所不
聞赫咺謂睟面盎背而施於四體終不可諠兮謂徳極
其盛善極其至故孚誠所感輝光所被其洽民也深人
自愛之而不能忘也便是抑詩所謂敬愼威儀維民之
則二章言其威儀服飾之盛則以充耳琇瑩㑹弁如星
美之三章言其徳器之成則以如金如錫如圭如璧美
之琢磨猶有待於用力金錫圭璧則混成矣瑟僴猶有
待於矜持今則寛綽而有斂束不迫之意戲謔而有莊
厲難犯之色非盛徳之至乎夫聲色之化民末也今一
言一動之㣲而能使人敬慕如此武公何以能若是哉
不有賓筵詩何以善謔不為虐不有抑詩何以赫咺而
有斐故觀詩人之美淇奥當先自二詩觀之看淇奥與
看抑詩别看抑詩與看賓筵詩别武公一人也初看賓
筵詩如小兒學步動足未免蹶躓及看抑詩如三日新
婦學作舉止到看淇奥詩如端人正士應規入矩但看
賓筵説醉亂氣象為何如抑詩説敬謹氣象為何如到
淇奥詩便説君子氣象又何如甚矣威儀之不可忽也
言語之不可易也天生蒸民有物有則貌言物也有則
存焉趙孟語偷穆叔知其必亡晉侯受玉惰内史過知
其無後春秋時每每以此觀人成子受脤不敬劉康公
曰吾聞民受天地之中以生所謂命也是以有禮義動
作威儀之則以定命也春秋時猶有識此等道理白圭
之玷南容三復之如切如磋如琢如磨子貢言之曽子
又言之神之格思不可度思矧可射思子思言之相在
爾室尚不愧于屋漏子思又言之學詩如容如賜如參
如伋可也否則詩有美刺古人之臧否也於我何預奚
其切奚其近雖然學未至於淇奥毋戲戲害徳之端飲
遇乎賓筵毋醉醉伐徳之賊抑之作武公踰九望百之
年也以武公進徳之心嚴於既髦學者年少氣鋭修身
謹行遷善改過當若何而可慎爾出話敬爾威儀若易
也實難也而謹獨之學尤難獨行不愧影獨寢不愧衾
此大小人事當於至切至近處求之若夫誨諄諄聴藐
藐武公之所懼亦吾黨之所懼敢與同志勉之
　　書發題
書有古今不勝其多變矣中更殘缺諸儒勤而緝之有
上古帝王之書則典謨訓誥誓命之外有三墳等書及
劉向所録周書七十一篇是也有夫子筆定之書則昔
之百篇為科斗文是也自百篇已定之餘旋經秦火復
出漢壁而百篇又非夫子之舊矣故有伏生口授之書
而晁錯以意屬讀之者是其一也有孔壁復出之書而
孔安國變科斗為𨽻古謂之𨽻存古是其二也二者所
傳或三十三篇或五十八篇則百篇既損而又損矣然
伏生齊人也齊人語異口相傳授必有遺失自晁錯己
病其不可盡知矣幸而繼出於屋壁之藏而漢人已無
識科斗書者孔安國始以所聞伏生之書因義考文定
其可知者更以竹簡寫之方伏生口授之書已失其本
經所聞者既非真而古文又非後人之所易曉則更定
之間豈無有差失者乎伏生之授如彼科斗之傳又如
此沿流求源得一書而讀之亦云勤矣奈何巫蠱之禍
方興是書之傳天其祕諸天下來世又安知有張霸偽
書乗漏抵欺而得以惑世乎大抵漢晉儒者猶未見古
文若大禹謨孔壁續書之首篇也地平天成而杜預謂
其逸載見瞽瞍而趙歧謂其逸闗石和鈞載於五子之
歌而韋昭謂其逸惟尹躬暨湯咸有一徳見於商書而
鄭康成謂其逸若是者皆未見孔壁續出之書也㤗誓
三篇雖非伏生所傳之舊而古文猶有存者予有亂臣
十人同心同徳萇𢎞能道之杜預以為今㤗誓無此語
民之所欲天必從之單襄公能記之韋昭以為今㤗誓
無此語若是者皆未嘗見古文㤗誓也賈逵尚書之疏
以火流為烏為周之瑞服䖍釋左傳之文以亂其紀綱
為桀時其偽妄有如此者劉歆作三統厯引武成而有
五日甲子咸劉商王受之語鄭康成注禹貢引𦙍征而
有厥篚𤣥黄昭我周王之詞其乖牾有如此者若是者
皆未嘗見孔傳也是則兩漢以来能及見古文者什一
以偽傳偽者是也至晉齊之間是書漸出而舜典猶失
至開皇始大備自漢巫蠱事起至隋開皇二年凡六百
七十餘年向之五十八篇乃始克傳於世至天寳復廢
古文以今文代之而頗改其詞(如王道無頗/改為无陂)古文繇此
遂絶則今之所傳者又復非安國之全書矣嗟夫安國
定古文已非孔壁之全天寳易今文又非安國之全使
千載而下博觀載籍引經考古孰從而定之哉
　　武成　洪範
六經俱非全書尚書一經越自難看難看中却有好看
處好看處須從大闗涉處説来且把武成洪範二篇看
武纔告成便訪洪範這處書之次序儘好武成篇簡䇿
或有錯亂經文或有缺逸或從本經次序或從劉氏王
氏程子蔡氏改正皆可以通但須曉得武成大意的在
何處洪範篇九疇之文龜背所負自洛而出或以為六
十五字或以為三十八字或以為二十七字俱不必泥
但須曉得洪範大綱的在何句盖武成是武功之已成
也此書是定天下大大底規模武王伐商纔了便偃武
修文此一着是武王智識髙逺盖以示天下不得已而
用之之意次祀廟次柴望次百工受命次反商政次釋
箕子囚封比干墓式商容閭次散財發粟次封建諸侯
位序官聨次具民教次尊用賢徳詳悉周宻甚麽次第
有大經畧有大智慮方能如此立經陳紀洪大也範法
也此書是治天下大大底典法武王整頓人事纔定便
訪問彛倫此一着武王的知道統在已而不在人在天
而又不在已極之不建則彛倫斁極之建則彛倫敘禹
傳之湯湯傳六百餘年亦惟箕子得之故道不可以不
任範不可以不訪天下亦不可捨此以為治箕子亦謂
道不可以不傳疇不可以不演天之理人之用今不可
以不明天之所畀者數也而理也在其間禹之所敘者
彛倫也箕子之為武王陳範者又彛倫之義疏也句句
是用亦句句是理自初一曰以下至六極九疇之綱自
一五行以下至終篇九疇之目在天惟五行在人惟五
事以五行參五事而後天人合八政則人之所以因乎
天五紀則天之所以示乎人皇極者君之所以建極三
徳者治之所以應變稽疑又以人而聴於天庶徴又推
天而徵於人福極又人感而天應五事曰敬所以誠身
八政曰農所以厚生五紀曰協所以合天皇極曰建所
以立極三徳曰乂所以治民稽疑曰明所以辨惑庶徵
曰念所以省驗五福曰嚮所以勸六極曰威所以懲五
行不言用無適而非用皇極不言數非可以數明本之
以五行敬之以五事厚之以八政協之以五紀皇極之
所以建乂之以三徳明之以稽疑驗之以庶徵勸懲之
以福極皇極之所以行也天地開闢帝興王起孰能加
此故武王之問為道也為天下也為後世也箕子之陳
亦為道也為天下也為後世也甚矣天之未喪斯文也
修文二字豈但如孔傳所謂行禮射設庠序而止洪範
彛倫正斯文之所在重民五教又彛倫之所在此武成
之後所以繼之洪範而洪範所以為道統之書武王所
以為皇極之主也夫圖之出河書之呈洛當時必粗有
八卦九疇之象數以發伏羲神禹之智故羲因之而畫
八卦禹因之而作九疇千餘年後有文王而得伏羲之
妙有箕子而得大禹之㣲意文王事商為三公之日與
箕子為僚友議論嘗及此矣文武父子之間又安得不
以此為言哉故武成克商未及一事首釋箕子囚武王
正□訪範地也箕子遇武王而不傳又誰傳哉此武成
之後所以繼之洪範而洪範所以為道統之書武王所
以為皇極之主也吁世有今古道無絶續殷之末周之
興文王傳易武王傳範一聖人各了一件大大事固天
意也然必武王訪箕子而後九疇之書出㣲箕子後世
亦無以見洛書之遺文則箕子亦道統中之嫡傳也孟
子盡心篇末歴敘羣聖與見知聞知之妙迺上及太公
望散宜生而不及箕子何哉豈洪範一篇王訪于箕子
箕子乃言曰夫子已敘於武成之後照耀方冊千古不
刋正不待孟子之言而後傳邪道在箕子箕子得傳於
武王而為萬世之治法道在夫子夫子不及行於當時
而僅托萬世之空言雖然夫子之經不傳箕子之範烏
乎傳文武之道未墜於地吾夫子之功大矣猗歟盛哉
　　周禮
禮書殘缺所存者三禮皆非全書也而周禮之可疑者
尤多漢藝文志周官經六篇未嘗名曰周禮河間獻王
傳所得書皆古文先秦舊書周官尚書禮記儒林傳平
帝時又立左氏春秋毛詩逸禮古文尚書亦未嘗言及
周禮不知周禮之名何始乎禮記經禮三百註謂周禮
也周禮六篇其官有三百六十則康成名之也古無周
禮書誰謂周公所作三禮正義謂周禮儀禮並周公所
記又謂劉歆獨識其書為周公致太平之迹考之歆傳
無斯語也疏家序周禮廢興謂鄭𤣥知周禮乃周公致
太平之迹故能答臨碩問難則謂周公所定亦始於康
成也然是書之出始於何時三禮正義謂漢武時有李
氏獲之上河間獻王獨缺冬官今傳乃不載補考工記
一事豈所謂周官者是耶藝文志謂孝文時樂人竇公
獻其書乃周官大宗伯大司樂章則文帝時是書已有
傳之者矣真古書歟否也歆傳哀帝初王莽舉歆復領
五經歆乃集六藝羣書種别為七畧又言歆欲立左氏
春秋及逸禮皆列於學官帝令歆與五經博士講論或
不肯置對歆移書太常曰魯共王壊孔子宅得古文逸
禮有三十九藏於秘府伏而未發成帝發祕藏校舊文
得此或脱簡或間編禮失求於野古文不猶愈於野乎
歆所謂逸禮其周官乎則又未立於學官也王莽傳莽
奏立樂經益博士員徵天下通一藝以上及有逸禮周
官等文字通知其意者皆詣公車記説庭中將正乖謬
以一異説則周官博士之置必始於莽時矣疏家謂始
於劉歆成於初元盖前此賈逵作周官解故馬融補周
官傳不如康成之學行於世則周孔之學又盛於康成
也讀周官而不讀鄭注非善讀經者也然鄭之説經亦
有五失一引緯書二引司馬法三引春秋傳四引左氏
國語五引漢儒禮記賈公彦一疏又惟鄭注是解胥失
之矣姑舍是讀周官者多矣是此書者謂綱領盡見於
序官之目其所不可聞者雖見於聨事合治之間其所
不可紊者亦定於分職率屬之際謂學者當以意會母
徒從事於物儀事數之末庶足以見成王周公之心謂
有向上一截然其中無所不有方見古人開闊非是書
者謂周制最大者莫若建都封國設官今與書洛誥召
誥武成周官皆不合謂成王言六卿何嘗配天地四時
兵謂之夏司空謂之冬最為無理謂男巫女巫方相氏
此何為者謂天官却管甚宫壼謂八法九賦等事無非
以法以利而已又其甚者謂莽之事歆之文以衰世之
制為盛時之典悖理傷教甚矣吁禮非全書出又最後
傳者又最寡此周禮之所以可疑是之者或失之過非
之者尤失之過此周禮之所以難講大抵此書不可不
信亦不可盡信此書法令政事所聚如後来百官志相
似或出於政典或出於九刑或出於司馬法或出於考
工記有周公舊章者有後来添續者有春秋戰國以来
偽妄駁雜之書與秦火之後掇拾於灰燼之餘者有出
於漢儒私意欲用其師説者有或利其購金而妄言者
後之作者纂其典章法度而成一代之書故通謂之周
禮信者以為周公非也不信者以為歆亦非也讀是書
者考其合於聖人者取之不合於聖人者勿强為之説
而不可盡以為謬此書今以進士舉列於學官學者序
為六籍莫之少貶隨聲竊響一例詆訾豈為尊經開卷
第一惟王建國辨方正位體國經野設官分職以為民
極五句便費解説唐太宗與魏徵問對太宗如何斷曰
誠哉深乎如何又語魏徵不井田不封建而欲行周公
之道不可得也此五句上三句是一截下二句是一截
建國二字合天子與諸侯説自王畿以至畿外大小之
國皆王者所建也王者自治其千里乃參日景而考極
星求地之中而辨方焉乃右社稷而左宗廟求朝之中
而正位焉於是有城郭宫室之制四面拱衛莫不有體
謂之體國於是有井牧溝洫之制縱横曲直莫不有經
謂之經野這是建國井地一時都了王者不能以獨治
其國也必有賢智為之臣久於其官而不去於是設六
官而分之以職爵秩之崇卑以事之緩急職掌之詳畧
因事之輕重其體統正其名分嚴凡若是者為民故也
故結之曰以為民極極如商邑翼翼四方之極千里之
畿地狭民寡治之者衆上而卿次而大夫士下而庶人
之在官者自百而歸之六自六而歸之一所操者至簡
大者與之為大小者與之為小所行者至易習之於尊
卑等級之中而消其亡等冒上之心使之趨向定而分
守安民極於是乎立矣合看建國是總説辨方正位體
國經野是説王畿不辨方正位不體國經野如何㑹設
官分職中國之體既正居官有舍食禄有田然後可以
居百官而臨萬民所以設官分職以為民極分下截説
此所以不封建不井田而欲行周公之道不可得也未
論周禮是周公作假使出於漢儒解説及此亦是曉得
古人井田封建意思此五句與書中明王奉若天道建
邦設都樹后王君公承以大夫師長不惟逸豫惟以亂
民相似古人作書皆有綱領看此五句周官備矣故善
讀周禮者是者是之非者非之非者吾未敢議吾輩相
與求其是可矣
　　小戴禮樂記
　　　周官大司樂(至/)司干二十官
樂六經之一其書今亡(無/字)求之禮記僅有樂記一篇馬
融以此足小戴禮有河間獻王之記有劉向校讎之記
博士諸生共采周官及諸子言樂事者二十四卷此河
間記也天禄校書得二十三篇此劉向記也今此記所
傳合十一篇(自凡音之起以下為樂本自樂者為目以/下為樂論自王者功成作樂以下為樂禮)
(自昔者舜作五絃之琴以下為樂施自夫民有血氣心/知以下為樂言自凡姦聲感人以下為樂象自樂者情)
(不可變以下為樂情自魏文侯問於子夏以下為魏文/侯自賔牟賈侍坐於孔子以下為賔牟賈自君子曰禮)
(樂不可斯須以下為樂化自子貢見師乙而問以下為/樂師司馬史記樂書共十一篇皆為褚先生升降亂之)
(不似記/文次叙)則向所校自奏樂以至竇公不入記矣竇魏文
侯時人至漢文時年已百八十餘其樂章即今之周官
大司樂也然樂記與大司樂俱不可謂樂之經史記正
義謂樂記公孫尼子次撰胡明仲謂是子貢作或又謂
非孟子以下不能作大抵此記有出於家語出於荀子
出於易大傳與文言河間集博士諸生所作王定傳之
(定一作/度當考)王禹又傳之至向之所校亦不外於河間所記
又有所謂聖人曰君子曰故曰者豈多采前言以備著
作與中間格言極多意思極好前輩亦謂當為大學中
庸之次注疏儘自可觀在人辨别得出若周官大司樂
以至司干凡二十官皆屬宗伯禮樂非二事也司樂謂
樂之大者樂師謂樂之小者大則律同聲音六舞之合
足以黙交隠顯之間非探索樂理之至者不能也小則
步武疾徐之㣲皆足以致養和平之徳非研窮樂理之
㣲者不能也故以下大夫主之彼大胥小胥者隨事大
小而致察焉無復用力於廣大精㣲之妙然上下相承
有不容缺自司樂至小胥所掌者既樂之事則樂事或
奏或歌必有所屬故奏歌其樂者瞽矇也相矇而奏歌
者眡矇也以奏歌而教矇者小師也使矇有所取正者
大師也彼四命之大夫爵已重矣而矇之衆凡三百人
列以三等其上者才四十人耳夫以懵懵無見之人傾
耳奏歌之節心志之專念慮之壹妙足以得天地之中
聲次足以㡬聲之上下又次足以致諷誦之諫古之神
瞽繇此其選則太師之職豈為卑哉自太師至眡瞭既
掌奏歌之節則因其聲之所合達其聲之所寓度數齊
量要必有託故樂器之制係於六律典同又掌律同之
和律同不可偏廢而官獨曰典同者樂以統同為貴十
有二律之相配必分其六以為同然後取隂陽之合隂
陽合則生生之理為不息故典同掌其和以為樂器度
數齊量定於此而後他器從之笙磬遞發於樂作之時
鐘鎛交鳴於樂作之後所以為樂之成然樂不至於說
逺人則不止則納蠻夷之樂於祭祀燕享其極功與然
韎師旄人鞮鞻氏皆教夷樂也而旄人繼以籥師籥章
鞮鞻氏繼以典庸器司干者盖逺人之服由文徳以来
之彼慕徳而来者莫不目見聲歌舞蹈之節籥執羽而
龡則文舞於是乎寓擊土鼓而和則詩章於是乎誦皆
以象文徳也至鞮鞻氏合四夷之樂以歌則徳化益逺
矣典庸器所以寳其功也先王長慮却顧安不忘危文
事必有武備司干又教之以武舞與然事其事者又無
非知理道審物情者為之如詩所謂俁俁執籥者皆碩
人陽陽執簧者皆君子也雖然有有聲之樂有無聲之
樂樂記多説無聲之樂大司樂以下多掌有聲之樂縁
古人於樂器數一一洞曉而或簡其義故樂記推原樂
之所自生就心性情上説来周官又恐人忽器數之末
而不知一物各寓一理故多教之同律歌舞樂記第一
章説凡音之起由人心生人生而静章説性説好惡説
天理人欲樂著大始章説隂陽鬼神説天地之間動静
樂不可為偽章説和順積中英華發外樂以治心章説
久則天天則神多少㣲妙豈但如魏文賔牟賈師乙之
論樂云乎哉樂以律為本故大司樂以律同聲音六舞
大合樂太師亦掌律同合隂陽之聲掌鼗鼓柷敔壎箎
蕭管弦歌者有人掌擊頌磬笙磬編鐘者有人掌教龡
竽笙篴管春牘應雅者又有人掌庸器筍簴者又有人
清濁髙下小大進退無非求合隂陽之自然詩存則樂
存故太師教六詩鍾師奏九夏籥章龡豳雅頌大射節
以騶虞貍首車行合於肆夏采齊皆詩也樂不舞則不
成故以樂舞教國子以弓矢舞詔諸侯又教小舞又詔
臯舞又有帗舞羽舞皇舞人舞皆所以均調其血氣條
暢其精神涵養其心術也樂於祭為大故天地神示四
望先祖之祭或薦或降各有其序一祭而奏一律歌一
同而舞一樂而隂陽之聲有分有合相繼者天之道故
於天神用之相生者地之功故於地示用之相合者人
之情故於人鬼用之其六變八變九變各以數起而非
有難易之别其一變至六變所致盖樂奏之有條理特
想其所致之神必有先後也樂之器以精而寓於粗樂
之工由竅而入於妙度之長短數之多少齊之輕重量
之廣狭又皆起於黄鍾之絫黍未可以形器視之也然
中和者禮樂之原樂記以禮樂為中和之紀周官亦何
嘗舍中和言禮樂哉樂導和也而兼中言之所謂隂陽
剛柔仁義靡不相備然後可謂之樂如八音克諧無相
奪倫豈不是和即中之用中即和之體何嘗分作兩
項大司徒曰防偽而教之中防情而教之和大宗伯曰
隂徳以中禮防之陽徳以和樂防之即是此理鄭註以
中為忠信之忠便是不識中字體段但樂記於禮樂多
對説開了如大司樂説教字道字徳字而樂徳以中和
為六徳之先便曉得體用一貫處吁樂經雖亾幸有此
爾他經如孝經語孟詩書言樂處尚皆可考唯吾夫子
自衛反魯然後樂正而所正者亦無傳矣惜夫惜夫況
夫子時樂一僭於諸侯再僭於大夫三僭於陪臣春秋
安得而不脩春秋書樂只三事耳一初獻六羽二壬午
猶繹三去樂卒事聖人斟酌輕重如權衡然譏之不可
勝譏因其失禮之甚者而譏之有制作之意無制作之
時豈不又為吾夫子惜哉惜哉雖然樂之原立乎易他
日更僕言之
　　投壺記　射義記
投壺與射屬賔禮亦屬嘉禮射者男子之事故古者祈
子帶弓韣生子縣桑弧其成童也教以射其貢之也試
以射則射非君子所可忽也然射有大射有賓射有燕
射士無大射而有燕射賓射庶人無賓射燕射特有主
皮之射而已此謂禮射大射之侯栖鵠賓射之侯設正
燕射之侯畫獸以象正鵠鵠取名於鳱鵲正取名於題
肩皆禽之捷黠難中者故以中為雋其義則鵠者直也
正者正也直已正志然後能中主皮者無侯張獸皮而
射之主於獲也記曰卿大夫士之射也必先行鄉飲酒
之禮鄉飲酒亦燕也燕以娱賓故飾之以禮樂於是有
鄉射之禮且以習容且以觀藝禮不可無義故明長幼
之義焉投壺又射禮之細也壺飲器亦所以樂賓類於
燕禮以所飲之壺寓所投之矢而制禮者因為之節文
也庭之脩廣或不足以張侯置鵠賓客之衆或不足以
備官比耦然其容體比於禮其節奏比於樂志正體直
審固求中所以觀徳者猶在此古人所以不廢也投壺
之籌曰矢勝算則馬贊其禮則以司射實其算則以射
中絃其詩則以射節之貍首鼓其節則以射鼓之半而
釋算數算勝飲不勝皆與射禮相類其用鹿中者投壺
輕於射故用中之下禮耳吾夫子射於矍相之圃盖先
行鄉飲而後射也觀者如堵牆則尚有在門外者矣至
於將射則以司正為司馬司正以治禮名司馬以治兵
名燕禮事也射兵事也未旅士猶可入而與射故子路
執弓延射(此為/司射)有入不入及去者入者之詞卒射司馬
反為司正然後旅酬古者於旅也語將旅使二人舉觶
於賓與大夫射事畢則衆賔皆在賓位故公罔裘序㸃
舉觶有去者處者存者之辭賔在門外則司馬誓之使
惡者不入賓在位則舉觶而語者不復斥惡但使善者
處耳賁軍亡國則不知君臣之義與為人後則不知父
子之恩不知君臣之義則不足以為君臣之鵠不知父
子之恩則不足以為父子之鵠夫射者各繹已之志以
為之鵠者也不能是者固不足使之觀射矣幼壯者自
十年至于三十也耆耋者六十七十也旄期者八十九
十至于百年也幼壯者孝弟耆耋者好禮不従流俗脩
身以俟者徳有立矣好學不倦好禮不變旄期稱道不
亂者徳有成矣盖士之立於世無惡者寡無惡者有之
有立者又寡有立者有之成徳者又寡矣者不疑詞也
衆之所㑹簡别賢不肖人之所難言也故以疑詞示之
其去者處者㢙有存者盖亦疑詞也射藝也而可以分
賢不肖者以此故先王養人於無所事之時使其習之
而不憚煩則不孫之行無自而作而其用心也專不之
乎此又之乎彼久而安之無往非禮其不成徳也乎投
壺之禮雖殺於射而主人奉矢三請賓三辭而後許拜
受拜送般還以辟有加於射者不敢以禮殺而紓吾敬
此徳所以脩交所以久也投壺用射之中中以所志為
中故亦以中為善矢有本末順投為入本末之序正矣
左右拾投賓主之義答矣勝飲不勝所以養不能也多
馬有慶所以尚有藝也(執之謂算以計多少為義/勝之謂馬以勝敵為義)其取
一勝者不用之馬而補勝黨未足之算又所以成人之
美而無欲多上人之心可見矣魯薛之令為年穉者戒
也幠敖偝立踰言恐䙝慢而不恭常爵與浮皆罰爵也
飲燕之間易狎童子之心易流令之所以飾其敬不令
而責之敬則近於暴故令之而後罰賓黨為上主黨為
下(射禮/亦然)主黨在所投賓黨在所敬也主人以仁接賓則
樂人樂賔者也使者及童子事人者也故屬主黨司射
作人者也庭長正人者也冠士行禮者也立者觀禮者
也故屬賓黨壺以授矢致樂者也故主黨執之中以盛
算取勝者也故賓黨奉之貴賤少長之别使人樂而不
淫敬而不衰誰謂投壺特末技與合二章而觀魯薛之
令所以教小學也裘㸃之語所以進大學也魯薛之詞
詳畧雖異而皆欲其禮之謹裘㸃之誓疏宻雖異而皆
欲其徳之成又使反而求之皆不怨勝已者歸諸仁而
已矣藝云乎哉世下俗偷執射者或以為笑投壺者反
以為戲此豈善習於禮者古人一物各有精義習禮不
首其義未知可乎不也
　按大戴禮有投壺篇小戴掇而用之有些異同如哨
　壺大戴作峭字是大戴無薛令弟子之詞及鼓節却
　載貍首詩與射義所載詩八句外更有數句射禮天
　子奏騶虞諸侯奏貍首卿大夫奏采蘋士奏采蘩而
　投壺特奏貍首者盖取其樂會時也大戴之言投壺
　則曰嗟爾不寧侯為爾不朝于王所故抗而射女强
　飲强食貽爾曽孫諸侯百福其言與諸侯射禮相類
　則小戴所記特大夫士之禮而已
　
　
　
　
　
　
　
　
　四如講稿卷四
欽定四庫全書
　四如講稿卷五
　　　　　　　　　　　　宋　黄仲元　撰
　　春官大卜掌三易之灋一曰連山二曰歸藏三曰
　　周易其經卦皆八其别皆六十有四(簭人三/易同)
周官作於周公畢竟是時三易俱存用則參而用之古
者三人占則従二人之言也杜子春云連山伏羲歸藏
黄帝鄭易贊云夏曰連山殷曰歸藏又注禮運記坤乾
云其書存者有歸藏孔正義先言坤者熊氏殷易以坤
為首大卜賈釋云今歸藏坤開筮帝堯降二女為舜妃
又節卦云殷王其國常母谷子春意伏羲黄帝造其名
夏殷因其名以作易皇甫謐記亦云夏人因炎帝曰連
山殷人因黄帝曰歸藏賈又云夏殷易以七八不變為
占周易以九六變者為占連山以純艮為首艮為山山
上山下是名連山雲氣出内於山歸藏以純坤為首坤
為地故萬物莫不歸而藏於中周易以純乾為首乾為
天天能周匝於四時故名易為周必以三者為首取三
正三統之義人無為卦首之理艮漸正月故以艮為首
周易孔正義引世譜等書神農一曰連山氏亦曰列山
氏黄帝一曰歸藏氏既連山歸藏並是代號則周易稱
周以别餘代大抵不出三説(一伏羲黄帝二夏/殷三神農黄帝)愚按張
衡靈憲嫦娥竊藥奔月筮之有黄有黄曰吉翩翩歸妹
獨將西行逢天晦芒毋驚毋恐後其大昌羿為夏人所
用連山易也此其爻辭乎又按爾雅釋畜疏曰歸藏者
成湯之所作是三易之一兩壺兩羭齊母經瞿有之文
此其爻辭乎然隋儒林傳以劉光伯所上送官連山易
為偽意義甚淺隋經籍志以長孫無忌等次歸藏書為
多訛缺但有初經齊母本著三篇初經則初奭(坤/)初乾
初離初□(坎/)初兑初艮初釐(震/)初奭(巽/)是也則是二易
者秦項二火之後好事者偽為之必矣又嘗質之家語
子曰我欲觀殷道宋不足徵吾得乾坤焉此書雖疵雜
然乾坤一語亦自明白小戴惑於三易之説迺易乾坤
而為坤乾又不知夫子所得者如賈疏所載歸藏之筮
與爾雅之文否賈釋三易皆以乾坤震巽坎離艮兑為
本則家語之言為正昔元豐中毛正仲得南陽逆旅書
以山氣形為三墳人皇神農氏歸藏易一曰天氣歸二
曰地氣藏地皇軒轅氏坤乾易一曰乾形天二曰坤形
地説者猶曰假羲炎黄帝為言以遷就孔説則夫子所
得殷易亦必首乾次坤特三代久逺書多遺落今不可
得而考耳或又曰首艮者以艮為首法爾法其止而不
變首坤者以坤為首法爾法其静而不變非首易之書
也易者變易之易不變何足以言易凡變之占以所變
之爻為占不變之占以所不變之爻為占周人以三易
參而占之非不用也雖然周易一部吾輩讀猶未曉又
何必求連山歸藏哉説卦傳天地定位山澤通氣雷風
相薄水火不相射此乾坤變化自然之序而文王因之
雷以動之風以散之雨以潤之日以烜之艮以止之兑
以説之乾以君之坤以藏之此先言六子而後及於乾
坤乾以君之則言萬物之所本坤以藏之則言萬物之
所歸而殷人因之便是歸藏易謂神農因之亦可也帝
出乎震齊乎巽相見乎離致役乎坤説言乎兑戰乎乾
勞乎坎成言乎艮此五行相生之次水又生木艮止其
所而後出乎震則不終止而夏人因之便是連山易謂
黄帝因之亦可也二易皆本乎伏羲但世不見古書爾
又何必外求連山歸藏哉夫子此傳正是三易凡例第
近世講師弗之深考故學易者看人落處何如不知落
處明安得用處活易正未易讀也亦未易用也
　　離坎
古無周易之名後儒以為經文王周公之手故曰周卦
畫於羲專謂之周可乎易之一字象形而制上日下月
日之象圓月有盈虧此則陽全隂闕之理合而明易便
是一隂一陽之謂道便是變易之易日月是天地之易
未有易書之前只有天地日月既有易書之後不出乾
坤坎離今六十四卦是聖人之易乃易書也又不知誰
名此為易邪一畫為陽二畫為隂三畫既成陽不可得
而名强而名之曰乾隂不可得而名强而名之曰坤乾
坤非天地也又强而訓之曰天地取義之健順也乾坤
且强名之離坎之名又従何而生乾再交坤而為坎坤
再交乾而為離則乾坤為父母而離坎其子也天地既
判日便生焉纔有日則有月(月乃受/日之光)若非日月光明天
地都晦昧了萬物何従而觀化哉易書八卦取象曰天
地水火風雷山澤似專以一象言之而説卦取義甚廣
於離言日於坎言月則離坎非獨象水火也離如何為
日外兩畫陽故明内一畫隂故暗日象坎如何為月外
兩畫隂故暗内一畫陽故明月象盖陽根隂隂根陽之
義宿禽之法於房曰日兔於畢曰月烏房東方宿日以
兔言陽根隂也畢西方宿月以烏言隂根陽也兑即離
傳坤母之體坎承乾父之氣而生也大傳又曰日月運
行一寒一暑剛柔者一晝一夜之象隂陽之義配日月
縣象著明莫大於日月天地之道貞觀者也日月之道
貞明者也日月相推而明生焉夫子都是藏坎離説時
人不識凡例耳又曰天垂象聖人象之上象字是日月
下象字是易日之象圓月之象盈虧易之名所以象之
又曰乾坤列而易立乎其中乾坤毁則無以見易易不
可見則乾坤或幾乎息矣乾坤即天地也易即日月也
若易不可見則邵堯夫所謂閉物之時矣伏羲對待之
卦其方位則離東坎西為日月出入之門入用之卦其
方位則離南坎北為陽明隂晦之地文王之卦則上經
三十卦乾坤言其位之對泰否言其氣之交終之以坎
離則乾坤之用下經三十四卦震巽艮兊俱言隂陽之
交而終之以既濟未濟又坎離之交不交也上經除乾
坤泰否坎離六重卦外下經除震巽艮兑既未六重卦
外中間上經八乾八坤下經四乾四坤其為乾坤也各
十二上經六坎四離下經八離六坎其為離坎也各十
二合上下經震巽之為卦各十四艮兊之為卦各十四
無非天地自然之數乾坤天地也坎離日月也震巽艮
兊四時之序也坎離行乎震巽艮兑四時之間然後三
百八十四爻備焉故於嵗之閏象之此易字所以日月
取義而坎離又有功於六卦也夫子贊易各有凡例開
卷即是乾卦而於彖傳首曰大明終始六位時成此以
日月往来言也於文言又曰大人者與天地合其徳與
日月合其明與四時合其序日月即坎離也至於離卦
彖傳又曰離麗也日月麗乎天信乎日月不可一日無
也離主日坎主月今於坎大象不言月何哉此又崇陽
抑隂之意周公爻辭中孚六四曰月幾朢月不取盈而
取其近於朢盖防盛滿之極也中孚之四巽卦之初猶
曰隂自坤来故曰月小畜之上乃巽卦之極而亦言月
幾朢此以變卦例言也陽變則隂巽上九變則為坎之
上故亦言月明夷一卦日入于地則失其明周公爻辭
獨以五為箕子之明夷夫子彖傳又曰文王以之盖論
全卦體則内文明外柔順以蒙大難此文王事也專論
五爻則内難而能正其志惟箕子當之卦爻之義自不
同也或曰説離坎必説乾坤今舍坤而不言者何曰坤
下卦上爻辭曰六三含章文言曰天地閉賢人隠坤純
隂也隂月象也下卦之上隂極矣月載魄矣不含章乎
上卦之下月未生明則晦之日也天地其不閉乎易不
可為典要讀易者拘文義則失矣乾為六十四卦之首
回頭更看乾卦九三爻下卦之上日將夕矣周公爻辭
乃曰君子終日乾乾夕惕若着兩乾字今日之日將往
明日之日又来君子其可不自强不息乎故夫子於易
大象曰明兩作離正是乾乾之義吾輩各自悟入可也
　　一隂一陽之謂道
隂陽以氣言道以理言形而上者謂之道隂陽則形而
下者也隂陽非道也所以一隂一陽者道也一隂一陽
猶言一出一入明隂陽之迭運也惟迭運故先言隂後
言陽是就静處論起之謂兩字與謂之兩字不同凡曰
謂之者其辭直曰之謂者其辭婉形而上者謂之道此
之字特語助也言至理之妙超出乎萬物之表即此便
喚做道一隂一陽之謂道此之字則指隂陽而言言二
氣之運不離乎此理之實即隂陽則可以言道正如乾
陽坤隂陽開隂合闔户便喚做坤闢户便喚做乾所以
曰闔户謂之坤闢户謂之乾至於乾始物而有象則所
以成象者乾然指成象便為乾則不可坤成物而取法
於乾則所以效法者坤然指效法便為坤亦不可所以
成象之謂乾效法之謂坤吾觀隂陽變化升降八紘中動
極而静静極復動所以一動一静者誰實使之然歟往
者必来来者復往所以一往一来者誰實使之然歟太
極也太極生隂陽隂陽一太極隂陽只是隂陽道便是
太極理無間斷故氣亦無間斷理無止息故氣亦無止
息有此理方有此氣知此氣則可以知此理故曰一隂
一陽之謂道隂陽二字有以對待言者有以流行言者
此一句兼對待流行而言纔説對待便有流行底意隂
陽流行天地間陽可剥而不可盡隂亦可夬而不可盡
時當九月其卦為剥上九一畫分為三十分一日剥一
分至九月末方剥得盡然剥於上即生於下無間可息
纔交十月節陽氣一日便生一分即三十分而成一畫
至十一月則此畫始成而為復所謂陽者未嘗盡也惟
隂亦然時當三月其卦為夬上六一畫分為三十分一
日夬一分至三月末方夬得盡然夬於上即生於下亦
無間可息纔交四月節隂氣一日便生一分即三十分
而成一畫至五月始成而為垢所謂隂者亦未嘗絶也
人但知陽復於子而不知陽已生於亥之初知隂垢於
午而不知隂己萌於已之初故十月隂雖用事而隂不
孤立此月純隂疑於無陽故謂之陽月四月陽雖用事
而陽不獨存此月純陽疑於無隂故亦謂之隂月建己
之月為純陽不容都無復隂但是陽家用事陽氣之極
耳建亥之月為純隂不容都無復陽但是隂家用事隂
氣之極耳葶藶枯於盛夏欵冬花於嚴寒水極隂而有
温泉火至陽而有涼焰故知隂不得無陽陽不容都無
隂大扺純陽純隂雖在四月十月只月中之一日耳純
陽用事是未夏至一日純隂用事是未冬至一日然氣
化推移一消一長之間隂陽於是乎有争矣仲冬之月
隂極生陽之時也月令曰隂陽争仲夏之月陽極生隂
之時也月令亦曰隂陽争盖五月之垢六陽方盛而一
隂相遇正如滿堂君子而一小人突如其来此所以不
能無争七日之復六隂方極而一陽来返正如滿堂小
人而一君子于焉而歸所以亦不能無争盖陽盛則勝
隂隂王則勝陽隂陽交戰謂之争所謂争者非有所摶
擊非有紛競非有鬭怒突蕩而㝠㝠之中氣候忽己轉
移矣争則争矣孰知一隂一陽者天道之運扶陽抑隂
者君子之心當陽氣方歸而未壯君子則静以養之是
以仲冬之月齋戒掩身身欲寧去聲色禁嗜欲安形性
事欲静盖聲色嗜欲皆隂類也去之禁之皆所以抑隂
而助陽也至於隂氣方進而未定君子亦静以鎮之是
以仲夏之月曰齋戒掩身矣又曰毋躁曰止聲色矣又
曰毋或進薄滋味矣又曰毋致和節嗜欲矣又曰定心
氣百官静事矣又曰毋刑無他聲色嗜欲隂類也滋味
刑威亦隂類也所以諄復致戒視仲冬為加詳者盖陽
長之時其扶陽抑隂也易為力若隂長之時則抑隂扶
陽也難為功又嘗論仲冬之月既欲静以待隂陽之所
定仲夏乃獨曰以定晏隂之所成何耶陽来之時陽氣
日長一日而陽能容隂如君子能容小人惟静以待之
則隂陽終有時而定故曰以待隂陽之所定隂生之時
隂氣亦日盛一日而隂不能容陽如小人不能容君子
其争也無所不至矣所以獨於此隂也既欲定之又欲
晏安之庶幾隂氣有所成就而不至於傷陽也故曰以
定晏隂之所成謂之待隂陽之所定是隂陽将自定也
謂之定晏隂之所成是隂氣非人不能定之也陽氣生
則養之以待其定隂氣生則加意極力以定之古人扶
陽抑隂之意可見矣吁㣲矣哉
　　周易
　　下繫傳第二章黄帝堯舜氏作通其變使民不倦
　　神而化之使民宜之窮則變變則通通則久是以
　　自天祐之吉无不利黄帝堯舜垂衣裳而天下治
　　盖取乾坤
孔穎達正義曰垂衣裳者以前衣皮其制短小今衣絲
麻布帛所作衣裳其制長大故云垂衣裳取諸乾坤者
衣裳辨貴賤乾坤則之上下殊體
周禮司服注疏云凡冕服皆𤣥衣纁裳乾為天其色𤣥
坤為地其色黄但土無正位託於南方火色赤赤與黄
即是纁色故以纁為名
胡安定曰乾以陽剛之徳在上故為尊坤以柔隂之徳
在下故為卑故作衣裳以分尊卑上下貴賤之等此盖
取諸乾坤之象黄帝堯舜連言之者盖衣裳之起始於
黄帝成於堯舜之時
蔡節齋曰乾上坤下垂衣裳而治之義
朱漢上曰十三卦皆取重卦之象垂衣亦兩象
陳樂軒曰書曰予觀古人作服則舜之所謂十二章者
自黄帝以来有之矣
或曰十一卦皆止就一卦取象獨乾坤合二卦言者盖
假借乾坤十二爻作一象以定上下之分非是一乾一
坤為兩卦乾在上六畫古制衣六幅坤在下十二畫裳
分左右古制裳十二幅
荀爽九家集解説卦乾為天章後有四一為衣坤後有
八一為裳意中古及漢儒亦有合乾坤作一象而觀者
後世諸儒析之若析二卦作兩處看是一箇人着衣一
箇人着裳煞是礙理
愚謂此章義在變化不在衣裳十三卦為上下二篇之
凡例而乾坤又為十二卦之綱領伏羲時但有隂陽之
畫未有文字可傳何有卦名邪但既有此象便有此理
聖人制器不待見卦而後知象而義自與象契盖者疑
之之辭取諸乾坤者盖取其義非取其象與名也何謂
取諸乾坤之義為治之道無他通其變而已曰通其變
使民不倦者上古風氣未開民淳事簡及其既開人事
迭變日趨文明聖人若不隨時制作以通其變則人之
視聴必倦惟通其變人事愈新斯民亦改聴易視樂於
其中而無厭倦矣如下文舟楫服乗重門擊柝臼杵弧
矢皆變通之象夫生民日用之具非一人一日之力自
無而有自簡而詳愈作愈備雖聖人而不可知之神實
則猶造化神明之徳故民利用出入而彼自不知其所
以然而然者既不知所以然而然則所作用皆得其宜
也易一字句絶窮則變變則通通則久此九字三句絶
盖易為道既變動不居則不應更有窮時但遇窮則知
變爾既變則自通通謂行而無窒久謂與天地相為長
久宜乎自天祐之吉无不利此引大有卦上爻為證如
此則三聖人者垂拱於廟堂之上而天下自治矣若謂
着一通衣裳坐於人上可能致治甚是無義然則取諸
乾坤者何曰乾極陽坤極隂是以乾坤至於六爻之極
必有用九用六之文所以明其變通變神化取諸乾坤
所以法其變惟通故神惟變故化通變神化不是兩事
但通其變猶有些子着力到神而化便是効驗處其字
與而字自有淺深在箇裏不倦與宜之四字亦然這一
節上繼往古下開方来正是過(闕/)處黄帝堯舜便是㑹
用這易所謂存乎其人是也
　　易大象
易更四聖陽畫俱參隂畫俱兩伏羲易也六十四卦彖
辭文王易也三百八十四爻辭周公易也上下經彖曰
大小象曰繫辭上下傳文言説卦序卦雜卦孔子易也
備矣易有此理便有此用在聖人有聖人用在賢人有
賢人用學易者須能用易繫辭下傳舉離至夬十三卦
無非聖人前民用之事舉履至巽九卦又無非聖人教
人處憂患之事易道甚大百物不廢政未易學況用乎
學者學易用易當從何入曰先看大象易有聖人之道
四居則觀象玩辭動則觀變玩占居則學易動則用易
六十四卦三百八十四爻皆如此看又看大象之辭無
一非理無一非用又未説到變占處象者像也每卦有
上下故各取二象曉得説卦八象便曉得大象只是八
象合做將去天象乾地象坤雷山澤於震兑艮皆然水
象坎又為雲為雨火象離又為日為電風象巽又為木
夫子合二卦象係以象曰又俱以人事取卦義此是教
人用易故六十四象曰着六十四箇以字以之為言用
也言先王者七言后者二或專言大人或專言上其言
君子者五十三有以在上言者有以在下言者有通上
下言者皆體易道以為用而最切學者己分上事卦十
有八赤子之心譬如蒙泉従山下出源頭一㸃活水清
清泠泠地欲充之須是果吾行欲浚之須是育吾徳又
如升木従地中生竹萌土裏迸出其進自然雖尚小在
日長一日不覺髙大揠之助之非順也暴之寒之非積
也蒙象看下字出字方看果字育字升象看中字生字
方看順字積字又看小字育到果處方實小處不着工
夫小何會髙大未也尊徳性必自道問學中来問學正
要涵養不要表襮如風在天天大風小風以小物而蓄
於大物之中無形無迹人孰見之乃柔行巽入於太虚
之内此學遜志修乃來之義故以懿文徳懿字心最小
徳要大心要小文徳只是徳之英華發外處如天在山
天大山小天以大物而蓄於小物之内無圭無角人莫
識之而草木生意各具一天此有若無實若虚道理故
以多識前言往行以畜其徳前言即前聖之言往行即
往哲之行多識方見大處愈多愈蓄初不自知其大未
也一邊學問又一邊下克已工夫人不能皆聖人也安
能無欲安能無過安能一一皆合於理君子之大壯莫
若非禮勿履故取雷在天上之象君子之損不善以益
至善莫先於懲忿窒慾遷善改過故取山澤風雷之象
雷在天上恐懼修省之際此時此心千私百邪浄盡冰
釋獨有天理横在胸次一或非禮斷斷弗履不亦强哉
矯乎山静澤清吾之本性忿或起之如山之髙慾或誘
之如澤之深一懲一窒是謂損之又損風烈則雷迅雷
激則風怒二物盖兩相益纔遷善即改過既改過隨遷
善迅烈無留益自外来矣未也一言一話一飲食之㣲
事至近而所係至大慎言語所以慎其出節飲食所以
節其入山止物而雷動山下有物人之口最好動故喜
言語嗜飲食而失其所以養大體矣觀頥象者觀其自
養耳雖然有身則有家正家之道在正其身正身之道
以誠為本火生者木木為火父風出於火火者風母譬
家人然此象全在一自字上自者所由出之地誠其所
由出也誠矣發此言件件皆實著之行事事有度或誠
於始而不誠於終又非恒乆之道雷以時而發聲風以
時而順候相與無違何嘗差爽所以為恒立者守固之
謂君子之地方者止所之謂君子之止精神又在不易
字上惟不易故恒方能思不出其位位即止其所止也
止慈者父之位止孝者子之位思不出其位則為無邪
之思否則踰分非據上下二艮此為兼山止而又止如
何又着一思字止不是塊然不動思處常在但思不敢
過其分是謂止雖然身之所接有順有逆處順易處逆
難何謂逆大過蹇困否坎之時是也水生乎木常也澤
至滅木此水之大過乎常水吾能囘狂瀾於既倒然後
獨立而不懼吾不與萬物而俱流然後能遯世而無悶
所謂大過人之行者天下非之而不顧舉世不見知而
不悔天下一人而已山上有水前陷後阻又何時哉行
有不得者反求諸己積於徳者世不能亂反而愈修如
臨如履他奚遑恤蹇既險而不能前困又涸而不能濟
天地中間豈有常無水之理君子亦豈有常困之時委
大命於當然致命也遂吾志之當為遂志也命在天者
一毫人力不可加其間志在我者若厄窮時一切放倒
斯無成矣澤涸猶可隂陽鬱而不交可乎哉不交則閉
四海一君隠将焉之處約養晦殆庶乎免惟能忍天下
不可忍之窮斯能辟天下不可辟之難窮之不忍難之
是辟辟未幾而誘者至害隨之矣儉徳二字正如藥方
相似不可榮以禄辭斷斷其嚴乎雖然遇險而思出險
者又當何如人心惟危變詐層出矧居危俗易與為非
一重險成二重險於水洊至之象似之君子則不然常
吾徳行而已豈以險夷而改節前侯後𤓰吾之為吾者
自若習吾教事而已豈以風雨而廢學陳蔡絃歌吾之
為吾者亦自若不二三之謂常熟温尋之謂習常如坎
信習如坎重惡乎而不進徳雖然學在我教則以善及
人之事此講彼習於是樂莫樂乎朋友兩澤相麗則水
泉交潤而互益二友相資則教學説樂而相親兑者説
不言説而言兑豈呻其佔畢以為説哉雖然志不足以
帥氣其説也暫日知其所亡月無忘其所能其説也久
健乾徳下乾亦乾上乾亦乾乾乾相繼而不息故久之
行也健行健者天之乾乾自强不息者君子之乾乾此
易開卷第一卦象不言乾而言健者前百千億萬年後
百千億萬年此乾之運晝復夜夜復晝者健也不健則
息矣君子亦惟自强故不息堯舜汲汲禹湯文武皇皇
孔子俛焉孳孳此是聖人之乾乾弗得弗措弗明弗措
人十已百人百已千方是學者之乾乾乾乾則聖矣聖
則天矣儻學易而不知用諸我觀象而不知取諸身奚
學為昔有記學易堂者首尾俱不言易獨言朝夕飲食
起居動作之事或問何不言易其人舉手推去曰這便
是學易到此方知一部周易只是注脚前修或由理悟
入或由數悟入學者觀象其可無悟入處哉
　
　
　
　
　
　
　
　
　
　
　四如講稿卷五
欽定四庫全書
　四如講稿卷六
　　　　　　　　　　　　宋　黄仲元　撰
　　春秋發題
孔子曰文不在兹乎又曰述而不作信而好古又曰盖
有不知而作之者我無是也此夫子述六經之本㫖然
自陳衛歸魯時年六十八矣而春秋之脩獨後諸經他
經令弟子編集而後聖人為之裁正春秋決聖人親筆
削故㳺夏之徒不能贊一辭春秋之名非夫子名之亦
非魯史名之古者事為春秋意上古以来皆然特其書
不傳爾韓宣子所見周春秋也以魯公紀元魯春秋也
夫子所脩者是已不然則宣子所見平王以前之春秋
東遷以来魯無有矣總一嵗上下而謂春秋此亦天地
間自然名字當如此但既經聖人手平心直記言約事
實善惡自見無非天理之自然説春秋者於千百載之
下而欲逆推千百載聖人之心又恐夫子當時之意或
不如此不若以夫子之言斷春秋只把論語一書便自
好看堯曰歴敘堯舜禹湯武之傳自謹權量而下皆是
王道繩墨名不正則言不順言不順則事不成此是春
秋張本八佾一篇多寓微意而不如諸夏之亡一句使
人凜然齊晉譎正二字與夫如其仁如其仁之稱微管
吾其之歎斷盡伯者功過至謂天下無道則禮樂征伐
自諸侯出自諸侯出盖十世希不失矣自大夫出盖五
世希不失矣陪臣執國命盖三世希不失矣而春秋始
中終備矣故有隐桓莊閔僖之春秋有文宣成襄之春
秋有昭定哀之春秋自隠之元至僖之末凡九十六年
而天下成乎伯主自文之元至襄之末凡八十五年而
天下成乎大夫自昭之元至哀之末凡六十一年而天
下成乎裔夷世道三變春秋於是終焉大抵春秋一經
開卷純是亂世時事王室之盛衰諸侯之離合裔夷之
更代在焉世家之始終制度之㳂革禮樂之變更在焉
天人之應驗氣數之轉移在焉此皆關於世變之大春
秋傷之竊嘗以天意觀春秋時正如開賭場相似齊併
國多少晉又併國多少楚又併國多少如魯如鄭如宋
各有所併恰如賭場中得大小采到得卷盡時併更未
了在這世界安得不亂但當時小國介於大國奔命不
暇猶足自維持數百年此勢又如稻塍各有界分約束
卒不能壊不比後世如萬頃陂要起卒起不得一起遂
洶湧更没奈何自周之東桑之落矣其黄而隕王室之
亂凡四猶綿延二十四君不絶如綫盖自平而下皆庸
君也雖非大惡而天下之為惡者皆得以肆其惡故中
間有許多争奪周之亡雖緩而當時民生之害亦深又
嘗以地氣觀春秋時齊强而伯其氣兆於山東逮河則
晉伯宋暫一閧又踰而西穆公盛矣而楚在荆湖南北
之間崛强乆矣而礙於齊晉晉㣲而楚伸矣吳興於東
南吳興而齊楚二方有難越繼起而吳歇此亦非偶然
者又嘗以人事觀春秋時何異一傀儡棚入春秋初諸
侯争閧更無統屬及伯者興方有畏憚齊桓與楚争一
閧而散晉文又與楚争齊楚之争不久晉楚之争甚長
然終至於和而後已晉楚方已吳又興矣吳楚既一閧
而散越又一閧魯於隠之世猶能令齊桓之世始與齊
抗莊閔僖之世常事齊僖之末至文宣常事晉成襄昭
兼事楚定哀事吳哀事越閧則與之俱閧㪚又與之俱
㪚可付一笑夫天運於上先春後秋未嘗一年錯繆而
地氣囘轉東趨而西西趨而南北之間又趨而東南矣
人又陸梁呌號其間紛紛擾擾靡所寧止謂之何哉故
二百四十二年間純乎剥者也隂愈進亂愈甚或猶曰
春秋之極而有麟焉可以觀性與天道矣吁緬哉邈乎
邈乎緬哉
　春秋為麟而起止乎為臣子而作乎夫子不幸生乎
　王法不行亂賊横恣之世筆削魯史之志久矣然猶
　冀列國之君有能上告天子下告方伯以仗討賊之
　義至於齋沐之請不従然後知天理民彞将盡泯滅
　於是不得己脩魯史獲麟之事適值其年又當其㑹
　而公羊指為夫子作經之證漢儒假托䜟緯遂謂獲
　麟之後得血(闕/)書端門之命使子夏求周史記得百
　二十國寳書九月而成始於春成於秋杜氏亦承餘
　竅因謂所感而起所以為止然則當時若不獲麟春
　秋可無作乎孔子修春秋但書獲麟孟子正人心章
　明言臣子亂賊孔子作春秋後學不信孔孟而信漢
　儒此邪説所以壊經也昔胡氏春秋傳成朱晦庵曰
　直是夫子親出来説方敢盡信僕謂春秋為請討陳
　恒而作雖夫子再生亦必曰然若夫春秋之終適值
　衛輒来奔聖人特筆一事於其末此正夫子正名之
　義(讀論語二/章自見)左氏去孔子之世為近故傳春秋終於
　此筆得其實也杜學左氏者不信左氏而信公羊以
　為弟子採摭獲麟後事以續夫子之經孔門㳺夏一
　辭莫贊他弟子必不若是謬妄是則春秋之作止也
　不可不辨
　　五伯
五伯之稱有三杜預注左氏曰夏伯昆吾商伯大彭豖
韋周伯齊桓晉文趙岐釋孟子曰齊桓晉文宋襄秦穆
楚莊荀子王伯篇曰齊桓晉文楚莊吳闔閭越勾踐按
史記楚世家昆吾夏之時嘗為侯伯桀之時湯滅之彭
祖氏殷之時嘗為侯伯殷之末世滅彭祖氏左氏傳范
宣子曰昔匄之祖在商為豖韋氏在周為唐杜氏杜注
殷末豖韋國於唐周成王滅唐遷之於杜為杜伯論三
代時五伯杜之説非逺而無據謂之伯者天子命之以
長諸侯如齊桓晉文亦是周王命之為伯自霸之名立
則是以智力把持天下争雄中國宋襄圖霸不成之君
盂之㑹楚人執之釋之如戲嬰兒是以不得志乎泓何
嘗可謂之霸荀卿生於戰國去五伯為甚近其言似足
信考之於經吳則黄池之㑹兩書於越入吳卿之言近
矣而未盡也論春秋五伯當以史記為證史記自東遷
以前皆紀周事東遷以後雜記諸侯凡齊桓晉文秦穆
楚莊一一具載所以見伯□與王室相為盛衰遷之言
曰平王之時周室衰微諸侯强并弱齊楚秦晉始大盖
為書齊桓晉文秦穆楚荘張本則宋襄之不列於五伯
明矣及吳世家却載夫差十四年春吳王北㑹諸侯於
黄池欲霸中國以全周室則五霸合以齊桓晉文秦穆
楚荘吳夫差為五(此有漢史可證漢史注五伯有三表/適成彊於五伯師古曰伯讀曰霸五)
(伯謂昆吾大彭豖韋齊桓晉文諸侯王表衰則五伯扶/其弱師古曰此五伯謂齊桓宋襄晉文秦穆吳夫差地)
(理志舂秋時五伯迭興師古曰此五伯齊桓宋襄晉文/秦穆楚荘今以春秋始末考之合以夫差與桓文穆荘)
(為/五)今考春秋齊之霸以僖九年葵丘之㑹而盛晉之霸
以僖二十八年踐土之盟而盛秦之霸以文三年焚舟
之役而盛楚之霸以宣十二年邲之戰而盛吳之霸以
哀十三年黄池之㑹而大故荘僖而後政出齊晉聖人
書法自是一變文宣以来權在秦楚聖人書法自是再
變吳自成七年伐郯始見于經自是而後聖人書法又
三變矣盖至於黄池之㑹而極春秋所以以是終焉雖
然春秋經於文三年第書秦人伐晉何嘗有一大盟㑹
霸諸侯誰謂春秋而與秦霸邲之戰晉師大敗以夷狄
而敗中國之師此春秋之所深痛誰謂春秋而與楚霸
諸侯泯泯制命在吳吳之㑹莫盛於黄池而其亾也亦
自黄池之會誰謂春秋而與吳霸秦楚吳皆夷也説春
秋者只當論齊晉二伯不當言五伯賔媚人言四王之
王五霸之霸孟子言五霸三王之罪人是合三代時説
夫子曰齊桓公正而不譎晉文公譎而不正此二句固
是二伯斷案然筆削之際明示萬世法戒畧不少假於
二伯葵丘踐土例書曰盟則盟誓豈仲尼之所取而其
罪又在於致宰周公與召天王當周不競所賴扶持王
室者二伯也小白不朝重耳召狩春秋又何望哉誰謂
春秋而與齊晉大抵春秋借事明義有可以為人君之
訓者有可以為人臣之訓者有為人父立法者有為人
子立法者不明此義區區計二伯之優劣與謂春秋為
五伯之刑書者皆非深知春秋者也
　　易書詩春秋
經者載道之書亦論世之書讀經者不論其世可乎儀
禮非完書樂缺逸無傳六典或疑為莽之事歆之文禮
記又雜出漢儒之采綴且以易書詩春秋言之子曰作
易者其有憂患乎此一句是易中總腦處乾姤坤復泰
否既未隂陽囘旋民生與焉這是世道大憂患伏羲先
天一圖勘破於㝠㝠倚伏之中但未有文字寫出文王
繫彖辭便思所以處天下之憂患明夷又自處一身之
憂患周公繫爻辭有吉凶有悔吝又一爻有一爻之憂
患夫子十翼觀變玩占又是教人處憂患學者讀易反
身修徳思憂防患於乾當恒易以知險於坤當恒簡以
知阻乾之惕厲亢悔坤之堅氷戰野一一是處憂患六
十四卦皆當如此看盡觀六畫黙參人事泰與既濟把
做堯舜禹湯文武成康時看否與未濟把做春秋戰國
時看乾之姤把做晉與三十國與唐宋五代時看坤之
復把做秦漢隋唐交接時看方㑹得環中意有天下者
善變之則否為泰未為既姤為復坤為乾矣書於虞夏
渾渾商灝灝周噩噩氣象自是迥别時世亦大不同堯
不能無水患舜不能無征苗甘之誓逆境也洛之畋危
機也鳴條之師又一亡一存一廢一興矣太甲桐居前
此所無盤庚五遷澒洞幾不可掇祖甲立而周文已生
微子遯而天命既錯矣武告成箕陳範前㤀後繫既有
所屬三監淮夷之畔猶多外懼内憂卜澗卜瀍方歸奄
多士多方不作頑者猶未必格忱者猶未必勸錫晉圭
瓉雖存周舊東遷於此乎始二誓之録非望魯也非喜
秦也傷周之不復興也試自堯典至文侯之命商略古
人所以處興亾盛衰之變大抵有人則濟無人則否臯
夔稷契伊傅周召輩人天之生不數數也詩以變風繼
二南家道之失常也列衛而著邶鄘吞併之始也諸侯
相并則無周鄭與王俱東故王鄭次之周一東而齊晉
迭伯齊先晉後晉衰秦伯秦歇楚興滅陳而縣故齊魏
唐晉陳又次之詩亾而亂極鄶曹所以思治亂極而治
必有救亂者出救亂而歸之正故豳為變之終雅之始
文武憂勤者也成王持守者也六月諸詩雖中興之基
亦易衰之漸節南山以下由朝廷而四方既先慢其經
界又併與禮樂刑政蕩然弃之漸漸之石苕之華何草
不黄尚忍言哉卷阿後唯雲漢崧髙烝民韓奕江漢常
武略有興復規模以后稷公劉數世積累之艱難宣以
前厲壊之宣以後幽壊之故幽之後無雅成之後無頌
聖人序詩盖專為西周設也詩亾然後春秋作春秋始
周鄭中齊晉終楚吳越入春秋魯最强大猶能令齊桓
而下齊魯始抗荘閔僖之世魯常事齊僖之末至文宣
魯常事晉成襄昭兼事楚定事吳哀事越鄭介於齊晉
楚之間齊始伯晉次伯鄭奔命二伯國與楚之不暇齊
晉與楚為敵者齊晉衰而楚强楚微則吳盛吳弱則越
大晉之伯異齊逺甚桓之正尊王室文之譎微王室無
桓周滅有周桓賊桓卒伯衰周之不幸以桓之不幸也
桓之不幸以管仲之不幸也雖然隠桓荘閔僖之春秋
此一時也天下成乎伯主者九十六年文宣成襄之春
秋又一時也天下成乎大夫者八十五年昭定哀之春
秋又一時也六十一年間世道大變而春秋亦異論而
至此易不必説九六説蓍衍説象數須曉得世運未有
純陽而無隂之時亦未有純隂而無陽之時氣化相禪
豈人能測書不必説制度説禮樂説政刑須曉得商革
夏周革商是一大盛衰三代中間凡幾變故又是小小
盛衰此幾至可畏也詩未便説比賦興説鳥獸草木且
看如何是二南時詩如何是變風時詩如何是幽厲時
詩畢竟有箇大闗涉處春秋未便説夏時周月説名氏
地理且看春秋有齊晉時如何畢竟是一犬斷案合而
觀之天地中間治日常少亂日常多人事得失趨亂常
易趨治常難書之秦誓即易之未濟也詩之王風即書
之文侯也春秋之魯隠又詩之自幽王以後也天時迭
為消長聖經更為汙隆時之既往億千萬年時之未来
億千萬年聖經無一日而不在天地間各有生長收藏
使有通乎四經者古今之在天地間只一旦莫天地終
乎終安知天地不始乎始亦可因斯文而觀世變矣
　　經史
夫子未生之前易詩書禮樂有之矣春秋則魯史之舊
也夫子生於魯襄公二十二年初自齊反魯時年四十
三自衛歸魯時年六十八矣乃敘書傳禮刪詩正樂序
易彖繫象説卦文言及庚申西狩始脩春秋則夫子經
成於暮年易最後春秋又其晚筆然聖人述作之意盡
在魯論二十篇作者七人所以推原前聖創始之由述
而不作不惟不敢當作者之聖而亦不敢顯然附昔賢
之列吾不試故藝言道不見用於當時故修六藝以詔
来世小子成章不知所裁此為著述而發子所雅言詩
書執禮此欲定四經時語語太師樂雅頌得所闗雎之
亂不淫不傷三百一言曰思無邪此正刪詩時語泰伯
篇末堯曰首章歴歴敘堯舜禹湯文武之盛此盖定書
時語杞宋文獻足則能徵周監二代郁郁乎文在齊聞
韶武未盡善明禮正樂於此乎見加我數年五十學易
河不出圖吾已矣夫文王既没文不在兹贊易十翼於
此乎始告公與二三子適值獲麟之嵗於是志在春秋
矣禮樂征伐自諸侯而大夫而陪臣三桓之子孫微齊
晉之正譎此又修魯史時語而時輅冕舞又損益以為
百王大法夫子之㫖深乎哉惜也年運既往生不留今
秦之焚民間書耳項之炬博士所藏燼矣詩則後儒以
聖人之所刪者雜之書百篇而亾其半禮逸而以小戴
書官待世樂咸無焉易有墜簡有脱字春秋經文殘缺
可疑於是六經遂為不完之書然禮樂與易經也而詩
書春秋史而經也闕其疑而守其信是在善學者之自
得耳矣
　
　
　
　
　
　四如講稿卷六
