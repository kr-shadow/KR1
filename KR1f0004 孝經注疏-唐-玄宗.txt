#+TITLE: 孝經注疏-唐-玄宗
#+DATE: 2016-06-11 12:20:39
#+SOURCE: github.com/kanripo/KR1f0004 master 714ece98                
欽定四庫全書　　　　經部六
　孝經注疏　　　　　　孝經類
　目錄
　　孝經注解傳述人　　　　孝經注疏序
　　孝經序
　卷一
　　開宗明義章
　　天子章
　卷二
　　諸侯章
　　卿大夫章
　　士章
　卷三
　　庶人章
　　三才章
　卷四
　　孝治章
　卷五
　　聖治章
　卷六
　　紀孝行章
　　五刑章
　　廣要道章
　卷七
　　廣至德章
　　廣揚名章
　　諫諍章
　卷八
　　感應章
　　事君章
　卷九
　　喪親章
　　　　(臣/)等謹按孝經正義三卷唐元宗御註宋郉昺疏
　　　　案唐㑹要開元十年六月上註孝經頒天下及
　　　　國子學天寳二年五月上重註亦頒天下舊
　　　　唐書經籍志孝經一卷元宗註唐書藝文志
　　　　今上孝經制㫖一卷註曰元宗其稱制㫖者
　　　　猶梁武帝中庸義之稱制㫖寔一書也趙明
　　　　誠金石録載明皇註孝經四卷陳振孫書録
　　　　解題亦稱家有此刻為四大軸盖天寳四載
　　　　九月以御註刻石于太學謂之石臺孝經今
　　　　尚在西安府學中為碑凡四故拓本稱四卷
　　　　耳元宗御製序末稱一章之中凡有數句一
　　　　句之内義有兼明具載則文繁畧之則義闕
　　　　今存于疏用廣𤼵揮唐書元行冲傳稱元宗
　　　　自註孝經詔行冲為疏立於學官唐㑹要又
　　　　載天寳五載詔孝經書疏雖粗𤼵明未能該
　　　　備今更敷暢以廣闕文令集賢院冩頒中外
　　　　是註凡冄修疏亦冄修其疏唐志作二卷宋
　　　　志則作三卷殆續増一卷歟宋咸平中邢昺
　　　　所修之疏即據行冲書為藍本然孰為舊文
　　　　孰為新説今已不可辨别矣孝經有今文古
　　　　文二本今文稱鄭元註其説傳自荀昶而鄭
　　　　志不載其名古文稱孔安國註其書出自劉
　　　　炫而隋書已言其偽至唐開元七年三月詔
　　　　令羣儒質定右庶子劉知幾主古文立十二
　　　　驗以駁鄭國子祭酒司馬貞主今文摘閨門
　　　　章文句凡鄙庶人章割製舊文妄加子曰字
　　　　及註中脱衣就功諸語以駁孔其文具載唐
　　　　㑹要中厥後今文行而古文廢元熊禾作董
　　　　鼎孝經大義序遂謂貞去閨門一章卒啓元
　　　　宗無禮無度之禍明孫本作孝經辨疑併謂
　　　　唐宫闈不肅貞削閨門一章乃為國諱夫削
　　　　閨門一章遂啓幸蜀之衅使當時行用古文
　　　　果無天寳之亂乎唐宫闈不肅誠有之至于
　　　　閨門章二十四字則絶與武韋不相渉指為
　　　　避諱不知所避何諱也况知幾與貞兩議並
　　　　上㑹要載當時之詔乃鄭依舊行用孔註傳
　　　　習者稀亦存繼絶之典是未因知幾而廢鄭
　　　　亦不因貞而廢孔迨時閲三年乃有御註太
　　　　學刻石署名者三十六人貞不預列御註既
　　　　行孔鄭兩家遂併廢亦未聞貞更建議廢孔
　　　　也禾等徒以朱子刋誤偶用古文遂不以不
　　　　用古文為大罪又不能知唐時典故徒聞中興
　　　　書目有議者排毁古文遂廢之語遂沿其説
　　　　説憒憒然歸罪于貞不知以註而論則孔佚
　　　　鄭亦佚孔佚罪貞鄭佚又罪誰乎以經而論
　　　　則鄭存孔亦存古文並未因貞一議亡也貞
　　　　又何罪焉今詳考源流明今文之立自元宗
　　　　此註始元宗此註之立自宋詔邢昺等修此
　　　　疏始衆説喧呶皆揣摩影響之談置之不論
　　　　不議可矣乾隆四十一年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　孝經注解傳述人
　　唐國子博士兼太子中允贈齊州刺史呉縣開國男陸德明錄
　孝經者孔子為弟子曾參説孝道因明天子庶人五
　等之孝事親之法亦遭焚燼河間人顔芝為秦禁藏
　之漢氏尊學芝子貞出之是為今文長孫氏博士江
　翁少府后蒼諫大夫翼奉安昌侯張禹傳之各自名
　家凡十八章又有古文出于孔氏壁中别有閨門一
　章自餘分析十八章總為二十二章孔安國作傳劉
　向校書定爲十八後漢馬融亦作古文孝經傳而世
　不傳世所行鄭注相承以為鄭𤣥案鄭志及中經簿
　無唯中朝穆帝集講孝經云以鄭𤣥為主檢孝經注
　與康成注五經不同未詳是非(江左中興孝經論語/共立鄭氏博士一人)
　古文孝經世旣不行今隨俗用鄭注十八章本孔安
　國馬融鄭衆鄭𤣥王肅蘇林(字孝友陳留人/魏散騎常侍)何晏(字/平)
　(叔南陽人魏吏部尚/書駙馬都尉關内侯)劉劭(字孔才廣平人魏/光祿勲一云劉熈)韋昭(字/𢎞)
　(嗣吳郡人呉侍中領左國史/高陵亭侯爲晉諱改爲曜)徐整謝萬孫氏(不詳/何人)楊
　泓(天水人東/晉給事中)袁宏(字彦伯陳郡人/東晉東陽太守)虞槃佑(字𢎞猷高/平人東晉)
　(處/士)庾氏(不詳/何人)殷仲文(陳郡人東晉/東陽太守)車𦙍(字武子南平/人東晉丹陽)
　(尹/)荀昶(字茂祖潁川/人宋中書郎)孔光(字文泰/東莞人)何承天(東海人宋/廷尉卿)
　釋慧琳(秦郡人宋/世沙門)王𤣥載(字彦休下邳人/齊光祿大夫)明僧紹竝
　注孝經皇侃撰義疏先儒無為音者
　
　
　
　
　
　
　
　
　
　孝經注解傳述人
　孝經注解傳述人考證
注解傳述人長孫氏博士江翁少府后蒼諫大夫翼奉
　安昌侯張禹傳之○漢書藝文志長孫氏說二篇江
　氏翼氏后氏說各一篇安昌侯說一篇
又有古文出于孔氏壁中○(臣清植/)按家語云孔騰藏
　尚書孝經論語於夫子舊堂壁中漢紀尹敏傳云孔
　鮒所藏隋志云武帝時魯共王壞孔子宅得其末孫
　惠所藏之書皆古文也史通亦以為孔惠所藏諸編
　互異未詳孰是
孔安國作傳○家語後序安國爲孝經傳二篇
劉向校書定爲十八○(臣清植/)按說文云古文孝經建
　武時議郎衛宏所校者古文也此則幷合今古文而
　校之
今隨俗用鄭注十八章本○(臣清植/)按三朝志五代以
　來孔鄭注皆亡周顯德中新羅獻别序孝經卽鄭注
　者而崇文總目以爲咸平中日本僧奝然所獻未審
　孰是
　
　
　
　
　
　
　
　
　
　
　
　
　
　
　孝經注解傳述人考證
欽定四庫全書
　孝經注疏序
　　翰林侍講學士朝請大夫守國子祭酒上柱國賜
　　紫金魚袋臣邢昺等奉勅校定注疏
　孝經者百行之宗五敎之要自昔孔子述作垂範將
　來奥㫖微言已備解乎注疏尚以辭高㫖遠後學難
　盡討論今特剪截元疏旁引諸書分義錯經會合歸
　趣一依講說次第解釋號之爲講義也
　
　
　
　
　
　
　
　孝經注疏序
　孝經注疏序
　　成都府學主鄕貢傅注奉右撰
　夫孝經者孔子之所述作也述作之㫖者昔聖人蘊
　大聖德生不偶時適値周室衰㣲王綱失墜君臣僭
　亂禮樂崩頽居上位者賞罰不行居下位者褒貶無
　作孔子遂乃定禮樂刪詩書讚易道以明道德仁義
　之源修春秋以正君臣父子之法又慮雖知其法未
　知其行遂說孝經一十八章以明君臣父子之行所
　寄知其法者修其行知其行者謹其法故孝經緯曰
　孔子云欲觀我褒貶諸侯之志在春秋崇人倫之行
　在孝經是知孝經雖居六籍之外乃與春秋爲表矣
　先儒或云夫子爲曾參所說此未盡其指歸也蓋曾
　子在七十弟子中孝行最著孔子乃假立曾子為請
　益問答之人以廣明孝道旣說之後乃屬與曾子洎
　遭暴秦焚書竝爲煨燼漢膺天命復闡微言孝經河
　閒顔芝所藏因始傳之于世自西漢及魏歴晉宋齊
　梁注解之者迨及百家至有唐之初雖備存秘府而
　簡編多有殘缺傳行者唯孔安國鄭康成兩家之注
　幷有梁博士皇侃義疏播於國序然辭多紕謬理昧
　精研至唐𤣥宗朝乃詔羣儒學官俾其集議是以劉
　子𤣥辨鄭注有十謬七惑司馬堅斥孔注多鄙俚不
　經其餘諸家注解皆榮華其言妄生穿鑿明皇遂於
　先儒注中採摭菁英芟去煩亂撮其義理允當者用
　爲注解至天寳二年注成頒行天下仍自八分御札
　勒于石碑卽今京兆石臺孝經是也
　
　
　
　
　
　
　孝經注疏序
　孝經注疏序考證
孝經注疏序孔子乃假立曾子爲請益問答之文○呂
　維祺曰所云假立曾子斷不其然朱子直以爲曾子
　門人記錄之書觀仲尼居曾子侍及中間子曰字理
　亦近似蓋此書疑曾子與其門人所記然必有經孔
　子裁定故曰行在孝經也(臣照/)按孔子曰吾志在春
　秋行在孝經春秋天子之事也孔子作春秋託諸空
　言而非見諸實事必明王興而孔子輔之乃能爲東
　周以行其志故曰志在春秋若孝經則大夫有大夫
　之孝士有士之孝庶人有庶人之孝殊塗而同歸莫
　非則天明而事地察固實事而非空言故曰行在孝
　經如以曾經孔子裁定而爲行在孝經則春秋者孔
　子筆則筆削則削游夏不能贊一辭矣豈轉不得爲
　行在春秋乎
　
　孝經注疏序考證
欽定四庫全書
　孝經序
　　唐明皇撰　宋郉昺疏
　御製序幷注疏(正義曰孝經者孔子爲曾參陳孝道/也漢初長孫氏博士江翁少府后倉)
　(諫大夫翼奉安昌侯張禹傳之各自名家經文皆同/唯孔氏壁中古文爲異至劉炫遂以古孝經庶人章)
　(分爲二曾子敢問章分爲三又多閨門一章凡二十/二章桓譚新論云古孝經千八百七十二字今異者)
　(四百餘字孝者事親之名經者常行之典按漢書藝/文志云夫孝天之經地之義民之行也舉大者言故)
　(曰孝經又按禮記祭統云孝者畜也畜養也釋名云/孝好也周禮諡法至順曰孝總而言之道常在心盡)
　(其色養中情悅好承順無怠之義也爾雅善事父母/爲孝皇侃云經者常也法也此經爲敎任重道遠雖)
　(復時移代革金石可消而爲孝事親常行存世不滅/是其常也爲百代規模人生所資是其法也言孝之)
　(爲敎使可常而法之易有上經下經老子有道經德/經孝爲百行之本故名曰孝經經之創制孔子所撰)
　(也前賢以爲曾參雖有至孝之性未達孝德之本偶/於閒居因得侍坐參起問於夫子夫子隨而答參是)
　(以集錄因名爲孝經尋繹再三將未爲得也何者夫/子刋緝前史而修春秋猶云筆則筆削則削四科十)
　(哲莫敢措辭案鉤命决云夫子曰吾志在春秋行在/孝經斯則脩春秋撰孝經孔子之志行也何爲重其)
　(志而自筆削輕其行而假他人者乎按劉炫述義其/略曰炫謂孔子自作孝經本非曾參請業而對也士)
　(有百行以孝爲本本立而後道行道行而後業就故/曰明王之以孝治天下也然則治世之要孰能非乎)
　(徒以敎化之道因時立稱經典之目隨事表名至使/威儀禮節之餘盛傳當代孝悌德行之本隱而不彰)
　(夫子運偶陵遲禮樂崩壊名敎將絶特感聖心因弟/子有請問之道師儒有敎誨之義故假曾子之言以)
　(爲對揚之體乃非曾子實有問也若疑而始問答以/申辭則曾子應每章一問仲尼應每問一答按經夫)
　(子先自言之非參請也諸章以次演之非待問也且/辭義血脉文連㫖環而開宗題其端緒餘章廣而成)
　(之非一問一答之勢也理有所極方始發問又非請/業請答之事首章言先王有至德要道則下章云此)
　(之謂要道也非至德其孰能順民皆遥結道德不答/曾子也舉此爲例凡有數科必其主爲曾子言首章)
　(答曾子已了何由不待曾子問更自述而脩之且三/起曾參侍坐與之别二者是問也一者歎之也故假)
　(言乘閒曾子坐也與之論孝開宗明義上陳天子下/陳庶人語盡無更端於曾子未有請故假參歎孝之)
　(大又說以孝爲理之功說之以終欲言其聖道莫大/於孝又假參問乃說聖人之德不加於孝在前論敬)
　(順之道未有䂓諫之事慇懃在悅色不可頓說犯顔/故須更借曾子言陳諫爭之義此在孔子須參問非)
　(參須問孔子也莊周之斥鷃笑鵬罔兩問影屈原之/漁父鼓枻太卜拂龜馬卿之烏有無是揚雄之翰林)
　(子墨寧非師祖製作以爲楷模者乎若依鄭說實居/講堂則廣延生徒侍坐非一夫子豈凌人侮衆獨與)
　(參言邪且云汝知之乎何必直汝曾子而參先避席/乎必其徧告諸生又有對者當參不讓儕輩而獨答)
　(乎假使獨與參言言畢參自集錄豈宜稱師字者乎/由斯言之經敎發極夫子所撰也而漢書藝文志云)
　(孝經者孔子爲曾參陳孝道也謂其爲曾子特說此/經然則聖人之有述作豈爲一人而已斯皆誤本其)
　(文致兹乖謬也所以先儒注解多所未行唯鄭𤣥之/六藝論曰孔子以六藝題目不同指意殊别恐道離)
　(散後世莫知根源故作孝經以總會之其言雖則不/然其意頗近之矣然入室之徒不一獨假曾子爲言)
　(以參偏得孝名也老子曰六親不和有孝慈然則孝/慈之名因不和而有若萬行俱備稱爲人聖則凡聖)
　(無不孝也而家有三惡舜稱大孝龍逢比干忠名獨/彰君不明也孝已伯竒之名偏著母不慈也曾子性)
　(雖至孝蓋有由而發矣藜蒸不熟而出其妻家法嚴/也耘瓜傷苗幾隕其命明父少恩也曾子孝名之大)
　(其或由茲固非參性遲朴躬行匹夫之孝也審攷經/言詳稽炫釋實藏理於古而獨得之於今者與元氏)
　(雖同炫說恐未盡善今以藝文志及鄭氏所說爲得/其作經年先儒以爲魯哀公十四年西狩獲麟而作)
　(春秋至十六年夏四月己丑孔子卒爲證則作在魯/哀公十四年後十六年前案鉤命決云孔子曰吾志)
　(在春秋行在孝經據先後言之明孝經之文同春秋/作也又鉤命決云孔子曰春秋屬商孝經屬參則孝)
　(經之作在春秋後也○御者按大戴禮盛德篇云德/法者御民之本也古之御政以治天下者冢宰之官)
　(以成道司徒之官以成德宗伯之官以成仁司馬之/官以成聖司冦之官以成義司空之官以成禮故六)
　(官以爲轡司會均入以爲軜故曰御四馬者執六轡/御天地與人與事者亦有六政是故善御者正身同)
　(轡均馬力齊馬心唯其所引而之以取長道遠行可/以之急疾可以御天地與人事此四者聖人之所乘)
　(也是故天子御者内史太史左右手也六官亦六轡/也天子三公合以執六官均五政齊五法以御四者)
　(故亦唯其所引而之以之道則國治以之德則國安/以之仁則國和以之聖則國平以之義則國成以之)
　(禮則國定此御政之禮也然則御者治天下之名若/柔轡之御剛馬也家語亦有此文是以秦漢以來以)
　(御爲至尊之稱又蔡邕獨斷曰御者進也凡衣服加/於身飲食入於口妃妾接於寢皆曰御至於器物製)
　(作亦皆以御言之故此云御也○製者裁剪述作之/謂也故左傳曰子有美錦不使人學製焉取此美名)
　(故人之文章述作皆謂之製以此序唐𤣥宗所撰故/云御製也𤣥宗唐第六帝也諱隆基睿宗之子以延)
　(和元年卽位時年三十三在位四十五年年七十八/登遐諡曰明孝皇帝廟號𤣥宗開元十年製經序幷)
　(注○序者按詩頌云繼序思不忘毛傳云序緒也又/釋詁云敘緒也是序與敘音義同郭璞云又爲端緒)
　(然則此言序者舉一經之端緒耳○并注者并兼也/注著也解釋經指使義理著明也言非但製序兼亦)
　(作注故云幷也案今俗所行孝經題曰鄭氏注近古/皆謂康成而晉魏之朝無有此說晉穆帝永和十一)
　(年及孝武太元元年再聚羣臣共論經義有荀暴者/撰集孝經諸說始以鄭氏爲宗晉末以來多有異論)
　(陸澄以爲非𤣥所注請不藏於袐省王儉不依其請/遂得見傳至魏齊則立學官著作律令蓋由其俗無)
　(識故致斯訛舛然則經非鄭𤣥所注其驗有十二焉/據鄭自序云遭黨錮之事逃難至黨錮事解注古文)
　(尚書毛詩論語爲袁譚所逼來至元城乃注周易都/無注孝經之文其驗一也鄭君卒後其弟子追論師)
　(所注述及應對時人謂之鄭志其言鄭所注者唯有/毛詩三禮尚書周易都不言注孝經其驗二也又鄭)
　(志目錄記鄭之所注五經之外有中候大傳七政論/乾象厯六藝論毛詩譜答臨碩難禮許慎異議釋廢)
　(疾發墨守箴膏肓答甄守然等書寸紙片言莫不悉/載若有孝經之注無容匿而不言其驗三也鄭之弟)
　(子分授門徒各述所言更爲問答編錄其語謂之鄭/記唯載禮易論語其言不及孝經其驗四也趙商作)
　(鄭𤣥碑銘具載諸所注箋驗論亦不言注孝經晉中/經簿周易尚書中候尚書大傳毛詩周禮儀禮禮記)
　(論語凡九書皆云鄭氏注名𤣥至於孝經則稱鄭氏/解無名𤣥二字其驗五也春秋緯演孔圖注云康成)
　(注三禮詩易尚書論語其春秋孝經則有評論宋均/詩譜序云我先師北海鄭司農則均是𤣥之傳業弟)
　(子師有注述無容不知而云春秋孝經唯有評論非/𤣥所注特明其驗六也又宋均孝經緯注引鄭六藝)
　(論敘孝經云𤣥又爲之注司農論如是而均無聞焉/有義無辭令予昏惑舉鄭之語而云無聞其驗七也)
　(宋均春秋緯注云爲春秋孝經略說則非注之謂所/言又爲之注者汎辭耳非事實其敘春秋亦云𤣥又)
　(爲之注寧可復責以實注春秋乎其驗八也後漢史/書存於代者有謝承薛瑩司馬彪袁山松等其所注)
　(皆無孝經唯范曄書有孝經其驗九也王肅孝經傳/首有司馬宣王奉詔令諸儒注述孝經以肅說爲長)
　(若先有鄭注亦應言及而不言鄭其驗十也王肅注/書好發鄭短凡有小失皆在聖證若孝經此注亦出)
　(鄭氏被肅攻擊最應煩多而肅無言其驗十一也魏/晉朝賢辨論時事鄭氏諸注無不撮引未有一言孝)
　(經注者其驗十二也以此證驗易爲討覈而代之學/者不覺其非乘後謬說競相推舉諸解不立學官此)
　(注獨行於世觀言語鄙陋義理乖謬固不可示彼後/來傳諸不朽至古文孝經孔傳本出孔氏壁中語甚)
　(詳正無俟商𣙜而曠代亡逸不被流行隋開皇十四/年秘書學生王逸於京市陳人處買得一本送與著)
　(作王卲以示河間劉炫仍令校定而此書更無兼本/難可依憑炫輙以所見率意刋改因著古文孝經稽)
　(疑一篇故開元七年勅議之際劉子𤣥等議以爲孔/鄭二家雲泥致隔今綸㫖煥發校其短長必謂行孔)
　(廢鄭於義爲允國子博士司馬貞議曰今文孝經是/漢河間王所得顔芝本至劉向以此參校古文省除)
　(繁惑定此一十八章其注相承云是鄭𤣥所作而鄭/志及目錄等不載故往賢共疑焉唯荀昶范曄以爲)
　(鄭注故昶集解孝經具載此注爲優且其注縱非鄭/𤣥而義旨敷暢將爲得所雖數處小有非穩實亦未)
　(爽經旨其古文二十二章雖出孔壁先是安國作傳/緣遭巫蠱未之行也昶集注之時尚未見孔傳中朝)
　(遂亡其本近儒欲崇古學妄作傳學假稱孔氏輙穿/鑿改更又僞作閨門一章劉炫詭隨妄稱其善且閨)
　(門之義近俗之語必非宣尼正說案其文云閨門之/内具禮矣嚴親嚴兄妻子臣妾繇百姓徒役也是比)
　(妻子於徒役文句凡鄙不合經典又分庶人章從故/自天子已下别爲一章仍加子曰二字然故者逮下)
　(之辭旣是章首不合言故是古人旣没後人妄開此/等數章以應二十二之數非但經文不真抑亦傳文)
　(淺僞又注用天之道分地之利其略曰脫之應功暴/其肌體朝暮從事露髪徒足少而習之其心安焉此)
　(語雖旁出諸子而引之爲注何言之鄙俚乎與鄭氏/所云分别五土視其高下高田宜黍稷下田宜稻麥)
　(優劣懸殊曾何等級今議者欲取近儒詭說而廢鄭/注理實未可請准今式孝經鄭注與孔傳依舊俱行)
　(詔鄭注仍舊行用孔傳亦存是時蘇宋文吏拘於流/俗不能發明古義奏議排子𤣥令諸儒對定司馬貞)
　(與學生郗常等十人盡非子𤣥卒從諸儒之說至/十年上自注孝經頒於天下卒以十八章爲定)
朕聞上古其風朴略疏(正義曰自此以下至於序末凡/有五叚明義當叚自解其指於)
(此不復繁文今此初叚序孝之所起及可以敎人而爲/德本也朕者我也古者尊卑皆稱之故帝舜命禹曰朕)
(志先定禹曰朕德罔克臯陶曰朕言惠可底行又屈原/亦云朕皇考曰伯庸是由古人質故君臣共稱至秦始)
(皇二十六年始定爲天子之稱聞者目之不覩耳之所/傳曰聞上古者經典所說不同案禮運鄭𤣥注云中古)
(未有釡甑則謂神農爲中古若易厯三古則伏犧爲上/古文王爲中古孔子爲下古若三王對五帝則五帝亦)
(爲上古故士冠記云大古冠布下云三王共皮弁則大/古五帝時也大古亦上古也以其文各有所對故上古)
(中古不同也此云上古者亦謂五帝以上也知者以下/云及乎仁義旣有以禮運及老子言之仁義之盛在三)
(王之世則此上古自然當五帝以上也云其風朴略者/風敎也朴質也略疏也言上古之君貴尚道德其於敎)
(化則質朴/疏略也)雖因心之孝已萌而資敬之禮猶簡疏(正義/曰因)
(猶親也資猶取也言上古之人有自然親愛父母之心/如此之孝雖已萌兆而取其恭敬之禮節猶尚簡少也)
(周禮大司徒敎六行云孝友睦姻任恤注云因親於外/親是因得爲親也詩大雅皇矣云維此王季因心則友)
(士章云資於事父以事君而敬同/此其所出之文也故引以爲序耳)及乎仁義旣有親譽
益著疏(正義曰及乎者語之發端連上逮下之辭也仁/者兼愛之名義者裁非之謂仁義旣有謂三王)
(時也案曲禮云太上貴德鄭注云太上帝皇之世又禮/運云大道之行也鄭注云大道謂五帝時老子德經云)
(失道而後德失德而後仁失仁而後義是道徳當三皇/五帝時則仁義當三王之時可知也慈愛之心曰親聲)
(美之稱曰譽謂三王之世天下爲家各親其親各/子其子親譽之道日益著見故曰親譽益著也)聖人
知孝之可以敎人也疏(正義曰聖人謂以孝治天下之/明王也孝爲百行之本至道之)
(極故經文云聖人之/德又何以加於孝乎)故因嚴以敎敬因親以敎愛疏(正/義)
(曰引下經文/以證義也)於是以順移忠之道昭矣立身揚名之義
彰矣疏(正義曰經云君子之事親孝故忠可移於君又/曰立身行道揚名於後世言人事兄能悌以之)
(事長則爲順事親能孝移之事君則爲忠/然後立身揚名傳於後世也昭彰皆明也)子曰吾志在
春秋行在孝經疏(正義曰此鉤命決文也言褒貶諸侯/善惡志在於春秋人倫尊卑之行在)
(於孝/經也)是知孝者德之本歟疏(正義曰論語云孝弟也者/其爲仁之本歟今言孝者)
(德之本歟歟者嘆美之辭舉其大者而言/故但云孝德則行之總名故變仁言德也)經曰昔者明
王之以孝理天下也不敢遺小國之臣而况於公侯伯
子男乎疏(正義曰此第二叚序已仰慕先世明王欲以/博愛廣敬之道被四海也經曰至男乎此孝)
(治章文也故言經曰言小國之臣尚不敢遺棄何况於/五等列爵之君乎公侯伯子男五等之爵也白虎通曰)
(公者通也公正無私之意也春秋傳曰王者之後稱公/侯者候也候順逆也伯者長也爲一國之長也子者字)
(也常行字愛於人也男者任也常任王事也王制云公/侯地方百里伯七十里子男五十里至於周公時增地)
(益廣加賜諸侯之地公五百里侯四百里伯三百里子/二百里男一百里公爲上等侯伯爲中等子男爲下等)
(言小國之臣謂/子男之臣也)朕嘗三復斯言景行先哲疏(正義曰復/猶覆也斯)
(此也景明也哲智也言每讀經至此科三度反復重讀/庶幾法則此有明行者先世聖智之明王也論語云南)
(容三復白圭詩云高山仰/止景行行止是其類也)雖無德敎加於百姓疏(正義/曰上)
(遜辭/也)庶幾廣愛形於四海疏(正義曰此上意思行敎也/庶幾猶幸望旣謙言無德)
(敎加於百姓唯幸望以廣敬博愛之道著見於四夷也/案經作刑刑法也今此作形則形猶見也義得兩通無)
(煩改字四海卽四/夷也又經别釋)嗟乎夫子没而㣲言絶異端起而大
義乖疏(正義曰此第三叚歎夫子没後遭世陵遲典籍/散亡傳注踳駮所以撮其樞要而自作注也嗟)
(乎上嘆辭也夫子孔子也以嘗爲魯大夫故云夫子案/史記云孔子生魯國昌平陬邑魯襄公二十二年生年)
(七十三以魯哀公十六年四月己丑卒葬魯城北泗上/而微言絶者藝文志文李竒曰隱微不顯之言也顔師)
(古曰精微要妙之言耳言夫子没後妙言/咸絶七十子旣喪而異端竝起大義悉乖)况泯絶於秦
得之者皆煨燼之末疏(正義曰泯滅也秦者隴西谷名/也在雍州鳥䑕山之東北昔臯)
(陶之子伯翳佐禹治水有功舜命作虞賜姓曰嬴其末/孫非子爲周孝王養馬於汧渭之間封爲附庸邑于秦)
(谷及非子之曾孫秦仲周宣王又命爲大夫仲之孫襄/公討西戎救周周室東遷以岐豐之地賜之始列爲諸)
(侯春秋時稱秦伯至孝公子惠文君立是爲惠王及莊/襄王爲秦質子於趙見吕不韋姬說而取之生始皇按)
(秦昭王四十八年正月生於邯鄲及生名爲政姓趙氏/年十三莊襄王死政代立爲秦王至二十六年平定天)
(下號曰始皇帝三十四年置酒咸陽宫博士齊人淳于/越進曰臣聞殷周之王千餘歲封子弟立功臣自爲枝)
(輔今陛下有海内而子弟爲匹夫卒有田常六卿之臣/無輔拂何以輔政哉丞相李斯曰五帝不相復三代不)
(相襲非其相反時變異也今陛下創大業建萬世之功/固非愚儒之所知臣請史官非秦記皆燒之非博士官)
(所職天下敢有藏詩書百家語者悉詣守尉雜燒之制/曰可三十五年以爲諸生誹謗乃自除犯禁者四百六)
(十餘人皆坑之咸陽是經籍之道滅絶於秦說文云煨/盆火也燼火餘也言遭秦焚坑之後典籍滅絶雖僅有)
(存者皆火餘之微末耳若伏/勝尚書顔貞孝經之類是也)濫觴於漢傳之者皆糟粕
之餘疏(正義曰案家語孔子謂子路曰夫江始於岷山/其源可以濫觴及其至江津也不舫舟不避風)
(雨不可以渉王肅曰觴所以盛酒者言其微也又文選/郭景純江賦曰惟岷山之導江初發源乎濫觴臣翰注)
(云濫謂汎濫小流貎觴酒醆也謂發源小如一醆漢者/巴蜀之間水名也二世元年諸侯叛秦沛人共立劉季)
(以爲沛公二年八月入秦秦相趙高殺二世立二世兄/子子嬰冬十月爲漢元年子嬰二年春正月項羽尊楚)
(懷王爲義帝羽自立爲西楚霸王更立沛公爲漢王王/巴蜀漢中四十一縣都南鄭五年破項羽斬之六年二)
(月卽皇帝位于汜水之陽遂取漢爲天下號若商周然/也漢興改秦之政大收篇籍言從始皇焚燒之後至漢)
(氏尊學初除挾書之律有河間人顔貞出其父芝所藏/凡一十八章以相傳授言其至少故曰濫觴於漢也其)
(後浸盛則如江矣釋名曰酒滓曰糟浮米曰粕旣以濫/觴况其少因取糟粕比其微言醇粹旣䘮但餘此糟粕)
(耳/)故魯史春秋學開五傳疏(正義曰故者因上起下之/語夫子約魯史春秋學開)
(五傳者謂各專已學以相敎授分經作傳凡有五家開/則分也五傳者案漢書藝文志云左氏傳三十卷左丘)
(明魯太史也公羊傳十一卷公羊子齊人名高受經於/子夏穀梁傳十一卷名赤魯人糜信云與秦孝公同時)
(十錄云名俶字元始風俗通云子夏門人鄒氏傳十一/卷漢書云王吉善鄒氏春秋夾氏傳十一卷有錄無書)
(其鄒夾二家鄒氏無師夾氏未有/書故不顯于世蓋王莾時亡失耳)國風雅頌分爲四詩
疏(正義曰詩有國風小雅大雅周頌魯頌商頌故曰國/風雅頌四詩者毛詩韓詩齊詩魯詩也毛詩自夫子)
(授卜商傳至大毛公名亨大毛公授毛萇趙人爲河間/獻王博士先有子夏詩傳一卷萇各置其篇常存其作)
(者至後漢大司農鄭𤣥爲之箋是曰毛詩韓詩者漢文/帝時博士燕人韓嬰所傳武帝時與董仲舒論於上前)
(仲舒不能難至晉無人傳習是曰韓詩齊詩者漢景帝/時博士清河太傅轅固生所傳號齊詩傳夏侯始昌昌)
(授后蒼輩門人尤盛後漢陳元方亦傳之至西晉亡是/曰齊詩魯詩者漢武帝時魯人申公所述以經爲訓詀)
(敎之無傳疑者/則闕號爲魯詩)去聖逾遠源流益别疏(正義曰逾越也/百川之本曰源)
(水行曰流增多曰益言秦漢而下上去孔子聖越遠/孝經本是一源諸家增益别爲衆流謂其文不同也)近
觀孝經舊注踳駮尤甚疏(正義曰孝經今文稱鄭𤣥注/古文稱孔安國注先儒詳之)
(皆非真實而學者互相宗尚踳乖也駮錯也尤過/也今言觀此二注乖錯過甚故言踳駮尤甚也)至於
跡相祖述殆且百家疏(正義曰至於者語更端之辭也/跡蹤跡也祖始也因而明之曰)
(述言學者蹤跡相尋以在前者爲始後人從而述脩之/若仲尼祖述堯舜之爲也殆近也言近且百家目其多)
(也考其人今文則有魏王肅蘇林何晏劉劭呉韋昭謝/萬徐整晉袁宏虞槃佑東晉楊泓殷仲文車𦙍孫氏庾)
(氏荀昶孔光何承天釋慧琳齊王𤣥載明僧紹及漢之/長孫氏江翁翼奉后蒼張禹鄭衆鄭𤣥所說各擅爲一)
(家也其梁皇侃撰義疏三卷梁武帝作講疏賀㻛嚴植/之劉貞簡明山賓咸有說隋有鉅鹿魏真克者亦爲之)
(訓注其古文出自孔氏壞壁本是孔安國作傳㑹巫蠱/事其本亡失至隋王邵所得以送劉炫炫敘其得䘮述)
(其義疏議之劉綽亦作疏與鄭義俱行又馬融亦/作古文孝經傳而世不傳此皆祖述名家者也)業擅
專門猶將十室疏(正義曰上言百家者大略㫮祖述而/已其於傳守已業專門命氏者尚自)
(將近十室室則家也爾雅釋宫云宫謂之室室謂之宫/其内謂之家但與上百家變文耳故言十室其十室之)
(名序不指摘不可强言蓋后/蒼張禹鄭𤣥王肅之徒也)希升堂者必自開户牖疏
(正義曰希望也論語云子曰由也升堂矣未入於室夫/子言仲由升我堂矣未入於室耳今祖述孝經之人望)
(升夫子之堂者旣不得其門而入必自/擅開門户牕牖矣言其妄爲穿鑿也)攀逸駕者必騁
殊軌轍疏(正義曰攀引也逸駕謂奔逸之車駕也案莊/子顔淵問於仲尼曰夫子歩亦步夫子趨亦)
(趨夫子馳亦馳夫子奔逸絶塵而回瞠若乎後耳言夫/子之道神速不可及也今祖述孝經之人欲仰慕攀引)
(夫子奔逸之駕者旣不得直道而行必馳騁於殊異之/軌轍矣言不知道之無從也兩轍之間曰軌車輪所轢)
(曰/轍)是以道隱小成言隱浮偽疏(正義曰道者聖人之大/道也隱蔽也小成謂小)
(道而有成德者也言者夫子之至言也浮僞謂浮華汎/辨也言此穿鑿馳騁之徒唯行小道華辨致使大道至)
(言皆爲隱蔽眞實則不可隱故莊子内篇齊物論云道/惡乎隱而有眞僞言惡乎隱而有是非道惡乎往而不)
(存言惡乎存而不可道隱於小成言隱於榮華/此文與彼同唯榮華作浮僞其文意則不異也)且傳以
通經爲義義以必當爲主疏(正義曰且者語辭傳者注/解之别名傳釋經意傳示)
(後人則謂之傳注者著也約文敷暢使經義著明則謂/之注作傳曰題不爲義例或曰前漢以前名傳後漢以)
(來名注蓋亦未然例則馬融亦謂之傳知或說非也此/言傳注解釋則以通暢經指爲義義之裁斷則以必然)
(當理爲/主也)至當歸一精義無二疏(正義曰至極之當必歸/於一精妙之義焉有二)
(三將言諸家不/同宜會合之也)安得不翦其繁蕪而撮其樞要也疏(正/義)
(曰安何也諸家之說旣互有得失何得不/翦截繁多蕪穢而撮取其樞機要道也)韋昭王肅先
儒之領䄂虞飜劉劭抑又次焉疏(正義曰自此至有補/將來爲第四叚序作)
(注之意舉六家異同會五經旨趣敷暢經義埀益將來/也呉志曰韋曜字𢎞嗣呉郡雲陽人本名昭避晉文帝)
(諱改名曜仕呉至中書僕射侍中領左國史封高陵亭/侯魏志曰王肅字子雍王朗之子仕魏歴散騎黄門侍)
(郎散騎常侍兼太常呉志虞飜字仲翔會稽餘姚人漢/末舉茂才曹公辟不就仕呉以儒學聞爲老子論語國)
(語訓注傳於世魏志劉劭字孔才廣平邯鄲人仕魏歴/散騎常侍賜爵關内侯著人物志百篇此指言韋王所)
(學在先儒之中如衣之有領袖/也虞劉二家亞次之抑語辭也)劉炫明安國之本陸澄
譏康成之注疏(正義曰隋書云劉炫字光伯河間景城/人炫左畫方右畫圓口誦目數耳聽五)
(事竝舉無所遺失仕後周直門下省竟不得官縣司責/其賦役炫自陳於内史乞送吏部吏部尚書韋世康問)
(其所能炫自爲狀曰周禮禮記毛詩尚書公羊左傳孝/經論語孔鄭王何服杜等注凡十三家雖義有精粗竝)
(堪講授周易儀禮榖梁用功頗少子史文集嘉言美事/咸誦於心天文律厯窮覈㣲妙公私文翰未嘗舉手吏)
(部竟不詳試除殿内將軍仕隋歴大學博士罷歸河間/賊中餓死諡宣德先生初炫旣得王邵所送古文孔安)
(國注本遂著古文稽疑以明之蕭子顯齊書曰陸澄字/彦淵呉郡呉人也少好學博覧無所不知起家仕宋至)
(齊歴國子祭酒光祿大夫初澄以晉荀昶所/學爲非鄭𤣥所注請不藏秘書王儉違其議)在理或當
何必求人疏(正義曰言但在注釋之理允當/不必譏非其人也求猶責也)今故特舉
六家之異同會五經之㫖趣疏(正義曰六家卽韋昭王/肅虞飜劉劭劉炫陸澄)
(也言舉此六家而又/㑹合諸經之㫖趣耳)約文敷暢義則昭然疏(正義曰約/省也敷布)
(也暢通也言作注之體直約省其文不假繁/多能徧布通暢經義使之昭明也然辭也)分注錯經
理亦條貫疏(正義曰謂分其注解閒錯經文也經注雖/然分錯其理亦不相亂而有條有貫也書)
(云若網在綱有條而不紊論語子曰/參乎吾道一以貫之是條貫之理也)寫之琬琰庶有補
於將來疏(正義曰案考工記玉人職云琬圭九寸而繅/以象德注云琬猶圜也王使之瑞節也諸侯)
(有德王命賜之使者執琬圭以致命焉繅藉也又云琰/圭九寸判䂓以除慝以易行注云凡圭琰上半寸琰圭)
(琰半以上又半爲瑑飾諸侯有為不義使者征之執以/爲瑞節也除慝誅惡逆也易行去繁苛今言以此所注)
(孝經寫之琬圭琰圭之上若簡䇿之爲庶幾有所禆補/於將來學者或曰謂刋石也而言寫之琬琰者取其美)
(名/耳)且夫子談經志取垂訓疏(正義曰自此至序末爲第/五叚言夫子之經言約意)
(深注繁文不能具載仍作疏義以廣其㫖也/且夫子所談之經其志但取埀訓後代而已)雖五孝之
用則别而百行之源不殊疏(正義曰五孝者天子諸侯/卿大夫士庶人五等所行)
(之孝也言此五孝之用雖尊卑不/同而孝爲百行之源則其致一也)是以一章之中凡有
數句一句之内意有兼明疏(正義曰積句以成章章者/明也總義包體所以明情)
(者也句必聯字而言句者局也聯字分疆所以局言者/也言夫子所脩之經志在殷勤垂訓所以一章之中凡)
(有數句一句之内意有兼明者也/若移忠移順博愛廣敬之類皆是)具載則文繁略之又
義闕疏(正義曰言作注之體意在約文/敷暢復恐太略則大義或闕)今存於疏用廣
發揮疏(正義曰此言必須作疏之義也發謂發越揮謂/揮散若其注文未備者則具存於疏用此義疏)
(以廣大發越揮散/夫子之經㫖也)
　
　
　孝經序
　孝經序考證
唐明皇御製序疏至古文孝經孔傳本出孔氏壁中○
　許冲曰說文云古文孝經昭帝時魯國三老所獻按
　志云孔氏壁中古文則與尚書同出也蓋始出於武
　帝時至昭帝時乃獻之
而曠代亡逸不被流行○隋志安國之本亡於梁亂
夫子没而微言絶疏云藝文志文○(臣清植/)按此句乃
　劉歆移讓太常博士書中語班志蓋引用之耳
濫觴於漢疏云子嬰二年春正月項羽尊楚懷王爲義
　帝羽自立爲西楚霸王更立沛公爲漢王○(臣清植/)
　按漢書高祖本紀羽自立及立沛公皆二月事此作
　正月疑羽自立上脫二月兩字
學開五傳疏公羊傳十一卷穀梁傳十一卷○隋志春
　秋公羊傳十二卷梁有春秋穀梁傳十五卷卷數與
　漢志異
分爲四詩疏毛詩自夫子授卜商傳至大毛公名亨○
　徐整云子夏授高行子高行子授薛倉子薛倉子授
　帛妙子帛妙子授河間大毛公一云子夏傳曾申申
　傳魏人李克克傳魯人孟仲子孟仲子傳根牟子根
　牟子傳趙人孫卿子孫卿子傳魯人大毛公
　
　
　
　
　
　
　
　
　
　
　
　孝經序考證
欽定四庫全書
　孝經注疏卷一
　　唐明皇御注　陸德明音義　宋郉昺疏
　開宗明義章第一疏(正義曰開張也宗本也明顯也/義理也言此章開張一經之宗)
　(本顯明五孝之義理故曰開宗明義章也第次也一/數之始也以此章總標諸章以次結之故爲第一冠)
　(諸章之首焉案孝經遭秦坑焚之後爲河間顔芝所/藏初除挾書之律芝子貞始出之長孫氏及江翁后)
　(蒼翼奉張禹等所說皆十八章及魯共王壞孔子宅/得古文二十二章孔安國作傳劉向校經籍比量二)
　(本除其煩惑以十八章爲定而不列名又有荀昶集/其錄及諸家疏竝無章名而援神契自天子至庶人)
　(五章唯皇侃標其目而冠於章首今鄭注見章名豈/先有改除後人追遠而爲之也御注依古今集詳議)
　(儒官連狀題其章名重加商量遂依所請章者明也/謂分析科叚使理章明說文曰樂歌竟爲一章章字)
　(從音從十謂從一至十十數之終諸書言章者蓋因/風雅凡有科段皆謂之章焉言天子庶人雖列貴賤)
　(而立身行道無限高卑故次首章先陳天子等差其/貴賤以至庶人次及三才孝治聖治三章竝敘德教)
　(之所由生也紀孝行章敘孝子事親爲先與五刑相/因卽夫孝始於事親也廣要道章廣揚名章卽先王)
　(有至德要道揚名於後世也揚名之上因諫諍之臣/從諫之君必有應感三者相次不離於揚名事君章)
　(卽中於事君也喪親章繼於諸侯之末言孝子事親/之道紀也皇侃以開宗及紀孝行喪親等三章通於)
　(貴賤今案諫諍章大夫以上皆有爭臣而士有爭/友父有爭子亦該貴賤則通於貴賤者有四焉)
仲尼居注仲尼孔子字居謂閒居曾子侍注曾子孔子
弟子侍謂侍坐音義(尼女持反仲尼取象尼丘山又音/夷字作尼古夷字也援神契云蟲)
(也居如字説文作凥音同鄭𤣥云凥凥講堂也王肅云/閒居也孔安國云靜而思道也曾則能反姓也子男子)
(美稱也曾子孔子弟子也名曑字子輿魯人也或/作參音同義别下皆同侍卑在尊者之側曰侍)疏(正/義)
(曰夫子以六經設教隨事表名雖道由孝生而孝綱未/舉將欲開明其道埀之來裔以曾參之孝先有重名乃)
(假因閒居爲之陳說自標己字稱仲尼居呼參爲子稱/曾子侍建此兩句以起師資問答之體似若别有承受)
(而記錄之注仲尼至閒居○正義曰云仲尼孔子字者/案家語云孔子父叔梁紇娶顔氏之女徵在徵在旣往)
(廟見以夫年長懼不時有男而私禱尼丘山以祈焉孔/子故名丘字仲尼夫伯仲者長幼之次也仲尼有兄字)
(伯故曰仲其名則案桓六年左傳申繻曰名有五其三/曰以類命爲象杜註云若孔子首象尼丘蓋以孔子生)
(而圩頂象尼丘山故名丘字仲尼而劉巘述張禹之義/以爲仲者中也尼者和也言孔子有中和之德故曰仲)
(尼殷仲文又云夫子深敬孝道故稱表德之字至梁武/帝又以丘爲聚以尼爲和今竝不取仲尼之先殷之後)
(也案史記殷本紀曰帝嚳之子契爲堯司徒有功堯封/之於商賜姓子氏契後世孫湯滅夏而爲天子至湯裔)
(孫有位無道周武王殺之封其庶兄微子啓於宋案家/語及孔子世家皆云孔子其先宋人也宋閔公有子弗)
(父何長而當立讓其弟厲公何生宋父周周生世子勝/勝生正考父正考父受命爲宋卿生孔父嘉嘉别爲公)
(族故其後以孔爲氏或以爲用乙配子或以滴溜穿石/其言不經今不取也孔父嘉生木金父木金父生臯夷)
(父臯夷父生防叔避華氏之禍而奔魯防叔生伯夏伯/夏生叔梁紇紇生孔子也云居謂閒居者古文孝經云)
(仲尼閒居蓋謂乘閒居而坐與論語云居吾語汝義同/而與下章居則致其敬不同注曾子至侍坐○正義曰)
(云曾子孔子弟子者案史記仲尼弟子傳稱曾參南武/城人字子輿少孔子四十六歲孔子以爲能通孝道故)
(授之業作孝經死於魯故知是仲尼弟子也云侍謂侍/坐者言侍孔子而坐也案古文云曾子侍坐故知侍謂)
(侍坐也卑者在尊側曰侍故經謂之侍凡侍有坐有立/此曾子侍即侍坐也曲禮有侍坐於先生侍坐於所尊)
(侍坐於君子據此而/言明侍坐於夫子也)子曰先王有至德要道以順天下
民用和睦上下無怨注孝者德之至道之要也言先代
聖德之王能順天下人心行此至要之化則上下臣人
和睦無怨汝知之乎曾子避席曰參不敏何足以知之
注參曾子名也禮師有問避席起答敏達也言參不達
何足知此至要之義子曰夫孝德之本也注人之行莫
大於孝故爲德本敎之所由生也注言敎從孝而生復
坐吾語汝注曾參起對故使復坐音義(子孔子也古者/稱師曰子曰語)
(辭也從乙在口上乙象氣人將發語口上有氣故曰字/缺上也凡曰皆放此先王鄭𤣥云禹三王最先者案五)
(帝官天下三王禹始傳於殷於殷配天故爲孝敎之始/王謂文王也至德鄭云至德孝悌也王云孝爲德之至)
(也要因妙反注同道鄭云要道禮樂也王云孝爲道之/要睦音目字林云忘六反怨紆萬反敏密隕反達也夫)
(音符下同之行下孟反復/音服注同坐在卧反注同)疏(正義曰子者孔子自謂案/公羊傳云子者男子通稱)
(也古者謂師爲子故夫子以子自稱曰者辭也言先代/聖帝明王皆行至美之德要約之道以順天下人心而)
(敎化之天下之人被服其敎用此之故竝自相和睦上/下尊卑無相怨者參汝能知之乎又假言參聞夫子之)
(說乃避所居之席起而對曰參性不聰敏何足以知先/王至德要道之言義旣敘曾子不知夫子又爲釋之曰)
(夫孝德行之根本也釋先王有至德要道謂至德要道/元出於孝孝爲之本也云敎之所生也者此釋以順天)
(下民用和睦上下無怨謂王敎由孝而生也孝道深廣/非立可終故使復坐吾語汝也注孝者至無怨○正義)
(曰云孝者德之至道之要也者依王肅義德以孝而至/道以孝而要是道德不離於孝殷仲文曰窮理之至以)
(一管衆爲要劉炫曰性未達何足知言性未達何足知/至要之義者謂自云性未達何足知此先王至德要道)
(之義也注人之至德本○正義曰此依鄭注引其聖治/章文也言孝行最大故爲德之本也德則至德也注言)
(敎從孝而生○正義曰此依韋注也案禮記祭義稱曽/子云衆之本敎曰孝尚書敬敷五敎解者謂敎父以義)
(敎母以慈敎兄以友敎弟以恭敎子以孝舉此則其餘/順人之敎皆可知也注曾參至復坐○正義曰此義已)
(見於/上)身體髮膚受之父母不敢毁傷孝之始也注父母
全而生之已當全而歸之故不敢毁傷立身行道揚名
於後世以顯父母孝之終也注言能立身行此孝道自
然名揚後世光顯其親故行孝以不毁爲先揚名爲後
音義(膚方于反毁如字蒼頡篇/云毁破也廣雅云虧也)疏(正義曰身謂躬也體/謂四支也髪謂毛髪)
(膚謂皮膚禮運曰四體既正膚革充盈詩曰鬒髪如雲/此則身體髪膚之謂也言爲人子者常須戒愼戰戰兢)
(兢恐致毁傷此孝行之始也又言孝行非唯不毁而已/須成立其身使善名揚於後代以光榮其父母此孝行)
(之終也若行孝道不至揚名榮親則未得爲立身也注/父母至毁傷○正義曰云父母全而生之已當全而歸)
(之者此依鄭注引祭義樂正子春之言也言子之初生/受全體於父母故當常自念慮至死全而歸之若曾子)
(啓手啓足之類是也云故不敢毁傷者毁謂虧辱傷謂/損傷故夫子云不虧其體不辱其身可謂全矣及鄭注)
(周禮禁殺戮云見血爲傷是也注言能至爲後○正義/曰云言能立身行此孝道者謂人將立其身先須行此)
(孝道也其行孝道之事則下文始於事親中於事君是/也云自然揚名後世光顯其親者皇侃云若生能行孝)
(没而揚名則身有德譽乃能光榮其父母也因引祭義/曰孝也者國人稱願然曰幸哉有子如此又引哀公問)
(稱孔子對曰君子也者人之成名也百姓歸之名謂之/君子之子是使其親爲君子也此則揚名榮親也云故)
(行孝以不毁爲先者全其身爲孝子之始也云揚名爲/後者謂後行孝道爲孝之終也夫不敢毁傷闔棺乃止)
(立身行道弱冠須明經雖言其始終此畧示有先後非/謂不敢毁傷唯在於始立身獨在於終也明不敢毁傷)
(立身行道從始至末兩行無怠此/於次有先後非於事理有始終也)夫孝始於事親中於
事君終於立身注言行孝以事親爲始事君爲中忠孝
道著乃能揚名榮親故曰終於立身也疏(正義曰夫爲/人子者先能)
(全身而後能行其道也夫行道者謂先能事親而後能/立其身前言立身未示其跡其跡始者在於内事其親)
(中者在於出事其主忠孝皆備揚名榮親是終於立身/注言行至身也○正義曰云言行孝以事親爲始事君)
(爲中者此釋始於事親中於事君也云忠孝道著乃能/揚名榮親故曰終於立身也者此釋終於立身也然能)
(事親事君理兼士庶則終於立身此通貴賤焉鄭𤣥以/爲父母生之是事親爲始四十强而仕是事君爲中七)
(十致仕是立身爲終也者劉炫駮云若以始爲在家終/爲致仕則兆庶皆能有始人君所以無終若以年七十)
(者始爲孝終不致仕者皆爲不立則中壽/之輩盡曰不終顔子之流亦無所立矣)大雅云無念
爾祖聿脩厥德注詩大雅也無念念也聿述也厥其也
義取恒念先祖述脩其德音義(大雅云此文王之詩六/章文無念鄭𤣥云無念)
(無忘也爾雅云勿念也聿/尹吉反爾雅云循也述也)疏(正義曰夫子敘述立身行/道揚名之義旣畢乃引大)
(雅文王之詩以結之言凡爲人子孫者常念爾之先祖/常述脩其功德也注詩大至其德○正義曰云無念念)
(也聿述也者此竝毛傳文云厥其也者釋言文云義取/恒念先祖述脩其德者此依孔傳也謂述脩先祖之德)
(而行之此經有十一章引詩及書劉炫云夫子敘經申/述先王之道詩書之語事有當其義者則引而證之示)
(言不虚發也七章不引者或事義相違或文勢自足則/不引也五經唯傳引詩而禮則雜引詩書及易竝意及)
(則引若汎指則云詩曰詩云若指四始之名卽云國風/大雅小雅魯頌商頌若指篇名卽言勺曰武曰皆隨所)
(便而引之無定例也鄭注云雅者正/也方始發章以正爲始亦無取焉)
　天子章第二疏(正義曰前開宗明義章雖通貴賤其/跡未著故此已下至於庶人凡有五)
　(章謂之五孝各說行孝奉親之事而立教焉天子至/尊故標居其首案禮記表記云惟天子受命於天故)
　(曰天子白虎通云王者父天母地亦曰天子虞夏/以上未有此名殷周以來始謂王者爲天子也)
子曰愛親者不敢惡於人注博愛也敬親者不敢慢於
人注廣敬也愛敬盡於事親而德敎加於百姓刑於四
海注刑法也君行博愛廣敬之道使人皆不慢惡其親
則德敎加被天下當爲四夷之所法則也蓋天子之孝
也注蓋猶畧也孝道廣大此畧言之音義(子曰此一子/曰通天子諸)
(侯卿大夫士庶人五章也惡烏路反注/同舊如字慢亡諫反俗作慢盡津忍反)疏(正義曰此陳/天子之孝也)
(所謂愛親者是天子身行愛敬也不敢惡於人不敢慢/於人者是天子施化使天下之人皆行愛敬不敢慢惡)
(於其親也親謂其父母也言天子豈唯因心内恕克己/復禮自行愛敬而已亦當設敎施令使天下之人不慢)
(惡於其父母如此則至德要道之敎加被天下亦當使/四海蠻夷慕化而法則之此蓋是天子之行孝也孝經)
(援神契云天子行孝曰就言德被天下澤及萬物始終/成就榮其祖考也五等之孝惟於天子章稱子曰者皇)
(侃云上陳天子極尊下列庶人極卑尊卑旣異恐嫌爲/孝之理有别故以一子曰通冠五章明尊卑貴賤有殊)
(而奉親之道無二注博愛也○正義曰此依魏注也博/大也言君愛親又施德敎於人使人皆愛其親不敢有)
(惡其父母者是博愛也注廣敬也○正義曰此依魏注/也廣亦大也言君敬親又施德敎於人使人皆敬其親)
(不敢有慢其父母者是廣敬也孔傳以人爲天下衆人/言君愛敬己親則能推己及物謂有天下者愛敬天下)
(之人有一國者愛敬一國之人也不惡者謂君常思安/人爲其興利除害則上下無怨是爲至德也不慢者則)
(曲禮曰毋不敬書曰爲人上者奈何不敬君能不慢於/人脩已以安百姓則千萬人悅是爲要道也上施德敎)
(人用和睦則分崩離析無由而生也案禮記祭義稱有/虞氏貴德而尚齒夏后氏貴爵而尚齒殷人貴富而尚)
(齒周人貴親而尚齒虞夏殷周天下之盛王也未有遺/年者年之貴乎天下久矣次乎事親也斯亦不敢慢於)
(人也所以於天子章明愛敬者王肅韋昭云天子居四/海之上爲敎訓之主爲敎易行故寄易行者宣之然愛)
(之與敬解者衆多沈宏云親至結心爲愛崇恪表跡爲/敬劉炫云愛惡俱在於心敬慢皆見於貎愛者隱惜而)
(結於内敬者嚴肅而形於外皇侃云愛敬各有心迹烝/烝至惜是謂愛心温凊搔摩是謂愛迹肅肅悚悚是謂)
(敬心拜伏擎跪是謂敬迹舊說云愛生於眞敬起自嚴/孝是眞性故先愛後敬也舊問曰天子以愛敬爲孝及)
(庶人以躬耕爲孝王者竝相通否梁王答云天子旣極/愛敬必湏五等行之然後乃成庶人雖在躬耕豈不愛)
(敬及不驕不溢已下事邪以此言之五等之孝互相通/也然諸侯言保社稷大夫言守宗廟士言保其祿位而)
(守其祭祀以例言之天子當云保其天下庶人當言保/其田農此畧之不言何也左傳曰天子守在四夷故愛)
(敬盡於事親之下而言德敎加於百姓刑於四海保守/之理已定不煩更言保也庶人用天之道分地之利謹)
(身節用保守田農不離於此旣無守任不假㫖保守也/注刑法至則也○正義曰云刑法也者釋詁文云君行)
(博愛廣敬之道使人皆不慢惡其親者是天子愛敬盡/於事親又施德敎使天下之人皆不敢慢惡其親也云)
(則德敎加被於天下者釋刑于四海也百姓謂天下之/人皆有族姓言百舉其多也尚書云平章百姓則謂百)
(姓爲百官爲下有黎民之文所以百姓非兆庶也此經/德敎加於百姓則謂天下百姓爲與刑於四海相對四)
(海旣是四夷則此百姓自然是天下兆庶也經典通謂/四夷爲四海案周禮記爾雅皆言東夷西戎南蠻北狄)
(謂之四夷或云四海故注以四夷釋四海也孫炎曰海/者晦暗無知也注蓋猶至畧言之○正義曰此依魏注)
(也案孔傳云蓋者辜較之辭劉炫云辜較猶梗槪也孝/道旣廣此纔舉其大畧也劉巘云蓋者不終盡之辭明)
(孝道之廣大此畧言之也皇侃云畧陳如此未能究竟/是也鄭注云蓋者謙辭據此而言蓋非謙也劉炫駮云)
(若以制作須謙則庶人亦當謙矣苟以名位須謙夫子/曾爲大夫於士何謙而亦云蓋也斯則卿士以上之言)
(蓋者竝非謙/辭可知也)甫刑云一人有慶兆民賴之注甫刑卽尚
書吕刑也一人天子也慶善也十億曰兆義取天子行
孝兆人皆賴其善音義(甫刑尚書作吕刑兆知從八正/直表反十億曰兆民百萬曰兆)
(民賴鹿/艾反)疏(正義曰夫子述天子之行孝旣畢乃引尚書/甫刑篇之言以結成其義慶善也言天子一)
(人有善則天下兆庶皆倚賴之也善則愛敬是也一人/有慶結愛敬盡於事親已上也兆民頼之結而德敎加)
(於百姓已下也注甫刑至善○正義曰云甫刑卽尚書/吕刑也者尚書有吕刑而無甫刑也案禮記緇衣篇孔)
(子兩引甫刑辭與吕刑無别則孔子之代以甫刑命篇/明矣今尚書爲吕刑者孔安國云後爲甫侯故稱甫刑)
(知者以詩大雅嵩高之篇宣王之詩云生甫及申揚之/水篇平王之詩不與我戍甫明子孫改封爲甫侯不知)
(因吕國改作甫名不知别封餘國而爲甫號然子孫封/甫穆王時未有甫名而稱爲甫刑者後人以子孫之國)
(號名之也猶若叔虞初封於唐子孫封晉而史記稱晉/世家也劉炫以爲遭秦焚書各信其學後人不能改正)
(而兩存之也者非也諸章皆引詩此章獨引書者以孔/子之言布在方䇿言必皆引詩書證事示不憑虚說義)
(當詩意則引詩義當易意則引易此章與書意義相契/故引爲證也鄭注以書録王事故證天子之章以爲引)
(類得象然引大雅證大夫引曹風證聖治豈引類得象/乎此不取也云一人天子也者依孔傳也舊說天子自)
(稱則言予一人予我也言我雖身處上位猶是人中之/一耳與人不異是謙也若臣人稱之則惟言一人言四)
(海之内惟一人乃爲尊稱也天子者帝王之爵猶公侯/伯子男五等之稱云慶善也者書傳通也云十億曰兆)
(者古數爲然云義取天子行孝兆人皆賴其善者釋/一人有慶兆民賴之也姓言百民稱兆皆舉其多也)
　
　
　
　
　
　
　
　
　
　
　
　
　
　孝經注疏卷一
　孝經注疏卷一考證
開宗明義章○朱子刋誤本但有分章章名悉削去
仲尼居○古文作閒居呉澄曰許慎説文所引孝經皆
　古文也今按説文居字下引孝經仲尼居見得當時
　古文居上卽無閒字劉炫本增此一字妄矣
曾子侍○古文作侍坐呉澄曰小戴記云仲尼燕居子
　張子貢言游侍孔子閒居子夏侍大戴記云孔子閒
　居曾子侍並無坐字此經當爲一例
　音義曾子名曑或作參音同義别○(臣清植/)按唐韻
　集韻曑音森參音驂九經字様曰曑隸省作□與參
　不同今經典相承多用參
先王有至德要道○古文先王上有參字
德之本也敎之所由生也○古文二句各無也字呉澄
　曰劉炫本所減多是句末也字比今文更覺宇兀
無念爾祖音義鄭𤣥云無念無忘也爾雅云勿念也○
　朱子詩集傳云無念猶言豈得無念也
蓋天子之孝也○古文無也字
甫刑疏因吕國改作甫名○(臣清植/)按蘇軾春秋列國
　圖說有莒無吕疑此蓋吕姓而封於甫者尚書指其
　姓故作吕刑他書傳指其國故作甫刑史記亦曰甫
　侯言於王作脩刑辟
　
　
　
　
　
　
　
　
　
　
　孝經注疏卷一考證
欽定四庫全書
　孝經注疏卷二
　　唐明皇御注　陸德明音義　宋邢昺疏
　諸侯章第三疏(正義曰次天子之貴者諸侯也案釋/詁云公侯君也不曰諸公者嫌渉天)
　(子三公也故以其次稱爲諸侯猶言諸國之君也皇/侃云以侯是五等之第二下接伯子男故稱諸侯今)
　(不取/也)
在上不驕高而不危注諸侯列國之君貴在人上可謂
高矣而能不驕則免危也制節謹度滿而不溢注費用
約儉謂之制節愼行禮法謂之謹度無禮爲驕奢泰爲
溢高而不危所以長守貴也滿而不溢所以長守富也
富貴不離其身然後能保其社稷而和其民人注列國
皆有社稷其君主而祭之言富貴常在其身則長爲社
稷之主而人自和平也蓋諸侯之孝也音義(溢音逸費/芳味反用)
(如字約於畧反儉勤檢反奢書/虵反泰音太離力智反注同)疏(正義曰夫子前述天/子行孝之事已畢次)
(明諸侯行孝也言諸侯在一國臣人之上其位高矣高/者危懼若能不以貴自驕則雖處高位終不至於傾危)
(也積一國之賦稅其府庫充滿矣若制立節限愼守法/度則雖充滿而不至盈溢也滿謂充實溢謂奢侈書稱)
(位不期驕祿不期侈是知貴不與驕期而驕自至富不/與侈期而侈自來言諸侯貴爲一國人主富有一國之)
(財故宜戒之也又覆述不危不溢之義言居髙位而不/傾危所以常守其貴財貨充滿而不爲溢所以長守其)
(富使富貴長久不去離其身然後乃能安其國之社稷/而協和所統之臣人謂社稷以此安臣人以此和也言)
(此上所陳蓋是諸侯之行孝也皇侃云民是廣及無知/人是稍識仁義卽府史之徒故言民人明遠近皆和悅)
(也援神契云諸侯行孝曰度言奉天子之法度得不危/溢是榮其先祖也注諸侯至危也○正義曰云諸侯列)
(國之君者經典皆謂天子之國爲王國諸侯之國爲列/國詩云思皇多士生此王國則天子之國也左傳魯叔)
(孫豹云我列國也鄭子産云列國一同是諸侯之國也/列國者言其國君皆以爵位尊卑及土地大小而叙列)
(焉五等皆然云貴在人上可謂高矣者言諸侯貴在一/國臣人之上其位高也云而能不驕則免危也者言其)
(爲國以禮能不陵上慢下則免傾危也注費用至爲溢/○正義曰云費用約儉謂之制節者此依鄭注釋制節)
(也謂費國之財以供已用每事儉約不爲華侈則論語/道千乘之國云節用而愛人是也云慎行禮法謂之謹)
(度者此釋謹度也言不可奢僭當須慎行禮法無所乖/越動合典章皇侃云謂宫室車旗之類皆不奢僭也云)
(無禮爲驕奢泰爲溢者皆謂華侈放恣也前未解驕今/於此注與溢相對而釋之言無禮謂陵上慢下也皇侃)
(云在上不驕以戒貴應云溢財不奢以戒富若云制節/謹度以戒富亦應云制節謹身以戒貴此不例者互其)
(文也但驕由居上故戒貴云在上溢由無節故戒富云/制節也注列國至平也○正義曰列國已具此釋云皆)
(有社稷者韓詩外傳云天子大社東方青南方赤西方/白北方黑中央黄土若封四方諸侯各割其方色土苴)
(以白茅而與之諸侯以此土封之爲社明受於天子也/社卽土神也經典所論社稷皆連言之皇侃以爲稷五)
(穀之長亦爲土神據此稷亦社之類也言諸侯有社稷/乃有國無社稷則無國也云其君主而祭之者案左傳)
(曰君人者社稷是主社稷因地故以列國言之祭必由/君故以其君言之云言富貴常在其身者此依王注釋)
(富貴不離其身也云則長爲社稷之主者釋保其社稷/也云而人自和平也者釋而和其民人也然經上文先)
(貴後富言因貴而富也下覆之富在貴先者此與易繫/辭崇高莫大乎富貴老子云富貴而驕皆隨便而言之)
(非富合先於貴也經傳之言社稷多矣案左傳曰共工/氏之子曰勾龍爲后土后土爲社有烈山氏之子曰柱)
(爲稷自夏以上祀之周棄亦爲稷自商以來祀之言勾/龍柱棄配社稷而祭之卽勾龍柱棄非社稷也又條牒)
(云稷壇在社西俱北鄉竝/列同營共門竝如條之說)詩云戰戰兢兢如臨深淵如
履薄冰注戰戰恐懼兢兢戒愼臨深恐墜履冰恐陷義
取爲君恒須戒懼音義(詩云此詩小雅節南山之什小/旻卒章戰章扇反兢棘冰反恐)
(丘勇反懼也下/同䧟陷沒之陷)疏(正義曰夫子述諸侯行孝終畢乃引/小雅小旻之詩以結之言諸侯富貴)
(不可驕溢常須戒懼故戰戰兢兢常如臨深履薄也注/戰戰至戒懼○正義曰此依鄭注也案毛詩傳云戰戰)
(恐也兢兢戒也此注恐下加懼戒下加慎足以圓文也/云臨深恐墜履薄恐陷者亦毛詩傳文也恐墜謂如入)
(深淵不可復出恐陷謂沒在冰下不可拯濟/也云義取爲君常須戒愼者引詩大意如此)
　卿大夫章第四疏(正義曰次諸侯之貴者卽卿大夫/焉說文云卿章也白虎通云卿之)
　(爲言章也章善明理也大夫之爲言大扶扶進人者/也故傳云進賢逹能謂之卿大夫王制云上大夫卿)
　(也又典命云王之卿六命其大夫四命則/爲卿與大夫異也今連言者以其行同也)
非先王之法服不敢服注服者身之表也先王制五服
各有等差言卿大夫遵守禮法不敢僭上偪下非先王
之法言不敢道非先王之德行不敢行注法言謂禮法
之言德行謂道德之行若言非法行非德則虧孝道故
不敢也是故非法不言非道不行注言必守法行必遵
道口無擇言身無擇行注言行皆遵法道所以無可擇
也言滿天下無口過行滿天下無怨惡注禮法之言焉
有口過道德之行自無怨惡三者備矣然後能守其宗
廟注三者服言行也禮卿大夫立三廟以奉先祖言能
備此三者則能長守宗廟之祀蓋卿大夫之孝也音義
(德行之行下孟反注德行及下擇行行滿皆同過/古卧反注同惡烏路反舊如字注同廟本或作庿)疏(正/義)
(曰夫子述諸侯行孝之事終畢次明卿大夫之行孝也/言大夫委贄事君學以從政立廟則接對賓客出聘則)
(將命他邦服飾言行須遵禮典非先王禮法之衣服則/不敢服之於身若非先王禮法之言辭則不敢道之於)
(口若非先王道德之景行亦不敢行之於身就此三事/之中言行尤須重愼是故非禮法則不言非道德則不)
(行所以口無可擇之言身無可擇之行也使言滿天下/無口過行滿天下無怨惡服飾言行三者無虧然後乃)
(能守其先祖之宗廟蓋是卿大夫之行孝也援神契云/卿大夫行孝曰譽蓋以聲譽爲義謂言行布滿天下能)
(無怨惡遐邇稱譽是榮親也舊說云天子諸侯各有卿/大夫此章既云言行滿於天下又引詩云夙夜匪懈以)
(事一人是舉天子卿大夫也天子卿大夫尚爾則諸侯/卿大夫可知也注服者至偪下○正義曰云服者身之)
(表也者此依孔傳也左傳曰衣身之章也彼注云章貴/賤言服飾所以章其貴賤章則表之義也云先王制五)
(服各有等差者案尚書臯陶篇曰天命有德五服五章/哉孔傳云五服天子諸侯卿大夫士之服也尊卑采章)
(各異是有等差也云言卿大夫遵守禮法不敢僭上偪/下者僭上謂服飾過制僭擬於上也偪下謂服飾儉固)
(偪廹於下也卿大夫言必守法行必遵德服飾須合禮/度無宜僭偪故劉炫引禮證之曰君子上不僭上下不)
(偪下是也又案尚書益稷篇稱命禹曰予欲觀古人之/象日月星辰山龍華蟲作會宗彜藻火粉米黼黻絺繡)
(以五采彰施於五色作服汝明孔傳曰天子服日月而/下諸侯自龍袞而下至黼黻士服藻火大夫加粉米上)
(得兼下下不得僭上此古之天子冕服十二章以日月/星辰及山龍華蟲六章畫於衣衣法於天畫之爲陽也)
(以藻火粉米黼黻六章繡之於裳裳法於地繡之爲隂/也日月星辰取照臨於下山取興雲致雨龍取變化無)
(窮華蟲謂雉取耿介藻取文章火取炎上以助其德粉/取潔白米取能養黼取斷割黻取背惡鄕善皆爲百王)
(之明戒以益其德諸侯自龍袞而下八章也四章畫於/衣四章繡於裳大夫藻火粉米四章也二章畫於衣二)
(章繡於裳孔安國蓋約夏殷章服爲說周制則天子冕/服九章象陽之數極也案鄭注周禮司服稱至周而以)
(日月星辰畫於旌旗所謂三辰旂旗昭其明也又云登/龍於山登火於宗彜尊其神明也古文以山爲九章之)
(首火在宗彜之下周制以龍爲九章之首火在宗彜之/上是登龍於山登火於宗彜也又案司服云王祀昊天)
(上帝則服大裘而冕祀五帝亦如之享先王則袞冕享/先公饗射則鷩冕祀四望山川則毳冕祭社稷五祀則)
(絺冕羣小祀則𤣥冕而冕服九章也又案鄭注九章初/一曰龍次二曰山次三曰華蟲次四曰火次五曰宗彜)
(皆畫以爲繢次六曰藻次七曰粉米次八曰黼次九曰/黻皆絺以爲繡則袞之衣五章裳四章凡九也鷩畫以)
(雉謂華蟲也其衣三章裳四章凡七章毳畫虎蜼謂宗/彜也其衣三章裳二章几五也絺刺粉米無畫也其衣)
(一章裳二章凡三也𤣥者衣無文裳刺黻而已是以謂/𤣥焉凡冕服皆𤣥衣纁裳又案司服公之服自袞冕而)
(下如王之服侯伯之服自鷩冕而下子男之服自毳冕/而下卿大夫之服自𤣥冕而下士之服自皮弁而下如)
(大夫之服則周自公侯伯子男其服之章數又與古之/象服差矣注法言至敢也○正義曰云法言謂禮法之)
(言者此則論語云非禮勿言是也云德行謂道德之行/者卽論語云志於道據於德是也云若言非法行非德)
(者卽王制云言僞而辨行僞而堅是也云則虧孝道故/不敢也者釋所以不敢之意也注言必至遵道○正義)
(曰此依正文釋非法不言非道不行也注言行至擇也/○正義曰言不守禮法行不遵道德皆已而法之經言)
(無擇謂令言行無可擇也注禮法至怨惡○正義曰口/有過惡者以言之非禮法行有怨惡者以所行非道德)
(也若言必守法行必遵道則口無過怨惡無從而生注/三者至之祀○正義曰云三者服言行也者此謂法服)
(法言德行也然言之與行君子所最謹出已加人發邇/見遠出言不善千里違之其行不善譴辱斯及故首章)
(一敘不毁而再敘立身此章一舉法服而三復言行也/則知表身者以言行不虧不毁猶易立身難備也皇侃)
(云初陳敎本故舉三事服在身外可見不假多戒言行/出於内府難明必須備言最於後結宜應總言謂人相)
(見先觀容飾次交言辭後謂德行故言三者以服爲先/德行爲後也云禮卿大夫立三廟者義見末章云以奉)
(先祖者謂奉事其祖考也云言能備此三者則能長守/宗廟之祀者言卿大夫若能備服飾言行故能守宗廟)
(也/)詩云夙夜匪懈以事一人注夙早也懈惰也義取爲
卿大夫能早夜不惰敬事其君也音義(詩云此大雅蕩/之什烝民篇語)
(懈佳賣反字或作解/注同惰古卧反下同)疏(正義曰夫子旣述卿大夫行孝/終畢乃引大雅烝民之詩以結)
(之言卿大夫當早起夜寐以事天子不得懈惰匪猶不/也注夙早至君也○正義曰夙早也釋詁文懈惰也釋)
(言文云義取爲卿大夫能早夜不惰者引詩大意如此/云敬事其君也者釋以事一人不言天子而言君者欲)
(通諸侯卿/大夫也)
　士章第五(正義曰次卿大夫者卽士也案說文曰數/始於一終於十孔子曰推一答十爲士毛)
　(詩傳曰士者事也白虎通曰士者事也任事之稱也/故禮辨名記曰士者任事之稱也傳曰通古今辯然)
　(不然謂/之士)
資於事父以事母而愛同資於事父以事君而敬同注
資取也言愛父與母同敬父與君同故母取其愛而君
取其敬兼之者父也注言事父兼愛與敬也故以孝事
君則忠注移事父孝以事於君則爲忠矣以敬事長則
順注移事兄敬以事於長則爲順矣忠順不失以事其
上然後能保其禄位而守其祭祀注能盡忠順以事君
長則常安祿位永守祭祀蓋士之孝也音義(兼古恬反/并也長丁)
(丈反/注同)疏(正義曰夫子述卿大夫行孝之事終次明士之/行孝也言士始升公朝離親入仕故此敘事父)
(之愛敬宜均事母與事君以明割恩從義也資者取也/取於事父之行以事母則愛父與愛母同取於事父之)
(行以事君則敬父與敬君同母之於子先取其愛君之/於臣先取其敬皆不奪其性也若兼取愛敬者其惟父)
(乎旣説愛敬取捨之理遂明出身入仕之行故者連上/之辭也謂以事父之孝移事其君則爲忠矣以事兄之)
(敬移事於長則爲順矣長謂公卿大夫言其位長於士/也又言事上之道在於忠順二者皆能不失則可事上)
(矣上謂君與長也言以忠順事上然後乃能保其祿秩/官位而長守先祖之祭祀蓋士之孝也援神契云士行)
(孝曰究以明審爲義當湏能明審資親事君之道是能/榮親也白虎通云天子之士獨稱元士蓋士賤不得體)
(君之尊故加元以别於諸侯之士也此直言士則諸侯/之士前言大夫是戒天子之大夫諸侯之大夫可知也)
(此章戒諸侯之士則天子之士亦可知也注資取至君/同○正義曰云資取也者此依孔傳也案鄭注表記考)
(工記竝同訓資取也注言愛父與母同敬父與君同者/謂事母之愛事君之敬竝同於父也然愛之與敬俱出)
(於心君以尊高而敬深母以鞠育而愛厚劉炫曰夫親/至則敬不極此情親而恭少尊至則愛不極此心敬而)
(恩殺也故敬極於君愛極於母梁王云天子章陳愛敬/以辨化也此章陳愛敬以辨情也注言事至敬也○正)
(義曰此依王注也劉炫曰母親至而尊不至豈則尊之/不極也君尊至而親不至豈則親之不極也惟父旣親)
(且尊故曰兼也劉巘曰父情天屬尊無所屈故愛敬䨇/極也注移事至忠矣○正義曰此依鄭注也揚名章云)
(君子之事親孝故忠可移於君是也舊説云入仕本欲/安親非貪榮貴也若用安親之心則爲忠也若用貪榮)
(之心則非忠也嚴植之曰上云君父敬同則忠孝不得/有異言以至孝之心事君必忠也注移事至順矣○正)
(義曰此依鄭注也下章云事兄悌故順可移於長注不/言悌而言敬者順經文也左傳曰兄愛弟敬又曰弟順)
(而敬則知悌之與敬其義同焉尚書云邦伯師長安國/曰衆長公卿也則知大夫以上皆是士之長注能盡至)
(祭祀○正義曰謂能盡忠順以事君長則能保其祿位/也祿謂廩食位謂爵位廣雅曰位涖也涖下爲位王制)
(云上農夫食九人謂諸侯之下士視上農夫中士倍下/士上士倍中士祭者際也神人相接故曰際也祀者似)
(也謂祀者似將見先人也士亦有廟經不言耳大夫旣/言宗廟士可知也士言祭祀則大夫之祭祀亦可知也)
(皆互以相明也諸侯言保其社稷大夫言守其宗廟士/則保守並言者皇侃云稱保者安鎮也守者無逸也社)
(稷祿位是公故言保宗廟祭祀是私/故言守也士初得祿位故兩言之也)詩云夙興夜寐無
忝爾所生注忝辱也所生謂父母也義取早起夜寐無
辱其親也音義(詩云此詩小雅節南山之什小宛篇語/寐面利反忝辱也他簟反所生謂父母)
疏(正義曰夫子述士行孝畢乃引小雅小宛之詩以證/之也言士行孝當早起夜寐無辱其父母也注忝辱)
(至親也○正義曰云忝辱也者釋言文云所生謂父母/也者下章云父母生之是也云義取早起夜寐無辱其)
(親也者亦引/詩之大意也)
　
　
　
　孝經注疏卷二
　孝經注疏卷二考證
諸侯章疏侯是五等之第二○(臣清植/)按侯雖五等之
　一然旣言諸侯則於五等之爵皆可以兼之矣疏說
　未免太泥
高而不危所以長守貴也滿而不溢所以長守富也○
　古文無兩也字
蓋諸侯之孝也○古文無也字
非先王之法服不敢服疏孔安國蓋約夏殷章服爲說
　○(臣照/)按安國所傳者虞書則所言當是有虞氏之
　章服不必别言夏殷但有虞世遠不可考而安國所
　言又不盡周制故邢氏謂是約夏殷以爲說也
然後能保其祿位○古文祿位作爵祿
此卿大夫之孝也○古文無也字
　
　
　孝經注疏卷二考證
欽定四庫全書
　孝經注疏卷三
　　唐明皇御注　陸德明音義　宋郉昺疏
　庶人章第六疏(正義曰庶者衆也謂天下衆人也皇/侃云不言衆民者兼包府史之屬通)
　(謂之庶人也嚴植之以爲士有員/位人無限極故士以下皆爲庶人)
用天之道注春生夏長秋斂冬藏舉事順時此用天道
也分地之利注分别五土視其高下各盡所宜此分地
利也謹身節用以養父母注身恭謹則遠恥辱用節省
則免饑寒公賦旣充則私養不闕此庶人之孝也注庶
人爲孝唯此而已音義(長丁丈反斂力儉反藏才郎反/分符云反注同别彼列反五土)
(周禮五土一曰山林二曰川澤三曰/丘陵四曰墳衍五曰原隰養羊尚反)疏(正義曰夫子上/述士之行孝己)
(畢次明庶人之行孝也言庶人服田力穡當須用天之/四時生成之道也分地五土所宜之利謹慎其身節省)
(其用以供養其父母此則庶人之孝也援神契云庶人/行孝曰畜以畜養爲義言能躬耕力農以畜其德而養)
(其親也注春生至道也○正義曰云春生夏長秋斂冬/藏者此依鄭注也爾雅釋天云春爲發生夏爲長毓秋)
(爲收斂冬爲安寧安寧卽閉藏之意也云舉事順時此/用天之道也者謂舉農畝之事順四時之氣春生則耕)
(種夏長則芸苗秋收則獲割冬藏則入廪也注分别至/利也○正義曰云分别五土視其高下者此依鄭注也)
(案周禮大司徒云五土一曰山林二曰川澤三曰邱陵/四曰墳衍五曰原隰謂庶人湏能分别視此五土之高)
(下隨所宜而播種之則職方氏所謂青州其榖宜稻麥/雍州其穀宜黍稷之類是也云各盡其所宜此分地之)
(利也者此依孔傳也劉炫曰黍稷生於陸苽稻生於水/注身恭至不闕○正義曰云身恭謹則遠恥辱者論語)
(曰恭近於禮遠恥辱也云用節省則免饑寒者用謂庶/人衣服飲食喪祭之用當須節省禮記曰食節事時又)
(曰庶人無故不食珍及三年之耕必有一年之食九年/耕必有三年之食以三十年之通雖有㓙旱水溢民無)
(菜色是免饑寒也云公賦旣充則私養不闕者賦者自/上税下之名也謂常省節財用公家賦税充足而私養)
(父母不闕乏也孟子稱周人百畝而徹其實皆什一也/劉熙注云家耕百畝徹取十畝以爲賦也又云公事畢)
(然後敢治私事是也注庶人至而已○正義曰此依魏/注也案天子諸侯卿大夫士皆言蓋而庶人獨言此注)
(釋言此之意也謂天子至士孝行廣大其章畧述宏綱/所以言蓋也庶人用天分地謹身節用其孝行已盡故)
(曰此言唯此而已庶人不引/詩者義盡於此無贅詞也)故自天子至於庶人孝無
終始而患不及者未之有也注始自天子終於庶人尊
卑雖殊孝道同致而患不能及者未之有也言無此理
故曰未有音義(古文分此以/下别爲一章)疏(正義曰夫子述天子諸/侯卿大夫士庶人行孝)
(畢於此總結之則其五等尊卑雖殊至於奉親其道不/别故從天子以下至於庶人其孝道則無終始貴賤之)
(異也或有自患已身不能及於孝未之有也自古及今/未有此理蓋是勉人行孝之辭也注始自至未有○正)
(義曰云始自天子終於庶人者謂五章以天子爲始庶/人爲終也云尊卑雖殊孝道同致者謂天子庶人尊卑)
(雖别至於行孝其道不殊天子須愛親敬親諸侯須不/驕不溢卿大夫於言行無擇士須資親事君庶人謹身)
(節用各因心而行之斯至豈藉創物之智扛鼎之力若/率强之無不及也云而患不能及者未之有也者此謂)
(人無貴賤尊卑行孝之道同致若各率其已分則皆能/養親言患不及於孝者未有也說孝道包含之義廣大)
(塞乎天地横乎四海經言孝無終始謂難備終始但不/致毁傷立身行道安其親忠於君一事可稱則行成名)
(立不必始終皆備也此言行孝甚易無不及之理故非/孝道不終始致必及之患也云言無此理故曰未有者)
(此釋未之有之意也謝萬以爲無終始恒患不及未之/有者少賤之辭也劉巘云禮不下庶人若言我賤而患)
(行孝不及己者未之有也此但得憂不及之理而失於/歎少賤之義也鄭曰諸家皆以爲患及身今注以爲自)
(患不及將有說乎答曰案説文云患憂也廣雅曰患惡/也又若案注說釋不及之義凡有四焉大意皆謂有患)
(貴賤行孝無及之憂非以患爲禍也經傳之稱患者多/矣論語不患人之不已知又曰不患無位又曰不患寡)
(而患不均左傳曰宣子患之皆是憂惡之辭也惟蒼頡/篇謂患爲禍孔鄭韋王之學引之以釋此經故皇侃曰)
(無始有終謂改悟之善惡禍何必及之則無始之言已/成空設也禮祭義曾子說孝曰衆之本教曰孝其行曰)
(養養可能也敬爲難敬可能也安爲難安可能也卒爲/難父母旣没慎行其身不遺父母惡名可謂能終矣夫)
(以曾參行孝親承聖人之意至於能終孝道尚以爲難/則寡能無識固非所企也今爲行孝不終禍患必及此)
(人偏執詎謂經通鄭曰書云天道福善禍滛又曰惠廸/吉從逆凶惟影響斯則必有災禍何得稱無也答曰來)
(問指淫凶悖慝之倫經言戒不終善美之輩論語曰今/之孝者是謂能養曾子曰參直養者也安能爲孝乎又)
(此章云以養父母此庶人之孝也儻有能養而不能終/只可未爲具美無宜卽同淫慝也古今凡庸詎識學道)
(但使能養安知始終若今皆及於災便是比户可貽禍/矣而當朝通識者以爲鄭注非誤故謝萬云言爲人無)
(終始者謂孝行有終始也患不及者謂用心憂不足也/能行如此之善曾子所以稱難故鄭注云善未有也諦)
(詳此義將謂不然何者孔聖埀文包於上下盡力隨分/寧限高卑則因心而行無不及也如依謝萬之說此則)
(常情所昧矣子夏曰有始有卒者其惟聖人乎若施化/惟待聖人千載方期一遇加於百姓刑於四海乃爲虚)
(說者與制有曰嗟乎孝之爲大若天之不可逃也地之/不可遠也朕窮五孝之說人無貴賤行無終始未有不)
(由此道而能立其身者然則聖人之德豈云/遠乎我欲之而斯至何患不及於己者哉)
　三才章第七疏(正義曰天地謂之二儀兼人謂之三/才曾子見夫子陳說五等之孝旣畢)
　(乃發歎曰甚哉孝之大也夫子因其歎美乃爲說天/經地義人行之事可敎化於人故以名章次五孝之)
　(後/)
曾子曰甚哉孝之大也注參聞行孝無限高卑始知孝
之爲大也子曰夫孝天之經也地之義也民之行也注
經常也利物爲義孝爲百行之首人之常德若三辰運
天而有常五土分地而爲義也天地之經而民是則之
注天有常明地有常利言人法則天地亦以孝爲常行
也則天之明因地之利以順天下是以其敎不肅而成
其政不嚴而治注法天明以爲常因地利以行義順此
以施政敎則不待嚴肅而成理也音義(曾從八正甚從/甘匹正皆放此)
(夫音符行下孟反/注同治直吏反)疏(正義曰夫子述上從天子下至庶/人五等之孝後總以結之語勢將)
(畢欲以更明孝道之大無以發端特假曾子歎孝之大/更以彌大之義告之也曰夫孝天之經地之義民之行)
(經常也人生天地之間禀天地之氣節人之所法是天/地之常義也聖人司牧黔庶故須則天之常明因依地)
(之義利以順行於天下是以其爲敎也不待肅戒而成/也其爲政也不假威嚴而自理也注參聞至大也○正)
(義曰高謂天子卑謂庶人言曾參旣聞夫子陳說天子/庶人皆當行孝始知孝之爲大也注經常至義也○正)
(義曰云經常也利物爲義者經常卽書傳通訓也易文/言曰利物足以和義是利物爲義也云孝爲百行之首)
(人之常德者鄭注論語云孝爲百行之本言人之爲行/莫先於孝案周易曰常其德貞孝是人所常德也云若)
(三辰運天謂日月星以時運轉於天釋名云土者吐也/言吐生萬物周禮五土十地之利言孝爲百行之首是)
(人生有常之德若日月星辰運行於天而有常山川原/隰分别土地而爲利則知貴賤雖别必資孝以立身皆)
(貴法則於天地然此經全與左傳鄭子大叔答趙簡子/問禮同其異一兩字而已明孝之與禮其義同注天有)
(至行也○正義曰云天有常明者謂日月星辰明臨於/下紀於四時人事則之以夙興夜寐無忝爾所生故下)
(文云則天之明也云地有常利者謂山川原隰動植物/産人事因之以晨羞夕膳色養無違故下文云因地之)
(利也此皆人能法則天地以爲孝行者故云亦以孝爲/常行也上云天之經地之義此云天地之經而不言義)
(者爲地有利物之義亦是天常也若分而言之則爲義/合而言之則爲常也注法天至理也○正義曰云法天)
(明以爲常因地利以行義者上文云夫孝天之經地之/義也故云法天明以爲常釋天之明也因地利以爲義)
(釋地之義也云順此以施政敎則不待嚴肅而成理也/者經云其敎不肅而成其政不嚴而治注則以政敎相)
(就而明之嚴肅相連而釋之從便宜省也制㫖曰天無/立極之統無以常其明地無立極之統無以常其利人)
(無立身之本無以常其德然則三辰迭運而一以經之/者大利之性也五土分植而一以宜之者大順之理也)
(百行殊塗而一致之者大中之要也夫愛始於和而敬/生於順是以因和以敎愛則易知而有親因順以敎敬)
(則易從而有功愛敬之化行而禮樂之政備矣聖人則/天之明以爲經因地之利以行義故能不待嚴肅而成)
(可久可大/之業焉)先王見敎之可以化民也注見因天地敎化
人之易也是故先之以博愛而民莫遺其親注君愛其
親則人化之無有遺其親者陳之以德義而民興行注
陳說德義之美爲衆所慕則人起心而行之先之以敬
讓而民不爭注君行敬讓則人化而不爭導之以禮樂
而民和睦注禮以檢其跡樂以正其心則和睦矣示之
以好惡而民知禁注示好以引之示惡以止之則人知
有禁令不敢犯也音義(易以豉反興行之行下孟反爭/爭鬭之爭從爪申正皆放此導)
(音道本或作道示神至反好如字又呼/報反惡如字又烏路反禁金鴆反注同)疏(正義曰言先/王見因天地)
(之常不肅不嚴之政敎可以率先化下人也故須身行/博愛之道以率先之則人漸其風敎無有遺其親者於)
(是陳説德義之美以順敎誨人則人起心而行之也先/王又以身行敬讓之道以率先之則人漸其德而不爭)
(競也又導之以禮樂之敎正其心迹則人被其敎自和/睦也又示之以好者必愛之惡者必討之則人見之而)
(知國有禁也注見因至易也○正義曰此依鄭注也言/先王見天明地利有益於人因之以施化行之甚易也)
(注君愛至親者○正義曰此依王注也言君行博愛之/道則人化之皆能行愛敬無有遺忘其親者卽天子章)
(之愛敬盡於事親而德敎加於百姓是也注陳說至行/之○正義曰易稱君子進德修業又論語云義以爲質)
(又左傳說趙衰薦郤縠云說禮樂而敦詩書詩書義之/府也禮樂德之則也德義利之本也且德義之利是爲)
(政之本也言大臣陳說德義之美是天子所重爲羣情/所慕則人起發心志而效行之注君行至不爭○正義)
(曰此依魏注也案禮記鄕飲酒義云先禮而後財則民/作敬讓而不爭矣言君身先行敬讓則天下之人自息)
(貪競也注禮以至睦矣○正義曰此依魏注也案禮記/云樂由中出禮自外作中謂心在其中也外謂跡見於)
(外也由心以出者宜聽樂以正之自跡以見者當用禮/以檢之檢之謂檢束也言心跡不違於禮樂則人當自)
(和睦也注示好至犯也○正義曰云示好以引之示惡/以止之者案樂記云先王之制禮樂也將以敎民平好)
(惡而反人道之正也故示有好必賞之令以引喻之使/其慕而歸善也示有惡必罰之禁以懲止之使其懼而)
(不爲也云則人知有禁令不敢犯/也者謂人知好惡而不犯禁令也)詩云赫赫師尹民具
爾瞻注赫赫明盛貎也尹氏爲太師周之三公也義取
大臣助君行化人皆瞻之也音義(詩云此詩小雅節南/山之詩赫本又作赤)
(火白/反)疏(正義曰夫子旣述先王以身率下先及大臣助/君行化之義畢乃引小雅節南山詩以證成之)
(赫赫明盛之貎也是太師尹氏也言助君行化爲人摸/範故人皆瞻之注赫赫至之也○正義曰云赫赫明盛)
(貎也尹氏爲太師周之三公也者此毛傳文太師太傅/太保是周之三公尹氏時爲太師故曰尹氏也云義取)
(大臣助君行化人皆瞻之也者引詩大意如此孔安國/曰具皆也爾女也古語或謂人具爾瞻則人皆瞻女也)
(此章再言先之是吾身行率先於物也陳之導之示之/是大臣助君爲政也案大戴禮云昔者舜左禹而右臯)
(陶不下席而天下大治夫政之不中君之過也政之旣/中令之不行職事者之罪也後引周禮稱三公無官屬)
(與王同職坐而論道又案尚書益稷篇稱帝曰吁臣哉/鄰哉鄰哉臣哉又曰臣作朕股肱耳目孔傳曰言君臣)
(道近相須而成言大體若身君任股肱臣戴元首之義/也故禮緇衣稱上好是物下必有甚者矣故上之好惡)
(不可不慎也是民之表也詩云赫赫師尹民具爾瞻甫/刑曰一人有慶兆民賴之緇衣之引詩書是明下民從)
(上之義師尹大臣也一人天子也謂人君爲政有身行/之者有大臣助行之者人之從上非唯從君亦從論道)
(之大臣故幷引以結之也此章上言先王下引師尹則/知君臣同體相湏而成者謂此也皇侃以爲無先王在)
(上之詩故斷章引太/師之什今不取也)
　
　
　
　
　
　孝經注疏卷三
　孝經注疏卷三考證
庶人章○朱子刊誤云自篇首至此章當合爲一章孝
　經本文只如此其下乃孝經之傳
用天之道○朱子刋誤本此句上有子曰二字
分地之利○古文分作因
此庶人之孝也○古文無也字
故自天子至於庶人○古文句上有子曰二字天子下
　有已下二字又自此至章末别析為第七章
夫孝天之經也地之義也民之行也○古文三句俱無
　也字
因地之利○朱子刋誤本利作義又曰自章首至此皆
　是左氏傳所載子太叔爲趙簡子述子産之言唯易
　夫禮句爲夫孝
先王見敎之可以化民也○朱子曰此句與上文不相
　屬故溫公改敎爲孝但謂聖人見孝可以化民而後
　以身先之於理悖矣吕維祺曰經意謂先王眞見身
　先之敎可以化民故必以身先之是因其以身先敎
　民而知其眞見有如此非謂見其可以化民而後以
　身先之也
　
　
　
　
　
　
　
　
　
　
　
　
　孝經注疏卷三考證
欽定四庫全書
　孝經注疏卷四
　　唐明皇御注　陸德明音義　宋邢昺疏
　孝治章第八疏(正義曰夫子述此明王以孝治天下/也前章明先王因天地順人情以為)
　(教此章言明王由孝而治/故以名章次三才之後也)
子曰昔者明王之以孝治天下也注言先代聖明之王
以至德要道化人是為孝理不敢遺小國之臣而況於
公侯伯子男乎注小國之臣至卑者耳王尚接之以禮
況於五等諸侯是廣敬也故得萬國之懽心以事其先
王注萬國舉其多也言行孝道以理天下皆得懽心則
各以其職來助祭也疏(正義曰此章之首稱子曰者為/事訖更别起端首故也言昔者)
(聖明之王能以孝道治於天下大教接物故不敢遺小/國之臣而况於五等之君乎言必禮敬之明王能如此)
(故得萬國之懽心謂各修其德盡其懽心而來助祭以/事其先王經先王有六焉一曰先王有至德二曰非先)
(王之法服三曰非先王之法言四曰非先王之德行五/曰先王見教之此皆指先代行孝之王此章云以事其)
(先王則指行孝王之考祖注言先至孝理○正義曰此云/釋孝治之義也國語云古曰在昔昔曰先民尚書洪範)
(睿作聖左傳照臨四方曰明昔者非當時代之名明王/則聖王之稱也是汎指前代聖王之有徳者經言明王)
(還指首章之先王也以代言之謂之先王以聖明言之/則為明王事義相同故注以至德要道釋之注小國至)
(敬也○正義曰此依王注義也五等諸侯則公侯伯子/男舊觧云公者正也言正行其事侯者候也言斥候而)
(服事伯者長也為一國之長也子者字也言字愛於小/人也男者任也言任王之職事也爵則上皆勝下若行)
(事亦互相通舜典曰輯五瑞孔安國曰舜斂公侯伯子/男之瑞圭璧斯則堯舜之代已有五等諸侯也論語云)
(殷因於夏禮周因於殷禮案尚書武成篇云列爵惟五/分土惟三鄭注王制云殷所因夏爵三等之制也是有)
(公侯伯而無子男武王增之總建五等時九州界狹故/土惟三等則王制云公侯方百里伯七十里子男五十)
(里至周公攝政斥大九州之界增諸侯之大者地方五/百里侯四百里伯三百里子二百里男百里然據鄭𤣥)
(夏殷不建子男武王復増之也案五等公為上等侯伯/為次等子男為下等則小國之臣謂子男卿大夫況此)
(諸侯則至卑也曲禮云列國之大夫入天子之國曰某/士諸侯言列國者兼小大是小國之卿大夫有見天子)
(之禮也言雖至卑盡來朝聘則天子以禮接之案周禮/掌客云王公饔餼九牢飱五牢侯伯饔餼七牢飱四牢)
(子男饔五牢飱三牢三等其五等之介行人宰史皆有/飱饔餼唯上介有禽獸其卿大夫士有特來聘問者則)
(待之如其為介時也是待諸侯及其臣之禮是皆廣敬/之道也注萬國至祭也○正義曰云萬國舉其多也者)
(此依魏注也詩書之言萬國者多矣亦猶言萬方是舉/多而言之不必數滿於萬也皇侃云春秋稱禹㑹諸侯)
(於塗山執玉帛者萬國言禹要服之内地方七千里而/置九州九州之中有方百里七十里五十里之國計有)
(萬國也因引王制殷之諸侯有千七百七十三國也孝/經稱周諸侯有九千八百國所以證萬國為夏法也信)
(如此説則周頌云綏萬邦六月云萬邦為憲豈周之代/復有萬國乎今不取也云言行孝道以理天下皆得懽)
(心則各以其職來助祭也者言明王能以孝道理於天/下則得諸侯之懽心以事其先王也各以其職來祭者)
(謂天下諸侯各以其所職貢來助天子之祭也知者禮/器云大饗其王事與注云盛其饌與貢謂祫祭先王又)
(云三牲魚腊四海九州之美味也籩豆之薦四時之和/氣也注云此饌諸侯所獻又云内金示和也注云此所)
(貢也内之庭實先設之金從革性和荆楊二州貢金三/品又云束帛加璧尊德也注云貢享所執致命者君子)
(於玉比德焉又云龜為前列先知也注云龜知事情者/陳於庭在前荆州納錫大龜又云金次之見情也注云)
(金炤物金有兩義先入後設又云丹漆絲纊竹箭與衆/共財也注云萬民皆有此物荆州貢丹兖州貢漆絲豫)
(州貢纊揚州貢篠簜又云其餘無常貨各以其國之所/有則致逺物也注云其餘謂九州之外夷服鎮服蕃服)
(之國周禮九州之外謂之蕃國世一見各以其所貴寳/為贄周穆王征犬戎得白狼白鹿近之大傳云遂率天)
(下諸侯執豆籩駿奔走又周頌/曰駿奔走在廟此皆助祭者也)治國者不敢侮於鰥寡
而況於士民乎注理國謂諸侯也鰥寡國之微者君尚
不敢輕侮況知禮義之士乎故得百姓之懽心以事其
先君注諸侯能行孝理得所統之懽心則皆恭事助其
祭享也音義(侮亡甫反鰥古頑反無/妻曰鰥寡無夫曰寡)疏(正義曰此説諸/侯之孝治也言)
(諸侯以孝道治其國者尚不敢輕侮於鰥夫寡婦而況/於知禮義之士民乎亦言必不輕侮也以此故得其國)
(内百姓懽悦以事其先君也注理國至士乎○正義曰/云理國謂諸侯也者此依魏注也案周禮云體國經野)
(詩曰生此王國是其天子亦言國也易曰先王以建萬/國親諸侯是諸侯之國上言明王理天下此言理國故)
(知諸侯之國也云鰥寡國之微者君尚不敢輕侮者案/王制云老而無妻者謂之鰥老而無夫者謂之寡此天)
(民之窮而無告者也則知鰥夫寡婦是國之微賤者也/言微賤之者國君尚不輕侮況知禮義之士乎釋經之)
(士民詩云彼都人士左傳曰多殺國士此皆説指有知/識之人不必居官授職之士舊觧士知義理又曰士丈)
(夫之美稱故注言知禮義之士乎謂民中知禮義者注/諸侯至享也○正義曰云諸侯能行孝理得所統之懽)
(心者此言諸侯孝治其國得百姓之懽心也一國百姓/皆是君之所統理故以所統言之孔安國曰亦以相統)
(理是也云則皆恭事助其祭享也者祭享謂四時及禘/祫也於此祭享之時所統之人則皆恭其職事獻其所)
(有以助於君故/云助其祭享也)治家者不敢失於臣妾而況於妻子乎
注理家謂卿大夫臣妾家之賤者妻子家之貴者故得
人之懽心以事其親注卿大夫位以材進受禄飬親若
能孝理其家則得小大之懽心助其奉飬音義(飬羊/尚反)疏
(正義曰説卿大夫之孝治也言以孝道理治其家者不/敢失於其家臣妾賤者而況於妻子之貴者乎言必不)
(失也故得其家之懽心以承事其親也注理家至貴者/○正義曰云理家謂卿大夫者此依鄭注也案下章云)
(大夫有爭臣三人雖無道不失其家禮記王制曰上大/夫卿則知治家謂卿大夫云臣妾家之賤者案尚書費)
(誓曰竊馬牛誘臣妾孔安國云誘偷奴婢既以臣妾為/奴婢是家之賤者也云妻子家之貴者案禮記哀公問)
(於孔子孔子對曰妻者親之主也敢不敬與子者親之/後也敢不敬與是妻子家之貴者也注卿大夫至奉飬)
(○正義曰云卿大夫位以材進者案毛詩傳曰建邦能/命龜田能施命作器能銘使能造命升髙能賦師旅能)
(誓山川能説喪紀能誄祭祀能語君子能此九者可謂/有德音可以為大夫是位以材進也云受禄飬親者言)
(能孝理其家則受其所禀之禄以飬其親云若能孝理/其家則得小大之懽心者謂小大皆得其懽心小謂臣)
(妾大謂妻子也云助其奉飬者案禮記内則稱子事父/母婦事舅姑日以雞初鳴咸盥潄以適父母舅姑之所)
(問衣燠寒饘酏酒醴芼羹菽麥蕡稻黍梁秫唯所欲棗/栗飴蜜以甘之父母舅姑必甞之而後退此皆奉飬事)
(親也天子諸侯繼父而立故言先王先君也大夫惟賢/是授居位之時或有俸禄以逮於親故言其親也注順)
(經文所以言助其奉飬此謂事親生之義也若親以終/沒亦當言助其祭祀也明王言不敢遺小國之臣諸侯)
(言不敢侮於鰥寡大夫言不敢失於臣妾者劉炫云遺/謂意不存録侮謂忽慢其人失謂不得其意小國之臣)
(位卑或簡其禮故云不敢遺也鰥寡人中賤弱或被人/輕侮欺陵故云不敢侮也臣妾營事産業宜湏得其心)
(力故云不敢失也明王況公侯伯子男諸侯況士民卿/大夫況妻子者以王者尊貴故況列國之貴者諸侯差)
(卑故況國中之卑者以五等皆貴故況其/卑也大夫或事父母故況家人之貴者也)夫然故生則
親安之祭則鬼享之注夫然者上孝理皆得懽心則存
安其榮沒享其祭是以天下和平災害不生禍亂不作
注上敬下懽存安沒享人用和睦以致太平則災害禍
亂無因而起故明王之以孝治天下也如此注言明王
以孝為理則諸侯以下化而行之故致如此福應音義
(夫音符享許文反災/則才反本或作灾)疏(正義曰此總結天子諸侯卿大/夫之孝治也言明王孝治其下)
(則諸侯以下各順其教皆治其國家也如此各得懽心/親若存則安其孝養沒則享其祭祀故得和氣降生感)
(動昭昧是以普天之下和睦太平災害之萌不生禍亂/之端不起此謂明王之以孝治天下也能致如此之美)
(注夫然者至其祭○正義曰云夫然者上孝理皆得懽/心者此謂明王諸侯大夫能行孝治皆得其懽心也云)
(則存安其榮者釋生則親安之云沒享其祭者釋祭則/鬼享之也注上敬至而起○正義曰此釋天下和平以)
(皆由明王孝治之所致也皇侃云天反時為災謂風雨/不節地反物為妖妖即害物謂水旱傷禾稼也善則逢)
(殃為禍臣下反逆為亂也注言明至福應○正義曰云/言明王以孝為理則諸侯以下化而行之者案上文有)
(明王諸侯大夫三等而經獨言明王孝治如此者言由/明王之故也則諸侯以下奉而行之而功歸於明王也)
(云故致如此福應者福謂天下/和平應謂災害不生禍亂不作)詩云有覺德行四國順
之注覺大也義取天子有大德行則四方之國順而行
之音義(詩云此大雅蕩之什抑篇語覺音角/大也德行之行下孟反注徳行同)疏(正義曰/夫子述)
(昔時明王孝治之義畢乃引大雅抑篇賛美之也言天/子身有至大德行使四方之國皆順而行之注覺大至)
(行之○正義曰云覺大也者此依鄭注也故詩箋云有/大德行則天下順從其化是以覺為大也云義取天子)
(有大德行則四方之國順而行/之者言引詩之大意如此也)
　
　
　孝經注疏卷四
　孝經注疏卷四考證
以事其先君疏祭享謂四時及禘祫也○(臣清植/)按不
　王不禘此經乃言諸侯之祭疏兼禘言蓋誤
不敢失於臣妾○古文失作誨
故明王之以孝治天下也如此○古文無也字
　
　
　
　
　
　
　
　
　
　
　孝經注疏卷四考證
欽定四庫全書
　孝經注疏卷五
　　唐明皇御注　陸德明音義　宋邢昺疏
　聖治章第九疏(正義曰此言曽子聞明王孝治以致/和平因問聖人之德更有大於孝否)
　(夫子因問而説聖人之治/故以名章次孝治之後)
曽子曰敢問聖人之德無以加於孝乎注参聞明王孝
理以致和平又問聖人德教更有大於孝不子曰天地
之性人為貴注貴其異於萬物也人之行莫大於孝注
孝者德之本也孝莫大於嚴父注萬物資始於乾人倫
資父為天故孝行之大莫過尊嚴其父也嚴父莫大於
配天則周公其人也注謂父為天雖無貴賤然以父配
天之禮始自周公故曰其人也音義(聖從壬正從王非/行下孟反注同周)
(公名旦文王之/子武王之弟)疏(正義曰夫子前説孝治天下能致災/害不生禍亂不作是言德行之大也)
(将言聖德之廣不過於孝無以發端故又假曽子之問/曰聖人之徳更有加於孝乎乎猶否也夫子承問而釋)
(之曰天地之性人為貴性生也言天地之所生唯人最/貴也人之所行者莫有大於孝行也孝行之大者莫有)
(大於尊嚴其父也嚴父之大者莫有大於以父配天而/祭也言以父配天而祭之者則文王之子成王叔父周)
(公是其人也注貴其至物也○正義曰此依鄭注也夫/稱貴者是殊異可重之名按禮運曰人者五行之秀氣)
(也尚書曰惟天地萬物父母惟人萬物之靈是異於萬/物也注萬物至父也○正義曰云萬物資始於乾者易)
(云大哉乾元萬物資始是也云人倫資父為天者曲禮/曰父之讐弗與共戴天鄭𤣥曰父者子之天也殺己之)
(天與共戴天非孝子也杜預左氏傳曰婦人在室則天/父出則天夫是人倫資父為天也云故孝行之大莫過)
(尊嚴其父也者尊謂崇也嚴敬也父既同天故湏尊嚴/其父是孝行之大也注謂父至人也○正義曰云謂父)
(為天雖無貴賤者此将釋配天之禮始自周公故先張/此文言人無限貴賤皆得謂父為天也云然以父配天)
(之禮始自周公故曰其人也者但以父配天徧檢羣經/更無殊説按禮記有虞氏尚德不郊其祖夏殷始尊祖)
(於郊無父配天之禮也周公大聖而首行之禮無二尊/既以后稷配郊天不可又以文王配之五帝天之别名)
(也因享明堂而以文王配之是周公嚴父配天之義也/亦所以申文王有尊祖之禮也經稱周公其人注順經)
(㫖故曰始/自周公也)昔者周公郊祀后稷以配天注后稷周之始
祖也郊謂圜丘祀天也周公攝政因行郊天之祭乃尊
始祖以配之也宗祀文王於明堂以配上帝注明堂天
子布政之宫也周公因祀五方上帝於明堂乃尊文王
以配之也是以四海之内各以其職來祭注君行嚴配
之禮則德教刑於四海海内諸侯各修其職來助祭也
夫聖人之德又何以加於孝乎注言無大於孝者音義
(祀音似后音後稷官名后稷/名棄周公之始祖也夫音符)疏(正義曰前陳周公以父/配天因言配天之事自)
(昔武王既崩成王年幼即位周公攝政因行郊天祭禮/乃以始祖后稷配天而祀之因祀五方上帝於明堂之)
(時乃尊其父文王以配而享之尊父祖以配天崇孝享/以致敬是以四海之内有土之君各以其職貢來助祭)
(也既明聖治之義乃總其意而答之也周公聖人首為/尊父配天之禮以極於孝敬之心則夫聖人之德又何)
(以加於孝乎是言無以加也注后稷至配之○正義曰/云后稷周公之始祖也者按周本紀云后稷名棄其母)
(有邰氏女曰姜嫄為帝嚳元妃出野見巨人跡心忻然/欲踐之踐之而身動如孕者居期而生子以為不祥棄)
(之隘巷馬牛過者皆辟不踐徙置之林中適㑹山林多/人遷之而棄渠中氷上飛鳥以其翼覆藉之姜嫄以為)
(神遂收飬長之初欲棄之因名曰棄棄為兒好種𣗳麻/菽及為成人遂好耕農帝堯舉為農師天下得其利有)
(功帝舜曰棄黎民阻饑爾后稷播時百穀封棄於邰號/曰后稷后稷曽孫公劉復修其業自后稷至王季十五)
(世而生文王受命作周按毛詩大雅生民之序曰生民/尊祖也后稷生於姜嫄文武之功起於后稷故推以配)
(天焉是也云郊謂圜丘祀天也者此孔傳文祀祭也祭/天謂之郊周禮大司樂云凡樂圜鐘為宫黄鐘為角太)
(蔟為徴姑洗為羽靁鼔靁鼗孤竹之管雲和之琴瑟雲/門之舞冬日至於地上之圜丘奏之若樂六變則天神)
(皆降可得而禮矣郊特牲曰郊之祭也迎長日之至也/大報天而主日也兆於南郊就陽位也又曰郊之祭也)
(大報本反始也言以冬至之後日漸長郊祭而迎之是/建子之月則與經俱郊祀於天明圜丘南郊也云周公)
(攝政因行郊天之祭乃尊始祖以配之也者按文王世/子稱仲尼曰昔者周公攝政踐阼而治抗世子法於伯)
(禽所以善成王也則郊祀是周公攝政之時也公羊傳/曰郊則曷為必祭稷王者必以其祖配王者則曷為必)
(以其祖配自内出者無主不行自外至者無主不止言/祭天則天神為客是外至也湏人為主天神乃至故尊)
(始祖以配天神侑坐而食之按左氏傳曰凡祀啓蟄而/郊又云郊祀后稷以祈農事也而鄭注禮郊特牲乃引)
(易説曰三王之郊一用夏正建寅之月也此言迎長日/者建卯而晝夜分分而日長也然則春分而長短分矣)
(此則迎在未分之前至謂春分之日也夫至者是長短/之極也明分者晝夜均也分是四時之中啓蟄在建寅)
(之月過至而未及分必於夜短方為日長則左氏傳不/應言啓蟄也若以日長有漸郊可預迎則其初長宜在)
(極短之日故知傳啟蟄之郊是祈農之祭也周禮冬至/之郊是迎長日報本反始之祭也鄭𤣥以祭法有周人)
(禘嚳之文遂變郊為祀感生之帝謂東方青帝靈威仰/周為木徳威仰木帝以駮之曰按爾雅曰祭天曰燔柴)
(祭地曰瘞薶又曰禘大祭也謂五年一大祭之名又祭/法祖有功宗有德皆在宗廟本非郊配若依鄭説以帝)
(嚳配祭圜丘是天之最尊也周之尊帝嚳不若后稷今/配青帝乃非最尊實乖嚴父之義也且徧窺經籍竝無)
(以帝嚳配天之文若帝嚳配天則經應云禘嚳於圜丘/以配天不應云郊祀后稷也天一而已故以所在祭在)
(郊則謂為圜丘言於郊為壇以象圜天圜丘即郊也郊/即圜丘也其時中郎馬昭抗章固執當時勑博士張融)
(質之融稱漢世英儒自董仲舒劉向馬融之倫皆斥周/人之祀昊天於郊以后稷配無如𤣥説配蒼帝也然則)
(周禮圜丘則孝經之郊聖人因尊事天因卑事地安能/復得祀帝嚳於圜丘配后稷於蒼帝之禮乎且在周頌)
(思文后稷克配彼天又昊天有成命郊祀天地也則郊/非蒼帝通儒同辭肅説為長伏以孝為人行之本祀為)
(國事之大孔聖垂文固非臆説前儒詮證各擅一家自/頃修撰備經斟覆究理則依王肅為長從衆則鄭義已)
(久王義其聖證之論鄭義其於三禮義宗王鄭是非於/禮記其義文多卒難詳縷説此略㨿機要且舉二端焉)
(注明堂至之也○正義曰云明堂天子布政之宫也者/按禮記明其二端注明堂朝諸侯于明堂之位天子負)
(斧依南鄉而立明堂也者明諸侯之尊卑也制禮作樂/頒度量而天下大服知明堂是布政之宫也云周公因)
(祀五方上帝於明堂乃尊文王以配之也者五方上帝/即是上帝也謂以文王配五方上帝之神侑坐而食也)
(按鄭注論語云皇皇后帝竝謂太㣲五帝在天為上帝/分王五方為五帝舊説明堂在國之南去王城七里以)
(近為媟南郊去王城五十里以逺為嚴五帝卑於昊天/所以於郊祀昊天於明堂祀上帝也其以后稷配郊以)
(文王配明堂義見於上也五帝謂東方青帝靈威仰南/方赤帝赤熛怒西方白帝白招拒北方黒帝汁光紀中)
(央黄帝含樞紐鄭𤣥云明堂居國之南南是明陽之地/故曰明堂按史記云黄帝接萬靈於明庭明庭即明堂)
(也明堂起於黄帝周禮考工記曰夏后氏世室殷人重/屋周人明堂先儒舊説其制不同按大戴禮云明堂凡)
(九室一室而有四户八牖三十六戸七十二牖以茅蓋/屋上圓下方鄭𤣥據援神契云明堂上圜下方八牖四)
(闥考工記曰明堂五室稱九室者或云取象陽數也八/牖者隂數也取象八風也三十六户取象六甲子之爻)
(六六三十六也上圜象天下方法地八牖者即八節也/四闥者象四方也稱五室者取象五行皆無明文也以)
(意釋之耳此言宗祀於明堂謂九月大享靈威仰等五/帝以文王配之即月令云季秋大享帝注云徧祭五帝)
(以其上言舉五穀之要蔵帝籍之收於神倉九月西方/成事終而報功也注君行至祭也○正義曰云君行嚴)
(配之禮者此謂宗祀文王於明堂以配天是也云則德/教刑於四海海内諸侯各修其職來助祭也者謂四海)
(之内六服諸侯各脩其職貢方物也按周禮大行人以/九儀辨諸侯之命廟中将幣三享又曰侯服貢祀物鄭)
(云犧牲之屬甸服貢嬪物注云絲枲也男服貢器物注/云尊彝之屬也采服貢服物注云𤣥纁絺纊也衞服貢)
(材物注云八材也要服貢貨物注云龜貝也此是六服/諸侯各脩其職來助祭又若尚書武城篇云丁未祀于)
(周廟邦甸侯衞駿奔走執/豆籩亦是助祭之義也)故親生之膝下以飬父母日
嚴注親猶愛也膝下謂孩幼之時也言親愛之心生於
孩幼比及年長漸識義方則日加尊嚴能致敬於父母
也聖人因嚴以教敬因親以教愛注聖人因其親嚴之
心敦以愛敬之教故出以就傅趨而過庭以教敬也抑
搔癢痛懸衾篋枕以教愛也聖人之教不肅而成其政
不嚴而治注聖人順羣心以行愛敬制禮則以施政教
亦不待嚴肅而成理也其所因者本也注本謂孝也音
義(膝辛七反從木入水桼音七正飬羊尚反日人實反/注同日者實也日日行孝故無闕也象日治直吏反)
疏(正義曰此更廣陳嚴父之由言人倫正性必在蒙幼/之年教之則明不教則昧言親愛之心生在其孩幼)
(膝下之時於是父母則教示比及年長漸識義方則日/加尊嚴能致敬於父母故云以飬父母日嚴也是以聖)
(人因其日嚴而教之以敬因其知親而教之以愛故聖/人因之以施政教不待嚴肅自然成治也然其所因者)
(在於孝也言本皆因於孝道也注親猶至母也○正義/曰云親猶愛也者嫌以親為父母故云親猶愛也云膝)
(下謂孩幼之時也者按内則云子生三月妻以子見於/父父執子之右手孩而名之按説文云孩小兒笑也謂)
(指其頤下令之笑而為之名故知膝下謂孩幼之時也/云親愛之心生於孩幼之時也者言孩幼之時已有親)
(愛父母之心生也云比及年長漸識義方則日加尊嚴/能致敬於父母也者春秋左氏傳石碏曰臣聞愛子教)
(之以義方方猶道也謂教以仁義合宜之道也其教之/者按禮記内則子能飲食教以右手能言男唯女俞男)
(鞶革女鞶絲六年教之數與方名七年男女不同席不/共食八年出入門户及即席飲食必後長者始教之讓)
(九年教之數目又曲禮云幼子常視無誑立必正方不/傾聴與之提携則兩手奉長者之手負劍辟咡詔之則)
(掩口而對注約彼文為説故曰日加尊嚴言子幼而誨/及長則能致敬其親也注聖人至愛也○正義曰父子)
(之道簡易則慈孝不接狎則怠慢生焉故聖人因其親/嚴之心敦以愛敬之教也云出以就傅者按禮記内則)
(云十年出就外傅居宿於外學書記鄭云外傅教學之/師也謂年十嵗出就外傅居宿於外就師而學也按十)
(年出就外傅指命士以上今此引之則尊卑皆然也云/趨而過庭以教敬也者言父之與子於禮不得常同居)
(處也按論語云陳亢問於伯魚曰子亦有異聞乎對曰/未也甞獨立鯉趨而過庭曰學禮乎對曰未也不學禮)
(無以立鯉退而學禮聞斯二者陳亢退而喜曰問一得/三聞詩聞禮又聞君子之逺其子也故注約彼文以為)
(説也云抑搔癢痛懸衾篋枕以教愛也者此竝約内則/文按彼云以適父母舅姑之所及所下氣怡聲問衣燠)
(寒疾痛苛癢而敬抑搔之父母舅姑将坐奉席請何鄉/将袵長者奉席請何趾少者執牀與坐御者舉几斂席)
(與簞懸衾篋枕斂簟而襡之鄭注云湏卧乃敷之也襡/韜也是父母未寝故衾被則懸枕則置篋中言子有近)
(父母之道所以教其愛也夫愛以敬生敬先於愛無宜/待教而此言教敬愛者禮記樂記曰樂者為同禮者為)
(異同則相親異則相敬樂勝則流是愛深而敬薄也禮/勝則離是嚴多而愛殺也不教敬則不嚴不和親則忘)
(愛所以先敬而後愛也舊注取士章之義而分愛敬父/母之别此其失也注聖人至理也○正義曰云聖人順)
(羣心以行愛敬者聖人謂明王也聖者通也稱明王者/言在位無不照也稱聖人者言用心無不通也順羣心)
(者則首章以順天下是也以行愛敬者則天子能愛親/敬親者是也云制禮則以施政教者則德教加於百姓)
(是也云亦不待嚴肅而成理也者盖言王化順此而行/也言亦者三才章已有成理之言故云亦也注本謂至)
(孝也○正義曰此依鄭注也首章云夫孝德之本也制/㫖曰夫人倫正性在蒙幼之中導之斯通壅之斯蔽故)
(先王慎其所養於是乎有胎中之教膝下之訓感之以/惠和而日親焉期之以恭順而日嚴焉夫親也者縁乎)
(正性而達人情者也故因其親嚴之心教以愛敬/之範則不嚴而治不肅而成謂其本於先祖也)父子
之道天性也君臣之義也注父子之道天性之常加以
尊嚴又有君臣之義父母生之續莫大焉注父母生子
傳體相續人倫之道莫大於斯君親臨之厚莫重焉注
謂父為君以臨於己恩義之厚莫重於斯音義(父子之/道古文)
(從此已下别為一/章續音俗相續也)疏(正義曰此言父子恩親之情是天/生自然之道父以尊嚴臨子子以)
(親愛事父尊卑既陳貴賤斯位則子之事父如臣之事/君易稱乾元資始坤元資生又論語曰子生三年然後)
(免於父母之懐是父母生己傳體相續此為大焉言有/父之尊同君之敬恩義之厚此最為重也注父子至之)
(義○正義曰云父子之道天性之常者父子之道自然/慈孝本乎天性則生愛敬之心是常道也云加以尊嚴)
(又有君臣之義者言父子相親本於天性慈孝生於自/然既能尊嚴於親又有君臣之義故易家人卦曰家人)
(有嚴君焉父母之謂也是謂父母為嚴君也注父母至/於斯○正義曰按説文云續連也言子繼於父母相連)
(不絶也易稱生生之謂易言後生次於前也此則傳續/之義也注謂父至於斯○正義曰上引家人之文言人)
(子之道於父母有嚴君之義此章既陳聖治則事繋於/人君也按禮記文王世子稱昔者周公攝政抗世子法)
(於伯禽使之與成王居欲令成王之知父子君臣之義/君之於世子也親則父也尊則君也有父之親有君之)
(尊然後兼天下而有之者言既有天性/之恩又有君臣之義厚重莫過於此也)故不愛其親而
愛他人者謂之悖德不敬其親而敬他人者謂之悖禮
注言盡愛敬之道然後施教於人違此則於德禮為悖
也以順則逆民無則焉注行教以順人心今自逆之則
下無所法則也不在於善而皆在於凶德注善謂身行
愛敬也凶謂悖其德禮也雖得之君子不貴也注言悖
其徳禮雖得志於人上君子之不貴也音義(故不愛其/親古文從)
(此以下别為一章/悖補對反注同)疏(正義曰此説愛敬之失悖於德禮/之事也所謂不愛敬其親者是君)
(上不能身行愛敬也而愛他人敬他人者是教天下行/愛敬也君自不行愛敬而使天下人行是謂悖德悖禮)
(也惟人君合行政教以順天下人心今則自逆不行翻/使天下之人法行於逆道故人無所法則斯乃不在於)
(善而皆在於凶德在謂心之所在也凶謂凶害於徳也/如此之君雖得志於人上則古先哲王聖人君子之所)
(不貴也注言盡至悖也○正義曰云言盡愛敬之道然/後施教於人者此孔傳也則天子章言愛敬盡於事親)
(而德教加於百姓是也云違此則於德禮為悖也者按/禮記大學云堯舜率天下以仁而民從之桀紂率天下)
(以暴而民從之其所令反其所好而民不從是故君子/有諸己而后求諸人無諸己而后非諸人所藏乎身不)
(恕而能喻諸人者未之有也是知人君若違此不盡愛/敬之道而教天下人行愛敬是悖逆於德禮也注善謂)
(至禮也○正義曰云善謂身行愛敬也者謂身行愛敬/乃為善也云凶謂悖其德禮也者悖猶逆也言逆其德)
(禮則為凶也注言悖至貴也○正義曰云悖其德禮者/此依魏注也謂人君不行愛敬於其親鄭注云悖若桀)
(紂是也云雖得志於人上君子之不貴也者言人君如/此是雖得志居人臣之上幸免簒逐之禍亦聖人君子)
(之所不貴言/賤惡之也)君子則不然注不悖德禮也言思可道行
思可樂注思可道而後言人必信也思可樂而後行人
必悦也德義可尊作事可法注立德行義不違道正故
可尊也制作事業動得物宜故可法也容止可觀進退
可度注容止威儀也必合䂓矩則可觀也進退動静也
不越禮法則可度也以臨其民是以其民畏而愛之則
而象之注君行六事臨撫其人則下畏其威愛其德皆
放象於君也故能成其德教而行其政令注上正身以
率下下順上而法之則德教成政令行也音義(樂如字/音洛注)
(同/)疏(正義曰前説為君而為悖德禮之事此言聖人君/子則不然也君子者湏慎其言行動止舉措思可)
(道而後言思可樂而後行故德義可以尊崇作業可以/為法威容可以觀望進退皆脩禮法以此六事君臨其)
(民則人畏威而親愛之法則而象效之故德教以此而/成政令以此而行也注不悖德禮也○正義曰此依魏)
(注也言君子舉措皆合德禮無悖逆也注思可至悦也/○正義曰言者心之聲也思者心之慮也可者事之合)
(也道謂陳説也行謂施行也樂謂使人悦服也禮記中/庸稱天下至聖言而民莫不信行而民莫不悦也注立)
(德至可法也○正義曰云立德行義不違道正故可尊/也者此依孔傳也劉炫云德者得於理也義者宜於事)
(也得理在於身宜事見於外謂理得事宜行道守正故/能為人所尊也云制作事業動得物宜故可法也者作)
(謂造立也事謂施為也易曰舉而措之天下之民謂之/事業言能作衆物之端為器用之式造立於已成式於)
(物物得其宜故能使人法象也注容止至度也○正義/曰云容止威儀也必合䂓矩則可觀也者此依孔傳也)
(容止謂禮容所止也漢書儒林傳云魯徐生善為容以/容為禮官大夫是也威儀即儀禮也中庸云威儀三千)
(是也春秋左氏傳曰有威而可畏謂之威有儀而可象/謂之儀言君子有此容止威儀能合䂓矩按禮記玉藻)
(云周還中䂓折還中矩鄭云反行也宜圜曲行也宜方/是合䂓矩故可觀云進退動静也者進則動也退則静)
(也按易乾文言曰進退无常非離羣也又艮卦彖曰時/止則止時行則行動静不失其時其道光明是進退則)
(動静也云不越禮法則可度也者動静不乖越禮法故/可度也注君行至君也○正義曰云君行六事臨撫其)
(人者言君施行六事以臨撫下人六事即可度以上之/事有六也云則下畏其威愛其德皆放象於君也者按)
(左傳北宫文子對衛侯説威儀之事稱有威而可畏謂/之威有儀而可象謂之儀君有君之威儀其臣畏而愛)
(之則而象之又因引周書數文王之德曰大國畏其力/小國懷其德言畏而愛之也詩云不識不知順帝之則)
(言則而象之也又云君子在位可畏施舍可愛進退可/度周旋可則容止可觀作事可法德行可象聲氣可樂)
(動作有文言語有章以臨其下謂之有威儀也據此與/經雖稍殊别大抵皆敘君之威儀也故經引詩云其儀)
(不忒其義同也注上正至行也○正義曰云上正身以/率下者此依孔傳也論語孔子對季康子曰子率以正)
(孰敢不正又曰其身正不令而行是正其身之義也云/下順上而法之者言正其身以率下則下人皆從之無)
(不法云則德教成政令行/也者言風化當如此也)詩云淑人君子其儀不忒注
淑善也忒差也義取君子威儀不差為人法則音義(詩/云)
(此詩曹風鳲鳩之篇語淑常六/反儀字從人忒他得反差也)疏(正義曰夫子述君子/之德既畢乃引曺風)
(鳲鳩之詩以賛美之言善人君子威儀不差失也注淑/善至法則○正義曰云淑善也忒差也者此依鄭注也)
(淑善釋詁文釋言云爽差也爽忒也轉互相訓故忒得/為差也云義取君子威儀不差為人法則者亦言引詩)
(大意如/此也)
　
　
　
　
　
　
　孝經注疏卷五
　孝經注疏卷五考證
無以加於孝乎○古文句首有其字
宗祀文王於明堂以配上帝注周公因祀五方上帝於
　明堂○(臣清植/)按郊祀明堂皆祭昊天上帝也五帝
　則朱子以為五方帝四時迎氣則祭之是也且以太
　皥炎帝黄帝少皥顓頊配不以文王配邢昺疏猶沿
　鄭康成之説而訛
各以其職來祭○古文作來助祭
父子之道○古文句上有子曰二字又析此下至厚莫
　重焉為一章
天性也君臣之義也○古文無二也字
故不愛其親○古文句上無故字有子曰二字又析此
　下至章末為一章
而皆在於凶德○朱子刋誤本無而字
君子不貴也○古文作君子所不貴
言思可道行思可樂○古文二思字俱作斯
而行其政令○朱子刋誤本無其字
　
　
　
　
　
　
　
　
　
　
　
　
　
　
　孝經注疏卷五考證
欽定四庫全書
　孝經注疏卷六
　　唐明皇御注　陸德明音義　宋郉昺疏
　紀孝行章第十疏(正義曰此章紀録孝子事親之行/也前章孝治天下所施政教不待)
　(嚴肅自然成理故君子皆盡事親之心所以孝行有/可紀也故以名章次聖人之後或於孝行之下又加)
　(犯法兩字/今不取也)
子曰孝子之事親也居則致其敬注平居必盡其敬養
則致其樂注就養能致其懽病則致其憂注色不滿容
行不正履喪則致其哀注擗踊哭泣盡其哀情祭則致
其嚴注齊戒沐浴明發不寐五者備矣然後能事親注
五者闕一則未為能音義(盡津忍反養羊尚反樂音洛/病疾甚曰病擗婢亦反踊羊)
(冡反泣器立反齊/則皆反本又作齋)疏(正義曰致猶盡也言為人子能事/其親而稱孝者謂平常居處家之)
(時也當湏盡於恭敬若進飲食之時怡顔悦色致親之/樂若親之有疾則冠者不櫛怒不至詈盡其憂謹之心)
(若親喪亾則攀號毁瘠終其哀情也若卒哀之後當盡/其祥練及春秋祭祀又當盡其嚴肅此五者無限貴賤)
(有盡能備者是其能事親注平居必盡其敬○正義曰/此依王注也平居謂平常在家孝子則須恭敬也案禮)
(記内則云子事父母雞初鳴咸盥潄至於父母之所敬/進甘脆而後退又祭義曰養可能也敬為難是皆盡敬)
(之義也注就養能致其懽○正義曰此依魏注也案檀/弓曰事親有隐而無犯左右就養無方言孝子冬温夏)
(凊昏定晨省及進飲食以養父母皆須盡其敬安之心/不然則難以致親之懽注色不至正履○正義曰此依)
(鄭注也案禮記文王世子云王季有不安節則内䜿以/告文王文王色憂行不能正履又下文記古之世子亦)
(朝夕問於内豎其有不安節世子色憂不滿容此注減/憂能二字者以此章通於貴賤雖擬人非其倫亦舉重)
(以明輕之義也注擗踊至哀情○正義曰此依鄭注也/竝約喪親章文其義奥於彼注齊戒至不寐○正義曰)
(此皆説祭祀嚴敬之事也案祭義曰孝子将祭夫婦齊/戒沐浴盛服奉承而進之言将祭必先齊戒沐浴也又)
(云文王之祭也事死如事生詩云明發不寐有懐二人/文王之詩也鄭注云明發不寐謂夜而至旦也二人謂)
(父母也言文王之嚴敬祭祀如此也注五者至為能○/正義曰此依魏注也凡為孝子者湏備此五等事也五)
(事若闕於一則/未為能事親也)事親者居上不驕注當荘敬以臨下也
為下不亂注當恭謹以奉上也在醜不争注醜衆也爭
競也當和順以從衆也居上而驕則亾為下而亂則刑
在醜而爭則兵注謂以兵刃相加三者不除雖日用三
牲之養猶為不孝也注三牲太牢也孝以不毁為先言
上三事皆可亾身而不除之雖日致太牢之養固非孝
也音義(醜昌九反爭争鬭之争注/及下同養羊尚反注同)疏(正義曰此言居上/位者不可為驕溢)
(之事為臣下者不可為撓亂之事在醜輩之中不可為/忿争之事是以居上須去驕不去則危亾也為下須去)
(亂不去則致刑辟在醜軰須去争不去則兵刄或加於/身若三者不除雖復日日能用三牲之養終貽父母之)
(憂猶為不孝之子也注醜衆也争競也○正義曰此依/魏注也醜衆釋詁文左傳曰師競已甚杜預云競猶争)
(也故注以競釋爭也注謂以兵刃相加○正義曰此依/常義案左傳云晉范鞅用劒以帥卒杜預曰用短兵接)
(敵此則刃劍之屬謂之兵也必有刃堪害於人則左傳/齊荘公請自刃於廟是也言處儕衆之中而毎事好争)
(競或有以刃相讎害也注三牲至非孝也○正義曰云/三牲太牢也者三牲牛羊豕也案尚書召誥稱越翼日)
(戊午乃社於新邑牛一羊一豕一孔云用太牢也是謂/三牲為太牢也云孝以不毁為先者則首章不敢毁傷)
(也云言上三事皆可亾身者謂上居上而驕為下而亂/在醜而争之三事皆可喪亾其身命也云而不除之雖)
(日致太牢之養固非孝也者言奉養雖優不/除驕亂及争競之事使親常憂故非孝也)
　五刑章第十一疏(正義曰此章五刑之屬三千案舜/命臯陶云汝作士明於五刑又禮)
　(記服問云喪多而服五罪多而刑五以其服有親疏/罪有輕重也故以名章以前章有驕亂忿争之事言)
　(此罪惡必及刑/辟故此次之)
子曰五刑之屬三千而罪莫大於不孝注五刑謂墨劓
剕宫大辟也條有三千而罪之大者莫過不孝要君者
無上注君者臣之禀命也而敢要之是無上也非聖人
者無法注聖人制作禮樂而敢非之是無法也非孝者
無親注善事父母為孝而敢非之是無親也此大亂之
道也注言人有上三惡豈惟不孝乃是大亂之道音義
(五刑之屬三千墨劓剕宫大辟呂刑云墨罰之屬千劓/罰之屬千剕罰之屬五百宫罰之屬三百大辟之罰其)
(屬二百五刑之屬都有三千墨刻其額而湼之以墨劓/魚器反截鼻之刑宮男子割勢女子宫閉之吕刑及周)
(禮竝直作宫字或作瞎/字辟婢亦反要一徭反)疏(正義曰五刑者言刑名有五/也三千者言所犯刑條有三)
(千也所犯雖異其罪乃同故言之屬以包之就此三千/條中其不孝之罪尤大故云而罪莫大於不孝也凡為)
(人子當須遵承聖教以孝事親以忠事君君命宜奉而/行之敢要之是無心遵於上也聖人垂範當須法則今)
(乃非之是無心法於聖人也孝者百行之本事親為先/今乃非之是無心愛其親也卉木無識尚感君政禽獸)
(無禮尚知戀親況在人靈而敢要君不孝也逆亂之道/此為大焉故曰此大亂之道也注五刑至不孝○正義)
(曰云五刑謂墨劓剕宫大辟也者此依魏注也此五刑/之名皆尚書吕刑文孔安國云刻其顙而湼之曰墨刑)
(顙額也謂刻額為瘡以墨塞瘡孔令變色也墨一名黥/又云截鼻曰劓刖足曰剕釋言云剕刖也李巡曰斷足)
(曰刖是也又云宫淫刑也男子割勢婦女幽閉次死之/刑以男子之隂名為勢割去其勢與椓去其隂事亦同)
(也婦人幽閉閉於宫使不得出也又云大辟死刑也案/此五刑之名見於經傳唐虞以來皆有之矣未知上古)
(起自何時漢文帝始除肉刑除墨劓剕耳宫刑猶在隋/開皇之初始除男子宫刑婦人猶閉於宫此五刑之名)
(義鄭注周禮司刑引書傳曰決闗梁踰城郭而畧盜者/其刑臏男女不以義交者其刑宫觸易君命革輿服制)
(度姦軌盜攘傷人者其刑劓非事而事之出入不以道/義而誦不詳之辭者其刑墨降畔宼賊刼畧奪攘撟䖍)
(者其刑死案説文云臏膝骨也刖臏謂斷其膝骨此注/不言臏而云剕者據吕刑之文也云條有三千而罪之)
(大者莫過不孝者按周禮司刑掌五刑之法以麗萬民/之罪墨罪五百劓罪五百宫罪五百刖罪五百殺罪五)
(百合二千五百至周穆王乃命呂侯入為司冦令其訓/暢夏禹贖刑增輕削重依夏之法條有三千則周三千)
(之條首自穆王始也吕刑云墨罰之屬千劓罰之屬千/剕罰之屬五百宫罰之屬三百大辟之罰其屬二百五)
(刑之屬三千言此三千條中罪之大者莫有過於不孝/也按舊注説及謝安袁宏王獻之殷仲文等皆以不孝)
(之罪聖人惡之云在三千條外此失經之意也按上章/云三者不除雖日用三牲之養猶為不孝此承上不孝)
(之後而云三千之罪莫大於不孝是因其事而便言之/本無在外之意按檀弓云子弑父凡在宫者殺無赦殺)
(其人壞其室洿其宫而豬焉既云學斷斯獄則明有條/可斷也何者易序卦稱有天地然後萬物生焉自屯蒙)
(至需訟即争訟之始也故聖人法雷電以申威刑所興/其來逺矣唐虞以上書傳靡詳舜命臯陶有五刑五刑)
(斯著按風俗通曰臯陶謨是虞時造也及周穆王訓夏/季悝師魏乃著法經六篇而以盗賊為首賊之大者有)
(惡逆焉决斷不違時凡赦不免又有不孝之罪並編十/惡之條前世不㤀後世為式而安宏不孝之罪不列三)
(千之條中今不取也注君者至無上也○正義曰此依/孔傳也按晉語云諸大夫迎悼公公曰孤始願不及此)
(孤之及此天也抑人之有元君将禀命焉明凡為臣下/者皆禀君教命而敢要以從己是有無上之心故非孝)
(子之行也若臧武仲以防求為後於魯晉舅犯及河授/璧請亾之類是也注聖人至法也○正義曰此依孔傳)
(也聖人䂓模天下法則兆民敢有非毁之者是無聖人/之法也注善事至親也○正義曰孝為百行之本敢有)
(非毁之者是無親愛之心也注言人至之道○正義曰/言人不忠於君不法於聖不愛於親此皆為不孝乃是)
(罪惡之極故經/以大亂結之也)
　廣要道章第十二疏(正義曰前章明不孝之惡罪之/大者及要君非聖人此乃禮教)
　(不容廣宣要道以教化之則能變而為善也首章略/云至德要道之事而未詳悉所以於此申而演之皆)
　(云廣也故以名章次五刑之後要道先於至德者謂/以要道施化化行而後德彰亦明道德相成所以互)
　(為先/後也)
子曰教民親愛莫善於孝教民禮順莫善於悌注言教
人親愛禮順無加於孝悌也移風易俗莫善於樂注風
俗移易先入樂聲變隨人心正由君德正之與變因樂
而彰故曰莫善於樂安上治民莫善於禮注禮所以正
君臣父子之别明男女長幼之序故可以安上化下也
疏(正義曰此夫子述廣要道之義言君欲教民親於君/而愛之者莫善於身自行孝也君能行孝則民效之)
(皆親愛其君欲教民禮於長而順之者莫善於身自行/悌也人君行悌則人效之皆以禮順從其長也欲移易)
(風俗之弊敗者莫善於聼樂而正之欲身安於上民治/於下者莫善於行禮以帥之注言教至悌也○正義曰)
(言欲民親愛於君禮順於長者莫善君身自行孝悌之/善也注風俗至於樂○正義曰云風俗移易先入樂聲)
(者子夏詩序云風風也教也風以動之教以化之韋昭/曰人之性繫於大人大人風聲故謂之風隨其趨舍之)
(情欲故謂之俗詩序又曰至於王道衰禮義廢政教失/國異政家殊俗而變風變雅作矣是入樂聲之義也云)
(變隨人心正由君德者詩序又曰國史明乎得失之迹/傷人倫之廢哀刑政之苛吟咏性情以風其上故變風)
(發乎情止乎禮義發乎情民之性也止乎禮義先王之/澤也以斯言之則知樂者本於情性聲者因乎政教政)
(教失則人情壞人情壞則樂聲移是變隨人心也國史/明之遂吟以風上也受其風上而明其失乃行禮義以)
(正之教化以美之上政既和人情自治是正由君德也/云正之與變因樂而彰故曰莫善於樂者詩序又曰治)
(世之音安以樂其政和亂世之音怨以怒其政乖亾國/之音哀以思其民困又尚書益稷篇舜曰予欲聞六律)
(五聲八音在治忽孔安國云在察天下治理及忽怠者/皆是因樂而彰也案禮記云大樂與天地同和則自生)
(人以來皆有樂性也世本曰伏義造琴瑟則其樂器漸/於伏羲也史籍皆言黄帝樂曰雲門顓頊曰六英帝嚳)
(曰五莖堯曰咸池舜曰大韶禹曰大夏湯曰大濩武曰/大武於樂之聲節起自黄帝也注禮所至下也○正義)
(曰云禮所以正君臣父子之别明男女長幼之序者此/依魏注也禮云非禮無以辨君臣上下長幼之位非禮)
(無以辨男女父子兄弟之親是也云故可以安上化下/也者釋安上治民也樂記云禮殊事而合敬樂異文而)
(同愛敬愛之極是謂要道神而明之是謂至德故必由/斯人以宏斯敬而後禮樂興焉政令行焉以盛德之訓)
(傳於樂聲則感人深而風俗移易以盛德之化措諸禮/容則恱者衆而名教著明藴乎其樂章乎其禮故相待)
(而成矣然則韶樂存於齊而民不為之易周禮備於魯/而君不獲其安亦政教失其極耳夫豈禮樂之咎乎)
禮者敬而已矣注敬者禮之本也故敬其父則子悦敬
其兄則弟悦敬其君則臣悦敬一人而千萬人悦注居
上敬下盡得懽心故曰悦也所敬者寡而悦者衆此之
謂要道也音義(要因/妙反)疏(正義曰此承上莫善於禮也言/禮者敬而已矣謂禮主於敬也)
(又明敬功至廣是要道也其要正以為天子敬人之父/則其子皆悅敬人之兄則其弟皆悦敬人之君則其臣)
(皆悦此皆敬父兄及君一人則其子弟及臣千萬人皆/悦故其所敬者寡而悦者衆即前章所言先王有至德)
(要道者皆此義之謂也注敬者禮之本也○正義曰此/依鄭注也按曲禮曰毋不敬是也注居上至悦也○正)
(義曰云居上敬下者按尚書五子之歌云為人上者奈/何不敬謂居上位須敬其下云盡得懽心故曰悦也者)
(言得懽心則無所不悦也按孝治章云故得萬國百姓/及人之懽心是也舊注云一人謂父兄君千萬人謂子)
(弟臣也者此依孔傳也一人指受敬之人則知謂父兄/君也千萬人指其喜悦者則知謂子弟臣也夫子弟及)
(臣名何啻千萬言千/萬人者舉其大數也)
　
　
　
　
　
　
　
　
　孝經注疏卷六
　孝經注疏卷六考證
孝子之事親也○古文無也字
三者不除○古文句上有此字
移風易俗莫善於樂疏於樂之聲節起自黄帝也○(臣/)
　(照/)按或疑鈎命決曰伏羲樂為立基神農樂為下謀
　祝融樂為祝續則樂非直起自黄帝但樂生於律律
　起於伶倫則黄帝以前自不得有樂緯書鑿空往往
　如是邢昺作疏非不考而漫為是説也
此之謂要道也○古文無也字
　
　
　
　
　
　
　孝經注疏卷六考證
欽定四庫全書
　孝經注疏卷七
　　唐明皇御注　陸徳明音義　宋邢昺疏
　廣至徳章第十三疏(正義曰首章標至徳之目此章/明廣至徳之義故以名章次廣)
　(要道/之後)
子曰君子之敎以孝也非家至而日見之也注言教不
必家到户至日見而語之但行孝於内其化自流於外
教以孝所以敬天下之為人父者也教以悌所以敬天
下之為人兄者也注舉孝悌以為教則天下之為人子
弟者無不敬其父兄也教以臣所以敬天下之為人君
者也注舉臣道以為教則天下之為人臣者無不敬其
君也音義(日人實反注同語魚據反/但音誕皆放此讀為檀非)疏(正義曰此夫子/述廣至徳之義)
(言聖人君子教人行孝事其親者非家家悉至而日見/之但教之以孝則天下之為人父者皆得其子之敬也)
(教之以悌則天下之為人兄者皆得其弟之敬也教之/以臣則天下之為君者皆得其臣之敬也注言教至於)
(外○正義曰此依鄭注也祭義所謂孝悌發諸朝廷行/乎道路至乎閭巷是流於外注舉孝至父兄也○正義)
(曰云舉孝悌以為教者此依王注也案禮記祭義曰祀/乎明堂所以教諸侯之孝也食三老五更於太學所以)
(教諸侯之悌也此即謂發諸朝廷至乎州里是也云則/天下之為人子弟者無不敬其父兄也者言皆敬也案)
(舊注用應劭漢官儀云天子無父父事三老兄事五更/乃以事父事兄為教孝悌之禮案禮教敬自有明文假)
(今天子事三老盖同庶人倍年以長之敬本非教孝子/之事今所不取也注舉臣至君也○正義曰此依王注)
(也案祭義云朝覲所以教諸侯之臣也者諸侯列國之/君也若朝覲於王則身行臣禮言聖人制此朝覲之法)
(本以敎諸侯之為臣也則諸侯之卿大夫亦各放象其/君而行事君之禮也劉炫以為将教為臣之道固須天)
(子身行者按禮運曰故先王患禮之不達於下也故祭/帝於郊謂郊祭之禮冊祝稱臣是亦以見天子以身率)
(下之/義也)詩云愷悌君子民之父母注愷樂也悌易也義取
君以樂易之道化人則為天下蒼生之父母也非至徳
其孰能順民如此其大者乎音義(詩云此大雅生民之/什泂酌篇之語愷本)
(又作豈同苦在反樂也悌本又/作弟同徒禮反一音待亦反)疏(正義曰夫子既述至/徳之教已畢乃引大)
(雅泂酌之詩以賛美之愷樂也悌易也言樂易之君子/能順民心而行教化乃為民之父母若非至徳之君其)
(誰能順民心如此其廣大者乎孰誰也按禮記表記稱/子言之君子所謂仁者其難乎詩云愷悌君子民之父)
(母愷以强教之悌以説安之使民有父之尊有母之親/如此而後可以為民父母矣非至徳其孰能如此乎此)
(章於孰能下加順民如此下加其大者與表記為異其/大意不殊而皇侃以為并結要道至徳兩章或失經㫖)
(也劉炫以為詩美民之父母證君之行教未證至徳之/大故於詩下别起歎辭所以異於餘章頗近之矣注愷)
(樂至母也○正義曰愷樂悌易釋詁文云義取君以樂/易之道化人則為天下蒼生之父母也者亦言引詩大)
(意如此蒼生尚書文謂天下黔首蒼蒼然衆多之/貌也孔安國以為蒼蒼然生草木之處今不取也)
　廣揚名章第十四疏(正義曰首章略言揚名之義而/未審而於此廣之故以名章次)
　(至徳/之後)
子曰君子之事親孝故忠可移於君注以孝事君則忠
事兄悌故順可移於長注以敬事長則順居家理故治
可移於官注君子所居則化故可移於官也是以行成
於内而名立於後世矣注脩上三徳於内名自傳於後
代音義(長丁丈反注同治直吏反讀/居家理故治絶句行下孟反)疏(正義曰此夫子/廣述揚名之義)
(言君子之事親能孝者故資孝為忠可移孝行以事君/也事兄能悌者故資悌為順可移悌行以事長也居家)
(能理者故資治為政可移於績以施於官也是以君子/居能以此善行成之於内則令名立於身沒之後也先)
(儒以為居家理下闕一故字御注加之注以孝事君則/忠○正義曰此一章之文義已見於上注以敬事長則)
(順○正義曰此依鄭注也亦士章之敬悌義同已具上/釋然人之行敬則有輕有重敬父敬君則重也敬兄敬)
(長則輕也注君子至官也○正義曰此依鄭注也論語/云君子不噐言無所不施注修上至後代○正義曰此)
(依鄭注也三徳則上章云移孝以事於君移悌以事於/長移理以施於官也言此三徳不失則其令名常自傳)
(扵後世經云立而注為傳者立謂常有之名傳謂不/絶之稱但能不絶即是常有之行故以傳釋立也)
　諫諍章第十五疏(正義曰此章言為臣子之道若遇/君父有失皆諫諍也曾子聞揚名)
　(已上之義而問子從父之令夫子以令有善惡不/可盡從乃為述諫諍之事故以名章次揚名之後)
曾子曰若夫慈愛恭敬安親揚名則聞命矣敢問子從
父之令可謂孝乎注事父有隠無犯又敬不違故疑而
問之音義(夫音符令力政/反下及注皆同)疏(正義曰前章以來唯論愛/敬及安親之事未説䂓諫)
(之道故又假曽子之問曰若夫慈愛恭敬安親揚名則/已聞命矣敢問子従父之教令亦可謂之孝乎疑而問)
(之故稱乎也尋上所陳唯言敬愛未及慈恭而曽子并/言慈恭己聞命矣者皇侃以為上陳愛敬則包扵慈恭)
(矣慈者孜孜愛者念惜恭者貌多心少敬者心多貌少/如侃之説則慈恭愛敬之别何故云包慈恭也或曰慈)
(者接下之别名愛者奉上之通稱劉炫引禮記内則説/子事父母慈以旨甘䘮服四制云髙宗慈良於䘮荘子)
(曰事親則孝慈此並施於事上夫愛出於内慈為愛體/敬生於心恭為敬貌此經悉陳事親之迹寕有接下之)
(丈夫子據心而為言所以唯稱爱敬曽参體貌而兼取/所以并舉慈恭如劉炫此言則知慈是爱親也恭是敬)
(親也安親則上章云故生則親安之揚名即上章云揚/名於後世矣經稱夫有六焉盖發言之端也一曰夫孝)
(始於事親二曰夫孝徳之本三曰夫孝天之經四曰夫/然故生則親安之五曰夫聖人之徳此章云若夫慈爱)
(並却明前理而下有其趣故言夫以起之劉瓛曰夫猶/凡也注事父至問之○正義曰禮記檀弓云事親有隠)
(而無犯以經云從父之令故注變親為父按論語云事/父母㡬諫見志不從又敬不違引此二文以成疑疏證)
(曽子有可/問之端也)子曰是何言與是何言與注有非而從成父
不義理所不可故再言之昔者天子有争臣七人雖無
道不失其天下諸侯有爭臣五人雖無道不失其國大
夫有爭臣三人雖無道不失其家注降殺以兩尊卑之
差爭謂諫也言雖無道為有争臣則終不至失天下亡
家國也士有争友則身不離於令名注令善也益者三
友言受忠告故不失其善名父有争子則身不䧟於不
義注父失則諫故免陷於不義故當不義則子不可以
不爭於父臣不可以不爭於君注不爭則非忠孝故當
不義則爭之從父之令又焉得為孝乎音義(離力智反/陷沒也䧟)
(從爪下非不/同焉於䖍反)疏(正義曰夫子以曽参所問於理乖僻陳/諌諍之義因乃誚而答之曰汝之此問)
(是何言與再言之者明其深不可也既誚之後乃為曽/子説必湏諌諍之事言臣之諫君子之諌父自古攸然)
(故言昔者天子治天下有諫争之臣七人雖復無道昧/扵政教不至失扵天下言無道者謂無道徳諸侯有諌)
(争之臣五人雖無道亦不失其國也大夫有諌争之臣/三人雖無道亦不失扵其家士有諫爭之友則其身不)
(離逺於善名也父有諌爭之子則身不䧟扵不義故君/父有不義之事凡為臣子者不可以不諫争以此之故)
(當不義則湏諌之又結此以答曽子曰今若每事從父/之令又焉得為孝乎言不得也按曽子唯問從父之令)
(不指當時而言昔者皇侃云夫子述孝經之時當周亂/衰之代無此諌爭之臣故言昔者也不言先王而言天)
(子者諸稱先王皆指聖徳之主此言無道所以不稱先/王也注有非至不義○正義曰言父有非子従而行不)
(諫是成父之不義云理所不可故再言之者義見於上/注降殺至國也○正義曰左傳云自上以下降殺以兩)
(禮也謂天子尊故七人諸侯卑於天子降兩故有五人/大夫卑於諸侯降兩故有三人論語云信而後諫左傳)
(云伏死而争此盖謂極諫為争也若随無道人各有心/鬼神乏主季梁猶在楚不敢伐是有争臣不亡其國舉)
(中而率則大夫天子從可知也不言國家嫌如獨指一/國也國則諸侯也家則大夫也注貴省文故曰家國也)
(案孔鄭二注及先儒所傳並引禮記文王世子以觧七/人之義按文王世子記曰虞夏商周有師保有疑丞設)
(四輔及三公不必備惟其人又尚書大傳曰古者天子/必有四鄰前曰疑後曰丞左曰輔右曰弼天子有問無)
(對責之疑可志而不志責之丞可正而不正責之輔可/揚而不揚責之弼其爵視卿其禄視次國之君大傳四)
(鄰則見之四輔兼三公以充七人之數諸侯五者孔傳/指天子所命之孤及三卿與上大夫王肅指三卿内史)
(外史以充五人之数大夫三者孔傳指家相室老側室/以充三人之数王肅無側室而謂邑宰斯並以意觧說)
(恐非經義劉炫云案下文云子不可以不争於父臣不/可以不争於君則為子為臣皆當諫争豈獨大臣當争)
(小臣不争乎豈獨長子當争其父衆子不争者乎若父/有十子皆得諫争王有百辟惟許七人是天子之佐乃)
(少於匹夫也又按洛誥云成王謂周公曰誕保文武受/民亂為四輔冏命穆王命伯冏惟予一人無良實賴左)
(右前後有位之士匡其不及據此而言則左右前後四/輔之謂也疑丞輔弼當指於諸臣非是别立官也謹按)
(周禮不列疑丞周官歴叙羣司顧命總名卿士左傳云/龍師鳥紀曲禮云五官六大無言疑丞輔弼專掌諫争)
(者若使爵視於卿禄比次國周禮何以不載經傳何以/無文且伏生大傳以四輔觧為四鄰孔注尚書以四鄰)
(為前後左右之臣而不為疑丞輔弼安得又采其説也/左傳稱昔周辛甲之為太史也命百官官箴王闕師曠)
(說匡諫之事史為書瞽為詩士誦箴諫大夫䂓誨士傳/言官師相䂓工執藝事以諫此則凡在人臣皆合諫也)
(夫子言天子有天下之廣七人則足以見諫爭功之大/故舉少以言之也然父有爭子士有爭友雖無定數要)
(一人為率自下而上稍増二人則從上而下當如禮之/降殺故舉七五三人也劉炫之讜義雜合通途何者傳)
(載忠言比於藥石逆耳苦口随要而施若指不備之員/以匡無道之主欲求不失其可得乎先儒所論今不取)
(也注令善至善名○正義曰云令善也者釋詁文云益/者三友者論語文即友直友諒友多聞益矣是也云言)
(受忠告故不失其善名者論語云子貢問友子曰忠吿/而善道之言善名為受忠告而後成也大夫以上皆云)
(不失士獨云不離不離即不失也注父失至不義○正/義曰此依鄭注也按内則云父母有過下氣怡色柔聲)
(以諫諫若不入起敬起孝說則復諫曲禮曰子之事親/也三諫而不聴則號泣而随之言父有非故須諫之以)
(正道庶免陷/於不義也)
　
　
　
　
　
　
　孝經注疏卷七
　孝經注疏卷七考證
教以孝所以敬天下之為人父者也教以悌所以敬天
　下之為人兄者也教以臣所以敬天下之為人君者
　也○古文無三也字
廣揚名章○古文此章在明王事父孝章下而此章下
　有子曰閨門之内具禮已乎嚴父嚴兄妻子臣妾猶
　百姓徒役也二十四字别為閨門章吴澄曰閨門章
　不唯不類聖言亦不類漢儒語是後儒偽作明甚
是以行成於内○朱子刋誤本以作故
則聞命矣○古文則作參
敢問子從父之令○古文無子字
是何言與○古文句下有言之不通也五字
不失天下○古文失下有其字
則子不可以不争於父臣不可以不争於君○古文二
　不字皆作弗
又焉得為孝乎○古文無又字
　
　
　
　
　
　
　
　
　
　
　
　
　
　
　
　孝經注疏卷七考證
欽定四庫全書
　孝經注疏卷八
　　唐明皇御注　陸德明音義　宋郉昺疏
　感應章第十六疏(正義曰此章言天地明察神明彰/矣又云孝悌之事通於神明皆是)
　(應感之事也前章論諫爭之事言人主若從諫爭之/善必能修身愼行致應感之福故以名章次於諫爭)
　(之/後)
子曰昔者明王事父孝故事天明事母孝故事地察注
王者父事天母事地言能敬事宗廟則事天地能明察
也長幼順故上下治注君能尊諸父先諸兄則長幼之
道順君人之化理天地明察神明彰矣注事天地能明
察則神感至諴而降福佑故曰彰也音義(長丁丈反注/同治直吏反)
疏(正義曰此章夫子述明王以孝事父母能致感應之/事言昔者明聖之王事父能孝故事天能明言能明)
(天之道故易説卦云乾為天為父此言事父孝故能事/天明是事父之道通於天也事母能孝故事地能察言)
(能察地之理故説卦云坤為地為母此言事母孝故事/地察則是事母之道通於地也明王又於宗族長幼之)
(中皆順於禮則凡在上下之人皆自化也又明王之事/天地既能明察必致福應則神明之功彰見謂陰陽和)
(風雨時人無疾厲天下安寜也經稱明王者二焉一曰/昔者明王之以孝治天下也二即此章言昔者明王事)
(父孝俱是聖明之義與先王為一也言先王示及遠也/言明王示聰明也注王者至察也○正義曰云王者父)
(事天母事地者此依王注義也按白虎通云王者父天/母地此言事者謂移事父母之孝以事天地也云言能)
(敬事宗廟則事天地能明察也者謂蒸嘗以時疏數合/禮是敬事宗廟也既能敬宗廟則不違犯天地之時若)
(祭義曽子曰樹木以時伐焉禽獸以時殺焉夫子曰斷/一樹殺一獸不以其時非孝也又王制曰獺祭魚然後)
(虞人入澤梁豺祭獸然後田獵鳩化為鷹然後設罻羅/草木零落然後入山林昆蟲未蟄不以火田此則令無)
(大小皆順天地是事天地能明察也注君能至化理○/正義曰此言明王能順長幼之道則臣下化之而自理)
(也謂放效於君書曰違上所命從厥攸好是效之也注/事天至彰也○正義曰諴和也言事天地若能明察則)
(神祇感其至和而降福應以佑助之是神明之功章見/也書云至諴感神又瑞應圖曰聖人能順天地則天降)
(膏露地出醴泉詩云降福穰穰易曰自天祐之吉無不/利注約諸文以釋之也按此則神感至和當為至諴今)
(定本作至誠/字之誤也)故雖天子必有尊也言有父也必有先也
言有兄也注父謂諸父兄謂諸兄皆祖考之𦙍也禮君
燕族人與父兄齒也宗廟致敬不忘親也注言能敬事
宗廟則不敢忘其親也修身愼行恐辱先也注天子雖
無上於天下猶修持其身謹愼其行恐辱先祖而毁盛
業也宗廟致敬鬼神著矣注事宗廟能盡敬則祖考來
格享於克誠故曰著也孝悌之至通於神明光于四海
無所不通注能敬宗廟順長幼以極孝悌之心則至性
通於神明光於四海故曰無所不通音義(悌大/計反)疏(正義/曰故)
(者連上起下之辭以上文云事父孝又云事母孝又云/長幼順所以於此述尊父先兄之義以及致敬與修身)
(之道兼言鬼神之著孝弟之至無所不通也言王者雖/貴為天子於天下宗廟之中必有所尊之者謂天子有)
(諸父也必有所先之者謂天子有諸兄也宗廟致敬是/不忘其親修身愼行是不辱其祖考故能致敬於宗廟)
(則鬼神明著而歆享之是明王有孝悌之至性感通神/明則能光於四海無所不通然諫諍兼有諸侯大夫此)
(章惟稱王者言王能致應感則諸侯已下亦當自勉朂/也注父謂至齒也○正義曰云父謂諸父兄謂諸兄者)
(父之昆弟曰伯父叔父已之昆曰兄其屬非一故言諸/也詩曰以速諸父又曰復我諸兄是也云皆祖考之𦙍)
(也者按曲禮曰父死曰考言父以上通謂之祖考𦙍嗣/也謂其廟未毁其𦙍皆是王者之族親也云禮君燕族)
(人與父兄齒也者此依孔傳也按詩序角弓父兄刺幽/王蓋謂君之諸父諸兄也古者天子祭畢同姓則留之)
(謂與族人燕故其詩曰諸父兄弟備言燕私鄭箋云祭/畢歸賔客之爼同姓則留與之燕是天子燕族人也又)
(禮記文王世子云若公與族燕則異姓為賔膳宰為主/人公與父兄齒則知燕族人亦以尊卑為列齒於父兄)
(之下也注言能至親也○正義曰按禮記文王世子稱/五廟之孫祖廟未毁雖為庶人冠取妻必告死必赴是)
(不忘親也禮記大傳稱其不可得變革者則有矣親親/也尊尊也長長也親親故尊祖尊祖故敬宗敬宗故收)
(族收族故宗廟嚴言君致敬宗廟則不敢忘其親也注/天子至業也○正義曰云天子雖無上於天下者此依)
(王注也禮坊記云天無二日土無二王家無二主尊無/二上謂普天之下天子至尊也云猶修持其身謹愼其)
(行恐辱先祖而毁盛業也者按禮記祭義云父母既沒/愼行其身不辱先也盛業謂先祖積德累功而有天下)
(之業上言必有先也先兄也此言恐辱先也是先祖也/注事宗至著也○正義曰云祖考來格者尚書益稷文)
(格至也言事宗廟能恭敬則祖考之神來格詩曰神保/是格報以景福亦是言神之至云享於克誠故曰著也)
(者享於克誠尚書太甲篇文孔傳云言鬼神不係一人/能誠信者則享其祀則祖考來格享於克誠皆昭著之)
(義上言宗廟致敬謂天子尊諸父先諸兄致敬祖考不/敢忘其親也此言宗廟致敬述天子致敬宗廟能感鬼)
(神雖同稱致敬而各有所屬也舊注以為事生者易事/死者難聖人愼之故重其文今不取也上言神明謂天)
(地之神也此言鬼神謂祖考之神易曰陰陽不測之謂/神先儒釋云若就三才相對則天曰神地曰祗人曰鬼)
(言天道𤣥遠難可測故曰神也祗者知也言地去人近/長育可知故曰祗也鬼者歸也言人生於無還歸於無)
(故曰鬼也亦謂之神按五帝徳云黄帝死而民畏其神/百年是也上言神明尊天地也此言鬼神尊祖考也注)
(能敬至不通○正義曰云能敬宗廟順長幼以極孝悌/之心者敬宗廟為孝順長幼為悌此極孝悌之心也云)
(則至性通於神明光于四海者言/至性如此則通於神明光於四海)詩云自西自東自南
自北無思不服注義取德教流行莫不服義從化也音
義(詩云此大雅文王之/什文王有聲之文)疏(正義曰夫子述孝悌之行愛/敬之美既畢乃引大雅文王)
(有聲之詩以贊美之自從也夫從近及遠至於四方皆/感徳化無有思而不服之者以明無所不通詩今文云)
(鎬京辟雍自西自東自南自北無思不服此則雍東北/服對句為韻而皇侃云先言西者此是周施徳化從西)
(起所以文王為西伯又為西鄰自西而東商紂恐非其/西也注義取至化也○正義曰此依鄭注也徳化流行)
(則無不通服義從化即無思不服/言服明王之義從明王之化也)
　事君章第十七疏(正義曰此章首言君子之事上又/言進思盡忠退思補過皆是事君)
　(之道孔子曰天下有道則見無道則隠前章言明王/之德應感之美天下從化無思不服此孝子在朝事)
　(君之時也故以名/章次感應之後)
子曰君子之事上也注上謂君也進思盡忠注進見於
君則思盡忠節退思補過注君有過失則思補益將順
其美注將行也君有美善則順而行之匡救其惡注匡
正也救止也君有過惡則正而止之故上下能相親也
注下以忠事上上以義接下君臣同德故能相親音義
(盡津忍反注同見賢/遍反過古禍反注同)疏(正義曰此明賢人君子之事君/也言入朝進見與謀慮國事則)
(思盡其忠節若退朝而歸常念己之職事則思補君之/過失其於政化則當順行君之美道止正君之過惡如)
(此則能君臣上下情志通協能相親也經稱君子有七/焉一曰君子不貴二曰君子則不然三曰淑人君子四)
(曰君子之教以孝五曰愷悌君子已上皆斷章指於聖/人君子謂居君位而子下人也六曰君子之事親孝故)
(此章君子之事上則皆指於賢人君子也注上謂君也/○正義曰此對論語云孝悌而好犯上者鮮矣彼上謂)
(凡在己上者此上惟指君故云上謂君也注進見至忠/節○正義曰此依韋注也説文云忠敬也盡心曰忠字)
(詁曰忠直也論語曰臣事君以忠則忠者善事君之名/也節操也言事君者敬其職事直其操行盡其忠誠也)
(言臣常思盡其節操能致身授命也注君有至補益○/正義曰按舊注韋昭云退居私室則思補其身過以禮)
(記少儀曰朝廷曰退燕遊曰歸左傳引詩曰退食自公/杜預注臣自公門而退入私門無不順禮室猶家也謂)
(退朝理公事畢而還家之時則當思慮以補身之過故/國語曰士朝而受業晝而講貫夕而習復夜而計過無)
(憾而後即安言若有憾則不能安是思自補也按左傳/晉荀林父為楚所敗歸請死於晉侯晉侯許之士渥濁)
(諫曰林父之事君也進思盡忠退思補過晉侯赦之使/復其位是其義也文意正與此同故注依此傳文而釋)
(之今云君有過則思補益出制㫖也義取詩大雅烝民/云衮職有闕惟仲山甫補之毛傳云有衮冕者君之上)
(服也仲山甫補之善補過也鄭箋云衮職者不敢斥王/言也王之職有闕輒能補之者仲山甫也此理為勝故)
(易舊也注將行至行之○正義曰此依王注也案孔注/尚書泰誓云肅將天威為敬行天罰是將訓為行也言)
(君施政教有美則當順而行之注匡正也救止也○正/義曰此依王注也匡正釋詁文也馬融注論語云救猶)
(止也云君有過惡則正而止之者尚書云予違汝弼汝/無面從是也注下以至相親○正義曰此依魏注也書)
(曰居上克明為下克忠是其義也左/傳曰君義臣行如此則能相親也)詩云心乎愛矣遐
不謂矣中心藏之何日忘之注遐遠也義取臣心愛君
雖離左右不謂為遠愛君之志恒藏心中無日暫忘也
音義(詩云此小雅魚藻之什/隰桑篇語中本亦作忠)疏(正義曰夫子述事君之/道既已乃引小雅隰桑)
(之詩以結之言忠臣事君雖復有時離遠不在君之左/右然其心之愛君不謂為遠中心常藏事君之道何日)
(暫忘之注遐遠至忘也○正義曰云遐遠也義取臣心/愛君雖離左右不謂為遠者遐遠也釋詁文此釋心乎)
(愛矣遐不謂矣云愛君之志恒藏心中無日暫忘也者/釋中心藏之何日忘之按檀弓説事君之禮云左右就)
(養有方此則臣之事君有常在左右之義也若周/公出征管叔蔡叔召公聼訟於甘棠是離左右也)
　
　
　
　
　
　
　
　
　
　
　
　
　
　孝經注疏卷八
　孝經注疏卷八考證
感應章○古文此章在君子之教以孝也章之下君子
　之事親孝章之上
君子之事上也○古文無之也二字
故上下能相親也○古文無也字
　
　
　
　
　
　
　
　
　
　
　孝經注疏卷八考證
欽定四庫全書
　孝經注疏卷九
　　唐明皇御注　陸德明音義　宋郉昺疏
　喪親章第十八疏(正義曰此章首云孝子之喪親也/故章中皆論喪親之事喪亡也失)
　(也父母之亡沒謂之喪親言孝子亡/失其親也故以名章結之於末矣)
子曰孝子之喪親也注生事已畢死事未見故發此事
哭不偯注氣竭而息聲不委曲禮無容注觸地無容言
不文注不為文餙服美不安注不安美餙故服縗麻聞
樂不樂注悲哀在心故不樂也食㫖不甘注㫖美也不
甘美味故疏食水飲此哀戚之情也注謂上六句三日
而食敎民無以死傷生毁不滅性此聖人之政也注不
食三日哀毁過情滅性而死皆虧孝道故聖人制禮施
敎不令至於殞滅喪不過三年示民有終也注三年之
喪天下達禮使不肖企及賢者俯從夫孝子有終身之
憂聖人以三年為制者使人知有終竟之限也音義(喪/如)
(字又息浪反見賢遍反哭苦谷反偯於豈反俗作哀非/說文作怒云痛聲也音同文文餙也本或作聞非樂如)
(字不樂之樂音洛注不樂同戚七歴反喪不之/喪蘇郎反注同示神志反企丘豉反俯音甫)疏(正義/曰此)
(夫子述喪親之義言孝子之喪親哭以氣竭而止不有/餘偯之聲舉措進退之禮無趨翔之容有事應言則言)
(不為文餙服美不以為安聞樂不以為樂假食美味不/以為甘此上六事皆哀戚之情也三日而食者聖人設)
(敎無以親死多日不食傷及生人雖即毁瘠不令至於/殞滅性命此聖人所制喪禮之政也又服喪不過三年)
(示民有終畢之限也注生事至此事○正義曰此依鄭/注也生事謂上十七章說生事之禮已畢其死事經則)
(未見故又𤼵此章以言也注氣竭至委曲○正義曰此/依鄭注也禮記閒傳曰斬衰之哭若徃而不反齊衰之)
(哭若徃而反此注據斬衰而言之是氣竭而後止息又/曰大功之哭三曲而偯鄭注云三曲一舉聲而三折也)
(偯聲餘從容也是偯為聲餘委曲也斬衰則不偯故云/聲不委曲也注觸地無容○正義曰此禮記問喪之文)
(也以其悲哀在心故形變於外所以稽顙觸地無容哀/之至也注不為文餙○正義曰案喪服四制云三年之)
(喪君不言又云不言而事行者扶而起言而后事行者/杖而起鄭𤣥云扶而起謂天子諸侯也杖而起謂大夫)
(士也今此經云言不文則是謂臣下也雖則有言志在/哀慼不為文餙也注不安至縗麻○正義曰案論語孔)
(子責宰我云食夫稻衣夫錦於汝安乎美餙謂錦繡之/類也故禮記問喪云身不安美是也孝子喪親心如斬)
(截為其不安美餙故聖人制禮令服縗麻當心麤布長/六寸廣四寸麻為腰絰首絰俱以麻為之縗之言摧也)
(絰之言實也孝子服之明其心實摧痛也韋昭引書云/成王既崩康王冕服即位既事畢反喪服據此則天子)
(諸侯但定位初喪是皆服美故宜不安也注悲哀至樂/也○正義曰此依鄭注也言至痛中𤼵悲哀在心雖聞)
(樂聲不為樂也注㫖美至水飲○正義曰㫖美經傳常/訓也嚴植之曰美食人之所甘孝子不以為甘故問喪)
(云口不甘味是不甘美味也閒傳曰父母之喪既殯食/粥既虞卒哭疏食水飲不食菜果是疏食水飲也韋昭)
(引曲禮云有疾則飲酒食肉是為食㫖故宜不甘也注/不食至殞滅○正義曰經云三日而食毁不滅性注言)
(不食三日即三日不食也云哀毁過情者是毁瘠過度/也言三日不食及毁瘠過度因此二者有致危亡皆虧)
(孝行之道禮記問喪云親始死傷腎乾肝焦肺水漿不/入口三日又閒傳稱斬衰三日不食此云三日而食者)
(何劉炫言三日之後乃食皆謂滿三日則食也云故聖/人制禮施敎不令至於殞滅者曲禮云居喪之禮毁瘠)
(不形又曰不勝喪乃比於不慈不孝是也注三年至限/也○正義曰云三年之喪天下達禮者此依鄭注也禮)
(記三年問云夫三年之喪天下之達喪也鄭𤣥云達謂/自天子至於庶人注與彼同唯改喪為禮耳云使不肖)
(企及賢者俯從者案喪服四制曰此喪之所以三年賢/者不得過不肖者不得不及橿弓曰先王之制禮也過)
(之者俯而就之不至焉者跂而及之也注引彼二文欲/舉中為節也起踵曰企俛首曰俯云夫孝子有終身之)
(憂聖人以三年為制者聖人雖以三年為文其實二十/五月而畢故三年問云將由夫脩餙之君子與則三年)
(之喪二十五月而畢若駟之過隙然而遂之則是無窮/也故先王焉為之立中制節壹使足以成文理則釋之)
(矣是也喪服四制曰始死三日不怠三月不解期悲哀/三年憂恩之殺也故孔子云子生三年然後免於父母)
(之懷夫三年之喪天下之達/喪也所以喪必三年為制也)為之棺椁衣衾而舉之注
周尸為棺周棺為椁衣謂歛衣衾被也舉謂舉屍内於
棺也陳其簠簋而哀慼之注簠簋祭器也陳奠素器而
不見親故哀慼也擗踊哭泣哀以送之注男踊女擗祖
載送之卜其宅兆而安措之注宅墓穴也兆塋域也葬
事大故卜之為之宗廟以鬼享之注立廟祔祖之後則
以鬼禮享之春秋祭祀以時思之注寒暑變移益用增
感以時祭祀展其孝思也音義(棺音官椁音郭衾其䕃/反舊如字注同簠音甫)
(簋音軌簠簋俱祭器名擗婢亦反字亦作躃踴音勇泣/起及反兆卦也字書皆作垗廣韻云垗葬也廟字亦作)
(庿享許丈/反又作饗)疏(正義曰此言送終之禮及三年之後宗廟/祭祀之事也言孝子送終須為棺椁衣衾)
(也大歛之時則用衾而舉尸内於棺中也陳設簠簋之/奠而加哀慼葬則男踊女擗哭泣哀號以送之親既長)
(依丘壟故卜選宅兆之地而安置之既葬之後則為宗/廟以鬼神之禮享之三年之後感念於親春秋祭祀以)
(時思之也注周尸至棺也○正義曰云周尸為棺周棺/為椁者此依鄭注也檀弓稱葬也者藏也藏也者欲人)
(之弗得見也是故衣足以飾身棺周於衣椁同於棺土/周於椁注約彼文故言周尸為棺周棺為槨也白虎通)
(云棺之言完宜完宻也槨之言廓謂開廓不使土侵棺/也易繋辭曰古之葬者厚衣之以薪葬之中野不封不)
(樹喪期無數後世聖人易之以棺槨案禮記云有虞氏/瓦棺夏后氏堲周殷人棺槨周人牆置翣則虞夏之時)
(棺槨之初也云衣謂歛衣衾被也舉謂舉屍内於棺也/者此依孔傳也衣謂襲與大小歛之衣也衾謂單被覆)
(尸薦尸所用從初死至大歛凡三度加衣也一是襲也/謂沐尸竟著衣也天子十二稱公九稱諸侯七稱大夫)
(五稱士三稱襲皆有袍袍之上又有衣一通朝祭之服/謂之一稱二是小歛之衣也天子至士皆十九稱不復)
(用袍衣皆有絮也三是大歛也天子百二十稱公九十/稱諸侯七十稱大夫五十稱士三十稱衣皆襌祫也喪)
(大記云布紟二衾君大夫士一也鄭𤣥云二衾者或覆/之或薦之是舉屍所用也棺槨之數貴賤不同皇侃據)
(檀弓以天子之棺四重謂水兕革棺杝棺一梓棺二最/在内者水牛皮次外兕牛皮各厚三寸為一重合厚六)
(寸又有杝棺厚四寸謂之椑棺言漆之甓甓然前三物/為二重合一尺外又有梓棺厚六寸謂之屬棺言連屬)
(内外就前四物為三重合厚一尺六寸外又有梓棺厚/八寸謂之大棺言其最大在衆棺之外就前五物為四)
(重合厚二尺四寸也上公去水牛皮則三重合厚二尺/一寸也侯伯子男又去兕牛皮則二重合厚一尺八寸)
(上大夫又去椑棺一重合厚一尺四寸下大夫亦一重/但屬四寸大棺六寸合厚一尺士不重無屬唯大棺六)
(寸庶人即棺四寸案檀弓云栢槨以端長六寸又喪大/記曰君松槨大夫栢槨士雜木槨是也注簠簋至慼也)
(○正義曰云簠簋祭器也者周禮舎人職云丸祭祀供/簠簋實之陳之是簠簋為器也故鄭𤣥云方曰簠圓曰)
(簋盛黍稷稻粱器云陳奠素器而不見親故哀慼也者/下檀弓云奠以素器以生者有哀素之心也又案陳簠)
(簋在衣衾之下哀以送之上舊說以喪大歛祭是不見/親故哀慼也注男踊至送之○正義曰案問喪云在牀)
(曰尸在棺曰柩動尸舉柩哭踊無數惻怛之心痛疾之/意悲哀志懣氣盛故袒而踊之婦人不宜袒故𤼵胷撃)
(心爵踊殷殷田田如壞牆然則是女質不宜極踊故以/擗言之據此女既有踊則男亦有擗是互文也云祖載)
(送之者案既夕禮柩車遷祖質明設遷祖奠曰側徹之/乃載鄭注云乃舉柩郤下而載之又云商祝餙柩及陳)
(器訖乃祖注云還柩鄉外為行始又檀弓云曾子弔於/負夏主人既祖鄭云祖謂移柩車去載處為行始然則)
(祖始也以生人將行而飲酒曰祖故柩車既載而設奠/謂之祖奠是祖載送之之義也注宅葬至卜之○正義)
(曰云宅墓穴也兆塋域也者此依孔傳也案士喪禮筮/宅鄭云宅葬居也詩云臨其穴惴惴其慄鄭云穴謂冢)
(壙中也故云宅墓穴也案周禮冡人掌公墓之地辨其/兆域則兆是塋域也云葬事大故卜之者此依鄭注也)
(孔安國云恐其下有伏石涌水泉復為市朝之地故卜/之是也注立廟至享之○正義曰立廟者即禮記祭法)
(天子至士皆有宗廟云王立七廟曰考廟曰王考廟曰/皇考廟曰顯考廟曰祖考廟皆月祭之逺廟為祧有二)
(祧享嘗乃止諸侯五廟曰考廟曰王考廟曰皇考廟皆/月祭之顯考廟祖考廟享嘗乃止大夫立三廟曰考廟)
(曰王考廟曰皇考廟享嘗乃止適士二廟曰考廟曰王/考廟享嘗乃止官師一廟曰考廟庶人無廟斯則立宗)
(廟者為能終於事親也舊觧云宗尊也廟貎也言祭宗/廟見先祖之尊貎也故祭義曰祭之日入室僾然必有)
(見乎其位周還出戸愾然必有聞乎其歎息之聲是也/祔祖謂以亡者之神祔之於祖也檀弓曰卒哭曰成事)
(是日也以吉祭易喪祭明日祔祖父則是卒哭之明日/而祔未卒哭之前皆喪祭也既祔之後則以鬼禮享之)
(然宗廟謂士以上則春秋祭祀兼於庶人也注寒暑至/思也○正義曰案祭義云霜露既降君子履之必有悽)
(愴之心非其寒之謂也春雨露既濡君/子履之必有怵惕之心如將見之是也)生事愛敬死事
哀慼生民之本盡矣死生之義備矣孝子之事親終矣
注愛敬哀慼孝行之始終也備陳死生之義以盡孝子
之情疏(正義曰此合結生死之義言親生則孝子事之/盡於愛敬親死則孝子事之盡於哀慼生民之)
(宗本盡矣死之義理備矣孝子之事親終矣言十八章/具載有此義注愛敬至之情○正義曰云愛敬哀慼孝)
(行之始終也者愛敬是孝行之始也哀慼是孝行之終/也云備陳死生之義以盡孝子之情者言孝子之情無)
(所不/盡也)
　
　
　
　
　
　
　
　
　
　
　
　
　
　
　
　孝經注疏卷九
　孝經注疏卷九考證
孝子之喪親也○古文無也字
此哀戚之情也○古文無也字
此聖人之政也○古文無也字
示民有終也○古文無也字
卜其宅兆音義兆卦也字書皆作垗廣韻云垗葬也○
　(臣清植/)按此兆字乃周禮冢人辨其兆域之兆與卜
　人其兆千有二百之兆異音義以卦訓兆是以為卜
　兆矣然筮乃得言卦卜有兆無卦盖誤
　
　
　
　
　
　
　孝經注疏卷九考證
　　少詹事(臣/)李清植謹言按孝經一書乃西銘理一
　　分殊之說所自本盖孝於父母者必心父母之心
　　而友愛於兄弟孝於天地者必心天地之心而胞
　　與乎民物故此經曰父事天明母事地察又曰愛
　　敬盡於事親而德教加於百姓刑於四海也注疏
　　出於關洛之前此理未及講明是以義諦闕爾至
　　禘為王者之大祭而注家於諸侯之祭言之其於
　　分義所關尤大(臣/)奉
敕校勘謹詳攷古文今文及朱子刋誤本臚其同異以
　　備叅證而注疏家有舛略者亦附而論之(臣清植/)
　　(謹識/)
