#+TITLE: 經稗-清-鄭方坤
#+DATE: 2018-05-12 10:14:49
#+SOURCE: github.com/kanripo/KR1g0025 master c9973f18                
欽定四庫全書　　　　經部七
　經稗　　　　　　　　五經縂義類
提要

　　　　(臣)等謹案經稗十二卷

國朝鄭方坤撰方坤號荔鄉建安人雍正癸卯

　　　　進士官至兖州府知府是編襍採前人説經
　　　　之文以多摭諸説部故名曰稗言猶正史之
　　　　外别有稗官耳漢代傳經専門授受自師承
　　　　以外罕肯旁徵故治此經者不通諸别經即
　　　　一經之中此師之訓故亦不通諸别師之訓
　　　　故専而不襍故得精通自鄭康成淹貫六藝
　　　　參互鉤稽旁及緯書亦多採掇言考證之學
　　　　者自是始宋代諸儒惟朱子窮究典籍其餘
　　　　研求經義者大抵斷之以理不甚觀書故其
　　　　時博學之徒多從而探索舊文網羅遺佚舉
　　　　古義以補其闕于是漢儒考證之學遂散見
　　　　襍家筆記之内宋洪邁王應麟諸人明楊慎
　　　　焦竑諸人

國朝顧炎武閻若璩諸人其尤著者也夫窮經

　　　　之要在于講明大義得立教之精意原不以
　　　　搜求奇秘為長顧有時名物訓詁之不明事
　　　　迹時地之不考遂有憑臆空談乖聖人之本
　　　　㫖諸人于漢學放失之餘捃摭而存一綫亦
　　　　未始非餼羊之遺也顧諸家無談經之専書
　　　　篇帙紛繁頗難尋檢方坤能薈稡衆説部居
　　　　州次于考核之功深為有禆特録存之亦朱
　　　　子註中庸不廢沈括夢溪筆談之意也原本
　　　　易書詩春秋各一卷三禮共一卷四書共一
　　　　卷篇頁頗為繁重今析為十有二卷以便省
　　　　覽云乾隆四十四年三月恭校上
　　　　　　　總纂官(臣)紀昀(臣)陸錫熊(臣)孫士毅
　　　　　　　總　校　官　(臣)　陸　費　墀
欽定四庫全書
　經稗卷一
　　　　　　　　　　兖州府知府鄭方坤撰
　易經
三易

三易之名一曰連山二曰歸藏三曰周易皆以兩字為
義今人但稱周易曰易非也夏曰連山其卦以純艮為
首艮為山山上山下是名連山雲氣出内於山故名易
為連山商曰歸藏以純坤為首坤為地萬物莫不歸而
藏於中故名為歸藏周曰周易以純乾為首乾為天天
能周匝於四時故名易為周也大簇為人統寅為人正
夏以十三月為正人統人無為卦首之理艮漸正月故
以艮為首林鐘為地統未之衝丑故為地正商以十二
月為正地統故以坤為首黄鐘為天統子為天正周以
十一月為正天統故以乾為首此本出唐賈公彦周禮
正義之説子整齊而紀之所謂十三月者承十二月而
言即正月耳後漢陳寵論之甚詳本出尚書大傳(容齋續筆)

卦爻名義

易者廬􁂏之名守宫是矣身色無恒日十二變是則易
者取其變也彖者茅犀之名狶神是矣犀形獨角知幾
知祥是則彖者取其幾也象大荒之獸也人希見生象
也按其圖以想其形名之曰像故其為字從人於象也
孔頴達曰卦者掛也掛之於壁也盖懸物之杙也木經
云爻者交疏之牕也其字象牕形今之象眼牕也一牕
之孔六十四六牕之孔凡三百八十四也所取於爻者
義取於旁通所取於卦者懸有小大也(丹鉛録)

吉凶悔吝无咎

臣謹按人事之有吉凶悔吝亦如四時之循環也吉属
春吝属夏凶属秋悔属冬吉者祥和之氣故属春然吉
之後必有肆意狥情之事而可羞吝者亦如春後之有
夏陽盛既極微隂萌生也凶者惨殺之氣故属秋然凶
之後必有愧恨感悟之心而圖改悔者亦如秋後之有
冬隂道既窮一陽來復也恥過作非可以招禍故吝必
致凶亦如夏後之有秋隂氣漸盛必至摧傷也改過遷
善可以求福故悔必致吉亦如冬後之有春陽氣漸長
馴致休和也吉者必有所得凶者必有所失悔者必有
所憂吝者必有所虞吉凶其已著者也故曰言乎其失
得悔自凶而趨吉吝自吉而向凶其未形者也故曰言
乎其小疵四者之外又有所謂无咎焉則如四時之有
冲氣也又如五行之有土也人無日不在吉凶悔吝之
中亦無日不欲避凶而趨吉者然避凶之心勝必至於
害而苟免趨吉之心勝必至於利而幸邀惟君子之心
則不然曰吾求无咎而已求无咎者脩其可吉之道而
無心於獲吉至於既吉而其惴惴於无咎之心常在也
去其取凶之道而亦無意於避凶不幸而凶而其怛怛
於无咎之心常安也是故震无咎者存乎悔悔者所以
能无咎之機也悔而无咎則可以至於吉矣吉而无咎
則不至於可咎矣吝而无咎則不必至於凶矣凶而无
咎則亦無所可悔矣故曰懼以終始其要无咎此之謂
易之道也凡此者皆以常理言爾天下固有作惡而獲
吉修善而遇凶者然此其變也非常也變者不足以勝
常者故曰貞勝貞者常也言以常者為勝也天地隂陽
亦有愆過然而以常者觀示也日月光景亦有災謫然
而以常者著明也天下之物氣數參差人事錯糅固紛
然而不齊矣然既以常道為勝則其所常者豈有出於
一理之外哉故曰天下之物貞夫一者也禹曰恵廸吉
從逆凶惟影響益曰滿招損謙受益時乃天道成湯曰
天道福善禍滛伊尹曰惟上帝不常作善降之百祥作
不善降之百殃此之謂貞夫一而其道常伸於千古者
彼夫回邪之福无妄之災時所偶致不乆而復其常耳
吉凶悔吝生乎動而貞夫一此易所為因貳以濟民行
者也(榕村全集)

元亨利貞

孔子將元亨利貞作四件説其理最精且以為六十四
卦占辭之權輿占辭有僅曰亨者有曰小亨者是亨不
必皆大也不必皆大而獨繫以元亨則是未有亨先有
大也如農之倍收賈之獲利亦可言亨而不可以言大
以其先所謀者原小故也若士希賢賢希聖其勲業功
用直可以充塞天壤豈不以先有斯大故亨得來亦大
耶以此例之則亨不如元亨小亨又不如亨矣占辭有
曰貞吝貞厲者有曰不可貞者有曰貞凶者是貞不必
皆利也不必皆利而獨繫以利貞則是未有貞先有利
也如事之不可常者以為正而固守之則必致凶厲矣
何利之有以此例之則凡貞吝貞厲者必其微有不宜
也其曰貞凶者必其大有不宜也故以元亨利貞作占
辭㸔似元字利字是虚字亨字貞字是實字被孔子細
心讀破元字利字却是實際字亨字貞字反是現成字
(榕村語録)

易為數之原

易者數之原也屯十年乃字需三人訟三百户三褫師
三錫比三驅同人三嵗蠱先甲後甲三日臨八月復七
日十年頥十年坎簋二三嵗晋三接明夷三日不食睽
二女一車解三狐損二簋三人一人十朋益十朋夬五
剛萃一握困三嵗革三就震七日漸三嵗豐三嵗旅一
矢巽先庚後庚三日三品既濟七日三年未濟三年其
數例總釋於乾鑿度如月幾望已日乃孚皆隂陽氣數
之變(困學紀聞)

六爻言位

易傳中言位者有二義列貴賤者存乎位五為君位二
三四為臣位故皆曰同功而異位而初上為無位之爻
譬之於人初為未仕之人上則隠淪之士皆不為臣也
故乾之上曰貴而无位需之上曰不當位若以一卦之
體言之則皆謂之位故曰六位時成曰易六位而成章
是則卦爻之位非取象於人之位矣此意已見於王弼
畧例但必强彼合此而謂初上無隂陽定位則不可通
矣記曰夫言豈一端而已夫各有所當也(日知録)

易韻

易之有韻自文王始也凡卦辭之繁者時用韻䝉之瀆
告解之復夙震之虩啞艮之身人是也至周公則辭愈
繁而愈多用韻疑古卜辭當用韻若春秋傳所載懿氏
之鏘姜卿京驪姬之渝羭猶臭伯姬之􁀱貺償相姬旗
師丘孤弧姑逋家虚鄢陵之䠞目孫文子之陵雄衞侯
之羊亡竇踰又如國語所載晋獻公之骨猾捽史記所
載漢文帝之庚王光漢書元后傳所載皆韻也故孔子
作彖象傳用韻盖本經有韻而傳亦韻此見聖人述而
不作以古為師而不苟也(日知録)

卦具四徳

卦具四徳者七乾坤屯随臨无妄革也惟乾不言所利
(困學紀聞)

六爻應比

應者上下體相對應之爻也比者逐位相比連之爻也
易中比應之義惟四與五比二與五應為最重盖以五
為尊位四近而承之二逺而應之也然近而承者則貴
乎恭順小心故剛不如柔之善逺而應者則貴乎强毅
有為故柔又不如剛之善夫子曰二與四同功而異位
二多譽四多懼近也柔之為道不利逺者其要无咎其
用柔中也夫言柔之道不利逺可見剛之道不利近矣
又可見柔之道利近剛之道利逺矣夫子此條實全易
之括例凡比與應一隂一陽其情乃相求而相得若以
剛應剛以柔應柔則謂之無應以剛比剛以柔比柔則
亦無相求相得之情矣以此例推之易中以六四承九
五者凡十六卦皆吉比曰外比於賢小畜曰有孚惕出
觀曰利用賔於王坎曰納約自牖家人曰富家益曰中
行告公從井曰井甃无咎漸曰或得其桷巽曰田獲三
品渙曰渙其羣元吉節曰安節亨中孚曰月幾望皆吉
辭也惟屯需與蹇則相從於險難之中故曰徃吉曰出
自穴曰來連既濟則交儆於未亂之際故曰終日戒亦
皆吉辭以九四承六五亦十六卦則不能皆吉而凶者
多如離之焚如死如棄如恒之田无禽晋之鼫鼠鼎之
覆餗震之遂泥皆凶爻也大有之匪彭睽之睽孤解之
解拇歸妹之愆期旅之心未快小過之徃厲必戒雖非
凶爻而亦不純吉惟豫之四一陽而上下應噬嗑之四
一陽為用獄主豐之四為動主以應乎明大壯之壯至
四而極未濟之未濟至四而濟皆卦主也故得吉利之
辭而免凶咎以九二應六五者凡十六卦皆吉䝉之子
克家師之在師中泰之得尚於中行大有之大車以載
蠱之幹母蠱而得中道臨之咸臨吉而无不利恒之悔
亡大壯之貞吉睽之遇主於巷解之得黄矢損之弗損
益之升之利用禴鼎之有實皆吉辭也惟大畜之輿説
輻則時當止也歸妹利幽貞則時當守也未濟曳輪貞
吉則時當待也亦非凶辭也以六二應九五亦十六卦
則不能皆吉而凶吝者有之如否之包承也同人之于
宗吝也随之係小子失丈夫也觀之闚觀可醜也咸之
咸其腓凶也皆非吉辭也屯之屯如邅如遯之鞏用黄
牛蹇之蹇蹇匪躬既濟之䘮茀勿逐則以遭時艱難而
顯其貞順之節者也惟比之自内也无妄之利有攸徃
也家人之在中饋貞吉也益之永貞吉也萃之引吉无
咎也革之已日乃孚征吉也漸之飲食衎衎也皆適當
上下合徳之時故其辭皆吉夫子所謂其要无咎其用
柔中者信矣自二五之外亦有應焉自四五之外亦有
比焉然其義不如應五承五者之重也以應言之四與
初猶或取相應之義三與上則取應義者絶少矣其故
何也四大臣之位也居大臣之位則有以人事君之義
故必取在下之賢徳以自助此其所以相應也上居事
外而下應於當事之人則失清髙之節矣三居臣位而
越五以應上則失勿二之心矣此其所以不相應也然
四之應初而吉者亦惟以六四應初九耳盖初九為剛
徳之資而六四有善下之羙故如屯賁之求婚媾也頤
之虎視耽耽也損之使遄有喜也皆吉也若九四應初
六則反以下交小人為累大過之不撓乎下解之解而
拇鼎之折足是也以比言之惟五與上或取相比之義
餘爻則取比義者亦絶少其故何也五君位也尊莫尚
焉而能下於上者則尚其賢也此其所以有取也然亦
惟六五遇上九乃取斯義盖上九為髙世之賢而六五
為虚中之主故如大有大畜之六五上九孔子則賛之
以尚賢頤鼎之六五上九孔子則賛之以飬賢其辭皆
最吉若以九五比上六則亦反以尊寵小人為累如大
過之老婦得其士夫咸之志末夬之莧陸兌之孚於剥
皆是也獨随之九五下上六而義有取者卦義剛來下
柔故爾若初與二二與三三與四則非正應而相比者
或恐䧟於朋黨比周之失故其義不重此皆例之常也
若其爻為卦主則羣爻皆以比之應之為吉凶焉故五
位之為卦主者不待言矣如豫四為卦主則初鳴而三
盰剥上為卦主則三无咎而五无不利復初為卦主則
二下仁而四獨復夬上為卦主則三壯頄而五莧陸姤
初為卦主則二包有魚而四包無魚此又易之大義不
可以尋常此應之例論也(周易義例)

易舉正

唐蘇州司户郭京有周易舉正三卷云曽得王輔嗣韓
康伯手冩注定傳授真本比挍今世流行本及國學鄉
貢舉人等本或將經入注用注作經小象中間以下句
反居其上爻辭注内移後義却處於前兼有脱遺兩字
顛倒謬誤者並依定本舉正其訛凡一百三節今畧取
其明白者二十處載於此坤初六履霜堅冰至象曰履
霜隂始凝也馴致其道至堅冰也今本於象文霜字下
誤増堅冰二字屯六三象曰即鹿無虞何以從禽也今
本脱何字師六五田有禽利執之无咎元本之字行書
向下引脚稍類言字轉冩相仍故誤作言觀注義亦全
不作言字釋也比九五象曰失前禽舍逆取順也今本
誤倒其句賁亨不利有攸徃今本不字誤作小字剛柔
交錯天文也文明以止人文也注云剛柔交錯而成文
焉天之文也今本脱剛柔交錯一句坎卦習坎上脱坎
字姤九四包失魚注云有其魚故失之也今本誤作无
魚蹇九三徃蹇來正今本作來反困初六象曰入于幽
谷不明也今本谷字下多幽字鼎彖聖人亨以享上帝
以飬聖賢注云聖人用之上以享上帝而下以飬聖賢
今本正文多而大亨三字故注文亦誤増大亨二字震
彖曰不喪匕鬯出可以守宗廟社稷以為祭主也今本
脱不䘮匕鬯一句漸象曰君子以居賢徳善風俗注云
賢徳以止巽則居風俗以止巽乃正今本正文脱風字
豐九四象遇其夷主吉志行也今文脱志字中孚彖豚
魚吉信及也今本及字下多豚魚二字小過彖柔得中
是以可小事也今本脱可字而事字下誤増吉字六五
象曰宻雲不雨已止也注陽已止下故也今本正文作
已上故注亦誤作陽已上故止也既濟彖曰既濟亨小
小者亨也今本脱一小字繫辭二多譽四多懼注云懼
近也今本誤以近也字為正文而注中又脱懼字雜卦
䝉稚而著今本稚誤作雜字予頃於福州道藏中見此
書而傳之及在後省見晁公武所進易觧多引用之世
罕有其書也(容齊随筆)

乾元用九

余向在瀘州講先天圖卦及為帥幹任文虎作讀易堂
記詳講天地之數止於九而已是乃先天後天之同然
盖先天之數九數也後天之數上下經序卦圖反而視
皆成十有八卦始終亦不出九數也故先天位乾於一
以對坤八居兊於二以直艮七處離於三以配坎六列
震於四以當巽五上下相合數皆為九此自環圖内卦
觀之也自環圖外卦觀之則乾兊之間泰之外卦為坤
履之外卦為乾即九數矣大畜之外卦為艮夬之外卦
為兊亦九數矣由大畜而上以至於乾自兊而下以至
於臨乾兊對峙之卦為八箇九數以至兊下相對而為
九餘六十左右相對亦為九以八經卦各生重卦八是
三十六而因為六十四也而為易之體後天震兊兩卦
相對四後天衍洛書之九而分上下亦各二九而總乎
書而傳之及在後省見晁公武所進易觧多引用之世
罕有其書也(容齊随筆)

乾元用九

余向在瀘州講先天圖卦及為帥幹任文虎作讀易堂
記詳講天地之數止於九而已是乃先天後天之同然
盖先天之數九數也後天之數上下經序卦圖反而視
皆成十有八卦始終亦不出九數也故先天位乾於一
以對坤八居兊於二以直艮七處離於三以配坎六列
震於四以當巽五上下相合數皆為九此自環圖内卦
觀之也自環圖外卦觀之則乾兊之間泰之外卦為坤
履之外卦為乾即九數矣大畜之外卦為艮夬之外卦
為兊亦九數矣由大畜而上以至於乾自兊而下以至
於臨乾兊對峙之卦為八箇九數以至兊下相對而為
九餘六十左右相對亦為九以八經卦各生重卦八是
三十六而因為六十四也而為易之體後天震兊兩卦
相對四後天衍洛書之九而分上下亦各二九而總乎
亢龍之悔况考工狀云受寵若驚居亢无悔本無亢龍
之語乎議上佖坐學淺罰俸此所謂人臣作威作福而
迷幾賈禍伐功怙寵而肆志妄行皆亢者也何物張佖
不諳至此(易史)

乾復仁字

先儒謂仁如桃仁杏仁之説盖本於碩果不食故生生
不窮仁者天地生物之心也仁者不是死的物事故碩
果不食遇一陽而便復如桃杏核子裏的仁種之即生
故謂之仁易六十四卦惟有復卦及乾卦言仁復之初
九不逺復无祇悔元吉此克已復禮為仁故獨許顔子
一人而已六二休復以下仁也謂當休飬生息以厚仁
之發用如乾元為善之長而體仁足以長人又曰仁以
行之自是復而至乾六陽全體妙用皆歸於乾也故曰
惟天為大惟堯則之又太史公謂堯仁如天極於全體
也(學齋佔畢纂)

用九用六

林元齡曰龍門山人卜易而善言易嘗問以卦只六爻
而乾坤有用九用六似有七爻何也山人曰易數也數
竒則無窮三百八十四爻外則用九用六此所以為竒
也周天三百六十五度四分度之一亦竒數也揚雄作
太玄遂有踦贏二贊亦用九用六之謂也不然則易之
數窮矣(天禄識餘)

无

周易無皆作无王述曰天屈西北為无盖東南為春夏
陽之伸也故萬物敷榮西北為秋冬陽之屈也故萬物
老死老死則無矣此字説之有意味者也(鶴林玉露)

乾九三无

明卿陳氏曰後世人臣處亢至於為蛇為虺有位有民
有輔而龍徳遂亡非聖人焉能獲此三无乎此周公之
亢也東溟曰貴而無位尹辭阿衡是已髙而無民甘盤
遯荒是已賢在下位而无輔伯夷首陽是已悔何也世
皆尹則難乎其為嗣君世皆盤則難乎其為帝師世皆
夷則難乎其為天吏聖人不忍以一時之危行而掩天
下萬世之通情安得无悔(周易時論)

龍徳

袁石公云三代而下亦有一二至人與龍徳相近者漢
之子房東方朔黄叔度晉之阮嗣宗唐之狄仁傑是也
子房當烹狗藏弓之世時隠時見托赤松以自保方朔
事殺人如蔗之主玩弄兒戱若在股掌叔度居亂世君
俊顧厨皆其師友而黨禍不及嗣宗縱酒汚朝口無臧
否梁公身事女主與媱奴為伍縱博褫裳恬不知怪使
諸君子有一毫道理不盡我根潛伏烏能含垢包羞與
世委蛇若此亦知易之言也(易史)

知進不知退知存不知亡知得不知喪

從來無苟且之功名登顛造極回首難矣伍員大夫種
劉文静輩是皆小賢小智也知進矣存矣得矣急流勇
退保全身名如蔡澤孔光張禹者天下亦何頼有若人
乎惟聖人者道充徳備荷衆人所不敢任之擔剏萬古
所未嘗見之事沮撓不動疑謗不摇知進矣不必知退
知存矣不必知亡知得矣不必知喪湯武誅伐伊周桐
扆尼山筆削稍一瞻逥郤慮時遷事變不可為矣故曰
其惟聖人乎然究竟理到極處知進未嘗不知退知存
未嘗不知亡知得未嘗不知喪反經行權依然合道依
然保身所謂不失其正也故又曰其惟聖人乎盖深贊
之也(節山讀易)

脩辭

修辭立其誠修其内則為誠修其外則為巧言易以辭
為重上繫終於黙而成之飬其誠也下繫終於六辭騐
其誠不誠也辭非止言語今之文古所謂辭也(困學紀聞)

乾初九坤初六

乾初九復也潛龍勿用即閉闗之義坤初六姤也履霜
堅冰至即女壯之戒(困學紀聞)

坤動也剛

坤卦文言曰坤至柔而動也剛王弼云動之方正不為
邪也程伊川云坤道至柔而其動則剛動剛故應乾不
違張横渠云柔亦有剛静亦有動但舉一體則有屈伸
動静終始又云積大勢成而然東坡云夫物非剛者能
剛惟柔者能剛爾畜而不發及其極也發之必决張葆
光但以訓六二之直陳了翁云至柔至静坤之至也剛
者道之動方者静之徳柔剛静動坤元之道之徳也郭
雍云坤雖以柔静為主苟無方剛之徳不足以含弘光
大諸家之説率不外此予頃見臨安退居庵僧曇瑩云
動者謂爻之變也坤不動則已動則陽剛見焉在初為
復在二為師在三為謙自是以徃皆剛也其説最為分
明有理(容齋随筆)

黄裳元吉

程伊川説黄裳元吉婦居尊位女媧氏武氏是也非常
之變不可言也故有黄裳元吉之戒如武氏之變固也
女媧不見於書果有煉石補天之事亦非變也不言漢
吕氏獨非變耶蘇仲虎則曰伊川在元祐時以罷逐故
為此説以詆垂箔之政予不敢以為然(聞見後録)

天玄而地黄

程子説孟子英氣張子説顔子粗心張長史常舉為對
果然讀書至程朱可謂細矣比之孔子覺猶未也孔子
讀書直是字字不放過坤卦上爻孔子已是解明程朱
解之尚都未盡此時陽氣雖微到底陽不可沒故曰為
其嫌於無陽也故稱龍焉此時焉得有龍倒反以龍為
主似龍自在那裏戰的一般但是龍至此不能自振已
疑於隂故曰未離其類不然氣為陽血為隂如何説血
隂陽至此混為一區故曰玄黄者天地之雜也然到底
天是天地是地猶然天玄而地黄春秋書法便是倣此
因天子失了身分諸侯皆與對壘然春秋之文曰王師
敗績於茅戎一似天王不知何故自敗於茅戎者然天
王豈能無過到底君是君臣是臣所以孔子成春秋而
亂臣賊子懼又如人心原只有天理到得人欲熾時竟
與天理争衡豈可説道心人心勢均力敵只説得道心
微茫而已然道心至此已不能超然於人心之上覺得
混雜到底天理是天理人欲是人欲豈可竟不分别此
是夫子就龍戰於野其血玄黄八字上逐字想出來的
直細入無間(榕村語録)

得朋喪朋

程子謂西南得朋不好東北喪朋纔好如女人羣聚有
何用處止與類行而已惟從夫乃得所歸也朱子又云
西南得朋好東北喪朋不好西南隂方得其本位東北
陽方則必至於喪朋某則謂在西南當位用事必須得
朋乃與類行至東北則時過地易必須喪朋乃終有慶
也如做外官須有属員吏役兵馬方能辦事及居近君
之位則宜聲光銷减朋亡乃尚于中行矣(榕村語録)
西南如臣去君逺將在外君命有所不受大夫出疆雖
無君命専之可也其聲光幾與君同至東北則與君近
不見其有威權聲華銷减如月去日逺與相對則光滿
近日則偏虧不全矣(榕村語録)

龍戰於野

坤以柔順為徳然時當隂極尤非専任柔順可以挽囬
氣數盖疑陽之際臣儗君庶匹嫡盗賊比王侯世道人
心幾滅熄矣阪泉涿鹿之師羲黄不免况季世乎易稱
龍戰凡以為陽也雖兩敗俱傷玄黄血雜亦不恤耳天
地之生一治一亂不大驅除則不成蕩平窮變通久之
道也諸葛亮云漢賊不兩立裴度云臣誓不與賊俱生司
馬光亦云後人必有以調停之説誤陛下者人臣以道
事君可藉口柔順乎易於坤上六深明剛克之理非迂
儒所辯(易史)

辨之不早辨

秦鑒分卦之弱而為郡縣不虞發難於匹夫漢懲七國
之變而輕宗室乃祚忽諸於王氏甚矣早辨之之難也
然國家之變不生於所辨而起於所忽假令秦人不興
閭左之役陳勝一荷鋤子耳劉向外家之封事得行莽
雖象恭祇就第以老耳夫何亂之能為惟忽之而不早
為之辨是以積漸陵夷而至於亡易曰馴曰順安危利
災然而不亡者未之有也(易史)

純坤稱龍

天地未嘗一日無陽亦未嘗一日無君子故十月為陽
純坤稱龍朱子曰復之一陽是坤卦積來一日生一分
至十一月一陽始成(困學紀聞)

建侯

乾坤之次屯曰建侯封建與天地並立一旅復夏共和
存周封建之效也匹夫亡秦郡縣之失也(困學紀聞)

即鹿无虞

明正徳間都御史張嵿敕巡撫保定兼提督紫荆諸闗
筮得此爻曰行無虞官何以即鹿吾入林而已時提學
李夢陽在座曰不然三闗古鉅鹿地也急即之无虞者
不疑也惟入林中惟恐為彬所中耳時宦䜿江彬用事
彬有林字後武宗西狩江彬索璧馬婦女不應駕言三
闗迎駕軍不至罷職此臆斷倖中然古占法原是有此
(仲氏易)

屯六二䝉六三

屯䝉二卦皆二陽而四隂屯以六二乘初九之剛䝉以
六三乘九二之剛而屯之爻曰女子貞不字十年乃字
䝉之爻曰勿用取女見金夫不有躬其正邪不同如此
者盖屯二居中得正不為初剛所誘而上從九五所以
為貞䝉三不中不正見九二之陽悦而下從之而舍上
九之正應所以勿用士之守身居世而擇所從所處尚
鑒兹哉(容齋随筆)

䝉比言筮

問六十四卦皆所以筮也䝉之彖獨戒其再三凟者何
也曰䝉内卦坎坎為狐疑凡明者善斷䝉者善疑惟其
善疑則雖正告而猶惘惘然不知適從此所以愈䝉也
故戒之問凡卦俱為筮設而比彖獨言原筮者何也曰
䝉内卦坎故戒之以凟筮比外卦坎故教之以原筮坎
為狐疑疑在内者宜明以决之疑在外者宜詳以審之
其義各有取也(汪氏易問)

利涉大川

易卦辭稱利涉大川者七不利涉者一爻辭稱利涉者
二用涉者一不可涉者一需訟未濟指坎體而言益中
孚指巽體而言渙指坎巽而言盖坎為水有大川之象
而巽為木木可為舟楫以濟川故益之彖曰木道乃行
中孚之彖曰乘木舟虚渙之彖曰乘木有功又舟楫之
利實取諸渙正合二體以取象也謙蠱則中爻有坎同
人大畜則中爻有巽頥之反對大過方有巽體五去之
逺所以言不可涉上則變而之對卦故利涉云(容齋随筆)

三褫

鄭康成以三褫為三拕晁以道云三拕即拖紳之拖謂
拽也此似訟勝受服有矜喜不自持之意最有意趣故
何玄子謂褫亦作解衣解者脱也雪賦云褫珮解紳並
非奪衣之謂觀孔子不言以訟奪服而曰以訟受服可
騐據此則所云三褫者盖束而解解而束束而又解如
此不一所謂一日三摩挲矜喜之極也(易小帖)

師比名

或問師有北面領兵之象比有南靣臨民之象二卦自
為反對何取於師比之名乎曰古人寓兵於民五家為
比居民之法自比而始五師為軍制軍之法至師而成
(熊氏經説)

師出以律

荀九家易坎象為律蓋象上下空而陽氣實其中所謂師
出以律者如六韜太公言天清净無隂雲風雨夜半遣
輕騎徃至敵壘去九百步外徧持律管當耳大呼驚之
有聲應管其來甚微可以知三軍之消息勝負及周禮
春官大師之職執同律以聽軍聲而詔吉凶武王伐紂
吹律聽聲推孟春以至於季冬殺氣相并而音尚宫晉
人聞有楚師師曠曰不害吾驟歌北風又歌南風南風
不競多死聲楚必無功皆其法也坎為耳主聽又坎方
黄鍾之本故師初言律(易史)

師或輿尸凶

用兵之道貴有専任易師之辭曰師貞丈人吉程頤曰
丈人者尊嚴之稱非衆所尊信畏服則安能得人心之
從六三師或輿尸凶六五長子帥師弟子輿尸貞凶程
曰輿師衆主也軍旅之事任不専一覆敗必矣棠按趙
盾為將而令出趙穿荀林父為將而令出先縠焉徃而
不敗後世復用太監監軍是以萬不能取勝昔唐九節
度之師不用統帥雖李郭善用兵猶不免於敗况其他
乎此皆輿尸凶之騐也(知新録)

比之无首

此節發明後夫凶之意首向也无首猶言不知所向也
言不向顯比之主抗命逆行如田横公孫述之自取滅
亡也錢鏐霸吴越遺嘱其子曰善事大國勿廢事大之
禮其後三世四王與五代相終始馮敬通投身更始光
武屢招不降後雖歸命終抱後夫之罰坎壈以没其向
背得失亦可見矣(易史)

説而應乎乾

漢祖唐宗皆開創剛明之主張良以弱質佐帷幄輔帝
業身名俱泰魏徴以娬媚行讜直稱賢相與貞觀終始
二公者所謂説而應乎乾履虎尾不咥者歟(易史)

包承包羞

包承包羞二義如見小人肺肝彼小人之悻悻無忌者
易與耳惟包藏不測者機深害毒禍發不可制王莽折
節下士以揚雄之才智失身事之此包承也曹操欲殺
楊彪以其名徳恐失人望而赦之此包羞也其心猶有
所愧憚未敢勇於傷善也然自是黨羽日盛威福日恣
正人名哲見幾而去勢重難挽國運随之此易之所為
否而君子儉徳避難之秋也噫言之滋懼矣(易史)

苞桑

苞桑之喻舊稱堅厚按苞為木之叢生者叢生枝細不
能繫物此正與堅厚相反故唐陸贄收復河中後請罷
兵狀有云邦國之杌􁂟緜緜連連若苞桑綴旒幸而不
殊者屢矣此亦以苞桑細弱難以維繫為解舊過泥苞
字遂認作堅厚實非義也(仲氏易)

出門

同人之初曰出門随之初曰出門謹於出門之初則不
苟同不苟随(困學紀聞)

謙亨君子有終

謙之卦詞曰君子有終言其乆也謙之道衆人不能久
而君子能終之也夫少之事長賤之事貴不肖之事賢
燭至起食至起射則三揖酒則百拜磬折匐服葉拱墻
負誰不知之誰不行之一臨利害巧為趨避語有之曰
女無羙惡入宫見妬士無賢不肖入朝見嫉又曰饑馬
在廐漠然無聲投芻其傍争心乃生故曰好名之人能
讓千乘之國苟非其人簞食豆羹見於色由是言之小
人烏能謙哉古之君子能謙有終若禹之不矜不伐上
也伯夷之遜國而逃次也晏子之乆而能敬又其次也
若夫張毅之走懸泊王莽之下白屋一則謙之羙一則
謙之賊也何終之有(丹鉛録)

勞謙有終

禹不伐天下莫與争功桓公有矜諸侯叛者九國勞謙
民服信乎有徵周亞夫折吴楚平七國可謂社稷臣矣
霍光受襁褓措磐石雖周伊蔑以加矣乃一以無罪身
死一以甫死夷族則何也豈獨盡其君之過與抑其驂
乘顧箸驕矜見於言面有以致之歟君子不欲多上人
况其君乎甚矣勞謙之義未之前聞也足已無術班馬
均譏有以也夫(易史)

勞謙

問謙九三何以稱勞謙也曰傲則逸謙則勞坎勞卦也
二三四爻互坎而三得坎之中畫故稱勞(汪氏易問)

六爻得失

六爻有得有失惟謙三吉三利家人一爻悔亡五爻皆
吉(困學紀聞)

鳴謙鳴豫

鳴謙則吉鳴豫則凶鳴者心聲之發也未知獲戾於上
下鳴謙者歟二三子亦姑謀樂鳴豫者歟(困學紀聞)

豫

蔡子木庭楠云豫之世君多以躭樂廢事大臣多以勢
自専士多以慕富貴變生平所守故五之疾上之㝠以
戒人君之廢四之勿疑以戒大臣之専初之鳴二之介
三之盱以戒士之慕富貴利達苟君能惕厲大臣能用
賢士能守節行則何豫之不可乆乎程敬承亦云世道
不可不豫人心不可有豫此皆經國匡時之論二公皆
萬厯時人抑有感而為是言歟(易史)

貞疾恒不死

坎為疾疾與豫反書所云王有疾勿豫是也夫四五皆
互坎而體之大坎則君獨受之苐坎象為月而五當坎
上正弦滿之時所謂縆也縆與恒同即詩所謂如月之
恒者雖恒有半魄而中明未亡實未嘗死則為久長計
仍有類於不終日者此則豫仍未豫者也(仲氏易)

冥豫冥升

冥於豫而勉其有渝開遷善之門也冥於升而勉其不
及回進善之機也(困學紀聞)

弗兼與

里克之中立鄧析之兩可終於邪而已故随之六二曰
弗兼與也(困學紀聞)

先甲先庚

先甲先庚吳祕注法言云周禮治象挾日而歛之鄭司
農云從甲至癸謂之挾日是以易稱先甲三日先庚三
日皆為申命令之義獨取甲庚者以甲木主仁示其寛
令也庚金主義示其嚴令也(用學紀聞)

髙尚其事

何氏玄子云髙尚其事者言不以王侯之事為事而但
以髙蹈逺引為其事也士固有厭煩熇游清浄本非濟
世之具亦無為人之心若此者多此爻是矣范希文以
比嚴子陵非薄光武不事者謂非吾事耳爻不言吉譏
誚可知誰謂聖人而滿志於斯人乎雖其志可則而事
不可則也是或一道也(易史)

天行

易於蠱終則有始於剥消息盈虚於復反復其道皆曰
天行也然則無與於人事歟曰聖人以天自處扶陽抑
隂盡人事以回天運而天在我矣(困學紀聞)

不事王侯

蠱之五六皆言幹父之蠱至上九則曰不事王侯髙尚
其事象曰不事王侯志可則也後人徃徃引四皓子陵
解此一爻誤矣出則事公卿入則事父兄不事王侯此
索隠行怪之所為聖人不取也禮曰八十者一子不從
政九十者其家不從政上九處卦之終當父母耄期之
日不出從政非所以要譽於鄉黨朋友非惡干禄而然
盖知尊尚孝徳者也曽子居魯齊欲聘以為卿曽子曰
吾父母老不忍逺親以為人役斯人也其百世之師歟
故曰志可則也(焦氏筆乘)

設教善俗

家聲之隤隴西以為愧城角之缺新平以為恥清議所
以維持風俗也清議廢風俗壊則有毁宗澤而譽張邦
昌者有貶張浚而褒秦檜者觀民風設教居賢徳善俗
可不謹哉(困學紀聞)

刑罰四卦

易六十四卦而以刑罰之事著於大象者凡四焉噬嗑
曰先王以明罰勑法豐曰君子以折獄致刑賁曰君子
以明庶政無敢折獄旅曰君子以明慎用刑而不留獄
噬嗑旅上卦為離豐賁下卦為離離明也聖人知刑獄
為人司命故設卦觀象必以文明為主而後世付之文
法俗吏何耶(容齋随筆)

噬嗑

易噬嗑九四噬乾胏得金矢王弼金剛也矢直也程子
傳云金取剛矢取直以九曰陽徳也朱子本義引周禮
古之訟者先入鉤金束矢而後聽之黄東發云周禮出
