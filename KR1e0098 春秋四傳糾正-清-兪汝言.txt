#+TITLE: 春秋四傳糾正-清-兪汝言
#+DATE: 2016-06-11 12:20:37
#+SOURCE: github.com/kanripo/KR1e0098 master bb652afa                
欽定四庫全書　　　　經部五
　春秋四傳糾正　　　　春秋類
　　提要
　　　　(臣/)等謹按春秋四傳糾正一卷
　　　國朝俞汝言撰康熙丙辰汝言春秋平義始脫
　　　　藁是嵗之夏復續作此書以綜括大㫖相傳
　　　　其晚年失明口授而成之者也書中摘列春
　　　　秋三傳及胡安國傳之失隨事辨正區為六
　　　　類一曰尊聖而忘其僭計八條二曰執理而
　　　　近于迂計十五條三曰尚異而鄰于鑿計二
　　　　十三條四曰億測而近于誣計四十三條五
　　　　曰稱美而失實情計八條六曰摘瑕而傷鍥
　　　　刻計六條末附春王正月辨一篇申左氏公
　　　　羊孔安國鄭元之説明周正改時改月春秋
　　　　正朔皆從周其中如華督奪孔父之妻齊桓
　　　　因蔡姬而侵蔡史家簡䇿相傳必有所據即
　　　　就傳文而論亦無以斷其必不然汝言皆以
　　　　為億測近誣轉未免自蹈億側又公羊褒齊
　　　　襄之復讐固為謬戾然紀侯譖齊哀公于周
　　　　至于見烹則實有其事汝言乃謂語言之故
　　　　不足為讐亦不甚可解至春王正月辨中謂
　　　　左傳王周正月句王周二字猶漢稱皇漢宋
　　　　稱皇宋之義則不知正月正嵗並見周禮兼
　　　　用夏正實亦王制故特言王周正月明非夏
　　　　時無庸牽引漢宋横生曲説又一行衛朴推
　　　　騐春秋日食皆合于建寅一條汝言無以難
　　　　之遂泛謂不足深據不知日月交食推朔望
　　　　不推時令建子建寅食限無殊一語可明亦
　　　　不必顢頇其説如斯之類雖或問有小疵然
　　　　六類之中大抵皆立義正大持論簡明一卷
　　　　之書篇帙無㡬而言言皆治春秋之藥石亦
　　　　可謂深得經意者矣乾隆四十二年四月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
春秋四傳糾正原序
六經之不明諸儒亂之也自王輔嗣以老莊言易而六
經有道家矣鄭康成以䜟緯言禮而六經有數術家矣
公穀胡氏以名稱褒貶言春秋而六經有名家法家矣
彼其初未始不欲探聖人之精藴而智識弇淺强求深
逺習見郡國之府寺而以為宫闕之巍峩不過如是不
知輔相之道而以行師折獄之才智經邦國也淺求之
而爽其度深求之而愈失其大體迨至有宋大儒程朱
輩出而後正其紕謬易傳本義成而輔嗣卷舌儀禮經
傳通解定而康成束手退矣若夫春秋左氏親見聖人
公榖傳諸髙第弟子而偏駁者半焉康侯品髙學博文
章能暢所欲言方以為程氏之正傳而疵類不少新安
朱子心知之而不敢端言其過其説時時見於弟子講
論之餘而後人又不能推明其義徒使附㑹穿鑿刑名
法術之言出於一代大儒而不覺是可異也汝言不揣
纂集諸家自為一書先之以四傳糾正為六端以該之一
曰尊聖而忘其僭二曰執理而近於迂三曰尚異而鄰
於鑿四曰億測而涉於誣五曰稱美而失情實六曰摘
瑕而傷鍥刻六者之弊去而後可以讀春秋矣顧愚陋
荒落何敢效鍼石於前賢聊以志願學之自略見其大
指而已丙辰仲夏下弦漸川諸生俞汝言識
欽定四庫全書
　春秋四傳糾正　　　　　秀水俞汝言　撰
　　一曰尊聖而忘其僭
隠公元年春王正月　胡安國傳曰春秋立文兼述作
舜典紀元日商訓稱元祀此經書元年所謂祖二帝明
三王述而不作者也正次王王次春乃立法創制裁自
聖心無所述於人者又曰周人以建子為嵗首前乎周
者以丑為正其書始即位曰惟元祀十有二月則知月
不易也後乎周者以亥為正其書始建國曰元年冬十
月則知時不易也建子非春亦明矣仲尼以夏時冠周
月垂法後世
　按春王正月周制則然非自仲尼始作匹夫無位而
　可以改正朔乎欲以正天下而自干僭上之罪乎
隠公三年宋公和卒　胡氏曰諸侯曰薨大夫曰卒五
等諸侯何以書卒周室東遷諸侯放恣聖人奉天討以
正王法因其告喪特書曰卒不與其為諸侯也　桓公
二年滕子來朝　胡氏曰滕侯爵降而稱子者桓弟弑
兄臣弑君天下之大惡已不能討又先鄰國而朝之故
降而稱子以正其罪　七年穀伯綏来朝鄧侯吾離來
朝　胡氏曰桓天下之大惡也穀伯鄧侯相繼而來朝
即大惡之黨也故特貶而書名　僖公二十有三年杞
子卒　左氏曰杞成公卒書曰子杞夷也杜預以謂杞
實稱伯而書曰子者成公始行夷禮終其身故仲尼於
其卒以文貶之
　按黜陟諸侯天子之事周衰天子建空名於上未聞
　黜一小國滕薛之稱侯稱伯稱子是自貶損以便職
　貢非時王所貶仲尼亦因其自稱而書之而曰朝桓
　而貶且名因告喪而不與其為諸侯因用夷禮而以
　文貶之是天子仲尼也不過因孟子春秋天子之事
　一語誤之孟子謂所書者天子之事而不謂所行者
　天子之事也安得執詞以害義使仲尼為僭分越禮
　之首耶
文公五年王使榮叔歸含且賵　王使召伯來會葬
胡氏曰不稱天王者弗克若天也成風以妾僭嫡王使
大夫歸含且賵又使召伯來㑹葬則王法廢人倫亂矣
故不稱天以謹之
　按使命得失直書於䇿而自見何待削天王之號且
　天王而可削春秋可不作矣趙鵬飛曰闕文近之
　　二曰執理而近於迂
隠公四年衛人立晉　左氏曰衛人立晉衆也公羊曰
立者何不宜立也其稱人何也衆立之之辭也衆雖欲
立之其立之非也榖梁曰立者不宜立也賢則其不宜
立何也春秋之義諸侯與正而不與賢也胡氏曰晉雖
諸侯之子内不承國於先君上不禀命於天子故春秋
於衛人特書曰立所以著擅置其君之罪於晉絶其公子
所以明專有其國之非
　按州吁弑立踰年天討不加石碏大義滅親殺諸濮
　而立晉天下共多其能討叛而反正故書曰衛人立
　晉而公穀特𤼵不宜立之詞而曰賢而不正然則孰
　為正乎文定因之有不承國於先君不稟命於天子
　而罪衛人以擅置其君罪晉以專有其國先君弑矣
　何所承命四國黨州吁天子置而不問稟命而立安
　知不更有方命如後之放黔牟者乎以是知成人之
　美不易得於君子也東山趙汸曰以不稱公子為惡
　王子朝豈宜立者乎
莊公十年齊師宋師次於郎公敗宋師於乗丘　左傳
公子偃曰可敗也公弗許自雩門竊出䝉臯比而先犯
之公從之大敗宋師於乗丘齊師乃還　胡氏曰齊宋
輕舉大衆誠有罪也魯人若能不用詐謀奉其辭令二
國去矣偷得一時之捷而積四鄰之忿交譏之　僖公
元年季友敗莒師於酈獲莒拏　公羊曰其言獲何也
惡公子之紿胡氏曰抑鋒止鋭喻以辭命使知不縮而
引去則善矣今至於兵刃既接又用詐謀擒其主將故
以季友為主而書敗獲責之備也　文公十有二年晉
人秦人戰於河曲　胡氏曰前年秦師來伐晉晉已服
矣故狄秦而免晉今又為此役故不以晉為主惟動大
衆不奉辭令以止之也故貶而稱人
　按辭命退師必因展喜犒師受命展禽齊師引退之
　事而為此言然安有不修兵甲而專恃辭命之理一
　之為幸其可再乎又謂莒師使知不縮而引去設不
　引去又將何施河曲亦然俱屬迂論也
莊公十有三年齊侯宋人陳人蔡人邾人㑹於北杏
榖梁曰是齊侯宋公也其曰人何也始疑之何疑焉桓
非受命之伯也將以事授之者也曰可矣乎未也舉人
衆之辭　胡氏曰春秋之世以諸侯而主天下㑹盟之政
自北杏始桓非受命之君諸侯自相推戴以為盟主是
無君也故四國稱人以誅始亂正王法也齊侯稱爵其
與之乎誅諸侯者正也與桓公者權也或曰桓公始平
宋亂遂得諸侯故四國稱人言衆與之也　僖公十有
九年宋公曹人邾人盟於曹南　二十有七年楚人陳
侯蔡侯鄭伯許男圍宋　二十有八年晉侯齊師宋師
秦師及楚人戰於城濮
　按齊侯稱爵四國稱人予之為盟主也穀梁以桓非
　受命之伯疑之曰可矣乎未也有衆欲推戴之意猶
　可也而胡氏以諸侯為無君四國稱人為誅始亂不
　已傎乎北杏之後惟宋襄曹南之㑹晉文城濮之戰
　書法同至楚成圍宋楚稱人陳蔡鄭許稱爵與此全
　反然後知北杏之㑹予桓為盟主也
莊公十有八年公追戎於濟西　公羊曰其言追何大
其為中國追也其言於濟西何大之也榖梁曰於濟西
者大之也何大焉為公之追之也胡氏曰書追者是不
覺其來已去而追之也　僖公元年夫人氏之喪至自
齊　左氏曰君子以齊人殺哀姜也為己甚矣女子從
人者也　昭公五年舎中軍　公羊曰舎中軍何復古
也穀梁曰貴復正也
　按濟西之追殊無足異公羊以追戎二字為美大其
　為中國之追已屬賖緩齊桓殺哀姜千古快事而左
　氏譏其己甚羅喻義曰左氏之所謂從人竟從誰也
　至作中軍三分公室而各有其一及其舎之四分公
　室季氏擇二二子各一皆盡征之而貢於公然則作
　與舎皆季氏公室徒虚名耳他日公臣三耦不備取
　諸家臣禘於襄公萬者二人其衆萬於季氏公穀不
　考事實而曰復古復正豈真舎三軍而復二軍之舊
　乎迂亦甚矣
僖公四年蔡潰遂伐楚　胡氏曰楚雖暴横憑凌上國
齊不請命擅合諸侯書遂伐楚譏其專也
　按楚自敗蔡伐鄭以來强暴滋甚齊桓圖霸二十年
　遠結江黄近控七國始為侵蔡伐楚之師不綦重哉
　而以不請命天王譏其專伐豈蔡潰之後束甲而旋
　乎吾知非真惡桓而云然不過以當時諸侯知有霸
　主而不知有天子特借書法以明大義耳然何以處
　桓也
成公二年取汶陽田　胡氏曰汶陽之田本魯田也不
曰復而謂之取何也得其故壤而不請命於天王以正
疆理則取之不以其道與得非其有奚異乎
　按汶陽雖魯田而以充鞌之進同於取非其有不為
　過也而曰不請天王以正疆理亦儒者尊王之恒辭
　而未暇審當時之勢所謂近於迂濶者也
　　三曰尚異而鄰於鑿
隠公元年春王正月　以後至十有一年俱不書正月
　公羊曰隠何以無正月隠將讓於桓故不有其正月
也榖梁曰隠十年無正月不自正也元年有正所以正
隠也　定公元年春王三月晉人執宋仲幾於京師
公羊曰定無正月者即位後也榖梁曰不言正月定無
正也定之無正何也昭公之終非正終也定公之始非
正始也
　按二傳之論甚精然史䇿之舊實不關聖心也元年
　正月書即位仲尼削之以見隠之志以後記事或以
　春或以二月三月者隨事而書無庸心也當與桓無
　王並非有意削去定公六月即位事在三月故書春
　王三月邵文莊高文憲論之甚晰可無容贅至隐不
　爵大夫桓無會秦楚吳莒無大夫皆榖梁氏之説均
　可置而弗論也
隠公二年紀子帛莒子盟於密　杜注子帛裂繻字
桓公二年及其大夫孔父　左氏曰孔父嘉為司馬榖
梁曰孔氏父字也　左氏曰父名也　五年州公如曹六
年春寔來　榖梁曰寔來者是來也公羊曰猶是人來
也杜注寔州公名也胡傳因之
　按名之與字非可以意而為之子帛為裂繻字似矣
　而大夫居國君上春秋無是法也則字亦非確也孔
　父名嘉見諸傳者甚明文定以為名父蓋以君名於
　上不應臣字於下義固然矣而父之為名終有未安
　海昌朱朝瑛曰父與甫通孔父字嘉猶杜甫之字美
　也或其然與至曰為祖諱益非州公名寔始於元凱
　三傳絶無其文亦以例名失地之君而撰名以就例
　也
桓公元年春王正月公即位　二年春王正月宋督弑
其君與夷　十年春王正月　十有八年春王正月公
㑹齊侯於濼　此外俱春正月或春二月榖梁曰桓無
王元年有王所以治桓也二年正與夷之卒也十年正
終生之卒也胡氏曰不書王者見桓公無王與天王之
失政而不王也桓公至是宜見誅於天矣十年書王紀
常理也十八年復書王者明弑君之賊雖身亦沒而王
法不得赦也
　按傳聞之世殘缺已多仲尼能削其所不當書不能
　増其所不備且欲明桓公之弑於元年即位一書已
　見其志矣何待十四年之不書王哉
桓公三年冬有年　宣公十有六年冬大有年　程氏
曰記異也胡氏曰十二公多歴年所豈無豐年而不見
於經獨桓有年宣大有年存而不削者縁此二公獲罪
於天宜得水旱凶災之譴今乃有年則是反常也故以
為異而獨存焉
　按此論因二君而𤼵不為過當但百姓何罪焉既無
　仁愛之君而又值歉收之嵗則靡有孑遺矣黄震曰
　春秋豈專記人之凶喪而不幸人之豐熟哉各書其
　實爾
桓公四年七年闕秋冬二時　杜預曰不書秋冬史闕
文胡氏曰古者刑以秋冬桓弟弑兄臣弑君而天討不
加焉天下之望絶矣故四年宰糾書名而去秋冬二時
以見天王之不復能用刑也方伯連帥環視而莫之恤猶
有望也及榖鄧二國自逺來朝則天下諸侯莫有可望
者矣故七年榖伯鄧侯各書其名而去秋冬二時以見
諸侯之不復能修其職也　十四年有夏五無月　十七
年五月無夏　僖二十八年冬無月而有壬申丁丑
昭十年十二月無冬　定十四年闕冬一時
　按以事繫日以日繫月以月繫時史法也雖無事必
　具四時春秋法也今二年去秋冬二時設此時有征
　伐㑹盟之不可不書者豈以欲去二時之故而置不
　書乎傳聞之世逺矣殘闕之文不啻一端杜説為是
　果其去也不但黜王且黜天矣其可哉夏五以下諸
　闕文皆史䇿之舊孔子因之或後人之脱漏不可强
　為説也
莊公二十有四年大夫宗婦覿用幣　胡氏曰公事曰
見私事曰覿見夫人禮也曷為以私言之夫人不可見
乎宗廟則不可以臨羣臣故以私言之也
　按覿常稱不以哀姜故而特名之其失在男女同贄
　用幣之非禮而豈以覿之名乎且夫人不可以見宗
　廟臨羣臣論亦過深
襄公七年公㑹晉侯宋公陳侯衛侯曹伯莒子邾子於
鄬鄭伯髠頑如㑹未見諸侯卒于鄵　左氏曰以瘧疾
赴也公羊曰為中國諱也不使夷狄之民加乎中國之
君也胡氏曰僖公欲從諸侯㑹于鄬則是為中國之君
也諸大夫欲背中夏與荆楚則是為夷狄之民矣以中
國之君而見弑于夷狄之民聖人傷之甚懼之甚故變
文而書曰鄭伯髠頑如會未見諸侯丙戌卒于鄵
　按弑而偽赴又為之隠諱春秋豈傳信之書乎乃曰
　不使夷狄之民加乎中國之君其言雖美而欲以懲
　戒弑逆亦己遼緩究之僖未嘗弑臣亦未嘗從楚也
襄公三十年葬蔡景公　公羊曰賊未討何以書葬君
子辭也榖梁曰不忍使父失民于子也　晉人齊人宋
人衛人鄭人曹人莒人邾人滕人薛人把人小邾人㑹
於澶淵宋災故　左氏曰諸侯之大夫會以謀歸宋財
既而無歸於宋故不書其人不言魯大夫諱之也胡氏
曰春秋大法君弑賊不討則不書葬而蔡景公特書葬
者徧刺天下之諸侯也以下文書㑹於澶淵宋災故而
貶其大夫則知之矣㑹未有言其所為者此獨言其所
為徧刺天下之大夫也蔡世子般弑其君則㑹其葬而
不討宋災小事也則合十三國之大夫而歸其財則可
謂知務乎是故諸侯之大夫貶而稱人魯卿諱而不書
　按救災恤鄰為國之大務然何至合十三國之大夫
　而謀之既又不歸於宋不信更不可為也胡氏之論
　甚正若能以恤災之舉為討罪之師晉可以繼文襄
　而復振矣惜乎其不能也特非筆削之本㫖故未敢
　以為確論至弑父何事公榖曰君子辭曰不忍使父
　失民於子何異揖讓而救㷊溺乎
昭公元年楚子麋卒　左氏曰公子圍将聘於鄭未出
竟聞王有疾而還已酉公子圍至入問王疾縊而殺之
胡氏曰郟敖實弑而書卒何歟圍弑君以立四國莫能
討則亦已矣至大合諸侯於申若革其偽赴而書以弑
君恐天下以篡弑之賊可從之以主㑹盟聖人懼之甚
故略其篡弑以扶中國
　按楚圍設服離衛列國大夫皆知其有大志合之椒舉
　慶封之言為弑信矣然亦因其平日不臣之跡與廢
　郟敖之子自立而疑之實非弑也春秋書其實耳若
　曰為申之㑹諱其論甚曲而深恐非聖人之本㫖也
昭公二十年盜殺衛侯之兄縶　胡氏曰左氏以為齊
豹殺之也齊豹為衛司冦守嗣大夫其書為盜所謂求
名而不得者也若艱難其身以險危大人而有名章徹
攻難之士將奔走之臣竊以為仲尼書斷此獄罪在宗
魯宗魯孟縶之驂乘也於法應書曰盜非求名而不得
者也天下豈有欲求險危大人之惡名而聖人又靳此
名而不與者哉然則齊豹首謀作亂宗魯雖與聞行事
又以身死之矣今乃釋豹不誅而歸獄於宗魯不亦頗
乎曰豹之不義大夫皆知之也若宗魯欲事豹而死於
公孟蓋未有知其罪者故琴張聞其死将徃弔之仲尼
曰齊豹之盜孟縶之賊汝何弔焉非聖人𤼵其食姦受
亂蓋不義犯非禮之罪書於春秋則齊豹所畜飬之盜
孟縶所見殺之賊其大惡隠矣
　按左氏求名不得之論甚為駭聴文定辨之是矣至
　以盜歸宗魯宗魯有食姦受亂蓋不義犯非禮之罪
　謂之不知大義可也而以殺公孟之盜實之恐不能
　舎齊豹而為之代罪也
　　四曰億測而涉於誣
隠公元年公及邾儀父盟於蔑　公羊曰曷為稱字褒
之也曷為褒之為其與公盟也　二年紀履繻來逆女
　榖梁曰以國氏者為其來交接于我故君子進之也
　桓公二年宋督弑其君與夷及其大夫孔父　榖梁
曰孔父不稱名蓋為祖諱孔子故宋也　僖公二十有
五年宋殺其大夫　榖梁曰其不稱名姓以其在祖之
位尊之也　定公十年齊人來歸鄆讙龜隂田　胡氏
曰夫子以禮責齊而齊人歸地皆書曰來序績也自序
其績可乎聖人㑹人物于一身通古今于一息是以天
自處矣而亦何嫌之有
　按聖人無私儀父與公盟而書字履繻來交接于我
　而以國氏謂之無私得乎且履繻而不以國氏若何
　稱之孔父之為其祖不名宋殺其大夫不稱名以在
　祖之位尊之尤謬春秋豈孔子之家牒乎歸田常事
　來歸常辭名曰序績恐仲尼不居以無私乃私也
隠公二年夫人子氏薨　公羊曰隠公之母也榖梁曰
隠之妻也卒而不言葬夫人之義從君者也胡氏同
三年君氏卒公榖作尹氏左氏曰聲子也不赴于諸侯
不反哭于寢不祔于姑故不曰薨不稱夫人故不言葬
不書姓為君故曰君氏公羊曰尹氏者何天子之大夫
也其稱尹氏何貶譏世卿也外大夫不卒天王崩諸侯
主之也榖梁胡氏同　僖公八年禘于太廟用致夫人
　左氏曰禘而致哀姜焉非禮也公羊曰夫人何以不
稱姜氏貶譏以妾為妻也蓋脅于齊媵女之先至者也
榖梁曰言夫人而不以氏姓非夫人也立妾之辭也非
正也胡氏曰夫人者風氏也
　按議禮之家古稱聚訟春秋記事之書也而亦然何
　也隠母隠妻均無確據而以不言葬為夫人之義從
　君則隠妻庶幾近之然後云考仲子之宫則知夫人
　為仲子也隠代桓立故以桓母為夫人無疑矣君氏
　左氏明言隠母蘇穎濱曰哀公之母曰姒氏卒哀未
　君也隠既君矣不稱子氏而稱君氏著其君也公榖
　以尹氏為天子大夫天王崩為魯主故卒之然則王
　子虎劉卷皆稱名而此不名豈卒者為尹氏一族乎
　趙子常之言可思也又曰譏世卿更為無謂魯史之
　文而譏及天子世卿有是書法乎僖公之致夫人哀
　姜固非成風亦未必然黄道周曰聲姜也致之又明
　年公與夫人姜氏會齊侯于陽榖則是聲姜公榖之
　所謂以妾為夫人也
隠公三年紀子伯莒子盟于密　榖梁曰紀子伯莒子
而與之盟　莊公二十有四年曹覊出奔陳赤歸于曹
郭公　公羊曰曹無赤者蓋郭公也榖梁曰赤蓋郭公
也胡氏曰或以為郭亡　閔公元年齊仲孫來　左氏
曰齊仲湫來省難公羊曰齊仲孫者何公子慶父也
僖公五年晉人執虞公胡傳其稱公者非存其爵猶下
執之之辭也　十有五年已夘晦震夷伯之廟　公羊
榖梁皆曰晦㝠也　二十有八年晉侯入曹以曹伯畀
宋人　公羊曰曹伯之罪何甚惡也不可以一罪言也
　昭公十有二年齊髙偃帥師納北燕伯于陽　公羊
曰伯于陽者何公子陽生也　二十有二年蔡侯朱出
奔楚榖作東　榖梁曰東者東國也曰東惡之而貶之
也　哀公十有三年晉魏曼多帥師侵衛公羊無曼字
　公羊曰曷為謂之晉魏多譏二名二名非禮也
　按釋經作傳言其所知闕其所不知寧有信臆妄言
　在事理之外者乎至赤蓋郭公虞公非爵齊仲孫即
　慶父伯于陽為公子陽生東國曰東而云貶曼多去
　曼而云譏尤屬不經
桓公元年齊師遷紀郱鄑郚　公羊曰遷之者何取之
也取之則曷為不言取之也為襄公諱也　四年紀侯
大去其國　公羊曰大去者何滅也曷為不言齊滅之
為襄公諱也春秋為賢者諱何賢乎襄公復讐也九世
猶為之復讐乎雖百世可也
　按齊襄荒滛不避同産載驅之詩譏焉殘虐無常侵
　陵紀國始遷三邑後卒滅之殄絶同姓而不惜至問
　其故則曰復讐夫語言之故不足為讐況九世之逺
　乎不過藉此為兼并之端而公羊愚儒信而賢之曰
　為襄公諱夫襄公而賢則衛宣陳靈皆當見錄於春
　秋矣而曰為襄公諱襄公其賢于衛宣陳靈乎
桓公二年宋督弑其君與夷及其大夫孔父　左傳華
督見孔父之妻于路目逆而送之曰美而艶三年殺孔
父而取其妻　僖公四年侵蔡蔡潰遂伐楚　左傳齊
侯與蔡姬乘舟蕩公禁之不可公怒歸之未之絶也蔡
人嫁之春以諸侯之師侵蔡　二十有八年晉侯侵曹
晉侯伐衛　及楚人戰于城濮　左傳公子重耳過衛
衛文公不禮焉及曹曹共公聞其駢脅欲觀其裸浴薄
而觀之及楚楚子饗之曰何以報我曰以君之靈得反
晉國晉楚治兵遇于中原其避君三舎
　按晉人謂左氏美而艶其失也誣信乎孔父正色立
　朝為邪逆所畏憚故先賊之而後行簒弑若以目送
　其妻而後動賊害之謀則孔父先失閑有家之道矣
　謂忠貞何桓文霸業造端管趙之謀楚者計出萬全
　以為蔡先附楚曹衛即楚且結婚焉故召陵之師先
　侵蔡城濮之戰先事曹衛而曰懲蔡女蕩舟之釁治
　二國無禮之愆何其淺視桓文也主父偃息夫躬之
　為而謂倡霸者為之乎
桓公六年子同生　公羊曰喜有正也其諸以病桓與
榖梁曰疑故志之時曰同乎人也
　按啖助曰君嫡子生以太子生之禮舉之則史書之
　而公榖有病桓同乎人之疑因公有同非吾子齊侯
　之子之語流傳人間也然聖人筆之于䇿何容戯論
　至戴溪謂春秋十二公惟莊公為嫡長是又不然子
　惡母出姜成公母穆姜皆嫡也哀公母定姒雖無逆
　女之文恐亦非妾媵且諡同定公嫡夫人無疑岷隠
　之言恐未覈也
莊公元年單伯送王姬公榖作逆　十有四年單伯㑹
伐宋單伯㑹齊侯宋公衛侯鄭伯于鄄　文公十有四
年單伯如齊齊人執單伯　十有五年單伯至自齊
公羊榖梁曰單伯者何吾之命大夫也命大夫故不名
也
　按單伯天子之大夫也始來送王姬中㑹伐宋後如
　齊雖非一人皆承王命而來公榖以為吾命大夫因
　遂以送為逆王姬命吾為主故單伯過吾若逆則不
　必書矣齊桓倡霸魯未嘗與伐宋之役須公親在行
　間而以大夫徃㑹不如公子結之啓釁乎商人弑君
　襄仲求王寵以單伯請昭姬為齊執而曰吾大夫文
　定從而信之後人以三見單伯于經疑為一人曰年
　過百已三娶矣更可笑
莊公九年宋大水　榖梁曰此何以書王者之後也
僖公十有六年隕石於宋五是月六鷁退飛過宋都
文公三年雨螽于宋　襄公九年宋災　公羊皆曰為
王者之後紀異也
　按災異之書為一國記為天下記而公榖于宋則曰
　為王者之後然則陳為虞後把為夏後何皆闕如獨
　于宋而書之二傳之謬多端而公羊為甚于春王正
　月曰王者孰謂謂文王也誕罔若此其他又何問乎
僖公十有四年季姬及鄫子遇于防使鄫子來朝　十
有五年季姬歸于鄫　公羊榖梁曰來朝者來請己也
胡氏曰季姬書字而未繫諸國其女而非婦明矣内女
而外與諸侯遇譏魯也蓋魯公鍾愛其女使自擇配故
得與鄫子遇于防而遂以季姬歸之爾
　按左氏曰鄫季姬來寜公怒止之以鄫子之不朝也
　夏遇于防而使來朝此實錄也公榖曰使請已亦以
　公怒止之而令其來朝請已初無異指也文定求其
　説而不得因季姬之不繫于國後又有歸鄫之文設
　為鍾愛其女使自擇配之説臆度耳非有實據也不
　知季姬内女何自識鄫子而欲嫁之而又遇之于防
　而令其請已即匹庻之賤亦無此事而況女公子耶
　其誣罔甚矣
僖公二十有四年天王出居于鄭　胡氏曰自取之也
故貶而書出　襄公十有四年衛侯出奔齊　胡氏曰
不言孫林父甯殖出其君者所以警乎人君為後世鑒
　昭公二十有五年公孫于齊次于陽州　胡氏曰奔
出稱孫隠也
　按傳于君出皆歸過于君于鄭為自取奔齊為警君
　孫齊為不知消息盈虛之理原其故皆以自出自孫
　為文而不書逐君之臣不知聖人非以臣為無罪而
　釋之也頽叔桃子奉大叔執周公晉文亦止定王而
　不深討罪魯衛之事晉之君臣皆置君不問而臣是
　助既無伯討以自出為文隠之至也豈聖人得己乎
　至師曠史墨有歸過于君之語皆當時邪説但知大
　夫之强而不知有諸侯況天子乎後世不知而信之
　害世道不淺何傳者之夢夢也
僖公二十有五年宋殺其大夫　文公七年宋人殺其
大夫　公羊曰何以不名宋三世無大夫三世内娶也
　按三世内娶謂禮不臣妻之父母大夫在伯舅叔舅
　之列而不名乎夫名之不可而可殺之亦迂論矣且
　國君不臣伯叔昆弟謂始封之君也繼世無論矣況
　外氏乎邵寳曰以諸父則周公臣成王以諸兄則微
　子臣紂妻之父胡為其不可臣也
文公十有四年單伯如齊齊人執單伯　齊人執子叔
姬　十有五年單伯至自齊　齊人來歸子叔姬　公
羊曰單伯之罪何道滛也惡乎滛滛乎子叔姬叔姬何
罪榖梁曰單伯滛乎齊齊人執之齊人執子叔姬叔姬
同罪也
　按子叔姬非他魯侯之女齊昭之夫人舎之母也公
　子商人弑舎魯以王寵求昭姬于齊故單伯如齊齊
　人執之又執子叔姬是商人蔑天王而戮君母也道
　滛之說必齊人誣之而執之爾髙赤信而筆之於傳
　厚誣王臣厚誣國母不有左氏何以正之
昭公二十有二年王子猛卒　公羊曰此未踰年之君也
稱王子猛卒何不與當也不與當父死子繼兄死弟及
之辭也　哀公三年齊國夏衛石曼姑帥師圍戚　公
羊曰伯討也曼姑受命乎靈公而立輒以曼姑之義為
固可以拒之也
　按君臣父子大倫不可少易景王太子夀卒母弟猛立
　父死子繼兄死弟及舎猛而誰不與當之言真不可
　解輒無靈公之命安得謂受之王父辭父命也胡氏
　謂主兵者衛而以齊為首罪齊人黨衛之惡其說甚
　正而至趙鞅納瞶則又曰人莫不愛其親而志于殺
　莫不敬其父而忘其喪莫不慈其子欲其富且貴也
　而奪其位蒯瞶之于天理逆矣此又矛盾之論也
　　五曰稱美而失情實
桓公十有一年宋人執祭仲　公羊曰何以不名賢也
何賢乎祭仲以為知權也胡氏曰何以不名命大夫也
命大夫而稱字非賢之也乃尊王命貴正卿大祭仲之
罪以深責之也　閔公二年公薨　公羊曰慶父弑二
君何以不誅緩追逸賊親親之道也
　按蔡仲不能執義守節因宋刼而立突又因雍糾之
　故突出忽歸鄭為之不靖者數世誰之過與而以知
　權賢之謬矣慶父身弑二君季友使之自縊而立後
　君子謂其罰不蔽辜乃以緩追逸賊親親之道褒之
　不亦甚乎以不誅慶父而曰親親則周公為失刑矣
　慶父之罪豈薄于管蔡哉
莊公九年公伐齊納糾齊小白入于齊　榖梁曰齊公
孫無知弑襄公齊人殺無知而迎公子糾于魯公子小
白不讓公子糾先入又殺之于魯故曰齊小白入于齊
惡之也胡氏曰糾不書子者明糾不當立也以小白繋
齊者明小白宜有齊也糾與小白皆庻子而糾弟也
　按糾與小白皆僖公子而兄弟之次亦未有明據漢
　人云桓公殺其弟以反國荀子又有齊桓殺兄之語
　所執者糾不書子而小白亦不書小白繋齊而糾䝉
　上伐齊之文不可云納齊糾且左氏已書納子糾矣
　徒以桓公得位而有覇功人多謂其當立榖梁氏之
　言庶可格佞也
僖公九年宋公御説卒　左傳宋桓公卒未葬而襄公
會諸侯故曰子榖梁曰未葬而之㑹以宋子為無哀矣
公羊曰何以不書葬為襄公諱也　文公四年晉侯伐
秦　胡氏曰晉人三敗秦師穆公濟河焚舟則貶而稱
人襄公又報之而得稱聖人以常情待晉襄而以王事責
秦穆所以異乎秦穆至是見伐而不報不譏晉侯所以
深善秦伯　宣公十有一年楚子入陳納公孫寜儀行
父于陳　左氏曰書有禮也
　按諸傳于五霸必飾其美而没其惡如小白入齊言
　其以國氏糾不稱子之類宋桓未葬而襄㑹諸侯在
　他人必多方指摘加以不孝之罪而反以不書葬為
　之諱以視晉襄墨縗受譏忘親不大懸乎秦穆伐喪
　兵連不解至于濟河焚舟取王官封殽尸而晉亦圍
　䢵新城春秋秦稱人晉稱爵明有所軒輊也而文定
　巧為掩䕶乃曰以王事待秦穆非以其霸之故乎至
　楚莊入陳名為討賊而實利其土田故有蹊田奪牛
　之喻又為之納不令之臣為楚莊者殺徴舒之後立
　嗣君表洩冶之墓戮公孫寜儀行父于朝雖桓文不
　能與之比烈矣而反納亂人討亂者如是乎左氏謂
　之有禮不知禮何在也邵雍曰先定五霸之功罪寜
　可不辯是非而概錄之乎
僖公二十有二年宋公及楚人戰于泓宋師敗績　左
傳宋人既成列楚人未既濟司馬請擊之不可既濟而
未成列又以告未可既濟而後擊之宋襄敗績公傷股
國人皆咎公公曰君子不重傷不禽二毛寡人雖亡國
之餘不鼓不成列公羊曰大其不鼓不成列臨大事而
不忘大禮以為雖文王之戰亦不過此也
　按宋襄志大才疎求為盟主一會而虐二國之君何
　有于重傷與禽二毛南曹之盟口血未乾而圍曹何
　有于不鼓不成列而公羊氏大之以為文王之戰不
　是過亦太甚矣其譽之也戰甗納昭義戰也而榖梁
　氏惡之胡氏以奉少奪長曲之泓之敗反得意外之
　褒夫抑之至不得比于豎刁易牙揚之至埓于文王
　儒者之論若是其甚乎至二十七年楚人合四國圍
　宋稱人貶為執宋公故終僖之篇貶公羊之念宋襄
　雖沒世而不衰如是其圍宋反不論也
宣公十有八年公孫歸父如晉　歸父還自晉至笙遂
奔齊　左傳曰公孫歸父以襄仲之立公也有寵欲去
三桓以張公室與公謀而聘于晉欲以晉人去之冬公
薨季文子言于朝曰使我殺適立庶以失大援者仲也
夫遂逐東門氏子家還及笙壇帷復命于介既復命袒
括髪即位哭三踊而出遂奔齊書曰歸父還自晉善之
也公羊曰還者善辭也榖梁曰自晉事畢也與人之子
守其父之殯捐殯而奔其父之使者是亦奔父也胡氏
曰歸父以君命出使未反而君薨今宣公猶未殯而東
門氏逐忍乎哉書曰歸父還自晉至笙遂奔齊者罪成
公君臣死君而忘父逐之亟也
　按襄仲殺惡及視援立宣公宣公深徳之歸父嗣父
　執政伐邾伐莒㑹齊㑹楚今又如晉而欲去三桓季
　文子所以亟逐之也其事雖出于季氏而襄仲弑逆
　之罪再世不宥即曰去三桓亦去異已而自擅國政
　耳安得以復命袒哭而反咎君臣之死君而忘父母
　乃錄小禮而忘大惡乎諸傳于此失輕重之衡矣
　　六曰摘瑕而傷鍥刻
隠公元年鄭伯克叚于鄢　公羊曰克之者何殺之也
殺之則曷為謂之克大鄭伯之惡也榖梁曰克者何能
也何能也能殺也
　按左氏鄭伐京京叛太叔段段入于鄢公伐諸鄢太
　叔出奔共公孫滑出奔衛衛人為之伐鄭取廩延至
　十一年鄭入許莊公曰寡人有弟不能和協而使餬
　其口于四方則鄭莊未嘗殺弟也未嘗殺弟而曰殺
　之曰能殺不已甚乎左氏曰如二君故曰克此釋經
　之法也
僖公五年晉侯殺其世子申生　胡氏曰公羊子云殺
世子母弟直稱君者甚之也申生進不能自明退不能
違難愛父以姑息而陷之不義讒人得志幾至亡國先
儒以為大仁之賊也
　按驪姬䜛搆陷太子于大惡不辯不亡自縊新城可
　謂仁孝之至而以姑息愛父陷之不義為辭何其論
　之苛也然則欲免文定之譏者何施而可
文公四年逆婦姜于齊　榖梁傳曰婦有姑之辭也其
不言氏何也貶之也何為貶之也夫人與有貶也胡氏
曰婦人不專行何以與有貶父母與有罪也
　按二年冬如齊納幣以喪未終而圖婚譏之矣兹則
　服終已久以卿不行為非禮責文公是也而夫人與
　貶真所不解乃曰父母與有罪則亦何罪之可指乎
襄公二十有九年吳子使札來聘　公羊曰吳無君無
大夫此何以有君有大夫賢季子也何賢乎季子讓國
也榖梁曰吳其稱子何也善使延陵季子故進之也胡
氏曰札者呉之公子何以不稱公子貶也辭國而生亂
者札為之也故因其來聘而貶之
　按吳子使札與楚子使椒秦伯使術一也何獨于季
　札而貶之曰以辭國故辭國者有人矣公子魚公子
　臧皆以讓取貴于春秋何獨于札而責之且前此泰
　伯伯夷皆辭國也孤竹不知所終周之後代商有天
　下幸也不然泰伯伯夷不免與札同責也是説也本
　之公羊氏謂宋殤莊之禍宣公為之至是又獨以讓
　國賢札文定不信此之賢讓而信前此之兆禍非常
　情所可解也
春王正月辯
春秋書王正月左氏云春王周正月公羊氏云曷為先
言王而後言正月王正月也榖梁氏云雖無事必舉正
月謹始也不言王義後傳桓公八年正月己卯烝云烝
冬事也春興之志不時也不言子月胡氏云以夏時冠
月垂法後世以周正紀事示無其位不敢自專也然則
左公羊主周正榖梁主夏時胡氏從周正而云夏時冠
周月謂周人改時改月者孔安國鄭康成之説也其後
朱晦菴吳仲遷陳定宇張敷言史伯璿吳淵穎汪克寛
劉勿齋趙子常劉伯温王濟之王伯安楊用修因之其
義與左公羊符不改時但改月者程伊川之説也劉質
夫因之其言與胡氏合不改時亦不改月者蔡九峯之
説也黄東𤼵周洪謨郎瑛盧璘葉秉敬因之其㫖與榖
梁小異而實相助然則孰為定論哉俞子曰左氏公羊
孔鄭之説正有難之者曰子從周正也惑于三統之説
也黄唐虞夏商周皆建寅未嘗有建子建丑之事建子
建丑後儒之附㑹也不可信應之曰商書咸有一徳爰
革夏正汲冢周書云亦越我周王致罰于商改正改械
以垂三統何可誣也甘誓夏書已云怠棄三正不創自
三代也難曰縱有之然所言正朔者特以是月為嵗首
朝㑹聘問頒厯授時于是始焉耳不易時月也前乎商
之建丑其書即位曰元祀十有二月月不改也後乎秦
之建亥其書始建國曰元年冬十月時不改也且秦不
置閏而為後九月蓋以十月為正朔故于當閏之嵗率
歸餘于終是秦以亥月為正朔而以寅月為正月也應
之曰是説也引經説史詳矣然如春秋之所書邪隠公
九年三月大雨震電庚辰大雨雪隠公八年冬十一月
雨雪僖公十年冬大雨雪桓公十四年春正月無氷成
公元年二月無氷襄公二十八年春無氷定公元年冬
十一月隕霜殺菽若從夏正何以為異而書之難曰此
惑于公羊災異之説也春秋非怪之書震電無氷隕霜
雨雪何足深異而必云災應之曰聖人書常常之可書
者多何特書無氷電雪等哉且大雪在冬固不異與震
電洊至亦不異耶莊公七年秋無麥苖麥苗為午月事
而云秋豈亦夏時之秋耶難曰災異莫重于日食春秋
日食三十六厯家推騐得二十六唐一行得二十七宋
衛朴得三十五皆本建寅卜偃論滅虢九月十月之交
所數日月星辰皆夏正為建寅之月愈信應之曰日食
推騐始于向歆父子班固所述五行志固本周正矣一
行衛朴所不計也皆本建寅無足深據滅虢之事在僖
五年卜偃曰丙子旦日在尾月在䇿鶉火中必是時也
冬十二月丙子滅虢若夏正之十二月則日不在尾矣
難曰詩云七月流火正月繁霜十月之交六月徂暑周
官正月始和中冬教閲享蒸吕覽月令昏旦中星皆與
夏正合周厯從夏可知何獨春秋而違之應之曰豳風
一之日二之日以子月起數十月蟋蟀下繼以曰為改
嵗唐風蟋蟀在堂乃九月之候而曰嵗聿云暮明以子
月為嵗首且周禮有正月有正嵗州長正月屬民讀法
正嵗讀法如初言初則正月居先矣禮記孟獻子曰正
月日至可以有事于上帝七月日至可以有事于祖朱
晦菴張敷言分史冊所書民俗所用二正並行升菴是
之則詩禮之從夏正者民俗所用也難曰改嵗指頒朔
而言與月令無涉唐武曌改周正以子月為正月丑月
為臘月寅月為一月正月二字著于令不必著于厯建
寅之月系春不系周建子之月系周不系春周實有二
正月也應之曰以頒朔告朔為改嵗嵗已改矣朔已頒
矣又何復有春正月也況即位匪細故魯十二公自隠
閔僖定外皆書正月即位何悍然不奉正朔而行夏正
哉復云烝享仍行夏正何周禮仲冬烝享冬至郊天二
者之祭屢書之于春正月二月也武氏之制實為戾古
周行二正其説誠然然云建寅之月系春不系周而左
氏云王周正月何哉難曰左氏書王周正月句法不順
恐非原文且歐陽修云不書王恐正朔之無所禀承列
國之史皆然至周史則不稱王矣應之曰王周者猶漢
曰皇漢宋曰皇宋也奚不順之有尊王之義豈惟歐陽
董仲舒已言之矣若不禀正朔而尊王即歐陽亦未必
為然也難曰建子建寅可改而立春立冬决不可改若
改時亦改月冬十一月既作春正月則立冬當作立春
節氣亂矣應之曰春夏之名安所始亦始于前人耳王
鏊云建子之月一陽所始不可為春乎午未之月隂氣
所始不可為秋乎冬夏亦然後漢陳寵云冬至陽氣始
萌有蘭麝干芸茘挺出之應天以為正周以為春十二
月陽氣上通雉雊雞乳地以為正殷以為春寅月陽氣
已至蟄蟲始振人以為正夏以為春獨非其正證耶且左
傳僖公五年春王正月辛亥朔日南至南至為王正月
則建子明矣難曰然則不主夏時矣夏時冠正月然與
應之曰非也胡氏泥伊川假天時立義之説故巧立名
以誣聖人然時則夏矣月則周矣下之所系從夏從周
何所定也難曰是則周之改時改月也于何始之應之
曰武王始之武王伐紂日在析木之津辰在斗柄朱朝
瑛曰當時日南至日躔牽牛伐紂之舉尚在南至之前
而武成稱一月伐商泰誓稱春㑹孟津則改時改月自
武王始矣夫周時二正實兼行之頒之厯書之史行之
朝者遵王制用之民者從夏時孔子曰行夏之時聖人
所以教萬世也春秋而亦行夏時諸侯且與天王争匹
夫且與天子亢矣故曰左氏公羊孔鄭之説正
　
　
　
　
　
　
　
　
　
　春秋四傳糾正
