#+TITLE: 尚書廣聽錄-清-毛奇齡
#+DATE: 2016-06-11 12:20:02
#+SOURCE: github.com/kanripo/KR1b0050 master 9bf81681                
欽定四庫全書　　　　　經部二
　尚書廣聽録目録　　　　書類
　　卷一
　　　總論　　　　　　　二十五條
　　卷二
　　　三十一條
　　卷三
　　　十三條
　　卷四
　　　三十三條
　　卷五
　　　四十三條
　　　　(臣/)等謹按尚書廣聽錄五卷
　　　國朝毛竒齡撰竒齡欲注尚書而未及因取舊
　　　　所雜記者編次成書用漢志書以廣聽之語
　　　　名之竒齡嘗語其門人曰尚書事實乖錯如
　　　　武王誥康叔周公居洛邑成王寧周公周公
　　　　留召公皆並無此事是書之意大約總為辨
　　　　證三代事實而作初作於禹州繼撰於嵩山
　　　　凡屢易稿至作尚書寃詞訖而始删成為五
　　　　卷其堅䕶孔𫝊至謂安國解舜典文與周禮
　　　　同者乃相𫝊之虞禮並非出自周禮夫杞宋
　　　　無徵孔子己為興嘆不知相𫝊之虞禮竟出
　　　　何書可謂偏執已意不顧其安然於名物典
　　　　故則援引考證時有可采置其臆斷之説而
　　　　取其精核之論於經義不無小補也乾隆四
　　　　十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　尚書廣聽録卷一
　　　　　　　　　　翰林院檢討毛奇齡撰
予七歲受尚書是時當崇禎之末經師苐授宋儒蔡沈
註本無餘事也稍長聞有為古今尚書辨者而疑之然
是時守功令赴試雖稍稍旁及他說而究無成學旣則
丁國變流離走四方偶有論及亦無書可據喑喑而已
漢藝文志曰書以廣聽予讀宋儒書不能于此外有所
推曁而往往以聽而廣其說是廣聽者本以書廣今乃
以聽廣也因取舊所雜聞者編而記之名曰廣聽嗟乎
其廣也與哉
放勲堯名史本紀曰帝摯立不善崩而弟放勲立是為
帝堯與舜本紀虞舜者名曰重華夏本紀夏禹名曰文
命並同故趙歧註孟子曰放勲堯名楚詞就重華而陳
詞王逸註云重華舜名帝繫曰瞽瞍生重華是為帝舜
是以大戴禮五帝德篇帝堯高辛氏之子也曰放勲帝
舜橋牛之孫瞽瞍之子也曰重華禹高陽氏之孫鯀之
子也曰文命是堯舜禹皆當時通稱之號而放勲重華
文命則實其名此歴考諸書而無不然者獨孔安國傳
作倣功解謂規倣上世之功而其說不明于是蔡註又
改放作至解毋論推至其功說仍未明卽此史文開卷
遽加以贊詞二字非號非諡一如後人題綽楔者恐無
此理故孟子善讀書直作名解以帝乃殂落改作放勲
乃殂落此非帝名乎使契為司徒放勲曰勞之來之此
非帝命之誰命之乎
蘇軾曰以文命為禹名則敷于四海者何事耶予謂善
解經者不在解而在通敷四海誠難解然在諸經有可
通者禹貢曰禹敷土此卽敷四海也商頌曰禹敷下土
方此卽禹敷土也敷土敷土方不必别有事矣大抵禹
職治水事在四海故曰敷于四海此如周頌般詩成王
巡狩天下而曰敷天之下詞例並然非有他也不然禹
不掌敎有何文命作貢聲敎征苗干羽不得謂神禹以
文治也
或謂堯舜禹湯是名放勲重華文命天乙是號又不然
湯以天乙為號見乾鑿度諸書然湯則斷不是名伊尹
咸有一德竟稱尹躬曁湯豈臣可名君乎且論語引湯
誥儼云予小子履則湯本名履與放勲同觀此則堯舜
禹之非名更可知矣若顔師古註史記又謂堯舜禹湯
皆是字則皇甫謐帝王世紀謂禹名文命字密而系本
云鯀娶有辛女是生高密字禹字密吾又安從定之
然則何以處臯陶謨曰古史記載之體追述往昔必加
曰若稽古四字其下或記事或記言如帝堯曰放勲記
事也臯陶曰允迪厥德記言也後儒誤以曰若稽古帝
堯連讀耳若益稷無曰若稽古四字則原屬一篇觀伏
生二十九篇不分益稷可驗也乃陋儒辨此謂放勲是
名允迪何以不是名則放勲是贊詞豈允迪二字亦贊
詞耶
克明俊德孔傳能明俊德之士而用之明卽明揚俊卽
俊乂皆虞書所有若云能明大德則大學引經之解可
解經乎大雅於緝熙敬止必不能以止之助詞作止善
解也況俊不訓大故大學改峻字今原是俊字而反訓
作大則大學改此多事矣往有問先仲氏曰俊德何以
不訓堯德曰以俊德頌堯頗無理且堯德已具前節複
頌贅矣然而明俊乂何以先于親九族曰學記曰師無
當于五服五服不得不親中庸曰思事親不可以不知
人
天與日月皆左旋從來天文家皆言天左旋日月右轉
此自有說按歴法周天三百六十五度有奇天行一日
餘一度日行則剛得常度而比天為不及一度月則較
日少十三度矣然而作歴家以退步為進步法以順數
難算逆數易算如十二律進數為隔八相生不如退數
隔五之較捷是以周髀諸歴與考靈曜乾鑿度諸緯書
皆云日行一度月行十三度此以退數作進數之歴算
也乃晉天文志及吳王蕃傳有云天圓如倚葢半在地
上半在地下日月本東行因天西旋而牽之以西如蟻
行磨上磨東旋蟻西行磨疾蟻遲不得不西于是言歴
之家皆墨守蟻行磨上之說牢不可破而不知大謬者
夫蟻行磨上謂蟻足著磨而不可脫也今日吾不知其
有足與否其不能著天而嵌身碧落與羣星等此易曉
矣且日行黃道嘗卑于天月行諸道又嘗卑于日故凡
製渾天者必先製天儀一層謂之六合儀而離六合而
次近於内然後作日月五星之儀一層謂之三辰儀其
間兩層相去不知何等則亦相離而不相著之極致矣
乃謂日行之道天得牽之吾不解也
嘗見徐仲山傳是齋日記有云天地一大陰陽也天之
中日為陽月為陰然而皆左行者以天陽也日為陽之
陽月為陽之陰也地之中山為陽水為隂然而皆右行
者以地隂也山為隂之陽水為隂之隂也
易曰天行健又曰利牝馬之貞先迷夫陽必健而在前
陰必弱而在後故天為最健行越常度日為次健不失
故步月則弱而歉多矣星則尤弱故直不能行而附天
以行今天守常度而日行一度則日健于天一等矣而
月行十三度則月健于日且十三等是陰陽翻覆不止
先迷之有失而謂考九黎之變掌五紀之常者如是乎
況歲者天行之名也日者日行之名也歴以日為主以
歳為紀而月則分刌于其間故月行之數卽謂之月月
者月行之名也葢天為至尊不能狎接必匝歲而日與
月得偕就之日為次尊可以間接茍越三十日則月遂
得與日為合朔是歲者天行之名其一日越一度而歴
三百六十五日而成一歳者非天乎日者日行之名每
日行三百六十五度而適一周為一日者非日乎月者
月行之名每行三十日或二十九日而成一月者非月
乎
此其間有一定之時百刻是也日行晝夜一百刻是其
常時毋論晝夜長短而第以百刻為準故日行一周天
而時之百刻已盡何則以日有常行也若日行多一度
則將有刻已盡而日未休者不得日行止于是百刻亦
止于是也此時之可定者也又有一定之度三百六十
五度是也惟日得常度天左旋而越一度故自立春始
至立秋而春夏所見之星齊入于地何則以參差在天
也若謂天得常度日右旋多行一度則必自立春日始
日向東入地多行一度至立秋而三百六十五度已行
過一百八十二度半將日仍出地而從西上矣此俗所
謂西方日上時也大謬也然世之墨守者又必執明太
祖之說以為口實明太祖云曾于軍中觀乾象當天清
之時指一宿為主使太陰居列宿之西一丈許盡一夜
則太陰過而東矣葢列宿附天而不動者太陰過東則
其右旋明矣不知此卽月之退也其東過之丈許卽月
東退之十三度也雖月亦西行未嘗退東而天行急西
則月雖西進一若退而向東者葢其所指之一星卽天
也星附天者也太祖亦知此星之卽天故曰列宿附天
而其所偶未明者而不動三字耳人有趂舟行而疑岸
動者此不知不動者也有見月入雲而反疑雲不動者
此不知動者也假當是時有對揚于帝前者曰夫亦惟
列宿之動故月過東則疑義已釋而世人所執必是蟻
行磨上與太陰過東兩說予故于辨次而併及之
納于大麓孔傳作大録官名使大録萬機之政陰陽和
風雨時各以其節不令迷錯愆伏謂之不迷此說固謬
大録機政與百揆何異且烈風雷雨非汎指陰陽愆伏
言也故史記云堯使舜入山林川澤烈風雷雨舜往勿
迷而鄭𤣥直云入麓伐木差可解說第伐木二字無據
堯納舜于山麓亦無謂且與上納于百揆諸文不合耳
徐仲山日記謂大麓官名特非是大錄機政之官是必
當時洪水未平或間試之作司空官有名為大麓者如
周禮衡名川林虞名山澤之類以此乘載而遇風雨理
故有之若孔傳則大有所本非杜撰語王充論衡云大
麓三公之位以一公之位而綂録三公之事桓譚新論
亦云昔堯試舜于大麓者領録天下事如今之尚書官
班固紀竇憲功德曰納于大麓惟清緝熙且前此孔叢
子亦有之宰我問孔子書云納于大麓烈風雷雨弗迷
何謂也曰此言人事之應乎天也堯旣得舜歴試諸難
已而納于尊顯之官使大麓萬機之政是故陰陽清和
五星來備烈風雷雨各以其應不有迷錯明舜之行合
乎天也則孔傳純襲孔叢子以為言又王莽傳予前在
大麓至于攝假師古曰謂為大司馬宰衡時
五瑞為公侯伯子男所執之圭璧與周禮典瑞文同五
禮為吉凶軍賓嘉與周禮宗伯文同二生一死為卿執
羔大夫執雁士執雉與周禮六摯文同說者遂謂此是
以周禮解虞禮而陋學紛起併謂古自有五瑞五禮及
生死等物並非此數予謂此皆不讀書人所言向使此
註出于馬融鄭𤣥諸儒則所據者是周禮此註出于安
國則所據者是真正虞禮何則以安國不曾見周禮也
周禮出于武帝末裁經進獻而國家多事遽收入祕府
雖五家禮儒尚不得見他儒亦安從見之是以西漢學
人並無一語一字及周禮者至漢成校書始頒于世安
國作書傳則正當漢武末周禮祕藏之際其偶與周禮
同者必尚書舊來原有是說斯時去古未遠得以襲入
此正見唐虞典禮與三代同亦正見周禮一書猶得存
前代之舊互相照証而不讀書人反攻以為偽亦可憾
矣是以正義所疏皆周禮原文而安國所傳則其義與
周禮同而其文並異此亦不襲周禮之一驗耳
若謂唐虞有四岳九官十二牧諸名並無五等公侯之
爵不當以公侯圭璧妄釋五瑞則望秩山川安國亦卽
以五嶽視三公四瀆視諸侯為解其時周禮禮記俱未
出也此必古來釋文如是矣葢虞廷二十二人皆六官
之列而五爵通于邦國當在州十二牧之外安見當時
羣牧不卽以五等列封爵者觀其曰班瑞羣后又曰肆
覲東后則羣牧之下已皆稱后旣稱后則五等爵矣是
以帝王世紀云帝摰封異母弟放勲為唐侯國語稱鯀
封于崇為崇伯尚書逸篇謂堯子不肖舜使居丹淵為
諸侯則侯伯封爵早有明証誰謂始周禮乎
況周禮典瑞典命諸文在大戴禮朝事篇有之原雜參
前代之禮故三帛在周禮亦有諸侯世子公之孤執皮
帛二物而惟帛無色孔傳直註以纁𤣥黃三色此皆據
朝事篇文明有所受是以王肅註此亦有諸侯適子執
纁公之孤卿執𤣥附庸執黃之說此正虞禮與周禮相
表裏者
祗五瑞五玉似有分别周禮六瑞六摰原屬兩事瑞是
天子所頒故輯以為信玉是諸臣所將故執以行禮五
瑞是瑞五玉是贄似不可混但六瑞不及卿大夫士以
非五等也六摰竟不及公侯伯子男祗以孤卿附庸及
諸侯世子為言豈五等不當䞇與按春秋相見皆以五
瑞為執見之禮則卽此五瑞原可為䞇如左傳邾子執
玉高其容仰魯侯執玉卑其容俯奉圭秉璧此並非朝
覲輯瑞時也是以周禮于六瑞四圭二璧之後直接六
摰謂摰同此瑞而于典瑞職云執此五瑞以朝覲宗遇
㑹同諸侯相見亦如之則明以此圭璧之瑞作相見禮
矣若近代儒者又有引禮註五等享天子用璧享后用
琮大小各如其瑞諸侯相享之玉大小各降其瑞一等
以明别有五玉不是五瑞然此是享玉非相見執玉也
典瑞曰諸侯相見而此曰諸侯相享可誤用耶
乃蔡傳遵朱元晦說改本文五玉三帛二生一死䞇移
之如五器之下卒乃復之上則于經文五玉三帛二生
一死䞇如五器卒乃復一十五字相仍解釋為不通矣
經文謂東后來覲者凡玉帛生死一齊來䞇但玉則禮
畢還之餘不還耳此與聘義已聘而還其圭璧禮同葢
器卽是玉典瑞掌玉器之藏大宗伯職以玉作六器聘
禮以圭璧璋琮為四器如五器者如語詞謂若是五器
也自蔡傳割截如五器三字則于卒乃復句不得不以
禮畢而復還故所為解夫以一歳周四岳而必一岳一
還朝則于時有不給若以後岳還前岳則于事理又未
通且歸格藝祖明云巡畢始歸此時未復也如曰又至
一岳名復則前行非反步也如曰諸侯復去則以東后
覲東岳行不出境未可言復且諸侯可先去乎
象以典刑卽五刑也故次于五刑者則流以宥之於是
以鞭以扑以贖由漸而輕然總以五刑為之準觀其後
曰象刑曰五刑五用則唐虞自有五刑可知也自後儒
好為仁者之言謂五刑始于苗民之惡實造五虐之刑
以為法唐虞未必有此因以畫衣菲屨蒙巾截領為象
刑此在荀子已早辨之卽班固刑法志亦論及之不必
贅矣近復有舍畫衣菲屨而取本文所列者定為五刑
曰鞭扑贖流殺夫大刑惟殺則其可蔽斯刑者何容指
數而乃舉怙終一例以當之固不倫矣且向惟五刑甚
于流故作流以宥五刑今五刑祗鞭扑而反作流罪以
宥鞭扑世無是理且流為五刑之一卽有所宥祗四刑
耳況贖則不必宥矣曰宥五刑則以流宥流猶闕一刑
又況帝有後命明曰五刑有服五服三就五流有宅五
宅三居其為五刑五流者有名有位有次有地未可冒
昧并抹去也
或謂揚子法言曰唐虞象刑惟明夏后肉刑三千漢刑
法志曰禹承堯舜之後自以德衰而制肉刑湯武順而
用之者以俗薄于唐虞故也信此則肉刑始夏后氏矣
得非唐虞無五刑乎曰此則據左傳而誤解之者左傳
昭六年子産鑄刑書叔向詒書曰夏有亂政而作禹刑
商有亂政而作湯刑周有亂政而作九刑三辟之興皆
叔世也此明言三代末王因亂作刑而冒為先世之名
以誣之非謂禹湯文武作亂刑也漢人據其語而不解
其意且見虞書五刑但有五數而無其名至商周之書
然後太甲有墨刑盤庚有劓刑康誥有劓刑刵刑至吕
刑而五名俱全因謂禹創而商周順用之吾嘗讀國語
而稍悟其說國語與左傳同出䇿書而國語論五刑則
直為虞書作解有曰刑五而已大刑用甲兵次刑斧鉞
中刑刀鋸其次鑽筰薄則鞭扑故大者陳之原野小者
致之市朝謂之三次則是前古五刑並及膚肉名雖小
變而刺殺並同故三就之名更為三次孔氏卽取其說
以作傳然且劓墨未形而反多刀鋸鑽筰之具一似苗
民之造㭬黥商君之增鑿顛與抽脅者然則五刑三就
其不能離肉刑以為說有如是也
自是之後漢文除肉刑而宫刑未除是以孝武時司馬
遷猶罹其法至隋開皇年則并宫刑亦除之于是隋唐
至今皆以笞杖徒流死改作五刑而天下未嘗不治此
正今法之勝古者乃新安朱氏又謂傷肌膚以懲惡亦
王政之一端意欲採陳羣之議復宫剕二刑使淫盜二
罪可絶禍本雖殘其肢體而仍全軀命為上合先王之
意則以獄市煩多請謁貨賂無所不極如斯世而斷肌
傷體一不當而計無復之斯又為前說者所不道也
孟子堯典曰二十有八載放勲乃殂落此是舜典文而
曰堯典者以堯典止于此節蕭齊時誤以曰若稽古帝
舜節冠之慎徽五典之上觀五帝堯本紀實以曰放勲
起至帝乃殂落節止可驗也其後舜典末節與堯典同
舜生三十徵庸三十在位五十載卽二十有八載也陟
方乃死卽帝乃殂落也第陟方二字世多不解一以陟
方為死猶言升遐也則乃死二字贅矣一以陟為死猶
言新陟王也則方乃死尤贅矣惟孔傳曰升道南方以
巡狩而死于蒼梧之野此是正解而或反疑之曰道何
以升則商書曰若陟遐遐亦升升不必高也曰陟何以
方則周書諸侯朝于方岳又曰以陟禹之迹方行天下
巡行曰陟四方曰方猶言巡方省方也然則舜以巡行
死矣是以檀弓曰舜塟于蒼梧之野史記曰舜巡狩崩
于蒼梧之野國語舜勤事而野死皆與孔傳合而或又
曰孟子謂舜卒鳴條何以不信孟子耶曰鳴條不知在
何所世乆疑之矣且經無見文始信孟子陟方者經文
也舍經文何信焉
作士是官名尚書大傳註于夏書云所謂六卿者一后
稷二司徒三秩宗四司馬五作士六共工其云汝作士
者與汝后稷汝共工同與汝作司徒汝作秩宗不同但
周語云稷為天官此正大傳所稱六卿之首之証然止
稷一字是官名雖他稱后稷而后不必官得毋作士亦
如是乎特其時有以官稱名者稷官稷而名棄故帝命
曰棄而史書曰讓于稷契曁臯陶官與名雜稱若共工
四岳則但有官無名矣古稱名不一如此
四岳姜姓伯夷亦姜姓故國語曰姜伯夷之後也則伯
夷與四岳祗同姓耳世本謂祝融曾孫生伯夷封于吕
為舜四岳則于舜之咨四岳有能典朕三禮僉曰伯夷
為難通矣歴考書傳四岳為一人為四人尚不能決必
求其人以實之亦何必然
舜格于文祖此與受終文祖歸格藝祖同一堯祖廟藝
卽文也特是堯三年喪畢舜始卽位則此時應有堯主
入廟可就廟受命而仍稱文祖者綂所尊也葢堯是黃
帝之𤣥孫𤣥囂之曾孫蟜極之孫帝嚳之子此七廟不
知誰是祖廟五帝首黃帝其前不可考矣禹受命于神
宗是舜祖廟其稱神宗亦綂舜祖廟言之但其廟甚備
正義據帝系謂舜亦黃帝之後黃帝是始祖昌意其遷
祖也顓頊窮蟬為二祧敬康勾芒蟜牛瞽瞍為四親此
七廟皆具者
蔡註據蘇軾之說謂神宗堯廟且謂堯之所從受天下
者文祖舜之所從受天下者神宗受天下于人必告于
其人之所從受者殊不知堯旣已天下與人則此時天
下非堯天下矣此所謂公天下也若猶是堯之天下則
私天下矣且其意不過謂舜受堯禪則舜一代不當立
廟此皆小人之腹妄測大典天下豈有身為天子而不
為宗祖立廟者若然則孔子所謂宗廟饗之者安在若
謂宗廟饗子孫保皆指商均以後言則天子不事七世
而欲使諸侯事五世叵通之論也且蔡註引祭法有虞
氏禘黃帝而郊嚳祖顓頊而宗堯証堯廟矣正惟此時
舜自立有虞氏七廟故得禘黃帝祖顓頊禘與祖皆廟
中之祭黃帝與顓頊皆舜之親堯未嘗與顓頊有綂系
也此舜立廟也其不得不郊嚳而宗堯者以舜不宗舜
不得不以郊祀配天屬之嚳宗祀明堂屬之堯耳故宗
禹宗湯宗武王皆繼世之主所宗舜無繼世也然且其
所郊所宗皆無廟之主但有特設而不得移主于廟者
而蔡氏以宗堯証帝堯之廟則但見宗字相同便强引
作據又何曾于宗法一考究乎
特益稷篇内有祖考來格馬融謂此是舜除瞽瞍之喪
祭宗廟之樂雖不知在何時然以簫韶九成觀之則禹
為舜興九招樂在禹攝政後必瞽瞍爾時始死觀舜踐
帝位後常載天子旗朝瞽瞍可驗也其曰虞賓者以堯
子丹朱為勝國之賓反來助祭則舜于卽位後明立七
廟而蔡註于祖考二字不置一解不知為誰祖誰考天
下有註經如是者乎其意但欲糢糊此一節祗為讚韶
樂之美而及鬼神及生人及鳥獸則以祖考而下與生
人鳥獸同呈秣聽大無理矣且樂奏專以祀天地祖宗
無虚奏者若然是無事擊鐘荒淫之事也且無虚奏樂
而遍招虞賓號召羣后者若然是吳人作伎邀請賓客
作勝㑹也且前王之後惟助祭然後稱賓詩稱有客振
鷺皆言見廟助祭是也若但來朝㑹則周襄王㑹踐土
其冊書載王若曰晉重魯申衛武蔡甲午鄭捷齊潘宋
王臣莒期皆羣后耳何曾以宋為周賓乎
念茲在茲四句正言臯之邁種德而民懷之也君民相
感必先治已而後可治人念我耶去我耶在此而不在
彼也欲以明言我欲以誠見我在此而不在彼也夫如
是而功可思矣不惟德矣此說在魯臧武仲釋書有之
春秋襄二十一年邾庶其以漆閭丘來奔季武子妻以
公之姑姊而厚賜從者于是魯多盜武子乃使臧武仲
詰盜而武仲辭曰子為正卿而召盜我安能去之紇聞
在上位者灑濯其心軌度其信而後可治人夫上之所
為民之所歸也上所不為而民或為之是以加刑罰而
莫敢不懲若上之所為民亦為之固其所也又可禁乎
夏書曰念茲在茲云云
　尚書廣聽録卷一
欽定四庫全書
　尚書廣聽録卷二
　　　　　　　　　　翰林院檢討毛奇齡撰
奠高山大川奠作定解然是定祭山川之典禮非安定
山水之謂也史夏本紀改作定高山大川而馬融作註
猶曰定其差秩祀禮葢漢世相傳本如是也至班氏地
志仍作奠高山大川而顔師古反謂高山大川各得安
定則直置禮典無有矣古巡方尚秩山川今明明治水
始則奠以祈之終則旅以報之其在情與禮皆所應有
是以禹貢開首曰隨山刋木奠高山大川而結文卽曰
九山刋旅葢初以刋木祭山川而後則祭山川以謝刋
木一祈一報一奠一旅首尾照應而總歸于刋史文之
有體而有要如此若曰安定則此時固未能卽曰定其
大略則禹意中事史文又安足記之
三江舊皆以導漢文有東為北江導江文有東為中江
遂疑大江卽三江故孔氏于東為北江傳云自彭蠡江
分為三入震澤遂為北江而入海于東為中江傳云有
北有中則南可知葢謂經文有北江中江而無南江然
有北中自必有南此所謂三江者也至周禮職方氏其
川三江賈公彥遂遵其說謂江漢兩水至尋陽南合而
為一東行至揚州入彭蠡復分為三道而入海故揚州
有三江此皆據經文而誤解者經文江漢合流後只為
一江並未分三卽此一江亦獨自入海並不曾入震澤
此皆經文所無有非復山川陵谷古今遷變可藉口者
況三江九河旣有數目則必實按其數非朝三暮四可
以狡獪之術解古經也按導漢導江本是兩水及導漢
至大别而南入于江則一水矣一水必有名今茲入海
者名江乎抑名漢乎漢旣已合江則漢不可名而徒名
為江則又何以别于本為江者因以漢在北而南來入
江名為北江則此北江者漢也若本江則自合漢後東
㑹彭蠡而又東入海將何以名第名江則無以處漢而
茍名南江則漢入江江不入漢南北相抗其于主客之
義安在因名為中江中者内也非外至者也如内衣曰
中衣治内職者曰治中也又中者身也卽本身也如射
義侯中謂射侯之本身也則以本身是江而又不從外
入故曰中江是中江卽大江矣以大江與漢兩大水入
海而愚妄之疏乃欲增一江以抵之為三不可笑乎
乃地理志則又襲北中之說加南為三而于大江一水
又明知無三分入海之事因别造為三水而又不能實
指為何水何名仍曰北江從㑹稽毗陵縣北東入海中
江從丹陽蕪湖東至陽羡入海南江從吳縣南東入海
則旣無其水又不能尋其入海之道在經籍固已昧昧
而古老今人世處其地亦不能自援自據以為說則明
是誤襲經文北中而加南為三從孔傳而小變之真夢
中又說夢矣
若蔡註松江婁江東江之說則本之庾仲初吳都賦註
此以吳地註吳賦定不他及且其意妄疑禹貢三江入
而震澤定則必于震澤有相關者因盡取震澤下流之
水以當其數然仍少其一所謂東江者則從無此水雖
多少寃認而必不得則亦可已矣況松江卽吳淞江與
婁江皆震澤之委以為三江之一則有之若以為卽是
三江則儒者之說不可聽信吾將以經傳折之國語夫
吳之與越三江環之又曰與我争三江之利者非吳也
耶向使此是三江則此車轍水不能環呉焉能環越且
此吳地也與越何涉反云與越争三江之利豈有此理
嘗在史館作館課文予主韋昭國語註曰三江者松江
浙江浦陽江也揚西偏之水莫大于彭蠡東偏之水莫
大于三江與震澤故舉彭蠡震澤及此三水而已無餘
事今遍搜揚州大水有外于彭蠡震澤浙江浦陽者乎
若夫江則九江江漢所重在荆而此則第以沿于江海
一語傍及之葢浙于揚為最大發源新都綿亘太末間
淫㵝千餘里滔滔歸海較之揚子尾閭為尤濶故枚叔
七發所謂廣陵之曲江者指浙江也曲者折也浙江出
富春而作一折名為浙江天下惟浙江有濤故七發盛
稱之今試問維揚之地有曲江乎維揚之大江有濤乎
是浙江為揚州極著之水禹之入㑹稽者為此江吳越
之相環而相争者亦為此江也至浦陽江則專在越地
鍾于烏傷而環經諸曁餘姚諸縣而北入于海春秋時
皆以此稱三江之口吳越春秋所云范蠡去越出三江
之口正指其地故南史謝靈運傳有云使薛道雙合鄉
里健兒篡之三江之口是三江舊名自春秋至今不改
是以桑欽水經妄求南江所在謂南江逕宣城寧國為
長瀆注具區東而松江出焉則卽以松江為南江固無
理矣乃又云奇分為三江口又東至餘姚入海則亦指
此三江口為禹貢三江之一因詳記其入海之處而第
不曉三江口之卽浦陽致誤以長瀆并松江屬之夫松
江長瀆必不能越浙江而到餘姚入海也審矣至酈道
元水經注又妄求東江所在謂臨平湖上通浦陽江下注
浙江名曰東江則亦明以浦陽下委為東江為三江之
一而又不知臨平之不能越浙江而通浦陽故一往不
合然而浦陽之為三江則桑欽之經酈元之註其蹤跡
皆可驗耳
九江有兩說一是大江至荆州分之為九此禹貢九江
也一是廬南彭蠡湖改名九江此漢晉九江也若宋儒
謂洞庭是九江則杜撰矣何以言荆州九江也禹貢于
荆州曰九江孔殷則九江原在荆州界内孔傳云大江
于此州界分為九道而正義謂大江分而為九江猶大
河分而為九河是以桑欽水經曰九江在長沙下雋西
北詳其地當在今荆州之西岳州之北而張湞謂始于
鄂陵終于江口㑹于桑落洲總不離今荆州上下而自
禹治水以後不知何時洇没名存而形毁一如九河之
不可蹤跡此考之前儒所說而皆脗合者若其江名則
張僧監尋陽記云一烏二蚌三烏臼四嘉靡五畎六源
七廪八提九菌凡寰宇記尋陽地記以及張湞賈躭李
宗諤皆有九江圖名雖稍有參錯而什七尚同
若彭蠡九江則始于司馬遷作史記有余登廬山觀禹
疏九江之語而劉歆遂謂湖漢九水入于彭蠡致班氏
地理志于廬江郡尋陽下云禹貢九江在其南因之應
劭鄭𤣥輩皆曰九江在廬外而于是沿襲之乆竟以彭
蠡作九江矣夫禹貢分州之文九江在荆彭蠡在揚兩
不相涉卽導漢導江亦明云過九江至于東陵然後東
㑹彭蠡是九江彭蠡不惟兩地兼隔東陵而溷作一水
此馬遷之誤而世復誤襲之則直曰此非禹貢水道可
一言斷者
乃水旣移易而郡縣之依水以立名者亦漸就遷變遂
門戸分承互起争執考秦時九江郡在荆州西陵蘄春
之間漢初革而復置遂漸移壽春則已近揚矣至新莽
變制竟改壽春之九江為延平郡而以江南之豫章郡
改名九江且以柴桑為九江亭于是揚州之彭蠡則真
為荆州之九江焉然此新九江非舊九江也至東漢仍
改如舊而晉則又改舊九江為淮南郡及惠帝元康元
年割荆揚諸地合十郡并名江州凡九江新舊總為之
屬初猶治江北岸後温嶠移治湓城及永康改元隨分
廬江之尋陽武昌之柴桑置尋陽一郡而屬之江州至
元帝渡江復于潯陽郡内置九江一縣于是江南江北
新舊九江與夫九江水九江郡九江縣悉在此地而膠
固之徒且有執史記以難禹貢者矣
若蔡註云詳漢九江郡之尋陽乃禹貢揚州之境則漢
九江郡並無尋陽尋陽本漢廬江郡所屬與九江無涉
相傳漢置九江郡在壽春其地名為潯水城與尋陽名
近因遂以廬之尋陽謂卽九江非九江有尋陽也
至以洞庭為九江則宋人胡旦晁說之輩並創其說然
總無証據卽所引湘沅澬澧諸水亦參錯不一且反覆
導漢導江文又並無洞庭蹤跡可以寃認乃謂東至于
澧澧卽洞庭之一為湘沅澬澧之澧則澧卽洞庭也旣
東至于澧又云過洞庭不合又謂至于東陵東陵卽巴
陵為洞庭出江之口則此出江之口卽大江之所為東
行而過之之處也過洞庭于此至巴陵亦于此又不合
如是則其說可廢矣水經曰東陵在廬江金菌縣西北
雲土是地名韋昭曰雲土今為縣地理志江南有雲杜
縣杜卽土字音之誤也葢雲夢兩澤名左傳稱雲中又
稱江南之夢皆指澤言故司馬長卿子虚賦雲夢者方
八九百里跨江南北其水甚大而其傍土地則加土字
如南郡枝江安陸皆有雲夢城類舊註土兼上下有雲
土夢土史文以省字兼之此為近理若云雲土謂水去
土見則雲夢大澤也能見土乎
地志雍州之地無黑水或云在燉煌郡今滇蜀之交有
瀘水孔明出師表所稱五月渡濾者瀘盧黑色又名金
沙江以江沙出金也唐樊焯云西夷之水南流入于海
者凡四曰區江曰西洱河曰麗水曰瀰渃江皆入南海
今麗水亦名麗江卽金沙江周興嗣千文所云金生麗
水楚詞所云黑水𤣥沚皆是其地
導山導水馬融王肅輩皆有三條之說以導岍為北條
西傾為中條嶓冢為南條獨鄭𤣥分作四列以導岍為
隂列西傾為次陰列嶓冢為次陽列岷山為正陽列陰
猶北陽猶南也其分三為四者謂導岍為河西傾為淮
嶓冢為漢岷山為江以四大水列四大山也蔡註改作
南北二條則猶是鄭意而名則變矣
太行恒山卽北嶽恒山也在今真定曲陽縣西北周禮
職方氏正北曰并州山鎮曰恒山註曰恒山在上曲陽
是也漢武天漢中修封泰山還過祠常山瘞𤣥玉二事
卽在其地或以恒州渾源州恒山當之謂古時北巡盡
在渾源後以山顛飛一石至曲陽而山石兩豁中空如
陶歴代怯升登者皆就近祠曲陽而渾源遂歇此亦傳
聞之未可信者第北有兩恒山其誰為北獄則舊儒多
云在曲陽耳
敷淺原在本傳云一名傅陽山在揚州豫章界在國語
註亦云一名傅陽山在豫章在史本紀註亦云一名傅
陽山在豫章至漢書地理志則于豫章郡歴陵縣下直
曰傅昜山傅昜川在縣南古文以為敷淺原葢𫝊卽敷
字昜卽陽字傅陽者敷淺之别名是其名其地記載歴
然而朱子又欲以廬山為敷淺原則凡書皆不足慿矣
元王耕野曰敷淺原恐非廬山高平曰原而又名敷淺
則必平衍非高山可知若謂山之高者可以辨疆域則
禹所記者舉疏濬所及言耳非周制職方表高大也不
然豫之嵩嶽舒之灊山江東之茅山九華何嘗不高而
不一及之何耶
朱元晦謂東滙澤為彭蠡于水道不合彭蠡合諸水而
自為豬非有藉于江漢之水而始成滙者且彭蠡在江
南不在江北又曰東迤北㑹于滙則直相左矣因援鄭
樵說欲刪此二句而未果也至吳澄著書纂言則遵朱
氏說將二句移改作一處以示刪去則直無忌憚矣學
人貴虚心則亦當略通儒說以求其義其曰東滙澤為
彭蠡者非謂彭蠡為漢水所豬也按孔傳云滙迴也卽
夏本記漢地理志俱曰滙囘也謂漢水過彭蠡而迴旋
焉耳彭蠡自為澤而漢東過而滙之因曰瀠洄其中而
後去者為何水為彭蠡也其曰東迤北㑹于滙者則北
㑹字不連而迤北字連迤北者靡迤邪逝之形謂江水
至此其于東行之道稍迤向北而彭蠡南出適㑹之洄
漩之間葢江迤北而㑹于滙非彭蠡在北而又作此滙
也此則經文之易明者也
鳥鼠同穴是一山而四字名者西傾朱圉鳥鼠是舉偏
名導渭自鳥鼠同穴是舉全名也爾雅鳥鼠同穴其鳥
名䳜其鼠名鶟郭璞曰鳥常在外鼠常在内共穴而居
故其山以是得名此則山川禽鳥共耳共目經文傳說
可証可據者而猶曰鳥鼠與同穴是兩山則未免過强
矣地理志云隴西首陽西南有鳥鼠同穴山渭水所出
今臨洮渭源縣卽漢首陽其地有鳥鼠同穴山但或稱
鳥鼠或稱同穴亦猶禹貢互稱耳舜肇十有二州而禹
又分之為九此正洪範所云天乃錫禹洪範九疇而禹
法九類以治洪水因復改為九觀禹貢凡山水皆加九
字如九州九山九川九澤是也其後周禮爾雅皆仍九
州然周禮有幽并而無徐梁爾雅有幽營而無青梁各
于舜十二州别有取舍又不同
九河九江尚有水可計數若莊子天運篇九洛之事則
洛安有九乎前人有云古多以九名不必九數太湖一
湖而名五湖昭餘祁一澤而名九澤必欲以西傾鳥鼠
實九山胡蘇馬頰實九河則九澤九淵不可問矣
夏本紀于導岍及岐上加導九山三字于導弱水上加
導九川三字意欲以此山水實九數也司馬貞註九川
則實以弱水黑水河濟江漢淮渭洛定作九水而適相
合至山澤則參錯矣乃節取諸山以岍壺口砥柱太行
西傾熊耳嶓冢内方岷當之謂皆經文中領首一山也
然文所首稱何足定數葢其所導山實二十有七隨取
所及所至縱橫數之皆不能限之為九則何必然矣若
九澤則或以雷夏大野彭蠡雲夢滎波渮澤盂豬適是
九數然震澤現名澤而反不列九澤之數何以解之
書序夏啓作甘誓而莊子說苑俱謂禹攻有扈吕氏春
秋又謂夏后相與有扈戰于甘獨史記云啓立有扈不
服遂滅之此主書序說也其後馮衍賦訊夏啓于甘澤
兮□帝典之首傾亦謂是啓事若王逸註天問旣以有
扈牧豎擊牀先出為啓攻有扈親于牀上擊殺之又以
終斃有扈為澆滅夏后相相遺腹子少康仍滅有扈則
旣以為啓又以為相之子自相矛楯且與吕覽夏后相
與有扈戰甘之說亦同亦異漢儒解經之難據如此
有扈聲罪但以五行三正為辭而並無罪狀世多不解
大抵有扈之叛謂啓私禹之天下而不以予賢故不伏
啓因以天命折之謂五德相禪三正遞改皆天命攸行
所謂天之歴數在是者而侮棄不遵是逆天命也天用
絶其命矣家語孔子答季康子曰古之王者易代而改
號取法五行如包犧氏以木德王神農以火德王類故
漢律歴志云堯以火德王嬗天下于有虞是為土德火
生土也舜又以天下讓于禹土生金是為金德三正記
云正朔三而改子月天正丑月也正寅月人正此在軒
轅高辛巳早行之故論語云行夏之時謂有夏適行人
正得時之常是夏雖繼世而于行為金于正為寅地行
人正綂承天歴命在故也又夏禹天錫洪範首重五行
故其陳謨卽曰水火金木土穀於治水卽曰六府孔修
今行征伐亦卽曰威侮五行葢其世守範書如此
據書序成湯旣没太甲元年伊尹作伊訓而孔傳云成
湯子太丁未立而卒故湯没而太丁之子太甲嗣立卽
湯孫也自孟子有湯崩太丁未立外丙二年仲壬四年
之文而殷本紀遵之謂湯崩太丁早卒乃立太丁弟外
丙三年而崩又立外丙弟仲壬四年而崩伊尹乃立太
丁之子太甲斯二說未知誰是在漢儒亦莫知適從孔
氏註尚書卽依書序趙岐註孟子卽照本紀至班固作
律歴志引伊訓篇且兩騎作說曰太甲雖有成湯太丁
外丙之服竟以數人連稱之不知其為成湯耶太丁耶
抑外丙耶如是而經義亡矣夫經稱祗見厥祖厥祖者
湯也何以祗見謂將卽位而奠于殯也然則所殯者湯
矣經曰湯則雖書序亦不顧何況本紀或謂何以處孟
子曰昔固有解之者矣外丙二歲卒仲壬四歲卒此在
湯崩前未嗣位也然何以必及二人曰古傳位之法唯
世與及殷尚傳及則必及二弟故終殷之世凡二十八
君皆傳弟者而惟此二弟不傳則又烏得不及之
惟元祀十有二月乙丑宋儒皆謂商以建丑為正故夏
之十二月丑月是正朔其不改稱正月而仍稱十二月
者以朔改而月與時皆不改也此不讀書之論予已于
春秋春王正月文辨之詳矣然此太甲旣改元稱元祀
而仍稱十二月亦必有說曰此十二月是建子之月夏
之十一月商之十二月也若建丑之月夏之十二月則
在商稱正月矣夫十二月何以為元祀也按周制遭喪
而卽位踰年而改元春秋十二公可驗也若商制則遭
喪卽位踰月而卽改元假如先君以正月死則祗正月
是先君之年二月卽改元矣然此二月不得改正月也
以新君元年與先君末年合此年而不得分也先君以
十一月死則十一月以前皆先君之年惟此十二月一
月是新君元年然而此一月不得改正月也以先君末
年合新君一月而共此年此月不得為新君所獨有也
今據世紀成湯以丁未十三年崩則必崩于建亥十一
月而太甲以建子十二月卽位改元故曰元祀十二月
若過此以往卽為建丑正月卽太甲二年非元年矣
然而太甲中篇又曰惟三祀十有二月朔何也曰此亦
建子之月夏之十一月商之十二月也按士虞禮公羊
傳荀子三年問諸書皆曰三年之喪二十五月而畢畢
者謂撤喪服可以卽吉而行政也太甲自元年十一月
服喪至三年之十月則適兩朞喪小記所云三年之喪
再朞者而于是又加一月至二十五月而畢喪則仍是
十有二月故孔傳云湯以元年十一月崩至此二十六
月三年服闋其云二十六月者則并祥後一月言也然
而服闋矣故伊尹以冕服改凶卽吉是元祀之十二月
為元祀首月而三祀之十二月為三祀末月也皆十二
月也則皆建子月也
且其為建子月又有徵矣人第知伊訓篇為改元卽位
而不知又有大者夫其云伊尹祠于先王又云奉嗣王
祗見厥祖何也祗一成湯而旣稱先王又稱厥祖祗一
奠殯而旣稱伊尹代祠又稱嗣王祗見雜出無理後讀
漢律歴志知伊尹代祠是一事是越茀祭天嗣王祗見
是一事是卽位奠殯其曰越茀祭天者正以此月為建
子之月卽夏之十一月值冬至朔旦禮當祭天雖有先
王之喪而祭天重大不以王事廢天事故越茀而行特
遣冢宰代祠之經稱伊尹祠于先王先王者契也配天
者也祭典所稱商人禘嚳而郊契是也此一事也其曰
卽位奠殯則如康王卽位三宿三祭于先君柩前與侯
甸羣后共行奠禮而然後卽位改元此則嗣王自行之
且祗在湯殯故曰奉嗣王祗見厥祖厥祖湯也此又一
事也然則此十二月本冬至之十一月矣律歴志云商
十二月乙丑朔旦冬至伊尹越茀行事祭于方明其非
建丑商正之月經文顯然胡安國本屬陋儒其所傳春
秋無一不錯而南宋儒者遵若科律必謂三正不改時
月予因就諸經而屢辨之
唐虞三代皆立七廟歴見家語穀梁傳荀子及禮器王
制祭法諸書而漢韋𤣥成無學謂天子祖五廟而鄭𤣥
遵之致王肅發難劉歆駮正是非得失早已瞭然而近
代攻古文尚書者猶以太甲七世之廟為疑予于廟制
及尚書寃詞論之詳矣特孔氏正義不愜鄭說不辨于
禮記註而于此稍發之且喪服小記有庶子王立廟之
說鄭氏誤註孔氏于小記註不便駁正而反載于此此
亦見前儒用心之苦有禆經學因亟取之
何言庶子王立廟也小記云王者禘其祖之所自出而
立四廟此言正七廟也正七廟者一始祖四四親合之
高祖之父高祖之祖為二祧而七也乃又云庶子王亦
如之正義引王肅等說謂受命之主是初基之王故立
四親廟庶子王者謂庶子之後自外繼立雖承正綂之
四親然猶别立己之高祖以下之四廟猶若漢宣帝别
立戾太子悼皇考之類此其說在東漢張純朱博輩已
用其議使光武立元成哀平正四親廟又自立四親廟
以所生父南頓令為皇考廟祖鉅鹿尉為皇祖考廟曾
祖鬱林太守為皇曾祖考廟高祖節侯為皇高祖考廟
此見之典制而在經在史皆可據者其後宋陸佃陳祥
道輩亦能稱其說而程頤司馬光議濮禮明楊廷和議
嘉靖大禮皆一敗塗地而不可収拾始知學者貴通經
周官曰學古入官議事以制所係甚鉅不可忽也詳見
予辨定大禮議中
盤庚歴數遷國曰于今五邦孔傳謂湯遷亳仲丁遷囂
河亶甲居相祖乙居耿今將遷殷為五遷前儒謂五遷
俱指先王言不得以遷殷漫入數内故鄭𤣥王肅輩皆
云湯自商徙亳為二遷此皆强求五遷不可得而故析
一以合之夫商亳本一地湯自南亳徙西亳祗一徙也
安得以始居為一徙乎按汲冢古文有盤庚自奄遷于
殷語而殷本紀又云祖乙遷于邢意當時祖乙居耿之
後因耿地被河患又遷他處如書序所云祖乙圯于耿
者其曰圯則必已毁于水不能再居可知也雖祖乙所
遷處或奄或邢尚未可定然而已遷矣則是亳囂相耿
已經四遷與祖乙所遷而五此猶有據者若然則前儒
所謂盤庚自耿遷殷者吾猶以為說經之疎也夫耿在
祖乙時已圯矣尚自耿乎
書序高宗祭成湯有飛雉升鼎耳而雊孔傳謂耳不聰
之異此以鼎耳作占也但洪範五行傳云視之不明時
則有羽蟲之孽雉雊者羽孽也豈高宗視不明聽又不
聰乎又漢五行志劉歆謂鼎者三公象也鼎以耳行鼎
耳其樞機也羽蟲升鼎耳當有小人升三公之位以為
政者夫高宗方升傅說以為相國語所云得傅說以來
升之為公者而其祥如此則說非聖人而小人矣故予
謂五行災祥綂不足信此其一也若荀悅申鑒又曰鼎
雉之異興殷之符也人以為災而我以為瑞亦孰得辨
之
微子稱箕子為父師比干為少師師者師保之稱父者
大也父師少師猶周官三公稱太師三孤稱少師也若
謂箕子是微子叔父故有父稱則比干叔父稱少師者
不可通矣且服䖍杜預謂箕子是紂庶兄其為紂何親
未有定也伏生大傳云禮致仕之臣敎于州里大夫為
父師士為少師朝夕坐門塾而敎出入之子弟此不過
鄉官之長並非諸父其稱父師者卽太師也故史殷本
紀及微子世家皆稱箕子比干為太師少師此明驗矣
家語云比干官則少師又史記太師疵少師彊論語太
師摰少師陽皆樂官名
微子今殷民乃攘竊神祗之犧牷牲用以容將食無災
蔡註以犧牷牲句用以容又句若孔傳謂牛羊豕曰牲
器實曰用盜天地宗廟牲用而相容行食之無災罪之
者則以犧牷牲用為句以容將食又句初甚不耐旣而
思之犧牷牲者牲也用者黍稷也鼎實曰牲器實曰用
用與牲對器實者實于器者也以容將食者謂于以容
之而犧牲黍稷俱取食之也將者取也正泰誓所云犧
牲粢盛旣于凶盜也則其文非無解矣若蔡註曰用以
容謂有司用相容隠則用以也旣用又以世有此詞例
乎況此是今文其所屬讀皆是漢文時晁錯親受之伏
生者兩漢學官旣勒功令而諸儒學僮並無敢私相篡
易縱有異解安可并屬讀亦改之
　
　
　
　
　
　
　
　
　尚書廣聽録卷二
欽定四庫全書
　尚書廣聽録卷三
　　　　　　　　　　翰林院檢討毛奇齡撰
泰誓惟十有三年孔傳謂是文王之年文王受命至九
年而卒武王三年服畢觀兵孟津又一年伐紂合十三
年而後儒多非之蔡註因改作武王卽位之十三年予
謂蔡註未必是孔傳未必非者武王不得有十三年也
紂在文王時罪惡已稔文王伐密須伐黎伐崇殷喪岌
岌安得復有十三年虚度之理若武王則自卽諸侯位
後連卽天子位十一年而崩並不當有卽位十三年之
事正義引大戴禮云文王十五而生武王是武王少文
王止一十四歲而文王世子云文王九十七而終則在
文王卒時武王卽諸侯位已八十三矣乃又十三年而
始伐紂則九十有六將文王世子所云武王九十三而
終者已死過三年也後儒讀書拘泥謂文王必不當稱
王必不當受命改元夫稱王誠可疑文王世子武王呼
文王為君王或是後人追稱皇矣詩是類是禡行天子
之禮或是後人追頌若改元則諸侯原有之春秋列國
各自稱年而出國入國亦必改元以紀之如鄭厲公出
奔中隔數主豈容仍舊衛獻公在外越十三年則于返
國後自當更始故戰國魏惠王秦惠文王俱有後元年
此正諸侯改元之明驗也文王自囚羑後出而封西伯
賜弓矢鈇鉞得專征伐則更新之㑹因而改元誰謂不
可是以帝王世紀云文王卽位四十一年歳在鶉火文
王更為受命之元年又九年而崩此其說武成有之武
成云惟九年大綂未集正謂改元後又越九年卽無逸
云文王受命惟中身厥享國五十年亦與說合葢以九
年合四十一年正五十年文王九十七而終先九年受
命是八十有九正是中壽(自七十至八十為下壽八十/至九十為中夀九十至百年)
(為上/夀)中身者中壽之謂是文王改元原是經文況其稱
受命皆是受天命興王之意無逸曰文王受命武成曰
我文考文王誕膺天命以撫方夏皆指受天命言與中
庸武王末受命同宋儒有巧為立說謂受命是受商西
伯之命非受天命皆不必也若武王則卽諸侯位時已
八十三歲又四年為天子為八十六歲又七年而崩則
正當九十三歲如是而泰誓武成無逸大戴禮文王世
子帝王世紀無一不合卽史周本紀亦謂武王卽位修
文王緒業九年東觀兵亦指文王年言魯世家亦然其
小異者古文尚書後出西漢儒者皆謂文王受命七年
而崩故史記十年十字皆七年之誤又伏生大傳分著
七年謂文王受命一年斷虞芮之質二年伐䢴三年伐
密須四年伐犬夷五年伐耆六年伐崇七年而崩皆實
指文王受命言若謂武王卽位之十三年則從來無此
說然且諸經諸傳無一能通則是蔡註所云雖若近理
要是小人之用心古聖古王全不如是善讀書者不可
不察也
十有三年春春不在夏正寅月在周正子月孔傳以為
周之孟春正義以為周建子月十一月皆是也而蔡註
必以為商周改正不改時春必在寅卯辰三月而不在
子丑兩月真不可解按武王興師伐紂國語明載其月
日其興師以前則伶州鳩謂歲在鶉火日在析木月在
天駟而漢律歴志從三綂歴推之謂此是周十二年十
二月二十八日戊子以是日歳星在鶉火月在天駟日
在析木與州鳩所言合也乃越三日而得周十三年正
月辛夘朔州鳩所云辰在斗柄星在天黿者是日日月
合朔在斗前一度而次日壬辰辰星在天黿武成所云
惟一月壬辰旁死魄者正二月二日以朔日死魄朔之
二日為旁死魄是也乃自此而推至二十八日戊午而
始至孟津武成所云旣戊午師渡孟津與此所云大㑹
于孟津者皆在此日而史官以春紀之則子月春矣其
後越二日庚申為二月朔歴辛酉壬戌至癸亥為二月
四日甲子為二月五日而一日布陳一日誅紂與武成
牧誓國語及律歴志諸日無一不合徒用武斷何為乎
若孔疏以二月庚申朔為辛酉朔改遲一日則于四日
癸亥五日甲子又不合矣此則其稍不簡㸃者要于月
日則並無同異耳
武成原無脫誤而宋人必謂有脫誤程氏劉氏各有改
本蔡氏則竟另刻一考定武成入經中按武成大告諸
侯自王若曰嗚呼羣后以下述公劉太王王季以及文
王之德自底商之罪告于皇天后土以下述伐紂時告
天地以商王逋罪藪惡之禍此本告詞一串並無間斷
而蔡氏謂告諸侯與禱鬼神截然兩事豈可漫無分别
乃以底商之罪告皇天后土一段移之伐紂之前以王
若曰嗚呼羣后一段割在克商之後先禱天地後告諸
侯何等條理然春秋時昭七年芊尹無宇曰昔先王數
紂之罪以告諸侯曰紂為天下逋逃主罪淵藪則其所
謂告皇天后土數紂罪藪者正其所為大告諸侯之言
也無二詞也又國語伶州鳩敘述武成自癸亥布陳甲
子克商後曰布令于商卽大告諸侯也曰昭顯文德卽
其歴敘先王以及文王之德也曰底紂之多罪卽底商
之罪告天地以數紂惡也皆是大告諸侯之詞並無禱
詞且前後次第自王若曰嗚呼羣后以下一氣順叙並
無彼我參錯一字其在伶州鳩芊尹無宇時定無有出
入屋壁脫漏竹簡如今所云而其文如是苟非無良亦
當緘口抱悔恧矣又厥四月哉生明王來自商與丁未
祀于周廟謂是兩時遂將旣生魄節攙之生明之後丁
未之前而漢魏諸儒註易卦引此亦是哉生明後直接
丁未此時孔傳之行未過大河其所據書並非晉太保
鄭沖傳至城陽臧曹之本然其無不同有如是者嗟乎
聖經一綫保守不足尚敢云改況改又必無一通者徒
出醜耳戒之戒之
洪範九疇是書名卽天所錫者周書王訪于箕子一篇
是也第此是夏書而陳其書者係商臣箕子遂有稱商
書者總之天帝授書本屬怪事而神禹則實有之觀其
受書後作兩大事皆用九類疇者類也一是治水舜初
分天下為一十二州而禹忽改為九州遽于帝舜前自
稱曰予決九川乃當水初治時謂水之為患莫如江河
因疏江曰九江鑿河曰九河及其旣治則制田賦為九
等而田曰九土貢曰九貢賦曰九賦然且曰九州攸同
九山刋旅九川滌源九澤旣陂無非九數是禹治洪水
原取九類以為法此一事也(如此方與鯀堙/洪水本文相合)一是作樂
五帝紀曰四海戴舜之功禹乃興九招之樂致異物鳯
凰來翔葢舜屢命禹欲聞六律五聲八音而禹以九類
之義合六府三事為九功定九功為九敘以九敘作詠
為九歌遂以九歌而布之金石為九招且以九招而九
變之謂之九成則是簫韶九成雖虞舜之樂而禹實為
之是以夏本紀曰於是天下皆宗禹之明度數聲樂而
楚辭天問且曰啓棘賓商九辨九歌則禹傳子啓亦且
傳九招之樂而功歌之是禹作九韶亦取九類以為法
此又一事也然則禹之受九疇審矣故五行三德不見
于諸經九功九歌不見于諸傳而禹實創言之惟禹謨
洪範二書然後有五行九歌之文故禹自陳謨亦卽用
九疇為言如曰水火金木土穀惟修卽五行也正德利
用厚生卽農用八政乂用三德也戒之用休董之用威
卽嚮用五福威用六極也此春秋郤缺每引其文以為
夏書非無謂也
自孔安國謂龍馬出河伏羲則其文以畫八卦神龜負
文禹因而第之以成九類而劉向父子總承其說謂五
行五事諸名及敬用農用諸字皆洛書所有而班固五
行志且以初一曰五行至威用六極凡此六十五字皆
洛書本文于是漢後儒者皆羣然謂河圖畫八卦洛書
陳洪範吾不知洛書是何物其與範通否皆不可得而
定也然河圖洛書二物見于易大傳曰河出圖洛出書
聖人則之則皆出于伏羲之世且皆則以畫八卦安得有
一出于夏時一則以作洪範之說又春秋緯云河圖為
乾為天苞洛書為坤為地符河圖九篇用乾數洛書六
篇用坤數則河圖為陽九洛書為陰六未聞洛書之數
是九類也且易大傳註洛書摘辟日用十二月之卦以
定歲紀則但用畫卦並無他用且洪範本文明云天乃
錫禹洪範九疇則天所錫者洪範九疇非洛書也若云
天所錫者是洛書而禹法之為洪範九疇則當鯀未殛
死時禹未法也卽曰天乃不畀洪範九疇是禹未嘗法
而先有其書大不通矣
乃宋儒無學忽以戴九履一左三右七二四為肩六八
為足為洛書夫戴九履一始于大戴禮明堂篇二九四
七五三六一八之文卽明堂九室制也東漢儒者竊其
說以為太乙下九宫法此在後漢書張衡傳中猶載之
是以明堂南三宫曰二九四而九宫法則為戴九為二
四為肩明堂中三宫曰七五三而九宫法則為中五為
左三右七明堂北三宫曰六一八而九宫法則為履一
為六八為足未嘗曰此洛書也宋陳摶偶拾其數遂以
黑白點注繪之為圖而妄名洛書授劉牧邵雍諸人傳
至南渡而蔡氏信之遂著為洪範皇極一書以大闡其
說無論洪範一書有數無位五事不必在西南五紀不
必在東南八政不必左稽疑不必右五行不履五福不
戴三德非西北庶徵非東北此與明堂方位陰陽向背
絶不相涉而卽以數言之明堂本大衍(卽陳摶所/稱河圖者)天一
坎水地六乾水天三震木地八艮木地二離火天七㢲
火地四兌金天九坤金此大衍生成之數必不可易而
八卦本體則地二離火在南天一坎水在北天三震木
在東地四兌金在西坤艮乾㢲四維相峙凡前後左右
四方八面無非相刑相尅之數南北水火東西金木四
維相峙純以金木水火相沖殺而明堂大法將以和陰
陽而調風雨使向背主客有順無逆因取西南四卦彼
此相易坤兌在南離㢲在西其在前後左維則坤九兌
四之金可來生坎一乾六之水在東西右維則震三艮
八之木可來生㢲七離二之火而轉而相向則又水返
還金火返還木主客相生連環不已是九宫之神直本
明堂真公劉瞻原周公相宅遺法與八卦方位截然有
分而至其為數則仍是坎一離二震三兌四乾六㢲七
艮八坤九何則以天地生成之數不可易也今陳摶但
拾其數而妄稱為洛書蔡氏又但拾陳摶之圖而不知
為明堂九宫之數乃以戴九為離南則仍與履一坎尅
右七為兌西則仍與左三震尅二肩為坤四肩為㢲則
仍與八足艮六足乾尅是宫不成宫卦不成卦陰陽向
背何所取正且使伏羲以後孔子以前無故而有離九
坤二兌七㢲四之卦數其為離經畔道莫此為甚而近
代歴家舍九宫正法而妄逐蔡誤且造之為一白二黑
三碧四綠五黄六白七赤八白九紫而亦以為洛書亦
以為洪範夫洛書洪範固絶不相涉乃卽明堂九宫顯
然成法在大戴禮後漢書明堂月令易緯乾鑿度諸書
歴歴可考而兩宋相傳一往訛錯致易書兩家各載其
圖于易書之首而儒冠千萬悉俯首而受其誤真可惜
也
五事配五行見之五行傳然夫子說卦原有之說卦以
震東為木兌西為金離南為火坎北為水此五行之見
于八卦者也乃其配五事則以震為足足卽貌也以體
貌從足起也是貌為木也又曰坎為耳離為目謂火外
光如目之視物水内明如耳之辨聲是視為火聽為水
也又曰兌為口口實司言兌又為金金有聲故言亦有
聲是卽言為金也是以伏生五行傳曰貌屬木言屬金
視屬火聽屬水此實本夫子易傳以為訓者蔡註不知
何據改曰貌澤水也言揚火也視散木也聽収金也則
于理旣乖而于經于傳又别無所據直武斷矣孔傳解
書序于大戊祥桑之禍謂之貌不恭之罰而史記秦二
世元年無雲而雷解曰易震為雷謂貌不恭也是以震
為木所主在貌故雷禍木禍皆謂之貌不恭之罰此直
本夫子易傳為言卽視不明劉歆亦以為于易剛而包
柔為離離為目為火故火愆則視不明此與八庶徵五
氣所驗無一不同蔡註旣毁二傳且于夫子書易顯相
抵牾何不量至此
宋儒專誣古經為脫誤刪禹貢改武成無所不至可謂
罪大惡極矣至洪範篇則從來無云有脫誤者而蘇軾
謂王省惟歲至則以風雨皆五紀之文當在五曰歴數
之後洪邁又謂五皇極中如斂時五福至予攸好德汝
則錫之福皆九五福之文而脫簡于此者至明儒且有
謂惟辟作福至民用僭忒當是五皇極之文應移置以
為天下王之下則是尚書一部不至如百本大學不止
矣嗟乎人不讀書亦當讀史記試觀史微子世家全載
洪範一篇與經文本並無異同又何曾有一字前後移
易而小人之腹動改古經不亦怪哉
金縢是有丕子之責于天孔傳謂責如左傳施舍己責
之責卽今所云債也負大子之債于天天來取償必需
一子死則旦代可矣此孺語之可笑者鄭𤣥謂丕卽不
也三王不愛子而任其死天必責之則何如以旦代之
是天不欲死武王而三王死之尤為無理且丕非否也
蔡註謂三王有保䕶元子之責于天不可令死如欲其
死則旦請代之則于天無理且必增如欲其死四字非
解經法也惟徐仲山日記曰惟爾元孫某遘疾若此儻
爾三王以為此雖我元孫實天之大子也其責甚重不
可死則旦請代耳如此則于孫子二字俱有關合文理
與語氣俱通貫矣責作任解太史公曰是予之責也夫
義同
周公居東二年孔傳以居東為東征鄭𤣥以居東為避
居于東二說分兩大門戸乆矣少時亦主鄭說謂三叔
流言成王方疑公不暇而公反東征而誅管蔡于情于
理俱覺未合因作國風省篇于鴟鴞詩力破東征之說
乆行于世以今思之則有殊不然者按禄父之畔與三
叔流言不是兩時孟子周公使管叔監殷管叔以殷畔
是管叔流言時殷已畔矣故書序曰武王崩三監畔明
在一時金縢但言流言而不言畔者以成王疑公在流
言不在畔耳豈有流言兩年而然後畔者此不然一也
管叔旣與禄父畔則無容避居坐視致二年之乆萬一
其勢已成則東征三年何益矣不然二也此云居東二
年而豳風東征之詩則恰云自我不見于今三年正義
謂居東實二年而行役者合去來計之則有三年是兩
經所言彼此恰合則真一事矣不然豈有避居如是乆
東征又如是乆動輙以三年二年計者其不然三也惟
居東卽東征故但稱東一字而其地已見以三監在國
東也其又稱東山謂太行山之東卽戰國所稱山東者
以三監衛地在太行東也若避居于東則是何東以為
東都則是時殷頑未遷洛邑尚未成也以為東魯則魯
公未之國周公則留國于周終身未嘗一至魯也不然
四也且避者避位而去猶今云避賢也冢宰去位亦一
大事而乃成王不留二公不留豈任其自去耶然且避
之至二年矣從來道公事者祗有東征三年一事並無
避位二年一事此真後人妄談為經傳所絶無者不然
五也且夫罪人亦難稱矣亦惟與禄父偕畔始名罪人
故正義云管叔疑公有異志由不識大聖耳但啓商共
畔其罪為重今乃但知流言為管蔡而遽曰罪人斯得
則所云罪者誰罪之所云得者誰得之不然六也且鴟
鴞之詩管蔡旣誅之詩也所宜更防者殷頑未靖耳此
正營洛遷民為召誥洛誥多士多方所張本而如曰鴟
鴞為東征以前之詩則旣取我子毋毁我室何以為解
夫詩之東征三年卽書之居東二年詩之旣取我子卽
書之罪人斯得而今皆反之其不然七也且鄭氏創是
說亦未就尚書經文一計之耳且其說甚荒唐不可訓
鄭氏云武王崩周公為冢宰三年服終將欲攝政管蔡
流言卽避居東都成王多殺公之屬黨公作鴟鴞之詩
救其屬臣請勿奪其官位土地及遭風雷之異啓金縢
之書迎公來反反乃居攝後方始東征管蔡云云今以
其說計之則是武王崩後周公為冢宰三年而遭流言
又居東二年而啓金縢之書夫然後東征三年而誅管
蔡則已共八年矣考之尚書大傳四年建衛侯而封康
叔五年營成洛邑七年制禮作樂洛誥所云惟周公誕
保文武受命惟七年此經文也經文于七年之間在公
已東征營洛遷頑作誥居攝並畢嗣此將明農復辟而
謂東征甫還而已踰七年則小說家事也然且未營洛
邑而曰居東都取子毁室而曰成王殺公之親屬而奪
其官位土地則直齊東野人之語而以此解經亂道也
其不然八也
然則勿辟勿法也謂不誅禄父也居東東征也謂次其
地而相機而入若居守然慎其事也此時奉王命而往
大誥所云周公稱成王之命以誥天下是也罪人斯得
法禄父以法二叔也貽詩曰鴟鴞謂當營洛邑遷殷頑
民也肆予小子其新逆以東征雖畢而鎮撫未還王遣
人迎公以圖更新也王出郊郊天也
若康誥酒誥皆卽以三監與殷之舊地封之康叔而然
後圖遷頑之事書傳所謂四年封康叔五年營洛邑是
也但考左傳與書序與洛誥則誥康叔作康誥皆在周
公攝政七年營洛遷頑之際見洛誥命周公後條
至漢地理志以殷管蔡為三監謂共監殷民則殷民而
可以禄父監之者乎孟子周公使管叔監殷管叔以殷
畔則管所監之殷卽所畔之殷也監者禄父畔亦禄父
矣況管叔及其羣弟謂蔡叔霍叔也蔡仲之命所云降
霍叔為庶人是也若止蔡叔一人何謂羣弟故書稱三
監則祗管蔡霍而無禄父詩稱四國則及禄父矣若謂
四國是管蔡商奄則當時同畔尚有淮夷豈止四國乎
周公相成王定四國商奄之叛而以禄父之地封康叔
于衛此在諸經諸傳及周秦漢魏晉儒說皆無同異則
亦可無疑矣乃以康誥篇中王若曰孟侯朕其弟小子
封語謂成王不當稱康叔為弟周公奉成王之命又不
當自稱為弟而虚假王命以冠其首遂武斷謂是武王
誥康叔之文强據史記武王克商時衛康叔封布茲而
汲冢周書亦有衛叔封傳禮句是康叔是時能隨武王
伐紂不必年幼何以不封夫叔之晚封原非以幼故旣
稱為康則已分畿内國矣且卽隨武伐紂亦不必皆封
毛叔鄭奉明水則但分畿内毛國而其後全不加封況
史記明云康叔隨武伐紂又明云周公旦承成王命伐
誅武庚分殷地為二一封微子啓于宋一封康叔于衛
是史記布茲一語未足定武王封叔之案也何則史别
有封叔文也且蔡氏但曉成王封康叔一語出自書序
而不知不止于此夫書序本周史文周禮所謂外史達
書名于四方者卽是其書固與本誥同出原未有誤乃
又有所據最確無容置喙者春秋定四年晉侯假王命
以㑹召陵將長蔡于衛而祝鮀争之有曰武王克商成
王定之周公相王室以尹天下分殷民六族條氏徐氏
蕭氏索氏長勺氏尾勺氏使之職事于魯命以伯禽而
封于少皥之墟分殷民七族陶氏施氏繁氏錡氏樊氏
饑氏終葵氏并武父圃田有閻相土諸土地命以康誥
而封于殷墟則不特成王滅殷後封伯禽康叔且分諸
殷民土地歴歴指數有名有物抑且康誥之作明屬此
時此周史䇿書左氏得之以傳春秋者譬之隆萬年間
史官紀國初洪永年封國之事以本朝史官述本朝分
藩掌故豈有未確于此不信則天下無信書矣葢宋人
大患全在據一理以覈古事夫聖賢用心有在恒理之
外者孟子明云君子所為衆人不識一據恒理則小人
之腹矣故康誥一篇是周公奉王命以作誥者然仍以
公命其稱王若曰假詞耳若其稱武王寡兄則徐仲山
日記有云周公假武王之命以作詞猶武王合文王之
年以紀歲者此皆不忍亡先王之義且祝鮀明云武王
克商成王定之是成王滅禄父仍歸本于武之克商故
誥中稱寡兄且無一語頌武德有以也此則精于解經
者若一概武斷則焚書矣由此觀之則大誥之稱寧王
寧考寧人其不註武王而註文王者皆是此意而蘇軾
蔡沈俱改為武王而不之察也又康誥酒誥梓材三篇
多言刑罰而祝鮀云武王之母弟八人周公為太宰康
叔為司寇耼季為司空五叔無官豈尚年哉則康叔晚
封實留于畿内代蘇忿生為司寇至封衛時猶兼其官
故誥屢及之而陋者又云康誥是武王命叔為司寇非
成王封衛則于誥辭封東土殷民世享又不合矣解經
貴有據又貴通貫不得執此以廢彼又不得橫據一理
使天下之書舍而就我學古者知之
　
　
　
　
　
　
　
　
　
　
　
　
　尚書廣聽録卷三
欽定四庫全書
　尚書廣聽録卷四
　　　　　　　　　　翰林院檢討毛奇齡撰
召誥王朝步自周則至于豐孔傳謂至豐以遷都事告
文王廟也然告文王則告武王可知而蔡註謂豐去鎬
二十五里文武廟在焉則豐曷嘗有武王廟耶詩稱文
王作邑于豐武王宅是鎬京竹書謂帝辛三十六年西
伯使世子發營鎬京故武自繼文為諸侯時卽巳遷鎬
武成云王來自商至于豐者以專告文王之廟與此至
于豐同則是武王都鎬其不宜有武廟在豐明矣若豐
尚有文廟則舊廟不毁故耳
丁巳用牲于郊牛二越翼日戊午乃社于新邑牛一羊
一豕一此新邑郊社之禮郊只祭天社乃祭地此正禮
所謂饗帝于郊祀社于國者其用牛二者一是帝牛一
是稷牛也古凡祭天必滌養二牛而卜之以不吉者降
為稷牛所謂稷牛者后稷配天之牛也若戊午之社用
牛羊豕以郊用犢牛社用太牢且郊一社三禮有以少
為貴者是也蔡註乃謂郊祭天地故用二牛則似此郊
是合享天地之祭此二牛是天地分祀之牲大為可駭
禮無天地合祭者惟周頌昊天有成命章小序謂是郊
祀天地之詩此謂分祀天地如周禮所云南郊北郊者
皆用此詩未嘗謂天地可同祭也且郊牛帝牛在郊特
牲及春秋諸傳所論甚備豈有以地示一牛與天帝並
設為二者武斷哉
洛誥一篇為周書極大公案宋儒武斷將成王宅洛周
公命後諸舊事盡行繙變凡詩書禮春秋諸經所載文
篇俱掃滅盡矣今為略疏正之
洛誥分六節第一節周公拜手稽首至以圖及獻卜是
周公告營洛詞第二節王拜手稽首至拜手稽首誨言
是成王謝詞第三節周公曰王肇稱殷禮至無遠用戾
是周公致政請成王宅洛詞第四節王若曰公明保予
沖子至四方其世享是成王許卽洛并留公輔政立公
後詞第五節周公拜手稽首至其永觀朕子懷德是周
公許從王卽洛并述已考成洛邑勉王作祝詞第六節
戊辰至末是史官記事詞
惟三月哉生魄周公初基作新大邑于東國洛四方民
大和㑹侯甸男邦采衛百工播民和見士于周周公咸
勤乃洪大誥治
經文原本在康誥王若曰孟侯朕其弟小子封之上是
康誥文
蔡註改移在洛誥周公拜手稽首曰朕復子明辟之上
謂是洛誥文
從來說成王誥康叔作康誥而蔡氏改作武王誥康叔
則周公營洛功成始誥康叔為不合矣因襲蘇軾說移
此四十八字于洛誥篇首予前于康誥篇辨成王誥叔
武王不誥叔亦旣詳明且春秋䇿書載祝鮀說原有伯
禽康叔兩誥皆在成王宅洛之時今洛誥命伯禽為後
儼有誥冊告于洛邑大烝明堂祼獻之際則伯禽康誥
出于一時尚書春秋兩相脗合四十八字正史官作誥
者推原所自之本文在康誥不在洛誥也況春秋衛遷
帝丘甯武子有曰不可以間我成王周公之命祀亦惟
以康叔之祀實成王周公有以命之並不出自武王之
命則夫初基東國命祀所本康誥篇首非此四十八字
不可矣若謂是洛誥之文脫簡在彼則洛誥與召誥相
接成篇其中時日前後皆聯絡不斷忽攙此節則于惟
三月哉生魄與召誥三月惟丙午朏雜出無倫脊矣嗟
乎何苦為此
朕復子明辟　其基作民明辟
朕將復政于子明辟　故營洛以為始作民明辟之地
蔡註朕復命于子明辟　故營洛以為始作民明辟之
地其說謂周公無攝政事此復者復命耳若謂復政則
有失然後有復成王無一日不居君位何復之有哉王
莽居攝幾傾漢祚皆儒者有以啓之不可以不辨
予謂此復字不始自洛誥也咸有一德曰伊尹旣復政
厥辟將告歸亦以復政為復復政厥辟正復政明辟之
同文也豈商曾失位耶且此洛誥本文亦有之矣王曰
予小子其退卽辟于周卽辟者就其位而為君也亦惟
公復之故王始就之卽辟與復辟文相當矣且始作民
明辟者周公當下之言也亂為四方新辟者周公進此
之言也夫經有同文卽無異解何則文旣同則義不得
異也況經本文乎且天下惟好語最叵信有失然後有
復試問其所云復命者命亦有何失而復之耶若夫居
攝一事則自昔有之伊訓曰百官總已以聽冢宰蔡仲
之命曰惟周公位冢宰正百工此是恒事如謂王莽傾
漢皆起于儒者居攝二字則大不然古聖行事誰非口
實莽直以受禪為法豈顧居攝華督弑宋公亦以除民
怨而弭兵革為詞此湯武也亂臣賊子法堯舜湯武耳
法冢宰哉
王肇稱殷禮
殷禮殷人之禮也
蔡註殷禮盛禮也與五年再殷祭之殷同
周公營洛邑定大禮遷殷民此三大事也營洛旣成則
最要是定大禮故告王以居洛之事而首及行禮其曰
殷禮者以開國定禮原兼前代而損益之況治殷頑民
則尤宜以殷家掌故為之引迪與後其大惇典殷獻民
同一意也若云是盛禮則樂盛稱殷禮盛不稱殷樂由
人心生故从㐆从殳皆從中出易殷薦于上帝是也若
禮則三千三百有曾稱盛禮為殷禮者乎曾子問君喪
服除而後殷祭與春秋吉禘五年而再殷祭皆指禘祭
言謂大祭也殷祭非殷禮祭可殷禮不可殷也蔡註如
此差繆歴卷多有予獨辨此者以其解殷之意别有在
也說見後
記功宗以功作元祀　惇宗將禮
記諸臣之功大者為大祀地也　惇崇大禮也
蔡註謂功宗功之尊顯者　惇宗卽功宗之宗也與下
文宗禮同
此正稱殷禮之一也殷禮尚功臣之祀如伊尹伊陟格
配皇天盤庚茲予大享于先王爾祖其從予享之之類
皆功臣從祀之事故周禮有功臣祭于大烝司勲掌之
及祭法有法施于民則祭之以死勤事則祭之諸文皆
公監殷禮而為之者因以之勸成王為居洛親政之一
事然而不名宗禮也蔡氏旣以功宗之宗訓尊義矣其
於惇宗將禮亦曰惇宗卽功宗之宗矣乃又曰與下文
宗禮同夫下文宗禮謂大禮也豈惇大大禮乎推其意
葢欲繆亂諸宗字而造一宗禮以為記功宗之祭名曰
宗禮而欲定宗禮則又當先制一安周公之禮以為後
改經改讀所張本此不過欲大反古事以為周公留後
治洛與孔傳别而不自知其狡計之至此也嗟乎其用
心亦苦矣說見後
王曰予小子其退卽辟于周命公後
時周公致政成王請王居洛而王第許其居洛而不許
致政故曰予小子退朝之後便當赴洛以就君于周但
公不可去我當命公後矣謂封伯禽也葢此時成王在
鎬京謂身當赴洛為公立後以為立後則可長留公在
周作王國卿也
蔡註謂時成王在洛身當還鎬京反留公治洛也
後猶留守留後之義先儒謂封伯禽以為魯後者非是
考之費誓東郊不開乃在周公東征之時則伯禽就國
葢已乆矣
如此則經傳皆反變盡矣夫三代雖遙然詩書禮春秋
所傳自有一定之事一定之時如成王卽位周公居攝
此定事也居攝三年而遇四國之變又定事也東征三
年而滅四國又定事也于是居攝七年而營洛邑又定
事也其年卽致政請王居洛又定事也越明年而成王
在洛遷殷頑民又定事也卽于其年伐淮夷商奄五月
歸鎬又定事也是以從來書傳皆曰文王居豐武王治
鎬成王宅洛並無有言周公留洛者且卽居洛一事成
王與周公兩度來洛一在攝政七年之三月營洛也一
在攝政七年之冬十二月至明年之夏五月而卽還宗
周此居洛也然則成王周公其同居洛者裁六閱月耳
又何曾有成王先歸周公留洛一事然且其兩度來洛
一則周公營洛而王先歸一則王與公同歸並不得有
留公在洛之時若謂卽七年之十二月赴洛而王歸公
留則次年遷殷王公並在至王親伐淮夷踐奄逮五月
而始還鎬京不得于十二月王先歸也若謂卽次年五
月成王踐奄之後而王歸公留則命後之冊已在去年
十二月王伐奄後在次年五月不得此時留公而舊冬
大祭卽已告留公之冊也凡此皆事與時之必不可問
者也
況後有後禮周制凡封國授爵傳子皆名曰後此在三
禮屢言之故春秋魯莊疾問後于叔牙秦穆稱重耳不
没為後若曰惟告周公其後猶莊叔謂叔孫穆子曰其
為子後是也若留後而稱後此何禮乎禮無後名而三
代以前又並無後之之事乃以後字綴留字而稱為留
後則可怪之甚夫留後非盛世名也考唐志節度使跋
扈不肯交代或子握兵柄或士卒譁譟自擇將吏以邀
命于朝三者皆謂之留後此其弊在唐元和後始有之
而當時天子無力聽其留後史卽誚之為姑息之政乃
以成王之世而比干亂朝以周公大聖而至加之以叛
將之名其為無理莫大于是至又知難通復以留後留
字而牽及留守夫留守與留後又絶不相同留守二字
起于東漢和帝南巡張禹以太尉兼衛尉留守而隋大
業九年代王侑留守西京因之立留守之名歴唐五代
以及于宋相沿不徹然而三代無此事并無此官也三
代巡守不聞設一居守者是無此事也春秋公出亦有
居守之宗卿而不名留守是無此官也且經文祗一後
字耳祗一後字而誣坐古人以留後且卽以留字而誣
坐留後以留守之官蔡叔亦蔡流蔡亦蔡邦蔡亦蔡非
笑話乎
況其所謂封伯禽為公後者在諸經有之非孔傳私言
也公羊傳曰周公何以稱太廟于魯封魯公以為周公
後也周公拜乎前魯公拜乎後也曰生以養周公死以
為周公主也此命公後之據也祝鮀曰成王選建明德
以藩屏周室分魯公以大路大旂夏后氏之璜封父之
繁弱殷民六族使之職事于魯分之土田典冊百官彞
器命以伯禽而封之少皥之墟命伯禽者卽命伯禽之
誥猶君牙君陳類用其名以為誥名卽下文王命周公
後作冊逸誥之據也其誥維何則魯頌曰王曰叔父建
爾元子俾侯于魯大啓爾宇為周室輔此誥詞之據也
然則命公立後在書有其事在春秋有其冊在詩有其
誥詞此亦經文之實實可據者矣于此而猶欲悖其詞
反其事是叛經矣經可叛無不可叛矣
若謂費誓東郊在周公東征之時此時伯禽封國已乆
則商奄淮夷不止一叛蔡氏但知近魯東郊者祗此淮
夷而不知其叛時不同大誥序云武王崩三監及淮夷
叛周公奉王命征之此東征之淮夷叛也是時伯禽未
封國也多方序云成王歸自奄以淮夷又叛成王東伐
淮夷始踐奄此東郊不開之淮夷叛也是伯禽始就國
後也則費誓之作正在殷頑初遷淮夷再叛之際與前
此東征四國時邈不相涉而以此抵彼直自誤耳
未定于宗禮亦未克敉公功　誕保文武受民亂為四
輔
王謂何以公不可去也則以定大禮遷殷民皆我公事
也未定大禮則公功未安也不可去也文武所受之殷
民我將藉公為四輔而亂而保之不可去也此將進公
以冢宰兼太師也四輔師保疑丞也
蔡註謂宗禮功宗之禮也未定功宗之禮故未能敉公
功也敉公者安定其功之謂如下文命寧者也亂為四
輔治為宗周之四輔後三輔葢本諸此但曰四輔則留
後于洛明矣
此則成王周公皆以遷殷民為事而帶言定大禮耳蔡
氏必欲訓大禮作宗禮謂成王欲以功宗之禮安周公
則亦定宗禮已耳乃又謂當定一寧禮以為敉字訓作
寧也夫據其訓義本欲定宗禮以寧公功所重在宗也
乃反欲定寧禮則又在寧不在宗矣初改殷禮為盛禮
旣又改宗禮為功宗之禮今又改功宗之禮為寧禮不
過欲改經文命寧二字為寧公禮也然而經無寧字忽
取經中敉字之訓改作寧字而以圖改竄則在彼為無
忌憚而在人觀之則所謂作偽心勞日拙何必然矣上
有皇天前有聖賢豈真以㝠㝠為可欺也乎
四輔二字見于天文歴著于文王世子諸書所謂設四
輔及三公者卽太師太保之任葢是時召公為太保成
王將欲進周公冢宰而為太師故為是言乃蔡氏以東
都當之謂豐鎬是三輔加東都卽是四輔總欲實已留
後治洛之說以為此卽洛邑名也殊不知三輔者京兆
尹左馮翊右扶風也豐鎬祗二輔已不合矣且此係漢
後稱名在秦改郡縣時但稱其地為内史而不稱三輔
卽漢地理志亦仍不以是為名至㳂稱之乆紀形勝者
因之有三輔黃圖一書行于人間而成王口中乃欲添
一輔以名東都怪哉
周公拜手稽首曰王命予來承保乃文祖受命民越乃
光烈考武王𢎞朕恭　孺子來相宅其大惇典殷獻民
亂為四方新辟作周恭先　予旦以多子越御事篤前
人成烈答其師作周孚先
此周公許王留任同來洛以遷殷民也葢成王責公雖
有定禮遷民兩事而遷民最重故公許留任而專以遷
民答言謂王命予來洛保此文武所受之殷民治為四
輔所以大我之恭承也予謂此王事爾王來洛而惇典
殷民之賢者以治為新辟則恭承之倡在王矣何必治
為四輔哉予不過答此殷民為民孚之倡而已承保受
命民與誕保受民對文亂為新辟與亂為四輔對文
考朕昭子刑乃單文祖德伻來毖殷乃命寧(此與下二/節蔡註章)
(句屬讀與原/本不同見後)
若夫定禮則我已曾與保民並行之矣我嘗以制禮授
王成我以昭子之典刑者乃所以殫祖德也嘗使來營
洛毖斯殷頑民而思遷之者乃所以命保民也此兼答
定大禮也徐仲山曰中庸曰周公成文武之德卽周公
制禮也二乃字對文
予以秬鬯二卣曰明禋拜首稽首休享予不敢宿則禋
于文王武王　惠篤敘無有遘自疾萬年厭于乃德殷
乃引考
且予嘗蓄二鬯思助王薦享而不敢乆宿已于考室時
禋二王矣然而祝辭亦每以王自作德使殷民長成此
室焉葢考者成也竹書宣王八年初考室詩小序曰斯
干考室是也是時洛邑考成之祭公自主之因責王保
殷而并及此以道其稱祝之意非述其事也
王伻殷乃承敘萬年其永觀朕子懷德
然則王來遷殷使殷民萬年承叙觀德勿替者事在王
而已
蔡註考朕昭子刑乃單文祖徳十字連上文作一節
伻來毖殷乃命寧(連/下)予(句/)以秬鬯二卣曰明禋拜手稽
首休享　予不敢宿則禋于文王武王
解謂此謹毖殷民而命寧周公也蘇氏曰以黑黍為酒
合以鬱鬯所以祼也宗廟之禮莫盛于祼王使人來戒
敕庶殷且以秬鬯二卣綏寧周公曰明禋曰休享者何
也事周公如事神明也古者有大賓客以享禮禮之酒
清人渴而不飲肉乾人饑而不食也故享有體薦豈非
敬之至者則其禮如祭也與
此則造事之中又造事造禮之中又造禮矣原其初意
不過欲反前傳思造一周公留後治洛事耳乃旣已留
後則必記功宗定尊禮賜秬鬯休享初以功臣事之旣
卽以神明享之于是有周公留後事又有成王賜周公
秬鬯事有留後禮又有此寧公之寧禮造事日益增造
禮亦日益出矣予嘗問姜垚曰子亦知古有寧禮乎垚
曰有之予驚曰何垚曰婦人歸寧者非與予一笑而罷
然則三千三百中其于婦人歸寧外又有此一禮固屬
大妄特彼妄言之姑妄辨之從來九命賜秬鬯並不獨
賜必以車路弓矢等相兼賜之今獨賜秬鬯無禮一卽
賜秬鬯亦必有圭瓚為副秬鬯資祼圭瓚則行祼器也
王制曰諸侯賜圭瓚然後為鬯未賜圭瓚則資鬯于天
子故詩稱宣王賜召虎釐爾圭瓚秬鬯一卣書序稱平
王賜晉文侯秬鬯圭瓚今無圭瓚將何以行秬鬯無禮
二且秬鬯非自飲也所以歆其父祖也故詩稱賜爾文
人書稱追孝于前文人今乃以此享公此非寧公實活
祭公也無禮三惟此秬鬯周公畜以禋二王故用二卣
二卣者文一卣武一卣也若但賜大臣則詩書所稱無
不曰秬鬯一卣今寧公一人而用二卣豈二祭公耶抑
亦備物貴偶冠綏乘雁必行雙耶(王莽九錫倣洛誥/亦用二卣此誤也)無
禮四據其所引蘇軾之說謂古有大賓客以享禮禮之
酒清人渴而不飲肉乾人饑而不食也豈非敬之至則
其禮如祭也與則大不然古但有享禮無祼禮享者薦
也備物之至有體薦有殽烝一如事神而實則有飲有
饌多饋而獻饗之所謂薦也今但行祼禮而不行薦禮
此大易觀卦所謂祼而不薦者其無禮五且卽此祼而
不薦古必有禮以當之矣按禮器諸侯相朝祼用鬱鬯
無籩豆之薦此在朝享以後薦食以前祗用鬯酒相酌
以相敘芬芳之情今以君臣叔父而仿彿敵國專敘芬
芳在君臣則已慢在叔父則已媟無禮六且其所為伻
來者以命寧來也以命寧來則不宜又毖殷矣古凡行
輕禮則或一使兼二禮寧公非輕禮也且寧公禮也毖
殷者事也事禮無兼行者今謂一使兼二禮不可謂一
使兼事禮則尤不可也無禮七且行事行禮必有次第
今以寧公而先曰毖殷將先毖殷而後寧公耶抑先寧
耶且其所為寧者王寧之也毖則誰毖耶使者不自毖
而使公毖則又無此事是旣無次第又無著落無禮八
況史文措辭必有體要曰明禋拜手稽首休享者公之
言也今作王之言則以君拜臣以君享臣其在臣身必
有聞而悚然語及而惕然欲敘述之而兢兢然必不敢
出諸口者而乃琳琳琅琅備述而詳道之豈以王為不
知耶抑誇之耶抑亦借此聲說使在朝中外皆聞之耶
此則于當日情事無一當者其無禮九夫妄造一禮旣
已不堪乃卽此一禮中而其為無禮者又復有九可耶
不可耶
戊辰王在新邑烝祭歲文王騂牛一武王騂牛一王命
作冊逸祝冊惟告周公其後王賔殺禋咸格王入太室
祼
此史文也戊辰者周公攝政七年十二月之戊辰日也
王在新邑者此時王已在洛也孔傳謂是日王到洛非
也烝祭歲者卜于戊辰之日舉烝祭而是日為成王卽
政元年之歲首故曰歲葢烝冬祭名周制冬祭在子月
改朔之月雖是冬祭而實在歲首其名為春如周禮仲
冬大閱遂以享烝而春秋桓八年書春正月己夘烝以
夏之冬卽周之春也獨是攝政七年以長歴推之其年
有閏月雖此十二月卽夏十月建亥之月而行至戊辰
日則已交次月之節為卽政元年改歲之日則時已春
矣故成王于是日卽舉烝祭而且以歲首朝享之故加
享二王所謂文王騂牛一武王騂牛一是也是以烝祭
與歲總是春祭而記其月日則仍曰在十二月史文甚
明孔傳謂戊辰是十二月晦日到洛次日為卽政元年
之朝卽舉歲祭不惟人事不及卽齋戒諸節將何以行
若又卜日則于戊辰于在十有二月諸史文俱不合矣
若王命作冊者則成王命作命後之冊逸祝冊者則于
祭時史逸讀此命後之冊惟告周公其後者史自解之
曰讀此冊者惟告周公其後耳葢古者封國在祭時祭
綂云爵有德而禄有功必在太廟且必于祭日行之示
不敢專也今伯禽封魯實在此時作冊讀冊卽春秋祝
鮀所云命伯禽之冊者且其命法則于一獻後君降立
阼階之南南嚮受命者北嚮史從君右執冊而命之則
在周公留後之䇿可能于大祭日行此禮乎至于王賓
殺禋咸格則殷王之後以王有殺禋大祭與羣后偕來
詩烈文序所云成王卽位諸侯助祭者正此成王親政
卽位在洛之一祭也然則詩書春秋皆明証矣若夫王
入太室祼則太室者明堂之中室也時周公營洛正作
明堂于洛都以為新君朝享之地因卽祭于此而王入
太室而親主鬯焉舊傳謂太室是清廟五室之一則清
廟為明堂太廟之通稱朝左太廟焉有五室惟明堂九
室除四維外則東南西北皆名太廟而中一室名太室
總為五室是以鄭𤣥謂稱明禋者卽明堂禋享之意而
稱文祖卽祖文王于明堂也雖其言近鑿然亦不為無
據云
王命周公後作冊逸誥在十有二月
史又專記命後之時重之也
惟周公誕保文武受命惟七年
又專記周公攝政之時重之又重之也若曰公為文武
保天命已七年矣嗣此保殷民耳
　尚書廣聽録卷四
欽定四庫全書
　尚書廣聽録卷五
　　　　　　　　　　翰林院檢討毛奇齡撰
多士繼洛誥之後先營洛而後遷殷也古事如是經文
亦如是也蔡氏又謂先遷殷而後營洛此何所據耶多
士文云予惟時其遷居西爾爾小子乃興從爾遷何解
耶
無逸敘殷賢王于高宗之後次及祖甲按祖甲卽高宗
之子祖庚之弟也國語說殷事有帝甲亂之語而史本
紀亦有武丁崩子祖庚立祖庚崩弟祖甲立是為帝甲
淫亂殷道衰語故孔氏註無逸改作太甲固于前中宗
高宗敘次有乖而鄭𤣥註漆書遂造為故事謂祖甲是
武丁子有兄祖庚賢武丁欲廢兄立弟祖甲而祖甲以
為不義逃于人間故曰不義惟王久為小人則誕妄極
矣正義云武丁賢主無容有廢長之事祖庚又賢嗣則
又非所當廢之人且祖甲逃遁誰所傳說武丁廢立事
出何書妄造此語是負武丁而誣祖甲也其說甚明而
蔡註無學則又襲鄭說以為得計而不知經文與國語
兩無礙者經云其在祖甲不義惟王爰曁小人言祖甲
少行不義爰及非類此正國語所謂亂之本紀所謂淫
亂也乃作其卽位而改行率德遂知稼穡之艱難有何
不可此本後事而國語與本紀偶未詳耳吾以經為主
而間取春秋間人所言以相質証則諸書盡通而乃造
古事以誣聖賢何為乎
君奭一篇據書序成王卽政之初年召公為太保周公
為太師而召公以為公危疑之乆自流言至今定大難
成大功已非一日當此嗣君新政之際自當潔身引退
不居盛滿而乃告致之後仍復留此則愛公之至反類
疑公而不知公意之又有在也篇中反復陳說皆自道
已意文義甚明而蔡氏又駁書序之說謂召公欲去而
公留之公然又造一古事不知其出何書據何典而第
就本文繹之雖彼此俱可以解然但留人則留人已耳
何必嘵嘵絮絮只將已身分說以求解免此是何故卽
此亦宜自省矣
且經文章句最是關係據史記漢文時詔太常掌故晁
錯往受尚書非受其篇帙也伏生二十九篇乆傳人間
篇帙不失其所受于伏生者祗篇義字詁章句屬讀耳
乃是時伏生年老義詁不全卽令其女轉授而潁川口
語與齊人有異錯所不知者凡十二三略以其意屬讀
而已則此一屬讀是西京立學官後諸儒博士中外肄
業無不一轍斷不容于其中得彼此互異一字何則以
其直受之周末秦初百年斆學之所傳所謂師承亦所
謂官授也今孔傳傳文可隨意解說而其間屬讀則正
西漢時學官原本況二十九篇又與後出五十八篇逈
不相同蔡氏卽有異義亦須就其屬讀另為解說而乃
并其屬讀而更易之如此篇改變處不啻二三則古經
授受并滅絶矣予于從前所改變不暇枚指祗就君奭
篇略著之以明此周公自解並無留召公之意且令周
秦屬讀至今猶得覩一二以見古義此亦學古者一大
節目不可不曉章者篇章句者辭句屬者句之連讀者
句之斷也
周公若曰君奭
弗弔天降喪于殷殷旣墜厥命我有周旣受(章/)
事有不可不憂恤者夫殷失天命周受天命此已然事
耳
我不敢知曰厥基永孚于休若天棐忱(章若基始/也  順也)
我亦不敢知曰其終出于不祥
我豈敢謂始必順天終必墜命然而始受事而終不去
者以為天命未可知也
嗚呼君已(句/)曰時我我亦不敢寧于上帝命(章/)
已乎未可已也我之不去君當是我不當非我也我亦
不敢苟安乎天命以故至此也
弗永遠念天威越我民罔尤違
儻不念此
惟人在(句/)我後嗣子孫大弗克恭上下遏佚前人光在
家不知
而曰惟有衆人在耳于我何與則我後嗣有如此者可
得云在家不知耶
天命不易天難諶乃其墜命勿克經歴(章/)
夫天之墜命者以其不能有經歴人也
嗣前人恭明德在今予小子旦(章/)
今我則經歴久矣欲繼前烈亦在我而已
非克有正迪惟前人光施于我沖子
雖我之留此亦豈有所正于此然而嗣前王以啓後王
我之事也
又曰天不可信我道惟寧王德延(章王寧王卽/文  他倣此)
天不庸釋于文王受命
故我之道亦惟以前王得天為兢兢焉
公曰我聞在昔成湯旣受命時則有若伊尹格于皇天
在太甲時則有若保衡
在太戊時則有若伊陟臣扈格于上帝巫咸乂王家
在祖乙時則有若巫賢
在武丁時則有若甘盤
率惟茲有陳保乂有殷故殷禮陟配天多歴年所
歴觀殷商前代無非大臣陳保以得天命
天惟純佑命則商實百姓(章/)
天惟佑商則凡商家賜氏之臣百官族姓皆已充盈在
朝稱得人矣
王人罔不秉德(句/)明恤小臣(句/)屏侯甸(章也王人猶君/人  與說命王)
(人求多/閒同)
而為之君者又無不秉持其德明恤諸小臣以及藩屏
侯甸必欲得人而後已
矧咸奔走惟茲惟德稱用乂厥辟(章/)
則君尚如此況臣效奔走其敢不惟德是舉以其治君
事
故一人有事于四方若卜筮罔不是孚
夫是以百事可行此不可謂大臣之無益于人國也
公曰君奭天壽平格保乂有殷有殷嗣(句/)天滅威(章/)
葢天之壽殷多歴年所亦平平而至無異事也而嗣王失
天天卽驟滅之矣
今汝永念則有固命厥亂明我新造邦
今汝思之我洛邑新造則曾有大臣固命為長乆計乎
公曰君奭在昔上帝割申勸寧王之德其集大命于厥
躬
當日天有斷制使文王受命
惟文王尚克修和我有夏亦惟有若虢叔有若閎夭(章/)
有若散宜生有若南宫括
亦賴有此五臣陳保其間
又曰無能往來(句/)茲迪彝(句/)敎文王蔑德(句/)降于國人
(蔑德隱微/之德也)
然且有此五臣而又曰亦何能與周旋耶其好之不足
如此是以五人者以此道法敎于國人
亦惟純佑(句/)秉德(句/)迪知天威乃惟時昭文王(章/)
而為之天者亦如商純佑為之君者亦如商秉德文知
天天亦顯文
迪見冒(句/)聞于上帝惟時受有殷命哉
覆下民而答上帝以至于受命
武王惟茲四人尚迪有禄(章/)
後曁武王誕將天威咸劉厥敵(章/)
惟茲四人昭武王(句/)惟冒(句/)丕單稱德
武王亦然則是文武受命皆不可無大臣如此
今在予小子旦若游大川予往(句/)曁汝奭其濟小子同
未在位誕無我責(章/)
今予去就未決若游川然然予第往雖先汝不顧何哉
以為小子雖卽位而同未卽則我雖致政而同未致不
得曰大無與我事也
收(句/)罔勗不及耉造德不降我則鳴鳥不聞矧曰其有
能格
向使斂躬而退不往而收不勉所不及使老成之德不
下于民則鳳鳥且不至況能如商臣之格皇天哉
公曰嗚呼君肆其監于茲我受命無疆惟休亦大惟艱(章/)
告君乃猷裕我不以後人迷
我今告君者將請君謀久長之道也若我則決計矣何
也
公曰前人敷乃心乃悉命汝作汝民極(章/)
前王悉心以命汝使汝作太保以為民立極
曰汝明勗偶王(句/)在亶(句/)乘茲大命(章/)
亦曰汝明勉配王惟在誠信以乘此大命而已
公曰君告汝朕允(章/)
今我亦告汝以我之誠信
保奭其汝克敬(句/)以予(句/)監于殷喪大否(章/)
君保也其克敬者亦以我言可信殷喪當監也
肆念我天威予不允惟若茲誥予惟曰襄我二人(章/)
今我念天威一如殷喪豈了無誠信而徒滋此口語哉
亦惟曰贊襄四輔專在我師保二人已耳
汝有合哉言曰在時二人天休滋至惟時二人弗戡(章/)
汝有同情亦必曰在此二人倘天休洊臻二人弗勝
其汝克敬德明我俊民在讓後人于丕時
汝能敬者也與爾避賢遂讓後人于大盛之時豈不快
哉
嗚呼篤棐時二人我式克至于今日休(章/)
我咸成文王功于不怠丕冒(句/)海隅出日罔不率俾
若果誠信輔導則二人已足凡先王之功我皆能成之
文冒武冒我亦冒四海不足治也
公曰君予不惠若茲多誥予惟用閔于天越民
第予反覆弔恤者豈不敏哉亦惟此天人之際尚可憂
耳何也
公曰嗚呼君惟乃知民德亦罔不能厥初惟其終(章/)
予初謂天命基始當謀其終而民德難保亦復如是則
是予之受事于始者正當急圖之于終可輕去耶
祗若茲往敬用治
自茲以往仍治事而已
古以竹簡窄故多分章實有不關義詁處若屬讀則義
盡判矣但今文有兩屬讀一伏本一孔本也此雖孔本
屬讀而其中于西漢儒者無異屬讀處則卽是伏本若
大誥有兩本並見至今猶可蹤跡者如伏本為王若曰
大誥猷爾多邦越爾御事以猷字屬誥字下作大誥道
爾多邦及爾御事解猷者道也故王莽仿大誥亦曰大
誥道諸侯王三公列侯以及御事以莽西漢時古文未
立學故也卽鄭𤣥賈逵輩亦以見漆書不見古文並作
誥道解獨孔本古文作王若曰猷大誥爾多邦此是古
經原文何則以微子王若曰猷殷王元子多方王若曰
猷告爾四國多方皆一例也若然則此猷字自當作發
語詞解而孔傳在西漢習聞伏說亦解猷作道則屬讀
不誤而義詁誤耳又孔本屬讀于次節弗弔天降割于
我家不少(句/)延洪(句/)惟我幼沖人(句/)而釋詁云延長也
洪大也謂此害長大也則伏本不然觀莽誥次節弗弔
天降喪于趙傅丁董洪惟我幼沖孺子則延屬上句洪
屬下句矣然此伏是而孔非者以多方云洪惟圖天之
命又可例也凡此皆屬讀之有同異者要皆古屬讀耳
(按唐試士有賜公卿尺題裴度詩願續延洪壽/則延洪汎言長大唐時猶然孔讀不盡非也)
多方天惟五年須暇之子孫言天不卽喪殷寛假受辛
者至于五年所云五年則謂文王改元九年大綂未集
俟武立五年而後伐紂觀此則泰誓所謂惟十有三年
果武合文年而無可疑也若今爾奔走臣我監五祀則
此五年者以征四國計之裁及三年卽蔡氏武斷謂先
遷殷民後營洛邑亦不能越三年之外故孔傳謂若無
罪過則遷徙不過五年當還本土則又以後世流徒之
法歆誘殷民大非當日遷頑本意不知此所告者皆殷
之大夫士耳卽當日監遷者耳監遷官司五歲當代故
曰今爾之奔走臣我而為我監者不過五祀已耳過此
便當敘勤事行介賚矣故卽曰爾惟克勤乃事又曰予
惟時其大介賚爾迪簡在王庭尚爾事有服在大僚葢
實告以應簡用也五祀者監官之限也
顧命四人執戈夾兩階戺兩階者阼階賓階也然則無
中階矣往嘗疑禮文但稱兩階並不及中階凡寢廟中
庭則多稱兩楹之間于中階則多稱兩階之間且有謂
兩階之間每以瘞圭璧匰室及祭肺包餕諸物豈不顧
出入耶今以四人夾兩階則每階兩人共四人豈有中
階正行之地而反不設一人者然後知太廟路寢皆無
中階而言禮者不及察也嘗觀考工記明堂九階謂前
三階三面各二階而明堂位則實有中階如三公立中
階之前類則寢廟之制惟明堂有中階而他皆無之若
三面則東垂一階西垂一階不知北階在何所此云立
于側階是北階則豈北亦無中階乎又雜記夫人至入
自闈門升自側階則東西垂亦名側階大抵四面皆徧
設均無中階然其制則相沿昧昧自三古至今並無一
人道及耳
顧命王三宿三祭三咤又云太保受同祭嚌宅授宗人
同陋儒以祭嚌宅咤字形相近且三字並列遂謂宅卽
咤孔傳以祭嚌(句/)以宅授宗人同連屬為非是不知祭
者以酒酹地也咤者奠爵也此祭柩時也若太保祭嚌
是饗福時先以酒酹地而後少嚌至于齒于是居其位
而授宗人以虚爵則是宅者居也與咤大異而以臆見
强合之得乎
康王之誥昔君文武丕平富不務咎底至齊(句/)信用昭
明于天下孔傳謂底至齊者致行至中也若曰昔君文
武于太平富有之時不務咎惡以底至于中實足以昭
顯于天下此在馬鄭王賈諸說俱同而蔡註變之以齊
信為句且又不識齊義謂齊信者兼盡而極其誠也則
于屬讀義詁並失之矣爾雅齊中也釋地岠齊州以南
疏曰齊者中也古謂中州為齊州列子華胥氏之國不
知去齊國幾千萬里註齊國中國也故微子克齊聖廣
淵有解作中且聖廣大而淵深者然蔡氏安得知之
顧命康王之誥雖是周史記事之文實卽周公所制禮
也周公定大禮原在成王卽政之年則以當代行新制
禮其于繼世禪受大事必倍加縝密是以史敘二篇頗
為詳悉此真百王不易之法而宋人孫覺忽倡邪說以
為康王卽位不宜脫喪服而改冕服蘇軾作書傳卽和
其說反覆明辨而蔡沈又襲之入集註中此非詆孔傳
直滅經也且非議周史實謗毁古聖賢也蘇軾旣詬武
王為非聖則自當闢周公為非賢此固罪大惡極惟有
加非聖之誅無容辨者顧愚人傳煽不可不一白也
蘇軾曰成王崩未塟君臣皆冕服禮與曰非禮也謂之
變禮可乎曰不可禮變于不得已嫂非溺終不援也三
年之喪旣成服釋之而卽吉無時而可者曰成王顧命
不可以不傳旣傳不可以喪服受也曰何為其不可也
孔子曰將冠者未及期日而有齊衰大功之喪則因喪
服而冠冠吉禮也猶可以喪服行之受顧命見諸侯獨
不可以喪服乎太保使太史奉冊授王於次諸侯入哭
于路寢而見王于次王喪服受敎戒諫哭踊答拜聖人
復起不易斯言矣春秋傳曰鄭子皮如晉塟晉平公將
以幣行子產曰喪安用幣子皮固請以行旣塟諸侯之
大夫欲因見新君叔向辭之曰大夫之事畢矣而又命
孤孤斬焉在衰絰之中其以嘉服見則喪禮未畢其以
喪服見是重受弔也大夫將若之何皆無辭以退今康
王旣以嘉服見諸侯而又受乘黃玉帛之幣使周公在
必不為此
夫當此周禮盡亡周公之制作不可再見卽三禮殘闕
又並無天子之禮可顯相考訂況遭喪卽位列代以國
恤而諱其事卽有所見亦安能一一校辨而不必然者
據云王受顧不宜易冕服但當使太史將先王之命授
王于喪次諸侯入哭于路寢而見王于次王喪服受之
夫此受顧者受之于卽位時也周制遭喪便卽位國家
不可一日無君也踰年再卽位然後改元一年不可有
二君也則是遭喪必卽位卽位必改服古殯棺在太廟
一云在路寢遭喪宅恤皆在大庭而一當卽位則北面
奠殯南面臨天下如太甲見祖奠殯之後則侯甸羣后
咸來進見此必不可以喪服行事者若踰年卽位則朝
正告朔總在此日改服行禮尤所必然舊儒所謂卽位
者人君莫大之禮也卽所謂正始者也又所謂承先王
序百官御四海者也是以是日卽位卽是日受顧寧不
知先王寶襚尚在寢西而乃鄭重鋪張設中外黼座陳
車路敷寶玉大臣冕裳小臣弁戴若是者何也以為卽
位大事受顧亦大事兩大交重而不可忽也今欲于卽
位時受顧則卽位無喪服禮不于卽位時受顧則先王
命顧時于彌留之際猶且强起洮盥特被冕服而太保
太宗何敢以凶服承命委貺草莽且君授臣冊授者祭
服臨廟庭則臣必朝服而受于祭所豈有前王居黼扆
授之而後王可居喪次以受之之禮葢次者位也禮各
有次此喪次非受顧次也況卽其所為喪次者是時顧
冊未授王位未定喪主未立安所得寢東大次而居之
又況殯宫未奠凶門不闢卽羣臣治事之位尚無處所
而謂諸侯可草率闌入哭踊路寢是真無稽之言茫然
不知典禮為何物而乃曰聖人復起不易吾言無忌哉
言之也但推其愚腹不過謂孝子一著喪衣便無再脫
理耳不知古禮喪節時有更易始死著冠襲而免袒遷
尸著冠斂而又免袒然且道路之間並去免袒以為非
隨柩行與反哭則不免于堩堩者道路也則出門在途
尚易服矣故天子雖在初喪而茍遇郊社則必越茀而
行事越茀者改服而主祭也禮所云以圭服祀上帝以
毳冕祀山川是也然且筮日易服卜塟易服臨窆穸易
服何則謂其與神交之道也夫交神者人君居位中一
事也居位中事茍稍關重大卽易服不顧何況居位乃
軾大無學妄以冠禮比類謂冠日遭喪卽服喪冠以是
為不當易服之証則不通極矣夫冠禮可與卽位較乎
先王重卽位而輕冠禮茍人君未冠而卽位則冠禮遂
廢是以邾隱公旣卽位將冠而問于孔子孔子謂天子
諸侯無冠禮其有冠禮夏之末造也世子雖幼而旣已
卽位則尊之為人君矣人君治成人之事者也何冠之
有則是天子諸侯所重惟卽位而冠禮極輕卽位而不
冠卽不冠矣是以吉冠凶冠惟其所服朞功之喪尚不
敢抗而乃敢與卽位大禮較長短乎且夫世子初生與
世子卽位猶有間矣乃君薨而世子生則大祝易禆冕
之服奠幣告殯太宰太宗少師亦皆易禆冕之服而奉
之以見于殯然且奉子而入祗以衰從而未之服也至
告畢而然後襲衰于子身而出夫父之于子不敢袒裼
不敢文飾所謂見父無容者而羣臣易服世子奉衰一
子諸臣必不敢以喪衣闌入草率哭踊而矜莊嚴慎至
于如此是以聘降于朝而遭喪將命則主人易長衣練
冠以受聘卽出聘君薨而使者歸國仍執圭而反命于
殯是聘亦易服又況朝禮乃軾又據春秋謂晉平之喪
不受幣不見諸侯以為確証不知此是與國㑹塟之禮
與卽位不同其所謂幣是與國助喪與新君相見之賂
子產以為多而難將叔向嫌其薄而不受非謂喪不可
用幣也其不肯見以晉方行霸思以威與國吉服相見
則不甘凶服相見則不耐非喪不可以易服也蘇氏讀
春秋傳不能甚解而又不曾讀全文徒採擇篇段以為
文詞之用故東扳西拽皆非其倫彼第知晉平喪禮亦
知晉平有卽位易服禮乎春秋傳曰晉悼公卒平公卽
位羊舌肸為傅張君臣為中軍司馬祁奚韓襄欒盈士
鞅為公族大夫虞丘書為乘馬御改服命官烝于曲沃
警守而下㑹于溴梁所謂改服卽易嘉服也烝于曲沃
易嘉服而祭也㑹于溴梁易嘉服而㑹諸侯也儻謂康
王易服晉侯不易服將以是為周公罪則請讀春秋傳
全文而然後再議焉可耳
　
　
　
　尚書廣聽録卷五
