#+TITLE: 毛詩草木鳥獸蟲魚疏-吳-陸璣
#+DATE: 2018-05-12 10:13:44
#+SOURCE: github.com/kanripo/KR1c0005 master fe52afae                
欽定四庫全書　　　　　經部三
　毛詩草木鳥獸蟲魚疏　　詩𩔖
　　提要
　　　　(臣/)等謹案毛詩草木鳥獸蟲魚疏二卷吳陸
　　　　璣撰明北監本詩正義全部所引皆作陸機
　　　　考隋書經籍志毛詩草木蟲魚疏二巻注云
　　　　烏程令吳郡陸璣撰陸徳明經典釋文序録
　　　　陸璣毛詩草木鳥獸蟲魚疏二巻注云字元
　　　　恪吳郡人吳太子中庶子烏程令唐書藝文
　　　　志亦作陸璣則監本為悞又毛晉津逮秘書
　　　　所刻援陳振孫之言謂其書引爾雅郭璞注
　　　　當在郭後未必吳人因而題曰唐陸璣夫唐
　　　　代之書隋志烏能著録且書中所引爾雅注
　　　　僅及漢犍為文學樊光實無一字涉郭璞不
　　　　知陳氏何以云然姚士粦跋已辨之或晉未
　　　　見士粦跋歟原本久佚此本不知何人所輯
　　　　大抵從詩正義中録出然正義衛風淇澳篇
　　　　引陸璣疏淇澳二水名今本乃無此條知由
　　　　採摭未周故有所漏非璣之舊帙矣又衛風
　　　　椅桐梓漆一條稱今雲南䍧牱人績以為布
　　　　考漢書地理志益州郡有雲南縣後漢書郡
　　　　國志永昌郡有雲南縣皆一邑之名唐書地
　　　　理志姚州雲南郡武徳四年以漢雲南縣地
　　　　置盖至是始升為大郡而𡊮滋雲南記竇滂
　　　　雲南别錄諸書作焉璣在三國即以雲南配
　　　　䍧牱似乎諸家傳寫又有所竄亂非盡原文
　　　　然勘驗諸書所引一一符合要非依託之本
　　　　也末附載四詩源流四篇而毛詩特詳考王
　　　　柏詩疑已詆璣所載與經典釋文不合王應
　　　　麟困學紀聞亦議其誤以曽申為申公則宋
　　　　本已有之非後人所附益矣蟲魚草木今昔
　　　　異名年代迢遥傳疑彌甚璣去古未逺所言
　　　　猶不甚失真詩正義全用其說陳啟源作毛
　　　　詩稽古編其駁正諸家亦多以璣說為據講
　　　　多識之學者固當以此為最古焉乾隆四十
　　　　六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　毛詩草木鳥獸蟲魚疏卷上
　　　　　　　　　　　　　呉　陸璣　撰
　　方秉蕳兮
蕳即蘭香草也春秋傳曰刈蘭而卒楚辭云紉秋蘭孔
子曰蘭當為王者香草皆是也其莖葉似藥草澤蘭但
廣而長節節中赤髙四五尺漢諸池苑及許昌宫中皆
種之可著粉中故天子賜諸侯茝蘭藏衣著書中辟白
魚也
　　采采芣苢
芣苢一名馬舄一名車前一名當道喜在牛跡中生故
曰車前當道也今藥中車前子是也幽州人謂之牛舌
草可䰞(與煮/同)作茹大滑其子治婦人難産
　　言采其蝱
蝱今藥草貝母也其葉如栝楼而細小其子在根下如
芋子正白四方連累相著有分解也
　　中谷有蓷
蓷似􁀆方莖白華華生節間舊説及魏博士濟隂周元
明皆云菴䕡是也韓詩及三蒼説悉云蓷益母也故劉
歆曰蓷臭穢即茺蔚也
　　集于苞杞
杞其𣗳如樗一名苦杞一名地骨春生作羹茹微苦其
莖似莓子秋熟正赤莖葉及子服之輕身益氣
　　言采其藚
藚今澤蕮也其葉如車前草大其味亦相似徐州廣陵
人食之
　　蔦與女蘿
蔦一名寄生葉似當盧子如覆盆子赤黒甜美女蘿今
兔絲蔓連草上生黄赤如金今合藥兔絲子是也非松
蘿松蘿自蔓松上生枝正青與兔絲殊異
　　有蒲與荷
荷芙蕖江東呼荷其莖茄其葉蕸莖下白蒻其花未發
為菡蓞已𤼵為芙蕖其實蓮蓮青皮裏白子為的的中
有青長三分如鈎為薏味甚苦故俚語云苦如薏是也
的五月中生生啖脆至秋表皮黒的成食或可磨以為
飯如粟飯輕身益氣令人强健又可為糜幽州揚豫取
備饑年其根為藕幽州謂之光旁為光如牛角
　　參差荇菜
荇一名接余白莖葉紫赤色正圓徑寸餘浮在水上根
在水底與水深淺等大如釵股上青下白䰞其白莖以
苦酒浸之脆美可案酒
　　于以采蘋
蘋今水上浮萍是也其粗大者謂之蘋小者曰蓱季春
始生可糝蒸以為茹又可用苦酒淹以就酒
　　于以采藻
藻水草也生水底有二種其一種葉如雞蘓莖大如箸
長四五尺其一種莖大如釵股葉如蓬蒿謂之聚藻扶
風人謂之藻聚為𤼵聲也此二藻皆可食煮挼去腥氣
米麪糝蒸為茹嘉美揚州饑荒可以當糓食饑時蒸而
食之
　　言采其苑
苑與荇菜相似葉大如手赤圓有肥者著手中滑不得
停莖大如七柄葉可以生食又可䰞滑美江南人謂之
蓴菜或謂之水葵諸陂澤水中皆有
　　蒹葭蒼蒼
蒹水草也堅實牛食之令牛肥强青徐州人謂之蒹兖
州遼東通語也葭一名蘆菼一名薍薍或謂之荻至秋
堅成則謂之􁀆其初生三月中其心挺出其下本大如
箸上鋭而細揚州人謂之馬尾以今語驗之則蘆薍别
草也
　　菉竹漪漪
有草似竹髙五六尺淇水側人謂之菉竹也緑竹一草
名其莖葉似竹青緑色髙數尺今淇澳傍生此人謂此
為緑竹
　　苕之華
苕一名陵時一名䑕尾似王芻生下濕水中七八月中
華紫似今紫草華可染皂煮以沐髪即黒葉青如藍而
多華
　　隰有游龍
游龍一名馬蓼葉麄大而赤白色生水澤中髙丈餘
　　食野之苹
苹葉青白色莖似箸而輕脆始生香可生食又可蒸食
　　于以采蘩
蘩皤蒿凡艾白色為皤蒿今白蒿春始生及秋香美可
生食又可蒸食一名游胡北海人謂之旁勃故大戴禮
夏小正傳云蘩游胡游胡旁勃也
　　菁菁者莪
莪蒿也一名蘿蒿生澤田漸洳之處葉如邪蒿而細科
生三月中莖可生食又可蒸食香美味頗似蔞蒿
　　言刈其蔞
蔞蔞蒿也其葉似艾白色長數寸髙丈餘好生水邊及
澤中正月根芽生旁莖正白生食之香而脆美其葉又
可蒸為茹
　　食野之蒿
蒿青蒿也香中炙啖荆豫之間汝南汝隂皆云菣也
　　采采卷耳
卷耳一名枲耳一名胡枲一名苓耳葉青白色似胡荽
白華細莖蔓生可煮為茹滑而少味四月中生子正如
婦人耳中璫今或謂之耳璫草鄭康成謂是白胡荽幽
州人呼為爵耳
　　贈之以芍藥
芍藥今藥草芍藥無香氣非是也未審今何草司馬相
如賦云芍藥之和揚雄賦曰甘甜之和芍藥之美七十
食也
　　采葑采菲
葑蔓菁幽州人或謂之芥菲似葍莖粗葉厚而長有毛
三月中蒸䰞為茹甘美可作羮幽州人謂之芴爾雅又
謂之蒠菜今河内人謂之宿菜
　　言采其蕨
蕨鼈也山菜也周秦曰蕨齊魯曰虌初生似蒜莖紫黒
色可食如葵
　　言采其薇
薇山菜也莖葉皆似小豆蔓生其味亦如小豆藿可作
羮亦可生食今官園種之以供宗廟祭祀
　　言采其葍
葍一名䔰幽州人謂之燕䔰其根正白可著熱灰中温
噉之饑荒之嵗可蒸以禦饑漢祭甘泉或用之其草有
兩種葉細而莖赤有臭氣也
　　薄言采芑
芑菜似苦菜也莖青白色摘其葉白汁出肥可生食亦
可蒸為茹青州謂之芑西河雁門芑尤美胡人戀之不
出塞
　　誰謂荼苦
荼苦菜生山田及澤中得霜甜脆而美所謂堇荼如飴
内則云濡豚包苦用苦菜是也
　　匏有苦葉
匏葉少時可為羮又可淹煮極美揚州人食至八月葉
即苦故曰苦葉
　　卭有㫖苕
苕苕饒也幽州人謂之翹饒生莖如勞豆而細葉似蒺
藜而青其莖葉緑色可生食如小豆藿也
　　言采其莫
莫莖大如箸赤節節一葉似栁葉厚而長有毛刺今人
繅以取繭緒其味酢而滑始生可以為羮又可生食五
方通謂之酸迷冀州人謂之乾絳河汾之間謂之莫
　　莫莫葛藟
藟一名巨苽似燕薁亦延蔓生葉如艾白色其子赤可
食酢而不美幽州謂之推藟
　　視爾如荍
荍一名芘芣一名荆葵似蕪菁華紫緑色可食微苦
　　北山有萊
萊草名其葉可食今兖州人蒸以為茹謂之萊蒸
　　取蕭祭脂
蕭荻今人所謂荻蒿者是也或云牛尾蒿似白蒿白葉
莖麄斜生多者數十莖可作燭有香氣故祭祀以脂爇
之為香許慎以為艾蒿非也郊特牲云既奠然後爇蕭
合馨香是也
　　白茅包之
白茅包之茅之白者古用包裹禮物以充祭祀縮酒用
　　可以漚紵
紵亦麻也科生數十莖宿根在地中至春自生不嵗種
也荆揚之間一嵗三収(一作/刈)今官園種之嵗冄割割便
生剥之以銕若竹刮其表厚皮自脱但得其裏韌如筋
者煮之用緝謂之徽紵今南越紵布皆用此麻
　　卭有㫖鷊
鷊五色作綬文故曰綬草
　　南山有臺
臺夫須舊説夫須莎草也可為簔笠都人士云臺笠緇
撮或云臺草有皮堅細滑緻可為簦笠南山多有
　　茹藘在阪
茹藘茅蒐蒨草也一名地血齊人謂之茜徐州人謂之
牛蔓今圃人或作畦種蒔故貨殖傳云巵茜千石亦比
千乗之家
　　白華菅兮
菅似茅而滑澤無毛根下五寸中有白粉者柔韌宜為
索漚及曝尤善也
　　蘝蔓于野
蘝似栝樓葉盛而細其子正黒如燕薁不可食也幽州
人謂之烏服其莖葉煮以哺牛除熱
　　匪莪伊蔚
蔚牡蒿也三月始生七月華華似胡麻而紫赤八月為
角角似小豆角鋭而長一名馬新蒿
　　隰有萇楚
萇楚今羊桃是也葉長而狹華紫赤色其枝莖弱過一
尺引蔓于草上今人以為汲灌重而善没不如楊栁也
近下根刀切其皮著熱灰中脱之可韜筆管
　　芃蘭之支
芃蘭一名蘿摩幽州謂之雀瓢柔弱恒蔓于地有所依
縁則起
　　浸彼苞稂
稂童梁禾秀為穗而不成崱嶷然謂之童梁今人謂之
宿田翁或謂守田也甫田云不稂不莠外傳曰馬餼不
過稂莠皆是也
　　言采其蓫
蓫牛􁉞揚州人謂之羊蹄似蘆服而莖赤可瀹為茹滑
而美也多啖令人下氣幽州人謂之蓫
　　梓椅梧桐
梓者楸之疏理白色而生子者為梓梓實桐皮曰椅今
人云梧桐也則大類同而小别也桐有青桐白桐赤桐
白桐宜琴瑟今雲南牂牁人績以為布似毛布
　　有條有梅
條槄也今山楸也亦如下田楸耳皮葉白色亦白材理
好宜為車板能濕又可為棺木宜陽共北山多有之梅
樹皮葉似豫章葉大如牛耳一頭尖赤心華赤黄子青
不可食柟葉大可三四葉一藂木理細緻于豫章子赤
者材堅子白者材脆荆州人曰梅終南及新城上庸皆
多樟柟終南與上庸新城通故亦有柟也
　　北山有楰
楰楸屬其樹葉木理如楸山楸之異者今人謂之苦楸
濕時脆燥時堅今永昌又謂䑕梓漢人謂之楰
　　常棣
常棣許慎曰白棣樹也如李而小如櫻桃正白今官園
種之又有赤棣樹亦似白棣葉如刺榆葉而微圓子正
赤如郁李而小五月始熟自闗西天水隴西多有之
　　爰有樹檀
檀木皮正青滑澤與繫迷相似又似駁馬駁馬梓榆其
樹皮青白駁犖遥視似馬故為之駁馬故里語曰斫檀
不諦得繫迷繫迷尚可得駁馬繫迷一名挈橀故齊人
諺曰上山斫檀挈橀先殫下章云山有苞棣隰有樹檖
皆山隰木相配不宜謂獸
　　柞棫拔矣
柞棫三蒼説棫即柞也其材理全白無赤心者為白桵
直理易破可為犢車軸又可為矛㦸鎩
　　隰有杞夷
梀葉如柞皮薄而白其樹理赤者為赤梀一名桋白者
為梀其木皆堅韌今人以為車轂
　　北山有杻
杻檍也葉似杏而尖白色皮正赤為木多曲少直枝葉
茂好二月中葉疏華如楝而細蕋正白蓋此樹今官園
種之正名曰萬嵗既取名于億萬其葉又好故種共汲
山下人或謂之牛筋或謂之檍材可為弓弩榦也
　　其灌其栵
栵栭葉如榆也木理堅韌而赤可為車轅
　　其檉其椐
檉河栁生水旁皮正赤如絳一名雨師枝葉如松椐樻
節中腫以扶老今靈夀是也今人以為馬鞭及杖𢎞農
共北山甚有之
　　山有樞
樞其針刺如柘其葉如榆瀹為茹美滑于白榆榆之類
有十種葉皆相似皮及木理異爾
　　山有栲
栲葉似櫟木皮厚數寸可為車輻或謂之栲櫟許慎正
以栲讀為□今人言栲失其聲耳
　　集于苞栩
栩今柞櫟也徐州謂櫟為杼或謂之為栩其子為皂或
言皂斗其殻為汁可以染皂今京洛及河内多言杼斗
或言橡斗謂櫟為杼五方通語也
　　無浸穫薪
穫今椰榆也其葉如榆其皮堅韌剝之長數尺可為絙
索又可為甑帶其材可為杯器
　　集于苞把
把栁屬也生水傍樹如栁葉麄而白色木理微赤故今
人以為車轂今共北淇水傍魯國泰山汶水邊純把也
　　其下維榖
榖幽州人謂之榖桑或曰楮桑荆揚交廣謂之榖中州
人謂之楮殷中宗時桑榖共生是也今江南人績其皮
以為布又𢷬以為紙謂之榖皮紙長數丈潔白光輝其
裏甚好其葉初生可以為茹
　　榛楛濟濟
楛其形似荆而赤莖似蓍上黨人織以為斗筥箱器又
揉以為釵故上黨人調問婦人欲買赭不曰竈下自有
黄土問買釵不曰山中自有楛
　　揚之水不流束蒲
蒲栁有兩種皮正青者曰小楊其一種皮紅正白者曰
大楊其葉皆長廣似栁葉皆可以為箭幹故春秋傳曰
董澤之蒲可勝既乎今人又以為箕鑵之楊也
　　蔽芾其樗
山樗與下田樗畧無異葉似差狹耳呉人以其葉為茗
　　椒聊之實
椒聊聊語助也椒樹似茱萸有針刺莖葉堅而滑澤蜀
人作茶呉人作茗皆合煮其葉以為香今成臯諸山間
有椒謂之竹葉椒其樹亦如蜀椒少毒熱不中合藥也
可著飲食中又用蒸雞豚最佳香東海諸島上亦有椒
樹枝葉皆相似子長而不圓甚香其味似橘皮島上麞
鹿食此椒葉其肉自然作椒橘香也
　　山有苞櫟
苞櫟秦人謂柞為櫟河内人謂木蓼為櫟椒榝之屬也
其子房生為梂木蓼子亦房生
　　食鬱及薁
鬱其樹髙五六尺其實大如李色赤食之甘
　　樹之榛栗
榛栗屬有兩種其一種之皮葉皆如栗其子小形似杼
子味亦如栗所謂樹之榛栗者也其一種枝葉如木蓼
生髙丈餘作胡桃味遼東上黨皆饒山有榛之榛枝葉
似栗樹子似橡子味似栗枝莖可以為燭五方皆有栗
周秦呉揚特饒呉越被城表裏皆栗唯漁陽范陽栗甜
美長味他方者悉不及也倭韓國諸島上栗大如雞子
亦短味不美桂陽有莘栗藂生大如杼子中仁皮子形
色與栗無異也但差小耳又有奥栗皆與栗同子圓而
細或云即莘也今此惟江湖有之又有茅栗佳栗其實
更小而木與栗不殊但春生夏花秋實冬枯為異耳
　　摽有梅
梅杏類也樹及葉皆如杏而黒耳曝乾為腊置羮臛韲
中又可含以香口
　　蔽芾甘棠
甘棠今棠藜一名杜藜赤棠也與白棠同耳但子有赤
白美惡子白色為白棠甘棠也少酢滑美赤棠子澁而
酢無味俗語云澀如杜是也赤棠木理韌亦可以作弓
幹
　　唐棣之華
唐棣奥李也一名雀梅亦曰車下李所在山中皆有其
花或白或赤六月中成實大如李子可食
　　隰有樹檖
檖一名赤蘿一名山梨今人謂之楊檖其實如梨但實
甘小異耳一名鹿梨一名䑕梨齊郡廣饒縣堯山魯國
河内共北山中有今人亦種之極有脆美者亦如梨之
美者
　　北山有枸
枸樹山木其狀如櫨一名枸骨髙大如白楊所在山中
皆有理白可為函板枝柯不直子著枝端大如指長數
寸噉之甘美如飴八九月熟江南特美今官園種之謂
之木蜜古語云枳枸來巢言其味甘故飛鳥慕而巢之
本從南方來能令酒味薄若以為屋柱則一屋之酒皆
薄
　　顔如舜華
舜一名木槿一名櫬一名曰椵齊魯之間謂之王蒸今
朝生暮落者是也五月始花故月令仲夏木槿榮
　　采荼薪樗
樗樹及皮皆似漆青色耳其葉臭
　　維筍及蒲
筍竹萌也皆四月生唯巴竹筍八月九月生始出地長
數寸䰞以苦酒豉汁浸之可以就酒及食
　
　毛詩草木鳥獸蟲魚疏卷上
欽定四庫全書
　毛詩草木鳥獸蟲魚疏卷下
　　　　　　　　　　　　　呉　陸璣　撰
　　鳳皇于飛
鳳雄曰鳳雌曰皇其雛為鸑鷟或曰鳳皇一名鶠非梧
桐不棲非竹實不食
　　鶴鳴于九臯
鶴形狀大如鵞長三尺脚青黒髙三尺餘赤頂赤目喙
長四寸餘多純白亦有蒼色蒼色者人謂之赤頰常夜
半鳴淮南子亦云雞知將旦鶴知夜半其鳴髙亮聞八
九里雌者聲差下今呉人園囿中及士大夫家皆養之
雞鳴時亦鳴
　　鸛鳴于垤
鸛鸛雀也似鴻而大長頸赤喙白身黒尾翅樹上作巢
大如車輪卵如三升杯望見人按其子令伏徑舎去一
名負釡一名黒尻一名背竈一名皂裙又泥其巢一傍
為池含水滿之取魚置池中稍稍以食其雛若殺其子
則一村致旱災
　　鴥彼晨風
晨風一名鸇似鷂青黄色燕頷鈎喙嚮風摇翅乃因風
飛急疾擊鳩鴿燕雀食之
　　鴥彼飛隼
隼鷂屬也齊人謂之擊征(擊一/作鷙)或謂之題肩(肩一/作眉)或謂
之雀鷹春化為布榖者是也此屬數種皆為隼
　　有集維鷮
鷮微小于翟也走而且鳴曰鷮鷮其尾長肉甚美故林
慮山下人語曰四足之美有麃兩足之美有鷮麃者似
鹿而小
　　闗闗雎鳩
雎鳩大小如鳩深目目上骨露出幽州人謂之鷲
　　鳲鳩在桑
鳲鳩鴶鵴今梁宋之間謂布榖為鴶鵴一名擊榖一名
桑鳩按鳲鳩有均一之徳飼其子旦從上而下暮從下
而上平均如一
　　宛彼鳴鳩
鳴鳩今雲南鳥大如鳩而黄啼鳴相呼不同集謂金鳥
或云黄當為鳩聲轉故名移也又云鳴鳩一名爽又云
是鸇
　　翩翩者鵻
鵻其今小鳩也一名䳕鳩幽州人或謂之鷱􁉟梁宋之
間謂之鵻揚州人亦然
　　脊令在原
脊令大如鷃雀長脚長尾尖喙背上青灰色腹下白頸
下黒如連錢故杜陽人謂之連錢
　　黄鳥于飛
黄鳥黄鸝鶹也或謂之黄栗留幽州人謂之黄鸎或謂
之黄鳥一名倉庚一名商庚一名鵹黄一名楚雀齊人
謂之摶黍闗西謂之黄鳥當葚熟時來在桑間故里語
曰黄栗留看我麥黄葚熟亦是應節趨時之鳥或謂之
黄袍
　　鴟鴞
鴟鴞似黄雀而小其喙尖如錐取茅莠為巢以麻紩之
如刺襪然縣著樹枝或一房或二房幽州人謂之鸋鴂
或曰巧婦或曰女匠關東謂之工雀或謂之過羸關西
謂之桑飛或謂之襪雀或曰巧女
　　交交桑扈
桑扈青雀也好竊人脯肉脂及膏故曰竊脂
　　肇允彼桃蟲
桃蟲今鷦鷯是也微小于黄雀其雛化而為鵰故俗語
鷦鷯生鵰
　　振鷺于飛
鷺水鳥也好而潔白故謂之白鳥齊魯之間謂之舂鉏
遼東樂浪呉揚人皆謂之白鷺大小如鴟青脚髙尺七
八寸尾如鷹尾喙長三寸所頭上有毛十數枚長尺餘
毿毿然與衆毛異甚好將欲取魚時則弭之今呉人亦
養焉好羣飛鳴楚威王時有朱鷺合沓飛翔而來舞則
復有赤者舊鼓吹朱鷺曲是也然則鳥名白鷺赤者少
耳此舞所持持其白羽也
　　維鵜在梁
鵜水鳥形如鶚而極大喙長尺餘直而廣口中正赤頷
下胡大如數升囊好羣飛若小澤中有魚便羣共抒水
滿其胡而棄之令水竭盡魚在陸地乃共食之故曰淘
河
　　鴻飛遵渚
鴻鵠羽毛光澤純白似鶴而大長頸肉美如鴈又有小
鴻大小如鳬色亦白今人直謂鴻也
　　弋鳬與雁
鳬大小如鴨青色卑脚短喙水鳥之謹願者也
　　肅肅鴇羽
鴇鳥似雁而虎文連蹄性不樹止樹止則為苦故以喻
君子從征役為危苦也
　　翩彼飛鴞
鴞大如斑鳩緑色惡聲之鳥也入人家凶賈誼所賦鵩
鳥是也其肉甚美可為羹臛又可為炙漢供御物各隨
其時唯鴞冬夏常施之以其美故也
　　流離之子
流離梟也自關而西謂梟為流離其子適長大還食其
母故張奐云鶹鷅食母許慎云梟不孝鳥是也
　　麟之趾
麟麕身牛尾馬足黄色圓蹄一角角端有肉音中鐘吕
行中規矩遊必擇地詳而後處不履生蟲不踐生草不
羣居不侣行不入䧟阱不罹羅網王者至仁則出今并
州界有麟大小如鹿非瑞麟也故司馬相如賦曰射麋
脚麟謂此麟也
　　于嗟乎騶虞
騶虞即白虎也黒文尾長于軀不食生物不履生草君
王有徳則見應徳而至者也
　　有熊有羆
熊能攀緣上髙樹見人則顛倒自投地而下冬多入穴
而蟄始春而出脂謂之熊白羆有黄羆有赤羆大於熊
其脂如熊白而麄理不如熊白美也
　　羔裘豹飾
豹赤豹毛赤而文黒謂之赤豹毛白而文黒謂之白豹
　　獻其貔皮
貔似虎或曰似熊一名執夷一名白狐其子為毅遼東
人謂之白羆
　　狼跋其胡
狼牡名獾牝名狼其子名獥有力者名迅其鳴能小能
大善為小兒啼聲以誘人去數十步止其猛捷者人不
能制雖善用兵者亦不能免也其膏可煎和其皮可為
裘
　　敎猱升木
猱獼猴也楚人謂之沐猴老者為玃長臂者為猨猨之
白腰者為獑胡獑胡猨駿捷于獼猴其鳴噭噭而悲
　　有鱣有鮪
鱣出江海三月中從河下頭來上鱣身形似龍鋭頭口
在頷下背上腹下皆有甲縱廣四五尺今于盟津東石
磧上釣取之大者千餘斤可蒸為臛又可為鮓子可為
醤鮪魚形似鱣而色青黒頭小而尖似鐵兜鍪口在頷
下其甲可以磨薑大者不過七八尺益州人謂之鱣鮪
大者為王鮪小者為叔鮪一名鮥肉色白味不如鱣也
今東萊遼東人謂之尉魚或謂之仲明魚仲明者樂浪
尉也溺死海中化為此魚又河南鞏縣東北崖上山腹
有穴舊説此穴與江湖通鮪從此穴而來北入河西上
龍門入漆沮故張衡賦云王鮪岫居山穴為岫認此穴
也
　　維魴及鱮
魴今伊洛濟潁魴魚也廣而薄肥恬而少力細鱗魚之
美者漁陽泉牣刀口遼東梁水魴特肥而厚尤美于中
國魴故其鄉語居就糧梁水魴鱮似魴厚而頭大魚之
不美者故里語曰網魚得鱮不如㗖茹其頭尤大而肥
者徐州人謂之鰱或謂之鱅幽州人謂之鴞□或謂之
胡鱅
　　魚麗于罶魴鯉
魴鯉爾雅曰鯉鮦也許慎以為鯉魚璣以為似鯉頰狹
而厚
　　九罭之魚鱒魴
鱒似鯤魚而鱗細于鯤也赤眼多細文
　　魚麗于罶鱨鯋
鱨一名揚合黄頰魚似燕頭魚身形厚而長骨正黄魚
之大而有力解飛者今江東呼黄鱨魚一名黄頰魚尾
微黄大者長尺七八寸許鯋吹沙也似鯽魚狹而小體
圓而有黒㸃一名重脣籥鯋常張口吹沙
　　象弭魚服
魚服魚獸之皮也魚獸似猪東海有之一名魚貍其皮
背上斑文腹下純青今以為弓鞬步义者也其皮雖乾
燥以為弓鞬矢服經年海水將潮及天將雨其毛皆起
水潮還及天晴其毛復如故雖在數千里外可以知海
水之潮氣自相感也
　　鼉皷逄逄
鼉形似蜥蜴四足長丈餘生卵大如鵞卵甲如鎧今合
藥鼉魚甲是也其皮堅厚可以冒鼓
　　成是貝錦
貝水中介蟲也龜鼈之屬大者蚢小者為貝其文彩之
異大小之殊甚衆古者貨貝是也餘蚳黄為質以白為
文餘泉白為質黄為文又有紫貝其白質如玉紫㸃為
文皆行列相當其大者常有徑一尺小者七八寸今九
真交趾以為杯盤實物也
　　螽斯
爾雅曰螽蜙蝑也揚雄云舂黍也幽州人謂之舂箕舂
箕即舂黍蝗類也長而青長角長股青色黒斑其股似
玳瑁文五月中以兩股相搓作聲聞數十步
　　喓喓草蟲
草蟲常羊也大小長短如蝗竒音青色好在茅草中今
人謂蝗子為螽子兖州人謂之螣
　　趯趯阜螽
阜螽蝗子一名負蠜今人謂蝗子為螽子兖州人亦謂
之螣
　　莎雞振羽
莎雞如蝗而斑色毛翅數重翅正赤或謂之天雞六月
中飛而振羽索索作聲幽州謂之蒲錯
　　去其螟螣及其蟊賊
螟似虸蚄而頭不赤螣蝗也賊桃李中蠹蟲赤頭身長
而細耳或説云蟊螻蛄食苗根為人害許慎云吏㝠人
犯法即生螟吏乞貸則生蟘吏秖冒取人財則生蟊舊
説云螟螣蟊賊一種蟲也如言寇賊奸宄内外言之耳
故犍為文學曰此四種蟲皆蝗也實不同故分釋之
　　螟蛉有子
螟蛉者犍為文學曰桑上小青蟲也似步屈其色青而
細小或在草葉上蜾蠃土蜂也一名蒲盧似蜂而小腰
故許慎云細腰也取桑蟲負之于木空中或書簡筆筒
中七日而化為其子里語曰呪云象我象我
　　蟋蟀在堂
蟋蟀似蝗而小正黒有光澤如漆有角翅一名蛬一名
蜻􁉊楚人謂之王孫幽州人謂之趣織督促之言也里
語曰趨織鳴懶婦驚是也
　　蜉蝣之羽
蜉蝣方土語也通謂之渠畧似甲蟲有角大如指長三
四寸甲下有翅能飛夏月隂雨時地中出今人燒炙噉
之美如蟬也樊光曰是糞中蠋蟲隨雨而出朝生而夕
死
　　如蜩如螗
鳴蜩蟬也宋衛謂之蜩陳鄭云蜋海岱之間謂之蟬蟬
通語也螗蟬之大而黒色者有五徳文清亷儉信一名
蝘虭一名虭蟟青徐謂之螇螰楚人謂之蟪蛄秦燕謂
之蛥蚗或名之蜓蚞
　　伊威在室
伊威一名委黍一名鼠婦在壁根下甕底土中生似白
魚者是也
　　蠨蛸在户
蠨蛸長踦一名長脚荆州河内人謂之喜母此蟲來著
人衣當有親客至有喜也幽州人謂之親客亦如蜘蛛
為網羅居之
　　碩鼠
樊光謂即爾雅鼫鼠也許慎云鼫鼠五伎鼠也今河東
有大鼠能人立交前兩脚于頸上跳舞善鳴食人禾苗
人逐則走入樹空中亦有五伎或謂之雀鼠其形大故
叙云石鼠也魏今河東河北縣也詩言其方物宜謂此
鼠非今大鼠又不食禾苗本草又謂螻蛄為石鼠亦五
伎古今方土名蟲鳥物異名同故異也
　　為鬼為蜮
蜮短狐也一名射影如龜二足江淮水濱皆有之人在
岸上影見水中投人影則殺之故曰射影也南方人將
入水先以瓦石投水中令水濁然後入或曰含細沙射
人入人肌其創如疥
　　卷髪如蠆
蠆一名杜伯河内謂之蚊幽州謂之蠍
　　胡為虺蜴
虺蜴一名蠑螈蜴也或謂之蛇醫如蜥蜴青緑色大如
指形狀可惡
　　領如蝤蠐
蠐螬生糞中爾雅曰􁉠螬也蝤蠐蠍也
　　魯詩
申公培魯人少事齊人浮丘伯受詩為楚王太子戊傅
及戊立為王胥靡申公申公媿之歸魯以詩經為訓以
敎無傳疑是為魯詩于是蘭陵王臧代趙綰皆從申公
受學臧為郎中令綰為御史大夫皆以明堂事自殺其
他弟子如同郡臨淮太守孔安國膠西内史周霸城陽
内史夏寛東海太守碭魯賜長沙内史蘭陵繆生膠西
中尉徐偃膠東内史鄒人闕門慶忌治官皆有亷節稱
申公卒瑕丘江公盡能傳之以授魯許生免中徐公而
韋賢治詩事江公許生至丞相傳子𤣥成亦至丞相及
兄子賞以詩授哀帝至大司馬由是魯詩有韋氏學而
東平王式以事徐公許生為昌邑王師其後山陽張長
安東平唐長賓沛褚少孫亦先後事式為博士由是又
有張唐褚氏之學張生兄子游卿以詩授元帝為諫大
夫其門人瑯琊王扶為泗水中尉陳留許晏為博士由
是張家更有許氏學初薛廣徳亦事王式以博士論石
渠授龔舎廣徳至御史大夫舎至山陽太守時平原髙
嘉亦以詩授元帝為上谷太守傳子容少為光禄大夫
孫詡以父任為郎中以世傳魯詩知名王莽時逃去不
仕又有曲阿包咸師事博士右師細君習魯詩亦去歸
鄉里世祖即位徴詡為博士至大司農咸舉孝亷除郎
中至大鴻臚永平初任城魏應亦以習魯詩為博士徴
拜騎都尉卒于官
　　齊詩
轅固生齊人以治詩孝景時為博士竇太后好老子書
召問固曰此家人言耳太后怒令固刺彘帝憐之以利
兵與固彘應手倒後帝以固亷直拜為清河王太傅固
老罷歸已九十餘矣公孫𢎞亦事固固授昌邑太傅夏
侯始昌始昌授東海剡人后蒼蒼為博士至少府蒼授
諌大夫翼奉前將軍蕭望之丞相匡衡衡授大司空琅
邪師丹髙宻太傅伏理詹事潁川滿昌由是齊詩有翼
匡師伏之學滿昌又授九江張邯琅邪皮容皆至大官
其後伏黯傳理家學改定章句作解説九篇位至光祿
勲以授嗣子恭恭以黯任為郎永平中拜司空恭刪黯
章句定為二十萬言年九十卒又蜀郡任末廣漢景鸞
皆以明習齊詩敎授著述而卒
　　韓詩
韓嬰燕人景帝時為常山太傅嬰推詩之意而作内外
傳其言頗與齊魯間殊淮南賁生受之燕趙間言詩者
由韓生河内趙子事嬰授同國蔡誼誼至丞相誼授同
國食子公與王吉為昌邑王中尉食生為博士授泰山
豐吉吉授淄川長孫順順為博士豐為部刺史由是韓
詩有王食長孫之學豐授山陽張順順授東海髪福皆
至大官建武初博士淮陽薛漢傳父業尤善説災異䜟
緯受詔定圖䜟當世言詩推為長後為千乗太守坐事
下獄死弟子犍為杜撫㑹稽澹臺敬伯鉅鹿韓伯髙最
知名撫定韓詩章句建初中為公車令卒官其所作詩
題約義通學者傳之曰杜君注撫授㑹稽趙曄曄舉有
道時又有光祿勲九江召馴閬中令巴郡揚仁山陽張
匡皆習韓詩匡為作章句舉有道徴博士不就
　　毛詩
孔子刪詩授卜商商為之序以授魯人魯身授魏人李
克克授魯人孟仲子仲子授振牟子振牟子授趙人荀
卿荀卿授魯國毛享享作詁訓傳以授趙國毛萇時人
謂享為大毛公萇為小毛公以其所傳故名其詩曰毛
詩萇為河間獻王博士授同國貫長卿長卿授阿武令
解延年延年授徐敖敖授九江陳俠為新莽講學大夫
由是言毛詩者本之徐敖時九江謝曼卿亦善毛詩乃
為其訓東海衛宏從曼卿受學因作毛詩序得風雅之
㫖世祖以為議郎濟南徐廵師事宏亦以儒顯其後鄭
衆賈逵傳毛詩馬融作毛詩傳鄭𤣥作毛詩箋然魯齊
韓詩三氏皆立博士惟毛詩不立博士耳
　
　
　
　毛詩草木鳥獸蟲魚疏卷下
