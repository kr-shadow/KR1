#+TITLE: 春秋經筌-宋-趙鵬飛
#+DATE: 2016-06-11 12:20:31
#+SOURCE: github.com/kanripo/KR1e0052 master f78286df                
欽定四庫全書　　　　　　　經部五
　春秋經筌　　　　　　　　　春秋類
　　　提要
　　　　(臣/)等謹按春秋經筌十六卷宋趙鵬飛撰鵬飛
　　　　字企明號木訥綿州人其意以説經者拘泥三傳各守
　　　　師説多失聖人本㫖故為此書主於據經解經其自
　　　　序曰學者當以無傳明春秋不可以有傳求春秋
　　　　無傳以前其㫖安在當黙與心㑹矣又曰三
　　　　傳固不足據然公吾心而評之亦有時得聖
　　　　意者夫三傳去古未逺學有所受其間經師
　　　　衍說漸失本意者固亦有之然必一舉而刋
　　　　除則春秋所書之人無以核其事所書之事
　　　　無以核其人即以開卷一兩事論之元年春
　　　　王正月不書即位其失在夫婦嫡庶之間茍
　　　　無傳文雖有窮理格物之儒殫畢生之力據
　　　　經文而沈思之不能知聲子仲子事也鄭伯
　　　　克叚于鄢不言段為何人其失在母子兄弟
　　　　之際茍無傳文雖有窮理格物之儒殫畢生
　　　　之力據經文而沈思之亦不能知為武姜子
　　　　莊公弟也然則舍傳言經談何容易啖助趙
　　　　匡攻駁三傳已開異説之萌至孫復而全棄
　　　　舊文遂貽春秋家無窮之弊蔡絛鐡圍山叢
　　　　談載鹿溪生黄沇之説曰今時為春秋者不
　　　　探聖人之志逐傳則論魯三桓鄭七穆窮經
　　　　則㑹計書甲子者若干書侵書伐凡幾云云
　　　　沇從學于陳瓘黄庭堅其授受尚有淵源而
　　　　持論業已如此葢皆沿復之説也鵬飛此書
　　　　亦復之流派其至陋者至謂經書成風不知
　　　　為莊公之妾僖公之妾付之闕疑張尚瑗三
　　　　書折諸譏其臆解談經不知左氏有成風事
　　　　季友而屬僖公之事不值一噱頗為切中其
　　　　病然復好持苛論鵬飛則頗欲原情其平允
　　　　之處亦不可廢寸有所長存備一説可矣乾
　　　　隆四十三年六月恭校上
　　　　　　　　　　總纂官(臣/)紀昀(臣/)陸鍚熊(臣/)孫士毅
　　　　　　　　　　　　　總　校　官(臣/)陸　費　墀
春秋經筌序
蜀在天一方士當盛時安於山林唯窮經是務皓首不
輟故其著述往往深得經意然不輕于自衒而人莫之
知書之蔵于家者又以國難而燬良可嘅嘆麟經在蜀
尤有傳授葢濂溪先生仕于合伊川先生謫于涪金堂
謝持正先生親受教于伊川以𤼵明筆削之㫖老師宿
儒持其平素之所討論傳諸其徒雖前有斷爛朝報之
毁後有偽學之禁而守之不變故薫陶浸漬所被者廣
如馮公輔朱萬里張習之劉光逺諸先生皆一時所宗
吾鄉木訥趙先生獨抱遺經窮探𠖇索實為之倡所著
詩故經筌二書有功于聖經甚大詩故湮没不傳唯經
筌獨存其為説不外乎濂洛之學而善于原情不為傳
注所拘至于推見至隠使二百四十二年事瞭如在目
其所㕘訂率有依據經生學子竊其緒言以梯科第者
踵相接也噫先生著書以淑後學豈為是哉先民謂春
秋孔子之刑書傳為案經為斷其説尚矣然至當無二
而三傳殊說猶未免于致其疑有能卓然不惑于好惡
是非之私不狥夫牽合傅㑹之失先原情以為之裁準
得其情則案可斷刑可用矣孔子作春秋必質諸人情
孰謂探索于千有餘年之後而不知原情以蔽事哉此
余所以深有味于是書也余與先生居同里且受經于
先生之髙弟毎患此書未能散見于四方謹刋諸家塾
與同志共之讀經者儻能主濂洛胡文定之說以求夫
大經大法之要又以此書原當世之人情而歸于至理
廣而充之舉而措之以正誼明道為心以撥亂反正為
事使吾夫子賞罰之公不徒載之空言尚先生明經之
明咸淳壬申陽月朔後學石泉青陽夢炎序
春秋經筌序
木訥子作經筌自敘其首曰魚可以筌求而經不可以
筌求聖人之道寓于經如二儀三光之不可以肖象筌
何足以囿之蓋吾之所謂筌心也求魚之所謂筌器也
道不可以器囿而可以心求求經當求聖人之心此吾
經筌之所以作也然聖人作經之心安在哉曰聖人馭
天下之柄威福而已二帝三王之道行則所謂威福者
為賞為罰為黜陟吾夫子之道否則所謂威福者為襃
為貶為勸懲自其賞罰而觀之則賢不肖判然玉石矣
故雖識一丁字者亦知黜四罪舉十六相誅二叔興十
亂為二帝三王之威福也若夫仲尼則以是柄寓之空
言襃而伸忠魄貶而誅姦魂其文見于片言隻字之間
而威福與二帝三王同其用則深辭隠義詎可億而度
哉故五經鮮異論而春秋多異說麟筆一絶而三家鼎
峙董之繁露劉之調人紛然雜出幾成訟矣後學何所
依從耶及何休杜預之註興則又各護所師而不知經
如季氏之陪臣知有季氏而不知有魯非所謂忠於師
者彼所學者則有太官墨守之喻所不學者則興賣餅
之譏各懷私意以護私學交持矛盾以角單言片論之
勝于聖經何有哉故善學春秋者當先平吾心以經明
經而無惑于異端則襃貶自見然世之說者例以為非
傳則經不可曉嗚呼聖人作經之初豈意後世有三家
者為之傳邪若三傳不作則經遂不可明邪聖人寓王
道以示萬世豈故為是不可曉之義以罔後世哉顧學
者不沈潛其意而務于速得得其一家之學已為有餘
而經之明不明不問也愚嘗謂學者當以無傳明春秋
不可以有傳求春秋謂春秋無傳之前其㫖安在當黙
與心㑹矣三傳固無足據然公吾心而評之亦時有得
聖意者若何休癖護其學吾未嘗觀焉惟范甯為近公
至于論三家則均舉其失曰失之誣失之俗失之短不
私其所學也其師之失亦從而箴之故穀梁子之傳實
賴甯為多如經書乾時之戰我師敗績赤曰不諱敗惡
内也甯知其妄正之曰讎無時而可通惡内之言傳失
之經書作三軍赤曰古者諸侯一軍作三軍非也甯知
其疎正之曰緫言諸侯一軍又非制也若是者蓋多有
之故愚以為甯之學近乎公而王通亦曰范甯有志乎
春秋焉愚學春秋每尚甯之志固願視經為的以身為
弓而心為矢平心而射之期必中于的鴈鶩翔于前不
眴也三傳紛紜之論庸能亂吾心哉庶有得于經而無
負聖人之志蓋春秋公天下之書學者當以公天下之
心求之作經筌左綿趙鵬飛序
欽定四庫全書
　春秋經筌卷一　　　　　宋　趙鵬飛　撰
　　　隐公
　　始隠
　夫子嘗曰如有用我者吾其為東周乎葢将興西周
　矣興西周之志不得行於時而寓於春秋故曰知我
　者其惟春秋罪我者其惟春秋則春秋者中興周室
　之書也然則不始於孝不始於恵而始於隐何哉蓋
　春秋之作為周也非為魯也當孝公之世平王之初
　也庸詎知平王不能興衰撥亂而為西周之宣王乎
　初則怠矣迄恵公之世平王之中也庸詎知平王不
　能勵精改圖振刷羣弊卓為賢主如商之太甲乎中
　亦懈矣初怠中懈則興西周之業尚何望哉至隐公
　之世則平王之末年也平王之末政愈不綱而天下
　之亂有加於前而中興無其人矣夫子於是憫悼衰
　世而作春秋春秋修中興之教也故始於隐非始乎
　隐始乎平王之末也謂周室至是不可不中興矣諸
　儒不探夫子之志妄指一事以為春秋之始是待聖
　人以不廣也學者無取焉
　　不書即位
　春秋之法有不沒其實而見意者蓋多矣而書即位
　不書即位之間尤顯焉魯十二公不書即位者四隐
　莊閔僖是也書即位者八桓文宣成襄昭定哀是也
　蓋繼故不書即位正也而隐非繼故亦不書即位繼
　正書即位正也而桓宣繼弑亦書即位此所謂不沒
　其實也恵公元妃孟子孟子卒而無嫡長隐公聲子
　之子桓公仲子之子隐桓均庶也則隐公長當立恵
　公以仲子有手文為魯夫人之異謂桓為嫡焉邪志
　也隐公因其邪志亦謂桓嫡而已庶曰桓長吾将授
　之故於元年不敢行即位之禮自以為己不當立将
　遜於位也聖人因其志而不沒其實譏隐公不正即
　位之禮而萌寪氏之禍焉若夫文成襄昭定哀繼正
　者也書即位常事耳而桓弑隐而自立宣殺惡及視
　而自立而亦書即位者此亦如其志不沒其實以誅
　其簒也一不書即位二書即位皆不沒其實而罪惡
　自見愚以是知春秋非聖人不能修也而或者謂定
　公受國於季氏亦書即位當從桓宣之例愚以為定
　公非簒也其得國非其意不當從桓宣簒立之例若
　定公從桓宣之簒則春秋用法無軒輊矣
元年春王正月
　春秋之作有因舊史之文者有出於聖人新意者因
　史文所以全一經之體出新意所以示襃貶之法書
　元書春因舊史也書稱太甲元年太甲元祀則謂一
　為元已見於太甲日中星鳥以殷仲春則四時之别
　蓋始於堯則書元書春在春秋為無義例魯史記之
　體當然矣惟書王不書王書正不書正則聖人之新
　意也於春之正月月上必書王蓋以王法而正天下
　也人君即位之初不以有事無事皆書王正月餘年
　事在二月則書王二月事在三月則書王三月惟事
　在時則書春而不月不月則不書王蓋不可虚書春
　王月也(如五年春公/矢魚于棠)故無月而不書王者無襃貶十二公
　之中惟桓公有月而不書王有月而不書王桓無王
　也其說詳之桓公若夫書正月者事在正月則書正
　月事不在正月則不書正月事在時則書春而不月
　惟元年不以有事無事皆書王正月以王法正之也
三月公及邾儀父盟于蔑
　天子而去信則不能服天下諸侯而去信則不能有
　其國貴而卿大夫賤而士庶人不本乎信則無以立
　乎天地隐公千乘之君也内則疑其附庸外則疑其
　鄰國逺則疑于外裔何以為國乎邾儀父附庸也首
　盟之宋鄰國也繼盟之戎逺人也亦盟之則隐公之
　不自信而疑人亦甚矣春秋之初聖人首書盟盟者
　志不信也且元年及邾盟而七年公伐邾及宋盟而
　十年翬伐宋二年及戎盟而七年凡伯來聘我而戎
　伐之則盟果可恃哉故春秋之書盟凡以譏其不信
　也然歃血要神以期疆場之靖不猶愈乎干戈相向
　以讐兵毒民邪以三王之世責之則盟為不信以春
　秋之時待之則盟為美事矣聖人蓋不得已而加恕
　心焉不沒公不名儀父無貶詞襃之歟曰是何足襃
　幸之而已其去干戈而即盟去盟而即信則尚可以
　還三王之世也惜乎隐不數年渝盟而即戎聖人復
　何望哉附庸之君未王命者書字儀父邾君之字
夏五月鄭伯克段于鄢
　聖人之治天下始於修身齊家堯始於親九族舜始
　於遜五品文王始於刑寡妻以至於兄弟武王始於
　重民五教孔子言大學之道亦始於齊家故春秋之
　作尤以名教為重春秋之初首書鄭伯克段之事嗚
　呼聖人尚忍言之蓋亦不得不誅也然則何以誅乎
　鄭伯不友段不弟均名教之罪人也而段為重世之
　説者皆甚鄭伯而恕段不知段何以恕也君雖不君
　臣不可以不臣父雖不父子不可以不子兄雖不兄
　弟遽可以悖逆邪予段之説本於序詩者之誤後學
　也詩序漢書附益之非聖人之言也叔于田大叔于
　田二詩之辭皆刺段也而序者曰刺莊公且其詩曰
　巷無居人不如叔也言無叔之横也叔在藪火烈具
　舉襢裼暴虎獻於公所言叔之暴也二詩無一言及
　莊公何也其說生於左氏曰稱鄭伯譏失教也特以
　為莊公失教以致段之愚非謂莊公之罪重於段也
　而序詩者誤以為刺莊公是兄不可以不兄而弟可
　以不弟也吾竊謂聖人責臣之過常重責君之過常
　輕非茍加輕重也長幼之分也尊卑之義也分義定
　而天下定吾不信鄭伯之罪重於弟也凡諸侯之弟
　稱弟親之也或稱公子宗之也段不言弟不稱公子
　比於路人也比段於路人庸謂之恕段乎蓋莊公不
　幸有悖逆之弟如舜之待象可也禮以繩之仁以字
　之禄之而不可任以事富之而不可寵以兵而鄭伯
　之罪本於請邑而不拒繕兵而不禁益其愚助其虐
　至不可制而将以兵加我焉然後以兵克之左氏所
　謂譏失教是也克者勝之之辭鄭伯不克段則段克
　鄭伯書曰克段言段彊暴幸鄭伯之勝也使不幸而
　段克兄又何以訓哉愚謂觀詩之㫖而得春秋之意
　明春秋以正段之罪蓋以名教之義不可重誅兄而
　輕責弟也
秋七月天王使宰咺來歸惠公仲子之賵
　中庸九經之一曰厚往而薄來所以懐諸侯也自入
　春秋天王之厚往則然矣望其薄來不可得也書天
　王來歸惠公仲子之賵責魯也而說者以為罪天王
　不當賵人之妾蓋魯以為夫人赴諸侯王因是來賵
　焉然則經何以不書夫人曰不書夫人所以正隐也
　仲子惠公之妾桓公之母隐公以仲子為惠公之正
　室而赴於諸侯是啟桓之簒心也初不行即位之禮
　既又正桓母為夫人而赴於諸侯五年又為之考宫
　獻羽則桓之心枕刀習毒已萌於此蓋恨其稚而志
　不𫉬伸矣是隐公之自取禍也故聖人於其來賵也
　斥曰仲子不以夫人書也而天王何責哉魯有妾䘮
　而平王賵之平王崩而魯不會𦵏愚以是知望魯之
　薄來不可得也夫子責魯不其重歟宰士也咺名也
　非宰周公之宰膳宰之宰也微者曰氏車馬曰賵
九月及宋人盟于宿
　信不足而後盟兩君交盟尚疑不信而微者相盟信
　復安在哉且不信者君也而盟則微者也微者之盟
　果能結二國之信邪及宋人盟于宿無盟可也至十
　年乃伐宋而取二邑則微者之盟何有於信哉外出
　大夫名而内不書公公屈於大夫諱之也及齊髙傒
　盟是也或承上文而内不出主名及國佐盟于袁婁
　是也内不書公外書人皆微者也此宿之盟是也
冬十有二月祭伯來
　古者王臣無外交王臣天子之臣諸侯亦天子之臣
　諸侯則許其相朝一徳以尊天子而王臣締交亦何
　損於王室哉蓋周之制王畿千里曰萬乗以制四方
　諸侯大國不過千乗合十大國始能敵王畿之内所
　以犬牙相制以杜僭亂之隙凡食采於王畿者皆萬
　乗之數也使内外之分不嚴而寰内之卿大夫𫉬交
　於諸侯内外之勢一合則王畿危矣此王臣所以不
　得外交者為是也今祭伯非王命非朝非聘非奔非
　放而率然來魯何哉其來之意不可得而知也故直
　曰來以誅之說者皆曰祭國伯爵惟黎錞以為字曰
　天子三公稱公如宰周公之類是也其餘則字也祭
　叔尹子單子劉子皆字也不然劉子卒來赴以為爵
　也當曰劉子卷卒何以直曰劉卷也以是知其伯叔
　子皆字也祭采邑此說諧理故取之
公子益師卒
　大夫之卒書於冊者其國之上卿當國者也生為國
　之股肱股肱或虧何痛如之故君為之不視朝撤樂
　減膳以著其戚登名於史冊以示禮也公子益師魯
　之卿也其事雖不見於春秋而史必書之以崇恩也
　此魯史之舊非聖人之新意惟書氏去族則見其善
　惡也公子氏也書氏所以别不書氏者以見襃貶焉
　或以公子為命大夫或以公子為世卿意之也吾於
　無駭詳之
二年春
　事在時則不書月不月則不書王無義例他皆倣此
　謂隐公十年無王者臆論也
公會戎于濳
　公會戎于濳說者皆曰會禮以會諸侯猶可也會戎
　甚矣噫不度時論勢而責人於難吾未見其達也先
　王盛時寄象鞮譯皆列於四海之外叛則討之服則
　綏之來朝則坐之門外不與諸侯齒也周徳之衰其
　屬雜居中夏赤狄白狄伊雒之戎陸渾之戎驪戎徐
　戎皆與諸侯同處明王不作隐公其能驅之四海之
　外哉凡伯天子之使而戎輒伐之魯與之有疆場之
　交能保其不犯牧圉乎幸其不以戈㦸相舂而惠然
　尋會魯何辭而拒之哉故不得不會之也
夏五月莒人入向
　莒向均小國地醜徳齊初無以大相過也自入春秋
　彊凌弱衆暴寡以一日兵力之舒則要利幸勝於鄰
　國王法不行而諸侯専兵以犯侯度也春秋之初以
　兵入人之國者此為兵首則其貶固不輕也入者以
　兵直造其國都也三傳書入之例穿鑿甚矣而春秋
　書帥師者将尊師衆也書師将尊師少也書人将卑
　師少也君将不言帥師此春秋之常也至春秋之變
　則不然有君将而書人者有将尊而書人者貶也有
　師衆而書人者恃衆也蓋春秋不變文無以著襃貶
　莒人者何也莒子也左氏以向姜不安莒而歸莒人
　入向以姜氏還則非衆也非将卑師少也人莒子以
　重其貶誅兵首也自是而後向不復見於經至宣四
　年公及齊侯平莒及郯莒人不肯公伐莒取向則向
　卒為莒所滅而地入於莒也則莒之暴戾甚矣故聖
　人於此首誅之以見意
無駭帥師入極
　極微國也以魯之衆而無駭之専帥大衆以臨之宜
　乎直入其國而莫敢抗也然動大衆而陵小邦不足
　以言武而無駭所以然者将以示威於莒也莒人入
　向向迫近乎魯魯人疑其東鄙之侵也故亦動大兵
　以脅之莒則不能無恐矣極何負於魯哉隐公即位
　修好於四鄰近而邾宋逺而外裔皆會而盟之莒雖
　睥睨於東鄰亦将有以親之也故其後因紀子帛為
　密之盟而遂結浮來之好則今日帥師之舉非公意
　也無駭繼公子執國柄者也以其柄之在己而専為
　是役故聖人惡其専兵去族以示貶穀梁謂隐不爵
　命大夫爵命自爵命耳何與於去族書族乎是穀梁
　以爵命為命氏也命氏自命氏何干於爵命乎爵命
　何也禮大國三卿皆命於天子次國三卿二卿命於
　天子一卿命於其君雖大國之卿不過三命周禮一
　命受職再命受服三命受位此三命也大國之卿三
　命次國之卿再命小國之卿一命此所謂爵命也何
　與於命氏哉命氏非天子命也其君之命也公之子
　稱公子公子之子稱公孫公孫之子不可稱公曾孫
　故以王父字為氏也如公子公孫皆生則姓之受氏
　之常也不必命於其君惟公孫之子不可稱公曾孫
　故以王父字為氏私所不安焉故必請於君而君命
　之此命氏也何與於爵命哉左氏謂無駭卒羽父請
　族者為無駭之子請族也杜氏不達以為為無駭請
　族則無駭為終身無姓也豈人情哉然則無駭公孫
　無駭也無駭卒而羽父為無駭之子請諡為展氏也
　諸儒謬以爵命為命氏謂無駭不書氏為未爵命故
　愚力辯之
秋八月庚辰公及戎盟于唐
　費誓言徐戎並興東郊不開則魯之有戎患蓋始於
　伯禽伯禽之賢不免設甲胄備弓矢植板餘峙芻茭
　而後能禦之蓋亦勞矣今隐公春會之戎請盟公辭
　及秋復乞盟而遂及之盟則知戎之有慕於魯而服
　之不勞也隐何足慕哉隐雖不正而有遜國之心視
　千乗之位如敝屣春秋之世蓋難其人即位之初和
　睦於四鄰故戎因是而有慕焉雖歃血要神非戎人
　所宜然而修疆場之好以弭兵息民者則亦春秋之
　美事也以文王之聖而事昆夷太王之賢而事獯鬻
　隐公何疵焉春會而秋盟之隐公之慮患深矣則唐
　之盟非得已也不得已而盟之隐公蓋亦知司盟之
　典不可紊再辭而不𫉬也
九月紀裂繻來逆女冬十月伯姬歸于紀
　譏不親迎也紀侯娶於魯而使大夫逆女非禮也伯
　姬魯女也婦人謂嫁曰歸
紀子帛莒子盟于密
　莒自入向之後哆然有窺魯之心故無駭帥師入極
　以怖之莒雖小國僻處海上有夷風焉伺間而窺魯
　蓋未已也紀裂繻往來莒魯之間而知之於是遂與
　莒子盟于密為魯謀也周官有調人諧和萬民有合
　方氏除其怨惡則和諧讐怨亦聖人之所與也故裂
　繻字而不名襃之也卒之八年為浮來之盟莒魯交
　好終隐及乆無東鄙之侵子帛之功也然則子帛奉
　命逆女而遂盟莒子可乎大夫出疆有可以尊國家
　利社稷専之可也不惟足以平莒魯而紀魯之好愈
　篤則於其國亦不為無益也子帛裂繻字序莒子上
　主盟也或曰公子結媵陳人之婦于鄄遂及齊侯宋
　公盟何以不字曰結抗也大夫不可會公侯會伯子
　男可也結抗齊宋不旋踵而來伐結之罪也子帛盟
　莒子順也不旋踵而莒魯交好子帛之功也聖人之
　書法視人之功罪而已何容私
十有二月乙夘夫人子氏薨
　夫人子氏隐公之妻也左氏以為仲子且安有元年
　先歸賵至二年而後薨邪誣人甚矣天王雖微亦不
　致顛倒死生之理以死理賵生人也不近人情一至
　此哉公羊以為隐母亦非也隐既不自正安肯正其
　妾母為夫人且惠公元妃孟子則隐母聲子桓母仲
　子均妾也仲子不得為夫人(案歸賵不/書夫人)聲子亦安得為
　夫人非獨隐公不以為夫人聖人亦不與其為夫人
　也安得以夫人書若然則無以知隐之正矣曰均庶
　則長立隐公長也長則為正若妾母則均不可稱夫
　人也則是夫人子氏隐妻也隐既不自正亦安肯稱
　為夫人曰稱夫人臣子詞也魯以隐為君豈容不以
　子氏為夫人薨稱夫人國人辭也不書𦵏隐不以夫
　人禮𦵏之也隐雖不以為夫人而國人夫人之聖人
　亦因而夫人之所以正隐之當立也
鄭人伐衛
　左氏曰討公孫滑之亂也共叔之亂滑出奔衛衛人
　為之伐鄭取廩延於是鄭人伐衛雖滑之奔不見於
　經然春秋之始鄭衛之怨不可得而考以克段之事
　觀之則段奔其子必不安於鄭餬口於衛亦無足怪
　者鄭不幸而有兄弟之隙而衛又因其餘孽而加兵
　於鄭蓋亦交亂鄰國矣然聖人書鄭人伐衛若責鄭
　之深者何哉於以見鄭莊之不仁也管蔡之亂周公
　誅其父而録其子蓋以為亂者管蔡也其子何罪故
　封之上以慰先君之心下以明己之不私於殺也今
　鄭莊克其弟而不字其子使栖栖然僑纍於衛而又
　加兵於衛焉使衛而不敵則滑復為鄭伯所魚肉也
　衛鄭地醜徳齊則其伐衛也必不以微者行今不書
　君将不書師不書帥師斥而人之貶鄭之辭著矣其
　後使州吁得以藉口而脅宋伐鄭宋鄭交兵迄隐之
　世不解職此為之兵端也貶而人之其㫖逺哉
三年春王二月己巳日有食之
　經書日食三十六著天變以警懼人君也隂陽家流
　則曰日行有常度當食則食事之常耳莊二十五年
　一食不當食而食厯家誤也古有太陽當虧不虧羣
　臣稱賀者亦厯家之誤也嗚呼拘忌之學以天廢人
　不可以訓夫日者君象也君徳不剛則隂侵之而薄
　食見於日詩云十月之交朔日辛夘日有食之亦孔
　之醜安得視以為常而不戒懼哉書曰乃季秋月朔
　辰弗集於房瞽奏鼔嗇夫馳庶人走夫君人者當修
　徳於無事之時而弭變於未形至天變作區區奏鼔
　素服撤膳避正寢亦何及矣然與夫信瞽史之誣視
　以為常而不懼者猶有間也故夫春秋書日食災變
　凡以垂人君畏天之戒而已而左氏何休乃指一事
　一臣一國之應以為騐此聖門之叛臣也至於或書
　朔或書日或不書日或日朔皆不書舊史失之聖人
　之意不在是吾故略之
三月庚戌天王崩
　春秋二百四十二年厯十有三王而書崩書𦵏者五
　周赴於諸侯而魯會𦵏也故其𦵏之月日尊諡得書
　於魯之史冊孔子亦因史冊而書之書崩不書𦵏者
　四周赴而魯不會𦵏也故𦵏之月日尊諡不可知也
　崩𦵏皆不書者四赴有所不及魯亦不會𦵏也則崩
　𦵏日月尊諡皆不見於史冊孔子亦因而或書或不
　書焉以見魯之無周而不會𦵏周室之微而赴告有
　所不詳也書𦵏者五惟文九年𦵏襄王書叔孫得臣
　如京師昭二十二年𦵏景王書叔鞅如京師其三則
　不書大夫如京師不書大夫如京師何以知其會𦵏
　曰微者也微者不登於冊又不可書魯人也禮莫重
　於𦵏天王諸侯躬行正也以大夫非禮也况以微者
　乎聖人或書大夫或不書大夫以見意然猶愈夫不
　會𦵏者之甚也
夏四月辛夘尹氏卒
　春秋書王臣卒者二劉卷與此尹氏卒是也卒未有
　書氏者書氏譏世卿也詩曰尹氏大師維周之氐周
　之有尹氏久矣尹氏世柄周政至春秋而不改故聖
　人於此因其卒來赴而書之以見義其後尹氏立王
　子朝尹氏以子朝奔楚世以氏書其譏可知也左氏
　以為君氏卒聲子也且魯夫人皆書薨未有書卒者
　惟定公十五年姒氏書卒哀公十二年孟子書卒蓋
　姒氏哀公妾母定公薨哀未君也故書卒若以為聲
　子隐母也隐即位於今二年非未君也何以不書薨
　孟子者昭公娶於吳為同姓謂之吳孟子哀不敢以
　小君之禮居之故不書薨聲子非同姓也又何嫌況
　君非姓也不可曰君氏若以為小君之君則經有書
　𦵏我小君者矣君氏云者自不成稱謂古無是言也
秋武氏子來求賻
　諸侯有貢天子無求禮也周室之衰諸侯不貢而天
　子至於下求春秋其可不作乎平王崩魯不會𦵏至
　來求賻而卒不會焉則賻之得否又未可知也魯於
　春秋未為彊暴之國以魯觀之諸侯可知矣嗚呼仁
　人君子視此可為太息也而書生之論乃以為不書
　天王為天王諱惡夫子於此忍益諸侯之横而不憫
　周室之微乎春秋書求者三文九年春毛伯來求金
　亦不書天王說者遂以為諱天王下求使若出於武
　氏子毛伯之自求焉然則桓十五年天王使家父來
　求車何以書天王無乃車服乃天子之所當求邪求
　其說而不得乃曰車服天子之所賜反求於下不君
　也故書天王以示貶噫不書天王以為為天王諱惡
　書天王又以為著天王之罪周之微甚矣不容負天
　下之罪如此之重也此豈仁人之言哉不知武氏之
　來平王崩威王未君也毛伯之來襄王崩頃王在䘮
　也諸侯在䘮稱子若葵丘之盟書宋子踐土之盟書
　衛子是也天王不可書周子故直書王臣焉凡書求
　賻求金求車皆誅諸侯不貢而天下無王也尚何責
　天王哉武氏世卿也武氏子未命也
八月庚辰宋公和卒
　分義天下之大閑也君子不以小㢘亂大分不以小
　謙廢大義宋之亂宣公啟之而穆公成之也宣公捨
　其子而立其弟是以小㢘亂大分也穆公又捨其嗣
　而歸其姪是以小謙廢大義也故宋之亂者二世宣
　穆之罪也聖人非不尚賢也尚賢而隳分義則争且
　亂故非朱均雖堯舜不茍遜也益非不賢也禹傳啟
　而不授益豈禹之不能遜哉杜亂原也拘小㢘持小
　謙未有不亂者隐公欲遜桓而亂吳王将遜札而亂
　茍不啟亂則大禹無事乎傳子以求異於堯舜也愚
　竊怪後世有啟之賢而不傳以務過大禹無朱均之
　子而茍遜以僭擬堯舜也宋宣穆再遜而再亂簒奪
　二世迄襄公而始定襄公不悛而又欲遜公子目夷
　幸目夷不受而其亂遂已不然宋之禍又未艾也故
　愚因穆公之卒明分義以為世戒云春秋諸侯卒必
　書名以名赴也𦵏書爵諡魯會𦵏也惟吳楚不書𦵏
　黜僭也
冬十有二月齊侯鄭伯盟于石門
　春秋外盟不志此何以志為六年艾之盟張本也聖
　人無茍辭一言之志絲牽繩聯實有條理顧學者不
　可不考爾春秋之初宋鄭為讐國而齊乃鄭之與國
　也石門之盟結舊好矣非首交盟也古者諸侯睦乃
　四鄰以蕃王室春秋諸侯無望其蕃王室各固私黨
　以要利而已隐公之世宋衛為西黨齊鄭為東黨魯
　則徘徊於二黨之間惟利是從蓋初比於宋矣至艾
　之盟而從齊附鄭故聖人於此書石門之盟而知齊
　為鄭之私黨及六年艾之盟則知公從齊而附鄭也
　其事昭然可考學者無以傳溷經則聖意白矣
癸未𦵏宋穆公
　内諸侯書薨常也外諸侯書卒從赴也赴曰卒謙辭
　也魯史因其赴而説者以為夫子尊内而黜外非也
　魯史因其赴而書孔子亦因魯史而書非黜也外書
　𦵏則書公我會𦵏尊之也
四年春王二月莒人伐杞取牟婁
　杞在周為三恪周之盛時擁上公之爵天子有祭膰
　焉有䘮拜焉明王不作方伯連帥之職不修莒蕞爾
　東夷而敢稱兵扼之以掠奪其地是可忍也孰不可
　忍也自周之晚諸侯以彊暴相侵力不敵者則為其
　吞噬千八百國至於春秋纔七十餘國耳子産言天
　子之地一圻列國一同今大國數圻若非侵小何以
　致此以大侵小固其勢也而莒何恃哉自入春秋首
　加兵於向天下無敢誰何者僻處海上時出而搏噬
　井蛙横行自以為無敵矣於是扼杞之弱稱兵而攘
　其封邑聖人其何以容之春秋之初三見於經而兩
　人之以其近於東垂外之也至桓十二年公會杞侯
　莒子盟于曲池而後釋今日之憾然牟婁之邑卒為
　莒有至昭五年莒牟夷以牟婁來奔則牟婁又轉而
　之魯杞侯不特不能復其侵疆而遷徙畏避之者不
　一於以知杞之果不足證也徒守夏時何益於保邦
　哉
戊申衛州吁弑其君完
　君臣之分與天地俱生與天地俱久順之則存逆之
　則亡然世逮叔末亂臣賊子固有冐危亡而逆之者
　然亦有逆之而不亡因以得國者嗚呼王法不行三
　綱淪而九法斁春秋其可不作邪春秋書弑君者三
　十六所以正君臣之分明天地之倫也然有稱國以
　弑者衆弑之辭也薛弑其君比之類是也有稱人以
　弑者微者也宋人弑其君杵臼之類是也有稱名以
　弑者誅其人也宋督弑其君與夷與此州吁之類是
　也宋督去氏州吁去族同一貶焉追其命氏絶其屬
　藉也然則許止蔡般何以不去世子去世子則不知
　其為弑君父也惟内之弑逆則不書非私魯也隐閔
　之薨不書地薨非其地也不書𦵏若不得𦵏也微而
　顯矣惟桓公弑於齊則書薨於齊蓋弑於他國不得
　不地也書䘮至自齊不得不書𦵏也惟去夫人之族
　以見意焉噫聖人之㫖隐顯抑揚抑自有㫖亂臣賊
　子宜削迹於後世矣
夏公及宋公遇于清
　宋魯之遇為衛謀也左氏言公與宋公為會将尋宿
　之盟未及期衛人來告亂夏遇于清以禮以地考之
　疑左氏為得其㫖清衛地也禮曰諸侯未及期相見
　曰遇公與宋公将行會禮未及期各簡其儀以遇禮
　見焉左氏之説與禮經合而於地為有據吾從之衛
　有州吁之逆宋魯皆衛鄰也聞其變當如何田常弑
　其君孔子沐浴而朝請討之則衛之亂宋魯所當謀
　也然二君相遇於衛地而返宋遂從州吁伐鄭以濟
　其惡焉惡在其為謀也謀之不善則遇之其以禮哉
　聖人所以不黜其爵而愧之
宋公陳侯蔡人衛人伐鄭
　為惡之罪輕黨惡之罪重蓋自作孽者足以殺其身
　而已黨惡者誘人為惡其害可勝既乎春秋之法誅
　惡人常輕而絶黨惡常重宋殤黨惡者也州吁弑逆
　未有以定其位而悦其民謂前二年有伐衛之師以
　為先君之怨未償也将加兵于鄭則疑兵不敵而敗
　於前掃境而出則疑陳蔡之襲其後彷徨籌度以為
　宋公子馮在鄭終為宋患乃逢宋殤之意而假援於
　宋宋殤不之察舉兵而從之又為之脅陳蔡以往蓋
　衛桓公陳出也而州吁弑之疑陳合蔡而議其後也
　然已率陳蔡則陳有所不從故借宋人之力而脅之
　宋殤隂墮其計連三國之師以從其伐鄭卒之鄭不
　可克無功而返而宋殤黨惡之罪膠不可赦嗚呼簒
　逆之人小人惡覿其面而宋公奉社稷而從之尚何
　逭腰領於聖筆之下哉故聖人不以衛主師而以宋
　公為兵首誅惡黨也惡黨孤則亂臣賊子絶矣
秋翬帥師會宋公陳侯蔡人衛人伐鄭
　公及宋公遇于清為衛謀也既而宋從衛伐鄭而魯
　不從公知義也然公之即位常不自正而在朝之臣
　常若己所不當臣焉故無駭帥師入極而公不禁今
　翬之出春秋黜族知其専也審矣衛之惡(闕/)　宋殤
　墮州吁之謀而陷黨惡之罪隐公亦不能禁翬之行
　而遂與宋公同科宋則自陷矣而翬之行吾竊為隐
　公惜之夫簒逆天下之大惡也盜與小人偶小人恥
　之隐公有遜國之賢而與州吁同列其何顔以見宗
　廟哉雖其兵出于翬而公不在行然公不能制而魯
　國之人與其惡亦隐公之辱也周公出征作大誥於
　時周公攝政也其誥必稱王若曰以命之不敢専也
　今翬不以公命而行専之甚矣而公以千乗之權不
　能禁一公子何以制命愚是以知寪氏之禍蓋兆於
　此易曰臣弑其君子弑其父非一朝一夕之故其所
　由來漸矣由辯之不早辯也吾於翬見之
九月衛人殺州吁于濮
　罪莫大於弑君國莫幸於得賊君弑而賊不討臣子
　之罪也大司馬九伐之法放弑其君則殘之以兵而
　殘其國矣非但刑一人也故法出於司馬而不出於
　司冦用是知聖人責弑君之罪為重也春秋王法不
　行君弑而賊逸者多矣弑君三十六而殺罪人者纔
　六焉惟殺州吁及無知書人得討賊之辭也而晉里
　克衛寗喜則書國以殺又目賊為大夫蓋不以弑君
　之罪殺之罪國人也陳佗之罪則陳不能討而蔡人
　殺之與蔡得鄰國討賊之義而罪陳無臣子也蔡般
　之惡則蔡不能殺而楚誘殺之亦非霸討也楚蔡兩
　有罪焉故不去世子以示義其餘則或因而君之或
　因而命之或衎衎然出入其國而無敢誰何者嗚呼
　司馬之法安在哉夫子作春秋凡以興周公之典也
　彼幸逃司馬之伐而卒受聖筆之誅吾因是而知襃
　貶之權不輕於賞罰之柄也
冬十有二月衛人立晉
　民情者一國之私也王法者天下之公也聖人不以
　私害公是春秋之法也州吁既誅衛無君者凡三月
　衛人知康叔之祀未易絶楚丘之邑未易亡然以蕞
　爾之地而介乎大國之間安能久為共和之政而不
　亂哉於是求晉而逆之逆晉而立之自民情觀之衛
　有君焉衛之本也然諸侯守天子之土地繼先君之
　廟祧不有王法乎諸侯世子誓於天子而立之諸侯
　繼世朝於天子而命之上受之天子下受之先君正
　也不幸如衛之亂而無君則大夫及國人請於天子
　擇當繼者而命之以奉康叔之祀焉今衛無天子之
　命而自立君於一國之私情則然矣天下之公法不
　其亂歟故聖人書衛人立晉不以一國之私廢天下
　之公也晉之有國上不受於天子下不受於先君是
　得國於匹夫也得國於匹夫雖塊處民上其亦何榮
　故聖人不書公子賤之也晉武公併晉合二晉之彊
　蓋亦可以揜然自處矣而無衣之詩必待大夫請命
　於天子使受七命之服而後安之詩曰豈曰無衣七
　兮不如子之衣安且吉兮必服其命服而後安且吉
　也宣公傲然自以爲安矣使時有明王時有賢方伯
　問罪於衛則宣公不免為簒也而說者以為國人賢
　晉而立之宣公之滛烝君子羞言也何賢之有茍以
　新臺苦葉為宣公末年之詩則是初賢也若其果賢
　必不賢於前而荒於後矣國人以為得一公子而奉
　之衛之宗廟復有血牲之祀已為衛國之幸也豈以
　其賢哉春秋書立君者二尹氏立王子朝書尹氏以
　見非周人之願尹氏一人之私也立晉書人以見國
　人衆立之也非晉所欲故不若齊小白書入無善可
　褒故不若蔡季書歸非外納之故不若衛朔書納聖
　人之㫖粲然黒白矣故曰晉之立國人立之也
五年春公矢魚于棠
　受天下之託者有天下之禮受一國之寄者有一國
　之禮禮所以尊君上亦所以屈君上何謂屈越於禮
　之謂屈匹夫而越於禮君子不録也天子諸侯而越
　於禮則天下國家有議其上矣故堯舜不以位為樂
　而毎以位為憂也隱公千乘之君而不以禮自閑輕
　千乘之尊而觀魚于棠魚何物也其品不足以充乾
　豆則無補於宗廟其材不足以備器用則無益於國
　家而命駕踰境以越逺地為耳目之玩而已何有於
　禮哉四時之田講武以捍牧圉備物以薦宗廟動而
　非時獵而非地君子猶且譏之况非田非狩而遊蕩
　無度乎天子非展義不狩諸侯非民事不舉古之制
　也矢魚于棠果民事乎以目前之玩輕千乘之尊愚
　見隱公之不君矣春秋禮義之書也貴禮所以示諸
　侯度焉矢陳也魚微物也于棠逺地也陳微物而踐
　逺地為隱公者其亦念宗廟社稷乎愚竊為公危之
夏四月葬衛桓公
　州吁之亂外假先君之義以報怨於鄭而内不葬桓
　公其罪可勝誅乎宣公受國人之立已踐其位則當
　奉其宗祧而先君之弑至是十有四月公得國四月
　而後葬之國人何頼於晉哉聖人書之所以著其緩
　諸侯五月而葬
秋衛師入郕
　先王盛時諸侯比小事大一徳以尊天子周徳既衰
　天下惟彊是恃以大凌小土地差廣兵力差彊則懐
　併吞之志庸恤夫親踈逺近哉且衛與郕均文王之
　子康叔封衛叔武封郕皆文之昭也自入春秋衛彊
　而郕弱衛大而郕小宣公入繼先烈不能奉康叔之
　戎索乃履州吁之覆轍安忍無親掃重兵以壓郕壘
　郕㡬殆哉幸叔武之祀未易滅而文王之神靈未冺
　郕恃以存不然以衛之師而郕之小反掌為墟矣春
　秋將卑師衆稱師以卑將敵郕易之也以大兵直入
　其郛期於滅也嗚呼不仁哉宣公也非春秋何以治
　之至隱十年齊鄭又連兵入郕莊八年公又及齊師
　圍郕蓋不敵而降於齊焉雖然降而未滅也迄文十
　二年書郕伯來奔其後不復見於經計為大國所扼
　失地而奔而國遂滅矣然春秋之初郕被鄰國之兵
　者蓋始於衛故聖人於此謹之若曰滅郕之端自衛
　始故書師書入以重其貶也
九月考仲子之宫
　惠公以妾為嫡隱公謂庶為正惠公不幸不見正於
　春秋而隱公為法受貶其又何辭孔子曰從父之令
　又焉得為孝隱公從父于邪尚可謂之孝乎春秋貶
　隱公凡以責孝也惠公元妃孟子孟子卒而祔惠公
　之廟諸侯禮無二嫡則仲子死其何以祭之隱公於
　是考宫於外以奉先君之死也然則考宫禮乎曰古
　無是禮也妾母之子立而繼世則立宫以祭其母於
　子祭於孫止先王為是權時之禮以慰人子之心也
　隱公非仲子之子而為仲子考宫此何禮哉其意以
　為己非嫡子桓公嫡子也桓幼而已代之位則凡己
　之立為桓立也吾當代桓公為母立廟以享之不知
　仲子之為嫡先君邪心也手文之妖其可紊先王之
　典哉愚以是知仲子之宫隱公之禍基也桓公見隱
　為己母立宫則掩然自立之志蓋已馳於寪氏矣獨
　恨其竊發之遲考之為言落成之謂也宫成而禍成
　矣故聖人不書立書考武宫煬宫立於五廟之外為
　僭故以立書仲子之宫非隱公所宜考故以考書一
　字之間其㫖逺矣
初獻六羽
　初獻六羽是乎非乎曰無問是非當議其數數定而
　禮定禮定而是非定然則公榖與衆仲異又宜何從
　曰從衆仲衆仲曰天子用八諸侯用六大夫四士二
　公榖曰天子八諸公六諸侯四愚竊以髙赤之說為
　不經且天子諸侯大夫士有廟則有祭有祭則有樂
　祭之與樂如食必濟以飲衣必副以裳未有食而不
　飲衣而不裳者宗廟之制天子七諸侯五大夫三士
　一毎降以兩樂舞亦然此為合於廟制而謂諸公六
　諸侯四則伯子男不當有樂邪大夫士不當有樂邪
　季氏舞八佾於庭是大夫有樂舞也是四而僭八也
　豈季氏初無樂而直僭佾邪魯用天子之樂舞八佾
　而季氏僭擬其君亦用八佾也謂伯子男大夫士無
　樂舞者漢儒謬說也而後世有附其說者曰周禮舞
　師凡小祭祀則不興舞小祭祀不用舞伯子男大夫
　士安得用樂嘻小祀自小祀耳遽可以比伯子男大
　夫士邪上自天子下及士立廟所以尊祖也人各以
　祖為重安可謂之小祀哉誣人甚矣然則衆仲之說
　正矣而仲子之宫用六正乎曰魯用天子禮樂宗廟
　舞八佾常也使仲子為正嫡則各祔於廟同舞八佾
　矣仲子不得祔廟立宫於外而隱公疑之於是有衆
　仲之問隱公以為廟外立宫不可同宗廟之禮於是
　殺而用六焉故聖人書初言魯世用八佾至是而初
　獻六羽也噫以為不可同宗廟之禮則如勿立既立
　而徒殺其舞數之二是隱公知其非而彊為之也是
　隱公之待仲子尚在乎正不正之間而惑於先君之
　邪而不能正也愚於此又見公之不智也不智不孝
　隱公之罪深矣然則聖人誅之與曰譏之隱公有君子
　之資而未聞道責其不智不孝所以待君子也
邾人鄭人伐宋
　鄭讎於宋固也而邾人主兵何哉邾區區小邦必不
　敢先犯宋宋鄰於邾必有以侵之也左氏謂宋人取
　邾田邾人請鄭伐之取田不書不赴也則邾鄭皆有
　辭矣然衛脅宋伐鄭而宋主之邾請鄭伐宋則邾自
　為主於以見聖人誅黨惡之重也宋從州吁伐鄭以
　怙惡而鄭從邾人伐宋以報怨情有逆順聖人原情
　而已矣
螟
　洪範八政以食為首食者民之命而稼者食之本蟲
　螟食稼稼傷而民傷民傷而國傷故聖人書蟲螟之
　異凡以為民而警懼人君也君人者宜修徳以弭之
　而後世君徳不修乃遣捕蝗之使人力其能勝天乎
　春秋書螟者三隱之世二莊之世一而何休曲引附
　㑹以為矢魚之所致劉歆以為逆諌之所生指一事
　以應天災何天之不廣屑屑於一二事而致災也若
　百度皆不舉則百蟲蠢動盡驅而出之以應人君之
　失然後為應邪愚讀三傳竊鄙休之學凡誣幻不稽
　之說休公言之而不愧吾不欲觀之矣
冬十有二月辛巳公子彄卒
　觧見元年公子益師卒
宋人伐鄭圍長葛
　嗚呼宋鄭之怨於是深矣四年宋兩伐鄭五年秋邾
　鄭伐宋勝負相當可以已也今宋又伐鄭以圍其邑
　憾何時而釋邪春秋將卑師少稱人常也今伐而圍
　其邑非將卑師少也兵法倍則攻之十則圍之長葛
　大邑也所謂用大師矣而聖人書人貶之也蓋前日
　勝負相當怨已償矣宋人復起兵端以賈怨於鄭况
　又圍其邑踰年而不觧其意以為公子馮之在鄭必
　得之而後已也且穆公受國於宣公穆公卒挈而還
　其子殤公受國於穆公而志殺其子人之賢愚蓋已
　判矣雖穆公之遜不為義而殤公必將殺馮又得為
　君子乎且志於殺馮鄭何罪哉卒之連兵結禍十年
　不觧終罹華督之禍非不幸也
六年春鄭人來渝平
　脅利以求人者辭亢而情柔脅勢以要人者隂進而
　陽退鄭之渝平於魯非得已也以經考之鄭於魯固
　未嘗有怨隱四年而翬帥師從宋伐鄭雖兵端生於
　宋衛而翬實從之是亦不能無憾也鄭讎於魯而怨
　未償今乃頓釋前憾而求平焉若鄭伯之能懲忿也
　茍無故而平不其美歟而鄭之來實為宋兵所扼懼
　魯人復整兵從宋則鄭益殆矣乃遣使致平以離宋
　之黨也且平而言渝有以致於我也何致哉八年之
　祊田也八年歸祊而今致之何邪有所脅也若曰魯
　能不從宋而反兵救我我當以祊田饋魯也既而鄭
　徒言之而祊未入魯故魯雖不從宋然亦不救鄭蓋
　有所要也嗚呼若是而曰平果足為平乎鄭有所脅
　魯有所要來致悃而已故聖人書曰渝平焉暨齊平
　及鄭平與宋楚之平直豁然釋怨矣今曰渝平致平
　意而已實未平也三傳互失無足據
夏五月辛酉公㑹齊侯盟于艾
　艾之盟鄭故也自石門之盟而知齊鄭為與國齊將
　救鄭則地隔於魯不求魯無以救鄭春鄭來渝平齊
　為之謀也故鄭使反命而齊為艾之盟當是時宋圍
　鄭邑蓋六月矣其危益甚也齊之為是盟蓋亦廹矣
　而魯終未之救者祊未入也觀乎此則魯之所以要
　鄭者又可見也
秋七月
　無事必書首月者備四時也間或有不書者傳授脫
　之
冬宋人取長葛
　宋圍鄭長葛踰年不觧必取之而後已其為惡不既
　深歟書人書取誅之重也然長葛被圍鄭求成於魯
　而魯不救繼又㑹齊為艾之盟而兵卒不出坐觀宋
　人取鄭邑而曾無隱恤之心鄭脅利以求人果何益
　哉不若為華元登床之謀未必魯人不憐而救之也
　此可以為脅利不誠者之戒然而隱公於此亦不得
　為君子矣
七年春王三月叔姬歸于紀
　叔姬伯姬之媵許嫁者也待年於父母之國至是歸
　焉媵不書歸此何以書為莊十二年紀叔姬歸於酅
　張本録賢也紀之滅宗廟在酅歸奉其祀其不以存
　亡而虧婦道叔姬之賢也故此首録之以全其終始
　焉媵非賢不書蘇轍謂書叔姬賢之也若賢不得書
　必貴而後書是以位蔑徳也小國無大夫至於接我
　則書是位不可以廢事也位不可以廢事獨可以廢
　賢乎蘇之學左杜之義疏耳去經逺甚吾未嘗觀焉
　惟此義為近經姑存之至謂小國無大夫此又從杜
　之疏而不知正也禮大國三卿次國二卿小國一卿
　何謂無大夫
滕侯卒
　諸侯卒或書名或不書名從赴也故禮曰諸侯不生
　名薨則赴以名或不赴以名小國不達禮也左杜謂
　春秋一切從赴告則疎矣若諸侯卒是當從赴告者
　也乃反立例曰凡諸侯同盟薨則赴以名間有不同
　盟而亦赴名者杜氏則曰未同盟而赴以名知其師
　之謬而不正但曰未而已且既以為同盟則不必從
　赴以為從赴則不必同盟立例自交攻吾所不曉
夏城中丘
　諸侯城邑宫室池觀苑囿皆有常制不可亂也圮而
　城之故而新之以守國保民亦所不可緩而春秋之
　城築新作皆書之何哉不譏其不時以妨民則譏其
　創作以違度凡土功龍見而戒事火見而致用水昬
　正而栽日至而畢龍見周之二月夏之十二月也於
　以戒事喻民將有土功之役也火見周之九月夏之
　七月也於以致用致築作之物堅良而不蠧也水昬
　正周之十二月夏之十月也於以栽板榦農務休而
　百榖成民可以役也土潤而膏植栽必固也日至周
　之正月夏之十一月也民不可以久役蟄不可以加
　插役不可以不休也故春秋之城惟十二月為得時
　衛文公徙於楚丘建城營室為得其時詩曰定之方
　中作於楚宫定星昬而正中即水昬正也故雖役民
　而民美之不妨農也凡春秋之書皆不時周之夏今
　之春也而城中丘方春東作之時而役民事城民失
　業矣其他城郎城祝丘之類皆不時也或得時而書
　則必一月而城二邑勞民也如城諸及防城諸及鄆
　是也或城非其地城小榖城虎牢之類是也非城之
　不時則城二邑非城二邑則城非其地皆譏也其或
　新築新作則有義存焉新者革故之辭新延廐是也
　新作創作之辭作南門之類是也築者築所不當築
　築三臺之類是也凡以恤民力而繩違度也
齊侯使其弟年來聘
　諸侯相聘禮也而春秋之相聘非謂禮也謀其私而
　已齊侯前年為艾之盟為鄭求魯也既而宋取長葛
　而魯兵不出艾盟何益於鄭哉盖魯有望於鄭而鄭
　有要於魯所望者不至而所要者不遂則魯鄭之好
　蓋在成否之間魯公之揺足則宋鄭之彊弱繫之故
　齊復遣弟年聘魯而卜進退焉魯蓋决有望於鄭不
　能勞師靡財以興無益之役也齊年之來必囁嚅其
　言而告之曰吾之與宋未有隙也而鄭平於我盖空
　言矣吾安能以空言而敗實好哉年歸反命而鄭賂
　卒不至故秋公遂伐邾盖以邾嘗從鄭伐宋公伐邾
　示將從宋以動鄭也鄭知魯兵之不能虛出故明年
　春遂以祊來歸焉則年之來豈為聘問哉假聘問之
　名而為鄭求魯也然齊有大夫為行人今不以大夫
　而遣其弟私之也且公之子稱公子公子之子稱公
　孫國之常也今不曰公子而特曰其弟年盖同母弟
　也稱弟親之也若曰吾之弟云耳且父子兄弟之間
　君子不以恩掩義盖恩勝則寵生寵生則驕驕則亂
　此理之必然者故叔武武王之母弟也惟封之郕與
　諸侯伍而已友宣王之母弟也亦封之鄭與諸侯均
　矣不敢寵以私而驕之也春秋之諸侯知有恩而不
　知有義不知私之適所以敗之也鄭莊封段以大邑
　而卒至於亂亦可以鑒矣而諸侯必私其母弟曰弟
　故弟之書於經十有二不奔則叛不叛則殺惟齊之
　弟年不叛不奔及其子無知遂肆其毒而賊襄公焉
　則寵而私之果有益乎春秋書弟凡以垂戒也以此
　防民後世猶有淮南厲王與夫梁王之亂而文帝之
　賢不免乎尺布斗粟之嘲則春秋之訓可不鑒哉
秋公伐邾
　邾魯之附庸也元年甞從公盟未有以戾於魯也而
　公於此乃為宋伐之若誠為宋伐之猶為有辭曰宋
　於我為與國而邾我之附庸何敢伐吾之與國今乃
　為動鄭而伐之志於得鄭之賂也魯欲得賂而邾被
　兵何名哉加兵於邾以賣二國魯卒以得賂而邾横
　受其毒既而得鄭賂矣遂從鄭伐宋今日為宋伐邾
　明日為鄭伐宋於此益見伐邾之無名宜邾人之不
　我服也故終隱之世邾不復通於魯灼知隱公之不
　足事也
冬天王使凡伯來聘
　君臣之道交濟而天下治君天象也臣地象也天地
　交而萬物通君陽義也臣隂義也隂陽和而萬物得
　天道下濟而地不上行則暌陽唱而隂不和則亢天
　子諸侯君臣之大分也故天子於諸侯有時聘間問
　歸脤鍚命之寵而諸侯於天子則有春朝夏宗秋覲
　冬遇之儀所以交濟而成天下之治春秋之時天子
　下聘鍚命歸膰歸賵不勝其勤也而諸侯何有一覲
　九陛之下者春秋書天王下聘者凡八以責諸侯不
　朝而坐受天子之聘也隱公即位十有一年而天王
　聘魯者二隱公揜然當之不以為抗己則不朝矣亦
　何有一介之使如京師答天王之勤哉故夫春秋之
　亂君臣之道不交也聖人作春秋垂中興之教故責
　諸侯朝王為重諸侯復朝中興之本也
戎伐凡伯于楚丘以歸
　古者敵國賔至候人為導司徒具徒司冦詰姦至於
　王臣則皆官正涖事事畢衛以出境單襄公道陳以
　聘楚候不在疆宰不致膳單子知陳之將亡則尊王
　臣非茍以重王命而國之興衰從可卜也盖諸侯尊
　天子則大夫尊諸侯亦上下之常分耳今凡伯來聘
　而魯不加衛過衛而衛不加禮使蕞爾之戎得伐之
　以歸戎在所不責也而魯衛皆周之叔父伯父王臣
　至而不衛焉所謂司冦詰姦之法存乎亡乎愚觀單
　襄公之言而知魯奪於三家鄭制於七穆有以自取
　也凡伯不能死節將天子之命委諸戎狄聖人書以
　歸凡伯之罪亦不輕矣楚丘衛地也凡伯邑於凡凡
　邑在黎陽與衛為鄰葢凡伯將歸其邑戎故以兵伐
　之不然一人而曰伐豈理也哉或者以為大天子之
　使不考其地妄為之說也
八年春宋公衛侯遇于垂
　宋衛遇于垂齊命也何以知其齊命見瓦屋之盟也
　齊之為鄭謀久矣然魯公卒未從前年魯又為宋伐
　邾則若無意於鄭焉齊患魯之不從則鄭之禍未艾
　也將㑹宋衛而平之於鄭宋既踰年伐鄭取其長葛
　蓋已償怨矣故亦懼鄭之報怨將從其平焉故曰垂
　之遇齊命也垂近乎鄭何以知其近鄭桓元年公㑹
　鄭伯于垂則其近鄭可知矣宋衛遇於此盖以觀鄭
　意也至秋宋公齊侯衛侯盟於瓦屋則垂之遇非齊
　命而何
三月鄭伯使宛來歸祊庚寅我入祊
　嗚呼春秋之世利勝義也久矣隱公初睦於宋何其
　篤也宿之盟清之遇何其親也翬從宋伐鄭何其信
　也及六年鄭人來求平且言致祊田則公之待宋不
　若前日之親公之從宋不若前日之信踟躇觀望以
　期祊田之至齊侯盟之而不從齊侯聘之而不答且
　伐邾以撼鄭焉鄭伯知布空言不足以結魯之信非
　實利不能出魯之兵也魯且伐邾以恱宋魯舉足而
　南則吾事去矣故不得已割先君之田奉圗歸魯庶
　魯之必我從也於是有宛之來而祊之歸隱公得田
　矣尚何辭哉故奉社稷而從鄭焉噫前日睦宋之義
　何在隱公入祊之際其亦一念及此乎愚觀乎此而
　知春秋之世利重而義輕也
夏六月己亥蔡侯考父卒辛亥宿男卒
秋七月庚午宋公齊侯衛侯盟于瓦屋
　瓦屋之盟齊平宋鄭也平宋鄭而鄭不與盟何謂平
　邪鄭不肯平也鄭不肯平而齊宋徒盟何益哉宋廹
　之也蓋初平宋鄭在未入祊之前也而入祊之後魯
　挈國而從鄭鄭得魯之援又已入祊於魯其肯行虛
　賂而不責報哉宜鄭之不肯平也鄭得魯則宋不能
　無恐而求於齊為急故宋序齊上主是盟也卒之鄭
　不至而三國參盟焉虛盟何益哉蓋魯已得賂則安
　肯從齊鄭已得魯則安能下宋齊徒為是盟固無益
　矣然亦不肯無故而棄鄭之好也曰吾安能從新附
　之宋而背久好之鄭哉故寧棄是盟而復從鄭焉初
　而為鄭求魯繼而為宋求鄭鄭卒不我從乃叛盟而
　伐宋齊之交亂亦已甚矣
八月葬蔡宣公
九月辛卯公及莒人盟于浮來
　莒自宻之盟雖受紀人之平實未嘗與魯通也至此
　七年而後為是盟豈至是而平始成邪蓋前日子帛
　之盟莒有窺於魯也子帛盟之修紀好也因為魯致
　辭而已然莒卒不敢加於魯者知魯之未可動無從
　嫁怨於魯而敗紀好也今隱公既受鄭祊將空國以
　赴鄭之求則疑莒人之議其後故因尋密之盟以成
　紀好焉蓋無釁而求於人則其情舒有畏而求於人
　則其情廹莒塊爾小邦其敢抗魯乎前日子帛之盟
　紀大夫也而莒子躬歃血而不辭今浮來之盟公在
　是也而莒以微者涖執牛耳豈莒人抗公之罪哉公
　自辱也有畏而求之也故為内諱則沒公而不書及
　髙傒盟是也髙傒抗也内外皆微者則書及而已不
　可書魯人也及宋人盟於宿是也内不沒公而外書
　人者著公之辱也此浮來之盟是也
螟
冬十有二月無駭卒
　去旋貶也無駭専也終其身而貶之或以為未命或
　以為未爵以為未命則人未有終身無氏者若未爵
　則士也士微者也微者不登於冊安得書卒書卒魯之
　正卿也挾卒同之
九年春天王使南季來聘
　隠公即位於今九年未嘗遣一介如京師而天王元
　年來歸賵三年來求賻七年凡伯來聘九年南季來
　聘且比年一小聘三年一大聘諸侯事天子之節也
　而天王反行之於魯魯安受之而不怍嗚呼諸侯之
　抗周室之微也極矣舉魯以問他邦齊晉宋楚之彊
　又可知也周制一不朝則貶其爵再不朝則削其地
　且以五年一朝則隱公及是九年當再朝矣再不朝
　而天王一賵一求二聘焉聖人著天王遣使之節所
　以誅魯再不朝之罪也周公貶爵削地之典不行於
　春秋而孔子代之賞罰焉安能私魯而不誅哉書天
　王下聘則著魯不朝之罪也於以歎周公之衰而不
　令子孫自敗周公之典也餘義凡伯詳之矣
三月癸酉大雨震電
庚辰大雨雪
　公榖月日之例吾未嘗觀焉蓋褒貶初不在月日也
　然亦有因月日而見褒貶者如城築土功非月日則
　不見褒貶九月城費十二月城諸及防是也伐取兩
　邑非月日則不見褒貶辛未取郜辛巳取防是也祭
　祀之禮非月日則不見褒貶正月己丑烝五月乙亥
　嘗是也天之災變非月日則不見褒貶此三月癸酉
　大雨震電庚辰大雨雪是也八日之間而天變如此非
　日何以知之此因月日以見褒貶者也公榖以為或
　謹而日之或謹而月之或日卒或不日卒或日以危
　之或不日以信之褒貶不在是也公榖謬例也君子
　所不學也三月今之正月大雨震電豈其時哉况八
　日而大雨雪且陽極而大震電隂極而大雨雪大雨
　必於夏大雪必於冬隂陽之運然也今於正月而兼
　冬夏之電雪天變甚矣聖人書之以見隂陽相反責
　君臣調和之失也魯君臣可知矣
挾卒
　挾之功過不見於經而卒去其族必魯大夫之専恣
　者也公子益師公子彄功過亦不見於經而卒著其
　族雖不保其賢知其必不如無駭挾之専也然則公
　子翬於桓公可謂専矣而不去族何哉翬之於桓公
　不必去族而後見其罪於隱公則不去族不知其専
　故翬於隱公兩見於經皆去族以見意於桓公則著
　其族以見桓任之専而待之重也非挾無駭之比
夏城即
　備宋也郎即今之單父魚臺是也單宋地郎逼於宋
　魯將北㑹齊鄭伐宋疑宋為批亢擣虛之策故西城
　郎以備之噫不務講信修睦以和四鄰乃見利忘義
　叛宋以從鄭兵未出境區區然盟莒人以固其東城
　郎以備其西利之役人一至是哉為利所廹尚何暇
　顧天時之正否民力之豐凶邪故雖東作之時城役
　妄興而不恤也嗚呼為隱公之民者不其難哉
秋七月
冬公㑹齊侯於防
十年春王二月公㑹齊侯鄭伯於中丘
　甚哉利之溺人也甚於水火平人狎而玩之卒䧟於
　死利甘人恱而嗜之卒䧟於不義與其不義也寧死
　故君子不避死而避不義隱公其先盖賢君也即位
　之初慨然視千乘如鴻毛將舉而遜其弟締交四鄰
　㑹盟交好以息民和衆苟廣而充之以克厥終不㡬
　於賢歟自鄭莊以利導之割祊來歸隱得祊田則見
　祊而不見義背宋之盟赴鄭之㑹屈身盟莒動衆城
　郎以為從鄭伐宋之計初祊之未入也齊侯㑹之弟
　年聘之亦為鄭謀也而隱不答今祊既歸則防之㑹
　倒屣而從中丘之㑹欣然退聽反坫之間將孰謀哉
　謀宋而已故中丘之㑹歸未及國而君臣掃境同疾
　於宋宋何負於魯乎由祊田之賂也隱公於此尚何
　足為賢邪一為利昬則終身䧟於不義視祊為利則
　視千乘之魯果能脫然歸其弟乎宜菟裘之老不見
　信於桓公而公子翬得以行其譖也嗚呼觀隱公之
　禍則知義仍重於死也故愚論之以為溺於利者之
　戒云
夏翬帥師㑹齊人鄭人伐宋
　仇宋者鄭也而伐宋之役乃齊主兵而魯從之何哉
　蓋鄭之疾宋固其宜矣而為義不終者齊也見利忘
　義者魯也故聖人罪齊為重何則鄭被宋兵者期年
　而失長葛則鄭之報宋人情所不免而齊何為者哉
　齊固黨於鄭也其間為鄭求魯者無所不至魯未之
　從也則又盟於瓦屋而平之於鄭鄭復不受遂背盟
　而㑹魯從鄭焉隐公初黨於宋至得鄭賂則不受齊
　平而必於伐宋則夫宋鄭交怨兵連不弭者實齊魯
　之為也故聖人書之若齊魯伐宋而置鄭於不争之
　地聖意蓋可見矣内出主師而去其族外以齊為主
　而皆人之鄭憾宋之極必不以微者行齊方比於鄭
　必不以微者㑹則齊鄭必其君將或上卿也而春秋
　皆人之其貶不㡬重歟然三國之貶齊魯為深盖以
　亂濟亂者實齊魯為之俑也
六月壬戌公敗宋師於菅辛未取郜辛巳取防
　魯之於宋何憾哉而君臣疾之如世讎焉翬㑹齊鄭
　壓宋境而陣公復潜師出其不虞而敗之浹旬之間
　奪宋二邑宋固未嘗有怨於魯也魯之肆毒於宋徒
　以得賂於鄭效鷹鸇之報擒縱摶擊惟鄭所使謂宋
　嘗取鄭長葛吾取其二邑則得失相當然後足以報
　鄭也鄭則仇宋矣而宋何負於魯哉况夫失長葛者
　鄭也得郜防者魯也鄭得虛報而魯受實利宜隱公
　之樂為也取祊於未伐宋之前取郜防於既伐宋之
　後鄭宋兩失其邑隱公兩獲其利公蓋自以為得計
　矣而不知上下征利而國危也孟子曰千乘之國弑
　其君者必百乘之家茍為後義而先利不奪不厭則
　夫隱公鍾巫之禍蓋成於此矣方其潛師於菅一戰
　而得二邑豈知禍之至於此邪嗚呼戒哉
秋宋人衛人入鄭宋人蔡人衛人伐戴鄭伯伐取之
　春秋無義戰然槩以為不義則同一貶焉若然則聖
　人無所寓其賞罰而春秋不作可也故聖人於不義
　之中必誅其兵首兵首誅則兵端息春秋之法也宋
　鄭交惡久矣然問兵端則起於宋隱四年宋人助州
　吁為虐以稱兵於鄭無功而秋又伐之鄭盖有辭也
　以為己與衛為仇而宋何憾哉故五年連邾兵伐宋
　償怨也兵可以息矣而宋不戢復有長葛之圍繼取
　長葛則鄭又不能無報也於是有前日之伐取郜取
　防以報長葛之失則勝負相當得失相償宋可以已
　矣今鄭師還未及國而宋繼以兵入之幸鄭有備不
　能撼其社稷則又連蔡衛以伐其附庸宋之為志亦
　已酷矣鄭伯出兵乘之戴鬬其前鄭扼其後一舉而
　取三師焉三國之敗非不幸也故聖人舉而人之誅
　兵首也鄭伯以竒取之聖人幸其勝表而爵之所以
　異於宋也或者疑鄭之孤兵不能取三國之衆更以
　為鄭伯乗危取戴噫蓋亦不近人情矣戴鄭之附庸
　既屬於鄭矣何必取哉何以知戴之為鄭附庸戴今
　之外黄是也居鄭北鄙三國入鄭不克故移兵以戕
　其附庸不然三國伐戴何損於鄭哉若鄭伯乘危而
　滅其附庸則當書滅惟内諱滅則書取取鄟取鄫是
　也外則直書滅未有諱而書取者以是知其非取戴
　也取三師矣如書取鄭師於雍丘取宋師於嵒之類
　是也不然鄭伯滅人之國何以得書爵說者又以為
　鄭伯伐三師取戴而歸復為附庸非滅也若然則書
　鄭師救戴足矣何用伐而取之
冬十月壬午齊人鄭人入郕
　郕之為國介於齊宋之間今濟北是也濟逼單父單
　父宋地則郕當齊宋之境上也春秋小國惟彊是附
　計郕必附於宋而不事齊故齊人脅鄭伐之前日宋
　人伐戴鄭附庸也今日齊鄭入郕宋與國也宋鄭交
　怨附庸與國何負哉故鄭伯伐三師書爵今入郕書
　人聖人褒貶嚴矣左氏以為討違王命於經無所考
　不足據
十有一年春滕侯薛侯來朝
　諸侯朝天子禮也而諸侯相朝何為哉先王許其相
　朝所以一其尊王室之心也然周禮諸侯邦交之法
　世相朝而已春秋諸侯豈必繼世而朝哉廹於彊弱
　之勢緩大國之討救危亡而朝也故朝於魯者滕薛
　邾杞而已齊晉宋鄭未嘗一至魯之庭也魯之所朝
　者齊晉楚而已未嘗一造滕薛之庭也所謂交相朝
　者無有也然一君朝一君受之猶曰為兩君之好也
　今滕薛旅至於魯庭魯侯亦旅見之嗚呼僭亦甚矣
　天子旅見諸侯隱公亦旅見諸侯其事何以訓哉故
　聖人書曰滕侯薛侯來朝而魯侯之罪著矣且魯之
　於大國也雖大夫至而不敢旅見晉侯使荀庚來聘
　衛侯使孫良夫來聘聘不敢旅受也丙午及荀庚盟
　丁未及孫良夫盟盟亦不敢同盟也盟聘且不敢同
　而况旅見乎至滕薛之君則旅而受其朝嗚呼彊者
　雖大夫而畏之弱者雖國君而藐之春秋之世惟彊
　是恃於此蓋可見矣滕薛來朝而魯侯旅見之則魯
　衛之朝於晉楚又未必不旅見也則夫周公明堂之
　禮豈復夢見於京師哉夫子書滕薛之朝蓋有歎也
夏五月公㑹鄭伯於時來
秋七月公及齊侯鄭伯入許
　嗚呼隱公之果不克終也君子雖欲救之無及矣自
　八年入鄭祊田叛宋從鄭利心炎炎熾不可遏及十
　年則詭兵伐宋攘其二邑自以為得志於四鄰而不
　知禍發蕭牆近在旦夕今復委宗廟社稷而㑹鄭於
　時来以謀人之國秋遂及齊鄭入許逐其君而利其
　地其初輕千乘之心安在哉故自許歸國而寪氏之
　禍不旋踵則雖得許曽何益乎然時來之㑹鄭志也
　至入許之役則以魯主兵蓋以為成鄭志者魯也公
　及齊鄭無故入許宜得重貶而今書爵蓋不書爵則
　無以見公之危也禍在頃刻而不虞越境踰時而不
　反國人為之戰慄而公不懼則翬之禍實自作孽也
冬十有一月壬辰公薨
　外弑君書弑内弑君書薨為内諱也然則諱而書薨
　後世何以知其弑曰不地則知其弑不葬則知其不
　成䘮然隱閔皆弑也皆不地皆不書葬固也而桓亦
　弑何以書地書葬曰是有微意也隱閔書地則不知
　其弑桓公不書地則不知其弑桓之如齊姜氏志也
　桓弑於齊亦姜氏志也不書薨於齊則何以知其弑
　於齊盖地非其地則其弑可知也齊人弑之則魯之
　臣子安得不葬不書葬則嫌於魯自弑也莊元年書
　夫人遜於齊而不書姜氏夫人奔則與弑可知去族
　則其罪自著盖不在不地不葬而後知其為弑也
　　　右隱公盡十有一年
　
　
　
　春秋經筌卷一
欽定四庫全書
　春秋經筌卷二　　　　　宋　趙鵬飛　撰
　　　桓公
元年春王正月
　天下所以為唐為虞為成周者王法而已天下所以
　為桀為紂為晩周者亦王法而已王法行則侯度謹
　而天下治王法弛則侯度廢而天下亂治亂係乎王
　法王法係乎時君春秋之時時王不能持王法而天
　下日趨於亂孔子抱王道持王法而不𫉬伸於時寓
　之於春秋凡春秋之書王以王法正天下也故十二
　公元年不以有事無事皆書王正月以王法正之也
　然必書月而後書王事在二月則書王二月事在三
　月則書王三月事在時則時而不月不月則不書王
　書王必下有所繫則不可虚書春王於文不順也故
　十二公之中有月則無不書王者有月而不書王唯
　桓公而已所以見桓之無王也桓弑隐而自立天下
　大逆也元年書王以王法治桓也二年有王為天下
　著王法也望天下有以王法治桓者既而鄭伯怙其
　惡齊陳比其亂滕杞朝之外裔盟之則四鄰無復問
　罪而桓之位定以王法無所望於天下故孔子自三
　年以徃則不書王不獨誅桓無王天下無王法也至
　十年而有三國來戰之師三國之來固非聲桓之罪
　而來也然跡若可予聖人不問其情而取其跡故於
　此復書王因為天下存王法也至十八年桓公有如
　齊之役而聖人復書王蓋以桓之罪雖死而王法所
　不原也然則宣公亦簒也何以獨書王蓋宣公之簒
　宣不與其謀仲遂立之也桓之逆躬自為之在王法
　尤重也治其重而輕自懲此聖人之意也
公即位
　如其志也吾於隐公既言之矣
三月公㑹鄭伯于垂鄭伯以璧假許田
　義有所恃則藐震霆而不驚中有所負則聞足音而
　心慄桓公賊隐而立惴然懐危懼之心鄭荘知其然
　也疾趨而怖之故鄭欲㑹而桓無不從鄭欲田而桓
　無敢拒桓則不桓矣鄭荘果君子乎陳常之亂孔子
　告於哀公請討之則討鄰邦之逆不必方伯連帥而
　後可討也今有盗焉塗人執而殺之無過也茍要其
　利而釋之則其罪當加於盗一等何則怙惡而且要
　利也若鄭荘者尚足為塗之人哉垂之㑹鄭志也桓
　公弑立而位未定鄭荘知桓之可脅也於是為垂之
　㑹而要之桓幸鄭人不念隐之好而赦其罪敢不聼
　乎桓既就㑹則鄭之所欲孰敢拒之然即㑹而問魯
　求田則於辭為不順故藉璧以假之且兩君相見安
　用璧而鄭携璧而來㑹則假田者豈反坫之間茍言
　哉鄭之素心也桓公幸於得援受寸璧則奉田而歸
　鄭寜較兩相直邪愚是以知是㑹也聖人(闕/)鄭太重
　而置桓於不足治也說者以為易祊田且祊之入於
　今五年矣豈至是而責償哉謂假田因入祊而來則
　有之謂易祊則非也鄭有宋兵不得已而歸祊既得
　魯援則勢不可以責償今幸魯有簒逆之隙可以投
　隙而責地也故以璧假為名而實責償祊也愚知祊
　之地未必大於許祊之賦未必豐於許若祊大而賦
　豐鄭荘必不棄祊而假許也許魯田也劉敞曰居常
　與許復周公之宇則許乃周公受封之田或以為許
　田或以為近許之田無所據吾從劉子之說
夏四月丁未公及鄭伯盟于越
　内不自信者盗之常情也桓公不義而得位鄭荘實
　定之既為垂之好又挈地而賂鄭鄭固死黨於桓矣
　而桓尚疑鄭有以欺之也於是復盟之盟於越魯志
　也垂之㑹鄭要魯以求利故聖人以㑹書誅鄭也今
　日之盟魯要鄭以固援聖人以及書誅魯也一字之
　間而内外之情見矣
秋大水
　堯有九年之水而後世不以為堯之疵春秋有一日
　之水聖人必謹而書之豈責春秋之君於唐堯之上
　邪開闢之初四瀆尚湮九河未濬水行地上時則然
　也非堯實致之堯何疵哉禹疏九河導四瀆而注之
　海禹功既成六府三事允治自禹之後水出平原則
　為反常盖五行失性水不潤下也夫建皇極修五事
　則五行得其性而水無不潤下者水不潤下非人君
　之責而何春秋書大水者凢九凡以為明王不作皇
　極不建五事紊而五行失性常雨為沴而水不潤下
　也春秋之君尚何望其建皇極哉聖人書之所以存
　皇極之教也
冬十月
二年春王正月戊申宋督弑其君與夷及其大夫孔父
　弑君三十六而及其大夫者凡三及其大夫何累也
　孔父仇牧荀息皆累也何謂累宋殤之立穆公舎馮
　而立之馮固自若也未嘗一日不謀宋今殤公之弑
　馮意也則凡黨於殤者其能乆存乎况孔父親奉穆
　公之遺言而相殤者哉故不殺孔父則馮有所不安
　今弑與夷則累必及孔父也仇牧荀息亦然而或者
　以仇牧無故而見殺且有弑必有立立之黨入則弑
　之黨其能留乎故凡君弑而大夫殺者必其累也然
　仇牧荀息皆名而孔父獨書字君子疑其褒則生義
　形於色之說此附㑹也盖孔父吾夫子之六世祖子
　孫所不敢名也或曰春秋國史其可為私諱邪曰春
　秋因魯史而作實非國史也夫子脩之於家非若太
　史氏修於國則春秋者孔子之家史也安得不為其
　祖諱
滕子來朝(薛杞同義/)
　事大之禮以謙行謙之實以損謙損之象自卑以尊
　人之義也春秋小國之君捨謙損之象而不吞噬於
　大國者㡬希故滕以侯爵而降稱子杞以公爵而降
　稱侯伯子薛以侯爵而降稱伯皆自降也非聖人降
　之非時王霸主黜之也盖明王不作彊大者以勢陵
　小邦不啻蠛蠓也一拂其睫則赭城墟社反覆手間
　耳小國其敢抗之哉然大國之爵不過公侯而已以
　公侯之禮事之不㡬抗歟且上公九命侯伯七命車
　旗衣服各眡其命之數則車服與之抗公執桓圭侯
　執信圭繅之彩就者三則執瑞與之抗公之服自衮
　冕以下如王之服侯之服自鷩冕以下如公服則冕
　服與之抗以朝則執瑞有所不安以㑹則車服有所
　不順勢卑而禮尊則朝㑹於大國非所以事之適所
　以抗之抗之以犯大國之威其果無患乎今滕子自
　降以子爵而來朝故無患及秋杞以侯爵來朝歸未
　及國而有入杞之師討不恭也故其後杞遂降而稱
　伯又降而稱子謙以事大國也說者以為滕杞朝桓
　公聖人以其奨簒故杞以公貶侯滕以侯貶子且薛
　侯未嘗朝桓而乃貶書伯何也不知滕薛杞之爵皆
　自貶以事大國非聖人貶之也聖人憫之而已憫其
　勢不敵故爵從而降也且以卒葬考之書卒者以外
　赴而葬者自我㑹之赴從其國之稱而𦵏者我之稱
　也今三國之君卒皆曰伯曰子自貶而赴於我者然
　也書𦵏則皆曰公知非外降之也皆著於經者甚白
　而昧者不求其㫖乃援傳以附㑹之曰列尊貢重故
　貶其爵以就貢且子産之言曰昔者天子制貢輕重
　以列卑而貢重者甸服也鄭伯男也而從公侯之貢
　懼不給也盖制貢以五服逺近為重輕侯甸男采衛
　為列耳鄭男服也而使從甸服之貢所以懼不共豈
　謂公侯伯子男之男乎初不逹理謬生異論君子哂
　之况以傳證經豈所謂學春秋者哉諸儒之説唯孫
　氏發微為近之然亦未逹乎自貶以事大國之意也
三月公㑹齊侯陳侯鄭伯于稷以成宋亂
　宋督弑與夷而立馮則宋亂既成矣何待諸侯而後
　成之蓋逆賊之命輕於鴻毛危於累卵諸侯一㑹於
　稷而督命重於九鼎馮位安於泰山則宋之亂非稷
　之㑹不成也然是㑹也魯之志居多盖同惡相濟盜
　之常情耳而聖人以齊主㑹何哉盖盜與盜相濟不
　能保其無危天下之非盜者尚可以議其罪也惟非
　盜而與盜比焉則盜之心愈安知天下無復議矣則
　夫怙惡成亂之罪實齊鄭陳為誅首然陳嘗怙州吁
　之逆隐四年以衛伐鄭是也鄭先怙魯桓之逆元年
　垂之㑹是也惟齊則未嘗怙亂而於此亦從宋亂焉
　故聖人以齊主之誅齊侯黨惡之罪首於此也既而
　為讙之㑹納女於桓而不恥則今日稷之㑹不獨成
　宋亂而魯與共安是一㑹而成二國之逆其罪可勝
　誅乎然春秋書㑹未嘗書其故唯稷與澶淵則書其
　故盖辭不顯則罪不著聖人於魯盖嘗為之諱而於
　此則直書以成宋亂成者平也更平曰成㣲而顯矣
夏四月取郜大鼎于宋戊申納于太廟
　利者亂之媒也天下尚義不尚利亂何以生唯利萌
　於中而義晦於利則冐死亡而不顧庸恤大亂哉故
　督利於得位則冐弑逆而不恐馮利於得國則冐簒
　奪而不慙桓及齊陳利於得賂則冐黨逆之罪而不
　恤桓從乎亂而得鼎則齊陳鄭主㑹者肯無賂而赦
　宋哉書魯取鼎則三國均得賂也以亂平亂而受其
　賂尚何以為人然鼎在宋而謂之郜本郜之分器也
　隐十年公敗宋師取郜則郜為宋滅乆矣前日地入
　於魯今日分器又入於魯然魯皆取之宋也而聖人
　必繫之以郜器從名也名正而分定分定而天下安
　聖人之教也桓得是器所謂不義之賂矣而且納之
　太廟太廟周公之廟所以累周公者多矣不曰置不
　曰獻而曰納納者内弗受也周公豈忍視之哉聖人
　變文書納所以為周公誅子孫之不令者以申周公
　之靈也
秋七月杞侯來朝
　義同滕子
蔡侯鄭伯㑹于鄧
　左氏之說出于野史學經者所不取然時有合於經
　則君子所不廢蔡侯鄭伯㑹於鄧左氏曰始懼楚也
　然以地考之盖合於經鄧在南陽逼於楚鄧侯曼姓
　實女於楚武王所謂鄧曼生文王者也則鄧為楚婚
　姻之國今蔡鄭㑹於鄧則鄧侯亦與㑹是蔡鄭必有
　畏於楚而託於鄧也然鄧且不能自保庸能庇蔡鄭
　乎至七年經書鄧侯吾離來朝諸侯失地名是失地
　而奔魯也以朝禮見故不曰奔計來朝距今方五年
　而失地出奔必楚逼之也蔡鄭託於鄧而鄧先亡則
　楚之熾盖基於此卒之蔡鄭常當其衝無嵗不有楚
　師聖人書鄧之㑹以著楚人内侮之漸而中國不察
　也
九月入杞
　七月杞侯來朝而九月入杞愚是以知其朝禮之不
　順也魯侯爵而杞以侯禮來朝能無抗乎故歸未旋
　踵而兵入其境難哉小之事大也其後㑹魯求成而
　已終桓之世不敢朝也盖懼夫重得罪於魯焉至荘
　二十七年既㛰於魯而後來朝然不敢稱侯降曰伯
　以伯禮朝也其後又降稱子盖職此之由矣雖然大
　國則然矣而魯於春秋未為強國又負簒逆之惡於
　天下不内愧其不正而外責禮於人使杞有中智之
　君謀於大國而兵之魯何辭哉惜乎大國首庇其惡
　而無能申杞之義者於以知勢利勝而義不立也
公及戎盟于唐冬公至自唐
　諸侯有行告於宗廟反行飲至舎爵策勲焉禮也先
　王制是禮所以閑諸侯之妄舉而繩其出入茍行而
　非義則足躊躇而不進難於告廟也若矯舉以告則
　懼欺其先君而干㝠責矣不義而反則顔忸怩而心
　不寧難於䇿勲也若餙辭而書則懼紊其史冊而不
　信於後世矣出而懼先君反而畏後世則諸侯無妄
　行而不踰侯度舉為賢君此先王制告行反至之禮
　意也春秋諸侯是禮存乎亡乎曰文存而實亡矣十
　二公之中君行一百七十有六而書至者八十二不
　至者九十四是擇其可至者至之至則書於冊或餙
　辭而䇿勲也故有書行不書至者告行不告至也或
　至以前事或至以後事或至伐或至㑹擇其可書而
　書之冊也聖人亦因其實而志之此聖人所不必修
　因舊史而自見意者也其行有善惡因事自見至有
　久近因時自見行而不義則君子見其惡出而踰時
　則君子知其危今九月及戎盟至冬而反其出不為
　不乆然以簒奪之君而出㑹戎人其行之善惡又可
　知矣隐公亦嘗及戎盟然先㑹而後盟則其盟為安
　况隐公即位有遜國之心戎未必無所慕而來也先
　㑹而後盟外為志乎求盟也今桓公内不自安而有
　求於戎故書及及者内為志焉耳然戎狼子野心使
　七首竊發於壇坫間而數桓簒逆之罪吾知其殆哉
　其至而䇿勲於廟盖已幸矣此又因行而見其危者
　也
三年春正月
　桓凡十有八年惟元年二年十年十八年書王而不
　書王者凡十有四年諸公之年唯事在時則不月不
　月則不書王春秋之常也桓公惟九年紀季姜歸於
　京師事在時其餘則皆在月有月而不書王誅桓之
　無王也一嵗之首諸侯之正朔必受于王故曰王正
　月王二月王三月今桓直書月而不書王若桓之自
　立正朔無王甚矣聖人非苟誅桓之無王亦憤天下
　無以王法正桓者故元年二年十年十八年書王聖
　人以王法治桓也然則天下弑君而無王者固多何
　獨治魯哉盖聖人因魯史以著王法則凡天下無王
　者可以類誅也而公羊子附㑹以為二年書王正與
　夷之弑定十三年薛弑其君比何以不書王十年書
　王以為正曹終生之卒而十七年蔡封人卒何以不
　書王此皆不足據餘義已見元年
公㑹齊侯于嬴
　㛰姻之義人倫之始也始不正則終之以亂理之必
　至者也桓之娶於齊不以父母之命媒妁之言㑹齊
　僖於嬴遂以成婚桓之意盖急於得齊也特因㛰以
　固齊援而已不知得齊而定位一時之權也因㛰以
　亂魯一國之患也其後文姜荒滛陽制於隂夫弑於
　婦蓋基乎始之不正也嗚呼桓公初豈知其禍之至
　於此哉夫舜始於嬪二女故書首虞書文王始於刑
　寡妻故詩首關雎天地始於隂陽交故易首乾坤盖
　夫婦人倫之始父子君臣繼是而後正也桓公茍得
　㛰豈復念及此哉然聖人書之所以正人倫之始學
　者觀此亦可以知詩書易春秋盖相為表裏也
夏齊侯衛侯胥命于蒲
　春秋雖因文以見義然不稽之以事則文不顯茍徒
　訓其文而不考其事吾未見其得經意也春秋始隐
　終麟獨書一胥命說者疑其罕書則謂其寓襃貶必
　深或以為襃則直舉之三王之上謂不盟不誓約言
　而退為近乎古或以為貶則直擠之匹夫之下謂不
　盟不㑹以草次相見為禮至陋復有求其說於襃貶
　之外者則又謂齊為方伯之後衛有連帥之職命者
　上制下之稱兩不相下而胥命焉是數說者皆泥其
　文而不考其事非經意也夫齊與衛自入春秋固未
　嘗相比亦未嘗交惡然齊甞附鄭而衛常附於宋宋
　鄭則有怨矣齊衛固無憾也隐八年齊侯常欲平宋
　鄭故先與宋衛為瓦屋之盟既而鄭不肯平齊復從
　鄭衛亦復從宋齊衛各從其所主亦甞興兵焉十年
　齊從鄭伐宋衛亦從宋入鄭齊衛各附其所主而已
　實未嘗有怨也至桓二年宋殤遭華督之禍則衛失
　所附齊鄭又㑹於稷以成宋亂焉宋既附於齊衛復
　何憾哉故齊欲成好於衛衛亦願和於齊盖初無讎
　怨無事乎參商以虚相背也於是遂胥命於蒲無仇
　可解安所俟乎盟兩君為志不可書曰㑹故以交相
　見而書之曰胥命焉事與文自相表裏安在夫立異
　論以求意於經外哉然則胥命是乎非乎曰何問是
　非胥命者平之别名也非有仇而釋怨故不可曰平
　平者初有所不平也今齊未嘗伐衛衛亦未嘗伐齊
　初無所不平也徒以各附其所主而未通好焉故書
　曰胥命而已不可謂襃亦不可謂貶若以為襃則衛
　宣之滛烝齊僖之交亂果有近古之風乎若以為貶
　則不交兵不盟誓兩相求而交好又何罪也故夫胥
　命者更相求通好而已
六月公㑹杞侯于郕
　春秋之君小國從大國之㑹順也而大國㑹小國必
　寓曲折於其間君子不可以不察魯之㑹齊晋勢也
　㑹鄭衛敵也㑹小國者盖鮮焉唯此年㑹杞六年㑹
　紀十二年㑹杞莒十七年㑹邾㑹小國者獨桓一公
　耳其餘十有一公無有㑹小國者㑹者外為主何小
　國獨敢抗桓而㑹之盖桓之簒有所不安實有求於
　小國又懼小國之不心服也故小不順則脅之以兵
　及其有所恐而求成也則又屈己而㑹之以結其心
　焉其於杞紀邾皆然也二年杞侯來朝以其朝禮有
　抗遂興九月之師杞小邦而受魯之重兵能無恐乎
　然欲再朝魯又疑其重得罪故不敢朝而尋㑹焉外
　雖若抗内實有所恐然桓亦不以其抗而出㑹之者
　所以結其來附之心也不然桓無求於杞肯屈己㑹
　之哉
秋七月壬辰朔日有食之既
公子翬如齊逆女九月齊侯送姜氏于讙公㑹齊侯于
讙夫人姜氏至自齊
　求㛰之禮有媒灼存焉公所不當親而親之乃㑹齊
　侯于嬴逆女之禮諸侯親迎焉公所當親而不親乃
　以公子翬徃吾以是知桓公真相䑕也然送女之禮
　父不下堂母不出祭門齊侯送女而至於讙桓公初
　不親迎也至是聞齊侯之親送則其勢不得不親受
　之故㑹於讙焉是婚姻之禮顛倒錯亂無一是者齊
　魯盖一律矣雖然聖人豈責禮於簒逆之魯而問儀
　於不令之齊哉盖大婚之禮不可不正特書之以垂
　萬世之典也先王重㛰禮非茍以多儀為恱也盖禮
　輕而色重則滛佚從之故多儀所以制滛佚也齊魯
　一紊婚禮卒之二國之亂皆基於此使太公之後有
　禽獸之行周公家室墜睢麟之風其可哀也已孔子
　書之非茍以正㛰禮抑亦為太公周公行大司馬之
　法以快其在泉之憤也公子翬在隐則去族於桓則
　書公子於隐去族則王法之正也在桓稱族一人之
　私也魯以為賊而桓以為賢魯欲誅之桓欲貴之國
　人豈能抗其君之私哉故聖人亦以其私而書之以
　見意也至於夫人或稱姜氏或稱婦姜婦者有姑之
　稱仲子已卒桓無母故稱姜氏或以為稱婦者已成
　禮也杞伯姬來求婦亦已成禮邪穿鑿之論汙人齒
　頰吾諱聞之
冬齊侯使其弟年來聘
　致女也年書弟吾於隐七年來聘既言之
有年
　天生蒸民不能自治也篤生后王君公以治之則凡
　后王君公皆天所建也唯天所建故善焉天必遺之
　祥以彰厥徳惡焉天必示之變以警其荒若桓宣者
　豈天所建哉簒千乘而得千乗世無明王天討不行
　天固不能自誅之則冝其得凶荒水旱而示之變今
　乃於桓宣獨加之有年何哉盖桓宣初非天所建縱
　而不誅者時王方伯之罪也非天置之也故天以不
　治治之若曰桓宣則不容誅矣而魯民何罪魯民天
　民也而魯君非天所建也故隂隲其民而不治其君
　此天意也則夫有年治世之常也而亂世之祥也然
　則成王有年亦常事矣何以頌於詩蓋頌者揚君之
　盛徳在國家以為常在民以為羙而歌之耳非桓宣
　有年之比也桓宣有年春秋以為祥而書之所以見
　天之不治桓宣而待之以不足誅也則夫不誅者乃
　所以深誅之歟然則二百四十二年間有年固多而
　不書者以為常事不書也
四年春正月公狩于郎
　蒐狩國事也非君一人之私也春秋書蒐者五書狩
　者二蒐不書公而狩書公則公之私也非國事也古
　者寓兵於農耕耨之農征戰之兵一也戰非不教而
　能故先王因田獵而教民戰然必以農隙而講之非
　時則妨農也必有苑囿以行之踰苑囿則奪民利也
　禮仲冬教大閲遂以狩周之正月夏之十一月也則
　桓公之狩為得時矣聖人何以書之盖魯之囿曰大
　野桓不狩於大野而狩于郎郎今之單父魚臺是也
　其地近於宋因狩獵而至於宋境桓之志荒矣故聖
　人書公以見意如公矢魚于棠之類是耳是桓公特
　假狩之名以盤遊於逺非必主乎教民戰也雖時其
　能逭聖筆之誅乎至荘八年則因治兵於郎昭公九
　年築郎囿其後遂為苑囿田獵之地原其始盖基於
　桓公初狩於此地以啓之論作俑之罪在春秋又當
　何如
夏天王使宰渠伯糾來聘
　慶賜刑威王者所持以馭天下之權也春秋之世慶
　賜有濫而刑威有所不敢加此周之所以㣲也十二
　公之中書王臣下聘者凡八聘隐者二聘桓者三聘
　荘僖宣各一聘羣公在所不問也聘桓宣何為哉桓
　宣之罪在司馬九伐之法放弑其君則殘之周室之
　㣲九伐固不能行矣而尚何聘邪就二君之中桓之
　罪尤著而天王聘之尤亟以是知周之不君其自取
　㣲弱也宰有冡宰有太宰有小宰冡宰兼三公宰周
　公是也太宰字而不名渠伯糾是也小宰士大夫兼
　之故名咺是也渠氏伯糾字如公弟叔肹之類也或
　以為爵或以為名皆非是吾於祭伯既言之
　　闕秋冬
　闕文也聖人修經之後傳授脱之何休附㑹以為桓
　無王故貶去二時且去二時何足以見貶此妄說也
　使四時具遂為襃桓公乎十二公之中唯桓一公最
　多闕文四年七年皆闕秋冬五年春正月甲戌之下
　闕事併甲戌己丑書陳侯鮑卒十二年十一月一月
　之中兩書丙戌十四年夏五闕月十月日食闕日闕
　文惟桓公為多愚意秦火之後偶於此多闕矣後人
　不敢輙加以為聖人不刋之典不可改易也桓公上
　不書王者凡十有三黎錞亦以為闕以此推之其或
　然邪
五年春正月甲戌己丑陳侯鮑卒
　甲戌之下闕事也左氏以為再赴踈矣就使再赴不
　過再以卒之日赴也豈以一人而作二日卒邪公穀
　之說皆不可讀先儒蓋疑甲戌之下有陳佗殺陳世
　子免一事六年秋書蔡人殺陳佗佗殺世子而自立
　經初不書而直書殺陳佗若無張本故疑甲戌之下
　必書陳佗殺世子也然君子不敢輙益之闕疑可也
夏齊侯鄭伯如紀
　諸侯相朝三代之典聖人無絶法也自入春秋齊鄭
　大而紀㣲春秋諸侯以小朝於大則有之盖未有大
　朝於小者以大朝於小此必有詐謀譎計寓於其間
　不可不考也紀於齊為西鄰地逼於齊齊盖有併吞
　之志也乆矣以兵㓕之則興師無名懼有所不勝故
　脅比鄭伯而朝紀将掩其不虞而襲之且鄭距王城
　逺於紀若於紀無所利焉故齊脅而與之俱致紀於
　不疑也而紀以㣲國一旦二大國之君無故而朝紀
　能無疑乎疑而備之齊不得志而還嗚呼齊僖之心
　盖山川丘陵也吁可畏哉聖人惡其假禮以為盜故
　雖外相如亦不略其誅之重也凡諸侯相朝皆書如
　如公如晉如齊皆朝也不曰朝而曰如尊天子也唯
　朝王則曰朝公朝於王所是也尊内則曰朝滕薛來
　朝是也外諸侯朝則曰如盖非盟非㑹而如其國非
　朝而何然外相如唯此與州公如曹而已州公寔來
　故書齊鄭如紀從赴也紀婚於魯而來赴故書於策
　聖人因䇿書而不略以著齊侯之惡焉盖為紀侯大
　去其國張本
天王使仍叔之子來聘
　徴兵也鄭伯不庭王将伐之召兵於魯故使仍叔之
　子來聘然鄭比於齊齊庇扵魯魯蒙齊之庥其忍叛
　齊以伐鄭邪故天王有命魯有所不從寧逆王命而
　不敢逆齊之懽心秋王師伐鄭所從者蔡衛陳而已
　魯不在也則仍叔之子聘為虚行矣在周之西牙璋
　起而諸侯之師雲合響應以敵王愾義旗所指無征
　不克今以王臣來聘其禮隆矣而兵卒不出私黨重
　而王命輕卒之王師敗於鄭魯罪也盖三國見魯不
　從其能極力以抗鄭乎則敗王師者魯也仍叔周大
　夫曰仍叔之子未命也未命而将王命王命輕矣此
　所以得魯之不從也
𦵏陳桓公
城祝丘(不時/)
秋蔡人衛人陳人從王伐鄭
　親征非平世之事也武王創業則親征宣王再造則
　親征盖立威天下以定祸亂也故成康平世則不聞
　親征有大司馬之法在也周衰大司馬之法不行天
　威不宣於天下一人之愾諸侯不敵而王自敵之盖
　有所不得已也鄭伯再不朝在周制貶爵削地足矣
　征之暴也而周之㣲雖貶爵有所不從令削地有所
　不受命故寧征之使諸侯翕從遂以夷鄭而周之威
　令因是復振則興周室者未必不屬桓王也不幸齊
　比於鄭徴兵於魯魯畏齊而不從所從者三弱國而
　已三國者又不能無畏齊比鄭之心盖二年蔡嘗與
　鄭㑹於鄧三年齊衛又胥命於蒲此年陳佗殺太子
　而自立其畏大國之心尤惴惴矣天王有命雖三國
　不敢不從而從之實不情也故不能躬擐甲胄而以
　㣲者行卒之臨戎不戰而北以重挫皇靈而益周室
　之弱其罪為何如或者乃以書人為襃盖不稽於經
　不知三國比鄭畏齊之故徒觀其從王之文疑若可
　褒也噫聖人一書伐鄭顯則誅三國隐則誅齊魯三
　國之罪顯故書人足以彰之齊魯之罪㣲故二年書
　稷之㑹此年書齊侯鄭伯如紀而後見齊黨於鄭三
　年書讙之㑹此年書仍叔之子來聘而後知魯畏於
　齊其罪顕者誅之輕盖有所不得已焉三國是也其
　罪㣲者誅之重盖怙私黨而逆王命齊魯是也求春
　秋當求之㣲然後能發聖人之深藴不然徒區區求
　其文吾未見其得聖意也
大雩
　史記魯世家周公卒成王亦譲𦵏周公扵畢從文王
　以明予小子不敢臣周公也成王命魯得郊祭文王
　魯有天子禮樂者以襃周公之徳也雩旱祭天子諸
　侯均得雩天子雩上帝及天下山川盡舉而祭之諸
　侯雩封内山川之在祀典者故天子曰大雩諸侯曰
　雩魯用天子禮樂故亦大雩然則僭乎曰僭説者以
　成王康周公故賜魯以天子禮樂此漢書雜言也劉
　敞辨之曰魯惠公使宰遜請郊廟之禮於周天子使
　史角徃惠公止之其後在魯實始為墨翟之學則賜
　天子之禮始於平王用天子之禮始扵惠公也愚得
　斯說竊以為成王周公之一快不然成王賢君而負
　失禮之罪周公聖人而干犯禮之譏吾知其必不然
　也然則郊禘皆始於恵公矣雩有二龍見而雩常祭
　也旱而雩非常也春秋常祭不書書雩二十有一皆
　旱祭也書雩以見旱而民稼不可不憂也
螽(書災也/)
冬州公如曹
六年春正月寔來
　州公王臣也何以知其王臣盖天下諸侯非二王後
　無稱公者杞以夏之後宋以商之後故爵以公其他
　雖周公太公之子孫國於齊魯皆侯爵而已唯天子
　三公稱公祭公虞公虢公與此州公是也州寰内采
　邑也公爵也州邑即河内州縣其初盖蘇忿生采地
　至是為州公食邑左氏乃以為淳于公且淳于公則
　杞公耳淳于𨽻今宻州杞後遷扵淳于世或以地稱
　之如東樓公之類是也左氏不知遂以淳于公為州
　公不知諸侯非二王後非天子三公無稱公者其不
　逹理一至於此邪外相如不書此何以書為六年寔
　來赴也州公其實來魯而中道如曹也以地考之魯
　南鄰於曹西逹於周王臣來魯必經曹衛之間州公
　盖本來魯矣中道而朝扵曹故先書州公如曹而繼
　書寔來文相承也然則書州公來足矣何必煩文而
　書如曹哉此魯史冊書之舊也魯史迹王臣之實而
　書之聖人亦不沒其迹唯寔來則聖人簡文以承上
　也所以見夫王法不謹王臣外交於諸侯而無顧憚
　一出而交二國也其義盖與隠元年祭伯來之義同
　吾既言之矣或以過我故書且自周來曹自曹來魯
　勢也安有過我復如曹既如曹復來魯何州公徃來
　還返之不憚勞也或又以寔為州公名謂失地之君
　稱名此又求其義而不得穿鑿至是邪○杞初國於
　陳留今之開封是也桓六年遷於淳于淳于在今之
　宻州其遷也以其地稱故曰淳于公如東樓公西樓
　公之類其實皆杞公也杞禹之後以公爵故稱公是
　年州公如曹左氏不識因以為淳于公事偶同年謬
　以甲為乙也不知州公自是畿内王臣稱公天子三
　公也州地在畿之西其先蘇忿生之田十二邑之一
　也即今之懐州州縣是也
夏四月公㑹紀侯于成
　紀之求魯何謀之淺也齊萌圗紀之心紀欲自存何
　術哉禮而已矣内以禮治其國使無釁可乗外以禮
　事大國無犯其怒孟子曰以小事大者畏天太王勾
　踐是也未聞太王求援於外勾踐借資扵大國也紀
　之求魯徒以魯㛰扵齊睦於齊必厚不知魯託於齊
　盖亦巢幕之燕矣魯以不義求人庇已不暇何暇庇
　人哉齊欲吞之魯欲存之犯齊怒也則成之㑹紀適
　所以怒齊而速取禍矣何益於大去其國哉
秋八月壬午大閲
　大閲四時閲兵之名也周禮仲春教振旅仲夏教茇
　舎仲秋教治兵仲冬教大閲然必因蒐狩而行之未
　有非蒐非狩而直大閲者此直書大閲榖梁所謂平
　而修戎事者也平而修戎事正乎曰不正先王因田
　獵而講之示不玩武以農隙教民戰而已今無事而
　大閲庸為正乎况大閲以仲冬而行之六月徂暑之
　時可乎夫四時均教兵也而名不同禮不一者盖因
　民之勞佚時之閒劇而制詳略焉大閲罄三軍盡舉
　而閲之所以必扵仲冬民事既閒可以併閲而無妨
　民也今六月耕耨之時其䏻無妨於農乎聖人書之
　一以著其非時一以見其無事而徒閲勞民甚矣説
　者以大閲為僭天子之禮愚謂大之為僭惟大雩為
　然大閲閲兵之名與治兵何異荘公治兵以為常而
　桓公大閲以為僭何邪
蔡人殺陳佗
　陳佗殺太子免自立而經不書君子盖疑之然以類
　求之陳夏徴舒弑其君而楚人殺陳夏徴舒聖人與
　其討賊之辭則陳佗必逆賊無疑然殺世子免不書
　者陳不赴也或曰前年甲戌之下闕文耳蔡人殺陳
　佗書者蔡赴於魯也然則陳之賊蔡討之可乎曰可
　塗之人殺之可也而况諸侯乎得討賊之義也不地
　殺扵蔡也不爵國人不君之也國人不君之而奔蔡
　蔡人殺之
九月丁卯子同生
　公子均子也而世子生必以禮舉之何邪聖人於此
　所以正名定分杜亂源也世子之位自襁褓而定則
　亂臣賊子何所窺覬哉古者植遺腹朝委裘而不亂
　者分定故也魯自恵公並妃匹嫡隐桓之生均不舉
　以禮嫡庶不辨以兆前日之禍今桓幸有正嫡又能
　舉之以禮而史書於冊聖人於是其忍削而勿録哉
　則子同生盖以喜書也魯自是而後得其正矣雖然
　桓以簒得國桓既不正子安得正嗚呼使世有明王
　賢伯以正桓之罪立隐之子斯正矣今既不能而桓
　君魯者已六年使不幸桓復不能辨嫡庶則魯之禍
　無時而息也幸桓有正嫡周公之後遂杜簒遂之門
　可不為周公慶乎故桓之逆聖人誅之於即位之初
　而子同生聖人盖喜魯之有正嫡也
冬紀侯來朝
　春秋以小事大爵尊而禮抗者皆降爵而朝之杞滕
　薛是也故三國雖㣲而介扵大國之間卒與春秋相
　終始惟紀也知齊有併吞之心不能以禮自卑抗然
　以侯禮朝徒知求援扵大國不知其犯大國之怒者
　盖自來朝始紀魯婚姻之好有所不責而其朝齊齊
　肯恝然忘心哉齊為侯爵而紀以侯禮朝吾不見其
　順也聖人於其朝魯也書侯則知其朝齊亦然矣則
　夫齊之滅紀未必不責其抗而紀侯不逹權卒至於
　亡在當時紀固彊扵杞滕薛然其謀自全之䇿不及
　三國逺矣故不免扵亡
七年春二月己亥焚咸丘
　咸丘魯邑也杜云髙平鉅野縣南有咸亭今𨽻濟州
　傳曰西狩於大野大野魯之苑囿即鉅野周禮河東
　曰兖州其澤藪曰大野魯國於兖則大野為魯之囿
　明矣獵於大野因火田而遂焚咸丘焉則何以不書
　火田曰禮記昆蟲未蟄不以火田周之二月夏之十
　二月也閉蟄之後火田之時也得時不書所譏者焚
　咸丘以咸丘逼大野因火田而延及扵邑也公榖以
　為火攻且咸丘内邑何攻之有又以為邾咸丘夫春
　秋書地未有不繫其國者宋彭城是也故雖在楚必
　繫之宋豈有邾邑而不書邾咸丘邪不書邾後世安
　知其為邾邑也聖人作經必不如是之晦然則焚咸
　丘無貶乎曰貶貶滛獵也獵不至於焚山而况焚邑
　乎邑人民之聚也攻獸而災及於人甚矣
夏榖伯綏來朝鄧侯吾離來朝(劉敞以為用夷禮/)
　春秋諸侯以小朝大勢之常也滕薛紀杞榖鄧牟葛
　皆小國也然君子不於小國求其義而區區於桓公
　求襃貶且小國豈獨朝桓公哉前乎此則朝隐後乎
　此則朝荘以至齊晉宋楚莫不皆朝之勢卑國弱則
　謙以事大何擇逆順邪則書朝不為桓公設也學者
　當於小國求其義然來朝未有書名者而榖鄧書名
　説者以為譏不以禮也夫春秋之時周禮在魯豈其
　棄禮而魯是朝諸侯不名惟失地名薨則赴以名榖
　鄧生名失地也何以書朝而不書奔以朝禮見榖鄧
　皆在南陽廹於楚與魯壌地盖遼邈也魯居扵兖榖
　鄧居於鄧以職方考之兖鄧東南相距㡬二千里兖
　距京師六百里鄧距京師八百里合千四百里之遥
　其間越蔡越許越陳越曹越宿及邾而朝於魯何益
　哉盖為楚所逼失地而奔越大小七國而不見容者
　懼楚也至魯逺於楚而容之故朝於魯以朝禮見故
　書朝以失地故書名說者不求書名之意而惑其來
　朝之文疑其朝桓為逆而不知其失地而奔不然以
　千四百里之逺豈交鄰之義終春秋之世而不見於
　經豈遂不交扵諸侯乎則知其㓕於此也何以不書
　㓕不告也二年鄧之㑹鄧盖懼楚而求蔡鄭蔡鄭亦
　求於鄧而交㑹焉距今六年而鄧卒為楚所逼出奔
　於魯榖亦從而滅楚日益熾矣而中國杳焉無以為
　備聖人豈苟書榖鄧之來哉盖憂中國也
　　闕秋冬
八年春正月己卯烝
　春秋不書常事然不因常則無以見其變則亦或書
　之大事於太廟有事於太廟常也所以書者謂躋僖
　公萬入去籥書也春祠夏礿秋嘗冬烝周之正月夏
　之十一月也則正月己卯烝常事也所以書為五月
　丁丑烝起也禮有時不時則失禮禮有節煩數則失
　節烝冬事也田狩之後備物以祭故四時之祭惟烝
　為甚腆盖非冬則物不可得而備今正月而烝禮也
　若五月之烝此何為也哉夏之三月物華而未實禽
　獸孕育之際安得物而備之則夫五月之烝非暴殄
　天物不能也且冬烝而春又烝則煩且數冬備祭而
　春又備祭則為不典故聖人文起於此而義在彼故
　曰為五月烝起也
天王使家父來聘
　命魯主㛰也魯将為紀謀納女於王王使家父來聘
　言娶於紀也故冬祭公來逆后
夏五月丁丑烝
秋伐邾
　桓公之逆大國之㑹於今盖六年而邾儀父以附庸
　獨不朝儀父盖知義者也隐有遜千乗之心則即位
　三月儀父來盟桓有簒逆之惡則定位六年儀父不
　至非義何恃哉桓公憤其然故無故而伐之責其不
　至也然邾終不即至迄十五年因牟人葛人之來不
　得已而與之俱而後朝焉愚以是知義之果可恃也
　桓以不義而伐人之國用兵何名哉故不書公不書
　師而見貶
冬十月雨雪
　此記非時也夏之八月豈雨雪之時
祭公來遂逆王后于紀
　王娶於紀非王意也魯意也齊将滅紀紀託於魯魯
　心不忍抗齊勢不能庇紀於是為之謀而俾納女於
　王託王為重焉謂齊雖怙彊必不敢㓕王后之國以
　負大逆之名于是魯為主之而俾王娶之盖由五年
　齊鄭如紀紀不勝其恐而求魯益急六年夏㑹於成
　秋又來朝故魯為是謀春天王使家父來聘盖謀㛰
　也今祭公來初不為逆后請期而已而魯知齊謀紀
　益深因不及反命而俾祭公遂逆后於紀故聖人以
　遂書非王命也魯命也以魯之命而祭公得遂事之
　罪可乎盖祭公天子三公甘廢王命不能逆魯之意
　庸得為無罪且王后奉天地宗廟社稷之祀者也而
　以私謀娶之以私謀逆之可乎聖人一書逆后之事
　而包數義於其間誅紀魯之私謀責祭公之遂事戮
　齊之怙彊傷周之失禮愚以是知春秋非吾聖人不
　能修也雖紀託於王卒不免於大去然齊僖因此盖
　有所忌終其身不敢犯紀紀雖從魯鄭敗齊師而齊
　不敢報怨既而僖公即世而滅紀者齊襄也則納女
　於王尚足以延紀數年命雖曰下策其謀不為不深
　也
九年春紀季姜歸于京師
　大㛰人倫之本而天子娶后以奉天地宗廟尤不可
　輕然其禮惟昬義著士昬六禮而天子之禮無見於
　經者詩載韓侯娶妻文王親迎皆諸侯之禮爾唯春
　秋著天王大㛰之禮然亦因事而見禮焉凡諸侯逆
　女稱女入稱夫人而天王逆稱王后歸稱女天王以
　大夫逆后無貶而諸侯以卿逆有譏此禮之所以異
　也天子以四海為家而后有母臨天下之道天王有
　命在紀則紀姜已有母天下之道矣而逆之自天王
　徃也故以王后書尊王命也紀姜未見宗廟未覿君
　子則紀女而已而其歸自紀徃也故以紀季姜書不
　敢以后自居順以聼命也此禮也唯天子則然而諸
　侯則異矣故逆稱女入稱夫人逆稱女女在父母制
　於父母安得以夫人稱之入稱夫人既配而後得稱
　夫人也若夫諸侯禮均勢敵則必親迎韓侯文王是
　也天子無敵於天下四海無客禮則勢不得屈而親
　迎故以卿大夫行然則祭公劉夏冝無貶何以譏盖
　祭公三公坐而論道者尊不當行劉夏士也士賤者
　㣲不當徃譏所使非所冝非譏不親迎也况祭公之
　遂事不可以無貶故上不書天王使而下書遂惡其
　専也然僑如遂逆女於齊至皆書以而紀姜歸不書
　以盖后将母天下非祭公所得以也故使若紀姜之
　自歸此又天子諸侯之别也
夏四月秋七月
冬曺伯使其世子射姑來朝
　世子朝㑹禮乎曰禮之權也非正也事有出於不得
　已故亦不得已而用權周官典命凡諸侯之嫡子誓
　扵天子而攝其君則下君之禮一等未誓則以皮帛
　繼子男此權禮也君疾或耄則以世子攝朝㑹故有
　是禮然朝㑹有所不可廢而後以世子行或方岳之
　朝或牙璋之召此禮之不可廢者不幸而疾且耄故
　以世子攝之今曹之朝魯非有旦夕之急也非王禮
　之不可廢也况世子一國之本而曹伯以就盡之年
　羸然在疾而世子不在吁其殆哉使不幸未及還而
　終生卒則國非其國也父子顓蒙一不念此俱履危
　道曹伯不慮而使之世子不辭而遂出吾竊為曹之
　社稷憂幸終生至春而就木不然姦臣窺之暴客乗
　之振鐸之嗣僅如綫矣秦之亡也以太子扶蘇不在
　權移斯髙遂以勦滅始皇奸雄慮不及此盖既焚六
　經不知春秋也不知春秋烏得不亡
十年春王正月
　桓自二年書王之後不書王者凡七年至此復書王
　何哉幸有郎之師也自桓之簒大國㑹之小國朝之
　無一人稱兵扵魯者同奨簒也至是齊衛鄭始來戰
　于郎雖然郎之師豈真問桓簒逆之罪哉而聖人以
　迹取之不究其情也雖以他釁來而迹實加兵扵魯
　盖愈乎盟而㑹之比而朝之者也故聖人與其跡而
　以自戰為文明魯無辭不可得而拒也是以正月先
　書王幸王法假是而猶存也盖前乎此未有以兵加
　魯者惟此其始也說者求其義而不得或拘乎數或
　考乎外榖梁以為正終生之卒且五年陳侯鮑卒亦
　在正月何以不書王或以十年為盈數夫無王之罪
　日月可誅何待盈數邪劉敞又以為三朝之節且援
　周禮侯服一歳一見甸服二歳一見男服三歳一見
　采服四歳一見衛服五歳一見魯采服也至是三不
　朝矣三不朝則六師移之故諱而存王此亦附㑹爾
　且王畿之外五百里曰侯服又五百里曰甸服又五
　百里曰男服又五百里曰采服又五百里曰衛服則
　采去王畿凡二千里魯居于兖以地考之兖去東都
　六百里去西雒千里以西周言之則魯為甸服二歳
　一見則桓至此五不朝矣以東周言之則魯為侯服
　一歳一見則桓至此十不朝矣所謂為采服與夫三
　不朝之節無一合者此附㑹不宻罅漏甚大無辭可
　補者也
庚申曹伯終生卒
夏五月𦵏曹桓公
秋公㑹衛侯于桃丘弗遇
　衛自宣公即位與魯蓋未嘗通也衛嘗附宋魯嘗從
　齊至桓二年宋殤遭華督之祸衛失所依故三年亦
　與齊胥命于蒲齊既通矣唯魯未嘗㑹至是将與公
　為㑹以通疆場之好焉然衛先已與齊齊於此盖将
　謀伐魯必有命於衛也衛得齊命其肯棄先附之齊
　而從新通之魯哉故桃丘之㑹衛侯不至公徃㑹而
　不遇冬遂有郎之師則夫桃丘之㑹不遇者齊故也
　衛宣期與人㑹中道而變不信固在衛矣然桓簒逆
　之人而㑹衛於桃丘桃丘衛地使衛侯因㑹而執之
　公其殆哉則夫不遇者公之幸也
冬十有二月丙午齊侯衛侯鄭伯來戰于郎
　春秋書戰未有不書及者内書及如及齊師戰于奚
　外書及如宋師及齊師戰于甗不書及而以自戰為
　文者唯此郎之戰與十二年及鄭師伐宋丁未戰于
　宋而已皆伐者有辭被伐者不得而抗也桓公以簒
　得國在王法所必誅鄰國均可以問罪焉迄今十年
　無一人稱兵於魯者王法幾亡矣今也幸有齊衛鄭
　之師彼三國者究其真情未必為討逆而來盖元年
　鄭嘗盟之三年齊實妻之其不治桓罪也審矣今乃
　無故而來戰其爭疆事也不可得而知其怙私忿也
　不可得而見聖人不問也獨是三國毅然加兵扵魯
　足以快志士之憤而伸王法于乆屈故先扵春書王
　而此變文書來戰以自戰為文志魯不得與抗矣故
　春秋書來戰惟此而已與夫丁未戰於宋盖外内異
　文而其義一也宋人執祭仲出忽立突以制鄭國之
　權不道甚矣而復責賂于突突不能堪桓公於是凡
　五㑹宋公以平之宋卒不從魯于是及鄭伐之宋何
　辭哉故亦以自戰為文曰丁未戰於宋外來伐而内
　無辭故書來戰内伐人而外無辭故直書戰文異義
　同也左氏著先班後鄭之事於經不可考况事在五
　年豈有更數載之後而報此小怨哉若然則當以鄭
　主兵安得序齊為首不足㨿
十有一年春正月齊人衛人鄭人盟于惡曹
　惡曹之盟同絶魯也桓不義而得位齊鄭實定之位
　既定而魯揜然自强不事齊鄭又齊鄭謀并紀而魯
　謀庇之於是二國怒而有郎之師然則郎之師私忿
　也聖人何以爵之盖三國來戰固無辭矣未必不假
　討逆為詞聖人亦因其詞而以爵子之所以存王法
　然原其情實不為討逆來也故於惡曹之盟復人之
　初爵之以予其跡終人之以誅其情聖人抑揚予奪
　其可謂公矣然三國既伐魯何用復盟盖齊鄭忿魯
　不事已連衛以伐之而衛嘗期魯為桃丘之㑹雖因
　齊而不克徃齊鄭盖疑衛復與魯也故盟之則斯盟
　盟衛也其後齊僖鄭荘衛宣皆抵死不通於魯則斯
　盟為固矣然以私忿絶魯歃血要神其為盟誣矣雖
　固何益哉
夏五月癸未鄭伯寤生卒秋七月𦵏鄭荘公
　鄭荘天下之巨姦其脱天誅而死牖下幸矣夫正晝
　殺人君子以不治治之盖愚而為惡小人之下者也
　若夫質為小人而文以君子之辭真小人哉時無眀
　王而使斯人得全身於是世春秋其可不作乎姜氏
　初愛㓜子段請於武公将立之武公不從荘於此盖
　憾其母而疾其弟也憾而疾之冝踈之矣而荘愈親
　之母為請京公曰諾段収二邑公不制繕甲治兵公
　不詰若鄭荘之仁且友也而荘實置之扵死地以為
　惡不盈則罪不至於死故稔其惡必克之而後已母
　子兄弟之間心如丘壑尚何有於他人既而鄭被宋
　兵圍其長葛求魯之援急如風雨而告不以情要之
　以利約輸祊田其實無意入祊也使隐公因其渝平
　而遂以兵援之則投其詐謀幸魯有公子翬之徒為
　之計卒俟祊入而後出兵雖其謀不遂其情可見矣
　脅齊援魯而入許逐其君而疆其田乃曰許太嶽之
　𦙍也吾其能與許争乎使許叔居許東偏攘人之地
　而文之以義猶曰不與許争君子信之否乎初扵魯
　隐有同盟之好借資之助至隐為桓所弑荘不能討
　而反比之盖以祊之在魯無釁而責償也幸魯有簒
　逆之罪可脅以責祊故因為垂之㑹藉璧假許實責
　償祊也荘公老而姦謀益深矣齊将襲紀鄭實附齊
　使齊侯獨如紀則紀必疑而備之故荘助其姦與齊
　俱行盖以鄭逺於紀将置紀於不疑而成齊襲紀之
　計也幸紀覺之而謀不遂不然紀國為墟矣初桓王
　貳政於虢盖未絶鄭也而荘公帥師入扵成周取麥
　及禾既而負不朝之罪於王王師臨之鄭掃境來戰
　射王中肩且曰不敢陵天子嗚呼上干逆君之誅下
　負誓母之惡内欺兄弟外欺鄰國而尚以好詞飾其
　姦非春秋何以照其隐哉故書克段書渝平書入許
　書假田書如紀書王伐鄭而荘之姦無所逃於筆端
　不有春秋斯人何懼邪此雖詳扵傳而實合扵經愚
　不敢廢故備論之所以發鄭荘之姦而明春秋之藴
　非茍從傳也
九月宋人執鄭祭仲突歸於鄭鄭忽出奔衛
　國不可以無節義之臣節義之臣國之治亂係之鄭
　之治亂實係於祭仲鄭荘死而世子忽立國之經常
　也宋荘不義以突之母為已出誘祭仲執之求出忽
　而納宇仲於此以義拒之可也拒而不從死之可也
　既寡謀淺慮䧟宋之誘而投其縶懦不能拒怯不䏻
　死而致鄭數世之亂者仲也方其䧟宋之誘勢不可
　逭獨欠一死矣仲死則宋謀沮而鄭亂息聖人尤仲
　不死故誅其魂於千百載之後以息鄭亂然則仲何
　以不名曰不名所以誅仲也古者國君不名卿老世
　婦仲鄭之老臣受遺輔忽者也故忽不敢名之聖人
　亦因其字而書之所以深誅仲也然突鄭公子也而
　不繫之鄭外之也使若外盗之入簒者也何以書歸
　而不書入易辭也祭仲立之也忽世子也何以不書
　世子既君鄭四月不可曰世子也何以不曰鄭子忽
　不得子之道也制於權臣不能守其社稷一夫作亂
　匍匐而逃豈曰能子哉故斥書名其貶重也
柔㑹宋公陳侯蔡侯盟于折
　内大夫之專伐自無駭始内大夫之專盟自柔始聖
　人皆黜其族以示貶而或者以為未命之大夫且專
　兵專盟必其國之秉政者也安有未命而秉政者况
　未命於氏族何與而不書吾扵無駭辨之詳矣且宋
　人執祭仲出忽納突何與于魯而魯大夫盟之盖宋
　之扵突固以親而立之也而宋荘豈以親而㤀利者
　哉必責其納突之賂也祭仲既不能拒之於初忍拒
　之於終乎仲不能拒而鄭之小無以厭宋荘之求故
　魯将平之大夫盟宋者一而公㑹宋者五宋卒不從
　宋則不容誅矣而魯何為者哉不内治其國而外平
　人之亂魯之君臣其志荒矣故貶柔之族以見意
公㑹宋公于夫鍾冬十有二月公㑹宋公于闞
　突以不義而簒其兄宋以不義而責賂于鄭二者均
　亂人也使王法不亡突在所誅宋在所伐而魯桓抵
　死㑹以平之何邪㑹而平之是成亂也盖桓之與宇
　𩔖聚者也桓殺兄而立突簒兄而入惡同罪均冝其
　相庇也然宋之立突也初以為恩及賂之不厭也反
　以為讎桓凡四㑹両盟而宋不從宋荘固小人而桓
　不自量甚矣且桓嘗賂鄭許田以求定位又嘗受簒
　逆之賂器於宋安能禁宋求賂於鄭傳曰愛人不親
　反其仁治人不治反其智禮人不答反其敬桓曷自
　反曰吾何人也其能止宋之貪而禁鄭之賂乎一念
　及此桓當羞死何足重辱聖人之譏哉
十有二年春正月夏六月壬寅公㑹杞侯莒子盟於曲
池
　杞莒之怨亦乆矣隐公四年莒人伐杞取牟婁自後
　未嘗通也杞莒皆魯之東鄰而曲池魯地也盖杞莒
　欲平求魯而涖之以信其盟故書㑹㑹者杞莒主為
　是盟也然桓五㑹宋公平宋鄭而宋不從桓何足恃
　哉杞莒之平自相盟足矣無桓公可也公榖皆以杞
　為紀字誤也非是
秋七月丁亥公㑹宋公燕人盟于榖丘
　南燕也黄帝之後入春秋盖未與諸侯通于此首與
　宋魯盟宋魯之盟為鄭謀也宋不義而魯不信兩無
　可從者至十三年乃遂從宋與魯鄭戰初不交扵諸
　侯存亡未可量也一從是盟有亡證存焉盖小國兵
　力有限而從不義之役不義之役無時而已也一不
　從則祸由而生不若初不交諸侯之為安也故兵敗
　之後不復見扵經不知為何國所㓕自榖丘之盟始
　故聖人書人以賤之
八月壬辰陳侯躍卒
公㑹宋公于虗冬十有一月公㑹宋公于龜丙戌公㑹
鄭伯盟于武父
　春秋書盟㑹未有如是之詳者自突之入鄭柔㑹宋
　公於折公㑹宋公於夫鍾于闞于榖丘于虗于龜凡
　四㑹兩盟皆為鄭謀而已使宋鄭可平一盟足矣何
　以多為今屢盟數㑹而宋不肯平見宋之貪利不捨
　無以為人而桓不能自反無以取信於人也今宋既
　不從可以已矣乃寒前日之盟背前日之㑹盟鄭宇
　而謀伐宋焉宋貪利不悛猜貳不信在所誅也鄭宇
　忿而伐之猶曰有詞而魯何為哉魯徒以為不從已
　平而助忿興兵忿者桓之心而兵者魯之民也桓心
　則怒而民何罪哉後日之戰自今日之盟始故詳書
　㑹宋一書㑹鄭以著桓之惡
丙戌衛侯晉卒
　兩書丙戌羡文也此舊史之文歟曰非也作經之後
　傳授羡之而世不敢刋春秋不刋之典也不可改易
　或以為聖人存舊史之文且兩書丙戌何與襃貶聖
　人存羡文何益春秋
十有二月及鄭師伐宋丁未戰于宋
　春秋以獨戰為文者唯此與郎之戰耳皆被伐者曲
　無詞以敵之也左氏曰宋無信也杜云尤其無信故
　以獨戰為文是也前日五㑹宋公㑹者外為主宋意
　也宋求賂于鄭而㑹魯何哉託魯以媒利也宋欲媒
　利而魯欲平之賂不可得平不能成于是魯鄭忿其
　不從而謀伐之伐之固未為天討也而宋實無詞何
　則立突出忽宋謀也宋之謀徒以突親于宋而忽非
　已親也是親愛之心也突既立而責賂不已親愛安
　在哉五㑹魯而媒利魯知宋無厭而鄭無以塞其求
　也故平之雖桓非君子而其舉未為不善也宋卒不
　從而責賂不已此魯鄭所以不平連兵以伐之宋何
　詞哉豈以賂不足以償其得位而責鄭歟豈以四㑹
　兩盟卒不能得一金之賂以責魯歟愚是以知其無
　詞以敵魯鄭也則聖人以獨戦為文豈不有㫖哉而
　或者反以獨戰為宋有詞愚所不曉也徒見夫内沒
　公不書以為公之恥且外出主名而内不書公則可
　以為公耻今外書師而内不書公安知非㣲者哉春
　秋之法將卑師少稱人内不可書魯人故沒而不書
　盖伐宋者鄭意也公盖助忿而已故以将卑師少而
　從之也然則何以不書㑹而書及盖突以宋之立已
　嫌於伐宋推魯為主也推魯為主故聖人亦以其欲
　而書及以見意焉
十有三年春二月公㑹紀侯鄭伯己巳及齊侯宋公衛
侯燕人戰齊師宋師衛師燕師敗績
　春秋諸侯朋黨交扇同忿為伍以鬬天下之兵民何
　負哉今七國之戰聖人盖惡之不出主戰以浪戰為
　文也而左氏以為鄭與宋戰公羊以為宋與魯戰榖
　梁以為紀與齊戰此皆各得其一偏者也七國者魯
　紀鄭為一朋各有所忿齊宋衛燕為一朋亦各有所
　憾紀與齊世讎也紀之兵為齊發也宋與魯鄭報前
　日宋之戰也衛與紀鄭固無釁而同役者為魯耳盖
　以十年郎之戰未得志也燕則比宋興兵責魯榖丘
　之盟不信也則七國者皆有所為而戰各戰其私也
　然宋鄭之怨為近且顯茍遂以宋鄭為兵首則天下
　孰知夫聖意本以浪戰目之哉故以齊紀為首使後
　世求其義則知其各有憾也然春秋書戰鮮有不地
　者外之戰唯荘二十八年齊人伐衛衛人及齊人戰
　衛人敗績不書地内之戰唯此七國之戰不書地皆
　地於其國也齊伐衛戰于衛故不地四國來伐魯戰
　於魯故亦不地然衛言伐而魯不言伐盖齊宋衛燕
　之師不專伐魯也適相值於魯地而戰耳故不書伐
　其文與義自相副無事穿鑿也戰稱爵敗稱師此又
　春秋之常爾不足論惟衛惠之出宣公未𦵏嗣子出
　從金革之事直書侯而不書子從其稱也罪惡自見
　矣諸侯皆爵而燕獨書人僻陋未甞以爵通也
三月𦵏衛宣公
　衛自十年有郎之師此年春同四國來戰則於魯怨
　為深矣魯曷為𦵏宣公劉敞所謂怨不棄義怒不廢
　禮也
夏大水
　周之夏今之春水失其性矣吾於元年既言之
秋七月
冬十月
十有四年春正月公㑹鄭伯于曹
　突之立雖以宋而宋既憾之所與者魯而已一日失
　魯突其能自固哉故求於魯為專前年之戰實受魯
　賜而敗宋師徳魯益深故今春㑹公而夏又來聘盖
　同惡相濟捨魯無可求援者也
無氷
　寒暑之變天地之常度而隆冬盛暑立於天地之間
　者有所不安焉故聖人為之立制秋為備寒之具而
　冬為祛暑之具周公七月之詩曰𧖟月條桑取彼斧
　斨以伐逺掦猗彼女桑八月載績載𤣥載黄為公子
　裳故九月授衣為寒具也二之日鑿氷冲冲三之日
　納于凌隂四之日其蚤獻羔祭韭盖鮮羔開氷為暑
　具也周之正月夏之十一月凌人斬氷而藏之時而
　無氷焉則無以備暑矣非徒無以備暑而鮮羔開氷
　何以薦寝廟外内饔何以供氷鑑賔客何以供饍饈
　夏無以頒秋無以刷其為闕禮大矣洪範庶徴曰豫
　恒燠若君政逸豫則恒燠應之春秋之君勤於政者
　固無有也則無氷乃恒燠之證歟雖然春秋之世聖
　人豈望其君建皇極調庶徴邪所以書者為後王逸
　豫之鍳也世有哲王幸無忽春秋之教則皇極立皇
　極立則雨𤾉燠寒風皆時而無無氷之異矣
夏五
　闕文也修經之後傳授闕之或以聖人因舊史闕之
　非也孔子曰吾猶及史之闕文也則舊史有闕聖人
　必修之且闕一月字無與于春秋而徒益後世之疑
　聖人不為也
鄭伯使其弟語來盟
　突之立於鄭不其危哉内恃祭仲而已國人不欲也
　外恃魯而已鄰國不與也故祭仲專政于内而魯傲
　視於外突皆屈而從之無敢忤也春秋書來盟者凡
　六皆屈己而求盟扵我也突既自危懼魯或背之則
　孤立無援一失外援則已為匹夫矣故屈己而使其
　弟來盟焉鄭非無大夫而必使其弟則知諸大夫有
　所不心乎突也既而宋伐於外祭仲抗於内不免于
　出奔然而復入于櫟實魯之援則今日之盟不為無
　益於突也
秋八月壬申御廩災乙亥嘗
　天子諸侯皆親耕取其榖而别藏之以供天地宗廟
　社稷之祀曰御廩醴酪粢盛於是乎出是故聖人重
　之不然一廩之焚何足志哉今御廩災天盖示變以
　警其不誠也然災纔間二日而嘗説者皆謂其以災
　之餘而祭愚以為不然且祭祀必為醴酪必為粢盛
　醴酪粢盛非榖所成也米所成也則三日之前榖已
　出廩矣宗廟之禮散齊七日致齊三日安有致齊而
　榖未出廩哉則乙亥嘗非災之餘也灰燼之餘豚彘
　所不能食尚何以薦新於宗廟哉桓公雖庸必不然
　也災與嘗自二事爾災以著天變嘗以著不時且春
　祠夏礿秋嘗冬烝皆夏時也周之八月夏之六月也
　六月稼未登場安得新而嘗之以陳為新非所謂嘗
　也故書之著不時而紊先典也事偶在御廩災之後
　非薦災之餘也不然以灰燼之物尚能為醴酪為粢
　盛邪况醴酪粢盛豈二日之間所能成者哉不近人
　情矣左氏以為不害安有廩災而榖不害者有識者
　信之否乎
冬十有二月丁巳齊侯禄父卒
宋人以齊人蔡人衛人陳人伐鄭(伐突/)
　勢有所不敵而借資扵人盖亦不得已也以宋人之
　勢力扼鄭為有餘尚何借資扵人者哉春秋書以者
　三魯怨於齊勢不敵齊也則以楚師伐齊取榖蔡怨
　於楚勢不敵楚也故以呉子伐楚今宋之於鄭勢非
　不敵也而以齊蔡衛陳之師同疾於鄭嗚呼不仁哉
　宋荘也以一國伐鄭鄭固恐矣乃連五國之兵以扼
　之是将直造其國都夷其社稷而後已幸鄭慿厲宣
　之靈恃以不冺不然咸林為墟矣且出忽立突者是
　誰之過歟已立之而已疾之為利也初以為親終以
　為讎為利也宋荘利心不戢而宋鄭之民何罪宋鄭
　則然矣齊蔡衛陳復何為者哉輕民之命而為他人
　役何益扵己也是以聖人惡之一舉而書人君臣同
　一貶焉其法盖嚴矣雖然五國均有罪而宋荘不義
　扼人以衆其罪尤不勝誅雖十有二年鄭有宋之戰
　十三年宋有四國之敗則報怨固其冝也然而生兵
　釁者何人哉納突於鄭出正立庶以亂人之國而又
　責賂不已魯屢㑹而屢平之卒不能捨鄭何以堪之
　則前日之師止賂之師也非得已也故二載宇皆不
　敢主兵而以紀魯為先焉宋不能自反又以四國之
　兵将舉而夷之其用心何如哉夫以人之兵必其君
　自行公以楚師蔡侯以呉子親在行也盖不親之則
　於情不安而兵不用命則夫宋人者宋公也人宋公
　其貶不幾重乎然二霸之伐楚皆以諸侯之師也而
　聖人不書以而此書以何邪蘇轍曰桓文之用諸侯
　公用之也諸侯而用諸侯私用之也用之以公人自
　用也用之以私我用之也此為得聖人書以之意吾
　從之
十有五年春二月天王使家父來求車
　車服名分之所係也天子制五器五路以祀諸侯所
　不可得而有也金路以封同姓象路以封異姓革路
　以封四衛木路以封蕃國其制有等差其繁纓旂綏
　皆有常數不可紊也諸侯之有徳有功亦時舉以為
　非常之錫書曰明試以功車服以庸詩曰王錫韓侯
　淑旂綏章是也盖上以之錫下未聞臣以之貢君也
　禹别九州之貢貴至於金玉賤至於土石皆厎貢而
　不貢車服其或所以備車服之用者則貢之而車服
　則不敢貢也盖名分所係非天子不可以制度也桓
　王不君乃命家父以求車於魯魯豈制車服者哉禮
　曰魯君孟春乗大路旂十有二旒日月之章祀帝於
　郊盖魯僭天子之禮則車路之制魯或存之周衰典
　禮不修車路不能自制而下求於魯何以宗諸侯邪
　夫天下之治亂名分而已仲叔于奚請纓於衛仲尼
　以為名器不可假人且下請於上猶曰亂名器今天
　子求於諸侯名噐安在哉則周之㣲非天下叛之周
　實自壞也嗚呼悲夫
三月乙未天王崩夏四月己巳𦵏齊僖公
五月鄭伯突出奔蔡鄭世子忽復歸于鄭
　突簒兄而立不正也而聖人書曰鄭伯忽奔而復歸
　冝絶矣而聖人書曰世子是皆不没其實以見意也
　突簒而立樂乎為君也故以鄭伯書忽繼世而不能
　守故以世子書聖人豈加私意哉跡其實而已跡其
　實而善惡自見此之謂也然突入不係之鄭而出書
　鄭伯忽出不書鄭子而入書世子此則聖人之新意
　也盖突之入宋納之而祭仲立之其實非其位也位
　非其位而自外入簒則疑非鄭人也故不係之鄭既
　以簒得位君鄭五年矣諸侯㑹之國人君之則今日
　雖奔安得不以鄭伯書書而復名之是乃所以為誅
　也若夫忽荘公之嫡長荘公卒國固其國也而懦不
　能守即位四月位固定矣聞突之入委宗廟而出奔
　尚曰能子乎故不書鄭子然出奔距今盖五年論鄭
　之世統忽實為正今突幸為國人所逼而出奔忽所
　當入故其歸也復以世子書眀忽當世鄭也春秋抑
　揚予奪而善惡粲然非吾夫子其能修乎然或書入
　或書復入或書歸或書復歸說者遂以是為善惡之
　判愚以為考春秋當稽其事之正否定其人之賢愚
　不可以歸入之間而遂判之大抵歸者緩詞外有所
　恃内無所拒故曰歸入者速詞外有所脅内得其間
　故曰入復者本自内出而復故曰復歸復入若善與
　惡則君子當以事求之
許叔入于許
　公榖惡入之例于是敗矣且許叔何惡哉齊鄭無故
　而入許逐其君利其地居許叔于東偏以奉太岳之
　祀許之未滅僅容綫矣今天禍鄭之虐忽宇爭衡鄭
　國多故未暇問許也許叔乗間而復許之宗社其又
　何惡字而不名賢也投機而入速也機㑹之來間不
　容髪其可緩乎論者不逹權以為許叔不禀王命而
　直入焉故聖人書入以惡之噫春秋諸侯之立果一
　一奉王命邪古者諸侯世子皆誓扵天子繼世則朝
　於王而聼命今諸侯世子果皆誓于王乎繼世果命
　於王乎諸侯無事而立尚不禀王命許叔乗機而入
　乃責其待王命哉使王命未至而鄭復安稱兵扵許
　許之社稷保其復存乎况鄭素拒王命王命至而鄭
　不受許叔将從鄭歟從王命歟從鄭則違王命從王
　命則鄭兵至其為計益危矣則夫禀王命而坐待㓕
　亡與乗機而克復宗社其為謀盖有間矣聖人必有
　以察之謂許不禀王命者陋儒之説也為此説者盖
　惑於公穀惡入之例而不稽事之善惡人之賢否也
　學春秋者安可以例廢賢
公㑹齊侯于艾
　齊自郎之戰不通於魯久矣使因是而遂絶則彭生
　之祸無自而生及齊僖即世魯復㑹𦵏襄公即位遂
　為艾之盟桓之禍盖萌於此故聖人謹而書之以著
　復通於齊之張本
邾人牟人葛人來朝
　邾牟葛皆附庸也附庸而朝大國常爾何以貶為盖
　諸侯旅朝天子則可旅朝大國則非所以訓然滕薛
　朝隐公則貶在隐公滕薛若無貶辭邾牟葛朝桓公
　聖人若置桓不問而三國皆書人何哉傳曰天子無
　事諸侯相朝正也則滕薛當無事之際朝於魯修鄰
　國之好而已隐不當以旅見之故貶在隐公今桓王
　登遐諸侯不奔喪而旅朝於桓無王甚矣故人三國
　以見貶聖人豈茍貶三小國哉天下諸侯均與其譏
　也且魯與齊衛讎也齊僖衛宣之卒魯皆𦵏之而桓
　王之崩魯曽不奔䘮乃􁃽然南面以臨三國之君桓
　何恃而傲王室哉魯次國也尚揜然無王則齊晉宋
　楚可知矣聖人扵桓王崩而列書三國之朝魯所以
　著諸侯無王之罪此聖人尊王之㣲意學者不可不
　察也
秋九月鄭伯突入于櫟
　諸侯奔而復入不至於國者唯此鄭突入于櫟與㐮
　二十五年衛侯入夷儀而已然鄭伯突名而衛侯不
　名衛侯衎書復歸於衛而鄭伯突不書歸於鄭此正
　不正之辨也衛侯之出國固其國也林父逐之而立
　剽不正也故衎入于夷儀待剽之死而已非簒也故
　聖人不名以别之突之出位固非其位宋立之也突
　入於櫟逼忽而出之簒也故聖人名之以見其惡然
　衛侯居夷儀復得衛聖人書歸于衛明衎之當有衛
　也鄭伯居于櫟亦終入鄭聖人不書歸於鄭明宇之
　不當有鄭也然則何以知突之入鄭盖荘二十一年
　鄭伯卒𦵏鄭厲公則知突自後復得鄭也然其閒忽
　之弑子舋子儀之廢立皆沒而不書眀突之彊憫忽
　及子舋子儀之㣲弱不能保其存亡也聖人書法可
　謂㣲而顯矣學者當以𩔖求之而考其異則襃貶自
　見故愚援衛衎之事而得鄭突之罪也
冬十有一月公㑹宋公衛侯陳侯于袲伐鄭
　㑹伐未有先地後伐者先地而後伐議所伐也方諸
　侯㑹于袲伐櫟乎伐鄭乎未判也袲宋地聼宋命而
　後伐也何則宋荘出忽而立突忽固宋讎也既而責
　賂于突盖三戰再北矣則突亦宋讎也今忽居鄭而
　突居櫟将伐忽而納突歟将伐突而存忽歟故先㑹
　於袲議所伐也然忽為宋所逼而出奔於讎為淺突
　兩戰宋師而敗之於讎為深然宋卒伐其淺而與其
　深者盖突親也嘗賂宋也忽路人也未嘗㧞一毛以
　遺宋也寧伐讎淺者而納己親者庸詎知突復得鄭
　不傾國以事宋乎此先地後伐之深意先儒皆未之
　逹也榖梁曰先地後伐疑辭也非其疑也近之而未
　是宣元年宋公陳侯衛侯曹伯㑹晉師於棐林伐鄭
　亦先地後伐盖晉師已出諸侯之師㑹之相值於棐
　林遂同伐鄭與此不同
十有六年春正月公㑹宋公蔡侯衛侯于曹
　再謀伐鄭以納突故㑹于曹
夏四月公㑹宋公衛侯陳侯蔡侯伐鄭秋七月公至自
伐鄭
　前年宋人以四國伐鄭伐宇也今日連五國伐鄭納
　突也前日之伐是則今日之納非今日之納是則前
　日之伐非也宋荘必居一於此矣曰孟子於齊薛之
　餽受不受皆是也宋荘於鄭突伐與納皆非也突之
　簒宋固立之也立之而賂不厭則反親為讎而伐之
　突之出宋固幸之也幸之而復求賂故忍讎匿怨而
　納之宋則在所誅也而魯之為魯何其乍親乍讎邪
　𥘉突怨於宋則助突伐宋今宋比于突則助宋納突
　向背在反覆手之間何哉利而已矣始也突背宋必
　賂於魯故從而疾宋今也宋将納突突必復賂於魯
　故屈而從宋向背徃來唯利是親桓不足齒也若夫
　蔡衛陳前從宋伐突今從宋納突不能自立而從人
　為亂聖人亦在所惡也納突不書納明突不當有鄭
　非所冝納也公至自伐鄭行飲至之禮也不義而反
　尚行飲至誣䇿書矣
冬城向
　向即隐二年莒所入之國計其後為莒所㓕耳地介
　莒魯之境上既本非莒邑故莒魯交争互以為己有
　而其交争自今日城向始故聖人謹志之以為張本
　下書十一月則今之城在十月周之十月夏之八月
　非時也
十有一月衛侯朔出奔齊
　衛宣烝亂之行吾羞言之然所以貽數世之祸者皆
　烝亂之故吾忍而論之以為後世戒且州吁之亂衛
　無君者數月衛人得宣公而奉之以幸康叔之後不
　冺也不知得宣公乃所以肇衛禍而貽康叔之辱宣
　公烝於夷姜生急子矣為之娶於齊而羙公自取之
　以生夀及朔宣姜與朔譖急子及夀殺之而立朔朔
　立四年左右公子惡其譖殺急子而逐之朔出奔齊
　而立公子黔牟黔牟急之弟也立八年而齊㐮納朔
　放黔牟而衛始定衛不寧者凡十有五載稽其亂宣
　公為之也諸侯之重莫重於娶元妃以奉宗廟宣公
　以千乗之尊為犬彘之行不正婚姻之禮别夫婦之
　義烝於上滛於下伉儷既非正矣安得嫡子諸子既
　均庶矣則長為正而子母聚麀安辨長幼此賊殺簒
　奪之所由啓也今朔之於宣庶且幼也殺長而立能
　保其無亂乎故立四年而不免於出奔既而致齊㐮
　之逆王命子突之敗王師皆朔也究其萌内外之亂
　皆自宣公為之春秋之法常誅禍首故愚捨朔與二
　公子而責宣公也諸侯出奔皆名既出則内必立君
　故名以别之
十有七年春正月丙辰公會齊侯紀侯盟于黄
　齊之圗紀于是十有二年矣五年齊侯鄭伯謀襲之
　而不遂其後紀求扵魯不為不多而魯為之謀亦無
　所不至然齊於此盖易世矣僖公之為人猶可以義
　䋲之而襄公何人哉初魯為紀謀納后於王而僖公
　果不敢加無禮於王后之國以負惡名於天下故紀
　雖從魯鄭敗齊師齊不敢報怨迄僖公即世卒不敢
　犯紀則僖公猶為畏義者也若㐮公則所謂小人而
　無忌憚者尚何以語之今黄之㑹平齊紀也齊襄之
　姦且庸其能奉魯言乎故春盟於黄而夏有奚之師
　齊紀于是不容平矣魯亦無以為紀也盖㐮非僖之
　徒義不可動禮不可閑尚何以平之此紀侯不免於
　大去其國也
二月丙午公㑹邾儀父盟于趡
　儀父之事業不見於經傳觀其交隐桓之間而吾得
　其為人隐有遜國之亷即位三月儀父同其盟桓公
　簒兄之賊則終身薄之伐之而後朝朝盖不得已也
　而肯與之歃血乎故盟則㑹之而後至其不情於桓
　盖可見矣然今日之盟果屈以事桓乎愚意其載書
　之約必有不心服乎桓者故秋有及宋衛之伐焉吾
　因是知儀父者義人也故聖人始終皆字以别之豈
　茍然哉
夏五月丙午及齊師戰于奚
　齊将㓕紀而魯欲平之固犯齊怒也前日為黄之盟
　齊盖不欲魯必有以強之故春盟而夏有是戰焉奚
　魯地齊來伐我而戰於奚也何以不書伐不與齊之
　背盟而來伐也何以不書公卑将敵之也或以沒公
　為公之耻且兵有曲直齊無故而伐我我有詞也何
　耻之有凡師将卑師少稱人内不書魯人故沒之
六月丁丑蔡侯封人卒
秋八月蔡季自陳歸于蔡
　進退死生之際人之所難而賢者以為易然處進退
　之間賢扵人者能之而處死生之際非大賢不能也
　盖進退之際其於義也輕惟燭於理而不亂逺於利
　而不惑者能之死生之際其於義也重可以死而不
　死是重其死非義也不可死而死是輕其生非仁也
　故進退死生均常人之所難雖賢者亦有所不能也
　是死生尤重於進退蔡季之賢可謂逹進退之理矣
　而於死生之際盖不能無惑也方蔡桓侯卒而無子
　季其弟也貴且賢當立而季不欲也去而之陳然蔡
　季去而蔡之世統幾絶於是國人逆而奉之季知蔡
　仲之後不可以不祀俛從國人之欲而復歸焉去也
　有輕千乗之心歸也有繼宗祧之義則其進退豈不
　裕如也故聖人字而不名以貴之書歸不書入以善
　之季之立於蔡蔡人安之也然不幸蔡逼於楚楚方
　有窺中夏之心蔡適當其衝為國難矣荘十年楚文
　王入蔡蔡不支也則為蔡侯冝如何死社稷可也而
　季不能死係纍而入楚季之意盖不忍勦蔡仲之嗣
　不知死社稷而社稷有靈蔡當有以繼仲之後者非
　季所患也故聖人於其歸楚也名之曰以蔡侯獻舞
　歸責其不死社稷也何蔡季眀扵進退而惑於死生
　哉吾是以知處死生者非大賢不能也聖人字之於
　初以予其進退之際名之於終以責其死生之義不
　以賢掩過不以過廢賢也或者不逹以為蔡季非獻
　舞且蔡季歸而奉宗祧如許叔入而繼許紀季以酅
　入於齊以繼紀也夫又何疑不然國人召之於陳何
　以置之哉初字而卒名是聖人襃貶之法也豈可析
　為二人而紊春秋之法歟學者盖惜夫蔡季之賢而
　有被執之事故曰獻舞自獻舞疑非蔡季盖不知春
　秋之教也
癸巳𦵏蔡桓侯
　五等諸侯卒從其爵𦵏皆稱公聖人盖許之蓋𦵏者
　鄰國與臣子之義也故諡必以公配之内以存臣子
　尊君之義外以見鄰國重同盟之意盖虗名不足以
　害實教而所存者君臣之義諸侯之好也或者以為
　春秋亂世故稱謂皆僭愚以為不然周公太公之後
　皆侯爵耳故曰齊侯魯侯爵也而太公之子孫曰丁
　公曰乙公曰癸公周公之子孫曰考公曰煬公曰幽
　公皆成康之盛世亦可謂之僭乎則諸侯𦵏稱公者
　禮也今蔡桓侯𦵏而書侯文之誤也修經之後傳冩
　謬矣盖前乎此宣公𦵏書公後乎此平公𦵏亦書公
　何獨於桓侯而不以公配之哉説者穿鑿又以蔡季
　之賢獨為其兄請諡於王故獨以侯配之正也然則
　魯之考煬齊之丁乙當成康之際反不請諡乎豈成
　康之世容其僭而平王以後反得其正乎此不稽古
　之説况諸侯五月而𦵏大夫三月而𦵏桓侯三月而
　𦵏是用大夫之禮也用大夫禮而𦵏其君吾不信其
　知禮而請諡於王也
及宋人衛人伐邾
　嗚呼深哉魯桓之心也夫宋魯衛三國鼎立而邾介
　於鼎足之間儀父脅義不事桓也其朝其盟皆不情
　矣故桓惡而伐之魯伐之邾不西附宋則南附衛桓
　疑其然也故援宋扳衛而同伐之使邾絶宋衛之附
　不得不折而從己也桓之謀不其深歟而宋衛固與
　邾無憾也不察而從之盖亦踈矣不然蕞爾之邾何
　足以重煩三國之師哉
冬十月朔日有食之
　凡以警懼人君也何休曰是後夫人譖公為齊侯所
　誘殺去日者著桓行惡為内懼嗚呼四海同是日也
　豈獨為魯食哉休之説固多謬此尤為可笑不日闕
　文
十有八年春王正月
　嗚呼春秋誅亂臣賊子可謂嚴矣桓之無王十八年
　之中惟四書而已元年二年書王以存王法十年書
　王幸有郎之師然天下卒無一人倡義而誅桓今其
　死矣而聖人復書王何哉盖天下不誅而已誅之也
　世有明王賢伯當誅其生吾以襃貶代賞罰當誅其
　死誅死者史官之權也孔子非史官聊寓之於春秋
　故桓雖死終戮尸扵黄壤而不赦此春秋之法也故
　曰罪我者其惟春秋春秋天子之事也愚因是而知
　春秋之書王非時王也夫子自任也
公㑹齊侯于濼公與夫人姜氏遂如齊
　齊自奚之戰與魯絶者又期年矣今復為濼之㑹此
　禍之所不免者也十五年艾之盟不冝㑹而㑹是禍
　之萌也今濼之㑹不冝通而通是祸之成也無郎之
　師無奚之戰謂魯以㛰姻之好常通於齊而不慮其
　祸猶曰可也今捨前二隙而必與齊通豈偶然哉盖
　桓殺兄而立天所不容今復通於齊為妻所弑天道
　好還也豈桓公之智所能及邪盖天誘其𠂻屢隙而
　屢通必抵於祸而後已濼之㑹文姜未至也齊㐮盖
　與桓議致文姜而桓不察果與姜氏如齊入其陥阱
　也然聖人不書及不書㑹而書與此變文以見意也
　盖公與夫人夫婦之間不得言㑹而如齊者文姜志
　也非公意也故不書及而書與若曰公不得已而與
　姜氏如齊也則夫弑桓者姜氏之素謀特成扵如齊
　之日也臣弑君子弑父豈一朝一夕之故哉嗚呼悲
　夫
夏四月丙子公薨于齊
　内弑不書地而此書地何也盖事異跡殊不地則不
　知其弑也不書薨於齊則嫌魯自弑故書齊以見文
　姜之罪
丁酉公之喪至自齊
秋七月
冬十有二月己丑𦵏我君桓公
　内弑不書𦵏其書𦵏何亦嫌於魯人自弑也盖𦵏者
　臣子之義自弑不書𦵏以見無臣子也今桓弑于齊
　魯之臣子安得䝉弑君之名故書𦵏以見齊姜弑之
　魯臣之禮盖自如也
　　右桓公盡十有八年
　
　
　
　
　
　
　
　
　
　
　
　
　
　
　春秋經筌卷二
欽定四庫全書
　春秋經筌卷三　　　　　宋　趙鵬飛　撰
　　　莊公
元年春王正月
繼弑不書即位正也吾於隠公既言之
三月夫人孫于齊
　桓公之弑其謀甚晦方公與夫人如齊亦豈虞夫婦
　之間萌逆弑之謀及公薨于齊魯人葢以為齊侯殺
　之亦不知其謀之出於夫人也雖夫人亦謂魯之不
　我疑故喪之歸也亦從而歸歸魯三月而魯人無知
　夫人與謀者其責於齊曰請以彭生除之魯葢以力
　不能得齊侯而甘心焉得彭生姑以當齊侯亦不知
　賊葢在苫塊之側而不問也姦雄殺人而逃心猶有
　所不安況婦人之情乎喪歸三月魯時將練祭夫人
　懼與祭而干冥責也於是奔齊弑逆之謀至是乃敗
　夫人葢自敗也魯於是始得弑君之賊然子母之間
　何以置之哉葢絶之可也而莊公幼稚有所不忍焉
　聖人以為法不可以恩掩義故春秋於是奔也黜不
　書氏為魯誅之而為莊公絶之也公榖皆以去族為
　未爵命此亦未爵命邪吾前論去族為聖人之書法
　於是有足證者矣内諱奔例書遜避之也其實奔也
夏單伯送王姬
秋築王姬之館于外
　忠孝無二道移孝於忠同是心也故求忠臣於孝子
　之門今魯於齊有不與共戴天之讎而天王命以主
　㛰是置人於不孝也為魯侯者宜何以處之寕辭王
　命以避讎可也葢王命有義可辭父讎無言可避故
　君子寕廢其公而存其私是天下之通理也如是則
　忠孝不失為兩全今魯上不辭王命而下無以避父
　讎既遣單伯為天子送王姬矣乃為築館于外以待
　之示不接於讎也然一舉而忠孝兩失外王姬則於
　王為不忠歸王姬於齊則於父為不孝魯侯之計初
　以為築王姬之館于外則上不違王命下不接父讎
　矣葢不思其忠孝兩失皆本乎築館于外也不忠不
　孝之罪其可以智免哉單伯魯大夫或者疑送王姬
　非魯所冝遂以單伯為王臣及見十四年鄄之㑹單
　伯書於㑹之上若内大夫於是又改送為逆是二者
　均失也天王命魯主㛰姬若魯女也故單伯言送而
　王姬言歸皆以内之辭書之苟以為逆豈有齊娶王
　姬而魯為逆者哉然内大夫未有書字者此書字者
　劉敞謂魯之孤是也公之孤四命附庸之君也如邾
　儀父之類故書字此為得之孤葢魯附庸之君入仕
　于魯也
冬十月乙亥陳侯林卒
王使榮叔來錫桓公命
　䇿命也若書所謂蔡仲之命文侯之命耳生而命之
　固也死而䇿命古無是理周官有職喪掌諸侯之喪
　涖其禁令序其事凡國有司以王命有事焉有事謂
　賻贈賵含之典也若其有功徳於世者死有誄有鼎
　銘捨此無所謂錫命者焉衞襄公卒景王使人追命
　之此春秋之末叔季之事非制也極其原當自莊王
　啓之然以衞襄之為人而較魯桓則景王之失為輕
　且桓公天下之大逆生不能討死復何辭以䇿命之
　則莊王尤為不君矣不書天闕文或者附㑹天徳天
　討之事以求不書天之㫖鑿矣書錫桓公命其貶自
　著安在去天而後見貶哉不然王伐鄭不書天豈其
　貶非天討歟聖人立文自有體不如是之屑屑也
王姬歸于齊
　夏送王姬秋築館于外至冬而後歸於齊久遲於魯
　何也見齊魯之兩不安也魯人不敢送懼不孝之罪
　暴於天下也齊侯不敢逆懼魯要其來而為父復讎
　也遲之已久齊知魯無復讎之意而後來逆之不書
　逆常事也觀王姬久留魯而情可見矣魯主㛰王姬
　若内女故書歸
齊師遷紀郱鄑郚
　嗚呼齊襄狗彘也紀王后之國今王復歸女於齊紀
　亦有㛰姻之好焉姬入齊而齊遷三邑者其人也其
　亦有親愛之心哉僖公見紀之納女於王則終身不
　敢謀紀襄公當王姬之歸而遷紀邑焉其父子為惡
　之輕重又可較矣春秋之書遷有三義有遷人之國
　者宋人遷宿是也有自遷其國者許遷於葉是也有
　遷人之邑者紀郱鄑郚是也遷國徙其都鄙城市而
　已遷邑則徒其民而取其地也或者曰遷其民而墟
　其地非也且遷者本利其地而遷之若不取其地摟
　其民何益哉周之井田有田始有民春秋之世其法
　固存也遷其民而不取其田民何以置之然取邑曰
　取者不轉徙其民也遷邑曰遷者轉徙其民也齊不
　義而逼紀紀民有所不順焉故以師脅之驅其民而
　徙之東置於南甲居於乙疆其地而别之使若齊置
　之也取其地而民安之曰取取其地而疆其民曰遷
　聖人因事立文而義自顯也紀小國爾三邑既遷所
　存者幾何冝其不能立於大國之間則紀之亡若不
　久矣
二年春王二月葬陳莊公
夏公子慶父帥師伐於餘丘
　於餘丘魯附庸也未王命故以地舉之若邾牟婁焉
　莊公幼弱大夫專恣於餘丘叛故公子慶父專兵伐
　之然溺伐衞則聖人貶其族慶父専聖人不去氏何
　也於以著孟氏之孽葢基於此不氏則無以見之故
　書曰公子非襃慶父也
秋七月齊王姬卒
冬十有二月夫人姜氏㑹齊侯于禚
　書齊王姬卒疑辭也王姬卒而夫人㑹齊侯于禚是
　誠可疑者桓公千乗之君文姜與其兄謀之如獵狐
　兔王姬婦人又何恃哉歸齊八月而卒於齊死之善
　惡不可得而詳也齊之赴魯内有所不安而赴之疑
　魯問其故也不知赴之而夫人遂出㑹于禚是乃所
　以致魯之疑聖人亦從其實以疑詞書之其意可見
　矣不然王姬卒常事爾何以書之或曰初姬之歸也
　魯主之故赴於魯非也十一年王姬歸於齊亦魯主
　之也其後何以不書卒
乙酉宋公馮卒
　魯之桓宋之馮一體之人也而其時又適相終始其
　同惡相此盜之常情桓馮不死鄭亂不息然其所以
　亂鄭者實桓馮之故宋馮出忽立突初以植逆黨也
　不惟利其黨而且利其賂賂不厭則始主而終惡之
　桓之與突亦同惡者也突失宋則比於魯亦同氣相
　求者故魯復摟之以伐宋及其末突為國人所疾而
　出奔則魯宋均無望於突矣無望於突亦可以已矣
　而二人之心以為突出則逆黨孤於是舍前日交兵
　之怨而同納突焉忽已得鄭而突居於櫟是鄭有二
　君也鄭有二君繄誰之罪歟桓馮為之也桓十七年
　髙渠彌弑忽而立子亹使桓不死兵釁復生矣幸桓
　死而馮不能獨納突也及桓十八年齊襄伏甲殺子
　亹而立子嬰鄭葢未定突猶在櫟使宋馮不死又未
　必不為突謀也今馮死矣故子嬰雖稚而君鄭十有
　四年突無如之何者失宋魯之援也故聖人於春秋
　重絶逆黨葢重絶逆黨則天下之亂息矣宋馮之卒
　聖人葢幸其卒也
三年春王正月溺㑹齊師伐衞
　衞朔不義而立不義而奔王法所不容也齊襄為逋
　逃主而久匿之至是五年復舉兵伐衞謀納朔也齊
　襄之行汚人牙頰天下同疾之而魯又有君父之讎
　其可與之俱邪莊公於此纔十有五君子葢不可責
　其過也而深可誅者大夫之無君忘讎於内而專兵
　於外其可忍哉故去溺之族誅之重矣其後莊公忍
　父之讎而從其伐衞鬬王師而敗之上不忠而下不
　孝皆溺所以致其君者然也其罪可勝誅乎
夏四月葬宋莊公
五月葬桓王
　桓王崩七年而後葬周無臣子而諸侯無王也左氏
　曰緩何止緩邪公榖以為改葬意之爾若然則何以
　不書改如卜之改也
秋紀季以酅入于齊
　春秋因事立文而襃貶自見紀季以酅入於齊始隠
　終哀惟此而已故其文異凡大夫有罪者必書奔而
　此不書奔大夫竊邑者必書叛而此不書叛大夫貶
　者皆斥名而此不斥名葢事可疑者聖人不異其文
　無以判後世之疑此何疑哉季紀侯之弟也知齊將
　滅紀紀亡無日矣於是割紀之邑以出事齊其迹若
　叛紀竊邑而事讎也聖人不異其文後世豈不誣君
　子為亂臣賊子邪葢紀侯疾齊襄之惡不忍北面於
　齊齊兵將臨紀也紀侯將築城鑿池效死而守之則
　民不能無傷全其民則社稷滅守社稷則民俱死紀
　季於是謀於君割邑以附庸於齊辱己以全兄之髙
　因邑以繼紀之祀其為迹則逆而其謀則順其後遂
　國於酅而叔姬有歸則宗祀不泯者季之功也故聖
　人書字若許叔蔡季之賢也不書奔非若邾庶其以
　漆閭丘來奔之惡也不書叛非若趙鞅入於晉陽以
　叛之逆也其意與文自見殆不可以迹而疑其情也
　或者不得其㫖謬曰諸侯母弟皆書字宋公之弟辰
　陳侯之弟黄何以書名又以為未命者稱字既命者
　稱名莊公十七年公子友如陳葬原仲書名是既命
　也至閔元年季子來歸乃書字無乃既命而復追命
　邪聖人惟書字書名去氏書氏為春秋之權舍此何
　以寓襃貶哉
冬公次于滑
　有其實者聖人與其名盜其名者聖人責其實公次
　於滑將以救紀無其實安得享其名故聖人以徒次
　為文不與其名也齊師次於聶北救邢名曰救邢安
　得無其實故聖人書夷儀之遷以責其實也滑之次
　莊公葢幼也子同生迄今十有五年十五之童其能
　抗齊而救紀乎不能也實不能而徒出兵何益哉雖
　圖其名不可得也故書公次而不與其救無其實不
　與其名也
四年春王二月夫人姜氏享齊侯于祝丘
　文姜淫奔君子所切齒然元年奔齊聖人去其氏及
　禚之㑹祝丘之享復其族何也去氏所以誅其弑逆
　之惡不去氏則無以見其弑復氏所以重齊侯之誅
　不書氏則無以見其禽獸之行文姜固在所誅也而
　一婦人何足誅哉所以痛誅者齊襄也若司馬之法
　在齊襄當服九伐之典文姜何足治哉詩人賦敝笱
　曰敝笱在梁其魚魴鰥敝笱在梁其魚魴鱮魚大者
　敝笱足以制之文姜無足治者也南山刺襄公則曰
　南山崔崔雄狐綏綏以狐喻襄公襄公何以為人哉
　故聖人於春秋誅齊襄為重而以文姜為不足誅也
　享者兩君相見享於廟禮也以妹享於祝丘宣淫甚
　矣
三月紀伯姬卒
　内女嫁於諸侯者多矣卒葬者不書惟紀伯姬之卒
　書恤其死於亡國之際也宋共姬之卒書恤其死於
　宋之災也紀伯姬之卒紀猶未亡而所以書者為齊
　侯葬紀伯姬起
夏齊侯陳侯鄭伯遇于垂
　垂衞地謀納朔也鄭伯突自桓十五年居于櫟以傳
　考之葢未嘗入鄭也十八年髙渠彌弑昭公而立子
　亹莊元年齊襄殺子亹祭仲立子嬰子嬰至是凡四
　年突居櫟子嬰居鄭鄭有二君子嬰之立不書於經
　則今日遇於垂者子嬰邪鄭伯突邪曰鄭伯突也夫
　世鄭之統者昭公為正昭弑而無子則統固絶矣亹
　嬰雖繼立乃昭之姪不可謂正而突雖簒實莊公之
　子又嘗君鄭矣聖人於此與其世鄭之統者名與之
　實誅之也葢不與其名則無以顯其簒之實然則遇
　垂者鄭伯突也蘇轍以為子嬰過矣且據傳所書則
　此遇亦非子嬰初齊襄伐亹問弑君罪亹㑹之為齊
　所弑祭仲立子嬰則祭仲固齊讎而子嬰祭仲所立
　敢冐不測以㑹齊邪則垂之遇必非子嬰也以聖人
　明鄭之世統則鄭伯亦當是突以左氏著子嬰之事
　則鄭伯決非子嬰此固若無足論者然傳世之統聖
　人重之愚故白聖人之意以明鄭之世統云
紀侯大去其國
　聖人書紀之事何其異也前日紀季入齊為之顯然
　隠惡抑揚其文必置於無罪之地今紀侯之去也又
　為之筆削諱避俾其不與惡人同科豈聖人之私紀
　哉原其情而已勢有所不能免者紀之滅亡是也齊
　之於紀葢九世讎傳曰齊侯烹於周紀侯譖之今雖
　越數世而齊憾未已雖其事有無不見於經然觀齊
　謀紀之毒其或然也自僖公與鄭伯如紀而謀襲之
　距今十有八年觀紀侯於齊之僖襄均不見其有非
　常之怨而齊之謀日深紀侯下之葢已無所不至桓
　六年㑹桓於郕冬來朝魯皆以求成於齊而齊不順
　九年又納女於王倚王之重以圖安齊亦未之平也
　十七年又為黄之盟然襄公立而逼紀愈甚王又為
　之歸女於齊期以平其忿而反虐之王姬歸齊而三
　邑遷焉三邑既遷而紀無以自存矣故三年使季以
　酅入於齊為春秋祀然前年秋入齊迄今之夏而後
　紀侯去之何哉葢須季之安於酅社稷有託而後去
　也則紀雖亡葢與亡國異國亡必有滅之者而此不
　書滅明季之入足以止齊之滅也亡國之君必名責
　其不死社稷而此不書名明社稷在酅實未之亡也
　亡國之君必書奔而此不書奔葢釋然而去實非奔
　也然則紀侯在所襃歟曰不幸而至此尚何以言功
　區區之謀僅足以贖覆宗滅嗣之罪其何襃然聖人
　必異其文者所以傷紀侯為國之難僅能存祀疾齊
　陵暴之惡而重誅其心也議者美之或推之大王之
　列擠之或陷於譚子之下皆不酌聖人之意而察其
　書法也
六月乙丑齊侯葬紀伯姬
　滅人之國而葬其夫人小惠能掩大惡乎齊在所誅
　也魯為伯姬父母之國魯不葬之以為仁而使齊賣
　之以掩過則聖人書之不獨譏齊也
秋七月
冬公及齊人狩于禚
　莊公忘父之讎而交於齊則會可也遇可也盟之亦
　可也何以狩為通於讎而託於狩兩相虞也元年既
　為齊主㛰三年溺已㑹齊伐衞則通於讎久矣尚何
　虞哉葢前此之通於齊公與齊襄未嘗交際也今之
　狩兩君相見也交際之閒兩君不能無疑心故各以
　兵行徒以兵行則嫌於不順故以狩為言其實相虞
　也嗚呼不共戴天之讎終身之憾也今因狩一見而
　釋之莊出於空桑邪則尚何責若是桓之子也其忍
　忘其父乎莊公於此不得與禽獸齒立於天地間尚
　可以人責之乎書曰齊人人齊侯所以人公也以人
　責公聖人猶加恕心焉愚以是知春秋忠厚之意也
五年春王正月
夏夫人姜氏如齊師
　嗚呼齊襄宣淫一至是邪師三軍之聚也前日會于
　禚享于祝丘猶曰託會享之禮也今當三軍之衆而
　掩然無忸怩之心無恥極矣載驅之詩曰載驅薄薄
　簟笰朱鞹路車也魯道有蕩齊子發夕朝夕蕩遊乎
　路者也四驪濟濟垂轡瀰瀰兵車也魯道有蕩齊子
　豈弟蕩遊無厭荒樂不慙也其與春秋相表裏孔子
　存而不刪於以見六經之權也
秋郳犁來來朝
　郳附庸也附庸之君未命者皆字儀父蕭叔是也而
　此獨書名何邪微也宋仲幾曰滕薛郳吾役也役宋
　微矣公羊亦曰倪微國今犁來耒朝葢知禮者其卒
　能佐伯主尊周室而請王命為小邾子榮列於五等
　之君其知禮端自今日朝始故聖人進而書朝異於
　介葛盧為襃之也
冬公會齊人宋人陳人蔡人伐衞
六年春王正月王人子突救衞
　衞宣死而無嫡嗣朔譖殺急夀而自立黔牟急之弟
　也又逐朔而得衞則朔與黔牟均庶也均簒也今齊
　師納朔而王師救黔牟其曲直之理則五十步笑百
　步爾然以彊弱論之則齊彊而周弱以尊卑辯之則
　周尊而齊卑齊所恃者彊於天下也周所恃者尊於
　諸侯也然聖人作春秋葢抑彊而濟弱抑卑而奉尊
　彊不敢陵弱卑不敢抗尊則天下治正春秋之教也
　今齊連五國之兵以臨於衞衞固不敢敵也周復何
　以救之今周室之師不能當齊五之一則宜其救之
　不濟也然齊師納朔朔卒入於衞王師救黔牟而黔
　牟卒出奔聖人於朔之入也志齊之彊而能納朔也
　不書納朔不與其納以抗王師也黔牟之出也不書
　出奔傷周之弱不能庇黔牟也不書王師敗績不與
　齊之得敗王師也四國皆人而内獨稱公人外所以
　人公也公忘父之讎復從讎於不義以抗敗王師齊
　與三國均得逆王之罪而莊公兼受無父之誅也莊
　公至是生十八年豈猶有童心故也故聖人以成人
　之義責之也王人微者子突名也如子孔子朝之類
　或以字為襃或以名為貶皆非是襃貶在王師不在
　王人也
夏六月衞侯朔入于衞
秋公至自伐衞
　脅五國之師抗王師而敗之逐黔牟而入衞朔之得
　衞其亦何安孔子曰汝安則為之朔固安於得位也
　尚何慙聖人書朔入于衞有所脅也公踰年動衆越
　三時從讎於逺且不義而抗王師及是而歸尚何辭
　而飲至邪其告於廟必不曰敗王師也冊書之誣其
　可信之不有春秋後世何以證哉
螟
冬齊人來歸衞俘
　左氏以為俘而公榖以為寶説者援書所謂俘厥寶
　玉遂以寶與俘為一愚以為此二説不可合若以為
　俘則貶在齊以為寶則貶在衞葢俘者兵之𫉬而寶
　者國之賂也以理揆之此當為寶不可曰俘也且齊
　之伐衞期納朔而已豈貪其寶玉虜其人民也葢朔
　脅諸侯之兵而復入衞其徳於齊為多故以衞之寶
　賂齊齊以魯釋讎而從己且親也於是分而遺魯焉
　朔賂之齊齊分之魯其貶一也或者以衞寶比郜鼎
　曰鼎取於宋猶曰郜鼎寶取於衞冝曰衞寶器從名
　也愚以為衞寶不書衞無以知其為衞之賂非郜鼎
　之比君子觀其文而察其義不可鑿言也
七年春夫人姜氏會齊侯于防
　初文姜之淫奔莊公葢幼也故聖人每每誅齊而責
　姜今莊公既冠矣而姜宣淫於二國之間春會於防
　魯地冬會於榖齊地也齊魯之民不勝其恥而莊公
　不恥也猗嗟之詩曰猗嗟昌兮又曰猗嗟名兮美目
　清兮儀既成兮言莊公長大而美既成人矣而不能
　防閑其母此詩人所以刺莊也且一婦人之出入豈
　難制哉而莊公縱其淫而不恥尚何以為人子乎莊
　公至是葢冠矣聖人所以責之重矣
夏四月辛卯夜恒星不見夜中星隕如雨
　天地大變明不可以常情度之然不可謂無應而然
　也惟君人者常懐畏天之心而懼其為變兢兢修徳
　建皇極於天下則天地位萬物育何有於變彼陋儒
　者規規指一事之應一物之驗以為知天此淫巫瞽
　史之事君子所不學夜恒星不見變之大者夜中星
　隕如雨天意豈可測哉視其變而戒懼修徳以弭之
　無問其應可也揚雄曰聖人不求知天此言足以為
　萬世法若公羊何休揚氏之罪人也恒星列星也星
　隕如雨志其多也或問其故曰吾知其變不知其故
秋大水無麥苗
　周之秋夏之五月五月麥將實而大水焉為水所厭
　而不實故先書大水繼書無麥苗以見災五月麥未
　登場不可舉其實故曰麥苗說者以麥苗為二物麥
　且未艾安得徒有苗此葢疑五月之際麥將實不可
　曰苗也不知未登場圃安得舉其實二十八年冬書
　大無麥禾則榖既登場圃矣故明舉其實此則麥未
　實為水所盡耳何疑乎
冬夫人姜氏會齊侯于榖
八年春王正月師次于郎以俟陳人蔡人
甲午治兵
夏師及齊師圍郕郕降于齊師
秋師還
　兵出以名有名之師直直則多助兵出不義不義之
　師曲曲則無功魯之與郕未嘗有一日之憾莊公無
　故出師而次於郎此何名哉故陳也蔡也有所不從
　陳蔡不至公懼不勝乃治兵習戰合齊師以圍郕不
　義甚矣故郕雖不支寕降齊而不降魯不義之兵雖
　小國有所不服自春動衆迄秋而還三時暴露於外
　且與讎比君子危之及其返也書還不書至葢無功
　而返何辭而告廟也公之舉可謂不自量矣齊為讎
　而不報郕無憾而興兵已方忍讎事齊以幸喘息安
　能脅陳蔡而必其至哉徒見齊嘗脅陳蔡以伐衞已
　亦脅之以伐郕陳蔡其肯聽已如聽齊邪甚哉其不
　自量也己既釋父讎而事齊齊固親之矣則圍郕之
　舉求於齊可也何必陳蔡葢郕介於齊魯之閒於陳
　蔡為逺與齊伐郕則疑郕服齊而不服己於是寕逺
　求陳蔡而近捨齊不知陳蔡雖弱其能從吾役哉其
　不至也必矣二國不至卒不得已而求齊齊至則郕
　固非我有也夏郕已降齊及秋而後還葢莊公舉事
　不謹失措於郕遲留而不返愧無辭以飲至故書還
　不書至志其實也或者以還為善辭夫出師無名伐
　國不義三時而反猶曰善之春秋之法不如是之疎
　也
冬十有一月癸未齊無知弑其君諸兒
　凡弑君稱人君無道也諸兒之惡薫炙天地非特齊
　惡之魯亦欲其死也非特魯惡之天下後世均為太
　公誅之也而諸兒之弑書無知何也葢二惡並著不
　可捨其甲而存其乙諸兒之無道不待書無知而後
　見無知之事非名則不彰何則無知仲年之子僖公
　以年為母弟愛之異於他弟而施及其子無知葢習
　寵為常諸兒一旦絀之能無怨乎怨者亂之媒也於
　是弑諸兒而自立焉故著無知之名所以見僖公寵
　弟之禍不可不戒也春秋於此所以明親親賢賢之
　道不可偏廢也
九年春齊人殺無知
公及齊大夫盟于蔇
　春秋之法有非名氏無以見襃貶者則雖微而必書
　如劉夏逆王后于齊是也有不在名氏而襃貶自見
　者則雖尊而不書㑹王人盟於翟泉是也葢不書劉
　夏無以見其卑而任尊者之職一書王人則已見周
　之微而王人下盟此詳畧之判也今蔇之盟所責在
　公忘父讎而為齊謀立君書曰及齊大夫盟其義已
　顯不在大夫之名氏而後見襃貶也及齊髙傒盟則
　罪在髙傒而不在公公及齊大夫盟於蔇則罪在公
　而不在齊故畧外而詳内辭之詳畧聖人之意可見
夏公伐齊納子糾齊小白入于齊
　齊襄無道見弑其嗣勦絶子糾小白皆僖之子而襄
　之弟也以世統論之則均不當立而子糾出於魯小
　白出於衞子糾倚魯而謀入故書納小白脅彊而自
　入故書入納與入均不正也而小白彊而得之書曰
　齊小白入於齊簒也然莊公於齊不共戴天齊之亂
　魯宜討之也而反憂之初盟其大夫謀為之立君及
　是遂躬伐齊而納子糾焉或者曰此以徳報怨也愚
　以為不然怨有淺深如壇坫之爭干戈之憾以徳報
　可也不共戴天何所逃之而可以徳報邪釋父讎而
　冒不孝之罪於萬世之下徳何有哉或曰以徳報怨
　何如孔子曰以直報怨以徳報徳報怨猶不可以徳
　而況父讎乎
秋七月丁酉葬齊襄公
　諸侯五月而𦵏齊方内亂不暇於行𦵏禮故越三
　時之久以見臣子之非緩也
八月庚申及齊師戰于乾時我師敗績
　春秋内戰未有書敗績者皆為之諱也今乾時之戰
　不諱敗則聖人之待莊公葢亦薄矣皆魯君也厚於
　他而薄於莊何哉見莊公之不足齒也人莫不有父
　而莊公獨無父有無父之國則齒莊公有無父之人
　則重莊公矣公自春及齊大夫盟夏遂伐齊納子糾
　齊小白既乗間而入則公可以已矣尚整兵而與齊
　戰折北不支佚獲而逃使無讎而為齊納糾猶有義
　不義也今為讎納君已無父矣雖義何益哉況小白
　兄子糾弟也公榖經文皆書糾而不書子明糾不當
　納也内忘父讎而外為齊納不當立之君莊公之過
　非徒日月之食也終身之罪也尚何足為諱哉故不
　諱敗露其惡也或者以我伐齊為有復讎之名故聖
　人與之不諱其敗榮之也噫君子觀莊公果有復讎
　之心哉為齊主㛰從齊伐衞受齊遺俘及齊圍郕盟
　大夫豈今日之戰一旦背齊好而直為父復讎且莊
　所納者讎之弟而名為復讎有是理乎七月㑹葬襄
　公而八月及齊師戰其戰之意可見安用譊譊為無
　父之人文過哉或者又以没公不書為公恥夫敗且
　不諱尚何恥之没哉戰不書公縁上公伐齊之文也
　如僖二十二年春公伐邾秋及邾師戰於升陘同義
　學者無多穿鑿以紊經體則褒貶自明矣
九月齊人取子糾殺之
　小白之惡於是甚矣已既先入以得齊齊人安之小
　白何虞哉糾糊口於外已不能和協則縱之可也小
　白必殺之而後已曰吾所以絶人望而杜後患也小
　白其亦有天倫之性哉鄭莊克段滑在衞不殺也宋
　殤得宋馮在鄭不問也夫既攘其位而勦絶其命君
　子其安乎則小白之姦葢加鄭莊一等宋殤之用心
　猶恕於小白也小白之意葢見夫鄭突不殺忽卒出
　入歸奔如傳舍故於此必取而殺之則齊安焉葢不
　知其惡直出於鄭突之上而萬世不磨也故聖人於
　齊書人則知其為小白於糾復書子則見其不冝殺
　也左氏謬以為魯殺之論語恒公殺子糾召忽死之
　孔子之言與春秋所書炳若日月學者安得信傳而
　戾經也然書此者亦足以見魯不能庇而為齊所取
　是乃所以譏魯也
冬浚洙
　隘哉莊公有童心也呉江劍閣洞庭孟門天下之險
　也或者越而過之若趨平地洙何足恃哉孟子曰固
　國不以山谿之險威天下不以兵甲之利得道者多
　助失道者寡助莊公不孝天怒民怨四鄰叛之舍齊
　葢無通者前日俟陳蔡不至知四鄰莫有齒者公又
　納糾賈怨於齊乃區區浚其溝澮以為備齊之具不
　其愚哉楚方城以為城漢水以為池小白不畏而問
　罪焉何畏於洙莊公徒勞民動衆以為此無益之舉
　敵人葢望而笑之何益於備齊也
十年春王正月公敗齊于長勺
　齊伐我也何以不書伐不與齊之來伐也乾時之敗
　齊取子糾殺之齊亦可以恝然矣今又稱兵以涉吾
　地幸魯潛知逆而敗之長勺魯地也聖人書公敗之
　而不書來伐予奪葢可見矣桓十三年齊衞鄭來戰
　於郎内無詞以敵之故以三國自戰為文今公敗齊
　於長勺無詞來伐故以偏敗為文内外異體戰敗異
　名而曲直一判春秋之文誠不可俄而度也
二月公侵宋
　莊與宋未嘗有怨也以為修先君之怨歟則桓之末
　年尤親於宋亦無一日之憾也且齊為殺父之讎而
　莊實此之尚何宋問然則公侵宋忿兵也何忿乎忿
　宋之薄已也莊之不孝父讎不能以義復母淫不能
　以禮閑天下皆以為齊侯之子冝諸侯之不齒也居
　位至十年四鄰無一介之使以交於候人五年伐衞
　之役宋陳蔡雖同之其實從齊不從魯也三國葢恥
　與同列矣故圍郕之役待於郎而陳蔡不至薄莊之
　不足與也長勺之勝葢亦偶然莊公於此遂以其兵
　力之彊而侵宋焉忿宋薄已不能自反而修身齊家
　自咎所以不齒於人者何故乃無釁而侵鄰國以結
　怨於諸侯則莊公之為人果不足以為君子而小人
　之歸矣
三月宋人遷宿
　宿宋之附庸也而介於宋魯之閒隠公元年及宋人
　盟於宿二國相要同盟於此則其在宋魯之閒審矣
　公侵宋宋葢疑宿之微為魯所逼而降之於是遷其
　國都内近於宋焉然則滅乎未也遷其社稷之守近
　乎宋猶以為附庸也故不書滅魯固不彊於宋也公
　一侵宋宋閔遷附庸而避之亦足以見閔之懦矣夏
　齊宋俱次于郎而宋師獨敗冝宋之怯不能庇宿也
　噫力不能庇心不忍棄乃搆其民而遷之後遂不復
　見於經以傳考之則其地卒在魯定十年侯犯叛駟
　赤誘侯犯如宿犯從之則地入魯久矣豈宋遷其地
　而據其邑卒入於魯邪考乎此尤足以見宋閔之不
　能庇宿雖遷之無益於宿之亡也
夏六月齊師宋師次于郎
公敗宋師于乗丘
　師次于郎有待也待魯之服也前日公敗齊侵宋齊
　宋均有憾於魯則其伐我葢有詞矣尚何待曰惟有
　詞而不忍鬭其兵故待焉威公以諸侯之師次于陘
　以待楚楚使屈完來盟于師故不戰而反楚雖南蠻
　猶知義也齊宋次于郎而敗宋師于乗丘莊雖周公
　之𦙍曽楚不若也魯之納糾侵宋皆無名之師而待
　於近郊魯固可求成矣反乗二國之無戰心詭謀而
　敗之莊公尚為知義乎凡外之來伐不書伐我書來
　戰或侵我西鄙伐我北鄙聖人皆迹實而書之不諱
　也今非侵非伐非戰而師次于郎本問罪之舉焉故
　聖人亦迹實而書次不誣人以過也然齊宋同次于
　郎而宋師獨敗又以見齊桓不忍鬬其民全師而反
　宋則不忍其忿鬬之故獨敗也不然齊宋同敵魯宋
　敗齊兵安得獨無傷乎嗚呼齊威於是葢有伯心非
　前日之小白也聖人亦因其功過而書之昔為桀跖
　今為顔閔聖人無私也跡其實以寓賞罰而已凡春
　秋伐而書次者善之也救而書次者誅之也伐而次
　葢有所待不脅忿而遽疾於人也救而次則有所觀
　望而不進矣聖人察其情以求其善惡不可謂書次
　同一貶也
秋九月荆敗蔡師于莘以蔡侯獻舞歸
　荆於此始見經而所書者敗蔡師虜獻舞說者曰州
　而國國而子以漸進之吾不信也葢前乎此荆雖彊
　未遽侵犯王略然蔡侯鄭伯㑹於鄧則聖人葢已憂
　之矣中國諸侯無人慮此者今齊桓初得齊葢有伯
　心焉故聖人於敗蔡之事首書之以見荆將吞噬中
　國諸侯不可不慮以起齊桓之伯業也荆楚之彊亘
　古而然有王者則後服無王者則先叛詩曰維女荆
　楚居國南鄉昔有成湯莫敢不來享莫敢不來王商
　徳中衰則有所不庭矣故武丁之興撻彼殷武奮伐
　荆楚冞入其阻而後帖服焉周之盛時周公在朝莫
　敢不臣詩曰戎狄是膺荆舒是懲則莫我敢承周家
　中僨則有所不臣矣宣王之興蠢爾蠻荆大邦為讎
　方叔元老克壯其猷而後能服之然當商周之盛時
　朝貢於庭亦不過曰荆楚舒而已未嘗見稱人稱子
　也或稱荆或稱楚初無輕重而後世見經始書荆繼
　書楚初來聘書人後又書子遂以為進之且成湯髙
　宗周公宣王惟懲而服之孔子遽反成湯髙宗周公
　宣王之道而進之乎無是理也然則其所書之異何
　曰書荆書楚書人書名皆從史文惟書子不書子為
　聖人之意葢楚自周之前無封爵直南蠻爾及鬻熊
　事文王文王師之有書曰鬻子其後成王封其曽孫
　繹於楚以子爵於是列於五等之末及春秋之世日
　以盛彊遂僭稱王雖其僭出於君而實國人奉之也
　至於通中國則以中國之爵為榮故會諸侯遣聘使
　以子爵自稱聖人亦因其自稱而書之僭王則聖人
　惡之然因其實而書王則土無二王不可以訓於是
　還其所封之爵以子書之若曰楚雖彊大極其所封
　之爵不過曰子所以抑蕃服之彊以尊王也若夫書
　荆書楚書人書名皆從其俗葢善惡淺深自見非聖
　人新意也或者又以楚書子為聖人據禮而稱之此
　又不然記以為凡東南西北之裔雖大曰子此則漢
　儒採春秋之文而立言非春秋之前先有是言也謂
　楚屬南蠻而稱子可也謂其餘三方皆稱曰子于春
　秋何所據而云然也哉此漢儒謬說非先王之典也
　不可以證春秋蔡侯獻舞即蔡季也吾於自陳歸于
　蔡既論之
冬十月齊師滅譚譚子奔莒
　滅人之國勦人之祀固重也而世有所不免君子葢
　視其罪何如爾夏啓之誓曰威侮五行怠棄三正天
　用勦絶其命周公之典曰内外亂鳥獸行則滅之罪
　非是二者則亦不至於絶與滅也然成湯之興仲虺
　作誥曰兼弱攻昧取亂侮亡推亡固存邦乃其昌則
　兼弱取亂侮亡未必皆威侮五行怠棄三正與夫内
　外亂鳥獸行者也葢弱不能自存則兼之亂不足治
　則取之有亡形則侮之有亡道則推而亡之何甘誓
　周典以絶滅為重而仲虺以取亡為輕也葢成湯之
　興仗義以正天下所存者大則所亡者輕矣今譚之
　惡不見於經傳齊侯以一舉而滅之君子葢疑焉然
　聖人於齊書師不書人無所貶於譚子書奔不書名
　若無罪也葢譚之罪固不至於滅而齊師滅之所以
　示威於楚九月荆敗蔡師而虜蔡侯其鋒不可戢視
　中國若入無人之墟也齊桓圖伯之謀固不得不示
　威以懾之齊桓之志則然矣而譚之罪不至於滅故
　聖人書子予其示威於楚則書師責其滅人之罪故
　不名譚子其褒貶異文而各有義也不二年而會於
　北杏聖人又顯而爵之葢予其圖伯之謀也雖非成
　湯取亂侮亡之心而迹近之聖人豈以成湯望齊威
　哉予其迹而已孟子曰湯武身之也五伯假之也於
　是葢可見矣
十有一年春王正月
夏五月戊寅公敗宋師于鄑
　莊公於此三敗齊宋之師矣屢戰屢捷公葢以為善
　戰也孟子曰善戰者服上刑葢以結怨連禍民被其
　毒也子産以無文徳而有武功為鄭之憂范文子以
　君幼而有武功為晉之患莊公豈特無文徳而幼者
　哉其惡葢播於天下諸侯均不齒之而又結憾四境
　君子為之懼也幸齊桓方圖伯不以小忿為念宋閔
　旋被禍而絶報怨之師不然公敗宋之師魯之禍也
　非福也
秋宋大水
　外災何以書往弔也魯讎於宋何為弔之幸之也再
　敗宋師宋怨弗忘報爭今宋大水則謀不及魯矣魯
　故幸而往弔焉災無赴告之義非弔無以書之弔而
　書於䇿聖人亦因史冊而書之以見公之結憾鄰國
　乃幸人之災以緩報怨之役何以為國乎
冬王姬歸于齊
　魯主之也魯周之懿親也所以為王主㛰固多矣惟
　莊公之世兩書王姬歸于齊所以見莊之無父也不
　然同姓主㛰常事爾何以書之不書齊逆亦常事也
十有二年春王三月紀叔姬歸于酅
　叔姬伯姬之媵也媵不書所以書者非常也故歸紀
　歸酅卒葬皆書焉叔姬自隠七年以媵歸紀迄今三
　十有四年叔姬葢垂白矣以垂白之年不幸而紀亡
　紀侯大去不知其所終幸紀季以詐謀挈邑而入齊
　以奉宗祧於酅紀之五廟猶血食也然伯姬既卒繼
　祀事者誰與謂紀之亡而酅之微遂棄而勿顧其如
　宗廟何故不忍棄其衰殘之念而復歸焉全節中義
　而不失婦道有足嘉者冝聖人不以其媵妾之賤不
　憚辭費而究其始終所以存節婦之風為天下勸也
　說者乃曰嫂無歸叔之義且以垂白之姬夫又何嫌
　小人不成人之美而擠人之惡果聖人之心哉聖人
　於詩存柏舟之什春秋著歸酅之事垂訓逺矣觀乎
　此非徒全叔姬之節亦足以見紀季之果能奉社稷
　於酅也
夏四月
秋八月甲午宋萬弑其君捷及其大夫仇牧
　弑君及其大夫三累也於桓二年宋督弑其君與夷
　及其大夫孔父既言之
冬十月宋萬出奔陳
　八月弑君而十月奔陳宋尚為有臣子乎陳佗奔蔡
　蔡人殺之聖人與其討賊之詞宋萬奔陳而陳安之
　陳蔡之善惡判矣
十有三年春齊侯宋人陳人蔡人邾人㑹於北杏
　北杏之㑹桓公圖伯之初也圖伯之初而首以爵予
　之許其伯也古者二百一十國為州州有伯八州八
　伯各以其屬屬於天子之老二人分天下以為左右
　曰二伯所謂上公九命者則伯之名葢起於是今威
　公之立不受命於天子則所謂伯者分州之伯歟抑
　九州伯之伯也古之所謂伯天子命之也今桓公之
　伯春秋命之也曰春秋空文也安得有命葢聖人代
　賞罰而作春秋則春秋之所予若天子之命也周衰
　方伯之職不修諸侯不知尊天子而攘外裔周替於
　上楚僭於外聖人葢憂之今齊桓之興哆然有圖伯
　之心而齊實方伯之後也於是聖人以權許之豈茍
　許之哉許之於初所以責之於後也故今日北杏之
　會諸侯皆人而齊獨書爵尊之異於諸侯所以責其
　尊天子攘外裔之效也而桓公果能不負聖人之責
　成九合之功伐楚於召陵而折其彊暴之鋒中國恃
　以不為楚者桓公之力也聖人於春秋詳桓公之始
　終以荅羣弟子揚管仲之丕烈公予其君而私稱其
　臣所以露春秋之㫖使後世知吾春秋實予齊桓也
　則北杏之會書爵列於諸侯之上豈非許其圖伯之
　始也哉
夏六月齊人滅遂
　前日滅譚聖人書師今日滅遂聖人書人譚遂均不
　冝滅而春秋一予一奪何也前日書師非予之也權
　也今日書人非茍奪之責其正也前年楚人滅蔡淩
　轢中夏聖人將許其示威以圖伯故以權予之今既
　為北杏之㑹伯業萌矣而齊桓不能安靖小國和協
　大邦宣禁令以安王室合兵力以帖荆楚乃以諸侯
　小不順則遂舉而滅之是怙其彊也非安輯諸夏之
　意也故聖人復貶而書人前予之今奪之非私也迹
　其善惡而已故譚子書奔而遂君不書奔奔者不能
　保其國之稱也譚子有不能保其國之罪以啓齊之
　滅故書奔遂無罪而齊滅之故不書奔觀乎此又足
　以見滅遂之無名也
秋七月
冬公㑹齊侯盟于柯
　公敗齊師未嘗與齊通也北杏之會莊公不與今齊
　威以遂不至而滅之公懼尋㑹于齊齊侯盟于柯平
　于齊也說者以莊公忘父讎復通于齊茲葢不然襄
　公莊之親讎莊且比之威公襄之弟何與於讎不責
　於比襄之罪而責於從威之盟非春秋意也然則柯
　之盟許之乎曰魯聞齊之名有所不安也況盟其君
　哉然春秋之法重責其初而略其終其讎之切者莊
　固親之何有於威聖人既責之於襄則今日之盟有
　所不問也特其從伯之會始於此矣公羊載曹子於
　盟齊歸汶陽之事以為齊桓信於諸侯自柯之盟始
　焉經不書歸田況汶陽之田至鞌之戰而後能取無
　足據者然以為桓之信自是結於諸侯則有之何則
　公伐齊納糾于桓為至讎又敗齊師于長勺郎之次
　齊又不得志則魯之怨齊葢未償也今頓釋前憾而
　為是盟桓之心葢休然有容矣冝諸侯之心服也曰
　桓之信著於天下自柯之盟始焉其說是也其事非
　也
十有四年春齊人陳人曹人伐宋
夏單伯會伐宋
　外書人而内書單伯則内外皆大夫爾或者以書人
　為貶齊非也齊侯何罪哉宋背北杏之會齊釋而不
　伐則諸侯攜矣伐宋之兵伯主之權也非過也單伯
　復會故再起伐宋之文齊將伐宋不期於魯自柯之
　盟始平爾齊不保魯之必從也故不敢期之魯見宋
　不至而齊伐之於是懼而以單伯會伐焉後期也後
　期而齊桓不問此所以服魯之心而得其從鄄之㑹
　也大夫不序將卑師少爾
秋七月荆入蔡
　先治内而後攘外伯主之序也今齊桓圖伯三年得
　魯而失宋諸侯葢未協也而荆又入蔡齊桓葢患之
　而未有以制之也說者遂責威公不能服楚是亦責
　人之難矣夫穫稻粱必春耕夏耨秋耘而後冬得而
　穫之種未入土磨刃而將刈焉吾竊笑其愚也荆之
　彊暴非一日矣不可攦而取也必安靖中國内治而
　後攘之宣王之事也不然未有以待虎杖尺箠而搏
　之有不觸其怒而為其噬者幾希故其後凡二十六
　年諸侯協從中國無釁而後伐之亦足以見楚之彊
　不可俄而服而齊桓之靖安有謀不為不審之計以
　敗中國也或者於此責桓公以不能治楚葢書生之
　論非燭理者也
冬單伯㑹齊侯宋公衞侯鄭伯于鄄
　周衰方伯連帥之職不修諸侯魚潰鳥散無或宗主
　人各有心心各自負掩然無相下之志故桓公之與
　驟舉而合之葢亦難矣故一得國公摟諸侯而㑹之
　以一其心今伐宋而得宋於是會于鄄鄄之會為宋
　也單伯魯大夫四命之孤也不名說者以為王臣於
　此灼見其非也春秋書王臣必列於諸侯之上以主
　會如僖八年會王人某侯盟于洮九年公會宰周公
　某侯于葵丘則王臣皆書於會之下以主是會今單
　伯書於會之上如公孫敖會晉侯于戚季孫行父會
　齊侯于榖皆内臣也其文自順說者疑魯大夫無書
　字者不知公之孤四命附庸之君入仕於魯者也
十有五年春齊侯宋公陳侯衞侯鄭伯會于鄄
　踰年再㑹于鄄懼諸侯之離也㑹之於春見之時所
　以協諸侯之慮而啓其尊周之心也左氏以為齊始
　霸未也伯當在十六年幽之盟爾
夏夫人姜氏如齊
　文姜哀姜均齊女也二女均有罪而齊桓殺哀而釋
　文何也義之所在也文姜通於襄襄兄也殺文姜則
　為暴兄之惡釋而弗問逺之之道也哀姜通於慶父
　慶父賊也以義殺之内足以滅惡外足以懼賊於姜
　為安也齊桓於此葢亦有所審矣然威公方圖伯而
　姜如莒未必不為伯業之累也
秋宋人齊人邾人伐郳
　郳邾之别封裔出於邾也其地在徐州徐𨽻宋也葢
　附庸於宋也叛宋而宋伐之爾連齊人者脅伯主之
　令也郳者邾之所自出懼其叛而入於邾也故同邾
　人伐之宋謀則深矣蕞爾附庸其能容三國之師乎
　三國皆人貶其毒也
鄭人侵宋
　鄭突誠不令之人哉初因宋簒國既而背恩為讎及
　居於櫟則又宋之力也今賂傅瑕殺子嬰而入鄭是
　再簒爾齊威方伯赦而不討葢用寛典而突不知世
　有伯主非若前日魯桓同惡相濟之時也而欲以舊
　怨侵宋焉可勝討乎故明年三國伐之荆又伐之突
　方知伯主不可不依而宋之不可伐也於是同盟于
　幽
冬十月
十有六年春王正月
夏宋人齊人衞人伐鄭
　齊伐鄭而序宋於上示伐之名也伯主之兵不可無
　名而動無名之兵曲曲則無以令天下讎鄭者宋也
　而齊伐之鄭其恝然無辭乎故序宋於上明宋伐之
　齊雖伯主順其義而已矣故鄭服於幽之盟鄭宋釋
　怨而同盟知齊桓之義正不可不順也将卑師少稱
　人
秋荆伐鄭
　楚將憑陵中國蔡鄭實當其衝東諸侯未知有楚而
　蔡鄭首䝉其害其為國亦難矣十四年入蔡十六年
　伐鄭齊桓雖患之然力未能制也鄭於此不依伯主
　其能立乎一從幽之盟而楚不敢窺鄭者十有餘年
　則謂威公之伯無益於中國誠有不信也
冬十有二月㑹齊侯宋公陳侯衞侯鄭伯許男滑伯滕
子同盟于幽
　齊始伯也前乎此未有同盟者而此同盟焉此齊桓
　由之而伯也盟之禮重矣二傳皆所不識周禮殷見
　曰同衆同而盟於方岳之下是云同盟古者十有二
　年王乃時巡考制度於四岳諸侯各朝於方岳為宫
　築壇以木作方明方四尺設六色上下黄四方各以
　其色陳幣玉加壇上諸侯各立於方明之下王乗龍
　旂出拜日於東門之外反祀方明諸侯因同盟於下
　方伯臨之所以一諸侯以尊天子故曰同盟周衰巡
　狩之禮不行方岳之㑹無之久矣威公於此葢假是
　禮以臨諸侯各國其國各家其家宋殤不王鄭莊拒
　伐魯桓輸朝宿之邑衞朔抗子突之師來聘而魯不
　報錫命而魯不朝問於他邦知其皆無王也威公於
　是慨然有尊周之志合諸侯而示之以方明之禮臨
　之以衆同之盟雖王不在是而其志有足尚者聖人
　不與尚誰與哉故八國之君皆貴而書爵其予之也
　至矣揚子曰春秋之時齊晉實予不膠者卓矣此言
　得聖人之心也然八國皆爵而内不書公一以為微
　者一以為諱之且八國同盟魯敢以微者間之邪以
　為諱之固是也而未得其實且魯有父讎於齊所當
　諱也然於襄公不諱而於桓公諱之於柯之盟不諱
　而於幽之盟諱之何哉葢諱幽之盟所以存君臣父
　子之義為桓公全尊王之舉也且㑹而列姦管仲以
　為不可而列讎果無累於盟乎且幽之盟非私盟也
　為尊王而盟也君臣之義不可廢則魯莊會之是也
　而父子之義其可廢乎莊之㑹幽固忘父子之義矣
　而春秋必為之諱者存父子之義也存父子之義非
　為莊也為桓也莊公在所不責矣而桓公尊王乃使
　人廢父子之義則桓之為累大矣故諱之若莊不在
　是者為桓諱也諱之則君臣父子之義全而幽之盟
　愈可貴矣或以為莊公諱何不諱於前而諱於後也
　未達其㫖
邾子克卒
　儀父也至是齊桓既伯為之請命於王也故書子
　　　右莊公盡十六年
　
　
　春秋經筌卷三
欽定四庫全書
　春秋經筌卷四　　　　　宋　趙鵬飛　撰
　　　莊公
十有七年春齊人執鄭詹
　稱人以執非伯討也而詹不書族葢有罪焉討有罪
　而非伯討奈何不歸之京師也然鄭詹之罪不可詳
　左氏以為不朝且冬㑹于幽而春遂責其不朝邪無
　是理也不然齊且伐罪以責其朝執詹何益哉公榖
　以為佞人則有之矣而其說未白要之鄭自忽突爭
　衡二君出入相避如傳舍而為臣者朝以為讎暮以
　為君君之位如奕棋而已之位如盤石見利忘君反
　面事讎自祭仲以下皆然也若詹者必仲之黨無疑
　矣則執之為得其罪然桓公既伯則當執歸京師而
　聴天子之命乃自執之而已此其所以書人不得為
　伯討也
夏齊人殱于遂
　王者之師為義起也誅其君而弔其民民大恱今齊
　滅遂以兵戍之遂人其果恱服乎不服而戍之以兵
　且無所畏乗其虚而盡殱之嗚呼吾今而後知不義
　之果不可為也不義而彊且愚民有所不服而況君
　子乎遂君滅矣而區區之民敢抗齊而殱其戍人使
　遂之君存其肯屬而事齊邪遂君不知其何人觀其
　以義得民逆知其為君子齊桓之滅遂於是為謬舉
　聖人於其滅書人而於此書殱以齊人自殱為文則
　其髙遂人之義也審矣遂人於此亦足以復其君之
　讎歟然齊威之此舉為伯業之累甚大君子葢以為
　威公惜之
秋鄭詹自齊逃來
　逃之為言竄也責詹之辭也與鄭伯逃歸同義然詹不
　逃歸而逃來則為鄭之罪人也審矣見惡於鄭得罪
　於齊逃而奔魯而魯納之是魯為逋逃主也吾竊為
　魯懼之齊鄭不稱兵於魯幸矣
冬多麋
　麋獸也周禮獸人夏獻麋月令仲冬麋角解皆此獸
　未嘗有而有曰有有􁉃是也嘗有而多曰多多麋是
　也􁉃以有為異麋以多為異皆記異也杜氏以為多
　則害五穀且為災麋非食五穀者疑杜以麋為草耳
　非是
十有八年春王三月日有食之
夏公追戎于濟西
　魯有戎患非一日矣伯禽之初不免興費誓之師自
　入春秋隠桓皆㑹而盟之葢虞其為疆場之患也則
　戎之在魯不可一日而不防莊公不修戎備其來也
　如履無人之境疆吏安在哉去而追之何益也春秋
　之書追者三齊人侵我西鄙公追齊師至酅弗及齊
　書侵知其侵也戎不書伐不覺其來也不覺來而追
　之戎備虚矣
秋有􁉃
　􁉃含沙射人葢亦微矣而聖人書之以記其異􁉃雖
　微必有以感之者觀乎此亦可以見人君之徳不可
　毫釐虧也毫釐之虧異且感之聖人不以微不書欲
　人君之謹所感也
冬十月
十有九年春王正月
夏四月
秋公子結媵陳人之婦于鄄遂及齊侯宋公盟
　可與權而不達權君子謂之固可與正而不中正君
　子謂之專達於權正之義則處遂事之際無失矣若
　公子結吾不保其達權正之義也媵陳人之婦君命
　也及齊宋盟非君命也非君命而利國家專之可也
　權也非君命而不利國家則專之能無患乎當中正
　而不守正乃因權而生事秋及齊宋盟而冬致三國
　之師則今日之盟果為利國家乎且鄄衞地齊宋二
　君胡為而至於鄄哉齊桓合諸侯必㑹於宋衞之間
　以為四方諸侯之來道里均也故葵丘貫澤皆宋地
　首止及鹹皆衞地齊桓之伯嘗兩㑹於鄄今將復合
　諸侯於此也結如陳假道於衞適遇其會也迺遂與
　二君盟其意葢以為一出而二事成一以媵陳人之
　婦一以結伯主之盟而不知其以大夫而抗伯主於
　國果利乎然公子遂會齊侯於陽榖齊侯勿及盟而
　結之專齊桓遂及以盟何哉結必有以欺齊也彼其
　語齊侯必不曰吾媵陳婦也必曰吾以君㑹盟也葢
　前乎此伐宋之役與鄄之㑹皆單伯㑹之而已莊不
　至也桓亦以結為單伯之流而遂與之盟既盟而知
　其媵陳婦不為㑹盟而來也於是怒有西鄙之伐焉
　然齊宋之來伐以其抗也責其欺也而陳亦與之何
　邪此尤足以見結之兩失矣結之盟齊宋不曰媵陳
　也結之至陳不曰盟齊宋也兩設誑辭而欺之及一
　敗而二事皆詐故三國均疾於魯也此陳所以亦從
　而來伐歟結之罪葢不勝誅矣而說者徒見其書公
　子而不去族因以為褒曰齊宋謀伐魯結道遇而盟
　之所以解紛也且宋齊嘗同幽之盟今何釁而伐魯
　哉以為討鄭詹之來魯已期年矣存乎亡乎不可得
　而知既越四時而不問至是尚何討邪曰討鄭詹則
　脅鄭而來可也宋何與哉況盟不旋踵而三國之師
　均疾於魯尚何紛之能解也公子遂如京師遂如晉
　季孫宿救台遂入鄆皆遂事也皆不去族也悉以為
　褒之可乎自莊以下魯大夫多不去族所以著三家
　之張本也公子慶父弑逆而奔尚不去族何問於結
　然君子察其事之善惡而褒貶自白不可拘去族書
　族之例也
夫人姜氏如莒
　姜氏如齊猶曰父母之邦如莒何哉淫奔極矣莊公
　在所不責書之亦以見齊桓不能繩之為伯主之累
　也
冬齊人宋人陳人伐我西鄙
　討結之抗且欺也欺與抗小人猶忿而況鄰國乎況
　伯主乎釋而不討則啓姦招侮敗伯業矣三國書人
　將卑師少也問罪而已不務勝魯也劉敞以為齊宋
　㑹于鄄謀伐魯公子結盟之為魯免難觀今日西鄙
　之伐魯難果免乎葢惑於書公子之例而不究其始
　終也
二十年春王二月夫人姜氏如莒
　文姜於是葢二毛矣死亡無日而淫奔不已禽獸非
　屠戮無以禁其搏噬彼得其死幸也
夏齊大災
　人火曰火天火曰災齊人大災何以書往弔也前日
　齊伐我西鄙何為往弔我服其罪也結之過也大災
　甚矣宫廟廐庫盡矣可不弔乎書之以見齊桓之伯
　徳不足而取戾於天也
秋七月
冬齊人伐戎
　戎有二有山戎有戎山戎即北戎逺於中國乃舜營
　州之地孤竹國也戎介於中國在曹衞魯之閒隠桓
　之所盟與夫伐凡伯侵曹者皆此戎也此其為患尤
　近伯討所當先也所貴乎伯主者以其能從簡書敵
　王愾而除天下之患也戎患近在鄰國齊桓可不討
　乎桓公即位葢十年内則伐叛討二以立已桓而已
　戎葢未嘗問也至是始伐之亦足以見其緩於除患
　矣伐戎伯討也而聖人書人責其緩可知
二十有一年春王正月
夏五月辛酉鄭伯突卒
秋七月戊戌夫人姜氏薨
冬十有二月葬鄭厲公
　鄭突簒忽而入櫟其後卒歸於鄭而聖人不書歸說
　者以為不赴於魯非也其入櫟也魯實納之豈其歸
　鄭而不赴哉聖人不書其歸不予其有鄭也至是卒
　葬皆書曰鄭伯則知其卒得鄭也其間莊四年垂之
　遇十四年鄄之㑹皆突也非子儀也突時葢在櫟實
　未得鄭而聖人以鄭伯書之予其世統也突簒而與
　世統奈何名與之而實誅之所以深治其簒之罪也
　今突死而嗣世統者突之子矣其可不與突世統哉
　或者以垂之遇鄄之㑹為子儀此死法也非春秋也
二十有二年春王正月肆大眚
癸丑葬我小君文姜
　肆赦也眚過也赦大過也皐陶曰宥過無大刑故無
　小今過之大者皆舉而赦之肆大眚或者以為僭天
　子故書大若然則當書曰大肆眚矣安得曰肆大眚
　邪不觀文之逆順而誣人以僭甚非義也然則肆大
　眚予之乎曰予之且人固不能無過過而能改善莫
　大焉過雖禹湯所不免而責常人無過可乎過而殺
　之則雖欲自新無由也故易曰赦過宥罪書曰眚災
　肆赦亦治世之典特觀夫過故之辨耳故者心乎為
　是惡也過者非心乎為惡誤舉而已故曰宥過無大
　赦其誤也刑故無小誅其心也然則虞舜之制諸侯
　亦得用之乎曰舜之赦赦天下威福之權也諸侯之
　赦赦一國聽訟之法也昔成王命康叔曰有厥罪小
　乃不可不殺乃有大罪非終乃惟眚災適爾既道極
　厥辜時乃不可殺罪有小而故則不可不殺是諸侯
　亦得肆眚也豈康叔得肆眚而魯周公之後反不得
　肆眚邪然十二公之中惟此一書之則他公皆未嘗
　宥過過故盡殺之而莊公鞠其過之大者而肆之也
　是亦春秋之美事聖人安得而不書哉說者以為文
　姜之惡非赦不得葬故肆眚而後葬之文姜之惡熏
　炙天地淫奔於齊莒之閒往反如織生且不治今死
　矣反待赦而後得葬邪使不赦而葬時王伯主四鄰
　諸侯將發其冢而暴其尸邪無是理也且文姜之罪
　與齊襄等襄之存九伐之法不行襄之死且得以禮
　葬而文姜何足治哉況子安有赦母之道乎或者又
　以為請於天王而天王肆眚若爾則經當書天王大
　肆眚今曰肆大眚辭直出於魯矣天王何與哉此皆
　求其義而不得妄縁上下之文而鑿為是說不知肆
　大眚適居文姜卒葬之間非縁上下之義而立文也
陳人殺其公子御寇
　葵丘之禁曰無專殺大夫則當時諸侯葢專殺大夫
　矣古者大夫命於天子有罪則聽天子之命春秋諸
　侯大夫自命而自殺之其專甚矣經書殺大夫者四
　十七皆書其專也然就其事而言之則殺之有罪無
　罪不可無别故凡殺世子母弟目君甚其絶親也殺
　有罪則稱人以為國人皆欲殺之也殺無罪稱國以
　為國君私殺之也或曰殺大夫舉其貴之辭也殺公
　子舉其親辭也殺而稱名得其人也得其罪也稱大
　夫而不名不得其人也不得其罪也其凡例如此而
　其罪之重輕情之深淺即可見之不可以例求也陳
　人殺其公子御寇書人以殺殺有罪然公子陳侯之
　子也父殺其子父子之恩絶矣然御寇不子而自取
　殺身陷父於不慈葢參譏之
夏五月
　春秋無以仲月首時者或五字之誤或月下脫事耳
秋七月丙申及齊髙傒盟于防
　復通於齊且謀㛰也前日見絶於齊以公子結之抗
　今日復通於齊亦安受髙傒之抗抗則均矣然結之
　抗有西鄙之伐而傒之抗魯因求㛰焉齊以為忿魯
　以為歡彊弱曲直葢已判然矣齊之不義殺其父而
　脅其子莊之不孝忍其父而昬其讎則防之盟公之
　恥不其深歟故没公而不書也然忍父讎受傒之抗
　何求於齊哉欲㛰而已讎與色孰重父與妻孰親莊
　公重色而輕讎欲昬而忘父則公之恥自取之也甘
　受其抗尚何辭
冬公如齊納幣
　父讎不報母喪未除而求㛰於齊不孝也納采不親
　而公親之非禮也雖孝與禮聖人不以責禽獸而春
　秋垂萬世之典非為莊設也為萬世重父子之親垂
　㛰姻之教因不孝以致孝因非禮以致禮春秋之意
　也
二十有三年春公至自齊
　忍讎而㛰冒喪納幣今至也吾不知何辭而飲至䇿
　勲哉
祭叔來聘
　孫云周大夫祭采地劉云祭邑天子之下大夫是必
　使之則其不稱使不予使也下大夫無臣雖有臣猶
　不外交也祭叔畿内諸侯也聘者大夫之事而諸侯
　親之可乎祭叔假王命託聘為名而私交於魯其實
　非聘也聘必書天王使而此不書使非王命也諸侯
　不自聘託王命也祭叔葢自以為有所憑藉而來足
　以逭私交之罪矣而不知春秋不書天王使之則不
　惟暴其私交之罪而且兼受欺君之誅也齊髙子來
　盟非君命也故不書齊侯使而見專盟之意祭叔來
　聘非王命也故不書天王使而見專聘之罪然盟有
　善否大夫專之猶或可也聘豈王臣所得專邪聘者
　傳命之辭無命而傳是罔人也内以欺君外以罔人
　祭叔之罪葢重於祭伯之稱來矣
夏公如齊觀社公至自齊
　甚哉公之無恥也子同生於今三十有六年則公之
　㛰姻固失時矣徒以父殺於外母淫於内諸侯所不
　齒非忍讎而㛰天下無與為匹者故忍而㛰於齊齊
　既許㛰而母喪未除莊公之心葢可料矣故前年如
　齊納幣今年如齊觀社社何足觀哉托觀社而如齊
　也穀梁以為尸女葢照其肺肝矣君子恥言之吾因
　穀梁之言聊發其隠情而已耳
荆人來聘(是年楚成/王即位)
　朝聘非荆人所得與也明堂位四裔來朝皆位之國
　門之外四塞世告至周禮亦云蕃服世一見掌客掌
　賔客之牢禮諸侯士大夫皆有餼典命掌諸侯之儀
　五等之君及其大夫皆有車服禮儀之數而獨不及
　蕃服其來也行人制其出入其至也象胥制其言語
　先王所以謹中外之防至深且逺也况楚人佳兵樂
　禍乃其天性故商頌之美武丁則曰奮伐荆楚魯頌
　之美周公則曰荆舒是懲盖世亂怙終雖四塞世告
　至蕃服世一見之制亦曾未有與焉今即幸而賔服
　天子大朝㑹引而進之守燎之列可矣况乎其不能
　也春秋之世荆楚日彊聖人葢憂之入鄭伐鄭駸駸
　然其患深矣今率然而聘魯說者以為進之聖人豈
　樂其僭聘問之禮哉憂之益甚也且自荆之魯以職
　方考之幾二千里彼何慕於魯而來邪葢藉聘問以
　窺中國也計道里之逺近厯山川之險夷覘彊弱於
　諸侯察備禦於疆埸其為謀有不可得而料者而說
　者以其去兵而用禮為可嘉不知禮自中國出楚人
　安得知禮假禮以為謀君子不可不察也前日伐鄭
　書荆而今日來聘書人或者不考其文因以為進之
　且直書荆來聘則若舉國皆來於文不順而其大夫
　之名氏又未通於中國也故加人字以成文不然二
　十八年荆伐鄭何以復書荆邪僖十四年狄侵鄭書
　狄至十八年邢人狄人伐衞書人二十四年狄伐鄭
　復書狄豈其伐衞書人而進之邪葢與邢人俱不可
　曰邢人狄伐衞也文有逆順聖人初不以此為褒貶
　學者冝深思之
公及齊侯遇于榖蕭叔朝公
　已不踰禮而後可以責禮於人已既不正則人必以
　不正加我此理之必然者也莊既求㛰於齊則六禮
　之行有大夫存焉而公皆親之往反如織非禮甚矣
　而齊侯亦無詞而拒之何哉桓公宫中女市女廬七
　百内嬖如夫人者六人何責夫魯侯鰥然出入齊境
　而無恥也故欲遇而遇欲盟而盟受其侮而不愧者
　齊有以自取之矣蕭叔蕞爾附庸其朝於魯禮所當
　然者魯有宗廟社稷之守非亡國而餬口於外也不
　俟公之至而來朝因其在榖而逆朝之其不正甚矣
　而公亦安受之而無忿心何邪公之於齊父讎也忍
　讎而求㛰且未成禮乃旦暮驅馳於齊境說者葢以
　為陳佗焉則無怪其見侮於蕭叔而受其草次之朝
　也孔子曰人必自侮然後人侮之若齊之桓魯之莊
　皆自侮者也及見侮於人亦披襟而受之夫復何辭
　聖人書榖之遇蕭叔之朝以見君子責已不可以不
　重也
秋丹桓宫楹
　莊公忍父讎以㛰於齊而内有所不安焉今母喪告
　終將除禫而逆女於齊也使桓而有靈㝠責不輕矣
　故莊欲以丹雘之飾而媚於先君秋丹其楹春刻其
　桷以重恱其在泉之靈也不然五廟皆有宫何獨丹
　刻於桓也哉噫嘻其謀葢亦迂且誕矣忍於心而飾
　於外尚何以為孝乎内不孝而外加非禮其得罪於
　先君益重矣說者以為誇示齊女且姜氏入不敢覿
　於廟尚何誇邪禮山節藻梲複廟重檐刮楹達鄉天
　子之廟飾也
冬十有一月曹伯射姑卒
十有二月甲寅公㑹齊侯盟于扈
　告期也告期而盟之懼有所不信也告期大夫之事
　而公親之告期㛰姻之常而齊盟之内外均非禮也
二十有四年春王正月刻桓宫桷
　義同丹楹
葬曹莊公
夏公如齊逆女秋公至自齊八月丁丑夫人姜氏入
　智術近乎詐而君子有所不廢者時假之以濟正也
　惟君臣父子之際不可加智術於其間事君而尚智
　術是天下之大姦事父而尚智術是天下之大不孝
　也莊公於君臣父子之間智術無所不用而不忠不
　孝之罪益彰元年為天王主㛰於齊父讎也不以情
　而辭命於王乃以術而築舘於外内若不接讎外若
　順王命而不知成天王不正之命致王姬居外之久
　其惡尚何以葢之是將以智謀為忠而陷於大不忠
　也今既忍而㛰父讎且親如齊納幣如齊逆女乃丹
　桓宫楹刻桓宫桷以媚於先君及逆女而返公不與
　姜氏同至難於告廟也七月公歸八月姜氏入公之
　歸也書至而姜氏之入不書至姜氏固不可見於廟
　矣而公之至吾不知其何辭以告廟也且公之行也
　既以逆婦告及其至也吾意其必矯舉而妄告廟矣
　不然安得不與姜氏同至邪昭公娶於吳謂之呉孟
　子則公之至吾不信其以姜氏告也莊公之智術於
　是窮而不孝之罪愈暴白而不可掩矣書曰作徳心
　逸日休作偽心勞日拙若公者可謂心勞而拙者也
　聖人各因其實而書之而莊公不孝之罪無以逃於
　筆端吾因是而知君臣父子之間果不尚智術也
戊寅大夫宗婦覿用幣
　禮者天下之公器而覿者私見之名也假公器而用
　之莊公之情可見矣哀姜讎之女也莊公不敢以見
　宗廟夫諸侯娶元妃以奉粢盛今娶婦而不見於廟
　果何為哉是重色輕禮也不能以禮事上則何以責
　禮於下今大夫宗婦覿用幣於禮不其過歟薄於奉
　上而厚於責下莊公其何以安之莊公之心葢曰吾
　私覿而已不以公見則外不負宗廟内不負夫人而
　不知其内外兩失之也語曰私覿愉愉如也則覿者
　非下見上之禮燕閒而私相見也故曰朝覲大夫之
　私覿非禮也不敢私覿所以致恭也以私覿而見則如
　勿覿而已況又用幣邪且三帛二生一死男贄也榛
　栗棗脩女贄也以私覿而用公禮以女而奉男贄莊
　公葢以私覿則於禮為輕故重其贄以覿焉公之志
　荒矣守禮則心有所不安用術則智有所不周顛倒
　錯亂無一是者葢無逃君子之笑大夫宗婦同宗大
　夫之婦不可析為二豈有男女俱見哉穀梁之說非
　是
大水
冬戎侵曹曹羈出奔陳赤歸于曹
　曹羈及赤之事左氏不載凡大夫出入公子爭國兄
　弟父子嫡庶之辨惟左氏最詳而於羈赤之事獨無
　傳此所以起二傳之紛紛也以史記世家考之莊公
　卒僖公夷立亦不載羈赤出入之事疑赤則僖公夷
　字似赤而誤耳然學者當以經證經不可以傳證經
　以經文考之此與桓十一年宋人執祭仲突歸于鄭
　鄭忽出奔衞大相類鄭莊卒忽在喪曹莊卒羈亦在
　喪忽及羈皆當書子而不書子不子也突憑宋而入
　赤倚戎而入皆自外入簒故突不係之鄭赤不係之
　曹但突先入而忽出羈先出而赤入出入有先後而
　事則一也君子無可疑者然曹鄭之事則同以情察
　之羈赤之罪當加忽突一等且宋人執祭仲以制鄭
　之命以宋則彊於鄭以祭仲則彊於忽忽外逼於宋
　内逼於仲勢不能有鄭而出奔猶可言也今戎纔侵
　曹未入其郛羈委社稷而奔不孝甚矣突以宋之親
　倚宋而入猶中國也赤倚戎而入何親於已召戎人
　而戕中國其罪可勝誅乎然聖人書法無異於忽突
　者葢以羈斥名而不書子於赤外之而不係之曹法
　亦無以加矣學者冝觀宋與戎之彊弱而加重輕此
　春秋所以望於後之學者也學者其可不深求之二
　傳以羈為大夫以郭公為赤謬甚矣葢不足辯
郭公
　闕文或謬字也先儒皆援郭亡之事以實之曰齊桓
　公問郭何故亡父老對以善善不能用惡惡不能去
　所以亡其事與時實相近但不可遽以為實也非郭
　公之下闕事則公字為誤耳
二十有五年春陳侯使女叔來聘
　莊公即位於今二十五年而諸侯無聘魯者薄莊之
　不足齒邪茍不得已從伯主之命則同㑹而已未嘗
　交盟交聘也今既㛰於齊陳人懼其脅伯主而報西
　鄙之役於是使女叔來聘葢亦非得已也然聘鮮有
　書字者而女叔書字何邪女叔之字必叔有賢行在
　陳為賢大夫不為來聘褒之也然則何以知其有賢
　行曰不知其人視其友公子季友賢人也女叔實友
　之春來聘而冬公子友如陳報其聘及其終也友復
　如陳葬之惟賢友賢愚因公子友而知女叔之賢也
夏五月癸丑衞侯朔卒
六月辛未朔日有食之鼔用牲于社
　書曰乃季秋月朔辰弗集於房瞽奏鼔嗇夫馳周官
　鼓人救日月則詔王鼓傳曰日食天子伐鼓于朝諸
　侯用幣于社伐鼓于朝所以用陽也春秋書日食鼓
　用牲于社者三莊公二而文公一皆著其僭天子且
　非禮爾伐鼓當於朝不當於社當用幣不當用牲也
　然日食三十六惟此三者書鼓用牲何也得禮不書
　失禮然後書
伯姬歸于杞
　曰歸不曰逆杞侯自逆之何以不書杞侯來逆常事
　不書
秋大水鼓用牲于社于門
　古者救日月無救水之禮傳曰非日月之眚不鼓則
　大水無伐鼓用牲之制公羊以于社為禮于門非禮
　穀梁又曰救水以鼓衆似縁公羊而立文其後董仲
　舒言大水鳴鼓而攻社葢學於公羊師弟子循其私
　說而不稽古也大水鼓用牲于社于門古無是禮也
冬公子友如陳
　内大夫出聘自友始然外大夫來聘書聘内大夫出
　聘不書聘蘇轍所謂禮成在外未可必於我是也春
　女叔來聘冬公子友如陳報之友賢者也何以不書
　字至閔二年季子來歸而後字之邪葢因國人之善
　一舉褒之足矣何用屢字而屢褒之也若陳女叔則
　非來聘無以著其賢故因聘而字之也
二十有六年春公伐戎
夏公至自伐戎
　戎為魯患舊矣而今日之兵實為曹伐之何以知其
　然前年冬戎侵曹曹羈出奔陳及陳女叔來聘言必
　有以及於羈也故冬公子友如陳報聘而春遂伐戎
　為曹可知矣陳為羈伐戎則自伐可也何必求魯哉
　葢魯逼於戎且世有戎患陳逺於戎無事乎伐之以
　生釁也此必陳女叔及公子友之謀矣然則公之征
　伐内則報濟西之役外則問侵曹之罪師出為有名
　故公纔至自伐戎而曹遂殺其大夫是戎必有辭於
　曹曹殺其大夫以恱戎且以塞魯之詞也然戎之所
　逐者羈也羈卒在陳戎之所納者赤也赤卒居曹則
　公之伐戎將藉曹以為詞其實不能治戎而正曹也
　在當時齊為伯主知曹之亂而不問見戎之彊而不
　伐而魯能伐之齊侯葢有慙徳於魯矣書曰公至自
　伐戎莊葢自以為莫大之功而䇿勲於廟也
曹殺其大夫
　曹赤之簒戎納之曹羈之出戎逐之大夫何與今魯
　伐戎而曹殺其大夫逆知其無罪也赤葢藉是以塞
　魯之詞稱國以殺殺無罪也不書其名非其罪也
秋公㑹宋人齊人伐徐
　徐之先伯翳與秦同祖雖居中國有夷風焉在魯之
　初伯禽有費誓之師為魯之患舊矣穆王時偃王僭
　稱王穆王滅之而别封其系以祀伯翳其地今之臨
　淮是也葢介於魯宋之閒為二國患今必徐犯宋之
　牧圉故宋伐之然齊實伯主而以宋主兵何也兵出
　以名不以彊弱伯主之器也讎徐者宋故齊以宋主
　之正其名也名正則罪人服用兵之道也然齊宋皆
　以卑將少師而公獨親之何哉葢春公嘗伐戎戎比
　於齊也茍示弱於徐則戎必合徐以伐魯故以先聲
　挫逆謀也不然費誓之役且復見於莊公矣
冬十有二月癸亥朔日有食之
二十有七年春公㑹杞伯姬于洮
　洮魯地伯姬來公往㑹之也諸侯非民事不舉婦人
　既嫁不踰境參譏之
夏六月公㑹齊侯宋公陳侯鄭伯同盟于幽
　同盟于幽至是十年矣桓公懼諸侯久不合則離於
　是復講同盟之禮焉然前同盟者九國今四國不至
　用是知諸侯不可不屢合也孔子言桓公九合諸侯
　不以兵車而穀梁言衣裳之㑹十有一葢北杏之㑹
　諸侯未信鄄之㑹則初得宋皆伐宋之諸侯也故孔
　子舉其九而已其兵車之㑹四孔子葢略而勿録焉
　聖人豈樂夫用兵哉安中夏而尊王室為可貴也
秋公子友如陳葬原仲
　春秋之法輕於誅小人而重於責君子公子友賢者
　也不畏私交之法而如陳葬其友雖朋友之義為五
　教之一而君臣之義葢重於朋友聖人責其重所輕
　而輕所重故不以其過小而勿誅葢曰季友君子也
　當以君子之道責之
冬杞伯姬來
　無事而來非歸寕也與祭伯之私來同若曰歸寕直
　常事爾何以書
莒慶來逆叔姬
　非為君逆也臣自逆也為君逆稱逆女自逆稱逆叔
　姬與髙固同葢君臣之辨也或以為成禮於魯或曰
　不與夫人之稱鑿矣
杞伯來朝
　以伯禮朝也義同桓二年滕子來朝
公㑹齊侯于城濮
　城濮衞地公㑹齊侯于城濮謀伐衞也謀伐衞而魯
　不從何哉五年齊襄拒王師而納朔公實從之今日
　齊桓責尊王而伐衞公則拒之拒其是從其非樂於
　為逆而憚於助順莊公之為人葢可見矣
二十有八年春王三月甲寅齊人伐衞衞人及齊人戰
衞人敗績
　十六年幽之盟衞朔同之前年幽之盟衞懿不至此
　桓公之所以伐衞也如是則伐衞為有名矣聖人何
　以人之葢朔實得罪於王五年脅齊襄之力敗王師
　而入衞則衞固天王之叛國也桓公圖伯以尊王而
　叛國不討兩㑹于鄄為宋伐鄭衞朔在焉已而同盟
　于幽則朔親齊為已至矣故桓公匿其逆王之罪而
　不問也今朔固死矣罪復何問哉而前日幽之盟衞
　懿不至懿朔之子也父數從已則匿其叛王之愆子
　一違命則責其尊王之義罪在父而責歸其子冝衞
　雖微有所不服也伐衞者齊也而及戰者衞也齊問
　罪而衞及戰衞果服齊乎然則桓公果心乎尊王邪
　抑假尊王之命而求諸侯也聖人照見其情故齊衞
　書人以見衞則有罪然而桓之伐衞亦不得為伯討
　也左氏載子頽奔衞王請伐衞之事諸儒多從之然
　於經無所考愚不敢以傳廢經
夏四月丁未邾子瑣卒
秋荆伐鄭公㑹齊人宋人救鄭
　齊自北杏之㑹於今十有五年其間兩鄄之㑹兩幽
　之盟諸侯不為不從中國不為不振矣而鄭逼於楚
　倚齊尤重故兩鄄兩幽之盟無敢不從所以望齊者
　甚切然桓公不能少加威於楚使鄭被楚兵而後救
　之且越千里之外以謀伐山戎盖威諸侯則為齊之
　利荆楚鄰於鄭伐楚則鄭受其福利己者在所急而
　利鄭者在所緩桓公之情葢可責矣故救鄭善事也
　而聖人不與其爵以為被伐而後救不若先攝之而
　使鄭不被其毒也内書公而外書人葢不如是則無
　以見齊人之為齊侯也桓公之伯至此不為不久而
　惟盟㑹書爵用兵無善惡悉貶稱人皆以其急於利
　已而緩於安人也
冬築郿
　春秋書築者七築館築臺築囿而已未有邑而書築
　者邑而書築創作邑也創作邑必有居室城市司官
　之守故曰築左氏曰邑曰築都曰城且城楚丘城縁
　陵曰都可也城中丘城郎亦可謂之都邪葢城者有
　其邑矣城其外而域之也築者作室以為司官之守
　爾宣王考室之詩曰築室百堵百堵皆興是也周之
　冬夏之秋非其時矣況大無麥禾告糴於齊而興是
　不急之役何益於國邪無益於國有損於民民困而
　邦本搖其為國危矣凡土功之事聖人謹而書之所
　以惜民力而固邦本也
大無麥禾
　以時言之麥夏之穀也禾秋穀也安得至冬而後知
　其無周公七月之詩曰九月築場圃十月納禾稼黍
　稷重穋禾麻菽麥嗟我農夫我稼既同上入執宫功
　且黍稷禾麻菽麥三時之穀也至十月登場圃則聚
　而納之囷倉及納囷倉而後知其無焉葢冢宰制國
　用必於嵗之杪非嵗杪無以知其一嵗之豐凶也然
　國無九年之蓄曰不足無六年之蓄曰急無三年之
　蓄曰國非其國也一嵗無麥禾而遂告糴於齊是曽
　無一年之蓄也莊公之為君僅足以蜡臘又何有於
　民
臧孫辰告糴于齊
　魯之空虚非一日之罪也古者以三十年之通制國
　用量入以為出三年之豐有一年之積以三十年則
　有九年之積故雖堯水湯旱而無虞莊公即位於今
　二十有八年矣九年之積安在築館以奉王姬浚洙
　以備齊寇㑹盟戰伐無嵗不有丹楹刻桷無所不為
　上有星隕日食之變下有多麋有􁉃之異大水者三
　無麥苗無麥禾者各一而前乎此尚築郿後乎此且
　新廏災異相仍靡費百出不計國之豐凶民之盈歉
　惟已所欲直情為之計其出入未嘗有數月之積也
　故一無麥禾遂求餉於鄰國且王之求賻求金魯之
　乞師告糴天下之深恥也曰求曰乞若得不得未可
　知也而告糴尤為至辱命垂溝洫而乞食於人齊幸
　有嗟來之心以振之不然君民何恃以生哉故聖人
　於此直書告糴而不書如如緩辭也葢不書告糴無
　以知其有旦暮之急也
二十有九年春新延廏
　禮嵗凶年穀不登君膳不祭肺馬不食穀先民而後
　畜也廏焚孔子曰傷人乎不問馬貴民而賤畜也然
　為國之備在兵而兵之用在馬故六繫為廏備於周
　騋牝三千美於衞馬政亦有國者之不可廢也然君
　子必辨其後先稽其貴賤者葢事有本末不可後本
　而先末貴末而賤本也去冬大無麥禾則民食已不
　足何問馬臧孫辰告糴于齊則民力疲瘵何問廏則
　馬在所緩而民在所憂廏在所閒而力在所恤以凶
　嵗疲民新不急之廏雖曰得時其為國之患大矣故
　聖人不以其時而略之曰新革其故也曰延廣其舊
　也或以延廏為法廏古無是名也葢不究其義矣
夏鄭人侵許
　許之為國介于楚鄭之間鄭逼於楚每以許為藩蔽
　鄭不達權而虐許不已許一入楚則楚之襲鄭如入
　無人之墟矣是鄭自撤其藩蔽也為鄭謀者不若厚
　于許教許扞楚而鄭援之許藉鄭以全鄭得許以安
　更為唇齒之邦而緩急相救鄭且内連齊晉以抗之
　則許未必亡鄭未必困也鄭不料此而與許為讎成
　十五年許畏鄭而遷葉葉楚地也許既入楚鄭無嵗
　不受楚兵葢鄭自撤藩援而不自覺也今楚方讎鄭
　而鄭侵許許必從楚其後八年之間而楚伐鄭者三
　葢無其蔽失許之援也
秋有蜚
　有蜚記異也劉敞曰蜚之為物狀若牛而白首一目
　而蛇尾行水則竭行草則死見則國大疫若是則非
　止為異且為災矣此世未嘗見者疑非中國物也聖
　人書曰有異甚矣
冬十有二月紀叔姬卒
　内女鮮書卒葬惟紀之二姬與宋共姬書卒葬紀伯
　姬恤其死於國之亡而葬於齊也紀叔姬以其不失
　婦道卒歸於酅也宋共姬以其守節而死於災也非
　此不書
城諸及防
　十有二月今之十月也水昬正之時可以栽板榦矣
　得時不書此何以書以嵗凶民疲而連城二邑有何
　旦夕之急而為是哉莊公之庸且虐不念民力矣國
　虚民叛城堅如金夫誰與守之識者以為寒心而莊
　公不懼奈何
三十年春王正月
夏師次于成
　欲救鄣而不能也與三年次于滑同義葢次滑書公
　而此不書公尤足以見公之恥也
秋七月齊人降鄣
　鄣城在今之密州杜氏以為紀之附庸紀近於密故
　也齊襄庸君也其虐紀而滅之無足謀者而威公方
　伯何賴于蕞爾之鄣而必其歸附哉然郕降于齊師
　郕自降也齊人降鄣齊人逼而降之也襄公逼紀而
　去之桓公逼鄣而降之為惡僅一間耳鄣區區微國
　無損益于齊無鄣不害為伯也而得鄣則為伯業之
　累大矣吾於此重為威公惜之
八月癸丑葬紀叔姬
　歸于酅葬于酅也而曰紀叔姬叔姬賢也故必係于
　紀一歸紀則死生以之叔姬之義也
九月庚午朔日有食之鼓用牲于社
　義同上十五年
冬公及齊侯遇于魯濟
　魯濟之遇齊侯謀伐山戎也公辭不能故明年齊侯
　來獻戎捷
齊人伐山戎
　山戎逺於中國自入春秋亦未嘗為中國患以職方
　考之葢居舜之營州古孤竹國之地也東距遼水北
　距燕薊其僻逺而富且饒故齊威利而伐之俘其寶
　玉以富國也齊内有魚鹽之利而外貪逺夷之富則
　齊桓之斯舉為利而已管仲荅楚師之言曰召康公
　命我先君太公曰五侯九伯汝實征之東至於海北
　至於無棣然則今山戎又越於無棣之外桓公不憚
　千里之險而征之非利肯為是乎内有楚之患日讎
　于鄭齊玩而不伐山戎無損中國而齊首伐之齊之
　為謀葢可見矣不然伐戎美事也聖人安得書人哉
　其後秦惠王將併天下先取蜀諸葛亮將一吳魏先
　取瀘究其利心皆齊桓之謀也聖人首貶齊桓垂戒
　逺矣
三十有一年春築臺于郎
　莊公前年築郿猶曰築邑以涖民也新延廏尚曰蕃
　馬以備邊也城諸及防且曰設險以域民也今一嵗
　而三築臺何為者哉古者天子有靈臺以候天地諸
　侯有時臺以候四時故分至啓閉必登而望之以書
　雲物占災祥水旱而為民之備也則其臺必在國之
　都矣今曰郎曰薛曰秦皆逺地也葢厲民以自樂也
　孟子曰文王以民力為臺為沼而民歡樂之古之人
　與民偕樂故能樂也民欲與之偕亡雖有臺池豈能
　獨樂哉今莊之三築臺所謂民欲與之偕亡者也天
　災時變無若莊公之多工功力役無若莊公之數廩
　稍空虚無若莊公之甚而一嵗之間三時役民以奉
　一己之樂嗚呼莊公觀天災時變工功力役廩稍空
　虚一念及此恨無門以入地尚何樂哉而莊公懵不
　自知則莊公之志慮精神葢已荒矣明年而即世有
　以也夫
夏四月薛伯卒
築臺于薛
六月齊侯來獻戎捷
　隘哉齊侯誠伯者之器不足以望三王之髣髴也抑
　亦管仲所以相其君者然歟孔子曰管仲之器小哉
　葢有伯者之君必有伯者之佐君臣之量極於是矣
　故功烈如彼之卑也蕞爾山戎何足道哉桓公幸而
　克之折馘執俘捷如其志葢自以為不世之雋功故
　獲戎捷俘而來獻焉且獻捷於王猶可言也獻捷於
　魯其卑甚矣魯何尊於齊哉齊葢以為威魯而魯初
　不從伐坐受戎捷其為榮大矣又何懼耶聖人隘其
　然書曰齊侯尊且貴也曰來獻捷卑且辱也以尊而
　行卑以貴而就辱其待齊桓可知矣四年齊人來歸
　衞寶于齊書人而不書爵微者也于衞書歸不書獻
　順辭也葢衞寶以卑來歸戎捷以尊來獻也觀乎此
　又有以見桓公智有餘而量不足也
秋築臺于秦
冬不雨
　甚矣天之仁愛人君也雖無道之世猶欲保持而全
　安之故示之災變所以警其荒而䇿其怠茍能畏天
　戒而悔過憂民又未必不為賢君也莊公之不君厲
　民以自奉一嵗而三築臺況積嵗凶荒廩稍不足而
　工功日興其為惡冝獲罪於天不可逭其禍矣而天
　猶欲示之戒不雨而為旱災使莊公視此恐懼以荅
　天戒憂勤寛恤以恤民隠尚能自反於善也而明年
　春又城小穀嗚呼一時不雨其為戒大矣而莊公不
　自悔用是知莊公果庸而無知不可告戒故勦之而
　後已其啓手足於路寢尤為幸也
三十有二年春城小穀
　左氏之說出於野史以其所聞之說取經文之近者
　偶而合之故亦時有得其實者學者見其偶合遂以
　為左氏國史經自國史出也左氏不可不信則失之
　果或者又疑其不合者衆而遷就者多則謂左氏皆
　誣誕之詞無足取則失之疑果與疑二者均未安要
　之以經為正而左氏之合者亦時取之可也愚今因
　城小穀之事而知左氏非國史以其所聞取經文之
　近者合之審矣昭十一年楚申無宇曰齊桓公城穀
　而寘管仲焉於今賴之而莊三十二年偶有城小穀
　之事左氏遂曰為管仲也是左氏取申無宇之言而
　偶合之也杜氏因左氏而齊無小穀因以小穀為
　穀城曰穀城齊地穀城固齊地而安可强改小穀
　為穀城邪范寗曰小穀魯地為得其正矣發微謂曲
　阜西北有小穀城則小穀魯城甚明矣春秋魯未有
　城外邑者惟城楚丘上不書諸侯若内城之者葢聖
　人異其文不與諸侯得封衞也楚丘為衞地葢已見
　於詩刪詩作春秋皆出於聖人之手於詩既顯言之
　故於春秋隠其義後世決不疑楚丘為魯地也若齊
　侯城穀寘管仲則非聖人之言安可持是說而遂以
　小穀為穀城邪魯何與於管仲而為管仲城邑乎況
　申無宇之說亦不曰魯為管仲而城之葢曰齊桓城
　之也左氏之說於是暴露誠無足據者則其合者亦
　不過附㑹而偶合矣擇其有益於經者從之可也
夏宋公齊侯遇于梁丘
　春秋之世東諸侯之彊大者曰齊晉宋而已晉恃其
　彊終齊桓之伯未嘗一同其㑹盟而宋于晉為亞也
　宋一不至則齊之伯業有所不成而諸侯亦從而攜
　矣故桓公賴宋為多北杏之㑹宋人一叛則諸侯首
　鼠齊兵再伐而後得之既得之則再㑹于鄄以堅其
　心又為之伐鄭以恱其意自非大盟㑹大征伐齊不
　敢先之必推以為主所以為諸侯之倡而就伯功也
　幽之再盟於是又五年矣齊桓懼諸侯之離故逺遇
　宋公于梁丘梁丘宋地也去齊八百里齊侯不以八
　百里之遙而為是遇者葢求宋所以卜諸侯之從違
　也宋無二心則㑹盟有所不必講故遇而已不必㑹
　諸侯也說者以遇為不期之㑹觀乎此謂之不期可
　乎
秋七月癸巳公子牙卒
　陸淳曰季子恩義俱立變而得中恩義不俱立君子
　何以處之哉擇其重輕而已君臣者尊尊之義兄弟
　者親親之義也尊尊之義公也天下係之親親之義
　私也一家係之君子不得已寕以公蔑私則所存重
　矣古之人有行之者周公是也誅管蔡而天下安廢
　兄弟而存君臣後世不以為非者於輕重之義取舍
　審矣慶父叔牙季友桓之三子也莊公疾問後於叔
　牙牙曰慶父材莊公固有世子安得及慶父牙之謀
　逆謀也次問季友曰臣以死奉般般世子也且牙立
　慶父則般必死般死則魯國必亂故季友以君命召
　叔牙而酖之以兄弟之義言之則叔牙兄也以君臣
　之義言之則子般君也存兄而滅君則利一家存君
　而滅兄則利一國家與國之輕重葢已判矣故寕酖
　叔牙而存魯焉聖人以其酖兄為義之正也故書曰
　公子牙卒以存季友之義也
八月癸亥公薨于路寢
　莊公獲終于路寢幸矣易曰正家而天下定家不早
　正其禍有不可勝言者故古者諸侯首娶元妃以奉
　粢盛先正其家孝之大也莊公生三十七年而後娶
　于齊齊讎也姜氏入不敢以見宗廟不以見宗廟則
　如不告而娶矣不告而娶是淫於色也方姜之未入
　也納幣觀社如齊如織㑹齊侯盟齊侯不勝其皇皇
　也姜氏既至丹楹刻桷以耀之宗婦用幣以恱之不
　勝其歡如也家人九三曰家人嗃嗃悔厲吉婦子嘻
　嘻終吝九三以陽處陽剛嚴者也正家之道寕過乎
　嚴故嗃嗃悔厲吉茍瀆慢而說則家道隳矣故嘻嘻
　終吝若莊公所謂嘻嘻終吝者也哀姜無子内嬖如
　林羣公子横於外嫡庶亂於内以般為嫡般實非嫡
　以閔為長閔實非長嫡庶不分魯國無所託莊何以
　死哉死目未瞑慶父弑二子烝哀姜幾至亡國恃以
　不亡者文武之靈未泯周公之祀未易勦絶也不然
　莊公所以齊家治國之道皆自取滅亡也豈非桓公
　所以貽厥子孫之禍歟有國者視桓莊之禍可不謹
　哉
冬十月己未子般卒公子慶父如齊
　嗚呼般之死慶父出皆季友之責也友既酖牙以立
　般而般卒不免乎殺友尚可以逭其責哉友初不能
　奉般則如勿立既立而不能庇般則必殺慶父不能
　殺慶父則死之如是則不失為晉荀息今君不能庇
　賊不能討身不能死是曽荀息之不若也初酖牙也
　竊自比於周公而終乃不能下同荀息何邪愚知其
　心矣友之意葢以莊之終也哀姜無子般也閔也申
　也均庶也吾將以般母有寵於莊莊葢將屬般也故
　順君之欲而奉之今般既已矣莊之他子尚可以繼
　莊也盍謀為後圖焉然慶父殺般而出洋洋乎如常
　人友亦常慮及此乎力既不能討亦將以懼之使惴
　慄而不敢復入乃一詞不問使雍容閒暇而如齊卒
　之復入再肆其毒而奔莒此又誰責哉春秋凡内賊
　出尊則書孫臣則書奔今聖人於慶父書如齊以見
　魯無以制之者矣魯無以制之則又誰責吾固曰責
　季友然齊為方伯乃安魯之亂受魯之賊則其罪當
　加季友一等此又春秋之法不言而諭者其微而顯
　於是見矣
狄伐邢
　齊桓能逺伐山戎而不能近制狄狄伐邢病齊侯矣
　　　右莊公盡三十有二年
　
　
　
　
　
　
　
　
　春秋經筌卷四
欽定四庫全書
　春秋經筌卷五　　　　　宋　趙鵬飛　撰
　　　閔公
元年春王正月
　不書即位繼故也般於閔非父非君然繼世則如君
　父焉故不忍即位
齊人救邢
　桓公之霸惟盟㑹書爵征伐無稱爵者如滅遂伐郳
　之類人之可也而荆伐鄭齊人救鄭狄伐邢齊人救
　邢宜書爵矣而亦人之何哉盖滅遂伐郳惡其陵虐
　小邦救鄭救邢責其緩於除患夫以楚之彊未可俄
　而勝圖之可也而蕞爾之狄何足謀哉以齊之半合
　諸侯之兵可犁其庭也桓公以為中國無狄患則吾
　無以施吾功故存狄以市功於諸侯此衆人之謀衆
　人之見也故春秋以衆人待之安得書爵
夏六月辛酉𦵏我君莊公
　十月而後𦵏亂故也
秋八月公及齊侯盟于落姑
　落姑之盟慶父意也慶父歸自齊而立閔公則閔公
　之立齊與聞之今聞即位既定慶父奉閔公以盟齊
　侯結齊好也左氏以為請復季友且左氏前云成季
　奔陳今乃請友于齊是自相反也且閔公纔八嵗安
　知季友賢藉使知其賢慶父肯使復之乎八嵗之童
　必不能出盟齊侯抗慶父而復季友也審矣徒見落
　姑之盟與季子來歸文相屬彊合之耳
季子來歸
　閔公之立主少國疑慶父哀姜烝亂於内魯之為魯
　盖未保其無危也國人訩訩不安其生季子於外亦
　何安乎季子來歸季子之心亦國人之願也然慶父
　方熾孰納之邪慶父疑國人之叛順國人之欲納之
　所以安己亦以安國人也不然慶父且圖之安得來
　歸乎然當是時魯恃以不亡者季子也方其歸也國
　人未知其何以處大謀而濟大事然魯之臣孰有如
　季子之忠且正哉則其來歸亦可以重一國之望也
　故字而不名賢之也書曰來歸喜之也然望之重則
　責之深季子何以副其責哉前日般之弑慶父之奔
　既徃不咎矣乃慶父復歸且復立君君慶父所立也
　季子何以處之曰君吾君之子也社稷有奉國家無
　傾則又何說獨所以為魯患者慶父而已閔八嵗之
　童饑飽寒燠制於慶父慶父不去閔公不安則季子
　當為之謀也或請於伯主以討之而已為内應不然
　一慶父何足謀也雖不假外援尺箠可制也顧所謀
　何如爾而慶父卒再肆其逆閔卒斃於非辜季子熟
　視無如之何則安在乎副國人之責也吾聞之師曰
　季子忠有餘而謀不足吾竊以為確論雖然春秋責
　備賢者受三尺之孤寄一國之命伊周之事也以伊
　周而責季子不㡬重歟其後卒能奉僖而立之魯之
　宗社復重於九鼎則其功亦足以贖過矣不以功掩
　過不以罪廢功春秋之義如此
冬齊仲孫來
　閔公之立雖出於慶父而齊實與謀之故秋有落姑
　之盟焉及季子歸魯而閔之立非季子意也季子與
　慶父盖冰炭不相入今忠佞共立不知季子將遂奉
　閔而君之抑將有異謀也大臣不和則其亂未艾此
　齊侯於是使仲孫來察二人之去處焉實非來聘故
　不曰聘實非求盟故不曰盟齊侯所以使之者何可
　名狀哉故直曰來然則命實出於齊侯而不書使何
　邪盖齊侯之意將以窺魯之釁而仲孫之心則務寧
　魯難也君命以為惡而臣復之以善故聖人察其心
　使若仲孫之自來則善歸於仲孫不書齊侯使之明
　為善者非齊侯本心不得以攘其善也雖齊侯遣仲
　孫之言不可得而考而其歸也首興取魯之問則其
　所以遣仲孫之意於是見矣愚意其初命仲孫也必
　不曰爾觀魯可取吾將取之盖曰姑省其安危而已
　仲孫亦不知其將取魯也姑省其君慰其大臣而歸
　復其君曰魯秉周禮未可動也君其務寜魯難而親
　之且教以伯主之器其為益大矣不惟有功於魯且
　納其君於善故聖人字而不名所以與之者至矣此
　左氏之說合於經者也君子不可以人廢言
二年春王正月齊人遷陽
　陽附庸也其地今之沂州當齊魯之間不知其𥘉附
　齊乎附魯乎以意逆之疑魯之附庸也不然既附於
　齊矣齊何用遷之盖魯方有内難疆場之事有所不
　暇也故齊乘其亂而遷之以附於已若宋人遷宿之
　類也然宿在魯宋之間本附於宋魯侵宋宋疑其附
　於魯也故遷之是宋自遷其附庸聖人猶書曰人以
　為無事而轉斯民也今魯無侵齊之師齊無故而遷
　陽則陽初非附齊也審矣乘魯之亂遷人附庸以自
　封殖聖人安得恕之則其罪當加於宋一等書曰齊
　人其貶可知矣
夏五月乙酉吉禘于莊公
　禘有二有郊禘之禘有禘祫之禘郊禘直郊天矣禘
　其祖之所自出者以配天故謂之郊禘大傳曰不王
　不禘王者禘其祖之所自出以其祖配之此謂郊禘
　非祫禘也禘其祖之所自出以其祖配天也不然禘
　祫之禘安得配侑之禮哉孔子曰魯之郊禘非禮也
　盖譏魯僣郊又禘文王以配天也楚語郊禘不過繭
　栗周語郊禘之事有全烝全其牲體而升之皆謂郊
　天禘其祖以配天也非禘祫之禘也諸儒不稽其義
　而惑其名謬曰天子則禘諸侯不得用禘諸侯固不
　得郊禘而禘祫則宗廟之祭天子諸侯同之三年一
　祫五年一禘常典也若曰諸侯得祫不得禘則諸侯
　當間廢一祭矣是天子當禘不當祫則天子亦間廢
　一祭矣且天子諸侯五年始一祭也安得三年五年
　之辨先禘後祫之說哉此皆先大儒之說小生所不
　當破然其說不通亦不容不辯也不辯則害禮害禮
　則廢道此吾所以不忍黙然也夫天子七廟諸侯五
　廟太祖之廟百世不毁而三昭三穆二昭二穆之外
　則迭毁故其外曰壇曰墠三年一祫則合壇墠之鬼
　而併祭之故曰祫壇墠之外則又有所謂所自出之
　祖如商於契周於后稷是也五年則審諦而祭之故
　曰禘然則春秋書禘常禮也非僣也所譏者吉禘矣
　曰䘮三年不祭惟祭天地四方三年者禘祫之期也
　二十五月䘮畢廟成遇祫則祫遇禘則禘審昭穆祔
　新主於廟而祭之祭畢則迭毁其所當毁者遷其主
　於祧焉禮之經也今莊公薨於此二十二月則䘮未
　畢書禘於莊公則廟未成䘮未畢廟未成主未祔而
　用禘禮踈謬甚矣且廟未成則祭於寢祭於寢而用
　禘吾不知其何以審諦昭穆也以季子之賢而為是
　謬舉吾不知仲孫所謂秉周禮者誰也吾欲問之
秋八月辛丑公薨
　立幼君者兇人之所利相幼主者君子之所難以是
　觀之慶父季友彊弱已判矣慶父之弑般也不立僖
　而立閔以僖長而賢閔稚而庸立長以自繩不若立
　幼以自恣則予奪生殺惟已欲之則夫閔之立與弑
　皆制於慶父獨任其幸不幸矣而季友自外至權不能
　盡出於已所恃者民心國勢耳民心是從國勢未附
　而閔實吾君之子也順民之心而為之謀事事無不
　集而季子之忠實寡謀也自陳歸魯至是期年内不
　能銷慶父之權外不能求寸兵之援則季子之在魯
　實從閔公寄生矣吾料季子之心以謂君實立於慶
　父慶父必無自弑之理慶父雖横俟君之壯而自除
　之吾何為再冐殺兄之名也不知慶父立幼而不立
　長其意安在哉齊仲孫曰不去慶父魯難未已是季
　子之慮患逺不及仲孫矣禍根未除俟君壯而自除
　之吾見季子果忠而無謀者也平勃安劉必盡誅産
　祿而後已鑒於此也五王存武三思而俟中宗自去
　之不知春秋者也平勃介胄之士而所為偶合於春
　秋五王皆文人而不達春秋之義卒陷於不測吾是
　以知春秋不可不學也
九月夫人姜氏孫于邾
　文姜弑桓而奔春秋去其氏哀姜弑閔而奔聖人不
　去其族盖弑夫之義與君父同而殺子之罪以尊殺
　卑也不異其文無以别罪之輕重
公子慶父出奔莒
　所畏於兇人者以其為惡而餙之以義則雖有智者
　不能攫而除之若其兇而無知則勇不懼難者一人
　足以制其命共工恭而滔天則非堯舜有所不能去
　如管蔡之叛則雖非周公在所必誅也吾觀慶父直
　兇而愚者耳無能為也夫兇人之謀為逆必匿其謀
　使若惡不出於已文其過使國人無以議其非弑君
　則仗討賊之名以移其罪於人故君雖弑而身不殞
　謀雖惡而迹不露趙盾即其人也今慶父再弑再奔
　内懐弑逆之姦而外揚烝亂之行是天下之至愚而
　無知者直禽獸耳寸刃尺箠可以躐而取之而季子
　不能取及奔于莒聽自縊卒不得討賊之義愚用是
　知季子之果無謀也
冬齊髙子來盟
　惟仁者故能定人之危惟忠者故能納君於善躬此
　二者春秋之世盖難其人有其人而不假以一語之
　温則天下之為善者怠矣魯之禍仁人君子盖可以
　動心矣君弑國危大臣惴恐千乘之國亢然無君而
　齊侯以伯主不能恤也又命髙子將南陽之甲而謀
　之使髙子而行其謀則不戰取魯直若反掌然威公
　九合諸侯之功亦一舉掃地矣髙子至魯知周公之
　靈未冺而曲阜之地未易墟也其臣民嗷嗷無所係
　屬亦可哀矣於是及其大臣盟而為之立君定其國
　慰其臣安其民而後反魯賴之季子頼之而周公亦
　賴之齊桓不陷於不仁而伯業不敗其為二國之利
　大矣故聖人貴而字之其賢盖已傑出於春秋之世
　矣故上不書齊使而下書來盟以見盟非齊侯之命
　而出於髙子之忠且仁也其心盖與仲孫同而功則
　過之此聖人所以異其文而襃之也
十有二月狄入衛
　辛有適伊川見𬒳髪而祭於野者曰不及百年此其
　戎乎衛自宣公烝滛康叔不幸而後嗣有鳥獸之行
　牆有茨君子偕老鶉之奔奔氓之蚩蚩新臺桑中之
　詩君子所不忍聞也宣公烝於上則父子之理䘮公
　子朔逆王師則君臣之義亡殺夀及伋則兄弟之恩
　絶公子頑之亂則夫婦之義廢黔牟之篡奪則長幼
　之序滅所貴乎中國者以其禮義之所自出五教之
　所由興尊卑上下粲然有倫此四方之所景慕而不
　敢犯牧圉也而衛皆無之是亦辛有所歎耳狄何慕
　而不恣其虐哉觀乎詩則衛為狄所滅野處漕邑而
　春秋書狄入衛何也其後齊桓封之楚丘實未滅故
　不以滅書如吳入郢之類矣餘義在救邢
鄭棄其師
　鄭文之為國可謂無政刑矣以清人之詩考之則鄭
　棄其師非棄師也逐髙克也髙克有罪寘之甸人誅
　之司冦放之境外惟所欲之雖殺大夫放大夫非諸
　侯所得専而諸侯専之久矣君子不以責鄭文也特
　究夫得其罪不得其罪所以寘於法者輕重惟允耳
　髙克之好利何足誅哉雖欲誅則寸刃可殞欲放則
　尺簡可逐何以師為師者人命所係國勢以之使髙
　克能用衆遂以師叛鄭其殆哉不然知其無能以師
　徒禦敵於境為敵所敗則又誰任其禍也則夫髙克
　不叛鄭師不敗自散而歸猶為幸也鄭小國伯爵師
　不過四百乘逐一人而散百乗使鄭屢有髙克安得
　師而給諸愚於是知鄭文不君無政刑矣書曰鄭棄
　其師而不書逐髙克髙克何足逐哉徒棄其師而已
　故曰棄其師焉於詩詳其事於春秋用其法二經皆
　出於聖人之手其相為表裏也如此吾嘗聞之師曰
　五經三尺之律也春秋聽訟之牘也吾於此見之
　　　右閔公盡二年
　
　
　
　
　
　
　
　
　
　
　
　
　
　春秋經筌卷五
欽定四庫全書
　春秋經筌卷六　　　　　宋　趙鵬飛　撰
　　　僖公
元年春王正月
　不書即位同閔公義
齊師宋師曹師次於聶北救邢
　齊桓公於是為仁不情而為志不廣矣狄入衛齊不
　救衛狄不伐邢而齊救邢聖人於是盖昭見其隱而
　知桓公之不足為賢方伯也衛朔奔匿於齊襄齊實
　納之是齊有恩於衛一也朔之入實拒王師桓公圗
　霸尊王釋其拒王師之罪而不問是有恩於衛二也
　莊公十六年幽之盟衛朔同盟及二十七年再盟於
　幽諸侯皆㑹而衛不至此衛負於齊者一也二十八
　年齊有伐衛之師問不至之故衛可以服矣而悍然
　不順與齊師戰此衛負于齊者二也伐衛於此又七
　年而衛卒不通於齊此衛負于齊者三也齊庇於衛
　者二而衛負于齊者三此齊所以坐觀狄之滅衛而
　不救也然不救衛固也而邢未𬒳兵乃反救之何也
　衛與邢為鄰狄不伐衛則伐邢邢衛常有狄患齊惡
　於衛故雖滅而弗救邢無惡於齊未𬒳兵而先救之
　救邢所以激衛也若曰順己者雖患未至而吾救之
　違己者雖已被兵而吾不救嗚呼此固小人之情矣
　仁人果如是乎孺子將入井豈必其父母親愛而後
　救之雖其父母之仇哀其垂死亦將引手援之矣顧
　乃持他人之子而示之曰此於吾無憾吾持之若父
　與吾仇吾安視其死而不援也豈人情哉所貴乎霸
　主者以其能急人之災救人之患以安靖小國也而
　以私憾廢之其志不廣矣邢無事而出兵次於境上
　以示救之之形其為仁亦不情矣故聖人於此前年
　十二月書狄入衛而正月書三師救邢齊桓之隱情
　尚何以諱之說者以先次後救為緩於救患且狄未
　伐邢何以速為不知其次聶北所以示衛非為救邢
　也聶北在博州博衛地
夏六月邢遷于夷儀齊師宋師曹師城邢
　邢未有以効於齊也而齊厚之為己甚前年狄伐邢
　齊即救之不留也今狄未至邢桓公率三國之師次
　于聶北所以張邢之勢以却狄兵且謀遷之以期於
　久安城之以設其重險夫無事而遷之無冦而城之
　其為役亦勞矣况當日永星火平秩南訛之候輟農
　時而城他人之國其為人也甚周而於已甚勞桓公
　豈徒興此無益之役哉此盖所以激衛也其厚於邢
　乃所以薄於衛非為保邢也況邢受齊之封則沒齒
　殺身以服事齊其利為逺矣然衛方栖然逺處社稷
　為墟春不祠夏不礿秋不嘗冬不臘齊侯亦何忍視
　之哉邢固未艾無城可也徒城無益于邢姑以要城
　國之名以示恩于衛而衛人觀此得無下齊之心乎
　俟其乞憐而後城楚丘以封之則徳齊尤重矣使齊
　桓直道而行狄入衛而救衛邢無患而勿遷則無封
　二國之功而二國徳齊不如是之深且久也聖人以
　為徒封二國之詐不若直道而行之耳故終始其事
　辭煩不殺非襃之也白其隱情而已
秋七月戊辰夫人姜氏薨于夷齊人以歸
　大義滅親霸主之略也姜氏齊桓之子爾石厚與州
　吁游石碏殺之君子以為義況姜氏滛于叔而殺其
　子魯國亂者二世其罪又豈特與州吁者比殺之又
　何訾哉吾不訾其殺哀姜而惜其不誅慶父也方慶
　父滛于姜殺子般而奔齊是趨而入吾陷穽也桓公
　釋而不誅使復歸而再為魯患則夫閔公之弑齊桓
　公殺之也尚何以咎哀姜吾意桓公於此悔釋慶父
　外為魯患内為齊辱故以哀姜除之盖憤而殺姜以
　滅恥也雖殺以憤而不失為大義滅親則殺哀姜猶
　足以盖前日不討慶父之過也然文姜均有罪而桓
　公不殺文姜則有由矣吾於莊十五年姜氏如齊既
　言之
楚人伐鄭
　楚自文王之世始有撼中國之心其敗蔡師入蔡皆
　文王也至成王而其勢日隆即位之初首遣行人以
　通嗣君於中夏莊二十三年荆人來聘是也至日久
　更曰楚前日伐蔡伐衛皆荆而已不稱人也今改曰
　楚又且曰人焉說者以為進之非也盖前日用兵楚
　君必親之及是揜然自彊命將出師矣然不書師不
　書將者國號雖改而大夫之名未通中國也曰楚曰
　人從鄭赴也曰荆曰楚從其國之稱也安有進之之
　理哉楚日彊而春秋日進之人而爵爵而王王而帝
　帝而皇將進於三皇之上乎何其不明聖人之意而
　妄為無實之言也且楚日彊中國日可憂矣為伯主
　不得不為之備故伐鄭未㡬而齊桓為檉之㑹則諸
　侯盖自懼矣諸侯既懼聖人愈進之以増其懼豈人
　情哉凡曰進楚者惑其文而不究其實君子所不取
　也
八月公㑹齊侯宋公鄭伯曹伯邾人于檉
　左氏曰謀救鄭也今鄭已在㑹何救之有則檉之㑹
　謀伐楚而未能且圗城衛也楚成讎鄭於是再矣其
　勢日炙不可不伐也故㑹于檉以謀之齊侯以為近
　諸侯雖從而江黄未至謀有所未周則楚未可伐而
　衛方暴露於野不可不城也曷先城衛而後伐楚故
　於此量事期計從違慮材用具餱糧以戒事於諸侯
　焉迄明春遂城楚丘也然則於明春尚有五月之期
　何以預為盖土功之役二月龍見而戒事七月火見
　而致用十月水昬正而栽十一月日至而畢故戒事
　於九月之前今五月而戒事不為預矣及城衛之役
　實當水昬正之候故詩人美之有定之方中之什則
　戒事于檉尤為得矣
九月公敗邾師于偃
　邾之未命盖附庸於魯也儀父於隐桓之世皆受盟
　焉不敢外交諸侯也雖齊侯之伯兩鄄之㑹與幽之
　盟未嘗同之及邾子瑣受王命而再盟於幽亦不敢
　與焉盖猶附于魯也今檉之㑹齊合諸侯以謀伐楚
　邾人亦與其列盖將以五等諸侯自居不附於魯也
　故八月同㑹而九月伐之責其從齊而叛魯之故也
　然責其叛伐之可也今乃以詐敗之非問罪之舉也
　故聖人書敗而不書伐譏其兵之不正爾或者以為
　怒其以姜氏與齊故敗之非也齊欲姜氏邾敢抗而
　不與乎雖魯有所不敢尚何責邾藉使責其與姜氏
　于齊何不責之于未㑹檉之前而責之於既㑹檉之
　後邪夫責之于㑹檉之後則責其從齊也審矣終僖
　之世讐于邾者甚毒奪其須句取其訾婁不勝其忿
　也其意盖在於此君子不可以不察
冬十月壬午公子友帥師敗莒師于酈獲莒拏
　慶父弑逆而奔莒經不書其所終而傳謂莒人逐之
　慶父縊於汶上莒人以為得賊求賂于魯魯弗與用
　是興師來伐公子友敗之酈雖莒人來伐不見於經
　以地考之則酈魯地也是兵端興于莒爾公子友敗
　之正也非詐也與偃之師不同特未陣而敗之耳莒
　以不義責無名之賂而且興師焉其為無恥在所不
　言也一戰而兵敗將𫉬非不幸矣故公子友書帥師
　而拏書獲易曰長子帥師其名正也入於左腹獲明
　夷之心所獲之功也則友之師可謂正而有功矣
十有二月丁巳夫人氏之䘮至自齊
　公義在天下私恩在一已公義私恩集於一人則惟
　己所擇而安之公義私恩出於二人則亦各從其欲
　而已齊侯之殺姜氏天下之公義也魯侯請姜氏而
　𦵏之一已之私恩也魯固不能廢齊之公義而齊亦
　安能拒魯之私恩哉此所謂各從其欲而兩安者也
　齊人歸公孫敖之䘮齊歸之也夫人氏之䘮至自齊
　魯請之也不書姜闕文爾或以為貶去氏且貶氏則
　直書夫人如莊元年夫人孫于齊則然矣曰夫人氏
　何義也孔子曰辭達而已矣所謂辭不達者其為闕
　文審矣安可鑿為之說
二年春王正月城楚丘
　聖人循名責實不加名於無實之前桓公城楚丘以
　謀衛衛實未之遷也則其所城之地不得預以國名
　之今梓人築巨室而其主未之居焉則塗之之人指
　之曰巨室可也安得指以為某氏之家哉此循名責
　實之義也楚丘雖城而衞實不在則春秋肯加以未然
　之名乎邢遷于夷儀齊師宋師曹師城邢邢既遷也
　故以國名城楚丘城縁陵衛杞未遷也故以地名聖
　人各書其實而已矣不預加以無實之名也成三年
　新宫災實宣公之宫獨不以諡配以宣公神主未禘
　於宫也神主未居猶不得以諡名宫國君未在宗廟
　社稷未立焉得以國名則夫楚丘邑而不國是乃名
　實之辨也說者以齊侯専封故聖人不以國書且衛
　固有國齊特城之而已何名専封
夏五月辛巳𦵏我小君哀姜
　義見䘮至自齊
虞師晉師滅下陽
　三傳皆謂晉假道于虞以伐虢是說盖出於孟子所
　謂晉人以垂棘之璧與屈産之乘假道于虞以伐虢
　宫之竒諌百里奚不諌其說且合於經信孔孟之相
　同也然晉納賂于虞特假道而已初不㑹虞同伐虢
　也虞公利虢危從晉而要利焉則伐虢者晉而滅虢
　者虞也故聖人序虞為首正其罪而說者以為惡其
　貪賂假道遂至主兵非也若止於貪賂假道則虞公
　實不從晉伐虢不從晉伐虢聖人安得而書虞師于
　晉之上哉實不從晉而書虞師晉師滅下陽是聖人
　誣之以非其罪也非春秋也盖晉初假道伐虢而已
　虞因其請遂與合兵而滅之則滅虢實成于虞故以
　虞師主之如伐郳之師宋先于齊爾然春秋滅國曰
　滅而下陽亦書滅穀梁曰下陽虞虢之塞邑滅下陽
　則虞虢舉矣其說則巧而於義則非也諸侯非二王
　後非天子三公無稱公者而虢稱公是天子三公爾
　下陽寰内采邑在周之北虞虢皆𨽻陜之平陸虞東
　隣于晋北接于虢故自虞而滅虢也虢乃寰内諸侯
　則下陽其國矣不得不書滅若戎伐凡伯書伐凡伯
　亦國也與此同義餘義見晋人執虞公
秋九月齊侯宋公江人黄人盟于貫
　桓公之謀誠可謂逺矣北杏之㑹至是二十有四年
　諸侯服從無有二志摟而伐楚何患不克而必待江
　黄之來而謀始定何哉盖師出萬全伯主之舉也不
　勝則禍及於天下不可不謹也諸侯之師固足以鬭
　其前而楚之彊且銳無以拒其後則未足以制其死
　命使為築室反耕之謀以老吾師則未可以歳月破
　也故必來其與國之近于楚者盟而結之俾為犄角
　之援吾以銳兵角其鋒江黄援兵犄其後彼師一越
　境則腹背受敵進不能勝退不能守尚何恃而不屈
　哉此桓公所以必得江黄而後伐楚也今其至也必
　盟以結其心江黄之心固則伐楚之功成矣
冬十月不雨
　書不雨者二書一時不雨或累月不雨者譏其無閔
　雨之心也書月不雨者喜其有憂民之心也莊三十
　一年書冬不雨一時不雨也一時不雨而公不問荒
　於政矣文二年自十二月不雨至於秋七月十年自
　正月不雨至於秋七月十三年自正月不雨至於秋
　七月累月不雨也累數月不雨而公不知怠於政矣
　惟僖公之世三書不雨纔一月必書見僖公有憂民
　之心而閔雨也故三年六月雨亦書夫其得雨必書
　不雨必書則公之念民深矣洪範著天人之應曰言
　之不從是謂不義厥咎僭厥罰常𤾉不雨亦常𤾉之
　罰也聖人書之亦所以責時君不能建皇極五事不
　歸於中而蒙是不雨之罰也自淺言之則見其憂民
　憫雨之心以深責之則欲人君建皇極而修五事也
　聖人固無望於春秋之君矣而春秋之道未墜於地
　在人惟賢君識之
楚人侵鄭
三年春王正月不雨夏四月不雨
　正月今之十一月四月今之二月此時雖不雨無害
　於農而必書者又見僖公之念雨也
徐人取舒
　齊桓自莊二十六年伐徐意徐遂服於齊也徐服於
　齊則取舒之謀齊謀也舒𨽻於廬而迫近楚詩曰荆
　舒是懲則楚之與國也徐雖逺於舒計齊之為謀襲
　其不備而取之奪楚援也外滅國未有書取者而此
　變文書取計取其君而不有其地也成十七年楚滅
　舒庸舒庸即舒之故地盖此為徐所滅而楚别封之
　更曰舒庸耳則今之取舒亦伐楚之深謀歟故其後
　楚疾于徐而兩伐之齊桓公為合八國之君于匡而
　使大夫救徐則楚之伐盖憤徐滅其與國而桓公救
　之亦以其有取舒之功也或者以為附庸之國徐取
　以自𨽻且徐在泗舒在廬相距二百七十里盖不稽
　其逺近為之說耳
六月雨
　前日三書不雨憂民之憂也今書六月雨樂民之樂
　也民之樂莫樂於雨𤾉之適時雨𤾉適時豐年之慶
　也民樂而君同樂之民憂而君同憂之此僖之於民
　亦可謂有心者矣聖人因其憂以憂書之因其樂以
　樂書之憂以天下樂以天下王者之心也王者之心
　仲尼之心也
秋齊侯宋公江人黄人㑹于陽穀
　謀伐楚也貫之盟盟之而已伐楚之謀初未以諭江
　黄也陽穀之㑹江黄聽命于齊為伐楚之援也或曰
　江黄不與次陘是所以為伐楚也江居新息而黄居
　弋陽二國在楚之東南而陘近蔡楚兵至陘則二國
　在楚兵之後各按兵不動為犄角之勢齊與諸侯鬭
　其前則江也黄也躡其後不戰則已戰則楚師隻輪
　不南矣今日陽穀之㑹授其謀也然則何為不命之
　于貫而復為是㑹邪盖貫之盟二國新至不保其無
　攜也故盟以結之伐楚之謀不可泄也一泄是謀而
　楚深之則江黄其殆哉尚何以為次陘之援也今伐
　楚之謀已集㑹而命之授以成筭故明年遂興伐楚
　之師焉楚亦不料江黄之受命于齊也兵已至陘而
　江黄二國按兵待戰楚知首尾受敵謀有所不及矣
　故不戰而屈焉則齊之謀楚不為不深而江黄不為
　無功於中國也
冬公子友如齊涖盟
　聽伐楚之期也聽伐楚之期何用涖盟我欲之也檉
　之㑹歸未及國而公敗邾師惡其從齊也諸侯㑹檉
　盖以謀伐楚而公實叛之故陽穀之㑹齊㑹宋而不
　期魯魯固自疑矣而齊實外之故魯聞齊將伐楚而
　聽期于齊又疑齊之不我㑹也故求盟焉明年公遂
　㑹齊伐楚則今日涖盟有由矣
楚人伐鄭
　三年之間鄭嵗受楚兵小國何以堪之使中國無伯
　主鄭顧宗社之重盖亦必屈于楚矣於此見齊桓之
　伐楚有所不容緩也一失鄭則楚愈熾後欲圗之可
　及哉故明年有次陘之師
四年春王正月公㑹齊侯宋公陳侯衛侯鄭伯許男曹
伯侵蔡蔡潰遂伐楚次于陘
　蔡自莊十四年荆入蔡哀侯折而事楚盖易世不通
　中國迄今二十有四年矣蔡已入楚則次及于鄭蔡
　鄭當楚之衝南北之門户也故齊桓不得蔡無以及
　楚侵蔡伐楚勢當然矣諸侯之兵安能飛越蔡城而
　伐楚哉謬悠之說乃謂齊侯以私憾蔡或謂齊侯謀
　楚而先侵蔡不達用兵之序謬設不根之說以誣君
　子吾竊哂之蔡以中國而䧟于楚直前不返伯主之
　盟㑹征伐無從者蔡仲之嗣薫為楚矣齊兵臨之蔡
　復何詞以拒戰哉故君民釋然而潰齊既得蔡楚之
　門户啓矣故遂伐楚遂繼事也或以為罪其専此又
　謬矣進次于陘待楚服也嗚呼齊桓之斯舉盖有三
　王之遺風焉王者之兵有征無戰期於服不期於勝
　也一問而楚詞屈使屈完來盟兵不血刃堂堂之楚
　懾如鳥䑕而中國不受其亂者齊桓之力也孔子喟
　然稱一匡天下之功遂以仁許之然所以匡天下者
　次陘之役也聖人露予齊之意於門弟子所以使後
　世知吾於春秋實予威公也然觀桓公所以伐楚者
　盖亦靖重有謀優㳺而不廹者也自北杏之㑹合諸
　侯於是二十五年其間兩鄄之㑹兩幽之盟諸侯非
　不協而謀不及楚盖以楚之彊非一日未易以偏師
　勝也故先治内而後及外雖緩何傷亦宣王内脩外
　攘之意乎及諸侯和輯中國安靖然後會于檉以議
　之盟江黄以離其黨取舒庸以奪其援及㑹江黄而
　授其犄角之筭盟公子友以必其伐楚之期謀既集
　矣内外虚實之勢慮之已熟前後犄角之援籌之已
　定成筭無餘可必服楚矣又謂蔡本中國屈而從楚
　其罪為輕故侵之而已楚之罪固重而王伯之略貴
　服不貴勝次以待之而已其為謀緩而不怠有王者
　之舉焉則次陘之師實春秋之盛舉城濮之役有所
　不能及也有桓公而聖人不予尚誰予之
夏許男新臣卒
　諸侯卒於師曰師卒於㑹曰㑹今許男卒於師而不
　曰師非卒於師也卒於許耳何以知之許今之潁昌
　是也師退次召陵召陵潁昌之邑則歸而卒于許審
　矣地雖無與於襃貶而若此者亦不可不考也杜氏
　最詳於地而於侵蔡次陘之地有所不通蔡今之蔡
　州是也先侵蔡而進次陘則陘在蔡之南楚之地爾
　杜曰陘楚地是也而曰潁川召陵有陘亭則非也潁
　川即今之潁昌在春秋為許地齊伐楚先厯許然後
　至蔡過蔡然後及楚則陘當在蔡之前不當在蔡之
　後杜以為在潁川則是在蔡之後爾豈先侵蔡而退
　于陘邪無是理也潁昌去蔡州三百里不應反退三
　百里也當是楚别有陘地非潁昌陘亭也常景亦從
　其說而不考吾竊惑之吾意召陵亦非潁昌之召陵
　楚雖服實未盟也何遽退舍三百里而後與之盟哉
　二地皆未是計其次在楚地而盟退近蔡則陘當在
　信陽軍而召陵當是蔡州之地矣但千百載之下地
　名更改失其處不可以今世地名彊合之也
楚屈完來盟于師盟于召陵
　楚服也屈完來盟于師楚子使之也何以不稱使不
　與楚人抗中國也且鞌之戰齊侯使國佐如師及國
　佐盟于袁婁書使書如兩君之義也書及内外之辭
　也今直曰楚屈完來盟于師不書使不與楚子當齊
　侯也曰盟于召陵以自盟為文不與其得抗諸侯也
　不得與齊髙子之事比髙子來盟非齊侯命也髙子
　専盟也使楚子未服屈完敢獨専盟乎且髙子専之
　可也今齊兵壓境楚子欲戰欲平未判也而屈完求
　盟既盟而楚子不欲則齊何以處之則夫楚子未服
　齊必不肯盟之而屈完亦不敢擅盟也今春伐楚至
　夏而後屈完來盟則盟非屈完倉卒之謀也楚子䇿
　之審矣楚子知齊兵不可抗戰必不勝矣於是遣屈
　完下齊而乞盟焉直曰楚屈完來盟于師則盟之前
　定在楚子非屈完至師而後求盟也故來盟于師楚
　子意也盟于召陵齊侯意也師非受盟之地盖屈完
　至師而後求盟也齊侯知楚子之服無用戰矣於是
　退召陵而與之盟禮也嗚呼一鏃不遺寸刃不頓而
　服方張之楚於牲血之間桓公之績大矣八國之師
　槖櫜而反大禹之班師不過如是也揚子謂春秋美
　召陵有以也夫
齊人執陳轅濤塗秋及江人黄人伐陳
　齊桓與陳俱伐楚還未及國而執其大夫不知陳何
　以得罪于齊也執者書人則罪不在濤塗矣左氏公
　羊皆以濤塗辟軍道而無見於經然師還未及國則
　陳無得罪之由以為伐楚不用命則兵未嘗戰也則
　辟軍道理或然歟然辟軍道則濤塗為有罪齊安得
　書人以為無罪則濤塗何以不稱行人盖稱爵以執
　伯討也稱人以執非伯討也執稱行人執無罪也執
　不稱行人執有罪也則齊與濤塗均非矣濤塗之辟
　軍道固有罪爾而濤塗盖以師復道陳則國必甚病
　不若出於東方齊侯以為不忠於已遂執之夫濤塗
　固紿齊矣易曰師出以律否臧凶故成湯之征耕者
　不變宣王之出不留不處三事就緒師之所至秋毫
　無犯農民安堵王者之兵也今師道陳而陳患之則
　齊侯之師不以律矣不能反求諸身而責人之紿已
　紿已之罪輕而犯民之罪重故齊執轅濤塗所以不得
　為伯討也然濤塗有紿齊之罪固矣而陳侯何與哉
　今既執其大夫而又伐其國則陳有所不服盖濤塗
　有罪君不與焉陳君有罪民不與焉以一濤塗虐其
　君而戕其民齊侯服楚而矜有不克終之漸矣故前
　日伐楚爵之今日執濤塗伐陳人之襃貶何容心哉
　視其功罪而已及江人黄人伐陳承上齊人之文也
　說者以為魯及陳矣此如二十一年楚子執宋公以
　伐宋同義楚子不及他人伐之故不書及而書以文
　少異而義同也或者以其間一秋字遂以為魯非也
　若不書秋無以著其時安可謂間一秋字遂移罪于
　魯邪不然八國諸侯在行齊何為獨命魯也江黄初
　按兵為援未嘗出也齊侯以諸侯既勞而江黄獨逸
　故以大夫帥二國之兵以伐陳則勞逸均矣此齊侯
　之意也
八月公至自伐楚
　伐楚而至其功大䇿勲於廟為得其實此因其實而
　書之以見善者也
𦵏許穆公
冬十有二月公孫兹帥師㑹齊人宋人衛人鄭人許人
曹人侵陳
　已之所愛者無以責人之不愛已之所不服者無以
　責人之必服濤塗之誤軍道以愛其國也易地觀之
　則齊侯亦莫不愛其國齊且自愛而責陳以無愛可
　乎齊嘗伐陳而陳不屈盖以無罪而不服也反而言
　之齊茍無罪而見伐則亦有所不服齊且不服尚何
　以責陳之必服乎執陳濤塗是以己之所愛者責人
　之不愛己所不服者責人之必服也然今日侵陳明
　年而陳與首止之㑹則陳服也陳雖服非心服也力
　不贍也以六國之大夫侵陳陳何恃而不服乎服人
　以力伯者之事耳齊桓之不足以語王道也審矣外
　大夫皆人而内獨書公孫兹帥師盖内不書帥師則
　無以見外大夫皆帥師外大夫不帥師則無以見齊
　以力扼陳而屈之也人外大夫所以人魯也然公孫
　兹叔牙之子亦所以著三家之張本叔孫氏盖始於
　此也
五年春晉侯殺其世子申生
　父子之道天性也父字其子子孝其父人之真情爾
　世有父子相賊而反其天性者豈真情哉吾知其端
　矣其端非起於妾媵之奪正則起於庶孽之干嫡使
　妃妾之分定嫡庶之名正則雖有掇蜂之姦浸潤之
　譛有所不入矣君人者惟無以色亂正無以愛干嫡
　有西子之容不可以加元妃有季札之賢不可以奪
　嫡長正心誠意俾色與愛不能傾吾心而紊吾意則
　天性存焉安有相賊之禍哉春秋書君父殺世子者
　二晉獻殺申生宋平殺子痤晉獻以驪姬及奚齊宋
　平以芮棄及佐驪姬與棄皆以色奪正奚齊及佐皆
　以愛干嫡用是知妃妾嫡庶之不可不定也故春秋
　皆斥稱君君之罪也世子豈他人所得殺哉非君父
　之命不至於死也嗚呼悲夫天性之親而相視如此
　夫蜂蠆有君臣虎狼有父子鴈鶩有兄弟孰謂人而
　禽獸不若也欲正其端當自妃妾嫡庶始故春秋世
　子母弟目君誅在君也以此防民後世猶有謂趙王
　如意類我而啟蒼狗之祟有堯母名門而生巫蠱之
　禍者則為人君者可不知春秋乎
杞伯姬來朝其子
　禮天子無事諸侯相見曰朝又曰諸侯世相朝則朝
　者兩君相見之禮豈乳臭子所能講哉子不能使其
　母相之是尊相乎卑也嗚呼典禮之紊一至是乎周
　公之訓使婦人竊弄以玩黄口兒伯姬何足誅哉任
　其罪者魯侯杞伯也杞不足證有以也夫
夏公孫兹如牟
　内大夫有如齊如晉者矣聘乎大國以國事徃也未
　有如小國者牟微國魯未嘗有交聘之禮兹之如牟
　非國事也左氏曰娶焉非也公子友如陳𦵏原仲齊
　髙固來逆子叔姬有故則書也安有娶而不書非娶
　也私交也兹公子牙之子前年伐陳已専兵矣今又
　無故而如牟其専日熾仲孫叔孫氏之僣基於此故
　聖人詳記之
公及齊侯宋公陳侯衛侯鄭伯許男曹伯㑹王世子于
首止秋八月諸侯盟于首止
　惟義故能正天下之不正惟信故能一天下之不一
　經觧曰義與信伯主之器也首止之㑹首止之盟齊
　桓實假義與信以定王室聖人亦以權與之必將責
　其信其義於天下則非湯武無以當之而久假不歸
　者春秋之世亦桓文而已矣聖人固知其假而許之
　者盖亦失船得壺也惠王嬖於陳媯將立王子帶帶
　庶孽也鄭世子也世子天下本本一揺則姦人暴客
　睥睨周鼎矣齊侯於是合八國之君㑹王世子于首
　止使天下之望繫於世子而羽翼已成則陳媯雖嬖
　無以施其讒惠王雖愛不能拂天下之心而從嬖人
　之請矣不動辭色而世子之位定盖天下惟義所在
　彼不正者何所施哉曰及以㑹尊王世子也尊世子
　而不與諸侯同㑹是桓公之善假其義也世子之位
　固定矣然在㑹諸侯人各有心而子帶實有寵於王
　又出於陳也茍諸侯或從王之邪而附媯之黨則吾
　之㑹有所不固於是復率諸侯登壇歃血而盟之以
　定王世子位焉則諸侯一心而同戴世子無有異志
　此又天下之信所在彼不一者神當殛之曰諸侯盟
　于首止諸侯盟而世子臨之是桓公之能假信也其
　後世子立是為襄王而雒邑之鼎恃以不移者桓之
　功也春秋實予之于世子之㑹而著桓公尊王之義
　再地而書盟以示桓公結諸侯之信信義立而王室
　寧伯功顯是首止之舉也或以㑹世子為抗天王此
　不知權者妄疵人矣
鄭伯逃歸不盟
　君子之去就察其善惡而處之以權義而已可從而
　不從與不可從而從是謂不知義可去而不去與不
　可去而去是謂不達權齊桓仗信義以翼戴王室則
　諸侯之從違三尺之童亦宜識所歸矣鄭文亦有心
　腹肺腸乎舍忠順之齊而不從顧横逆之楚而就之
　且齊為首止之㑹所以尊王而鄭獨逃歸是天下皆
　尊王而鄭獨逆王也諸侯皆奉盟主而攘僣亂而鄭
　叛以入楚是諸侯皆惡僣亂而鄭獨從亂也此君子
　所不齒尚何責哉然首止之盟世子之位已定諸侯
　協從同戴王室中國無鄭不足為輕重而鄭一逃以
　揺楚人䑕竊之心一出而滅弦復有窺中夏之志明
　年動天下之兵伐鄭而鄭不服致楚移怨于許弦許
　俱受其毒實鄭伯之逃啓之也桓公二十餘年輯寜
　中國僅能服楚于召陵而鄭伯一逃復啟其貪婪則
　鄭文豈獨桓公之罪人天下之罪人也負天下之罪
　至洮之盟乃揺尾而乞憐彼何足憐哉春秋於其叛
　書逃來書乞賤之極矣
楚人滅弦弦子奔黄
　弦固楚之與國也楚何為而自滅之盖見江黄附齊
　而齊安之且去南蠻而從衣裳之㑹實有慕焉謂楚
　自召陵之盟已屈于齊無以虐我也必忽而不事楚
　患其相扇而歸齊則吾北鄙何以捍牧圉於是一舉
　而滅之所以折諸戎附齊之心而震懾舒鳩申隨之
　國也然其所以滅弦則實自鄭伯逃盟始鄭不逃則
　楚未敢出以窺中國也楚之貪婪在所不治而鄭文
　深可誅也弦子不名無罪也然滅而奔黄嫁禍於黄
　矣
九月戊申朔日有食之
冬晉人執虞公
　春秋之道如日月而萬物紛然雜出各隨類賦影莫
　不象之故春秋不可以一端求學者隨物觀影而妍
　醜自見是善學者也春秋滅國書滅滅邑書取執其
　君而不有其地書執例之常也而下陽之滅其實邑
　也乃書滅虞公之執其實滅也乃書執此豈可以常
　例求之盖虞虢皆寰内諸侯下陽采邑也曰虞曰虢
　如周公祭公爾虢也非國也虞晉滅下陽是滅虢也
　晋執虞公是滅虞也以地言之重在地以人言之重
　在人下陽巖邑也不得其地無以滅虢故以地言之
　而書滅虢虞之表虢亡虞復何恃哉惟執其人則其
　地舉矣故書執虞公而其實皆滅也各隨其輕重而
　書之其義自顯學者惟無惑於例則春秋明矣下陽
　之為邑非若鄭長葛邾須句也取長葛鄭固在取須
　句邾固存鄭邾未滅豈可言滅乎今取下陽下陽虢
　采邑也取其采邑虢復何在哉故不得不書滅也執
　曹伯曹未艾也執衛侯衛無損也豈能遂滅曹衛哉
　今虞公王臣爾執王臣地復何在故書執而滅自見
　地重者攘其地而取之人重者執其人而滅之執王
　之臣奪王之地其罪可勝誅乎或者徒貶其滅同姓
　且王臣王邑彼且執而滅之尚何恤同姓茍為貶滅
　同姓失罪人矣
六年春王正月
夏公㑹齊侯宋公陳侯衛侯曹伯伐鄭圍新城
秋楚人圍許諸侯遂救許
冬公至自伐鄭
　以人治人則非人者在所誅以直報怨則不直者在
　所屈鄭伯叛楚即齊背義從逆尚何以為人齊桓伐
　鄭以人治人而已鄭不服也則圍其邑庸何傷哉所
　以誅其非人之罪也楚人救鄭不直救之乃移兵而
　圍許許何負於楚乎齊桓寜釋鄭而救許以直報怨
　而已吾以直報之楚固自知其不直尚何以抗齊哉
　故許卒不可得兵無功而反屈於不直也且伐國而
　圍邑抑亦甚矣宋人伐鄭圍長葛宋利鄭之無援而
　期於必取其為心毒矣今圍鄭新城非得已也使兵
　壓鄭境之間而鄭服則齊侯不過若次陘之役爾伐
　而不服則新城有所不得不圍以待其服也則圍新
　城期鄭之服而已非志於取也不可與長葛之圍同
　其貶伐國救國不為無謀也楚人圍江晉陽處父伐
　楚以救江批亢擣虚絶繩以救經也於法為無貶今
　伐鄭之師許不在列非許伐鄭也而楚人圍許則遷
　怒之師爾齊伐鄭而許何罪則楚之兵可謂不直矣
　不得與晋陽處父之事比故聖人于長葛之圍宋書
　人而新城之圍齊與諸侯皆書爵善惡自分也處父
　伐楚之兵書救江而楚人圍許之師不書救鄭曲直
　自判也故新城之圍鄭卒自服至寗母之㑹而鄭子
　華來㑹以人治人鄭亦人而胡得不服諸侯救許而
　楚卒自退洮之盟而許男就盟則不能得許矣盖以
　直報怨楚固不直尚何詞而不屈哉左氏載許男面
　縳銜璧之事且許不旋踵與洮之㑹安有服楚之理
　左氏之說盖誣矣公與救許而至伐鄭以伐鄭之功
　飲至也不可以二事至擇其大而有功者而已或至
　以後事或至以前事出于魯君耳聖人據舊䇿書之
　不可得而改也即實而襃貶自見者此之謂也
七年春齊人伐鄭
　齊盖速於伐鄭也冬伐鄭之兵方至而春復伐之盖
　鄭不服則諸侯之心揺而首止之盟有所不固也非
　徒首止之盟寒而楚人亦有以議中國矣故急於服
　鄭内以固首止定王室之謀外以絶楚人窺中國之
　志有所不可緩也書人將卑師少爾詰其服而已不
　必勝也不可以一書人遂以為貶均伐鄭也何前日
　之伐襃而今日之伐遽貶邪春秋用法不如是之朝
　軒暮輊也説者又以齊侯不能服楚而徒争鄭此尤
　踈矣聞春秋有蕭魚争鄭之事不知不在齊也文公
　之後晉靈晋厲晋悼晋平嗣伯業而楚不服故今日
　伐鄭明日伐鄭今日救鄭明日救鄭鄭亦初無固心
　乍晋乍楚惟彊是從此中國争鄭之時也今鄭固中
　國矣前乎此未嘗從楚也文公不度華夏之勢叛義
　即逆齊侯既伯聲焰赫然楚盖有所忌也召陵之役
　帖服求盟中國豈不足依而依楚邪此鄭之罪有所
　不容誅也至洮之㑹鄭伯求盟終齊桓之世不敢窺
　鄭則今之伐非争鄭也非争鄭則即楚之罪在鄭不
　在齊矣罪齊不能庇鄭過也然其後争鄭之世鄭無
　嵗不受楚兵究其即楚之原文公其始作俑乎一叛
　以餌楚終鄭之世罹楚患則戮文公之尸以謝厲宣
　桓武之靈鄭人恝焉尚又何咎齊桓之伐鄭哉
夏小邾子來朝
　郳犁來也至是命為小邾子盖齊桓既伯為之請王
　命而列之五等也邾魯附庸也而小邾又邾之别封
　二邾皆桓公始命諸侯
鄭殺其大夫申侯
　鄭將歸齊殺申侯以恱齊也申侯何罪哉無罪也稱
　國以殺國君殺之也孟子曰左右皆曰可殺勿聽諸
　大夫皆曰可殺勿聽國人皆曰可殺然後殺之故曰
　國人殺之也今不稱人而稱國國君殺之耳國君與
　左右大夫殺之以賣叛華之罪非國人殺之也非國
　人殺之安得為有罪諸儒多從左氏之說謂陳濤塗
　怨申侯反己于齊也譖而殺之若然則申侯盖忠于
　齊者今將歸齊而殺齊之所忠是怒齊也何名為恱
　齊左氏設虚說而不知其自諸儒從其說而不知其
　乖吾初不喜與三𫝊辯於此怪諸儒之不察也劉敞
　最好辯者而於此獨不言吾姑辯之以補敞之遺
秋七月公㑹齊侯宋公陳世子款鄭世子華盟于寗母
　鄭伯上得罪於王下得罪於齊齊凡再伐而後屈後
　殺申侯盖曰罪在申侯矣既以申侯除之則鄭伯可
　以如㑹而就盟今乃使世子聽命何鄭伯勇於從楚
　而怯於歸義也盖前日首止之盟非特叛齊盖叛王
　世子也今王世子之位既定鄭實懼焉雖殺申侯以
　恱齊而疑王世子之未遽見釋也於是先以世子聽
　命以卜齊之意齊知其然於是明年為之請王人而
　講洮之盟也是則齊之于鄭期於服從而已豈固彊
　之哉盖鄭服則絶楚窺中國之釁也陳亦以世子就
　盟陳宣耄而倦於出㑹也陳宣即位於此盖四十年
　矣非怠也
曹伯班卒
公子友如齊
　僖公之立實出於公子友公立而友相之凡魯之政
　君臣實相須以成僖友之在春秋實所謂君臣俱賢
　者方齊桓之伯天下以事伯主為急五年再相朝之
　節不可缺也否則大夫聘之僖三年公子友如齊聘
　因聽伐楚之期而涖盟焉其後凡三年公不朝則季
　友之聘終桓公之世不怠也惟六年伐鄭之後自春
　徂冬不假朝聘矣故七年公子友如齊十年公如齊
　十三年公子友如齊十五年公如齊十六年公子友
　卒十七年而齊桓即世當桓之伯僖友同心而事伯
　主三年再朝之節未廢也雖不能一朝京師然當時
　諸侯皆不朝不可獨責魯也其朝聘伯主雖非古制
　而比小事大以和邦國魯實有之此所以十五年之
　間魯國安靖者僖友同心相濟之功也
冬𦵏曹昭公
八年春王正月公㑹王人齊侯宋公衛侯許男曹伯陳
世子欵盟于洮
　寗母與洮兩合諸侯而盟之皆為鄭也夫桓公之伯
　東諸侯無小大莫不協從雖㣲鄭不害於伯也桓公
　前為寗母之盟以盟其世子而鄭所疑者天王未赦
　其辜桓公又為之屈王人而為是盟摟天下諸侯以
　必鄭之服何哉吾知其端矣鄭塞南北之衝其地曰
　虎牢盖天下之重險武姜為太叔請制制即虎牢在
　漢為成臯在今為汜水天下之形勢係焉楚得之則
　恃以抗中國中國得之則恃以捍楚今鄭即楚則虎
　牢在楚豈以失鄭為害伯哉盖以失虎牢為中國憂
　也故必將得鄭然後收天下之險既扼南北之要以
　丸泥封之而諸侯安寢矣不然蔡亦近楚自召陵之
　役君民俱潰計其後復為楚所得中國㑹盟盖未嘗
　與而桓公捨蔡不求必得于鄭何也得鄭而收重險
　故終桓公之世鄭不復叛而楚亦不敢窺鄭者盖有
　以也不然桓公何遽兩合諸侯一屈王人而求蕞爾
　之鄭哉其後晋楚争鄭兵連不觧亦非争鄭也争虎
　牢之險也晋悼率諸侯城之而楚争不已又率諸侯
　戍之而鄭如蕭魚之㑹其後十有五年鄭不叛而楚
　不窺中國者皆虎牢之險在中夏也用是知桓公不
　憚勤諸侯而必欲服鄭者盖以此也王人㣲者序於
　諸侯之上尊王也盖招鄭之來而已不假王臣以鎮
　諸侯也此又桓公之知權歟
鄭伯乞盟
　甚矣君子之去就不可不謹也去就一失則為終身
　之辱前日鄭文之逃盟不可去而去也故聖人書逃
　紂為天下逋逃主逃之為義盜賊之事也今日之乞
　盟不得已而乞也孟子曰蹴爾而與之乞人不屑也
　盖求不以義乞之道也聖人所以待鄭伯者可謂至
　辱矣此豈聖人賊之哉鄭伯自取也使鄭伯而知義
　則無逋逃之辱初不逃則無卑乞之賤吾以是知去
　就之不可不謹也僖二十三年楚人伐陳陳以中國
　無盟主遂折而從楚而聖人不書逃歸知其非得已
　也至二十八年晋文為踐土之盟而復來聖人書曰
　陳侯如㑹不曰乞盟知其慕中國而來歸非有所辱
　也襄七年晋悼公為鄬之㑹陳哀逃歸亦書逃其賤
　之可知而哀侯直情不反卒為楚所得而甘心焉則
　其罪又出於鄭文之上聖人尤所不齒書楚師滅陳
　而已哀侯之存亡不詳也則夫鄭伯之乞盟猶為能
　自反者君子以人治人改而止彼既乞盟矣尚何責
　而聖人之所責者在逃不在乞而鄭之所以失者亦
　在初不在終也
夏狄伐晋
　狄之為諸侯患久矣前日狄伐邢齊救而城之狄入
　衛齊徙而封之今狄伐晋齊桓視之如不見何也盖
　自齊之伯晋厯三世未嘗一窺諸侯之壇坫也盖自
　以為畿北之巨藩不屈于齊齊亦視之蔑如也故狄
　伐晋庸何恤哉齊不伐晋幸也尚何問狄如邢如衛
　一舉手援之則挈國而事齊彼晋雖得齊救亦無以
　効於齊也矣桓公安能施此無報之恩哉宜其坐視
　而不救也
秋七月禘于太廟用致夫人
　僖公之致夫人致生乎致死乎以為致生則哀姜已
　𦵏非致生也以為致死則成風未薨非致死也然則
　孰致乎無問死生自古及今子有致母之理乎以為
　祔主于廟則當有崇奉之辭不可曰致以為致妾母
　為夫人則先君已死子安有見母于廟之禮是二者
　不詰自屈在所不辯也公羊則以為公娶於楚脅乎
　齊媵女之先至者此意是而事非也若然則經當先
　書如楚逆女繼書致夫人姜氏不然後世安知其以
　齊媵為夫人也然則致夫人何公娶于齊姜氏至用
　禘禮祀太廟而致之也何謂致見廟也成九年伯姬
　歸乎宋季孫行父如宋致女内女嫁于宋行父致之
　宋公致之于廟也此則魯娶于齊公致婦于廟也則
　夫致于廟禮也用禘非禮也不譏致夫人譏用禘也
　故不書姜氏譏不在夫人略之矣如及齊大夫盟于
　蔇譏在魯不在齊大夫故略其名今譏在禘不在夫
　人故畧其氏事殊而義一也然則禘何以譏非時也
　三年祫五年禘禘祫如閏禮之經也僖公三年當祫
　五年當禘今八年又當祫爾不當用禘盖禘止乎祧
　而不及所自出之祖魯所自出之祖文王也僖娶於
　伯主内以為榮也魯祀文王外以為榮也用祫則不
　及文王無以為夫人之榮於是更祫用禘而輝姜氏
　焉此亦莊公覿用幣之意也不知禮不可玩玩而改
　之則為誣其祖而得罪乎先王先公矣彼一婦人何
　足輝哉而以紊祖廟有常之典此聖人所以示譏也
　或以為哀姜則哀姜之薨喪畢在四年豈至八年而
　後祔廟邪以為成風則子無致母之道皆踈矣十一
　年公及夫人姜氏㑹齊侯于陽榖則夫人為姜氏而
　僖娶于齊審矣夫人時君之夫人也語曰邦君之妻
　君稱之曰夫人邦人稱之曰君夫人此從君與邦人
　之稱也尚何疑祫禘之義吾于閔二年吉禘于莊公
　既言之
冬十有二月丁未天王崩
　惠王也王世子立是為襄王
九年春王三月丁丑宋公御說卒
夏公㑹宰周公齊侯宋子衛侯鄭伯許男曹伯於葵丘
　忠一也而曰大忠復君君子盖有取乎次信一也而
　曰大信不約君子盖有取乎小大忠大信所以望聖
　賢次忠小信所以待君子此聖人之心也太甲踐祚
　伊尹奉嗣王見厥祖侯甸羣后咸在百官總已以聽
　冡宰制三風十愆以戒卿士邦君康王繼統太保率
　諸侯入應門左畢公率諸侯入應門右以聽王命此
　大忠大信也是三代治平之典也周徳之衰平王東
　駕桓莊僖惠雖嗣正綂而伊尹太保畢公之事不復
　夢見於龍飛之初今襄王即位適丁齊桓之方伯桓
　公於是率東諸侯㑹宰周公于葵丘脩舊典也以周
　公攝冡宰故曰宰周公桓公以侯甸羣后總己以聽
　之是亦太保畢公之遺意也然是禮也曠世不講諸
　侯視之盖已駭愕桓公懼其不信於是率諸侯盟於
　宰周公之前以固其尊王之心束牲載書而不歃血
　宣天子五禁以令諸侯則雖伊尹之三風十愆康王
　之報誥庶邦者何以異盖所以奉襄王之誥而代宰
　周公之言也桓公之舉亦可謂忠之次而信之小者
　矣故聖人書之於春秋孟子筆之於書孔孟稱之異
　世同辭而說者妄訾是盟豈孔孟之心哉均之聖則
　聖矣而孟子曰亞聖是君子盖許其次也聖且許其
　次者而况於忠乎具體即具體矣而顔淵具體而㣲
　是君子盖許其小也道且與其小者而况於信乎顔
　子孟軻是聖道之次而小者也桓公是忠信之次而
　小者也孔子之道不可名尚許其似伊尹太保畢公
　之事盖近乎跡豈不容君子則而象之哉則是㑹也
　實為春秋之冠而王室賴之為多矣方是時叔帶尚
　有睥睨之心雖首止之盟定世子之位而已世子盖
　未立也今世子立是為襄王襄之元年桓公首為是
　舉以尊之則子帶尚何敢窺其鼎之重輕也哉此葵
　丘之盟有功於周室不為不大矣三𫝊及諸儒無一
　言及此吾竊哂其學春秋而曽未考乎事實也事實
　不知何問襃貶
秋七月乙酉伯姬卒
　伯姬未嫁者也女子笄而字則為成人以成人之䘮
　治之禮也聖人書之所以重兄弟之義
九月戊辰諸侯盟于葵丘
　㑹於夏之初而盟於秋之杪乆稽諸侯所以示其曠
　世不行之禮以耀天下且以破叔帶之姦膽也
甲子晉侯佹諸卒
冬晉里克殺其君之子奚齊
十年春王正月公如齊
　義見八年公子友如齊
狄滅温温子奔衛
　温在河陽其先盖蘓忿生之邑計忿生之别封矣近
　王城二十八年諸侯㑹于温疑狄滅之而不有其地
　也狄亦横矣伐邢入衛伐晉今又滅温而齊桓不問
　豈葵丘之㑹矜心日生視狄為無足誅以温為無足
　救歟無乃近于晉憾晉而不救也温在河陽河陽晉
　地計温必附于晉晉辭而不能救則齊救之可也視
　其滅而不救盖以其無損于齊也豈為伯主之公心
　乎不然北戎近齊胡為脅許男而逺伐之也齊桓於
　此吾見其有不克終之漸矣
晉里克弑其君卓及其大夫荀息
　奚齊及卓皆驪姬之子奚齊書君之子而不稱君卓
　反稱君何邪奚齊之立獻公欲君之而國人不君也
　今奚齊死夷吾與重耳在外晉無君也國人與荀息
　立卓則卓之立雖上無王命下無父授國人與荀息
　君之也故以君書之一書君以順國人之欲一書子
　以因獻公之心而是非自判矣然荀息不死奚齊之
　難而死卓之難是於義兩失之且奚齊卓子均不當
　立荀息從君於邪而受其孤固非所謂蹈道者然使
　其死奚齊之難猶曰不負君之信也而卓何為也哉
　已立之而已死之無益於君而自取勦滅是自經於
　溝瀆者召忽之流也曰此匹夫之信則然耳曰義則
　非也
夏齊侯許男伐北戎
　北戎即山戎也逺於中國固未嘗為中國患齊何以
　伐之盖利之也近則狄滅温不救乃越千里之險而
　伐山戎山戎何憾於齊乎莊三十年嘗伐之而獻㨗
　于魯吾是以知其利于齊也許蕞爾小邦且鄰于楚
　委社稷從齊吾為之懼矣然諸侯不從而許獨從之
　齊脅魯宋而討之則不歸于齊以許之小則制命在
　已也不然魯宋曹衛齊之四鄰近舍四鄰而逺求許
　豈無其故哉然幸楚不覘其虚而窺中國雖齊逺於
　楚固曰未艾而許當楚之蹊許去則陳鄭受楚兵矣
　陳鄭受楚兵而齊伯業不隳者吾不信也不然楚逺
　於中國而謀者有所不知矣然則北戎之伐未必為
　利而害在所憂也餘義同莊三十年齊人伐山戎
晉殺其大夫里克
　里克殺二君與一大夫而聖人不以討賊之辭書何
　哉盖恵公不為奚齊卓子殺之而為已殺之也見克
　之殺二君如反掌疑其及於已也故殺之則殺之私
　也非為二君討賊也以里克之罪如此雖以私殺之
　猶賊也而聖人不以討賊之辭書信乎法者天下之
　公人君不可以私用也
秋七月
冬大雨雪
　周之冬夏之秋非大雪之時而大雪常寒之罰也洪
　範曰聽之不聰是謂不謀厥罰常寒則大雪非茍記
　異所以責時君不能建皇極也
十有一年春晉殺其大夫㔻鄭父
　㔻鄭里克之黨也克死㔻豈能獨存哉義同里克
夏公及夫人姜氏㑹齊侯于陽榖
　婦人既嫁有歸寧之禮無出㑹之禮公與齊侯為㑹
　而夫人與之是僖之責也不然齊侯為志乎㑹姜氏
　桓之罪也僖與桓皆賢君不宜有是非禮之舉吾竊
　為二君惜之觀此事與文姜何異雖無事而有其跡
　亦君子之所惡也
秋八月大雩
　雩有二月令孟夏大雩帝用盛樂時祭也周禮司巫
　國有大旱則司巫舞雩旱祭也子疾病子路請禱子
　曰丘之禱久矣禱祈巫祝君子不尚楚昭王疾卜曰
　河神為祟王曰祭不越望勿祭也將死有雲如赤鳥
　周史曰禜之可移王曰有罪受罰又焉移之勿禜也
　孔子曰楚昭王知大道縱然旱而雩固無益於旱也
　而周官有司巫之官抑亦荀卿所謂雩而雨文之者
　乎曰荀卿之所謂文之者不修政不責躬徒雩以誣
　其民者也孔子昭王之不禱不禜不祭先諸已而後
　諸神者也湯有桑林之禱其亦可謂之文者乎顧所
　以先諸已者何如而求諸神者果誠於憂民與否爾
　春秋書大雩者二十有一惟僖之二祭吾竊知其誠
　有憂民之心非茍雩以文之者也自僖即位一月不
　雨必書一月雨亦書非念兹在兹者能然乎故其大
　雩也吾用是知其無文之者水旱之災天所以警戒
　人君視民之嗷嗷而不祈不祭庸為畏天而憂民乎
　孔子昭王之不祈不祭者災在已也湯之所以禱者
　災在民也在已者任之天勿祈可也而在民者忍坐
　視而勿祈乎君子不可以一槩論顧其心誠與否其
　果憂民乎其無志乎民而雩以罔民也而情罪盖可
　見矣春秋書大雩凡以此也學者當考其人而定其
　情罪則得聖人之意矣無謂無益而槩非之餘義見
　桓五年
冬楚人伐黄
十有二年春王三月庚午日有食之
　失其朔也
夏楚人滅黄
　冬伐而夏始滅黄守以待救也三時而齊救不至黄
　尚何以存之桓之伯業於是乎不克終矣初黄之至
　吾頼以制楚及楚伐黄望齊以自全伐楚之謀未濟
　而黄濟之今楚將滅黄望救而齊救不至是黄始有
　徳于齊而齊報之以禍也以禍報徳尚何名為伯哉
　且齊不能庇黄則初勿致可也既致之矣則黄所恃
　以抗楚者齊也今齊坐視其受伐已越三時告非不
　至也齊固内寧非有不虞之變生於肘腋牽制其師
　而不得進也而乃置若㒺聞越冬及夏未甞遣一旅
　命一将以遥為之聲援坐使楚之封豕長蛇肆厥吞
　噬而不可救療以次及於江柏道夔六蓼則是黄之
　不祀齊桓實誤之烏得曰楚自滅其與國而無問乎
　聖人書黄之滅所以責桓公也重矣黄子不書奔不
　名死社稷也盖與民守之越三時効死而弗去者也
　黄子盖亦知大義者歟
秋七月
冬十有二月丁丑陳侯杵臼卒
十有三年春狄侵衛
　前年狄滅温温子奔衛今狄侵衛以衛納温子也嗚
　呼狄之横甚矣滅其國墟其社稷虜其人民而其君
　逋竄矣尚欲得之以甘心焉彼温子何慊於狄哉恃
　強無厭其性耳君子不責也而中國固有伯主豈容
　安視而不討乎楚滅黄畏其大而不救狄滅温以其
　小而不恤大者吾畏之小者吾忽之則諸侯安用夫
　伯主也齊桓未伯君子無以責其罪今既曰伯天下
　休戚係於齊也豈得勿問邪狄見齊之不問若無足
　畏者故今年侵衛而明年又侵鄭矣謂其小而忽之
　可乎
夏四月𦵏陳宣公
公㑹齊侯宋公陳侯衛侯鄭伯許男曹伯于鹹
　鹹之㑹謀城把也說者盖疑其夏㑹而明年春始城
　之謂城縁陵非㑹鹹之諸侯不知夏㑹而冬城是乃
　所以為得時也然則諸侯止于鹹乎曰非也各返其
　國矣不然秋大雩豈公不在而雩即公子友如齊豈
　齊不在而聘邪然則先㑹於此何也凡土功龍見而
　戒事龍見夏之二月周之四月也今四月戒事適其
　時矣十月水昬正而栽十一月日至而畢明年正月
　夏之十一月於是而事畢諸侯至各書於册也楚丘
　之役亦如是爾餘義同元年檉之㑹
秋九月大雩
　義同十一年
冬公子友如齊
十有四年春諸侯城縁陵
　㑹鹹諸侯也鹹之諸侯既返矣是再㑹也再㑹何以
　不序再㑹而有異於前則序再㑹無異於前則不必
　序是亦前目後凡矣若夫邑而不國與城楚丘同義
　然衛之滅有狄入衛之文而詩人明言其滅把則無
　所稽究左氏謂淮夷病杞淮與徐大逺于把不啻千
　里之遥無病把之理惟莒與把為鄰疑莒滅之正也
　把初國於陳留桓六年遷於淳于在今密州而莒亦
　𨽻於密密之莒縣是也若淮夷則在今之泗州盖越
　魯而後至於此豈有越魯數百里而滅把乎當從公
　羊莒滅之為正然衛之滅見於詩把之滅無其文或
　者疑其未滅然未滅則書遷如邢遷於夷儀矣則是
　遷而城之也今文與城楚丘無異是未遷而先城也
　楚丘不言衛縁陵不言把春秋不加以無實之名也
　說者以為譏専封過矣
夏六月季姬及鄫子遇于防使鄫子來朝
　魯之閨門不肅於此盖三世矣桓之汚莊之庸文姜
　哀姜之事有所不足誅而僖公魯之賢君吾於前年
　竊惜其陽榖之㑹今不三年而有季姬遇鄫子之事
　嗚呼吾因是知家人嗃嗃悔厲吉嘻嘻終吝聖人垂
　戒深矣曰季姬而不係之國内女之未嫁者也盖有
　以期鄫子于防而鄫子遇之也使鄫子來朝以請昬
　於已故明年而季姬歸于鄫如其意也始遇于防而
　公不制中使鄫子來而公不恥終歸于鄫而公不拒
　嗚呼滛風流行桑中大車之詩不作于魯而駉與有
　駜之篇猶以頌僖何哉盖夫子于魯詩存頌而畧風
　為魯諱也而春秋寓天下之大法豈容盡諱哉故文
　姜哀姜鄫季姬之事譏貶著矣雖無魯風可也
秋八月辛卯沙鹿崩
　西周之衰百川沸騰山冢崒崩令沙鹿崩東周之興
　䘮又可卜矣聖人書此豈有感於心焉沙鹿晉地不
　書國係天下也
狄侵鄭
　前年狄滅温伐晉侵衛王不討也今侵鄭甚矣赤狄
　白狄皆在西北今侵衛而至于鄭則與楚合矣狄人
　與楚合吾為齊桓懼之至是之甚而不討桓公之伯
　心怠矣老而溺於内寵内不能治何暇治狄乎五伯
　桓公為盛惜乎其不克終也奈何
冬蔡侯肸卒
十有五年春王正月公如齊
　義同七年公子友如齊
楚人伐徐
三月公㑹齊侯宋公陳侯衛侯鄭伯許男曹伯盟于牡
丘遂次于匡
公孫敖帥師及諸侯之大夫救徐
　可次而不次君子責其義不可次而次君子責其仁
　師之出次仁義存焉爾伐國問罪而不次是忿兵也
　兵忿者暴非所以為義故伐楚之師次于召陵義也
　須其服而已赴危救患而次是疑兵也兵疑者怯非
　所以為仁今救徐之師次于匡非仁也幸其自退而
　已故伐欲緩緩所以存義救欲速速所以明仁前日
　次陘之師桓公得其義矣今日次匡之師愚不保其
　仁也楚之伐徐何以故恨其取舒也舒楚之與國徐
　人掩而取之其取之為齊也事在僖三年為齊奪楚
　之援也桓公招江黄取舒庸皆奪楚之援爾前年楚
　滅黄齊不敢救楚是以知齊之易與矣於是揚兵而
　伐徐徐逺于楚盖千里矣越千里而伐徐無輕齊之
　心其敢然哉今齊兵合諸侯于牡丘徒次而不進是
　幸其自退也且正月伐徐而三月出次固已緩矣尚
　何次邪次于匡而楚不退於是命諸侯大夫帥師以
　救之雖楚以偏師伐徐諸侯不必躬行茍知不必躬
　行則勿出可也以大夫徃赴之何患不克今既㑹而
　不救是示怯于楚也易曰羝羊觸藩不能退不能遂
　無攸利初聞徐之被兵固不能忍而不出也即出而
　懼楚又不能勇於直前也是所謂不能退不能遂者
　矣何利之有宜徐有婁林之敗也公孫敖慶父之子
　不去族所以見仲孫氏之日熾矣
夏五月日有食之
　日朔不書俱失也
秋七月齊師曹師伐厲
　厲楚之與國也楚伐徐齊伐厲以報之徐負于楚也
　厲何慊于齊哉主與己為讎力不能制其主徒訾其
　僕何損於主乎厲固楚之與也伐其與不足以損楚
　之一毛徒激楚之憤矣徐有婁林之敗未必不以此
　也且黄也徐也初皆與于楚叛楚向齊盖倚齊為重
　以抗楚也今黄不免于滅徐不免于敗附齊者不能
　庇不附者何以伐為則厲之師謂之謬舉可也
八月螽
　書災也
九月公至自㑹
　無功而反飲至何辭
季姬歸于鄫
　成防之遇也男女之㛰必以媒妁成之以禮所以防
　滛也非媒妁而遇于防是鑚穴隙之類也不書來逆
　成于防矣尚何逆觀此則僖公閨門之治可知耳
己卯晦震夷伯之廟
　春秋書災異多矣不書時則書地非有警于君則為
　災于民今雷之震物亦常事矣何世不有况九月今
　之七月雷聲未收不可謂災亦不可為異則所書者
　以夷伯之廟僣禮也禮天子七廟諸侯五大夫三士
　二君大夫士有廟亦常矣在所不書也夷伯季氏之
　陪臣公羊曰季氏之孚是也因震以書志其僣也如
　桓宫僖宫災親盡當毁而不毁亦因災以志非禮也
　若以夷伯為魯大夫則亦常事爾春秋何得書哉或
　曰季氏自季友始今季友在友之賢必不使其陪臣
　僣大夫之禮噫是乃所以志季友之罪也閔公吉禘
　于莊公季友不正僖公用禘致夫人季友不諫友而
　知禮孰不知禮則陪臣之僭廟禮是季友之罪也夷伯
　何在安用責哉晦晦朔之晦公榖以為㝠晦非也夷
　是氏伯是字公以為季氏家臣孫曰天子之命大夫
　劉曰吾大夫因此以見士亦有廟蘓從左氏夷氏伯
　字劉同此孫曰夷諡
冬宋人伐曹
　所貴乎伯主者以其能協比諸侯同力一心以尊王
　室而從簡書也自齊桓之伯至是三十年諸侯無有
　擅相侵伐者服於威也今桓徳衰矣宋人加兵于曹
　雖不究所以加兵之故而諸侯攜貳威不能制其侵
　伐矣
楚人敗徐于婁林
　八國之大夫救徐而徐不免于敗則大夫果用命乎
　八國之君畏楚而次于匡君且畏之尚何以責其臣
　宜其逗撓不進而任徐之勝敗存亡也楚獨敗徐于
　婁林則八國之師不及敵矣徒將出師以示其救徐
　之名楚兵未退而公已至自㑹君既按轡徐還則大
　夫何苦赴敵而死也則夫楚敗徐者大夫之罪而大
　夫不進者諸侯之罪也
十有一月壬戌晉侯及秦伯戰于韓獲晉侯
　韓晉大夫韓氏之邑也則韓之役秦伐晉矣秦伐晉
　而及戰者在晉晉不屈也秦晉交兵之故經無其文
　傳以為晉惠之立秦繆納之惠公入而背秦故秦有
　韓之戰觀晉獻殺世子申生立奚齊里克殺奚齊及
　卓子晉已無君及晉君立乃殺里克則立者必自外
　入也非自外入則何以殺里克哉傳謂秦納惠公不
　為無考矣然則晉惠之立秦有力焉倚秦而立而秦
　伐之非負秦無以致今日之師也況負秦而見伐曲
　在晉也晉知其曲一言而下之則兵可不血刃而解
　乃抗然不服及秦伯戰兵敗身獲非不幸矣兵以氣
　為主氣以直為主辭曲則羣心沮而銳氣挫矣尚何
　戰哉然敗其師而且獲其君秦亦太甚矣後與晋世為
　讐敵盖基乎此聖人詳志之以著兵端也然晉侯之
　所以致是之辱者則有由矣晉既無君以長幼言之
　則國在重耳惠公恃秦之力排兄而得之初以為榮
　而不知反以為辱也夫千乘之位達者𣺌如鴻毛茍
　不得已而後受則天下歸其義故以義得天下天下
　莫敢争權在我也以利得一國則一日不自固制于
　人也惠公既以利得復以利敗突未黔而秦兵壓境
　纍然就獲不勝其恥則利果何恃哉春秋書戰而君
　獲者惟此而已聖人内外皆爵無隱諱之辭者惡之
　深也
十有六年春王正月戊申朔隕石于宋五是月六鷁退
飛過宋都
　聖人書災異以警戒人君非茍論物之大小數之先
　後也說者皆求其末以鬭新竒不究其本非聖人之
　意也隕石宋五六鷁退飛過宋都其異在石隕鷁退
　矣五與六先後之辭史之舊文聖人無損益焉石者
　地之所有非天之所有也今自上而下為異大矣鷁
　之飛常也而退何以飛退而能飛亦異之甚矣此天
　下未常有之異為天下記之所以警懼天下之君非
　為宋也宋亦以其為天下之異而赴于諸侯非宋欲
　移異于人也特異顯于宋聖人亦因其實而著之盖
　災異有天下之災異有一國之災異螟螽􁉃蜚鸜鵒
　來李梅實是一國之災異他國未必有也日食星隕
　隕霜殺菽梁山崩沙鹿崩之類是天下災異其災異
　不為一國設也而其應亦不以一國求之今隕石退
　鷁亦天下之異矣故聖人不以宋加之曰隕石于宋
　五六鷁退飛過宋都著其地而不繫其國茍係于國
　則必曰宋隕石五宋有六鷁退飛如宋大水齊大災
　矣今以石鷁加其上是為天下記異特著其地之在
　宋而已不曰宋則嫌于在魯也是月黎淳以謂當作
　是日文之誤矣此說為是若曰是月在一月之内則
　舉其日足以見之何必不書日而更曰是月也盖一
　日有此二異故申言是日以詫之此非穿鑿或聖人
　之意也孫以為不可再舉正月劉曰宋不告日嫌與
　五石為一日故分别之爾石以不動為常而隕者變
　也鷁以順飛為常而退者逆也物之變常逆理如此
二月壬申公子季友卒
　大夫卒無書字者季友書字或者以貴之賢之非也
　公之子稱公子公子之子稱公孫公孫之子以王父
　字為氏此季友之後所以謂季氏而季氏之張本始
　於此故於此卒以字書不書字無以著之至其孫行
　父行父之後世以季孫為氏至意如而有逐昭立定
　之專則其源不可不著之於此也然則慶父之字曰
　共仲仲之後為仲孫氏仲孫蔑其孫也叔牙之後為
　叔孫氏得臣其孫也而共仲叔牙不書獨書季氏何
　也盖三家之專無若季氏出昭立定制魯之命者季
　氏也作三軍三分公室而季氏獨有其二叔仲各得
　其一則叔仲盖附於季氏矣著其酋首則叔仲在所
　不必録也
夏四月丙申鄫季姬卒
　季姬卒此魯之幸也而僖猶以為戚則其初不制其
　出入盖以愛之也今觀其卒而書之則知其初之為
　愛矣愛之欲其生故其卒為之治䘮而哀之季姬不
　正之行國人為之恥而僖盖以為愛也今日之死國
　人以為幸而滅恥而僖更以為大戚僖之為人吾所
　不曉矣然紀叔姬以賢而書卒宋共姬以正而書卒
　而鄫季姬之不正亦書卒何也盖聖人書不正然後
　足以見正紀宋二姬書卒復書𦵏正也鄫姬書卒不
　書𦵏不正也正者𦵏不正不得葬盖不如是無以别
　紀宋二姬之賢也故存不正以見正春秋之法也不
　然内女之卒者多矣何以不書
秋七月甲子公孫茲卒
冬十有二月公㑹齊侯宋公陳侯衛侯鄭伯許男邢侯
曹伯于淮
　歸美於君者一國之心論功從主者天下之義淮之
　㑹服淮夷者齊侯也昧者不達天下之義徒見魯頌
　有淮夷攸服之語遂以服淮為僖公之功彼頌其君
　者國人之私也豈以其侈艷歸美之詞而遂廢天下
　之公義哉淮夷即今之臨淮是也東鄰魯西逼宋南
　接吳楚與徐有疆場之交焉前日徐為楚所敗齊救
　不及齊懼淮夷誘徐以為魯宋之患也故為兵車之
　㑹合諸侯以觀兵于淮淮懼而服焉故不書侵伐聖
　人書公㑹齊侯某侯于淮齊主是㑹也則論服淮之
　功當歸其所主魯安得掠名乎然泮宫之詩實獨言
　魯而不及齊且有獻囚獻馘獻功卒獲之事而淮之
　㑹雖以兵車實未嘗戰則信乎國人之頌皆詞過乎
　實矣盖不侈其事無以頌其美頌其美而歸功于齊
　非所以為頌也故言僖公服淮者國人之私也春秋
　必主之齊者天下之公義也豈可以國人之私而廢
　天下之公義哉且桓公又嘗封衛矣城楚丘是也楚
　丘城于周之正月實為得時而詩人有定之方中之
　作乃歸美于衛文公其事與服淮夷之功異用而同
　符定之方中直美衛無一語及齊侯泮宫之頌直美
　僖公無一詞及威公非國人不知力之出于齊也民
　欲美其君而移美于齊是譏其君也何得為美且頌
　乎然服淮城衛之事在春秋正天下之義詩人狥國
　人之情義不可廢情情不可廢義情義兩存而道行
　于間是聖人修六經之意也
　　　右僖公盡十有六年
　
　
　
　
　
　
　春秋經筌卷六
欽定四庫全書
　春秋經筌卷七　　　　　宋　趙鵬飛　撰
　　　僖公
十有七年春齊人徐人伐英氏
　英氏楚與國徐人將報婁林之役而無以撼楚也故
　齊為之伐英氏英氏何與於楚敗徐者楚而英氏受
　兵報怨蓋已不直矣齊能服楚則英氏將為齊役如
　江黃耳憾在楚而不能制乃日仇其與國吾見齊侯
　威德兩衰霸業止於是也功烈如此其卑見於斯矣
夏滅項
　項亦楚之屬也伐英氏不克而移兵滅項項必弱於
　英氏也大者畏之彊者怯之小弱者滅之齊桓之德
　大不能及楚次不能制英氏而區區之項何足滅哉
　俘其囚於荆莽之中地不足以益中國賦不足以増
　囷倉而徒勤兵於逺是亦滅一國耳聖人以為無足
　襃貶故承上伐英氏之文不再舉齊人也說者以為
　魯滅之且向滅國無有書滅者取邿取鄟皆滅也諱
　滅以取書何得於滅項獨不諱也此承上之文與及
　江人黃人伐陳之義同伐陳間一秋字滅項間一夏
　字說者以其不連屬遂移以為魯書時書月記事之
　體豈間一時遂以為兩國之事哉其為說亦固矣
秋夫人姜氏㑹齊侯于卞
　齊侯歸自㑹道由乎魯夫人湏其至也㑹之于卞非
　禮也于時公未至而夫人出㑹婦人既嫁從夫公不
　在而夫人出境㑹齊侯僖公閨門之令可知也此尤
　甚于陽穀之㑹陽穀之㑹公與俱行今夫人獨㑹之
　則夫人蓋亦専矣父母存歸寜可也㑹父于境上得
　為禮乎
九月公至自㑹
　㑹淮而反飲至于廟也觀詩人頌服淮之事則公之
　至蓋亦矜其有功矣有功而矜中人之常情也至而
　有功雖矜猶予之不予之無以見無功而至者之罪
　也
冬十有二月乙亥齊侯小白卒
　修内者王修外者霸何謂内根諸心之謂内何謂外
　徇於物之謂外王霸之道均依仁仗義也均伐叛討
　逆也均安中國尊王室也而王以王霸以霸何哉内
　外之異也王者之治在正心誠意初以修身不期於
　齊家而家正不期於治國而國定不期於平天下而
　天下安非不期也修於内而應於外非有心以期之
　也故仁本諸心不期愛人而人懷其仁義本諸心不
　期服人而人服其義叛者伐之逆者討之非茍利其
　叛逆而為已功也心於除患而已中國未安吾安之
　亂㓂未攘吾攘之非取安中國之効而必攘亂冦之
　名也心於濟世而已霸者則不然有其跡而無其真
　豐於外而慊於内曰吾不愛人人且以我為不仁姑
　愛之吾不正已人且以我為不義姑正之叛者固於
　已無損而逆者固於已無傷然置而不問則吾無伐
　叛討逆之功中國未安必有安之者㓂亂未攘必有
　攘之者然使人安之使人攘之則名在人已安之而
　已攘之則利在已曷攘而安之乎故凡王者之所修
　皆在内也霸者之所修皆在外也修内者逸修外者
　勞故王者之修無勤怠而霸者之修有勤怠修内者
　本於心遇機之來則應之機靜則止何勤何怠修外
　者本諸物物來無窮而智力有限運吾智而智日深
　養吾力而力日贍則物至能應之而無虞吾之智一
　昏而力一挫則事至有所不能籌物至有所不能支
　日勤而無怠可也一日少懈則智力有窮矣齊桓五
　霸之盛其初㑹北杏以求諸侯諸侯未和伐宋以為
　鄄之㑹伐鄭而為幽之盟諸侯無貳矣而後伐戎伐
　徐徐戎率服則救鄭以示威於南伐山戎以示威於
　北定魯之難救邢之危衛滅而齊封之杞滅而齊城
　之内之諸侯一德事齊可以南征楚也則㑹江黃以
　掎楚之後取舒庸以折楚之臂然後興次陘之役成
　召陵之功則攘亂冦之功成矣外雖定而王室未寜
　於是為首止之㑹定世子之位以示諸侯尊王之心
　襄王踐阼又為之合葵丘之㑹率諸侯以聽於冢宰
　興曠世不行之大禮以令天下而王室定矣内和諸
　侯外攘彊楚上定王室桓公蓋以三王之功不我過
　也則怠心生狄滅温齊不問楚滅黃齊不救狄侵衛
　齊不知既而楚諜知其怠而易與也於是深履東夏
　而伐徐桓公合八國諸侯於牡丘顧望不進乃命大
　夫救之而徐卒底於敗雖伐厲伐英氏桓公皆不親
　也卒之内寵如林閨門無法一身未瞑六子為仇歛
　不以禮葬不以時一桓公耳而前日之桓公非今日
　之桓公何也勤怠之殊也勤怠之意何從生修外而
　不修内也蓋修内者逸内既一定則事物之來惟所
　應之修外者勞一日不修則事有所不濟而前功皆
　廢矣聖人治天下之道不外於大學中庸大學中庸
　皆修内者也修外者聖人所不録然於春秋若予桓
　公者權也於春秋而不予桓公則天下其胥為夷乎
　孔子予之而孟子鄙之孔子予之權也權以濟時為
　重孟子鄙之者正也正以垂萬世之法孔孟相濟後
　世可鑒焉不相濟不足為孔孟
十有八年春王正月宋公曹伯衛人邾人伐齊
　吾讀春秋竊不喜學者以傳溷經茍平定心氣以經
　明經若其不可通不得已而后求之傳然必合經文
　而無牴牾則從之不然則無取也吾讀春秋至此間
　有不可考而求傳者五隱二年鄭人伐衛經無兵端
　莊十七年齊人執鄭詹僖四年齊人執陳濤塗經無
　罪端十五年晉侯及秦伯戰於韓經有事端亦無兵
　故今齊桓卒未葬而宋及三國伐齊則事端兵故經
　皆無其文黎淳以為宋襄欲霸伐齊以立威此固求
　其端而不得姑為是說也然宋襄方欲霸外裔狄征
　小國可也何遽伐䘮以取不順之名哉必不然矣諸
　侯繼世嫡庶之分長㓜之序兄弟之别此經所不能
　詳學者當質之史左氏雖非史官而其傳聞者蓋亦
　史爾其附㑹者固不可信而嫡庶長㓜兄弟之詳非
　左氏無以考如曹羈出奔陳赤歸于曹一事左氏不
　載其故二傳遂興猖狂之說則左氏於此亦不可盡
　廢也特考其事斷以經文而定其襃貶可也按經十
　七年冬十有二月書齊侯小白卒至今年秋八月而
　後書葬非亂不如是之緩也其亂也何故左氏曰齊
　侯好内多内寵内嬖如夫人者六人長衛姬生無虧
　少衛姬生惠公鄭姬生孝公葛嬴生昭公密姬生懿
　公宋華子生公子雍公與管仲屬孝公於宋襄公寺
　人貂有寵於公公許之立無虧公卒貂立無虧宋襄
　伐齊納孝公殺無虧以是觀之則宋襄者齊之荀息
　也知奉齊侯之遺言而不計其所納者之正不正也
　立子以嫡無嫡以長齊之六子均庶也均庶則無虧
　長長當立矣而托孝公於宋何耶母寵則子尊桓公
　之私也宋襄方有圖霸之謀而首從齊於邪非義也
　逐人之正而納不正故聖人不書納不與其納如㑹
　于袲伐鄭不書納突也然則冝貶矣何以書爵蓋致
　是之師者桓公也其實不啓於宋故書爵以見兵自
　齊招非宋之罪不書納所以見宋之不當納也襃貶
　自著矣
夏師救齊五月戊寅宋師及齊師戰于甗齊師敗績狄
救齊
　公義之在天下無不同之孔子曰言忠信行篤敬雖
　蠻貊之邦行矣言不忠信行不篤敬雖州里行乎哉
　公義亦然動而合乎義則踈者亦從動而非義則雖
　父子之親有所不允而况於人乎齊立無虧義也宋
　納孝公非義也師與狄救齊以定無虧宋及三國伐
　齊以納孝公二者曲直已判矣然救無虧而無虧殺
　納孝公而孝公立則安在夫義也蓋義不在乎勝敗
　之間公義而敗其義固存也不義而勝義且安在哉
　聖人不以勝敗為襃貶而以公義定邪正故内書救
　而狄亦書救魯則然爾而狄何為者也聖人不以其
　狄惟其公義而已故不書伐而書救救者善則伐者
　不善矣凡師以被伐為主而甗之戰以宋為主疾宋
　也前日伐齊者四國今日及戰獨書宋師非三國不
　與也以宋師獨戰而略三國誅宋重矣嗚呼一舉而
　敗人之兵易人之君既而齊之亂者四世至頃公而
　後定蓋基於此戰也則宋雖勝而罪無以逃我師及
　狄雖敗而有餘義矣雖然此豈獨宋之罪哉齊桓在
　位四十三年南征北伐九合羣后霸業甚偉而内不
　能定一世子明長㓜嫡庶之分囁嚅其言模稜其手
　於羣嬖之間不能割害存義以先定社稷大計乃垂
　死而託子於人使長㓜先别儲貳素定則子吾子也
　何頼乎人今無虧長而托昭於宋則是知昭不當立
　而懼其不得立使昭當立國其國也何以託為知其
　不正而託於人是自招禍也宋以同盟之故而受其
　一言之託能遂已乎宋兵至則齊宋為仇而六子之
　死生二國之勝敗在所不能免也則夫無虧之殺桓
　殺之齊師之敗桓敗之齊四世之亂桓亂之禍皆自
　求特假手于宋爾春秋之法誅罪之根源吾於此而
　知齊桓之罪重於宋襄也
秋八月丁亥葬齊桓公
冬邢人狄人伐衛
　邢也衛也初皆狄之仇也齊桓並遷而城之避狄患
　也今桓公目未瞑而邢叛中國以從狄且仇於衛夫
　邢衛均患於狄二國俱遷則相援而抗狄可也今乃
　叛已之援而從讐又反兵以自伐其援邢之為邢虞
　公之流也故不數年而為衛所滅非不幸矣說者疑
　狄不當書人而書人以為進之又無可進之理遂謂
　伐衛所以救齊且宋人夏敗齊師無虧已死孝公已
　立桓公已葬今冬伐衛何與於齊其不達理一至於
　此耶狄書人便文爾如襄五年戚之㑹書吳人鄫人
　盖不可曰吳鄫人也故十四年向之㑹復書吳而已
　今日狄與邢伐衛二十年狄與齊盟皆書人至二十
　一年狄獨伐衛則復書狄而已與吳人書人之義同
　皆便文爾無用鑿說
十有九年春王三月宋人執滕子嬰齊
　齊桓圖霸先滅譚譚子奔莒聖人於齊書師以予之
　而譚子不名則若無罪今宋襄圖霸而先執滕子嬰
　齊聖人於宋書人以責其専於滕子書名以著其有
　罪無罪而滅者聖人許之有罪而執者聖人責之如此
　則春秋之法不可曉然則聖人之意何以辨蓋莊公
　之世天下未有興霸之基桓公創興之于時楚入蔡
　視中國若無人桓公起而滅譚所以示威於楚也創
　興霸業而不假以權許以威則無以威諸侯故聖人
　書師以許之然譚子不名無罪也雖無罪猶許其滅
　以立威也今宋襄嗣齊之霸蓋有其基矣猶安靖小
　國協比諸侯則霸業復興矣乃執小國之君以肆其
　虐何以霸為故書人以罪其非霸討滕子書名以見
　雖有罪非所當執也聖人用法各適其宜矣若是觀
　之則春秋豈可以例求乎
夏六月宋公曹人邾人盟于曹南
　君子有為善之心聖人不沮也與其進不保其徃也
　徃而善因其善而旌之徃而惡即其惡而誅之無私
　也齊桓有圖霸之心宋襄亦有圖霸之心均欲為善
　聖人何以沮之故北杏之㑹諸侯皆人齊獨書爵曹
　南之盟二國皆人宋獨書公其所以開為善之路則
　同而異日之功罪聖人安能保之哉然不予之於始
　無以責其終獨觀其所以副聖人之責者何如爾予
　桓公於始而終成九合諸侯之功予宋公於始而終
　為天下之辱聖人亦即其功罪而誅賞之以示勸懲
　於天下後世也不然今日之盟聖人不予之則他日
　之罪何以致其貶哉故予之所以責之也
鄫子㑹盟于邾己酉邾人執鄫子用之
　邾人㑹鄫子說者疑之一以為邾一以為宋以為邾
　擅用之則後無宋伐邾之事以為宋用之則上無宋
　人使之之文然鄫㑹盟實來㑹宋不㑹邾也如單伯
　㑹伐宋之類也則鄫之後㑹是得罪於宋非得罪於
　邾也鄫與邾無憾邾何得戕之使鄫將㑹宋邾執而
　用之則宋必有以忿於邾豈遂置而不問耶則用鄫
　子者宋公意也然不書使之者宋以意諭之而用之
　之際宋公不在也故以邾用之為文以地考之鄫𨽻
　今之沂州邾在兖之西宋即今之應天曹南介於邾
　宋之間自宋之曹自曹之邾自邾而後至鄫則鄫之
　來㑹道必出於邾矣邾宋既為曹南之盟則邾子東
　歸邾宋公南歸宋宋公無由復如邾也則必諭邾人
　以執鄫之意矣邾子湏其至數其後㑹之罪執而用
　之則用之雖假手於邾實宋公意也苟非宋意邾子
　其敢爾哉使非宋意而邾擅用之則宋必仗義以伐
　邾何得無伐邾之事也則夫用鄫子者宋公審矣然
　聖人不書使之者蓋因其隱情而惡自見焉宋公固
　知用人者天下之無道無道而已自為之則天下必
　有以議已於是移其惡於邾使若邾人自用之則其
　罪不在宋也聖人因其實而書之以見隱情焉或者
　遂移罪於邾是投宋公之姦而中其移惡之計也豈
　春狄哉若夫不重傷不禽二毛不鼓不成列皆天下
　之姦謀欲以是而釣仁義之名也茍觀其外而不察
　其中失罪人矣
秋宋人圍曹
　齊為北杏之㑹而宋叛齊嘗伐之宋為曹南之盟而
　曹叛宋亦圍之然齊伐宋而宋服遂同鄄之㑹宋圍
　曹而曹不屈卒同鹿上之盟何哉宋之所以伐曹者
　非其道也前日曹南之盟同盟者邾曹而已邾人歸
　而用鄫子天下之大無道也而宋不問曹小不順則
　兵環其壘曹安得服乎邾用鄫子而宋不責必宋使
　之也已為不道而移惡於同盟曹茍從之則亦將移
　惡於曹矣曹之叛厥有由哉雖築室反耕有所不屈
　圍何足以屈之冝曹之卒不服也
衛人伐邢
　報伐衛也
冬㑹陳人蔡人楚人鄭人盟于齊
　嗚呼齊之㑹為桓公之辱大矣桓公以四十年圖霸
　中國而服楚於召陵艱乎為力哉今桓之葬墳土未
　乾而諸侯召楚人以盟于其側諸侯則然爾而孝公
　非桓之子乎父攘之以除中國之患子盟之以為天
　下之害人之賢不肖父子之間遂爾霄壤耶吾知桓
　公在泉之靈蓋不勝其憤也自莊公之世楚雖暴橫
　蓋未嘗至齊伐蔡伐鄭至蔡鄭而已荆人來聘敗徐
　婁林至魯徐而止齊蓋距楚數千里也齊逼東海楚
　臨南海今楚直盟于齊則自齊以南數千里皆楚矣
　嗚呼悲夫觀乎此而後知齊桓之霸果有功於天下
　孔子以為一匡天下而嘆其仁非侈言也今桓沒未
　幾而已折而從于楚君子於此不能不思古也然是
　盟也非諸侯召之則楚未必至此而為是者陳蔡鄭
　之罪也三國近楚故召而至焉彼陳鄭者亦嘗蒙桓
　之庇乎何忍遺桓之辱也楚之橫行中夏實自齊之
　盟始其後陳蔡首被其滅鄭無歳不受其兵非不幸
　也聖人於此一舉而人之無夷狄之辨蓋憤其為禍
　首而且貽齊桓之辱也此皆諸侯爾說者以為微者
　何益於盟哉鄭係楚下推楚而下之也中國之微一
　至是乎
梁亡
　書曰自作元命又曰自作孽不可逭則人之禍福無
　不自己求之今梁亡必有滅之者矣而聖人捨其滅
　國之罪而以自亡為文信乎梁君之自作孽也然其
　所以自作孽之故三傳異文左氏以為好土功何休
　以為峻刑罰穀梁以為滛湎酒色要之三者均自作
　孽名殊而罪一也嗚呼觀乎此君子其可以不自修
　乎鄭弃其師自弃也齊殱于遂自殱也梁亡自亡也
　若然者皆非舊史之所能及皆聖人因事考情以立
　文也如日月之明因物賦影而無不象之故曰非聖
　人不能修也
二十年春新作南門
　新者有故也作者改作也魯人為長府閔子騫曰仍
　舊貫如之何何必改作孔子以為言之中故改作非
　聖人之所欲也然如太室屋壞所當新而不新以湏
　其壞則有罪矣則夫新者所當新而作者不必改作
　其譏在作而已茍直書作南門則嫌于初無而創之
　故曰新作而况南門法門也譏僭爾僭非自僖始因
　新作而見焉南門非一門庫門天子臯門雉門天子
　應門皆天子之禮管仲屏塞門孔子譏其僭邦君新
　作南門聖人譏其僭天子也緜文王之詩也其詞曰
　迺立臯門臯門有伉迺立應門應門將將文王為西
　伯不敢用天子之禮臯門應門皆諸侯之制也天子
　之宫門則加以庫雉魯僭天子之制則今作南門乃
　庫門雉門爾定三年新作雉門蓋亦仍其舊而新之
　因其新作以書僭所以示制也
夏郜子來朝
　郜之滅久矣隱十年公敗宋師取郜取防即其地也
　桓三年又取郜大鼎于宋則郜為宋滅其地入魯而
　分器亦在魯矣安得郜子哉今而來朝必魯别封之
　以為附庸也其地近單州在魯宋之兩間其先蓋文
　王之子所封與魯同姓則宋滅之而魯封之審矣公
　羊以為失地之君春秋至此八十三年失地之君猶
　在乎其說疎矣
五月乙巳西宫災
　祭義大昕之朝君皮弁素積卜三宫之夫人世婦之
　吉者使入蠶于蠶室則諸侯蓋有三宫之制也諸侯
　三歸夫人居中宫左媵居西右媵居東則西宫左媵
　之居也穀梁以為閔宫疎矣宫必以諡如煬宫僖宫
　之類耳若閔宫安得曰西宫哉蓋穀梁不考三宫之
　制也然則何以書記災也
鄭人入滑(左滑人叛鄭/而服于衛)
　莊十六年幽之盟滑伯與之則滑蓋與鄭同盟者自
　後不與㑹盟蓋滑為晉與國服役於晉爾齊桓之霸
　諸侯不敢擅侵伐今中國無霸鄭陵小國而以兵入
　之計滑必近於鄭其地在今之河南緱氏其後十有
　三年秦人入滑遂為秦所滅
秋齊人狄人盟于邢
　初邢有狄患桓公却狄而城邢今邢不支折而從狄
　蓋若不得已也而孝公桓之子其庸懦固不足以庇
　邢而制狄姑斬然自立無與邢之喜戚可也今乃下
　從之而參盟于邢使其念威之嘗疾於已也匕首竊
　發於牲壇之間孝公其殆哉則邢之盟無益於庇邢
　且自投不測吾為之懼矣前日盟楚今日盟狄楚與
　狄皆父子之仇而屈已從之屈於諸侯猶可也屈於
　狄楚則事仇矣惜夫桓公賢而後嗣之不令也如此
　奈何
冬楚人伐隨
　楚自敗徐之後至是五載雖齊桓既沒中國無霸主
　而楚未嘗以兵加中國者蓋欲以盟㑹求諸侯也前
　日齊之盟諸侯未一而宋襄亦有圖霸之心於是楚
　成知諸侯不可以誘而致也故伐隨隨雖近楚然漢
　東之大國非江黃之伍必恃其强大而不事楚楚伐
　之所以懲不服以威諸侯也故明年遂從鹿上之盟
　宋齊實先楚蓋不平焉是以秋為盂之㑹則執宋公
　以伐宋觀乎此則伐隨之役在諸侯不在隨也特假
　隨以恐諸侯耳
二十有一年春狄侵衛
　狄侵衛為邢也十八年邢狄伐衛十九年衛人伐邢
　邢蓋弱於衛爾既結怨於衛非借援於人無以敵之
　去年齊人狄人盟於邢求援於齊狄也齊知其不義
　而莫從而狄實與衛為世仇故為邢侵衛夫邢衛同
　姓也不能以小事大而交為仇敵然其兵端實啟於
　邢使邢敵於衛猶曰兄弟交惡爾今外誘狄以侵衛
　是外與盜賊為親而内與兄弟為仇卒為衛所滅非
　不幸也或者知責衛滅同姓而不知邢有以自取也
宋人齊人楚人盟于鹿上
　嗚呼愚哉宋襄之圖霸也齊桓之興協比諸侯輯寜
　東夏垂二十年内外無患小大一德而後敢問包茅
　之貢於楚故能一舉而屈之今襄以孑然之宋外無
　蚍蜉蟻子之援執滕子虐鄫君賈怨於曹結憾於魯
　諸侯無小大皆哆然外之獨齊孝以其納已之故不
　得已而從焉然前冬蓋亦同楚人之盟矣保其無二
　心於宋哉乃一旦㑹楚人於鹿上之盟欲以隻牲尺
　書服虎狼之楚吾於是知其大愚而不移蹈死地而
　不恐者也夫天下所頼乎霸者以其能内撫外攘故
　諸侯恃以安靖而服從強暴有所畏忌而不敢陵犯
　今宋襄結仇於四鄰國人且不順而况於諸侯乎乃
　召楚人于境内以盟之夫鹿上宋地也引虎入閨闥
　婦人孺子為之戰恐而襄公更以為安非愚固如是
　乎幸脫摶噬其亦幸矣而秋又㑹之虎口安能屢逃
　哉宜其見執也
夏大旱
　雩而得雨書雩雩而不得雨書旱經書大旱者二記
　災之甚也記災所以憂民
秋宋公楚子陳侯蔡侯鄭伯許男曹伯㑹于盂執宋公
以伐宋
　宋襄之庸諸侯不與結怨賈憎四鄰疾之盂之㑹蓋
　措之積薪之上而火其下襄不自警攝衣而登之不
　恐也嗚呼危哉夫宋所恃者有恩於齊而已前日鹿
　上之盟幸脫虎口者以齊在也今齊懼楚而不至陳
　蔡鄭許皆楚之黨而曹又宋之讎也既坐積薪之上
　四鄰一爇吾尚何逃見執固無疑矣然宋公不道實
　中國也楚子雖强蓋荆蠻也諸侯疾宋固爾從
　而執中國之君其可乎今執宋公者楚子也而聖人
　以諸侯共執為文實諸侯執之而藉手於楚矣齊襄
　公無禮義而求大功不修德而求諸侯詩人刺之日
　無田甫田維莠驕驕言不務耘其田而徒望秋穫也
　今宋襄又萬萬於齊襄之下者矣豈但無禮義而不
　修德哉直愚而已雖然彼其身投虎口身辱國危抑
　亦甚矣君子矜其愚可也尚何譏故齊襄是刺而宋
　襄無詩蓋國人矜其愚乎聖人於執宋公不書楚子
　誅諸侯也書執書伐甚之也
冬公伐邾
　邾自元年從檉之㑹僖公惡其不附已而從齊也故
　敗邾師于偃蓋邾實魯之附庸其先儀父未命服役
　於魯至齊桓之霸請王命以爵之為子故偃然以五
　等自居從霸主㑹盟而不附於魯故檉之㑹歸未及
　國而公敗其師其後終齊桓之世不敢從齊㑹盟者
　懲於偃之敗也桓公既沒宋納孝公僖救齊不克蓋
　讎於宋也邾子於是首從宋為曹南之盟宋方圖霸
　脅宋以抗魯今宋為楚所伐不暇庇邾矣故公伐邾
　責其不附於魯也其事張本甚明左氏求其說而不
　得因設滅須句之事辭費而義寡學者無取焉
楚人使宜申來獻㨗
　盂之㑹魯侯不從楚蓋憾於魯既而執宋公以伐宋
　使冝申來獻㨗威魯也古者諸侯獻戎㨗於王王以
　警四方今荆蠻仇中國反以諸侯之㨗警諸侯衰亂
　甚矣故聖人於楚前書爵而此書人奪其强也書㨗
　不書宋不予楚之㨗宋也然獻㨗於魯魯亦恐矣故
　十二月遂從薄之盟然恐而從猶愈乎無故而從之
　者矣
十有二月癸丑公㑹諸侯盟于薄釋宋公
　執宋公楚子也春秋以諸侯共執之釋宋公亦楚子
　也春秋以諸侯共釋之雖執之釋之諸侯莫不與其
　謀而實制於楚也聖人不書楚執而楚釋之所以見
　諸侯非楚人可得執而釋之也書諸侯亦所以病諸
　侯矣惡其從荆楚而執中國也然則執之為諸侯之
　罪也釋之為諸侯之功歟曰功在魯不在諸侯也罪
　在諸侯不在魯也魯何以為功乎蓋楚之執宋公所
　以求諸侯也前日㑹于盂魯不至魯不至魯之義可
　見爾楚雖憾之其實要其至所以來諸侯也故使宜
　申來獻㨗以威我魯恐而後從之使魯不從楚未必
　釋宋公也何則彼豺狼之性執宋公而諸侯不服則
　將逞其虐焉今宋公未釋而魯至故楚喜而釋之則
　釋宋公者本於公之徃㑹也雖釋之執之公無以制
　楚而其實則因公之來而釋之故曰功在魯也前日
　執之而公不與今日釋之而公在焉雖公之徃也不
　為釋宋公而徃而宋公之釋實因公之來而釋之則
　公為有功於宋矣凡諸侯執而反書歸而宋公書釋
　不書歸蓋歸者若自歸歸在我也釋者在彼釋之制
　在人也若曰諸侯不㑹則宋公不得釋也此所以重
　楚之惡亦以病宋公也投其機而不能自脫待人而
　後脫也
二十有二年春公伐邾取須句
　湏句邾邑也左氏以為國曰邾滅須句公伐取之反
　其君若是則魯之羙事春秋當書邾滅須句須句子
　來奔公伐邾歸須句子于須句如歸邾子益之文然
　後為顯今直書公伐邾取須句如莒人伐把取牟婁
　之類爾安可以須句為國今既取之則滅矣至文七
　年安得公又伐邾取須句也則知須句邾邑今取以
　責邾之不服其服則又反之至文公之世又伐而取
　之也公以邾之役於宋脅宋以抗魯故前年伐之今
　又伐以取其邑必其服也無庸以邑為國自立異說
　而尚口乃窮也
夏宋公衛侯許男滕子伐鄭
　鄭人從楚力不支也宋伐鄭以責其從楚鄭則弱矣
　宋方脫於纍囚之末宋何彊哉已不能抗楚而甘就
　執辱何以責鄭之弱而附楚也夫鄭人者亦豈樂侏
　􁍜而惡禮義之邦哉勢弱矣中國盛從中國楚盛則
　從楚前日齊桓之霸中國有足恃者則鄭雖數被楚
　兵而不叛也今鄭依宋而不叛宋能抗楚而安鄭乎
　不能也不能而責服於鄭吾見宋襄之不自量矣曷
　自守其國而無為楚所伐鄭之叛服非宋所宜問也
秋八月丁未及邾人戰于升陘
　升陘魯地也邾伐我也公二年之間再伐邾一取其
　地亦酷矣宜邾之必有以報魯也然邾以蕞爾之邦
　再受魯兵而不屈且稱兵以渉魯地則其心蓋有所
　不恝然者矣魯之所以責邾者以其已之附庸而不
　朝不貢且外附於宋也而魯天子之臣亦何有一介
　如周尺帛登於王府哉而楚周之叛國也魯實從之
　則無怪夫附庸而不服且外比於宋也治人不治反
　其敬必已有所不敬而後得人之不服僖公魯之賢
　君亦當有以念此也彼區區之邾何足服哉治吾之
　所不敬者邾當自來今邾以偏師犯魯境而魯不免
　於敗蓋我曲而敵直也内戰不書敗書戰即敗矣蓋
　為内諱也内以諱為貶内不書公亦為内諱也不書
　敗不書公其貶可知故云内以諱為貶
冬十有一月己巳朔宋公及楚人戰于泓宋師敗績
　楚人伐宋以報伐鄭之師也宋不自量杖尺八馬箠
　以觸虎之怒固不能損虎一毛而遭其噬嚙無足詫
　者彼方脫釁鼓之餘而歸不能責躬自咎内輯其國
　外和四鄰修德養威待時而動乃以區區三小國之
　師以伐鄭鄭不可得而楚肆其暴一戰奔北幾至於
　亡此誰之咎哉宋自取也敗則俄頃而尚以不重傷
　不禽二毛不鼓不成列以要義兵之名此吾又哂其
　甚愚也夫兵動必以義戰必以謀雖湯武之師不免
　乎此以至仁伐不仁以義伐不義此天下之義也若
　夫臨戰則非謀有所不能濟且我以義自持曰不正
　無動可也敵人者亦肯如吾之不動以守正乎彼以
　謀至而我以正待之是坐而待縛也武王伐紂之師
　可謂義矣而太公問荅之書是為六韜其間隂謀竒
　計變若鬼神而謂武王之師為不義可乎夫義不義
　在未戰之前平日為不義而臨陣決戰乃曰吾必義
　義豈在坐作進退間哉在易之師彖曰師衆也貞正
　也剛中而應行險而順以此毒天下而民從之吉所
　謂中正而順義也以義動則雖毒天下而民從之豈
　恤夫重傷而禽二毛耶牧野之師至於血流漂杵是
　武王之戰不如宋襄公之義以襄公加武王之上後
　世其允乎彼不自量而招楚兵力蓋不支知不免於
　敗矣無以藉口乃假區區婦人之仁以要大義之名
　而公羊遂以為文王之戰嗚呼今有人焉平日為盜
　及其敗也引頸就戮曰吾義士也君子遂以為比干
　之徒歟若公羊者可謂與人而不酌其輕重者也文
　王亦嘗執滕君用鄫子投虎口脫纍囚乎吾不咎其
　與宋襄之過而竊憤其待文王之薄也
二十有三年春齊侯伐宋圍緡(皆罪孝公/)
　嗚呼齊孝斯舉可謂以怨報德爾孝公之得齊宋
　故也甗之戰宋襄為之敗齊師殺無虧拒魯却狄以
　納之其德大矣宋為曹南之盟以求諸侯齊宜從而
　不從乃㑹楚子于齊以移其諸侯及盂之㑹宋襄之
　投不測而齊不救既而與釋宋公者魯也齊不在焉
　今宋不幸為楚所敗奔北之餘國幾不國而齊孝利
　其危而伐之且圍其邑噫人之非人一至此哉蛇雀
　無知猶將報德人固如是耶此乃君子所不齒而聖
　人書爵所以愧之也伐國而圍邑甚矣書伐併書圍
　重其罪也惟新城之圍則有其故不在此例
夏五月庚寅宋公茲父卒
　吾嘗論齊桓之霸以謂修外而不修内故不免於怠
　若宋襄者所謂内外兩不修而至於亡者也徒見齊
　桓以區區諸侯而霸天下而不知其所以霸天下者
　何修而至此也彼其受齊桓將死之託而納孝公遂
　以為霸統一旦在已故伐齊之師未反而執滕子嬰
　齊此何名哉既執滕子則遽為曹南之盟以謂諸侯
　無敢不從者矣既而來盟者惟二小國鄫子既期又
　後㑹焉於是怒而用鄫子既為不道曹故叛之乃罄
　兵以圍曹滕怨鄫亡曹叛邾去則宋之為宋惸然而
　已而陳蔡又召楚人而盟于齊則東諸侯一舉從楚
　矣乃㑹楚人為鹿上之盟以求諸侯夫諸侯豈可求
　於楚哉楚得諸侯肯挈以遺宋乎此天下之謬舉也
　秋復為盂之㑹諸侯皆在楚疑諸侯謂天下有二霸
　而不盡歸已也故即㑹而執之于薄之㑹脫囚以歸
　宜其自咎而修已睦鄰養威植德外懷諸侯而徐圖
　大舉也復不自量伐鄭以觸楚之怒以招楚兵一敗
　塗地身傷兵喪鬰鬰而死此豈諸侯叛之楚人疾之
　也哉其所以圖霸者非其道也内不修德外不修政
　國人不允諸侯皆貳乃以木偶之身直䧟不測彼蓋
　以為齊桓霸業已授在已諸侯莫已違也嗚呼愚哉
　霸統豈可以空言受諸侯豈可以虚名召之也必吾
　有以修而致之矣齊桓圖國三十年而霸業始成宋
　襄欲以頃刻霸天下非愚不如是之疎且謬也宋襄
　在所不責吾痛天下不幸而重罹左袵之患噫微晉
　文天下其謂何吾於此又恨晉文興之晚也襄不書
　葬諸侯從楚不㑹爾無他義
秋楚人伐陳
　陳穆之為人吾所不識也前日齊之盟楚行天下半
　以至於齊陳召之也既而楚侵犯中國皆陳啟其釁
　盂之㑹楚執宋公陳實與其謀則宋之敗皆陳為之
　今宋襄死矣陳乃叛楚吾不知叛楚將誰依也依齊
　與則齊孝之庸與宋襄何異初以宋襄為不足依而
　欲他圖之今乃欲奉齊孝以抗楚是舍木偶而從土
　偶也其受楚兵何足怪哉
冬十有一月杞子卒
二十有四年春王正月
夏狄伐鄭
秋七月
冬天王出居于鄭
　天王出居于鄭志出入之實爾三傳鑿為異論曰天
　子無出且出入人之常豈天子獨能入不能出耶又
　曰王者無外故不言出出失天下也夫一視同仁王
　者之心此所謂無外也豈謂王者一出而遂有外乎
　一舉足而出天下遂非其天下乎書曰王出郊天乃
　雨反風禾則盡起成王一出遂有外耶康王之誥曰
　王出在應門之内太保率諸侯入應門左康王一出
　亦遂失天下耶易曰王用出征以正邦也若曰有外
　則天下有警王不可出征也夫聖人書出居于鄭志
　天王出而天下無勤王者矣非謂王不可出而出也
　鑿為異說聾瞽後學曲禮遂有天子不言出之文其
　文蓋生於三傳漢儒雜取春秋三𫝊之說以立文耳
　非春秋三傳之前先有是言也不可以此反證春秋
　學者不以易書聖人之言求之乃以漢儒之說為證
　非所謂達者也且春秋書天王在外者三此年天王
　出居于鄭昭二十二年劉子單子以王猛居于皇二
　十三年天王居于狄泉王猛敬王不書出而獨襄王
　書出此三傳所以疑而鑿為無出之論也蓋景王崩
　嫡庶未定諸王子爭立王猛立于皇未得入成周也
　國人殺猛將立子朝敬王立于狄泉亦未得入成周
　也是二王者皆即其地而立非自内立而出居于外
　也其實非出安可言出今襄王自僖九年立至是十
　六年爾叔帶逼王而王出居于鄭實自内出豈可不
　書出斯二者文各適其事非故書出以外襄王不書
　出以内王猛敬王也不考其事以察聖人之言妄於
　異同之間鑿為無實之論諸儒惑之而不考正因謂
　聖人書出所以貶襄王噫襄王之出豈得已哉聖人
　尚忍貶之乎自古有兄弟之難者二舜有象之患周
　公有管蔡之患舜于象則封之周公于管蔡則誅之
　皆不得已也周公上無母氏之愛而下有宗社之危
　故寜誅之以存宗社舜以頑父嚚母之所愛誅之則
　傷孝心故封之以慰父母之靈今叔帶者惠王陳媯
　之所愛也殺父母之所愛則與鄭莊公何異故寜避
　之而出居於鄭文武之神靈未泯天下必有勤王者
　若不得已而遜于叔帶是亦文武之子孫耳吾何慊
　乎哉此襄王之心也上以存孝下以存悌孝悌王者
　之至德尚以此貶襄王可乎貶襄王則叛道害敎不
　可以訓然啟諸儒叛道害敎之論者自三傳天子無
　出之論始故吾援書易聖人之言而正之無出之論
　不足正也所不可不正者貶襄王則害敎也故愚樂
　正之
晉侯夷吾卒
二十有五年春王正月丙午衛侯燬滅邢夏四月癸酉
衛侯燬卒
　衛侯燬滅邢說者皆以為滅同姓名愚獨以為後世
　傳授之誤蓋下有衛侯燬卒之文以類誤耳春秋書
　滅同姓者有矣而未嘗名虞滅下陽楚滅夔皆同姓
　也何以不名楚子䖍誘蔡侯殺之此非同姓也何以
　反名之則諸侯書名自有襃貶非謂滅同姓也且書
　滅其惡自著而同姓非同姓後世自辨不在書名而
　後知其滅同姓也此傳授之誤而後世㳂之曲禮遂
　曰諸侯失地名滅同姓名吾嘗考小戴禮記多漢儒
　雜說非皆聖人之言也如中庸表記緇衣大學之類
　多漢儒之言耳其書與六經並立學者所不敢議雖
　知其非而莫正者畏聖人也然其間與六經牴牾者
　不辨則害道愚豈敢昌言辨之哉姑質其與春秋違
　者以警後學無惑其言以亂春秋之㫖記非聖人躬
　修修於漢儒也則其書出於春秋三傳之後蓋有援
　春秋三傳而立文者愚請條之王制曰東夷北狄西
　戎南蠻雖大曰子彼見吳楚之强春秋皆書子爾而
　北燕亦在北狄秦本西戎何以書伯此附春秋以立
　文而不合者一也曲禮曰諸侯失地名彼見穀伯綏
　來朝鄧侯吾離來朝傳曰失地之君也而郕伯來奔
　郜子來朝傳亦曰失地之君何以不名此附三傳以
　立文而不合者二也又曰天子不言出彼見天王居
　于狄泉不書出而天王出居于鄭何以書出此附春
　秋以立文而不合者三也又曰諸侯不生名彼見蔡
　侯考父鄭伯寤生之類此卒而稱名而衛侯朔鄭伯
　突何以未死而書名耶此附春秋而不合者四也又
　曰諸侯未及期相見曰遇彼見傳釋書遇之說曰遇
　者不期也而公㑹衛侯于桃丘弗遇亦可謂未及期
　乎又曰相見於郤地曰㑹彼見春秋之㑹無常地因
　曰郤地而㑹于齊于宋亦郤地乎况春秋㑹遇非治
　世之禮非周禮所謂因朝而㑹遇者也特侯度不謹
　時出以謀其私而已豈可以春秋諸侯㑹遇為法哉
　此附春秋以立文而不合者五也其他不能殫舉姑
　陳其一二以見戴氏之說不可以證春秋者如此今
　衛燬滅邢乃文之誤者而曲禮亦舉以為典訓此又
　誤之大者也且衛之滅邢固甚矣而邢之滅實有以
　自致之且邢衛均有狄患均受齊桓之德遷而城之
　二國既安則比以抗狄可也而邢乃叛衛從狄又脅
　狄以伐衛衛抗狄猶懼不支邢狄合而攻衛衛蓋危
　矣衛固無以制狄故滅邢所以奪狄之援紓國之病
　也初邢從狄伐衛是虞從晉滅虢之計爾虢滅則虞
　從之衛侯蓋有鑒於虞也曰吾不早滅邢則衛為邢
　狄所滅衛滅則邢亦從之故寜先滅邢以絶狄謀而
　衛獲存也雖然謀則善矣其如滅國之罪何聖人自
　十八年以至於今書邢衛之事甚詳所以著邢不當
　附狄伐衛衛亦豈宜從而遂滅之哉二者均有罪也
　若曰滅同姓而著其名則是春秋用法不原情而徒
　以同姓為輕重矣故曰書名以滅文之誤也
宋蕩伯姬來逆婦
　諸侯嫁女於大夫以大夫同姓為主今公自主之是
　尊屈乎卑也娶妻必親迎之而伯姬為子逆婦是上
　役乎下也公以愛其女而自主伯姬以愛其子而逆
　之愛與禮孰重乎以愛奪禮而尊卑上下之分亂非
　所以愛之也
宋殺其大夫
　稱國以殺而不名殺無罪也宋為楚所敗宋襄自取
　之安可以責其臣今襄公死成公立而晉文即位三
　年爾文公圖霸宋將託於晉乃歸罪於其臣以滅先
　君之耻故殺其大夫大夫何罪哉故以殺無罪書也
　餘義同莊二十六年曹殺其大夫
秋楚人圍陳納頓子于頓
　楚納頓子陳之罪也頓迫於陳脅其君而出之使楚
　得以藉口仗義以納諸侯夫所貴乎中國者以其仁
　義之足恃秉仁服義則外裔有所畏忌而不敢侵暴
　今陳不仁不義陵頓子之小而迫逐之楚人貪惏反
　假仁仗義而納之此誰致之也故愚以陳之罪重于
　楚聖人於頓子書納予其納也予楚所以責陳不書
　遂一事爾圍陳所以納頓子也
葬衛文公
冬十有二月癸亥公㑹衛子莒慶盟于洮
　莒自獲挐之後未嘗通于魯其怨亦可謂深矣衛成
　繼立斬然在衰絰之中為㑹于洮以平之其為心蓋
　有比小事大之義周禮有調人調和萬民合方氏除
　其怨惡同其好喜則平怨于人者亦聖人之所許也
　然平莒而莒子不至以慶如㑹何益於平蓋平之意
　出於衛莒蓋疑魯之不肯平也故以大夫聽命焉則
　夫洮之盟平未成也明年向之㑹而後成矣
二十有六年春王正月己未公㑹莒子衛寗速盟于向
　洮之盟衛成在㑹而莒以大夫向之盟衛以大夫而
　莒子在㑹何哉愚於此見莒衛之君臣進退謹重而
　有禮也初洮之㑹衛意也衛平莒魯而已不親之何
　以必信於人故雖離苫塊之次不得不躬行也莒之
　於魯其怨舊矣今一旦復通於魯安測魯之心哉茍
　以身餌魯魯有衷甲之變其又何逃哉故先以大夫
　聽命而測魯之情也今向之盟莒意也莒知魯肯平
　乎已前日洮之盟蓋已信矣今將與魯為㑹而已不
　躬行非所以為平故莒子必親之而衛之平二國二
　國既從則斯盟之信在莒魯矣衛侯何與哉故以大
　夫與歃以質信而已是二者皆適於情而當於禮故
　聖人兩無貶辭衛成在喪則書曰子不奪其孝也莒
　子來㑹則舉其爵與其平憾也外雖盟大夫内不没
　公不以為抗也其與之之意蓋已白矣
齊人侵我西鄙公追齊師至酅弗及
　齊之於魯固有怨矣甗之戰孝公將入而魯救無虧
　雖救之不㨗而於孝公為慊也然齊之㑹固已釋然
　矣魯與齊為甥舅之邦既為齊之盟則魯無慮齊之
　心孝公因其不虞而潛師略其西鄙則孝公之為人
　蓋已險矣故書人以見其惡齊侵我疆魯固不可不
　問然公追齊師驅而出境可也否則整兵伐之以問
　其罪乃因追以及于酅酅齊之附庸紀季之邑也師
　及于酅酅無傷乎憾齊而傷酅酅何負於魯也曰弗
　及而後返也然則侵非義師追非義師戕民而已矣
夏齊人伐我北鄙
　嗚呼齊孝於此不義甚矣前日酅之役齊首兵也首
　兵侵魯而憾魯報怨可乎况酅之役追兵而已初未
　報齊也今又興北鄙之伐何耶雖然義非孝公之所
　知也宋有納己之恩孝公利其危而伐之何有於魯
　然不責其義無以伸王法故聖人舉而人之亦知孝
　公之不足以為人矣
衛人伐齊
　魯故也前日魯莒有怨衛成離苫塊之次以平之何
　其義也今齊魯有怨衛助魯而伐之何其忿也前日
　為義而今日助忿兩盟之功一旦弃之吾用是知忿
　之敗德也聖人於洮之盟書子而伐齊書人無私焉
　因其功罪黜陟而已
公子遂如楚乞師
　楚自齊之盟陳蔡召之既而盂之㑹泓之戰陵虐中
　夏實陳蔡之罪然而兵交於宋未嘗及齊也今魯憾
　齊之侵伐而乞師于楚是召外兵橫行中國其罪可
　勝誅乎雖齊之伐我固不義矣以魯之衆仗義而報
　之何患不克乃召兵於楚而示弱於逺夷開其輕東
　夏之心以為天下患謂之智可不可也雖克齊得穀
　何益於魯而實害中國也且諸侯大國三軍次國二
　軍小國一軍其地有廣狹故軍有衆寡亦各足以守
　其國而禦敵制勝使魯侯平日教之何患不能戰一
　旦有警遂乞師於人則僖公之為國可知也然乞師
　於四鄰猶中國而遂乞師於楚可乎經書乞師者五
　均為不能國而僖公之罪尤重矣
秋楚人滅夔以夔子歸
　夔楚之同姓也楚虐其小而滅之凡滅國以其君歸
　皆名而夔子不名無罪也與譚子奔莒不名者同楚
　滅夔為同姓而不名楚子用是知衛侯燬滅邢為誤
　文也審矣
冬楚人伐宋圍緡
　公子遂如楚乞師夔為楚滅宋被楚圍而齊怨固未
　報也嗚呼一舉動之繆貽禍天下其罪可勝誅乎宋
　自襄公為楚執辱既而復敗於泓幾至於亡成公即
　位傷痛未瘳而復有緡之圍四鄰亦可為動心矣而
　諸侯惟楚是從坐視宋之病而不藥也而僖公又投
　其毒而瞑眩之嗟夫初命公子遂之行亦豈知其害
　之至是耶因知兵禍不可啟而中國不可示弱也以
　此垂戒後世猶有借兵囘紇而求援吐蕃者嗚呼害
　哉則夔之滅宋之圍吾知聖人責魯為重矣
公以楚師伐齊取穀公至自伐齊
　君子所恃以安靖國家者有諸内不求諸外有諸内
　則本不揺而外無憂不求諸外則權在已而外有所
　忌今魯將報齊而兵不足以制齊是無諸内也其本
　既揺則四鄰睥睨知魯之内虚無足恃者矣乃區區
　乞師於楚是求諸外也求諸外則權在人求而不得
　則楚已測知吾之虚而招㓂攘求而得之則受楚之
　恩惟楚所欲挈國而聽楚矣則僖公於魯尚何以為
　國乎今以楚師伐齊而取穀是受賜於楚而結怨於
　齊也楚有責償之心齊有報怨之志僖公伐齊而反
　其遂安枕乎幸而齊孝即世晉文服楚而魯免齊之
　兵無楚之責是宗廟社稷之幸不然方皇皇然虞齊
　屑屑然奉楚無日而少暇矣春秋書以者三宋以齊
　伐鄭以諸侯伐諸侯也蔡以吳伐楚使其類相殘賊
　也今魯以楚伐齊不幾于引㓂自戕乎以情較之則
　魯之罪重於宋蔡均以師矣而啟戎召禍其罪豈宋
　蔡之比哉况伐而取邑也不義而反猶以為功而告
　至策勲焉僖蓋不知其功之在前而罪居其後也悲
　夫
二十有七年春杞子來朝
　義同桓二年滕子來朝
夏六月庚寅齊侯昭卒
秋八月乙未葬齊孝公
乙巳公子遂帥師入杞
　杞蕞爾小邦既朝而且伐之若其不朝則尚何以自
　存耶魯怯於齊而虐於杞怯者吾乞師以必取其邑
　微者吾以偏師直入其郛魯之為魯抑可見矣數年
　之間内不自修而結憾四鄰僖公自公子友卒而用
　公子遂善惡判矣不有君子果能國乎
冬楚人陳侯蔡侯鄭伯許男圍宋
　楚之陵虐於宋亦已甚矣宋成以父之讎義不屈於
　楚亦可謂賢子者歟于時晉文興霸蓋已四年宋亦
　有足恃者而楚虐宋不已楚則然爾而諸侯之不知
　變一至此哉有晉可從而不從反比楚以戕中國其
　罪蓋重於楚子故人楚子而爵諸侯亦宜知愧乎噫
　楚之暴至是極矣執宋于盂敗宋于泓伐陳圍陳而
　陳屈圍緡取穀又將以屈齊宋也齊宋屈則天下入
　于楚矣今圍宋之兵不解宋其殆哉晉文於此不得
　不興也或者疑晉文興霸之暴蓋不速則無及於天
　下之患而諸侯皆楚矣故明年敗楚於城濮豈獨宋
　賴之天下賴之也
十有二月甲戌公㑹諸侯盟于宋
　宋之盟僖公之真情露矣前日盂之㑹執宋公公不
　與執薄之盟釋宋公公與釋之公豈能制楚哉適因
　公之來楚適釋之爾僖公於此遂以為己功曰吾不
　㑹則宋公不釋也今圍宋之役公不在盟宋之㑹而
　公與之此則有以見公之情矣以為我與圍宋則天
　下以我從荆蠻而圍中國既不從矣則懼楚之怒而
　移兵于魯故若後期而與盟焉内以息從楚之謗外
　以弭楚人之怒其薄與宋之盟與戌衛刺子買皆是
　謀也噫謀則深矣曷若勇於從晉而決於背楚而終
　始為義人歟安於不義而規免不義之名在當時則
　幸矣其如春秋何聖人於薄及宋之盟特書而不序
　諸侯所以白僖之隱情也
二十有八年春晉侯侵曹晉侯伐衛
　晉文之霸功與齊桓同而勢與齊桓異齊桓難於合
　諸侯而易於制楚晉文難於制楚而易於宗諸侯蓋
　齊桓之興天下習衰周之弊而莫識所謂霸者故桓
　公求諸侯為難必屢㑹屢盟訓諭告戒而後諸侯服
　從然欲制楚則楚方張其侵犯不過蔡而已故諸侯
　既合則一問而楚服若夫晉文之興則諸侯皆習於
　從霸主惟時無其人則無所適從晉文起而號召之
　一揮而至矣然楚之强則非齊桓之時也齊桓之時
　楚不出蔡鄭而今且䧟齊魯之郊魯曹鄭衛陳蔡許
　自東以南皆楚矣晉文將起而收之不其艱哉故齊
　桓伐楚至於召陵楚地也晉文敗楚止於城濮衛地
　也自楚及衛蓋千里却楚千里之外以收魯宋曹衛
　陳鄭許蔡半天下之諸侯其用力為如何論者不達
　而妄疵晉文以為不及齊桓此不識天下之勢書生
　語也齊桓制楚以三十年之久故合諸侯以正問罪
　之名期其服而已晉文則解倒懸之急於旦莫之間
　故務以謀必於勝之而後已是二者又勢之不同也
　晉侯侵曹晉侯伐衛不為曹衛設而曹衛何慊於晉
　哉伐曹衛以動楚也故先侵曹侵曹而楚不出則又
　伐衛則夫侵曹伐衛蓋二事爾使侵曹而楚出戰則
　衛不必伐也既侵曹而楚不出於是再舉而伐衛此
　實二事豈可書遂哉再書晉侯非襃非貶即事之實
　而書之耳既而楚果救衛則晉之謀遂矣獨患其頑
　守而不戰以挫吾銳鋒於是又執曹伯以卑楚讎則
　楚怒無不戰也楚出戰然後城濮之功成則夫侵曹
　伐衛者伐楚之序學者觀天下之勢探晉文之心而
　後以聖人之書法參之則文公之舉措謀畫不啻若
　自已出若三傳支離之說吾何以觀之哉
公子買戌衛不卒戍刺之
　魯之叛華其罪甚著僖公必將文而飾之以立於晉
　楚之間吾竊哂其勞而拙也薄之㑹宋之盟皆是矣
　今晉文之興其氣熖威靈蓋已動物悟人齊宋之大
　嬴秦之强皆屈而從之而僖公以東魯大邦不知自
　反庸庸以役於楚及侵曹伐衛師動南鄰猶將為楚
　伐衛事窮謀迫尚不決其向背殺公子買以賣二國
　彼其赴於晉必曰子買戍衛既殺之赴於楚必曰買
　不卒戌巳殺之彼以為夷夏之强弱蓋猶未判也楚
　勝則從楚晉勝則從晉殺一子買以從容於夷夏之
　間以觀勝負故城濮之戰公不與至踐土之㑹而後
　朝于王所嘻彼其不與曹伯同執以畀宋者幸也是
　以殺子買猶足以誑楚惑晉然魯則免於難矣子買
　何罪哉君之視臣如犬馬則臣視君如國人彼公子
　遂之徒不忠不義之心於是啟矣則殺子買豈所謂
　善謀國者耶取禍之道也
楚人救衛
　楚之為楚彊而無謀者也晉之伐衛所以誘楚兵楚
　兵果至是投晉文之成筭也衛何足救哉晉之伐衛
　志不在衛以衛之小晉兵臨之不啻湯沃雪矣而晉
　存而不克者待楚至也然齊桓伐楚直造楚地蓋諸
　侯皆為齊矣今諸侯既從楚矣越曹衛而伐之則懼
　二國議其後故先伐曹衛然伐曹衛而遂克之則次
　及陳鄭克陳鄭則次及許蔡克許蔡而後至於楚使
　楚按兵不出俟其克六國而後至楚則晉兵罷且盡
　矣偏師可克也楚謀不及此晉方伐衛而總兵出救
　是墮其計也且晉之伐衛久而不克者豈勢不敵耶
　待楚而已今楚救至克楚則諸侯皆為晉矣彼陳鄭
　許蔡曽何勞師哉故晉兵不及楚境克之城濮而諸
　侯自歸此晉文之廟謀也故曰楚之救衛彊而無謀
　者也城濮衛地
三月丙午晉侯入曹執曹伯卑宋人
　晉侯伐衛以誘楚兵楚兵至矣患其不埽境而來來
　而不戰於是入曹執曹伯卑宋人宋楚之深仇而曹
　楚之親附也執其親附之君以卑讎人楚非木石能
　無怒乎怒則罄兵而來殫力而戰晉以仁伐不仁以
　義伐不義辭直而氣銳何患不克此所以成城濮之
　功也晉以諸侯而擅執諸侯蓋有罪矣而聖人書其
　爵不歸京師而卑之宋人非所宜卑也而聖人不以
　為非者蓋成其勝楚之謀以濟天下之沉溺也
夏四月己巳晉侯齊師宋師秦師及楚人戰于城濮楚
師敗績
　桓文之服楚一也然桓以柔服而文以剛服吾嘗稽
　其所以不同者勢也桓公制楚於方張天下諸侯固
　未嘗從楚以天下諸侯臨之故不戰而服文公制楚
　於既熾諸侯皆從楚獨未從者齊宋耳以齊宋敵天
　下諸侯楚安得屈故非戰而勝之不可楚不可服諸
　侯不可得也故楚師一敗南奔然後脫天下諸侯於
　境土之常而復蠶食之禍莒魯蔡陳衛鄭始如踐土
　之㑹也不然非戰而勝之安能奪諸侯於虎狼之口
　哉用是知桓文之服楚迹異而功一也然晉文以五
　年之間突起而攻之一戰而霸可謂一時之偉績矣
　使齊桓之興五年而遽伐楚則未必勝用是知晉文
　之功為難也故聖人於桓之興書人書師而後爵之
　而於文則一出而書侯侵曹伐衛執曹伯敗楚師皆
　舉而爵之而城濮之戰三國書師而晉獨稱侯其予
　之也至矣蓋不如是無以顯其一時之㒞功以為天
　下萬世之勸也
楚殺其大夫得臣
　前日之使屈完者成王也今之使得臣者亦成王也
　屈完之盟有餘功而得臣之敗有餘罪然聖人於殺
　得臣以殺無罪書何也蓋得臣所以使之者非屈完
　之比也屈完奉命以和得臣奉命以戰和固人之所
　易戰固人之所難和無勝負而戰有勝負戰而勝則
　得臣為功戰而敗則得臣為罪成王必於勝也得臣
　安保其必勝哉必於勝而以敗終之宜得臣之所以
　得罪也然兵固危道置人於危道而必人之勝可乎
　是則成王之罪非得臣之罪也故以殺無罪書聖人
　之意蓋以為幸勝於不可必得不若求盟之無不得
　也前日之盟亦成王今日之戰亦成王盟與戰成王
　之始終仁暴之賢否蓋已判矣
衛侯出奔楚
　諸侯出奔無不名者而衛成之奔獨不名非其罪也
　衛叛華即楚子買戌之楚人救之則衛比於楚固矣
　安得為無罪然楚兵已敗衛何敢抗晉晉捨而安之
　可也乃逼而出之何邪然則安知晉逼而出之日觀
　踐土之㑹衛侯未反而衛子就盟則衛子必晉之所
　立而成公之奔非晉逼之不出也晉文挾霸主之威
　迫脅小國之君而擅廢置之故聖人不名衛侯所以
　著晉文之罪也
五月癸丑公㑹晉侯齊侯宋公蔡侯鄭伯衛子莒子盟
于踐土
　踐土之盟與㑹于温天王皆在天王不居成周而出
　次于外說者疑之而踐土之盟聖人惟書公朝于王
　所而不書所以出之故不若温之㑹書狩而後世釋
　然無疑也三傳遂有天王下勞晉侯之說且初無三
　傳後世安知其下勞晉侯而在温邪故學者當於未
　有傳之前求春秋不可遂信𫝊而不稽諸經也且經
　於僖二十四年書天王出居于鄭自後初不書歸于
　成周踐土即鄭地也則天王蓋居踐土久矣何下勞
　之有惑者弃經任傳謂左氏有晉侯納王之事遂以
　為實且聖人作春秋以周為重安有晉侯納王之事
　而不書哉然自後卒不書天王歸成周豈襄王卒不
　復返如昭王邪曰天王之歸因踐土之盟也前乎此
　鄭䧟於楚天下無勤王者楚則在所不責也今晉侯
　克楚于城濮以敵王愾奏凱于王㑹諸侯以盟于鄭
　以諸侯朝焉天王因是復歸于成周也然則何以不
　書歸曰冬書河陽之狩則知天王既歸而出狩也謂
　前乎此晉侯納王者意之耳且于時鄭䧟于楚晉未
　服楚安能直犯楚境而取日虞淵哉文公非緩於納
　王蓋先勝楚而後納王也則夫伐楚者納王之資也
　然則踐土之盟厥勲茂哉外挫彊楚内定王室一以
　敵愾一以勤王是一舉而兩濟小人不樂成人之羙
　取三傳掇蜂之說以疵吾晉文君子所不甘焉故愚
　稽於經以正之非私晉文白聖人之筆法而已
陳侯如㑹
　陳自二十三年受楚之伐二十五年遭楚之圍遂折
　而從楚二十七年圍宋之役陳與之則陳叛盟從逆
　蓋五年矣今晉侯勝楚而脫之於侏􁍜之邦陳得無
　返心乎故踐土之盟晉文外獻楚俘内靖王室實為
　盛舉陳胡敢不從故惠然來歸願與斯㑹聖人即其
　情而書之曰陳侯如㑹喜其悔罪知反而洗其叛華
　之罪也與鄭伯乞盟者有間焉故鄭伯乞盟乞者辱
　辭也乞盟懼齊侯之不我信也今陳書如㑹如㑹者
　緩而不迫與㑹足矣不求盟也陳鄭之來一也觀聖
　人之書法則善惡自異矣
公朝于王所
　諸侯朝王于鄭而書曰朝于王所何哉不地所以尊
　天子也四海皆王土書地則若非王土矣故槩書王
　所則四海之内皆王所也詩曰自天子所王師之所
　言王所在而已不以地為礙也然則居鄭何以書地
　蓋不書地無以見其出既書居鄭則王所即鄭爾然
　則朝于王所正乎曰無問正否王之所在朝侯朝之
　禮所當然然兩書王所之朝則見諸侯之不常朝也
　常朝于京師出朝于王所諸侯之職耳今諸侯不常
　朝因其在鄭而一朝之則知諸侯不因晉文之㑹未
　必朝也聖人書此以見諸侯之罪而顯晉文之功歟
六月衛侯鄭自楚復歸于衛
　諸侯出不名而歸名之出善而歸惡也其出既善而
　歸安得惡歸有所廢殺也有所廢殺則經何以不書
　不必書義自見矣初成公之出晉立叔武于衛踐土
　之盟所謂衛子是也今衛侯復歸所謂衛子者何以
　置之哉不殺則廢矣夫衛子非簒也晉實立之故凡
　諸侯在䘮踰年則稱子以其未踰年不敢君也今踐
　土之㑹叔武非在䘮亦以衛子書衛子蓋逼於晉命
　而攝衛政實不敢君以待衛侯之反也則衛子亦所
　謂賢者歟衛侯書復歸則國逆之非外納之矣國逆
　之是衛子之意也衛侯入而不察以為衛子簒也故
　殺之則夫衛子者乃魯隱公而衛成即桓公也以遜
　而得逆以賢而得罪此聖人於叔武書子以見遜且
　賢於衛侯書名以見逆且有罪也其義蓋已著矣安
　在書殺衛子而後見其惡哉此春秋微而顯者也
衛元咺出奔晉
　元咺衛子之徒也晉侯立衛子而元咺相之今衛侯
　入而殺衛子故元咺奔晉以訴焉君何可訴哉君有
　過則諫諫而不聽則去之不去則死之衛子之賢衛
　成不當殺而殺諫之可也不可諫死之可也死衛子
　之難其猶不失為晉荀息況衛子之賢非奚齊比哉
　咺而死之其義當加荀息一等今乃脅晉以訟君雖
　訟而得直其如逆君之罪何卒之衛侯再入終與子
　瑕同死不死於義而死於逆元咺之愚甚矣
陳侯欵卒
　召陵之師許男新臣卒于師不書師踐土之㑹陳侯
　欵卒于㑹不書㑹說者皆鑿為虚論以為威文之㑹
　安之非也許男歸卒于許陳侯歸卒于陳蓋召陵之
　地近許而踐土之地近陳以疾歸而卒于其國爾許
　男之卒吾既言之而陳侯之在踐土踐土鄭地鄭今
　之鄭州陳即陳州陳鄭為比鄰其疾而歸國卒于國
　矣故不書㑹無可疑者
秋杞伯姬來
　此私來也
公子遂如齊
　魯以楚師伐齊取穀其怨深矣幸孝公即世昭公簒
　立而不修怨于魯魯之幸也今既同踐土之㑹舊怨
　既釋而好未厚公子遂之如齊修齊好也好雖修于
　齊心實畏乎晉
冬公㑹晉侯齊侯宋公蔡侯鄭伯陳子莒子邾子秦人
于温天王狩于河陽壬申公朝于王所
　温之㑹天王既歸成周晉文於是合諸侯而朝之然
　不朝諸京師而朝諸河陽何也蓋襄王在鄭鄭實䧟
　于楚晉侯勝楚得鄭而取日於虞淵前日踐土之朝
　是也今天王復辟所以德晉者甚重而晉將朝焉於
　是襄王出狩而就見之所以勞晉文之來也然則禮
　乎曰非禮甚矣諸侯朝王禮之常而天王受朝亦禮
　之常也自入春秋百年之間無復修朝見之禮晉侯
　朝王蓋曠世盛典也於是屈而出見之而托狩為辭
　焉蓋下堂而見諸侯自夷王以下自夷迄襄又百年
　矣則循其漸而至于出見亦勢之必至無足怪者說
　者疑之遂以晉文召王以諸侯見為此說者蓋不知
　踐土之盟襄王在鄭以為天王出勞晉侯既以踐土
　之朝為襄王自出則疑河陽之狩不容再出也故以
　晉侯召王為言且晉侯方以尊王而市名於天下今
　反召之以買抗君之罪邪必不然矣蓋踐土之役襄
　王先在非出勞也則出勞晉侯之行乃河陽非踐土
　矣故聖人於此書狩而踐土不書狩則知踐土之朝
　天王已在河陽之朝則天王出勞也其文甚明無可
　疑者何用從三𫝊之鑿說者哉又嘗以地考之而知
　河陽之狩非晉文召王也河陽今之孟州河陽與温
　皆孟之屬邑其相距甚邇而河陽即孟内邑也孟距
　王城纔七十里之近而不舉趾如王城哉則河陽之
　狩王自出勞也審矣不可以七十里之地誣晉文以
　召王之罪然則孔子稱晉文譎而不正者何也曰非
　此之謂也召王天下之逆節豈特譎而不正哉使晉
　文而召王聖人將不齒之矣何止譏其譎邪夫所謂
　譎者謀也有如侵曹伐衛執曹伯卑宋人執衛侯歸
　之京師皆譎而不正者也故聖人稱其譎若夫尊王
　之義豈容召哉召而曰尊之其罪大矣徒謂之譎可
　乎聖人許予不如是之輕也
晉人執衛侯歸之于京師
　晉文直元咺之訟而執衛侯晉侯之私也歸之京師
　天下之公也以一國之私而冐以公天下之名已不
　自決而移其失于王此晉文之所謂譎者也衛侯之
　殺叔武固非所當殺爾而元咺訟君豈所當訟邪晉
　侯執元咺而責衛侯則兩得其罪今反執衛侯縱元
　咺于衛則是長其臣而陵其君也衛侯既有罪然執
　於其所不當執則不得為霸討故於晉書人既執非
　其所當執而歸之京師是已為非而移之於天王其
　可乎春秋書執諸侯而歸京師者二成十五年晉侯
　執曹伯歸于京師歸之于者遷詞也晉執而不正於
　是遷之於王假王命以釋之也蓋自執而自釋之則
　失刑為愈甚故假之王也晉則自便矣王何負而得
　失刑之謗哉是則晉文之譎者也
衛元咺自晉復歸于衛
　晉文之執衛侯以其殺已之所立也歸元咺以其忠
　已之所立也且衛侯與元咺姑無問其曲直而晉侯
　之立者當立與不當立晉侯一言自訟則衛獄自判
　矣晉侯逼脅衛侯而出之乃立叔武於衛叔武豈宜
　有衛者哉及衛侯之歸而去其所不順亦人情之必
　至者元咺脅晉而訟其君以殺叔武之故也晉文不
　自責立叔武之非而責衛侯殺叔武之罪知衛侯殺
　叔武為不當殺而不知元咺訟其君為不當訟也自
　投於昏直情不反愈行而愈失道原其本則初不逐
　衛君不必立叔武不立叔武不必執衛侯不執衛侯
　不必歸元咺不歸元咺衛不再亂彼其逐衛君立叔
　武執衛侯既徃不咎可也而元咺安可歸之衛復為
　衛之禍哉歸元咺是長無君之惡而稔成衛國無窮
　之患也則晉之為晉抑亦無君之國歟若元咺者不
　必聰明聖智而後察其惡途之人皆知其無君矣使
　晉誅之以令天下或執以卑其君使甘心焉天下莫
　不稱快今反助其虐而俾歸衛卒之衛亂者三年而
　後定晉文為之也
諸侯遂圍許
　許自二十七年從楚圍宋晉侯服楚釋而弗伐幸也
　而踐土于温兩㑹諸侯以朝王而許獨不朝其為罪
　可勝誅乎今㑹温諸侯以王命圍之責許不朝不㑹
　也書遂繼事也無所貶
曹伯襄復歸于曹遂㑹諸侯圍許
　春晉侯執曹伯卑宋人非以治曹假之以怒楚也及
　敗楚師則曹伯疑釋之矣其間諸侯再㑹再朝實天
　下盛舉曹非不欲也而晉侯不釋而俾之與㑹蓋亦
　過矣自春徂冬拘纍於宋而後釋之曹伯有所慊焉
　何慊哉慊其不得與朝王之列也故纔獲歸曹聞諸
　侯之圍許問不朝之罪遂整兵以㑹圍焉曹伯之意
　蓋以為不得與朝王而獲與行天討猶足以釋吾之
　慊也說者以為晉侯役之非也蕞爾之許諸侯圍之
　何患不服何賴於曹哉遂㑹諸侯圍許曹自遂也非
　晉侯遂之也書名正其叛華之罪也
二十有九年春介葛盧來
　介葛盧來來朝也何以不書朝不與朝也介者夷之
　附庸異乎邾蕭也故邾蕭未命字而不名而介葛盧
　名邾蕭來則書朝而介不書朝此春秋之所以辨内
　外也與白狄來同然公不在而介來朝何邪突然來
　朝孰測其情然公不在介非不知也乗虚而來有所
　窺矣故明年而侵蕭厥有以哉
公至自圍許
　公㑹于温朝于王所今其至也乃以圍許至何哉志
　其實也至自㑹則若無功至自京師則實不至故以
　圍許至也後事小則以前事致於是不通矣圍許豈
　大於㑹温朝王哉例之不可用也明矣
夏六月㑹王人晉人宋人齊人陳人蔡人秦人盟于翟
泉
　洮之盟齊威盟王人而無貶辭蓋以諸侯㑹王人為
　敵也翟泉之盟晉盟王人皆貶書人以大夫而抗王
　臣是待已與天王均也故皆貶書人此春秋重輕之
　義蓋顯矣然晉文前日兩合諸侯兩朝王其功大矣
　功大必矜中人之常情也今以大夫而盟王人無益
　於尊王而有抗上之罪況翟泉周地以大夫而盟王
　臣於天王之側抗可知也宜諸侯自是有叛者晉不
　能來之且已不能尊王何責人之尊己也
秋大雨雹
　天地之大經曰隂陽而已天下之大勢曰治亂而已
　天地之變霜雹雨𤾉日食星殞水旱癘疫皆不離乎
　隂陽而人君之政德刑禮樂視聽言動仁虐善否皆
　係乎治亂作於下則應乎上政治則隂陽和政亂則
　隂陽沴和沴之應顧人君所行如何爾大雨雹隂勝
　陽也雖天地之應不可俄而測然求其類而推之則
　君不君而臣逼君德不修而刑勝德剛不立而柔侵
　剛夫不制而婦抗夫者皆隂勝陽之類也春秋之世
　其類實繁不可以一二考也經書大雨雹者三皆著
　隂勝陽之罰爾若求其應則吾不知
冬介葛盧來
　葛盧春常來朝矣以公不在而未見公於是冬復至
　其禮則厚而情則可疑也介本東夷一歳之間兩造
　魯庭能保其無窺伺乎明年侵蕭未必不因此也
三十年春王正月
夏狄侵齊
　齊威之世狄嘗伐晉矣威以晉之不我屈也視而弗
　討今晉文之霸而狄侵齊文亦坐視而弗問焉其報
　均矣然齊之弗討則憾晉之不從今齊實服晉晉何
　辭而不為齊征之此亦見晉文老而懈也一勝楚兩
　朝天王至翟泉之㑹則已不親之矣盟王臣且怠於
　行何有於狄文公剛毅果敢有過於齊威惜其老而
　力有所不逮也奈何
秋衛殺其大夫元咺及公子瑕
　晉執衛成歸京師衛無君者二年于茲矣衛國之柄
　專於元咺今衛侯將歸必殺元咺而後入固其冝也
　而公子瑕何人亦與其戮哉吾意元咺訟君而得國
　國人不欲也故奉公子瑕以順國人之情其實元咺
　專衛耳公子瑕者賢邪愚邪壯邪稚邪吾不得而知
　然其實無志于君衛者也故聖人不以君書亦不去
　族則知其無意於衛也元咺彊之而已故以元咺加
　其上焉則夫瑕固無罪而元咺衛之逆臣也不得以
　討賊之辭書何邪蓋元咺之殺非國人共誅之出於
　成公將入之意也是則成公以私憾殺之安得為國
　討賊與晉殺里克之義同然則衛成未入安知其出
　成公之意也曰惟其未入而將入所以知為成公之
　意也若成公至而與國人共殺之則是討賊矣公未
　至而讎於咺必將得咺而後入也故衛人殺之以奉
　其意焉此聖人誅惡之義學者不可以迹求之
衛侯鄭歸于衛
　春秋書執諸侯歸京師者二晉文執衛成與成十五
　年晉厲執曹成是也然曹成之歸不名而衛成書名
　曹成書歸自京師而衛成書歸于衛此其所以異者
　不可不考也曹成之歸無罪也故不名衛成之歸有
　惡也故名曹成之歸天王釋之故書歸自京師衛成
　之歸晉釋之故書歸于衛衛成何罪邪自楚歸則殺
　叔武自京師歸則殺公子瑕兄弟天倫也非周公之
　不得已有所不必誅而叔武子瑕何誅哉叔武之攝
　以晉子瑕之立以元咺衛固不能抗晉也殺元咺足
　矣彼叔武攝政以待公之還公子瑕逼於元咺而非
　得已皆兄弟之賢者也賢者忮而殺之況兄弟乎此
　其所以為惡而不免於聖人之誅也安可不明以别
　之然晉侯於此又不容無罪也初而執之固非其罪
　矣乃移惡於京師既歸京師則釋之與否聽天王之
　命可也今乃已請而歸之且初執無罪則過歸於王
　今釋無辜則恩歸於己京師豈晉侯分謗之地而天
　王豈晉侯木偶之玩哉此其罪有不容貸者故聖人
　書歸于衛則命不係於王而權亦不歸于晉使若衛
　侯之自歸也此又意之寓於言外不可以文求者也
晉人秦人圍鄭
　晉人圍鄭說者皆以為報私怨考之於經無私怨之
　隙學者學春秋邪學𫝊邪學𫝊也故宜從私怨之說
　若學經也當信經豈得於經外鑿為異論哉且踐土
　于温之㑹鄭伯皆在及翟泉之盟則鄭不至晉人圍
　鄭責其不與翟泉之㑹也晉人曷亦無責鄭而自責
　己曰大夫可盟王人乎已可以敵天王乎無怪鄭之
　不至也已抗天王而不問人不附已則圍之是輕於
　責己而重於責人也故晉秦皆人誅其非所當圍也
　說者徒見其書人遂從左氏於誣以為重耳過鄭鄭
　不禮焉事之有無不可決信況越五年同兩盟矣至
　是而始責舊怨哉其為說甚迂不近考翟泉之㑹而
　逺求過鄭之文不信經而溺於傳惑矣
介人侵蕭
　蕭附庸也以附庸而侵附庸固無足道然或因之以
　交大國之兵亦不可不慎也隠五年邾人鄭人伐宋
　宋魯之與國而邾魯之附庸也故七年魯為宋伐邾
　然而魯卒因之以背宋則附庸雖微亦因以交大國
　之兵怨者有之矣蕭附於宋而介附於魯彼蝸角交
　爭何足數哉而宋魯不因以交怨者幸也況介鄙邑
　耳而侵中國此魯所當責而不責無乃受其一歳兩
　朝之禮以為惠哉吾見禮不足而罪有餘也
冬天王使宰周公來聘公子遂如京師遂如晉
　自春秋至是天王遣王臣聘魯者凡六然未有以三
　公下聘者今襄王以晉文兩合諸侯而朝之蓋已不
　勝其榮焉於是以三公來聘周公之來非特聘魯也
　晉齊以降皆厯聘耳嗚呼周室之不振亦天子自卑
　以招侮乎雖厚徃薄來所以懷諸侯而君德之剛不
　可自挫也前日河陽之狩勿狩可也諸侯之來距王
　城七十里矣勅候人以導之戒閹尹以時告命司徒
　具徒司宼詰姦至則儼然南面而臨之則諸侯凛然
　知王室之不可慢而尊王之心愈不敢怠矣乃屈萬
　乗之尊而出見之宜諸侯之侮心生而以已敵王也
　故翟泉之盟遂以大夫而抗王臣有以也哉則魯以
　公子遂報宰周公之聘非首於公子遂蓋首於翟泉
　之㑹矣然公子遂如京師而遂如晉則是魯以事鄰
　國之禮事周也魯蓋以為宰周公之來為魯之榮大
　矣然求其故則本乎晉侯以我朝王而致是之榮也
　故既已聘周不可不如晉以報其私焉則是聘使之
　勤出於周而勞問之恩歸於晉也嗚呼諸侯於是知
　有盟主不知有王室矣然自隠至莊天王聘魯者五
　卒無一介之使如周則今日公子遂之行已為非常
　之禮尚何責其遂如晉邪極聖人之意則必上誅隠
　桓莊坐受天王之聘而不報次誅僖以大夫而報上
　公之聘以事晉之禮事周也内誅魯而不赦則外而
　諸侯皆受春秋之法而無詞矣
三十有一年春取濟西田
　周衰侯度不嚴封守不固田邑取奪一彼一此後世
　蓋有不知其所由來者矣孟子曰魯百里齊百里子
　産曰列國一同春秋之國豈復有百里一同之制哉
　皆數圻矣若非侵奪何以至此詩云奄有龜蒙遂荒
　大東保有鳬繹遂荒徐宅皆後世拓大封境非復伯
　禽受封之疆井也今濟西之田不知其本魯之田歟
　抑侵小而得之也然入春秋無以考其實而淮濟岱
　皆魯之境則濟西蓋魯田也莊三十年公及齊侯遇
　于魯濟濟水出齊魯之間故有齊濟有魯濟今曰濟
　西則自濟以西之田爾然經初不書失濟西之故而
　今書取故說者以為取曹田且内取外田必係之國
　如取邾田自漷水是也不係之國則是取小國或附
　庸耳如取邿取根牟是也内取田無不係之國者惟
　成二年取汶陽田與此取濟西田不係之國不係之
　國則本魯田矣宣元年齊人取濟西田取是田也至
　宣十年則書齊人歸我濟西田書歸我則知濟西本
　魯田也審矣說者又曰田雖曹田而取之晉不可係
　之晉亦不可係之曹故直書取濟西田若然則當如
　取郜大鼎于宋書取曹濟西田于晉然後為顯今書
　取濟西田安知其為曹田也疑聖人作經不如是之
　晦使後世無三傳則濟西之地安考其本曹田也故
　當以經文為正三傳之說無足信然則是田何所取
　之曰取之晉也晉以公子遂之來而反侵疆也晉於
　何時侵之計春秋不書當在隠公之前矣詩人頌其
　復周公之宇者此也不然僖公在位三十有三年未
　嘗有復侵疆之事則所謂復周公之宇者安在哉非
　濟西之田吾欲問之
公子遂如晉
　前日公子遂以如周之故遂如晉則事晉為不專而
　繼得侵疆焉於是復以遂如晉謝不敏也然公子遂
　如周而遂如晉則事周亦豈為專乎且宰周公之聘
　在遂未如周之前而濟田之歸在既如晉之後則周
　之恩為厚於晉聘雖虚名於教為重田雖實利於德
　為虚魯不以報聘為不敏而以拜田為不專不再如
　周而再如晉僖公於輕重厚薄之間抑亦左矣然在
　當時觀之則晉彊而周弱聘為虚而田為實故寜厚
　於晉而薄於周重於田而忽於聘也厚晉薄周重田
　忽聘春秋之時然也
夏四月四卜郊不從
　魯自春秋至是幾百年越四公未嘗言郊者蓋知其
　僭而不敢舉也說者以為得禮不書豈百年間無一
　失禮者至僖公而後失禮哉不然也僖公蓋自以為
　魯之賢君作聰明於典禮之外而舉郊祀焉蓋郊之
　制自惠公請之於周有其制而未嘗敢用也而僖公
　首舉之故魯頌曰周公之孫莊公之子龍旂承祀六
　轡耳耳詩人究言周公之孫莊公之子則前乎此未
　嘗舉是禮也詩人歌其羙春秋譏其僭是又情與義
　之不兩立者也夫郊有常月月有常日在所不卜也
　故曰卜郊非禮也禮不卜常祀周禮龜人春釁龜祭
　祀先卜者卜牲與日耳無卜郊之禮卜以決疑常祀
　不疑何卜之有蓋僖公亦知郊之僭而懼得罪于天
　故卜之卜之不從固其宜也春秋卜郊者四無一從
　者天豈容僭哉然卜筮不過三易曰再三瀆瀆則不
　告而魯之卜郊有四卜五卜者其瀆神甚矣然四卜
　五卜而遂不郊猶為知自反以畏天而僖之不從則
　猶三望是犯天威而必於僭也其可乎蓋魯郊之僭
　不敢同於周故厯卜子丑寅三正而後郊夫不敢同
　於周則勿郊可也知其僭矣遷避其時而幸吉焉不
　其瀆天地乎則夫記禮所謂卜郊受命於祖廟作龜
　於襧宫者魯之僭又非三代之常典也左氏所謂啟
　蟄而郊孟獻子所謂郊祈農事皆非周之典魯人遷
　避之禮爾然則郊時何以為正周之始郊日以至是
　郊時至正者也故曰郊之祭也迎長日之至也則夏
　之十一月日至之日矣鄭氏循左氏之說以迎長日
　為日長之時建寅之月不既疎乎不知左氏之說魯
　制也非周制也豈可以日至為建寅之月哉此固與
　春秋無傷吾姑正之
乃免牲
　牲一也或曰免牲或曰免牛何也未牲曰牛既卜曰
　牲牲具而卜郊不從則免牲免牲則不郊矣
猶三望
　三望之說諸儒紛紜莫定乎一或以為周禮天子祭
　四望四望謂五嶽四鎮四瀆魯之望既祭濟岱魯用
　天子禮兼祭三望若然則當曰猶四望今曰三望則
　是舉其外而遺其内也或以為泰山淮海則海不在
　魯境昔楚昭王有疾卜曰河神為祟王曰三代命祀
　祭不越望江漢睢漳楚之望也河非所獲罪則望者
　望祀其境内山川也五嶽之岱四瀆之淮濟皆在魯
　所謂三望也岱在兖州所不必考濟出王屋山分於
　砥柱經齊魯之間入于海淮在信陽合泗水經魯之
　南入于海則三望岱濟淮也審矣然則三望魯之常
　祀也何以書以不郊猶三望書也虞書曰類于上帝
　禋于六宗望于山川則因郊而望祀山川也周書曰
　柴望大告武成則燔柴祀天因而望祀也是王者郊
　祀天地之禮蓋天地神祗不可偏饗矣今魯初將用
　郊及卜之不順則姑祀地祗焉雖祭不越魯望是亦
　僭祀地之禮也非無事而常三望者矣故聖人書曰
　猶順其欲也彼蓋自以為猶愈乎不三望也則猶之
　為義猶愈乎已非謂可以己之辭也學者宜深思之
秋七月
冬杞伯姬來求婦
　五年杞伯姬來朝其子今又來求婦杞亦有君乎何
　朝聘婚姻皆出於婦人也杞侯之子當婚有媒妁存
　焉安有姑自求婦之禮前日亂朝聘之法今日專婚
　姻之命伯姬亦悍哉杞侯失夫之剛而不制僖公以
　兄弟之心而不拒兩譏之
狄圍衛十有二月衛遷于帝丘
　齊侯城楚丘以遷衛至是蓋三十年矣衛雖遷而狄
　未艾齊桓未没蓋已侵衛僖十三年之役是也十八
　年及邢人伐衛二十一年侵衛狄為患於衛抑亦甚
　矣今又整兵而圍之衛不得已遷於帝丘而避焉然
　而衛有狄患齊桓城而遷之今衞避其鋒而自遷晉
　文坐視而不恤文德衰矣抑亦耄而謀不及是乎明
　年而即世何暇問狄哉
三十有二年春王正月
夏四月己丑鄭伯㨗卒(文公/)
衛人侵狄秋衛人及狄盟
　及狄人盟所謂下䇿也然既懾之以兵彼有所畏而
　盟之猶足以戢其噬螫之鋒而結其安靖疆塲之好
　也蓋狄人之情怯之則愈進追之則奔北吾既以兵
　臨之必恐而求平然後許其平焉是乃我制之之術
　也狄之橫甚矣入衛伐邢侵晉侵齊邢衛皆遷而避
　之齊晉亦忍而不伐吾不知其何足畏而諸侯之大
　者怯小者遷不敢以一鏃傷之寸刃及之何也今衛
　已遷狄蓋疑其畏已也衛出其不意以兵侵之狄果
　恐而求盟於是即其地而盟之故衛無狄患者十餘
　年侵之威而盟之力也抑亦衛受狄患之久至是始
　得其術歟何前乎此不敢伐而至此始一侵之也其
　後晉人敗之晉師滅之皆視今日之侵為兵首而卜
　知狄之勇怯則夫侵狄盟狄不可謂無謀者矣書人
　將卑師少也再舉衛人侵一事也盟一事也不可曰
　衛人侵狄及狄盟自不成文理茍析而言之則慊若
　内之微者及狄盟也
冬十有二月己卯晉侯重耳卒
　桓文之覇功醜德齊然桓公之後子孫不振庸庸守
　國而已無復興覇者而文公之後厲悼平定皆能嗣
　文公之業以宗諸侯與彊楚角立雖不足以服楚而
　中國賴之不遂至覆亡則亦不為無益於衰世焉吾
　嘗求其所以然桓公務以柔勝而濟之以威文公務
　以剛勝而濟之以德此所謂彊弱之異而興衰之不
　同也商周之有天下其𫝊世之數厯年之久不大相
　過而商之後屢僨而屢興少康盤庚髙宗皆奮起衰
　亂之中卓然為一時賢王而周之後委弊不振興於
　衰亂之間者宣王一人而已而宣王之為人剛毅果
　敢殆非成康之流蓋不如是亦不足以興也愚因是
　知桓文子孫興衰之異亦商周之勢也商尚質而周
　尚文質近乎剛文近乎柔柔可以彊而不可以久故
　周之後平易和懌而鮮能崛起剛可以立而不免於
　挫故商之後嚴厲奮發屢起而屢躓亦祖宗之所尚
　者有以致之也今桓文之所尚固不可以髣髴商周
　然觀其子孫之興衰實似之桓公之興每不為剛厲
　果決之舉内合諸侯惟務柔其心而不加之以暴宋
　鄭不服纔侵而伐之緩其來也戎狄為患忍而不討
　遷邢遷衛遷杞避之而已不與爭鋒也諸侯既合垂
　二十餘年不敢犯楚及召陵之師以天下諸侯臨之
　何患不克一問而屈整兵而退不戰也其為人寛緩
　和柔不務剛決故其子孫皆以優游和易四公子皆
　不能自立死生廢置皆係乎人景公在位幾六十年
　無大過咎僅足以安國而已權專於田氏而不能取
　晏子有言而不能用無足怪哉桓公之貽謀者然也
　若夫文公之興則不然餬口於外十有九年一日得
　晉則任賢使能治兵富國不五年而圖大舉侵曹伐
　衛以犯楚之鋒執曹伯卑宋人以激楚之怒惟恐楚
　之不出出而不戰也一戰敗楚師殞得臣拔天下諸
　侯於左袵之鄉還衣冠而盟之朝襄王而歸之成周
　再朝京師則襄王有所不敢當而下勞晉侯於河陽
　矣其氣焰威靈震動天下此桓公有所不能且不敢
　為者也文公勃然於亡命之餘五年而成覇業楚之
　彊桓公所不敢戰者文公勝之叔帶之亂桓公所不
　敢殺者文公誅之是皆以剛毅果決勇於必為以濟
　大謀成大功故其子孫恃以宗諸侯悼公平公皆足
　以抗楚而折其鋒天下賴之諸侯宗之主盟中夏垂
　二百年與春秋相終始者文公之規模基緒不為委
　靡保身之計以遺其後也以是論之則桓文子孫興
　衰之故蓋已判矣後之君欲立世緜逺子孫有所維
　持不為齊之衰弊不為晉之剛暴世有興王而無弊
　者惟以威濟德以弱濟彊以仁為本以兵為用則雖
　與天地俱久可也
三十有三年春王二月秦人入滑
　滑北鄰晉南鄰鄭晉方彊必附於晉也秦穆公伐鄭
　不能不假道入滑滑晉之與國晉能無慊乎故夏有
　殽之師
齊侯使國歸父來聘
　二十八年公子遂如齊平舊怨而通新好也今國歸
　父之來蓋報公子遂之聘歟遂之聘於今四年耳何
　報哉蓋日前晉文霸諸侯皆事晉無二也今文公卒
　諸侯無所適從故締交以修疆塲之好也聖人不略
　而書之與其講信修睦之善歟
夏四月辛巳晉人及姜戎敗秦師于殽
　孔子序書於秦誓之篇書秦穆公伐鄭晉襄公帥師
　敗諸殽伐鄭之文春秋不書不赴也而春秋書秦人
　入滑滑與鄭為鄰因伐鄭而入滑爾滑晉之與國晉
　襄於是帥師而敗秦師于殽以書序考之則晉襄秦
　穆也而春秋之文則晉人秦師也書序志其實春秋
　用其法二書皆出聖人手而文之異如此然後知春
　秋書人書師用法有繩準不可不深求其義也君將
　不言帥師例之常也然君將而書人君將而書師何
　也此春秋之變輕重之法也蓋稱人之罪重於稱師
　而稱師之義又已得罪於稱爵者矣今晉襄貶爵而
　稱人秦穆貶爵而稱師均有罪焉而輕重分矣秦穆
　初謀伐鄭不可得乃移兵於滑滑何負於秦穆哉恃
　衆而扼小邦爾故聖人書師著其衆也晉襄在文公
　之喪墨衰絰以行金革之事要人於險乗其不虞而
　敗之殽殽秦地也秦固未嘗犯晉晉以滑與乎已而
　秦虐之故冐喪而行且滑方受兵晉以偏師救之足
　矣不能救滑之危而扼秦於險且滑自滑爾晉自晉
　爾滑雖已與之國而秦實父之同盟已與父孰尊而
　同盟與與國孰重哉黨已之與國而敗父之同盟況
　當苫塊之次而興戎哉故聖人特人晉重晉責也
癸巳葬晉文公
狄侵齊
　狄侵齊者屢矣而齊不討無乃藐其小而勿治乎敵
　無小不可忽也忽其小必長宼矣
公伐邾取訾婁秋公子遂帥師伐邾
　僖公在位三十有三年其間敗邾師者三親伐邾取
　邾邑者二又以公子遂帥師伐之吾不知邾何憾于
　僖虐之如是之酷也極其原則邾蓋魯之附庸自受
　王命則列五等不屈於魯僖二年檉之㑹從齊桓盟
　公怒而敗之於偃其後不敢從霸主㑹盟至宋襄之
　興邾人復附之與曹南之㑹故僖有前日之伐今僖
　以就盡之年威不足以攝之邾必叛矣故公伐而取
　其訾婁春秋書内伐取者七而取邾田取邾邑者五魯
　蓋以為邾乃已之附庸取邾田亦已田取邾邑亦已
　邑也噫邾實受封於周魯焉得專制之魯必將服邾
　而俾臣乎已則有仁以懷之義以屈之力安能制邾
　哉晉以八百乗納㨗菑於邾而不克納者義不勝也
　雖公子遂掃魯衆而扼之邾有滅而已服不可得也
　僖公曷亦自咎邾所以不服之故而内修其德則邾
　何敢拒命也不自咎而以力服人公無謂邾小吾見
　義不可脅豚彘而況於人乎況於附庸之君乎
晉人敗狄于箕
　狄自伐邢之後至是垂四十年矣諸侯無大小皆受
　其毒而不敢以一矢加之前年衛不忍其虐而侵之
　狄屈而求盟焉今又侵齊伐晉封豕長蛇乗隙而動
　非掃其巢穴殆未巳也侵齊而齊不能討侵晉晉敗
　之故其後屢侵齊而不敢犯晉則知制強悍果不可
　以示怯也
冬十月公如齊十有二月公至自齊
　公如齊以國歸父之聘也歸父之聘大夫報之足矣
　公何用親之前日齊桓之霸公兩如齊尊霸主也而
　昭公何足事哉公蓋德其忘孝公之怨而不報取穀
　之役也不然何所畏而如齊邪齊魯切鄰朝聘徃來
　浹旬而已今三月而後反公之志荒矣不死於齊幸
　也
乙巳公薨于小寢
　十二公之中惟僖公為賢君讀詩之頌則措之三王
　之列而無愧然觀春秋之所書則無一是者蓋人莫
　不有羙惡也詩頌其羙而春秋書其惡使僖能悔春
　秋所書之惡而就詩人所頌之羙則三王何異哉惟
　其羙惡半之此所以為魯僖公也詩義之羙多溢羙
　不可以為實就春秋所書而訂之則僖蓋中材庸主
　也其先任公子友則賢末任公子遂則否天下有霸
　主則僖有以自固中國無霸主則僖亦無以自立可
　上可下因人為善因人為惡而已方齊桓之霸也服
　强楚定王室僖實與其功宋襄之敗也楚人盟于齊
　盟于薄僖亦與其辱晉文之未興也僖以楚師伐齊
　為楚人戌衛實蒙惡名晉文之興也兩㑹諸侯兩朝
　王所以𫉬善譽初任公子友也敗莒于酈以責保慶
　父之罪如齊涖盟以求與伐楚之功友之如齊以修
　事霸主之禮此雖出於友而僖實享其榮終之任公
　子遂也乞師于楚以伐鄰國帥師入杞以虐小邦如
　京師而遂如晉則不忠于周既取邑而又伐鄰則納
　君于惡此雖出於遂而公實蒙其惡愚因是又知僖
　公為中人也其他閨門不肅而夫人㑹齊侯于卞季
　姬遇鄫子于防典禮不經而用禘致夫人免牛猶三
　望此又中人之性德有所不至智有所不及者也然
　在位三十有三年一日無土功之事惟一城楚丘則
　從齊封衛而已未嘗以私玩而役一民也其愛民恤
　物之心形於面顔雨必書不雨必書大雩必書大旱
　必書憂勤辭色與民同之此則春秋之所無也噫使
　公子友而始終相之不為仲遂所誤則僖之為僖不
　如是而止矣惜夫
隕霜不殺草
　天肅殺之威以霜君肅殺之威以刑霜不殺草何以
　為霜刑不戢姦無以為刑周十二月夏之十月也詩
　曰九月肅霜況十月乎宜霜威之動而無草不黃也
　今隕霜不殺草異之大者以類推之無乃當時諸侯
　網漏吞舟而刑之不肅乎雖天豈樂人用刑然刑或
　不用而姦宄不戢暴亂不除何以為國此所以必用
　者也天討有罪五刑五用哉則君之刑即天之刑惟
　其當罪也已霜不殺草猶姦宄之不誅暴亂之不戢
　天之垂戒顯矣聖人書之所以垂訓後世刑之不能
　不用用之不可不謹也
李梅實
　夏之十月荄甲未萌而李梅實其物至微而為異至
　大霜不殺草所宜殺而不殺李梅實所不當生而生
　也春生秋殺天之令也今皆反之則人君生殺之權
　亂矣天之所戒為人君非為天也君其謹之
晉人陳人鄭人伐許
　晉文之覇諸侯皆從惟許不至故于温之㑹以諸侯
　圍之然卒不至也翟泉之盟許復不與文公亦釋而
　弗問以為無足誅也今晉襄立固不能嗣文公之業
　矣而區區同陳鄭伐許且晉文以伐楚之餘威率天
　下諸侯圍之許比楚如漆頑不自拔而襄詎能得之
　哉許所以不歸中國者恃楚也今晉率二國伐之吾
　為之懼矣楚不因是而復恣貪婪幸也晉為能制楚
　而服許哉文公且不能得而襄欲得許吾見其不自
　量也
　　　右僖公盡三十有三年
　
　
　
　
　
　
　春秋經筌卷七
欽定四庫全書
　春秋經全卷八　　　　　宋　趙鵬飛　撰
　　　文公
元年春王正月公即位
　繼正書即位常也常事不書此何以書曰書其常以
　見其變不書其常何以見其變
二月癸亥日有食之
　不書朔失其朔也
天王使叔服來㑹葬
　諸侯五月而葬僖公之薨至是三月而王使叔服來
　㑹葬非禮也非天子不制度不考文而天子自失之
　非所以示制然天王所以待僖者厚矣生也宰周公
　聘之死也叔服㑹葬之而僖以公子遂報聘且因而
　如晉非所謂篤於事周者今死矣天王且厚其喪魯
　又何以報之此則在文不在僖耳
夏四月丁巳葬我君僖公
天王使毛伯來錫公命
　春秋書錫命者二賜命者一其義皆不同而或者槩
　言之非也莊元年王使榮叔來錫桓公命命以䇿也
　衛襄公殁簡王使追命之曰叔父陟恪在我先王之
　左右以佐事上帝予敢㤀髙圉亞圉此則歿而追命
　者也若今之贈章爾非命之為諸侯也古者諸侯繼
　世必命之天子晉武公已為諸侯矣必請命乎天子
　之使詩曰豈曰無衣七兮不如子之衣安且吉兮侯
　伯七命七章之服也舊雖有之然非新命則不安也
　若夫成八年天子使召伯來賜公命則非此之謂也
　加賜命也王制三公一命卷若有加則賜也不過九
　命次國之君不過七命如平王錫晉文侯秬鬯圭瓉
　作文侯之命是也必諸侯有功加而賜之也其義各
　異不可一律以為錫命也今文公之立不請命而天
　王首命之非禮也諸侯䘮畢以士服見天子天子錫
　命之韍冕圭璧以歸今文公即位四月斬然在衰絰
　之中而王以韍冕錫之拒韍冕則不忠釋衰絰則不
　孝是王處人以難也蓋自入春秋諸侯無朝王而受
　命者襄王厚於僖公而就命其子不知韍冕之錫䘮
　未畢何以安之俾釋衰而服冕是置人於不孝也叔
　孫得臣如京師則拜是命矣二年而公子遂如齊納
　幣冐䘮而納幣有以也夫
晉侯伐衛
　吾前論晉文以剛勝故其子孫世不墜霸業今觀襄
　公非健主也即位之初遽能伐叛討貳以求諸侯亦
　可謂有志者故聖人許而爵之衛成爲文公逼逐復
　執而釋之宜成之不能無憾也文公既殁必不事晉
　故晉襄首伐之衛不能屈尚有報怨之師聖人豈容
　其伐霸主哉故於衛伐晉則書人貶衛也貶衛所以
　予晉也故於此書侯說者以為冐䘮伐人故爵以愧
　之且前日敗秦師所謂冐䘮也乃貶而稱人若以為
　必愧之則何不書子也前書人而今書爵即其善惡
　而録之矣
叔孫得臣如京師
　拜錫命也錫固非所宜錫而拜錫者庸為是乎錫之
　在䘮拜之在䘮既拜則釋衰服韍矣釋衰服韍文公
　之心其安乎安則為之
衛人伐晉
　晉雖伐衛衛非所宜報衛固常遭晉文之執辱其如
　霸主之令何曲直非所當憾也衛憾其執而不事晉
　晉固可憾矣霸主其可憾邪春秋之時王之不王所
　宗者霸主爾聖人豈茍抑諸侯而私霸主哉以為既
　無王復無霸則天下即于亂矣固存霸主所以使諸
　侯有所宗也今衛成抗霸主而伐之是亦犯上矣故
　聖人於晉伐衛書侯而衛伐晉書人均諸侯也貶衛
　而予晉者存霸主也
秋公孫敖㑹晉侯于戚(敖慶父/之子)
　三家之子孫雖自僖公而僖之世莫見其横盖僖所
　不容也及文公之初則已露頭角専盟㑹矣孟氏自
　敖而専叔孫氏自得臣彭生而横季孫氏自行父而
　侈敖慶父之子得臣彭生皆子牙之孫而行父季友
　之孫也前乎此大夫蓋有出㑹者或㑹伐或㑹盟皆
　君命爾然聖人必去其族以示貶翬無駭柔溺是也
　以為猶有君命可以責其専也自文以後則舉無善
　惡皆不去族以為政漸出於大夫不復有君命矣文
　之元年得臣如京師則聘専之公孫敖㑹晉侯于戚
　則㑹又専之既而専盟専伐皆自此始則三家之専
　自文以下也是以聖人謹之然戚之㑹晉將逼衛也
　戚衛地晉襄嗣霸諸侯未從敖知將圗霸也於是逆
　探其欲而首㑹之以為晋之霸業成則吾為諸侯之
　介紹矣晉得諸侯必徳於敖敖得晋援魯何以制之
　哉此敖所以㑹晉侯之意也戚之㑹左氏謂晋侯疆
　戚田經無其文不可决信蓋㑹於衛地要衛而衛不
　至耳故士縠再為垂隴之㑹以求之至伐沈之役而
　衛始從晉襄之求諸侯抑亦勞而無謀矣
冬十月丁未楚世子商臣弑其君頵
　晉獻殺其子商臣弑其父嗚呼春秋之世一至是邪
　此其亂皆起于嫡庶之不明妃妾之不正吾於僖五
　年殺中生之事既言之矣世子弑君是無父無君禽
　獸之不若也楚實王者風化之所不及聖人不治也
　然所以書者垂天下君臣父子之戒歟唐太子洪授
　左氏春秋至商臣之事廢書而歎曰聖人何書此邪
　率更令郭瑜對曰春秋存襃貶以善惡為戒勸故商臣
　千載而惡名不滅洪曰實不忍聞願受他書瑜遂讀
　禮嗚呼吾聖人垂萬世之訓彼腐儒溺其文而不達
　其義因遂廢之吾切為之憤夫聖人寓二帝三王之
　道於春秋其文則史而道則二帝三王之道也反而
　言之則其道粲然如日月不掩矣彼區區泥其跡而
　不反求其道如趨越者北首而不顧越之在其後也
　孟軻氏有言曰世衰道微邪說暴行有作臣弑其君
　者有之子弑其父者有之孔子懼作春秋春秋天子
　之事也故春秋作而亂臣賊子懼夫亂臣賊子既懼
　則君臣父子之道怡然有章是安有弑殺之事哉此
　春秋之意也君子安可惑其文而遽廢之廢春秋是
　廢聖人之道也道可廢乎後世有以為斷爛朝報而
　不省者其罪皆始于郭瑜今天下有若瑜者吾請鳴
　鼓與天下共攻之
公孫敖如齊
　禮諸侯世相朝也則君之繼世固有相朝之禮然必
　三年䘮畢朝於天子而後及諸侯今未及禫而公孫
　敖聘齊非禮也其亦敖之専而諂事大國乎前日戚
　之㑹敖西㑹晋君今如齊之行東結齊援大夫之専
　甚矣文公直偶人也即位一嵗之間朝㑹皆出於得
　臣與敖何以為國乎宜其啟仲遂之横而子孫不能
　保其死生也嗚呼悲夫
二年春王二月甲子晉侯及秦師戰于彭衙秦師敗績
　春秋無義戰戰而無義何責哉誅其兵意而已前日
　殽之役秦以無故而伐鄭入滑晉乘人不虞而要敗
　之均不義矣然其兵端實起於秦秦不入滑則晉不
　敗秦也殽之敗穆公歸而悔過自咎可謂賢矣然悔
　其敗而弭兵息民修文公之好于晉則晉將愧恥若
　撻於市而洗心事秦其忍以兵相向乎今悔其敗而
　治戎練卒以圗再舉則是禍方深矣何悔之有則夫
　彭衙之敗非不幸也其後三十年秦晉之戰無虚歳
　兵連禍結荼毒生民皆起於秦穆之悔不悔於徳而
　悔於力也今秦伐晉而以晉侯及戰為文晉不屈也
　晉先嘗敗人之兵矣何以不屈以入滑之故也秦無
　故而入滑使晉得以藉口而興戎既敗而歸則又何
　報今報敗而又敗焉則是兵端未有止息之期也故
　聖人於晉書爵而秦書師非襃晉也曰侯曰師秦晉
　曲直之辯也然則秦曲歟曰秦所不當報而報也穆
　公之悔是矣其所以悔者非其道也則夫穆公之誓
　何以列於書蓋誓取其文子其義而已不保其徃也
　今觀秦誓之文誠有合于君子之道可以為世法聖
　人姑取之若其異日之非則有春秋之法在
丁丑作僖公主
　主所以存神而已既葬若不可見故虞而祭其主用
　桑期而祥祥而易服謂之練練主用栗練則埋虞主
　于兩階之間而奉練主祔于廟僖之虞主既埋練主
　則立於期而虞祭之時矣今僖之䘮十有五月安用
　作主蓋作者改作也作南門作三軍作丘甲皆改作
　也然則僖有主矣何用改作蓋文公惑於新鬼大故
　鬼小之說將躋僖公于閔之上故改作其主焉其昭
　穆既殊則主必異蓋更其製刻而改其塗餙也禮䘮
　主不文吉主則刻吉主練主也練主既祔不可移故
　改作以俟八月大事于太廟而躋僖公也
三月乙巳及晉處父盟
　人必自侮然後人侮之前日戚之㑹晉侯求諸侯而
　魯以大夫㑹之晋之恥也今日處父之盟公實求盟
　而晋以大夫盟之公之恥也曽子曰出乎爾者反乎
　爾者也君子其可不謹乎盟而不地盟于晋也凡盟
　不地外大夫來而盟于魯則不地晋侯使荀庚來聘
　丙午及荀庚盟是也公徃而盟于其國亦不地公如
　晋公及晋侯盟是也今無處父聘之文則非盟于魯
　矣然經亦不書公如晋安知公之盟于晋哉凡公行
　告于宗廟反行飲至故公行書如飲至書至今文公
　盖以為䘮未畢嗣子不可以有行而不告廟焉故不
　書如說者以為為公諱且于盟沒公其諱已明安在
　不書如哉不書如者不告廟也春秋及外大夫盟而
　沒公者二莊二十二年及髙傒盟于防與此處父之
　盟是也髙傒之抗以公子結處父之抗以公孫敖結
　先抗齊為鄄之盟敖先抗晋為戚之㑹臣抗而君受
　其報臣之不臣其可恕乎愚以謂莊文沒公不書雖
　為公諱而實誅結與敖也
夏六月公孫敖㑹宋公陳侯鄭伯晉士縠盟于垂隴
　晉襄紹霸業而求諸侯乃以大夫出㑹宜諸侯之不
　我從也宋陳鄭知晉之徴㑹而不知其以大夫徃故
　躬行文公先還自晉知晉襄之不親㑹故以公孫敖
　徃然文公雖知其謀而不自辱以公孫敖如㑹謂之
　智而實失權也其失蓋與晉襄等不若躬自㑹之已
　辱而權固存焉是㑹也士縠實主之而聖人列諸侯
　于上而排士縠于下不與大夫得主諸侯也三國既
　䝉其辱故伐秦伐沈之役皆以㣲者行而不復躬㑹
　矣晉襄之不遂霸蓋本乎此不可不察也
自十有二月不雨至于秋七月
　不雨者數月而文公不一念及此其志荒矣僖公一
　月不雨必書見其有愛民之心也六月雨亦書知其
　有喜雨之志也今自十二月不雨至于秋七月不雨
　文公蓋以為旱無與乎已也不雨至于秋七月則八
　月雨矣雨亦不書以見文無復喜雨為無益於我也
　以此觀之僖文父子之賢否抑亦判矣
八月丁卯大事于太廟躋僖公
　大事禘祫也何以不書禘祫不譏禘祫也禘祫曰大
　事四時之祭曰有事常也書禘譏禘書祫譏祫書烝
　嘗曰大事曰有事無譏也常也常則何以書為躋僖
　公書也然則此大事謂禘歟祫歟曰祫也孔子曰五廟
　無虚主惟諸侯薨祝取羣廟之主而藏之祖廟卒哭
　成事而後主各反其廟祫祭于祖則祝迎四廟之主
　此祫祭于祖而迎四廟之主者也則此大事為祫也
　審矣祫四廟之主而審昭穆文公以為僖公兄也閔
　公弟也不可以弟加兄故躋僖公於閔之上焉然兄
　弟一家之私恩世統天下之大義僖之繼閔世統之
　正也安可以私恩而亂世統哉以匹夫之管見而易
　天下之大典輕議禮而冐重誅宜聖人謹而志之以
　著其失垂萬世之法也此栁下惠所以稱夏父弗忌
　為不祥而仲尼又以罪臧文仲為不知禮歟
冬晉人宋人陳人鄭人伐秦
　殽之役秦不宜報而報故彭衙之戰聖人罪秦今伐
　秦之役晉不當伐而伐故四國皆人聖人罪晉初薄
　人於險以敗秦于殽又要人以戰再敗秦于彭衙兵
　亦可以少戢矣而極忿逞憾而仇于秦為子孫患忿
　秦者襄公一人而已民何罪伐秦而疲晉吾未見其
　益也貶而人之不亦宜乎
公子遂如齊納幣
　譏䘮娶也納幣納采也婚義六禮納采為先納采則
　娶之期也雖逆婦在四年今禫而納采是亦䘮婚矣
　故書以正婚姻之禮
三年春王正月叔孫得臣㑹晉人宋人陳人衛人鄭人
伐沈沈潰
　内書得臣則外亦大夫矣外書人則亦人内矣晉襄
　紹霸未嘗一出與諸侯為衣裳之㑹而區區以大夫
　主之將霸諸侯邪抑霸大夫也吾于此知晉襄之不
　足與有為矣蓋自戚之㑹首蒙公孫敖之抗而受其
　辱其後遂無復出臯門之外彼以大夫而見敵執之
　可也何遽自退亦以大夫敵之哉垂隴之盟宋陳鄭
　之君皆在當親而不親乃以士縠徃使垂隴之㑹而
　親之諸侯以大夫至者執之以歸京師而令天下不
　惟諸侯震恐而大夫亦不敢専矣諸侯親臨大夫自
　挫内治既立雖合諸侯以直叩楚扉問弑逆之罪楚
　將何詞而不服誅其君弔其民楚人懐之沈之為沈
　直蟣蝨矣何足誅哉吾以為襄公之霸資易於桓文
　桓制楚於方張文敗楚於既熾難乎為力矣而襄公
　之世楚商臣有滔天之惡無父無君楚人棄之此襄
　公之霸資也而襄不能就乃竭力於無事之秦而以
　大夫主中國之㑹卒之大夫横於内諸侯受其弊秦
　人霸於外晉實蒙其辱襄於此亦何以立哉區區潰
　蕞爾之沈以為能伐楚之與國也嗚呼隘矣宜聖人
　人之以著其貶也
夏五月王子虎卒
　諸侯卒必赴葬必㑹以修繼世結好之禮而王臣無
　外交以其貳君也而卒且來赴非生而有外交之好
　死安能赴乎且天王崩如莊僖頃敬赴有所不至而
　王臣反赴之天王葬如平惠定靈㑹有所不及而劉
　文公反㑹之則知王臣之專外交諸侯其權蓋重於
　天王也書卒者三尹氏王子虎劉卷是也書葬者一
　劉文公是也皆著其外交而且有繼世結好之禮也
　其罪可逭乎
秦人伐晉
　秦穆公伐晉以報前日三敗之辱也而說者以穆公
　之霸在此齊桓晋文之霸聖人必有襃大之辭雖宋
　襄之無成春秋於曹南之盟亦必書爵以揭於諸侯
　之上今秦於殽之戰彭衙之役皆書師而於此乃書
　人豈謂其霸而反人之邪孟子之所謂五霸者其實
　威文而已宋襄之敗為中國羞固所不録而秦穆楚
　莊皆戎蠻之長何名為霸聖人豈許其霸中國哉故
　秦穆楚莊皆無予辭非私齊晉而鄙秦楚也中外之
　辯也今秦人伐晉實忿兵矣非義也前日之敗兵端
　皆啟於秦彼君子歟固亦懲忿窒慾爾且三敗豈晉
　敗之秦實伐人實自敗爾論者徒見其殽之敗有悔
　咎之誓孔子列於周書遂以為聖人予秦穆今自殽
　之敗兵連禍結以戕其民安在其為悔也悔而修徳
　固君子所尚悔而修怨吾所不曉也聖人特取誓之
　文而已非謂進秦穆也今焚舟之勝雖覇西戎春秋
　書曰人其貶可知矣彼其震懾羣戎妄自尊顯為之
　君長何足稱哉此春秋所以不取也
秋楚人圍江
　江黄一體之人也齊桓之覇皆慕義而来歸背楚從
　齊及齊徳衰楚成憤其叛已也盖已滅黄矣黄之滅
　江實懼而復事椘今楚成䝉商臣之逆商臣之立無
　父無君宜江人所不與也故商臣怒而圍之然蕞爾
　之國期年而後能滅則其不屈於楚也審矣則夫江
　君蓋義人也惜乎晉襄之不能霸不足以庇之彼處
　父區區伐楚以救江以一夫果能撼楚哉
雨螽于宋
　螽生于下今雨於上異之大者也此所謂天降之災
　矣外災不書此何以書赴于我也已不修徳而赴災
　于人人能弭已之災乎或以為得天祐吾所不曉或
　以為死而墜安知其為死吾欲聞之
冬公如晉十有二月己巳公及晉侯盟
　魯之於晉未有所負也今公朝晉而晉侯且盟之何
　盟哉必有憾而釋之否則有所不信也魯於晉固無
　憾而亦無所不信徒以戚之㑹魯以公孫敖敵晉君
　故此公所以不足于晉而親朝之晉所以衘恨于魯
　而必盟之也然使戚之㑹公親㑹之則今日有所不必
　朝敖之抗晉襄執而正其罪則今日有所不必盟夫
　朝與盟皆前日之失非今日之非也然則朝與盟是
　歟非歟魯能屈而事大國不憚於親朝以雪敖之抗
　晉能有忍不遽以干戈相尚一盟而釋忿猶為知自
　反者也故聖人直文無諱非若二年及處父盟没公
　以見恥處父去族以示貶者矣聖人蓋樂人之自反
　也如此蓋不如是無以激夫改過遷善者耳
晉陽處父帥師伐楚以救江
　批亢擣虚兵家之上䇿然必卜其虛實較其彊弱而
　後濟以楚之彊根據南服齊桓之霸有所不敢戰晉
　文合四大國之師而僅能勝之於城濮今處父以烏
　合之師將伐楚以救江是所謂以螻蟻撼泰山多見
　其不自量也夫江之危亡僅在旦夕晉師直赴江之
　危猶懼楚未必退今以偏師犯楚之牧圉欲楚人釋
　江而自救嗚呼愚哉呉伐楚而於越入呉以呉之内
　虛越彊且衆足以造其都也彼楚之圍江多不過萬
　衆足以環其郛矣而楚之彊大内豈遂虚邪而處父
　為上卿將一軍以行不過萬二千人以萬二千人能
　入郢乎兵固不能撼楚適所以激楚之怒而速江之
　滅也愚謂晉不伐楚江未必滅何則楚之圍江徒以
　其叛已而從中國耳今兵環其國江勢有所不敵則
　必下楚江下則楚兵退矣今處父伐楚實曰救江江
　以為晉且救我固効死守之不屈于楚既而處父伐
　楚晉不能損楚之一毫何足以觧江之圍然楚内忿
　江之不屈而外憤晉之見伐能無怒乎故期年圍之
　必滅江而後已則夫晉處父伐楚以救江實激楚以
　滅江也故聖人書伐又書其救所以見救江非所以
　為救實速其滅也春秋書伐未有書其故者書其故
　所以重其誅也亦如㑹於稷以成宋亂之類矣
四年春公至自晉
夏逆婦姜于齊
　逆婦于齊而不書公微者也不親逆而以卿行猶為
　非禮况微者乎不稱夫人以微者逆非所謂以夫人
　之禮待之也稱婦姜有姑之辭也不書至常事也遂
　以夫人婦姜至自齊著遂之專夫人姜氏入著不告
　廟也今微者逆婦公命也至而告廟婚禮之常非若
　遂之専而莊之不告廟也故不書至不書入所譏者
　微者逆婦不以夫人之禮待姜氏而已卒之國亂子
　弑蓋不正於初宜其亂於終也
狄侵齊
　僖三十三年狄犯晉晉人敗之故其後狄不敢干晉
　之怒狄侵齊而齊不討故至是復侵齊則知制外裔
　之不可示怯也書之以為世戒
秋楚人滅江
　江之滅晉之恥而處父之罪也晉不能服楚則何以
　庇江無以庇江則安保其無滅方江受楚圍使處父
　帥師直赴於江江鬬楚於前處父掎之於後楚兵未
　必不敗而奔也乃以區區之師伐楚欲楚兵釋江以
　自救宜其不能撼楚而致江之滅也江君不書奔死
　社稷也江之圍於是蓋期嵗矣期嵗必不下則江君
　之賢否抑亦可見歟滅不見執不書奔則江雖滅其
　君之義固存也
晉侯伐秦
　四年秦人伐晉雖報三敗之辱其實非義舉也三敗
　秦自敗何報之有秦報之非則晉報之為是矣雖然
　聖人豈欲人之興戎交怨而不釋哉實均罪人也然
　曲直施報之文不辯則無以寓夫襃貶故于秦書人
　而晉書侯其曲直是非之理判矣
衛侯使寗俞來聘
　禮諸侯嵗相問也殷相聘也殷衆也殷見曰同十有
　二年五服盡朝故曰殷見殷見既畢諸侯更遣大夫
　以交聘于鄰邦是之謂殷相聘今殷見則亡而殷聘
　則存所亡者在周而所存者在諸侯則知諸侯彊而
　周室微矣子太叔曰文襄之霸也其務不煩令諸侯
　三嵗一聘五嵗一朝則三嵗之聘本于文襄今襄公
　未沒諸侯其敢違之則寗俞之聘霸主令也霸主之
　令則然矣周公之典安在哉此聖人書之以傷周道
　也
冬十有一月壬寅夫人風氏薨
五年春王正月王使榮叔歸含且賵
三月辛亥𦵏我小君成風王使召伯來㑹𦵏
　春秋之書詳辯昭晰無可疑者惟母夫人之稱無其
　辯祖母及母與時君之夫人均曰夫人盖周之世不
　别稱謂孔子亦因魯史不損益也自秦漢以來祖母
　則曰太皇太后母曰皇太后后曰皇后諸侯亦莫不
　然故後世無可疑者而春秋無其别如隱之世仲子
　子氏君氏學者紛紛不一而文之世則有成風之疑
　然則成風者果僖之妾歟莊之妾歟學者無溺紛紜
　之論以自潰亂求之理而酌之心可也且仲子桓公
　之母而惠公之妾故天王之歸賵書曰天王使宰咺
　來歸惠公仲子之賵若曰惠公之仲子也或者以為
　惠公之母聖人豈以子先母哉今成風之薨𦵏未有
　以辯獨觀夫九年書秦人來歸僖公成風之禭則與
　惠公仲子之文同成風盖文之母而僖之妾也審矣
　或者皆疑其為僖之母則其誤厥有由哉僖八年禘
　于太廟用致夫人說者以為致成風因是遂以成風
　為僖之母曰僖已致為夫人故薨亦稱夫人也不知
　僖公用禘致聲姜爾致者見廟之名僖娶于齊用禘
　以致夫人於廟聖人譏其用禘不以其節豈譏其致
　妾母哉既於致夫人以為成風故至是沿其誤而不
　革因以為僖之母也且初於惠公仲子為恵之妾今
　於僖公成風乃以為僖之母文同説異彼自不能通
　後學何所據哉然則成風文之母僖之妾也文公盖
　庸君爾豈知尊其母乃所以卑其父邪且仲子不稱
　夫人不祔于廟春秋猶譏之今尊成風為夫人是亂
　妃妾之分𦵏而諡之以祔于廟是亂宗廟之典十六
　年聲姜𦵏亦祔廟則是僖有二夫人也文公納父於
　非禮不孝之誅殆不可逭也然文之庸在所不責而
　襄王固知其為妾母而歸含且賵復㑹𦵏之則以妾
　母為夫人王實成之典禮之亂王實致之何以令天
　下宜周室之不復振也王不書天闕文吾於莊元年
　既言之珠玉曰含車馬曰賵
夏公孫敖如晉
　文襄之霸令諸侯三年一聘五年一朝而魯之于晉
　獨嵗嵗無間二年公及處父盟于晉三年公如晉四
　年公至自晉今五年公孫敖復如晉明年季孫行父
　如晉晉襄豈獨重責于魯而略于諸侯哉魯自為之
　也魯自元年公孫敖抗晉侯為戚之㑹晉實憾於魯
　故文公兩朝兩盟以釋之敖以為公既恱於晉必有
　謀于已故公還自晉而敖亦如晉蓋疑公之謀已而
　卜於晉且謟事襄公以蓋其前日之抗也敖既愜於
　晉矣而行父與敖一體之人以為敖事晉以脅魯則
　將専魯國之命而吾有所不安故亦如晉焉嗚呼魯
　之權於是漸移于三家矣仲氏季氏争交于晉以内
　固其權文公庸而不能制故夫三家之張自文公始
　而文公者實周公之罪人也
秦人入鄀
　穆公之霸西戎以威勝而已無徳以懐之故其力足
　以服羣屬而徳不足以宗諸侯也鄀近楚小邦必楚
　與國矣楚商臣不君鄀叛楚而即秦以穆之霸為足
　恃也及楚滅江則鄀懼而貳于楚秦不能以徳柔之
　而稱兵入鄀彼區區小邦一舉可滅矣而穆公亦念
　所以致鄀之貳於楚者誰也秦誓曰責人斯無難惟
　受責俾如流吾見徒能言之矣
秋楚人滅六
　六臯陶之後也春秋之世不能自立况不幸而逼于
　楚其能久存哉商臣無君無父何有於臯陶惜夫聖
　賢之後而為荆蠻所滅也晉襄秦穆均稱霸而不能
　存一小國諸侯何賴彼臧文仲之歎非歎楚也歎秦
　晉之不能救也悲夫
冬十月甲申許男業卒
六年春𦵏許僖公
夏季孫行父如陳
　行父之如陳以為國事邪則前乎此陳未有聘于魯
　魯必不以次邦而先聘小國也惟莊公之世女叔來
　聘而季友報之魯未嘗先聘陳也三年衛寗俞來聘
　魯傲然不報豈肯先聘陳哉則夫如陳者行父之私
　也然則卿之私行何以書於冊蓋亦有假公命而徃
　如公孫兹如牟之類矣公子友如陳𦵏原仲亦私行
　也必書其故今不書其故安知其私行邪蓋季友之
　𦵏原仲迹雖私其情則公而公孫兹與夫行父之行
　則其情有所不可知者矣故聖人亦因其不可知而
　書之則行父之私交於外非特𦵏亡友之比而情有
　不可勝詰者也故夏如陳而秋又如晉其謀蓋可見
　矣
秋季孫行父如晉
　義同公孫敖如晉
八月乙亥晉侯驩卒
冬十月公子遂如晉𦵏晉襄公
晉殺其大夫陽處父晉狐射姑出奔狄
　襄公卒而晉殺其大夫陽處父射姑出奔狄則必於
　繼世定嗣之際有所不順焉據左氏則襄公之世子
　曰夷臯是為靈公趙盾以夷臯幼欲立公子雍狐射
　姑欲立公子樂已而盾難於穆嬴殺樂拒雍而卒立
　夷臯然則處父何罪而受其戮哉必不順於狐趙而
　忠於靈者矣故狐不殺則趙殺之然春秋不書殺者
　之名蓋襄公卒晉之命制于狐趙書晉殺之是乃著
　狐趙之罪也然則處父果誰殺之邪左氏以射姑殺
　之然殺樂者盾也射姑不殺盾而殺處父處父於射
　姑何慊哉射姑蓋以處父初比於夷臯則疑樂之死
　處父意也故恣毒於處父而出奔焉聖人書晉殺其
　大夫陽處父晉狐射姑出奔狄詞與義相属罪惡昭
　著矣若夫左氏所謂晉侯蒐于夷處父上趙盾而退
　射姑故射姑憾而殺之則去經逺甚不可決信耳
閏月不告月猶朝于廟
　閏者四時之紀綱聖王重之蓋異于常月故閏月則
　詔王居門終月蓋非閏則四時無以正萬事無以序
　萬物無以生差之毫末則數嵗之後大冬為大夏矣
　可不重乎古者天子頒朔於諸侯諸侯受而藏之祖
　廟及月之朔則告而行之所以尊天子之命而肅吾
　嗣守天子土地之心也然常月曰告朔而閏曰告月
　何也朔以所建之辰言之而閏則斗指兩辰之間不
　得舉所建之辰故不曰朔而以月告焉若其禮則當
　重于常月不可謂附月之餘而忽之也文公庸不達
　此以為天無是月而弗告焉天無是月其能成四時
　乎可謂輕所重者矣然幸其猶朝于廟尚足以存周
　之遺典則猶者幸之之辭也與猶三望異矣美惡不
　嫌同辭學者當以義求之公榖之說無取焉
七年春公伐邾三月甲戌取須句遂城郚
　僖公盖常伐邾取須句矣其後復歸之今文公效尤
　復伐而取焉僖公有善文弗率也僖公之失必履其
　轍吾於此尤見文之不子矣既伐邾取邑師徒亦頓
　弊又遂城郚文公以為既伐邾以攘邾之邑不可不
　城郚以備邾之兵是一舉而兩得也其亦念兵之勞
　而民之疲歟况三月今之正月東作之時而奪農時
　則一嵗之獲荒矣文公何以為國乎
夏四月宋公王臣卒宋人殺其大夫
　凡君卒而大夫殺非廢置之際有所不順則必不能
　於嗣君者矣宋人殺其大夫書法特異學者疑之盖
　書人以殺大夫而沒大夫之名者惟此一而已矣即
　經所書之㫖而言之則書人以殺殺有罪也不出其
　名非其罪也殺有罪而不得其罪是失罪人而誤及
　無辜矣故於宋書人而大夫不書之此經之㫖也則
　夫聖人之意凡以戒人君用刑不可不慎故古者成
　獄辭史以獄成告于正正以告于大司冦大司冦以
　告王王命三公參聽之王三宥然後制刑必得其罪
　必得其情所以重人命以見刑非得已而用人自入
　於法也今宋將誅有罪而誤及無辜其輕用刑而忽
　人命也甚矣故聖人殊其文而書之以為人君用刑
　之戒說者徒見其書人以殺則若殺有罪而大夫不
　書名則是殺無罪二說不合故或以為大夫之下闕
　文或以為不書名者衆也晋殺三郤陳殺二慶亦衆
　矣何以書名以為闕文則茍說而不通者皆闕文也
　何闕文如是之多哉據左氏之說則羣公子叛攻公
　且殺二公孫若然則當書盜殺或書如王札子殺召
　伯毛伯之文不應如是之晦也凡經之所無不必益
　之而後為實惟得聖人所書之意足以垂世法乃春
　秋之㫖耳
戊子晋人及秦人戰于令狐
　秦晋自殽之役至是凡五交戰而怒不釋今晋襄秦
　穆皆即世晉靈秦康之立可以一洗舊憾而修新好
　也乃今修先君之怨以為是戰聖人惡之前日之戰
　伐必書師書爵書人以别其曲直而今日之戰則兩
　皆貶而人之所以誅其用兵不戢奕世而仇不解為
　二國之患深矣為其民者不其艱哉然是戰不書侵
　伐直曰晉人及秦人戰則晉為志乎興是戰也令狐
　秦地是晉伐秦也不書敗而書先蔑奔秦則晉辭為
　曲蔑不用命而奔敵均為貶而晋罪為重也
晋先蔑奔秦
　令狐之戰左氏以為趙盾使先蔑逆公子雍于秦秦
　以兵衛而納之及雍將至盾悔而拒秦師故有令狐
　之戰而蔑奔秦且晋襄之卒于是期年襄公之葬久
　矣豈晋至是而始謀立君必不然也且左氏初言先
　蔑如秦則蔑在秦次言先蔑將下軍則蔑在晋初既
　逆雍于秦則末必不肯將兵拒秦矣首尾自矛盾固
　不足據而先蔑茍背秦約將兵拒秦則豈容復奔秦
　邪理無可通者皆失之誣也則先蔑之奔晋兵不直
　蔑懼敗死而奔敵矣無用穿鑿
狄侵我西鄙
　魯有戎患而未嘗有狄患狄盖逺於魯今狄越齊衛
　而侵魯其患深矣晋襄秦穆皆入于地孰能制之哉
　自是以後侵齊侵宋侵衛無虚嵗自楚成之卒商臣
　不君不能深為中國患諸侯亦少紓矣而内有狄之
　横諸侯何以安之君子於此不能無念於威文也我
　思古人實𫉬我心
秋八月公㑹諸侯晋大夫盟于扈
　諸侯㑹盟而不序者有矣皆前目後凡也惟文公之
　世盟于扈者二㑹于扈者一諸侯無前目之文而例
　不序學者之論不一今之盟說者以為抑趙盾之抗
　十五年之盟則以伐齊而無功十七年之㑹則以伐
　宋而無能吾以為不然若抑盾之抗則如垂隴之盟
　排士縠於下足矣何用不序諸侯不名大夫(垂隴之/盟在二)
　(年/)以為伐齊伐宋無功而不序則晉定合十八國之
　君於召陵侵楚亦無功矣何以列序之(召陵之役/在定四年)然
　則不序者何也公不㑹也或㑹而不至也凡國君出
　㑹必以左右史從故所㑹之君所謀之畫皆記之歸
　必飲至告於廟則登于冊書而後世得以考焉茍盟
　而不及㑹而不至則史安知某侯同盟某侯在㑹邪
　故不得而序矣史既無其列則春秋修於百年之後
　聖人豈能益之哉故亦因其不及不至而直書諸侯
　㑹諸侯盟以見其怠也然則十五年十七年之盟以
　為不至可也而今者扈之㑹公實徃㑹何謂不至曰
　此則徃㑹而不及盟也徃㑹在魯公出則告廟而書
　於冊矣㑹盟在扈公與盟而後知某侯某侯同盟也
　今徃㑹而不及扈之盟則安知所盟者何人哉故不
　得而序也鄬之㑹鄭伯如㑹未見諸侯丙午卒于鄵
　未及㑹也則亦不得列于鄬之㑹書曰未見諸侯不
　得書未見某侯某侯也則夫鄭之冊書亦必書曰公
　㑹諸侯于鄬丙午卒于鄵而已不得書公㑹某侯某
　侯也此辭義之所必然豈聖人故略而不序哉盖十
　二公之中庸且怠者惟文公一人期嵗不雨而公不
　知閏月當告而公不告四越晦朔而公不視太室屋
　壊而公不省戚之㑹以敖抗晋而致處父之辱逆婦
　之禮公所當親而微者行㑹盟征伐皆付之大夫鮮
　躬行者故春秋之世㑹盟不序者三惟文公而已其
　怠而不及慢而不至無足詫者則夫不序諸侯者非
　諸侯之罪公不及㑹與盟也不然十四年新城之盟
　亦趙盾主之何以復序哉則知公及其盟者無不序
　也
冬徐伐莒公孫敖如莒涖盟
　魯有徐之患久矣自伯禽受國而有費誓之師入春
　秋服於齊桓之令而不敢仇於諸侯今霸主不作徐
　將為魯患彼其伐莒盖所以撼魯也公孫敖于是徃
　盟于莒修僖公洮向之好(在僖二/十五年)協謀以備徐也
八年春王正月夏四月秋八月戊申天王崩
冬十月壬午公子遂㑹晋趙盾盟于衡雍
　扈之盟晋求諸侯而魯獨後㑹不及其盟雖晋靈幼
　懦不君權在趙盾而諸侯不敢不從者霸主之後也
　彼以霸主之令臨魯魯何以辭之故公子遂㑹趙盾
　盟所以盖前日後㑹之愆而修新好也戚之㑹公孫
　敖抗晉侯既而公如晉蒙處父之辱而後解扈之盟
　公不及盟公子遂盟趙盾而遂和觀敖之罪則遂之
　功可見矣說者以遂盾皆國賊聖人豈與之哉國賊
　固在所誅而遂盾於此盖未見其惡豈為惡而預誅
　之堯不誅鯀於未用之前孔子豈欲誅遂盾於無惡之
　際邪今日為善今日予之明日為惡明日誅之聖人
　誅賞視其善惡而已矣則夫遂之盟實有交際大國
　弭兵紓患之功不可以其他日之罪而廢其今日之
　功也
乙酉公子遂㑹雒戎盟于暴
　凡大夫一出而二事偶則間必書遂今公子遂前盟
　于衡雍至是纔間二日矣而不書遂何也說者以反
　命而復出非也以職方考之衡雍及暴皆鄭地自兖
　至鄭五百餘里雖星言夙駕不能於二日之間徃且
　還也然則當書遂而不書遂何哉予之也晋侯侵曹
　伐衛雖曰二事聖人辭煩不殺再舉晋侯所以襃之
　今間不書遂而再舉公子遂吾是以知其為予也則
　夫遂何功而予之盖文公之立荒怠不君上不朝天
　王下不㑹霸主内不交諸侯外不備戎冦慢於禮而
　忽於事四鄰謀取其國家而不知遂之秉政責在遂
　也故前日盟趙盾以解其于扈不與盟之憾今復盟
　雒戎以遏其窺伺之謀而安魯之疆塲其為迹則専
　而其舉則有功也使君臣俱怠莫任其責魯何以為
　國乎此聖人異文而不書遂再舉公子遂以予之非
　實予之也權也然非文公之怠則遂亦為専矣
公孫敖如京師不至而復丙戌奔莒
　敖慶父之子其専也盖先於孟氏季氏故文公即位
　首㑹晋侯于戚又盟士縠於垂隴如齊如晋結大國
　之援其為謀盖有不可測者及六年晋襄卒趙盾専
　晋公子遂如晋𦵏襄公有以結於盾也文公亦以敖
　嘗抗晋侯而致已有處父之辱故退敖而任遂前日
　遂盟趙盾盟雒戎文公實任之而遂亦果能紓魯之
　難今天王崩公乃使敖如京師弔焉秉國之權任遂
　而弔䘮之事任敖此敖所以憤而棄命奔莒也方僖
　公及成風之䘮天王厚之以王臣㑹𦵏且歸賵今天
　王崩公不能親弔而使大夫焉已非禮矣而敖且以
　私忿委命於草莾其君臣所以事天子之禮為何如
　哉此春秋之法所不容恕也而說者乃以敖與遂争
　娶于莒其事甚誣而其言甚穢且去經逺甚
螽
宋人殺其大夫司馬宋司城來奔
　無罪而殺士則大夫可以去况無罪而殺大夫乎則
　司馬之見殺宜司城之來奔也然則二者均無罪乃
　書人以殺何邪書人以殺殺有罪也宋昭以為有罪
　而殺之而實非其罪故聖人於宋書人而於大夫官
　而不名書人所以如其志不名以見其非罪襃貶甚
　著無用多惑而說者盖疑司馬司城在春秋為罕書
　或以為僭或以為不能其官則當書名以著貶何以
　猶書官乎然則書殺大夫而不名足矣何用書官盖
　宋昭以司馬有罪而殺之若槩言大夫則嫌於殺司
　城也故繼書司城來奔以見殺司馬而司城去也昭
　公在位不十年而殺二大夫逐二大夫皆非其罪(七/年)
　(宋殺其大夫十/四年子哀來奔)為其臣者亦難矣則昭公之為人亦
　猜忌刻薄者歟立其朝者惴然不安其生則身蒙弑
　逆非不幸也昭自取也
九年春毛伯來求金
　春秋書天王來求者三求賻求金不稱使皆天王諒
　隂冡宰攝政故不書使若家父求車則書使矣襃貶
　不在是所書者責諸侯不貢而致天子下求也禹貢
　貢金惟揚州及春秋時揚在呉而荆在楚宜三品之
　金不復登於王府也王府不足而下求焉其微甚矣
　然則責魯歟曰非獨責魯也徧責天下之諸侯不能
　供王之職貢也魯以兖州之貢漆絲而已金非所以
　責魯也然王有闕則諸侯均所當供豈必責金於呉
　楚哉春秋諸侯其于周室如秦越矣其肥瘠不加喜
　戚也至其求而後貢猶為有饋乏之助况求之得否
　殆未可知乎叔孫得臣如京師盖以求金而徃也雖
　求而徃不若未求而貢然愈於求而不徃如求賻求
　金者矣聖人書此盖傷周道也
夫人姜氏如齊
　父母存夫人歸寜常事耳何以書盖於常之中有其
　故焉不可不志也文公並妃匹嫡齊女哀姜生惡及
　視又嬖于共嬴生倭嬴寵而倭將貴故哀姜如齊謀
　于父母也其歸寧盖有其故存焉是以聖人書之以
　著十八年歸齊之張本
二月叔孫得臣如京師辛丑𦵏襄王
　天王書葬者五而魯以大夫㑹葬者二此年得臣之
　行與昭二十二年叔鞅如京師葬景王而已其三則
　不書大夫如京師不書如京師微者也天王𦵏諸侯
　不躬㑹之而以大夫徃固為伉矣况以微者乎然猶
　愈夫不㑹葬者矣書崩而不書𦵏者四魯不㑹也則
　襄王之䘮公孫敖使命不至而復而復以得臣徃猶
　為厚于周室矣尚何責其躬行邪孔子書之盖不能
　無歎於此也
晉人殺其大夫先都
　稱人以殺殺有罪也有罪而國人共殺之是亦事之
　常矣常事不志此何以志晉靈之立幼且不君權在
　趙盾凡晋之㑹盟征伐生殺黜陟皆盾専之以大夫
　而専生殺不可以訓故雖殺有罪必書然則先都何
　罪哉左氏以為不𫉬登上軍而作亂作亂而誅又何
　恤焉所以書者責盾之専也春秋書人以殺而大夫
　書名者三先都士縠及箕鄭父與昭八年陳人殺其
　大夫公子過是也晉之三大夫責盾之専陳之公子
　過責昭之亂皆有所謂而書不然大夫有罪國人共
　殺之於公議為允聖人豈茍書之哉
三月夫人姜氏至自齊
　春秋書夫人之行者十有二皆不至而此獨書至盖
　夫人與公共事宗廟出必告行反必告至故出而不
　踰禮則反必以告出而非禮則反何以告之文姜哀
　姜之出託曰享曰㑹曰遜其實滛奔焉則反也何辭
　以告廟宜其不至焉今出姜之如齊雖曰不安於魯
　而歸謀於父母其實歸寜而已出而歸寜反而告廟
　于義無愆故告至而書于䇿春秋因而書之以見出
　之有善惡而至有告不告也于此尤見聖人書至盖
　據舊史之實而見義無用鑿生危之之說也姜氏之
　至又何危哉
晋人殺其大夫士縠及箕鄭父
　士縠箕鄭先都之黨也同亂同誅勢之必至春秋書
　之以見一嵗而殺三大夫趙盾之専甚矣書曰殱厥
　渠魁脅從罔治先都既誅其黨尚何能亂赦之而責
　其自新可也盾必誅之盾亦知己之専而懼士縠之
　伍不屈於己也故寜誅之以絶後悔乎
楚人伐鄭
　楚自城濮之敗不敢侵陵中夏其間滅江滅六皆其
　與國於中國無損也今文襄既没晋靈少且不君權
　専於趙盾盾横逆不臣殺戮自専諸侯不咸覇業隳
　矣楚商臣大逆之罪晋不能問至是遂復窺中國兵
　行於鄭郊矣楚之進退視中國彊弱而已中國無霸
　主其何安之
公子遂㑹晋人宋人衛人許人救鄭
　救鄭善事也而春秋無美詞何邪王者不作聖人不
　得已而與霸威文既沒晉襄嗣霸已不能躬合諸侯
　垂隴之㑹伐沈之師皆大夫専之聖人惡其然故垂
　隴之盟排士縠于下而伐沈之役諸大夫皆書人疾
　之也今晋靈幼弱政歸趙盾文公不綱權在襄仲外
　則大夫主之内則大夫㑹之㑹盟征伐皆出於大夫
　不可以訓故雖善而不予借使能服楚能得鄭外銷
　兵革之患而内啓大夫之權其得失纔相當况不能
　制楚而徒為是役是有莫大之損而無絲毫之益也
　聖人安得而許之哉是行也趙盾實主之而聖人書
　曰晋人外書人則亦人内矣其為貶可知盖救鄭不
　足以為功而實竊諸侯之柄也
夏狄侵齊
　書狄患也
秋八月曹伯襄卒
九月癸酉地震
　天地君臣之象也圎者動以運方者静以聽天地之
　常經也今静而聽者反動焉是臣侵君之象也自春
　秋至是凡百年災異雜出而地未嘗震迄文公而有
　地震之變亦可以知天地之變不虚發也自文而上
　雖有大夫出㑹出盟出戰出伐而猶有君命也至文
　之世則諸侯之權皆移於大夫而不復有君此地震
　之所由致也其書地震者凡五皆臣侵君之象耳
冬楚子使椒來聘
　莊二十年荆人來聘書荆書人而今之聘書爵書大
　夫說者遂以為進楚楚何可進也聖人抑之惟懼其
　横而中國受其毒忍進之以貽患於諸侯乎前日楚
　成雖悍其實達剛柔之權召陵之師一問則屈城濮
　之戰一敗則服而聖人且未嘗進之今商臣弑父與
　君天下之大逆彼其來聘也幸中國無霸主不能問
　罪于楚故因修聘問以盖其簒逆之僭焉聖人尚何
　以進之進荆蠻以害中國進大逆以長簒亂聖人不
　如是之荒也然則書楚子書椒何也盂之㑹執宋公
　以伐宋其罪何如而春秋亦書曰楚子無乃進其虐
　中國邪宜申謀為不道而見殺春秋書曰宜申無乃
　進其謀逆邪則書楚子書椒從其國之稱書其實而
　已脩聘問之好以弭其篡逆之罪者楚子之真情也
　然楚實僣王而書子何也自屈也彼其願交於中國
　固以中國之爵為貴耳故凡書子皆其自稱其稱王
　者臣子及諸侯尊之也宣十八年書楚子旅卒其自
　赴於諸侯亦曰子惟𦵏則以王配諡如諸侯皆以公
　配諡焉盖臣子及㑹𦵏者尊之也是以聖人於吳楚
　之葬不書於春秋避其號所以尊周室也
秦人來歸僖公成風之襚
　成風僖公之妾文公之母於是白矣其文與惠公仲
　子無以異而說者以仲子為惠之妾而至是乃以成
　風為僖之母自矛盾耳子豈有先母之理聖人不如
　是紊子母之序也前日成風之薨天王歸含且賵又
　以王臣㑹𦵏之以妾為正實王成之今秦雖西鄙而
　能秉周禮不以人之妾為正曰僖公成風焉則康公盖
　不茍狥人者也然成風之薨於是五年𦵏且除䘮而
　以凶禮至是則未離乎狄也故聖人不書秦伯使某
　而直曰秦人而已狄之也然亦假是而知成風為僖
　之妾歟榖梁所謂外之弗夫人而見正者是也公羊
　以為兼之非是此特歸成風之襚爾不曰僖公無以
　别其為僖公之妾非謂兼歸二人之襚也歸惠公仲子
　之賵豈亦兼賵惠公乎不達理而泥於文學者不取
𦵏曹共公
十年春王三月辛卯臧孫辰卒
夏秦伐晋
　秦晋交兵於是亟矣秦穆晋襄之沒怨既易世可以
　已矣而七年復有令狐之戰令狐秦地是晋伐秦也
　晋伐秦而秦報之辭未為曲而聖人外秦何也自殽
　之役凡六戰其兵端實生於秦今戰已亟而忿不釋
　今夫兩人交鬭有一人焉辭屈而順則彼暴横者亦
　何以加之晋襄即世靈公稚子耳彼其脩先君之怨
　而興令狐之師有所不足責使秦康能一言自屈曰
　先君既沒曷脩文公之好而勿念襄公之怨乎則晋
　將忸怩而奉事秦秦不能然乃責仇于孺子晋興戎
　而秦又報之是禍根無時而絶也故聖人舉而外之
　擯之使與楚同其例以見秦之果不足與言禮義也
　然而不外晋何邪靈公不足責也不責是乃所以深
　責之也深責晋所以誅趙盾也
楚殺其大夫宜申
　稱國以殺罪累上也左氏謂宜申謀逆而見殺所謂
　殺有罪矣而以累上之詞書之何也穆王弑父與君而
　得國國人不順也則宜申之逆固宜尚何責哉使宜
　申而事㨗則亦為楚人討逆而已故聖人以無罪書
　之嗚呼春秋之㫖微哉
自正月不雨至于秋七月
　義同二年
及蘇子盟于女栗
　頃王立蘇子王之卿士而出盟諸侯是諸侯不朝而
　天王反以卿士求盟外結諸侯也公不能厚王室而
　以微者敵之嗚呼王室之微一至是乎以王臣而敵
　諸侯非抗也魯盖視周為敵視王臣若已之微者焉
　故以微者盟之以王之卿士不能得魯之大夫而與
　微者同歃蘇子亦安然受之則魯之抗也甚矣魯於
　天下非彊國而敢爾况齊晋吳楚哉康王即位太保
　畢公各率諸侯以朝周禮也今頃王立反以卿士求
　諸侯且懼其背違而求盟亦既辱矣文公躬盟之猶
　為不腆况忍以微者抗之乎聖人於此盖有歎焉歎
　王室之弱而諸侯之横也
冬狄侵宋
楚子蔡侯次于厥貉
　凡師救而次責其緩也伐而次善其待服也楚子蔡
　侯次于厥貉何待乎睤睨中國而已楚滅江滅六以
　動中夏中夏無以制之於是假聘問而以椒使魯實
　窺伺也故今有厥貉之次焉說者以為將伐宋或以
　為厥貉近魯皆意之耳前有陳鄭許為之障亦未遽
　至魯宋也然其伺釁窺隙不可不虞既次而諸侯之
　師不出楚可以逞矣然亦未敢遽侵略者非畏也盖
　圗為再舉耳其後伐麇圍巢皆基於此中國無以制
　之悲夫
十有一年春楚子伐麇
夏叔仲彭生㑹晋郤缺于承匡
　楚子蔡侯為厥貉之次而郤缺為承匡之㑹中國盖
　亦懼矣然文襄之沒靈公不能嗣霸統政在趙盾使
　盾躬出而求諸侯諸侯未必從而郤缺何為者哉徒
　為是㑹外不能懾楚内不能得諸侯亦無益矣然諸
　侯不從而魯獨㑹之魯非畏晋也盖大夫之専自魯
　始幸晋靈庸不能君霸主之令亦出於大夫此魯所
　以恱從者歟彭生叔牙之孫叔孫氏之祖也其横逆
　始于彭生彼其㑹郤缺志不在晋矣
秋曹伯來朝
　諸侯世相朝禮也曹文公即位而來朝常事爾春秋
　不書常事此其書何盖春秋諸侯以彊弱為判不復
　顧禮矣聞曹文公即位而來朝未見魯文公即位而
　朝曹也此聖人書之所以傷曹之弱而抑魯之彊歟
公子遂如宋
　彭生㑹晉而公子遂如宋魯君安在哉大夫専恣各
　事大國以固私黨特假㑹盟聘問之行耳非實有交
　隣之義也不然相聘常事爾聖人何用羡文哉
狄侵齊冬十月甲午叔孫得臣敗狄于鹹
　狄之患深矣自僖之末侵陵中國至晋人敗之于箕
　其後侵齊侵魯侵宋而不敢犯晋之牧圉敗之之力
　也今八年之間三侵齊而侵魯宋者各一其可不有
　以制之哉叔孫得臣出其不虞而敗之于鹹自是盖
　有懼心惟十三年一侵衛而已不敢窺齊魯之籓籬
　也則鹹之役不惟有功於魯且有功於天下不可不
　録也經曰敗狄而三傳皆謂之長狄杜氏以為防風
　氏之後君長三人盖神其事不近人情學者信經足
　矣無用鑿說
十有二年春王正月郕伯來奔(孫云齊/附庸)
　郕伯文之昭也自莊八年我師及齊師圍郕郕降齊
　其後為齊附庸今郕伯來奔必見逼於齊也然郕之
　折於齊其禍實生於魯今之奔不奔他國而奔其讎
　何哉郕伯於此盖自咎其初不降魯而降齊故冐讎
　而來奔乞憐於魯也魯豈能抗齊而納之哉今來奔
　而後不知其所終聖人書之所以哀小國之不能自
　存見逼而奔責魯之怯不能仗義而納之也郕伯不
　名無罪也非鄭突衛朔之伍也
杞伯來朝
　解在桓二年滕子來朝
二月庚子叔姬卒
　内女之未嫁者也未嫁何以書卒既許嫁則以成人
　之䘮治之也何以知其許嫁禮女子許嫁笄而字伯
　仲叔子皆字也何以書親親之義也
夏楚人圍巢
　巢之為國逺矣書曰巢伯來朝盖古諸侯也前日楚
　伐麇中國不能救於是又圍巢然其端皆啟於厥貉
　之次窺伺中國而得其彊弱諸侯鼠拱折縮無敢犯
　其鋒者於是恣毒於小國焉中國無霸主諸侯何恃
　哉十四年趙盾為新城之盟諸侯不得已而從之非
　畏晋也畏楚也
秋滕子來朝
　義同桓二年
秦伯使術來聘
　秦伯使術來聘說者皆以為與楚子使椒吳子使札
　同義吾以為秦非吳楚之匹秦盖世與晋婚非若吳
　楚之初通中夏也則術之聘不得與吳楚同前乎此
　穆公之誓聖人盖已取之而列于周書豈至康公而
　始進其通中國哉說者盖見其文與吳楚均書爵而
　椒札均不書氏遂類為之說春秋安可以文類求之
　然則術之聘何也九年秦將伐晋則來歸僖公成風
　之禭今將為河曲之戰則有術之聘秦晋各鬭其私
　忿非有繫于諸侯也然晋實主夏盟秦盖懼晋脅諸
　侯以濟其私憾故將有戎行則先求於諸侯以離晋
　之黨然則秦非特聘魯也齊宋衛鄭必皆有聘使焉
　聖人惡其恣忿而不懲假禮以謀人故於術去其族
　以示貶豈進之哉學者求其故無泥其文則經意明
　矣
冬十有二月戊午晋人秦人戰于河曲
　春秋書戰必有主之者所以辯客主判曲直也秦晉
　之怨易世而不解聖人惡之故自秦康晋靈為令狐
　之役則外内皆人十年伐晋則書秦以狄之至是又
　為河曲之戰可謂亟矣故不辯客主不分曲直以浪
　戰目之自殽之役至此十有二年而二國凡六交兵
　夫有血氣者莫不有忿心忿而不懲是豺狼也人之
　所以異於豺狼者以其忿而能懲耳今秦晋忿而不
　懲俱斃而後已與豺狼何以異君子以人治人改而
　止若秦晋者固不可以人治之也故以鏖鬭目焉聖
　人所以惡二國也深矣
季孫行父帥師城諸及鄆
　諸鄆莒魯之衝也十二月城諸及鄆時也得時而書
　譏在城二邑而且帥師盖有其故也魯城内邑何虞
　而帥師乎盖備莒耳莒與魯固未嘗有怨七年徐伐
　莒公孫敖如莒涖盟莒魯盖締交也今城二邑尚何
　虞而帥師乎徒以八年公孫敖如京師不至奔莒敖
　之奔盖不容於魯而莒容之故行父疑敖之在莒為
　彊場之患故帥師以城焉春秋書帥師而城者二哀
　三年季孫斯帥師城啟陽與此城諸及鄆是也啟陽
　之城所以懼晋諸鄆之城盖以備莒勞民以城勞兵
　以備以一公孫敖而動魯國之衆敖何足誅哉不能
　伐莒以責敖徒城邑以弊魯盖亦無謀矣
十有三年春王正月
夏五月壬午陳侯朔卒
　不書𦵏不㑹耳
邾子蘧蒢卒
自正月不雨至於秋七月
　義同二年
太室屋壊
　諸侯不毁之廟一而魯不毁之廟二諸侯五廟二昭
　二穆與太祖之廟而五昭穆迭毁而太祖之廟不毁
　成王封伯禽以為周公主則伯禽魯始封之祖也然
　伯禽之封實本於周公故魯不得不祀周公詩曰周
　公皇祖則魯盖祖周公矣祖廟不毁而始封之廟亦
　安可毁哉魯祖周公而宗伯禽故不毁之廟有二此
　其制不與諸侯同其稱謂亦異曰廟曰室曰宫以别
　之周公曰太廟禘于太廟是也伯禽曰太室太室屋
　壊是也諸公曰宫桓宫僖宫災是也禮曰祀周公於
　太廟又曰魯公之廟文世室也此說與春秋同則知
　魯宗廟之制異於諸侯也今伯禽之太室屋壊文公
　非伯禽之子孫乎主魯之宗廟屋弊不省而至於壊
　焉伯禽之神靈何以安之十二公之中怠忽不君者
　惟文公為甚不告月不視朔何有宗廟故太室之祀
　有所不知焉聖人書之所以責文公者重矣以此防
　民後世猶有太廟屋壊以為積年木蠧適然而壊其
　欺神明而侮宗廟可勝誅乎幸唐無人而無以春秋
　之法責之者然亦不幸而不見正於春秋也
冬公如晋衛侯㑹公于沓
　解見下
狄侵衛
　狄自鹹之敗銳鋒頻挫今復侵衛者衛逼於狄成公
　出㑹狄乘虚而侵之狄之窺伺其可忽乎書之以見
　外患不可一日不備也
十有二月己丑公及晋侯盟公還自晋鄭伯㑹公于棐
　晋之不能宗諸侯者權在趙盾也諸侯之不肯從晋
　者不屈於盾也晋襄既沒中國無霸主而楚人窺伺
　於外伐鄭聘魯次于厥貉其為謀深矣而中國無以
　懾之於是伐麇圍巢無復顧忌寖寖然兵及衛鄭故
　衛因公之如晋而㑹公于沓鄭因公之還自晋而㑹
　公于棐盖謀晋之霸也然衛鄭不敢直附晋而問交
　于魯者盖以魯深睦於晋而知晋之彊弱從違之計
　卜於魯焉故明年而遂為新城之盟此衛鄭所以㑹
　公之意而說者予之過則曰公之信深結于晋故一
　出而二國附之貶之過則曰公不恤國事一出而二
　㑹一盟皆非是不求其故而惑其文吾未見其得經
　意也公之出晋實因之而復霸諸侯楚實懼之終文
　公之世不侵中國則亦不為無益於天下耳故三國
　皆無貶辭盖與其尊霸主以安中國也
十有四年春王正月公至自晋
　行飲至之禮
邾人伐我南鄙叔彭生帥師伐邾
　僖公之世疾于邾也深矣文公復脩舊怨七年公伐
　邾取須句又城郚以備之然十三年蘧蒢卒則邾復
　來赴邾之弱不敢為憾也至是公如晋踰年而反邾
　盖伺魯之隙而伐我南鄙不知公之既至也兵未反
　而叔彭生帥師伐之其報怨速哉雖邾之小不宜犯
　大國而自取禍也然魯不取須句則邾亦未敢輕犯
　魯也既而㑹晋為新城之盟而晋人納㨗菑于邾此
　魯謀也魯疾邾而致晋為不義之舉然晋莫魯違者
　以新城之㑹實魯致之也其事甚明且詳學者當深
　考之則襃貶見矣
夏五月乙亥齊侯潘卒
六月公㑹宋公陳侯衛侯鄭伯許男曹伯晋趙盾癸酉
同盟于新城
　王者不作聖人不得已而予霸今晋侯不君而霸在
　大夫尤不可訓新城之盟趙盾實主之而聖人排盾
　於諸侯之下亦如垂隴之盟排士縠于下者耳然列
　之於上則其罪顯排之於下則其辭順盾實抗而待
　之以順何邪盖非得已也於時諸侯鳥散無所宗主
　而楚莊方立哆然有求諸侯之志微晋之霸則諸侯
　一舉歸楚矣故盾雖抗而今日之盟實有補於中國
　聖人以順書之盖有為而然也自衛鄭㑹魯皇皇然
　求晋晋何辭以拒之方盾有求諸侯之心特患諸侯
　不從衛鄭有尊霸主之志特患霸主無其人故更相
　求而相濟焉宜其㑹不期而合也然諸侯尊霸主非
　尊霸主也懼楚也盾之求諸侯非求諸侯也専晋也
　懼楚者聖人恕之故皆書爵専晋者聖人抑之故擠
　之于其下然責其實則實誅盾而憐諸侯也同盟之
　義見莊十六年幽之盟
秋七月有星孛入于北斗
　孛者彗也彗妖氣也北斗人君之象豈妖氣所宜及
　之天之變不可以一二究其意聖人書之凡以警懼
　人君不可一日怠於徳也左氏何休謬指齊宋晋之
　亂以為應不其固哉若曰宋齊晋之亂則魯史何為
　志之春秋何為書之謂之天變則諾若考其應則吾
　不知
公至自㑹
晉人納㨗菑于邾弗克納
　彊暴所畏者天下之大義君子所疾者人心之不情
　以蕞爾之邾而敢抗八百乘之晋者義之所在也以
　趙盾之彊而屈于邾非力不勝義不勝也盾能屈于
　義不怙其彊亦足以為君子矣而春秋不予盖照見
　不情也且邾文公之二子世子貜且既立次曰㨗菑
　晋出也故奔晋盾以晋之出也動大衆而納之邾人
　辭曰齊出貜且長盾無以辭焉故弗克納而還邾之
　所以辭於晋盾之所以屈于邾者皆義也然盾之意
　在晋而不在邾使克邾而失晋則為盾之損多矣夫
　惟天下之元兇必假義以濟其惡盖取民心而立譽
　者莫大于知義而自反以八百乘之衆一舉而伐邾
　則未戰固已無邾矣然盾寜捨而弗為者以釣反義
　之名也受不武之辱於邾而得反義之名于天下則
　晋人其有不服諸侯其有不懐乎此盾之心也而說
　者盖疑納而弗克納為服於義矣而盾不得襃不知
　聖人之所以誅盾竊君子之名而文小人之計也故
　曰晋人焉公羊乃以為郤缺于時晋權在盾使郤缺
　在行則亦盾意耳左氏事實為詳且先于二傳吾從
　左氏
九月甲申公孫敖卒于齊
　公孫敖如京師廢命而奔盖已絶于魯矣今死于外
　魯何以卒之敖雖自絶而魯不得而絶之也三家子
　孫至文公始著敖慶父之子孟氏也敖雖奔其二子
　文伯惠叔固仕於魯魯雖欲絶其臣二子豈能絶其
　父哉叔牙雖鴆而公孫兹横于魯慶父雖縊而公孫
　敖仕於朝今敖之奔其罪輕于叔牙慶父文公安得
　而絶之彼二子立於朝則父之死子得無言乎此敖
　之卒于齊雖得罪而魯人卒之且請反其䘮而𦵏之
　非魯之恩也勢也
齊公子商人弑其君舍
　春秋書弑君之賊自僖以前則皆去族及僖十年里
　克之弑則不復去族矣盖奚齊卓子皆非所當立故
　於其弑也誅之輕輕誅里克所以重責獻公也至公
　子商人之不去其族則非克之比所以誅商人者重
　矣盖自文以下諸侯不綱政在大夫篡弑之源所由
　起也故自商人而下則例不去族盖以不誅誅之也
　春秋書弑未踰年之君者二晉之奚齊與齊之舍是
　也奚齊書殺其君之子而舍書君是乃春秋之法也
　奚齊庶孽獻公殺世子而立之國人不君也故以君
　之子書舍齊之嫡長昭公卒國固其國也雖未踰年
　齊人君之矣故以君書春秋於此誠輕重之權衡也
　歟
宋子哀來奔
　諸侯之大夫來奔者凡十竊邑來奔者三皆斥而名
　之或罪之大者去族以示貶而宋子哀之來奔獨字
　而不名此非名字之辯無以識其襃貶者也宋昭無
　道即位之初首殺大夫殺司馬逐司城立其朝者惴
　惴然朝不謀夕有樂豫之賢而不用有公子鮑之能
　而不使果不足與有為也故子哀見㡬而奔百里奚
　知虞公之不可諌而去孟子予之則子哀於春秋亦
　在所子也是以書字以别之黎錞疑其不書氏則以
　為宋公之子如子同子糾之類孫復則以子為宋姓
　哀其名也皆穿鑿爾春秋固有不書氏而字者如紀
　子帛王人子突皆字也何獨於子哀而必其書氏哉
　子同以太子生之禮舉之故曰子未誓故不曰太子
　子糾則在䘮之稱與子般子野同不可援以為說若
　孫復之說則尤疎矣諸侯同姓之臣則稱族公子公
　孫是也異姓之臣則稱氏髙氏崔氏是也未有從國
　之姓惟婦人則然姜氏姒氏之類是也豈可以子哀
　為姓邪春秋之臣非暴横以侵官竊政則諛佞以持
　禄保寵彼視權利為外物以富貴如浮雲者盖難其
　人則子哀之去非字無以旌之故書曰宋子哀來奔
　焉所以别其他之來奔者以著善惡焉安用鑿說
冬單伯如齊齊人執單伯齊人執子叔姬
　齊商人弑其君舍而單伯如齊舍故也舍既死矣單
　伯如齊何益哉唁叔姬也舍魯之甥叔姬之子子弑
　母何以安於齊子卒則姜氏歸如齊舍弑則叔姬歸
　于魯亦勢使焉爾然齊尚何辭以執單伯及叔姬哉
　夫盜日穿窬而人以盜目之則莫不玃然而怒以為
　汚已也舍之死商人豈直曰吾弑舍哉必有以文之
　商人文之而單伯正之叔姬質之此單伯叔姬所以
　見執也嗚呼商人執單伯猶曰執行人焉而執叔姬
　其惡甚矣舍之母是亦商人之母也弑其子而執其
　母是商人自執其母也其惡薫炙天地矣聖人再書
　齊人其貶為何如不曰及子叔姬嫌於滛也公榖以
　滛目之不達經文不探事實妄疵人矣諸儒從左氏
　以單伯為王臣至是鏬漏穿穴敗不可𥙷必欲以巧
　辭文之敗而不悔必怙其失諸儒不足攻而吾疾其
　黨私說以亂春秋也聊一言之
十有五年春季孫行父如晉
　陳恒之亂孔子沐浴而朝請討之商人之逆晉以霸
　主固所當問既而單伯叔姬復蒙執辱魯以季孫行
　父如晉則晉不為不知矣而卒不能一出以正齊之
　罪盖晉政在趙盾盾方有是謀其肯傷其類乎宜行
　父之出為虚行也
三月宋司馬華孫來盟
　宋昭不君諸侯棄之惟前年同諸侯為新城之盟未
　嘗有一介之使交於魯也今司馬華孫惠然來盟何
　哉盖前日子哀來奔以不義昭公而出宋盖疑子哀
　之在魯有以間宋魯之好而魯亦有以議宋也故司
　馬華孫因是而求盟使其平而脩好則聘問足矣何
　以盟為盟必有所不信而後質之於神也春秋外大
　夫來盟者四鄭語衛良夫皆書使惟齊髙子與宋華
　孫不書使非君命也已専盟也専盟則宜有貶辭而
　髙子書字華孫書官何邪大夫出疆有可以安國家
　利社稷専之可也髙子成齊侯之善而能定魯難華
　孫能掩昭公之惡而銷國之虞皆有功於其國故聖
　人特異之髙子以字書予之也華孫以官書貴之也
　況司馬掌兵之官不觀釁要功以謀利于已而息兵
　脩好以圗利國此又非武夫之所能也宜其見襃於
　春秋焉三𫝊紛紛之說吾不欲觀之
夏曹伯來朝
　吾嘗辯左氏以𫝊聞之說附㑹以解經吾於莊三十
　二年城小榖既言之矣今此一事尤為附㑹而不典
　子太叔曰文襄之霸也其務不煩令諸侯三嵗一聘
　五嵗一朝左氏於此見曹伯十一年來朝至是又來
　朝適當五嵗之期遂曰諸侯五年再相朝以脩王命
　古之制也考於禮則諸侯嵗相問殷相聘世相朝也
　無五嵗再相朝之禮五嵗再相朝文襄之時左氏見
　子太叔之言遂以為古之制則尤為附㑹而不通觀
　乎此則左氏又近乎淺陋不學者不知果丘明與否
　也說者以為非丘明其或然歟無乃戰國之士託丘
　明以𫝊其學歟何如是之踈也
齊人歸公孫敖之䘮
六月辛丑朔日有食之鼓用牲于社
　義見莊公二十五年
單伯至自齊
　單伯天子之卿而魯至之從左氏而不悔者吾欲聞
　其說
晉郤缺帥師伐蔡戊申入蔡
　蔡自獻舞入楚其後常役於楚鮮歸中國矣齊桓之
　霸侵蔡蔡潰然其後卒不得蔡中國㑹盟蔡未嘗與
　也宋襄之敗蔡從楚以陵中國至晋文敗楚而後來
　歸故踐土與温翟泉之㑹蔡皆與之晉襄嗣霸威令
　不能懾楚蔡復為楚役者十五年于此矣今趙盾為
　新城之盟諸侯從之而蔡獨不至此郤缺所以有伐
　蔡入蔡之師也然霸主能服楚則蔡不伐而順蔡制
　于楚乆矣叛楚則楚兵至蔡豈甘為左祍哉弱不能
　自立視晉楚之彊弱而已故雖齊威之霸蔡不㑹不
　盟桓公亦置而不問恕其不得已也今晉固不足以
　制楚近而陳鄭尚虞其叛安能得蔡故中國彊而楚
　懼則纔侵蔡而蔡潰中國弱而楚彊則雖伐而入其
　郛蔡且不服勢使然也既伐而蔡不服郤缺固宜自
　反矣而又入其郛肆彊暴以扼小邦蔡固弱也晋懼
　楚而不敢犯晋何彊哉懼大扼小而區區圗霸吾見
　其疎矣
秋齊人侵我西鄙
　商人大逆無道弑舍而執其母又執魯之行人亦可
　以已矣今纔釋單伯而又伐我西鄙嗚呼春秋之公
　義汨䘮齊之罪諸侯不討幸也而反怙逆以伐人可
　勝誅乎微春秋亂臣賊子何懼哉
季孫行父如晉
　前日齊人執單伯及叔姬行父如晋晋必有以詰齊
　也故釋單伯今齊人復侵我西鄙行父再如晋魯之
　所以求於晋者以晋為霸主也晋之復霸文公與有
　力焉宜行父夕至則晋兵朝以出矣而晋實緩且懈
　非懈也忌也趙盾謀為不順而未發也使今而伐齊
　則異日齊必伐晋矣況中懐逆而外嫉人之逆故有
　所忌而不發焉雖然魯豈知盾之有是心哉行父之
　行求霸主而已庸知其他然盾内既自忌則行父雖
　慟哭於庭晉兵不出也
冬十有一月諸侯盟于扈
　魯以叔姬之故求于晋者凡再今扈之盟晋為魯而
　合諸侯也為魯合諸侯而公不㑹故曰諸侯盟于扈
　魯知其盟而不知其所盟者何人故不可得而序也
　不序之義愚于七年扈之㑹既言之然晋為魯而為
　是盟將以謀齊也則公當㑹之而公之不㑹吾知其
　心矣盖以賣晉國而圗齊也魯以行父如晋求以治
　齊晋既諾矣使魯合諸侯而㑹之則齊之憾魯必深
　故魯知晉人之㑹而不與焉使若權出于晋而魯不知
　也然晋亦安能無故賈憎於齊而甘受魯之賣已哉
　此扈所以徒盟而卒不能治齊也然則致扈之盟者
　魯也致晉之無功者亦魯也君子不可以責晋而舍
　魯將以治齊而移怨于人収恩于已文公為計則善
　矣趙盾豈無心哉盾之姦詎堕此計也扈之盟文公
　以不㑹為智而吾以不㑹為愚也
十有二月齊人來歸子叔姬
　春秋書内女歸者二郯伯姬杞叔姬直曰來歸罪在
　已也故以自歸為文子叔姬書齊人來歸者罪在齊
　也故以齊人歸之為義齊人弑其子而絶其母不道
　一至此哉書齊人誅之也
齊侯侵我西鄙遂伐曹入其郛
　單伯至自齊齊人侵我西鄙今齊人歸子叔姬齊人
　復侵我西鄙齊人釋單伯及子叔姬不為過而更以
　為賜邪歸吾人而伐吾國必有以責賂也曰吾歸爾
　人而爾不吾賂是以稱兵於魯焉且侵魯猶可也曹
　何負於齊哉徒以曹伯嘗兩朝魯為魯與國也所謂
　小人以其所不愛及其所愛也商人之滔天也極矣
　盜之為盜則亦内慊于心假義以文其惡而期免于
　禍商人歸惡于放豚焉宜其不旋踵而取禍也
十有六年春季孫行父㑹齊侯于陽榖齊侯弗及盟
　魯之為齊弱乆矣齊辱吾甥執我叔姬辱我行人魯
　不敢犯齊怒兩告乎晋晋不能直也又再侵我西鄙
　魯固畏齊故扈之盟公不敢㑹者有以哉今齊將與
　平實魯之辱也公懼不能躬行而使行父㑹之齊盖
　憾行父兩如晉以謀齊也故托以抗以弗及焉其實
　非也前日兩侵魯盖以責賂不至今又有行父之憾
　焉故外責賂而内實憾行父彼託卿之不㑹公侯者
　罔辭也既而及公子遂盟于郪丘則知今日之弗及
　盟非謂抗也
夏五月公四不視朔
　文公不君怠棄國政六年閏月不告月以閏為嵗之
　餘尚有辭也而一年之間四不視朔獨何辭哉𫝊以
　為疾非也昭公如晋至河乃復春秋固未嘗諱疾也
　此不書疾何以知其有疾無疾而不視朔非怠而何
　古者天子頒朔於邦國諸侯受而藏之祖廟毎月朔
　朝廟則北面拜受而行之所以尊王命也今四不視
　朔則亦不朝廟矣上無王下無祖文公之為君盖可
　知也故太室屋壊有所不省諸侯會盟有所不與十
　二公之中荒怠不綱無若文公而魯失政自是始其
　後不復視而子貢欲去餼羊春秋首惡於文公宜哉
六月戊辰公子遂及齊侯盟于郪丘
　行父及遂均大夫也前日却行父之盟以為抗而
　日及遂盟以為順吾所不曉前日之不受是則今日
　之受非今日之盟是則前日之弗及非也商人必居
　一於此矣陽榖之㑹齊非不欲盟内則憾行父之謀
　外則責魯人之賂今遂于齊無慊而賂且至庸恤夫
　抗哉魯雖以微者敵之啇人甘心焉嘻假禮以責賂
　託義以責仇仇既斥而賂既至禮與義復安在哉吾
　因是知商人真小人也雖聖人制禮義不以責小人
　吾疾其假禮義以濟姦也故暴其惡以明春秋之法云
秋八月辛未夫人姜氏薨
　聲姜僖公夫人文公母
毁泉臺
　泉臺之毁是乎非乎曰先君築之是則今日毁之非
　先君築之非則今日毁之是天子有靈臺以候天地
　諸侯有時臺以候四時皆在其國之都分至啟閉登
　觀臺以望雲物以為水旱災祥之備莊公去國而築
　臺于逺是厲民以為樂也烏得為是今文公毁之而
　為先君滅惡是孝之大也何得為非說者皆曰毁之
　以揚先君之惡不若勿居而已愚以為不然所貴乎
　孝者以其能銷先君之惡而成其善豈茍忍其惡而
　遂其非乎動而非禮人不能改則天必禍之莊公丹
　桓宫楹刻桓宫桷子孫不能改則桓宫災夷伯陪臣
　而立廟子孫不能毁則震夷伯之廟與其毁之于未
　然上弭天譴而下息人謗孰愈乎得禍于天而垂惡
　於萬世哉則泉臺之毁愚竊以為是也雖然文公固
　非特立不倚之君而泉臺之毁近乎斷而有識者不
　可以庸而廢其善故聖人不略而書之以見春秋之
　法無私也
楚人秦人巴人滅庸
　楚莊之圗霸其為謀深矣成王穆王將求諸侯則直
　與中國争鋒伐鄭伐蔡伐陳以鬭于諸侯之境今莊
　王之興乃西連巴秦繞出周晋之後西南既合而北
　趨晋則中國諸侯在其掌握矣况秦於晋為世仇秦
　得楚則晉能無懼乎彼其滅庸為𧖟食之計志不止
　于滅庸也嗚呼楚人之謀如此中國何以待之晋靈
　之庸不足與也趙盾志在圗逆無心于諸侯桓文不
　作吾竊為諸侯懼之夫子書滅庸之事盖有嘆也舉
　皆人之以抑其暴歟
冬十有一月宋人弑其君杵臼
　稱人以弑失賊之辭也
十有七年春晋人衛人陳人鄭人伐宋
　宋有弑君之亂晉率三國伐宋得討罪之義矣而春
　秋反貶之何哉宋之弑君以公子鮑之得民奉以為
　逆也今諸大夫伐宋卒立鮑而還則安在其為討罪
　哉成宋之亂而已且當是時晋之大夫已萌逆謀彼
　其率諸大夫而問罪于宋是乃所以自伐也宜其徒
　為是行以賣討逆之名焉非心於治宋也嗚呼以亂
　濟亂春秋之時也
夏四月癸亥𦵏我小君聲姜
齊侯伐我西鄙
　諸侯盟于扈不能治齊也則齊侯侵我西鄙君子以
　為不義而人不治之則益其侈心故待小人之法非
　勦而絶之不可也商人固知魯之所恃者惟晉而晉
　非獨不治齊且不治宋矣是晋黨逆之迹暴于天下
　也魯復何恃哉知魯之失所恃故反加虐之以挫其
　報怨之鋒噫魯固弱矣齊之惡日長日炎天地能容
　之乎此所以不免於禍也
六月癸未公及齊侯盟于榖
　郪丘之盟得賂而盟之其亦甚矣口血未乾伐我西
　鄙彼猶曰魯以大夫抗已必得公盟之而後已故為
　榖之盟且誠心釋怨則一盟足矣何以屢為小人之
　情猜忌自疑猶以未得公盟為不信也故必彊公而
　盟之今既及公盟矣魯無足疑者而不知邴歜之議
　其後也
諸侯㑹于扈
秋公至自榖(劉諸侯不序欲治/宋而後不能也)
　前日兩盟于扈公不與焉故不列序說者猶或疑之
　觀今日扈之㑹則公之不與也審矣六月公及齊侯
　盟于榖及秋而後至則扈之㑹公何暇㑹之哉公不
　㑹則勿書可也此何以書榖之盟不當盟而盟扈之
　㑹當㑹而不㑹不當盟而盟之者忍怨以自辱也當
　㑹而不㑹者棄義而從仇也諸侯之㑹所以治宋也
　公不㑹諸侯而反從齊盟公之為人不其左乎見辱
　于齊非不幸自取辱也使從諸侯為扈之㑹諸侯黨
　于魯則齊亦安敢犯魯哉乃背諸侯之義而從齊之
　仇是以聖人惡之書公及齊侯盟于榖而諸侯㑹于
　扈以著公之失所從也聖人之意盖可見矣
冬公子遂如齊
　背義事仇吾不知其益也
十有八年春王二月丁丑公薨于臺下
　天子諸侯尊卑雖異而均有南面之權權之去就顧
　所操何如爾是故古先哲王秉之以乾剛則權常在
　已而無倒持鏌鎁之患天反剛則制于隂君反剛則
　制於臣魯三家之横始于文而成于昭吾嘗論之以
　為魯之權去公室文公之罪也三家子孫雖自僖公
　而僖之世固未嘗敢専也至文之世孟氏則公孫敖
　為戚之㑹垂隴之盟叔孫氏則得臣㑹晋伐沈敗狄
　于鹹季氏則行父如陳如晋帥師城邑東門氏則襄
　仲見于經者凡九非㑹則盟非盟則如非如則伐其
　横尤甚于三家故魯之受其禍尤速然極其源若非
　文公怠懦不君則大夫亦未遽専也即位之初霸主
　之㑹鄰國之好未嘗親之率以大夫徃閏月不告月
　常月不視朔怠惰昏庸不出寢門何以為國宜諸大
　夫互結私援外事大國内懐國人而自封植公室寖
　弱而權移于人也一身未瞑二子為戮妃妾不能相
　保東門氏叔氏季氏争結于齊反戈内攻戕其冡嗣
　幸周公之靈未冺魯之宗社未遽勦絶然乾剛之權
　自是下移終春秋之世不能復収而魯遂以微則文
　公之責不可逭也春秋之作聖人為内諱惡雖大夫
　之横見于經者詳矣而文公之罪聖人不能盡其辭
　愚故論之以伸春秋之法而垂後世之鑒云
秦伯罃卒
夏五月戊戌齊人弑其君商人
　稱人以弑君無道也
六月癸酉𦵏我君文公
秋公子遂叔孫得臣如齊
　嗚呼禍之將成也亦莫不有機仲遂懐不順之謀内
　無所畏獨難于齊而已何則文公二子惡及視皆齊
　出也敬嬴嬖事仲遂然宣公雖長而庶敬嬴雖寵而
　妾殺嫡立庶黜妃事妾固不甚難而哀姜齊之女而
　惡及視齊之甥也一動則齊兵至矣今商人無道齊
　人弑之齊之惡適與仲遂不約而同同惡相濟固其
　宜也故恵公雖立亦懦懦耳何暇庇姜氏而全其甥
　乎故遂及得臣還自齊而惡及視一夕而斃嗚呼凶
　謀之必成盖内外之惡適相濟矣使商人不死則遂
　及得臣雖並軌如齊未必集也悲夫
冬十月子卒
　子卒者公薨之異名諸侯在䘮稱子未踰年不得書
　薨内不書弑書薨而不地不𦵏則知其弑矣今子卒
　亦不地不𦵏是乃書弑之文也遂及得臣如齊而子
　卒子卒而夫人姜氏歸于齊其義隱而顯矣
夫人姜氏歸于齊
　内夫人以罪出曰孫夫人孫于邾是也無罪出曰歸
　夫人姜氏歸于齊是也公子遂弑惡及視子既殺其
　母安乎不安而歸固宜或者責宣公不能奉其母彼
　烏可責哉使宣能奉之姜氏忍受其養乎然二子之
　殺齊實與聞彼其歸齊固亦未為安也人之不幸有
　如是哉嗚呼悲夫
季孫行父如齊
　惡視之殺仲遂倡之而魯之諸大夫均與其謀三家
　之中叔孫氏則得臣同如齊季孫氏則行父亦如齊
　惟孟氏則公孫敖奔而死於外二子文伯惠叔未秉
　政也前東門氏叔孫氏並轍如齊以成子卒之謀今
　季孫行父如齊致夫人而絶之懼有所訴也一殺其
　子一絶其母大夫之横逆一至是哉然而致是之禍
　者文公醖而成之也既徃不咎尚何尤之後之君宜
　鑒哉
苢弑其君庶其
　稱國以弑衆也諸侯君國子民而衆以為非則其無
　道也可知矣
　　　右文公盡十有八年
　
　春秋經筌卷八
欽定四庫全書
　春秋經筌卷九　　　　　宋　趙鵬飛　撰
　　　宣公
元年春王正月公即位
　繼故不書即位而宣書即位義同桓公然桓之弑隱
　也桓實與其逆而遂之弑惡也宣不與焉此所以不
　去王以别輕重也噫觀乎此春秋之㫖㣲哉
公子遂如齊逆女三月遂以夫人婦姜至自齊
　諸侯娶元妃以奉宗廟非茍結私黨以濟其惡也弑
　太子立宣公絶姜氏皆仲遂與敬嬴之謀今謀既濟
　矣獨虞姜氏在齊有以謀魯也故宣公即位坐席未
　温而公子遂如齊逆女三月遂以夫人婦姜至自齊
　其爲謀不其廹哉盖齊惠亦負簒弑之惡故不暇責
　魯特患姜氏有言於惠公也今既逆齊女而歸則惠
　益親魯姜氏有言惠有所不信耳故得婦姜則宣公
　之位定敬嬴公子遂可以髙卧無虞故聖人書曰公
　子遂如齊逆女遂以夫人婦姜至自齊書公子遂是
　娶齊之謀本於遂也書婦姜誅敬嬴也婦者有姑之
　稱姜氏既絶而歸齊婦安得姑書婦姜所以見妾母
　專政而娶齊之謀遂與敬嬴同之也顯則誅仲遂隱
　則誅敬嬴吾是知春秋之㫖不可以淺淺求之而說
　者譏公喪娶且不親迎失禮而已春秋豈責禮於弑
　逆之人哉直探其心而誅之然後爲得其罪
夏季孫行父如齊
　拜成婚也前年夫人姜氏歸於齊季孫行父如齊今
　夫人婦姜至自齊季孫行父復如齊前日絶其姑今
　日賀其婦婦姑均齊女也姑惡視之母則絶之婦倭
　之夫人則賀之倭諸大夫立之也惡及視諸大夫殺
　之也殺者絶而立者賀其爲謀皆出於大夫大夫之
　横一至是邪魯固無君矣齊侯之爲齊侯其亦有心
　腹腎腸乎欲絶者聽其絶欲賀者聽其賀均齊之女
　耳哀姜何不幸而婦姜何幸也聖人書之不茍誅魯
　亦所以責齊矣齊豈不知其故哉盖同惡相庇雖知
　其見侮而莫敢詰也左氏以爲納賂以請㑹且既㑹
　而後取濟西田苟先納賂則既㑹之後安得濟田之
　賂也不求其故妄意之矣
晉放其大夫胥甲父于衛
　春秋諸侯禮樂刑政動擬天子不知其有勢不可得
　而擬者亦彊爲之吾竊嗤其然古者大夫命於天子
　春秋之世自命矣大夫有罪寘之司㓂春秋之世自
　殺矣命大夫殺大夫猶可爲也而放大夫諸侯豈得
　爲之天子四海爲家大臣有罪而法不至殺則放之
　於荒裔措諸惡地而俾之自新舜放驩兜於崇山是
　也晉諸侯耳越晉境則爲他國安得荒裔而寘之今
　放之于衛衛鄰國也使甲父而賢則是借賢於人若
　其不賢則衛安肯容之晉放之而衛釋之晉何以責
　衛哉衛豈晉之荒服乎古者大夫有罪則待放於境
　待放者去之别名也舜放驩兜放之者置之别名也
　今甲父不待放而君放之是置之於衛也若曰無去
　是云爾衛非晉地安保其無去是哉此諸侯之謬政
　而可笑者春秋書之以著其僭且謬也以殺大夫之
　例求之則稱國以放放無罪也甲父之無罪不可得
　而知而左氏以爲河曲之戰不用命且河曲之役於
　今七年矣豈至是而後責其不用命邪無其事實而
　彊合附㑹甚矣曰放無罪足矣不必問其故也
公㑹齊侯于平州
　平州之㑹齊志也左氏以爲定公位且子卒而姜氏
　歸則宣既立矣改元即位又娶於齊行父且如齊拜
　成婚則公之定位已乆何至是而後定哉齊惠盖以
　宣之立皆齊之賜也故爲平州之㑹要公而責賂焉
　桓公㑹鄭伯於垂鄭伯以璧假許田鄭志也宣公㑹
　齊侯于平州公子遂如齊齊人取濟西田齊志也其
　文義自相屬左氏徒見行父如齊在未㑹之前因以
　爲求定公位不知行父如齊拜成婚爾何與於今日
　之㑹哉今日之㑹齊要魯以求賂也與㑹鄭伯之意
　同平州齊地豈魯㑹齊不即魯地而即齊邪即齊地
　則齊爲志也審矣
公子遂如齊六月齊人取濟西田
　公子遂如齊致賂也魯致之而書齊取齊欲之也齊
　惠之罪實與魯均尚何辭而脅魯責賂哉徒以惡視
　之死出姜之歸有以負齊也既爲平州之㑹而取濟
　西田則出姜之恨無以伸惡視之寃無所訴反親怙
　讐貪利黨逆凡以輔簒逆之勢結不義之援而已内
　固私黨外得重賂是二利也冝齊惠樂爲之而不顧
　死者之寃生者之恨也魯挈田賂齊而免討逆之兵
　成婚姻之好是亦兩得矣齊有二利魯有兩得所𫉬
　畧相當然出姜二子何負於齊周公疆土何輕於魯
　哉王法不行齊魯不勝其幸爾不知百世之後有春
　秋之法也書曰公㑹齊侯于平州公子遂如齊齊人
　取濟西田其姦心惡跡可逭乎
秋邾子來朝
　滕子朝桓公說者以爲朝弑君之惡而貶書子今邾
　子朝宣公亦弑君之惡何以不貶書男乎吾以是知
　滕子自貶之說於是有據邾自僖文之世屢爲魯所
　虐至是因宣公之立而求成焉故來朝然十年而公
　孫歸父伐邾取繹春秋之世小國之事大國蓋亦難
　矣朝亦被兵不朝亦見伐一咈其欲則兵甲從之豈
　特邾乎滕杞小國皆然矣
楚子鄭人侵陳遂侵宋
　楚荘真天下之姦雄也其爲謀非暴横陵虐而取諸
　侯蓋亦逹天下之勢以漸而蠶食者也吁可畏哉前
　日滅庸之役首結秦巴以侵中國之西今日侵陳侵
　宋又結鄭以侵中國之東未得秦巴則不及庸未得
　鄭則不及陳宋必秦鄭既服則東西之勢合羽翼之
　謀成而後趨中國觀諸此楚之爲謀非淺淺者初不
　見其伐秦伐巴而巴秦服不見其伐鄭而鄭服其爲
　政必有假仁仗義而懐秦鄭巴人之心者吾竊爲中
　國懼晉靈不君趙盾方有異志諸侯何恃哉彼雖救
　陳伐鄭能挫楚之鋒乎冝楚莊得以成其覇也然所
　以成楚之勢者鄭也故貶稱人
晉趙盾帥師救陳
　趙盾以大夫而尸諸侯之事春秋無貶詞蓋霸者不
　作楚方跋扈不得已而與盾也盾不救則陳宋爲楚
　矣然書救陳而左氏以爲救陳宋諸儒沿之以爲闕
　文非也此又左氏附㑹意陳宋均受兵盾安得救陳
　而不救宋也此蓋意之而妄加其文耳且楚之伐宋
　必越陳而後及宋故救陳則宋自解何用分兵而兩
　救哉然則此盾之謀歟非謀也勢也左氏不達勢而
　謬生救宋之文諸儒從之誤耳
宋公陳侯衛侯曹伯㑹晉師于棐林伐鄭
　趙盾救陳未返而次于棐林四國之君㑹之伐鄭然
　救陳書盾而伐鄭書師何哉是則春秋之法也救陳
　者盾一人而已不名無以知其爲盾伐鄭者四國諸
　侯㑹之以一大夫而主四國之君不可以訓故書曰
　晉師不以大夫抗諸侯也然則貶盾歟曰不可得而
　貶爾變文書師所以予其救中國之功不斥書盾所
　以存君臣之義楚勢方張中國無霸主諸侯不相爲
　用則折焉而爲楚矣幸盾能修文襄之緒而救陳伐
　鄭焉必責正義而誅之則諸侯何所宗中國何所恃
　哉故不得已而予之然直以四國之君而㑹晉趙盾
　則君臣上下之分無以立故變文而書師焉權以與
　其功正以定其分權正並用而春秋之法存乎其間
　愚因是而知春秋非聖人不能修也
冬晉趙穿帥師侵崇
　穿盾之黨也彼見盾執國權主諸侯而已無寸功焉
　以爲秦於晉爲世仇也於是帥師侵崇崇秦之與國
　也侵崇無損於秦無益於晉所以然者蓋無事生釁
　以立已功也立功所以媚盾而固其寵焉冝其見信
　於盾而成其弑逆之惡也要功生事之臣果可親乎
晉人宋人伐鄭
　前日伐鄭書師善其救中國也今日伐鄭書人惡其
　不能服鄭而徒弊中國也服鄭之本在德其次莫如
　力趙盾何德以服人哉而力又不足宜鄭人望望而
　去之何以伐爲伐之卒不能得鄭而爲宋生敵故明
　年有大棘之戰而華元就𫉬者晉之罪也
二年春王二月壬子宋華元帥師及鄭公子歸生帥師
戰于大棘宋師敗績獲宋華元
　大棘宋地鄭伐宋也鄭伐宋而以宋主之春秋被伐
　者爲主例之常也楚未嘗伐鄭鄭穆無釁而從楚晉
　再伐而不反固已悖矣今乃爲楚伐宋附荆蠻而戕
　中國可勝責乎然伐宋者楚也楚子不出責勝於宋
　而能敗其師獲其將者楚之力也然則鄭用楚師何
　以不書以蓋楚卑之非鄭以之也故以鄭自將其師
　爲文然揆其力鄭必不能獨敗宋師而不頼楚春秋
　書獲者七惟哀十一年獲齊國書與此獲華元書敗
　績蓋兵將俱没也華元兵敗身獲而無貶辭傷其力
　不敵而責晉之不捄也書敗書獲甚楚鄭也然歸生
　有今日之功而鄭靈受異日之禍戰功何足多哉戰
　功者横逆之階也則鄭之勝而得禍不若宋之敗未
　必不爲福也華元之敗不失爲賢大夫聖人傷其敗
　而無貶辭信乎聖人之門不道戰功也
秦師伐晉
　秦晉自河曲之戰於今七年無疆塲之虞蓋亦厭戰
　爾趙穿邀尺寸之功無釁而侵崇無損於秦而犯秦
　怒秦於是有報怨之師書秦曰師曲在晉也伐者問
　罪之名侵者剽掠之計以剽掠待晉而以問罪待秦
　聖人之不與晉明矣於時秦蓋睦於楚幸秦不連楚
　而伐晉使秦楚共而爲是謀晉其殆哉初而侵崇不
　徒無損於秦且何益於晉而今日受兵晉能無傷乎
　是穿結虗怨而晉受實害也穿之罪不勝誅矣
夏晉人宋人衛人陳人侵鄭
　大棘之役晉視宋若秦越而不加救援兵敗將獲亦
　云傷矣今乃區區摟三國之兵以侵鄭豈能克鄭哉
　徒塞宋人慟哭之請而慰其敗衂之傷也于時趙盾
　逆機發在旦夕何暇爲諸侯謀然聞其傷而不加恤
　則懼諸侯有離心逆機動則四鄰合而扼已也故爲
　黽勉之行侵鄭而已何名爲報大棘之辱哉聖人疾
　之貶而書人不可謂將卑師少也
秋九月乙丑晉趙盾弑其君夷皐
　春秋之作凡以暴天下之隠情而誅亂臣賊子之心
　也若夫善如顔閔惡如桀跖婦人孺子皆判其是非
　何賴夫春秋趙盾之弑君藏姦匿謀其狀甚晦不惟
　當時惑之後世有所不白學者不信聖人而信淺丈
　夫口耳之論更以爲賢吾所不曉且弑君者趙穿而
　春秋書曰趙盾聖人豈以弑逆之罪誣君子乎弑君
　者穿之手而盾之心爾盾將弑君而假手於穿穿盾
　之孚也受盾之賜則惟所驅之是亦鷹鸇之用爾彼
　欲得禽者豈鷹鸇哉捨盾而治穿穿固受惡無辭而
　盾之奸得爲君子春秋豈不失賊乎書曰晉趙盾弑
　其君夷皐窮惡之首而誅其心也以此防民後世猶
　有假手於人以行其簒逆之心如司馬師之用賈充
　者且髙貴郷公之弑實賈充成濟手刃之陳泰請殺
　充以戒惡而師不忍其事與盾之不殺穿者何異後
　世其亦指賈充爲弑君而以師爲賢哉說者乃曰盾
　爲正卿亡不出境反不討賊以是得弑君之罪且裴
　度相敬宗當國秉政於時蘇佐明弑敬宗而立文宗
　度不知之非獨不亡亦不討賊後世其亦指裴度爲
　弑君可乎聖人不責人於無心茍無是心而妄以其
　罪加之是誣人也雖羅織之吏有所不忍而謂聖人
　爲之乎趙盾弑君其罪既白學者胡爲廢經任傳妄
　以賊爲賢耶吾援魏唐之事非以證經也古今固殊
　而人情則一以後世之事而酌古人之情則趙盾之
　情見矣
冬十月乙亥天王崩
三年春王正月郊牛之口傷改卜牛牛死乃不郊猶三
望
　魯之僭郊天不從而人不允魯必爲之郊牛之變皆
　天示之譴也卜而不從者四鼷鼠食牛者三牛口傷
　者一有變而不郊者四猶三望者三免牛者一免牲
　者二禮不中節人鬼不享況上帝乎魯不自咎其僭
　必將用之凡郊之不從牲之變故皆非人力所能爲
　也且鼷鼠食牛豈人所能治皆天殃也而說者責其
　養牲不謹是責罪於庖人而奬借於魯侯也不惟失
　人之意且違天意矣今郊牛口傷而改卜牛是宣公
　不識天譴而猶改卜也牛又至於死則天意不欲魯
　郊審矣不郊而猶三望是不僭於天而僭於地天地
　豈有異理天所不享地安得享之左氏曰不郊無望
　可也是爲得之餘義見僖三十一年
葬匡王
　四月而葬非禮也
楚子伐陸渾之戎
　楚之伐陸渾其謀深哉墨陸渾在伊洛之間逼近王
　城楚於陸渾無絲髮之憾莊王之兵非疾陸渾也蓋
　將撼周鼎焉嗚呼莊王之意在圖覇而不知霸業以
　尊周爲義舎尊周無以令諸侯而莊王首犯天下之
　忌其不能霸諸侯而徒爲戎首無足怪者彼其假伐
　戎之名以窺周室冝得重貶而今書楚子何哉曰書
　楚子所以深誅之也春秋于楚尚有漸進之意不忍
　即外之也不然將以不治治之矣楚本鬻熊之後而莊
　王楚之賢君也冝少知大義而反干犯上之誅故書
　曰子若曰五等諸侯而爲是舉蓋以中國之法誅之
　也若然則春秋之法安可以例求之
夏楚人侵鄭
　霸者之服諸侯德義而已莊王之興兵未嘗及鄭而
　鄭歸之今伐陸渾之戎而觀兵於周所履不正而爲
　謀不順晉亦未嘗偪鄭而鄭叛楚歸晉則信乎德義
　者霸主之基也既以不義而失鄭矣乃區區以兵侵
　鄭君子不以爲責叛是侵掠中夏而已故曰楚人侵
　鄭書人書侵其誅楚之法重矣
秋赤狄侵齊
　僖文之世嵗有狄患至文十一年叔孫得臣敗之於
　鹹狄患頓息狄衰而赤狄興焉赤狄隗姓潞甲及留
　吁皆赤狄也其族類實繁今其侵齊始見於經周衰
　王政不綱職方氏失其職散處四方固不能驅而出
　之四海之外也然有霸者作順則撫之逆則滅之俾
　不爲諸侯之患足矣今晉政内亂赤狄陸梁於東楚
　人跋扈於西晉不能治也彼其侵小邦猶曰蜂蠆而
　已今直犯大國其可忽乎彼蓋以齊負弑逆之罪蚍
　蜉蟻子均可以撼揺之故肆其毒熖蔓延以蠶食焉
　二年之間而兩侵齊境齊何慊於赤狄哉徒以西鄰
　於赤狄而且負不義之愆也嗚呼不順之人無人不
　可以藉口而陵之況鄰國乎雖然赤狄之患亦不可
　長也
宋師圍曹
　棐林之㑹宋曹同伐鄭間一歳而宋師圍曹宋曹之
　憾無問其故而晉之不能輯和諸侯審矣今内有赤
　狄之患外有荆楚之彊諸侯惟締交一心協力而抗
　之然後得以少安今内自生敵國諸侯交惡而志不
　一此楚人之幸而中國之憂也彼宋曹不憂乎外而
　交爭於内是自危也楚人不乗隙而爲卞莊子之計
　幸矣然聖人書之非茍責宋曹實罪晉也晉能宗諸
　侯則宋曹無今日之圍矣
冬十月丙戍鄭伯蘭卒葬鄭穆公
　葬不月闕文也安有丙戌卒而丙戌葬無是理矣諸
　侯五月而葬今十月卒則葬在三月之間爾鄭之速
　葬者歸生之謀也歸生將不利於嗣君故速葬而成
　其逆焉
四年春王正月公及齊侯平莒及郯莒人不肯公伐莒
取向
　平非齊魯之所冝與也齊惠魯宣何人哉已不自揆
　而責人以平君子哂之周禮有調人諧和萬民之難
　合方氏除邦國之怨惡則平者固君子之事也惟義
　故能平人之不義已爲不義之渠何以詰人之不義
　哉莒郯有疆塲之怨能直已而平之二國何辭而不
　屈惠宣負大逆之名於天下小人恥之冒靦顔而平
　莒郯冝莒郯之不肯也今夫市有兩人鬭盗攘臂而
　解之彼有死而已豈能服於盗哉盗不觧鬭將自止
　盗而解之是激兩人之怒而益其鬭也盗既解而不
　止則亦莫不怒因奮擊而攫其金焉是盗之常情爾
　惠宣之平莒郯何以異此莒人不我從因伐莒以取
　向初以義平人而以利終之則其初果誠於義哉小
　邾射以邑歸魯魯使大夫盟之辭曰使子路約我無
　使用盟夫不信歃血之盟而信子路之一言以子路
　之義存焉爾故孔子曰片言可以折獄者其由也歟
　兩怨相讎能以片言折之者惟義而已推子路之義
　居莒郯之間莒郯將拜伏聽命之不暇尚安有不肯
　之違哉彼惠宣均不義之徒冝其不能平二國也然
　莒不肯齊不伐公獨伐之蓋主是平者魯也宣恥於
　不肯則不能無怒故因伐而取邑焉則其惡尤出齊
　惠之上信乎其爲宣公也春秋諱内惡而此辭煩不
　殺略無隱避之文聖人於此蓋誅之重矣向在莒魯
　之間隱二年莒人入向向遂滅地屬莒至是爲魯所
　取焉
秦伯稻卒
夏六月乙酉鄭公子歸生弑其君夷
　春秋書弑逆之事罪惡有輕重覩文生義聖意自見
　而學者癖於左氏以其辭艶而富事新且竒多叛經
　而從之吾不惡其喜新竒而患其失聖人之㫖而逸
　罪人則春秋之法不著於後世也如趙盾之事既不
　可信彼亦自疑其不信也於是託仲尼稱董狐之直
　以實其說使其說之近義雖不假聖人而傳若其非
　也雖冐以堯舜文武之所爲識者必將辯之而况託
　爲傳聞之論乎歸生之罪在所不必言而左氏載食
　黿之事其跡甚誣世豈有一饌之隙而謀弑君哉不
　經甚矣易曰臣弑其君子弑其父非一朝一夕之故
　其所由來者漸矣學者不以經而學經乃信口耳浮
　華之論此吾所以辯之也
赤狄侵齊
　義同前
秋公如齊公至自齊
　公七年之間凡五如齊公之立雖齊之賜今位既定
　矣齊固無德於魯也何求於齊而屢朝之蓋平州之
　㑹齊人求賂魯割濟西田乆在齊則齊豐而魯瘠魯
　固弱於齊也今又失是田則何以爲國乎故屢屈而
　朝齊者請是田也十年濟西之田歸而齊侯元卒公
　復如齊拜田且弔焉頃公即位則公不復如齊矣用
　是知公之五如齊凡以爲是田也屈已以賂之折節
　以求之以已不正而已宣公以位爲榮吾見其以位
　爲辱也
冬楚子伐鄭
　楚前日侵鄭書人書侵而今日伐鄭書子書伐聖人
　輕重之法未嘗不與人爲善人之爲善雖荆蠻且與
　之而況君子乎楚伐戎逼周而鄭歸晉則侵鄭爲曲
　故貶書人今鄭弑其君諸侯不問而楚伐爲有辭雖
　楚兵之興志於得鄭非爲討罪而來也然其兵之壓
　境未必不以是爲辭聖人亦因其辭而權與之非予
　楚也責中國也晉亦負不義之惡尚何辭以正鄭哉
　然使楚得以藉口而爲義則夫與楚子者責晉重矣
五年春公如齊
　義同四年
秋九月齊髙固來逆叔姬
　髙氏齊之望也管仲曰有天子之二守國髙在則髙
　氏蓋世秉齊政公至自齊而髙氏固來逆叔姬則固
　在齊已求婚於公矣齊君要魯而利之齊臣要魯而
　娶之君臣所以脅魯者以魯有負於齊也輸田於君
　納女於臣魯之辱大矣宣公尚以位爲榮乎不若􁉑
　然匹夫無是辱也諸侯嫁女於大夫以大夫同姓者
　主之而髙固來逆於魯公自主之也以諸侯下敵大
　夫其爲辱甚矣
叔孫得臣卒
　得臣於宣蓋有援立之功文十八年與公子遂並如
　齊歸而殺惡及視絶出姜而立宣公得臣與有力焉
　則今之卒宣公其無念乎仲遂卒適祭祀於太廟則
　爲之去籥卒事得臣之卒幸而不在有事太廟之日
　故其異常之禮不得見於經然其待仲遂之異則待
　得臣不能不優矣嗚呼隆私恩而背公義輕正禮而
　重逆黨是宣公之心
冬齊髙固及子叔姬來
　婚姻之禮世有常經而婚義有親迎無反馬議禮者
　當從婚義爲正女既嫁逺于父母嵗一歸寧父母歿
　則以卿行所以篤親親之義今子叔姬未踰年而來
　歸寧禮固踈矣而髙固委質於齊非君命不出境前
　日來逆叔姬猶曰親迎也今從叔姬來此何禮哉内
　廢君臣之義外紊婚姻之禮春秋之世禮義銷亡非
　特髙固爲然春秋蓋因髙固以示譏而垂後世之戒
　云
楚人伐鄭
　前日伐鄭聖人以討逆予之故書子今之伐鄭則是
　陵虐中國而已故書人聖人褒貶無私焉無謂前日
　之是而蓋其今日之非也
六年春晉趙盾衛孫免侵陳
　晉成之立得鄭而失陳鄭所以來歸者以鄭襄繼故
　而立晉成亦繼故而立同惡相求爾而陳所以從楚
　者以楚之彊而晉權在趙盾度其不足以庇已也晉
　内不修德以來諸侯而徒恃兵以服陳果能得陳乎
　今盾及衛孫免侵之亦然爾黑壤之盟陳卒不與其
　後乍歸晉而楚又伐之陳復爲楚有陳特視其彊弱
　以決從違之計實非心服也晉楚爭陳自此始故聖
　人詳録之以見中國盟主之不足恃也不書帥師將
　尊師少爾公羊以爲趙盾弑君而復見其意蓋以弑
　君之賊復見明盾非弑也翬遂慶父宋萬齊商人皆
　復見亦謂之非弑可乎其說踈矣
夏四月
秋八月螽
　書災也
冬十月
七年春衛侯使孫良夫來盟
　良夫之來爲晉求魯也魯宣以援立之賜事齊而外
　晉晉成立將求諸侯以興霸業惟衛乆睦於晉伐宋
　鄭侵鄭侵陳衛無不從役魯宣未嘗與晉人之㑹盟
　征伐也故晉將爲黒壤之㑹而俾衛求之文十三年
　晉爲新城之役於時魯睦於晉而爲晉求衛衛成從
　之遂同新城之盟今衛成睦於晉而爲晉求魯魯何
　辭而不從哉故冬遂同黒壤之㑹交相求以尊盟主
　所以外楚而爲自安之計也故聖人與之無貶辭焉
　然衛成之君衛使良夫來聘足矣安事乎盟蓋晉之
　責衛也篤而魯之比齊也深使魯陽許衛而隂外晉
　則衛必得罪於晉故盟之以固其㑹晉之心也至黒
　壤之㑹則公親㑹之蓋重夫渝盟於衛歟
夏公㑹齊侯伐萊秋公至自伐萊大旱
　書云萊夷作牧禹貢青州之域也齊居於青則萊夷
　必爲齊患矣爲齊患而魯㑹伐之魯侯之服役於齊
　固矣魯民何負而從齊役邪君負於齊而民償之爲
　魯民者何不幸哉爲齊伐萊而書曰至自伐萊彼何
　功於魯而飲至於魯廟宣公必有以誣其祖矣傳曰
　大兵之後必有凶年則大旱者伐萊之譴歟書曰大
　旱則不雩或雩而不雨不雩則無志乎民雩而不雨
　是宣公之惡聞於天也
冬公㑹晉侯宋公衛侯鄭伯曹伯于黒壤
　晉自文襄既沒靈公不君霸業不振政在大夫諸侯
　不咸成公立於今五年始謀黒壤之㑹合諸侯同外
　楚以尊中國聖人蓋許之故内外皆爵無貶辭焉左
　氏設經外之文以㑹爲盟謂晉人止公公不與盟故
　特書㑹吾竊嗤其誣而諸儒往往指以爲說不其迂
　哉且陽糓之㑹齊不肯盟季孫行父則書曰齊侯弗
　及盟平丘之㑹公不得同歃則書公不與盟今經無
　其文而左氏妄生此說學者信之過矣借使有之而
　春秋不書後世無左氏之說則學者何自知實盟而
　㑹晉侯止公而公不與盟也聖人作經必不如是之
　晦識者學經當以經爲正以傳求經固已惑矣況反
　以經明傳邪信是說則春秋之㫖紊不可考矣
八年春公至自㑹
夏六月公子遂如齊至黄乃復
　將君命無反無留禮既受命君言不宿於家無留也
　聘未至不幸而卒則以尸造于朝介將事無反也公
　子遂如齊至黄有疾遂反則是廢君命矣以疾而復
　猶曰避疾事有甚於疾者亦何所不避哉是以聖人
　不書疾若曰有故即反無君命也昭公如晉有疾乃
　復公自行非君命故明書其疾而此有疾不書疾其
　㫖逺矣凡以責人臣將君命雖有故不當避也
辛巳有事于太廟仲遂卒于垂
　有事於太廟常祭也譏不在祭故不書名所譏者仲
　遂卒而猶繹繹而復去聲也仲遂不曰公子承上文
　也曰仲遂者字也譏世卿爾孫以王父字爲氏而遂
　之孫曰仲嬰齊是也故其卒書字以著張本亦猶公
　子季友卒其後爲季氏也成十五年書仲嬰齊卒嬰
　齊無事業見於經而書卒者爲仲遂書也
壬午猶繹萬入去籥
　繹者祭之明日享賔也商曰肜書所謂髙宗肜日是
　也周曰繹詩所謂絲衣繹賔尸是也萬者干舞也干
　舞無聲籥者羽舞吹籥卿佐國之股肱股肱或虧何
　痛如之古者卿大夫卒則君爲之罷朝減饍徹樂以
　示其戚則仲遂之卒享賔可已而不已也故曰猶繹
　焉既繹則於遂宜踈矣乃為之存萬而去籥嗚呼宣
　公之為人則巧矣如後世之清議何彼其聾瞽一時
　之聴可也能逭春秋之誅乎且宣公之立實受國於
　仲遂内而國人外而鄰國㒺不聞知而宣公中厚乎
　遂而外薄之以㒺羣聽焉及卒于垂宣公以爲遂魯
　之賊也繹有所不必已而心豈誠惡之哉既繹而有
　所不安於心懼遂之神靈以己爲叛恩也故萬入而
　爲之去籥繹宜已而不已所以㒺國人存其舞而去
　其聲所以慰仲遂其心蓋以爲幽不負仲遂而明不
　負國人矣而不知委曲避就適所以益其惡而暴其
　姦初不若去繹勿萬爲真情也聖人㣲文以著其惡
　曰壬午猶繹萬入去籥其隐情晦迹盖暴露而不可
　掩矣
戊子夫人嬴氏薨
　文四年書逆婦姜于齊十八年書夫人姜氏歸于齊
　則文之夫人既絶矣而宣元年書遂以夫人婦姜至
　自齊婦者有姑之稱姜氏已絶婦安得姑所謂姑者
　嬴氏也宣公殺太子絶嫡母而奉妾母盖自元年已
　然矣其私事襄仲殺惡及視絶嫡夫人皆嬴氏之謀
　則嬴氏盖魯之元惡歟故聖人於元年書婦姜則見
　其以妾爲姑而於此復書夫人嬴氏卒則宣以妾母
　爲夫人而妾母專政之罪於是著見矣隱二年夫人
　子氏薨隱固不以爲夫人而臣子夫人之故不書葬
　不以小君之禮葬也此夫人嬴氏薨宣尊之爲夫人
　故書葬以小君之禮治之也一書葬一不書葬於是
　褒貶之㫖昭昭矣
晉師白狄伐秦
　秦晉自河曲之戰固已厭兵而趙穿無釁生事以邀
　已功啟侵崇之役秦於是有伐晉之師今秦共歿而
　晉靈弑怨已易世可以已矣而晉成復修先君之怨
　於秦成公尚何思於先君哉所以然者姑以順國人
　之情以爲無廢先君之舉也不知晉人豈樂戰而伐
　秦者豈靈公之志哉盖權出於盾與穿爾不能修文
　襄之業尊周室安諸夏以盖己之惡乃區區尋盾穿
　之跡摟白狄以伐秦吾不見其能懐國人而奉先君
　祗見召冦興戎而益敵國之仇也書曰晉師白狄伐
　秦是亦外晉矣
楚人滅舒蓼
　舒同宗而異國故得謂之羣舒亦由狄均曰狄而分
　赤白曰舒蓼曰舒庸曰舒鳩皆舒也詩曰荆舒是懲
　則舒盖楚之黨爾彼之黨相攻中國所不治聖人何
　以書之盖舒逼近中國滅舒則中國失南門矣書之
　所以爲中國憂而著楚莊之熾也晉不圖此而報私
　仇於秦何哉杜氏以舒蓼爲二國踈矣舒庸舒鳩豈
　亦兩國乎
秋七月甲子日有食之既
　義同隱二年
冬十月己丑葬我小君敬嬴雨不克葬庚寅日中而克
葬
　禮葬不爲雨止又曰送葬不避塗潦則雨不克葬非
　禮也士之喪禮猶以漆車載蓑笠而千乗之國能無
　備乎禮平明而葬日中而虞此言庚寅日中克葬則
　無備明矣孫復之說吾從之或以爲嬴氏殺嫡立庶
　天譴之故雨不克葬此附㑹之說爾葬定公亦雨不
　克葬無乃亦天譴邪嬴氏之惡不重於文姜而文姜
　之葬不雨豈天亦私文姜邪其說不根甚矣嬴氏之
　書葬凡以譏妾母奪嫡而得以小君之禮葬且附妾
　於廟也雨不克葬譏無備耳
城平陽
　左氏曰書時也且左氏例水昏正而栽水昏正夏之
　十月非周之十月也今見書十月遂謂之時是不識
　夏周正朔之異也於是疑左氏不學而踈者非丘明
　審矣
楚師伐陳
　舒蓼楚之與國也無罪而見滅冝陳之懼而叛楚也
　然晉成亦無足依者故楚師伐陳而復爲楚焉扈之
　㑹陳侯不在既而荀林父伐陳則今日之師楚復得
　陳矣嗚呼陳不幸而當晉楚之衝豈甘心於左袵哉
　使中國有桓文之君則陳固不樂從楚也彼晉成庸
　庸耳何足以宗諸侯而抗楚乎冝陳之不能自固而
　復爲楚也
九年春王正月公如齊公至自齊夏仲孫蔑如京師
　朝諸侯而聘天子春秋之時無足責者所書者責其
　故而已宣公朝齊者凡五皆有其故魯大夫如京師
　者七無事而往者惟此仲孫蔑與襄二十四年叔豹
　如京而已有故而朝必有其情無事而往必有其意
　不可不考也公之如齊爲濟西田也吾於四年既言
　之而仲孫蔑之如京師何哉凡魯大夫如京師未有
　無其事僖三十年公子遂如京師荅宰周公之聘也
　文元年叔孫得臣如京師拜召伯之錫命也八年公
　孫敖如京師奔襄王之喪也九年叔孫得臣如京師
　荅毛伯之求金也昭二十二年叔鞅如京師葬景王
　也無事而如京師者惟仲孫蔑與叔孫豹爾其故何
　哉蔑之如京師畏晉也豹之如京師畏齊也宣公倚
　齊而得國其比齊深矣恃齊爲援故不事晉黒壤之
　㑹盖赴衛之求非誠事晉也其後朝齊聘齊無虗歳
　晉盖憾之公懼有晉兵故如齊未反而命蔑如京師
　盖晉成之母周姬成公周出也既聘京師則晉必不
　敢憾魯而伐王之所親矣此仲孫蔑所以無事而如
　京師也若夫昭公以豹聘周則是畏齊焉昭公比晉
　而不事齊齊盖將伐之而靈王實娶於齊故使豹如
　京師以結於周既聘周則齊必不忍仇魯而伐王之
　所與也嗚呼春秋二百四十二年大夫如周者七盖
　亦踈矣而如必以事無事而聘者二皆出其所私安
　則視周爲弱而不恤急則倚周爲援以自固其罪可
　恕乎然其事甚隱且晦非深於春秋者不能考也吾
　故暴之以顯春秋之法
齊侯伐萊秋取根牟
　齊侯伐萊秋取根牟此一事爾而說者以其間一秋
　字遂以爲魯取之此與僖四年齊人執陳轅濤塗秋
　及江人黄人伐陳十七年齊人徐人伐英氏夏滅項
　何異此承上文特間一時說爾說者疑其間一時遂
　以爲事在魯非也此與莒人伐杞取牟婁之文同特
　牟婁不間時而此間時矣以職方考之萊東萊有牟
　平又有東牟則根牟即東牟耳齊侯扼萊之小伐而
　取其邑理何足怪而學者既曰魯取之則遂以爲國
　牟國太山牟縣非根牟也經書牟人葛人來朝公孫
　兹如牟皆曰牟不曰根牟豈可以根牟爲牟國其所
　以誤者盖以爲内取國矣以爲内取國者以間一秋
　字也豈間一秋字遂析爲二國事而又以邑爲國哉
　萊逼於齊齊利其地而侵食之至襄六年齊卒滅萊
　則萊之弱而亡自取根牟始齊陵其小而圖滅之故
　聖人詳書以志齊之惡云
八月滕子卒
九月晉侯宋公衛侯鄭伯曹伯㑹于扈晉荀林父帥師
伐陳
　晉合諸侯于扈而以荀林父伐陳盖㑹以求陳陳不
　至於是伐之則兵爲有詞陳靈叛晉即楚楚滅舒蓼
　陳懼而歸晉既而楚師伐陳則陳復爲楚陳之從違
　晉楚之間雖非得已然亦失所歸矣陳盖以晉不足
　依而從楚然鄭尤逼於楚而一心事晉亦足以安陳
　歸中國豈不得爲鄭乎而乆於侏􁍜之俗亦既惑矣
　扈之㑹諸侯皆在而陳不與則林父之兵冝其不免
　哉聖人列序諸侯而繼書伐陳則責陳也深矣陳靈
　之爲人庸不達權固不適變幸晉成卒而免晉兵然
　禍𤼵蕭牆殃及其身觀其處兩大之間懵不知適從
　固非明哲之君也冝其不能保身歟
辛酉晉侯黒臀卒于扈冬十月癸酉衛侯鄭卒
　不書卒於㑹而書地者既㑹而反未離于扈也不可
　以書㑹晉衛二君皆不書葬魯不㑹也魯事齊而外
　晉而衛晉之與也既不㑹晉則亦何有於衛故俱不
　㑹焉齊惠公卒公親㑹之以報立己之恩晉衛盖亦
　同盟矣雖赴而不㑹厚於利而薄於禮盖以爲晉衛
　無益己也嗚呼宣公之爲人真相鼠哉
宋人圍滕
　滕小國也介以宋魯之間難乎爲國矣宋之所以疾
　於滕者以滕事魯也何以知其事魯八月滕子卒而
　赴於魯則新君即位親於魯也審矣然滕之㣲弱豈
　能貢二大國哉宋恃其彊以重兵圍之夫圍城非將
　卑師少所能辦也而聖人書人誅其以大陵小以彊
　陵弱故人宋所以伸滕也滕無善可伸特憐其危弱
　而已明年宋又伐滕小國何以能自立滕文公問雖
　孟子不能爲之謀曰築斯城也鑿斯池也與民守之
　効死而民弗去則是可爲也孟子之謀亦欲滕之自
　治以和其民人固邦本而已爲滕君者固無以易此
　謀也
楚子伐鄭
　楚莊之立加兵於鄭者凡四而兩書子者何也三年侵
　鄭貶其荆蠻也故書人四年鄭有歸生之逆諸侯不
　討而楚伐之聖人以討罪之辭書之故書子五年伐
　鄭則非有討罪之名是亦干紀而已故又書人今晉
　成卒中國無盟主楚乗隙而動伐鄭而得鄭其爲患
　深矣而亦書子何哉盖著干紀之彊而爲中國憂非
　與之也雖卻缺之救不能反鄭之叛轍則信乎楚之
　侈而不可遏矣聖人書子盖所以著楚之彊盛而晉
　景初立懦而無立志中國無盟主諸侯其何以安嗚
　呼奈何
晉卻缺帥師救鄭
　救鄭而鄭卒叛救而無功冝得貶矣而無貶辭盖所
　以存中國也晉景立而未能霸而大夫能出而救鄭
　儻不以是予之則中國之威日沮矣左氏謂鄭伯敗
　楚師若然則鄭安得從楚鄭不從楚則明年晉宋衛
　曹安得有伐鄭之師也吾意敗楚之事當在三年侵
　鄭或四年五年伐鄭之役左氏誤附於此爾冝初敗
　楚師故其後楚莊怒而屢疾於鄭也若鄭於此既敗
　楚師尚何以從楚哉左氏之說皆出於附㑹亦時有
　合者若以爲國史則誤矣
陳殺其大夫洩冶
　忠孝不兩立君子不得已擇其輕重而處之以權死
　生之際尤輕重所係不可不審也不可死而死是輕
　其生非孝也可死而不死是重其死非忠也紂之虐
　㣲子去之比干死之孔子均以爲仁夫去與死其跡
　氷炭矣而均得爲仁何哉㣲子比干皆王子也使其
　同聲而諫連頸而戮則成湯不祀矣㣲子之去所以
　全祖宗之祀比干之死所以盡臣子之義一以爲孝
　一以爲忠此所以皆得爲仁洩冶立淫亂之朝固不
　冝坐觀其惡而不言矣然君子之言不可茍可與言
　而不與言失人不可與言而與之言失言交友尚爾
　而况言於君乎言於君而無益徒自取禍不若括囊
　無咎無譽也不忍括囊而食君禄則去之可也薦圭
　璧於泥塗固已踈矣而觸虎狼而取死庸得爲智乎
　此洩冶之死聖人所以名之也然其責洩冶也輕而
　責陳靈爲重故稱國以殺殺無罪也况殺諫乎自古
　殺諫臣者不亡國則禍及身徵舒之逆即兆於此歟
　嗚呼戒哉
十年春公如齊公至自齊
齊人歸我濟西田
　濟田之賂齊求定位而已位既定則不忍之心生即
　位二年猶有自危之心三年則益固矣故四年公遂
　如齊請是田也然齊既利是田三年之賦未足以厭
　齊欲齊安忍歸哉至是更十年四朝齊而後得之然
　齊侯非垂死之謀則亦未忍歸我也齊惠魯宣本同
　惡相濟齊所以責魯而魯之所以賂齊者徒以出姜
　之絶惡視之死慊然不足於心爾今齊惠將啟手足
　瞑目之後安知無魯文公既死之變哉是變一生齊
　將復受魯之報矣故惠公因公之朝挈是田而歸之
　於以賣定位之恩而爲身後之託也嗚呼天子土地
　豈諸侯苞苴之物哉賂之以姦歸之以姦齊魯之罪
　均矣庸可恕乎不言求歸公受之齊也曰歸我濟西
　濟出齊魯之西臨濟之田皆曰濟西有齊濟焉有魯
　濟焉故曰我濟西田别非齊濟也
夏四月丙辰日有食之
己巳齊侯元卒
齊崔氏出奔衛
　惠公卒而崔氏出奔崔氏者惠公之孚也惠卒而奔
　則寵於惠而不容於國人乆矣書氏譏世卿孟子曰
　所謂故國非謂有喬木之謂有世臣之謂也則世臣
　亦古制文王治岐仕者世禄書曰賞延於世詩曰凡
　周之士不顯亦世則世臣固國之望君之股肱也何
　以譏之盖不譏其世而譏其專也世而賢是世濟其
　羙也世而專是世濟其惡也春秋之書崔氏尹氏武
　氏固非所謂賢也皆專也非專且横而見逐又安得
　出奔哉穀梁以爲舉族而出彼尹氏卒豈舉族而卒
　邪不近人情矣左氏見襄二十五年有崔杼之事因
　以爲崔氏出奔吾又疑其附㑹且自是至崔杼之逆
　凡五十有一年以七十言之則今日之奔直未冠爾
　未冠遽能專齊乎古者四十而仕五十而爵則至崔
　杼之弑盖百嵗矣何杼如是之壽且壯也吾固不好
　辯左氏附㑹之說實搜吾言聊一吐之
公如齊五月公至自齊
　春公如齊受田而歸不勝其驩如也則齊侯垂死之
　託忍忘之乎故元卒而公復如齊奔喪拜田且定嗣
　君以報元之賜也公即位於今十年未甞一朝京師
　盖以周之弱不足依而吾之位實定於齊齊爲重矣
　彼其五朝於齊盖得國於齊焉魯天子之封乎抑齊
　之壤也厚於齊而薄於周魯有罪矣而齊之視魯不
　啻附庸不既横哉聖人書如齊非茍責魯抑亦誅齊
　也
癸巳陳夏徵舒弑其君平國
　洩冶之諌以靈公淫於夏姬彼其荒淫殺諌以自愚
　所謂無道也而稱臣以弑何哉盖徵舒人子也不忍
　其辱而弑君君則無道矣而母之惡用是益彰庸得
　爲孝乎故書名以懲子道非謂靈有道而出徵舒之
　名也
六月宋師伐滕
　前年圍滕而滕不服今又伐之以滕之小安能事二
　國叛魯則宋伐之叛宋則魯伐之艱乎爲國哉而宋
　成纔免晉楚之虐則陵犯小國曷亦以己處晉楚之
　間爲心則滕之從違在所不問也左氏以滕恃晉而
　不事宋滕今在徐州以職方考之滕越齊衛而後至
　晉安能越二國事晉哉盖事晉而不事宋晉魯有亥豕
　之似左氏誤附㑹矣
公孫歸父如齊葬齊惠公
　歸父仲遂之子也父如齊依惠公以定公位子如齊
　葬惠公以終父志父子爭國之權外事大邦内逢君
　惡聖人書之以著父子相濟爲姦以固其寵可勝誅
　乎
晉人宋人衛人曹人伐鄭
　晉楚爭鄭盖自宣以下楚莊即位哆然圖霸而晉靈
　不君權在趙盾故鄭穆叛而即楚既以身餌楚則楚
　之視鄭遂若固有一折而歸晉則楚伐之叛而從楚
　則晉征之鄭不能自立視晉楚之彊弱以决從違之
　計耳故聖人亦閔其弱自鄭襄之後則重責晉楚而
　輕責鄭貶楚之虐而責晉以德晉德勝則楚之虐將
　自戢鄭有所依則亦不復爲楚矣此春秋之意也前
　日楚子伐鄭卻缺之救不能敗楚師安能得鄭故鄭
　服於楚夫鄭之服楚非情也勢也晉不自咎其不能
　敗楚以致鄭之叛乃區區用兵於鄭郊使鄭復反而
　從晉晉能庇鄭保楚師之不伐鄭乎不能也不能則
　曷内修政刑而和諸侯務農治兵以圖召陵城濮之
　舉彼摟諸侯以伐鄭鄭何辜哉此聖人所以貶而書
　人歟
秋天王使王季子來聘
　前年仲孫蔑如京師豈誠重王室哉謀其私而已彼
　雖以謀私而王且以爲腆是以有王季子之聘也宣
　公即位朝齊者五而聘齊者六皆以立己之故彼視
　王室利害不切其身冝其無一介之使也惟乆事齊
　而懼有晉兵由是有蔑之行使無晉之恐則亦不復
　聘於王矣而天王遽有季子之報王豈測其諼哉彼
　蔑之見王必不曰魯懼晉而致聘盖曰致三嵗一聘
　之禮也然諼不能無敗故終春秋之世王不復聘魯
　豈其今日之諼有以欺王室哉不然自是之後凡百
　餘年王無聘魯之使何篤於初而略於終也愚是以
　知其諼之敗矣王季子王氏季子字也食采於王城
　因采爲氏今世有王氏皆本於此亦由宰周公食采
　於成周曰周公是也諸儒之説鑿而不通耳
公孫歸父帥師伐邾取繹
　季氏將伐顓臾孔子曰邦分崩離析而不能守也而
　謀動干戈於邦内吾恐季孫之憂不在顓臾而在蕭
　牆之内也孔子豈助季氏爲謀乎盖爲魯計耳以爲
　季氏克顓臾則愈不可制也今邾婁何異於顓臾歸
　父克邾得繹則東門氏之彊豈減於季氏哉仲遂之
　專盖自僖以下其見於經自如楚乞師始其後文公
　庸怠不君遂權日熾文不能收也至於廢夫人殺太
　子立宣公皆遂主之始終見於經者凡一十有九專
　盟專㑹專兵專出其卒也宣公且爲之徹樂去聲遂
　喪未禫而歸父斬然擁使命如齊矣今又帥重兵伐
　附庸而取其邑擁兵柄立戰功又取邑以自封植其
　何以制之哉而宣公不制更以爲賢是養虎於閨闥
　聖人書之盖爲魯憂彼邾何負於魯而魯伐之是乃
　自伐以益内㓂耳
大水
　觧見桓元年
季孫行父如齊冬公孫歸父如齊
　行父如齊慶頃公之立也而歸父亦安用如齊哉盖
　魯之失政權歸於東門氏三家初未得志也謀奪其
　權而未有其間今宣公聘齊不命歸父而命行父歸
　父盖疑之疑行父如齊而有以間己也歸父父子事
　齊牢不可破所以倚齊而制魯今行父既疾己之專
　彼其如齊也安保其不謀己也哉故行父未至而歸
　父踵如齊所以察行父之謀而觀齊侯之志也行父
　固未必有是謀然小人之情既爲不義忌人之圖已
　儳然不自安耳則夫歸父之出又豈君命哉宣公盖
　亦無若之何也非春秋何以治之
齊侯使國佐來聘
　不喪聘在禮無譏文有僖公之喪公孫敖如齊不以
　爲貶則齊有惠公之喪使國佐來聘不言子者亦正
　也武氏之子來求賻毛伯來求金皆天王在喪故不
　書王使禮天子在喪稱小童諸侯在喪稱子彼其自
　稱可也臣子安可以是目其君哉故不稱王使若武
　氏毛伯之自求焉葵丘之盟稱宋子踐土之盟稱衛
　子盖躬自㑹而自稱也今齊頃未踰年而稱侯方其
　命使也豈頃公自稱曰齊侯哉國佐固亦不敢自稱
　其君曰齊子亦豈自稱齊侯歟彼其聘詞不過曰寡
　君使下臣聘於執事而已宣公德齊之援視齊若父
　母之邦冝其不敢斥曰齊子然而稱侯者豈爲尊齊
　侯哉是乃䧟之於不孝也故其書於䇿曰齊侯使國
　佐來聘春秋盖因舊史以義自見所謂因而不必修
　者也
饑
　春秋書饑者二大饑者一而宣公獨居其二宣公即
　位至是十年螽大旱大水各一宣之立不允於天天
　變之作冝矣而貢齊無虗嵗用兵無已期倉廪罄府
　庫空而又加以水旱之變則其民至於流離凍餒固
　無足怪然宣公亦何以立哉君無道而民受其毒爲
　魯民者何不幸耶古者國有九年之蓄故螽螟水旱
　有所不能傷備先具也宣公虗内以事齊量入爲出
　猶懼不足安能備先具哉冝水旱之後而繼之以饑
　也
楚子伐鄭
　楚之伐鄭者五皆責叛也鄭豈楚之與哉一失身餌
　楚五受楚兵從楚者六歸晉者五乍晉乍楚泛然如
　不繫之舟然聖人豈責鄭之叛服不常哉閔其不幸
　而處晉楚之間不能自立也今楚子伐鄭又復書爵
　非與楚也著楚之彊以責晉景之立不能修覇業而
　楚莊日彊陳鄭將歸之矣中國不競嗚呼奈何
十有一年春王正月
夏楚子陳侯鄭伯盟于辰陵
　辰陵之役陳鄭叛晉而受盟于楚冝得重貶矣而反
　爵之何邪非予之也志楚之彊而矜二國不得已也
　晉景即位不允武不允文陳鄭知其無能爲爾故折
　而從楚觀子良之言則其受盟亦豈固服於楚哉盖
　餌南鄙之伐而姑從之矣故聖人於楚書子以著其
　彊於陳鄭書爵以恕其不得已著楚彊而恕陳鄭則
　其責晉也爲何如而晉侯方㑹狄於櫕函狄之小猶
　畏而㑹之况於楚也保國不暇尚何以庇陳鄭哉冝
　聖人責晉而恕陳鄭也
公孫歸父㑹齊人伐莒
　齊魯平莒郯之怨莒人不肯二國不自咎而更以爲
　仇公伐莒得向而齊未有所獲故亦加兵於莒魯亦
　有慊於心以謂吾同平莒郯莒乃不屈於二國吾得
　邑而齊無之故亦緫兵而㑹伐焉盖同疾於小邦期
　復取邑則魯與齊均也其設心庸可恕乎故貶而人
　之人齊亦所以人魯矣盖内不出主名則無以見歸
　父之横而附齊之固也齊頃即位不修父之好而修
　其怨冝其結憾於四鄰而召鞌之辱也
秋晉侯㑹狄于櫕函
　楚子盟陳鄭于辰陵而晉侯㑹狄于櫕函其彊弱盖
　已判矣晉景嗣霸業而不能自振坐視諸侯之從楚
　無敢問其去來而狄何足計哉狄自僖文之世抑亦
　横矣侵衛侵齊伐鄭伐晉及箕之敗(在僖三/十三年)而鋒少
　戢至鹹之敗則不復振矣(在文十/一年)今狄固無足畏者
　彼其敢犯牧圉偏師可滅也乃屈千乗而㑹之櫕函
　狄地也内失陳鄭而外求狄得狄何益於霸國哉不
　能三年之喪而緦小功之察其晉景之謂乎
冬十月楚人殺陳夏徵舒
　弑君之盜人人均得殺之書人以殺賊討賊之辭也
　楚以蠻服而正中國得以討賊之辭書之聖人豈得
　已哉陳徴舒之逆内而齊晉不問近而宋鄭不討使
　楚莊得假義以正中國聖人與楚則其責中國重矣
　公羊以書人爲貶且此與蔡人殺陳佗何異不貶蔡
　而貶楚盖曰楚南蠻也蔡中國也楚烏得而比蔡不
　知大惡之人天下同弃之不幸楚不討而使徴舒横
　行於陳尚何以訓聖人盖與其能討也故以討賊之
　文加之非貶楚也左氏以爲楚入陳著申叔時之諫
　若然則經何以不書楚入陳殺陳夏徴舒邪入陳之
　事當是納二子之時左氏誤附於此說者沿其誤遂
　謂楚不入陳無以得徴舒且蔡人殺陳佗蔡亦入陳
　乎一弑君之賊尺簡可致安用大師討之說者又以
　殺徴舒義也入陳不義也聖人不欲以不義掩其義
　故遷入陳之文於納二子之上此尤不可聖人作春
　秋實録而已一詞不實天下其誰信之使實入陳而
　不書不入陳而反書之是聖人輕以私意立論其何
　以信天下與來世哉且加入陳於殺徴舒之上何害
　乎討賊之義而必遷就以罔後世乎學者不察左氏
　之誤而曲經以合之害道多矣此吾所以好辯也
丁亥楚子入陳納公孫寧儀行父于陳
　楚莊於是盖欲討賊而未明大義者也前日殺徴舒
　以其弑靈公今日納二子以爲靈公之與也殺其仇
　而納其與以是爲義爾不知所以致靈公之弑者實
　二子爲之公孫寧儀行父與靈公俱宣淫於朝徴舒
　弑靈公而不及二子二子之幸也今楚將正陳其殺
　徴舒是也極陳之惡必併二子誅之否則執歸京師
　以正其罪然後爲義今徒以其寵於靈公而納之以
　其爲順靈公之欲則然矣以爲能正陳則是乃所以
　亂陳也庸得爲正乎說者以爲義不終非也彼盖以
　爲義矣而見義不明更以不義爲義也以不義爲義
　是乃所以爲楚莊王歟故聖人知其不義而無貶辭
　所以恕其心而著其失書子書入若仗義之舉恕其
　心也二子書名而不係之陳則是二子當絶於陳今
　納其所絶著其失也其意隱而明矣
十有二年春葬陳靈公
　靈公之弑於是二十有一月而不葬陳無臣子也賊
　存不討君弑不葬尚爲有臣子乎今公孫寧儀行父
　入而書葬二子葬之也二子逄君之惡以致其弑反
　乃葬之以收其功賣恩於靈公市名於國人其爲葬
　則善而其心不可不誅也故冬書納公孫寧儀行父
　于陳而春書葬陳靈公其義自見
楚子圍鄭
　楚莊入陳得其地而弗有圍鄭得其君而降之世皆
　以爲莊王之義吾竊怪之楚莊霸者無責以王道且
　以威文較之縣陳圍鄭皆威文所不忍爲者而楚暴
　爲之聖人其忍舉而加之威文之上哉吾不信也鄭
　文逃盟齊侯伐之而已陳轅濤塗齊侯侵之而已至
　於曹衛叛中國而從夷狄晉文不過侵曹伐衛未聞
　縣其地圍其都垂滅而復封之也今陳有徴舒之逆
　殺徴舒是矣何用入而縣其地鄭貳於晉伐而責其
　服可也何用圍而降其君入而縣其地圍而降其君
　楚之暴甚矣安得爲義彼徒見其爵而不人疑其爲
　襃安有入人之國圍人之都而得襃者其書楚子誌
　其彊暴而已書入陳而不著縣陳之事書圍鄭而不
　書鄭伯之降盖所以抑楚存中國也
夏六月乙卯晉荀林父帥師及楚子戰于邲晉師敗績
　林父之師將以救鄭而春秋書及楚子戰而不書救
　非救鄭也鄭自春被圍盖亦乆矣今六月而後救何
　益於救哉邲雖鄭地而鄭圍已觧楚既得鄭縱敗楚
　於邲能反鄭之叛轍乎況反爲楚所敗徒弊師旅益
　楚之勢而固鄭之叛果何益哉方鄭之被圍晉不能
　帥師直赴鄭難俟其既折而降楚乃區區勞重兵以
　要戰於邲其意盖將出其不虞而逆敗之如襄公敗
　秦於殽焉不知邲之地非若殽之險且隘徒驅兵以
　犯其破竹之鋒是自取敗也夫兵民命也戰危事也
　安可用民於死地以僥倖萬一之勝哉則晉景之爲
　人尤在襄成之下而林父之舉曽盾穿之不若也霸
　業不競宜矣晉本救鄭而聖人不書救無其實不可
　假其名也凡師被伐者爲主楚伐鄭而以晉主之内
　晉於鄭也晉雖妄舉無功而聖人以内詞書之内晉
　外楚所以抑彊夷而存中國也以爲晉之謬舉則然
　爾若曰貶晉與楚則非經意也楚書爵誌其彊而已
　非襃也
秋七月
冬十有二月戊寅楚子滅蕭
　蕭宋之附庸也在宋之南自宋至楚盖千里而楚兵
　直至於宋郊滅其附庸則楚之患深矣晉不能興文
　襄之業坐視其滅而無寸兵之援盖前乎此救鄭而
　敗尚何敢稱兵向楚哉楚莊得陳而不有得鄭而復
　其君論者以爲賢觀今滅蕭之舉則前日之復陳鄭
　果真情乎莊固知陳鄭之祀未易絶徒取滅國之名
　無益也而蕭之㣲一舉而併之縣其地虜其君孰我
　抗哉嗚呼霸者假仁義而已不能乆假而遽歸之者
　楚莊也觀滅蕭之役何有於仁義聖人豈以仁義責
　楚莊哉威文不作不得已而責楚也責楚所以罪晉
　也
晉人宋人衛人曹人同盟于清丘
　同盟非大夫之事也諸侯同盟不盟於方岳之下猶
　以爲僣而況大夫乎明王不作霸者假同盟之禮合
　諸侯以尊王室其源盖自齊桓莊十六年幽之盟是
　也其後趙盾欲求諸侯復爲新城之盟聖人盖已惡
　其僣排盾於諸侯之下以爲同盟非大夫所冝主也
　今晉景將求諸侯而以大夫用同盟之禮盖循趙盾
　之轍而不知晉所以不能得諸侯者盾之故也況景
　之大夫其權勢未必如盾之赫奕何足以號召羣后
　邪晉以大夫主之而諸侯亦以大夫受盟大夫果足
　以結信乎故牲壇未掃而宋師伐陳衛人救陳宋衞
　交兵互相矛盾則今日之盟何足恃也斷道之㑹景
　公知大夫之盟不足以信故親之然宋已知晉之主
　盟無足恃而不復同矣則今日之盟適所以疑諸侯
　非求諸侯也故聖人舉皆人之不出大夫之名非㣲
　者也貶也同盟義見莊公十六年
宋師伐陳衛人救陳
　楚方鴟張雄視中國諸侯所冝戮力一心比小事大
　以抗其鋒否則諸姬盡矣今晉爲清丘之盟陳人不
　與宋師伐陳問陳故也而衛叛晉附陳以鬭宋兵卒
　之陳卒不至而宋受楚圍皆衛之故聖人於宋書師
　予其問罪之舉於衛書人責其交亂之罪也
十有三年春齊師伐莒
　十一年公孫歸父㑹齊人伐莒以不肯平之憾也今
　間歳而齊又伐之莒何負於齊哉徒以齊魯同平莒
　郯莒不肯而魯有向之獲而齊未有所獲也莒豈負
　齊魯之邑哉魯不義伐莒而莒失東鄙之邑齊復以
　不義伐莒莒安得西鄙之邑而給諸書曰師非襃也
　用大師以扼小邦也齊頃之惡於是甚於惠公矣惠
　公平莒郯而莒不肯惠未嘗伐之頃即位見魯有向
　而齊無之則再伐莒焉用是知頃之惡萬萬於惠公
　也
夏楚子伐宋
　楚伐宋以宋師伐陳之故也陳叛中國而從楚清丘
　之盟不與焉陳不與盟晉所當問而不能問宋代伐
　之是宋犯楚之怒也爲晉伐陳而犯楚怒則今日宋
　被楚兵晉所當救而不救諸侯何恃哉陳當伐而不
　伐宋當救而不救晉景於此尚欲嗣文襄之業吾知
　其無能爲矣然宋所以得楚兵者衛之故而晉之罪
　也
秋螽
　書災
冬晉殺其大夫先縠
　邲之敗荀林父主之而歸罪於先縠豈其辜哉林父
　敗而縠蒙其戮盖六卿爭彊互相仇滅先氏之權加
　於荀氏故林父獲全而縠死也其後林父之子庚庚
　之子偃偃之子吳世秉晉政至吳之子寅有朝歌之
　叛信乎其勢之張也而先縠之族遂滅於此縠其能
　伉林父哉冝其主帥獲全而偏禆受戮也兵之勝負
　責在主帥偏禆敗主帥與其誅今誅縠而不及林父
　國無政刑以彊弱爲斷而已故以國殺爲文稱國以
　殺非其罪也罪累上也
十有四年春衛殺其大夫孔達
　稱國以殺殺無罪也衛穆叛清丘之盟抗宋而救陳
　背晉而與楚豈孔達之罪哉今將貳楚而復歸於晉
　無以爲詞則殺孔達以悅之曰前日之謀孔達之罪
　也既除之利則爲己功害則爲臣罪立其朝者亦難
　矣此與刺公子買之事無以異故以國殺爲文明非
　孔達之罪也
夏五月壬申曹伯壽卒
晉侯伐鄭
　十二年楚子圍鄭晉救不及鄭卒歸楚清丘之盟鄭
　不在也故晉侯伐鄭然清丘之盟晉景不能親之而
　以大夫用同盟之禮聖人惡之没大夫之盟一貶稱
　人今景公能一出而躬擐甲胄中國之幸也尚何貶
　哉故舉而爵之聖人樂人之勇於爲善而幸中國之
　有霸主也如此而諸儒更以爲貶何邪豈楚不可犯
　而鄭不當伐邪任鄭叛而縱楚彊反爲春秋所予邪
　是信其喜怒而不予人爲善也雖伐鄭未必得鄭而
　興復之志有足多者是以予之
秋九月楚子圍宋
　伐宋而宋不屈繼之以圍其必宋之服也審矣楚將
　横行中夏許蔡已從陳鄭已服則次及於宋宋中國
　之門戸也得宋則齊魯以之此楚所以必於服宋也
　歴三時而圍不解卒得宋平而後已毒哉楚之爲謀
　也晉固畏楚不敢救宋矣而宋其能獨抗楚乎則及
　楚人平非得已也
葬曹文公
冬公孫歸父㑹齊侯于榖
　歸父父子事齊倚齊以專魯其爲謀深矣而齊亦樂
　其謟事於己屈君之尊而下同之不以爲抗頃公之
　立歸父兩如齊以奉其懽故十一年同之伐莒今又
　同榖之㑹甘其謟而忍其抗悅其利而忘其專也於
　時楚疾於宋危矣宋入楚則齊魯以楚爲鄙榖之㑹
　謀楚也故明年歸父㑹楚子于宋魯㑹之而齊不㑹
　非不畏楚也魯安則齊安矣此歸父㑹齊侯之故也
十有五年春公孫歸父㑹楚子于宋
　歸父㑹楚子于宋謀自安之計耳而說者徒見繼書
　宋及楚平之事遂以爲歸父平二國之憾盖附㑹而
　不稽其實也歸父春㑹楚子而夏五月宋楚始平豈
　緩頰數月而後能平之非人情也況魯之於楚無一
　日之好安敢犯其怒而爲宋謀哉魯之所以㑹楚者
　自謀而已宋與魯爲鄰宋去則楚兵至魯矣魯見宋
　之危而諸侯畏楚無敢救也故懼而求服焉所以逆
　楚子之意而弭其兵也自謀猶恐不濟況能爲宋計
　乎謂魯平楚宋者妄說也
夏五月宋人及楚人平
　内平不書人不得書魯人故以國舉之外平書人上
　下同欲故以人舉之平非一人之所能也君欲平而
　臣不欲不可謂平臣欲平而民不欲不可謂平平者
　上下同心均釋厥憾然後爲平爾暨齊平及鄭平内
　平也皆以國舉之鄭人來輸平宋人及楚人平外求
　平也皆以人舉之國舉之人舉之詞異而義同皆上
　下欲之之意惟内不得書魯人故槩書國焉若内不
　出主名而外書人則嫌若㣲者爲平也盟㑹可以㣲
　者行而平豈微者所能主之故内平嫌於書人也春
　秋書平者六惟宋楚之平聖人實異之方兩軍相持
　怒氣干斗牛軍聲震天地惟力是恃惟謀是尋彊者
　志於陷敵弱者誓以國斃安能吐真情以相下乎今
　宋能以情而告楚楚能以情而復之不盟不誓釋然
　而平是誠春秋之齊韶也楚之圍宋九月於此矣不
　惟宋告憊楚之兵力亦疲矣弭兵之義宋楚所樂聞
　獨患二君不能平其忿羣臣不能成其善今華元能
　倡之子反能和之上以成其君之善下以濟其民之
　欲則平之功雖出於二子而二子豈得專其平哉故
　聖人均書曰人榖梁所謂上下同欲之謂也說者以
　爲華元子反不禀君命而擅平故春秋貶而人之非
　也使二子逢君之怒以濟其惡敗國殄民以快其欲
　春秋又何以待之今二子尊君安民而得貶後世君
　子其肯復言平乎此刻薄之論非聖人意也
六月癸夘晉師滅赤狄潞氏以潞子嬰兒歸
　孔子曰興滅國繼絶世聖人所重乎滅國絶世者以
　其先君有功德於民國非所滅而滅世非所絶而絶
　耳武王封堯之後於薊封舜之後於陳是也彼赤狄
　者何功德於民哉周衰乗隙逞其兵力爲諸侯患且
　人之一家而中有盜焉必驅而出之垣牆之外而後
　一家安王者一統天下用示無外之規然要荒流蔡
　各有攸居而不相淆混古之盛時既投諸四裔之外
　尚虞其侵軼而置司㓂之官況與諸侯雜處而無刑
　以制之邪莊僖之世狄爲列國患齊魯鄭衛均被其
　毒晉敗之於箕魯敗之於鹹而後狄之患衰狄衰而
　赤狄興焉三年侵齊四年復侵齊其患浸及於諸侯
　矣晉景之立適當楚莊之霸無所施其謀外不能制
　楚而内滅狄焉雖若不能三年之喪而緦小功之察
　然愈乎緦小功之俱廢也故終春秋之世諸侯不復
　有狄患者晉之賜也而或者以滅其國虜其君爲甚
　之且罪在君而已誅其君弔其民民莫不說尚何甚
　且以諸侯而滅諸侯固宜問其罪若夫稽誅之㓂所
　欲得而甘心者一旦為兵威所指覆其國都擒其首
　惡天下方羣頌其戡亂庸得為過乎故聖人書之曰
　師無貶辭也孰謂滅狄爲甚之
秦人伐晉
　晉自八年以白狄伐秦於時秦桓即位之三年也雖
　晉以無詞之兵向秦晉之罪也秦人犯而不較近於
　恕矣今歴八年秦桓乃修舊怨於晉雖曰報怨之師
　君子不尚也前日不較若近道矣而近日復報之道
　安在哉故聖人貶而人之責其爲道而不終也
王札子殺召伯毛伯
　生殺人主之柄也周衰生殺之柄不達於天下殺大
　夫放大夫諸侯專之而天子所能制命者王城之内
　而已定王不綱寰内之權復移於臣下王札子召伯
　毛伯均王臣也而交相殺生殺之柄復何在哉春秋
　書之所以痛王靈之墜地而不復振矣王氏札子字
　與王季子同皆食采於王城以地爲氏如周公食采
　於成周爾無他義
秋螽
　書災
仲孫蔑㑹齊髙固于無婁
　魯宣自齊惠之歿事齊稍怠惟公孫歸父兩㑹齊侯
　而已公不朝齊也齊盖有以議魯矣髙固盖婚於魯
　知齊之謀故㑹仲孫蔑於無婁爲魯謀而觧齊之紛
　也終宣公之世卒不被齊兵者無婁之㑹有力焉及
　成公即位而有西鄙之伐矣用是知髙固之㑹爲魯
　謀齊也
初稅畝
　孟子曰耕者助而不稅助者借民力治公田而已詩
　曰雨我公田遂及我私是也古者九夫爲井井九百
　畝其中爲公田百畝借民力以治之收公田以供公
　上此助法也故歳之豐凶地之肥埆與民共之今宣
　公廢助法而用稅稅者責其粟而已不計公田私田
　之出豐凶肥埆之異也歳不幸而凶必責豐歳之入
　地不幸而埆必用肥田之貢雖其法未離乎什一而
　民有凶歳之苦輸磽田之重征也而說者誤求其義
　謂既收公田又稅私田之一而什二之法自此始盖
　妄也爲此說者徒見哀公有二吾猶不足之說遂謂
　什二之稅始於宣公非也什二之法謂稅且賦也宣
　公既稅畝已而哀公又用田賦稅出榖粟賦出車乗
　野九一而稅國中什一而賦賦則不稅而哀公兼收
　之是之謂二則什二之法盖自哀公彼其對有若之
　言在既用田賦之後矣今宣公直廢助而稅非什二
　也盖宣公以無道得國不允於天戾氣應之六年螽
　七年旱十年水十三年螽十五年螽連年凶荒公田
　之入薄矣故改助而不問豐凶肥埆之異一責其粟
　而已聖人謹乎變法法一變則利源日長而民蒙其
　害故春秋疾夫作俑以首亂書曰初焉以爲作丘甲
　用田賦盖基於此也
冬蝝生
饑
　嗚呼稅畝之法於是投宣公之計矣前日以連歳凶
　荒公田之入不贍改助而稅今稅法行而繼以蝝生
　則地利之入雖凶而公上之供不匱矣雖然爲魯民
　者安得粟而給諸故蝝生而繼之以饑螽蝝之餘既
　悉以供公稅則伏臘之計虗矣其饑不亦冝哉夫君
　以民爲本宣公務立法自豐以剥其民民饑而君富
　宣公何以安乎民離散而入溝壑吾不信宣公之能
　國也蝝螽子也秋螽而冬蝝天之禍魯也酷矣而宣
　公更喜以爲得計嘻無道之君上不畏天禍若無足
　責而爲魯民者何其不幸哉此聖人書之凡以傷民
　也周之冬今之秋也榖將實而蝝生其爲災甚矣左
　氏以爲幸而杜氏謂不爲物害吾所不曉
十有六年春王正月晉人滅赤狄甲氏及留吁
　甲氏留吁潞氏之一族也赤狄之雄曰潞氏晉既滅
　之彼甲氏留吁何足爲患哉書曰殱厥渠魁脅從㒺
　治舊染汙俗咸與維新旣滅潞氏虜嬰兒則宜施禮教
　以革其餘風眀王制以除其舊習属之象胥訓其頑
　民此柔逺能邇之道也豈可聚族而殱旃俾無噍類
　而後快其雄心哉三監及淮夷叛周公誅管蔡而封
　其子訓其民豈極其類而勦之邪則甲氏留吁之滅
　盖亦過矣故聖人於滅潞氏書師而此書人其不予
　滅甲氏及留吁也明矣予其是而貶其過春秋之法
　無私焉學者亦因辭以求襃貶而已
夏成周宣榭火
　君子不幸生於衰世而不克見先王之盛則傷今而
　思古此豈特聖人爲然有志之士皆爾也傷政煩賦
　重則有楚茨之詩傷井田法壊則有甫田之作思禹
　功而賦信南山思明王而賦瞻彼洛矣陳其盛而傷
　其衰此君子憂世之心也宣王之興修車馬備器械
　而復㑹諸侯於東都於戲盛哉春秋之世周室日衰
　不復夢見宣王之事矣而講武之榭復爲灰燼之餘
　聖人能無傷乎故書曰成周宣榭火傷宣王講武之
　事不可見而見其跡今跡亦又罹其災觀聖人爲東
　周之志則書宣榭之事吾意其援筆而霑巾矣悲夫
　爾雅謂無室曰榭楚書曰榭不過講軍實則宣榭宣
　王講武之所也公羊以爲宣宫之榭榖梁以爲樂器
　之所藏非是人火曰火天火曰災
秋郯伯姬來歸
　内女見出於郯也文十五年齊人來歸子叔姬譏在
　齊非叔姬之罪也故書齊人歸之今郯伯姬來歸罪
　在伯姬非郯妄出之也故以伯姬自歸爲文察其文
　而善惡自見矣
冬大有年
　魯民之幸也宣公不允於天災沴比臻饑饉相仍而
　宣且改助而稅其毒民甚矣天而不恤民復何望哉
　大有年天所以祐魯民而顯棄魯君也餘義見桓二
　年
十有七年春王正月庚子許男錫我卒丁未蔡侯申卒
夏葬許昭公葬蔡文公
　不月舊史闕文
六月癸卯日有食之
己未公㑹晉侯衛侯曹伯邾子同盟于斷道
　初晉爲清丘之盟以求諸侯而以大夫主之諸侯亦
　以大夫聽命宜其不足以結信也陳人不㑹盟宋師伐
　之而衛人叛盟伐宋卒之召楚人之兵圍宋者九月
　不觧而宋與楚平其失皆本於清丘之㑹晉景不親
　之而以大夫爲㑹而召是釁也今楚兵雖退而宋已
　爲楚中國無宋藩籬益薄矣爲晉之幸者衛復反而
　爲中國也故晉侯懼而復爲斷道之盟所以固魯衛
　曹邾之心以爲已援而已固不暇謀楚也然假同盟
　之禮以結私援冝其得貶而反予之何邪權予之也
　楚方虎視中夏宋既屈而爲楚諸侯危矣使晉而不
　能爲是盟衛曹復叛而南嚮則天下不幾爲楚有乎
　幸晉景能收其餘以宗主俾不爲南服之歸是乃中
　國之幸尚容貶邪故皆舉其爵而予之以存中國而
　振霸主之餘燼也榖梁以爲同外楚亦幾近之左氏
　以爲辭齊意之爾齊不與斷道之㑹而後伐齊斷道
　之㑹非本謀齊也
秋公至自㑹
冬十有一月壬午公弟叔肸卒
　凡魯之臣皆公族也仕於朝則皆以氏配之曰公子
　公孫仲孫叔孫是也内臣卒者二十有三或去氏或
　不去氏善惡存焉耳盖未有書公弟而且字之者今
　公弟叔肸卒春秋之變文惟此一而已叔肸公之弟
　其親也至矣不惟不命以爵且不命以氏宣公何惜
　寸禄不以榮其弟乎此非公意肸不欲仕也宣公不
　義殺正嫡以自立肸恥食汚君之禄而不仕爾然則
　何以不去肸之於公親也忍其汚而食其寸禄則爲
　辱其身寧被褐藏珍而甘爲匹夫焉是以聖人異之
　不以微者而不書書曰公弟且字之以别其賢也嗚
　呼宣公之惡兄弟恥之則立其朝順其惡而飽其禄
　者可少愧乎
十有八年春晉侯衛世子臧伐齊
　晉景責齊之不㑹亦不自量矣齊恃其霸者之緒未
　甞服晉惟文公之霸氣熖赫奕齊懼而從之文公没
　晉粤四世世嗣霸業齊未嘗從也今晉既已失宋諸
　侯之從者惟魯衛曹邾而已前日斷道之盟是也霸
　業陵夷懼不足以抗楚宋陳蔡鄭既已入楚中國諸
　侯大者有齊秦而秦於晉爲世仇固不可致故欲得
　齊以壯中國之勢焉彼欲得齊而齊怙其彊傲然視
　晉晉何以致之哉曷遣一介之使畫中外彊弱之勢
　以義撼之曰霸業隳則楚兵將及齊矣齊從晉非晉
　之利齊之利也君無恃魯衛爲蔽魯衛去齊能獨存
　乎若然則齊何恃而不從今乃以兵臨之而欲致其
　服彼安肯屈而事晉哉非求援也是内生敵國而已
　幸楚莊垂死而不爲卞莊子之謀也嗚呼危哉春秋
　書世子非襃也著其恃彊以扼齊而不自量也
公伐杞
　杞世婚於魯杞桓公魯出而且娶於魯僖文之世各
　一來朝惟宣公殺惡及視以自立杞伯盖以宣爲僖
　文之罪人未嘗朝焉宣公立於此盖十八年而杞伯
　不一至魯庭其不義宣公可知矣宣公憾之故躬擐
　甲兵以伐杞君子不以杞被伐爲不幸適所以張杞
　桓之義也不朝而得守義之名雖被兵奚恤哉是故
　聖人予之十八年之間未嘗一書杞伯來朝而此書
　公伐杞其義自顯矣
夏四月
秋七月邾人戕鄫子于鄫
　邾在春秋之世僅自存耳而欺鄫之弱於己遂屢扼
　之僖十九年脅宋襄之勢而用鄫子於次雎之社今
　又利其小而戕其君鄫固未嘗有一日之隙於邾也
　徒以邾鄫爲隣邾欲滅之以自廣耳而夏后氏之祀
　未易泯絶故戕而殺其君而國不亡大禹之神靈如
　在也邾其愚哉然明王不作方伯不職以邾之小而
　肆毒於鄫曾無一人詆訶之信乎其爲春秋之世也
　自内曰弑自外曰戕鄫有人民社稷之守而邾人直
　造其朝而戕其君鄫亦有宫室守衛者乎書曰于鄫
　責鄫之臣子不能衛其君刺客行於宫室而不覺尚
　爲有臣子乎聖人不茍責邾子且罪鄫人也
甲戍楚子旅卒
　世之稱五伯者其論出於荀孟聖人初無是言也孔
　子曰齊桓公正而不譎晉文公譎而不正言桓文而
　已初不及宋襄秦穆楚莊吴闔閭越勾踐也而荀孟
　之所謂五伯者亦所取不同各循戰國一時之稱慕
　而立論爾孟子之所謂五伯則桓文與宋襄秦穆楚
　莊爲五荀子之所謂五伯則桓文與楚莊闔閭勾踐
　爲五二子之論既殊則學者信吾夫子之言足矣戰
　國之說不足據也如前七君者皆見乎春秋而聖人
　獨於桓文有實予之辭首止葵丘之盟踐土于温之
　㑹召陵城濮之役王室頼之諸侯頼之兆民頼之聖
　人所以予之者非私也凡以幸天下之有桓文而不
　為荆蠻也若夫宋襄則固無成功吾前論之矣而秦
　穆楚莊闔閭勾踐皆爲中國患聖人何忍長其冦哉
　若闔閭勾踐皆逞兵以鬭其私尤無足稱據者春秋
　盖外之君子不道也而秦穆三敗不退孟明其悔咎
　之誓得列於書楚莊得陳得鄭而不有哀宋之危而
　隨許其平其義見稱於武子若二君者以爲兩國之
　賢君則固也而遂與桓文同列則鵰鸞無别矣秦穆
　之誓特其詞有足觀聖人取其詞而已穆公之悔非
　其道也悔其敗而益阻兵是豈聖人所望哉故書於
　春秋皆擠之九泉之下無隻字之襃也若楚莊者尤
　爲中國之害又非秦穆之比秦穆鬭私忿於晉而已
　實不敢陵諸侯也而莊之興直犯中國滅庸滅舒􁑯
　滅蕭宋陳鄭聖賢之後皆被其毒假伐戎之行以觀
　兵於周仗討罪之名以肆虐於陳圍鄭圍宋皆必其
　面縛請降登床告病而後已謂之賢者固如是乎吾
　嘗怪後世君子不闢荀孟之論而概以五霸爲賢昧
　者遂伸秦穆楚莊於桓文之列則玉石無辨矣觀春秋
　所書無一語之温庸可謂予秦楚乎吾故辯之暴秦
　楚之惡以存中國破荀孟之論以直威文非私意也
　春秋意也
公孫歸父如晉
　歸父父子死黨於齊今改圖事晉必有其故齊惠卒
　頃公非惠比也彊聒不仁妄自尊顯視四鄰無如也
　故雖於魯爲親而魯亦惡之自惠之卒宣未嘗一朝
　之前日晉爲斷道之盟以求諸侯魯折而從之既而
　晉侯衛世子臧伐齊魯不救也故歸父亦折而事晉
　背恩忘德惟彊是從雖頃公有所不足依而魯之爲
　魯君子盖亦照見其爲人矣
冬十月壬戌公薨于路寢
歸父還自晉至笙遂奔齊
　仲遂殺嫡嗣而立宣公宣德遂之賜遂歿而任其子
　國事之重皆聽於歸父歸父實宣之孚然國人不允
　也諸侯皆所側目而宣獨庇之方其如晉宣公未艾
　也未反而宣公薨歸父知己之所恃者宣公而已君
　薨則魯之臣民皆不我容冐衆之所嫉而歸則歸必
　不免故至笙而遂奔齊初以齊爲不足事而如晉及
　勢之危廹復奔齊以庇其身齊固無憾于歸父而歸
　父反復於齊晉之間亦何顔視頃公哉彼小人忍恥
　乞憐固其常性齊不問其故而匿之是誠歸父之幸
　也
　　　右宣公盡一十有八年
　
　
　
　
　
　
　
　
　
　
　
　春秋經筌卷九
欽定四庫全書
　春秋經筌卷十　　　　　宋　趙鵬飛　撰
　　　成公
元年春王正月公即位
　即位義見隠元年
二月辛酉𦵏我君宣公
無冰
　義見桓十四年
三月作丘甲
　周禮九夫為井三十六夫為邑四邑十六井百四十
　四夫為丘四丘六十四井五百七十六夫為甸甸實
　百井葢九百夫之地其中三十六井三百二十四夫
　治兵定出賦者六十四井五百七十六夫共出甲士
　三人步卒七十二人今作丘甲是使丘出甸賦百四
　十四夫之間出三甲爾説者疑魯必不驟加四倍之
　賦為臆度之論曰使丘出一甲而已且經書丘甲是
　賦甲矣安知其為一甲若以丘出一甲則於文不明
　聖人立文不如是之辭不逹也周禮大國五百里記
　曰成王封周公地方七百里其實五百里記禮者合
　附庸而言之五百里之疆以甸計之甸方八里旁加
　一里方十里四甸為縣方二十里四縣為都為十六
　甸方四十里四都為六十四甸方八十里旁加十里
　方百里為一同五同之地為三百二十甸甸出三甲
　為甲士九百六十人甸出步卒七十二為卒二萬三
　千四十人卒二萬而甲士不及千人則精悍少而冗
　卒多戰無以必其勝故増甲士焉若以為丘出一甲
　則是甸出四甲三加其一而已甸加一甲纔増甲士
　三百二十人魯既患兵弱不足以備齊故重賦以益
　兵而益甲士三百二十人何補於彊弱今四倍之則
　為甲士三千八百四十人步卒二萬甲士三千則可
　以守可以戰合步甲二萬七千二百四十人以萬二
　千五百人為軍則魯纔有二軍焉孟子告慎子之言
　則曰周公之封於魯方百里今魯方百里者五有王
　者作在所損乎在所益乎以軍制考之則百里纔為
　六十四甸步甲合四千八百人無半軍之衆於制為
　不合所為方百里者五則魯之故封也則夫封國之
　制當從周官為正而王制孟子之説疑夏商之制也
　故子以周官封國丘甸之法考之而成公之情見矣
　葢成周鄉兵之法務為不敗而已非志於決勝也故
　步卒衆而甲士少今成公期於勝齊故増甲而不増
　步精悍多則果於必勝也今作丘甲甲既彊明年遂
　為鞌之戰大敗齊師則作丘甲誠若有功於魯矣嗚
　呼先王寓兵於農所以保民也豈期於鬭忿哉故甲
　少步多所以為自守之計成公即位之初未有一言
　之令以靖國利民首増甲士以擠民於死地逞一己
　之憾亂成周之制可勝責乎故聖人書曰作作者創
　作也誅作俑也
夏臧孫許及晉侯盟于赤棘
　魯固齊之與也宣之末年怠於事齊公孫歸父如晉
　叛齊也未反而宣公即世歸父奔齊魯固篤於親晉
　矣晉葢疑歸父在齊魯必有二心於齊而魯亦疑晉
　之不已信也故為赤棘之盟赤棘晉地魯葢果於絶
　齊志於求晉故絶而求盟焉明年齊伐我北鄙而四
　卿㑹晉師為鞌之戰其謀葢定於赤棘也
秋王師敗績于茅戎
　王者無敵於天下周衰王靈不振動而取敗無敵之
　勢㣲矣而春秋尊王之書不以其勢㣲而廢無敵之
　義故每避就其文以存其義王師伐戎為戎所敗而
　聖人不與戎之敗王師也書曰王師敗績於茅戎若
　王師之自敗焉所以存周室也不書戰見王者無敵
　不地以志天下皆王土其尊王也至矣尊王所以責
　天下諸侯不能敵王愾也
冬十月
二年春齊侯伐我北鄙
　魯貳於晉久矣而齊未遽加兵於魯者葢望魯之或
　改而事齊也齊頃不義於四鄰諸侯皆哆然外之獨
　魯宣以援立之故不敢忘惠公之好而折節事齊葢
　亦不情矣末年命歸父如晉其叛齊之跡已顯而齊
　不察見歸父之来奔猶以為魯之未絶齊也既而成
　公立臧孫許及晉侯盟於赤棘始知魯決然無齊故
　有北鄙之伐焉頃公驕傲結憾於諸侯晉衞既以仇
　齊今又賈怨于魯其召鞌之敗非不幸也葢自取也
夏四月丙戌衞孫良夫帥師及齊師戰于新築衞師敗
績
　新築衞地戰於衞則齊伐衞也凡戰以被伐者為主
　故以衞主之學者不考聖人所書之文懵然從𫝊故
　謬以為孫良夫伐齊豈有衞伐齊而戰於衞地戰不
　主被伐者而以伐人者為主也宣十八年衞世子臧
　同晉伐齊故齊有新築之師以報前日之役理所必
　至然齊不伐晉而伐衞者葢怯晉之彊而不敢加也
　前日伐魯今日敗衞二國之憾益深矣雖不伐晉魯
　衞能不求晉以報齊乎六月有七大夫之出同怨同
　疾宜齊之不免哉戰書及敗書師春秋之常
六月癸酉季孫行父臧孫許叔孫僑如公孫嬰齊帥師
㑹晉郤克衞孫良夫曹公子首及齊侯戰于鞌齊師敗
績
　鞌之戰所謂用大師爾以四國之七大夫而敵一齊
　侯雖頃公横逆有以召天下之兵而大夫之専恣亦
　甚矣驕傲不悛以犯諸侯之怒者齊也威柄下移而
　啟大夫之撗者四國也齊侯不義而四國之君不智
　春秋葢同一貶焉頃公驕蹇自恣即位九年未嘗一
　同諸侯㑹盟葢自以為中夏之彊侯其視諸侯蔑如
　也時聘之使不出齊境伐莒者再伐魯者一抗晉兵
　敗衞師諸侯怒目疾視直将赭淄青為墟矣雖報怨
　之心人情所不免而晉魯衞曹亦有君乎國之大柄
　莫重於軍旅空鄉遂之兵一聽於大夫内得三軍之心
　外有勝齊之功奏凱而還邦君何以制之吾是知魯
　之三家晉之六卿衞之孫甯其暴横葢成於此不可
　不察也晉衞猶爾而魯兵一出四大夫接軫其横一
　至是哉以軍制考之魯葢有二軍吾於作丘甲既言
　之矣於是三家日彊季氏當國叔氏次之二子将上
　下軍臧孫許佐行父公孫嬰齊佐僑如亦猶晉士爕
　将上軍郤錡佐之韓厥将下軍荀瑩佐之也許葢文
　仲之子而嬰齊叔肸之子二子皆他族故不得専而
　孟氏則仲孫蔑嘗為袁婁之盟實睦於齊而不在其
　行也行父僑如将二軍以出則魯盡境以扼齊矣聲
　兵扼齊其故安在葢宣公之世専任東門氏仲遂及
　歸父父子秉政三家側目久矣今歸父如晉未至而
　宣公即世歸父知不容於三家疑其脅齊而扼已也
　故固疾於齊期於必勝而後已此所以季氏叔氏偕
　行也嗚呼無事而克齊猶懼其横況各為己謀乎其
　克齊以為魯功吾竊以為魯之禍也聖人列序諸大
　夫非襃也葢不書其名無以見其横凡春秋之法書
　主将而已今併其佐而書之所以著其恃衆以逼齊
　也雖然齊之敗則有以自取而春秋之書戰惟被兵
　者為主鞌之役以七大夫主之葢主戰所以與其有
　詞今齊見伐而不得主戰則聖人不予齊亦明矣易
　曰自我致冦又誰咎也齊頃之謂歟
秋七月齊侯使國佐如師己酉及國佐盟于袁婁
　如師乞盟惟召陵袁婁而已召陵之盟志其服袁婁
　之盟志其辱故屈完之来首曰来盟若前定焉以齊
　威之義不服則已既服則盟無不得也國佐之来且
　曰如師得盟與否未可知也七大夫之横敗齊于鞌
　葢已無齊矣鞌去齊五百里袁婁去齊五十里如鞌
　而不得盟七大夫攻之而不置及袁婁而後盟之其
　為辱大矣雖齊頃之辱有以自取而大夫之暴横不
　其極歟故及盟者七大夫而聖人不序曰己酉及國
　佐盟於袁婁不出主者之名所以抑其横再出國佐
　之名所以伸其辱也王者之師務服不務勝敵拒命
　則進以示威敵服辜則退以示懐齊既服矣而諸大
　夫迫人不已及袁婁而後聴其盟是豈義師哉極其
　忿而後已與召陵之盟不其異乎故聖人亦異其文
　所以見善惡之别也
八月壬午宋公鮑卒庚寅衞侯速卒
取汶陽田
　聖人於春秋因人情而立文者也文立而情露情露
　而襃貶見故春秋之作凡以治人之情而已吾於歸
　取之義見之内取外邑曰取外取内邑曰取而内自
　取内邑亦曰歸外自入其内亦曰歸所謂因人情而
　立文者也外歸内邑始侵而終反之彼其願償我也
　故曰歸齊人歸我濟西田是也外以人之邑與人外
　之意也順其意而書之亦曰歸晉人来言汶陽之田
　歸之於齊是也外以邑賂我彼樂於賂而無吝也亦
　曰歸鄭伯使宛来歸祊是也内取外邑彊以力奪之
　也故曰取取邿取根牟是也外取内邑亦彊以力而
　見奪則亦曰取齊人取讙及闡是也外侵内而取之
　宜其曰歸矣而亦書取何哉葢彊其所不欲償也取
　濟西田與今取汶陽田是也濟西之取以諼而汶陽
　之取以戰濟西汶陽皆齊之所不欲償而魯以諼與
　戰而彊復之則不得不以取書今吾有璧不幸亡之
　有一人焉得吾璧而不有自挈而償我則安得不謂
　之歸哉得吾璧而不我歸吾往責之而後償則安得
　不謂之取此歸取之辯也而説者見書取因以為汶
　陽非魯田詩云汶水湯湯魯詩是也汶出萊蕪入濟
　西為齊南為魯水南曰陽則汶為魯田也審矣或者
　魯初無失汶陽之事故遂以為齊田且内取外邑必
　係其國如取邾田自漷水是也安有齊田不係之齊
　哉然不書失田之故者或失在春秋之前矣或失而
　魯火不書聖人亦安得而益之君子觀其取之之故
　亦足以見襃貶其失之之故在所不問也
冬楚師鄭師侵衞
　嗚呼機㑹之失為損大矣楚鄭侵衞晉失機也晉自
　文襄以降世嗣霸統成公靈公庸懦無立猶時出而
　主諸侯景公之興適當楚莊之方張無以施其一二
　宣十八年楚子旅卒共王即位未能和諸侯晉不於
　是時修文襄之業號召諸侯以盟于兩河之間反陳
　鄭於既靡和齊魯以抗楚乃區區修一朝之忿而助
　魯衞以逞憾於齊齊何足計哉不圗宗諸侯以攘強
　楚乃摟諸侯以鬬私怨則楚鄭侵衞晉致之也既而
　楚勢益張魯人戰恐公及楚大夫為蜀之㑹卒之天
　下諸侯自河以東一舉而屬楚是雖魯成之罪而晉
　之責為重也或者不遠責晉魯而近責鄭鄭固久從
　楚矣為桀吠堯無足誅者聖人之意葢輕誅鄭而重
　責晉也
十有一月公㑹楚公子嬰齊于蜀
　魯衞皆南逼於楚楚侵衞則兵将及魯矣故公恐而
　為蜀之㑹所以潛服於楚而逆弭楚兵也公以千乘
　之君而敵楚之一大夫其為辱大矣春秋顯書之不
　為之諱亦足以見聖人之深疾乎魯也前月四大夫
　並出盡其怒以拒於齊快一朝之忿而已不知彊楚
　之議其後也楚之侵衞必以齊君致之矣齊既不容
　於諸侯則南求楚楚為齊報怨而魯衞實鞌之兵首
　宜其先受禍也魯無前日之戰則必無今日之辱矣
　幸楚聴其屈服而遂弭兵則蜀之㑹猶為幸也庸恤
　夫辱哉凡諸侯之子稱公子以父稱公而子為公子
　也楚既稱王安得曰公子吾於荘二十三年荆人来
　聘葢嘗論之以為楚降王稱子本其自稱以通中國
　之辭於此尤足以証之且嬰齊不稱王子而稱公子
　則其君豈自稱王哉其稱王者臣子諡之也戰國之
　世諸侯皆稱王而趙武靈王獨不稱王天下宗之則
　不稱王者楚之利也彼方求諸侯於中夏肯自稱王
　以犯諸侯之惡哉今觀書公子嬰齊之事則其君不
　自稱王也明矣彼其卒而稱共王者臣子尊之亦由
　趙武靈王初不稱王而曰靈王也
丙申公及楚人秦人宋人陳人衞人鄭人齊人曹人邾
人薛人鄫人盟于蜀
　蜀魯地也公及諸大夫盟于蜀則公志乎為是盟矣
　公志為是盟則魯主之乎曰魯安敢加楚哉楚主之
　也獨公為志乎受楚盟爾已受楚盟君子所不責不
　足誅也今率天下而胥為楚其罪可勝誅乎内不書
　公而外出大夫之名大夫抗也惡在外也及齊髙傒
　盟是也内不没公而外書人公自辱也惡在内也公
　及莒人盟於浮来是也蜀之盟浮来之比耳魯内鬭
　私忿而外招寇寇至矣則匍匐請服之不暇夫已服
　於楚在所不恤而摟諸侯聴命於楚其罪何逃葢魯
　獨受楚盟則疑晉率諸侯而問其故先奪晉援率諸
　侯而從楚焉陳鄭固楚之與而齊秦宋衞曹邾鄫則
　非魯號召之亦未遽偕為左袵也此聖人所以不沒
　公暴其恥而重其誅乎秦先宋先陳先衞先鄭衞宋
　二君斬然在喪可辭而不辭也齊次鄭儼然大國可
　拒而不拒也冒喪而從盟自辱以從楚皆在所誅也
　雖一貶稱人觀其先後之序而罪之輕重見焉然未
　若魯之惡為甚也以司寇之典責之魯當服上刑齊
　次之宋衞又次之而諸侯不得已也此春秋之法所
　以寓司寇之典歟
三年春王正月公㑹晉侯宋公衞侯曹伯伐鄭
　冬從楚而春從晉冬盟鄭而春伐鄭何諸侯之不自
　安且不信也彼諸侯不安諸侯不信誰任其咎哉霸
　主不作也鄭之從楚久矣使晉有志於抗楚服鄭曷
　若移伐鄭之師於鞍之役乎移七大夫之勢而迫楚
　則楚必怖移七百乘之兵以伐鄭則鄭必服其怖齊
　也孰若怖楚之為利其服齊也孰若服鄭之為功兵
　力既盡於齊楚人乘隙而逞諸侯既已屬楚而區區
　摟諸侯從楚之餘而為伐鄭之役宜其不能得鄭也
　然幸諸侯不遂為楚服反而從晉是亦晉之幸而中
　國之福矣故聖人之復舉而爵之所以伸霸主之威
　而幸諸侯之能自反也宋衞二君逾年稱爵禮之常
　也彼其未𦵏時未及五月爾稱爵逾年之君也豈計
　𦵏不𦵏哉衞子盟于洮既𦵏矣特未逾年也故亦稱
　子用是知宋衞稱爵既逾年也非過也
辛亥𦵏衞穆公
二月公至自伐鄭
　飲至於廟也説者以為危之蜀盟何以不危於此反
　危之吾欲聞其説
甲子新宫災三日哭
　新宫者宣公也何以不諡神主未入宫也喪畢則主
　入廟喪二十有七月而畢今二十有八月何以未入
　廟未祫也禮喪畢則因祫祭而奉安新主于宫今宫
　成而未祫主未入乎宫也故不得書諡然則何以書
　以三日哭而書爾禮焚其先人之室則三日哭若主
　未入宫先君實未居而哭之非哀先君也實自弔也
　自弔安得為禮哉以為天不佑宣公而新宫災鑿矣
　僖宫災其亦譴僖乎桓公之惡尤甚于宣天何不於
　新宫而致災及既毁而後災也天無乃重於宣而輕
　於桓歟況神主實未入宫而災其於宣何傷哉聖人
　之書為禮之失而已不為區區之應為神也
乙亥𦵏宋文公
夏公如晉
　古者諸侯繼世喪𦵏畢則以士服見於王王賜之韍
　冕然後朝于鄰國以繼好結信禮之經也今成公釋
　禫不朝王而朝晉此何禮邪春秋諸侯以彊弱為判
　何有於禮宣公受位於齊故喪畢則朝齊而不朝晉
　成公受制於晉故喪畢則朝晉而不朝齊則夫相朝
　之禮顧所畏者先之匹敵以下有所不朝而況周室
　之㣲哉彼其狎諸侯而不復朝君子在所不責聖人
　書朝晉之事凡以責其偃然無王也
鄭公子去疾帥師伐許
　鄭之伐許自撤藩蔽以開楚寇也以職方考之許逼
　近於楚楚越許而後至鄭許弱不能抗楚折而從之
　君子不責恤其弱也而鄭固中夏之次國以許為蔽
　而北事晉連諸侯以抗荆楚楚亦未遽得鄭也今鄭
　無謀亦折而從楚又連年伐許扼許之小而肆其毒
　許鄭唇齒也許亡則鄭亡曷釋許以為外扞固鄭之
　利也乃區區逼許不已其後許畏鄭益甚遷入楚地
　遷於葉又遷於白羽又遷於容城逼近楚都所以倚
　楚而抗鄭鄭既失許故楚兵一出則直履鄭郊楚患
　益近故襄公之後鄭多入楚嵗有晉楚之兵腹背受
　敵水火交熾而鄭特如在鼎之魚耳其患皆起於伐
　許而自撤藩扞之故不可不察也故聖人於鄭伐許
　之事始終詳之所以誅鄭之無謀而隳中國内固之
　勢也
公至自晉
秋叔孫僑如帥師圍棘
　圍邑不繫之國内邑也何用圍之也棘汶陽之邑爾
　前年以鞌之戰而取汶陽田汶陽之民葢不降於魯
　然汶陽故魯民而復歸魯何以不服孟子曰耕者助
　而不税則天下之民皆悦而願為之氓矣宣公改助
　而税成公以丘賦甲為其民不其難哉汶陽之在齊
　助而已甸賦甲而已今歸魯而用魯制則一定其税
　而四倍其賦彼何以堪之宜其悖然而叛也民叛而
　圍之孰若輕賦而民自服故圍棘之事聖人之所深
　疾特為内諱而婉其義爾故不書叛然書圍則叛自
　見民叛則不安於魯可知矣此所謂㣲而顯者歟
大雩
　義見桓五年
晉郤克衞孫良夫伐廧咎如
　僑如専魯郤克専晉良夫専衞鞌之戰葢己著矣今
　僑如圍棘而克良夫伐廧咎如葢胥傚而興徒役立
　武功以攘國柄而已棘叛而圍之猶曰有辭而廧咎
　如何足誅哉彼徒見僑如圍棘若有功於魯故亦伐
　廧咎如而建功於晉也棘汶陽之叛邑而廧咎如潞
　氏之叛邑魯得汶陽而棘叛棘内邑也則僑如圍之
　猶曰為國晉得潞氏而廧咎如叛咎如夷也郤克伐
　之胡為乎哉二子不自咎其所以致叛之故引其君
　而和其民乃務専兵以立己功吾見其有㺯兵之罪
　未見其有尺寸之功也若衞孫良夫尤無益於己而
　有損於國葢亦象郤克之為而不自知其見役於人
　也
冬十有一月晉侯使荀庚來聘衞侯使孫良夫来聘丙
午及荀庚盟丁未及孫良夫盟
　聘所以致好盟所以質疑假修好而質其疑君子何
　取哉晉衞二國俱聘於魯不為不厚矣既聘而繼之
　以盟此何意邪魯成違齊而事晉初葢睦於晉衞鞌
　之戰可以見矣既而楚師侵衞公懼楚兵之及魯也
　於是為蜀之㑹為蜀之盟率天下諸侯叛晉而歸楚
　晉實憾之衞固睦於晉然纔被楚兵則亦從魯而歸
　楚晉能無慊乎及伐鄭之役魯衞雖外楚而復為晉
　晉實疑之故未㡬而公朝晉媚晉以雪前日之過也
　而衞良夫亦從晉伐廧咎如悦於晉以求容焉魯葢
　因衞以從楚衞亦因魯以叛晉二國均得罪於晉也
　今晉報公之朝以使聘魯道出於衞衞疑魯侯之賣
　己以洗其愆故亦以使聘魯葢破其諼而窒其譖也
　則夫二大夫之至魯能無辯乎故既聘而各盟魯君
　盟其疑也晉之盟疑其貳於楚而衞之盟疑其賣衞
　以誑晉也是二者不可同日而語故以二日盟之各
　盟其疑而已然則此公之過歟抑二子之抗也曰公
　之過則然爾而盟非公所欲二子各以其私意要盟
　故以二子抗公為文沒公而不書非若蜀之盟内書
　公而外沒大夫之名也二子之盟葢非君命各因其
　便而要盟故不繫之國且書使非若鄭伯使其弟語
　來盟書使而且繫之君也聖人一字去取襃貶自白
　吾怪學者求之淺而不得其㫖故極言之而二子之
　情葢無以易吾言也二子之情露則襃貶定矣
鄭伐許
　鄭以許而抗楚是志於為中國也今伐許而親楚是
　志於荆蠻也聖人亦因其志而定善惡焉故曰鄭伐
　許外之也餘義見公子去疾伐許
四年春宋公使華元來聘
　通嗣君也禮諸侯世相朝所以繼好結信春秋之世
　以彊弱為判齊晉大國宋不敢不朝匹敵以下固未
　嘗朝也聘己為腆矣聖人志之凡以志其任勢而廢
　禮也
三月壬申鄭伯堅卒
杞伯來朝
　左氏曰歸叔姬也叔姬不令於杞杞伯将出之彼直
　歸叔姬則疑魯用叔姬之諼以疾於杞故先朝于魯
　而言其故焉故明年叔姬來歸嗚呼春秋之世夫婦
　之道絶矣舜之刑于二女文王之刑于寡妻斯道安
　在哉觀諸此君子能不傷今而思古乎
夏四月甲寅臧孫許卒
公如晉
　三年公如晉既而荀庚来聘報公之朝而且要公盟
　公之辱也公固辱矣然猶懼荀庚還而有辭于晉以
　雪其抗故今又朝之其兩朝于晉皆以蜀之盟叛晉
　從楚之故也嗚呼一舉之失連嵗朝之而不能洗吾
　見其甚勞且辱矣不責其禮也
𦵏鄭襄公秋公至自晉
冬城鄆
　鄆即汶陽之一邑也以田言之曰汶陽以邑言之曰
　鄆前日棘叛而圍之今日鄆貳而城之此皆初税畝
　作丘甲之故也魯有二鄆一近莒曰東鄆一近齊曰
　西鄆此西鄆也以為懼齊之復見奪則然矣左氏以
　為備晉則鄆去晉逺矣
鄭伯伐許
　鄭於是三伐許矣聖人葢惡之也前日襄公伐許春
　秋狄之今日悼公伐許春秋爵之此豈予其伐哉葢
　悼公在襄未逾年而稱伯且躬擐甲胄從金革之事
　聖人所深疾也故如其意而書之以見其惡云
五年春王正月杞叔姬来歸
　内女見出皆曰来歸然罪惡不可以不辯故有歸之
　者有自歸者以見意齊人来歸子叔姬罪在齊也杞
　叔姬来歸罪在叔姬也叔姬自取出絶故以自歸為
　文雖姬之罪無所考而觀聖人所書之文則歸之者
　以見夫不夫自歸者以見婦不婦夫婦人之大倫而
　王化之本也本立則五教敷而周室中興矣此聖人
　作春秋之意也
仲孫蔑如宋
　報華元之聘
夏叔孫僑如㑹晉荀首于穀
　穀齊地也晉魯大夫不㑹於晉魯之境而㑹于齊地
　何哉魯自鞌之戰實與晉同疾于齊既而魯得汶陽
　田而晉無所獲也於晉無益賈怨于齊何哉故復與
　齊平今荀首之㑹于穀實如齊也魯疑其如齊則有
　以間魯故道㑹之以結其志所以銷齊侯議魯之謀
　而破晉人謀己之諼也左氏載荀首如齊逆女而僑
　如餫諸穀志其㑹而不知其故也吾故白之以明僑
　如之志則聖人所書之意見矣不然僑如餫荀首何
　與於國事春秋胡為書之
梁山崩
　梁山晉地也詩曰奕奕梁山葢在韓侯之國韓滅於
　晉其地為晉晉侯及秦伯戰於韓是也梁山晉地而
　不繫之晉山崩川竭天下之大異天地不為一國而
　示變聖人亦豈為一國而書之天地示變以警人君
　聖人志之以示後世君人者觀此亦可以識天意矣
　若取其事應以合之曰此梁山崩之驗是亦淫巫瞽
　史之事非君子所欲聞也
秋大水
　義見桓二年
冬十有一月己酉天王崩
　定王也不書𦵏魯不㑹𦵏
十有二月己丑公㑹晉侯齊侯宋公衞侯鄭伯曺伯邾
子杞伯同盟于蟲牢
　蜀之盟機㑹一失楚人乘之晉遂失諸侯既而摟從
　楚之餘以伐鄭鄭葢未返今鄭復還而為中國晉於
　是乎合諸侯為蟲牢之盟盟鄭且結諸侯之心也晉
　景即位十有五年矣葢嘗為清丘斷道之盟以求諸
　侯于時楚荘方張諸侯二三其徳晉不能宗主也今
　蟲牢之㑹始能復振中國之勢收諸侯於己失㑹而
　盟之且能反鄭於久叛雖未足以成桓文之功而志
　有足嘉也是以春秋皆舉而爵之無貶辭焉而説者
　謂天王崩而諸侯不㑹為貶且蟲牢鄭地逼近王城
　晉景於是率諸侯盟之於王城之外以尊王室庸得
　為罪乎或者徒見定王不書𦵏因以為責諸侯且定
　王登遐於是纔二月何𦵏之為其不書𦵏者獨魯不
　㑹爾安得歸罪諸侯哉諸侯㑹𦵏自書於諸侯之策
　魯安得而書之若是者附㑹以擠人於惡而沮喪中
　國盟主之勢非春秋意也
六年春王正月公至自㑹
二月辛巳立武宫
　有常之禮先王所以辯分非常之禮聖人所以沿情
　魯之廟制其禮己為非常於非常之間又以私意益
　之則紊聖人之典干先王之誅矣且諸侯不毁之廟
　一魯不毁之廟二諸侯二昭二穆與太祖不毁之廟
　為五魯以周公有大勲勞於周室而封伯禽於曲阜
　伯禽受封之祖廟不可毁而伯禽之所以有魯者則
　周公之故也故魯祀周公為太祖而伯禽為太室二
　廟不毁則有其故此所為非常之禮所以沿情也後
　世子孫徒見魯之廟制既異於諸侯遂以私意創立
　㣲有功於魯則立宫以祀之此何禮哉武公於此葢
　十有一世其廟為鬼久矣今創立武宫是以私意干
　先王之誅也武有靈亦不享矣説禮者不考其妄謬
　遂謂魯公之廟文世室武公之廟武世室也因以武
　宫為魯不毁之廟何魯廟不毁者如是之多也周公
　以功而不毁伯禽以封而不毁彼武公何為者哉記
　禮者出於春秋之後見魯有武宫遂有武世室之語
　葢不經矣使魯既有武宫而不毁則今當書新不當
　書立書立者初立也前乎此未之有也學者當以春
　秋經文為正記禮者出於漢儒不足據也
取鄟
　内滅國諱滅書取鄟小國也魯滅國者三皆書取取
　鄟取邿取鄫是也若宣九年取根牟以承上文葢以
　齊取萊邑也昭元年取鄆則内邑也二者非滅國不
　得用取鄟之例
衞孫良夫帥師侵宋
　前乎此衞與宋同蟲牢之盟後乎此衞媵女於宋則
　宋衞固無私毫之隙也今衞無辭而侵宋吾考其故
　而無之衞比於晉久矣則侵宋之役疑晉意也葢前
　乎此齊未嘗從晉㑹盟亦未嘗與宋同役楚主蜀之
　盟則擠齊於衞鄭之下而宋先之葢以為己固尊於
　齊也爵為上公而國為三恪何下齊之有及蟲牢之
　盟晉始得齊葢以為不世之幸故加齊於宋之上宋
　實慊然則宋之在㑹必有不屈之辭矣於是晉命衞
　伐之衞實無憾於宋徒以盟主之令有所不得辭焉
　故孫良夫衞之上卿帥衞師以往不伐而侵之帥師
　重兵也侵宋淺事也以重兵而行淺事豈力不足哉
　不情故也故聖人於衞無貶辭葢志不在衞實譏晉
　也
夏六月邾子來朝
　邾魯之附庸也前日戕鄫子于鄫魯所當治而不治
　既而蜀之盟蟲牢之㑹皆得列於諸侯魯實庇之為
　邾之恩大矣今之來朝不為過禮矣容其姦而引其
　惡受其禮而置其罪春秋之時
公孫嬰齊如晉壬申鄭伯費卒
秋仲孫蔑叔孫僑如帥師侵宋
　宋之於魯尤親於衞也前日衞以晉之命不得已而
　加兵於宋故侵之而已晉葢以為侵宋未足以挫宋
　之抗也是以命魯公孫嬰齊還自晉而魯以蔑及僑
　如侵宋奉晉命也然四年使華元來聘五年魯以仲
　孫蔑報之宋魯之好方篤則二師之出豈志於伐宋
　哉晉憾宋而不自伐移惡於人人亦豈無心腹腎膓
　哉用己兵而鬬他人之忿無益於己而賈怨於人宜
　魯不忍深加毒宋亦侵其北鄙而已蔑及僑如皆魯
　之命卿帥師以行其衆必不加少雖入其都圍其邑
　無難也而纔侵之此豈其情哉塞責之辭而止矣故
　明年華元復來聘公孫夀來納幣而伯姬歸于宋則
　今日之侵宋不以為憾耳知其命出于晉非魯意也
　左氏謂晉命是為得之
楚公子嬰齊帥師伐鄭
　鄭自辰陵之盟受命于楚楚視之固若己之與也纔
　貳於晉則兵環其壘鄭不能堪晉不能取故鄭襄南
　嚮從楚者十有五年蟲牢之盟中國之勢少振故鄭
　復反而為晉悼公即世楚乘鄭喪扼之以兵其為毒
　深矣然諸侯伐喪鮮無貶辭而楚不加貶者非與楚
　也聖人豈責禮義於荆蠻哉以不治治之也王者不
　治外裔之意於此見矣
冬季孫行父如晉
　公孫嬰齊如晉既返而二大夫侵宋晉命也侵宋之
　師既返而季文子如晉報宋之屈也晉以衞為不用
　命更以命魯魯侵宋而已魯疑晉以宋為未服而罪
　魯也故以行父如晉言宋之服以故明年救鄭之役
　宋復從晉者魯故也魯區區然市驩於晉者葢蜀之
　盟率諸侯叛晉從楚晉實憾之故四大夫一嵗之間
　三奔命以奉晉之懽心惟恐不得宋以重得罪於晉
　也嗚呼一舉而失其勞一至是乎
晉欒書帥師救鄭
　善救鄭也救者善則伐之惡可知矣
七年春王正月鼷鼠食郊牛角改卜牛鼷鼠又食其角
乃免牛
　鼷鼠食郊牛角者三改卜牛而又食者惟此而已魯
　郊僭也天豈享僭哉鼷鼠之害説者以為養牲不謹
　非也鼷鼠豈人致之而亦豈人所能驅之天意不允
　於魯也故遺其害而著其譴魯不之察又改卜焉違
　天不祥宜其又食也免牛不郊而猶三望不郊天而
　祀地其為僭一爾義見僖三十二年
呉伐郯
　楚患未艾而加之以呉中國之不幸哉呉固太伯之
　後在周為伯父使其用周禮而從中國則春秋固宜
　得襃異之辭惟狃其本俗故春秋亦從而外之曰呉
　而已楚始通中國稱荆呉始通中國遂稱呉皆其自
　稱也太伯避位奔荆蠻自稱勾吳後世因而不改故
　亦曰呉其後書呉子亦因其自稱與楚同焉説者以
　為無周稱王聖人降而書子非也觀其卒而訃于我
　可以見矣禮諸侯卒而訃於諸侯皆自稱其本爵不
　敢有加焉至𦵏則書公臣子尊之也今呉楚之君卒
　皆書子皆其自稱也𦵏而諡曰王諸侯及其臣子尊
　之不可以訓故聖人略其𦵏避其僭號也此為得之
　胡安國又援國語呉本伯爵此則國語之失彼徒見
　呉伯之後因以為伯爵耳秦本伯爵亦自稱伯聖人
　不貶也何獨於呉貶之夫吳秦一耳語呉之先則貴
　於秦聖人不宜降呉而與秦也姑聴其自稱也云爾
　若其伐鄭則病中國自是而始春秋葢為中國憂也
　其稱國稱子因其勢彊弱所以通中國者詳略如此
　若以為聖人筆削所寓則非也
夏五月曹伯來朝
　曹之於諸侯未為小國特勢不足爾論其名上與衞
　鄭同其列而無愧較其實則下與邾莒未有以大相
　過也如征役則上同於衞鄭而朝覲則下比於邾莒
　嗚呼曹伯葢亦難矣三年鞌之戰曹固與齊無憾也
　徒受晉魯之役而有公子首之行伐鄭救鄭無敢不
　從此其名與鄭衞同也而其實勢不支故鄭衞未嘗
　朝魯而曹屢朝之此其實與邾莒比也易曰上不在
　天下不在田故乾乾因其時而惕其春秋曹伯之謂
　乎
不郊猶三望
　義見上
秋楚公子嬰齊帥師伐鄭
　楚師兩伐鄭以鄭之叛己也鄭豈楚之與哉鄰於楚
　境楚一得之遂為固有鄭受晉盟則兵屢扼之前日
　伐鄭晉以一大夫帥師救之今之伐鄭以九國之君
　援之其所以為鄭援者日加則知楚日熾也審矣
公㑹晉侯齊侯宋公衞侯曹伯莒子邾子杞伯救鄭八
月戊辰同盟于馬陵
　春秋書救未有繼之以盟者且合諸侯主乎救鄭而
　已安用盟盟之所以固擕貳諸侯皆在何固之有今
　諸侯救鄭而同盟於馬陵吾知其病楚之彊而疑諸
　侯之貳也於時晉葢未失鄭馬陵之盟鄭實在焉楚
　公子嬰齊兩帥師伐鄭前日之師未能得志則今日
　之役兵不加少益兵以扼鄭鄭能無懼心乎豈特鄭
　懼之宋衞曹莒邾亦何恃而不恐恐則二心生諸侯
　之常情也晉侯於是疑其覿楚之彊而貳於楚故救
　兵未返即馬陵而盟之所以諭中外彊弱之勢釋諸
　侯之懼而弭其貳楚之心也春秋救者凡十有八惟
　此繼之以盟用是知其病楚而疑諸侯之擕貳也
公至自㑹
　凡公行而反飲至於廟舍爵書勲於冊然公之出固
　有二事偶者不可以二事至以二事至則若再出焉
　二事皆善則槩曰至自㑹二事善惡各一則擇其善
　者書之葢惡則飲至之禮有所不敢行茍行之則必
　飾辭以誣冊書爾聖人皆因其實而書之襃貶自見
　今救鄭盟於馬陵所以出而二事偶然二事俱無惡
　故並告於廟而槩書曰公至自㑹也
呉入州來
　州來呉楚之間小國爾吳伐郯中國無救者而楚人
　亦不敢議其後於是入州來州來微且逼於楚彼得
　州來不足以為中國重輕而聖人必志之以著楚方
　張而呉日熾中國諸侯何以堪之故不十年有鍾離
　之㑹中國安能並抗二敵哉其外楚不得不連呉也
　然勾呉蠶食之勢自伐郯入州來始所以著其猾夏
　之漸也説者以為呉乘楚伐鄭而入州來是楚伐鄭
　晉救鄭之師已反而吳兵方及州來安可謂乘楚之
　出哉王當又以為其後楚兵不敢觀兵於上國者畏
　呉也九年楚道呉魯之間伐莒呉何不遂襲其後哉
　彼徒見州来近楚而呉入其郛臆度而為是説其實
　非也
冬大雩
　周之冬今之八月不雨不得不雩餘見桓五年
衞孫林父出奔晉
　孫氏専衞自良夫始良夫見經六専盟者二専兵者
　四㑹盟征伐既一出其手世及其子安得不横哉林
　父良夫之子也定公不忍其横不能無憾於心然未
　加譴而林父奔晉訴於大國而内抗其君其罪可勝
　誅乎晉不能治反戚於衞奨其臣以逆其君十四年
　卒自晉入衞晉反之也其後寖淫其惡至襄二十六
　年入于戚以叛聖人終始著之首書其奔終書其叛
　林父之罪無所逃矣然衞不能制而容之晉不能治
　而逸之均罪也衞之弱且制於晉有所不敵而晉佑
　叛臣以亂人國其誅可不重乎此春秋之法葢専責
　晉也
八年春晉侯使韓穿来言汶陽之田歸之于齊
　孟子曰可以取可以無取取傷廉可以與可以無與
　與傷惠魯為鞌之戰而取汶陽晉力也今韓穿來言
　歸汶陽田亦晉故也前日以為可取則如今日勿歸
　今日以為宜歸則如前日勿取以為可取而復歸之
　以為宜歸而故取之二者均罪也汶陽故魯田已久
　沒於齊及鞌之役晉主是戰一戰而勝反魯侵地然
　晉實何有哉為魯復田而已前日取田於齊齊失之
　也晉實無所失今日以田與齊齊得之也晉實何所
　得失之非已之損得之非己之益冝晉人於取予甚
　輕且易也特假是田市功於魯市恩於齊耳初為鞌
　之戰魯實傾國以從傾國以從我而我無以利之則
　若勞人而無報故取汶陽田以報功於魯焉既敗齊
　師頃公屈己以事晉晉自文公之後齊葢以東夏彊
　侯未嘗屈於晉也戰鞌一敗鋭鋒頓挫蟲牢之盟救
　鄭之役執兵歃血惟晉是從晉得齊之服為榮大矣
　故常以取其田為負也魯人得田晉實無補而負齊
　為多魯人失田晉實無傷而於齊為惠故寧使魯失
　田而晉無負於齊此所以有韓穿之来也然是田故
　魯之舊封則在魯為義在齊為不義晉藉田以市功
　二國爾庸顧夫義不義哉然魯初以四卿得之而今
　以一言失之何得之艱而失之易也初倚晉之勢而
　得之故非四卿并出無以奉晉之歡今畏晉之勢而
　失之故雖一言之及無敢不承晉命此所以艱於得
　而易於失也魯侯不剛固無以違矣而晉景彊聒抑
　亦甚哉聖人書曰晉侯使韓穿来言汶陽之田歸之
　於齊春秋書法未有若是之詳且婉者也晉侯之罪
　何所逭乎歸之于齊者迂辭也凡事有曲而不通者
　必迂其辭以見之晉人執衞侯歸之於京師與執曺
　伯歸于京師異矣故曰歸之以見其曲今言汶陽之
　田歸之于齊與齊人来歸鄆讙龜隂田異矣故亦曰
　歸之以著其不直一字之間其義顯矣信乎非聖人
　不能修也汶陽田即鄆讙龜隂初言其田而終舉其
　邑此時未為邑也其後齊築為三邑以守之爾故定
　十年来歸以邑舉之餘義見取汶陽田
晉欒書帥師侵蔡
　蔡迫於楚鮮歸中國葢甘為役矣自翟泉與盟之後
　未嘗從中國㑹盟文十年比楚人為厥貉之次十五
　年晉郤缺伐之卒不能反也今欒書以師侵之雖未
　遂得蔡然亦可謂不畏楚矣故聖人亦書之所以存
　中國之勢而振霸主之威歟
公孫嬰齊如莒
　嬰齊如莒非國事也魯大夫如大國者聘也未有聘
　小國者如小國謀其私爾公孫兹如牟左氏以為娶
　焉是亦意之公子友如陳𦵏原仲𦵏亡友猶書之娶
　何嫌不書齊髙固来逆子叔姬娶也外且書之内安
　得不書不書其故謀其私也雖魯有所不能知者矣
　故無得而書焉嬰齊叔肸之子父不義宣公而甘為
　匹夫可不謂賢歟而嬰齊専侈于朝且如莒而謀其
　私為肸之累多矣君子惜之
宋公使華元來聘
　求婚
夏宋公使公孫夀來納幣
　婚禮不稱主人以自媒為嫌也天子娶於諸侯以諸
　侯同姓者主之諸侯娶於大夫以大夫同姓者主之
　諸侯娶於諸侯父在則聴于父母在則聴于母未有
　自娶而自主之者也宋公娶於魯而自主之故書曰
　宋公使公孫夀來納幣譏自媒也公羊以為録伯姬
　伯姬之賢則然耳何必納幣而預襃之
晉殺其大夫趙同趙括
　趙同趙括無事業見於經其罪不可得而考獨以經
　文觀之稱國以殺殺無罪也同括何以無罪趙盾弑
　靈公於今再世矣再世而不能得賊盾獲死于牖下
　殺同括何益哉同括衰之子盾之弟也兄為逆其弟
　何與況兄獲全腰領而弟蒙其戮脱渠魁而誅其親
　庸為得其罪乎故以無罪録之也左氏載莊姬之譖
　有無未必可信吾故略之以經為正而已
秋七月天子使召伯來賜公命
　凡賞無常輕重眎功周公之制未有無功而賞者也
　賜命國之重賞安可以加無功錫命者諸侯繼統命
　之為諸侯也賜命者有功而賜命服也禮三公一命
　衮若有加則賜也大國之君不過九命次國之君不
　過七命小國之君不過五命有加而賜所以賜命也
　成公即位八年矣朝晉者再未嘗一朝王聘晉聘宋
　者三未嘗一聘周王師敗未嘗救定王𦵏未嘗㑹魯
　甸服也二嵗一朝今四不朝矣貶爵削地六師移之
　未為過也不加之刑而加之賞此何法哉葢簡王即
　位于今三年諒隂初終聴政于天下用姑息之典以
　維諸侯而已何賞之有天子天王之稱也或曰臨天
　下曰天子臨諸侯曰天王天下即諸侯諸侯即天下
　何以見其異任伯雨曰天子主乎恩天王主乎法其
　言則巧而實穿鑿襃貶不在此矣
冬十月癸卯杞叔姬卒
　婦人之義無再行叔姬既絶于杞而以杞目之聖人
　垂教遠矣郯伯姬不書卒而此書卒成公不以為罪
　而厚其喪也故明年杞伯来逆其喪以歸畏魯也
晉侯使士燮來聘叔孫僑如㑹晉士燮齊人邾人伐郯
　士燮來聘謀伐郯也郯蕞爾小邦何足以煩二國之
　謀而重勤四國之師哉非難於郯難於呉也前年呉
　伐郯郯折而從呉呉人方張晉實懼之郯在齊魯之
　鄙伐郯而呉救郯則齊魯将受其毒故先謀之於齊
　魯俾内為備而外伐郯兵勢既張則呉有所不敢救
　也此所以先聘後伐必四國之兵皆出而後伐之歟
　不然郯之為國偏師足以環其郛尚何用多兵哉初
　呉伐郯晉不能救逮其從呉乃動四國之兵而伐之
　不為其易而為其難晉已失計矣然因其失而遂棄
　之則呉患益深伐郯猶足以葢其失也是以春秋無
　貶辭齊邾書人将卑師少也晉魯不書帥師将尊師
　少也以四國並起伐郯聲懾呉人而已其實不在用
　衆也
衞人來媵
　義見齊人來媵
九年春王正月杞伯來逆叔姬之喪以歸
　春秋之作凡以正天下之非禮非義叔姬既絶於杞
　而卒於魯則宜𦵏於魯矣今杞伯來逆其喪以歸此
　何禮哉禮出妻之子為其母服齊衰杖期若父後則
　無服其子尚爾於夫何有邪杞伯以叔姬為賢初則
　不當出以叔姬為不賢則卒不當以歸初以為罪而
　出之終以為恩而逆之既曰有罪則不宜加恩既加
　恩則不可謂之罪二者必居其一矣觀杞伯初絶之
　不敢直歸之魯先朝魯而後歸之則懼魯可知及卒
　於魯魯不以為過而厚治其喪杞伯於是懼而復来
　逆之則出之逆之皆畏魯也非杞伯之心也且夫婦
　之義而至於出絶其亦不仁矣而聖人不責杞伯者
　以叔姬之不賢不能順其夫家以奉杞之宗廟也刑
　于寡妻雖文王之徳而太姒之賢聖人列於十亂則
　姒之懿徳何如哉若叔姬之不賢則雖文有不能化
　也此聖人所以重責叔姬輕待杞伯歟
公㑹晉侯齊侯宋公衞侯鄭伯曺伯莒子杞伯同盟于
蒲
　伯者之求諸侯假義而已不能久假而遽歸之宜諸
　侯之貳也晉自蟲牢之盟始得諸侯宋公一言不順
　則命魯衞侵之六年之役是也魯衞何嫌於宋哉以
　霸主之命爾既而晉以齊厚於己復奪魯田以歸齊
　魯之所以事晉者以因晉而得汶陽田也今既復為
　晉所奪魯何望於晉哉故晉雖惡宋而魯犯晉怒與
　宋共為婚姻之好宋公使公孫夀来納幣而衞遂来
　媵魯既與宋矣衞復何畏而不從哉魯宋衞合為一
　家魯若一言怨晉之奪己田也則天下諸侯舉皆貳
　晉矣故三國之好既合晉於是懼而為蒲之盟收諸
　侯之離心也蒲之盟纔返而晉人亦來媵此非懼三
　國合好以叛晉其肯然歟晉雖惡宋不順而反妻之
　狎魯之弱小而反媵之是豈得已哉懼三國之叛心
　而已夫諸侯同盟必有其故學者不可不稽之蟲牢
　之盟以得鄭也馬陵之盟疑諸侯貳於楚也蒲之盟
　懼三國結婚以叛晉也不考其故而妄言之則春秋
　為虚文矣未嘗聞聖人作春秋有一言為虚文也
公至自㑹
二月伯姬歸于宋
　内女之書者三紀叔姬與宋伯姬以賢鄫季姬以姦
　不書其初無以見其終故於其歸也皆志之然紀叔
　姬宋伯姬始終之善可以見矣而鄫姬之惡何自而
　明故紀宋二姬卒書𦵏以見其善之終鄫姬不書𦵏
　以見其惡之終也此春秋異其文而見善惡者也
夏季孫行父如宋致女
　婦人嫁三月擇日而見于廟成婦禮也此固娶婦者
　之禮豈嫁女者所宜與之僖公娶于齊致夫人于廟
　書曰禘于太廟用致夫人是未有女氏之嫁命使以
　致女于婿氏之廟者今魯嫁伯姬於宋三月而遣季
　孫行父如宋致女此則有由矣魯既犯晉之所惡而
　嫁女於宋衞亦來媵之晉葢疑三國合而反晉也故
　前為蒲之盟諸侯既協故晉亦屈己而來媵晉大國
　也視魯故常眇之今肯以其女為妾乎故晉将送媵
　女于宋魯疑伯姬未見於廟為晉所脅而不得為夫
　人也於是遣使以致之古今典禮有廟見之制無致
　女之文致女者葢成公一時之權制實非禮也諸儒
　皆求其説而不得乃以致女為常典誤以廟見為致
　女也既以致女為是乃疑春秋不書常事則又曰使
　卿非禮也且行父魯之貴大夫上卿爾若使而非其
　宜季氏専且彊其肯任卑者之役乎求其説而不得
　宜其不免乎鑿也
晉人來媵
　諸侯嫁女於諸侯二國媵之是謂三歸一娶九女所
　以廣繼嗣之道也魯嫁伯姬于宋衞晉媵之常事爾
　何以書葢因其常而有變焉不可不志也魯嫁女衞
　來媵真情也晉為霸主而下媵魯女實非得已葢迫
　於勢而疑諸侯之叛晉也然晉之來媵固有其意而
　書之若衞人之媵何必志哉葢不志則無以見其三
　國來媵為禮之過也其後齊亦來媵爾此所以不得
　不書衞之媵也若齊之媵尤有説焉觧在後
秋七月丙子齊侯無野卒
晉人執鄭伯晉欒書帥師伐鄭
　鄭将叛晉為楚晉侯執之宜得霸討矣而書曰晉人
　執鄭伯何哉葢晉所以宗諸侯者非其道宜其得鄭
　之叛也前日為蒲之盟諸侯已二三其徳以故魯嫁
　女于宋晉屈己而為之媵葢求魯宋也晉主夏盟以
　是而求諸侯鄭復何望哉鄭介晉楚之間弱不能自
　立惟彊是從矣視晉為無足以庇鄭故貳於楚晉不
　念其所以失鄭之故修徳以來鄭乃因其來朝而執
　之鄭人安得服哉鄭不服而加之以兵尚為得霸討
　乎楚子執宋公以伐宋晉人執鄭伯以伐鄭其惡僅
　一間爾此宜其得貶絶於春秋也然楚子執宋公以
　伐宋不再舉楚師晉人執鄭伯以伐鄭再舉欒書之
　行非襃晉也楚子即宋地執其君以伐其國晉因鄭
　伯來朝内執其君外命大夫伐鄭爾執不書其地則
　知其在晉再舉師則知其外命大夫也噫君執其君
　而臣伐其國其為虐尤酷於楚恃此而宗諸侯宜諸
　侯不懐以此而抗楚宜楚人益熾也晉景於是乎無
　能為矣區區侵鄭宜其不能得鄭也
冬十有一月𦵏齊頃公
楚公子嬰齊帥師伐莒庚申莒潰楚人入鄆
　楚人之患深矣潰莒入鄆何其神乎楚居荆州其地
　葢逺于莒莒即今之宻州也在呉魯之東楚人整兵
　道呉魯之間越呉魯之境而伐莒吾不知楚兵何以
　直至於此也楚於是實有輕諸侯之心而諸侯亦拱
　手愕視無敢議其後者吾於此竊為中國憂嗚呼莒
　蕞爾小國固不足以抗楚且素與楚隔絶亦豈意楚
　師之直犯其國哉聞侏􁍜之聲固己震懾宜其民不
　戰而潰也或者罪莒之無備且不得民故釋然而潰
　此非人情矣莒之㣲縱有備其能破楚師乎莒之民
　耳聞楚彊目未嘗見楚兵也一覿乗廣之師能無懼
　乎民雖懷其君亦不勝恤其身矣尚何恃而不逃民
　逃則楚若履無人之境故乘破竹之威以遂入鄆也
　鄆莒魯交争之邑于時葢在莒魯文公城諸及鄆而
　未能得襄十二年莒人圍台季孫宿救台遂入鄆則
　知成公之世鄆不在魯也楚人潰莒而遂入其邑宜
　書遂矣而再舉楚人何哉葢嬰齊伐莒莒潰以偏師
　入鄆爾嬰不在故不得書遂再舉楚人以見莒判然
　瓦觧雖偏師猶足以入鄆也嗚呼楚兵横行直抵海
　濱齊晉不能鬭其前呉魯不能犄其後吾不知諸侯
　何如是之無謀也學者不責諸侯之無謀而責莒人
　之無備非春秋之意矣
秦人白狄伐晉
　白狄亦何常主之有哉甲彊則主乎甲乙彊則順乎
　乙君子不治也獨責中國為重矣宣八年晉成嘗以
　白狄伐秦今秦伯亦以白狄伐晉白狄介秦晉之間
　惟所用之而秦晉二君皆中國彊侯用非族以伐同
　類其居心何若哉故聖人槩稱人間不書及一乎狄
　也秦晉自殽之役于此四十有七年各弈四世而怨
　不釋則亦無以為人矣聖人葢均惡之今又互用白
　狄以交攻惡同罪均無以大相過也前日晉書師今
　日秦書人所用之兵有衆寡将有尊卑爾其實均不
　義非有所輕重也
鄭人圍許
　鄭人圍許鄭伯未釋也執其君而民不服反圍許以
　動晉嗚呼舉而不義招辱於天下區區詐力果何足
　恃哉王者之師誅其君弔其民民大悦今雖殺其君
　鄭不可得晉之為辱大矣鄭人葢曰寡君無罪而晉
　執之鄭以社稷之靈既有君矣故圍許以示不畏晉
　噫晉於此雖反其君而鄭不受雖殺其君而鄭不服
　晉侯於鄭吾見其愧無隙以入地矣雖悔前日執鄭
　伯庸可及乎鄭固素虐於許而今日之師無意於許
　葢激晉之恥而已
城中城
　前者楚人伐莒遂入鄆鄆逼於魯魯實懼之今城中
　城備不虞也中城即今海州之邑雖逺於楚觀莒之
　潰亦不可不備也况得時乎此不為貶
十年春衞侯之弟黒背帥師侵鄭
　衞何憾於鄭哉霸主之命也晉不義而執人之君鄭
　不服負愧於鄭将歸其君而鄭無求君之意進退皇
　皇然無以自處故令衞師侵鄭意鄭或懼而求反其
　君得以憑藉而歸鄭伯也鄭卒無一言之屈故五月
　率諸侯伐鄭而納鄭伯焉未聞既執其君乃伐其國
　而求反其君也晉侯是何顔以宗諸侯乎黒背稱弟
　母弟也衞定篤於母而親於弟與齊僖厚其弟年者
　異世同轍也年之子無知弑君黒背之子剽簒國是
　或一道也私其親而厚寵之果有益於國乎
夏四月五卜郊不從乃不郊
　四月既非時而五卜為凟已甚不免牲不免牛而曰
　乃不郊忿詞也天之所以不許魯郊也明矣乃不自
　咎尚忿而不郊成公之悖甚矣春秋書免牲者二猶
　有從容畏天之意書乃不郊者三是忿而遂置之也
　天可忿乎吾為懼矣
五月公㑹晉侯齊侯宋公衞侯曹伯伐鄭
　晉景執鄭伯以伐鄭而鄭不服圍許激晉晉将歸鄭
　伯而鄭不求又命衞以侵鄭鄭卒不求復其君晉景
　於此儳然如不終日欲歸其君而鄭不求欲殺其君
　而鄭不服故忍靦顔以合諸侯伐鄭而歸之然以單
　使歸其君鄭茍拒而不受則返何以置之哉故假六
　國之兵以勢扼鄭而必其入也噫初而執之以一夫
　之力今而歸之脅六國之師何執之易而釋之反難
　哉義不足也執之以義則鄭傾國而聴晉求歸其君
　安用伐之而後歸執之而不義則鄭立君以抗晉而
　晉無如之何故雖納之有所不受嗚呼霸主之舉錯
　其可忽諸彼徒見文公嘗執曺衞二君而得國故亦
　執鄭伯焉亦豈知其反為辱哉然曺伯襄衞侯鄭皆
　書歸而鄭伯不書歸葢曺衞之人幸其君之釋而有
　欲歸之志故以歸告諸侯魯史書其歸聖人亦以書
　之今鄭伯之執晉實不義鄭人不服奉鄭世子以抗
　晉晉彊納之非鄭欲其歸也故不以歸告於諸侯魯
　史不書歸故聖人亦不得以歸書之非聖人故略之
　也觀晉伐鄭而十三年鄭伯從晉伐秦則鄭伯於此
　歸鄭可知矣不書納實歸之不可言納也諸侯葢恥
　言納尚何辭而書之故公之歸不至告廟也魯史不
　書春秋安得而益之哉
齊人來媵
　齊晉大國下媵於魯説者以為慕伯姬之賢或曰以
　三國媵僭天子皆非也葢有其故矣晉之媵晉自屈
　也齊之媵晉以之也晉初奪魯田以復歸齊魯於是
　憾晉侯與宋為婚衞人来媵晉疑魯與宋衞合叛晉
　故亦屈己而來媵晉之屈實以奪魯田以與齊之故
　也晉己屈己與宋魯衞為姻婭之國齊獨取汶陽以
　結怨於魯使魯教晉復為鞌之戰齊獨能抗乎故見
　晉人來媵亦屈己而來媵外從晉之欲内市魯之歡
　且得宋之援也齊以一女為媵而為齊之利多矣雖
　屈辱有所不辭也此齊晉所以來媵之意不然二大
　國之彊未易為宋魯屈也彼所謂慕伯姬之賢與三
　國僭天子非是之意也伯姬之賢見於守節以死未
　死之際何以顯其賢宋非彊國安能屈齊晉之媵殆
　因魯女而坐享其榮爾非宋求之也
丙午晉侯獳卒
秋七月公如晉
　奔喪㑹𦵏臣子之事也天王崩諸侯㑹𦵏同盟卒大
　夫㑹𦵏禮也晉侯獳卒而公如晉會𦵏之辱甚矣宣
　十年齊侯元卒公如齊公至自齊更以公孫歸父如
　齊故書𦵏齊惠公今公如晉久留于晉及𦵏景公而
　後反實公之辱也故不書𦵏晉景公為内諱也
冬十月
十有一年春王三月公至自晉
　公自前年七月如晉至今三月而後至留於晉者凡
　九月魯亦有人民社稷之守乎晉侯獳卒於五月則
　九月𦵏矣既𦵏而稽於晉者凡六月吾竊為成公懼
　之于時季氏日彊行父葢秉魯政也政在季氏者凡
　九月魯之為魯抑亦可危矣然襄公如楚亦踰年而
　後返于時季武子乘公不在而取卞故春秋於二十
　九年春正月書公在楚志公所在以存魯而誅武子
　也今公之出文子秉政然無取卞之事故聖人不書
　公在晉則夫文子専未若武子之甚也孔子稱其三
　思而後行葢亦愿而有畏者歟
晉侯使郤犫來聘己丑及郤犫盟
　前年公如晉留於晉者凡九月公何負於晉而晉止
　之晉之不義也甚矣初無罪而執鄭伯鄭人不服欲
　殺之不能欲歸之不可反受其辱尚不自悛今又止
　公何為邪徒以魯與宋衞結婚姻之援以抗晉而晉
　齊屈而媵之也今公既返因以郤犫來聘且抗公而
　盟之陽為禮而隂實疑魯葢厲公初立而求諸侯疑
　公憾其見止而或叛晉也故因聘而盟之郤犫之來
　也葢曰拜前日之朝且通嗣君爾而郤犫之盟何意
　哉吾於此見晉人來聘之不情而魯之弱矣以公而
　敵大夫其辱為如何聖人沒公不書非茍為内諱伸
　公所以誅郤犫也
夏季孫行父如晉秋叔孫僑如如齊
　行父如晉報郤犫之聘也僑如如齊改事齊也既報
　聘於晉而復事齊何邪魯弱不能自立從容於二大
　國之間惟厚於己者親之爾初魯所以事晉者以晉
　能助己為鞌之戰而取汶陽田也不數嵗晉復奪而
　予齊魯何賴於晉哉故事晉之心益怠矣前日以憾
　齊之故不得不事晉今田既復入齊矣魯與宋㛰而
　齊且來媵尚何慊於齊乎晉既以魯為貳己公朝之
　而反見止其不厚於魯也明矣郤犫來聘又抗公而
　盟之魯安能忍辱以服事晉乎故以僑如如齊通舊
　好且倚齊而抗晉也然既事齊矣何用報晉葢于時
　齊亦比于晉以復汶陽田也今事齊而遽絶晉不惟
　魯犯晉怒齊且不敢庇魯以抗晉也故分使兩聘而
　羈縻於齊晉之間其實心於齊而外晉矣故十四年
　僑如如齊逆女又娶於齊焉則今日如齊之役非獨
　貳晉且謀婚也
冬十月
十有二年春周公出奔晉
　外内出入之辯自天子至於庶人同之安有天子獨
　有内無外有入無出也陋儒穿鑿而使聖人之辭有
　所不逹吾且哂之天王無出吾於僖二十四年天王
　出居于鄭既言之矣自周無出吾猶有言也春秋内
　外之臣書奔者五書出奔者三十有七直書奔者無
　位之辭也或自外而奔也書出者有位之辭也自内
　而出也淺丈夫鑿生自周無出之論葢以王子瑕奔
　晉尹氏召伯毛伯以王子朝奔楚不書出爾至周公
　書出其論既不攻而敗乃文之曰周公自絶而出也
　嘻孰使其妄生無出之論乃自病而自灸哉且考之
　於古周無不言出之理書曰大保乃以庶邦冢君出
　取幣乃復入又曰諸侯出廟門俟曰羣公既皆聴命
　相揖趨出不知何以得自周無出之説也周公之罪
　雖不可灼知然其出奔非己不能自安則内不容也
　周室之政何政矣自内而出故不得不書出若夫王
　子瑕則聞佞夫之禍而奔王子朝則聞敬王之至而
　奔皆非有位者也或自外而奔也故不書出晉先蔑
　奔秦自令狐而奔也歸父奔齊自笙而奔也故不得
　言出宋萬出奔陳衞孫林父出奔晉皆自内而奔故
　不得不言出必曰在周無出則先蔑歸父亦不書出
　無乃晉魯亦無出邪其説陋矣聖人書周公出奔晉
　不在有出無出之間所譏者周與晉矣周之盛時王
　臣有罪放殺屛竄惟上所令得罪於主則延頸就死
　否則素服待放矣未聞有罪而揜然自奔也王之所
　棄天下同棄之命一出孰敢匿其姦大則討之以敵
　王所愾小則執之以歸于甸人未聞黜于周而保於
　晉也周室不綱聖人所不忍責而晉為逋逃主匿比
　罪人以抗天子其罪何可不誅哉此周公出奔晉之
　意若曰自周無出非吾所欲聞也
夏公會晉侯衞侯于瑣澤
　晉厲初立而求諸侯於是為瑣澤之㑹然所㑹者魯
　衞而已齊宋不與也前年叔孫僑如如齊魯實貳於
　齊事晉不篤故晉求諸侯必先得魯衞以魯衞於齊
　宋為姻魯衞不叛則齊宋至矣此會于瑣澤之故也
　左氏載宋合晉楚之成鄭人聴成考之於經既不書
　楚且不及宋晉所會者魯衞爾無一毫合者此不知
　是何年事左氏誤附會矣
秋晉人敗狄于交剛
　齊桓創霸天下皆諭其志也晉厲嗣霸之初首敗狄
　於交剛順諸侯之欲以懷其心而已故晉有命諸侯
　有所不敢違也于時狄實未有以戕諸侯而晉敗之
　雖復霸業於春秋為美事而聖人書人者責其偽也
　其不言戰而以直敗為文者非詐戰也言其力之原
　不敵也
冬十月
十有三年春晉侯使郤錡來乞師
　晉彊國厲公健主也且世嗣霸統未遽為諸侯下也
　今不徴兵於魯而曰乞師焉豈情也哉成公作丘甲
　甲士衆而精悍多兵實彊於諸侯晉葢忌之於是假
　遜順之禮以乞師其實隂謀以困魯也藉遜順以行
　隂謀魯不察更以為腆單使至庭則掃三軍之衆以
　從晉晉用之而屢得志於諸侯何晉侯之姦而魯君
　之不悟哉故外之求乞師者惟成公之世信乎非成
　公之作丘甲無以招晉之來非成公之昏庸無以墮
　厲公之計也晉之来乞師者四其謀則一厲公之姦
　至矣乞者屈辱之辭加晉以屈辱之辭聖人葢賤厲
　公矣
三月公如京師夏五月公自京師遂㑹晉侯齊侯宋公
衞侯鄭伯曹伯邾人滕人伐秦
　情偽而迹真君子誅其偽迹公而情私君子治其私
　春秋之所以為春秋判天下之情迹而已公如京師
　迹若真而情實偽晉侯伐秦迹若公而情實私不可
　不察也春秋至是百有餘年未聞有諸侯如京師者
　僖公因王之狩而再朝王所葢非其地矣成公獨能
　如京師而朝王其迹不既真與然公實非朝王志於
　會晉伐秦而已則其情已露故聖人首書晉侯使郤
　錡來乞師而繼書公自京師遂會晉侯伐秦著其偽
　也秦晉交怨五十餘年其已極矣前年秦人復以白
　狄伐晉雖晉侯以怨報怨不失為直而秦獨於晉為
　深仇彼諸侯何嫌於秦哉葢未嘗以寸兵尺鏃遺諸
　侯也今厲公合諸侯以為兵車之會葢以霸主之令
　脅之則其迹若公矣然合諸侯以除中國之患可也
　今乃摟之以報己怨庸得為公乎前乎此晉之伐秦
　者屢矣未嘗脅霸主之威用諸侯之力以疾秦今以
　公合諸侯而私用之故聖人書公會晉侯某侯伐秦
　志其私也是二者均罪人矣若夫公如京師責之淺
　者則曰十二公之中惟成公如京師聖人葢襃之責
　之深者則曰公因伐秦過京師而已未嘗朝也故不
　書朝淺者在所不辯而深者吾竊以為過矣且公三
　月如京師至五月而會晉伐秦久留京師非朝王而
　然與公朝於王所非其所也故不可書公如王所而
　書朝焉若公朝齊晉及内大夫聘於京師皆書如而
　朝聘自見矣今書公如京師責其不朝葢曰不因伐
　秦則亦不朝京師耳然説者以朝京師係襃貶甚重
　則惟責魯而不問晉晉亦烏得為無罪哉於時呉楚
　交興諸侯震恐晉厲嗣霸不圗制呉楚以安中國乃
　連諸侯以報私忿諸侯豈晉所宜用哉徒以霸而謀
　自安則勢有所不得不順齊桓晉文合諸侯以安諸
　侯一不義則君子責其非況合諸侯以自謀其私可
　置而勿議哉吾於此見晉魯均受其貶矣三𫝊諸儒
　無一言及晉吾故益之以明聖人之意而已
曹伯廬卒于師
　為人役而喪其身聖人閔之
秋七月公至自伐秦
　公初如京師而後至伐秦此則以明公初不如京師
　特因伐秦過天子而朝之也故其返也不敢曰至自
　京師而罔宗廟也然於時以從霸主為重而如京師
　為輕以朝王為不足道而以伐秦為榮故其返也以
　伐秦至而不以京師至也雖時態以為常而聖人書
　之亦足以見京師輕而諸侯重也悲夫
冬𦵏曹宣公
十有四年春王正月莒子朱卒
　莒見於經自隠三年至此卒𦵏未嘗書于冊公羊以
　為𫝊聞之世録大略小或者又以莒無諡非也莒人
　廢禮卒不告故不書卒𦵏不會故不書𦵏無他義
夏衞孫林父自晉歸于衞
　林父得罪於衞而出奔晉倚晉逼衞以求入也晉為
　霸主不執之以正其罪反匿比罪人扼衞而彊歸之
　林父既脅晉以得入知衞侯畏晉而不敢治己則肆
　惡於衞庸何忌哉故其後卒至於叛所以叛衞者林
　父也而致林父之叛者晉也晉侯之罪當加林父一
　等此聖人所以書歸自晉歟凡曰歸自某者某歸之
　也歸者其罪輕歸之者其罪重故吾以為春秋責晉
　為重也
秋叔孫僑如如齊逆女
　譏不親迎也
鄭公子喜帥師伐許
　鄭之伐許非策也吾于三年去疾伐許既言之
九月僑如以夫人婦姜氏至自齊
　一事而再見者先氏後名常也不獨逆女為然公孫
　歸父如晉歸父還自晉至笙遂奔齊之類是也左氏
　謂稱族尊君命舍族尊夫人鑿而無義矣稱婦有姑
　也于時穆姜存焉爾
冬十月庚寅衞侯臧卒
秦伯卒
十有五年春王二月𦵏衞定公
三月乙巳仲嬰齊卒
　嬰齊公子遂之子宣十八年歸父奔齊魯人以嬰齊
　後歸父禮曰為人後者為之子則嬰齊仲遂之孫矣
　公孫之子以王父字為氏故曰仲嬰齊然以弟而後
　於兄昭穆為不順不可以訓況仲遂魯之賊歸父且
　棄命奔齊則雖絶其後不為己甚而魯人為之後故
　春秋於仲遂之卒獨書其字而仲嬰齊無事業見於
　世亦書其卒足以見魯人不絶仲氏尤以遂為賢且
　有功於魯也成公宣之嫡子遂有恩於其父子忍絶
　其後乎則東門氏者三家惡之成公葢厚之也
癸丑公會晉侯衞侯鄭伯曹伯宋世子成齊國佐邾人
同盟于戚
　晉合諸侯於戚所以葢前日伐秦之非也前日伐秦
　私用之今日于戚公盟之然伐秦之役則齊侯宋公
　滕人皆在今日戚之會宋以世子齊以大夫而滕且
　不至矣葢前日以公合諸侯諸侯初不知其伐秦以
　兵車㑹之既而晉侯乃摟之以報怨諸侯不允也故
　今日之會齊宋莫測其然姑以世子大夫聴命而已
　滕雖不至晉亦無若之何葢己有以欺諸侯無怪夫
　諸侯之不篤信也晉懼諸侯之㩦故曹已與盟復執
　之以賣歡於諸侯葢曰吾合諸侯為天下討亂治逆
　也噫亦既偽矣安有既盟之復執之則賞罰不亦紊
　乎雖得霸討其實假義以葢伐秦之失而已非真情
　也
晉侯執曹伯歸于京師
　僖二十有八年晉人執衞侯歸之于京師書人書歸
　之于此晉侯執曹伯歸于京師書侯書歸于吾用是
　知春秋一字襃貶果非聖人不能修也文公晉之賢
　君乃聴元咺之訟而執人之君故書人以執貶詞也
　已既執非其罪乃不自決更以累京師故書歸之于
　迂詞也今曹成公因宣公之死乃殺世子以自立是
　天下之罪人也晉侯執之且不敢自決而歸于京師
　舉措皆正故書侯而不書人志襃且直之之詞也然
　則固常事耳何用書之葢不執之於盟之前而執之
　於既受盟之後則晉侯非心於討曹特假義以維諸
　侯之心而已左氏不達因以謂會于戚専于討曹且
　曹與戚之會晉侯初合諸侯而盟之以洗其前日私
　用諸侯以伐秦之諼特疑諸侯之貳因討曹以示義
　也不執之于未盟而執之于己盟則戚之會初不為
　討曹也明矣
公至自會
夏六月宋公固卒
楚子伐鄭
　楚子伐鄭鄭有以招之也前年鄭公子喜無故而伐
　許許楚之與也鄭昔嘗伐許而楚不問以鄭在楚耳
　今鄭從晉而伐己之與國楚能不惡鄭乎故楚子伐
　鄭為許也
秋八月庚辰𦵏宋共公宋華元出奔晉宋華元自晉歸
于宋
　華元宋之賢大夫也其出奔晉何邪為山及魚石所
　迫也華元歸而山見殺魚石叛則知初之出也山與
　魚石迫之矣元為右師而二叛将作不能已之乃狼
　顧而奔晉倚晉而復歸亦足以見元之懦而不立忠
　而無謀也論元之心則與衞孫林父異觀元之跡則
　與衞孫林父同美惡不嫌同辭故聖人一書之然觀
　林父歸而卒至于叛元歸而殺山逐魚石則善惡自
　判矣美惡雖同辭庸何傷于襃貶哉左氏載魚石止
　華元于河上而經實書奔晉又曰請討山既討山則
　魚石何用奔楚考其言無一毫合于經在所不信葢
　山與魚石均宋之亂臣故山見殺而魚石奔復倚楚
　而入判然無足疑者若從左氏之説則漫不可考耳
宋殺其大夫山
　山名而不氏宋之亂臣也聖人惡之奪其族所以著
　其惡焉然稱國以殺者罪累上也既殺有罪而以累
　上之辭書之何邪所以致山之惡者君也宋共寵任
　蕩氏共公卒而蕩氏専逐華元比魚石以為宋患雖
　山之惡甚白而所以成其惡葢自君上也故以累上
　之辭書之然山之罪卒不可赦故黜族以見惡用是
　知春秋襃貶如天地之無私也諸儒囁嚅于善惡之
　間不達者因以不書氏為闕文葢疎矣
宋魚石出奔楚
　華元歸誅蕩山逐魚石而宋國以靖則元之功足以
　葢其過矣故華元出係之宋歸係之宋以宋以之為
　重也然魚石既奔而復入以叛脅之力也則石之惡
　併蕩山誅之未為太甚逸之而為患猶為失謀也
冬十有一月叔孫僑如會晉士燮齊髙無咎宋華元衞
孫林父鄭公子鰌邾人會呉于鍾離
　首止之會書及以會霸主諸侯一徳以尊王世子也
　鍾離之會書會以會霸主諸侯二志於呉也當是時
　諸侯皆聴於晉諸大夫知會晉而已及會呉晉志也
　故先會晉而後會呉殊會所以别二志焉故不曰及
　以會而曰會以會也于柤于向同是義晉厲之霸諸
　侯震恐其敢不以晉命而會呉乎然晉所以屈而會
　呉則有由矣于時呉楚兩熾呉楚合則中國危晉既
　抗楚則不得不與呉以奪楚援此所以合諸侯而會
　於鍾離也然襄五年戚之會呉人在焉而不殊會何
　也葢鍾離柤向皆近呉晉合諸侯往會之故曰會以
　會戚衞地晉侯合諸侯於戚呉以人來會故不殊會
　事殊文異無用多疑而説者以為尊呉故殊會與首
　止文同不知首止之會葢書及以會非若會以會之
　異也聖人豈以呉比王世子哉説者又曰會以會外
　呉也且呉楚均夷狄原其先則呉貴於楚齊之盟盂
　之會未嘗外楚而獨外呉何也此葢晉率諸侯往會
　之其義甚顯安用鑿生尊之外之之説也哉
許遷于葉
　許自遷也鄭虐於許許畏鄭遷於葉葉近楚倚楚以
　抗鄭也
十有六年春王正月雨木冰
　雨著木而冰異之大者隂陽之理紊矣以為隂之極
　則宜雪不宜雨以為陽之戾則木非所宜冰木為少
　陽得水而生今反冰求其理不可曉冰為少隂因水
　而結今雨結冰其變不可測要之聖王不作皇極不
　建五行之經反而為災聖人書之非茍責時君所以
　警後世也何休指沙隨苕丘之事為應此覡語也君
　子不道也
夏四月辛未滕子卒
鄭公子喜帥師侵宋
　鄭叛晉從楚為楚侵宋故未㡬有鄢陵之役也鄭成
　公即位于今十年其間外被楚師内蒙晉辱卒不叛
　者以晉有足依以抗楚也今晉率諸侯以事呉鄭不
　惟役於晉且将役於呉矣事一楚孰愈於兩晉故寧
　折而入楚焉自是一叛終成公之世不返有以也夫
六月丙寅朔日有食之
晉侯使欒黶來乞師
　欒黶乞師以伐鄭魯師不及期晉侯憾之故沙隨之
　㑹不見公
甲午晦晉侯及楚子鄭伯戰于鄢陵楚子鄭師敗績
　鄭叛晉従楚晉侯之伐敵晉者鄭也而以楚加鄭鄭
　推之爾鄭叛盟犯順且脅強楚以抗中國罪在不言
　而晉能以單師勝楚鄭之衆晉亦彊矣然鄭師雖敗
　而卒不及者以晉侯恃力而不修徳其不見公執行
　父皆非所以來諸侯之術宜鄭成雖敗而不服也戰
　稱爵敗稱師春秋之常楚敗稱子文誤耳説者以為
　楚子傷焉故斥言之鑿説也宋襄公敗于泓身傷而
　死何以不稱宋公敗績而書宋師邪春秋義同則文
　一聖人不為區區之義以自矛盾也
楚殺其大夫公子側
　兵敗君傷将之罪也殺之何甚然稱國以殺以累上
　之辭書之何哉古者命将出師推轂而告之曰閫以
　外将軍制之閫以内寡人制之舉三軍之命以授於
　将故其敗也君得以懲其罪将亦為三軍伏誅而不
　恤今鄢陵之戰楚子在焉已以自敗何以責過於将
　将雖有命其敗實君主之尚何誅哉宜子反有不朽
　之言而春秋不以殺有罪書之也
秋公㑹晉侯齊侯衞侯宋華元邾人于沙隨不見公
　沙隨之㑹晉葢疑諸侯之貳故會以卜之鄭既叛晉
　而宋亦被鄭兵宋固在所疑及鄢陵之戰乞師於魯
　而我師不出諸侯亦無以寸兵助晉者此晉所以不
　旋踵而為是㑹也然諸侯均不助晉而獨不見公葢
　以卑辱乞師而魯不出其所以待魯者若恭而魯實
　若倨也故獨責魯焉然魯安敢倨晉内有僑如之難
　而兵不及期耳晉侯不察直将加無禮於公公雖不
　見而實有辭夫又何恥況諸侯均不佑晉何獨責我
　哉夫内惡必諱春秋之常雖不得已亦加隠避所以
　存君臣之義也君弑則書薨滅國則書取出奔則書
　遜屈而盟大夫則書及叛盟失信則沒公而書㑹今
　直書公㑹無隠者非内之惡晉之謬也見諸侯而獨
　不見公則用心既頗以兵不及戰而責人則為謀不
　仁不恤人之難而責其必至則於義為悖其罪在晉
　吾何恥哉故在所不諱也
公至自會
　以會告也公雖不見而實往會曲不在己可以成事
　告也故曰公至自會
公會尹子晉侯齊國佐邾人伐鄭
　晉侯敗楚鄭之師于鄢陵鄭卒不反今又以王命伐
　之而鄭一不之顧鄭則罪矣晉厲恃勢力以屈人人
　不我屈無怪也鄢陵之役晉來乞師魯兵不及期公
　受其辱今晉不乞師而公會之畏晉可知然期而失
　期而君蒙不見之恥不期而至則臣有見執之辱至
　不至均有罪焉諸侯之事晉者亦難矣宜鄭伯一叛
　而不反也王臣會伐自此始義見柯陵之盟
曹伯歸自京師
　曹成殺世子而自立是天下之大惡也晉侯執之不
　自正其罪以歸京師尊王室也簡王不能正王法以
　令天下復歸之曹王室不綱失政刑矣自後春秋亂
　臣賊子其徒實繁東周之君固不能行九伐之典爾
　今幸晉厲有尊周之心不自裁處而歸曹伯于京師
　王茍因是以用其威福之柄則天下孰不震懾王室
　猶有望於復興也今乃置而姑息之諸侯判然知王
　法不復行其何忌而不為亂臣賊子哉吾於此重為
　周王惜之春秋書執諸侯歸京師者二晉文執衞侯
　歸于京師既而晉自釋之書曰衞侯鄭歸於衞不云
　歸自京師者非王命也今曹伯歸自京師王命釋之
　也然衞侯鄭名而曹伯不名此又輕重其文以見義
　者凡諸侯有惡則名不然則否鄭之歸晉文以有罪
　而赦之故順其欲而名之名鄭所以責晉文也曹伯
　之歸簡王以為無罪而釋之故亦因其志而不名不
　名曹伯所以譏王室也觀乎此然後知春秋非聖人
　不能修也
九月晉人執季孫行父舍之于苕丘
　鄢陵之役魯師失期晉侯不見公伐鄭之役公親會
　之而又執季文子晉之舉措亦謬矣不及期則不見
　其君親會之復執其臣諸侯何以堪此晉厲之為人
　葢亦虐哉宜其不克終也舍者次舍之舍穀梁得之
　葢拘之于苕丘以要魯之服左氏以為赦之非也楚
　子執宋公及薄之盟赦之書曰釋宋公不曰舍之此
　若赦之亦曰釋行父足矣安用書舍之于苕丘且明
　著其地哉稽之文義亦無以舍為赦者其説疎矣故
　吾從穀梁為正然季孫意如叔孫婼之執皆書至而
　此不書至葢晉旋釋之而與公同至也告廟以公為
　重書公至自會則行父從而至矣
冬十月乙亥叔孫僑如出奔齊
　三家専魯勢醜徳齊各乗隙以相傾鄢陵之役僑如
　謀去季孟公懼内亂設警備而後出兵用是失晉期
　以得罪於晉僑如之故也僑如懼公及行父訴於晉
　而謀之故反譖於晉晉亦不見公及執行父亦僑如
　之故也然理有順逆情有真偽卒之公及行父不辯
　而自明晉将釋之僑如懼公之至而責其罪也故出
　奔齊噫敗國譖君之賊掩然如齊而齊匿之齊亦有
　國有君乎抑亦髙國之黨同惡相濟也
十有二月乙丑季孫行父及晉郤犫盟于扈
　公及行父之出於今六月矣君臣久稽於外以僑如
　之譖而晉責之罪不釋也今僑如之譖既敗不遂而
　奔故晉釋行父而盟之於扈公至自會歸而刺公子
　偃偃僑如之黨也則公之不見與夫行父之執皆僑
　如之譖明矣春秋之文簡而明考其原則情狀昭然
　矣
公至自會乙酉刺公子偃
　公子買戍衞不卒戍刺之非其罪也不書其故無以
　見其非罪故先書戍而後書刺偃之罪於僑如之奔
　已知其為惡黨故直書刺而罪自顯春秋之法如此
十有七年春衞北宫括帥師侵鄭
　衞北宫括侵鄭晉命也左氏以為救晉彼何據而云
　哉使晉被鄭兵而衞救之則有援霸主之功何得不
　書救而書侵邪此鑿説不足據葢将合諸侯伐鄭而
　疑楚必佑之乃先命衞人侵之以嘗其鋒故未㡬有
　柯陵之役也無他義
夏公會尹子單子晉侯齊侯宋公衞侯曹伯邾人伐鄭
六月乙酉同盟于柯陵秋公至自衞
　桓文襄成之霸葢嘗摟諸侯伐叛矣未嘗屈王師下
　伐也屈王師下伐始於晉厲世衰謀迫霸業日隳初
　則挾王師以令諸侯摟諸侯以討攜貳兵役不敢及
　周也今兵戎之役周亦與焉陵夷甚矣厲公暴戾専
　以力而屈鄭鄭伯一叛雖鄢陵之兵敗而鄭不服乃
　責魯兵之後期罪諸侯之不我用於是挾天子之命
　屈尹單以令諸侯雖王臣臨之諸侯不敢不至以七
　國之衆加以王師而鄭未反故遂興柯陵之盟特藉
　王臣為是盟而必諸侯之信耳且伐鄭自伐鄭鄭既
　未服何用同盟哉此實無所謂而然徒幸王臣之在
　以令諸侯也初集王師以脅鄭復倚王臣以結諸侯
　為晉之計則善矣而周室不㡬於替乎其得鄭不得
　鄭在所不問而屈王師下伐葢始於晉厲君子不可
　不察也
齊髙無咎出奔莒
　髙國崔鮑皆齊之彊臣也非爭政不勝而奔則詭謀
　暴露而出決非善之者故今年髙氏奔而明年國氏
　誅其故可知矣
九月辛丑用郊
　魯之卜郊自僖公始而用郊自成公始葢前乎此雖
　以史遜請之於王而得用郊葢疑其僣而天不享故
　卜之而未遽用也成公七年葢嘗卜之已而不從乃
　免牛十年又嘗卜之五卜不從忿而遂不郊不復免
　牛免牲矣今成公懼卜而不從則不得郊故不復卜
　而直用之聖人書曰用郊葢前乎此未嘗用也至定
　哀之郊則不復書用葢責不在定哀其用之始於成
　公與用田賦用致夫人同而謬者求其説不得遽以
　為用人其支離一至是哉
晉侯使荀罃來乞師
　魯一作丘甲而晉四乞師於魯一不及期則公不見
　而臣執辱多兵果何利哉荀罃之來魯其敢違乎故
　冬公會晉侯伐鄭
冬公會單子晉侯宋公衞侯曹伯齊人邾人伐鄭
　晉三伐鄭皆以王師冠之王威豈能攝楚而服鄭哉
　徒假之以致諸侯之師也然三伐鄭而鄭不歸亦足
　以見力之不足恃矣而晉厲不能内修徳以來之徒
　極其忿而不置鄭卒不服晉亦以亂身陷不測攘外
　而不治内吁可戒哉
十有一月公至自伐鄭
　公從伐鄭者三而兩至自會葢無功以告廟徒以會
　至也今之伐又何功之有乃至自伐何邪前此二伐
　非乞師而往則其反也亦不以師行而告今之伐以
　乞師而會則其反也不得不以伐告焉用是知聖人
　之書至從告廟為得其實危之之説於是疎矣
壬申公孫嬰齊卒于貍脤
　大夫之卒書其實而已月日所以紀其實也十一月
　無壬申誤爾公穀附會以為待公命然後卒大夫卒
　豈待公命而後書之借曰必待公至而書則亦當以
　其卒之月日以志其實安得移其日於公至之後以
　紊編序哉其説迂矣公孫嬰齊叔肸之子非歸父之
　子或者疑其為歸父之子故必待公至而卒之此尤
　疎謬歸父之子乃仲嬰齊既於十五年卒安得於此
　再卒乎此從公伐鄭未至而卒於外爾無他義
十有二月丁巳朔日有食之
邾子貜且卒
晉殺其大夫郤錡郤犫郤至
　厲公之虐甚矣一日而殺三大夫卿佐國之股肱一
　怒而誅誰與處哉宜其禍不旋踵也穀梁謂禍於是
　起信矣
楚人滅舒庸
　舒庸故楚之與同惡相滅在所不録然中夏必書之
　以見楚之拓大疆場日侵中國也
十有八年春王正月晉殺其大夫胥童
　胥童之殺君殺之也故以國殺為文而𫝊者以為欒
　書中行偃殺之遂弑厲公若然則宜書晉弑其君州
　蒲及其大夫胥童以尊及卑然後為順今先書晉殺
　其大夫胥童而後書晉弑其君則胥童之殺在厲公
　未弑之前厲公殺之也初殺三郤繼殺胥童故欒氏
　中行氏有所不安而謀逆焉其事自順無用穿鑿
庚申晉弑其君州蒲
　厲公之興哆然修文之業其志有足尚者然剛暴不
　仁果於用威敗狄伐秦既如其志然當呉楚並興欲
　抗呉則畏楚欲抗楚則慮呉遂合諸侯以會呉於鍾
　離葢呉楚合中國無以抗之也呉既我附故明年遂
　興鄢陵之師大敗楚鄭其為謀葢亦深矣然晉雖得
　志而鄭不反於是時也可以退而增修其徳求鄭所
　以不服之故治内以柔之何患鄭不反而楚不懐乃
　遷怒於魯以魯兵不出而隳已功也故沙隨之會不
　見公苕丘之役執行父葢亦不知自反矣既而上屈
　王師下連諸侯三疾于鄭鄭不能得其忿益甚怒無
　所洩乃内疾於卿佐殺三郤誅胥童立其朝者儳然
　如不終日故中行欒氏逆成于頃刻嗚呼剛暴之君
　可不鑒哉凡春秋書弑君以國弑者君無道也一國
　之人共疾其上也夫立於一國之上而為一國之所
　疾宜其及禍矣悲夫
齊殺其大夫國佐
　以𫝊考之國子以其私邑叛則殺之為得其罪矣今
　乃以累上之辭書之何哉葢所以致國佐之叛者君
　也靈公不君視不明聴不聰以譖而罪國子故國子
　叛則其殺也安得不以累上之辭書之
公如晉
　成晉亂且朝嗣君也
夏楚子鄭伯伐宋魚石復入于彭城
　晉厲蒙禍楚鄭乗隙而襲中國伐宋之舉豈志納魚
　石哉将以亂宋而窺中夏也故聖人亦因其志而不
　書納使若伐宋自伐宋魚石復入于彭城石自入也
　説者或曰不言納不與其納且宣十一年楚子入陳
　納公孫寧儀行父于陳何以直書納志於納者聖人
　與其納若納之善否襃貶自見非志於納者聖人不
　與其納其志本於亂中國不在納魚石也且助魚石
　之亂於楚何利而志於納之彼曰納魚石特假以伐
　宋貽中國之亂而後楚得以逞也然魚石之入宜曰
　叛而不書叛非石志於叛楚子驅之以亂宋耳
公至自晉
晉侯使士匄來聘
　宣十年齊侯元卒公如齊公至自齊齊侯使國佐來
　聘頃公即位未踰年而遣大夫來聘直稱齊侯君子
　譏之今晉厲公弑悼公繼嗣統禮為人後者為人子
　則亦嗣子矣而士匄來聘亦書晉侯非禮也冬士魴
　之來十二月虚朾之盟亦稱晉侯悼公葢以己非厲
　公之子不復考踰年之禮矣左氏更以為有禮吾所
　不曉
秋杞伯來朝
八月邾子來朝
築鹿囿
　苑囿之地國有常制魯有大野苑囿之地也今築鹿
　囿何為哉古者山林藪澤之利與民共之不立防限
　民以自専其利也築鹿囿立防以専其利矣此非茍
　書土功之事左氏獨責其不時非經意也
己丑公薨于路寢
冬楚人鄭人侵宋
　前日伐宋今日侵宋豈志于納魚石哉侵中國也
晉侯使士魴來乞師
十有二月仲孫蔑㑹晉侯宋公衞侯邾子齊崔杼同盟
于虚朾
　楚鄭侵宋晉侯使士魴來乞師仲孫蔑遂會晉侯為
　虚朾之盟兵車之會也㑹以兵車而不用葢晉悼新
　立未敢遂役諸侯故乞師以觀諸侯之志諸侯順從
　姑盟之以固其心而已此悼公之興和而有禮宜其
　卒成霸業也
丁未𦵏我君成公
　　　右成公盡十有八年
　
　
　
　
　
　
　
　
　
　
　
　
　
　春秋經筌卷十
欽定四庫全書
　春秋經筌卷十一　　　　宋　趙鵬飛　撰
　　　襄公
元年春王正月公即位
　公年四嵗
仲孫蔑㑹晉欒黶宋華元衞寗殖曹人莒人邾人滕人
薛人圍宋彭城
　伐叛討逆霸主之事也悼公之興首合諸侯之大夫
　為宋圍彭城討魚石得其職矣宜列國和㑹而願奉
　其役也然魚石之在彭城實楚置之以逼宋前年伐
　宋取彭城也則彭城非宋之有久矣聖人書之必繫
　之宋者正名定分如鼎取於宋必繫之郜名分正則
　天下定此春秋之教也齊國夏衞石曼姑圍戚不繫
　之衞而此圍彭城必繫之宋何也葢圍戚者圍蒯聵
　也蒯聵雖見黜於父實衞之世子非叛人也則戚固
　其邑矣何必繫之衞哉彭城為楚所奪以封其叛人
　楚不得取之宋魚石不得受之楚是其邑本宋邑也
　故必繫之宋焉予奪之義於是甚明觀乎此而知聖
　人重名分也
夏晉韓厥帥師伐鄭仲孫蔑㑹齊崔杼曹人邾人杞人
次於鄫
　中國之伐鄭者屢矣必連諸侯之師扼之非以鄭之
　彊大也畏楚也使鄭外無楚援則偏師可以入其郛
　何以多為今晉之圖鄭亦可謂有謀矣以韓厥獨攻
　其前以五國之兵援其後楚兵不出則一韓厥足以
　奪鄭而有餘楚兵出則五國之師足以鬭楚而不懾
　此皆所以謹用諸侯而不忍輕鬭其民也故聖人書
　伐書次羙其得問罪之舉説者徒見楚師侵宋乃曰
　次於鄫以救宋且楚至秋而後侵宋豈於此先次而
　豫救之不原所書之序矣況鄫鄭地也豈次於鄭而
　救宋耶不足據也
秋楚公子壬夫帥師侵宋
　晉韓厥伐鄭所以撼楚楚壬夫侵宋所以救鄭晉楚
　之謀交抗未可以彊弱判也
九月辛酉天王崩邾子來朝冬衞侯使公孫剽來聘晉
侯使荀罃來聘
　春秋之世厚同盟而薄王室豈獨斯時為然哉天王
　崩赴告己及於諸侯則奔天王喪在所先也而邾子
　來朝衞晉來聘葢以魯君即位於今期年小國宜朝
　大國宜聘也晉悼初立席未及温成公如晉朝嗣君
　也今襄公即位不可以無報衞於魯為兄弟邾於魯
　為附庸固不可無束脩之問也然天王之喪豈反輕
　於魯乎聖人於此葢有嘆也嘆天下諸侯先同盟而
　後王室也故直志其事而諸侯無王之罪昭然自顯
　此春秋之意也左氏乃以為赴告未及是從而為之
　辭爾非春秋之意也
二年春王正月葬簡王
　五月而葬非禮也
鄭師伐宋
　鄭叛盟從楚霸討屢及而不反儼其屬矣今又奉楚
　命以伐中國其罪可勝誅乎
夏五月庚寅夫人姜氏薨
六月庚辰鄭伯睔卒
　鄭成為人固而不知機矣鄭葢周室懿親中國禮義
　之君也彼文公襄公不得已而之楚不幸無霸主楚
　兵脅之姑從楚以紓國患而已非以楚為可慕而甘
　為之役也成公之初堅附中華而不叛若可尚者及
　為楚所誘一折而從之則至死而不反其間晉厲敗
　楚師三以諸侯伐鄭鄭可歸矣而附楚如膠漆反受
　役於楚以戕艾中國彼葢以附楚人為得計也嗚乎
　固哉卒之身死於南蠻之俗不能正邱首中國同盟
　無一介之使以與執紼之末無足悲者其自取之也
晉師宋師衞寗殖侵鄭
　侵淺事也合三國之師於鄭郊而侵之要其服而已
　必非志於伐也説者以為鄭方在喪伐喪為不義吾
　以為晉欲得鄭固無問其喪也鄭成終身䧟於南服
　而不反以楚之誘之也今新君即位茍一朝乎楚為
　楚所化則亦未易歸也故以兵侵之要其速從中國
　爾非伐喪也故不曰伐用師有名故書曰師若衞寗
　殖則將尊師少也故獨書將或者以為貶衞伐同姓
　晉亦同姓耳不貶晉而貶衞則春秋用法頗矣況晉
　主是役不貶主者而貶衛豈其理哉
秋七月仲孫蔑㑹晉荀罃宋華元衞孫林父曹人邾人
于戚
　㑹于戚謀鄭也合六國之大夫而不加侵伐謀所以
　服之之術而已故冬再㑹于戚遂城虎牢也晉所以
　皇皇然速於得鄭者葢以鄭僖初立儻一朝楚為楚
　所羈則未可以文告致之也是機㑹之不容失者不
　然一嵗之閒三合兵車何諸侯之不憚勞哉
己丑葬我小君齊姜
叔孫豹如宋
　聘問常事爾在所不志所書者以叔氏起也叔氏自
　公孫兹叔孫得臣再世為卿至叔孫僑如其横滋甚
　反譛公及行父於晉詭謀一敗匍匐奔齊叔孫之黨
　沮矣今襄公即位幼未能君盟㑹征伐專於仲孫蔑
　蔑孟氏也季文子為正卿而實耄矣故叔氏復出而
　任聘問之事將以漸而干政也且豹得臣之次子僑
　如之弟也今一出聘而明年遂同諸大夫之盟專兵
　專㑹復與季孟等而其專則自是為張本故聖人謹
　而志之學者不可不考也
冬仲孫蔑㑹晉荀罃齊崔杼宋華元衞孫林父曹人邾
人滕人薛人小邾人于戚遂城虎牢
　安一國之功小安天下之功大安一國者以一國之
　辭書之圍宋彭城是也安天下者以天下之辭書之
　遂城虎牢是也圍宋彭城為宋治叛臣爾其利不及
　天下故係之宋遂城虎牢天下均蒙其安非鄭所得
　專也故不係之鄭晉楚争鄭五十年矣乍叛乍服惟
　彊是依鄭成一叛入楚晉厲敗之於鄢陵三合諸侯
　征之而不反葢鄭入楚則楚兵將横行於宋衞之郊
　鄭為中外門户不容不較也以一鄭不服天下諸侯
　為之不寜兵車之㑹無日而置今晉悼之興規規然
　求所以得鄭之䇿諸大夫謀城虎牢以偪之虎牢天
　下巨險在莊公為制邑至是為虎牢在漢為成臯而
　今之孟州汜水縣是也巖險聞於天下楚鄭倚之以
　抗中國今晉率十國之大夫取而城之虎牢既非鄭
　有鄭何恃以抗列國哉故兵出虎牢則直指鄭郊非
　特鄭無所恃楚失之葢亦恐矣故雞澤之盟鄭不伐
　而至八國之君同涖是盟而天下無兵車之役者凡
　六年則虎牢之城誠有功於天下也此聖人所以不
　繫之鄭歟凡外入人之邑書入取人之邑書取虎牢
　實鄭邑諸大夫城之不書入不書取葢志於服鄭以
　安中國非為入其邑而取其邑也故獨以城書之聖
　人無私心原其情而已矣説者以為伐喪據此城邑
　而已實未嘗伐何得謂之伐喪書遂繼事也無褒貶
楚殺其大夫公子申
　楚至是殺大夫者四惟僖二十八年得臣去族其後
　殺宜申殺公子側公子申則與中國諸侯殺大夫無
　以異論者鑿之遂以别楚人彊弱且楚自殺其大夫
　何與彊弱得臣愚不知退而以取大敗楚之罪人也
　故以殺有罪而去族其他則否且自文以下雖諸侯
　大夫有罪無罪均不去族何獨於楚而疑之葢自文
　而上權未出於大夫故可以去族論及專輙益甚則
　必以不誅誅之非徒貶其族而已此春秋之意也若
　曰楚之彊弱見於此臆度耳
三年春楚公子嬰齊帥師伐吴
　吳楚相攻中國之福也使吴楚合而從事於中國中
　國何以禦之今幸而參商二悪交攻固未暇及中國
　矣然稽其故則鍾離之㑹實有謀焉吴方伐郯入州
　來有戕艾中國之志晉厲率諸侯大夫㑹之於鍾離
　一㑹而吴無仇晉之心楚有忌吴之意故楚伐吴以
　其不與己而與中國也然楚之兵力既分於吴而不
　能專向中國此諸侯之患得以少紓吴既受楚兵則
　亦不能無求於中國故五年戚之㑹吴不召而至自
　是天下之勢遂成鼎足晉吴楚是也然吴既附中國
　則楚實孤終春秋之世楚無一日安枕者以吴掎其
　東也不然使楚無吴患專力以向中國諸侯其能久
　不左袵乎此吴楚相攻吾猶以為中國之福也
公如晉夏四月壬戌公及晉侯盟于長樗公至自晉
　文公即位三年如晉朝公及晉侯盟盟於國都也晉
　要之也襄公即位三年亦如晉朝公及晉侯盟於長
　樗盟於外也我欲之也公於此纔六嵗爾安能欲盟
　哉相禮者求之也成公以僑如之譛沙隨之㑹不見
　行父執辱然魯實畏晉事之無怠也今悼公初霸襄
　公新立而朝之權實在三家相禮者疑晉狎公之幼
　有以窺魯也故請於晉侯而求盟焉此盟於長樗之
　意也不然晉悼之霸氣熖赫然要三尺孺子而盟之
　何其不武哉吾是以知此盟出於魯非晉意也
六月公㑹單子晉侯宋公衞侯鄭伯莒子邾子齊世子
光己未同盟於雞澤陳侯使袁僑如㑹戊寅叔孫豹及
諸侯之大夫及陳袁僑盟
　悼公晉之賢君也即位之初民譽溢然桑隂不徙而
　成霸業然其所以霸諸侯之效在得陳得鄭而已陳
　鄭違中國而即楚久矣厲公之威有所不能服今一
　興虎牢之役隻矢不遺而鄭來歸陳覿鄭之歸而已
　獨不與心有所耻故亦遣袁僑如㑹焉一㑹而得二
　叛國其亦偉矣然鄭以君㑹而陳以臣至勢不可以
　君臣同盟故雞澤之盟以諸侯盟鄭之君戊寅之盟
　以大夫盟陳之臣尊卑之分不其正歟葢鄭伯之來
　既與雞澤之盟矣袁僑至而無以質之則懐附之心
　不固茍復自及其盟則袁僑實伉而霸主之權不尊
　故以大夫盟之則晉無屈己之辱而僑無伉君之罪
　其禮甚安而分甚明此吾所以見悼公之賢也論者
　不達乃曰諸侯在而大夫盟大夫專也湨梁之㑹書
　大夫盟不先言諸侯盟則可謂諸侯㑹而大夫盟矣
　責大夫之專可也今日叔孫豹及諸侯之大夫及陳
　袁僑盟書諸侯之大夫則大夫奉君命而盟袁僑也
　何得為專戊寅之盟吾竊以為正然雞澤之盟則吾
　猶有憾焉齊桓為葵丘之盟宰周公在是桓公不敢
　盟之書曰諸侯盟於葵丘周公不與盟也今悼公屈
　單子於諸侯之列固己伉矣而已未之盟不復異之
　遽與同歃此則非矣彼徒見翟泉之盟不殊王人柯
　陵之盟不殊尹單因以為常爾然不務學桓公之正
　而從文公之譎襲厲公之謬此吾所以為悼公惜之
　若夫君以盟鄭之君臣以盟陳之臣則尊卑之禮較
　然無可疵者矣
秋公至自㑹
冬晉荀罃帥師伐許
　晉既得陳鄭矣其比於楚者許也故夏盟陳鄭而冬
　伐許然許為鄭所虐遷於葉以避之葉逼近楚倚楚
　為重必不能近叛楚而逺事晉也惟晉能興召陵之
　師以服楚則許可得不然徒征之無益矣
四年春王三月己酉陳侯午卒
　陳成歸而卒於中夏諸侯㑹葬之其賢於鄭成逺矣
夏叔孫豹如晉
　謟事大國以内固其寵爾非聘㑹之禮也
秋七月戊子夫人姒氏薨
葬陳成公
八月辛亥葬我小君定姒
　成公之妾襄公之母也母以子貴故得以小君之禮
　治之踰月而葬速也
冬公如晉
　公比年朝晉畏晉甚矣公固幼未能有立所以然者
　三家之意也
陳人圍頓
　陳可謂不量力矣初脱左袵而從中國免楚之兵幸
　矣而遽稱兵圍頓頓楚之與此所以召楚之師乎故
　明年楚師伐陳
五年春公至自晉
夏鄭伯使公子發來聘
　通嗣君也鄭僖新立雖與雞澤之盟而聘使未交於
　諸侯故以發來聘然鄭成䧟於楚不復與衣冠之禮
　而卒今僖公復歸而從禮義之風行聘問之禮亦足
　以榮矣
叔孫豹鄫世子巫如晉
　鄫微國也不能自通於霸主因魯而求通於晉故叔
　孫豹鄫世子巫如晉非魯欲之鄫為志乎如晉也故
　不書及鄫志於如晉然叔孫豹豈能屈而㑹之乎故
　亦不書㑹非及非㑹俱行而已故曰叔孫豹鄫世子
　巫如晉秋遂列於戚之㑹實魯致之也
仲孫蔑衞孫林父㑹吴於善道
　吴晉將為戚之㑹未告期而魯衞實鄰於吴晉以其
　親鄰也故命以通好焉非魯意亦非衞謀謀出於晉
　也故不書㑹不書及而以協比為文卒之十四國之
　君俎豆於戚之㑹吴晉翕和中國以寜者魯衞之力
　也故善道之㑹無貶辭善之也
秋大雩
　義同桓三年
楚殺其大夫公子壬夫
　楚失陳鄭勢也悼公方霸陳鄭何辭而不歸楚共真
　夷爾不逹陳鄭去就之故乃歸罪壬夫以為壬夫侵
　之以致陳叛且壬夫不侵陳陳豈久安於左袵哉則
　殺壬夫遷怒也非其罪也故以累上之辭書之
公㑹晉侯宋公陳侯衞侯鄭伯曹伯莒子邾子膝子薛
伯齊世子光吴人鄫人於戚
　鍾離之㑹書㑹以㑹晉率諸侯往㑹吴也戚之㑹不
　殊㑹吴晉兩欲而為是㑹也陳鄭既歸楚方内憤殺
　公子壬夫則將有事於疆場矣此晉所願交於吴也
　吴既與晉楚公子嬰齊甞帥師伐吴此吴所以願交
　於晉也吴晉同欲交相求以為㑹焉故十四國之君
　歡然相躋於壇坫之閒無不相下者矣此所以不書
　㑹以㑹也曰吴人非進吴便文爾不得曰吴鄫人也
　至柤之㑹則復書吴而已用是知今之書吴人非進
　也
公至自㑹
冬戍陳
　公至自㑹而冬戍陳説者皆疑魯獨戍之魯安敢以
　寸兵抗堂堂之楚哉必不然矣其所以戍陳者諸侯
　同戍也戚之㑹既受命矣故至是而皆戍焉然則宜
　書諸侯戍陳而不書諸侯者葢以怠於救患與城楚
　丘之義同不足以為諸侯之功故不書諸侯以示貶
　戍未反而楚伐陳則知戍之不力矣故不書諸侯豈
　不有㫖哉
楚公子貞帥師伐陳
公㑹晉侯宋公衞侯鄭伯曹伯齊世子光救陳十有二
月公至自救陳
　楚伐陳而諸侯救陳善救之也然不若力戍於未伐
　之前則楚不敢伐戍之既不力而救之益勞兵怠於
　初而勞於終吾見諸侯之左計耳
辛未季孫行父卒
　季文子亦魯之賢大夫也葢有季友之風焉孔子稱
　其三思而後行范文子道其忠良固不可以三家子
　孫目之也然居孟叔之間不能無固位保寵之心故
　柄及其子則專且叛矣雖然叔肸之賢而其子嬰齊
　横於魯文子之賢而其子宿專於朝子之不肖固不
　可以尤其父也然為其父之辱大矣是故君子重夫
　有子也
六年春王三月壬午杞伯姑容卒
　杞自入春秋至是始以名赴於諸侯而葬配以諡其
　初葢微弱不能行其禮諸侯亦從而眇之葬有所不
　㑹至此始㑹之故書葬杞桓公
夏宋華弱來奔
　從左氏之説則華弱懦而不武宋人逐之懦而不武
　解其職足矣何罪而見逐若見逐則宜書放之安得
　曰來奔來奔自奔也必有罪於宋内不見容耳
秋葬杞桓公
滕子來朝
　義同桓二年
莒人滅鄫
　棄近而圖逺背小而慕大取亡之道也鄫接於東海
　與莒為鄰協比其鄰以保社稷盟㑹有所不徵兵役
　有所不及不其裕哉乃哆然好髙慕逺求於魯而通
　於晉終一列於戚之㑹且擠於吴人之下其亦何榮
　乃旋見滅亡宗廟不祀吾未見其利也然則鄫之滅
　其自取則宜書如梁亡之例安得書莒滅之此莒實
　滅之不得書鄫亡且梁之亡民先潰而秦取其地爾
　故曰梁亡今莒不滅鄫鄫實不亡何得以自亡書之
　稽其所以取滅亡之故則忽近謀逺之故也故吾論
　之以為小國之戒然晉為盟主既受魯之託乃不能
　庇一鄫莒人滅之亦不能問烏在其為盟主也如此
　則小國何望哉鄫之滅為悼公之累大矣
冬叔孫豹如邾
　魯大夫如齊如晉如宋如楚國是也如小國謀其私
　爾公孫兹如牟公孫嬰齊如莒與此叔孫豹如邾皆
　然也春秋諸侯以彊弱為判雖匹敵非報聘不往而
　況小國乎豹上結霸主外結附庸以内固其寵爾
季孫宿如晉
　宿行父之子也父喪未期而執使命知世卿以固位
　而已不顧夫禮聖人志之以見世爵之過襄公幼弱
　葢非公意宿自為之矣三家之專其可忍哉左氏乃
　曰晉以鄫故來討故季武子如晉見且聴命滅鄫者
　莒也晉何乃責魯徒見滅鄫之後宿遂如晉妄附㑹
　為是説其實無義理
十有二月齊侯滅萊
　齊之謀萊久矣宣公之世嘗再伐之而未得間迄是
　卒滅之書以爵甚齊侯也
七年春郯子來朝
　郯葢嘗婚於魯而尋出絶宣十六年郯伯姬來歸是
　也用是不通於魯郯雖微其國宜有典刑孔子嘗學
　官名於郯則郯宜知禮今而來朝克荷其禮也聖人
　葢喜而書之
夏四月三卜郊不從乃免牲
　義見僖三十一年
小邾子來朝
城費
　費季氏邑季氏自友及行父葢君子也友之世存魯
　功在公室行父相三君妾不帛馬不粟無金玉器幣
　葢亦心於公室者也行父卒目未瞑不肖子宿世其
　爵利襄之㓜而謀弱公室冒喪如晉謟事霸主以内
　益其勢也今又城其私邑禮大夫無百雉之城彼城
　其邑將何為哉至其子意如卒逐君專之原自城費
　始故聖人謹而書之以著季氏之張本
秋季孫宿如衞
　公即位衞侯使公孫剽來聘晉侯使荀罃來聘既而
　公如晉者再大夫如晉者三而衞侯之聘則未嘗報
　也今七年而後季孫宿報之其緩可知矣衞雖弱於
　魯固不敢責報然亦疑魯之外衞矣故冬孫林父來
　聘且要盟也
八月螽
冬十月衞侯使孫林父來聘壬戌及孫林父盟
　聘所以結好盟所以質疑既好則有所不疑好而終
　之以疑非所以為好也凡來聘而要盟者均罪矣奉
　命而出聘不奉命而來盟出於際接一時之私詞有
　所不相下而質之於神耳且魯衞初無一毫之隙徒
　以元年衞人來聘而魯報之後是誠魯之責也然魯
　君實幼何以詰之今季孫宿報聘而反衞以孫林父
　來聘林父宜拜宿之聘而辭其腆魯之君臣非木石
　能無愧乎乃因聘而要盟焉吾以為壬戌之盟無貳
　可盟者林父外要盟而内要功而已春秋之法在所
　不赦也
楚公子貞帥師圍陳
　伐陳而未得志今復罄兵而圍之宜陳有所不堪故
　鄬之㑹陳侯逃歸
十有二月公㑹晉侯宋公陳侯衞侯曹伯莒子邾子于
鄬
　㑹于鄬謀救陳也救陳而陳侯逃歸陳安賴乎救之
　無其實者聖人不茍與其名故書㑹不書救不能救
　也然陳所以不能久固者以楚迫之也晉不能制楚
　雖救陳其能久留乎當是時楚所忌者惟吴爾為晉
　之計不若東連吴以掎楚之右南合諸侯以角楚之
　左楚自救不暇固不能敵陳也如是則陳可以久安
　而無叛今安坐而待之楚兵至則姑出兵以示救之
　之意楚何畏而陳何恃哉宜陳侯不免逃歸也
鄭伯髠頑如㑹未見諸侯丙戌卒于鄵
　諸侯不幸而死于行亦偶然爾聖人亦即其實而書
　之初無褒貶三傳見其文之異因鑿生異説諸侯卒
　以名赴典冊之常使鄭伯而卒於其國則曰鄭伯髠
　頑卒足矣今不幸而死于行故首書鄭伯髠頑而繼
　書如㑹未見諸侯丙戌卒於鄵則辭乃逹所以首志
　其名者文之當然耳三傳不察其文謬以為遇弑且
　實弑而聖人書卒是春秋庇逆賊也安得為春秋趙
　盾許止實弑傳以為非弑此實非弑傳以為弑若從
　傳以求春秋則聖人經無一言為實此詭辭也吾切
　憤其用私臆以亂聖經願與同志者鳴鼔而攻之誠
　千世之一快也
陳侯逃歸
　或曰聖人以義責人而不窮人於義葢疾晉之不足
　恃而閔陳之非得已者也鄬鄭地也諸侯救陳不即
　赴陳而㑹於鄭地陳既被兵不自固守而出㑹於鄬
　兩非䇿也諸侯既畏楚不進近㑹於鄭陳且内虚無
　怪乎陳侯之逃歸也逃之為義亦賤矣陳將免乎逃
　之誅則曷若前日勿㑹既㑹則曷如今日勿逃二者
　均失也陳方受兵外遣使以告於晉内自守以待救
　至此上䇿也若既出㑹矣而諸侯無進意曷言於晉
　侯曰今諸侯不進而陳且内虛請歸以死社稷晉侯
　亦何辭以羈之初既不慮而出終乃不告而逃諸侯
　觀望不救罪不可逭而陳侯鼠竊而逃之庸為有禮
　乎鄭伯逃首止之盟陳侯逃於鄬之㑹均書曰逃賤
　之至矣
八年春王正月公如晉
　公前年㑹於鄬不至無辭以告廟也
夏葬鄭僖公
　弑君不葬而此書葬亦足以見三傳之誣矣
鄭人侵蔡獲蔡公子燮
　鄭人侵蔡非晉命也鄭意也蔡臣役於楚久矣中國
　不復問其去就今鄭人無故而侵之遂獲公子燮見
　蔡無備也鄭為此舉内以媚晉外以招楚吾知之矣
　初雞澤之盟鄭至則陳亦至以陳鄭唇齒也今陳既
　逃而即楚鄭將從之則無釁而叛故伐蔡所以怒楚
　楚兵至則吾藉以叛晉也故冬公子貞伐鄭而遂與
　楚成鄭葢志於從楚故興兵役以招楚兵也不然蔡
　於鄭何慊而伐之
季孫宿㑹晉侯鄭伯齊人宋人衞人邾人于邢丘
　晉既失陳而為是㑹所以觀諸侯也而諸侯皆以大
　夫聴命惟晉鄭二君臨之晉之霸業隳矣豈以一失
　陳而遂為姑息之政哉襄成之霸諸侯不躬㑹則有
　誅今甘受其伉而不問何耶齊宋衞邾在所不詰而
　公既在晉乃委其君而㑹其臣無乃以公之幼而狎
　之乎襄公于時纔十有一政在三家而季氏尤悍悼
　公豈不知之宜與公為㑹而沮季孫之權則魯是賴
　今反置其君而奨其臣卒之季氏日彊而公室日衰
　職此之由故也憐其穉而㑹其臣豈曰愛之實禍之
　矣
公至自晉
　至自晉而不至自㑹明公在晉而宿在㑹也
莒人伐我東鄙
　莒在魯之東介於海上有東夷之風焉伺隙而搏嚙
　夷之常也前日滅鄫方伯不討鄰國不問莒葢得志
　今狎魯君之弱政令不一而窺我東鄙焉自是而後
　世與齊魯交兵而不戢小國㺯兵禍之招也其被齊
　魯之伐非不幸歟
秋九月大雩
冬楚公子貞帥師伐鄭
　前年鄭人侵蔡以招楚師楚師果至於是鄭與楚平
　以傳考之則前日伐蔡者子駟子耳也而今日從楚
　者亦子駟子耳也用是知鄭之伐蔡葢招楚師也二
　子之謀葢亦危矣使楚怒其伐蔡罄兵而扼鄭不聴
　鄭平鄭其殆哉不若聴子産之謀專事晉以抗楚楚
　逺而晉近逺者其能久暴師於外乎深溝髙壘以老
　其鋒楚其如鄭何乃區區召楚兵而志於從楚其為
　謀亦左矣其後無日不被晉楚之兵非不幸也不達
　去就之權也
晉侯使士匄來聘
九年春宋災
　外災何以書於魯之䇿從赴也國不幸而災則側身
　修行以塞天變赴於諸侯何益哉公羊以為為王者
　之後記異齊大災無乃亦王者之後乎人火曰火天
　火曰災
夏季孫宿如晉
　報士匄之聘
五月辛酉夫人姜氏薨
秋八月癸未葬我小君穆姜
　或以為成公母或以為成公夫人莫考其詳餘義見
　齊姜
冬公㑹晉侯宋公衞侯曹伯莒子邾子滕子薛伯杞伯
小邾子齊世子光伐鄭十有二月己亥同盟于戲
　服人者必有安人之方為國者必定固國之䇿服人
　而不能安則人不久服為國而不能固則國不久寜
　晉悼期服鄭而不圖安鄭之方鄭簡為國而不謀固
　國之䇿吾所不曉也鄭蕞爾小邦晉合諸侯之師而
　扼之鄭宜必服矣然鄭既服則必求所以安之則鄭
　不叛今鄭纔受盟而楚師議其後鄭何能久服於晉
　哉晉茍能先制楚使無以加鄭則晉可以久得鄭而
　無叛也鄭介晉楚之間其為國固難矣然今日從晉
　明日從楚犧牲玉帛無日不勤宗廟神祏無日少安
　則亦何以自立哉必君臣合謀長慮擇其可從者而
　決從之兵至則告於所從者以為援兵去則飾城以
　事所從者所從一定則外亦絶望而兵將不至矣然
　則為晉之計宜奈何必能東結吴以掎楚楚忌吴之
　㫁其後必不敢縱兵以長驅於鄭郊則鄭可安而不
　叛矣為鄭計者莫若決背楚以與晉晉近而楚逺兵
　雖至必不能久遲於鄭吾求晉以援之曠日持久以
　老其鋒楚知鄭不可以俄而得則亦不復出矣今悼
　公未有以安鄭乃合十一諸侯之師以伐之鄭不能
　抗宜無不服也故同于戲之盟然徒盟豈足以安鄭
　哉口血未乾而楚師伐鄭則請成於楚矣及夫㑹吴
　於柤吴既内附然後再伐之鄭始如蕭魚之㑹而不
　復叛也及蕭魚之㑹鄭亦知叛服不常無以為國決
　於從晉者二十年而楚亦無如之何吾以是知服人
　而能安人為國而能固國然後為得也
楚子伐鄭
　楚子伐鄭鄭復為楚故柤之㑹鄭不在焉
十年春公㑹晉侯宋公衞侯曹伯莒子邾子滕子薛伯
杞伯小邾子齊世子光㑹吴于柤
　柤楚地晉率十二諸侯㑹吴于楚地謀楚也謀楚則
　未嘗伐楚何以知其謀葢謀制楚以服鄭而已不志
　於伐也晉楚争鄭久矣晉屢得而屢失之以不能絶
　楚之伐鄭也今吴方張與楚為鄰吴楚兩相忌楚得
　吴則足以横行中華晉得吴則足以㫁楚右臂楚既
　失計吴己為晉所羈鍾離善道於戚之㑹是也然吴
　雖與晉葢恃其彊大而不能為晉用晉獨㑹之以為
　掎角之勢而已前日伐鄭鄭既同盟而復叛以楚兵
　逼之也楚兵不出則鄭可久安故晉侯㑹吴於柤以
　示晉已得吴吴將援晉而掎楚楚謀出兵則懼吴襲
　其後而内有所忌然後晉得以服鄭鄭得以從晉而
　無楚患也柤之㑹吴既向晉故晉兩合諸侯而伐鄭
　鄭果如蕭魚之㑹而不叛者吴能掎楚而楚不敢伐
　鄭也則柤之㑹不為無益於中國而説者疑其率中
　國以㑹勾吳不知此㑹何以制楚而安中國也
夏五月甲午遂滅偪陽
　偪陽祝融之後其國近楚晉侯㑹吴以謀楚是也遂
　滅偪陽則助桀為虐矣前日吴伐郯入州來其源葢
　己駸駸蠶食也自鍾離既㑹而楚伐吴吴有所忌而
　未敢肆其毒焉今㑹之以安中國其利未見而小國
　被其滅害實先之烏在其為安中國也聖人書遂誅
　之深矣
公至自㑹
楚公子貞鄭公孫輙帥師伐宋
　楚既得鄭則兵及於宋勢也然鄭堅志從楚内不自
　愧又從楚以伐中國其罪可勝誅乎
晉師伐秦
　楚鄭伐宋而不救乃罄兵伐秦已怨與人命孰重哉
　先己後人非所以為霸也
秋莒人伐我東鄙
　莒蕞爾蠻邦乗人不意則肆其蠆毒前年伐我而我
　未有以報今復伐我而明日皆㑹以伐鄭真無忌哉
公㑹晉侯宋公衞侯曹伯莒子邾子齊世子光滕子薛
伯杞伯小邾子伐鄭
　楚鄭伐宋故晉侯率諸侯伐鄭鄭不服於是戍虎牢
冬盗殺鄭公子騑公子發公孫輙
　三子鄭之卿也盗一日而殺三卿鄭無政刑矣騑秉
　政其責為重賢者當國精神折衝銷患於未形騑執
　國權内有晉之討外有楚之寇朝南暮北罷於奔命
　鄭受兵無虚嵗外擾如沸鼎何暇治内哉宜其禍生
　肘腋而不測也嗚呼此可以為菲才當國者之戒
戍鄭虎牢
　城虎牢不繫之鄭非茍為鄭也戍虎牢復繫之鄭志
　於得鄭也繫天下者以天下言之繫一國者以一國
　言之春秋之意也城虎牢而得鄭者凡六年内外安
　之戍虎牢而鄭果恐踰年而遂服則夫城之戍之皆
　不為無益其成功有大小故聖人所書之法亦有所
　不一也然則孰戍之伐鄭之諸侯戍之也説者以為
　魯獨戍之魯敢以單師抗楚哉葢志事之體以序其
　間既書盗殺三子故不得書遂焉或者疑其不書遂
　因以為魯戍之則誤矣
楚公子貞帥師救鄭
公至自伐鄭
　鄭中國也豈荆蠻所宜有救善辭也豈荆蠻所宜當
　以鄭與楚惡鄭也以救與楚病晉也晉以十二諸侯
　臨鄭鄭可歸矣而黠然不反人戍虎牢以偪之而卒
　無悔心是堅附於楚也故楚視之若己有焉然晉動
　天下諸侯不能制楚以服鄭楚得以單師直犯諸侯
　之鋒而救之其為晉之累大矣此一書救鄭愚以為
　惡鄭而病晉也
十有一年春王三月作三軍
　周禮封國之制大國方五百里魯以周公之功封於
　曲阜地方七百里其實五百里記禮者侈其事合附
　庸而言之也以丘甸之法考之甸出甲士三人歩卒
　七十二人魯五百里之國為地三百二十甸為卒二
　萬三千四十人甲士九百六十人合步甲二萬四千
　人成公作丘甲甸増三甲為甲士三千八百四十人
　合舊制為步甲二萬七千二百四十人以萬二千五
　百人為軍則魯纔有二軍周禮所謂大國三軍次國
　二軍小國一軍者舉成數以限之示無以踰斯限耳
　非實制也今作三軍是増賦而為三軍也故曰作作
　者是創作如作丘甲葢前乎此無是制也以傳考之
　則季孫宿利公之幼弱作三軍以分公室三家各有
　其一則變亂周制之罪在所不問而分奪魯國之柄
　其可勝誅乎聖人書之葢切齒於此矣
夏四月四卜郊不從乃不郊
　公未能有立此必出於季氏然不從而遂不郊不復
　免牛免牲書曰乃不郊忿辭也餘義同成十年
鄭公孫舍之帥師侵宋(侵蔡在八年/)
　左氏以為子展謀伐宋以致諸侯之師因叛楚以從
　晉理或然也前日謀叛晉而與楚者子駟子耳子國
　也三子既殺則謀必敗矣何者鄭謀叛晉而無隙則
　侵蔡以致楚師今日復謀叛楚而無故則伐宋以致
　晉師鄭人反復之計行之久矣疑左氏之言非誣也
　然謀歸晉而不能抗楚雖同亳城之盟及楚師出則
　復從而伐宋矣彼其連疾於宋所以撼晉望晉有以
　制楚而鄭得復為中國也故聖人於侵蔡以致楚師
　則人之彼其為中國侵蔡疑可褒也而其意則志於
　致楚師以從逆故誅之今為楚侵宋以致晉師則名
　之彼其為楚而侵中國疑可貶也然其心則志於致
　晉師以從晉故予之聖人原情而已情善而迹惡不
　以迹而掩其情情惡而迹善不隠情而予其迹故侵
　蔡宜子而不予侵宋宜誅而不誅也
公㑹晉侯宋公衞侯曹伯齊世子光莒子邾子滕子薛
伯杞伯小邾子伐鄭秋七月己未同盟于亳城北
　鄭侵宋以致晉師晉師果至故同亳城之盟然晉未
　有以制楚楚且出而援鄭故復從楚以伐宋焉嗚呼
　為鄭者亦難而為晉者亦勞矣然至蕭魚之㑹而鄭
　始服葢楚亦知鄭不可力固徒獘師無益也故置鄭
　而勿問焉是豈特鄭之幸哉晉之幸多矣
公至自伐鄭
楚子鄭伯伐宋
　楚於是投鄭計矣鄭嘗伐宋以致晉師謀叛楚從晉
　也楚不知察更以為利己今鄭既受晉盟楚師又出
　鄭因逆之兵不加鄭乃復比之以伐宋焉不知鄭從
　己伐宋非利楚也復招晉兵也故晉兵再出則鄭如
　蕭魚之㑹楚人覺之故執鄭良霄以其賣己而與晉
　也
公㑹晉侯宋公衞侯曹伯齊世子光莒子邾子滕子薛
伯杞伯小邾子伐鄭㑹于蕭魚
　服人之迹者迹雖至而心不懐服人之心者心既悦
　而迹不顯鄭伯乞盟陳侯如㑹服人之迹者也迹若
　服而心則異聖人亦著其迹而已不保其心也㑹於
　蕭魚服人之心者也心既服而迹不露聖人亦書其
　心而已不顯其迹也或者見春秋無如㑹乞盟之文
　因以為未得鄭是求其迹而不察其心不善學春秋
　者也悼公之所以服鄭葢亦勤矣三年之中五合兵
　車何晉之速于得鄭哉葢鄭在楚則楚患深鄭不歸
　則兵不息必得鄭以為外禦則中國諸侯然後得以
　安枕無虞也然鄭自子騑之死君臣皆有歸晉之心
　而所以不得久為中國者以楚躡其後也戲之盟亳
　城之役既服而復叛以楚逼之不置耳悼公知楚之
　逺於鄭故屢出而屢擾之楚知鄭終不能久為楚也
　數發應兵不勝其疲故亦置而不問焉而鄭亦決於
　事晉兩犯宋以致晉師藉諸侯之兵叛楚而為晉也
　則鄭之服亦豈迹來而情貳者哉蕭魚之役楚疲於
　外鄭服於内故寸兵不折而鄭自歸隻牲不歃而鄭
　不叛書曰某侯某侯伐鄭㑹于蕭魚而鄭黙與其列
　其後二十餘年鄭不復叛而楚不復伐則悼公所以
　制楚服鄭之功豈不比於桓文耶彼區區求鄭於如
　㑹乞盟之間者豈足以識悼公之謀而察鄭人之心
　哉深於春秋者當有以辯之
公至自㑹
　亳城之盟至自伐而蕭魚之役至自㑹亦足以知其
　以㑹為功而不以伐為功也則諸侯之師葢陣而不
　伐歟觀乎此益見悼公之功不戰不盟而服鄭也
楚人執鄭行人良霄
　稱行人將使命於楚也鄭既從晉矣將命於楚何哉
　告絶也故楚子怒而執之然執之行人何傷哉適足
　以張楚之虐而昭鄭之誠也故書人以執所以著楚
　之虐歟
冬秦人伐晉
　報十年之役也晉伐秦書師秦伐晉書人均私憾也
　師晉所以存霸主人秦所以抑西戎然原其兵端則
　晉實首之則夫晉書師亦非褒也乃所以重其過也
十有二年春王三月莒人伐我東鄙圍台季孫宿帥師
救台遂入鄆
　莒蕞爾蠻邦五年之間三伐魯魯奔霸主之命未暇
　治莒也更以為得志直圍魯邑其可忍哉故季孫宿
　救台遂入鄆忿兵也雖台之見圍不可以不救而遂
　入鄆則非所謂義舉使救台而莒兵退反命於君請
　兵以伐莒詰其鼠竊侵陵之罪則於君為忠而於莒
　為義矣雖然襄公幼弱季孫宿方横於魯尚何以責
　之聖人不責忠義於宿也直誅其專而已故曰遂入
　鄆疾之也榖梁曰受命救台不受命入鄆入鄆固非
　君命然其救台吾亦未保其命出於君也
夏晉侯使士魴來聘
　晉以聘問維諸侯薄往而厚來霸者之術也故冬公
　如晉
秋九月吴子乗卒
　吴楚不書葬非魯不㑹也聖人削之避其號耳
冬楚公子貞帥師侵宋
　楚以鄭不可得故侵宋侵宋所以憾晉之取鄭也
公如晉
　拜士魴之聘
十有三年春公至自晉
夏取邿
　邿小國也内諱滅書取視若己地而取之諱之適所
　以張之也此所謂隐而顯者也
秋九月庚辰楚子審卒
　楚既仇中國而赴於諸侯所以卜諸侯之去就而要
　其㑹葬也然諸侯既堅附於晉豈能違晉㑹楚葬哉
　晉亦疑之故春為向之㑹
冬城防
　魯有二防一近宋隠十年伐宋取防是也一近齊隠
　九年公㑹齊侯於防是也今之城疑近齊之防耳魯
　既事晉而外齊懼有齊師故城防以備之而明年齊
　卒有圍成之役用是知城防以備齊也
十有四年春王正月季孫宿叔老㑹晉士匄齊人宋人
衞人鄭公孫蠆曹人莒人邾人滕人薛人杞人小邾人
㑹吴于向
　悼公率列國而㑹吴者再十年柤之㑹諸侯親之於
　時楚争鄭方熾晉未得鄭所以望於吴者重故親㑹
　之以要其掎角之援今晉已得鄭諸侯安謐而晉將
　西伐秦則疑楚乘虚而議其後也故復㑹吴於向然
　伐秦不若争鄭之為重故以大夫㑹之而已用是知
　晉之㑹吴非茍然也悼公賢君豈安於事吳人哉内
　有所賴勢不得已也諸侯大夫或人或名非褒貶書
　人㣲者爾然微者而加於大夫之上葢以國爵為齒
　不以大夫為重也説者皆以仲嬰齊為公孫嬰齊誤
　爾吾前既辯之今叔老者以為嬰齊之子不知仲嬰
　齊之子耶抑公孫嬰齊之子也吾既考公孫嬰齊乃
　叔肸之子則叔老疑是叔肸之孫公孫之子以王父
　字為氏也則叔老乃公孫嬰齊之子叔肸之孫明矣
二月乙未朔日有食之
夏四月叔孫豹㑹晉荀偃齊人宋人衞北宫括鄭公孫
蠆曹人莒人邾人滕人薛人杞人小邾人伐秦
　用諸侯之兵以報己怨自厲公始厲公一用之幾於
　失諸侯葢王者不作諸侯不得已而從霸諸侯所以
　屈己而為霸主役者以霸主用諸侯之力凡以安諸
　侯而已故雖為之用而不懟以公用之也今以霸主
　之勢脇諸侯而私用之諸侯其果恝然忘諸心乎宜
　其一用而諸侯離也悼公之為人萬倍於厲然力不
　能制欲而襲厲之非雖伐秦之役諸侯不親而大夫
　之出葢亦用其國之兵力矣諸侯能無貳乎故冬為
　戚之㑹大則齊不至小則曹薛滕邾不㑹矣吾用是
　知私用諸侯非霸主之利也然自是一伐秦終春秋
　之世秦不敢復侵晉則夫伐秦實利於晉然於霸不
　能無害也則是晉不圖霸則己晉將保其霸業其可
　私用諸侯乎以輕重權之服一秦孰與於服諸侯哉
　釋秦而結諸侯為晉之利大矣悼公必有以悔之
己未衞侯出奔齊
　聖人治春秋諸侯每於簒亂之際致其誅而無道在
　所後焉衞侯朔出奔齊書名而衎不名者吾以是知
　聖人罪簒亂為重也衞侯朔讒佞而得繼統其得衞
　固久矣及左右公子責其讒佞之故而迫出之是亦
　逐君也而春秋於朔必名以朔之所以得逐者簒亂
　之君與鄭突蔡朱之出同今衎之出以左氏觀之固
　無道矣而實非簒亂之君也故不名然衎之奔實孫
　林父甯殖逐之春秋不書孫甯之逐而以自出為文
　此所以正君臣之義雖無道不得而逐也然于衎不
　名則逐之之罪隠然自見矣此又所以隠誅孫寗歟
莒人侵我東鄙
　季孫宿入鄆非兵首也而莒猶以為憾侵我東鄙報
　入鄆之役焉彼横逆之來安辯曲直之理哉至十六
　年魯訴於晉湨梁之㑹晉人執而釋之然後少悛故
　二十年為向之盟而魯始無東鄙之患則凶狂之冦
　非威無以制之也
秋楚公子貞帥師伐吴
　楚康即位修先君之怨於諸侯謂楚所以不得志於
　中國者吴實為之梗也故置宋鄭不問而首伐吴焉
　今伐而未得吴故二十二年親伐之其所以仇吴也
　深矣彼所以深仇於吴者以吴為中國援而楚不能
　逞也則康王之謀尤出共王之上矣吁可畏哉
冬季孫宿㑹晉士匄宋華閲衞孫林父鄭公孫蠆莒人
邾人于戚
　戚衞地諸侯大夫㑹于衞地以衞有逐君之罪也孫
　寗逐君而剽簒立在王法所當誅晉為霸主合諸侯
　以問其罪正也徒為是㑹釋賊不誅反定剽位何賴
　於霸主哉曹伯負芻殺世子而自立晉厲公㑹諸侯
　於戚執曹伯以歸京師諸侯震懾今悼公釋剽不執
　反定其位不及厲公逺矣踰年剽遂列於湨梁之㑹
　其何以示諸侯哉然則諸大夫宜書人而不人葢悼
　公賢君而使大夫定簒君之位責在悼公爾不人大
　夫則其罪有所歸也
十有五年春宋公使向戍來聘二月己亥及向戍盟於
劉
　來聘而求盟者五惟此書地不地者盟於國都外來
　求盟也書地者盟於外内欲及盟也公有悦於宋故
　出國都而與之盟焉夫盟所以質疑宋魯未嘗有纎
　隙何盟之有然宋魯雖協和盟㑹征伐無不同而聘
　使之勤則惟二年叔孫豹一如宋而宋未有以報也
　魯弱於宋固無敢責報而於心不能無憾焉向戍之
　來必有謙辭以悦魯而魯亦徳之故既聘而公出盟
　之盟無慊而已故盟意不在宋而在魯也然魯地無
　劉劉乃王畿内之采邑吾意經文繼書劉夏逆王后
　於齊其字相連屬後世傳之誤爾孔頴達以為魯城
　外之近地而不指其處亦意之也
劉夏逆王后于齊
　王婚于齊魯主之也婚禮無赴告之義魯非主婚則
　逆后之事無以書於册然逆后而無其故春秋亦不
　書矣今劉夏逆王后於齊其故安在方魯主是婚而
　為王娶齊於時齊葢貳於晉也前則戚之㑹不至後
　則湨梁之盟不與魯方篤於事晉其何以處之為王
　絶齊婚則負罪於齊為齊成王婚則得罪於晉故於
　其逆后也俾殺其禮而以微者行内以求媚於晉外
　以羈縻於齊然齊方女於王所以倚王而抗晉今魯
　薄其禮賣齊以佞晉齊侯憾焉故春逆后而夏有北
　鄙之伐也其事隠其義彰非深於春秋者不能考也
　説者以為逆后必以三公以士非禮也徒知其以士
　而不知其以士之故惟王當粗識之以為王畏晉而
　不敢備其禮若備禮則晉將移怒於周然此亦非也
　悼公賢君彼即憾齊亦何敢抗周以干大逆之名哉
　然王亦何畏於晉王雖微實諸侯之本晉雖怒其敢
　逆周乎必不然爾不知王之不得備禮者意出於魯
　故齊雖忿而不加無禮於王特仇魯而已觀夏有伐
　我北鄙之役則齊之憾魯有由矣
夏齊侯伐我北鄙圍成公救成至遇
　齊自靈公以來實睦於魯即位之初首來媵之魯以
　僑如往聘成公遂婚於齊其後盟㑹征伐無不同也
　襄公即位亦無忘先君好今無一毫之隙齊侯伐我
　北鄙且圍成魯何負於齊哉徒以為王主婚王后之
　逆不以三公以微者來逆則失禮在王王自卑而已
　齊亦何責之有然命不出於王而出於魯畏晉而俾
　王以微者行齊侯非無心腹腎腸能無忿乎故稱兵
　以遽疾於魯也不然齊何慊於魯而伐之哉公救成
　所當救也然至遇而止則有説焉公追齊師至酅弗
　及是公自弗及也今救成至遇葢有以止之者矣公
　即位於今十有八年血氣方剛勇於必勝然於時三
　家方張懼公能自立武功則不利於己故止之於遇
　也公止於遇而繼書季孫宿叔孫豹城成郛非三家
　止之而何文既顯而義亦著此不待深考而後見者
　也
季孫宿叔孫豹帥師城成郛
　城邑未有言郛者郛郭也郭謂官司之守而已城寘
　官司之守而不及其鄙則北鄙之民未保其無恙也
　故明年齊人復伐我北鄙二大夫之意葢將止公之
　勝而假以為辭爾曰城此足矣齊不足畏也豈慮其
　示弱以招寇哉二子為己計則深而為國計何其踈
　也
秋八月丁巳日有食之
邾人伐我南鄙
　邾固魯之附庸叛己而附齊而齊伐我北鄙而邾伐
　我南鄙自是屢為魯南鄙之患雖見執於晉而不已
　彼豈敢抗晉哉倚齊為重也
冬十有一月癸亥晉侯周卒
　晉室中僨三郤誅厲公弑悼公以公族自外入繼即
　位之初慨然思復文公之業一為圍宋彭城而得諸
　侯再奪鄭虎牢而得鄭陳外抗彊楚内通東吴蕭魚
　之㑹不戰不盟楚不敢争鄭不敢叛雖召陵之役不
　是過也其功直將俎豆文公於百載之上襄成靈厲
　有慙徳矣以傳觀之悼公之所以成霸業者抑亦内
　外兩治者歟其為國也施舍己責逮鰥寡振廢滯匡
　乏困救災患禁淫慝薄賦斂宥罪戾舉不失職官不
　易方爵不踰徳師不陵正旅不偪師民無謗言所以
　復霸諸侯若傳果無溢羙則悼公直出桓文之上然
　孔子稱桓文而已言不及悼公則傳之辭未必皆真
　實語然借使得其二三亦知悼公為賢主矣至於屈
　王臣以同歃於雞澤用諸侯以報怨於秦則亦未逃
　末習歟惜哉
　　　右襄公盡十有五年
　
　
　
　
　
　
　
　
　
　春秋經筌卷十一
欽定四庫全書
　春秋經筌卷十二　　　　宋　趙鵬飛　撰
　　　襄公
十有六年春王正月葬晉悼公
三月公㑹晉侯宋公衛侯鄭伯曹伯莒子邾子薛伯杞
伯小邾子于湨梁戊寅大夫盟
　君之所以立國者在權國之所以立權者在信權存
　則國存信去則權去湨梁之㑹諸侯㑹而大夫盟信
　在大夫也信既出於大夫權復何有哉雞澤之盟諸
　侯既盟而袁僑至不盟則陳有所不固盟之則臣不
　可敵君故以大夫及盟雖大夫盟之而命出於諸侯
　故曰諸侯之大夫及陳袁僑盟今十一國之君會於
　湨梁諸侯不歃而大夫相與為盟是信不在君而在
　臣也故聖人不書諸侯之大夫直書大夫盟焉一國
　之信不出於君而出於臣其國可知矣於時晉權漸
　移於六卿魯權日入於三家齊權屬崔髙衛權在孫
　寗宋權歸於罕陳權歸二慶曹莒邾杞從可知爾權
　既移於下宜信之不在君而在臣也藉使君交盟而
　臣不欲則不保其無寒故寧聽大夫之欲而俾自盟
　焉則其信可必也噫平公承悼公之烈固可以因時
　而有為今衰絰之中為是盟乃挈霸權以歸大夫何
　以示天下則平公之威令不及悼公逺矣其後把之
　城宋之盟凡大勲庸皆出於大夫平公不與焉原其
　失權之漸盖自此始是以聖人謹之也
晉人執莒子邾子以歸
　莒侵我者三邾伐我者一魯訴於晉晉平方圖霸加
　惠於魯首治莒邾則文告而責之不改則偏師以問
　之不悛則執之以歸京師聽命於王可也今以一言
　之訴遽執二君不歸京師而纍囚以歸豈曰霸討哉
　故曰晉人執莒子邾子以歸然莒邾雖見執而明年
　邾人伐我南鄙則彼雖綿力亦有所不服也嗚呼舉
　而不義則見侮於孺子人不可以不義動也而况霸
　主乎宜莒邾二君雖執而不屈也
齊侯伐我北鄙
夏公至自會
五月甲子地震
叔老會鄭伯晉荀偃衛寗殖宋人伐許
　許為鄭所虐遷於葉以逼近楚倚楚以避鄭遷葉之
　後未嘗與中國㑹盟襄三年晉荀罃伐之而不可得
　蓋附楚為固也然中國失許實鄭之尤今晉不察復
　聽鄭伐許是從鄭之虐何益於晉哉故十八年楚公
　子午帥師伐鄭許故也然則伐許適所以招寇非中
　國之利悼公在位十有五年置許不問非棄許也以
　為得許無益而徒犯楚怒為宋鄭之患也今平公投
　鄭伯之諼摟四國之師以疾許果得許乎吾見其無
　得而多失矣鄭序晉上大夫不可以加君也四國皆
　大夫而鄭獨躬行則伐許之意出於鄭可知矣
秋齊侯伐我北鄙圍成
　齊再伐我而未得志而今復圍成齊之憾魯深矣盖
　以劉夏逆后有以輕齊而又執邾子忤齊多矣此所
　以憾魯深也
大雩冬叔孫豹如晉
　言齊之見伐也故十八年晉率諸侯圍齊魯故也
十有七年春王二月庚午邾子牼卒
宋人伐陳
　陳哀逃歸堅附於楚今十年矣諸侯所當征之則宋
　人伐陳宜予而不予何哉盖宋能告於晉以霸主合
　諸侯而問罪焉則用師有名陳何敢不服今宋出其
　不意而伐之是利其所獲而已非用師之道也故書
　曰宋人伐陳
夏衛石買帥師伐曹
　賢方伯在上諸侯無敢妄加侵伐衛無故而伐曹晉
　之累也故明年晉人執衛行人石買
秋齊侯伐我北鄙圍桃齊髙厚帥師伐我北鄙圍防
　齊侯再嵗之間伐我北鄙者凡三而圍成者再焉今又
　君臣分兵一出而圍二邑齊之不道亦既極矣隱十
　年翬帥師會齊鄭伐宋公敗宋師於菅取郜取防臣
　伐其東而君敗其西雖内惡聖人歴書而不諱疾之
　也今齊侯圍桃而髙厚圍防其惡與隱翬同聖人其
　遂赦之乎故一書齊侯一稱齊髙厚見其一舉而兩
　伐也其為謀亦毒矣然魯嘗以叔孫豹告晉而晉不
　出且坐視其圍而不救其救患不亦緩歟此亦足以
　見晉之怠也
九月大雩
宋華臣出奔陳
　華臣奔而奔其君之讎知不容於國且疾其君矣君
　可疾乎然以累上之辭書之者君必有以致其奔也
冬邾人伐我南鄙
　邾叛魯附齊伐我南鄙魯訴於晉晉嘗執之今牼既
　卒悼公新立以先君之怨在魯復伐我南鄙魯復有
　言故祝柯之盟晉又執之懲不服也
十有八年春白狄來
　白狄之君非知禮者故不曰朝不能朝也其義同介
　葛盧
夏晉人執衛行人石買
　石買無故而伐曹曹訴於晉罪在所當問然以行人
　執之則非其罪矣何則買之得罪於晉以伐曹也而
　買之見執則聘晉也罪在伐曹當於衛討之其奉使
　來聘有君命焉君命何負於晉而晉執之故書人以
　執而復書行人執之非其罪也
秋齊師伐我北鄙
　齊四年之閒五疾於魯魯何以堪之魯弱於齊故不
　敢敵獨無霸主乎哉且齊疾於魯實憾晉也憾晉而
　不加兵於晉故伐魯所以激晉也初魯以晉故俾王
　以微者逆后於齊則怨固在魯而怨端則生於晉也
　故魯不能敵則必以告晉焉冬晉合十二諸侯以圍
　齊魯故也
冬十月公會晉侯宋公衛侯鄭伯曹伯莒子邾子滕子
薛伯把伯小邾子同圍齊
　齊雖魯之讎而實天王之婚彼其四年之閒五稱兵
　於魯是誠可疾也而靈王實婚於齊雖伐齊無損於
　王而投鼠忌器君子有所不敢然則為晉計者奈何
　必將兩治齊魯然後為義何則魯之所以得罪於齊
　以薄王后之禮佞晉以賣齊也若然則魯亦為王之
　罪人彼齊伐之是欲以王誅臨之也以公天下之心
　責齊魯則魯在所誅齊在所伐何則魯畏晉而薄王
　后之禮是直欺王而侮齊也侮齊固所不問而王可
　欺乎然魯欺王之罪王不能問侮齊之故齊其能忍
　哉故勃然一怒則兵屢扼於魯也今晉侯能公行霸
　討必先執魯侯歸於京師治其薄后禮以欺王之罪
　然後請王命伐齊問齊專兵以虐魯之故則齊魯之
　罪兩得而天下服矣今以魯為齊所虐合諸侯而圍
　之是欺王之罪不問而伐魯之虐必誅後王室而先
　與國吾不保其為公也且圍未有書同者春秋連諸
　侯而圍者四圍許圍新城圍宋彭城與此圍齊是也
　惟此書同圍晉以魯故合十二諸侯以圍齊所讎者
　惟魯爾諸侯於齊無憾也晉以霸主之力而彊脅之
　其間蓋有上忌王婚下畏齊彊而不欲者焉故書曰
　同同者有所不同也說者見諸侯同疾於齊而不稽
　其故則曰齊為不道而虐魯諸侯共疾之耳疾齊者
　魯而已諸侯何慊哉春秋之法定其罪之重輕以代
　王法茍不考其故則何以定其罪今置魯而獨治齊
　齊果肯服乎吾故兩考齊魯之罪以明春秋之法非
　臆度也
曹伯負芻卒于師
楚公子午帥師伐鄭
　鄭從晉伐齊楚乘虛伐鄭夫所以從晉者於鄭無絲
　毫之益而内虛招寇乃鄭心腹之害聖人書楚公子
　午伐鄭責晉而憂鄭也
十有九年春王正月諸侯盟于祝柯
　伐而復盟者疑諸侯之貳也伐鄭同盟于戲伐鄭同
　盟于亳城北以鄭受盟也今齊固不受盟而諸侯自
　盟何為哉愚用是知前日圍齊有不同欲者矣以不
　同故書同以譏之不同欲而強同則疑諸侯之離故
　於是盟之以為晉巧於用諸侯則然耳以為得諸侯
　之心則未也
晉人執邾子公至自伐齊
　晉之所以惠魯者厚矣湨梁之盟執莒子邾子者魯
　故也合諸侯以圍齊者魯故也祝柯之盟再執邾子
　者亦魯故也晉所以厚恤于魯者以魯數被齊莒邾
　之兵有所不堪焉其為魯之賜則大而於天下之義
　則隘矣前日執莒邾同圍齊吾既言之今日之再執
　邾子尤非霸討也邾固不宜叛魯以與齊比齊以伐
　魯及魯告晉而興圍齊之役邾復懼而從之反復齊
　魯之間是誠可責也然晉既同之以圍齊復盟之於
　祝柯以兵則從以盟則受邾之罪亦可赦矣今既盟
　而執之庸為霸討乎人已服而治之君子謂之虐況
　執而奪其田其何以令諸侯故聖人惡之書曰晉人
　執邾子而繼書取田之事其惡自見矣
取邾田自漷水
　取汶陽田不繫之國眀魯田也取邾田自漷水繫之
　國眀邾田也内自取田曰取内取外田亦曰取此則
　有說矣吾於成三年取汶陽田既言之然晉執邾子
　奪邾田以與魯其虐深哉而魯因人謀利圍人之國
　執人之君取人之田其虐益出晉侯之上其惡可赦
　乎聖人顯則誅晉隱則誅魯其義見于言意之兩間
　矣
季孫宿如晉
　宿一出而聘晉其亦恝矣晉動天下之力為魯而已
　湨梁之役執邾莒祝柯之盟同圍齊既而復執邾悼
　公奪田以餉魯晉亦寵哉魯何以報是賜也一季孫
　宿之聘空魯國之半未足為腆彼何以為禮耶嗚呼
　以利濟利者春秋之時晉固不施無報之恩也不然
　漷水之田豈久為魯哉
葬曹成公
夏衛孫林父帥師伐齊
　鞍之戰以七大夫伐齊齊頃折服以國佐乞盟盖頃
　公之所以得敗者實得罪於諸侯既敗則不能不服
　也圍齊之役以十二諸侯環其郛靈公不屈今復伐
　之盖靈公之所以讎魯者實有其故故雖圍而辭有
　所不服也動而不義雖以天下之力而扼孺子孺子
　有所不屈而況齊大國乎彼晉為霸主亦不知自反
　矣今衛之伐齊晉命也晉之疾齊魯意也前日合諸
　侯為魯伐齊其亦恝矣而魯不釋季孫宿如晉而衛
　孫林父復伐齊晉必受饋于魯而命衛也饋則晉受
　之兵則衛餉之晉侯用衛兵以償魯饋何衛之弱而
　晉之彊魯之逞而齊之屈也吾於此竊見齊衛有所
　不平也
秋七月辛夘齊侯環卒晉士匄帥師侵齊至榖聞齊侯
卒乃還
　聖人樂與人為善所以進小人於君子之塗故於春
　秋寸善必張之非茍誅惡以絶人為善也晉士匄侵
　齊聞齊侯卒乃還非徒為善於身其所以成君身之
　善大矣且晉平以魯之故再扼於齊固己不義矣今
　又命士匄侵之士匄至榖而齊侯環卒儻匄以奉命
　為固而伐齊喪彼其反晉復何以示諸侯而霸中國
　乎故聞喪而還則使人知晉平為義不伐喪也其憫
　齊之心在所後而愛君之義為何如哉此聖人不書
　復而書還予之也榖梁不樂成人之善乃責其專大
　名且匄聞喪不伐以為專名使冐喪必伐反為愛君
　乎借匄之未出兵已聞齊侯卒不辭君命而行至榖
　而反則可謂以惡遺君而自取善也今至榖而後聞
　喪遂反而不伐以置君於善彼其為心宜非春秋之
　人也其可無襃乎小人穿鑿以擠人於惡是非聖人
　之心君子不取也
八月丙辰仲孫蔑卒齊殺其大夫髙厚
　齊之權臣曰崔髙二彊相扼崔弱則髙抗髙懦則崔
　專各相持以角勝負今髙既以罪誅則齊之權在崔
　而已故不旋踵而有崔杼之逆也然則髙之殺何罪
　哉傳以齊靈廢世子光而立少子牙髙厚傳之崔杼
　立光殺牙以及厚則厚之殺靈公為之也故以累上
　之辭書之然崔之謀髙久矣逄其間而得厚之死盖
　崔之幸而齊之禍也
鄭殺其大夫公子嘉
　宣成以來諸侯之殺大夫者例多以國殺為文而大
　夫見殺者亦鮮去族盖自宣以降大夫日張盟會征
　伐往往專之諸侯視以為常置不問也故横逆以生
　或賣友以自售或爭權以相攻或䧟人以利己其見
　殺雖出于自取而探其原實君有以致之故多以累
　上之辭書之而不去族盖以不誅誅之也公子嘉鄭
　之柄政者彼其見殺必有以偪而攘其位者矣其善
　惡在所不必考觀聖人以累上之辭書襃貶自見矣
冬𦵏齊靈公
城西郛
　備齊也
叔孫豹會晉士匄于柯
城武城
　士匄不伐齊喪而還齊人德之因與晉平故春為澶
　淵之㑹魯懼齊晉合則有事於疆場故會士匄于柯
　以卜齊晉之成齊晉果平歸而城武城備齊也古之
　為國惟以德和鄰則内外無患以勢怒鄰者勢去而
　孤立則儳然如不終日魯初倚晉以抗齊勢固張也
　一日晉與齊平則何以倚重哉故今日會晉明日城
　武城不勝其勞且拙也為國而若此庸為國有人乎
二十年春王正月辛亥仲孫速會莒人盟于向
　莒數侵我南鄙魯訴于晉故湨梁之會晉執莒子魯
　故也今齊晉既成魯勢孤立宜有求于莒莒人亦欲
　平焉故會盟于向莒魯以平
夏六月庚申公㑹晉侯齊侯宋公衛侯鄭伯曹伯莒子
邾子滕子薛伯把伯小邾子盟于澶淵
　君子不責至和於乖爭之時不責至治於傷殘之世
　乖爭之時而少和傷殘之世而粗治則亦春秋之齊
　韶也齊魯自圍成之役五年之間干戈不息齊之伐
　魯者五晉衛之伐齊者三爭錐刀之隙者齊魯而已
　而小大諸侯怙黨反攻生民為之不安齊靈公卒晉
　士匄聞喪不伐振旅而還齊人德之求成于晉晉為
　合十三國之君歃血于澶淵小大協和彊弱相比天
　下之民頼以少安雖不足以語至和談至治而寢兵
　息民聖人實喜之故爵列以序無貶辭焉聖人豈茍
　予齊晉哉幸天下之民得小康也
秋公至自㑹仲孫速帥師伐邾
　襄公不綱諸大夫暴横不顧一毫之義肆其無厭之
　逆有王者作必將噍其類而廓清之然後魯得以寧
　天下從而治矣五年之閒紛擾天下鬭亂諸侯者皆
　魯大夫為之佞晉以賣齊俾天子逆后不能備禮者
　魯也齊用是疾于魯伐魯者五叔孫豹如晉乞師晉
　為之動天下之兵以報齊執莒子執邾子侵伐齊魯
　大夫媒之也今幸齊靈即世莊公不念舊惡屈己以
　與澶淵之盟天下諸侯方有安靖之漸而口血未乾
　仲孫速淺淺小人首叛盟以伐邾復兆兵于天下可
　勝誅乎且邾再伐魯而再受執亟割地以塞虎兕之
　口蓋亦弱矣今又伐之何名乎襄公庸弱在所不責
　而可重戮者速也春秋書伐邾之事豈特為魯誅速
　哉為天下誅兵釁也速蔑之子
蔡殺其大夫公子燮蔡公子履出奔楚
　八年鄭人侵蔡獲蔡公子燮及是見釋而歸蔡侯殺
　之歟左氏載文侯欲事晉燮不欲故殺之其事于經
　文不順吾不欲信之若如左氏所言則經文當書蔡
　人殺其大夫公子燮以殺有罪書之不應以國殺為
　文也以國殺為文罪累上也燮之敗而見獲非不用
　命鄭出其不意而偶獲為燮者特欠蔡侯一死爾今
　見釋而歸卒於見殺則燮為無罪而蔡侯實失政刑
　故以累上之辭書之燮殺而履奔則履者蓋燮之黨
　也然不奔中國而奔楚從楚之久恬不為怪若從左
　氏之說則於經無所考故吾以經文為正
陳侯之弟黄出奔楚
　慶氏專陳執其國命陳侯手足之親不能自庇其横
　可知矣黄之出奔二慶逼之也二十三年陳殺二慶
　黄復歸陳則今之奔也二慶逐之審矣陳哀暗弱權
　移慶氏黄其弟也不能保其安危則國可知矣書曰
　陳侯之弟罪陳侯也說者見其奔楚乃曰陳有二黨
　慶氏謀歸晉黄欲為楚黄不勝故復奔楚且陳自于
　鄬之會逃歸死附于楚安有與晉之謀徒見黄出奔
　楚意之耳
叔老如齊
　齊魯既同澶淵之盟故使叔老如齊聘
冬十月丙辰朔日有食之
季孫宿如宋
　宋向戍來聘于今五年而魯始報之文襄之霸使諸
　侯三嵗一聘五嵗一朝今是法隳矣諸侯交鄰之禮
　益踈非有朝夕之急不朝不聘也
二十有一年春王正月公如晉
　晉悼公之霸公凡四如晉皆三年一朝之禮也平公
　立於是六年公始一朝之然悼公之世魯無求於晉
　而公屢朝之平公之世求於晉實多而一朝之何哉
　蓋悼公之霸仁而有禮魯大夫未敢横故事晉之禮
　必公親之平公暴而無法即位之初湨梁之會首以
　大夫盟故魯大夫亦從而熾事晉之禮出於大夫不
　以公為重也故言齊之見伐則叔孫豹如晉拜圍齊
　之師及邾田之賜則季孫宿如晉公在所不得與也
　而晉亦聽於大夫而不聽於公公之朝不若大夫之
　聘也故公之如晉者一而已用是亦足以見大夫日
　彊魯君尸位耳然晉不重其君之朝而重大夫之聘
　其霸權蓋可知矣
邾庶其以漆閭丘來奔
　庶其邾之叛臣盗漆閭丘以來奔庶其在所不治而
　魯之誅則重也魯以周公之後周禮在焉乃為逋逃
　主以招聚叛亡周公之辱大矣人之為盜君子有所
　不責而藏亡匿死為盜之庇者世共疾之何則盜無
　以匿則亦不敢為盜爾邾蓋魯之附庸魯不能撫叛
　而附齊魯常伐之而不反蓋以魯為不足事也今魯
　誘其叛人竊其封邑是教人為盜爾魯方以得邑為
　利而吾竊為魯羞今有千金之璧而得於盜君子斥
　之蓋用是以汚己則己無以為人於漆閭丘何有哉
　今一受庶其之叛其後莒牟夷邾黒肱接踵而至曲
　阜之地匯為賊淵吁可嘆哉周公有靈盖憤惋於九
　泉聖人忍不為周公誅之以快其在泉之靈乎故凡
　書庶其牟夷黒肱之事蓋為周公誅不令子孫也若
　庶其者是乃無足誅者耳
夏公至自晉
秋晉欒盈出奔楚
　晉自是六卿日張交忌相併欒盈逼於范氏憤而出
　奔蓋將倚楚以入叛也晉之所忌者惟楚而盈奔於
　楚為謀蓋毒矣卒之入於曲沃據邑以叛其亦有所
　恃哉
九月庚戍朔日有食之冬十月庚辰朔日有食之
曹伯來朝
公㑹晉侯齊侯宋公衛侯鄭伯曹伯莒子邾子于商任
　左氏以為錮欒氏且一大夫出奔動天下諸侯以錮
　之則欒盈蓋大憝也盈亦何能為哉盖懼其脇楚以
　入爾彼其合諸侯張中國之勢以攝楚而已杜以為
　禁諸侯使不得受盈盈知諸侯皆晉之與不足恃也
　故奔楚豈復自楚而反求諸侯乎諸侯惟齊為不足
　畏晉魯宋以下皆受晉役安敢抗晉以納其叛哉則
　合諸侯不為其納盈也大中國之勢以怖楚也
二十有二年春王正月公至自會夏四月秋七月辛酉
叔老卒
冬公㑹晉侯齊侯宋公衛侯鄭伯曹伯莒子邾子薛伯
杞伯小邾子于沙隨公至自會
　晉以一大夫奔皇皇然求於諸侯惟懼其或容之以
　為晉患其為謀亦踈矣使盈而賢也必不讎君以謀
　叛使其愚也雖得所託亦何能為内有以備之俟其
　至而徐制之蓋亦未晚何至閧然動天下諸侯以錮
　一匹夫哉此適所以張其勢而益其叛心自示弱而
　已吾用是知晉之無謀也卒之盈之復入楚亦不佑
　諸侯不與以匹夫之愚直投䧟穽不崇朝而死使晉
　初不為商任沙隨之會以坐觀其變彼將曲沃亦不
　敢入矣胡能叛哉故入于曲沃聖人不書叛以其無
　能為也則夫今日之會徒勞諸侯無益矣
楚殺其大夫公子追舒
　稱國以殺罪累上也
二十有三年春王二月癸酉朔日有食之三月己巳杞
伯匄卒
夏邾畀我來奔
　畀我庶其之黨也庶其之來魯寵安之冝畀我之繼
　至也招叛人以容匿之何以詔百官抑亦三家方張
　封植其類歟襄公庸暗固所不察也
葬杞孝公
陳殺其大夫慶虎及慶寅
　陳哀庸暗不君權歸慶氏前年逐其弟黄黄訴於楚
　以楚之力乃能殺二慶以歸其為國蓋亦危矣以君
　之弟而逐出則陳哀僅免為衛衎魯昭蓋亦幸矣今
　能殺二慶則黄之謀而楚之力也不然二慶夫豈遂
　延頸受戮哉以累上之辭書陳侯有以致之也書及
　者職有尊卑罪有大小以大及小以尊及卑爾二趙
　三郤不書及敵也
陳侯之弟黄自楚歸于陳
　書自楚楚有力焉既因楚之力以殺二慶則其反也
　可以優游無患故書歸出稱弟入稱弟不失弟之道
　黄不失弟之道則陳侯為病矣
晉欒盈復入于晉入于曲沃
　曲沃欒氏之邑盈復入晉不能入乃入于曲沃以叛
　不書叛不足以叛也是乃愚而已負逆君之罪身行
　半天下諸侯不納楚人不佑尚入于曲沃恃區區小
　邑以抗晉其愚不可及也卒之晉人攻之束手受誅
　曰晉人殺欒盈不曰于曲沃盈不能有曲沃也
秋齊侯伐衛遂伐晉
　伐衛諼也伐晉正也以靈公之世衛孫林父嘗為晉
　伐齊故伐衛以報林父之役特以士匄不伐齊喪實
　有德焉故莊公即位姑與晉平及是幸晉有欒氏之
　亂復伐晉以報平隂之役不修澶淵之好而修平隂
　之怨莊公之為人是亦好亂樂禍者哉冝其不善終
　也
八月叔孫豹帥師救晉次于雍榆
　晉所以賈怨于齊者魯也晉為魯合諸侯以報怨實
　於晉無益也今齊因晉亂以報圍齊之役魯可無救
　乎則魯之救晉勢也非賜也然齊彊而魯實弱畏齊
　而不救則負晉冐敗而直救則傷魯故出師而以救
　為名實不敢救也次于雍榆觀勝負爾僖元年齊師
　宋師曹師次于聶北救邢先次後救于時蓋狄未伐
　邢也齊桓出師以備之而已故先言次而後言救非
　怯也狄未至也今叔孫豹救晉次于雍榆先言救而
　後言次晉已受兵徒示救之之形實不敢進也其事
　既殊故書法亦異蓋亦書其實而已然魯既不敢加
　齊亦不敢負晉為魯計者乗齊侯之出齊國内空而
　魯於齊為切隣魯潛師伐其東鄙則晉不勞而解且
　有伐齊之實晉實德之足以報圍齊之賜矣況齊實
　内虛未必有以敗魯也今為雍榆之次内不能撼齊
　外不能救晉徒勞師以逺餉于外在魯不能無損而
　于晉無一毫之助也若叔孫豹者使之謀弱公室則
　能爾其捨己以謀人不其踈哉用是知三家無足畏
　者特襄公昏庸有以益其愚矣
己卯仲孫速卒冬十月乙亥臧孫紇出奔邾
　邾庶其及畀我來奔魯皆納之則無怪乎臧孫紇之
　奔邾也得二盜而失一大夫得失累相當然吾懼賢
　者視之而奔則魯危矣則夫二盜之在魯庸為魯之
　利乎
晉人殺欒盈
　欒盈據曲沃以叛而聖人不書叛以盈之不足以叛
　也晉人殺盈實殺于曲沃而聖人不書于曲沃以欒
　盈實不能有曲沃也盈之亂則足以殺其身而已此
　可為愚而好亂者之戒書曰晉人殺欒盈殺有罪也
　不書大夫既絶于晉也
齊侯襲莒
　襲者盜賊之計非用師之道也莒於齊未嘗有怨莊
　公掩其不虞而襲之以掩襲而得天下仁者不為也
　而況蕞爾之莒乎使齊侯一襲而得莒是誠善盜者
　也得莒適為齊之羞而況無得而冒盜賊之名哉吾
　於此見齊侯之不足為齊侯爾聖人書侯愧之也
二十有四年春叔孫豹如晉仲孫羯帥師侵齊
　豹之如晉以雍榆之次要功於晉也晉照其偽而有
　言焉故仲孫羯侵齊以恱之為魯計者曷移其侵齊
　之役於雍榆之次哉不次雍榆而遂伐齊則晉兵自
　解晉且德魯晉使當首聘魯以拜伐齊之師爾豹不
　必往而羯不必侵也魯之失謀蓋失於初非失於今
　今之舉救其失而已非䇿也
夏楚子伐吳
　楚至是伐吳者凡三襄三年公子嬰齊之役十四年
　公子貞之師皆命將而已今之役楚子親之此足以
　見楚之讎吳日深矣前乎此吳再被楚師吳未嘗報
　非畏楚也楚何讎於吳特以吳有鍾離及向之㑹附
　中國以抗楚也今吳與晉不交者十年楚子無釁而
　伐吳吳有憾焉故明年吳子伐楚報是役也
秋七月甲子朔日有食之既
齊崔杼帥師伐莒
　齊侯以盜竊之計襲莒莒人覺之實無得焉故崔杼
　帥師伐莒用是知崔杼誠天下之大姦也所貴於賢
　者以其能弭君之惡而致之於善君著顯名臣收美
　勣君臣相成以厎於治今崔杼成其君之惡知君為
　襲莒之計諸侯恥之因復伐莒以重其謗於天下而
　已得以行其不順之謀焉吾於伐莒之事竊為齊侯
　懼而齊君且以為功其及於禍決有漸矣此所謂非
　一朝一夕之故也
大水八月癸巳朔日有食之
公㑹晉侯宋公衛侯鄭伯曹伯莒子邾子滕子薛伯杞
伯小邾子于夷儀
　㑹諸侯于夷儀謀伐齊以報伐晉之役也楚人乗虛
　以伐鄭故不克而還書㑹而不書伐不能伐也鄭自
　蕭魚之會歸中國楚不敢爭者至是十有五年矣然
　晉平嗣悼公之業不能治内以杜楚人窺伺之機楚
　蓋乘釁而時撼鄭矣前日諸侯同圍齊楚公子午伐
　鄭今日諸侯為夷儀之會楚率蔡陳許伐鄭楚蓋未
　嘗一日忘鄭特觀中國之釁而已而晉不能和諸侯
　以制楚乃摟諸侯以報怨且勝齊孰愈於制楚哉夷
　儀之會吾見其無損於齊而實為鄭招寇也
冬楚子蔡侯陳侯許男伐鄭
　蔡陳許久比於楚中國不討幸也今反從楚而戕中
　國可勝貶乎而聖人皆書爵而以楚子冠之非襃也
　愧之也以中國諸侯而甘役於荆蠻也
公至自會
陳鍼宜咎出奔楚
　成襄以還晉楚兩立諸侯主於晉者不特其君聽之
　其臣亦倚之為重主于楚者不惟其君恃之其臣亦
　藉之為姦故宋衛事晉則大夫之出亦奔晉陳蔡從
　楚則大夫之出亦奔楚各倚其國之所畏以脅其内
　也聖人因其志而書之善惡自判焉蓋不待鈎其事
　實而後察其情也宜咎之奔左氏以為慶氏之黨亦
　逆知其非賢者矣
叔孫豹如京師
　魯大夫未有無故如京師者惟宣九年仲孫蔑如京
　師與此叔孫豹如京師不見其故吾於宣九年既言
　仲蔑之故矣今豹之行其故猶有言也魯恃晉而外
　齊齊屢讎於魯魯故告晉以報齊怨圍齊之役是也
　而仲孫羯又嘗侵齊齊憾魯益深兵將復疾於魯魯
　以天王娶於齊我實主之雖以劉夏逆后不能備禮
　以逆王之歡心然王之所以得婚於齊者實魯故也
　今齊以后禮不備而責魯不已兵又將及郛焉故叔
　孫豹如京師言齊之故且請薄后禮之罪欲要王命
　以解齊之兵也然齊既女於王王實賴之齊豈畏王
　而王亦安能逆齊意以順魯哉故今如京師而春有
　崔杼之伐則如京師固不足以解齊之忿也然無事
　則視周為無足親有事則倚王以紓難彼其如京師
　豈情也哉無齊之兵則亦不聘矣餘義見宣九年
大饑
　宣十年秋大水而冬饑十五年秋螽蝝而冬饑夫為
　國無一年之積一經災沴則饑饉繼之何以為國今
　秋大水而冬大饑其無先具尤可知矣
二十有五年春齊崔杼帥師伐我北鄙
　魯前脇晉以圍齊繼有仲孫羯之師今復如京師倚
　王以脇齊能無忿乎故叔孫豹如京師而齊有北鄙
　之伐忿兵也然崔杼方懐逆謀姑伐我以順國人之
　欲志不在魯爾
夏五月乙亥齊崔杼弑其君光公會晉侯宋公衛侯鄭
伯曹伯莒子邾子滕子薛伯杞伯小邾子于夷儀
　齊有弑逆之罪諸侯會于夷儀謀討齊也謀討齊而
　不加兵繼為重丘之盟重丘齊地兵不加齊而盟於
　齊地成齊亂也然諸侯不能討逆而反盟之宜有貶
　而不貶何也春秋之世簒逆者多矣非諸侯有以比
　之則盜將有所忌而不為今晉徒合諸侯以謀齊其
　實非志於治齊也要賂而已無賂則討之得賂則釋
　之故㑹于夷儀以待賂夫冕弁端委以乞賂于盜其
　為辱大矣不書爵無以見其辱故以小大爵列焉則
　夫不貶乃所以深誅之也故爵而㑹㑹而不伐繼之
　以盟其義亦顯矣故不待不書爵而後知其為貶也
六月壬子鄭公孫舍之帥師入陳
　陳自鄬之㑹逃中國以附南蠻一叛不反固中國諸
　侯所宜問也前日復隨楚伐鄭故今日鄭師伐陳報
　怨也鄭固有辭矣然於時鄭簡在會而公孫舍之伐
　陳則命不出於君雖曰有功君子不貴也
秋八月己巳諸侯同盟于重丘公至自㑹
衛侯入于夷儀
　鄭突之入櫟内外有二君也衛侯入夷儀内外亦二
　君也然鄭突之入聖人名之而衛侯之入春秋不名
　此則逆順之辯爾初突簒而得不義而奔及忽之歸
　鄭故忽之有也而突復入于櫟以逼之是復簒也故
　不名無以見其逆孫寗不臣逐衛侯而立剽剽之立
　國豈其國哉衛侯既奔而入于夷儀期復其位而已
　非簒也故不名以見其順順逆分而名分定名分定
　而天下安是春秋之㫖也
楚屈建帥師滅舒鳩
　羣舒近楚為楚蠶食至是盡矣成十七年滅舒庸宣
　八年滅舒蓼及是滅舒鳩羣舒無噍類稽其先盖與
　楚俱張荆舒是懲是也而今皆倂於楚則楚之彊較
　諸古萬萬爾中國不競無以懲之奈何
冬鄭公孫夏帥師伐陳
　陳再被兵卒堅附楚而不反蓋以鄭特倚晉而讎之
　實非霸討也中國必將得陳晉宜合諸侯以義征之
　陳或歸焉彼鄭固陳之敵且嘗從事楚安能責陳之
　即楚也前日入其郛固己甚矣今日復伐之徒勞兵
　爾非義也
十有二月吳子遏伐楚門于巢卒
　吳子遏以卒名非為伐而名也與鄭伯髠頑同
二十有六年春王二月辛卯衛寗喜弑其君剽
　喜父立剽而喜躬弑剽何父子之謀異哉殖逐君以
　自利喜弑君以自安其實均罪也故書曰衛寗喜弑
　其君剽若曰寗喜自弑其君云耳剽之立簒衛而有
　之國人有所不順焉則其弑也宜其以無道書之而
　獨斥寗喜者盖以父子反覆二君之間自立自弑以
　亂衛國者喜也故誅喜為重則不得不名之以著其
　罪非為剽無罪而名寗喜也此春秋酌輕重之間而
　兩誅之者也
衛孫林父入于戚以叛
　孫甯同逆逐獻公而立剽今寗喜復弑剽以納獻公
　林父懼誅故據戚以叛君在則逼而逐之君復則逆
　而叛之小國之臣叛逆自恣王不誅而霸不問觀諸
　此眞亂世也春秋可不作乎
甲午衛侯衎復歸于衛
　獻公出入皆不名而於此復歸衛乃名之何哉聖人
　不誣人以惡亦不茍與人以正也前日衎出奔齊以
　孫寗逐之入于夷儀以寗喜挽之然國實衎之國不
　幸而出得間而入聖人不責也及居于夷儀不能以
　義入衛遣喜行弑逆之謀既弑而後入則國雖衎之
　國得之不正也聖人惡其仗不義而求反國乃謀弑
　以規復位故斥而名之剽弑纔三日而衎歸則弑之
　謀衎實與之審矣以弑而得國位雖其位君子不赦
　也此所以衎之歸而復名之
夏晉侯使荀吳來聘
公㑹晉人鄭良霄宋人曹人于澶淵
　澶淵衛地會于澶淵謀衛也孫寗逐君而立剽衛獻
　奔出餬口於外晉為盟主不能正之今寗喜弑剽而
　納獻公林父入于戚以叛則獻公雖入實未安於衛
　為霸主者宜合諸侯誅林父以定獻公則於義為大
　今乃為澶淵之會反黨逆醜正以登叛人彼林父何
　足與哉徒以林父雖逆而嘗與戚之會剽雖簒而嘗
　同湨梁之盟圍齊伐齊衛嘗用命澶淵商任沙隨之
　會剽無不從則剽固久役於晉而衎無一毫之益於
　平公也今林父立剽而喜弑之林父逐衎而喜納之
　則喜固剽與林父之讎晉既黨剽而佑林父則亦以
　衎喜為讎焉故今澶淵之㑹盖將逐衎治喜以予林
　父也嗚呼霸主而如是何以正諸侯此天下之大不
　義者平公盖亦知之矣故不躬㑹而以微者主之然
　諸侯皆大夫而魯親之此則平公不義而移惡於魯
　也晉蓋以有恩於魯為多執莒執邾圍齊伐齊取邾
　田自漷水皆魯故也今為此㑹己親主之則得謗於
　諸侯不為㑹則内愧林父故遣荀吳聘魯命魯主之
　則恩歸於己謗歸於人此所以有荀吳之聘而為澶
　淵之會也晉宋皆微者而鄭獨以卿行畏晉也鄭雖
　畏晉而無干於晉故不若魯侯之親㑹焉噫善則稱
　人過則稱己則民作讓今平公取恩於己而推惡於
　人其何以主諸侯吾於此見平公之非君子也眞姦
　雄耳
秋宋公殺其世子痤
　義見僖五年晉殺申生
晉人執衛寗喜
　寗喜弑君而晉人執之宜得霸討矣而不以霸討書
　何哉盖喜弑剽而納衎其迹固逆而義則順何則剽
　逐衎而簒衛衛非剽所宜有也國固衎之國矣今去
　剽而立衎其義實正則喜之罪猶在輕重之間晉佑
　剽之黨而執寗喜庸得為霸討故雖執弑賊而書人
　焉然則為霸主者宜奈何必合諸侯以誅林父治其
　逐衎之罪以定衎位然後執寗喜歸京師以正其殺
　剽之愆則大義立於天下喜固無辭以逃罪也今佑
　林父而執寗喜是助逆以攻順宜喜之不服而法不
　可得而行也此所以書人以執歟
八月壬午許男甯卒于楚
　朝于楚而卒于楚
冬楚子蔡侯陳侯伐鄭葬許靈公
　鄭兩加兵于陳故楚以蔡陳伐鄭陳故也說者徒見
　許男卒于楚而楚伐鄭歸而葬許靈公遂以為為許
　伐鄭此意其文之適相先後而為是說其實誣也十
　六年鄭以晉衛魯宋伐許二十四年許以楚蔡陳伐
　鄭其怨既償矣其後惟鄭兩伐陳陳未有一報也故
　陳脇楚以伐鄭其理甚白求春秋當以理求之徒以
　文之相屬而定襃貶且鑿生異說以文之非春秋也
　然許男卒於楚而赴於魯魯方事晉不宜會而會葬
　之則魯豈貳於楚也其後為宋之盟晉楚以平於時
　華夷盖有志於平耳
二十有七年春齊侯使慶封來聘
　齊自圍成之役讎於魯久矣其間魯脇晉以報之同
　圍齊是也二十四年仲孫羯復侵齊而崔杼有北鄙
　之伐怨己償矣今莊公見弑景公即位而修好于四
　鄰故洗前日之慊而成今日之好首命慶封以來聘
　焉齊魯復通自慶封之聘始故聖人書之喜其不念
　舊怨而修新好也
夏叔孫豹㑹晉趙武楚屈建蔡公孫歸生衛石惡陳孔
奐鄭良霄許人曹人于宋
　晉楚自蕭魚之㑹晉不戰而得鄭楚不敢爭晉楚兩
　寧者垂十五年其間鄭脇晉衛伐許許以楚蔡伐鄭
　鄭以公孫舍之公孫夏伐陳陳亦以楚子蔡侯伐鄭
　雖所以交惡者陳鄭許三國之君若非晉楚之志然
　兵端實未嘗息也今晉之武楚之建以兵端未絶寖
　淫不已必至大戰於是合晉楚而會之使中外交歡
　諸侯用寧其為功大矣君子蓋不可謂權出於大夫
　而卑之也夫權正不並用仁義不兩立權足以濟時
　君子捨其正仁足以安天下君子不責其義以大夫
　而尸大功固非所謂正以大夫而專盟會固非所謂
　義然外撫内寧其權實有以利其國寢兵息民其仁
　實有以靖天下雖捨其正而不責其義非過也用是
　知宋之會宋之盟春秋實予盖不可以專而廢其功
　也
衛殺其大夫寗喜
　寗喜弑君而見殺其不以討賊之詞書何哉喜之所
　以弑剽者為衎也則衎之復國實受於喜然剽之簒
　晉實佑之故前日執寗喜責其殺剽之罪也今衎既
　入外則不免于晉内則見謗於國人故殺喜以弭内
　外之責也衎以為庇喜則上抗盟主下違國人内外
　兩攻吾其能久安乎故寧負喜之恩而不敢拂内外
　之欲也則喜之殺豈以其罪哉不以討賊之詞書其
　情亦見矣
衛侯之弟鱄出奔晉
　鱄與寗喜同謀納公者也公入而背恩誅喜鱄懼出
　奔晉逃死也鱄不曰公子而書衛侯之弟非鱄不弟
　衛侯不能弟也
秋七月辛巳豹及諸侯之大夫盟于宋
　㑹盟一事而再舉地詞繁不殺聖人予之也葵丘首
　止與此宋之盟皆然用是知宋之盟春秋實予無貶
　辭也葵丘首止以宰周公王世子不與故書諸侯盟
　以别之宋之盟以諸侯不在而大夫不敢擅盟故書
　諸侯之大夫以旌之故夫再舉葵丘首止者以周公
　世子不與盟再舉宋者以大夫禀諸侯之命而不敢
　擅盟非茍再舉地期實異之也榖梁曰湨梁之盟諸
　侯在而不曰諸侯之大夫大夫不臣也今諸侯不在
　而曰諸侯之大夫大夫臣也其臣恭也皆為得㫖
冬十有二月乙亥朔日有食之
二十有八年春無冰
　義見桓十六年
夏衛石惡出奔晉
　衛大夫之奔者皆寗之與也喜之殺獻公實忘恩背
　黨宜弟鱄之出而繼有石惡之奔也然晉初執寗喜
　以責其弑剽今弑剽之黨皆奔晉而晉匿之烏在其
　為執喜也用是知晉之執喜盖要賂於衎耳
邾子來朝
　邾悼公之立嘗修先君之怨以伐我我訴之晉晉執
　邾子奪邾田以與魯既而仲孫速復伐邾誘邾庶其
　以漆閭丘來奔魯之虐邾亦既甚矣邾失田失邑失
　臣失民其弱可知今悼公匿怨而來朝非得已也社
　稷之危姑忍而存祀耳非時朝之禮也左氏以為時
　事誤耳
秋八月大雩仲孫羯如晉
　晉楚不和諸侯所事者一晉楚既合諸侯所事者二
　不和則有兵戈之役既合則爭玉帛之奉嗚呼春秋
　之末小國難乎為國矣然鬭干戈以驅民於死與多
　玉帛以納民於無事猶有間也今公將朝楚則不得
　不先聘晉盖事晉為久而事楚為初也故言于晉以
　聽晉命晉命諾故十一月公如楚此非特魯為然舉
　魯以問他邦皆然爾雖無征伐之怨而有朝聘之勞
　也噫安得有賢者作而大一統乎聖人於此盖有嘆
　也
冬齊慶封來奔
　魯方復通於齊前年慶封之聘是也今慶封之出必
　有所不容於其國以嘗聘我而來奔焉魯既和於其
　君則不當受其叛臣匿其叛臣非所以為好也齊不
　以是責魯魯之幸爾不然北鄙之伐復見於今日矣
　其後自魯奔吳抑魯人畏齊而遣之歟
十有一月公如楚十有二月甲寅天王崩乙未楚子昭
卒
二十有九年春王正月公在楚夏五月公至自楚
　成十年襄四年昭十五年公皆如晉皆踰年而反而
　正月無書公之所在者惟昭公見逐于季氏而居乾
　侯則三年之間皆書正月公在乾侯今襄公非見逐
　而出實自朝於楚何以書公在楚盖書公之所在失
　國之辭也以乾侯之事觀之例可知矣公如楚權在
　季孫宿左氏載取卞之事其亦危矣公外投虎狼之
　口内有蕭牆之憂則社稷庸可保其無虞哉此所以
　書公之所在以志國非其國也存公所以誅季氏在
　楚所以虞楚人一言之間寓㫖逺矣此豈舊史之文
　哉聖人新意也
庚午衛侯衎卒
閽弑吳子餘祭
　閽刑人也刑人則無親何有於君故吳子之弑不書
　君閽天下之至賤者賤者不登於䇿故閽不書名邇
　至賤而無君之人宜其得禍也此書之以為後世任
　宦官者之戒
仲孫羯會晉荀盈齊髙止宋華定衛世叔儀鄭公孫段
曹人莒人滕人薛人小邾人城杞晉侯使士鞅來聘把
子來盟
　以公使人者無私感之情以公愛人者無私報之禮
　晉主夏盟諸侯所當聽役也然用諸侯之力以興天
　下之利則諸侯不以為惠而晉亦不以為賜今率諸
　侯之大夫以城其母黨之國則使人實私惟私于使
　人而中有所不安既用其力則不能無感於心故以
　士鞅來聘焉杞以先代之後諸侯所當恤也然使其
　誠逄患難而急在朝夕則諸侯恤之所宜先而把侯
　亦有所不必報今把實無患晉侯以己之戚率諸大
　夫而城之則愛人為私惟以私愛之則把不得無報
　於人故把子來盟焉晉以私用諸侯之大夫故必私
　聘之把以私得諸大夫之戚故亦私盟之聘所以拜
　工役之惠盟所以結事大之誠其迹若羙而其舉實
　無謂而然也聖人書城書聘書盟而公私之情見矣
　昧者徒責大夫之專且自成襄以還大夫之專盟專
　會專兵專伐多矣何至是始以為專即就其專之中
　有善惡存焉君子觀其善惡以定襃貶可也
吳子使札來聘
　楚子使椒吳子使札來聘本無異義而說者以季札
　為賢曲於吳致其襃吾所不曉且札之賢何以通於
　春秋吳諸樊餘祭夷末以其弟札之賢欲兄弟授受
　以及於札至札卒逃而不受逃而不受此非得已也
　藉以為賢則於魯史何以見之於魯史無以見聖人
　何謂以通於春秋此天下之曲說妄鈎經外事以亂
　春秋君子不可不辯且春秋之法尊中國而外吳與
　楚文王稱荆成王稱楚既而稱人稱子浸以彊盛於
　吳亦然其初稱國繼稱子而大夫稱名聖人各志其
　漸以其彊暴與中國五等為列初無筆削於其間各
　因其實而彊弱自見也今之來聘說者皆以為襃其
　來聘豈情也哉窺中國而已吾於荆人來聘既言之
秋七月葬衛獻公
齊髙止出奔北燕
　北燕雖周之同姓逺於中國然自守其先世之封固
　無患也自髙止奔之而燕以亂既而燕伯奔齊齊侯
　伐燕其亂皆基於髙止中外者天地之限此疆爾界
　各安攸居則天地以寜吳通中國而亂則夫通䢴溝
　習車戰固非其利也何也以其越天地之限忘祖宗
　之舊矣燕得髙止以為利吳得巫臣以為利而不知
　害從而生也此可以為中外限絶之戒吾故論之若
　髙止之出則在所不必考也
冬仲孫羯如晉
三十年春王正月楚子使薳罷來聘
　公一如楚在楚凡七月楚止之也魯公未嘗朝楚今
　一朝之楚盖驟得魯有侈心焉故久止公於楚以圖
　望外之利也既而知雖殺公無以得魯故復反之公
　至自楚而吳子使札來聘楚疑魯比吳以議楚之東
　鄙故以薳罷來聘焉則罷之聘非情也諼也昧者以
　為志其臣之姓氏為進之前日公子午公子貞伐鄭
　殺公子側殺公子追舒亦書氏族無乃亦進之乎吾
　欲聞其說
夏四月蔡世子般弑其君固
　子而弑父天下之大逆般之不子不誅而顯若固之
　不父世無自知之夫弑君鮮書葬而此乃書葬亦足
　以知非固之不父般亦未忍不子也書之左氏其閨
　門甚穢此所以得弑也
五月甲午宋災宋伯姬卒
　春秋日月之例吾無所取然有非日月無以見義者
　則亦不得不取焉五月甲午宋災宋伯姬卒則非日
　無以見伯姬之死於災也伯姬不幸遇災保母不在
　不下堂而死於火嗚呼難哉君子行不貴茍難而婦
　人非難無以見其節此伯姬之節所以特書於春秋
　而顧影無儔也易所謂恒其德貞婦人吉者歟春秋
　之書内女者四鄫把二姬以惡紀宋二姬以賢然語
　其難則紀姬未若宋姬之難也故紀姬之葬以字而
　宋姬之葬以諡此則聖人輕重之權也
天王殺其弟佞夫
　鄭伯克段于鄢段不書弟段不弟也則誅段為重而
　責鄭伯為輕今天王殺佞夫書弟則非佞夫之不弟
　過在兄也景王以萬乘之尊而不能容一弟何以示
　天下宜其見侮於諸侯不能興周也生殺之柄自天
　王專之故入春秋未嘗書天王殺卿大夫者今内不
　能親九族而手足不相容滅天倫矣故於此一書天
　王殺焉以見非所以用生殺之柄也
王子瑕奔晉
　子瑕佞夫之與也佞夫見殺而瑕奔晉然不容於王
　而奔諸侯諸侯抗王而匿之春秋之時歟若曰自周
　無出吾於周公出奔晉既言之
秋七月叔弓如宋葬宋共姬
　共姬之賢節義髙於天下魯與其榮焉故以卿㑹葬
　尊之也
鄭良霄出奔許自許入于鄭鄭人殺良霄
　稱人以殺而不言大夫討有罪之辭也良霄何罪哉
　以奔許自許入鄭也許固鄭之世讎良霄不安其位
　内不容而奔君之讎脇讎以入鄭將何為哉必將不
　利其國矣君討而殺之得其罪也則鄭之殺良霄盖
　合乎春秋
冬十月葬蔡景公
晉人齊人宋人衛人鄭人曹人莒人邾人滕人薛人把
人小邾人會于澶淵宋災故
　㑹未有言其故者惟桓二年稷之會書成宋亂與澶
　淵之㑹書宋災故皆譏也且宋災何與於人而諸大
　夫㑹之諸大夫㑹之盖將有以救災恤鄰也然唁不
　及國弔不及尸徒會于澶淵何為哉澶淵衛地恤災
　而會于衛地其不及災審矣以宋災而會會而不能
　賑之何哉吾知其故矣初伯姬之歸于宋齊晉不得
　已而媵之固己辱矣今宋災共姬獨以節義顯而齊
　晉之媵無聞也晉以霸主為宋而徵會魯獨以叔弓
　如宋葬宋共姬而不從晉令晉人盖曰諸侯共恤宋
　而魯獨擅其榮吾何為輸財於己成名于人哉故徒
　會而退卒無以賑之也然書其㑹亦足以見矣何用
　書其故邪盖於時蔡有弑君之事天王有佞夫之事
　鄭有良霄之事不書其故則無以知其為宋災而會
　也據左氏之說則是會皆諸侯之卿卿而書人其貶
　可知為宋㑹而宋亦書人宋召天譴不能側身修行
　而外求於人宜其均得貶也
三十有一年春王正月夏六月辛巳公薨于楚宫
　魯大夫之横起於文而成於襄非文之怠忽大夫未
　敢肆非襄之懦庸公室未遽弱雖大夫世祿不能免
　於橫而上之人有以制之則亦未能專也文公怠忽
　不君諸大夫寖以秉國幸成公繼之粗能剛果有立
　大夫之權日沮公室日張矣不幸即世襄公乳臭子
　嗣魯之統三家憑之㑹盟征伐皆出於己作三軍舎
　中軍惟其所欲以分公室及威令己去襄公雖壯而
　不能收矣繼之昭公嗣立年十有九而猶有童心噫
　天無乃以是而弱魯者乎抑亦周公治魯不能慮寖
　微之漸也吾於此盖有嘆焉嘆周公之聖垂世立法
　而不保其子孫之微弱也嗚呼奈何
秋九月癸巳子野卒
　子野襄公世子也公薨而子野卒此與莊公薨而子
　般卒文公薨而子惡卒何異均未成君均不書地均
　不書葬而子般子惡後世以為殺而子野獨以為毁
　吾竊疑之於時季氏之專尤非慶父公子遂之比愚
　意子野賢季氏忌之弑野而立昭公以毁言於朝而
　世不察爾不然不地不葬文與般惡同文同則其義
　不應異也識者當有以辯之
己亥仲孫羯卒冬十月滕子來會葬
　諸侯之喪大夫會之禮也諸侯㑹之辱矣于時諸侯
　以小大彊弱為判親㑹之更以為禮也羯速之子蔑
　之孫
癸酉葬我君襄公
十有一月莒人弑其君密州
　書人以弑失賊之辭也左氏以展輿弑父自立弑父
　自立天下之大逆而聖人為之諱則後世何所取信
　乎春秋左氏採野人之語而亂春秋者多矣其受經
　於聖人果何如乎
　　　右襄公盡三十有一年
　春秋經筌卷十二
欽定四庫全書
　春秋經筌卷十三　　　　宋　趙鵬飛　撰
　　　昭公
元年春王正月公即位
　閔之繼般不書即位般之弑閔不與焉不書即位不
　忍即位也宣之繼惡書即位惡之弑宣與聞之書即
　位如其志也今昭之繼野若野誠毁而卒則不可謂
　繼故繼正而書即位正也若野之卒如惡之弑則亦
　繼故矣繼故亦書即位與乎野之死也吾固不忍誣
　人以惡然子野之卒不地與子般子惡同聊一疑之
　以俟識者考焉
叔孫豹㑹晉趙武楚公子圍齊國弱宋向戍衛齊惡陳
公子招蔡公孫歸生鄭罕虎許人曹人于虢
　趙文子前為宋之盟以弭天下之兵於今六年内外
　無干戈之役諸侯安之今盟之既乆楚魯蔡衛皆已
　易世文子懼繼世之君不尋前好而寒宋之盟於是
　率諸侯之大夫而為虢之㑹申舊好讀載書不歃血
　其信己著於宋之盟也此雖出於大夫而為天下之
　利大矣君子不可以無襃故小大以國列濟濟有序
　而不盟不誓此誠當時之所難也宋之盟齊不與而
　此國弱亦㑹之利在天下雖大國亦知其不得不從
　也然宋之㑹蔡先衛而虢之㑹衛先蔡蓋晉楚雖合
　諸侯各有所主齊宋鄭衛曹主於晉陳蔡許主於楚
　宋之役晉楚初好晉遜於楚以楚之與為先故蔡先
　衛今之㑹晉楚乆合諸侯和㑹楚遜於晉當以爵列
　也故衛先陳蔡此又足以見晉楚交歡諸侯戢遜為
　有禮也若陳公子招或書弟或書公子書弟者家事
　也志其私也書公子者國事也志其公也無用多説
三月取鄆
　鄆莒之附庸也魯乘莒之亂而取之其惡著矣不書
　伐與昭四年取鄫同襄十二年春季孫宿救台遂入
　鄆邑未有書入者入極入向入滑皆附庸之國書救
　台入鄆則為莒之附庸審矣然魯有二鄆一近莒曰
　東鄆救台遂入鄆與此取鄆叔弓疆鄆田是也取之
　莒也一近齊城諸及鄆齊侯取鄆歸鄆讙龜隂田是
　也本魯田也然説者疑今之取不繫之莒以為非東
　鄆蓋不知其為附庸而誤以為莒之邑耳取附庸亦
　國矣何必繫之國乎
夏秦伯之弟鍼出奔晉
　書弟者親親之義以親親而奔罪秦伯也秦伯以千
　乘之君不能容一弟鍼之書弟非鍼不弟秦伯不能
　弟爾與陳侯之弟黄同以此防民後世猶有尺布斗
　粟之譏況㣲春秋乎
六月丁巳邾子華卒
晉荀呉帥師敗狄于大鹵
　僖文之世狄實横於中國齊宋魯衛皆罹其害文十
　一年魯敗之於鹹成十二年晉敗之於交剛其害遂
　息今諸侯未見狄患而荀呉敗之於大鹵大鹵即太
　原太原在晉之東北無乃為晉邊鄙之患而晉敗之
　歟十六年呉又伐鮮虞十七年復滅陸渾之戎則呉
　蓋亦好武功者也於時六卿日張各立功以固其寵
　趙氏以盟㑹勝荀氏以戰伐顯則呉之勝非晉之利
　荀氏之諼也
秋莒去疾自齊入于莒莒展輿出奔呉
　密州之弑去疾固懼禍出奔展輿繼立以義察之二
　子均惡也父既弑去疾不能有莒而奔齊固不子矣
　展輿繼立而不能討賊庸為有父乎故去疾雖世子
　而不書世子不足以世也展輿既立踰年而不書子
　不足為子也故曰二子均罪也
叔弓帥師疆鄆田
　魯既取鄆則田固魯田矣安用疆之疆之則然矣安
　用帥師脇之用是知取鄆非西鄆也近莒之東鄆也
　魯乘莒之亂以取其田鄆民不順也於是帥師而疆
　之其惡甚矣
葬邾悼公
冬十有一月己酉楚子麇卒
　經書卒而傳以為弑吾所不曉説者乃文其説比傳
　而叛經吾不知使後世無傳則安知楚子為弑不知
　楚子為弑則是春秋庇天下之大逆也未聞聖人作
　春秋而庇大逆也
楚公子比出奔晉
　楚子麇卒而公子比出奔則比者必麇之孚有所不
　容於嗣君耳
二年春晉侯使韓起來聘夏叔弓如晉
　諸侯即位小國朝之大國聘焉禮也韓起之來聘通
　嗣君也故叔弓如晉以報之
秋鄭殺其大夫公孫黒
　傳謂黒將作亂而殺之則殺之得其罪矣而以累上
　之辭書之何耶則黒之亂君必有以致之者春秋不
　誣人以罪不有以致之聖人豈以國殺為文哉
冬公如晉至河乃復季孫宿如晉
　襄公八年公如晉公在晉也而晉侯乃置公於國而
　外㑹季孫宿於邢丘以襄公之幼弱㑹襄公不若㑹
　季孫也今公即位而朝於晉晉侯拒公至河乃復而
　季孫宿如晉以昭有童心得公之朝不若得季孫之
　聘也於時季氏專政昭公特主祭而已昭之失政固
　也而晉主諸侯豈得輕人之君而重人之臣哉奬其
　臣以沮其君不可以訓故至河乃復為辱大矣而不
　為之諱責不在魯也晉之罪也
三年春王正月丁未滕子原卒夏叔弓如滕五月𦵏滕
成公
　魯未嘗㑹小國之𦵏襄公之𦵏滕子來㑹𦵏故魯以
　叔弓報㑹之然天王之𦵏魯有所不㑹或以㣲者㑹
　之今滕小國而以卿㑹𦵏何厚私情而薄王禮也厚
　薄之間諸侯之情見矣
秋小邾子來朝
八月大雩冬大雨雹
　八月今之六月冬則今之秋也夏旱秋澇隂陽之沴
　極矣
北燕伯欵出奔齊
　北燕未嘗通中國自齊高止奔之不數年而北燕亂
　雖燕伯之罪不可得而知吾疑高止有以誘其為惡
　也舍其舊而強所不習則其制不能不擾擾則民患
　之故燕伯内不能容以出奔焉然齊晉魯皆北燕之
　鄰不奔晉魯而奔齊此又眩於高止之誑而以齊為
　重也
四年春王正月大雨雹
　隂陽不和蔽而為雹冬大雨雹而正月復然其隂陽
　之災甚矣噫安得皇極之主以叙九疇哉
夏楚子蔡侯陳侯鄭伯許男徐子滕子頓子胡子沈子
小邾子宋世子佐淮夷㑹于申
　宋之盟虢之㑹内外交好兵戈不興生民實小康然
　非晉之利也晉楚未合宋鄭滕邾皆聽於晉不敢從
　楚也晉楚既合諸侯兩事於晉楚之間晉平怠於政
　權歸六卿不復問諸侯之北南也故楚靈為于申之
　㑹摟十三國之君而臨之自頓胡沈淮夷之外皆中
　國諸侯也既而兩用之以疾於呉小不順則滅陳滅
　蔡以快其虎狼之暴則何忍哉然晉之失諸侯萌於
　宋而見於申吾重於晉平惜之為晉計者自宋既盟
　之後内修政刑以和諸侯時合而盟諸宋衛之間以
　一其志無犯楚怒無侵楚疆修其内以撫其外則内
　不失諸侯而外不必鬭楚矣徒見宋之盟兵戍偃息
　民用安靖遂以為泰和而不慮楚人收諸侯以自封
　植也噫此則趙氏忠而無謀者歟
楚人執徐子
　楚子將以諸侯伐呉徐既聽於㑹矣而楚疑徐子出
　於呉而執之此豈霸討哉故稱人以執也
秋七月楚子蔡侯陳侯許男頓子胡子沈子淮夷伐呉
執齊慶封殺之
　楚之讎呉乆矣今以八國之兵伐呉非為慶封討也
　特以慶封為質爾慶封以崔氏之黨而出奔自魯而
　適呉魯不之討呉亦匿之此固天下之惡殺之正也
　然殺之志主於楚而聖人以諸侯共討為文所以抑
　強楚而存中國也楚莊王入陳殺陳夏徴舒聖人與
　其討賊之文以楚莊為強楚之賢君中國不能討而
　楚討之予楚所以責中國也今楚之伐呉不以討慶
　封為辭直報己怨爾及呉而執慶封殺之假仁以為
　虐也此所以不得以討賊之辭書之然慶封自魯之
　呉幸魯不乆匿之使封在魯則伐呉之役移於魯矣
　竊為魯懼之此可為匿叛者之戒
遂滅賴
　嗚呼楚一出而伐呉執殺慶封滅賴一至是哉晉平
　嗣霸偷安茍且坐視而不救天下何賴彼蓋以晉楚
　交好為利吾竊以為害矣
九月取鄫
　襄六年莒人滅鄫鄫入莒矣今之取鄫取之莒也莒
　得之以為附庸魯奪而滅之不係之莒非莒之邑附
　庸之邑也與取鄆同魯利莒之亂前日取鄆甚矣然
　鄫固非莒邑莒滅之而魯取之侵攘克奪轉而相之
　小國之民何以安哉
冬十有二月乙卯叔孫豹卒
五年春王正月舍中軍
　襄十一年作三軍三分公室三家各有其一今孟氏
　則仲孫速卒貜未能政叔氏則叔孫豹卒婼方世爵
　季孫宿乘機而弱二家之權故舍中軍四分公室叔
　仲各一而季孫獨取其二三家盡賦之以貢於公昭
　公特木偶人爾寸兵非公室之有欲三家無横得乎
　然魯本二軍季氏征之以作三軍吾既言之矣今舍
　中軍昧者不察更以為復正季氏之惡直情徑行其
　何畏而復正哉不知其假復正之名以行其姦也方
　三軍鼎立不舍中軍則無以分軍於叔仲之手也故
　假曰復二軍既革三為二則可以四分而軍不擾獨
　取其二而叔仲無若之何也聖人照其姦故不書復
　二軍而書舍中軍舍者棄也且初作三軍季氏將上
　軍叔氏將中軍仲氏將下軍今叔豹不幸而死於豎
　牛之亂二子見殺故季氏得藉口而復中軍焉其實
　則舍中而為二即二而為四也復正者果如是乎公
　榖之說踈矣
楚殺其大夫屈申
　稱國以殺罪累上也楚靈初疑徐出於呉而執之今
　又疑屈申貳於呉以殺之猜忌之君其何以自安乎
　宜其及禍也
公如晉
　公前年如晉而晉卻之今復如而不恥亦足見其庸
　弱而受辱不愧也
夏莒牟夷以牟婁及防兹來奔
　魯三嵗之間取莒之鄆取莒之鄫今又誘其叛臣以
　攘其二邑莒日削矣然魯亦何彊哉開疆拓地則三
　家實䝉其利藏亡匿叛則魯君虚被其惡周公之神
　靈未泯吾知其憤惋於九泉矣餘義同邾庶其
秋七月公至自晉
戊辰叔弓帥師敗莒師于蚡泉
　蚡泉魯地也莒以牟夷之叛來討叔弓乘其不備而
　逆敗之其敗則善而兵則不義也誘人之臣竊人之
　地為逋逃主彼一言及魯魯恨無隙以入地矣尚何
　以戰為黨叛怙姦冒恥嗜利其為惡甚矣
秦伯卒
冬楚子蔡侯陳侯許男頓子沈子徐人越人伐呉
　楚既睦於晉兵不復加中夏固亦幸矣然呉楚之憾
　日深諸侯嵗受其役陳蔡許鄭亦不為不勞矣呉自
　襄十四年至是凡四受楚兵其間惟呉遏伐楚而卒
　於道實未有以報楚也而楚兵無嵗不行於呉境呉
　非怯也養鋒戢銳以坐敵楚師故柏舉之役一戰及
　郢楚幾不祀用是知僚與闔閭非怯乎楚其為謀深
　矣若楚靈者其亦暴而無䇿歟雖外域相攻中國所
　不治然吾怪楚數伐呉而呉無以報姑論之以為勞
　兵無謀者之戒若夫越初見於經而書人便文爾與
　戚之㑹吳人鄫人同非襃貶
六年春王正月把伯益姑卒𦵏秦景公
夏季孫宿如晉
　魯連嵗取莒田匿叛人敗莒師疑莒之訴於晉也故
　季孫宿遂如晉聘謟事晉以破莒謀耳
𦵏把文公
宋華合比出奔衛
　華合比之奔傳以為寺人栁之譖也宋平在位四十
　年昬耄不爽無足怪者世子痤父子之親如獵狐兎
　亦内寵有以亂之耳嬖内寵則近寺人亦其漸使然
　則合比為寺人之譖宜矣嬖内寵而殺世子則父子
　之恩絶近寺人而逐華氏則君臣之義乖平公之得
　其終幸也
秋九月大雩
楚薳罷帥師伐呉
　楚於是伐呉者凡五
冬叔弓如楚
　諸侯兩事晉楚季孫宿如晉則不得不以叔弓如楚
　也
齊侯伐北燕
　將納北燕伯
七年春王正月暨齊平
　齊自靈公莊公再世讎於魯北鄙之民無日安靖魯
　亦倚晉以圖之比衛以伐之景公繼故而立改先君
　之轍以修好於四鄰故即位之初嘗以慶封來聘齊
　雖聘魯而魯無以報之則怨未除也故明年慶封來
　奔齊以魯納己之叛臣蓋有言焉其後仲孫羯嘗同
　高止為城杞之役叔孫再同國弱為虢之㑹然盟主
　之令而已非齊魯交鄰之義也今魯内睦於晉南連
　於楚東㛰於呉齊實懼焉故欲平雖非齊之欲勢有
　所不得已也既不可曰及齊平亦不得曰㑹齊平故
　變文而書暨暨者内有以彊之而外有所不得已也
　如定十年宋公之弟辰暨仲佗石彄出奔陳者同春
　秋各因人情而立文不以文害情左氏以為燕暨齊
　平以比州公如曹次年書寔來之文若然則下安得
　有叔孫婼如齊涖盟之事乎案定十一年及鄭平繼
　書叔還如鄭涖盟與此事同文一用是知左氏之說
　迂矣
三月公如楚
　魯交事晉楚前年公如晉則今不得不如楚耳
叔孫婼如齊涖盟
　盟所以質疑既平矣尚何盟哉用是知春秋之世非
　盟不信也齊之求平亦既屈矣而魯之暨平有所不
　情焉故既平而繼之以盟涖盟者前定也定於平之
　日矣故叔孫婼至是而徃涖之則夫平之日已有盟
　之期有盟之意而不即盟蓋疑魯有所不情而要其
　至焉噫魯若不得已而暨平齊有所不信而要盟二
　者均非所謂由衷也然齊魯因是而交好終昭公之
　世無疆塲之警則平與盟雖非由衷是亦春秋之美
　事爾夫復何疵
夏四月甲辰朔日有食之秋八月戊辰衛侯惡卒
九月公至自楚冬十有一月癸未季孫宿卒
　季氏之有宿季氏之禍也非幸也季友之賢聞於諸
　侯天下貴之繼而文子相二君儉徳昭著魯人懐之
　不幸而得宿為成季文子之辱大矣人之幸莫大於
　有子人孰不有子生不肖子不愈於無乎然所貴乎
　有子者以其賢而克家也今季氏之有宿自當時觀
　之奪公室之權執魯國之命君制於己臣聽於下無
　敢違忤其亦尊矣自今評之不免為逆臣以成季文
　子之後而世有逆臣庸為季氏之福乎極宿之罪則
　外干不忠之誅内䝉不孝之戮其死於牖下誠幸而
　魯與季友何不幸也其子意如至於逐魯君廢國儲
　然其鎡基皆起於宿春秋誅禍首則宿於此罪不容
　逭耳
十有二月癸亥𦵏衛襄公
八年春陳侯之弟招殺陳世子偃師
　春秋書弟有二義皆責在兄也弟而賢乃至於不相
　容兄之過也不相容是弗友也弟而不賢乃至於不
　能制亦兄之過也不能制是失教也惟鄭之段則兄
　之過為輕而逆在段故不書弟如陳侯之弟黄出奔
　楚是不相容者也若宋公之弟辰入於蕭以叛是不
　能制者也今陳公子招至於殺陳世子偃師尚為能
　制之乎故書陳侯之弟而不書公子以陳侯不能教
　其弟而禍及其子也然招之惡亦既貫盈矣上抗其
　兄下殺其姪卒之召楚人之虐陳以不祀皆招之罪
　也雖然非陳侯有以寵之不至於是故聖人以陳侯
　之弟書之謹其源也
夏四月辛丑陳侯溺卒
叔弓如晉
　比年以來魯之君臣交徃來於晉楚之間其為役也
　勞矣豈獨魯為然舉魯以問他邦小於魯者可知矣
楚人執陳行人于徴師殺之
　陳侯卒而赴於楚常事也而楚殺其使何哉蓋徴師
　赴喪楚必問所以繼世者招既殺世子則徴師何辭
　以對此所以見殺也然殺世子者招也徴師何與徴
　師之來知將命赴喪而已嗣君之立與世子之死非
　徴師所宜受其責則楚殺徴師非其罪也書人以執
　書行人以殺其非霸討明矣
陳公子留出奔鄭
　招殺世子而立公子留陳侯卒徴師赴於楚楚人詰
　其殺世子而殺之公子留懼而出奔然則留既立矣
　不書子而書公子不宜立也著留之不宜立所以誅
　招而正嫡庶之分也
秋蒐於紅
　嗚呼三家之姦謀深哉欲得權則假禮以欺其君欲
　得衆則假仁以罔其民蒐田國之大禮魯曠世不講
　矣今三家既分公室兵柄一出於己故蒐於紅數軍
　實而已藉蒐田之禮以欺昭公焉且春蒐夏苗秋獮
　冬狩周禮也然蒐苗獵之淺獮狩獵之深今於秋宜
　獮而用春之蒐何哉三家非不知蒐之獲寡而獮之
　獲衆也姑淺獵而寡獲以示衆不貪於弋獵也一用
　蒐田之禮上以欺其君下以罔其民其實則數軍實
　而已而説者疑其秋而蒐為失時蒐於紅為非地不
　知失時非地在所不責而欺君罔民不可不察也不
　然前乎此三家未分公室何以不蒐田哉
陳人殺其大夫公子過
　陳哀既死世子既殺則制陳之命者公子招也命制
　於招則殺過者是亦招之命爾今不書招殺過而以
　陳人討賊之文書之不與招之得討賊也且殺世子
　者招也而過與聞之招實主其謀而移罪於過安得
　討賊之義哉招之殺過欲以賣楚也楚豈不知其故
　而欲以公子過除之亦愚矣楚人固己不與其殺過
　而况陳人乎陳人且不與其殺過以自洗而况春秋
　乎此聖人所以書陳人殺其大夫公子過以陳人衆
　討為文也
大雩冬十月壬午楚師滅陳執陳公子招放之於越殺
陳孔奐𦵏陳哀公
　嗚呼陳之滅公子招為之也欺君父之耄殺嫡立庶
　内相魚肉以招楚師且虎兕搏人固其常性然非人
　爭怒奮呼以啓其來則虎亦未敢履人之室而搏噬
　也吾謂寸誅招也不足以謝陳人彼楚南蠻爾在所
　不治也然楚雖南蠻亦假義以濟其暴乘陳之亂而
　夷其社稷執罪人而放殺之以禮而𦵏陳侯矣取亂
　侮亡之義出於楚人中國其亦有霸主乎晉平於此
　其罪大矣然徴師赴喪而楚殺之公子招殺世子亂
　陳國而楚纔放之則刑政可知矣此無足較是乃南
　蠻之習也
九年春叔弓㑹楚子于陳
　楚因陳亂而滅陳諸侯實懼而魯三家之横不減公
　子招三分公室四分公室惟其所欲大蒐以數軍實
　昭公特主祭與號而已彼其不遂為陳之亂者未得
　其間也楚兵東指魯其殆哉故叔弓㑹楚子於陳諜
　楚之釁也然於時國命制於三家而叔仲季不出乃
　以叔弓㑹之叔弓肸之孫爾用是知三家有畏於楚
　也陳之亂晉不能正而使楚得以行虐而懾諸侯晉
　則有罪焉然陳既滅而復書陳則聖人蓋不與楚之
　得滅陳也不與楚之滅陳病晉也
許遷于夷
　許於是再遷矣其後又遷於白羽又遷於容城凡四
　遷卒為鄭滅嗚呼君子為國不恃遷以固恃徳以存
　許夷邦也固無以責其徳而其守邦之䇿何其謬且
　踈哉宗祏神主如坐不維之舟岌岌乎沉浮不能自
　保焉得不亡且許所畏者鄭而所恃者楚許以楚之
　力而扼鄭鄭何敢加許然鄭數伐許楚有所不救何
　耶則許所以事楚者有所不至也既不能彊又不能
　弱而朝夕皇皇挈國而逃吾見許之滅自取滅也非
　鄭能滅之也
夏四月陳災
　外災非赴不書陳既滅矣安得赴時楚子在陳而赴
　於我我弔焉故書然陳既滅則陳已為楚烏得曰陳
　蓋陳雖滅而其名存楚嫌夫災之在楚而以陳赴焉
　聖人亦因其名而存陳存陳所以誅楚也
秋仲孫貜如齊
　貜蔑之子速之弟也速無嫡子以弟貜為後貜幼速
　庶子羯攝之襄三十一年羯卒貜乃嗣爵今始見於
　經聖人書之以著仲氏世次焉齊既平于魯故貜如
　齊修聘也
冬築郎囿
　諸侯苑囿有常地郎有囿而築之奪民利也桓四年
　公狩於郎則嘗為田狩之地莊三十一年築䑓于郎
　則嘗為登覽之地其啓之有漸則成之有日今築以
　為囿實桓莊有以啓之也夫苑囿不虚築有國者以
　之田獵治兵講軍國之禮焉非茍為玩也三家既分
　公室兵民皆制於己故多其囿以為蒐狩之地其迹
　若公而其情實私也
十年春王正月夏齊欒施來奔
　欒高陳鮑齊之權臣與魯之三家無異也力醜勢齊
　交相持以相併欒氏奔則高陳鮑益橫矣
秋七月季孫意如叔弓仲孫貜帥師伐莒
　魯初有三軍作三軍自襄公始吾於作丘甲作三軍
　既言之昧者徒見魯有四卿並出或三軍並出或二
　卿並出因以是定軍制吾竊哂之且鞌之戰四卿並
　出豈魯有四軍耶考之於傳凡軍出有將佐三軍並
　出則軍各有佐有御有右焉故晉師之出有八大夫
　俱行者豈亦晉有八軍耶即今季孫意如叔弓仲孫
　貜伐莒三大夫並出説者遂以為舍中軍三家各分
　公室故三軍並出彼徒見三大夫之出適與軍數合
　而意之爾且季孫意如固宿之子而仲孫貜固蔑之
　子也而叔弓則别族非叔孫氏之子孫乃叔老之子
　而叔肸之孫耳何為亦得一軍哉若然則伐莒之師
　獨季氏將上軍而叔弓佐之仲孫貜為戎右耳固非
　三軍並出也然師舉元帥春秋之常今將佐並書何
　耶蓋將尊師少稱將今叔弓及貜皆卿雖以佐行不
　得不書也亦足以見季氏之雖一出而將佐戎右皆
　大夫矣凡大夫之出勢力均者皆兩書之使及介亦
　然襄十四年向之㑹季孫宿叔老並在㑹哀二年句
　繹之盟叔孫州仇仲孫何忌同在盟皆兩書於䇿不
　獨用兵為然也然魯乘莒亂取鄆鄫誘牟夷而得牟
　婁及防兹亦已甚矣無怪莒人有蚡泉之師也而叔
　弓且乘其不備而敗之矣今又三大夫並出而扼莒
　莒何以堪之無乃以從牟夷之言而謂莒可取乎誘
　人之臣以竊其邑又因叛臣以謀其國不仁孰甚焉
　此固季孫意如之所為也不如是無以為意如
戊子晉侯彪卒
九月叔孫婼如晉
　婼叔孫豹之子
𦵏晉平公
十有二月甲子宋公成卒
十有一年春王二月叔弓如宋𦵏宋平公
夏四月丁巳楚子䖍誘蔡侯般殺之于申
　般弑君弑父而自立天下所宜討也楚能聲其罪而
　伐之誅其君弔其民置君而反則雖在南蠻聖人且
　與其有王者之風今䖍以盗賊之計引入陷穽而獵
　之實利其土地俘其玉帛虜其子女而已是天下之
　元兇也故前乎此諸侯殘殺諸侯者有之未有斥名
　者於楚特名之聖人惡之深矣故雖若般之惡而君
　子不與其討不正其誘殺諸侯也盖其禍心不在討
　般志於滅蔡耳
楚公子棄疾帥師圍蔡
　楚䖍殺蔡侯圍蔡國凡八月不解卒滅之而後己嗚
　呼毒哉
五月甲申夫人歸氏薨
　襄之妃昭之母
大蒐於比蒲
　蒐春田也四時均田也聖人因時立制為淺深詳略
　之别以順天便民耳方春生育之時聖人順天地好
　生之徳而不忍加殺戮於其時故春田曰蒐擇而細
　取之而已非若夏苗秋獮冬狩殺取無筭也魯之蒐
　者一大蒐者四皆於夏秋冬之間而用春蒐之禮何
　其仁哉蓋三家作三軍舍中軍以分公室實彊民而
　征之懼民之不咸其教也故屢蒐焉疑民之疾其貪
　獲也故不用苗獮狩之禮然則非仁也諼也蓋三家
　志於數軍實以傾其民心使民知有三家而不知有
　魯爾非為田狩以共宗廟賔客充君之庖也此所以
　雖夏秋冬而專用蒐歟書大者罄丘甸之兵而盡蒐
　也説者以為僭天子過矣且天子諸侯均得蒐天子
　六軍諸侯三軍或二軍或一軍合而盡蒐均謂之大
　蒐魯安得六軍以僭天子哉此徒見其書大遂以為
　僭不知春秋書大為僭者惟大雩而已大閲大蒐皆
　田獵教兵之名天子諸侯同之非僭也特論其所以
　蒐之故則襃貶明矣
仲孫貜㑹邾子盟于祲祥
　邾悼公嘗讎於魯魯訴之晉晉執邾子取邾田既而
　庶其竊邑來奔畀我繼以叛至邾失邑失臣失民實
　弱且危故不得已而朝魯襄二十八年之朝是也昭
　元年悼公卒莊公立未通於魯今仲孫貜㑹邾子盟
　于祲祥㑹嗣君且修先好也
秋季孫意如㑹晉韓起齊國弱宋華亥衛北宫佗鄭罕
虎曹人把人于厥憖
　蔡般弑君楚䖍滅蔡均天下之大惡也初般之逆晉
　不能討固已失之於前今楚討般而出救之則失之
　於後故厥憖之㑹晉合諸侯之大夫觀望不進蓋不
　救則懼蔡滅而罪集於晉救之則恐怙般而見責於
　楚故出兵於次而示救蔡之形實不敢救也聖人不
　與人以無實之名故書㑹而不書救焉然澶淵之㑹
　謀周宋災而亡其實則聖人書宋災故而大夫皆人
　以責之此大夫無貶詞何哉蓋於時楚實暴横晉乆
　不振其能一舉而犯虎狼之鋒乎故厥憖之㑹㑹雖
　不及救而聖人不責不彊人之力不足也力不能救
　而徒為是㑹以釣救人之名此聖人所以書其㑹而
　不書救以譏之則夫聖人不責其不能救譏其無實
　而取名也
九月己亥𦵏我小君齊歸
冬十有一月丁酉楚師滅蔡執蔡世子有以歸用之
　楚靈暴虐於是極矣虎兕搏攫既飽不饜則獵夫荷
　戈而襲其後何則犯衆所疾也今楚䖍誘殺蔡般圍
　蔡八月既滅而虐用其世子嗚呼滅國者有矣未有
　若是之酷者聖人書誘書殺書圍書滅書用之不以
　南蠻而略其辭極楚之誅所以傷中國也然楚䖍滅
　陳滅蔡方以為得志而不知乾谿之戮近在旦夕蓋
　罪惡貫盈天所不容而况於人乎蔡般之死於是八
　月則世子宜立矣既立未踰年稱子而有書世子蓋
　蔡侯死於誘蔡國受圍者八月父不成喪而國遭圍
　蓋未立也國滅而有有所不屈故䖍憤而用之也則
　夫有蓋能死社稷者故以世子書能世其父也公羊
　乃曰不君靈公故不成其子非也書曰世子乃曰不
　成其子耶父雖不義而得國何與其子桓公弑隠自
　立其迹與蔡般同至莊公之生聖人何以書子同生
　哉聖人不以其父而不正其子父雖不正而子其嫡
　子則不得不正之所謂不成其子者穿鑿甚矣
十有二年春齊髙偃帥師納北燕伯于陽
　燕伯之奔齊於今十年齊於是始納之亦緩矣六年
　齊侯伐北燕將納燕伯而不克蓋不能納必得賂而
　止也聖人惡無其實而予其名故不書納焉今納之
　不及國而納於陽陽燕邑也其後不復見於經不知
　卒歸燕與不也然諸侯之入有正簒聖人於名不名
　以見之鄭突以簒入於櫟故名衛侯以正入於夷儀
　故不名今燕伯實正也見逼而奔倚齊而入故亦不
　名以别其無惡焉
三月壬申鄭伯嘉卒
夏宋公使華定來聘
　宋平之𦵏叔弓㑹之華定來聘通嗣君且拜叔弓之
　辱也
公如晉至河乃復
　昭公之前公之如晉者多矣未有半途而復者文八
　年公孫敖如京師不至而復不至京師而自復非彼
　有以卻之故不地今昭公如晉者七而至河乃復者
　五説者皆以為得罪於晉昭公何負於晉而得罪如
　是之多也惟二年公如晉至河乃復繼書季孫宿如
　晉盖昭公之世政出季氏季氏疑公如晉有以議己
　也故以公待命於河晉辭而已如晉則季氏安此宿
　之諼也晉侯不察以為魯政既不在公則公之朝不
　若得宿之聘也故卻公而聽宿焉至五年公如晉晉
　聽公朝公必有以言其故自五年之後季氏亦不敢
　如晉疑晉聽公以治己也然晉實不能治季氏何則
　貢賦之所出季氏專之逆季氏則無以得魯貢故其
　後公如晉晉皆卻之懼公復有言以逆季氏之意也
　及公末年内迫於季氏則寧奔齊而不敢奔晉知晉
　佑季氏而不與己也其事之書於經者首尾甚白第
　學者不考爾觀乎此則至河乃復之故可知矣説者
　以為得罪於晉而晉卻之彼得罪則不敢朝既朝則
　非得罪也若其冒罪而朝晉晉何不聽其朝而詰之
　仄卻其朝何為哉此固不近人情亦意之耳
五月𦵏鄭簡公
楚殺其大夫成熊
　稱國以殺罪累上也
秋七月冬十月公子憖出奔晉
　是必不允季氏者不允於季氏而出奔則忠於公室
　者矣公之黨日銷而季氏之黨日侈昭公何以安嗚
　呼悲夫
楚子伐徐晉伐鮮虞
　楚䖍春秋之桀紂也而聖人爵之晉昭中國之桓文
　也而聖人外之用是知聖人責晉昭重矣楚䖍滅陳
　滅蔡至是復伐徐可不謂甚乎春秋書楚子伐徐以
　不誅誅之也晉昭首嗣霸業蔡之滅有之殺坐視不
　救覿楚之彊鼠拱折縮而不敢犯蕞爾鮮虞固未甞
　犯晉之牧圉晉伐之何為者哉大者晉畏之弭耳乞
　憐小者晉扼之瞋目疾視此固或吐或茹之常態非
　霸主之事也宜春秋書晉以貶之
十有三年春叔弓帥師圍費
　費季氏邑也季氏執國命以逆其君南蒯弄邑兵以
　叛其主嗚呼亦天道好還理之必至歟抑季氏之專
　有以啓之也天道幽逺有所不得考而季氏攘竊以
　抗其君欲其臣忠於己得乎孔子曰天下有道禮樂
　征伐自天子出天下無道禮樂征伐自諸侯出自諸
　侯出十世希不失矣自大夫出五世希不失矣陪臣
　執國命三世希不失矣蓋諸侯抗天子則大夫抗諸
　侯大夫抗諸侯則陪臣抗大夫馴致之漸也今夫為
　人子而不孝其父則無怪夫其子之悖於己也為人
　臣而不忠其君又何以責其臣之叛己乎襄七年城
　費左氏謂季氏狥南氏之請盖費為季氏私邑非為
　南氏也實自封殖爾不知南氏因城而益固其叛心
　以生非所以為季氏之利也故三家之彊首於季氏
　而陪臣之叛亦首於費其自封殖適所以自禍也此
　可為營私背公者之戒哉今費之叛季氏不自圍而
　叔弓圍之叔弓非三家之黨也公之臣也服則已城
　之以為恩叛則公討之以賈怨恩歸於己而怨歸於
　公叛則屬公而服則歸己意如之姦則深矣而昭公
　何其不爽哉此其所以卒見逐於季氏也
夏四月楚公子比自晉歸于楚弑其君䖍于乾谿
　楚䖍初立公子比奔晉則比固不能於䖍乆矣今棄
　疾謀逆知比之疾䖍也因其所疾而以之弑君故比
　歸而遂弑䖍䖍之弑意出於棄疾而禍成於比聖人
　不直誅其意而書比弑者蓋楚䖍無道比與棄疾均
　欲行其逆比因棄疾而堅其欲弑之心棄疾假比以
　成其簒奪之志故春秋兩書而並誅之繼言楚公子
　棄疾殺公子比則比蓋墮棄疾之計而不省爾然比
　歸楚而弑君其惡大矣而春秋書歸不言入彼以歸
　為善入為惡者吾欲聞其説
楚公子棄疾殺公子比
　比弑君也而不以討賊之辭書之非討賊也盗殺盗
　耳弑䖍之意本出於棄疾棄疾特因比之有弑心而
　以假手於比耳比不之慮蓋疾䖍之乆得間則行其
　志不知棄疾用其逆以濟己之欲故比之弑匕首未
　釋而棄疾殺之以自立彼棄疾之殺比蓋曰吾為楚
　討賊也而不知聖人照其惡而不以討賊之辭書之
　也噫觀乎此㣲春秋亂臣賊子後世其何以辯之
秋公㑹劉子晉侯齊侯宋公衛侯鄭伯曹伯莒子邾子
滕子薛伯把伯小邾子于平丘
　晉之霸業不振乆矣平公既和於楚為宋之盟晉無
　鬭楚之志遂不復出㑹諸侯城把之役澶淵于虢之
　㑹皆大夫爾平公不出也楚用是横行天下滅陳滅
　蔡惡薫天地而無所顧忌今天勦其惡内自魚肉晉
　昭於是乘其機以復收諸侯㑹十三國之君於平丘
　而以劉子㑹之真得其機矣一㑹而陳蔡二君復有
　其社稷其為功實大聖人以其有存亡繼絶之功故
　爵列以序實予之也
八月甲戌同盟于平丘公不與盟晉人執季孫意如以
歸
　㑹盟再舉地者四平丘亦與其一則平丘之盟聖人
　蓋善之然葵丘首止之盟以宰周公王世子不在盟
　故再舉諸侯以見其非伉宋之盟以書諸侯之大夫
　故再舉以志其非專今之盟劉子實同盟無用再舉
　而再舉者辭煩不殺以見其襃也雞澤之㑹單子同
　盟不再舉則知今日再舉平丘為貴矣然則何以貴
　之蓋一㑹而内能治魯之彊臣外能復陳蔡之後也
　復陳蔡之後先儒固言之而公不與盟與執意如之
　事吾竊有説焉説者皆曰晉侯聽邾莒之訴而不與
　公盟執意如以歸邾莒之訴於經無以見十年意如
　叔弓嘗伐莒以為莒之訴者猶然也而邾子十一年
　方為祲祥之盟何以訴為要之二國之訴無以見不
　可臆度以經文觀之蓋意如欲專盟而公不得盟晉
　侯因其專而執之耳且魯之襄昭皆庸君權制於三
　家乆矣邢之㑹公在晉而季孫宿專㑹湨梁之㑹公
　在㑹而大夫擅盟意如視以為常焉今平丘之盟意
　如欲專歃而公不得與盟也非晉不盟公也文十六
　年季孫行父㑹齊侯於陽榖齊侯弗及盟成十六年
　公㑹晉侯於沙随不見公此皆責其外故齊侯不盟
　行父晉侯不見公也今公自不得與盟豈晉不盟公
　乎用是知意如止公而公不得與盟也繼書晉人執
　意如為得霸討乃書人以執何哉不歸京師而執以
　歸也劉子在㑹倚王命以令諸侯而執彊臣不聽之
　天子而自予奪焉此其所以非霸討也然能即㑹而
　為魯抑權臣固不可以掩其義既與其義不可不責
　其忠也
公至自㑹
蔡侯廬歸于蔡陳侯呉歸于陳
　陳蔡之復雖楚復之實晉之力也晉乘楚亂而合諸
　侯於平丘故楚人懼而復陳蔡陳蔡之廟復血食者
　晉也故聖人不書自楚而以自歸為文外抑彊夷而
　内予晉也然蔡廬陳呉何以名曰貶彼獲奉其社稷
　何以貶為君子不貴茍得茍得一金君子不取而况
　千乘之位乎衛人立晉時乗州吁之亂為衆所推而
　立春秋猶不予也今呉廬雖得國得於楚爾王命何
　有父授何在此其所以不可不名爾則夫為呉廬者
　雖受楚命必請於天子如緇衣之命武公然後為正
　不然茍得黻冕非所以為貴也
冬十月𦵏蔡靈公
　廬復國能𦵏閔之也
公如晉至河乃復
呉滅州來
　州來近楚呉乘楚亂平王新立而滅之耳初入州來
　而卒至於滅吳人之心惟志於蠶食而已
十有四年春意如至自晉
　意如專制魯國公不得與盟晉侯執之是也雖殺之
　天下無以議晉何則除魯患以安魯固魯之利也安
　一國之功重釋一人之恩輕晉昭不權其輕重而舎
　之吾以為失刑矣故聖人去氏以著其惡代晉侯誅
　意如也
三月曹伯滕卒夏四月
秋𦵏曹武公
八月莒子去疾卒冬莒殺其公子意恢
　公子而不言大夫非大夫也舉其貴而已矣稱國以
　殺罪累上也去疾卒而意恢殺則意恢者去疾之孚
　也去疾自齊入莒必意恢有力焉去疾宜有以厚之
　今去疾卒庚輿去疾之讎故纔立而殺意恢焉則意
　恢之死非其罪去疾累之也去疾累之是乃所以累
　去疾也
十有五年春王正月呉子夷末卒
二月癸酉有事於武宫籥入叔弓卒去樂卒事
　宗廟主孝君臣主恩恩與孝孰重曰孝重君子權其
　輕重而權以情則於禮無失矣有事於武宫宗廟之
　禮也禮主乎孝叔弓卒君臣之禮也禮主乎恩孝重
　而恩輕則宗廟之禮也禮不可輟今有事於廟而為
　叔弓輟樂焉是以輕廢重也春秋不可以無譏宣公
　有事于太廟仲遂卒于垂壬午猶繹萬入去籥則失
　之無恩宣公非不知繹可已而不已也以仲遂有私
　恩於己而負大惡於國故不為之廢繹而徒去籥也
　繹享賔也有事於武宫奉先也享賔可已而不已奉
　先不可已而已皆失矣然宣公失於亡恩而昭公失
　於不孝不孝之罪重而亡恩之罪輕而説者乃重責
　宣而輕責昭何哉蓋宣實詐而昭則過而已此過故
　之所以異也於時魯之卿皆三家爾惟叔弓非三家
　之族公實賴之今其云亡此公所以深戚方涖祀事
　而特為去樂固無暇議其禮也雖然去樂則失矣而
　有事於武宫此何為者哉諸侯四廟與太祖之廟為
　五武之廟為鬼乆矣而成公為之立宫此固違制自
　成迄襄又三世不毁此記禮者所以有武世室之説
　也聖人於此書之非苟著去樂之失抑亦見武宫不
　毁違制甚矣
夏蔡朝呉出奔鄭
　蔡平公復有蔡纔再嵗而大夫出奔亡國之君固不
　足與圖存也左氏以為費無極以反間譖朝呉而逐
　之雖於經無所考理或然歟楚之復陳蔡蓋非得已
　特怵於勢有所不情也今蔡得賢佐則疑其讎楚故
　以反間逐之無足怪者其後蔡悼為楚所拘卒死於
　楚楚之謀蔡深矣於此蓋悔於復蔡也
六月丁巳朔日有食之
秋晉荀呉帥師伐鮮虞
　十二年晉侯伐鮮虞書晉貶之也今荀呉伐鮮虞反
　無貶辭何哉疆圍之患不可不去獨觀其師之義不
　義爾前日楚方滅陳滅蔡而晉不問乃區區無故而
　伐鮮虞是以貶之今中國少靖而鮮虞在晉之鄙或
　為晉患故荀呉征之然襃之歟曰非也僅免於貶爾
　襄昭以來用兵無曲直多書主將皆大夫專兵以立
　己功也無足多者顧兵之所加何如而善惡見矣
冬公如晉
　公屢如晉而晉卻之至河乃復以季氏之故也今晉
　方為魯執季氏而釋之公無所博晉無所庇故聽公
　一朝焉晉平卒則季氏復横二十一年如晉則晉復
　卻公矣晉平之死抑公之不幸歟
十有六年春齊侯伐徐
　徐自齊桓之霸内從中國宣成襄之世不見於經蓋
　從楚爾昭四年申之㑹徐人在焉楚人以其貳於呉
　也即㑹執之故明年徐從楚伐呉其後世比於楚今
　楚大亂之後楚平新立齊侯伐徐僥倖其或從也
　無桓公之徳而望桓公之服徐吾見其不自量爾齊
　侯書爵非襃也杜諤以為别大夫之專兵是也
楚子誘戎蠻子殺之
　狙詐之計誘人於䧟穽者夷狄之常情也前日楚䖍
　殺蔡侯書名而此不名蓋其所施不同則其所貶之
　辭亦各有輕重也其類相誘在所不責然入春秋未
　有書誘殺者今楚再用狙詐之計信義銷亡變詐日
　深此不得不録之以垂戒也以此防民後世猶有馬
　邑誘匈奴而生事於疆場聽尚結賛盟而見刼於壇
　坫者以誘人與見誘於人其罪均也是不知春秋者
　也
夏公至自晉
秋八月己亥晉侯夷卒
九月大雩
季孫意如如晉冬十月𦵏晉昭公
　嗚呼小人將謀私也必靦顔忍恥以乞憐於人意如
　見執於晉晉固已讎也今昭公之䘮魯非無使介可
　以㑹𦵏而冒讎而親之彼豈以禮報怨者哉蓋媚晉
　以謀魯也晉昭既卒安知嗣君不佑於己乎其後卒
　極其惡以逐昭公公如晉而晉不納黨於意如也則
　意如今日之行為謀深矣
　　　右昭公盡十有六年
　
　
　
　
　
　
　
　
　春秋經筌卷十三
欽定四庫全書卷
　春秋經筌卷十四　　　　宋　趙鵬飛　撰
　　　昭公
十有七年春小邾子來朝
夏六月甲戌朔日有食之
秋郯子來朝
　小國之朝大國以其勢力足以庇小也魯方自庇不
　暇何暇庇人小邾子及郯子來朝蓋亦無益矣
八月晉荀呉帥師滅陸渾之戎
　辛有適伊川見被髪而祭於野者曰不百年此其戎
　乎其後為陸渾之戎伊川逼近成周而陸渾居之周
　室既衰無有能徙之者矣晉荀呉於是滅之肅清畿
　甸實有功於周故聖人書名書氏書帥師以别之晉
　之所滅者三荀林父滅赤狄潞氏書師士㑹滅赤狄
　甲氏書人而此獨書其氏族蓋異夫林父士㑹矣雖
　然滅人之國君子所疾而陸渾逼處周京保無有變
　生肘腋之患乎撫之既慮于養癕迫之又恐其速禍
　然則何道以處之正其疆索嚴其制防擇閒地以徙
　居之其亦可也滅之俾無遺種亦酷矣
冬有星孛于大辰
　大辰天之尊星星辰參列不可以無統故曰大辰者
　衆星之樞極也大火為大辰伐為大辰北辰亦為大
　辰星孛大辰下凌上之象也若責其應則吾不知
楚人及呉戰于長岸
　長岸楚地呉伐楚也呉之受楚兵者屢矣而未有以
　報楚襄二十五年呉子遏伐楚門於巢卒兵未及楚
　也三十年間呉未嘗一日忘楚特以楚方張呉無以
　必勝也今王僚為長岸之戰不書呉楚孰敗蓋亦敵
　耳其後敗六國之師於雞父既而滅巢滅徐大敗楚
　師於柏舉楚日削而呉日張矣兩凶交攻中國所不
　治然呉楚爭鋒遞為雌雄諸侯安在哉志呉之彊所
　以嘆中國之㣲矣
十有八年春王三月曹伯須卒
夏五月壬午宋衛陳鄭災
　宋衛陳鄭同日而災異之大者也呉楚方張而中國
　又罹天禍豈天不佑中國哉加譴告以警懼之冀其
　自修以固其社稷
六月邾人入鄅
　春秋小國真蜂蠆也晞太陽之温則肆其毒邾子見
　削於魯亦甚矣今少安其巢則毒螫之心生鄅何慊
　於邾邾人乘其不虞而縱兵入其郛蓋以前日失鄆
　失鄫失漷東田故僥倖於鄅庶或掩其不備取此以
　償彼也是誠可疾故曰邾人入鄅書人書入賤之也
秋𦵏曹平公
冬許遷于白羽
　義見九年遷於夷儀白羽楚地在鄧州
十有九年春宋公伐邾
　鄅故也邾入鄅故宋公伐邾為鄅報邾也然鄅在沂
　州越邾而後至鄅固無與於宋宋何怙於鄅而為鄅
　伐邾哉是必鄅之婣也左氏以為鄅子娶於宋向戌
　之女也理或然歟邾入鄅書人書入而宋伐邾書爵
　書伐曲直明矣
夏五月戊辰許世子止弑其君買
　春秋書許止弑君而傳以為非弑學者不信經而信
　傳又從而為之辭吾所不曉若果傳實而經虚也則
　是春秋誣人以大逆矣君子聽訟辭不實慊然不安
　於心而况大逆之罪聖人輕以加人乎此固獰言亂
　經被聖人以誣人之罪其誅重矣歐陽子固嘗攻之
　吾願鳴鼓而先登是乃闢楊墨之意也餘義見趙盾
己卯地震
秋齊髙發帥師伐莒
　莒之亂去疾奔齊自齊入莒齊之功也今去疾卒意
　恢去疾之子也而莒人殺之去疾不嗣故齊師伐莒
　責殺意恢與不嗣去疾之故也
冬𦵏許悼公
　卒赴從外𦵏從内内㑹則書𦵏不然則否初不計討
　賊不討賊及實弑與否也而傳者鑿為是説蓋欲誠
　其實非弑之説爾非義例也
二十年春王正月
夏曹公孫㑹自鄸出奔宋
　大夫之奔未有書自者而此書自鄸出奔劉敞以為
　待放春秋有書放大夫者未有大夫待放者也放大
　夫非正也大夫待放正也不志其正無以别其不正
　故於此一書之公孫㑹不允曹伯待放於鄸鄸宋境
　上邑賜之環則復賜之玦則去曹伯許其行也故出
　奔宋㑹子臧之後也則宜其知禮矣左氏最詳於事
　實於此獨無傳所聞有所闕者則亦不能附㑹矣身
　為國史固如是乎
秋盗殺衛侯之兄縶
　母兄稱兄衛侯之兄至貴者也㣲賤書盗衛之盗至
　賤者也以至賤而殺衛侯之兄衛尚為有人乎為衛
　侯之累大矣責在衛侯而不在盗則盗在不必名蓋
　亦㣲賤之名不登於册爾左氏以為求名而亡未聞
　殺人犯上而求名者此固鑿而無義
冬十月宋華亥向寧華定出奔陳
　君不君臣不臣欲國之無亂得乎宋三大夫一日而
　奔非君不能正其臣則臣不能事其君也君臣之義
　廢宜宋有亂焉宋元公為人可知矣彼三大夫在所
　不誅而自見也
十有一月辛卯蔡侯廬卒
二十有一年春王三月𦵏蔡平公
夏晉侯使士鞅來聘
　晉至頃公公室日衰六卿日侈頃公拱手爾即位於
　今五年始出聘諸侯蓋霸業既隳諸侯外之彼亦知
　無求於諸侯故聘好有所不急也六卿勢醜徳齊睢
　盱相忌何暇外交諸侯修霸業哉嗚呼文之業衰矣
宋華亥向寧華定自陳入于宋南里以叛
　初背君結黨而奔今脇勢乗隙而入叛亂自恣㺯兵
　據邑可勝誅乎宋公之弟辰自陳入於蕭以叛蕭不
　係之國而此南里係之宋蓋蕭其所食邑也而南里
　在宋之都自外入而直抵宋都則其叛不止於竊邑
　也期於得宋也嗚呼害哉宋元庸不能制王霸兩㣲
　叛臣横行於天下不有春秋此曹何懼哉於此見春
　秋不可不作也
秋七月壬午朔日有食之
八月乙亥叔輒卒
　叔輒弓之子無事業見於經而獨書卒志世爵也
冬蔡侯朱出奔楚
　曰朱曰東國蔡侯之二子今書朱出奔楚而後書蔡
　侯東國卒於楚則二子必爭國朱不勝而奔楚爾其
　間不書蔡二君之歸入後世不可詳然東國亦卒於
　楚則必朱訴於楚楚拘東國矣不然安得卒於楚也
公如晉至河乃復
　頃公即位於今五年公未嘗朝今俟其來聘而後朝
　之故晉侯怒而卻公公以其見拒也遂不朝後二年
　始有叔孫婼之聘故婼見執責其怠也
二十有二年春齊侯伐莒
　前年齊高發伐莒今齊侯伐莒皆責其殺意恢之故
　也殺意恢者何與齊哉齊特假是以虐莒爾明年而
　莒子來奔齊迫之也
宋華亥向寧華定自宋南里出奔楚
　三叛臣據南里者踰年内不能討之外無以治之復
　挈黨奔楚知宋所畏者在楚奔楚謀復入爾傳載晉
　齊曹衛圍南里之事此則與圍彭城之事同固諸侯
　之善舉不宜不書今直書三叛臣奔楚學者信經文
　矣傳無足取也
大蒐于昌間
　春蒐宜得時而議不在時吾於十一年比蒲之蒐既
　言之
夏四月乙丑天王崩六月叔鞅如京師𦵏景王
　三月而𦵏亂故也魯使卿㑹𦵏天王者二叔孫得臣
　𦵏襄王與此叔鞅𦵏景王爾以卿行而不躬㑹固已
　為罪矣然愈乎以㣲者㑹之以㣲者㑹之固輕矣然
　愈乎不㑹之甚矣叔鞅弓之子輒之弟
王室亂
　易家人之彖曰父父子子兄兄弟弟而家道正正家
　而天下定故定天下者莫大乎正家家不正而天下
　無亂者吾未之聞也故象曰風自火出家人言明其
　内以燭外爾景王之所以得亂者内不自明也初有
　母弟不能相容逆天倫而殺之王子瑕不能和協俾
　餬口於晉及其末年太子夀早夭夀母弟曰猛次嫡
　也宜嗣大統乃寵子朝而欲立之朝王之庶長也朝雖
　長庶安得加嫡卒之嫡庶不分儲貳不定一身瞑目
　二子角立劉單挾猛尹召立朝參商交抗既而居皇
　奔楚不勝其紛然迄五年而後定實景王為之故春
　秋書曰王室亂内不正家實自取亂爾
劉子單子以王猛居于皇
　脇正以令天下者勢雖弱而義有餘脇寵以令天下
　者威雖勝而義不足劉單以王猛居於皇是脇正尹
　立王子朝是脇寵也劉單之言曰猛嫡子也朝孽也
　庶雖長不可以加嫡吾之奉猛天下之正也尹之言
　曰立朝王之寵也立猛意之私也私不可以逼王吾
　奉子朝先王之命也兩立而不屈各有所脇焉然脇
　正者義雖有餘而勢卒弱以無王命也脇寵者義雖
　不足而威有餘以奉王命也故勢弱者先傾而威勝
　者後敗用是知春秋之世義不立而勢為重也今王
　猛居於皇而不得入成周以子朝之黨擅成周也言
　王言居志其正也
秋劉子單子以王猛入于王城
　言以者挈於劉單也天子而挈於劉單可乎雖多難
　之世不暇責人以正然聖人作春秋以垂世法亦不
　可不責也蔡人衛人陳人從王伐鄭書曰從順也劉
　子單子以王猛逼也胡安國曰師而曰以能左右也
　地而曰以能取予也人而曰以能死生也猛不能自
　定其位制在劉單其曰以者能廢立也斯言當矣雖
　猛之幼弱非劉單以之無以立然臣而以君不可以
　訓故聖人書以亦所以絶外姦也以此防民後世猶
　有挾天子以令天下者㣲春秋其可乎入於王城近
　成周爾未得成周也
冬十月王子猛卒
　稱子未踰年之君也天子諸侯同之不書王則嫌於
　魯之子不書子則嫌於未君不書猛則嫌於羣王子
　故書王子猛然其文與王子虎卒無異茍前無王猛
　之文則有疑既承王猛之文則非子虎之比無足疑
　矣文同而義異者春秋固多有之
十有二月癸酉朔日有食之
二十有三年春王正月叔孫婼如晉癸丑叔鞅卒
晉人執我行人叔孫婼
　叔孫婼之見執傳者及諸儒皆以為魯取邾師獲三
　帥邾人訴於晉晉人用是執婼吾考於經而無之且
　外事則容有赴告不至内事則安得不書於䇿者邾
　自十一年與仲孫貜為祲祥之盟其後疆場輯睦者
　十有三年無寸兵尺鏃相加而傳者徒見晉有執婼
　之事而無其故妄生邾人訴於晉之説諸儒誤從之
　爾求之於經自晉昭之𦵏季孫意如如晉其後七年
　魯之君臣未嘗如晉三十一年晉侯使士鞅來聘迄
　是又三年而始報之魯之慢於晉甚矣在平公昭公
　之世魯無嵗不如晉君不朝則臣聘之至頃公而魯
　實怠七年始一聘焉且拜士鞅之先而又負三年之
　遲此疑其得罪於晉也且朝也聘也則貢入以之不
　朝不聘則貢有所不供矣晉於此能無責乎此婼所
　以見執辱也然魯既有罪執之宜書爵而書晋人且
　曰執我行人何也蓋行人奉命而聘無失節辱命之
　罪晉以他故而執之則非婼之罪也罪在魯而執行
　人行人何辜哉此所以書人而執歟
晉人圍郊
　惠王寵叔帶而欲易世子齊桓為之合諸侯㑹王世
　子於首止而世子位以定及世子立桓公又為之合
　諸侯以㑹冢宰於葵丘而周室以寜王室賴無危者
　桓公之功也今王室亂天下無定王室者晉以霸主
　之後坐視而無能為王猛既卒乃區區以偏師圍郊
　郊天子之邑也晉蓋以子朝在是而圍之而聖人不
　書圍子朝而直書圍天子之邑圖勤王之績而得犯
　京師之誅聖人所以責晉者深矣以為無益於王而
　求名故因其求名而反以逆名加之也書人書圍其
　貶重矣
夏六月蔡侯東國卒于楚
　楚子之復蔡蓋不情爾既復則不可復滅故驅而役
　之去就惟其所欲而蔡侯子孫不令不能輯睦以保
　其社稷自參商以投虎口而悼侯拘係之乆卒死楚
　地雖楚之暴凌虐小國而蔡之㣲弱抑亦自取耳
秋七月莒子庚輿來奔
　莒子不事齊而齊伐之莒人以莒之被兵庚輿之過
　也而庚輿且非去疾子蓋簒爾莒人逼之於是來奔
　莒人復立去疾之子郊公以順齊意二十六年同鄟
　陵之盟者郊公也
戊辰呉敗頓胡沈蔡陳許之師于雞父胡子髠沈子逞
滅獲陳夏齧
　呉伐楚次於雞父雞父楚地也楚以六國之師禦之
　未陣呉出其不虞以諼敗之楚不書不與呉接也頓
　胡沈楚黨蔡陳許中國也相率而附于楚國故聖人
　一書以貶之而又擠於頓胡沈之下焉凡諸侯之師
　衆敗必累數之齊師宋師衛師燕師敗績是也而此
　不復數一之於楚爾胡沈二君死於外國安得滅以
　地考之雞父𨽻夀州胡沈𨽻潁州壽潁接壤殺其君
　即滅其國也然春秋不書滅胡滅沈而曰胡子髠沈
　子逞滅名之而且以自滅為文如梁亡郭亡之類自
　取滅爾君死於位曰滅生得曰獲大夫死生皆獲春
　秋之常
天王居于狄泉
　猛立而不書天王未踰年也匄猛之母弟少嫡也立
　而遂書天王既踰年也不書出即位於狄泉非自内
　而出也説者見敬王不書出而襄王書出因鑿生天
　子無出之論吾於僖二十四年既言之敬王不得居
　於成周而居狄泉者子朝之黨據成周避子朝而立
　於狄泉也無他義
尹氏立王子朝
　尹氏脇子朝以據成周乆矣王猛之立不得入居於
　皇入於王城而已前年子猛卒尹氏蓋以為大寳在
　朝天下無與抗者而不知猛之母弟曰匄亦嫡子也
　匄既立於狄泉則周復有二王天下何所適從哉故
　奉王子朝即位之禮而聳動天下之觀聽也不知嫡
　庶之分萬世之定法匄雖幼而實嫡子朝雖長而實
　庶也區區即位之禮其能干不易之分乎故聖人於
　匄直書天王且書居而不書立於子朝書名而且書
　立焉立者不宜立也若其分之所當然則何用立而
　後為君凡書立者違公而彊立之也與衛人立晉者
　同晉之立制於國人子朝立制於尹氏皆違公也然
　朝之立於是再嵗矣尹氏斗筲之計欲假一即位之
　禮以罔天下故於此復立之作偽心勞日拙不若安
　分之為得也
八月乙未地震
冬公如晉至河有疾乃復
　公之如晉請叔孫婼也至河有疾而復非晉卻之也
　今書有疾而復則前之書復乃晉拒之爾
二十有四年春王二月丙戌仲孫貜卒
叔孫舍至自晉
　公如晉雖有疾而復晉以公為服辜也故歸叔孫婼
　婼之至二傳皆去氏公羊獨書氏所傳授異爾然晉
　之執婼實為無罪不可與季孫意如同則疑公羊不
　去氏者為正也
夏五月乙未朔日有食之
秋八月大雩丁酉把伯郁釐卒
冬呉滅巢
　呉將謀楚故先剪其與國滅州來滅巢滅徐滅沈滅
　頓皆楚之與也與國盡則及於楚此入郢之漸而楚
　不察爾楚於此尚為國有人乎
𦵏把平公
二十有五年春叔孫婼如宋
夏叔詣㑹晉趙鞅宋樂大心衛北宫喜鄭游吉曹人邾
人滕人薛人小邾人于黄父
　不勉而彊者其志銳畏義而修者其情乖王室之亂
　於是四載諸侯無一念及成周者晉嘗圍郊而無功
　深自阻縮不復議王室矣今以太叔一言而晉赧然
　内慚趙鞅於是合九國之大夫於黄父謀定王室然
　於時諸侯之政類出於大夫大夫各謀弱公室以為
　己私志不在是也徒勉從人言而畏天下之清議為
　是㑹以示勤王之意實何補於王哉襄王出居於鄭
　晉文定之則繼為踐土於温之盟再合諸侯而朝之
　然後王室安今諸大夫黽勉為黄父之㑹姑息人言
　爾子朝固位於内而不敢問天王䝉塵於外而不能
　納區區㑹九國之卿何為哉其後幾二年而天王始
　入於成周王自入也劉單之功也諸侯之大夫實無
　與焉考之於前則四載之亂而晉如不聞稽之於後
　則甫及二期而王始入前不及知而後不及事吾不
　知趙鞅於此而為是㑹其志安在也無乃以是而博
　定王之名乎春秋之書是㑹前不屬狄泉之居後不
　屬成周之入亦足以觀其無益於天王也
有鸜鵒來巢
　鸜鵒穴而不巢來巢異也周官鸜鵒不踰濟魯未嘗
　有也嘗有而多曰多多麋之類是也未嘗有而有曰
　有有鸜鵒來巢之類是也異雖小必有以感之者故
　雖小而必書所以警戒人君無妄舉也若問其應則
　吾不知
秋七月上辛大雩季辛又雩
　魯之大雩僭也吾固嘗論之而於此上辛季辛其僭
　益顯蓋郊之日以辛魯之制也今雩月與於郊而亦
　用辛魯之意蓋以為郊而用辛雩所以薦上帝故亦
　用辛焉以私意而妄更典禮此固周公之罪人也且
　一月而再雩凟上帝亦甚矣一為是舉上獲罪於天
　下獲罪於祖聖人書之所以為周公正不令之子孫
　紊周公之典者
九月己亥公孫于齊次于陽州齊侯唁公于野井
　意如之横逆乆矣履霜堅冰其至有漸季孫宿作三
　軍始征其一舍三軍獨取其二四分公室有其二意
　如姦邪之雄其能服事魯乎此昭公所以有今日之
　偪也内諱奔書孫公奔於齊也意如逐公公奔齊求
　援於齊焉次於陽州待齊命也齊侯唁公於野井名
　若勞公而實拒之昭公蓋失所依矣景公方有高崔
　田氏之患權不出已其不為昭公者僅毫髪間爾庇
　已不暇何暇治魯而庇公哉説者責齊不能納公亦
　迂矣然公不之晉而之齊者蓋晉嘗厚季氏而薄公
　以為魯政不出於公不若厚季氏之為利也而公前
　年又得罪於晉叔孫婼執辱而歸勢不可以如晉矣
　嗚呼内不能自安而外不見容千乘之君一至是哉
　原其失政之漸蓋非一日或者尤其不用子家子之
　謀蓋亦晚矣
冬十月戊辰叔孫婼卒
十有一月己亥宋公佐卒于曲棘
十有二月齊侯取鄆
　晉人圍郊而齊侯取鄆其為謀一也圍郊而謀納王
　取鄆以謀居公聖人以其無益而求名焉故書圍郊
　而加以悖逆之名書取鄆而加以攘奪之罪欲要名
　而反得罪則後世之作偽息矣此春秋之教也鄆魯
　之西鄙鄆固魯邑而取之以居公齊何罪哉蓋不能
　納公於魯而徒取鄆以居之亦已偽矣而昭公之没
　於乾侯鄆遂入齊而不反迄定十年夾谷之㑹而後
　來歸書曰齊人來歸鄆讙龜隂田是也其始取以居
　昭公其終卒以為己有則聖人書取豈誣人哉初既
　要名而卒以得利則齊之取鄆蓋亦妄舉矣
二十有六年春王正月𦵏宋元公
三月公至自齊居于鄆
　公如晉次於乾侯書至自乾侯今公如齊次於陽州
　而書至自齊蓋晉侯不見公而齊侯見公也齊侯内
　無以措公故取鄆以居之不書入而書居鄆鄆魯邑
　公之固有也天王居於鄭天王居於狄泉王之固有
　也以鄆為公之固有所以誅季氏以鄭及狄泉為天
　王之固有所以誅叔帶子朝也天下與一國大小固
　殊其所以為固有則一也天子固有天下而無出入
　諸侯固有一國而無奔孫則天下定矣是聖人之意
　也
夏公圍成
　鄆成皆魯邑公所固有也公一出奔鄆必取而後得
　居成雖圍而卒不服則公雖在魯直土偶耳一民不
　已歸寸地非公有也魯國之民蓋比屋可誅矣黨於
　季氏以私叛其君三家各嘘其民而結其心民知有
　三家而不知有君以為黨三家則然耳以為愛其主
　則非也成圍而不服人知罪孟氏而已豈責大義於
　其民哉然昭公為國而使民歸季氏而不歸已則其
　政蓋可知矣於時公潔已而逃安得師而圍成則圍
　成之師齊師也齊出師而俾公圍之蓋知成必固守
　不可猝得俾公自圍之服則齊之功而不服則公之
　恥也圍一邑而不可得况欲得魯乎此公所以卒死
　於乾侯也
秋公㑹齊侯莒子邾子把伯盟于鄟陵
　鄟陵之㑹為魯謀也圍成之役齊不敢親之懼不克
　而為齊辱也今謀納公齊其敢輕動哉魯於春秋固
　非彊國然亦非大弱於齊也季氏及二家專魯之乆
　而得其民蕞爾之成公親圍之而不屈舉成以問魯
　可知矣則齊固不可輕犯魯於是㑹邾莒杞以謀之
　以齊之大猶曰畏魯莒邾杞小國其敢議哉宜其徒
　㑹而不能納公也説者皆曰附順以攻逆脇君而伐
　臣勢無不克吾獨以為昭之失民乆矣民知有季氏
　而不知有君以齊之衆圍成而成不下况攻魯乎攻
　而克之則為公之利攻而不克為齊之損大矣此齊
　所以難於納公也不論勢之彊弱而以虚義責齊此
　書生之論非春秋之意也
公至自㑹居于鄆
九月庚申楚子居卒
冬十月天王入于成周
　王猛之居于皇入于王城劉單之力也敬王居于狄
　泉入于成周亦劉單之力也然王猛書以而敬王不
　書以敬王王猛之弟計必幼於猛也幼固不能自立
　必有以之者而春秋不書不與劉單得以天王也猛
　之立於多難之時劉單不立猛則子朝遂主器矣故
　聖人與其權然昔未踰年曰以王猛猶可言也今既
　踰年曰以天王不可訓也尊不以乎卑天王統天下
　之尊稱也而劉單以之其何以示後世故以天王自
　居天王自入為文也聖人智照百世之下所以杜亂
　臣賊子之釁雖㣲而必謹故夫有天下者不可以不
　明春秋而逹是訓於天下也
尹氏召伯毛伯以王子朝奔楚
　子朝胡能為哉成敗自尹氏而已則致子朝之亂者
　尹氏而致尹氏之亂者景王也景王不明嫡庶之分
　而將立朝儲位未定而景王崩尹氏周之世卿逢王
　之邪心而立之怙孽偪正王室之亂者六年於兹矣
　卒之邪不足以勝義且不自屈行行然脇朝廷以奔
　楚楚彊暴之國也蓋將脇楚以抗周焉其為悖亦甚
　矣聖人責朝為輕而誅尹氏為重者也立也以尹氏
　主之奔也亦以尹氏冠之且氏而不名見其世秉周
　政脇權以制周之命也奔不書出天王既入子朝出
　而自外奔爾與晉之先蔑同若曰自周無出吾既辯
　之矣
二十有七年春公如齊公至自齊居于鄆
夏四月呉弑其君僚
　呉之亂諸樊為之也夀夢四子長諸樊次餘祭次夷
　末次札札賢諸樊貴之諸樊卒不授之子而授之弟
　欲兄弟授受以及於札及夷末卒國將及札而札逃
　夷末授其子僚僚之立非國人之欲也故雖公子光
　弑之而以國弑為文國人皆欲其弑也嗚呼授受之
　際聖人不貴乎遜以遜者亂之基也説者皆以呉之
　亂責季子而吾獨以為非季子之責也諸樊之罪也
　使季子不逃而受之則亦不免乎亂何則季子之終
　將授之誰哉君子立法必傳乎無窮法而有窮是亂
　之本也且兄弟授受而至於札札奄然受之呉人安
　焉及札之終則必不肯私傳其子不私其子而以循
　環之法授之則諸樊餘祭夷末莫不皆有子莫不皆
　欲立當此之時札將何以處之故夫札之所以不受
　而逃者非賢也勢也受之而身當其亂孰愈乎逃之
　而已享其安乎此札之志也予之者以其能遜而無
　心非之者以其不受以致亂此皆非也使吾為季札
　則亦不免於逃矣故曰非賢也勢也
楚殺其大夫卻宛
　傳者以為卻宛之死費無極譖而殺之而經以國殺
　為文蓋聽無極而致宛之死者君也故以累上之辭
　書之矣
秋晉士鞅宋樂祁犁衛北宫喜曹人邾人滕人㑹於扈
　晉至頃公六卿彊大頃公尸位而已齊之權雖在髙
　氏田氏而景公猶能出㑹諸侯㑹盟征伐皆親之晉
　頃在位十三年未嘗一出與諸侯之列政無小大皆
　出六卿爾今士鞅以魯君暴露於外合諸侯而謀之
　彼豈能伐季氏而納公耶姑以感季氏而結死黨也
　彼方有分晉之心特未得其間何以責季氏之出君
　哉然季氏方負惡名於天下鞅一出則季氏必有求
　於鞅鞅舍而比之可以結其心而得其死力此鞅之
　謀也彼區區五國之大夫蓋亦不察其謀而從之爾
　左氏以為宋衛皆利納公而士鞅取貨於季氏而辭
　二子此則真實事也聖人惡其然列書其㑹而不志
　其故彼豈無故而徴是㑹哉後世必有以識之者矣
冬十月曹伯午卒
邾快來奔
　大夫來奔者有矣而邾獨為多聖人亦不以㣲而略
　之者蓋邾本魯之附庸自受王命叛服不常魯蓋憾
　之虐於邾者屢矣及其末年邾嘗訴於晉魯蓋畏晉
　而不欲顯疾於邾特隂誘其臣而弱之故來奔者四
　竊邑來者二魯實利之也堂堂大國為逋逃主以登
　受叛人其為惡著矣
公如齊公至自齊居于鄆
　公朝齊者二㑹齊者一齊無以為公謀也故明年公
　如晉求於晉焉
二十有八年春王三月𦵏曹悼公
公如晉次于乾侯
　公朝於齊求於君也君且不能納己今朝於晉求於
　臣也臣其能為己謀之乎晉之六卿與三家等也前
　日扈之盟既取貨於季氏其忍背賂以傷其類哉故
　徒次於乾侯不得入也
夏四月丙戌鄭伯寜卒六月𦵏鄭定公
秋七月癸巳滕子寜卒冬𦵏滕悼公
二十有九年春公至自乾侯居于鄆
　公朝於晉而不得入留於乾侯者期嵗而反則求於
　晉猶不若求於齊也吾固知六卿不忍傷其類而求
　之為無益矣嗚呼晉盟主也齊大國也兩求之而無
　一見憐者則小於晉齊者可知矣一失足於外無所
　容其身若昭公者固君子所宜動心也噫明王不作
　私黨勝而公議亡嗚呼奈何
齊侯使髙張來唁公公如晉次于乾侯
　前年冬公如齊公至自齊而春遂如晉齊蓋辭公教
　公如晉以求納也公如晉留乾侯者踰年而反齊又
　以髙張唁公者審晉之謀也公蓋以未見晉侯為辭
　焉故髙張未反而公復如晉齊欲公必見晉侯也齊
　固不能勇於義而移之晉非愛公也幸公之去而齊
　取鄆故冬公在乾侯而鄆潰齊因得之而不歸至定
　十年而後反則髙張之唁公非仁也諼也則齊侯移
　公取鄆尤甚於晉之不見公矣謂唁公為禮吾不信
　也
夏四月庚子叔詣卒
秋七月
冬十月鄆潰
　作三軍舍中軍三家已分公室皆自征之以賦於公
　而已今公之居鄆三家不復賦於公公之所征者鄆
　也而公今年如齊明年如晉貢賦獨出於鄆鄆何以
　堪之宜其乗公之不在釋然而潰也
三十年春王正月公在乾侯
　公居於鄆書曰居鄆内邑固公之有也與天王居於
　狄泉同公在乾侯書曰在乾侯晉地非公所有也與
　公在楚同然公居鄆惟至齊至晉言之以鄆係乎魯
　猶若魯有也公在乾侯每於嵗首必舉之以公在外
　不復有國也不復有國而必書公之在季氏蓋以為
　無君聖人獨曰此吾君也有君而在乾侯其誅季氏
　重矣
夏六月庚辰晉侯去疾卒
秋八月𦵏晉頃公
冬十有二月呉滅徐徐子章羽奔楚
　國滅而不書其君者死社稷也書君奔而不名者不
　得已見逼而奔也故國滅而君奔者三皆不名而徐
　子章羽獨名之傳者以為先服而後奔其或然歟既
　服而懼其不赦因遂奔楚既服而奔辱社稷也故特
　名之不然聖人不妄加人以名也
三十有一年春王正月公在乾侯
季孫意如㑹晉荀躒于適歴
　頃公之世公嘗再如晉而晉不答定公即位之初以
　公在乾侯不可不念也於是使荀躒㑹意如於適歴
　而繼命躒唁公於乾侯亦觀晉之意非欲伐魯以納
　公蓋將和魯之君臣也故先㑹意如以測其意意如
　屈矣復唁公以致其歸噫晉之舉於是謬矣世固有
　母子如初兄弟如初者安有君臣如初者哉母子兄
　弟生乎情歡然相愛者母子兄弟之真情也情暫離
　而終必合則如初君臣主乎義尊君抑臣者天下之
　大義義既乖其可復合乎彊而合之則必生變此理
　之必至者也季氏弱公室以攘其權君臣相猜矣猜
　嫌既生勢不相容公不殺季氏則季氏逐公各觀其
　釁而動也公之見逐於外迄是七年季氏專魯無復
　有君矣臣民皆季氏之孚雖使季氏悔而復見容公
　其敢復蹈虎口哉此公與季氏勢不俱生也晉將有
　意於魯必合諸侯而伐之誅季氏之黨而復定位然
　後公入而無虞今乃内不忍忘公外不忍逆季氏命
　一介之使緩頰於冰炭之間而彊合之非義也直婦
　人之仁矣春秋先書㑹而後書唁晉意自白說者不
　探其義而鑿生異論非晉意也亦非春秋之意也
夏四月丁巳薛伯榖卒
晉侯使荀躒唁公于乾侯
秋𦵏薛獻公
冬黒肱以濫來奔
　黒肱以濫來奔與邾庻其以漆閭丘來奔者同不書
　邾闕文也而二傳鑿生異論公羊以為通濫於天下
　以賢叔術也濫何足通而叔術何足賢歟地固有通
　於天下者沙鹿崩梁山崩是也濫何繫於天下哉春
　秋固有予賢者季子叔肸是也而黒肱實書名何以
　知其賢此固無足據者而穀梁之說尤為踈誕曰不
　言邾黒肱何别乎邾也其不言濫子何也非天子所
　封也且别封而不受王命者在春秋固有之郳邾之
　别封也蕭叔宋之别封也郳犁及蕭皆以地書而黒
　肱安得不書地既為别封則固已有國世安有挈國
　而奔者哉此皆不近人情矣且此與庶其無異但不
　書國耳非不書國也闕文也學者無疑焉
十有二月辛亥朔日有食之
三十有二年春王正月公在乾侯
　三年之間嵗首皆書公在乾侯存公所以誅季氏之
　義也而左氏各為之說鑿矣謂左氏專信國史而不
　附㑹殆不然也
取闞
　此公取闞也不書公公不親之也闞魯羣公墓隧之
　所在公在乾侯不得祭於廟姑取墓隧之地以寓孝
　思焉說者以為季氏取之且内書取有二取外邑必
　繫之國且加伐焉伐齊取榖是也不繫之國不加伐
　則滅小國耳取邿取鄟是也今闞非外邑又非小國
　以為取内邑又無失之之故季氏於何而取之故知
　取闞公在乾侯取之也與圍成同不書公公不躬行
　爾左氏定元年𦵏昭公季氏使役如闞將溝焉然昭
　公亦𦵏於闞昭公無乃知其將終於乾侯取闞為死
　所乎嗚呼悲矣
夏呉伐越
　闔閭於是勇而無謀矣呉將報楚越楚之與也呉必
　連越以奪楚援越之彊未必為呉用姑結其心以離
　楚黨則呉從事於楚無虞也今未伐楚而先伐越是
　又生一楚矣使楚越合以抗拒呉未必勝若越離而
　議其後呉其殆哉故入郢未反而越亦入呉矣其結
　怨連禍始於此也故伐越之舉愚以呉為無謀無謀
　勇於勝而不慮後矣
秋七月
冬仲孫何忌㑹晉韓不信齊髙張宋仲幾衛世叔申鄭
國參曹人莒人薛人把人小邾人城成周
　尊王室者尚義不尚惠臨天下者在徳不在固周自
　子朝之亂敬王僅得成周固天下諸侯所宜憂也憂
　宗周之㣲則率諸侯而朝之歸貢京師以増重王室
　則天王以尊周室以固矣今乃以區區小惠摟諸大
　夫而城成周是何待京師以不廣而重王之不徳耶
　故夫臨天下者在徳而已修徳以來諸侯雖都於四
　通八逹之地無高城深池之固天下孰敢睥睨之敬
　王庸弱固無以責其徳然諸侯安可以不徳待天王
　哉故夫區區之城名曰奬王室其實卑王室名曰尊
　天王其實為天王之辱大矣故春秋言天子之居皆
　曰京師而於此獨曰成周成周在京師之西直弹丸
　土爾王畿千里初不如是之蹙也初子朝子猛嫡庶
　角立王室之危僅容一髪敬王䝉塵於狄泉者凡六
　年諸侯莫肯念亂晉不於是時仗大義以納王合諸
　侯而盟之方岳之下以同尊王室今天王既入成周
　乃欲以數雉之城而干尊周之名其為惠何隘哉故
　聖人歴序十一國之大夫而城蕞爾之地亦足以見
　其小矣而說者責之則責其大夫之專予之則予其
　尊王之義大夫之專乆矣何獨於此而後責之况尊
　王之義又豈在城築板榦之間耶是皆不識尊周之
　大義而屑屑然憐其小惠責其專城非春秋也
十有二月己未公薨于乾侯
　人君所以立於民上者以民為本臣輔之而已用舍
　黜陟惟君之欲而民之心則不可一日而離無臣不
　害為國無民何以為君故君人者必有結於民心以
　為邦本也昭公失國而不復非失臣也失民也魯之
　失民固非自昭公而昭公不能復收之政令皆出於
　季氏昭公主祭而已故民知有季氏而不知有君君
　雖在外魯民不知其無君也皆君季氏爾邦本既屬
　於他人宜昭公之不能復國也一身見逐栖栖於齊
　晉之境得蕞爾之鄆而居之而鄆從而潰用是知昭
　公之失民也卒之在外者八年魯人無一人議復其
　君客死於乾侯嗚呼悲夫觀乎此為君者其可失民
　哉
　　　右昭公盡三十有二年
　
　
　
　
　春秋經筌卷十四
欽定四庫全書
　春秋經筌卷十五　　　　宋　趙鵬飛　撰
　　　定公
元年春王
　羣公之元年不以有事無事皆書王正月謹始也嵗
　之終天子頒來嵗之正朔於諸侯諸侯受而行之所
　以尊王室而大一統也王室既㣲正朔之頒與否固
　不可知而天下諸侯實用周正無改也春秋不從其
　不頒而廢一統之義故於元年必書王正月焉此春
　秋所以行天子之權歟然十二公之中惟定元年不
　書正月葢昭公死於乾侯定公未立政在季氏魯實
　無君何以成正朔哉故不書正者聖人不與季氏得
　承正朔也公羊以為正即位穀梁以為無正始是皆
　以正為邪正之正吾於隠元既辯之
三月晉人執宋仲幾于京師
　前書成周而此書京師見其城之隘也仲幾不受功
　豈以數雉之城不足以用大衆乎韓不信心其挾已
　之功也故執之然京師生殺之所自仲幾有罪司冦
　存焉不信在天子之側不能一請於王而擅執之其
　横甚矣抑亦脅王事為重幸一日之權在已而肆其
　威歟聖人惡其無王且無君也書人書于京師誅之
　重矣
夏六月癸亥公之喪至自乾侯戊辰公即位
　昭公死於乾侯凡六月而後喪至喪至六日而後定
　公立存没之命皆制於季氏也定公襄之子昭之弟
　意如廢世子衍及務人而立之宜其乆而不决也為
　國之本在儲貳儲貳之本在得人成王崩太保命仲
　桓南宫毛等逆子釗而立之黼扆不動而天下安今
　昭公不幸而死於外世子制於意如而不得立雖魯
　之變故不可以責其正而聖人詳而書之非茍以誅
　意如亦所以著儲貳之重不可不豫定以為國本而
　姦臣乗機竊弄大寳不可不察也
秋七月癸巳𦵏我君昭公
　八月而𦵏其故可知
九月大雩立煬宫
　小人為惡内有所不安則諂事鬼神以要福季氏逐
　君天地所不容何有於煬公煬公伯禽之子自煬至
　昭凡二十有二世矣神靈何在季氏立宫而祀之何
　為者哉彼中有所不足疑得罪於周公伯禽故為之
　祀其子所謂媚竈者是也定公即位未三月固未暇
　議此是必出於季氏審矣宗廟有常制葢不可紊魯
　之廟已異矣成公立武宫固已違制今又立煬宫是
　魯祀八世也天子七廟而魯之廟八其可訓乎無乃
　季氏將僭君故先致其君僭而后得行其志也不然
　安得八佾舞於庭哉
冬十月隕霜殺菽
　周之十月夏之八月也詩九月肅霜則八月非隕霜
　之時而隕霜殺菽恒寒之証也僖三十三年十二月
　隕霜不殺草宜殺而不殺也今十月隕霜殺菽不宜
　殺而殺也亦由人君之刑賞不中焉天變不妄發必
　有其應噫安得皇極之主叙九疇則恒寒之証不作
　矣
二年春王正月
夏五月壬辰雉門及兩觀災
　雉門兩觀天子之制魯僭天子之禮乆矣春秋因災
　而書以志其僭也桓宫僖宫災不書及災俱發也雉
　門兩觀書及災自雉門延及兩觀也志事之序然耳
秋楚人伐呉
　報雞父之役而召柏舉之敗
冬十月新作雉門及兩觀
　御廩災大室屋壊未有不新之者而春秋不書以所
　當新也雉門兩觀僭天子之制而天遺以災今復新
　之是不畏天譴也雉門象魏之門其外為庫門而臯
　門在庫門之外其内為應門而路門在應門之内是
　倣天子之五門也詩曰乃立臯門臯門有伉乃立應
　門應門將將説者以為天子之制非也文王為諸侯
　之時文王安肯僭天子哉則臯門應門諸侯之禮也
　魯用王禮故有雉門庫門焉明堂位曰太廟天子明
　堂庫門天子臯門雉門天子應門葢庫雉既僭互更
　其名以少異於周制亦猶郊不用至之日而卜用三
　正也其實則僭矣天子兩觀外闕諸侯臺門則雉門
　兩觀皆僭也故聖人書新書作不宜新不宜作也
三年春王正月公如晉至河乃復
　昭公如晉至河乃復者五晉葢重季氏而不重公也
　何則春秋諸侯之朝聘非為禮也為利也凡朝聘則
　貢幣從之魯自舍中軍之後三家分公室皆盡征之
　以賦於公而已貢賦皆歸於季氏則大國之奉亦季
　氏供之公之朝晉特虛禮耳而晉不免有餽勞之勤
　故晉以為得公之朝不若得大夫之聘故寜卻公而
　延其大夫也定公即位非不知之徒以三年一朝之
　禮不可不講而姑如之晉果卻公至河而反公葢憤
　然故終定公之世不復如晉者懲是之辱也則夫定
　公之為人葢知恥於昭公逺矣
二月辛卯邾子穿卒
夏四月
秋𦵏邾莊公
冬仲孫何忌及邾子盟于拔
　襄公之世魯之所以虐於邾者極矣昭公之於邾雖
　未嘗交兵而隂受其叛人為邾之患實大定公即位
　修好於邾首㑹𦵏之又以仲孫何忌盟其嗣君葢亦
　勤矣故比蒲之蒐邾子來㑹公十五年來朝公之終
　也且來奔喪定之撫邾實勤而邾之事定亦至矣及
　哀公元年則何忌帥師伐邾矣用是知是盟也實出
　於公非仲孫之意也哀公之世所以虐邾者益甚則
　拔之盟獨定公欲之而何忌黽勉而盟之矣
四年春王二月癸巳陳侯呉卒
三月公㑹劉子晉侯宋公蔡侯衛侯陳子鄭伯許男曹
伯莒子邾子頓子胡子滕子薛伯把伯小邾子齊國夏
于召陵侵楚
　桓文以還諸侯㑹盟侵伐未有如是之衆且盛者晉
　定公非健主也一㑹而十有八國從之楚昭昬庸讒
　倖交進四鄰不親諸侯叛之於内呉議之於外故晉
　定攘臂一麾而諸侯雲合也孟子曰雖有智慧不如
　乗勢雖有鎡基不如待時今勢應時來可以一舉而
　清南服奏凱而獻捷於王誠反掌矣然是時晉政已
　移於六卿定公真一偶人也六卿懼公勝楚而歸功
　冠五伯天王勞之諸侯歸之則權豈復及已哉不惟
　權去而已六卿無遺種矣故乞賂以離蔡假旄以賤
　鄭用散諸侯之心其實隳其君之功以固其私也故
　以十八國之衆纔侵楚而已齊桓以八國之君伐楚
　而楚來盟晉文以四國之師戰楚而楚大敗今十八
　國之衆三倍於桓而五倍於文何懼不克纔一侵而
　還哉用是知定公葢制於六卿而不能進也卒之救
　蔡敗楚之功乃歸於呉終春秋之世諸侯不振呉越
　爭相雄長者其機㑹實出於此不可不察也夫晉定
　公者誠中國之罪人也
夏四月庚辰蔡公孫姓帥師滅沈以沈子嘉歸殺之
　雞父之敗沈子逞滅今復見者楚封之也蔡帥師而
　滅楚所封憾楚深矣前日求於晉以報楚而不能伐
　纔侵其鄙休兵而退蔡怪晉不能撼楚也故躬命大
　夫以滅楚之封然蔡憾楚則然爾沈何辜哉是遷怒
　之師也滅沈無損於楚而蔡蒙滅國之惡況執其君
　而殺之為虐甚矣
五月公及諸侯盟于臯鼬
　此侵楚諸侯也前目後凡爾前目後凡未有書公及
　者而此書公及變文以見義也昭公庸懦權出季氏
　公未嘗得一㑹諸侯皆大夫專之矣惟平丘之㑹公
　得親之而季孫意如伉公而公不得與盟終昭公之
　世惟公既逐居於鄆得一與齊侯盟於鄟陵季氏不
　知也其間黄父成周之㑹皆大夫在焉公不得與今
　定於是立四年季氏固存而臯鼬之盟意如不敢抗
　而公得與諸侯之盟聖人葢喜公之能自振立而獲
　執牛耳也故於此特書公及諸侯盟於臯鼬再出公
　而書及所以幸魯侯之復得及盟也其㫖明矣
把伯成卒于㑹
六月𦵏陳惠公
許遷于容城
　昭九年義同
秋七月公至自㑹
劉卷卒
　王子虎義同
𦵏把悼公
楚人圍蔡
　諸侯侵楚不足以救蔡而適為蔡招楚今蔡受圍而
　晉不救安事夫盟主哉故冬蔡求於呉以敗楚知晉
　之不足與也
晉士鞅衛孔圉帥師伐鮮虞
　晉伐楚諸侯之利而六卿之害也故定公出而六卿
　忌其有功辭蔡卑鄭而隳其成效晉伐鮮虞晉之害
　而六卿之利也故荀氏士氏趙氏交伐以顯其績嗚
　呼其所以為晉之患者三卿互証之葢立武功以相
　勝而已非實為晉除害也
𦵏劉文公
冬十有一月庚午蔡侯以呉子及楚人戰于柏舉楚師
敗績楚囊瓦出奔鄭
　大不以乎小呉而以乎蔡辱也然呉特書子何哉葢
　不矜其大屈己以救中國其為得豐矣故呉前後用
　兵未嘗書爵而此獨爵之亦知聖人之貴呉子也蔡
　求於晉以伐楚晉定合十八國之君於召陵起趄而
　退不能犯楚之一毛蔡何賴焉故棄晉而求呉呉之
　雄視南服其肯屈而為蔡用乎今乃忻然退聽親袵
　金革以從蔡大敗楚師釋蔡之憾而壯中國之威豈
　特蔡多之諸侯實受其賜也其可無襃乎不曰呉子
　蔡侯而書蔡侯以呉子呉子屈身而救蔡也聖人樂
　與人為善不謂呉實南蠻而不録也聖人進呉而爵
　之則晉定之誅其可逃乎囊瓦奔鄭敗而奔耳
庚辰呉入郢
　柏舉之戰書子而入郢書呉聖人無私焉不以善掩
　惡不以惡廢善春秋之法也前日屈己而救中國故
　爵之今日乗勢而夷人之社稷故外之觀左國之傳
　其舉甚穢宜乎聖人不與也郢楚之都也不曰楚承
　上之文耳
五年春王三月辛亥朔日有食之
夏歸粟于蔡
　歸粟于蔡懼呉也蔡求於諸侯以報楚公㑹十八國
　諸侯之君於召陵不伐而還蔡改求於呉而呉子為
　之敗楚入郢蔡憤始釋然中國不能救蔡而功歸於
　呉諸侯實愧之今蔡圍既解魯懼蔡有言於呉而呉
　讎中國則魯其首也何則魯南逼於呉以徐為障昭
　三十年呉已滅徐唇既亡矣今呉兵一出則直指魯
　郊此魯所以不得不賑蔡以悦於呉也救蔡賑乏固
　仁人之事然怵於勢而不情則亦非君子之所貴或
　者不稽其故而以為予之且魯何有於蔡乃越宋踰
　陳而後至蔡也壤地固不相接踰二國輸粟以饋之
　蔡固無一日之好於魯魯何為而憂及蔡乎此所以
　知其懼呉而賑之也非南迫於呉則亦不饋蔡矣
於越入呉
　一呉何足以抗楚越哉楚越相比横亘南服呉將伐
　楚則必連越以為籓援葢呉一出則内實虛越之襲
　其國直如反掌爾而呉不之慮昭三十二年嘗伐越
　以賈怨於東鄰越未嘗有寸兵之報也彼豈釋然忘
　情哉伺釁而發矣故呉入郢而越入呉乃越人報怨
　之秋也曰於越從其國之稱耳如於餘丘之類是也
　或者以為驚嘆之辭鑿矣
六月丙申季孫意如卒
　魯十二公之中弑君之賊二逐君之賊一翬遂意如
　是也翬之卒不書於經而其子孫亦不見仕於魯用
　是知桓公真姦雄也宣公次之而定公無責焉何則
　翬之卒桓之心非不戚之然不書於策者隂厚之而
　陽不禮也外以弑加之而内以恩憐之故卒不得書
　於策不以大夫之禮卒之也仲遂之卒則適當有事
　於大廟故宣不為之罷繹以示遂實魯之罪人外以
　誑國人而中實痛之也至於意如之死則定復卒之
　葢以上卿之禮治其喪也定之意葢曰昭之逐衍之
　廢實非己志然已得以奉宗祧魯祀不絶者意如之
　力其義雖非而實無匿姦之心葢逐昭廢衍定實不
　與而其得位亦非其志也呉公子光弑君而自立季
　札至而不問屈己而臣之葢以弑無與於己而光之
　立呉不絶滅吾何慊乎哉定之卒意如則札之臣呉
　光之意也或者乃責定而不責桓宣不原情矣非春
　秋也
秋七月壬子叔孫不敢卒
　婼之子
冬晉士鞅帥師圍鮮虞
　士鞅前日伐鮮虞今復圍之鞅欲立功也鮮虞何罪
　哉
六年春王正月癸亥鄭游速帥師滅許以許男斯歸
　鄭虐於許乆矣許倚楚而抗鄭凡四遷而附之今呉
　入郢楚幾為墟許復何恃哉此其所以卒為鄭滅也
　治内以自强者内固則四鄰懼之倚勢以為重者勢
　去則四鄰疾之許不能自治其國以結好於鄰邦乃
　倚屢遷以疾仇於鄭楚敗勢隳仇方得志一舉而滅
　抑自取爾然鄭蕞爾小邦自保未固而利於滅人其
　為惡固不誅而暴矣許男書名不死社稷也
二月公侵鄭公至自侵鄭
　魯自舎中軍之後三軍皆𨽻於三家征伐盡出於三
　族公未嘗自將而出也惟昭二十六年公圍成則用
　齊師爾公無一旅之衆也今意如死定公初能有立
　故復自將而一侵鄭聖人固不與其無故而侵鄭然
　幸其以漸而得權也其後侵齊㑹晉圍成皆以師行
　其收兵之原葢始於此不可不考也
夏季孫斯仲孫何忌如晉
　晉至是六卿日熾政出多門不復修伯業矣二大夫
　聘之非畏晉也於時天下之與晉惟魯爾鄭衛皆附
　於齊公既侵鄭懼齊鄭合而伐魯故如晉焉使介並
　書敵也左氏以為陽虎使何忌報幣且三家均秉魯
　權而季氏獨為彊虎季氏之陪臣安能使何忌哉左
　氏徒見其並車出聘附㑹為是説爾
秋晉人執宋行人樂祁犁
　行人非所當執也執行人是絶兩君之好也晉固不
　能宗諸侯爾今宋以樂祁犁聘之葢亦勤矣晉不能
　享之以懐諸侯乃執之以拒來者宜其不能復伯也
　要之晉政多門為行人者亦何所適從哉悦於甲則
　怒於乙六卿互植其黨以相傾此亦足見行人之難
　於晉而無怪夫諸侯之不歸晉也
冬城中城
　魯既侵鄭聘晉而不與齊景懼有齊患故城中城備
　齊也中城在海州海州齊境也穀梁以為三家張葢
　以中城為城之中疎矣
季孫斯仲孫忌帥師圍鄆
　齊侯取鄆以居昭公卒之鄆潰遂貳於齊齊不我歸
　也今圍鄆貳於齊矣不書伐齊鄆本内邑故也以圍
　叛邑為文然卒不能得鄆迄十年夾谷之㑹然後與
　讙及龜隂來歸焉仲孫何忌曰仲孫忌闕文公羊以
　為譏二名鑿矣
七年春王正月
夏四月
秋齊侯鄭伯盟于鹹
　晉不能修霸業故使齊景出而求諸侯景公在位幾
　五十載其間厯晉平晉昭晉頃未嘗敢出而爭諸侯
　今耄矣徒見晉定痡弱六卿内張諸侯無所宗主故
　出而㑹鄭衛之君然得鄭得衛而外懼呉楚内虞晉
　魯亦何為哉徒賈爭端爾惟鄭有魯兵故鄭親之衛
　則加兵而後至凡再盟而得二國霸業如此不亦勞
　乎
齊人執衛行人北宫結以侵衛
齊侯衛侯盟于沙
　衛葢志於從齊而難於叛晉行人聘齊此衛之諼所
　以召齊兵也齊侯察之遂因其志執結以侵衛故兵
　未及境而遂為沙之盟焉晉悼之世鄭將叛楚而從
　晉也故誘楚伐宋以召晉兵晉伐鄭鄭遂同蕭魚之
　㑹焉則衛之從齊葢亦齊之遺謀也不然衛何負於
　齊齊執其行人而侵之哉
大雩
齊國夏帥師伐我西鄙
　齊之伐我有二志焉外若為鄭報侵鄭之師而内實
　為己償圍鄆之役也且鄆本魯邑既取以居昭公因
　遂為固有豈義也哉無怪乎魯之圍鄆何以報為而
　魯之侵鄭固曰無名然豈得假是以濟其私哉故公
　明年再侵齊鄆故也茍齊師為鄭伐我公何不遂伐
　鄭哉用是知國夏之師報圍鄆之役也
九月大雩
　一時而再雩瀆上帝矣
冬十月
八年春王正月公侵齊
公至自侵齊
二月公侵齊
三月公至自侵齊
　公三月而侵齊者再何疾於齊之深也公之疾齊非
　茍報西鄙之伐葢以鄆之在齊也齊取鄆以居公初
　以為恩及圍之而不反則更以為讎魯之地分裂於
　三家兵民皆以之定公即位粗能少復兵柄而鄆魯
　之劇邑也乃失之於齊此定所以欲得鄆以張公室
　歟故不恤金革之勞而三月之間兩侵齊也然齊利
　其賦入固未忍挈以償魯故侵伐雖頻而鄆卒不歸
　迄十年夾谷之㑹聖人相禮一言而復三田其賢於
　三軍之衆逺矣則夫今日侵齊明日侵齊何益哉深
　其怨而已矣
曹伯露卒
夏齊國夏帥師伐我西鄙
　報公之侵
公㑹晉師于瓦公至自瓦
　危哉晉魯之謀也魯被齊兵晉將救之不直赴難而
　師次於瓦瓦衛地也晉固不能救矣而魯方受伐乃
　不謀内禦而出㑹晉師於衛地何其疎也使齊益兵
　以攻魯魯何以待之哉吾竊為魯懼無乃兵在三家
　各將以禦齊而公單車出㑹邪不然齊兵不止為西
　鄙之伐而已然君不在則威望已空固招冦之階也
　此非守國之策聖人書之亦所以垂戒歟
秋七月戊辰陳侯栁卒
晉士鞅帥師侵鄭遂侵衛
　晉之侵鄭侵衛葢已晚矣臯鼬一盟之後晉不能一
　出而主諸侯及齊乗隙而盟鄭衛乃欲以兵爭之彼
　衛鄭固知晉方内乖君臣之禮不足與也故雖受兵
　而叛晉益堅冬又為曲濮之盟不事晉也
𦵏曹靖公
九月𦵏陳懷公
季孫斯仲孫何忌帥師侵衛
　晉師㑹於瓦於魯無絲毫之益而二大夫侵衛於魯
　有餽餉之害侵衛固不能得衛而徒為晉怒齊故明
　年有五氏之次焉則夫侵衛之師謂之招冦可也
冬衛侯鄭伯盟于曲濮
　衛鄭既叛晉從齊然比於齊者二國而已秋晉兩侵
　衛鄭而衛繼受魯兵鄭見侵者一而衛見侵者再鄭
　懼衛復從晉則鄭孤衛懼鄭復叛齊則衛弱故二君
　盟於曲濮誓從齊而堅叛晉也
從祀先公
　禮三年喪畢則禘而附新主於廟今昭公之薨於是
　九年而新主始得入廟何哉昭公為季氏逼逐而死
　於乾侯七月而喪至季氏溝絶其地域又不得同於
　先君而𦵏於墓道之南至孔子為司冦然後溝而合
　諸墓則其主未得入廟也宜矣今三家侈極而衰陪
　臣執國命欲假小善而售其大惡假小仁以濟其大
　不義故以昭公之主從祀於大廟葢將昭季氏之罪
　移魯民之心以成其姦也其事雖順然不幸而出於
　逆人之手聖人悲之以隠其義不書大事不書禘不
　書有事茍一書之則若事出於定公而後世不知其
　由於陽貨也故直書曰從祀先公則知非主祭者為
　之出於其下也明矣故繼書盜竊寳玊大弓之事則
　事由陽貨可知也先儒皆以為順祀閔僖惟馮山得
　是説實合乎春秋吾從之
盜竊寳玊大弓
九年春王正月
夏四月戊申鄭伯蠆卒
得寳玊大弓
　國之大事在祀與戎成王康周公而施及其子孫豈
　茍然哉故於分器之間特寓其所以康之之意寳玊
　所以祀神祇大弓所以重戎事錫異物以示異禮使
　其子子孫孫世守是訓以長保其國家也及其後世
　不知成王所以錫寳玊大弓者本於事神保民而已
　侈心一生謂我皇祖周公常履大寳故先王錫寳以
　示禮天地四方遂僭郊僭大雩賜大弓以示征伐四
　國遂作丘甲作三軍原其錫是二物初不如是之僭
　而後世不令子孫沿之而僭禮爾陽虎斗筲之人遂
　謂魯之禮樂征伐在二物故竊之以逃謂吾得二物
　則禮樂征伐一旦在己也不知寳器待人而後寳非
　周公子孫則亦安用是物哉然錫二物特寓其意爾
　非謂祀與戎果在二物也子孫沿物而僭禮於前固
　已疎矣陽虎因之以盜竊於後何其愚哉卒之倀倀
　然抱其空器而無所用之乃復挈而來歸凡有非其
　有曰竊不求而得之曰得彼既有之矣復不求而自
　得亦足以見寳玊大弓無所用於虎而虎之愚不可
　及也虎固愚矣而寳玊大弓竊之書得之書何邪以
　周公分器為重也虎何足誅哉故曰盜而已
六月𦵏鄭獻公
秋齊侯衛侯次于五氏
　聖人於春秋不妄假人以美名不妄誣人以惡迹必
　核其實而書之齊侯衛侯次於五氏五氏晉地也葢
　謀伐晉矣然徒次而不能伐則春秋不以伐加之齊
　晉何憾哉徒以晉不能霸景公以垂白之年故乗其
　弱而求諸侯然齊桓之霸諸侯無敢不從而晉獨不
　至桓公置而不問以為雖無晉不害為霸也今景公
　纔得百里之衛以為已援宋魯陳鄭曹滕莒邾無一
　介從齊遂欲脅區區之衛以干大國亦見其非所以
　謀霸也妄圖而已摟二國之兵趦趄於晉境而不敢
　犯晉之一毛此何為哉彼不能伐矣而徒以次焉聖
　人不遂加以伐之之惡葢迹未形而豫加之則人有
　所不服非所以為大中之法也故書其次而義自見
　焉
秦伯卒
冬𦵏秦哀公
十年春王三月及齊平
夏公㑹齊侯于夾谷公至自夾谷
　平以釋兩君之忿㑹以通二國之好既平矣而講好
　於壇坫是誠春秋之美事也昭七年暨齊平叔孫婼
　如齊涖盟定十一年及鄭平叔還如鄭涖盟則是既
　平而加之以疑爾既平復疑何足言好哉今定公既
　及齊平而兩君㑹於夾谷禮也故春秋兩君相見不
　以事㑹而書至者惟此而已非盟非伐何功以告廟
　哉以兩君交好為禮而䇿勲也用是知夾谷之㑹獨
　異於春秋傳者為孔子攝相是㑹信矣
晉趙鞅帥師圍衛
　討五氏之次也然不討齊而圍衛晉固怯大而陵小
　也
齊人來歸鄆讙龜隂田
　禮之用大矣以之禦彊而彊屈以之折姦而姦消禮
　固未嘗一日而離乎世顧所以用之者難其人矣孔
　子相魯一用於夾谷之㑹堂堂之齊君臣慚赧沮縮
　若無所容其身故三田不請而自歸焉信大禮之足
　以折姦暴也鄆自齊人取以居昭公卒鄆潰遂入於
　齊齊不我歸也六年季孫斯仲孫何忌圍之而不克
　齊視之若固有反以讎魯國夏再伐我西鄙公亦再
　侵而報之不能得也魯葢憚兵戎之役無志於取矣
　故春及齊平兩君為好而齊以姦暴干之聖人厯階
　一言而齊侯愧恥併與所謂讙及龜隂而來歸焉魯
　豈志於得田哉齊自歸之也故書曰來歸與齊人歸
　我濟西田與歸讙及闡異矣聖人豈以是為己功哉
　志其實而已讙龜即汶陽田吾於成二年既言之
叔孫州仇仲孫何忌帥師圍郈
秋叔孫州仇仲孫何忌帥師圍郈
　郈叔氏之邑也自封植而自圍之出乎爾者反乎爾
　者也已横逆而不有其君何怪乎郈之叛己也哉費
　季氏邑也成孟氏邑也皆自封植而自取叛則夫三
　家之抗君非己之利適所以自貽害矣昭十三年費
　叛至是郈叛明年成叛然三家知圍叛而不知叛由
　己生使三家而能自反挈國柄以復歸於公室則三
　邑將不圍而自服三邑臣於主三家臣於君魯其遂
　復泰和之治乎今蕞爾之郈二大夫再圍而不克叔
　也仲也觀乎此亦可以自咎矣
宋樂大心出奔曹宋公子地出奔陳
　樂大心宋之大夫也公子地宋之貴戚也外而大夫
　内而貴戚一日而俱奔宋政亂矣明年辰及佗彄皆
　奔隨而叛宋之亂者五年而後定自大心與地為初
　也景公之為君葢可知矣左氏之説鄙且誣吾不欲
　觀之
冬齊侯衛侯鄭游速㑹于安甫
　安甫之盟盟鄭也鄭獻叛晉從齊不乆而卒聲公即
　位齊懼其貳也故盟其大夫大夫不可以先君故次
　衛侯
叔孫州仇如齊
　拜三田之歸也
宋公之弟辰暨仲佗石彄出奔陳
　宋公之弟舉其貴也仲佗石彄秉宋之權也貴而無
　權則無以濟其姦故必脅權以奔焉宋公之弟辰暨
　仲佗石彄出奔陳暨之為言彊也仲石為辰之所彊
　不得已而從其奔是之為暨樂大心公子地既奔辰
　將從之然大心與地皆非權之所係徒從之無益也
　故脅仲石而俱奔焉貴得權而侈權得貴而尊故明
　年遂入於蕭以叛權與貴交相濟以成其叛心也然
　是謀實啟於辰故以暨書之而仲石為國大臣聽貴
　戚之脅而從其叛其罪葢亦著矣辰書弟非能弟也
　宋公有以寵之以致其叛歟故書曰弟病宋公也
十有一年春宋公之弟辰及仲佗石彄公子地自陳入
于蕭以叛
　出奔書暨辰彊之也二子有所不得已也入叛書及
　辰主也二子悦從之也難乎奔而易於叛仲石固庸
　臣乎初而奔也則疑謀有所不濟故難以暨之今而
　叛也以為事無有不捷故易而及之奔固不難而叛
　何㨗吾於此知仲石誠庸夫也公子地之奔固已有
　亂心矣故卒從二子以入叛而左氏妄為之立𫝊此
　所以得吾之不信也
夏四月秋宋樂大心自曹入于蕭
　左氏謂樂大心以公命逆喪大心不欲偽疾而奔若
　然則今何以從四子入於蕭乎則大心實四子之黨
　先奔曹而四子不從今四子已入叛既成矣故反而
　從之則其初也果不欲逆喪而奔乎用是知左氏之
　説非實也
冬及鄭平叔還如鄭涖盟
　六年公侵鄭為晉也今日及鄭平為齊也昔魯親晉
　而鄭附齊故為晉侵鄭今魯與齊平而鄭睦於齊故
　為齊平鄭魯之反復於齊晉之間故已彊聒爾然能
　釋怨窒忿平齊平鄭以成鄰國之好葢亦休焉然既
　平矣而繼之以盟以平之未足言信葢春秋之世非
　盟不信也此與暨齊平叔孫婼如齊涖盟者同耳
十有二年春薛伯定卒
夏𦵏薛襄公
叔孫州仇帥師墮郈
　義見下
衛公孟彄帥師伐曹
　春秋之末霸主不作小國相侵非復有怨隙而後交
　兵也彊凌弱衆暴寡耳曹與衛何憾哉二年之間凡
　再伐曹而不能得宋出而乗之屢疾於曹哀八年宋
　人入曹以曹伯陽歸雖其惡成於宋而衛實啟之君
　子責首惡猶曰衛滅曹也
季孫斯仲孫何忌帥師墮費
　三都之叛三家患之則墮三都固三家之利也是以
　季路一言而叔氏墮郈季氏墮費而説者乃以為孔
　子為之噫聖人豈如是之謬哉公山弗擾以費叛召
　子欲往子路不恱曰何必公山氏之之也子曰夫召
　我者而豈徒哉如有用我者吾其為東周乎此孔子
　之志也孔子即公山氏以興東周亦豈欲為季氏墮
　其邑乎葢將教公山氏臣於季氏教季氏臣於公教
　公朝於天子爾以魯先之而率天下天下皆然是東
　周之從而興也豈茍為季氏墮費而滋季氏之勢乎
　此好勇不顧義之謀葢出於季路審矣彼不恱孔子
　之即公山氏是欲墮其邑之義也然公山弗狃果帥
　費人以襲魯入及公側孔子為司冦命伐之乃北嗚
　呼危哉㣲孔子為司冦公其不死於難乎故夫墮三
　都者為三家除患爾何益於魯三家病則魯之利三
　家之患既除則勢從而張吾未見其利也墮郈墮費
　謂之忠於二家則然爾謂之忠於魯則不可或曰古
　者家不藏甲大夫無百雉之城今叔氏之郈公山氏
　之費皆過制也故不能以不墮此又不然以為過制
　則宜奪之於初今勢逼叛成安能奪之哉聖人不為
　此僥倖萬有一㨗之功以危宗社也今墮郈墮費幸
　而捷及圍成則不能克矣聖人之技無乃亦有窮乎
　則夫之公山氏而化其服者聖人之志也墮郈墮費
　以幸其成者非聖人之心也
秋大雩
冬十月癸亥公㑹齊侯盟于黄
　决魯叛晉之心也
十有一月丙寅朔日有食之
公至自黄
十有二月公圍成至自圍成
　成孟氏邑也公斂處父居之叔氏之郈季氏之費皆
　自墮之而孟氏之成則舉以待公仲孫何忌豈忠於
　公者哉己所不欲則勿施於公也昭二十六年公自
　鄆圍成成固守而不屈則成葢嘗死附於仲孫矣何
　忌以其附於己故不欲墮焉然實成有二心故何忌
　亦不自圍而畀公圍之圍之而克邑固已之邑也圍
　而不克徳歸於己而怨歸於公成既怨公已從而撫
　之則死為己用此何忌之姦謀也費之墮無損於己
　則何忌助其墮成之圍害切於身則何忌避其怨則
　夫何忌者尤姦人之雄乎然公之圍成其為失計大
　矣成叛於仲孫固魯之利俾仲氏自圍而自墮之聽
　其勝負於魯無傷也而公乃為仲氏圍叛邑得之未
　必歸公而失之實損於魯吾於此見公之失計也郈
　費之墮説者以為孔子為之此毋乃亦孔子為之歟
　宜君子之不信也明矣
十有三年春齊侯衛侯次于垂葭
　九年為五氏之次以謀晉卒不敢伐今又次於垂葭
　逡巡而退晉雖自内予有圍無所事於外然實大國
　也齊何敢犯之既不敢犯而必為是次何益哉易曰
　不能退不能遂無攸利其齊景之謂也
夏築蛇淵囿
　成公築鹿囿昭公築郎囿定公築蛇淵囿魯一國而
　為囿者三且築而虞之芻蕘雉兔者何為哉文王之
　囿不如是也
大蒐于比蒲
　義在昭公八年與十一年
衛公孟彄帥師伐曹
　義在十二年
晉趙鞅入于晉陽以叛
　晉至定公六卿益横勢醜力齊互相併吞趙鞅之叛
　葢與荀氏士氏交惡而相攻懼不敵也故入其私邑
　據甲以抗之雖私相惡而晉陽之民晉陽之甲豈得
　視為己有哉據邑取甲是乃所以為叛也聖人不誣
　人以惡入也叛也天下之惡名豈妄以加人乎聖人
　書入書叛而傳者乃以為非叛吾所不曉若其實叛
　則聖人當何辭以書之說者徒見春秋之書叛無復
　書歸者而趙鞅書歸於晉則疑鞅初非叛也不知鞅
　初與荀士交惡荀士脅君以抗已鞅無以得君也故
　入晉陽以叛倚晉陽之甲以抗之既而荀士二子亦
　不容於君乃入於朝歌以叛故鞅舍晉陽以歸晉復
　脅君以抗荀士也兩彊角立勝負未判鞅以為用晉
　陽以敵荀士則於理為叛而於勢為逆歸脅君以敵
　二子則於義為臣於勢為順故寜捨叛而復臣焉其
　志在於抗二子而必去之非謂悔其叛而復歸也
冬晉荀寅士吉射入于朝歌以叛晉趙鞅歸于晉
　二子趙鞅之仇也始脅君以敵鞅情伉勢逼左右所
　不容故入於朝歌以叛鞅以其失君而出也因捨晉
　陽以歸焉以謂得君以拒之孰愈於據邑以抗之哉
　則鞅之歸固非善也機也而説者以歸為善而入為
　惡吾既辯之觀乎此由是以証吾言矣然晉定為國
　而諸大夫出入相攻臯門之外滙為戰場朝以為叛
　逆暮以為股肱其能乆安乎及其子孫而卒為四卿
　所滅其所由來漸矣
薛弑其君比
　稱國以弑君無道也
十有四年春衛公叔戍來奔衛趙陽出奔宋
　春秋自昭公以還諸侯之政皆出於大夫非特魯為
　然也怙權相併相睇以目一毫之隙譖訴從之故叛
　則三五而叛奔則三五而奔立黨相傾黨一墮則魚
　貫而出奔宋華亥向寜華定相拉而奔陳復相比而
　入叛邾庶其畀我及黒肱相踵而來奔或竊邑以來
　宋樂大心一出而四子從之其叛也五子為旅趙鞅
　一叛而三大夫角立其歸也二子出奔今衛之亂叔
　戍趙陽岐途而兩奔繼而北宫結奔魯公孟彄奔鄭
　是豈一一得罪於君而君逐之相抗不勝無所容而
　逃也諸侯主祭與號而已安暇問其出入哉而左氏
　屑屑然附㑹一饌一馬之隙以合之吾哂其不達大
　義矣學者無觀焉
二月辛巳楚公子結陳公孫佗人帥師滅頓以頓子牂
歸
　頓葢楚之與也世役於楚定四年晉乗楚亂合諸侯
　而侵楚頓亦叛楚而從之雖十八國之君不能損楚
　之一毛而頓子胡子皆因是而滅楚今年滅頓明年
　滅胡憾其從晉而忘己也小國之從違可不謹乎陳
　以中國從荆蠻以滅小國其罪不待貶而著頓子書
　名不死社稷也
夏衛北宫結來奔
　公叔戍之黨也
五月於越敗呉于檇李
　檇李呉地越伐呉呉子禦之為越所敗不書戰詐敗
　也左氏以為呉伐越呉伐越安得戰於呉地也
呉子光卒
公㑹齊侯衛侯于牽公至自㑹
　牽晉地也在今之魏郡齊衛嘗次於五氏次於垂葭
　謀伐晉而不能今晉有荀寅士吉射之叛故復㑹於
　牽以謀之然伐則伐矣安用㑹焉葢畏晉而有貶也
　欲伐晉則患晉之彊有所不勝欲因荀氏以攻晉則
　畏諸侯之議已故首鼠不前徒㑹而反爾齊景真髦
　而崛彊者歟魯衛從之葢亦迂矣
秋齊侯宋公㑹于洮
　宋未嘗從齊也今以晉之亂魯衛皆從齊始勉而從
　之結四隣之好而已非曰盟主也
天王使石尚來歸脤
　詩之臣工諸侯助祭遣於廟周官宗伯脤膰親兄弟
　之國葢諸侯助祭則王與諸侯共享多福故有歸脤
　之禮自入春秋助祭之禮不復夢見而天王反歸脤
　此上下俱失也然不助祭之罪重而歸脤之責輕何
　則厚往而薄來固不失為懐諸侯之術然春秋諸侯
　跋扈甚矣安可懐哉聘贈錫命安受而不荅況脤膰
　㣲物魯葢以為不腆而怨之矣尚何責其不助祭乎
　自宣十年王使季子來聘其後無一介及魯葢不忍
　其伉而不復聘問也景王之崩叔鞅嘗㑹𦵏故恭王
　於是以脤禮來歸為王之命則甚腆而魯之罪尚容
　輕戮乎書之葢嘆周室之衰厚往而不能薄來也
衛世子蒯聵出奔宋
　凡世子而不没世子者非其罪惟蔡般許止之弑則
　不書世子無以見其弑君父故書世子焉若宋世子
　痤陳世子偃師皆非其罪也若夫為世子而不能世
　其國則黜世子以譏之鄭忽是也今衛世子大無般
　止之惡而小無忽之罪則書世子非貶也是時靈公
　不君外則羣臣不和而大夫出奔内則閨門不睦而
　世子不安其位君臣父子之義兩絶安得保其無亂
　哉古之孝者逢父怒小杖受大杖走懼傷髪膚以貽
　父之戚也自入春秋未有君父存而世子出奔惟蒯
　聵爾靈公嬖於南子而不利於蒯聵使蒯聵而為申
　生則靈公有晉獻之惡故寜避而奔焉則蒯聵固未
　失為孝也然不幸為蒯聵葢亦難矣其奔也雖違父
　命而不遺父惡此春秋所以無貶辭也若以左氏弑
　南子之說則聖人不當書世子矣宜劉敞之所不取
　也
衛公孟彄出奔鄭
　以蒯聵故
宋公之弟辰自蕭來奔
　宋公之弟辰及四子皆入蕭以叛而辰獨來奔辰主
　其叛辰奔則四子可知矣背君竊邑未有遂其謀者
　而亂臣賊子終不能無其心愚而妄圖僥倖其或遂
　也其免於大戮幸矣此可以為叛亂者之戒
大蒐于比蒲
　義見昭八年及十一年
邾子來㑹公
　公蒐於比蒲而邾子來㑹公此何禮哉公如晉衛侯
　㑹公於㳫公還自晉鄭伯㑹公於棐固曰非禮然有
　求而㑹君子不責其禮今邾何求於魯哉自三年為
　拔之盟魯邾雖通而邾未嘗一朝魯今因公出而㑹
　之非禮可知邾子亦知其失也故明年來朝以葢其
　失焉書曰來來比蒲也比蒲魯地蕭叔朝公亦曰來
　來穀也穀齊地劉敞謂言來㑹公非在外似失之
城莒父及霄
　城莒父及霄以城二邑書也一時而城二邑勞民甚
　矣不書冬闕文
十有五年春王正月邾子來朝
　㑹公於比蒲非禮也懼公責其不恭故來朝以刷前
　日之非也
鼷鼠食郊牛牛死改卜牛
二月辛丑楚子滅胡以胡子豹歸
　義同頓子
夏五月辛亥郊
　五月非郊之時以改卜牛也帝牛在滌三月至是養
　牲始成故五月而郊不書用義在成十七年
壬申公薨于髙寢
　定公亦中智之君也在位十有五年雖無顯善亦無
　巨惡乗昭公之後政在季氏粗能收攬國柄親盟親
　㑹親兵魯民粗知有君其賢於昭公逺矣一用孔子
　相夾谷之㑹齊人懾屈來歸侵地然使其始終用之
　俾聖人得施其一二于天下則豈徒為魯定公哉惜
　乎得之不用用之不乆抑亦天未欲平治天下乎人
　不勝天固無以尤定公也孔子既行三家復張葢權
　移於下已奕奕四世定公亦安能一朝而取之然比
　襄昭之世葢亦十得其二三矣不為無益於魯也
鄭罕達帥師伐宋
　宋鄭未嘗有隙今罕達帥師而伐宋左氏以為公子
　地在鄭故鄭伐宋為公子地也雖於經無奔鄭之文
　然五子之叛公弟辰來奔則四子必有所從出矣則
　夫地之在鄭理或然也然弟叛宋而歸鄭鄭復庇之
　宋不伐鄭幸矣鄭反醜正黨惡以賈怨於鄰國則鄭
　之罪不貶自著卒之終春秋之世宋鄭交兵自罕達
　之師始自罕達之師不義為己甚造兵端怙大惡不
　可不誅也然聖人書之若無貶辭何耶葢自文以下
　大夫多不去世族政在大夫也學者迹其善惡以定
　襃貶不必泥其文
齊侯衛侯次于渠蒢
　欲救宋而不能也且鄭非彊國合齊衛以敵之何懼
　而不救嗚呼是則有其故矣齊景初求諸侯鄭先附
　之既而得衛得魯皆鄭謀之最後宋亦附齊前年洮
　之盟是也今鄭伐宋欲救宋則失乆好之鄭欲勿救
　則失新附之宋故出兵以觀望於二國之間而任其
　勝負焉鄭勝則媚於鄭曰吾次渠蒢為犄角之助也
　宋勝則媚於宋曰吾次渠蒢有救援之功也二國勝
　負相當則又兩媚於宋鄭之間而兩助之此齊侯之
　姦謀也不然渠蒢之次不救不伐欲何為哉聖人惡
　其佞也故書次不書救不予其無實而求名也
邾子來奔喪
　諸侯奔天子之喪子奔父喪舍此則視親之逺近而
　加遲速焉禮也亦人之情也邾於魯為隣國何用奔
　喪哉其禮過矣葢邾自昭公之世為魯所虐不勝其
　㣲且辱也定公之世為拔之盟終其世不犯於邾邾
　人徳之故來㑹來朝今公之薨邾實悼之故忘其卑
　屈而奔喪焉於禮雖非而於情則甚惻矣大之比小
　誠為國之善教春秋之君鮮能有之者定公有之而
　邾人奔喪滕子㑹𦵏推此以達天下文王之事也説
　者皆責邾子之非而吾於此見定公之仁也
秋七月壬申姒氏卒
　定之妾哀之母也母以子貴哀未君故姒氏不得稱
　夫人不以小君禮治之故𦵏不書小君也
八月庚辰朔日有食之
九月滕子來㑹𦵏
　以大夫正也親㑹之非禮也
丁巳𦵏我君定公雨不克𦵏戊午日下昃乃克𦵏
　義同宣八年
辛巳𦵏定姒
　子未成君母不得稱小君
冬城漆
　漆葢邾邑庶其以漆閭丘來奔及是魯城而有之漆
　為魯乆矣今城之知貳于邾也齊侯取鄆居公既而
　遂取為己有魯屢伐齊必得而後已今得邾邑自城
　之而不以償邾何重己之得輕人之失哉使定公不
　死必無是舉此必三家之謀城之為固有爾故明年
　仲孫伐邾哀公之世虐邾尤甚魯實何憾於邾利其
　土地而已用是知定公之恤邾為厚此所以得其來
　朝奔喪也
　　　右定公盡一十五年
　
　
　
　
　春秋經筌卷十五
欽定四庫全書
　春秋經筌卷十六　　　　宋　趙鵬飛　撰
　　　哀公
元年春王正月公即位
　繼正
楚子陳侯隨侯許男圍蔡
　天下之事勢倚勢以有立者不若治内以自保蔡蕞
　爾小邦世服於楚以一朝之忿絶楚而與呉倚其方
　張之勢以敗楚於柏舉一戰入郢楚幾不祀使吳之
　勢常若闔閭之彊則蔡可以乆安㩦李之役呉見敗
　於越呉子兵傷繼之以死蔡何恃哉此楚昭所以不
　能無報於蔡以楚之彊而蔡之小重以陳隨許之師
　合而圍蔡蔡亦幾亡非楚之虐蔡自取之也故明年
　遂遷於州來以避之使蔡能自治忍小忿以事大國
　不至是也楚子伐中國而無貶辭責在蔡爾隨自僖
　二十一年一見於經及是始復見者㣲弱臣服於楚
　也許為鄭所滅至是再見者楚封之也
鼷鼠食郊牛改卜牛
夏四月辛巳郊
　義同定十五年
秋齊侯衛侯伐晉
　齊之謀晉乆矣定九年次於五氏十三年次於垂葭
　十四年㑹於牽至是始能一伐晉亦何為哉謀一伐
　晉而圖囘幾二十載使景公出而修桓公之業伐楚
　尊周以盟諸侯於兩河之間則非數十百年不能濟
　矣所謂俟河之清者乎彼區區髦而崛彊欲求諸侯
　吾竊嘆其不自量也且一伐晉何益於齊哉彼葢以
　伯統在晉晉屈則諸侯來歸矣且晉世出而宗諸侯
　豈茍抱虛器以令天下邪必有所以致諸侯之術也
　今齊不能自修方伯連帥之職乃欲一伐晉以得諸
　侯嗚呼愚哉宋襄欲盟楚以求諸侯而為楚所執齊
　景欲伐晉以求諸侯而為晉所笑故夫晉受齊兵而
　不遂報者非晉之怯也哂其謬而無能為不足報也
冬仲孫何忌帥師伐邾
　定公之世撫邾為厚自拔之盟疆場寜謐未嘗以一
　兵相遺也邾亦事魯為勤㑹公於比蒲朝公於魯定
　公之薨訃及其庭倒屣而奔喪其亦腆矣邾魯之好
　實出定公之志諸大夫不欲也故公未瞑目而城漆
　哀公即位席未及温而仲孫何忌伐邾何先君撫之
　厚而嗣君虐之速哉非公意也諸大夫之意也明年
　三大夫並出而取其田終哀公之世虐之無所不至
　邾何負於魯哉以邾邇於魯利其土地也
二年春王二月季孫斯叔孫州仇仲孫何忌帥師伐邾
取漷東田及沂西田
癸巳叔孫州仇仲孫何忌及邾子盟于句繹
　定公之立粗能收攬威權故盟㑹征伐公皆親之三
　家惟得圍其私邑墮其私城而已哀公懦庸三家復
　張三大夫交出以疾於邾兵之自己盟之自己公不
　得與也嗚呼惜哉然三大夫伐之而二大夫盟之何
　邪葢三家惟季氏為彊前年冬仲孫何忌伐邾而不
　能獲邾不畏仲氏也今三大夫俱出而季孫將上軍
　叔仲佐之以季氏之勢臨邾邾宜屈矣而又輔之叔
　仲之兵邾何以禦之故盡東其畆以解紛焉田既入
　魯而魯疑邾子告於大國以加師故復安而盟之然
　以邾之㣲而季氏之彊其肯屈而與邾同歃乎故句
　繹之盟惟叔仲與執牛耳而季氏不復涖之也葢勢
　在季氏季氏不往則勢不徒行故伐邾取田非季氏
　不可得信在邾子邾子既屈則信已著故句繹之盟
　季氏所不必與彊者已親之以示威屈者已辭之以
　避辱則信乎季氏之彊而不可制也噫脅勢扼小以
　攘其地要神歃血以盟其君邾固弱矣而諸大夫之
　横其可忍乎邾於此不能無思於定公也然定公之
　死非特魯之不幸亦邾之不幸歟
夏四月丙子衛侯元卒
滕子來朝
　義在桓二年
晉趙鞅帥師納衛世子蒯聵于戚
　衛之亂靈公自亂也父子相授世統之正而靈公黜
　其子而立其孫衛輒抗其父而順其祖蒯聵不能於
　母出奔於宋靈公既不慈於蒯聵則宜暴其罪而廢
　之拔其次而立之國儲既定則死且無患矣今蒯聵
　之出無廢之實乃立其子而授之位輒之得位得於
　王父而父實存焉父今復歸輒宜何以處之拒之則
　違其父納之則違其祖拒之納之情實難處處於難
　者靈公之過也今晉趙鞅納蒯聵而不得入置於戚
　而已是輒拒之也拒父違祖均為不孝宜順理而處
　之則安矣要之靈公可黜其子而子輒不可以絶其
　父靈公黜蒯聵蒯聵所不敢違也靈公立輒輒所不
　必辭也奉祖之命以受之逆父之歸而遜之則祖孫
　父子兩安而無嫌矣今輒既得國遂以為已有蒯聵
　之歸拒而弗納逆天理矣然其所以致輒之抗父者
　靈公也故君子於其納也蒯聵不去世子以其所以
　宜世也不奪蒯聵之為世子則靈公之罪著矣若夫
　輒也遽立而逆父是不誅而自滅者君子宜以不誅
　誅之也
秋八月甲戌晉趙鞅帥師及鄭罕達帥師戰于鐵鄭師
敗績
　傳者以為鄭罕達送輸粟於范氏而趙鞅禦之雖於
　經無歸粟之文然荀寅士吉射入於朝歌以叛於是
　五年亦無歸奔之文則荀氏猶在朝歌也鄭既叛晉
　從齊故轉粟以餉范氏助范氏以抗晉理或然歟趙
　鞅固范氏之讎納蒯聵之師而遇鄭罕虎於鐵能無
　怒乎鄭逢其怒鋒不可當故不免乎敗也鐵衛地晉
　鄭交兵安得戰於衛地哉非轉輸而相遇不戰於此
　矣然罕達以不義而賙叛逆之黨晉鞅私憤而敗人
　於不虞均罪也而責其義則鄭人賙叛不勝誅而趙
　鞅之憤人情所不免者春秋以被伐者為主而伐人
　者為客鐵之戰主於鞅鄭豈伐鞅哉以鞅主戰而加
　鄭以伐人之名其不與鄭亦明矣
冬十月𦵏衛靈公
十有一月蔡遷于州來蔡殺其大夫公子駟
　蔡遷於州來倚呉以避楚也始蔡倚楚以抗中國則
　不免被齊晉之兵其後倚呉以敗楚則又不免懼楚
　以見滅弱不能自立進退皆制於人何以為國哉州
　來近呉呉滅州來而墟其地蔡從而居之所謂蹈覆
　轍者也吾不保其安且固矣既遷而殺公子駟駟必
　不欲遷者也彊羣臣之不欲殺而遷之盤庚之遷不
　如是也
三年春齊國夏衛石曼姑帥師圍戚
　嗚呼衛輒之圍戚天性滅矣初而拒之猶曰以王父
　之命為托也今而圍之是許止蔡般之逆矣圍而克
　蒯聵其不為許之買蔡之固者幾希君子至是葢不
　可以專責靈公也輒而不誅弑父與君者接踵於世
　矣聖人前書納蒯聵于戚而此書衛石曼姑帥師圍
　戚誅輒也然戚之圍出於衛而以齊先之葢衛乆從
　齊而奉以主兵爾晉為盟主而納蒯聵齊助子輒以
　圍戚其順逆葢已判矣然宋彭城係之宋而圍戚不
　繫之衛説者以為承上納衛世子之文則知戚為衛
　非也彭城屬宋魚石入於彭城豈不知彭城為宋哉
　聖人於繫之國不繫之國褒貶深矣彭城繫之宋彭
　城非魚石所宜有也故奪之而不書魚石戚固蒯聵
　之所宜居故與之以正蒯聵之分内戚於衛爾蒯聵
　之所以得也蒯聵宜得衛而衛人圍之是乃所以重
　輒之惡而誅之歟
夏四月甲午地震
五月辛卯桓宫僖宫災
　自桓至定凡十世自僖至定凡七世有天下者事七
　世三昭三穆與太祖之廟而七諸侯事五世二昭二
　穆與太祖之廟而五哀公之世成襄昭定為二昭二
　穆則桓僖之宫宜祧乆矣宜祧而不祧三家之意也
　季仲叔皆桓公之子而季友實相僖公叔仲之後皆
　僖公立之故三家尊於桓而徳於僖宜毁而不毁焉
　宜毁而不毁而天譴以災非譴桓僖也譴三家也
季孫斯叔孫州仇帥師城啓陽
　哀公之世魯城四邑説者皆以為備晉吾竊怪之魯
　越齊衛而後至晉齊衛皆睦於魯晉何從而伐魯哉
　春秋二百四十二年晉未嘗有伐我之師非愛魯也
　無門而伐魯也魯何虞而備晉乎且城一邑而帥師
　以從則必有所畏爾然以為畏晉則非也其地在今
　之沂州臨沂沂近邾元年伐邾取邾田疑邾之伐我
　故帥師城邑以脅之則啓陽之城備邾也非備晉也
宋樂髠帥師伐曹
　春秋之未彊陵弱大併小伐國用師非復有釁讎而
　後興也弱於己者則扼之以規利宋之於曹未嘗有
　一毫之怨然曹介於宋衛之間弱且隘矣不併於宋
　則併於衛而衛實弱於宋前者衛兩伐曹而不能克
　宋虞其卒併之也故於此亦伐曹其後再伐而圍之
　卒入其國執其君而後已嗚呼小國介於大國之間
　者何以自存哉膝介於齊楚之間而問孟子孟子曰
　築斯城也鑿斯池也與民守之效死而勿去是則可
　為也曹伯不能
秋七月丙子季孫斯卒
　季孫斯意如之子也意如之卒定公以禮卒之斯之
　嗣定公以權授之論者皆咎定公不能討逐君之賊
　噫此書生之論不達權者也孔子曰人而不仁疾之
　已甚亂也昭公不忍一朝之忿而伐之決癰潰疽幾
　不得死魯不遂亡者幸也定公之立實受國於季氏
　季氏方秉魯權烏能一決而去之哉意如之卒而不
　卒以禮則其子必叛其子叛則叔氏仲氏必合而從
　之是定復為昭公爾定之所以卒意如任其子斯者
　非愛季氏也勢未可遽絶之矣惟漸能振厲自立以
　取其權徐而圖之可也故定公粗能親㑹親盟親征
　伐權稍復歸不幸而殂哀公庸弱三家復張今斯之
　卒哀固不能殺其禮於意如也春秋之卒斯三家復
　張可知矣
蔡人放其大夫公孫獵于呉
　書人以放放有罪也獵固有罪而放之於呉蔡能保
　其止於呉乎保呉之為蔡拘獵乎不保也
冬十月癸卯秦伯卒
叔孫州仇仲孫何忌帥師圍邾
　前年伐其國奪其地盟其君今又圍邾邾何慊於魯
　哉虐邾甚矣
四年春王二月庚戌盜殺蔡侯申
　宣十七年書蔡侯申卒𦵏蔡文公自文至是纔五世
　不宜與五世祖同其名傳者誤也閽弑呉子書弑而
　此書殺閽盜均臣呉子蔡侯均君不宜彼書弑而此
　書殺亦字誤矣要之百千嵗後更篆為𨽻更𨽻為楷
　不能無誤也因其誤而為之說則鑿矣然蔡侯一國
　之君而盜得殺之蔡亦有臣子乎春秋書之以責臣
　子更弑為殺非義也蔡侯申既誤則以弑為殺其誤
　可知矣
蔡公孫辰出奔呉
　以弑見誣也
𦵏秦惠公
宋人執小邾子
　小邾子固㣲爾㣲國必不敢犯宋宋執之非罪也書
　人以執其貶可知
夏蔡殺其大夫公孫姓公孫霍
　蔡侯之死既出於盜則賊不可名必得真盜而正典
　刑然後不為失賊不得其真而妄指以誣人誰肯任
　是誅哉前日公孫辰出奔見誣也今姓也霍也亦豈
　真弑君者哉殺之不得其罪故以國殺為文蔡侯之
　殺書盜不得真盜可知也不得真盜則殺姓及霍庸
　知果其罪哉
晉人執戎蠻子赤歸于楚
　戎蠻楚之與也楚迫之而奔晉晉不能撫反執之以
　歸其仇嗚呼不仁哉虎兕搏豚豚懼而投我我復縛
　而餧虎匹夫所不忍而況於霸主乎晉之意葢以為
　庇一戎蠻楚必見伐不若歸之以紓禍豚畏虎而投
　我我且救之則虎必見搏寧執豚而與之虎得豚則
　恱而去此晉之意也以為匹夫自全之䇿則可以匹
　夫之䇿而為盟主則謬矣於時上有周室執戎蠻而
　歸周室不亦可乎而甘自辱於楚其不仁之罪在所
　不問其為不智大矣執楚之讎以歸之是為楚役也
　晉之辱甚矣
城西郛
　備邾也
六月辛丑亳社災
　魯之僭天子無所不備郊天祀地大雩作雉門設兩
　觀其亦極矣雖無亡國之社不害為備天子之制也
　而又作亳社焉天子立亡國之社所以自戒而魯安
　用是社哉説者以成王康周公故錫魯以天子之禮
　樂謂禮樂猶曰可也而亳社豈亦成王之所錫邪用
　是知魯之僭天子皆其後世子孫矜周公之功而僭
　之爾史遜既請於周而平王許也其後因其僭而僭
　焉故天子之制無不備亳社雖不必作而作之其他
　可知也雉門兩觀之僭既災而亳社之僭亦災則知
　天之惡僭也甚矣亳社商社也亡國之社不受天陽
　故屋之
秋八月甲寅滕子結卒
冬十有二月𦵏蔡昭公
𦵏滕頃公
五年春城毗
　備邾也
夏齊侯伐宋
　宋固嘗與齊㑹定十四年洮之㑹是也十五年鄭罕
　達帥師伐宋齊侯衛侯次於渠蒢兩觀望而不救以
　為與齊無益於己也故外齊齊侯於是伐之齊宋無
　以大相過也而齊必欲加之宜宋之不與也徒伐何
　益哉齊姑無望宋之服宋不興報怨之師幸也
晉趙鞅帥師伐衛
　復立蒯聵而不能故不書納
秋九月癸酉齊侯杵臼卒
　齊景公在位五十八年雖崔氏田氏髙氏國氏皆横
　於其世而田氏尤專景公之為景公特魯昭爾然景
　公不遂見逐者景公能忍昭公不能也景公得一晏
　子而任之故能忍昭公有一子家子而不能用故以
　怨而失國晏子荅景公之問以禮雖徒能言之然景
　公知禮之可以為國故以柔屈田氏田氏雖加其暴
　而無所施也故景公以善終子家子告昭公以忍而
　公不從卒見逐於季氏雖然景公之能忍而卒不能
　去田氏之患及其子孫相繼為戮固非所謂善謀也
　然以比於忿躁而速禍者則有間耳此葢知禮而不
　能用之過葢禮之為用不止於能忍而已能忍者禮
　之末也用禮之本非大儒不能晏子斗筲之人何足
　筭哉
冬叔還如齊
閏月𦵏齊景公
　喪以年計者言期而不言閏以月計者閏亦月也安
　得不計穀梁以為不正閏非也
六年春城邾瑕
　魯城邾邑其扼邾也甚矣城以保吾邑城人之邑何
　為邪奪其險以要其服如城鄭虎牢之類是也今城
　邾瑕而冬伐邾既奪其險而且兵之邾何以安之哉
　明年伐邾以邾子來邾子失其險無以抗魯也
晉趙鞅帥師伐鮮虞
　晉之伐鮮虞者五而未見鮮虞之病者也鮮虞逼於
　晉晉利其土地耳然五伐而卒不能得則鮮虞雖夷
　葢亦非弱國也荀吳士鞅嘗伐而不克今趙鞅復伐
　之幸其克以立己功而葢其前日之叛也
呉伐陳
　呉固讎於楚爾未嘗伐中國雞父之敗敗楚也今始
　伐陳亦非讎於陳以陳之在楚與楚爭陳耳
夏齊國夏及髙張來奔
　田氏重施以弱齊齊人歸之景公之世固已危哉今
　景公既没所忌者髙國而已故致其罪而逐之髙國
　既奔則田可以肆其惡故秋遂弑孺子焉
叔還㑹呉于柤
　呉既伐陳魯懼其兵及我也故叔還㑹之于柤
秋七月庚寅楚子軫卒
齊陽生入于齊
　小白陽生之入志同而事異均簒也子糾未至小白
　先入以有齊陽生後入乃弑子荼而自立二者先後
　雖異而均志得位也故均以入書之而均不書公子
　焉
齊陳乞弑其君荼
　景公問政孔子對曰君君臣臣父父子子公曰善哉
　信如君不君臣不臣父不父子不子雖有粟吾得而
　食諸嗚呼知之非難行之為難景公聞晏子之言知
　禮之可以為國而不能行卒無以收田氏之權聞聖
　人之言知父子君臣之義而不能正卒以成田氏之
　亂景公真庸懦不足與有為也景公無嫡子均庶則
　長立陽生長而荼幼乃出陽生而立荼尚為知父子
　之義乎父父子子長幼子之分也不子其長而子其
　幼安得免於亂陳乞之逆則知禮而不行之過荼之
　死則知父子而不正之故也噫人不患不之知既知
　之不能行無勇也吾惜乎景公聞聖人之言賢人之
　論而不能行卒抵於亂姑論之以為聽言者之法若
　夫陳乞則趙盾之流也或者疑弑荼者朱毛而書陳
　乞不原情矣春秋豈徒誅人之逆哉誅其心耳
冬仲孫何忌帥師伐邾
　既城瑕矣邾何恃哉宜乎伐邾之必克也
宋向巢帥師伐曹
　義同樂髠帥師伐曹
七年春宋皇瑗帥師侵鄭
　報罕達之師也罕達之師於是七年矣何報之遲葢
　於時宋鄭皆從齊宋比齊為淺而鄭比齊為深罕達
　伐宋齊為之次於渠蒢然不伐不救觀望於宋鄭之
　間宋知其厚於鄭薄於宋也雖心讎於鄭而不敢報
　懼齊比鄭而議其後今齊景公既没齊方内擾故宋
　舉積年之憾而報之於是有侵鄭之師焉左氏不知
　乃以為鄭叛晉故也鄭雖叛晉宋豈徒為晉侵鄭哉
　誤附㑹耳
晉魏曼多帥師侵衛
　以蒯聵故
夏公㑹呉于鄫
　公將伐邾故先㑹呉於鄫懼呉之襲魯也
秋公伐邾八月己酉入邾以邾子益來
　説者曰定哀多㣲辭吾讀春秋至是未嘗見其㣲辭
　也今於入邾以邾子益來尤足以証説者之謬城其
　國得其君天下之大惡而春秋不為之隠而謂有㣲
　辭吾不信也問邾之先則實魯之附庸自邾子克受
　王命則叛服不一魯之所以虐邾者以邾宜役屬於
　我而不我歸也然不圖所以懐邾之心而恃彊陵弱
　伐其國入其都虜其君嗚呼虐哉若然則邾子雖欲
　改事魯不可得也定公撫而字之邾蒙其徳則今年
　㑹之明年朝之死而奔其喪若父兄焉則邾固魯之
　西府也哀公不知以先君之所以懐邾者而來之乃
　乗一朝之勝遂虜其君卒之犯大國之怒失讙失闡
　岌岌乎懼齊兵之臨其城也而亟歸之則初不若不
　滅邾無是辱也此一時之謬舉必出於三家三家之
　所以逼邾乆矣將自滅之則歸惡於己故以公主其
　師而實三家之謀也得邾則三家分享其利滅國則
　哀公獨受其戮嗚呼姦人欺君一至於此春秋可不
　作乎
宋人圍曹
冬鄭駟𢎞帥師救曹
　宋之虐曹為已甚而鄭之救曹為不情宋伐曹者凡
　再而今復圍之鄭於曹無隻介之好而今遽救之宋
　疾於曹葢將利其土地鄭之救曹所以報宋侵鄭之
　役也然宋書人而鄭書名葢無故而虐人者其罪重
　因隙而報怨者其責輕圍曹之役宋公在焉而書人
　其貶重矣而鄭書名書救葢亦善之然君子所以不
　深予鄭者以鄭於宋為有隙而於曹無一日之好今
　而救曹掠救人之名爾其實報怨於宋也
八年春王正月宋公入曹以曹伯陽歸
　前年宋圍曹今宋公入曹以曹伯陽歸與公伐邾己
　酉入邾以邾子益來其文實同惟内外異體故書歸
　書來所以異也而傳者皆以為實滅而書入吾以為
　於時實未滅也故不得書滅狄入衛其實滅衛也楚
　子入陳其實滅陳也然衛陳之祀皆未絶而繼封之
　其後衛陳皆復見於經故不得書滅焉今宋入曹與
　楚入陳狄入衛無以異入其國虜其君然未墟其宗
　廟毁其社稷故不書滅也然衛陳繼封之而曹不復
　封聖人亦迹其實而書之若其祀未滅而書滅是春
　秋入人之罪也故夫不書滅猶有望於宋之復曹如
　魯之復邾焉而宋不能其事適相先後故書之亦足
　以見宋之彊無敢議之而其惡亦不復自反魯之弱
　一為不義則見扼於人必復邾以紓禍也何邾之幸
　而曹之不幸歟所遇之敵有彊弱爾
呉伐我
　呉伐我皆曰滅邾之故吾以為非也以職方考之呉
　越宋而後至邾邾何與於呉而呉為邾伐我哉謂呉
　忌魯之得邾而見伐則非矣呉未嘗有伐中國六年
　而呉伐陳故魯人懼而使叔還㑹之於柤今魯伐邾
　而得邾呉忌其拓大封域而難制也故伐我葢呉將
　蠶食中國魯實當其衝魯彊而塞其衝則呉無以施
　其毒故夫伐魯者忌魯也非為邾也
夏齊人取讙及闡
　邾介於齊魯之間二國皆欲之今魯獨滅邾而有焉
　齊侯懼之故取讙及闡以當魯之得邾也魯之得邾
　葢在危岌之間而首失二邑苟不復邾之祀則禍未
　艾也故歸邾子焉其事甚顯而文甚白不釋自明左
　氏於呉伐我既妄以為為邾故及是不可再以為為
　邾也乃飾季魴之事以文之疑季魴之事穢而不典
　無以信於人則又謂齊侯使如呉請師以伐我前以
　為邾茅成子請告於呉而今以為齊侯使如呉請師
　前後相攻無一可據用是知左氏釋經皆附㑹此吾
　所以鮮取也
歸邾子益于邾
秋七月
冬十有二月癸亥把伯過卒
齊人歸讙及闡
　魯得邾而失讙闡輕重固有間矣使魯捨二邑而得
　一國猶不失為利今乃捨一國而復二邑非魯之左
　也勢也得邾而負滅國之名則豈惟齊得以脅魯凡
　與邾為鄰或姻者皆得以議魯也今捨邾而得讙闡
　則外有悔惡反正之譽而内得收復境土之美得二
　邑而安且裕孰愈於得一小國岌岌然虞四鄰之不
　暇哉此魯所以反邾子而復二邑也然則是乎非乎
　曰聖人不惡遷善悔過從善固君子也然使其不待
　二邑之失而遂反之則善矣及齊取二邑始懼而反
　之則反邾君勢不得己也不得已而為善固已非真
　然愈乎縱惡而不反者爾若夫齊人歸讙及闡則有
　所利焉非仁也其説見邾子益來奔
九年春王二月𦵏把僖公
宋皇瑗帥師取鄭師于雍丘
　王者之師以至仁伐不仁以至義伐不義故義旗所
　指問罪而己一辭之屈則斂兵而退豈浪鬭其民哉
　春秋用兵非有曲直之義或迫人於險或敗人以詐
　殺其民所以削其勢摧其兵所以弱其國必勝而已
　不必務義也然戰伐圍入之師猶曰有辭而宋取鄭
　師抑又甚哉在隠之世惟鄭莊伐取三師而後二百
　餘年無書取者鄭莊之姦險世固鮮儷也今鄭之伐
　宋固非義爾定十五年鄭罕達首禍而伐宋哀七年
　宋復以皇瑗報之則怨固償矣宋人圍曹鄭駟𢎞救
　曹非救曹也讎宋也則鄭疾宋者再而宋侵鄭者一
　今鄭復伐宋師在雍丘雍丘宋地則鄭已三疾於宋
　其義固曲然宋之禦鄭亦不可謂義因在其雍丘譎
　而取之亦甚矣不曰敗非敗而奔也不曰潰非潰而
　散也出其不意刼而取之矣非復獻俘於廟其赴不
　以俘春秋亦不得書俘也故曰宋皇瑗帥師取鄭師
　於雍丘誌其譎且不義矣然鄭莊取三師書伐書取
　之而此直書取事殊文異記事之體然耳其實取師
　則一也
夏楚人伐陳
　陳從呉也
秋宋公伐鄭
　宋春取鄭師而秋伐鄭雖雍丘之役實鄭伐宋然吾
　既譎而取其師亦已甚矣何以伐為書公别大夫爾
　非褒也
冬十月
十年春王二月邾子益來奔
公㑹呉伐齊
　初齊以魯之滅邾也取讙及闡以逼魯魯懼而反邾
　子于邾邾子獲復其國齊之賜今歸未及乆而奔其
　讎豈非齊有誅求而邾子不堪邪故邾子來奔而公
　為之㑹吳伐齊邾故也前日魯滅邾而齊取魯邑則
　義在齊今日齊逼邾而公伐齊則義在魯義豈如是
　之去就不常哉人假之以為利爾齊窺魯之西鄙乆
　矣特幸魯有滅邾之事脅義以取邑魯之憾齊亦乆
　矣特幸邾子之來脅義以伐之二者假義以濟欲其
　實大不義也而魯之為國固弱於齊將伐齊疑有所
　不勝也則㑹呉以伐之然兵實魯志而書㑹何邪葢
　魯弱不敢及呉尊呉為主爾呉葢逺於齊間魯而後
　至齊也呉不因魯之求安能越魯而伐齊哉魯以蕞
　爾之邾而使齊受南蠻之兵呉之患遂及於東夏魯
　為之也聖人書公而不没其實其責魯之意深矣
三月戊戌齊侯陽生卒
　經書齊侯陽生卒而傳者以為齊弑其君此何以通
　之趙盾實弑而傳以為非弑陽生非弑而傳以為弑
　學者不信經而信傳反曲經以合之若杜氏左氏之
　孚君子不責而學春秋者亦折而從傳吾所不曉
夏宋人伐鄭
　宋取鄭師復再伐鄭不義為己甚故人之
晉趙鞅帥師侵齊
　晉自定公政歸六卿見於經者趙鞅為尤横出入歸
　叛惟所欲為兵革之事皆鞅專之晉定見制於臣乆
　不能宋諸侯矣小國且不歸晉而況齊乎晉徒見公
　㑹呉伐齊疑呉遂霸故鞅亦侵齊示晉非弱於呉也
　然吳之伐齊為邾為有名而晉之侵齊伐喪為大惡
　晉將與呉爭彊而不知其舉之不義焉後一年黄池
　之㑹吳晉爭長其兆葢見於此矣
五月公至自伐齊
　以伐至而不以㑹至以伐告也
𦵏齊悼公
衛公孟彄自齊歸于衛
　定十四年衛世子蒯聵出奔宋衛公孟彄出奔鄭則
　彄固蒯聵之黨也其後蒯聵居戚經無入衛之文則
　蒯聵猶在戚也今彄以蒯聵之黨不歸戚而歸衛是
　叛黨事讎爾以分言之蒯聵正而子輒不正以義言
　之則蒯聵順而子輒逆彄而從不正以逼正以逆而
　抗順其為人葢可知矣書曰自齊脅齊而抗衛也書
　歸緩辭也以齊之力而入衛衛何能拒之宜其緩而
　不迫也説者以歸為善疎矣
薛伯夷卒
秋𦵏薛惠公
冬楚公子結帥師伐陳呉救陳
　成襄之世晉楚爭鄭猶曰中國與荆蠻爭諸侯也今
　楚與呉子爭陳中國何與焉陳葢中國而見爭於吳
　楚是中國之不支矣嗚呼悲夫東州彊國惟齊與晉
　皆内制於彊臣無以立矣諸侯何得不從而波靡哉
　陳國楚之與也楚之敗陳叛楚從吳六年呉伐陳九
　年楚伐陳陳固弱矣朝呉暮楚勢非得已矣然不幸
　而當吳楚之衝艱乎為國哉今楚伐陳而吳救陳伐
　者非不善而救者非善也君子不於二者而辯善惡
　聖人所以兩書之者以見中國衰㣲而吳楚爭諸侯
　也
十有一年春齊國書帥師伐我
　報伐齊之役也邾子來奔魯為之㑹呉以伐齊以齊
　逼逐邾子也齊既非義受伐何辭哉而今復報之其
　舉固已曲矣然諸侯之来伐未有不書四鄙者惟八
　年呉伐我與今齊伐我不書四鄙故夫書其鄙者伐
　其邊鄙云爾今直書伐我是師及其都非直伐其邊
　鄙而已則夫國書之師其亦甚矣哉然春秋書之無
　貶辭何邪葢春秋之末大夫暴横不書其名無以見
　其横也非褒也
夏陳轅頗出奔鄭
　晉楚爭鄭鄭之大臣南北其謀謀不勝則出奔今呉
　楚爭陳陳之臣其亦有異議乎轅頗之奔適當公子
　結伐陳吳救陳之後此必謀有所不合而奔者矣左
　氏以為賦封田以為已此於經不可考聖人於春秋
　何如是之晦哉若然則後世無左傳其事安所考之
　吾亦未能信也
五月公㑹呉伐齊甲戌齊國書帥師及呉戰于艾陵齊
師敗績獲齊國書
　魯凡再㑹呉伐齊伐齊猶可也招強吳以戕及中國
　其為惡大矣魯讎於齊而弱於齊非借資無以報齊
　也晉宋衛鄭皆魯之與而魯不之求必招吳以敗中
　國其罪在所不原然艾陵之戰獨書齊及呉戰魯不
　與戰也與伐而不與戰亦足以見吳之彊魯之弱矣
秋七月辛酉滕子虞毋卒
冬十有一月𦵏滕隠公
衛世叔齊出奔宋
　前年公孟彄自齊歸於衛今世叔齊出奔宋一出一
　入其黨有不能相容者矣衛侯父子不能相容而況
　羣臣乎君臣父子為讎敵出入相背如冰炭欲衛之
　無亂得乎
十有二年春用田賦
　春秋書用田賦譏什二之征爾説者皆援哀公之言
　曰二吾猶不足如之何其徹也因謂宣公初税畆以
　什二而税今又於什二之外而用田賦非也宣公初
　稅畆更助為貢未賦也今之用田賦始什二而稅哀
　公之言蓋出於用田賦之後矣地官載師任地之法
　園廛二十而一近郊什一逺郊二十而三甸稍縣都
　皆無過什二則周制不止什一也説者皆言什一之
　法是舉其稅而已不言賦也稅者什一賦亦什一賦
　出車馬稅出穀米舉稅及賦而言之則周制均什二
　孟子曰請野九一而助國中什一使自賦此則地官
　之法爾野九一而助野即甸稍縣都之域九一而賦
　且助也賦以斂泉貨當牛馬車甲之入助以徴穀粟
　入於職嵗之府也國中什一使自賦國中即園廛近
　郊之地什一而稅且賦也使自賦則併以稅供賦焉
　稅之穀粟盡以賦供稅賦皆供馬牛車甲也葢園廛
　近郊天子六鄉之兵所居國中則諸侯三鄉之兵所
　居也宿兵之地稅賦皆以賦供郊野之地稅賦皆以
　稅供此成周之定制也説者徒見園廛近郊輕而逺
　郊甸稍重遂謂周制輕近而重逺不知載師之職掌
　稅而已故近郊舉其稅不言其賦甸稍賦亦以稅供
　故併舉其什一也園廛近郊皆宿兵故稅以賦供甸
　稍縣都非宿兵之地故賦以稅供合稅賦而論之均
　什二也要之近地賦而不稅逺地稅而不賦今哀公
　國中之地既賦復稅郊野之地既稅復賦以田為率
　不復計其逺近是賦什二稅亦什二也合而言之均
　十四也其斂之重無過於是故聖人書用以惡之用
　者不宜用者也三傳諸儒皆不考古而無其証妄以
　臆而度非通論也
夏五月甲辰孟子卒
　孟子昭公之夫人呉女也諱娶同姓謂之呉孟子不
　書氏避同姓也不書𦵏避氏也
公㑹吳于槖臯
　呉夫差躬敗齊師於艾陵魯故也魯以為惠焉故㑹
　吳於槖臯修鄫之好也
秋公㑹衛侯宋皇瑗于鄖
　鄖在泰州呉地也公説睦於呉而呉將圖霸故為之
　㑹衛宋於鄖合衛宋以從吳也齊固晉之讎而魯宋
　衛亦折而從吳晉其殆哉故明年為黄池之㑹晉好
　於呉非爭霸也紓呉患也然晉之屈呉之雄諸侯東
　嚮事呉者皆魯為之也故四書公㑹呉而繼書公㑹
　宋衛明年公㑹晉侯及呉子於黄池則魯之罪著矣
宋向巢帥師伐鄭
　宋鄭之怨於是十有三嵗矣雖其兵端啟於鄭罕達
　然宋之害鄭為多六年之間凡四疾於鄭而兵不戢
　抑亦甚矣屢勝則驕驕則不虞敗故明年鄭罕達取
　宋師於嵓宋不備也逞兵不戢亦可戒哉
冬十有二月螽
　春秋書螽者十有八皆在夏秋之交固以為災矣然
　未若哀公之世書螽者二皆在於閉蟄之後閉蟄之
　後穀既登場螽固不能為害然其異亦甚矣禮仲秋
　行夏令則蟄螽不藏孟冬行夏令則方冬不寒蟄螽
　復出此則常燠之証也燠而蟄振猶有然也燠而螽
　生是謂災異兩興也聖人可不志之哉
十有三年春鄭罕達帥師取宋師于嵓
　取向巢之師也九年宋取鄭師於雍丘不書鄭伐宋
　以宋譎取為文重責宋而輕責鄭也故隱其伐焉今
　鄭取宋師首書宋伐鄭宋鄭之惡均故兼書伐焉若
　曰宋不伐鄭師不見取於鄭也然以小人而責宋則
　取鄭師首惡之罪不可逃以君子而責鄭彼以譎取
　我不宜以譎報之所貴乎君子者彼雖以不義加我
　我獨以義自安此君子小人之辯也若宋以譎取而
　我亦以譎取之是亦均為小人爾何以别哉鄭將報
　宋曷整兵於宋郊壓其境而問其取我師之罪宋何
　辭而不屈今宋取鄭師而鄭亦取宋師譎詐交興非
　聖人之所喜故一書伐一不書伐正其曲直而已不
　責以君子之道也
夏許男成卒
公㑹晉侯及呉子于黄池
　中國之㑹呉者多矣㑹呉於鍾離㑹呉於戚㑹吳於
　向皆書㑹以㑹晉率諸侯而往㑹吳諸侯主於晉獨
　從晉㑹呉也今黄池之㑹獨書㑹以及公不主於晉
　主於呉也從呉而㑹晉侯矣然不書公及呉子㑹晉
　侯而書公㑹晉侯及呉子於黄池存晉所以存中國
　焉此則變文以示義者也魯自鄫之㑹乆睦於呉前
　年用呉兵以伐齊獲國書魯侯徳之故㑹呉於槖臯
　又為之㑹宋衛於鄖晉葢忌呉之遂霸也不能無求
　於呉焉故黄池之㑹晉侯主之晉之不復霸幾三十
　年安能主呉乎將為志乎㑹呉爾然吳之見於經惟
　柏舉之戰與此黄池之㑹書爵柏舉之戰以救中國
　為有功黄池之㑹以和中國為無惡聖人豈與吳之
　彊哉爵呉子所以媿伯主而傷中國也説者以為㑹
　以及㑹二伯之辭且所謂霸主者以其宗諸侯也晉
　之霸業掃地矣晉侯□然在㑹諸侯無一介從之而
　呉亦纔得魯而已何以霸為晉之所以㑹吳者非為
　霸也忌呉之彊也呉之所以㑹晉者亦非為霸也交
　中國也黄池之㑹固中國之辱然㑹以交列國之歡
　弭兵革之苦是亦無惡焉故内外皆以爵書無貶辭
　也
楚公子申帥師伐陳
於越入呉
　呉子一出為黄池之㑹而楚議其東越議其西三狄
　鼎立而呉為彊楚越忌之故乗其出而爭襲其後也
　吳嘗敗越入郢所以陵楚越者酷矣老子曰佳兵不
　祥之器其事好還今夫差伐齊㑹晉將横行於中夏
　而不知楚越含怒之乆窺釁以雪恥於吳也彼將結
　晉魯以寧中夏併力以事楚越不知為楚越所先也
　嗚呼觀乎此可以為逞兵怙彊者之戒聖人書黄池
　之㑹而繼書楚伐陳越入吳之文因事屬辭垂戒逺
　矣
秋公至自㑹
晉魏曼多帥師侵衛
　蒯聵居戚於今十年以晉之力而定蕞爾之衛奉父
　以伐子脅正以黜不正一舉手之間爾而晉伐衛者
　一侵衛者再而蒯聵卒栖栖於戚不能入衛非晉之
　力不足以勝衛謀不暇及之也六卿方鰓鰓相虞自
　安不給何暇問衛哉始為之侵衛順蒯聵之請而己
　將納君於其國纔侵其鄙果能納乎無其實者掠其
　名故春秋書侵而不書納也
𦵏許元公
九月螽
冬十有一月有星孛于東方
　孛星必言所入之次而此不言其次見於旦也衆星
　皆没而彗獨見故不言其次焉不言其次亦不可以
　言入故曰有星孛於東方而已何以書志天變也志
　天變以為人君畏天之戒也
盜殺陳夏區夫
　春秋書盜者四殺君者一殺兄者一而殺大夫者二
　以盜之賤而及大夫之貴其國無政刑矣
十有二月螽
　義同十二年
十有四年春西狩獲麟
　麟趾關雎之應也關雎之化行則王道成春秋之教
　立則王道備化行於國而教立於書行於國者利一
　時立於書者利萬世則春秋之教葢重於關雎之化
　也吾夫子抱二帝三王之道志不獲伸私寓乎春秋
　春秋之教行是亦二帝三王之治也故書成而麟應
　之麟為聖人而出非為魯而出也魯哀何徳以將之
　聖人為王道而作春秋所以正天下之大分君臣也
　父子也兄弟也夫婦也朋友之交也而春秋之世皆
　反之故經書天王下聘公如京師之類凡以正君臣
　也書申生蒯聵之類凡以正父子也書鄭伯克段天
　王殺佞夫之類凡以正兄弟也書文姜孟子之事凡
　以正夫婦也書公子友𦵏原仲之事凡以正朋友也
　五者正則王道成此所以致麟之應也麟出於魯之
　囿固為聖人而出矣然不幸見獲於狩而傷焉此或
　者所以疑其非應也麟固王者之嘉瑞不出於他而
　出於魯非聖人之應而何凡狩書地志非其地今曰
　西狩狩於魯囿爾魯囿曰大野在魯之西舉西狩則
　知其在大野矣自得曰得以力曰獲惜乎聖人之瑞
　而人不之識乃加以力焉此聖人所以傷之而書獲
　聖人不幸而厄於世麟不幸而獲於狩聖人以麟自
　況此所以出涕沾襟歟聖人雖睹其獲不能無傷然
　亦足以彰吾作春秋之志非虚文也於是落筆
　　　右哀公十四年經終十六年仲尼卒二十有七
　　　年哀公薨
　
　
　
　
　
　
　
　
　
　
　
　春秋經筌卷十六
