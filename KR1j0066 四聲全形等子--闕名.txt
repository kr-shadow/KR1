#+TITLE: 四聲全形等子--闕名
#+DATE: 2018-05-12 10:15:22
#+SOURCE: github.com/kanripo/KR1j0066 master 872fc191                
欽定四庫全書　　　　　經部十
　四聲全形等子　　　　　小學類三(韻書之屬)
提要

　　　　臣等謹案四聲全形等子一卷不著撰人名
　　　　氏錢曽讀書敏求記謂即劉鑑所作切韻指
　　　　南曽一經翻刻特易其名今以二書校之若
　　　　辨音和類隔廣通侷狹内外轉攝振救正音
　　　　憑切寄韻憑切喻下憑切日寄憑切及雙聲
　　　　疊韻之例雖全具于指南門法玉鑰匙内然
　　　　詞義詳略顯晦迥有不侔至内攝之通照遇
　　　　果宕曽流深外攝之江蟹臻山效麻梗咸十
　　　　六攝圖雖亦與指南同然此書曽攝作内八
　　　　而指南作内六流攝此書作内六而指南作
　　　　内七深攝此書作内七指南作内八皆小有
　　　　不同至以江攝外一附宕攝内五下梗攝外
　　　　七附曽攝内六下與指南之各自為圖則為
　　　　例迥殊雖指南假攝外六附果攝内四之下
　　　　亦間併二攝然假攝統歌麻二韻歌麻本通
　　　　故假得附果若此書之以江附宕則不知江
　　　　諧東冬不通陽剛以梗附曽則又誤通庚蒸
　　　　為一韻似不出于一手矣又此書七音綱目
　　　　以幫滂並明非敷奉㣲之唇音為宫影曉匣
　　　　喻之喉音為羽頗變玉篇五音之舊指南五
　　　　音訣具在未嘗以唇為宫以喉為羽亦不得
　　　　混為一書切韻指南卷首有後至元丙子熊
　　　　澤民序稱古有四聲等子為傳流之正字然
　　　　而中間分析尚有未明闗西劉士明著書曰
　　　　經史正音切韻指南則劉鑑之指南十六攝
　　　　圖乃因此書而革其宕攝附江曽攝附梗之
　　　　誤此書實非鑑作也以字學中論等韻者司
　　　　馬光指掌圖外此書頗古故並録存之以備
　　　　一家之學焉乾隆四十六年十一月恭校上
　　　　　　　　　　　總纂官臣紀昀臣陸錫熊臣孫士毅
　　　　　　　　　　　總　校　官　臣　陸　費　墀
四聲全形等子序
切詳夫方殊南北聲皆本於喉舌域異竺夏談豈離於
脣齒由是切韻之作始乎陸氏闗鍵之設肇自智公傳
芳著述以先知覺後知以先覺覺後覺致使玄闗有異妙
㫖不同其指玄之論以三十六字母約三百八十四聲
别為二十圖畫為四類審四聲開闔以權其輕重辨七
音清濁以明其虚實極六律之變分八轉之異遞用則
名和音(徒紅切朿字)傍求則名類隔(補㣲切非字)同歸一母則為
雙聲(和會切會字)同出一韻則為疊韻(商量切商字)同韻而分兩
切者謂之憑切(求人切神字丞真切脣字)同音而分兩韻者謂之憑
韻(巨宜切其字巨祁切祁字)無字則㸃寀以足之謂之寄聲韻缺則
引鄰韻以寓之謂之寄韻按圖以索二百六韻之字雖
有音無字者猶且聲隨口出而況有音有字者乎遂得
呉楚之輕清就聲而不濫燕趙之重濁尅體而絶疑而
不失於大中至正之道可謂盡善盡美矣近以龍龕手
鑑重校類編刋於大藏經函帙之末復慮方音之不一
脣齒之不分既類隔假借之不明則歸母協聲何由取
準遂以此附龍龕之後令舉眸識體庶無擬議之惑下
口知音可有確實之決冀諸覽者審而察焉
　四聲全形等子

