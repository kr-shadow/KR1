#+TITLE: 左傳事緯-清-馬驌
#+DATE: 2018-05-12 10:14:39
#+SOURCE: github.com/kanripo/KR1e0101 master f5778a11                
欽定四庫全書　　　　　經部五
　左傳事緯　　　　　　　春秋類
　　提要
　　　　(臣/)等謹案左傳事緯十二卷前集八卷
　　　國朝馬驌撰驌字驄御又字宛斯鄒平人順治
　　　　己亥進士官淮安府推官終於靈璧縣知縣
　　　　是書取左傳事類分為百有八篇篇加論斷
　　　　首載晉杜預唐孔穎達序論及自作邱明小
　　　　傳一卷辨例三卷圖表一卷覽左隨筆一卷
　　　　名氏譜一卷左傳字奇一卷合事緯二十卷
　　　　内地輿有說無圖葢未成也王士禎池北偶
　　　　談稱其博雅嗜古尤精春秋左氏學載所著
　　　　諸書與此本並同惟無字奇及事緯豈士禎
　　　　偶未見歟三傳之中左氏親觀國史事迹為
　　　　真而褒貶則多參俗議公羊穀梁二家得自
　　　　𫝊聞記載頗謬而義例則多有師承朱子語
　　　　録謂左氏史學事詳而理差公穀經學理精
　　　　而事謬葢篤論也驌作是書必謂左氏義例
　　　　在公穀之上是亦偏好之言然驌於左氏實
　　　　能融㑹貫通故所論具有條理其圄表亦皆
　　　　考證精詳可以知專門之學與渉獵者相去
　　　　逺矣乾隆四十四年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　左傳事緯卷一　　　　　靈璧知縣馬驌撰
　　鄭叔段之亂
(隠元/年)初鄭武公娶于申曰武姜生莊公及共叔段莊公
寤生驚姜氏故名曰寤生遂惡之愛共叔段欲立之亟
請於武公公弗許及莊公即位爲之請制公曰制巖邑
也虢叔死焉佗邑唯命請京使居之謂之京城大叔祭
仲曰都城過百雉國之害也先王之制大都不過參國
之一中五之一小九之一今京不度非制也君將不堪
公曰姜氏欲之焉辟害對曰姜氏何厭之有不如早爲
之所無使滋蔓蔓難圖也蔓草猶不可除况君之寵弟
乎公曰多行不義必自斃子姑待之既而大叔命西鄙
北鄙貳於己公子呂曰國不堪貳君將若之何欲與大
叔臣請事之若弗與則請除之無生民心公曰無庸將
自及大叔又収貳以爲己邑至于廩延子封曰可矣厚
將得衆公曰不義不暱厚將崩大叔完聚繕甲兵具卒
乘將襲鄭夫人將啓之公聞其期曰可矣命子封帥車
二百乘以伐京京叛大叔段段入于鄢公伐諸鄢五月
辛丑大叔出奔共書曰鄭伯克段于鄢段不弟故不言
弟如二君故曰克稱鄭伯譏失教也謂之鄭志不言出
奔難之也遂寘姜氏于城潁而誓之曰不及黄泉無相
見也既而悔之潁考叔爲潁谷封人聞之有獻於公公
賜之食食舍肉公問之對曰小人有母皆嘗小人之食
矣未嘗君之羮請以遺之公曰爾有母遺繄我獨無潁
考叔曰敢問何謂也公語之故且告之悔對曰君何患
焉若闕地及泉隧而相見其誰曰不然公從之公入而
賦大隧之中其樂也融融姜出而賦大隧之外其樂也
洩洩遂爲母子如初君子曰潁考叔純孝也愛其母施
及莊公詩曰孝子不匱永錫爾類其是之謂乎鄭共叔
之亂公孫滑出奔衞衞人爲之伐鄭取廩延鄭人以王
師虢師伐衞南鄙請師于邾邾子使私於公子豫豫請
往公弗許遂行及邾人鄭人盟于翼不書非公命也
(二/年)鄭人伐衞討公孫滑之亂也
　余觀鄭伯城潁寘姜人道絶矣弟之不才母氏奚尤
　黄泉之誓不幾千古罪人哉夫寤生姜氏所惡也叔
　段姜氏所愛也姜之所愛莊滋不能容矣與之制則
　曰巖邑懼其恃險而難制也與之京則使居之庶乎
　處大都以驕其志吾以蔽罪焉嘗讀詩至鄭風叔于
　田之篇曰叔善射忌又良御忌段不過一馳馬試劎
　之公子耳非如晉曲沃之能病翼楚蔡公之能害靈
　王也且以莊段同母之子以武姜論之處鄭國而爲
　鄭君母於姜足矣亦復何求而啓弟弑兄事之未集
　厥謀先漏處京而京人叛奔鄢而鄢不保使能母子
　深圖當不輕舉取禍如是也鄭伯處心積慮以成其
　殺欲加之罪何患無辭於以正告天下則曰段將襲
　我也姜將啟段也在段之餬口四方尚幸不殺之福
　在莊之按兵未動先邀愛弟之名嗚呼春秋之際周
　道其衰矣或父子相夷兄弟相滅又寧止一鄭伯也
　哉
　　衛州吁之亂
(隠三/年)衛莊公娶于齊東宮得臣之妹曰莊姜美而無子
衛人所爲賦碩人也又娶于陳曰厲嬀生孝伯早死其
娣戴嬀生桓公莊姜以爲己子公子州吁嬖人之子也
有寵而好兵公弗禁莊姜惡之石碏諫曰臣聞愛子教
之以義方弗納於邪驕奢淫泆所自邪也四者之來寵
祿過也將立州吁乃定之矣若猶未也階之爲禍夫寵
而不驕驕而能降降而不憾憾而能眕者鮮矣且夫賤
妨貴少陵長遠間親新間舊小加大淫破義所謂六逆
也君義臣行父慈子孝兄愛弟敬所謂六順也去順效
逆所以速禍也君人者將禍是務去而速之無乃不可
乎弗聽其子厚與州吁游禁之不可桓公立乃老　四
年春衛州吁弑桓公而立宋殤公之卽位也公子馮出
奔鄭鄭人欲納之及衛州吁立將修先君之怨於鄭而
求寵於諸侯以和其民使告於宋曰君若伐鄭以除君
害君爲主敝邑以賦與陳蔡從則衛國之願也宋人許
之於是陳蔡方睦於衛故宋公陳侯蔡人衛人伐鄭圍
其東門五日而還公問於衆仲曰衛州吁其成乎對曰
臣聞以德和民不聞以亂以亂猶治絲而棼之也夫州
吁阻兵而安忍阻兵無衆安忍無親衆叛親離難以濟
矣夫兵猶火也弗戢將自焚也夫州吁弑其君而虐用
其民於是乎不務令德而欲以亂成必不免矣秋諸侯
復伐鄭宋公使來乞師公辭之羽父請以師會之公弗
許固請而行故書曰翬帥師疾之也諸侯之師敗鄭徒
兵取其禾而還州吁未能和其民厚問定君於石子石
子曰王覲爲可曰何以得覲曰陳桓公方有寵於王陳
衛方睦若朝陳使請必可得也厚從州吁如陳石碏使
告于陳曰衛國褊小老夫耄矣無能爲也此二人者實
弑寡君敢卽圖之陳人執之而請涖於衛九月衛人使
右宰醜涖殺州吁于濮石碏使其宰獳羊肩涖殺石厚
于陳君子曰石碏純臣也惡州吁而厚與焉大義滅親
其是之謂乎衛人逆公子晉于邢冬十二月宣公卽位
書曰衛人立晉衆也　(五/年)夏葬衛桓公衛亂是以緩四
月鄭人侵衛牧以報東門之役衛人以燕師伐鄭鄭祭
足原繁洩駕以三軍軍其前使曼伯與子元潜軍軍其
後燕人畏鄭三軍而不虞制人六月鄭二公子以制人
敗燕師于北制君子曰不備不虞不可以師衛之亂也
郕人侵衛故衛師入郕　(桓三/年)夏齊侯衛侯胥命于蒲
不盟也
　衛自莊公以迄惠懿蓋數世未寧也而至于滅亡豈
　康叔之烈至此中衰與莊公外退賢者内惑嬖庶綠
　衣賦于上而夫人憂碩人作于下而國人怨桓公雖
　立亂之來也其何日之有桓立十有三年而入春秋
　隱四年春書曰衛州吁弑其君完衛無君矣而兩書
　伐鄭人嗟行役之勞家賦擊鼓之篇則州吁爲之也
　於是乎平陳與宋踴躍興師東門之役四國偕作簒
　逆之子輒能連師動衆汰然稱雄豈大惡未昭抑厥
　罪未稔耶余考當日圍鄭之師僅五日耳未至曠日
　勞民而怨誹交作其故何哉蓋弑立之主衆莫爲用
　況乎竊國八月而師徒兩警使其在位日久當不止
　楚䖍之好武喜事宋殤公之十年十一戰也怨讟之
　聲内外交起燕燕飛而戴嬀悲終風霾而莊姜怨民
　曰曷䘮母嘆無歸吁也雖生死之久矣幸有純臣而
　先君之讎可復斯民之賊可除讀春秋至此曰猶有
　天道焉獨是弑立之事何國蔑有臣非石子國無陳
　桓夫亦重可哀已
　　鄭莊入許
(隱十/一年)夏公會鄭伯于郲謀伐許也鄭伯將伐許五月甲
辰授兵于大宮公孫閼與潁考叔争車潁考叔挾輈以
走子都拔棘以逐之及大逵弗及子都怒秋七月公會
齊侯鄭伯伐許庚辰傅于許潁考叔取鄭伯之旗蝥弧
以先登子都自下射之顚瑕叔盈又以蝥弧登周麾而
呼曰君登矣鄭師畢登壬午遂入許許莊公奔衛齊侯
以許讓公公曰君謂許不共故從君討之許旣伏其罪
矣雖君有命寡人弗敢與聞乃與鄭人鄭伯使許大夫
百里奉許叔以居許東偏曰天禍許國鬼神實不逞于
許君而假手于我寡人寡人唯是一二父兄不能共億
其敢以許自爲功乎寡人有弟不能和恊而使餬其口
於四方其況能久有許乎吾子其奉許叔以撫柔此民
也吾將使獲也佐吾子若寡人得没于地天其以禮悔
禍于許無寧兹許公復奉其社稷唯我鄭國之有請謁
焉如舊昬媾其能降以相從也無滋他族實偪處此以
與我鄭國爭此土也吾子孫其覆亡之不暇而況能禋
祀許乎寡人之使吾子處此不唯許國之爲亦聊以固
吾圉也乃使公孫獲處許西偏曰凡而器用財賄無寘
於許我死乃亟去之吾先君新邑於此王室而旣卑矣
周之子孫日失其序夫許大岳之𦙍也天而旣厭周德
矣吾其能與許爭乎君子謂鄭莊公於是乎有禮禮經
國家定社稷序民人利後嗣者也許無刑而伐之服而
舍之度德而處之量力而行之相時而動無累後人可
謂知禮矣鄭伯使卒出豭行出犬雞以詛射潁考叔者
君子謂鄭莊公失政刑矣政以治民刑以正邪旣無德
政又無威刑是以及邪邪而詛之將何益矣　(桓十/五年)許
叔入于許公會齊侯于艾謀定許也
　甚哉左氏之輕予也入春秋初鄭莊彊暴實曰首惡
　而傳中稱之不置抑過矣入許之役宗國是從齊僖
　小伯亦聽鄭志炎帝之祀幾絶文叔之封失守許亦
　人國胡爲而䝉不共之名越在偏鄙也哉鄭許壤地
　相接在所必爭莊公利其土地㑹郲蓄謀大宮授兵
　其計已成謂直取之則任滅國之名置之復無自利
　之實故外爲甘言以欺二國而内則攘之不然胡以
　處之東偏又使獲制之也齊魯遠處東海卽滅許而
　縣之亦未能踰曹涉衛而有茲土則入許誠以利鄭
　也隂收其利而又以爲名莊公之詐至矣度德量力
　固如是歟旣己分許求利後人孰知身沒而忽突交
　亂叔得因亂復國太岳之𦙍猶未宜絶鄭固無如之
　何也
　　隱公之弑
惠公元妃孟子孟子卒繼室以聲子生隱公宋武公生
仲子仲子生而有文在其手曰爲魯夫人故仲子歸於
我生桓公而惠公薨是以隱公立而奉之　元年春王
周正月不書卽位攝也三月公及邾儀父盟于蔑邾子
克也未王命故不書爵曰儀父貴之也公攝位而欲求
好於邾故爲蔑之盟秋七月天王使宰咺來歸惠公仲
子之賵緩且子氏未薨故名天子七月而葬同軌畢至
諸侯五月同盟至大夫三月同位至士踰月外姻至贈
死不及尸弔生不及哀豫凶事非禮也冬十月庚申改
葬惠公公弗臨故不書惠公之薨也有宋師太子少葬
故有闕是以改葬衛侯來會葬不見公亦不書衆父䘚
公不與小斂故不書日　(二/年)司空無駭入極費庈父勝
之　(三/年)夏君氏䘚聲子也不赴于諸侯不反哭于寢不
祔于姑故不曰薨不稱夫人故不言葬不書姓爲公故
曰君氏　五年春公將如棠觀魚者臧僖伯諫曰凡物
不足以講大事其財不足以備器用則君不舉焉君將
納民於軌物者也故講事以度軌量謂之軌取材以章
物采謂之物不軌不物謂之亂政亂政亟行所以敗也
故春蒐夏苗秋獮冬狩皆於農隙以講事也三年而治
兵入而振旅歸而飲至以數軍實昭文章明貴賤辨等
列順少長習威儀也鳥獸之肉不登于俎皮革齒牙骨
角毛羽不登于器則公不射古之制也若夫山林川澤
之實器用之資皂𨽻之事官司之守非君所及也公曰
吾將畧地焉遂徃陳魚而觀之僖伯稱疾不從書曰公
矢魚于棠非禮也且言遠地也九月考仲子之宮將萬
焉公問羽數于衆仲對曰天子用八諸侯用六大夫四
士二夫舞所以節八音而行八風故自八以下公從之
於是初獻六羽始用六佾也冬十二月辛巳臧僖伯䘚
公曰叔父有憾於寡人寡人弗敢忘葬之加一等　(八/年)
鄭伯請釋泰山之祀而祀周公以泰山之祊易許田三
月鄭伯使宛來歸祊不祀泰山也無駭䘚羽父請諡與
族公問族於衆仲衆仲對曰天子建德因生以賜姓胙
之土而命之氏諸侯以字爲諡因以爲族官有世功則
有官族邑亦如之公命以字爲展氏　(十一/年)羽父請殺
桓公將以求大宰公曰爲其少故也吾將授之矣使營
菟裘吾將老焉羽父懼反譖公于桓公而請殺之公之
爲公子也與鄭人戰于狐壤止焉鄭人囚諸尹氏賂尹
氏而禱于其主鍾巫遂與尹氏歸而立其主十一月公
祭鍾巫齊于社圃館于寪氏壬辰羽父使賊弑公于寪
氏立桓公而討寪氏有死者不書葬不成喪也　(桓/公)元
年春公卽位修好于鄭鄭人請復祀周公䘚易祊田公
許之三月鄭伯以璧假許田爲周公祊故也夏四月丁
未公及鄭伯盟于越結祊成也盟曰渝盟無享國冬鄭
伯拜盟　(十七/年)及邾儀父盟于趡尋蔑之盟也伐邾宋
志也
　禮諸侯再娶不稱夫人惠以孟子爲元妃以聲子爲
　繼室有子而長國之幸也謬信手文之誣再娶夫人
　已開禍亂之端矣隱長桓幼其爲尊卑也微諸大夫
　扳隱而立之正也惠欲與桓非正也隱立十有一年
　用師宋郊連兵許國直與齊僖鄭莊并駕中原國人
　咸知惠公有子亦將以其終爲君也將以讓桓則直
　授之夫以十三嵗之莊公與三嵗之襄公皆不以弱
　而不立桓也卽幼又復十一年矣而濡忍不决用生
　讒慝迨鍾巫禍成蕭墻生變菟裘之營吁嗟已晚亦
　獨何哉羽父專命行師素無臣禮而始以殺桓求媚
　終以弑隱逞志有弑一君之名而有弑二君之心亂
　臣賊子莫此爲甚桓公黨惡滅倫竊居君位而如齊
　不反天道好還可不畏與獨是隱公長而且賢南面
　數載不聞敗德非鬼之祭竟來簒逆探先君之邪志
　啓奸雄之戎心君弑而賊不討春秋于此有遺憾焉
　　宋殤之弑
(隱元/年)惠公之季年敗宋師于黃公立而求成焉九月及
宋人盟于宿始通也　(三/年)宋穆公疾召大司馬孔父而
屬殤公焉曰先君舍與夷而立寡人寡人弗敢忘若以
大夫之靈得保首領以沒先君若問與夷其將何辭以
對請子奉之以主社稷寡人雖死亦無悔焉對曰羣臣
願奉馮也公曰不可先君以寡人爲賢使主社稷若棄
德不讓是廢先君之舉也豈曰能賢光昭先君之令德
可不務乎吾子其無廢先君之功使公子馮出居于鄭
八月庚辰宋穆公䘚殤公卽位君子曰宋宣公可謂知
人矣立穆公其子饗之命以義夫商頌曰殷受命咸宜
百祿是荷其是之謂乎冬齊鄭盟于石門尋盧之盟也
庚戌鄭伯之車僨于濟　(四/年)公與宋公爲會將尋宿之
盟未及期衛人來告亂夏公及宋公遇于清　(五/年)宋人
取邾田邾人告於鄭曰請君釋憾于宋敝邑爲道鄭人
以王師會之伐宋入其郛以報東門之役宋人使來告
命公聞其入郛也將救之問於使者曰師何及對曰未
及國公怒乃止辭使者曰君命寡人同恤社稷之難今
問諸使者曰師未及國非寡人之所敢知也宋人伐鄭
圍長葛以報入郛之役也　六年春鄭人來渝平更成
也夏盟于艾始平於齊也秋宋人取長葛　(七/年)齊侯使
夷仲年來聘結艾之盟也秋宋及鄭平七月庚申盟于
宿公伐邾爲宋討也　八年春齊侯將平宋衛有會期
宋公以幣請于衛請先相見衛侯許之故遇于犬丘齊
人䘚平宋衛于鄭秋會于溫盟于瓦屋以釋東門之役
禮也冬齊侯使來告成三國公使衆仲對曰君釋三國
之圖以鳩其民君之惠也寡君聞命矣敢不承受君之
明德　(九/年)宋公不王鄭伯爲王左卿士以王命討之伐
宋宋以入郛之役怨公不告命公怒絕宋使秋鄭人以
王命來告伐宋冬公會齊侯于防謀伐宋也　十年春
王正月公會齊侯鄭伯于中丘癸丑盟于鄧爲師期夏
五月羽父先會齊侯鄭伯伐宋六月戊申公會齊侯鄭
伯于老桃壬戌公敗宋師于菅庚午鄭師入郜辛未歸
于我庚辰鄭師入防辛巳歸于我君子謂鄭莊公於是
乎可謂正矣以王命討不庭不貪其土以勞王爵正之
體也蔡人衛人郕人不會王命秋七月庚寅鄭師入郊
猶在郊宋人衛人入鄭蔡人從之伐戴八月壬戌鄭伯
圍戴癸亥克之取三師焉宋衛旣入鄭而以伐戴召蔡
人蔡人怒故不和而敗九月戊寅鄭伯入宋冬齊人鄭
人入郕討違王命也　(十一/年)冬十月鄭伯以虢師伐宋
壬戌大敗宋師以報其入鄭也宋不告命故不書凡諸
侯有命告則書不然則否師出臧否亦如之雖及滅國
滅不告敗勝不告克不書于䇿　(桓元/年)宋華父督見孔
父之妻于路目逆而送之曰美而艶　二年春宋督攻
孔氏殺孔父而取其妻公怒督懼遂弑殤公君子以督
爲有無君之心而後動於惡故先書弑其君會于稷以
成宋亂爲賂故立華氏也宋殤公立十年十一戰民不
堪命孔父嘉爲司馬督爲大宰故因民之不堪命先宣
言曰司馬則然已殺孔父而弑殤公召莊公于鄭而立
之以親鄭以郜大鼎賂公齊陳鄭皆有賂故遂相宋公
夏四月取郜大鼎于宋戊申納于大廟非禮也臧哀伯
諫曰君人者將昭德塞違以臨照百官猶懼或失之故
昭令德以示子孫是以清廟茅屋大路越席大羮不致
粢食不鑿昭其儉也衮冕黻珽帯裳幅舄衡紞紘綖昭
其度也藻率鞞鞛鞶厲游纓昭其數也火龍黼黻昭其
文也五色比象昭其物也錫鸞和鈴昭其聲也三辰旂
旗昭其明也夫德儉而有度登降有數文物以紀之聲
明以發之以臨照百官百官於是乎戒懼而不敢易紀
律今滅德立違而寘其賂器于大廟以明示百官百官
象之其又何誅焉國家之敗由官邪也官之失德寵賂
章也郜鼎在廟章孰甚焉武王克商遷九鼎於雒邑義
士猶或非之而况將昭違亂之賂器于大廟其若之何
公不聽周内史聞之曰臧孫達其有後於魯乎君違不
忘諫之以德
　春秋以前魯宋有黃之師齊鄭有盧之盟魯鄭有狐
　壤之戰隱公初立首盟邾宋齊鄭尋盟其交益固四
　年之中鄭有共叔之亂宋有子馮之偪衛有州吁之
　弑鄭滑在衛宋馮在鄭寤生搆難州吁興戎東諸侯
　之黨樹天下始多事矣于時齊鄭爲一黨魯與宋衛
　陳蔡爲一黨五國連兵兩伐鄭國宋主其兵衛倡其
　謀我與陳蔡悉從事於二國者也乃州吁旣誅鄭怨
　未平邾人告病宋釁復起一嵗之内鄭宋兩報隱胡
　不信因行人之失辭輙棄誓盟宋使絶而齊鄭之交
　來焉獨是一邾也旣盟蔑而復伐之一宋也旣遇清
　而又敗之十一年之中五年黨宋六年黨鄭蓋以守
　信不固而鄭始得間之也狡爾寤生易祊歸郜以固
　我交自是入許敗周無憂東顧矣鄭之與宋仇讐已
　深瓦屋甫平而假命討違總以償其私憾宋何不幸
　疆場日煩督懷無君巧鼓民怒曰十年十一戰十一
　戰者何隱四年圍鄭東門一也取其禾二也五年取
　邾田三也邾宋入其郛四也圍長葛五也九年鄭以
　王命伐宋六也十年敗于菅七也入鄭八也伐戴九
　也鄭伯入宋十也十一年大敗宋師十一也奸雄之
　徒旣愚民以自利又行賂以免禍此春秋所深病也
　爲宋穆公者曰先君舍其子而立寡人寡人亦立之
　嗚呼使與夷也賢柰何亟戰而無度使與夷也不賢
　先君舍之已立之未聞道矣是故讓國非云易也苟
　有伯夷大伯之德與識則中子立而孤竹存季厯嗣
　而周室昌苟無其德與識雖子郢之賢尚啓蒯輙之
　爭季子之貞猶開僚光之亂宋國日戰雖曰州吁惑
　之吾謂必自穆公始之也況穆公知以國與殤而不
　知所以處殤委馮于暴鄭以逼處此屬有鄰國搆于
　其間此則曰除害也彼則曰惡馮也數戰民疑亂由
　中作獨一孔父正色立朝而流言復興殤公至此一
　獨夫耳奸臣賊子因亂生心弑殤公而召子馮以求
　援于諸國經曰以成宋亂傳曰爲賂立華自是督且
　世執政矣上無天子之誅下無方伯之討東諸侯咸
　受賂以相之督之流亦何憚而不弑君也哉
　　陳佗之亂
(隱六/年)五月庚申鄭伯侵陳大獲往嵗鄭伯請成于陳陳
侯不許五父諫曰親仁善鄰國之寶也君其許鄭陳侯
曰宋衛實難鄭何能爲遂不許君子曰善不可失惡不
可長其陳桓公之謂乎長惡不悛從自及也雖欲救之
其將能乎商書曰惡之易也如火之燎于原不可鄉邇
其猶可撲滅周任有言曰爲國家者見惡如農夫之務
去草焉芟夷薀崇之絕其本根勿使能殖則善者信矣
　(七/年)陳及鄭平十二月陳五父如鄭涖盟壬申及鄭伯
盟㰱如忘洩伯曰五父必不免不頼盟矣鄭良佐如陳
涖盟辛巳及陳侯盟亦知陳之將亂也　(桓/公)五年春正
月甲戌己丑陳侯鮑卒再赴也於是陳亂文公子佗殺
大子免而代之公疾病而亂作國人分散故再赴
　明年經書蔡人殺陳佗稱殺稱名杜武庫以爲未會
　諸侯然是秋從王伐鄭陳佗與焉不得謂之未會諸
　侯胡文定曰蔡知佗之爲賊陳不以佗爲君五父之
　罪内外著聞春秋斷以大義不得稱爵也吾觀其親
　仁善隣之諫亦似有識之流而身蹈簒逆之罪語云
　寸有所長豈不信哉然而卽位踰年天子不討國人
　不怒夫亦可以泰然爲君矣而淫獵是尚死同匹夫
　亂賊之名昭于二國非不幸也
　　周鄭繻葛之戰
(隱三/年)鄭武公莊公爲平王鄉士王貳于虢鄭伯怨王王
曰無之故周鄭交質王子狐爲質于鄭鄭公子忽爲質
于周王崩周人將畀虢公政四月鄭祭足帥師取溫之
麥秋又取成周之禾周鄭交惡君子曰信不由中質無
益也明恕而行要之以禮雖無有質誰能間之苟有明
信澗谿沼沚之毛蘋蘩薀藻之菜筐莒錡釜之器潢汙
行潦之水可薦於鬼神可羞於王公而況君子結二國
之信行之以禮又焉用質風有采蘩采蘋雅有行葦泂
酌昭忠信也　(六/年)鄭伯如周始朝桓王也王不禮焉周
桓公言於王曰我周之東遷晉鄭焉依善鄭以勸來者
猶懼不蔇況不禮焉鄭不來矣　(八/年)夏虢公忌父始作
卿士于周八月丙戌鄭伯以齊人朝王禮也　(十一/年)王
取鄔劉蔿邘之田于鄭而與鄭人蘇忿生之田溫原絺
樊隰郕攅茅向盟州陘隤懷君子是以知桓王之失鄭
也恕而行之德之則也禮之經也已弗能有而以與人
人之不至不亦宜乎　(桓五/年)王奪鄭伯政鄭伯不朝秋
王以諸侯伐鄭鄭伯禦之王爲中軍虢公林父將右軍
蔡人衛人屬焉周公黑肩將左軍陳人屬焉鄭子元請
爲左拒以當蔡人衛人爲右拒以當陳人曰陳亂民莫
有鬭心若先犯之必奔王䘚顧之必亂蔡衛不枝固將
先奔旣而□于王䘚可以集事從之曼伯爲右拒祭仲
足爲左拒原繁高渠彌以中軍奉公爲魚麗之陳先偏
後伍伍承彌縫戰于繻葛命二拒曰旝動而鼔蔡衛陳
皆奔王䘚亂鄭師合以攻之王卒大敗祝聃射王中肩
王亦能軍祝聃請從之公曰君子不欲多上人況敢陵
天子乎苟自救也社稷無隕多矣夜鄭伯使祭足勞王
且問左右　(七/年)夏盟向求成于鄭旣而背之秋鄭人齊
人衛人伐盟向王遷盟向之民于郟
　嗚呼君尊臣卑古今之大防也使君而不君臣而不
　臣天下之綱紀紊矣其何一尊之有余稽周自文武
　成康號爲全盛并建支庶以屏王室自是以降周道
　寖衰昭王南征不復穆王征犬戎荒服不至懿王之
　世詩人作刺至于厲王乃流于彘亂自京師始而共
　和行政焉宣王中興北征玁狁南平徐淮然而南國
　䘮師周亦不競幽王無道西戎内侵䘚有驪山之禍
　平王東遷内賴周召之輔外借侯伯之功故鄭桓死
　而新鄭建晉文勞而彤弓錫秦襄戰而周土封蓋周
　雖多故亦唯是蠻夷戎狄尚賴伯叔甥舅以鎭定之
　不聞有兄弟之國敢以一矢加王如鄭莊者也夫鄭
　出自厲王宣王之母弟也始封咸林密邇西京旣而
　寄帑虢鄶在成周又畿内焉以情則周之懿親也以
　國則周之左右藩輔也況雒邑彈丸之區無山川之
　險阻西迫秦翟南接荆楚儻有外侮猶賴爾鄭以朝
　夕夾輔王家不謂世職司徒方假王靈以雄視甸服
　而敢修小怨莊公之罪浮于戎狄矣左氏謂虢公作
　鄉士鄭猶朝王其後易田奪政鄭始不朝王以三國
　來伐鄭伯禦之其夜遣問勞僅思自救信斯言也莊
　守臣節桓失懷綏繻葛一敗直自取耳不知君臣之
　間有討無戰天子有爵夫誰敢爭鄭伯何人而挾王
　質子兩掠京畿天子震怒敢抗王師魚麗拒戰有若
　敵國天威不行伊誰咎與夫陳蔡及衛皆鄭之怨讎
　也名曰從王實以修其私憾然而王親將軍三君不
　出師無法紀民鮮鬭心是王師之敗又三國之咎也
　以吾考之王詩桓王失信諸侯背叛搆怨連禍王師
　敗傷君子不樂其生爲詩曰有兔爰爰雉離于羅我
　生之初尚無爲我生之後逢此百罹尚寐無吪有詩
　如是是桓王亦非能伐人者然而君臣無獄況於用
　兵苟能謝罪入朝臣道不虧天怒可解胡爲乎旝鼔
　抗命矢集王肩而文過飾罪吾誰欺乎春秋隱桓之
　際諸侯之彊忍不仁者無如鄭莊公而善爲巧辭以
　文其說試觀易田曰假襲紀曰朝逐其弟而愧餬口
　離其母而賦大隧滅許而分其國則曰我無利此土
　射王而中其肩猶曰不敢陵天子其於君臣母子兄
　弟鄰國之間莫不内肆奸貪而外爲恭順設有聖天
　子出必以鄭莊公爲首誅焉
　　楚武始彊
(桓二/年)蔡侯鄭伯會于鄧始懼楚也　(六/年)楚武王侵隨使
薳章求成焉軍於瑕以待之隨人使少師董成鬭伯比
言於楚子曰吾不得志於漢東也我則使然我張吾三
軍而被吾甲兵以武臨之彼則懼而協以謀我故難間
也漢東之國隨爲大隨張必棄小國小國離楚之利也
少師侈請羸師以張之熊率且比曰季梁在何益鬭伯
比曰以爲後圖少師得其君王毁軍而納少師少師歸
請追楚師隨侯將許之季梁止之曰天方授楚楚之羸
其誘我也君何急焉臣聞小之能敵大也小道大淫所
謂道忠於民而信於神也上思利民忠也祝史正辭信
也今民餒而君逞欲祝史矯舉以祭臣不知其可也公
曰吾牲牷肥腯粢盛豐備何則不信對曰夫民神之主
也是以聖王先成民而後致力於神故奉牲以告曰博
碩肥腯謂民力之普存也謂其畜之碩大藩滋也謂其
不疾瘯蠡也謂其備腯咸有也奉盛以告曰絜粢豐盛
謂其三時不害而民和年豐也奉酒醴以告曰嘉栗旨
酒謂其上下皆有嘉德而無違心也所謂馨香無讒慝
也故務其三時修其五教親其九族以致其禋祀於是
乎民和而神降之福故動則有成今民各有心而鬼神
之主君雖獨豐其何福之有君姑修政而親兄弟之國
庶免於難隨侯懼而修政楚不敢伐　(八/年)隨少師有寵
楚鬭伯比曰可矣讎有釁不可失也夏楚子合諸侯于
沈鹿黄隨不會使薳章讓黄楚子伐隨軍于漢淮之間
季梁請下之弗許而後戰所以怒我而怠寇也少師謂
隨侯曰必速戰不然將失楚師隨侯禦之望楚師季梁
曰楚人上左君必左無與王遇且攻其右右無良焉必
敗偏敗衆乃攜矣少師曰不當王非敵也弗從戰于速
杞隨師敗績隨侯逸鬭丹獲其戎車與其戎右少師秋
隨及楚平楚子將不許鬭伯比曰天去其疾矣隨未可
克也乃盟而還　(九/年)巴子使韓服告于楚請與鄧爲好
楚子使道朔將巴客以聘于鄧鄧南鄙鄾人攻而奪之
幣殺道朔及巴行人楚子使薳章讓於鄧鄧人弗受夏
楚使鬭廉帥師及巴師圍鄾鄧養甥聃甥帥師救鄾三
逐巴師不克鬭廉衡陳其師於巴師之中以戰而北鄧
人逐之背巴師而夾攻之鄧師大敗鄾人宵潰　(十一/年)
楚屈瑕將盟貳軫鄖人軍於蒲騷將與隨絞州蓼伐楚
師莫敖患之鬭廉曰鄖人軍其郊必不誡且日虞四邑
之至也君次于郊郢以禦四邑我以鋭師宵加于鄖鄖
有虞心而恃其城莫有鬭志若敗鄖師四邑必離莫敖
曰盍請濟師於王對曰師克在和不在衆商周之不敵
君之所聞也成軍以出又何濟焉莫敖曰卜之對曰卜
以决疑不疑何卜遂敗鄖師於蒲騷䘚盟而還　(十二/年)
楚伐絞軍其南門莫敖屈瑕曰絞小而輕輕則寡謀請
無扞采樵者以誘之從之絞人獲三十人明日絞人爭
出驅楚役徒於山中楚人坐其北門而覆諸山下大敗
之爲城下之盟而還伐絞之役楚師分涉于彭羅人欲
伐之使伯嘉諜之三廵數之　十三年春楚屈瑕伐羅
鬭伯比送之還謂其御曰莫敖必敗舉趾高心不固矣
遂見楚子曰必濟師楚子辭焉入告夫人鄧曼鄧曼曰
大夫其非衆之謂其謂君撫小民以信訓諸司以德而
威莫敖以刑也莫敖狃於蒲騷之役將自用也必小羅
君若不鎭撫其不設備乎夫固謂君訓衆而好鎭撫之
召諸司而勸之以令德見莫敖而告諸天之不假易也
不然夫豈不知楚師之盡行也楚子使賴人追之不及
莫敖使狥于師曰諫者有刑及鄢亂次以濟遂無次且
不設備及羅羅與盧戎兩軍之大敗之莫敖縊于荒谷
羣帥囚于冶父以聽刑楚子曰孤之罪也皆免之　(莊/公)
四年春王三月楚武王荆尸授師孑焉以伐隨將齊入
告夫人鄧曼曰余心蕩鄧曼歎曰王祿盡矣盈而蕩天
之道也先君其知之矣故臨武事將發大命而蕩王心
焉若師徒無虧王薨於行國之福也王遂行䘚於樠木
之下令尹鬭祁莫敖屈重除道梁溠營軍臨隨隨人懼
行成莫敖以王命入盟隨侯且請爲會於漢汭而還濟
漢而後發喪　(十八/年)初楚武王克權使鬭緡尹之以叛
圍而殺之遷權於那處使閻敖尹之及文王卽位與巴
人伐申而驚其師巴人叛楚而伐那處取之遂門于楚
門敖游涌而逸楚子殺之其族爲亂冬巴人因之以伐
楚　十九年春楚子禦之大敗於津還鬻拳弗納遂伐
黄敗黄師于踖陵還及湫有疾夏六月庚申䘚鬻拳葬
諸夕室亦自殺也而葬於絰皇初鬻拳强諫楚子楚子
弗從臨之以兵懼而從之鬻拳曰吾懼君以兵罪莫大
焉遂自刖也楚人以爲大閽謂之大伯使其後掌之君
子曰鬻拳可謂愛君矣諫以自納于刑刑猶不忘納君
於善　(僖二/十年)隨以漢東諸侯叛楚冬鬭穀於菟帥師伐
隨取成而還君子曰隨之見伐不量力也量力而動其
過鮮矣善敗由己而由人乎哉詩曰豈不夙夜謂行多
露
　鄧之會傳曰始懼楚也曷言乎始懼也中國患楚自
　此始周夷王之世熊渠僣王然而尋去其號是猶知
　畏天子也及平王末蚡冐于是乎啓濮是猶未蠶食
　諸夏也武王之立當王室益衰諸侯多故曲沃庶也
　而偪晉鄭伯臣也而抗王魯衛陳宋臣弑其君中國
　多難自顧不遑自是荆蠻之主侈然不復避中國矣
　蔡鄭及鄧密邇長蛇鄧尤偪處甘爲地主三國震動
　協謀春秋傷之曰此楚二百年來猾夏之始事故謹
　而書之也考武之伐隨也曰我有敝甲欲以觀中國
　之政請王室尊吾號隨侯爲之請於王王室不聽旣
　而曰吾先鬻熊文王之師也蠻夷皆率服而王不加
　號乃自立爲王然則會鄧之日楚尚未王而諸姬恐
　懼假令不死方城之外非中國有也其爲患寧止隨
　黃絞羅之區耶夫隨以漢東小侯愓于季梁之言楚
　終不能得志至成王子文出師僅亦取成春秋之國
　小而能自彊者信莫如隨矣今三國不能自立而止
　爲會以求安自是鄧滅蔡虜鄭伐不聞其相救焉君
　子曰政之不修會無益也吾觀楚自武王䘚于伐隨
　之役而文王䘚于伐黃之師天方授楚厯世好兵至
　死罔懈穆莊之業已基于此而東諸侯之支楚曾無
　自彊如隨者中國之不競又何足怪也哉
　　秦納芮取梁
(桓三/年)芮伯萬之母芮姜惡芮伯之多寵人也故逐之出
居于魏　(四/年)秋秦師侵芮敗焉小之也冬王師秦師圍
魏執芮伯以歸　(十/年)秋秦人納芮伯萬于芮　(僖十/八年)梁
伯益其國而不能實也命曰新里秦取之　十九年春
遂城而居之梁亡不書其主自取之也初梁伯好土功
亟城而弗處民罷而弗堪則曰某冦將至乃溝公宮曰
秦將襲我民懼而潰秦遂取梁
　秦以文公之四十四年入春秋凡八傳而至穆公春
　秋略其文傳中止記納芮一事亦不言何公按執芮
　伯當在寧公之世納芮當在出子之世而取梁則在
　穆公之世間嘗考之竹書周桓王五年芮人乘京十
　一年芮伯萬出奔魏十二年王師秦師圍魏取芮伯
　萬而東之十三年戎人逆芮伯萬于郊文異於此史
　遷記秦事最詳有寧公滅亳取蕩氏武公伐彭戲伐
　邽冀戎滅小虢諸事而無納芮之文蓋古史缺焉不
　備諸家各據所見而誌之或畧或詳不可同論而厚
　誣也傳所稱穆公霸西戎賢矣以所聞襄公定天子
　以來非小弱也故附論焉
　　王子克之亂
(桓十/八年)周公欲弑莊王而立王子克辛伯告王遂與王殺
周公黑肩王子克奔燕初子儀有寵於桓王桓王屬諸
周公辛伯諫曰並后匹嫡兩政耦國亂之本也周公弗
從故及
　周室之亂非諸侯故也大抵起于並后匹嫡而亂人
　乘以爲利者也在昔攜王奸位王室播遷周幾不祀
　乃又不鑒子儀謀弑起于桓王之寵子頽僣立始于
　王姚之嬖叔帶作亂生于惠后之奸爰及子朝東西
　二王龍戰五載亂靡有定誰生厲階則景王之寵爲
　之也辛伯之言不其然與黑肩知有桓王之寵而未
　明嫡庶之義事敗殺身誠無足道若辛伯之先識禍
　端終戡大亂大臣之匡定王室方于公旦亦無愧焉
　　文姜之亂
(桓三/年)會于嬴成昏于齊也秋公子翬如齊逆女修先君
之好故曰公子齊侯送姜氏非禮也凡公女嫁于敵國
姊妹則上鄉送之以禮於先君公子則下鄉送之於大
國雖公子亦上卿送之於天子則諸卿皆行公不自送
於小國則上大夫送之冬齊仲年來聘致夫人也　(六/年)
九月丁卯子同生以大子生之禮舉之接以大牢卜士
負之士妻食之公與文姜宗婦命之公問名於申繻對
曰名有五有信有義有象有假有類以名生爲信以德
命爲義以類命爲象取於物爲假取於父爲類不以國
不以官不以山川不以隱疾不以畜牲不以器幣周人
以諱事神名終將諱之故以國則廢名以官則廢職以
山川則廢主以畜牲則廢祀以器幣則廢禮晉以僖侯
廢司徒宋以武公廢司空先君獻武廢二山是以大物
不可以命公曰是其生也與吾同物命之曰同　十八
年春公將有行遂與姜氏如齊申繻曰女有家男有室
無相瀆也謂之有禮易此必敗公會齊侯于濼遂及文
姜如齊齊侯通焉公謫之以告夏四月丙子享公使公
子彭生乘公公薨于車魯人告于齊曰寡君畏君之威
不敢寧居來脩舊好禮成而不反無所歸咎惡於諸侯
請以彭生除之齊人殺彭生　(莊/公)元年春不稱卽位文
姜出故也三月夫人孫于齊不稱姜氏絶不爲親禮也
秋築王姬之館于外爲外禮也　二年冬夫人姜氏會
齊侯于禚書姦也　三年春溺會齊師伐衛疾之也
七年春文姜會齊侯于防齊志也　八年春治兵于廟
禮也夏師及齊師圍郕郕降于齊師仲慶父請伐齊師
公曰不可我實不德齊師何罪罪我之由夏書曰臯陶
邁種德德乃降姑務脩德以待時乎秋師還君子以是
善魯莊公
　觀于齊魯之亂而知天道不爽如是其昭然也桓公
　不死于本國而死于齊天蓋巧于假手以爲隱公復
　讐而因以終稔齊侯之惡以斃其身吉凶影響可不
　畏與春秋于齊魯爲昏之事詳書于經說者曰成昏
　逆送咸不以正始合失禮焉得善終固無足論若夫
　齊僖小霸雄長東方而于國儲無世子之教愛女無
　公宮之訓文姜一嫁兩國行穢春秋病襄兼以病僖
　也考之隱桓之世中國之壤地甲兵無如齊者瓦屋
　之會則參盟矣伐宋之役則連諸侯矣參盟者主盟
　之漸連諸侯者摟諸侯以伐諸侯之漸桓文之事實
　權輿焉乃計不出此亂國是親魯桓簒逆且與之昏
　且親送之東方之事蓋可知矣然而仲年旣聘之後
　齊使中絕戰鬭數加二國名雖昏姻勢漸仇讎襄公
　嗣立戰奚侵疆亦未嘗與魯深結好也俄而夫婦如
　齊誰使然與讀桓公之春秋至王室三聘列國六朝
　弑逆之賊南靣無恙而朝聘屢接似非天道孰知正
　以驕淫其志與一婦人招搖人國謂若我何留連三
　月樂死忘歸而醜章狐綏禍中搚幹天實厭逆奪其
　魂魄非一日矣莊公不能爲親復讐反聽其命田獵
　則從征伐則偕爲文姜者豈弟翺翔宣淫如志而莊
　公不恥故齊風南山刺襄公而繼之以敝笱以刺魯
　桓載驅刺襄公而繼之以猗嗟以刺魯莊魯有一姜
　氏而兩世蒙恥亂賊簒國禍流子孫可畏也哉
　　齊襄滅紀
(隱元/年)八月紀人伐夷夷不告故不書　(二/年)莒子娶于向
向姜不安莒而歸夏莒人入向以姜氏還九月紀裂繻
來逆女卿爲君逆也冬紀子帛莒子盟于密魯故也
(八/年)公及莒人盟于浮來以成紀好也　(桓五/年)夏齊侯鄭
伯朝于紀欲以襲之紀人知之　(六/年)夏會于成紀來諮
謀齊難也冬紀侯來朝請王命以求成于齊公告不能
　(八/年)祭公來遂逆王后于紀禮也　九年春紀季姜歸
于京師凡諸侯之女行唯王后書　十七年春盟于黄
平齊紀且謀衛故也夏及齊師戰于奚疆事也於是齊
人侵魯疆疆吏來告公曰疆埸之事愼守其一而備其
不虞姑盡所備焉事至而戰又何謁焉　(莊三/年)秋紀季
以酅入于齊紀於是乎始判冬公次于滑將會鄭伯謀
紀故也鄭伯辭以難凡師一宿爲舍再宿爲信過信爲
次　(四/年)紀侯不能下齊以與紀季夏紀侯大去其國違
齊難也
　滅紀斷非復讎也二國唇齒自僖公卽欲襲之齊之
　利紀己非一日天下無霸小國不寧奔走幹旋唯圖
　免禍妃則魯女女爲王后婚媾重于一時紀是以少
　延無何而桓王崩紀失恃矣天誘其衷齊僖隕命乃
　襄公初立魯方爲平輙復戰奚盟何足信無何而桓
　公薨紀益失恃矣季知必亡以酅求成曰請後五廟
　以存姑姊妹明年而紀侯大去紀亡矣其後二十餘
　年經書叔姬䘚紀以小國遭時不造介弟慕微子之
　義庶妃矢共姜之操紀之國亡而不亡也襄之九世
　祖譛殺于紀復讎之義殺其君而不有其土今也酅
　入而季在國去而君存齊之讎復而不復也
　　衞惠竊立
(桓十/六年)初衞宣公烝于夷姜生急子屬諸右公子爲之娶
於齊而美公取之生壽及朔屬壽於左公子夷姜縊宣
姜與公子朔搆急子公使諸齊使盜待諸莘將殺之壽
子告之使行不可曰弃父之命惡用子矣有無父之國
則可也及行飲以酒壽子載其旌以先盜殺之急子至
曰我之求也此何罪請殺我乎又殺之二公子故怨惠
公十一月左公子洩右公子職立公子黔牟惠公奔齊
　(莊五/年)冬伐衞納惠公也　六年春王人救衞夏衞侯
入放公子黔牟于周放甯跪于秦殺左公子洩右公子
職乃卽位君子以二公子之立黔牟爲不度矣夫能固
位者必度于本末而後立衷焉不知其本不謀知本之
不枝弗强詩云本枝百世冬齊人來歸衞寶文姜請之
也
　甚哉衞之不幸也州吁方誅宣公又以淫亂繼之上
　烝夷姜下取急婦淫風化于國中䘚有數世之禍迄
　今讀衞風至匏葉新臺諸篇不堪言矣獨是于鳥獸
　亂行之時而急壽能以死相讓二子乘舟今古同閔
　乃知節義之人當時窮而益著方類何足拘焉宣公
　旣殁黔牟爲急母弟以次當立二子不以此時拒朔
　使其在位四年而忽逐之何故公羊氏曰朔得罪于
　天子越在岱隂齊屬負兹舍不卽罪然則惠立之日
　籧篨雖隕牝雞方鳴二公子雖欲圖尚無其間今也
　開釁王室正罪有辭抗義援立因隙爲功逆朔之罪
　天下共聞一大快舉也柰何五國受寶助亂王師不
　競竟使佩韘之童子賊守正之大臣豈其天未厭亂
　抑將有以大滅衞乎二子不幸無功而左氏乃譏其
　不度抑過矣
　　鄭厲簒國
(隱七/年)鄭公子忽在王所故陳侯請妻之鄭伯許之乃成
昏　(八/年)四月甲辰鄭公子忽如陳逆婦嬀辛亥以嬀氏
歸甲寅入于鄭陳鍼子送女先配而後祖鍼子曰是下
爲夫婦誣其祖矣非禮也何以能育　(九/年)北戎侵鄭鄭
伯禦之患戎師曰彼徒我車懼其侵軼我也公子突曰
使勇而無剛者嘗㓂而速去之君爲三覆以待之戎輕
而不整貪而無親勝不相讓敗不相救先者見獲必務
進進而遇覆必速奔後者不救則無繼矣乃可以逞從
之戎人之前遇覆者奔祝聃逐之衷戎師前後擊之盡
殪戎師大奔十一月甲寅鄭人大敗戎師　(桓六/年)北戎
伐齊齊侯使乞師于鄭鄭大子忽帥師救齊六月大敗
戎師獲其二帥大良少良甲首三百以獻于齊於是諸
侯之大夫戍齊齊人饋之餼使魯爲其班後鄭鄭忽以
其有功也怒故有郎之師公之未昏於齊也齊侯欲以
文姜妻鄭大子忽大子忽辭人問其故大子曰人各有
耦齊大非吾耦也詩云自求多福在我而已大國何爲
君子曰善自爲謀及其敗戎師也齊侯又請妻之固辭
人問其故大子曰無事於齊吾猶不敢今以君命奔齊
之急而受室以歸是以師昏也民其謂我何遂辭諸鄭
伯　(十/年)冬齊衞鄭來戰于郎我有辭也初北戎病齊諸
侯救之鄭公子忽有功焉齊人餼諸侯使魯次之魯以
周班後鄭鄭人怒請師于齊齊人以衞師助之故不稱
侵伐先書齊衞王爵也　十一年春齊衞鄭宋盟于惡
曹鄭昭公之敗北戎也齊人將妻之昭公辭祭仲曰必
取之君多内寵子無大援將不立三公子皆君也弗從
夏鄭莊公䘚初祭封人仲足有寵於莊公莊公使爲卿
爲公娶鄧曼生昭公故祭仲立之宋雍氏女於鄭莊公
曰雍姞生厲公雍氏宗有寵於宋莊公故誘祭仲而執
之曰不立突將死亦執厲公而求賂焉祭仲與宋人盟
以厲公歸而立之秋九月丁亥昭公奔衞己亥厲公立
　(十二/年)公欲平宋鄭秋公及宋公盟于句瀆之丘宋成
未可知也故又會于虛冬又會于龜宋公辭平故與鄭
伯盟于武父遂帥師而伐宋戰焉宋無信也君子曰茍
信不繼盟無益也詩云君子屢盟亂是用長無信也
(十三/年)宋多責賂于鄭鄭不堪命故以紀魯及齊與宋衞
燕戰不書所戰後也鄭人來請修好　十四年春㑹于
曹曹人致餼禮也夏鄭子人來尋盟且修曹之會冬宋
人以諸侯伐鄭報宋之戰也焚渠門入及大逵伐東郊
取牛首以大宮之椽歸爲盧門之椽　(十五/年)祭仲專鄭
伯患之使其壻雍糾殺之將享諸郊雍姬知之謂其母
曰父與夫孰親其母曰人盡夫也父一而已胡可比也
遂告祭仲曰雍氏舍其室而將享子於郊吾惑之以告
祭仲殺雍糾尸諸周氏之汪公載以出曰謀及婦人宜
其死也夏厲公出奔蔡六月乙亥昭公入秋鄭伯因櫟
人殺檀伯而遂居櫟冬會于袲謀伐鄭將納厲公也弗
克而還　十六年春正月會于曹謀伐鄭也夏伐鄭秋
七月公至自伐鄭以飲至之禮也　(十七/年)初鄭伯將以
高渠彌爲卿昭公惡之固諫不聽昭公立懼其殺己也
辛卯弑昭公而立公子亹君子謂昭公知所惡矣公子
逹曰高伯其爲戮乎復惡己甚矣　(十八/年)秋齊侯師于
首止子亹會之高渠彌相七月戊戌齊人殺子亹而轘
高渠彌祭仲逆鄭子于陳而立之是行也祭仲知之故
稱疾不往人曰祭仲以知免仲曰信也　(莊十/四年)鄭厲公
自櫟侵鄭及大陵獲傅瑕傅瑕曰茍舍我吾請納君與
之盟而赦之六月甲子傅瑕殺鄭子及其二子而納厲
公初内蛇與外蛇鬭於鄭南門中内蛇死六年而厲公
入公聞之問於申繻曰猶有妖乎對曰人之所忌其氣
燄以取之妖由人興也人無釁焉妖不自作人棄常則
妖興故有妖厲公入遂殺傅瑕使謂原繁曰傅瑕貳周
有常刑旣伏其罪矣納我而無二心者吾皆許之上大
夫之事吾願與伯父圖之且寡人出伯父無裏言入又
不念寡人寡人憾焉對曰先君桓公命我先人典司宗
祏社稷有主而外其心其何貳如之苟主社稷國内之
民其誰不爲臣臣無二心天之制也子儀在位十四年
矣而謀召君者庸非貳乎莊公之子猶有八人若皆以
官爵行賂勸貳而可以濟事君其若之何臣聞命矣乃
縊而死　(十六/年)鄭伯自櫟入緩告于楚秋楚伐鄭及櫟
爲不禮故也鄭伯治與於雍糾之亂者九月殺公子閼
刖强鉏公父定叔出奔衞三年而復之曰不可使共叔
無後於鄭使以十月入曰良月也就盈數焉君子謂强
鉏不能衞其足
　詩傳曰公子五爭齊楚交伐鄭國大亂其臣謀欲諫
　而救之賦籜兮序曰出其東門閔亂也公子五爭兵
　革不息男女相弃民人思保其室家焉五爭者子突
　兩立忽及亹儀各一是也夫鄭莊不仁好搆人之骨
　肉而亂其國於宋尤甚宋莊在鄭則欲納之華督弑
　殤立莊則爲會于稷以成之然則子馮處鄭日久習
　見其詐特得國之初尚屈于鄭是以在位八年其行
　事不見于經一旦鄭莊身殁嫡庶交爭宋莊于是效
　其故智首開難端推刃尋讎天道之好還詎不信哉
　曩者會稷之役魯鄭齊陳實同其事今也宋莊納厲
　求賂成釁魯不能和輙比鄭以讎宋是以賂合者仍
　以賂離然而宋戰方新昭公入國會袲會曹魯宋同
　之春秋之諸侯何常之有吾攷鄭忽以莊公世嫡卽
　無大援分固當立不幸遭國多難詩人刺其辭昏失
　助爲賦有女同車不知文姜内淫行比婁豬齊襄不
　君國刺雄狐方殺魯桓豈遂庇鄭忽之辭昏若有先
　幾事之成敗何足論焉獨是祭仲反覆不臣肆行廢
　立有亂國之實而不有弑君之名權詐相濟沒齒無
　恙可謂狡矣
　　齊襄之弑
(莊八/年)齊侯使連稱管至父戍葵丘瓜時而往曰及瓜而
代期戍公問不至請代弗許故謀作亂僖公之母弟曰
夷仲年生公孫無知有寵於僖公衣服禮秩如適襄公
絀之二人因之以作亂連稱有從妺在公宮無寵使間
公曰捷吾以女爲夫人冬十二月齊侯游于姑棼遂田
于貝丘見大豕從者曰公子彭生也公怒曰彭生敢見
射之豕人立而啼公懼隊于車傷足䘮屨反誅屨於徒
人費弗得鞭之見血走出遇賊于門刼而束之費曰我
奚御哉袒而示之背信之費請先入伏公而出鬭死于
門中石之紛如死于階下遂入殺孟陽于床曰非君也
不類見公之足于戸下遂弑之而立無知初襄公立無
常鮑叔牙曰君使民慢亂將作矣奉公子小白出奔莒
亂作管夷吾召忽奉公子糾來奔初公孫無知虐于雍
廩　九年春雍廩殺無知公及齊大夫盟于蔇齊無君
也夏公伐齊納子糾桓公自莒先入秋師及齊師戰于
乾時我師敗績公䘮戎路傳乘而歸秦子梁子以公旗
辟于下道是以皆止鮑叔帥師來言曰子糾親也請君
討之管召讐也請受而甘心焉乃殺子糾于生竇召忽
死之管仲請囚鮑叔受之及堂阜而稅之歸而以告曰
管夷吾治於高傒使相可也公從之　十年春齊師伐
我公將戰曹劌請見其鄉人曰肉食者謀之又何間焉
劌曰肉食者鄙未能遠謀乃入見問何以戰公曰衣食
所安弗敢專也必以分人對曰小惠未徧民弗從也公
曰犧牲玉帛弗敢加也必以信對曰小信未孚神弗福
也公曰小大之獄雖不能察必以情對曰忠之屬也可
以一戰戰則請從公與之乘戰于長勺公將鼓之劌曰
未可齊人三鼓劌曰可矣齊師敗績公將馳之劌曰未
可下視其轍登軾而望之曰可矣遂逐齊師旣克公問
其故對曰夫戰勇氣也一鼓作氣再而衰三而竭彼竭
我盈故克之夫大國難測也懼有伏焉吾視其轍亂望
其旗靡故逐之夏六月齊師宋師次于郎公子偃曰宋
師不整可敗也宋敗齊必還請擊之公弗許自雩門竊
出蒙臯比而先犯之公從之大敗宋師于乘丘齊師乃
還齊侯之出也過譚譚不禮焉及其入也諸侯皆賀譚
又不至冬齊師滅譚譚無禮也譚子奔莒同盟故也
(十一/年)冬齊侯來逆共姬　(十三/年)冬盟于柯始及齊平也
　魯桓之死齊殺彭生及齊襄之弑彭生見焉此正莊
　公復讐時也昔者公年尚幼齊襄方彊姜氏内制難
　以爲謀是猶可原之曰公非忘讐力不能耳今者戸
　下難發襄身被殱公以此時仗義問罪别立賢君復
　讐之義天下著聞先君之怨至此雪矣惜乎莊非其
　人無知之立晏然弗知計阻小白唯糾是助佐其不
　當立者以攻其當立者乾時一敗僅獲傳乘鮑子來
　伐糾亦不保穀梁氏譏之曰以千乘之魯不能存一
　子糾以公爲病矣齊桓圖霸亟欲得魯而北杏之會
　陳蔡景從魯人獨後者中懷納糾之隙猶豫未前桓
　獨捐弃前怨爲柯之盟信義是尚彼曹沬手劒要盟
　請田亦何爲也哉或曰二國世仇桓公雖覇豈忍遽
　從不知先公之死莊公忘之久矣況乎齊襄已殺桓
　復奚讐莊公果于取襄之女而獨疑于從桓之會其
　于利害之際勤矣其于復讐之義則未也
　　曲沃并晉
(隱五/年)曲沃莊伯以鄭人邢人伐翼王使尹氏武氏助之
翼侯奔隨曲沃叛王秋王命虢公伐曲沃而立哀侯于
翼　(六/年)翼九宗五正頃父之子嘉父逆晉侯于隨納諸
鄂晉人謂之鄂侯　(桓二/年)初晉穆侯之夫人姜氏以條
之役生大子命之曰仇其弟以千畝之戰生命之曰成
師師服曰異哉君之名子也夫名以制義義以出禮禮
以體政政以正民是以政成而民聽易則生亂嘉耦曰
妃怨耦曰仇古之命也今君命大子曰仇弟曰成師始
兆亂矣兄其替乎惠之二十四年晉始亂故封桓叔于
曲沃靖侯之孫欒賔𫝊之師服曰吾聞國家之立也本
大而末小是以能固故天子建國諸侯立家卿置側室
大夫有貳宗士有𨽻子弟庶人工商各有分親皆有等
衰是以民服事其上而下無覬覦今晉甸侯也而建國
本旣弱矣其能久乎惠之三十年晉潘父弑昭侯而納
桓叔不克晉人立孝侯惠之四十五年曲沃莊伯伐翼
弑孝侯翼人立其弟鄂侯鄂侯生哀侯哀侯侵陘庭之
田陘庭南鄙啓曲沃伐翼　三年春曲沃武公伐翼次
于陘庭韓萬御戎梁𢎞爲右逐翼侯于汾隰驂絓而止
夜獲之及欒共叔　(七/年)冬曲沃伯誘晉小子侯殺之
八年春滅翼冬王命虢仲立晉哀侯之弟緡于晉　(九/年)
秋虢仲芮伯梁伯荀侯賈伯伐曲沃　(莊十/六年)王使虢公
命曲沃伯以一軍爲晉侯　十八年春虢公晉侯朝王
王饗醴命之宥皆賜玉五瑴馬三匹非禮也王命諸侯
名位不同禮亦異數不以禮假人　(二十/三年)晉桓莊之族
偪獻公患之士蔿曰去富子則羣公子可謀也己公曰
爾試其事士蔿與羣公子謀譛富子而去之　(二十/四年)晉
士蔿又與羣公子謀使殺游氏之二子士蔿告晉侯曰
可矣不過二年君必無患　(二十/五年)晉士蔿使羣公子盡
殺游氏之族乃城聚而處之冬晉侯圍聚盡殺羣公子
　二十六年春晉士蔿爲大司空夏士蔿城絳以深其
宮
　曲沃之無道也六弑其君矣昭侯文侯子也桓叔文
　侯弟也曲沃之封邑大于國潘父作難于内而昭侯
　被弑旣而昭侯之子孝侯桓叔弑之孝侯之子鄂侯
　莊伯弑之鄂侯之子哀侯緡侯與哀侯之子小子侯
　武公滅之遂以并晉其弑其君也猶掇之爾周室播
　遷王綱廢墮不能正其罪而反助之天子凌夷于上
　奸回亦何懼之有未幾而並叛王矣三世濟惡侈然
　驕恣方改夏朔豈假周命緡侯立而旋亡天王受其
　賂器齊桓初伯威未及遠周之衰也何可問也夫唐
　叔以成王介弟剪桐受封以來及文侯甫九世耳犬
　戎之亂猶能以王室懿親身戡國難我周之東遷實
　式賴之其遺烈猶未遠也柰何骨肉肇亂禍成耦國
　椒聊揚水民樂爲謀抑亦盛衰之有定數豈命名之
　果足以招尤耶
　　宋閔之弑
(莊/公)十一年夏宋爲乘丘之役故侵我公禦之宋師未陳
而薄之敗諸鄑凡師敵未陳曰敗某師皆陳曰戰大崩
曰敗績得雋曰克覆而敗之曰取某師京師敗曰王師
敗績于某秋宋大水公使弔焉曰天作淫雨害於粢盛
若之何不弔對曰孤實不敬天降之災又以爲君憂拜
命之辱臧文仲曰宋其興乎禹湯罪己其興也悖焉桀
紂罪人其亡也忽焉且列國有凶稱孤禮也言懼而名
禮其庶乎旣而聞之曰公子御説之辭也臧孫達曰是
宜爲君有恤民之心乘丘之役公以金僕姑射南宮長
萬公右歂孫生摶之宋人請之宋公靳之曰始吾敬子
今子魯囚也吾弗敬子矣病之　十二年秋宋萬弑閔
公于蒙澤遇仇牧于門批而殺之遇大宰督于東宮之
西又殺之立子游羣公子奔蕭公子御說奔亳南宮牛
猛獲帥師圍亳冬十月蕭叔大心及戴武宣穆莊之族
以曹師伐之殺南宮牛于師殺子游于宋立桓公猛獲
奔衛南宮萬奔陳以乘車輦其母一日而至宋人請猛
獲于衞衞人欲勿與石祁子曰不可天下之惡一也惡
於宋而保於我保之何補得一夫而失一國與惡而弃
好非謀也衞人歸之亦請南宮萬于陳以賂陳人使婦
人飲之酒而以犀革裹之比及宋手足皆見宋人皆醢
之
　宋公之失刑也其見弑宜矣長萬獲乎莊公數月然
　後歸之典刑未正而反升爲大夫無怪乎萬之驟行
　其弑也釁起于戲謔之言己伏弑逆之祻乃猶不悟
　而君臣相博婦人雜居魯侯之美曾何足妬漸端積
　于有日絶脰激於一言仇牧手劒祗遭碎首異哉亂
　賊之戕其君也易於宋督矣萬卽多力非若鄋瞞之
　佚宕中國不可傷也弑逆之徒何國無灋陳宣不道
　反爲淵藪受賂于宋國而取謀於婦人賊臣雖討陳
　曾何功較之衞國爲失謀矣若御說之對災知警討
　亂不阿比于春秋之諸侯無乃賢乎
　　王子頽之亂
(莊十/六年)初晉武公伐夷執夷詭諸蔿國請而免之旣而弗
報故子國作亂謂晉人曰與我伐夷而取其地遂以晉
師伐夷殺夷詭諸周公忌父出奔虢惠王立而復之
(十九/年)初王姚嬖于莊王生子頽子頽有寵蔿國爲之師
及惠王卽位取蔿國之圃以爲囿邊伯之宮近于王宮
王取之王奪子禽祝跪與詹父田而收膳夫之秩故蔿
國邊伯石速詹父子禽祝跪作亂因蘇氏秋五大夫奉
子頽以伐王不克出奔溫蘇子奉子頽以奔衞衞師燕
師伐周冬立子頽　二十年春鄭伯和王室不克執燕
仲父夏鄭伯遂以王歸王處于櫟秋王及鄭伯入于鄔
遂入成周取其寶器而還冬王子頽享五大夫樂及徧
舞鄭伯聞之見虢叔曰寡人聞之哀樂失時殃咎必至
今王子頽歌舞不倦樂禍也夫司寇行戮君爲之不舉
而況敢樂禍乎奸王之位禍孰大焉臨禍忘憂憂必及
之盍納王乎虢公曰寡人之願也　二十一年春胥命
于弭夏同伐王城鄭伯將王自圉門入虢叔自北門入
殺王子頽及五大夫鄭伯享王于闕西辟樂備王與之
武公之畧自虎牢以東原伯曰鄭伯效尤其亦將有咎
五月鄭厲公䘚王廵虢守虢公爲王宮于玤王與之酒
泉鄭伯之享王也王以后之鞶鑑予之虢公請器王予
之爵鄭伯由是始惡於王冬王歸自虢　(二十/七年)王使召
伯廖賜齊侯命且請伐衞以其立子頽也　二十八年
春齊侯伐衞戰敗衞師數之以王命取賂而還　(僖/公)十
年春狄滅溫蘇子無信也蘇子叛王卽狄又不能於狄
狄人伐之王不救故滅蘇子奔衞
　惠王初立取囿取宮奪田咸不以正故五大夫因子
　頽之寵以作亂所謂多行不義必自及也然則非禮
　之舉天子尚不能行之臣下況其他乎子頽樂禍鄭
　伯知其不終輙復效尤何明于知人而暗于處己也
　彼惠王偏私行賞遂沒鄭功内難甫平又寵叔帶惠
　王之世周室亦多事矣暗主殆不可與言哉
　
　
　
　
　
　
　
　
　
　
　
　
　左傳事緯卷一
欽定四庫全書
　左傳事緯卷二　　　　　靈璧知縣馬驌撰
　　齊桓霸業
(莊/公)十三年春會于北杏以平宋亂遂人不至夏齊人滅
遂而戍之宋人背北杏之會　十四年春諸侯伐宋齊
請師于周夏單伯會之取成于宋而還冬會于鄄宋服
故也　十五年春復會焉齊始霸也秋諸侯爲宋伐郳
鄭人間之而侵宋　十六年夏諸侯伐鄭宋故也冬同
盟于幽鄭成也　十七年春齊人執鄭詹鄭不朝也夏
遂因氏領氏工婁氏須遂氏饗齊戍醉而殺之齊人殱
焉　(二十/七年)夏同盟于幽陳鄭服也　(二十/八年)楚令尹子元
欲蠱文夫人爲館於其宮側而振萬焉夫人聞之泣曰
先君以是舞也習戎備也今令尹不尋諸仇讐而於未
亡人之側不亦異乎御人以告子元子元曰婦人不忘
襲讐我反忘之秋子元以車六百乘伐鄭入于桔柣之
門子元鬬御彊鬭梧耿之不比爲斾鬭班王孫游王孫
喜殿衆車入自純門及逵市縣門不發楚言而出子元
曰鄭有人焉諸侯救鄭楚師夜遁鄭人將奔桐丘諜告
曰楚幕有烏乃止　(二十/九年)夏鄭人侵許凡師有鐘鼔曰
伐無曰侵輕曰襲　(三十/年)楚公子元歸自伐鄭而處王
宮鬭射師諫則執而梏之秋申公鬭班殺子元鬭穀於
菟爲令尹自毁其家以紓楚國之難冬遇于魯濟謀山
戎也以其病燕故也　三十一年夏六月齊侯來獻戎
㨗非禮也凡諸侯有四夷之功則獻于王王以警于夷
中國則否諸侯不相遺俘　三十二年春城小穀爲管
仲也齊侯爲楚伐鄭之故請會于諸侯宋公請先見于
齊侯夏遇于梁丘　(閔元/年)狄人伐邢管敬仲言於齊侯
曰戎狄豺狼不可厭也諸夏親暱不可弃也宴安酖毒
不可懷也詩云豈不懷歸畏此簡書簡書同惡相恤之
謂也請救邢以從簡書齊人救邢　(二/年)冬十二月狄人
伐衞衞懿公好鶴鶴有乘軒者將戰國人受甲者皆曰
使鶴鶴實有祿位余焉能戰公與石祁子玦與寗莊子
矢使守曰以此賛國擇利而爲之與夫人繡衣曰聽於
二子渠孔御戎子伯爲右黃夷前驅孔嬰齊殿及狄人
戰于熒澤衞師敗績遂滅衞衞侯不去其旗是以甚敗
狄人囚史華龍滑與禮孔以逐衞人二人曰我大史也
實掌其祭不先國不可得也乃先之至則告守曰不可
待也夜與國人出狄入衞遂從之又敗諸河初惠公之
卽位也少齊人使昭伯烝於宣姜不可强之生齊子戴
公文公宋桓夫人許穆夫人文公爲衞之多患也先適
齊及敗宋桓公逆諸河宵濟衞之遺民男女七百有三
十人益之以共滕之民爲五千人立戴公以廬于曹許
穆夫人賦載馳齊侯使公子無虧帥車三百乘甲士三
千人以戍曹歸公乘馬祭服五稱牛羊豕雞狗皆三百
與門材歸夫人魚軒重錦三十兩僖之元年齊桓公遷
邢于夷儀二年封衞于楚丘邢遷如歸衞國忘亡衞文
公大布之衣大帛之冠務材訓農通商惠工敬教勸學
授方任能元年革車三十乘季年乃三百乘　(僖元/年)諸
侯救邢邢人潰出奔師師遂逐狄人具邢器用而遷之
師無私焉夏邢遷于夷儀諸侯城之救患也凡侯伯救
患分災討罪禮也秋楚人伐鄭鄭卽齊故也盟于犖謀
救鄭也　二年春諸侯城楚丘而封衞焉不書所會後
也秋盟于貫服江黃也冬楚人伐鄭鬭章囚鄭聃伯
(三/年)秋會于陽穀謀伐楚也齊侯爲陽穀之會來尋盟冬
公子友如齊涖盟楚人伐鄭鄭伯欲成孔叔不可曰齊
方勤我棄德不祥齊侯與蔡姬乘舟于囿蕩公公懼變
色禁之不可公怒歸之未絶之也蔡人嫁之　四年春
齊侯以諸侯之師侵蔡蔡潰遂伐楚楚子使與師言曰
君處北海寡人處南海唯是風馬牛不相及也不虞君
之涉吾地也何故管仲對曰昔召康公命我先君大公
曰五侯九伯女實征之以夾輔周室賜我先君履東至
于海西至于河南至于穆陵北至于無棣爾貢包茅不
入王祭不共無以縮酒寡人是徵昭王南征而不復寡
人是問對曰貢之不入寡君之罪也敢不共給昭王之
不復君其問諸水濱師進次于陘夏楚子使屈完如師
師退次于召陵齊侯陳諸侯之師與屈完乘而觀之齊
侯曰豈不穀是爲先君之好是繼與不穀同好如何對
曰君惠徼福於敝邑之社稷辱收寡君寡君之願也齊
侯曰以此衆戰誰能禦之以此攻城何城不克對曰君
若以德綏諸侯誰敢不服君若以力楚國方城以爲城
漢水以爲池雖衆無所用之屈完及諸侯盟陳轅濤塗
謂鄭申侯曰師出於陳鄭之間國必甚病若出於東方
觀兵於東夷循海而歸其可也申侯曰善濤塗以告齊
侯許之申侯見曰師老矣若出於東方而遇敵懼不可
用也若出於陳鄭之間共其資糧屝屨其可也齊侯說
與之虎牢執轅濤塗秋伐陳討不忠也許穆公䘚於師
葬之以侯禮也凡諸侯薨于朝會加一等死王事加二
等於是有以衮斂冬叔孫戴伯帥師會諸侯之師侵陳
陳成歸轅濤塗　(五/年)會于首止會王大子鄭謀寧周也
陳轅宣仲怨鄭申侯之反己於召陵故勸之城其賜邑
曰美城之大名也子孫不忘吾助子請乃爲之請於諸
侯而城之美遂譛諸鄭伯曰美城其賜邑將以叛也申
侯由是得罪秋諸侯盟王使周公召鄭伯曰吾撫女以
從楚輔之以晉可以少安鄭伯喜於王命而懼其不朝
於齊也故逃歸不盟孔叔止之曰國君不可以輕輕則
失親失親患必至病而乞盟所喪多矣君必悔之弗聽
逃其師而歸　(六/年)夏諸侯伐鄭以其逃首止之盟故也
圍新密鄭所以不時城也秋楚子圍許以救鄭諸侯救
許乃還冬蔡穆侯將許僖公以見楚子於武城許男面
縛銜璧大夫衰絰士輿櫬楚子問諸逢伯對曰昔武王
克殷微子啓如是武王親釋其縛受其璧而袚之焚其
櫬禮而命之使復其所楚子從之　七年春齊人伐鄭
孔叔言於鄭伯曰諺有之曰心則不競何憚於病旣不
能彊又不能弱所以斃也國危矣請下齊以救國公曰
吾知其所由來矣姑少待我對曰朝不及夕何以待君
夏鄭殺申侯以說于齊且用陳轅濤塗之譛也初申侯
申出也有寵於楚文王文王將死與之璧使行曰唯我
知女女專利而不厭予取予求不女疵瑕也後之人將
求多於女女必不免我死女必速行無適小國將不女
容焉旣塟出奔鄭又有寵于厲公子文聞其死也曰古
人有言曰知臣莫若君弗可改也已秋盟于甯母謀鄭
故也管仲言於齊侯曰臣聞之招攜以禮懷遠以德德
禮不易無人不懷齊侯修禮於諸侯諸侯官受方物鄭
伯使大子華聽命於會言於齊侯曰洩氏孔氏子人氏
三族實違君命若君去之以爲成我以鄭爲内臣君亦
無所不利焉齊侯將許之管仲曰君以禮與信屬諸侯
而以姦終之毋乃不可乎子父不奸之謂禮守命共時
之謂信違此二者姦莫大焉公曰諸侯有討於鄭未捷
今茍有釁從之不亦可乎對曰君若綏之以德加之以
訓辭而帥諸侯以討鄭鄭將覆亡之不暇豈敢不懼若
總其罪人以臨之鄭有辭矣何懼且夫合諸侯以崇德
也會而列姦何以示後嗣夫諸侯之會其德行禮義無
國不記記姦之位君盟替矣作而不記非盛德也君其
勿許鄭必受盟夫子華旣爲大子而求介於大國以弱
其國亦必不免鄭有叔詹堵叔師叔三良爲政未可間
也齊侯辭焉子華由是得罪於鄭冬鄭伯使請盟于齊
　八年春盟于洮謀王室也鄭伯乞盟請服也　(九/年)夏
會于葵丘尋盟且修好禮也王使宰孔賜齊侯胙曰天
子有事于文武使孔賜伯舅胙齊侯將下拜孔曰且有
後命天子使孔曰以伯舅耋老加勞賜一級無下拜對
曰天威不違顔咫尺小白余敢貪天子之命無下拜恐
隕越于下以遺天子羞敢不下拜下拜登受秋齊侯盟
諸侯于葵丘曰凡我同盟之人旣盟之後言歸于好宰
孔先歸遇晉侯曰可無會也齊侯不務德而勤遠畧故
北伐山戎南伐楚西爲此會也東畧之不知西則否矣
其在亂乎君務靖亂無勤於行晉侯乃還　(十三/年)夏會
于鹹淮夷病杞故且謀王室也　十四年春諸侯城緣
陵而遷杞焉不書其人有闕也　十五年春楚人伐徐
徐卽諸夏故也三月盟于牡丘尋葵丘之盟且救徐也
孟穆伯帥師及諸侯之師救徐諸侯次于匡以待之秋
伐厲以救徐也冬宋人伐曹討舊怨也楚敗徐于婁林
徐恃救也　(十六/年)夏齊伐厲不克救徐而還十二月會
于淮謀鄫且東略也城鄫役人病有夜登丘而呼曰齊
有亂不果城而還　十七年春齊人爲徐伐英氏以報
婁林之役也
　霸之名何昉乎傳載展禽有共工氏霸九州之言然
　則霸之名不已舊乎或曰霸之名我未之前聞也其
　當周之末季齊桓晉文之事乎古者有伯而無霸蓋
　於四方諸侯各建一長謂之方伯如唐虞之四岳周
　之二伯是也自周衰而二伯之職廢于是乎有霸之
　名焉是霸之興自衰周始也雖然昆吾氏不嘗霸于
　夏乎大彭豕韋不嘗霸于商乎三代皆有又焉在其
　自衰周始也國佐有言曰五伯之霸也勤而撫之以
　役王命白虎通亦曰三王之道衰而五霸存其政則
　霸之名不自周起明矣卽今言春秋之五霸且有進
　呉王闔閭而黜宋襄者以爲蔡侯無罪而羈楚呉憂
　中國是以進之然不擒二毛宋公亦嘗假仁義矣方
　之勾呉寧遂後乎總之春秋止有兩霸耳未可云五
　也秦穆受甘言以縱鄭國違黃髮而敗殽師誅賢臣
　百里奚而以子車氏爲殉黃鳥之詩是以作刺宋襄
　不度德量力慕虛名而得實禍身死國辱以爲天下
　笑楚莊僭號凌上憑威恃彊觀兵而窺周鼎倚怒而
　殘宋郊易子析骸厥禍亦巨此三君者皆無翼戴天
　子之功豈能與桓公比烈哉考之昆吾大彭豕韋皆
　有羽翼夏殷之事則并桓文而爲五此至確之論也
　齊桓公當東遷之後起自危難首起圖功可謂偉矣
　釁沐施于羈囚連帥畫之都鄙煑海通賈國用富彊
　衣裳兵車之會大率尊天子而示信義使有聖王在
　上必且假以方伯之命使之長帥諸侯惜也王紀不
　立經營徒勞桓之爲此亦極難爾故北杏肇績魯衞
　不至鄄幽繼盟宋鄭懷疑迨三國存而大義始昭江
　黃服而蠻方始懼至貫澤陽穀之會遠侯畢集矣桓
　公端委搢笏以朝之盛之至也而或謂包茅責貢以
　來不聞南下之師葵丘震矜九國以叛弦黃㓕而中
　國不救功高志滿則盛極而漸衰焉無他管仲死也
　故桓公中主也得管子而名彰聖人所以不稱桓公
　而歸美管仲者爲其持大體正名分兵力甲于天下
　必不敢教其君爲鄭人繻葛之舉也至尊莫如王子
　定其位而覬覦絕於天下矣至親莫如哀姜誅其罪
　而淫亂絕於諸侯矣侵伐不勞大師盟會不煩小國
　功高來天王之寵猶凛天威而恐隕越何規模之宏
　遠乎其後惟晉文猶能繼之豈三君所敢望與
　　慶父之亂
(莊/公)二十三年夏公如齊觀社非禮也曹劌諫曰不可夫
禮所以整民也故會以訓上下之則制財用之節朝以
正班爵之義帥長幼之序征伐以討其不然諸侯有王
王有廵守以大習之非是君不舉矣君舉必書書而不
法後嗣何觀秋丹桓宮之楹　二十四年春刻其桷皆
非禮也御孫諫曰臣聞之儉德之共也侈惡之大也先
君有共德而君納諸大惡無乃不可乎秋哀姜至公使
宗婦覿用幣非禮也御孫曰男贄大者玉帛小者禽鳥
以章物也女贄不過榛栗棗修以告䖍也今男女同贄
是無别也男女之别國之大節也而由夫人亂之無乃
不可乎　二十五年春陳女叔來聘始結陳好也嘉之
故不名　(二十/七年)秋公子友如陳葬原仲非禮也原仲季
友之舊也　(三十/二年)初公築臺臨黨氏見孟任從之閟而
以夫人言許之割臂盟公生子般焉雩講于梁氏女公
子觀之圉人犖自牆外與之戲子般怒使鞭之公曰不
如殺之是不可鞭犖有力焉能投盖于稷門公疾問後
於叔牙對曰慶父材問於季友對曰臣以死奉般公曰
鄉者牙曰慶父材成季使以君命命僖叔待于鍼巫氏
使鍼季酖之曰飲此則有後於魯國不然死且無後飲
之歸及逵泉而䘚立叔孫氏八月癸亥公薨於路寢子
般卽位次于黨氏冬十月己未共仲使圉人犖賊子般
于黨氏成季奔陳立閔公　(閔/公)元年春不書卽位亂故
也夏六月葬莊公亂故是以緩秋八月公及齊侯盟于
落姑請復季友也齊侯許之使召諸陳公次于郎以待
之季子來歸嘉之也冬齊仲孫湫來省難書曰仲孫亦
嘉之也仲孫歸曰不去慶父魯難未已公曰若之何而
去之對曰難不已將自斃君其待之公曰魯可取乎對
曰不可猶秉周禮周禮所以本也臣聞之國將亡本必
先顚而後枝葉從之魯不弃周禮未可動也君其務寧
魯難而親之親有禮因重固間攜貳覆昏亂霸王之器
也　(二/年)夏吉禘于莊公速也初公傅奪卜齮田公不禁
秋八月辛丑共仲使卜齮賊公于武闈成季以僖公適
邾共仲奔莒乃入立之以賂求共仲于莒莒人歸之及
密使公子魚請不許哭而徃共仲曰奚斯之聲也乃縊
閔公哀姜之娣叔姜之子也故齊人立之共仲通于哀
姜哀姜欲立之閔公之死也哀姜與知之故孫于邾齊
人取而殺之于夷以其尸歸僖公請而葬之成季之將
生也桓公使卜楚丘之父卜之曰男也其名曰友在公
之右間于兩社爲公室輔季氏亡則魯不昌又筮之遇
大有䷍之乾䷀曰同復于父敬如君所及生有文
在其手曰友遂以命之成風聞成季之繇乃事之而屬
僖公焉故成季立之　(僖/公)元年春不稱卽位公出故也
公出復入不書諱之也諱國惡禮也九月公敗邾師于
偃虛丘之戍將歸者也冬莒人來求賂公子友敗諸酈
獲莒子之弟挐非卿也嘉獲之也公賜季友汶陽之田
及費夫人氏之䘮至自齊君子以齊人之殺哀姜也爲
己甚矣女子從人者也　(八/年)秋禘而致哀姜焉非禮也
凡夫人不薨于寢不殯于廟不赴于同不祔于姑則弗
致也　(三十/三年)齊國莊子來聘自郊勞至于贈賄禮成而
加之以敏臧文仲言於公曰國子爲政齊猶有禮君其
朝焉臣聞之服於有禮社稷之衞也冬公如齊朝且弔
有狄師也反薨于小寢卽安也葬僖公緩作主非禮也
凡君薨卒哭而祔祔而作主特祀于主烝嘗禘于廟
(文元/年)夏四月丁巳葬僖公穆伯如齊始聘焉禮也凡君
卽位卿出並聘踐修舊好要結外援好事鄰國以衞社
稷忠信卑讓之道也忠德之正也信德之固也卑讓德
之基也　(二/年)丁丑作僖公主書不時也秋八月丁卯有
事于大廟躋僖公逆祀也於是夏父弗忌爲宗伯尊僖
公且明見曰吾見新鬼大故鬼小先大後小順也躋聖
賢明也明順禮也君子以爲失禮禮無不順祀國之大
事也而逆之可謂禮乎子雖齊聖不先父食久矣故禹
不先鯀湯不先契文武不先不窋宋祖帝乙鄭祖厲王
猶上祖也是以魯頌曰春秋匪解享祀不忒皇皇后帝
皇祖后稷君子曰禮謂其后稷親而先帝也詩曰問我
諸姑遂及伯姊君子曰禮謂其姊親而先姑也仲尼曰
臧文仲其不仁者三不知者三下展禽廢六關妾織蒲
三不仁也作虛器縱逆祀祀爰居三不知也　(四/年)冬成
風薨　五年春王使榮叔來含且賵召昭公來會葬禮
也　(九/年)秦人來歸僖公成風之隧禮也諸侯相弔賀也
雖不當事茍有禮焉書也以無忘舊好
　噫莊公竟忘讐乎思姜氏誰之女也齊襄之女也襄
　嘗殺桓公矣殺父者之女可娶乎納幣親迎行皆踰
　禮丹楹刻桷侈爲美觀無非炫燿齊國致恭婦人是
　誠何心哉宜齊風之目爲展我甥兮也文姜死而魯
　國方靖乃復娶其兄之女其淫亂不减於文姜不惟
　忘讐且以興亂彼莊公何如人乎知有母而不知有
　父知有妻而不知恥是鳥獸也慶父與叔牙同母者
　也季友與莊公同母者也慶父久窺君位叔牙助之
　俄而弑械成季子和藥而飲之爲國㓕親不示顯戮
　合於禮矣叔牙死而慶父失助似亦可以知懼乃哀
　姜宣淫必欲立之殺孟任之子般不恤也並殺其娣
　叔姜之子閔公亦不恤也内外交亂比嵗而弑二君
　周公之祀不絕如綫矣叔牙若在又將何如也慶父
　不死魯難未已季友不入魯國不定齊桓公仗義而
　殺哀姜僖公之立天若啓之䘚能佐霸成功爲魯國
　之令主閟宮泮水之詩是以作頌遡其援立之功非
　季子誰與歸乎入春秋初魯稱多事桓公弑隱而不
　討齊人殺桓而不讐羽父驕逆列爲世臣文姜蕩亂
　尊爲國母咸謂宗國至此其將殄乎張公室而討逆
　賊自季氏始其世執政也有自來矣
　　晉獻㓕虞虢
(桓十/年)虢仲譖其大夫詹父於王詹父有辭以王師伐虢
夏虢公出奔虞初虞叔有玉虞公求旃弗獻旣而悔之
曰周諺有之匹夫無罪懷璧其罪吾焉用此其以賈害
也乃獻之又求其寶劒叔曰是無厭也無厭將及我遂
伐虞公故虞公出奔共池　(莊二十/六年)秋虢人侵晉冬虢
人又侵晉(二十/七年)晉人將伐虢士蔿曰不可虢公驕若驟
得勝於我必弃其民無衆而後伐之欲禦我誰與夫禮
樂慈愛戰所畜也夫民讓事樂和愛親哀喪而後可用
也虢弗畜也亟戰將饑　(二十/九年)樊皮叛王　三十年春
王命虢公討樊皮夏四月丙辰虢公入樊執樊仲皮歸
于京師　(三十/二年)秋七月有神降于莘惠王問諸内史過
曰是何故也對曰國之將興明神降之監其德也將亡
神又降之觀其惡也故有得神以興亦有以亡虞夏商
周皆有之王曰若之何對曰以其物享焉其至之日亦
其物也王從之内史過徃聞虢請命反曰虢必亡矣虐
而聽於神神居莘六月虢公使祝應宗區史嚚享焉神
賜之土田史嚚曰虢其亡乎吾聞之國將興聽於民將
亡聽於神神聰明正直而壹者也依人而行虢多涼德
其何土之能得　(閔/公)二年春虢公敗犬戎于渭汭舟之
僑曰無德而祿殃也殃將至矣遂奔晉　(僖二/年)晉荀息
請以屈産之乘與埀棘之璧假道於虞以伐虢公曰是
吾寶也對曰若得道於虞猶外府也公曰宮之竒存焉
對曰宮之竒之爲人也懦而不能强諫且少長於君君
暱之雖諫將不聽乃使荀息假道於虞曰冀爲不道入
自顚軨伐鄍三門冀之旣病則亦唯君故今虢爲不道
保於逆旅以侵敝邑之南鄙敢請假道以請罪于虢虞
公許之且請先伐虢宮之竒諫不聽遂起師夏晉里克
荀息帥師會虞師伐虢㓕下陽先書虞賄故也虢公敗
戎于桑田晉卜偃曰虢必亡矣亡下陽不懼而又有功
是天奪之鍳而益其疾也必易晉而不撫其民矣不可
以五稔　(五/年)晉侯復假道于虞以伐虢宮之竒諫曰虢
虞之表也虢亡虞必從之晉不可啓冦不可玩一之謂
甚其可再乎諺所謂輔車相依脣亡齒寒者其虞虢之
謂也公曰晉吾宗也豈害我哉對曰大伯虞仲大王之
昭也大伯不從是以不嗣虢仲虢叔王季之穆也爲文
王卿士勲在王室藏於盟府將虢是滅何愛於虞且虞
能親於桓莊乎其愛之也桓莊之族何罪而以爲戮不
唯偪乎親以寵偪猶尚害之況以國乎公曰吾享祀豐
潔神必據我對曰臣聞之鬼神非人實親惟德是依故
周書曰皇天無親惟德是輔又曰黍稷非馨明德惟馨
又曰民不易物惟德繄物如是則非德民不和神不享
矣神所馮依將在德矣若晉取虞而明德以薦馨香神
其吐之乎弗聽許晉使宮之竒以其族行曰虞不臘矣
在此行也晉不更舉矣八月甲午晉侯圍上陽問於卜
偃曰吾其濟乎對曰克之公曰何時對曰童謠云丙之
晨龍尾伏辰均服振振取虢之旂鶉之賁賁天策焞焞
火中成軍虢公其奔其九月十月之交乎丙子旦日在
尾月在策鶉火中必是時也冬十二月丙子朔晉㓕虢
虢公醜奔京師師還館于虞遂襲虞滅之執虞公及其
大夫井伯以媵秦穆姬而修虞祀且歸其職貢於王故
書曰晉人執虞公罪虞且言易也
　晉獻公之巧謀人國也一舉而兩國滅焉何其易也
　前此晉嘗伐驪戎伐臯落矣又嘗滅耿霍及魏矣經
　皆不書而獨書滅夏陽晉實始見經蓋重滅夏陽也
　夏陽滅而虢滅矣虢天子之大臣也虢公鄭伯同爲
　王卿士而王實私虢定子頽之難虢賞特隆樊皮不
　臣虢公討罪凡周室之事虢必與焉晉㓕虢晉無天
　子矣晉之爲侯也虢公啣命以來旣而同朝于王二
　國之初蓋式相好然而虞虢不舉晉無以圖南方之
　諸侯也虢復搆怨一嵗再侵晉虢之釁起而獻公私
　喜矣猶且深謀詳視按兵不舉數年之間虢日以驕
　于是丹朱降莘蓐收入夢妖祥見而童謠作天時人
　事昭然可見晉始寢而不寐不覺技癢之無從也虞
　公求寶劒於其弟貪人無厭晉所素知荀息揖入一
　謀而兩國已在掌中宮之竒强諫曾何足救迨虞公
　牽馬操璧而前晉之君臣相視莫逆夫固已熟籌之
　矣虢公奔于京師天子不能致討齊桓方會首止不
　敢過而問罪晉國之彊天方授之虞虢又焉能支也
　哉
　　楚㓕諸小國
(莊六/年)楚文王伐申過鄧鄧祁侯曰吾甥也止而享之騅
甥聃甥養甥請殺楚子鄧侯弗許三甥曰亡鄧國者必
此人也若不早圖後君噬齊其及圖之乎圖之此爲時
矣鄧侯曰人將不食吾餘對曰若不從三臣抑社稷實
不血食而君焉取餘弗從還年楚子伐鄧十六年楚復
伐鄧滅之　(隱十/一年)鄭息有違言息侯伐鄭鄭伯與戰于
竟息師大敗而還君子是以知息之將亡也不度德不
量力不親親不徵辭不察有罪犯五不韙而以伐人其
䘮師也不亦宜乎　(桓十/七年)蔡桓侯䘚蔡人召蔡季于陳
秋蔡季自陳歸于蔡蔡人嘉之也　(莊十/年)蔡哀侯娶于
陳息侯亦娶焉息嬀將歸過蔡蔡侯曰吾姨也止而見
之弗賓息侯聞之怒使謂楚文王曰伐我吾求救于蔡
而伐之楚子從之秋九月楚敗蔡師于莘以蔡侯獻舞
歸　(十四/年)蔡哀侯爲莘故繩息嬀以語楚子楚子如息
以食入享遂滅息以息嬀歸生堵敖及成王焉未言楚
子問之對曰吾一婦人而事二夫縱弗能死其又奚言
楚子以蔡侯滅息遂伐蔡秋七月楚入蔡君子曰商書
所謂惡之易也如火之燎于原不可鄉邇其猶可撲㓕
者其如蔡哀侯乎　(僖五/年)楚鬭穀於菟滅弦弦子奔黃
於是江黃道柏方睦於齊皆弦姻也弦子恃之而不事
楚又不設備故亡　(十一/年)黃人不歸楚貢冬楚人伐黃
　(十二/年)黃人恃諸侯之睦于齊也不共楚職曰自郢及
我九百里焉能害我夏楚滅黃　(二十/六年)䕫子不祀祝融
與鬻熊楚人讓之對曰我先王熊摯有疾鬼神弗赦而
自竄于䕫吾是以失楚又何祀焉秋楚成得臣鬭宜申
帥師滅䕫以䕫子歸　(文三/年)楚師圍江晉先僕伐楚以
救江冬晉以江故告于周王叔桓公晉陽處父伐楚以
救江門于方城遇息公子朱而還　(四/年)楚人滅江秦伯
爲之降服出次不舉過數大夫諫公曰同盟㓕雖不能
救敢不矜乎吾自懼也君子曰詩云惟彼二國其政不
獲惟此四國爰究爰度其秦穆之謂矣　(五/年)六人叛楚
卽東夷秋楚成大心仲歸帥師滅六冬楚子爕㓕蓼臧
文仲聞六與蓼滅曰臯陶庭堅不祀忽諸德之不建民
之無援哀哉
　楚自武王以來日以彊暴其㓕人國也直取之爾文
　王嗣位始侵諸姬經猶書之曰荆至成王而書楚矣
　享年永久身厯二覇當齊桓公爲貫之盟管仲曰江
　黃遠齊而近楚楚爲利之國也若伐而不能救則無
　以宗諸侯矣桓公不聽䘚與之盟管仲死而楚人伐
　江㓕黃齊果不能救也霸主尚在楚猶不逞況其後
　乎城濮一創驕銳稍折未幾而穆王弑立輙復薦食
　秦伯降服臧孫興嘆亦何能救楚始日有圖霸之志
　而北方之諸侯咸重足而莫敢側視矣入春秋來滅
　國之多無過于楚而滅國之易亦無過于楚幅圓廣
　則甲兵日盛中國之霸是以難也
　　晉驪姬之亂
(莊二十/八年)晉獻公娶于賈無子烝於齊姜生秦穆夫人及
大子申生又娶二女于戎大戎狐姬生重耳小戎子生
夷吾晉伐驪戎驪戎男女以驪姬歸生奚齊其娣生卓
子驪姬嬖欲立其子賂外嬖梁五與東關嬖五使言于
公曰曲沃君之宗也蒲與二屈君之疆也不可以無主
宗邑無主則民不威疆埸無主則啓戎心戎之生心民
慢其政國之患也若使大子主曲沃而重耳夷吾主蒲
與屈則可以威民而懼戎且旌君伐使俱曰狄之廣莫
於晉爲都晉之啓土不亦宜乎晉侯說之夏使大子居
曲沃重耳居蒲城夷吾居屈羣公子皆鄙唯二姬之子
在絳二五䘚與驪姬譛羣公子而立奚齊晉人謂之二
五耦　(閔元/年)晉侯作二軍公將上軍大子申生將下軍
趙夙御戎畢萬爲右以滅耿㓕霍滅魏還爲大子城曲
沃賜趙夙耿賜畢萬魏以爲大夫士蔿曰大子不得立
矣分之都城而位以卿先爲之極又焉得立不如逃之
無使罪至爲呉大伯不亦可乎猶有令名與其及也且
諺曰心茍無瑕何恤乎無家天若祚大子其無晉乎卜
偃曰畢萬之後必大萬盈數也魏大名也以是始賞天
啓之矣天子曰兆民諸侯曰萬民今名之大以從盈數
其必有衆初畢萬筮仕於晉遇屯䷂之比䷇辛廖
占之曰吉屯固比入吉孰大焉其必蕃昌震爲土車從
馬足居之兄長之母覆之衆歸之六體不易合而能固
安而能殺公侯之卦也公侯之子孫必復其始　(二/年)晉
侯使大子申生伐東山臯落氏里克諫曰大子奉冡祀
社稷之粢盛以朝夕視君膳者也故曰冡子君行則守
有守則從從曰撫軍守曰監國古之制也夫帥師專行
謀誓軍旅君與國政之所圖也非大子之事也師在制
命而已禀命則不威專命則不孝故君之嗣適不可以
帥師君失其官帥師不威將焉用之且臣聞臯落氏將
戰君其舍之公曰寡人有子未知其誰立焉不對而退
見大子大子曰吾其廢乎對曰告之以臨民教之以軍
旅不共是懼何故廢乎且子懼不孝無懼弗得立修己
而不責人則免於難大子帥師公衣之偏衣佩之金玦
狐突御戎先友爲右梁餘子養御罕夷先丹木爲右羊
舌大夫爲尉先友曰衣身之偏握兵之要在此行也子
其勉之偏躬無慝兵要遠災親以無災又何患焉狐突
嘆曰時事之徵也衣身之章也佩衷之旗也故敬其事
則命以始服其身則衣之純用其衷則佩之度今命以
時䘚閟其事也衣之尨服遠其躬也佩以金玦弃其衷
也服以遠之時以閟之尨凉冬殺金寒玦離胡可恃也
雖欲勉之狄可盡乎梁餘子養曰帥師者受命于廟受
脤于社有常服矣不獲而尨命可知也死而不孝不如
逃之罕夷曰尨竒無常金玦不復雖復何爲君有心矣
先丹木曰是服也狂夫阻之曰盡敵而反敵可盡乎雖
盡敵猶有内讒不如違之狐突欲行羊舌大夫曰不可
違命不孝弃事不忠雖知其寒惡不可取子其死之大
子將戰狐突諫曰不可昔辛伯諗周桓公云内寵並后
外寵二政嬖子配適大都耦國亂之本也周公弗從故
及於難今亂本成矣立可必乎孝而安民子其圖之與
其危身以速罪也　(僖四/年)初晉獻公欲以驪姬爲夫人
卜之不吉筮之吉公曰從筮卜人曰筮短龜長不如從
長且其繇曰専之渝攘公之羭一薰一蕕十年尚猶有
臭必不可弗聽立之生奚齊其娣生卓子及將立奚齊
旣與中大夫成謀姬謂大子曰君夢齊姜必速祭之大
子祭于曲沃歸胙于公公田姬寘諸宮六日公至毒而
獻之公祭之地地墳與犬犬斃與小臣小臣亦斃姬泣
曰賊由大子大子奔新城公殺其傅杜原欵或謂大子
子辭君必辯焉大子曰君非姬氏居不安食不飽我辭
姬必有罪君老矣吾又不樂曰子其行乎大子曰君實
不察其罪被此名也以出人誰納我十二月戊申縊于
新城姬遂譛二公子曰皆知之重耳奔蒲夷吾奔屈
(五/年)晉侯使以殺大子申生之故來告初晉侯使士蔿爲
二公子築蒲與屈不愼寘薪焉夷吾訴之公使讓之士
蔿稽首而對曰臣聞之無喪而慼憂必讐焉無戎而城
讐必保焉冦讐之保又何愼焉守官廢命不敬固讐之
保不忠失忠與敬何以事君詩云懷德惟寧宗子惟城
君其修德而固宗子何城如之三年將尋師焉焉用愼
退而賦曰狐裘尨茸一國三公吾誰適從及難公使寺
人披伐蒲重耳曰君父之命不挍乃狥曰挍者吾讐也
踰垣而走披斬其袪遂出奔翟　六年春晉侯使賈華
伐屈夷吾不能守盟而行將奔狄郤芮曰後出同走罪
也不如之梁梁近秦而幸焉乃之梁　(八/年)晉里克帥師
梁由靡御虢射爲右以敗狄于采桑梁由靡曰狄無恥
從之必大克里克曰懼之而已無速衆狄虢射曰期年
狄必至示之弱矣夏狄伐晉報采桑之役也復期月
(九/年)九月晉獻公䘚里克㔻鄭欲納文公故以三公子之
徒作亂初獻公使荀息傅奚齊公疾召之曰以是藐諸
孤辱在大夫其若之何稽首而對曰臣竭其股肱之力
加之以忠貞其濟君之靈也不濟則以死繼之公曰何
謂忠貞對曰公家之利知無不爲忠也送徃事居耦俱
無猜貞也及里克將殺奚齊先告荀息曰三怨將作秦
晉輔之子將何如荀息曰將死之里克曰無益也荀叔
曰吾與先君言矣不可以貳能欲復言而愛身乎雖無
益也將焉辟之且人之欲善誰不如我我欲無貳而能
謂人己乎冬十月里克殺奚齊于次書曰殺其君之子
未葬也荀息將死之人曰不如立卓子而輔之荀息立
公子卓以葬十一月里克殺公子卓于朝荀息死之君
子曰詩所謂白圭之玷尚可磨也斯言之玷不可爲也
荀息有焉齊侯以諸侯之師伐晉及高梁而還討晉亂
也令不及魯故不書晉郤芮使夷吾重賂秦以求入曰
人實有國我何愛焉入而能民土於何有從之齊隰朋
帥師會秦師納晉惠公秦伯謂郤芮曰公子誰恃對曰
臣聞亡人無黨有黨必有讐夷吾弱不好弄能鬭不過
長亦不改不識其他公謂公孫枝曰夷吾其定乎對曰
臣聞之唯則定國詩曰不識不知順帝之則文王之謂
也又曰不僭不賊鮮不爲則無好無惡不忌不克之謂
也今其言多忌克難哉公曰忌則多怨又焉能克是吾
利也　(十/年)夏四月周公忌父王子黨會齊隰朋立晉侯
晉侯殺里克以說將殺里克公使謂之曰微子則不及
此雖然子弑二君與一大夫爲子君者不亦難乎對曰
不有廢也君何以興欲加之罪其無辭乎臣聞命矣伏
劒而死于是平鄭聘于秦且謝緩賂故不及晉侯改葬
共大子秋狐突適下國遇大子大子使登僕而告之曰
夷吾無禮余得請於帝矣將以晉畀秦秦將祀余對曰
臣聞之神不歆非類民不祀非族君祀無乃殄乎且民
何罪失刑乏祀君其圖之君曰諾吾將復請七日新城
西偏將有巫者而見我焉許之遂不見及期而徃告之
曰帝許我罰有罪矣敝於韓平鄭之如秦也言于秦伯
曰呂甥郤稱冀芮實爲不從若重問以召之臣出晉君
君納重耳蔑不濟矣冬秦伯使泠至報且召三子郤芮
曰幣重而言甘誘我也遂殺平鄭祁舉及七輿大夫左
行共華右行賈華叔堅騅歂纍虎特宮山祁皆里平之
黨也平豹奔秦言於秦伯曰晉侯背大主而忌小怨民
弗與也伐之必出公曰失衆焉能殺違禍誰能出君
十一年春晉侯使以㔻鄭之亂來告天王使召武公内
史過賜晉侯命受玉惰過歸告王曰晉侯其無後乎王
賜之命而惰於受瑞先自棄也已其何繼之有禮國之
幹也敬禮之輿也不敬則禮不行禮不行則上下昏何
以長世　(十三/年)冬晉薦饑使乞糴于秦秦伯謂子桑與
諸乎對曰重施而報君將何求重施而不報其民必攜
攜而討焉無衆必敗謂百里與諸乎對曰天災流行國
家代有救災恤鄰道也行道有福㔻鄭之子豹在秦請
伐晉秦伯曰其君是惡其民何罪秦於是乎輸粟于晉
自雍及絳相繼命之曰汎舟之役　(十四/年)秋八月辛卯
沙鹿崩晉卜偃曰期年將有大咎幾亡國冬秦饑使乞
糴于晉晉人弗與慶鄭曰背施無親幸災不仁貪愛不
祥怒鄰不義四德皆失何以守國虢射曰皮之不存毛
將安傅慶鄭曰棄信背鄰患孰恤之無信患作失援必
斃是則然矣虢射曰無損於怨而厚於冦不如勿與慶
鄭曰背施幸災民所棄也近猶讐之況怨敵乎弗聽退
曰君其悔是哉　(十五/年)晉侯之入也秦穆姬屬賈君焉
且曰盡納羣公子晉侯烝于賈君又不納羣公子是以
穆姬怨之晉侯許賂中大夫旣而皆背之賂秦伯以河
外列城五東盡虢畧南及華山内及解梁城旣而不與
晉饑秦輸之粟秦饑晉閉之糴故秦伯伐晉卜徒父筮
之吉渉河侯車敗詰之對曰乃大吉也三敗必獲晉君
其卦遇蠱䷑曰千乘三去三去之餘獲其雄狐夫狐
蠱必其君也蠱之貞風也其悔山也嵗云秋矣我落其
實而取其材所以克也實落材亡不敗何待三敗及韓
晉侯謂慶鄭曰冦深矣若之何對曰君實深之可若何
公曰不孫卜右慶鄭吉弗使步揚御戎家僕徒爲右乘
小駟鄭入也慶鄭曰古者大事必乘其産生其水土而
知其人心安其教訓而服習其道唯所納之無不如志
今乘異産以從戎事及懼而變將與人易亂氣狡憤隂
血周作張脉僨興外彊中乾進退不可周旋不能君必
悔之弗聽九月晉侯逆秦師使韓簡視師復曰師少于
我鬭士倍我公曰何故對曰出因其資入用其寵饑食
其粟三施而無報是以來也今又擊之我怠秦奮倍猶
未也公曰一夫不可狃況國乎遂使請戰曰寡人不佞
能合其衆而不能離也君若不還無所逃命秦伯使公
孫枝對曰君之未入寡人懼之入而未定列猶吾憂也
苟列定矣敢不承命韓簡退曰吾幸而得囚壬戌戰于
韓原晉戎馬還濘而止公號慶鄭慶鄭曰愎諫違卜固
敗是求又何逃焉遂去之梁由靡御韓簡虢射爲右輅
秦伯將止之鄭以救公誤之遂失秦伯秦獲晉侯以歸
晉大夫反首拔舍從之秦伯使辭焉曰二三子何其慼
也寡人之從君而西也亦晉之妖夢是踐豈敢以至晉
大夫三拜稽首曰君履后土而戴皇天皇天后土實聞
君之言羣臣敢在下風穆姬聞晉侯將至以大子罃𢎞
與女簡璧登臺而履薪焉使以免服衰絰逆且告曰上
天降災使我兩君匪以玉帛相見而以興戎若晉君朝
以入則婢子夕以死夕以入則朝以死唯君裁之乃舍
諸靈臺大夫請以入公曰獲晉侯以厚歸也旣而喪歸
焉用之大夫其何有焉且晉人慼憂以重我天地以要
我不圖晉憂重其怒也我食吾言背天地也重怒難任
背天不祥必歸晉君公子縶曰不如殺之無聚慝焉子
桑曰歸之而質其大子必得大成晉未可㓕而殺其君
祗以成惡且史佚有言曰無始禍無怙亂無重怒重怒
難任陵人不祥乃許晉平晉侯使郤乞告瑕呂飴甥且
召之子金教之言曰朝國人而以君命賞且告之曰孤
雖歸辱社稷矣其卜貳圉也衆皆哭晉於是乎作爰田
呂甥曰君亡之不恤而羣臣是憂惠之至也將若君何
衆曰何爲而可對曰征繕以輔孺子諸侯聞之喪君有
君羣臣輯睦甲兵益多好我者勸惡我者懼庶有益乎
衆說晉於是乎作州兵初晉獻公筮嫁伯姬于秦遇歸
妹䷵之睽䷥史蘇占之曰不吉其繇曰士刲羊亦
無衁也女承筐亦無貺也西鄰責言不可償也歸妹之
睽猶無相也震之離亦離之震爲雷爲火爲嬴敗姬車
說其輹火焚其旗不利行師敗于宗丘歸妹睽孤寇張
之弧姪其從姑六年其逋逃歸其國而棄其家明年其
死於高梁之虛及惠公在秦曰先君若從史蘇之占吾
不及此夫韓簡侍曰龜象也筮數也物生而後有象象
而後有滋滋而後有數先君之敗德及可數乎史蘇是
占勿從何益詩曰下民之孽匪降自天僔沓背憎職競
由人十月晉隂飴甥會秦伯盟于王城秦伯曰晉國和
乎對曰不和小人恥失其君而悼喪其親不憚征繕以
立圉也曰必報讐寧事戎狄君子愛其君而知其罪不
憚征繕以待秦命曰必報德有死無二以此不和秦伯
曰國謂君何對曰小人慼謂之不免君子恕以爲必歸
小人曰我毒秦秦豈歸君君子曰我知罪矣秦必歸君
貳而執之服而舍之德莫厚焉刑莫威焉服者懷德貳
者畏刑此一役也秦可以霸納而不定廢而不立以德
爲怨秦不其然秦伯曰是吾心也改館晉侯饋七牢焉
蛾析謂慶鄭曰盍行乎對曰陷君於敗敗而不死又使
失刑非人臣也臣而不臣行將焉入十一月晉侯歸丁
丑殺慶鄭而後入是嵗晉又饑秦伯又餼之粟曰吾怨
其君而矜其民且吾聞唐叔之封也箕子曰其後必大
晉其庸可冀乎姑樹德焉以待能者於是秦始征晉河
東置官司焉　(十六/年)秋狄侵晉取狐厨受鐸涉汾及昆
都因晉敗也　(十七/年)夏晉大子圉爲質於秦秦歸河東
而妻之惠公之在梁也梁伯妻之梁嬴孕過期卜招父
與其子卜之其子曰將生一男一女招曰然男爲人臣
女爲人妾故名男曰圉女曰妾及子圉西質妾爲宦女
焉　(二十/二年)晉大子圉爲質於秦將逃歸謂嬴氏曰與子
歸乎對曰子晉大子而辱於秦子之欲歸不亦宜乎寡
君之使婢子侍執巾櫛以固子也從子而歸棄君命也
不敢從亦不敢言遂逃歸　(二十/三年)九月晉惠公䘚懷公
命無從亡人期期而不至無赦狐突之子毛及偃從重
耳在秦弗召冬懷公執狐突曰子來則免對曰子之能
仕父教之忠古之制也策名委質貳乃辟也今臣之子
名在重耳有年數矣若又召之教之貳也父教子貳何
以事君刑之不濫君之明也臣之願也淫刑以逞誰則
無罪臣聞命矣乃殺之卜偃稱疾不出曰周書有之乃
大明服已則不明而殺人以逞不亦難乎民不見德而
唯戮是聞其何後之有
　唐風采苓之篇刺信讒也曰人之爲言苟亦無信夫
　知爲讒而猶信者寡矣父子之親其天性也捧負提
　攜畏其不壽而謂信讒以殺之有是理哉嗟乎讒人
　亦多術矣陽譽隂譛以深其謀歌笑流涕以堅其說
　久之而令父蹈不慈子蹈不孝始因亂而中取其利
　牀笫之間爲效尤捷視彼驕人亶其可畏己哉晉獻
　公滅國開疆亦雄傑之主也而䘚不能勝一驪姬之
　讒愛色授情齒牙交捽二五成耦三公子出申生一
　死爲禍尤酷優施教以夜泣大臣要其中立銜骨有
　日毒胙忽發然後大子不敢辯公亦不及察也申生
　旣縊羣子易除不煩多詞而止曰皆知重耳夷吾不
　敢寧居矣中大夫日比爲謀三公子一旦盡黜驪姬
　至此羽翼已成亡人之徒越在他國三怨之伏非姬
　氏所知也惟獻公猶能知之荀息忠貞又復多謀獻
　公識其可托屬以奚齊非必與於廢嫡之謀也然而
　公疾方篤二子久亡奚齊雖庶聊主社稷舍其君而
　外求君寧云易乎旣已頓首受命不得不奉先君之
　志以周旋里克痛念大子深惡女戎因國人之憤怒
　以申大義荀息至是雖心知其不勝顧白圭之義已
　不可爽矣重耳賢而且長以次當立其出亡也國士
　從之㔻里之徒所欲援立者也乃惠公乘間許賂幸
　而得入二子之志終未愜也惠公固已先察之矣里
　克以弑君正罪㔻鄭以聘秦獲辜兩害俱涂惠公之
　意先定之也獨是夷吾之所藉以有晉國者惟恃二
　臣與秦國耳徼倖得位輙復食言烝賈君而閉公子
　背兩賂而忘汎舟秦晉交絕夷吾孤矣韓原被獲幸
　而得反身死而子爲戮唐叔之祀幾何不絕固惠懷
　之無親亦天之有以啓霸主也初驪姬之為讒也曰
　自桓叔以來誰能愛親唯無親故能兼翼噫晉之無
　道其來舊矣婦人猶知借以行譖獻公殺桓莊之族
　以求安其國女戎自招諸子爲戮殘敗之事胡可長
　也爲申生者遭家多難進退罹法處偏鄙則動静咸
　辜委彊翟則勝敗交戾甘己罪而惡傷君之心稽首
　再拜不敢愛死謂之仁孝可也寧止共乎
　　衞文㓕邢
(僖/公)十二年春諸侯城衞楚丘之郛懼狄難也　(十八/年)冬
邢人狄人伐衞圍菟圃衞侯以國讓父兄子弟及朝衆
曰苟能治之燬請從焉衆不可而後師于訾婁狄師還
　(十九/年)秋衞人伐邢以報菟圃之役于是衞大旱卜有
事于山川不吉甯莊子曰昔周饑克殷而年豐今邢方
無道諸侯無伯天其或者欲衞討邢乎從之師興而雨
　(二十/年)秋齊狄盟于邢爲邢謀衞難也於是衞方病邢
　(二十/四年)衞人將伐邢禮至曰不得其守國不可得也我
請昆弟仕焉乃往得仕　二十五年春衞人伐邢二禮
從國子廵城掖以赴外殺之正月丙午衞侯燬㓕邢同
姓也故名禮至爲銘曰余掖殺國子莫余敢止
　方狄之病邢衞也齊桓公遷邢夷儀封衞楚丘二國
　之相依猶脣齒也衞在邢東狄在邢西狄之病衞必
　由于邢齊之急于救邢實以固衞邢衞之相救豈相
　爲賜哉勢使然爾乃齊桓甫死衞旋伐齊方昧𢎞恩
　豈知同病兩國之釁衞人招之邢人始之而狄人因
　以乘之也邢固無道甘助狄國衞利同姓詎稱天伐
　讓國衆聽興師降雨史氏之詞不無侈美二禮委質
　濟其狡謀張儀事楚事魏之智實權輿焉邢爲姬姓
　周公第四子之所封也衞之視邢則爲同姓魯之視
　邢則爲同宗滅同姓春秋惡之滅同宗魯之春秋惡
　之故生而書名春秋僅見未若虞滅下陽雖曰同姓
　其與宗國尚未相關也且衞自惠懿以來文公則誠
　賢君也定之方中詩人専美秉心塞淵不稱爲令主
　乎況布衣帛冠國用富彊素絲良馬賢人樂聚培養
　餘力正堪報狄柰何計不處此張其奮怒終累令德
　亦思控大邦而嘆誰極衞難方殷邢實同之忘同患
　以長寇讐生名之義所由貶也
　　宋襄圖霸
(僖二/年)齊寺人貂始漏師于多魚　(八/年)宋公疾大子兹父
固請曰目夷長且仁君其立之公命子魚子魚辭曰能
以國讓仁孰大焉臣不及也且又不順遂走而退　九
年春宋桓公䘚未葬而襄公會諸侯故曰子凡在喪王
曰小童公侯曰子宋襄公卽位以公子目夷爲仁使爲
左師以聽政於是宋治故魚氏世爲左師　十六年春
隕石于宋五隕星也六鷁退飛過宋都風也周内史叔
興聘于宋宋襄公問焉曰是何祥也吉凶焉在對曰今
兹魯多大喪明年齊有亂君將得諸侯而不終退而告
人曰君失問是隂陽之事非吉凶所生也吉凶由人吾
不敢逆君故也　(十七/年)齊侯之夫人三王姬徐嬴蔡姬
皆無子齊侯好内多内寵内嬖如夫人者六人長衞姬
生武孟少衞姬生惠公鄭姬生孝公葛嬴生昭公密姬
生懿公宋華子生公子雍公與管仲屬孝公於宋襄公
以爲大子雍巫有寵於衞共姬因寺人貂以薦羞於公
亦有寵公許之立武孟管仲䘚五公子皆求立冬十月
乙亥齊桓公䘚易牙入與寺人貂因内寵以殺羣吏而
立公子無虧孝公奔宋十二月乙亥赴辛巳夜殯　十
八年春宋襄公以諸侯伐齊三月齊人殺無虧鄭伯始
朝于楚楚子賜之金旣而悔之與之盟曰無以鑄兵故
以鑄三鐘齊人將立孝公不勝四公子之徒遂與宋人
戰夏五月宋敗齊師于甗立孝公而還秋八月葬齊桓
公　(十九/年)宋人執滕宣公夏宋公使邾文公用鄫子于
次雎之社欲以屬東夷司馬子魚曰古者六畜不相爲
用小事不用大牲而況敢用人乎祭祀以爲人也民神
之主也用人其誰饗之齊桓公存三亡國以屬諸侯義
士猶曰薄德今一會而虐二國之君又用諸淫昏之鬼
將以求霸不亦難乎得死爲幸宋人圍曹討不服也子
魚言於宋公曰文王聞崇德亂而伐之軍三旬而不降
退修教而復伐之因壘而降詩曰刑于寡妻至于兄弟
以御于家邦今君德無乃猶有所闕而以伐人若之何
盍姑内省德乎無闕而後動陳穆公請修好於諸侯以
無忘齊桓之德冬盟于齊修桓公之好也　(二十/年)宋襄
公欲合諸侯臧文仲聞之曰以欲從人則可以人從欲
鮮濟　二十一年春宋人爲鹿上之盟以求諸侯于楚
楚人許之公子目夷曰小國争盟禍也宋其亡乎幸而
後敗秋諸侯會宋公于盂子魚曰禍其在此乎君欲已
甚其何以堪之於是楚執宋公以伐宋冬會于薄以釋
之子魚曰禍猶未也未足以懲君　(二十/二年)三月鄭伯如
楚夏宋公伐鄭子魚曰所謂禍在此矣楚人伐宋以救
鄭宋公將戰大司馬固諫曰天之棄商久矣君將興之
弗可赦也已弗聽冬十一月己巳朔宋公及楚人戰于
泓宋人旣成列楚人未旣濟司馬曰彼衆我寡及其未
旣濟也請擊之公曰不可旣濟而未成列又以告公曰
未可旣陳而後擊之宋師敗績公傷股門官殱焉國人
皆咎公公曰君子不重傷不禽二毛古之爲軍也不以
阻隘也寡人雖亡國之餘不鼔不成列子魚曰君未知
戰勍敵之人隘而不列天賛我也阻而鼓之不亦可乎
猶有懼焉且今之勍者皆吾敵也雖及胡耉獲則取之
何有於二毛明恥教戰求殺敵也傷未及死如何勿重
若愛重傷則如勿傷愛其二毛則如服焉三軍以利用
也金鼔以聲氣也利而用之阻隘可也聲盛致志鼔儳
可也丙子晨鄭文夫人芈氏姜氏勞楚子於柯澤楚子
使師縉示之俘馘君子曰非禮也婦人送迎不出門見
兄弟不踰閾戎事不邇女器丁丑楚子入享于鄭九獻
庭實旅百加籩豆六品享畢夜出文芈送于軍取鄭二
姬以歸叔詹曰楚王其不沒乎爲禮䘚于無别無别不
可謂禮將何以沒諸侯是以知其不遂霸也　二十三
年春齊侯伐宋圍緡以討其不與盟于齊也夏五月宋
襄公䘚傷於泓故也秋楚成得臣帥師伐陳討其貳於
宋也遂取焦夷城頓而還子文以爲之功使爲令尹叔
伯曰子若國何對曰吾以靖國也夫有大功而無貴仕
其人能靖者與有幾　(二十/四年)宋及楚平宋成公如楚還
入於鄭鄭伯將享之問禮於皇武子對曰宋先代之後
也於周爲客天子有事膰焉有喪拜焉豐厚可也鄭伯
從之享宋公有加禮也
　在昔宋桓公之立也適當北杏之會齊桓爲霸首重
　得宋自兩鄄以來毎會先從三十餘年武勇不黷兵
　甲不頓宋國號稱無事焉襄公乘數十年培養之餘
　復際齊桓謝霸之初奮志有爲首定齊亂正考父美
　之爲述祖德用作商頌當日之内外未嘗不大有望
　於襄公也而䘚之兵敗身死以爲戮笑不惟無桓文
　之烈且無鄭莊齊僖之彊此其故何歟抑有說焉蓋
　以力假仁謂之霸宋國之力自固有餘服人不足襄
　公未見齊霸之盛而正值其衰鹹淮牡丘非不身從
　然救徐不克謀鄫不成襄公心竊輕之以爲取而代
　之未爲難也其視霸也易故其志遂驕於是執滕用
　鄫伐曹圍曹一嵗之中三國俱病旣而爲鹿上之盟
　以求諸侯於楚嗟乎宋亦愚矣中國之所日患者止
　一楚耳齊桓公經營二十餘載召陵一盟僅獲責貢
　蕞爾宋國輙欲主盟楚成王佯許以誘之秋執冬釋
　宋之無君也三閲月矣乃猶不悟而伐鄭敗泓國辱
　身死楚頵不逞輙敢肆然窺中國者宋襄實啓之也
　叩鼻衈社小國是忍重傷二毛彊敵猶恤師敗自解
　豈能要名文王之師豈其然也初公之立也以子魚
　爲左師自是以來每舉必諫倘用其一言猶堪救禍
　襄公知其仁而不能聽其謀剛愎自用莫此爲甚方
　於君偃見雀􁒯之祥欲爲霸主反成桀宋何其先後
　之相侔也列之於五霸不亦倖乎
　　王子帶之亂
(莊十/八年)虢公晉侯鄭伯使原莊公逆王后于陳陳嬀歸于
京師實惠后　(僖七/年)閏月惠王崩襄王惡大叔帶之難
懼不立不發喪而告難于齊　(八/年)襄王定位而後發䘮
冬王人來告喪難故也是以緩　(十一/年)夏揚拒泉臯伊
雒之戎同伐京師入王城焚東門王子帶召之也秦晉
伐戎以救周秋晉侯平戎于王　(十二/年)王以戎難故討
王子帶秋王子帶奔齊冬齊侯使管夷吾平戎于王使
隰朋平戎于晉王以上卿之禮饗管仲管仲辭曰臣賤
有司也有天子之二守國高在若節春秋來承王命何
以禮焉陪臣敢辭王曰舅氏余嘉乃勲應乃懿德謂督
不忘往踐乃職無逆朕命管仲受下卿之禮而還君子
曰管氏之世祀也宜哉讓不忘其上詩曰愷悌君子神
所勞矣　十三年春齊侯使仲孫湫聘于周且言王子
帶事畢不與王言歸復命曰未可王怒未怠其十年乎
不十年王弗召也秋爲戎難故諸侯戍周齊仲孫湫致
之　(十六/年)王以戎難告于齊齊徵諸侯而戍周　(二十/年)
滑人叛鄭而服於衞夏鄭公子士洩堵冦帥師入滑
(二十/二年)富辰言於王曰請召大叔詩曰協比其鄰昏姻孔
云吾兄弟之不協焉能怨諸侯之不睦王說王子帶自
齊復歸于京師王召之也　(二十/四年)鄭之入滑也滑人聽
命師還又卽衞鄭公子士洩堵俞彌帥師伐滑王使伯
服游孫伯如鄭請滑鄭伯怨惠王之入而不與厲公爵
也又怨襄王之與衞滑也故不聽王命而執二子王怒
將以狄伐鄭富辰諫曰不可臣聞之大上以德撫民其
次親親以相及也昔周公弔二叔之不咸故封建親戚
以蕃屏周管蔡郕霍魯衞毛聃郜雍曹滕畢原豐郇文
之昭也邘晉應韓武之穆也凡蔣邢茅胙祭周公之𦙍
也召穆公思周德之不類故糾合宗族于成周而作詩
曰常棣之華鄂不韡韡凡今之人莫如兄弟其四章曰
兄弟䦧于墻外禦其侮如是則兄弟雖有小忿不廢懿
親今天子不忍小忿以棄鄭親其若之何庸勲親親暱
近尊賢德之大者也卽聾從昧與頑用嚚姦之大者也
棄德崇姦禍之大者也鄭有平惠之勲又有厲宣之親
棄嬖寵而用三良於諸姬爲近四德具矣耳不聽五聲
之和爲聾目不别五色之章爲昧心不則德義之經爲
頑口不道忠信之言爲嚚狄皆則之四姦具矣周之有
懿德也猶曰莫如兄弟故封建之其懷柔天下也猶懼
有外侮扞禦侮者莫如親親故以親屏周召穆公亦云
今周德旣衰於是乎又渝周召以從諸姦無乃不可乎
民未忘禍王又興之其若文武何王弗聽使頽叔桃子
出狄師夏狄伐鄭取櫟王德狄人將以其女爲后富辰
諫曰不可臣聞之曰報者倦矣施者未厭狄固貪惏王
又啓之女德無極婦怨無終狄必爲患王又弗聽初甘
昭公有寵於惠后惠后將立之未及而䘚昭公奔齊王
復之又通於隗氏王替隗氏頽叔桃子曰我實使狄狄
其怨我遂奉大叔以狄師攻王王御士將禦之王曰先
后其謂我何寧使諸侯圖之王遂出及坎欿國人納之
秋頺叔桃子奉大叔以狄師伐周大敗周師獲周公忌
父原伯毛伯富辰王出適鄭處于汜大叔以隗氏居于
溫冬王使來告難曰不穀不德得罪于母弟之寵子帶
鄙在鄭地汜敢告叔父臧文仲對曰天子䝉塵于外敢
不奔問官守王使簡師父告于晉使左鄢父告于秦天
子無出書曰天王出居于鄭辟母弟之難也天子凶服
降名禮也鄭伯與孔將鉏石申父侯宣多省視官具于
汜而後聽其私政禮也　(二十/五年)秦伯師于河上將納王
狐偃言於晉侯曰求諸侯莫如勤王諸侯信之且大義
也繼文之業而信宣于諸侯今爲可矣使卜偃卜之曰
吉遇黃帝戰于阪泉之兆公曰吾不堪也對曰周禮未
改今之王古之帝也公曰筮之筮之遇大有䷍之睽
䷥曰吉遇公用享於天子之卦戰克而王享吉孰大
焉且是卦也天爲澤以當日天子降心以逆公不亦可
乎大有去睽而復亦其所也晉侯辭秦師而下三月甲
辰次于陽樊右師圍溫左師逆王夏四月丁巳王入于
王城取大叔于溫殺之于隰城戊午晉侯朝王王饗醴
命之宥請隧弗許曰王章也未有代德而有二王亦叔
父之所惡也與之陽樊溫原攅茅之田晉於是始啟南陽
陽樊不服圍之倉葛呼曰德以柔中國刑以威四夷宜
吾不敢服也此誰非王之親姻其俘之也乃出其民冬
晉侯圍原命三日之糧原不降命去之諜出曰原將降
矣軍吏曰請待之公曰信國之寶也民之所庇也得原
失信何以庇之所亡滋多退一舍而原降遷原伯貫于
冀趙衰爲原大夫狐溱爲溫大夫晉侯問原守於寺人
勃鞮對曰昔趙衰以壺飱從徑餒而弗食故使處原
　讀惠襄之春秋而知霸主之關于王朝如是乎綦重
　也叔帶以惠后之寵幾奪大子齊桓公爲之會于首
　止以謀王室旣而襄王告亂復盟于洮以定其位奪
　嫡之患所以息也齊桓旣沒婦怨復起狄人助亂天
　子蒙塵晉文公於是首起圖霸狐偃决策莫先勤王
　取大叔而殺之王室始靖叔帶之爲亂也多厯年矣
　經兩霸主大難方弭桓公之圖之也弭之于未亂之
　先文公之圖之也戡之于旣亂之後兩霸之功均大
　有造于王室者也然叔帶爲襄王母弟以惠后之寵
　是以偪嫡召戎伐周亂形已見幸而逃亡庶幾難止
　齊桓公執而歸諸京師亦云宜也乃受而無討且爲
　之請試思葵丘之會初命曰無易樹子意何爲也王
　復濡忍召帶反國避鄭伯克段之名又蹈子頽奸位
　之禍諸侯震悼晉用納王於是請隧受田無何而有
　河陽之召雖功烈攸隆而天子凌遲極矣所以定哀
　之世傷天下之無霸而隱桓之世傷天下之無王無
　王而後有霸非得已也讀曹檜之䘚章可勝歎息哉
　
　
　
　
　
　
　
　
　左傳事緯卷二
欽定四庫全書
　左傳事緯卷三　　　　　靈璧知縣馬驌撰
　　晉文建霸
(僖二十/三年)晉公子重耳之及於難也晉人伐諸蒲城蒲城
人欲戰重耳不可曰保君父之命而享其生禄於是乎
得人有人而挍罪莫大焉吾其奔也遂奔狄從者狐偃
趙衰顚頡魏武子司空季子狄人伐廧咎如獲其二女
叔隗季隗納諸公子公子取季隗生伯鯈叔劉以叔隗
妻趙衰生盾將適齊謂季隗曰待我二十五年不來而
後嫁對曰我二十五年矣又如是而嫁則就木焉請待
子處狄十二年而行過衞衞文公不禮焉出於五鹿乞
食於野人野人與之塊公子怒欲鞭之子犯曰天賜也
稽首受而載之及齊齊桓公妻之有馬二十乗公子安
之從者以為不可將行謀於桑下蠶妾在其上以告姜
氏姜氏殺之而謂公子曰子有四方之志其聞之者吾
殺之矣公子曰無之姜曰行也懐與安實敗名公子不
可姜與子犯謀醉而遣之醒以戈逐子犯及曹曹共公
聞其駢脅欲觀其裸浴薄而觀之僖負羈之妻曰吾觀
晉公子之從者皆足以相國若以相夫子必反其國反
其國必得志於諸侯得志於諸侯而誅無禮曹其首也
子盍蚤自貳焉乃饋盤飱寘璧焉公子受飱反璧及宋
宋襄公贈之以馬二十乘及鄭鄭文公亦不禮焉叔詹
諌曰臣聞天之所啓人弗及也晉公子有三焉天其或
者將建諸君其禮焉男女同姓其生不蕃晉公子姬出
也而至於今一也離外之患而天不靖晉國殆將啟之
二也有三士足以上人而從之三也晉鄭同儕其過子
弟固將禮焉况天之所啟乎弗聽及楚楚子饗之曰公
子若反晉國則何以報不穀對曰子女玉帛則君有之
羽毛齒革則君地生焉其波及晉國者君之餘也其何
以報君曰雖然何以報我對曰若以君之靈得反晉國
晉楚治兵遇於中原其辟君三舎若不獲命其左執鞭
弭右屬櫜鞬以與君周旋子玉請殺之楚子曰晉公子
廣而儉文而有禮其從者肅而寛忠而能力晉侯無親
外内惡之吾聞姬姓唐叔之後其後衰者也其將由晉
公子乎天將興之誰能廢之違天必有大咎乃送諸秦
秦伯納女五人懐嬴與焉奉匜沃盥既而揮之怒曰秦
晉匹也何以卑我公子懼降服而囚他日公享之子犯
曰吾不如衰之文也請使衰從公子賦河水公賦六月
趙衰曰重耳拜賜公子降拜稽首公降一級而辭焉衰
曰君稱所以佐天子者命重耳重耳敢不拜　二十四
年春王正月秦伯納之不書不告入也及河子犯以璧
授公子曰臣負羈絏從君廵於天下臣之罪甚多矣臣
猶知之而况君乎請由此亡公子曰所不與舅氏同心
者有如白水投其璧于河濟河圍令狐入桑泉取臼衰
二月甲午晉師軍于廬柳秦伯使公子縶如晉師師退
軍于郇辛丑狐偃及秦晉之大夫盟于郇壬寅公子入
于晉師丙午入于曲沃丁未朝于武宫戊申使殺懐公
于髙梁不書亦不告也吕郤畏偪將焚公宫而弑晉侯
寺人披請見公使讓之且辭焉曰蒲城之役君命一宿
女即至其後余從狄君以田渭濱女為惠公來求殺余
命女三宿女中宿至雖有君命何其速也夫袪猶在女
其行乎對曰臣謂君之入也其知之矣若猶未也又將
及難君命無二古之制也除君之惡唯力是視蒲人狄
人余何有焉今君即位其無蒲狄乎齊桓公置射鉤而
使管仲相君若易之何辱命焉行者甚衆豈唯刑臣公
見之以難告三月晉侯潛㑹秦伯于王城己丑晦公宫
火瑕甥郤芮不獲公乃如河上秦伯誘而殺之晉侯逆
夫人嬴氏以歸秦伯送衞於晉三千人實紀綱之僕初
晉侯之豎頭須守藏者也其出也竊藏以逃盡用以求
納之及入求見公辭焉以沐謂僕人曰沐則心覆心覆
則圖反宜吾不得見也居者為社稷之守行者為羈紲
之僕其亦可也何必罪居者國君而讐匹夫懼者甚衆
矣僕人以告公遽見之晉侯賞從亡者介之推不言禄
禄亦弗及推曰獻公之子九人唯君在矣惠懐無親外
内棄之天未絶晉必將有主主晉祀者非君而誰天實
置之而二三子以為己力不亦誣乎竊人之財猶謂之
盜況貪天之功以為己力乎下義其罪上賞其姦上下
相䝉難與處矣其母曰盍亦求之以死誰懟對曰尤而
效之罪又甚焉且出怨言不食其食其母曰亦使知之
若何對曰言身之文也身將隠焉用文之是求顯也其
母曰能如是乎與女偕隠遂隠而死晉侯求之不獲以
緜上為之田曰以志吾過且旌善人　(二十/五年)秋秦晉伐
鄀楚鬬克屈禦㓂以申息之師戍商密秦人過析隈入
而係輿人以圍商密昏而傅焉宵坎血加書偽與子儀
子邊盟者商密人懼曰秦取析矣戍人反矣乃降秦師
秦師囚申公子儀息公子邊以歸楚令尹子玉追秦師
弗及遂圍陳納頓子于頓衞人平莒于我十二月盟于
洮修衞文公之好且及莒平也　二十六年春王正月
公㑹莒兹㔻公寗莊子盟于向尋洮之盟也齊師侵我
西鄙討是二盟也夏齊孝公伐我北鄙衞人伐齊洮之
盟故也公使展喜犒師使受命于展禽齊侯未入竟展
喜從之曰寡君聞君親舉玉趾將辱於敝邑使下臣犒
執事齊侯曰魯人恐乎對曰小人恐矣君子則否齊侯
曰室如縣罄野無青草何恃而不恐對曰恃先王之命
昔周公大公股肱周室夾輔成王成王勞之而賜之盟
曰世世子孫無相害也載在盟府大師職之桓公是以
紏合諸侯而謀其不協彌縫其闕而匡救其災昭舊職
也及君即位諸侯之望曰其率桓之功我敝邑用不敢
保聚曰豈其嗣世九年而棄命廢職其若先君何君必
不然恃此以不恐齊侯乃還東門襄仲臧文仲如楚乞
師臧孫見子玉而道之伐齊宋以其不臣也宋以其善
於晉侯也叛楚即晉冬楚令尹子玉司馬子西帥師伐
宋圍緡公以楚師伐齊取榖凡師能左右之曰以寘桓
公子雍於榖易牙奉之以為魯援楚申公叔侯戍之桓
公之子七人為七大夫於楚　(二十/七年)夏齊孝公䘚有齊
怨不廢䘮紀禮也楚子將圍宋使子文治兵於睽終朝
而畢不戮一人子玉復治兵于蒍終日而畢鞭七人貫
三人耳國老皆賀子文子文飲之酒蒍賈尚幼後至不
賀子文問之對曰不知所賀子之傳政于子玉曰以靖
國也靖諸内而敗諸外所獲㡬何子玉之敗子之舉也
舉以敗國將何賀焉子玉剛而無禮不可以治民過三
百乘其不能以入矣苟入而賀何後之有冬楚子及諸
侯圍宋宋公孫固如晉告急先軫曰報施救患取威定
霸於是乎在矣狐偃曰楚始得曹而新昏於衞若伐曹
衞楚必救之則齊宋免矣於是乎蒐于被廬作三軍謀
元帥趙衰曰郤縠可臣亟聞其言矣說禮樂而敦詩書
詩書義之府也禮樂徳之則也德義利之夲也夏書曰
賦納以言明試以功車服以庸君其試之乃使郤縠將
中軍郤溱佐之使狐偃將上軍譲於狐毛而佐之命趙
衰為卿讓於欒枝先軫使欒枝將下軍先軫佐之荀林
父御戎魏犫為右晉侯始入而教其民二年欲用之子
犯曰民未知義未安其居於是乎出定襄王入務利民
民懐生矣將用之子犯曰民未知信未宣其用於是乎
伐原以示之信民易資者不求豐焉明徴其辭公曰可
矣乎子犯曰民未知禮未生其共於是乎大蒐以示之
禮作執秩以正其官民聽不惑而後用之出榖戍釋宋
圍一戰而霸文之教也　二十八年春晉侯將伐曹假
道于衞衞人弗許還自南河濟侵曹伐衞正月戊申取
五鹿二月晉郤縠卒原軫將中軍胥臣佐下軍上徳也
晉侯齊侯盟于斂盂衞侯請盟晉人弗許衞侯欲與楚
國人不欲故出其君以說於晉衞侯出居于襄牛公子
買戍衞楚人救衞不克公懼於晉殺子叢以說焉謂楚
人曰不䘚戍也晉侯圍曹門焉多死曹人尸諸城上晉
侯患之聽輿人之謀曰稱舎於墓師遷焉曹人兇懼為
其所得者棺而出之因其兇也而攻之三月丙午入曹
數之以其不用僖負羈而乘軒者三百人也且曰獻狀
令無入僖負羈之宫而免其族報施也魏犫顚頡怒曰
勞之不圖報於何有爇僖負羈氏魏犫傷於胷公欲殺
之而愛其材使問且視之病將殺之魏犫束胷見使者
曰以君之靈不有寧也距躍三百曲踊三百乃舎之殺
顚頡以狥于師立舟之僑以為戎右宋人使門尹般如
晉師告急公曰宋人告急舎之則絶告楚不許我欲戰
矣齊秦未可若之何先軫曰使宋舎我而賂齊秦藉之
告楚我執曹君而分曹衞之田以賜宋人楚愛曹衞必
不許也喜賂怒頑能無戰乎公說執曹伯分曹衞之田
以畀宋人楚子入居于申使申叔去榖使子玉去宋曰
無從晉師晉侯在外十九年矣而果得晉國險阻艱難
備嘗之矣民之情偽盡知之矣天假之年而除其害天
之所置其可廢乎軍志曰允當則歸又曰知難而退又
曰有徳不可敵此三志者晉之謂矣子玉使伯棼請戰
曰非敢必有功也願以間執䜛慝之口王怒少與之師
唯西廣東宫與若敖之六卒實從之子玉使宛春告於
晉師曰請復衞侯而封曹臣亦釋宋之圍子犯曰子玉
無禮哉君取一臣取二不可失矣先軫曰子與之定人
之謂禮楚一言而定三國我一言而亡之我則無禮何
以戰乎不許楚言是棄宋也救而棄之謂諸侯何楚有
三施我有三怨怨讐已多將何以戰不如私許復曹衞
以攜之執宛春以怒楚既戰而後圖之公說乃拘宛春
於衞且私許復曹衞曹衞告絶於楚子玉怒從晉師晉
師退軍吏曰以君辟臣辱也且楚師老矣何故退子犯
曰師直為壯曲為老豈在久乎㣲楚之惠不及此退三
舎辟之所以報也背惠食言以亢其讐我曲楚直其衆
素飽不可謂老我退而楚還我將何求若其不還君退
臣犯曲在彼矣退三舎楚衆欲止子玉不可夏四月戊
辰晉侯宋公齊國歸父崔夭秦小子憖次于城濮楚師
背酅而舎晉侯患之聽輿人之誦曰原田每每舎其舊
而新是謀公疑焉子犯曰戰也戰而㨗必得諸侯若其
不㨗表裏山河必無害也公曰若楚惠何欒貞子曰漢
陽諸姬楚實盡之思小惠而忘大恥不如戰也晉侯夣
與楚子搏楚子伏已而盬其腦是以懼子犯曰吉我得
天楚伏其罪吾且柔之矣子玉使鬬勃請戰曰請與君
之士戲君馮軾而觀之得臣與寓目焉晉侯使欒枝對
曰寡君聞命矣楚君之惠未之敢忘是以在此為大夫
退其敢當君乎既不獲命矣敢煩大夫謂二三子戒爾
車乘敬爾君事詰朝將見晉車七百乗韅靷鞅靽晉侯
登有莘之虚以觀師曰少長有禮其可用也遂伐其木
以益其兵己巳晉師陳于莘北胥臣以下軍之佐當陳
蔡子玉以若敖之六卒將中軍曰今日必無晉矣子西
將左子上將右胥臣䝉馬以虎皮先犯陳蔡陳蔡奔楚
右師潰狐毛設二斾而退之欒枝使輿曵柴而偽遁楚
師馳之原軫郤溱以中軍公族横擊之狐毛狐偃以上
軍夾攻子西楚左師潰楚師敗績子玉收其䘚而止故
不敗晉師三日館榖及癸酉而還甲午至于衡雍作王
宫于踐土鄉役之三月鄭伯如楚致其師為楚師既敗
而懼使子人九行成于晉晉欒枝入盟鄭伯五月丙午
晉侯及鄭伯盟于衡雍丁未獻楚俘于王駟介百乘徒
兵千鄭伯傅王用平禮也己酉王享醴命晉侯侑王命
尹氏及王子虎内史叔興父䇿命晉侯為侯伯賜之大
輅之服戎輅之服彤弓一彤矢百玈弓矢千秬鬯一卣
虎賁三百人曰王謂叔父敬服王命以綏四國紏逖王
慝晉侯三辭從命曰重耳敢再拜稽首奉揚天子之丕
顯休命受䇿以出出入三覲癸亥王子虎盟諸侯于王
庭要言曰皆奬王室無相害也有渝此盟明神殛之俾
隊其師無克祚國及而𤣥孫無有老幼君子謂是盟也
信謂晉於是役也能以德攻初楚子玉自為瓊弁玉纓
未之服也先戰夣河神謂己曰畀余余賜女孟諸之麋
弗致也大心與子西使榮黄諌弗聽榮季曰死而利國
猶或為之况瓊玉乎是糞土也而可以濟師將何愛焉
弗聽出告二子曰非神敗令尹令尹其不勤民實自敗
也既敗王使謂之曰大夫若入其若申息之老何子西
孫伯曰得臣將死二臣止之曰君其將以為戮及連榖
而死晉侯聞之而後喜可知也曰莫余毒也已蒍吕臣
實為令尹奉己而已不在民矣城濮之戰晉中軍風于
澤亡大斾之左旃祁瞞奸命司馬殺之以狥于諸侯使
茅茷代之師還壬午濟河舟之僑先歸士㑹攝右秋七
月丙申振旅愷以入于晉獻俘授馘飲至大賞徴㑹討
貳殺舟之僑以狥于國民於是大服君子謂文公其能
刑矣三罪而民服詩云惠此中國以綏四方不失賞刑
之謂也冬㑹于温討不服也是㑹也晉侯召王以諸侯
見且使王狩仲尼曰以臣召君不可以訓故書曰天王
狩于河陽言非其地也且明徳也壬申公朝于王所丁
丑諸侯圍許晉侯有疾曹伯之豎侯獳貨筮史使曰以
曹為解齊桓公為㑹而封異姓今君為㑹而滅同姓曹
叔振鐸文之昭也先君唐叔武之穆也且合諸侯而滅
兄弟非禮也與衞偕命而不與偕復非信也同罪異罰
非刑也禮以行義信以守禮刑以正邪舎此三者君將
若之何公說復曹伯遂㑹諸侯于許　(二十/九年)夏公㑹王
子虎晉狐偃宋公孫固齊國歸父陳轅濤塗秦小子憖
盟于翟泉尋踐土之盟且謀伐鄭也卿不書罪之也在
禮卿不㑹公侯㑹伯子男可也　三十年春晉人侵鄭
以觀其可攻與否狄間晉之有鄭虞也夏狄侵齊九月
甲午晉侯秦伯圍鄭以其無禮于晉且貳于楚也晉軍
函陵秦軍汜南佚之狐言於鄭伯曰國危矣若使燭之
武見秦君師必退公從之辭曰臣之壯也猶不如人今
老矣無能為也己公曰吾不能早用子今急而求子是
寡人之過也然鄭亡子亦有不利焉許之夜縋而出見
秦伯曰秦晉圍鄭鄭既知亡矣若亡鄭而有益于君敢
以煩執事越國以鄙逺君知其難也焉用亡鄭以陪鄰
鄰之厚君之薄也若舎鄭以為東道主行李之往來共
其乏困君亦無所害且君嘗為晉君賜矣許君焦瑕朝
濟而夕設版焉君之所知也夫晉何厭之有既東封鄭
又欲肆其西封若不闕秦將焉取之闕秦以利晉唯君
圖之秦伯說與鄭人盟使杞子逢孫楊孫戍之乃還子
犯請擊之公曰不可㣲夫人之力不及此因人之力而
敝之不仁失其所與不知以亂易整不武吾其還也亦
去之東門襄仲將聘于周遂初聘于晉　三十一年春
取濟西田分曹地也使臧文仲往宿于重館重館人告
曰晉新得諸侯必親其共不速行將無及也從之分曹
地自洮以南東傅于濟盡曹地也襄仲如晉拜曹田也
　三十二年春楚鬭章請平于晉晉陽處父報之晉楚
始通
　晉文之入國也年已六十二矣路車乘黄方報秦施
　而吕郤之難復作焉以遲暮之年當患難之後覇業
　一成數世因之何其遇之艱而功之偉乎宋襄不競
　楚氛日惡蠶食中國凌虐諸姬泓戰一勝而宋求成
　頓子既納而陳聽命且齊孝廢職魯人求援以宗國
　之大􁄂然托重於蛇豕晉若不起中國之勢必至大
　潰區區宋齊而可與抗乎文公見晉霸之成在此一
　舉也即諸夏之振在此一舉也示信義以服民用詩
　書以選將計成謀定奮志決䇿先挾必勝之勢而後
　用兵焉一戰得雋荆蠻敗衂楚方收其殘夷而晉之
　霸業已赫然於天下矣昔齊桓之世楚非不彊也然
　用師不過淮漢之間中國諸侯未至大病既而召陵
　觀兵屈完來盟齊無亡矢遺鏃之費而楚服焉今日
　者楚勢方熾號召中國盟薄以來諸夏咸拱手以聽
　命非用大創楚豈輕服即中國之諸侯亦未敢輒相
　信也文公復二國以助已執一使以怒敵我得其利
　楚受其愚城濮一㨗諸侯景赴於是鷩冕上賜牛耳
　獨執中國日以睦楚人乃不敢北視矣故召陵之師
　較晉為逸而城濮之績視齊為烈時勢不同遲速異
　效桓文之事正未可以低昻也說者謂文之入也龍
　蛇作歌胼胝居後誅觀狀于鄭國責乘軒于曹人請
　隧召王威偪天子凡其舉動大抵報復私讐不顧禮
　義則較之齊桓為不侔焉然孔子不云乎晉文譎而
　不正齊桓正而不譎論其功雖無大小之殊而考其
　心不無邪正之異也至如齊桓方沒五子交争晉文
　既薨數世繼霸則善後之術是又文之勝於桓者爾
　　衞元咺搆訟
(僖二十/八年)衞侯聞楚師敗懼出奔楚遂適陳使元咺奉叔
武以受盟或訴元咺於衞侯曰立叔武矣其子角從公
公使殺之咺不廢命奉夷叔以入守六月晉人復衞侯
寗武子與衞人盟于宛濮曰天禍衞國君臣不協以及
此憂也今天誘其衷使皆降心以相從也不有居者誰
守社稷不有行者誰扞牧圉不協之故用昭乞盟于爾
大神以誘天衷自今日以往既盟之後行者無保其力
居者無懼其罪有渝此盟以相及也明神先君是糾是
殛國人聞此盟也而後不貳衞侯先期入寗子先長牂
守門以為使也與之乘而入公子歂犬華仲前驅叔武
將沐聞君至喜捉髪走出前驅射而殺之公知其無罪
也枕之股而哭之歂犬走出公使殺之元咺出奔晉衞
侯與元咺訟寗武子為輔鍼莊子為坐士榮為大士衞
侯不勝殺士榮刖鍼莊子謂寗俞忠而免之執衞侯歸
之于京師寘諸深室寗子職納槖饘焉元咺歸于衞立
公子瑕　(三十/年)晉侯使醫衍酖衞侯寗俞貨醫使薄其
酖不死公為之請納玉於王與晉侯皆十㲄王許之秋
乃釋衞侯衞侯使賂周歂冶厪曰苟能納我吾使爾為
卿周冶殺元咺及子適子儀公入祀先君周冶既服將
命周歂先入及門遇疾而死冶厪辭卿　(三十/一年)冬狄圍
衞衞遷于帝丘卜曰三百年衞成公夢康叔曰相奪予
享公命祀相寗武子不可曰鬼神非其族類不歆其祀
杞鄫何事相之不享於此久矣非衞之罪也不可以閒
成王周公之命祀請改祀命　(三十/二年)夏狄有亂衞人侵
狄狄請平焉秋衞人及狄盟　(文四/年)衞寗武子來聘公
與之宴為賦湛露及彤弓不辭又不答賦使行人私焉
對曰臣以為肄業及之也昔諸侯朝正於王王宴樂之
於是乎賦湛露則天子當陽諸侯用命也諸侯敵王所
愾而獻其功王於是乎賜之彤弓一彤矢百玈弓矢千
以覺報宴今陪臣來繼舊好君辱貺之其敢干大禮以
自取戾
　楚衞新婚晉文圖霸侵曹伐衞以致楚師衞成公懼
　其無禮且不假道也越在襄牛旋又適楚奔走逃避
　不敢寧處故叔武攝位元咺奉以受盟而成公獲反
　國焉叔武之賢也譲位不獲蒙難盟霸元咺之忠也
　殺子不顧卒安社稷衞雖多難頼二子繾綣其間庶
　幾克協衞尚可以無事也成胡不信反覆懐疑宛濮
　之口血未乾輒先期以入叔武被殺衞患復興左氏
　曰公子歂犬射殺之非公志也公羊氏曰成公怒武
　之簒也咺諌不聽而卒殺之叔武之死雖莫能定要
　以訴言一入而咺子先死瀆盟失期中懐忌刻歂犬
　一矢不可謂非成公之志也雖然骨肉相殘罪在成
　公君臣搆訟罪在元咺晉人不察為臣執君天王曰
　君臣無獄君臣皆獄父子將獄信斯言也晉可釋衞
　乃君寘深室咺别奉主為此舉也亦云過矣薄酖免
　死醫亦不誅納玉復國竟亦殺瑕曾㡬何時而衞之
　兄弟君臣數相夷也昔齊桓公之為霸也存三亡國
　今晉文一戰而曹衞幾亡罪晉者曰衞國之亂文公
　為之世衰道㣲功利是急霸業之中亦有升降焉大
　難甫息遷國圖存寗子之謀厥為長慮非曰予得吉
　卜遂棄先君之終焉允臧者也或曰寗武子之事成
　公也先無道而後有道吾攷元咺之獄紛紛三載嗣
　是以來國中無事無道短而有道長則猶為春秋之
　令主也
　　鄭穆之立
(僖十/六年)冬十一月乙卯鄭殺子華　(二十/四年)鄭子華之弟子
臧出奔宋好聚鷸冠鄭伯聞而惡之使盜誘之八月盜
殺之于陳宋之間君子曰服之不衷身之災也詩曰彼
己之子不稱其服子臧之服不稱也夫詩曰自詒伊慼
其子臧之謂矣夏書曰地平天成稱也　(三十/年)初鄭公
子蘭出奔晉從於晉侯伐鄭請無與圍鄭許之使待命
于東鄭石甲父侯宣多逆以為大子以求成于晉晉人
許之　(三十/一年)鄭洩駕惡公子瑕鄭伯亦惡之故公子瑕
出奔楚　(三十/三年)楚令尹子上侵陳蔡陳蔡成遂伐鄭將
納公子瑕門于桔柣之門瑕覆于周氏之汪外僕髠屯
禽之以獻文夫人歛而𦵏之鄶城之下　(宣三/年)冬鄭穆
公卒初鄭文公有賤妾曰燕姞夢天使與已蘭曰余為
伯鯈余而祖也以是為而子以蘭有國香人服媚之如
是既而文公見之與之蘭而御之辭曰妾不才幸而有
子將不信敢徴蘭乎公曰諾生穆公名之曰蘭文公報
鄭子之妃曰陳媯生子華子臧子臧得罪而出誘子華
而殺之南里使盜殺子臧于陳宋之間又娶于江生公
子士朝于楚楚人酖之及葉而死又娶于蘇生子瑕子
俞彌俞彌早䘚洩駕惡瑕文公亦惡之故不立也公逐
羣公子公子蘭奔晉從晉文公伐鄭石癸曰吾聞姬姞
耦其子孫必蕃姞吉人也后稷之元妃也今公子蘭姞
甥也天或啟之必將為君其後必蕃先納之可以亢寵
與孔將鉏侯宣多納之盟于大宫而立之以與晉平穆
公有疾曰蘭死吾其死乎吾所以生也刈蘭而卒
　鄭文公之子六人惟穆存焉穆公之生也有夣蘭之
　祥有姞甥之吉是以子孫孔多七穆蕃庶石癸之言
　卒驗焉誠如是也鄭之將興止在燕姞一女子乎余
　獨謂不然昔桓公受封國人便愛入為司徒周民和
　集而犬戎作難竟死王室武公繼之爰定東周是鄭
　之先葢嘗有功于國有造于民殆有必興之理即無
　燕姞穆公固將生也七穆者何穆公之子十有三人
　靈襄嗣位公子嘉誅子然士子孔之族奔楚羽氏適
　晉不在其數其餘罕氏駟氏國氏良氏游氏豐氏印
　氏謂之七穆宋之盟七子賦詩則七族也韓起之聘
　六卿賦詩其時良氏㣲矣終春秋世穆族代為卿也
　因並記之
　　秦穆霸西戎
(僖三十/二年)冬晉文公卒庚辰將殯于曲沃出絳柩有聲如
牛卜偃使大夫拜曰君命大事將有西師過軼我擊之
必大㨗焉把子自鄭使告于秦曰鄭人使我掌其北門
之管若潛師以來國可得也穆公訪諸蹇叔蹇叔曰勞
師以襲逺非所聞也師勞力竭逺主備之無乃不可乎
師之所為鄭必知之勤而無所必有悖心且行千里其
誰不知公辭焉召孟明西乞白乙使出師于東門之外
蹇叔哭之曰孟子吾見師之出而不見其入也公使謂
之曰爾何知中壽爾墓之木拱矣蹇叔之子與師哭而
送之曰晉人禦師必於殽殽有二陵焉其南陵夏后臯
之墓也其北陵文王之所辟風雨也必死是間余收爾
骨焉秦師遂東　三十三年春秦師過周北門左右免
胄而下超乘者三百乘王孫滿尚幼觀之言於王曰秦
師輕而無禮必敗輕則寡謀無禮則脫入險而脫又不
能謀能無敗乎及滑鄭商人弦髙將市於周遇之以乘
韋先牛十二犒師曰寡君聞吾子將歩師出於敝邑敢
犒從者不腆敝邑為從者之淹居則具一日之積行則
備一夕之衞且使遽告于鄭鄭穆公使視客館則束載
厲兵秣馬矣使皇武子辭焉曰吾子淹久於敝邑唯是
脯資餼牽竭矣為吾子之將行也鄭之有原圃猶秦之
有具囿也吾子取其麋鹿以閒敝邑若何杞子奔齊逢
孫楊孫奔宋孟明曰鄭有備矣不可冀也攻之不克圍
之不繼吾其還也滅滑而還晉原軫曰秦違蹇叔而以
貪勤民天奉我也奉不可失敵不可縱縱敵患生違天
不祥必伐秦師欒枝曰未報秦施而伐其師其為死君
乎先軫曰秦不哀吾䘮而伐吾同姓秦則無禮何施之
為吾聞之一日縱敵數世之患也謀及子孫可謂死君
乎遂𤼵命遽興姜戎子墨衰絰梁𢎞御戎萊駒為右夏
四月辛巳敗秦師于殽獲百里孟明視西乞術白乙丙
以歸遂墨以𦵏文公晉於是始墨文嬴請三帥曰彼實
搆吾二君寡君若得而食之不厭君何辱討焉使歸就
戮于秦以逞寡君之志若何公許之先軫朝問秦囚公
曰夫人請之吾舎之矣先軫怒曰武夫力而拘諸原婦
人暫而免諸國墮軍實而長㓂讐亡無日矣不顧而唾
公使陽處父追之及諸河則在舟中矣釋左驂以公命
贈孟明孟明稽首曰君之惠不以纍臣釁鼔使歸就戮
于秦寡君之以為戮死且不朽若從君惠而免之三年
將拜君賜秦伯素服郊次鄉師而哭曰孤違蹇叔以辱
二三子孤之罪也不替孟明孤之過也大夫何罪且吾
不以一眚掩大徳　(文元/年)殽之役晉人既歸秦帥秦大
夫及左右皆言於秦伯曰是敗也孟明之罪也必殺之
秦伯曰是孤之罪也周芮良夫之詩曰大風有隧貪人
敗類聽言則對誦言如醉匪用其良覆俾我悖是貪故
也孤之謂矣孤實貪以禍夫子夫子何罪復使為政
二年春秦孟明視帥師伐晉以報殽之役二月晉侯禦
之先且居將中軍趙衰佐之王官無地御戎狐鞫居為
右甲子及秦師戰于彭衙秦師敗績晉人謂秦拜賜之
師戰于殽也晉梁𢎞御戎萊駒為右戰之明日晉襄公
縛秦囚使萊駒以戈斬之囚呼萊駒失戈狼瞫取戈以
斬囚禽之以從公乘遂以為右箕之役先軫黜之而立
續簡伯狼瞫怒其友曰盍死之瞫曰吾未獲死所其友
曰吾與女為難瞫曰周志有之勇則害上不登於明堂
死而不義非勇也共用之謂勇吾以勇求右無勇而退
亦其所也謂上不我知黜而宜乃知我矣子姑待之及
彭衙既陳以其屬馳秦師死焉晉師從之大敗秦師君
子謂狼瞫於是乎君子詩曰君子如怒亂庶遄沮又曰
王赫斯怒爰整其旅怒不作亂而以從師可謂君子矣
秦伯猶用孟明孟明増修國政重施於民趙成子言於
諸大夫曰秦師又至將必辟之懼而増徳不可當也詩
曰母念爾祖聿修厥徳孟明念之矣念徳不怠其可敵
乎冬晉先且居宋公子成陳轅選鄭公子歸生伐秦取
汪及彭衙而還以報彭衙之役卿不書為穆公故尊秦
也謂之崇徳　(三/年)秦伯伐晉濟河焚舟取王官及郊晉
人不出遂自茅津濟封殽尸而還遂霸西戎用孟明也
君子是以知秦穆公之為君也舉人之周也與人之壹
也孟明之臣也其不解也能懼思也子桑之忠也其知
人也能舉善也詩曰于以采蘩于沼于沚于以用之公
侯之事秦穆有焉夙夜匪解以事一人孟明有焉詒厥
孫謀以燕翼子子桑有焉　(四/年)秋晉侯伐秦圍邧新城
以報王官之役　(五/年)初鄀叛楚即秦又貳於楚夏秦人
入鄀　(六/年)秦伯任好卒以子車氏之三子奄息仲行鍼
虎為殉皆秦之良也國人哀之為之賦黄鳥君子曰秦
穆之不為盟主也宜哉死而棄民先王違世猶詒之法
而况奪之善人乎詩曰人之云亡邦國殄瘁無善人之
謂若之何奪之古之王者知命之不長是以竝建聖哲
樹之風聲分之采物著之話言為之律度陳之藝極引
之表儀予之法制告之訓典教之防利委之常秩道之
以禮則使勿失其土宜衆𨽻頼之而後即命聖王同之
今縱無法以遺後嗣而又收其良以死難以在上矣君
子是以知秦之不復東征也
　中國不可一日無霸也齊桓既沒晉文未興曠八年
　而無霸矣無霸而有霸則秦穆公為之也穆公初立
　齊桓方盛征伐盟㑹不一及秦不惟不及秦且不及
　晉獻公内亂易樹子以妾為妻葵丘之㑹所首戒也
　興師致討宜莫如晉而桓若不聞焉何則桓猶獻也
　如夫人者六人宫中姊妹不嫁已先多瑕何以正人
　故里克兩弑卒莫能定也秦穆公奮然有為再置晉
　君城濮一戰文公遂霸君子曰晉之霸也秦穆其有
　焉定晉之亂成文之功左右霸主中國再振齊桓所
　不能為者穆能為之雖謂之霸亦未嘗不可也秦晉
　世好加以婚媾乃圍鄭之役秦受私盟二國之畔於
　此焉始既而秦人襲鄭晉襄擊之隻馬不反春秋于
　是大惡秦也斥之為狄為其貪鄰國違黄髪亂人男
　女䘮其師徒也穆公悔過而能用賢彭衙再敗又復
　増徳三舉而晉人不能争方之蕭魚庶幾同烈轉敗
　為功賢孰大焉左氏大其悔過也為之張其詞曰遂
　霸西戎豈不偉哉書載秦誓取其悔過詩録秦風譏
　其殺良其亂命可戒其用賢可法秦穆之為秦穆盡
　於此也
　　晉襄繼霸
(僖三十/三年)狄侵齊因晉䘮也狄伐晉及箕八月戊子晉侯
敗狄于箕郤缺獲白狄子先軫曰匹夫逞志於君而無
討敢不自討乎免胄入狄師死焉狄人歸其元面如生
初臼季使過冀見冀缺耨其妻饁之敬相待如賔與之
歸言諸文公曰敬徳之聚也能敬必有徳徳以治民君
請用之臣聞之出門如賔承事如祭仁之則也公曰其
父有罪可乎對曰舜之罪也殛鯀其舉也興禹管敬仲
桓之賊也實相以濟康誥曰父不慈子不祗兄不友弟
不共不相及也詩曰采葑采菲無以下體君取節焉可
也文公以為下軍大夫反自箕襄公以三命命先且居
將中軍以再命命先茅之縣賞胥臣曰舉郤缺子之功
也以一命命郤缺為卿復與之冀亦未有軍行晉陳鄭
伐許討其貳於楚也　(文元/年)晉文公之季年諸侯朝晉
衞成公不朝使孔逹侵鄭伐緜訾及匡晉襄公既祥使
告于諸侯而伐衞及南陽先且居曰效尤禍也請君朝
王臣從師晉侯朝王于温先且居胥臣伐衞五月辛酉
朔晉師圍戚六月戊戌取之獲孫昭子衞人使告于陳
陳共公曰更伐之我辭之衞孔逹帥師伐晉君子以為
古古者越國而謀秋晉侯疆戚田故公孫敖㑹之　(二/年)
晉人以公不朝來討公如晉夏四月己巳晉人使陽處
父盟公以恥之書曰及晉處父盟以厭之也適晉不書
諱之也公未至六月穆伯㑹諸侯及晉司空士縠盟于
垂隴晉討衞故也書士縠堪其事也陳侯為衞請成于
晉執孔逹以説　三年春莊叔㑹諸侯之師伐沈以其
服於楚也沈潰凡民逃其上曰潰在上曰逃衞侯如陳
拜晉成也晉人懼其無禮於公也請改盟公如晉及晉
侯盟晉侯饗公賦菁菁者莪莊叔以公降拜曰小國受
命於大國敢不慎儀君貺之以大禮何樂如之抑小國
之樂大國之惠也晉侯降辭登成拜公賦嘉樂　四年
春晉人歸孔逹于衞以為衞之良也故免之夏衞侯如
晉拜曹伯如晉㑹正　(六/年)臧文仲以陳衞之睦也欲求
好於陳夏季文子聘于陳且娶焉秋季文子將聘于晉
使求遭䘮之禮以行其人曰將焉用之文子曰備豫不
虞古之善教也求而無之實難過求何害八月乙亥晉
襄公卒冬十月襄仲如晉𦵏襄公　(七/年)晉郤缺言於趙
宣子曰日衞不睦故取其地今已睦矣可以歸之叛而
不討何以示威服而不柔何以示懐非威非懐何以示
徳無徳何以主盟子為正卿以主諸侯而不務徳將若
之何夏書曰戒之用休董之用威勸之以九歌勿使壊
九功之徳皆可歌也謂之九歌六府三事謂之九功水
火金木土榖謂之六府正徳利用厚生謂之三事義而
行之謂之徳禮無禮不樂所由叛也若吾子之徳莫可
歌也其誰來之盍使睦者歌吾子乎宣子說之　八年
春晉侯使解揚歸匡戚之田于衞且復致公壻池之封
自申至于虎牢之竟
　襄公即位戰殽以却秦敗箕以翦狄伐許以離楚一
　歳而退三彊其善繼文業者哉而説者謂墨絰即戎
　厄人於險實開秦晉七十二年兵争之始則襄為病
　焉雖然未為過也秦穆雄視西戎積有年日當晉文
　之初薨而興師以窺中原此其志將欲圖霸也襲鄭
　入滑漸将及晉既而長驅諸夏東方之諸侯非晉有
　矣殽戰一勝晉始復振終襄之世與秦五争而不勝
　者止一穆公遂卒焉秦之不能病中國皆襄公力也
　狄乘晉䘮故一戰而獲其君文公之霸許人不至故
　帥二國以伐之夫中國為霸所病者秦楚與狄而已
　今一舉而三者莫與争也病霸者去而霸成矣文襄
　所由并稱也然而有異焉文公之業首在制楚襄公
　之業首先制秦制楚者天下之公制秦者一人之私
　襄惟先其私而後其公故終身不能病楚夾泜之陣
　求紓以退商臣弑立坐失事幾乃頻年興師止在小
　國得衞沈而失江蓼垂隴之盟委諸大夫楚氛日甚
　卒莫能問也其志衰其功墮矣享年不永功業漸㣲
　以視墨絰視師獲秦三帥時何前後之不侔也是則
　襄之可議者爾
　　公孫敖之奔
(文/公)元年春王使内史叔服來㑹𦵏公孫敖聞其能相人
也見其二子焉叔服曰榖也食子難也收子榖也豐下
必有後於魯國　(七/年)穆伯娶于莒曰戴已生文伯其娣
聲已生惠叔戴已卒又聘于莒莒人以聲已辭則為襄
仲聘焉冬徐伐莒莒人來請盟穆伯如莒涖盟且為仲
逆及鄢陵登城見之美自為娶之仲請攻之公將許之
叔仲惠伯諌曰臣聞之兵作於内為亂於外為宼宼猶
及人亂自及也今臣作亂而君不禁以啟宼讐若之何
公止之惠伯成之使仲舎之公孫敖反之復為兄弟如
初從之　(八/年)秋襄王崩穆伯如周弔䘮不至以幣奔莒
從己氏焉　(十四/年)穆伯之從己氏也魯人立文伯穆伯
生二子於莒而求復文伯以為請襄仲使無朝聽命復
而不出三年而盡室以復適莒文伯疾而請曰榖之子
弱請立難也許之文伯卒立惠叔穆伯請重賂以求復
惠叔以為請許之將來九月卒于齊告䘮請𦵏弗許
(十五/年)齊人或為孟氏謀曰魯爾親也飾棺寘諸堂阜魯
必取之從之卞人以告惠叔猶毁以為請立於朝以待
命許之取而殯之齊人送之書曰齊人歸公孫敖之䘮
為孟氏且國故也𦵏視共仲聲已不視帷堂而哭襄仲
欲勿哭惠伯曰䘮親之終也雖不能始善終可也史佚
有言曰兄弟致美救乏賀善弔災祭敬䘮哀情雖不同
毋絶其愛親之道也子無失道何怨于人襄仲說帥兄
弟以哭之他年其二子來孟獻子愛之聞於國或譖之
曰將殺子獻子以告季文子二子曰夫子以愛我聞我
以將殺子聞不亦逺於禮乎逺禮不如死一人門于句
鼆一人門于戾丘皆死
　魯之弱也由於三桓而三桓之僭起於孟氏自慶父
　不道魯人失罰為之立後是魯國之無政也敖當僖
　公之世雖嘗帥師止奉覇令猶未見其專政也迨乎
　文公而專之形遂成矣兩㑹諸侯侈然得志實為春
　秋以來大夫專㑹諸侯之始焉罪人之餘幸而不廢
　輒得政柄嗣是得臣行父帥師城邑三家之勢於是
　遂成總由孟氏為之先也敖争己氏以幣奔莒狥欲
　肆淫廢棄君命倘數其罪而除其世且以振慶父之
　惡彼二氏者庶知懼矣魯無法紀聽其出入至客死
　而猶歸其䘮孟氏至此何所忌乎孟氏侈而三家俱
　侈孟氏固而三家俱固魯之不振非無因也
　　楚穆圖北方
(僖三十/三年)晉陽處父侵蔡楚子上救之與晉師夾泜而軍
陽子患之使謂子上曰吾聞之文不犯順武不違敵子
若欲戰則吾退舎子濟而陳遲速唯命不然紓我老師
費財亦無益也乃駕以待子上欲渉大孫伯曰不可晉
人無信半渉而薄我悔敗何及不如紓之乃退舎陽子
宣言曰楚師遁矣遂歸楚師亦歸大子商臣譖子上曰
受晉賂而辟之楚之恥也罪莫大焉王殺子上　(文元/年)
初楚子將以商臣為大子訪諸令尹子上子上曰君之
齒未也而又多愛黜乃亂也楚國之舉恒在少者且是
人也蠭目而豺聲忍人也不可立也弗聽既又欲立王
子職而黜大子商臣商臣聞之而未察告其師潘崇曰
若之何而察之潘崇曰享江芈而勿敬也從之江芈怒
曰呼役夫宜君王之欲殺女而立職也告潘崇曰信矣
潘崇曰能事諸乎曰不能能行乎曰不能能行大事乎
曰能冬十月以宫甲圍成王王請食熊蹯而死弗聽丁
未王縊謚之曰靈不瞑曰成乃瞑穆王立以其為大子
之室與潘崇使為大師且掌環列之尹　(九/年)范山言于
楚子曰晉君少不在諸侯北方可圖也楚子師于狼淵
以伐鄭囚公子堅公子尨及樂耳鄭及楚平公子遂㑹
晉趙盾宋華耦衞孔逹許大夫救鄭不及楚師卿不書
緩也以懲不恪夏楚侵陳克壺丘以其服于晉也秋楚
公子朱自東夷伐陳陳人敗之獲公子茷陳懼乃及楚
平　(十/年)初楚范巫矞似謂成王與子玉子西曰三君皆
將強死城濮之役王思之故使止子玉曰毋死不及止
子西子西縊而縣絶王使適至遂止之使為商公㳂漢
泝江將入郢王在渚宫下見之懼而辭曰臣免於死又
有讒言謂臣將逃臣歸死於司敗也王使為工尹又與
子家謀弑穆王穆王聞之五月殺鬭宜申及仲歸陳侯
鄭伯㑹楚子于息冬遂及蔡侯次于厥貉將以伐宋宋
華御事曰楚欲弱我也先為之弱乎何必使誘我我實
不能民何罪乃逆楚子勞且聽命遂道以田孟諸宋公
為右盂鄭伯為左盂期思公復遂為右司馬子朱及文
之無畏為左司馬命夙駕載燧宋公違命無畏抶其僕
以狥或謂子舟曰國君不可戮也子舟曰當官而行何
彊之有詩曰剛亦不吐柔亦不茹毋縱詭隨以謹罔極
是亦非辟彊也敢愛死以亂官乎　(十一/年)夏叔仲惠伯
㑹晉郤缺于承匡謀諸侯之從于楚者　(十三/年)冬公如
晉朝且㝷盟衛侯㑹公于沓請平于晉公還鄭伯㑹公
于棐亦請平于晉公皆成之鄭伯與公宴于棐子家賦
鴻雁季文子曰寡君未免於此文子賦四月子家賦載
馳之四章文子賦采薇之四章鄭伯拜公答拜　(十四/年)
邾文公元妃齊姜生定公二妃晉姬生㨗菑文公卒邾
人立定公㨗菑奔晉六月同盟于新城從于楚者服且
謀邾也晉趙盾以諸侯之師八百乘納㨗菑于邾邾人
辭曰齊出貜且長宣子曰辭順而弗從不祥乃還　(十/五)
(年/)新城之盟蔡人不與晉郤缺以上軍下軍伐蔡曰君
弱不可以怠戊申入蔡以城下之盟而還凡勝國曰滅
之獲大城焉曰入之
　楚之圖北方久矣成王在位四十餘年無日不以争
　覇為事召陵以後楚人歛翼窺桓公之沒越漢東以
　陵上國晉文奮起而戰城濮楚氛始息伺釁則起勢
　阻則退鷙鳥伏攫戰守並用其才類有能過人者然
　卒不能大得志於中國以中國之有霸故也穆王弑
　立晉襄不能正其罪使得肆其兵力蠶食小國江六
　之區騷然煩苦焉既而襄公即世晉益不支楚於是
　乘閒竊𤼵觀兵中原二年之中而鄭陳蔡宋靡然影
　從其圖北方也銳于成王矣夫穆王之蠭目豺聲其
　凶忍雖不亞於父其逺畧未必能及父也然而戰勝
　攻取師出必利十二年間未嘗一跌較之成王其功
　尤烈此其故何哉則時勢之不同爾晉立靈公方在
　襁褓秦晉日戰楚反休息盾不能和輯國家專務殺
　戮處父射姑之流相繼死亡焉晉之不在諸侯也夫
　人而知之矣豈止范山哉蠻夷伺隙又誰能禦厥貉
　之役宋人望風而服固其宜也天祐其衷穆王隕命
　莊王身坐鐘鼔之間尚未北顧是以晉國稍得息肩
　而從楚之國於是漸服穆若不死野戰伏屍恐將見
　也方穆之欲弑君也先除子上蓄謀而𤼵國人莫問
　及子西謀弑漏言身死又何益乎稔惡無咎為諸夏
　患讀春秋者至於楚穆之事而思霸更深矣
　　宋昭之弑
(文七/年)夏四月宋成公卒於是公子成為右師公孫友為
左師樂豫為司馬鱗矔為司徒公子蕩為司城華御事
為司㓂昭公將去羣公子樂豫曰不可公族公室之枝
葉也若去之則夲根無所庇廕矣葛藟猶能庇其本根
故君子以為比况國君乎此諺所謂庇焉而縱尋斧焉
者也必不可君其圖之親之以徳皆股肱也誰敢攜貳
若之何去之不聽穆襄之族率國人以攻公殺公孫固
公孫鄭于公宫六卿和公室樂豫舎司馬以讓公子卬
昭公即位而𦵏書曰宋人殺其大夫不稱名衆也且言
非其罪也　(八/年)宋襄夫人襄王之姊也昭公不禮焉夫
人因戴氏之族以殺襄公之孫孔叔公孫鍾離及大司
馬公子卬皆昭公之黨也司馬握節以死故書以官司
城蕩意諸來奔效節於府人而出公以其官逆之皆復
之亦書以官皆貴之也　(十一/年)襄仲聘于宋且言司城
蕩意諸而復之因賀楚師之不害也　(十四/年)宋髙哀為
蕭封人以為卿不義宋公而出遂來奔書曰宋子哀來
奔貴之也　(十五/年)三月宋華耦來盟其官皆從之書曰
宋司馬華孫貴之也公與之宴辭曰君之先臣督得罪
於宋殤公名在諸侯之䇿臣承其祀其敢辱君請承命
於亞旅魯人以為敏　(十六/年)宋公子鮑禮於國人宋饑
竭其粟而貸之年自七十以上無不饋詒也時加羞珍
異無日不數於六卿之門國之材人無不事也親自桓
以下無不恤也公子鮑美而豓襄夫人欲通之而不可
乃助之施昭公無道國人奉公子鮑以因夫人於是華
元為右師公孫友為左師華耦為司馬鱗矔為司徒蕩
意諸為司城公子朝為司㓂初司城蕩卒公孫壽辭司
城請使意諸為之既而告人曰君無道吾官近懼及焉
棄官則族無所庇子身之貳也姑紓死焉雖亡子猶不
亡族既夫人將使公田孟諸而殺之公知之盡以寳行
蕩意諸曰盍適諸侯公曰不能其大夫至于君祖母以
及國人諸侯誰納我且既為人君而又為人臣不如死
盡以其寳賜左右而使行夫人使謂司城去公對曰臣
之而逃其難若後君何冬十一月甲寅宋昭公將田孟
諸未至夫人王姬使帥甸攻而殺之蕩意諸死之書曰
宋人弑其君杵臼君無道也文公即位使母弟須為司
城華耦卒而使蕩虺為司馬　十七年春晉荀林父衛
孔逹陳公孫寧鄭石楚伐宋討曰何故弑君猶立文公
而還卿不書失其所也晉侯蒐于黄父遂復合諸侯于
扈平宋也公不與㑹齊難故也書曰諸侯無功也於是
晉侯不見鄭伯以為貳於楚也鄭子家使執訊而與之
書以告趙宣子曰寡君即位三年召蔡侯而與之事君
九月蔡侯入于敝邑以行敝邑以侯宣多之難寡君是
以不得與蔡侯偕十一月克减侯宣多而隨蔡侯以朝
于執事十二年六月歸生佐寡君之嫡夷以請陳侯于
楚而朝諸君十四年七月寡君又朝以蕆陳事十五年
五月陳侯自敝邑往朝于君往年正月燭之武往朝夷
也八月寡君又往朝以陳蔡之密邇於楚而不敢貳焉
則敝邑之故也雖敝邑之事君何以不免在位之中一
朝于襄而再見于君夷與孤之二三臣相及於絳雖我
小國則蔑以過之矣今大國曰爾未逞吾志敝邑有亡
無以加焉古人有言曰畏首畏尾身其餘幾又曰鹿死
不擇音小國之事大國也徳則其人也不徳則其鹿也
鋌而走險急何能擇命之罔極亦知亡矣將悉敝賦以
待於鯈唯執事命之文公二年六月壬申朝于齊四年
二月壬戌為齊侵蔡亦獲成於楚居大國之間而從于
彊令豈其罪也大國若弗圖無所逃命晉鞏朔行成于
鄭趙穿公壻池為質焉冬十月鄭大子夷石楚為質于
晉　(十八/年)宋武氏之族道昭公子將奉司城須以作亂
十二月宋公殺母弟頁及昭公子使戴莊桓之族攻武
氏於司馬子伯之館遂出武穆之族使公孫師為司城
公子朝卒使欒吕為司㓂以靖國人　(宣三/年)宋文公即
位三年殺母弟須及昭公子武氏之謀也使戴桓之族
攻武氏於司馬子伯之館盡逐武穆之族武穆之族以
曹師伐宋秋宋師圍曹報武氏之亂也　(九/年)滕昭公卒
冬宋人圍滕因其䘮也　(十/年)滕人恃晉而不事宋六月
宋人伐滕　(成二/年)八月宋文公卒始厚𦵏用蜃炭益車
馬始用殉重器備椁有四阿棺有翰檜君子謂華元樂
舉於是乎不臣臣治煩去惑者也是以伏死而争今二
子者君生則縱其惑死又益其侈是棄君於惡也何臣
之為　四年春宋華元來聘通嗣君也　(五/年)孟獻子如
宋報華元也
　史稱宋成公卒弟禦殺世子而自立國人殺禦而立
　公之少子杵臼是為昭公然則討賊正名國人援立
　昭公之得位可謂正矣乃即位未幾而骨肉肇變患
　難交作身弑而得無道之名焉雖昭公之自取何宋
　人之輕於廢置耶夫宋國三世内娶故妃黨彊盛此
　其威勢所積固未易除也公方在衰絰忽開難端力
　不能勝祗以速禍兩年之内而公孫大臣相繼戕賊
　羣公子未除而公之黨已盡矣枝葉撥落爪牙盡去
　凡宋之人皆公敵也而誰與處乎子哀去位而髙潔
　身之義華孫來盟而無恤國之心亂兆已形公猶不
　悛公子鮑者宋公之弟也有禮而好施國人因之内
　有夫人為之主外有諸大夫為之助故昭公既弑文
　公遂立其迹固疑與乎弑也而經不斥名後世原之
　然昭方多忌鮑禮于人以徳易怨勢難並立且也文
　公未立不能逃亂既立不能討賊安享其國兄受惡
　名則昭公之死謂非文公而誰為之乎晉靈方弱不
　能正罪趙宣子請伐備鐘鼔以聲其罪戰以錞于丁
　寧以儆其民兵方入境輒以賂成傳曰猶立文公而
　還蓋深憾乎其立文公也霸討不明反成宋亂為文
　公者又何懼乎武氏作難實懐不平文公除害兼及
　母弟殺其兄并殺其兄之子殘忍極矣先用商人驟
　施之謀繼行詭諸除偪之智隂謀市國戕滅天倫幸
　而不討實春秋所深惡也豈曰賢乎
　　齊懿之弑
(文十/四年)子叔姬妃齊昭公生舎叔姬無寵舎無威公子商
人驟施於國而多聚士盡其家貸於公有司以繼之夏
五月昭公卒舎即位秋七月乙卯夜齊商人弑舎而讓
元元曰爾求之久矣我能事爾爾不可使多蓄憾將免
我乎爾為之齊人定懿公使來告難故書以九月齊公
子元不順懿公之為政也終不曰公曰夫己氏襄仲使
告于王請以王寵求昭姬于齊曰殺其子焉用其母請
受而罪之冬單伯如齊請子叔姬齊人執之又執子叔
姬　十五年春季文子如晉為單伯與子叔姬故也夏
曹伯來朝禮也諸侯五年再相朝以修王命古之制也
齊人許單伯請而赦之使來致命書曰單伯至自齊貴
之也秋齊人侵我西鄙故季文子告于晉冬十一月晉
侯宋公衛侯蔡侯陳侯鄭伯許男曹伯盟于扈尋新城
之盟且謀伐齊也齊人賂晉侯故不克而還於是有齊
難是以公不㑹書曰諸侯盟于扈無能為故也凡諸侯
㑹公不與不書諱君惡也與而不書後也齊人來歸子
叔姬王故也齊侯侵我西鄙謂諸侯不能也遂伐曹入
其郛討其來朝也季文子曰齊侯其不免乎已則無禮
而討於有禮者曰女何故行禮禮以順天天之道也已
則反天而又以討人難以免矣詩曰胡不相畏不畏于
天君子之不虐幼賤畏于天也在周頌曰畏天之威于
時保之不畏于天將何能保以亂取國奉禮以守猶懼
不終多行無禮弗能在矣　十六年春王正月及齊平
公有疾使季文子㑹齊侯于陽榖請盟齊侯不肯曰請
候君閒公使襄仲納賂于齊侯故盟于郪丘　(十七/年)齊
侯伐我北鄙襄仲請盟六月盟于榖襄仲如齊拜榖之
盟復曰臣聞齊人將食魯之麥以臣觀之將不能齊君
之語偷臧文仲有言曰民主偷必死　十八年春齊侯
戒師期而有疾醫曰不及秋將死公聞之卜曰尚無及
期惠伯令龜卜楚丘占之曰齊侯不及期非疾也君亦
不聞令龜有咎二月丁丑公薨齊懿公之為公子也與
邴歜之父争田弗勝及即位乃掘而刖之而使歜僕納
閻職之妻而使職驂乘夏五月公游于申池二人浴于
池歜以扑抶職職怒歜曰人奪女妻而不怒一抶女庸
何傷職曰與刖其父而弗能病者何如乃謀殺懿公納
諸竹中歸舎爵而行齊人立公子元
　史記曰孝公卒昭公因開方殺孝公子而自立殺人
　之子者人亦殺其子天道其好還哉夫齊桓有夫人
　三人皆無子而如夫人者六人皆有子均非適也其
　誰當立以長則無虧矣其次則惠公元也廢長立少
　自孝公已為不順昭懿之徒咸懐覬覦矣昭公殺孝
　公子春秋畧其事然齊國内亂争端久形昭之得國
　要必非以義立者也昭公在位奉晉惟謹故享國二
　十年間國内無事商人雖欲圖之而無其間今也昭
　卒舎立商人肯甘心下之乎先用小惠以結人心乘
　隙而動中外咸順弑國君而執國母搆難於魯四年
　之中三侵魯鄙違逆王命蔑棄霸主即其行事固好
　大喜功而不能靖國者也申池難𤼵國人不問葢懿
　實不道慮惠圖位亟戰無度民漸弗堪二賊舎爵固
　知懿之無助爾子元順國人之請而居君位竹中之
　罪亦無誅焉無他懿之不仁元所素惡始雖讓立心
　實不平商人被弑亦惠公之志也初管仲之寢疾也
　桓公往問之仲曰臣願君之逺易牙豎刁開方也桓
　公不聽使三子專權又多内嬖卒啟五子之争齊是
　以弑奪相尋四十餘年國猶不靖皆由内外多寵而
　不用管仲之言也周書曰美男破舌美女破老觀於
　齊桓之事而益信矣
　　仲遂殺適立庶
(文二/年)襄仲如齊納幣禮也凡君即位好舅甥修昏姻娶
元妃以奉粢盛孝也孝禮之始也　(四/年)逆婦姜于齊卿
不行非禮也君子是以知出姜之不允於魯也曰貴聘
而賤逆之君而卑之立而廢之棄信而壊其主在國必
亂在家必亡不允宜哉詩曰畏天之威于時保之敬主
之謂也　(十八/年)六月𦵏文公秋襄仲莊叔如齊惠公立
故且拜𦵏也文公二妃敬嬴生宣公敬嬴嬖而私事襄
仲宣公長而屬諸襄仲襄仲欲立之叔仲不可仲見于
齊侯而請之齊侯新立而欲親魯許之冬十月仲殺惡
及視而立宣公書曰子卒諱之也仲以君命召惠伯其
宰公冉務人止之曰入必死叔仲曰死君命可也公冉
務人曰若君命可死非君命何聽弗聽乃入殺而埋之
馬矢之中公冉務人奉其帑以奔蔡既而復叔仲氏夫
人姜氏歸于齊大歸也將行哭而過市曰天乎仲為不
道殺嫡立庶市人皆哭魯人謂之哀姜莒紀公生大子
僕又生季佗愛季佗而黜僕且多行無禮於國僕因國
人以弑紀公以其寳玉來奔納諸宣公公命與之邑曰
今日必授季文子使司㓂出諸竟曰今日必逹公問其
故季文子使大史克對曰先大夫臧文仲教行父事君
之禮行父奉以周旋弗敢失隊曰見有禮於其君者事
之如孝子之養父母也見無禮於其君者誅之如鷹鸇
之逐鳥雀也先君周公制周禮曰則以觀徳徳以處事
事以度功功以食民作誓命曰毁則為賊掩賊為藏竊
賄為盜盜器為姦主藏之名頼姦之用為大凶徳有常
無赦在九刑不忘行父還觀莒僕莫可則也孝敬忠信
為吉徳盜賊藏姦為凶徳夫莒僕則其孝敬則弑君父
矣則其忠信則竊寳玉矣其人則盜賊也其器則姦兆
也保而利之則主藏也以訓則昏民無則焉不度於善
而皆在於凶徳是以去之昔髙陽氏有才子八人蒼舒
隤敳檮戭大臨尨降庭堅仲容叔逹齊聖廣淵明允篤
誠天下之民謂之八愷髙辛氏有才子八人伯奮仲堪
叔獻季仲伯虎仲熊叔豹季貍忠肅共懿宣慈惠和天
下之民謂之八元此十六族也世濟其美不隕其名以
至于堯堯不能舉舜臣堯舉八愷使主后土以揆百事
莫不時序地平天成舉八元使布五教于四方父義母
慈兄友弟共子孝内平外成昔帝鴻氏有不才子掩義
隠賊好行凶徳醜類惡物頑嚚不友是與比周天下之
民謂之渾敦少皥氏有不才子毁信廢忠崇飾惡言靖
譖庸回服䜛蒐慝以誣盛徳天下之民謂之窮竒顓頊
氏有不才子不可教訓不知話言告之則頑舎之則嚚
傲很明徳以亂天常天下之民謂之檮杌此三族也世
濟其凶増其惡名以至于堯堯不能去縉雲氏有不才
子貪于飲食冐于貨賄侵欲崇侈不可盈厭聚歛積實
不知紀極不分孤寡不恤窮匱天下之民以比三凶謂
之饕餮舜臣堯賓于四門流四凶族渾敦窮竒檮杌饕
餮投諸四裔以禦魑魅是以堯崩而天下如一同心戴
舜以為天子以其舉十六相去四凶也故虞書數舜之
功曰愼徽五典五典克從無違教也曰納于百揆百揆
時序無廢事也曰賓于四門四門穆穆無凶人也舜有
大功二十而為天子今行父雖未獲一吉人去一凶矣
於舜之功二十之一也庶幾免於戾乎　(宣/公)元年春王
正月公子遂如齊逆女尊君命也三月遂以夫人婦姜
至自齊尊夫人也夏季文子如齊納賂以請㑹㑹于平
州以定公位東門襄仲如齊拜成六月齊人取濟西之
田為立公故以賂齊也　五年春公如齊髙固使齊侯
止公請叔姬焉夏公至自齊書過也秋九月齊髙固來
逆女自為也故書曰逆叔姬卿自逆也冬來反馬也
(七/年)夏公㑹齊侯伐萊不與謀也凡師出與謀曰及不與
謀曰㑹　(八/年)有事于太廟襄仲卒而繹非禮也冬𦵏敬
嬴旱無麻始用葛茀雨不克𦵏禮也禮卜𦵏先逺日辟
不懐也　十年春公如齊齊侯以我服故歸濟西之田
夏齊惠公卒公如齊奔䘮季文子初聘于齊國武子來
報聘　(十四/年)冬公孫歸父㑹齊侯于榖見晏桓子與之
言魯樂桓子告髙宣子曰子家其亡乎懐于魯矣懐必
貪貪必謀人謀人人亦謀已一國謀之何以不亡　(十/五)
(年/)初稅畝非禮也榖出不過藉以豐財也　(十七/年)冬公
弟叔肸卒公母弟也凡大子之母弟公在曰公子不在
曰弟凡稱弟皆母弟也　(十八/年)公孫歸父以襄仲之立
公也有寵欲去三桓以張公室與公謀而聘于晉欲以
晉人去之冬公薨季文子言于朝曰使我殺適立庶以
失大援者仲也夫臧宣叔怒曰當其時不能治也後之
人何罪子欲去之許請去之遂逐東門氏子家還及笙
壇帷復命於介既復命袒括髪即位哭三踊而出遂奔
齊書曰歸父還自晉善之也
　文公魯國之惰君也三書不雨而無勤民之心四不
　視朔而鮮自强之志政事日怠三桓日專周公至此
　其益衰矣然三桓雖盛未若東門遂之尤惡也僖之
　末年季友卒而公子遂進聘鄰帥師經凡五書以僖
　公之賢而不能察焉度其才必善惑人主者也及乎
　文公得君益專十八年之内遂四交齊兩交晉一盟
　雒戎一救鄭一如宋列國之事遂必與聞雒戎之盟
　不待君命三桓之子亦不能與之亢寵也夫文公政
　媮弗堪自立其所畏者晉齊而已遂於晉則結趙盾
　於齊則賂懿公兩國之交皆由遂成文公欲通晉齊
　必恃乎遂遂以多奸又挾兩大功髙震主雖公亦且
　依頼之矣行父世賢反居其下敬嬴内嬖先託其子
　威勢日盛不至易君之嗣不止也惡及視齊出也其
　母出姜叔姬所生叔姬既素無寵齊又兩易君矣惠
　公初立請命遂允姜氏大歸齊人不恤其視出姜曽
　不若魯市人也宣公即位輒請齊婚繼又請㑹平州
　之後比歳如齊甚而大夫止公求婚厭尊毁列宣無
　慚焉無他襄仲𤼵難先與齊成言而後舉事宣公之
　位齊實成之故終始奉之惟謹爾既而仲遂卒齊惠
　薨魯之執政改轍事晉公孫歸父猶堅從齊故伐莒
　㑹榖終始同之無敢後也斷道以來晉景日彊歸父
　為謀又欲借晉之力以去三桓而張公室計不獲成
　公先忽諸行父巧獄蔽以殺適之罪而除之歸父出
　奔非適齊而誰適乎夫東門之惡在弑二君而行父
　所忌在去三桓公償私怨子任父愆其誰服焉東門
　既去季氏遂彊欲除之而反張之魯之日弱率由此
　也
　
　
　左傳事緯卷三
欽定四庫全書
　左傳事緯卷四　　　　　靈璧知縣馬驌撰
　　晉靈之弑
(文六/年)靈公少晉人以難故欲立長君趙孟曰立公子雍
好善而長先君愛之且近於秦秦舊好也置善則固事
長則順立愛則孝結舊則安為難故故欲立長君有此
四德者難必抒矣賈季曰不如立公子樂辰嬴嬖於二
君立其子民必安之趙孟曰辰嬴賤班在九人其子何
震之有且為二嬖淫也為先君子不能求大而出在小
國辟也母淫子辟無威陳小而逺無援將何安焉杜祁
以君故讓偪姞而上之以狄故譲季隗而已次之故班
在四先君是以愛其子而仕諸秦為亞卿焉秦大而近
足以為援母義子愛足以威民立之不亦可乎使先蔑
士㑹如秦逆公子雍賈季亦使召公子樂於陳趙孟使
殺諸郫　(七/年)秦康公送公子雍於晉曰文公之入也無
衛故有吕郤之難乃多與之徒衛穆嬴日抱大子以啼
於朝曰先君何罪其嗣亦何罪舍適嗣不立而外求君
將焉寘此出朝則抱以適趙氏頓首於宣子曰先君奉
此子也而屬諸子曰此子也才吾受子之賜不才吾唯子
之怨今君雖終言猶在耳而棄之若何宣子與諸大夫
皆患穆嬴且畏偪乃背先蔑而立靈公以禦秦師箕鄭
居守趙盾將中軍先克佐之荀林父佐上軍先蔑將下
軍先都佐之歩招御戎戎津為右及菫隂宣子曰我若
受秦秦則賓也不受冦也旣不受矣而復緩師秦將生
心先人有奪人之心軍之善謀也逐冦如追逃軍之善
政也訓卒利兵秣馬蓐食潛師夜起戊子敗秦師於令
狐至於刳首己丑先蔑奔秦士㑹從之先蔑之使也荀
林父止之曰夫人大子猶在而外求君此必不行子以
疾辭若何不然將及攝卿以往可也何必子同官為寮
吾嘗同寮敢不盡心乎弗聽為賦板之三章又弗聽及
亡荀伯盡送其帑及其器用財賄於秦曰爲同寮故也
士㑹在秦三年不見士伯其人曰能亡人於國不能見
於此焉用之士季曰吾與之同罪非義之也將何見焉
及歸遂不見秋八月齊侯宋公衛侯陳侯鄭伯許男曹
伯㑹晉趙盾盟於扈晉侯立故也公後至故不書所㑹
凢㑹諸侯不書所㑹後也後至不書其國辟不敏也
(八/年)夏秦人伐晉取武城以報令狐之役晉人以扈之盟
來討冬襄仲㑹晉趙孟盟於衡雍報扈之盟也遂㑹伊
雒之戎書曰公子遂珍之也　十年春晉人伐秦取少
梁夏秦伯伐晉取北徴　(十二/年)秦伯使西乞術來聘且
言將伐晉襄仲辭玉曰君不忘先君之好照臨魯國鎭
撫其社稷重之以大器寡君敢辭玉對曰不腆敝器不
足辭也主人三辭賓答曰寡君願徼福於周公魯公以
事君不腆先君之敝器使下臣致諸執事以為瑞節要
結好命所以藉寡君之命結二國之好是以敢致之襄
仲曰不有君子其能國乎國無陋矣厚賄之秦為令狐
之役故冬秦伯伐晉取覊馬晉人禦之趙盾將中軍荀
林父佐之郤缺將上軍臾駢佐之欒盾將下軍胥甲佐
之范無恤御戎以從秦師於河曲叟駢曰秦不能久請
深壘固軍以待之從之秦人欲戰秦伯謂士㑹曰若何
而戰對曰趙氏新出其屬曰臾駢必實為此謀將以老
我師也趙有側室曰穿晉君之壻也有寵而弱不在軍
事好勇而狂且惡臾駢之佐上軍也若使輕者肆焉其
可秦伯以璧祈戰於河十二月戊午秦軍掩晉上軍趙
穿追之不及反怒曰裹糧坐甲固敵是求敵至不擊將
何俟焉軍吏曰將有待也穿曰我不知謀將獨出乃以
其屬出宣子曰秦獲穿也獲一卿矣秦以勝歸我何以
報乃皆出戰交綏秦行人夜戒晉師曰兩軍之士皆未
憖也明日請相見也叟駢曰使者目動而言肆懼我也
將遁矣薄諸河必敗之胥甲趙穿當軍門呼曰死傷未
收而弃之不恵也不待期而薄人於險無勇也乃止秦
師夜遁復侵晉入瑕　十三年春晉侯使詹嘉處瑕以
守桃林之塞晉人患秦之用士㑹也夏六卿相見於諸
浮趙宣子曰隨㑹在秦賈季在狄難日至矣若之何中
行桓子曰請復賈季能外事且由舊勲郤成子曰賈季
亂且罪大不如隨㑹能賤而有恥柔而不犯其知足使
也且無罪乃使魏壽餘偽以魏叛者以誘士㑹執其帑
於晉使夜逸請自歸於秦秦伯許之履士㑹之足於朝
秦伯師於河西魏人在東壽餘曰請東人之能與夫二
三有司言者吾與之先使士㑹士㑹辭曰晉人虎狼也
若背其言臣死妻子為戮無益於君不可悔也秦伯曰
若背其言所不歸爾帑者有如河乃行繞朝贈之以策
曰子無謂秦無人吾謀適不用也旣濟魏人譟而還秦
人歸其帑其處者為劉氏　(宣元/年)晉人討不用命者放
胥甲父於衛而立胥克先辛奔齊　(二/年)晉靈公不君厚
歛以彫牆從臺上彈人而觀其避丸也宰夫胹熊蹯不
熟殺之寘諸畚使婦人載以過朝趙盾士季見其手問
其故而患之將諫士季曰諫而不入則莫之繼也㑹請
先不入則子繼之三進及溜而後視之曰吾知所過矣
將改之稽首而對曰人誰無過過而能改善莫大焉詩
曰靡不有初鮮克有終夫如是則能補過者鮮矣君能
有終則社稷之固也豈唯羣臣頼之又曰衮職有闕惟
仲山甫補之能補過也君能補過衮不廢矣猶不改宣
子驟諫公患之使鉏麑賊之晨往寢門闢矣盛服將朝
尚早坐而假寐麑退歎而言曰不忘恭敬民之主也賊
民之主不忠棄君之命不信有一於此不如死也觸槐
而死秋九月晉侯飲趙盾酒伏甲將攻之其右提彌眀
知之趨登曰臣侍君宴過三爵非禮也遂扶以下公嗾
夫獒焉眀搏而殺之盾曰棄人用犬雖猛何為鬭且出
提彌眀死之初宣子田於首山舍於翳桑見靈輒餓問
其病曰不食三日矣食之舍其半問之曰宦三年矣未
知母之存否今近焉請以遺之使盡之而為之簞食與
肉寘諸槖以與之旣而與為公介倒㦸以禦公徒而免
之問何故對曰翳桑之餓人也問其名居不告而退遂
自亡也乙丑趙穿攻靈公於桃園宣子未出山而復大
史書曰趙盾弑其君以示於朝宣子曰不然對曰子為
正卿亡不越竟反不討賊非子而誰宣子曰嗚呼我之
懐矣自貽伊慼其我之謂矣孔子曰董狐古之良史也
書法不隠趙宣子古之良大夫也為法受惡惜也越竟
乃免宣子使趙穿逆公子黑臀於周而立之壬申朝於
武宫
　居乎數千載之下其事不可見也趙盾之獄亦難言
　矣弑君之賊明書於經而傳謂趙穿何居無己則穿
　之弑而盾之謀乎靈為不道斗摮膳宰其行事誠不
　足以為人君雖然豈天性哉君在襁褓未聞誨訓盾
　秉國政霸業以衰楚人曰北方可圖鄭人曰晉不足
　與非盾罪乎族子得兵先樹黨與君旣不仁臣又不
　遜至禍成伏甲而踆犬絶頷曰君之獒不如臣之獒
　也豈人臣禮哉乃左氏述孔子之言曰趙盾良大夫
　也為法受惡惜也越竟乃免此必非孔子之言也夫
　盾若與聞乎弑即至海外猶將罪之詎以越竟免哉
　且盾之於人積不能容先都箕鄭之流咸以私憾而
　除之矣董狐直書豈反能忍是又知必無其事而趙
　盾弑其君斷為孔子書法也
　　鄭靈之弑
(宣四/年)楚人獻黿於鄭靈公公子宋與子家將見子公之
食指動以示子家曰他日我如此必嘗異味及入宰夫
將解黿相視而笑公問之子家以告及食大夫黿召子
公而弗與也子公怒染指於鼎嘗之而出公怒欲殺子
公子公與子家謀先子家曰畜老猶憚殺之而况君乎
反譖子家子家懼而從之夏弑靈公書曰鄭公子歸生
弑其君夷權不足也君子曰仁而不武無能達也凡弑
君稱君君無道也稱臣臣之罪也鄭人立子良辭曰以
賢則去疾不足以順則公子堅長乃立襄公襄公將去
穆氏而舍子良子良不可曰穆氏宜存則固願也若將
亡之則亦皆亡去疾何為乃舍之皆為大夫　(十/年)鄭子
家卒鄭人討幽公之亂斵子家之棺而逐其族改葬幽
公諡之曰靈
　弑君之事可未同而謀哉且以一饌之隙而至於大
　逆為人君者不亦難乎知必有所由矣歸生自大棘
　戰勝以來權勢驕恣其君必有不能堪者子公故敢
　伺釁而動也子公欲弑必與歸生謀之是歸生能制
　子公矣不制之而反從之其蓄志寧一日哉斵棺逐
　族鄭人要自有公論也
　　楚越椒之亂
(文九/年)冬楚子越椒來聘執幣傲叔仲惠伯曰是必滅若
敖氏之宗傲其先君神弗福也　(宣四/年)初楚司馬子良
生子越椒子文曰必殺之是子也熊虎之狀而豺狼之
聲弗殺必滅若敖氏矣諺曰狼子野心是乃狼也其可
畜乎子良不可子文以為大慼及將死聚其族曰椒也
知政乃速行矣無及於難且泣曰鬼猶求食若敖氏之
鬼不其餒而及令尹子文卒鬭般為令尹子越為司馬
蒍賈為工正譖子揚而殺之子越為令尹已為司馬子
越又惡之乃以若敖氏之族圄伯嬴於轑陽而殺之遂
處烝野將攻王王以三王之子為質焉弗受師於漳澨
秋七月戊戌楚子與若敖氏戰於臯滸伯棼射王汰輈
及鼓跗著於丁寧又射汰輈以貫笠轂師懼退王使巡
師曰吾先君文王克息獲三矢焉伯棼竊其二盡於是
矣鼔而進之遂滅若敖氏初若敖娶於䢵生鬭伯比若
敖卒從其母畜於䢵淫於䢵子之女生子文焉䢵夫人
使棄諸夢中虎乳之䢵子田見之懼而歸夫人以告遂
使收之楚人謂乳穀謂虎於菟故命之曰鬭穀於菟以
其女妻伯比實為令尹子文其孫箴尹克黄使於齊還
及宋聞亂其人曰不可以入矣箴尹曰棄君之命獨誰
受之君天也天可逃乎遂歸復命而自拘於司敗王思
子文之治楚國也曰子文無後何以勸善使復其所改
命曰生
　楚莊初立外有庸麇百濮之虞内有儀爕越椒之亂
　國亦稱多故矣而皆不能為患者莊有以勝之也史
　謂莊之立也左鄭姬右越女坐鐘鼓之閒三年不出
　號令伍舉進諫乃罷淫樂而聽政是葢三年之内楚
　政方怠故庸濮儀爕乗隙交起至乎子越之亂則在
　三年之外矣勵政方新首干憲典宜其不能久也子
　文具知㡬之哲良不能從卒為大患及若敖滅王為
　立後以勸善焉雖曰善人有後厥為天道而莊王之
　權謀霸畧實見於此其為楚之雄主也不亦宜乎
　　陳靈之弑
(宣九/年)陳靈公與孔寧儀行父通於夏姬皆衷其衵服以
戲於朝洩冶諫曰公卿宣淫民無效焉且聞不令君其
納之公曰吾能改矣公告二子二子請殺之公弗禁遂
殺洩冶孔子曰詩云民之多辟無自立辟其洩冶之謂
乎　(十/年)陳靈公與孔寧儀行父飲酒於夏氏公謂行父
曰徴舒似女對曰亦似君徴舒病之公出自其廐射而
殺之二子奔楚　(十一/年)冬楚子為陳夏氏亂故伐陳謂
陳人無動將討於少西氏遂入陳殺夏徴舒轘諸栗門
因縣陳陳侯在晉申叔時使於齊反復命而退王使讓
之曰夏徴舒為不道弑其君寡人以諸侯討而戮之諸
侯縣公皆慶寡人女獨不慶寡人何故對曰猶可辭乎
王曰可哉曰夏徵舒弑其君其罪大矣討而戮之君之
義也抑人亦有言曰牽牛以蹊人之田而奪之牛牽牛
以蹊者信有罪矣而奪之牛罰已重矣諸侯之從也曰
討有罪也今縣陳貪其富也以討召諸侯而以貪歸之
無乃不可乎王曰善哉吾未之聞也反之可乎對曰可
哉吾儕小人所謂取諸其懐而與之也乃復封陳鄉取
一人焉以歸謂之夏州故書曰楚子入陳納公孫寧儀
行父於陳書有禮也
　株林澤陂風詩所以刺靈公也其亦孔之醜哉靈公
　無道政令怠荒火覿而道猶茀水涸而梁不成築臺
　夏南奪時廢事葢非止淫亂而已且病民焉已則病
　民而朝夕說駒於株野政由夏氏又焉免其弑逆乎
　洩冶知亡昧死直諫使從其言則君不没於夏南國
　不夷於九縣諫之益也愈於比干矣二子助惡不悛
　卒成廐中之禍春秋於此實深痛之楚人專伺中國
　乗釁而動其素智也莊王圖霸鷙乎成穆辰陵之盟
　陳成公業已從事矣無端而受孔儀之訟宣言討罪
　輒欲有陳詐以濟貪亦何恤乎神明之後也輿論不
　恊猶立夏州婦淫不誅而納其亂臣其不合於霸討
　也明矣夫徵舒大逆陳不能討莊王車裂以狥斯誠
　快舉也然而孔儀逄惡擅殺忠臣其罪寧宜末减哉
　旣誅夏南以謝陳靈亦當誅孔儀以謝洩冶乃狃於
　二子之先託強納於陳以亂人國左氏以為有禮無
　乃春秋所不許與
　　楚莊爭霸
(宣元/年)宋人之弑昭公也晉荀林父以諸侯之師伐宋宋
及晉平宋文公受盟於晉又㑹諸侯於扈將為魯討齊
皆取賂而還鄭穆公曰晉不足與也遂受盟於楚陳共
公之卒楚人不禮焉陳靈公受盟於晉秋楚子侵陳遂
侵宋晉趙盾帥師救陳宋㑹於棐林以伐鄭也楚蒍賈
救鄭遇於北林囚晉解揚晉人乃還晉人伐鄭以報北
林之役於是晉侯侈趙宣子為政驟諫而不入故不競
於楚　二年春鄭公子歸生受命於楚伐宋宋華元樂
呂御之二月壬子戰於大棘宋師敗績囚華元獲樂呂
及甲車四百六十乗俘二百五十人馘百人狂狡輅鄭
人鄭人入於井倒㦸而出之獲狂狡君子曰失禮違命
宜其為禽也戎昭果毅以聽之之謂禮殺敵為果致果
為毅易之戮也將戰華元殺羊食士其御羊斟不與及
戰曰疇昔之羊子為政今日之事我為政與入鄭師故
敗君子謂羊斟非人也以其私憾敗國殄民於是刑孰
大焉詩所謂人之無良者其羊斟之謂乎殘民以逞宋
人以兵車百乘文馬百駟以贖華元於鄭半入華元逃
歸立於門外告而入見叔牂曰子之馬然也對曰非馬
也其人也既合而來奔宋城華元為植廵功城者謳曰
□其目皤其腹棄甲而復于思于思棄甲復來使其驂
乘謂之曰牛則有皮犀兕尚多棄甲則那役人曰從其
有皮丹漆若何華元曰去之夫其口衆我寡夏晉趙盾
救焦遂自隂地及諸侯之師侵鄭以報大棘之役楚鬬
椒救鄭曰能欲諸侯而惡其難乎遂次於鄭以待晉師
趙盾曰彼宗競於楚殆將斃矣姑益其疾乃去之　(三/年)
晉侯伐鄭及郔鄭及晉平士㑹入盟楚子伐陸渾之戎
遂至於雒觀兵於周疆定王使王孫滿勞楚子楚子問
鼎之大小輕重焉對曰在德不在鼎昔夏之方有德也
逺方圖物貢金九牧鑄鼎象物百物而為之備使民知
神姦故民入川澤山林不逄不若魑魅罔兩莫能逄之
用能協於上下以承天休桀有昏德鼎遷於商載祀六
百商紂暴虐鼎遷於周德之休明雖小重也其姦回昏
亂雖大輕也天祚明德有所底止成王定鼎于郟鄏卜
世三十卜年七百天所命也周德雖衰天命未改鼎之
輕重未可問也夏楚人侵鄭鄭即晉故也　(四/年)冬楚子
伐鄭鄭未服也　(五/年)楚子伐鄭陳及楚平晉荀林父救
鄭伐陳　六年春晉衛侵陳陳即楚故也楚人伐鄭取
成而還(是為厲/之役)　七年春衛孫桓子來盟始通且謀㑹
晉也鄭及晉平公子宋之謀也故相鄭伯以㑹冬盟於
黑壤王叔桓公臨之以謀不睦晉侯之立也公不朝焉
又不使大夫聘晉人止公於㑹盟於黄父公不與盟以
賂免故黒壤之盟不書諱之也　(八/年)陳及晉平楚師伐
陳取成而還　(九/年)㑹於扈討不睦也陳侯不㑹晉荀林
父以諸侯之師伐陳晉侯卒於扈乃還楚子為厲之役
故伐鄭晉郤缺救鄭鄭伯敗楚師於柳棼國人皆喜唯
子良憂曰是國之災也吾死無日矣　(十/年)鄭及楚平諸
侯之師伐鄭取成而還楚子伐鄭晉士㑹救鄭逐楚師
於潁北諸侯之師戍鄭　十一年春楚子伐鄭及櫟子
良曰晉楚不務德而兵爭與其來者可也晉楚無信我
焉得有信乃從楚夏楚盟於辰陵陳鄭服也楚左尹子
重侵宋王待諸郔令尹蔿艾獵城沂使封人慮事以授
司徒量功命日分財用平板榦稱畚築程土物議逺邇
畧基趾具餱糧度有司事三旬而成不愆於素厲之役
鄭伯逃歸自是楚未得志焉鄭既受盟於辰陵又徼事
於晉　十二年春楚子圍鄭旬有七日鄭人卜行成不
吉卜臨於大宫且巷出車吉國人大臨守陴者皆哭楚
子退師鄭人修城進復圍之三月克之入自皇門至於
逵路鄭伯肉袒牽羊以逆曰孤不天不能事君使君懐
怒以及敝邑孤之罪也敢不唯命是聽其俘諸江南以
實海濱亦唯命其翦以賜諸侯使臣妾之亦唯命若惠
顧前好徼福於厲宣桓武不泯其社稷使改事君夷於
九縣君之惠也孤之願也非所敢望也敢布腹心君實
圖之左右曰不可許也得國無赦王曰其君能下人必
能信用其民矣庸可㡬乎退三十里而許之平潘尫入
盟子良出質夏六月晉師救鄭荀林父將中軍先縠佐
之士㑹將上軍郤克佐之趙朔將下軍欒書佐之趙括
趙嬰齊為中軍大夫鞏朔韓穿為上軍大夫荀首趙同
為下軍大夫韓厥為司馬及河聞鄭既及楚平桓子欲
還曰無及於鄭而勦民焉用之楚歸而動不後隨武子
曰善㑹聞用師觀釁而動徳刑政事典禮不易不可敵
也不為是征楚軍討鄭怒其貳而哀其卑叛而伐之服
而舍之徳刑成矣伐叛刑也柔服徳也二者立矣昔嵗
入陳今兹入鄭民不罷勞君無怨讟政有經矣荆尸而
舉商農工賈不敗其業而卒乘輯睦事不奸矣蒍敖為
宰擇楚國之令典軍行右轅左追蓐前茅慮無中權後
勁百官象物而動軍政不戒而備能用典矣其君之舉
也内姓選於親外姓選於舊舉不失徳賞不失勞老有
加恵旅有施舍君子小人物有服章貴有常尊賤有等
威禮不逆矣德立刑行政成事時典從禮順若之何敵
之見可而進知難而退軍之善政也兼弱攻昧武之善
經也子姑整軍而經武乎猶有弱而昧者何必楚仲虺
有言曰取亂侮亡兼弱也汋曰於鑠王師遵養時晦耆
昧也武曰無競惟烈撫弱耆昧以務烈所可也彘子曰
不可晉所以霸師武臣力也今失諸侯不可謂力有敵
而不從不可謂武由我失霸不如死且成師以出聞敵
彊而退非夫也命為軍帥而卒以非夫唯羣子能我弗
為也以中軍佐濟知莊子曰此師殆哉周易有之在師
䷆之臨䷒曰師出以律否臧凶執事順成為臧逆
為否衆散為弱川壅為澤有力以如己也故曰律否臧
且律竭也盈而以竭夭且不整所以凶也不行之謂臨
有帥而不從臨孰甚焉此之謂矣果遇必敗彘子尸之
雖免而歸必有大咎韓獻子謂桓子曰彘子以偏師䧟
子罪大矣子為元帥師不用命誰之罪也失屬亡師為
罪已重不如進也事之不㨗惡有所分與其專罪六人
同之不猶愈乎師遂濟楚子北師次於郔沈尹將中軍
子重將左子反將右將飲馬於河而歸聞晉師既濟王
欲還嬖人伍參欲戰令尹孫叔敖弗欲曰昔嵗入陳今
兹入鄭不無事矣戰而不㨗參之肉其足食乎參曰若
事之㨗孫叔為無謀矣不㨗參之肉將在晉軍可得食
乎令尹南轅反斾伍參言於王曰晉之從政者新未能
行令其佐先縠剛愎不仁未肯用命其三帥者專行不
獲聽而無上衆誰適從此行也晉師必敗且君而逃臣
若社稷何王病之告令尹改乘轅而北之次於管以待
之晉師在敖鄗之間鄭皇戍使如晉師曰鄭之從楚社
稷之故也未有貳心楚師驟勝而驕其師老矣而不設
備子擊之鄭師為承楚師必敗彘子曰敗楚服鄭於此
在矣必許之欒武子曰楚自克庸以來其君無日不討
國人而訓之于民生之不易禍至之無日戒懼之不可
以怠在軍無日不討軍實而申儆之于勝之不可保紂
之百克而卒無後訓之以若敖蚡冒篳路藍縷以啓山
林箴之曰民生在勤勤則不匱不可謂驕先大夫子犯
有言曰師直為壯曲為老我則不徳而徼怨於楚我曲
楚直不可謂老其君之戎分為二廣廣有一卒卒偏之
兩右廣初駕數及日中左則受之以至於昏内官序當
其夜以待不虞不可謂無備子良鄭之良也師叔楚之
崇也師叔入盟子良在楚楚鄭親矣來勸我戰我克則
來不克遂往以我卜也鄭不可從趙括趙同曰率師以
來唯敵是求克敵得屬又何俟必從彘子知季曰原屏
咎之徒也趙莊子曰欒伯善哉實其言必長晉國楚少
宰如晉師曰寡君少遭閔凶不能文聞二先君之出入
此行也將鄭是訓定豈敢求罪於晉二三子無淹久隨
季對曰昔平王命我先君文侯曰與鄭夾輔周室毋廢
王命今鄭不率寡君使羣臣問諸鄭豈敢辱候人敢拜
君命之辱彘子以為諂使趙括從而更之曰行人失辭
寡君使羣臣遷大國之迹於鄭曰無辟敵羣臣無所逃
命楚子又使求成於晉晉人許之盟有日矣楚許伯御
樂伯攝叔為右以致晉師許伯曰吾聞致師者御靡旌
摩壘而還樂伯曰吾聞致師者左射以菆代御執轡御
下兩馬掉鞅而還攝叔曰吾聞致師者右入壘折馘執
俘而還皆行其所聞而復晉人逐之左右角之樂伯左
射馬而右射人角不能進矢一而已麋興於前射麋麗
龜晉鮑癸當其後使攝叔奉麋獻焉曰以嵗之非時獻
禽之未至敢膳諸從者鮑癸止之曰其左善射其右有
辭君子也既免晉魏錡求公族未得而怒欲敗晉師請
致師弗許請使許之遂往請戰而還楚潘黨逐之及滎
澤見六麋射一麋以顧獻曰子有軍事獸人無乃不給
於鮮敢獻於從者叔黨命去之趙旃求卿未得且怒於
失楚之致師者請挑戰弗許請召盟許之與魏錡皆命
而往郤獻子曰二憾往矣弗備必敗彘子曰鄭人勸戰
弗敢從也楚人求成弗能好也師無成命多備何為士
季曰備之善若二子怒楚楚人乘我䘮師無日矣不如
備之楚之無惡除備而盟何損於好若以惡來有備不
敗且雖諸侯相見軍衛不徹警也彘子不可士季使鞏
朔韓穿帥七覆於敖前故上軍不敗趙嬰齊使其徒先
具舟於河故敗而先濟潘黨既逐魏錡趙旃夜至於楚
軍席於軍門之外使其徒入之楚子為乘廣三十乘分
為左右右廣鷄鳴而駕日中而說左則受之日入而說
許偃御右廣養由基為右彭名御左廣屈蕩為右乙卯
王乘左廣以逐趙旃趙旃棄車而走林屈蕩搏之得其
甲裳晉人懼二子之怒楚師也使軘車逆之潘黨望其
塵使騁而告曰晉師至矣楚人亦懼王之入晉軍也遂
出陳孫叔曰進之寧我薄人無人薄我詩云元戎十乘
以先啓行先之也軍志曰先人有奪人之心薄之也遂疾
進師車馳卒奔乘晉軍桓子不知所為鼔於軍中曰先
濟者有賞中軍下軍爭舟舟中之指可掬也晉師右移
上軍未動工尹齊將右拒卒以逐下軍楚子使唐狡與
蔡鳩居告唐恵侯曰不穀不徳而貪以遇大敵不穀之
罪也然楚不克君之羞也敢藉君靈以濟楚師使潘黨
率游闕四十乘從唐侯以為左拒以從上軍駒伯曰待
諸乎隨季曰楚師方壯若萃於我吾師必盡不如收而
去之分謗生民不亦可乎殿其卒而退不敗王見右廣
將從之乘屈蕩尸之曰君以此始亦必以終自是楚之
乘廣先左晉人或以廣隊不能進楚人惎之脫扄少進
馬還又惎之㧞斾投衡乃出顧曰吾不如大國之數奔
也趙旃以其良馬二濟其兄與叔父以他馬反遇敵不
能去棄車而走林逢大夫與其二子乘謂其二子無顧
顧曰趙傁在後怒之使下指木曰尸女於是授趙旃綏
以免明日以表尸之皆重獲在木下楚熊負羈囚知罃
知莊子以其族反之厨武子御下軍之士多從之毎射
抽矢菆納諸厨子之房厨子怒曰非子之求而蒲之愛
董澤之蒲可勝既乎知季曰不以人子吾子其可得乎
吾不可以苟射故也射連尹襄老獲之遂載其尸射公
子穀臣囚之以二者還及昏楚師軍於邲晉之餘師不
能軍宵濟亦終夜有聲丙辰楚重至於邲遂次於衡雍
潘黨曰君盍築武軍而收晉尸以為京觀臣聞克敵必
示子孫以無忘武功楚子曰非爾所知也夫文止戈為
武武王克商作頌曰載戢干戈載櫜弓矢我求懿徳肆
于時夏允王保之又作武其卒章曰耆定爾功其三曰
鋪時繹思我徂惟求定其六曰綏萬邦屢豐年夫武禁
暴戢兵保大定功安民和衆豐財者也故使子孫無忘
其章今我使二國暴骨暴矣觀兵以威諸侯兵不戢矣
暴而不戢安能保大猶有晉在焉能定功所違民欲猶
多民何安焉無徳而强争諸侯何以和衆利人之㡬而
安人之亂以為己榮何以豐財武有七徳我無一焉何
以示子孫其為先君宮告成事而已武非吾功也古者
明王伐不敬取其鯨鯢而封之以為大戮於是乎有京
觀以懲淫慝今罪無所而民皆盡忠以死君命又可以
為京觀乎祀於河作先君宮告成事而還鄭伯許男如
楚秋晉師歸桓子請死晉侯欲許之士貞子諫曰不可
城濮之役晉師三日穀文公猶有憂色左右曰有喜而
憂如有憂而喜乎公曰得臣猶在憂未歇也困獸猶鬬
况國相乎及楚殺子玉公喜而後可知也曰莫余毒也
已是晉再克而楚再敗也楚是以再世不競今天或者
大警晉也而又殺林父以重楚勝其無乃久不競乎林
父之事君也進思盡忠退思補過社稷之衛也若之何
殺之夫其敗也如日月之食焉何損於明晉侯使復其
位冬楚子伐蕭宋華椒以蔡人救蕭蕭人囚熊相宜僚
及公子丙王曰勿殺吾退蕭人殺之王怒遂圍蕭蕭潰
申公巫臣曰師人多寒王廵三軍拊而免之三軍之士
皆如挾纊遂傅於蕭還無社與司馬卯言號申叔展叔
展曰有麥麴乎曰無有山鞠窮乎曰無河魚腹疾奈何
曰目於眢井而拯之若為茅絰哭井則已明日蕭潰申
叔視其井則茅絰存焉號而出之晉原縠宋華椒衛孔
達曹人同盟於清丘曰恤病討貳於是卿不書不實其
言也宋為盟故伐陳衛人救之孔達曰先君有約言焉
若大國討我則死之　(十三/年)夏楚子伐宋以其救蕭也
君子曰清丘之盟唯宋可以免焉秋赤狄伐晉及清先
縠召之也冬晉人討邲之敗與清之師歸罪於先縠而
殺之盡滅其族君子曰惡之來也已則取之其先縠之
謂乎清丘之盟晉以衛之救陳也討焉使人弗去曰罪
無所歸將加而師孔達曰苟利社稷請以我說罪我之
由我則為政而亢大國之討將以誰任我則死之　十
四年春孔達縊而死衛人以說於晉而免遂告於諸侯
曰寡君有不令之臣達搆我敝邑於大國既伏其罪矣
敢告衛人以為成勞復室其子使復其位夏晉侯伐鄭
為邲故也告於諸侯蒐焉而還中行桓子之謀也曰示
之以整使謀而來鄭人懼使子張代子良於楚鄭伯如
楚謀晉故也鄭以子良為有禮故召之楚子使申舟聘
於齊曰無假道於宋亦使公子馮聘於晉不假道於鄭
申舟以孟諸之役惡宋曰鄭昭宋聾晉使不害我則必
死王曰殺女我伐之見犀而行及宋宋人止之華元曰
過我而不假道鄙我也鄙我亡也殺其使者必伐我伐
我亦亡也亡一也乃殺之楚子聞之投袂而起屨及於
窒皇劔及於寢門之外車及於蒲胥之市秋九月楚子
圍宋孟獻子言於公曰臣聞小國之免於大國也聘而
獻物於是有庭實旅百朝而獻功於是有容貎采章嘉
淑而有加貨謀其不免也誅而薦賄則無及也今楚在
宋君其圖之公說　十五年春公孫歸父㑹楚子於宋
宋人使樂嬰齊告急於晉晉侯欲救之伯宗曰不可古
人有言曰雖鞭之長不及馬腹天方授楚未可與爭雖
晉之强能違天乎諺曰髙下在心川澤納汙山藪藏疾
瑾瑜匿瑕國君含垢天之道也君其待之乃止使解揚
如宋使無降楚曰晉師悉起將至矣鄭人囚而獻諸楚
楚子厚賂之使反其言不許二而許之登諸樓車使呼
宋人而告之遂致其君命楚子將殺之使與之言曰爾
既許不穀而反之何故非我無信女則棄之速即爾刑
對曰臣聞之君能制命為義臣能承命為信信載義而
行之為利謀不失利以衛社稷民之主也義無二信信
無二命君之賂臣不知命也受命以出有死無霣又可
賂乎臣之許君以成命也死而成命臣之禄也寡君有
信臣下臣獲考死又何求楚子舍之以歸夏五月楚師
將去宋申犀稽首於王之馬前曰毋畏知死而不敢廢
王命王棄言焉王不能答申叔時僕曰築室反耕者宋
必聽命從之宋人懼使華元夜入楚師登子反之牀起
之曰寡君使元以病告曰敝邑易子而食析骸以㸑雖
然城下之盟有以國斃不能從也去我三十里唯命是
聽子反懼與之盟而告王退三十里宋及楚平華元為
質盟曰我無爾詐爾無我虞　(成/公)三年春諸侯伐鄭次
於伯牛討邲之役也遂東侵鄭鄭公子偃帥師禦之使
東鄙覆諸鄤敗諸丘輿皇戍如楚獻㨗晉人歸楚公子
穀臣與連尹襄老之尸於楚以求知罃於是荀首佐中
軍矣故楚人許之王送知罃曰子其怨我乎對曰二國
治戎臣不才不勝其任以為俘馘執事不以釁鼔使歸
即戮君之惠也臣實不才又誰敢怨王曰然則徳我乎
對曰二國圖其社稷而求紓其民各懲其忿以相宥也
兩釋纍囚以成其好二國有好臣不與及其誰敢徳王
曰子歸何以報我對曰臣不任受怨君亦不任受徳無
怨無徳不知所報王曰雖然必告不穀對曰以君之靈
纍臣得歸骨於晉寡君之以為戮死且不朽若從君之
惠而免之以賜君之外臣首首其請於寡君而以戮於
宗亦死且不朽若不獲命而使嗣宗職次及於事而帥
偏師以修封疆雖遇執事其弗敢違其竭力致死無有
二心以盡臣禮所以報也王曰晉未可與爭重為之禮
而歸之荀罃之在楚也鄭賈人有將寘諸褚中以出既
謀之未行而楚人歸之賈人如晉荀罃善視之如實出
已賈人曰吾無其功敢有其實乎吾小人不可以厚誣
君子遂適齊
　病霸者楚也春秋何為而予莊王乎晉政日怠諸夏
　離叛相與俛首而服楚焉辰陵之役經無貶詞說春
　秋者遂居然以霸目楚子矣嗚呼聖人豈得已哉晉
　自靈公無道文襄霸衰盟㑹皆出於大夫趙盾驟諫
　不入卒有弑逆之禍然猶曰晉侯弱故也諸侯失望
　久矣至乎成公之立春秋幸焉兩㑹諸侯公皆親行
　於黄父則執魯宣於扈則伐陳靈正詞討擕張師伐
　罪中國庶乎其有霸與而究之陳鄭之郊無日不有
　楚師則何居乎曰政在趙氏成公猶靈公也在位不
　永志弗克終彼楚莊誠一世之雄也晉方多難奚堪
　與抗耶楚欲效桓文之事故强為仁義之言其於陳
　也既縣而復封之則曰不貪其富於是乎釋陳而得
　陳矣其於鄭也既入而復和之則曰其君下人於是
　乎釋鄭而得鄭矣其於宋也既困而復盟之則曰爾
　無我虞於是乎釋宋而得宋矣邲戰不競晉國震驚
　清丘弗信衞人渝盟莊王至此豈猶有顧中國者乎
　知三國之不可取而不取以德為威諸夏盡得故申
　叔不賀而獻蹊田之諭子反在師而受登床之盟君
　臣之間有成謀焉為操為舍總以收中國之霸權也
　善哉晉人之料楚也欒武子曰楚自克庸以來其君
　不驕隨武子曰民不罷勞君無怨讟夫莊之為莊晉
　固已明知之矣知之而猶與戰其罪寧止在彘子哉
　　晉滅赤狄
(宣六/年)秋赤狄伐晉圍懐及邢丘晉侯欲伐之中行桓子
曰使疾其民以盈其貫將可殪也周書曰殪戎殷此類
之謂也　(七/年)赤狄侵晉取向隂之禾　(十一/年)晉郤成子
求成於衆狄衆狄疾赤狄之役遂服於晉秋㑹於攅函
衆狄服也是行也諸大夫欲召狄郤成子曰吾聞之非
徳莫如勤非勤何以求人能勤有繼其從之也詩曰文
王既勤止文王猶勤况寡徳乎　(十五/年)潞子嬰兒之夫
人晉景公之姊也酆舒為政而殺之又傷潞子之目晉
侯将伐之諸大夫皆曰不可酆舒有三雋才不如待後
之人伯宗曰必伐之狄有五罪雋才雖多何補焉不祀
一也耆酒二也棄仲章而奪黎氏地三也虐我伯姬四
也傷其君目五也怙其雋才而不以茂德兹益罪也後
之人或者將敬奉徳義以事神人而申固其命若之何
待之不討有罪曰將待後後有辭而討焉毋乃不可乎
夫恃才與衆亡之道也商紂由之故滅天反時為災地
反物為妖民反徳為亂亂則妖災生故文反正為乏盡
在狄矣晉侯從之六月癸卯晉荀林父敗赤狄於曲梁
辛亥滅潞鄷舒奔衞衞人歸諸晉晉人殺之晉侯賞桓
子狄臣千室亦賞士伯以瓜衍之縣曰吾獲狄土子之
功也微子吾䘮伯氏矣羊舌職說是賞也曰周書所謂
庸庸祗祗者謂此物也夫士伯庸中行伯君信之亦庸
士伯此之謂明徳矣文王所以造周不是過也故詩曰
陳錫載周能施也率是道也其何不濟　十六年春晉
士㑹帥師滅赤狄甲氏及留吁鐸辰三月獻狄俘晉侯
請於王戊申以黻冕命士㑹將中軍且為大傅於是晉
國之盗逃奔於秦羊舌職曰吾聞之禹稱善人不善人
逺此之謂也夫詩曰戰戰兢兢如臨深淵如履薄氷善
人在上也善人在上則國無幸民諺曰民之多幸國之
不幸也是無善人之謂也　(成三/年)晉郤克衞孫良夫伐
廧咎如討赤狄之餘焉廧咎如潰上失民也
　赤狄白狄以衣色名入春秋來世為諸夏之患東則
　齊當其衝南則鄭當其衝東南則界衞西南則界晉
　一盛於莊閔之際而齊桓公救邢衞以攘之再盛於
　僖文之際而晉襄公敗箕以創之中國有霸狄所憚
　也齊桓衰而狄熾則救齊以伐衞黨叔帶以伐周間
　晉文有鄭虞以侵齊乘衞成初歸國以圍衞四十年
　間横行中國未嘗稍挫也晉襄没而狄逞則侵齊而
　又越齊以及魯伐衞而又越衞以及宋狄之無忌較
　昔為甚僑如之獲春秋大之然止能殄其一種而未
　能滅其族類也及乎宣公之世狄勢亦分葢衆狄之
　中赤狄最彊而赤狄之中潞氏為大比嵗侵齊晉人
　懼焉攅函之㑹先離其黨間鄷舒之不臣因滅潞而
　有其土次及甲氏留吁之屬除惡務盡無俾遺種晉
　景之於赤狄也能殱其類矣雖然春秋猶有貶焉酆
　舒之亂其罪在下傷君目殺夫人其大惡也鄷舒奔
　衞潞氏之亂靖矣滅其國而以其君歸非定潞氏實
　利之焉蹊田奪牛晉能免其譏乎荀林父士㑹之帥
　經皆不書至伐廧咎如郤克孫良夫又具書不書之
　而貶在晉具書之而貶并及衛矣於斯時也楚莊肆
　虐宋人告急不能出師以争諸侯而方沾沾赤狄以
　逞其志則晉之不競於楚也豈無故而遂然
　　王師敗於茅戎
(文十/七年)秋周甘歜敗戎於邥垂乘其飲酒也　(成/公)元年春
晉侯使瑕嘉平戎於王單襄公如晉拜成劉康公徼戎
將遂伐之叔服曰背盟而欺大國此必敗背盟不祥欺
大國不義神人弗助將何以勝不聽遂伐茅戎三月癸
未敗績於徐吾氏秋王人來告敗
　若據公穀則皆以晉敗之矣考曲沃叛王以來晉世
　世無與王為難者胡為而一旦敗王師耶且移誅貿
　戎春秋不亦掩惡乎善哉劉氏之言曰聖人立法以
　垂後世一書王師敗績於茅戎而尊王之義與王自
　取敗之道及諸侯不勤王之義咸得而見矣
　　晉景楚共狎盟
(宣/公)十三年春齊師伐莒莒恃晉而不事齊故也　十七
年春晉侯使郤克徴㑹於齊齊頃公帷婦人使觀之郤
子登婦人笑於房獻子怒出而誓曰所不此報無能渉
河獻子先歸使欒京廬待命於齊曰不得齊事無復命
矣郤子至請伐齊晉侯弗許請以其私屬又弗許齊侯
使髙固晏弱蔡朝南郭偃㑹及斂盂髙固逃歸夏㑹於
斷道討貳也盟於卷楚辭齊人晉人執晏弱於野王執
蔡朝於原執南郭偃於温苖賁皇使見晏桓子歸言於
晉侯曰夫晏子何罪昔者諸侯事吾先君皆如不逮舉
言羣臣不信諸侯皆有貳志齊君恐不得禮故不出而
使四子來左右或沮之曰君不出必執吾使故髙子及
斂盂而逃夫三子者曰若絶君好寧歸死焉為是犯難
而來吾若善逆彼以懐來者吾又執之以信齊沮吾不
既過矣乎過而不改而又久之以成其悔何利之有焉
使反者得辭而害來者以懼諸侯將焉用之晉人緩之
逸秋八月晉師還范武子將老召文子曰燮乎吾聞之
喜怒以類者鮮易者實多詩曰君子如怒亂庶遄沮君
子如祉亂庶遄已君子之喜怒以已亂也弗己者必益
之郤子其或者欲已亂於齊乎不然余懼其益之也余
將老使郤子逞其志庶有豸乎爾從二三子唯敬乃請
老郤獻子為政　十八年春晉侯衞大子臧伐齊至於
陽穀齊侯㑹晉侯盟於繒以公子彊為質於晉晉師還
蔡朝南郭偃逃歸夏公使如楚乞師欲以伐齊楚莊王
卒楚師不出既而用晉師楚於是乎有蜀之役　(成元/年)
為齊難故作丘甲聞齊將出楚師夏盟於赤棘冬臧宣
叔令修賦繕完具守備曰齊楚結好我新與晉盟晉楚
争盟齊師必至雖晉人伐齊楚必救之是齊楚同我也
知難而有備乃可以逞　二年春齊侯伐我北鄙圍龍
頃公之嬖人盧蒲就魁門焉龍人囚之齊侯曰勿殺吾
與而盟無入而封弗聽殺而膊諸城上齊侯親鼔士陵
城三日取龍遂南侵及巢丘衞侯使孫良夫石稷寗相
向禽將侵齊與齊師遇石子欲還孫子曰不可以師伐
人遇其師而還將謂君何若知不能則如無出今既遇
矣不如戰也夏有(闕文失新/築戰事)石成子曰師敗矣子不少
須衆懼盡子䘮師徒何以復命皆不對又曰子國卿也
隕子辱矣子以衆退我此乃止且告車來甚衆齊師乃
止次於鞠居新築人仲叔于奚救孫桓子桓子是以免
既衞人賞之以邑辭請曲縣繁纓以朝許之仲尼聞之
曰惜也不如多與之邑唯器與名不可以假人君之所
司也名以出信信以守器器以藏禮禮以行義義以生
利利以平民政之大節也若以假人與人政也政亡則
國家從之弗可止也己孫桓子還於新築不入遂如晉
乞師臧宣叔亦如晉乞師皆主郤獻子晉侯許之七百
乘郤子曰此城濮之賦也有先君之明與先大夫之肅
故㨗克於先大夫無能為役請八百乘許之郤克將中
軍士爕佐上軍欒書將下軍韓厥為司馬以救魯衞臧
宣叔逆晉師且道之季文子帥師㑹之及衛地韓獻子
將斬人郤獻子馳將救之至則既斬之矣郤子使速以
狥告其僕曰吾以分謗也師從齊師於莘六月壬申師
至於靡笄之下齊侯使請戰曰子以君師辱於敝邑不
腆敝賦詰朝請見對曰晉與魯衛兄弟也來告曰大國
朝夕釋憾於敝邑之地寡君不忍使羣臣請於大國無
令輿師淹於君地能進不能退君無所辱命齊侯曰大
夫之許寡人之願也若其不許亦將見也齊髙固入晉
師桀石以投人禽之而乘其車繫桑本焉以狥齊壘曰
欲勇者賈余餘勇癸酉師陳於鞌邴夏御齊侯逄丑父
為右晉解張御郤克鄭丘緩為右齊侯曰余姑翦滅此
而朝食不介馬而馳之郤克傷於矢流血及屨未絶鼓
音曰余病矣張侯曰自始合而矢貫余手及肘余折以
御左輪朱殷豈敢言病吾子忍之緩曰自始合苟有險
余必下推車子豈識之然子病矣張侯曰師之耳目在
吾旗鼓進退從之此車一人殿之可以集事若之何其
以病敗君之大事也擐甲執兵固即死也病未及死吾
子勉之左并轡右援枹而鼔馬逸不能止師從之齊師
敗績逐之三周華不注韓厥夢子輿謂己曰且辟左右
故中御而從齊侯邴夏曰射其御者君子也公曰謂之
君子而射之非禮也射其左越於車下射其右斃於車
中綦毋張䘮車從韓厥曰請寓乘從左右皆肘之使立
於後韓厥俛定其右逄丑父與公易位將及華泉驂絓
於木而止丑父寢於轏中蛇出於其下以肱擊之傷而
匿之故不能推車而及韓厥執縶馬前再拜稽首奉觴
加璧以進曰寡君使羣臣為魯衛請曰無令輿師陷入
君地下臣不幸屬當戎行無所逃隠且懼奔辟而忝兩
君臣辱戎士敢告不敏攝官承乏丑父使公下如華泉
取飲鄭周父御佐車宛茷為右載齊侯以免韓厥獻丑
父郤獻子將戮之呼曰自今無有代其君任患者有一
於此將為戮乎郤子曰人不難以死免其君我戮之不
祥赦之以勸事君者乃免之齊侯免求丑父三入三出
毎出齊師以帥退入於狄卒狄卒皆抽戈盾冐之以入
於衞師衞師免之遂自徐闗入齊侯見保者曰勉之齊
師敗矣辟女子女子曰君免乎曰免矣曰銳師徒免乎
曰免矣曰苟君與吾父免矣可若何乃奔齊侯以為有
禮既而問之辟司徒之妻也子之石窌晉師從齊師入
自丘輿擊馬陘齊侯使賓媚人賂以紀甗玉磬與地不
可則聽客之所為賓媚人致賂晉人不可曰必以蕭同
叔子為質而使齊之封内盡東其畝對曰蕭同叔子非
他寡君之母也若以匹敵則亦晉君之母也吾子布大
命於諸侯而曰必質其母以為信其若王命何且是以
不孝令也詩曰孝子不匱永錫爾類若以不孝令於諸
侯其無乃非徳類也乎先王疆理天下物土之宜而布
其利故詩曰我疆我理南東其畝今吾子疆理諸侯而
曰盡東其畝而已唯吾子戎車是利無顧土宜其無乃
非先王之命也乎反先王則不義何以為盟主其晉實
有闕四王之王也樹徳而濟同欲焉五伯之霸也勤而
撫之以役王命今吾子求合諸侯以逞無疆之欲詩曰
布政優優百禄是遒子實不優而棄百禄諸侯何害焉
不然寡君之命使臣則有辭矣曰子以君師辱於敝邑
不腆敝賦以犒從者畏君之震師徒撓敗吾子惠徼齊
國之福不冺其社稷使繼舊好唯是先君之敝器土地
不敢愛子又不許請收合餘燼背城借一敝邑之幸亦
云從也况其不幸敢不唯命是聽魯衞諫曰齊疾我矣
其死亡者皆親暱也子若不許讎我必甚唯子則又何
求子得其國寳我亦得地而紓於難其榮多矣齊晉亦
唯天所授豈必晉晉人許之對曰羣臣帥賦輿以為魯
衞請若苟有以藉口而復於寡君君之惠也敢不唯命
是聽禽鄭自師逆公秋七月晉師及齊國佐盟於爰婁
使齊人歸我汶陽之田公㑹晉師於上鄍賜三帥先路
三命之服司馬司空輿師候正亞旅皆受一命之服九
月衞穆公卒晉三子自役弔焉哭於大門之外衞人逆
之婦人哭於門内送亦如之遂常以葬晉師歸范文子
後入武子曰無為吾望爾也乎對曰師有功國人喜以
逆之先入必屬耳目焉是代帥受名也故不敢武子曰
吾知免矣郤伯見公曰子之力也夫對曰君之訓也二
三子之力也臣何力之有焉范叔見勞之如郤伯對曰
庚所命也克之制也燮何力之有焉欒伯見公亦如之
對曰燮之詔也士用命也書何力之有焉宣公使求好
於楚莊王卒宣公薨不克作好公即位受盟於晉㑹晉
伐齊衞人不行使於楚而亦受盟於晉從於伐齊故楚
令尹子重為陽橋之役以救齊將起師子重曰君弱羣
臣不如先大夫師衆而後可詩曰濟濟多士文王以寧
夫文王猶用衆況吾儕乎且先君莊王屬之曰無徳以
及逺方莫如惠恤其民而善用之乃大戸己責逮鰥救
乏赦罪悉師王卒盡行彭名御戎蔡景公為左許靈公
為右二君弱皆强冠之冬楚師侵衞遂侵我師於蜀使
臧孫往辭曰楚逺而久固將退矣無功而受名臣不敢
楚侵及陽橋孟孫請往賂之以執斵執鍼織紝皆百人
公衡為質以請盟楚人許平十一月公及楚公子嬰齊
蔡侯許男秦右大夫說宋華元陳公孫寧衞孫良夫鄭
公子去疾及齊國之大夫盟於蜀卿不書匱盟也於是
乎畏晉而竊與楚盟故曰匱盟蔡侯許男不書乘楚車
也謂之失位君子曰位其不可不慎也乎蔡許之君一
失其位不得列於諸侯况其下乎詩曰不解於位民之
攸暨其是之謂矣楚師及宋公衡逃歸臧宣叔曰衡父
不忍數年之不宴以棄魯國國將若之何誰居後之人
必有任是夫國棄矣是行也晉辟楚畏其衆也君子曰
衆之不可以己也大夫為政猶以衆克况明君而善用
其衆乎大誓所謂商兆民離周十人同者衆也晉侯使
鞏朔獻齊㨗於周王弗見使單襄公辭焉曰蠻夷戎狄
不式王命淫湎毁常王命伐之則有獻㨗王親受而勞
之所以懲不敬勸有功也兄弟甥舅侵敗王畧王命伐
之告事而已不獻其功所以敬親暱禁淫慝也今叔父
克遂有功於齊而不使命卿鎭撫王室所使來撫余一
人而鞏伯實來未有職司於王室又奸先王之禮余雖
欲於鞏伯其敢廢舊典以忝叔父夫齊甥舅之國也而
大師之後也寧不亦淫從其欲以怒叔父抑豈不可諫
誨士莊伯不能對王使委於三吏禮之如侯伯克敵使
大夫告慶之禮降於卿禮一等王以鞏伯宴而私賄之
使相告之曰非禮也勿籍　(三/年)夏公如晉拜汶陽之田
秋叔孫僑如圍棘取汶陽之田棘不服故圍之冬十一
月晉侯使荀庚來聘且尋盟衞侯使孫良夫來聘且尋
盟公問諸臧宣叔曰中行伯之於晉也其位在三孫子
之於衞也位為上卿將誰先對曰次國之上卿當大國
之中中當其下下當其上大夫小國之上卿當大國之
下卿中當其上大夫下當其下大夫上下如是古之制
也衞在晉不得為次國晉為盟主其將先之丙午盟晉
丁未盟衞禮也十二月甲戌晉作六軍韓厥趙括鞏朔
韓穿荀騅趙旃皆為卿賞鞌之功也齊侯朝於晉將授
玉郤克趨進曰此行也君為婦人之笑辱也寡君未之
敢任晉侯享齊侯齊侯視韓厥韓厥曰君知厥也乎齊
侯曰服改矣韓厥登舉爵曰臣之不敢愛死為兩君之
在此堂也　(四/年)夏公如晉晉侯見公不敬季文子曰晉
侯必不免詩曰敬之敬之天惟顯思命不易哉夫晉侯
之命在諸侯矣可不敬乎秋公至自晉欲求成於楚而
叛晉季文子曰不可晉雖無道未可叛也國大臣睦而
邇於我諸侯聽焉未可以貳史佚之志有之曰非我族
類其心必異楚雖大非吾族也其肯字我乎公乃止
(五/年)夏晉荀首如齊逆女故宣伯餫諸穀宋公子圍龜為
質於楚而歸華元享之請鼔譟以出鼓譟以復入曰習
攻華氏宋公殺之冬同盟於蟲牢鄭服也諸侯謀復㑹
宋公使向為人辭以子靈之難　(六/年)二月季文子以鞌
之功立武宫非禮也聽於人以救其難不可以立武立
武由己非由人也三月晉伯宗夏陽說衛孫良夫寗相
鄭人伊雒之戎陸渾蠻氏侵宋以其辭㑹也師於鍼衞
人不保說欲襲衞曰雖不可入多俘而歸有罪不及死
伯宗曰不可衞唯信晉故師在其郊而不設備若襲之
是棄信也雖多衞俘而晉無信何以求諸侯乃止師還
衞人登陴晉人謀去故絳諸大夫皆曰必居郇瑕氏之
地沃饒而近盬國利君樂不可失也韓獻子新將中軍
且為僕大夫公揖而入獻子從公立於寢庭謂獻子曰
何如對曰不可郇瑕氏土薄水淺其惡易覯易覯則民
愁民愁則墊隘於是乎有沈溺重膇之疾不如新田土
厚水深居之不疾有汾澮以流其惡且民從教十世之
利也夫山澤林盬國之寳也國饒則民驕佚近寳公室
乃貧不可謂樂公說從之夏四月丁丑晉遷於新田子
叔聲伯如晉命伐宋秋孟獻子叔孫宣伯侵宋晉命也
楚子重伐鄭鄭從晉故也冬季文子如晉賀遷也晉欒
書救鄭與楚師遇於繞角楚師還晉師遂侵蔡楚公子
申公子成以申息之師救蔡禦諸桑隧趙同趙括欲戰
請於武子武子將許之知莊子范文子韓獻子諫曰不
可吾來救鄭楚師去我吾遂至於此是遷戮也戮而不
已又怒楚師戰必不克雖克不令成師以出而敗楚之
二縣何榮之有焉若不能敗為辱己甚不如還也乃遂
還於是軍帥之欲戰者衆或謂欒武子曰聖人與衆同
欲是以濟事子盍從衆子為大政將酌於民者也子之
佐十一人其不欲戰者三人而已欲戰者可謂衆矣商
書曰三人占從二人衆故也武子曰善鈞從衆夫善衆
之主也三卿為主可謂衆矣從之不亦可乎　(七/年)鄭子
良相成公以如晉見且拜師秋楚子重伐鄭師於汜諸
侯救鄭鄭共仲侯羽軍楚師囚鄖公鍾儀獻諸晉八月
同盟於馬陵尋蟲牢之盟且莒服故也晉人以鍾儀歸
囚諸軍府　八年春晉侯使韓穿來言汶陽之田歸之
於齊季文子餞之私焉曰大國制義以為盟主是以諸
侯懐德畏討無有貳心謂汶陽之田敝邑之舊也而用
師於齊使歸諸敝邑今有二命曰歸諸齊信以行義義
以成命小國所望而懐也信不可知義無所立四方諸
侯其誰不解體詩曰女也不爽士貳其行士也㒺極二
三其徳七年之中一與一奪二三孰甚焉士之二三猶
䘮妃耦而况霸主霸主將徳是以而二三之其何以長
有諸侯乎詩曰猶之未逺是用大簡行父懼晉之不逺
猶而失諸侯也是以敢私言之晉欒書侵蔡遂侵楚獲
申驪楚師之還也晉侵沈獲沈子揖初從知范韓也君
子曰從善如流宜哉詩曰愷悌君子遐不作人求善也
夫作人斯有功績矣晉侯使申公巫臣如吳假道於莒
與渠丘公立於池上曰城己惡莒子曰辟陋在夷其孰
以我為虞對曰夫狡焉思啓封疆以利社稷者何國蔑
有唯然故多大國矣唯或思或縱也勇夫重閉况國乎
　(九/年)為歸汶陽之田故諸侯貳於晉晉人懼㑹於蒲以
尋馬陵之盟季文子謂范文子曰徳則不競尋盟何為
范文子曰勤以撫之寛以待之堅彊以御之明神以要
之柔服而伐貳徳之次也是行也將始㑹吳吳人不至
楚人以重賂求鄭鄭伯㑹楚公子成於鄧秋鄭伯如晉
晉人討其貳於楚也執諸銅鍉欒書伐鄭鄭人使伯蠲
行成晉人殺之非禮也兵交使在其間可也楚子重侵
陳以救鄭冬十一月楚子重自陳伐莒圍渠丘渠丘城
惡衆潰奔莒戊申楚入渠丘莒人囚楚公子平楚人曰
勿殺吾歸而俘莒人殺之楚師圍莒莒城亦惡庚申莒
潰楚遂入鄆莒無備故也君子曰恃陋而不備罪之大
者也備豫不虞善之大者也莒恃其陋而不修城郭浹
辰之間而楚克其三都無備也夫詩曰雖有絲麻無棄
菅蒯雖有姬姜無棄蕉萃凢百君子莫不代匱言備之
不可以己也鄭人圍許示晉不急君也是則公孫申謀
之曰我出師以圍許為將改立君者而紓晉使晉必歸
君　(十/年)衞子叔黑背侵鄭晉命也鄭公子班聞叔申之
謀三月子如立公子繻夏四月鄭人殺繻立髠頑子如
奔許欒武子曰鄭人立君我執一人焉何益不如伐鄭
而歸其君以求成焉晉侯有疾五月晉立大子州蒲以
為君而㑹諸侯伐鄭鄭子罕賂以襄鍾子然盟於修澤
子駟為質辛巳鄭伯歸鄭伯討立君者戊申殺叔申叔
禽君子曰忠為令徳非其人猶不可况不令乎　(十三/年)
六月丁卯夜鄭公子班自訾求入於大宫不能殺子印
子羽反軍於市己巳子駟帥國人盟於大宫遂從而盡
焚之殺子如子駹孫叔孫知
　晉景公即位初年而當楚莊之霸於是乎大創於邲
　厥禍烈焉晉自靈成再世不競至是而敗傷為甚於
　以振救之亦云難也是冬有清丘之盟其言曰恤病
　討貳未㡬宋伐陳衞救之不討貳也楚伐宋晉不救
　不恤病也不實其言春秋惡之繼而又有斷道之盟
　先是四國同聘於齊忿於登臺之一笑踦閭而謀奮
　志同讎是㑹也齊使見執兵端見矣懼晉者曰諸侯
　離叛私憾復搆晉至此其益衰乎幸晉者曰楚旅幸
　隕中國改圖晉霸庶乎其再振焉乃楚共雖弱則又
　為諸夏一勁敵也陽橋之役悉師入援侵衞及魯公
　衡入質惟時十三國之君公若而人卿大夫若而人
　悉靡然而從於蜀雖成之盟薄穆之厥貉莊之辰陵
　於斯為烈焉是役也諸侯畏晉而潰盟晉亦懼衆而
　避楚葢以鞌勝方新楚勢正銳兩大之形為相當矣
　然鞌之戰為婦人之笑辱也其辭則曰以大國朝夕
　釋憾於魯衞則為魯衞動矣而魯衞附晉矣袁婁之
　盟紀甗入晉汶陽入魯齊頃欲尊王於晉而晉不受
　兩君且同堂矣則齊附晉矣蜀盟從楚偶壓於勢嗣
　是北方諸侯實多睦於盟主焉中惟攝大國而多反
　覆者一鄭耳是後兩國之兵故多為争鄭也蟲牢馬
　陵以前鄭在晉故楚伐之蒲以後鄭在楚故晉伐之
　鄭服而為㑹則蟲牢稱善救鄭而為㑹則馬陵尤善
　此兩盟者春秋所許也至於蒲乃晉人懼貳而尋盟
　也春狄乃不許矣耄年志衰釋楚囚以求成大子監
　國命亦不常楚人乘銳以伐莒鄭人狎侮而圍許晉
　亦無如之何惟惴惴於鍾儀子商庶乎大國之息我
　甲兵爾晉徳其衰乎共方盛年景遂忽諸是以晉亦
　無如楚何也
　　晉趙氏之難
(僖二十/四年)狄人歸季隗於晉而請其二子文公妻趙衰生
原同屏括樓嬰趙姬請逆盾與其母子餘辭姬曰得寵
而忘舊何以使人必逆之固請許之來以盾為才固請
於公以為嫡子而使其三子下之以叔隗為内子而已
下之　(二十/八年)晉侯作三行以禦狄荀林父將中行屠擊
將右行先蔑將左行　(三十/一年)秋晉蒐於清原作五軍以
禦狄趙衰為卿　(文五/年)晉陽處父聘於衞反過甯甯嬴
從之及温而還其妻問之嬴曰以剛商書曰沈漸剛克
高明柔克夫子壹之其不没乎天為剛徳猶不干時况
在人乎且華而不實怨之所聚也犯而聚怨不可以定
身余懼不獲其利而離其難是以去之晉趙成子欒貞
子霍伯臼季皆卒　六年春晉蒐於夷舍二軍使狐射
姑將中軍趙盾佐之陽處父至自温改蒐於董易中軍
陽子成季之屬也故黨於趙氏且謂趙盾能曰使能國
之利也是以上之宣子於是乎始為國政制事典正法
罪辟獄刑董逋逃由質要治舊洿本秩禮續常職出滯
淹既成以授大傅陽子與大師賈佗使行諸晉國以為
常法賈季怨陽子之易其班也而知其無援於晉也九
月賈季使續鞫居殺陽處父書曰晉殺其大夫侵官也
十一月丙寅晉殺續簡伯賈季奔狄宣子使臾駢送其
帑夷之蒐賈季戮臾駢臾駢之人欲盡殺賈氏以報焉
臾駢曰不可吾聞前志有之曰敵惠敵怨不在後嗣忠
之道也夫子禮於賈季我以其寵報私怨無乃不可乎
介人之寵非勇也損怨益仇非知也以私害公非忠也
釋此三者何以事夫子盡具其帑與其器用財賄親帥
扞之送致諸竟　(七/年)狄侵我西鄙公使告於晉趙宣子
使因賈季問酆舒且讓之酆舒問於賈季曰趙衰趙盾
孰賢對曰趙衰冬日之日也趙盾夏日之日也　(八/年)夷
之蒐晉侯將登箕鄭父先都而使士縠梁益耳將中軍
先克曰狐趙之勲不可廢也從之先克奪蒯得田於菫
隂故箕鄭父先都士縠梁益耳蒯得作亂　九年春王
正月己酉使賊殺先克乙丑晉人殺先都梁益耳三月
甲戌晉人殺箕鄭父士縠蒯得　(宣二/年)初麗姬之亂詛
無畜羣公子自是晉無公族及成公即位乃宦卿之適
而為之田以為公族又宦其餘子亦為餘子其庶子為
公行晉於是有公族餘子公行趙盾請以括為公族曰
君姬氏之愛子也微君姬氏則臣狄人也公許之冬趙
盾為旄車之族使屏季以其故族為公族大夫　(十五/年)
晉侯使趙同獻狄俘於周不敬劉康公曰不及十年原
叔必有大咎天奪之魄矣　(成四/年)晉趙嬰通於趙莊姬
　五年春原屏放諸齊嬰曰我在故欒氏不作我亡吾
二昆其憂哉且人各有能有不能舍我何害弗聽嬰夢
天使謂己祭余余福女使問諸士貞伯貞伯曰不識也
既而告其人曰神福仁而禍淫淫而無罰福也祭其得
亡乎祭之之明日而亡　(八/年)晉趙莊姬為趙嬰之亡故
譖之於晉侯曰原屏將為亂欒郤為徵六月晉討趙同
趙括武從姬氏畜於公宫以其田與祁奚韓厥言於晉
侯曰成季之勲宣孟之忠而無後為善者其懼矣三代
之令王皆數百年保天之禄夫豈無辟王頼前哲以免
也周書曰不敢侮鰥寡所以明徳也乃立武而反其田
焉　(十/年)晉侯夢大厲被髪及地搏膺而踊曰殺余孫不
義余得請於帝矣壊大門及寢門而入公懼入於室又
壊戸公覺召桑田巫巫言如夢公曰何如曰不食新矣
公疾病求醫於秦秦伯使醫緩為之未至公夢疾為二
豎子曰彼良醫也懼傷我焉逃之其一曰居肓之上膏
之下若我何醫至曰疾不可為也在肓之上膏之下攻
之不可達之不及樂不至焉不可為也公曰良醫也厚
為之禮而歸之六月丙午晉侯欲麥使甸人獻麥饋人
為之召桑田巫示而殺之將食張如厠䧟而卒小臣有
晨夢負公以登天及日中負晉侯出諸厠遂以為殉
　趙氏以晉國勲臣聨婚公室自衰及盾兩世執政其
　及於民也為孔厚矣乃嬰齊亂淫原屏罹禍姬氏一
　譖㡬至覆宗雖史稱追論靈公之弑然所謂當其時
　不能治也後之人何罪晉之於此為失刑哉同括及
　嬰於盾為弟而異母無寵盾卒則其子朔佐下軍焉
　同括之流皆非卿也邲之戰二子黨先縠而取敗及
　桑隧之役二子復欲戰甚哉輕躁好進是必小才小
　智有足以殺其身者惜乎殺之非其罪也韓厥進言
　趙氏獲祀猶曰子文無後何以勸善也烏得不動人
　君之聽哉景公不明往往妄殺先縠先軫之孫也縱
　曰違命罪不至族同括成季之子也為亂無形豈遂
　至死天道不爽大厲為祟其言雖不經要可為好殺
　者戒云至夫屠岸作難程嬰保孤之說既不合於左
　氏亦無取焉
　
　
　
　
　
　
　
　
　
　
　左傳事緯卷四
欽定四庫全書
　左傳事緯卷五　　　　　靈璧知縣馬驌撰
　　晉楚鄢陵之戰
(成九/年)晉侯觀于軍府見鍾儀問之曰南冠而縶者誰也
有司對曰鄭人所獻楚囚也使税之召而弔之再拜稽
首問其族對曰泠人也公曰能樂乎對曰先父之職官
也敢有二事使與之琴操南音公曰君王何如對曰非
小人之所得知也固問之對曰其為大子也師保奉之
以朝于嬰齊而夕于側也不知其他公語范文子文子
曰楚囚君子也言稱先職不背本也樂操土風不忘舊
也稱大子抑無私也名其二卿尊君也不背本仁也不
忘舊信也無私忠也尊君敏也仁以接事信以守之忠
以成之敏以行之事雖大必濟君盍歸之使合晉楚之
成公從之重為之禮使歸求成十二月楚子使公子辰
如晉報鍾儀之使請修好結成　十年春晉侯使糴茷
如楚報大宰子商之使也秋公如晉晉人止公使送塟
於是糴茷未反冬塟晉景公公送塟諸侯莫在魯人辱
之故不書諱之也　十一年春王三月公至自晉晉人
以公為貳于楚故止公公請受盟而後使歸郤犫来聘
且涖盟夏季文子如晉報聘且涖盟也宋華元善于令
尹子重又善于欒武子聞楚人既許晉糴茷成而使歸
復命矣冬華元如楚遂如晉合晉楚之成　(十二/年)宋華
元克合晉楚之成夏五月晉士爕㑹楚公子罷許偃癸
亥盟于宋西門之外曰凡晉楚無相加戎好惡同之同
恤菑危備救凶患若有害楚則晉伐之在晉楚亦如之
交贄往来道路無壅謀其不協而討不庭有渝此盟明
神殛之俾隊其師無克胙國鄭伯如晉聽成㑹于𤨏澤
成故也狄人閒宋之盟以侵晉而不設備秋晉人敗狄
于交剛晉郤至如楚聘且涖盟楚子享之子反相為地
室而懸焉郤至將登金奏作于下驚而走出子反曰日
云莫矣寡君須矣吾子其入也賔曰君不忘先君之好
施及下臣貺之以大禮重之以備樂如天之福兩君相
見何以代此下臣不敢子反曰如天之福兩君相見無
亦唯是一矢以相加遺焉用樂寡君須矣吾子其入也
賔曰若譲之以一矢禍之大者其何福之為世之治也
諸侯閒于天子之事則相朝也於是乎有享宴之禮享
以訓共儉宴以示慈惠共儉以行禮而慈惠以布政政
以禮民民是以息百官承事朝而不夕此公侯之所以
扞城其民也故詩曰赳赳武夫公侯干城及其亂也諸
侯貪冒侵欲不忌爭㝷常以盡其民畧其武夫以為己
腹心股肱爪牙故詩曰赳赳武夫公侯腹心天下有道
則公侯能為民干城而制其腹心亂則反之今吾子之
言亂之道也不可以為法然吾子主也至敢不從遂入
卒事歸以語范文子文子曰無禮必食言吾死無日矣
夫冬楚公子罷如晉聘且涖盟十二月晉侯及楚公子
罷盟于赤棘　(十五/年)楚將北師子囊曰新與晉盟而背
之無乃不可乎子反曰敵利則進何盟之有申叔時老
矣在申聞之曰子反必不免信以守禮禮以庇身信禮
之亡欲免得乎楚子侵鄭及暴隧遂侵衛及首止鄭子
罕侵楚取新石欒武子欲報楚韓獻子曰無庸使重其
罪民將叛之無民孰戰　十六年春楚子自武城使公
子成以汝隂之田求成于鄭鄭叛晉子駟從楚子盟于
武城夏四月滕文公卒鄭子罕伐宋宋将鉏樂懼敗諸
汋陂退舍于夫渠不儆鄭人覆之敗諸汋陵獲将鉏樂
懼宋恃勝也衞侯伐鄭至扵鳴雁為晉故也晉侯將伐
鄭范文子曰若逞吾願諸侯皆叛晉可以逞若唯鄭叛
晉國之憂可立俟也欒武子曰不可以當吾世而失諸
侯必伐鄭乃興師欒書將中軍士爕佐之郤錡將上軍
荀偃佐之韓厥將下軍郤至佐新軍荀罃居守郤犫如
衞遂如齊皆乞師焉欒黶来乞師孟獻子曰有勝矣戊
寅晉師起鄭人聞有晉師使告于楚姚句耳與往楚子
救鄭司馬将中軍令尹將左右尹子辛將右過申子反
入見申叔時曰師其何如對曰徳刑詳義禮信戰之器
也徳以施惠刑以正邪詳以事神義以建利禮以順時
信以守物民生厚而徳正用利而事節時順而物成上
下和睦周旋不逆求無不具各知其極故詩曰立我烝
民莫匪爾極是以神降之福時無災害民生敦厖和同
以聽莫不盡力以從上命致死以補其闕此戰之所由
克也今楚内棄其民而外絶其好凟齊盟而食話言奸
時以動而疲民以逞民不知信進退罪也人恤所底其
誰致死子其勉之吾不復見子矣姚句耳先歸子駟問
焉對曰其行速過險而不整速則失志不整喪列志失
列䘮將何以戰楚懼不可用也五月晉師濟河聞楚師
將至范文子欲反曰我偽逃楚可以紓憂夫合諸侯非
吾所能也以遺能者我若羣臣輯睦以事君多矣武子
曰不可六月晉楚遇扵鄢陵范文子不欲戰郤至曰韓
之戰惠公不振旅箕之役先軫不反命邲之師荀伯不
復從皆晉之恥也子亦見先君之事矣今我辟楚又益
恥也文子曰吾先君之亟戰也有故秦狄齊楚皆彊不
盡力子孫將弱今三彊服矣敵楚而已唯聖人能外内
無患自非聖人外寧必有内憂盍釋楚以為外懼乎甲
午晦楚晨壓晉軍而陳軍吏患之范匄趨進曰塞井夷
竈陳於軍中而䟽行首晉楚唯天所授何患焉文子執
戈逐之曰國之存亾天也童子何知焉欒書曰楚師輕
窕固壘而待之三日必退退而擊之必獲勝焉郤至曰
楚有六閒不可失也其二卿相惡王卒以舊鄭陳而不
整蠻軍而不陳陳不違晦在陳而囂合而加囂各顧其
後莫有鬬心舊不必良以犯天忌我必克之楚子登巢
車以望晉軍子重使大宰伯州犁侍于王後王曰騁而
左右何也曰召軍吏也皆聚於中軍矣曰合謀也張幕
矣曰䖍卜於先君也徹幕矣曰將發命也甚囂且塵上
矣曰將塞井夷竈而為行也皆乗矣左右執兵而下矣
曰聽誓也戰乎曰未可知也乗而左右皆下矣曰戰禱
也伯州犁以公卒告王苖賁皇在晉侯之側亦以王卒
告皆曰國士在且厚不可當也苗賁皇言扵晉侯曰楚
之良在其中軍王族而已請分良以擊其左右而三軍
萃於王䘚必大敗矣公筮之史曰吉其卦遇復䷗曰
南國䠞射其元王中厥目國䠞王傷不敗何待公從之
有淖於前乃皆左右相違於淖步毅御晉厲公欒鍼為
右彭名御楚共王潘黨為右石首御鄭成公唐苟為右
欒范以其族夹公行陷於淖欒書將載晉侯鍼曰書退
國有大任焉得専之且侵官冒也失官慢也離局姦也
有三罪焉不可犯也乃掀公以出扵淖癸巳潘尫之黨
與飬由基蹲甲而射之徹七札焉以示王曰君有二臣
如此何憂於戰王怒曰大辱國詰朝爾射死藝吕錡夢
射月中之退入於泥占之曰姬姓日也異姓月也必楚
王也射而中之退入於泥亦必死矣及戰射共王中目
王召飬由基與之兩矢使射吕錡中項伏􁂥以一矢復
命郤至三遇楚子之䘚見楚子必下免胄而趨風楚子
使工尹襄問之以弓曰方事之殷也有韎韋之跗注君
子也識見不榖而趨無乃傷乎郤至見客免胄承命曰
君之外臣至從寡君之戎事以君之靈間䝉甲胄不敢
拜命敢告不寧君命之辱為事之故敢肅使者三肅使
者而退晉韓厥從鄭伯其御杜溷羅曰速從之其御屢
顧不在馬可及也韓厥曰不可以再辱國君乃止郤至
從鄭伯其右茀翰胡曰諜輅之余從之乗而俘以下郤
至曰傷國君有刑亦止石首曰衞懿公唯不去其旗是
以敗於熒乃内旌於􁂥中唐苟謂石首曰子在君側敗
者壹大我不如子子以君免我請止乃死楚師薄於險
叔山冉謂飬由基曰雖君有命為國故子必射乃射再
發盡殪叔山冉搏人以投中車折軾晉師乃止囚楚公
子茷欒鍼見子重之旌請曰楚人謂夫旌子重之麾也
彼其子重也日臣之使於楚也子重問晉國之勇臣對
曰好以衆整曰又何如臣對曰好以暇今兩國治戎行
人不使不可謂整臨事而食言不可謂暇請攝飲焉公
許之使行人執榼承飲造于子重曰寡君乏使使鍼御
持矛是以不得犒從者使某攝飲子重曰夫子嘗與吾
言於楚必是故也不亦識乎受而飲之免使者而復鼓
旦而戰見星未已子反命軍吏察夷傷補䘚乗繕甲兵
展車馬雞鳴而食唯命是聽晉人患之苗賁皇狥曰蒐
乗補䘚秣馬利兵修陳固列蓐食申禱明日復戰乃逸
楚囚王聞之召子反謀穀陽豎獻飲於子反子反醉而
不能見王曰天敗楚也夫余不可以待乃宵遁晉入楚
軍三日穀范文子立于戎馬之前曰君幼諸臣不佞何
以及此君其戒之周書曰唯命不于常有徳之謂楚師
還及瑕王使謂子反曰先大夫之覆師徒者君不在子
無以為過不穀之罪也子反再拜稽首曰君賜臣死死
且不朽臣之䘚實奔臣之罪也子重使謂子反曰初隕
師徒者而亦聞之矣盍圖之對曰雖微先大夫有之大
夫命側側敢不義側亡君師敢忘其死王使止之弗及
而卒　十七年春王正月鄭子駟侵晉虚滑衞北宫括
救晉侵鄭至于髙氏夏五月鄭大子髠頑侯獳為質於
楚楚公子成公子寅戌鄭公㑹尹武公單襄公及諸侯
伐鄭自戲童至于曲洧晉范文子反自鄢陵使其祝宗
祈死曰君驕侈而克敵是天益其疾也難將作矣愛我
者唯祝我使我速死無及於難范氏之福也六月戊辰
士爕卒乙酉同盟于柯陵尋戚之盟也楚子重救鄭師
于首止諸侯還冬諸侯伐鄭十月庚午圍鄭楚公子申
救鄭師于汝上十一月諸侯還　(襄十/三年)楚子疾告大夫
曰不穀不徳少主社稷生十年而喪先君未及習師保
之教訓而應受多福是以不徳而亡師于鄢以辱社稷
為大夫憂其𢎞多矣若以大夫之靈獲保首領以殁於
地唯是春秋窀穸之事所以從先君於禰廟者請為靈
若厲大夫擇焉莫對及五命乃許秋楚共王卒子囊謀
諡大夫曰君有命矣子囊曰君命以共若之何毁之赫
赫楚國而君臨之撫有蠻夷奄征南海以屬諸夏而知
其過可不謂共乎請諡之共大夫從之
　晉厲公在位八年而乞師於魯者三其伐秦也郤錡
　来其戰楚也欒黶来其伐鄭也荀罃来説者曰春秋
　霸令未嘗書乞今卑詞下魯晉其衰乎乃鋭師所指
　又莫不勝數年之間而交剛以敗狄麻隧以勝秦兹
　復鄢陵以破楚凡諸彊大鮮不為所挫焉功烈若此
　其庶乎文公城濮一戰襄公箕殽二師矣既而内難
　忽作身死無後是又何亡之暴與曰成功易居功難
　也且鄢陵之勝倖勝也兩軍相遇幸而薄楚于險大
　戰方殷猶同戲謔郤子下車以免胄欒氏攝飲而示
　暇軍旅之際豈宜然乎一矢偶集非出成算而厲公
　遂曰吾能勝楚矣昔城濮勝而晉國霸邲戰敗而晉
　國弱此一舉也逺紹文烈近洗景恥是桓文之業非
　厲公所能堪也獻捷稱伐相矜于朝難且作矣勝于
　何有士爕知之故益深其危懼未戰則求釋楚以為
　外虞既勝又進戒以正君心祝宗祈死老成云逝彼
　寧不欲坐享勝敵之福哉知禍將伏於此也夫楚之
　於晉初欲求成其始也郤至操盟子反不信其後也
　賁皇狥師子反復醉楚之取敗惟一側焉子反伏罪
　共王豈甘心下晉者乎嗣是晉三伐鄭楚救必出夷
　氛自若猶無勝爾共王惕于一敗之畏更涖其常勝
　之勢即悼公三駕未至重困况區區一厲公也遺恨
　以沒雄心未已其人不死固中國一勁敵哉
　　叔孫僑如之亂
(文十/一年)鄋瞞侵齊遂伐我公卜使叔孫得臣追之吉侯叔
夏御荘叔綿房甥為右富父終甥駟乗冬十月甲午敗
狄于鹹獲長狄僑如富父終甥摏其喉以戈殺之埋其
首於子駒之門以命宣伯初宋武公之世鄋瞞伐宋司
徒皇父帥師禦之耏班御皇父充石公子榖甥為右司
冦牛父駟乗以敗狄于長丘獲長狄緣斯皇父之二子
死焉宋公於是以門賞耏班使食其征謂之耏門晉之
滅潞也獲僑如之弟焚如齊襄公之二年鄋瞞伐齊齊
王子成父獲其弟榮如埋其首于周首之北門衞人獲
其季弟簡如鄋瞞由是遂亡　(成八/年)宋華元来聘聘共
姬也夏宋公使公孫夀来納幣禮也衞人来媵共姬禮
也凡諸侯嫁女同姓媵之異姓則否　(九/年)二月伯姬歸
于宋夏季文子如宋致女復命公享之賦韓奕之五章
穆姜出于房再拜曰大夫勤辱不忘先君以及嗣君施
及未亡人先君猶有望也敢拜大夫之重勤又賦綠衣
之卒章而入晉人来媵禮也　(十一/年)秋宣伯聘于齊以
修前好　(十三/年)三月公如京師宣伯欲賜請先使王以
行人之禮禮焉孟獻子從王以為介而重賄之　(十四/年)
秋宣伯如齊逆女稱族尊君命也九月僑如以夫人婦
姜氏至自齊舍族尊夫人也故君子曰春秋之稱微而
顯志而晦婉而成章盡而不汙懲惡而勸善非聖人誰
能修之　(十六/年)戰之日齊國佐髙無咎至于師衛侯出
于衞公出于壊隤宣伯通于穆姜欲去季孟而取其室
將行穆姜送公而使逐二子公以晉難告曰請反而聽
命姜怒公子偃公子鉏趨過指之曰女不可是皆君也
公待於壊隤申宫儆備設守而後行是以後使孟獻子
守于公宫秋㑹于沙隨謀伐鄭也宣伯使告郤犫曰魯
侯待于壊隤以待勝者郤犫將新軍且為公族大夫以
主東諸侯取貨于宣伯而訴公于晉侯晉侯不見公七
月公㑹尹武公及諸侯伐鄭將行姜又命公如初公又
申守而行諸侯之師次于鄭西我師次于督揚不敢過
鄭子叔聲伯使叔孫豹請逆于晉師為食于鄭郊師逆
以至聲伯四日不食以待之食使者而後食諸侯遷于
制田知武子佐下軍以諸侯之師侵陳至于鳴鹿遂侵
蔡未反諸侯遷于潁上戊午鄭子罕宵軍之宋齊衞皆
失軍宣伯使告郤犫曰魯之有季孟猶晉之有欒范也
政令於是乎成今其謀曰晉政多門不可從也寧事齊
楚有亡而已蔑從晉矣若欲得志於魯請止行父而殺
之我斃蔑也而事晉蔑有貳矣魯不貳小國必睦不然
歸必叛矣九月晉人執季文子于苕丘公還待于鄆使
子叔聲伯請季孫于晉郤犫曰茍去仲孫蔑而止季孫
行父吾與子國親於公室對曰僑如之情子必閒之矣
若去蔑與行父是大棄魯國而罪寡君也若猶不棄而
惠徼周公之福使寡君得事晉君則夫二人者魯國社
稷之臣也若朝亡之魯必夕亡以魯之宻邇仇讐亡而
為讐治之何及郤犫曰吾為子請邑對曰嬰齊魯之常
𨽻也敢介大國以求厚焉承寡君之命以請若得所請
吾子之賜多矣又何求范文子謂欒武子曰季孫於魯
相二君矣妾不衣帛馬不食粟可不謂忠乎信讒慝而
棄忠良若諸侯何子叔嬰齊奉君命無私謀國家不贰
圖其身不忘其君若虚其請是棄善人也子其圖之乃
許魯平赦季孫冬十月出叔孫僑如而盟之僑如奔齊
十二月季孫及郤犫盟于扈歸刺公子偃召叔孫豹于
齊而立之齊聲孟子通僑如使立于髙國之間僑如曰
不可以再罪奔衛亦閒于卿　(十七/年)初聲伯夢涉洹或
與已瓊瑰食之泣而為瓊瑰盈其懐從而歌之曰濟洹
之水贈我以瓊瑰歸乎歸乎瓊瑰盈吾懐乎懼不敢占
也還自鄭壬申至于貍脤而占之曰余恐死故不敢占
也今衆繁而從余三年矣無傷也言之之莫而卒　(襄/九)
(年/)穆姜薨於東宫始往而筮之遇艮之八䷳史曰是
謂艮之隨䷐隨其出也君必速出姜曰亡是於周易
曰隨元亨利貞無咎元體之長也亨嘉之㑹也利義之
和也貞事之榦也體仁足以長人嘉徳足以合禮利物
足以和義貞固足以榦事然故不可誣也是以雖隨無
咎今我婦人而與於亂固在下位而有不仁不可謂元
不靖國家不可謂亨作而害身不可謂利棄位而姣不
可謂貞有四徳者隨而無咎我皆無之豈隨也哉我則
取惡能無咎乎必死於此弗得出矣　(三十/年)或呌于宋
大廟曰譆譆出出鳥鳴于亳社如曰譆譆甲午宋大災
宋伯姬卒待姆也君子謂宋共姬女而不婦女待人婦
義事也秋七月叔弓如宋塟共姬也
　成公即位以来事晉無懈晉景之䘮止公送塟時厲
　公新立多行無禮而魯當其首辱矣乃成公恪慎聘
　㑹往来無失常職何哉晉霸主也魯多内難其或賴
　以弭之故厲雖無道弗敢貳也沙隨之㑹公有内儆
　僑如善譛後至獲戾晉侯遂怒不見公夫以積弱之
　國羈旅之君而内則受制于國母外則見擯于侯伯
　成公於此亦危矣哉賊臣淫亂義當誅討晉無霸令
　輕受讒慝晉亦不足與矣而伐鄭之役公親從焉猶
　始終事晉也郤氏黷貨無厭僑如之愬復行季孫見
　執大臣是辱豈晉之君臣剛愎自用不可以禮義諫
　誨乎抑中冓之醜魯方諱之未肯直言也聲伯抗論
　于郤犫然後釋行父而平魯於是比年伐鄭或来乞
　師或不乞師公必先從二國之好猶無閒爾穆姜母
　也寘諸東宫子偃弟也殺而不赦君蹈城潁誓姜之
　名國有京城克段之禍成公處此亦不幸哉或曰姜
　雖指二子以脅公未必有廢立之謀而公遽殺之為
　遷怒焉然偃刺而鉏不刺吾意偃必有窺君之心若
　僑如之凶淫亂國不䝉顯戮是則魯之失刑而亦晉
　討之不明也
　　秦晉為成
(宣元/年)晉欲求成於秦趙穿曰我侵崇秦急崇必救之吾
以求成焉冬趙穿侵崇秦弗與成　(二/年)秦師伐晉以報
崇也遂圍焦　八年春白狄及晉平夏㑹晉伐秦晉人
獲秦諜殺諸絳市六日而蘇　(十五/年)秋七月秦桓公伐
晉次于輔氏壬午晉侯治兵于稷以畧狄土立黎侯而
還及雒魏顆敗秦師于輔氏獲杜回秦之力人也初魏
武子有嬖妾無子武子疾命顆曰必嫁是疾病則曰必
以為殉及卒顆嫁之曰疾病則亂吾從其治也及輔氏
之役顆見老人結草以亢杜回杜回躓而顛故獲之夜
夢之曰余而所嫁婦人之父也爾用先人之治命余是
以報　(成九/年)秦人白狄伐晉諸侯貳故也　(十一/年)秦晉
為成將㑹于令狐晉侯先至焉秦伯不肯涉河次于王
城使史顆盟晉侯于河東晉郤犫盟秦伯于河西范文
子曰是盟也何益齊盟所以質信也㑹所信之始也始
之不從其可質乎秦伯歸而背晉成　(十三/年)夏四月戊
午晉侯使吕相絶秦曰昔逮我獻公及穆公相好戮力
同心申之以盟誓重之以婚姻天禍晉國文公如齊惠
公如秦無祿獻公即世穆公不忘舊徳俾我惠公用能
奉祀于晉又不能成大勲而為韓之師亦悔于厥心用
集我文公是穆之成也文公躬擐甲胄跋履山川踰越
險阻征東之諸侯虞夏商周之𦙍而朝諸秦則亦既報
舊徳矣鄭人怒君之疆場我文公帥諸侯及秦圍鄭秦
大夫不詢于我寡君擅及鄭盟諸侯疾之將致命于秦
文公恐懼綏静諸侯秦師克還無害則是我有大造于
西也無禄文公即世穆為不弔蔑死我君寡我襄公迭
我殽地奸絶我好伐我保城殄滅我費滑散離我兄弟
撓亂我同盟傾覆我國家我襄公未忘君之舊勲而懼
社稷之隕是以有殽之師猶願赦罪于穆公穆公弗聽
而即楚謀我天誘其衷成王隕命穆公是以不克逞志
于我穆襄即世康靈即位康公我之自出又欲缺翦我
公室傾覆我社稷帥我蝥賊以来蕩搖我邊疆我是以
有令狐之役康猶不悛入我河曲伐我涑川俘我王官
翦我羈馬我是以有河曲之戰東道之不通則是康公
絶我好也及君之嗣也我君景公引領西望曰庶撫我
乎君亦不惠稱盟利吾有狄難入我河縣焚我箕郜芟
夷我農功䖍劉我邉垂我是以有輔氏之聚君亦悔禍
之延而欲徼福于先君獻穆使伯車来命我景公曰吾
與女同好棄惡復修舊徳以追念前勲言誓未就景公
即世我寡君是以有令狐之㑹君又不祥背弃盟誓白
狄及君同州君之仇讐而我之昏姻也君来賜命曰吾
與女伐狄寡君不敢顧昏姻畏君之威而受命于吏君
有二心於狄曰晉將伐女狄應且憎是用告我楚人惡
君之二三其徳也亦来告我曰秦背令狐之盟而来求
盟于我昭告昊天上帝秦三公楚三王曰余雖與晉出
入余唯利是視不榖惡其無成徳是用宣之以懲不壹
諸侯備聞此言斯是用痛心疾首暱就寡人寡人帥以
聽命唯好是求君若惠顧諸侯矜哀寡人而賜之盟則
寡人之願也其承寧諸侯以退豈敢徼亂君若不施大
惠寡人不佞其不能以諸侯退矣敢盡布之執事俾執
事實圗利之秦桓公既與晉厲公為令狐之盟而又召
狄與楚欲道以伐晉諸侯是以睦于晉晉欒書將中軍
荀庚佐之士爕將上軍郤錡佐之韓厥將下軍荀罃佐
之趙旃將新軍郤至佐之郤毅御戎欒鍼為右孟獻子
曰晉帥乗和師必有大功五月丁亥晉師以諸侯之師
及秦師戰于麻隧秦師敗績獲秦成差及不更女父曹
宣公卒于師師遂濟涇及侯麗而還迓晉侯于新楚
(襄九/年)秦景公使士雃乞師于楚將以伐晉楚子許之子
囊曰不可當今吾不能與晉爭晉君類能而使之舉不
失選官不易方其卿讓於善其大夫不失守其士競於
教其庶人力於農穡商賈皂𨽻不知遷業韓厥老矣知
罃禀焉以為政范匄少于中行偃而上之使佐中軍韓
起少於欒黶而欒黶士魴上之使佐上軍魏絳多功以
趙武為賢而為之佐君明臣忠上讓下競當是時也晉
不可敵事之而後可君其圖之王曰吾既許之矣雖不
及晉必將出師秋楚子師于武城以為秦援秦人侵晉
晉饑弗能報也　(十/年)晉荀罃伐秦報其侵也　(十一/年)秦
庶長鮑庶長武帥師伐晉以救鄭鮑先入晉地士魴禦
之少秦師而弗設備壬午武濟自輔氏與鮑交伐晉師
己丑秦晉戰于櫟晉師敗績易秦故也　(十二/年)秦嬴歸
于楚楚司馬子庚聘于秦為夫人寧禮也　(十四/年)夏諸
侯之大夫從晉伐秦以報櫟之役也晉侯待于竟使六
卿帥諸侯之師以進及涇不濟叔向見叔孫穆子穆子
賦匏有苦葉叔向退而具舟魯人莒人先濟鄭子蟜見
衛北宫懿子曰與人而不固取惡莫甚焉若社稷何懿
子説二子見諸侯之師而勸之濟濟涇而次秦人毒涇
上流師人多死鄭司馬子蟜帥鄭師以進師皆從之至
于棫林不獲成焉荀偃令曰雞鳴而駕塞井夷竈唯余
馬首是瞻欒黶曰晉國之命未有是也余馬首欲東乃
歸下軍從之左史謂魏莊子曰不待中行伯乎莊子曰
夫子命從帥欒伯吾帥也吾將從之從帥所以待夫子
也伯㳺曰吾令實過悔之何及多遺秦禽乃命大還晉
人謂之遷延之役欒鍼曰此役也報櫟之役也役又無
功晉之恥也吾有二位於戎路敢不恥乎與士鞅馳秦
師死焉士鞅反欒黶謂士匄曰余弟不欲往而子召之
余弟死而子来是而子殺余之弟也弗逐余亦將殺之
士鞅奔秦於是齊崔杼宋華閱仲江㑹伐秦不書惰也
向之㑹亦如之衞北宫括不書於向書於伐秦攝也秦
伯問於士鞅曰晉大夫其誰先亡對曰其欒氏乎秦伯
曰以其汰乎對曰然欒黶汰虐已甚猶可以免其在盈
乎秦伯曰何故對曰武子之徳在民如周人之思召公
焉愛其甘棠况其子乎欒黶死盈之善未能及人武子
所施沒矣而黶之怨實章將於是乎在秦伯以為知言
為之請於晉而復之　(十九/年)於四月丁未鄭公孫蠆卒
赴於晉大夫范宣子言於晉侯以其善於伐秦也六月
晉侯請于王王追賜之大路使以行禮也(二十/五年)㑹于夷儀
之嵗齊人城郟其五月秦晉為成晉韓起如秦涖盟秦
伯車如晉涖盟成而不結　二十六年春秦伯之弟鍼
如晉修成叔向命召行人子員行人子朱曰朱也當御
三云叔向不應子朱怒曰班爵同何以黜朱於朝撫劍
從之叔向曰秦晉不和乆矣今日之事幸而集晉國賴
之不集三軍暴骨子員道二國之言無私子常易之姦
以事君者吾所能御也拂衣從之人救之平公曰晉其
庶乎吾臣之所爭者大師曠曰公室懼卑臣不心競而
力爭不務徳而争善私欲已侈能無卑乎　(昭元/年)秦后
子有寵於桓如二君於景其母曰弗去懼選癸夘鍼適
晉其車千乘書曰秦伯之弟鍼出奔晉罪秦伯也后子
享晉侯造舟于河十里舍車自雍及絳歸取酬幣終事
八反司馬侯問焉曰子之車盡於此而已乎對曰此之
謂多矣若能少此吾何以得見女叔齊以告公且曰秦
公子必歸臣聞君子能知其過必有令圖令圖天所贊
也后子見趙孟趙孟曰吾子其曷歸對曰鍼懼選於寡
君是以在此將待嗣君趙孟曰秦君何如對曰無道趙
孟曰亡乎對曰何為一世無道國未艾也國於天地有
與立焉不數世淫弗能斃也趙孟曰天乎對曰有焉趙
孟曰其㡬何對曰鍼聞之國無道而年榖和熟天贊之
也鮮不五稔趙孟視䕃曰朝夕不相及誰能待五后子
出而告人曰趙孟將死矣主民翫嵗而愒日其與㡬何
子干奔晉從車五乘叔向使與秦公子同食皆百人之
餼趙文子曰秦公子富叔向曰底禄以徳徳鈞以年年
同以尊公子以國不聞以富且夫以千乘去其國彊禦
已甚詩曰不侮鰥寡不畏彊禦秦楚匹也使后子與子
干齒辭曰鍼懼選楚公子不獲是以偕来亦唯命且臣
與羈齒無乃不可乎史佚有言曰非羈何忌　(五/年)秦后
子復歸於秦景公卒故也　(六/年)大夫如秦𦵏景公禮也
　秦晉兵爭六十九年始于殽而終于十三國之伐其
　在秦穆公之世與晉襄交兵者五而殽與彭衙書敗
　秦康公之世與晉靈交兵者三而令狐河曲書戰至
　于秦共公之世與晉靈交兵者一秦桓公之世與晉
　成交兵者一與晉景交兵者二與晉厲交兵者一秦景
　公之世與晉悼交兵者三秦厯五君晉歴六君干戈
　日尋疆場暴骨兵連禍結未有如二國之甚者也夫
　自獻穆相好再世為昏惠文得國咸資秦力城濮之
　役秦之龍盾虎韔悉用輔行晉是以大破楚頵以成
　霸業秦之於晉也功云多矣穆不能終而釁兆于圍
　鄭怨結于敗殽則秦有以取之兩國之易玉帛而興
　戎也襄穆其皆有焉自是以後兵端相繼秦康公晉
　之甥也渭陽之篇克念舅氏而即位以来日與晉搆
　夫非舅氏之國歟晉實不能親既求君於其國又變
　計而擊之晉則無禮豈能堪乎令狐河曲漸為仇讐
　於是二國之怨彌深秦楚之交始合嬴且坐大晉弗
　知也共公初立晉欲修好趙穿曰我侵崇秦必救之
　夫求成而伐其與國召戎速冦何成之有焉穿有異
　志故迂其謀而晉於是乎為失計矣及秦桓之立晉
　宜釋怨以結好乃又偕白狄伐秦以益其怨讎而晉
　於是乎為再失計矣輔氏以来秦楚益固故蜀盟之
　役秦人先諸侯而首從白狄介在兩大之交戎性無
　常唯利是視何昏姻之可恃哉令狐懐疑要盟不信
　麻隧大舉敗傷孔多秦雖不競而虎視西戎徘徊俟
　隙固未嘗一日忘報晉也吕相之絶秦也以殽師責
　穆以令狐河曲責康以輔氏責桓其詞多文秦不能
　對而左氏特舉其背盟召狄以正其懐詐取敗之故
　雖二國之曲直經不明書要之欲求成而先加兵既
　從盟而後食言狙詐相尚兵戈無已秦之共桓晉之
　靈成景厲其政固兄弟也晉悼復霸奮志攘楚而兵
　挫于秦豈秦彊於楚哉昔文公親秦以戰楚故力倍
　而功髙今悼公爭楚而伐秦故勢罷而志惰下軍違
　命諸帥遷延於是晉之報秦至是其遂懈矣晉既不
　急報秦秦亦閉闗自守山河四塞不與晉争盖兵戢
　于外威蓄于内鍼子千乘而卒歸國包胥七日而後
　出師飬鋭觀時將有大圖故動則有威戰則必克其
　後子孫終能并六王而有天下未必不肇基乎此也
　　晉厲之弑
(宣八/年)晉胥克有蠱疾郤缺為政秋廢胥克使趙朔佐下
軍　(成十/一年)聲伯之母不聘穆姜曰吾不以妾為姒生聲
伯而出之嫁于齊管于奚生二子而寡以歸聲伯聲伯
以其外弟為大夫而嫁其外妹於施孝叔郤犫来聘求
婦於聲伯聲伯奪施氏婦以與之婦人曰鳥獸猶不失
儷子將若何曰吾不能死亡婦人遂行生二子於郤氏
郤氏亡晉人歸之施氏施氏逆諸河沈其二子婦人怒
曰已不能庇其伉儷而亡之又不能字人之孤而殺之
將何以終遂誓施氏晉郤至與周争鄇田王命劉康公
單襄公訟諸晉郤至曰温吾故也故不敢失劉子單子
曰昔周克商使諸侯撫封蘇忿生以温為司冦與檀伯
達封于河蘇氏即狄又不能於狄而奔衛襄王勞文公
而賜之温狐氏陽氏先處之而後及子若治其故則主
官之邑也子安得之晉侯使郤至勿敢争　十三年春
晉侯使郤錡来乞師將事不敬孟獻子曰郤氏其亡乎
禮身之幹也敬身之基也郤子無基且先君之嗣卿也
受命以求師將社稷是衞而惰棄君命也不亡何為
(十四/年)衛侯饗苦成叔寗惠子相苦成叔傲寗子曰苦成
家其亡乎古之為享食也以觀威儀省禍福也故詩曰
兕觵其觩㫖酒思柔彼交匪傲萬福来求今夫子傲取
禍之道也　(十五/年)晉三郤害伯宗譛而殺之及欒弗忌
伯州犁奔楚韓獻子曰郤氏其不免乎善人天地之紀
也而驟絶之不亡何待初伯宗每朝其妻必戒之曰盗
憎主人民惡其上子好直言必及於難　(十六/年)晉侯使
郤至獻楚捷于周與單襄公語驟稱其伐單子語諸大
夫曰温季其亡乎位於七人之下而求掩其上怨之所
聚亂之本也多怨而階亂何以在位夏書曰怨豈在明
不見是圗將慎其細也今而明之其可乎　(十七/年)晉厲
公侈多外嬖反自鄢陵欲盡去羣大夫而立其左右胥
童以胥克之廢也怨郤氏而嬖於厲公郤錡奪夷陽五
田五亦嬖於厲公郤犫與長魚矯爭田執而梏之與其
父母妻子同一轅既矯亦嬖於厲公欒書怨郤至以其
不從已而敗楚師也欲廢之使楚公子茷告公曰此戰
也郤至實召寡君以東師之未至也與軍帥之不具也
曰此必敗吾因奉孫周以事君公告欒書書曰其有焉
不然豈其死之不恤而受敵使乎君盍嘗使諸周而察
之郤至聘于周欒書使孫周見之公使覘之信遂怨郤
至厲公田與婦人先殺而飲酒後使大夫殺郤至奉豕
寺人孟張奪之郤至射而殺之公曰季子欺余厲公將
作難胥童曰必先三郤族大多怨去大族不偪敵多怨
有庸公曰然郤氏聞之郤錡欲攻公曰雖死君必危郤
至曰人所以立信知勇也信不叛君知不害民勇不作
亂失兹三者其誰與我死而多怨將安用之君實有臣
而殺之其謂君何我之有罪吾死後矣若殺不辜將失
其民欲安得乎待命而已受君之祿是以聚黨有黨而
爭命罪孰大焉壬午胥童夷陽五帥甲八百將攻郤氏
長魚矯請無用衆公使清沸魋助之抽戈結衽而偽訟
者三郤將謀於榭矯以戈殺駒伯苦成叔於其位温季
曰逃威也遂趨矯及諸其車以戈殺之皆尸諸朝胥童
以甲刼欒書中行偃於朝矯曰不殺二子憂必及君公
曰一朝而尸三卿余不忍益也對曰人將忍君臣聞亂
在外為姦在内為軌御姦以徳御軌以刑不施而殺不
可謂徳臣偪而不討不可謂刑徳刑不立姦軌并至臣
請行遂出奔狄公使辭於二子曰寡人有討於郤氏郤
氏既伏其辜矣大夫無辱其復職位皆再拜稽首曰君
討有罪而免臣於死君之惠也二臣雖死敢忘君徳乃
皆歸公使胥童為卿公遊於匠麗氏欒書中行偃遂執
公焉召士匄士匄辭召韓厥韓厥辭曰昔吾畜於趙氏
孟姬之讒吾能違兵古人有言曰殺老牛莫之敢尸而
况君乎二三子不能事君焉用厥也閏月乙邜晦欒書
中行偃殺胥童民不與郤氏胥童道君為亂故皆書曰
晉殺其大夫　十八年春王正月庚申晉欒書中行偃
使程滑弑厲公塟之于翼東門之外以車一乘使荀罃
士魴逆周子于京師而立之生十四年矣大夫逆于清
原周子曰孤始願不及此雖及此豈非天乎抑人之求
君使出命也立而不從將焉用君二三子用我今日否
亦今日共而從君神之所福也對曰羣臣之願也敢不
唯命是聽庚午盟而入館于伯子同氏辛巳朝于武宫
逐不臣者七人周子有兄而無慧不能辨菽麥故不可
立
　嗚呼敗國亡家皆未有無故而然者也欒郤自傾危
　趙氏以来權勢日張而郤氏則三子同時為卿彊偪
　尤甚君侈臣犯既多猜忌之釁叔傲季伐復為聚怨
　之藪有一於此未或不亡而上下同之䘮亂無日矣
　疆場多虞日夜警惕君臣恊謀猶堪紓死今也鄢陵
　一戰猝勝大敵六間之謀復出温季是速之禍也故
　趙武初冠而張老知三郤之亡柯陵為盟而單子識
　晉國之亂難之將作夫人而皆見之矣寧止魯衛之
　臣哉厲公多嬖而又信讒欒書懐忌而復善譖胥童
　挟怨陽魚煽惑三郤之死曽不煩一甲兵焉一朝而
　尸三卿凡晉國之大臣其誰不人人自危乎嬖人無
　厭復搆欒荀匠麗難作公亦罹禍然後知晉國之患
　果不在楚而在乎君大夫也殺三郤者厲公也而不
　可謂獨出於厲公殺胥童弑君者書偃也而不可謂
　獨出於書偃蔽殺大夫于國而郤胥之罪均蔽殺君
　於國而書偃之首惡著勝不能居反以為厲危社稷
　而快荆楚之心此范文子所由抑鬱而祈死也
　　吴通上國
(成二/年)楚之討陳夏氏也莊王欲納夏姬申公巫臣曰不
可君召諸侯以討罪也今納夏姬貪其色也貪色為淫
淫為大罰周書曰明徳慎刑文王所以造周也明徳務
崇之之謂也慎刑務去之之謂也若興諸侯以取大罰
非慎之也君其圗之王乃止子反欲取之巫臣曰是不
祥人也是夭子蠻殺御叔弑靈侯戮夏南出孔儀䘮陳
國何不祥如是人生實難其有不獲死乎天下多美婦
人何必是子反乃止王以予連尹襄老襄老死于邲不
獲其尸其子黒要烝焉巫臣使道焉曰歸吾聘女又使
自鄭召之曰尸可得也必来逆之姬以告王王問諸屈
巫對曰其信知罃之父成公之嬖也而中行伯之季弟
也新佐中軍而善鄭皇戌甚愛此子其必因鄭而歸王
子與襄老之尸以求之鄭人懼於邲之役而欲求媚於
晉其必許之王遣夏姫歸將行謂送者曰不得尸吾不
反矣巫臣聘諸鄭鄭伯許之及共王即位將為陽橋之
役使屈巫聘于齊且告師期巫臣盡室以行申叔跪從
其父將適郢遇之曰異哉夫子有三軍之懼而又有桑
中之喜宜將竊妻以逃者也及鄭使介反幣而以夏姫
行將奔齊齊師新敗曰吾不處不勝之國遂奔晉而因
郤至以臣於晉晉人使為邢大夫子反請以重幣錮之
王曰止其自為謀也則過矣其為吾先君謀也則忠忠
社稷之固也所盖多矣且彼若能利國家雖重幣晉將
可乎若無益于晉晉將弃之何勞錮焉　七年春吴伐
郯郯成季文子曰中國不振旅蠻夷入伐而莫之或恤
無弔者也夫詩曰不弔昊天亂靡有定其此之謂乎有
上不弔其誰不受亂吾亡無日矣君子曰知懼如是斯
不亡矣楚圍宋之役師還子重請取於申呂以為賞田
王許之申公巫臣曰不可此申吕所以邑也是以為賦
以御北方若取之是無申吕也晉鄭必至于漢王乃止
子重是以怨巫臣子反欲取夏姬巫臣止之遂取以行
子反亦怨之及共王即位子重子反殺巫臣之族子閻
子蕩及清尹弗忌及襄老之子黑要而分其室子重取
子閻之室使沈尹與王子罷分子蕩之室子反取黑要
與清尹之室巫臣自晉遺二子書曰而以讒慝貪惏事
君而多殺不辜余必使爾罷於奔命以死巫臣請使於
吴晉侯許之吳子夀夢説之乃通吳於晉以兩之一卒
適呉舍偏兩之一焉與其射御教吳乗車教之戰陳教
之叛楚寘其子狐庸焉使為行人於吳吳始伐楚伐巢
伐徐子重奔命馬陵之㑹吳入州来子重自鄭奔命子
重子反於是乎一嵗七奔命蠻夷屬於楚者吳盡取之
是以始大通吳於上國　(八/年)晉士燮来聘言伐郯也以
其事吳故公賂之請緩師文子不可曰君命無貳失信
不立禮無加貨事無二成君後諸侯是寡君不得事君
也燮將復之季孫懼使宣伯帥師㑹伐郯　(十五/年)十一
月㑹吳于鍾離始通吳也　(襄/公)三年春楚子重伐吳為
簡之師克鳩兹至于衡山使鄧廖帥組甲三百被練三
千以侵吳吳人要而擊之獲鄧廖其能免者組甲八十
被練三百而已子重歸既飲至三日吳人伐楚取駕駕
良邑也鄧廖亦楚之良也君子謂子重於是役也所獲
不如所亡楚人以是咎子重子重病之遂遇心疾而卒
　(五/年)吳子使夀越如晉辭不㑹于雞澤之故且請聽諸
侯之好晉人將為之合諸侯使魯衛先㑹吳且告㑹期
故孟獻子孫文子㑹吳于善道　十年春㑹于柤㑹吳
子夀夢也三月癸丑齊髙厚相大子光以先㑹諸侯于鍾
離不敬士莊子曰髙子相大子以㑹諸侯將社稷是衞
而皆不敬棄社稷也其將不免乎　(十二/年)秋吳子夀夢
卒臨於周廟禮也凡諸侯之䘮異姓臨于外同姓于宗
廟同宗於祖廟同族于禰廟是故魯為諸姬臨於周廟
為邢凡蔣茅胙祭臨于周公之廟　(十三/年)吳侵楚養由
基奔命子庚以師繼之飬叔曰吳乗我䘮謂我不能師
也必易我而不戒子為三覆以待我我請誘之子庚從
之戰于庸浦大敗吳師獲公子黨君子以吳為不弔詩
曰不弔昊天亂靡有定　十四年春吳告敗于晉秋楚
子為庸浦之役故子囊師于棠以伐吳吳不出而還子
囊殿以吳為不能而弗儆吳人自臯舟之隘要而擊之
楚人不能相救吳人敗之獲楚公子宜榖
　勾吳之大自壽夢始也伐郯之役始見於經是秋復
　入州来一嵗而兵再見吳能驟彊也晉之㑹吳始于
　鍾離先是景公盟蒲吳人不至至厲公乃合七國以
　㑹吳而吳至焉悼公繼立雞澤之盟吳又不至逾二
　年而㑹于戚魯衞先之而吳至焉夫吳自太伯端委
　以治周禮仲雍嗣之㫁髮文身不通中華吳固夷也
　義當驅攘而晉乃亟亟㑹之何哉將以病楚也戚之
　後又㑹于柤遂滅偪陽以通吳使諸樊初立又㑹于
　向為吳謀楚凡晉之與吳有四㑹焉惟戚則吳人一
　来餘皆諸侯往會也来㑹則叙吳往㑹則殊吳遇吳
　有禮固不憚其路之逺矣夫有楚鷙悍専與霸爭當
　日能與為敵者唯晉與秦齊而已齊既攜貳秦自殽
　師以後反棄晉而與楚合楚獲彊助晉勢漸孤雖鄢
　陵新勝終不能服厲悼之際晉欲一舉而詘楚勢不
　能也吳居其肘腋之下夀夢方鋭巫臣啓謀伐其附
　庸撓之奔命晉吳既通吳益致力楚師未出則擾其
　旁出則議其後鳩兹未定楚駕已取鄧廖子重一朝
　盡喪楚雖伐吴而吴常獲其勝矣楚人畏偪無暇北
　視晉悼公睦交息民三駕而成霸業此以夷制夷因
　時濟變之權衡也㑹向之後吳楚之釁已成晉亦不
　復㑹吳嗣是両國交爭晉直以楚委吳矣於是再𫝊
　而闔盧卒能入郢亦諸姬振患雪恥之一義戰也哉
　　宋桓族之亂
(成十/五年)夏六月宋共公卒秋八月𦵏宋共公於是華元為
右師魚石為左師蕩澤為司馬華喜為司徒公孫師為
司城向為人為大司冦鱗朱為少司冦向帶為太宰魚
府為少宰蕩澤弱公室殺公子肥華元曰我為右師君
臣之訓師所司也今公室卑而不能正吾罪大矣不能
治官敢賴寵乎乃出奔晉二華戴族也司城荘族也六
官者皆桓族也魚石將止華元魚府曰右師反必討是
無桓氏也魚石曰右師茍獲反雖許之討必不敢且多
大功國人與之不反懼桓氏之無祀于宋也右師討猶
有戍在桓氏雖亡必偏魚石自止華元於河上請討許
之乃反使華喜公孫師帥國人攻蕩氏殺子山書曰宋
殺其大夫山言背其族也魚石向為人鱗朱向帶魚府
出舍於睢上華元使止之不可冬十月華元自止之不
可乃反魚府曰今不從不得入矣右師視速而言疾有
異志焉若不我納今將馳矣登丘而望之則馳騁而從
之則决睢澨閉門登陴矣左師二司冦二宰遂出奔楚
華元使向戌為左師老佐為司馬樂裔為司冦以靖國
人　(十八/年)夏六月鄭伯侵宋及曹門外遂㑹楚子伐宋
取朝郏楚子辛鄭皇辰侵城郜取幽丘同伐彭城納宋
魚石向為人鱗朱向帶魚府焉以三百乗戍之而還書
曰復入凡去其國國逆而立之曰入復其位曰復歸諸
侯納之曰歸以惡曰復入宋人患之西鉏吾曰何也若
楚人與吾同惡以徳於我吾固事之也不敢貳矣大國
無厭鄙我猶憾不然而收吾憎使贊其政以間吾釁亦
吾患也今将崇諸侯之姦而披其地以塞夷庚逞姦而
攜服毒諸侯而懼吳晉吾庸多矣非吾憂也且事晉何
為晉必恤之七月宋老佐華喜圍彭城老佐卒焉冬十
一月楚子重救彭城伐宋宋華元如晉告急韓獻子為
政曰欲求得人必先勤之成霸安彊自宋始矣晉侯師
于台谷以救宋遇楚師於靡角之谷楚師還晉士魴来
乞師季文子問師數於臧武仲對曰伐鄭之役知伯實
来下軍之佐也今彘季亦佐下軍如伐鄭可也事大國
無失班爵而加敬焉禮也從之十二月孟獻子㑹于虚
朾謀救宋也宋人辭諸侯而請師以圍彭城孟獻子請
于諸侯而先歸㑹塟　(襄/公)元年春己亥圍宋彭城非宋
地追書也於是為宋討魚石故稱宋且不登叛人也謂
之宋志彭城降晉晉人以宋五大夫在彭城者歸寘諸
瓠丘
　彭城之役晉悼公謀霸之首事也宋平初立華元秉
　政桓氏怙恃其宗彊以蕩覆公室倚楚為援鄭又助
　之逞叛逆之志而啓蠻夷之心盖未有甚於此時者
　也彭城淪没吳晉不通楚人將以大伺中國焉虚朾
　一怒而諸侯協從悼公於是乎平宋亂矣北杏者齊
　桓之始救宋者晉文之始宋大國也爵為上公文襄
　以来在南則楚彊在北則晉霸宋固諸侯圗霸之樞
　機也蕩魚之變楚共贊逆雖搆難于宋而實窺晉虚
　晉有嗣君未嘗舉事此而不競楚將馳驅中原尚何
　畏忌哉華元告急師出有名欒黶仗義而動諸侯宋
　人曰晉能恤我矣天下曰晉君有志於諸侯也徵師
　有禮列國畢從協謀而動師出克濟善其始而終以
　有成雖繼文襄功實創建此悼公所由稱復覇也惜
　五臣大逆而僅寘瓠丘亂逆不誅用長奸宄是亦晉
　人之失刑爾
　　晉悼復霸
(成十/八年)二月乙酉朔晉悼公即位于朝始命百官施舍己
責逮鰥寡振廢滯匡乏困救災患禁淫慝薄賦歛宥罪
戾節器用時用民欲無犯時使魏相士魴魏頡趙武為
卿荀家荀㑹欒黶韓無忌為公族大夫使訓卿之子弟
共儉孝弟使士渥濁為大傅使修范武子之法右行辛
為司空使修士蒍之法弁糾御戎校正屬焉使訓諸御
知義荀賓為右司士屬焉使訓勇力之士時使卿無共
御立軍尉以攝之祁奚為中軍尉羊舌職佐之魏絳為
司馬張老為候奄鐸遏冦為上軍尉籍偃為之司馬使
訓卒乗親以聽命程鄭為乘馬御六騶屬焉使訓羣騶
知禮凡六官之長皆民譽也舉不失職官不易方爵不
踰德師不陵正旅不偪師民無謗言所以復霸也公如
晉朝嗣君也公至自晉晉范宣子来聘且拜朝也君子
謂晉於是乎有禮秋把桓公来朝勞公且問晉故公以
晉君語之把伯於是驟朝于晉而請為昏　(襄元/年)齊人
不㑹彭城晉人以為討二月齊大子光為質于晋夏五
月晉韓厥荀偃帥諸侯之師伐鄭入其郛敗其徒兵于
洧上於是東諸侯之師次于鄫以待晉師晉師自鄭以
鄫之師侵楚焦夷及陳晉侯衛侯次于戚以為之援秋
楚子辛救鄭侵宋呂留鄭子然侵宋取犬丘　二年春
鄭師侵宋楚令也鄭成公疾子駟請息肩於晉公曰楚
君以鄭故親集矢於其目非異人任寡人也若背之是
棄力與言其誰暱我免寡人唯二三子秋七月庚辰鄭
伯睔卒於是子罕當國子駟為政子國為司馬晉師侵
鄭諸大夫欲從晉子駟曰官命未改㑹于戚謀鄭故也
孟獻子曰請城虎牢以逼鄭知武子曰善鄫之㑹吾子
聞崔子之言今不来矣滕薛小邾之不至皆齊故也寡
君之憂不唯鄭罃將復於寡君而請於齊得請而告吾
子之功也若不得請事將在齊吾子之請諸侯之福也
豈惟寡君賴之冬復㑹于戚齊崔武子及滕薛小邾之
大夫皆㑹知武子之言故也遂城虎牢鄭人乃成楚公
子申為右司馬多受小國之賂以偪子重子辛楚人殺
之故書曰楚殺其大夫公子申　(三/年)晉為鄭服故且欲
修吳好將合諸侯使士匄告于齊曰寡君使匄以嵗之
不易不虞之不戒寡君願與一二兄弟相見以謀不協
請君臨之使匄乞盟齊侯欲不許而難為不協乃盟於
耏外祁奚請老晉侯問嗣焉稱解狐其讎也將立之而
卒又問焉對曰午也可於是羊舌職死矣晉侯曰孰可
以代之對曰赤也可於是使祁午為中軍尉羊舌赤佐
之君子謂祁奚于是能舉善矣稱其讐不為諂立其子
不為比舉其偏不為黨商書曰無偏無黨王道蕩蕩其
祁奚之謂矣解狐得舉祁午得位伯華得官建一官而
三物成能舉善也夫唯善故能舉其類詩云惟其有之
是以似之祁奚有焉六月公㑹單頃公及諸侯己未同
盟于雞澤晉侯使荀㑹逆吳子于淮上吳子不至楚子
辛為令尹侵欲于小國陳成公使袁僑如㑹求成晉侯
使和組父告于諸侯秋叔孫豹及諸侯之大夫及陳袁
僑盟陳請服也晉侯之弟揚干亂行於曲梁魏綘戮其
僕晉侯怒謂羊舌赤曰合諸侯以為榮也揚干為戮何
辱如之必殺魏絳無失也對曰絳無貳志事君不辟難
有罪不逃刑其將来辭何辱命焉言終魏絳至授僕人
書將伏劍士魴張老止之公讀其書曰日君乏使使臣
斯司馬臣聞師衆以順為武軍事有死無犯為敬君合
諸侯臣敢不敬君師不武執事不敬罪莫大焉臣懼其
死以及揚干無所逃罪不能致訓至於用鉞臣之罪重
敢有不從以怒君心請歸死於司冦公跣而出曰寡人
之言親愛也吾子之討軍禮也寡人有弟弗能教訓使
干大命寡人之過也子無重寡人之過敢以為請晉侯
以魏絳為能以刑佐民矣反役與之禮食使佐新軍張
老為中軍司馬士冨為候奄楚司馬公子何忌侵陳陳
叛故也許靈公事楚不㑹于雞澤冬晉知武子帥師伐
許　四年春楚師為陳叛故猶在繁陽韓獻子患之言
於朝曰文王帥殷之叛國以事紂唯知時也今我易之
難哉三月陳成公卒楚人將伐陳聞喪乃止陳人不聼
命臧武仲聞之曰陳不服於楚必亡大國行禮焉而不
服在大猶有咎而况小乎夏楚彭名侵陳陳無禮故也
楚人使頓間陳而侵伐之故陳人圍頓無終子嘉父使
孟樂如晉因魏莊子納虎豹之皮以請和諸戎晉侯曰
戎狄無親而貪不如伐之魏絳曰諸侯新服陳新来和
將觀於我我徳則睦否則攜貳勞師於戎而楚伐陳必
弗能救是棄陳也諸華必叛戎禽獸也獲戎失華無乃
不可乎夏訓有之曰有窮后羿公曰后羿何如對曰昔
有夏之方衰也后羿自鉏遷于窮石因夏民以代夏政
恃其射也不修民事而淫于原獸棄武羅伯因熊髠尨
圉而用寒浞寒浞伯明氏之讒子弟也伯明后寒棄之
夷羿收之信而使之以為己相浞行媚于内而施賂于
外愚弄其民而虞羿于田樹之詐慝以取其國家外内
咸服羿猶不悛將歸自田家衆殺而亨之以食其子其
子不忍食諸死于窮門靡奔有鬲氏浞因羿室生澆及
豷恃其讒慝詐偽而不徳于民使澆用師滅斟灌及斟
尋氏處澆于過處豷于戈靡自有鬲氏收二國之燼以
滅浞而立少康少康滅澆于過后杼滅豷于戈有窮由
是遂亡失人故也昔周辛甲之為大史也命百官官箴
王闕於虞人之箴曰芒芒禹跡畫為九州經啓九道民
有寢廟獸有茂草各有攸處徳用不擾在帝夷羿冐于
原獸亡其國恤而思其麀牡武不可重用不恢于夏家
獸臣司原敢告僕夫虞箴如是可不懲乎於是晉侯好
田故魏絳及之公曰然則莫如和戎乎對曰和戎有五
利焉戎狄薦居貴貨易土土可賈焉一也邊鄙不聳民
狎其野穡人成功二也戎狄事晉四夷振動諸侯威懐
三也以德綏戎師徒不勤甲兵不頓四也鑒于后羿而
用德度逺至邇安五也君其圗之公説使魏絳盟諸戎
修民事田以時　(五/年)楚人討陳叛故曰由令尹子卒實
侵欲焉乃殺之書曰楚殺其大夫公子壬夫貪也君子
謂楚共王於是不刑詩曰周道挺挺我心扄扄講事不
令集人来定己則無信而殺人以逞不亦難乎夏書曰
成允成功九月丙午盟于戚㑹吳且命戍陳也楚子囊
為令尹范宣子曰我䘮陳矣楚人討貳而立子嚢必改
行而疾討陳陳近於楚民朝夕急能無往乎有陳非吾
事也無之而後可冬諸侯戍陳子囊伐陳十一月甲午
㑹于城棣以救之　(七/年)冬十月晉韓獻子告老公族穆
子有廢疾將立之辭曰詩曰豈不夙夜謂行多露又曰
弗躬弗親庶民弗信無忌不才讓其可乎請立起也與
田蘇游而曰好仁詩曰靖共爾位好是正直神之聼之
介爾景福恤民為徳正直為正正曲為直參和為仁如
是則神聽之介福降之立之不亦可乎庚戌使宣子朝
遂老晉侯謂韓無忌仁使掌公族大夫楚子囊圍陳㑹
於鄬以救之陳人患楚慶虎慶寅謂楚人曰吾使公子
黄往而執之楚人從之二慶使告陳侯于㑹曰楚人執
公子黄矣君若不來羣臣不忍社稷宗廟懼有二圗陳
侯逃歸　八年春公如晉朝且聽朝聘之數庚寅鄭子
國子耳侵蔡獲蔡司馬公子燮鄭人皆喜唯子産不順
曰小國無文德而有武功禍莫大焉楚人来討能勿從
乎從之晉師必至晉楚伐鄭自今鄭國不四五年弗得
寧矣子國怒之曰爾何知國有大命而有正卿童子言
焉將為戮矣五月甲辰㑹于邢丘以命朝聘之數使諸
侯之大夫聽命季孫宿齊髙厚宋向戌衞寗殖邾大夫
㑹之鄭伯獻㨗于㑹故親聽命大夫不書尊晉侯也冬
楚子囊伐鄭討其侵蔡也子駟子國子耳欲從楚子孔
子蟜子展欲待晉子駟曰周詩有之曰俟河之清人夀
㡬何兆云詢多職競作羅謀之多族民之多違事滋無
成民急矣姑從楚以紓吾民晉師至吾又從之敬共幣
帛以待来者小國之道也犧牲玉帛待於二竟以待彊
者而庇民焉冦不為害民不罷病不亦可乎子展曰小
所以事大信也小國無信兵亂日至亡無日矣五㑹之
信今將背之雖楚救我將安用之親我無成鄙我是欲
不可從也不如待晉晉君方明四軍無闕八卿和睦必
不棄鄭楚師遼逺糧食將盡必將速歸何患焉舍之聞
之杖莫如信完守以老楚杖信以待晉不亦可乎子駟
曰詩云謀夫孔多是用不集發言盈庭誰敢執其咎如
匪行邁謀是用不得于道請從楚騑也受其咎乃及楚
平使王子伯駢告于晉曰君命敝邑修而車賦儆而師
徒以討亂畧蔡人不從敝邑之人不敢寧處悉索敝賦
以討于蔡獲司馬燮獻于邢丘今楚来討曰女何故稱
兵于蔡焚我郊保馮陵我城郭敝邑之衆夫婦男女不
遑啓處以相救也剪焉傾覆無所控告民死亡者非其
父兄即其子弟夫人愁痛不知所庇民知窮困而受盟
于楚孤也與其二三臣不能禁止不敢不告知武子使
行人子員對之曰君有楚命亦不使一介行李告于寡
君而即安于楚君之所欲也誰敢違君寡君將帥諸侯
以見于城下唯君圗之晉范宣子来聘且拜公之辱告
將用師于鄭公享之宣子賦摽有梅季武子曰誰敢哉
今譬於草木寡君在君君之臭味也歡以承命何時之
有武子賦角弓賓將出武子賦彤弓宣子曰城濮之役
我先君文公獻功于衡雍受彤弓于襄王以為子孫藏
匄也先君守官之嗣也敢不承命君子以為知禮　(九/年)
夏季武子如晉報宣子之聘也冬十月諸侯伐鄭庚午
季武子齊崔杼宋皇鄖從荀罃士匃門于鄟門衛北宫
括曹人邾人從荀偃韓起門于師之梁滕人薛人從欒
黶士魴門于北門把人郳人從趙武魏絳斬行栗甲戌
師于汜令於諸侯曰修器備盛餱糧歸老㓜居疾于虎
牢肆𤯝圍鄭鄭人恐乃行成中行獻子曰遂圍之以待
楚人之救也而與之戰不然無成知武子曰許之盟而
還師以敝楚人吾三分四軍與諸侯之鋭以逆來者於
我未病楚不能矣猶愈於戰暴骨以逞不可以爭大勞
未艾君子勞心小人勞力先王之制也諸侯皆不欲戰
乃許鄭成十一月己亥同盟于戲鄭服也將盟鄭六卿
公子騑公子發公子嘉公孫輙公孫蠆公孫舍之及其
大夫門子皆從鄭伯晉士莊子為載書曰自今日既盟
之後鄭國而不唯晉命是聼而或有異志者有如此盟
公子騑趨進曰天禍鄭國使介居二大國之間大國不
加徳音而亂以要之使其鬼神不獲歆其禋祀其民人
不獲享其土利夫婦辛苦墊隘無所底告自今日既盟
之後鄭國而不唯有禮與彊可以庇民者是從而敢有
異志者亦如之荀偃曰改載書公孫舍之曰昭大神要
言焉若可改也大國亦可叛也知武子謂獻子曰我實
不徳而要人以盟豈禮也哉非禮何以主盟姑盟而退
修徳息師而來終必獲鄭何必今日我之不徳民將弃
我豈唯鄭若能休和逺人將至何恃於鄭乃盟而還晉
人不得志於鄭以諸侯復伐之十二月癸亥門其三門
閏月戊寅濟于隂阪侵鄭次于隂口而還子孔曰晉師
可擊也師老而勞且有歸志必大克之子展曰不可楚
子伐鄭子駟將及楚平子孔子蟜曰與大國盟口血未
亁而背之可乎子駟子展曰吾盟固云唯彊是從今楚
師至晉不我救則楚彊矣盟誓之言豈敢背之且要盟
無質神弗臨也所臨惟信信者言之瑞也善之主也是
故臨之明神不蠲要盟背之可也乃及楚平公子罷戎
入盟同盟于中分楚莊夫人卒王未能定鄭而歸晉侯
歸謀所以息民魏絳請施舍輸積聚以貸自公以下茍
有積者盡出之國無滯積亦無困人公無禁利亦無貪
民祈以幣更賓以特牲器用不作車服從給行之期年
國乃有節三駕而楚不能與爭　(十/年)夏四月戊午㑹于
祖晉荀偃士匄請伐偪陽而封宋向戌焉荀罃曰城小
而固勝之不武弗勝為笑固請丙寅圍之弗克孟氏之
臣秦堇父輦重如役偪陽人啓門諸侯之士門焉縣門
發郰人紇抉之以出門者狄虒彌建大車之輪而䝉之
以甲以為櫓左執之右拔㦸以成一隊孟獻子曰詩所
謂有力如虎者也主人縣布堇父登之及堞而絶之隊
則又縣之蘇而復上者三主人辭焉乃退帶其斷以狥
於軍三日諸侯之師乆於偪陽荀偃士匄請于荀罃曰
水潦將降懼不能歸請班師知伯怒投之以机出於其
閒曰女成二事而後告余余恐亂命以不女違女既勤
君而興諸侯牽帥老夫以至于此既無武守而又欲易
余罪曰是實班師不然克矣余羸老也可重任乎七日
不克必爾乎取之五月庚寅荀偃士匄帥卒攻偪陽親
受矢石甲午滅之書曰遂滅偪陽言自㑹也以與向戌
向戌辭曰君若猶辱鎮撫宋國而以偪陽光啓寡君羣
臣安矣其何貺如之若専賜臣是臣興諸侯以自封也
其何罪大焉敢以死請乃予宋公宋公享諸侯於楚丘
請以桑林荀罃辭荀偃士匄曰諸侯宋魯於是觀禮魯
有禘樂賓祭用之宋以桑林享君不亦可乎舞師題以
旌夏晉侯懼而退入于房去旌卒享而還及著雍疾卜
桑林見荀偃士匄欲奔請禱焉荀罃不可曰我辭禮矣
彼則以之猶有鬼神於彼加之晉侯有閒以偪陽子歸
獻于武宫謂之夷俘偪陽妘姓也使周内史選其族嗣
納諸霍人禮也師歸孟獻子以秦堇父為右生秦丕兹
事仲尼六月楚子囊鄭子耳伐宋師于訾母庚午圍宋
門于桐門衛侯救宋師于襄牛鄭子展曰必伐衛不然
是不與楚也得罪於晉又得罪於楚國將若之何子駟
曰國病矣子展曰得罪於二大國必亡病不猶愈於亡
乎諸大夫皆以為然故鄭皇耳帥師侵衛楚令也孫文
子卜追之獻兆於定姜姜氏問繇曰兆如山陵有夫出
征而喪其雄姜氏曰征者喪雄禦冦之利也大夫圖之
衛人追之孫蒯獲鄭皇耳于犬丘秋七月楚子囊鄭子
耳侵我西鄙還圍蕭八月丙寅克之九月子耳侵宋北
鄙孟獻子曰鄭其有災乎師競已甚周猶不堪競况鄭
乎有災其執政之三士乎諸侯伐鄭齊崔杼使太子光
先至于師故長于滕己酉師于牛首諸侯之師城虎牢
而戍之晉師城梧及制士魴魏絳戍之書曰戍鄭虎牢
非鄭地也言將歸焉鄭及晉平楚子囊救鄭十一月諸
侯之師還鄭而南至於陽陵楚師不退知武子欲退曰
今我逃楚楚必驕驕則可與戰矣欒黶曰逃楚晉之恥
也合諸侯以益恥不如死我將獨進師遂進己亥與楚
師夾潁而軍子蟜曰諸侯既有成行必不戰矣從之將
退不從亦退退楚必圍我猶將退也不如從楚亦以退
之宵涉潁與楚人盟欒黶欲伐鄭師荀罃不可曰我實
不能禦楚又不能庇鄭鄭何罪不如致怨焉而還今伐
其師楚必救之戰而不克為諸侯笑克不可命不如還
也丁未諸侯之師還侵鄭北鄙而歸楚人亦還　(十一/年)
鄭人患晉楚之故諸大夫曰不從晉國㡬亡楚弱於晉
晉不吾疾也晉疾楚將辟之何為而使晉師致死於我
楚弗敢敵而後可固與也子展曰與宋為惡諸侯必至
吾從之盟楚師至吾又從之則晉怒甚矣晉能驟来楚
將不能吾乃固與晉大夫説之使疆埸之司惡於宋宋
向戌侵鄭大獲子展曰師而伐宋可矣若我伐宋諸侯
之伐我必疾吾乃聽命焉且告於楚楚師至吾又與之
盟而重賂晉師乃免矣夏鄭子展侵宋四月諸侯伐鄭
己亥齊大子光宋向戌先至于鄭門于東門其莫晉荀
罃至于西郊東侵舊許衛孫林父侵其北鄙六月諸侯
㑹于北林師于向右還次于鎻圍鄭觀兵于南門西濟
于濟隧鄭人懼乃行成秋七月同盟于亳范宣子曰不
慎必失諸侯諸侯道敝而無成能無貳乎乃盟載書曰
凡我同盟毋蕰年毋壅利毋保姦毋留慝救荒患恤禍
亂同好惡奬王室或間兹命司慎司盟名山名川羣神
羣祀先王先公七姓十二國之祖明神殛之俾失其民
隊命亡氏踣其國家楚子囊乞旅于秦秦右大夫詹帥
師從楚子將以伐鄭鄭伯逆之丙子伐宋九月諸侯悉
師以復伐鄭鄭人使良霄大宰石㚟如楚告將服于晉
曰孤以社稷之故不能懐君君若能以玉帛綏晉不然
則武震以攝威之孤之願也楚人執之書曰行人言使
人也諸侯之師觀兵于鄭東門鄭人使王子伯駢行成
甲戌晉趙武入盟鄭伯冬十月丁亥鄭子展出盟晉侯
十二月戊寅㑹于蕭魚庚辰赦鄭囚皆禮而歸之納斥
候禁侵掠晉侯使叔肸告于諸侯公使臧孫紇對曰凡
我同盟小國有罪大國致討苟有以藉手鮮不赦宥寡
君聞命矣鄭人賂晉侯以師悝師觸師蠲廣車軘車淳
十五乗甲兵備凡兵車百乗歌鐘二肆及其鎛磬女樂
二八晉侯以樂之半賜魏絳曰子教寡人和諸戎狄以
正諸華八年之中九合諸侯如樂之和無所不諧請與
子樂之辭曰夫和戎狄國之福也八年之中九合諸侯
諸侯無慝君之靈也二三子之勞也臣何力之有焉抑
臣願君安其樂而思其終也詩曰樂只君子殿天子之
邦樂只君子福禄攸同便蕃左右亦是帥從夫樂以安
徳義以處之禮以行之信以守之仁以厲之而後可以
殿邦國同福祿來逺人所謂樂也書曰居安思危思則
有備有備無患敢以此規公曰子之教敢不承命抑微
子寡人無以待戎不能濟河夫賞國之典也藏在盟府
不可廢也子其受之魏絳於是乎始有金石之樂禮也
　(十二/年)夏晉士魴来聘且拜師冬楚子嚢秦庶長無地
伐宋師于楊梁以報晉之取鄭也公如晉朝且拜士魴
之辱禮也　十三年春公至自晉孟獻子書勞于廟禮
也荀罃士魴卒晉侯蒐于綿上以治兵使士匄將中軍
辭曰伯游長昔臣習於知伯是以佐之非能賢也請從
伯游荀偃將中軍士匄佐之使韓起將上軍辭以趙武
又使欒黶辭曰臣不如韓起韓起願上趙武君其聽之
使趙武將上軍韓起佐之欒黶將下軍魏絳佐之新軍
無帥晉侯難其人使其什吏率其卒乗官屬以從於下
軍禮也晉國之民是以大和諸侯遂睦君子曰讓禮之
主也范宣子讓其下皆讓欒黶為汰弗敢違也晉國以
平數世賴之刑善也夫一人刑善百姓休和可不務乎
書曰一人有慶兆民賴之其寧惟永其是之謂乎周之
興也其詩曰儀刑文王萬邦作孚言刑善也及其衰也
其詩曰大夫不均我從事獨賢言不讓也世之治也君
子尚能而讓其下小人農力以事其上是以上下有禮
而讒慝黜逺由不争也謂之懿徳及其亂也君子稱其
功以加小人小人伐其技以馮君子是以上下無禮亂
虐並生由爭善也謂之昏徳國家之敝恒必由之鄭良
霄大宰石㚟猶在楚石㚟言於子嚢曰先王卜征五年
而嵗習其祥祥習則行不習則增修徳而改卜今楚實
不競行人何罪止鄭一卿以除其偪使睦而疾楚以固
於晉焉用之使歸而廢其使怨其君以疾其大夫而相
牽引也不猶愈乎楚人歸之　(十四/年)㑹于向為吴謀楚
故也范宣子數吴之不徳也以退吴人執莒公子務婁
以其通楚使也將執戎子駒支范宣子親數諸朝曰来
姜戎氏昔秦人廹逐乃祖吾離于瓜州乃祖吾離被苫
葢䝉荆棘以來歸我先君我先君惠公有不腆之田與
女剖分而食之今諸侯之事我寡君不如昔者盖言語
漏洩則職女之由詰朝之事爾無與焉與將執女對曰
昔秦人負恃其衆貪于土地逐我諸戎惠公蠲其大徳
謂我諸戎是四嶽之裔胄也毋是翦棄賜我南鄙之田
狐狸所居豺狼所嘷我諸戎除翦其荆棘驅其狐狸豺
狼以為先君不侵不叛之臣至于今不貳昔文公與秦
伐鄭秦人竊與鄭盟而舍戍焉於是乎有殽之師晉禦
其上戎亢其下秦師不復我諸戎實然譬如捕鹿晉人
角之諸戎掎之與晉踣之戎何以不免自是以来晉之
百役與我諸戎相繼于時以從執政猶殽志也豈敢離
逷今官之師旅無乃實有所闕以攜諸侯而罪我諸戎
我諸戎飲食衣服不與華同贄幣不通言語不達何惡
之能為不與於㑹亦無瞢焉賦青蠅而退宣子辭焉使
即事於㑹成愷悌也於是子叔齊子為季武子介以㑹
自是晉人輕魯幣而益敬其使師歸自伐秦晉侯舍新
軍禮也成國不過半天子之軍周為六軍諸侯之大者
三軍可也於是知朔生盈而死盈生六年而武子卒彘
裘亦㓜皆未可立也新軍無帥故舍之
　楚共王奮志圖霸之雄主也晉厲無道鄭服於楚同
　病北方幸而有鄢陵之捷則楚弱晉彊之㑹也乃恃
　勝而驕難自内作晉有憂而楚喜可知矣悼公新立
　楚輕中國彭城納叛首先病宋未㡬而又繼之以侵
　楚之讎宋以撓晉也諸侯合圍叛人就執宋乃定焉
　韓獻子曰成霸安疆必自宋始晉有成謀悼能驟彊
　而楚共於是乎稍挫哉虚朾一㑹而晉得宋虎牢再
　役而晉得鄭得宋較易得鄭較難者宋固屬晉鄭實
　屬楚也陳邇于楚久非晉有雞澤之㑹袁僑来盟於
　是陳既服晉晉輙為陳城棣及鄬不憚煩勞無何陳
　侯以國難逃歸邢丘不至晉不復問悼公之於陳也
　其來則字之其去則舍之急在宋鄭故緩在陳度勢
　量力知彼知己范宣子有長慮悼無侈心此則晉國
　之善謀也夫共王忿于鄢陵之恥幸乗厲公之弑欲
　以肆其馮陵而悼公又能復霸是以計無所施日逞
　兵於宋鄭陳之國以覬疲晉故虎牢城而殺申陳叛
　而殺壬夫蓄怒强忍二卿之死甚於子反焉貪殘凶
　鷙期在兵彊詎宜驟當其鋭乎鄭起蔡釁疆場日擾
　孫僑識禍亂之萌子駟持兩待之論兩大之勢既不
　相下悼公不欲交其鋒也卷甲息民守之以静楚出
　晉還示之以怯以退為進不戰而勇故五㑹以著信
　三駕以著威九合以著和服鄭即止未嘗暴骨原野
　殘民鋒鏑而霸業已隆矣或謂衛人逐君晉不能誅
　邾莒肆行晉不能禁雖攘夷日勤而治夏為踈不知
　悼公所處之勢艱於文襄逺矣齊靈梗霸秦景合楚
　大難方殷孑然孤立享國不永志弗克終奚暇稱兵
　小弱乎君臣持籌先急後緩不事耀武為能也和戎
　睦華得安内攘外之權通吳制楚得逺交近攻之法
　㑹鄬棄陳賢于齊桓之盟貫蕭魚服鄭比于晉文之
　勝楚天假之年功當加烈惜乎年未三十而薨諡之
　為悼不亦誠可悼也哉
　
　
　
　
　
　
　
　
　
　
　
　
　
　
　左傳事緯卷五
欽定四庫全書
　左傳事緯卷六　　　　　靈璧知縣馬驌撰
　　齊靈滅萊
(襄二/年)齊侯伐萊萊人使正輿子賂夙沙衛以索馬牛皆
百匹齊師乃還君子是以知齊靈公之為靈也齊侯使
諸姜宗婦来送塟召莱子萊子不㑹故晏弱城東陽以
偪之　(六/年)十一月齊侯滅萊萊恃謀也於鄭子國之来
聘也四月晏弱城東陽而遂圍萊甲寅堙之環城傅於
堞及把桓公卒之月乙未王湫帥師及正輿子棠人軍
齊師齊師大敗之丁未入萊萊共公浮柔奔棠正輿子
王湫奔莒莒人殺之四月陳無宇獻莱宗器于襄宫晏
弱圍棠十一月丙辰而滅之遷莱于郳髙厚崔杼定其
田
　春秋書例凡滅同姓者書名而齊襄之滅紀齊靈之
　滅莱皆不書名豈聖人作經特嚴于諸姬至異姓相
　滅遂不足論與自恵公與魯伐莱同事不謀嗣是以
　來蓄憾未已葢欲廣我疆域不至瀦寫其宫室經畫
　其土地不止也及乎靈公謀莱鷙矣釁挑於送塟而
　禍深於圍棠惜哉小國不造宻邇彊鄰環城逾嵗而
　莫之救也無霸也夫晉悼公奮志有為文襄是繼而
　雞澤以後凡厥㑹盟齊惟使世子光從之靈皆不預
　至伐莱之役獨親行焉彼固雄長一方其輕晉久矣
　既輕晉寧恤莱哉數年之後究竟叛晉嗚呼有自来
　矣
　　鄭僖之弑
(襄五/年)夏鄭子國來聘通嗣君也　(七/年)鄭僖公之為大子
也於成之十六年與子罕適晉不禮焉又與子豐適楚
亦不禮焉及其元年朝于晉子豐欲愬諸晉而廢之子
罕止之及將㑹于鄬子駟相又不禮焉侍者諫不聼又
諌殺之及鄵子駟使賊夜弑僖公而以瘧疾赴於諸侯
簡公生五年奉而立之　(八/年)鄭羣公子以僖公之死也
謀子駟子駟先之夏四月庚辰辟殺子狐子熙子侯子
丁孫擊孫惡出奔衛
　弑而書卒吾以春秋之義獨不許焉夫諡法小心畏
　忌曰僖而多行無禮以自及也寧有是乎子駟為政
　多殺公子豈惡之者衆不幸而公卒于外好事者因
　以誣之與立乎定哀以傳文襄所聞異辭矣聖人傳
　疑而寧書卒左氏傳疑而遂書弑此聖經之所以不
　可及哉
　　王室昏齊
　　　定王
(宣六/年)夏定王使子服求后于齊冬召桓公逆王后于齊
　　　靈王
(襄十/二年)靈王求后于齊齊侯問對於晏桓子桓子對曰先
王之禮辭有之天子求后于諸侯諸侯對曰夫婦所生若而人妾
婦之子若而人無女而有姊妹及姑姊妹則曰先守某公之遺
女若而人齊侯許昏王使隂里結之　(十四/年)王使劉定
公賜齊侯命曰昔伯舅太公右我先王股肱周室師保
萬民世胙大師以表東海王室之不壊繄伯舅是賴今
余命女環兹率舅氏之典纂乃祖考無忝乃舊敬之哉
無廢朕命　(十五/年)官師從單靖公逆王后于齊卿不行
非禮也
　齊自僖襄以後世昏于魯而恵靈以來世昏於王盖
　昏姻之寵諸侯莫比詩曰豈其娶妻必齊之姜明齊
　姜之貴而且美也迨乎景公而繼室以媚晉出涕以
　女吳専事大國此殆以昏姻託重於人矣何足取哉
　　季孫宿専政
(成十/八年)己丑公薨于路寝言道也丁未塟我君成公書順
也(襄元/年)冬衛子叔晉知武子来聘禮也凡諸侯即位小
國朝之大國聘焉以繼好結信謀事補闕禮之大者也
　(二/年)夏齊姜薨初穆姜使擇美檟以自為櫬與頌琴季
文子取以塟君子曰非禮也禮無所逆婦飬姑者也虧
姑以成婦逆莫大焉詩曰其惟哲人告之話言順徳之
行季孫於是為不哲矣且姜氏君之妣也詩曰為酒為
醴烝畀祖妣以洽百禮降福孔偕穆叔聘于宋通嗣君
也　(三/年)公如晉始朝也夏盟于長樗孟獻子相公稽首
知武子曰天子在而君辱稽首寡君懼矣孟獻子曰以
敝邑介在東表宻邇仇讎寡君將君是望敢不稽首
(四/年)穆叔如晉報知武子之聘也晉侯享之金奏肆夏之
三不拜工歌文王之三又不拜歌鹿鳴之三三拜韓獻
子使行人子員問之曰子以君命辱於敝邑先君之禮
藉之以樂以辱吾子吾子舍其大而重拜其細敢問何
禮也對曰三夏天子所以享元侯也使臣弗敢與聞文
王兩君相見之樂也臣不敢及鹿鳴君所以嘉寡君也
敢不拜嘉四牡君所以勞使臣也敢不重拜皇皇者華
君教使臣曰必諮於周臣聞之訪問於善為咨咨親為
詢咨禮為度咨事為諏咨難為謀臣獲五善敢不重拜
秋定姒薨不殯于廟無櫬不虞匠慶謂季文子曰子為
正卿而小君之喪不成不終君也君長誰受其咎初季
孫為己樹六檟於蒲圃東門之外匠慶請木季孫曰畧
匠慶用蒲圃之檟季孫不御君子曰志所謂多行無禮
必自及也其是之謂乎　(五/年)季文子卒大夫入歛公在
位宰庀家器為塟備無衣帛之妾無食粟之馬無藏金
玉無重器備君子是以知季文子之忠於公室也相三
君矣而無私積可不謂忠乎　(七/年)南遺為費宰叔仲昭
伯為隧正欲善季氏而求媚於南遺謂遺請城費吾多
與而役故季氏城費秋季武子如衛報子叔之聘且辭
緩報非貳也　(九/年)公送晉侯晉侯以公宴于河上問公
年季武子對曰㑹于沙隨之嵗寡君以生晉侯曰十二
年矣是謂一終一星終也國君十五而生子冠而生子
禮也君可以冠矣大夫盍為冠具武子對曰君冠必以
祼享之禮行之以金石之樂節之以先君之祧處之今
寡君在行未可具也請及兄弟之國而假備焉晉侯曰
諾公還及衛冠于成公之廟假鐘磬焉禮也　十一年
春季武子將作三軍告叔孫穆子曰請為三軍各征其
軍穆子曰政將及子子必不能武子固請之穆子曰然
則盟諸乃盟諸僖閎詛諸五父之衢正月作三軍三分
公室而各有其一三子各毁其乗季氏使其乗之人以
其役邑入者無征不入者倍征孟氏使半為臣若子若
弟叔孫氏使盡為臣不然不舍　十五年春宋向戌来
聘且尋盟見孟獻子尤其室曰子有令聞而美其室非
所望也對曰我在晉吾兄為之毁之重勞且不敢間
(二十/年)冬季武子如宋報向戌之聘也禇師段逆之以受
享賦常棣之七章以卒宋人重賄之歸復命公享之賦
魚麗之卒章公賦南山有臺武子去所曰臣不堪也
(二十/九年)公還及方城季武子取卞使公冶問璽書追而與
之曰聞守卞者將叛臣帥徒以討之既得之矣敢告公
冶致使而退及舍而後聞取卞公曰欲之而言叛祗見
䟽也公問公冶曰吾可以入乎對曰君實有國誰敢違
君公與公冶冕服固辭强之而後受公欲無入榮成伯
賦式㣲乃歸五月公至自楚公冶致其邑於季氏而終
不入焉曰欺其君何必使余季孫見之則言季氏如他
日不見則終不言季氏及疾聚其臣曰我死必無以冕
服斂非徳賞也且無使季氏塟我范獻子来聘拜城把
也公享之展莊叔執幣射者三耦公臣不足取於家臣
家臣展瑕展玉父為一耦公臣公巫召伯仲顔莊叔為
一耦鄫鼓父黨叔為一耦
　季孫行父以成季之孫二世相魯死之日人稱其忠
　而君子猶有譏焉曰仲遂殺適而不能禁僑如長亂
　而不能弭逐東門以償已怨戰齊頃以釋私恥惡得
　為賢然而成公之世公欲從楚行父執其不可其謀
　國未嘗不正也沙隨往㑹先戒宫守其防患未嘗不
　宻也身死而家無餘財春秋姑節取焉曰是尚能守
　臣節以克忠公家者也襄之嗣立甫四嵗耳齊姜公
　之適母也定姒公之生母也相繼不禄塟禮有缺是
　時行父尚為正卿耄昏鮮終君子惡之而素行可錄
　左氏未肯以一𤯝沒焉及乎武子公室卑矣利君之
　㓜政柄下移城費邑而都大於國作三軍而兵歸於
　家取卞之役㡬成乾侯之先轍庶其之納身為盗賊
　之淵藪政逮大夫實始于此漸靡日甚其何所底止
　乎昔周公之封於曲阜也地方七百里故書曰三郊
　三遂則魯舊有三軍矣至僖公克復舊宇猶曰公車
　千乗公徒三萬皆大國之軍賦也宣成以來軍政隳
　壊諸卿之私乗反多於公家之車數至武子而欲専
　一軍之權毁私以補公其實欲統軍政也嗣是以降
　征討之柄悉歸私室而公臣至不能三耦昭公五年
　又舍中軍季氏遂盡征之君亦何能與聞哉其始也
　窺襄公之㓜弱而分其勢其卒也乗昭公之童心而
　總其權怙惡無君盖至季孫宿而極矣仲尼作史深
　痛公室之不振也故入鄆必書城成必書意如嗣政
　益成鴟張之形稠父不度遂應鸜跦之䜟謂非孫宿
　之肇其端乎傳曰季武子死曾點倚其門而歌非無
　因也
　　宋子罕之賢
(襄六/年)宋華弱與樂轡少相狎長相優又相謗也子蕩怒
以弓梏華弱于朝平公見之曰司武而梏于朝難以勝
矣遂逐之夏宋華弱来奔司城子罕曰同惡異罰非刑
也専戮於朝罪孰大焉亦逐子蕩子蕩射子罕之門曰
㡬日而不我從子罕善之如初　九年春宋災樂喜為
司城以為政使伯氏司里火所未至徹小屋塗大屋陳
畚挶具綆缶備水器量輕重蓄水潦積土塗廵丈城繕
守備表火道使華臣具正徒令隧正納郊保奔火所使
華閲討右官官庀其司向戌討左亦如之使樂遄庀刑
器亦如之使皇鄖命校正出馬工正出車備甲兵庀武
守使西鉏吾庀府守令司宫巷伯儆宫二師令四鄉正
敬享祝宗用馬于四墉祀盤庚于西門之外晉侯問於
士弱曰吾聞之宋災於是乎知有天道何故對曰古之
火正或食于心或食於咮以出内火是故咮為鶉火心
為大火陶唐氏之火正閼伯居商丘祀大火而火紀時
焉相土因之故商主大火商人閲其禍敗之釁必始於
火是以日知其有天道也公曰可必乎對曰在道國亂
無象不可知也　(十五/年)宋人或得玉獻諸子罕子罕弗
受獻玉者曰以示玉人玉人以為寳也故敢獻之子罕
曰我以不貪為寳爾以玉為寳若以與我皆䘮寳也不
若人有其寳稽首而告曰小人懐璧不可以越鄉納此
以請死也子罕寘諸其里使玉人為之攻之富而後使
復其所　十七年春宋莊朝伐陳獲司徒卬卑宋也宋
皇國父為大宰為平公築臺妨于農收子罕請俟農功
之畢公弗許築者謳曰澤門之晳實興我役邑中之黔
實慰我心子罕聞之親執扑以行築者而抶其不勉者
曰吾儕小人皆有闔廬以辟燥濕寒暑今君為一臺而
不速成何以為役謳者乃止或問其故子罕曰宋國區
區而有詛有祝禍之本也　(二十/九年)鄭子展卒子皮即位
於是鄭饑而未及麥民病子皮以子展之命餼國人粟
户一鍾是以得鄭國之民故罕氏常掌國政以為上卿
宋司城子罕聞之曰鄰於善民之望也宋亦饑請於平
公出公粟以貸使大夫皆貸司城氏貸而不書為大夫
之無者貸宋無饑人叔向聞之曰鄭之罕宋之樂其後
亡者也二者其皆得國乎民之歸也施而不徳樂氏加
焉其以宋升降乎
　宋之設官以右師為尊司城秩居六卿之五而子罕
　為政豈非以其賢乎管子之位不叅於髙國而齊桓
　用之以霸樂喜之官不加于華向而宋國賴之以安
　書曰不惟其官惟其人春秋之君其諸猶有得先王
　之遺意者與
　　鄭西宫純門之變
(襄十/年)初子駟與尉止有爭將禦諸侯之師而黜其車尉
止獲又與之爭子駟抑尉止曰爾車非禮也遂弗使獻
初子駟為田洫司氏堵氏侯氏子師氏皆䘮田焉故五
族羣聚不逞之人因公子之徒以作亂於是子駟當國
子國為司馬子耳為司空子孔為司徒冬十月戊辰尉
止司臣侯晉堵女父子師僕帥賊以入晨攻執政於西
宫之朝殺子駟子國子耳刼鄭伯以如北宫子孔知之
故不死書曰盗言無大夫焉子西聞盗不儆而出尸而
追盗盗入於北宫乃歸授甲臣妾多逃器用多䘮子産
聞盗為門者庀羣司閉府庫慎閉藏完守備成列而後
出兵車十七乗尸而攻盗於北宫子蟜帥國人助之殺
尉止子師僕盗衆盡死侯晉奔晉堵女父司臣尉翩司
齊奔宋子孔當國為載書以位序聽政辟大夫諸司門
子不順將誅之子産止之請為之焚書子孔不可曰為
書以定國衆怒而焚之是衆為政也國不亦難乎子産
曰衆怒難犯専欲難成合二難以安國危之道也不如
焚書以安衆子得所欲衆亦得安不亦可乎専欲無成
犯衆興禍子必從之乃焚書於倉門之外衆而後定
(十五/年)鄭尉氏司氏之亂其餘盗在宋鄭人以子西伯有
子産之故納賂于宋以馬四十乗與師茷師慧三月公
孫黑為質焉司城子罕以堵女父尉翩司齊與之良司
臣而逸之託諸季武子武子寘諸卞鄭人醢之三人也
師慧過宋朝將私焉其相曰朝也慧曰無人焉相曰朝
也何故無人慧曰必無人焉若猶有人豈其以千乗之
相易淫樂之矇必無人焉故也子罕聞之固請而歸之
十二月鄭人奪堵狗之妻而歸諸范氏　(十八/年)鄭子孔
欲去諸大夫將叛晉而起楚師以去之使告子庚子庚
弗許楚子聞之使揚豚尹宜告子庚曰國人謂不榖主
社稷而不出師死不從禮不榖即位於今五年師徒不
出人其以不榖為自逸而忘先君之業矣大夫圖之其
若之何子庚嘆曰君王其謂午懐安乎吾以利社稷也
見使者稽首而對曰諸侯方睦於晉臣請嘗之若可君
而繼之不可收師而退可以無害君亦無辱子庚帥師
治兵於汾於是子蟜伯有子張從鄭伯伐齊子孔子展
子西守二子知子孔之謀完守入保子孔不敢㑹楚師
楚師伐鄭次于魚陵右師城上棘遂涉頴次于旃然蒍
子馮公子格率鋭師侵費滑胥靡獻于雍梁右回梅山
侵鄭東北至于蟲牢而反子庚門于純門信于城下而
還涉于魚齒之下甚雨及之楚師多凍役徒㡬盡晉人
聞有楚師師曠曰不害吾驟歌北風又歌南風南風不
競多死聲楚必無功董叔曰天道多在西北南師不時
必無功叔向曰在其君之徳也　(十九/年)鄭子孔之為政
也専國人患之乃討西宫之難與純門之師子孔當罪
以其甲及子革子良氏之甲守甲辰子展子西率國人
伐之殺子孔而分其室書曰鄭殺其大夫専也子然子
孔宋子之子也士子孔圭媯之子也圭媯之班亞宋子
而相親也士子孔亦相親也僖之四年子然䘚簡之元
年士子孔卒司徒孔實相子革子良之室三室如一故
及於難子革子良出奔楚子革為右尹鄭人使子展當
國子西聼政立子産為卿
　自古覆亡之禍未有無故而然者也子孔之罪固云
　然矣然而三子亦皆有焉方楚囊之討鄭也子駟子
　國子耳欲從楚子孔子蟜子展欲待晉夫勞中國以
　長戎狄子駟三人之尤也未㡬而諸侯雲集力不克
　支朝晉暮楚二竟煩騷蕞爾鄭國而堪啓兹四五年
　之弗寧乎乃曰吾盟固云唯彊是從使國人計困於
　從戎霸主役罷於奔命是豈為國之長慮哉師競兆
　災猶弗知儆大敵在側而方記小忿以相爭舊怨偕
　作三卿忽諸謂非三子之稔惡以自及耶駟國之子
　幸克戡難自非然者内外交亂在國必喪在家必亡
　子孔滅宗之禍恐先嘗也善哉子産之謀也務焚書
　以安衆内變先弭既而納賂誅盗無俾遺種君子曰
　鄭猶有政刑焉使諸侯悉能如是尚奚有弑君而擁
　髙位竊邑而奔與國者乎子孔嗣位専違輿情為載
　書而諸司不順執國權而同列交猜雖處髙位危於
　累丸矣純門之師適値其變豈其内懼于西宫隱盗
　之罪遂至為先縠召秋之舉歟諸大夫從而和之皆
　曰大夫也是黨尉止以作難而又起楚午以危國者
　也後世之讀春秋者或曰信矣或曰無矣事雖不可
　知要知執國法以定辟彼亦不能辭也夫三子即不
　皆黜車奪田之愆而不可謂有安國消患之謀子孔
　即不皆與西宫純門之謀而不可謂無剛愎怙寵之
　失騑與發輙之殺以盗也嘉之殺以國也春秋盖交
　譏之
　　楚滅庸舒
(文十/年)厥貉之㑹麇子逃歸　十一年春楚子伐麇成大
心敗麇師于防渚潘崇復伐麇至于錫穴　(十二/年)楚令
尹大孫伯卒成嘉為令尹羣舒叛楚夏子孔執舒子平
及宗子遂圍巢　(十四/年)楚莊王立子孔潘崇將襲羣舒
使公子燮與子儀守而伐舒蓼二子作亂城郢而使賊
殺子孔不克而還八月二子以楚子出將如商宻廬戢
黎及叔麋誘之遂殺鬭克及公子燮初鬭克囚于秦秦
有殽之敗而使歸求成成而不得志公子燮求令尹而
不得故二子作亂　(十六/年)楚大饑戎伐其西南至于阜
山師于大林又伐其東南至于陽丘以侵訾枝庸人帥
羣蠻以叛楚麇人率百濮聚於選將伐楚於是申息之
北門不啓楚人謀徙於阪髙蒍賈曰不可我能往冦亦
能往不如伐庸夫麇與百濮謂我饑不能師故伐我也
若我出師必懼而歸百濮離居將各走其邑誰暇謀人
乃出師旬有五日百濮乃罷自廬以往振廩同食次于
句澨使廬戢黎侵庸及庸方城庸人逐之囚子揚窻三
宿而逸曰庸帥衆羣蠻聚焉不如復大師且起王卒合
而後進師叔曰不可姑又與之遇以驕之彼驕我怒而
後可克先君蚡冒所以服陘隰也又與之遇七遇皆北
唯禆儵魚人實逐之庸人曰楚不足與戰矣遂不設備
楚子乗驛㑹師于臨品分為二隊子越自石溪子貝自
仞以伐庸秦人巴人從楚師羣蠻從楚子盟遂滅庸
(宣八/年)楚為衆舒叛故伐舒蓼滅之楚子彊之及滑汭盟
吳越而還　(成十/七年)舒庸人以楚師之敗也道吳人圍巢
伐駕圍釐虺遂恃吳而不設備楚公子槖師襲舒庸滅
之　(襄二十/四年)吳人為楚舟師之役故召舒鳩人舒鳩人
叛楚楚子師于荒浦使沈尹夀與師祁犁讓之舒鳩子
敬逆二子而告無之且請受盟二子復命王欲伐之薳
子曰不可彼告不叛且請受盟而又伐之伐無罪也姑
歸息民以待其卒卒而不貳吾又何求若猶叛我無辭
有庸乃還　(二十/五年)舒鳩人卒叛楚令尹子木伐之及離
城吳人救之子木遽以右師先子彊息桓子捷子駢子
盂帥左師以退吳人居其閒七日子彊曰久將墊隘隘
乃禽也不如速戰請以其私卒誘之簡師陳以待我我
克則進奔則亦視之乃可以免不然必為吳禽從之五
人以其私卒先擊吳師吳師奔登山以望見楚師不繼
復逐之傅諸其軍簡師㑹之吳師大敗遂圍舒鳩舒鳩
潰八月楚滅舒鳩楚子以滅舒鳩賞子木辭曰先大夫
蒍子之功也以與蒍掩
　中國之患莫大于不恤小弱而輕棄逺國敵勢孔張
　蠶食日甚霸主所由失其權也庸與羣舒接楚之壤
　皆能鳩聚與國以藩屛諸夏舒在楚東庸在楚西文
　公之世咸與楚搆舒方動則宗巢輔之庸方動則麇
　濮與羣蠻輔之北顧不遑肘腋復起穆莊之際亦荆
　楚多事之㑹哉夫舒為偃姓臯陶之苗裔也種類繁
　多散處江淮詩曰荆舒是懲則舒舊黨楚矣庸西方
　之逺國也武王伐紂誓及庸濮則庸舊屬周矣庸與
　中國之絶盖起于平王東遷之餘舒勢之分盖始於
　徐人取舒之後中國絶則勢孤故伺隙而後動庸乗
　楚饑申息不啟而中國晏然弗聞焉是則輕棄逺國
　之患也勢分則謀攜故輕舉以取敗羣舒叛楚同歸
　滅亡而中國晏然弗聞焉是則不恤小弱之患也乃
　厥貉甫㑹子平就執蒍賈决䇿轉敗為功秦巴通而
　西國協謀吳越盟而東夷效順楚子由是徜徉而驅
　諸夏尚誰能議其後耶迨及共康舒勢益㣲即當鄢
　陵新敗舟師無功之時楚猶能一再舉而殲庸鳩焉
　自是舒且無遺種矣嗚呼中國不能恤舒而使借庇
　于吳吳人庇舒而實亡舒亦焉用彼盟主哉
　　衛孫寗廢立
(成七/年)衞定公惡孫林父冬孫林父出奔晉衛侯如晉晉
反戚焉　十四年春衛侯如晉晉侯强見孫林父焉定
公不可夏衛侯既歸晉侯使郤犫送孫林父而見之衞
侯欲辭定姜曰不可是先君宗卿之嗣也大國又以為
請不許將亡雖惡之不猶愈於亡乎君其忍之安民而
宥宗卿不亦可乎衞侯見而復之衞侯有疾使孔成子
寗惠子立敬姒之子衎以為大子冬十月衛定公卒夫
人姜氏既哭而息見大子之不哀也不内酌飲歎曰是
夫也將不唯衛國之敗其必始於未亡人嗚呼天禍衞
國也夫吾不獲鱄也使主社稷大夫聞之無不聳懼孫
文子自是不敢舍其重器於衞盡寘諸戚而甚善晉大
夫　(襄七/年)衛孫文子来聘且拜武子之言而尋孫桓子
之盟公登亦登叔孫穆子相趨進曰諸侯之㑹寡君未
嘗後衞君今吾子不後寡君寡君未知所過吾子其少
安孫子無辭亦無悛容穆叔曰孫子必亡為臣而君過
而不悛亡之本也詩曰退食自公委蛇委蛇謂從者也
衡而委蛇必折　(十四/年)衞獻公戒孫文子寗惠子食皆
服而朝日旰不召而射鴻於囿二子從之不釋皮冠而
與之言二子怒孫文子如戚孫蒯入使公飲之酒使大
師歌巧言之卒章大師辭師曹請為之初公有嬖妾使
師曺誨之琴師曺鞭之公怒鞭師曹三百故師曹欲歌
之以怒孫子以報公公使歌之遂誦之蒯懼告文子文
子曰君忌我矣弗先必死并帑於戚而入見蘧伯玉曰
君之暴虐子所知也大懼社稷之傾覆將若之何對曰
君制其國臣敢奸之雖奸之庸知愈乎遂行從近闗出
公使子蟜子伯子皮與孫子盟于丘宫孫子皆殺之四
月己未子展奔齊公如鄄使子行於孫子孫子又殺之
公出奔齊孫氏追之敗公徒于阿澤鄄人執之初尹公
佗學射於庾公差庾公差學射於公孫丁二子追公公
孫丁御公子魚曰射為背師不射為戮射為禮乎射兩
軥而還尹公佗曰子為師我則逺矣乃反之公孫丁授
公轡而射之貫臂子鮮從公及竟公使祝宗告亡且告
無罪定姜曰無神何告若有不可誣也有罪若何告無
舍大臣而與小臣謀一罪也先君有冡卿以為師保而
蔑之二罪也余以巾櫛事先君而暴妾使余三罪也告
亡而已無告無罪公使厚成叔弔于衞曰寡君使瘠聞
君不撫社稷而越在他竟若之何不弔以同盟之故使
瘠敢私於執事曰有君不弔有臣不敏君不赦宥臣亦
不帥職增淫發洩其若之何衛人使大叔儀對曰羣臣
不佞得罪於寡君寡君不以即刑而悼弃之以為君憂
君不忘先臣之好辱弔羣臣又重恤之敢拜君命之辱
重拜大貺厚孫歸復命語臧武仲曰衞君其必歸乎有
大叔儀以守有母弟鱄以出或撫其内或營其外能無
歸乎齊人以郲寄衞侯及其復也以郲糧歸右宰榖從
而逃歸衛人將殺之辭曰余不説初矣余狐裘而羔䄂
乃赦之衛人立公孫剽孫林父寗殖相之以聽命于諸
侯衛侯在郲臧紇如齊唁衞侯衞侯與之言虐退而告
其人曰衛侯其不得入矣其言糞土也亡而不變何以
復國子展子鮮聞之見臧紇與之言道臧孫説謂其人
曰衞君必入夫二子者或輓之或推之欲無入得乎師
曠侍於晉侯晉侯曰衛人出其君不亦甚乎對曰或者
其君實甚良君將賞善而刑淫養民如子盖之如天容
之如地民奉其君愛之如父母仰之如日月敬之如神
明畏之如雷霆其可出乎夫君神之主而民之望也若
困民之主匱神乏祀百姓絶望社稷無主將安用之弗
去何為天生民而立之君使司牧之勿使失性有君而
為之貳使師保之勿使過度是故天子有公諸侯有卿
卿置側室大夫有貳宗士有朋友庶人工商皂𨽻牧圉
皆有親䁥以相輔佐也善則賞之過則匡之患則救之
失則革之自王以下各有父子兄弟以補察其政史為
書瞽為詩工誦箴諫大夫規誨士𫝊言庶人謗商旅于
市百工獻藝故夏書曰遒人以木鐸狥于路官師相規
工執藝事以諫正月孟春於是乎有之諫失常也天之
愛民甚矣豈其使一人肆於民上以從其淫而棄天地
之性必不然矣晉侯問衛故於中行獻子對曰不如因
而定之衞有君矣伐之未可以得志而勤諸侯史佚有
言曰因重而撫之仲虺有言曰亡者侮之亂者取之推
亡固存國之道也君其定衛以待時乎冬㑹於戚謀定
衛也　(十七/年)衛孫蒯田於曹隧飲馬于重丘毁其瓶重
丘人閉門而訽之曰親逐而君爾父為厲是之不憂而
何以田為夏衛石買孫蒯伐曹取重丘曹人愬于晉
(十八/年)夏晉人執衛行人石買於長子執孫蒯於純畱為
曹故也　(十九/年)衛石共子卒悼子不哀孔成子曰是謂
蹷其本必不有其宗　(二十/年)衞寗惠子疾召悼子曰吾
得罪於君悔而無及也名藏在諸侯之䇿曰孫林父寗
殖出其君君入則掩之若能掩之則吾子也若不能猶
有鬼神吾有餒而已不来食矣悼子許諾惠子遂卒
(二十/五年)晉侯使魏舒宛沒逆衛侯將使衛與之夷儀崔子
止其帑以求五鹿衛獻公入于夷儀衛獻公自夷儀使
與甯喜言甯喜許之大叔文子聞之曰嗚乎詩所謂我
躬不説皇恤我後者甯子可謂不恤其後矣將可乎哉
殆必不可君子之行思其終也思其復也書曰慎始而
敬終終以不困詩曰夙夜匪懈以事一人今甯子視君
不如奕棋其何以免乎奕者舉棋不定不勝其耦而况
置君而弗定乎必不免矣九世之卿族一舉而滅之可
哀也哉　(二十/六年)衛獻公使子鮮為復辭敬姒强命之對
曰君無信臣懼不免敬姒曰雖然以吾故也許諾初獻
公使與甯喜言甯喜曰必子鮮在不然必敗故公使子
鮮子鮮不獲命於敬姒以公命與甯喜言曰茍反政由
甯氏祭則寡人甯喜告蘧伯玉伯玉曰瑗不得聞君之
出敢聞其入遂行從近闗出告右宰榖右宰榖曰不可
獲罪於兩君天下誰畜之悼子曰吾受命於先人不可
以貳榖曰我請使焉而觀之遂見公于夷儀反曰君淹
恤在外十二年矣而無憂色亦無寛言猶夫人也若不
已死無日矣悼子曰子鮮在右宰榖曰子鮮在何益多
而能亡於我何為悼子曰雖然弗可以已孫文子在戚
孫嘉聘於齊孫襄居守二月庚寅甯喜右宰榖伐孫氏
不克伯國傷甯子出舍於郊伯國死孫氏夜哭國人召
甯子甯子復攻孫氏克之辛夘殺子叔及大子角書曰
甯喜弑其君剽言罪之在甯氏也孫林父以戚如晉書
曰入于戚以叛罪孫氏也臣之祿君實有之義則進否
則奉身而退専祿以周旋戮也甲午衛侯入書曰復歸
國納之也大夫逆於竟者執其手而與之言道逆者自
車揖之逆於門者頷之而已公至使讓大叔文子曰寡
人淹恤在外二三子皆使寡人朝夕聞衞國之言吾子
獨不在寡人古人有言曰非所怨勿怨寡人怨矣對曰
臣知罪矣臣不佞不能負羈絏以從扞牧圉臣之罪一
也有出者有居者臣不能貳通内外之言以事君臣之
罪二也有二罪敢忘其死乃行從近闗出公使止之衛
人侵戚東鄙孫氏愬于晉晉戍茅氏殖綽伐茅氏殺晉
戍三百人孫蒯追之弗敢擊文子曰厲之不如遂從衛
師敗之圉雍鉏獲殖綽復愬于晉晉人為孫氏故召諸
侯將以討衞也夏中行穆子来聘召公也六月公㑹晉
趙武宋向戌鄭良霄曹人于澶淵以討衞疆戚田取衞
西鄙懿氏六十以與孫氏趙武不書尊公也向戌不書
後也鄭先宋不失所也於是衛侯㑹之晉人執甯喜北
宫遺使女齊以先歸衞侯如晉晉人執而囚之於士弱
氏秋七月齊侯鄭伯為衞侯故如晉晉侯兼享之晉侯
賦嘉樂國景子相齊侯賦蓼蕭子展相鄭伯賦緇衣叔
向命晉侯拜二君曰寡君敢拜齊君之安我先君之宗
祧也敢拜鄭君之不貳也國子使晏平仲私於叔向曰
晉君宣其明德於諸侯恤其患而補其闕正其違而治
其煩所以為盟主也今為臣執君若之何叔向告趙文
子文子以告晉侯晉侯言衛侯之罪使叔向告二君國
子賦轡之柔矣子展賦將仲子兮晉侯乃許歸衞侯叔
向曰鄭七穆罕氏其後亡者也子展儉而壹鄭伯歸自
晉使子西如晉聘辭曰寡君来煩執事懼不免於戾使
夏謝不敏君子曰善事大國衛人歸衛姫于晉乃釋衛
侯君子是以知平公之失政也　(二十/七年)衛甯喜専公患
之公孫免餘請殺之公曰㣲甯子不及此吾與之言矣
事未可知祗成惡名止也對曰臣殺之君勿與知乃與
公孫無地公孫臣謀使攻甯氏弗克皆死公曰臣也無
罪父子死余矣夏免餘復攻甯氏殺甯喜及右宰榖尸
諸朝石惡將㑹宋之盟受命而出衣其尸枕之股而哭
之欲斂以亡懼不免且曰受命矣乃行子鮮曰逐我者
出納我者死賞罰無章何以沮勸君失其信而國無刑
不亦難乎且鱄實使之遂出奔晉公使止之不可及河
又使止之止使者而盟於河託於木門不鄉衛國而坐
木門大夫勸之仕不可曰仕而廢其事罪也從之昭吾
所以出也將誰愬乎吾不可以立於人之朝矣終身不
仕公喪之如税服終身公與免餘邑六十辭曰唯卿備
百邑臣六十矣下有上祿亂也臣弗敢聞且甯子唯多
邑故死臣懼死之速及也公固與之受其半以為少師
公使為卿辭曰大叔儀不貳能贊大事君其命之乃使
文子為卿　(二十/八年)衛人討甯氏之黨故石惡出奔晉衛
人立其從子圃以守石氏之祀禮也　(昭七/年)秋八月衛
襄公卒晉大夫言於范獻子曰衞事晉為睦晉不禮焉
庇其賊人而取其地故諸侯貳詩曰鶺鴒在原兄弟急
難又曰死喪之威兄弟孔懐兄弟之不睦於是乎不弔
况逺人誰敢歸之今又不禮於衞之嗣衛必叛我是絶
諸侯也獻子以告韓宣子宣子説使獻子如衛弔且反
戚田衛齊惡告喪于周且請命王使成簡公如衞弔且
追命襄公曰叔父陟恪在我先王之左右以佐事上帝
余敢忘髙圉亞圉
　孫氏以衛武之裔為國正卿良父執政積有年嵗其
　子林父繼之世掌國權驕恣無上定公惡其専也林
　父於是懐私邑以出奔既又挟大國以求復長惡藐
　君盖自定公之世而已極矣乃甯殖以武子之孫賢
　者之後而専國不臣比於林父父子弑逆宗祀忽諸
　是可不為大哀耶夫衛獻無道居喪不慼林父聞之
　而寘其重器于私邑懐貳心以事君奚復能乆射鴻
　小失用搆釁端巧言偶歌輒謀廢立且公之出也兵
　由孫氏殺公子而敗公徒原野交鋒有若敵國試問
　之殖殖固未與共也雖名在諸侯之䇿孫甯同誅若
　論首惡端歸林父甯氏於此其在林父之術中乎然
　而有悔心矣既偕立剽身難悔禍瀕死戒子務期掩
　惡曰若能納君則吾子也否則鬼不来食矣其辭懇
　切甯喜聼焉子承父命背剽迎衎再犯大逆志盖先
　慝止知父言之可從不顧弑君之乖義然猶曰殤之
　賊獻之勲也彼林父何人耶奉殤不終讐獻不忘據
　邑叛國終無悛志臣而不臣至此其蔑以加哉乃獻
　公之於甯喜也惡其専偪輒不能忍晉殺里克鄭殺
　傅瑕方之扵此若出一轍而孫氏獨洋洋滿志坐享
　懿氏之六十奏樂擊鐘無所顧慮澶淵之㑹獻公竟
　無一言以祈剪滅焉子鱄致怨而託木門石惡懼禍
　而適鄰國母弟之賢忠功之𦙍曽不能安享其位縱
　奸宄而黜忠良其誰服焉雖然孫氏之不死總由晉
　庇之也昔林父執政事晉惟堅而結晉之大夫尤厚
　鞌之戰則從郤克矣咎如之伐則從荀庚矣且其初
　出奔也以戚屬晉歸衛以後晉厲為㑹則盟于戚晉
　悼謀鄭則㑹于戚城虎牢則㑹于戚通吴則㑹于戚
　以孫氏之食采忽為諸侯之孔道無非炫燿寵靈以
　震動國君既而逐獻立殤晉為之㑹獻入出奔晉為
　之主庇賊受地為逋逃主凡晉之君卿大夫皆孫氏
　黨也獻公何能問乎晉平公既不能納獻又聽林父
　而執衛侯是再舛也何以為霸哉殖喜無君其惡一
　也殖附晉則親之喜背晉則執之孫寗無君其惡一
　也林父附晉則親之喜背晉則執之征討不明惟行
　私意晉之於人國也罪其不附已者而已矣
　　世與邾莒之怨(附邾事/)
(僖二十/一年)任宿須句顓臾風姓也實司大皥與有濟之祀
以服事諸夏邾人滅須句須句子来奔因成風也成風
為之言於公曰崇明祀保小寡周禮也蠻夷猾夏周禍
也若封須句是崇皥濟而修祀紓禍也　二十二年春
伐邾取須句反其君焉禮也邾人以須句故出師公卑
邾不設備而禦之臧文仲曰國無小不可易也無備雖
衆不可恃也詩曰戰戰兢兢如臨深淵如履薄氷又曰
敬之敬之天惟顯思命不易哉先王之明徳猶無不難
也無不懼也况我小國乎君其無謂邾小蠭蠆有毒而
况國乎弗聽八月丁未公及邾師戰于升陘我師敗績
邾人獲公胄縣諸魚門　(三十/三年)公伐邾取訾婁以報升
陘之役邾人不設備秋襄仲復伐邾　(文/公)七年春公伐
邾間晉難也三月甲戌取須句寘文公子焉非禮也
(十三/年)邾文公卜遷于繹史曰利於民而不利於君邾子
曰茍利于民孤之利也天生民而樹之君以利之也民
既利矣孤必與焉左右曰命可長也君何弗為邾子曰
命在養民死之短長時也民茍利矣遷也吉莫如之遂
遷于繹五月邾文公卒君子曰知命　(十四/年)邾文公之
卒也公使弔焉不敬邾人来討伐我南鄙故惠伯伐邾
　(宣/公)四年春公及齊侯平莒及郯莒人不肯公伐莒取
向非禮也平國以禮不以亂伐而不治亂也以亂平亂
何治之有無治何以行禮　(十/年)師伐邾取繹冬子家如
齊伐邾故也　(十八/年)秋邾人戕鄫子于鄫凡自虐其君
曰弑自外曰戕　(成八/年)聲伯如莒逆也　(十八/年)八月邾
宣公来朝即位而来見也　(襄元/年)九月邾子来朝禮也
　(四/年)冬公如晉聽政晉侯享公公請屬鄫晉侯不許孟
獻子曰以寡君之宻邇於仇讐而願固事君無失官命
鄫無賦扵司馬為執事朝夕之命敝邑敝邑褊小闕而
為罪寡君是以願借助焉晉侯許之冬十月邾人莒人
伐鄫臧紇救鄫侵邾敗于狐駘國人逆喪者皆髽魯於
是乎始髽國人誦之曰臧之狐裘敗我於狐駘我君小
子朱儒是使朱儒朱儒使我敗於邾　五年春公至自
晉穆叔覿鄫大子于晉以成屬鄫書曰叔孫豹鄫大子
巫如晉言比諸魯大夫也穆叔以屬鄫為不利使鄫大
夫聽命于㑹　(六/年)莒人滅鄫鄫恃賂也冬穆叔如邾聘
且修平晉人以鄫故來討曰何故亡鄫季武子如晉見
且聽命　(八/年)莒人伐我東鄙以疆鄫田　(十/年)莒人間諸
侯之有事也故伐我東鄙　十二年春莒人伐我東鄙
圍台季武子救台遂入鄆取其鐘以為公盤　(十五/年)秋
邾人伐我南鄙使告于晉晉將為㑹以討邾莒晉侯有
疾乃止冬晉悼公卒遂不克㑹鄭公孫夏如晉奔喪子
蟜送塟　十六年春塟晉悼公平公即位羊舌肸為傅
張君臣為中軍司馬祁奚韓襄欒盈士鞅為公族大夫
虞丘書為乘馬御改服修官烝于曲沃警守而下㑹于
溴梁命歸侵田以我故執邾宣公莒犁比公且曰通齊
楚之使　(十七/年)冬邾人伐我南鄙為齊故也　十九年
春諸侯還自沂上盟于督揚曰大毋侵小執邾悼公以
其伐我故遂次于泗上疆我田取邾田自漷水歸之於
我　二十年春及莒平孟莊子㑹莒人盟于向督揚之
盟故也邾人驟至以諸侯之事弗能報也秋孟莊子伐
邾以報之　二十一年春公如晉拜師及取邾田也邾
庶其以漆閭丘来奔季武丁以公姑姊妻之皆有賜於
其從者於是魯多盜季孫謂臧武仲曰子盍詰盜武仲
曰不可詰也紇又不能季孫曰我有四封而詰其盜何
故不可子為司冦將盜是務去若之何不能武仲曰子
召外盜而大禮焉何以止吾盜子為正卿而来外盜使
紇去之將何以能庶其竊邑於邾以来子以姬氏妻之
而與之邑其從者皆有賜焉若大盜禮焉以君之姑姊
與其大邑其次皁牧輿馬其小者衣裳劍帶是賞盜也
賞而去之其或難焉紇也聞之在上位者灑濯其心壹
以待人軌度其信可明徴也而後可以治人夫上之所
為民之歸也上所不為而民或為之是以加刑罰焉而
莫敢不懲若上之所為而民亦為之乃其所也又可禁
乎夏書曰念兹在兹釋兹在兹名言兹在兹允出兹在
兹惟帝念功將謂由已壹也信由已壹而後功可念也
庶其非卿也以地来雖賤必書重地也　(二十/八年)邾悼公
来朝時事也　(昭元/年)季武子伐莒取鄆莒人告於㑹楚
告於晉曰㝷盟未退而魯伐莒凟齊盟請戮其使樂桓
子相趙文子欲求貨於叔孫而為之請使請帶焉弗與
梁其踁曰貨以藩身子何愛焉叔孫曰諸侯之㑹衛社
稷也我以貨免魯必受師是禍之也何衛之為人之有
牆以蔽惡也牆之隙壊誰之咎也衞而惡之吾又甚焉
雖怨季孫魯國何罪叔出季處有自來矣吾又誰怨然
鮒也賄弗與不已召使者裂裳帛而與之曰帶其褊矣
趙孟聞之曰臨患不忘國忠也思難不越官信也圗國
忘死貞也謀主三者義也有是四者又可戮乎乃請諸
楚曰魯雖有罪其執事不辟難畏威而敬命矣子若免
之以勸左右可也若子之羣吏處不辟汚出不逃難其
何患之有患之所生汚而不治難而不守所由来也能
是二者又何患焉不靖其能其誰從之魯叔孫豹可謂
能矣請免之以靖能者子㑹而赦有罪又賞其賢諸侯
其誰不欣焉望楚而歸之視逺如邇疆場之邑一彼一
此何常之有王伯之令也引其封疆而樹之官舉之表
旗而著之制令過則有刑猶不可壹于是乎虞有三苗
夏有觀扈商有姺邳周有徐奄自無令王諸侯逐進狎
主齊盟其又可壹乎恤大舍小足以為盟主又焉用之
封疆之削何國蔑有主齊盟者誰能辯焉吴濮有釁楚
之執事豈其顧盟莒之疆事楚勿與知諸侯無煩不亦
可乎莒魯争鄆為日久矣茍無大害於其社稷可無亢
也去煩宥善莫不競勸子其圖之固請諸楚楚人許之
乃免叔孫叔孫歸曽夭御季孫以勞之旦及日中不出
曽夭謂曽阜曰旦及日中吾知罪矣魯以相忍為國也
忍其外不忍其内焉用之阜曰數月於外一旦於是庸
何傷賈而欲贏而惡囂乎阜謂叔孫曰可以出矣叔孫
指楹曰雖惡是其可去乎乃出見之　(四/年)九月取鄫言
易也莒亂著丘公立而不撫鄫鄫叛而来故曰取凡克
邑不用師徒曰取　(五/年)夏莒牟夷以牟婁及防兹来奔
牟夷非卿而書尊地也莒人愬于晉晉侯欲止公范獻
子曰不可人朝而執之誘也討不以師而誘以成之惰
也為盟主而犯此二者無乃不可乎請歸之間而以師
討焉乃歸公秋七月公至自晉莒人来討不設備戊辰
叔弓敗諸蚡泉莒未陳也　(六/年)夏季孫宿如晉拜莒田
也晉侯享之有加籩武子退使行人告曰小國之事大
國也茍免於討不敢求貺得貺不過三獻今豆有加下
臣弗堪無乃戾也韓宣子曰寡君以為驩也對曰寡君
猶未敢况下臣君之𨽻也敢聞加貺固請徹加而後卒
事晉人以為知禮重其好貨　(十/年)秋七月平子伐莒取
郠獻俘始用人于亳社臧武仲在齊聞之曰周公其不
饗魯祭乎周公饗義魯無義詩曰德音孔昭視民不佻
佻之謂甚矣而壹用之將誰福哉　(十一/年)孟僖子㑹邾
莊公盟于祲祥修好禮也泉丘人有女夢以其帷幕孟
氏之廟遂奔僖子其僚從之盟于清丘之社曰有子無
相棄也僖子使助薳氏之簉反自祲祥宿于薳氏生懿
子及南宫敬叔於泉丘人其僚無子使字敬叔　(十八/年)
六月鄅人藉稲邾人襲鄅鄅人將閉門邾人羊羅攝其
首焉遂入之盡俘以歸鄅子曰余無歸矣從帑於邾邾
莊公反鄅夫人而舍其女　(十九/年)鄅夫人宋向戌之女
也故向寧請師二月宋公伐邾圍蟲三月取之乃盡歸
鄅俘邾人郳人徐人㑹宋公乙亥同盟于蟲　(二十/一年)夏
晉士鞅来聘叔孫為政季孫欲惡諸晉使有司以齊鮑
國歸費之禮為士鞅士鞅怒曰鮑國之位下其國小而
使鞅從其牢禮是卑敝邑也將復諸寡君魯人恐加四
牢焉為十一牢　(二十/三年)邾人城翼還將自離姑公孫鉏
曰魯將御我欲自武城還循山而南徐鉏丘弱茅地曰
道下遇雨將不出是不歸也遂自離姑武城人塞其前
斷其後之木而弗殊邾師過之乃推而蹷之遂取邾師
獲鉏弱地邾人愬于晉晉人来討叔孫婼如晉晉人執
之書曰晉人執我行人叔孫婼言使人也晉人使與邾
大夫坐叔孫曰列國之卿當小國之君固周制也邾又
夷也寡君之命介子服回在請使當之不敢廢周制故
也乃不果坐韓宣子使邾人聚其衆將以叔孫與之叔
孫聞之去衆與兵而朝士彌牟謂韓宣子曰子弗良圖
而以叔孫與其讐叔孫必死之魯亡叔孫必亡邾邾君
亡國將焉歸子雖悔之何及所謂盟主討違命也若皆
相執焉用盟主乃弗與使各居一館士伯聽其辭而愬
諸宣子乃皆執之士伯御叔孫從者四人過邾館以如
吏先歸邾子士伯曰以芻蕘之難從者之病將館子於
都叔孫旦而立期焉乃館諸箕舍子服昭伯於他邑范
獻子求貨於叔孫使請冠焉取其冠法而與之兩冠曰
盡矣為叔孫故申豐以貨如晉叔孫曰見我吾告女所
行貨見而不出吏人之與叔孫居於箕者請其吠狗弗
與及將歸殺而與之食之叔孫所館者雖一日必葺其
牆屋去之如始至公為叔孫故如晉及河有疾而復
(二十/四年)晉士彌牟逆叔孫于箕叔孫使梁其踁待於門内
曰余左顧而欬乃殺之右顧而笑乃止叔孫見士伯士
伯曰寡君似為盟主之故是以乆子不腆敝邑之禮將
致諸從者使彌牟逆吾子叔孫受禮而歸二月婼至自
晉尊晉也　(三十/一年)冬邾黑肱以濫来奔賤而書名重地
故也君子曰名之不可不慎也如是夫有所有名而不
如其已以地叛雖賤必書地以名其人終為不義弗可
滅已是故君子動則思禮行則思義不為利回不為義
疚或求名而不得㦯欲盖而名章懲不義也齊豹為衛
司冦守嗣大夫作而不義其書為盗邾庶其莒牟夷邾
黒肱以土地出求食而已不求其名賤而必書此二物
者所以懲肆而去貪也若艱難其身以險危大人而有
名章徹攻難之士將奔走之若竊邑叛君以徼大利而
無名貪冒之民將寘力焉是以春秋書齊豹曰盗三叛
人名以懲不義數惡無禮其善志也故曰春秋之稱微
而顯婉而辨上之人能使昭明善人勸焉淫人懼焉是
以君子貴之
　春秋之際小國名見者邾莒為彊隱公元年公及邾
　盟于蔑七年而伐邾二年莒人入向無駭入極八年
　而盟莒魯於邾也先盟而後戰於莒也先戰而後盟
　二國之勢俱非下魯干戈日煩要盟不信此魯與邾
　莒之爭世相㝷也北杏之㑹邾獲進爵猶是邾儀父
　也在位永久暮年從霸其能受命也愈於莒子矣僖
　之元年偃敗邾師酈獲莒拏夫邾既同盟莒亦比年
　結好一旦而交與我搆何哉邾匿姜氏莒匿慶父二
　國黨惡其敗其獲春秋之所大也自是以後世讐不
　息取須句戰升陘則邾讐魯矣伐莒取向則莒讐魯
　矣兩國伐鄫戰於狐駘則邾莒交讎魯矣邾固無道
　五十年間一用鄫子一戕鄫子邾鄫世怨也乗釁必
　動莒何為哉將助邾以撓魯也鄫不滅於邾而滅於
　莒晉不討莒而討魯悼公霸令何其謬也莒益得志
　比嵗興師魯滋不堪控于大國晉平新立而㑹溴梁
　二君俱執魯之志其亦稍快愉哉然是㑹也命歸侵
　田也自春秋以来魯之取於邾亦多矣僖公一舉而
　訾婁入魯文公一舉而須句入魯宣公一舉而繹又
　入魯今魯在所損乎在所益乎若割地以賂邾邾復
　何求乃平公初立伐我南鄙邾復不逞宜其督揚之
　再辱也莒既守盟邾亦来朝數年之内二國與魯式
　相好也然自是以降魯之政逮於大夫矣政在公則
　其爭在上政在私則其爭在下鄆近於費季氏所急
　而莒魯之怨復起盗竊漆閭季氏受之而邾魯之怨
　復起於是既利其土復蓄其賊莒之牟夷邾之庶其
　畀我都邑黒肱踵接而至魯盡納之魯有一季孫邾
　莒之逋逃藪也邾莒何堪哉虢之㑹莒人愬而叔孫
　豹被執平丘之㑹莒人再愬而季孫意如被執武城
　之役邾人愬而叔孫婼又被執幸有兩叔孫再不辱
　命意如逃歸大貽國恥䜛慝𢎞多晉之霸討亦豈能
　終乎春秋小國之君好兵怙彊邾莒實甚然邾猶修
　禮間復来朝莒則犁比著丘以来直侈然與魯為敵
　矣君既黷武國亦多難故二百餘年之間其君七見
　而弑於内者二奔於外者三其大夫五見而殺於内
　者一奔於外者二庚輿而下微不復見是又其弗敢
　望邾者也
　　楚五令尹代政
(襄十/四年)楚子嚢還自伐吴卒將死遺言謂子庚必城郢君
子謂子囊忠君薨不忘増其名將死不忘衛社稷可不
謂忠乎忠民之望也詩曰行歸于周萬民所望忠也
(十五/年)楚公子午為令尹公子罷戎為右尹蒍子馮為大
司馬公子槖師為右司馬公子成為左司馬屈到為莫
敖公子追舒為箴尹屈蕩為連尹飬由基為宫廐尹以
靖國人君子謂楚於是乎能官人官人國之急也能官
人則民無覦心詩云嗟我懐人寘彼周行能官人也王
及公侯伯子男甸采衞大夫各居其列所謂周行也
(二十/一年)夏楚子庚卒楚子使薳子馮為令尹訪於申叔豫
叔豫曰國多寵而王弱國不可為也遂以疾辭方暑闕
地下冰而牀焉重繭衣裘鮮食而寝楚子使醫視之復
曰瘠則甚矣而血氣未動乃使子南為令尹　(二十/二年)楚
觀起有寵於令尹子南未益禄而有馬數十乗楚人患
之王將討焉子南之子棄疾為王御士王每見之必泣
棄疾曰君三泣臣矣敢問誰之罪也王曰令尹之不能
爾所知也國將討焉爾其居乎對曰父戮子居君焉用
之洩命重刑臣亦不為王遂殺子南於朝轘觀起於四
竟子南之臣謂棄疾請徙子尸於朝曰君臣有禮唯二
三子三日棄疾請尸王許之既塟其徒曰行乎曰吾與
殺吾父行將焉入曰然則臣王乎曰棄父事讎吾弗忍
也遂縊而死復使薳子馮為令尹公子齮為司馬屈建
為莫敖有寵於薳子者八人皆無禄而多馬他日朝與
申叔豫言弗應而退從之入於人中又從之遂歸退朝
見之曰子三困我於朝吾懼不敢不見吾過子姑告我
何疾我也對曰吾不免是懼何敢告子曰何故對曰昔
觀起有寵於子南子南得罪觀起車裂何故不懼自御
而歸不能當道至謂八人者曰吾見申叔夫子所謂生
死而肉骨也知我者如夫子則可不然請止辭八人者
而後王安之　(二十/五年)楚薳子馮卒屈建為令尹屈蕩為
莫敖楚蒍掩為司馬子木使庀賦數甲兵甲午蒍掩書
土田度山林鳩藪澤辨京陵表淳鹵數疆潦規偃豬町
原防牧隰臯井衍沃量入修賦賦車籍馬賦車兵徒卒
甲楯之數既成以授子木禮也　(二十/六年)初楚伍參與蔡
大師子朝友其子伍舉與聲子相善也伍舉娶於王子
牟王子牟為申公而亡楚人曰伍舉實送之伍舉奔鄭
遂將奔晉聲子將如晉遇之於鄭郊班荆相與食而言
復故聲子曰子行也吾必復子及宋向戌將平晉楚聲
子通使於晉還如楚令尹子木與之語問晉故焉且曰
晉大夫與楚孰賢對曰晉卿不如楚其大夫則賢皆卿
材也如把梓皮革自楚往也雖楚有材晉實用之子木
曰夫獨無族姻乎對曰雖有而用楚材實多歸生聞之
善為國者賞不僣而刑不濫賞僣則懼及淫人刑濫則
懼及善人若不幸而過寧僣無濫與其失善寕其利淫
無善人則國從之詩曰人之云亡邦國殄瘁無善人之
謂也故夏書曰與其殺不辜寕失不經懼失善也商頌
有之曰不僣不濫不敢怠皇命于下國封建厥福此湯
所以獲天福也古之治民者勸賞而畏刑恤民不倦賞
以春夏刑以秋冬是以將賞為之加膳加膳則飫賜此
以知其勸賞也將刑為之不舉不舉則徹樂此以知其
畏刑也夙興夜寐朝夕臨政此以知其恤民也三者禮
之大節也有禮無敗今楚多淫刑其大夫逃死于四方
而為之謀主以害楚國不可救療所謂不能也子儀之
亂析公奔晉晉人寘諸戎車之殿以為謀主繞角之役
晉將遁矣析公曰楚師輕窕易震蕩也若多鼓鈞聲以
夜軍之楚師必遁晉人從之楚師宵潰晉遂侵蔡襲沈
獲其君敗申息之師於桑隧獲申麗而還鄭於是不敢
南面楚失華夏則析公之為也雍子之父兄譛雍子君
與大夫不善是也雍子奔晉晉人與之鄐以為謀主彭
城之役晉楚遇於靡角之谷晉將遁矣雍子發命於軍
曰歸老㓜反孤疾二人役歸一人簡兵蒐乗秣馬蓐食
師陳焚次明日將戰行歸者而逸楚囚楚師宵潰晉降
彭城而歸諸宋以魚石歸楚失東夷子辛死之則雍子
之為也子反與子靈爭夏姬而雍害其事子靈奔晉晉
人與之邢以為謀主扞禦北狄通吳於晉教吳叛楚敎
之乗車射御驅侵使其子狐庸為吳行人焉吴於是伐
巢取駕克棘入州来楚罷於奔命至今為患則子靈之
為也若敖之亂伯賁之子賁皇奔晉晉人與之苗以為
謀主鄢陵之役楚晨壓晉軍而陳晉將遁矣苗賁皇曰
楚師之良在其中軍王族而已若塞井夷竈成陳以當
之欒范易行以誘之中行二郤必克二穆吾乃四萃於
其王族必大敗之晉人從之楚師大敗王夷師熸子反
死之鄭叛吴興楚失諸侯則苗賁皇之為也子木曰是
皆然矣聲子曰今又有甚於此椒舉娶於申公子牟子
牟得戾而亡君大夫謂椒舉女實遣之懼而奔鄭引領
南望曰庶㡬赦余亦弗圗也今在晉矣晉人將與之縣
以比叔向彼若謀害楚國豈不為患子木懼言諸王益
其祿爵而復之聲子使椒嗚逆之　(二十/七年)崔氏之亂申
鮮虞来奔僕賃於野以喪莊公冬楚人召之遂如楚為
右尹
　楚康王在位十有五年而令尹五代其政子囊共王
　之所用也當先王之世伐陳侵宋克有成勞及康王
　嗣位伐吴之役介胄未釋忽焉云逝社稷是圖志弗
　良終故君子許其忠焉子庚嗣政號為得人未㡬而
　卒薳子遜位及子南罹罪復用子馮而子木終繼之
　焉囊與庚南皆莊王子也薳馮屈建皆公族也中惟
　追舒暱寵見殺餘四子者克堪卿任夫楚既多材公
　族尤顯其法則親踈叅用賞罰互行執政者一干國
　憲輒加重典未若魯之三桓晉之六卿世怙其寵政
　柄於是下移也純門不競子庚息師舒鳩不叛薳子
　受盟寧惟是狃安習便無意於國者乎伏處觀時動
　期有濟是文成以来之良籌也有子午子馮秉政於
　前有子木繼美于後而又来然丹於鄭國復椒舉於
　晉都濟濟充庭咸稱國士雍雍在列俱有長才列國
　有賢楚實錄之豈謂楚材晉用哉夫康王楚之弱主
　也惟能官人故諸臣咸得其用究能與中國弭兵南
　北合一兩霸并雄舉穆荘諸王以来數世所難圗者
　一朝而得之雖時勢不同若是乎賢者之有益於國
　也
　　齊靈莊叛晉
(襄十/四年)范宣子假羽毛於齊而弗歸齊人始貳　(十五/年)夏
齊侯圍成貳於晉故也於是乎城成郛　(十六/年)晉侯與
諸侯宴于温使諸大夫舞曰歌詩必類齊髙厚之詩不
類荀偃怒且曰諸侯有異志矣使諸大夫盟髙厚髙厚
逃歸於是叔孫豹晉荀偃宋向戌衛寗殖鄭公孫蠆小
邾之大夫盟曰同討不庭秋齊侯圍成孟孺子速徼之
齊侯曰是好勇去之以為之名速遂塞海陘而還冬穆
叔如晉聘且言齊故晉人曰以寡君之未禘祀與民之
未息不然不敢忘穆叔曰以齊人之朝夕釋憾於敝邑
之地是以大請敝邑之急朝不及夕引領西望曰庶㡬
乎比執事之閒恐無及也見中行獻子賦圻父獻子曰
偃知罪矣敢不從執事以同恤社稷而使魯及此見范
宣子賦鴻雁之卒章宣子曰匄在此敢使魯無鳩乎
(十七/年)齊人以其未得志于我故秋齊侯伐我北鄙圍桃
髙厚圍臧紇于防師自陽闗逆臧孫至于旅松郰叔紇
臧疇臧賈帥甲三百宵犯齊師送之而復齊師去之齊
人獲臧堅齊侯使夙沙衛唁之且曰無死堅稽首曰拜
命之辱抑君賜不終姑又使其刑臣禮於士以　抉其
傷而死　(十八/年)秋齊侯伐我北鄙中行獻子將伐齊夢
與厲公訟弗勝公以戈擊之首隊於前跪而戴之奉之
以走見梗陽之巫臯他日見諸道與之言同巫曰今兹
主必死若有事於東方則可以逞獻子許諾晉侯伐齊
將濟河獻子以朱絲係玉二㲄而禱曰齊環怙恃其險
負其衆庶棄好背盟陵虐神主曽臣彪將率諸侯以討
焉其官臣偃實先後之茍捷有功無作神羞官臣偃無
敢復濟唯爾有神裁之沈玉而濟冬十月㑹于魯濟尋
溴梁之言同伐齊齊侯禦諸平隂塹防門而守之廣里
夙沙衛曰不能戰莫如守險弗聽諸侯之士門焉齊人
多死范宣子告析文子曰吾知子敢匿情乎魯人莒人
皆請以車千乗自其鄉入既許之矣若入君必失國子
盍圖之子家以告公公恐晏嬰聞之曰君固無勇而又
聞是弗能乆矣齊侯登巫山以望晉師晉人使司馬斥
山澤之險雖所不至必斾而疏陳之使乗車者左實右
偽以斾先輿曵柴而從之齊侯見之畏其衆也乃脱歸
丙寅晦齊師夜遁師曠告晉侯曰鳥烏之聲樂齊師其
遁邢伯告中行伯曰有班馬之聲齊師其遁叔向告晉
侯曰城上有烏齊師其遁十一月丁卯朔入平隂遂從
齊師夙沙衛連大車以塞隧而殿殖綽郭最曰子殿國
師齊之辱也子姑先乎乃代之殿衛殺馬於隘以塞道
晉州綽及之射殖綽中肩兩矢夹脰曰止將為三軍獲
不止將取其𠂻顧曰為私誓州綽曰有如日乃弛弓而
自後縛之其右具丙亦舍兵而縛郭最皆衿甲面縳坐
于中軍之鼓下晉人欲逐歸者魯衛請攻險己卯荀偃
士匄以中軍克京兹乙酉魏絳欒盈以下軍克邿趙武
韓起以上軍圍盧弗克十二月戊戌及秦周伐雍門之
荻范鞅門于雍門其御追書以戈殺犬于門中孟莊子
斬其橁以為公琴己亥焚雍門及西郭南郭劉難士弱
率諸侯之師焚申池之竹木壬寅焚東郭北郭范鞅門
于揚門州綽門于東閭左驂廹還于東門中以枚數闔
齊侯駕將走郵棠大子與郭榮扣馬曰師速而疾畧也
將退矣君何懼焉且社稷之主不可以輕輕則失衆君
必待之將犯之大子抽劍斷鞅乃止甲辰東侵及濰南
及沂　(十九/年)晉侯先歸公享晉六卿于蒲圃賜之三命
之服軍尉司馬司空輿尉候奄皆受一命之服賄荀偃
束錦加璧乗馬先吴夀夢之鼎荀偃癉疽生痬於頭濟
河及著雍病目出大夫先歸者皆反士匄請見弗内請
後曰鄭甥可二月甲寅卒而視不可含宣子盥而撫之
之曰事吴敢不如事主猶視欒懐子曰其為未卒事於
齊故也乎乃復撫之曰主茍終所不嗣事于齊者有如
河乃瞑受含宣子出曰吾淺之為丈夫也晉欒魴帥師
從衛孫文子伐齊季武子如晉拜師晉侯享之范宣子
為政賦黍苖季武子興再拜稽首曰小國之仰大國也
如百榖之仰膏雨焉若常膏之其天下輯睦豈唯敝邑
賦六月季武子以所得於齊之兵作林鐘而銘魯功焉
臧武仲謂季孫曰非禮也夫銘天子令徳諸侯言時計
功大夫稱伐今稱伐則下等也計功則借人也言時則
妨民多矣何以為銘且夫大伐小取其所得以作彛器
銘其功烈以示子孫昭明徳而懲無禮也今將借人之
力以救其死若之何銘之小國幸於大國而昭所獲焉
以怒之亡之道也晉士匄侵齊及榖聞喪而還禮也城
西郛懼齊也齊及晉平盟于大隧故穆叔㑹范宣子于
柯穆叔見叔向賦載馳之四章叔向曰肸敢不承命穆
叔歸曰齊猶未也不可以不懼乃城武城　(二十/年)夏盟
于澶淵齊成故也齊子初聘于齊禮也　(二十/一年)㑹于商
任錮欒氏也齊侯衛侯不敬叔向曰二君者必不免㑹
朝禮之經也禮政之輿也政身之守也怠禮失政失政
不立是以亂也知起中行喜州綽邢蒯出奔齊皆欒氏
之黨也樂王鮒謂范宣子曰盍反州綽邢蒯勇士也宣
子曰彼欒氏之勇也余何獲焉王鮒曰子為彼欒氏乃
亦子之勇也齊莊公朝指殖綽郭最曰是寡人之雄也
州綽曰君以為雄誰敢不雄然臣不敏平隂之役先二
子鳴莊公為勇爵殖綽郭最欲與焉州綽曰東閭之役
臣左驂廹還於門中識其枚數其可以與於此乎公曰
子為晉君也對曰臣為𨽻新然二子者譬於禽獸臣食
其肉而寝處其皮矣　(二十/二年)冬㑹于沙隨復錮欒氏也
欒盈猶在齊晏子曰禍將作矣齊將伐晉不可以不懼
　(二十/三年)秋齊侯伐衛先驅榖榮御王孫揮召揚為右申
驅成秩御莒恒申鮮虞之傅摯為右曹開御戎晏父戎
為右貳廣上之登御邢公盧蒲癸為右啓牢成御襄罷
師狼蘧疏為右胠商子車御侯朝桓跳為右大殿商子
㳺御夏之御冦崔如為右燭庸之越駟乗自衛將遂伐
晉晏平仲曰君恃勇力以伐盟主若不濟國之福也不
徳而有功憂必及君崔杼諫曰不可臣聞之小國間大
國之敗而毁焉必受其咎君其圖之弗聼陳文子見崔
武子曰將如君何武子曰吾言於君君勿聽也以為盟
主而利其難羣臣若急君於何有子姑止之文子退告
其人曰崔子將死乎謂君甚而又過之不得其死過君
以義猶自抑也况以惡乎齊侯遂伐晉取朝歌為二隊
入孟門登大行張武軍於熒庭戍郫邵封少水以報平
隂之役乃還趙勝帥東陽之師以追之獲晏氂八月叔
孫豹帥師救晉次于雍榆禮也齊侯還自晉不入遂襲
莒門于且于傷股而退明日將復戰期于夀舒把殖華
還載甲夜入且于之隧宿於莒郊明日先遇莒子於蒲
侯氏莒子重賂之使無死曰請有盟華周對曰貪貨棄
命亦君所惡也昏而受命日未中而棄之何以事君莒
子親鼔之從而伐之獲把梁莒人行成齊侯歸遇把梁
之妻于郊使弔之辭曰殖之有罪何辱命焉若免於罪
猶有先人之敝廬在下妾不得與郊弔齊侯弔諸其室
　(二十/四年)齊侯既伐晉而懼將欲見楚子楚子使薳啓疆
如齊聘且請期齊社蒐軍實使客觀之陳文子曰齊將
有冦吾聞之兵不戢必取其族秋齊侯聞將有晉師使
陳無宇從薳啓疆如楚辭且乞師崔杼帥師送之遂伐
莒侵介根㑹于夷儀將以伐齊水不克冬楚子伐鄭以
救齊門于東門次于棘澤諸侯還救鄭晉侯使張骼輔
躒致楚師求御于鄭鄭人卜宛射犬吉子大叔戒之曰
大國之人不可與也對曰無有衆寡其上一也大叔曰
不然部婁無松栢二子在幄坐射犬于外既食而後食
之使御廣車而行已皆乗乗車將及楚師而後從之乗
皆踞轉而鼔琴近不告而馳之皆取胄於櫜而胄入壘
皆下搏人以投收禽挟囚弗待而出皆超乗抽弓而射
既免復踞轉而鼔琴曰公孫同乗兄弟也胡再不謀對
曰曩者志入而已今則怯也皆笑曰公孫之亟也楚子
自棘澤還使薳啓疆帥師送陳無宇　(二十/五年)晉侯濟自
泮㑹于夷儀伐齊以報朝歌之役齊人以莊公説使隰
鉏請成慶封如師男女以班賂晉侯以宗器樂器自六
正五吏三十帥三君之大夫百官之正長師旅及處守
者皆有賂晉侯許之使叔向告于諸侯公使子服惠伯
對曰君舍有罪以靖小國君之惠也寡君聞命矣秋七
月己巳同盟于重丘齊成故也　(昭九/年)孟僖子如齊殷
聘禮也
　晉平公圍齊之役春秋義戰之善者也何善乎爾齊
　自頃公袁婁受盟以来恪從霸令及靈公嗣位一當
　晉景之世則從伐鄭者一次當晉厲之世則從伐秦
　者一從伐鄭者三次當晉悼之世則從伐鄭者四凡
　有所動皆晉命也沙隨柯陵雞澤齊侯未嘗不親至
　也于戚于戲于柤于亳北于蕭魚世子光未嘗不同
　盟也虚朾邢丘諸㑹國卿大夫未嘗不馳驅也齊晉
　匹敵惟期同欲故雖雞澤以来公不親至晉悼亦未
　肯深責焉伐鄭之役子光先至序先滕薛夫五爵之
　制周有常典自霸者作而或以小國序大國之上則
　以子男而先伯者有矣至於世子而長國君則自悼
　公之㑹始焉越禮而躋不問周班晉之於齊何其恭
　哉兩國世好未嘗興戎乃俄而搆釁魯國不恤同盟
　四年之間而六伐其鄙四圍其邑盖是時晉悼卒矣
　中國無霸齊環棄好怙險自逞諸侯莫不共疾於是
　乎徴㑹致討列國景從未若郤子之修憾於一笑也
　沈璧誓河大義昭著不啻鳴鼓鐘而揭鞀鐸故春秋
　之侵伐圍入未嘗書同獨于此書同焉者明其為天
　下之公惡也四鄙蹂躪國㡬滅亡皆齊侯之自敗耳
　晉何尤哉士匄再出聞喪而還晉之於齊始終有禮
　矣莊公即位澶淵受盟嗣立之初棄怨修德豈其感
　於晉之不伐喪乎然亡脣棄輔雖欲不平其何得耶
　好勇尚力乗危察釁齊之光固不下于齊之環也商
　任沙隨漸窺晉隙納叛敗盟興兵復怨遡其初志寧
　真心與晉同盟哉帥師而伐盟主實春秋之所罕聞
　也盖自為世子時屢與大國之盟能習諸侯之事故
　敢肆志而輕霸主料敵制勝自以為恢恢天下雄爾
　衞郊不寧莒人告變諸侯方貳晉亦何克驟困齊也
　哉用兵弗戢禍成自焚賊臣市主拊楹罹難氣餒於
　崔子而力屈於婦人所謂螗蜋捕蟬而黄雀又伺其
　後其視扣馬進諫抽劍斷鞅時何其前智而後愚耶
　莊之為莊猶然靈之為靈爾
　　晉欒氏之亡
(襄二十/一年)欒桓子娶於范宣子生懐子范鞅以其亡也怨
欒氏故與欒盈為公族大夫而不相能桓子卒欒祁與
其老州賔通㡬亡室矣懐子患之祁懼其討也愬諸宣
子曰盈將為亂以范氏為死桓主而専政矣曰吾父逐
鞅也不怒而以寵報之又與吾同官而専之吾父死而
益富死吾父而専於國有死而已吾蔑從之矣其謀如
是懼害於主吾不敢不言范鞅為之徵懐子好施士多
歸之宣子畏其多士也信之懐子為下卿宣子使城著
而遂逐之秋欒盈出奔楚宣子殺箕遺黄淵嘉父司空
靖邴豫董叔邴師申書羊舌虎叔熊囚伯華叔向籍偃
人謂叔向曰子離於罪其為不知乎叔向曰與其死亡
若何詩曰優哉㳺哉聊以卒嵗知也樂王鮒見叔向曰
吾為子請叔向弗應出不拜其人皆咎叔向叔向曰必
祁大夫室老聞之曰樂王鮒言於君無不行求赦吾子
吾子不許祁大夫所不能也而曰必由之何也叔向曰
樂王鮒從君者也何能行祁大夫外舉不棄讐内舉不
失親其獨遺我乎詩曰有覺徳行四國順之夫子覺者
也晉侯問叔向之罪於樂王鮒對曰不弃其親其有焉
於是祁奚老矣聞之乗馹而見宣子曰詩曰惠我無疆
子孫保之書曰聖有謩勳明徵定保夫謀而鮮過惠訓
不倦者叔向有焉社稷之固也猶將十世宥之以勸能
者今壹不免其身以弃社稷不亦惑乎鯀殛而禹興伊
尹放大甲而相之卒無怨色管蔡為戮周公右王若之
何其以虎也弃社稷子為善誰敢不勉多殺何為宣子
説與之乗以言諸公而免之不見叔向而歸叔向亦不
告免焉而朝初叔向之母妬叔虎之母美而不使其子
皆諫其母其母曰深山大澤實生龍蛇彼美余懼其生
龍蛇以禍女女敝族也國多大寵不仁人閒之不亦難
乎余何愛焉使往視寢生叔虎美而有勇力欒懐子嬖
之故羊舌氏之族及於難欒盈過於周周西鄙掠之辭
於行人曰天子陪臣盈得罪於王之守臣將逃罪罪重
於郊甸無所伏竄敢布其死昔陪臣書能輸力於王室
王施惠焉其子黶不能保任其父之勞大君若不棄書
之力亡臣猶有所逃若棄書之力而思黶之罪臣戮餘
也將歸死於尉氏不敢還矣敢布四體唯大君命焉王
曰尤而效之其又甚焉使司徒禁掠欒氏者歸所取焉
使候出諸轘轅　(二十/二年)秋欒盈自楚適齊晏平仲言於
齊侯曰商任之㑹受命於晉今納欒氏將安用之小所
以事大信也失信不立君其圖之弗聽退告陳文子曰
君人執信臣人執共忠信篤敬上下同之天之道也君
自棄也弗能久矣　(二十/三年)晉將嫁女于吴齊侯使析歸
父媵之以藩載欒盈及其士納諸曲沃欒盈夜見胥午
而告之對曰不可天之所廢誰能興之子必不免吾非
愛死也知不集也盈曰雖然因子而死吾無悔矣我實
不天子無咎焉許諾伏之而觴曲沃人樂作午言曰今
也得欒孺子何如對曰得主而為之死猶不死也皆歎
有泣者爵行又言皆曰得主何貳之有盈出徧拜之四
月欒盈帥曲沃之甲因魏獻子以晝入絳初欒盈佐魏
莊子於下軍獻子私焉故因之趙氏以原屏之難怨欒
氏韓趙方睦中行氏以伐秦之役怨欒氏而固與范氏
和親知悼子少而聽於中行氏程鄭嬖於公唯魏氏及
七輿大夫與之樂王鮒侍坐於范宣子或告曰欒氏至
矣宣子懼桓子曰奉君以走固宫必無害也且欒氏多
怨子為政欒氏自外子在位其利多矣既有利權又執
民柄將何懼焉欒氏所得其唯魏氏乎而可强取也夫
克亂在權子無懈矣公有姻䘮王鮒使宣子墨縗冒經
二婦人輦以如公奉公以如固宫范鞅逆魏舒則成列
既乗將逆欒氏矣趨進曰欒氏帥賊以入鞅之父與二
三子在君所矣使鞅逆吾子鞅請驂乗持帶遂超乗右
撫劍左援帶命驅之出僕請鞅曰之公宣子逆諸階執
其手賂之以曲沃初斐豹𨽻也著於丹書欒氏之力臣
曰督戎國人懼之斐豹謂宣子曰茍焚丹書我殺督戎
宣子喜曰而殺之所不請於君焚丹書者有如日乃出
豹而閉之督戎從之踰隠而待之督戎踰入豹自後擊
而殺之范氏之徒在臺後欒氏乗公門宣子謂鞅曰矢
及君屋死之鞅用劍以帥卒欒氏退攝車從之遇欒樂
曰樂免之死將訟女於天樂射之不中又注則乗槐本
而覆或以㦸鉤之㫁肘而死欒魴傷欒盈奔曲沃晉人
圍之晉人克欒盈于曲沃盡殺欒氏之族黨欒魴出奔
宋書曰晉人殺欒盈不言大夫言自外也　二十四年
春穆叔如晉范宣子逆之問焉曰古人有言曰死而不
朽何謂也穆叔未對宣子曰昔匄之祖自虞以上為陶
唐氏在夏為御龍氏在商為豕韋氏在周為唐杜氏晉
主夏盟為范氏其是之謂乎穆叔曰以豹所聞此之謂
世禄非不朽也魯有先大夫曰臧文仲既沒其言立其
是之謂乎豹聞之大上有立德其次有立功其次有立
言雖久不廢此之謂不朽若夫保姓受氏以守宗祊世
不絶祀無國無之祿之大者不可謂不朽
　士鞅之論欒氏也謂武子之徳報在黶欒黶之汰報
　在盈及盈之身而書之所施已沒黶之怨實章誠如
　是也書及孫盈兩世好施而中惟一黶弗克負荷竟
　無逭於家之亡族之滅天之報施若是其甚為善者
　不滋懼乎吾謂欒氏之亡端自書取之也夫欒書黨
　莊姬以譛原屏比楚茷以害三郤而又親謀弑君身
　犯大逆有一於此皆敗家亡身之道也幸免大戮猶
　保其子天之於人也盖遲乆而後示其罰焉黶既侈
　汰盈復聚慝小惠得人故箕黄甘為助亂長惡不悛
　天始怒而弗赦矣國君不堪而陽畢進本根之謀同
　列多猜而州賔搆淫蠱之隙且韓范趙荀之宗羣起
　而共疾之即有胥午助之於外魏舒主之於内讐怨
　宏多其何能濟乃晉君無道而兩合天下之諸侯以
　錮一亡臣是驅之為惡也因齊晝入謀亂不成殺世
　胄而快權臣之心平公之為謀何其謬哉夫盈非有
　犯上行私之罪而徒以范氏之釁諸大夫誹激而成
　其惡及出而奔楚又非君子違不適讐之義故鞅得
　因君之怒以疾之動勤諸侯而逞私憾欒氏聞之豈
　甘心乎發憤興禍其敗塗地實范氏之深謀而平公
　與欒盈俱不之悟也昔巫臣之去楚也子反請以重
　幣錮之楚子曰彼若能利國家雖重幣晉將可乎若
　無益於晉晉將棄之何勞錮焉乃晉之君臣計不出
　此而商任沙隨之閒紛紛多事是赫赫大國之君卿
　曽不若一荆蠻之主也嗚呼廢胥氏者郤也而郤復
　殺於欒譛郤氏者欒也而欒復逐於范謀人者必敗
　又安在其非天道也哉
　　陳二慶之亂(附蔡景之弑/)
(襄二/十年)蔡公子燮欲以蔡之晉蔡人殺之公子履其母弟
也故出奔楚陳慶虎慶寅畏公子黄之偪愬諸楚曰與
蔡司馬同謀楚人以為討公子黄出奔楚初蔡文侯欲
事晉曰先君與於踐土之盟晉不可棄且兄弟也畏楚
不能行而卒楚人使蔡無常公子燮求從先君以利蔡
不能而死書曰蔡殺其大夫公子燮言不與民同欲也
陳侯之弟黄出奔楚言非其罪也公子黄將出奔呼於
國曰慶氏無道求専陳國暴蔑其君而去其親五年不
滅是無天也　(二十/三年)陳侯如楚公子黄愬二慶於楚楚
人召之使慶樂往殺之慶氏以陳叛夏屈建從陳侯圍
陳陳人城板隊而殺人役人相命各殺其長遂殺慶虎
慶寅楚人納公子黄君子謂慶氏不義不可肆也故書
曰惟命不于常　(二十/四年)陳人復討慶氏之黨鍼宜咎出
奔楚　(二十/八年)蔡侯歸自晉入于鄭鄭伯享之不敬子産
曰蔡侯其不免乎日其過此也君使子展迋勞於東門
之外而傲吾曰猶將更之今還受享而惰乃其心也君
小國事大國而惰傲以為己心將得死乎若不免必由
其子其為君也淫而不父僑聞之如是者恒有子禍
(三十/年)蔡景侯為大子般娶于楚通焉大子弑景侯
　陳蔡小國也﨑嶇兩大之間晉彊則從晉楚勝則服
　楚此其謀國之常也蔡尤近楚故自翟泉以来不與
　諸夏之㑹盟而陳亦今日楚而明日晉爾鄬之㑹二
　慶反覆陳侯逃歸既而復有與蔡同謀之愬夫子燮
　從晉固非民欲而慶氏構讒亦非堅於從楚者也是
　以子黄䝉難如楚卒能發二慶之奸而正其罪然蔡
　子履為子燮之弟既同謀適晉復何以敢奔楚又焉
　知非讒慝哉中國不競至使小國之君臣奔走而不
　能免其禍讀春秋者至此能不為之喟然
　左傳事緯卷六
欽定四庫全書
　左傳事緯卷七　　　　　靈璧知縣馬驌撰
　　臧孫紇出奔
(襄/公)二十二年春臧武仲如晉雨過御叔御叔在其邑將
飲酒曰焉用聖人我將飲酒而已雨行何以聖爲穆叔
聞之曰不可使也而傲使人國之蠧也令倍其賦　(二/十)
(三/年)季武子無適子公彌長而愛悼子欲立之訪於申豐曰
彌與紇吾皆愛之欲擇才焉而立之申豐趨退歸盡室
將行他日又訪焉對曰其然將具敝車而行乃止訪於
臧紇臧紇曰飲我酒吾爲子立之季氏飲大夫酒臧紇
爲客既獻臧孫命北面重席新樽絜之召悼子降逆之
大夫皆起及旅而召公鉏使與之齒季孫失色季氏以
公鉏爲馬正慍而不出閔子馬見之曰子無然禍福無
門唯人所召爲人子者患不孝不患無所敬共父命何
常之有若能孝敬富倍季氏可也姦回不軌禍倍下民
可也公鉏然之敬共朝夕恪居官次季孫喜使飲己酒
而以具往盡舍旃故公鉏氏富又出爲公左宰孟孫惡
臧孫季孫愛之孟氏之御騶豐點好羯也曰從余言必
爲孟孫再三云羯從之孟莊子疾豐點謂公鉏茍立羯
請讐臧氏公鉏謂季孫曰孺子秩固其所也若羯立則
季氏信有力於臧氏矣弗應己卯孟孫䘚公鉏奉羯立
于户側季孫至入哭而出曰秩焉在公鉏曰羯在此矣
季孫曰孺子長公鉏曰何長之有唯其才也且夫子之
命也遂立羯秩奔邾臧孫入哭甚哀多涕出其御曰孟
孫之惡子也而哀如是季孫若死其若之何臧孫曰季
孫之愛我疾疢也孟孫之惡我藥石也美疢不如惡石
夫石猶生我疢之美其毒滋多孟孫死吾亡無日矣孟
氏閉門吿於季孫曰臧氏將爲亂不使我葬季孫不信
臧孫聞之戒冬十月孟氏將辟藉除於臧氏臧孫使正
夫助之除於東門甲從己而視之孟氏又告季孫季孫
怒命攻臧氏乙亥臧紇斬鹿門之關以出奔邾初臧宣
叔娶于鑄生賈及爲而死繼室以其姪穆姜之姨子也
生紇長於公宮姜氏愛之故立之臧賈臧爲出在鑄臧
武仲自邾使告臧賈且致大蔡焉曰紇不佞失守宗祧
敢告不弔紇之罪不及不祀子以大蔡納請其可賈曰
是家之禍也非子之過也賈聞命矣再拜受龜使爲以
納請遂自爲也臧孫如防使來告曰紇非能害也知不
足也非敢私請茍守先祀無廢二勲敢不辟邑乃立臧
爲臧紇致防而奔齊其人曰其盟我乎臧孫曰無辭將
盟臧氏季孫召外史掌惡臣而問盟首焉對曰盟東門
氏也曰毋或如東門遂不聽公命殺適立庶盟叔孫氏
也曰毋或如叔孫僑如欲廢國常蕩覆公室季孫曰臧
孫之罪皆不及此孟椒曰盍以其犯門斬關季孫用之
乃盟臧氏曰無或如臧孫紇干國之紀犯門斬關臧孫
聞之曰國有人焉誰居其孟椒乎齊侯將爲臧紇田臧
孫聞之見齊侯與之言伐晉對曰多則多矣抑君似鼠
夫鼠晝伏夜動不穴於寢廟畏人故也今君聞晉之亂
而後作焉寧將事之非鼠如何乃弗與田仲尼曰知之
難也有臧武仲之知而不容於魯國抑有由也作不順
而施不恕也夏書曰念兹在兹順事恕施也
　適庶少長人倫之大者也季孫宿昵寵廢長而魯人
　未嘗正其失非不正之也自仲遂殺適羣臣效尤公
　室無政勢不能正之也乃臧紇爲國司宼號稱知者
　而阿比季氏以成其私違道犯逆幾滅宗祀此其故
　何耶夫紇固宣叔之庶子也因寵嗣位季孫宿知其
　可謀也而後訪焉㑹孟氏之䘚公鉏遂用其知而立
　羯季氏之不能正孟氏猶臧氏之不能正季氏也當
　時季孫之賢不逮孟氏而紇爲宿所愛此其人豈真
　知哉至公鉏爲讒而所愛與所惡皆羣起而攻之究
　使斬關之罪著于史册要君之名流于後世若是乎
　知能爲人謀而明不能自鏡
　　齊崔慶之亂
(宣十/年)崔杼有寵於惠公高國畏其偪也公䘚而逐之奔
衛書曰崔氏非其罪也且告以族不以名凡諸侯之大
夫違告於諸侯曰某氏之守臣某失守宗廟敢告所有
玉帛之使者則告不然則否　(成十/七年)齊慶克通于聲孟
子與婦人䝉衣乘輦而入于閎鮑牽見之以告國武子
武子召慶克而謂之慶克久不出而告夫人曰國子謫
我夫人怒國子相靈公以會高鮑處守及還將至閉門
而索客孟子訴之曰高鮑將不納君而立公子角國子
知之秋七月壬寅刖鮑牽而逐高無咎無咎奔莒高弱
以盧叛齊人來召鮑國而立之初鮑國去鮑氏而來爲
施孝叔臣施氏卜宰匡句須吉施氏之宰有百室之邑
與匡句須邑使爲宰以讓鮑國而致邑焉施孝叔曰子
實吉對曰能與忠良吉孰大焉鮑國相施氏忠故齊人
取以爲鮑氏後仲尼曰鮑莊子之知不如葵葵猶能衞
其足齊侯使崔杼爲大夫使慶克佐之帥師圍盧國佐
從諸侯圍鄭以難請而歸遂如盧師殺慶克以榖叛齊
侯與之盟于徐關而復之十二月盧降使國勝告難于
晉待命于清　(十八/年)齊爲慶氏之難故甲申晦齊侯使
士華免以戈殺國佐于内宮之朝師逃于夫人之宮書
曰齊殺其大夫國佐棄命專殺以穀叛故也使清人殺
國勝國弱來奔王湫奔萊慶封爲大夫慶佐爲司宼既
齊侯反國弱使嗣國氏禮也　(襄十/七年)齊晏桓子䘚晏嬰
麤縗斬苴絰帶杖菅屨食鬻居倚廬寢苫枕草其老曰
非大夫之禮也曰唯卿爲大夫　(十九/年)齊侯娶于魯曰
顏懿姬無子其姪鬷聲姬生光以爲大子諸子仲子戎
子戎子嬖仲子生牙屬諸戎子戎子請以爲大子許之
仲子曰不可廢常不祥間諸侯難光之立也列于諸侯
矣今無故而廢之是專黜諸侯而以難犯不祥也君必
悔之公曰在我而已遂東大子光使高厚傅牙以爲大
子夙沙衞爲少傅齊侯疾崔杼微逆光疾病而立之光
殺戎子尸諸朝非禮也婦人無刑雖有刑不在朝市夏
五月壬辰晦齊靈公䘚莊公即位執公子牙於句瀆之
丘以夙沙衞易已衞奔高唐以叛秋八月齊崔杼殺高
厚於灑藍而兼其室書曰齊殺其大夫從君於昏也齊
慶封圍高唐弗克冬十一月齊侯圍之見衞在城上號
之乃下問守備焉以無備告揖之乃登聞師將傅食高
唐人殖綽工僂會夜縋納師醢衞于軍　(二十/一年)齊侯使
慶佐爲大夫復討公子牙之黨執公子買于句瀆之丘
公子鉏來奔叔孫還奔燕　(二十/四年)孟孝伯侵齊晉故也
　二十五年春齊崔杼帥師伐我北鄙以報孝伯之師
也公患之使告于晉孟公綽曰崔子將有大志不在病
我必速歸何患焉其來也不宼使民不嚴異於他日齊
師徒歸齊棠公之妻東郭偃之姊也東郭匽臣崔武子
棠公死偃御武子以弔焉見棠姜而美之使偃取之偃
曰男女辨姓今君出自丁臣出自桓不可武子筮之遇
困䷮之大過䷛史皆曰吉示陳文子文子曰夫從
風風隕妻不可娶也且其繇曰困于石據于蒺藜入于
其宮不見其妻凶困于石徃不濟也據于蒺藜所恃傷
也入于其宮不見其妻凶無所歸也崔子曰嫠也何害
先夫當之矣遂取之莊公通焉驟如崔氏以崔子之冠
賜人侍者曰不可公曰不爲崔子其無冠乎崔子因是
又以其間伐晉也曰晉必將報欲弑公以說于晉而不
獲間公鞭侍人賈舉而又近之乃爲崔子間公夏五月
莒爲且于之役故莒人朝于齊甲戌饗諸北郭崔子稱
疾不視事乙亥公問崔子遂從姜氏姜入于室與崔子
自側户出公拊楹而歌侍人賈舉止衆從者而入閉門
甲興公登臺而請弗許請盟弗許請自刃于廟弗許皆
曰君之臣杼疾病不能聽命近於公宮陪臣干掫有淫
者不知二命公踰墻又射之中股反隊遂弑之賈舉州
綽邴師公孫敖封具鐸父襄伊僂堙皆死祝佗父祭於
高唐至復命不說弁而死于崔氏申蒯侍漁者退謂其
宰曰爾以帑免我將死其宰曰免是反子之義也與之
皆死崔氏殺鬷蔑於平陰晏子立於崔氏之門外其人
曰死乎曰獨吾君也乎哉吾死也曰行乎曰吾罪也乎
哉吾亡也曰歸乎曰君死安歸君民者豈以陵民社稷
是主臣君者豈爲其口實社稷是養故君爲社稷死則
死之爲社稷亡則亡之若爲己死而爲己亡非其私暱
誰敢任之且人有君而弑之吾焉得死之而焉得亡之
將庸何歸門啟而入枕尸股而哭興三踊而出人謂崔
子必殺之崔子曰民之望也舍之得民盧蒲癸奔晉王
何奔莒叔孫宣伯之在齊也叔孫還納其女於靈公嬖
生景公丁丑崔杼立而相之慶封爲左相盟國人於大
宮曰所不與崔慶者晏子仰天嘆曰嬰所不唯忠於君
利社稷者是與有如上帝乃㰱辛巳公與大夫及莒子
盟大史書曰崔杼弑其君崔子殺之其弟嗣書而死者
二人其弟又書乃舍之南史氏聞大史盡死執簡以往
聞既書矣乃還閭丘嬰以帷縛其妻而載之與申鮮虞
乘而出鮮虞推而下之曰君昏不能匡危不能救死不
能死而知匿其暱其誰納之行及弇中將舍嬰曰崔慶
其追我鮮虞曰一與一誰能懼我遂舍枕轡而寢食馬
而食駕而行出弇中謂嬰曰速驅之崔慶之衆不可當
也遂來奔崔氏側莊公于北郭丁亥葬諸士孫之里四
翣不蹕下車七乘不以兵甲　(二十/七年)齊慶封來聘其車
美孟孫謂叔孫曰慶季之車不亦美乎叔孫曰豹聞之
服美不稱必以惡終美車何爲叔孫與慶封食不敬爲
賦相鼠亦不知也齊崔杼生成及彊而寡娶東郭姜生
明東郭姜以孤入曰棠無咎與東郭偃相崔氏崔成有
疾而廢之而立明成請老于崔崔子許之偃與無咎弗
予曰崔宗邑也必在宗主成與彊怒將殺之告慶封曰
夫子之身亦子所知也唯無咎與偃是從父兄莫得進
矣大恐害夫子敢以告慶封曰子姑退吾圖之告盧蒲
嫳盧蒲嫳曰彼君之讐也天或者將棄彼矣彼實家亂
子何病焉崔之薄慶之厚也他日又告慶封曰苟利夫
子必去之難吾助女九月庚辰崔成崔彊殺東郭偃棠
無咎於崔氏之朝崔子怒而出其衆皆逃求人使駕不
得使圉人駕寺人御而出且曰崔氏有福止余猶可遂
見慶封慶封曰崔慶一也是何敢然請爲子討之使盧
蒲嫳帥甲以攻崔氏崔氏堞其宮而守之弗克使國人
助之遂滅崔氏殺成與彊而盡俘其家其妻縊嫳復命
于崔子且御而歸之至則無歸矣乃縊崔明夜辟諸大
墓辛巳崔明來奔慶封當國　(二十/八年)齊慶封好田而耆
酒與慶舍政則以其内實遷于盧蒲嫳氏易内而飲酒
數日國遷朝焉使諸亡人得賊者以告而反之故反盧
蒲癸癸臣子之有寵妻之慶舍之士謂盧蒲癸曰男女
辨姓子不辟宗何也曰宗不余辟余獨焉辟之賦詩斷
章余取所求焉惡識宗癸言王何而反之二人皆嬖使
執寢戈而先後之公膳日雙雞饔人竊更之以鶩御者
知之則去其肉而以其洎饋子雅子尾怒慶封告盧蒲
嫳盧蒲嫳曰譬之如禽獸吾寢處之矣使析歸父告晏
平仲平仲曰嬰之衆不足用也知無能謀也言弗敢出
有盟可也子家曰子之言云又焉用盟告北郭子車子
車曰人各有以事君非佐之所能也陳文子謂桓子曰
禍將及矣吾其何得對曰得慶氏之木百車於莊文子
曰可慎守也已盧蒲癸王何卜攻慶氏示子之兆曰或
卜攻讐敢獻其兆子之曰克見血冬十月慶封田于萊
陳無宇從丙辰文子使召之請曰無宇之母疾病請歸
慶季卜之示之兆曰死奉龜而泣乃使歸慶嗣聞之曰
禍將作矣謂子家速歸禍作必于嘗歸猶可及也子家
弗聽亦無悛志子息曰亡矣幸而獲在呉越陳無宇濟
水而戕舟發梁盧蒲姜謂癸曰有事而不告我必不㨗
矣癸告之姜曰夫子愎莫之止將不出我請止之癸曰
諾十一月乙亥嘗于大公之廟慶舍涖事盧蒲姜告之
且止之弗聽曰誰敢者遂如公麻嬰爲尸慶奊爲上獻
盧蒲癸王何執寢戈慶氏以其甲環公宮陳氏鮑氏之
圉人爲優慶氏之馬善驚士皆釋甲束馬而飲酒且觀
優至於魚里欒高陳鮑之徒介慶氏之甲子尾抽桷擊
扉三盧蒲癸自後刺子之王何以戈擊之解其左肩猶
援廟桷動於甍以俎壺投殺人而後死遂殺慶繩麻嬰
公懼鮑國曰羣臣爲君故也陳須無以公歸稅服而如
内宮慶封歸遇告亂者丁亥伐西門弗克還伐北門克
之入伐内宮弗克反陳于嶽請戰弗許遂來奔獻車於
季武子美澤可以鑑展莊叔見之曰車甚澤人必瘁宜
其亡也叔孫穆子食慶封慶封汜祭穆子不說使工爲
之誦茅鴟亦不知旣而齊人來讓奔呉吳句餘予之朱
方聚其族焉而居之富於其舊子服惠伯謂叔孫曰天
殆富淫人慶封又富矣穆子曰善人富謂之賞淫人富
謂之殃天其殃之也其將聚而殱旃崔氏之亂䘮羣公子
故鉏在魯叔孫還在燕賈在句瀆之丘及慶氏亡皆召
之具其器用而反其邑焉與晏子邶殿其鄙六十弗受
子尾曰富人之所欲也何獨弗欲對曰慶氏之邑足欲
故亡吾邑不足欲也益之以邶殿乃足欲足欲亡無日
矣在外不得宰吾一邑不受邶殿非惡富也恐失富也
且夫富如布帛之有幅焉爲之制度始無遷也夫民生
厚而用利於是乎正德以幅之使無黜嫚謂之幅利利
過則爲敗吾不敢貪多所謂幅也與北郭佐邑六十受
之與子雅邑辭多受少與子尾邑受而稍致之公以爲
忠故有寵釋盧蒲嫳於北竟求崔杼之尸將戮之不得
叔孫穆子曰必得之武王有亂臣十人崔杼其有乎不
十人不足以葬旣崔氏之臣曰與我其拱璧吾獻其柩
於是得之十二月乙亥朔齊人遷莊公殯于大寢以其
棺尸崔杼於市國人猶知之皆曰崔子也　(二十/九年)二月
癸卯齊人葬莊公於北郭　(昭三/年)齊侯田於莒盧蒲嫳
見泣且請曰余髪如此種種余奚能爲公曰諾吾告二
子歸而告之子尾欲復之子雅不可曰彼其髪短而心
甚長其或寢處我矣九月子雅放盧蒲嫳於北燕
　嗚呼寵偪之害於人國也可勝道哉齊之有高國天
　子之命大夫也而崔慶不能與並立究使齊國三世
　不靖而弑亂之禍未輒已焉噫人君而可以任其寵
　乎崔出自丁慶出自桓皆以公族而居微秩杼以惠
　公之寵而致高國之逐雖寵禍未彰史稱無罪然而
　防微止亂齊之幸也乃無何而慶氏張崔氏入矣聲
　孟子靈公母也慶克淫亂罪同僑如公受其譖而刖
　鮑牽逐高無咎國佐義忿又復見殺夫信讒慝而專
　殺戮一之爲甚豈可再乎靈公不明故慶克雖誅而
　封佐並進齊之患何有極也公又不道廢光立牙崔
　杼迎立變從中作靈之爲靈於母無魯成之明於子
　無仲子之智幸而獲沒豈曰亂而不損哉莊公卽位
　尸戎子執子牙殺高厚醢夙沙衛其所以謀安其位
　者汲汲然如將弗及而崔慶在側若不聞焉唯是興
　師勞民日勤四方崔内蓄其逆志而外收其兵權莊
　曾不之知也迨賜冠禍搆猶弗能察登臺三請冀或
　得生又何愚哉崔杼弑莊以說晉即立景公大宮爲
　盟羣臣懾服不惟無弑君之罪而反有立君之功不
　惟無大國之討而反得大國之寵晏嬰仰天而歎亦
　莫如之何也二氏爲黨終未易圖乃崔氏内亂而慶
　封乘之崔慶離而崔杼孤矣崔氏滅而慶封又孤矣
　二子之狡也能免于國之討而不能免于家之難盧
　蒲嫳搆之而崔子誅盧蒲癸王何搆之而慶氏亡齊
　有兩大逆不旋踵而皆滅之豈或太公之德在人抑
　亦晏嬰之陰相其成討亂者咸知有濟是以嫳攻崔
　而國人助之癸與何攻慶而欒高陳鮑又交助之也
　天道有知奸囘弗赦故崔杼雖三子皆死而不免一
　身之縊慶封既聚族皆奔而不免朱方之誅弑逆之
　徒何克長世爲亂者其亦可以止哉
　　晉楚弭兵
(襄二十/五年)趙文子爲政令薄諸侯之幣而重其禮穆叔見
之謂穆叔曰自今以往兵其少弭矣齊崔慶新得政將
求善於諸侯武也知楚令尹若敬行其禮道之以文辭
以靖諸侯兵可以弭　(二十/六年)齊人城郟之嵗其夏齊烏
餘以廪丘奔晉襲衛羊角取之遂襲我高魚有大雨自
其竇入介于其庫以登其城克而取之又取邑于宋於
是范宣子䘚諸侯弗能治也及趙文子爲政乃䘚治之
文子言於晉侯曰晉爲盟主諸侯或相侵也則討而使
歸其地今烏餘之邑皆討類也而貪之是無以爲盟主
也請歸之公曰諾孰可使也對曰胥梁帶能無用師晉
侯使往　二十七年春胥梁帶使諸䘮邑者具車徒以
受地必周使烏餘具車徒以受封烏餘以其衆出使諸
侯僞效烏餘之封者而遂執之盡獲之皆取其邑而歸
諸侯諸侯是以睦於晉宋向戌善於趙文子又善於令
尹子木欲弭諸侯之兵以爲名如晉告趙孟趙孟謀於
諸大夫韓宣子曰兵民之殘也財用之蠧小國之大菑
也將或弭之雖曰不可必將許之弗許楚將許之以召
諸侯則我失爲盟主矣晉人許之如楚楚亦許之如齊
齊人難之陳文子曰晉楚許之我焉得已且人曰弭兵
而我弗許則固攜吾民矣將焉用之齊人許之告於秦
秦亦許之皆告於小國爲會于宋五月甲辰晉趙武至
于宋丙午鄭良霄至六月丁未朔宋人享趙文子叔向
爲介司馬置折俎禮也仲尼使舉是禮也以爲多文辭
戊申叔孫豹齊慶封陳須無衛石惡至甲寅晉荀盈從
趙武至丙辰邾悼公至壬戌楚公子黑肱先至成言於
晉丁卯宋向戌如陳從子木成言於楚戊辰滕成公至
子木謂向戌請晉楚之從交相見也庚午向戌復於趙
孟趙孟曰晉楚齊秦匹也晉之不能于齊猶楚之不能
於秦也楚君若能使秦君辱於敝邑寡君敢不固請於
齊壬申左師復言於子木子木使馹謁諸王王曰釋齊
秦他國請相見也秋七月戊寅左師至是夜也趙孟及
子晳盟以齊言庚辰子木至自陳陳孔渙蔡公孫歸生
至曹許之大夫皆至以藩爲軍晉楚各處其偏伯夙謂
趙孟曰楚氛甚惡懼難趙孟曰吾左還入于宋若我何
辛巳將盟于宋西門之外楚人衷甲伯州犂曰合諸侯
之師以爲不信無乃不可乎夫諸侯望信于楚是以來
服若不信是棄其所以服諸侯也固請釋甲子木曰晉
楚無信久矣事利而已茍得志焉焉用有信大宰退吿
人曰令尹將死矣不及三年求逞志而弃信志將逞乎
志以發言言以出信信以立志參以定之信亡何以及
三趙孟患楚衷甲以告叔向叔向曰何害也匹夫一爲
不信猶不可單斃其死若合諸侯之卿以爲不信必不
㨗矣食言者不病非子之患也夫以信召人而以僭濟
之必莫之與也安能害我且吾因宋以守病則夫能致
死與宋致死雖倍楚可也子何懼焉又不及是曰弭兵
以召諸侯而稱兵以害我吾庸多矣非所患也季武子
使謂叔孫以公命曰視邾滕既而齊人請邾宋人請滕
皆不與盟叔孫曰邾滕人之私也我列國也何故視之
宋衛吾匹也乃盟故不書其族言違命也晉楚爭先晉
人曰晉固爲諸侯盟主未有先晉者也楚人曰子言晉
楚匹也若晉常先是楚弱也且晉楚狎主諸侯之盟也
久矣豈專在晉叔向謂趙孟曰諸侯歸晉之德只非歸
其尸盟也子務徳無爭先且諸侯盟小國固必有尸盟
者楚爲晉細不亦可乎乃先楚人書先晉晉有信也壬
午宋公兼享晉楚之大夫趙孟爲客子木與之言弗能
對使叔向侍言焉子木亦不能對也乙酉宋公及諸侯
之大夫盟于䝉門之外子木問于趙孟曰范武子之徳
何如對曰夫子之家事治言于晉國無隱情其祝史陳
信于鬼神無愧辭子木歸以語王王曰尚矣哉能歆神
人宜其光輔五君以爲盟主也子木又語王曰宜晉之
伯也有叔向以佐其卿楚無以當之不可與爭晉荀盈
遂如楚涖盟宋左師請賞曰請免死之邑公與之邑六
十以示子罕子罕曰凡諸侯小國晉楚所以兵威之畏
而後上下慈和慈和而後能安靖其國家以事大國所
以存也無威則驕驕則亂生亂生必滅所以亡也天生
五材民並用之廢一不可誰能去兵兵之設久矣所以
威不軌而昭文德也聖人以興亂人以廢廢興存亡昏
明之術皆兵之由也而子求去之不亦誣乎以誣道蔽
諸侯罪莫大焉縱無大討而又求賞無厭之甚也削而
投之左師辭邑向氏欲攻司城左師曰我將亡夫子存
我徳莫大焉又可攻乎君子曰彼己之子邦之司直樂
喜之謂乎何以恤我我其收之向戌之謂乎楚薳罷如
晉涖盟晉侯享之將出賦既醉叔向曰薳氏之有後於
楚國也宜哉承君命不忘敏子蕩將知政矣敏以事君
必能養民政其焉往　(二十/八年)夏齊侯陳侯蔡侯北燕伯
杞伯胡子沈子白狄朝于晉宋之盟故也齊侯將行慶
封曰我不與盟何爲於晉陳文子曰先事後賄禮也小
事大未獲事焉從之如志禮也雖不與盟敢叛晉乎重
丘之盟未可忘也子其勸行孟孝伯如晉告將爲宋之
盟故如楚也蔡侯之如晉也鄭伯使游吉如楚及漢楚
人還之曰宋之盟君實親辱今吾子來寡君謂吾子姑
還吾將使馹奔問諸晉而以告子大叔曰宋之盟君命
將利小國而亦使安定其社稷鎮撫其民人以禮承天
之休此君之憲令而小國之望也寡君是故使吉奉其
皮幣以嵗之不易聘於下執事令執事有命曰女何與
政令之有必使而君棄而封守䟦渉山川䝉犯霜露以
逞君心小國將君是望敢不唯命是聽無乃非盟載之
言以闕君徳而執事有不利焉小國是懼不然其何勞
之敢憚子大叔歸復命告子展曰楚子將死矣不修其
政德而貪昧於諸侯以逞其願欲久得乎周易有之在
復䷗之頥䷚曰迷復凶其楚子之謂乎欲復其願
而棄其本復歸無所是謂迷復能無凶乎君其往也送
葬而歸以快楚心楚不幾十年未能恤諸侯也吾乃休
吾民矣裨竈曰今兹周王及楚子皆將死歳棄其次而
旅於明年之次以害鳥帑周楚惡之九月鄭游吉如晉
告將朝於楚以從宋之盟爲宋之盟故公及宋公陳侯
鄭伯許男如楚及漢楚康王䘚公欲反叔仲昭伯回我
楚國之爲豈爲一人行也子服惠伯曰君子有逺慮小
人從邇饑寒之不恤誰遑其後不如姑歸也叔孫穆子
曰叔仲子專之矣子服子始學者也榮成伯曰逺圖者
忠也公遂行宋向戌曰我一人之爲非爲楚也饑寒之
不恤誰能恤楚姑歸而息民待其立君而爲之備宋公
遂反楚屈建䘚趙文子䘮之如同盟禮也　二十九年
春王正月公在楚釋不朝正于廟也楚人使公親襚公
患之穆叔曰襚殯而襚則布幣也乃使巫以桃茢先祓
殯楚人弗禁既而悔之夏四月葬楚康王公及陳侯鄭
伯許男送葬至于西門之外諸侯之大夫皆至于墓葬
靈王鄭上卿有事子展使印段往伯有曰弱不可子展
曰與其莫往弱不猶愈乎詩云王事靡盬不遑啟處東
西南北誰敢寧處堅事晉楚以蕃王室也王事無曠何
常之有遂使印段如周　(三十/年)爲宋災故諸侯之大夫
會以謀歸宋財冬十月叔孫豹㑹晉趙武齊公孫蠆宋
向戌衛北宮佗鄭罕虎及小邾之大夫會于澶淵既而
無歸于宋故不書其人君子曰信其不可不愼乎澶淵
之會卿不書不信也夫諸侯之上卿會而不信寵名皆
弃不信之不可也如是詩曰文王陟降在帝左右信之
謂也又曰淑愼爾止無載爾僞不信之謂也書曰某人
某人會于澶淵宋災故尤之也不書魯大夫諱之也
(三十/一年)鄭子皮使印段如楚以適晉告禮也　(昭/公)元年春
楚公子圍聘于鄭且娶於公孫段氏伍舉爲介將入館
鄭人惡之使行人子羽與之言乃館於外既聘將以衆
逆子產患之使子羽辭曰以敝邑褊小不足以容從者
請墠聽命令尹命大宰伯州犂對曰君辱貺寡大夫圍
謂圍將使豐氏撫有而室圍布几筵告於莊共之廟而
來若野賜之是委君貺於草莽也是寡大夫不得列于
諸卿也不寧唯是又使圍䝉其先君將不得爲寡君老
其蔑以復矣唯大夫圖之子羽曰小國無罪恃實其罪
將恃大國之安靖已而無乃包藏禍心以圖之小國失
恃而懲諸侯使莫不憾者距違君命而有所壅塞不行
是懼不然敝邑館人之屬也其敢愛豐氏之祧伍舉知
其有備也請垂櫜而入許之正月乙未入逆而出遂會
于虢尋宋之盟也祁午謂趙文子曰宋之盟楚人得志
于晉今令尹之不信諸侯之所聞也子弗戒懼又如宋
子木之信稱於諸侯猶詐晉而駕焉況不信之尤者乎
楚重得志于晉晉之恥也子相晉國以爲盟主於今七
年矣再合諸侯三合大夫服齊狄寧東夏平秦亂城淳
于師徒不頓國家不罷民無謗讟諸侯無怨天無大災
子之力也有令名矣而終之以恥午也是懼吾子其不
可以不戒文子曰武受賜矣然宋之盟子木有禍人之
心武有仁人之心是楚所以駕於晉也今武猶是心也
楚又行僭非所害也武將信以爲本循而行之譬如農
夫是穮是蓘雖有饑饉必有豐年且吾聞之能信不爲
人下吾未能也詩曰不僭不賊鮮不爲則信也能爲人
則者不爲人下矣吾不能是難楚不爲患楚令尹圍請
用牲讀舊書加于牲上而已晉人許之三月甲辰盟楚
公子圍設服離衛叔孫穆子曰楚公子美矣君哉鄭子
皮曰二執戈者前矣蔡子家曰蒲宮有前不亦可乎楚
伯州犂曰此行也辭而假之寡君鄭行人揮曰假不反
矣伯州犂曰子姑憂子晳之欲背誕也子羽曰當璧猶
在假而不反子其無憂乎齊國子曰吾代二子愍矣陳
公子招曰不憂何成二子樂矣衛齊子曰茍或知之雖
憂何害宋合左師曰大國令小國共吾知共而已晉樂
王鮒曰小旻之䘚章善矣吾從之退會子羽謂子皮曰
叔孫絞而婉宋左師簡而禮樂王鮒字而敬子與子家
持之皆保世之主也齊衛陳大夫其不免乎國子代人
憂子招樂憂齊子雖憂弗害夫弗及而憂與可憂而樂
與憂而弗害皆取憂之道也憂必及之大誓曰民之所
欲夫必從之三大夫兆憂憂能無至乎言以知物其是
之謂矣令尹享趙孟賦大明之首章趙孟賦小宛之二
章事畢趙孟謂叔向曰令尹自以爲王矣何如對曰王
弱令尹彊其可哉雖可不終趙孟曰何故對曰彊以克
弱而安之彊不義也不義而彊其斃必速詩曰赫赫宗
周褒姒滅之彊不義也令尹爲王必求諸侯晉少懦矣
諸侯將往若獲諸侯其虐滋甚民弗堪也將何以終夫
以彊取不義而克必以爲道道以滛虐弗可久已矣夏
四月趙孟叔孫豹曹大夫入于鄭鄭伯兼享之子皮戒
趙孟禮終趙孟賦瓠葉子皮遂戒穆叔且告之穆叔曰
趙孟欲一獻子其從之子皮曰敢乎穆叔曰夫人之所
欲也又何不敢及享具五獻之籩豆於幕下趙孟辭私
於子產曰武請於冢宰矣乃用一獻趙孟爲客禮終乃
宴穆叔賦鵲巢趙孟曰武不堪也又賦采蘩曰小國爲
蘩大國省穡而用之其何實非命子皮賦野有死麕之
卒章趙孟賦常棣且曰吾兄弟比以安尨也可使無吠
穆叔子皮及曹大夫興拜舉兕爵曰小國頼子知免於
戾矣飲酒樂趙孟出曰吾不復此矣天王使劉定公勞
趙孟於潁館於雒汭劉子曰美哉禹功明德遠矣微禹
吾其魚乎吾與子弁冕端委以治民臨諸侯禹之力也
子盍亦逺績禹功而大庇民乎對曰老夫罪戾是懼焉
能恤逺吾儕偷食朝不謀夕何其長也劉子歸以語王
曰諺所謂老將知而耄及之者其趙孟之謂乎爲晉正
卿以主諸侯而儕于𨽻人朝不謀夕棄神人矣神怒民
叛何以能久趙孟不復年矣神怒不歆其祀民叛不即
其事祀事不從又何以年
　弭兵美名也美名則不可逆故一號而諸侯皆至焉
　盟宋之役齊秦不交相見邾滕爲私屬皆不與盟宋
　爲地主盟者十國晉楚同爲盟主而兩國之從交相
　見是時與盟之國魯衛曹宋從晉者也陳蔡鄭許從
　楚者也㑹分二主小國共屬是直以諸夏之權授之
　荆楚而令諸侯之國奔走不寧也嗚呼兵而可弭乎
　哉晉自夷儀再㑹諸侯多攜趙孟執政而晉霸浸衰
　兵不止則北方之勢日急宋實首當其銳故向戌啟
　謀欲令兩國爲成以紓其難是舉也宋之利亦楚之
　志也告于晉而晉大夫之言曰兵民之殘財用之蠧
　其言也順國君聽之雖然楚入春秋荐食中國舊矣
　中國不得已而修霸令豈好兵哉文公躬擐甲胄經
　營中原不辭黷兵之名以禦彊楚者凡以存天下之
　大防也使晉早以諸侯讓楚則兵之不用也久矣楚
　自成穆動務稱兵以恐喝諸侯諸侯之從之者半疑
　之者半故霸主起而應之侵伐盟㑹不遑寧處誠欲
　令諸侯之從晉者不復從楚而從楚者亦使從晉如
　是則中國之勢常伸矣今也楚不能多得志於諸侯
　厭苦甲兵又欲借弭兵之說以收天下之權而晉乃
　貪弭兵之名以求一時之利晏安鴆毒坐失事幾晉
　之爲謀何其拙也夫以楚成之彊楚莊之賢百餘年
　間師勞力頓未甞得一號令北方而康王乃不煩一
　䘚直晏然以爲諸侯之盟主又復衷甲以先進㰱于
　是中國之大勢盡移于楚楚誠得矣晉將何以自處
　哉向戌不知而蹈千古之罪反自喜爲不世之功微
　子罕之言終不悟也春秋痛諸姬之國皆奔走而服
　事于楚故既書公之如楚復書在楚宗國而北面荆
　蠻自周公以來於今始也晉不惡宋而反感其徳澶
　淵之役合三十國之大夫以奔走之天下意宋必有
　大征伐焉而孰知止以宋災故爾是時諸夏之國或
　弑其君或弑其父不聞晉爲㑹以問之而忽急宋災
　非愍共姬之死實以其首倡弭兵故集四方而並走
　其國也晉亦愚矣虢之㑹復讀舊書楚仍先晉其爲
　盟主也若故有之何嘗德晉哉趙孟力不敵楚而兩
　爲之下畏彊國以隳其霸業亦何信之有焉春秋至
　是仍書晉國于前者爲中國抑楚爲天下扶晉且爲
　春秋二百四十餘年惜晉也子木盟而馹謁諸王楚
　之權實在其上晉則趙孟直自主之矣大夫專諸侯
　替而蠻夷得志此天下一大變也昔華元之合晉楚
　也兩國盟于宋西門之外而春秋不書猶曰此特相
　盟未甚害也今則華夷竝列故書宋所以痛其始書
　虢所以痛其成既而楚子㑹申晉人莫救而中國之
　事去矣宋前有華元而兩霸之端起後有向戌而兩
　霸之勢成宋誠晉之蠧而兩臣誠宋之罪人哉
　　呉季札讓國
(襄十/四年)呉子諸樊既除䘮將立季札季札辭曰曹宣公之
䘚也諸侯與曹人不義曹君將立子臧子臧去之遂弗
爲也以成曹君君子曰能守節君義嗣也誰敢奸君有
國非吾節也札雖不才願附于子臧以無失節固立之
棄其室而耕乃舍之　(二十/四年)夏楚子爲舟師以伐呉不
爲軍政無功而還　(二十/五年)十二月呉子諸樊伐楚以報
舟師之役門于巢巢牛臣曰呉王勇而輕若啟之將親
門我獲射之必殪是君也死疆其少安從之呉子門焉
牛臣隱于短墻以射之䘚　(二十/九年)呉人伐越獲俘焉以
爲閽使守舟呉子餘祭觀舟閽以刀殺之呉公子札來
聘見叔孫穆子說之謂穆子曰子其不得死乎好善而
不能擇人吾聞君子務在擇人吾子爲魯宗卿而任其
大政不慎舉何以堪之禍必及子請觀于周樂使工爲
之歌周南召南曰美哉始基之矣猶未也然勤而不怨
矣爲之歌弼鄘衛曰美哉淵乎憂而不困者也吾聞衛
康叔武公之徳如是是其衛風乎爲之歌王曰美哉思
而不懼其周之東乎爲之歌鄭曰美哉其細已甚民弗
堪也是其先亡乎爲之歌齊曰美哉泱泱乎大風也哉
表東海者其大公乎國未可量也爲之歌豳曰美哉蕩
乎樂而不淫其周公之東乎爲之歌秦曰此之謂夏聲
夫能夏則大大之至也其周之舊乎爲之歌魏曰美哉
渢渢乎大而婉險而易行以徳輔此則明主也爲之歌
唐曰思深哉其有陶唐氏之遺民乎不然何憂之逺也
非令徳之後誰能若是爲之歌陳曰國無主其能久乎
自鄶以下無譏焉爲之歌小雅曰美哉思而不貳怨而不
言其周徳之衰乎猶有先王之遺民焉爲之歌大雅曰
廣哉熙熙乎曲而有直體其文王之徳乎爲之歌頌曰
至矣哉直而不倨曲而不屈邇而不偪逺而不攜遷而
不淫復而不厭哀而不愁樂而不荒用而不匱廣而不
宣施而不費取而不貪處而不底行而不流五聲和八
風平節有度守有序盛德之所同也見舞象箾南籥者
曰美哉猶有憾見舞大武者曰美哉周之盛也其若此
乎見舞韶濩者曰聖人之𢎞也而猶有慙徳聖人之難
也見舞大夏者曰美哉勤而不德非禹其誰能修之見
舞韶箾者曰徳至矣哉大矣如天之無不幬也如地之
無不載也雖甚盛德其蔑以加於此矣觀止矣若有他
樂吾不敢請已其出聘也通嗣君也故遂聘于齊說晏
平仲謂之曰子速納邑與政無邑無政乃免于難齊國
之政將有所歸未獲所歸難未歇也故晏子因陳桓子
以納政與邑是以免于欒高之難聘于鄭見子產如舊
相識與之縞帶子產獻紵衣焉謂子産曰鄭之執政侈
難將至矣政必及子子爲政慎之以禮不然鄭國將敗
適衛說蘧瑗史狗史鰌公子荆公叔發公子朝曰衛多
君子未有患也自衛如晉將宿於戚聞鐘聲焉曰異哉
吾聞之也辯而不徳必加于戮夫子獲罪于君以在此
懼猶不足而又何樂夫子之在此也猶燕之巢于幕上
君又在殯而可以樂乎遂去之文子聞之終身不聽琴
瑟適晉說趙文子韓宣子魏獻子曰晉國其萃于三族
乎說叔向將行謂叔向曰吾子勉之君侈而多良大夫
皆富政將在家吾子好直必思自免于難　(三十/一年)呉子
使屈狐庸聘于晉通路也趙文子問焉曰延州來季子
其果立乎巢隕諸樊閽戕戴呉天似啟之何如對曰不
立是二王之命也非啟季子也若天所啟其在今嗣君
乎甚徳而度徳不失民度不失事民親而事有序其天
所啟也有呉國者必此君之子孫實終之季子守節者
也雖有國不立
　讓國正乎曰季札不宜立者也不宜立雖與弗受有
　識者皆能之況季札之賢哉昔壽夢四子札弱而才
　其兄皆欲立之而札不聽故三君迭立皆好勇輕生
　欲以終致季子飲食必祝曰天茍有呉尚速有悔于
　予身誠如是也札似可以受矣雖然季子秉志守節
　是豈可以移哉昔伯夷逃而叔齊亦逃雖國人立其
　中子而孤竹終以不昌後世不以叔之逃爲非者賢
　其能以義自處也況今季札不以父命立而三兄交
　讓季札懼焉棄室耕野甘同匹夫受命通嗣義秉臣
　禮有國不立屈狐庸而知之矣三君乃不知哉且三
　君未聞道矣當楚康之世呉楚交爭國方多難呉之
　欲立札以永呉也札既不受可以已矣而輕生以危
　社稷巢隕閽戕令荆人得肆志于疆塲幾何不亡其
　國而謂季子安乎先君安乎先儒不察謂季札讓國
　以生亂夫亂生于三君而不在季子也曾以蠻夷之
　公子近效子臧之節逺符叔齊之義而反以生亂責
　之以爲後世竊位者之口實哉
　　鄭子產相國
(襄二十/二年)夏晉人徴朝于鄭鄭人使少正公孫僑對曰在
昔先君悼公九年我寡君於是即位卽位八月而我先
大夫子駟從寡君以朝于執事執事不禮于寡君寡君
懼因是行也我二年六月朝于楚晉是以有戲之役楚
人猶競而申禮于敝邑敝邑欲從執事而懼爲大尤曰
晉其謂我不共有禮是以不敢攜貳于楚我四年三月
先大夫子蟜又從寡君以觀釁於楚晉於是乎有蕭魚
之役謂我敝邑邇在晉國譬諸草木吾臭味也而何敢
差池楚亦不競寡君盡其土實重之以宗器以受齊盟
遂帥羣臣隨于執事以㑹歳終貳于楚者子侯石盂歸
而討之溴梁之明年子蟜老矣公孫夏從寡君以朝于
君見于嘗酎與執燔焉間二年聞君將靖東夏四月又
朝以聽事期不朝之閒無歳不聘無役不從以大國政
令之無常國家罷病不虞荐至無日不惕豈敢忘職大
國若安定之其朝夕在庭何辱命焉若不恤其患而以
爲口實其無乃不堪任命而翦爲仇讐敝邑是懼其敢
忘君命委諸執事執事實重圖之九月鄭公孫黑肱有
疾歸邑于公召室老宗人立段而使黜官薄祭祭以特羊
殷以少牢足以共祀盡歸其餘邑曰吾聞之生於亂世
貴而能貧民無求焉可以後亡敬共事君與二三子生
在敬戒不在富也已已伯張䘚君子曰善戒詩曰慎爾
侯度用戒不虞鄭子張其有焉十二月鄭游昄將如晉
未出竟遭逆妻者奪之以館于邑丁巳其夫攻子明殺
之以其妻行子展廢良而立大叔曰國卿君之貳也民
之主也不可以茍請舍子明之類求亡妻者使復其所
使游氏勿怨曰無昭惡也　(二十/四年)范宣子爲政諸侯之
幣重鄭人病之二月鄭伯如晉子產寓書於子西以告
宣子曰子爲晉國四鄰諸侯不聞令徳而聞重幣僑也
惑之僑聞君子長國家者非無賄之患而無令名之難
夫諸侯之賄聚于公室則諸侯貳若吾子頼之則晉國
貳諸侯貳則晉國壊晉國貳則子之家壊何没没也將
焉用賄夫令名徳之輿也徳國家之基也有基無壊無
亦是務乎有徳則樂樂則能久詩云樂只君子邦家之
基有令徳也夫上帝臨女無貳爾心有令名也夫恕思
以明徳則令名載而行之是以逺至邇安母寧使人謂
子子實生我而謂子浚我以生乎象有齒以焚其身賄
也宣子說乃輕幣是行也鄭伯朝晉爲重幣故且請伐
陳也鄭伯稽首宣子辭子西相曰以陳國之介恃大國
而陵虐于敝邑寡君是以請罪焉敢不稽首晉侯嬖程
鄭使佐下軍鄭行人公孫揮如晉聘程鄭問焉曰敢問
降階何由子羽不能對歸以語然明然明曰是將死矣
不然將亡貴而知懼懼而思降乃得其階下人而已又
何問焉且夫旣登而求降階者知人也不在程鄭其有
亡釁乎不然其有惑疾將死而憂也　(二十/五年)初陳侯㑹
楚子伐鄭當陳隧者井堙木刋鄭人怨之六月鄭子展
子產帥車七百乘伐陳宵突陳城遂入之陳侯扶其大
子偃師奔墓遇司馬桓子曰載余曰將廵城遇賈獲載
其母妻下之而授公車公曰舍爾母辭曰不祥與其妻
扶其母以奔墓亦免子展命師無入公宮與子產親御
諸門陳侯使司馬桓子賂以宗器陳侯免擁社使其衆
男女别而纍以待於朝子展執縶而見再拜稽首承飲
而進獻子美入數俘而出祝祓社司徒致民司馬致節
司空致地乃還鄭子産獻㨗于晉戎服將事晉人問陳
之罪對曰昔虞閼父爲周陶正以服事我先王我先王
賴其利器用也與其神明之後也庸以元女大姬配胡
公而封諸陳以備三恪則我周之自出至于今是賴桓
公之亂蔡人欲立其出我先君莊公奉五父而立之蔡
人殺之我又與蔡人奉戴厲公至于莊宣皆我之自立
夏氏之亂成公播蕩又我之自入君所知也今陳忘周
之大德蔑我大惠弃我姻親介恃楚衆以馮陵我敝邑
不可億逞我是以有往年之告未獲成命則有我東門
之役當陳隧者井堙木刋敝邑大懼不競而耻大姬天
誘其𠂻啟敝邑心陳知其罪授手於我用敢獻功晉人
曰何故侵小對曰先王之命唯罪所在各致其辟且昔
天子之地一圻列國一同自是以衰今大國多數圻矣
若無侵小何以至焉晉人曰何故戎服對曰我先君武
莊爲平桓卿士城濮之役文公布命曰各復舊職命我
文公戎服輔王以授楚㨗不敢廢王命故也士莊伯不
能詰復于趙文子文子曰其辭順犯順不祥乃受之冬
十月子展相鄭伯如晉拜陳之功子西復伐陳陳及鄭
平仲尼曰志有之言以足志文以足言不言誰知其志
言之無文行而不逺晉爲伯鄭入陳非文辭不爲功愼
辭哉晉程鄭䘚子產始知然明問爲政焉對曰視民如
子見不仁者誅之如鷹鸇之逐鳥雀也子產喜以語子
大叔且曰他日吾見蔑之面而已今吾見其心矣子大
叔問政于子產子産曰政如農功日夜思之思其始而
成其終朝夕而行之行無越思如農之有畔其過鮮矣
　(二十/六年)鄭伯賞入陳之功三月甲寅朔享子展賜之先
路三命之服先八邑賜子産次路再命之服先六邑子
產辭邑曰自上以下降殺以兩禮也臣之位在四且子
展之功也臣不敢及賞禮請辭邑公固予之乃受三邑
公孫揮曰子產其將知政矣讓不失禮　(二十/七年)鄭伯享
趙孟于垂隴子展伯有子西子產子大叔二子石從趙
孟曰七子從君以寵武也請皆賦以䘚君貺武亦以觀
七子之志子展賦草蟲趙孟曰善哉民之主也抑武也
不足以當之伯有賦鶉之賁賁趙孟曰牀笫之言不踰
閾況在野乎非使人之所得聞也子西賦黍苗之四章
趙孟曰寡君在武何能焉子產賦隰桑趙孟曰武請受
其䘚章子大叔賦野有蔓草趙孟曰吾子之惠也印段
賦蟋蟀趙孟曰善哉保家之主也吾有望矣公孫段賦
桑扈趙孟曰匪交匪敖福將焉往若保是言也欲辭福
禄得乎䘚享文子告叔向曰伯有將爲戮矣詩以言志
志誣其上而公怨之以爲賔榮其能久乎幸而後亡叔
向曰然已侈所謂不及五稔者夫子之謂矣文子曰其
餘皆數世之主也子展其後亡者也在上不忘降印氏
其次也樂而不荒樂以安民不淫以使之後亡不亦可
乎　(二十/八年)子產相鄭伯以如楚舍不爲壇外僕言曰昔
先大夫相先君適四國未嘗不爲壇自是至今亦皆循
之今子草舍無乃不可乎子產曰大適小則爲壇小適
大茍舍而已焉用壇僑聞之大適小有五美宥其罪戾
赦其過失救其菑患賞其徳刑教其不及小國不困懐
服如歸是故作壇以昭其功宣告後人無怠於徳小適
大有五惡說其罪戾請其不足行其政事共其職貢從
其時命不然則重其幣帛以賀其福而弔其凶皆小國
之禍也焉用作壇以昭其禍所以告子孫無昭禍焉可
也公過鄭鄭伯不在伯有迋勞于黄崖不敬穆叔曰伯
有無戾於鄭鄭必有大咎敬民之主也而棄之何以承
守鄭人不討必受其辜濟澤之阿行潦之蘋藻寘諸宗
室季蘭尸之敬也敬可棄乎　(二十/九年)鄭伯有使公孫黒
如楚辭曰楚鄭方惡而使余往是殺余也伯有曰世行
也子晳曰可則往難則已何世之有伯有將强使之子
晳怒將伐伯有氏大夫和之十二月己巳鄭大夫盟于
伯有氏裨諶曰是盟也其與幾何詩曰君子屢盟亂是
用長今是長亂之道也禍未歇也必三年而後能紓然
明曰政將焉往裨諶曰善之代不善天命也其焉辟子
產舉不踰等則位班也擇善而舉則世隆也天又除之
奪伯有魄子西即世將焉辟之天禍鄭久矣其必使子
產息之乃猶可以戾不然將亡矣　(三十/年)子產相鄭伯
以如晉叔向問鄭國之政焉對曰吾得見與否在此嵗
也駟良方爭未知所成若有所成吾得見乃可知也叔
向曰不既和矣乎對曰伯有侈而愎子晳好在人上莫
能相下也雖其和也猶相積惡也惡至無日矣夏四月
己亥鄭伯及其大夫盟君子是以知鄭難之不已也鄭
伯有耆酒爲窟室而夜飲酒擊鐘焉朝至未已朝者曰
公焉在其人曰吾公在壑谷皆自朝布路而罷既而朝
則又將使子晳如楚歸而飲酒庚子子晳以駟氏之甲
伐而焚之伯有奔雍梁醒而後知之遂奔許大夫聚謀
子皮曰仲虺之志云亂者取之亡者侮之推亡固存國
之利也罕駟豐同生伯有汰侈故不免人謂子產就直
助彊子產曰豈爲我徒國之禍難誰知所敝或主彊直
難乃不生姑成吾所辛丑子產歛伯有氏之死者而殯
之不及謀而遂行印段從之子皮止之衆曰人不我順
何止焉子皮曰夫子禮於死者況生者乎遂自止之壬
寅子產入癸卯子石入皆受盟于子晳氏乙巳鄭伯及
其大夫盟於大宮盟國人于師之梁之外伯有聞鄭人
之盟已也怒聞子皮之甲不與攻已也喜曰子皮與我
矣癸丑晨自墓門之瀆入因馬師頡介于襄庫以伐舊
北門駟帶率國人以伐之皆召子產子產曰兄弟而及
此吾從天所與伯有死于羊肆子產襚之枕之股而哭
之歛而殯諸伯有之臣在市側者既而塟諸斗城子駟
氏欲攻子產子皮怒之曰禮國之幹也殺有禮禍莫大
焉乃止於是游吉如晉還聞難不入復命于介八月甲
子奔晉駟帶追之及酸棗與子上盟用兩珪質于河使
公孫肸入盟大夫己巳復歸書曰鄭人殺良霄不稱大
夫言自外入也於子蟜之䘚也將塟公孫揮與裨竈晨
㑹事焉過伯有氏其門上生莠子羽曰其莠猶在乎於
是嵗在降婁降婁中而旦裨竈指之曰猶可以終嵗歳
不及此次也已及其亡也嵗在娵訾之口其明年乃及
降婁僕展從伯有與之皆死羽頡出奔晉爲任大夫雞
澤之㑹鄭樂成奔楚遂適晉羽頡因之與之比而事趙
文子言伐鄭之說焉以宋之盟故不可子皮以公孫鉏
爲馬師鄭子皮授子產政辭曰國小而偪族大寵多不
可爲也子皮曰虎帥以聽誰敢犯子子善相之國無小
小能事大國乃寛子產爲政有事伯石賂與之邑子大
叔曰國皆其國也奚獨賂焉子產曰無欲實難皆得其
欲以從其事而要其成非我有成其在人乎何愛於邑
邑將焉往子大叔曰若四國何子產曰非相違也而相
從也四國何尤焉鄭書有之曰安定國家必大焉先姑
先安大以待其所歸既伯石懼而歸邑䘚與之伯有既
死使太史命伯石爲卿辭大史退則請命焉復命之又
辭如是三乃受策入拜子產是以惡其爲人也使次已
位子產使都鄙有章上下有服田有封洫廬井有伍大
人之忠儉者從而與之泰侈者因而斃之豐卷將祭請
田焉弗許曰唯君用鮮衆給而已子張怒退而徴役子
產奔晉子皮止之而逐豐卷豐卷奔晉子產請其田里
三年而復之反其田里及其入焉從政一年輿人誦之
曰取我衣冠而褚之取我田疇而伍之孰殺子產吾其
與之及三年又誦之曰我有子弟子産誨之我有田疇
子產殖之子產而死誰其嗣之　(三十/一年)公薨之月子産
相鄭伯以如晉晉侯以我䘮故未之見也子產使盡壊
其館之垣而納車馬焉士文伯讓之曰敝邑以政刑之
不修寇盗充斥無若諸侯之屬辱在寡君者何是以令
吏人完客所館高其閈閎厚其牆垣以無憂客使今吾
子壊之雖從者能戒其若異客何以敝邑之爲盟主繕
完葺墻以待賓客若皆毁之其何以共命寡君使匄請
命對曰以敝邑褊小介于大國誅求無時是以不敢寧
居悉索敝賦以來㑹時事逢執事之不閒而未得見又
不獲聞命未知見時不敢輸幣亦不敢暴露其輸之則
君之府實也非薦陳之不敢輸也其暴露之則恐燥濕
之不時而朽蠧以重敝邑之罪僑聞文公之爲盟主也
宮室卑庳無觀臺榭以崇大諸侯之館館如公寢庫廐
繕修司空以時平易道路圬人以時塓館宮室諸侯賓
至甸設庭燎僕人巡宮車馬有所賓從有代巾車脂轄
𨽻人牧圉各贍其事百官之屬各展其物公不留賓而
亦無廢事憂樂同之事則巡之教其不知而恤其不足
賓至如歸無寧菑患不畏寇盗而亦不患燥濕今銅鞮
之宮數里而諸侯舍於𨽻人門不容車而不可踰越盗
賊公行而夭癘不戒賓見無時命不可知若又勿壊是
無所藏幣以重罪也敢請執事將何所命之雖君之有
魯䘮亦敝邑之憂也若獲薦幣修垣而行君之惠也敢
憚勤勞文伯復命趙文子曰信我實不徳而以𨽻人之
垣以贏諸侯是吾罪也使士文伯謝不敏焉晉侯見鄭
伯有加禮厚其宴好而歸之乃築諸侯之館叔向曰辭
之不可以已也如是夫子產有辭諸侯頼之若之何其
釋辭也詩曰辭之輯矣民之協矣辭之繹矣民之莫矣
其知之矣十二月北宮文子相衛襄公以如楚宋之盟
故也過鄭印段廷勞于棐林如聘禮而以勞辭文子入
聘子羽爲行人馮簡子與子大叔逆客事畢而出言於
衛侯曰鄭有禮其數世之福也其無大國之討乎詩云
誰能執熱逝不以濯禮之於政如熱之有濯也濯以救
熱何患之有子產之從政也擇能而使之馮簡子能㫁
大事子大叔美秀而文公孫揮能知四國之爲而辨于
其大夫之族姓班位貴賤能否而又善爲辭令裨諶能
謀謀於野則獲謀于邑則否鄭國將有諸侯之事子産
乃問四國之爲于子羽且使多爲辭令與裨諶乗以適
野使謀可否而告馮簡子使斷之事成乃授子大叔使
行之以應對賔客是以鮮有敗事北宮文子所謂有禮
也鄭人游于鄉校以論執政然眀謂子産曰毁鄉校如
何子産曰何爲夫人朝夕退而游焉以議執政之善否
其所善者吾則行之其所惡者吾則改之是吾師也若
之何毁之我聞忠善以損怨不聞作威以防怨豈不遽
止然猶防川大决所犯傷人必多吾不克救也不如小
决使道不如吾聞而藥之也然眀曰蔑也今而後知吾
子之信可事也小人實不才若果行此其鄭國實賴之
豈唯二三臣仲尼聞是語也曰以是觀之人謂子産不
仁吾不信也子皮欲使尹何爲邑子産曰少未知可否
子皮曰愿吾愛之不吾叛也使夫往而學焉夫亦愈知
治矣子産曰不可人之愛人求利之也今吾子愛人則
以政猶未能操刀而使割也其傷實多子之愛人傷之
而已其誰敢求愛於子子于鄭國棟也棟折榱崩僑將
厭焉敢不盡言子有美錦不使人學製焉大官大邑身
之所庇也而使學者製焉其爲美錦不亦多乎僑聞學
而後入政未聞以政學者也若果行此必有所害譬如
田獵射御貫則能獲禽若未嘗登車射御則敗績厭覆
是懼何暇思獲子皮曰善哉虎不敏吾聞君子務知大
者逺者小人務知小者近者我小人也衣服附在吾身
我知而慎之大官大邑所以庇身也我逺而慢之微子
之言吾不知也他日我曰子爲鄭國我爲吾家以庇焉
其可也今而後知不足自今請雖吾家聽子而行子産
曰人心之不同如其面焉吾豈敢謂子面如吾面乎抑
心所謂危亦以告也子皮以爲忠故委政焉子産是以
能爲鄭國　(昭元/年)鄭徐吾犯之妹美公孫楚聘之矣公
孫黒又使强委禽焉犯懼告子産子産曰是國無政非
子之患也唯所欲與犯請於二子請使女擇焉皆許之
子晳盛飾入布幣而出子南戎服入左右射超乘而出
女自房觀之曰子晳信美矣抑子南夫也夫夫婦婦所
謂順也適子南氏子晳怒既而櫜甲以見子南欲殺之
而娶其妻子南知之執戈逐之及衝擊之以戈子晳傷
而歸告大夫曰我好見之不知其有異志也故傷大夫
皆謀之子産曰直鈞幼賤有罪罪在楚也乃執子南而
數之曰國之大節有五女皆奸之畏君之威聽其政尊
其貴事其長養其親五者所以爲國也今君在國女用
兵焉不畏威也奸國之紀不聽政也子晳上大夫女嬖
大夫而弗下之不尊貴也幼而不忌不事長也兵其從
兄不養親也君曰余不女忍殺宥女以逺勉速行乎無
重而罪五月庚辰鄭放游楚於呉將行子南子産咨于
大叔大叔曰吉不能亢身焉能亢宗彼國政也非私難
也子圖鄭國利則行之又何疑焉周公殺管叔而蔡蔡
叔夫豈不愛王室故也吉若獲戾子將行之何有于諸
游鄭爲游楚亂故六月丁巳鄭伯及其大夫盟于公孫
段氏罕虎公孫僑公孫段印段游吉駟帶私盟于閨門
之外實薫隧公孫黒强與於盟使大史書其名且曰七
子子産弗討　(二/年)秋鄭公孫黒將作亂欲去游氏而代
其位傷疾作而不果駟氏與諸大夫欲殺之子産在鄙
聞之懼弗及乘遽而至使吏數之曰伯有之亂以大國
之事而未爾討也爾有亂心無厭國不女堪專伐伯有
而罪一也昆弟爭室而罪二也薫隧之盟女矯君位而
罪三也有死罪三何以堪之不速死大刑將至再拜稽
首辭曰死在朝夕無助天爲虐子産曰人誰不死凶人
不終命也作凶事爲凶人不助天其助凶人乎請以印
爲褚師子産曰印也若才君將任之不才將朝夕從女
女罪之不恤而又何請焉不速死司宼將至七月壬寅
縊尸諸周氏之衢加木焉　(三/年)夏四月鄭伯如晉公孫
段相甚敬而卑禮無違者晉侯嘉焉授之以䇿曰子豐
有勞於晉國余聞而弗忘賜女州田以胙乃舊勲伯石
再拜稽首受䇿以出君子曰禮其人之急也乎伯石之
汰也一爲禮於晉猶荷其禄況以禮終始乎詩曰人而
無禮胡不遄死其是之謂乎初州縣欒豹之邑也及欒
氏亡范宣子趙文子韓宣子皆欲之文子曰溫吾縣也
二宣子曰自郤稱以别三傳矣晉之别縣不唯州誰獲
治之文子病之乃舍之二子曰吾不可以正議而自與也
皆舍之及文子爲政趙獲曰可以取州矣文子曰退二
子之言義也違義禍也余不能治余縣又焉用州其以
徼禍也君子曰弗知實難知而弗從禍莫大焉有言州
必死豐氏故主韓氏伯石之獲州也韓宣子爲之請之
爲其復取之之故　(四/年)鄭子產作丘賦國人謗之曰其
父死於路已爲蠆尾以令于國國將若之何子寛以告
子產曰何害茍利社稷死生以之且吾聞爲善者不改
其度故能有濟也民不可逞度不可改詩曰禮義不愆
何恤于人言吾不遷矣渾罕曰國氏其先亡乎君子作
法于涼其敝猶貪作法于貪敝將若之何姬在列者蔡
及曹滕其先亡乎偪而亡禮鄭先衛亡偪而無法政不
率法而制於心民各有心何上之有　(五/年)鄭罕虎如齊
娶於子尾氏晏子驟見之陳桓子問其故對曰能用善
人民之主也　(六/年)三月鄭人鑄刑書叔向使詒子産書
曰始吾有虞于子今則已矣昔先王議事以制不爲刑
辟懼民之有爭心也猶不可禁禦是故閑之以義糾之
以政行之以禮守之以信奉之以仁制爲禄位以勸其
從嚴㫁刑罰以威其淫懼其未也故誨之以忠聳之以
行教之以務使之以和臨之以敬涖之以彊斷之以剛
猶求聖哲之上明察之官忠信之長慈惠之師民於是
乎可任使也而不生禍亂民知有辟則不忌於上竝有
爭心以徴于書而徼幸以成之弗可爲矣夏有亂政而
作禹刑商有亂政而作湯刑周有亂政而作九刑三辟
之興皆叔世也今吾子相鄭國作封洫立謗政制參辟
鑄刑書將以靖民不亦難乎詩曰儀式刑文王之德日
靖四方又曰儀刑文王萬邦作孚如是何辟之有民知
爭端矣將弃禮而徴於書錐刀之末將盡爭之亂獄滋
豐賄賂竝行終子之世鄭其敗乎肸聞之國將亡必多
制其此之謂乎復書曰若吾子之言僑不才不能及子
孫吾以救世也既不承命敢忘大惠士文伯曰火見鄭
其火乎火未出而作火以鑄刑器藏爭辟焉火如象之
不火何爲六月丙戌鄭災　(七/年)子產爲豐施歸州田于
韓宣子曰日君以夫公孫段爲能任其事而賜之州田
今無禄早世不獲久享君徳其子弗敢有不敢以聞於
君私致諸子宣子辭子産曰古人有言曰其父析薪其
子弗克負荷施將懼不能任其先人之禄其況能任大
國之賜縱吾子爲政而可後之人若屬有疆埸之言敝
邑獲戾而豐氏受其大討吾子取州是免敝邑于戾而
建置豐氏也敢以爲請宣子受之以告晉侯晉侯以與
宣子宣子爲初言病有之以易原縣于樂大心鄭人相
驚以伯有曰伯有至矣則皆走不知所往鑄刑書之嵗
二月或夢伯有介而行曰壬子余將殺帶也明年壬寅
余又將殺段也及壬子駟帶䘚國人益懼齊燕平之月
壬寅公孫段䘚國人愈懼其明月子產立公孫洩及良
止以撫之乃止子大叔問其故子産曰鬼有所歸乃不
爲厲吾爲之歸也大叔曰公孫洩何爲子産曰說也爲
身無義而圖說從政有所反之以取媚也不媚不信不
信民不從也及子産適晉趙景子問焉曰伯有猶能爲
鬼乎子産曰能人生始化曰魄既生魄陽曰魂用物精
多則魂魄彊是以有精爽至于神明匹夫匹婦强死其
魂魄猶能馮依於人以爲淫厲況良霄我先君穆公之
胄子良之孫子耳之子敝邑之卿從政三世矣鄭雖無
腆抑諺曰蕞爾國而三世執其政柄其用物也𢎞矣其
取精也多矣其族又大所馮厚矣而强死能爲鬼不亦
宜乎子皮之族飲酒無度故馬師氏與子皮氏有惡齊
師還自燕之月罕朔殺罕魋罕朔奔晉韓宣子問其位
于子産子產曰君之羈臣茍得容以逃死何位之敢擇
卿違從大夫之位罪人以其罪降古之制也朔於敝邑
亞大夫也其官馬師也獲戾而逃唯執政所寘之得免
其死爲惠大矣又敢求位宣子爲子産之敏也使從嬖
大夫　(十二/年)三月鄭簡公䘚將爲葬除及游氏之廟將
毁焉子大叔使其除徒執用以立而無庸毁曰子産過
女而問何故不毁乃曰不忍廟也諾將毁矣既如是子
産乃使辟之司墓之室有當道者毁之則朝而塴弗毁
則日中而塴子大叔請毁之曰無若諸侯之賓何子産
曰諸侯之賓能來㑹吾䘮豈憚日中無損于賓而民不
害何故不爲遂弗毁日中而葬君子謂子産于是乎知
禮禮無毁人以自成也六月葬鄭簡公　(十六/年)三月晉
韓起聘于鄭鄭伯享之子産戒曰茍有位於朝無有不
共恪孔張後至立于客間執政禦之適客後又禦之適
縣間客從而笑之事畢富子諫曰夫大國之人不可不
慎也幾爲之笑而不陵我我皆有禮夫猶鄙我國而無
禮何以求榮孔張失位吾子之恥也子產怒曰發命之
不衷出令之不信刑之頗類獄之放紛㑹朝之不敬使
命之不聽取陵于大國罷民而無功罪及而弗知僑之
恥也孔張君之昆孫子孔之後也執政之嗣也爲嗣大
夫承命以使周於諸侯國人所尊諸侯所知立于朝而
祀於家有祿于國有賦於車䘮祭有職受脤歸脤其祭
在廟已有著位在位數世世守其業而忘其所僑焉得
恥之辟邪之人而皆及執政是先王無刑罰也子寧以
他規我宣子有環其一在鄭商宣子謁諸鄭伯子産弗
與曰非官府之守器也寡君不知子大叔子羽謂子産
曰韓子亦無幾求晉國亦未可以貳晉國韓子不可偷
也若屬有讒人交闘其間鬼神而助之以興其凶怒悔
之何及吾子何愛于一環其以取憎于大國也盍求而
與之子産曰吾非偷晉而有二心將終事之是以弗與
忠信故也僑聞君子非無賄之難立而無令名之患僑
聞爲國非不能事大字小之難無禮以定其位之患夫
大國之人令於小國而皆獲其求將何以給之一共一
否爲罪滋大大國之求無禮以斥之何饜之有吾且爲
鄙邑則失位矣若韓子奉命以使而求玉焉貪淫甚矣
獨非罪乎出一玉以起二罪吾又失位韓子成貪將焉
用之且吾以玉賈罪不亦銳乎韓子買諸賈人既成賈
矣商人曰必告君大夫韓子請諸子産曰日起請夫環
執政弗義弗敢復也今買諸商人商人曰必以聞敢以
爲請子産對曰昔我先君桓公與商人皆出自周庸次
比耦以艾殺此地斬之蓬蒿藜藋而共處之世有盟誓
以相信也曰爾無我叛我無强賈毋或匄奪爾有利市
寶賄我勿與知恃此質誓故能相保以至于今今吾子
以好來辱而謂敝邑强奪商人是教敝邑背盟誓也毋
乃不可乎吾子得玉而失諸侯必不爲也若大國令而
共無藝鄭鄙邑也亦弗爲也僑若獻玉不知所成敢私
布之韓子辭玉曰起不敏敢求玉以徼二罪敢辭之夏
四月鄭六卿餞韓子于郊宣子曰二三君子請皆賦起
亦以知鄭志子齤賦野有蔓草宣子曰孺子善哉吾有
望矣子産賦鄭之羔裘宣子曰起不堪也子大叔賦褰
裳宣子曰起在此敢勤子至於他人乎子大叔拜宣子
曰善哉子之言是不有是事其能終乎子游賦風雨子
旗賦有女同車子柳賦蘀兮宣子喜曰鄭其庶乎二三
君子以君命貺起賦不出鄭志皆昵燕好也二三君子
數世之主也可以無懼矣宣子皆獻馬焉而賦我將子
産拜使五卿皆拜曰吾子靖亂敢不拜徳宣子私覲於
子産以玉與馬曰子命起舍夫玉是賜我玉而免吾死
也敢不藉手以拜鄭大旱使屠擊祝欵豎柎有事于桑
山斬其木不雨子産曰有事于山蓻山林也而斬其木
其罪大矣奪之官邑　(十七/年)冬有星孛于大辰西及漢
申須曰彗所以除舊布新也天事恒象今除于火火出
必布焉諸侯其有火災乎梓愼曰往年吾見之是其徴
也火出而見今兹火出而章必火入而伏其居火也久
矣其與不然乎火出于夏爲三月於商爲四月于周爲
五月夏數得天若火作其四國當之在宋衛陳鄭乎宋
大辰之虛也陳大皥之虛也鄭祝融之虛也皆火房也
星孛天漢漢水祥也衛顓頊之虛也故爲帝丘其星爲
大水水火之牡也其以丙子若壬午作乎水火所以合
也若火入而伏必以壬午不過其見之月鄭裨竈言于
子產曰宋衛陳鄭將同日火若我用瓘斚玉瓉鄭必不
火子産弗與　(十八/年)夏五月火始昏見丙子風梓愼曰
是謂融風火之始也七日其火作乎戊寅風甚壬午大
甚宋衛陳鄭皆火梓愼登大庭氏之庫以望之曰宋衛
陳鄭也數日皆來告火裨竈曰不用吾言鄭又將火鄭
人請用之子産不可子大叔曰寶以保民也若有火國
幾亡可以救亡子何愛焉子産曰天道逺人道邇非所
及也何以知之竈焉知天道是亦多言矣豈不或信遂
不與亦不復火鄭之未災也里析告子産曰將有大祥
民震動國幾亡吾身泯焉弗良及也國遷其可乎子産
曰雖可吾不足以定遷矣及火里析死矣未葬子産使
輿三十人遷其柩火作子産辭晉公子公孫于東門使
司宼出新客禁舊客勿出于宮使子寛子上巡羣屏攝
至于大宮使公孫登徙大龜使祝史徙主祏于周廟告
于先君使府人庫人各儆其事商成公儆司宮出舊宮
人寘諸火所不及司馬司宼列居火道行火所焮城下
之人伍列登城明日使野司冦各保其徴郊人助祝史
除于國北禳火于𤣥㝠回祿祈于四鄘書焚室而寛其
征與之材三日哭國不市使行人告於諸侯宋衛皆如
是陳不救火許不弔災君子是以知陳許之先亡也七
月鄭子産爲火故大爲社祓禳於四方振除火災禮也
乃簡兵大蒐將爲蒐除子大叔之廟在道南其寢在道
北其庭小過期三日使除徒陳于道南廟北曰子產過
女而命速除乃毁於而鄉子産朝過而怒之除者南毁
子産及衝使從者止之曰毁于北方火之作也子産授
兵登陴子大叔曰晉無乃討乎子產曰吾聞之小國忘
守則危況有災乎國之不可小有備故也既晉之邊吏
讓鄭曰鄭國有災晉君大夫不敢寧居卜筮走望不愛
牲玉鄭之有災寡君之憂也今執事􁅀然授兵登陴將
以誰罪邊人恐懼不敢不告子産對曰若吾子之言敝
邑之災君之憂也敝邑失政天降之災又懼讒慝之閒
謀之以啓貪人荐爲敝邑不利以重君之憂幸而不亡
猶可說也不幸而亡君雖憂之亦無及也鄭有他竟望
走在晉既事晉矣其敢有二心　(十九/年)是歳也鄭駟偃
䘚子游娶於晉大夫生絲弱其父兄立子瑕子產憎其
爲人也且以爲不順弗許亦弗止駟氏聳他日絲以告
其舅冬晉人使以幣如鄭問駟乞之立故駟氏懼駟乞
欲逃子産弗遣請龜以卜亦弗予大夫謀對子產不待
而對客曰鄭國不天寡君之二三臣札瘥夭昏今又䘮
我先大夫偃其子幼弱其一二父兄懼隊宗主私族於
謀而立長親寡君與其二三老曰抑天實剝亂是吾何
知焉諺曰無過亂門民有兵亂猶憚過之而況敢知天
之所亂今大夫將問其故抑寡君實不敢知其誰實知
之平丘之㑹君尋舊盟曰無或失職若寡君之二三臣
其即世者晉大夫而專制其位是晉之縣鄙也何國之
爲辭客幣而報其使晉人舍之鄭大水龍闘于時門之
外洧淵國人請爲禜焉子産弗許曰我闘龍不我覿也
龍闘我獨何覿焉禳之則彼其室也吾無求於龍龍亦
無求於我乃止也　(二十/年)鄭子産有疾謂子大叔曰我
死子必爲政唯有徳者能以寛服民其次莫如猛夫火
烈民望而畏之故鮮死焉水懦弱民狎而翫之則多死
焉故寛難疾數月而䘚大叔爲政不忍猛而寛鄭國多
盗取人于萑苻之澤大叔悔之曰吾早從夫子不及此
興徒兵以攻萑苻之盗盡殺之盗少止仲尼曰善哉政
寛則民慢慢則糾之以猛猛則民殘殘則施之以寛寛
以濟猛猛以濟寛政是以和詩曰民亦勞止汔可小康
惠此中國以綏四方施之以寛也毋從詭隨以謹無良
式遏宼虐慘不畏明糾之以猛也柔逺能邇以定我王
平之以和也又曰不競不絿不剛不柔布政優優百祿
是遒和之至也及子産䘚仲尼聞之出涕曰古之遺愛
也　(定八/年)鄭駟歂嗣子大叔爲政　(九/年)鄭駟歂殺鄧析
而用其竹刑君子謂子然於是不忠茍有可以加於國
家者棄其邪可也靜女之三章取彤管焉竿旄何以告
之取其忠也故用其道不棄其人詩云蔽芾甘棠勿翦
勿伐召伯所茇思其人猶愛其樹況用其道而不恤其
人乎子然無以勸能矣
　國非有彊弱也得其人則昌不得其人則亡鄭小國
　耳居南北之衝自莊公而下晉楚之師交躪其地國
　之不亡也葢亦倖矣乃以五歳即位之簡公國家内
　亂疆場外擾悼共方爭邊吏日戒而不數年間外患
　以平内政以修解甲息仇國家晏然稱治焉謂非子
　産之力乎其始從政也輿人謗之同列忌之迨其後
　誰嗣歌矣甚至鑄刑書作丘賦而民不怨賢能任矣
　甚至放游楚誅駟黒而大夫不怒使當大國而權藉
　馮焉管仲蔿獵之功不足多也乃受政之日惴惴然
　國偪族寵之是懼有子皮左右而先後之猶懼弗勝
　任無他春秋之國鄭稱多事固難治也自桓文爭霸
　而鄭始病自悼共爭霸而鄭始危成公從楚鄢陵不
　振僖公從晉鄬㑹不終鄭葢不可問矣齊桓之世鄭
　雖受兵而三良爲政諸侯莫之敢輕今則子駟之侈
　焉而死子孔之專焉而死伯有之愎焉而死且伯石
　豐卷之流猶耽耽焉鄭益不可問矣子産奔晉子皮
　止之委以大權而功業於是乎炳燿鄭之有子皮齊
　之有鮑叔牙也而子産之功不及管仲則以無大國
　爾雖然猶有幸焉晉悼霸而鄭人頼以反正晉楚衰
　而鄭人因以休息蕭魚而後國無外敵入陳而後國
　有兵威子産爲政正鄭國化弱爲彊之時也而子産
　之徳足以舉之故諸大國之卿大夫咸欽其人而莫
　與逆外交固内事舉民賴以安惠孔厚也死之日鄭
　人丈夫舍玦珮婦人舍珠珥丁壯號哭老人兒啼曰
　子産去我死乎民將安歸嗚呼生令民愛死令民泣
　如子産者所稱古良臣哉
　
　
　左傳事緯卷七
欽定四庫全書
　左傳事緯卷八　　　　　靈璧知縣馬驌撰
　　楚靈之亂
(襄二十/六年)楚子秦人侵呉及雩婁聞呉有備而還遂侵鄭
五月至于城麇鄭皇頡戍之出與楚師戰敗穿封戍囚
皇頡公子圍與之爭之正於伯州犂伯州犂曰請問於
囚乃立囚伯州犂曰所爭君子也其何不知上其手曰
夫子爲王子圍寡君之貴介弟也下其手曰此子爲穿
封戍方城外之縣尹也誰獲子囚曰頡遇王子弱焉戍
怒抽戈逐王子圍弗及楚人以皇頡歸印菫父與皇頡
戍城麇楚人囚之以獻於秦鄭人取貨於印氏以請之
子大叔爲令正以爲請子産曰不獲受楚之功而取貨
于鄭不可謂國秦不其然若曰拜君之勤鄭國微君之
惠楚師其猶在敝邑之城下其可弗從遂行秦人不予
更幣從子産而後獲之　(二十/九年)楚郟敖即位王子圍爲
令尹鄭行人子羽曰是謂不宜必代之昌松栢之下其
草不殖　三十年春王正月楚子使薳罷來聘通嗣君
也穆叔問王子之爲政何如對曰吾儕小人食而聽事
猶懼不給命而不免於戾焉與知政固問焉不告穆叔
告大夫曰楚令尹將有大事子蕩將與焉助之匿其情
矣六月鄭子産如陳涖盟歸復命告大夫曰陳亡國也
不可與也聚禾粟繕城郭恃此二者而不撫其民其君
弱植公子侈大子卑大夫傲政多門以介於大國能無
亡乎不過十年矣楚公子圍殺大司馬薳掩而取其室
申無宇曰王子必不免善人國之主也王子相楚國將
善是封殖而虐之是禍國也且司馬令尹之偏而王之
四體也絶民之主去身之偏艾王之體以禍其國無不
祥大焉何以得免　(三十/一年)衛侯在楚北宮文子見令尹
圍之威儀言於衛侯曰令尹似君矣將有他志雖獲其
志不能終也詩云靡不有初鮮克有終終之實難令尹
其將不免公曰子何以知之對曰詩云敬慎威儀唯民
之則令尹無威儀民無則焉民所不則以在民上不可
以終公曰善哉何謂威儀對曰有威而可畏謂之威有
儀而可象謂之儀君有君之威儀其臣畏而愛之則而
象之故能有其國家令聞長世臣有臣之威儀其下畏
而愛之故能守其官職保族宜家順是以下皆如此是
以上下能相固也衛詩曰威儀棣棣不可選也言君臣
上下父子兄弟内外大小皆有威儀也周詩曰朋友攸
攝攝以威儀言朋友之道必相教訓以威儀也周書數
文王之徳曰大國畏其力小國懐其德言畏而愛之也
詩云不識不知順帝之則言則而象之也紂囚文王七
年諸侯皆從之囚紂於是乎懼而歸之可謂愛之文王
伐崇再駕而降爲臣蠻夷帥服可謂畏之文王之功天
下誦而歌舞之可謂則之文王之行至今爲法可謂象
之有威儀也故君子在位可畏施舍可愛進退可度周
旋可則容止可觀作事可法徳行可象聲氣可樂動作
有文言語有章以臨其下謂之有威儀也　(昭元/年)楚公
子圍使公子黒肱伯州犂城犫櫟郟鄭人懼子産曰不
害令尹將行大事而先除二子也禍不及鄭何患焉冬
楚公子圍將聘於鄭伍舉爲介未出竟聞王有疾而還
伍舉遂聘十一月己酉公子圍至入問王疾縊而弑之
遂殺其二子幕及平夏右尹子干出奔晉宮廐尹子晳
出奔鄭殺大宰伯州犂于郟葬王于郟謂之郟敖使赴
于鄭伍舉問應爲後之辭焉對曰寡大夫圍伍舉更之
曰共王之子圍爲長楚靈王即位薳罷爲令尹薳啟彊
爲大宰鄭游吉如楚葬郟敖且聘立君歸謂子産曰具
行器矣楚王汰侈而自說其事必合諸侯吾往無日矣
子産曰不數年未能也　(三/年)十月鄭伯如楚子產相楚
子享之賦吉日既享子産乃具田備王以田江南之夢
　四年春王正月許男如楚楚子止之遂止鄭伯復田
江南許男與焉使椒舉如晉求諸侯二君待之椒舉致
命曰寡君使舉曰日君有惠賜盟于宋曰晉楚之從交
相見也以歳之不易寡人願結驩於二三君使舉請間
君若茍無四方之虞則願假寵以請於諸侯晉侯欲勿
許司馬侯曰不可楚王方侈天或者欲逞其心以厚其
毒而降之罰未可知也其使能終亦未可知也晉楚唯
天所相不可與爭君其許之而修德以待其歸若歸於
徳吾猶將事之況諸侯乎若適淫虐楚將棄之吾又誰
與爭公曰晉有三不殆其何敵之有國險而多馬齊楚
多難有是三者何鄉而不濟對曰恃險與馬而虞鄰國
之難是三殆也四嶽三塗陽城大室荆山中南九州之
險也是不一姓冀之北土馬之所生無興國焉恃險與
馬不可以爲固也從古以然是以先王務修徳音以亨
神人不聞其務險與馬也鄰國之難不可虞也或多難
以固其國啟其疆土或無難以䘮其國失其守宇若何
虞難齊有仲孫之難而獲桓公至今頼之晉有里㔻之
難而獲文公是以爲盟主衛邢無難敵亦䘮之故人之
難不可虞也恃此三者而不修政徳亡於不暇又何能
濟君其許之紂作淫虐文王惠和殷是以隕周是以興
夫豈爭諸侯乃許楚使使叔向對曰寡君有社稷之事
是以不獲春秋時見諸侯君實有之何辱命焉椒舉遂
請昏晉侯許之楚子問於子産曰晉其許我諸侯乎對
曰許君晉君少安不在諸侯其大夫多求莫匡其君在
宋之盟又曰如一若不許君將焉用之王曰諸侯其來
乎對曰必來從宋之盟承君之歡不畏大國何故不來
不來者其魯衛曹邾乎曹畏宋邾畏魯魯衛偪於齊而
親於晉唯是不來其餘君之所及也誰敢不至王曰然
則吾所求者無不可乎對曰求逞於人不可與人同欲
盡濟夏諸侯如楚魯衛曹邾不㑹曹邾辭以難公辭以
時祭衛侯辭以疾鄭伯先待于申六月丙午楚子合諸
侯于申椒舉言於楚子曰臣聞諸侯無歸禮以爲歸今
君始得諸侯其愼禮矣霸之濟否在此會也夏啟有鈞
臺之享商湯有景亳之命周武有孟津之誓成有岐陽
之蒐康有酆宮之朝穆有塗山之㑹齊桓有召陵之師
晉文有踐土之盟君其何用宋向戌鄭公孫僑在諸侯
之良也君其選焉王曰吾用齊桓王使問禮於左師與
子産左師曰小國習之大國用之敢不薦聞獻公合諸
侯之禮六子産曰小國共職敢不薦守獻伯子男㑹公
之禮六君子謂合左師善守先代子産善相小國王使
椒舉侍於後以規過䘚事不規王問其故對曰禮吾未
見者有六焉又何以規宋大子佐後至王田於武城久
而弗見椒舉請辭焉王使往曰屬有宗祧之事於武城
寡君將墮幣焉敢謝後見徐子呉出也以爲貳焉故執
諸申楚子示諸侯侈椒舉曰夫六王二公之事皆所以
示諸侯禮也諸侯所由用命也夏桀爲仍之㑹有緡叛
之商紂爲黎之蒐東夷叛之周幽爲大室之盟戎狄叛
之皆所以示諸侯汰也諸侯所由棄命也今君以汰無
乃不濟乎王弗聽子産見左師曰吾不患楚矣汰而愎
諫不過十年左師曰然不十年侈其惡不逺逺惡而後
棄善亦如之徳逺而後興秋七月楚子以諸侯伐呉宋
大子鄭伯先歸宋華費遂鄭大夫從使屈申圍朱方八
月甲申克之執齊慶封而盡滅其族將戮慶封椒舉曰
臣聞無瑕者可以戮人慶封唯逆命是以在此其肯從
於戮乎播於諸侯焉用之王弗聽負之斧鉞以狥於諸
侯使言曰無或如齊慶封弑其君弱其孤以盟其大夫
慶封曰無或如楚共王之庶子圍弑其君兄之子麇而
代之以盟諸侯王使速殺之遂以諸侯滅賴賴子面縛
銜璧士袒輿櫬從之造於中軍王問諸椒舉對曰成王
克許許僖公如是王親釋其縛受其璧焚其櫬王從之
遷賴於鄢楚子欲遷許於賴使闘韋龜與公子弃疾城
之而還申無宇曰楚禍之首將在此矣召諸侯而來伐
國而克城竟莫校王心不違民其居乎民之不處其誰
堪之不堪王命乃禍亂也冬呉伐楚入棘櫟麻以報朱
方之役楚沈尹射奔命於夏汭箴尹宜咎城鍾離薳啟
疆城巢然丹城州來東國水不可以城彭生罷賴之師
　(五/年)楚子以屈申爲貳於呉乃殺之以屈生爲莫敖使
與令尹子蕩如晉逆女過鄭鄭伯勞子蕩于汜勞屈生
于莵氏晉侯送女于邢丘子産相鄭伯㑹晉侯于邢丘
晉韓宣子如楚送女叔向爲介鄭子皮子大叔勞諸索
氏大叔謂叔向曰楚王汰侈已甚子其戒之叔向曰汰
侈已甚身之災也焉能及人若奉吾幣帛慎吾威儀守
之以信行之以禮敬始而思終終無不復從而不失儀
敬而不失威道之以訓辭奉之以舊法考之以先王度
之以二國雖汰侈若我何及楚楚子朝其大夫曰晉吾
仇敵也茍得志焉無恤其他今其來者上卿上大夫也
若吾以韓起爲閽以羊舌肸爲司宮足以辱晉吾亦得
志矣可乎大夫莫對薳啟疆曰可茍有其備何故不可
恥匹夫不可以無備況恥國乎是以聖王務行禮不求
恥人朝聘有珪享頫有璋小有述職大有巡功設机而
不倚爵盈而不飲宴有好貨飱有陪鼎入有郊勞出有
贈賄禮之至也國家之敗失之道也則禍亂興城濮之
役晉無楚備以敗於邲邲之役楚無晉備以敗於鄢自
鄢以來晉不失備而加之以禮重之以睦是以楚弗能
報而求親焉既獲姻親又欲恥之以召冦讎備之若何
誰其重此若有其人恥之可也若其未有君亦圖之晉
之事君臣曰可矣求諸侯而麇至求昏而薦女君親送
之上卿及上大夫致之猶欲恥之君其亦有備矣不然
奈何韓起之下趙成中行呉魏舒范鞅知盈羊舌肸之
下祁午張趯籍談女齊梁丙張骼輔躒苗賁皇皆諸侯
之選也韓襄爲公族大夫韓須受命而使矣箕襄邢帶
叔禽叔椒子羽皆大家也韓賦七邑皆成縣也羊舌四
族皆彊家也晉人若䘮韓起楊肸五卿八大夫輔韓須
楊石因其十家九縣長轂九百其餘四十縣遺守四千
奮其武怒以報其大恥伯華謀之中行伯魏舒帥之其
蔑不濟矣君將以親易怨實無禮以速宼而未有其備
使羣臣往遺之禽以逞君心何不可之有王曰不榖之
過也大夫無辱厚爲韓子禮王欲敖叔向以其所不知
而不能亦厚其禮韓起反鄭伯勞諸圉辭不敢見禮也
冬十月楚子以諸侯及東夷伐呉以報棘櫟麻之役薳
射以繁揚之師㑹于夏汭越大夫常壽過帥師㑹楚子
于𤨏聞呉師出薳啟疆帥師從之遽不設備呉人敗諸
鵲岸楚子以馹至于羅汭呉子使其弟蹶由犒師楚人
執之將以釁鼓王使問焉曰女卜來吉乎對曰吉寡君
聞君將治兵於敝邑卜之以守龜曰余亟使人犒師請
行以觀王怒之疾徐而爲之備尚克知之龜兆告吉曰
克可知也君若驩焉好逆使臣滋敝邑休怠而忘其死
亡無日矣今君奮焉震電馮怒虐執使臣將以釁鼔則
呉知所備矣敝邑雖羸若早修完其可以息師難易有
備可謂吉矣且呉社稷是卜豈爲一人使臣獲釁軍鼔
而敝邑知備以禦不虞其爲吉孰大焉國之守龜其何
事不卜一臧一否其誰能常之城濮之兆其報在邲今
此行也其庸有報志乃弗殺楚師濟於羅汭沈尹赤㑹
楚子次於萊山薳射帥繁揚之師先入南懐楚師從之
及汝清呉不可入楚子遂觀兵於坻箕之山是行也呉
早設備楚無功而還以蹶由歸楚子懼呉使沈尹射待
命于巢薳啟疆待命于雩婁禮也　(六/年)楚公子弃疾如
晉報韓子也過鄭鄭罕虎公孫僑游吉從鄭伯以勞諸
柤辭不敢見固請見之見如見王以其乘馬八匹私面
見子皮如上卿以馬六匹見子産以馬四匹見子大叔
以馬二匹禁芻牧採樵不入田不樵樹不采蓻不抽屋
不强匄誓曰有犯命者君子廢小人降舍不爲暴主不
慁賓往來如是鄭三卿皆知其將爲王也韓宣子之適
楚也楚人弗逆公子弃疾及晉竟晉侯將亦弗逆叔向
曰楚辟我衷若何效辟詩曰爾之教矣民胥效矣從我
而已焉用效人之辟書曰聖作則無寧以善人爲則而
則人之辟乎匹夫爲善民猶則之況國君乎晉侯說乃
逆之徐儀楚聘于楚楚子執之逃歸懼其叛也使薳洩
伐徐呉人救之令尹子蕩帥師伐呉師于豫章而次于
乾谿呉人敗其師於房鍾獲宮廐尹弃疾子蕩歸罪於
薳洩而殺之冬叔弓如楚聘且弔敗也　(七/年)楚子之爲
令尹也爲王旌以田芋尹無宇斷之曰一國兩君其誰
堪之及即位爲章華之宮納亡人以實之無宇之閽入
焉無宇執之有司弗與曰執人於王宮其罪大矣執而
謁諸王王將飲酒無宇辭曰天子經畧諸侯正封古之
制也封畧之内何非君土食土之毛誰非君臣故詩曰
普天之下莫非王土率土之濱莫非王臣天有十日人
有十等下所以事上上所以共神也故王臣公公臣大
夫大夫臣士士臣皁皁臣輿輿臣𨽻𨽻臣僚僚臣僕僕
臣臺馬有圉牛有牧以待百事今有司曰女胡執人於
王宮將焉執之周文王之法曰有亡荒閱所以得天下
也吾先君文王作僕區之法曰盗所隱器與盗同罪所
以封汝也若從有司是無所執逃臣也逃而舍之是無
陪臺也王事無乃闕乎昔武王數紂之罪以告諸侯曰
紂爲天下逋逃主萃淵藪故夫致死焉君王始求諸侯
而則紂無乃不可乎若以二文之法取之盗有所在矣
王曰取而臣以往盗有寵未可得也遂赦之楚子成章
華之臺願與諸侯落之大宰薳啟疆曰臣能得魯侯薳
啟彊來召公辭曰昔先君成公命我先大夫嬰齊曰吾
不忘先君之好將使衡父照臨楚國鎮撫其社稷以輯
寧爾民嬰齊受命于蜀奉承以來弗敢失隕而致諸宗
祧日我先君共王引領北望日月以冀傳序相授於今
四王矣嘉惠未至唯襄公之辱臨我䘮孤與其二三臣
悼心失圖社稷之不皇況能懐思君徳今君若歩玉趾
辱見寡君寵靈楚國以信蜀之役致君之嘉惠是寡君
既受貺矣何蜀之敢望其先君鬼神實嘉賴之豈唯寡
君君若不來使臣請問行期寡君將承質幣而見于蜀
以請先君之貺公將往夢襄公祖梓慎曰君不果行襄
公之適楚也夢周公祖而行今襄公實祖君其不行子
服惠伯曰行先君未嘗適楚故周公祖以道之襄公適
楚矣而祖以道君不行何之三月公如楚鄭伯勞于師
之梁孟僖子爲介不能相儀及楚不能答郊勞楚子享
公于新臺使長鬛者相好以大屈既而悔之薳啟疆聞
之見公公語之拜賀公曰何賀對曰齊與晉越欲此久
矣寡君無適與也而傳諸君君其備禦三鄰慎守寶矣
敢不賀乎公懼乃反之　(八/年)陳哀公元妃鄭姬生悼大
子偃師二妃生公子留下妃生公子勝二妃嬖留有寵
屬諸司徒招與公子過哀公有廢疾三月甲申公子招
公子過殺悼大子偃師而立公子留夏四月辛亥哀公
縊干徴師赴于楚且告有立君公子勝愬之于楚楚人
執而殺之公子留奔鄭書曰陳侯之弟招殺陳世子偃
師罪在招也楚人執陳行人干徴師殺之罪不在行人
也陳公子招歸罪於公子過而殺之九月楚公子弃疾
帥師奉孫呉圖陳宋戴惡㑹之冬十一月壬午滅陳輿
嬖袁克殺馬毁玉以葬楚人將殺之請寘之既又請私
私於幄加絰於顙而逃使穿封戍爲陳公曰城麇之役
不謟侍飲酒於王王曰城麇之役女知寡人之及此女
其辟寡人乎對曰若知君之及此臣必致死禮以息楚國
晉侯問於史趙曰陳其遂亡乎對曰未也公曰何故對
曰陳顓頊之族也歳在鶉火是以䘚滅陳將如之今在
析木之津猶將復由且陳氏得政于齊而後陳䘚亡自
幕至于瞽瞍無違命舜重之以明徳寘徳於遂遂世守
之及胡公不淫故周賜之姓使祀虞帝臣聞盛德必百
世祀虞之世數未也繼守將在齊其兆既存矣　九年
春叔弓宋華亥鄭游吉衛趙黶㑹楚子于陳夏四月陳
災鄭裨竈曰五年陳將復封封五十二年而遂亡子産
問其故對曰陳水屬也火水妃也而楚所相也今火出
而火陳逐楚而建陳也妃以五成故曰五年歳五及鶉
火而後陳䘚亡楚克有之天之道也故曰五十二年
(十一/年)景王問於萇𢎞曰今兹諸侯何實吉何實凶對曰
蔡凶此蔡侯般弑其君之歳也歳在豕韋弗過此矣楚
將有之然壅也歳及大梁蔡復楚凶天之道也楚子在
申召蔡靈侯靈侯將徃蔡大夫曰王貪而無信唯蔡於
感今幣重而言甘誘我也不如無往蔡侯不可三月丙
申楚子伏甲而享蔡侯於申醉而執之夏四月丁巳殺
之刑其士七十人公子弃疾帥師圍蔡韓宣子問于叔
向曰楚其克乎對曰克哉蔡侯獲罪於其君而不能其
民天將假手于楚以斃之何故不克然肸聞之不信以
幸不可再也楚王奉孫呉以討於陳曰將定而國陳人
聽命而遂縣之今又誘蔡而殺其君以圍其國雖幸而
克必受其咎弗能久矣桀克有緡以䘮其國紂克東夷
而隕其身楚小位下而亟暴於二王能無咎乎天之假
助不善非祚之也厚其凶惡而降之罰也且譬之如天
其有五材而將用之力盡而敝之是以無拯不可沒振
楚師在蔡晉荀呉謂韓宣子曰不能救陳又不能救蔡
物以無親晉之不能亦可知也已爲盟主而不恤亡國
將焉用之秋㑹于厥憖謀救蔡也鄭子皮將行子産曰
行不逺不能救蔡也蔡小而不順楚大而不徳天將棄
蔡以壅楚盈而罰之蔡必亡矣且䘮君而能守者鮮矣
三年王其有咎乎美惡周必復王惡周矣晉人使狐父
請蔡于楚弗許冬十一月楚子滅蔡用隱大子于岡山
申無宇曰不祥五牲不相爲用況用諸侯乎王必悔之
楚子城陳蔡不羮使弃疾爲蔡公王問於申無宇曰弃
疾在蔡何如對曰擇子莫如父擇臣莫如君鄭莊公城
櫟而寘子元焉使昭公不立齊桓公城榖而寘管仲焉
至于今賴之臣聞五大不在邊五細不在庭親不在外
羇不在内今弃疾在外鄭丹在内君其少戒王曰國有
大城何如對曰鄭京櫟實殺曼伯宋蕭亳實殺子游齊
渠丘實殺無知衛蒲戚實出獻公若由是觀之則害於
國末大必折尾大不掉君所知也　(十二/年)楚子謂成虎
若敖之餘也遂殺之或譖成虎於楚子成虎知之而不
能行書曰楚殺其大夫成虎懐寵也楚子狩于州來次
于潁尾使蕩侯潘子司馬督嚻尹午陵尹喜帥師圍徐
以懼呉楚子次于乾谿以爲之援雨雪王皮冠秦復陶
翠被豹舄執鞭以出僕析父從右尹子革夕王見之去
冠被舍鞭與之語曰昔我先王熊繹與呂伋王孫牟燮
父禽父竝事康王四國皆有分我獨無有今吾使人於
周求鼎以爲分王其與我乎對曰與君王哉昔我先王
熊繹辟在荆山篳路藍縷以處草莽跋渉山川以事天
子唯是桃弧棘矢以共禦王事齊王舅也晉及魯衛王
母弟也楚是以無分而彼皆有今周與四國服事君王
將唯命是從豈其愛鼎王曰昔我皇祖伯父昆吾舊許
是宅今鄭人貪賴其田而不我與我若求之其與我乎
對曰與君王哉周不愛鼎鄭敢愛田王曰昔諸侯逺我
而畏晉今我大城陳蔡不羮賦皆千乘子與有勞焉諸
侯其畏我乎對曰畏君王哉是四國者專足畏也又加
之以楚敢不畏君王哉工尹路請曰君王命剝圭以爲
鏚柲敢請命王入視之析父謂子革吾子楚國之望也
今與王言如響國其若之何子革曰摩厲以須王出吾
刅將斬矣王出復語左史倚相趨過王曰是良史也子
善視之是能讀三墳五典八索九丘對曰臣嘗問焉昔
穆王欲肆其心周行天下將皆必有車轍馬跡焉祭公
謀父作祈招之詩以止王心王是以獲沒于祗宮臣問
其詩而不知也若問逺焉其焉能知之王曰子能乎對
曰能其詩曰祈招之愔愔式昭徳音思我王度式如玉
式如金形民之力而無醉飽之心王揖而入饋不食寢
不寐數日不能自克以及於難仲尼曰古也有志克己
復禮仁也信善哉楚靈王若能如是豈其辱于乾谿
(十三/年)楚子之爲令尹也殺大司馬薳掩而取其室及即
位奪薳居田遷許而質許圍蔡洧有寵於王王之滅蔡
也其父死焉王使與於守而行申之㑹越大夫戮焉王
奪鬪韋龜中犫又奪成然邑而使爲郊尹蔓成然故事
蔡公故薳氏之族及薳居許圍蔡洧蔓成然皆王所不
禮也因羣䘮職之族啟越大夫常壽過作亂圍固城克
息舟城而居之觀起之死也其子從在蔡事朝呉曰今
不封蔡蔡不封矣我請試之以蔡公之命召子干子晳
及郊而告之情强與之盟入襲蔡蔡公將食見之而逃
觀從使子干食坎用牲加書而速行已徇於蔡曰蔡公
召二子將納之與之盟而遣之矣將師而從之蔡人聚
將執之辭曰失賊成軍而殺余何益乃釋之朝呉曰二
三子若能死亡則如違之以待所濟若求安定則如與
之以濟所欲且違上何適而可衆曰與之乃奉蔡公召
二子而盟于鄧依陳蔡人以國楚公子比公子黒肱公
子棄疾蔓成然蔡朝呉帥陳蔡不羮許葉之師因四族
之徒以入楚及郊陳蔡欲爲名故請爲武軍蔡公知之
曰欲速且役病矣請藩而已乃藩爲軍蔡公使須務牟
與史猈先入因正僕人殺大子祿及公子罷敵公子比
爲王公子黒肱爲令尹次于魚陂公子弃疾爲司馬先
除王宮使觀從從師于乾谿而遂告之且曰先歸復所
後者劓師及訾梁而潰王聞羣公子之死也自投于車
下曰人之愛其子也亦如余乎侍者曰甚焉小人老而
無子知擠于溝壑矣王曰余殺人子多矣能無及此乎
右尹子革曰請待于郊以聽國人王曰衆怒不可犯也
曰若入於大都而乞師於諸侯王曰皆叛矣曰若亡於
諸侯以聽大國之圖君也王曰大福不再祗取辱焉然
丹乃歸于楚王㳂夏將欲入鄢芋尹無宇之子申亥曰
吾父再奸王命王弗誅惠孰大焉君不可忍惠不可棄
吾其從王乃求王遇諸棘闈以歸夏五月癸亥王縊于
芋尹申亥氏申亥以其二女殉而葬之觀從謂子干曰
不殺棄疾雖得國猶受禍也子干曰余不忍也子玉曰
人將忍子吾不忍俟也乃行國每夜駭曰王入矣乙卯
夜棄疾使周走而呼曰王至矣國人大驚使蔓成然走
告子干子晳曰王至矣國人殺君司馬將來矣君若早
自圖也可以無辱衆怒如水火焉不可爲謀又有呼而
走至者曰衆至矣二子皆自殺丙辰棄疾即位名曰熊
居葬子干于訾實訾敖殺囚衣之王服而流諸漢乃取
而葬之以靖國人使子旗爲令尹楚師還自徐呉人敗
諸豫章獲其五帥平王封陳蔡復遷邑致羣賂施舍寬
民宥罪舉職召觀從王曰唯爾所欲對曰臣之先佐開
卜乃使爲卜尹使枝如子躬聘于鄭且致犫櫟之田事
畢弗致鄭人請曰聞諸道路將命寡君以犫櫟敢請命
對曰臣未聞命既復王問犫櫟降服而對曰臣過失命
未之致也王執其手曰子母勤姑歸不榖有事其告子
也他年芋尹申亥以王柩告乃改葬之初靈王卜曰余
尚得天下不吉投龜詬天而呼曰是區區者而不余畀
余必自取之民患王之無厭也故從亂如歸初共王無
冡適有寵子五人無適立焉乃大有事於羣望而祈曰
請神擇于五人者使主社稷乃徧以璧見於羣望曰當
璧而拜者神所立也誰敢違之既乃與巴姬密埋璧於
大室之庭使五人齊而長入拜康王跨之靈王肘加焉
子干子晳皆逺之平王弱抱而入再拜皆厭紐鬪韋龜
屬成然焉且曰棄禮違命楚其危哉子干歸韓宣子問
于叔向曰子干其濟乎對曰難宣子曰同惡相求如市
賈焉何難對曰無與同好誰與同惡取國有五難有寵
而無人一也有人而無主二也有主而無謀三也有謀
而無民四也有民而無徳五也子干在晉十三年矣晉
楚之從不聞達者可謂無人族盡親叛可謂無主無釁
而動可謂無謀爲羇終世可謂無民亡無愛徴可謂無
徳王虐而不忌楚君子干渉五難以弑舊君誰能濟之
有楚國者其棄疾乎君陳蔡城外屬焉苛慝不作盗賊
伏隱私欲不違民無怨心先神命之國民信之芋姓有
亂必季實立楚之常也獲神一也有民二也令徳三也
寵貴四也居常五也有五利以去五難誰能害之子干
之官則右尹也數其貴寵則庶子也以神所命則又逺
之其貴亡矣其寵棄矣民無懐焉國無與焉將何以立
宣子曰齊桓晉文不亦是乎對曰齊桓衛姬之子也有
寵於僖有鮑叔牙賓須無隰朋以爲輔佐有莒衛以爲
外主有國高以爲内主從善如流下善齊肅不藏賄不
從欲施舍不倦求善不厭是以有國不亦宜乎我先君
文公狐季姬之子也有寵於獻好學而不貳生十七年
有士五人有先大夫子餘子犯以爲腹心有魏犫賈佗
以爲股肱有齊宋秦楚以爲外主有欒郤狐先以爲内
主亡十九年守志彌篤惠懐棄民民從而與之獻無異
親民無異望天方相晉將何以代文此二君者異於子
干共有寵子國有奥主無施於民無援於外去晉而不
送歸楚而不逆何以冀國楚之滅蔡也靈王遷許胡沈
道房申於荆焉平王即位既封陳蔡而皆復之禮也隱
大子之子廬歸于蔡禮也悼大子之子呉歸于陳禮也
冬十月葬蔡靈公禮也　(十四/年)夏楚子使然丹簡上國
之兵於宗丘且撫其民分貧振窮長孤幼養老疾收介
特救災患宥孤寡赦罪戾詰姦慝舉淹滯禮新叙舊祿
勲合親任良物官使屈罷簡東國之兵於召陵亦如之
好於邊疆息民五年而後用師禮也楚令尹子旗有德
於王不知度與養氏比而求無厭王患之九月甲午楚
子殺鬪成然而滅養氏之族使鬪辛居鄖以無忘舊勲
　(十五/年)楚費無極害朝呉之在蔡也欲去之乃謂之曰
王唯信子故處子於蔡子亦長矣而在下位辱必求之
吾助子請又謂其上之人曰王唯信呉故處諸蔡二三
子莫之如也而在其上不亦難乎弗圖必及於難夏蔡
人逐朝呉朝呉出奔鄭王怒曰余唯信呉故寘諸蔡且
微呉吾不及此女何故去之無極對曰臣豈不欲呉然
而前知其爲人之異也呉在蔡蔡必速飛去呉所以翦
其翼也　(十六/年)楚子聞蠻氏之亂也與蠻子之無質也
使然丹誘戎蠻子嘉殺之遂取蠻氏既而復立其子焉
禮也　(十九/年)令尹子瑕言蹶由於楚子曰彼何罪諺所
謂室於怒市於色者楚之謂矣舍前之忿可也乃歸蹶
由　(二十/一年)三月葬蔡平公蔡大子朱失位位在卑大夫
送葬者歸見昭子昭子問蔡故以告昭子歎曰蔡其亡
乎若不亡是君也必不終詩曰不解于位民之攸塈今
蔡侯始即位而適卑身將從之蔡侯朱出奔楚費無極
取貨於東國而謂蔡人曰朱不用命於楚君王將立東
國若不先從王欲楚必圍蔡蔡人懼出朱而立東國朱
愬于楚楚子將討蔡無極曰平侯與楚有盟故封其子
有二心故廢之靈王殺隱大子其子與君同惡徳君必
甚又使立之不亦可乎且廢置在君蔡無他矣
　楚靈昬王也而合諸侯恃其暴也然晉實不競自弭
　兵之役委權于楚至子圍爲令尹因娶聘鄭遂㑹于
　虢仍讀舊書用先晉㰱楚之重得志於晉子圍爲之
　也圍之爲政也僣内外懼之及虢之㑹設服離衛置
　蒲宮賦大明儼然王之威儀矣晉固知其侈汰將必
　爲君也而莫與亢焉圍益輕晉矣歸國之日弑君自
　立㑹于申以召諸侯而諸姬景從淮夷竝至於是伐
　呉滅頼悉用列國之師莫或違也曩者宋之盟欲弭
　兵也今則兵未嘗弭而反以虞夏商周之𦙍供蠻夷
　之驅使晉之失計不重辱乎慶封齊亂臣也族誅于
　呉陳招殺世子者也執放于越蔡般弑君自立者也
　誘殺于申數年之閒殄滅三逆非不義舉然乘隙利
　禍非實能問罪也陳招之罪不至滅亡而蔡子般之
　弑君業已十三年矣一旦用討遂稱霸畧哉朱方既
　克將戮慶封椒舉曰臣聞無瑕者可以戮人君勿播
　於諸侯也靈王不聽徇于軍中曰有若齊慶封弑其
　君者乎慶封曰有若楚公子圍弑其兄之子而代之
　者乎軍人粲然皆笑夫懐瑕戮人慶封雖死不服也
　陳蔡而獨服耶滅國爲邑用人爲牲憑惡恃彊不仁
　孰甚乃民己弗堪而已猶不悟築章華之宮崇於匏
　居之臺令富都那䜿贊于其中長鬛之士相于其上
　自謂美觀不知逺邇之騷違也四邑之城形若偶國
　䖟䗽既多牛尾不掉諫者之來則曰我左執鬼中右
　執殤宮凡百箴諫吾盡聞之矣直言已塞禍敗隨之
　方欲興兵北瞰中原求九鼎於周求許田於鄭而羣
　怨偕作四族竝起莫可如何也郟敖靈所縊而弑也
　而身還自縊幕及平夏靈所殺也而二子還見殺昔
　詬天而呼今投車而泣匍匐棘圍藁葬原野猶欲追
　蹤六王二公之事奚可得乎
　　齊景納燕莒
(昭三/年)燕簡公多嬖寵欲去諸大夫而立其寵人冬燕大
夫比以殺公之外嬖公懼奔齊書曰北燕伯款出奔齊
罪之也　(六/年)十一月齊侯如晉請伐北燕也士匄相士
鞅逆諸河禮也晉侯許之十二月齊侯遂伐北燕將納
簡公晏子曰不入燕有君矣民不貳吾君賄左右諂諛
作大事不以信未嘗可也　七年春王正月暨齊平齊
求之也癸巳齊侯次于虢燕人行成曰敝邑知罪敢不
聽命先君之敝器請以謝罪公孫晳曰受服而退俟釁
而動可也二月戊午盟于濡上燕人歸燕姬賂以瑤罋
玉櫝斝耳不克而還　十二年春齊高偃納北燕伯款
于唐因其衆也
(襄三十/一年)莒犂比公生去疾及展輿既立展輿又廢之犂
比公虐國人患之十一月展輿因國人以攻莒子弑之
乃立去疾奔齊齊出也展輿呉出也書曰莒人弑其君
買朱鉏言罪之在也　(昭元/年)莒展輿立而奪羣公子秩
公子召去疾于齊秋齊公子鉏納去疾展輿奔呉叔弓
帥師疆鄆田因莒亂也於是莒務婁瞀胡及公子滅明
以大厖與常儀靡奔齊君子曰莒展之不立棄人也夫
人可棄乎詩曰無競維人善矣　(十四/年)秋八月莒著丘
公䘚郊公不慼國人弗順欲立著丘公之弟庚輿蒲餘
侯惡公子意恢而善於庚輿郊公惡公子鐸而善於意
恢公子鐸因蒲餘侯而與之謀曰爾殺意恢我出君而
納庚輿許之冬十二月蒲餘侯兹夫殺莒公子意恢郊
公奔齊公子鐸逆庚輿於齊齊隰黨公子鉏送之有賂
田　(十九/年)秋齊高發帥師伐莒莒子奔紀鄣使孫書伐
之初莒有婦人莒子殺其夫已爲嫠婦及老託於紀鄣
紡焉以度而去之及師至則投諸外或獻諸子占子占
使師夜縋而登登者六十人縋絶師鼓譟城上之人亦
譟莒共公懼啟西門而出七月丙子齊師入紀　二十
二年春王正月甲子齊北郭啟帥師伐莒莒子將戰苑
羊牧之諫曰齊帥賤其求不多不如下之大國不可怒
也弗聽敗齊師於壽餘齊侯伐莒莒子行成司馬竈如
莒涖盟莒子如齊涖盟盟于稷門之外莒於是乎大惡
其君　(二十/三年)莒子庚輿虐而好劒茍鑄劒必試諸人國
人患之又將叛齊烏存帥國人以逐之庚輿將出聞烏
存執殳而立於道左懼將止死苑羊牧之曰君過之烏
存以力聞可矣何必以弑君成名遂來奔齊人納郊公
　齊景公際平昭霸衰之日多歴年所意存代興而䘚
　無逺畧者志狃于小圖兵耀于妄動也燕伯小國僻
　處北域桓公以餘威救之刜令支斬孤竹猶且割地
　以賜而後諸侯服焉今也伯款失政臣下逐之即其
　事亦乾侯之先轍也受賂而還義既不昭討而終盟
　師出不武遲囘數歳師徒再興納于唐猶無納也無
　論燕人不服天下有以窺景公矣莒嬴姓之微國也
　二十餘年之内密州弑則去疾奔展輿奔而去疾入
　去疾䘚則郊公奔庚輿出則郊公入國非鄭衛而突
　忽剽衎紛出其間其於君臣父子之際無道久矣霸
　主有討義固首正然景公於急不能納魯昭豈於緩
　能納莒郊哉郊公冡適越在草莽蒲餘逆謀隰黨受
　賂因循數年而後舉事無非因亂而動非真能納人
　主也然景公所處亦極難耳當靈莊殘刻之餘國脉
　削剝於兹爲甚公之即位雖值晉霸之不振而文公
　之流風餘澤猶有存焉欲圖代興終難驟得北燕徐
　莒僅威小弱以此求伯勢必不成況又政在陳氏乎
　是以其始不能討崔慶其繼不能正欒高田氏得民
　君臣私憂終亦莫如之何何況乎燕莒之緩圖也
　　晉霸之衰
(襄/公)二十三年春把孝公䘚晉悼夫人䘮之平公不徹樂
非禮也禮爲鄰國闕　(二十/六年)晉韓宣子聘于周王使請
事對曰晉士起將歸時事於宰旅無他事矣王聞之曰
韓氏其昌阜於晉乎辭不失舊　(二十/九年)晉平公把出也
故治把六月知悼子合諸侯之大夫以城把孟孝伯㑹
之鄭子大叔與伯石往子大叔見大叔文子與之語文
子曰甚乎其城把也子大叔曰若之何哉晉國不恤周
宗之闕而夏肄是屏其棄諸姬亦可知也已諸姬是棄
其誰歸之吉也聞之棄同即異是謂離徳詩曰協比其
鄰昏姻孔云晉不鄰矣其誰云之晉侯使司馬女叔侯
來治把田弗盡歸也晉悼夫人慍曰齊也取貨先君若
有知也不尚取之公告叔侯叔侯曰虞虢焦滑霍揚韓
魏皆姬姓也晉是以大若非侵小將何所取武獻以下
兼國多矣誰得治之把夏餘也而即東夷魯周公之後
也而睦於晉以把封魯猶可而何有焉魯之於晉也職
貢不乏玩好時至公卿大夫相繼於朝史不絶書府無
虛月如是可矣何必瘠魯以肥把且先君而有知也母
寧夫人而焉用老臣把文公來盟書曰子賤之也冬孟
孝伯如晉報范叔也　(三十/年)二月癸未晉悼夫人食輿
人之城把者絳縣人或年長矣無子而往與於食有與
疑年使之年曰臣小人也不知紀年臣生之嵗正月甲
子朔四百有四十五甲子矣其季於今三之一也吏走
問諸朝師曠曰魯叔仲惠伯㑹郤成子于承匡之嵗也
是歳也狄伐魯叔孫莊叔於是乎敗狄于鹹獲長狄僑
如及虺也豹也而皆以名其子七十三年矣史趙曰亥
有二首六身下二如身是其日數也士文伯曰然則二
萬六千六百有六旬也趙孟問其縣大夫則其屬也召
之而謝過焉曰武不才任君之大事以晉國之多虞不
能由吾子使吾子辱在泥塗久矣武之罪也敢謝不才
遂仕之使助爲政辭以老與之田使爲君復陶以爲絳
縣師而廢其輿尉於是魯使者在晉歸以語諸大夫季
武子曰晉未可媮也有趙孟以爲大夫有伯瑕以爲佐
有史趙師曠而咨度焉有叔向女齊以師保其君其朝
多君子其庸可媮也勉事之而後可　三十一年春王
正月穆叔至自㑹見孟孝伯語之曰趙孟將死矣其語
偷不似民主且年未盈五十而諄諄焉如八九十者弗
能久矣若趙孟死爲政者其韓子乎吾子盍與季孫言
之可以樹善君子也晉君將失政矣若不樹焉使早備
魯既而政在大夫韓子懦弱大夫多貪求欲無厭齊楚
未足與也魯其懼哉孝伯曰人生幾何誰能無偷朝不
及夕將安用樹穆叔出而告人曰孟孫將死矣吾語諸
趙孟之偷也而又甚焉又與季孫語晉故季孫不從及
趙文子䘚晉公室卑政在侈家韓宣子爲政不能圖諸
侯魯不堪晉求讒慝𢎞多是以有平丘之㑹己亥孟孝
伯䘚　(昭元/年)晉侯有疾鄭伯使公孫僑如晉聘且問疾
叔向問焉曰寡君之疾病卜人曰實沈臺駘爲祟史莫
之知敢問此何神也子産曰昔高辛氏有二子伯曰閼
伯季曰實沈居于曠林不相能也日尋干戈以相征討
后帝不臧遷閼伯于商丘主辰商人是因故辰爲商星
遷實沈于大夏主參唐人是因以服事夏商其季世曰
唐叔虞當武王邑姜方震大叔夢帝謂已余命而子曰
虞將與之唐屬諸參而蕃育其子孫及生有文在其手
曰虞遂以命之及成王滅唐而封大叔焉故參爲晉星
由是觀之則實沈參神也昔金天氏有裔子曰昧爲𤣥
㝠師生允格臺駘臺駘能業其官宣汾洮障大澤以處
大原帝用嘉之封諸汾川沈姒蓐黄實守其祀今晉主
汾而滅之矣由是觀之則臺駘汾神也抑此二者不及
君身山川之神則水旱癘疫之災於是乎禜之日月星
辰之神則雪霜風雨之不時於是乎禜之若君身則亦
出入飲食哀樂之事也山川星辰之神又何爲焉僑聞
之君子有四時朝以聽政晝以訪問夕以修令夜以安
身於是乎節宣其氣勿使有所壅閉湫底以露其體兹
心不爽而昏亂百度今無乃壹之則生疾矣僑又聞之
内官不及同姓其生不殖美先盡矣則相生疾君子是
以惡之故志曰買妾不知其姓則卜之違此二者古之
所慎也男女辨姓禮之大司也今君内實有四姬焉其
無乃是也乎若由是二者弗可爲也已四姬有省猶可
無則必生疾矣叔向曰善哉肸未之聞也此皆然矣叔
向出行人揮送之叔向問鄭故焉且問子晳對曰其與
幾何無禮而好陵人怙富而卑其上弗能久矣晉侯聞
子産之言曰博物君子也重賄之晉侯求醫於秦秦伯
使醫和視之曰疾不可爲也是謂近女室疾如蠱非鬼
非食惑以䘮志良臣將死天命不祐公曰女不可近乎
對曰節之先王之樂所以節百事也故有五節遲速本
末以相及中聲以降五降之後不容彈矣於是有煩手
淫聲慆堙心耳乃忘平和君子弗聽也物亦如之至于
煩乃舍也已無以生疾君子之近琴瑟以儀節也非以
慆心也天有六氣降生五味發爲五色徴爲五聲淫生
六疾六氣曰隂陽風雨晦明也分爲四時序爲五節過
則爲菑隂淫寒疾陽淫熱疾風淫末疾雨淫腹疾晦淫
惑疾明淫心疾女陽物而晦時淫則生内熱惑蠱之疾
今君不節不時能無及此乎出告趙孟趙孟曰誰當良
臣對曰主是謂矣主相晉國於今八年晉國無亂諸侯
無闕可謂良矣和聞之國之大臣榮其寵祿任其大節
有菑禍興而無改焉必受其咎今君至于淫以生疾將
不能圖恤社稷禍孰大焉主不能禦吾是以云也趙孟
曰何謂蠱對曰淫溺惑亂之所生也於文皿蟲爲蠱穀
之飛亦爲蠱在周易女惑男風落山謂之蠱䷑皆同
物也趙孟曰良醫也厚其禮而歸之十二月晉既烝趙
孟適南陽將㑹孟子餘甲辰朔烝于溫庚戌䘚鄭伯如
晉弔及雍乃復　二年春晉侯使韓宣子來聘且告爲
政而來見禮也觀書於大史氏見易象與魯春秋曰周
禮盡在魯矣吾乃今知周公之德與周之所以王也公
享之季武子賦緜之䘚章韓子賦角弓季武子拜曰敢
拜子之彌縫敝邑寡君有望矣武子賦節之䘚章既享
宴于季氏有嘉樹焉宣子譽之武子曰宿敢不封殖此
樹以無忘角弓遂賦甘棠宣子曰起不堪也無以及召
公宣子遂如齊納幣見子雅子雅召子旗使見宣子宣
子曰非保家之主也不臣見子尾子尾見彊宣子謂之
如子旗大夫多笑之唯晏子信之曰夫子君子也君子
有信其有以知之矣自齊聘於衛衛侯享之北宮文子
賦淇澳宣子賦木𤓰夏四月韓須如齊逆女齊陳無宇
送女致少姜少姜有寵於晉侯晉侯謂之少齊謂陳無
宇非卿執諸中都少姜爲之請曰送從逆班畏大國也
猶有所易是以亂作叔弓聘于晉報宣子也晉侯使郊
勞辭曰寡君使弓來繼舊好固曰女無敢爲賓徹命於
執事敝邑𢎞矣敢辱郊使請辭致館辭曰寡君命下臣
來繼舊好好合使成臣之祿也敢辱大館叔向曰子叔
子知禮哉吾聞之曰忠信禮之器也卑讓禮之宗也辭不
忘國忠信也先國後已卑讓也詩曰敬慎威儀以近有
徳夫子近徳矣晉少姜䘚公如晉及河晉侯使士文伯
來辭曰非伉儷也請君無辱公還季孫宿遂致服焉叔
向言陳無宇於晉侯曰彼何罪君使公族逆之齊使上
大夫送之猶曰不共君求以貪國則不共而執其使君
刑已頗何以爲盟主且少姜有辭冬十月陳無宇歸十
一月鄭印段如晉弔　三年春王正月鄭游吉如晉送
少姜之葬梁丙與張趯見之梁丙曰甚矣哉子之爲此
來也子大叔曰將得已乎昔文襄之霸也其務不煩諸
侯令諸侯三嵗而聘五嵗而朝有事而㑹不協而盟君
薨大夫弔卿共葬事夫人士弔大夫送葬足以昭禮命
事謀闕而已無加命矣今嬖寵之䘮不敢擇位而數於
守適唯懼獲戾豈敢憚煩少姜有寵而死齊必繼室今
兹吾又將來賀不唯此行也張趯曰善哉吾得聞此數
也然自今子其無事矣譬如火焉火中寒暑乃退此其
極也能無退乎晉將失諸侯諸侯求煩不獲二大夫退
子大叔告人曰張趯有知其猶在君子之後乎齊侯使
晏嬰請繼室于晉曰寡君使嬰曰寡人願事君朝夕不
倦將奉質幣以無失時則國家多難是以不獲不腆先
君之適以備内宮焜燿寡人之望則又無祿早世隕命
寡人失望君若不忘先君之好惠顧齊國辱收寡人徼
福於大公丁公照臨敝邑鎮撫其社稷則猶有先君之
適及遺姑姊妹若而人君若不棄敝邑而辱使董振擇
之以備嬪嬙寡人之望也韓宣子使叔向對曰寡君之
願也寡君不能獨任其社稷之事未有伉儷在縗絰之
中是以未敢請君有辱命惠莫大焉若惠顧敝邑撫有
晉國賜之内主豈唯寡君舉羣臣實受其貺其自唐叔
以下實寵嘉之既成昏晏子受禮叔向從之宴相與語
叔向曰齊其何如晏子曰此季世也吾弗知齊其爲陳
氏矣公棄其民而歸於陳氏齊舊四量豆區釡鍾四升
爲豆各自其四以登於釜釜十則鍾陳氏三量皆登一
焉鍾乃大矣以家量貸而以公量收之山木如市弗加
於山魚鹽蜃蛤弗加於海民參其力二入於公而衣食
其一公聚朽蠧而三老凍餒國之諸市屨賤踊貴民人
痛疾而或燠休之其愛之如父母而歸之如流水欲無
獲民將焉辟之箕伯直柄虞遂伯戲其相胡公大姬已
在齊矣叔向曰然雖吾公室今亦季世也戎馬不駕卿
無軍行公乘無人䘚列無長庶民罷敝而宮室滋侈道
殣相望而女富溢尤民聞公命如逃宼讐欒郤胥原狐
續慶伯降在皂𨽻政在家門民無所依君日不悛以樂
慆憂公室之卑其何日之有讒鼎之銘曰昧旦丕顯後
世猶怠況日不悛其能久乎晏子曰子將若何叔向曰
晉之公族盡矣肸聞之公室將卑其宗族枝葉先落則
公從之肸之宗十一族唯羊舌氏在而已肸又無子公
室無度幸而得死豈其獲祀初景公欲更晏子之宅曰
子之宅近市湫隘囂塵不可以居請更諸爽塏者辭曰
君之先臣容焉臣不足以嗣之於臣侈矣且小人近市
朝夕得所求小人之利也敢煩里旅公笑曰子近市識
貴賤乎對曰既利之敢不識乎公曰何貴何賤於是景
公繁于刑有鬻踊者故對曰踊貴屨賤既已告於君故
與叔向語而稱之景公爲是省於刑君子曰仁人之言
其利博哉晏子一言而齊侯省刑詩曰君子如祉亂庶
遄己其是之謂乎及晏子如晉公更其宅反則成矣既
拜乃毁之而爲里室皆如其舊則使宅人反之且諺曰
非宅是卜唯鄰是卜二三子先卜鄰矣違卜不祥君子
不犯非禮小人不犯不祥古之制也吾敢違諸乎䘚復
其舊宅公弗許因陳桓子以請乃許之晉韓起如齊逆
女公孫蠆爲少姜之有寵也以其子更公女而嫁公子
人謂宣子子尾欺晉晉胡受之宣子曰我欲得齊而逺
其寵寵將來乎秋七月鄭罕虎如晉賀夫人且告曰楚
人日徴敝邑以不朝立王之故敝邑之徃則畏執事其
謂寡君而固有外心其不往則宋之盟云進退罪也寡
君使虎布之宣子使叔向對曰君若辱有寡君在楚何
害修宋盟也君茍思盟寡君乃知免於戾矣君若不有
寡君雖朝夕辱於敝邑寡君猜焉君實有心何辱命焉
君其往也茍有寡君在楚猶在晉也張趯使謂大叔曰
自子之歸也小人糞除先人之敝廬曰子其將來今子
皮實來小人失望大叔曰吉賤不獲來畏大國尊夫人
也且孟曰而將無事吉庶幾焉　六年春王正月把文
公䘚弔如同盟禮也　(七/年)晉人來治杞田季孫將以成
與之謝息爲孟孫守不可曰人有言曰雖有挈缾之知
守不假器禮也夫子從君而守臣䘮邑雖吾子亦有猜
焉季孫曰君之在楚於晉罪也又不聽晉魯罪重矣晉
師必至吾無以待之不如與之間晉而取諸把吾與子
桃成反誰敢有之是得二成也魯無憂而孟孫益邑子
何病焉辭以無山與之萊柞乃遷于桃晉人爲把取成
鄭子産聘于晉晉侯有疾韓宣子逆客私焉曰寡君寢
疾於今三月矣竝走羣望有加而無瘳今夢黄熊入于
寢門其何厲鬼也對曰以君之明子爲大政其何厲之
有昔堯殛鯀于羽山其神化爲黄熊以入于羽淵實爲
夏郊三代祀之晉爲盟主其或者未之祀也乎韓子祀
夏郊晉侯有閒賜子産莒之二方鼎　八年春石言于
晉魏榆晉侯問於師曠曰石何故言對曰石不能言或
馮焉不然民聽濫也抑臣又聞之曰作事不時怨讟動
于民則有非言之物而言今宮室崇侈民力彫盡怨讟
竝作莫保其性石言不亦宜乎於是晉侯方築虒祁之
宮叔向曰子野之言君子哉君子之言信而有徴故怨
逺于其身小人之言僣而無徴故怨咎及之詩曰哀哉
不能言匪舌是出唯躬是瘁哿矣能言巧言如流俾躬
處休其是之謂乎是宮也成諸侯必叛君必有咎夫子
知之矣叔弓如晉賀虒祁也游吉相鄭伯以如晉亦賀
虒祁也史趙見子大叔曰甚哉其相䝉也可弔也而又
賀之子大叔曰若何弔也其非唯我賀將天下實賀
(九/年)周甘人與晉閻嘉爭閻田晉梁丙張趯率隂戎伐潁
王使詹桓伯辭於晉曰我自夏以后稷魏駘芮岐畢吾
西土也及武王克商蒲姑商奄吾東土也巴濮楚鄧吾
南土也肅慎燕亳吾北土也吾何邇封之有文武成康
之建母弟以蕃屏周亦其廢隊是爲豈如弁髦而因以
敝之先王居檮杌于四裔以禦螭魅故允姓之姦居于
瓜州伯父惠公歸自秦而誘以來使偪我諸姬入我郊
甸則戎焉取之戎有中國誰之咎也后稷封殖天下今
戎制之不亦難乎伯父圖之我在伯父猶衣服之有冠
冕木水之有本原民人之有謀主也伯父若裂冠毁冕
拔本塞原專弃謀主雖戎狄其何有余一人叔向謂宣
子曰文之伯也豈能改物翼戴天子而加之以共自文
以來世有衰徳而暴滅宗周以宣示其侈諸侯之貳不
亦宜乎且王辭直子其圖之宣子說王有姻䘮使趙成
如周弔且致閻田與襚反潁俘王亦使賔滑執甘大夫
襄以說於晉晉人禮而歸之晉荀盈如齊逆女還六月
䘚于戲陽殯于綘未葬晉侯飲酒樂膳宰屠蒯趨入請
佐公使尊許之而遂酌以飲工曰女爲君耳將司聰也
辰在子卯謂之疾日君徹宴樂學人舍業爲疾故也君
之卿佐是謂股肱股肱或虧何痛如之女弗聞而樂是
不聰也又飲外嬖嬖叔曰女爲君目將司明也服以旌
禮禮以行事事有其物物有其容今君之容非其物也
而女不見是不明也亦自飲也曰味以行氣氣以實志
志以定言言以出令臣實司味二御失官而君弗命臣
之罪也公說徹酒初公欲廢知氏而立其外嬖爲是悛
而止秋八月使荀躒佐下軍以說焉　十年春王正月
有星出于婺女鄭裨竈言于子産曰七月戊子晉君將
死今兹嵗在顓頊之虛姜氏任氏實守其地居其維首
而有妖星焉告邑姜也邑姜晉之妣也天以七紀戊子
逢公以登星斯於是乎出吾是以譏之戊子晉平公䘚
鄭伯如晉及河晉人辭之游吉遂如晉九月叔孫婼齊
國弱宋華定衛北宮喜鄭罕虎許人曹人莒人邾人滕
人薛人把人小邾人如晉葬平公也鄭子皮將以幣行
子産曰䘮焉用幣用幣必百兩百兩必千人千人至將
不行不行必盡用之幾千人而國不亡子皮固請以行
既葬諸侯之大夫欲因見新君叔孫昭子曰非禮也弗
聽叔向辭之曰大夫之事畢矣而又命孤孤斬焉在衰
絰之中其以嘉服見則䘮禮未畢其以䘮服見是重受
弔也大夫將若之何皆無辭以見子皮盡用其幣歸謂
子羽曰非知之實難將在行之夫子知之矣我則不足
書曰欲敗度縱敗禮我之謂矣夫子知度與禮矣我實
縱欲而不能自克也　(十二/年)齊侯衛侯鄭伯如晉朝嗣
君也公如晉至河乃復取郠之役莒人愬于晉晉有平
公之䘮未之治也故辭公公子憖遂如晉晉侯享諸侯
子産相鄭伯辭於享請免䘮而後聽命晉人許之禮也
晉侯以齊侯宴中行穆子相投壺晉侯先穆子曰有酒
如淮有肉如坻寡君中此爲諸侯師中之齊侯舉矢曰
有酒如澠有肉如陵寡人中此與君代興亦中之伯瑕
謂穆子曰子失辭吾固師諸侯矣壺何爲焉其以中儁
也齊君弱吾君歸弗來矣穆子曰吾軍帥彊禦䘚乗競
勸今猶古也齊將何事公孫傁趨進曰日旰君勤可以
出矣以齊侯出　(十三/年)晉成虒祁諸侯朝而歸者皆有
貳心爲取郠故晉將以諸侯來討叔向曰諸侯不可以
不示威乃竝徴㑹告于呉秋晉侯㑹呉子于良水道不
可呉子辭乃還七月丙寅治兵于邾南甲車四千乘羊
舌鮒攝司馬遂合諸侯于平丘子産子大叔相鄭伯以
㑹子産以幄幕九張行子大叔以四十既而悔之每舍
損焉及㑹亦如之次于衛地叔鮒求貨於衛淫芻蕘者
衛人使屠伯饋叔向羮與一篋錦曰諸侯事晉未敢攜
貳況衛在君之宇下而敢有異志芻蕘者異於他日敢
請之叔向受羮反錦曰晉有羊舌鮒者凟貨無厭亦將
及矣爲此役也子若以君命賜之其已客從之未退而
禁之晉人將尋盟齊人不可晉侯使叔向告劉獻公曰
抑齊人不盟若之何對曰盟以底信君茍有信諸侯不
貳何患焉告之以文辭董之以武師雖齊不許君庸多
矣天子之老請帥王賦元戎十乘以先啟行遲速唯君
叔向告于齊曰諸侯求盟已在此矣今君弗利寡君以
爲請對曰諸侯討貳則有尋盟若皆用命何盟之尋叔
向曰國家之敗有事而無業事則不經有業而無禮經
則不序有禮而無威序則不共有威而不昭共則不明
不明棄共百事不終所由傾覆也是故眀王之制使諸
侯嵗聘以志業間朝以講禮再朝而㑹以示威再㑹而
盟以顯昭明志業於好講禮於等示威於衆昭明於神
自古以來未之或失也存亡之道恒由是興晉禮主盟
懼有不治奉承齊犧而布諸君求終事也君曰余必廢
之何齊之有唯君圖之寡君聞命矣齊人懼對曰小國
言之大國制之敢不聽從既聞命矣敬共以往遲速唯
君叔向曰諸侯有間矣不可以不示衆八月辛未治兵
建而不斾壬申復斾之諸侯畏之邾人莒人愬于晉曰
魯朝夕伐我幾亡矣我之不共魯故之以晉侯不見公
使叔向來辭曰諸侯將以甲戌盟寡君知不得事君矣
請君無勤子服惠伯對曰君信蠻夷之訴以絶兄弟之
國棄周公之後亦唯君寡君聞命矣叔向曰寡君有甲
車四千乗在雖以無道行之必可畏也況其率道其何
敵之有牛雖瘠僨於豚上其畏不死南蒯子仲之憂其
庸可棄乎若奉晉之衆用諸侯之師因邾莒把鄫之怒
以討魯罪間其二憂何求而弗克魯人懼聽命甲戌同
盟于平丘齊服也令諸侯日中造于除癸酉退朝子産
命外僕速張於除子大叔止之使待明日及夕子産聞
其未張也使速往乃無所張矣及盟子産爭承曰昔天
子班貢輕重以列列尊貢重周之制也卑而貢重者甸
服也鄭伯男也而使從公侯之貢懼弗給也敢以爲請
諸侯靖共好以爲事行理之命無月不至貢之無藝小
國有闕所以得罪也諸侯修盟存小國也貢獻無極亡
可待也存亡之制將在今矣自日中以爭至于昏晉人
許之既盟子大叔咎之曰諸侯若討其可凟乎子産曰
晉政多門貳偷之不暇何暇討國不競亦陵何國之爲
公不與盟晉人執季孫意如以幕䝉之使狄人守之司
鐸射懐錦奉壺飲冰以蒲伏焉守者御之乃與之錦而
入晉人以平子歸子服湫從子産歸未至聞子皮䘚哭
且曰吾已無爲爲善矣唯夫子知我仲尼謂子産於是
行也足以爲國基矣詩曰樂只君子邦家之基子産君
子之求樂者也且曰合諸侯貢藝事禮也公如晉荀呉
謂韓宣子曰諸侯相朝講舊好也執其卿而朝其君有
不好焉不如辭之乃使士景伯辭公于河季孫猶在晉
子服惠伯私於中行穆子曰魯事晉何以不如夷之小
國魯兄弟也土地猶大所命能具若爲夷棄之使事齊
楚其何瘳於晉親親與大賞共罰否所以爲盟主也子
其圖之諺曰臣一主二吾豈無大國穆子告韓宣子且
曰楚滅陳蔡不能救而爲夷執親將焉用之乃歸季孫
惠伯曰寡君未知其罪合諸侯而執其老若猶有罪死
命可也若曰無罪而惠免之諸侯不聞是逃命也何免
之爲請從君惠於㑹宣子患之謂叔向曰子能歸季孫
乎對曰不能鮒也能乃使叔魚叔魚見季孫曰昔鮒也
得罪於晉君自歸于魯君微武子之賜不至於今雖獲
歸骨於晉猶子則肉之敢不盡情歸子而不歸鮒也聞
諸吏將爲子除館於西河其若之何且泣平子懼先歸
惠伯待禮　十四年春意如至自晉尊晉罪已也尊晉
罪已禮也晉邢侯與雍子爭鄐田久而無成士景伯如
楚叔魚攝理韓宣子命斷舊獄罪在雍子雍子納其女
於叔魚叔魚蔽罪邢侯邢侯怒殺叔魚與雍子于朝宣
子問其罪於叔向叔向曰三人同罪施生戮死可也雍
子自知其罪而賂以買直鮒也鬻獄邢侯專殺其罪一
也已惡而掠美爲昏貪以敗官爲墨殺人不忌爲賊夏
書曰昏墨賊殺臯陶之刑也請從之乃施邢侯而尸雍
子與叔魚於市仲尼曰叔向古之遺直也治國制刑不
隱於親三數叔魚之惡不爲末減曰義也夫可謂直矣
平丘之㑹數其賄也以寬衛國晉不爲暴歸魯季孫稱
其詐也以寬魯國晉不爲虐邢侯之獄言其貪也以正
刑書晉不爲頗三言而除三惡加三利殺親益榮猶義
也夫　(十五/年)冬公如晉平丘之㑹故也　十六年春王
正月公如晉晉人止公不書諱之也齊侯伐徐二月丙
申齊師至於蒲隧徐人行成徐子及郯人莒人㑹齊侯
盟于蒲隧賂以甲父之鼎叔孫昭子曰諸侯之無伯害
哉齊君之無道也興師而伐逺方㑹之有成而還莫之
亢也無伯也夫詩曰宗周既滅靡所止戾正大夫離居
莫知我肄其是之謂乎公至自晉子服昭伯語季平子
曰晉之公室其將遂卑矣君幼弱六卿彊而奢傲將因
是以習習實爲常能無卑乎平子曰爾幼惡識國秋八
月晉昭公䘚冬十月季平子如晉葬昭公平子曰子服
囘之言猶信子服氏有子哉　(三十/年)夏六月晉頃公䘚
秋八月葬鄭游吉弔且送葬魏獻子使士景伯詰之曰
悼公之䘮子西弔子蟜送葬今吾子無貳何故對曰諸
侯所以歸晉君禮也禮也者小事大大字小之謂事大
在共其時命字小在恤其所無以敝邑居大國之間共
其職貢與其備御不虞之患豈忘共命先王之制諸侯
之䘮士弔大夫送葬唯嘉好聘享三軍之事于是乎使
卿晉之䘮事敝邑之閒先君有所助執紼矣若其不閒
雖士大夫有所不獲數矣大國之惠亦慶其加而不討
其乏明底其情取備而已以爲禮也靈王之䘮我先君
簡公在楚我先大夫印段實往敝邑之少卿也王吏不
討恤所無也今大夫曰女盍從舊舊有豐有省不知所
從從其豐則寡君幼弱是以不共從其省則吉在此矣
唯大夫圖之晉人不能詰
　春秋之國爲杞動者有二一曰城緣陵一曰城把城
　緣陵者淮夷病把齊桓公率諸侯城緣陵以遷把也
　城把者晉平公因把出率諸侯之大夫治把也齊之
　於把其心則公諸侯樂於同㑹晉之於把以夫人之
　故煩十一國之君卿鄭與魯衛皆懐疑怨是故齊桓
　之城緣陵仲山甫之城東方也晉平之城把周平王
　之戍申也昔平王不撫其民逺戍母家周人怨思揚
　之水作焉然則天子尚不能動衆以行其私況諸侯
　乎春秋貴道而不貴惠魯僖爲成風而伐邾不名救
　患晉平爲悼夫人而治杞不名保小凡春秋之義私
　而非公者經悉奪之況以一國而動天下沾沾小惠
　敢勞諸侯哉葢晉至平公霸業漸凌而恤民日以無
　政嗣是而春作馳底之臺殿設馳逐之車皿蟲爲祟
　黄熊入寢晉國之政益不可爲也已昭公嗣立在位
　六年㑹厥憖而合八國之大夫盟平丘而合十二國
　之諸侯其能有爲也賢于平公矣霸終弗振何居厥
　憖之役救蔡不及平丘之㑹專欲示威韓子爲政讒
　慝𢎞多猶弗若趙孟之相平公尚能再合諸侯三合
　大夫也𫝊曰晉成虒祁諸侯皆有貳心叔向曰諸侯
　不可不示威焉當斯時也楚比方歸熊䖍遇弑彊夷
　内亂利在中國晉於此復修盟主之職逺振宋虢之
　羞君臣所共有事寧獨以虒祁故哉邾莒善愬魯國
　蒙恥是役也先之以㑹申之以盟諸侯方將望治而
　竟以執魯大夫終之是晉國之盟㑹以間楚而合以
　怒魯而離也春秋書曰公不與盟晉人執季孫意如
　以歸著晉暴傷魯弱也晉曲魯直夫何足諱且初㑹
　之際公已同列國之君麇集而相見矣㰱血不及何
　亢之有夫亢魯勢不加損卑魯勢不加益晉之罪先
　定之矣罪者何同盟辱魯非桓文事也況虒祁徴朝
　邾南盛兵業先失禮于諸侯齊以投壺懐貳鄭以伯
　男爭承衛以芻蕘懼淫即微魯釁四方亦叛宜乎晉
　合諸侯於此焉止而鄟陵之役參盟復見也雖然平
　公之疾蠱也在周易女惑男風落山謂之蠱平公崇
　臺榭近女室其爲蠱也二十餘年矣昭公欲以六年
　振之勢必不能況其才又非幹父之蠱者乎
　
　
　
　左傳事緯卷八
欽定四庫全書
　左傳事緯卷九　　　　　靈璧知縣馬驌撰
　　叔孫豎牛之亂
(襄二十/四年)齊人城郟穆叔如周聘且賀城王嘉其有禮也
賜之大路　(昭四/年)初穆子去叔孫氏及庚宗遇婦人使
私為食而宿焉問其行告之故哭而送之適齊娶於國
氏生孟丙仲壬夢天壓已弗勝顧而見人黒而上僂深
目而豭喙號之曰牛助余乃勝之且而皆召其徒無之
且曰志之及宣伯奔齊饋之宣伯曰魯以先子之故将
存吾宗必召女召女何如對曰願之久矣魯人召之不
吿而歸既立所宿庚宗之婦人獻以雉問其姓對曰余
子長矣能奉雉而從我矣召而見之則所夢也未問其
名號之曰牛曰唯皆召其徒使視之遂使為豎有寵長
使為政公孫明知叔孫於齊歸未逆國姜子明取之故
怒其子長而後使逆之田於丘蕕遂遇疾焉豎牛欲亂
其室而有之强與孟盟不可叔孫為孟鐘曰爾未際饗
大夫以落之既具使豎牛請日入弗謁出命之日及賔
至聞鐘聲牛曰孟有北婦人之客怒将往牛止之賔出
使拘而殺諸外牛又强與仲盟不可仲與公御萊書觀
於公公與之環使牛入示之入不示出命佩之牛謂叔
孫見仲而何叔孫曰何為曰不見既自見矣公與之環
而佩之矣遂逐之奔齊疾急命召仲牛許而不召杜洩
見告之饑渇授之戈對曰求之而至又何去焉豎牛曰
夫子疾病不欲見人使寘饋于个而退牛弗進則置虚
命徹十二月癸丑叔孫不食乙夘卒牛立昭子而相之
公使杜洩𦵏叔孫豎牛賂叔仲昭子與南遺使惡杜洩
於季孫而去之杜洩将以路葬且盡卿禮南遺謂季孫
曰叔孫未乘路葬焉用之且冡卿無路介卿以葬不亦
左乎季孫曰然使杜洩舍路不可曰夫子受命於朝而
聘于王王思舊勲而賜之路復命而致之君君不敢逆
王命而復賜之使三官書之吾子為司徒實書名夫子
為司馬與工正書服孟孫為司空以書勲今死而弗以
是棄君命也書在公府而弗以是廢三官也若命服生
弗敢服死又不以将焉用之乃使以葬季孫謀去中軍
豎牛曰夫子固欲去之　五年春王正月舎中軍卑公
室也毁中軍于施氏成諸臧氏初作中軍三分公室而
各有其一季氏盡征之叔孫氏臣其子弟孟氏取其半
焉及其舎之也四分公室季氏擇二二子各一皆盡征
之而貢于公以書使杜洩吿於殯曰子固欲毁中軍既
毁之矣故告杜洩曰夫子惟不欲毁也故盟諸僖閎詛
諸五父之衢受其書而投之帥士而哭之叔仲子謂季
孫曰帶受命於子叔孫曰葬鮮者自西門季孫命杜洩
杜洩曰卿䘮自朝魯禮也吾子為國政未改禮而又遷
之羣臣懼死不敢自也既葬而行仲至自齊季孫欲立
之南遺曰叔孫氏厚則季氏薄彼實家亂子勿與知不
亦可乎南遺使國人助豎牛以攻諸大庫之庭司宫射
之中目而死豎牛取東鄙三十邑以與南遺昭子即位
朝其家衆曰豎牛禍叔孫氏使亂大從殺適立庶又披
其邑将以赦罪罪莫大焉必速殺之豎牛懼奔齊孟仲
之子殺諸塞闗之外投其首于寧風之棘上仲尼曰叔
孫昭子之不勞不可能也周任有言曰為政者不賞私
勞不罰私怨詩云有覺德行四國順之初穆子之生也
荘叔以周易筮之遇明夷䷣之謙䷎以示卜楚丘
曰是将行而歸為子祀以讒人入其名曰牛卒以餒死
明夷日也日之數十故有十時亦當十位自王已下其
二為公其三為卿日上其中食日為二旦日為三明夷
之謙明而未融其當旦乎故曰為子祀日之謙當鳥故
曰明夷于飛明而未融故曰垂其翼象日之動故曰君
子于行當三在旦故曰三日不食離火也艮山也離為
火火焚山山敗于人為言敗言為讒故曰有攸往主人
有言言必讒也純離為牛世亂讒勝勝将適離故曰其
名曰牛謙不足飛不翔垂不峻翼不廣故曰其為子後
乎吾子亞卿也抑少不終
　叔孫氏一治一亂自荘叔敗狄立功而僑如宣淫穆
　叔能賢克世其家而豎牛作難叔牙之後不幾傳而
　大亂有二焉其不殄厥世者倖耳方穆叔之為亞卿
　也詛三軍於國而公室以彊相襄公於楚任莒難於
　晉而國君不辱跡其行事亦三桓氏之僅見者也季
　宿雖專猶知所忌迨穆叔甫卒而輙毁中軍然則穆
　叔生而存中軍終不得而舎若是乎穆叔之有力於
　國矣昔也三軍作而公室無政今也中軍舎而公室
　無民君而無民不可謂君季孫久蓄其志而至是始
　發者憚穆叔之不從也天未贊魯䜿牛發難叔氏薄
　則季氏厚因亂桀黠變易軍制而南遺之流復助逆
　以滋禍無非欲搆彼叔氏而總其權耳昭子賢而未
　定其位亦莫如之何也夫豎牛深目豭喙殆亦鬭椒
　羊舌虎流梟獍反噬似可豫卜而穆叔號稱賢者卒
　暱庚宗之寵㡬至覆亡之禍豈其謀國則臧謀家則
　昧乎抑亦蓍告其凶夢兆其符禍亂之來固非賢者
　所能弭也
　　衛靈之立
(昭七/年)衛襄公夫人姜氏無子嬖人婤姶生孟縶孔成子
夢康叔謂已立元余使羈之孫圉與史茍相之史朝亦
夢康叔謂已余将命而子茍與孔烝鉏之曽孫圉相元
史朝見成子告之夢夢協晉韓宣子為政聘于諸侯之
嵗婤姶生子名之曰元孟縶之足不良弱行孔成子以
周易筮之曰元尚享衛國主其社稷遇屯䷂又曰余
尚立縶尚克嘉之遇屯䷂之比䷇以示史朝史朝
曰元亨又何疑焉成子曰非長之謂乎對曰康叔名之
可謂長矣孟非人也将不列於宗不可謂長且其繇曰
利建侯嗣吉何建建非嗣也二卦皆云子其建之康叔
命之二卦吿之筮襲於夢武王所用也弗從何為弱足
者居侯主社稷臨祭祀奉民人事鬼神從㑹朝又焉得
居各以所利不亦可乎故孔成子立靈公十二月癸亥
塟衛襄公　(二十/年)衛公孟縶狎齊豹奪之司冦與鄄有
役則反之無則取之公孟惡北宫喜禇師圃欲去之公
子朝通于襄夫人宣姜懼而欲以作亂故齊豹北宫喜
禇師圃公子朝作亂初齊豹見宗魯於公孟為驂乘焉
将作亂而謂之曰公孟之不善子所知也勿與乘吾将
殺之對曰吾由子事公孟子假吾名焉故不吾遠也雖
其不善吾亦知之抑以利故不能去是吾過也今聞難
而逃是僭子也子行事乎吾将死之以周事子而歸死
於公孟其可也丙辰衛侯在平壽公孟有事於蓋獲之
門外齊子氏帷於門外而伏甲焉使祝鼃寘戈於車薪
以當門使一乘從公孟以出使華齊御公孟宗魯驂乘
及閎中齊氏用戈擊公孟宗魯以背蔽之斷肱以中公
孟之肩皆殺之公聞亂乘驅自閲門入慶比御公公南
楚驂乘使華寅乘貳車及公宫鴻駵魋駟乘于公公載
寳以出禇師子申遇公于馬路之衢遂從過齊氏使華
寅肉袒執蓋以當其闕齊氏射公中南楚之背公遂出
寅閉郭門踰而從公公如死鳥析朱鉏宵從竇出徒行
從公齊侯使公孫青聘于衛既出聞衛亂使請所聘公
曰猶在竟内則衛君也乃将事焉遂從諸死鳥請将事
辭曰亡人不佞失守社稷越在草莽吾子無所辱君命
賔曰寡君命下臣於朝曰阿下執事臣不敢貳主人曰
君若惠顧先君之好照臨敝邑鎮撫其社稷則有宗祧
在乃止衛侯固請見之不獲命以其良馬見為未致使
故也衛侯以為乘馬賔将掫主人辭曰亡人之憂不可
以及吾子草莽之中不足以辱從者敢辭賔曰寡君之
下臣君之牧圉也若不獲扞外役是不有寡君也臣懼
不免於戾請以除死親執鐸終夕與於燎齊氏之宰渠
子召北宫子北宫氏之宰不與聞謀殺渠子遂伐齊氏
滅之丁巳晦公入與北宫喜盟于彭水之上秋七月戊
午朔遂盟國人八月辛亥公子朝禇師圃子玉霄子高
魴出奔晉閏月戊辰殺宣姜衛侯賜北宫喜諡曰負子
賜析朱鉏諡曰成子而以齊氏之墓予之衛侯告寧于
齊且言子石齊侯将飲酒徧賜大夫曰二三子之教也
苑何忌辭曰與於青之賞必及於其罰在康誥曰父子
兄弟罪不相及況在羣臣臣敢貪君賜以干先王琴張
聞宗魯死将往弔之仲尼曰齊豹之盗而孟縶之賊女
何弔焉君子不食姦不受亂不為利疚於囘不以囘待
人不蓋不義不犯非禮
　靈公生於魯昭公之二年至是僅六嵗耳襄公無禄
　長子惡疾元也以羣臣之推齠齔嗣位此亦衛國危
　疑之秋也夫孟縶弱行弗列于宗孔成史朝之流既
　以宗社之故黜長而立少矣夢協於筮義當擁立雖
　然善事伯兄措以安全靈公事也乃衛之君臣知廢
　孟而不知所以處孟知奉元而不知所以成元盗賊
　忽發公㡬罹禍則衛無政矣齊豹之徒比而為亂宗
　魯在側知而不聞紛然而與縶為難者布在朝端近
　在驂乘比比是也即孟縶不悟衛之君臣曽無知者
　乎禍亂既興靈公委社稷而逃亡載寳僅出幸而獲
　免乃宣姜被殺而子朝實奔北宫反正遂獲美賜是
　衛國之亂盗自起之盗自止之也宣姜公嫡母也南
　子公夫人也國母而通于公子元妃而淫于宋朝婦
　姑鶉鵲禮義消亡然則靈公之於人倫忘之久矣雖
　有母兄豈能獨愛且昔者襄公即世大國歸田必将
　謂嗣君之能賢焉胡俎豆不知而軍旅是問靈之無
　道實所共知又安在其為元亨也
　　齊陳氏之大
(莊/公)二十二年春陳人殺其大子禦寇陳公子完與顓孫
奔齊顓孫自齊來奔齊侯使敬仲為卿辭曰羈旅之臣
幸若獲宥及於寛政赦其不閑於教訓而免於罪戾弛
於負擔君之惠也所獲多矣敢辱髙位以速官謗請以
死吿詩云翹翹車乘招我以弓豈不欲往畏我友朋使
為工正飲桓公酒樂公曰以火繼之辭曰臣卜其晝未
卜其夜不敢君子曰酒以成禮不繼以淫義也以君成
禮弗納於淫仁也初懿氏卜妻敬仲其妻占之曰吉是
謂鳳皇于飛和鳴鏘鏘有媯之後将育子姜五世其昌
竝于正卿八世之後莫之與京陳厲公蔡出也故蔡人
殺五父而立之生敬仲其少也周史有以周易見陳侯
者陳侯使筮之遇觀䷓之否䷋曰是謂觀國之光
利用賔于王此其代陳有國乎不在此其在異國非此
其身在其子孫光遠而自他有耀者也坤土也巽風也
乾天也風為天於土上山也有山之材而照之以天光
於是乎居土上故曰觀國之光利用賔于王庭實旅百
奉之以玉帛天地之美具焉故曰利用賔于王猶有觀
焉故曰其在後乎風行而著於土故曰其在異國乎若
在異國必姜姓也姜大嶽之後也山嶽則配天物莫能
兩大陳衰此其昌乎及陳之初亡也陳桓子始大於齊
其後亡也成子得政　(襄二十/九年)齊高子容與宋司徒見
知伯女齊相禮賔出司馬侯言於知伯曰二子皆将不
免子容專司徒侈皆亡家之主也知伯曰何如對曰專
則速及侈将以其力斃專則人實斃之将及矣秋九月
齊公孫蠆公孫竈放其大夫高止於北燕乙未出書曰
出奔罪髙止也高止好以事自為功且專故難及之為
髙氏之難故髙豎以盧叛十月庚寅閭丘嬰帥師圍盧
髙豎曰茍使髙氏有後請致邑齊人立敬仲之曽孫酀
良敬仲也十一月乙夘髙豎致盧而出奔晉晉人城緜
而寘旃　(三十/一年)齊子尾害閭丘嬰欲殺之使帥師以伐
陽州我問師故夏五月子尾殺閭丘嬰以説于我師工
僂灑渻竈孔虺賈寅出奔莒出羣公子　(昭三/年)齊公孫
竈卒司馬竈見晏子曰又䘮子雅矣晏子曰惜也子旗
不免殆哉姜族弱矣而媯将始昌二惠競爽猶可又弱
一个焉姜其危哉　(八/年)七月甲戌齊子尾卒子旗欲治
其室丁丑殺梁嬰八月庚戌逐子成子工子車皆來奔
而立子良氏之宰其臣曰孺子長矣而相吾室欲兼我
也授甲将攻之陳桓子善於子尾亦授甲将助之或告
子旗子旗不信則數人告将往又數人吿於道遂如陳
氏桓子将出矣聞之而還游服而逆之請命對曰聞彊
氏授甲将攻子子聞諸曰弗聞子盍亦授甲無宇請從
子旗曰子胡然彼孺子也吾誨之猶懼其不濟吾又寵
秩之其若先人何子盍謂之周書曰惠不惠茂不茂康
叔所以服𢎞大也桓子稽顙曰頃靈福子吾猶有望遂
和之如初　(十/年)齊惠欒高氏皆耆酒信内多怨彊於陳
鮑氏而惡之夏有告陳桓子曰子旗子良将攻陳鮑亦
告鮑氏桓子授甲而如鮑氏遭子良醉而騁遂見文子
則亦授甲矣使視二子則皆将飲酒桓子曰彼雖不信
聞我授甲則必逐我及其飲酒也先伐諸陳鮑方睦遂
伐欒高氏子良曰先得公陳鮑焉往遂伐虎門晏平仲
端委立于虎門之外四族召之無所往其徒曰助陳鮑
乎曰何善焉助欒髙乎曰庸愈乎然則歸乎曰君伐焉
歸公召之而後入公卜使王黒以靈姑銔率吉請斷三
尺焉而用之五月庚辰戰于稷欒高敗又敗諸荘國人
追之又敗諸鹿門欒施高彊來奔陳鮑分其室晏子謂
桓子必致諸公讓德之主也讓之謂㦤德凡有血氣皆
有争心故利不可强思義為愈義利之本也薀利生孽
姑使無薀乎可以滋長桓子盡致諸公而請老于莒桓
子召子山私具幄幕器用從者之衣屨而反棘焉子商
亦如之而反其邑子周亦如之而與之夫于反子城子
公公孫㨗而皆益其禄凡公子公孫之無禄者私分之
邑國之貧約孤寡者私與之粟曰詩云陳錫載周能施
也桓公是以霸公與桓子莒之旁邑辭穆孟姬為之請
髙唐陳氏始大昭子至自晉大夫皆見高彊見而退昭
子語諸大夫曰為人子不可不慎也哉昔慶封亡子尾
多受邑而稍致諸君君以為忠而甚寵之将死疾于公
宫輦而歸君親推之其子不能任是以在此忠為令德
其子弗能任罪猶及之難不慎也䘮夫人之力棄德曠
宗以及其身不亦害乎詩曰不自我先不自我後其是
之謂乎　(二十/年)齊侯疥遂痁期而不瘳諸侯之賔問疾
者多在梁丘據與裔款言於公曰吾事鬼神豐於先君
有加矣今君疾病為諸侯憂是祝史之罪也諸侯不知
其謂我不敬君盍誅於祝固史嚚以辭賔公説告晏子
晏子曰日宋之盟屈建問范㑹之德於趙武趙武曰夫
子之家事治言于晉國竭情無私其祝史祭祀陳信不
愧其家事無猜其祝史不祈建以語康王康王曰神人
無怨宜夫子之光輔五君以為諸侯主也公曰據與款
謂寡人能事鬼神故欲誅於祝史子稱是語何故對曰
若有德之君外内不廢上下無怨動無違事其祝史薦
信無愧心矣是以鬼神用饗國受其福祝史與焉其所
以蕃祉老壽者為信君使也其言忠信于鬼神其適遇
淫君外内頗邪上下怨疾動作辟違從欲厭私高䑓深
池撞鐘舞女斬刈民力輸掠其聚以成其違不恤後人
暴虐淫從肆行非度無所還忌不思謗讟不惮鬼神神
怒民痛無悛於心其祝史薦信是言罪也其蓋失數美
是矯誣也進退無辭則虚以求媚是以鬼神不享其國
以禍之祝史與焉所以夭昏孤疾者為暴君使也其言
僭嫚於鬼神公曰然則若之何對曰不可為也山林之
木衡鹿守之澤之萑蒲舟鮫守之藪之薪蒸虞候守之
海之鹽蜃祈望守之縣鄙之人入從其政偪介之闗暴
征其私承嗣大夫强易其賄布常無藝徵歛無度宫室
日更淫樂不違内寵之妾肆奪於市外寵之臣僭令於
鄙私欲養求不給則應民人苦病夫婦皆詛祝有益也
詛亦有損聊攝以東姑尤以西其為人也多矣雖其善
祝豈能勝億兆人之詛君若欲誅於祝史修德而後可
公説使有司寛政毁闗去禁薄歛已責十二月齊侯田
于沛招虞人以弓不進公使執之辭曰昔我先君之田
也旃以招大夫弓以招士皮冠以招虞人臣不見皮冠
故不敢進乃舎之仲尼曰守道不如守官君子韙之齊
侯至自田晏子侍於遄䑓子猶馳而造焉公曰唯據與
我和夫晏子對曰據亦同也焉得為和公曰和與同異
乎對曰異和如羹焉水火醯醢鹽梅以烹魚肉燀之以
薪宰夫和之齊之以味濟其不及以洩其過君子食之
以平其心君臣亦然君所謂可而有否焉臣獻其否以
成其可君所謂否而有可焉臣獻其可以去其否是以
政平而不干民無争心故詩曰亦有和羹既戒既平鬷
嘏無言時靡有爭先王之濟五味和五聲也以平其心
成其政也聲亦如味一氣二體三類四物五聲六律七
音八風九歌以相成也清濁小大長短疾徐哀樂剛柔
遲速高下出入周疏以相濟也君子聽之以平其心心
平德和故詩曰德音不瑕今據不然君所謂可據亦曰
可君所謂否據亦曰否若以水濟水誰能食之若琴瑟
之專壹誰能聽之同之不可也如是飲酒樂公曰古而
無死其樂若何晏子對曰古而無死則古之樂也君何
得焉昔爽鳩氏始居此地季萴因之有逢伯陵因之蒲
姑氏因之而後大公因之古者無死爽鳩氏之樂非君
所願也　(二十/六年)齊有彗星齊侯使禳之晏子曰無益也
祗取誣焉天道不謟不貳其命若之何禳之且天之有
彗也以除穢也君無穢德又何禳焉若德之穢禳之何
損詩曰惟此文王小心翼翼昭事上帝聿懐多福厥德
不囘以受方國君無違德方國将至何患於彗詩曰我
無所監夏后及商用亂之故民卒流亡若德囘亂民将
流亡祝史之為無能補也公説乃止齊侯與晏子坐于
路寝公歎曰美哉室其誰有此乎晏子曰敢問何謂也
公曰吾以為在德對曰如君之言其陳氏乎陳氏雖無
大德而有施於民豆區金鍾之數其取之公也薄其施
之民也厚公厚斂焉陳氏厚施焉民歸之矣詩曰雖無
德與女式歌且舞陳氏之施民歌舞之矣後世若少惰
陳氏而不亡則國其國也已公曰善哉是可若何對曰
唯禮可以已之在禮家施不及國民不遷農不移工賈
不變士不濫官不淊大夫不收公利公曰善哉我不能
矣吾今而後知禮之可以為國也對曰禮之可以為國
也久矣與天地竝君令臣共父慈子孝兄愛弟敬夫和
妻柔姑慈婦聽禮也君令而不違臣共而不貳父慈而
教子孝而箴兄愛而友弟敬而順夫和而義妻柔而正
姑慈而從婦聽而婉禮之善物也公曰善哉寡人今而
後聞此禮之上也對曰先王所禀於天地以為其民也
是以先王上之
　昔者田完之奔齊也是時桓公圖霸任賢共國功業
　方隆而簒奪之端已伏矣禍福而可測哉完厲公之
　子也厲公因亂而死以故完不得立厯事荘宣二君
　而以禦寇之難奔齊傳穉孟湣孟微而不顯迨文子
　遭荘公之弑去齊後歸於是自晏子而下能卓然不
　汚於崔慶者唯文子耳慶氏之敗陳氏有功桓子為
　政而陳氏漸彊矣高國上大夫也自靈荘以來國佐
　殺矣高厚殺矣至是而高止又復逐矣天子之命卿
　微且不振凡以為田氏驅除也呉札來聘識齊政之
　有歸韓起來盟知欒高之必敗二惠之子弗克保世
　而鮑子復黨于陳氏其與姜氏為偶者誰乎考之景
　公當日所稱齊國之顯君也即曰陳氏得民而權之
　所在似難驟得然而齊人之無政久矣景公繼亂為
　君始而挾于崔慶繼而制于陳鮑而跡其所為又皆
　田獵䑓榭之是尚疾作則責效於祝彗見則乞靈於
　禳晏嬰進戒聽而不行而陳氏者方且驟施於民要
　譽於國遠徼箕伯虞遂之靈近用豆區釡鍾之智即
　齊無事猶将得志而況乎其君繁刑其臣耆酒也
　　晉滅肥鼓(陸渾附/)
(昭元/年)晉中行穆子敗無終及羣狄于大原崇卒也将戰
魏舒曰彼徒我車所遇又阨以什共車必克困諸阨又
克請皆卒自我始乃毁車以為行五乘為三伍荀呉之
嬖人不肯即卒斬以徇為五陳以相離兩於前伍於後
專為右角參為左角偏為前拒以誘之翟人笑之未陳
而薄之大敗之　(十二/年)晉荀呉偽㑹齊師者假道於鮮
虞遂入昔陽秋八月壬午滅肥以肥子緜臯歸晉伐鮮
虞因肥之役也　(十三/年)鮮虞人聞晉師之悉起也而不
警邊且不修備晉荀呉自著雍以上軍侵鮮虞及中人
驅衝競大獲而歸　(十五/年)晉荀呉帥師伐鮮虞圍鼓鼓
人或請以城叛穆子弗許左右曰師徒不勤而可以獲
城何故不為穆子曰吾聞諸叔向曰好惡不愆民知所
適事無不濟或以吾城叛吾所甚惡也人以城來吾獨
何好焉賞所甚惡若所好何若其弗賞是失信也何以
庇民力能則進否則退量力而行吾不可以欲城而邇
姦所䘮滋多使鼓人殺叛人而繕守備圍鼓三月鼓人
或請降使其民見曰猶有食色姑修而城軍吏曰獲城
而弗取勤民而頓兵何以事君穆子曰吾以事君也獲
一邑而教民怠将焉用邑邑以賈怠不如完舊賈怠無
卒棄舊不祥鼓人能事其君我亦能事吾君率義不爽
好惡不愆城可獲而民知義所有死命而無二心不亦
可乎鼓人吿食竭力盡而後取之克鼔而反不戮一人
以鼓子䳒鞮歸　(二十/一年)公如晉及河鼔叛晉晉将伐鮮
虞故辭公　(二十/二年)晉之取鼔也既獻而反鼔子焉又叛
於鮮虞六月荀呉略東陽使師偽糴者負甲以息于昔
陽之門外遂襲鼔滅之以鼔子鳶鞮歸使渉佗守之
(僖二十/二年)初平王之東遷也辛有適伊川見被髪而祭於
野者曰不及百年此其戎乎其禮先亡矣秋秦晉遷陸
渾之戎于伊川　(昭十/七年)晉侯使屠蒯如周請有事於雒
與三塗萇𢎞謂劉子曰客容猛非祭也其伐戎乎陸渾
氏甚睦于楚必是故也君其備之乃警戎備九月丁夘
晉荀呉帥師渉自棘津使祭史先用師于雒陸渾人弗
知師從之庚午遂滅陸渾數之以其貳於楚也陸渾子
奔楚其衆奔甘鹿周大獲宣子夢文公攜荀呉而授之
陸渾故使穆子帥師獻俘于文宫
　春秋之世與戎狄相終始齊晉之伯也先制戎狄而
　後為盟主然陸渾吾離散處四方而狄尤稱盛入春
　秋來所病者八國而僖文之際則尤其不逞之㑹也
　自晉襄敗狄于箕而晉國之狄禍稍息然齊宋魯衛
　日受狄患史不絶書狄固未嘗深挫也殆宣公之世
　狄勢始分赤狄白狄竝見於經而中國之制者不一
　書矣赤狄之種則有潞甲留吁白狄之種則有肥鼓
　鮮虞赤狄盛而晉用白狄赤狄滅而晉難白狄狄以
　晉用而分分而即滅漢有兩單于而匈奴亂唐有兩
　可汗而突厥亡率由此也白狄見赤狄之滅知為晉
　紿故同秦伐晉交剛一敗狄用惕息而大鹵再戰狄
　創益深毁車為行兵不厭詐攘狄之效晉若獨操其
　勝焉晉之界狄其來已久當狄之彊也長驅至箕一
　敗之後狄去漸遠而厲平兩勝以來狄之要害在晉
　度内祝鮀所謂疆以戎索籍談所謂戎狄與鄰者至
　此其地多晉有矣昔也滅赤狄而及廧咎今也敗白
　狄而及鮮虞務行斬艾勿使滋蔓而肥鼓與國先就
　殄滅益所以弱鮮虞也晉之謀狄可謂力哉然滅鼓
　之後四伐鮮虞有敗無勝豈一邑之小能亢霸國乎
　晉業日衰權臣擅命中行趙氏貪以自封故中山用
　兵以來遠人離貳是以義弗能克也善哉李琪之論
　霸也齊桓縱狄而伯盛晉人治狄而伯衰亦有儆于
　晉之末造諸夏盡失而師老鮮虞平昭頃定之業所
　由日蹶而不復振也
　　宋華向之亂
(襄十/七年)宋華閲卒華臣弱臯比之室使賊殺其宰華呉賊
六人以鈹殺諸盧門合左師之後左師懼曰老父無罪
賊曰臯比私有討于呉遂幽其妻曰畀余而大璧宋公
聞之曰臣也不唯其宗室是暴大亂宋國之政必逐之
左師曰臣也亦卿也大臣不順國之恥也不如蓋之乃
舍之左師為已短䇿茍過華臣之門必騁十一月甲午
國人逐瘈狗瘈狗入於華臣氏國人從之華臣懼遂奔
陳　(二十/六年)初宋芮司徒生女子赤而毛棄諸堤下共姬
之妾取以入名之曰棄長而美平公入夕共姬與之食
公見棄也而視之尤姬納諸御嬖生佐惡而婉大子痤
美而很合左師畏而惡之寺人惠牆伊戾為大子内師
而無寵秋楚客聘於晉過宋大子知之請野享之公使
往伊戾請從之公曰夫不惡女乎對曰小人之事君子
也惡之不敢遠好之不敢近敬以待命敢有貳心乎縱
有共其外莫共其内臣請往也遣之至則欿用牲加書
徵之而騁告公曰大子将為亂既與楚客盟矣公曰為
我子又何求對曰欲速公使視之則信有焉問諸夫人
與左師則皆曰固聞之公囚大子大子曰唯佐也能免
我召而使請曰日中不來吾知死矣左師聞之聒而與
之語過期乃縊而死佐為大子公徐聞其無罪也乃烹
伊戾左師見夫人之歩馬者問之對曰君夫人氏也左
師曰誰為君夫人余胡弗知圉人歸以告夫人夫人使
饋之錦與馬先之以玉曰君之妾棄使某獻左師改命
曰君夫人而後再拜稽首受之　(昭六/年)宋寺人栁有寵
大子佐惡之華合比曰我殺之栁聞之乃坎用牲埋書
而告公曰合比将納亡人之族既盟于北郭矣公使視
之有焉遂逐華合比合比奔衛于是華亥欲代右師乃
與寺人栁比從為之徵曰聞之久矣公使代之見於左
師左師曰女夫也必亡女䘮而宗室於人何有人亦於
女何有詩曰宗子維城毋俾城壊毋獨斯畏女其畏哉
　(十/年)冬十二月宋平公卒初元公惡寺人栁欲殺之及
䘮栁熾炭于位将至則去之比塟又有寵　十一年春
王二月叔弓如宋塟平公也　(十二/年)夏宋華定來聘通
嗣君也享之為賦蓼蕭弗知又不答賦昭子曰必亡宴
語之不懐寵光之不宣令德之不知同福之不受将何
以在　二十年春王二月己丑日南至梓慎望氛曰今
兹宋有亂國幾亡三年而後弭蔡有大䘮叔孫昭子曰
然則戴桓也汰侈無禮已甚亂所生也宋元公無信多
私而惡華向華定華亥與向寧謀曰亡愈於死先諸華
亥偽有疾以誘羣公子公子問之則執之夏六月丙申
殺公子寅公子御戎公子朱公子固公孫援公孫丁拘
向勝向行於其廪公如華氏請焉弗許遂刼之癸夘取
大子欒與母弟辰公子地以為質公亦取華亥之子無
慼向寧之子羅華定之子啟與華氏盟以為質宋華向
之亂公子城公孫忌樂舎司馬彊向宜向鄭楚建郳申
出奔鄭其徒與華氏戰于鬼閻敗子城子城適晉華亥
與其妻必盥而食所質公子者而後食公與夫人每日
必適華氏食公子而後歸華亥患之欲歸公子向寧曰
唯不信故質其子若又歸之死無日矣公請於華費遂
将攻華氏對曰臣不敢愛死無乃求去憂而滋長乎臣
是以懼敢不聽命公曰子死亡有命余不忍其訽冬十
月公殺華向之質而攻之戊辰華向奔陳華登奔呉向
寧欲殺大子華亥曰干君而出又殺其子其誰納我且
歸之有庸使少司寇牼以歸曰子之齒長矣不能事人
以三公子為質必免公子既入華牼将自門行公遽見
之執其手曰余知而無罪也入復而所　(二十/一年)宋華費
遂生華貙華多僚華登貙為少司馬多僚為御士與貙
相惡乃譖諸公曰貙将納亡人亟言之公曰司馬以吾
故亡其良子死亡有命吾不可以再亡之對曰君若愛
司馬則如亡死如可逃何遠之有公懼使侍人召司馬
之侍人宜僚飲之酒而使告司馬司馬歎曰必多僚也
吾有讒子而弗能殺吾又不死抑君有命可若何乃與
公謀逐華貙将使田孟諸而遣之公飲之酒厚酬之賜
及從者司馬亦如之張匄尤之曰必有故使子皮承宜
僚以劒而訊之宜僚盡以告張匄欲殺多僚子皮曰司
馬老矣登之謂甚吾又重之不如亡也五月丙申子皮
将見司馬而行則遇多僚御司馬而朝張匄不勝其怒
遂與子皮臼任鄭翩殺多僚刼司馬以叛而召亡人壬
寅華向入樂大心豐愆華牼禦諸橫華氏居盧門以南
里叛六月庚午宋城舊鄘及桑林之門而守之冬十月
華登以呉師救華氏齊烏枝鳴戍宋㕑人濮曰軍志有
之先人有奪人之心後人有待其衰盍及其勞且未定
也伐諸若入而固則華氏衆矣悔無及也從之丙寅齊
師宋師敗呉師于鴻口獲其二帥公子苦雂偃州員華
登帥其餘以敗宋師公欲出㕑人濮曰吾小人可藉死
而不能送亡君請待之乃徇曰揚徽者公徒也衆從之
公自楊門見之下而巡之曰國亡君死二三子之恥也
豈專孤之罪也齊烏枝鳴曰用少莫如齊致死齊致死
莫如去備彼多兵矣請皆用劒從之華氏北復即之㕑
人濮以裳裹首而荷以走曰得華登矣遂敗華氏于新
里翟僂新居于新里既戰説甲于公而歸華妵居于公
里亦如之十一月癸未公子城以晉師至曹翰胡㑹晉
荀呉齊苑何忌衞公子朝救宋丙戌與華氏戰于赭丘
鄭翩願為鸛其御願為鵝子禄御公子城荘菫為右干
犫御吕封人華豹張匄為右相遇城還華豹曰城也城
怒而反之将注豹則闗矣曰平公之靈尚輔相余豹射
出其間将注則又闗矣曰不狎鄙抽矢城射之殪張匄
抽殳而下射之折股扶伏而擊之折軫又射之死干犫
請一矢城曰余言女於君對曰不死伍乘軍之大刑也
干刑而從子君焉用之子速諸乃射之殪大敗華氏圍
諸南里華亥搏膺而呼見華貙曰吾為欒氏矣貙曰子
無我廷不幸而後亡使華登如楚乞師華貙以車十五
乘徒七十人犯師而出食於睢上哭而送之乃復入楚
薳越帥師将逆華氏大宰犯諌曰諸侯唯宋事其君今
又爭國釋君而臣是助無乃不可乎王曰而告我也後
既許之矣　(二十/二年)楚薳越使吿於宋曰寡君聞君有不
令之臣為君憂無寧以為宗羞寡君請受而戮之對曰
孤不佞不能媚於父兄以為君憂拜命之辱抑君臣日
戰君曰余必臣是助亦唯命人有言曰唯亂門之無過
君若惠保敝邑無亢不衷以奨亂人孤之望也唯君圖
之楚人患之諸侯之戍謀曰若華氏知困而致死楚恥
無功而疾戰非吾利也不如出之以為楚功其亦無能
為也已救宋而除其害又何求乃固請出之宋人從之
己巳宋華亥向寧華定華貙華登皇奄傷省臧士平出
奔楚宋公使公孫忌為大司馬邊卭為大司徒樂祁為
司城仲㡬為左師樂大心為右師樂輓為大司寇以靖
國人
　華氏向氏為宋彊族華元執政向戌為左師厯年已
　久咸稱宋國之良也自華元既没而華氏出奔三見
　於平公之世君子憂其君臣之不睦至元公之時而
　華向之徒乃復羣然興亂甚且殺而質質而奔奔而
　入入而出借援蠻夷君臣日戰春秋以來亂賊多矣
　未有如華向之甚者也向寧戍之子華定華亥元之
　孫也元比襄夫人而昭公弑戍謟君夫人而大子死
　權傾一國寵逼人君及其子孫保無敗乎元公無信
　多私去之無術忿一時之訽而激三嵗之憂南里之
　入分國而處非若魚石之僅據彭城也華登以呉師
　至敗而求援于楚諸侯聞之而讓成楚功若将恐後
　緩追逸賊宋與列國皆有憾焉是以康侯之論以不
　能執叛戮賊責楚以不能竭力内討責宋以不能協
　心外救責諸侯至使披國叛君之賊獲保首領誠為
　春秋一大痛也雖然縱亂者諸國而生亂者宋之君
　臣也平公殺大子痤其讒也以寺人伊戾而向戌成
　之逐華合比其讒也以寺人栁而華亥成之小人之
　戕國本比於左右刑人以行其私而平公不悟而左
　右刑人復以事平公者事元公而元公又不悟也易
　重王明有以夫
　　王子朝之亂
(昭十/五年)六月乙丑王大子壽卒秋八月戊寅王穆后崩十
二月晉荀躒如周塟穆后籍談為介既塟除䘮以文伯
宴樽以魯壺王曰伯氏諸侯皆有以鎮撫王室晉獨無
有何也文伯揖籍談對曰諸侯之封也皆受明器於王
室以鎮撫其社稷故能薦彝器於王晉居深山戎狄之
與鄰而遠於王室王靈不及拜戎不暇其何以獻器王
曰叔氏而忘諸乎叔父唐叔成王之母弟也其反無分
乎宻須之鼔與其大路文所以大蒐也闕鞏之甲武所
以克商也唐叔受之以處參虚匡有戎狄其後襄之二
路鏚鉞秬鬯彤弓虎賁文公受之以有南陽之田撫征
東夏非分而何夫有勲而不廢有績而載奉之以土田
撫之以彝器旌之以車服明之以文章子孫不忘所謂
福也福祚之不登叔父焉在且昔而高祖孫伯黶司晉
之典籍以為大政故曰籍氏及辛有之二子董之晉於
是乎有董史女司典之後也何故忘之籍談不能對賔
出王曰籍父其無後乎數典而忘其祖籍談歸以告叔
向叔向曰王其不終乎吾聞之所樂必卒焉今王樂憂
若卒以憂不可謂終王一嵗而有三年之䘮二焉於是
乎以䘮賔宴又求彝器樂憂甚矣且非禮也彝器之來
嘉功之由非由䘮也三年之䘮雖貴遂服禮也王雖弗
遂宴樂以早亦非禮也禮王之大經也一動而失二禮
無大經矣言以考典典以志經忘經而多言舉典将焉
用之　十八年春王二月乙夘周毛得殺毛伯過而代
之萇𢎞曰毛得必亡是昆吾稔之日也侈故之以而毛
得以濟侈於王都不亡何待三月曹平公卒秋塟曹平
公往者見周原伯魯焉與之語不説學歸以語閔子馬
閔子馬曰周其亂乎夫必多有是説而後及其大人大
人患失而惑又曰可以無學無學不害不害而不學則
茍而可於是乎下陵上替能無亂乎夫學殖也不學将
落原氏其亡乎　二十一年春天王将鑄無射泠州鳩
曰王其以心疾死乎夫樂天子之職也夫音樂之輿也
而鐘音之器也天子省風以作樂器以鍾之輿以行之
小者不窕大者不槬則和於物物和則嘉成故和聲入
於耳而藏於心心億則樂窕則不咸槬則不容心是以
感感實生疾今鍾槬矣王心弗堪其能久乎　(二十/二年)王
子朝賔起有寵于景王王與賔孟説之欲立之劉獻公
之庶子伯蚠事單穆公惡賔孟之為人也願殺之又惡
王子朝之言以為亂願去之賔孟適郊見雄雞自斷其
尾問之侍者曰自憚其犧也遽歸告王且曰雞其憚為
人用乎人異於是犧者實用人人犧實難已犧何害王
弗應夏四月王田北山使公卿皆從将殺單子劉子王
有心疾乙丑崩于榮錡氏戊辰劉子摯卒無子單子立
劉蚠五月庚辰見王遂攻賔起殺之盟羣王子于單氏
丁巳塟景王王子朝因舊官百工之䘮職秩者與靈景
之族以作亂帥郊要餞之甲以逐劉子壬戌劉子奔揚
單子逆悼王于荘宫以歸王子還夜取王以如荘宫癸
亥單子出王子還與召荘公謀曰不殺單旗不㨗與之
重盟必來背盟而克者多矣從之樊頃子曰非言也必
不克遂奉王以追單子及領大盟而復殺摯荒以説劉
子如劉單子亡乙丑奔于平畤羣王子追之單子殺還
姑發弱鬷延定稠子朝奔京丙寅伐之京人奔山劉子
入于王城辛未鞏簡公敗績于京乙亥甘平公亦敗焉
叔鞅至自京師言王室之亂也閔馬父曰子朝必不克
其所與者天所廢也單子欲告急于晉秋七月戊寅以
王如平畤遂如圃車次于皇劉子如劉單子使王子處
守于王城盟百工于平宫辛夘鄩肸伐皇大敗獲鄩肸
壬辰焚諸王城之市八月辛酉司徒醜以王師敗績于
前城百工叛己巳伐單氏之宫敗焉庚午反伐之辛未
伐東圉冬十月丁巳晉籍談荀躒帥九州之戎及焦瑕
温原之師以納王于王城庚申單子劉蚠以王師敗績
于郊前城人敗陸渾于社十一月乙酉王子猛卒不成
䘮也己丑敬王即位館于子旅氏十二月庚戌晉籍談
荀躒賈辛司馬督帥師軍于陰于侯氏于谿泉次于社
王師軍于汜于解次于任人閏月晉箕遺樂徵右行詭
濟師取前城軍其東南王師軍于京楚辛丑伐京毁其
西南　二十三年春王正月壬寅朔二師圍郊癸夘郊
鄩潰丁未晉師在平陰王師在澤邑王使告間庚戌還
夏四月乙酉單子取訾劉子取墻人直人六月壬午王
子朝入于尹癸未尹圉誘劉佗殺之丙戌單子從阪道
劉子從尹道伐尹單子先至而敗劉子還己丑召伯奐
南宫極以成周人戍尹庚寅單子劉子樊齊以王如劉
甲午王子朝入于王城次于左巷秋七月戊申鄩羅納
諸荘宫尹辛敗劉師于唐丙辰又敗諸鄩甲子尹辛取
西闈丙寅攻蒯蒯潰八月丁酉南宫極震萇𢎞謂劉文
公曰君其勉之先君之力可濟也周之亡也其三川震
今西王之大臣亦震天棄之矣東王必大克　二十四
年春王正月辛丑召簡公南宫嚚以甘桓公見王子朝
劉子謂萇𢎞曰甘氏又往矣對曰何害同德度義大誓
曰紂有億兆夷人亦有離德余有亂臣十人同心同德
此周所以興也君其務德無患無人戊午王子朝入于
鄔三月庚戌晉侯使士景伯涖問周故士伯立于乾祭
而問於介衆晉人乃辭王子朝不納其使六月壬申王
子朝之師攻瑕及杏皆潰鄭伯如晉子大叔相見范獻
子獻子曰若王室何對曰老夫其國家不能恤敢及王
室抑人亦有言曰嫠不恤其緯而憂宗周之隕為将及
焉今王室實蠢蠢焉吾小國懼矣然大國之憂也吾儕
何知焉吾子其早圖之詩曰缾之罄矣惟罍之恥王室
之不寧晉之恥也獻子懼而與宣子圖之乃徵㑹於諸
侯期以明年冬十月癸酉王子朝用成周之寳珪于河
甲戌津人得諸河上陰不佞以溫人南侵拘得玉者取
其玉将賣之則為石王定而獻之與之東訾　(二十/五年)夏
㑹于黃父謀王室也趙簡子令諸侯之大夫輸王粟具
戍人曰明年将納王子大叔見趙簡子簡子問揖讓周
旋之禮焉對曰是儀也非禮也簡子曰敢問何謂禮對
曰吉也聞諸先大夫子產曰夫禮天之經也地之義也
民之行也天地之經而民實則之則天之明因地之性
生其六氣用其五行氣為五味發為五色章為五聲淫
則昬亂民失其性是故為禮以奉之為六畜五牲三犧
以奉五味為九文六采五章以奉五色為九歌八風七
音六律以奉五聲為君臣上下以則地義為夫婦外内
以經二物為父子兄弟姑姊甥舅昏媾姻亞以象天明
為政事庸力行務以從四時為刑罰威獄使民畏忌以
類其震曜殺戮為温慈惠和以效天之生殖長育民有
好惡喜怒哀樂生于六氣是故審則宜類以制六志哀
有哭泣樂有歌舞喜有施舎怒有戰鬭喜生於好怒生
於惡是故審行信令禍福賞罰以制死生生好物也死
惡物也好物樂也惡物哀也哀樂不失乃能協于天地
之性是以長久簡子曰甚哉禮之大也對曰禮上下之
紀天地之經緯也民之所以生也是以先王尚之故人
之能自曲直以赴禮者謂之成人大不亦宜乎簡子曰
鞅也請終身守此言也宋樂大心曰我不輸粟我於周
為客若之何使客晉士伯曰自踐土以來宋何役之不
㑹而何盟之不同曰同恤王室子焉得辟之子奉君命
以㑹大事而宋背盟無乃不可乎右師不敢對受牒而
退士伯告簡子曰宋右師必亡奉君命以使而欲背盟
以干盟主無不祥大焉壬申尹文公渉于鞏焚東訾弗
克　(二十/六年)四月單子如晉告急五月戊午劉人敗王城
之師于尸氏戊辰王城人劉人戰于施谷劉師敗績七
月己巳劉子以王出庚午次于渠王城人焚劉丙子王
宿于褚氏丁丑王次于雀谷庚辰王入于胥靡辛巳王
次于滑晉知躒趙鞅帥師納王使女寛守闕塞冬十月
丙申王起師于滑辛丑在郊遂次于尸十一月辛酉晉
師克鞏召伯盈逐王子朝王子朝及召氏之族毛伯得
尹氏固南宫嚚奉周之典籍以奔楚陰忌奔莒以叛召
伯逆王于尸及劉子單子盟遂軍圉澤次于隄上癸酉
王入于成周甲戌盟于襄宫晉師使成公般戍周而還
十二月癸未王入于荘宫王子朝使告于諸侯曰昔武
王克殷成王靖四方康王息民竝建母弟以藩屏周亦
曰吾無專享文武之功且為後人之迷敗傾覆而溺入
于難則振救之至于夷王王愆于厥身諸侯莫不竝走
其望以祈王身至于厲王王心戾虐萬民弗忍居王于
彘諸侯釋位以間王政宣王有志而後效官至于幽王
天不弔周王昏不若用愆厥位攜王奸命諸侯替之而
建王嗣用遷郟鄏則是兄弟之能用力於王室也至于
惠王天不靖周生頽禍心施于叔帶惠襄辟難越去王
都則有晉鄭咸黜不端以綏定王家則是兄弟之能率
先王之命也在定王六年秦人降妖曰周其有頿王亦
克能修其職諸侯服享二世共職王室其有間王位諸
侯不圖而受其亂災至于靈王生而有頿王甚神聖無
惡於諸侯靈王景王克終其世今王室亂單旗劉狄剝
亂天下壹行不若謂先王何常之有唯余心所命其誰
敢討之帥羣不弔之人以行亂于王室侵欲無厭規求
無度貫瀆鬼神慢棄刑法倍奸齊盟傲很威儀矯誣先
王晉為不道是攝是賛思肆其罔極兹不榖震盪播越
竄在荆蠻未有攸底若我一二兄弟甥舅奨順天法無
助狡猾以從先王之命毋速天罰赦圖不榖則所願也
敢盡布其腹心及先王之經而諸侯實深圖之昔先王
之命曰王后無適則擇立長年鈞以德德鈞以卜王不
立愛公卿無私古之制也穆后及大子壽早夭即世單
劉賛私立少以間先王亦唯伯仲叔季圖之閔馬父聞
子朝之辭曰文辭以行禮也子朝干景之命遠晉之大
以專其志無禮甚矣文辭何為　(二十/七年)十二月晉籍秦
致諸侯之戍于周魯人辭以難　(二十/九年)三月己夘京師
殺召伯盈尹氏固及原伯魯之子尹固之復也有婦人
遇之周郊尤之曰處則勸人為禍行則數日而反是夫
也其過三嵗乎夏五月庚寅王子趙車入于鄻以叛陰
不佞敗之　(三十/二年)秋八月王使富辛與石張如晉請城
成周天子曰天降禍于周俾我兄弟竝有亂心以為伯
父憂我一二親昵甥舅不皇啟處於今十年勤戍五年
余一人無日忘之閔閔焉如農夫之望嵗懼以待時伯
父若肆大惠復二文之業弛周室之憂徼文武之福以
固盟主宣昭令名則余一人有大願矣昔成王合諸侯
城成周以為東都崇文德焉今我欲徼福假靈于成王
修成周之城俾戍人無勤諸侯用寧蝥賊遠屏晉之力
也其委諸伯父使伯父實重圖之俾我一人無徵怨于
百姓而伯父有榮施先王庸之范獻子謂魏獻子曰與
其戍周不如城之天子實云雖有後事晉弗與知可也
從王命以紓諸侯晉國無憂是之不務而又焉從事魏
獻子曰善使伯音對曰天子有命敢不奉承以奔告于
諸侯遲速衰序於是焉在冬十一月晉魏舒韓不信如
京師合諸侯之大夫于狄泉㝷盟且令城成周魏子南
面衛彪傒曰魏子必有大咎干位以令大事非其任也
詩曰敬天之怒不敢戲豫敬天之渝不敢馳驅況敢干
位以作大事乎己丑士彌牟營成周計丈數揣高卑度
厚薄仞溝洫物土方議遠邇量事期計徒庸慮財用書
餱糧以令役於諸侯屬役賦文書以授帥而效諸劉子
韓簡子臨之以為成命　(定/公)元年春王正月辛巳晉魏
舒合諸侯之大夫于狄泉将以城成周魏子涖政衛彪
傒曰将建天子而易位以令非義也大事奸義必有大
咎晉不失諸侯魏子其不免乎是行也魏獻子屬役於
韓簡子及原壽過而田於大陸焚焉還卒於寗范獻子
去其柏椁以其未復命而田也孟㦤子㑹城成周庚寅
栽宋仲㡬不受功曰滕薛郳吾役也薛宰曰宋為無道
絶我小國於周以我適楚故我常從宋晉文公為踐土
之盟曰凡我同盟各復舊職若從踐土若從宋亦唯命
仲㡬曰踐土固然薛宰曰薛之皇祖奚仲居薛以為夏
車正奚仲遷于邳仲虺居薛以為湯左相若復舊職将
承王官何故以役諸侯仲㡬曰三代各異物薛焉得有
舊為宋役亦其職也士彌牟曰晉之從政者新子姑受
功歸吾視諸故府仲㡬曰縱子忘之山川鬼神其忘諸
乎士伯怒謂韓簡子曰薛徵於人宋徵於鬼宋罪大矣
且已無辭而抑我以神誣我也啟寵納侮其此之謂矣
必以仲㡬為戮乃執仲㡬以歸三月歸諸京師城三旬
而畢乃歸諸侯之戍齊高張後不從諸侯晉女叔寛曰
周萇𢎞齊高張皆将不免萇叔違天高子違人天之所
壊不可支也衆之所為不可奸也　五年春王人殺子
朝于楚　(六/年)周儋翩率王子朝之徒因鄭人将以作亂
于周鄭於是乎伐馮滑胥靡負黍狐人闕外六月晉閻
没戍周且城胥靡冬十二月天王處于姑蕕辟儋翩之
亂也　七年春二月周儋翩入于儀栗以叛夏四月單
武公劉桓公敗尹氏于窮谷冬十一月戊午單子劉子
逆王于慶氏晉籍秦送王己巳王入于王城館于公族
黨氏而後朝于荘宫　(八/年)二月己丑單子伐穀城劉子
伐儀栗辛夘單子伐簡城劉子伐盂以定王室
　讀春秋至昭公之世經大書曰王室亂劉子單子以
　王猛居于皇明年又書曰天王居于狄泉尹氏立王
　子朝為之廢書而歎也寵偪之為禍如是哉景王初
　立殺弟佞夫問何以故則儋括欲立之佞夫弗知也
　禍亂未彰急加翦除王之自為謀也審矣顧圖厥後
　者乃弗克臧王子壽早夭儲位未定王以暮年昏倦
　無社稷之良圖鑄大錢作無射乃心侈矣殺下門子
　謀除單劉亂端形矣王猛以次當立子朝庶孽有寵
　凡百王臣各思擁立於是附子猛者則劉蚠單旗樊
　齊諸人也附子朝者則尹固毛得召盈原伯魯諸人
　也稱兵交戰斬艾孔多晉人納猛亂庶遄己乃王猛
　忽卒母弟敬王嗣立益子朝所未甘心也於是大臣
　奉王出奔子朝復入時則東西二王分峙其國南北
　列侯各疑其君雖南宫震死而甘氏又往子朝之勢
　正未嘗衰息焉衆之所直晉亦直之黃父一㑹而十
　國之衆力戰納王既入成周又復城之夫敬王之立
　也一年而即出出四年而入入五年而城成周流離
　數邑龍戰五載究其亂階何莫非景王之所貽也春
　秋於此痛而詳書而首則志之曰王室亂在天下則
　目之為京師在國中則目之為王室過寵庶子匹嫡
　生戾亂自内作故不書京師而書王室直若一家之
　辭也且王猛之居與入也則書劉子單子以之子朝
　之立也則書尹氏立之其奔楚也則書尹氏召伯毛
　伯以之争實在下上何能為惟劉單奉王無貳勲在
　盟府其子桓公武公克平儋翩繼有成勞而甘氏則
　父忠而子叛召盈則事朝而逆王尹固則奔楚而旋
　復反覆詐佞又毛原之不若也子帶之亂前有齊桓
　一盟而世子定後有晉文踰年而王室安敬王之難
　數嵗不靖者時無霸也然晉頃晉定繼世勤王孰非
　霸之餘烈哉叛臣誅于京師子朝就戮于楚除惡庶
　盡乎既而姑蕕播遷亦越時日傳固已詳載之終敬
　之世亦何嘗寧耶春秋自定簡以來王室多故經不
　勝書故書一王札子殺召伯毛伯而周大夫之相殺
　者不盡書書一周公出奔晉而周大夫之出奔者不
　盡書書一天王居于狄泉而敬王之出居者亦不盡
　書也豈唯不勝書誠亦不欲盡書哉
　　季孫意如逐君
(襄三十/一年)公作楚宫穆叔曰大誓云民之所欲天必從之
君欲楚也夫故作其宫若不復適楚必死是宫也六月
辛巳公薨于楚宫叔仲帶竊其拱璧以與御人納諸其
懷而從取之由是得罪立胡女敬歸之子子野次于季
氏秋九月癸巳卒毁也立敬歸之娣齊歸之子公子裯
穆叔不欲曰大子死有母弟則立之無則立長年鈞擇
賢義鈞則卜古之道也非適嗣何必娣之子且是人也
居䘮而不哀在慼而有嘉容是謂不度不度之人鮮不
為患若果立之必為季氏憂武子不聽卒立之比及塟
三易衰衰袵如故衰於是昭公十九年矣猶有童心君
子是以知其不能終也癸酉塟襄公　(昭五/年)公如晉自
郊勞至于贈賄無失禮晉侯謂女叔齊曰魯侯不亦善
于禮乎對曰魯侯焉知禮公曰何為自郊勞至于贈賄
禮無違者何故不知對曰是儀也不可謂禮禮所以守
其國行其政令無失其民者也今政令在家不能取也
有子家羈弗能用也奸大國之盟陵虐小國利人之難
不知其私公室四分民食於他思莫在公不圖其終為
國君難将及身不恤其所禮之本末将於此乎在而屑
屑焉習儀以亟言善於禮不亦遠乎君子謂叔侯於是
乎知禮　(十一/年)五月齊歸薨大蒐于比蒲非禮也九月
塟齊歸公不慼晉士之送塟者歸以語史趙史趙曰必
為魯郊侍者曰何故曰歸姓也不思親祖不歸也叔向
曰魯公室其卑乎君有大䘮國不廢蒐有三年之䘮而
無一日之慼國不恤䘮不忌君也君無慼容不顧親也
國不忌君君不顧親能無卑乎殆其失國　二十五年
春叔孫婼聘于宋桐門右師見之語卑宋大夫而賤司
城氏昭子告其人曰右師其亡乎君子貴其身而後能
及人是以有禮今夫子卑其大夫而賤其宗是賤其身
也能有禮乎無禮必亡宋公享昭子賦新宫昭子賦車
轄明日宴飲酒樂宋公使昭子右坐語相泣也樂祁佐
退而吿人曰今兹君與叔孫其皆死乎吾聞之哀樂而
樂哀皆䘮心也心之精爽是謂魂魄魂魄去之何以能
久季公若之姊為小邾夫人生宋元夫人生子以妻季
平子昭子如宋聘且逆之公若從謂曹氏勿與魯将逐
之曹氏吿公公吿樂祁樂祁曰與之如是魯君必出政
在季氏三世矣魯君䘮政四公矣無民而能逞其志者
未之有也國君是以鎮撫其民詩曰人之云亡心之憂
矣魯君失民矣焉得逞其志靖以待命猶可動必憂有
鸜鵒來巢書所無也師已曰異哉吾聞文武之世童謡
有之曰鸜之鵒之公出辱之鸜鵒之羽公在外野往饋
之馬鸜鵒跦跦公在乾侯徵褰與襦鸜鵒之巢遠哉遥
遥裯父䘮勞宋父以驕鸜鵒鸜鵒往歌來哭童謡有是
今鸜鵒來巢其将及乎初季公鳥娶妻於齊鮑文子生
申公鳥死季公亥與公思展與公鳥之臣申夜姑相其
室及季姒與饔人檀通而懼乃使其妾抶已以示秦遄
之妻曰公若欲使余余不可而抶余又訴於公甫曰展
與夜姑将要余秦姬以吿公之公之與公甫吿平子平
子拘展於卞而執夜姑将殺之公若泣而哀之曰殺是
是殺余也将為之請平子使豎勿内日中不得請有司
逆命公之使速殺之故公若怨平子季郈之雞鬭季氏
介其雞郈氏為之金距平子怒益宫於郈氏且讓之故
郈昭伯亦怨平子臧昭伯之從弟㑹為讒於臧氏而逃
於季氏臧氏執旃平子怒拘臧氏老将禘於襄公萬者
二人其衆萬於季氏臧孫曰此之謂不能庸先君之廟
大夫遂怨平子公若獻弓於公為且與之出射於外而
謀去季氏公為告公果公賁公果公賁使侍人僚柤告
公公寝将以戈擊之乃走公曰執之亦無命也懼而不
出數月不見公不怒又使言公執戈以懼之乃走又使
言公曰非小人之所及也公果自言公以吿臧孫臧孫
以難告郈孫郈孫以可勸告子家㦤伯㦤伯曰讒人以
君徼幸事若不克君受其名不可為也舍民數世以求
克事不可必也且政在焉其難圖也公退之辭曰臣與
聞命矣言若洩臣不獲死乃館於公叔孫昭子如闞公
居於長府九月戊戌伐季氏殺公之于門遂入之平子
登臺而請曰君不察臣之罪使有司討臣以干戈臣請
待於沂上以察罪弗許請囚于費弗許請以五乘亡弗
許子家子曰君其許之政自之出久矣隱民多取食焉
為之徒者衆矣日入慝作弗可知也衆怒不可蓄也蓄
而弗治将薀薀蓄民将生心生心同求将合君必悔之
弗聽郈孫曰必殺之公使郈孫逆孟㦤子叔孫氏之司
馬鬷戾言於其衆曰若之何莫對又曰我家臣也不敢
知國凡有季氏與無於我孰利皆曰無季氏是無叔孫
氏也鬷戾曰然則救諸帥徒以往䧟西北隅以入公徒
釋甲執冰而踞遂逐之孟氏使登西北隅以望季氏見
叔孫氏之旌以吿孟氏執郈昭伯殺之于南門之西遂
伐公徒子家子曰諸臣偽刼君者而負罪以出君止意
如之事君也不敢不改公曰余不忍也與臧孫如墓謀
遂行己亥公孫于齊次于陽州齊侯将唁公于平陰公
先至于野井齊侯曰寡人之罪也使有司待于平陰為
近故也書曰公孫于齊次于陽州齊侯唁公于野井禮
也将求於人則先下之禮之善物也齊侯曰自莒疆以
西請致千社以待君命寡人将帥敝賦以從執事唯命
是聽君之憂寡人之憂也公喜子家子曰天禄不再天
若胙君不過周公以魯足矣失魯而以千社為臣誰與
之立且齊君無信不如早之晉弗從臧昭伯率從者将
盟載書曰戮力壹心好惡同之信罪之有無繾綣從公
無通外内以公命示子家子子家子曰如此吾不可以
盟羈也不佞不能與二三子同心而以為皆有罪或欲
通内外且欲去君二三子好亡而惡定焉可同也䧟君
於難罪孰大焉通外内而去君君将速入弗通何為而
何守焉乃不與盟昭子自闞歸見平子平子稽顙曰子
若我何昭子曰人誰不死子以逐君成名子孫不忘不
亦傷乎将若子何平子曰茍使意如得改事君所謂生
死而肉骨也昭子從公于齊與公言子家子命適公館
者執之公與昭子言於幄内曰将安衆而納公公徒将
殺昭子伏諸道左師展吿公公使昭子自鑄歸平子有
異志冬十月辛酉昭子齊於其寝使祝宗祈死戊辰卒
左師展将以公乘馬而歸公徒執之十一月宋元公将
為公故如晉夢大子欒即位於朝已與平公服而相之
且召六卿公曰寡人不佞不能事父兄以為二三子憂
寡人之罪也若以羣子之靈獲保首領以殁唯是楄柎
所以藉幹者請無及先君仲幾對曰君若以社稷之故
私降昵宴羣臣弗敢知若夫宋國之法死生之度先君
有命矣羣臣以死守之弗敢失隊臣之失職常刑不赦
臣不忍其死君命祗辱宋公遂行己亥卒于曲棘十二
月庚辰齊侯圍鄆初臧昭伯如晉臧㑹竊其寶龜僂句
以卜為信與僭僭吉臧氏老将如晉問㑹請往昭伯問
家故盡對及内子與母弟叔孫則不對再三問不對歸
及郊㑹逆問又如初至次于外而察之皆無之執而戮
之逸奔郈郈魴假使為賈正焉計於季氏臧氏使五人
以戈楯伏諸桐汝之閭㑹出逐之反奔執諸季氏中門
之外平子怒曰何故以兵入吾門拘臧氏老季臧有惡
及昭伯從公平子立臧㑹㑹曰僂句不余欺也　二十
六年春王正月庚申齊侯取鄆塟宋元公如先君禮也
三月公至自齊處于鄆言魯地也夏齊侯将納公命無
受魯貨申豐從女賈以幣錦二兩縛一如瑱適齊師謂
子猶之人高齮能貨子猶為高氏後粟五千庾高齮以
錦示子猶子猶欲之齮曰魯人買之百兩一布以道之
不通先入幣財子猶受之言於齊侯曰羣臣不盡力于
魯君者非不能事君也然據有異焉宋元公為魯君如
晉卒于曲棘叔孫昭子求納其君無疾而死不知天之
棄魯耶抑魯君有罪于鬼神故及此也君若待于曲棘
使羣臣從魯君以卜焉若可師有濟也君而繼之兹無
敵矣若其無成君無辱焉齊侯從之使公子鉏帥師從
公成大夫公孫朝謂平子曰有都以衛國也請我受師
許之請納質弗許曰信女足矣告于齊師曰孟氏魯之
敝室也用成已甚弗能忍也請息肩于齊齊師圍成成
人伐齊師之飲馬于淄者曰将以厭衆魯成備而後告
曰不勝衆師及齊師戰于炊鼻齊子淵㨗從洩聲子射
之中楯瓦繇胊汏輈七入者三寸聲子射其馬斬鞅殪
改駕人以為鬷戾也而助之子車曰齊人也将擊子車
子車射之殪其御曰又之子車曰衆可懼也而不可怒
也子囊帶從野洩叱之洩曰軍無私怒報乃私也将亢
子又叱之亦叱之冉豎射陳武子中手失弓而罵以告
平子曰有君子白晳鬒鬚眉甚口平子曰必子彊也毋
乃亢諸對曰謂之君子何敢亢之林雍羞為顔鳴右下
苑何忌取其耳顔鳴去之苑子之御曰視下顧苑子刜
林雍斷其足鑋而乘於他車以歸顔鳴三入齊師呼曰
林雍乘秋盟于鄟陵謀納公也　二十七年春公如齊
公至自齊處于鄆言在外也秋㑹于扈令戍周且謀納
公也宋衛皆利納公固請之范獻子取貨於季孫謂司
城子梁與北宫負子曰季孫未知其罪而君伐之請囚
請亡於是乎不獲君又弗克而自出也夫豈無備而能
出君乎季氏之復天救之也休公徒之怒而啟叔孫氏
之心不然豈其伐人而説甲執冰以㳺叔孫氏懼禍之
濫而自同於季氏天之道也魯君守齊三年而無成季
氏甚得其民淮夷與之有十年之備有齊楚之援有天
之賛有民之助有堅守之心有列國之權而弗敢宣也
事君如在國故鞅以為難二子皆圖國者也而欲納魯
君鞅之願也請從二子以圍魯無成死之二子懼皆辭
乃辭小國而以難復孟㦤子陽虎伐鄆鄆人将戰子家
子曰天命不慆久矣使君亡者必此衆也天既禍之而
自福也不亦難乎猶有鬼神此必敗也嗚呼為無望也
夫其死於此乎公使子家子如晉公徒敗于且知冬公
如齊齊侯請饗之子家子曰朝夕立於其朝又何饗焉
其飲酒也乃飲酒使宰獻而請安子仲之子曰重為齊
侯夫人曰請使重見子家子乃以君出　二十八年春
公如晉将如乾侯子家子曰有求於人而即其安人孰
矜之其造於竟弗聽使請逆於晉晉人曰天禍魯國君
淹洫在外君亦不使一个辱在寡人而即安於甥舅其
亦使逆君使公復于竟而後逆之　二十九年春公至
自乾侯處于鄆齊侯使髙張來唁公稱主君子家子曰
齊卑君矣君祗辱焉公如乾侯平子每嵗賈馬具從者
之衣屨而歸之于乾侯公執歸馬者賣之乃不歸馬衛
侯來獻其乘馬曰啟服塹而死公将為之櫝子家子曰
從者病矣請以食之乃以帷裹之公賜公衍羔裘使獻
龍輔於齊侯遂入羔裘齊侯喜與之陽穀公衍公為之
生也其母偕出公衍先生公為之母曰相與偕出請相
與偕告三日公為生其母先以告公為為兄公私喜於
陽穀而思於魯曰務人為此禍也且後生而為兄其誣
也久矣乃黜之而以公衍為大子　三十年春王正月
公在乾侯不先書鄆與乾侯非公且徵過也　三十一
年春王正月公在乾侯言不能外内也晉侯将以師納
公范獻子曰若召季孫而不來則信不臣矣然後伐之
若何晉人召季孫獻子使私焉曰子必來我受其無咎
季孫意如㑹晉荀躒于適厯荀躒曰寡君使躒謂吾子
何故出君有君不事周有常刑子其圖之季孫練冠麻
衣跣行伏而對曰事君臣之所不得也敢逃刑命君若
以臣為有罪請囚于費以待君之察也亦唯君若以先
臣之故不絶季氏而賜之死若弗殺弗亡君之惠也死
且不朽若得從君而歸則固臣之願也敢有異心夏四
月季孫從知伯如乾侯子家子曰君與之歸一慙之不
忍而終身慙乎公曰諾衆曰在一言矣君必逐之荀躒
以晉侯之命唁公且曰寡君使躒以君命討於意如意
如不敢逃死君其入也公曰君惠顧先君之好施及亡
人将使歸糞除宗祧以事君則不能見夫人己所能見
夫人者有如河荀躒掩耳而走曰寡君其罪之恐敢與
知魯國之難臣請復於寡君退而謂季孫君怒未怠子
姑歸祭子家子曰君以一乘入于魯師季孫必與君歸
公欲從之衆從者脅公不得歸　三十二年春王正月
公在乾侯言不能外内又不能用其人也十二月公疾
徧賜大夫大夫不受賜子家子雙琥一環一璧輕服受
之大夫皆受其賜己未公薨子家子反賜於府人曰吾
不敢逆君命也大夫皆反其賜書曰公薨于乾侯言失
其所也趙簡子問於史墨曰季氏出其君而民服焉諸
侯與之君死於外而莫之或罪也對曰物生有兩有三
有五有陪貳故天有三辰地有五行體有左右各有妃
耦王有公諸侯有卿皆有貳也天生季氏以貳魯侯為
日久矣民之服焉不亦宜乎魯君世從其失季氏世修
其勤民忘君矣雖死於外其誰矜之社稷無常奉君臣
無常位自古以然故詩曰高岸為谷深谷為陵三后之
姓於今為庶主所知也在易卦雷乘乾曰大壮䷡天
之道也昔成季友桓之季也文姜之愛子也始震而卜
卜人謁之曰生有嘉聞其名曰友為公室輔及生如卜
人之言有文在其手曰友遂以名之既而有大功於魯
受費以為上卿至於文子武子世増其業不廢舊績魯
文公薨而東門遂殺適立庶魯君於是乎失國政在季
氏於此君也四公矣民不知君何以得國是以為君慎
器與名不可以假人　(定元/年)夏叔孫成子逆公之䘮于
乾侯季孫曰子家子亟言於我未嘗不中吾志也吾欲
與之從政子必止之且聽命焉子家子不見叔孫易幾
而哭叔孫請見子家子子家子辭曰羈未得見而從君
以出君不命而薨羈不敢見叔孫使吿之曰公衍公為
實使羣臣不得事君若公子宋主社稷則羣臣之願也
凡從君出而可以入者将唯子是聽子家氏未有後季
孫願與子從政此皆季孫之願也使不敢以吿對曰若
立君則有卿士大夫與守龜在羈弗敢知若從君者則
貌而出者入可也寇而出者行可也若羈也則君知其
出也而未知其入也羈将逃也䘮及壊隤公子宋先入
從公者皆自壊隤反六月癸亥公之䘮至自乾侯戊辰
公即位季孫使役如闞公氏将溝焉榮駕鵝曰生不能
事死又離之以自旌也縱子忍之後必或恥之乃止季
孫問於榮駕鵝曰吾欲為君諡使子孫知之對曰生弗
能事死又惡之以自信也将焉用之乃止秋七月癸巳
塟昭公於墓道南孔子之為司寇也溝而合諸墓昭公
出故季平子禱于煬公九月立煬宫　(哀十/二年)夏五月昭
夫人孟子卒昭公娶于呉故不書姓死不赴故不稱夫
人不反哭故不言塟小君孔子與弔適季氏季氏不絻
放絰而拜　二十三年春宋景曹卒季康子使冉有弔
且送塟曰敝邑有社稷之事使肥與有職競焉是以不
得助執紼使求從輿人曰以肥之得備彌甥也有不腆
先人之産馬使求薦諸夫人之宰其可以稱旌繁乎
　異乎亡國之君不可與圖存也子家羈於公之伐季
　氏也曰季氏得民衆久矣君無多辱於公徒之敗也
　曰諸臣偽刼君者而公止於公之孫也曰齊君無信
　不如早之晉而公皆不聽居鄆五年莫之能返及其
　在乾侯也荀躒以意如來羈曰君與之歸又曰君以
　一乘入于魯師公欲從之而脅於從者遂至客死臨
　事無謀畏難無斷其真天下之庸主哉季氏無道僭
　于公室自成襄之君側目重足咸莫敢問至昭公一
　旦而謀去之再雩聚衆長府授甲其謀出于倉卒非
　有遠慮即公亦原無去之心皆左右讒人從而啟之
　一敗出孫寄迹于鄆雖曰公室失民驟難反正借令
　善撫鄆衆安知非少康一旅哉處彈九之邑役民無
　度鄆則何堪乃無何而鄆潰矣春秋之書法民逃其
　上曰潰左氏曰非公且徵過也穀梁曰昭公出奔民
　如釋重負然則民之所棄用一邑而猶不足矧以魯
　國之衆而當權臣之得政耶在外八年内外棄之春
　秋急欲存公故每於嵗首公在必書而魯人則無公
　久矣宋元邡公卒于曲棘叔婼叔倪無病而死季氏
　即詭于衆曰天将棄公非我罪也齊晉受賄借口緩
　師而孟叔之徒藉季自庇莫敢發難況以陰陽休咎
　之説煽惑震動外結鞅據之權嬖内離成鄆之民心
　公既孤立反集衆尤而歸國又復奚望哉且公自即
　位以來季氏驕恣于斯為甚是以取鄆取郠公弗能
　知牟夷來奔公弗能郤子憖奔齊公弗能反舍中軍
　以弱公室大蒐以彊私黨凡其所為皆肆志無忌而
　羣臣莫敢斥也一旦圖之其孰從焉公在外野噭然
　而哭誰則非君宜皆攘臂以行誅討而乃緩賊以長
　權惡彼季氏者又何憚而不逐其君耶且意如於公
　之伐也則登臺而請察罪於叔孫之歸也則稽顙而
　求改事於乾侯則賈馬歸衣於適厯則跣行伏對哀
　色巽辭謬為恭順即大國亦将信之公復奮怒誓河
　罔知悔禍是臣愈姦而君愈庸臣愈黠而君愈疎其
　始猶惴焉而懐可去之罪終則汰然而成不可去之
　形矣外交日固誰聽公而除之哉夫公以齊歸之子
　在慼而有嘉容嗣位之初穆叔已知為患而季孫卒
　立之終不免乾侯之敗然則昭公不立魯可無亂乎
　吾謂三世之專四公之弱又未可專責之一人也
　　晉祁氏羊舌氏之亡
(昭二十/八年)晉祁勝與鄔臧通室祁盈将執之訪於司馬叔
㳺叔㳺曰鄭書有之惡直醜正實蕃有徒無道立矣子
懼不免詩曰民之多辟無自立辟姑己若何盈曰祁氏
私有討國何有焉遂執之祁勝賂荀躒荀躒為之言於
晉侯晉侯執祁盈祁盈之臣曰鈞将皆死憖使吾君聞
勝與臧之死也以為快乃殺之夏六月晉殺祁盈及楊
食我食我祁盈之黨也而助亂故殺之遂滅祁氏羊舌
氏初叔向欲娶於申公巫臣氏其母欲娶其黨叔向曰
吾母多而庶鮮吾懲舅氏矣其母曰子靈之妻殺三夫
一君一子而亡一國兩卿矣可無懲乎吾聞之甚美必
有甚惡是鄭穆少妃姚子之子子貉之妹也子貉早死
無後而天鍾美於是将必以是大有敗也昔有仍氏生
女黰黒而甚美光可以鑑名曰𤣥妻樂正后夔取之生
伯封實有豕心貪惏無饜忿纇無期謂之封豕有窮后
羿滅之䕫是以不祀且三代之亡共子之廢皆是物也
女何以為哉夫有尤物足以移人茍非德義則必有禍
叔向懼不敢取平公强使取之生伯石伯石始生子容
之母走謁諸姑曰長叔姒生男姑視之及堂聞其聲而
還曰是豺狼之聲也狼子野心非是莫䘮羊舌氏矣遂
弗視秋晉韓宣子卒魏獻子為政分祁氏之田以為七
縣分羊舌氏之田以為三縣司馬彌牟為鄔大夫賈辛
為祁大夫司馬烏為平陵大夫魏戊為梗陽大夫知徐
吾為塗水大夫韓固為馬首大夫孟丙為盂大夫樂霄
為銅鞮大夫趙朝為平陽大夫僚安為楊氏大夫謂賈
辛司馬烏為有力於王室故舉之謂知徐吾趙朝韓固
魏戊餘子之不失職能守業者也其四人者皆受縣而
後見於魏子以賢舉也魏子謂成鱄吾與戊也縣人其
以我為黨乎對曰何也戊之為人也遠不忘君近不偪
同居利思義在約思純有守心而無淫行雖與之縣不
亦可乎昔武王克商光有天下其兄弟之國者十有五
人姬姓之國者四十人皆舉親也夫舉無他唯善所在
親疏一也詩曰唯此文王帝度其心莫其德音其德克
明克明克類克長克君王此大國克順克比比于文王
其德靡悔既受帝祉施于孫子心能制義曰度德正應
和曰莫照臨四方曰明勤施無私曰類教誨不倦曰長
賞慶刑威曰君慈和徧服曰順擇善而從之曰比經緯
天地曰文九德不愆作事無悔故襲天禄子孫頼之主
之舉也近文德矣所及其遠哉賈辛将適其縣見於魏
子魏子曰辛來昔叔向適鄭鬷蔑惡欲觀叔向從使之
收器者而往立於堂下一言而善叔向将飲酒聞之曰
必鬷明也下執其手以上曰昔賈大夫惡娶妻而美三
年不言不笑御以如臯射雉獲之其妻始笑而言賈大
夫曰才之不可以已我不能射女遂不言不笑夫今子
少不颺子若無言吾㡬失子矣言之不可以已也如是
遂如故知今女有力於王室吾是以舉女行乎敬之哉
毋墮乃力仲尼聞魏子之舉也以為義曰近不失親遠
不失舉可謂義矣又聞其命賈辛也以為忠詩曰永言
配命自求多福忠也魏子之舉也義其命也忠其長有
後於晉國乎冬梗陽人有獄魏戊不能斷以獄上其大
宗賂以女樂魏子将受之魏戊謂閻没女寛曰主以不
賄聞於諸侯若受梗陽人賄莫甚焉吾子必諫皆許諾
退朝待於庭饋入召之比置三歎既食使生魏子曰吾
聞諸伯叔諺曰唯食忘憂吾子置食之間三歎何也同
辭而對曰或賜二小人酒不夕食饋之始至恐其不足
是以歎中置自咎曰豈将軍食之而有不足是以再歎
及饋之畢願以小人之腹為君子之心屬厭而已獻子
辭梗陽人
　祁氏晉獻侯之後羊舌氏晉武公之後皆公族也叔
　向祁奚皆賢大夫惜哉流澤不永旋就夷滅傳曰公
　族公室之枝葉也國之将亡枝葉先落吾於祁羊舌
　氏而識晉祚之不長也有以夫
　
　
　
　
　左傳事緯卷九
欽定四庫全書
　左傳事緯卷十　　　　　靈璧知縣馬驌撰
　　呉闔廬入郢
(昭十/三年)呉滅州來令尹子旗請伐呉王弗許曰吾未撫民
人未事鬼神未修守備未定國家而用民力敗不可悔
州來在呉猶在楚也子姑待之　(十七/年)呉伐楚陽匄為
令尹卜戰不吉司馬子魚曰我得上流何故不吉且楚
故司馬令龜我請改卜令曰魴也以其屬死之楚師繼
之尚大克之吉戰于長岸子魚先死楚師繼之大敗呉
師獲其乘舟餘皇使隨人與後至者守之環而塹之及
泉盈其隧炭陳以待命呉公子光請於其衆曰䘮先王
之乘舟豈惟光之罪衆亦有焉請藉取之以救死衆許
之使長鬛者三人潛伏於舟側曰我呼餘皇則對師夜
從之三呼皆迭對楚人從而殺之楚師亂呉人大敗之
取餘皇以歸　十九年春楚工尹赤遷陰于下陰令尹
子瑕城郟叔孫昭子曰楚不在諸侯矣其僅自完也以
持其世而已楚子之在蔡也郹陽封人之女奔之生大
子建及即位使伍奢為之師費無極為少師無寵焉欲
譖諸王曰建可室矣王為之聘於秦無極與逆勸王取
之正月楚夫人嬴氏至自秦楚子爲舟師以伐濮費無
極言於楚子曰晉之伯也邇於諸夏而楚辟陋故弗能
與争若大城城父而寘大子焉以通北方王收南方是
得天下也王説從之故大子建居于城父令尹子瑕聘
于秦拜夫人也楚人城州來沈尹戌曰楚人必敗昔呉
滅州來子旗請伐之王曰吾未撫吾民今亦如之而城
州來以挑呉能無敗乎侍者曰王施舎不倦息民五年
可謂撫之矣戍曰吾聞撫民者節用於内而樹德於外
民樂其性而無寇讐今宮室無量民人日駭勞罷死轉
忘寝與食非撫之也　(二十/年)費無極言於楚子曰建與
伍奢将以方城之外叛自以為猶宋鄭也齊晉又交輔
之将以害楚其事集矣王信之問伍奢伍奢對曰君一
過多矣何信於讒王執伍奢使城父司馬奮揚殺大子
未至而使遣之三月大子建奔宋王召奮揚奮揚使城
父人執己以至王曰言出於余口入於爾耳誰吿建也
對曰臣吿之君王命臣曰事建如事余臣不佞不能茍
貳奉初以還不忍後命故遣之旣而悔之亦無及已王
曰而敢來何也對曰使而失命召而不來是再奸也逃
無所入王曰歸從政如他日無極曰奢之子材若在呉
必憂楚國盍以免其父召之彼仁必來不然将為患王
使召之曰來吾免而父棠君尚謂其弟員曰爾適呉我
将歸死吾知不逮我能死爾能報聞免父之命不可以
莫之奔也親戚為戮不可以莫之報也奔死免父孝也
度功而行仁也擇任而往知也知死不辟勇也父不可
棄名不可廢爾其勉之相從為愈伍尚歸奢聞員不來
曰楚君大夫其旰食乎楚人皆殺之員如呉言伐楚之
利於州于公子光曰是宗為戮而欲反其讐不可從也
員曰彼将有他志余姑為之求士而鄙以待之乃見鱄
設諸焉而耕於鄙　(二十/三年)呉人伐州來楚薳越帥師及
諸侯之師奔命救州來呉人禦諸鍾離子瑕卒楚師熸
呉公子光曰諸侯從於楚者衆而皆小國也畏楚而不
獲已是以來吾聞之曰作事威克其愛雖小必濟胡沈
之君㓜而狂陳大夫齧壮而頑頓與許蔡疾楚政楚令
尹死其師熸帥賤多寵政令不壹七國同役而不同心
帥賤而不能整無大威命楚可敗也若分師先以犯胡
沈與陳必先奔三國敗諸侯之師乃摇心矣諸侯乖亂
楚必大奔請先者去備薄威後者敦陳整旅呉子從之
戊辰晦戰于雞父呉子以罪人三千先犯胡沈與陳三
國争之呉為三軍以繫於後中軍從王光帥右掩餘帥
左呉之罪人或奔或止三國亂呉師擊之三國敗獲胡
沈之君及陳大夫舎胡沈之囚使奔許與蔡頓曰吾君
死矣師譟而從之三國奔楚師大奔書曰胡子髠沈子
逞滅獲陳夏齧君臣之辭也不言戰楚未陳也楚大子
建之母在郹召呉人而啓之冬十月甲申呉大子諸樊
入郹取楚夫人與其寶器以歸楚司馬薳越追之不及
将死衆曰請遂伐呉以徼之薳越曰再敗君師死且有
罪亡君夫人不可以莫之死也乃縊於薳澨楚囊瓦為
令尹城郢沈尹戌曰子常必亡郢茍不能衞城無益也
古者天子守在四夷天子卑守在諸侯諸侯守在四鄰
諸侯卑守在四竟慎其四竟結其四援民狎其野三務
成功民無内憂而又無外懼國焉用城今呉是懼而城
於郢守己小矣卑之不獲能無亡乎昔梁伯溝其公宫
而民潰民棄其上不亡何待夫正其疆場修其土田險
其走集親其民人明其伍候信其鄰國慎其官守守其
交禮不僣不貪不懦不耆完其守備以待不虞又何畏
矣詩曰無念爾祖聿修厥德無亦監乎若敖蚡冐至于
武文土不過同慎其四竟猶不城郢今土數圻而郢是
城不亦難乎　(二十/四年)楚子為舟師以畧呉疆沈尹戌曰
此行也楚必亡邑不撫民而勞之呉不動而速之呉踵
楚而疆埸無備邑能無亡乎越大夫胥犴勞王於豫章
之汭越公子倉歸王乘舟倉及壽夢帥師從王王及圉
陽而還呉人踵楚而邊人不備遂滅巢及鍾離而還沈
尹戌曰亡郢之始於此在矣王壹動而亡二姓之帥幾
如是而不及郢詩曰誰生厲階至今為梗其王之謂乎
　(二十/五年)楚子使薳射城州屈復茄人焉城丘皇遷訾人
焉使熊相禖郭巢季然郭卷子大叔聞之曰楚王将死
矣使民不安其土民必憂憂将及王弗能久矣　(二十/六年)
九月楚平王卒令尹子常欲立子西曰大子壬弱其母
非適也王子建實聘之子西長而好善立長則順建善
則治王順國治可不務乎子西怒曰是亂國而惡君王
也國有外援不可瀆也王有適嗣不可亂也敗親速讐
亂嗣不祥我受其名賂吾以天下吾滋不從也楚國何
為必殺令尹令尹懼乃立昭王　(二十/七年)呉子欲因楚䘮
而伐之使公子掩餘公子燭庸帥師圍潜使延州來季
子聘于上國遂聘于晉以觀諸侯楚莠尹然工尹麇帥
師救潜左司馬沈尹戌帥都君子與王馬之屬以濟師
與呉師遇于窮令尹子常以舟師及沙汭而還左尹郤
宛工尹壽帥師至于潜呉師不能退呉公子光曰此時
也弗可失也告鱄設諸曰上國有言曰不索何獲我王
嗣也吾欲求之事若克季子雖至不吾廢也鱄設諸曰
王可弑也母老子弱是無若我何光曰我爾身也夏四
月光伏甲於堀室而享王王使甲坐於道及其門門階
户席皆王親也夾之以鈹羞者獻體改服於門外執羞
者坐行而入執鈹者夾承之及體以相授也光偽足疾
入于堀室鱄設諸寘劍於魚中以進抽劍刺王鈹交於
胷遂弑王闔廬以其子為卿季子至曰茍先君無廢祀
民人無廢主社稷有奉國家無傾乃吾君也吾誰敢怨
哀死事生以待天命非我生亂立者從之先人之道也
復命哭墓復位而待呉公子掩餘奔徐公子燭庸奔鍾
吾楚師聞呉亂而還郤宛直而和國人説之鄢将師為
右領與費無極比而惡之令尹子常賄而信讒無極譖
郤宛焉謂子常曰子惡欲飲子酒又謂子惡令尹欲飲
酒於子氏子惡曰我賤人也不足以辱令尹令尹将必
來辱為惠已甚吾無以酬之若何無極曰令尹好甲兵
子出之吾擇焉取五甲五兵曰寘諸門令尹至必觀之
而從以酬之及饗日帷諸門左無極謂令尹曰吾㡬禍
子子惡将為子不利甲在門矣子必無往且此役也呉
可以得志子惡取賂焉而還又誤羣帥使退其師曰乘
亂不祥呉乘我䘮我乘其亂不亦可乎令尹使視郤氏
則有甲焉不往召鄢将師而吿之将師退遂令攻郤氏
且爇之子惡聞之遂自殺也國人弗爇令曰不爇郤氏
與之同罪或取一編菅焉或取一秉秆焉國人投之遂
弗爇也令尹炮之盡滅郤氏之族黨殺陽令終與其弟
完及佗與晉陳及其子弟晉陳之族呼於國曰鄢氏費
氏自以為王專禍楚國弱寡王室䝉王與令尹以自利
也令尹盡信之矣國将如何令尹病之楚郤宛之難國
言未已進胙者莫不謗令尹沈尹戌言於子常曰夫左
尹與中廄尹莫知其罪而子殺之以興謗讟至于今不
己戍也惑之仁者殺人以掩謗猶弗為也今吾子殺人
以興謗而弗圖不亦異乎夫無極楚之讒人也民莫不
知去朝呉出蔡侯朱䘮大子建殺連尹奢屏王之耳目
使不聰明不然平王之温惠共儉有過成荘無不及焉
所以不獲諸侯邇無極也今又殺三不辜以興大謗㡬
及子矣子而不圖将焉用之夫鄢将師矯子之命以滅
三族國之良也而不愆位呉新有君疆場日駭楚國若
有大事子其危哉知者除讒以自安也今子愛讒以自
危也甚矣其惑也子常曰是瓦之罪敢不良圖九月己
未子常殺費無極與鄢将師盡滅其族以説于國謗言
乃止　(三十/年)呉子使徐人執掩餘使鍾吾人執燭庸二
公子奔楚楚子大封而定其徙使監馬尹大心逆呉公
子使居養莠尹然左司馬沈尹戌城之取於城父與胡
田以與之将以害呉也子西諫曰呉光新得國而親其
民視民如子辛苦同之将用之也若好呉邊疆使柔服
焉猶懼其至吾又疆其讐以重怒之無乃不可乎呉周
之胄裔也而棄在海濵不與姬通今而始大比于諸華
光又甚文将自同於先王不知天将以為虐乎使翦䘮
呉國而封大異姓乎其抑亦将卒以祚呉乎其終不遠
矣我盍姑億吾鬼神而寧吾族姓以待其歸将焉用自
播揚焉王弗聽呉子怒冬十二月呉子執鍾吾子遂伐
徐防山以水之己夘滅徐徐子章禹斷其髪攜其夫人
以逆呉子呉子唁而送之使其邇臣從之遂奔楚楚沈
尹戌帥師救徐弗及遂城夷使徐子處之呉子問于伍
員曰初而言伐楚余知其可也而恐其使余往也又惡
人之有余之功也今余将自有之矣伐楚何如對曰楚
執政衆而乖莫適任患若為三師以肄焉一師至彼必
皆出彼出則歸彼歸則出楚必道敝亟肄以罷之多方
以誤之既罷而後以三軍繼之必大克之闔廬從之楚
於是乎始病　(三十/一年)秋呉人侵楚伐夷侵潜六楚沈尹
戌帥師救潜呉師還楚師遷潜於南岡而還呉師圍弦
左司馬戍右司馬稽帥師救弦及豫章呉師還始用子
胥之謀也十二月辛亥朔日有食之是夜也趙簡子夢
童子臝而轉以歌旦占諸史墨曰吾夢如是今而日食
何也對曰六年及此月也呉其入郢乎終亦弗克入郢
必以庚辰日月在辰尾庚午之日日始有謫火勝金故
弗克　(定二/年)桐叛楚呉子使舒鳩氏誘楚人曰以師臨
我我伐桐為我使之無忌秋楚囊瓦伐呉師于豫章呉
人見舟于豫章而潜師于巢冬十月呉軍楚師于豫章
敗之遂圍巢克之獲楚公子繁　(三/年)蔡昭侯為兩佩與
兩裘以如楚獻一佩一裘於昭王昭王服之以享蔡侯
蔡侯亦服其一子常欲之弗與三年止之唐成公如楚
有兩肅爽馬子常欲之弗與亦三年止之唐人或相與
謀請代先從者許之飲先從者酒醉之竊馬而獻之子
常子常歸唐侯自拘於司敗曰君以㺯馬之故隱君身
棄國家羣臣請相夫人以償馬必如之唐侯曰寡人之
過也二三子無辱皆賞之蔡人聞之固請而獻佩于子
常子常朝見蔡侯之徒命有司曰蔡君之久也官不共
也明日禮不畢将死蔡侯歸及漢執玉而沈曰余所有
濟漢而南者有若大川蔡侯如晉以其子元與其大夫
之子為質焉而請伐楚　四年春三月劉文公合諸侯
于召陵謀伐楚也晉荀寅求貨於蔡侯弗得言于范獻
子曰國家方危諸侯方貳将以襲敵不亦難乎水潦方
降疾瘧方起中山不服棄盟取怨無損於楚而失中山
不如辭蔡侯吾自方城以來楚未可以得志祗取勤焉
乃辭蔡侯晉人假羽旄於鄭鄭人與之明日或斾以㑹
晉於是乎失諸侯将㑹衛子行敬子言于靈公曰㑹同
難嘖有煩言莫之治也其使祝佗從公曰善乃使子魚
子魚辭曰臣展四體以率舊職猶懼不給而煩刑書若
又共二徼大罪也且夫祝社稷之常𨽻也社稷不動祝
不出竟官之制也君以軍行祓社釁鼔祝奉以從於是
乎出竟若嘉好之事君行師從卿行旅從臣無事焉公
曰行也及臯鼬将長蔡於衛衛侯使祝佗私於萇𢎞曰
聞諸道路不知信否若聞蔡将先衛信乎萇𢎞曰信蔡
叔康叔之兄也先衛不亦可乎子魚曰以先王觀之則
尚德也昔武王克商成王定之選建明德以藩屏周故
周公相王室以尹天下於周為睦分魯公以大路大旂
夏后氏之璜封父之繁弱殷民六族條氏徐氏蕭氏索
氏長勺氏尾勺氏使帥其宗氏輯其分族将其類醜以
法則周公用即命于周是使之職事于魯以昭周公之
明德分之土田陪敦祝宗卜史備物典䇿官司彛器因
商奄之民命以伯禽而封於少皥之虚分康叔以大路
少帛綪茷􁈎旌大吕殷民七族陶氏施氏繁氏錡氏樊
氏饑氏終葵氏封畛土略自武父以南及圃田之北竟
取於有閻之土以共王職取於相土之東都以㑹王之
東蒐聃季授土陶叔授民命以康誥而封於殷虚皆啓
以商政疆以周索分唐叔以大路宻湏之鼓闕鞏沽洗
懐姓九宗職官五正命以唐誥而封於夏虚啓以夏政
疆以戎索三者皆叔也而有令德故昭之以分物不然
文武成康之伯猶多而不獲是分也唯不尚年也管蔡
啓商惎間王室王於是乎殺管叔而蔡蔡叔以車七乘
徒七十人其子蔡仲改行帥德周公舉之以為己卿士
見諸王而命之以蔡其命書云王曰胡無若爾考之違
王命也若之何其使蔡先衛也武王之母弟八人周公
為大宰康叔為司冦𥅆季為司空五叔無官豈尚年哉
曹文之昭也晉武之穆也曹為伯甸非尚年也今将尚
之是反先王也晉文公為踐土之盟衛成公不在夷叔
其母弟也猶先蔡其載書云王若曰晉重魯申衛武蔡
甲午鄭㨗齊潘宋王臣莒期藏在周府可覆視也吾子
欲復文武之略而不正其德将如之何萇𢎞説吿劉子
與范獻子謀之乃長衛侯於盟反自召陵鄭子大叔未
至而卒晉趙簡子為之臨甚哀曰黃父之㑹夫子語我
九言曰無始亂無怙富無恃寵無違同無敖禮無驕能
無復怒無謀非德無罪非義沈人不㑹于召陵晉人使
蔡伐之夏蔡滅沈秋楚為沈故圍蔡伍員為呉行人以
謀楚楚之殺郤宛也伯氏之族出伯州犂之孫嚭為呉
大宰以謀楚楚自昭王即位無嵗不有呉師蔡侯因之
以其子乾與其大夫之子為質於呉冬蔡侯呉子唐侯
伐楚舎舟于淮汭自豫章與楚夾漢左司馬戌謂子常
曰子㳂漢而與之上下我悉方城外以毁其舟還塞大
隧直轅㝠阨子濟漢而伐之我自後擊之必大敗之既
謀而行武城黒謂子常曰呉用木也我用革也不可久
也不如速戰史皇謂子常楚人惡子而好司馬若司馬
毁呉舟于淮塞城口而入是獨克呉也子必速戰不然
不免乃濟漢而陳自小别至于大别三戰子常知不可
欲奔史皇曰安求其事難而逃之将何所入子必死之
初罪必盡説十一月庚午二師陳于柏舉闔廬之弟夫
槩王晨請於闔廬曰楚瓦不仁其臣莫有死志先伐之
其卒必奔而後大師繼之必克弗許夫槩王曰所謂臣
義而行不待命者其此之謂也今日我死楚可入也以
其屬五千先擊子常之卒子常之卒奔楚師亂呉師大
敗之子常奔鄭史皇以其乘廣死呉從楚師及清發将
擊之夫槩王曰困獸猶鬭況人乎若知不免而致死必
敗我若使先濟者知免後者慕之蔑有鬭心矣半濟而
後可擊也從之又敗之楚人為食呉人及之奔食而從
之敗諸雍澨五戰及郢己夘楚子取其妹季芈畀我以
出渉睢鍼尹固與王同舟王使執燧象以奔呉師庚辰
呉入郢以班處宫子山處令尹之宫夫槩王欲攻之懼
而去之夫槩王入之左司馬戌及息而還敗呉師于雍
澨傷初司馬臣闔廬故恥為禽焉謂其臣曰誰能免吾
首呉句卑曰臣賤可乎司馬曰我實失子可哉三戰皆
傷曰吾不可用也已句卑布裳剄而裹之藏其身而以
其首免楚子渉睢濟江入于雲中王寝盗攻之以戈擊
王王孫由于以背受之中肩王奔鄖鍾建負季芈以從
由于徐蘇而從鄖公辛之弟懷将弑王曰平王殺吾父
我殺其子不亦可乎辛曰君討臣誰敢讐之君命天也
若死天命将誰讐詩曰柔亦不茹剛亦不吐不侮矜寡
不畏彊禦惟仁者能之違彊陵弱非勇也乘人之約非
仁也滅宗廢祀非孝也動無令名非知也必犯是余将
殺女鬭辛與其弟巢以王奔隨呉人從之謂隨人曰周
之子孫在漢川者楚實盡之天誘其衷致罰於楚而君
又竄之周室何罪君若顧報周室施及寡人以奨夭衷
君之惠也漢陽之田君實有之楚子在公宫之北呉人
在其南子期似王逃王而已為王曰以我與之王必免
隨人卜與之不吉乃辭呉曰以隨之辟小而宻邇於楚
楚實存之世有盟誓至于今未改若難而棄之何以事
君執事之患不惟一人若鳩楚竟敢不聽命呉人乃退
鑪金初宦於子期氏實與隨人要言王使見辭曰不敢
以約為利王割子期之心以與隨人盟初伍員與申包
胥友其亡也謂申包胥曰我必復楚國申包胥曰勉之
子能復之我必能興之及昭王在隨申包胥如秦乞師
曰呉為封豕長蛇以荐食上國虐始於楚寡君失守社
稷越在草莽使下臣告急曰夷德無厭若鄰於君疆場
之患也逮呉之未定君其取分焉若楚之遂亡君之土
也若以君靈撫之世以事君秦伯使辭焉曰寡人聞命
矣子姑就館将圖而告對曰寡君越在草莽未獲所伏
下臣何敢即安立依於庭墻而哭日夜不絶聲勺飲不
入口七日秦哀公為之賦無衣九頓首而坐秦師乃出
　(五/年)夏歸粟于蔡以周亟矜無資申包胥以秦師至秦
子蒲子虎帥車五百乘以救楚子蒲曰吾未知呉道使
楚人先與呉人戰而自稷㑹之大敗夫槩王于沂呉人
獲薳射于柏舉其子帥奔徙以從子西敗呉師于軍祥
秋七月子期子蒲滅唐九月夫槩王歸自立也以與王
戰而敗奔楚為堂谿氏呉師敗楚師于雍澨秦師又敗
呉師呉師居麇子期将焚之子西曰父兄親暴骨焉不
能收又焚之不可子期曰國亡矣死者若有知也可以
歆舊祀豈憚焚之焚之而又戰呉師敗又戰于公壻之
谿呉師大敗呉子乃歸囚闉輿罷闉輿罷請先遂逃歸
葉公諸梁之弟后臧從其母於呉不待而歸葉公終不
正視楚子入于郢初鬭辛聞呉人之争宫也曰吾聞之
不讓則不和不和不可以遠征呉争於楚必有亂有亂
則必歸焉能定楚王之奔隨也将渉于成臼藍尹亹渉
其帑不與王舟及寧王欲殺之子西曰子常惟思舊怨
以敗君何效焉王曰善使復其所吾以志前惡王賞鬭
辛王孫由于王孫圉鍾建鬭巢申包胥王孫賈宋木鬭
懷子西曰請舍懷也王曰大德滅小怨道也申包胥曰
吾為君也非為身也君既定矣又何求且吾尤子旗其
又為諸遂逃賞王将嫁季芈季芈辭曰所以為女子遠
丈夫也鍾建負我矣以妻鍾建以為樂尹王之在隨也
子西為王輿服以保路國于脾洩聞王所在而後從王
王使由于城麇復命子西問高厚焉弗知子西曰不能
如辭城不知高厚大小何知對曰固辭不能子使余也
人各有能有不能王遇盜於雲中余受其戈其所猶在
袒而示之背曰此余所能也脾洩之事余亦弗能也
(六/年)四月己丑呉大子終纍敗楚舟師獲潘子臣小惟子
及大夫七人楚國大惕懼亡子期又以陵師敗于繁揚
令尹子西喜曰乃今可為矣於是乎遷郢於鄀而改紀
其政以定楚國　(十四/年)頓子牂欲事晉背楚而絶陳好
二月楚滅頓　(十五/年)呉之入楚也胡子盡俘楚邑之近
胡者楚既定胡子豹又不事楚曰存亡有命事楚何為
多取費焉二月楚滅胡　(哀/公)元年春楚子圍蔡報柏舉
也里而栽廣丈高倍夫屯晝夜九日如子西之素蔡人
男女以辨使疆于江汝之間而還蔡於是乎請遷于呉
　(二/年)呉洩庸如蔡納聘而稍納師師畢入衆知之蔡侯
告大夫殺公子駟以説哭而遷墓冬蔡遷于州來　四
年春蔡昭侯将如呉諸大夫恐其又遷也承公孫翩逐
而射之入於家人而卒以兩矢門之衆莫敢進文之鍇
後至曰如墻而進多而殺二人鍇執弓而先翩射之中
肘鍇遂殺之故逐公孫辰而殺公孫姓公孫旴夏楚人
既克夷虎乃謀北方左司馬眅申公壽餘葉公諸梁致
蔡於負函致方城之外於繒關曰呉将泝江入郢将奔
命焉為一昔之期襲梁及霍單浮餘圍蠻氏蠻氏潰蠻
子赤奔晉陰地司馬起豐析與狄戎以臨上雒左師軍
于莵和右師軍于倉野使謂陰地之命大夫士蔑曰晉
楚有盟好惡同之若将不廢寡君之願也不然将通於
少習以聽命士蔑請諸趙孟趙孟曰晉國未寧安能惡
於楚必速與之士蔑乃致九州之戎将裂田以與蠻子
而城之且将為之卜蠻子聽卜遂執之與其五大夫以
畀楚師于三户司馬致邑立宗焉以誘其遺民而盡俘
以歸
　呉楚之爭久矣壽夢之世呉能自彊既而巢隕諸樊
　閽戕戴呉楚康之際呉其衰乎夷昧立而楚靈方驕
　入我朱方執齊慶封三年之内三㝷師焉楚暴呉弱
　宜若不敵乃平王初立呉即乘隙而滅州來呉固非
　甘心下楚者也王僚之立長岸一戰而師壓楚境雞
　父再役而七國䘮敗楚常詘而呉常伸豈王僚之能
　度越前人哉史記稱平王初立施惠百姓存恤國中
　傳亦稱簡兵息民五年後戰平懦王也志存靖國然
　而疆場屢警烽燧時聞即欲息民何自而息耶城郟
　城城父城州來城郢城州屈城丘皇凡以保兹疆域
　者綢繆恐後雖然亂生于外者可禦亂生于内者難
　圖平王宻邇讒間䘮厥大子竝誅伍奢而考厥所由
　則無異衛風之刺新臺賦乘舟也敗性滅倫視靈王
　而加穢焉幸而令終保無患乎昭王初立呉僚被弑
　楚人欲因呉亂而取之不知闔廬之𤼵憤為雄遠逾
　前代而楚昭信讒寵佞猶然平王之子也呉人一舉
　而滅徐再舉而伐越既而楚瓦貪賄晉不能伐闔廬
　内因胥嚭之怨外因唐蔡之讐用孫武白喜之師長
　驅入郢君舎君寝臣居臣室壊宗廟徙陳器伍員掘
　平王之墓鞭屍三百左足踐腹右手抉目而誚之猶
　曰報其子不及其身莫釋予怨也此一役也因蔡之
　請託義興師五戰皆勝昭王出走較之召陵之盟城
　濮之戰功尤加烈即未常獻㨗成周而攘夷之效高
　於桓文矣柏舉書子嘉其救患入郢書呉貶其從狄
　然而分災恤難中國事也晉定公不能救蔡而授權
　于呉聖人惜焉故郢不書滅所以存楚闔廬削子所
　以抑呉春秋之法似不止于狄呉也昭王藉秦反國
　休養數年滅頓滅胡非不耀武而終不敢以一矢加
　呉慰先君于地下呉之彊從可知矣且晉自㑹向以
　來不復通呉而季札之聘反日接於上國國有賢者
　禮治無闕是以簒弑雖作勾呉卒彊端有以哉
　　鄭獻滅許
(成三/年)許恃楚而不事鄭鄭子良伐許　(四/年)冬十一月鄭
公孫申帥師疆許田許人敗諸展陂鄭伯伐許取鉏任
泠敦之田晉欒書将中軍荀首佐之士爕佐上軍以救
許伐鄭取汜祭楚子反救鄭鄭伯與許男訟焉皇戌攝
鄭伯之辭子反不能决也曰君若辱在寡君寡君與其
二三臣共聽兩君之所欲成其可知也不然側不足以
知二國之成　(五/年)許靈公愬鄭伯于楚六月鄭悼公如
楚訟不勝楚人執皇戌及子國故鄭伯歸使公子偃請
成于晉秋八月鄭伯及晉趙同盟于埀棘　六年春鄭
伯如晉拜成子㳺相授玉于東楹之東士負伯曰鄭伯
其死乎自棄也已視流而行速不安其位宜不能久六
月鄭悼公卒　(八/年)是行也鄭伯将㑹晉師門于許東門
大獲焉　(十四/年)八月鄭子罕伐許敗焉戊戌鄭伯復伐
許庚子入其郛許人平以叔申之封　(十五/年)許靈公畏
偪于鄭請遷於楚辛丑楚公子申遷許于葉　(襄十/六年)許
男請遷于晉諸侯遂遷許許大夫不可晉人歸諸侯鄭
子蟜聞将伐許遂相鄭伯以從諸侯之師穆叔從公齊
子帥師㑹晉荀偃書曰㑹鄭伯為夷故也夏六月次于
棫林庚寅伐許次于函氏晉荀偃欒黶帥師伐楚以報
宋揚梁之役楚公子格帥師及晉師戰于湛阪楚師敗
績晉師遂侵方城之外復伐許而還　(二十/六年)許靈公如
楚請伐鄭曰師不興孤不歸矣八月卒于楚楚子曰不
伐鄭何以求諸侯冬十月楚子伐鄭鄭人将禦之子産
曰晉楚将平諸侯将和楚王是故昧于一來不如使逞
而歸乃易成也夫小人之性釁於勇嗇於禍以足其性
而求名焉者非國家之利也若何從之子展説不禦冦
十二月乙酉入南里墮其城渉於樂氏門于師之梁縣
門發獲九人焉渉於汜而歸而後𦵏許靈公　(昭九/年)二
月庚申楚公子棄疾遷許于夷實城父取州來淮北之
田以益之伍舉授許男田然丹遷城父人於陳以夷濮
西田益之遷方城外人於許　(十八/年)楚左尹王子勝言
於楚子曰許於鄭仇敵也而居楚地以不禮於鄭晉鄭
方睦鄭若伐許而晉助之楚䘮地矣君盍遷許許不專
於楚鄭方有令政許曰余舊國也鄭曰余俘邑也葉在
楚國方城外之蔽也土不可易國不可小許不可俘讐
不可啟君其圖之楚子説冬楚子使王子勝遷許於析
實白羽　(十九/年)夏許悼公瘧五月戊辰飲大子止之藥
卒大子奔晉書曰弑其君君子曰盡心力以事君舎藥
物可也　(定/公)六年春鄭滅許因楚敗也
　許靈公在位十受鄭兵成之三年鄭襄公一嵗而兩
　伐之四年鄭悼公使疆其田既又親伐之八年鄭成
　公門于其門九年復圍之十四年又兩伐之入其郛
　襄之十六年鄭簡公從諸侯兩伐之許靈往愬遂卒
　于楚夫訟不獲勝遷不獲避積憤請師身死不恤何
　其讐鄭之決也昔也穆公從齊卒于陘師今也靈公
　赴楚卒于鄰國同一客死而昔為死義今為死忿謀
　之不臧遠愧乃祖矣且許自齊桓既沒反覆無信往
　往恃楚至靈公而當楚共康之世楚亦未嘗專庇許
　也是以疆場之上無嵗不有鄭師楚皆不問靈公之
　卒僅一出師姑以慰死者而已既而許悼即位凡楚
　盟㑹無役不從許雖親楚楚何嘗為許報哉靈公遷
　於葉悼公遷於夷又遷於白羽許男斯遷於容城國
　凡四遷皆出楚命翦荆築室嵗無寧居蕩析播越國
　本銷亡游速乘之而虜其主滅許者鄭亡許者又焉
　知非楚也且鄭固諸夏之罪人也居晉楚之交介在
　彊敵茍安已幸而廹虐許國務求逞志召陵之㑹許
　斯幸能進而與晉同好鄭獻公乃因晉弱而俘囚之
　誠何心乎許既将亡又遭家難太子止痛己之不嘗
　藥以位與虺哭泣歠飦粥嗌不容粒未逾年而卒賢
　太子死而國奚望哉春秋惡鄭人滅許之暴益傷許
　之託楚之愚地歸於楚而俘歸於鄭嗚呼大嶽之𦙍
　絶矣
　　陪臣之叛
　　　南蒯
(昭十/二年)季平子立而不禮於南蒯南蒯謂子仲吾出季氏
而歸其室於公子更其位我以費為公臣子仲許之南
蒯語叔仲穆子且吿之故季悼子之卒也叔孫昭子以
再命為卿及平子伐莒克之更受三命叔仲子欲構二
家謂平子曰三命踰父兄非禮也平子曰然故使昭子
昭子曰叔孫氏有家禍殺適立庶故婼也及此若因禍
以斃之則聞命矣若不廢君命則固有著矣昭子朝而
命吏曰婼将與季氏訟書辭無頗季孫懼而歸罪於叔
仲子故叔仲小南蒯公子憖謀季氏憖吿公而遂從公
如晉南蒯懼不克以費叛如齊子仲還及衛聞亂逃介
而先及郊聞費叛遂奔齊南蒯之将叛也其鄉人或知
之過之而歎且言曰恤恤乎湫乎攸乎深思而淺謀邇
身而遠志家臣而君圖有人矣哉南蒯枚筮之遇坤☷
䷁之比䷇曰黃裳元吉以為大吉也示子服惠伯曰
即欲有事何如惠伯曰吾嘗學此矣忠信之事則可不
然必敗外彊内温忠也和以率負信也故曰黃裳元吉
黃中之色也裳下之飾也元善之長也中不忠不得其
色下不共不得其飾事不善不得其極外内倡和為忠
率事以信為共供養三德為善非此三者弗當且夫易
不可以占險将何事也且可飾乎中美能黃上美為元
下美則裳參成可筮猶有闕也筮雖吉未也将適費飲
鄉人酒鄉人或歌之曰我有圃生之把乎從我者子乎
去我者鄙乎倍其鄰者恥乎已乎已乎非吾黨之士乎
平子欲使昭子逐叔仲小小聞之不敢朝昭子命吏謂
小待政於朝曰吾不為怨府　十三年春叔弓圍費弗
克敗焉平子怒令見費人執之以為囚俘冶區夫曰非
也若見費人寒者衣之饑者食之為之令主而共其乏
困費來如歸南氏亡矣民将叛之誰與居邑若憚之以
威懼之以怒民疾而叛為之聚也若諸侯皆然費人無
歸不親南氏将焉入矣平子從之費人叛南氏　(十四/年)
南蒯之将叛也盟費人司徒老祁慮癸偽廢疾使請於
南蒯曰臣願受盟而疾興若以君靈不死請待間而盟
許之二子因民之欲叛也請朝衆而盟遂刼南蒯曰羣
臣不忘其君畏子以及今三年聽命矣子若弗圖費人
不忍其君将不能畏子矣子何所不逞欲請送子請期
五日遂奔齊侍飲酒於景公公曰叛夫對曰臣欲張公
室也子韓晳曰家臣而欲張公室罪莫大焉司馬老祁
慮癸來歸費齊侯使鮑文子致之
　　　陽虎
(定五/年)六月季平子行東野還未至丙申卒于房陽虎将
以璵璠斂仲梁懐弗與曰改歩改玉陽虎欲逐之告公
山不狃不狃曰彼為君也子何怨焉既𦵏桓子行東野
及費子洩為費宰逆勞於郊桓子敬之勞仲梁懐仲梁
懐弗敬子洩怒謂陽虎子行之乎乙亥陽虎囚季桓子
及公父文伯而逐仲梁懐冬十月丁亥殺公何藐己丑
盟桓子于稷門之内庚寅大詛逐公父歜及秦遄皆奔
齊　(六/年)二月公侵鄭取匡為晉討鄭之伐胥靡也往不
假道於衛及還陽虎使季孟自南門入出自東門舎於
豚澤衛侯怒使彌子瑕追之公叔文子老矣輦而如公
曰尤人而效之非禮也昭公之難君将以文之舒鼎成
之昭兆定之鞶鑑茍可以納之擇用一焉公子與二三
臣之子諸侯茍憂之将以為之質此羣臣之所聞也今
将以小忿蒙舊德無乃不可乎太姒之子惟周公康叔
為相睦也而效小人以棄之不亦誣乎天将多陽虎之
罪以斃之君姑待之若何乃止夏季桓子如晉獻鄭俘
也陽虎强使孟㦤子往報夫人之幣晉人兼享之孟孫
立于房外謂范獻子曰陽虎若不能居魯而息肩于晉
所不以為中軍司馬者有如先君獻子曰寡君有官将
使其人鞅何知焉獻子謂簡子曰魯人患陽虎矣孟孫
知其釁以為必適晉故强為之請以取入焉陽虎又盟
公及三桓於周社盟國人於亳社詛于五父之衢　(七/年)
齊人歸鄆陽關陽虎居之以為政　(八/年)季寤公鉏極公
山不狃皆不得志於季氏叔孫輒無寵於叔孫氏叔仲
志不得志於魯故五人因陽虎陽虎欲去三桓以季寤
更季氏以叔孫輒更叔孫氏已更孟氏冬十月順祀先
公而祈焉辛夘禘于僖公壬辰将享季氏于蒲圃而殺
之戒都車曰癸巳至成宰公斂處父告孟孫曰季氏戒
都車何故孟孫曰吾弗聞處父曰然則亂也必及於子
先備諸與孟孫以壬辰為期陽虎前驅林楚御桓子虞
人以鈹盾夾之陽越殿将如蒲圃桓子咋謂林楚曰而
先皆季氏之良也爾以是繼之對曰臣聞命後陽虎為
政魯國服焉違之徵死死無益於主桓子曰何後之有
而能以我適孟氏乎對曰不敢愛死懼不免主桓子曰
往也孟氏選圉人之壮者三百人以為公期築室於門
外林楚怒馬及衢而騁陽越射之不中築者闔門有自
門間射陽越殺之陽虎刼公與武叔以伐孟氏公斂處
父帥成人自上東門入與陽氏戰于南門之内弗勝又
戰于棘下陽氏敗陽虎説甲如公宫取寳玉大弓以出
舍于五父之衢寝而為食其徒曰追其将至虎曰魯人
聞余出喜于徵死何暇追余從者曰嘻速駕公斂陽在
公斂陽請追之孟孫弗許陽欲殺桓子孟孫懼而歸之
子言辨舍爵於季氏之廟而出陽虎入于讙陽關以叛
　(九/年)夏陽虎歸寳玉大弓書曰得器用也凡獲器用曰
得得用焉曰獲六月伐陽關陽虎使焚萊門師驚犯之
而出奔齊請師以伐魯曰三加必取之齊侯将許之鮑
文子諌曰臣嘗為𨽻於施氏矣魯未可取也上下猶和
衆庶猶睦能事大國而無天菑若之何取之陽虎欲勤
齊師也齊師罷大臣必多死亡已於是乎奮其詐謀夫
陽虎有寵於季氏而将殺季孫以不利魯國而求容焉
親富不親仁君焉用之君富於季氏而大於魯國兹陽
虎所欲傾覆也魯免其疾而君又收之無乃害乎齊侯
執陽虎将東之陽虎願東乃囚諸西鄙盡借邑人之車
鍥其軸麻約而歸之載葱靈寝於其中而逃追而得之
囚於齊又以葱靈逃奔宋遂奔晉適趙氏仲尼曰趙氏
其世有亂乎
　　　侯犯
(定十/年)初叔孫成子欲立武叔公若藐固諌曰不可成子
立之而卒公南使賊射之不能殺公南為馬正使公若
為郈宰武叔既定使郈馬正侯犯殺公若弗能其圉人
曰吾以劒過朝公若必曰誰之劒也吾稱子以吿必觀
之吾偽固而授之末則可殺也使如之公若曰爾欲呉
王我乎遂殺公若侯犯以郈叛武叔㦤子圍郈弗克秋
二子及齊師復圍郈弗克叔孫謂郈工師駟赤曰郈非
惟叔孫氏之憂社稷之患也将若之何對曰臣之業在
揚水卒章之四言矣叔孫稽首駟赤謂侯犯曰居齊魯
之際而無事必不可矣子盍求事於齊以臨民不然将
叛侯犯從之齊使至駟赤與郈人為之宣言於郈中曰
侯犯将以郈易于齊齊人将遷郈民衆兇懼駟赤謂侯
犯曰衆言異矣子不如易于齊與其死也猶是郈也而
得紓焉何必此齊人欲以此偪魯必倍與子地且盍多
舍甲于子之門以備不虞侯犯曰諾乃多舍甲焉侯犯
請易于齊齊有司觀郈将至駟赤使周走呼曰齊師至
矣郈人大駭介侯犯之門甲以圍侯犯駟赤将射之侯
犯止之曰謀免我侯犯請行許之駟赤先如宿侯犯殿
每出一門郈人閉之及郭門止之曰子以叔孫氏之甲
出有司若誅之羣臣懼死駟赤曰叔孫氏之甲有物吾
未敢以出犯謂駟赤曰子止而與之數駟赤止而納魯
人侯犯奔齊齊人乃致郈武叔聘于齊齊侯享之曰子
叔孫若使郈在君之他竟寡人何知焉屬與敝邑際故
敢助君憂之對曰非寡君之望也所以事君封疆社稷
是以敢以家𨽻勤君之執事夫不令之臣天下之所惡
也君豈以為寡君賜
　　　公孫宿
(定十/二年)仲由為季氏宰将墮三都於是叔孫氏墮郈季氏
将墮費公山不狃叔孫輒帥費人以襲魯公與三子入
於季氏之宫登武子之臺費人攻之弗克入及公側仲
尼命申句須樂頎下伐之費人北國人追之敗諸姑蔑
二子奔齊遂墮費将墮成公斂處父謂孟孫墮成齊人
必至于北門且成孟氏之保障也無成是無孟氏也子
偽不知我将不墮冬十二月公圍成弗克　(哀十/四年)初孟
孺子洩将圉馬于成成宰公孫宿不受曰孟孫為成之
病不圉馬焉孺子怒襲成從者不得入乃反成有司使
孺子鞭之秋八月辛丑孟㦤子卒成人奔䘮弗内袒免
哭于衢聽共弗許懼不歸　十五年春成叛于齊武伯
伐成不克遂城輸子服景伯如齊子贛為介見公孫成
曰人皆臣人而有背人之心況齊人雖為子役其有不
貳乎子周公之孫也多饗大利猶思不義利不可得而
䘮宗國将焉用之成曰善哉吾不早聞命陳成子館客
曰寡君使恒告曰寡人願事君如事衞君景伯揖子贛
而進之對曰寡君之願也昔晉人伐衞齊為衞故伐晉
冠氏䘮車五百因與衞地自濟以西禚媚杏以南書社
五百呉人加敝邑以亂齊因其病取讙與闡寡君是以
寒心若得視衞君之事君也則固所願也成子病之乃
歸成公孫宿以其甲兵入于嬴
　經曰公子憖出奔齊叔弓帥師圍費記南蒯之叛也
　曰盗竊寳玉大弓得寳玉大弓記陽虎之叛也曰叔
　孫州仇仲孫何忌帥師圍郈記侯犯之叛也左氏之
　補經曰成叛記公孫宿之叛也夫蒯虎叛季氏犯叛
　叔氏宿叛孟氏大夫僭也而陪臣叛之宜若為義然
　傳不云乎家臣欲張公室罪莫大焉此南蒯諸人之
　名春秋所由削之也夫季氏專政僭竊公家至于平
　子越禮尤甚子仲謀去之而未克南氏先叛無論家
　臣君圖湫攸先兆而謀之不終披邑資敵是豈春秋
　之義乎南蒯出奔季氏益用尾大孟仲從而助之昭
　公謀去未成而越在外野季氏既逐其君又廢其後
　俾先君不能正終嗣君弗克正始禮樂征伐自大夫
　出僭度已甚死而無討春秋痛之陽虎執國命季孫
　被執虎又辱之於晉䧟之於齊且盟且詛旦暮得而
　甘心焉是時齊景叛晉伐我搆難未平而虎且專政
　自恣從祀先公作難蒲圃琴如甲起説然不懼叛白
　之璋繡質之弓青純之龜任其攘竊而魯之亂極矣
　孔子相魯以為欲靖内亂必先平齊夾谷一㑹而鄆
　讙龜陰之田來歸聖人之所以折衝於樽俎也侯犯
　宰郈公山不狃宰費皆倚城自固不可不討無何而
　侯犯先叛師兩圍之犯雖平而不狃在憂未歇也仲
　尼曰三家之抗魯也以三都之故陪臣之抗三家也
　亦以三都之故大都耦國不如墮之墮郈克費周公
　可復奈何女樂入孔子行而成不果墮矣夫孔子生
　魯五十餘年魯之君臣咸知其聖然前此不用而必
　待定之十年始用之者非季孫之真能用孔子也始
　廹于陽虎之徒故急召以救亂亂已靖矣冀或附已
　而孔子乃使之墮私邑出藏甲三家能不畏乎公斂
　陽曰成孟氏之保障也無成是無孟氏也季氏必曰
　無費是無季氏也叔孫氏必曰無郈是無叔孫氏也
　魯既不能一日用孔子孔子豈能一日留哉孔子去
　矣公誰與謀自是公室益卑三桓益侈公孫宿據成
　以叛亦莫能病孟氏也況叔季之專又甚於孟氏者
　乎昭公有孔子而不能用定公用孔子而不能終陪
　臣交叛不能病三家而反以病魯削弱之患雖聖人
　亦末如之何也
　　諸侯叛晉
(定六/年)秋八月宋樂祁言於景公曰諸侯唯我事晉今使
不往晉其憾矣樂祁告其宰陳寅陳寅曰必使子往他
日公謂樂祁曰唯寡人説子之言子必往陳寅曰子立
後而行吾室亦不亡唯君亦以我為知難而行也見溷
而行趙簡子逆而飲之酒於緜上獻楊楯六十於簡子
陳寅曰昔吾主范氏今子主趙氏又有納焉以楊楯賈
禍弗可為也已然子死晉國子孫必得志於宋范獻子
言於晉侯曰以君命越疆而使未致使而私飲酒不敬
二君不可不討也乃執樂祁　(七/年)秋齊侯鄭伯盟于鹹
徵㑹于衞衞侯欲叛晉諸大夫不可使北宫結如齊而
私於齊侯曰執結以侵我齊侯從之乃盟于𤨏齊國夏
伐我陽虎御季桓子公斂處父御孟㦤子将宵軍齊師
齊師聞之墮伏而待之處父曰虎不圖禍而必死苫夷
曰虎䧟二子於難不待有司余必殺女虎懼乃還不敗
　八年春王正月公侵齊門于陽州士皆坐列曰顔高
之弓六鈞皆取而傳觀之陽州人出顔高奪人弱弓籍
丘子鉏擊之與一人俱斃偃且射子鉏中頰殪顔息射
人中眉退曰我無勇吾志其目也師退冉猛偽傷足而
先其兄㑹乃呼曰猛也殿趙鞅言於晉侯曰諸侯唯宋
事晉好逆其使猶懼不至今又執之是絶諸侯也将歸
樂祁士鞅曰三年止之無故而歸之宋必叛晉獻子私
謂子梁曰寡君懼不得事宋君是以止子子姑使溷代
子子梁以吿陳寅陳寅曰宋将叛晉是棄溷也不如待
之樂祁歸卒于大行士鞅曰宋必叛不如止其尸以求
成焉乃止諸州公侵齊攻廪丘之郛主人焚衝或濡馬
褐以救之遂毁之主人出師奔陽虎偽不見冉猛者曰
猛在此必敗猛逐之顧而無繼偽顛虎曰盡客氣也苫
越生子将待事而名之陽州之役獲焉名之曰陽州夏
齊國夏髙張伐我西鄙晉士鞅趙鞅荀寅救我公㑹晉
師于瓦范獻子執羔趙簡子中行文子皆執雁魯於是
始尚羔晉師将盟衛侯于鄟澤趙簡子曰羣臣誰敢盟
衛君者渉佗成何曰我能盟之衛人請執牛耳成何曰
衛吾温原也焉得視諸侯将㰱渉佗捘衛侯之手及捥
衛侯怒王孫賈趨進曰盟以信禮也有如衛君其敢不
唯禮是事而受此盟也衛侯欲叛晉而患諸大夫王孫
賈使次于郊大夫問故公以晉詬語之且曰寡人辱社
稷其改卜嗣寡人從焉大夫曰是衛之禍豈君之過也
公曰又有患焉謂寡人必以而子與大夫之子為質大
夫曰茍有益也公子則往羣臣之子敢不負羈絏以從
将行王孫賈曰茍衛國有難工商未嘗不為患使皆行
而後可公以吿大夫乃皆将行之行有日公朝國人使
賈問焉曰若衛叛晉晉五伐我病何如矣皆曰五伐我
猶可以能戰賈曰然則如叛之病而後質焉何遲之有
乃叛晉晉人請改盟弗許秋晉士鞅㑹成桓公侵鄭圍
蟲牢報伊闕也遂侵衛九月師侵衛晉故也　九年春
宋公使樂大心盟于晉且逆樂祁之尸辭偽有疾乃使
向巢如晉盟且逆子梁之尸子明謂桐門右師出曰吾
猶衰絰而子擊鐘何也右師曰䘮不在此故也既而告
人曰已衰絰而生子余何故舎鐘子明聞之怒言於公
曰右師将不利戴氏不肯適晉将作亂也不然無疾乃
逐桐門右師秋齊侯伐晉夷儀敝無存之父将室之辭
以與其弟曰此役也不死反必娶于高國先登求自門
出死於霤下東郭書讓登犂彌從之曰子讓而左我讓
而右使登者絶而後下書左彌先下書與王猛息猛曰
我先登書斂甲曰曩者之難今又難焉猛笑曰吾從子
如驂之靳晉車千乘在中牟衛侯将如五氏卜過之龜
焦衛侯曰可也衛車當其半寡人當其半敵矣乃過中
牟中牟人欲伐之衛禇師圃亡在中牟曰衛雖小其君
在焉未可勝也齊師克城而驕其帥又賤遇必敗之不
如從齊乃伐齊師敗之齊侯致禚媚杏於衛齊侯賞犂
彌犂彌辭曰有先登者臣從之晳幘而衣貍製公使視
東郭書曰乃夫子也吾貺子公賞東郭書辭曰彼賔旅
也乃賞犂彌齊師之在夷儀也齊侯謂夷儀人曰得敝
無存者以五家免乃得其尸公三襚之與之犀軒與直
蓋而先歸之坐引者以師哭之親推之三　十年春及
齊平晉趙鞅圍衛報夷儀也初衛侯伐邯鄲午於寒氏
城其西北而守之宵熸及晉圍衛午以徒七十人門于
衛西門殺人於門中曰請報寒氏之役渉佗曰夫子則
勇矣然我往必不敢啟門亦以徒七十人旦門焉歩左
右皆至而立如植日中不啟門乃退反役晉人討衛之
叛故曰由渉佗成何於是執渉佗以求成於衛衛人不
許晉人遂殺渉佗成何奔燕君子曰此之謂棄禮必不
均詩曰人而無禮胡不遄死渉佗亦遄矣哉　(十一/年)冬
及鄭平始叛晉也　十二年夏衛公孟彄伐曹克郊還
􁇨羅殿未出不退於列其御曰殿而在列其為無勇乎
羅曰與其素厲寧為無勇　十三年春齊侯衛侯次于
埀葭實郹氏使師伐晉将濟河諸大夫皆曰不可邴意
兹曰可鋭師伐河内傳必數日而後及絳絳不三月不
能出河則我既濟水矣乃伐河内齊侯皆斂諸大夫之
軒唯邴意兹乘軒齊侯欲與衛侯乘與之宴而駕乘廣
載甲焉使告曰晉師至矣齊侯曰比君之駕也寡人請
攝乃介而與之乘驅之或告曰無晉師乃止　(十五/年)鄭
罕達敗宋師于老丘齊侯衛侯次于蘧挐謀救宋也
(哀/公)七年春宋師侵鄭鄭叛故也晉師侵衛衛不服也
(九/年)鄭武子䞉之嬖許瑕求邑無以與之請外取許之故
圍宋雍丘宋皇瑗圍鄭師每日遷舎壘合鄭師哭子姚
救之大敗二月甲戌宋取鄭師于雍丘使有能者無死
以郟張與鄭羅歸宋公伐鄭晉趙鞅卜救鄭遇水適火
占諸史趙史墨史龜史龜曰是謂沈陽可以興兵利以
伐姜不利子商伐齊則可敵宋不吉史墨曰盈水名也
子水位也名位敵不可干也炎帝為火師姜姓其後也
水勝火伐姜則可史趙曰是謂如川之滿不可㳺也鄭
方有罪不可救也救鄭則不吉不知其他陽虎以周易
筮之遇秦䷊之需䷄曰宋方吉不可與也㣲子啟
帝乙之元子也宋鄭甥舅也祉禄也若帝乙之元子歸
妹而有吉禄我安得吉焉乃止　(十/年)夏趙鞅帥師伐齊
大夫請卜之趙孟曰吾卜於此起兵事不再令卜不襲
吉行也於是乎取犂及轅毁髙唐之郭侵及頼而還
　胡康侯傷晉霸之衰也以為示威平丘而齊叛辭請
　召陵而蔡叛盟于沙鹹而鄭叛次于五氏而衛叛涖
　于鄭㑹于夾谷㰱于黃而魯叛如是則諸侯皆叛晉
　勢孤矣考厥所由豈無故而然哉善乎廬陵李氏之
　論之也曰讀隱桓之春秋而知王澤之竭也讀昭定
　之春秋而知伯烈之壊也晉伯復盛於悼公浸衰於
　平昭而遂廢於頃定夫晉以奕世九君之業豈無積
　累之功著在中夏至頃定一壊而不可復收嗚呼廢
　興存亡未有無故而然者也嘗原晉事之顛末而察
　其所由失矣或曰晉之㣲也大變在夷狄有楚弗攘
　有呉弗抑二彊竝立伯權遂弱自召陵擁十八國之
　衆不能振旅至于戎蠻之執晉俛焉北面而事楚以
　京師之禮自呉滅巢滅徐伐陳伐齊晉不能誰何迄
　乎黃池之㑹呉哆然操方伯之令而下以列國命晉
　春秋由是絶筆焉則晉之失伯實夷狄之張也曰中
　國茍合夷狄豈能間乎其端在諸侯之先貳當時以
　齊景衛靈宋景之君其國皆彊戮力周旋何畏於呉
　楚今也齊景公有抑晉代興之志宋衛魯鄭之君無
　非攘臂以從齊者也蓋晉執行人叔孫婼與邾大夫
　坐而失魯執宋仲㡬樂祈而失宋渉佗成何詬衛
　而失衛荀寅辭蔡而失蔡假羽毛於鄭而失鄭是以
　齊得以盡取諸侯鄭則與齊盟于鹹㑹于安甫矣衛
　則與齊盟于沙次于五氏矣魯則與齊㑹于牽宋則
　與齊㑹于洮矣終則齊侯衛侯且伐晉矣則晉之失
　霸乃諸侯之離也曰晉國茍治諸侯安得背乎其原
　在大夫之先叛使六卿諸臣如先大夫之肅皆盡忠
　以輔公何憂乎齊衛今也彊家多門各求封殖而削
　弱之禍獨歸宗國自趙鞅取衛貢五百家勤晉陽之
　甲自韓不信執宋命卿不顧踐土之盟或取季孫之
　賄而昭公弗納或求蔡侯之貨而伐楚之師徒出或
　索十牢而呉人藉為口實孟子曰上下交征利而國
　危矣晉伯之衰又誰咎歟
　　晉范氏中行氏之亡
(昭二十/九年)冬晉趙鞅荀寅帥師城汝濵遂賦晉國一鼓鐵
以鑄刑鼎著范宣子所為刑書焉仲尼曰晉其亡乎失
其度矣夫晉國将守唐叔之所受法度以經緯其民卿
大夫以序守之民是以能尊其貴貴是以能守其業貴
賤不愆所謂度也文公是以作執秩之官為被廬之法
以為盟主今棄是度也而為刑鼎民在鼎矣何以尊貴
貴何業之守貴賤無序何以為國且夫宣子之刑夷之
蒐也晉國之亂制也若之何以為法蔡史墨曰范氏中
行氏其亡乎中行寅為下卿而干上令擅作刑器以為
國法是法姦也又加范氏焉易之亡也其及趙氏趙孟
與焉然不得已若德可以免　(定三/年)秋九月鮮虞人敗
晉師于平中獲晉觀虎恃其勇也　(五/年)晉士鞅圍鮮虞
報觀虎之役也　(十三/年)晉趙鞅謂邯鄲午曰歸我衛貢
五百家吾舎諸晉陽午許諾歸吿其父兄父兄皆曰不
可衛是以為邯鄲而寘諸晉陽絶衛之道也不如侵齊
而謀之乃如之而歸之于晉陽趙孟怒召午而囚諸晉
陽使其從者説劒而入渉賔不可乃使吿邯鄲人曰吾
私有討於午也二三子唯所欲立遂殺午趙稷渉賔以
邯鄲叛夏六月上軍司焉籍秦圍邯鄲邯鄲午荀寅之
甥也荀寅范吉射之姻也而相與睦故不與圍邯鄲将
作亂董安于聞之吿趙孟曰先備諸趙孟曰晉國有命
始禍者死為後可也安于曰與其害於民寧我獨死請
以我説趙孟不可秋七月范氏中行氏伐趙氏之宫趙
鞅奔晉陽晉人圍之范臯夷無寵於范吉射而欲為亂
於范氏梁嬰父嬖於知文子文子欲以為卿韓簡子與
中行文子相惡魏襄子亦與范昭子相惡故五子謀将
逐荀寅而以梁嬰父代之逐范吉射而以范臯夷代之
荀躒言於晉侯曰君命大臣始禍者死載書在河今三
臣始禍而獨逐鞅刑已不鈞矣請皆逐之冬十一月荀
躒韓不信魏曼多奉公以伐范氏中行氏弗克二子将
伐公齊高彊曰三折肱知為良醫唯伐君為不可民弗
與也我以伐君在此矣三家未睦可盡克也克之君将
誰與若先伐君是使睦也弗聽遂伐公國人助公二子
敗從而伐之丁未荀寅士吉射奔朝歌韓魏以趙氏為
請十二月辛未趙鞅入于絳盟于公宫　(十四/年)梁嬰父
惡董安于謂知文子曰不殺安于使終為政於趙氏趙
氏必得晉國盍以其先發難也討于趙氏文子使告於
趙孟曰范中行氏雖信為亂安于則發之是安于與謀
亂也晉國有命始禍者死二子既伏其罪矣敢以吿趙
孟患之安于曰我死而晉國寧趙氏定将焉用生人誰
不死吾死莫矣乃縊而死趙孟尸諸市而告於知氏曰
主命戮罪人安于既伏其罪矣敢以告知伯從趙孟盟
而後趙氏定祀安于於廟晉人圍朝歌公㑹齊侯衛侯
于脾上梁之間謀救范中行氏析成鮒小王桃甲率狄
師以襲晉戰于絳中不克而還士鮒奔周小王桃甲入
于朝歌秋齊侯宋公㑹于洮范氏故也冬十二月晉人
敗范中行氏之師于潞獲籍秦髙彊又敗鄭師及范氏
之師于百泉　(哀元/年)夏四月齊侯衛侯救邯鄲圍五鹿
齊侯衛侯㑹于乾侯救范氏也師及齊師衛孔圍鮮虞
人伐晉取棘蒲冬十一月晉趙鞅伐朝歌　(二/年)秋八月齊
人輸范氏粟鄭子姚子般送之士吉射逆之趙鞅禦之
遇於戚陽虎曰吾車少以兵車之斾與罕駟兵車先陳
罕駟自後隨而從之彼見吾貌必有懼心於是乎㑹之
必大敗之從之卜戰龜焦樂丁曰詩曰爰始爰謀爰契
我龜謀協以故兆詢可也簡子誓曰范氏中行氏反易
天明斬艾百姓欲擅晉國而滅其君寡君恃鄭而保焉
今鄭為不道棄君助臣二三子順天明從君命經德義
除詬恥在此行也克敵者上大夫受縣下大夫受郡士
田十萬庶人工商遂人臣𨽻圉免志父無罪君實圖之
若其有罪絞縊以戮桐棺三寸不設屬辟素車樸馬無
入于兆下卿之罰也甲戌将戰郵無恤御簡子衛大子
為右登鐵上望見鄭師衆大子懼自投于車下子良授
大子綏而乘之曰婦人也簡子廵列曰畢萬匹夫也七
戰皆獲有馬百乘死于牖下羣子勉之死不在寇繁羽
御趙羅宋勇為右羅無勇麇之吏詰之御對曰痁作而
伏衛大子禱曰曽孫蒯聵敢昭吿皇祖文王烈祖康叔
文祖襄公鄭勝亂從晉午在難不能治亂使鞅討之蒯
聵不敢自佚備持矛焉敢告無絶筋無折骨無面傷以
集大事無作三祖羞大命不敢請佩玉不敢愛鄭人擊
簡子中肩斃于車中獲其蠭旗大子救之以戈鄭師北
獲温大夫趙羅大子復伐之鄭師大敗獲齊粟千車趙
孟喜曰可矣傅傁曰雖克鄭猶有知在憂未艾也初周
人與范氏田公孫尨税焉趙氏得而獻之吏請殺之趙
孟曰為其主也何罪止而與之田及鐵之戰以徒五百
人宵攻鄭師取蠭旗於子姚之幕下獻曰請報主德追
鄭師姚般公孫林殿而射前列多死趙孟曰國無小既
戰簡子曰吾伏弢嘔血鼓音不衰今日我上也大子曰
吾救主于車退敵於下我右之上也郵良曰我兩靷将
絶吾能止之我御之上也駕而乘材兩靷皆絶　(三/年)劉
氏范氏世為婚姻萇𢎞事劉文公故周與范氏趙鞅以
為討六月癸夘周人殺萇𢎞冬十月晉趙鞅圍朝歌師
于其南荀寅伐其郛使其徒自北門入已犯師而出癸
丑奔邯鄲十一月趙鞅殺士臯夷惡范氏也　(四/年)秋七
月齊陳乞弦施衛寗跪救范氏庚午圍五鹿九月趙鞅
圍邯鄲冬十一月邯鄲降荀寅奔鮮虞趙稷奔臨十二
月弦施逆之遂墮臨國夏伐晉取邢任欒鄗逆畤陰人
盂壺口㑹鮮虞納荀寅于柏人　五年春晉圍柏人荀
寅士吉射奔齊初范氏之臣王生惡張栁朔言諸昭子
使為柏人昭子曰夫非而讐乎對曰私讐不及公好不
廢過惡不去善義之經也臣敢違之及范氏出張栁朔
謂其子爾從主勉之我将止死王生授我矣吾不可以
僭之遂死於柏人夏趙鞅伐衛范氏之故也遂圍中牟
　六年春晉伐鮮虞治范氏之亂也
　定公十三年秋晉趙鞅入于晉陽以叛冬晉荀寅士
　吉射入于朝歌以叛晉趙鞅歸于晉詳哉其言之也
　晉霸衰凌諸侯離叛嗣是而大夫亦叛要之諸侯之
　叛鮮不自大夫始憶昔士鞅取貨納魯弗克荀寅求
　賂侵楚無功諸卿貪昧漸已成習范中行之黷貨固
　不在趙鞅求貢之後也是時中國之大如魯衛宋鄭
　罔不折而入于齊君孤立于上而臣交争于下分權
　樹黨勢不相容鞅也而殺邯鄲午寅也吉射也為午
　而伐鞅躒也不信也曼多也為鞅而伐范中行氏鞅
　據晉陽寅吉射據朝歌專殺專伐其罪均也晉國有
　令始禍者死而鞅則先之且晉陽保障夙稱彊偪朝
　歌僅足自保未必深為國患也乃荀士不反鞅獨善
　歸者趙氏之黨盛矣三家朋比為耦孤主懾而弗敢
　問也於是乎以擅兵逐卿之罪舉而蔽之二氏鞅且
　借甲晉陽反以除惡君側之義傲然自命故得叛而
　歸歸而盟晉人曽無異辭焉自是晉之執政者且寥
　寥矣平昭之世慮晉卿之多頃定之世又慮晉卿之
　少趙鞅專國搆怨罔休今年伐朝歌明年伐邯鄲況
　復戰于鐵以讐鄭討萇𢎞以偪周討餘黨以侵鮮虞
　凡皆為范中行之故而無關於晉國之事也愛憎自
　鞅出君無與知以視荀士之亂政又加變矣傳曰竊
　鈎者誅竊國者為諸侯趙孟之免幸爾夫亦何德之
　有
　　齊悼之立
(哀五/年)齊燕姬生子不成而死諸子鬻姒之子荼嬖諸大
夫恐其為大子也言於公曰君之齒長矣未有大子若
之何公曰二三子間於憂虞則有疾疢亦姑謀樂何憂
於無君公疾使國惠子髙昭子立荼寘羣公子於萊秋
齊景公卒冬十月公子嘉公子駒公子黔奔衛公子鉏
公子陽生來奔萊人歌之曰景公死乎不與埋三軍之
事乎不與謀師乎師乎何黨之乎　(六/年)齊陳乞偽事高
國者每朝必驂乘焉所從必言諸大夫曰彼皆偃蹇将
棄子之命皆曰髙國得君必偪我盍去諸固将謀子子
早圖之圖之莫如盡滅之需事之下也及朝則曰彼虎
狼也見我在子之側殺我無日矣請就之位又謂諸大
夫曰二子者禍矣恃得君而欲謀二三子曰國之多難
貴寵之由盡去之而後君定既成謀矣盍及其未作也
先諸作而後悔亦無及也大夫從之夏六月戊辰陳乞
鮑牧及諸大夫以甲入于公宫昭子聞之與惠子乘如
公戰于莊敗國人追之國夏奔莒遂及髙張晏圉弦施
來奔八月齊邴意兹來奔陳僖子使召公子陽生陽生
駕而見南郭且于曰嘗獻馬於季孫不入於上乘故又
獻此請與子乘之出萊門而告之故闞止知之先待諸
外公子曰事未可知反與壬也處戒之遂行逮夜至于
齊國人知之僖子使子士之母養之與饋者皆入冬十
月丁夘立之将盟鮑子醉而往其臣差車鮑點曰此誰
之命也陳子曰受命于鮑子遂誣鮑子曰子之命也鮑
子曰女忘君之為孺子牛而折其齒乎而背之也悼公
稽首曰吾子奉義而行者也若我可不必亡一大夫若
我不可不必亡一公子義則進否則退敢不唯子是從
廢興無以亂則所願也鮑子曰誰非君之子乃受盟使
胡姬以安孺子如頼去鬻姒殺王甲拘江説囚王豹于
句竇之丘公使朱毛告於陳子曰㣲子則不及此然君
異於器不可以二器二不匱君二多難敢布諸大夫僖
子不對而泣曰君舉不信羣臣乎以齊國之困困又有
憂少君不可以訪是以求長君庶亦能容羣臣乎不然
夫孺子何罪毛復命公悔之毛曰君大訪於陳子而圖
其小可也使毛遷孺子於駘不至殺諸野幕之下𦵏諸
殳冒淳　(八/年)或譖胡姬於齊侯曰安孺子之黨也六月
齊侯殺胡姬鮑牧又謂羣公子曰使女有馬千乘乎公
子愬之公謂鮑子或譖子子姑居於潞以察之若有之
則分室以行若無之則反子之所出門使以三分之一
行半道使以二乘及潞麇之以入遂殺之
　寵孽之為害也世子不立國本動摇矣昔桓公五子
　争立四世不康當時亂政者雍巫啟方寺貂也三人
　即近在君側未必專政執國得擅生殺之柄至景公
　而政由田氏公在位日久田氏得民日深縱令早建
　世子彼且私行愛憎間羣子以作難況加私昵焉是
　速之變也公承靈莊之後戎姬子牙覆轍匪遠公在
　位五十八年弗克早圖國儲未正而嬖子是寵積欲
　立荼而不能言諸大夫請命則曰姑且謀樂何憂無
　君夫陽生長也荼少而賤社稷之計戒易樹子國髙
　受其亂命滋禍所由長也子荼之寵不過奚卓國髙
　之貞未逮荀息而陳乞鮑牧又非里丕之所可方則
　荼也殆矣先君折齒於孺子乞也舉囊於中霤蔑孤
　無君豈専為社稷哉二卿出孺子廢避位屏居可無
　相尤乃悼公輒以為言僖子泣謝朱毛贊謀原陳氏
　之初志但欲廢君未必弑君而聖人必以首惡歸之
　杜氏謂楚比刼立鄭家憚老皆疑於免罪而禍所由
　始遂明書之以為弑主春秋之書防㣲杜漸所以深
　惡亂賊而絶其免罪之端也今孺子逾年為君矣而
　陳乞復外求君諸大夫遂再拜稽首而君之義符義
　隆不能並生昭業昭文豈容並立其立則君也廢則
　讐也陳乞讐之陽生而讐之矣陳乞啟之朱毛而弑
　之矣經大書曰齊陳乞弑其君荼春秋作而亂賊懼
　亶其然乎
　　宋景滅曹
(哀七/年)宋人圍曹鄭桓子思曰宋人有曹鄭之患也不可
以不救冬鄭師救曹侵宋初曹人或夢衆君子立于社
宫而謀亡曹曹叔振鐸請待公孫彊許之且而求之曹
無之戒其子曰我死爾聞公孫彊為政必去之及曹伯
陽即位好田弋曹鄙人公孫彊好弋獲白雁獻之且言
田弋之説説之因訪政事大説之有寵使為司城以聽
政夢者之子乃行彊言覇説於曹伯曹伯從之乃背晉
而奸宋宋人伐之晉人不救築五邑於其郊曰黍丘揖
丘大城鍾邘　八年春宋公伐曹将還褚師子肥殿曹
人詬之不行師待之公聞之怒命反之遂滅曹執曹伯
及司城彊以歸殺之
　曹於春秋最為㣲弱大都從大國以圖存也自昭共
　以來十有餘君凡霸主之征討㑹盟無役不往蕞爾
　之邦順天者存亦可謂善保小國矣至伯陽即位納
　樂大心起釁於宋衛靈公好軍旅間嵗伐之宋乘其
　敝而㝷兵無已於是圍而入焉執伯陽以歸傳曰曹
　人背晉而奸宋宋人伐之晉人不救以迄于亡故春
　秋恥之然以時考之晉霸絶矣自救不暇又焉庇曹
　曹人不修厥政而辯言是聽田弋是崇孫彊一用宗
　祀忽諸彼叔振鐸之夢豈不欲引曹之祀哉乃負羈
　不用而乘軒三百欣時功髙而其子奔亡德之不建
　君子知曹祚之不長也有自來矣
　
　
　
　
　
　
　左傳事緯卷十
欽定四庫全書
　左傳事緯卷十一　　　　靈璧知縣馬驌撰
　　孔子用魯
(昭七/年)九月公至自楚孟僖子病不能相禮乃講學之苟
能禮者從之及其將死也召其大夫曰禮人之幹也無
禮無以立吾聞將有達者曰孔丘聖人之後也而滅於
宋其祖弗父何以有宋而授厲公及正考父佐戴武宣
三命兹益共故其鼎銘云一命而僂再命而傴三命而
俯循牆而走亦莫余敢侮饘於是鬻於是以餬余口其
共也如是臧孫紇有言曰聖人有明徳者若不當世其
後必有達人今其將在孔丘乎我若獲沒必屬説與何
忌於夫子使事之而學禮焉以定其位故孟懿子與南
宫敬叔師事仲尼仲尼曰能補過者君子也詩曰君子
是則是效孟僖子可則效已矣　(定十/年)夏公㑹齊侯于
祝其實夾谷孔丘相犁彌言於齊侯曰孔丘知禮而無
勇若使萊人以兵刧魯侯必得志焉齊侯從之孔丘以
公退曰士兵之兩君好合而裔夷之俘以兵亂之非齊
君所以命諸侯也裔不謀夏夷不亂華俘不干盟兵不
偪好於神為不祥於徳為愆義於人為失禮君必不然
齊侯聞之遽辟之將盟齊人加於載書曰齊師出竟而
不以甲車三百乗從我者有如此盟孔丘使兹無還揖
對曰而不反我汶陽之田吾以共命者亦如之齊侯將
享公孔丘謂梁丘據曰齊魯之故吾子何不聞焉事既
成矣而又享之是勤執事也且犧象不出門嘉樂不野
合享而既具是棄禮也若其不具用秕稗也用秕稗君
辱棄禮名惡子盍圖之夫享所以昭徳也不昭不如其
已也乃不果享齊人來歸鄲讙龜陰之田　(哀十/一年)孔文
子之將攻大叔也訪於仲尼仲尼曰胡簋之事則嘗學
之矣甲兵之事未之聞也退命駕而行曰鳥則擇木木
豈能擇鳥文子遽止之曰圉豈敢度其私訪衞國之難
也將止魯人以幣召之乃歸季孫欲以田賦使冉有訪
於仲尼仲尼曰丘不識也三發䘚曰子為國老待子而
行若之何子之不言也仲尼不對而私於冉有曰君子
之行也度於禮施取其厚事舉其中斂從其薄如是則
以丘亦足矣若不度於禮而貪冒無厭則雖以田賦將
又不足且子季孫若欲行而法則周公之典在若欲苟
而行又何訪焉弗聽　十二年春王正月用田賦　(十/六)
(年/)夏四月己丑孔丘䘚公誄之曰昊天不弔不憖遺一
老俾屏余一人以在位煢煢余在疚嗚呼哀哉尼父無
自律子贛曰君其不沒于魯乎夫子之言曰禮失則昏
名失則愆失志為昏失所為愆生不能用死而誄之非
禮也稱一人非名也君兩失之
　魯之於孔子也惟定公一用之用又弗終嗚呼聖人
　之窮也計其終身展施之日惟是夾谷之一㑹耳曩
　者齊師壓境疆場煩騷一旦以玉帛相見於一堂實
　當孔子司冦攝相之㑹齊犁鉏之言曰魯用孔子其
　勢危齊故告魯而求㑹然則此一㑹魯之願實齊之
　志也夫齊之土地甲兵數倍於魯謀臣猛士數倍於
　魯兹且變計而修好者非畏魯國葢畏魯國之能用
　聖人焉乃齊人懷詐劔撥鼓噪孔子歴階而却之優
　倡侏儒孔子歴階而誅之義正辭嚴發論侃侃非若
　曹沫手劔豎髮裂眥徒事要盟而已也罷㑹歸田齊
　之君臣葢心折焉文事武備之説猶後矣孔子為政
　化行俗美而章甫來誦政出令行而賈鬻無欺既而
　絀藏甲墮三都三桓乃滋懼矣夫三家秉政亟欲自
　樹彊魯弱齊知非孔子不為功而不虞其病已也齊
　之君臣日謀去孔子而不得而魯人且將自去之女
　樂來饋彼婦興歌而孔子不果留矣前此為委吏宰
　中都小試於魯孔子不辭其卑由司空而司冦由司
　冦而攝相是時孔子年五十餘矣三年之内若將大
　行而復中沮於是適衞適曹適鄭適楚圍於匡伐樹
　於宋絶糧於陳蔡之交皆非孔子所得已也孔子所
　眷眷不忍去者惟是父母之邦已耳轍環數載興懐
　擇木魯人召之而䘚不能用也孔子知天下之終不
　我用也退而修詩書讀易象作春秋未幾而孔子䘚
　矣是時哀公微弱三桓益彊用田賦而不禁討陳恒
　而不從乃煢煢一誄徒興慨於哲人已萎之後哀公
　之不振又昭定之不若也道大莫容固無足為聖人
　病獨惜魯有聖人而不能用反日聽命於齊楚吳越
　之大國周公其衰乎文武其衰乎
　　季孫肥構怨邾齊(附邾事/)
(定二/年)邾莊公與夷射姑飲酒私出閽乞肉焉奪之杖以
敲之　三年春二月辛卯邾子在門臺臨廷閽以缾水
沃廷邾子望見之怒閽曰夷射姑旋焉命執之弗得滋
怒自投于牀廢于鑪炭爛遂䘚先葬以車五乘殉五人
莊公卞急而好潔故及是冬盟于郯修邾好也　十五
年春邾隱公來朝子貢觀焉邾子執玉髙其容仰公受
玉卑其容俯子貢曰以禮觀之二君者皆有死亡焉夫
禮死生存亡之體也將左右周旋進退俯仰於是乎取
之朝祀喪戎於是乎觀之今正月相朝而皆不度心已
亡矣嘉事不體何以能久髙仰驕也卑俯替也驕近亂
替近疾君為主其先亡乎夏五月壬申公薨仲尼曰賜
不幸言而中是使賜多言者也秋七月壬申姒氏䘚不
稱夫人不赴且不祔也葬定公雨不克襄事禮也葬定
姒不稱小君不成喪也　(哀/公)二年春伐邾將伐絞邾人
愛其土故賂以漷沂之田而受盟　(三/年)秋季孫有疾命
正常曰無死南孺子之子男也則以告而立之女也則
肥也可季孫䘚康子即位既葬康子在朝南氏生男正
常載以如朝告曰夫子有遺言命其圉臣曰南氏生男
則以告於君與大夫而立之今生矣男也敢告遂奔衞
康子請退公使共劉視之則或殺之矣乃討之召正常
正常不反　(七/年)夏公㑹吳于鄫吳來徵百牢子服景伯
對曰先王未之有也吳人曰宋百牢我魯不可以後宋
且魯牢晉大夫過十吳王百牢不亦可乎景伯曰晉范
鞅貪而棄禮以大國懼敝邑故敝邑十一牢之君若以
禮命於諸侯則有數矣若亦棄禮則有淫者矣周之王
也制禮上物不過十二以為天之大數也今棄周禮而
曰必百牢亦唯執事吳人弗聽景伯曰吳將亡矣棄天
而背本不與必棄疾於我乃與之大宰嚭召季康子康
子使子貢辭大宰嚭曰國君道長而大夫不出門此何
禮也對曰豈以為禮畏大國也大國不以禮命於諸侯
苟不以禮豈可重也寡君既共命焉其老豈敢棄其國
大伯端委以治周禮仲雍嗣之斷髮文身臝以為飾豈
禮也哉有由然也反自鄫以呉為無能為也季康子欲
伐邾乃饗大夫以謀之子服景伯曰小所以事大信也
大所以保小仁也背大國不信伐小國不仁民保於城
城保於徳失二徳者危將焉保孟孫曰二三子以為何
如惡賢而逆之對曰禹合諸侯於塗山執玉帛者萬國
今其存者無數十焉唯大不字小小不事大也知必危
何故不言魯徳如邾而以衆加之可乎不樂而出秋伐
邾及范門猶聞鐘聲大夫諫不聽茅成子請告於吳不
許曰魯擊柝聞於邾吳二千里不三月不至何及於我
且國内豈不足成子以茅叛師遂入邾處其公宫衆師
晝掠邾衆保于繹師宵掠以邾子益來獻于亳社囚諸
負瑕負瑕故有繹邾茅夷鴻以束帛乘韋自請救於吳
曰魯弱晉而逺吳馮恃其衆而背君之盟辟君之執事
以陵我小國邾非敢自愛也懼君威之不立君威之不
立小國之憂也若夏盟於鄫衍秋而背之成求而不違
四方諸侯其何以事君且魯賦八百乘君之貳也邾賦
六百乘君之私也以私奉貳惟君圖之吳子從之　(八/年)
吳為邾故將伐魯問於叔孫輒叔孫輒對曰魯有名而
無情伐之必得志焉退而告公山不狃公山不狃曰非
禮也君子違不適讎國未臣而有伐之奔命焉死之可
也所託也則隱且夫人之行也不以所惡廢鄉今子以
小惡而欲覆宗國不亦難乎若使子率子必辭王將使
我子張病之王問於子洩對曰魯雖無與立必有與斃
諸侯將救之未可以得志焉晉與齊楚輔之是四讎也
夫魯齊晉之脣脣亡齒寒君所知也不救何為三月吳
伐我子洩率故道險從武城初武城人或有因於吳竟
田焉拘鄫人之漚菅者曰何故使吾水滋及吳師至拘
者道之以伐武城克之王犯嘗為之宰澹臺子羽之父
好焉國人懼懿子謂景伯若之何對曰吳師來斯與之
戰何患焉且召之而至又何求焉吳師克東陽而進舎
於五梧明日舎於蠶室公賓庚公甲叔子與戰于夷獲
叔子與析朱鉏獻於王王曰此同車必使能國未可望
也明日舎于庚宗遂次于泗上微虎欲宵攻王舎私屬
徒七百人三踊於幕庭䘚三百人有若與焉及稷門之
内或謂季孫曰不足以害吳而多殺國士不如己也乃
止之吳子聞之一夕三遷吳人行成將盟景伯曰楚人
圍宋易子而食析骸而㸑猶無城下之盟我未及虧而
有城下之盟是棄國也吳輕而逺不能久將歸矣請少
待之弗從景伯負載造於萊門乃請釋子服何於吳吳
人許之以王子姑曹當之而後止吳人盟而還齊悼公
之來也季康子以其妹妻之即位而逆之季魴侯通焉
女言其情弗敢與也齊侯怒夏五月齊鮑牧帥師伐我
取讙及闡齊侯使如吳請師將以伐我乃歸邾子邾子
又無道吳子使大宰子餘討之囚諸樓臺栫之以棘使
諸大夫奉大子革以為政秋及齊平九月臧賓如如齊
涖盟齊閭丘明來涖盟且逆季姬以歸嬖冬十二月齊
人歸讙及闡季姬嬖故也　九年春齊侯使公孟綽辭
師于吳吳子曰昔歳寡人聞命今又革之不知所從將
進受命於君冬吳子使來儆師伐齊　十年春邾隐公
來奔齊甥也故遂奔齊公㑹吳子邾子郯子伐齊南鄙
師于鄎齊人弑悼公赴于師吳子三日哭于軍門之外
徐承帥舟師將自海入齊齊人敗之吳師乃還秋吳子
使來復儆師　十一年春齊為鄎故國書髙無㔻帥師
伐我及清季孫謂其宰冉求曰齊師在清必魯故也若
之何求曰一子守二子從公禦諸竟季孫曰不能求曰
居封疆之間季孫告二子二子不可求曰若不可則君
無出一子帥師背城而戰不屬者非魯人也魯之羣室
衆於齊之兵車一室敵車優矣子何患焉二子之不欲
戰也宜政在季氏當子之身齊人伐魯而不能戰子之
恥也大不列於諸侯矣季孫使從於朝俟於黨氏之溝
武叔呼而問戰焉對曰君子有逺慮小人何知懿子强
問之對曰小人慮材而言量力而共者也武叔曰是謂
我不成丈夫也退而蒐乘孟孺子洩帥右師顔羽御邴
洩為右冉求帥左師管周父御樊遲為右季孫曰須也
弱有子曰就用命焉季氏之甲七千冉有以武城人三
百為已徒卒老幼守宫次于雩門之外五日右師從之
公叔務人見保者而泣曰事充政重上不能謀士不能
死何以治民吾既言之矣敢不勉乎師及齊師戰于郊
齊師自稷曲師不踰溝樊遲曰非不能也不信子也請
三刻而踰之如之衆從之師入齊軍右師奔齊人從之
陳瓘陳莊渉泗孟之側後入以為殿抽矢䇿其馬曰馬
不進也林不狃之伍曰走乎不狃曰誰不如曰然則止
乎不狃曰惡賢徐歩而死師獲甲首八十齊人不能師
宵諜曰齊人遁冉有請從之三季孫弗許孟孺子語人
曰我不如顔羽而賢於邴洩子羽鋭敏我不欲戰而能
黙洩曰驅之公為與其嬖僮汪錡乘皆死皆殯孔子曰
能執干戈以衞社稷可無殤也冉有用矛於齊師故能
入其軍孔子曰義也為郊戰故公㑹吳子伐齊五月克
博壬申至于嬴中軍從王胥門巢將上軍王子姑曹將
下軍展如將右軍齊國書將中軍髙無㔻將上軍宗樓
將下軍陳僖子謂其弟書爾死我必得志宗子陽與閭
丘明相厲也桑掩胥御國子公孫夏曰二子必死將戰
公孫夏命其徒歌虞殯陳子行命其徒具含玉公孫揮
命其徒曰人尋約吳髮短東郭書曰三戰必死於此三
矣使問弦多以琴曰吾不復見子矣陳書曰此行也吾
聞鼔而已不聞金矣甲戌戰于艾陵展如敗髙子國子
敗胥門巢王䘚助之大敗齊師獲國書公孫夏閭丘明
陳書東郭書革車八百乘甲首三千以獻于公將戰吳
子呼叔孫曰而事何也對曰從司馬王賜之甲劔鈹曰
奉爾君事敬無廢命叔孫未能對衞賜進曰州仇奉甲
從君而拜公使大史固歸國子之元寘之新篋褽之以
𤣥纁加組帶焉寘書于其上曰天若不識不衷何以使
下國秋季孫命修守僃曰小勝大禍也齊至無日矣
(十五/年)秋齊陳瓘如楚過衞仲由見之曰天或者以陳氏
為斧斤既斵喪公室而他人有之不可知也其使終饗
之亦不可知也若善魯以待時不亦可乎何必惡焉子
玉曰然吾受命矣子使告我弟冬及齊平　(十七/年)公㑹
齊侯盟于蒙孟武伯相齊侯稽首公拜齊人怒武伯曰
非天子寡君無所稽首武伯問于髙柴曰諸侯盟誰執
牛耳季羔曰鄫衍之役吳公子姑曹發陽之役衛石魋
武伯曰然則彘也　二十年春齊人來徵㑹夏㑹于廪
丘為鄭故謀伐晉鄭人辭諸侯秋師還　(二十/一年)秋八月
公及齊侯邾子盟于顧齊人責稽首因歌之曰魯人之
臯數年不覺使我髙蹈唯其儒書以為二國憂是行也
公先至於陽穀齊閭丘息曰君辱舉玉趾以在寡君之
軍羣臣將傳遽以告寡君比其復也君無乃勤為僕人
之未次請除館於舟道辭曰敢勤僕人　二十二年夏
四月邾隱公自齊奔越曰吳為無道執父立子越人歸
之大子革奔越　(二十/四年)邾子又無道越人執之以歸而
立公子何何亦無道　二十七年春越子使后庸來聘
且言邾田封於駘上二月盟于平陽三子皆從康子病
之言及子贛曰若在此吾不及此夫武伯曰然何不召
曰固將召之文子曰他日請念
　哀公之世征伐盟㑹自三桓出争城攘地為三桓有
　三桓所欲公不得而知也魯幾無君哉魯之弱也霸
　國是託於是晉定衰齊景亡矣晉齊不足恃魯將倚
　吳以為重哀之五年叔還㑹吳于柤明年公親盟吳
　于鄫吳魯合矣鄫之盟邾人與焉口血未乾魯固不
　得伐邾也然三桓欲利其私何盟之恤昔者定公薨
　邾子奔喪事魯惟恭無何而仲孫伐之繼而三子共
　伐之取漷東沂西之田然後盟于句繹乃猶無厭今
　年成盟明年復圍之城邾瑕而地歸三家五六年間
　伐邾之役或三卿並將或三子迭出取城圍伐大夫
　既快其欲而入邾之役乃强公使親行獲則三家均
　享其利討則公獨受其惡也魯執邾子吳人出師城
　下之盟春秋所恥而三子不顧辱國已甚定公十年
　齊魯始平㑹于夾谷盟于黄㑹于牽二國同好無相
　害也景公䘚于哀之五年叔還送葬再世結好悼公
　初立取我讙闡左氏曰為季姬也公羊曰為邾子益
　也或曰來取或曰往賂事雖未聞然姬為齊婦益為
　齊甥魯人虜其甥而通其婦齊其有辭乎既而釋邾
　子歸季姬齊雖歸田而兵端已啟矣魯自萊門之盟
　遂與吳合故二國協謀伐齊邾郯與焉悼公之死經
　雖書䘚而傳實稱弑齊人喪君端自魯人為之於是
　齊魯怨深齊師伐我公又㑹吳伐齊艾陵一戰國子
　喪元魯恃吳而益張齊人弗能報也夫魯困邾者也
　齊與吳救邾者也同好者合謀則齊當㑹吳以伐魯
　何魯反㑹吳以伐齊也吳之視邾末矣其救邾也得
　魯即止非深有怒於魯也齊之視邾亦末矣其取讙
　闡也因魯之難非深以救邾為事也邾益之奔忽魯
　忽齊旅人之𤨏𤨏也然吳人廢之齊人納之則魯得
　以間齊矣吳伐齊齊不敢報而伐魯魯則告於吳曰
　齊師伐我以吳故也吳人怒而來戰艾陵之役魯直
　以齊委吳魯師可以不出矣魯自勝齊徳吳益深於
　是㑹槖臯以謀尊吳既又㑹於黄池而吳之霸成焉
　究其始惟是以三家之私怨邾齊之小隙遂不憚崇
　吳而毁晉霸無異唐髙祖之稱臣突厥石敬塘之父
　事契丹也吳既驕彊諸夏受困自是魯亦弗支而三
　桓歸利私家貽禍公室不惟無君又無日不驅其君
　為已役也孫越之患兆於此矣
　　齊簡之弑
(哀十/四年)齊簡公之在魯也闞止有寵焉及即位使為政陳
成子憚之驟顧諸朝諸御鞅言于公曰陳闞不可並也
君其擇焉弗聽子我夕陳逆殺人逢之遂執以入陳氏
方睦使疾而遺之潘沭僃酒肉焉饗守囚者醉而殺之
而逃子我盟諸陳于陳宗初陳豹欲為子我臣使公孫
言己巳有喪而止既而言之曰有陳豹者長而上僂望
視事君子必得志欲為子臣吾憚其為人也故緩以告
子我曰何害是其在我也使為臣他日與之言政説遂
有寵謂之曰我盡逐陳氏而立女若何對曰我逺於陳
氏矣且其違者不過數人何盡逐焉遂告陳氏子行曰
彼得君弗先必禍子子行舎于公宫夏五月壬申成子
兄弟四乘如公子我在幄出逆之遂入閉門侍人禦之
子行殺侍人公與婦人飲酒于檀臺成子遷諸寢公執
戈將擊之太史子餘曰非不利也將除害也成子出舎
于庫聞公猶怒將出曰何所無君子行抽劔曰需事之
賊也誰非陳宗所不殺子者有如陳宗乃止子我歸屬
徒攻闈與大門皆不勝乃出陳氏追之失道于弇中適
豐丘豐丘人執之以告殺諸郭闗成子將殺大陸子方
陳逆請而免之以公命取車於道及耏衆知而東之出
雍門陳豹與之車弗受曰逆為余請豹與余車余有私
焉事子我而有私于其讎何以見魯衛之士東郭賈奔
衛庚辰陳恒執公于舒州公曰吾早從鞅之言不及此
甲午齊陳恒弑其君壬于舒州孔丘三日齊而請伐齊
三公曰魯為齊弱久矣子之伐之將若之何對曰陳恒
弑其君民之不與者半以魯之衆加齊之半可克也公
曰子告季孫孔子辭退而告人曰吾以從大夫之後也
故不敢不言
　春秋絶筆於獲麟先儒謂聖人所感而作因以為終
　然感麟固深不如懼亂賊之切安知孔子之絶筆又
　不為陳恒之弑其君也自景公之殁安孺子方立而
　弑悼公立則四年而卒簡公立則四年而弑未踰九
　年齊喪三君弑孺子者陳乞弑簡公者陳恒也悼公
　之弑傳不言為誰然陳氏執國非陳氏孰敢弑其君
　哉蓋景公雖稱顯君而實齊國釀亂之始五十餘年
　之間陳氏日大矣晏子言禮可為國孔子言君臣父
　子公善之而不能用也身死而禍不旋踵孺子三君
　之弑其誰尤耶簡公之弑孔子三日齋而請討使請
　而得也經將大書曰齊陳恒弑其君壬公討齊戮陳
　恒亦春秋二百四十餘年一大快事今請而不得春
　秋可以絶筆矣春秋之作以亂賊之故其不作也亦
　以亂賊之故哉
　　宋向魋大尹之亂
(定十/年)宋公子地嬖蘧富獵十一分其室而以其五與之
公子地有白馬四公嬖向魋魋欲之公取而朱其尾鬛
以與之地怒使其徒抶魋而奪之魋懼將走公閉門而
泣之目盡腫母弟辰曰子分室以與獵也而獨卑魋亦
有頗焉子為君禮不過出竟君必止子公子地出奔陳
公弗止辰為之請弗聽辰曰是我廷吾兄也吾以國人
出君誰與處冬母弟辰暨仲佗石彄出奔陳　十一年
春宋公母弟辰暨仲佗石彄公子地入于蕭以叛秋樂
大心從之大為宋患寵向魋故也　(哀十/二年)宋鄭之間有
隙地焉曰彌作頃丘玉暢嵒戈錫子產與宋人為成曰
勿有是及宋平元之族自蕭奔鄭鄭人為之城嵒戈錫
九月宋向巢伐鄭取錫殺元公之孫遂圍嵒十二月鄭
罕達救嵒丙申圍宋師　十三年春宋向魋救其師鄭
子賸使狥曰得桓魋者有賞魋也逃歸遂取宋師于嵒
獲成讙郜延以六邑為虚　(十四/年)宋桓魋之寵害于公
公使夫人驟請享焉而將討之未及魋先謀公請以鞍
易薄公曰不可薄宗邑也乃益鞍七邑而請享公焉以
日中為期家備盡往公知之告皇野曰余長魋也今將
禍余請即救司馬子仲曰有臣不順神之所惡也而况
人乎敢不承命不得左師不可請以君命召之左師毎
食擊鐘聞鐘聲公曰夫子將食既食又奏公曰可矣以
乘車往曰迹人來告曰逢澤有介麋焉公曰雖魋未來
得左師吾與之田若何君憚告子野曰嘗私焉君欲速
故以乘車逆子與之乘至公告之故拜不能起司馬曰
君與之言公曰所難子者上有天下有先君對曰魋之
不共宋之禍也敢不唯命是聽司馬請瑞焉以命其徒
攻桓氏其父兄故臣曰不可其新臣曰從吾君之命遂
攻之子頎騁而告桓司馬司馬欲入子車止之曰不能
事君而又伐國民不與也祗取死焉向魋遂入于曹以
叛六月使左師巢伐之欲質大夫以入焉不能亦入于
曹取質魋曰不可既不能事君又得罪于民將若之何
乃舎之民遂叛之向魋奔衞向巢來奔宋公使止之曰寡
人與子有言矣不可以絶向氏之祀辭曰臣之罪大盡
滅桓氏可也若以先臣之故而使有後君之惠也若臣
則不可以入矣司馬牛致其邑與珪焉而適齊向魋出
于衞地公文氏攻之求夏后氏之璜焉與之他玉而奔
齊陳成子使為次卿司馬牛又致其邑焉而適吳吳人
惡之而反趙簡子召之陳成子亦召之䘚於魯郭門之
外阬氏葬諸丘輿　(十七/年)宋皇瑗之子麇有友曰田丙
而奪其兄酁般邑以與之酁般愠而行告桓司馬之臣
子儀克子儀克適宋告夫人曰麇將納桓氏公問諸子
仲初子仲將以杞姒之子非我為子麇曰必立伯也是
良材子仲怒弗從故對曰右師則老矣不識麇也公執
之皇瑗奔晉召之　十八年春宋殺皇瑗公聞其情復
皇氏之族使皇緩為右師　(二十/六年)宋景公無子取公孫
周之子得與啓畜諸公宫未有立焉于是皇緩為右師
皇非我為大司馬皇懷為司徒靈不緩為左師樂茷為
司城樂朱鉏為大司冦六卿三族降聽政因大尹以達
大尹常不告而以其欲稱君命以令國人惡之司城欲
去大尹左師曰縱之使盈其罪重而無基能無敝乎冬
十月公游于空澤辛巳䘚于連中大尹興空澤之士千
甲奉公自空桐入如沃宫使召六子曰聞下有師君請
六子畫六子至以甲刼之曰君有疾病請二三子盟乃
盟于少寢之庭曰無為公室不利大尹立啟奉喪殯于
大宫三日而後國人知之司徒茷使宣言于國曰大尹
惑蠱其君而專其利今君無疾而死死又匿之是無他
矣大尹之罪也得夢啟北首而寢于盧門之外已為鳥
而集于其上咮加于南門尾加于桐門曰余夢美必立
大尹謀曰我不在盟無乃逐我復盟之乎使祝為載書
六子在唐盂將盟之祝襄以載書告皇非我皇非我因
子潞門尹得左師謀曰民與我逐之乎皆歸授甲使徇
于國曰大尹惑蠱其君以陵虐公室與我者救君者也
衆曰與之大尹徇曰戴氏皇氏將不利公室與我者無
憂不富衆曰無别戴氏皇氏欲伐公樂得曰不可彼以
陵公有罪我伐公則甚焉使國人施於大尹大尹奉啟
以奔楚乃立得司城為上卿盟曰三族共政無相害也
　宋景公之世有樂大心之奔有公子地母弟辰仲佗
　石彄之奔奔而且入邑以叛其後復有向魋之叛而
　奔向巢之奔皇瑗之奔公既䘚而大尹又奔其奔其
　亂數數然也春秋之末宋亦多事矣昔者元公當國
　華向搆難取大子與母弟辰公子地為質二子固與
　公同患者也華向奔而宋易六卿以樂大心為右師
　固宋所求治而擇焉者也乃至是而奔亂交作問其
　所由則以寵向魋之故也或為國大臣或為君介弟
　公曾不能安之衆叛親離悉自嬖倖為禍始景公非
　春秋之暗君哉宋自魚石出奔羣臣尤而效之動輙
　以奔為亂始其奔也或楚或陳或曹皆宋讎也挾讎
　宋者以敵宋故勝則入國敗則出奔宋竟莫可如何
　大國亦無起而問之如彭城之圍者時無晉悼以為
　盟主也宋事晉唯堅自晉昭兩執宋使晉不撫宋宋
　亦不復事晉既外無大國之助内有寵臣之偪且以
　平元之亂故興戎鄰國鋭盡於入曹師覆於侵鄭皇
　瑗向巢黷戰以自焚也桓魋寵極為亂倖而獲定公
　猶不悛復信讒慝殺皇瑗于丹水之上丹水壅不流
　老成罹罪大尹復嬖是去一桓魋又進一桓魋也身
　死而沃宫難作景公之蔽其猶平公之於伊戾元公
　之於寺人栁乎然平猶能烹戻而元則安之景公之
　既寵向魋復寵大尹也且直以政授之而沒齒不悟
　矣公之享國久于平而亟戰同于殤宋國之日衰也
　諡法曰廣意大慮為景安在其景之為景也哉
　　衞莊出父子爭國
(定十/三年)初衞公叔文子朝而請享靈公退見史鰌而告之
史鰌曰子必禍矣子富而君貪罪其及子乎文子曰然
吾不先告子是吾罪也君既許我矣其若之何史鰌曰
無害子臣可以免富而能臣必免於難上下同之戍也
驕其亡乎富而不驕者鮮吾唯子之見驕而不亡者未
之有也戍必與焉及文子䘚衞侯始惡於公叔戍以其
富也公叔戍又將去夫人之黨夫人愬之曰戍將為亂
　十四年春衞侯逐公叔戍與其黨故趙陽奔宋戍來
奔夏衞北宫結來奔公叔戍之故也衞侯為夫人南子
召宋朝㑹于洮大子蒯聵獻盂于齊過宋野野人歌之
曰既定爾婁豬盍歸吾艾豭大子羞之謂戲陽速曰從
我而朝少君少君見我我顧乃殺之速曰諾乃朝夫人
夫人見大子大子三顧速不進夫人見其色啼而走曰
蒯聵將殺余公執其手以登臺大子奔宋盡逐其黨故
公孟彄出奔鄭自鄭奔齊大子告人曰戲陽速禍余戲
陽速告人曰大子則禍余大子無道使余殺其母余不
許將戕於余若殺夫人將以余説余是故許而弗為以
紓余死諺曰民保於信吾以信義也　(哀二/年)初衞侯遊
于郊子南僕公曰余無子將立女不對他日又謂之對
曰郢不足以辱社稷君其改圖君夫人在堂三揖在下
君命袛辱夏衞靈公䘚夫人曰命公子郢為大子君命
也對曰郢異於他子且君沒于吾手若有之郢必聞之
且亡人之子輒在乃立輒六月乙酉晉趙鞅納衞大子
于戚宵迷陽虎曰右河而南必至焉使大子絻八人衰
絰偽自衞逆者告于門哭而入遂居之　三年春齊衞
圍戚求援於中山　(十一/年)冬衞大叔疾出奔宋初疾娶
于宋子朝其娣嬖子朝出孔文子使疾出其妻而妻之
疾使侍人誘其初妻之娣寘於犁而為之一宫如二妻
文子怒欲攻之仲尼止之遂奪其妻或淫于外州外州
人奪之軒以獻恥是二者故出衞人立遺使室孔姞疾
臣向魋納美珠焉與之城鉏宋公求珠魋不與由是得
罪及桓氏出城鉏人攻大叔疾衞莊公復之使處巢死
焉殯於鄖葬於少禘初晉悼公子憖亡在衞使其女僕
而田大叔懿子止而飲之酒遂聘之生悼子悼子即位
故夏戊為大夫悼子亡衞人翦夏戊　(十五/年)衞孔圉取
大子蒯聵之姊生悝孔氏之豎渾良夫長而美孔文子
䘚通于内大子在戚孔姬使之焉大子與之言曰苟使我
入獲國服冕乘軒三死無與與之盟為請于伯姬閏月
良夫與大子入舎于孔氏之外圃昏二人蒙衣而乗寺
人羅御如孔氏孔氏之老欒寧問之稱姻妾以告遂入
適伯姬氏既食孔伯姬杖戈而先大子與五人介輿豭
從之廹孔悝于厠强盟之遂刼以登臺欒寧將飲酒炙
未熟聞亂使告季子召獲駕乗車行爵食炙奉衞侯輒
來奔季子將入遇子羔將出曰門已閉矣季子曰吾姑
至焉子羔曰弗及不踐其難季子曰食焉不辟其難子
羔遂出子路入及門公孫敢門焉曰無入為也季子曰
是公孫也求利焉而逃其難由不然利其禄必救其患
有使者出乃入曰大子焉用孔悝雖殺之必或繼之且
曰大子無勇若燔臺半必舎孔叔大子聞之懼下石乞
盂黶敵子路以戈擊之斷纓子路曰君子死冠不免結
纓而死孔子聞衞亂曰柴也其來由也死矣孔悝立莊
公莊公害故政欲盡去之先謂司徒瞞成曰寡人離病
于外久矣子請亦嘗之歸告褚師比欲與之伐公不果
　十六年春瞞成褚師比出奔宋衞侯使鄢武子告于
周曰蒯聵得罪于君父君母逋竄于晉晉以王室之故
不弃兄弟寘諸河上天誘其衷獲嗣守封焉使下臣肸
敢告執事王使單平公對曰肸以嘉命來告余一人往
謂叔父余嘉乃成世復爾禄次敬之哉方天之休弗敬
弗休悔其可追六月衞侯飲孔悝酒于平陽重酬之大
夫皆有納焉醉而送之夜半而遣之載伯姬于平陽而
行及西門使貳車反祏于西圃子伯季子初為孔氏臣
新登于公請追之遇載祏者殺而乗其車許公為反祏
遇之曰與不仁人争明無不勝必使先射射三發皆逺
許為許為射之殪或以其車從得祏于槖中孔悝出奔
宋衞侯占夢嬖人求酒于大叔僖子不得與卜人比而
告公曰君有大臣在西南隅弗去懼害乃逐大叔遺遺
奔晉衞侯謂渾良夫曰吾繼先君而不得其器若之何
良夫代執火者而言曰疾與亡君皆君之子也召之而
擇材焉可也若不材器可得也豎告大子大子使五人
輿豭從己刼公而强盟之且請殺良夫公曰其盟免三
死曰請三之後有罪殺之公曰諾哉　十七年春衞侯
為虎幄于籍圃成求令名者而與之始食焉大子請使
良夫良夫乗衷甸兩牡紫衣狐裘至袒裘不釋劔而食
大子使牽以退數之以三罪而殺之晉趙鞅使告于衞
曰君之在晉也志父為主請君若大子來以免志父不
然寡君其曰志父之為也衞侯辭以難大子又使椓之
夏六月趙鞅圍衞齊國觀陳瓘救衞得晉人之致師者
子玉使服而見之曰國子實執齊柄而命瓘曰無辟晉
師豈敢廢命子又何辱簡子曰我卜伐衞未卜與齊戰
乃還衞侯夢于北宫見人登昆吾之觀被髮北面而譟
曰登此昆吾之虚綿綿生之瓜余為渾良夫呌天無辜
公親筮之胥彌赦占之曰不害與之邑寘之而逃奔宋
衞侯貞卜其繇曰如魚竀尾衡流而方羊裔焉大國滅
之將亡闔門塞竇乃自後踰冬十月晉復伐衞入其郛
將入城簡子曰止叔向有言曰怙亂滅國者無後衞人
出莊公而與晉平晉立襄公之孫般師而還十一月衞
侯自鄄入般師出初公登城以望見戎州問之以告公
曰我姬姓也何戎之有焉翦之公使匠久公欲逐石圃
未及而難作辛巳石圃因匠氏攻公公閉門而請弗許
踰于北方而隊折股戎州人攻之大子疾公子青踰從
公戎州人殺之公入于戎州已氏初公自城上見己氏
之妻髮美使髠之以為吕姜髢既入焉而示之璧曰活
我吾與女璧己氏曰殺女璧其焉往遂殺之而取其璧
衞人復公孫般師而立之十二月齊人伐衞衞人請平
立公子起執般師以歸舎諸潞　(十八/年)夏衞石圃逐其
君起起奔齊衞侯輙自齊復歸逐石圃而復石魋與大
叔遺　二十五年夏五月庚辰衞侯出奔宋衞侯為靈
臺于籍圃與諸大夫飲酒焉褚師聲子韤而登席公怒
辭曰臣有疾異于人若見之君將㱿之是以不敢公愈
怒大夫辭之不可褚師出公㦸其手曰必斷而足聞之
褚師與司冦亥乗曰今日幸而後亡公之入也奪南氏
邑而奪司冦亥政公使侍人納公文懿子之車于池初
衞人翦夏丁氏以其帑賜彭封彌子彌子飲公酒納夏
戊之女嬖以為夫人其弟期大叔疾之從孫甥也少畜
於公以為司徒夫人寵衰期得罪公使三匠久公使優
狡盟拳彌而甚近信之故褚師比公孫彌牟公文要司
冦亥司徒期因三匠與拳彌以作亂皆執利兵無者執
斤使拳彌入于公宫而自大子疾之宫譟以攻公鄄子
士請禦之彌援其手曰子則勇矣將若君何不見先君
乎君何所不逞欲且君嘗在外矣豈必不反當今不可
衆怒難犯休而易間也乃出將適蒲彌曰晉無信不可
將適鄄彌曰齊晉爭我不可將適泠彌曰魯不足與請
適城鉏以鉤越越有君乃適城鉏彌曰衞盜不可知也
請速自我始乃載寶以歸公為支離之䘚因祝史揮以
侵衞衞人病之懿子知之見子之請逐揮文子曰無罪
懿子曰彼好專利而妄夫見君之入也將先道焉若逐
之必出於南門而適君所夫越新得諸侯將必請師焉
揮在朝使吏遣諸其室揮出信弗内五日乃館諸外里
遂有寵使如越請師　二十六年夏五月叔孫舒帥師
㑹越臯如后庸宋樂茷納衞侯文子欲納之懿子曰君
愎而虐少待之必毒於民乃睦於子矣衛師侵外州大獲
出禦之大敗掘褚師定子之墓焚之于平莊之上文子
使王孫齊私于臯如曰子將大滅衞乎抑納君而已乎
臯如曰寡君之命無他納衞君而已文子致衆而問焉
曰君以蠻夷伐國國幾亡矣請納之衆曰勿納曰彌牟
亡而有益請自北門出衆曰勿出重賂越人申開守陴
而納公公不敢入師還立悼公南氏相之以城鉏與越
人公曰期則為此令苟有怨於夫人者報之司徒期聘
于越公攻而奪之幣期告王王命取之期以衆取之公
怒殺期之甥之為大子者遂䘚于越衞出公自城鉏使以
弓問子贛且曰吾其入乎子贛稽首受弓對曰臣不識
也私於使者曰昔成公孫于陳寗武子孫莊子為宛濮
之盟而君入獻公孫于齊子鮮子展為夷儀之盟而君
入今君再在孫矣内不聞獻之親外不聞成之卿則賜
不識所由入也詩曰無競惟人四方其訓之若得其人
四方以為主而國於何有
　衞靈之無道也宫中蕩亂夫人宣淫桑中有狐之刺
　復見於今日也禮義消亡至此極矣大子蒯聵恥婁
　豬之歌發憤除淫敗而出走得罪於君夫人甚於得
　罪於君也昔驪姬之譛方假毒胙以起禍矧兹躬欲
　行誅乎蒯聵之孝不逮申生靈公之暗過於晉獻輕
　動寡謀適自敗也靈公薨欲傳位於庶子郢郢不受
　而立大子之子輒為出公者暫守宗祧旋迎父而致
　之國可矣乃貪位犯逆拒父稱兵衞國之患自此起
　焉穀梁傳曰輒不受父之命受之王父也信父而辭
　王父則是不尊王父也嗚呼天下有無父之國哉南
　子設絺帷而見孔子聽璘車而識蘧瑗度其才智必
　有能過人者故婦行雖薄而善惑君心朝士大夫亦
　且輔之蒯聵之出坐以殺母之名錮以嚴君之命歴
　年不返國人忘之久矣輒假王父之命衆共與助仲
　尼之徒且有願為之死者迷而不反所自來也出公
　立十三年而莊公蒯聵入莊公立二年而出公輒又
　入蒯聵之入也晉趙鞅助之其再出也趙鞅伐之輒
　之入也齊人助之其再出也羣臣逐之矣蒯聵之殺
　於己氏輒之䘚於越也父子相驅不獲考死孰非靈
　公之貽謀不臧乎靈公之世公孫戍北宫結奔魯趙
　陽奔齊公孟彄奔鄭皆畏夫人也莊公立而瞞成褚
　師比孔悝皆奔宋大叔遺奔晉出公復立而逐石圃
　其君廢置莫定其臣奔走弗遑衞國之亂越三世而
　不靖二十餘年而未有寧也孔子之急欲正名豈無
　謂與
　　楚白公勝之亂
(哀十/六年)楚大子建之遇讒也自城父奔宋又辟華氏之亂
於鄭鄭人甚善之又適晉與晉人謀襲鄭乃求復焉鄭
人復之如初晉人使諜於子木請行而期焉子木暴虐
於其私邑邑人訴之鄭人省之得晉諜焉遂殺子木其
子曰勝在吳子西欲召之葉公曰吾聞勝也詐而亂無
乃害乎子西曰吾聞勝也信而勇不為不利舎諸邊竟
使衞藩焉葉公曰周仁之謂信率義之謂勇吾聞勝也
好復言而求死士殆有私乎復言非信也期死非勇也
子必悔之弗從召之使處吳竟為白公請伐鄭子西曰楚
未節也不然吾不忘也他日又請許之未起師晉人伐
鄭楚救之與之盟勝怒曰鄭人在此讎不逺矣勝自厲
劔子期之子平見之曰王孫何自厲也曰勝以直聞不
告女庸為直乎將以殺爾父平以告子西子西曰勝如
卵余翼而長之楚國第我死令尹司馬非勝而誰勝聞
之曰令尹之狂也得死乃非我子西不悛勝謂石乞曰
王與二卿士皆五百人當之則可矣乞曰不可得也曰
市南有熊宜僚者若得之可以當五百人矣乃從白公
而見之與之言説告之故辭承之以劔不動勝曰不為
利謟不為威惕不洩人言以求媚者去之吳人伐慎白
公敗之請以戰僃獻許之遂作亂秋七月殺子西子期
于朝而刼惠王子西以袂掩面而死子期曰昔者吾以
力事君不可以弗終抉豫章以殺人而後死石乞曰焚
庫弑王不然不濟白公曰不可弑王不祥焚庫無聚將
何以守矣乞曰有楚國而治其民以敬事神可以得祥
且有聚矣何患弗從葉公在蔡方城之外皆曰可以入
矣子髙曰吾聞之以險徼幸者其求無饜偏重必離聞
其殺齊管修也而後入白公欲以子閭為王子閭不可
遂刼以兵子閭曰王孫若安靖楚國匡正王室而後庇
焉啟之願也敢不聴從若將專利以傾王室不顧楚國
有死不能遂殺之而以王如髙府石乞尹門圉公陽穴
宫負王以如昭夫人之宫葉公亦至及北門或遇之曰
君胡不胄國人望君如望慈父母焉盜賊之矢若傷君
是絶民望也若之何不胄乃胄而進又遇一人曰君胡
胄國人望君如望嵗焉日月以幾若見君面是得艾也
民知不死其亦夫有奮心猶將旌君以徇於國而又掩
面以絶民望不亦甚乎乃免冑而進遇箴尹固帥其屬
將與白公子髙曰微二子者楚不國矣棄徳從賊其可
保乎乃從葉公使與國人以攻白公白公奔山而縊其
徒微之生拘石乞而問白公之死焉對曰余知其死所
而長者使余勿言曰不言將烹乞曰此事也克則為卿
不克則烹固其所也何害乃烹石乞王孫燕奔頯黄氏
沈諸梁兼二事國寜乃使寜為令尹使寛為司馬而老
於葉
　葉公可謂賢矣先識白公之亂後能定之居方城之
　外而繫國中之望不賢而能之乎圉公陽負王以出
　髙府箴尹固反正而從葉公幾幾乎君弑國亡而後
　䘚寜殆天之祚楚也亂之而治危之而安嗚呼異哉
　　楚惠滅陳
(哀元/年)吳之入楚也使召陳懐公懐公朝國人而問焉曰
欲與楚者右欲與吳者左陳人從田無田從黨逢滑當
公而進曰臣聞國之興也以福其亡也以禍今吳未有
福楚未有禍楚未可弃吳未可從而晉盟主也若以晉
辭吳若何公曰國勝君亡非禍而何對曰國之有是多
矣何必不復小國猶復况大國乎臣聞國之興也視民
如傷是其福也其亡也以民為土芥是其禍也楚雖無
徳亦不艾殺其民吳日敝於兵暴骨如莽而未見徳焉
天其或者正訓楚也禍之適吳其何日之有陳侯從之
及夫差克越乃修先君之怨秋八月吳侵陳修舊怨也
　(六/年)吳伐陳復修舊怨也楚子曰吾先君與陳有盟不
可以不救乃救陳師于城父秋七月楚子在城父將救
陳卜戰不吉卜退不吉王曰然則死也再敗楚師不如
死弃盟逃讎亦不如死死一也其死讎乎命公子申為
王不可則命公子結亦不可則命公子啟五辭而後許
將戰王有疾庚寅昭王攻大㝠䘚于城父子閭退曰君
王舎其子而讓羣臣敢忘君乎從君之命順也立君之
子亦順也二順不可失也與子西子期謀潛師閉塗逆
越女之子章立之而後還是嵗也有雲如衆赤烏夾日
以飛三日楚子使問諸周太史周太史曰其當王身乎
若禜之可移於令尹司馬王曰除腹心之疾而寘諸股
肱何益不穀不有大過天其夭諸有罪受罰又焉移之
遂弗禜初昭王有疾卜曰河為祟王弗祭大夫請祭諸
郊王曰三代命祀祭不越望江漢睢漳楚之望也禍福
之至不是過也不穀雖不徳河非所獲罪也遂弗祭孔
子曰楚昭王知大道矣其不失國也宜哉夏書曰惟彼
陶唐帥彼天常有此冀方今失其行亂其紀綱乃滅而
亡又曰允出兹在兹由已率常可矣　(九/年)夏楚人伐陳
陳即吳故也　(十/年)冬楚子期伐陳吳延州來季子救陳
謂子期曰二君不務徳而力爭諸侯民何罪焉我請退
以為子名務徳而安民乃還　(十一/年)夏陳轅頗出奔鄭
初轅頗為司徒賦封田以嫁公女有餘以為已大器國
人逐之故出道渇其族轅咺進稻醴粱糗腶脯焉喜曰
何其給也對曰器成而具曰何不吾諫對曰懼先行
(十五/年)夏楚子西子期伐吳及桐汭陳侯使公孫貞子弔
焉及良而䘚將以尸入吳子使大宰嚭勞且辭曰以水
潦之不時無乃廩然隕大夫之尸以重寡君之憂寡君
敢辭上介芋尹蓋對曰寡君聞楚為不道薦伐吳國滅
厥民人寡君使蓋僃使弔君之下吏無禄使人逢天之
慼大命隕隊絶世于良廢日共積一日遷次今君命逆
使人曰無以尸造于門是我寡君之命委于草莽也且
臣聞之曰事死如事生禮也於是乎有朝聘而終以尸
將事之禮又有朝聘而遭喪之禮若不以尸將命是遭
喪而還也無乃不可乎以禮防民猶或踰之今大夫曰
死而棄之是棄禮也其何以為諸侯主先民有言曰無
穢虐士僃使奉尸將命苟我寡君之命達于君所雖隕
于深淵則天命也非君與渉人之過也吳人内之　(十/七)
(年/)楚白公之亂陳人恃其聚而侵楚楚既寧將取陳麥
楚子問帥於大師子穀與葉公諸梁子穀曰右領差車
與左史老皆相令尹司馬以伐陳其可使也子髙曰率
賤民慢之懼不用命焉子穀曰觀丁父鄀俘也武王以
為軍率是以克州蓼服隨唐大啓羣蠻彭仲爽申俘也
文王以為令尹實縣申息朝陳蔡封畛於汝唯其任也
何賤之有子髙曰天命不謟令尹有憾於陳天若亡之
其必令尹之子是與君盍舎焉臣懼右領與左史有二
俘之賤而無其令徳也王卜之武城尹吉使帥師取陳
麥陳人御之敗遂圍陳秋七月己卯楚公孫朝帥師滅
陳王與葉公枚卜子良以為令尹沈尹朱曰吉過於其
志葉公曰王子而相國過將何為他日改卜子國而使
為令尹　(十八/年)巴人伐楚圍鄾初右司馬子國之卜也
觀瞻曰如志故命之及巴師至將卜帥王曰寧如志何
卜焉使帥師而行請承王曰寢尹工尹勤先君者也三
月楚公孫寧吳由于薳固敗巴師于鄾故封子國于析
君子曰惠王知志夏書曰官占唯能蔽志昆命于元龜
其是之謂乎志曰聖人不煩卜筮惠王其有焉
　昔者楚靈王滅陳蔡以為縣平王即位而皆復之春
　秋以為有禮陳惠公反國以來事不見經惟雞父之
　戰陳大夫從楚而見獲時陳方徳楚雖獲無憾也惠
　䘚懐立從㑹召陵晉定不競陳方在喪羈縻以從事
　而已亦未必真能懟楚及吳入郢來召懐公逢滑曰
　楚未可弃吳未可從豈畏禍歟抑昵楚歟自是以後
　陳吳結怨閔公在位專於從楚滅頓圍蔡皆敬從之
　夫夷德無厭吳楚一也楚靈炰烋陳社幾墟棄疾懲
　惡假興滅以為名耳怨深於德其亦何足懷恩乃蔡
　能控吳以報舊辱陳反比楚而虐同仇蒙羞忘讎可
　恥孰甚焉楚惠既立陳乃即吳問陳何以叛楚則夫
　差彊間歳伐陳昭王䘚而不能救也楚人曰我昭王
　之䘚以救陳也今日背德不可不問於是怒而伐陳
　既又使大臣伐之吳札來救不戰而還夫陳既背楚
　楚之出師信有辭矣然楚不庇陳陳即吳夫豈得己
　哉為陳者亦難矣從楚則吳侵即吳則楚伐攝乎兩
　大之間弗能自彊雖欲無亡不可得也獲麟以後吳
　越方爭楚氛日惡吳救不至陳國之大夫非奔則殺
　莫與為守至哀十七年而楚竟滅陳矣初靈王之滅
　陳也裨竈曰五年陳將復封歳五及鶉火而後陳䘚
　亡楚克有之今又五十二年果天道耶靈公可亡而
　不亡哀公已亡而猶不亡及乎閔公陳無可望矣乃
　亡於陳而興於齊陳之亡而不亡也實賴公子完之
　後有虞之胄元女大姬之所出社稷可屋而子孫不
　可絶舜之明德逺矣亡陳者楚亡齊者陳安在非天
　道也
　　越句踐滅吳
(昭三十/二年)夏吳伐越始用師於越也史墨曰不及四十年
越其有吳乎越得嵗而吳伐之必受其凶　(定五/年)越入
吳吳在楚也　(十四/年)吳伐越越子句踐禦之陳于檇李
句踐患吳之整也使死士再禽焉不動使罪人三行屬
劔於頸而辭曰二君有治臣奸旗鼓不敏於君之行前
不敢逃刑敢歸死遂自剄也師屬之目越子因而伐之
大敗之靈姑浮以戈擊闔廬闔廬傷將指取其一屨還
䘚於陘去檇李七里夫差使人立於庭苟出入必謂已
曰夫差而忘越王之殺而父乎則對曰唯不敢忘三年
乃報越　(哀元/年)吳王夫差敗越于夫椒報檇李也遂入
越越子以甲楯五千保于㑹稽使大夫種因吳大宰嚭
以行成吳子將許之伍員曰不可臣聞之樹徳莫如滋
去疾莫如盡昔有過澆殺斟灌以伐斟鄩滅夏后相后
緍方娠逃出自竇歸于有仍生少康焉為仍牧正惎澆
能戒之澆使椒求之逃奔有虞為之庖正以除其害虞
思於是妻之以二姚而邑諸綸有田一成有衆一旅能
布其徳而兆其謀以收夏衆撫其官職使女艾諜澆使
季杼誘豷遂滅過戈復禹之績祀夏配天不失舊物今
吳不如過而越大於少康或將豐之不亦難乎句踐能
親而務施施不失人親不棄勞與我同壤而世為仇讎
於是乎克而弗取將又存之違天而長冦讐後雖悔之
不可食已姬之衰也日可俟也介在蠻夷而長冦讎以
是求伯必不行矣弗聽退而告人曰越十年生聚而十
年教訓二十年之外吳其為沼乎三月越及吳平吳入
越不書吳不告慶越不告敗也吳師在陳楚大夫皆懼
曰闔廬惟能用其民以敗我於柏舉今聞其嗣又甚焉
將若之何子西曰二三子恤不相睦無患吳矣昔闔廬
食不二味居不重席室不崇壇器不彤鏤宫室不觀舟
車不飾衣服財用擇不取費在國天有菑癘親廵孤寡
而共其乏困在軍熟食者分而後敢食其所嘗者䘚乗
與焉勤恤其民而與之勞逸是以民不罷勞死知不曠
吾先大夫子常易之所以敗我也今聞夫差次有臺榭
陂池焉宿有妃嬙嬪御焉一日之行所欲必成玩好必
從珍異是聚觀樂是務視民如讎而用之日新夫先自
敗也已安能敗我　(九/年)秋吳城䢴溝通江淮　(十一/年)吳
將伐齊越子率其衆以朝焉王及列士皆有饋賂吳人
皆喜唯子胥懼曰是豢吳也夫諫曰越在我心腹之疾
也壤地同而有欲於我夫其柔服求濟其欲也不如早
從事焉得志於齊猶獲石田也無所用之越不為沼吳
其泯矣使醫除疾而曰必遺類焉者未之有也盤庚之
誥曰其有顛越不共則劓殄無遺育無俾易種于兹邑
是商所以興也今君易之將以求大不亦難乎弗聽使
於齊屬其子於鮑氏為王孫氏反役王聞之使賜之屬
鏤以死將死曰樹吾墓檟檟可材也吳其亡乎三年其
始弱矣盈必毁天之道也　(十二/年)公㑹吳于槖臯吳子
使大宰嚭請尋盟公不欲使子貢對曰盟所以周信也
故心以制之玉帛以奉之言以結之明神以要之寡君
以為苟有盟焉弗可改也已若猶可改日盟何益今吾
子曰必尋盟若可㝷也亦可寒也乃不尋盟吳徵㑹于
衞初衞人殺吳行人且姚而懼謀於行人子羽子羽曰
吳方無道無乃辱吾君不如止也子木曰吳方無道國
無道必棄疾於人吳雖無道猶足以患衞往也長木之
斃無不摽也國狗之瘈無不噬也而况大國乎秋衞侯
㑹吳于鄖公及衞侯宋皇瑗盟而䘚辭吳盟吳人藩衞
侯之舎子服景伯謂子貢曰夫諸侯之㑹事既畢矣侯
伯致禮地主歸餼以相辭也今吳不行禮於衞而藩其
君舎以難之子盍見大宰乃請束錦以行語及衞故太
宰嚭曰寡君願事衞君衞君之來也緩寡君懼故將止
之子貢曰衞君之來必謀於其衆其衆或欲或否是以
緩來其欲來者子之黨也其不欲來者子之讎也若執
衞君是墮黨而崇讎也夫墮子者得其志矣且合諸侯
而執衞君誰敢不懼墮黨崇讎而懼諸侯或者難以霸
乎大宰嚭説乃舎衞侯衞侯歸效夷言子之尚幼曰君
必不免其死於夷乎執焉而又説其言從之固矣　(十/三)
(年/)夏公㑹單平公晉定公吳夫差于黄池六月丙子越
子伐吳為二隧疇無餘謳陽自南方先及郊吳大子友
王子地王孫彌庸夀於姚自泓上觀之彌庸見姑蔑之
旗曰吾父之旗也不可以見讎而弗殺也大子曰戰而
不克將亡國請待之彌庸不可屬徒五千王子地助之
乙酉戰彌庸獲疇無餘地獲謳陽越子至王子地守丙
戌復戰大敗吳師獲大子友王孫彌庸壽於姚丁亥入
吳吳人告敗于王王惡其聞也自剄七人於幕下秋七
月辛丑盟吳晉爭先吳人曰於周室我為長晉人曰於
姬姓我為伯趙鞅呼司馬寅曰日旰矣大事未成二臣
之罪也建鼓整列二臣死之長幼必可知也對曰請姑
視之反曰肉食者無墨今吳王有墨國勝乎大子死乎
且夷德輕不忍久請少待之乃先晉人吳人將以公見
晉侯子服景伯對使者曰王合諸侯則伯帥侯牧以見
於王伯合諸侯則侯帥子男以見於伯自王以下朝聘
玉帛不同故敝邑之職貢於吳有豐於晉無不及焉以
為伯也今諸侯㑹而君將以寡君見晉君則晉成為伯
矣敝邑將改職貢魯賦於吳八百乗若為子男則將半
邾以屬於吳而如邾以事晉且執事以伯召諸侯而以
侯終之何利之有焉吳人乃止既而悔之將囚景伯景
伯曰何也立後於魯矣將以二乗與六人從遲速唯命
遂囚以還及户牖謂大宰曰魯將以十月上辛有事於上
帝先王季辛而畢何世有職焉自襄以來未之改也若
不㑹祝宗將曰吳實然且謂魯不共而執其賤者七人
何損焉大宰嚭言於王曰無損於魯而袛為名不如歸
之乃歸景伯吳申叔儀乞糧於公孫有山氏曰佩玉繠
兮余無所繫之㫖酒一盛兮余與褐之父睨之對曰粱
則無矣麤則有之若登首山以呼曰庚癸乎則諾王欲
伐宋殺其丈夫而囚其婦人大宰嚭曰可勝也而弗能
居也乃歸冬吳及越平　(十七/年)三月越子伐吳吳子禦
之笠澤夾水而陳越子為左右句䘚使夜或左或右鼓
譟而進吳師分以御之越子以三軍潛渉當吳中軍而
鼓之吳師大亂遂敗之　十九年春越人侵楚以誤吳
也夏楚公子慶公孫寛追越師至㝠不及乃還秋楚沈
諸梁伐東夷三夷男女及楚師盟于敖　(二十/年)吳公子
慶忌驟諫吳子曰不改必亡弗聽出居于艾遂適楚聞
越將伐吳冬請歸平越遂歸欲除不忠者以説于越吳
人殺之十一月越圍吳趙孟降於喪食楚隆曰三年之
喪親暱之極也主又降之無乃有故乎趙孟曰黄池之
役先主與吳王有質曰好惡同之今越圍吳嗣子不廢
舊業而敵之非晉之所能及也吾是以為降楚隆曰若
使吳王知之若何趙孟曰可乎隆曰請嘗之乃往先造
于越軍曰吳犯間上國多矣聞君親討焉諸夏之人莫
不欣喜唯恐君志之不從請入視之許之告于吳王曰
寡君之老無恤使陪臣隆敢展謝其不共黄池之役君
之先臣志父得承齊盟曰好惡同之今君在難無恤不
敢憚勞非晉國之所能及也使陪臣敢展布之王拜稽
首曰寡人不佞不能事越以為大夫憂拜命之辱與之
一簞珠使問趙孟曰句踐將生憂寡人寡人死之不得
矣王曰溺人必笑吾將有問也史黯何以得為君子對
曰黯也進不見惡退無謗言王曰宜哉　(二十/二年)冬十一
月丁卯越滅吳請使吳王居甬東辭曰孤老矣焉能事
君乃縊越人以歸
　吳越之事吾讀左氏内外傳吳越春秋越絶諸書詳
　哉其言之也夫吳越同分世為仇讎吳不有越越將
　有吳此亦勢之必然者也二國兵端始於魯昭之三
　十二年越首受兵釁自吳起既而闔廬入郢允常乗
　虚以造其國都越獲報矣攜李之役句踐敗吳闔廬
　傷趾而卒夫差嗣位卧薪嘗膽奮志圖報戰于夫椒
　吳遂入越子復父讎抑何壯也夫吳楚交惡累年玩
　兵吳獲勝楚越議其後是楚越為黨以撓吳也夫差
　積慮而後入越㑹稽保師國存一綫若滅越而楚國
　可定吳霸可成以之尊周固同姓也春秋進霸亟許
　齊晉寜獨外吳不虞夫差驟勝而驕輒許行成伍員
　諫而不聽釋之歸國於是觀兵上國老師陳齊越人
　生聚教訓朝夕欲襲其後而夫差不之知也至魯哀
　十三年而越入吳二十二年而滅吳越兼有吳土號
　稱霸王驅役中國問孰成之曰夫差賜也然則夫椒
　之勝適以驕吳而斃之耳艾陵之戰吳獲齊卿黄池
　之㑹吳先晉㰱中國之胥而為吳不知吳國之胥而
　為越也入郢之役經所特書而入吳隨之黄池之㑹
　經所特書而入吳又隨之惟哀元年吳之入越不見
　於經越人究竟滅吳經若曰吾見越之入吳不見吳
　之入越也春秋善闔廬之攘楚又懼夫差之先晉於
　赫然兩霸之日忽係入吳之文曰夫差而果忘越乎
　越人一舉殺闔廬再舉而沼吳國雖曰世讎權謀殊
　勝戰國䇿士之風實權輿於此惟是哀公無能崇吳
　以㑹而勤吳以兵俾夫差師頓於疆外禍深於國中
　者魯之為也故史記曰子貢一出存魯亂齊破吳彊
　晉而霸越亦非無因也
　　哀公孫越
(哀/公)二十一年夏五月越人始來　(二十/三年)秋八月叔青如
越始使越也越諸鞅來聘報叔青也　(二十/四年)公子荆之
母嬖將以為夫人使宗人釁夏獻其禮對曰無之公怒
曰女為宗司立夫人國之大禮也何故無之對曰周公
及武公娶于薛孝惠娶于商自桓以下娶于齊此禮也
則有若以妾為夫人則固無其禮也公卒立之而以荆
為大子國人始惡之閏月公如越得大子適郢將妻公
而多與之地公孫有山使告于季孫季孫懼使因大宰
嚭而納賂焉乃止　(二十/五年)六月公至自越季康子孟武
伯逆于五梧郭重僕見二子曰惡言多矣君請盡之公
宴于五梧武伯為祝惡郭重曰何肥也季孫曰請飲彘
也以魯國之密邇仇讎臣是以不獲從君克免于大行
又謂重也肥公曰是食言多矣能無肥乎飲酒不樂公
與大夫始有惡　(二十/七年)夏四月己亥季康子卒公弔焉
降禮公患三桓之侈也欲以諸侯去之三桓亦患公之
妄也故君臣多間公游于陵阪遇孟武伯于孟氏之衢
曰請有問于子余及死乎對曰臣無由知之三問䘚辭
不對公欲以越伐魯而去三桓秋八月甲戌公如公孫
有陘氏因孫于邾乃遂如越國人施公孫有山氏
　哀公弗能自彊而託國蠻夷望其除患也異哉自句
　踐滅吳以來中國之勢盡移於越而俯首奉之者魯
　人實首事焉叔青報聘之後公自謂能結援大國遂
　欲借兵以弭内患不知城狐社鼠所憑者重固未可
　猝除也且以昭公之不能行於季氏者而哀公欲行
　諸三家越師未出吾見公之亡而不反矣至悼公之
　世三桓勝魯如小侯服於三桓之家其事尚可為哉
　讀春秋之終篇為齊痛田氏為晉痛三卿為魯痛三
　桓乃至三卿分晉田氏傾齊之後而三桓之子孫亦
　微公族而自戕其本根未見其克昌厥世也然而周
　公其遂衰矣
　　晉知氏之亡
(哀二十/三年)夏六月晉荀瑤伐齊髙無㔻帥師御之知伯視
齊師馬駭遂驅之曰齊人知余旗其謂余畏而反也及
壘而還將戰長武子請卜知伯曰君告于天子而卜之
以守龜于宗祧吉矣吾又何卜焉且齊人取我英丘君
命瑤非敢耀武也治英丘也以辭伐罪足矣何必卜壬
辰戰于犁丘齊師敗績知伯親禽顔庚　二十四年夏
四月晉侯將伐齊使來乞師曰昔臧文仲以楚師伐齊
取穀宣叔以晉師伐齊取汶陽寡君欲徼福于周公願
乞靈于臧氏臧石帥師㑹之取廩丘軍吏令繕將進萊
章曰君卑政暴往歳克敵今又勝都天奉多矣又焉能
進是躗言也彼將班矣晉師乃還餼臧石牛大史謝之
曰以寡君之在行牢禮不度敢展謝之　(二十/七年)晉荀瑤
帥師伐鄭次于桐丘鄭駟𢎞請救于齊齊師將興陳成
子屬孤子三日朝設乗車兩馬繫五邑焉召顔涿聚之
子晉曰隰之役而父死焉以國之多難未女恤也今君
命女以是邑也服車而朝無廢前勞乃救鄭及留舒違
穀七里穀人不知及濮雨不渉子思曰大國在敝邑之
宇下是以告急今師不行恐無及也成子衣製杖戈立
于阪上馬不出者助之鞭之知伯聞之乃還曰我卜伐
鄭不卜敵齊使謂成子曰大夫陳子陳之自出陳之不
祀鄭之罪也故寡君使瑤察陳衷焉謂大夫其恤陳乎
若利本之顛瑤何有焉成子怒曰多陵人者皆不在知
伯其能久乎中行文子告成子曰有自晉師告寅者將
為輕車千乘以厭齊師之門則可盡也成子曰寡君命
恒曰無及寡無畏衆雖過千乘敢辟之乎將以子之命
告寡君文子曰吾乃今知所以亡君子之謀也始衷終
皆舉之而後入焉今我三不知而入之不亦難乎悼之
四年晉荀瑤帥師圍鄭未至鄭駟𢎞曰知伯愎而好勝
早下之則可行也乃先保南里以待之知伯入南里門
于桔柣之門鄭人俘酅魁壘賂之以知政閉其口而死
將門知伯謂趙孟入之對曰主在此知伯曰惡而無勇
何以為子對曰以能忍恥庶無害趙宗乎知伯不悛趙
襄子由是惎知伯遂喪之知伯貪而愎故韓魏反而喪
之
　晉自厲公殺三郤之後七族並盛知罃范匄荀偃韓
　起欒黶范魴魏絳趙武襄八年所稱晉悼公之八卿
　也平公之世欒氏亦降為皂𨽻韓起趙成荀吳魏舒
　范鞅知盈昭五年所稱晉平公之六卿也晉定以來
　知趙魏韓共逐范荀尚有四卿至趙魏韓共滅知伯
　而晉三卿矣郤氏之偪也欒氏之汰也范氏荀氏之
　貪也皆以聚怨而亡知氏兼之保無患乎自范荀既
　滅晉之兵柄半歸知氏伐齊伐鄭所向稱雄若能和
　輯諸卿家可無害即晉國亦未必不可永也史稱知
　伯請地於韓魏各致萬家之邑請地於趙弗與知伯
　於是結韓魏以伐趙韓魏懼難之終及也為是反與
　趙合而共滅知伯故左氏謂之貪而愎知伯之所由
　喪也知伯滅而三晉之勢成三晉分而七國之形立
　讀春秋之終而知戰國之始也
　
　
　
　
　
　
　
　
　
　
　
　
　
　
　左傳事緯卷十一
欽定四庫全書
　左傳事緯卷十二　　　　靈璧知縣馬驌撰
　　王朝交魯
　　　平王
(隠元/年)十二月祭伯來非王命也　三年春王正月壬戌
平王崩赴以庚戌故書之武氏子來求賻王未葬也
　　　桓王
(七/年)初戎朝于周發幣于公卿凡伯弗賓冬王使凡伯來
聘還戎伐之于楚丘以歸　(桓四/年)夏周宰渠伯糾來聘
父在故名　(五/年)仍叔之子弱也　十五年春天王使家
父來求車非禮也諸侯不貢車服天子不私求財
　　　莊王
(莊三/年)夏五月葬桓王緩也
　　　僖王
　　　惠王
　　　襄王
(僖三/十年)冬王使周公閲來聘饗有昌歜白黒形鹽辭曰國
君文足昭也武可畏也則有僃物之享以象其徳薦五
味羞嘉穀鹽虎形以獻其功吾何以堪之　(文元/年)王使
毛伯衞來賜公命叔孫得臣如周拜　(三/年)夏四月乙亥
王叔文公䘚赴弔如同盟禮也
　　　頃王
(九/年)毛伯衞來求金非禮也不書王命未葬也二月莊叔
如周葬襄王　(十/年)秋七月及蘇子盟于女栗頃王立故
也
　　　匡王
　　　定王
(宣/公)九年春王使來徵聘夏孟獻子聘于周王以為有禮
厚賄之　(十/年)秋劉康公來報聘　(成五/年)十一月己酉定
王崩
　　　簡王
(八/年)秋召桓公來賜公命
　　　靈王
(襄二十/八年)癸巳天王崩未來赴亦未書禮也王人來告喪
問崩日以甲寅告故書之以徵過也
　　　景王
　　　敬王
(哀十/九年)冬叔青如京師敬王崩故也
　春秋二百四十二年周之來聘有七錫命有三歸脤
　有一賵葬有四來求有三魯君臣之朝聘于周有八
　㑹葬于周有四嘗綜其事而論之其得失大畧可見
　也平王在位五十一年其四十九年為魯隱之元年
　於是為春秋所託始而宰咺以歸賵失禮而稱名祭
　伯以王臣私交而不稱命東遷之首王春秋之首事
　經兩譏焉下此尚可望乎平王崩而魯不奔喪隱公
　之無禮也桓王二十餘年五聘於魯求車求賻凟而
　不恥而入朝之使無聞焉桓公之不臣也甚且凡伯
　啣命以來境外之患魯不為僃衞不出救委天子之
　臣於草莽諸侯寜知有天王哉莊王七年而葬桓王
　魯人僅一往㑹逮及僖王惠王三十年間王使不出
　魯臣不往春秋於是絶而不書雖祭叔有交世子王
　人有㑹魯無一介之使奔走京師春秋綱紀久弛上
　替下陵君不君而臣不臣壞法亂紀天下久不知其
　非又何獨責魯哉襄王春秋之賢王也僖公春秋之
　賢君也僖之事襄也從齊桓於首止以定位從晉文
　於踐土以復王兩朝王所恪守臣禮襄之於僖也生
　則周公報朝死則叔服㑹葬錫命其子賵葬其親上
　下有禮為春秋所希見意霸業隆而王室尊天下咸
　識天子之大抑王之於魯又何周詳無缺也頃王之
　立女栗有㑹是後十有八年厯匡王定王周魯使絶
　至宣公九年仲孫來朝王使季子往聘蓋王使下徵
　獻子始至未嘗為宣公志也公在位數年屢朝齊而
　不朝王奔齊喪而不奔王喪遣卿㑹齊侯葬而不㑹
　匡王葬專事大國豈知京師哉且身為簒逆九伐未
　加而王聘下荅無王之悲至此極也魯成即位朝貢
　不修簡王忽來錫命春秋譏之越三年而以伐秦之
　役道過京師靈王享國二十餘年僅有叔豹一至何
　寥寥也景王之崩叔鞅雖來㑹葬其後敬王即位王
　室大亂反無一使以相存問政在季氏昭公出奔彼
　意如不知有其君又焉知有天子耶然自召伯錫命
　以及石尚歸脤之歳上下百年天使兩出王命其日
　惰矣古者諸侯有朝王有廵守歳時交聘吉凶告赴
　所以存紀綱篤親親也魯諸公之朝齊晉楚三十有
　三而朝周僅三諸大夫之聘列國五十有六而聘周
　僅五吾讀隱桓之春秋悲王命之日凟讀襄昭之春
　秋哀王命之日惰凟與惰皆自上始未可盡責之天
　下也周之衰也何日之有
　　小國交魯
　　　曹(附子臧之節/)
(桓九/年)冬曹大子來朝賓之以上卿禮也享曹大子初獻
樂奏而嘆施父曰曹大子其有憂乎非嘆所也　十年
春曹桓公卒　(文十/一年)秋曹文公來朝即位而來見也
(成七/年)夏曹宣公來朝　(十三/年)曹人使公子負芻守使公
子欣時逆曹伯之喪秋負芻殺其大子而自立也諸侯
乃請討之晉人以其役之勞請俟他年冬葬曹宣公既
葬子臧將亡國人皆將從之成公乃懼告罪且請焉乃
反而致其邑　十五年春㑹于戚討曹成公也執而歸
諸京師書曰晉侯執曹伯不及其民也凡君不道於其
民諸侯討而執之則曰某人執某侯不然則否諸侯將
見子臧于王而立之子臧辭曰前志有之曰聖達節次
守節下失節為君非吾節也雖不能聖敢失守乎遂逃
奔宋　(十六/年)曹人請于晉曰自我先君宣公即世國人
曰若之何憂猶未弭而又討我寡君以亡曹國社稷之
鎮公子是大泯曹也先君無乃有罪乎若有罪則君列
諸㑹矣君唯不遺德刑以伯諸侯豈獨遺諸敝邑敢私
布之曹人復請于晉晉侯謂子臧反吾歸而君子臧反
曹伯歸子臧盡致其邑與卿而不出　(襄二十/一年)冬曹武
公來朝始見也
　　　滕
　　　薛
(隱/公)七年春滕侯卒不書名未同盟也凡諸侯同盟於是
稱名故薨則赴以名告終稱嗣也以繼好息民謂之禮
經　十一年春滕侯薛侯來朝爭長薛侯曰我先封滕
侯曰我周之卜正也薛庶姓也我不可以後之公使羽
父請於薛侯曰君與滕君辱在寡人周諺有之曰山有
木工則度之賓有禮主則擇之周之宗盟異姓為後寡
人若朝于薛不敢與諸任齒君若辱貺寡人則願以滕
君為請薛侯許之乃長滕侯　(文十/二年)秋滕昭公來朝亦
始朝公也　(襄六/年)秋滕成公來朝始朝公也　(三十/一年)冬
十月滕成公來㑹葬惰而多涕子服惠伯曰滕君將死
矣怠於其位而哀已甚兆於死所矣能無從乎　(昭三/年)
丁未滕子原卒同盟故書名五月叔弓如滕葬滕成公
子服椒為介及郊遇懿伯之忌敬子不入惠伯曰公事
有公利無私忌椒請先入乃先受館敬子從之　(三十/一年)
薛伯穀卒同盟故書
　　　杞
(桓二/年)秋七月杞侯來朝不敬把侯歸乃謀伐之九月入
杞討不敬也　(三/年)公㑹把侯于郕杞求成也　十二年
夏盟于曲池平把莒也　(莊/公)二十七年春公㑹把伯姬
于洮非事也天子非展義不廵守諸侯非民事不舉卿
非君命不越竟冬把伯姬來歸寧也凡諸侯之女歸寧
曰來出曰來歸夫人歸寧曰如某出曰歸于某　(僖二/十三)
(年/)十一月杞成公卒書曰子把夷也不書名未同盟也
凡諸侯同盟死則赴以名禮也赴以名則亦書之不然
則否辟不敏也　二十七年春把桓公來朝用夷禮故
曰子公卑把把不共也秋入把責無禮也　(文十/二年)把桓
公來朝始朝公也且請絶叔姬而無絶昏公許之二月
叔姬卒不言把絶也書叔姬言非女也　(成四/年)杞伯來
朝歸叔姬故也　(八/年)冬把叔姬卒來歸自把故書　九
年春杞桓公來逆叔姬之喪請之也杞叔姬卒為把故
也逆叔姬為我也　(襄/公)六年春把桓公卒始赴以名同
盟故也
　　　小邾(初名郳/)
(莊/公)五年秋郳犂來來朝名未王命也　(襄七/年)小邾穆公
來朝亦始朝公也　(昭三/年)小邾穆公來朝季武子欲卑
之穆叔曰不可曹滕二邾實不忘我好敬以逆之猶懼
其貳又卑一睦焉逆羣好也其如舊而加敬焉志曰能
敬無災又曰敬逆來者天所福也季孫從之　十七年
春小邾穆公來朝公與之燕季平子賦采菽穆公賦菁
菁者莪昭子曰不有以國其能久乎　(哀十/四年)小邾射以
句繹來奔曰使季路要我吾無盟矣使子路子路辭季
康子使冉有謂之曰千乘之國不信其盟而信子之言
子何辱焉對曰魯有事於小邾不敢問故死其城下可
也彼不臣而濟其言是義之也由弗能
　　　鄫
(僖十/四年)鄫季姬來寧公怒止之以鄫子之不朝也夏遇于
防而使來朝
　　　郕
(文十/一年)郕大子朱儒自安於夫鍾國人弗徇　十二年春
郕伯卒郕人立君大子以夫鍾與郕邽來奔公以諸侯
逆之非禮也故書曰郕伯來奔不書地尊諸侯也
　　　郯
(宣十/六年)秋郯伯姬來歸出也　(襄/公)七年春郯子來朝始朝
公也　(昭十/七年)秋郯子來朝公與之宴昭子問焉曰少皥
氏鳥名官何故也郯子曰吾祖也我知之昔者黃帝氏
以雲紀故為雲師而雲名炎帝氏以火紀故為火師而
火名共工氏以水紀故為水師而水名太皥氏以龍紀
故為龍師而龍名我髙祖少皥摯之立也鳳鳥適至故
紀於鳥為鳥師而鳥名鳳鳥氏厯正也𤣥鳥氏司分者
也伯趙氏司至者也青鳥氏司啓者也丹鳥氏司閉者
也祝鳩氏司徒也鴡鳩氏司馬也鳲鳩氏司空也爽鳩
氏司冦也鶻鳩氏司事也五鳩鳩民者也五雉為五工
正利器用正度量夷民者也九扈為九農正扈民無淫
者也自顓頊以來不能紀逺乃紀於近為民師而命以
民事則不能故也仲尼聞之見於郯子而學之既而告
人曰吾聞之天子失官學在四夷猶信
　　　介
(僖/公)二十九年春介葛盧來朝舎于昌衍之上公在㑹饋
之芻米禮也冬介葛盧來以未見公故復來朝禮之加
燕好介葛盧聞牛鳴曰是生三犧皆用之矣其音云問
之而信
　　　牟
(僖五/年)夏公孫兹如牟娶焉
　　　穀
　　　鄧
(桓/公)七年春穀伯鄧侯來朝名賤之也
　　　淳于(即州/)
(桓五/年)冬淳于公如曹度其國危遂不復　六年春自曹
來朝書曰實來不復其國也
　　　戎
(隱/公)二年春公㑹戎于潛修惠公之好也戎請盟公辭戎
請盟秋盟于唐復修戎好也　(桓二/年)公及戎盟于唐修
舊好也冬公至自唐告于廟也凡公行告于宗廟反行
飲至舎爵䇿勲焉禮也特相㑹往來稱地讓事也自參
以上則往稱地來稱㑹成事也　(莊十/八年)夏公追戎于濟
西不言其來諱之也
　　　白狄
(襄/公)十八年春白狄始來
　春秋之世朝魯者十有五國曹邾滕薛杞小邾紀鄫
　郯郜葛牟蕭穀鄧也州介白狄或來而不復或禮不
　能備故皆稱來焉滕初稱侯自桓二年書子薛初稱
　侯自莊三十年稱伯或曰自降也或曰時王所黜也
　樂正子記滕侯薛侯旅朝隱公桓王聞之徵朝滕以
　子往薛以伯往王怒皆黜焉此一證也二邾微國入
　春秋初尚無爵命故儀父稱字犂來稱名其後皆書
　為子葢以王命進也二國附庸可以王命進則滕薛
　侯爵亦可以王命降但未知把初稱侯至莊二十七
　年稱伯僖二十三年又稱子文十年復稱伯至襄二
　十九年又稱子倐升倐降又誰命之也諸國曹邾滕
　杞小邾朝魯為多杞七朝而止于成曹五朝而止于
　襄小邾五朝而止于昭邾七朝而止于定滕五朝而
　訖于哀列國之述職于天子者春秋闕如而自相朝
　見皆非禮也穀鄧辟陋葛牟旅見羣然而走于桓杞
　伯姬之子鄫季姬之夫羣然而走于僖曹伯五年而
　再朝于文小邾子十五年而再朝于昭杞紀昏媾薛
　介比隣邾子仇讎或諮難而不存或不敬而致討或
　終始一至或忽禮忽兵春秋之諸國何可長也總之
　東遷而後周禮不講久矣列國之君唯利是視曹滕
　諸國之朝于魯猶魯之朝于大國也是以齊晉更霸
　之日曹遂不朝晉悼昏杞之後把遂不至滕與二邾
　迄乎春秋之末而猶棲棲兩觀之間葢式微甚矣小
　國欲託重于魯故亟于朝魯既而小邾子被執于宋
　不聞魯人救之是魯之不能庇小國也然僖公保須
　句而須句滅襄公屬鄫而鄫亡魯之不振也舊矣又
　何責乎定哀哉
　　魯滅小國
(僖十/七年)師滅項淮之㑹公有諸侯之事未歸而取項齊人
以為討而止公秋聲姜以公故㑹齊侯于卞九月公至
書曰至自㑹猶有諸侯之事焉且諱之也
(宣九/年)秋取根牟言易也
(成六/年)取鄟言易也
(襄十/三年)夏邿亂分為三師救邿遂取之凡書取言易也用
大師焉曰滅弗地曰入
　易則言取用大師則言滅春秋書法也魯之至項必
　越宋陳之境非大師不能克僖公淮㑹未歸别遣師
　徒以滅之是時行父方幼三桓未專未必非公志也
　霸主之討又何辭焉根牟鄟邿皆國小近魯乘其危
　亂而俘之猶掇之爾小國恃大國之安靖已也而包
　藏禍心以圖之可乎然魯之於人國也取其易者而
　已矣
　　王臣喪亡
　　　周公閲
(文/公)十四年春頃王崩周公閲與王孫蘇爭政故不赴凡
崩薨不赴則不書禍福不告亦不書懲不敬也周公將
與王孫蘇訟于晉王叛王孫蘇而使尹氏與聃啓訟周
公于晉趙宣子平王室而復之
　　　召戴公　毛伯衞
(宣十/五年)王孫蘇與召氏毛氏爭政使王子捷殺召戴公及
毛伯衞卒立召襄　(十六/年)為毛召之難故王室復亂王
孫蘇奔晉晉人復之冬晉侯使士㑹平王室定王享之
原襄公相禮殽烝武子私問其故王聞之召武子曰季
氏而弗聞乎王享有體薦宴有折俎公當享卿當宴王
室之禮也武子歸而講求典禮以修晉國之法
　　　周公楚
(成十/一年)周公楚惡惠襄之偪也且與伯與爭政不勝怒而
出及陽樊王使劉子復之盟于鄄而入三日復出奔晉
　十二年春王使以周公之難來告書曰周公出奔晉
凡自周無出周公自出故也
　　　成肅公
(十三/年)公及諸侯朝王遂從劉康公成肅公㑹晉侯伐秦
成子受脤于社不敬劉子曰吾聞之民受天地之中以
生所謂命也是以有動作禮義威儀之則以定命也能
者養之以福不能者敗以取禍是故君子勤禮小人盡
力勤禮莫如致敬盡力莫如敦篤敬在養神篤在守業
國之大事在祀與戎祀有執膰戎有受脤神之大節也
今成子惰棄其命矣其不反乎成肅公卒于瑕
　　　王叔陳生
(襄五/年)王使王叔陳生愬戎于晉晉人執之士魴如京師
言王叔之貳於戎也　(十/年)王叔陳生與伯輿爭政王右
伯輿王叔陳生怒而出奔及河王復之殺史狡以説焉
不入遂處之晉侯使士匄平王室王叔與伯輿訟焉王
叔之宰與伯輿之大夫瑕禽坐獄于王庭士匄聽之王
叔之宰曰篳門圭竇之人而皆陵其上其難為上矣瑕
禽曰昔平王東遷吾七姓從王牲用備具王賴之而賜
之騂旄之盟曰世世無失職若篳門圭竇其能來東底
乎且王何賴焉今自王叔之相也政以賄成而刑放於
寵官之師旅不勝其富吾能無篳門圭竇乎唯大國圖
之下而無直則何謂正矣范宣子曰天子所右寡君亦
右之所左亦左之使王叔氏與伯輿合要王叔氏不能
舉其契王叔奔晉不書不告也單靖公為卿士以相王
室
　　　儋括
(三十/年)初王儋季卒其子括將見王而嘆單公子愆期為
靈王御士過諸廷聞其嘆而言曰烏乎必有此夫入以
告王且曰必殺之不慼而願大視躁而足髙心在他矣
不殺必害王曰童子何知及靈王崩儋括欲立王子佞
夫佞夫弗知戊子儋括圍蒍逐成愆成愆奔平畤五月
癸巳尹言多劉毅單蔑甘過鞏成殺佞夫括瑕廖奔晉
書曰天王殺其弟佞夫罪在王也
　　　單獻公
(昭七/年)單獻公棄親用羈冬十月辛酉襄頃之族殺獻公
而立成公
　　　單成公
(十一/年)單子㑹韓宣子于戚視下言徐叔向曰單子其將
死乎朝有著定㑹有表衣有襘帶有結㑹朝之言必聞
于表著之位所以昭事序也視不過結襘之中所以道
容貎也言以命之容貌以明之失則有闕今單子為王
官伯而命事于㑹視不登帶言不過步貌不道容而言
不昭矣不道不共不昭不從無守氣矣十二月單成公
卒
　　　原伯絞
(十二/年)周原伯絞虐其輿臣使曹逃冬十月壬申朔原輿
人逐絞而立公子跪尋絞奔郊
　　　甘悼公
甘簡公無子立其弟過過將去成景之族成景之族賂
劉獻公丙申殺甘悼公而立成公之孫鰌丁酉殺獻太
子之傅庾皮之子過殺瑕辛于市及宫嬖綽王孫沒劉
州鳩陰忌老陽子
　　　鞏簡公
(定元/年)周鞏簡公弃其子弟而好用逺人　二年夏四月
辛酉鞏子之羣子弟賊簡公
　在昔厲王之亂周召分治號曰共和或曰共伯和攝
　君位也葢其時王雖昏虐大臣猶能和輯以安定國
　家是以宣王中興則有若甫侯若樊仲詩人美焉降
　而東遷王室益衰而天子慎選三公嘗兼冢宰猶遵
　先王之舊故出使㑹盟必繫之宰重其任也王臣私
　交始於祭伯之來諸侯用王師始於單伯之伐宋春
　秋猶謹而書之以記世道之變鄭虢代政廢置在王
　樊皮之叛旋就夷滅時周室猶有政焉未有如匡定
　簡靈以後爭訟煩興私劍相尋左史所載胡若是其
　紛紛也周公天子之三公也召氏毛氏周之世臣也
　自王孫蘇亂之一朝而尸兩卿春秋著以兩下相殺
　之文經曰王札子傳曰蘇實使之則殺二臣者明乎
　在下不在上也於是單獻甘悼鞏簡皆相繼弗獲考
　死矣自伯與亂之而大臣不安其位爭政以奔忿而
　不反春秋惡其自絶書曰出奔然而周公不繫之宰
　權號去矣政在多門三公無權嗣是尹子劉子單子
　之㑹伐諸侯猶之晉諸卿魯三桓也於是王叔原伯
　相繼而越在侯國矣景王初立殺弟佞夫問何以殺
　則儋括欲立之佞夫弗知也佞夫之罪不彰而王之
　翦之也急王則忍矣子瑕之奔哀佞夫之無罪亦猶
　元咺之於衞叔武耳王之暮年儲位不決用生子朝
　之亂日見兄弟之戕夷大臣之分爭也終乎春秋之
　世亂未遄巳周室寧可為哉然則周之衰也不在諸
　侯之不睦而在大臣之不和不在大臣之不和而在
　骨肉之不協然總由天子之無政也春秋十有二王
　而崩而不赴者三大臣之顯者十餘族而或奔或亡
　者九自莊迄敬二百年而王子之為亂者六此聖人
　發憤而作春秋憫魯兼以憫周端有以哉
　　鄭臣之敗
　　　髙克
(閔二/年)鄭人惡髙克使帥師次于河上久而弗召師潰而
歸髙克奔陳鄭人為之賦清人
　　　曼滿
(宣六/年)鄭公子曼滿與王子伯廖語欲為卿伯廖告人曰
無德而貪其在周易豐䷶之離䷝弗過之矣間一
歳鄭人殺之
　　　石制
(十二/年)是役也鄭石制實入楚師將以分鄭而立公子魚
臣辛未鄭殺僕叔及子服君子曰史佚所謂毋怙亂者
謂是類也詩曰亂離瘼矣爰其適歸歸於怙亂者也夫
　　　駟秦
(哀五/年)鄭駟秦富而侈嬖大夫也而常陳卿之車服於其
庭鄭人惡而殺之子思曰詩曰不解于位民之攸塈不
守其位而能久者鮮矣商頌曰不僭不濫不敢怠皇命
以多福
　清人之篇刺文公退臣不以道也髙克好利而不顧
　君鄭君惡之於是衞方患狄用次師河上以禦之而
　顧使所惡者任其事久而弗召師潰將亡故詩咏翺
　翔春秋書弃師葢交譏焉曼滿之貪也石制之怙亂
　也駟秦之侈也小國之臣不能恪慎乃職而咸就滅
　亡觀四臣之敗亦可為具位者戒云
　　郊祀
(桓五/年)秋大雩書不時也凡祀啓蟄而郊龍見而雩始殺
而嘗閉蟄而烝過則書　(十四/年)秋八月壬申御廩災乙
亥嘗書不害也　(僖三十/一年)夏四月四卜郊不從乃免牲
非禮也猶三望亦非禮也禮不卜常祀而卜其牲日牛
卜日曰牲牲成而卜郊上怠慢也望郊之細也不郊亦
無望可也　(宣/公)三年春不郊而望皆非禮也望郊之屬
也不郊亦無望可也　(襄五/年)秋大雩旱也　(七/年)夏四月
三卜郊不從乃免牲孟獻子曰吾乃今而後知有卜筮
夫郊祀后稷以祈農事也是故啓蟄而郊郊而後耕今
既耕而卜郊宜其不從也　(八/年)秋九月大雩旱也　(二/十)
(八/年)秋八月大雩旱也　(昭三/年)八月大雩旱也　(六/年)秋九
月大雩旱也　十五年春將禘于武公戒百官梓慎曰
禘之日其有咎乎吾見赤黑之祲非祭祥也喪氛也其
在涖事乎二月癸酉禘叔弓涖事籥入而卒去樂卒事
禮也　(十六/年)九月大雩旱也　(二十/四年)秋八月大雩旱也
　(二十/五年)秋書再雩旱甚也
　郊禘者天子之祀魯何以有郊天子之所命也魯何
　以有禘天子之所命也皆為周公也故郊禘為魯國
　常祀雩旱祭也諸侯雩山川而天子得雩上帝曰大
　雩魯得郊天故大雩為魯國常祀望者郊之細也嘗
　烝者宗廟之祭諸侯得以用之然則郊望禘雩嘗烝
　凡皆魯之常祀也常祀不書其書之者皆譏也啓蟄
　為建寅之月在周為三月而春秋之書郊者咸不在
　三月皆失時也龍見為建巳之月在周為六月而春
　秋之書大雩者咸不在六月皆失時也始殺為建酉
　之月在周為十月而桓以八月是失時也閉蟄為建
　亥之月在周為十二月而桓以正月及五月皆失時
　也郊有九而龜違者四牛傷者四望有三而皆在不
　郊之餘烝有二而歳兩用之雩二十有一而時或兩
　用月或再舉此又失中之失所亟書以示譏者矣曰
　禘曰吉禘曰大事曰有事皆禘也而或以速書或以
　致夫人書或以躋僖公書或以大夫卒書皆譏矣春
　秋據事以立文左氏互考以見義郊之僣不譏而譏
　其過禘之僣不譏而譏其失災餘而嘗猶為過中之
　得去樂卒禘猶為僣中之禮其義微哉
　　朔閏
(僖/公)五年春王正月辛亥朔日南至公既視朔遂登觀臺
以望而書禮也凡分至啓閉必書雲物為備故也　(文/元)
(年/)於是閏三月非禮也先王之正時也履端於始舉正
於中歸餘於終履端於始序則不愆舉正於中民則不
惑歸餘於終事則不悖　(六/年)閏月不告朔非禮也閏以
正時時以作事事以厚生生民之道於是乎在矣不告
閏朔弃時政也何以為民　(十六/年)夏五月公四不視朔
疾也
　天子頒厯諸侯奉而行之月必告朔分至啓閉必登
　臺以望焉入春秋來魯之諸公不能常修其事而僖
　公值朔至同日兩政並舉尊王制重民事也左氏嘉
　之文公以降視朔之政浸廢故閏月不告經特書以
　示譏暮年寢疾其禮益弛故先儒所稱文公魯之惰
　君也然先王之厯法漸以不明周室所頒率多誣謬
　若文元年之閏三月若襄二十七年之再失閏若哀
　十二年之十二月螽皆司厯之失識者之所譏也上
　慢下怠葢由來者漸矣
　　蒐狩
(桓/公)四年春正月公狩于郎書時禮也　(六/年)秋大閲簡車
馬也　(昭八/年)秋大蒐于紅自根牟至於商衞革車千乘
　蒐苗獮狩四時之田獵所以教武習戰也故振旅而
　蒐茇舎而苗治兵而獮大閲而狩三驅從禽乾豆充
　庖之需葢國有常時有常地違者必書以示戒焉若
　郎禚及紅比蒲昌間皆非國内之地也夏秋而蒐秋
　而大閲皆非時也正月之狩不違夏時故傳曰禮然
　而猶書者郎非地矣春秋之蒐狩多矣何以不盡書
　春秋之苗獮葢亦有矣何以絶不書其書皆譏也不
　書無譏也國内之獵地有常常則不書故西狩以獲
　麟書而不書大野此其義云
　　城築
(隱元/年)夏四月費伯帥師城郎不書非公命也新作南門
不書亦非公命也　(七/年)夏城中丘書不時也　(九/年)夏城
郎書不時也　(桓十/六年)冬城向書時也　(莊二十/八年)築郿非
都也凡邑有宗廟先君之主曰都無曰邑邑曰築都曰
城　二十九年春新作延廐書不時也凡馬日中而出
日中而入冬十二月城諸及防書時也凡土功龍見而
畢務戒事也火見而致用水昏正而栽日至而畢　(僖/公)
二十年春新作南門書不時也凡啓塞從時　(文卜/二年)城
諸及鄆書時也　(宣八/年)城平陽書時也　(成九/年)城中城
書時也　(十八/年)築鹿囿書不時也　(襄十/三年)冬城防書事
時也於是將早城臧武仲請俟畢農事禮也　(昭九/年)冬
築郎囿書時也季平子欲其速成也叔孫昭子曰詩曰
經始勿亟庶民子來焉用速成其以勦民也無囿猶可
無民其可乎　(定十/五年)冬城漆書不時告也
　土功必誌重民力也曰城曰築曰作其事不同而用
　民力則一也城二十有三而違時者十二築邑築囿
　築館築臺者八而違時者六新作三而違時者二春
　秋之事其不勦民者鮮矣役而失時書之而非自見
　即役而不失時然而民力殫矣三時勤不獲一時之
　逸是皆不可以已乎
　　災異
(隱元/年)有蜚不為災亦不書　(六/年)冬京師來告饑公為之
請糴於宋衞齊鄭禮也　九年春王三月癸酉大雨霖
以震書始也庚辰大雨雪亦如之書時失也凡雨自三
日以往為霖平地尺為大雪　(桓元/年)秋大水凡平原出
水為大水　(十七/年)冬十月朔日有食之不書日官失之
也天子有日官諸侯有日御日官居卿以底日禮也日
御不失日以授百官于朝　(莊七/年)夏恒星不見夜明也
星隕如雨與雨偕也秋無麥苗不害嘉穀也　(十八/年)秋
有􁊋為災也　(二十/五年)夏六月辛未朔日有食之鼓用牲
于社非常也唯正月之朔慝未作日有食之於是乎用
幣于社伐鼔于朝秋大水鼔用牲于社于門亦非常也
凡天災有幣無牲非日月之眚不鼔　(二十/八年)冬饑臧孫
辰告糴于齊禮也　(二十/九年)秋有蜚為災也凡物不為災
不書　(僖/公)三年春不雨夏六月雨自十月不雨至于五
月不曰旱不為災也　(十五/年)夏五月日有食之不書朔
與日官失之也震夷伯之廟罪之也於是展氏有隱慝
焉　(二十/一年)夏大旱公欲焚巫尪臧文仲曰非旱備也修
城郭貶食省用務穡勸分此其務也巫尪何為天欲殺
之則如勿生若能為旱焚之滋甚公從之是歳也饑而
不害　(二十/九年)秋大雨雹為災也　(文三/年)秋雨螽于宋隊
而死也　(十三/年)秋七月大室之屋壞書不共也　(十四/年)
有星孛入于北斗周内史叔服曰不出七年宋齊晉之
君皆將死亂　(十五/年)六月辛丑朔日有食之鼔用牲于
社非禮也日有食之天子不舉伐鼔于社諸侯用幣于
社伐鼔于朝以昭事神訓民事君示有等威古之道也
　(十六/年)有蛇自泉宫出入于國如先君之數秋八月辛
未聲姜薨毁泉臺　(十七/年)夏四月癸亥葬聲姜有齊難
是以緩　(宣十/五年)冬蝝生饑幸之也　(十六/年)夏成周宣榭
火人火之也凡火人火曰火天火曰災　(成五/年)梁山崩
晉侯以傳召伯宗伯宗辟重曰辟傳重人曰待我不如
捷之速也問其所曰絳人也問絳事焉曰梁山崩將召
伯宗謀之問將若之何曰山有朽壞而崩可若何國主
山川故山崩川竭君為之不舉降服乘縵徹樂出次祝
幣史辭以禮焉其如此而已雖伯宗若之何伯宗請見
之不可遂以告而從之　(襄二十/七年)十一月乙亥朔日有
食之辰在申司厯過也再失閏矣　二十八年春無冰
梓慎曰今兹宋鄭其饑乎歳在星紀而淫於𤣥枵以有
時菑陰不堪陽蛇乘龍龍宋鄭之星也宋鄭必饑𤣥枵
虚中也枵耗名也土虚而民耗不饑何為　(昭四/年)大雨
雹季武子問于申豐曰雹可禦乎對曰聖人在上無雹
雖有不為災古者日在北陸而藏冰西陸朝覿而出之
其藏冰也深山窮谷固陰沍寒於是乎取之其出之也
朝之禄位賓食䘮祭於是乎用之其藏之也黑牡秬黍
以享司寒其出之也桃弧棘矢以除其災其出入也時
食肉之禄冰皆與焉大夫命婦喪浴用冰祭寒而藏之
獻羔而啓之公始用之火出而畢賦自命夫命婦至于
老疾無不受冰山人取之縣人傳之輿人納之𨽻人藏
之夫冰以風壯而以風出其藏之也周其用之也徧則
冬無愆陽夏無伏陰春無凄風秋無苦雨雷出不震無
菑霜雹厲疾不降民不夭札今藏川池之冰弃而不用
風不越而殺雷不發而震雹之為菑誰能禦之七月之
卒章藏冰之道也　(七/年)夏四月甲辰朔日有食之晉侯
問于士文伯曰誰將當日食對曰魯衞惡之衞大魯小
公曰何故對曰去衞地如魯地於是有災魯實受之其
大咎其衞君乎魯將上卿公曰詩所謂彼日而食于何
不臧者何也對曰不善政之謂也國無政不用善則自
取謫于日月之災故政不可不慎也務三而已一曰擇人
二曰因民三曰從時十一月季武子卒晉侯謂伯瑕曰
吾所問日食從矣可常乎對曰不可六物不同民心不
壹事序不類官職不則同始異終胡可常也詩曰或燕
燕居息或憔悴事國其異終也如是公曰何謂六物對
曰歳時日月星辰是謂也公曰多語寡人辰而莫同何
謂辰對曰日月之㑹是謂辰故以配日　(十七/年)夏六月
甲戌朔日有食之祝史請所用幣昭子曰日有食之天
子不舉伐鼔于社諸侯用幣于社伐鼔於朝禮也平子
禦之曰止也唯正月朔慝未作日有食之於是乎有伐
鼔用幣禮也其餘則否大史曰在此月也日過分而未
至三辰有災於是乎百官降物君不舉辟移時樂奏鼔
祝用幣史用辭故夏書曰辰不集于房瞽奏鼓嗇夫馳
庶人走此月朔之謂也當夏四月謂之孟夏平子弗從
昭子退曰夫子將有異志不君君矣　(二十/一年)秋七月壬
午朔日有食之公問於梓慎曰是何物也禍福何為對
曰二至二分日有食之不為災日月之行也分同道也
至相過也其他月則為災陽不克也故常為水於是叔
輒哭日食昭子曰子叔將死非所哭也八月叔輒卒
(二十/四年)夏五月乙未朔日有食之梓慎曰將水昭子曰旱
也日過分而陽猶不克克必甚能無旱乎陽不克莫將
積聚也　(二十/九年)秋龍見于絳郊魏獻子問于蔡墨曰吾
聞之蟲莫知于龍以其不生得也謂之知信乎對曰人
實不知非龍實知古者畜龍故國有豢龍氏有御龍氏
獻子曰是二氏者吾亦聞之而不知其故是何謂也對
曰昔有飂叔安有裔子曰董父實甚好龍能求其耆欲
以飲食之龍多歸之乃擾畜龍以服事帝舜帝賜之姓
曰董氏曰豢龍封諸鬷川鬷夷氏其後也故帝舜氏世
有畜龍及有夏孔甲擾于有帝帝賜之乘龍河漢各二
各有雌雄孔甲不能食而未獲豢龍氏有陶唐氏既衰
其後有劉累學擾龍于豢龍氏以事孔甲能飲食之夏
后嘉之賜氏曰御龍以更豕韋之後龍一雌死潛醢以
食夏后夏后饗之既而使求之懼而遷於魯縣范氏其
後也獻子曰今何故無之對曰夫物物有其官官修其
方朝夕思之一日失職則死及之失官不食官宿其業
其物乃至若泯弃之物乃坻伏鬱湮不育故有五行之
官是謂五官實列受氏姓封為上公祀為貴神社稷五
祀是尊是奉木正曰句芒火正曰祝融金正曰蓐收水
正曰𤣥㝠土正曰后土龍水物也水官弃矣故龍不生
得不然周易有之在乾䷀之姤䷫曰潛龍勿用其
同人䷌曰見龍在田其大有䷍曰飛龍在天其夬
䷪曰亢龍有悔其坤䷁曰見羣龍無首吉坤之剝
䷖曰龍戰于野若不朝夕見誰能物之獻子曰社稷
五祀誰氏之五官也對曰少皥氏有四叔曰重曰該曰
修曰熈實能金木及水使重為句芒該為蓐收修及熈
為𤣥㝠世不失職遂濟窮桑此其三祀也顓頊氏有子
曰犁為祝融共工氏有子曰句龍為后土此其二祀也
后土為社稷田正也有烈山氏之子曰柱為稷自夏以
上祀之周棄亦為稷自商以來祀之　(哀三/年)夏五月辛
卯司鐸火火踰公宫桓僖災救火者皆曰顧府南宫敬
叔至命周人出御書俟于宫曰庀女而不在死子服景
伯至命宰人出禮書以待命命不共有常刑校人乗馬
巾車脂轄百官官備府庫慎守官人肅給濟濡帷幕鬱
攸從之蒙葺公屋自大廟始外内以悛助所不給有不
用命則有常刑無赦公父文伯至命校人駕乘車季桓
子至御公立于象魏之外命救火者傷人則止財可為
也命藏象魏曰舊章不可亡也富父槐至曰無備而官
辦者猶拾瀋也於是乎去表之槀道還公宫孔子在陳
聞火曰其桓僖乎　(十二/年)冬十二月螽季孫問諸仲尼
仲尼曰丘聞之火伏而後蟄者畢今火猶西流司厯過
也　十四年春西狩于大野叔孫氏之車子鉏商獲麟
以為不祥以賜虞人仲尼觀之曰麟也然後取之
　和氣致祥乖氣致異若形聲影響有感必隨是以先
　王愼之在詩曰朔日辛卯日有蝕之又曰日月鞠凶
　不用其行又曰百川沸騰山冢崒崩又曰正月繁霜
　我心憂傷凡皆乖戾之所致也詩人憫之而發為咏
　歌聖人録之以垂戒後世俾見災知警修徳弭禍焉
　春秋之世天子衰微故諸侯僣亂權臣專恣於是二
　百四十二年之間有年僅二而災異一百二十有二
　在天則為薄蝕隕孛在地則為震動崩陁在物則為
　麋蜮鵒鷁李梅草菽違寒暑之節雨雪震電乖時令
　之宜瀕年不雨四國同災水旱相仍而螽蝝蜚螟竝
　起當是時爭鬭相尋誅伐加焉原野厭人之肉川谷
　流人之血弑君三十二亡國五十四諸侯奔走不得
　保其社稷者不可勝數也或人事先見而變異輙應
　或妖孽先兆而禍亂隨之國君湣然不悟災異之文
　空載史䇿仲尼所由憂患而作春秋以哀生民示後
　世也夫太上修徳其次修政其次修救其次修禳葢
　修政可以禦災修徳可以消禍故有熒惑退舎蝗不
　為災者皆恪慎之所孚爾春秋之君昏庸恣肆罔知
　悔禍天心怒而不懼人事違而不儆日驅其民於兵
　戎力役之下而不恤也究也禍變屢見而國家亦危
　小則民離臣叛大則身弑國亡可哀矣夫
　
　
　
　
　
　
　
　
　
　
　
　
　左傳事緯卷十二
左傳事緯例畧
舊文傳麗於經年時月日以相繫維也易編年爲叙事
篇目一百有八將令讀者一覽即解且無遺忘之病
杜氏謂左傳有先經後經諸法故徃徃有無經之傳及
經詳而傳畧經畧而𫝊詳者既立叙事之法雖𫝊中片
語隻字稍渉某事因以附入以無遺古史之文
疎遺固陋沓複亦繁有一事或闗兩事及數事者止從
所重録之論斷中互相援引庶乎其淹貫也
事統於篇年紀易紊故每年必隔一字書之年之首事
則䝉本文大書某年餘則分注某年不使𫝊文叠出
篇末贅以愚論未敢言文旁集諸家雜采𫝊記無庸附
㑹僻說折衷一歸於正大期於發明經傳而止
簡端碎評意之所寄偶拈一二以誌賞事之節目亦爲
標額濫評一概不收(以上正/書例)
讀春秋者異說紛紜漢唐以還不下數百家唯杜氏自
號左癖能成一家之言特取其序以壓卷而孔序次之
孔氏尊杜氏者也
丘明列𫝊舊史所無兹采綴一二遺事用補馬遷之闕
左氏立例有發凡有新意前後互明最稱條悉自公穀
生異同之見胡氏成帖括之學左例遂置不講兹爲推
而論之凡三十有一篇名曰左氏辯例
舊有東坡輿圖雜入宋地諸侯年表止列數國宋人發
㣲圖説詳略失宜而剞劂錯譌復淆觀覽今立六圖世
系二十有一竝著公姓卿族地輿度量廣狹詳誌山川
年表備列諸國各標大事其帝派天官職官則愚意所
増也名曰左𫝊圖說
左氏碎金屑玉披覽彌新學識博通文字工絶曝日之
暇隨覽隨鈔積而成帙名曰覽左隨筆
杜氏名號歸一圖久失讐挍不無顛倒誤謬兹另爲一
式分國别氏指掌瞭然名曰春秋名氏譜
六書不明豕亥致紊附以左𫝊字釋用為考訂之助焉
(以上前/書例)
欽定四庫全書
　左傳事緯前集卷一　　　　靈璧知縣馬驌撰
　　晉杜預春秋左傳序
春秋者魯史記之名也記事者以事繫日以日繫月以月繫
時以時繫年所以紀逺近别同異也故史之所記必表年以
首事年有四時故錯舉以為所記之名也周禮有史官掌邦
國四方之事達四方之志諸侯亦各有國史大事書之於策
小事簡牘而已孟子曰楚謂之檮杌晉謂之乗而魯謂之春
秋其實一也韓宣子適魯見易象與魯春秋曰周禮盡在魯
矣吾乃今知周公之徳與周之所以王韓子所見葢周之舊
典禮經也周徳既衰官失其守上之人不能使春秋昭明赴
吿策書諸所記注多違舊章仲尼因魯史策書成文考其
真偽而志其曲禮上以遵周公之遺制下以明將來之法
其教之所存文之所害則刋而正之以示勸戒其餘則皆
即用舊史史有文質辭有詳略不必改也故傳曰其善志
又曰非聖人孰能修之葢周公之志仲尼從而明之左丘
明受經於仲尼以爲經者不刋之書也故傳或先經以
始事或後經以終義或依經以辯理或錯經以合異隨
義而發其例之所重舊史遺文畧不盡舉非聖人所修
之要故也身爲國史躬覽載籍必廣記而備言之其文
緩其㫖逺將令學者原始要終尋其枝葉究其所窮優
而柔之使自求之饜而飫之使自趨之若江海之浸膏
澤之潤渙然氷釋怡然理順然後爲得也其發凡以言
例皆經國之常制周公之垂法史書之舊章仲尼從而
修之以成一經之通體其㣲顯闡幽裁成義類者皆據
舊例而發義指行事以正褒貶諸稱書不書先書故書
不言不稱書曰之類皆所以起新舊發大義謂之變例
然亦有史所不書即以爲義者此盖春秋新意故傳不
言凡曲而暢之也其經無義例因行事而言則傳直言
其歸趣而已非例也故發傳之體有三而爲例之情有
五一曰㣲而顯文見於此而起義在彼稱族尊君命舎
族尊夫人梁亡城縁陵之類是也二曰志而晦約言示
制推以知例參㑹不地與謀曰及之類是也三曰婉而
成章曲從義訓以示大順諸所諱辟璧假許田之類是
也四曰盡而不汙直書其事具文見意丹楹刻桷天王
求車齊侯獻捷之類是也五曰懲惡而勸善求名而亡
欲盖而章書齊豹盜三叛人名之類是也推此五體以
尋經𫝊觸類而長之附於二百四十二年行事王道之
正人倫之紀備矣或曰春秋以錯文見義若如所論則
經當有事同文異而無其義也先儒所𫝊皆不其然答
曰春秋雖以一字爲褒貶然皆須數句以成言非如八
卦之爻可錯綜爲六十四也固當依傳以為斷古今言
左氏春秋者多矣今其遺文可見者十數家大體轉相
祖述進不得為錯綜經文以盡其變退不守丘明之傳
於丘明之𫝊有所不通皆沒而不說而更膚引公羊穀
梁適足自亂預今所以為異專修丘明之傳以釋經經
之條貫必出於𫝊𫝊之義例總歸諸凡推變例以正褒
貶簡二傳而去異端盖丘明之志也其有疑錯則備論
而闕之以俟後賢然劉子駿創通大義賈景伯父子許
惠卿皆先儒之美者也末有潁子嚴者雖淺近亦復名
家故特舉劉賈許潁之違以見同異分經之年與𫝊之
年相附比其義類各隨而解之名曰經𫝊集解又别集
諸例及地名譜第厯數相與爲部凡四十部十五卷皆
顯其異同從而釋之名曰釋例將令學者觀其所聚異
同之說釋例詳之也或曰春秋之作左𫝊及穀梁無明
文說者以為仲尼自衞反魯修春秋立素王丘明爲素
臣言公羊者亦云黜周而王魯危行言孫以辟當時之
害故㣲其文隠其義公羊經止獲麟而左氏經終孔丘
卒敢問所安答曰異乎余所聞仲尼曰文王既沒文不
在兹乎此制作之本意也歎曰鳯鳥不至河不出圖吾
己矣夫盖傷時王之政也麟鳯五靈王者之嘉瑞也今
麟出非其時虚其應而失其歸此聖人所以爲感也絶
筆於獲麟之一句者所感而起固所以為終也曰然則
春秋何始於魯隠公答曰周平王東周之始王也隠公
讓國之賢君也考乎其時則相接言乎其位則列國本
乎其始則周公之祚𦙍也若平王能祈天永命紹開中
興隠公能𢎞宣祖業光啟王室則西周之美可尋文武
之迹不墜是故因其厯數附其行事采周之舊以㑹成
王義垂法將來所書之王即平王也所用之厯即周正
也所稱之公即魯隱也安在其黜周而王魯乎子曰如
有用我者吾其為東周乎此其義也若夫制作之文所
以彰徃考來情見乎辭言髙則㫖逺辭約則意㣲此理
之常非隠之也聖人包周身之防既作之後方復隠諱
以辟患非所聞也子路欲使門人為臣孔子以為欺天
而云仲尼素王丘明素臣又非通論也先儒以為制作
三年文成致麟既已妖妄又引經以至仲尼卒亦又近
誣據公羊經止獲麟而左氏小邾射不在三叛之數故
余以為感麟而作作起獲麟則文止於所起爲得其實
至於反袂拭面稱吾道窮亦無取焉
　　晉杜預春秋長厯論
書稱期三百六旬有六日以閏月定四時成嵗允釐百
工庶績咸熙是以天子必置日官諸侯必置日御世修
其業以考其術舉全數而言故曰六日其實五日四分
之一日日行一度而月日行十三度十九分度之有竒
日官當㑹集此之遲疾以考成晦朔錯綜以設閏月閏
月無中氣而北斗邪指兩辰之間所以異於他月也積
此以相通四時八節無違乃得成嵗其㣲密至矣得其
精微以合天道事叙而不悖故𫝊曰閏以正時時以作
事事以厚生生民之道於是乎在然隂陽之運隨動而
差差而不已遂與厯錯故仲尼丘明每於朔閏發文蓋
矯正得失因以宣明厯數也桓十七年日食得朔而史
闕其日單書朔僖十五年日食而史闕朔與日故𫝊因
其得失並起時史之謬兼以明其餘曰食或厯失其正
也莊二十五年經書六月辛未朔日有食之鼔用牲於
社周之六月夏之四月所謂正陽之月也而時厯誤實
是七月之朔非六月故𫝊云非常也唯正月之朔慝未
作曰有食之於是乎有用幣於社伐鼔於朝此非用幣
伐鼔常月因變而起厯誤也文十五年經文皆同而更
復發𫝊曰非禮明前𫝊欲以審正陽之月後𫝊發例欲
以明諸侯之禮也此乃聖賢之微㫖先儒所未喻也昭
十七年夏六月日有食之而平子言非正陽之月以誣
一朝近於指鹿為馬故𫝊曰不君矣且因以明此月為
得天正也劉子駿造三綂厯以修春秋春秋日食有甲
乙者三十四而三統厯唯一食厯術比諸家既最疎又
六千餘嵗輒益一日凡嵗當累日為次而無故益之此
不可行之甚者班固前代名儒而謂之最宻非徒班固
也自古以來諸論春秋者多述謬誤或造家術或用黄
帝以來諸厯以推經𫝊朔日皆不得諧合日食於朔此
乃天驗經𫝊又書其朔食可謂得天而劉賈諸儒說皆
以為月二日或三日公違聖人明文其蔽在於守一說
不與天消息也余感春秋之事常著厯論極言厯之通
理其大指曰天行不息日月星辰各運其舎皆動物也
物動則不一雖行度大量可得而限累日為月以新故
相序不得不有毫毛之差此自然理也故春秋日有頻
月而食者曠年不食者理不得一而算守恒數故厯無
不有差失也始失於毫毛而尚未可覺積而成多以失
弦望朔晦則不得不改憲以從之書所謂欽若昊天厯
象日月星辰易所謂治厯明時言當順天以求合非為
合以驗天者也推此論之春秋二百餘年其治厯變通
多矣雖數術絶滅還尋經𫝊微㫖大畧可知時之違謬
則經𫝊有驗學者固當曲循經𫝊月日日之食以考朔
晦也以推時驗而皆不然各據其學以推春秋此無異
度已之跡而欲削他人之足也余為厯論之後至咸寧
中善算李修夏顯依論體為術名乾度厯表上朝廷其
術合日行四分之數而微増月行用三百嵗改憲之意
二元相推七千餘嵗承以強弱強弱之差盖少而適足
以逺通盈縮時尚書及史官以乾度與太始厯參校古
今記注乾度厯殊勝今其術具存時又并攷古今十厯
以驗春秋知三統厯之最疎也今具列其時得失之數
又據經𫝊微㫖證據及失閏㫖考日辰朔晦以相發明
為經𫝊長厯諸經𫝊證據及失閏時文字謬誤皆甄發
之雖未必其得天蓋春秋當時文厯也學者覽焉
　　晉杜預後序
大康元年三月呉冦始平余自江陵還襄陽解甲休兵
乃申抒舊意修成春秋釋例及經𫝊集解始訖㑹汲郡
汲縣有發其界内舊冡者大得古書皆簡編科斗文字
發冡者不以為意往往散亂科斗書久廢推尋不能盡
通始者藏在秘府余晚得見之所記大凡七十五卷多
雜碎怪妄不可訓知周易及紀年最為分了周易上下
篇與今正同别有隂陽説而無彖象文言繫辭疑於時
仲尼造之於魯尚未播之於逺國也其紀年篇起自夏
殷周皆三代王事無諸國别也惟特記晉國起自殤叔
次文侯昭侯以至曲沃莊伯莊伯之十一年十一月魯
隱公之元年正月也皆用夏正建寅之月為嵗首編年
相次晉國滅獨記魏事下至魏哀王之二十年盖魏國
之史記也推校哀王二十年太嵗在壬戌是周赧王之
十六年秦昭王之八年韓襄王之十三年趙武靈王之
二十七年楚懷王之三十年燕昭王之十三年齊湣王
之二十五年也上去孔丘卒百八十一嵗下去今太康
三年五百八十一嵗哀王於史記襄王之子恵王之孫
也惠王三十六年卒而襄王立立十六年卒而哀王立
古書記年篇惠王三十六年改元從一年始至十六年
而稱惠成王卒即惠王也疑史記誤分惠成之世以
為後王年也哀王二十三年乃卒故特不稱諡謂之今
王其著書文意大似春秋經推此足見古者國史策書
之常也文稱魯隐公及邾莊公盟於姑蔑即春秋所
書邾儀父未王命故不書爵曰儀父貴之也又稱晉獻
公㑹虞師伐虢滅下陽即春秋所書虞師晉師滅下陽
先書虞賄故也又稱周襄王㑹諸侯於河陽即春秋所
書天王狩於河陽以臣召君不可以訓也諸若此輩甚
多畧舉數條以明國史皆承告據實而書時事仲尼修
春秋以義而制異文也又稱衛懿公及赤翟戰於洞澤
疑洞當為泂即左𫝊所謂熒澤也齊國佐來獻玉磬紀
公之甗即左𫝊所謂賔媚人也諸所記多與左𫝊符同
異於公羊穀梁知此二書近世穿鑿非春秋本意審矣
雖不皆與史記尚書同然參而求之可以端正學者又
别有一卷純集疏左氏𫝊卜筮事上下次第及其文義
皆與左𫝊同名曰師春師春似是抄集者人名也紀年
又稱殷仲壬即位居亳其卿士伊尹仲壬崩伊尹放太
甲於桐乃自立也伊尹即位於太甲七年太甲潛出自
桐殺伊尹乃立其子伊陟伊奮命復其父之田宅而中
分之左氏𫝊伊尹放太甲而相之卒無怨色然則太甲
雖見放還殺伊尹而猶以其子為相也此條大與尚書
叙説太甲事乖異不知老叟之伏生或致昬忘將此古
書亦當時雜記未足以取審也為其粗有益於左氏故
畧記之附集解之末焉
　　孔穎達春秋正義序
夫春秋者紀人君動作之務是左史所職之書王者綂
三才而宅九有順四時而治萬物四時序則玉燭調於
上三才協則寳命昌於下故可以享國永年令聞長世
然則有為之務可不慎與國之大事在祀與戎祀則必
盡其敬戎則不加無罪盟㑹恊於禮興動順其節失則
貶其惡得則褒其善此春秋之大㫖為皇王之明鑒也
若夫三始之目章於帝軒六經之道光於禮記然則此
書之發其來尚矣但年祀綿邈無得而言暨乎周室東
遷王綱不振楚子北伐神器將移鄭伯敗王於前晉侯
請隧於後竊僣名號者何國不然專行征伐者諸侯皆
是下陵上替内叛外侵九域騷然三綱遂絶夫子内韞
大聖逢時若此欲垂之以法則無位正之以武則無兵
賞之以利則無財說之以道則不用虚歎銜書之鳯乃
似喪家之狗既不救於己徃冀垂訓於後昆因魯史之
有得失據周經以正褒貶一字所嘉有同華衮之贈一
言所黜無異蕭斧之誅所謂不怒而人威不賞而人勸
實永世而作則厯百王而不朽者也至於秦滅典籍鴻
猷遂寖漢徳既興儒風不泯其前漢𫝊左氏者有張蒼
賈誼尹咸劉歆後漢有鄭衆賈逵服䖍許惠卿之等各
為詁訓然雜取公羊穀梁以釋左氏此乃以冠雙屨將
絲綜麻方鑿圓枘其可入乎晉世杜元凱又為左氏集
解專取丘明之傳以釋孔氏之經所謂子應乎母以膠
投漆雖欲勿合其可離乎今校先儒優劣杜為甲矣故
晉宋傳授以至於今其為義疏者則有沈文何蘇寛劉
炫然沈氏於義例粗可於經傳極疎蘇氏則全不體本
文唯旁攻賈服使後之學者鑽仰無成劉炫於數君之
内實為翹楚然聰惠辯博固亦罕儔而探賾鉤深未能
致逺其經註易者必具飾以文辭其理致難者乃不入
其根節又意在矜伐性好非毁規杜氏之失凡一百五
十餘條習杜義而攻杜氏猶蠧生於木而還食其木非
其理也雖規杜過義又淺近所謂捕鳴蟬於前不知黄
雀在其後按僖公三十三年經云晉人敗狄於箕杜註
云郤缺稱人者未為卿劉炫規云晉侯稱人與殽戰同
按殽戰在塟晉文公之前可得云背䘮用兵以賤者告
箕戰在塟晉文公之後非是背䘮用兵何得云與殽戰
同此則一年之經數行而已曽不勘省上下妄規得失
又襄公二十一年𫝊云邾庶其以漆閭丘來奔以公姑
姊妻之杜註云盖寡者二人劉炫規云是襄公之姑成
公之姊只一人而已按成公二年成公之子公衡為質
及宋逃歸按家語本命云男子十六而化生公衡己能
逃歸則十六七矣公衡之年如此則於時成公三十三
四矣計至襄二十一年成公七十餘矣何得有姊而妻
庶其此等皆其事厯然猶尚妄說况其餘錯亂良可悲
矣然比諸義疏猶有可觀今奉勅刪定據以為本其有
疎漏以沈氏補焉若兩義俱違則特申短見雖課率庸
鄙仍不敢自專謹與朝請大夫國子博士臣谷那律故
四門博士臣楊士勛四門博士臣朱長才等對共參定
至十六年又奉勅與前修疏人及朝散大夫行大學博
士上騎都尉臣馬嘉運朝散大夫行大學博士上騎都
尉臣王徳韶給事郎守四門博士上騎都尉臣蘇徳融
登仕郎守大學助教雲騎尉臣隨徳素等對勅使趙𢎞
智覆更詳審為之正義凡三十六卷冀貽諸學者以裨
萬一焉
　　左丘明小傳
左丘明魯人或曰楚左史倚相之後也為魯太史受經
於孔子時周室衰㣲載籍殘缺仲尼思存前聖之業以
魯周公之國禮文備物史官有法故與丘明觀其史記
據行事仍人道因物以立功就敗以成罰假日月以定
厯數藉朝聘以定禮樂有所褒諱貶損不可書見口授
弟子弟子退而異言丘明恐弟子各安其意以失其真
故論本事而作傳明夫子不以空言說經也春秋所貶
損大人當世君臣有權威勢力其事實皆形於傳是以
隱而不宣所以免時難也又采録前世穆王以來下訖
於魯悼知伯之謀無不備載以為國語其文不主於經
故號曰春秋外傳云魯侯欲以孔子為司徒將召三桓
議之乃謂左丘明丘明曰臣丘其聖人與夫聖人在政
過者離位焉君雖欲謀其將弗合乎魯侯曰吾子奚以
知之丘明曰周人有愛裘而好珍羞欲為千金之裘而
與狐謀其皮欲為少牢之珍而與羊謀其羞言未卒狐
相與逃於重丘之下羊相與藏於深林之中故周人五
年不製一裘十年不足一牢何者周人之謀失矣今君
欲以孔丘為司徒召三桓而議之亦與狐謀裘與羊謀
羞也於是魯侯遂不與三桓謀而召孔子為司徒愚按
狐羊之喻類戰國策士之言而孔子之為司徒不見於
家語及太史公書無乃後世之所附益當時未必有其
事與或曰丘明孔子以前賢人孔子所引率前世人如
老彭伯夷之類又左傳國語屬綴不倫似非一人所為
傳春秋者疑楚人左史倚相之後故載楚事特詳多無
經之傳此其證也其說頗乖異不可考據夫孔子所稱
淵騫之流豈非及門之士馬遷謂魯君子左丘明作傳
又謂左丘失明厥有國語且内外傳雜採異文若齊晉
大國亦皆有無經之傳何必楚人之所作哉自左氏既
没二百餘年經既遭焚書亦廢滅及魯共王壞孔子舊
宅於壁中得古文逸禮三十九篇書十六篇天漢之後
孔安國獻之遭巫蠱之難未及施行及春秋左氏丘明
所修皆古文舊書多者二十餘通藏於秘府伏而未發
漢武帝時河間獻左氏及古文周官光武之世議立左
氏學公羊之徒上書詆左氏左氏之學不立成帝時劉
歆挍秘書見府中左氏傳大好之引傳釋經轉相發明
由是章句義理備焉歆以為左氏好惡與聖人同親見
孔子而公羊穀梁在七十二弟子後傳聞之與親見其
詳畧不同歆數以問向向不能非也及歆親近欲建立
左氏列於學宫哀帝令歆與五經博士講論其義諸儒
博士或不肯置對歆因移書於太常博士責譲之和帝
元興中鄭興父子及歆創通大義奏上左氏始立學宫
自此以後左氏顯而二傳㣲矣今觀左氏一書條例文
辭無不燦然明備而公穀穿鑿徃徃自生牴牾優劣昭
然奈何漢儒聚訟紛紛久而後定豈古文之隱顯有時
聖賢之大業諒亦終不可晦爾
　
　
　
　
　
　
　
　
　
　
　
　左傳事緯前集卷一
欽定四庫全書
　左傳事緯前集卷二　　　　靈璧知縣馬驌撰
　左氏辨例上
　　年月例
隱公元年春王正月傳曰元年春王周正月魯公之始年周
王之正月也按隱公元年即平王之四十九年作春秋者胡
不書曰平王四十九年而言隱公元年乎春秋魯史非周書
也以一國之史記天下之事故詳内而略外書信而闕疑用
年時月日以相統繫則史官舊文非義例之所加也首時書
王明此厯為王者所班夏正建寅矣商正建丑矣而周正則
建子三代之正月不同故冠月以王言是時王之正月也春
隨月移春非王所改故不言王春而言王正月其或廢法亂
常失不班厯者則經不書王桓公十有八年而不書王者十
四知非盡為闕文必是王不班厯矣靈景之際天子卑㣲
諸侯遥禀正朔故子朝之亂經仍書王不責以所不能也
四時具而後為年是以時雖無事必舉首月以明時過桓
九年夏四月隠九年秋七月桓元年冬十月此類是也
若時有事則隨事而繫之月其未詳月者直繫之時春
秋不遺時爾非不遺月也何必定舉首月哉若春之三
月皆亡不得於春下空懸一王字故悉不書王非不班
厯之說也公羊曰隠無正月穀梁曰隠無正桓無王鑿
矣史之所記年時月日皆應具文而春秋文多不具桓
四年七年皆無秋冬定十四年無冬昭十年有十二月
而無冬莊二十二年特稱夏五月又有日無月者十四
其不可知者或史策先闕而仲尼不改其可知者或仲
尼備文而後人脫誤至其有時無月有月無日史官立
文原有詳略仲尼因史成文不得不仍其舊而書之陳
侯鮑卒再赴而書二日衞侯晉卒重書丙戌慎疑因舊
不得不然寧皆義例之所在耶春秋不以日月為例唯
日食須甲乙而明卿卒為股肱之痛二者書日以見義
隠元年冬十有二月公子益師卒傳曰公不與小歛故
不書日桓十七年冬十月朔日有食之傳曰不書日官
失之也左氏發傳唯此二事知二者之外非例明矣公
穀於日月多生異義舉一經之文悉以日月繩之於公
如則曰徃時至月危至也徃月至時危徃也徃月至月
惡之也於來朝則曰時正也月惡之也於卒葬則曰諸
侯日卒正也時𦵏正也不及時而日渴𦵏也不日慢𦵏
也過時而日隠之也不日謂之不能𦵏也當時而不日
正也日危不得塟也於滅國則曰中國謹日卑國月夷
狄時於螽螟則曰甚則月不甚則時而又有桓盟不日
外盟不日前定之盟不日卑之盟不日侵伐不日取邑
不日詐戰不日㣲國不日夷狄不日諸說違其例者非
曰謹之則曰惡之必曲說以求通而或此曰危之彼曰
美之即二家亦若矛盾之不相入也皆非聖人之本意
也按經朝聘侵伐土功執殺之屬未嘗書日而要盟戰
敗崩薨卒塟之屬則多書日量事為文本有同異况時
有逺近詳略各别是以文公以上書日二百四十有九
宣公以下書日四百三十有二年數同而後則倍之知
久逺遺落不可盡舉為例矣
　　即位例
　　　即位八
　　　不書即位四
桓公元年春王正月公即位此史策正法也人君繼立
踰年改元朝廟告朔因即人君之位故史官書之於策
曰公即位傳曰隠公不書即位攝也莊公不稱即位文
姜出故也閔公不書即位亂故也僖公不稱即位公出
故也四君之於即位或讓而不為或痛而不忍或亂而
不得本無可書非孔子刪之也桓文宣成襄昭定哀八
君本自即位非孔子増之也公羊曰君弑子不言即位
臣子一例穀梁曰繼正即位繼弑不言即位而桓宣之
即位則公羊曰如其意穀梁曰與聞乎弑無恩於先君
於隠公之不即位既曰成其意而桓宣即位又曰如其
意是美意亦成惡意亦如没其實而止存其意有是理
哉隠莊閔僖舊史既無即位之文仲尼修經因而不増
是即聖人之新意故傳以不書不稱發之四君雖不即
位然亦改元告朔朝廟與人更始故史猶書春王正月
以見此月本宜即位而實不即位皆有故也桓公弑兄
嗣立似於隠之死日即合即位當如晉人弑厲公而立
悼公即位改元不待踰年者然桓方歸罪寪氏詐言不
與賊謀自同於遭喪之禮猶待踰年而後行之史臣據
實以書爾定公元年不書正月盖正月公尚未立歳首
未得朝正正月無事可見是以不書迨六月而後即位
既非即位之常月記事之宜又須詳而日之故書戊辰
即位而後改元未改之前必承前君之年而史官載策
又不得一歳兩年故於是歳八年即稱元史法然也漢
魏以來雖秋冬改元者史必冠之於歳首遵此意哉
　　告朔例
　　　不告月一
　　　不視朔一
文六年閏月不告月猶朝於廟傳曰非禮也閏以正時
時以作事事以厚生生民之道於是乎在矣不告閏朔
棄時政也何以為民此縁文公之失以明告朔之禮也
天子班厯於諸侯諸侯受而藏之祖廟每月之朔以特
羊告廟受而施行之遂以聴治此月之政謂之視朔以
其告廟故亦曰告朔此日又以禮祭於宗廟謂之朝廟
其在歳首則謂之朝正襄二十九年傳稱釋不朝正於
廟是也視朔朝廟其禮有二皆於月朔為之也夫聴政
必於朔者人君設官分職委任臣下總成敗以效能否
執八柄以明賞誅使非躬親其事則忠惰不分亂言移
聴朝政日紊國家之敗端必由此聖人知其然是以簡
其節敬其事制為視朔之法因月朔告廟遂以臨朝聴
政考徃議來顯衆以斷之由是上下交泰官治民安也
文以閏非常月因而闕其禮故經書之以章其失怠政
棄禮雖朝於廟則如勿朝故曰猶猶者可已之辭也經
稱告月傳言告朔告月必於朔也十六年夏五月公四
不視朔傳曰疾也文自六年不視閏朔盖其後是禮浸
廢諸公多有不行者定哀之世餼羊徒存子貢感而欲
去是其証也既已一書顯禮明譏是後不復更載乃文
於十六年則以疾故自二月至五月四不視朔雖曰廢
禮實非怠惰故經復明其事按諸公以疾廢朔者不一
特於此一表之則餘從可知且是春公以疾辭齊㑹又
因明其非詐也視朔朝廟國之常事常事不書而唯書
其失失亦不可勝書存一二以示法而已丘明作傳窮
覽載籍雖經所不載又廣記而備言之也僖五年傳曰
春王正月辛亥朔日南至公既視朔遂登觀臺以望而
書禮也凡分至啟閉必書雲物為備故也禮天子有靈
臺諸侯有觀臺觀臺臺上構屋可以逺觀於歳春秋二
分夏冬二至立春立夏為啟立秋立冬爲閉用此八節
之日登臺以望書其所見雲物氣色若有變異妖祥必
有後驗書之所以為備豫也視朔者月朔之禮登臺者
日至之禮兹則朔至同日故僖公兩行之左氏善公得
禮因記其事復發凡以明周公之典傳中凡例五十唯
此一凡經無其事然亦國家大典傳是以顯舉之也春
秋編年之體值朔書朔值晦書晦值閏書閏原無義例
事之所記舊有詳略或闕焉弗備亦非褒譏之說也唯
日食假朔日以明僖十五年夏五月日有食之傳曰不
書朔與日官失之也是其例矣穀梁曰言日不言朔食
晦日朔日並不言食晦夜朔日並言食正朔言朔不言
日食既朔此則未聞厯術而徒穿鑿其說僖五年九月
己夘晦成十六年六月甲午晦公羊曰晦𡨕也記異也
此復指日為異其舛謬尤甚矣聖人敬天作厯用授民
時分四時以正寒燠置餘閏以節盈虛所以重民事也
故傳中每譏置閏之失文元年傳曰於是閏三月非禮
也先王之正時也履端於始序則不愆舉正於中民則
不惑歸餘於終事則不悖襄二十七年十一月傳曰辰
在申司厯過也再失閏矣哀十二年十二月螽傳稱仲
尼曰今火猶西流司厯過也詳釋諸傳知閏月之為重
文公不告閏月猶朝於廟聖人明書示譏公羊曰天無
是月也猶者通可已也穀梁曰天子不以告朔而喪事
不數也是何其言之悖乎杜氏簡二傳而去異端殆莫
此之爲甚與
　　王臣例
　　　錫命三
　　　來聘七
　　　來求三
　　　歸脤一
　　　來含賵二
　　　來㑹塟二
　　　來一
周王稱天王者二十五稱王者八稱天子者一傳無異
說非例也三者天子之通稱也天子至尊不可貶責故
春秋無貶王之例而失禮亂紀之舉或貶王使以示義
焉隠元年天王使宰咺來歸惠公仲子之賵傳曰緩且
子氏未薨故名咺不應名而名貶咺也貶咺所以責王
也王臣下交必本王命故曰天王使某隱元年祭伯來
傳曰非王命也此釋其私交也三年武氏子來求賻傳
曰王未塟也平王之䘮在殯新王未得行其爵命聴於
冢宰故稱父族又不稱使也文九年毛伯來求金傳曰
不書王命未塟也雖踰年而未塟亦不稱王使若是者
皆實録也若祭公之逆王后則昏禮不稱主人又非此
例矣天子無求有求則譏桓十五年天王使家父來求
車傳曰非禮也諸侯不貢車服天子不私求財推此而
言求賻求金皆非禮矣天子錫命未聞其詳諸侯或即
位而見錫或厯年而加錫或已薨而追錫文元年天王
使毛伯來錫公命此即位之錫也盖賜以命圭合瑞為
信若傳稱賜晉侯命是其比也晉侯受玉惰知錫命之
有玉也莊元年王使榮叔來錫桓公命此已薨之錫也
盖追命而褒稱其徳若傳稱追命衞襄公是其比也成
八年天子使召伯來賜公命此厯年乃錫不知何故傳
言賜齊侯命及策命晉侯皆命為侯伯成公又非其比
或者仍是合瑞之禮而緩用之苟以得之為榮故不復
譏其緩爾齊晉衞之錫命不書不告也王臣之稱傳雖
不發凡言例而尋繹經傳可得而知也王之公卿書爵
祭伯凡伯是也大夫稱字南季榮叔是也元士中士稱
名劉夏石尚是也下士稱人公㑹王人於洮是也其或
稱祭公稱宰舉官而言之此正例也所以知其然者宰
咺歸賵以緩而名桓四年天王使宰渠伯糾來聘傳曰
父在故名攝父職以出聘則爲非禮是以貶之周禮大
宰卿一人小宰中大夫二人宰夫下大夫四人此宰未
知何宰但貶而稱名則法當書字是大夫稱字之例矣
然春秋之世王之卿士有無爵者如王叔陳生伯輿之
屬未知書經其稱云何滕侯之先為周卜正齊侯呂伋
為虎賁氏周制大夫固多有爵者又何以稱也然則卿
而無爵或亦書字但不可越字而稱名大夫有爵或亦
書爵復不可舎爵而書字襄十五年劉夏逆王后於齊
𫝊曰卿不行非禮也劉夏非卿而名對言之則卿亦有
書字之理王臣之見經者衆矣祭伯凡伯毛伯召伯單
伯尹子劉子單子其間未必無大夫南季榮叔家父王
季子其間未必無卿第無明證故依例言之桓五年天
王使仍叔之子來聘傳曰弱也譏使童子出聘本父稱
子然而書其父字其父大夫也莊六年王人子突救衛
官㣲而授大事褒而字之然猶冠以王人王人下士也
褒貶既别以生義而例必存於經春秋之法其嚴如此
　　侯爵例
五等之爵公侯伯子男以王命為諸侯者也其例稱爵
下此為附庸附庸未命無爵不得謂之諸侯其例稱名
春秋朝聘㑹盟之國宋為公魯晉齊衞陳蔡邢紀鄧為
侯秦鄭曹薛杞穀滑北燕為伯楚莒吳越邾小邾滕徐
郜郯鄫沈胡頓為子許宿為男是三十四國於經最顯
云二邾初為附庸其後稱子滕薛把初稱為侯其後滕
降稱子薛把降稱伯或曰時王之所進黜也魯為本國
在内不可自稱魯侯故書曰公從臣子之辭五等皆稱
公死則諡曰某公是以傳文於列國皆稱公經於塟皆
舉諡稱公禮之常也蔡塟或書爵史氏異辭爾夷狄雖
大爵不過子吳楚稱王僭而不典是以不塟若塟則宜
書某王為是絶而不塟也所以知附庸例稱名者莊五
年郳犂來來朝傳曰名未王命也但釋稱名之故而無
貶責之說是例之當名矣五等之爵不生名其或生名
則為貶之桓七年穀伯綏來朝鄧侯吾離來朝傳曰名
賤之也僖二十五年衛侯燬滅邢傳曰同姓也故名貶
而名是例不當名也諸侯之朝㑹征伐例皆不名至於
奔執歸入則或名或不名者經不一法傳無明例盖從
告辭以書之爾公羊曰失地之君名穀梁曰名失國也
其說雖本曲禮而難通於左氏且於經復多違謬姑無
取焉春秋嘉而書字君臣同例隠元年公及邾儀父盟
於蔑傳曰未王命故不書爵曰儀父貴之也此附庸之
褒也桓十七年蔡季自陳歸於蔡傳曰蔡人嘉之也此
諸侯之褒也是知六等之君皆可褒而稱字許叔紀季
是其類矣公侯之稱子何也僖九年宋子㑹于葵丘傳
曰宋桓公䘚未塟而襄公㑹諸侯故曰子凡在喪王曰
小童公侯曰子在䘮者未塟之稱既塟則稱爵也公羊
曰君薨稱子某既塟稱子踰年稱公非矣彼既塟稱子
者文十八年子卒傳曰諱之也魯人諱弑猶以未成君
告故以子書僖二十五年衛子盟於洮成公上述父志
降名稱子故嘉而從之是皆有故焉不得舉為例也僖
二十八年衞子盟於踐土衞無新䘮此亦稱子者武叔
攝位未有成命不得為君也既公侯在䘮稱子者是例
也而非貶也則宋共衞惠衞定之流皆先君未塟而稱
爵非禮矣既述父攝君者猶不稱爵則晉大子州蒲代
父而稱侯非禮矣是皆可觸類而知也把伯之稱子變
例以貶之也僖二十三把子卒傳曰書曰子把夷也二
十七年把子來朝傳曰用夷禮故曰子襄二十九年把
子來盟傳曰書子賤之也三者異事故重例以明之其
實同以貶責爾荆者楚之初號也後乃改稱為楚國有
二名猶小邾之初名郳者非貶也公羊曰州名也州不
若國穀梁曰外之也夫貶之有道何乃於國名生異且
楚之為狄久矣猾夏日甚何獨於初貶焉諸侯之貶或
至沒而不書成二年盟於蜀傳曰許蔡不書乗楚車也
謂之失位此仲尼削之以示譏亦變例之僅見者乃知
貶諸侯之例或書名或削之或稱子盡矣未有以人稱
者桓十五年邾人牟人葛人來朝公穀皆以為外之杜
氏獨謂三人皆附庸之世子其君應稱名故其子降稱
人盖左氏無貶君稱人之例杜是以推其說也按經書
人而傳言諸侯者十有一丘明皆不發例要亦當世告
命記注之異若謂貶諸侯而去爵稱人是指責卿之例
責君矣登謝堂而問鳯毛責坊州以貢杜若何以異此
　　班序例
　　　齊桓公㑹盟之國十五(周魯宋陳衞蔡鄭許/邢曹邾滑滕江黄)
　　　宋襄公㑹盟之國十一(齊楚陳衞蔡鄭/許曹邾滕鄫)
　　　晉文公㑹盟之國十一(周魯齊宋陳蔡/鄭衞莒邾秦)
　　　楚莊王㑹盟之國四(魯宋/陳鄭)
　　　晉悼公㑹盟之國十六(周魯齊宋陳衞鄭曹莒/邾滕薛把小邾吳鄫)
　　　晉平公㑹盟之國十七(魯楚齊秦宋蔡衛陳鄭/許曹莒邾滕薛把小邾)
　　　楚靈王㑹盟之國十三(宋蔡陳鄭許徐越滕/頓胡沈小邾淮夷)
春秋之盟㑹侵伐魯㑹他國者皆序魯於㑹字之上非
尊魯也從本國之辭自書其事於文宜然也若㣲者徃
㑹不合書名於經則㑹上無字直言所為之事而已莊
十五年㑹齊侯宋公陳侯衞侯鄭伯許男滑伯滕子同
盟於幽是也若魯人不與而諸侯相㑹則但序列前後
雖伯主亦止序諸侯之上爾不言伯主㑹某某也莊十
五年齊侯宋公陳侯衞侯鄭伯㑹于鄄是也若伯主遣
大夫徃㑹諸侯雖政在伯國猶序大夫於諸侯之下文
十四年公㑹宋公陳侯衞侯鄭伯許男曹伯晉趙盾同
盟於新城是也若王臣在㑹不問尊卑必序王臣於列
國之上僖八年公㑹王人齊侯宋公衞侯許男曹伯陳
世子款盟于洮九年公㑹宰周公齊侯宋子衞侯鄭伯
許男曹伯于葵丘是也是皆春秋之常法史氏之舊文
仲尼為其合於書法因不革者春秋之國以大小彊弱
為班序莊十四年以前征伐㑹盟之國十有六時無伯
主未有成列蔡常在衛上唯桓十六年居陳下意者其
後至乎桓文以來伯主之所序則為成例矣齊桓盟幽
陳以小國班躋衞上遂終乎春秋是其所序而進也然
而大夫不先正卿臣子不先諸侯故文十七年襄二十
七年陳皆在衞下公孫寧孔奐非正卿也僖二十八年
衞在鄭下叔武未成君也班序雖定而或先至後至伯
主又得而升降之襄十年伐鄭傳曰齊大子光先至于
師故長於滕二十六年㑹澶淵傳曰鄭先宋不失所也
此復一時之進退而非常例矣伯主所序唯是土地甲
兵以為前後不問其分封班爵同異姓也然而周之宗
盟異姓為後故載書或與㑹次不同踐土之盟齊宋先
也而定四年傳稱其載書云晉重魯申衞武蔡甲午鄭
捷齊潘宋王臣莒期召陵之㑹蔡先衞也而傳稱萇𢎞
告劉子乃長衞侯是二者傳與經違盖皆王臣臨之故
㑹盟異序其餘雜盟未必盡然也列國有事大國雖居
諸侯之上而主㑹主兵者則小國或居大國之前隠八
年宋公齊侯衛侯盟於瓦屋齊尊宋使主㑹也隠五年
邾人鄭人伐宋邾主兵也齊桓公之伐郳伐鄭伐徐皆
先宋後齊盖小國主兵即伯主亦退序其下史據實書
之以見事之所自起舊法然爾桓十年齊侯衞侯鄭伯
來戰於郎傳曰先書齊衞王爵也僖二年虞師晉師滅
下陽傳曰先書虞賄故也鄭主兵而以王爵抑之虞貪
賄助晉而用主兵之例此仲尼特示新意以正褒貶者
故左氏發傳以明之也㑹盟而以國地者地主亦與其
事桓十四年公㑹鄭伯于曹傳曰曹人致餼禮也僖十
九年陳人蔡人楚人鄭人盟於齊傳曰修桓公之好也
推此為例知諸以國地者國亦與焉僖二十七年公㑹
諸侯盟於宋宋實不與盟而亦以國地者宋方見圍無
嫌于同盟也若此者尋繹可知非地主之例矣殊㑹殊
盟先序列國而後言㑹某於某僖五年公及齊侯宋公
陳侯衞侯鄭伯許男曹伯㑹王世子於首止傳曰謀寧
周也成十五年叔孫僑如㑹某某㑹吳於鍾離傳曰始
通吳也襄十年公㑹某某㑹吳於柤傳曰㑹吳子夀夢
也十四年季孫宿叔老㑹某某㑹吳於向傳曰為呉謀
楚故也諸侯為其國動故殊序之以顯其事若此者就
事立文之宜傳是以但指歸趣不發褒貶之義公穀謂
尊王世子既非其要而云外吳尤疎矣戚之㑹豈不猶
是兹吳乎春秋之先㑹後盟者於㑹既序列諸侯矣於
盟則不再序從省文也閒無異事則不稱諸侯昭十三
年秋公㑹某某於平丘八月同盟於平丘是矣閒有異
事則復總稱諸侯以明之僖九年夏公㑹某某於葵丘
秋七月伯姬卒九月諸侯盟於葵丘是矣首止之㑹盟
間雖無事然王世子㑹而不盟故稱諸侯以别之若此
之總稱諸侯皆非貶也倘非前序後省之比列國有事
不終則不加序列而輒稱諸侯以譏之僖十四年諸侯
城縁陵傳曰不書其人有闕也文十五年諸侯盟於扈
傳曰書曰諸侯無能為也十七年諸侯㑹於扈傳曰書
曰諸侯無功也此皆以不足序列而畧之是知總稱諸
侯者皆仲尼變例之譏矣春秋自諸侯為政㑹列之所
闗遂重矣諸侯而簒立者苟得與於諸侯之㑹則以成
君書爵侯伯不復致討臣子殺之與弑君同昭元年莒
展輿出奔吳不稱爵未列㑹也故宣元年傳曰㑹於平
州以定公位成十六年傳曰先君若有罪則君列諸㑹
矣以此知列㑹則定位定位則書爵王政不行而諸侯
自相推戴誠變局哉
　　臣稱例
卿大夫士臣爵之等差也公侯為大國伯為次國子男
為小國周官之制其臣亦準之以分尊卑但時至春秋
漸已改變所稱國之大小皆據當日之土地人民不復
依班爵之舊傳稱衞之於晉不得比次國則莒邾滕薛
固甚㣲矣聖人作經不得不據時宜而從之不能上同
周官也諸侯必有命卿命卿者其君正爵命之於朝宫
室車服禮儀皆如其命數若有事於㑹盟侵伐必列名
書字於經魯晉齊楚宋衞鄭陳蔡所常書也春秋之㣲
國當時附隨大國不得列㑹者甚衆及其列㑹上無通
於天子下不能備禮成列唯是畧而書人故㑹盟侵伐
之役止曹公子首見經其餘以奔亡見者邾畀我曹公
孫㑹等數人而已知合制者少也邾庶其莒牟夷邾黑
肱來奔傳皆曰非卿紀裂繻逆女傳曰卿為君逆是此
等㣲國亦皆有卿特以僻陋不得見經把降為夷况其
臣乎楚之始見也略書國名而已漸而書人矣漸而有
君臣矣至成二年盟蜀之役卿不書名為貶始得與中
國準吳之始通也亦止書國名後乃漸有君臣皆其初
禮文闕陋告辭不能合禮是以略之非貶於其始也公
羊穀梁之說謂曹無大夫邾婁無大夫莒無大夫楚無
大夫秦無大夫吳無君無大夫又曰隱不爵命大夫宋
三世無大夫此皆拘謬違經不可為訓公羊曰州不若
國國不若氏氏不若人人不若名名不若字字不若子
信斯言也楚至於文宣吳至於定哀薦食日甚何徳而
進焉卿例書名其貶也外則降而稱人内則去族特稱
名為不宜言我人也卿既卒不名例書字夷伯原仲是
也大夫名例不見經外書曰人内則直言所為之事而
已賤臣為亂書之曰盜定八年盜竊寳玉大弓哀四年
盜殺蔡侯申是也若非士又不得言盜襄二十九年閽
殺吳子餘祭是也此春秋書法之大略也臣之有族者
古者天子賜姓命氏諸侯命族族者氏之别名也諸侯
唯卿賜族隠八年無駭卒公命以字為展氏死而賜族
禮也亦有生而賜族者莊三十二年立叔孫氏諸侯之
子曰公子公子之子曰公孫子孫者繫公之常言非族
也而與族同例書之皆常也去之皆貶也何以知去族
之為貶乎隠四年翬帥師傳曰疾之也莊三年溺㑹齊
師伐衞傳曰疾之也襄二十七年豹及諸侯之大夫盟
於宋傳曰不書其族言違命也左氏三為發例知内臣
有貶而去族之例矣貶去族則常例稱族文八年公子
遂㑹雒戎盟於暴傳曰書曰公子遂珍之也此不由君
命似宜去族然大夫出竟有可以利國家安社稷者專
之可也嘉其解難珍而無貶故傳復發例焉卿之出入
必稱族者族為君之所命卿行必奉命於君昏禮雖承
時君之命其言必稱先君以為禮辭桓三年公子翬如
齊逆女傳曰修先君之好故曰公子宣元年公子遂如
齊逆女傳曰尊君命也成十四年叔孫僑如如齊逆女
傳曰稱族尊君命也首發傳以明先君之好次發傳以
明君命三發例以明族與公子之同凡此非褒也於昏
禮互發其義以著稱族之常爾亦有有所尊崇而因以
去族者遂以夫人婦姜至自齊傳曰尊夫人也僑如以
夫人婦姜氏至自齊傳曰舎族尊夫人也昭十四年意
如至自晉傳曰尊晉罪已禮也二十四年婼至自晉傳
曰尊晉也内不使大夫與夫人敵貴外削吾臣族以崇
大國凡此非盡臣之罪也又一例也内去族既與外稱
人同貶即非貶亦同其例文二年晉人宋人陳人鄭人
伐秦傳曰卿不書為穆公故尊秦也謂之崇徳襄八年
季孫宿㑹晉侯鄭伯齊人宋人衞人邾人於邢丘𫝊曰
大夫不書尊晉侯也此類是也夫未命者及一命之大
夫不得見經列名書字皆再命三命之卿大國之臣必
當有命而經悉書以大夫何也按經傳卿大夫之文相
涉晉殺三卿經曰大夫邢丘之㑹傳曰大夫其實卿也
經不書卿者非無卿也王制云上大夫卿是卿之總名
亦曰大夫也何以知外卿稱人之為貶乎僖二十九年
盟於翟泉傳曰卿不書罪之也文九年救鄭傳曰卿不
書緩也以懲不恪十七年伐宋傳曰卿不書失其所也
宣十二年盟於清丘傳曰卿不書不實其言也成二年
盟於蜀傳曰卿不書匱盟也襄十四年㑹吳於向㑹伐
秦傳曰齊崔杼宋華閲仲江㑹伐秦不書惰也向之㑹
亦如之衞北宫括不書於向書於伐秦攝也二十六年
㑹於澶淵傳曰向戌不書後也三十年㑹於澶淵宋災
故傳曰卿不書不信也清丘之盟宋實其言然華椒承
羣僞之言以誤其國猶不免譏也諸皆卿㑹而經書人
左氏毎事發例事不同而貶責則一咸出仲尼之新意
故不憚反覆以明之是外卿有貶而稱人之例矣大夫
雖宜稱人然事或殊異則有變例以名見經者文二年
晉士縠盟於垂隴傳曰書士縠堪其事也僖元年獲莒
挐傳曰挐非卿也嘉獲之也襄二十一年邾庶其以漆
閭丘來奔傳曰庶其非卿也以地來雖賤必書重地也
昭五年莒牟夷以牟婁及防兹來奔傳曰牟夷非卿而
書重地也三十一年黒肱以濫來奔傳曰賤而書名重
地也此皆不當名而名故傳各發例以明之也卿之書
字書子書官皆不斥其名褒之也莊二十五年陳侯使
女叔來聘傳曰嘉之故不名閔元年季子來歸傳曰嘉
之也齊仲孫來傳曰書曰仲孫嘉之也文十四年宋子
哀來奔傳曰貴之也此稱字之褒也閔二年髙子來盟
善其寧魯難而不名此稱子之褒也文八年宋殺其大
夫司馬宋司城來奔傳曰司馬握節以死故書以官司
城蕩意諸來奔效節於府人而出亦書以官皆貴之也
此稱官之褒也文十五年宋司馬華孫來盟傳曰其官
從之書曰宋司馬華孫貴之也此又兼書官與字以美
之也是皆當名又貴而不名亦各發義以明之又一例
也去族為内卿之貶然外臣亦多不書族者尋按春秋
諸氏族之稱甚多參差欲託之於外赴則嫌有身自來
者例不可通因有未賜族之說以無駭為比而復有有
族不書者亦不可通也弑君不書族者四州吁無知公
羊曰當國也穀梁曰弑而代之也然商人亦弑君取國
胡為獨稱公子宋督宋萬穀梁曰萬宋之卑者也然宋
督身為大宰胡為亦不稱族若以為未賜族傳中明有
華父督南宫長萬之文豈是無族也殺大夫不書族者
二得臣宜申若以為貶則自有國討之例且楚公子側
成熊等六七人皆稱氏族何獨於二人貶也欲以為例
則有如是之異欲以為無例而左氏發明諸稱炳然明
著似非獨遺此也斯盖非典策舊法故傳不發凡例當
時諸國以意來赴辭有詳略仲尼采文示義義之所起
刋而正之義無所闗則仍故策而已或有因舊示義者
宣十年齊崔氏出奔衞傳曰書曰崔氏非其罪也且告
以族不以名從告為文明從其本史矣昭三十一年傳
曰或求名而不得或欲盖而名章是以春秋書齊豹曰
盜三叛人名以懲不義數惡無禮其善志也似此新例
定非舊法司馬華孫之稱亦無他比是豈大例也乃知
傳之所發皆仲尼之變例傳所不發則仍史文而書或
未賜族或時有詳略爾鄭宛莒慶魯挾柔之屬亦未必
盡無族者也經自莊公以上弑君者皆不言氏閔公以
下弑君者皆書氏亦足明時史之異非盡仲尼所刋正
矣
　　母弟例
宣十七年公弟叔肸卒傳曰公母弟也凡大子之母弟
公在曰公子不在曰弟凡稱弟皆母弟也此母弟通例
也國有適長謂之儲君在王侯皆稱世子亦曰大子王
世子不名僖五年㑹王世子於首止是矣諸侯世子稱
名桓九年曹伯使其世子射姑來朝是矣附庸世子稱
人十五年邾人牟人葛人來朝是矣大子之弟在王曰
王子在侯曰公子繫之公者不必大子之母弟也尊在
父也即母弟亦繫之公不得言大子之弟也綂於公也
若大子為君唯母弟稱弟書之於策所以殊而異之親
而睦之既以隆友于之稱亦以奬為人弟之敬成相愛
之益也母弟之見經者二十𫝊發其六而已凡稱弟皆
母弟者正例也桓三年齊侯使其弟年來聘十四年鄭
伯使其弟語來盟成十年衞侯之弟黒背帥師侵鄭皆
母弟也然亦有不稱弟者何也庶弟不得稱弟而母弟
得稱公子舊史原可兩通若非以此示例不必定加刋
正也兄弟而相殺害則稱弟以示義仲尼據史策之例
起新意以正貶責兄而害弟稱弟以章兄罪弟而害兄
又去弟以罪弟身隠元年鄭伯克段于鄢𫝊曰段不弟
故不言弟稱鄭伯譏失教也襄三十年天王殺其弟佞
夫𫝊曰罪在王也鄭伯懷嫉害之心天王縱羣臣以殺
弟顯稱二兄以為首惡佞夫弗知反謀故稱弟而專責王
段為亂首故去弟而兩罪之此其所以異也襄二十年
陳侯之弟黄出奔楚𫝊曰言非其罪也昭元年秦伯之
弟鍼出奔𫝊曰罪秦伯也秦伯有千乗之國而不能容
母弟罪秦伯則鍼無罪陳侯不能制禦臣下而弟見逐
黄無罪則罪在陳侯此互舉之文也然則衞侯之弟鱄
出奔晉亦罪衞侯矣昭八年陳侯之弟招殺陳世子偃
師𫝊曰罪在招也春秋兩下相殺則兩名之以罪殺者
招雖有罪然不推刃於其兄故從兩下相殺之文以首
惡書弟書名罪又輕於段之害兄故存其弟也若夫嘉
好之事則仍舊史之稱或曰弟或曰公子可爾莊二十
五年公子友如陳昭元年陳公子招㑹虢此二公子皆
君母弟既非貶責明是國之常言矣子弟之稱與族同
貴非卿則不以公子公弟書之是以莒挐非卿雖嘉獲
之而書名猶不曰莒子之弟挐知諸書弟者又必卿也
昭二十年盗殺衞侯之兄縶公羊曰母弟稱弟母兄稱
兄然傳止發母弟之例者諸侯有母弟常也有母兄者
僅見於衞而已既非國之常事策書焉得有常典哉
　　昏姻例
　　　納幣三
　　　逆十一
　　　送二
　　　歸六
　　　媵四
　　　至二
　　　入一
　　　求婦一
　　　致女一
　　　内女來三
　　　内女來歸三
　　　㑹内女一
　　　夫人如三
　　　夫人歸于一
　　　夫人㑹享雜如九
文二年公子遂如齊納幣傳曰禮也凡君即位好舅甥
修昏姻娶元妃以奉粢盛孝也孝禮之始也此發例以
明昏禮之得書於經也儀禮士昏六禮下達納采納吉
納徴請期親迎是也納徴有𤣥纁束帛故諸侯謂之納
幣諸侯昏禮亡以士昏準之不得止有納幣逆女二事
然二事書而餘不書者二事應使卿也成八年宋公使
華元來聘傳曰聘共姬也聘即士禮所謂下逹者華元
以卿而書然經用常聘之文𫝊止言其事而不謂禮盖
非所應使矣夏宋公使公孫夀來納幣𫝊曰禮也是納
幣當使卿也士昏親迎諸侯亦當親迎莊二十四年公
如齊逆女是也若君有故則使卿代之隠二年紀裂繻
來逆女傳曰卿為君逆也文四年逆婦姜於齊傳曰卿
不行非禮也是卿逆則為禮矣唯天子尊無與敵不行
親迎使卿逆而上公臨之桓八年祭公來遂逆王后于
紀傳曰禮也祭公為天子三公故言合禮不言卿舉重
畧輕也襄十五年劉夏逆王后於齊𫝊曰官師從單靖
公逆王后於齊卿不行非禮也劉夏非卿而從上公逆
后傳謂非禮知祭公逆后必有卿矣不書單靖公未過
魯也昏姻必賔主敵體故天子聘后於諸侯必使同姓
之諸侯為主令與后家為禮故祭公先來受命於魯魯
主昏也天子嫁女於諸侯亦必使同姓之諸侯為主令
與夫家為禮莊元年單伯送王姬是也嫁女則先送女
於魯以待夫家之逆王姬至魯必為館以處之秋築王
姬之館於外傳曰為外禮也魯齊仇讐莊不敢違王命
且在諒闇故於外得禮變之正也迎后則令魯為主魯
但遣使徃逆王命已成不復過魯直歸京師而已桓九
年紀季姜歸於京師𫝊曰凡諸侯之女行唯王后書按
王后之書亦鮮又須從告嫁於列國雖告不書也納幣
逆女或稱使或不稱使何也昏禮不稱主人為有㢘恥
之心不欲自言娶婦故卿禀君母之命而婦人之命又
不可通於鄰國若言卿輒自來者紀裂繻之類是也若
國君無母臣無所禀命不得不稱君命宋公孫夀是也
此各據事以書非例也婦人謂嫁曰歸凡稱字以歸皆
初嫁也莊十二年紀叔姬歸於酅紀侯去國而死叔姬
歸魯紀季自定而後歸之全節守義故繫之紀而以初
嫁為文僖十五年季姬歸於鄫前年季姬來寧公止之
而絶鄫子兹既朝而還嫁之故來寧不書而用更嫁之
辭二者非嫁書歸就事立文之義也婦人之稱天子於
逆稱后舉其得王之命后禮已成示無外也於歸稱字
所以伸父母之尊雖嫁於王猶曰吾女某紀姜是也諸
侯於逆稱女卿為君逆亦如之内外皆然莊公紀裂繻
公子遂逆女是也卿自為逆則稱所逆之字宣五年齊
髙固來逆叔姬𫝊曰書曰逆叔姬卿自逆也是也若此
者所以明尊卑之别示文義之順𫝊雖不發凡經文固
昭然爾婦人對姑稱婦僖二十五年宋蕩伯姬來逆婦
三十一年把伯姬來求婦是也婦人而求而逆盖皆以
非禮書也内娶不得逺指其歸曰至自某既入國不得
稱女曰夫人婦某氏婦者有姑之辭至者告廟之文成
十四年僑如以夫人婦姜氏至自齊是也文公之於出
姜也貴聘賤逆而入不告至故曰逆婦姜於齊而不稱
女莊公之於哀姜也納幣親迎而有孟任之嫌同反異
入故曰夫人姜氏入而不稱至二者違於常禮略文以
示異也宣元年遂以夫人婦姜至自齊史闕文無氏非
義例也莊元年夫人孫於齊𫝊曰不稱姜氏絶不為親
禮也夫人之貶僅見於此爾知其餘盡闕文矣桓三年
齊侯送姜氏於讙𫝊曰非禮也凡公嫁女於敵國姊妹
則上卿送之以禮於先君公子則下卿送之於大國雖
公子亦上卿送之於天子則諸卿皆行公不自送於小
國則上大夫送之此通言送女之例也諸稱凡皆周公
舊典經雖不盡有其事𫝊縁齊侯之失而並及之王后
且不親送况列國乎禮夫人初至大夫執贄以見以明
臣子之道宗婦亦見通謂之覿莊二十四年大夫宗婦
覿用幣𫝊曰非禮也男贄大者玉帛小者禽鳥女贄不
過榛栗棗脩今男女同贄是無别也然則覿之常不書
此以非常書也成八年衞人來媵傳曰禮也凡諸侯嫁
女同姓媵之異姓則否古者諸侯取適夫人姪娣為媵
同姓之國亦媵國三人凡九女所以廣繼嗣也夫人薨
則不更聘以姪娣媵繼室一與之醮終身不二重人倫
篤夫婦之義也若當時無人則待年而媵故有媵在嫁
後者參骨肉至親以息隂訟故媵必用同姓禮稱納女
於天子曰備百姓於國君曰備酒漿國君不言百姓是無異
姓之媵矣九年晉人來媵𫝊曰禮也十年齊人來媵非
禮可知也女嫁三月使大夫隨加聘問以致成婦禮謂
之致女存謙序勤用篤昏姻之好在内則詳書其事在
外則用聘文而已成九年季孫行父如宋致女桓三年
齊侯使其弟年來聘傳曰致夫人也詳内畧外之宜非
義例也内臣外昏則皆因聘而徃卿非君命不越竟而
私家之昏姻不得書策悉皆曰如某猶聘問之常文而
已僖五年公孫兹如牟成八年公孫嬰齊如莒是也女
子既嫁有時而歸問父母之寧否謂之歸寧父母既沒
則使卿寧其兄弟𫝊稱楚司馬子庚聘於秦為夫人寧
禮也是矣婦人犯七出之條見絶於夫而歸父母之家
謂之出莊二十七年把伯姬來𫝊曰寧也凡諸侯之女
歸寧曰來出曰來歸夫人歸寧曰如某出曰歸于某此
通言寧出之例也來與如皆有反之言歸者不反之辭
也此年把伯姬來寧也宣十六年郯伯姬來歸𫝊曰出
也文九年夫人姜氏如齊歸寧也魯之夫人無被出者
文十八年夫人姜氏歸於齊𫝊曰大歸也子死自去故
與出同文也文十五年齊人來歸子叔姬𫝊曰王故也
此亦出而歸文在上齊以王命送魯是以異文爾婦人
迎送不出門見兄弟不踰閾故禮有寧無㑹外事非所
與也而春秋實有其事無例可稱故皆直書以明其失
莊二十七年公㑹把伯姬於洮𫝊曰非事也天子非展
義不廵守諸侯非民事不舉卿非君命不越竟㑹内女
非諸侯之事是以譏之莊二年夫人姜氏㑹齊侯於禚
𫝊曰書姦也七年夫人姜氏㑹齊侯於防𫝊曰齊志也
文姜比年與齊侯㑹或曰㑹或曰享或曰如師既非禮
之所及小君之行不得不書故經明記其事𫝊於齊地
曰書姦於魯地曰齊志略舉兩端即實而言以見其餘
也十九年二十年夫人姜氏如莒莒非父母之國不待
貶而明矣桓十八年公與夫人姜氏遂如齊僖十一年
公及夫人姜氏㑹齊侯於陽榖男女無别俱行朝㑹皆
春秋直書以深譏也
　　朝聘例
　　　王使來聘七
　　　公如京師一
　　　公朝王所二
　　　大夫如京師五
　　　公如晉二十一
　　　公如齊十一(桓莊四如/非朝不數)
　　　公如楚二
　　　大夫如列國五十六(因事而如/者不數)
　　　列國來朝四十四(内書來/者四)
　　　列國來聘三十一
　　　外相如四
君行曰朝卿行曰聘朝者諸侯朝於天子小國朝於大
國聘者使卿執玉帛以相存問也夫諸侯朝於天子可
也而諸侯之自相朝何也周禮大行人曰凡諸侯之邦
交歳相問也殷相聘也世相朝也是諸侯亦有相朝之
制皆所以習禮考義正刑一徳以尊天子非若春秋之
世彊弱衆寡相制使小國奔走不得寧也父死子立曰
世新君初立或彼來朝或徃朝之皆為世相朝法雖舊
典廢闕而春秋猶有行者文十一年曹伯來朝𫝊曰即
位而來見也此彼新立而朝此也襄元年邾子來朝衞
侯使公孫剽來聘𫝊曰禮也凡諸侯即位小國朝之大
國聘焉以繼好結信謀事補闕禮之大者也邾之來朝
是此新立而彼朝之也此於周禮世相朝之制盖有合
焉文十五年曹伯來朝𫝊曰禮也諸侯五年再相朝以
修王命古之制也既云古制必亦周法而周禮無其文
何也盖一世一朝疎濶太甚其閒年必有相朝之法且
一新一舊彼此未狎於此之際必須徃朝周禮特舉其
大者爾文元年公孫敖如齊𫝊曰始聘焉禮也凡君即
位卿出竝聘踐修舊好要結外援好事鄰國以衞社稷
忠信卑讓之道也此曰即位而卿出聘襄元年又曰即
位大國聘焉是新君初立復有交聘之法一如朝禮豈
曰一世一聘而已閒年之聘又可類推也自霸主為政
因時制宜非復周法之故子大叔云文襄之霸也其務
不煩諸侯令諸侯三歳而聘五歳而朝盖以五年再朝
徃來大數更制從簡所以說諸侯也霸主未能創制改
物諸侯或從或違是以邾曹之國尚有率舊章合周禮
者文襄徳衰朝聘無復定準悼公又從而更命之襄八
年傳曰㑹于邢丘以命朝聘之數是亦上同文襄爾而
周禮不行久矣内之朝聘於列國皆書曰如如者書其
始事未知其終事否也故朝一也則有至河乃復者聘
一也則有至黄乃復不至而復奔莒者安得於其始遂
書曰朝曰聘也僖二十八年夏公朝于王所冬公朝于
王所王不在京師朝而後書故不言如也外之朝聘於
魯皆書曰來朝來聘彼固已朝已聘矣書其終事也諸
朝魯者若偕至而同行朝禮則總書來朝隱十一年滕
侯薛侯來朝桓十五年邾人牟人葛人來朝是矣若各
行朝禮則各書來朝桓七年穀伯綏來朝鄧侯吾離來
朝是矣莊二十三年蕭叔朝公就穀而朝故不言來僖
二十九年春介葛盧來冬介葛盧來襄十八年白狄來
皆來而不能行朝禮故不言朝若此之類據實為文非
寓褒貶於字句也公羊曰兼言之何㣲國也夫穀鄧之
不大於滕薛明矣是故弗取也桓五年冬州公如曹六
年春實來𫝊曰自曹來朝書曰實來不復其國也言奔
則行朝禮言朝則遂留不去故變文言實來不言州公
承上年省文也春秋固有省文之書若昭六年齊侯伐
北燕七年暨齊平之類是矣公羊曰慢之也化我也穀
梁曰以其畫我故簡言之也此亦偏執之論也外相朝
亦曰如告而後書桓五年齊侯鄭伯如紀齊鄭借朝欲
以襲紀紀懼而告來也州公如曹為明年實來書也文
十四單伯如齊為魯如齊故書也襄五年叔孫豹鄫世
子巫如晉傳曰言比諸魯大夫也魯覿之於晉故變例
書之也外相如多矣餘悉不書以無關内事又不告故
爾魯之朝聘於天子者八而朝聘於列國者九十魯之
所朝者晉齊與楚而朝魯者曹邾滕薛等數小國而已
春秋之世唯利是視尚何有於殷聘世朝之周禮哉
　　㑹盟例
　　　㑹九十七
　　　盟一百九
　　　遇七
　　　胥命一
　　　平六
合諸侯之謂㑹昭神要言之謂盟朝聘㑹盟皆所以睦
鄰尊王相信之道也古者㑹盟於方岳必出天子之命
春秋王政不行故諸侯自相㑹盟也㑹而不盟者但書
曰㑹殺牲載書而後書曰盟齊桓以前㑹盟之國十有
五或特或參各從所好自北杏以後霸主為政則推為
㑹盟之首而列國從之其列序亦唯霸主是命而已五
等之爵公侯為尊列國之卿當小國之君故在㑹卿不
敢敵公侯而可以敵伯子男僖二十九年㑹王人晉人
宋人齊人陳人蔡人秦人盟於翟泉𫝊曰公㑹王子虎
晉狐偃宋公孫固齊國歸父陳轅濤塗秦小子憗盟於
翟泉卿不書罪之也在禮卿不㑹公侯㑹伯子男可也
此其例也王子虎下盟列國以瀆大典諸卿上敵公侯
虧禮傷義魯侯諱盟天子大夫故没不書公又皆稱人
所以知其然者若止責卿不應去公又不宜貶王子虎
襄二十六年公㑹晉人鄭良霄宋人曹人於澶淵傳曰
趙武不書尊公也鄭先宋不失所也卿㑹公侯皆應貶
責方示宋向戌後期故書良霄以駮之此責卿而不沒
公知沒公者諱矣文二年及晉處父盟𫝊曰以厭之也
晉欲辱公使大夫盟于其都陽處父不能匡君以正親
身盟公削族存名以彰其惡去公言及若使㣲者徃㑹
不用稱人之例以直厭其不直仲尼之變例也卿嫌敵
公貶而稱人何也盖人則㣲者雖書於䇿無嫌其敵隱
八年公及莒人盟於浮來之類是也若國内無君雖大
夫不嫌敵公莊九年公及齊大夫盟於蔇傳曰齊無君
也是也若在㑹有君可以敵公則列國無貶僖七年公
㑹齊侯宋公陳世子欵鄭世子華盟於甯母之類是也
㑹而有君雖不在列卿亦不貶成二年公㑹楚公子嬰
齊於蜀時有蔡許之君故嬰齊書名是也若此者因事
立文不違常例既無闗褒貶之義左氏無譏焉内卿之
㑹公侯者甚多體例己舉故内事據史成文不復貶削
襄十六年叔老㑹鄭伯晉荀偃衞甯殖宋人伐許傳曰
書曰㑹鄭伯為夷故也㑹卿鄭伯可以等夷故於此示
例所謂㑹伯子男可也者是矣春秋互文見義豈必事
事發例哉王子虎翟泉之盟何以謂之瀆大典也諸侯
㑹盟所以共奬王室天子使臣臨之爾故徃徃同㑹而
不同盟以諸侯不敢盟王國也僖二十八年公㑹某某
盟於踐土𫝊曰王子虎盟諸侯于王庭宣七年公㑹某
某於黒壤𫝊曰盟於黒壤王叔桓公臨之以謀不睦哀
十三年公㑹晉侯及吳子於黄池𫝊曰公㑹單平公晉
定公吳夫差於黄池秋七月盟吳晉爭先此三者王臣
皆不列盟是尊之者正法也倘有王室不靖命使結盟
於諸侯則經無貶責僖八年王人盟洮𫝊曰謀王室也
文十年及蘇子盟於女栗𫝊曰頃王立故也襄三年單
子盟於雞澤時亦靈王新立此皆王命下盟事勢宜然
唯翟泉諸侯新睦王室無虞子虎無故列盟是以貶之
春秋王臣之㑹盟十餘事咸依是而類推矣盟而稱同
服異之辭也假神明以要不信故載辭或稱同春秋之
同盟十六公羊曰同者同欲也穀梁曰同尊周也同外
楚也二說雖近是而服異之說尢多莊十六年于幽傳
曰鄭成也二十七年于幽傳曰陳鄭服也文十四年于
新城傳曰從於楚者服且謀邾也成五年於蟲牢𫝊曰
鄭服也七年於馬陵傳曰尋蟲牢之盟且莒服故也襄
三年於雞澤傳曰晉為鄭服故合諸侯九年於戲傳曰
鄭服也十一年於亳城北傳曰鄭人懼乃行成二十五
年於重丘傳曰齊成故也昭十三年於平丘傳曰齊服
也此十盟者皆先同而復異故以服異為文若江黄之
盟貫陳許頓胡之盟臯鼬原非同盟故不用服異之例
也其似宜稱同而不稱者僖五年盟於首止鄭伯逃歸
七年於甯母鄭大子華聴命於㑹然傳言子華請去三
族管仲曰君其勿許鄭必受盟是鄭猶未服也八年於
洮鄭伯乞盟然傳言請服是鄭猶未列㑹也文十五年
郤缺入蔡冬盟於扈傳稱蔡亦與盟是蔡新來服然傳
言郤缺入蔡以城下之盟而還是蔡已先服也此皆不
於盟服異是以不用也宣十二年於清丘傳曰恤病討
貳十七年於斷道傳曰討貳也成九年於蒲傳曰諸侯
貳於晉十五年於戚傳曰討曹成公也十七年於柯陵
傳曰尋戚之盟也十八年於虚朾傳曰謀救宋也此六
盟皆非服異而稱同盟者清丘斷道與蒲諸侯已有貳
心故同心討貳戚與虚朾同心疾惡柯陵之盟鄭人不
服欲令同心伐鄭是以載書亦皆稱同公羊所謂同欲
是矣其他非諸侯之㑹而大夫盟於人國則徃曰涖盟
來曰來盟與夫來聘而因與盟者據事立文非義例之
所加也諸㑹未有言其事者襄三十年㑹於澶淵宋災
故傳曰尤之也宋人不克自責而出㑹求財諸侯又無
所歸若但貶卿稱人則疑於無功之類故明繫其故以
尤宋仲尼特綴異文爾桓二年㑹於稷以成宋亂傳曰
為賂故立華氏也取郜大鼎於宋納於大廟𫝊曰非禮
也本欲平亂竟立賊臣四國黨惡魯亦受賂乃國惡之
大者史臣不便指斥故逺述為㑹之意後繫取鼎之文
若宋亂果成而取賂非禮者實為魯諱所謂婉而成章
是已且文亦連言所㑹之事若㑹於袲伐鄭之類非如
宋災故之丁寧其辭也遇者草次之期各簡其禮若道
路之逢遇非如㑹之預謀閒地克期聚集故有未及㑹
期而遇者隱四年公及宋公遇於清之類是也有暫須
相見而遇者莊三十年公及齊侯遇於魯濟是也曲禮
云未及期相見曰遇相見於郤地曰㑹正指此類而或
謂用周禮冬見曰遇者非矣申約言以相命而不㰱血
謂之胥命桓三年齊侯衞侯胥命於蒲傳曰不盟也春
秋之胥命止此一事豈他遂不為哉莊二十一年傳言胥
命於弭盖事亦有之特以不告故不書爾和而不盟曰
平先有不平今始釋怨修好諸平皆舉國言平總言二
國和平之義故不書公卿其或曰人與舉國一也穀梁
曰人衆辭平稱衆上下欲之也然則彼不稱人者豈國
君一人之志而臣民皆不欲乎其說陋矣宣十五年宋
人及楚人平傳有盟辭昭七年燕暨齊平𫝊言盟於濡
上似平亦有盟者然平實修好之事非要盟也定十一
年及鄭平下乃云叔還如鄭涖盟知平後或别有盟而
盟非平事矣其在周禮大宗伯以賔禮親邦國而以盟
㑹發四方之志天子廵守諸侯既朝則設方明是㑹盟
者天子之權也春秋二百四十二年之間盟㑹咸出諸
侯之志即有褒譏亦曰彼善於此爾春秋無義戰春秋
寧有義㑹盟哉
　
　
　
　
　
　
　左傳事緯前集卷二
欽定四庫全書
　左𫝊事緯前集卷三　　　靈璧知縣馬驌撰
　左氏辯例中
　　祭祀例
　　　郊九
　　　望三
　　　雩二十一
　　　嘗一
　　　烝二
　　　禘二
　　　大事一
　　　從祀一
　　　有事二
　　　作主一
　　　立宫二
　　　考宫一
　　　丹楹刻桷各一
　　　屋壞一
桓五年秋大雩傳曰書不時也凡祀啓蟄而郊龍見而雩
始殺而嘗閉蟄而烝過則書此言祀事有常時也周禮天神
曰祀地祗曰祭人鬼曰享分言之則其名為三綂言之直以
祀包之而已凡祀蓋通指天地宗廟之事然文止舉郊雩嘗
烝不言礿祠與地祗者左氏采周公之典裁約為文略經之
所無也啟蟄建寅之月龍見建巳之月始殺建酉之月閉蟄
建亥之月四者咸指月之中氣言之自兹中氣以迄來月中
氣之前三旬之内皆為祀限若踰斯限是為過時矣故卯
月猶可郊子月猶可烝也不舉月而舉氣者月分四時間之
以閏其節未必恒在其月爰指天宿物候以為徵驗土功
之例亦猶是焉魯以周公勲勞世世用郊故禮稱魯侯孟
春乘大路載弧韣旂十有二旒日月之章祀帝于郊配以
后稷於是南郊之禮為魯常祀僖三十一年夏四月四卜
郊不從乃免牲猶三望傅曰非禮也禮不卜常祀而卜其
牲日牛卜日曰牲牲成而卜郊上怠慢也望郊之細也
不郊亦無望可也傳稱孟獻子云啓蟄而郊郊而後耕
耕謂春分也以節候言之四月而郊容未失時故傳不
言過而但譏其卜常祀有期又焉庸卜卜不從而免已
成之牲因以廢郊是怠慢矣望而祭者有三祭國之分
星焉祭國之名山焉祭國之大川焉此因郊而舉者今
廢郊而修小祀故曰猶猶者可已之辭也宣三年春王
正月郊牛之口傷改卜牛牛死乃不郊猶三望傳曰不
郊而望皆非禮也望郊之屬也不郊亦無望可也禮不
卜郊而卜其牲與日既得吉日改牛曰牲若未卜日猶
謂之牛而已牛死廢郊亦為非禮故傳重例以明之也
是皆以違禮書者若夫或以五月或以九月或在既耕
之後或在啓蟄之前則過時之譏如凡例所稱矣諸侯
雩其山川魯得雩於上帝故經書大雩建巳六月祭於
天帝逺為百穀祈膏雨焉此定時也桓以秋雩故傳稱
不時經雩二十有一無當時者以凡例準之似可盡知
然而有異説焉雩雖夏祀倘遇嵗旱則又修之以為祈
禳即不當時亦不為過襄五年秋大雩傳曰旱也八年
秋九月大雩傳曰旱也二十八年秋八月大雩傳曰旱
也昭三年八月大雩傳曰旱也六年秋九月大雩傳曰
旱也十六年九月大雩傳曰旱也二十四年秋八月大
雩傳曰旱也二十五年秋七月上辛大雩季辛又雩傳
曰書再雩旱甚也因旱而雩雩而得雨是以喜而志雩
不復志旱此與不時之雩異傳每事釋之以别凡例所
稱也隂氣始殺嘉穀時熟用以薦嘗宗廟傳稱十月上
辛有事大廟此酉月用嘗之徵也桓十四年秋八月壬
申御廪災乙亥嘗傳曰書不害也御廪以藏粢盛災其
屋不及其穀嘉穀不害不廢祀典用書以示法此先時
而過傳不復譏傳固已有成例矣火伏蟄畢昆蟲閉戸
萬物告成可薦者衆于是烝祭宗廟烝之為言衆也桓
八年正月己夘烝夏五月丁丑烝以限言之正月之烝
非過然而五月復烝瀆而失時故兩書以顯示其譏爾
四者國之常祀得時不書失時違禮乃書以儆怠慢示
法戒焉魯以天子之禮樂祀周公故得用禘祭禘三年
而一舉君薨三年喪畢致新主于大廟廟之逺主當遷
入祧因大祭以審諦昭穆之序于是遂以三年為節禘
為吉禮故必三年之後于廟行之除喪即吉卜日而行
無復常月也僖三十三年傳曰凡君薨䘚哭而祔祔而
作主特祀于主烝嘗禘于廟此作主祭祀吉凶之節也
既葬反虞於是䘚哭而以神祔于祖尸柩已逺孝子思
慕徬徨乃造木主立几筵焉特禮以祀之不同于廟冬
烝秋嘗時祭之事三年大禘遷主于廟乃同于吉此皆
於廟行之不於主也然則急作主者以伸孝子之思緩
用禘者以終三年之制文二年二月作僖公主傳曰書
不時也過葬十月違祔祖之時故書之以譏其緩閔二
年夏五月吉禘于莊公傳曰速也莊薨二十二月喪制
未闋未應吉而吉禘且不于大廟而于莊公故詳書以
譏其急也禘唯計即吉之月而行原無常月故莊公吉
禘但以速譏而非違時也吉禘之後率三年而復舉仍
計除喪之月卜日行之則是新君即位法當三年而禘
五年又禘八年又禘禘自國之常祀例皆不書春秋畧
記數事又皆以誌非常雖不失常時者常之中有不常
因是書焉文二年大事于大廟躋僖公傳曰逆祀也禘
而稱大事者僖以庶兄繼閔之位嘗為之臣應次閔位
之下而躋在其上故書以譏之未終喪而行于大廟其
譏已明不復書吉特以逆祀之故為之大其事異其文
焉定八年從祀先公傳亦稱禘順祀先公而正閔僖之
位故特書從祀不復書禘皆殊文以起非常也僖八年
禘于大廟用致夫人傳曰非禮也凡夫人不薨于寢不
殯于廟不赴于同不祔于姑則弗致也夫人四禮有闕
不得致主于廟禘祀非所與焉姜氏淫而與殺不薨于
寢僖公疑其禮歴三禘而終致之書之以顯其非常也
宣八年六月辛巳有事于大廟仲遂卒于垂壬午猶繹
萬入去籥傳曰襄仲卒而繹非禮也昭十五年二月癸
酉有事于武宫籥入叔弓䘚去籥䘚事傳曰禮也祭之
明日又祭陳昨日之禮所以賓尸謂之繹祭必用樂故
吹籥萬舞卿佐之喪理當去樂廢繹仲遂之䘚魯人但
知去樂不知廢繹納萬去籥惡聞其聲故曰非禮叔弓
涖事籥方入而暴卒因為之盡去衆樂故曰禮也皆禘
祭而書有事者義在二卿之䘚畧言有事以明得失禘
雖常而仲遂叔弓䘚非常是以書之也三年之禘于大
廟羣公之禘于其宫非禘而用禘禮亦名為禘故武宫
之禘不譏蓋亦有是制爾昭二十五年傳言禘于襄公
非其比與經於周公之廟曰大廟其室曰大室文十三
年大室屋壞傳曰書不共也廟中之室復廟重檐不修
而使壞故以不共書之穀梁曰周公曰大廟伯禽曰大
室羣公曰宫按爾雅宫室無尊卑之别既稱大則知周
公之號矣羣公之廟以諡名宫煬宫武宫桓宫僖宫是
也神主初入謂之新宫成三年新宫災是也夫人之廟
亦曰宫仲子之宫是也至𫝊所稱無復一定者大廟或
稱大宫羣宫或稱祖禰廟是知宫廟亦無尊卑之分所
異者其號爾宫廟修建之常亦非所書故春秋羣公不
書立宫莊二十三年秋丹桓宫楹二十四年春刻桓宫
桷傳曰皆非禮也成六年立武宫傳曰非禮也定元年
立煬宫莊公將逆夫人而崇飾過奢行父意如以私意
逺立毁廟故皆書也魯唯周公之廟得用八佾其後他
宫僭而用之隠五年考仲子之宫初獻六羽隠成父志
為夫人仲子立宫考成其宫因明大典義不在立宫故
畧言成宮公問羽數故書六羽善復古也傳言名器不
可假人是以曲縣繁纓孔子猶惜所以防其微也魯以
周公之故禮樂擬於天子在成王以賜有功可爾乃羣
公僭用而大夫復僭於公究使雍徹用於三家之堂八
佾舞於季孫之庭矣嗚呼
　　告廟例
　　　公至七十九
　　　公至而居四
　　　公在四
　　　夫人至一
　　　單伯至一
　　　大夫至二
　　　喪至三
　　　還三
　　　復六
桓二年公至自唐傳曰告于廟也凡公行告于宗廟反
行飲至舍爵䇿勲焉禮也特相㑹往來稱地讓事也自
參以上則往稱地來稱㑹成事也凡公行者統朝㑹盟
伐而言也孝子之於親也出必告反必面事死如事生
故出必告廟反必面至曾子問曰告用制幣反必如之
蓋出入皆以幣告也但出則告而遂行反則告畢飲至
飲至者嘉其行至飲廟中以為樂桓十六年公至自伐
鄭傳曰以飲至之禮也是已既飲置爵則書勲勞於䇿
以速紀功謂之䇿勲襄十三年公至自晉傳曰孟獻子
書勞于廟禮也是已舍爵乃䇿勲䇿勲在廟知飲至亦
在廟也告廟飲至䇿勲其事有三傳皆曰禮至自唐為
㑹盟至自伐鄭為侵伐至自晉為朝見是知朝㑹盟伐
告廟同禮傳所以反覆申例焉例言䇿勲而孟獻子書
勞二事一也周禮王功曰勲事功曰勞對言之則勲大
而勞小故傳又變文以包之凡例三事而桓十六年但
言飲至襄十三年但言書勞何也蓋三者雖不徧行亦
得書至唯悉闕乃不書事本相因未有不告而飲不告
而書者或既告以後飲至書勞偏行其一禮則亦書之
故傳轉相發明也公至自晉朝也而獻子書勞則策勲
者不但征伐之勲雖常事有以定國安民亦得紀功於
廟有行而至必以嘉㑹昭告祖禰有功䇿勲無功告事
而已無不告也公行一百七十有六書至者七十有九
餘皆不告廟也隠公之不告謙也他公之不告慢也然
慢亦就大例言之即有行或恥辱不足為榮所當反躬
罪已不與嘉禮同終若此者不告非慢告之實非書以
譏之宣五年公至自齊傳曰書過也執止受辱連昏鄰
國之臣而猶行飲至之禮故書之以示過也桓十八年
公之喪至自齊此以死還告廟也莊二十三年公如齊
觀社公至自齊非㑹非朝此以失禮書至也襄十三年
公至自晉以榮還告廟也昭二十六年公至自齊居于
鄆此以宜告而書也吿廟啓反率皆即實而言乃或有
避諱則仲尼亦或從之僖十七年公至自㑹傳曰淮之
㑹公有諸侯之事未歸而取項齊人以為討而止公書
曰至自㑹猶有諸侯之事焉且諱之也諱止以㑹告廟
故書以㑹宣八年公至自㑹黑壤賂免諱不書盟然猶
書至知必不以止告廟矣傳於桓襄著告至之常於宣
公見書過之譏於僖公昭避諱之義舉此以包他行也
諸侯之盟必在㑹後而至皆書㑹不書盟者以盟皆因
㑹而為之初必以㑹徵諸侯公行以㑹告矣反亦告㑹
雖竝告盟不書於經蓋行不以盟告也公與一國特相
㑹㑹必有主人二國相讓莫肯為主㑹事不成故但書
地定八年公至自瓦十年公至自夾谷是矣自三國以
上㑹事已成故遂書㑹諸書公至自㑹者是矣以國至
者二十有七以侵伐圍救至者二十以㑹至者二十有
六以地至者六而乾侯非㑹焉僖二十八年公㑹某某
于温遂圍許公至自圍許襄十年公㑹某某于柤遂滅
偪陽公至自㑹二事相類而至文異諸如此類事勢相
接或以始告或以終告無他義也公羊曰得意致㑹不
得意致伐穀梁曰㑹夷狄不致致存中國也惡事不致
致危之也桓之㑹不致致危之也離㑹不致致危之也
若然則書至與否盡存褒譏推尋事實殊不盡然定十
二年公至自圍成行未出竟而亦書至者陪臣執命大
都耦國公親戎事故出入皆告穀梁曰危之也邊乎齊
也抑又鑿矣内娶必告于廟故夫人初入書至或有行
而反例亦書之文九年夫人姜氏至自齊夫人行十二
而至唯此一書他或禮儀不備或淫縱不告也其餘例
不應書而書至者則魯人殊異其事用以告廟仲尼起
舊為新因示變例文十五年單伯至自齊傳曰貴之也
執節不移終不廢禮故貴而告至以示崇異之文昭十
四年意如至自晉二十四年婼至自晉幸其得免喜而
告廟又以申尊晉罪已之義春秋公行而至始得書至
軍旅之事例不書還莊八年師還傳曰君子是以善魯
莊公克己復禮全軍而退故特書師還宣十五年歸父
還自晉傳曰善之也嘉其以禮自退故特書還自晉或
采用時史舊文或出聖人新意雖非凡例所稱亦褒善
之微文也君臣若朝聘不至而復經雖屢書傳不發例
則就事以見得失爾非例也公而在國每月之朔用以
朝享之禮親祭於廟若其在外此禮闕焉不舉則守臣
昭吿宗廟言公所在故經有公在之書襄二十九年公
在楚傳曰釋不朝正于廟也每月必告而正月嵗首嘉
禮尤重故以是月釋之按諸公在外闕朝正之禮最多
斯禮有常非例所急特於公逺出踰年之尤甚者存一
事以示法而已昭公之孫也羣臣用以告廟故經書公
在自二十五年始出居鄆復居乾侯累年在外而經不
書迨後乃書何也三十年公在乾侯傳曰不先書鄆與
乾侯非公且徵過也三十一年公在乾侯傳曰言不能
外内也三十二年公在乾侯傳曰言不能外内又不能
用其人也前此既以非公之妄且明過謬之猶可掩故
不斥言之若猶在國三十年以後明罪在公非復過謬
矣是以經每嵗必書傳每嵗互言其事以昭顯書之義
亦聖人所不得已也然則二十九年以前舊史必盡書
公在仲尼削其前而存其後即成仲尼之新意諸所謂
起舊為新者類如此
　　告赴例
春秋書列國之事從告赴也國之大事曰㑹盟曰朝聘
曰征伐曰滅取曰奔違曰死喪曰弑殺曰災異内則告
廟書䇿外則吿赴鄰國必有告赴史乃承而書之告赴
者所以重大事避怠慢昭告鄰國敬慎之意也諸侯各
有國史大事書之于䇿小事記之簡牘簡牘所錄詳記
本末雜采辭令不必皆告約文著義乃登于䇿周公之
典禮存焉於列國之事非吿赴不書也隠十一年傳曰
鄭伯以虢師伐宋大敗宋師宋不告命故不書凡諸侯
有命告則書不然則否師出臧否亦如之雖及滅國滅
不告敗勝不告克不書于䇿文十四年傳曰頃王崩周
公閲與王孫蘇爭政故不赴凡崩薨不赴則不書禍福
不告亦不書懲不敬也此兩發凡以互明告赴之總例
也命者國之大事政令槩指諸事來告則書不吿則否
告辭有詳略異同史書有虚實得失仲尼作經遵周制
以明典禮加刋正以示勸戒于是義例往往生焉故有
彼以實告改辭而書者有彼以虚告因虚而書者或告
雖不典偶合聖人之㫖因書之以為法或告赴失時違
禮因而不復改正遂書之以為戒則亦有䇿所不書即
以為例者是皆聖人立經褒貶章示善惡起舊為新以
昭大義也襄十四年傳言孫林父寗殖出其君及其書
經則曰衞侯出奔齊如此之類是改其告辭也文七年
傳言晉潛師夜起敗秦于令狐實未陳也晉人諱背前
言以皆陳告及其書經乃曰晉人及秦人戰于令狐如
此之類是因其虚言也宣十年齊崔氏出奔衞傳曰崔
杼奔衞書曰崔氏非其罪也且告以族不以名舊法當
告以名今告以族適合無罪之義如此之類是因吿以
示法也文十四年九月齊公子商人弑其君舍傳曰齊
人定懿公使來告難故書以九月隠三年三月庚戌天
王崩傳曰壬戌平王崩赴以庚戌故書之襄二十八年
十有二月甲寅天王崩傳曰十一月癸巳天王崩未來
赴亦未書禮也十二月王人來告喪問崩日以甲寅告
故書之以徵過也桓五年甲戌己丑陳侯鮑䘚傳曰再
赴也僖五年傳曰晉侯使以殺太子申生之故來告十
一年傳曰晉侯使以㔻鄭之亂來告及諸經傳倒錯與
夫不同盟而赴以名同盟而不赴以名如此之類雖失
時違禮遂書之以示勸戒也征伐㑹盟之大魯若親與
其事則告廟書䇿不待鄰國之告若列國師出相加克
滅相尋崩薨禍福之事非告則無由知即或知之例亦
不書文五年楚人滅蓼臧孫聞而興歎魯非不知但非
遣使相告未敢輒登史䇿若是者所以防謬誤避不審
蓋其慎也例稱崩薨不赴禍福不告然則鄰國相命凶
事謂之赴他事謂之告其實對言則别散言則通他事
不可言赴而凶事或稱吿昭七年傳曰衞齊惡告喪于
周不又稱吿與福莫大於享國有家反福則為禍成元
年傳曰王人來告敗是敗師有告也僖二十四年傳曰
王使來告難曰不穀不德得罪于母弟之寵子帶鄙在
鄭地汜是君奔有告也宣十年傳例曰某氏之守臣某
失守宗廟敢吿是臣違有告也十四年傳曰孔達縊而
死衞人以説于晉而免遂吿于諸侯曰寡君有不令之
臣達搆我敝邑于大國既伏其罪矣敢告是殺大夫有
告也文十四年傳曰齊人定懿公使來告難是弑君有
告也僖八年傳曰王人來告喪難故也是以緩是死喪
有告也昭十八年鄭災傳曰使行人告于諸侯是災異
有吿也敗滅告則勝克亦告奔亡告則歸復亦告死喪
災異有禍無福無不告也無不書也乃春秋之世則有
違棄典章怠慢不敬者崩薨禍福多不吿赴考之于經
既無其事而簡牘之記尚存左氏因經立傳廣記而備
言之采簡牘為傳以補經所未備者上稽周公之典則
有不告不書以懲不敬之㫖知皆仲尼因之以示法戒
者故往往發明其義用以為例也隠元年傳曰紀人伐
夷夷不告故不書僖九年傳曰齊侯以諸侯之師伐晉
令不及魯故不書二十四年傳曰秦伯納重耳不書不
告入也使殺懐公于髙梁不書亦不告也襄十年傳曰
王叔奔晉不書不告也哀元年傳曰呉入越不書呉不
告慶越不告敗也左氏反覆申明二凡之意以見諸有
傳無經之事皆以不告故爾天王十二而不書崩者三
楚十二世而不書䘚者亦三秦穆之䘚鄭昭之弑許莊
之奔皆有傳無經邾莒薛宿間書其䘚鄧息申隨唐蓼
肥鼓之滅咸不見經侵伐㑹盟襲取奔亡之事經不載
者于傳多有莊十九年二十年二十六年經皆無傳傳
不解經而備記他事是皆簡牘所記丘明采集成傳當
時彼不來告故舊䇿不書仲尼之修春秋不取簡牘以
補之者以其正合不告不書之例于是因舊以成新也
例言滅不吿敗勝不告克不書于䇿此互言其告也狄
之伐邢非狄能告克楚之滅庸非庸能告敗但有一告
遂亦書之故傳于呉入越之下兼舉告慶告敗為言以
明諸不書者為其兩不告爾周之王也八百之國來同
然則周公告赴䇿書之法諸侯必盡聞之矣魯秉周禮
故舊史所書多合典制晉乗楚檮杌不勝其刋正也聖
人所由因魯史而作春秋哉
　　内諱例
外事不書固為不告矣乃春秋魯史自記國事然亦有
所不書何也魯事之不書者有三一者不告廟不書二
者非君舉不書三者隠諱不書公行一百七十六而不
書至者九十有七夫人之行十二而不書至者十有一
此皆不告廟者也隠元年傳曰費伯帥師城郎不書非
公命也改葬惠公公弗臨故不書衞侯來㑹葬不見公
亦不書公子豫及邾人鄭人盟于翼不書非公命也新
作南門不書亦非公命也此皆非君舉者也坊記曰善
則歸君過則歸已是隠惡揚善義存君親也是以聖賢
作法通有諱例僖元年傳曰公出復入不書諱之也諱
國惡禮也諱雖有例然無定體或諱大書小或諱小書
大皆當時臣子率已意而為之隠在禮固有掩惡之法
聖人有時而聽之也不奪所諱亦不為之定制者若每
事皆諱則為惡者無復忌憚居上者不知所懲但有小
惡即發其短又傷愛敬之義非復臣子之心故諱惡為
禮無隠為直二者通之聖人立法以為世教也公羊曰
於外大惡書小惡不書於内大惡諱小惡書若然是諱
有常準考之於經乃不其然納鼎惡於易田而不諱鼎
公入小於公出諱入而不諱孫公羊之説固未安矣諱
之法亦不一端有隠約其辭者有避諱其名者有全隠
其事絶不見經者大都有例無凡唯盟扈二傳既稱仲
尼之書法復舉凡以申之知亦采舊章以為新意而掩
惡隠恥莫非周公之典禮特無一定之諱法爾文七年
公㑹諸侯晉大夫盟于扈傳曰公後至故不書所㑹凡
㑹諸侯不書所㑹後也後至不書其國辟不敏也十五
年諸侯盟于扈𫝊曰書曰諸侯盟于扈無能為故也凡
諸侯㑹公不與不書諱君惡也與而不書後也㑹盟無
功則諸侯不序既以為例矣若非無功之㑹列國皆在
我獨後至不敏孰甚焉避君惡而畧諸侯猶若諸侯無
功者文七年之盟扈是已至十五年之盟扈責在諸侯
之無能為雖公不㑹非公之惡然經文與後至相同左
氏復申前例以明非此之謂也僖二年城楚丘傳曰不
書所㑹後也桓十三年公㑹紀侯鄭伯及齊侯宋公衞
侯燕人戰傳曰不書所戰後也於城不書所㑹之國於
戰不書所戰之地所諱不同皆是避不敏矣宣七年公
㑹晉侯宋公衞侯鄭伯曹伯于黑壤傳曰公不與盟以
賂免故黑壤之盟不書諱之也㑹盟同例皆用此法同
為諱君惡矣莊十八年公追戎于濟西傳曰不言其來
諱之也僖十七年公至自㑹傳曰猶有諸侯之事焉且
諱之也襄三十年㑹于澶淵宋災故傳曰不書魯大夫
諱之也哀十二年孟子卒傳曰昭公娶于呉故不書姓
諸如此類是隠約其辭也諱奔曰孫諱弑曰薨諱殺未
成君曰䘚諱殺大夫曰刺諸如此類是辟諱其名也僖
元年傳曰公出復入不書諱之也文二年傳曰適晉不
書諱之也成十年傳曰葬晉景公公送葬諸侯莫在魯
人辱之故不書諱之也昭十六年傳曰公在晉晉人止
公不書諱之也諸如此類是全隠其事絶不見經也三
者之諱法不同總歸諱國惡之義爾成十六年㑹于沙
隨不見公公止皆諱如此不諱者恥輕於執止且晉用
僑如之譖非公罪也昭十三年同盟于平丘公不與盟
黑壤并盟皆諱而此不諱者魯不堪晉求讒慝𢎞多晉
用邾莒之愬非國惡也諸諱之例或本䇿書之制或因
魯史之文或出聖人之意況後㑹舉凡而諱惡稱禮故
曰莫非周公之典禮云爾
　　將師例
經之大例君自將者言君不言師隠七年公伐邾之類
是也卿將而滿師則師將竝書隠二年無駭帥師入極
之類是也卿將而不滿師則空舉將名宣六年晉趙盾
衞孫免侵陳之類是也大夫將而滿師則稱師隠五年
衞師入郕之類是也大夫將而不滿師則稱人隱二年
莒人入向之類是也所以然者何也周禮萬二千五百
人為軍二千五百人為師五百人為旅用兵多少其數
無常重其舉大事動大衆滿師則書之輕其舉衆少故不
書旅師者衆也雖復五軍三軍悉皆以師為名義取其
衆也定四年傳曰君行師從卿行旅從是以君將不言
帥師卿將不言帥旅舉其重者事從可知卿行不合師
從若不言師則師不可見卿尊自應書名師文又須别
見故將師竝舉也若不滿師卿須自見唯舉將名而已
旅少不足錄也大夫名氏不合見經但所帥實衆師須
自見故畧不言人若不滿師一旅之卒既不足録須空
舉其將謂之曰人人即大夫身也内之大夫於經不合
書曰我人故直言其事桓二年入把八年伐邾之類是
也此類顯然易知故傳不發凡言例焉其有不盡然者
亦告辭之詳畧異同非盡褒貶之義文十二年河曲之
戰實晉卿與秦伯也而經書人僖二十七年圍宋楚子
玉也而經書人若此者傳無義例皆彼恥無功以微者
告為是因而書之爾卿之盟㑹無功則有貶而稱人之
例征伐亦然是皆屢發於傳者故可引類而知傳無諸
侯稱人之法未可曲為牽合荆楚僻陋在夷其始也告
命違禮君臣混雜不與中國準成二年以前亦未以入
例也宣二年晉人宋人衞人陳人侵鄭按傳鄭受楚命
伐宋囚華元獲樂吕此晉之不競也趙盾興諸侯之師
將為宋報恥乃畏越椒之衆託辭班師以虚諸侯之望
所以貶而稱人也襄八年鄭人侵蔡陳蔡楚之與國鄭
欲親晉伐陳入之且以東門之怨子産有辭故免於譏
及其侵蔡既無晉命又無直辭且無怨於蔡而輕動寡
謀以啟四五年之弗寧故子國而稱人亦以貶之也莊
十年荆敗蔡師于莘不稱將帥僖二十三年楚人伐陳
得臣不名既尚未以入例皆其告命之畧爾諸凡外域
之事大率舉國言之僖十八年僅書狄人皆縁僻陋不
同於中國也成三年鄭伐許昭十二年晉伐鮮虞或當
日告辭之畧或後人傳録之闕皆非義例之所在也榖
梁曰其曰晉狄之也不正其與夷狄交伐中國故狄稱
之以鮮虞為中國其説已悖又何必辯其餘哉左氏不
為發例者知非聖人修經之要也是以不膚引近説以
亂之
　　師出例
　　　及伐三
　　　及圍一
　　　及救一
　　　㑹伐三十六
　　　㑹侵三
　　　㑹圍三
　　　㑹救四
　　　㑹戰二
　　　以三
　　　次十六
　　　乞師五
宣七年公㑹齊侯伐萊傳曰不與謀也凡師出與謀曰
及不與謀曰㑹與謀者同志之國彼我之計未成與之
講議利害計定而後行之故以相連及為文不與謀而
出師者謂不得已而應命故以外合為文二者據魯而
言之也公㑹伐萊而傳以師出示例者君行師從知必
有師且例又稱凡蓋通卿大夫之帥師者而統言之焉
桓十六年公㑹宋公衞侯陳侯伐鄭春㑹于曹以謀伐
鄭至夏而伐之于例當言及然而書㑹者鄭厲簒忽納
之非正故諱從不與謀之文也成八年晉侯使士燮來
聘叔孫僑如㑹晉士燮齊人邾人伐郯先謀而不言及
者盟主之令上行乎下非匹敵之國非例所及故雖與
謀亦悉皆言㑹也將有侵伐而卑辭借兵于人謂之乞
師大之于小小之于大皆書曰乞乞者不保得之辭皆
謙辭以偪成其計故悉從不與謀之例與謀必彼此同
欲乞則志在乞者晉乞師四固出伯令即成二年傳稱
臧宣叔如晉乞師而鞌戰亦不言及謂非謀爾此經書
㑹及之義也僖二十六年公以楚師伐齊取榖傳曰凡
師能左右之曰以此經書以之例也小國而用大國之
師或匹敵相用欲左則左欲右則右專制其命進退在
己故變㑹及之文而書曰以若伯主之令又非例所及
矣莊三年公次于滑傳曰凡師一宿為舍再宿為信過
信為次此經書次之例也兵尚神速老師費財故春秋
行師三日以上則記其次舍之與信輕碎不書也兵未
有所加所次則書之以示遲速莊三年公次于滑八年
師次于郎之類是也既書兵所加則不書次以事為宜
非為虚次諸久師而不言次者是也既書兵所加又書
次者義有取於次僖四年遂伐楚次於陘十五年盟于
牡丘遂次于匡是也春秋有書次於事前者次以成事
也僖元年次于聶北救邢之類是矣有書次於事後者
事成而次也襄二十三年叔孫豹帥師救晉次于雍榆
之類是矣隨其事實非義例也公羊曰何為先言次而
後言救君也何為先言救而後言次先通君命也此皆
臆度不得其實次之為例但記師行非寓褒貶聶北雍
榆傳皆曰禮者善其事非善其次也而於次之一字生
義則溺矣以上三凡稱師明皆為師發例非師出則不
在此例也若公㑹戎于潛之㑹公及邾儀父盟于蔑之
及以蔡侯獻舞歸之以次于乾侯之次似此之類不可
枚舉既非戰伐之事不必悉為牽合也遂者兩事之辭
春秋君臣之出因彼及此皆書曰遂記事之宜非例所
加僖四年侵蔡蔡潰遂伐楚桓八年祭公來遂逆王后
于紀僖三十年公子遂如京師遂如晉桓十八年公㑹
齊侯于濼公與夫人姜氏遂如齊如此之類本謀為二
事也僖六年伐鄭圍新城楚人圍許諸侯遂救許莊十
九年公子結媵陳人之婦于鄄遂及齊侯宋公盟如此
之類本未謀而因事便行也但有兩事即書為遂不别
其本謀與否公羊曰遂者何生事也不盡然矣大夫出
竟有可以安社稷利國家者則專之文八年冬十月壬
午公子遂㑹晉趙盾盟于衡雍乙酉公子遂㑹雒戎盟
于暴傳曰書曰公子遂珍之也四日之間不容反報雖
專命而盟患難俱解故不用遂事之文重舉名氏以貴
之公子結本以媵陳而出聞齊宋有㑹權宜以盟二君
既非君命又失陳好至冬三國來伐無善可褒故不重
書名氏然亦無貶者本欲安社稷利國家也襄十年春
㑹呉于柤夏五月甲午遂滅偪陽傳曰書曰遂滅偪陽
言自㑹也諸遂皆不發傳特於此言書曰者仲尼之所
改也舊史蓋别書諸侯滅偪陽仲尼改而書遂以見因
㑹滅國用章其失遂事特假文以明事之所因其實善
惡繫於事不繫於遂也遂之為文不主於師而師出亦
用之且非例也故附諸此
　　侵伐例
　　　伐二百十一
　　　侵六十
　　　襲一
　　　圍四十四
　　　救二十三
　　　追二
　　　戍三
　　　城六
莊二十九年鄭人侵許傳曰凡師有鐘鼓曰伐無曰侵
輕曰襲三者所以别興師用兵之狀也周禮大司馬掌
九伐之法賊害賢良則伐之負固不服則侵之而無襲
之之名然禮更有七名曰眚曰壇曰削曰正曰殘曰社
曰滅春秋無其事者傳不發凡而滅與入别為例所謂
左氏裁約舊章為文也鳴鐘擊鼓以聲其罪而討之如
是者經書曰伐僖四年齊伐楚傳稱責楚以包茅不入
昭王不復文十七年晉伐宋傳稱討曰何故弑君此類
是矣寢其鐘鼓潛師入境以陵之如是者經書曰侵莊
十五年鄭人侵宋傳稱諸侯為宋伐郳鄭人閒之而侵
宋僖三十三年狄侵齊𫝊稱因晉䘮也此類是矣倍道
輕行乘其不備而掩之如是者經書曰襲襄二十三年
齊侯襲莒傳稱齊侯還自晉不入遂襲莒是矣公羊曰
觕者曰侵精者曰伐穀梁曰苞人民毆牛馬曰侵斬樹
木壞宫室曰伐三傳之説不同考之文義左氏為長焉
襄十九年晉士匄帥師侵齊至穀聞齊侯䘚乃還傳曰
聞喪而還禮也傳既稱禮然則兵不加喪必有常制得
禮之常雖不待君命可也詳書所至及還善得禮也春
秋書戰敗書執獲書追救書圍入書滅取皆侵伐用師
之事左氏凢例數條以類相從今亦各立為篇以相發
明焉圍救追戍傳不言例統附此篇之内義在不可遺
也公羊曰戰不言伐圍不言戰入不言圍滅不言入其
説雖近是然戰圍滅入事本不同難以舉為大例且伐
取伐圍固多兼言之者既無關褒貶之義亦舊史從告
或詳或畧爾環而攻之曰圍聚兵守之曰戍彼此相援
曰救繕其都邑曰城敵去而躡之曰追諸皆無例就事
立文而已褒譏之義别有所在也僖元年齊師宋師曹
師城邢傳曰救患也凡諸侯伯救患分災討罪禮也桓
為侯伯邢遷如歸善其得禮故詳叙三師傳因發救患
之例然美在救患不在於城十四年諸侯城縁陵傳曰
不書其人有闕也此非其貶與救亦美名也文九年公
子遂㑹晉人宋人衛人許人救鄭傳曰卿不書緩也以
懲不恪此非其貶與莊十八年公追戎于濟西傳曰不
言其來諱之也邊竟無備戎來不知故諱不稱其侵僖
二十六年齊人侵我西鄙公追齊師至酅弗及備文以
書是無可諱矣圍國者直書圍某莊八年師及齊師圍
郕僖六年楚人圍許之類是也圍邑者書伐某國圍某
邑隱五年宋人伐鄭圍長葛僖二十三年齊侯伐宋圍
緡之類是也蓋不繫之國邑無由知伐國取邑者亦然
昭二十三年晉人圍郊郊不繫周者春秋之法大都以
名通者不繫之國莊三十二年城小榖傳稱為管仲也
而不繫之齊僖二年虞師晉師滅下陽虢邑也而不繫
之虢成七年呉入州來昭十三年吳滅州來楚邑也而
不繫之楚是知春秋有大都通名之例矣隠六年宋人
取長葛長葛不繫之鄭者前年宋人伐鄭圍長葛鄭邑
可知此從其省文而非大都之例也若實非其邑而繫
於其國者則仲尼偶示變例以見義又非書法之常也
襄元年圍宋彭城傳曰非宋地追書也於是為宋討魚
石故稱宋且不登叛人也謂之宋志十年戍鄭虎牢傳
曰非鄭地也言將歸焉是皆聖人所修特立異文而非
魯史之舊矣莊二年公子慶父帥師伐於餘丘三十年
齊人降鄣閔二年齊人遷陽三者既非大都又無所繫
知皆附庸之國公羊曰於餘丘邾婁之邑也不繫乎邾
婁國之也君存焉爾夫國自為國邑自為邑寜得以君
存而亂其名公羊穀梁又曰鄣紀之遺邑也紀滅已二
十餘年其國不能自存豈得有孤立之邑厯久乃降哉
二家舛謬之説往往而然無怪乎元凱之目為異端也
　　戰敗例
　　　敗師十六
　　　戰二十三
　　　敗績十五
　　　克一
　　　取師三
　　　王師敗績一
莊十一年公敗宋師于鄑傳曰宋師未陳而薄之敗諸
鄑凡師敵未陳曰敗某師皆陳曰戰大崩曰敗績得儁
曰克覆而敗之曰取某師京師敗曰王師敗績于某此
䇿書戰敗之通例也敵人未陳設權譎變詐以取勝使
彼不得成列即成列而不得用者亦以未陳為文此年
公敗宋師于鄑昭元年晉荀吳敗狄于大鹵傳皆曰未
陳而薄之是其未成列也莊十年公敗齊師于長勺待
齊人三鼓氣竭而克之定十四年於越敗吳于欈李使
罪人屬劍詐吳而伐之二者敵雖已陳設權勝之是其
成列不得用也昭五年叔弓帥師敗莒師于蚡泉傳曰
莒未陳也重發例者嫌君臣之異二十三年吳敗頓胡
沈蔡陳許之師于雞父傳曰不言戰楚未陳也重發例
者嫌與陳相渉也兩敵對壘堅而有備權謀槩無所施
成敗決于志力於是書戰師徒撓敗若岸沮山崩喪其
功績於是書敗績其或未至成敗各自收斂故有言戰
不言敗者若夫未陳而書戰及實敗而不書敗皆從告
也文七年晉人及秦人戰于令狐晉諱食言雖夜薄秦
師而以戰告故不書敗師而書戰昭十七年楚人及吳
戰于長岸吳楚兩敗莫肯以告故書戰不書敗績宣十
二年晉荀林父帥師及楚子戰于邲晉師敗績上軍成
陳林父乃敗故戰敗兩書也敗皆稱師或稱人成十六
年晉侯及楚子鄭伯戰于鄢陵楚子鄭師敗績師徒未
崩楚子傷目而退故指事言之僖十五年晉侯及秦伯
戰于韓獲晉侯君雖見執戎馬還濘師實不大崩也二
十八年晉侯齊師宋師秦師及楚人戰于城濮楚師敗
績傳稱左右師潰子玉收其䘚而止經書敗績敗多而
存少也成十六年楚子鄭師敗績傳稱子反曰臣之䘚
實奔經不書師敗敗少而存多也内之雄儁才力足以
服衆威權足以自固進不成為外寇彊敵退復狡壯有
二君之形克而勝之則不言彼敗績而書所克之名隠
元年鄭伯克段于鄢傳曰如二君故曰克是其事也威
力兼備若羅網掩覆一軍盡禽謂之取師哀九年宋皇
瑗取鄭師于雍丘傳稱皇瑗圍鄭師壘合鄭師哭是自
知盡死無逃遺之路矣使有能者無死是一軍生死盡
在宋矣取狀蓋如斯也王者無敵天下莫之得挍故其
敗也不言戰而直以自敗為文成元年王師敗績于茅
戎是其事也六者記事之通例内外無復殊稱也公羊
曰内不言敗言戰乃敗矣於乾時則曰不與公復讎也
榖梁曰中國與夷狄不言戰直曰敗之兩夷狄曰敗於
雞父則曰中國不敗胡子髠沈子盈其滅乎其言敗釋
其滅也於長岸則曰進楚子曰戰既立異而又曲説以
求通違意以生例用意雖勤不若左氏之彰明矣戰必
由伐故春秋言戰即不言伐伐者討罪之辭若言戰而
先言伐皆罪彼所伐之國我以鐘鼓聲討其罪彼不服
而敢戰用兩書伐戰以深責之莊二十八年齊人伐衞
衞人及齊人戰是也桓十二年及鄭師伐宋戰于宋傳
曰宋無信也彼無信故言伐言戰直書戰于宋者尤其
無信以彼獨戰為文也桓十年齊侯衞侯鄭伯來戰于
郎傳曰我有辭也故不稱侵伐我有辭故不言伐惡其
無禮亦以彼獨戰為文也二者不言及某戰皆不令彼
與我敵所以痛責之焉戰必先期戰地是為戰所桓十
三年公㑹紀侯鄭伯及齊侯宋公衞侯燕人戰傳曰不
書所戰後也紀鄭先至期戰公後不及期猶與諸侯共
其成敗故備書諸國而不言地是則為内諱爾夫兵加
於人一也曰伐曰侵曰襲而其狀分焉臨敵一也曰戰
曰敗師曰取師而其狀分焉䇿書如是所以區别其名
昭然可知也而二傳乃於内外夷狄之間立説不亦褊
乎安在春秋為平恕之書耶
　　執獲例
　　　執君十三
　　　執臣十
　　　執行人六
　　　執單伯子叔姬各一
　　　君滅一
　　　獲君一
　　　獲臣五
　　　得一
　　　獻捷二
　　　歸俘一
成十五年晉侯執曹伯歸于京師傳曰不及其民也凡
君不道於其民諸侯討而執之則曰某人執某侯不然
則否執者討罪之辭也春秋執君十餘事或名或否非
例所加而例唯在乎執者之所稱天生民而樹之君俾
司牧之以為民主若乃肆於民上人懐怨讎諸侯討而
執之則從衆討之文稱人以執僖五年晉人執虞公傳
曰罪虞且言易也貪璧馬而拒忠諫同於無道及民晉
侯假道取虞而稱人以執是已倘身為不義而惡不及
民雖執之猶不稱人晉侯執曹伯是已諸稱人以執者
未必皆有加民之罪當時赴告欲重其辜多以加民為
辭國史承以書䇿而簡牘之記具存仲尼因示虚實以
明得失焉僖二十一年執宋公以伐宋宋無德而爭盟
諸侯所疾故不言楚執而總見衆國共執之文以貶之
是又一例爾行人以通兩國之情古者飛矢在上走驛
在下成九年傳曰兵交使在其間可也是其例也若乃
肆忿遷怒快意使人譬諸豺狼求食而已經於是顯稱
行人以罪執者行人六傳發其三襄十一年楚人執鄭
行人良霄傳曰書行人言使人也昭八年楚人執陳行
人干徴師殺之傳曰罪不在行人也二十三年晉人執
我行人叔孫婼傳曰言使人也因良霄以顯行人之事
因干徵師以示非罪之義因叔孫婼以同内外之稱則
餘三人皆隨例而知矣濤塗甯喜之屬罪在其身鄭詹
行父之流以執政受罪本非使人從實以書皆以罪之
鄭祭仲之如宋也非㑹非聘於以見誘而以行人應命
不能死節挾偽以簒其君此宜稱行人而不稱是為祭
仲之罪矣唯王使不在行人之例無論有罪無罪諸侯
不得而執是以不稱行人婦人亦無拘執之義文十四
年齊人執單伯齊人執子叔姬所執皆非可執直書之
而義不可見與執者討罪之名無論執君執臣法當歸
于京師蓋諸侯不得相治禮宜天子治之定元年晉人
執宋仲㡬于京師執人於天子之側以歸久乃歸之京
師故但書所執不書所歸若夫或執以歸或歸諸侯皆
非其地或復放之舍之殺之用之皆非其事矣諸如此
類傳雖不發例顯書其事而義自明也戰獲之名君死
曰滅大夫生死皆曰獲昭二十三年呉敗頓胡沈蔡陳
許之師于雞父胡子髠沈子逞滅獲陳夏齧傳曰君臣
之辭也此其例也國君社稷之主與社稷宗廟共其存
亡者也而身死於敵國國雖存亦書曰滅胡子沈子之
滅傳曰吾君死矣是已諸以戰傷死者雖敗而不見禽
故不書滅也至夫國亡君存雖出奔若以歸亦皆書滅
但彼滅文在上此滅文在下爾通戰敗滅入之間君而
被禽在外則曰以歸在内則曰以來莊十年荆敗蔡師
于莘以蔡侯獻舞歸哀七年入邾以邾子益來是也僖
十五年晉侯及秦伯戰于韓獲晉侯晉侯背賂無親愎
諫違卜秦人獲之經不書以歸而謂之獲貶從臣下之
例也何以知大夫生死皆曰獲乎宣二年戰于大棘獲
宋華元傳稱華元逃歸是生獲矣哀十一年戰于艾陵
齊師敗績獲齊國書傳稱歸國子之元是死獲矣然則
獲者大夫之名而加之晉侯豈不謂貶焉貶之所稱豈
得舉為例乎公羊曰君死於位曰滅生得曰獲不盡然
矣定九年得寳玉大弓傳曰書曰得器用也凡獲器用
曰得得用焉曰獲物之成器可為人用寶玉大弓是也
用器物以有獲若麟為田獲俘為戰獲俘即大夫之被
獲者是也軍獲之俘而獻於上謂之獻捷莊三十一年
齊侯來獻戎捷傳曰非禮也凡諸侯有四夷之功則獻
于王王以警于夷中國則否諸侯不相遺俘六年齊人
來歸衞俘傳稱衞寶夫敵體之謂遺歸亦遺也遺俘已
非禮况又失辭稱獻乎兩者皆譏矣僖二十一年楚人
使宜申來獻捷宋捷非四夷之功其譏已明不言宋者
上言伐宋省文可知公羊曰不言捷乎宋為襄公諱也
榖梁曰不與楚捷乎宋也義在此而求諸彼其無乃蛇
足之説與
　　滅取例
　　　滅國二十九
　　　大去一
　　　亡一
　　　取國四
　　　滅邑三
　　　取邑十五
　　　入國二十三
　　　入邑四
　　　歸邑田五
　　　墮邑二
　　　取田五
　　　假田一
　　　疆田一
　　　遷十
　　　降二
文十五年晉郤缺帥師伐蔡戊申入蔡傳曰凡勝國曰
滅之獲大城焉曰入之宣九年取根牟傳曰言易也成
六年取鄟傳曰言易也襄十三年取邿傳曰凡書取言
易也用大師焉曰滅弗地曰入昭四年取鄫傳曰言易
也鄫叛而來故曰取凡克邑不用師徒曰取滅取入三
者言國邑之通例也夫國稱滅邑稱取常也春秋實不
論國邑唯以事之難易為辭蓋典䇿之舊法焉傳於文
十五年已發滅入之例至襄十三年復發者兵之所加
不可細舉故舉舊䇿之典以例而言大師陷敵絶其社
稷有其土地謂之勝國則通以滅為文若成師重力雖
獲大都得而弗有直以入為辭而已然而國不通邑城
不包地滅邑必主大師是故再發例也敵人拒戰斬獲
俘馘用力難重雖邑亦曰滅不用師徒及用師徒而不
勞雖國亦曰取勝其國邑而不有其地通謂之入莊十
三年齊人滅遂僖十七年滅項若此之類是滅國矣隠
六年宋人取長葛十年取郜取防若此之類是取邑矣
僖二年虞師晉師滅下陽昭十三年呉滅州來是滅邑
矣根牟鄟邿是取國矣郤缺入蔡之類是入國矣成七
年呉入州來之類是入邑矣故曰三者言國邑之通例
也傳發取例者四而皆言易於鄫發凡又言不用師徒
不用師徒即易狀也例言克邑而鄟邿根牟皆國知國
邑同稱矣取例之四發者邿用師徒鄫受潰叛鄟為附
庸根牟為夷四者各不同故事事明之邿為小國非邑
非夷因以凡例附之也取鄫之例云不用師徒何以知
用而不勞亦曰取乎鄫邑也又叛而來雖解甲戢兵可
以坐收其利若諸國之内各有君長僖三年徐人取舒
舒又蠻夷之大者也曾是不煩一旅可盡以虚言恐喝
之乎若是則當書降不當書取矣春秋之伐國取邑者
多矣既稱伐當必有師徒焉僖二十六年公以楚師伐
齊取榖宣十年公孫歸父帥師伐邾取繹二者於經又
顯稱師豈皆整師不用而諸邑望風來附乎故知取之
云者或乗其衰亂或受其潰叛或用少師而不頓兵勞
力或因伐國而以餘力得邑通謂之取如取如攜言其
易也而不用師徒尤為更易其事亦多有之傳因鄫以
申其例其實用師徒者多也取邑既易則取田亦易成
二年取汶陽田乞師盟主興兵伐齊得之既難而亦書
取者晉使齊人還我魯不加兵是以從易言之爾隠八
年鄭伯使宛來歸祊我入祊桓元年鄭伯以璧假許田
祊者鄭祀泰山之邑其田近魯許者魯國朝宿之邑其
田近鄭而有周公之廟鄭欲以祊易許田各從本國之
宜遜辭以求請釋泰山而祀周公故使宛來歸祊經言
入祊未肯受而有其地也桓元年鄭伯復請䘚易祊田
實以祊易許田而經書璧假魯不宜聽鄭祀周公又不
宜取祊田言若進璧以假田非久易者史䇿諱惡之辭
也春秋之取例有二用之於師則為覆而敗之加之國
邑土田皆言易也入例亦有二在於歸復則為國逆施
於國邑土田皆弗地也文同義異適乎立文之宜而已
諸田之書來歸歸我歸之于疆田皆因史成文詳錄内
事無義例也定十二年叔孫州仇帥師墮郈季孫斯仲
孫何忌帥師墮費墮者毁其城邑三都彊盛以奪三家
之權陪臣執命下陵上替是以仲由墮之孔子不禁帥
師登臺僅而獲克直書其事以示三家之彊亦無例也
文三年秦人伐晉傳稱取王官及郊襄二十三年齊侯
伐衞遂伐晉傳稱取朝歌竝書伐不書取隠四年莒人
伐把取牟婁伐取兩書者彼告伐不告取此伐取兩告
猶諸伐國圍邑者或書或否非例所加悉從告辭為詳
畧爾滅國而虜其君曰以歸其君逃亡曰奔某莊十年
齊師滅譚譚子奔莒僖二十六年楚人滅夔以夔子歸
此類是也若不言以歸又不言奔蓋其君死矣就事而
書皆非義例唯秦人取梁仲尼以變文貶之僖十九年
梁亡傳曰不書其主自取之也作事不時則怨讟動於
民梁伯虚興無益之功詐稱無害之寇盪百姓而啓大
國之心亡徵已先兆矣以自亡為文非取者之罪也莊
四年紀侯大去其國傳稱以國與季社稷有奉故不言
滅不見廹逐故不言奔不忍屈辱自違其國大去者不
反之辭時史據實而言仲尼因之傳無書曰故書之文
知非聖人新意矣春秋之例滅同姓者書名僖二十五
年衞侯燬滅邢傳曰同姓也故名斯其例也滅國己非
而親親相殘為惡尤甚故斥名以罪之也僖五年晉人
執虞公方示罪虞之例且晉人修虞之祀歸貢於王是
以免於滅同姓之譏二十六年楚人滅䕫䕫有不祀之
罪親親已絶是以無貶襄六年齊侯滅萊萊人恃謀不
㑹齊命齊侯遷萊于郳未絶其世故亦無譏也入既以
弗地為例故其國雖絶亦止曰入僖三十三年秦人入
滑傳稱滅滑而還不有其地也閔二年狄入衞哀八年
宋公入曹據傳皆滅國取地而皆不書滅何也狄無文
吿衞之君臣盡死齊桓公欲以存衞播告諸侯言狄已
去不能有其地矣故不書滅而書入曹人背晉奸宋宋
師致討既還而詬之怒而復反遂以滅曹滅非本志故
以入吿也公羊曰諱同姓之滅也何諱乎同姓之滅力
能救之而不救也夫前此有力而不救者多矣何故不
譏至此而式微已甚何力之有哉徙其民人曰遷脅而
服之曰降僖元年邢遷于夷儀三十一年衞遷于帝丘
成十五年許遷于葉昭九年許遷于夷十八年許遷于
白羽定四年許遷于容城哀二年蔡遷于州來皆彼所
欲遷故以自遷為文莊元年齊師遷紀郱鄑郚十年宋
人遷宿閔二年齊人遷陽皆廹而遷之故以齊宋為文
也莊八年師及齊師圍郕郕降于齊師彼畏而來降也
三十年齊人降鄣此遥以兵威廹之也此皆據事以書
非例也世之治也八柄之權掌於大宰九伐之法統自
夏官治之不能不亂也周公爰立滅取之名以為䇿書
之法然而典䇿有其號周官不備其文禮樂征伐自諸
侯出聖人惡之久矣曰遷曰降雖典䇿亦無其例總皆
亂世之事春秋之於爭國攘地未見有善文也齊襄偪
紀而公羊大其復讎嗚呼其亦不思而已矣
　
　左傳事緯前集卷三
欽定四庫全書
　左傳事緯前集卷四　　靈璧知縣馬驌撰
　左氏辯例下
　　蒐狩例
　　　蒐五
　　　狩四
　　　治兵一
　　　大閲一
　　　焚一
　　　矢魚一
　　　觀社一
周禮大司馬之職曰中春教振旅遂以蒐田中夏教苃舍遂
以苖田中秋教治兵遂以獮田中冬教大閲遂以狩田爾雅
曰春獵為蒐夏獵為苗秋獵為獮冬獵為狩出為治兵入
為振旅傳曰春蒐夏苗秋獮冬狩皆於農隙以講事也三年
而治兵入而振旅歸而飲至以數軍實凡此皆教戰田獵之
大畧也古者教戰田獵事本相因國家雖安忘戰必危是以
四時之隙咸用舉事其禮不同故其名亦異周官大閲狩田
之法特詳扵三時蓋亦因農隙之宜以大習武備也治兵振
旅即秋春教戰之名而𫝊稱三年者然則四時講武之外復
三年而大舉亦猶常祀之外復有禘祭爾教戰近扵習殺故
繼之以田獵田獵患其盡物故約之以三驅農隙而舉非黷
武也鳥獸之肉以登於俎皮革齒牙骨角毛羽以登於
器非禽荒也田獵既有常時復有常地天子必於王畿
諸侯必於封内擇山澤不毛之地近國之隙地而為之
傳稱鄭之原圃秦之具囿是其類矣春秋二百四十二
年魯之蒐苗獮狩必且甚多苟非失時違地則為國之
常禮例皆不書經之所書止蒐狩數事而已皆譏也桓
四年春正月公狩于郎傳曰書時禮也三代異正朔而
夏數為得天是以政令治教猶用夏時春秋之正月實
周禮之仲冬故傳以得時為禮然而猶書者郎非狩地
而狩之故書地以示譏若于禚于紅比蒲昌閒同有非
地之譏矣何以知書地之為譏乎隠五年春公矢魚于
棠傳曰非禮也且言逺地也陳魚而觀既非田獵之常
傳以非禮釋之其譏已明而復曰言逺地則於于棠見
之且天王河陽之狩傳亦釋其非地是知書地者皆譏
辭矣諸蒐皆言大蒐昭八年秋蒐于紅傳稱革車千乘
而經特不言大若此者非關褒貶之要亦仍舊史為詳
畧爾教戰以習戎備欲就尊嚴之處以示威命禮必告
廟而行莊八年春王正月甲午治兵傳曰治兵于廟禮
也是已治兵不於仲秋而無譏者申明號令將以圍郕
雖非因獵而舉猶以合禮為宜亦如備難之城不復以
時律之者桓六年秋八月壬午大閲亦以懼齊之故是
以無貶非其類與桓七年春二月己亥焚咸丘按爾雅
火田為狩在古亦有此法彼但放火燎草守其下風而
已今則盡焚一澤故特書焚以譏盡物禮天子不合圍
諸侯不掩羣羣且不取而乃焚澤況咸丘又非地乎春
秋蒐閲治兵皆不書公定十四年秋大蒐于比蒲邾子
來㑹公公實親在而經不書何也諸蒐之不書公非皆
公不臨之也國之大事曰祀與戎非一人之私事故例
不書公乃怠慢之主比於禽荒其獵也未必因教戰而
行如是者特書公以顯之莊四年冬公及齊人狩于禚
越竟而與微者狩必為遊戱之事若如棠觀魚之類爾
但郎禚猶行狩禮故以狩書也公之朝于列國也但書
公如某而不書其事以為國之常事故不書之莊二十
三年公如齊觀社傳曰非禮也魯語云齊棄大公之法
而觀民於社襄二十四年傳云齊社蒐軍實使客觀之
然則此亦齊蒐軍實聚民於社既非吾國習戎之事而
越竟以觀失禮之舉故傳曰君舉必書書而不法後嗣
何觀特書觀社其譏深矣哀十四年春西狩獲麟傳稱
狩于大野葢得國之狩地故不書地虞人修其常職故
不言狩者春而狩又非失時然而猶書者則以獲麟故
也麟者仁獸聖王之嘉瑞也明王不作出而遇獲仲尼
傷周道之不興感嘉瑞之無應故因魯史而作春秋寓
褒貶以明中興之教所感而起因以為終於是絶筆於
獲麟焉僖二十八年冬天王狩于河陽傳曰晉侯召王
以諸侯見且使王狩仲尼曰以臣召君不可以訓故書
曰天王狩于河陽言非其地也且明德也周室之衰久
矣晉侯為㑹以尊天子而自嫌彊大不敢入朝於是召
王出狩因盡臣禮此其志誠善也但舊史直言召王既
以彰天子之弱又以昭晉侯之失不知名分為重寜使
若王自為出狩因以越竟失地而書失地之愆小而天
王之尊自在且隠其召王之闕以明晉徳也傳稱書曰
故書之類皆仲尼之新意而河陽之狩趙盾之弑洩冶
之罪皆違凡變例以起大義危疑之理故又顯稱聖言
以昭著其書法故曰春秋之稱非聖人孰能修之
　　土功例
　　　城二十三
　　　築邑一
　　　築館一
　　　築囿三
　　　築臺三
　　　作三
　　　浚一
　　　毁一
莊二十九年冬十有二月城諸及防傳曰書時也凡土
功龍見而畢務戒事也火見而致用水昏正而栽日至
而畢此土功之總例也國家之大城築修作在所不廢
然而慎妨民務必擇農隙之時故為察天星以制常節
焉龍星角亢晨見東方是時禾稼已登三務始畢於是
戒民以土功之事大火次角亢而晨見乃致築作之用
定星昏中遂樹板幹而興作日南至微陽始動農事將
興土功於是乎畢也土功力役之大故書於經隠元年
傳曰費伯帥師城郎不書非公命也新作南門不書亦
非公命也然則但出公命得時與否皆在所書矣姑以
城論之桓十六年冬城向傳曰書時也莊二十九年冬
十有二月城諸及防傳曰書時也文十二年冬十有二
月季孫行父帥師城諸及鄆傳曰書時也宣八年冬城
平陽傳曰書時也成九年冬十有一月城中城傳曰書
時也此皆以得時書也隠七年夏城中丘傳曰書不時
也九年夏城郎傳曰書不時也此皆以失時書也土功
之時本設此節以為農事既閒得用力役若實不病農
雖天象未至亦無所譏襄十三年冬城防傳曰書事時
也是已苟或城實非時自知不可而緩以告廟既以病
民復慢其祖經因依告而書以示其失定十五年冬城
漆傳曰書不時告也是已土功既有凡例而城之時與
不時傳復屢發者何也春秋之於城有二義焉無事備
預則用農隙臨難禦敵則四時皆可傳所重發皆備預
之城也所不發皆禦敵之城也禦敵而城不須待時故
傳不言得失襄十九年冬城西郛傳曰懼齊也城武城
傳曰穆叔曰齊猶未也不可以不懼乃城武城若此之
類直言歸趣或時或否不在凡例之内亦如過雩之外
復有旱雩爾莊二十八年冬築郿傳曰非都也凡邑有
宗廟先君之主曰都無曰邑邑曰築都曰城此别城築
之名也周禮四縣為都四井為邑此都邑雖未必為周
禮之制大約都大邑小是以春秋所書猶用典䇿之名
在都曰城在邑曰築都之稱城不論有廟與否若城漆
是矣漆為邾庶其所以來奔者寧有宗廟先君之主乎
若廟之所在雖邑亦曰都尊其號故崇其稱以宗廟而
大之也郿本為邑而又無廟是以獨書為築傳因於此
發例例稱凡邑則非他築之例若臺囿與館咸謂之築
無大小之異名矣臺囿館之言築創始之辭也延廏南
門雉門兩觀之言新修舊之辭也是則其立名之宜也
莊二十九年春新延廢傳曰書不時也凡馬日中而出
日中而入春秋分而晝夜等謂之日中馬以春分出牧
秋分入廄此周典也今春而作廄既失民務又違馬節
二者皆譏故傳稱不時而發馬出入之例諸皆言新作
而此言新不言作經闕文爾非例也僖二十年春新作
南門傳曰書不時也凡啓塞從時春秋泛興之役總用
土功之時若門户道橋之啓城郭牆壍之塞皆官民之
開閉不可一日而闕又須隨壞時而修之不得用土功
之候今僖公無故修飾南門非啓塞之急務傳嫌城門
或壞渉於開閉之急故譏其不時因别起從時之例也
由此例以推之一切急務皆可從時莊元年秋築王姬
之館于外王女下嫁不得不築也文十六年秋毁泉臺
蛇出為妖聲姜以薨不得不毁也莊九年冬浚洙畏齊
之難不得不浚也及諸禦難之城或春或夏或冬都無
褒譏是亦從時之説而已定二年夏雉門及兩觀災冬
新作雉門及兩觀諸宫之災大室之壞皆不言作蓋皆
從時修之重在災壞故不書作今厯三時而後作是以
别書若夫不急之務遊觀之所自當以土功之限為宜
傳是以於城都築囿新廏作南門之下各言得失用以
顯明諸例也昭九年冬築郎囿傳曰書時也成十八年
秋築鹿囿傳曰書不時也定十三年夏築蛇淵囿亦知
其不時矣莊三十一年春築臺于郎夏築臺于薛秋築
臺于秦嵗三力役既已極奢又違天候傳不言而自明
也魯之役民者三十六而覇者之六城不與焉役而失
時固有勦民之害即役不失時然而民力殫矣三時耕
不獲一時之息此經之所以悉書哉
　　災異例
　　　日食三十六
　　　星孛三
　　　恒星不見星隕如雨一
　　　隕石六鷁退飛一
　　　大雨震電一
　　　震廟一
　　　雨雪一
　　　無冰三
　　　隕霜不殺草李梅實一
　　　隕霜殺菽一
　　　雨木冰一
　　　大雨雹三
　　　大水九
　　　不雨七
　　　大旱二
　　　螽十一
　　　螟三
　　　多麇有蜮有蜚蝝生各一
　　　饑三
　　　有年大有年各一
　　　無麥苗大無麥禾各一
　　　災十一
　　　火一
　　　地震五
　　　山崩二
　　　鸜鵒來巢一
春秋記災異謹天變重民事也人事不修而隂陽沴戾
爰有雨陽寒燠之乖震動崩陁之患水旱饑饉之罰螽
螟蝝蜚之害在内則為災必書在外則來告必書而日
食星變尤其昭昭在上者故事事謹而志之也日者衆
陽之㑹人君之象也周天三百六十五度四分度之一
日嵗一周天月月一周天每月一㑹㑹常在朔日被月
掩則日為之食經不言月食日闕所不見也日月動物
雖同行而不必同道厯家所推復有盈縮之異故有積
嵗不食者有頻月而食者術存於星臺之官非經所急
經唯據見諸天者書曰日有食之而已若日被全掩則
書曰既既日光盡也日食之書必備朔日甲乙者厯之
紀朔者日月之㑹日官於日食應記月朔朔有甲乙乃
可推求失則為過桓十七年冬十月朔日有食之傳曰
不書日官失之也天子有日官諸侯有日御日官居卿
以底日禮也日御不失日以授百官于朝僖十五年夏
五月日有食之傳曰不書朔與日官失之也前止失日
後竝失朔傳是以重發例推此而言諸朔日不備者皆
日官之失矣日食雖天變之大然亦厯數之常唯正陽
之月君子惡之於是有伐鼓用幣之禮按傳正陽之月
當夏四月是為孟夏則周之六月是也莊二十五年夏
六月辛未朔日有食之鼓用牲于社傳曰非常也唯正
月之朔慝未作日有食之於是乎用幣于社伐鼓于朝
正陽月朔隂慝未作隂尤不宜侵陽故諸侯用幣于社
社為上公之神是以祈而不責伐鼓于朝退而自責也
此雖書為六月以長厯推之其實七月置閏失所致令
月錯不當鼓而鼓失其時矣鼓當于朝而于社失其處
矣社應用幣而用牲失其用矣一舉三失故傳譏非常
既以明禮因以正時也文十五年六月辛丑朔日有食
之鼓用牲于社傳曰非禮也日有食之天子不舉伐鼓
于社諸侯用幣于社伐鼓于朝此正陽之月雖宜伐鼓
然禮有等差不可僭越天子貶膳修省不舉盛饌伐鼓
于社以責羣隂諸侯位卑但宜用幣于社伐鼓于朝而
已今則鼓社用牲有二失焉雖不失常月猶以非禮書
也莊三十年九月庚午朔日有食之鼓用牲于社失時
違禮可依例而推矣孛為妖星亦謂之彗傳稱除舊布
新亦云除穢經雖不言占驗而以妖變非常用是書之
文十四年秋七月有星孛入于北斗既見而移入故稱
曰入昭十七年冬有星孛于大辰傳稱于大辰西及漢
總在大辰之度故曰大辰哀十三年冬十有一月有星
孛于東方平旦衆星皆沒故不言次此皆據事以書無
義例也昭二十六年傳言齊有彗星而經不書蓋魯不
見爾莊七年夏四月辛夘夜恒星不見傳曰夜明也夜
中星隕如雨傳曰與雨偕也夜明而常星不見夜半而
有雲星隕且雨變異非常故書于經不言石者見星之
隕于上不見在地之驗也僖十六年春王正月戊申朔
隕石于宋五傳曰隕星也是月六鷁退飛過宋都傳曰
風也隕于地視之則石數之則五隨其聞見先後而書
之不言星者止見在地為石不見其隕于上也鷁遇迅
風而退飛過宋國都不與隕石同曰故重言是月宋人
以異來吿是以竝書焉隠九年三月癸酉大雨震電庚
辰大雨雪傳曰癸酉大雨霖以震書始也庚辰大雨雪
亦如之書時失也凡雨自三日以往為霖平地尺為大
雪霖雪積日書兩日以記其始建寅之月不當震電既
震電又不當大雪隂陽錯行故以時失而書因發霖雪
之例然經不言霖知經誤爾雷甚擊物通謂之震僖十
五年震夷伯之廟傳曰罪之也於是展氏有隠慝焉隠
惡法所不及尊貴罪所不加而天變震其祖廟聖人因
自然之妖章顯其事以感動穢行之人立教亦何深與
霜雪寒燠各有定時反則為災隕霜殺物雨雪無冰冬
燠而李梅實過寒而雨木冰諸如此類蓋皆以時失書
矣僖二十九年秋大雨電傳曰為災也然則雨電皆以
為災書昭四年春王正月大雨雹當雪而雹是亦為災
也桓元年秋大水𫝊曰凡平原出水為大水廣平曰原
原猶出水為災可知故經之於水悉以大書之莊十一
年秋宋大水傳稱公使弔焉往弔所以書也二十五年
秋大水鼓用牲于社于門傳曰亦非常也凡天災有幣
無牲非日月之眚不鼓此年日食之禮非常而此又非
常因總發天災之例日食大水皆為天災禮當有幣無
牲而魯皆用牲非日月之災不鼓而魯復以大水鼓一
嵗而天災二咸失常焉傳是以顯舉周公之典禮也夫
旱即不雨而經何以或書不雨或書旱乎僖二年冬十
月不雨三年春王正月不雨夏四月不雨六月雨傳曰
自十月不雨至于五月不曰旱不為災也春秋之法雩
而得雨書大雩諸經言大雩傳言旱者是矣雩而不得
雨書旱僖二十一年夏大旱宣七年秋大旱是矣旱而
不為災書不雨此年及莊三十一年文二年十年十三
年是矣僖之不雨每時必舉首月又書得雨之月文之
不雨皆於既雨之後總計前之不雨而書之雖不復書
雨事從可知若是者蓋前既具其體例後遂從其省文
左氏不發傳以非義例之所在爾穀梁曰一時言不雨
者閔雨也有志乎民也厯時而言不雨文不憂雨也無
志乎民也春秋記天災而榖梁言人事文若一時不雨
當以何法書之也哉隠元年傳曰有蜚不為災亦不書
莊十八年秋有􁊋傳曰為災也二十九年秋有蜚傳曰
為災也凡物不為災不書前顯不書之義後發凡例以
明諸物皆然螽食五穀螟食苗心多麇害稼皆以為災
而書蜚臭惡害人􁊋含沙射影嫌非害稼故於此各發
傳也文三年秋雨螽于宋傳曰隊而死也自上而下為
雨故雪曰雨雪電曰雨雹螽曰雨螽螽死則不為災宋
人蓋以為天祐喜而來告是以書經穀梁曰災甚也茅
茨盡矣果爾則胡不書多螽而書雨螽乎知不然矣宣
十五年冬蝝生饑傳曰幸之也是年秋螽至冬而子復
生遇寒而死不成為螽既不為災然而猶書者若使早
生民困必甚故雖饑猶幸非幸饑也幸蝝生爾春秋五
穀皆熟書有年五穀大熟書大有年五穀不豐而民困
書饑五穀盡無而民大困書大饑若但指所無而不言
饑者皆未至困民也莊七年秋大水無麥苗傳曰不害
嘉穀也今之五月大水殺熟麥及苗而黍稷嘉穀尚可
更種則可以不饑二十八年冬大無麥禾臧孫辰告糴
于齊傳曰冬饑臧孫辰吿糴于齊禮也傳據未糴之時
言饑得齊之榖甦民之困故以告糴為禮終亦弗饑是
以傳言饑而經不書饑春秋水旱螽螟之災甚多其書
饑者有三而已其餘非盡諱饑也天災物害所指在物
無麥無禾所指在穀饑與大饑所指在民民有菜色道
殣相望經之所以書饑也天災物害敗稼傷禾經之所
以書水旱螽螟也亦若旱與不雨之有深淺者僖二十
一年夏大旱傳稱饑而不害此不足以徵與地道安靜
動為失常國主山川崩竭為戾諸書山崩地震皆記異
也昭二十五年有鸜鵒來巢傳曰書所無也此鳥穴居
不在魯界今來而又巢以所無書之不在為災之例矣
宣十六年成周宣榭火傳曰人火之也凡火人火曰火
天火曰災春秋之災十有一而火唯此一事餘皆天火
也聖人重天變故特異其名曰災莊二十年齊大災來
告以大故書為大公羊曰大瘠也何以書及我也若然
則御廩西宫之災亦將曰御廪瘠西宫瘠乎公羊每好
竒實未見其竒也成三年新宫災三日哭哀禰廟之災
特異其禮經是以善而書之傳稱禍福不告則不書是
知外災之書皆從吿也莊十一年宋大水公羊曰及我
也穀梁曰王者之後也襄九年宋災穀梁曰故宋也僖
十四年沙鹿崩成五年梁山崩昭十八年宋衞陳鄭災
公羊皆曰為天下記災也穀梁曰其志以同日也公羊
於宋災既誤為火遂妄為之例曰大者曰災小者曰火
穀梁於陳災亦誤為火遂妄為之例曰國曰災邑曰火
紛紛穿鑿之説將以何者為適從乎昭九年陳災陳已
滅亡降為楚縣而不繫之楚者春秋之書災害皆以所
災所害言之梁山沙鹿之崩不繫于晉知陳亦不必繫
楚矣宣榭之繫成周則宣榭不能以名通也公羊曰成周
宣榭災樂器藏焉爾新周也穀梁曰周災不志其曰宣
榭目之也公羊曰陳已滅矣其言陳火存陳也穀梁曰
火不志此何以志閔陳而存之也夫曰災曰火何足以
存陳而新周若不災不火將目之閔之之法又於何者
寄文耶春秋燦然明備大義數十而已且因事而明例
豈因例而書事哉左氏親見孔子猶多闕疑不論公穀
乃於數百年之後欲事事揣合聖人之意乎每事而生
異端未免以子之矛刺子之盾矣
　　奔放例
　　　天王居三
　　　公孫一
　　　夫人孫二
　　　唁三
　　　王臣奔三
　　　諸侯奔十二
　　　滅國奔四
　　　内臣奔六
　　　外臣子弟奔四十七
　　　以地來奔三
　　　放三
　　　叛五
　　　潰四
　　　逃三
僖二十四年天王出居于鄭傳曰天子無出書曰天王
出居于鄭辟母弟之難也成十二年周公出奔晉傳曰
凡自周無出周公自出故也諸言出者皆謂出其封疆
天子以天下為家本無出封之理雖有出奔之人史不
言出示無外也天子所至皆安其居故不言奔而别以
居為名尊天子也重發例者所以示君臣之同焉昭二
十三年天王居于狄泉襄三十年王子瑕奔鄭所謂凡
自周無出者正例也襄王蔽於匹夫之孝不顧天下之
義避母弟難自絶其國故稱出居周公既為王所復而
又自出自絶于周故稱出奔皆不應書出而書出所謂
變例也唯天子不言奔王臣及諸侯之君臣則皆書奔
奔者廹逐之名而於内之公及夫人獨書為孫使若不
為臣下所廹逐孫讓而去者為内諱也諸侯之出奔皆
見出於其臣下舊䇿所書槩舉臣名襄十四年衞侯出
奔齊傳稱名在諸侯之䇿曰孫林父甯殖出其君此以
臣名來告之本文也仲尼修史咸示變例皆沒出者之
名而以君自奔為文昭三年北燕伯款出奔齊傳曰罪
之也謂君不能自安自固而至見逐於下所犯實多寧
獨逐之之臣哉臣而逐君其罪已著沒臣稱君所以深
著君惡傳發北燕伯款以例其餘經之所書悉如是焉
至其稱名與否傳不發例蓋從告而已子朝之亂昭公
之逐事既非常大都就事立文難以例舉昭二十二年
劉子單子以王猛居于皇二十六年尹氏召伯毛伯以
王子朝奔楚所稱之以亦非師能左右之以也二十二
年劉子單子以王猛入于王城二十六年天王入于成
周所稱之入亦非國逆而立之入也昭二十五年次于
陽州二十八年次于乾侯所稱之次亦非師出過信之
次也二十六年公至自齊居于鄆傳曰言魯地也二十
七年公至自齊居于鄆傳曰言在外也已入竟故書至
猶在外故書地傳互言以明其義所稱之至亦非告廟
之至也所稱之居亦非天王之居也據事而書不得不
然若執例以求合盈庭之言寧可盡通哉弔亡之謂唁
昭公之孫經書唁公者三詳内事也昭二十五年傳曰
書曰公孫于齊次于陽州齊侯唁公于野井禮也將求
於人則先下之禮之善物也公至齊竟齊將來唁公不
敢逺勞齊侯而逆之于野井仲尼詳書所次所唁之地
合數句之文以見公之先下不於唁生例焉諸國滅而
君奔者皆不言出國亡實無所出亦非例也諸侯之大
夫廹逐逃亡曰奔受罪黜免曰放奔放情有優劣放為
君舍其罪緩歩而出較為稍優奔為懼罪苟免奔馳而
去斯為劣矣奔放之書各從其實優劣自見襄二十九
年齊髙止出奔北燕傳曰放其大夫髙止于北燕書曰
出奔罪髙止也實放書奔貶優從劣斯為仲尼新意矣
外大夫之奔放經不盡書何也宣十年傳曰凡諸侯之
大夫違告於諸侯曰某氏之守臣某失守宗廟敢告所
有玉帛之使者則吿不然則否違兼奔放而言兩國交
聘往來是臣嘗奉玉帛之使則用以吿若其不然恩好
未接不告亦不書也發例言吿是䇿之所書皆從告也
諸侯君臣之奔者於外曰出奔某於内曰來奔來奔則
不言出史氏立辭之宜若來而又奔他國賤不復書傳
稱邾子益奔齊慶封奔楚不見於經是也以地來奔重
在地雖賤必書亦書其地邾庶其莒牟夷邾黑肱是也
重在人則止書人文十二年郕伯來奔傳曰太子以夫
鍾與郕邽來奔公以諸侯逆之非禮也故書曰郕伯來
奔不書地尊諸侯也是也奔而書名皆罪奔者之身司
城舉官子哀稱字崔氏書族皆非其罪陳黄衛鱄秦鍼
皆稱弟以罪其兄若無善文者悉罪之矣大夫而披邑
自屬志附他國經書曰叛宋華亥弟辰晉趙鞅荀寅之
流皆與國相距得歸乃復敗則出奔有叛屬他人之意
故皆書叛定十一年宋樂大心自曹入于蕭上言某某
入于蕭以叛此從叛可知經省文也襄二十三年晉欒
盈復入于晉入于曲沃帥曲沃之甲以入晉都敗而至
死未附他國故不言叛也叛之賤者不書外而髙弱髙
豎内而陽虎南蒯皆不見經至如庶其牟夷黑肱傳稱
為三叛人經不書叛則於内不可言叛而來也襄二十
六年衞孫林父入于戚以叛傳曰罪孫氏也叛皆背君
之名衞時無君然專邑背國猶謂之叛蓋仲尼特起之
新意舊史未必以叛書矣潰者衆散流移若積水之潰
文三年伐沈沈潰傳曰凡民逃其上曰潰在上曰逃衆
保于城城保于徳交相依懷以衞社稷苟無固志一朝
而散如水之潰矣國君而逃師棄盟違其典儀棄其車
服羣臣不知其謀社稷不保其安此與匹夫之逃無異
是以在衆為潰在上為逃以别上下之名也公羊曰國
曰潰邑曰叛夫潰者民散而去叛者舉城而屬他人彊
大夫為之也傳言慶氏以陳叛何必於邑哉昭二十九
年鄆潰公羊曰邑不言潰郛之也君存焉爾公羊每以
君存生例春秋之書曾若是其紛紛哉僖五年盟于首
止鄭伯逃歸不盟襄七年㑹于鄬陳侯逃歸此所謂在
上之逃也文十年楚子蔡侯次于厥貉傳稱麇子逃歸
而經不書公不在次楚人不以告爾莊十七年鄭詹自
齊逃來見囚於齊不能守節而逃以其至魯故本其事
以書於經然而非例所云矣例之潰逃蓋指一國一軍
一邑之内君臣相需為用為變文以别之詹為逸囚無
不可逃既非其類焉得混以入例哉
　　歸入例
　　　歸十五
　　　復歸五
　　　入七
　　　復入二
　　　納七
　　　立二
成十八年宋魚石復入于彭城傳曰書曰復入凡去其
國國逆而立之曰入復其位曰復歸諸侯納之曰歸以
惡曰復入襄二十六年衞侯衎復歸于衞傳曰書曰復
歸國納之也明復歸亦國逆也凡去其國通言君臣子
弟之例國逆而立之本無位則稱入有位而復之則稱
復歸莊九年齊小白入于齊若此之類無位者也僖二
十八年衞侯鄭自楚復歸于衞若此之類有位者也諸
侯納之有位無位皆謂之歸成十四年衞孫林父自晉
歸于衞若此之類有位者也桓十七年蔡季自陳歸于
蔡若此之類無位者也身為戎首稱兵入伐則稱復入
襄二十三年晉欒盈復入于晉及此魚石是也四者所
以明内外之援辨順逆之辭通君臣取國有家者而言
之仲尼正魚石衞衎之文以表舊制左氏發凡言例總
而明之以著春秋之大例焉在内不可言歸于魯故稱
來歸閔元年季子來歸是也莊六年衞侯朔入于衞五
國違抗王命以納衞朔朔懼有逆衆之犯以國逆告故
不書歸而書入成十五年宋華元自晉歸于宋元實國
逆欲挾晉以自助以外納吿故不書復歸而書歸春秋
因之以示二子之情也定十三年晉趙鞅歸于晉昭十
三年楚公子比自晉歸于楚趙鞅因韓魏之請楚比依
陳蔡之餘竝非諸侯之納而書歸者韓魏有耦國之形
陳蔡有復國之端言非晉楚所能制也僖二十八年曹
伯襄復歸于曹雖晉人復之而侯獳愛君以請故有國
逆之辭桓十五年許叔入于許本未出竟今始就國羣
下嘉之故用國逆之文皆時史因周典以起時事之情
也傳稱諸侯納之曰歸而經實有書納者僖二十五年
楚人圍陳納頓子于頓若此之流皆有興師見納之事
不須例而自明是以但言其納不言其歸春秋諸侯之
外納有三一者言語告請蔡季之類是矣二者興師送
入頓子之類是矣三者所納之君别在他國而伐其本
國令之得入衞朔之類是矣言歸則知為納言納則歸
亦不待言從納者之告則書納從歸者之告則書歸因
事之宜皆非義例之所興也僖三十年衞侯鄭歸于衞
成十六年曹伯歸自京師二君皆見執在周事同而文
異者諸侯歸國或書名或不書名或言歸于某或言歸
自某或言自某歸史氏異辭傳不發例例在於歸而已
不在他文也若謂稱所自之國其國有力然楚比無援
于外何以書自晉陳蔡封于楚平何以不書自楚斯非
其明徵與襄二十五年衞侯入于夷儀晉人憫衞衎之
失國使衞分之一邑此非國逆亦書曰入何也入者自
外而入之常辭爾春秋之入多矣例唯有二焉施於國
邑則為弗地在於歸復則為國逆國逆又以立為例逆
而不立則皆非例所及襄三十年鄭良霄出奔許自許
入于鄭鄭人殺良霄獨還無兵入始為惡非以惡入既
不得稱復入入即見殺又非國逆而立之者雖稱入亦
自外而入之常辭爾昭二十二年劉子單子以王猛入
于王城二十六年天王入于成周此雖言入亦難牽合
例言凡去其國明非王朝之制且自周無出焉得有入
知舊典亦不及是也諸納直書納之之事本無分於難
易穀梁曰納者内弗受也此説非也圍陳而納頓子頓
必欲之宣十一年楚子入陳納公孫寧儀行父于陳二
子雖淫道楚匡國賊討君葬上下交驩傳稱有禮誰復
難之昭十二年齊髙偃帥師納北燕伯于陽傳稱因其
衆也既云因衆明非弗受知穀梁之説未善矣文十四
年晉人納捷菑于邾弗克納直書弗克乃見弗受趙盾
降而稱人是為貶責不於納生義也立者直書所立之
人隠四年衞人立晉傳曰書曰衞人立晉衆也晉本國
逆宜書曰入于衞仲尼善其得衆故變文以示美昭二
十三年尹氏立王子朝獨言尹氏知非周人所與穀梁
曰立者不宜立抑又褊矣春秋立文以明得失左氏發
例以正褒貶雖比事可知猶必屬辭而後見之若執曲
説以目全經吾知致逺之恐泥
　　薨葬例
　　　天王崩九
　　　葬天王五
　　　王猛䘚一
　　　公薨十一
　　　葬我君九
　　　子䘚三
　　　諸侯䘚一百二十四
　　　葬諸侯八十七
　　　王臣䘚二
　　　葬王臣一
　　　内臣䘚三十一
　　　歸内臣䘮一
　　　葬外大夫一
　　　夫人薨十
　　　葬小君九
　　　内妃䘚三
　　　葬内妃一
　　　王姬䘚一
　　　内女䘚七
　　　葬内女三
　　　來逆内女䘮一
　　　奔喪一
　　　㑹葬四
　　　歸含賵二
　　　歸襚一
　　　求賻一
曲禮曰天子曰崩諸侯曰薨大夫曰䘚士曰不祿庶人
曰死古之制也士庶不得書䇿春秋唯記王侯内大夫
而已魯史自書公薨若鄰國亦同書薨則與已君無别
故畧外書䘚用别内以自異焉五等之爵在臣子皆稱
公春秋於魯稱公書薨於列國稱爵書䘚從内辭也列
國葬則舉諡稱公從彼臣子之辭也君薨之所當以路
寢為正成十八年公薨于路寢傳曰言道也僖三十三
年公薨于小寢傳曰即安也昭三十二年公薨于乾侯
傳曰言失其所也春秋十二公其薨于路寢者莊宣成
三公而已推例而言文之于臺下襄之于楚宫定之于
髙寢皆非道矣桓之于齊亦失其所矣傳不言可知也
公薨書所者所以詳内事謹凶變隠閔二君身遭弑逆
史䇿所諱是以書薨而不言地若言地則國惡彰是以
隠而不書也春秋詳内畧外故列國君卒例不書地至
有䘚不在國非地不顯者又須書地以明之鄭伯之于
鄵宋公之于曲棘吳子之于巢蔡侯許男之于楚此類
是也諸侯䘚稱名唯天王至尊之極是以敬而不名昭
二十二年王子猛䘚傳曰不成䘮也未踰年即位不得
稱君故書名又不言崩内君不名若未踰年即位則名
而書䘚莊三十二年子般卒襄三十一年子野䘚未成
君故曰子子者在䘮之稱也列國之䘚葬得書于經何
也古者交鄰之道有赴告之文有弔臨之節有㑹葬之
禮書䘚赴也書葬㑹也諸侯之䘚或名或否何也古者
同盟之國生有通名之義死有赴名之辭書名從赴也
不書名亦從赴也隠七年滕侯䘚傳曰不書名未同盟
也凡諸侯同盟於是稱名故薨則赴以名告終稱嗣也
謂之禮經僖二十三年把子䘚傳曰不書名未同盟也
凡諸侯同盟死則赴以名禮也赴以名則亦書之不然
則否辟不敏也此二例者所以明書名與否之義前發
凡以示薨赴之常法後發凡以言雖或違法史亦承告
而書且疑於杞子降爵故重發例焉然則未同盟而不
赴名者滕侯把子此類是也同盟而赴名者隠三年宋
公和䘚桓十一年鄭伯寤生卒此類是也未同盟而赴
名者桓五年陳侯鮑䘚十年曹伯終生䘚此類是也同
盟而不赴名者隠八年宿男䘚成十四年秦伯䘚此類
是也同盟非唯見在位之君若嘗與其父同盟亦應以
名赴其子若是者所以繼先君之意敦世好之誼襄六
年把伯姑容䘚傳曰始赴以名同盟故也昭三年滕子
原䘚傳曰同盟故書名把與成同盟而䘚於襄滕與襄
同盟而䘚於昭與先君盟者亦赴以名傳故發例以明
之隠八年蔡侯考父䘚知與惠公同盟矣昭三十一年
薛伯榖䘚傳曰同盟故書赴例屢發至是又重言者薛
入春秋是始書名傳不嫌重言以申之也盟而以國地
者地主亦列其盟雖大夫出盟亦稱已君以啓神明故
薨皆從身盟之例以赴莊二十一年鄭伯突䘚十六年
與魯大夫盟幽也成四年鄭伯堅䘚二年公與鄭人盟
蜀也昭七年衞侯惡䘚元年叔孫豹與齊惡盟虢也隠
元年及宋人盟于宿宿為地主君即不出能無大夫同
盟乎而宿男之䘚不名知是同盟而不赴矣諸侯之䘮
聞則臨之同盟之䘮赴則弔之弔臨事微不書于經而
傳可稽也臨者哭臨之也國有親疎以地為差襄十二
年吳子乘䘚傳曰臨于周廟禮也凡諸侯之䘮異姓臨
于外同姓于宗廟同宗于祖廟同族于禰廟是故魯為
諸姬臨于周廟為邢凡蔣茅胙祭臨于周公之廟臨亦
常典而至是發例者吳始通上國公能體禮傳因詳美
之也弔者遣使以弔其生贈者遣使以贈其死先王制
禮哀死送終各有常規故葬有定期因其逺近為差用
適乎弔贈之節焉䘮贈之幣車馬曰賵貨財曰賻衣被
曰襚珠玉曰含隠元年天王使宰咺來歸惠公仲子之
賵傳曰緩且子氏未薨故名天子七月而葬同軌畢至
諸侯五月同盟至大夫三月同位至士踰月外姻至贈
死不及尸弔生不及哀豫凶事非禮也是時惠公已葬
仲子未薨王使不當事因貶而名之文九年秦人來歸
僖公成風之襚傳曰禮也諸侯相弔賀也雖不當事苟
有禮焉書也以無忘舊好秦雖贈不及尸然非方嶽同
盟之國今慕諸夏通敬於魯不譏其緩而以接好為禮
因事之宜爾昭六年把伯益姑䘚傳曰弔如同盟禮也
把有治田之怨魯不廢䘮紀故傳特顯弔例因謂之禮
明禮之有弔也畿内諸侯為王卿士雖爵列五等而以
王臣之故不得外交是以䘚不出赴魯不㑹葬經多不
書文三年王子虎䘚傳曰來赴弔如同盟禮也虎同翟
泉之盟實稱王命其䘚也彼臣不敢擅赴周王因以同
盟之例來赴于魯天子吿臣略不稱爵赴而弔之傳亦
謂之禮明王臣與諸侯同也然則劉卷之書䘚書葬可
類推矣昭十五年傳稱王大子夀䘚王穆后崩王臣書
䘚而王后大子不書蓋不赴爾諸侯敬共王䘮弔贈㑹
葬一無可闕隠三年天王崩武氏子來求賻魯不歸賻
致令來求又不㑹葬故不書葬天子之求固非在魯亦
為不共矣特書以交譏之内夫人之䘮禮三薨則赴於
同盟既葬反哭於寢䘚哭而祔於姑三禮皆成而後備
文以書曰夫人某氏薨葬我小君某文姜敬嬴是其類
也其或不赴不祔則死不稱夫人薨葬不言葬我小君
其或不反哭則不書葬蓋薨者夫人之死號小君者夫
人之别稱曰夫人曰薨曰小君三者相將不可離也赴
祔俱廢是謂不成䘮則不得用夫人之禮定十五年姒
氏䘚傳曰不稱夫人不赴且不祔也葬定姒傳曰不稱
小君不成䘮也是其例矣反哭于寢哀之尤極情之最
切既葬而不反哭是謂不念其親殆與不葬無異則亦
不必書葬哀十二年孟子䘚傳曰死不赴故不稱夫人
不反哭故不言葬小君是其例矣婦人之義母以子貴
雖妾子為君其母遂為夫人適夫人既薨則尊加於臣
子而内外之禮皆如夫人矣襄四年夫人姒氏薨葬我
小君定姒按傳匠慶責季文子以小君之禮不成季孫
懼而備禮經得備文以書薨葬文四年夫人風氏薨五
年王使榮叔歸含且賵葬我小君成風王使召伯來㑹
葬按傳以含賵㑹葬為禮此非妾為夫人之證與隠三
年君氏䘚傳曰聲子也不赴於諸侯不反哭於寢不祔
於姑故不曰薨不稱夫人故不言葬不書姓為公故曰
君氏聲子為隠公母宜備夫人之禮然隠公方懐謙讓
不從正君之禮故不敢備禮於其母又不敢稱子氏以
避正夫人仲子之號經書君氏以别衆妾蓋隠公至義
一時之權也夫人與君同體其薨亦必外赴王朝諸侯
若來弔贈㑹葬亦如人君之禮若是者所以示其敵貴
故春秋贈死有竝施於君及夫人者惠公仲子之賵僖
公成風之襚是已天子於諸侯及夫人之䘮應使卿大
夫與其贈葬文元年叔服㑹僖公之葬五年榮叔歸成
風之含賵召伯㑹葬是已王朝列國之䘮諸侯弔葬各
有常規槩不得親出往㑹蓋諸侯社稷是守封疆為重
非朝㑹征伐不得越竟雖天子之䘮亦唯使卿共弔葬
之禮而已文八年傳稱穆伯如周弔䘮九年經書叔孫
得臣如京師葬襄王是其事也列國之䘮在禮竝不使
卿昭三十年傳曰先王之制諸侯之䘮士弔大夫送葬
此古制也及其衰也禮過乎重文襄因而抑之故昭三
年傳曰君薨大夫弔卿共葬事夫人士弔大夫送葬此
在文襄猶為不煩諸侯然而已過古制矣文六年公子
遂如晉葬襄公卿共葬故名氏見經傳不謂禮昭六年
葬秦景公傳曰大夫如秦葬景公禮也此發傳稱禮而
三例竝顯一以示古制二以示他國書葬皆魯人往㑹
三以示㑹葬非卿則不書其人左氏之微文以見大例
也如此襄三十一年滕子來㑹葬定十五年邾子來奔
䘮滕子來㑹葬弔葬且不使卿况諸侯為之過禮尤甚
不言可知成十年傳稱葬晉景公公送葬魯人辱之經
是以諱而不書也䘮葬之期天子七月諸侯五月傳既
已發例矣不及期而葬謂之不懐過期而葬謂之緩慢
其月數合死葬之月而通言之經於葬從實而錄是非
自明文八年八月天王崩九年二月葬襄王是天子七
月也成十八年八月公薨于路寢十二月葬我君成公
傳曰書順也是諸侯五月也應葬之月猶先卜逺日以
示懐親宣八年傳曰卜葬先逺日辟不懷也況不及期
是不懷矣不懐之愆顯在可知故傳無所譏唯於過期
之緩者復别類以明之莊三年五月葬桓王傳曰緩也
桓王自桓十五年三月崩積七年而葬也文元年四月
葬我君僖公傳曰葬僖公緩僖公自往年十一月薨中
有閠月積七月而葬也二者皆無故緩慢傳發之以示
天子諸侯之例隠五年四月葬衞桓公傳曰亂故是以
緩閔元年六月葬我君莊公傳曰亂故是以緩衞有州
吁之亂十四月而獲葬魯有慶父之亂十一月而獲葬
二者雖亦過期而國有事難非慢於禮傳發之以示内
外之同其餘或亂或慢可類知矣魯君薨葬多不順制
唯成公薨于路寢五月而葬國家安靜世適承嗣是以
傳特稱書順以例羣公之葬法於莊見亂故而緩於僖
見無故而緩於成見順禮得期傳發三者以包羣公之
得失也外葬不書則為魯不㑹葬内葬不書則為喪禮
不成隠十一年傳曰不書葬不成䘮也然則閔公亦是
不成䘮矣吳楚之君爵不過子而僭號稱王其葬也不
合典禮魯雖往㑹經亦不書書葬將舉諡稱王是以避
之爾公羊曰天子記崩不記葬必其時也諸侯記䘚記
葬有天子存不得必其時也穀梁曰天子志葬故也危
不得葬也又曰失德不葬弑君不葬滅國不葬夫㑹葬
有制魯史所書蓋記内事奈何舍近而言逺哉諸侯之
葬槩以五月為期而大小之國禮則異制爵五而等三
公為上等侯伯次等子男下等僖四年許男新臣䘚傳
曰許穆公䘚于師葬之以侯禮也凡諸侯薨于朝㑹加
一等死王事加二等於是有以衮斂許為男爵加一等
而葬以侯襄十八年曹伯負芻䘚于師定四年把伯成
䘚于㑹彼皆伯爵即當加一等而葬以公傳既發例咸
可推類而知曹書于師許不書于師史文詳略非義例
之所在也内臣之䘚唯以卿禮終者得書于經翬溺及
柔生見經傳死不書䘚蓋不得以卿禮終也卿之書䘚
又假日以見義隠元年冬十有二月公子益師䘚傳曰
公不與小斂故不書日春秋不以日月為例而於卿䘚
用之者事之得失既未足以褒貶人君又非死者之罪
無辭可寄其文而人臣輕微死日似可以畧故特以之
示例焉君之卿佐是為股肱股肱或虧何痛如之疾則
親視䘮則親與小斂大斂慎終歸厚之道也初終而不
與小斂情義薄矣仲尼修經特示新意削日以顯其事
用明厚薄以戒將來襄五年冬十有二月辛未季孫行
父䘚傳稱大夫入斂公在位此公與小斂經書日之證
也文十四年秋九月甲申公孫敖䘚于齊十五年夏齊
人歸公孫敖之䘮傳曰書曰齊人歸公孫敖之䘮為孟
氏且國故也敖縱欲棄命卿位已絶感子赦父且逆其
䘮敦公族崇仁孝備記歸䘮恩實加隆雖不與斂書日
可矣莊三十二年秋七月癸巳公子牙䘚成十七年冬
十有一月壬申公孫嬰齊䘚于貍脤昭二十五年冬十
月戊辰叔孫婼䘚二十九年夏四月庚子叔詣䘚此數
者或公有疾或公在外或䘚不在國然而猶書日者非
不欲與小斂實則不能君子不責人以所不能是以不
削也大夫䘚于竟内例不書地定五年六月丙申季孫
意如䘚傳稱䘚于房而經不書房是矣若䘚于外則經
須書地于齊于貍脤之類是也卿不書葬何也葬者臣
子之事非公家所及是以不得見經外卿不書䘚何也
襄十九年傳稱鄭公孫蠆䘚赴於晉大夫赴不及公史
䇿所不錄也外卿之葬無書經之例莊二十七年公子
友如陳葬原仲傳曰非禮也卿非君命不越竟季友私
交㑹葬具書其事以顯非禮寧為原仲之葬書哉内女
之喪唯為諸侯夫人者書䘚書葬恩成於敵體是以與
諸侯同例襄三十年宋伯姬䘚叔弓如宋葬宋共姬是
也既為夫人雖或違棄反在父母之室猶以成人恩錄
其䘚文十二年子叔姬䘚傳曰不言把絶也書叔姬言
非女也成八年把叔姬䘚傳曰來歸自把故書九年把
伯來逆叔姬之䘮以歸傳曰請之也把叔姬為把故也
逆叔姬為我也女子未嫁不書其䘚嫁而來歸猶得書
之把叔姬是矣宣十六年郯伯姬來歸其後不書其䘚
或者更嫁大夫爾把叔姬之䘮終為把逆故繫之把子
叔姬已絶䘮不復歸故不繫之把此兩叔姬之别也婦
人許嫁而笄猶如丈夫之冠雖未適人即待以成人之
禮書䘚以示非殤但不稱國而已僖九年伯姬䘚是矣
倘適非諸侯而嫁於列國之大夫宜從外大夫之比生
記其來死畧其䘚蓋以微不足書齊髙叔姬是矣列國
夫人之䘚非内女不録莊二年齊王姬䘚此非内女而
特書者王姬下嫁使魯為主是以比於内女之例而書
之檀弓云齊吿王姬之䘮魯莊公為之大功是其事也
四年齊侯葬紀伯姬紀國已滅紀季入酅齊侯加禮新
附攝治伯姬之䘮故特稱齊侯葬之二十九年紀叔姬
䘚三十年葬紀叔姬紀國久亡叔姬執節守義終不改
適賢而録之故仍繫於紀二姬亡國無諡是以但稱伯
叔而已襄三十年叔弓如宋葬宋共姬夫人諡從其夫
固周制也猶須臣子加之夫人之䘮大夫送葬共姬逮
火而䘚魯人愍之而使卿共葬事經書叔弓如宋過乎
禮矣嗚呼周不葬者七王而周衰與魯慢竝見矣魯不
葬者二公而國亂與禮廢竝見矣諸侯之䘚或名或否
而列國之敏惰著矣大夫之䘚或曰或否而君恩之厚
薄昭矣有當期之葬有過期之葬有不及期之葬而葬
之得失分焉有天子之求賻有王臣之歸賵有逺國之
歸襚而贈之美惡明焉夫人或薨或䘚或葬或不葬而
知當日之所謂適妾焉内女或錄或置或詳或畧而知
當日之所謂尊卑隆殺焉而且天王有時不記崩王臣
有時而記䘚諸侯有時不記䘚外臣有時而記葬公薨
有時不記地夫人有時而記地大夫有時不㑹葬諸侯
有時而奔䘮聖人因典䇿以立文用微言以著義春秋
一書無所苟而已抑亦於崩薨䘚葬見之矣
　　刺殺例
　　　刺二
　　　殺大夫三十七
　　　殺不稱大夫二
　　　自外殺二
　　　兩下相殺二
　　　殺子弟六
　　　弑君及大夫三
　　　盗殺三
莊二十二年陳人殺其公子御寇此春秋國討之文也
國討者稱國稱人以殺而書死者之名明死者有罪國
所共討也國君而殺子弟若死者無罪則兩書以著殺
者之惡僖五年晉侯殺其世子申生襄三十年天王殺
其弟佞夫傳曰罪在王也此類是已傳言陳殺大子御
寇而經書公子用國討之文何也古者討殺大夫各以
罪狀宣吿諸侯慎重刑戮用懲不義晉殺申生傳稱來
吿衞殺孔達傳載吿辭辭雖不同蓋告其常矣御寇罪
不見傳而經書公子公子者羣子之常稱蓋陳人諱殺
大子不告其罪狀而以國討公子吿也大臣相殺若死
者有罪則不書殺者而槩用國討之例文六年晉殺其
大夫陽處父傳曰侵官也是己若死者無罪則兩書名
氏而用兩下相殺之例宣十五年王札子殺召伯毛伯
是己至夫為賊者衆因亂而殺主名不分故亦稱國稱
人雖死者名氏可知隨而去之以示無罪若弗去則與
國討同例是以不稱其名文七年宋人殺其大夫傳曰
不稱名衆也且言非其罪也言衆以釋殺者之不稱名
言非罪以釋死者之不稱名此變文以見義也士殺大
夫其書曰盗士賤名氏不得見經故不用兩下相殺之
例若不書殺者則又同於國討於是乎書盜以惡之襄
十年盜殺鄭公子騑公子發公孫輒傳曰書曰盜言無
大夫焉若有大夫即兩稱名矣宋人亦非六卿然而不
稱盜者彼鄭賊知為尉止司臣之流因書盜以惡其人
宋則穆襄之族為亂而主名不知莫識所惡夫是以不
言盜爾春秋殺大夫者其事最多傳有例而無凡其國
討稱名之文傳每以書曰發例所謂曲而暢之舉不稱
名為非罪及諸稱名之有罪狀者推以為例而通經可
盡知也成十七年晉殺其大夫郤錡郤犫郤至十八年
晉殺其大夫胥童傳曰民不與郤氏胥童道君為亂故
皆書曰晉殺其大夫晉厲以私欲殺三郤疑當無罪不
名書偃以家怨害胥童疑當兩書名氏然而竝有罪狀
悉受國討是知死者有罪雖君殺臣若臣相殺皆宜以
國討書矣襄二年楚殺其大夫公子申傳曰多受小國
之賂以偪子重子辛楚人殺之故書曰楚殺其大夫公
子申五年楚殺其大夫公子壬夫傳曰貪也十九年齊
殺其大夫髙厚傳曰從君於昏也鄭殺其大夫公子嘉
傳曰專也二十年蔡殺其大夫公子燮傳曰言不與民
同欲也昭十二年楚殺其大夫成熊傳曰懐寵也諸如
此類或死於君或死於同列或死於國人悉用國討書
名之文傳每申明之以著聖人書法也成十八年齊殺
其大夫國佐傳曰棄命專殺以穀叛故也佐本疾淫亂
而殺慶克齊以是討之疑於罪不及死故傳明以三罪
指之宣九年陳殺其大夫洩冶傳稱孔子曰民之多辟
無自立辟其洩冶之謂乎邦之無道危行言孫而直諫
於淫亂之朝是以君子不許此則違例起義故特舉聖
言以明之也成十五年宋殺其大夫山傳曰言背其族
也蕩山宋之公族還害公室故特去族以著其罪襄二
十三年晉人殺欒盈傳曰不言大夫言自外也三十年
鄭人殺良霄傳曰不稱大夫言自外入也二臣自外犯
君非復大夫故不書大夫以絶其爵此二者又國討之
變文也經書其者皆謂其身所有是以臣曰弑其君君
曰殺其大夫殺其子弟君與大夫皆國人所有是以稱
國稱人亦竝言其焉唯兩下相殺特不言其蓋死者非
殺者所有王札子殺召毛是矣桓二年宋督弑其君與
夷及其大夫孔父孔父言其據君為文謂督弑其君及
君之大夫也仇牧荀息同此義也三子與君同難可謂
義矣然既無稱官之褒復不去名以示非罪而皆不免
於稱名若是者何也孔父内不能治閨門外取民怨身
死而禍及君仇牧不警遇賊無忠可褒荀息從君於昏
期在復言三子固有取死之道也三子之所以無善文
爾宣十一年楚人殺陳夏徵舒自外而殺非殺其臣故
但書名氏傳言楚子而經書人人者衆辭討賊之文也
襄二十七年衞殺其大夫甯喜此亦討賊但衞人自討
其臣故仍書其大夫諸放殺執獲他國之臣皆不言某
國大夫人臣卑賤爵號不足特通是以沒其大夫空書
名氏昭八年殺陳孔奐是其類矣諸書大夫而爵實卿
司馬司空之類則以官言之文八年宋人殺其大夫司
馬傳曰司馬握節以死故書以官春秋之例書爵非褒
而書官為褒公子卬無罪故不書名又稱官以貴之此
夫人殺之而經書人者夫人尊與君等既非兩下之比
夫人不得通告鄰國是以於上稱人於下去名明非國
討之文也春秋以名氏見經者大都其爵皆卿唯公子
為亂見殺不在此例莊九年齊人取子糾殺之昭十四
年莒殺其公子意恢糾實齊人來告使魯殺之時史惡
齊人譎求管仲非不忍其親是以極言取殺以章其事
意恢為亂故用國討之辭福莫大于享國有家禍莫甚
于骨肉相殘春秋於公子取國及為亂見殺者亦皆書
名不必繫於為卿也昭八年陳侯之弟招殺陳世子偃
師傳曰罪在招也招與公子過為亂殺偃師而立公子
留及楚人殺于徵師公子留出奔招乃歸罪於過而殺
之楚師來討得免死罪以放于越然則是招為從罪也
舊史必書過為首惡仲尼特以為罪在招而書之世子
猶為人臣故從兩下相殺之例招雖為亂而未嘗推刃
於兄經存其弟罪固亞於叔段矣二十年盜殺衞侯之
兄縶三十一年傳曰或求名而不得或欲蓋而名章懲
不義也齊豹為衞司寇守嗣大夫作而不義其書曰盜
盜者士殺大夫之稱齊豹大夫貶從士例所謂求名不
得者春秋懲惡勸善之旨乎内殺大夫其書曰刺僖二
十八年公子買戍衞不䘚戍刺之畏晉殺戍而以不䘚
戍吿楚恐不為逺近所信故顯書其罪于䇿成十六年
刺公子偃此為内事直書其刺而已刺者取周官三刺
之法示不枉濫春秋為内諱之舊文也推此諸例春秋
之義備矣公羊曰宋人殺其大夫何以不名宋三世無
大夫三世内娶也司馬何以舉官宋三世無大夫也穀
梁曰其以官稱無君之辭也夫既曰其大夫矣何以謂
之無大夫春秋之君而不君者衆矣何獨於宋稱官哉
國討之例或稱人或但稱國原無二義賤者書盜原有
定名穀梁曰稱人以殺殺有罪也稱國以殺殺無罪也
公羊曰大夫弑君稱名賤者窮稱人大夫相殺稱人大
夫相殺稱人賤者窮稱盜如信稱國為殺無罪則子反
覆師里克作逆皆在可赦既以弑君賤者稱人盜殺蔡
侯又謂賤乎賤者使此賤乎賤者而殺大夫復當以何
者命之哉且殺大夫而稱盜己為極貶而大逆弑君反
從末減而稱人乎吾所由擯二傳而力尊左氏者以此
類也夫
　　弑戕例
　　　弑君二十三
　　　内書薨二
　　　外書䘚三
　　　内未成君䘚二
　　　外殺未成君三
　　　閽弑一
　　　盜殺一
　　　戕一
　　　自外殺四
宣十八年邾人戕鄫子于鄫傳曰凡自虐其君曰弑自
外曰戕弑戕皆謂殺之此内外之異名也臣子之於君
也當親而尊之畏而愛之而敢肆志不義加害元首非
一朝一夕之故也其由來者漸矣雖有無道臣罪之别
義取於積微而起通謂之弑避惡名也戕者䘚暴之稱
國君宜重門守險用戒不虞而輕近暴客變起倉卒故
謂之戕二者因事立文傳發凡言例以明周公典䇿之
書法焉春秋弑君多矣戕止一事若人君戰死於敵又
應書滅戕獨為在國見殺者立名是以於此示例也宣
四年鄭公子歸生弑其君夷傳曰權不足也凡弑君稱
君君無道也稱臣臣之罪也此特為弑君發例也天生
民而樹之君俾司牧之羣物所以繫命若乃髙亢自肆
壅塞隔殊羣下絶望是謂獨夫此而被弑實自取之故
但書君名而沒弑者稱國稱人以弑其君言君無道衆
所欲共絶也若君非無道而臣下專逆則書弑者之名
以為首惡以示來世終為不義而不可赦也歸生之傳
為臣發例也文十六年宋人弑其君杵臼傳曰君無道
也為君發例也襄二十六年衞甯喜弑其君剽傳曰言
罪之在甯氏也受父命而納舊君疑於無罪故復發傳
以明之三十一年莒人弑其君密州傳曰言罪之在也
例明君臣今乃父子故申言其義以見君父之同左氏
之反覆示例也類如此夫君雖不君臣不可以不臣君
固無可弑之理稱君之法亦唯兩見其義以懲後之為
君者寧赦臣哉杵臼罪惡及民明年林父討宋猶立文
公經於是貶卿稱人深加削責是知亂賊之徒固天下
萬世所不容誅矣鄭君夷之弑也公子宋實為戎首反
譖歸生懼而從之權不足以禦亂遂為首惡昭十三年
楚公子比自晉歸于楚弑其君䖍于乾谿比非首謀靈
王由之以死若舍而弗責則下之徼倖者莫忌故雖脅
立猶以加罪哀六年齊陳乞弑其君荼弑君者實朱毛
陽生然乞迎立陽生子荼見殺禍由乞始故使主名楚
比刼立陳乞流涕歸生憚老皆疑于免罪春秋明書以
為弑主義在無可逃爾宣二年晉趙盾弑其君夷臯傳
稱靈公不君於例宜稱君也弑非趙盾而經文不改者
方示良史之法深責亡不越竟反不討賊之罪仲尼曰
越竟乃免是盾應受罪矣昭十九年許世子止弑其君
買古者醫不三世猶不服其藥止身為國嗣國豈無醫
乃輕果進藥罪同於弑傳曰書曰弑其君君子曰盡心
力以事君舍藥物可也是止應加弑矣二者雖原本其
心春秋不赦蓋為教之逺防也春秋之法諸侯不受命
先君而簒立得與於諸侯之㑹者則以成君書之被弑
被殺書爵與成君等文十八年齊人弑其君商人昭十
一年楚子䖍誘蔡侯般殺之于申是也若未接於諸侯
則謂之未列於㑹不得書爵在國不曰弑其君在外不
曰殺某侯隠四年衞人殺州吁于濮莊九年齊人殺無
知昭十三年楚公子棄疾殺公子比桓六年蔡人殺陳
佗是也簒立以列㑹為成君此列國之制也至於本國
之内䇿名委質一日事之即君臣之分已定此而殺之
雖不書爵書弑亦不從兩下相殺之例而與弑君同稱
州吁無知皆弑逆之賊故稱人以明其罪楚比亦弑君
者然棄疾圖位以詐不得為討賊則書棄疾以罪之此
雖弑不成君者猶用稱君稱臣之例而已諸侯之嗣立
於先君者未葬稱子既葬稱君其被殺也則依是以稱
之僖九年晉里克殺其君之子奚齊傳曰書曰殺其君
之子未葬也十年晉里克弑其君卓及其大夫荀息按
傳克殺奚齊于次荀息立卓子以葬克殺之于朝荀息
死之卓之死實在九年冬經從赴而書於十年春蓋先
君既葬雖未踰年亦即稱君稱弑文十四年齊公子商
人弑其君舍舍未踰年而經書弑其君必是齊侯已葬
經傳雖不記其葬而以卓子推之斷可知爾春秋弑君
及大夫者事本先君而後大夫舊史據實以載其事也
桓二年宋督弑其君與夷及其大夫孔父傳曰君子以
督為有無君之心而後動於惡故先書弑其君此實先
殺孔父後弑與夷而經先書君仲尼之變例新意也他
國見弑書弑魯君見弑則書薨而不言所薨之地蓋不
忍言弑復不忍指其僵尸之所但曰公薨而已隠公閔
公是矣未成君者他國見殺書殺在内見殺則書䘚以
與善終者等莊三十二年子般䘚文十八年子䘚傳曰
書曰子䘚諱之也是矣文公已葬而子惡書子書䘚則
仲尼之新意也隠閔書薨子般書䘚傳但直言其事而
不發明其義則舊史原有避諱之法仲尼因而不改也
董狐書法不隠南史執簡累進彼志在疾惡此為國諱
愆聖賢有兩通之意竝存之而可矣且諱惡之義非獨
魯史列國亦有然者襄七年鄭伯髠頑䘚昭元年楚子
麇䘚哀十年齊侯陽生䘚三者皆弑而以䘚赴史䇿因
而書之是彼國皆有隠諱之法聖人亦不必盡革也諸
稱弑皆臣子加於君父之名故未成君不言弑兩君相
殺非下及上故雖已成君亦不言弑非在國見殺故又
不言戕非戰陳見殺故又不言滅如是者皆以殺書昭
十一年楚子䖍誘蔡侯般殺之于申十六年楚子誘戎
蠻子殺之此類是矣諸侯相殺不名而楚子䖍書名者
蔡侯被殺羣士多死蔡人深怨楚子而以名赴舊史因
書名以絶之也襄二十九年閽弑吳子餘祭哀四年盜
殺蔡侯申盜賤不得有其君故不言弑其君閽下賤非
士故不得謂之盜二者雖不發傳推尋義例皆可知爾
經之書弑書殺者或舉國或舉人或書地或不書地或
書名去族或備書名氏經多參差傳無義例然則事有
異同赴有詳略非聖人修經之要也例唯有稱君稱臣
之别而已春秋之亂極矣上無北面之尊下無奉身歸
命之義禍亂一構大逆隨之春秋作而亂臣賊子懼也
春秋之所以作哉
　　孤經例
昭二十二年王室亂不言為亂之人而直書亂承叔鞅
之言也傳稱叔鞅至自京師言王室之亂是時是非未
明故但以亂書他國皆待吿而書而此不待告者亂在
王室聞之即登史䇿見魯人之重其事也莊十六年齊
人殱于遂閔二年鄭棄其師齊玩無備故以自盡為文
鄭人遣師弗召衆潰帥奔故罪歸鄭國二者時史即事
或從赴吿傳是以不顯義例也定五年歸粟于蔡蔡為
楚困魯歸之粟傳稱周亟矜無資書有禮也桓六年子
同生傳稱以大子之禮舉之以備禮書也書其始生故
不稱大子既生之後適妻長子於法當為大子故舉以
大子之禮十有二公唯莊為然文哀之母未知適否且
其父未君而生之雖適亦不書據公衡之年成公又非
穆姜所生縱為適長而不用大子之禮亦不書故經但
書子同而已榖梁曰疑故志之文姜歸魯三年而生子
何疑之有且豈未修之經而志疑則史為不法已修之
經而志疑則聖人必削之矣是豈可以説經哉莊二十
二年肆大眚赦有罪也大眚且肆小罪可知易云赦過
宥罪書云眚災肆赦盪滌衆故以新其心國家有時而
用之非制所常經是以書穀梁曰為嫌天子之葬也謂
文姜罪應誅絶嫌於天子許之葬赦而後得書葬夫諸
侯之淫亂不逞者列國皆葬何獨於内而責文姜莊公
生不能正其母豈死而忽疑其葬且天子微矣寧能制
天下之葬不葬哉穀梁之説未足信矣襄十一年作三
軍昭五年舍中軍記軍制之變私家之彊也魯本二軍
盡屬之公有事則三家更帥季氏欲專其民人乃作三
軍三家各有其一季氏盡征之孟氏取子弟之半而餘
歸公室叔孫臣其子弟以父兄為公臣及其舍之也仍
用二軍而四分公室季氏擇二二子各一皆盡征之但
貢于公而已如是則三家愈專公室愈弱矣公羊曰三
軍三卿也古者上卿下卿舍中軍復古也穀梁曰諸侯
一軍三軍非正也舍中軍貴復正也公羊以二軍為古
穀梁以一軍為正不知魯為大國禮宜三軍自春秋以
來畏大國之役而用二軍及公室弱而三家彊乃屢變
軍制以專其權作之舍之無論合制與否要皆假改制
之名以利其私也何復古之可稱焉宣十五年初稅畝
成元年作丘甲哀十二年用田賦公田之法十取其一
借民力而治之故謂之藉宣公履其餘畝復收其十一
則為什二矣穀不過藉所以豐財而多取之可乎四井
為邑四邑為丘四丘為甸丘出馬一匹牛三頭甸出馬
四匹牛十二頭長轂一乘甲士三人歩卒七十二人古
之制也成公使丘出甲則以甸所賦者取之丘矣丘賦
之法因其田産私財通出牛三馬二故傳稱丘亦足矣
季孫欲令一丘之民既出家資之賦復出田畝之賦較
之舊法倍焉不用孔子之言而䘚用之史官是以顯書
于䇿此三者皆譏重斂也稅畝之行遂以為常故書曰
初丘甲以備齊難暫時用之故不言初而言作甲須作
而賦不須作故書曰用稅畝行而民不堪命矣丘甲作
而民益不堪命矣田賦用而民尤不堪命矣史䇿所以
詳書而仲尼因之不削與以上諸經傳無凡例復無新
義知皆舊史所書聖人存之而不革者也以一國之史
兼記内外之事兼記二百四十二年内外之事制作沿
革禍福赴吿固有事出非常文辭特異者史官載䇿不
得不備若是者周公之禮經所不能及仲尼之變例所
不須用經是以有孤文遺義也故為之論其遺義也如
此
　　總論
　凡例五十周公之舊典一經之通體也書不書稱不
　稱言不言先書追書故書書曰之類二百八十有五
　仲尼之新意一事之變例也母弟二凡其義不異故
　發凡五十其别四十有九經有例而傳無凡者多矣
　又不止五十也祝佗曰周公相王室以尹天下備物
　典䇿以命伯禽所稱典䇿蓋即䇿書之成法矣韓宣
　適魯見易象與魯春秋曰周禮盡在魯矣所謂春秋
　蓋即周公之禮經矣故隠七年傳例曰謂之禮經十
　一年傳例曰不書于䇿首發二凡特舉此文以明䇿
　之所書必遵禮經禮經者何祝佗所謂典䇿韓宣所
　謂周禮也左氏為傳雖取典禮之辭以備凡例然而
　裁約為文不必用其全辭有因一事而兼舉諸例者
　歸復滅入戰敗侵伐之類是也有就一事而特立一
　凡者王后母弟女媵臣違卿出竝聘自周無出之類
　是也有舊文實繁例但言經之所有者郊雩嘗烝不
　言礿祠地祗是也有舊文本簡因連言經之所無者
　公侯在䘮稱子先言王曰小童是也有經文不具而
　例遂因以及之者吳子乘䘚而傳發異姓同姓之臨
　是也有經無其事而傳獨舉其例者分至啓閉登臺
　而望雲物是也乃復有傳不稱凡實則一經之大例
　若諸侯五年再朝天子七月而葬國卿不㑹公侯天
　子不私求財諸如此類亦莫非周公之典丘明釋經
　為廣記而備言之爾至夫經之有變例則有故矣十
　二世之史官未必一法七十國之赴吿未必同文然
　則魯史雖善而不能盡善故魚石以惡入而史不書
　復入子家從亂而史不書歸生若此之流違謬實多
　孔子悉為依周典而正之乃善惡顯義周典可盡而
　褒貶微文周典復不可悉據聖人焉得不有自出之
　義乎侵伐有例而齊衞來戰滅取有例而梁伯自亡
　齊告以族崔杼不妨書氏董狐載筆趙盾不妨主惡
　忠臣可官而不可名天王可狩而不可召於是知聖
　人之修經也有依凡之例有違凡之例有魯史之例
　有叅酌衆國之例有二百餘年之例有一時一事特
　起之例有人所共見之例有大義危疑聖心獨斷之
　例左氏所以雜稱二百八十有五之變例杜氏知其
　為仲尼之新意也游夏不能贊一辭左氏好惡與聖
　人同故獨能窺其大義彼公穀子夏弟子紛紛臆説
　大都耳食之學其能合於聖經者十不得一爾故吾
　之為辯例也一以左氏為主竊附武庫之末
聖天子或取而立之學宮乎駟不及舌
　左傳事緯前集卷四
欽定四庫全書
　左傳事緯前集卷五　　　靈璧知縣馬驌撰
　左傳圖説
　　帝派圖
封建尚矣不自周始也左氏好述祖徳余稽本傳旁參
諸家著為受封圖一卷嗚呼虢之不愛何有於虞漢陽
諸姬楚則盡之庭堅之祀忽諸東䝉之主奚憑越伯吳亡
非關賜出曹凌檜替總紀周衰用述七派以識大凡云爾





　虞帝之不系於軒轅也羅長源辯之詳矣虞幕能聽
　協風以成樂物生故史伯與契稷並言之而曰成天
　下之大功者子孫未嘗不章如是則幕為始封之君
　虞為有國之號矣不然堯而傳其從孫何得謂之禪
　授且以五教之敷命自唐虞而亂姓嬻倫寜從二女
　始哉
　　世系圖
舊于十二公之元年列諸侯十九蓋其世系于傳中昭
然可見者也顧其公子支庶與卿大夫之世家未之盡
詳故兹備錄焉其同姓者附在本國之中異姓者别列
本國之後至如王朝之周召非不世家而不著于國者
以傳中或隠或顯不能盡識其世及也魯之臧出自孝
齊之崔出自丁晉之欒出自靖祁出自獻而不附在本
圖者其所自出去東遷已逺也畧其大繁而誌其尤著
世本一書可無問矣

















　　天官圖
彼夫彗孛飛流璚珥􁆱蜺之占既有專家矣而左氏所
記梓慎禆竈之流各能察天行而識㓙吉覩星變而驗
災祥其術皆有證據苐學者昧於所聞即甘石以下之
書猶滋聚訟况其上焉者乎吾特就本傳所及分布于
圖中而星官近逺度數廣狹咸可按圖而索當無乖梓
慎禆竈之意焉耳
　　日食三十六(哀十四年在/獲麟後不數)
隠三年春王二月己巳日有食之
桓三年秋七月壬辰朔日有食之既
十有七年冬十月朔日有食之
莊十有八年春王三月日有食之
二十有五年六月辛未朔日有食之鼓用牲于社
二十有六年冬十有二月癸亥朔日有食之
三十年秋九月庚午朔日有食之鼔用牲于社
僖五年秋九月戊申朔日有食之
十有二年春王三月庚午日有食之
十有五年夏五月日有食之
文元年春二月癸亥日有食之
十有五年夏六月辛丑朔日有食之鼓用牲于社
宣八年秋七月甲子日有食之既
十年夏四月丙辰日有食之
十有七年夏六月癸卯日有食之
成十有六年夏六月丙寅朔日有食之
十有七年冬十有二月丁巳朔日有食之
襄十有四年春二月乙未朔日有食之
十有五年秋八月丁巳日有食之
二十年冬十月丙辰朔日有食之
二十有一年秋九月庚戌朔日有食之
冬十月庚辰朔日有食之
二十有三年春王二月癸酉朔日有食之
二十有四年秋七月甲子朔日有食之既
八月癸巳朔日有食之
二十有七年冬十有二月乙亥朔日有食之
昭七年夏四月甲辰朔日有食之
十有五年夏六月丁巳朔日有食之
十有七年夏六月甲戌朔日有食之
二十有一年秋七月壬午朔日有食之
二十有二年冬十有二月癸酉朔日有食之
二十有四年夏五月乙未朔日有食之
三十有一年冬十有二月辛亥朔日有食之
定五年春王三月辛亥朔日有食之
十有二年冬十有一月丙寅朔日有食之
十有五年秋八月庚辰朔日有食之
哀十有四年夏五月庚申朔日有食之
　　星孛三(哀十四年在/獲麟後不數)
文十有四年秋七月有孛星入于北斗
昭十有七年冬有星孛于大辰
哀十有三年冬十有一月有星孛于東方
十有四年冬有星孛
　　星隕隕石各一
莊七年夏四月辛卯夜恒星不見夜中星隕如雨
僖十有六年春王正月戊申朔隕石于宋五
　　地輿圖
稽古黄虞代崇封建禹列九土爰有侯服塗山之㑹執玉
帛者萬國迨夏之衰諸侯相兼至桀之世其存者三千
餘國而已成湯革命始列五爵周室分封厥土惟三兄
弟之國者十五同姓之國者四十虞夏及殷之後謂之
三恪太皥炎黄之𦙍唐虞以來之國猶存蓋千有八百
國幽厲以還王紀不振彊凌弱衆暴寡浸淫至于春秋二
百四十二年之間滅國者五十餘或以不從霸令滅(譚遂/之類)
或以密邇夷狄滅(江黄邢/黎之類)或以仇讎滅(齊滅紀/之類)或以土地
滅(虞虢/之類)其滅者未滅為國滅則邑之仍以國載(向鄫申/息之類)尚
論者不載(斟灌斟尋過戈觀扈之類甚多皆春秋時/尚論之也其國已亡舊圖猶混入殊謬)地失
考者不載(貳軫/之類)㑹盟戰次之地可考者載不然則闕蠻
夷戎狄雜處中國可考者載不然則闕閩粤滇町畧而
不錄觀于兹圖而廢興存亡之故昭然見矣
　　列國年表
舊有春秋二十國年表上自隠公下迄獲麟然二十國
紀春秋之大者子男附庸表不盡錄兹備列于下方焉
歲之甲乙列于上方而日食星變閏餘附之記事之法
㑹盟分列而備錄之征伐但紀用兵之國叅經傳以立
文終于哀公之孫凡皆讀左氏者所宜詳也古者内諸
侯有采外諸侯有國圻外之侯惟嫌紛變必世子而世
禄圻内之侯入為王官必選賢能有禄而不必世然則
單尹甘劉毛原凡祭周召鞏蘇雖爵食五等而事係王
朝固不得以諸侯列也書大傳曰諸侯始受封則有采
地其百里諸侯以三十里七十里諸侯以二十里五十
里諸侯以十五里若子孫有罪黜其采而地不黜此王
者之權也春秋之世王綱墮失諸侯乃相滅矣汾川世
嗣既亡四國江上小侯用夷九縣沈黄頓胡之區日隨
鞬櫜于强敵春秋所以思霸功也春秋之思霸功豈得
已哉







































　　晉楚職官表
蓋稽古之設官在宓羲以龍神農以火黄帝以雲少昊
以鳥自髙陽以來始為民師而命以民事于是有重黎
句芒祝融后土蓐收𤣥㝠之官唐虞之際内為百揆四
嶽外為州牧侯伯夏商官倍(夏官百/商二百)周禮特詳天子設
六卿故有六軍大國三卿次國二卿小國一卿軍數同
之(居則為卿/出則為帥)六官之長各帥其屬公孤之秩存而不備
(言有其人/然後充之)諸侯設官其詳不可得而譜况東遷之後列
國僭竊又皆去其籍而官制益復難考魯無太宰(羽父/欲求)
(之然太宰之名終不見/于傳是魯終未設此也)季武子為正卿其實司徒(昭四/年云)
楚有太宰又非正卿(伯州犂/薳啟疆)令尹為政亦號曰宰(宣十/二蒍)
(敖為/宰)宋之太宰亞于司冦而政出右師(華/元)司城亦能為
政(子/罕)晉司徒廢為中軍實為正卿(晉以僖侯諱司/徒改為中軍)而宋
之司徒次于司馬楚亦有之其官益微名同實異大要
然也宗伯之秩僅見于魯亦非顯秩(夏父/弗忌)魯叔孫豹為
司馬謂之次卿(昭四/年云)晉楚宋鄭皆有司馬而貴賤不同
(宋孔父鄭子國等皆大司馬楚之司馬薳掩子期等次/令尹亦卿官而又有左右司馬晉有上軍中軍司馬則)
(皆大夫而/非卿也)司寇之官楚陳號曰司敗(子西曰臣歸死于/司敗又論語曰陳)
(司/敗)晉因舊名(魏絳曰歸/死于司冦)然時有異稱或謂之士或謂之
理也(士樂為大士/叔魚攝理)孔子以魯司冦遂攝相事然則官無
大小惟其人耳宋司空廢為司城(宋以武公諱司/空改為司城)魯與
晉鄭猶仍其故(魯無駭為司空其後孟孫氏/為之晉則士蒍鄭則子耳)大都六官
之名于列國時或因或革而尊卑次第已非周官之舊
矣至夫晉之將佐己備卿官(三軍則六卿六軍則十/二卿後四軍則八卿)司
馬司空列在大夫(晉司馬司/空非卿)鄭卿至七(七子賦/詩皆卿)宋卿至
十(見于傳者有右師左師司馬司徒司城司冦太宰又/華貙為少司馬鱗朱華牼皆為少司空魚府為少宰)
(是宋卿之/名有十也)時置時廢統無定考楚官多命曰尹(詳/表)縣公
亦入主軍師(鬬克屈禦/冦之流)齊有鋭辟司徒之名(鞍之/戰)鄭有當
國執政之異(諸卷/多云)秦有不更庶長之稱(成十三年不更/女父襄十一年)
(庶長鮑辛是也□漢書載秦爵二十級商君所立一公/士二上造三簪裊四不更五大夫六官大夫七公大夫)
(八公乗九五大夫十左庶長十一右庶長十二左更十/三中更十四右更十五少上造十六大上造十七駟車)
(庶長十八大庶長十九□内侯二十徹侯按不更庶/長春秋已有之商君定為二十耳非盡由商君作也)典
籍俱没誰復能悉論乎以吾觀周官一書列如日星矣
而諸侯未之尊信其故何哉或曰姬公制禮未嘗班行
然而内史膳夫傳中具在(内史中大夫𨽻春官膳夫上/士𨽻天官内史叔興膳夫石)
(速是/也)與夫魯之宗人(都宗人家宗人皆上士𨽻春/官傳曰使宗人□夏執其禮)圉人
(𨽻夏官傳曰國人/犖自牆外與之戲)楚之獸人(中士𨽻天官傳曰獸/人無乃不給于辤)大閽
(國人𨽻天官傳/曰鬻拳為大國)衞之迹人(中士𨽻地官傳曰迹人/來吿曰逢澤有介麋焉)宋之
舞師(下士𨽻地官傳曰/舞師題以旌夏)及諸國太史(下士𨽻春官傳稱/鄉公孫黑使大史)
(書其名齊大史書崔杼晉大史董狐書趙盾衛史□□/□曰我大史也文十八年魯大史克衰十四年齊大史)
(子餘又齊有南史魯有外史掌惡臣/楚育左史倚相此名□周禮所有也)寺人(𨽻天官齊有/寺人貂晉有)
(寺人/抗)封人(中士𨽻地官鄭潁谷封人考叔/祭封人仲足宋蕭封人子衰)虞人(山虞澤/虞俱𨽻)
(地官魯虞人以銑盾/史之齊景公招虞人)行人(大行人中大夫小行人下大/夫𨽻秋官晉子員鄭子羽之)
(𩔖/)之屬亦復歷歷可考是未嘗不班行也余譜秩官惟
誌晉楚而諸國之大要已具于此留心稽古之士尚有
味于斯文


　
　
　
　
　
　
　其餘有官無人者未之詳也(與□侯正/王旅之𩔖)晉本大國自
　曲沃武公以支封幷晉王始命以一軍為諸侯(莊十/六)
　獻公作二軍(閔/元)文公圖霸乃復三軍(僖二/十七)既又増置
　三行(僖二十八三行/無佐疑大夫帥)末年作五軍更置上下新軍而
　三行罷(僖三/十一)襄公舍二軍(文/六)景公六軍僭擬天子(成/三)
　至厲公止有四軍而上下新軍罷(成十/六)悼公又舍新
　軍始復三軍之舊(襄十/四)嗣是師徒不出傳曰卿無軍
　行(昭三/年)其軍制蓋不可考矣

　
　
　
　
　
　
　
　
　
　
　亦有少宰司徒司敗之屬具載傳中以無人故不錄
　至夫官之大小尹之尊卑沈寢之為二為一芋莠之
　何職何守檮杌已没統付之不可知云爾
　
　
　左傳事緯前集卷五
欽定四庫全書
　左傳事緯前集卷六　　　靈璧知縣馬驌撰
　　覽左隨筆
周室封建自武王及成康皆有之故昭九年傳曰武王
成康之建母弟二十六年傳曰武王克殷成王靖四方
康王息民並建母弟以蕃屏周是也按周公營洛始封
康叔成王翦桐以封唐叔如此之類明非武王所封也
其昭二十八年傳曰武王克商光有天下兄弟之國十
有五人姬姓之國四十人蓋言克商乃得封建歸功於
武王耳又僖二十四年傳曰周公弔二叔之不咸故封
建親戚以蕃屏周然所數二十六國亦非盡周公一時
所建也
天子建邦設都故諸侯分土而置周自后稷封邰公劉
遷豳大王居岐文王作豐則猶夏商之侯國也武王宅
鎬成王營洛以定鼎則爲天子矣及周室凌夷而平王
東遷遂入春秋其曰王城即成王定鼎之郟鄏也其敬
王之遷成周即成王所營之下都也
魯都曲阜本少昊之墟也又大庭氏居之故傳有大庭
氏之庫又曰大庫之庭
晉都唐謂之夏墟大名也本堯所都謂之平陽晉水出
焉故名曰晉正名翼亦名絳而平陽是其總名曲沃繼
統遂居晉都至景公遷于新田復命新田爲絳而以故
都爲故絳
齊都薄姑遷于營丘本顓頊之墟也
秦非子始居秦谷襄公赴幽王之難故平王與以岐豐
之地莊公居犬丘文公居汧渭徳公遷于雍自徳公以
下十八世居雍至獻公遷櫟陽孝公遷咸陽皆在春秋
後也
楚都丹陽武王遷郢至昭王爲呉所滅又遷于鄀其始
號荆至成王始改號楚也
宋都商丘本陶唐氏火正閼伯之墟也謂之火辰之墟
相土因之
衛都朝歌本紂都謂之商墟及懿公爲狄所滅宋桓公
立戴公以廬于曹齊桓公城楚丘而遷之後文公又遷
于帝丘顓帝之墟也故曰帝丘夏世昆吾氏居之故曰
昆吾之墟
鄭本封西周畿内之地至武公而遷濟洛河潁之間謂
之新鄭
陳都宛丘太皥之墟
蔡都汝南昭侯服役于楚徙州來
許國小近鄭再滅之以爲俘邑悼公附楚遷葉又遷于
城父又遷于白羽又遷于容城
曹都定陶
莒都密州遷鹽官謂之南莒
邾都邾文公遷于繹其後魯伐邾取繹當别有繹
呉都姑蘇
越都㑹稽
滕遷都于公丘其故地爲小邾
薛故都本在魯地築臺于薛是也奚仲遷于邳
杞都雍丘遷于緣陵又遷淳于
小邾都故滕也以上二十國有世系圖
諸小國都名見左傳者虢都上陽州都淳于鄅都開陽
肥都昔陽鄀都商密
諸侯興廢(與原/本異)
魯滅四國　　項　　根牟　鄟　邿
晉滅十三國　耿　　霍　　　魏　　虢　　虞
　　　　　　潞氏　甲氏　留吁　鐸辰　偪陽
　　　　　　肥　　陸渾　鼔
齊滅五國　　紀　　譚　　遂　　鄣　　萊
秦滅二國　　梁　　滑
楚滅二十國　權　　申　　鄧　　息　　弦
　　　　　　黄　　夔　　江　　六　　蓼
　　　　　　庸　　蕭　　舒蓼　舒庸　舒鳩
　　　　　　賴　　唐　　頓　　胡　　陳
宋滅一國　　曹
衛滅一國　　邢
鄭滅一國　　許
蔡滅一國　　沈
莒滅一國　　鄫
邾滅一國　　須句
呉滅二國　　徐　　巢
越滅一國　　呉
狄滅一國　　溫
燕有二故一曰北燕邾有二故一曰小邾虢亦有二而
不稱東西者其時西虢已滅矣
楚本號荆國有二名猶之晉曰唐殷曰商也邾至戰國
爲鄒鮮虞至戰國爲中山
古者以縣統郡與後世不同故楚人滅國以爲九縣晉
趙簡子曰克敵者上大夫受縣下大夫受郡杜氏曰千
里百縣縣有四郡
城方丈曰堵堵三爲雉城上女墻曰堞曰陴曰短垣
地有兩名者時來曰郲犬丘曰垂句瀆之丘曰穀丘黒
壤曰黄父夷曰城父析曰白羽犖曰檉郯曰拔卷楚曰
斷道沙曰𤨏祝其曰夾谷垂葭曰郹氏牽曰脾上梁之
間鄖曰發陽
道六達謂之莊齊城外有之九達謂之逵鄭城内有之
或名逵市或名逵路或名大逵呉晉往來之道曰夷庚
魯東南有五父之衢鄭有周氏之衢衛有馬路之衢
楚人冡前闕曰絰皇寢門闕曰窒皇大夫亦有寢門𫝊
曰晉趙盾寢門闢矣臣亦有朝傳曰崔氏之朝
王侯之廟以諡名宮如周平宮桓宮莊宮魯煬宮僖宮
之類是也鄭祖廟曰大宮楚曰大室
諸侯之宮曰公宮大子之宮曰東宮又魯有楚宮晉有
固宮銅鞮之宮虒祁之宮楚有渚宮章華之宮宋有沃
宮鄭有西宮北宮
諸侯之臺晉虒祁之宮說苑作馳底之臺楚有章華之
臺齊有遄臺檀臺衛有靈臺秦亦有靈臺按列國多有
臺晉靈公從臺上彈人季平子登臺而請之類是也
凡列國之城郭井里肆市園池記於左方以備參考
周　城門曰東門　圉門　北門(亦名/乾祭)
魯　城門曰東門(亦名/雩門)　南門(亦名/稷門)　上東門(東城/北門)
　　鹿門(南城/東門)　北門　郭門曰萊門　子駒之門
　　城内有社圃　桐汝之閭　外有蒲圃
晉　有桃園
齊　城門曰東門(亦名/東閭)　西門(亦名/揚門)　北門　稷門
　　鹿門　雍門
　　城中有魚里　外有申池
秦　城門曰東門
楚　城門曰西門　北門
　　城中有蒲胥之市
宋　城門曰揚門(正/東)　盧門(東/南)　桐門(北/)　南門　西
　　門　曹門　蒙門　澤門　有舊墉桑林之門
　　城内有南里
衛　城門曰東門　南門　西門　北門　閱門　郭
　　門　曰蓋獲之門
　　城内有藉圃
鄭　城門曰東門　南門　北門　舊北門　渠門
　　皇門　鄟門　墓門　師之梁　時門　閨門
　　外郭門曰純門　逺郊門曰桔柣之門
　　城中有襄庫　羊肆　城中之里曰中分　城外
　　有南里
陳　城門曰栗門
許　城門曰東門
邾　城門曰魚門　郭門曰范門
絞　城門曰南門　北門
爾雅曰梁莫大于湨梁又曰梁山晉望也
魯有大野傳曰西狩于大野宋有孟諸傳曰孟諸之麋
楚有雲夢傳曰楚子田江南之夢又曰渉睢濟江入于
雲中鄭有圃田傳曰鄭之有原圃猶秦之有具圃大野
諸名亦皆爾雅釋地文也
姓氏今不復别按天子賜姓命氏諸侯命族族者氏之
别名也姓以繫百世使不别氏以别子孫所自出舜之
媯禹之姒伯夷之姜是因生賜姓也舜曰虞禹曰夏伯
夷曰呂是胙土命氏也叔牙季友則以字矣宋戴衛齊
則以諡矣司徒司馬則以官矣趙魏范韓則以邑矣蓋
天子既命之曰齊魯侯業已胙土命氏而諸侯位卑無
土可分故不命氏而命族久之則族亦氏也但不敢賜
姓耳姓繫百世如周之支庶皆守姬姓其曰魯衛毛聃
之名則子孫所别也謂之氏矣
胙土命氏據封諸侯然耳亦有王臣不封者王亦或賜
之族與諸侯之臣無異春秋尹氏武氏是已諸侯之臣
卿乃得賜族蓋位登其極理合建家無駭卿也故翬請
之有徳薄未足建家則雖卿亦不賜族翬挾溺柔其後
無聞未得族也國語稱黄帝之子二十五人其得姓者
十二人天子之子不盡得姓諸侯之臣豈盡得族哉其
士會之帑處秦者爲劉氏伍員之子在齊爲王孫氏如
此之類非盡君賜子孫繁衍其流至于萬姓是又當别
論也
晉侯名周衛侯名鄭陳侯名呉衛侯名晉魯侯名宋皆
以國爲名者也或曰不以國謂不以本國耳
婦人國下繫姓示不忘本且别他族齊姜衛姬葛嬴宋
子之類是也有字下繫姓者齊女曰孟姜季姜宋女曰
孟子仲子是也有諡下繫姓者莊姜聲子懐嬴文芈是
也姬爲周姓故王室及同姓之女皆曰某姬晉平公以
同姓之女爲嬪御故子産曰内有四姬後世不知遂以
爲侍妾之稱國䇿言幸姬如姬漢書言諸姬愛姬不辨
爲周姓矣惟娣姒之姒不以禹姓爾雅曰長婦謂稚婦
爲娣婦娣婦謂長婦爲姒婦則自古已然
婦人有名有字婚禮納采問名公羊傳䈂而字之如宋
元之母曰棄齊景之妃曰重是其名也伯姬叔姬伯叔
是其字也
匹配曰妃名通適妾故陳哀公有元妃二妃下妃魯惠
公亦有元妃孟子元之一字兼始適二義故杜曰始適
夫人若始而非適適而非始皆不得稱元孟任哀姜是
已妃字則無尊卑之異雖大夫亦稱之禮曰以某妃配
某氏是也其尊卑殊稱詳於曲禮天子曰后諸侯曰夫
人大夫曰孺人士曰婦人庶人曰妻
諸侯元妃既死禮無重娶之義而以元妃之姪娣爲繼
室故惠公繼室以聲子晉侯請繼室於齊是也大夫亦
然傳曰臧宣叔娶於鑄而死繼室以其姪
周諸王妃
平王(宜/臼)
桓王(琳/)　紀季姜(王后桓公/九年逆)
莊王(佗/)　王姚(王妾生/子頽)
僖王(胡/齊)
惠王(閬/)　陳媯(王后生襄王/及王子帶)
襄王(鄭/)　隗氏(王后/狄女)
頃王(壬/臣)
匡王(班/)
定王(喻/)　姜氏(王后宣公/六年逆)
簡王(夷/)
靈王(泄/心)　姜氏(王后襄公/十五年逆)
景王(貴/)　穆后(王后生/大子壽)
敬王(丐/)
魯諸公妃
惠公　　孟子(夫/人)　聲子(繼室生/隱公)　仲子(再娶夫人/生桓公)
隱公(息/姑)　(未/詳)
桓公(軌一/名允)文姜(夫人生莊公及季友/莊公十四嵗即位)
莊公(同/)　哀姜(夫/人)　叔姜(生閔/公)　孟任(生子/般)　成風(生/僖)
(公/)
閔公(啟/方)　(未/娶)
僖公(申/)　聲姜(夫人生/文公)
文公(興/)　出姜(夫人生/惡及視)　敬嬴(生宣公/叔肸)
宣公(接一/名倭)穆姜(夫人生成公及宋伯姬所杜氏曰計公/衡之年成公又非穆姜  生不知其母)
　　　　(何氏也宣元年娶穆姜成二年公衡爲質公/衡成公子也如成公爲穆姜所生未得有長)
　　　　(成之/男也)
成公(黒/肱)　齊姜(夫/人)　定姒(生襄公四/嵗即位)
襄公(午/)　敬歸(生子/野)　齊歸(生昭公二/十歳即位)
昭公(稠/)　孟子(夫/人)
定公(宋/)　定姒(夫人生/哀公)
哀公(蔣/)　(公子荆之母/嬖未詳何氏)
晉妃
齊姜(本武公妾獻公烝之/生秦穆姬及申生)　賈君(獻夫/人)　狐姬(生文/公)
小戎子(生惠/公)　驪姬(生奚齊其娣生/卓子以上獻妃)　梁嬴(惠公妻/生懐公)
文嬴(文夫/人)　偪姞(文妃班在/二生襄公)　季隗(班在三生/伯儵叔劉)　杜祁
(班在四/生雍)　辰嬴(即懐嬴班在/九人生樂)　姜氏(以上俱/文妃)　穆嬴(襄/夫)
(人生/靈公)　悼夫人(把女生/平公)　少姜(平公/寵妾)　衛姬(平公/妾)
齊妃
王姬(襄夫/人)　衛姬(僖公之寵/生桓公)　王姬　徐嬴　蔡姬(以/上)
(三人桓/夫人)　共姬(即長衛姬/生無虧)　少衛姬(生惠/公)　鄭姬(生孝/公)
　葛嬴(生昭/公)　密姬(生懿/公)　宋華子(生子雍以上/六人桓諸妃)　子
叔姬(昭夫人/生舍)　蕭同叔子(惠妃生/頃公)　聲孟子(頃夫人/生靈公)
顔懿姬(靈夫/人)　鬷聲姬(生莊/公)　仲子(生/牙)　戎子　穆孟
姬(生景公以/上靈諸妃)　燕姬(景夫/人)　鬻姒(生/荼)　胡姬　重(以上/景妃)
　季姬(悼夫/人)
秦妃
穆姬(穆夫人生康/公及公子𢎞)
楚妃
鄧曼(武夫/人)　息媯(文夫人生/堵敖成王)　秦嬴(共夫/人)　巴姬(共王/妾)
郹封人女(平夫人/生建)　秦嬴(平納建之/婦生昭公)　越女(昭妃生/惠王)
宋妃
共姬(共夫人/生平公)　弃(平妃生/元公)　景曹(元夫/人)
衛妃
莊姜(莊夫/人)　厲媯(生孝/伯)　戴媯(生桓公上/俱莊妃)　夷姜(莊妾/宣公)
(烝之生/急子)　宣姜(宣公納急子之妻爲夫人生壽及惠公/又昭伯烝之生齊子戴公文公宋桓夫)
(人許穆/夫人)　定姜(定夫/人)　敬姒(定妾生/獻公)　宣姜(襄夫/人)　婤
姶(襄嬖生孟/縶及靈公)　南子(靈夫/人)　呂姜(莊夫/人)　夏戊女(出夫/人)
鄭妃
武姜(武夫人生/莊公及段)　鄧曼(莊夫人/生昭公)　雍姞(莊妃生厲/公及語)　陳
媯(子儀妃文公報/之生子華子臧)　文芈(文夫/人)　姜氏　江女(生子/士)
蘇女(生子報/俞彌)　燕姞(生穆公以/上文妃)　宋子(穆妃生子/然子孔)　圭
媯(穆妃生/士子孔)　姚子(穆妃生靈/公夏姬)
陳妃
鄭姬(哀元妃/生偃師)　二妃(生/留)　下妃(生/勝)
邾妃
齊姜(文元妃/生定公)　晉姬(文二妃/生㨗菑)
諡法起于周前此未有也䘚哭而諱將葬而諡周人以
諱事神故諱則有諡白虎通言生有爵死有諡謂君卿
大夫同也春秋之世呉越之君無諡闔廬勾踐是已秦
楚宋鄭之卿無諡孟明子文華元子産是已晉衛之大
夫無諡羊舌肸蘧瑗是已
布德執義曰穆名與實爽曰繆秦伯任好三納晉君遂
霸西戎宜稱穆矣而諸家謂其殺三良以殉故諡曰繆
夫塟穆者康公也豈有故從其亂命而加以惡諡乎
靈惡諡也春秋被弑之君如晉之夷臯陳之平國鄭之
夷楚之䖍咸諡曰靈楚成王諡靈不瞑共王曰爲靈若
厲其爲惡諡也明矣然史稱周之東也王綱不振迨靈
王周道始昌諸侯服從故左氏曰靈王生而有頿王甚
神聖無惡于諸侯克終其世又似非惡諡也
楚世家言熊通自立爲楚武王則非諡法然恐亦臨文
遷就之辭耳如周公謂伯禽曰我文王之子武王之弟
成王之叔父伍子胥曰報爾平王當時周成楚平固在
也史筆往往如此左氏亦有誤用者陳桓公方有寵於
王惟一處而已
春秋諡有三字者衛之貞惠文子也有生賜者衛侯之
於北宮貞子析朱成子也有出奔而仍得諡者臧武仲
中行文子也有作亂被誅而仍得諡者崔武子欒懐子
也
婦人無諡諡從其夫而已晉文嬴衛宣姜莊姜宋共姬
秦穆姬之類是也亦有與夫異諡者如景之穆后桓之
文姜莊之哀姜惠之繼室聲子成之妾定姒又不盡然
卿之内子或亦殊諡孟穆伯之戴已聲已是也
晉文公從亡之臣見於傳者狐偃趙衰顛頡魏犫胥臣
狐毛賈佗介之推凡八人鄭叔詹曰有三士足以上人
國語宋公孫固曰晉公子父事狐偃師事趙衰長事賈
佗又說苑介子推懸書云五蛇從之左傳叔向曰有士
五人諸說互異未詳所指
傳曰驪姬之亂詛無畜羣公子故文公子雍在秦樂在
陳黒臀在周襄公之孫談在周蓋諸子悉出他國懲驪
姬之亂也雖成公復立公族而顯者亦少是後見于傳
者惟揚干及憖耳昭十八年鄭人救火辭晉公子公孫
于東門外是公族猶多在他國也
晉卿十一族韓魏趙狐胥先郤欒范中行知也賈季奔
狄而狐氏廢胥克有疾而胥氏廢先縠得罪而先氏廢
欒郤廢趙而趙復興欒氏譖殺三郤而郤氏廢范宣子
逐欒盈而欒氏廢知趙魏韓逐范中行氏而趙魏韓復
共滅知伯是後遂爲三晉矣
韓氏　其先與周同姓或曰韓萬曲沃莊伯之弟也晉
獻封萬于韓原以爲韓氏宣十二年景公以韓厥爲司
馬成三年晉作六軍使厥將新中軍賞鞍之功也十三
年將下軍十八年繼欒書爲政將中軍襄七年告老長
子無忌有廢疾不得立讓于弟韓起使無忌掌公族大
夫起佐上軍知罃稟厥以爲政而悼公復霸昭二年起
將中軍聘于魯觀書于大史氏曰周禮盡在魯矣十三
年㑹于平丘二十八年䘚定十三年韓不信同逐范中
行氏不信之孫滅知伯再傳而侯侯六世而王王四世
而秦滅之
魏氏　其先畢公髙之後也武王封弟高于畢以畢爲
姓其裔孫畢萬事晉晉獻公滅魏以封之卜偃曰其後
必大萬盈數也魏大名也魏犫從亡文公以爲戎右成
十八年悼公即位以呂相魏頡爲卿以魏絳爲司馬襄
三年絳佐新軍和諸戎十一年而有蕭魚之㑹公曰八
年之中九合諸侯子之力也賜絳金石之樂十三年佐
下軍十八年將之平公世也昭之五年魏舒佐上軍二
十八年晉滅祁羊舌氏舒遂爲政將中軍頃公十二年
也定元年城成周䘚十三年曼多同逐范中行氏後其
子豹與韓趙共滅知伯傳斯而爲列侯侯之孫稱王王
六世而秦滅之
趙氏　其先與秦同祖至造父爲周穆王御賜以趙城
因以爲姓七世孫叔帶去周事晉又五世而趙夙爲獻
公戎御賜之耿驪姬之難趙衰從重耳出亡文公反國
以爲原大夫僖二十七年晉作三軍欲以爲卿趙衰辭
三十一年晉作五軍衰將新上軍始爲卿文二年襄公
使佐中軍五年䘚六年趙盾將中軍立靈公使趙穿爲
散卿宣二年公無道穿弑之大史書曰趙盾弑其君盾
以趙括爲公族大夫盾䘚趙朔嗣立宣八年佐下軍十
二年將之以括及趙嬰爲中軍大夫趙同爲下軍大夫
成三年景公作六軍括佐新中軍趙旃佐新下軍嬰通
於莊姬同括放之姬譖殺同括既景公用韓厥之言而
立趙武焉悼公立以爲卿佐新軍襄九年將之十二年
將上軍二十五年將中軍相平公以爲政傳曰再合諸
侯三合大夫服齊狄寧東夏平秦亂城淳于皆武之力
也武退然如不勝衣其言呐呐然如不出諸口所舉於
晉國管庫之士七十有餘家生不交利死不屬其子焉
昭元年䘚五年趙成佐中軍二十五年趙鞅合諸侯於
黄父明年納敬王定十三年范中行攻鞅奔晉陽於是
知韓魏氏共逐范中行氏而反鞅哀二十年子無恤嗣
無恤與韓魏滅知伯其後侯者六世王者六世而秦䘚
滅之
狐氏　其先本唐叔之後别在戎狄爲狐氏獻公娶二
女於戎大戎狐姬生文公狐突以姬故事晉爲大夫閔
二年申生伐東山突爲戎御二子狐毛狐偃從文公出
亡懐公立召毛偃不至殺狐突及文公得國僖二十七
年使毛將上軍偃佐之明年敗楚於城濮文六年襄公
蒐于夷使狐射姑將中軍趙盾爲佐陽處父改蒐而易
之以射姑佐趙孟射姑怒及襄公䘚射姑將迎公子樂
于陳而立之趙盾不從殺公子樂于郫故射姑殺處父
而奔狄狐氏亡
胥氏　胥臣食邑於臼曰臼季從文公出奔及反國使
佐下軍文五年臣䘚十二年趙盾使胥甲佐下軍宣元
年放甲而立胥克八年克有蠱疾郤缺廢之胥氏亡
先氏　閔二年申生伐東山先友爲右僖二十七年文
公使先軫佐下軍二十八年將中軍上徳也敗楚師於
城濮文公爲侯伯軫之功實大焉三十三年敗秦于殽
獲三帥是秋免胄馳狄師而死狄人歸其元面如生襄
公以其子先且居將中軍文五年䘚七年先克佐中軍
先蔑將下軍先都佐之初襄公之䘚也趙盾使先蔑逆
公子雍于秦既而背之故蔑奔秦九年都作亂殺克晉
人殺都宣十二年先縠佐中軍邲之戰不用命而敗于
楚十三年召赤狄將爲亂景公殺之盡滅其族先氏亡
郤氏　晉公族也其先食邑于郤因氏焉至郤芮而受
采于冀芮事夷吾及文公反國芮及呂甥將焚公宮公
如河上秦穆公誘殺呂郤郤氏廢胥臣過冀見郤缺耨
夫婦敬如賓言於文公而使爲下軍大夫僖三十三年
襄公立郤缺獲白狄子命爲卿文十二年將上軍宣八
年將中軍廢胥氏十二年郤克佐上軍十三年將之十
六年佐中軍十七年將之成二年敗齊于鞌報其笑辱
也十三年郤錡佐上軍郤至佐新軍十六年錡將上軍
郤犫將新軍錡及至犫皆汰侈號三郤鄢陵之役至進
六間之說而勝楚反役欒氏譖三郤而殺之郤氏亡
欒氏　亦公族也晉靖侯孫欒賓食采于欒因以爲氏
賓傅曲沃桓叔其子共叔事哀侯僖二十七年文公以
欒枝將下軍文五年䘚十二年欒盾將下軍宣十二年
欒書佐下軍成二年將之從郤克以勝齊于鞌四年將
中軍十六年勝楚于鄢陵十八年與中行偃弑厲公而
立悼公以欒黶爲公族大夫襄九年將下軍十六年平
公使欒盈爲公族大夫十八年佐下軍黶汰欒氏多怨
盈又好施士匄畏之二十一年晉逐欒盈合諸侯以錮
之盈入爲亂二十三年克之欒氏亡
范氏　其先陶唐氏裔也在周爲杜伯宣王殺杜伯其
子隰叔奔晉爲士師故爲士氏士蔿爲獻公除公族使
爲司空士縠嗣之文六年文公蒐于夷將使縠將中軍
先克不可八年作亂九年殺先克襄公殺縠靈公之立
也士㑹奔秦既而復之宣十二年將上軍十六年滅赤
狄甲氏留吁鐸辰景公請于王以黻冕命將中軍兼大
傅明年先郤克而請老子士燮佐上軍成十三年將之
十六年佐中軍反自鄢陵祈死而䘚十八年悼公使士
魴爲卿士渥濁爲大傅襄九年士匄佐中軍十三年魴
䘚將使匄將中軍讓於中行偃十九年將之二十三年
克欒氏昭五年士鞅將下軍定元年將中軍十三年士
吉射與中行寅作亂晉卿共逐之奔朝歌哀五年奔齊
范氏亡
中行氏　本荀氏也荀林父將中行故爲中行氏文七
年佐上軍十二年佐中軍宣十二年將之敗于邲林父
請死景公使復其位成十三年荀庚佐中軍十六年荀
偃佐上軍襄九年將之十三年將中軍十四年伐秦十
八年合諸侯同圍齊明年未至而䘚昭元年荀呉將上
軍敗無終及羣狄十二年滅肥二十二年滅鼓二十九年
荀寅爲下卿定公十三年與范氏作亂晉逐之中行氏
亡
知氏　亦荀氏也與中行氏同宗荀首食采于知故别
稱知氏宣十二年首爲下軍大夫十三年佐上軍十七
年佐中軍初楚之敗晉于邲也楚人囚知罃及首佐中
軍乃以公子穀臣及襄老之尸易罃而歸之成十三年
罃佐下軍襄九年將中軍輔悼公以爲政明於戰陣之
法三駕伐鄭遂復霸業罃之力也十三年䘚昭五年荀
盈佐下軍九年荀躒嗣之定十三年與韓魏趙共逐范
中行氏其子荀瑤求地于三晉故三晉共滅之在春秋
後知氏亡
魯三桓孟孫叔孫季孫也慶父欲竊君位叔牙黨之季
友酖叔牙而立叔孫氏慶父縊而魯立孟孫氏友獲莒
挐而立季孫氏此三桓之始也
季孫氏　自季友獲挐賜田而手文嘉名公輔上卿之
兆始應至文子縱遂殺適而魯君失政武子專國而政
逮大夫歴悼子平子而昭公見逐桓子嗣立而陽虎作
亂康子奪適季氏漸衰原其初本以忠良之心除慶父
而安魯國其後驕恣專國而家臣又專其家天之報施
豈誣也哉
叔孫氏　僖四年戴伯侵陳爲叔孫之始其子莊叔嗣
之而惠伯别爲叔仲氏莊叔黨遂殺適而惠伯死節穆
叔則詛三軍以彊公昭子則憂國而祈死成子繼之數
年而䘚叔牙之後有四善人皆不得志而莊叔弑君之
子僑如通君之母豎牛餓父武叔毁聖亦足以報叔牙
矣
孟孫氏　僖十五年公孫敖救徐而孟氏始至獻子之
子它而别爲子服氏其中文伯賢而死于父先惠叔孝
而無後二子知禮而譖死雖以獻子之徳莊子之孝僖
子之講禮懿子之師聖而穆伯好色幾墜宗祀孝伯黜
適以亂綱常其未免慶父之餘孽與
春秋有兩蔡侯申一爲文公一爲昭公僅四世而同名
必有一誤也有兩壽夢一爲勾呉之君一爲於越之大
夫有兩庶其一爲莒子一爲邾婁之臣有兩子羽一爲
鄭行人一爲衛行人有兩石乞一爲衛人殺子路一爲
楚人事白公又如介子推晉臣也而又有行年十五而
相荆者見說苑宛春楚行人也而又有進諫于衛靈公
者見呂覽晉咎犯事文公者也而又有爲平公叅治國
政者見説苑呉公子慶忌夫差之子也而又有王僚之
子爲要離所刺者見呉越春秋管子書載齊桓公之臣
弦章說苑又載景公之臣弦章且傳中范宣子士匄士
鞅之父也而士匄相士鞅又見于昭公之六年按杜注
即士文伯豈與宣子乃同名哉然漢書古今人表復有
兩士鞅一在中上一在中下相去不逺殆不可曉
春秋經用周正而傳或叅以夏時以經爲孔子所筆削
而傳則旁採傳記也周禮烝以仲冬而魯烝以正月時
王之正月也定之方中夏之十月周之十二月而城楚
丘乃書于來年之正月紀其成也何以見傳之叅以夏
時也四月取麥秋取禾是夏時矣穀鄧來朝經書夏傳
記以春亦用夏時也而正月朔日南至傳顧以周正說
傳亦何常之有若以孔子欲行夏時而遂謂春秋之經
亦用夏正則二月無冰十月大雪又何必以異書哉抑
又考之晉人城杞師曠曰㑹于承匡之嵗於今七十三
年然自文十一年正月至襄三十年二月癸未實七十
四年則與曠說違以長厯計之文十一年之三月乃甲
子朔實夏之正月而合七十三年之數晉固用夏正矣
左氏或據晉史不能盡革故十二月申生縊經書明年
春十一月殺卓子經書明年正月冬殺㔻鄭經書明年
春經傳互異而杜氏每曰從赴夫赴必稱日月豈能更
乎諸儒紛紛殊爲無稽
周歴
春正月建子(日南至/土功畢)　　　　　殷十二月夏十一月
二月　建丑(日在北/陸藏冰)　　　　　殷正月　夏十二月
三月　建寅(啓蟄/而郊)　　　　　　殷二月　夏春正月
夏四月建卯(日在/降婁)　　　　　　殷三月　夏二月
五月　建辰(日在西陸出/氷火昏見)　　　殷四月　夏三月
六月　建巳(龍晨見東/方而雩)　　　　殷五月　夏四月
秋七月建午　　　　　　　　殷六月　夏五月
八月　建未　　　　　　　　殷七月　夏六月
九月　建申　　　　　　　　殷八月　夏七月
冬十月建酉(始殺/而嘗)　　　　　　　殷九月　夏八月
十一月建戌(日在心龍晨見/東方土功戒事)　　　殷十月　夏九月
十二月建亥(火晨見土功致用閉蟄/而烝水昏正土功栽)殷十一月夏十月
分野之說古人每詳言之周禮保章之職既難考論而
見於左氏内外傳者猶可類推也武王克商嵗在鶉火
故伶州鳩曰歳之所在我周之分野也則鶉火爲周分
矣晉文即位歳受實沈故董因曰晉人是居則實沈爲
晉分矣襄二十八年歳淫𤣥枵禍衝于鳥尾周楚惡之
則鶉尾爲楚分矣昭十七年星見大辰梓慎知宋鄭之
災曰宋大辰之虛也則大火爲宋分矣獨其說有可疑
者星紀北而呉越南井鬼南而秦居西虛危在北齊表
東海降婁屬西魯宅曲阜或又以受封之始歳星所在
爲說然有絶而復續者封日既異前星又豈可據乎夫
春秋戰國地域變遷三晉未分晉當何區秦拔西河魏
當何屬周未東遷何故已直鶉火陳滅于楚何自而入
韓分且中國幾何蠻夷戎狄豈日星所不臨哉天道在
西北而晉不害越得歳而呉受其凶皆以歳星所在言
之也然豕韋實衛晉何以吉呉越同野呉何以凶衛既
水屬何故與宋陳鄭同火而禆竈先知之且顓頊之虛
姜氏任氏實守其祀是又齊薛之分矣此皆不可曉者
前哲要自有見也
星名
龍　　角亢也傳曰龍見而雩龍見而畢務
天根　氐也外傳曰天根見而水涸
天駟　房也外傳曰月在天駟
大辰　心也傳曰星孛大辰
大火　心也傳曰心爲大火火伏而後蟄者畢
龍尾　尾也傳曰龍尾伏辰
天策　傅說星也傳曰天策焞焞
析木之津　箕斗間也傳曰今在析木之津
星紀　斗牽牛也傳曰嵗在星紀
嫠女　須女也傳曰星出嫠女
𤣥枵　虛危也傳曰淫于𤣥枵
天黿　虛危也外傳曰星在天黿
蛇　　虛也傳曰蛇乘龍
顓頊之虛　虛也傳曰歳在顓頊之虛
北陸　虛危也傳曰日在北陸而藏冰
大水　營室也傳曰其星爲大水
娵訾之口　室壁也傳曰歳在娵訾之口
豕韋　室壁也傳曰歳在豕韋
降婁　奎婁也傳曰降婁中而旦
大梁　昴畢也傳曰歳及大梁
西陸　昴畢也傳曰西陸朝覿而出之
實沈　參也傳曰實沈主參
咮　　柳也傳曰咮爲鶉火
鶉火　柳星張也傳曰鶉之賁賁
鳥帑　翼軫也傳曰以害鳥帑
北斗　紫微垣附近星也傳曰星孛入于北斗
歳　　嵗星也
漢　　天漢也傳曰西及漢
孛　　妖星也
彗　　妖星也傳曰齊有彗星
易說變卦起于左氏如鄭伯廖論曼滿自豐上六變爲
離晉師救鄭自師初六變爲臨子産論楚自復上六變
爲頥蔡墨論龍見自乾初九變爲姤之類其說皆指一
爻以立論耳若筮法則諸爻變動原無一定乃左氏所
載悉不出一爻之變敬仲之觀六四變否畢萬之屯初
九變比季友之大有六五變乾伯姬之歸妹上六變睽
卜偃之大有九三變睽棠姜之困六三變大過穆子之
明夷初九變謙婤姶之屯初九變比南蒯之坤六五變
比晉救鄭之泰六五變需此十事更無變重爻者惟晉
之遇復以全卦言而魯之艮之隨以六二不變爻取義
豈春秋二百餘年遂無遇兩爻以上之變卦耶左氏失
誣此可見之
左傳引尚書以禹謨作夏書僖二十四年地平天成文
七年戒之用休襄三年成允成功二十六年與其殺不
辜哀十八年官占惟能蔽志皆大禹謨也臯陶謨亦作
夏書莊八年臯陶邁種徳臯陶謨也此二篇今實虞書
以太甲作夏書昭十年欲敗度太甲篇也今實商書以
洪範作商書文五年沈濳剛克襄三年無偏無黨皆洪
範也今實周書雖古今叙書或有不同而太甲之爲夏
書更不可解杜氏釋傳往往以書辭爲逸書則未見古
文故也
春秋賦詩斷章未必合於本詩之義皆取一章一句以
寄意也左氏引詩以斷章義亦倣此其許穆夫人之賦
載馳鄭人之賦清人秦人之賦黄鳥則作詩之始也
僖公之時周王巡狩至于岱宗季孫行父爲之請于周
太史克作頌故詩有魯頌惟僖公而已
逸詩
翹翹車乘招我以弓豈不欲往畏我友朋　我無所監
夏后及商用亂之故民䘚流亡　俟河之清人壽幾何
兆云詢多職競作羅　雖有絲麻無棄菅蒯雖有姬姜
無棄蕉萃凡百君子莫不代匱　周道挺挺我心扄扄
講事不令集人來定　何以恤我我其收之　禮義不
愆何恤于人言　淑慎爾止無載爾偽　我之懐矣自
詒伊慼
子貢詩傳曰穆王西征祭公述民怨以諫作圻招是亦
逸詩也祈招之愔愔式昭徳音思我王度式如玉式如
金形民之力而無醉飽之心
狐裘尨茸一國三公吾誰適從晉士蔿所作詩也
國子賦轡之柔矣逸詩也汲冡周書錄其辭曰馬之剛
矣轡之柔矣馬亦不剛轡亦不柔志氣麃麃取與不疑
河水(僖二十三年/晉重耳所賦)
茅鴟(襄二十八年穆/叔以諷慶封)
新宮(昭二十五年/宋公賦者)
右皆逸詩有篇名而逸其辭者如白華南陔之類也
歌
濟洹之水贈我以瓊瑰歸乎歸乎瓊瑰盈吾懐乎(聲伯/夢歌)
我有圃生之把乎從我者子乎去我者鄙乎倍其鄰者
恥乎已乎已乎非吾黨之士乎(鄉人歌/南蒯)　既定爾婁豬
盍歸吾艾豭(野人歌/南子)　景公死乎不與埋三軍之士乎
不與謀師乎師乎何黨之乎(萊人/歌)　魯人之臯數年不
覺使我高蹈唯其儒書以爲二國憂(齊人/歌)　佩王繠兮
余無所繫之旨酒一盛兮余與褐之父睨之(申叔乞糧/云云傳亦)
(不言/歌)
謳
睅其目皤其腹棄甲而復于思于思棄甲復來(宋城/者謳)
牛則有皮犀兕尚多棄甲則那(驂/乗)　從其有皮丹漆若
何(役/人)　澤門之晳實興我役邑中之黔實慰我心(宋築/者謳)
誦
原田每每舍其舊而新是謀(晉輿/人)　臧之狐裘敗我於
狐駘我君小子朱儒是使朱儒朱儒使我敗於邾(魯/人)
取我衣冠而褚之取我田疇而伍之孰殺子産吾其與
之　我有子弟子産誨之我有田疇子産殖之子産而
死誰其嗣之(鄭人誦子/産二章)
謠
丙之晨龍尾伏辰均服振振取虢之旂鶉之賁賁天策
焞焞火中成軍虢公其奔(晉伐/虢謠)　鸜之鵒之公出辱之
鸜鵒之羽公在外野往饋之馬鸜鵒跦跦公在乾侯徵
褰與襦鸜鵒之巢逺哉遙遙裯父䘮勞宋父以驕鸜鵒
鸜鵒往歌來哭(魯童/謠)
銘
余掖殺國子莫余敢止(禮至/銘)　一命而僂再命而傴三
命而俯循牆而走亦莫余敢侮饘於是粥於是以餬余
口(正考父/鼎銘)　昧旦㔻顯後世猶怠(讒鼎/銘)
箴
芒芒禹跡畫爲九州經啓九道民有寢廟獸有茂草各
有攸處徳用不擾在帝夷羿冒于原獸忘其國恤而思
其麀牡武不可重用不恢于夏家獸臣司原敢告僕夫
(虞人/箴)　民生在勤勤則不匱(楚/箴)
繇詞
鳯皇于飛和鳴鏘鏘有媯之後將育於姜五世其昌並
於正卿八世之後莫之與京(懿/氏)　專之渝攘公之羭一
薰一蕕十年尚猶有臭(晉獻/公)　兆如山陵有夫出征而
䘮其雄(衛孫/文子)　其名曰友在公之右間于兩社爲公室
輔季氏亡則魯不昌(楚丘父/卜成季)　是謂沈陽可以興兵利
以伐姜不利子商(晉救/鄭)　如魚竀尾衡流而方羊裔焉
大國滅之將亡闔門塞竇乃自後踰(衛卜夢以/上卜詞)
士刲羊亦無􁀱也女承筐亦無貺也西鄰責言不可償
也歸妹之睽猶無相也震之離亦離之震爲雷爲火爲
嬴敗姬車說其輹火焚其旗不利行師敗於宗丘歸妹
睽孤冦張之弧姪其從姑六年其逋逃歸其國而棄其
家明年其死於高梁之虛(晉嫁/伯姬)　南國䠞射其元王中
厥目(晉伐/楚)　千乘三去三去之餘獲其雄狐(秦伐/晉)　同
復于父敬如君所(魯筮成季/以上筮詞)
雜詞
有酒如淮有肉如坻寡君中此爲諸侯師(晉中行/穆子)　有
酒如澠有肉如陵寡人中此與君代興(齊景公右/投壺詞)
登此昆吾之虛緜緜生之瓜余爲渾良夫呌天無辜(衛/侯)
(夢渾良/夫譟)
諺(古人之/言附)
山有木工則度之賓有禮主則擇之　匹夫無罪懐璧
其罪　心苟無瑕何恤乎無家　輔車相倚脣亡齒寒
　心則不競何憚於病　庇焉而縱尋斧焉　畏首畏
尾身其餘幾　鹿死不擇音　雖鞭之長不及馬腹
高下在心川澤納汙山藪藏疾瑾瑜匿瑕國君含垢
民之多幸國之不幸也　殺老牛莫之敢尸　非宅是
卜惟鄰是卜　雖有挈缾之知守不假器　其父析薪
其子弗克負荷　室于怒市于色　臣一主二　無過
亂門　嫠不恤其緯而憂宗周之隕爲將及焉　唯食
忘憂　民保于信　無穢虐士　飛矢在上走驛在下
誄
旻天不弔不憗遺一老俾屏余一人以在位煢煢余在
疚嗚呼哀哉尼父無自律(哀公誄/孔子)
仲尼一誄諸書互見不同禮檀弓云天不遺耆老莫相
余位焉嗚呼哀哉尼父五行志云昊天不弔不憗遺一
老俾屏余一人惟世家與左傳同
策命
舅氏余嘉乃勲應乃懿德謂督不忘往踐乃職無逆朕
命(襄王命/管仲)　王謂叔父敬服王命以綏四國糾逖王慝
(襄王命/晉文公)　昔伯舅太公右我先王股肱周室師保萬民
世祚大師以表東海王室之不壊繄伯舅是賴今余命
女環兹率舅氏之典纂乃祖考無忝乃舊敬之哉無廢
朕命(靈王賜命/齊靈公)　叔父陟恪在我先王之左右以佐事
上帝余敢忘高圉亞圉(景王追命/衛襄公)
盟辭
渝盟無享國(魯鄭結/祊成)　皆奬王室無相害也有渝此盟
明神殛之俾隊其師無克祚國及而𤣥孫無有老㓜(晉/文)
(公盟/踐土)　天禍衛國君臣不協以及此憂也今天誘其衷
使皆降心以相從也不有居者誰守社稷不有行者誰
扞牧圉不協之故用昭乞盟于爾大神以誘天衷自今
日以往既盟之後行者無保其力居者無懼其罪有渝
此盟以相及也明神先君是糾是殛(衛人盟/宛濮)　恤病討
貳(晉盟/清丘)　我無爾詐爾無我虞(楚平/宋)　凡晉楚無相加
戎好惡同之同恤菑危備救凶患若有害楚則晉伐之
在晉楚亦如之交贄往來道路無壅謀其不協而討不
庭有渝此盟明神殛之俾隊其師無克祚國(晉楚盟/于宋)
凡我同盟毋蕰年毋壅利毋保姦毋留慝救災患恤禍
亂同好惡奬王室或閒兹命司慎司盟名山名川羣神
羣祀先王先公七姓十二國之祖明神殛之俾失其民
隊命亡氏踣其國家(晉悼公/盟亳)　同討不庭(晉平公/盟湨梁)　戮
力壹心好惡同之信罪之有無繾綣從公無通外内(昭/公)
(盟從/者)
踐土之盟曰各復舊職平丘之盟曰無或失職黄池之
盟曰好惡同之雖不見本年而互見諸篇若葵丘之五
命則詳於孟子
禱辭
齊環怙恃其險負其衆庶棄好背盟陵虐神主曾臣彪
將率諸侯以討焉其官臣偃實先後之苟㨗有功無作
神羞官臣偃無敢復濟唯爾有神裁之(晉荀偃伐/齊濟河)　曾
孫蒯聵敢昭告皇祖文王烈祖康叔文祖襄公鄭勝亂
從晉午在難不能治亂使鞅討之蒯聵不敢自佚備持
矛焉敢告無絶筋無折骨無面傷以集大事無作三祖
羞大命不敢請佩玉不敢愛(衛大子/戰鐡)
誓辭
范氏中行氏反易天明斬艾百姓欲擅晉國而滅其君
寡君恃鄭而保焉今鄭爲不道棄君助臣二三子順天
明從君命經德義除詬恥在此行也克敵者上大夫受
縣下大夫受郡士田十萬庶人工商遂人臣𨽻圉免志
父無罪君實圖之若其有罪絞縊以戮桐棺三寸不設
屬辟素車樸馬無入于兆下卿之罰也(趙簡子/鐡戰)
凡誓辭稱有如日有如河有如皦日有如白水有若大
川皆取心之明白也有如上帝有如先君言上帝先君
之見其心也
軍志古書也其辭曰先人有奪人之心後人有待其衰
凡二見(宣十二昭/二十一)又曰允當則歸(僖二/十八)
鄭書古書也或曰鄭史其辭曰安定國家必大焉先(襄/三)
(十/)
又曰惡直醜正實蕃有徒(昭二/十八)
呼庚癸呼餘皇麥麴河魚皆軍中隱語也
虞殯送葬之歌也見哀公十一年挽歌不始於田横之
客矣
左氏字義謂止戈爲武反正爲乏皿蟲爲蠱今人所知
也亥有二首六身今人不知也
用字之異者宋公靳之(戲而相/愧曰靳)繩息媯(繩譽/也)猶懼不蔇
(蔇至/也)見孟任從之閟(閟不/從也)既合而來奔(合答/也)楚人惎之
脫扄(惎教/也)以蕆陳事(蕆敕/也)屈蕩尸之(尸止/也)方震大叔(震/懐)
(胎/也)則朝而塴(塴下/棺也)子無我迋(迋恐/也)楚師熸(熸火/滅也)鑋而乘
于他車(鑋一足/行也)弄馬之故隱君身(隱憂/也)惎閒王室(惎毒/也)
咋謂林楚(咋暫也或/曰大聲)雨不克襄事(襄成/也)是躗言也(躗謬/也過)
(也/)君將嗀之(嗀嘔/吐也)
以上叛下亦曰叛王叛王孫蘇是也男子䘮妻亦曰寡
崔杼生成及彊而寡是也男亦曰媵以井伯媵秦穆姬
是也至公羊謂昭公欲弑季氏則以上殺下亦可曰弑
矣
雪曰雨雪螽曰雨螽凡自上下者皆曰雨
十月爲良月傳曰就盈數焉
胡耉壽也七十曰耋九十曰耄
少君猶小君也
上曰烝下曰淫旁曰通季父之妻曰報易妻曰通室
在牀曰尸在棺曰柩(見曲/禮)車馬曰賵貨財曰賻衣被曰
襚(見公/羊)貝玉曰含(見穀/梁)野饋曰餫弔亡曰唁
遽傳馹皆今驛也文十六年楚子乘馹成五年以傳告
伯宗昭二年乘遽而至
師曰簡馬牛曰索皆言精也
遺人以物曰問問子貢以弓問弦多以琴
私旋皆小便也傳曰夷射姑旋焉師慧將私焉
淖濘皆泥也傳曰有淖於前馬還濘
刑名
轘(車/裂)　　轘高渠彌
刖(斷/足)　　刖强鉏又曰鬻拳自刖刖者之屨曰踊
梏(械/手)　　鬭射師諫執而梏之
囚　　　囚聃伯又曰管仲請囚
圄(亦囚/也)　圄伯嬴
鞭
貫耳　　鞭七人貫三人耳
尸
磔
膊(亦磔/也)
抶(擊/)　　以扑抶職
縶(拘/也)　　南冠而縶
醢　　　齊人醢夙沙衛衛人醢子路古極刑也
劓　　　後者劓
馘(割/耳)
炮(燔/)　　炮郤宛
敲　　　奪之杖以敲之
蔡(流/也)　　殺管叔而蔡蔡叔
亨(烹/同)　　亨石乞
軍獲曰俘毒死曰酖自經曰縊餓死曰殣刎曰自剄壹
擊而死曰殪不以壽終曰鮮弗良死曰强死祈死者士
燮叔孫婼不瞑者楚成王晉荀偃
楚文王有僕區之法晉丹書以著罪鄭子産鑄刑書鄧
析爲竹刑今有鄧析子書
陳名
魚麗之陳鄭莊公禦王也有右拒左拒中軍先偏後伍
伍承彌縫
荆尸楚陳名也武王伐隨爲之莊王因之軍行右轅左
追蓐前茅慮無中權後勁君之戎分爲二廣廣有一䘚
䘚偏之兩
崇䘚中行穆子敗羣狄也五乘爲三伍爲伍乘以相離
兩於前伍於後專爲右角參爲左角偏爲前拒
伐衛之陳齊莊公作也有先驅申驅貳廣啓胠大殿
楚田獵之陳宋公爲右盂鄭伯爲左盂
鄭翩爲鸛其御爲鵞越子句䘚衛支離之䘚皆陳名也
覆伏兵也衷中也衡陳横也簡師精也羸師弱也
凡歩曰䘚車曰乘古者兵車一乘甲士三人卒七十二
人自荀呉毁車爲行始用歩戰然魏舒曰彼徒我車是
狄先用卒矣隱之九年北戎侵鄭鄭伯曰彼徒我車是
戎又更先用䘚矣
服牛乘馬以駕車古無單乘者故古書無騎字左師展
將以昭公乘馬而歸蓋單騎之漸
襄公二十四年楚子以舟師伐呉此水戰之始至哀公
十年呉徐承帥舟師將自海入齊又海舟之始也
拜賜之師遷延之役汎舟之役皆當日所名也
曲禮約信曰誓涖牲曰盟盟者要言以昭神也凡合諸
侯者必割牛耳取其血㰱之以盟敦以盛血盤以盛耳
讀其載書以次乃㰱既㰱乃坎牲加書而埋之其盟神
則無復定限故襄十一年傳稱司慎司盟名山名川羣
神羣祀先王先公七姓十二國之祖也其㰱必取血及
耳以手執玉敦之血進之於口定八年捘衛侯之手及
捥襄九年口血未乾是也
盟用牛耳卑者執之尊者涖之故鄟澤之盟衛侯請執
牛耳發陽之役衛石魋蒙之盟魯孟武伯皆小國執牛
耳也唯鄫衍之役呉以大國執之不合盟禮故孟彘不
從
凡盟牲用牛而莊三十二年孟任割臂盟公定四年割
子期之心哀十五年輿豭從之十六年輿豭從已是倉
䘚又不必盡用牛矣
春秋王侯之享年久者周平王五十一年齊景公五十
八年楚武王五十一年把桓公六十年滕宣公七十餘
年許穆公小邾穆公皆五十餘年邾文公五十一年遷
繹而䘚不爲不吉也
善星文者晉士文伯鄭裨竈魯梓慎皆詳於傳時有宋
子韋不見左氏而别詳于鴻烈說苑拾遺記諸書
能相人者周内史叔服
識牛鳴者介葛盧
勇力者南宮長萬之破犀革圉人犖之投蓋于稷門郰
人紇之抉縣門狄虒彌之自成一隊秦菫父之登城隊
而復上者三顔高之弓六鈞狼瞫之斬囚爭右先軫之
免胄馳狄叔山冉之搏人以投高固之桀石以投人干
犫之請一矢熊宜僚之當五百人子期之抉豫章殺人
慶舎之援桷動于甍如此之類事固甚竒左氏形容曲
盡其妙
善射者多養由基爲最射徹七札射呂錡以一矢復命
淮南子曰楚有白蝯王射之則搏矢而嬉使養由基射
之始調弓矯矢而蝯抱柱號矣
形貎則晉文公駢脅(合/幹)　宋華元睅目(出/目)皤腹(大/腹)于思
(多鬢/之貌)　宋子罕黔(黒/色)皇國父晳(白/晳)　齊陳武子白晳鬒
鬚睂甚口(大/口)　楚穆王蠭目而豺聲越椒熊虎之狀豺
狼之聲　宋公子鮑美而艷元公惡而婉大子痤美而
很(惡貌/醜也)　晉叔虎美而有勇力伯石豺狼之聲　齊陳
豹長而上僂望視　衛渾良夫長而美孟縶足不良弱
行(跛/也)　鄭鬷蔑賈大夫俱惡　魯豎牛黒而上僂深目
而豭喙(叔孫氏/之子)　穀梁傳季孫行父秃晉郤克眇衛孫
良夫跛曹公子手僂同時而聘於齊(杜預云/行父跛)又長狄身
横九畆斷其首而載之睂見于軾
婦人形貌則孔父之妻美而艷宋芮司徒女赤而毛長
而美
手文則唐叔曰虞成季曰友仲子曰爲魯夫人石經古
文虞作□魯作􁒋手文或似之
衣飾則楚子玉瓊弁玉纓　鄭子臧鷸冠　晉郤至韎
韋之跗注　齊東郭書晳幘而衣貍製　衛渾良夫紫
衣狐裘
雨衣曰製左右異色曰偏衣軍中上下同服曰均服籃
縷敝衣也游服常服也鞶鑑以鑑飾帶也縞帶呉地所
貴紵衣鄭地所貴故子産季札以相贈也
婦人之衣曰䝉衣其近身衣曰衵服
左氏近誣先儒既言之矣即以鬼神論之方伯有之報
帶段也國人恐矣然伯有之出乃子晳攻之而　始伐
之今不先報晳而顧急殺段何耶且申生之死驪姬譖
之也而徒知報惠公之改葬楚成之死本大子商臣所
弑也而徒知以不瞑爭諡皆昧於輕重矣他如柩聲如
牛老人結草秦諜六日而蘇之類皆小說家之談而左
氏不免況後世之史書乎
言夢左氏蓋屢見之夢天使者燕姞趙嬰夢河神者子
玉夢祖先者衛成及孔成之夢康叔曹人之夢振鐸昭
公之夢襄公韓宣之夢文公荀偃之夢厲公夢鬼物者
晉景之夢大厲夢二豎平之夢黄熊鄭人之夢伯有衛
侯之夢渾良夫至於叔孫之夢天壓已宋昭公之夢已
爲大鳥則幻極矣衛侯之夢譟聲伯之夢歌則竒甚矣
昭七年一歳而言夢者四晉景公一䘚而叙夢者三則
煩甚矣
物怪則豕人立内外蛇鬭蛇出泉宮虎乳子文鳥鳴出
出石言龍鬬雄鷄斷尾龍見絳郊左氏之誣在是其章
句之妙亦在是
車名廣車軘車皆兵車也轏士車即棧車也犀軒卿車
也魚軒飾以魚也衝戰車也巢車車上望櫓也亦曰樓
車有障曰藩有衣曰蔥靈篳路柴車也衷甸一轅亦卿
車也韅靷鞅靽車乘之飾也美澤可鑑言其美也
舟名呉有餘皇比舟爲梁曰造舟
鼎名郜鼎莒方鼎甲文鼎讒鼎呉壽夢鼎衛舒鼎晉鑄
刑鼎
鐘名鄭有襄鐘衛有大呂晉有姑洗季武子鑄林鐘
鼔名晉有密須之鼓
琴名魯齊姜有頌琴猶言雅琴也
劒名呉有屬鏤虞叔有寶劒
弓名魯有封父之繁弱楚有大屈弓無緣者曰弭弓衣
曰弢
矢名魯有金僕姑矢之善者曰菆矢桶曰冰亦曰房
甲名晉有闕鞏之甲
旗名趙簡子有蠭旗齊有靈姑鉟鄭有蝥弧
玉名魯有龍輔璠璵韓宣子有玉環晉有埀棘之璧崔
氏有拱璧周有寳珪魯有夏后氏之璜衛向魋亦有之
爾雅肉倍好謂之璧肉好若一謂之環(肉邊好/孔也)雙玉曰
㲄
器名齊以紀甗玉磬賂晉燕以瑤罋玉櫝斝耳賂齊鄭
有瓘斝玉瓉魯昭公賜子家雙琥一環一璧輕服鄭賂
晉以歌鐘鎛磬周有魯壺
以人賄者魯賂楚以執斵執緘執紝皆百人鄭賂晉以
師悝師觸師蠲又賂宋以師筏師慧
請帶請冠皆求賂也衛賂叔鮒一篋錦季孫賂梁丘據
幣錦二兩縳一如瑱
木名則晉首山有翳桑多䕃桑也楚朝有豫章大木也
趙盾之庭有槐季氏之家有嘉樹
鳥名則五鳩(祝鳩瞗鳩鳲鳩爽/鳩鶻鳩也詳傳中)五雉(杜曰雉有五種鷷/雉鶅雉翟雉鵗雉)
(翬雉/)九扈(扈有九種春扈鳻鶞夏扈竊𤣥秋扈竊藍冬/扈竊黄棘扈竊丹行扈唶唶宵扈嘖嘖桑扈)
(竊脂老扈鷃鷃鳩雉/扈少昊用以名官)爰居(海/鳥)茅鴟鸜鵒鷸鷁皆鳥名也
獸名則渾敦窮竒檮杌饕餮封豕皆取惡獸爲喻也於
莵楚人謂虎也臯比虎皮也婁豬求子豬也艾豭老牡
豕也燧象者以火繫象尾如田單火牛之類也犀似豕
兕似牛麇多爲災熊蹯難熟鼠有螫毒曰鼷鼠
馬名則鄭有小駟唐有肅爽衛有啟服晉有屈産之乘
畫馬爲文曰文馬宋景公朱白馬之尾鬛
犬名則晉有獒犬之狂曰瘈狗叔孫有吠狗
龜名則衛有成之昭兆魯臧氏有大蔡僂句
蟲名則有螽螟蜚􁊋螽始生曰蝝
　
　
　
　
　
　
　
　
　
　左傳事緯前集卷六
欽定四庫全書
　左傳事緯前集卷七　　　靈璧知縣馬驌撰
　春秋名氏譜
傳曰天子建徳因生以賜姓胙之土而命之氏諸侯以
字爲諡因以爲族官有世功則有官族邑亦如之此姓
氏所由别也姓以繫百世使不分氏以别子孫所自出
天子分封故賜姓而命氏國語曰帝嘉禹徳賜姓曰姒
氏曰有夏胙四岳國賜姓曰姜氏曰有呂此賜姓命氏
之事也其後把鄫齊許之國易氏而不易姓知姓之所
繫逺矣諸侯無土可分故不命氏而命族蓋卿宜建家
因賜之族或字或諡或官或邑皆可因而命之久則族
亦爲氏但不敢賜姓爾若夫王臣不封或亦賜族尹氏
武氏是也諸侯之卿徳薄不足建家或亦無族翬溺挾
柔是也𫝊言黄帝之子二十五人不盡得姓諸侯之臣
豈盡得族哉至如士㑹之帑處秦者爲劉氏伍員之子
在齊爲王孫氏如此之類非盡君賜奕世繁衍流爲萬
姓是又當别論矣
　　王周一(姬/姓)
諸王平王(葬不/見經)　桓王　莊王　僖王(莊僖崩葬/不見經)　惠
王(葬不/見經)　襄王(亦曰王世子/  王大子鄭)　頃王(崩葬不/見經)　匡王
定王(葬不/見經)　簡王　靈王(葬不/見經)　景王　王猛(亦曰王/子猛)
(悼/王)　敬王(亦曰王子/匄  東王)
王族王子狐　王子克(亦曰/子儀)　王子頽　王子黨　王
札子(亦曰王子札/  王子捷)　王孫滿　王孫蘇　弟佞夫　王
子瑕　廖　王孫没　王子還　姑　發　弱　鬷
延　定　稠　大子壽　王子朝(亦曰/西王)　王子處　王
子趙車
王叔氏王叔文公(亦曰王/子虎)　王叔桓公　王叔陳生
内史氏内史過　内史叔興　内史叔服
武氏武氏　武氏子
榮氏榮伯　榮叔
石氏石速　石張　石尚
伯氏伯服　伯與　伯輿
儋氏儋季(亦曰王/儋季)　儋括　儋翩
詹氏詹父　詹桓伯
賓氏賓滑　賓起(亦曰/賓孟)
富氏富辰　富辛
瑕氏瑕禽　瑕辛
隂氏隂里　隂忌　隂不佞
鄩氏鄩肸　鄩羅
南宮氏南宮極　南宮嚚
庾氏庾皮　過
諸臣宰咺　南季　宰渠伯糾　仍叔之子　家父
辛有　王人子突　邊伯　蔿國(亦曰/子國)　子禽　祝跪
　游孫伯　頽叔　桃子　簡師父　左鄢父　倉葛
　聃啓　子服　史狡　甘大夫襄　萇𢎞　宮嬖綽
　老陽子　泠州鳩　摯荒　司徒醜
　　寰内諸侯二(周召毛原單凡祭劉成甘/皆姬姓温已姓餘未詳)
周公桓公(亦曰周/公黒肩)　周公忌父　宰孔(亦曰宰/周公)　周公
閱(亦曰宰/周公)　周公楚(亦曰/周公)
召武公(亦曰召/伯廖)　昭公(亦曰昭伯/  召伯)　桓公(亦曰/召伯)　戴公
(亦曰/召伯)　召襄　莊公(亦曰召/伯奐)　簡公(亦曰召伯/盈  召伯)
毛毛伯衛(亦曰/毛伯)　毛伯得(亦曰毛得/  毛伯)　毛伯過
原莊公　原伯貫　襄公　原伯絞　跪尋　原伯魯
(亦曰原伯/魯之子)　原壽過
單單伯　襄公(亦曰/單子)　頃公(亦曰/單子)　靖公　單公子愆
期(亦曰/成愆)　單蔑　獻公　成公　穆公(亦曰單子/  單旗)　武
公　平公
凡凡伯
祭祭伯　祭公　祭叔
尹尹氏　武公(亦曰/尹子)　尹言多　文公(亦曰尹圉固尹/固  尹氏)
　(尹/氏)　尹辛
劉康公(亦曰王/季子)　定公(亦曰/劉夏)　劉毅　獻公(亦曰劉子/摯  劉子)
　文公(亦曰伯蚠狄劉蚠卷/劉子  劉    劉)　劉佗　桓公　劉州鳩
温温子(亦曰/蘇子)　蘇子
樊樊皮(亦曰樊/仲皮)　樊頃子
成肅公(亦曰/成子)　簡公　桓公
甘昭公(亦曰王子帶大叔帶/  太叔帶    叔)　甘歜　悼公(亦曰/甘過)　成
公　簡公　景公　平公(亦曰/鰌)　桓公
鞏鞏成　簡公
夷夷詭諸
　　魯三(姬/姓)
諸公惠公　隱公　桓公　莊公(亦曰/子同)　閔公　僖公
(亦曰/魯申)　文公　宣公　成公　襄公　昭公(亦曰公子/稠  稠父)
　定公(亦曰公子/宋  宋父)　哀公　悼公
公族公子豫　公子翬(亦曰/羽父)　公子達　公子偃　公
子結　公子魚(亦曰/奚斯)　公子買(亦曰/子樷)　惡(亦曰/子)　視
子般　公衡(亦曰/衡父)　公子偃　公子鉏　子野　公子
憗(亦曰/子仲)　公爲(亦曰公子務人/  公叔務人)　公賁　公果　公衍
　公孫朝　公孫有山(亦曰公孫/有陘氏)　公孫宿(亦曰公/孫成)
公子荆
衆氏衆父(亦曰公/子益師)　衆仲
展氏夷伯　無駭　展喜　展禽展莊叔　展瑕
展玉父
臧氏臧僖伯(亦曰公/子彄)　臧哀伯(亦曰臧/孫逹)　臧文仲(亦曰/臧孫)
(辰/)　臧宣叔(亦曰臧/孫許)　臧武仲(亦曰/臧紇)　臧鑄　臧賈
臧堅　臧爲　臧昭伯　臧會　臧賓如　臧石
施氏施父　施孝叔
仲孫氏共仲(亦曰公子慶/父  仲慶父)　孟穆伯(亦曰公/孫敖)　文伯(亦/曰)
(穀/)　惠叔(亦曰/難)　孟獻子(亦曰仲/孫蔑)　孟莊子(亦曰孟孺/子速  仲)
(孫/速)　孺子秩　孟孝伯(亦曰仲/孫羯)　孟公綽　孟僖子(亦/曰)
(仲孫/玃)　孟懿子(亦曰仲孫何/忌  仲孫忌)　孟武伯(亦曰孟孺/子洩  彘)　孟
之側(亦曰/子反)　懿伯　子服惠伯(亦曰孟椒服子/服椒  子  湫)　子服
昭伯(亦曰子/服囘)　子服景伯(亦曰子/服何)　南宫敬叔(亦曰/說)
叔孫氏僖叔(亦曰公子/牙  叔牙)　叔孫戴伯(亦曰公/孫兹)　莊叔(亦/曰)
(叔孫/得臣)　叔孫宣伯(亦曰叔/孫僑如)　虺　叔孫穆子(亦曰叔孫/豹  穆叔)
　孟丙　仲壬　豎牛　叔孫昭子(亦曰叔/孫婼)　叔孫成
子(亦曰叔/孫不敢)　叔孫武叔(亦曰叔/孫州仇)　公若藐(亦曰/公若)　叔孫
文子(亦曰叔/孫舒)　叔孫輙　叔仲惠伯(亦曰/彭生)　叔仲昭伯
(亦曰叔仲昭/子  叔仲帶)　叔仲穆子(亦曰叔/仲小)　叔仲志
季孫氏成季(亦曰公子/友  季友)　季文子(亦曰季/孫行父)　季武子(亦/曰)
(季孫/宿)　季悼子(亦曰/紇)　公彌(亦曰/公鉏)　公鉏極　季公亥
(亦曰季/公若)　季公鳥　申　季平子(亦曰季/孫意如)　季桓子(亦/曰)
(季孫/斯)　公甫　公父文伯(亦曰公父/歜  公甫)　公之　季魴侯
　季寤(亦曰/子言)　公思展　公何藐　季康子(亦曰/肥)
東門氏東門襄仲(亦曰公子遂門仲/  仲遂  東  遂)　公孫歸父(亦曰/子家)
(門東/  氏)　仲嬰齊　子家懿伯(亦曰子/家羈)
子叔氏公弟叔肸　子叔聲伯(亦曰公/孫嬰齊)　子叔齊子(亦/曰)
(叔/老)　敬子(亦曰/叔弓)　叔輙(亦曰/伯張)　叔鞅　叔詣　叔還
叔青
申氏申繻申豐申須　申夜姑　申句須
梁氏梁子　梁其踁
秦氏秦子　秦菫父　㔻兹　秦周　秦遄
御氏御孫　御叔
富父氏富父終甥　富父槐
南氏南遺　南蒯
顔氏顔莊叔　顔鳴　顔高　顔息　顔羽(亦曰/子羽)
曾氏曾夭　曽阜
郈氏郈昭伯(亦曰/郈孫)　郈魴
冉氏冉豎　冉猛　冉曾　冉求(亦曰冉有/  有子)
林氏林雍　林楚　林不狃
苫氏苫夷(亦曰/苫越)　陽州
陽氏陽虎　陽越
侯氏侯叔夏　侯犯
諸臣費伯(亦曰費/庈父)　挾　柔　溺　曹劌　顓孫　圉
人犖　鍼季(亦曰鍼/巫氏)　卜齮　卜楚丘　夏父弗忌
緜房甥　公冉務人　大史克　禽鄭　匡句須　匠
慶郰人紇(亦曰郰/叔紇)　狄虒彌　閔子馬(亦曰閔/馬父)　豐
㸃　梓慎　榮成伯(亦曰榮/駕鵝)　公冶　公巫召伯仲
鄫鼓父　黨叔　萊書　杜洩　謝息　冶區夫　司
鐸射　司徒老　祁慮癸饔人檀　僚柤　鬷戾
左師展　女賈　洩聲子(亦曰/野洩)　仲梁懐　公山不狃
(亦曰/子洩)　公斂陽(亦曰公/斂處父)　公南　駟赤　仲由(亦曰季/路  季)
(子/)　樂頎　正常　共劉　厚成叔(亦曰厚/孫  瘠)　子貢(亦/曰)
(子贛賜/  衛)　澹臺子羽　公賓庚　公甲叔子　析朱鉏
　微虎　有若　邴洩　管周父　樊遲(亦曰/須)　琴張
　汪錡　大史固　鉏商　宗人釁夏　郭重
　　晉四(姬/姓)
諸公穆侯　文侯(亦曰大/子仇)　曲沃桓叔(亦曰/成師)　昭侯
孝侯　鄂侯(亦曰/翼侯)　曲沃莊伯　哀侯(亦曰/翼侯)　曲沃武
公(亦曰晉/武公)　小子侯　緡侯　獻公(亦曰晉/侯詭諸)　惠公(亦/曰)
(晉侯/夷吾)　懐公(亦曰大/子圉)　文公(亦曰公子重耳重/晉侯重耳  晉)　襄公
(亦曰晉/侯驩)　靈公(亦曰大子/  君夷臯)　成公(亦曰公子黑臀/  晉侯黑臀)　景
公(亦曰晉/侯獳)　厲公(亦曰太子州/蒲  君州蒲)　悼公(亦曰孫周周周/子  晉侯)
　平公(亦曰曽臣彪/  晉侯彪)　昭公(亦曰晉/侯夷)　頃公(亦曰晉/侯去疾)
定公(亦曰/晉午)　出公
公族共大子(亦曰世子申生子/大子申生  共)　奚齊　公子卓(亦曰/卓子)
(卓君/)公子雍　公子樂　伯鯈　叔劉　揚干　子憗
欒氏欒賓　欒共叔　欒枝(亦曰欒/貞子)　欒盾　欒書(亦/曰)
(欒武子臣欒/伯  陪  書)　欒京廬　欒鍼　欒弗忌　欒黶(亦曰/欒伯)
　(欒桓子/桓主)　欒盈(亦曰欒孺子盈欒/懐子  陪臣)　欒魴　欒樂
欒糾(亦曰/弁糾)　欒豹
韓氏韓萬　韓簡　韓穿　韓武子(亦曰/子輿)　韓厥(亦曰/韓獻)
(子/)　韓無忌(亦曰公/族穆子)　韓起(亦曰韓/宣子)　韓襄　韓須
叔禽　叔椒　子羽　韓固　韓不信(亦曰伯音/  韓簡子)
狐氏狐突(亦曰/伯行)　狐毛　狐溱　狐偃(亦曰子犯/  舅犯)　狐
射姑(亦曰/賈季)　狐鞫居(亦曰續鞫居/  續簡伯)　狐父
先氏先友　先丹木　先茅　先軫(亦曰/原軫)　先蔑(亦曰/士伯)
　先且居(亦曰/霍伯)　先僕　先克　先都　先縠(亦曰原/縠  彘)
(季子/彘)　先辛
郤氏郤芮(亦曰/冀芮)　郤稱　歩揚　郤乞　郤缺(亦曰冀/缺  郤)
(成/子)　郤縠　郤溱　歩招　郤克(亦曰駒伯子郤/伯  郤獻)　郤
至(亦曰溫季/  季子)　郤犫(亦曰苦成/  苦成叔)　郤錡(亦曰/駒伯)　郤毅(亦/曰)
(歩/毅)
魏氏畢萬　魏犫(亦曰魏/武子)　魏壽餘　魏錡(亦曰呂錡/  厨子)
(厨/武)　魏顆　魏相(亦曰/呂相)　魏絳(亦曰魏/莊子)　魏頡(亦曰令/狐文子)
　魏戊　魏舒(亦曰魏/獻子)　魏曼多(亦曰魏/襄子)
趙氏趙夙　趙衰(亦曰趙成子子成季/  子餘  孟  餘)　趙盾(亦曰趙/孟  宣)
(孟子趙/宣)　趙同(亦曰原同/  原叔)　趙括(亦曰屏括/  屏季)　趙嬰齊
(亦曰趙嬰/  樓嬰)　趙穿　趙旃(亦曰/趙傁)　趙朔(亦曰趙/莊子)　趙武
(亦曰趙文/子  趙孟)　趙勝　趙獲　趙成(亦曰趙/景子)　趙鞅(亦曰/趙簡)
(子/孟)　(志父/先主)　(趙/)　趙午(亦曰邯/鄲午)　趙稷　趙朝　趙羅
　趙無恤(亦曰趙襄/子  趙孟)
胥氏胥臣(亦曰司空季/子  臼季)　胥甲(亦曰胥/甲父)　胥克　胥童
　胥午胥梁帶
荀氏荀息(亦曰/荀叔)　荀林父(亦曰荀伯中中行伯/  伯氏    行桓子)　荀庚
(亦曰中/行伯)　荀騅　荀家　荀會　荀賓　荀偃(亦曰中/行偃)
(中行伯中伯游子官/臣偃    行獻)　荀呉(亦曰中行呉穆中/行伯  中行  子)　中行
喜　中行寅(亦曰中行文/子  荀寅)　荀首(亦曰知季/  知莊子)　茍罃(亦/曰)
(知罃武知伯/  知  子)　知朔　荀盈(亦曰伯夙/  知悼子)　荀躒(亦曰知/躒  知)
(伯/子)　(知文/文伯)　知起　知徐吾　荀瑤(亦曰知伯/  知襄子)
范氏士蔿　士縠　士㑹(亦曰范㑹氏隨㑹武士季范/隨季  季    隨  子)
(武/子)　士燮(亦曰范文/子  范叔)　士渥濁(亦曰士伯貞士/貞伯  士  子)　范無
恤　士匄(亦曰范匄/  范宣子)　士富　士魴(亦曰/彘季)　士弱(亦曰/士莊)
(伯子士/莊)　彘裘　士鞅(亦曰范鞅子范/叔  范獻)　士文伯(亦曰/伯瑕)
　士鮒(亦曰析/成鮒)　士彌牟(亦曰司馬彌牟伯/  士伯  士景)　士臯夷
(亦曰范/臯夷)　士蔑　士吉射(亦曰范吉/射  昭子)
羊舌氏羊舌大夫　羊舌職　羊舌赤(亦曰銅/鍉伯華)　羊舌
肸(亦曰叔肸肸/叔向  楊)　羊舌虎(亦曰/叔虎)　叔羆　羊舌鮒(亦曰/叔鮒)
(魚叔/)　子容　楊食我(亦曰伯石/  楊石)
祁氏祁舉　祁奚(亦曰祁/大夫)　祁午　祁盈　祁勝　祁
滿
梁氏梁𢎞　梁五　梁餘子養　梁由靡　梁益耳
梁丙　梁嬰父
㔻氏㔻鄭(亦曰㔻/鄭父)　㔻豹
杜氏杜原欵　杜溷羅
賈氏右行賈華　賈佗　賈辛(亦曰右/行辛)　右行跪
解氏解揚　解張(亦曰/張侯)　解狐
屠氏屠擊　屠蒯
董氏董狐(亦曰/大史)　董叔　董安于
程氏程滑　程鄭
張氏張老(亦曰/張孟)　張君臣　張骼　張趯　張柳朔
籍氏籍偃　籍談(亦曰/籍父)　籍秦
女叔氏女叔齊(亦曰女齊侯女叔侯侯/叔齊  叔    司馬)　女叔寬(亦曰/女寬)
　司馬叔游　司馬督(亦曰司/馬烏)　司馬彌牟　司馬寅
樂氏樂王鮒(亦曰樂/桓子)　樂徴　樂霄　樂丁
邴氏邴豫　邴師
閻氏閻嘉　閻没
渉氏渉佗　渉賓
成氏成公般　成鱄　成何
邢氏邢伯　邢蒯　邢侯　邢帶
箕氏箕鄭(亦曰箕/鄭父)　箕遺　箕襄
伯氏伯宗　伯州犂　伯子同氏
孟氏孟張　孟丙
諸臣頃父之子嘉父　師服　潘父　東闗嬖五　卜
偃　辛廖　舟之僑　罕夷　寺人披(亦曰寺/人勃鞮)　呂甥
(亦曰瑕甥甥隂飴甥/  瑕呂飴    子金)　里克　虢射　左行共華　叔
堅　騅歂　纍虎　特宮　山祁　慶鄭　家僕徒
史蘇　蛾析　顚頡　豎頭須　介之推　茅茷醫
衍　萊駒　王官無地　狼瞫　叟駢　戎津　公壻
池　蒯得　鉏麑　提彌明　靈輙　鮑癸　瑕嘉(亦/曰)
(詹/嘉)　陽處父(亦曰晉處父/  大傅陽子)　鄭丘緩　綦母張　夏陽
說　糴茷　桑田巫　茀翰胡　鞏朔(亦曰士莊/伯  鞏伯)　夷
羊五(亦曰夷/陽五)　長魚矯　清沸魋　匠麗氏　鐸遏寇
　和組父　行人子員　行人子朱　田蘇　師曠(亦/曰)
(子/野)　虞丘書　巫臯　州綽　具丙　追喜　劉難
黄淵　嘉父　申書　司空靖　斐豹　督戎　輔躒
　宛没　史趙　嬖叔　雍子　鄔藏　僚安　蔡墨
(亦曰史墨墨史/黯  蔡史)　觀虎　小王桃甲　郵無恤(亦曰郵/良  子)
(良/)　繁羽　宋勇　傅傁　公孫尨　王生　史龜
楚隆　長武子　酅魁壘
　　齊五(姜/姓)
諸公僖公(亦曰齊/侯祿父)　襄公(亦曰君/諸兒)　桓公(亦曰公子小/白  齊侯小)
(白/)　孝公(亦曰公子昭/  齊侯昭)　昭公(亦曰公子潘/  齊侯潘)　君舍
懿公(亦曰公子商/人  君商人)　惠公(亦曰公子元/  齊侯元)　頃公(亦曰齊/侯無野)
　靈公(亦曰齊環/  齊侯環)　莊公(亦曰世子光光/大子光  君)　景公(亦曰/齊侯)
(杵/臼)　安孺子(亦曰子荼/  君荼)　悼公(亦曰齊陽生陽公子/陽生  齊侯  生)
簡公(亦曰/君壬)　平公
公族弟年(亦曰夷/仲年)　東宮得臣　公子彭生　公孫無
知(亦曰/仲孫)　公子糾　仲孫湫(亦曰/仲孫)　公子無虧(亦曰/武孟)
公子雍　公子彊　公子角　公子牙　公子買　公
子鉏　叔孫還　公孫敖　公孫明(亦曰/子明)　公子固(亦/曰)
(子成城/  子)　公子鑄(亦曰子工/  子公)　公孫捷(亦曰子淵/捷  子車)　子
周　子山　子商　公孫晳　公孫傁　公孫青(亦曰/子石)
　公子嘉　公子駒　公子黔　公子鉏(亦曰南/郭且于)　公
孫夏　公孫揮
管氏管至父　管夷吾(亦曰管敬/仲  管仲)　管于奚　管修
鮑氏鮑叔牙(亦曰/鮑叔)　鮑牽(亦曰鮑/莊子)　鮑國(亦曰鮑/文子)　鮑
牧　鮑㸃
隰氏隰朋　隰鉏　隰黨
高氏高傒(亦曰高子/  敬仲)　高固(亦曰高/宣子)　高無咎　高弱
　高厚　高止(亦曰/子容)　高豎　高酀　高偃　高發
高張(亦曰高/昭子)　高無㔻　高齮
國氏國歸父(亦曰國/莊子)　國佐(亦曰國子媚國/武子  賓  人)　國勝
國弱(亦曰國/景子)　國夏(亦曰國/惠子)　國書　國觀
陳氏陳公子完(亦曰/敬仲)　陳須無(亦曰陳/文子)　陳無宇(亦曰/陳桓)
(子/)　書(亦曰孫書/  子占)　陳武子(亦曰/子彊)　陳乞(亦曰陳/僖子)　子
士　陳恒(亦曰陳常/  陳成子)　陳逆(亦曰/子行)　陳瓘(亦曰/子玉)　陳豹
　陳莊
晏氏晏父戎　晏氂　晏弱(亦曰晏/桓子)　晏嬰(亦曰晏/平仲)
晏圉
崔氏崔夭　崔如　崔杼(亦曰崔武/子  崔氏)　崔成　崔彊
崔明
慶氏慶克　慶封(亦曰慶季/  子家)　慶佐　慶舍(亦曰/子之)　慶
嗣(亦曰/子息)　慶奊(亦曰/慶䋲)
欒氏公孫竈(亦曰/子雅)　欒施(亦曰/子旗)
高氏公孫蠆(亦曰/子尾)　高彊(亦曰子良/  孺子)
召氏召忽　召陽
邴氏邴歜　邴夏　邴師　邴意兹
盧蒲氏盧蒲就　盧蒲癸　盧蒲嫳
王氏王湫　王何　王黑　王猛　王甲　王豹
郭氏郭榮　郭最
工僂氏工僂㑹　工僂灑
申氏申鮮虞　傅摯　申蒯
襄氏襄罷師　襄伊
賈氏賈舉　侍人賈舉　賈寅
雍氏雍廪　雍巫(亦曰/易牙)
商氏商子車　商子游
東郭氏東郭偃　東郭書東郭賈(亦曰大/陸子方)
北郭氏北郭佐(亦曰北/郭子車)　北郭啓
棠氏棠公　棠無咎
閭丘氏閭丘嬰　閭丘明　閭丘息
梁氏梁嬰　梁丘據(亦曰/子猶)
華氏華免　華周(亦曰/華還)
烏氏烏餘　烏枝鳴
顏氏顏庚(亦曰顏/涿聚)　晉
諸臣王子成父　連稱　徒人費　石之紛如　孟陽
　寺人貂(亦曰/豎貂)　賓須無　閻職　蔡朝　南郭偃
逢丑父　鄭周父　宛茷　夙沙衛　正輿子　析文
子(亦曰子家/  折歸父)　殖綽　穀榮　王孫揮　成秩　莒恒
　曹開　上之登　邢公　牢成　侯朝　狼蘧疏
桓跳　夏之御寇　燭庸之越　把殖(亦曰/把梁)　州綽
封具　鐸父　僂堙　祝佗父　鬷蔑麻嬰　渻竈
　孔虺　司馬竈　子韓晳　苑何忌　裔欵　祝固
　史嚚　子囊帶　藉丘子鉏　敝無存　犂彌　弦
施(亦曰/弦多)　闞止(亦曰/子我)　江說　朱毛　公孟綽　宗樓
(亦曰宗/子陽)　桑掩胥　諸御鞅　大史子餘　萊章
　　秦六(嬴/姓)
諸公穆公(亦曰秦/伯任好)　康公(亦曰大子罃/  秦伯罃)　共公(亦曰秦/伯稻)
　桓公　景公　哀公　惠公
公族大子𢎞　公子縶　小子憖　公子鍼(亦曰秦鍼/  母弟鍼)
　(后子/伯車)　公孫枝(亦曰/子桑)
子車氏奄息　仲行　鍼虎
諸臣泠至　㔻豹　卜徒父　把子　逢孫　楊孫
蹇叔　孟明(亦曰孟明視百百/里孟明視    里)　西乞(亦曰西/乞術)　白乙
(亦曰白/乙丙)　繞朝　杜囘　右大夫說　醫緩　史顆
成差　不更女父　士雃　右大夫詹　庶長鮑　庶
長武　庶長無地　醫和　子蒲子虎
　　楚七(芈/姓)
諸王若敖　蚡冒　武王　文王　堵敖　成王(亦曰/君頵)
　穆王(亦曰世子商臣/  大子商臣)　莊王(亦曰楚/子旅)　共王(亦曰楚/子審)
　康王(亦曰楚/子昭)　郟敖(亦曰楚/子麇)　靈王(亦曰王子圍子/庶子圍  公)
(圍䖍/君)　平王(亦曰公子棄疾子蔡/公  熊居  楚  居)　昭王(亦曰王子壬/  楚子軫)
　惠王(亦曰越女之/子章)
王族公子元(亦曰令/尹子元)　王孫游　王孫喜　王子職
公子朱(亦曰息/公子朱)　公子燮(亦曰/子燮)　公子茷　公子嬰齊
(亦曰/子重)　公子穀臣(亦曰/王子)　公子成　公子丙　公子辰
(亦曰大/宰子商)　公子側(亦曰/子反)　公子罷　公子馮　公子平
　公子寅　公子申　公子壬夫(亦曰/子辛)　公子寅　公
子槖師　公子何忌　公子午(亦曰/子庚)　公子貞(亦曰/子囊)
公子罷戎　公子追舒(亦曰/子南)　棄疾　公子宜穀　公
子格　公子齮　公子牟(亦曰申/公子牟)　公子比(亦曰王子/比  子干)
(楚訾敖干/  君子)　公子黒肱(亦曰/子晳)　幕　平夏　大子祿
公子罷敵　囊瓦(亦曰子常/  楚瓦)　大子建(亦曰王子/建  子木)　公
子魴(亦曰/子魚)　王子勝　公子繁　王孫由于　公子結
(亦曰/子期)　平　公孫寛　公子申(亦曰/子西)　公孫寧(亦曰/子國)
公孫朝　公子啓(亦曰/子閭)　公子慶　王孫圉　王孫賈
　白公勝　王孫燕　子良
鬭氏鬭伯比　鬬丹　鬭亷(亦曰鬭/射師)　鬭祁　鬭緍
鬬御彊　鬬梧　鬬班　鬭穀於菟(亦曰/子文)　鬭章　鬭
克(亦曰申/公子克)　鬭勃(亦曰/子上)　鬭宜申(亦曰/子西)　鬭般(亦曰/子揚)
子良　鬬椒(亦曰子越伯越椒/  伯棼    賁)　鬭生(亦曰箴/尹克黄)　苗賁
皇　棄疾　鬭韋龜　鬬成然(亦曰子旗/  蔓成然)　鬬辛　鬬
懐　鬭巢
成氏成得臣(亦曰/子玉)　成大心(亦曰大/孫伯)　成嘉(亦曰/子孔)　成
熊　成虎
薳氏薳章　蔿賈(亦曰/伯嬴)　蔿艾獵(亦曰叔敖孫孫叔敖/  孫叔    敖  蔿)
(敖/)　薳呂臣(亦曰蔿呂/臣  叔伯)　蔿子馮(亦曰薳/子馮)　薳啓彊
蔿掩(亦曰/薳掩)　薳罷(亦曰/子蕩)　薳射　薳洩　薳居　薳越
　薳固(亦曰鍼尹/固  工尹)
屈氏屈瑕　屈重　屈完　屈御寇(亦曰息/公子邊)　屈巫(亦/曰)
(申公巫臣/  子靈)　子閻　子蕩　清尹弗忌　屈蕩　屈到
　屈建(亦曰/子木)　屈申　屈生　屈罷
申叔氏申公叔侯(亦曰/申叔)　申叔時　申叔跪　申叔展
　申驪(亦曰/申麗)　申舟(亦曰文之無/畏  子舟)　申犀　申叔豫
申無宇　申亥　申包胥　申公壽餘
伍氏伍參　伍舉(亦曰/椒舉)　椒鳴　伍奢(亦曰連/尹奢)　伍尚
(亦曰棠/君尚)　伍員(亦曰/子胥)
觀氏觀丁父　觀起　觀從(亦曰/子玉)　觀瞻
熊氏熊率且比　熊負羈　熊相宜僚　熊相禖　熊
宜僚
彭氏彭仲爽　彭名　彭生
連尹氏連尹襄老　黒要
許氏許伯　許偃
鍾氏鍾儀　鍾建
潘氏潘崇　潘尫(亦曰/師叔)　潘黨(亦曰潘尫之/黨  叔黨)　潘子
潘子臣
沈氏沈尹戌　沈諸梁(亦曰葉公/  子高)　后臧
陽氏陽匄(亦曰/子瑕)　陽令終　完　佗
蔡氏蔡鳩居　蔡洧
史氏史俾　史皇
諸臣道朔　閻敖　鬻拳　耿之不比　逢伯　師縉
　宛春　榮黄(亦曰/榮季)　范山　巫矞似　仲歸(亦曰/子家)
期思公復遂　廬戢黎　叔麇　子揚窗　子貝　樂
伯　攝叔　工尹齊　唐佼　司馬卯　伯州犂　工
尹襄　叔山冉　鄧廖　養由基(亦曰/養叔)　陽豚尹宜
沈尹壽　師祁犂　子彊　息桓　子捷　子駢　子
盂　巢牛臣　穿封戌　沈尹射　箴尹宜咎　然丹
(亦曰鄭丹/  子革)　沈尹赤　蕩侯　司馬督　嚻尹午　陵
尹喜　僕析父　工尹路　左史倚相　須務牟　枝
如子躬　費無極　工尹赤　奮揚　大宰犯　季然
　郤宛(亦曰/子惡)　莠尹然　工尹麇　工尹壽　鄢將師
　晉陳　監馬尹大心　右司馬稽　武城黑　呉句
卑　鑪金　闉輿罷　藍尹亹　宋木　小惟子　左
司馬眅　單浮餘　石乞　管修　圉公陽　箴尹固
　大師子穀　右領差車　左司老
　　宋八(子/姓)
諸公宣公　穆公(亦曰宋/公和)　殤公(亦曰君/與夷)　莊公(亦曰/公子)
(馮馮宋/公)　閔公(亦曰/君捷)　桓公(亦曰公子御說/  宋公御說)　襄公(亦/曰)
(大子兹父/公兹父)　(宋/)　成公(亦曰宋公王/臣  宋王臣)　昭公(亦曰君/杵臼)
文公(亦曰公子鮑/  宋公鮑)　共公(亦/公)　(宋/)　平公(亦曰世子成/  宋公成)
　元公(亦曰世子佐佐大/子佐  宋公)　景公(亦曰大/子欒)　昭公(亦曰/得)
公族公子穀甥　子游　公孫固(亦曰大/司馬固)　公子成
公孫鄭　公子卭　孔叔　公孫鍾離　公子朝　母
弟須(亦曰司/城須)　公子肥　大子痤　公子寅　公子御
戎　公子朱　公子固　公孫援　公孫丁　母弟辰
　公子地　公子城　公孫忌　公孫周(亦曰/子高)　啓
皇氏皇父充石(亦曰司/徒皇父)　皇鄖　皇國父　皇奄傷
皇瑗　皇野(亦曰司/馬子仲)　麇　酁般　皇非我　皇緩
皇懐
華氏華父督(亦曰/宋督)　華御事　華耦(亦曰司馬子伯/  司馬華孫)
華元　華椒　華喜　華弱　華臣　華閱　華臯比
　華呉　華定　華費遂　華合比　華亥　無慼
啓　華登　華牼　華貙(亦曰/子皮)　華多僚　華姓　華
豹
樂氏樂豫　樂呂　樂嬰齊　樂舉　樂裔　樂懼
將鉏　樂喜(亦曰/子罕)　樂轡(亦曰/子蕩)　樂遄　樂舍　樂大
心(亦曰桐/門右師)　樂祁(亦曰樂祁/犂  子梁)　樂輓　樂溷(亦曰/子明)　樂
髠　樂茷(亦曰/子潞)　樂朱鉏　樂得(亦曰門/尹得)
仲氏公孫師　仲江　仲幾　仲佗
魚氏公子目夷(亦曰/子魚)　公孫友　魚石　魚府
鱗氏鱗矔　鱗朱
蕩氏公子蕩(亦曰司/城蕩)　公孫壽　蕩虺　蕩意諸　蕩
澤(亦曰蕩山/  子山)
向氏向爲人　向帶　向戌(亦曰合/左師)　向寧　向勝
向行　向宜(亦曰/子祿)　向鄭　向羅　向巢　向魋(亦曰/桓司)
(馬魋/桓)　子頎　子車　司馬牛
靈氏公子圍龜(亦曰/子靈)　靈不緩
褚師氏褚師段(亦曰/子石)　石彄　褚師子肥
南宮氏南宮長萬(亦曰/宋萬)　南宮牛
莊氏莊堇　莊朝
諸臣司寇牛父　耏班　孔父(亦曰孔/父嘉)　仇牧　猛獲
　蕭叔大心　門尹般　高哀(亦曰/子哀)　狂狡　羊斟(亦/曰)
(叔/牂)　老佐　西鉏吾　芮司徒　寺人伊戾　寺人柳
　戴惡　司馬彊　宜僚　張匄　臼任　鄭翩　豐
愆　厨人濮　翟僂新　干犫　省臧　士平　邊卬
　陳寅　蘧富獵　田丙　子儀克　大尹　祝襄
　　衛九(姬/姓)
諸公莊公　桓公(亦曰/君完)　宣公(亦曰公子晉/  衛侯晉)　惠公(亦/曰)
(公子朔/侯朔)　(衛/)　懿公　戴公　文公(亦曰衛/侯燬)　成公(亦/曰)
(衛侯/鄭)　穆公(亦曰衛/侯遫)　定公(亦曰世子/子臧  衛)　(臧太/)　獻公
(亦曰子衎/  衛侯衎)　君剽(亦曰公孫/剽  子叔)　襄公(亦曰衛/侯惡)　靈公(亦/曰)
(公子元/侯元)　(衛/)　出公(亦曰/輙)　莊公(亦曰世子蒯聵/  大子蒯聵)　悼
公
公族孝伯　公子州吁　急子　壽子(亦曰/壽)　右公子
職　左公子洩　公子黔牟　昭伯(亦曰公/子頑)　公子歂
犬　叔武(亦曰夷叔子/衛武  衛)　公子瑕(亦曰/子適)　子儀　衛侯
之弟黑背(亦曰子/叔黑背)　母弟鱄(亦曰/子鮮)　子展　子行　子
蟜　子伯　子皮　公孫丁　大子角　公孫免餘
公孫無地　公孫臣　公子荆(亦曰公/南楚)　公子朝　子
行敬子　公孫敢　子伯季子　大子疾　公子青
公孫般師　公子起
石氏石碏(亦曰/石子)　石厚　石祁子　石稷(亦曰石成/子  石子)
石買(亦曰石/共子)　石惡(亦曰石/悼子)　石圃　石曼姑　石魋
　石乞
孔氏孔嬰齊　孔達　孔烝鉏(亦曰孔/成子)　孔羈　孔圉
(亦曰孔/文子)　孔悝(亦曰/孔叔)
甯氏甯跪　甯速(亦曰甯/莊子)　甯俞(亦曰甯/武子)　甯相　甯
殖(亦曰甯/惠子)　甯喜(亦曰/悼子)
孫氏孫昭子　孫免　孫良夫(亦曰孫/桓子)　孫林父(亦曰/孫文)
(子/)　孫蒯　孫嘉　孫襄(亦曰/伯國)
北宮氏北宮括(亦曰北/宮懿子)　北宮遺　北宮佗(亦曰北/宮文子)
北宮喜(亦曰/貞子)　北宮結
世叔氏世叔儀(亦曰大叔文/子  大叔儀)　世叔申(亦曰大/叔懿子)　世叔
齊(亦曰大叔/疾  悼子)　大叔遺(亦曰大/叔僖子)
史氏史朝　史狗(亦曰史苟/  史文子)　史鰌(亦曰/史魚)
華氏華龍滑　華仲　華齊　華寅
禮氏禮孔　禮至
渠氏渠伯　渠子
齊氏齊惡　齊豹
公孟氏公孟縶(亦曰孟縶/  公孟)　公孟彄
趙氏趙黶　趙陽
褚師氏褚師圃　褚師子申　褚師定子　褚師比(亦/曰)
(褚師/聲子)
南氏公子郢(亦曰/子南)　公孫彌牟(亦曰文子氏/子之  南)
王孫氏王孫賈　王孫齊(亦曰/昭子)
公叔氏公孫發(亦曰公/叔文子)　公叔戌
元氏元咺　角
夏氏夏戊(亦曰夏/丁氏)　司徒期
諸臣右宰醜　獳羊肩　子伯　黄夷　長牂　鍼莊
子　士榮　周歂　冶厪　向禽　叔仲于奚　師曹
　尹公佗　庾公差(亦曰/子魚)　右宰穀　雍鉏　屠伯
宗魯　祝鼃　慶比　蘧瑗(亦曰蘧/伯玉)　鴻駵魋　析朱
鉏(亦曰/成子)　子玉　霄子　高魴　琴張　彪傒　祝鮀
(亦曰/子魚)　彌子瑕(亦曰彭/封彌子)　滑羅　宋朝(亦曰宋/子朝)　戲陽
速　行人子羽　子木　渾良夫　寺人羅御　欒寧
　召獲　子羔(亦曰季/羔  柴)　盂黶　司徒瞞成(亦曰子/還成)
鄢武子(亦曰/肸)　許公爲　胥彌赦　司寇亥　公文要
(亦曰公/文懿子)　優狡　拳彌　鄄子士　祝史揮
　　鄭十(姬/姓)
諸公武公　莊公(亦曰鄭/伯寤生)　昭公(亦曰世子忽子大子/忽  鄭忽公  忽)
(忽/)　厲公(亦曰公子突/  鄭伯突)　子亹　子儀(亦曰/鄭子)　文公(亦/曰)
(鄭/伯)　穆公(亦曰公子蘭/  鄭伯蘭)　靈公(亦曰大子夷/幽公  子蠻)　(君夷/子貉)
襄公(亦曰公子堅/  鄭伯堅)　悼公(亦曰鄭/伯費)　成公(亦曰鄭/伯睔)　僖
公(亦曰大子髠頑/  鄭伯髠頑)　簡公(亦曰鄭/伯嘉)　定公(亦曰鄭/伯寧)　獻
公(亦曰鄭/伯蠆)　聲公(亦曰/鄭勝)
公族共叔段(亦曰共叔叔京城/大叔  大  段)　公孫滑　公父定叔
　公子呂(亦曰/子封)　公孫閼(亦曰公子/閼  子都)　公孫獲　子元
　曼伯(亦曰/䄠伯)　世子華(亦曰大子/華  子華)　子臧　公子士
公子瑕　子俞彌　公子宋(亦曰/子公)　公子歸生(亦曰/子家)
公子尨　公子曼滿　公子魚臣(亦曰/僕叔)　公孫申(亦曰/叔申)
　叔禽　公子繻　公子班(亦曰/子如)　子駹　孫叔　孫
知　公孫揮(亦曰行/人子羽)　公子鰌　子狐　子熙　子侯
　子丁　孫擊　孫惡　士子孔　子良　公孫肸
公孫登　公孫林
洩氏洩駕(亦曰/洩伯)　洩堵寇　洩堵俞彌
孔氏孔叔　孔將鉏
子人氏弟語(亦曰/子人)　子人九
高氏高渠彌(亦曰/高伯)　高克
堵氏堵叔　堵女父　堵狗
皇氏皇武子　皇戌　皇辰　皇耳　皇頡
侯氏侯宣多　侯羽　侯獳　侯晉
石氏石甲父　石楚　石癸　石制(亦曰/子服)　石首　石
盂(亦曰大/宰石㚟)
樂氏樂耳　樂成
王子氏王子伯廖　王子伯駢
罕氏公子喜(亦曰/子罕)　公孫舍之(亦曰/子展)　公孫鉏　罕虎
(亦曰/子皮)　罕魋　罕朔(亦曰馬/師氏)　嬰齊(亦曰/子齹)　罕達(亦曰/武子)
(賸姚/子)
良氏公子去疾(亦曰/子良)　公孫輙(亦曰/子耳)　良霄(亦曰/伯有)　良
止
游氏公子偃(亦曰/子游)　公孫蠆(亦曰/子蟜)　公孫楚(亦曰子南/  游楚)
　游眅(亦曰/子明)　良　游吉(亦曰子大/叔  大叔)　游速
國氏公子發(亦曰/子國)　公孫僑(亦曰鄭僑美/子産  子)　國參(亦曰/子思)
(子桓/  思)
駟氏公子騑(亦曰/子駟)　公孫夏(亦曰/子西)　公孫黒(亦曰/子晳)　印
　駟帶(亦曰/子上)　駟乞(亦曰/子瑕)　駟偃(亦曰/子游)　駟歂(亦曰/子然)
絲　駟𢎞(亦曰/子般)　駟秦
豐氏子豐　公孫段(亦曰子石/  伯石)　豐施(亦曰/子旗)　豐卷(亦/曰)
(子/張)
印氏子印　公孫黑肱(亦曰子張/  伯張)　印段(亦曰/子石)　印厪
父　印癸(亦曰/子柳)
孔氏公子嘉(亦曰/子孔)　公孫洩　孔張
然氏子然　然丹(亦曰/子革)　然明(亦曰鬷明/  鬷蔑)
羽氏子羽　羽頡(亦曰馬/師頡)
尉氏尉止　尉翩
司氏司臣　司齊
裨氏裨竈　裨諶
諸臣潁考叔　瑕叔　祭仲足(亦曰祭封人仲足/  祭仲  祭足)　原
繁　宛　良佐　祝聃　雍糾　傅瑕　强鉏　叔詹
(亦曰/鄭詹)　𣆀伯　申侯　師叔　佚之狐　燭之武　弦
高　共仲　伯蠲　姚句耳　唐句　子師僕　師茷
　師彗　師悝　師觸　師蠲　宛射犬　僕展　馮
簡子　尹何　徐吾犯　渾罕(亦曰/子寬)　富子　屠擊
祝欵　豎柎　里析　商成公　鄧析　許瑕　郲張
　鄭羅
　　陳十一(嬀/姓)
諸公桓公(亦曰陳/侯鮑)　陳佗(亦曰五父/  公子佗)　厲公(亦曰陳/侯躍)
莊公(亦曰陳/侯林)　宣公(亦曰陳/侯杵臼)　穆公(亦曰陳/侯欵)　共公(亦/曰)
(陳侯/朔)　靈公(亦曰君/平國)　成公(亦曰陳/侯午)　哀公(亦曰陳/侯溺)
惠公(亦曰孫呉/  陳侯呉)　懐公(亦曰陳/侯柳)　閔公
公族大子免　大子御寇(亦曰公/子御寇)　公子完　顓孫
公子黄　公子招　公子過　悼大子(亦曰世子偃師/  大子偃師)
　公子留　公子勝　公孫佗人　公孫貞子
鍼氏鍼子　鍼宜咎
轅氏轅濤塗(亦曰轅/宣仲)　轅選　轅頗　轅咺　轅買
夏氏御叔　夏徴舒(亦曰少西/氏  夏南)　夏齧　夏區夫
孔氏孔寧(亦曰公/孫寧)　孔奐
袁氏袁僑　袁克
慶氏慶寅　慶虎　慶樂
諸臣懿氏　女叔　原仲　儀行父　洩冶　司馬桓
子　司徒卬　賈獲　干徴師　逢滑　宗豎　芋尹
蓋
　　蔡十二(姬/姓)
諸公宣公(亦曰蔡/侯考父)　桓公(亦曰蔡/侯封人)　哀侯(亦曰蔡季舞/  蔡侯獻)
　穆公(亦曰蔡/侯肸)　莊公(亦曰蔡/甲午)　文公(亦曰蔡/侯申)　景公
(亦曰/君固)　靈侯(亦曰世子般/  蔡侯般)　平侯(亦曰蔡/侯廬)　蔡侯朱(亦/曰)
(大子/朱)　蔡侯東國　昭公(亦曰蔡侯/申  昭侯)
公族蔡叔　公子燮(亦曰司/馬燮)　公子履　世子有(亦曰/隱大)
(子/)　子元　子乾　公孫姓　公子駟　公孫獵　公
孫辰　公孫霍(亦曰公/孫旴)　公孫翩　文之鍇(附/)
朝氏大師子朝　公孫歸生(亦曰聲子/  子家)　朝呉
　　許十三(姜/姓)
諸公莊公　穆公(亦曰許男新/臣  許叔)　僖公(亦曰許/男業)　昭公
(亦曰許/男錫我)　靈公(亦曰許/男甯)　悼公(亦曰/君買)　許男斯　元公
(亦曰許/男成)
公族世子止(亦曰大/子止)
諸臣百里　許圍
　　曹十四(姬/姓)
諸公桓公(亦曰曹/伯終生)　莊公(亦曰世子射姑/  曹伯射姑)　僖公(亦曰/赤)
　昭公(亦曰曹/伯班)　共公(亦曰曹/伯襄)　文公(亦曰曹/伯壽)　宣公
(亦曰曹/伯廬)　成公(亦曰公子負芻/  曹伯負芻)　武公(亦曰曹/伯滕)　平公
(亦曰曹/伯須)　悼公(亦曰曹/伯午)　聲公　隱公　靖公(亦曰曹/伯露)
　曹伯陽
公族曹羈　公子首　公子欣時(亦曰/子臧)　公孫㑹　公
孫彊
諸臣僖負羈　侯獳　翰胡
　　莒十五(已/姓)
諸公兹㔻公　紀公(亦曰君/庶其)　渠丘公(亦曰季佗/  莒子朱)　犂
比公(亦曰君密州/  買朱鉏)　展輿(亦曰/莒展)　著丘公(亦曰莒去疾/  莒子去疾)
　郊公　共公(亦莒庚/  輿)莒子狅
公族莒挐(亦曰莒子/之弟拏)　大子僕(亦曰/莒僕)　公子務婁　公
子滅明　公子意恢　公子鐸
諸臣莒慶　瞀胡　牟夷　蒲餘侯兹父　烏存　苑
羊牧之
　　邾十六(曹/姓)
諸公邾儀父(亦曰邾/子克)　邾子瑣　文公(亦曰邾/子蘧蒢)　定公
(亦曰邾/子貜且)　宣公(亦曰邾/子牼)　悼公(亦曰邾/子華)　莊公(亦曰邾/子穿)
　隱公(亦曰邾/子益)
公族捷菑　公孫鉏　大子革　公子何
諸臣庶其　畀我　羊羅　徐鉏　丘弱　茅地　邾
快　黑肱　夷射姑　茅夷鴻(亦曰茅/成子)
　　呉十七(姬/姓)
諸君壽夣(亦曰呉/子乘)　諸樊(亦曰呉/子遏)　餘祭(亦曰/戴呉)　夷昧
(亦曰夷末/  句餘)　州于(亦曰/君僚)　闔廬(亦曰公子光光/呉光  呉子)　夫差
公族公子札(亦曰季子季季札/  延州來  子)　公子黨　蹶由　公
子苦雂　公子掩餘　公子燭庸　大子諸樊　夫槩
王　子山　大子終纍　王子姑射　大子友　王子
地　王孫彌庸　公子慶忌
諸臣屈狐庸　壽越　伍員(亦曰/子胥)　鱄設諸　偃州員
　洩庸　王犯　徐承　胥門巢　展如　行人且姚
　壽於姚　申叔儀　伯嚭(亦曰大宰/嚭  子餘)
　　越十八(姒/姓)
君句踐
公族公子倉　大子適郢
諸臣常壽過　胥犴　壽夢　靈姑浮　疇無餘　謳
陽　諸鞅　臯如　后庸
　　滕十九(姬/姓)
諸公滕侯　宣公(亦曰滕/子嬰齊)　昭公　文公　成公(亦曰/滕子)
(原/)　悼公(亦曰滕/子寧)　頃公(亦曰滕/子結)　隱公(亦曰滕/子虞母)
　　薛二十(任/姓)
諸公薛侯　獻公(亦曰薛/伯穀)　襄公(亦曰薛/伯定)　君比　惠
公(亦曰薛/伯夷)
　　把二十一(姒/姓)
諸公把侯　把伯　把子　桓公(亦曰把/伯姑容)　孝公(亦曰/把伯)
(匄/)　文公(亦曰把/伯益姑)　平公(亦曰把/伯郁釐)　悼公(亦曰把/伯成)　僖
公(亦曰杞/伯過)
　　小邾二十二(曹/姓)
諸公郳黎來　小邾子　穆公
公族郳甲
臣小邾射
　　雜小國二十三
紀紀侯　公族紀季　臣裂繻(亦曰/子帛)
虢虢公忌父　虢公林父(亦曰/虢仲)　虢叔　虢公醜
　臣祝應　宗區　史嚚　舟之僑
虞虞公　公族虞叔　臣宫之竒　井伯
邢邢侯
鄫鄫子　鄫子　公族世子巫(亦曰大/子巫)
北燕簡公(亦曰北/燕伯欵)
南燕仲父
宿宿男
須句須句子
郕郕伯(亦曰大/子朱儒)
郜郜子
郯郯子
介葛盧
鄅鄅子
譚譚子
遂　諸族因氏　頜氏　工婁氏　須遂氏
萊共公浮柔　臣王湫　正輿子
蕭蕭叔(亦曰蕭/叔大心)　蕭同叔　臣還無社
偪陽偪陽子
滑滑伯
黎黎侯
梁梁伯　臣卜招父
荀荀侯
賈賈伯
芮芮伯萬
息息侯
穀穀伯綏
鄧鄧侯吾離　祁侯　臣騅甥　𣆀甥　養甥
隨隨侯　隨侯　臣少師　季梁
賴賴子
弦弦子
頓頓子　頓子　頓子牂
胡胡子髠　胡子豹
唐惠侯　成公
沈沈子揖　沈子逞　沈子嘉
羅　臣伯嘉
夔夔子
州淳于公(亦曰/州公)
䢵䢵子
徐徐子章羽(亦曰/章禹)　臣儀楚
舒舒子平
宗宗子
舒鳩舒鳩子
鍾吾鍾吾子
巴巴子　臣韓服(亦曰巴行/人  巴客)
麇麇子
姜戎吾離　戎子駒支
陸渾陸渾子
戎蠻戎蠻子嘉　戎蠻子赤
驪戎驪戎男
北戎　臣大良　少良
無終無終子嘉父　臣孟樂
長狄緣斯　榮如　簡如　僑如　焚如
赤狄潞氏潞子嬰兒　臣仲章　酆舒
白狄白狄子
肥肥子緜臯
鼓鼔子䳒鞮(亦曰/䳒鞮)
　　國名補遺二十四
任　顓臾　項　郭　葛　根牟　鄟　邿　向　極
　於餘丘　夷　鑄　牟　章　陽　密　鬻　戴
共　圭　沈　姒　蓐　黄　焦　楊　耿　霍　魏
　杜　偪　冀　韓　崇　鄀　申　鄾　厲　江
黄　道　栢　房　不羹　貳　軫　鄖　絞　蓼
六　英氏　權　呂　蘇　桐　淮夷　巢　舒蓼
舒庸　庸　羣蠻　濮(亦曰/百濮)　盧戎　夷虎　東夷
隂戎　茅戎　徐吾氏　九州戎　楊渠泉臯伊雒之
戎　戎州己氏　大戎　小戎　犬戎　山戎　戎(處/宋)
(衛間/者)　狄(亦曰翟與/赤白别)　北狄　赤狄甲氏　留吁　鐸
辰　廧咎如　東山臯落氏　鮮虞(亦曰/中山)
　　引古二十五
古帝大皥　炎帝氏　黄帝氏(亦曰帝/鴻氏)　少皥氏(亦曰/金天)
(氏窮摯/    桑)　高陽氏(亦曰顓/頊氏)　高辛氏　陶唐氏(亦曰后/帝  堯)
　有虞氏(亦曰虞/帝  舜)
帝族渾敦(帝鴻不/才子)　重　該　修　熈(少皥/四叔)　窮竒(少/皥)
(不才/子)　昧(少皥/子)　允格　臺駘(二人/昧子)　蒼舒　隤敳
檮戭　大臨　尨䧏　庭堅(亦曰/臯陶)　仲容　叔達(以上/高陽)
(子八/愷)　檮杌(亦曰鯀子高/陽不才)　祝融(亦曰犂子/  高陽)　伯奮
仲堪　叔獻　季仲　伯虎　仲熊　叔豹　季貍(以/上)
(高辛子/八元)　閼伯　實沈(二人高/辛子)　幕　瞽瞍(二人舜/祖父)
臣族縉雲氏(黄帝/官)　饕餮(亦曰三苗子/縉雲不才)　鳳鳥氏　𤣥
鳥氏　伯趙氏　青鳥氏　丹鳥氏　祝鳩氏　鵈鳩
氏　鳲鳩氏　爽鳩氏　鶻鳩氏(以上少/皥)　大嶽(亦曰/四嶽)
　后夔(亦曰樂正官/  二人堯)　伯封(亦曰封豕/  夔子)
古侯國
　共工氏句龍(亦曰后土子/共工氏之)　烈山氏柱(亦曰稷子烈/山氏之)
　大庭氏　　豕韋氏(彭/姓)　郇瑕氏　　有仍氏(疑即/夏有)
　(仍/)　有颺叔安　豢龍氏董父(叔安/裔子)　季萴
夏王禹　啓　相(亦曰夏/后相)　少康　后杼(亦曰/季杼)　孔甲
(亦曰/夏后)　夏后臯　桀　臣女艾　靡(夏遺臣/事羿)
商王契　相土　湯　大甲　盤庚　帝乙　紂　臣
伊尹　箕子
夏商侯國
　昆吾　　仍(亦曰/有仍)　有緡　　過　　　戈
　有窮后羿(亦曰/夷羿)　武羅　伯因　熊髠　尨圉(羿四/臣)
　寒伯明　寒浞(亦號/有窮)　澆(亦號/有過)　豷(亦號戈子/二人浞)　椒
　(澆/臣)　斟灌　　斟鄩　　有鬲氏　鬷夷氏　觀
　扈　　　駘　　　岐　　　御龍氏劉累
　豕韋氏(劉累之後/代彭姓者)　姺　　　邳　　　黎
　東夷　　逢伯陵　奄　　　密須　　闕鞏
　甲父　　封父　　蒲姑氏　商奄　　燕
　肅慎　　崇　　　亳　　　唐叔虞　杜
周先王后稷(亦曰/棄)　不窋　高圉　亞圉大王　王
　季　文王(亦曰皇/祖文王)　武王　成王　康王　昭王
　穆王　厲王　宣王　幽王　攜王(幽王/少子)　臣周任
　史佚　蘓忿生　檀伯達　辛甲　陶叔　召康公
　(亦曰召公/  召伯)　召穆公　祭公謀父　仲山甫
西周侯國
　東虢虢仲　虢叔　　管管叔　　　聃聃季(亦曰/司空)
　北郜　雍　　畢　　豐　　郇　　䢴　　應
　蔣　　茅　　胙　　邶　　鄘　　鄶　　豳
傳引列國之祖
呉大伯　虞仲(亦曰仲雍祖/又爲虞之)
虢虢叔(是爲/西虢)
魯周公(亦曰/大宰)　魯公(亦曰禽父/  伯禽)　煬公　獻公　武公
衛康叔(亦曰司寇/  烈祖)　王孫牟　武公
蔡蔡叔　蔡仲(亦曰/胡)
曹曹叔振鐸
晉唐叔(亦曰大/叔虞)　燮父　靖侯　僖侯
齊大公(亦曰/大師)　丁公(亦曰/吕伋)
宋微子啓　厲公　戴公　武公　弗父何(厲公/兄)　正
考父(何之曾孫孔父嘉之父/也是爲孔子七世祖)
陳箕伯　直柄　虞思(亦曰有虞氏爲舜後/夏商以來世  虞國)　虞遂
伯戲　虞閼父　胡公
薛奚仲　仲虺
楚鬻熊　熊繹　若敖　蚡冒
夔熊摯
南燕伯鯈
　
　
　
　
　
　
　
　
　
　
　
　左傳事緯前集卷七
欽定四庫全書
　左傳事緯前集卷八　　　靈璧知縣馬驌撰
　左傳事釋
　　通用
傳　去聲訓也續也遞也傳也又音囀馹車也
解　上聲音蟹地名人名去聲作懈又悟也
説　去聲作稅入聲作悅或作脫
徼　平聲音邀求也又作邀又音驕幸也
女　上聲作汝去聲納女於人也
厭　平聲作饜上聲作掩入聲作壓
適　入聲作嫡又作謫又音的定也
費去聲音味人姓音秘人名又邑名
觀　上聲國名去聲臺類又卦名
向　上聲人名去聲音餉地名又人姓
比　平聲音皮人名去聲音避黨也
䘚　入聲作猝又子律反終也
任　平聲人名又當也又佞也上聲孕也
閒　本從月俗從日非平聲音閑暇也去聲與也錯也
　　隙也
差　平聲音釵呉子名去聲音嘬較也又病除也
射　入聲音石射之也又音亦人名又律名又音夜亦
　　人名
辟　本音碧法也君也又除也去聲作譬又作避入聲
　　作闢又作僻
幾　平聲微也尚也近也危也又幾㑹又人名去聲作
　　冀
耆　上聲音旨去聲作嗜
屬　入聲音燭聯也托也
質　去聲作贄又相贅也
祭　去聲音瘵邑名又人姓
兩　上聲作掚去聲乘也疋也
齊　平聲作齋去聲作劑
要　平聲作腰又求也劫也
稅　去聲音退追服也入聲作脫
鍼　平聲音鉗人名地名
莫　去聲作暮入聲音陌
罷　平聲音皮人名又作疲
免　去聲作絻音問又人名
難　平聲音那又去聲艱也
麇　平聲作羣上聲音稇作□
乗　去聲車也又同車也
施　去聲與也又音異及也
賈　上聲音古去聲作價
還　平聲音旋師還也
雍　去聲作壅又地名
虛　平聲作墟音區
共　平聲作恭又作供
食　去聲音嗣食人也
應　平聲國名又當也
且　平聲音疽人名
思　平聲音顋作䰄
卷　平聲音權地名
從　去聲侍也或作縱
句　平聲作勾又作劬
員　平聲音云人名
羮　平聲音郎邑名
爽　平聲作驦駿馬名
純　平聲音屯地名
識　去聲音志作誌
中　去聲當也注的也
姓　平聲音生人名
道　去聲作導又言也
部　上聲作㟝
鄉　去聲作向
塞　去聲音賽
貫　去聲作慣
衰　平聲音崔
黨　上聲音掌
縣　平聲繫也
穀　上聲奴走反
孫　去聲作遜
奉　上聲作捧
飲　去聲飲人也
百　入聲作陌
馮　平聲作慿
枕　去聲枕之也
竟　上聲作境
輅　去聲作迓
路　作輅本音
傅　去聲作附
鞠　平聲作芎
趣　入聲音促
桀　入聲作磔
推　平聲他囘反
妃　去聲作配
菑　平聲作災
内　入聲作納
校　去聲作效
亨　平聲作烹
艾　去聲作刈
瀆　去聲音豆
只　上聲音㫖
召　去聲作邵
頗　平聲偏也
責　去聲作債
敖　去聲作傲
焦　平聲作憔
載　上聲年也
蓼　入聲音六
將　平聲音鏘
稱　去聲副也
張　去聲作脹
洒　上聲作洗
大　去聲作太
冒　入聲音墨
斐　平聲人姓
葉　入聲音攝
壇　上聲音善
蕰　去聲作藴
陳　去聲作陣
招　平聲音韶
感　入聲作憾
不　上聲作否
蒲　平聲作匍
伏　入聲作匐
鬻　入聲作粥
關　平聲音彎
奸　平聲音干
震　平聲作娠
蛇　平聲音移
著　入聲直略反
率　入聲音律
矜　平聲作鰥
創　平聲作瘡
索　入聲山責反
介　去聲作个
藉　去聲作慈夜反
蓋　入聲音合
舎　上聲作捨
取　去聲作娶
信　平聲作伸
居　平聲音基助語
逢　平聲音龎人姓
否　上聲音丕
植　去聲音治主將也
陶　平聲音遙
焞　平聲音吞
闕　入聲作掘
行　去聲廵視也
訾婁　音資慮
扶伏　作匍匐
　　直音
人部　　儋(擔/)傒(兮/)儳(讒/)鯈(紬/)傁(叟/)佻(挑/)僂(呂/)傴(嫗/)僔
　　　　(撙/)伉(亢/)儷(麗/)儁(俊/)
刀部　　劓(刈/)劌(貴/)刜(勿/)刲(奎/)箾(朔又/簫)剌(辣/)刺(次/)劖
　　　　(慚/)
女部　　嬀(規/)姞(吉/)嫠(厘/)姺(跣/)婼(綽/)姆(茂/)嫳(撇/)嫚(慢/)婤
　　　　(周/)妵(他口/反)姶(罨/)娵(苴/)媵(孕/)妘(云/)娠(身震/二音)
口部　　咺(烜/)嘷(豪/)唁(彦/)嘖(責/)咋(澤/)唶(借/)咮(晝/)嗾(叟/)呴
　　　　(吼/)呰(紫/)嗀(黒角/反)
土部　　塿(力斗/反)塈(戲/)堙(因/)圻(祈/)圬(烏/)塓(覓/)堊(惡/)塤
　　　　(暄/)埴(直/)墉(庸/)坻(止/)瘞(意/)墠(善/)塴(逋鄧/反)
广部　　廧(墻/)庀(嚭/)庈(琴/)廑(覲/)
彡部　　耏(而/)彤(同/)
巾部　　幘(責/)帬(裙/)
尤部　　尨(芒/)尪(汪/)
弓部　　弢(叨/)彄(摳/)弭(米/)
心部　　惏(力南/反)憖(魚覲/反)惎(忌/)悝(恢/)悛(詮/)懻(記/)慆
　　　　(滔/)
手部　　抶(叱/)擐(患/)掀(軒/)摦(話/)掎(几/)捘(逡/)捥(蜿/)挐(袽/)挶
　　　　(掬/)撊(僩/)抒(黍/)掫(諏/)撎(意/)掚(兩/)
月部　　脤(腎/)脰(豆/)朐(渠/)胹(而/)膇(墜/)胠(區/)肓(荒/)腯(突/)膈
　　　　(傳作/鬲)腶(段叚/别)肸(迄/)膊(博/)膞(轉/)
木部　　櫕(攅/)櫟(歷/)櫜(高/)榼(磕/)朾(汀/)樗(樞/)杙(弋/)枵(囂/)橜
　　　　(掘/)橁(春/)檛(柤/)柲(秘/)棼焚柤(查/)柣(迭/)桔(結/)櫬(襯/)
　　　　椓(琢/)枹(浮/)槖(託/)柞(昨/)楯(吮/)柷(觸/)栫(薦/)柎(附/)楄
　　　　(駢/)棫(域/)樠(朗/)擕(醉/)檮(桃/)櫛(側乞/反)
水部　　湨(古闃/反)濰(維/)泂(迥/)汜(似/)汜(凡又/泛)泠(伶/)漷
　　　　(郭/)洮(桃/)泜(帝/)汋(酌/)淖(閙/)溷(慁/)洧(偉/)浞(濁/)汾(文/)
　　　　瀋(昌枕/反)濘(甯/)滍(雉/)洎(寄/)渻(省/)湧(勇/)澨(筮/)滸(虎/)
　　　　泱(央/)渢(馮/)濩(護/)汭(遂/)湫(啾/)澶(蟬/)
火部　　熒(榮/)焜(昆/)熸(尖/)焮(釁/)熬(翺/)燠(郁/)燀(闡/)焞(純/)燉
　　　　(屯/)燬(毁/)
日部　　旰(幹/)昳(絰/)暱(尼質/反)
欠部　　欿(大感/反)歜(徂感/反)歂(傳/)
支部　　敔(語/)敳(五才/反)
毛部　　氂(厘/)毳(蚩瑞/反)
方部　　旐(兆/)旝(檜/)
牛部　　犣(獵/)犖(洛/)犫(紬/)牼(坑/)牷(全/)
犬部　　獳(奴候/反)獮(跣/)猈(皮/)犴(岸/)㚟(綽/)獒(敖/)
歹部　　殱(纎/)殣(堇/)
目部　　睅(莞/)眢(寃/)瞢(懵/)瞀(茂/)矔(貫/)眕(軫/)瞞(鰻/)睔(棍/)眅
　　　　(攀/)眚(省/)瞫(審/)睢(雖/)
玉部　　玤(棒/)瑗(院/)瑱(震/)瓘(貫/)璵(予/)璠(煩/)瓚(才賛/反)玦(決/)
　　　　珽(挺/)珧(姚/)珌(必/)璗(蕩/)璆(求/)璜(黄/)瑰(囘/)㲄(角/)
石部　　碏(鵲/)砭(悲亷/反)磔(責/)
示部　　祓(弗/)祧(挑/)禜(詠/)禖(梅/)祏(石/)祲(侵/)祊(必彭/反)祔
　　　　(附/)禚(酌/)禋(因/)祟(粹/)
田部　　畚(本/)畤(止/)畛(珍/)町(挺/)
禾部　　秬(巨/)秣(末/)穮(標/)秕(鄙/)稗(敗/)秆(幹/)稡(卒/)
穴部　　窌(溜/)窀(屯/)穸(夕/)窋(竹律/反)竀(檉/)窆(陂騐/反)
疒部　　癉(亶/)痎(皆/)痁(苫/)瘈(制/)痤(嵯/)瘥(嵯/)瘯(簇/)癈(廢/)
皿部　　盬(古/)盥(管/)
瓦部　　甍(萌/)甗(彥/)
糸部　　繄(衣/)纁(勲/)組(祖/)絓(卦/)縶執紝(壬/)繻(須/)紇(轄/)紼
　　　　(弗/)綪(茜/)繾(譴/)綣(勸/)縛(符約/反)繇(由/)絻(問/)縵(謾/)
　　　　綆(梗/)縋(墜/)紞(都感/反)　紘(宏/)綖(延/)繂(律/)絿(求/)緡
　　　　(民/)繠(蘃/)縳(篆/)縠(斛/)縷(呂/)纊(曠/)
竹部　　篳(必/)笄(鷄/)笫(子/)
虫部　　螭(痴/)蚠(忿/)蝥(矛/)蟜(喬/)蠆(嘬/)􁊋(域/)螽(中/)蝝(緣/)蚡
　　　　(粉/)蠜(煩/)蜚(非/)虺(卉/)
缶部　　罍(雷/)罋(瓮/)􁑟(䧟/)罃(鶯/)
羊部　　牂(臧/)羯(訐/)羭(俞/)
衣部　　襚(遂/)襘(檜/)衵(日/)裯(稠/)袪(區/)褘(輝/)袲(侈/)褚(貯/)
艸部　　荐(在甸/反)蔿(偉/)薀(温/)蔇(忌/)菅(奸/)萇(長/)萑(丸/)葴
　　　　(斟/)蕕(猶/)蔑(滅/)莬(徒/)芮(遂/)苴(葅/)堇(謹/)菁精爇(如/悅)
　　　　(反/)茷(肺/)蓐(辱/)菆(鄒/)茀(弗/)萩(秋/)茢(列/)蔉(袞/)茸
　　　　(戎/)萴(則/)藟(累/)蘀(托/)芈(米/)韡(偉/)蓼(了/)薳(偉/)
虍部　　􁄣(暴/)虒(斯/)
足部　　躒(歴/)跪(求委/反)蹊(兮/)蹲存跗(附/)踣(匐/)跦(朱/)蹯
　　　　(煩/)躗(火怪/反)跳(調/)蹕(必/)躓(志/)蹋(沓/)
言部　　諜(牒/)讟(讀/)譆(僖/)諗(審/)訽(詬/)謟(滔諂/别)
走部　　趯(剔/)趡(翠軌/反)　赳(九/)䞡(爰/同)
邑部　　邘(于/)郕(成/)郰(鄒/)鄟(專/)鄆(運/)鄋(搜/)鄇(侯/)邶(佩/)酀
　　　　(燕/)鄑(滋/)酁(讒/)鄶(檜/)鄣(章/)郠(梗/)鄎(息/)鄖(云/)郹(鴂/)
　　　　邽(圭/)酆(豐/)邿(詩/)鄐(蓄/)鄸(蒙/)郳(倪/)鄫(繪/)鄀(若/)鄗
　　　　(敲/)邲(必/)鄍(冥/)鄤(瞞/)鄬(偉/)鄢(煙/)鄵(糙/)郟(夾/)鄏(辱/)
　　　　鄔(塢/)郜(告/)郇(荀/)酅(兮/)鄄(絹/)郤(隙/)􁒹(沈/)鄩(尋/)鄾
　　　　(憂/)邗(寒/)邧(阮/)酈(離/)
辵部　　逖(剔/)遄(傳/)遒(酋/)逷(剔/)迋(旺又/誑)迸(北孟/反)簉(初/救)
　　　　(反/)
車部　　轘(患/)軘(屯/)轏(棧/)軷(跋/)轄(黠/)輓(晚/)翬(輝/)輈(舟/)轝
　　　　(預/)軨(令/)輻(福/)軼(逸/)轑(遼/)軥(劬/)
貝部　　賵(諷/)賸(剰/)蕆(闡/)
豕部　　豷(意/)豭(加/)
角部　　觵(古横/反)觩(虯/)
豸部　　貜(躩/)貙(區/)
見部　　覬(冀/)覦(于/)
金部　　鋌(挺/)鏚(戚/)鏃(簇/)鉏(鋤/同)鑋(磬/)鈹(披/)鍥(挈/)銔(坏/)錫
　　　　(揚錫/别)鑣(標/)鍇(楷/)鎛(博/)錞(隊/)
門部　　閻(簷/)閼(遏/)閈(扞/)閎(𢎞/)閟(秘/)闞(勘/)闉(因/)闃(苦鴂/反)
　　　　闋(缺/)
阜部　　隰(習/)隤(頽/)陘(刑/)阪(反/)陴(皮/)隧(遂/)隈(煨/)隃(同/逾)
雨部　　霣(隕/)霤(溜/)
隹部　　雃(牽/)雂(鉗/)睢(苴/)
頁部　　□(資/)頜(閣/)頡(曵/)頎(祈/)纇(類/)顆(苦果/反)頯(葵/)頷(五/感)
　　　　(反/)
食部　　饘(旃/)饕(叨/)餮(鉄/)饁(葉/)飧(孫/)餞(踐/)餫(鄆/)
革部　　鞶(盤/)􁊖(偉/)鞏(拱/)鞬(肩/)鞮(低/)韅(憲/)靷(孕/)靽(半/)鞞
　　　　(丙/)鞛(布孔/反)鞘(肖/)鞫(匊/)
風部　　飂(溜/)颺(揚/)
馬部　　駘(台/)駹(厖/)騑(非/)馹(日/)騶(鄒/)騅(追/)駵(留/)
鬥部　　鬩(呼歴/反)闞(喊/)鬬(俗闘/同)
髟部　　髽(查/)髢(替/)髲(避/)鬒(軫/)
韋部　　韎(昧/)韠(必/)
鬼部　　魑(鴟/)魅(昧/)
鳥部　　鷁(逆/)鸜(瞿/)鵒(欲/)瞗(疽/)鶻(胡骨/反)鶬(倉/)鴳(晏鷃/同)
　　　　鷩(鼈/)鷦(追/)鴶(戞/)鵴(匊/)鷷(尊/)鶅(淄/)鵗(希/)鳻(文/)
　　　　鶞(春/)䳒(鳶/同)鶩(木/)鷸(聿/)
魚部　　鱣(專/)鮪(偉/)鰷(條/)鱨(常/)魴(房/)鱄(專/)鰌(秋/)
黑部　　黶(奄/)黰(軫/)黝(於九/反)
鹿部　　麀(憂/)麕(均/)麇(均/)麋(糜/)麤(粗/)麄(與粗/同)麑(迷/)
鼠部　　鼬(又/)鼷(兮/)鼯(吾/)
􁄡部　　贏(盈/)臝(裸/)羸(雷/)
齒部　　齮(倚/)齔(襯/)齹(嵯/)
雜部　　屝(吠扉/别)鼆(猛/)圄(語/)匜(移/)斚(假/)喦(巖/同)衁(荒/)勦
　　　　(子小/反)匕(比/)蠲(捐/)寪(偉主偷上/  黄聲)罥(絹/)嘏(賈/)
　　　　戭(衍/)玈(盧/)矞(聿/)赭(者/)厎(旨/)殳(殊/)鬷(宗/)奊(絜/)卣
　　　　(酉/)翣(啑/)骼(格/)馘(虢/)嚳(酷/)
　
　
　
　
　
　
　
　
　
　
　
　
　左傳事緯前集卷八
