#+TITLE: 讀詩質疑-清-嚴虞惇
#+DATE: 2018-05-12 10:13:57
#+SOURCE: github.com/kanripo/KR1c0059 master 2a369d08                
欽定四庫全書　　　　經部三
　讀詩質疑　　　　　　詩類
　　提要
　　　　(臣/)等謹按讀詩質疑三十一卷附録十五卷
　　　國朝嚴虞惇撰虞惇字寳成常熟人康熈丁丑
　　　　進士官至太僕寺少卿是編乃其孫湖南驛
　　　　鹽道有禧所刋乾隆十二年經進
　　御覽首為列國世譜次國風世表次詩指舉要次
　　　　讀詩綱領次刪次次六義次大小序次詩樂
　　　　次章句音韻次詁訓傳授次經傳逸詩次三
　　　　家遺說次經傳雜説次詩韻正音次經文考
　　　　異每一類為一卷皆附録編首不入卷數其
　　　　正經則國風為十五卷小雅為八卷大雅為
　　　　三卷而毎卷析一子卷頌為五卷大㫖以小
　　　　序為宗而叅以集傳其從序者十之七八從
　　　　集傳者十之二三亦有二家皆不從而虞惇
　　　　自為説者每篇之首冠以序文及諸家論序
　　　　之説每章之下各疏字義篇末乃總論其大
　　　　旨與去取諸説之故皆以推求詩意為主頗
　　　　畧於名物訓詁亦不甚引據考証如墨子稱
　　　　文王舉閎夭太顛於置網中授之政西土服
　　　　墨子在春秋戰國之間當及聞古義而虞惇
　　　　以為附㑹兔罝之詩至左傳稱祭仲有寵於
　　　　荘公所謂寵者信任顯榮之意故楚靈王對
　　　　申叔時自稱盗有寵也虞惇因此一字指祭
　　　　仲為安陵龍陽之流以山有扶蘇之狡童當
　　　　之謂仲雖為卿詩人醜以進身之始此不更
　　　　附㑹乎又申培詩説出自豐坊其中多剽朱
　　　　傳之義而虞惇反謂朱傳多引申培亦殊失
　　　　考然大致皆平心静氣玩味研求於毛朱兩
　　　　家擇長棄短非惟不存門户之心亦併不渉
　　　　調停之見核其所得乃較諸家為多焉乾隆
　　　　四十一年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　讀詩質疑卷首一
　　　　　　　　　　太僕寺少卿嚴虞惇撰
　列國世譜
周
周之先后稷名棄母曰姜嫄為高辛氏世妃履大人跡
而生棄舜舉為農師號曰后稷封於邰别姓姬氏卒子
不窋立不窋失官奔戎狄之間卒子鞠立卒子公劉立
公劉修后稷之業遷於豳卒子慶節立卒子皇僕立卒
子差弗立卒子毁隃立卒子公非立卒子高圉立卒子
亞圉立卒子公叔祖類立卒子古公亶父立古公修后
稷公劉之業避狄難自豳遷於岐古公三子泰伯虞仲
季歴季歴生子昌有聖瑞泰伯逃荆蠻以譲季歴古公
卒季歴立卒子昌立是為文王徙都豐崩子武王發立
克商有天下都於鎬崩子成王誦立周公相成王制禮
樂而雅頌興成王崩子康王釗立成康之際天下安寧
刑錯四十餘年不用崩子昭王瑕立崩子穆王滿立崩
子共王繄扈立崩子懿王囏立周道衰詩人作刺崩共
王弟孝王辟方立崩懿王子夷王燮立崩子厲王胡立
周室大壊王流於彘召公周公行政號曰共和立厲王
子靖是為宣王南征北伐諸侯復宗周崩子幽王宫湼
立嬖褒姒廢申后及太子宜臼申侯與犬戎攻周弑幽
王而立宜臼是為平王東遷雒邑王室微諸侯強齊晋
秦楚始大詩不能復雅降為風四十九年入春秋崩孫
桓王林立崩子荘王佗立崩子釐王胡齊立崩子惠王
閬立崩子㐮王鄭立崩子頃王壬臣立崩子匡王班立
崩弟定王瑜立陳夏徴舒弑其君楚入陳夫子録國風
止此後四世至敬王春秋終又六世至威烈王韓趙魏
為諸侯又五世至赧王秦莊襄王滅之
衛
衛康叔封武王弟武王伐紂封紂子武庚於殷都而三
分其地置三監自紂城而北謂之弼南謂之鄘東謂之
衛及三監導武庚叛成王黜殷命誅三監更於此三國
建諸侯以殷餘民封康叔於衛使為之長其後世稍并
彼二國混而名之康叔卒子康伯立卒子考伯立卒子
嗣伯立卒子康伯立卒子靖伯立卒子貞伯立卒子頃
侯立當周夷王時衛之變風作卒子釐侯立卒子武公
和殺太子共伯自立犬戎弑幽王武公将兵佐周平戎
有功卒子荘公揚立荘公娶於齊曰荘姜無子戴媯生
桓公完嬖人生州吁荘公卒完立入春秋州吁弑桓公
自立衛人殺州吁立桓公弟宣公晉宣公烝夷姜生伋
納伋之妻伋以讒死宣公卒所納伋妻宣姜子惠公朔
立其庶兄頑烝於宣姜生子申及燬惠公立四年出奔
宣公子黔牟立立八年而惠公復入惠公卒子懿公赤
立狄入衛殺懿公衛東徙渡河立戴公申廬於漕一年
卒齊桓公城楚邱封衛立燬為文公卒子成公鄭立卒
子穆公遫立卒子定公臧立自成公已下無詩後二十
世至君角秦滅之
鄭
鄭桓公友宣王弟封於鄭為周司徒幽王之末寄孥於
虢鄶遂居之犬戎弑幽王桓公死焉子武公掘突立復
為司徒當周平王時鄭之變風作卒子荘公寤生立克
弟叔段入春秋卒子昭公忽立弟突與昭公爭國祭仲
逐昭公而立突是為厲公厲公欲殺祭仲不克出奔蔡
昭公歸鄭高渠彌弑昭公立子亹齊襄公殺子亹祭仲
立子儀傅瑕又殺子儀納厲公厲公卒子文公㨗立卒
子穆公蘭立自穆公已下無詩後十四世至君乙韓滅
之
齊
齊太公姜姓吕氏佐武王定天下封於齊都營邱卒子
丁公伋立卒子乙公得立卒子癸公慈母立卒子哀公
不辰立當周懿王時齊之變風作紀侯譖哀公於周周
烹之弟胡公静立都臨淄卒子武公夀立卒子厲公無
忌立厲公遇弑子文公赤立卒子成公説立卒子荘公
購立卒子僖公禄父立入春秋卒子襄公諸兒立襄公
無道通魯桓公夫人無知弑之齊人殺無知桓公小白
入立霸諸侯自桓公以下無詩後十六世至康公貸田
氏簒之
魏
魏國姬姓武王伐紂而封焉其世次無考後為晉獻公
所滅詩當在平桓之間
唐
唐叔虞成王母弟封於唐在河汾之東南有晉水叔虞
卒子爕立改號為晉侯卒子武侯寧旅立卒子成侯服
人立卒子厲侯福立卒子靖侯宜臼立卒子僖侯司徒
立當周宣王時唐之變風作卒子獻侯籍立卒子穆侯
費王立卒弟殤叔自立太子仇襲殤叔而立是為文侯
卒子昭侯伯立徙都翼封文侯弟成師於曲沃號桓叔
曲沃强潘父弑昭侯而納桓叔不克晉立昭侯子平為
孝侯桓叔子莊伯鱓弑孝侯晉立孝侯子郄為鄂侯入
春秋卒莊伯伐翼周平王使虢公伐曲沃而立鄂侯之
子光為哀侯莊伯子武公偁虜哀侯殺之晉立哀侯之
子小子侯武公又殺之周桓王使虢仲伐曲沃而立哀
侯之弟緡武公又伐緡滅之盡以寳器賂周釐王王命
武公以一軍為晉侯盡并晉地而有之卒子獻公詭諸
立驪姬讒殺太子申生諸公子出亡獻公卒里克殺奚
齊卓子而納惠公夷吾卒子懐公圉立文公重耳反國
霸諸侯自惠公已下無詩後六世至悼公晉復霸又八
世至烈公韓趙魏為諸侯又二世至静公韓趙魏共滅
之
秦
秦帝顓頊之裔堯時柏翳佐禹平水土調馴鳥獸賜姓
嬴氏周孝王封其末孫非子為附庸邑之秦卒子秦侯
立卒子公伯立卒子秦仲立當周厲王宣王時秦之變
風作宣王命秦仲為大夫討西戎西戎殺秦仲子莊公
立伐西戎破之卒子襄公立西戎犬戎與申侯伐周弑
幽王襄公救周有功平王封襄公為諸侯賜之岐以西
之地卒子文公立入春秋卒孫寧公立卒庶子出子立
庶長三父等殺出子立故太子武公卒弟徳公立卒子
宣公立卒弟成公立卒弟繆公任好立伐晉霸諸侯卒
子康公罃立卒子共公立自共公以下無詩又二十世
是為始皇帝也
陳
陳胡公滿姓媯氏虞舜之後武王封於陳卒子申公犀
侯立卒弟相公臯羊立卒申公子孝公突立卒子慎公
圉戎立卒子幽公寧立當周厲王時陳之變風作卒子
僖公孝立卒子武公靈立卒子夷公説立卒弟平公爕
立卒子文公圉立卒子桓公鮑立入春秋卒其弟佗殺
太子免而自立是為厲公蔡人殺佗立桓公子躍為利
公卒弟荘公林立卒弟宣公杵臼立厲公子完奔齊卒
子穆公款立卒子共公朔立卒子靈公平國立淫於夏
姬夏徵舒弑之楚荘王入陳殺徵舒是歲定王之九年
也夫子録國風止此後二世至哀公楚滅陳滅五歲而
楚復封陳立哀公之孫吳為惠公又二世至湣公楚竟
滅之
檜
檜國妘姓祝融之後其世次無考周衰為鄭桓公所滅
詩當在夷厲之間
曹
曹叔振鐸武王弟封於曹十一世至桓公終生入春秋
傳莊公射姑僖公夷昭公班當周惠王時曹之變風作
卒子共公襄立卒子文公夀立文公已下無詩又十世
至伯陽宋滅之
魯
魯周公旦武王弟佐武王定天下封於曲阜為魯公成
王即位攝行政當國子伯禽受封之魯成王以周公有
大勲勞乃命魯得用天子禮樂伯禽卒子考公酋立卒
弟煬公熙立卒子幽公宰立弟㵒弑幽公自立是為魏
公卒子厲公擢立卒弟獻公具立卒子真公濞立卒弟
武公敖立卒少子懿公戲立懿公兄括之子伯御弑懿
公自立周宣王誅之而立懿公弟稱為孝公幽王為犬
戎所弑平王東遷雒邑孝公卒子惠公弗湼立卒子隠
公息姑立孔子作春秋始此公子翬弑隠公而立其弟
允為桓公桓公殺於齊子荘公同立卒子班立慶父弑
班立其弟開為閔公復弑之季友立閔公之弟申是為
僖公當周襄王時能遵伯禽之法史克作頌後七世至
哀公西狩獲麟又九世至頃公楚滅之
商
商之先契母曰簡狄為帝嚳次妃吞鳥卵而生契舜舉
為司徒封於商賜姓子氏卒子昭明立卒子相土立卒
子昌若立卒子曹圉立卒子冥立卒子振立卒子微立
卒子報丁立卒子報乙立卒子報丙立卒子主壬立卒
子主癸立卒子天乙立是為成湯伐桀有天下都於亳
自契至湯凡八遷湯崩子太丁之弟外丙立崩弟仲壬
立崩太丁子太甲立太甲不順伊尹放之於桐悔過反
善復歸於亳是為太宗五世至太戊有桑榖之異懼而
修徳殷復興是為中宗十世至盤庚自仲丁遷隞河亶
甲居相祖乙遷耿盤庚渡河南遷殷遂更號曰殷又三
世至武丁有雊雉之異亦懼而修徳殷復興是為高宗
八世至辛紂周武王伐滅之封其子武庚為殷後武庚
與管叔蔡叔畔成王命周公誅之而立微子開於宋續
殷祀十三世至繆公入春秋五世而襄公霸諸侯又七
世至景公春秋終又六世至王偃齊魏楚滅之
　
　
　
　
　
　
　讀詩質疑卷首一
欽定四庫全書
　讀詩質疑卷首二
　　　　　　　　　　太僕寺少卿嚴虞惇撰
　國風世表
周南召南
文王　　武王
(關睢/)　　(甘棠/)
(葛覃/)　　(何彼/穠矣)
(卷耳/)
(樛木/)
(螽斯/)
(桃夭/)
(兔置/)
(芣苢/)
(漢廣/)
(汝墳/)
(麟之/趾)
(鵲巢/)
(采蘩/)
(草蟲/)
(采蘋/)
(行露/)
(羔羊/)
(殷其/靁)
(摽有/梅)
(小星/)
(江有/汜)
(野有/死麕)
(騶虞/)
弼鄘衛
厲王　　宣王幽王平王　　桓王　　桓王釐王
　　　　　　平王　　　　　　　　莊王惠王
頃侯釐侯武公武公荘公桓公州吁宣公惠公黔牟
(弼柏/舟)　　(鄘柏淇奥碩人/舟)　　(燕燕匏有芄蘭/    苦葉)惠公
　　　　　　　　(考槃/)　　(擊鼓雄雉牆有/        茨)
　　　　　　　　(緑衣/)　　　　(谷風君子/    偕老)
　　　　　　　　(日月/)　　　　(凱風桑中/)
　　　　　　　　(終風/)　　　　(静女鶉之/    奔奔)
　　　　　　　　　　　　　　(新臺/)
　　　　　　　　　　　　　　(二子/乘舟)
　　　　　　　　　　　　　　(簡兮/)
　　　　　　　　　　　　　　(泉水/)
　　　　　　　　　　　　　　(北門/)
　　　　　　　　　　　　　　(北風/)
　　　　　　　　　　　　　　(氓/)
　　　　　　　　　　　　　(竹竿/)
　　　　　　　　　　　　　(伯兮/)
　　　　　　　　　　　　　(有狐/)
惠王惠王惠王襄王匡王定王
　　　　襄王頃王定王
懿公戴公文公成公成公穆公
(河廣載馳定之/        方中)　　　　(式㣲/)
　　　　(蝃蝀/)　　　　(旄丘/)
　　　　(相䑕/)
　　　　(干旄/)
　　　　(木瓜/)
　虞惇按弼風柏舟序云衛頃公之時頃公以周厲王
　十三年即位而鄭氏譜云頃公當周夷王時歐陽氏
　詩譜補亡亦列之於夷王蓋誤也河廣舊列於惠公
　按左傳惠公之即位也少齊人使昭伯烝於宣姜生
　齊子戴公文公宋桓夫人許穆夫人則河廣之作其
　非惠公時可知當時衛都河北宋都河南自戴公渡
　河而南自衛適宋不渡河無縁復以河廣起興則河
　廣之作亦不當在文公之世故今列之於懿公式微
　旄丘列於穆公從詩序辨陳氏之説也
王
平王　　桓王　　莊王
(黍離/)　　(兔爰/)　　(丘中/有麻)
(君子/于役)　　(采葛/)
(君子/陽陽)　　(大車/)
(揚之/水)
(中谷/有蓷)
(葛藟/)
鄭
平王平王桓王桓王莊王莊王僖王惠王
　
武公莊公莊公昭公昭公厲公厲公文公
(緇衣将仲羔裘有女山有褰裳出其清人/    子      同車扶蘇    東門)
　　(叔于遵大/田  路)　　(蘀兮/)子亹(野有/蔓草)
　　(大叔女曰/于田鷄鳴)　　(狡童/)子儀(溱洧/)
　　　　　　　　(丰/)
　　　　　　　　(東門/之墠)
　　　　　　　　(風雨/)
　　　　　　　　(子衿/)
　　　　　　　　(揚之/水)
　虞惇按平王四十九年鄭荘公克段故將仲子叔于
　田大叔于田三詩繫之平王有女同車昭公初立時
　事故繫之桓王出其東門序云公子五爭應是厲公
　復入時事故繫之僖王
齊
懿王　　　　　　　　荘王
　
哀公　　　　　　　　襄公
(鷄鳴/)　　　　　　　　(南山/)
(還/)　　　　　　　　　(甫田/)
(著/)　　　　　　　　　(盧令/)
(東方/之日)　　　　　　　　(敝笱/)
(東方/未明)　　　　　　　　(載驅/)
　　　　　　　　　　(猗嗟/)
晉
宣王　宣王　平王　平王　桓王　僖王　惠王
　　　幽王　　　　桓王　莊王
僖侯　獻侯　昭侯　孝侯　小子侯武公　獻公
(蟋蟀/)　穆侯　(山有/樞)　鄂侯　(鴇羽/)　(無衣/)　(葛生/)
　　　殤叔　(揚之/水)　哀侯　緡　　(有杕/之杜)　(采苓/)
　　　文侯　(椒聊/)
　　　　　　(綢繆/)
　　　　　　(杕杜/)
　　　　　　(羔裘/)
　虞惇按舊以鴇羽繫之昭公非也序云昭公之後大
　亂五世自昭公孝侯鄂侯哀侯至小子侯為五世故
　今繫之小子侯
秦
宣王　　　　平王　　　　襄王　　　　頃王
　
秦仲　荘公　襄公　文公　繆公　康公　康公
(車鄰/)　　　　(駟鐵/)　寧公　(黄鳥/)　(渭陽/)　(晨風/)
　　　　　　(小戎/)　出子　　　　　　　(無衣/)
　　　　　　(蒹葭/)　武公　　　　　　　(權輿/)
　　　　　　(終南/)　徳公
　　　　　　　　　宣公
　　　　　　　　　成公
　虞惇按渭陽之詩康公為世子時送晉文公返國而
　作事在襄王之十五年故今繫之襄王襄王在位三
　十三年康公以襄王三十二年即位晨風無衣權輿
　三詩皆當繫之頃王
陳
厲王宣王　　桓王　　莊王惠王　　匡王
　　　　　　　　　　僖王襄王　　定王
幽公僖公武公桓公厲公宣公　　穆公靈公
(宛丘衡門/)夷公(墓門/)荘公(防有/鵲巢)　　共公(株林/)
(東門東門/之枌之池)平公　　　　(月出/)　　　　(澤陂/)
　　(東門/之楊)文公
曹
惠王　　襄王
　
昭公　　共公
(蜉蝣/)　　(候人/)
　　　　(鳲鳩/)
　　　　(下泉/)
　
魏
　魏世次無考詩當在平桓之間
　
　
檜
　檜世次無考詩當在厲幽之間
豳
成王
周公
(七月/)
(鴟鴞/)
(伐柯/)
(九罭/)
(狼跋/)
(東山/)
(破斧/)
　虞惇按金縢周公居東二年則罪人斯得於後公乃
　為詩以貽王名之曰鴟鴞是鴟鴞居東作也伐柯九
　罭狼跋皆周公留東之詩及成王感風雷之變而迎
　周公於是周公東歸作東山以勞東征之士而周人
　以破斧之詩美之故今序之如此
　讀詩質疑卷首二
欽定四庫全書
　讀詩質疑卷首三
　　　　　　　　　　太僕寺少卿嚴虞惇撰
　詩指舉要
國風周南(十一篇/)
關雎　　　　后妃之徳　　　　　　註異
葛覃　　　　后妃之本
卷耳　　　　后妃之志　　　　　　註異
樛木　　　　后妃逮下
螽斯　　　　后妃子孫衆多
桃夭　　　　男女以正昏姻以時
兔罝　　　　賢人衆多
芣苢　　　　婦人樂有子　　　　　註小異
漢廣　　　　南國無思犯禮
汝墳　　　　婦人閔其君子勉以正
麟之趾　　　關雎之應
召南(十四篇/)
鵲巢　　　　夫人之徳
采蘩　　　　夫人不失職
草蟲　　　　大夫妻以禮自防　　　註異
采蘋　　　　大夫妻能循法度　　　傳箋小異
甘棠　　　　美召伯
行露　　　　召伯聽訟
羔羊　　　　在位節儉正直
殷其靁　　　大夫行役室家勸以義
摽有梅　　　男女及時
小星　　　　惠及下
江有汜　　　美媵
野有死麕　　惡無禮
何彼穠矣　　美王姬
騶虞　　　　鵲巢之應
弼(十九篇/)
柏舟　　　　仁而不遇　　　　　　註異
緑衣　　　　衛荘姜傷已
燕燕　　　　衛莊姜送歸妾
日月　　　　衛荘姜傷已
終風　　　　衛荘姜傷已　　　　　傳箋異
擊鼓　　　　衛人怨州吁
凱風　　　　孝子自責
雄雉　　　　婦人怨曠　　　　　　傳箋異
匏有苦葉　　刺宣公淫亂
谷風　　　　夫婦失道
式微　　　　黎侯寓衛其臣勸之歸
旄丘　　　　黎臣責衛伯
簡兮　　　　刺不用賢　　　　　　註異
泉水　　　　衛女思歸
北門　　　　仕不得志
北風　　　　刺虐
静女　　　　男女贈答　　　　　　傳箋異
新臺　　　　宣公納伋妻
二子乘舟　　思伋夀
鄘(十篇/)
柏舟　　　　共姜自誓
牆有茨　　　刺公子頑
君子偕老　　刺衛宣姜
桑中　　　　刺奔　　　　　　　　註異
鶉之奔奔　　刺衛宣姜
定之方中　　美文公
蝃蝀　　　　止奔
相䑕　　　　刺無禮
干旄　　　　美好善
載馳　　　　許穆夫人閔宗國
衛(十篇/)
淇奥　　　　美武公之徳
考槃　　　　賢者退而窮處
碩人　　　　閔荘姜
氓　　　　　奔女被棄自悔
竹竿　　　　衛女思歸　　　　　　傳箋小異
芄蘭　　　　惠公驕而無禮　　　　註小異
河廣　　　　宋襄公母思衛
伯兮　　　　婦人思其夫
有狐　　　　寡婦思昏姻
木𤓰　　　　美齊桓公救衛　　　　註異
王(十篇/)
黍離　　　　閔宗周
君子于役　　君子行役無期度
君子陽陽　　君子相招為禄仕　　　註異
揚之水　　　周人怨戍申
中谷有蓷　　凶年室家相棄
兔爰　　　　君子不樂其生
葛藟　　　　王族刺平王　　　　　註異
采葛　　　　懼讒　　　　　　　　註異
大車　　　　陳古刺大夫不能聽男女之訟
丘中有麻　　思賢　　　　　　　　註異
鄭(二十一篇/)
緇衣　　　　美武公
将仲子　　　刺荘公不制叔段　　　註異
叔于田　　　國人爱叔段
大叔于田　　段不義而得衆
清人　　　　文公棄其師
羔裘　　　　陳古刺朝
遵大路　　　國人留賢　　　　　　註異
女曰鷄鳴　　古賢夫婦警戒
有女同車　　刺忽不昏於齊　　　　註異
山有扶蘇　　忽所美非美　　　　　註異
蘀兮　　　　君弱臣強　　　　　　註異
狡童　　　　刺忽不與賢人圖事　　註異
褰裳　　　　思見正　　　　　　　註異
丰　　　　　親迎而女不隨
東門之墠　　男女思奔
風雨　　　　思君子　　　　　　　註異
子衿　　　　學校廢　　　　　　　註異
揚之水　　　閔無臣　　　　　　　註異
出其東門　　閔亂　　　　　　　　傳箋小異
野有蔓草　　男女思邂逅
溱洧　　　　刺淫風大行　　　　　註異
齊(十一篇/)
鷄鳴　　　　思賢妃
還　　　　　刺荒
著　　　　　刺不親迎　　　　　　傳箋小異
東方之日　　刺淫奔　　　　　　　傳箋小異
東方未明　　興居無節
南山　　　　襄公鳥獸行
甫田　　　　志大心勞　　　　　　註小異
盧令　　　　刺荒　　　　　　　　傳箋小異
敝笱　　　　刺文姜
載驅　　　　刺襄公
猗嗟　　　　刺魯荘公不能制文姜
魏(七篇/)
葛屨　　　　刺褊
汾沮洳　　　刺儉
園有桃　　　刺國小無政
陟岵　　　　孝子行役念父母
十畝之間　　賢者思歸不樂仕　　　傳箋小異
伐檀　　　　刺貪　　　　　　　　註小異
碩䑕　　　　刺重斂
唐(十二篇/)
蟋蟀　　　　刺儉不中禮
山有樞　　　憂國将危亡　　　　註異
揚之水　　　沃盛強國人将叛
椒聊　　　　沃盛強将有晉國
綢繆　　　　昏姻失時
杕杜　　　　刺不親宗族　　　　註小異
羔裘　　　　在位不恤民　　　　註小異
鴇羽　　　　君子從役不得養父母
無衣　　　　武公并晉國請命
有杕之杜　　武公不求賢自輔
葛生　　　　好攻戰國人多喪
采苓　　　　刺聽讒
秦(十篇/)
車鄰　　　　秦仲始大
駟鐵　　　　襄公始命
小戎　　　　襄公討西戎
蒹葭　　　　襄公未能用周禮　　註異
終南　　　　戒襄公
黄鳥　　　　哀三良
晨風　　　　康公棄賢臣　　　　　註異
無衣　　　　刺不與民同欲　　　　註小異
渭陽　　　　康公念母
權輿　　　　待賢不終
陳(十篇/)
宛邱　　　　刺遊蕩
東門之枌　　疾男女亟㑹　　　　　註小異
衡門　　　　誘僖公　　　　　　　註異
東門之池　　思賢女配君子　　　　註異
東門之楊　　親迎不至
墓門　　　　刺陳佗　　　　　　　傳箋註小異
防有鵲巢　　憂讒　　　　　　　　註異
月出　　　　刺好色
株林　　　　靈公淫夏姬
澤陂　　　　刺男女憂思
檜(四篇/)
羔裘　　　　君不用道好絜衣服
素冠　　　　刺不能三年
隰有萇楚　　疾恣　　　　　　　　註異
匪風　　　　思周道
曹(四篇/)
蜉蝣　　　　刺奢
候人　　　　近小人
鳲鳩　　　　刺不壹
下泉　　　　思治
豳(七篇/)
七月　　　　周公陳王業
鴟鴞　　　　周公遺成王　　　　　箋小異
東山　　　　周公東征勞歸士
破斧　　　　美周公正四國　　　　傳箋小異
伐柯　　　　刺朝廷不知迎周公
九罭　　　　東人願留周公
狼跋　　　　美周公不失其聖
小雅鹿鳴之什(十篇/)
鹿鳴　　　　燕羣臣嘉賓
四牡　　　　勞使臣
皇皇者華　　遣使臣
棠棣　　　　燕兄弟
伐木　　　　燕朋友故舊
天保　　　　下報上
采薇　　　　遣戍役
出車　　　　勞還率
杕杜　　　　勞還役
魚麗　　　　萬物盛多能備禮　　　註異
南陔之什(十篇其六篇亡/)
南陔　　　　孝子相戒以養　　　　詩亡
白華　　　　孝子之潔白　　　　　詩亡
華黍　　　　時和嵗豐宜黍稷　　　詩亡
由庚　　　　萬物得由其道　　　　詩亡
南有嘉魚　　樂與賢　　　　　　　註小異
崇邱　　　　萬物得極其髙大　　　詩亡
南山有臺　　樂得賢　　　　　　　註小異
由儀　　　　萬物之生各得其宜　　詩亡
蓼蕭　　　　諸侯美天子　　　　　註異
湛露　　　　天子燕諸侯
彤弓之什(十篇/)
彤弓　　　　錫有功諸侯
菁菁者莪　　樂育材　　　　　　　註異
六月　　　　宣王北伐
采芑　　　　宣王南征
車攻　　　　宣王㑹諸侯於東都
吉日　　　　宣王田
鴻雁　　　　宣王安集萬民
庭燎　　　　宣王勤政
沔水　　　　憂亂　　　　　　　　註小異
鶴鳴　　　　誨求賢　　　　　　　註異
祁父之什(十篇/)
祁父　　　　軍士怨從役
白駒　　　　賢者去不可留
黄鳥　　　　民適異國不得所　　　傳箋小異
我行其野　　民依昏姻不見恤　　　箋小異
斯干　　　　宣王考室
無羊　　　　宣王考牧
節南山　　　家父刺幽王用尹氏
正月　　　　大夫傷褒姒致亂
十月之交　　刺皇父艶妻亂政
雨無正　　　刺正大夫離居
小旻之什(十篇/)
小旻　　　　刺王惑邪謀
小宛　　　　刺王不勉強為善　　　註異
小弁　　　　太子宜臼被廢其傅作
巧言　　　　大夫傷於讒
何人斯　　　蘇公刺暴公
巷伯　　　　寺人傷於讒
谷風　　　　朋友道絶
蓼莪　　　　孝子不得終養
大東　　　　譚大夫告病
四月　　　　大夫遭亂自傷
北山之什(十篇/)
北山　　　　役使不均
無将大車　　大夫悔将小人　　　　註異
小明　　　　大夫悔仕
鼓鐘　　　　幽王流連於樂
楚茨　　　　古明王力農奉祭祀　　註小異
信南山　　　古明王勤農事　　　　註小異
甫田　　　　古農事成祭方社田祖　註小異
大田　　　　古農夫報上　　　　　註小異
瞻彼洛矣　　古明王爵命諸侯
裳裳者華　　古賢者世禄　　　　　註異
桑扈之什(十篇/)
桑扈　　　　古君臣遵禮法　　　　註小異
鴛鴦　　　　古明王交萬物有道　　註異
頍弁　　　　刺王不宴樂親族　　　註異
車舝　　　　思賢女配君子　　　　註異
青蠅　　　　刺讒
賓之初筵　　衛武公飲酒悔過
魚藻　　　　思古王居鎬京　　　　註小異
采菽　　　　古明王錫命諸侯　　　註小異
角弓　　　　刺王不親九族
菀栁　　　　刺王暴虐諸侯不朝
都人士之什(十篇/)
都人士　　　刺衣服無常
采緑　　　　刺怨曠
黍苗　　　　思召伯述職
隰桑　　　　思見君子
白華　　　　下國棄妻自傷　　　　傳箋註小異
緜蠻　　　　大臣遺忘㣲賤　　　　註異
瓠葉　　　　思古不以薄物廢禮
漸漸之石　　刺東征乆役　　　　　箋小異
苕之華　　　閔周室将亡
何草不黄　　刺征役不息
大雅文王之什(十篇/)
文王　　　　文王受命作周
大明　　　　文王有明徳天復命武王
緜　　　　　文王之興由太王
棫樸　　　　文王能官人　　　　　註小異
旱麓　　　　受祖　　　　　　　　註小異
思齊　　　　文王所以聖
皇矣　　　　美周
靈臺　　　　文王民始附
下武　　　　繼文
文王有聲　　繼伐
生民之什(十篇/)
生民　　　　后稷配天
行葦　　　　燕父兄耆老
既醉　　　　王族答行葦
鳬鷖　　　　繹公尸
假樂　　　　嘉成王
公劉　　　　召康公戒成王民事
泂酌　　　　召康公戒成王敬天
卷阿　　　　召康公戒成王求賢
民勞　　　　召穆公刺厲王
板　　　　　凡伯刺厲王
蕩之什(十一篇/)
蕩　　　　　召穆公傷周室大壊
抑　　　　　衛武公刺王亦以自警　註小異
桑柔　　　　芮伯刺厲王
雲漢　　　　宣王憂旱
崧高　　　　宣王褒申伯
烝民　　　　宣王命仲山甫城齊
韓奕　　　　宣王錫命韓侯
江漢　　　　宣王命召公平淮夷
常武　　　　宣王親征淮夷
瞻卬　　　　凡伯刺幽王
召旻　　　　凡伯刺幽王
周頌清廟之什(十篇/)
清廟　　　　周公成洛邑祀文王
維天之命　　太平告文王
維清　　　　奏象舞　　　　　　　註小異
烈文　　　　成王即政諸侯助祭
天作　　　　祀先王先公
昊天有成命　郊祀天地　　　　　　註異
我将　　　　祀文王於明堂
時邁　　　　巡狩告祭柴望
執競　　　　祀武王　　　　　　　註異
思文　　　　后稷配天
臣工之什(十篇/)
臣工　　　　諸侯助祭遣於廟戒農官
噫嘻　　　　春夏祈穀於上帝　　　註異
振鷺　　　　二王之後來助祭
豐年　　　　秋冬報
有瞽　　　　始作樂而合乎祖
潛　　　　　季冬薦魚春薦鮪
雝　　　　　成王祭文王　　　　　傳箋註小異
載見　　　　諸侯始見武王廟
有客　　　　㣲子來見祖廟
武　　　　　奏大武
閔予小子之什(十一篇/)
閔予小子　　嗣王朝於廟
訪落　　　　嗣王謀於廟
敬之　　　　群臣進戒嗣王
小毖　　　　嗣王求助
載芟　　　　春籍田祈社稷
良耜　　　　秋報社稷
絲衣　　　　繹賓尸　　　　　　　註小異
酌　　　　　告成大武
桓　　　　　講武類禡
賚　　　　　大封於廟
般　　　　　廵狩祭四嶽河海
魯頌(四篇/)
駉　　　　　僖公牧馬之盛
有駜　　　　僖公君臣燕飲　　　　註小異
泮水　　　　僖公修泮宫
閟宫　　　　僖公修姜嫄廟頌禱之
商頌(五篇/)
那　　　　　祀成湯
烈祖　　　　祀中宗　　　　　　　註異
𤣥鳥　　　　祀高宗　　　　　　　箋註小異
長發　　　　祫祭　　　　　　　　箋異
殷武　　　　祀高宗
　
　
　
　
　
　讀詩質疑卷首三
欽定四庫全書
　讀詩質疑卷首四
　　　　　　　　　　太僕寺少卿嚴虞惇撰
　讀詩綱領
虞書曰詩言志歌永言聲依永律和聲
　虞惇按經典言詩無先於此者吕氏春秋云葛天氏
　歌八闋隋樂志云伏羲有網罟之詠楚辭大招云伏
　羲駕辨注云伏羲作琴始造此曲也夏侯𤣥辨樂論
　又云神農有豐年之歌然皆不見於經惟帝庸作歌
　臯陶賡載見於虞書舜作五弦之琴以歌南風見於
　禮記而家語亦云舜造南風之詩是則五帝以前已
　有歌曲而不名詩詩之名盖自唐虞始矣
論語子曰詩三百一言以蔽之曰思無邪
　虞惇按聖人之言簡而盡直而不迂以思無邪蔽三
　百是三百篇之詩皆無邪也事有邪正善惡辭有褒
　譏美刺而蔽之以思無邪是思之邪者不可以為詩
　而邪思之詩聖人所不録也古詩三千刪而為三百
　大要去其邪而存其無邪也云爾後儒以國風多男
　女贈答之辭遂謂詩不皆無邪惟學者讀之可以感
　發懲創而歸於無邪是思無邪一言專為讀詩者而
　發非詩之思本無邪也然則後世里巷狹邪之曲皆
　可以無邪之思讀之皆可以思無邪之一言蔽之矣
　司馬遷曰國風好色而不淫小雅怨誹而不亂大序
　曰變風發乎情止乎禮義發乎情民之性也止乎禮
　義先王之澤也所謂思無邪如是而已
子曰興於詩立於禮成於樂
子所雅言詩書執禮皆雅言也
子曰誦詩三百授之以政不達使於四方不能專對雖
多亦奚以為
子曰小子何莫學夫詩詩可以興可以觀可以羣可以
怨邇之事父逺之事君多識於鳥獸草木之名
子謂伯魚曰女為周南召南矣乎人而不為周南召南
其猶正牆面而立也與
嘗獨立鯉趨而過庭曰學詩乎對曰未也不學詩無以
言鯉退而學詩
子曰關睢樂而不淫哀而不傷
　虞惇按樂而不淫哀而不傷説者以為闗雎之詩辭
　氣如此夫詩本性情惟其性情和平而不廹中正而
　不偏而後發之辭氣被之聲音自得夫哀樂之宜而
　無志㣲噍殺流宕忘返之失關雎之詩蓋由后妃之
　徳性故周公制禮以之為房中之樂而燕禮射禮鄉
　飲酒禮合樂皆用之於以經夫婦成孝敬美教化移
　風俗所謂起於閨門而達於家國天下者此也後世
　儒者乃以關雎為文王宫人之作竊恐宫人之情性
　未必能至於此而以哀樂為形容文王寤寐賢妃之
　切恐亦不足以見王化之首萬福之源唯大序所云
　后妃之徳者庶幾其近之矣
子貢曰貧而無謟富而無驕何如子曰可也未若貧而
樂富而好禮者也子貢曰詩云如切如磋如琢如磨其
斯之謂與子曰賜也始可與言詩已矣告諸徃而知來
者
子夏問曰巧笑倩兮美目盼兮素以為絢兮何謂也子
曰繪事後素曰禮後乎子曰起予者商也始可與言詩
已矣
　虞惇按此二章聖人言詩之妙也鳶魚言道素絢言
　禮切磋琢磨言貧富衣錦尚絅可以言下學緡蠻黄
　鳥可以言止善不離詩亦不執詩人心至靈物情善
　變情由事感理以境遷風雅寄乎其區比興觸乎其
　類引而伸之天下之道畢出於此矣後儒謂六義截
　然判隔不得相通又謂鳥獸草木寄托都無取義或
　失則滯或失則愚是皆不免於高子之為詩也已
孟子曰王者之迹熄而詩亡詩亡然後春秋作
　虞惇按王者之迹熄而詩亡先儒謂周轍東而迹熄
　黍離䧏而詩亡愚竊以為不然黍離降為國風是雅
　亡非詩亡也夫詩何以作為王迹作也文武成康之
　盛無論矣幽厲失道板蕩無章然而流風遺澤故在
　也東遷而後寖以陵遲於時齊晉主盟猶戴共主方
　漢雖横尚貢包茅或忠臣義士慷慨而抒憤懣之辭
　或思婦勞人悲傷而陳危苦之語雖非一軌於正然
　猶羣知有王迹未熄詩未亡也桓文既沒中國無霸
　於是郟鄏大鼎狡啓於荆尸溈汭遺封下夷於九縣
　齊人類於禽獸毁冠冕於泥塗雖有志士仁人無所
　施忠言讜論無所用哭泣之不可轉為嘻愉呼號之
　不聞安於閔黙而已迹既熄詩既亡矣聖人傷之甚
　懼之甚於是假魯史以立文奉天子以行事或筆或
　削或予或奪弑君簒國者必誅僭王猾夏者必黜而
　後天子之位尊而後中國之體正而後亂賊之罪彰
　此聖人撥亂之大法實聖人救世之㣲權也譬之有
　人焉身不為善始則父兄教戒之譴呵之繼則親黨
　誚讓之閭里訕斥之終於不悛則士師之法治之束
　之以三木麗之於五刑而其人乃懼而悔悔而改矣
　春秋與詩猶是也詩之意婉而春秋之法嚴詩以刺
　譏諷諫存王迹於未湮春秋以筆削褒誅扶王迹於
　已墜其致一其用殊春秋所以繼詩亡而作詩不亡
　春秋不作可也蓋自文武降而至於春秋五百餘年
　之間詩未嘗亡也楚荘入陳殺徵舒而夫子刪詩止
　此矣是之謂詩亡
咸丘蒙問曰詩云普天之下莫非王土率土之濱莫非
王臣而舜既為天子矣敢問瞽瞍之非臣如何曰是詩
也非是之謂也勞於王事而不得養父母也曰此莫非
王事我獨賢勞也故説詩者不以文害辭不以辭害志
以意逆志是為得之如以辭而已矣雲漢之詩曰周餘
黎民靡有孑遺信斯言也是周無遺民也
　虞惇按以意逆志學詩之法一言盡之矣將仲子實
　非愛段揚之水豈真助桓北山四牡俱為勞苦之詞
　采緑殷雷悉是懐思之什同一鼓鐘也辟雍則樂而
　淮水則憂同一宴飲也伐木則和而頍弁則怨或言
　近而指逺或迹顯而理㣲庶幾咏嘆淫泆窺乎作者
　之情兼之觸類旁通依約風人之㫖苟其刻舟求劒
　必至捫燭扣槃以此知後儒判鄭衛刺奔之詩為淫
　風小雅陳古之詩為頌美者皆所謂以文害辭以辭
　害志者也
詩曰天生烝民有物有則民之秉彝好是懿徳孔子曰
為此詩者其知道乎故有物必有則民之秉彝也故好
是懿徳
　虞惇按此一章可以悟説詩之法只於本文添四虚
　字而詩意曲折透露此聖人立言之妙也昔明道先
　生善言詩並未嘗章解句釋只轉却一兩字點掇地
　讀過便教人省悟雖匡鼎解頤不過如此文公詩集
　註亦有見於此故徃徃於比興之辭但就本文添一
　二字不别加訓釋於關雎首章殷其靁三章之類皆
　涵泳唱嘆最得詩㫖他如鄭風揚之水則不流束楚
　矣終鮮兄弟則維予與女矣秦風山則有苞櫟矣隰
　則有六駁矣未見君子則憂心靡樂矣唐風園有桃
　則其實之殽矣心有憂則我歌且謡矣小雅薄言采
　芑則于彼新田矣方叔涖止則其車三千矣諸如此
　類但以則字矣字點掇成文而比興之義全無所發
　明上下文理亦未見貼合是求簡易而失之疎脱去
　支離而入於顢頇反不如章解句釋之足以旁通而
　曲暢也竊意漢人箋詁間多穿鑿然亦有精義未可
　盡舉而廢之學者正湏從此探索引伸觸類乆之優
　游漸漬怡然渙然自不煩言而觧孟子曰博學而詳
　説之将以反説約也蓋説詩亦如是矣
公孫丑問曰高子曰小弁小人之詩也孟子曰何以言
之曰怨曰固哉高叟之為詩也有人於此越人關弓而
射之則已談笑而道之無他疏之也其兄關弓而射之
則已垂涕泣而道之無他戚之也小弁之怨親親也親
親仁也固矣夫高叟之為詩也曰凱風何以不怨曰凱
風親之過小者也小弁親之過大者也親之過大而不
怨是愈疏也親之過小而怨是不可磯也愈疏不孝也
不可磯亦不孝也孔子曰舜其至孝矣五十而慕
　虞惇按司馬遷有言國風好色而不淫小雅怨誹而
　不亂聖人固未嘗禁人之好色禁人之怨也小弁之
　怨至於嗟投兔之不如惡信讒之如醻痛心疾首為
　之辭而孟子猶以為仁親則夫詩之陳古以刺今主
　文而譎諫甚者比之為碩䑕斥之為蠻髦無非忠臣
　志士爱君憂國激切悲憫不得已之極思而非可以
　險薄責之悖慢罪之者也後世儒者律以善則稱君
　過則歸已之義舉凡序之所云陳古刺今者皆易而
　為頌美之辭不知俞咈原可並施隠犯初無二理義
　當廹切雖批鱗折檻而不辭勢值顛危即呼天搶地
　而弗恤苟以将順為得體不原諷刺之本心必将使
　朝無官司之規野無庶人之謗馴至變涕洟為嘻笑
　釋憤懣為虚徐君臣父子等於越人之關弓而家國
　不可問矣聖人所以惡婦寺之忠戒姑息之愛也
禮記子曰溫柔敦厚詩教也
　虞惇按詩以溫柔敦厚為教而風雅所陳如新臺鶉
　奔牆有茨節南山正月民勞板蕩之作皆痛切指陳
　不少隱諱何也曰詩有婉言之者有直言之者婉言
　之者辭文㫖逺旁引曲喻言者無罪而聞者足以戒
　此諫法之所謂諷也直言之者剖心泣血引𥚑折檻
　不避死亡之誅以冀君之一悟此諫法之所謂直也
　諷直雖異其歸則同故激切乃見其襆誠而戇直益
　形其嫵媚忠臣愛君拳拳切至要不失溫柔敦厚之
　教而已後世歌功頌徳陽奉以聖明令色甘言自同
　於婦寺以謹默為敦厚以軟美為溫柔臣謟君驕家
　淪國䘮嗚呼此固家父凡伯召穆公之罪人也
荀卿子曰詩者中聲之所止也
司馬遷曰國風好色而不淫小雅怨誹而不亂
班固曰成康没而頌聲寝王澤竭而詩不作
　
　
　
　
　
　
　
　
　
　
　
　
　
　
　
　讀詩質疑卷首四
欽定四庫全書
　讀詩質疑卷首五
　　　　　　　　　　太僕寺少卿嚴虞惇撰
　刪次
論語子曰吾自衛反魯然後樂正雅頌各得其所
史記古者詩三千餘篇及至孔子去其重取其可施於
禮義上采契后稷中述殷周之盛至幽厲之缺始於衽
席故曰關雎之亂以為風始鹿鳴為小雅始文王為大
雅始清廟為頌始三百五篇孔子皆弦歌之以求合韶
武雅頌之音禮樂自此可得而述以備王道成六藝
文中子謂薛收曰昔聖人述史三焉其述書也帝王之
制備矣故索焉而皆獲其述詩也興廢之由顯故究焉
而皆得其述春秋也邪正之迹明故考焉而皆當
孔氏曰周召風之正經固當居首自衛以下十有餘國
編比先後舊無明説去聖久遠難得而知欲言先後為
次則齊哀先於衛頃鄭武後於檜國而衛在齊先檜處
鄭後是不由作之先後也欲以國地為序則鄭小於齊
魏狹於晉而齊後於鄭魏先於唐是不由國之大小也
欲以采得為次則雞鳴之作遠在緇衣之前鄭國之風
必處檜詩之後何當後作先采先作後采是不由采得
先後也
歐陽氏曰陳齊衛晉曺鄭秦此封國之先後也豳齊衛
檜陳唐秦鄭魏曺此變風之先後也周南召南邶鄘衛
王鄭齊豳秦魏唐陳曺此孔子未刪之前周太師樂歌
之次第也周召邶鄘衛王鄭齊魏唐秦陳檜曺豳此今
詩次第也周召邶鄘衛檜鄭齊魏唐秦陳曺豳王此鄭
氏詩譜次第也
　虞惇按國風次第先儒迄無成説竊嘗著論以𤼵之
　今載其畧曰或問變風之國十有三先邶鄘衛何也
　曰殷之故墟也詩曰儀監于殷邶鄘衛周之所監也
　次以王何也曰殷不監於夏而周墟之周亦不監於
　殷王之所以為王也次鄭何也鄭畿内之國也從王
　而東故王後次之次齊次魏次唐次秦何也曰此霸
　國也王自是變而霸矣自僖王之元年而齊霸自襄
　王之十年而晉霸又九年而秦霸魏先於唐猶邶鄘
　先於衛不曰晉曰唐從始封也次陳何也曰定王之
　九年而楚莊入陳盖自是而中國無霸矣夫子傷之
　故變風終於陳靈也次檜次曺何也曰檜滅於西周
　之終天下無王也曺滅於春秋之終天下無覇也亂
　極則思治故終之以豳
成伯瑜氏曰古之王者𤼵言舉事左右書之猶慮臣有
曲從史無直筆於是省方巡守大明黜陟諸侯之國各
使陳詩以觀風俗又置采詩之官而主納之申命瞽史
習其箴誦廣聞敎諫之義也人心之哀樂王政之得失
備於此矣上皇道質人無所感雖形謳歌未寄文字俗
薄政煩歌謳理切六代之樂同功異用虞舜之書始陳
詩詠五弦之瑟以歌南風其文詳也自殷周迄於魯僖
六詩該備而運鍾治亂時有夷險感物而動人之常情
升平則聞雅頌之音喪亂惟陳怨刺之作故何休云男
女怨恨相從而歌之饑者飽其食勞者歌其事使老而
無子者求詩於巷黨之間鄉傳於邑邑逹於國國升於
王王不下堂而知率土之勞逸矣初周公制禮以著樂
章雅頌之音播於管絃薦於郊廟而太師主職及天厭
周徳禮壊樂崩春秋之際舊章冺絶司馬遷曰古詩三
千餘篇孔子去其繁重可通於禮義者采而録之遠自
稷契之功次取殷周之盛次陳幽厲之缺始於衽席故
用關雎為首奄有邦家而收牧馬之類凡所刪定三百
十有一篇合於宮商書於玉版樂正雅頌各得其所范
寗曰仲尼因魯史而修春秋就太師而正雅頌其言近
之矣夫四國所陳臣下所獻出自百家辭生鄙俚豈能
盡善若不刋正無禆國風又遭暴秦並為煨燼詩同樂
章布在人口三百之外惟亡六篇比諸典籍未為殘滅
三代封建九土星分六服諸侯存十五國而已荆徐吳
越僭竊名位杞莒邾滕雜用夷禮江黄道柏陷於楚服
不與諸夏同風盖亦没而不取若夫德薄而淺自取削
滅者夫復奚言焉
歐陽氏曰周之詩自文王始成康之際頌聲興焉文王
之詩三十七篇其二十三篇繋之周南召南其八篇為
小雅六篇為大雅武王之詩六篇四篇為小雅二篇在
召南之風成王之詩五十三篇其十篇為小雅十二篇
為大雅三十一篇為頌是為詩之正經後二世昭王立
周道微缺又三世懿王王室遂衰詩人作刺又三世厲
王變雅始作及平王遷於洛邑號東周周室益微而平
王之詩貶為風下同列國初成王立周公攝政管蔡作
亂周公及其大夫作詩七篇係之於豳謂國變風而諸
侯之詩無正風其變風自懿王始懿王時齊風始變夷
王時衛風始變厲王時陳風始變厲王崩周召共和唐
風始變宣王時秦風始變平王時鄭風始變惠王時曺
風始變陳詩最後頃王時猶有靈公之詩變風於是止
矣盖自文王至頃王凡二十世王澤竭而詩不作其外
魯頌四篇商頌五篇鄭康成以為魯得用天子之禮樂
故有頌而商頌至孔子時僅有存者夏頌已亡故録魯
詩以備三頌著後王之法監三代之成功法莫大於是
矣
　虞惇按正小雅二十二篇正大雅十八篇周頌三十
　一篇皆成王周公時詩也文王九年未集武王七年
　而崩周公相成王制禮樂而後雅頌興是雅頌正經
　雖歌文武之功徳其實皆作於成周之時如緜之詩
　曰文王蹶厥生思齊曰文王之母棫樸曰周王夀考
　皇矣曰帝謂文王靈臺曰王在靈囿則知其非作於
　文王時也由庚崇丘由儀謂之成王之詩而魚麗南
　陔白華華黍又何以屬之武王時邁桓賚般皆武王
　之事何以又屬之成王鄭康成分文武與成王之詩
　於棠棣已不可通歐陽公又分文王與武王之詩拘
　滯尤甚陳靈公淫夏姬事春秋傳載定王之七年上
　距頃王之卒十有三年株林之詩不當在頃王之世
　亦歐陽公誤也
顧氏曰詩之世次必不可信今詩亦未必皆孔子所正
且如褒姒滅之幽王之詩也而次於前召伯營之宣王
之詩也而次於後序者不得其説遂并楚茨信南山甫
田大田瞻彼洛矣裳裳者華桑扈鴛鴦魚藻采菽皆以
為刺幽王之詩恐不然也又如碩人莊姜初歸事也而
次於後緑衣日月終風莊姜失位而作燕燕送歸妾而
作撃鼓國人怨州吁而作也而次於前渭陽秦康公為
太子時作也而次於後黄鳥穆公薨後事也而次於前
此皆經有明文可考故鄭氏謂十月之交雨無正小旻
小宛皆刺厲王之詩漢初師移其第耳而左傳楚莊王
之言曰武王作武其卒章曰耆定爾功其三曰敷時繹
思我徂惟求定其六曰綏萬邦屢豐年今詩但以耆定
爾功一章為武而其三為賚其六為桓章次復相隔越
儀禮歌召南三篇越草蟲而取采蘋正義以為采蘋舊
在草蟲之前知今日之詩已失古人之次非夫子所謂
雅頌各得其所者矣
　虞惇按寧人顧氏之説最為有見三百篇中前後世
　次錯迕者甚多如小雅棠棣閔管蔡成王時詩也而
　在采薇出車之前靈臺民始附文王時詩也而在文
　王大明之後盖經秦火簡編殘脱漢儒掇拾補綴厪
　而存之未必皆孔氏之舊矣至於楚茨信南山八篇
　及黍苗一篇應從序陳古刺今之説十月之交四篇
　考之經文及史傳皆當作刺幽王非刺厲王之詩也
　
　
　
　
　
　
　
　讀詩質疑卷首五
欽定四庫全書
　讀詩質疑卷首六
　　　　　　　　　　太僕寺少卿嚴虞惇撰
　六義
周禮大師敎六詩曰風曰賦曰比曰興曰雅曰頌
大序詩有六義焉一曰風二曰賦三曰比四曰興五曰
雅六曰頌
孔氏曰風雅頌者詩篇之異體賦比興者詩文之異辭
程氏曰國風二雅三頌詩之名也六義詩之義也一篇
之中有備六義者有偏得其一二者
鄭氏曰風言聖賢治道之遺化也賦之言鋪直鋪陳今
之政敎善惡比見今之失不敢斥言取比類以言之興
見今之美嫌於媚諛取善事以喻勸之雅正也言今之
正者以為後世法頌之言誦也誦今之徳廣以美之
吕氏曰風非無雅雅非無頌如七月一篇具風雅頌三
體
嚴氏曰孔氏謂風雅頌皆以賦比興為之非也大序之
六義即周官之六詩如孔氏説是風雅頌三詩之中有
賦比興之三義耳何名六義六詩哉凡風動之者皆風
也正言之者皆雅也稱美之者皆頌也故與敷陳之賦
直比之比感物之興並而為六也吕氏言得風之體多
者為國風得雅之體多者為二雅得頌之體多者為頌
風非無雅雅非無頌其説是也
程氏曰頌稱美之言也如于嗟乎騶虞有匪君子終不
可諼兮之類皆頌也是風雅中亦有頌
董氏曰崧高既列於大雅矣然其詩曰其風肆好又曰
吉甫作頌
朱子曰國風是民庶所作雅是朝廷之詩頌是宗廟之
詩
鄭樵氏曰風雅頌三者之體如今人之詩有律有吕有
歌行是也風者出於土風大概小夫賤𨽻婦人女子之
言其意雖遠其言淺近重複故謂之風雅出於朝廷士
大夫其言純厚典則其體抑揚頓挫非復小夫賤𨽻婦
人女子所能道故曰雅頌者初無諷諭惟鋪張勲徳而
已其辭嚴其聲有節不敢瑣言褻語以示有所尊故曰
頌(已上泛論六義/)
王制天子五年一廵守命太師陳詩以觀民風
書大傳聖王巡十有二州觀其風俗習其性情因論十
有二俗定以六律五聲八音七始
太史公曰聞之董生詩記山川谿谷禽獸草木故長於
風孔氏曰正經述大政為大雅述小政為小雅小雅所
陳飲食賔客賞勞羣臣燕賜以懐諸侯征伐以强中國
樂得賢者養育人材於天子之政皆小事也大雅所陳
受命作周代殷繼伐荷先王之福禄尊祖考以配天醉
酒飽徳官人用士澤被昆蟲化及草木於天子之政皆
大事也詩人歌其大事制為大體述其小事制為小體
體有小大故分為二焉風見優劣之差故周南先於召
南雅見積漸之義故小雅先於大雅王政既衰變雅兼
作取大雅之音歌其政事之變者謂之變大雅取小雅
之音歌其政事之變者謂之變小雅故變雅之美刺皆
由音體有大小不復由政事之小大也○三王變雅不
係善惡之多少自由體之小大詳觀其歎美審察其譏
刺大雅宏遠而疏朗𢎞大體以明責小雅躁急而局促
多憂傷而怨誹司馬遷以良史之才所坐非罪及其刋
述墳典辭多慷慨班固曰迹其所以自傷悼小雅巷伯
之倫夫惟大雅既明且哲以保其身難矣哉是古人明
以二雅為異區也
太史公曰大雅言王公大人而徳逮黎庶小雅言小已
之得失而其流及上
蘇氏曰小雅言政事之得失大雅言道徳之存亡
李氏曰小雅主一事而言大雅則泛言天下之事如鹿
鳴之燕嘉賔四牡之勞使臣皇皇者華之遣使臣是主
一事而言也至於大雅泛言天下之事如文王之詩言
受命作周大明之詩言文王有明徳之類是也
嚴氏曰竊謂二雅之别特以體之不同非因政有大小
也盖優柔委曲意在言外者風之體也明白正大直言
其事者雅之體也純乎雅之體者為雅之大雜乎風之
體者為雅之小今考小雅正經存者十六篇大抵寂寥
短簡首篇多寄興之辭次章以下申複詠之以寓不盡
之意盖兼有風體大雅正經十八篇皆舂容正大詞㫖
渾厚氣象開濶不惟逈異國風而小雅亦自不侔矣其
變小雅中固有雅體多而風體少者然終有風體不得
為大雅也
朱公遷氏曰小雅舒暢而平易大雅渾涵而嚴密小雅
幾於風大雅幾於頌
鄭樵氏曰二雅之作皆紀朝廷之事無有區别所謂小
雅大雅者特隨其音而寫之律耳非政有大小也律有
小吕大吕則歌有小雅大雅宜其不同也
程大昌氏曰均之為雅音類既同又自别為大小則聲
度必有豐殺㢘肉之異亦如十二律然既有大吕又有
小吕也
朱子明氏曰風雅頌是樂章之調如言仲吕調大石調
越調之類是也(已上論風雅頌/)
鄭司農曰比者比方於物也興者託事於物
鄭氏曰賦之言鋪直鋪陳善惡
孔氏曰興者起也取譬引類起𤼵已心諸舉草木鳥獸
以見意者皆興辭也
程氏曰鋪陳其事如齊侯之子衛侯之妻是也以物相
比如狼跋其胡載疐其尾是也因物而起興如關關雎
鳩瞻彼淇奥之類是也
王氏曰以其所類而比之之謂比以其所感𤼵而况之
之謂興興兼賦與比者也
黄氏曰賦者直陳其事之謂也比者託物而喻之謂也
興者因物而惑之謂也受命作周之詩其事確東宫之
妹之句其辭實此之謂賦柔荑瓠犀喻莊姜之美山阜
岡陵喻福禄之多此之謂比雨之濛矣行者之心凄然
以悲鸛其鳴矣居者之懐慨然以嘆此之謂興
　虞惇按手如柔荑如山如阜既謂之如則賦矣非比
　也漢儒多以此類為比黄氏亦沿漢儒之誤此義至
　朱子而後明
朱子曰比有兩例有繼所比而言其事者有全不言其
事者
　虞惇按繼所比而言其事者如螽斯之三章有狐之
　三章是也有全不言其事者一章則厭浥行露通篇
　則匏有苦葉衡門蒹葭豳風䲭鴞之類是也朱子於
　衡門蒹葭皆謂之賦而匏有苦葉之三章亦謂之賦
　不知衡門蒹葭乃借彼以喻此而雝雝鳴鴈是即小
　以諷大非賦也周南之螽斯衛之有狐曺之蜉蝣齊
　之甫田朱子以為通篇皆比而不正言其事鄶之隰
　有萇楚則註雖曰賦而以樂子之子指萇楚是亦通
　篇皆比而不正言其事矣竊思狐與萇楚不可以言
　子螽斯不可以言爾憂有狐之無衣裳樂萇楚之無
　家室螽斯則美其子孫蜉蝣則欲其歸説不惟詩義
　全失而文理亦未可通田甫田正興思遠人而概以
　為比則未知所比者何事他如厭浥行露比女子之
　守而直以為賦凱風自南興母氏之劬勞而混以為
　比如此之類舛誤𢎞多未敢時然亦然而曲狥之也
比者以一物比一物而所指之事常在言外興者借彼
物以起此事而其事常在下文但比雖切而意淺興雖
闊而味長興可兼比比不可兼興
　虞惇按比之與興義本相通然有興可通比者有興
　不可通比者關雎桃夭興也而雎鳩之和鳴桃夭之
　少盛亦為比此興之通比者也葛覃之因時感事殷
　雷之觸景懐人興也以葛覃喻形體浸長以殷雷喻
　號令四方誤以為比則失之此興之不兼比者也興
　之兼比而比輕於興者則直謂之興關雎桃夭之類
　是也興之兼比興意多而比亦不可畧者則謂之興
　而比或謂之比而興螽斯摽有梅之類是也亦有即
　以所賦之物為興所舉之事為比者謂之賦而興賦
　而比葛覃兎罝弼北門之類是也以物比事而事在
　言外謂之比則厭浥行露不得謂之賦園有桃不得
　謂之興以物起事而事在下文謂之興則喓喓草蟲
　不得謂之賦凱風自南不得謂之比大抵毛鄭於比
　興求之過深而朱子於比興取之太簡毛鄭多以比
　為興朱子多以興為賦學者當知所别擇云
鄭氏曰臣之序詩専為聲歌欲以明仲尼之正樂臣之
釋詩深究草木鳥獸之情狀欲以明仲尼敎小子之意
兩漢之言詩者惟儒生論義不論聲然聲歌之妙猶傳
於瞽史經董卓赤眉之亂禮義喪亡殆盡魏人得漢雅
樂郎僅能歌文王鹿鳴騶虞伐檀四篇至太和末又亡
其三惟有鹿鳴至晉又亡自鹿鳴亡而聲詩之道絶矣
夫詩之夲在聲聲之夲在興鳥獸草木乃發興之夲漢
儒言詩者既不論聲又不知興而鳥獸草木之學廢矣
關關雎鳩在河之洲不識關雎安知河洲之趣與關關
之聲乎凡雁鶩之類其喙褊者則其聲關關鷄雉之類
其喙銳者則其聲鷕鷕此天籟也雎鳩之喙似鳬雁故
其聲如是又得水邉之趣也呦呦鹿鳴食野之苹不識
鹿安知食苹之趣與呦呦之聲乎凡牛羊之屬有角無
齒者則其聲呦呦駝馬之屬有齒無角者則其聲蕭蕭
亦天籟也鹿之喙似牛羊故其聲如是又得蔞蒿之趣
也使不識鳥獸之情狀則安知詩人關關呦呦之興乎
有敦瓜苦烝在栗薪者謂瓜苦引蔓於籬落間而有敦
然之象焉桑之未落其葉沃若者謂桑葉最茂當未落
之時而有沃若之澤焉使不識草木之精神則安知詩
人敦然沃若之興乎陸璣者江左之騷人也深為此患
作毛詩鳥獸草木蟲魚疏然璣本無此學但加採訪多
是支離自璣之後竟未有以此明詩者惟爾雅一書為
名物之宗然孫炎郭璞所得既希張楫孫憲所記徒廣
大抵儒生家多不識田野之物農圃人又不知詩書之
味二者無由參合遂使鳥獸草木之學不傳(已上論賦/比興)
　虞惇按詩之興觀羣怨全在於比興而比興之妙大
　率於鳥獸草木得之無論聖賢之徒格物致知隨所
　感觸皆有至理即小夫女子比物連類各言其傷亦
　必有所寄託未有無端而陳一物舉一名者先儒毛
　鄭頗多發明間或失之於鑿至宋儒乃有興不取義
　之説夫興者興也即物以興意意不在物而興之之
　意則在物如關雎取其摰而有别桃夭取其容色少
　盛卷耳取其釀酒所須草蟲取其物類所感假使興
　不取義則亦何取於興而又何以名之曰興邪朱子
　詩集註於小星則曰義無所取特取在東在公兩字
　之應也揚之水則曰此詩之興取之不二字相應也
　小雅翩翩者鵻則曰此興之全不取義者也他如薄
　言采芑直云軍士采芑而行坎坎伐檀遂云君子伐
　檀自食瑣兮尾兮但云流離失所南有嘉魚即云所
　薦之羞諸如此類但取明白簡直而於詩人辭文㫖
　遠之妙一概抹殺殊未可從白居易言詩自齊梁而
　下比興漸失至唐而六義盡缺果如興不取義則三
　百篇六義已缺何待齊梁至唐朱子於詩多主夾漈
　之説而比興之義夾漈獨惓惓言之盖深有見於草
　木鳥獸之學正可由末而溯本學者不可忽也
　
　
　
　
　
　
　
　
　
　
　
　讀詩質疑卷首六
欽定四庫全書
　讀詩質疑巻首七
　　　　　　　　　　太僕寺少卿嚴虞惇撰
　大小序
家語子夏習於詩而通其義王肅注云子夏所叙詩義
今之毛詩序是也
後漢書儒林傳衞宏從謝曼卿受學因作毛詩序善得
風雅之㫖
隋書經籍志先儒相承謂毛詩序子夏所創毛公及衞
敬仲更加潤色
陸德明氏曰沈重云按鄭詩譜意大序是子夏作小序
是子夏毛公合作卜商意有未盡毛更足成之
　虞惇按孔氏正義云舊説起闗雎后妃之德也至用
　之邦國焉名闗雎序謂之大序自風風也訖末名為
　小序朱子詩序辨起闗雎后妃之德也至教以化之
　又自然則闗雎麟趾之化至是闗雎之義也謂之小
　序自詩者志之所之也至是謂四始詩之至也謂之
　大序此二説似朱子為長但教以化之之下即接然
　則闗雎麟趾之化文義亦未妥貼梁蕭統文選卜子
　夏詩序具録全文不分大小今當從之
朱子詩序辨曰詩序之作説者不同或以為孔子或以
為子夏或以為國史皆無明文可考惟後漢書儒林傳
以為衞宏作毛詩序今傳於世則序乃宏作明矣然鄭
氏又以為諸序本自合為一編毛公始分以置諸篇之
首則是毛公之前其傳已乆宏特增廣而潤色之耳故
近世諸儒多以序之首句為毛公所分而其下推説云
云者為後人所益理或有之但今考其首句則已有不
得詩人之本意而肆為妄説者矣况沿襲云云之誤哉
然計其初猶必自謂出於臆度之私非經本文故且自
為一編别附經後又以尚有齊魯韓氏之説並傳於世
故讀者亦有以知其出于後人之手不盡信也及至毛
公引以入經乃不綴篇後而冠篇端不為注文而直作
經字不為疑辭而遂為決辭其後三家之傳又絶而毛
説孤行則其牴牾之迹無復可見故此序者遂若詩人
先所命題而詩人反為因序以作於是讀者轉相尊信
無敢擬議至於有所不通則必為之委曲遷就穿鑿而
附合之寧使經之本文繚戾破碎不成文理而終不忍
明以小序為出於漢儒也愚之病此久矣然猶以其所
從來也遠其間容或真有傳授證驗而不可廢者故既
頗采以附傳中而復并為一編以還其舊因以論其得
失云
歐陽氏曰孟子去詩世近而最善言詩推其所説詩義
與今序意多合故後儒異説為詩害者常賴序文為證
程氏曰國史得詩必載其事然後其義可知今小序之
首是也其下則説詩者之辭也　詩小序便是當時國
史作蓋國史得詩於采詩之官故知其得失之迹如非
國史則何以知其所美所刺之人使當時無小序雖聖
人亦辨不得况子夏乎如大序則非聖人不能作或問
聖人刪詩時曽刪改小序否曰有害義理處也須刪改
也
蘇氏曰孔子之叙書也舉其所為作書之故其贊易也
發其可以推易之端未嘗詳言之也非不能詳以為詳
之則隘是以常舉其畧以待學者自推之今毛詩之序
何其詳之甚也世傳以為出於子夏子竊疑之子夏嘗
言詩於仲尼仲尼稱之故後世之為詩者附之要之豈
必子夏為之其亦出於孔子或弟子之知詩者歟然其
誠出於孔氏也則不若是詳矣孔子刪詩而取三百五
篇今其亡者六焉詩之序未嘗詳也詩之亡者經師不
得見矣雖欲詳之而無由其存者将以解之故從而附
益之以自信其説是以其言時有反覆煩重類非一人
之詞者凡此皆毛氏之學而衞宏之所集録也東漢儒
林傳曰衞宏從謝曼卿受學作毛詩敘隋經籍志曰先
儒相承謂詩敘子夏所創毛公及衞敬仲潤益之古説
本如此故予存其一言而已曰是詩言其事也而盡去
其餘獨采其可者見於今傳其尤不可者皆明著其失
以為此孔氏之舊也
葉適氏曰世以詩序為孔子作初無據口耳之傳也唯
隋經籍志以為子夏作先儒相承云毛公及衞宏潤益
之今定為孔子作固不可若孔子授子夏而傳之是亦
嘗經孔子所取矣大抵古書未有無序者皆繫之篇末
蓋以總其凡也今書有序孔安國以為孔子作自安國
始遷之逐篇之首亦猶序卦彖象爻辭王輔嗣遷之逐
卦之中至太史公自序楊子雲法言皆其遺法况詩乃
記先王之政與列國之事非見其序蓋有全篇莫知意
之所主者孔子雖聖人人事之實亦安能臆斷於數百
載之下猶之春秋必約魯史而成鄭忽與晉文公出入
晉鄭不以告魯史所不得書孔子亦不能强筆而削之
也而謂衞宏能之可乎所謂衞宏從謝曼卿受學而作
者范蔚宗之言耳據史毛公趙人與河間王同時三傳
而為徐敖初無謝曼卿者獨東漢賈逵傳言父徽學毛
詩於謝曼卿至顯宗令撰齊魯韓詩與毛氏同異蓋漢
自中興後毛詩始見鄭康成與衞宏畧先後豈有不知
而以宏之序為孔子者吾謂古者凡有是詩則有是序
如今之題目故太師陳之可以觀風俗遒人采之可以
知訓戒學者誦之可以興可以觀可以羣可以怨其藏
在有司孔子刪詩既取其辭因以其序命子夏之徒為
之則於理為近
鄭樵氏曰世人疑詩序非衞宏作此殊不然使宏鑿空
為之雖孔子亦不能使宏誦師説為之則雖宏有餘矣
且宏之序有專取諸書之文為之者有雜取諸家之説
重複互見者有委曲宛轉附經以成其義者詩有六義
一曰風二曰賦三曰比四曰興五曰雅六曰頌其文全
出於周官情動於中而形於言言之不足故嗟歎之其
文全出於禮記成王未知周公之志公乃為詩以遺王
其文全出於金縢髙克好利而不顧其君文公惡而欲
逺之不能使髙克将兵而禦狄於竟其文全出於左傳
微子至於戴公其間禮樂廢壊其文全出於國語古者
長民衣服不貳從容有常以齊其民其文全出於公孫
尼子則詩序之作實在數書既傳之後明矣此所謂專
取諸書之文為之者也闗雎之詩既曰風之始也所以
風天下而正夫婦也又曰風風也風以動之又曰上以
風化下下以風刺上又曰一國之事係一人之本謂之
風載馳之詩既曰許穆夫人閔其宗國顛覆矣又曰衞
懿公為狄人所滅絲衣之詩既曰繹賓尸矣又曰靈星
之尸此蓋衆説並傳衞氏得其善辭美意并録而不忍
棄之此所謂雜取諸説而重複互見者也騶虞之詩先
言人倫既正朝廷既治天下純被文王之化而復繼之
以蒐田以時仁如騶虞則王道成行葦之詩先言周家
忠厚仁及草木而復繼之以内睦九族外尊事黄耉養
老此所謂委曲宛轉附經以成其義者也宏序作於東
漢故漢世文字未有引詩序者惟黄初四年有曹共公
逺君子近小人之語蓋魏後於漢宏之序至是始行也
馬貴與氏曰詩之有序自史傳不能明其為何人作而
先儒多疑之至朱文公解經則依古經文析而為二復
備論其得失而於國風諸序詆斥尤多以愚觀之雅頌
之序可廢而國風之序不可廢何也雅頌之作其辭易
知其意易明讀文王在上之詩則受命作周之語為贅
讀於穆清廟之詩則祀文王之意已顯序雖不作可也
至於國風則不然風之為體比興多於敘述諷諭浮於
指斥蓋有反覆詠歎聨章累句而無一言及作者之意
而序者乃一言蔽之曰為某事也苟非其傳授之有源
考據之無舛則孰能臆料當時之事於數百載之下乎
而文公深詆之且於桑中溱洧諸篇辨折尤至以為安
有刺人之惡而自為彼人之辭以陷於所刺之地而不
自知者其意蓋謂詩之辭如彼而序之説如此則以詩
求詩可也烏有捨明白可見之詩辭而曲從億度難信
之序説乎其説固善矣然愚以為必若此則詩之難讀
者多矣豈直鄭衞諸篇哉夫芣苢之序婦人樂有子也
而其詩不過形容采掇之情状而已黍離之序閔宗室
宫廟之顚覆也而其詩不過慨嘆禾黍之苗穗而已此
詩之不言所作之意而賴序以明者也叔于田二詩序
以為刺鄭荘公也而其詩則鄭人愛叔段之辭耳揚之
水椒聊之詩序以為刺晉昭公也而其詩則晉人愛桓
叔之辭耳此詩之不言所刺之意而賴序以明者也鴇
羽陟岵見於變風序以為征役者不堪命而作也四牡
采薇見於正雅序以為勞使臣遣戍役而作也而四詩
之辭則嘆行役之勞苦敘饑渇之情状憂孝養之不遂
悼歸休之無期一耳此詩之辭同意異而賴序以明者
也蓋嘗論之均一勞苦之辭也出於敘情閔勞者之口
則為正雅而出於困役傷財者之口則為變風也均一
滛泆之辭也出於奔者之口則可刪而出於刺奔者之
口則可録也均一愛戴之辭也出於愛桓叔叔段者之
口則可刪出於刺鄭莊晉昭者之口則可録也夫芣苢
黍離之不言所謂叔于田揚之水之反辭以諷四牡采
薇之辭同變風文公胡不探索翫味别自為説而卒如
序者之舊何獨於鄭衞諸篇而必以為奔者所自作而
使聖經為録淫辭之具乎且夫子刪詩矣其所取於闗
雎者謂其樂而不淫耳則夫詩之可刪孰有大於淫者
今以文公詩傳考之其指為男女淫奔而自作詩以敘
其事者凡二十有四篇桑中東門之墠溱洧東方之日
東門之池東門之楊月出序以為刺淫而文公以為淫
者所自作也靜女木𤓰采葛丘中有麻将仲子遵大路
有女同車山有扶蘇蘀兮狡童褰裳子之丰風雨子衿
揚之水出其東門野有蔓草序本别指他事而文公亦
以為淫者所自作也夫以淫昏不檢之人發為放蕩無
耻之辭其詩篇之繁多如此夫子猶存之則不知所刪
何等一篇也或曰文公之説謂春秋所記無非亂臣賊
子之事蓋不如是無以見當時事變之實而垂鑒於後
世故不得已而存之於詩亦猶是也愚以為不然夫春
秋史也詩文辭也史所以記事固不容存禹湯而廢桀
紂録文武而棄幽厲也至於文辭則其淫哇不經者直
削之而已而夫子猶存之則必其意不出於此而序者
之説是也後世辭人墨士跌蕩禮法之外如秦少游晏
叔源輩作為樂府備狹邪妖冶之趣非不艷麗可喜也
而醇儒莊士深斥之懼其為正心誠意之累也而詩中
若是者二十有四篇夫子録之於經儒先又為之訓釋
使後學誦其文推其義則通書西銘必當與小山詞賦
並讀也或又曰文公嘗云此等之人安於為惡其於此
等之語平日固已自其口出而無慚矣又何待吾之鋪
陳又豈復畏吾之閔惜而遂幡然懲創耶愚又以為不
然夫羞惡之心人皆有之况淫泆之行所謂不可對人
言者今市井小人至不才也有與之語而道其宣淫之
状指其行淫之地則未有不面赤慚恧者未聞其揚言
於人曰我能姦我善淫也且夫人之為惡也禁之使不
得為不若愧之而使自知其不可為此鋪張揄揚之中
所以為閔惜懲創之至也或又曰文公嘗言雅者二雅
是也鄭者緇衣以下二十二篇是也衞者弼鄘衞三十
九篇是也桑間衞之一篇桑中是也二南雅頌祭祀朝
聘之樂也鄭衞桑濮里巷狹邪之曲也夫子於鄭衞蓋
深絶其聲於樂以為法而嚴立其辭於詩以為戒今乃
欲諱其鄭衞桑濮之實而文以雅樂之名又欲從而奏
之宗廟朝廷則未知其将以薦之何等之鬼神用之何
等之賓客乎愚又以為不然左傳季札來聘請觀周樂
而所歌者弼鄘衞鄭皆在焉則諸國風固皆雅樂也使
其為里巷狹邪之曲則周樂安得有之而魯之樂工亦
安得而歌異國淫邪之詩乎嘗觀儀禮左傳所載古人
歌詩合樂之意多有不可曉者闗雎鵲巢后妃夫人之
詩也而鄉飲酒燕禮歌之采蘋采繁大夫妻主祭之詩
也而射禮歌之肆夏繁遏渠宗廟配天之詩也而天子
享元侯歌之文王大明緜文王興周之詩也而兩君相
見歌之以是觀之其歌詩之用與詩人作詩之本意蓋
有判然不相合者則烏知鄭衞之詩不可用之燕享之
際乎左傳載列國聘享賦詩固多斷章取義然其大不
倫者亦以來賢士大夫之誚如伯有賦鶉之奔奔楚令
尹圍賦大明及穆叔不拜肆夏寗武子不答彤弓之類
是也然鄭伯如晉子展賦将仲子鄭伯享趙孟子太叔
賦野有蔓草鄭六卿餞韓宣子子齹賦野有蔓草子太
叔賦褰裳子游賦風雨子旗賦有女同車子柳賦蘀兮
此六詩皆文公所斥以為淫奔之人所作也然皆見善
於叔向趙武韓起而不聞被譏乃知鄭衞之詩未嘗不
施之燕享而此六詩之訓詁當如序者之説不當如文
公之説也或曰序者之説固有鄙淺附㑹居然可見者
先儒議之非一人矣而子信之何耶曰愚之所謂不可
廢者謂詩之所不言而賴序以明者耳若詩之所已言
序雖工不讀可也况其鄙淺附㑹者乎蓋作序之人或
以為孔子或以為子夏或以為國史皆無明文可考然
鄭氏謂毛公始分寘諸篇之首則自漢以前經師傳授
其去作詩之時未甚逺也千載而下學者當遵守考索
以求詩人之意而得其庶幾固不當因一語之贅疣一
詞之淺陋而欲一切廢之鑿空揣摩而為之訓釋也或
曰文公之於詩序其見於經傳信而有徵者則從之如
碩人載馳清人鴟鴞之類是也其可疑者亦未嘗盡斷
以臆説固有援他書以證其謬者曰是則然矣然愚之
所以不能無議者則以其惡序之意太過而所援引指
摘似未能盡出於公平而當人心也夫闗雎韓詩以為
衰周刺詩也賓之初筵韓詩以為飲酒悔過也是皆與
毛序反者也而韓詩説闗雎則違夫子不淫不傷之訓
是決不可從者也初筵之詩夫子未有論説也則詆毛
而從韓夫一韓詩也初筵之序可信而闗雎之序獨不
可信乎弼之柏舟毛序以為仁人不遇也文公斷以為
婦人之作而引列女傳為證非臆説矣然列女傳出於
劉向向論恭顯封事引憂心悄悄慍于羣小之詩而繼
之曰小人成羣誠足慍也是正與毛序合矣夫一劉向
也豈列女傳可信而封事獨不可信乎此愚所以疑文
公惡序之意太過而援引指摘似未盡當也夫本之孔
孟之説以為凖叅之古今諸儒之論以為衡則詩序之
不可廢也審矣愚豈好為異論哉
　虞惇按詩序之作説者不同以為子夏所作者家語
　王肅之説也以大序為子夏作小序毛公潤益者鄭
　康成之説也以為當時國史所題者二程先生之説
　也以首句為孔氏之舊而其下為毛公衛宏集録者
　蘇氏之説也唯范蔚宗後漢書云衞宏作毛詩序鄭
　夾漈因之而朱子力主其説復著詩序辨以極詆其
　妄由今觀之謂詩序為子夏作固未敢定謂詩序為
　衞宏作則決知其不然也蓋詩序自毛公前已有之
　自毛公始分以寘諸篇之首則其非宏作可知衞宏
　與康成時世畧先後如序果宏作康成大儒豈有不
　知而漫以為子夏之理梁蕭統文選載毛詩序自闗
　雎后妃之德也至是闗雎之義也世所稱大序小序
　合為一篇題曰卜子夏則其為子夏作無疑其諸篇
　之序首句以下容或有毛公及衞宏所附益者大約
　隋經籍志與康成之説得之蘇頴濱詩傳止録序之
　首句而盡去其餘其説亦未盡當蓋序有首句意未
　盡而下文申説者如芣苢為婦人樂有子蒹葭為未
　能用周禮棠棣為閔管蔡失道小弁為太子之傅作
　之類如但存首句則於情事不明雖其間支離煩贅
　之説或有之終未可舉一而廢百也至朱子則直謂
　序之首句已不得詩人之本意而肆為妄説此又□
　讕詆誣之語未敢以為信然矣
　
　
　
　
　
　
　讀詩質疑卷首七
欽定四庫全書
　讀詩質疑卷首八
　　　　　　　　　　太僕寺少卿嚴虞惇撰
　詩樂
尚書詩言志歌永言聲依永律和聲八音克諧無相奪
倫神人以和
周禮大司樂掌成均之法以樂徳敎國子中和祗庸孝
友以樂語敎國子興道諷誦言語以樂舞敎國子舞雲
門大卷大咸大㲈大夏大濩大武
太師掌六律六同以合隂陽之聲陽聲黄鐘太簇姑洗
蕤賔夷則無射隂聲大吕應鐘南吕函鐘小吕夾鐘皆
文之以五聲宫商角徴羽皆播之以八音金石土革絲
木匏竹敎六詩曰風曰賦曰比曰興曰雅曰頌以六徳
為之夲以六律為之音
瞽矇掌九徳六詩之歌以役太師
鐘師掌金奏凡樂事以鐘鼓奏九夏王夏肆夏昭夏納
夏章夏齊夏族夏祴夏驁夏
樂師凡射王以騶虞為節諸侯以貍首為節大夫以采
蘋為節士以采蘩為節
籥章掌土鼓豳籥中春晝撃土鼓龡豳詩以逆暑中秋
夜迎寒亦如之凡國祈年於田祖龡豳雅撃土鼓以樂
田畯國祭蜡則龡豳頌撃土鼓以息老物
儀禮鄉飲酒禮工歌鹿鳴四牡皇皇者華笙入堂下磬
南北面立樂南陔白華華黍乃間歌魚麗笙由庚歌南
有嘉魚笙崇丘歌南山有臺笙由儀乃合樂周南關雎
葛覃卷耳召南鵲巢采蘩采蘋工告於樂正曰正歌備
燕禮工歌鹿鳴四牡皇皇者華笙入立於縣中奏南陔
白華華黍乃間歌魚麗笙由庚歌南有嘉魚笙崇丘歌
南山有臺笙由儀遂歌鄉樂周南關雎葛覃卷耳召南
鵲巢采蘩采蘋太師告樂正曰正歌備又有房中之樂
注云絃歌周南召南之詩而不用鐘磬之節也謂之房
中者后夫人之所諷誦以事其君子
　虞惇按南陔白華華黍由庚崇丘由儀六詩有其義
　而亡其辭朱子皆謂之笙詩其說曰儀禮鄉飲酒禮
　燕禮自南陔以下曰笙曰樂曰奏不言歌則知其有
　聲無辭也今考儀禮鄉射禮奏貍首騶虞騶虞召南
　之卒篇也亦曰奏國語金奏肆夏繁遏渠肆夏時邁
　也繁遏執競也渠思文也皆周頌之篇亦曰奏燕禮
　升歌鹿鳴下管新宫新宫曰管猶南陔之曰笙也新
　宫詩今亡而左傳宋公享昭子賦新宫是新宫有詩
　矣管有詩笙何獨無詩夫子刪詩三百十一篇詩也
　非樂也如曰有聲而無辭是樂譜非詩也曰笙曰樂
　曰奏不言歌夫太師既告樂正曰正歌備矣是南陔
　六詩未嘗不言歌也
鄉射禮乃合樂周南關雎葛覃卷耳召南鵲巢采蘩采
蘋工告於樂正曰正歌備
大射禮乃歌鹿鳴三終乃管新宫三終奏貍首以射
禮記射義天子以騶虞為節諸侯以貍首為節卿大夫
以采蘋為節士以采蘩為節騶虞者樂官備也貍首者
樂㑹時也采蘋者樂循法也采蘩者樂不失節也
　虞惇按射義故詩曰曽孫侯氏四正具舉大夫君子
　凡以庶士小大莫處御于君所以燕以射則燕則譽
　或曰此即貍首之詩也
鄉飲酒義工入升歌三終主人獻之笙入三終主人獻
之間歌三終合樂三終工告樂備遂出
　虞惇按升歌三終鹿鳴三詩也笙入三終南陔三詩
　也間歌三終魚麗由庚六詩也合樂三終二南六詩
　也凡樂四節詩十有八篇皆謂之正歌
仲尼燕居升歌清廟示德也下而管象示事也
内則十有三年學樂誦詩舞勺成童舞象學射御二十
而冠始學禮可以衣裘帛舞大夏
樂記詩言其志也歌咏其聲也舞動其容也三者夲於
心然後樂噐從之
治世之音安以樂其政和亂世之音怨以怒其政乖亡
國之音哀以思其民困聲音之道與政通矣
鄭衛之音亂世之音也比於慢矣桑間濮上之音亡國
之音也其政散其民流誣上行私而不可止也
魏文侯問於子夏曰敢問溺音何從出也子夏對曰鄭
音好濫淫志宋音燕女溺志衛音趨數煩志齊音敖辟
喬志此四者皆淫於色而害於德是以祭祀弗用也
子贛見師乙而問焉曰賜聞聲歌各有宜也如賜者宜
何歌也師乙曰乙賤工也何足以問所宜請誦其所聞
而吾子自執焉寛而静柔而正者宜歌頌廣大而静疏
逹而信者宜歌大雅恭儉而好禮者宜歌小雅正直而
静亷而謙者宜歌風肆直而慈愛者宜歌商温良而能
斷者宜歌齊夫歌者直已而陳徳也動已而天地應焉
四時和焉星辰理焉萬物育焉故商者五帝之遺聲也
商人識之故謂之商齊者三代之遺聲也齊人識之故
謂之齊明乎商之音者臨事而屢斷明乎齊之音者見
利而讓臨事而屢斷勇也見利而讓義也有勇有義非
歌孰能保此
　虞惇按師乙聲歌之論風雅頌與商齊並稱故夾漈
　鄭氏遂以齊為齊風商為商頌而子夏之論溺音所
　謂鄭音好濫衛音趨數者朱子亦即以國風鄭衛之
　詩當之不知此論音非論詩也鄭之好濫衛之趨數
　鄭衛之音耳非詩也若謂鄭音即鄭詩衛音即衛詩
　則十五國風未嘗有宋詩也齊為齊風商為商頌所
　謂五帝三代之遺聲又何以稱焉桑間濮上亡國之
　音聖人亟欲放而絶之而朱子反以桑中刺奔之詩
　為桑間濮上之音夷雅樂於新聲雜淫哇於正始經
　學之繆未必不由此濫觴矣
春秋傳吳公子札來聘請觀於周樂使工為之歌周南
召南曰美哉始基之矣猶未也然勤而不怨矣為之歌
弼鄘衛曰美哉淵乎憂而不困者也吾聞衛康叔武公
之徳如是是其衛風乎為之歌王曰美哉思而不懼其
周之東乎為之歌鄭曰美哉其細已甚民弗堪也是其
先亡乎為之歌齊曰美哉泱泱乎大風也哉表東海者
其太公乎國未可量也為之歌豳曰美哉蕩乎樂而不
淫其周公之東乎為之歌秦曰此之謂夏聲夫能夏則
大大之至也其周之舊乎為之歌魏曰美哉渢渢乎大
而婉險而易行以徳輔此則明主也為之歌唐曰思深
哉其有陶唐氏之遺民乎不然何憂之遠也非令徳之
後誰能若是為之歌陳曰國無主其能久乎自鄶以下
無譏焉為之歌小雅曰美哉思而不貳怨而不言其周
徳之衰乎猶有先王之遺民焉為之歌大雅曰廣哉熙
熈乎曲而有直體其文王之徳乎為之歌頌曰至矣哉
直而不倨曲而不屈邇而不偪遠而不攜遷而不淫復
而不厭哀而不愁樂而不荒用而不匱廣而不宣施而
不費取而不貪處而不底行而不流五聲和八風平節
有度守有序盛徳之所同也
衛寗武子來聘公與之宴為賦湛露及彤弓不辭又不
答賦使行人私焉對曰臣以為肄業及之耳昔諸侯朝
正於王王宴樂之於是乎賦湛露則天子當陽諸侯用
命也諸侯敵王所愾而獻其功王於是乎賜之彤弓一
彤矢百玈弓矢千以覺報宴今陪臣來繼舊好君辱貺
之其敢干大禮以自取戾
國語叔孫穆子聘於晉晉悼公饗之樂及鹿鳴之三而
後拜樂三晉侯使行人問焉對曰夫肆夏繁遏渠天子
所以饗元侯也歌文王大明緜則兩君相見之樂也皆
昭令徳以合好也皆非使臣之所敢聞也臣以為肄業
及之故不敢拜今伶簫咏歌及鹿鳴之三君之所以况
使臣臣敢不拜夫鹿鳴君之所以嘉先君之好也敢不
拜嘉四牡君之所以章使臣之勤也敢不拜章皇皇者
華君敎使臣曰毎懐靡及諏謀度詢必咨於周敢不拜
敎
論語曰師摰之始關雎之亂洋洋乎盈耳哉
毛氏曰古者敎以詩樂誦之歌之弦之舞之
朱子曰二南正風房中之樂也鄉樂也二雅之正雅朝
廷之樂也商周之頌宗廟之樂也至變雅則衰周卿士
之作以言時政之得失而弼鄘以下則太師所陳以觀
民風者耳非宗廟燕享之所用也
小雅燕禮用施之君臣之間大雅饗禮用惟人君可歌
　虞惇按史記詩三百五篇孔子皆弦歌之以求合韶
　武雅頌之音是三百五篇皆樂也二南正雅商周之
　頌固已用之朝廟用之鄉國其變風變雅亦皆可以
　播之樂章因事類而歌吳季札觀周樂使工歌周南
　召南自弼鄘而訖於曺鄶是則十三國詩皆樂也東
　漢之末杜夔奏鹿鳴騶虞伐檀文王四篇伐檀今之
　變風也大戴禮投壺篇云凡雅二十六篇其可歌者
　八篇鹿鳴貍首鵲巢采蘩采蘋伐檀白駒騶虞儀禮
　乃管新宫三終或云新宫即斯干而春秋傳衛獻公
　使太師歌巧言之卒章是雖變雅亦可入於樂有不
　用未嘗不可用非若後世之詩有徒作而不用者也
　朱子謂弼鄘而下僅以觀民風而程大昌遂謂南雅
　頌為樂詩自弼至豳為徒詩而不入於樂其説誤矣
鄭樵氏曰自后夔以來樂以詩為本詩以聲為用八音
六律為之羽翼聖人編詩為燕饗食之時用以歌而非
用以説義也漢去三代未遠大樂氏以聲歌肄業徃徃
三百篇瞽史例能歌之迨義理之學日勝聲歌之學日
微東漢之末禮樂蕭然曺孟徳平劉表得漢雅樂郎杜
夔夔老矣久不肄習所得於三百篇者唯鹿鳴騶虞伐
檀文王四篇而已太和末又失其三左延年所得唯鹿
鳴一篇毎正旦大㑹東廂雅樂常作者是也至晉世鹿
鳴一篇又無傳自鹿鳴一篇絶後世不復聞詩矣
錢澄之曰禮記誦詩三百歌詩三百弦詩三百舞詩三
百是三百篇不獨可歌亦備乎弦舞之音節矣
顧炎武曰歌者為詩撃者拊者吹者為噐合而言之謂
之樂對詩而言所謂樂者八音也興於詩成於樂是也
分詩與樂言之也専舉樂則詩在其中吾自衛反魯然
後樂正雅頌各得其所是也合詩與樂言之也
詩三百篇皆可以被之音而為樂自漢而下乃以其所
賦五言之屬為徒詩而其協於音者則謂之樂府自宋
以下則其所謂樂府者亦但擬其辭而與徒詩無别於
是乎詩與樂判然為二不特樂亡而詩亦亡
安世房中歌十七章郊祀歌十九章皆郊廟之正樂如
三百篇之頌也其他諸詩所謂趙代秦楚之謳如列國
之風耳
樂府如清商清角之類以聲名其詩也如小垂手大垂
手之類以舞名其詩也以聲名者必合於聲以舞名者
必合於舞至唐而舞亡矣至宋而聲亡矣於是乎文章
之傳盛而聲音之用微然後徒詩興而樂廢
土鼓樂之始也陶匏祭之大也二者之音非以悦耳存
其質也國語伶州鳩曰匏竹利制又曰匏以宣之瓦以
贊之今之大樂久無匏土二音而八音但存其六矣熊
氏謂匏音亡而清廉忠敬者之不多見吾有感於其言
　讀詩質疑卷首八
欽定四庫全書
　讀詩質疑卷首九
　　　　　　　　　　太僕寺少卿嚴虞惇撰
　章句音韻
孔氏曰自古而有篇章之名與詩體俱興也故那序曰
得商頌十二篇東山序曰一章言其完是也句則古者
謂之言論語云詩三百一言以蔽之左氏曰臣之業在
揚水卒章之四言矣及趙簡子稱子太叔遺我以九言
皆以一句為一言也秦漢以來諸儒各為訓詁乃有句
稱論語註云此我行其野之句是也句者局也聨字分
疆所以局言者也章者明也總義包體所以明情者也
篇者徧也言出情鋪事明而徧者也然字之所用或全
取以制義闗闗雎鳩之類也或假辭以為助者乎而只
且之類也句必聨字為言一字不制也以詩者申志一
字則言蹇而不㑹故詩之見句少不減二祈父肇禋之
類也三字者綏萬邦屢豐年之類也四字者關關雎鳩
窈窕淑女之類也五字者誰謂雀無角何以穿我屋之
類也六字者昔我先王受命有如召公之臣之類也七
字者如彼築室于道謀尚之以瓊華乎而之類也八字
者十月蟋蟀入我狀下我不敢效我友自逸是也其外
不見有九字十字者摰虞流外論云詩有九言者泂酌
彼行潦挹彼注兹是也徧檢諸本皆云泂酌三章章五
句則以為二句也顔延之云詩體本無九言將由聲度
闡緩不協金石仲治之言未可據也句字之數四言為
多亦有二三七八者將由言以申情惟變所適播之樂
噐俱得成文也詩之大體必湏依韻之兮矣也之類本
取為辭雖在句中不以為義故處末者皆上字為韻之
者左右流之寤寐求之之類也兮者其實七兮迨其吉
兮之類也矣者顔之厚矣出自口矣之類也也者何其
處也必有與也之類也乎者俟我于著乎而伐檀且漣
漪之篇此等皆上字為韻不為義也亦有即將助句之
字以當聲韻者則彼人是哉子曰何其反是不思亦已
焉哉是究是圖亶其然乎其虛其邪既亟只且之類也
章者積句所為不限句數也作者陳事湏有多少章總
一義意盡而成故累句為章一句不可二句得為之盧
令及魚麗之下三章是也三句則麟趾甘棠騶虞之類
也其多者載芟三十一句閟宫之三章三十八句自外
不過也篇之大小隨章多少風雅之中少猶兩章以上
即騶虞渭陽之類也多則十六以下正月桑柔之類也
唯周頌三十一篇及那烈祖𤣥鳥皆一章者以風雅敘
人事刺過論功志在匡救一章不盡重章以申殷勤頌
著太平徳洽之歌述成功以告神直言寫志不必殷勤
故一章而已魯頌不一章者魯頌美僖公之事非告神
之歌論功頌徳之詩亦殷勤而重章也立章之法不常
厥體或重章共述一事采蘋之類或一事疉為數章甘
棠之類或初同而末異東山之類或首異而末同漢廣
之類或事訖而更申既醉之類或章重而事别鴟鴞之
類何草不黄隨時而改色文王有聲因事而變文采采
芣苢一章而再言賔之初筵三章而一發或篇有數章
章句衆寡不等章有數句句字多少不同皆由各言其
情故體無恒式也東山序云一章二章三章四章不謂
末章為卒章左傳曰七月之卒章又揚之水卒章者東
山分别章意從一而終於四故不言卒章也左傳言卒
章者卒終也終篇之章言卒者對始也終篇為卒章則
初篇為首章矣故鄭注禮記云緇衣之首章是也然則
武惟一章而左傳曰作武其卒章曰耆定爾功者以耆
定爾功是章之卒句也大司樂注云騶虞樂章名在召
南之卒章正謂卒篇也謂之章者乗上騶虞為樂章故
言召南之卒章也定夲章句在篇後六藝論云未有若
今傳訓章句明為𫝊訓以來始辨章句或毛氏即題或
在其後人未能審也
熊朋來氏曰賡歌虞詩也毎句有韻五子之歌夏詩也
隔句有韻其四章兩韻一換商頌商人之詩也詩韻之
例盡在是矣那之首章隔句用韻兩韻一換至綏我思
成下又毎句有韻篇末别出嘗將二韻結之烈祖以祖
祜所三韻起中間申錫無疆開下文連句之韻似以三
無疆為之節後人交互用韻始此商頌多毎句用韻𤣥
鳥長發殷武皆然𤣥鳥六換韻長發前六章皆毎句有
韻惟卒章兩韻一換殷武毎句有韻惟第四章交互相
韻其末别出國福二韻結之五章以翼極二韻起而下
文連句有韻卒章又通章連句用韻自後作詩者用韻
皆以商頌為格例
顧大韶氏曰詩經有上文叶韻而末句不叶者麟趾騶
虞之類是也有下文叶韻而首二句不叶者瞻彼洛矣
之類是也有首句自與第三句叶第二句自與第四句
叶者兎罝魚麗之類是也有首句與末句叶而中二句
不叶者決拾既佽之章是也有用中州韻叶者左右芼
之叶鐘鼓樂之烝然罩罩叶式燕以樂之類是也有通
章不叶韻者如大雅其在於今一章及周頌維天之命
昊天有成命時邁其邦等篇是也詳知其例方可讀詩
顧炎武氏曰古詩用韻之法大約有三首句次句連用
韻隔第三句而於末句用韻者闗雎之首章是也凡漢
以下詩及唐人律詩之首句用韻者源於此一起即隔
句用韻者卷耳之首章是也凡漢以下詩及唐人律詩
之首句不用韻者源於此自首至末句句用韻者若考
槃清人還著十畝之間月出素冠諸篇又如卷耳之二
章三章四章車攻之一章二章三章七章長發之一章
二章三章四章五章是也凡漢以下詩若魏文帝燕歌
行之類源於此自是而變則轉韻矣轉韻之始亦有連
用隔用之别而錯綜變化不可以一體拘于是有上下
各自為韻若兎罝及采薇之首章魚麗之前三章卷阿
之首章者有首末自為一韻中間自為一韻若車攻之
五章者有隔半章自為韻若生民之卒章者有首提二
句而下分二節承之若有瞽之篇者此皆詩之變格然
亦莫非出於自然非有意為之也
　虞惇按詩人用韻錯綜不同如熊氏及二顧氏之説
　畧見大端此外更有一句中自為韻如柏舟日居月
　諸北風其虛其邪商頌猗與那與之類有一句兩韻
　二句中各自為韻如匏有苦葉之次章瀰與鷕韻盈
　與鳴韻之類有三句一韻如采芑前三章之類亦有
　三句一韻而三句中又疉用韻如采芑二章三章後
　六句之類有上下總一韻而中間復自為韻如大雅
　思齊二章之類有下三句各與上三句為韻如桑柔
　卒章之類麟趾騶虞末句不用韻而合三章為韻瞻
　彼洛矣起句不用韻而合三章為韻更有後三章復
　承前三章為韻如魚麗之類更有合全篇為一韻如
　泂酌三章之類皆變化因心自然合節樂記所謂聲
　成文謂之音舉一反三可以類推也○又按古人之
　文大率用韻易書中多有用韻者詩為樂章被之詠
　歌尤湏依韻而成所謂聲依永律和聲是也詩之韻
　自虞廷賡歌始其後有五子之歌三百篇而下訖於
　後代詩無不用韻而用韻之法古今不同古韻寛而
　今韻嚴今韻起於梁沈約而律詩用之梁陳以來古
　體詩亦皆通韻如東之通冬魚之通虞不盡拘沈韻
　也唐詩以韓杜為宗五言古體皆用古韻杜之彭衙
　行真文元寒刪先通用自京赴奉先縣咏懐質物月
　遏黠屑通用韓之此日足可惜東冬江陽庚青通用
　元和聖徳詩語麌哿馬有通用如此之類更僕未易
　數今人作古體詩尚通用古韻豈有三百篇而反限
　以今律詩之韻之理朱子泥於今韻遂創為叶韻之
　法凡詩之不合於今韻者俱從而叶之就其所叶之
　韻亦多有未可通者參差荇菜左右采之窈窕淑女
　琴瑟友之采友不同韻則以采叶友可也以友叶采
　可也今采叶此禮反友叶羽已反將以何韻為凖乎
　維鵲有巢維鳩居之之子于歸百兩御之居御不同
　韻則以居叶御可也以御叶居可也今居叶姬御反
　御叶魚據反又以何韻為凖乎更有不必用韻而亦
　叶韻者如誰謂女無家于嗟乎騶虞之類是也有夲
　同一韻而亦叶韻者如麟之趾振振公子殷其靁在
　南山之側何斯違斯莫敢遑息之類是也更有上下
　各自為韻而必叶為一韻者亦有決不可通之韻本
　不入韻之字而亦必叶為韻者附㑹牽合支離煩碎
　幾於無句不叶殊非聲成文謂之音之義也又古人
　四聲通用亦始於虞之賡歌降為屈原之離騷紛吾
　既有此内美兮又重之以修能扈江離與辟芷兮紉
　秋蘭以為佩則平去通韻冀枝葉之峻茂兮願竢時
　乎吾將刈雖委絶其亦何傷兮哀衆芳之蕪穢則上
　去通韻衆皆競進以貪婪兮憑不厭乎求索𦍑内恕
　己以量人兮各興心而嫉妬前望舒使先驅兮後飛
　㢘使奔屬鸞皇為余先戒兮雷師告余以未具則去
　入通韻惟兹佩之可貴兮委厥美而厯兹芳菲菲而
　難虧兮芬至今猶未沬則平入通韻自楚辭至漢魏
　樂府皆然何獨於三百篇而必强為一聲又必强為
　一韻乎三百篇之詩皆被之樂無不可歌者歌有揚
　抑抗墜輕重疾徐宛轉之節一唱三嘆音韻自然而
　協不必以今韻之平上去入拘拘叶之今之詞曲通
　用四聲按節而歌何嘗不協俗樂尚不必限以一聲
　豈古樂反欲拘以一韻由此推之不特朱子之叶韻
　可刪而吳才老之韻補亦俱可廢也故今於經文之
　下畧其通韻之説而於朱子之叶韻悉刪去之於以
　正夲音存古韻使承學者知所依據云○又按今世
　韻書乃元初黄公紹所編依宋平水劉淵定本非沈
　約之舊夲也并唐韻二百六部為一百七部至今用
　之然其中有可通用者有不可通用者宋鄭庠定古
　韻總分為六部一東冬江陽庚青蒸二支微齊佳灰
　三真文元寒刪先四魚虞歌麻五蕭肴豪尤六侵覃
　鹽咸或又并魚虞歌麻蕭肴尤為一部共五部以韓
　杜詩考之則五部之説亦未為無據也然庠本以支
　微魚虞蕭肴三部為但有平上去無入聲竊恐未必
　然夫五方之音有重輕一人之言有徐疾一字之中
　自有平上去入此天籟之自然非人所能損益也公
　羊莊二十八年傳曰春秋伐者為客伐者為主何休
　註曰伐人者為客讀伐長言之齊人語也見伐者為
　主讀伐短言之齊人語也大抵平上去之音長而入
　之音短一伐也而讀之有長短則自有平上去入之
　不同安在其為某韻有入聲某韻無入聲哉明章黼
　韻學集成分配四聲以屋沃覺為東冬江之入質物
　月曷黠屑為真文元寒刪先之入藥為陽之入陌錫
　職為庚青蒸之入緝合葉洽為侵覃鹽咸之入若確
　不可移者崑山顧炎武力排其説謂小戎以屋韻驅
　馵則其不協於東董送可知也揚之水以沃韻鑿襮
　則其不協於冬腫宋可知也他如術轉為遂則不應
　承真曷轉為害則不應承寒藥不應承陽錫不應承
　青皆據六書象形諧聲為説而參以三代經傳之文
　足以破五百年來承學傳習之誤其所作音學五書
　詳博而精核按之詩易及楚辭樂府無不合者世有
　桓譚必能知而好之故余於此書多援以為証也○
　又按顧炎武音論云古音止有十部一東冬鍾江二
　支脂之微齊佳皆灰咍三魚虞模侯四真諄臻文殷
　元魂痕寒桓刪山先僲五蕭宵肴豪幽六歌戈七陽
　唐八耕清青九蒸登十侵覃談鹽添咸銜嚴凡宋齊
　以下作韻書者於此十大部固不必分而分其支韻
　字半入脂之半入歌戈麻韻字半入歌戈半入魚虞
　庚韻字半入陽唐半入耕清尤韻字半入脂之半入
　蕭宵宋聲以下作韻書者於此四小部又不當合而
　合上去二聲倣此入聲之中别多舛錯隨條正之其
　所云十部與鄭庠六部亦小異大同而其所分支麻
　庚尤四韻之字則斟酌精當援據確核迥非他韻書
　所能及也但其所云十部之中亦以東冬真諄歌戈
　陽唐耕清蒸登六部為有平上去無入聲則愚未敢
　以為然四聲出於天籟有一字即具有四聲今西北
　人語多無入聲盖由土風使然非字之夲無入聲也
　鄭以質物月曷諸韻為真文之入而支微則無入聲
　顧以質物月曷為支脂之入而真諄則無入聲雖得
　失互殊而大㫖則一至元周徳清中原音韻併四聲
　而為三聲更失天地自然之正不足以言音學矣
　
　
　
　
　
　
　
　
　
　
　
　讀詩質疑卷首九
欽定四庫全書
　讀詩質疑卷首十
　　　　　　　　　　太僕寺少卿嚴虞惇撰
　訓詁傳授
漢書藝文志詩凡三百五篇遭秦而全者以其諷誦不
獨竹帛也漢興魯申公為詩訓詁而齊轅固燕韓嬰皆
為之傳三家皆列於學官又有毛公之學自謂子夏所
傳而河間獻王好之
漢書儒林傳毛公趙人也治詩為河間獻王博士授同
國貫長卿長卿授解延年延年為阿武令授徐敖敖授
九江陳俠為王莽講學大夫由是言毛詩者本之徐敖
孔氏曰六藝論云河間獻王好學其博士毛公善説詩
獻王號之曰毛詩儒林傳云毛公趙人也為河間獻王
博士不言其名范曄後漢書云趙人毛長善詩是為毛
詩然則趙人毛公名長也譜云魯人大毛公為訓詁傳
於其家河間獻王得而獻之以小毛公為博士然則大
毛公為其傳由小毛公而題毛也
陸璣氏曰孔子刪詩授卜商商為之序以授魯人曾申
申授魏人李克克授魯人孟仲子仲子授振牟子振牟
子授趙人荀卿荀卿授魯國毛享享作訓詁傳以授趙
國毛萇時人謂享為大毛公萇為小毛公以其所傳故
名其詩曰毛詩萇為河間獻王博士授同國貫長卿長
卿授阿武令解延年延年授徐敖敖授九江陳俠由是
言毛詩者本之徐敖時九江謝曼卿亦善毛詩東海衛
宏從曼卿受學因作毛詩序得風雅之旨世祖以為議
郎濟南徐巡師事宏亦以儒顯其後鄭衆賈逵傳毛詩
馬融作毛詩傳鄭𤣥作毛詩箋然齊魯韓三氏皆立博
士惟毛詩不立
吳太常卿徐整曰子夏授髙行子髙行子授薛倉子薛
倉子授帛妙子帛妙子授河間人大毛公大毛公為詩
詁訓傳於家以授趙人小毛公
釋文曰鄭𤣥作毛詩箋申明毛義難三家於是三家遂
廢矣魏太常王肅更述毛非鄭荆州刺史王基駮王肅
申鄭義晉豫州刺史孫毓為詩評毛鄭王肅三家同異
朋於王徐州從事陳統難孫申鄭
隋書志齊詩魏代已亡魯詩亡於西晉韓詩雖存無傳
之者惟毛詩鄭箋至今獨立
孔氏曰漢初為傳訓者皆與經别行三傳之文不與經
連故石經書公羊傳皆無經文藝文志云毛詩經二十
九卷毛詩故訓傳三十卷是毛為詁訓亦與經别也及
馬融為周禮注乃云欲省學者兩讀故具載本文然則
後漢以來始就經為注也未審此詩引經附傳是誰為
之
陸氏曰申培公魯人少事齊人浮丘伯受詩為楚王太
子戊傅戊不好學及戊立胥靡申公申公媿之歸魯以
詩經為訓故以教無傳疑是為魯詩蘭陵王臧代趙綰
皆從申公受學臧為郎中令綰為御史大夫皆以明堂
事自殺申公弟子千餘人同郡臨淮太守孔安國膠西
内史周霸城陽内史夏寛東海太守碭魯賜長沙内史
蘭陵繆生膠西中尉徐偃膠東内史鄒人闕門慶忌治
官皆有廉節稱申公卒瑕丘江公盡能傳之及魯許生
免中徐公皆守學教授韋賢治詩事江公許生至丞相
傳子元成亦至丞相兄子賞以詩授哀帝至大司馬由
是魯詩有韋氏學東平王式事徐公許生為昌邑王師
其後山陽張長安東平唐長賓沛褚少孫亦先後事式
為博士由是有張唐褚氏之學張生兄子游卿以詩授
元帝為諌大夫其門人瑯琊王扶為泗水中尉陳留許
晏為博士由是張家更有許氏學初薛廣徳亦事王式
以博士論石渠授龔舎廣徳至御史大夫舍至山陽太
守時平原髙嘉亦以詩授元帝為上谷太守傳子容為
光祿大夫孫詡以父任為郎中以世傳魯詩知名王莽
時逃去不仕又有曲阿包咸師事博士右師細君習魯
詩亦去歸鄉里世祖即位徴詡為博士至大司農咸舉
孝廉除郎中至大鴻臚永平初任城魏應亦以習魯詩
為博士徴拜騎都尉卒於官
　虞惇按漢志魯故二十五卷説二十八卷隋志魯詩
　亡於西晉而小學有一字石經魯詩六卷今世所傳
　申培公詩説葢後人偽託也
轅固生齊人以治詩孝景時為博士後拜清河太守武
帝初以賢良徴諸儒多嫉毁之罷歸時已九十餘矣諸
齊以詩顯貴皆固之弟子也昌邑太傅夏侯始昌最明
始昌授東海剡人后蒼蒼為博士至少府蒼授諫大夫
翼奉前將軍蕭望之丞相匡衡衡授大司空瑯琊師丹
髙密太傅伏理詹事頴川滿昌由是齊詩有翼匡師伏
之學滿昌授九江張邯瑯琊皮容皆至大官其後伏黯
傳理家學改定章句作解説九篇位至光祿勲以授嗣
子恭恭以黯任為郎永平中拜司空恭刪黯章句定為
二十萬言年九十卒又蜀郡任末廣漢景鸞皆以齊詩
教授著述焉
　虞惇按漢志齊后氏故二十卷傳三十九卷孫氏故
　二十七卷傳二十八卷雜記十八卷隋志齊詩魏代
　已亡鄭夾漈謂齊詩今猶有見者葢其真偽未可知
　也
韓嬰燕人孝文時為博士景帝時至常山太傅嬰推詩
人之意而作内外傳其語頗與齊魯間殊淮南賁生受
之燕趙間言詩者由韓生河南趙子事韓生授同郡蔡
誼誼至丞相誼授同郡食子公王吉吉為昌邑王中尉
食生為博士授泰山栗豐吉授淄川長孫順順為博士
豐部刺史由是韓詩有王食長孫之學豐授山陽張就
順授東海髪福皆至大官建武初博士淮陽薛漢善災
異讖緯受詔定圖䜟當世言詩推為長後至千乘太守
弟子犍為杜撫㑹稽澹臺敬伯鉅鹿韓伯髙最知名撫
定韓詩章句建初中為公車令卒官其所作詩題約義
通學者傳之曰杜君註撫授㑹稽趙曄曄舉有道又有
光禄勲九江召馴閬中令巴郡楊仁山陽張匡皆習韓
詩匡為作章句舉有道徴博士不就
　虞惇按漢藝文志韓故三十六卷内傳四卷外傳六
　卷説四十一卷隋經籍志韓詩二十二卷薛氏章句
　韓詩翼要十卷漢侯包撰梁有韓詩譜二卷唐藝文
　志韓詩卜商序韓嬰注二十二卷又外傳十卷葢韓
　詩至唐猶存未知以何時亡今所存者外傳而已
成伯瑜氏曰傳曰孔子沒而㣲言絶七十子終而大義
乖故春秋分為五詩分為四古之學者口相師受或文
字假借言音互殊各有専門是生同異而秦季焚書之
後故名有魯詩韓詩毛詩齊詩四家之説魯人申培公
初與楚元王劉交俱受詩於浮丘伯申公為詩作詁訓
而無其傳曰魯詩武帝以安車蒲席輪徴申公拜太中
大夫時年八十餘矣申公授江公江公授韋賢賢授子
𤣥成𤣥成傳兄子賞江公又傳至王式式傳褚少孫及
薛廣徳廣徳授龔舍齊人轅固生為詩作傳號曰齊詩
授夏侯始昌始昌傳后蒼蒼授翼奉又授蕭望之又授
匡衡衡授師丹後漢陳元方亦學齊詩燕人韓嬰廣推
詩意作内外傳數萬言號曰韓詩其孫商亦以詩為博
士淮南賁生初受之賁生傳河内趙生趙生傳蔡誼及
王吉魯人毛公於其家作詩詁訓故曰毛詩河間獻王
見而深好之趙人毛萇傳其業號小毛公為獻王博士
在漢朝毛詩不列於國庠唯齊魯韓三家得立學官小
毛公傳同郡貫長卿長卿傳齊人解延年延年授徐敖
敖授陳俠始自仲尼刪詩以授子夏故子夏作關雎大
序及諸篇小序歴四傳至大毛公漢平帝時毛詩始立
興於齊梁迄於皇唐齊詩無人魯詩沒而魏晉不播江
左韓詩雖存無傳習之者自鄭𤣥作毛詩箋而三家之
傳廢矣魏太常王肅又述毛公意而駁鄭氏之非晉孫
毓為詩評十卷論毛鄭王三家異同宋徴士周續之及
雷次宗並作詩序義江熙謝沈各注二十卷陸璣作草
木疏二卷亦論蟲魚鳥獸然土物所生耳目不及相承
迷悟明體乖殊十得六七而已崔靈恩撰諸家集注二
十四卷沈重及徐爰作音義梁武帝作詩大義四十卷
鄭𤣥又述詩意兼國風土地氏族作詩譜一卷又有解
題一卷近代纂集諸家互興理致淺薄非警策之要不
得遍舉也
鄭樵氏曰詩有四家毛詩最後出而獨傳何也曰豈惟
毛詩始漢之春秋公穀為盛至後漢左氏始立而後之
行者獨左氏禮家之學五傳弟子分曹教授小戴最後
出而今之言禮者惟小戴為宗此無他六經始出諸儒
講習未精且未有他書證其是非故雜偽之説可入趙
賓之易張霸之書是也歴時既久古人簡牘時出於山
崖屋壁之間學者議論既精因得即其書以考同異而
長短優劣見矣長者出而短者廢自然之理也六經自
秦火後獨詩以諷誦相傳齊魯與燕語音不同訓詁亦
異獨毛之出也自以源流得於子夏而其書貫穿先秦
古書其釋鴟鴞也與金縢合釋北山烝民也與孟子合
釋昊天有成命與國語合釋碩人清人黄鳥皇矣與左
傳合而序由庚等六章與儀禮合葢當毛氏時左氏未
立孟子儀禮國語未甚行而學者亦未能信也惟河間
獻王博見異書深知其精至晉宋諸書盛行肄業者衆
而人始翕然知其説近正且左氏諸書漢初儒者皆未
見而毛先與之合不謂之源流子夏可乎唐人云齊詩
亡於魏魯詩亡於晉韓詩雖存無傳之者今韓氏章句
已不存矣而齊詩猶有見者然唐人既謂之亡則其書
之其偽未可知也
　虞惇按齊魯韓毛四家之詩惟毛氏最後出而其傳
　最盛齊詩亡於魏魯詩亡於晉韓詩至唐猶存而無
　傳習之者今所存者外傳而已鄭氏作毛詩箋孔氏
　作正義専申毛鄭之旨宋朱子集傳始盡斥毛鄭而
　獨申臆解六百年來學者非朱子弗道也葢毛鄭之
　廢久矣然考其淵源師友之所自與夫儒先論撰之
　説毛公之詩不謂之源於子夏不可也故今列諸家
　授受之次第於以志其盛而惜其衰
　讀詩質疑卷首十
欽定四庫全書
　讀詩質疑卷首十一
　　　　　　　　　　太僕寺少卿嚴虞惇撰
　經傳逸詩
巧笑倩兮美目盼兮素以為絢兮(論語下同/)
唐棣之華偏其反而豈不爾思室是遠而
衣錦尚絅(禮記/)
畜君何尤(孟子徴招角招之詩/)
翹翹車乗招我以弓豈不欲徃畏我友朋(左傳陳敬仲/)
(引詩/)
我之懐矣自詒伊戚(趙宣子語杜注逸詩也/)
狐裘尨茸一國三公吾誰適從(士蒍賦詩/)
河水(公子賦河水/)
雖有絲麻無棄菅蒯雖有姬姜無棄蕉萃凡百君子莫
不代匱
周道挺挺我心扃扃講事不令集人來定
俟河之清人夀幾何兆云詢多職競作羅(子駟引周詩/)
轡之柔矣　馬之剛矣轡之柔矣馬亦不剛轡亦不柔
志氣麃麃取與不疑(國子賦轡之柔矣注見周書/)
茅鴟(叔孫穆子使工為之誦茅䲭/)
淑慎爾止無載爾偽
優哉游哉聊以卒歲(叔向引詩/)
禮義不愆何恤於人言(子産引詩/)
祈招之愔愔式昭徳音思我王度式如玉式如金形民
之力而無醉飽之心(祭公謀父作祈招之詩/)
新宫(宋公享昭子賦新宫/)　(儀禮下管新宫注小雅逸篇/)
何以恤我我其收之(杜注此逸詩/)
我無所監夏后及商用亂之故民卒流亡(晏子引詩/)
鳩飛(國語秦伯賦鳩飛/)
天之所支不可壊也其所壊亦不可支也(昔武王克殷/)
(而作此詩也以為飫歌名之曰支/)
昔我有先正其言明且清國家以寧都邑以成庶民以
生誰能秉國成不自為正卒勞百姓(禮記緇衣/)　(按文/)
(選張華答何邵詩曰周任有遺規其言明且清是詩周/)
(任作也/)　(李善注又云子思子詩云昔我有先正其言/)
(明且清未知何據/)
相彼盍旦尚猶患之(坊記/)
曽孫侯氏四正具舉大夫君子凡以庶士小大莫處御
于君所以燕以射則燕則譽(射義貍首之詩/)
武宿夜(舞莫重於武宿夜注武曲名/)
九夏(王夏肆夏昭夏納夏章夏齊夏族夏裓夏驁夏/)　(周/)
(禮注九夏皆詩篇名頌之族類也此歌之大者載在樂/)
(章樂崩亦從而亡是以頌不能具/)
采薺(周禮趨以采薺注樂名或曰逸詩/)
敕爾瞽率爾衆工奏爾悲誦肅肅雍雍毋怠毋凶(周禮/)
(鄭司農注賈疏云疑逸詩/)
驪駒在門僕夫具存驪駒在路僕夫整駕(大戴禮下同/)
(又漢書王式𫝊歌驪駒/)
魚在在藻厥志在餌
舟張辟雍鶬鶬相從八風回回鳯凰喈喈(尚書大傳/)
明明　崇禹　生開(周書世俘篇籥人奏武萬獻明明/)
(三統奏崇禹生開三終注詩篇名/)
皇皇上天其命不忒天之以善必報其徳(家語下同/)
令月吉日王始加元服去王幼志心袞職欽若昊天六
合是式率爾祖考永永無極(成王冠周公命祝雍作頌/)
行百里者半於九十(戰國䇿下同/)
大武遠宅不渉
木實繁者披其枝披其枝者傷其心
黄竹(穆天子傳天子游黄臺之北大寒北風雨雪天子/)
(作詩三章以哀人夫/)
浩浩者水育育者魚未有室家而安召我居(管子/)
樂矣君子直言是務(晏子春秋/)
必擇所堪必謹所堪(墨子下同/)
周詩曰王道蕩蕩不偏不黨王道平平不黨不偏
詩曰魚水不務陸將何及
青青之麥生於陵陂(莊子/)
墨以為明狐貍其蒼(荀子下同/)
鳯凰秋秋其翼若干其聲若簫有鳯有凰樂帝之心
如霜雪之將將如日月之光明為之則存不為之則亡
國有大命不可以告人妨其躬身
長夜漫兮永思騫兮大古之不慢兮禮義之不愆兮何
恤人之言兮
涓涓源水不壅不塞轂既破碎乃大其輻事既敗矣乃
重大息
將欲毁之必重累之將欲踣之必髙舉之(吕氏春秋下/)
(同/)
有龍于飛周徧天下五蛇從之為之丞輔龍反其鄉得
其處所四蛇從之得其露雨一蛇羞之橋死于中野(介/)
(子推賦詩/)
麥秀漸漸兮禾黍油油彼狡童兮不與我好兮(史記下/)
(同箕子作麥秀之詩/)
登彼西山兮采其薇矣以暴易暴兮不知其非矣神農
虞夏忽焉没兮我安適歸矣吁嗟徂兮命之衰矣(伯夷/)
(叔齊作歌/)
得人者興失人者崩
九變復貫知言之選(漢書/)
浩浩白水儵儵之魚君來召我我將安居國家未定從
我焉如(列女傳下同古有白水之詩/)
愷弟君子永能厲兮吁嗟惜兮乃下世兮(栁下惠妻歌/)
緜緜之葛在於曠野良工得之以為絺綌良工不得枯
死於野(説苑/)
以雅以南韎任株離(後漢書陳忠傳/)
皎皎練絲在所染之(後漢書楊終傳註逸詩/)
利為用本福為禍先(文選注韓詩/)
雨無其極傷我稼穡(劉安世曰韓詩雨無極/)
　虞惇按司馬遷言古詩三千孔子刪而為三百孔頴
　逹非之云書傳所引之詩現在者多亡逸者少孔子
　所録不容十分去九今考書傳引詩現在者十之六
　七亡逸者十之二三而夏商之詩不與焉詩自文武
　而下至於陳靈公而上中間列國之君有一君而録
　數詩者有數君而録一詩者更有數君而不得一詩
　者或其詩之不足録或其詩之足録而當時已殘闕
　不完或其詩雖具而序説之無傳意㫖之難考如鄱
　陽馬氏之説者夫子皆不得而録之則所謂古詩三
　千刪而為三百者馬遷之言未可盡非也故今採書
　傳中遺辭逸句掇而録之就所見聞不能廣憶或詩
　在而亡其名或名存而亡其句至於自周已前謡辭
　歌曲見於書傳者皆不復載韓昌黎石鼓歌云陋儒
　編詩不收入二雅褊廹無委蛇孔子西行不到秦掎
　摭星宿遺羲娥嗚呼三代之文放佚而不傳者豈獨
　石鼓也哉
　讀詩質疑卷首十一
欽定四庫全書
　讀詩質疑卷首十二
　　　　　　　　　　太僕寺少卿嚴虞惇撰
　三家遺説
關關雎鳩詩人言雎鳩貞潔以聲相求必於河之洲隐
蔽無人之處故人君動静退朝入於私宫后妃御見去
留有度應門撃柝鼓人上堂今内傾於色賢人見其萌
故詠關雎説淑女正容儀也(後漢書注薛君章句/)
淑女奉順坤徳成其紀綱(文選注韓詩説/)
漢有游女游女漢神也漢神時見不可求而得之(文選/)
(注薛君章句/)
魴魚赬尾魚勞則尾赤君子勞苦則顔色變王室政教
如烈火矣猶觸冒而仕者以父母甚迫近饑寒之憂為
此禄仕(後漢書注薛君章句/)
金罍大夫器也天子以玉諸侯大夫以金士以梓一升
曰爵爵盡也足也二升曰觚觚寡也飲當寡少三升曰
觶觶適也飲當自適也四升曰角角觸也不能自適觸
罪過也五升曰散散訕也飲不自節為人謗訕也總名
曰爵其實曰觴觴者餉也觥亦五升所以罰不敬觥廓
也著明之貌君子有過廓然著明也(韓詩説正義/)　(儀/)
(禮疏/)
昔召公述職當民事時舍於棠下而聴斷焉是時人皆
得其所後世思其仁恩至虖不伐甘棠甘棠之詩是也
(漢書王吉傳吉學韓詩/)
芣苢傷夫有惡疾也芣苢雖臭惡乎我猶采取而不已
者興君子雖有惡疾我猶守而不離去也(文選注薛君/)
(章句/)
羔羊素絲素喻潔白絲喻屈柔紽數名也詩人賢仕為
大夫者其徳能稱有潔白之性屈柔之行進退有度數
也(後漢書注薛君章句/)
騶虞天子掌鳥獸官(異義韓魯説/)
古者霜降逆女冰泮殺止(韓詩傳/)
中冓中夜謂淫僻之言(釋文/)
蝃蝀刺奔女也詩人言蝃蝀在東者邪色乘陽人君淫
佚之徴臣子為君父隐故言莫之敢指(後漢書注韓詩/)
(序/)
溱與洧方洹洹兮謂三月桃花水下(太平御覽/)
鄭國之俗三月上巳之溱洧兩水之上招魂續魄秉蘭
草祓除不祥故詩人願與所説者俱往(後漢書注薛君/)
(章句/)
勺藥離草也言將離别贈此草也(釋文/)
離離黍貌也詩人求亡不得憂懑不識於物視彼黍離
離然反以為稷之苖乃自知憂之甚也(太平御覽/)
昔尹吉甫信後妻之讒而殺孝子伯竒其弟伯封求而
不得作黍離之詩(陳思王貪惡烏論/)
何謂素餐素者質也但有質樸而無治民之材名曰素
餐尸禄者頗有所知善惡不言茍欲得祿而已譬如尸
焉(文選注薛君章句/)
匪風發兮匪車偈兮説曰是非古之風也發發者是非
古之車也掲掲者葢傷之也(漢書王吉傳/)
冰者竆谷隂氣所聚不洩則結而為伏隂(初學記韓詩/)
(説/)
鸛水鳥巢處知風穴處知雨天將雨而蟻出壅土鸛鳥
見之長鳴而喜(文選注薛君章句/)
東有圃草圃博也有博大茂草也(文選注韓詩薛君章/)
(句/)
饑者歌食勞者歌事(初學記/)
飲之禮不脱屨而即序者謂之禮跣而上坐者謂之宴
能飲者飲之不能飲者已謂之醧齊顔色均衆寡謂之
沉閉門不出客謂之湎君子可以宴可以醧不可以沉
不可以湎(初學記薛君章句/)
獸趨曰􁈻行曰騃(文選注薛君章句/)
馬動則鸞鳴鸞鳴則和應舒則不鳴疾則失音故詩曰
和鸞雝雝言得其和也(周禮疏/)
元戎大戎兵車也車有大戎十乘謂車縵綸馬被甲衡
軛之上盡有劒㦸名曰陷軍之車所以冒突先啟敵家
之行伍也(史記注薛君章句/)
盟牲所用天子諸侯以牛豕大夫以犬庶人以雞(禮記/)
(正義許慎據韓詩/)
人之無良相怨一方言王者所為無有善者各相與一
方而怨之(後漢書注見韓詩/)
王者舞六代之樂舞四夷之樂大徳廣之所及(文選注/)
(韓詩傳/)
雨無其極傷我稼穡(劉安世曰韓詩雨無極/)
辟廱者天子之學圓如璧壅之以水言辟取辟有徳言
辟廱者取其廱和也所以教天下春射秋饗尊事三老
五更在南方七里之内立明堂於中五經之文所藏處
葢以茅草取潔清也(韓詩説正義/)
文王聖徳上及飛鳥下及魚鼈(文選注章句/)
賓之初筵衛武公飲酒悔過也(後漢書注韓詩/)
衛武公作抑詩刺王室亦以自戒行年九十有五猶使
臣日誦是詩而不離於其側(正義侯包説/)
聖人皆無父感天而生(異義韓魯/)
彼徂者岐有夷之行徂往也夷易也行道也彼百姓歸
文王者皆曰岐有易道可往歸矣易道謂仁義之道(後/)
(漢書注薛君傳下同/)
薄言振之莫不震疊振奮也震動也疊應也美成王能
奮舒文武之道而行之則天下無不動而應其政教
西雍文王之雍也言文王之時辟雍學士皆潔白之人
也(後漢書注薛君章句/)
奚斯魯公子也新廟奕奕然盛是詩公子奚斯所作也
(文選注韓詩薛君章句/)
襄公之時修仁行義欲與盟主其大夫正考甫美之故
追道契湯髙宗殷所以興作商頌(史記注韓詩章句/)
佩玉晏鳴闗雎歎之(漢書杜欽傅臣瓚曰此魯詩也/)
康王一朝晏起闗雎見幾而作(後漢書楊賜傳注魯詩/)
自陕以東者周公主之自陜以西者召公主之召公述
職當桑蠶之時不欲變民事故不入邑中舍於甘棠之
下而聴斷焉後世思而歌詠之(説苑劉向世傳魯詩/)
古有梁騶梁騶天子獵之田也(文選注魯詩傳/)
周南大夫受命平治水土過時不來其妻恐其懈於王
事言國家多難惟勉强之無有譴怒遺父母憂乃作汝
墳之詩(列女傳/)
唯聖人為能饗帝孝子為能饗親立廟京師之居躬親
承事四海之内各以其職來助祭尊親之大義五帝三
王所共不易之道也詩云有來雍雍至止肅肅相維辟
公天子穆穆(漢書韋𤣥成傳𤣥成世受魯詩/)
衛宣公之子夀閔其兄伋之且見害作憂思之詩黍離
之詩是也(新序/)
孔子曰未見君子憂心惙惙亦既見止我心則悦詩之
好善道之甚也如此(説苑下同/)
尸鳩之所以養七子者一心也君子之所以理萬物者
一儀也
天子日食舉樂諸侯不釋縣大夫士日琴瑟(公羊傳注/)
(魯詩/)
閻妻驕扇日以不臧(漢書谷永傳顔師古注魯詩/)
周徳既衰而奢侈宣王賢而中興更為儉宫室小寢廟
詩人美之斯干之詩是也上章道宫室之如制下章言
子孫之衆多也(漢書劉向傳下同/)
孔子論詩至於殷士膚敏祼將于京喟然歎曰大哉天
命善不可不傳於子孫是以富貴無常不如是則王公
何以戒慎民萌何以勸勉葢傷㣲子之事周而痛殷之
亡也
衆小在位而從邪議歙歙相是而背君子故詩曰歙歙
訿訿亦孔之哀
詩云我心匪石不可轉也言守善篤也
周頌曰飴我釐麰釐麰麥也始自天降此以和致和獲
天助也
自堂徂基自羊徂牛言以内及外以小及大也(説苑/)
聞之師曰匹配之際生民之始萬福之原婚姻之禮正
然後品物遂而天命全孔子論詩以闗雎為始言太上
者民之父母后夫人之行不侔乎天地則無以奉神靈
之統而理萬物之宜故詩曰窈窕淑女君子好仇言能
致其貞淑不貳其操情欲之感無介乎儀容宴私之意
不形乎動静夫然後可以配至尊而為宗廟主此綱紀
之首王化之端也(漢書匡衡𫝊衡學齊詩/)
古者合歡之樂舞於室四夷之樂陳於門故詩云以雅
以南韎任朱離(後漢書陳忠𫝊注盖齊魯之詩/)
自杜沮漆言公劉避狄而來居杜與漆沮之地(漢書注/)
(齊詩/)
竊學齊詩聞五際之要十月之交篇(漢書翼奉傳/)
五際卯酉午戌亥也隂陽終始際㑹之嵗於此則有變
改之政也詩有五際推得失考天心以言王道之安危
(翼奉傳孟康注/)
詩含五際六情(春秋緯演孔圖/)
午亥之際為革命卯酉之際為改正辰在天門出入候
聴卯天保也酉祈父也午采芑也亥大明也然則亥為
革命一際也辰為天門出入候聴二際也卯為隂陽交
際三際也午為陽謝隂興四際也酉為隂盛陽㣲五際
也其六情則春秋云喜怒哀樂好惡是也(詩緯汎歴樞/)
(下同/)
大明在亥水始也四牡在寅木始也嘉魚在已火始也
鴻鴈在申金始也是謂四始
爰及矜人哀此鰥寡上恵下也雨我公田遂及我私下
急上也(漢書蕭望之傳望之學齊詩/)
文王受命而征伐五國必先詢之同姓然後謀於羣臣
加占蓍龜以定行事故謀則成卜則吉戰則勝其詩曰
帝謂文王詢爾仇方同爾弟兄崇國城守先退後伐所
以重人命俟時而動故參分天下而有其二(後漢書伏/)
(湛傳/)
念我皇祖陟降庭止言成王常思祖考之業而鬼神祐
助其治也煢煢在疚言成王喪畢思慕意氣未能平也
葢所以就文武之業崇大化之本也(漢書匡衡傳下同/)
商邑翼翼四方之極此成湯所以建至治保子孫化異
俗而懷鬼方也
日監在茲言天之日監王者之處也此維予宅言天以
文王之居為都也(漢書郊祀志匡衡奏/)
　虞惇按漢世言詩者四家唯毛詩最後出賈逵撰齊
　魯韓與毛氏異同梁崔靈恩采三家本為集注今唯
　毛氏獨存韓詩僅存外傳而齊魯詩之亡久矣世傳
　申公詩説葢出於後人偽撰然三家之遺言緖論容
　或有散見於他書者朱子嘗語門人文選注多韓詩
　章句嘗欲寫出而王應麟伯厚復博采諸書薈而錄
　之今刪其繁辭瑣語而存其益於風雅者合為一編
　以扶㣲學廣異義亦二先生之意也
　讀詩質疑卷首十二
欽定四庫全書
　讀詩質疑卷首十三
　　　　　　　　　　太僕寺少卿嚴虞惇撰
　經傳雜說
風有采蘩采蘋雅有行葦泂酌昭忠信也(左傳下同/)
詩曰嗟我懷人寘彼周行能官人也王及公侯伯子男
甸采衞大夫各居其列所謂周行也
天下有道則公侯能爲民干城而制其腹心亂則反之
濟澤之阿行潦之蘋藻寘之宗室季蘭尸之敬也
召穆公思周德之不類故糾合宗族於成周而作詩曰
棠棣之華鄂不韡韡凡今之人莫如兄弟其四章曰兄
弟鬩于牆外禦其侮如是則兄弟雖有小忿不廢懿親
静女之三章取彤管焉干旄何以告之取其忠也
汋曰於爍王師遵養時晦耆昧也
夫文止戈爲武武王克商作頌曰載戢干戈載櫜弓矢
我求懿德肆于時夏允王保之又作武其卒章曰耆定
爾功其三曰鋪時繹思我徂維求定其六曰綏萬邦屢
豐年夫武禁暴戢兵保大定功安民和衆豐財者也
七月之卒章藏氷之道也
敬之敬之天維顯思命不易哉先王之明德猶無不難
也無不懼也
魯頌曰春秋匪解享祀不忒皇皇后帝皇祖后稷君子
曰禮謂其后稷親而先帝也詩曰問我諸姑遂及伯姊
君子曰禮謂其姊親而先姑也
詩曰陳錫載周能施也
詩曰惟此文王帝度其心莫其德音其德克眀克明克
類克長克君王此大國克順克比比于文王其德靡悔
旣受帝祉施于孫子心能制義曰度德正應和曰莫照
臨四方曰明勤施無私曰類敎誨不倦曰長賞慶刑威
曰君慈和徧服曰順擇善而從之曰比經緯天地曰文
九德不愆作事無悔故襲天祿子孫頼之
古之爲享食也以觀威儀省禍福也故詩曰兕觥其觩
旨酒思柔彼交匪傲萬福來求
衞詩曰威儀棣棣不可選也言君臣上下父子兄弟内
外大小皆有威儀也周詩曰朋友攸攝攝以威儀言朋
友之道必相教訓以威儀也
詩曰懷德惟寜宗子維城君其修德而固宗子何城如
之
詩云豈不懷歸畏此簡書簡書同惡相恤之謂也
昔諸侯朝正於王王宴樂之於是乎賦湛露則天子當
陽諸侯用命也諸侯敵王所愾而獻其功王於是乎賜
之彤弓一彤矢百玈弓矢千以覺報宴
葛藟猶能庇其本根故君子以爲比
詩曰君子如怒亂庶遄沮君子如祉亂庶遄已君子之
喜怒以已亂也
先王疆理天下物土之宜而布其利故詩曰我疆我理
南東其畞
詩曰女也不爽士貳其行士也罔極二三其德士之二
三猶喪妃耦
三夏天子所以享元侯也使臣弗敢與聞文王兩君相
見之樂也臣不敢及鹿鳴君所以嘉寡君也敢不拜嘉
四牡君所以勞使臣也敢不重拜皇皇者華君教使臣
曰必諮於周臣聞之訪問於善爲咨咨親爲詢咨禮爲
度咨事爲諏咨難爲謀臣獲五善敢不重拜
詩曰退食自公委蛇委蛇謂從者也
詩曰行歸于周萬民所望忠也
善爲國者賞不僭而刑不濫賞僭則懼及淫人刑濫則
懼及善人商頌有之曰不僭不濫不敢怠遑命于下國
封建厥福此湯之所以獲天福也
詩云誰能執熱逝不以濯禮之於政如熱之有濯也
詩曰民亦勞止汔可小康恵此中國以綏四方施之以
寛也母縱詭隨以謹無良式遏宼虐慘不畏明糾之以
猛也柔遠能邇以定我王平之以和也
詩云蔽芾甘棠勿翦勿伐召伯所茇思其人猶愛其樹
瞻彼旱麓榛楛濟濟愷悌君子干祿愷悌夫旱麓之榛
楛殖故君子得以易樂干祿焉若夫山林匱竭林鹿㪚
亡藪澤肆旣民力彫盡田疇荒蕪資用乏匱君子將險
哀之不暇而何易樂之有焉(國語下同/)
大雅曰陳錫載周是不布利而懼難乎故能載周以至
於今
昊天有成命頌之盛德也是道成王之德也成王能明
文昭能定武烈者也夫道成命者而稱昊天翼其上也
二后受之讓於德也成王不敢康敬百姓也夙夜恭也
基始也命信也宥寛也密寧也緝明也熙廣也單厚也
肆固也靖和也其始也翼上德讓而敬百姓其中也恭
儉信寛帥歸於寧其終也廣厚其心以固龢之始於德
讓中於信寛終於固龢故曰成
詩曰其類維何室家之壼君子萬年永錫祚允類也者
不忝前哲之謂也壼也者廣裕民人之謂也萬年也者
今聞不忘之謂也祚允也者子孫蕃育之謂也
夫先樂金奏肆夏繁遏渠天子所以饗元侯也歌文王
大明緜則兩君相見之樂也皆非使臣之所敢聞也今
伶簫咏歌及鹿鳴之三君之所以况使臣臣敢不拜况
夫鹿鳴君之所以嘉先君之好也敢不拜嘉四牡君之
所以章使臣之勤也敢不拜章皇皇者華君教使臣曰
每懷靡及諏謀度詢必咨於周敢不拜敎臣聞之懷和
爲毎懷咨才爲諏咨事爲謀咨義爲度咨親爲詢忠信
爲周君况使臣以大禮重之以六德敢不重拜
昔正考父校商之名頌十二篇於周太師以那爲首其
輯之亂曰自古在昔先民有作温恭朝夕執事有恪先
聖王之傳恭猶不敢專稱曰自古古曰在昔昔曰先民
昔衞武公年數九十有五矣猶箴儆於國曰自卿以下
至於師長士苟在朝者無謂我老耄而舍我必恭恪於
朝朝夕以交戒我於是乎作懿戒以自儆也及其沒也
謂之叡聖武公
清明在躬志氣如神耆欲將至有開必先天降時雨山
川出雲其在詩曰嵩高維嶽峻極于天維嶽降神生甫
及申此文武之德也(禮記下同/)
詩云發彼有的以祈爾爵祈求也求中以辭爵也酒者
所以養老也所以養病也求中以辭爵者辭養也
子夏曰敢問何謂三無子曰無聲之樂無體之禮無服
之喪此之謂三無子夏曰敢問何詩近之孔子曰夙夜
基命宥密無聲之樂也威儀逮逮不可選也無體之禮
也凡民有喪匍匐救之無服之喪也
小雅曰高山仰止景行行止子曰詩之好仁如此鄉道
而行中道而廢忘身之老也不知年數之不足也俛焉
日有孶孶斃而後已
趨以采齊行以肆夏
大學始教皮弁祭菜示敬道也宵雅肄三官其始也
不學操縵不能安弦不學博依不能安詩不學雜服不
能安禮
温柔敦厚而不愚則深於詩者也
不能詩於禮繆不能樂於禮素
三代之王也必先其令聞詩云明明天子令聞不已三
代之德也
子云上酌民言則下天上施詩云先民有言詢于芻蕘
子云七日戒三日齊承一人焉以爲尸過之者趨走以
教敬也醴酒在室醍酒在堂澄酒在下示民不淫也尸
飲三衆賓飲一示民有上下也因其酒肉聚其宗族以
教民睦也故堂上觀乎室堂下觀乎上詩云禮儀卒度
笑語卒獲
子云君子不盡利以遺民詩云彼有遺秉此有不歛穧
伊寡婦之利故君子仕則不稼田則不漁
男女無媒不交無幣不相見恐男女之無别也詩云伐
柯如之何匪斧不克取妻如之何匪媒不得以此坊民
民猶有自獻其身
詩云豐水有芑武王豈不仕詒厥孫謀以燕翼子數世
之仁也
有君人之大德有事君之小心詩云惟此文王小心翼
翼
詩云凱弟君子民之父母凱以強敎之弟以説安之
君子之接如水小人之接如醴君子淡以成小人甘以
壊小雅曰盗言孔甘亂是用餤
子曰君子不以口譽人則民作忠故君子聞人之寒則
衣之聞人之飢則食之稱人之善則爵之國風曰心之
憂矣於我歸說
子曰好賢如緇衣惡惡如巷伯則爵不凟而民作愿刑
不試而民咸服
子曰私惠不歸德君子不自留焉詩云人之好我示我
周行
射義天子以騶虞爲節諸侯以貍首爲節卿大夫以采
蘋爲節士以采蘩爲節騶虞者樂官備也貍首者樂㑹
時也采蘋者樂循法也采蘩者樂不失職也
壹發五豝喻得賢者多也于嗟乎騶虞嘆仁人也(射義/注)
南陔六詩堂上歌者不亡堂下笙者卽亡(儀禮疏/)
於穆清廟於者嘆之也穆者敬之也清者欲其在位者
徧聞之也故周公升歌文王之功烈德澤茍在廟中見
文王者愀然如見文王焉(尚書大傳/)
肆夏繁遏渠皆周頌也肆夏時邁也繁遏執競也渠思
文也肆遂也夏大也言遂於大位謂王位也故時邁曰
肆于時夏允王保之繁多也遏止也言福祿止於周之
多也故執競曰降福穰穰降福簡簡福祿來反渠大也
言以后稷配天王道之大也故思文曰思文后稷克配
彼天故國語謂之曰皆昭令德以合好也(周禮注/)
伯奇仁人而父虐之故作小弁之詩曰何辜于天親親
而悲怨之辭也(趙岐孟子注/)
鄭詩二十一篇説婦人者十九(公羊疏許氏/)
采菽王賜諸侯命服之樂也(國語注下同/)
黍苖道邵伯述職勞來諸侯也
於四月見孝子之思祭(孔叢子/)
詩云未見君子憂心惙惙亦旣見止亦旣覯止我心則
悅詩之善道甚也如此(家語下同/)
孔子曰吾於甘棠見宗廟之敬也甚矣思其人必愛其
樹尊其人必敬其位道也
關雎興於鳥而君子美之取其雄雌之有别鹿鳴興於
獸而君子大之取其得食而相呼
鄁詩曰執轡如組兩驂如儛孔子曰爲此詩者其知政
乎夫爲組者總紕於此成文於彼言其動於近行於遠
也執此法以御民豈不化乎竿旄之忠告至矣哉
孔子讀詩于正月六章惕然知懼曰彼不達之君子豈
不殆哉從上依世則道廢違上離俗則身危時不興善
已獨由之則曰非妖卽妄也故賢也旣不遇天恐不終
其命焉桀殺龍逢紂殺比干皆是類也詩曰謂天蓋高
不敢不局謂地蓋厚不敢不蹐此言上下畏罪無所自
容也
入門而金作示情也升歌清廟示德也下管象舞示事
也詩云喪亂蔑資曽莫惠我師此傷奢侈不節以爲亂
者也又曰匪其止共惟王之卬此傷姦臣蔽主以爲亂
也又曰亂罹瘼矣奚其適歸此傷離㪚以爲亂者也
子貢問於孔子曰賜倦於學矣願息事君孔子曰詩云
溫恭朝夕執事有恪事君難事君焉可息哉然則賜願
息事親孔子曰詩云孝子不匱永錫爾類事親難事親
焉可息哉然則賜願息於妻子孔子曰詩云刑于寡妻
至于兄弟以御于家邦妻子難妻子焉可息哉然則賜
願息於朋友孔子曰詩云朋友攸攝攝以威儀朋友難
朋友焉可息哉然則賜願息耕孔子曰詩云晝爾于茅
宵爾索綯亟其乘屋其始播百穀耕難耕焉可息哉然
則賜無息者乎孔子曰望其壙臯如也填如也鬲如也
此其知所息矣(荀子下同/)
未可與言而言謂之傲可與言而不言謂之隱不觀顔
色而言謂之瞽故君子不傲不隱不瞽謹順其身詩曰
彼交匪紓天子所予
詩曰左之左之君子宜之右之右之君子有之此言君
子之能以義屈伸變應也
君人者愛民而安好士而榮兩者無一焉而亡詩曰介
人維藩大師維垣此之謂也
人不肖而不敬則是狎虎也詩曰不敢暴虎不敢馮河
人知其一莫知其佗
詩曰采采卷耳不盈頃筐嗟我懷人寘彼周行頃筐易
滿也卷耳易得也然而不可以貳周行
迷者不問路溺者不問遂亡人好獨詩曰我言維服勿
以爲笑先民有言詢于蒭蕘言博問也
國風之好色也傳曰盈其欲而不愆其止其誠可比於
金石其聲可内於宗廟
詩曰憂心悄悄慍于羣小小人成羣斯足憂矣
文王樂名巨業(樂苑/)
文王有辟雍之樂(莊子/)
武王勝殷殺紂環天下自立以爲王事成功立無大後
患因先王之樂又自作樂命曰象周成王因先王之樂
命曰騶虞(墨子下同/)
誦詩三百弦詩三百歌詩三百舞詩三百
禹廵省南土塗山氏之女候禹於塗山之陽乃作歌曰
候人兮猗實始爲南音周公召公取風焉以爲周南召
南(吕氏春秋下同/)
周公旦乃作詩曰文王在上於昭于天以繩文王之德
晋人欲攻鄭令叔向聘焉子産爲之詩曰子惠思我褰
裳渉洧子不我思豈無他士叔向歸曰鄭有人子産在
焉不可攻也孔子曰詩云無競惟人子産一稱而鄭國
免
關雎興於鳥而君子美之爲其雌雄之不乖居也(淮南/)
(子/)
周道缺詩人本之袵席而關雎作(史記下同/)
仁義陵遲鹿鳴刺焉
和鸞噰噰萬福攸同動以紀度則萬福之所聚也(賈誼/)
(新書下同/)
騶者天子之囿也虞者囿之司獸者也
周室之衰其卿大夫緩於誼而急於利亡推讓之風而
有爭田之訟故詩人疾而刺之曰節彼南山維石巖巖
(漢書董仲舒傳/)
懿王時戎狄交侵中國被其苦詩人始疾而歌之曰靡
室靡家玁狁之故至懿王曾孫宣王興師命將以征伐
之詩人美大其功曰出車彭彭城彼朔方(漢書匃奴傳/)
詩小雅之材七十四人大雅之材三十一人(司馬相如/)
(掩羣雅注張揖説/)
伐檀刺賢者不遇明王也(文選注張揖説/)
鹿鳴者周大臣之所作也王道衰大臣知賢者幽隱故
彈絃風諫(文選注蔡邕琴操/)
周德始衰頌聲旣寢伐木有鳥鳴之刺(後漢書注蔡邕/)
(正交論/)
取其宗祀之清貌則曰清廟(蔡邕明堂論/)
治身之與治民先後不同焉矣詩曰飲之食之敎之誨
之先飲食而後教誨治人也又曰坎坎伐輻彼君子兮
不素餐兮先其事後其食治身也(春秋繁露下同/)
已受命而王必先祭天乃行王事詩曰濟濟辟王左右
奉璋此文王之郊也其下之辭曰周王于邁六師及之
此文王之伐崇也以是見文王之先郊而後伐也
周公輔成王作汋樂以奉天
陟降庭止言成王常念文王武王之德奉而行之故鬼
神上下臨其朝廷(漢書注/)
康王晚朝關雎作諷(後漢書/)
周公詠文王之德而作清廟(王褒講德論/)
天子立辟雍者何所以宣德化也壅以水象敎化流行
也(白虎通/)
武丁成王殷周之大仁也然地東不過江黄西不過氐
羌南不過荆蠻北不過朔方是以頌聲並作(漢書賈摺/)
(之傳/)
毛詩曰遵彼汝墳又曰鋪敦淮墳爾雅曰墳莫大於河
墳此蓋三墳也(文選蕪城賦袤廣三墳注/)
公劉敦行葦世稱其仁(後漢書冦榮上書/)
詩云取彼讒人投畀豺虎豺虎不食投畀有北有北不
受投畀有昊此言欲令上天而平其惡(後漢書馬援傳/)
周室陵遲禮制不序蓼莪之人作詩自傷曰瓶之罄矣
惟罍之耻言已不得終竟子道者亦上之耻也(陳忠傳/)
葛屨履霜敝由崇儉楚楚衣服戒在窮賒(後漢書/)
野無鶴鳴之嘆朝無小明之悔大東不興於今勞止不
怨於下(楊震傳/)
天地之性隂陽正紀隔絶其道則水旱爲并詩云五曰
爲期六曰不詹怨曠作歌仲尼所錄(劉瑜傳/)
奢則不遜儉則固奢儉之中以禮爲界是以蟋蟀山樞
之人並刺國君諷以太康馳驅之節(馬融傳注云僖以/)
(太康貽戒昭公以不能馳驅被譏文武之道須折衷也/)
解居父聘吳過陳之墓門見婦人負其子欲與之淫泆
婦人引詩刺之曰墓門有棘有鴞萃止言墓門有棘雖
無人棘上猶有鴞汝獨不愧也(楚辭天問何繁鳥萃棘/)
(負子肆懤王逸注/)
肅肅兔罝施于中林處獨之謂也(徐幹中論/)
彼姝者子何以與之其傳曰譬猶練絲染之藍則青染
之朱則赤(王允論衡下同/)
伯奇放流首髪早白詩云維憂用老
詩人之賦麗以則辭人之賦麗以淫(楊子下同/)
正考甫常睎尹吉甫矣公子奚斯常睎正考甫矣
或問交五聲十二律也或雅或鄭何也曰中正則雅多
哇則鄭
或問爲政有幾曰思斁昔在周公征於東方四國是王
召伯述職蔽芾甘棠其思矣夫齊桓公欲徑陳陳不果
内執袁濤塗其斁矣夫
或問㤗和曰其在唐虞成周乎觀書及詩溫溫乎其和
可知也周康之時頌聲作乎下關雎作乎上習治也齊
桓之時縕而春秋美邵陵習亂也習治則傷始亂也習
亂則好始治也
昔聖人述史三焉其述書也帝王之制備矣故索焉而
皆獲其述詩也興衰之由顯故究焉而皆得其述春秋
也邪正之跡明故考焉而皆當(文中子下同/)
薛收曰吾嘗聞子之論詩矣上明三綱下達五常於是
徴存亡辨得失小人歌之以貢其俗君子賦之以見其
志聖人采之以觀其變
程元曰敢問豳風何也子曰變風也元曰周公之際亦
有變風乎曰君臣相誚其能正乎成王終疑則風遂變
矣非周公至誠孰能卒之哉元曰豳居變風之末何也
曰夷王已下變風不復正矣夫子蓋傷之也故終之以
豳言變之可正也豳周之本也變而克正危而克扶始
終不失於本其惟周公乎繫之豳遠矣哉
子逰馬頰之谷遂至牛首之谿登降信宿從者樂姚義
竇威進曰夫子遂得潛乎子曰潛雖伏矣亦孔之炤威
曰聞朝廷有召子議矣子曰彼求我則如不我得執我
仇仇亦不我力姚義曰其車旣載乃棄爾輔竇威曰終
踰絶險曾是不意子喟然遂歌正月終焉旣而曰不可
爲矣
諸侯不貢詩天子不采風樂官不達雅國史不明變斯
則久矣詩者民之情性也情性能亡乎非民無詩職詩
者之罪也
古之君子悲周道之衰頌聲之輟餙鼓以鷺存其風流
(隋樂志/)
王者受命而起所以立靈臺靈臺在國之南附近辟雍
依仁官也靈臺制度柰何師説曰積土崇増其高九仞
上平無屋高九仞者極陽之數上平無屋望氣顯著(五/)
(經通義/)
詩者天地之心君德之祖百福之宗萬物之户(詩含神/)
(霧/)
立秋促織鳴女工急促之候也(詩紀厯樞下同/)
蒹葭秋水其思凉猶秦西氣之變乎
秦地處仲秋之位曹地處季夏之位(詩緯/)
嘉魚出於丙穴(左思蜀都賦/)
游女弄珠於漢臯之曲(張衡南都賦/)
改奢節儉則合美乎斯干(張衡東京賦/)
晉書地道記朝歌城本沫邑武丁始遷居之爲殷都有
新聲靡樂(水經注下同/)
美溝水東南注淇水博物志謂之奥漢武帝塞決河用
淇園之竹宼恂爲河内伐竹淇川治矢今通望淇川無
復此物唯王芻篇草不異毛興
魏武公信讒詩刺之曰營營青蠅止于藩(袁孝政注劉/)
(子/)
惟終南據天之中在都之南西至於褒斜又西至於隴
首以臨於戎東至於商顔又東至於太華以距於關實
能作固以屏王室其物産之厚器用之出則璆琳瑯玕
夏書載焉紀堂條梅秦風詠焉(栁宗元/)
蕭蕭馬鳴悠悠斾旌見其整而静也顔之推愛之楊栁
依依雨雪霏霏寫物怨慰人情也謝𤣥愛之遠猷辰告
謝安以爲佳語(宋公筆記/)
屈家以來騷人辭客多生江漢故仲尼以二南之地爲
作詩之始(鄭樵/)
阪有漆地理志隴西有隴坻在其西注隴坂也即今隴
山三秦記其坂九曲欲上者七日乃越高處東望秦川
(王應麟地里攷/)
道在鴟鴞事在棠棣周公也志在春秋行在孝經孔子
也(陸佃埤雅下同/)
魯頌泮水一章曰薄采其芹二章曰薄采其藻三章曰
薄采其茆芹取有香也藻取有文也茆取有味也蓋士
之於學也攬其芳臭而至則采芹之譬也旣至矣於是
學文則采藻之譬也及其久也知道之味又嗜而學焉
則采茆之譬也
豈其食魚必河之魴言無民而不可治豈其取妻必齊
之姜言無臣而不可使
　虞惇按自孔子刪詩而後遭秦滅學六義㪚亡漢興
　至於孝文詩始萌牙建元之間詩分爲四齊魯韓毛
　各仭師説其後毛氏孤行三家漸亡鄭箋孔疏遞相
　祖述宋朱子集註出而毛鄭空存無有習其讀而問
　其傳者蓋漢唐儒者窮經之學至是而盡廢然而殘
　編蠧簡遺文雜記往往而在未必盡冺没於士大夫
　之口故余於三家之説旣畧爲掇拾復旁采經傳雜
　説别爲一編以附其後使學者知朱子之外未甞無
　毛鄭毛鄭之外未甞無三家而三家毛鄭孔朱之外
　又未嘗無漢唐宋元諸儒之説於以廣異聞扶微學
　傳不云乎不學博依不能安詩小子何莫學夫詩其
　以是編爲博依可矣
　
　
　讀詩質疑卷首十三
欽定四庫全書
　讀詩質疑巻首十四
　　　　　　　　　　太僕寺少卿嚴虞惇撰
　詩韻正音
服(古蒲北反/)　關雎寤寐思服　有狐之子無服　葛
　屨好人服之　蜉蝣采采衣服　候人不稱其服
　采薇象弭魚服　六月載是常服既成我服共武之
　服　采芑簟茀魚服　文王侯于周服　下武昭哉
　嗣服　文王有聲無思不服　蕩曽是在服　泮水
　淮夷攸服(並/同)　大東粲粲衣服(顧炎武曰去聲則蒲/昧反與來試韻  虞)
　(惇按古人四聲通用不必轉讀去聲蓋服/乃支微齊佳之入聲今韻收入屋部誤也)
友(古音以/)　關雎琴瑟友之　匏有苦葉卬須我友
　六月張仲孝友　吉日或羣或友　沔水邦人諸友
　　雨無正怨及朋友　車舝雖無好友　皇矣因心
　則友　假樂燕及朋友　抑惠于朋友
否(古方彼反/)　葛覃害澣害否　匏有苦葉人渉卬否
　　小旻或聖或否　甫田嘗其㫖否　賓之初筵或
　醉或否　抑未知臧否
母(古滿以反/)　葛覃歸寧父母　葛藟謂他人母　将
　仲子畏我父母　南山必告父母　陟岵瞻望母兮
　　四牡不遑将母　杕杜憂我父母　南山有臺民
　之父母　沔水誰無父母　小弁靡依匪母　蓼莪
　無母何恃　北山憂我父母　思齊文王之母　泂
　酌民之父母　雝亦右文母　閟宫令妻夀母(並/同)
　蝃蝀遠兄弟父母(惟此滿補反/)
行(户郎反/)　卷耳寘彼周行　擊鼓我獨南行　雄雉
　不知徳行　北風攜手同行　載馳亦各有行　氓
　士貳其行　叔于田兩驂鴈行　有女同車有女同
　行　丰駕予與行　汾沮洳殊異乎公行　鴇羽肅
　肅鴇行　黄鳥子車仲行　無衣與子同行　七月
　遵彼微行　東山熠燿宵行　鹿鳴示我周行　六
　月以先啟行　沔水載起載行　十月之交不用其
　行　大東行彼周行載施之行　北山或不已于行
　　車舝景行行止　何草不黄何日不行　大明維
　徳之行長子維行　緜戎醜攸行　篤公劉爰方啟
　行　蕩人尚乎由行　崧髙式遄其行　天作有夷
　之行　敬之示我顯徳行
觥(古音光/)　卷耳我姑酌彼兕觥　七月稱彼兕觥
華(古音敷/)　桃夭灼灼其華　何彼穠矣唐棣之華
　有女同車顔如舜華　山有扶蘇隰有荷華　著尚
　之以瓊華乎而　萇楚猗儺其華　采薇維常之華
　　出車黍稷方華(爾雅華荂也注今江東呼華為荂/荂音敷陳第曰華本音敷至魏晉)
　(轉為和入歌韻後又變為花花字自南/北朝以上不見于書玉篇花今華荂字)
家(古音姑/)　桃夭宜其室家　萇楚樂子之無家　鴟
　鴞曰予未有室家　常棣宜爾室家　采薇靡室靡
　家　我行其野復我邦家　雨無正曰余未有室家
　　緜俾立室家(陳第曰家本音姑後轉音/歌今乃音加聲之遞變也)
罝(古音雎/)　兔罝肅肅兔罝(楊雄長楊賦紆南山以/為罝與隅阹胡豬胥韻)
仇(古渠之反/)　兔罝公侯好仇(史記吕后紀趙幽王歌/吕氏絶理兮託天報仇)
　(與之韻龜䇿傳江河必怒務/求報仇與謀治埃時來韻)　無衣與子同仇(此音/渠猶)
　(反/)
有(古音以/)　芣苢薄言有之　葛藟亦莫我有　魚麗
　君子有酒㫖且有物其有矣　吉日其祈孔有　四
　月寧莫我有　甫田终善且有　裳裳者華君子有
　之惟其有之　篤公劉爰衆爰有　有駜嵗其有
　閟宫邦國是有　𤣥鳥奄有九有
泳(古羊向反/)　漢廣不可泳思
永(古于兩反/)　漢廣江之永矣(楊慎曰古字羕與永同/韓詩作江之羕矣博古)
　(圖永寳用享/作羕寳用享)
馬(古莫補反/)　漢廣言秣其馬　擊鼓爰䘮其馬　叔
　于田巷無服馬　大叔于田乘乘馬　株林駕我乘
　馬　東山皇駁其馬　四牡嘽嘽駱馬　吉日既差
　我馬　十月之交蹶維趣馬　采菽路車乘馬　緜
　來朝走馬　崧高路車乘馬　有客亦白其馬　駉
　駉駉牡馬(說文馬武也怒也史記索隱音姥陳/第曰古馬字音姥後又轉為母果反)
角(古音祿/)　麟之趾麟之角　行露誰謂雀無角　良
　耜有捄其角(顧炎武日漢四皓其一號角里先生角/音祿今人讀角為覺而改角里為□里)
　(繆/也)
降(古户工反/)　草蟲我心則降　出車我心則降　旱
　麓福祿攸降　鳬鷖福祿攸降
下(古音户/)　采蘋宗室牖下　殷其靁在南山之下
　擊鼓于林之下　凱風在浚之下　采苓首陽之下
　　宛丘宛丘之下　東門之枌婆娑其下　七月十
　月蟋蟀入我牀下　東山亦在車下　四牡載飛載
　下　北山溥天之下　采菽邪幅在下　緜至于岐
　下　皇矣以對于天下　鳬鷖福祿來下　烝民昭
　假于下　有駜鷺于下
夜(古羊茹反/)　行露豈不夙夜　東方未明不能辰夜
　　葛生冬之夜　雨無正莫肯夙夜　蕩俾晝作夜
　　振鷺庶幾夙夜
牙(古音吾/)　行露誰謂䑕無牙　祈父予王之爪牙(管/子)
　(版法篇禍乃始牙與徒圖韻漢書東/方朔傳伊優亞□吽牙與齟塗韻)
皮(古音婆/)　羔羊羔羊之皮　相鼠相鼠有皮　韓奕
　獻其貔皮(左傳牛則有皮與多那/韻從其有皮與何韻)
蛇(古徒河反/)　羔羊委蛇委蛇　斯干維虺維蛇(楚辭/離騷)
　(載雲旗之委蛇逺遊載雲旗之逶蛇俱與馳韻/招魂仰觀刻桷畵龍蛇些與池荷波陁羅韻)
革(古音棘/)　羔羊羔羊之革　采芑鉤膺鞗革　斯干
　如鳥斯革　皇矣不長夏以革(禮器引詩匪棘其欲/作匪革其猶列子湯)
　(問於夏革荘子作棘論語棘子成漢書古今人表作/革子成  虞惇按革字今韻十一陌十四職兩收本)
　(通/用)
車(古音居/)　何彼穠矣王姬之車　北風攜手同車
　有女同車有女同車　采薇君子之車　何人斯遑
　脂爾車　韓奕乗馬路車　江漢既出我車(王應麟/曰車本)
　(音居至說文有尺遮之音乃自漢而轉其聲陸氏釋/文引韋昭云古皆尺遮反後漢始有居音非也陳第)
　(曰車之韻歌自魏程曉詩始再轉而韻麻顧炎武曰/張衡西京賦化為仙車與葩蛇韻蔡邕協和昏賦結)
　(軌下車與跎華韻車之/韻歌蓋不始於程曉也)
葭(古音姑/)　騶虞彼茁者葭(司馬相如子虚賦其埤濕/則生藏莨蒹葭與胡蘆于)
　(圖/韻)
豝(古伯吾反/)　騶虞一發五豝
訧(古羽其反/)　綠衣俾無訧兮(太𤣥經傒測禍不禍/非厥訧也與期治韻)
風(古方愔反/)　綠衣凄其以風　谷風習習谷風　晨
　風鴥彼晨風　何人斯其為飄風　桑柔如彼遡風
　　烝民穆如清風(顧炎武曰按風字自王褒洞簫賦/生微風兮與窮韻班固東都賦宣)
　(皇風與雍韻始變古音以後禰衡蔡琰/魏文帝陳思王諸作無不讀方戎反矣)
野(古神與反宋毛晃曰野古墅字/)　燕燕逺送于野
　叔于田叔適野　葛生蘞蔓于野　株林說于株野
　　七月七月在野　東山蒸在桑野　鴻鴈劬勞于
　野　鶴鳴聲聞于野　小明至于艽野　何草不黄
　率彼曠野　篤公劉京師之野　駉在坰之野　閟
　宫于牧之野
兵(古必良反/)　擊鼓踴躍用兵　無衣修我甲兵　抑
　弓矢戎兵
軌(古音九/)　匏有苦葉濟盈不濡軌(漢王逸九思御者/迷兮失軌與造道)
　(韻/)
牡(古莫九反/)　匏有苦葉雉鳴求其牡　還並驅從兩
　牡兮　伐木既有肥牡　信南山從以騂牡　雝於
　薦廣牡　有駜駜彼乘牡
笱(古音句/)　谷風毋發我笱　小弁毋發我笱
後(古音户/)　谷風遑恤我後　南山有臺保艾爾後
　正月不自我後　小弁遑恤我後　角弓不顧其後
　　緜予曰有先後　瞻卬不自我後式救爾後　雝
　克昌厥後
久(古音几/)　旄丘何其久也　六月我行永久　蓼莪
　不如死之久矣(顧炎武曰易既濟象傳濡其首厲何/可久也與憊疑時來韻乾象傳盈不)
　(可久也與首韻易傳元有几韭/二音漢以後則多作韭音矣)
苓(古力珍反/)　簡兮隰有苓　采苓采苓采苓
零(同苓/)　定之方中靈雨既零(漢楊雄趙充國頌/戎有先零與宣韻)
令(同苓/)　東方未明自公令之　盧令盧令令　車鄰
　寺人之令　十月之交不寧不令(顧炎武曰小宛題/彼脊令句元不入)
　(韻陳思王七命搴芳苓之巢龜李善注苓古蓮字漢/書地理志金城郡令居孟康曰令音憐趙充國傳先)
　(零鄭氏曰/零音憐)
謀(古音媒/)　泉水聊與之謀　氓來即我謀　皇皇者
　華周爰咨謀　十月之交不即我謀　小旻或哲或
　謀　巷伯誰適與謀　緜爰始爰謀　文王有聲詒
　厥孫謀　抑聽用我謀
邪(古音徐/)　北風其虚其邪　駉思無邪
鮮(古音犀/)　新臺籧篨不鮮(按漢書匈奴傳黄金犀毗/一師古曰犀毗胡帶之鈎)
　(也亦曰鮮卑亦謂師比總一物也爾雅釋畜疏引魏/時西卑獻千里馬西卑即鮮卑也詩有兔斯首箋云)
　(斯白也今俗語斯白之字作鮮齊魯之/間聲近斯尚書大傳西方者何鮮方也)
洒(古音銑/)　新臺新臺有洒
浼(古音免/)　新臺河水浼浼
離(古音羅/)　新臺鴻則離之　湛露其實離離(易離九/三日昃)
　(之離與歌嗟韻既濟上/六飛鳥離之與歌韻)
施(古式何反/)　新臺得此戚施　丘中有麻将其來施
　旋(楚辭天問夫何三年不施與化/韻授殷天下其位安施與何韻)
景(古殷兩反/)　二子乗舟汎汎其景(山海經大荒西經/正立無景與嚮往)
　(韻淮南子原道訓照日光而無景與往上韻夏侯湛/抵疑若游形之昭恵景與響韻郭璞遊仙詩朝雲無)
　(増景與上韻陸禨贈弟/詩死猶絶景與壌韻)
儀(古魚何反/)　柏舟實維我儀　相鼠人而無儀　東
　山九十其儀　湛露莫不令儀　菁菁者莪樂且有
　儀　斯干無非無儀　賓之初筵維其令儀　既醉
　攝以威儀　抑敬爾威儀不愆于儀
宜(古魚何反/)　君子偕老象服是宜　緇衣緇衣之宜
　兮　女曰雞鳴與子宜之　裳裳者華君子宜之
　鴛鴦福祿宜之　棫樸髦士攸宜　鳬鷖公尸來燕
　來宜　閟宫是饗是宜　𤣥鳥殷受命咸宜
麥(古莫北反/)　桑中爰采麥矣　載馳芃芃其麥　丘
　中有麻丘中有麥　碩鼠無食我麥　閟宫稙穉菽
　麥(虞惇按廣韻二十一麥今韻/併八十一陌與錫職通用)
兄(古虚王反/)　鶉之奔奔我以為兄　将仲子畏我諸
　兄　陟岵瞻望兄兮　黄鳥復我諸兄　皇矣則友
　其兄同爾弟兄(後漢書伏湛傳作同爾/弟兄今本作同爾兄弟)　桑柔倉兄
　填兮　召旻職兄斯引職兄斯𢎞(去聲/音况)
京(古音疆/)　定之方中景山與京　下泉念彼周京
　正月憂心京京　甫田如坻如京　文王祼将于京
　　大明曰嬪于京于周于京　皇矣依其在京　下
　武王配于京　文王有聲宅是鎬京　篤公劉乃覯
　于京
命(古彌吝反/)　蝃蝀不知命也　揚之水我聞有命
　采菽天子命之　假樂保佑命之　卷阿維君子命
　　韓奕王親命之　江漢于周受命自召祖命
為(古音譌/)　相鼠不死何為　兔爰我生之初尚無為
　　緇衣敝予又改為兮　澤陂寤寐無為　北山或
　靡事不為　鳬鷖福祿來為　抑斯言之玷不可為
　也
侯(古音胡/)　載馳歸唁衞侯　羔裘洵直且侯(左傳童/謡公在)
　(乾侯與跦襦韻史記游俠傳竊國者侯與誅韻揚雄/長楊賦曽不知我已獲其王侯反離騷流于末之揚)
　(侯俱與隅韻解嘲或立談而封侯與漁驅韻/漢書叙傳抑抑仲舒再相諸侯與車書儒韻)　無羊
　或負其餱　行葦既挾四鍭(俱音胡/)
丘(古去其反/)　載馳陟彼阿丘　氓至于頓丘　巷伯
　猗于畆丘
尤(古羽其反/)　載馳無我有尤　四月莫知其尤
蝱(古音芒/)　載馳言采其蝱(管子地員篇有彼黄蝱與/旁昌芒殃韻易林解之晉)
　(去如奔蝱/與傷韻)
猗(古音阿/)　淇奥綠竹猗猗　車攻兩驂不猗　莭南
　山有實其猗　那猗與那與
婦(古房以反/)　氓三嵗為婦　思齊京室之婦　載芟
　思媚其婦
右(古音以/)　竹竿淇水在右　蒹葭道阻且右　彤弓
　一朝右之　吉日悉率左右　甫田攘其左右　裳
　裳者華右之右之　文王在帝左右　緜廼左廼右
　　雲漢膳夫左右　我将維天其右之
𤓰(古音孤/)　木𤓰投我以木𤓰　七月七月食𤓰　信
　南山疆埸有𤓰(左傳哀十七年緜緜/生之瓜與虚夫辜韻)
玖(古音几/)　木𤓰報之以瓊玖　丘中有麻貽我佩玖
靡(古音靡/)　黍離行邁靡靡(易中孚九二吾與爾靡之/與和韻司馬相如上林賦)
　(的皪江靡與夥砢韻元戴侗六書故曰靡與摩通荘/子喜則交頸相靡吕氏春秋樹相近而靡齊有靡笄)
　(之/山)
罹(古音羅/)　兔爰逢此百罹　斯干無父母貽罹　小
　弁我獨于罹
藪(古色主反/)　大叔于田叔在藪(易林明夷之離山林/麓藪與處苦韻蔡邕)
　(胡廣二公頌惟徳之藪與輔甫后武膂韻晉/陸機漢髙帝功臣頌延帝幽藪與武宇主韻)
射(古音樹/)　大叔于田叔善射忌　車舝好爾無射
　抑矧可射思(顧炎武日射古有樹豫石亦四音音樹/者叔于田是也音石者易水火不相射)
　(是也音豫者春秋狐射姑榖梁傳作狐夜姑漢書注/僕射音夜夜古音豫是也音亦者詩車舝抑是也又)
　(律名無射音亦葢/一音而分去入也)
弓(古音肱/)　大叔于田抑鬯弓忌　小戎交韔二弓
　采綠言韔其弓　閟宫二矛重弓(左傳荘二十二年/招我以弓與朋韻)
　(春秋邾黑肱以濫來/奔公羊傳作黑弓)
彭(古音旁/)　清人清人在彭　載驅行人彭彭　出車
　出車彭彭　北山四牡彭彭　大明四騵彭彭　烝
　民四牡彭彭　韓奕百兩彭彭　駉以車彭彭
英(古音央/)　清人二矛重英　有女同車顔如舜英
　著尚之以瓊英乎而　汾沮洳彼其之子美如英(按/旂)
　(旐央央本亦作英韓詩/英英白雲作泱泱白雲)
吹(古昌戈反/)　蘀兮風其吹女
巷(古胡貢反/)　丰俟我乎巷兮(楚辭離騷王子用/失乎家巷與縱韻)
即(古子悉反/)　東門之墠子不我即　東方之日履我
　即兮　篤公劉芮鞫之即
明(古彌郎反/)　雞鳴東方明矣匪東方則明　東方未
　明東方未明　黄鳥不可與明　大東東有啓明
　楚茨祀事孔明　信南山祀事孔明　甫田以我齊
　明　既醉介爾昭明　民勞憯不畏明　板昊天曰
　明　蕩爾徳不明　烝民仲山甫明之　執競斤斤
　其明　敬之學有緝熈于光明　有駜在公明明
夢(古莫騰反/)　雞鳴甘與子同夢　斯干乃占我夢
　正月視天夢夢詢之占夢
茂(古音耄/)　還子之茂兮　天保如松柏之茂　南山
　有臺徳音是茂　斯干如松茂矣　生民種之黄茂
　　良耜黍稷茂止
畆(古滿以反/)　南山衡從其畆　七月饁彼南畆　采
　芑于此菑畆　信南山南東其畆　甫田今適南畆
　禾易長畆　大田俶載南畆饁彼南畆　緜廼宣廼
　畆　生民是穫是畆　載芟俶載南畆　良耜俶載
　南畆
輻(古方墨反/)　伐檀坎坎伐輻兮　正月員于爾輻
婁(古音閭/)　山有樞弗曵弗婁(去聲則音屢禮記郊特/牲孔子屢嘆之漢書宣)
　(帝紀婁蒙嘉瑞師古曰婁古/屢字凡漢書屢字皆作婁)
逅(古胡故反/)　綢繆見此邂逅
者(古音渚/)　綢繆見此粲者如此粲者何　采綠薄言
　觀者　駉薄言駉者(孔子猗蘭操時人闇蔽不知賢/者與雨野所處韻楚辭九歌湘)
　(夫人将以遺兮逺者與浦與韻元周伯琦六書正譌/曰者專於反古諸字秦詛楚文曰寘者㝠室又曰率)
　(者侯之兵/皆諸字也)
裘(古渠之反/)　終南錦衣狐裘　七月為公子裘　大
　東熊羆是裘
簋(古音九/)　權輿毎食四簋　伐木陳饋八簋
夏(古音户/)　宛丘無冬無夏　四月四月維夏(禮記玉/藻行以)
　(肆夏與羽矩韻揚雄城門校尉箴有殷有夏/與阻禦韻班固答賓戲分裂諸夏與御鶩韻)
差(古初沙反/)　東門之枌榖旦于差(楚辭離騷周論道/而莫差與頗韻嚴)
　(忌哀時命稱輕重而不差與頗韻司馬相如哀二世/賦望南山之參差與峩韻晉陸雲寒蟬賦長林参差)
　(與池/嘉韻)
池(古音駝/)　東門之池東門之池　無羊或飲于池
　皇矣我泉我池(楚辭九歌少司命與女沐兮咸池與/河波阿歌韻陳第曰周禮職方氏滹)
　(沱作虖池禮記必先有事于惡池池通作沱詩白華/滮池北流說文作滮沱漸漸之石俾滂沱矣史記作)
　(滂/池)
陂(古音波/)　澤陂彼澤之陂
咮(古音注/)　候人不濡其咮
媾(古音故/)　候人不遂其媾
火(古音毁/)　七月七月流火　大田秉畀炎火(左傳僖/十五年)
　(晉獻公卜繇為雷/為火與姬旗師韻)
庾(古古郎反/)　七月有鳴倉庾　大東西有長庚
稼(古音故/)　七月十月納禾稼　甫田曽孫之稼(韓愈/送李)
　(愿歸盤谷序盤/之土維子之稼)
縭(古音羅/)　東山親結其縭
錡(古渠禾反/)　破斧又缺我錡
瑕(古音胡/)　狼跋徳音不瑕(禮記引詩心乎愛矣瑕不/謂矣鄭注云瑕之言胡也)
　(陳第曰古瑕胡同音後轉入歌麻韻陸機文賦累良/質而為瑕與和韻楚辭九辨尚黯黯而有瑕與加韻)
豆(古田故反/)　常棣儐爾籩豆　賓之初筵亂我籩豆
暇(古音户/)　伐木迨我暇矣　小明憚我不暇　何草
　不黄朝夕不暇
厚(古音户/)　天保俾爾單厚　巧言顔之厚矣　卷阿
　亦孔之厚矣
福(古方墨反/)　天保詒爾多福　小明介爾景福　楚
　茨以介景福　大田以介景福　鴛鴦宜其遐福
　賓之初筵並受其福　大明聿懷多福　旱麓以介
　景福　行葦以介景福　既醉介爾景福　假樂干
　祿百福　潛以介景福　閟宫降之百福　殷武封
　建厥福
疚(古音几/)　采薇憂心孔疚　杕杜憂心孔疚　大東
　使我心疚　召旻維今之疚　閔予小子嬛嬛在疚
牧(古音墨/)　出車于彼牧矣(易謙象傳卑以自牧也與/得服則國韻楚辭天問秉)
　(鞭作牧/與國韻)
近(古音記/)　杕杜㑹言近止(崧髙往近王舅箋云近辭/也聲如彼記之于之記易)
　(小畜上九月幾望子夏傳作近/中孚六四月幾望京房作近)
又(古音肄/)　南有嘉魚嘉賓式燕又思　小宛天命不
　又　賓之初筵室人入又矧敢多又
耉(古音矩/)　南山有臺遐不黄耉　行葦以祈黄耉
寫(古音湑/)　蓼蕭我心寫兮　裳裳者華我心寫兮
　　車舝我心寫兮
椅(古於戈反/)　湛露其桐其椅
衡(古户郎反/)　采芑約軧錯衡　韓弈簟茀錯衡　閟
　宫夏而楅衡　烈祖約軧錯衡　長發實維阿衡(顧/炎)
　(武曰衡字自荘子胠篋篇剖斗/折衡而民不争始入耕清韻)
珩(同衡/)　采芑有瑲葱珩
隼(古之水反/)　采芑□彼飛隼　沔水□彼飛隼
龐(古龍字/)　車攻四牡龐龐
馳(古音陀/)　車攻不失其馳　卷阿既閑且馳
戊(古音髦/)　吉日吉日維戊
寡(古音古/)　鴻雁哀此鰥寡　小宛哀我填寡　烝民
　不侮鰥寡(史記太史公自序親屬既寡與土吕許父/韻班固幽通賦何艱多而知寡與禦韻漢)
　(書西域傳宛王母寡陳湯傳作母鼓陳第曰寡音古/後轉音果陸雲嵗暮賦情艱多而泰寡與我韻再轉)
　(則今/音)
旂(古音芹/)　庭燎言觀其旂　采菽言觀其旂　泮水
　言觀其旂(左傳僖五年童謠取虢之/旂與晨辰振賁焞軍奔韻)
葍(古方墨反/)　我行其野言采其葍
富(古方二反/)　我行其野成不以富　小宛壹醉日富
　　瞻卬何神不富　召旻維昔之富　閟宫俾爾夀
　而富
羆(古彼禾反/)　斯干維熊維羆　韓弈赤豹黄羆
喤(古音皇/)　斯干其泣喤喤　執競鐘鼓喤喤
地(古音沱/)　斯干載寢之地(楚辭天問而竟死分地與/歌韻九章橘頌參天地兮)
　(與過韻楊雄羽獵賦刮野掃地與破/過韻呉才老收地入箇韻讀為惰)
雄(古羽陵反/)　無羊以雌以雄　正月誰知烏之雌雄
　(左傳襄十年孫文子卜繇有/夫出征而喪其雄與陵韻)
邦(古傳工反/)　節南山以畜萬邦　瞻彼洛矣保其家
　邦　采菽殿天子之邦　思齊以御于家邦　皇矣
　敢距大邦　崧髙豋是南邦式是南邦　召是實靖
　夷我邦　烈文無封靡于爾邦　閟宫至于海邦
口(古音苦/)　正月好言自口莠言自口　巧言出自口
　矣(左傳昭七年正考父鼎銘以/餬余口與傴僂俯走侮韻)
負(古房以反/)　小宛果蠃負之　生民是任是負
掎(古居我反/)　小弁伐木掎矣
扡(古徒可反/)　小弁析薪扡矣
盟(古彌郎反/)　巧言君子屢盟(靈樞經終始篇傳之後/世以血為盟與方陽昌)
　(亡殃韻黄庭經授者曰/師受者盟與上向暢韻)
舍(古音暑/)　何人斯亦不遑舍(易井象傳舊井元禽時/舍也與下與韻楚辭離)
　(騷忍而不能舍也與故韻宋魏了翁/曰六經凡舍皆音暑平讀則音舒)
哆(古昌果反/)　巷伯哆兮侈兮
侈(古昌果反/)　巷伯哆兮侈兮
濁(古直谷反/)　四月載清載濁(孟子滄浪之水濁兮與/足韻枚乗七發輸瀉淟)
　(濁與目韻史記魏其武/安侯傳潁水濁灌氏族)
侑(古音肄/)　楚茨以妥以侑
亨(古普郎反/)　楚茨或剝或亨　瓠葉采之亨之(史記/淮隂)
　(侯傳狡兔死走/狗亨與藏亡韻)
祊(古甫郎反/)　楚茨祝祭于祊
慶(古音𦍑/)　楚茨孝孫有慶莫怨具慶　甫田農夫之
　慶　裳裳者華是以有慶矣　皇矣則篤其慶
奏(古則故反/)　楚茨樂具入奏　賓之初筵樂既和奏
　　緜予曰有奔奏　有瞽既備乃奏
渥(古音屋/)　信南山既優既渥(易鼎九四其形渥與足/餗韻漢淮南王安屏風)
　(賦何恩施遇分好沾渥與屋足篤木韻陸機漢髙帝/功臣頌朱光以渥與谷哭足韻左思呉都賦兼二儀)
　(之優渥與/俗跼櫝韻)
彧(古於極反/)　信南山黍稷彧彧
敏(古音毎/)　甫田農夫克敏　生民履帝武敏(漢書叙/傳宣之)
　(四子淮陽聰敏與理韻魏何晏景福殿賦克聰克敏/與子止韻嵇康琴賦心閑手敏與擬徴子峙起韻)
怲(古補往反/)　頍弁憂心怲怲(陳第曰方丙古通音周/禮八枋枋音柄春秋歸)
　(祊公羊榖/梁作邴)
的(古都畧反/)　賓之初筵發彼有的(潘岳芙蓉賦丹輝/拂紅飛須垂的與)
　(爚/韻)
能(古奴來反/)　賓之初筵各奏爾能(與下文又時韻楚/辭離騷又重之以)
　(修能與佩韻九章思美人入下吾不能與疑韻司馬/相如封禅頌君子之能與來韻張衡東京賦表賢簡)
　(能與臺災韻晉潘岳射雉賦思長鳴以效能與泰睞/背韻又史記呉世家句踐為人能辛苦漢書食貨志)
　(能風與旱晁錯傳其性能寒西域傳匈奴常言漢極/大然不能飢渇師古並云能讀曰耐又史記天官書)
　(封禅書周禮大宗伯司中注三台作三能正義云古/耐字為今之能宇能字為三台之字後世廢耐而以)
　(能代耐又更作三台之台是古今之變也又能獸名/為物堅重而强力故人之有材者謂之能左傳昔堯)
　(殛鯀于羽山其神化為黄能爾雅鼈三足能皆奴來/反自宋齊間始以能與朋肱騰恒等字為韻顧野王)
　(玉篇遂分奴來奴豋二音/而能字竞移之豋部矣)
抑(古於逸反/)　賓之初筵威儀抑抑　假樂威儀抑抑
呶(古音奴/)　賓之初筵載號載呶(漢王褒僮約踑坐大/呶與車頭芻纑韻)
郵(古羽其反/)　賓之初筵不知其郵
矜(古居銀反/)　菀柳居以凶矜　何草不黄何人不矜
　　桑柔寧不我矜(顧炎武日按矜字漢書韋𤣥成戒/子孫詩則入侵韻張華女史箴潘)
　(岳哀永逝文/始入蒸韻)
牛(古音疑/)　黍苗我車我牛　我将維羊維牛　絲衣
　自羊徂牛(楚辭九章惜往日甯戚歌而飯牛與之韻/招魂其身若牛些與觺駓來災韻顧炎武)
　(曰牛字自王褒九懐/始與州修游流為韻)
孚(古音浮/)　文王萬邦作孚　下武成王之孚(漢蔡邕/麒麟頌)
　(麟來孚與獸就狩韻唐韓愈祭/張給事文頑悖未孚與留韻)
趣(古倉九反/)　棫樸左右趣之
柘(古之恕反/)　皇矣其檿其柘
禡(古音暮/)　皇矣是類是禡
囿(古音肄/)　靈臺王在靈囿(漢司馬相如封禅頌樂我/君囿與喜韻班固西都賦)
　(奮大武乎上囿與事韻張衡/東京賦鳩諸靈囿與事備韻)
伏(古蒲北反/)　靈臺麀鹿攸伏(漢賈誼鵩賦福兮禍所/伏與域韻揚雄長楊賦)
　(匍匐蟻伏與息韻班固幽通賦北叟頗識其倚伏與/逼得韻  虞惇按依毛鄭章句此為靈臺之三章平)
　(去入通韻皆/四支韻也)
斝(古音古/)　行葦洗爵奠斝
斗(古滴主反/)　行葦酌以大斗(易豐九四日中見斗與/蔀主韻漢書溝洫志涇)
　(水一石其泥數斗與所口後雨黍韻王莽傳右負威/斗與車馬虎武韻古今樂錄觀見瑶光過北斗兮與)
　(土下羽/甫女韻)
卿(古音𦍑/)　蕩以無陪無卿(左傳荘二十二年懿氏卜/繇五世其昌並于正卿與)
　(鏘姜京韻楚辭大招諸侯畢極立九卿只與明/堂張讓王韻漢書樓護傳五侯治喪樓君卿)
舊(古音忌/)　蕩殷不用舊　召旻不尚有舊(漢韋𤣥成/戒子孫詩)
　(爵復我舊/與事韻)
漏(古音路/)　抑尚不愧于屋漏
覯(古音故/)　抑莫予云覯
競(古其亮反/)　桑柔秉心無競(漢王延夀夢賦晉文盬/腦國以競兮與将恙韻)
　(黄庭經魂魄内守不/争競與壮璫喪韻)
梗(古古盎反/)　桑柔至今為梗(漢黄香九宫賦走札/掲而獠桔梗與黨韻)
垢(古音古/)　桑柔征以中垢(嚴忌哀時命不獲世之塵/垢與處韻繁欽逺戍勸戒)
　(詩務在和光同塵共垢/與土武矩輔語補韻)
宼(古苦故反/)　桑柔職盗為宼
耦(古魚矩反/)　噫嘻十千維耦(嚴忌袁時命比王僑而/為耦與後與韻班固幽)
　(通賦重醉行而/自耦與五虎韻)
后(古音户/)　雝文武維后(張衡思𤣥賦閹謁賊而寧后/與所主剖韻王延夀魯靈光)
　(殿賦下及三后/與女主叙後韻)
嘏(古音古/)　載見俾緝熈于純嘏　閟宫天錫公純嘏
　(禮記禮運修其祝嘏與/户下爼鼓祖所祜韻)
紑(古匹之反/)　絲衣絲衣其紑
俅(古渠之反/)　絲衣載弁俅俅
騢(古音胡/)　駉有駰有騢
馘(古音國/)　泮水在泮獻馘
犧(古伊何反/)　閟宫享以騂犧
厖(古莫工反/)　長發為下國駿厖(按荀子引/此作駿蒙)
　虞惇按顧炎武氏音學五書有詩本音及唐韻正備
　載古音與今音相沿之誤援引精確按之經傳無一
　不合今据以為凖而畧為參訂之
　
　
　
　
　
　
　
　
　讀詩質疑卷首十四
欽定四庫全書
　讀詩質疑卷首十五
　　　　　　　　　　太僕寺少卿嚴虞惇撰
　經文攷異
國風
關雎君子好逑　禮記緇衣引詩作君子好仇釋文逑
　本亦作仇鄭箋怨耦曰仇
葛覃服之無斁　禮記緇衣作服之無射
螽斯詵詵兮　釋文詵說文作􁈃
桃夭　釋文夭說文作枖木少盛貌
兔罝施于中逵　文選注薛君章句作中馗馗九交之
　道也
漢廣不可休息　釋文休息本或作休思正義詩之大
　體韻在辭上疑休求為韻二字俱作思宋王應麟詩
　攷云韓詩作不可休思
汝墳　讀詩記爾雅汝為濆董氏曰謂大水溢出别為
　小水故知墳當為濆郭璞引遵彼汝濆以證爾雅晉
　世詩本猶為濆也
惄如調飢　釋文惄韓詩作愵
王室如燬　詩攷薛君章句作如􁉀
采蘋南澗之濱　讀詩記董氏曰濱當作瀕袁淑書曰
　宅在南瀕毛詩所謂于以采蘋南澗之瀕者也
于以采藻　詩攷說文作薻
于以湘之　讀詩記董氏曰韓詩作于以鬺之顔注鬺
　烹也
甘棠蔽芾甘棠　韓詩外傳作蔽茀
勿翦勿伐　釋文翦韓詩作剗漢書作鬋
摽有梅　釋文梅韓詩作楳孟子注作莩有梅莩零落
　也
江有汜　讀詩記董氏曰汜石經作洍說文亦作洍葢
　古為洍後世譌也
何彼襛矣　釋文襛韓詩作茙
柏舟威儀棣棣不可選也　孔子閒居作威儀逮逮後
　漢書朱穆傳注載絶交論曰威儀棣棣不可算也
胡迭而微　釋文迭韓詩作㦶㦶常也
日月報我不述　文選注作報我不術薛君曰術法也
終風曀曀其隂　讀詩記董氏曰韓詩作㙪㙪其隂章
　句曰天隂塵也
擊鼓于嗟洵兮　釋文韓詩作敻敻逺也
凱風睍睆黄鳥　太平御覽作簡簡黄鳥
雄雉悠悠我思　說苑作遥遥我思
匏有苦葉深則厲　釋文厲說文作砅云履石渡水也
濟盈不濡軓　釋文軓依傳意音犯按說文軌車轍也
　從車九聲龜美反軓車軾前也從車凡聲音犯
雝雝鳴雁　鹽鐵論作雝雝鳴□
谷風黽勉同心　文選注作宻勿同心
不我能慉　讀詩記董氏曰孫毓王肅詩並作能不我
　慉說文亦然
凡民有喪匍匐救之　家語檀弓並作扶服救之
旄丘流離之子　爾雅注作留離之子
簡兮碩人俁俁　釋文俁俁韓詩作扈扈美貌
泉水毖彼泉水　釋文毖韓詩作秘說文作䀣直視也
飲餞于禰　釋文禰韓詩作坭
北風其虚其邪　正義其邪爾雅作其徐
静女静女其姝　讀詩記董氏曰隋得江左本作静女
　其􁈉􁈉好也石經作僾而不見說文僾仿彿也
搔首踟蹰　文選注作搔首躊躇薛君曰躊躇躑躅也
新臺新臺有洒河水浼浼　釋文洒韓詩作漼鮮貌浼
　浼韓詩作浘浘盛貌
得此戚施　說文作得此􁊵􁊶
柏舟實維我特　釋文特韓詩作直云相當值也
牆有茨不可詳也　釋文詳韓詩作揚
君子偕老鬒髪如雲　說文作㐱髪如雲
鶉之奔奔鵲之疆疆　讀詩記奔奔左傳作賁賁疆疆
　表記作姜姜
淇奥綠竹猗猗　釋文竹韓詩作􁈏􁈏篇筑也石經同
有匪君子　詩攷匪韓詩作邲邲美也
赫兮咺兮　釋文咺韓詩作宣宣顯也
考槃考槃在澗　釋文澗韓詩作干云墝埆之處也
碩人之薖　釋文薖韓詩作􁈐􁈐美貌
碩人衣錦褧衣　釋文褧說文作檾枲屬也
齒如瓠犀　爾雅註作瓠棲
鱣鮪發發庶姜孽孽庶士有朅　釋文發韓詩作鱍說
　文作鮁孽韓詩作䡾長貌朅韓詩作桀健也
氓體無咎言　釋文體韓詩作履履幸也坊記亦作履
泣涕漣漣　楚辭章句作波涕漣漣
信誓旦旦　釋文旦旦說文作􁈑􁈑
芄蘭垂帶悸兮　說文悸韓詩作萃垂貌
河廣曾不容刀　釋文刀說文作□
伯兮焉得諼草　釋文諼說文作藼讀詩記董氏曰諼
　草韓詩作萱草
有狐有狐綏綏　詩攷綏綏齊詩作夕夕
黍離彼黍離離　說文作䅻䅻
中谷有蓷暵其乾矣　說文作□其乾矣
兔爰雉離于罦　罦說文作䍖覆車网也
大車毳衣如菼　詩攷菼說文作􁉫
清人二矛重喬　釋文喬韓詩作鷮
左旋右抽　釋文抽說文作搯搯者拔刃以習擊刺也
羔裘彼其之子　讀詩記董氏曰彼其韓詩作彼己
舍命不渝　韓詩外傳作舍命不偷
東門之墠有踐家室　詩攷韓詩作有靖家室靖善也
　言東門之外栗樹之下有善人可與成為室家也
風雨風雨淒淒　詩攷說文作湝湝
子衿子寧不嗣音　釋文嗣韓詩作詒詒寄也
出其東門縞衣綦巾　詩攷綦說文作䌆
聊樂我員　釋文員韓詩作魂魂神也
野有蔓草零露漙兮　顔師古匡謬正俗曰漙按吕氏
　字林作􁁊
溱洧方涣涣兮　釋文渙渙韓詩作洹洹漢書地理志
　曰溱與洧方灌灌兮
洵訏且樂　釋文洵訏韓詩作恂盱樂貌
還子之還兮　釋文還韓詩作嫙嫙好貌
子之還兮遭我乎峱之間兮　漢書地理志子之營兮
　遭我乎嶩之間兮顔師古註云毛詩作還齊詩作營
　嶩山名也
並驅從兩肩兮　肩說文作豜豜三嵗豕肩相及者
揖我謂我儇兮　釋文韓詩作婘婘好貌
南山衡從其畆　釋文從韓詩作由東西耕曰横南北
　耕曰由
盧令令　讀詩記董氏曰韓詩作冷冷說文作獜獜
敝笱其魚唯唯　釋文唯唯韓詩作遺遺言不能制也
猗嗟舞則選兮　文選注薛君章句作舞則纂兮言其
　舞則應雅樂也
四矢反兮　釋文反韓詩作變
葛屨摻摻女手　文選注作纖纖女手
好人提提　楚詞章句作媞媞
伐檀坎坎伐輪兮　詩攷石經魯詩殘碑坎坎作欿欿
碩鼠三嵗貫女　詩攷石經魯詩殘碑作三嵗宦女
揚之水素衣朱繡　郊特牲疏魯詩云素衣朱綃
杕杜獨行睘睘　詩攷睘睘文選注作煢煢
有杕之杜噬肯適我　釋文噬韓詩作逝逝及也
生于道周　釋文周韓詩作右
駟鐵載獫歇驕　說文作載獫猲獢
小戎厭厭良人　列女傳作愔愔良人
終南顔如渥丹　釋文丹韓詩作沰沰赭也
東門之枌市也婆娑　釋文婆說文作媻
衡門可以樂飢　韓詩外傳作可以􁈛飢說文􁈛治也
　石經亦作􁈛
墓門歌以訊之　釋文訊又作誶楚詞章句作誶予不
　顧廣韻六至部中有誶字亦引詩作歌以誶之
防有鵲巢誰侜予美　釋文美韓詩作娓娓美也
月出佼人僚兮　釋文佼又作姣方言云自闗而東河
　濟之間凡好謂之姣
佼人懰兮　釋文懰埤蒼作嬼嬼妖也
勞心慘兮　顧炎武詩本音云五經文字作懆
澤陂有蒲與荷　正義樊光注爾雅引詩有蒲與茄
碩大且卷　太平御覽作碩大且㜝薛君曰㜝重頥也
素冠棘人欒欒兮　讀詩記董氏曰棘人崔靈恩集注
　作悈人
隰有長楚猗儺其華　楚辭章句作旖旎其華
匪風中心怛兮　漢書王吉傳作中心􁉌兮
蜉蝣衣裳楚楚　釋文楚楚說文作□□云㑹五綵鮮
　色也
候人何戈與祋　讀詩記董氏曰崔靈恩集注作何戈
　與綴鄭康成樂記引詩亦作綴綴表也
鳲鳩其儀一兮　讀詩記崔靈恩集注作其義一兮
其弁伊騏　釋文騏說文作􁈞弁飾也讀詩記周弁師
　注大鄭引詩作綦
七月一之日觱發　讀詩記董氏曰觱發說文作滭沷
二之日栗烈　釋文栗烈說文作䬆颲
曰為改嵗　釋文曰為漢書作聿為
六月食鬱及薁　詩攷薁說文作蒮
黍稷重謬　釋文重又作種說文禾邊作重是重穋之
　字禾邊作穜是穜蓺之事今人亂之已久穋又作稑
鴟鴞徹彼桑土　釋文土韓詩作杜方言云東齊謂根
　曰杜字林作􁈟桑皮也
予維音嘵嘵　詩攷說文唯予音之嘵嘵
東山熠燿宵行　詩攷說文作熠熠宵行
烝在栗薪　釋文栗韓詩作蓼衆薪也
破斧四國是皇　讀詩記齊詩作四國是匡賈公彦引
　以為据
小雅
四牡周道倭遲　文選注作周道威夷薛君曰威夷險
　也漢書地理志作郁夷顔注言使臣乗馬行于此道
　也
嘽嘽駱馬　詩攷說文作痑痑駱馬
皇皇者華駪駪征夫　國語作莘莘征夫楚辭章句作
　侁侁征夫
常棣　讀詩記董氏曰韓詩作夫栘藝文類聚夫栘之
　華蕚不煒煒
脊令在原　讀書記脊令爾雅作䳭鴒
外禦其務　左傳作外禦其侮
伐木伐木許許　讀詩記董氏曰許許說文作所所言
　伐木聲也
天保吉蠲為饎　讀詩記董氏曰周官蜡氏注蠲如吉
　圭惟饎之圭韓詩作吉圭惟饎周禮疏大戴禮注作
　絜蠲為饎
禴祠蒸甞　禮記注作礿祠烝甞
采薇彼爾維何　釋文爾說文作薾薾華盛也
出車我出我車　荀子作我出我輿出車彭彭史記作
　出輿彭彭
杕杜檀車幝幝　釋文幝韓詩作􁈥
湛露厭厭夜飲　釋文厭厭韓詩作愔愔和恱貌
菁菁者莪　文選注作蓁蓁者莪薛君曰蓁蓁盛貌
六月我是用急　詩本音鹽鐡論引詩作我是用戒
采芑伐鼓淵淵　讀詩記董氏曰淵淵崔靈恩集注作
　􁊚􁊚
嘽嘽焞焞　漢書劉歆毁廟議引詩曰嘽嘽推推
車攻東有甫草　後漢書注韓詩云東有圃草薛君傳
　曰圃博也有博大之茂草也
搏獸于敖　後漢書注作薄狩于敖
助我舉柴　詩攷柴說文作㧘
吉日既伯既禱　詩攷說文作既禡既稠
麀鹿麌麌　釋文麌說文作噳云麋鹿羣口相聚也
其祁孔有　爾雅疏祁作麎麎麋牝也
儦儦俟俟　文選注作駓駓騃騃薛君章句趨曰􁈻行
　曰騃
庭燎鸞聲噦噦　讀詩記說文鉞車鑾聲也從金戉聲
　詩曰鑾聲鉞鉞
鶴鳴可以為錯　詩攷錯說文作厝
白駒在彼空谷　詩攷韓詩作在彼穹谷薛君曰穹谷
　深谷也
我行其野不思舊姻　白虎通作不惟舊因
斯干約之閣閣　讀詩記董氏曰崔靈恩集注作約之
　格格
如矢斯棘如鳥斯革　釋文棘韓詩作朸朸隅也革韓
　詩作□云翅也
載衣之裼　釋文裼韓詩作􁊧齊人名小兒被為􁊧說
　文􁊧褓也詩曰載衣之􁊧
節南山憂心如惔　釋文惔韓詩作炎字書作焱說文
　作􁁊小熟也
天子是毗　荀子作天子是庳
正月謂地蓋厚不敢不蹐　詩攷蹐說文作趚
寧或滅之　漢書作能或滅之
洽比其鄰　左傳作協比其鄰
䔩䔩方有榖　後漢書蔡邕釋誨速速方轂顔注詩小
　雅速速方榖毛萇注速速陋也韓詩亦作轂謂小人
　乗寵方轂而行也
十月之交日月告凶　漢書劉向引詩曰日月鞠凶
番維司徒　釋文番韓詩作繁
艷妻煽方處　漢書谷永傳注魯詩小雅十月之交篇
　曰閻妻煽方處言厲王無道内寵熾盛
黽勉從事　漢書劉向引詩曰宻勿從事不敢告勞
讒口囂囂　釋文韓詩作嗸嗸劉向引詩亦作嗸嗸
噂沓背憎　釋文噂說文作僔聚也
悠悠我里　詩攷爾雅音義悠悠作攸攸讀詩記董氏
　曰里顧野王作㾖病也
雨無正淪胥以鋪　讀詩記董氏曰韓詩作薫胥以痡
　章句曰薫帥也胥相也痡病也漢書叙傳曰烏呼史
　遷薫胥以刑注晉灼曰齊魯韓詩作薫顔師古曰薫
　者謂相薫蒸亦漸及之義也
聽言則答　詩本音答新序漢書皆作對
小旻謀猶回遹　詩攷韓詩作謀猷回泬文選注作謀
　猶廻穴
潝潝訿訿　漢書作歙歙荀子作噏噏呰呰
是用不集　韓詩外傳作是用不就
民雖靡膴　釋文靡膴韓詩作靡腜猶無幾何也
不敢暴虎不敢馮河　鹽鐡論作不可暴虎不敢慿河
戰戰兢兢　左傳作戰戰矜矜
小宛哀我填寡宜岸宜獄　釋文填韓詩作疹疹苦也
　岸韓詩作犴云郷亭亭繫曰犴朝廷曰獄
小弁　漢書作小卞
惄焉如擣　釋文擣韓詩作疛
萑葦淠淠　韓詩外傳作雚葦淠淠
譬彼壞木　說文作瘣木
巧言秩秩大猷聖人莫之　漢書注作秩秩大繇聖人
　謨之
躍躍毚兎　史記春申君傳詩曰趯趯毚兔注韓嬰章
　句曰趯趯往來貌
何人斯我心易也　釋文易韓詩作施施善也
巷伯萋兮斐兮　說文緀白文貌詩曰緀兮斐兮
哆兮侈兮　說文鉹兮哆兮鉹曲也一曰鬵鼎
緝緝翩翩　詩攷說文作咠咠幡幡
蓼莪缾之罄矣　說文􁁊空也詩曰缾之􁁊矣
大東佻佻公子行彼周行　楚辭章句作苕苕公子行
　彼周道
鞙鞙佩璲　爾雅疏作琄琄
北山或盡瘁事國　左傳晉伯瑕引詩曰或憔悴事國
無将大車祗自疷兮　詩本音宋劉彝曰疧當作□病
　也唐人避太宗諱凡字從民者皆省而為氏今人書
　昬作昏猶其遺法也
鼓鐘以雅以南以籥不僭　後漢書陳忠傳詩云以雅
　以南韎任朱離注毛詩無韎任朱離之文蓋見齊魯
　之詩也
楚茨楚楚者茨　楚辭章句茨作薋禮記作薺
祝祭于祊　詩攷祊說文作􁅂
苾芬孝祀　文選注馥芬孝祀薛君曰馥香貌
信南山維禹甸之　詩攷周禮疏韓詩作惟禹敶之
畇畇原隰　詩攷周禮疏韓詩作㽦㽦原隰
既優既渥　讀詩記優說文作瀀澤多也
甫田倬彼甫田　釋文倬韓詩作箌箌卓也
或耘或耔黍稷薿薿　漢書食貨志詩曰或芸或芓黍
　稷儗儗
大田以我覃耜　爾雅注作剡耜
秉畀炎火　釋文秉韓詩作卜卜報也
有渰萋萋興雨祁祁　釋文渰漢書作黤董氏曰韓詩
　作有弇凄凄吕氏春秋作有晻淒淒興雲祁祁
桑扈彼交匪敖　漢書五行志詩曰匪徼匪傲顔注謂
　飲酒者不徼幸不傲慢則福祿就而求之也
頍弁先集維霰　爾雅注作先集維䨘
樂酒今夕　楚辭章句作樂酒今昔
車舝景行行止　史記孔子世家作景行行之
以慰我心　釋文韓詩作以愠我心愠恚也
青蠅營營青蠅止于樊　說文謍謍青蠅止于棥
賓之初筵威儀反反　釋文反韓詩作昄善貌
采菽觱沸檻泉　詩攷檻泉說文作濫泉
平平左右　左傳魏綘引詩曰便蕃左右亦是帥從杜
　注便蕃數也言逺人相率來服從便蕃然在左右釋
　文韓詩作便便云閑雅之貌
福祿膍之　釋文膍韓詩作肶
角弓雨雪瀌瀌見晛曰消　釋文見晛韓詩作曣見云
　曣日出也曰韓詩作聿漢書劉向傳詩云雨雪麃麃
　見晛聿消
菀栁上帝甚蹈　韓詩外傳蹈作慆戰國䇿上天甚神
　無自瘵也
采綠薄言觀者　釋文觀韓詩作覩
隰桑遐不謂矣　表記作瑕不謂矣
白華英英白雲　詩攷韓詩作泱泱白雲
滮池北流　讀詩記說文作淲沱北流
視我邁邁　釋文邁邁韓詩及說文並作㤄㤄韓詩云
　意不說好也許云很怒也
大雅
文王亹亹文王　讀詩記董氏曰亹亹崔靈恩集注作
　娓娓按說文娓娓勉也
陳錫哉周　左傳羊舌職陳桓子國語芮良失引詩俱
　作陳錫載周
凡周之士不顯亦世　詩攷後魏禮志作惟周之士不
　顯奕世
聿修厥徳　漢書作述修厥徳
上天之載　揚雄傳作上天之縡
大明聿懷多福　春秋繁露作允懷多福
在洽之陽　說文作在郃之陽
俔天之妹　釋文俔韓詩作磬磬譬也
其㑹如林　說文作其旝如林
牧野洋洋　水經注作坶野洋洋
涼彼武王　漢書王莽傳詩云時惟鷹揚亮彼武王注
　亮助也釋文韓詩作亮相也
緜自土沮漆　漢書地理志顔注詩云自土沮漆齊詩
　作自杜言公劉避狄而來居杜與沮漆之地
周原膴膴　文選魏都賦注引韓詩作腜腜
捄之陾陾　說文引詩作捄之仍仍
臯門有伉　釋文伉韓詩作閌盛貌
混夷駾矣維其喙矣　說文作犬夷呬矣昆夷駾矣
旱麓瑟彼玉瓉　讀詩記董氏曰鄭衆於周禮引詩作
　䘏彼玉瓉賈公彦曰蓋古人以瑟為䘏也
思齊古之人無斁　讀詩記董氏曰無斁韓詩作無擇
皇矣此維與宅　論衡作此惟予度
其菑其翳　釋文翳韓詩作殪云因也因髙填下也
貊其徳音　正義左傳樂記韓詩貊皆作莫釋詁莫定
　也左傳徳正應和曰莫
克順克比　樂記作克順克俾
以按徂旅以篤于周祜　孟子引詩云以遏徂莒以篤
　周祐
同爾兄弟　後漢書伏湛傳引詩作同爾弟兄
與爾臨衝　釋文臨韓詩作隆衝說文作䡴䡴陣車也
靈臺白鳥翯翯　孟子白鳥鶴鶴賈誼新書作皜皜
虡業維樅　說文作巨業樂苑文王樂名巨業
下武應侯順徳　家語淮南子作應侯慎徳
昭兹來許繩其祖武　後漢祭祀志東平王引詩曰昭
　兹來御慎其祖父
文王有聲遹求厥寧　讀詩記說文作欥求厥寧欥詮
　詞也
築城伊淢　釋文淢本作洫韓詩云洫深池也
匪棘其欲遹追來孝　禮器詩云匪革其猶聿追來孝
宅是鎬京　坊記作度是鎬京
生民不坼不副　說文作不􁃐不疈
禾役穟穟　說文作禾頴穟穟
𤓰瓞唪唪　集韻作𤓰瓞□□
茀厥豐草　釋文茀韓詩作拂拂弗也
或舂或揄　讀詩記董氏曰韓詩作或舂或抌
釋之叟叟　爾雅音義淅之溞溞
行葦肆筵設席　楚辭章句作肆筵設机
假樂　左傳作嘉樂禮記嘉樂君子憲憲令徳
公劉于豳斯館　白虎通作于邠斯觀
芮鞫之即　詩攷韓詩作芮泦之即
民勞無然泄泄　爾雅作洩洩
板是用大諌　左傳季文子引詩曰猶之未逺是用大
　簡
民之方殿屎　說文作唸㕧
蕩殷鑒不逺在夏后之世　國語引詩曰殷鑒不逺近
　在夏后之世
抑有覺徳行　緇衣作有梏徳行
質爾人民　鹽鐡論作誥爾人民
我心慘慘　五經文字作我心懆懆
誨爾諄諄　禮記注作誨爾忳忳
曰䘮厥國　釋文韓詩作聿䘮
桑柔靡所止疑　詩攷疑齊詩作凝
雲漢藴隆蟲蟲　釋文藴韓詩作鬱蟲韓詩作烔爾雅
　作□熏也
滌滌山川　說文滌作􁉜
胡寧瘨我以旱　釋文瘨韓詩作疹重也
崧高王纉之事　釋文纉韓詩作踐踐任也
既入于謝　楚詞章句作既入于徐
烝民不畏彊禦　漢書作不畏疆圉
四牡彭彭　說文作騯騯
韓奕諸娣從之　白虎通作姪娣從之
江漢武夫洸洸　鹽鐡論作武夫潢潢
矢其文徳洽此四國　禮記作弛其文徳協此四國註
　弛施也
常武鋪敦淮濆　釋文鋪韓詩作敷大也
召旻昔先王受命有如召公　正義作昔者先王受命
　有如召公之臣
頌
清廟駿奔走在廟　禮記注作逡奔走作廟
維天之命於穆不已　正義譜子思論詩於穆不已孟
　仲子曰於穆不似
假以溢我我其收之　左傳引詩曰何以恤我我其收
　之杜注此逸詩朱子曰何之為假聲之轉也恤之為
　溢字之訛也
烈文四方其訓之　左傳作四方其順之
天作彼徂矣岐　後漢書西南夷傳作彼徂者岐沈括
　引後漢書作彼岨者岐說苑作岐有夷之行子孫其
　保之
我将維羊維牛　詩本音隋書宇文愷傳引詩作維牛
　維羊
儀式刑文王之典　左傳作儀式刑文王之徳
時邁薄言震之　詩攷韓詩作薄言振之薛君日振奮
　也
執競磬筦將將　釋文将将說文作􁁊􁁊行貌漢書作
　鏘鏘
思文貽我來牟　漢書作飴我釐麰釋文牟字書作麰
　廣雅麳小麥麰大麥也文選注韓詩外傳作嘉􁈸
振鷺在此無斁　詩本音斁韓詩作射
有瞽應田縣鼓　周禮注作應􁈹縣鼓
潛　釋文潛爾雅作涔韓詩云涔魚池也小爾雅作橬
　橬糝也魚之所息謂之橬
小毖莫予荓蜂自求辛螫　釋文荓爾雅作甹辛螫韓
　詩作辛赦赦事也
載芟緜緜其麃　釋文緜緜韓詩作民民衆貌
良耜其鏄斯趙　周禮注作其鏄斯㨄
積之栗栗　說文作䆅之秩秩䆅積禾也
絲衣絲衣其紑　說文作素衣其紑
載弁俅俅　爾雅作戴弁俅俅
鼐鼎及鼒　史記音義作鼐鼎及哉
不呉不傲　史記作不虞不驁呉說文作㕦
酌　左傳荀子作汋儀禮禮記漢書作勺
賚敷時繹思　左傳作鋪時繹思
般於皇時周　白虎通作於皇明周
泮水薄采其芹　白虎通作薄采其荇
狄彼東南　釋文韓詩作鬄彼東南鬄除也
憬彼淮夷　文選注薛君章句作獷彼淮夷獷覺寤之
　貌
閟宫稙穉菽麥　說文作稙穉尗麥
實始翦商　說文作實始戩商
戎狄是膺荆舒是懲　史記作戎狄是應荆荼是徴
泰山巖巖魯邦所詹　說苑作太山巖巖魯侯是瞻
遂荒大東　爾雅注疏三家作遂幠大東
新廟奕奕　蔡邕獨斷作寝廟奕奕
烈祖亦有和羮　說文作和鬻亦作盉羮
鬷假無言　禮記作奏假無言左傳晏子引詩作鬷嘏
　無言
𤣥鳥奄有九有　文選注作奄有九域薛君日九域九
　州也
百祿是何　左傳作百祿是荷
長發𤣥王桓撥　釋文撥韓詩作發發明也
率履不越　韓詩外傳作率禮不越說苑漢書同
聖敬日躋　禮記作聖敬日齊注聖敬日荘嚴
為下國綴旒　詩攷禮記注作畷郵正義曰引齊魯韓
　詩也
敷政優優　左傳作布政優優
為下國駿厖　讀詩記董氏曰齊詩作駿□謂馬也詩
　本音荀子引詩作駿蒙大戴禮作恂蒙
何天之龍敷奏其勇　家語作荷天子之龍大戴禮作
　何天之寵傅奏其勇
武王載斾　詩本音荀子引詩作武王載發說文作載
　坺
則莫我敢曷　漢書作則莫我敢遏
苞有三蘖　漢書注作包有三枿
殷武商邑翼翼四方之極　後漢書樊凖傳作京師翼
　翼四方是則注韓詩之文
　
　
　
　
　
　
　
　
　
　
　
　
　
　讀詩質疑巻首十五
欽定四庫全書
　讀詩質疑卷一
　　　　　　　　　　太僕寺少卿嚴虞惇撰
　國風
　　孔氏曰詩者一部之大名國風者十五國之總稱
　　國是風化之界詩以當國爲别故謂之國風
　　朱子曰國者諸侯所封之域風者民俗歌謠之詩
　　也謂之風者以其被上之化以有言而其言又足
　　以感人如物因風之動以有聲而其聲又足以動
　　物也是以諸侯采之以貢於天子天子受之而列
　　於樂官於以考其俗尚之美惡而知其政治之得
　　失焉舊説二南為正風所以用之閨門鄉黨邦國
　　而化天下也十三國為變風則亦領在樂官以時
　　存肄備觀省而垂鍳戒也合之凡十五國云
　周南召南
　　鄭譜曰周召者禹貢雍州岐山之陽地名今屬右
　　扶風羙陽縣地形險阻而原田肥羙周之先公曰
　　太王者避狄難自豳始遷焉而修徳建王業商王
　　帝乙之初命其子王季為西伯至紂又命文王典
　　治南國江漢汝旁之諸侯於時三分天下有其二
　　以服事殷故雍梁荆豫徐揚之人咸被其徳而從
　　之文王受命作邑於豐乃分岐邦周召之地為周
　　公旦召公奭之采地施先公之教於已所職之國
　　武王伐紂定天下廵守述職陳誦諸侯之詩以觀
　　民風俗六州者得二公之徳敎尤純故獨録之屬
　　之太師分而國之其得聖人之化者謂之周南得
　　賢人之化者謂之召南言二公之徳敎自岐而行
　　於南國也乃棄其餘謂此為風之正經初古公亶
　　父聿來胥宇爰及姜女其後太任思媚周姜太姒
　　嗣徽音歴世有賢妃之助以致其治文王刑于寡
　　妻至于兄弟以御于家邦是故二國之詩以后妃
　　夫人之徳為首終以麟趾騶虞言后妃夫人有斯
　　徳興助其君子皆可以成功至於獲嘉瑞風之始
　　所以風化天下而正夫婦也故周公作樂用之鄉
　　人焉用之邦國焉或謂之房中之樂者后妃夫人
　　侍御於其君子女史歌之以節義序故耳射禮天
　　子以騶虞諸侯以貍首大夫以采蘋士以采繁為
　　節今無貍首周衰諸侯並僭而去之孔子録詩不
　　得也為禮樂之記者從後存之遂不得其次序周
　　公封魯死諡曰文公召公封燕死諡曰康公元子
　　世之其次子亦世守采地在王官春秋時周公召
　　公是也問者曰周南召南之詩為風之正經則然
　　矣自此之後南國諸侯政之興衰何以無變風答
　　曰陳諸國之詩者將以知其闕失省方設敎為黜
　　陟時徐及呉楚僭□稱王不承天子之風今棄其
　　詩夷狄之也其餘江黄六蓼之屬既驅陷於彼俗
　　又亦小國猶邾滕紀莒之等夷其詩蔑而不得列
　　於此　孔氏曰孟子云文王以百里王則周召之
　　地共方百里皆名曰周召是周内之别名周公召
　　公因地而稱　李氏曰周召分陜而治自陜以東
　　周公主之自陜以西召公主之太師採詩得於周
　　南之地者繫之周公得於召南之地者繫之召公
　　皆文武時詩也　蘇氏曰文王之風謂之周南召
　　南何也文王之治周也所以為其國者屬之周公
　　所以交於諸侯者屬之召公詩曰昔先王受命有
　　如召公日辟國百里言治外也故凢詩言周之治
　　由内而及外者謂之周公之詩言諸侯被周之澤
　　而漸於善者謂之召公之詩其風皆出於文王而
　　有内外之異内得之深外得之淺故召南之詩不
　　如周南之深召南有召公之詩而周南無周公之
　　詩者周公在内近於文王雖有徳而不見則其詩
　　不作召公在外逺於文王功業明著則詩作於下
　　謂之南者文王在西而化行於南方以其及之者
　　言之也東北則紂之所在文王之初所不能及也
　　　程氏曰召伯為諸侯長故諸侯之風主之於召
　　南　傅氏曰二南之國始於文王之治岐成於武
　　王之分陜而其詩定於周公之作樂　曹氏曰繫
　　之周公則由雍州以至荆揚東南之域也繫之召
　　公則由岐山以至梁益西南之域也　鄭樵氏曰
　　二南之詩後世取以為樂章用之為燕樂為鄉樂
　　為射樂為房中之樂所以彰文王之徳美也故曰
　　夫武始於北出再成而滅商三成而南南之為義
　　蓋如是五成而分周公左召公右周南召南之為
　　義蓋如是　程氏曰天下之治正家為先天下之
　　家正則天下治矣二南正家之道也陳后妃夫人
　　大夫妻之徳推之士庶人之家一也故使邦國至
　　於鄉黨皆用之自朝廷至於委巷莫不謳吟諷誦
　　所以風天下為此詩者其周公乎古之人由是道
　　者文王也　曾氏曰先王之政必自内始故其閨
　　門之治所以施之家人者必為之師傅保姆之助
　　詩書圖史之戒珩璜琚瑀之節威儀動作之度其
　　敎之者有此具然古之君子未嘗不以身化也故
　　家人之義歸於反身二南之業本於文王豈自外
　　至哉世皆知文王之興能得内助而不知其所以
　　然者蓋本於文王之躬化故内則后妃有闗睢之
　　行外則羣臣有二南之美與之相成其推而及逺
　　則商辛之昏俗江漢之小國兔罝之野人莫不好
　　善而不自知此所謂身修故國家天下治者也
　周南
　關睢后妃之徳也風之始也所以風天下而正夫婦
　也故用之鄉人焉用之邦國焉風風也敎也風以動
　之敎以化之詩者志之所之也在心為志發言為詩
　情動於中而形於言言之不足故嗟嘆之嗟嘆之不
　足故永歌之永歌之不足不知手之舞之足之蹈之
　也情發於聲聲成文謂之音治世之音安以樂其政
　和亂世之音怨以怒其政乖亡國之音哀以思其民
　困故正得失動天地感鬼神莫近於詩先王以是經
　夫婦成孝敬厚人倫美敎化移風俗故詩有六義焉
　一曰風二曰賦三曰比四曰興五曰雅六曰頌上以
　風化下下以風刺上主文而譎諫言之者無罪聞之
　者足以戒故曰風至於王道衰禮義廢政教失國異
　政家殊俗而變風變雅作矣國史明乎得失之迹傷
　人倫之廢哀刑政之苛吟詠情性以風其上逹於事變
　而懐其舊俗者也故變風發乎情止乎禮義發乎情
　民之性也止乎禮義先王之澤也是以一國之事繫
　一人之本謂之風言天下之事形四方之風謂之雅
　雅者正也言王政之所由廢興也政有小大故有小
　雅焉有大雅焉頌者美盛徳之形容以其成功告於
　神明者也是謂四始詩之至也然則闗睢麟趾之化
　王者之風故繫之周公南言化自北而南也鵲巢騶
　虞之徳諸侯之風也先王之所以教故繫之召公周
　南召南正始之道王化之基是以闗睢樂得淑女以
　配君子憂在進賢不滛其色哀窈窕思賢才而無傷
　善之心焉是闗雎之義也
　　鄭氏曰三百一十一篇詩並是作者自為名　孔
　　氏曰儀禮鄉飲酒禮者鄉大夫三年賓興賢能之
　　禮也乃合樂周南闗雎是用之鄉人也燕禮者諸
　　侯飲燕其臣子及賓客之禮也遂歌鄉樂周南闗
　　雎是用之邦國也詩言后妃性行和諧貞專化下
　　寤寐求賢供奉職事是后妃之徳也二南之風實
　　文王之化而美后妃之徳者以夫婦之性人倫之
　　重故夫婦正則父子親父子親則君臣敬君臣敬
　　則朝廷正朝廷正則萬化成　虞惇按闗雎正風
　　之首而齊魯韓三家皆以為康王政衰之詩漢書
　　杜欽傳佩玉晏鳴闗雎嘆之臣瓚曰此魯詩也後
　　漢明帝詔曰昔應門失守闗雎刺世注薛君韓詩
　　章句曰人君退朝后妃御見有度應門擊柝鼓人
　　上堂今内傾於色賢人見其萌故詠闗雎説淑女
　　以刺時而太史公亦曰周道缺詩人本之袵席而
　　闗雎作揚雄亦以為傷始亂范蔚宗曰康后晚朝
　　闗雎作諷後儒又以闗雎為畢公作云得之張超
　　或云得之蔡邕竊意聖人删詩無有以刺詩冠一
　　經之首而儀禮鄉飲酒大射燕禮皆合樂周南闗
　　雎則其非作於康王時可知惟毛詩序以爲后妃
　　之徳王化之本而後闗雎之義始正故知毛公説
　　詩皆得聖人之旨先儒以為源流於子夏不誣也
　　　又按詩序有大小之名孔頴逹正義云舊説起
　　闗雎后妃之徳也至用之邦國焉名闗雎序謂之
　　小序自風風也訖末名為大序朱子詩序辨自詩
　　者志之所之也至詩之至也謂之大序自闗雎后
　　妃之徳也至教以化之又自然則闗雎麟趾之化
　　訖末謂之小序今據正義沈重云此止是闗雎之
　　序總論詩之綱領無大小之異而梁蕭氏文選卜
　　子夏詩序亦錄全文不分大小故今仍合為一篇
關關雎鳩在河之洲窈窕淑女君子好逑
　興也　毛傳闗闗和聲也雎鳩王雎也鳥摰而有别
　水中可居者曰洲窈窕幽閒也淑善逑匹也
　蘇氏曰物之摰者不淫在河之洲言未用也女子在
　家有和徳而無淫僻之行可以配君子也
參差荇菜左右流之窈窕淑女寤寐求之求之不得寤
寐思服悠哉悠哉輾轉反側(顧炎武詩本音服古蒲北/)
(反後並同/)
　興也　孔氏曰參差不齊也　毛傳荇接余也　鄭
　箋左右助也　毛傳流求也寤覺寐寢也　　朱註
　服猶懐也　王氏曰悠者思之長也　鄭箋卧而不
　周曰輾　朱註輾者轉之半轉者輾之周反者輾之
　過側者轉之留皆卧不安席之意
　毛傳后妃共荇菜備庶物以事宗廟　鄭箋后妃將
　共荇菜之葅必有助而求之者是以覺寐之中常求
　此賢女欲與之共已職也
參差荇菜左右采之窈窕淑女琴瑟友之參差荇菜左
右芼之窈窕淑女鐘鼓樂之(友古音以後並同采今賄/)
(韻與友通不從叶樂陸徳明音義五教反/)
　興也　朱註采取而擇之也　董氏曰芼熟而薦之
　也　朱註琴瑟皆絲屬鐘金屬鼓革屬
　蘇氏曰求得而采采得而芼先後之叙也　孔氏曰
　此淑女若來則以琴瑟友而樂之思設樂以待之親
　之至也　毛傳徳盛者宜有鐘鼓之樂　鄭箋琴瑟
　在堂鐘鼓在庭上下之樂皆作盛其禮也　虞惇曰
　闗雎之詩言后妃求淑女也雎鳩為淑女之興惟淑
　女可配君子故后妃欲求而得之其未得有寤寐反
　側之憂其既得有琴瑟鐘鼓之樂志在進賢絶無妬
　忌故曰闗雎后妃之徳也　呂氏曰輾轉反側憂之
　不過其則也琴瑟鐘鼓樂之不過其則也所謂樂而
　不淫哀而不傷者也
　漢書匡衡曰妃匹之際生民之始萬福之原昏姻之
　禮正然後品物遂而天命全孔子論詩以闗雎為始
　言太上者民之父母后夫人之行不侔乎天地則無
　以奉神靈之統而理萬物之宜故詩曰窈窕淑女君
　子好逑言能致其貞淑不貳其操情欲之感無介乎
　容儀宴私之意不形乎動靜夫然後可以配至尊而
　為宗廟主此綱紀之首王教之端自上世已来三代
　廢興未有不由此者也
　　闗雎三章一章四句二章八句
　　　虞惇按詩序闗雎后妃之徳也説者以闗雎摯
　　　而有别后妃之幽閒貞靜似之故云后妃有闗
　　　雎之徳自毛傳鄭箋孔疏朱子集註皆然但朱
　　　子以闗雎興淑女而淑女即指后妃太姒毛鄭
　　　以闗雎興后妃而淑女復指三夫人九嬪以下
　　　其説不同據集註文王之宫人於后妃始至見
　　　其有幽閒貞靜之徳故作此詩二章云求而未
　　　得其憂思之深如此三章云幸而得之其喜樂
　　　尊奉又如此而所云其憂思其喜樂俱未指明
　　　為何人以為文王耶則文王初載天作之合嘉
　　　禮非遲無緣寤寐賢妃如此廹切未得而輾轉
　　　反側既得而琴瑟鐘鼓亦似少年輕佻浮露之
　　　態非聖人和平雍肅氣象也以為宫人耶則宫
　　　人之於后妃但宜有愛慕之誠不得有求思之
　　　事輾轉反側琴瑟鐘鼓揆之情理似出無端朱
　　　子語類云此詩㸔来是妾媵做所以形容得寤
　　　寐反側之事外人做不到此則是直以憂思喜
　　　樂屬之文王竊恐未然未敢附和毛傳云后妃
　　　説樂君子之徳無不和諧又不淫其色若闗雎
　　　之有别焉又云后妃有闗雎之徳是幽閒貞專
　　　之善女宜為君子之好匹鄭箋云后妃之徳和
　　　諧則幽閒處深宫貞專之善女能為君子和好
　　　衆妾之怨者皆化后妃之徳好逑之義雖異其
　　　以闗雎興后妃則同既以闗雎興后妃而窈窕
　　　淑女又為三夫人九嬪以下則闗雎之興竟為
　　　虚設况鄭既以好逑為和好衆怨而寤寐求之
　　　又為后妃求此淑女於上下文義亦不相蒙琴
　　　瑟友之鄭云共荇菜之時樂必作則又於后妃
　　　樂得淑女之義絶然無與矣歐陽修本義駁后
　　　妃樂得淑女之説而以寤寐求之為寤寐勤求
　　　其事夫職事固所當求而荇菜絶非難得求荇
　　　菜之不得而至於輾轉反側恐非事理宜然嚴
　　　粲詩輯以首章通指后妃左右流之左右乃指
　　　嬪妾所謂寤寐求之者窈窕之淑女寤寐求此
　　　左右也夫文章自有體裁字義必湏一貫流之
　　　之字指荇莱而言求之之字指淑女而言今以
　　　流之為流此荇菜而以求之為求此流荇莱之
　　　左右天下豈復有此文理乎原其失總由后妃
　　　有闗雎之徳一句誤之也夫所謂后妃有闗雎
　　　之德者闗雎之詩言后妃樂得淑女以配君子
　　　憂在進賢不淫其色故曰闗雎后妃之德非謂
　　　后妃之德如闗雎也闗雎為淑女之興此淑女
　　　可以配君子故后妃思求而得之求之不得有
　　　寤寐反側之憂求而得之有琴瑟鐘鼓之樂憂
　　　樂俱屬后妃與文王宫人無渉三章之義大㫖
　　　如此如集註則喜樂不知何人如毛鄭則闗雎
　　　興無所取王櫄實夫講義又云詩人樂得淑女
　　　故設為哀樂之辭觧屬懸虚亦非正旨諸家惟
　　　蘇轍詩傳為得今畧從之凢詩賦比興毛公但
　　　標比興於首章餘則否朱子則每章標賦比興
　　　今每章賦比興從朱子而於毛與朱異者標毛
　　　氏曰或朱子曰於首章以别之首章同而後章
　　　異者亦標於後章或有鄙見與毛朱異者更標
　　　虞惇曰以别之其同者則否　又按此詩以雎
　　　鳩興淑女故毛公傳曰興而朱子從之其實興
　　　之中有比雎鳩之摯而有别即比也興中有比
　　　而興之意多於比故仍以興表之所謂興可兼
　　　比比不可兼興者也蘇軾詩論以此為比而非
　　　興失之矣
　葛覃后妃之本也后妃在父母家則志於女功之事
　躬儉節用服澣濯之衣尊敬師傅則可以歸安父母
　化天下以婦道也
　　呂氏曰闗雎后妃之徳也而所以成德者必有本
　　也曷謂本葛覃所陳是也　虞惇按詩述既為后
　　妃之事非言在父母家也序語煩贅盖説詩者附
　　益之
葛之覃兮施於中谷維葉萋萋黄鳥于飛集于灌木其
鳴喈喈(萋齊韻飛微韻喈佳韻本不必叶虞惇按此章/)
(當三句一韻谷木萋喈隔句韻也/)
　虞惇曰賦而興也　朱註葛草名　毛傳葛所以為
　絺綌女工之事煩辱者覃延施移也中谷谷中也萋
　萋茂盛貎黄鳥搏黍也灌木叢木也喈喈和聲之逺
　聞也　歐陽氏曰葛生鳥鳴因時感事樂女功之將
　作也　朱註盖后妃既成絺綌而追叙之
葛之覃兮施于中谷維葉莫莫是刈是濩為絺為綌服
之無斁(谷屋韻莫濩藥韻綌斁陌韻宋鄭庠分韻爲六/)
(部屋沃覺藥陌錫職同部不必叶顧炎武詩本音谷莫/)
(濩綌斁皆魚虞之入聲/)
　賦也　毛傳莫莫成就之貎　朱註刈斬也　毛傳
　濩煮之也精曰絺麤曰綌斁厭也
　朱註盛夏之時葛既成矣於是治以為絺綌而服之
　蓋親執其勞而知其成之不易所以心誠愛之雖極
　垢敝而不忍厭棄也　陳氏曰女功之勤非茍知之
　身親嘗之所以能儉　嚴氏曰婦人驕侈之情何極
　茍萌厭心雖窮極靡麗耳目日新猶以為不足也服
　之無斁見后妃之徳性　毛傳古者王后織𤣥紞公
　侯夫人紘綎鄉之内子大帯大夫命婦成祭服士妻
　朝服庶士以下各衣其夫
言告師氏言告言歸薄汙我私薄澣我衣害澣害否歸
寜父母(氏否紙韻歸衣微韻私支韻母古滿以反後並/)
(同古四聲通用此以平上通韻也/)
　賦也　蘇氏曰言辭也　鄭箋告教也　毛傳師女
　師也古者女師敎以婦徳婦言婦容婦功祖廟未毁
　教於公宫三月祖廟既毁敎於宗室婦人謂嫁曰歸
　　蘇氏曰薄亦辭也　鄭箋汙煩撋之也　毛傳私
　燕服也婦人有副褘盛飾以朝事舅姑接見於宗廟
　進見於君子其餘則私也　鄭箋澣濯之也衣謂禕
　衣以下至褖衣　毛傳害何也寜安也父母在則有
　時歸寜耳
　鄭箋言告師氏者見教告於女師也言告言歸者敎
　告以適人之道也　孔氏曰師氏告我以適人之道
　令我躬儉節用不務鮮華故今薄欲煩撋其私服澣
　濯其公衣　鄭箋我之衣服何所當澣乎何所當否
　乎言常自潔清以事君子　孔氏曰公私皆悉澣之
　衣裳既澣身復潔清故當以時歸寜父母耳　朱註
　后妃已貴而能勤已富而能儉已長而敬不弛於師
　傳已嫁而孝不衰於父母是皆德之厚而人所難也
　　葛覃三章章六句
　　　虞惇按此詩毛傳皆得鄭箋於首章取興不倫
　　　以葛覃喻女之形體浸長大葉萋萋然喻容色
　　　美盛鳥鳴喈喈喻女有才美之稱達於逺方皆
　　　謬説也末章言告師氏不取朱子告將歸寜之
　　　説蓋此二句乃追叙未嫁時師氏敎告如此末
　　　句方説歸寜若云告師氏以將歸寜因而澣濯
　　　其衣服則語意淺陋似士庶家之事非國君夫
　　　人氣象也薄澣我衣害澣害否毛鄭小異而鄭
　　　尤勝　又按首章毛云興也朱云賦也竊意采
　　　葛治服義當屬賦而葛生鳥鳴因時感事興意
　　　為多是賦之中有興故云賦而興也下二章直
　　　賦其事則但云賦而已凢賦比興之與傳註異
　　　者特標虞惇曰以别之集註亦有賦而興也興
　　　而比也賦而興又比也之例然其所云乃是一
　　　章之中既賦復興既興復比如小弁之君子信
　　　讒莫髙匪山巧言之奕奕寢廟及漢廣三章椒
　　　聊三章頍弁三章之類非謂一句中賦而兼興
　　　興而兼比者也間有賦其事以起興如彼黍離
　　　離溱與洧野有蔓草之類亦云賦而興也此則
　　　朱子之變例通經唯三四見而已六義雖有賦
　　　比興之分然亦難截然判隔往往賦之中有興
　　　興之中有比今所云賦也興也比也亦止據章
　　　首二句為言其實一章之中或比或興一句之
　　　中有興有比不能盡拘必欲判何句屬興何句
　　　屬比亦未免蹈固哉髙子之譏讀者以意逆志
　　　引而伸之觸類而長之得之矣
　卷耳后妃之志也又當輔佐君子求賢審官知臣下
　之勤勞内有進賢之志而無險陂私謁之心朝夕思
　念至於憂勤也
　　歐陽氏曰婦人無外事求賢審官非后妃之職盖
　　后妃諷其君子愛養臣下慰其勞苦而接以恩意
　　其宫中相語者如是而已非私謁之言也　子貢
　　傳文王遣使求賢而閔行役之囏也勞之以卷耳
采采卷耳不盈頃筐嗟我懐人寘彼周行(筐行同韻不/)
(必叶/)
　毛傳憂者之興也采采事采之也卷耳枲耳也　張
　氏曰枲耳釀酒所須也　毛傳頃筐畚屬易盈之器
　也　虞惇曰我后妃自我也人賢人也　毛傳懐思
　寘罝也　朱註周行大道也
　鄭箋噐之易盈而不盈者志在輔佐君子憂思深也
　　朱註人臣以兵役之事行思其勤勞於道路也
　吕氏曰酒醴婦人之職也臣下之勤勞君當有以勞
　之因采卷耳而有所感念及酒醴之用以勞臣賢者
　不當使之逺行從役也
陟彼崔嵬我馬虺隤我姑酌彼金罍維以不永懐(嵬隤/)
(罍灰韻懐皆韻本通不必叶/)
　賦也　毛傳陟升也崔嵬土山之戴石者　鄭箋我
　我使臣也　毛傳虺隤病也姑且也　孔氏曰罍酒
　罇也韓詩云天子以玉飾諸侯大夫皆以金士以梓
　　毛傳永長也
　鄭箋臣以兵役之事行身勤勞於山險而馬又病君
　子宜知其然　朱註此則述其所憂見不得不汲汲
　於采卷耳以備酒漿也　虞惇曰此下三章皆設為
　使臣之辭言勞苦之甚思欲酌酒以自觧也
陟彼髙岡我馬𤣥黄我姑酌彼兕觥維以不永傷(觥古/)
(音光不必叶後同/)
　賦也　毛傳山脊曰岡𤣥馬病則黄　朱註兕野牛
　也　孔氏曰觥爵也以兕角為之
　鄭箋此章為意不盡申殷勤也
陟彼砠矣我馬瘏矣我僕痡矣云何吁矣
　賦也　毛傳石山戴土曰砠瘏痡皆病也　朱註吁
　嘆也
　嚴氏曰僕馬皆病而今云何乎長嘆而已　朱註極
　道勞苦之狀諷君子當厚其恩意無竆已之辭也
　吕氏曰夫婦一體也位雖不同而志不可不同求師
　取友婦人固無與乎此而好善之志則不可不同也
　崇徳報功后妃固無與乎此而體羣臣之志則不可
　不同也知子之來之雜佩以贈之知子之好之雜佩
　以報之婦人之志如是其夫斯能好善矣我姑酌彼
　金罍維以不永懐我姑酌彼兕觥維以不永傷后妃
　之志如是王者斯能體羣臣矣室有轑釜之聲則門
　無嘉客况后妃心志之所形見者乎
　　卷耳四章章四句
　　　虞惇按集註云后妃因君子不在而思念之又
　　　云此詩后妃所自作或當文王朝㑹征伐之時
　　　羑里拘囚之日歟盖朱子見國風多男女懐思
　　　之詩如伯兮雄雉之類遂以為后妃亦爾而其
　　　實非也左傳襄公五年引詩曰嗟我懐人寘彼
　　　周行能官人也雖賦詩斷章亦可以為小序之
　　　証故今從舊説周行大道也大東佻佻公子行
　　　彼周行與此周行正同而毛鄭直以周行為列
　　　位則又承左氏而誤焉者也陟彼崔嵬以下皆
　　　設為使臣之辭而朱子詩序辨以首章之我獨
　　　我后妃後章之我皆我使臣首尾不相承應遂
　　　斷為后妃思念君子不知詩人立言本無定體
　　　如小雅出車天子命我我南仲也五章既見君
　　　子我心則降如朱子説則又為南仲之家人矣
　　　詩中如此類者甚多何必以后妃使臣為嫌但
　　　鄭以我馬虺隤之我為我使臣我姑酌彼之我
　　　又為我君則一章語意錯雜不成條理矣酌彼
　　　金罍鄭云出使功成而返君當設燕饗之禮以
　　　勞之又云旅醻有醉而失禮者以兕觥罰之亦
　　　所以為樂皆屬衍説今採諸家及朱子舊説訂
　　　之　又按此詩首章采采二句於六義屬興蓋
　　　懿筐非后妃所宜執周行非后妃所宜遵采卷
　　　耳亦非后妃之事本屬託興之辭非實賦其事
　　　也故今從之　又按子貢詩傳申公詩説皆後
　　　人僞撰以其流傳既久其間亦有足與序相發
　　　明者朱子集註多採用申説故亦間錄其一二
　　　非如劉歆所云與其過而廢之寜通而立之之
　　　説也
　樛木后妃逮下也言能逮下而無嫉妬之心焉
　　鄭氏曰婦人之徳莫大於不妬忌蓋功容可勉而
　　根於情者難自克也
南有樛木葛藟纍之樂只君子福履綏之
　虞惇曰比也　毛傳南南土也木下曲曰樛　孔氏
　曰藟葛類纍繞也　朱註只語辭　毛傳履禄綏安
　也　鄭箋木枝以下垂之故故葛也藟也得纍而蔓
　之喻后妃能以惠下逮衆妾使次叙進御則衆妾上
　附事之　蘇氏曰室家既和故其君子無所憂患而
　安享其福禄茍其不和雖有福祿而不能安也　吕
　氏曰后妃如此樂哉君子可謂福履綏之矣漢之二
　趙隋之獨孤唐之武氏其禍至於亡國則樛木之后
　妃詩人安得不深嘉而屢嘆之乎
南有樛木葛藟荒之樂只君子福履將之
　比也　毛傳荒奄也　鄭箋將猶扶助也
南有樛木葛藟縈之樂只君子福履成之
　比也　毛傳縈旋也成就也
　　樛木三章章四句
　　　虞惇按毛鄭於此詩大旨俱得唯鄭箋云衆妾
　　　上附事之而禮義俱盛又云能以禮樂樂其君
　　　子則屬衍説朱註云君子自衆妾指后妃猶言
　　　小君内子也竊意二南二十五篇無有稱后妃
　　　夫人為君子者不如舊説之意味深逺也南有
　　　樛木二句比后妃之逮下非興也朱註云言后
　　　妃逮下而無嫉妬之心則正以樛木比逮下而
　　　下文自説君子之福履不當以為興今易之
　螽斯后妃子孫衆多也言若螽斯不妬忌則子孫衆
　多也
　　詩序辨螽斯聚處和一而卵育蕃多故以為不妬
　　忌而子孫衆多之比非必知其不妬忌也　歐陽
　　氏曰據本義宜言不妬忌則子孫衆多若螽斯也
　　　蘇氏曰螽斯一生八十一子　嚴氏曰螽斯次
　　樛木義相成也
螽斯羽詵詵兮宜爾子孫振振兮
　虞惇曰比而興也　毛傳螽斯蚣蝑也詵詵衆多也
　　虞惇曰爾斥后妃也　朱註振振盛也
　孔氏曰后妃不妬忌則嬪妾俱進所生亦后妃之子
　孫故得衆多也螽斯羽蟲舉羽以言多也　陳氏曰
　宜爾者歸其所自於后妃也
螽斯羽薨薨兮宜爾子孫繩繩兮
　比而興也　朱註薨薨羣飛聲　蘇氏曰繩繩不絶
　也
螽斯羽揖揖兮宜爾子孫蟄蟄兮
　比而興也　毛傳揖揖㑹聚也蟄蟄和集也
　　螽斯三章章四句
　　　虞惇按此詩以螽斯比后妃以螽斯子孫之衆
　　　多興后妃子孫之衆多宜爾子孫后妃之子孫
　　　也朱子云爾指螽斯則是上二句比不妬忌下
　　　二句比子孫衆多矣既以上二句比不妬忌何
　　　以詩序辨又極駁螽斯不妬忌之説朱子於草
　　　木鳥獸之屬多以爾汝稱之之子無裳之子指
　　　孤樂子之無家子指萇楚匪女之爲美女指荑
　　　此以爾指螽斯皆不可訓振振繩繩但美盛多
　　　亦不取毛鄭仁厚戒慎之説
　桃夭后妃之所致也不妬忌則男女以正昏姻以時
　國無鰥民也
　　李氏曰禮義明則上下不亂故男女以正政事治
　　則財用不乏故昏姻以時
桃之夭夭灼灼其華之子于歸宜其室家(華古音敷家/)
(古音姑後並同/)
　興也　朱註桃木名夭夭少好之貎　毛傳灼灼華
　之盛也　朱註周禮仲春㑹男女桃之有華昏姻時
　也　孔氏曰桃少故華盛喻女少而色盛也　鄭箋
　喻婦人皆以年盛時行也　毛傳之子嫁子也　李
　氏曰婦人謂嫁曰歸　朱註宜和順之意嘆女子之
　賢知其必有以宜其室家也
桃之夭夭有蕡其實之子于歸宜其家室
　興也　毛傳蕡實貎非但有華色又有婦徳
桃之夭夭其葉蓁蓁之子于歸宜其家人
　興也　毛傳蓁蓁至盛貎有徳有色形體至盛一家
　之人盡以為宜
　王氏曰后妃處乎重闈深密之地而四方之廣家人
　父子服化者正其本而已故察於治亂之形而不見
　其本者未可與論聖人之道也　張氏曰乖爭之風
　始於閨門至使萬物不得其所而况昏姻之能以時
　乎此意盖深逺矣
　　桃夭三章章四句
　　　虞惇按廣漢張氏云此詩興也然興之中有比
　　　焉惟比義輕於興則謂之興而已桃夭為仲春
　　　昏姻之時又以喻女子之容色又以喻女子盛
　　　年而嫁所謂一句而包數義者此也觀比興者
　　　當以此意類推之
　兔罝后妃之化也闗雎之化行則莫不好德賢人衆
　多也
　　虞惇按周南之詩皆言后妃之化其實皆文王修
　　身齊家之所致以其自家及國故序詩者歸美於
　　后妃讀者勿以辭害意可也
肅肅兔罝椓之丁丁赳赳武夫公侯干城(罝古音雎罝/)
(夫丁城隔句韻也詩多隔句用韻舉此可以類推/)
　虞惇曰賦而興也　毛傳肅肅敬也兔罝兔罟也丁
　丁椓杙聲也　孔氏曰杙檿也丁丁連椓之　毛傳
　赳赳武貎　朱註干盾也　鄭箋干也城也皆以禦
　難也　鄭箋罝兔之人鄙賤之事猶能恭敬是則賢
　者衆多也有武力公侯可任以國守扞城其民禦難
　於未然　蘇氏曰世未嘗患無武夫獨患其不知敬
　而不可近今武而知敬故可以為公侯干城也　朱
　氏曰聞椓杙之聲而視其人甚勇可為干城者也田
　野之人皆有可用之才足以見賢人之衆多矣
肅肅兔罝施于中逵赳赳武夫公侯好仇(廣韻六脂收/)
(逵馗十八尤收馗巨鳩反又音逵則逵與馗通馗仇同/)
(音不必叶顧氏詩本音仇古渠之反/)
　賦而興也　毛傳逵九逹之道　朱註仇逑同匹也
　　孔氏曰此武夫能匹耦於公侯之志　朱氏曰言
　才徳相合也
肅肅兔罝施于中林赳赳武夫公侯腹心
　賦而興也　毛傳中林林中也　孔氏曰有文有武
　可以為腹心之臣言公侯有腹心之謀事能制斷其
　是非　蘇氏曰丁丁人之所聞也中逵人之所見也
　中林聞見之所不及也聞見所不及而猶肅肅然則
　其敬也至矣　徐幹中論曰肅肅兔罝施于中林處
　獨之謂也
　　兔罝三章章四句
　　　虞惇按詩三章集註皆云興也此武夫實為椓
　　　杙之事詩人因其所事以起興宜云賦而興也
　　　公侯好仇與闗雎好逑同闗雎好逑本亦作仇
　　　鄭箋云怨耦曰仇毛傳云匹也今從毛又墨子
　　　云文王舉閎天太顛於罝罔中授之政西土服
　　　故申公詩説云文王聞太顛閎天散宜生皆賢
　　　人而舉之國史詠其事而美之此或附㑹之語
　　　亦足以廣異聞附載於此
　芣苢后妃之美也和平則婦人樂有子矣
　　虞惇按王肅云自闗雎至芣苢皆后妃房中之樂
采采芣苢薄言采之采采芣苢薄言有之(有古音以後/)
(並同采有本通不必叶/)
　賦也　毛傳采采非一辭也芣苢馬舄車前也宜懐
　妊焉　程子曰薄言發語辭　毛傳有藏之也
　蘇氏曰化行俗美家室和平婦人皆樂有子是以采
　之不厭也　楊氏曰后妃無嫉妬之心則和平矣惟
　其和平故天下化而和平婦人以有子為樂矣芣苢
　和平之詩也天下和平非文辭形容所能及故每章
　言采采而已無他辭也　黄氏曰治世之音安以樂
　其政和於此詩見之
采采芣苢薄言掇之采采芣苢薄言捋之
　賦也　毛傳掇拾也　朱註捋取其子也
采采芣苢薄言袺之采采芣苢薄言襭之
　賦也　毛傳袺執衽也扱衽曰襭
　　芣苢三章章四句
　　　虞惇按芣苢之詩毛鄭得之朱子但主家室和
　　　平而不取樂有子之説似為未盡文選注韓詩
　　　薛君章句云芣苢傷夫有惡疾而列女傳又云
　　　蔡人之妻作蓋當時毛傳未甚行學者惟三家
　　　是宗故其説多異由今觀之毛公之有功於經
　　　非淺鮮也
　漢廣徳廣所及也文王之道被于南國美化行乎江
　漢之域無思犯禮求而不可得也
　　鄭箋紂時淫風徧於天下維江漢之域先受文王
　　之敎化　鄭樵氏曰周爲河洛召為岐雍河洛之
　　南瀕江岐雍之南瀕漢江漢之間二南之地詩之
　　所起在於此　虞惇按文王之德化自近而及於
　　逺故序云徳廣所及徳廣二字不必於漢之廣矣
　　取義詩序辨苛求之論也
南有喬木不可休息漢有游女不可求思漢之廣矣不
可泳思江之永矣不可方思(休與求韻休息韓詩/)
(廣飬韻泳敬韻永梗韻方陽韻江陽庚青蒸鄭痒分韻/)
(同部上去亦倣此又古四聲通用此以平上去通韻不/)
(必叶顧氏詩本音泳古羊向反永古于兩反/)
　興也　毛傳南方之木美喬上竦也思辭也　朱註
　漢水出嶓冢山至大别山入江江水出岷山東流與
　漢水合東北入海　毛傳潛行為泳永長方泭也
　鄭箋木以髙其枝葉之故人不得就而止息喻賢女
　雖出游漢水之上人無欲求犯禮者由貞潔使之然
　　朱氏曰其幽閒貞靜之度見者自無狎暱之心決
　知其不可求也　孔氏曰游女尚不可求則在室無
　敢犯禮可知　歐陽氏曰末乃陳其不可得之辭如
　漢廣而不可泳江永而不可方也
翹翹錯薪言刈其楚之子于歸言秣其馬漢之廣矣不
可泳思江之永矣不可方思(馬古莫補反後並同不從/)
(叶/)
　興也　錢氏曰翹翹髙竦貌　毛傳錯雜也　孔氏
　曰楚木名荆屬　朱註之子㳺女也秣飼也　毛傳
　六尺以上曰馬
　鄭箋楚雜薪之中尤翹翹者喻女之尤髙潔者也於
　是子之嫁我願秣其馬　歐陽氏曰秣其馬此慕悦
　之辭猶古人言雖為執鞭猶欣慕焉者也又陳其情
　雖可悦而終不可求則見文王之化被人深也
翹翹錯薪言刈其蔞之子于歸言秣其駒漢之廣矣不
可泳思江之永矣不可方思
　興也　陸氏曰蔞蔞蒿也　毛傳五尺以上曰駒
　　漢廣三章章八句
　　　虞惇按詩三章集註皆云興而比也蓋以南有
　　　喬木二句為興漢之廣矣四句為比今据毛公
　　　詁訓傳所云興也比也但就章首二句為言下
　　　文雖比興錯出不復更舉故今從其例亦但云
　　　興也而已其或章首二句義兼比興如螽斯摽
　　　有梅之類則云興而比也或比而興也凡賦而
　　　興賦而比比而興俱放此言秣其馬鄭箋云致
　　　禮餼示有意焉衍説也　又首章不可休息韓
　　　詩作不可休思陸徳明云本或作休思孔氏正
　　　義云詩之大體韻在辭上疑休與求為韻二字
　　　俱作思也
　汝墳道化行也文王之化行乎汝墳之國婦人能閔
　其君子猶勉之以正也
　　虞惇按孔氏引王肅云當紂之時大夫行役　申
　　公説商人苦紂之虐歸心文王作是詩
遵彼汝墳伐其條枚未見君子惄如調飢
　虞惇曰賦而興也　毛傳遵循也汝水名墳大坊也
　枝曰條幹曰枚惄飢意也調朝也　朱註汝水出天
　息山經蔡頴州入淮　鄭箋如朝飢之思食也
　朱註婦人喜其君子行役而歸因記其未歸之時思
　望之情如此
遵彼汝墳伐其條肄既見君子不我遐棄
　賦而興也　毛傳肄餘也斬而復生曰肄遐逺也
　朱註伐其枚而又伐其肄則喻年矣　鄭箋既見君
　子君子反也於已反得見之知其不逺棄我我於思
　則愈故下章勉之
魴魚赬尾王室如燬維則如燬父母孔邇
　比也　陸氏曰魴魚名　毛傳赬赤也魚勞則尾赤
　燬火也　鄭箋畏王室之酷烈是時紂存　王氏曰
　父母指文王也　毛傳孔甚邇近也
　張氏曰勞苦之極從而寛之曰王室雖如燬而文王
　在邇有以恤我也　陸氏曰周在西北汝墳極南云
　孔邇者文王之徳漸被曁訖人逺而澤近也　蘇氏
　曰婦人而知文王之可歸所謂道化行也　朱註文
　王率商之叛國以事紂故汝墳之人猶以文王之命
　供紂之役其家人勞苦之辭深相勸勉有尊君親上
　之意而無情愛狎暱之私其徳澤之深風化之美皆
　可見矣
　　汝墳三章章四句
　　　虞惇按鄭箋云伐薪非婦人之事賢者而處勤
　　　勞之職亦非其事是以伐薪比行役衍説也父
　　　母孔邇箋云避此勤勞之處或時得罪父母甚
　　　近當自思念以免害先儒多有主此說者後漢
　　　書周磐傳誦詩至汝墳之卒章慨然而嘆注薛
　　　君章句云王室政敎如烈火矣猶觸冐而仕者
　　　以父母甚廹近饑寒之憂為此祿仕也此韓詩
　　　之説意亦與鄭小異今從朱
　麟之趾闗雎之應也闗雎之化行則天下無犯非禮
　雖衰世之公子皆信厚如麟趾之時也
　　程氏曰自衰世公子以下叙之誤也　申公説文
　　王之子多仁賢美之
麟之趾振振公子于嗟麟兮(趾子同韻不必叶末句合/)
(三章為韻召南騶虞秦風權輿皆同/)
　興也　朱註麟毛蟲之長　陸氏曰麟瑞獸也音中
　律呂行中規矩王者至仁則出　毛傳趾足也麟信
　而應禮以足至者也　孔氏曰麟之足不踐生草不
　履生蟲　毛氏曰振振信厚也于嗟歎辭
　朱註文王后妃徳脩於身而子孫宗族皆化於仁厚
　詩人以麟趾喻之復嘆美之曰是乃麟也何必麕身
　牛尾馬蹄然後為王者之瑞哉　朱氏曰以物為瑞
　不若以人為瑞
麟之定振振公姓于嗟麟兮
　興也　毛傳定題也　孔氏引釋言文郭璞注題謂
　額也　朱註麟有額而不以抵　王氏曰公姓公孫
　也孫傳姓者也
麟之角振振公族于嗟麟兮(角古音禄不從叶/)
　興也　陸氏曰麟一角　鄭箋角之末有肉示有武
　而不用　朱註公族公同髙祖祖廟未毁有服之親
　朱註周南言后妃之徳闗雎舉全體而言也葛覃卷
　耳言志行之在已樛木螽斯美徳惠之及人皆所以
　著文王修身齊家之效也至於桃夭兔罝芣苢則自
　家而國漢廣汝墳則自近而逺而天下有可平之漸
　矣若麟之趾則又王者之瑞非有人力所致而自至
　者故復以是終焉而論者以為闗雎之應也　程氏
　曰有闗雎麟趾之意然後可以行周官之法度
　　麟之趾三章章三句
　　　虞惇按毛傳公姓公同姓公族公同祖也孔疏
　　　云同祖謂與公同髙祖有廟屬之親此即朱子
　　　所本也惟公姓為公同姓則五服以外矣詩之
　　　序由親而疎不應以公姓先公族故從朱子為
　　　公孫　又朱子於詩多用叶韻大約本呉棫才
　　　老韻補然其中舛誤𢎞多有韻本通而亦叶者
　　　如葛覃之萋飛喈卷耳之嵬隤罍懐是也有本
　　　同一韻而亦叶者如殷其雷之側息卷耳之筐
　　　行麟之趾之趾子是也亦有不宜叶而叶者如
　　　旄邱叔兮伯兮之伯小戎騏駵是中之中秩秩
　　　徳音之音是也亦有同一字而一章叶兩音者
　　　如騶虞之于嗟乎騶虞行露之誰謂女無家是
　　　也又古人四聲通用詩為樂歌抑揚抗墜本自
　　　相恊不必強而叶之朱子詩集註幾於無句不
　　　叶殊失聲成文謂之音之意顧炎武詩本音極
　　　論古音通用四聲通用之説實先得我心之同
　　　然今畧採其説疏於二南諸篇之下更以鄙見
　　　參之而於朱子之不必叶而叶者概從删削以
　　　省學者支離煩碎之病其云某字某韻者乃今
　　　世通行韻本係宋劉淵平水所刪併今詩家用
　　　之姑以便讀者之檢閲云
　周南十一篇三十四章百五十九句
　
　讀詩質疑卷一
欽定四庫全書
　讀詩質疑卷二
　　　　　　　　　　太僕寺少卿嚴虞惇撰
　召南
　鵲巢夫人之德也國君積行累功以致爵位夫人起
　家而居有之德如鳲鳩乃可以配焉
　　朱註南國諸侯被文王之化能正心修身以齊其
　　家其女子亦被后妃之化有專静純一之德故嫁
　　於諸侯而詩人美之不言所美之人者世遠而不
　　可知也　虞惇按舊説以周南之關雎召南之鵲
　　巢皆美文王妃太姒之德夫一文王也於周南為
　　王者於召南為諸侯一太妃也於周南稱后妃於
　　召南稱夫人無是理也或有以周南為聖人之化
　　召南為賢人之化同是文王之化不應有賢聖之
　　别又或以周公為聖召公為賢或以聖人之化為
　　文王賢人之化為太王王季太王王季行召南之
　　教興王業而文王行周南之教以受命皆支離附
　　會之説不可從也
維鵲有巢維鳩居之之子于歸百兩御之(居御平去通/)
(韻不必叶/)
　興也　朱註鵲鳩皆鳥也之子指夫人也　毛傳百
　兩百乘也諸侯之子嫁於諸侯送御皆百乘　孔氏
　曰車有兩輪故稱兩　鄭箋御迎也
　蘇氏曰鳩性拙不能自為巢而居鵲之成巢　吕氏
　曰鳩居鵲巢比夫人坐享成業非有婦德者殆無以
　堪之也　張氏曰惟其專静純一能端然享之是乃
　夫人之德也有所作為則非婦道矣　朱註此詩之
　意猶周南之有關雎也
維鵲有巢維鳩方之之子于歸百兩將之
　興也　毛氏曰方有之也將送也
維鵲有巢維鳩盈之之子于歸百兩成之
　興也　毛傳盈滿也　鄭箋言衆媵姪娣之多是子
　有鳲鳩之德故以百兩之禮送迎成之
　　鵲巢三章章四句
　　　虞惇按毛傳鳩鳲鳩秸鞠也孔疏郭璞云今布
　　　穀也埤倉云鴶鵴方言云戴勝歐陽氏云鳩拙
　　　鳥也今人直謂之鳩者是也蘇氏亦云鳩非鳲
　　　鳩諸家迄無定説故今從朱子但曰鳥名而已
　　　凡鳥獸草木箋釋各殊非確然可據者皆未敢
　　　以臆定也後放此
　采蘩夫人不失職也夫人可以奉祭祀則不失職矣
　　嚴氏曰春秋傳苟有明信澗溪沼沚之毛蘋蘩蕰
　　藻之菜筐筥錡釡之器潢汙行潦之水可薦於鬼
　　神可羞於王公所謂可者不在物而在人也
于以采蘩于沼于沚于以用之公侯之事(沚事上去通/)
(韻不必叶/)
　賦也　毛傳于於也蘩皤蒿也沼池沚渚也　曹氏
　曰采於沼沚者就潔之　毛傳事祭事也
　毛傳公侯夫人執蘩菜以助祭神饗德與信不求備
　焉　鄭箋執蘩菜者以豆薦蘩葅言夫人於君祭祀
　而薦此豆也　劉氏曰尊祭祀故直謂之事春秋有
　事于太廟大事於太廟是也
于以采蘩于澗之中于以用之公侯之宫
　賦也　毛傳山夾水曰澗宫廟也
被之僮僮夙夜在公被之祁祁薄言旋歸
　賦也　毛傳被首飾也　鄭箋禮記主婦髲髢　毛
　傳僮僮竦敬也夙早也　鄭箋公公事也早夜在事
　謂視濯溉饎㸑之事　毛傳祁祁舒遲也去事有儀
　也　鄭箋還歸者自廟反其燕寢
　蘇氏曰在宗廟則竦敬還歸則舒遲各獲其宜也
　朱註祭義曰及祭之後陶陶遂遂如將復入然不欲
　遽去愛敬之無已也　虞惇按孔疏周禮追師掌為
　副編次次次第髪長短為之所謂髲髢即次也副以
　從王祭祀祭不當服次今言被者視濯溉乃祭前事
　非正祭之時祭畢釋祭服復被而還歸也
　　采蘩三章章四句
　　　虞惇按此詩集註有二説後説以此為后夫人
　　　親蠶之禮蘩所以生蠶公侯之宫即公桑蠶室
　　　其説蓋本之魯詩世所傳申公説者是也今仍
　　　以序為正
　草蟲大夫妻能以禮自防也
喓喓草蟲趯趯阜螽未見君子憂心忡忡亦既見止亦
既覯止我心則降(降古户工反後並同不從叶/)
　毛傳興也喓喓聲也草蟲常羊也趯趯躍也阜螽蠜
　也忡忡猶衝衝也止辭也覯遇降下也
　鄭箋草蟲鳴阜螽躍而從之　朱註大夫行役於外
　其妻獨居感時物之變而思其君子如此
陟彼南山言采其蕨未見君子憂心惙惙亦既見止亦
既覯止我心則説
　興也　毛傳蕨鼈也　陸氏曰周秦曰蕨齊魯曰鼈
　　毛傳惙惙憂也
　朱註登山蓋託以望君子也　歐陽氏曰婦人見時
　物之變新感其君子久出而思得見之也
陟彼南山言采其薇未見君子我心傷悲亦既見止亦
既覯止我心則夷
　興也　陸氏曰薇山莱也　毛傳夷平也
　　草蟲三章章七句
　　　虞惇按毛鄭以大夫妻為在塗之女憂心不當
　　　夫恐被出而歸宗亦非詩本義既云大夫妻其
　　　非在塗之女可知鄭引男女覯精解覯止之覯
　　　尤屬附㑹今削之喓喓草蟲是託物以起興三
　　　章皆然集註云賦亦非是
　采蘋大夫妻能循法度也能循法度則可以承先祖
　共祭祀矣
　　鄭箋女子十年不出姆教婉娩聽從執麻枲治絲
　　繭織紝組紃學女事以共衣服觀於祭祀納酒漿
　　籩豆葅醢禮相助奠十有五而笄二十而嫁此言
　　能循法度者今既嫁為大夫妻能循其為女之時
　　所學所觀之事以為法度　朱註南國被文王之
　　化大夫妻能奉祭祀其家人叙其事以美之
于以采蘋南澗之濱于以采藻于彼行潦
　賦也　毛傳蘋大蓱也濱厓也藻聚藻也行潦流潦
　也
于以盛之維筐及筥于以湘之維錡及釡
　賦也　毛傳方曰筐圓曰筥湘烹也錡釡屬有足曰
　錡無足曰釡
于以奠之宗室牖下誰其尸之有齊季女(下古音户不/)
(從叶後並同/)
　賦也　毛傳奠置也宗室大宗之廟也大夫士祭於
　宗廟　朱註牖下室中西南隅所謂奥也　毛傳尸
　主齊敬季少也　劉氏曰季女大夫之妻也　朱註
　祭祀之禮主婦主薦豆實以葅醢
　毛傳蘋藻薄物也澗潦至質也筐筥錡釡陋器也少
　女微主也　王氏曰所薦有常物所采有常處所用
　有常器所奠有常地皆循而不變所謂法度也　吕
　氏曰煩而不厭久而不懈循其序而有常積其誠而
　益厚然後祭祀成焉季女之少若未足以勝此而實
　尸此者以其有齋敬之心也采蘩以職言舉其綱也
　采蘋以法度言詳其目也尊卑之辨也　蘇氏曰幼
　而習之既嫁而奉祭杞則終身行焉所謂能循法度
　也　春秋傳濟澤之阿行潦之蘋藻寘諸宗室季蘭
　尸之敬也
　　采蘋三章章四句
　　　虞惇按此詩毛鄭皆以為教成之祭而王肅則
　　　云此大夫妻助夫氏之祭采蘋藻以為葅設之
　　　于奥奥即牖下也據序大夫妻能循法度既云
　　　大夫妻則其非未嫁之女可知王説是也集註
　　　亦本王説今從之
　甘棠美召伯也召伯之教明於南國
　　鄭箋召伯姬姓名奭食采於召作上公為二伯後
　　封於燕　孔氏曰武王之時召公為王官之伯
　　史記燕世家召公之治西方甚得兆民和召公巡
　　行鄉邑有棠樹决獄政事其下自侯伯至庶人各
　　得其所無失職者召公卒而民人思召公之政懐
　　棠樹不敢伐歌詠之作甘棠之詩　漢書王吉傳
　　昔召公述職當民事時舍於棠下而聽斷焉是時
　　人皆得其所後世思其仁恩至于不伐甘棠甘棠
　　之詩是也
蔽芾甘棠勿剪勿伐召伯所茇
　賦也　范氏曰蔽芾盛貎　毛傳甘棠杜也翦去伐
　擊也茇草舍也
蔽芾甘棠勿翦勿敗召伯所憩(敗卦韻憩霽韻本通不/)
(必叶下章同/)
　賦也　朱註敗折也　毛傳憩息也
蔽芾甘棠勿翦勿拜召伯所説
　賦也　朱註拜屈也　毛傳説舍也
　嚴氏曰愛之愈深䕶之愈至也　孔叢子孔子曰吾
　於甘棠見宗廟之敬也
　　甘棠三章章三句
　　　虞惇按召伯所茇當是召伯巡行之時偶舍止
　　　甘棠之下後人思而愛之而鄭箋云召伯重煩
　　　勞百姓止舍小棠之下遂以蔽芾為小貎説苑
　　　亦云當桑蠶之時不欲變民事舍甘棠之下而
　　　聽斷説殊褊狹後世大臣有以脱粟布被為廉
　　　以敝車羸馬為儉矯情干譽而實無益于民者
　　　皆此等説啓之矣　又按唐太學博士施士丐
　　　説詩云勿翦勿拜拜小低屈也上言勿翦終言
　　　勿拜明召伯漸遠人思不忘也毛註拜猶伐失
　　　之矣説見朱子韓昌黎集註
　行露召伯聽訟也衰亂之俗微貞信之教興疆暴之
　男不能侵陵貞女也
厭浥行露豈不夙夜謂行多露(夜古音豫後同不從叶/)
　虞惇曰比也　毛傳厭浥濕意也行道也
　吕氏曰杜氏左傳注云豈不欲早暮而行懼多露之
　濡已喻違禮而行必有汙辱　李氏曰蓋女子之自
　守如此
誰謂雀無角何以穿我屋誰謂女無家何以速我獄雖
速我獄室家不足(此章家字不入韻不必叶集註兩章/)
(叶兩音尤非是/)
　興也　毛傳速召獄埆也　鄭氏曰埆者囚證於埆
　核之處周禮謂之圜土
　鄭箋人皆謂雀之穿屋似有角强暴之男召我而獄
　似有室家之道於我不知雀之穿屋不以角乃以咮
　強暴之男召我而獄不以室家之道乃以侵陵物有
　似而非者士師所當審也室家不足謂媒妁之言不
　和六禮之來強委之　李氏曰當時男子誣女子嘗
　有室家之約故速之於獄而其實誣之也室家不足
　所謂使有情者得盡其辭也
誰謂鼠無牙何以穿我墉誰謂女無家何以速我訟雖
速我訟亦不女從(牙古音吾後同家音姑牙家墉從隔/)
(句韻墉訟從同韻不必叶/)
　興也　楊氏曰牙牡齒也　毛傳墉牆也　陸氏曰
　雀有咮而無角鼠有齒而無牙　毛傳不從不棄禮
　而隨此強暴之男也
　呂氏曰使貞女之志得伸者召伯聽訟之明也
　　行露三章一章三句二章章六句
　　　虞惇按鄭箋云道中有露謂二月中嫁娶時毛
　　　傳云昏禮財帛不過五兩皆屬衍説首章喻女
　　　子之守身而不正言其事於六義屬比毛云興
　　　朱云賦俱非是列女傳云召南申人之女許嫁
　　　於酆夫家禮不備而欲取之女不可訟之於理
　　　女終守義作此詩據詩意乃是強暴之男侵凌
　　　貞女而女不肯從若已經許嫁但以六禮不備
　　　而拒之亦不得為貞信之教興向之説蓋本魯
　　　詩也　又按次章起二句用韻三句不入韻猶
　　　今之律詩也卒章首句與三句韻次句與四句
　　　韻謂之隔句韻或疑家字卒章入韻次章何以
　　　不入韻不知詩人立言本無定體聲相應故生
　　　變變成方謂之音豈若後世之詩句櫛字比乎
　　　即如燕燕之詩次章及與泣韻首章三章不入
　　　韻凱風之詩首章南與心韻次章不入韻詩中
　　　如此類甚多必若朱子一字兩叶忽從谷忽從
　　　公勉强牽合以為詩無句不韻而不顧韻之可
　　　通不可通未敢信以為然也
　羔羊鵲巢之功致也召南之國化文王之政在位皆
　節儉正直德如羔羊也
　　吕氏曰德如羔羊如羔羊之詩也
羔羊之皮素絲五紽退食自公委蛇委蛇(皮古音婆蛇/)
(古音陀後並同/)
　賦也　毛傳小曰羔大曰羊大夫羔裘以居素白也
　古者素絲以英裘不失其制　蘇氏曰紽縫飾也
　范氏曰退食退朝而食於家也　鄭箋自從也　毛
　傳公公門也委蛇行可從迹也
　朱氏曰美其衣服有常制進止有常所　張氏曰委
　蛇者舒泰而有餘裕也獨言退食者蓋於此時而然
　則在公之正直可知也不然有所愧於中方促迫怱
　遽之不暇寧有委蛇之氣象哉
羔羊之革素絲五緎委蛇委蛇自公退食(革緎食同韻/)
(不必叶/)
　賦也　毛傳革猶皮也　孔氏曰緎縫之界域也
羔羊之縫素絲五總委蛇委蛇退食自公
　賦也　毛傳縫縫殺之大小得其制也　蘇氏曰總
　縫飾也
　王氏曰朝夕徃來出公門入私門出私門入公門而
　已無私交之行也
　　羔羊三章章四句
　　　虞惇按自公退食鄭箋云退食減膳也與傳註
　　　為異餘俱同
　殷其靁勸以義也召南之大夫遠行從政不遑寕處
　其室家能閔其勤勞勸以義也
殷其靁在南山之陽何斯違斯莫敢或遑振振君子歸
哉歸哉(靁灰韻與斯子哉為韻靁斯陽遑隔句韻子哉/)
(平上通韻也/)
　興也　毛傳殷靁聲也山南曰陽　朱註何斯斯此
　人也違斯斯此所也　毛傳違去遑暇也振振信厚
　也　張氏曰殷其靁猶鸛鳴婦嘆之義將風雨則思
　念行者也　朱註殷殷然之靁聲則在南山之陽矣
　何此君子獨去此而不敢少暇乎於是又美其德且
　冀其早畢事而還歸也閔之深而無怨辭所謂勸以
　義也
殷其靁在南山之側何斯違斯莫敢遑息振振君子歸
哉歸哉(側息同韻不必叶/)
　興也　毛傳息止也
殷其靁在南山之下何斯違斯莫敢遑處振振君子歸
哉歸哉(下音户/)
　興也　毛傳處居也
　　殷其靁三章章六句
　　　虞惇按殷其靁毛傳云靁出地奮震驚百里山
　　　出雲雨以潤天下鄭箋云殷靁喻號令南山之
　　　陽又喻其在外皆屬衍説朱子於凡詩之興皆
　　　用則字矣字點掇成文殊無取義此詩獨得神
　　　理故併其舊説録之今集註於舊説刪去末二
　　　句蓋不欲與序意合也
　摽有梅男女及時也召南之國被文王之化男女得
　以及時也
　　孔氏曰譙周云男自二十以及三十女自十五以
　　及二十皆得以嫁娶先是則速後是則晚孫卿曰
　　霜降逆女冰泮殺止霜降九月也冰泮正月也周
　　禮言仲春夏小正言二月皆為期盡蕃育之法
　　朱氏曰述女子之情欲昏姻之及時也視桃夭則
　　少貶矣行露死麕之於漢廣亦然
摽有梅其實七兮求我庶士迨其吉兮
　虞惇曰興而比也　毛傳摽落也　孔氏曰梅木名
　實在樹者七落未多也　鄭箋我我當嫁者庶衆迨
　及也　朱註吉吉日也
　歐陽氏曰喻盛時不可久當及男女方盛之年相婚
　姻也　逸齋曰詩人喜其得及時也
摽有梅其實三兮求我庶士迨其今兮(三覃韻今侵韻/)
(本通不必叶/)
　興而比也　鄭箋梅之落差多在者餘三耳　歐陽
　氏曰今今時也　毛傳急辭也
摽有梅頃筐塈之求我庶士迨其謂之
　興而比也　毛傳塈取也　孔氏曰梅盡落矣故以
　頃筐取之　歐陽氏曰謂之遣媒妁相語以求之也
　許氏曰時雖逾而禮不可廢庶士之求我者必其命
　媒妁通辭意然後從之此召南之風化也　朱氏曰
　人情喜於及時而惟恐失之故其辭汲汲如此　朱
　註蓋懼嫁不及時而有強暴之辱　歐陽氏曰召南
　被文王之化變前時先奔犯禮之俗男女各待嫁娶
　之年而始求昏姻故惜其盛年難久而懼過時也
　范氏曰昔者聖人觀天地萬物之情因民之有男女
　而制為昏禮使之夫婦有别以相生養以相代續是
　以關雎言后妃之德而至於昏姻以時鵲巢言夫人
　之德而至於男女及時桃夭美其盛也摽有梅欲其
　早也東山言嫁娶之候亦曰倉庚于飛熠燿其羽聖
　人覩草木蟲鳥之變意未嘗不在民也
　　摽有梅三章章四句
　　　虞惇按摽有梅男女及時之詩也如毛鄭説首
　　　章喻時衰二章三章喻衰落又甚乃是男女失
　　　時之詩矣孔氏申毛意以首章為男年二十六
　　　七女年十六七二章謂男年二十八九女年十
　　　八九卒章謂三十之男二十之女鄭謂其實七
　　　兮為初夏其實三兮為夏鄉晚頃筐塈之為夏
　　　已晚皆穿鑿固滯之解鄭又云女年二十不嫁
　　　明年仲春禮雖不備相奔不禁雖本周禮説然
　　　不可從也詩三章皆興中有比集註云賦也亦
　　　非是
　小星惠及下也夫人無妬忌之行惠及賤妾進御於
　君知其命有貴賤能盡其心矣
　　虞惇按鄭氏周禮九嬪註凡群妃御見之法月與
　　后妃其象也卑者宜先尊者宜後女御八十一人
　　當九夕世婦二十七人當三夕九嬪九人當一夕
　　三夫人當一夕后當一夕十五日而徧云自望後
　　反之
嘒彼小星三五在東肅肅宵征夙夜在公寔命不同(星/)
(征東公同隔句韻/)
　朱註興也　毛傳嘒微貎小星衆無名者三心五噣
　四時更見　鄭箋心在東方三月時也噣在東方正
　月時也　毛傳肅肅疾貎宵夜征行寔是也　鄭箋
　命禮命也
　鄭箋衆星隨心噣在天猶衆妾随夫人進御於君也
　肅肅然夜行或早或暮在於君所以次序進御者是
　禮命之數不同也凡妾御於君不當夕　蘇氏曰自
　知卑賤不敢與夫人齒也
嘒彼小星維參與昴肅肅宵征抱衾與裯寔命不猶(昴/)
(一名留今讀作留不從叶/)
　興也　毛傳參伐也昴留也　陸氏曰二星皆西方
　宿也　毛傳衾被也　鄭箋裯牀帳也　毛傳猶若
　也
　鄭箋衆無名之星亦随伐留在天不猶言尊卑異也
　　程氏曰賤妾進御於君是其僭恣可行而分限得
　踰之時也乃能謹於抱衾與裯而知命之不猶則教
　化至矣
　　小星二章章五句
　　　虞惇按朱註此因詩所見以起興於義無所取
　　　特取在東在公兩字之相應耳下章亦取與昴
　　　與裯兩字相應此殊不然詩之興未有無所取
　　　義者若僅以在東在公兩字相應為興則凡物
　　　皆可興何獨取於三五參昴耶朱子每有興不
　　　取義之説愚未敢從也三五在東註云三五言
　　　其稀是即以三五為小星不主三心五噣之説
　　　玩下章維參與昴參昴不得為小星則三五亦
　　　不得即指小星矣今悉從毛鄭之舊又洪氏容
　　　齋随筆謂妾御於君不應有抱衾與裯之事此
　　　當為使臣行役之詩不知抱衾與裯尤於使臣
　　　不合而寔命不同語渉怨望亦非二南之化也
　　　凡後儒説經撥棄箋傳好立異説皆此之類也
　　　畧舉此以例其餘
　江有汜美媵也勤而無怨嫡能悔過也文王之時江
　沱之間有嫡不以其媵備數媵遇勞而無怨嫡亦自
　悔也
　　公羊傳諸侯一取九女二國媵之以娣姪從
江有汜之子歸不我以不我以其後也悔(汜以紙韻悔/)
(賄韻本通不必叶/)
　興也　毛傳決復入為汜　嚴氏曰江之有汜猶嫡
　之有媵也　鄭箋江水大汜水小然得並流似嫡媵
　宜俱行之子謂嫡也婦人謂嫁曰歸以猶與也
江有渚之子歸不我與不我與其後也處
　興也　毛傳渚小洲也水岐成渚　朱註處安也
江有沱之子歸不我過不我過其嘯也歌
　興也　毛傳沱江之别者　鄭箋岷山道江東别為
　沱　朱註過謂過我而與俱也　鄭箋嘯蹙口出聲
　也嫡既覺自悔而歌
　吕氏曰始則悔悟中則相安終則相歡言之敘也
　李氏曰惟媵不敢怨故嫡能悔過大抵不怨者使人
　悔過之道也　陳氏曰小星之夫人惠及媵妾而媵
　妾盡其心江沱之嫡惠不及媵妾而媵妾不怨蓋父
　雖不慈子不可以不孝各盡其道而己矣
　　江有汜三章章五句
　野有死麕惡無禮也天下大亂強暴相陵遂成淫風
　被文王之化雖當亂世猶惡無禮也
　　朱註南國被文王之化女子有貞潔自守不為強
　　暴所汚者故詩人美之
野有死麕白茅包之有女懷春吉士誘之(包肴韻誘有/)
(韻包通尤有為尤之上聲平上通韻不必叶麕春包誘/)
(亦隔句韻/)
　興也　毛傳郊外曰野　陸氏曰麕獸名麞也　毛
　傳白茅取潔清也包裹也懐思也誘道也　鄭箋貞
　女欲吉士使媒人道成之
　蘇氏曰野有死麕有欲用之猶以白茅包之而後行
　今有女於此思以春適人亦必得吉士以禮道之而
　後可疾時不然也
林有樸􁂶野有死鹿白茅純束有女如玉
　興也　毛傳樸􁂶小木也　朱註鹿獸名　沈氏曰
　純聚也　孔氏曰束縳也　鄭箋如玉者取堅而潔
　白
　蘇氏曰將取樸􁂶死鹿以為用猶知以白茅純束而
　取之况有女如玉而可不以禮成之乎　孔氏曰言
　不可汚以非禮
舒而脱脱兮無感我帨兮無使厖也吠(脱讀兑/)
　賦也　毛傳舒徐也脱脱舒遲也感動也帨佩巾也
　厖狗也
　鄭箋貞女欲吉士以禮來脱脱然舒也又疾時無禮
　強暴之男相刼脅奔走失節動其佩巾非禮相凌則
　狗吠　張氏曰此惡無禮之辭也但言無動我帨無
　驚我厖則其凛然不可犯之意蓋可見矣
　　野有死麕三章二章章四句一章三句
　　　虞惇按此詩毛鄭無大謬而歐陽氏駁之非也
　　　誘道也儀禮射禮有誘射皆謂以禮道之東萊
　　　云古人固有此訓詁者是也歐陽氏直以誘為
　　　挑誘之誘失其旨矣其云人見男女之相誘而
　　　淫亂者惡之末章遂道其淫奔之狀皆所謂以
　　　文害辭也毛云凶荒則殺禮鄭云貞女欲令人
　　　以白茅裹死麕為禮而來説亦太拘今不取又
　　　魯齋王栢氏有二南相配圖黜何彼襛矣為王
　　　風野有死麕為淫詩而白雲許謙氏又以此為
　　　鄭衛之風皆非聖無法六經之蟊賊也并附論
　　　於此云
　何彼襛矣美王姬也雖則王姬亦下嫁於諸侯車服
　不繫其夫下王后一等猶執婦道以成肅雝之德也
　　鄭箋下王后一等謂車乘厭翟勒面繢總服則褕
　　翟
何彼襛矣唐棣之華曷不肅雝王姬之車(襛今本訛作/)
(穠唐石經作襛華音敷襛雝華車隔句韻/)
　興也　毛傳襛猶戎戎也唐棣栘也肅敬雝和也
　朱註何彼戎戎而盛乎唐棣之華也此何不肅雝乎
　王姬之車也王姬下嫁於諸侯車服之盛如此而不
　敢挾貴以驕其夫家故見其車者知其能敬且和以
　執婦道也　吕氏曰肅雝者王姬而曰車者不敢指
　切之也
何彼襛矣華如桃李平王之孫齊侯之子(顧炎武曰首/)
(章襛與雝韻此章矣與李韻古人用韻變化如此/)
　興也　朱註李木名　毛傳平正也武王女文王孫
　適齊侯之子
　孔氏曰文者諡之正名也稱之則隨德不一以德能
　平正天下故稱平王大誥註受命曰寧王承平曰平
　王周公稱文王為寧王成王亦稱武王為寧王皆主
　受命而言天下既平則稱平王矣　嚴氏曰言文王
　之孫者見王姬肅雝之德其源流有自來也故此詩
　為文王之風
其釣維河維絲伊緡齊侯之子平王之孫(緡真韻孫元/)
(韻本通不必叶/)
　興也　毛傳伊維緡綸也　朱註絲之合而為綸猶
　男之合而為昏也
　徐氏曰前章言族類之貴先女後男尊王也此章言
　昏姻之合先男後女從夫也　吕氏曰其辭敵則不
　驕亢可知　胡氏春秋傳曰陽倡而隂和夫先而婦
　隨天理也雖王姬之貴其當執婦道與公侯大夫士
　庶人之女何異哉故舜為匹夫妻帝二女而其書曰
　嬪于虞西周王姬嫁於諸侯亦執婦道成肅雝之德
　而其詩曰曷不肅雝王姬之車自秦而後惟欲尊君
　抑臣為治而不得其道至謂列侯尚公主使男事女
　夫屈於婦逆陰陽之位遂至人倫悖於上風俗壊於
　下又豈所以為治也
　　何彼禯矣三章章四句
　　　虞惇按春秋有王姬歸于齊之文説者遂疑平
　　　王即宜臼齊侯之子即襄公諸兒不知二南無
　　　東遷以後詩也蘇氏云平王者周之先王豈文
　　　王歟譬如商人謂湯武王蓋亦當時一號也至
　　　於齊侯則武王之世太公望得稱齊侯矣况齊
　　　襄公無道聖人刪詩决不列之於正風朱子力
　　　排小序而於此獨從舊説誠有以也　又按宋
　　　彭汝礪疏云王姬下嫁諸侯猶執婦道其事在
　　　下然本乃在乎上故詩曰平王之孫齊侯之子
　　　惟有平德故人化之而有所不能踰惟有齊德
　　　故人畏之而有所不敢違是更以齊侯為齊一
　　　之侯亦與平王之義相配也先儒亦有主此説
　　　者今以箋傳無文故不取又朱子明詩傳遺説
　　　載朱子云詩疏謂武王有五男二女五男者左
　　　傳邗晉應韓武之穆也與成王則五矣二女者
　　　太姬下嫁陳胡公其一也何彼禯矣王姬下嫁
　　　齊侯之子則二也此説亦可補箋傳之所未備
　騶虞鵲巢之應也鵲巢之化行人倫既正朝廷既治
　天下純被文王之化則庶類蕃殖蒐田以時仁如騶
　虞則王道成也
彼茁者葭壹發五豝于嗟乎騶虞(詩末句不必用韻周/)
(南于嗟麟兮亦不用韻不必強叶虞字叶兩音尤非是/)
　賦也　孔氏曰茁草生茁然出也　毛傳葭蘆也
　鄭箋記蘆始出者著春田之早晚　朱註發發矢也
　　毛傳豕牝曰豝虞人翼五豝以待公之發騶虞義
　獸也白虎黑文不食生物有至信之德則應之
　孔氏曰五豝惟一發則殺一而已仁心之至不忍盡
　殺也　朱註南國諸侯承文王之化修身齊家以治
　其國而其仁民之餘恩又有以及於庶類故詩人述
　其事而美之且嘆之曰此其仁心自然不由勉強是
　真所謂騶虞矣
彼茁者蓬壹發五豵于嗟乎騶虞
　賦也　毛傳蓬草名豕一歲曰豵
　吕氏曰彼茁者葭彼茁者蓬記蒐田之時所謂句芒
　司節和風扇物草淺獸肥之候也一發五豝一發五
　豵獸之多取之鮮也當時天壤之間和氣充塞庶類
　蕃殖交於萬物有道而恩足以及禽獸皆可見矣非
　騶虞自然之仁不足以當之也　朱註文王之化始
　於關雎而至於麟趾則化之入人者深矣形於鵲巢
　而及於騶虞則澤之及物者廣矣蓋意誠心正之功
　不息而久故其熏蒸透徹融液周徧自有不能已者
　非智力之私所能及也　郝氏曰周南以關雎始麟
　趾終召南以鵲巢始騶虞終編詩者取德修瑞應之
　義著王道之茂也
　　騶虞二章章三句
　　　虞惇按此詩燕齊二家皆云騶虞天子掌鳥獸
　　　官朱子詩序辨載賈誼新書曰騶者文王之囿
　　　名虞者囿之司獸也嚴氏詩輯云月令季秋天
　　　子乃教於田獵命僕及七騶咸駕左傳晉悼公
　　　使程鄭為乘馬御六騶屬焉是騶為騶御也陳
　　　氏曰射義天子以騶虞為節樂官備也則其為
　　　虞官明矣獵以虞為主其實嘆文王之仁而不
　　　斥言也今從毛鄭義諸説皆不取一發五豝集
　　　註云猶言中必疊雙也竊意一發無中五豝之
　　　理詩但主仁心不主善射姑從箋　又按朱子
　　　首章騶虞叶音牙次章騶虞叶五紅反竊意一
　　　字可以兩音一篇不可兩叶行露誰謂女無家
　　　之家亦然詩之末句可不用韻周南于嗟麟兮
　　　亦不用韻可見也顧炎武詩本音云古人之詩
　　　言盡而意長歌止而音不絶也故有句之餘有
　　　章之餘如于嗟麟兮于嗟乎騶虞其樂只且文
　　　王烝哉之類皆所謂章之餘也記曰言之不足
　　　故長言之長言之不足故嗟嘆之凡章之餘皆
　　　嗟嘆之辭可不入韻然合三數章歌之則章之
　　　末句又未嘗不自為韻也此説得之北海孝廉
　　　劉潢語虞惇云此詩當以于嗟乎句騶虞句乎
　　　字虞字自為韻不必叶其説最有理合之秦風
　　　于嗟乎不承權輿正相類但權輿本作二句而
　　　此詩舊作二章章三句如此則章四句矣故未
　　　敢遽更姑識於此亦以廣異聞云
　召南十四篇四十章百七十七句
　
　
　
　
　
　讀詩質疑卷二
欽定四庫全書
　讀詩質疑卷三
　　　　　　　　　　太僕寺少卿嚴虞惇撰
　弼鄘衛
　　鄭譜曰弼鄘衛者商紂畿内方千里之地其封域
　　在禹貢冀州太行之東北踰衡漳東及兖州桑土
　　之野周武王伐紂以其京師封紂子武庚為殷後
　　庶殷頑民被紂化日乆未可以建諸侯乃三分其
　　地置三監使管叔蔡叔霍叔尹而教之自紂城而
　　北謂之弼南謂之鄘東謂之衛武王既喪三監𨗳
　　武庚叛成王黜殷命殺武庚復伐三監更於此三
　　國建諸侯以殷餘民封康叔於衛使為之長後世
　　子孫稍并彼二國混而名之七世至頃侯當周夷
　　王時衛國政衰變風始作作者各有所傷從其國
　　本而異之為弼鄘衛之詩焉　孔氏曰王道衰諸
　　侯有變風王道盛諸侯無正風蓋王道明盛政出
　　一人太平非諸侯之力不得有正風王道既衰政
　　出諸侯善惡在已不由天子之命惡則民怨善則
　　民喜故各從其國有美刺之變風　嚴氏曰關雎
　　鵲巢為三百篇之綱領風之正也反乎此者變也
　　邶鄘衛皆衛風也衛禍基於衽席覃及宗社居變
　　風之首二南之變也　朱氏曰衛首滅邶鄘故邶
　　鄘之詩皆為衛作而猶存邶鄘之名者不與衛之
　　滅國也　薛氏曰弼鄘滅而音存故非衛所能亂
　　　虞惇按變風先邶鄘衛者以其為商之故都也
　　　劉氏曰緑衣燕燕諸詩荘姜自作共姜作栢舟
　　桑中言沫鄉皆作於衛國而或繫邶或繫鄘泉水
　　載馳竹竿皆作於他國而一繫邶一繫鄘一繫衛
　　意太師各從其得詩之地而繫之也　朱氏曰衛
　　有他國之詩六篇式微旄邱河廣作於衛者也載
　　馳泉水竹竿為衛而作者也作於衛者衛國之所
　　録為衛而作者衛國之所傳　顧炎武氏曰弼鄘
　　衛本三監之地自康叔之封未乆而統於衛矣采
　　詩者猶存其舊名謂之邶鄘衛邶鄘衛者總名也
　　不當分某篇為邶某篇為鄘某篇為衛分而為三
　　者漢儒之誤也左氏傳季札觀樂於魯為之歌邶
　　鄘衛曰美哉淵乎吾聞衛康叔武公之徳如是是
　　其衛風乎而北宫文子引衛詩曰威儀棣棣不可
　　選也此詩今為弼之首篇乃不曰弼而曰衛是知
　　累言之則曰邶鄘衛専言之則曰衛一也猶之言
　　殷商言荆楚云爾
　邶
　柏舟言仁而不遇也衛頃公之時仁人不遇小人在
　　側朱子詩序辨曰詩之文意事類可以思而得時
　　世名氏不可以強而推故凢小序惟詩文明白直
　　指其事如甘棠定中南山株林之屬若證驗的切
　　見於書史如載馳碩人清人黃鳥之類決為無可
　　疑者其次則辭㫖大概可知為某事而不可知其
　　的為某時某人者尚多有之若為小序者姑以其
　　意推尋探索依約而言則雖有不知亦不害其為
　　不自欺雖有未當人亦當恕其所不及今乃不然
　　不知其時者必強以為某王某公之時不知其人
　　者必強以為某甲某乙之事於是傅㑹書史依託
　　名諡鑿空妄語以誑後人且如栢舟不知其出於
　　婦人而以為男子不知其不得於夫而以為不遇
　　於君此則失矣然有所不及而不自欺則亦未至
　　於大害理也今乃斷然以為衛頃公之時則其故
　　為欺罔以誤後人之罪不可揜矣蓋其偶見此詩
　　冠於三衛變風之首是以求之春秋之前而史記
　　所書莊桓以上衛之諸君事皆無可考者諡亦無
　　甚惡者獨頃公有賂王請命之事其諡又為甄心
　　動懼之名如漢諸侯王必其嘗以罪謫然後加以
　　惡諡以是意其必有棄賢用佞之失而遂以此詩
　　予之若将以衒其多知而必於取信不知苟有明
　　者從旁觀之適所以暴其真不知而啟其深不信
　　也凡小序之失以此推之什得八九矣又其為説
　　必使詩無一篇不為美刺時君國政而作固己不
　　切於情性之自然而又拘於時世之先後其或書
　　傳所載當此一時茍無賢君美諡則雖有辭之美
　　者亦例以為陳古而刺今是使讀者疑於當時之
　　人絶無善則稱君過則稱已之意而一不得志則
　　扼腕切齒嘻笑冷語以懟其上者所在而成羣是
　　其輕躁險薄尤有害於温柔敦厚之教故不可以
　　不辨　虞惇按詩大小序先儒相承或云子夏作
　　或云毛公衛宏合作朱子据後漢書儒林傳斷以
　　為衛宏特著詩序辨以抉摘之其是正疵纇處固
　　多而□讕觝斥亦復不少如此詩序云仁人不遇
　　而朱子以為婦人序云衛頃公之時而朱子以為
　　此序詩者以己意妄加之也竊謂詩序之作不敢
　　定其為何人參較先儒之論大約毛公之前已有
　　之毛公與衞宏加潤色焉其為説雖未能盡醇要
　　皆有所傳授漢儒専門之學師師相承其曰某王
　　某公某甲某乙者非得於故老之傳聞則得於史
　　乘之記載斷未有鑿空而□為何人憑虚而造為
　　某事者也假如詩序果出衛宏去作詩之時數百
　　年朱子生宋南渡時去衛宏又千餘年矣以去詩
　　數百年之人而序詩曰此為某王某公也此為某
　　甲某乙也則詆之排之曰此憑虚鑿空而不足信
　　也以去詩數千餘年之人而辨詩曰此決非為某
　　王某公也此决非為某甲某乙也則又何從而證
　　之而信之乎栢舟之詩朱子所據者劉向列女傳
　　也向嘗疏論恭顯矣其引此詩曰憂心悄悄慍于
　　羣小小人成羣誠足慍也此正言小人在位仁人
　　不遇也夫同一向也豈列女傳可據而封事獨不
　　可據乎且同一列女傳也以芣苢為蔡人之妻不
　　肯改嫁而作以行露為召南申人之女作以燕燕
　　為定姜送歸而作以式㣲為黎莊公夫人不從傅
　　母作以大車為息夫人作如此之類朱子皆不取
　　之何獨於此詩而必以為可據乎如果以列女傳
　　為可據則當如向之所云此詩衛宣公夫人作而
　　集註又云即莊姜之詩則亦不盡以列女傳為據
　　而亦不免於附㑹依託以自成其説是其所云憑
　　虚鑿空者猶之以五十歩而笑百歩也孟子曰憂
　　心悄悄慍于羣小孔子也朱子註曰本言衛之仁
　　人見怒於羣小獨於註詩而斷其為婦人則何其
　　言之自相刺謬也古者太史采詩以觀民風詩之
　　作為美刺作也詩而不為美刺時君國政而作者
　　其詩可删也孔子論詩曰可以怨小弁之怨孟子
　　有取焉太史公曰國風好色而不淫小雅怨誹而
　　不亂詩之怨夫何害其為温柔敦厚也鄘風之鶉
　　奔唐風之碩□忿懟其君絶無隱諱則陳古刺今
　　主文而譎諫又何害其為温柔敦厚也朱子於詩
　　序一概抹摋獨出臆見於千載之下竊恐非孔子
　　信而好古之義而適自蹈於憑虚鑿空之譏不揣
　　固陋畧為疏通証明不敢曰毛鄭之功臣亦未必
　　非朱子之諍臣也矣
汎彼栢舟亦汎其流耿耿不寐如有隱憂微我無酒以
敖以遊
　朱註比也　毛傳汎流貌　朱註栢木名　毛傳耿
　耿猶儆儆也隱痛也　朱註微猶非也
　毛傳栢木宜為舟汎汎其流不以濟渡也　鄭箋舟
　載渡物者今不用而與衆物汎汎然俱流水中喻仁
　人不見用而與羣小人並列亦猶是也仁人既不遇
　憂在見侵害　朱註其隱憂之深如此非為無酒可
　以敖遊而解之也　虞惇曰舟浮於水而不用以載
　猶國有賢人而不用以治也不用賢則小人進而國
　亂矣詩人所以憂之深非但以其不遇也卒章日居
　月諸胡迭而微意蓋如此
我心匪鑒不可以茹亦有兄弟不可以據薄言往愬逢
彼之怒
　賦也　孔疏鑒鏡也　歐陽氏曰茹納也　范氏曰
　兄弟僚友也　毛傳據依也　朱註愬告也　毛傳
　彼彼兄弟
　歐陽氏曰鑒納影在内凡物不擇妍醜皆納其影我
　心不能兼容善惡　蘇氏曰鑒之於人美惡無所不
　受仁人惟擇其可而後受故雖兄弟而有不據也愬
　不仁必於仁人今愬之於不仁所以迎其怒也蓋朝
　無善人矣
我心匪石不可轉也我心匪席不可巻也威儀棣棣不
可選也
　賦也　毛傳棣棣富而閒習也　蘇氏曰選擇也
　孔疏石雖堅尚可轉我心堅不可轉也席雖平尚可
　卷我心平不可卷也　吕氏曰威儀閒習自有常度
　不可選擇以避禍也　鄭箋言已徳備而不遇所以
　慍也　蘇氏曰小人之惡君子曰何為斯踽踽凉凉
　然君子不以其故自改也所謂不可轉不可巻也
憂心悄悄慍于羣小覯閔既多受侮不少靜言思之寤
辟有摽
　賦也　毛傳悄悄憂貌慍怒閔病也辟拊心也摽拊
　心貌
　王氏曰國亂而君昏則小人衆而君子獨君子憂而
　小人樂君子之憂者憂其國而已憂其國自與小人
　異趣故為小人慍也小人得志則為讒誣以病君子
　君子既病矣又從而侮之曰既多曰不少著小人之
　衆也
日居月諸胡迭而微心之憂矣如匪澣衣靜言思之不
能奮飛(顧炎武曰日居月諸一句中自為韻/)
　朱註比也　孔疏居諸語助也　朱註迭更也　毛
　傳微虧傷也
　歐陽氏曰胡迭而微者言國家日朘月削也　范氏
　曰如匪澣衣中垢而不濯也不能奮飛鬱陶無所發
　也　鄭箋臣不遇於君猶不忍去厚之至也　孔叢
　子孔子曰吾於栢舟見匹夫執志之不易
　　栢舟五章章六句
　　　虞惇按栢舟之詩韓詩以為宣姜自誓作劉向
　　　列女傳亦以為衛宣公夫人作向本學魯詩蓋
　　　三家説云爾集註云此婦人不得於其夫而作
　　　豈亦莊姜之詩歟今皆不取説已見前我心匪
　　　鑒日居月諸亦不取鄭箋畧從歐陽氏蘇氏
　　　又按章首二句借栢舟以喻仁人不遇下即接
　　　耿耿隱憂不復申言不遇是於六義屬比毛概
　　　以為興失之末章日居月諸亦然故俱從朱子
　　　曰比但朱子以日喻嫡月喻妾云衆妾反勝正
　　　嫡又云日月更迭而虧既衆妾反勝正嫡則月
　　　不當復虧何以又云更迭而虧耶即其説亦已
　　　不可通不若歐陽本義為長矣
　緑衣衛莊姜傷己也妾上僭夫人失位而作是詩也
　　鄭箋莊姜莊公夫人齊女姓姜氏妾上僭者謂公
　　子州吁之母母嬖而州吁驕
緑兮衣兮緑衣黃裏心之憂矣曷維其已
　朱註比也　毛傳緑間色黃正色　朱註已止也
　孔疏間色之緑不當為衣猶妾不宜嬖寵今緑兮乃
　為衣緑為衣而正色之黃反為裏猶夫人反見疎而
　微妾以賤而陵貴也　王氏曰夫人正嫡而幽微妾
　不正而尊顯　毛傳憂雖欲自止何時能止也
緑兮衣兮緑衣黃裳心之憂矣曷維其亡
　比也　毛傳上曰衣下曰裳　鄭箋亡之言忘也
　孔疏間色之緑今為衣而在上正色之黃反為裳而
　處下　嚴氏曰緑衣黃裏掩蔽而已緑衣黃裳則貴
　賤倒置矣　張氏曰緑衣之憂言嫡妾之亂弊将至
　於不可勝言者憂在宗國也豈特為一身之私哉
緑兮絲兮女所治兮我思古人俾無訧兮(女如字訧古/)
(羽其反/)
　比也　朱註治理而織之也　毛傳俾使訧過也
　許氏曰緑之所以成緑而為衣者女以絲染治而盛
　也妾之所以上僭者以君子嬖之而然也　朱註然
　則我将如之何哉亦思古人有嘗遭此而善處之者
　以自勵使不至於有過而已
絺兮綌兮凄其以風我思古人實獲我心(風古方㥉反/)
(後並同不從叶/)
　比也　毛傳凄寒風也
　鄭箋絺綌所以當暑今以待寒喻失所也　許氏曰
　絺絡夏服也風而凄其則固宜屏之不服矣事逐時
　變物隨氣遷理勢之常無足怪者能逹乎此而在我
　者處之素定則古人之善處此者乃先得我心之所
　同然豈有一毫怨懟之意哉此莊姜所以為賢也
　　緑衣四章章四句
　　　虞惇按鄭箋緑當作禒即周禮内司服之禒衣
　　　此曲説也鄭氏好改經文以就已説皆此類三
　　　章女所治兮女讀如字不從箋註作汝卒章鄭
　　　箋是本意而許氏説更得辭文旨逺之妙今參
　　　録之
　燕燕衛莊姜送歸妾也
　　鄭箋莊姜無子陳女戴媯生子完莊姜以為己子
　　莊公薨完立而州吁殺之戴媯於是大歸莊姜逺
　　送之於野作詩見已志　陸氏曰戴諡也媯陳姓
　　也　鄭氏曰戴媯實生桓公既立為君矣敘詩者
　　猶曰送歸妾也彼為母以子貴之説者失聖人正
　　名分辨嫡庶之意矣
燕燕于飛差池其羽之子于歸逺送于野瞻望弗及泣
涕如雨(野古神與反飛歸羽野隔句韻/)
　興也　毛傳燕鳦也　李氏曰差池不齊之貌　曹
　氏曰燕燕兩燕也差池相先後也　朱註之子戴媯
　也歸大歸也
　鄭箋婦人之禮送迎不出門送于野者舒已憤盡已
　情
燕燕于飛頡之頏之之子于歸逺于將之瞻望弗及佇
立以泣
　興也　毛傳飛而上曰頡飛而下曰頏　鄭箋将送
　也　毛傳佇立乆立也
燕燕于飛下上其音之子于歸逺送于南瞻望弗及實
勞我心
　興也　毛傳飛而上曰上音飛而下曰下音陳在衛
　南
仲氏任只其心塞淵終温且惠淑慎其身先君之思以
朂寡人(淵先韻身人真韻本通不必叶/)
　賦也　毛傳仲戴媯字也　鄭箋任以恩相親信也
　　朱註只語辭　李氏曰塞實也　毛傳淵深也
　朱註温和也　毛傳惠順也　鄭箋先君莊公也
　毛傳朂勉也　鄭箋寡人莊姜自謂也
　楊氏曰州吁之暴完之死戴媯之去皆夫人不見答
　於先君所致也而戴媯猶以先君之思勉其夫人可
　謂終温且惠矣
　　燕燕四章章六句
　　　虞惇按差池其羽箋云戴媯将歸顧視其衣服
　　　下上其音云言語感激聲有大小皆求詩之過
　　　也韓詩以此為定姜歸其婦而作康成釋坊記
　　　又以為衛獻公無禮於定姜定姜作此詩陸徳
　　　明釋之曰此魯詩也此蓋康成未定之論詳味
　　　詩辭則序説為得矣
　日月衛莊姜傷已也遭州吁之難傷已不見答於先
　君以至困窮之詩也
　　詩序辨詩是莊公在時所作篇次當在燕燕之前
　　序云遭州吁之難誤也
日居月諸照臨下土乃如之人兮逝不古處胡能有定
寜不我顧(上下通韻不必叶/)
　虞惇曰興也　鄭箋日月喻君與夫人也之人莊公
　也　朱註逝語辭古處古道相處也　毛傳胡何定
　止也　鄭箋寜猶曾也
　嚴氏曰日月代明照臨下土天之常也猶君與夫人
　相須而成古之道也　虞惇曰乃如之人而不以古
　道相處我失日月相成之義何其心志回惑無定曾
　不顧念我也　朱註見棄如此猶有望之之意焉詩
　之所以為厚也
日居月諸下土是冒乃如之人兮逝不相好胡能有定
寜不我報
　興也　毛傳冒覆也　朱註報答也　毛傳盡婦道
　而不得報也
日居月諸出自東方乃如之人兮徳音無良胡能有定
俾也可忘
　興也　毛傳日始月盛皆出東方音聲良善也　鄭
　箋無善恩意之聲語於我也　吕氏曰俾也可忘言
　公之待我誠使我可忘而我自不忍忘之也
日居月諸東方自出父兮母兮畜我不卒胡能有定報
我不述
　興也　毛傳畜養卒終也　王氏曰人之患疾痛極
　未有不呼父母者　吕氏曰不述不欲稱述之也
　　日月四章章六句
　　　虞惇按先儒泥春秋傳将立州吁乃定之矣句
　　　遂以胡能有定為莊公不能定桓殊屬牽合蓋
　　　鄭箋誤也日居月諸從毛鄭父兮母兮鄭箋誤
　　　從朱
　終風衛莊姜傷已也遭州吁之暴見侮慢而不能正
　也
　　虞惇按此詩與日月同意亦莊姜傷已不見答於
　　莊公而作也序云遭州吁之暴非是朱子語類云
　　二詩當在燕燕之前終風居先日月次之　子貢
　　傳莊姜見怒於公賦終風
終風且暴顧我則笑謔浪笑敖中心是悼(暴敖悼號韻/)
(笑嘯韻本通不必叶/)
　朱註比也　毛傳終日風為終風暴疾也笑侮之也
　　朱註謔戲言也浪放蕩也　孔疏敖慢也　鄭箋
　悼傷也
　朱註莊公為人狂蕩暴疾莊姜不忍斥言故以終風
　比之言雖狂暴如此亦有顧我則笑之時但皆出於
　戲謔之意而無愛敬之誠使我不敢言而心獨傷之
　也
終風且霾惠然肯來莫往莫來悠悠我思
　比也　毛傳霾雨土也惠順也
　朱註莊公雖狂惑亦或惠然而肯來但又有莫往莫
　來之時則使我悠悠思之望之深厚之至也
終風且曀不日有曀寤言不寐願言則嚏
　比也　毛傳陰而風曰曀　鄭箋有又也願思也
　朱註嚏鼽嚏也
　吕氏曰陰風終日意其止矣不旋日又曀焉厭苦之
　辭也　鄭箋我其憂悼而不能寐汝思我心如是我
　則嚏也今俗人嚏云人道我此古之遺語也
曀曀其陰虺虺其靁寤言不寐願言則懐
　比也　毛傳如常陰曀曀然　朱註虺虺雷将發而
　未震之聲懐思也
　　終風四章章四句
　　　虞惇按州吁弑桓公自立莊姜大義滅親其於
　　　州吁安得有悠悠我思之理毛鄭泥序遭州吁
　　　之暴故其觧多謬今從朱語類云此詩有夫婦
　　　之情無母子之意得之矣
　擊鼓怨州吁也衛州吁用兵暴亂使公孫文仲将而
　平陳與宋國人怨其勇而無禮也
　　鄭箋平成也将伐鄭先告陳與宋以成其伐事春
　　秋傳曰宋殤公之即位也公子馮出奔鄭鄭人欲
　　納之及衛州吁立将修先君之怨於鄭而求寵於
　　諸侯以和其民使告於宋曰君若伐鄭以除君害
　　君為主敝邑以賦與陳蔡從則衛國之願也宋人
　　許之於是陳蔡方睦於衛故宋公陳侯蔡人衛人
　　伐鄭事在魯隱四年　孔疏詩五章皆陳兵役之
　　怨辭
擊鼓其鏜踊躍用兵土國城漕我獨南行(兵古必良反/)
(後並同/)
　賦也　毛傳鏜然擊鼓聲　曾氏曰踊躍好兵喜鬭
　之狀　鄭箋用兵謂治兵時　朱註土土功也　毛
　傳漕衛邑
　曾氏曰興師動衆人所憚也而州吁所最樂國人怨
　之正以其踊躍也　鄭箋言衆民或役土功於國或
　修理漕城而我獨從軍南行是尤勞苦之甚　李氏
　曰土國城漕非不勞苦猶處境内今我在外死亡未
　可知矣
從孫子仲平陳與宋不我以歸憂心有忡(平去通韻/)
　賦也　朱註孫氏子仲字時軍帥也　鄭箋以猶與
　也
　吕氏曰言所從者乃孫子仲也則輕其帥可知矣
　鄭箋與我南行不與我歸期兵凶事懼不得歸豫憂
　之
爰居爰處爰喪其馬于以求之于林之下
　賦也　鄭箋爰於也　毛傳山木曰林
　歐陽氏曰此與室家訣别之辭言我之是行未有歸
　期亦未知於何所居處於何所喪其馬若求我與馬
　當於林之下求之蓋預為必敗之計也
死生契闊與子成説執子之手與子偕老(手有韻老皓/)
(韻本通/)
　賦也　毛傳契闊勤苦也　吕氏曰成説猶約誓也
　　毛傳偕俱也
　朱註言始為室家之時期以死生契闊不相忘棄又
　相與執手而期以偕老也
于嗟闊兮不我活兮于嗟洵兮不我信兮(信古伸字/)
　賦也　朱註闊契闊也活生洵信也
　朱註契闊之約如此而今不得活偕老之信如此而
　今不得伸怨之至也　劉氏曰左傳州吁伐鄭圍其
　東門五日而還出師不為乆而衛人怨之如此者身
　犯大逆衆叛親離莫肯為之用也
　　擊鼓五章章四句
　　　虞惇按死生契闊二章毛鄭以為從軍之士與
　　　其伍約相期免難後軍士棄約離散故吁嗟歎
　　　之不若歐陽説為長歐陽蓋本之王肅也
　凱風美孝子也衛之淫風流行雖有七子之母猶不
　能安其室故美七子能盡其孝道以慰其母心而成
　其志爾
　　孔疏作是詩而成其孝子自責之志也
凱風自南吹彼棘心棘心夭夭母氏劬勞
　毛傳興也南風謂之凱風樂夏之長養棘難長養者
　　朱註棘小木　毛傳劬勞病苦也
　王氏曰棘心至於夭夭風之為力多矣此母氏劬勞
　之譬也　朱註本其始而言以起自責之端也
凱風自南吹彼棘薪母氏聖善我無令人(首章南心一/)
(韻夭勞一韻此章但以薪人為韻南字不入韻/)
　興也　毛傳棘薪其成就者聖叡也　鄭箋令善也
　朱註棘可以為薪則成矣然非美材喻己之壮大而
　無善也　劉氏曰自言七子之中有一令善之人則
　母亦不舍之而去矣
爰有寒泉在浚之下有子七人母氏勞苦
　興也　毛傳浚衛邑也在浚之下言有益於浚
　朱註寒泉猶能滋益於浚今有七子而反不能事母
　使母至於勞苦乎此乃微指其事而痛自刻責也
睍睆黃鳥載好其音有子七人莫慰母心
　興也　毛傳睍睆好貌
　朱註黃鳥猶能好其音以恱人而我七子獨不能慰
　悅母心哉
　　凱風四章章四句
　　　虞惇按朱子首章從比次章從興安成劉氏曰
　　　首章言凱風棘心而下句無應故屬比次章言
　　　風與棘而下文母與子應故屬興愚意凱風長
　　　養萬物而下云母氏劬勞正與上文相應興義
　　　甚明不從比也
　雄雉刺衛宣公也淫亂不恤國事軍旅數起大夫久
　役男女怨曠國人患之而作是詩
　　虞惇按此乃婦人怨曠之詩宣公淫亂不恤國事
　　序詩者推本而言詩中無此意也
雄雉于飛泄泄其羽我之懐矣自詒伊阻
　興也　朱註雉野雞也泄泄飛之緩也懐思也　毛
　傳詒遺伊維也　朱註阻隔也
　朱註雄雉之飛舒緩自得如此而我之所思者乃從
　役於外而自遺阻隔也
雄雉于飛下上其音展矣君子實勞我心
　興也　朱註下上其音飛鳴自得也　毛傳展誠也
瞻彼日月悠悠我思道之云逺曷云能來(思支韻來灰/)
(韻本通不必叶/)
　賦也　毛傳瞻視也　鄭箋曷何也
　鄭箋日月之行迭往迭來今君子獨乆行役而不來
　使我悠悠然思之女怨之辭何時能來望之也
百爾君子不知徳行不忮不求何用不臧(行臧俱陽韻/)
(不必叶/)
　賦也　毛傳忮害也　朱註求貪也　毛傳臧善也
　張氏曰思其君子之切而知其未得歸也於是復自
　解曰凡爾君子豈不知徳行乎但能不忮害不貪求
　則何用而不善雖乆處軍旅間固無害也　朱註憂
　其逺行之犯難冀其善處而得全也
　　雄雉四章章四句
　　　虞惇按詩序淫亂不恤國事是推本之語鄭氏
　　　泥此遂以泄泄其羽為宣公整其衣服奮訊其
　　　形貌下上其音為宣公小大其聲怡悦婦人皆
　　　繆説也我之懐矣云我安其朝而不去亦衍説
　　　今從朱瞻彼日月箋義為精
　匏有苦葉刺衛宣公也公與夫人並為淫亂
　　鄭箋夫人謂夷姜　春秋傳宣公烝於夷姜　歐
　　陽氏曰夷姜宣公父妾也夷姜生子曰伋其後宣
　　公為伋娶齊女而奪之是為宣姜皆與宣公為淫
　　亂　孔氏曰知非宣姜者宣姜為公所要此云雉
　　鳴求其牡明是夷姜
匏有苦葉濟有深渉深則厲淺則揭
　朱註比也　毛傳匏謂之瓠　朱註匏之苦者不可
　食特可佩以渡水而已今有葉尚未可用也濟渡處
　也行渡水曰渉　毛傳以衣渉水為厲揭褰衣也
　朱註匏未可用渡處方深行者當量度淺深而後渡
　喻男女之際當量度禮義而行也　毛傳遭時制宜
　如遇水深則厲淺則掲矣男女之際安可以無禮義
有瀰濟盈有鷕雉鳴濟盈不濡軌雉鳴求其牡(説文鷕/)
(从鳥唯以水反字林于水反今音以小反誤也元戴侗/)
(曰上半句瀰與鷕協下半句盈與鳴協亦一句兩韻也/)
(軌古音九/)
　比也　毛傳瀰深水貌盈滿也鷕雌雉聲也濡漬也
　　孔疏軌車轍也　毛傳飛曰雌雄走曰牝牡
　朱註濟盈無不濡而曰不濡軌飛雌當求雄而反求
　走牡喻淫亂之人不度禮義非其配耦犯禮相從也
　　陸氏曰以雌求雄者淫也非特以雌求雄而又求
　牡者亂也　歐陽氏曰濟盈不濡軌喻宣公貪於淫
　欲身蹈罪惡而不自知也雉鳴求其牡喻夫人不顧
　禮義而從宣公如禽鳥之相求無親疎父子之别
雝雝鳴鴈旭日始旦士如歸妻迨冰未泮
　虞惇曰比也　毛傳雝雝聲之和也　鄭箋鴈隨陽
　而處似婦人從夫故昏禮用焉　毛傳旭日始出
　鄭箋自納采至請期用昕親迎用昏歸妻使之來歸
　于已謂請期也　毛傳泮散也　鄭箋冰未散正月
　中以前也二月可以昏矣
　王氏曰古之於昏姻其求之不暴而節之以禮如此
　士庶亦然况人君乎
招招舟子人渉卬否人渉卬否卬須我友(否房以反友/)
(音以集註子否友俱從叶不可曉/)
　比也　毛傳招招號召之貌舟子舟人主濟渡者卬
　我也
　毛傳人皆渉我友未至我獨待之而不渉言室家之
　道非得所適貞女不行非得禮義昏姻不成　吕氏
　曰此刺公之淫亂也一章二章四章皆托物為比而
　不正言其事三章雖陳昏禮特舉士之歸妻而不欲
　斥言之而以小喻大也所謂主文而譎諫也　虞惇
　曰此詩通篇皆比無一語直陳其事者蓋男女之際
　因難以顯言而君父之惡又非可以明譏而直刺也
　故微其詞以諷之詩人之忠厚也
　　匏有苦葉四章章四句
　　　虞惇按此詩首章鄭箋殊謬以匏苦濟深為八
　　　月納采問名之時以深厲淺掲喻男女才性賢
　　　不肖長幼相當而孔疏又云時豐則禮隆時儉
　　　則禮殺皆曲説也二章以下諸家畧同迨冰未
　　　泮毛據荀子霜降逆女冰泮殺止故以歸妻為
　　　娶妻鄭據周禮媒氏仲春㑹男女則以歸妻為
　　　請期朱子從鄭説今仍之雝雝鳴鴈一章雖陳
　　　昏禮之正亦是借彼以形此故從比不從賦
　　　又按濟盈不濡軌毛傳云由輈以上為軓正義
　　　云説文軌車轍也從車九音龜美反軌車軾前
　　　也從車凡音犯毛傳所云則犯音也嚴粲詩緝
　　　亦作軓但此章盈與鳴為韻軌與牡為韻軓與
　　　牡非韻也故今仍作軌云
　谷風刺夫婦失道也衛人化其上淫於新昏而棄其
　舊室夫婦離絶國俗傷敗焉
習習谷風以陰以雨黽勉同心不宜有怒采葑采菲無
以下體徳音莫違及爾同死(風心雨怒隔句韻菲體違/)
(死平上通韻俱不必叶/)
　毛傳興也習習和舒貌東風謂之谷風　孔疏黽勉
　猶勉勉也　陸氏曰葑蕪菁也　鄭箋菲葍之類也
　　毛傳下體根也
　毛傳陰陽和而谷風至夫婦和則室家成　鄭箋二
　菜皆上下可食而其根有美時有惡時采之者不可
　以根惡時并棄其葉喻夫婦以禮義合不可以顔色
　衰棄其相與之禮　程氏曰當期好音不違至於偕
　老也　虞惇曰此章言夫婦之道當如此也
行道遲遲中心有違不逺伊邇薄送我畿誰謂荼苦其
甘如薺宴爾新婚如兄如弟(平上通韻/)
　賦也　毛傳遲遲舒行貌　朱註違背也被棄而走
　足欲前而心不忍若相背然　毛傳畿門内也　鄭
　箋送我裁於門内無恩之甚　毛傳荼苦菜　朱註
　薺甘菜　鄭箋荼誠苦矣而君子於己之苦毒又甚
　於荼比之荼則甘如薺　朱註宴樂也　虞惇曰此
　及下章言被棄之事也
涇以渭濁湜湜其沚宴爾新昏不我屑以毋逝我梁毋
發我笱我躬不閲遑恤我後(笱古音矩後古音户後並/)
(同/)
　虞惇曰興也　孔疏涇濁水也渭清水也禹貢涇屬
　渭汭　鄭箋小渚曰沚湜湜持正貌　許氏曰湜湜
　水清見底也　毛傳屑潔也　朱註以與也　毛傳
　逝之也梁魚梁　孔疏引韓詩云發亂也笱捕魚器
　　毛傳閲容也　鄭箋遑暇恤憂也
　虞惇曰涇濁渭清二水相入而清濁混是涇以渭濁
　也然别出之渚自湜湜然涇新昏也渭舊室也　鄭
　箋喻君子得新昏故謂己惡也己之持正守初如沚
　然不動摇　歐陽氏曰棄妻将去猶顧惜其家之物
　既而歎曰我身且不容何暇恤我後事乎　朱註知
　不能禁而絶意之辭也
就其深矣方之舟之就其淺矣泳之游之何有何亡黽
勉求之凡民有喪匍匐救之(舟游求救平去通韻亡喪/)
(隔句韻後凡四聲通用而易曉者不復註/)
　朱註興也　鄭箋方泭也　毛傳舟船也　鄭箋潛
　行曰泳　朱註浮水曰游　鄭箋深淺喻君子家事
　無難易我皆為之　許氏曰匍手行匐伏地也
　程氏曰自陳治家之勤勞隨事盡心力而為之深則
　方舟淺則泳游不許有亡而勉強以求之又周睦其
　鄰里鄉黨莫不盡其道也　虞惇曰此章以下追言
　初時治家之勤及今見棄之苦以深致其怨之之意
　也
不我能慉反以我為讎既阻我徳賈用不售昔育恐育
鞠及爾顚覆既生既育比予于毒(讎售平去通韻詩本/)
(音合通章為平去入一韻不必從/)
　賦也　毛傳慉養也　朱註阻却也　孔疏賈市也
　　毛傳鞠窮也　鄭箋及與也
　朱註我於汝家勤勞如此而女既不我養反以我為
　仇讎　程氏曰惟其心既阻却我之善故雖勤勞而
　不見取如賈物之不見售也　張氏曰因念昔時相
　與為生惟恐生理窮盡俱至顛覆今既遂其生矣乃
　反比我於毒而棄之乎
我有㫖蓄亦以御冬宴爾新昏以我御竆有洸有潰既
詒我肄不念昔者伊余來暨
　朱註興也　毛傳旨美御禦也洸武貌　朱註潰怒
　色也　鄭箋詒遺也　毛傳肄勞暨息也
　鄭箋畜聚美菜者以禦冬月乏無時君子亦但以我
　御竆苦至於冨貴則棄我如㫖蓄洸洸然潰潰然無
　温潤之色而盡遺我以勞苦之事欲竆困我　蘇氏
　曰曽不念昔者由我而獲此安息也　朱氏曰詩六
　章皆述逐婦之辭也宣姜有寵而夷姜縊是以其民
　化之而谷風之詩作所謂一國之事繫一人之本者
　如此
　　谷風六章章八句
　　　虞惇按此詩毛鄭孔朱四家大略相同惟涇以
　　　渭濁毛云涇渭相入而清濁異鄭云涇水以有
　　　渭故見涇濁朱子云二水既合而清濁益分似
　　　俱以涇為舊室渭為新昏惟程氏吕氏畧得之
　　　今更參以鄙説一章黽勉同心與以隂以雨相
　　　應三章宴爾新昏與涇以渭濁相應俱宜從興
　　　不從比
　式微黎侯寓于衛其臣勸以歸也
　　鄭箋寓寄也　孔疏若春秋出奔之君所在亦曰
　　寄左傳齊以郲寄衛侯是也　顧氏曰許無風而
　　載馳之詩録於鄘黎無風而式微旄邱之詩録於
　　弼聖人闡幽之㫖興滅之心也　虞惇按詩序辨
　　云詩中無黎侯字未詳是否然則關雎詩中亦未
　　嘗有文王字何以定其為文王后妃之詩乎其説
　　固矣
式微式微胡不歸微君之故胡為乎中露
　賦也　鄭箋式發聲也　朱註微猶衰也　鄭箋式
　微式微者微乎微者也　朱註微猶非也　王氏曰
　中露露中也言有霑濡之辱而無所庇覆
式微式微胡不歸微君之躬胡為乎泥中
　賦也　李氏曰泥中猶泥塗也　王氏曰言有陷溺
　之難而不見拯救也
　孔疏主憂臣勞主辱臣死固當不憚淹恤今言我若
　無君何為處此自言已勞以勸君歸是極諫之辭
　　式微二章章四句
　　　虞惇按鄭箋衛君處黎侯以二邑中露泥中邑
　　　名也先儒皆以為無所據故今從王氏列女傳
　　　以此為黎莊公夫人及傅母二人作蓋本之魯
　　　詩也
　旄邱責衛伯也狄人廹逐黎侯黎侯寓于衛衛不能
　修方伯連率之職黎之臣子以責於衛也
　　鄭箋衛爵稱侯今曰伯者時為州伯也　董氏曰
　　晉伯宗數赤狄之罪曰棄仲章而奪黎氏地則狄
　　之侵黎其來舊矣　虞惇按春秋桓公三年齊侯
　　衛侯胥命于蒲於是齊僖稱小伯蓋齊衛皆以州
　　伯自相命也晉滅赤狄事在衛穆公之時子貢傳
　　云狄侵黎黎侯出奔衛衛穆公不禮焉黎人怨之
　　賦旄邱朱子詩序辨亦引陳氏説以此為穆公之
　　詩然今不可考矣
旄邱之葛兮何誕之節兮叔兮伯兮何多日也(葛曷韻/)
(節屑韻日質韻本通不必叶伯字不入韻/)
　興也　毛傳前高後下曰旄邱誕闊也　鄭箋叔伯
　字也呼衛之諸臣
　吕氏曰葛始生其節蹙而密既長其節闊而疎黎臣
　乆寓於衛感歲時之乆也　毛傳諸侯以國相連屬
　憂患相及如葛之蔓延相連及也　蘇氏曰旄邱之
　葛其節甚闊也然而無以其闊節而謂患不相及茍
　斷其一節而百節廢矣譬之諸侯雖異國而相為蔽
　苟黎亡則衛及矣柰何乆而不救哉　朱註詩本責
　衛君而但斥其臣可謂優柔而不廹矣
何其處也必有與也何其久也必有以也
　賦也　朱註處安處也與與國也以他故也
　朱註何其處而不來意必有與國相俟而俱來耳何
　其久而不來意或有他故而不得來耳詩之曲盡人
　情如此
狐裘䝉戎匪車不東叔兮伯兮靡所與同
　賦也　毛傳大夫狐蒼裘䝉戎言亂也　鄭箋黎國
　在衛西
　朱註客久而裘敝矣豈我之車不東告於汝乎特叔
　伯無與同患難者耳至是始微諷切之　蘇氏曰是
　時衛猶在河北黎衛壌地相接故狄之為患黎衛共
　之
瑣兮尾兮流離之子叔兮伯兮褎如充耳
　虞惇曰比也　蘇氏曰瑣小尾末也　陸氏曰流離
　梟也關西謂之流離大則食其母　鄭箋褎笑貌充
　耳塞耳也人之耳聾恒多笑而已
　蘇氏曰衛人以狄之微而不忌譬如流離之養其子
　不知其将為已患也然告之而不聼褎然如或充其
　耳其後衛人遂有狄難
　　旄邱四章章四句
　　　虞惇按旄邱之葛吕氏説與朱子同乃取興之
　　　本意毛公與蘇氏乃興之旁意亦足相參故皆
　　　録之鄭箋則曲説矣何其處也二章從朱匪車
　　　不東鄭云今寓在衛東亦無據瑣兮尾兮從蘇
　　　氏爾雅鳥少美長醜為鶹鷅郭注云鶹鷅猶留
　　　離詩所謂流離之子也陸璣疏本之毛鄭亦本
　　　此而其説迂回不切朱子釋流離為漂散似不
　　　若蘇氏説為長
　簡兮刺不用賢也衛之賢者仕於伶官皆可以承事
　王者也
　　鄭箋伶官樂官也伶氏世掌樂官而善焉故後世
　　多號樂官為伶官
簡兮簡兮方将萬舞日之方中在前上處碩人俁俁公
庭萬舞
　賦也　鄭箋簡擇将且也為且祭祀當萬舞也　孔
　疏萬者舞之總名武用干戚文用羽籥　鄭箋在前
　上處者在前列上頭也　朱註日中上處明顯之處
　　毛傳碩人大徳也俁俁容貌大也
　孔疏擇大徳之人使為樂吏是不用賢也此賢者復
　容貌俁俁然而在公庭親為萬舞　黃氏曰日之方
　中明而易見之時在前上處近而易察之地於是焉
　而不能察况側微之際乎
有力如虎執轡如組左手執籥右手秉翟赫如渥赭公
言錫爵(籥爵藥韻翟錫韻鄭庠分韻同部本通不必叶/)
(赭字不入韻/)
　賦也　毛傳組織組也　孔疏織組者總紕於此而
　成文於彼善御者執轡於此使馬騁於彼猶織組也
　　毛傳籥六孔翟翟羽也赫赤貌渥厚漬也　朱註
　赭赤色也錫爵即儀禮燕飲而獻工之禮也　毛傳
　祭有畀煇胞翟閽寺者惠下之道也惠不過一散
　孔疏碩人有武力比於虎可以御亂又有文徳能治
　民如御馬之執轡使之有文章如織組動於近成於
　逺也　歐陽氏曰碩人武勇才藝無所不能乃使之
　執籥秉翟非所宜也　鄭箋碩人多才多藝又能籥
　舞言文武道備其容色赫然如厚傅丹君徒賜其一
　爵而已不知其賢而進用之　陳氏曰籥所以為聲
　翟所以為容聲由陽來故執籥於左左陽也容自陰
　作故秉翟於右右陰也
山有榛隰有苓云誰之思西方美人彼美人兮西方之
人兮(苓古力珍反後並同呉才老韻補以真文元通庚/)
(青蒸非也/)
　興也　毛傳榛木名下濕曰隰苓大苦也
　鄭箋榛也苓也生各得其所碩人處非其位我誰思
　乎思周室之賢者　吕氏曰西方美人西周之賢士
　大夫也周自東遷而衰每思其全盛之時文獻之美
　也山則有棒矣隰則有苓矣惟西周然後有此人物
　也彼美人者碩人也嘆其真西周之人而非今世之
　人也江左諸人喜言中朝名臣亦此意　李氏曰言
　美人宜為西方之人可在天朝而今乃失其所也
　　簡兮三章章六句
　　　虞惇按簡兮簡兮朱子本橫渠張氏之説以為
　　　簡易不恭之意若自譽而實自嘲訓簡兮為簡
　　　易不恭賢者玩世時有之若以簡兮自表其玩
　　　世竊恐未必然碩人俁俁亦非自稱之辭故今
　　　仍舊説毛云簡大也鄭云簡擇也今從鄭方将
　　　萬舞毛以為祭四方鄭以為仲春敎國子皆衍
　　　説公言錫爵毛鄭主祭祀故引祭統朱不主祭
　　　祀故引儀禮獻工今參用之西方美人朱云思
　　　盛際之顯王鄭云周室之賢者宜薦碩人在王
　　　室似不若吕氏竟指碩人今從讀詩記前兩章
　　　朱子分三章章四句今玩在前上處文氣未完
　　　公庭萬舞之下贅以有力如虎義不相屬以此
　　　分章殊未安故今亦仍舊
　泉水衛女思歸也嫁於諸侯父母終思歸寜而不得
　故作是詩以自見也
　　鄭箋國君夫人父母在則歸寜没則使大夫寜於
　　兄弟　蘇氏曰凡詩皆繫於所作之國故木瓜雖
　　美齊桓而在衛猗嗟雖刺魯莊而在齊泉水載馳
　　竹竿皆異國之詩而在衛者豈以其聲衛聲歟記
　　曰鄭音好濫淫志宋音燕女溺志衛音促數煩志
　　齊音傲僻驕志蓋諸國之音未有同者衛女思衛
　　而作詩其為衛音也固宜猶莊舄之病而越吟人
　　情之所必然也
毖彼泉水亦流于淇有懐于衛靡日不思孌彼諸姬聊
與之謀(謀古音媒後並同不從叶思淇同韻不必叶/)
　興也　毛傳毖泉始出毖然流也　朱註泉百泉也
　　毛傳淇水名孌好貌　朱註諸姬姪姊也
　嚴氏曰泉水亦流入於淇而已獨不得歸思之至切
　故即諸姬而與之謀歸衛之計也
出宿于泲飲餞于禰女子有行逺父母兄弟問我諸姑
遂及伯姊
　賦也　毛傳泲地名祖而舍軷飲酒於其側曰餞重
　始有事於道也禰地名　鄭箋行道也　毛傳父之
　姊妹稱姑先生曰姊
　嚴氏曰泲也禰也皆自衛來所經之地追思其始嫁
　時宿餞於此也　蘇氏曰衛女思歸而不獲遂自言
　其可以歸之義曰婦人有出嫁之道逺於其宗故禮
　縁人情使得歸寜因以問其姑姊今曷為不得哉
　逸齋曰舍兄弟而言姑姊逺嫌也　鄭箋問姑姊親
　其類也先姑後姊尊姑也　春秋傳問我諸姑遂及
　伯姊君子曰禮謂其姊親而先姑也
出宿于干飲餞于言載脂載舝還車言邁遄臻于衛不
瑕有害(干寒韻言元韻本通不必叶舝字不入韻/)
　賦也　朱註干言地名皆通衛所經之道也脂以脂
　膏塗舝使滑澤也舝車軸也車不駕則脱之行則設
　之也還回旋也旋其嫁時之車也　毛傳遄疾臻至
　也　鄭箋瑕猶過也
　嚴氏曰向由姊彌宿餞而來嫁今豈不可由于言宿
　餞而歸寕乎為我塗脂為我設舝回轅而行則疾至
　於衛矣未為瑕過而有害也　蘇氏曰言至衛非有
　瑕害也而曷為不許哉
我思肥泉茲之永嘆思須與澶我心悠悠駕言出遊以
寫我憂(泉先韻歎寒韻本通漕豪韻悠遊憂尤韻亦通/)
(俱不必叶/)
　賦也　毛傳所出同所歸異為肥泉　鄭箋茲此也
　　毛傳須漕衛邑寫除也
　逸齋曰肥泉同出而異歸猶我雖出於衛而不得歸
　也故思之而長嘆　鄭箋肥泉自衛而來所渡水須
　漕自衛而來所經邑故思之既不得歸寜且欲乘車
　出遊以除我憂也　楊氏曰衛女思歸發乎情也其
　卒也不歸止乎禮義也聖人録之於經以示後世使
　知適異國者父母終無歸寜之義則能自克者知所
　處矣　朱氏曰禮女子已嫁而反兄弟不同席而坐
　不同器而食所以厚别也聖人寜以義斷恩而不以
　恩掩義故父母終不得歸寜以此為防而猶有禽獸
　其行如齊襄魯桓夫人之為者
　　泉水四章章六句
　　　虞惇按集註於首章云諸姬娣姪也二章云姑
　　　姊即諸姬也禮諸侯嫁女同姓二國以娣姪媵
　　　未聞有以姑姊從媵者二章之説誤也鄭氏以
　　　首章諸姬為未嫁之女以聊與之謀為謀婦人
　　　之禮亦衍説二章出宿飲餞與三章語同而意
　　　異三章懸想歸寜之事二章乃追思嫁時之事
　　　也鄭氏二章之説亦誤今從朱
　北門刺仕不得志也言衛之忠臣不得其志爾
　　申公説弼之仕者處危國事亂君因征役而出北
　　門賦之以自嘆　嚴氏曰不得志不得行其所志
　　也
出自北門憂心殷殷終窶且貧莫知我艱已焉哉天實
為之謂之何哉(門元韻殷文韻貧真韻艱刪韻本通哉/)
(灰韻之支韻亦通俱不必叶後凡韻之相通而易䁱者/)
(不復注/)
　虞惇曰賦而比也　毛傳北門背明嚮陰　孔疏殷
　殷憂也窶謂無財可以為禮貧謂無財可以自給
　嚴氏曰但言貧窶則不見知於君可知非專計利禄
　也　鄭箋詩人事君無二志故自決歸之於天
王事適我政事一埤益我我入自外室人交徧讁我已
焉哉天實為之謂之何哉
　賦也　鄭箋王事國有王命役使之事　蘇氏曰政
　事國事也　毛傳適之也　朱註一猶皆也　毛傳
　埤厚讁責也
　鄭箋言君政偏已兼其苦室人亦不知已志
王事敦我政事一埤遺我我入自外室人交徧摧我已
焉哉天實為之謂之何哉(敦鄭音都回反/)
　賦也　孔疏敦迫也　毛傳遺加摧沮也　鄭箋摧
　者刺譏之言
　楊氏曰忠信重禄所以勸士也衛之忠臣至於窶貧
　而莫知其艱則無勸士之道矣先王視臣如手足豈
　有以事敦遺之而莫知其艱哉然不擇事而安之無
　懟憾之辭知其無可柰何而歸之於天所以為忠臣
　也
　　北門三章章七句
　　　虞惇按北門背明嚮陰比也而出自北門則是
　　　因出北門而託諷非直以為比故云賦而比也
　　　毛概以為興亦失之政事一埤益我鄭説支離
　　　今不取
　北風刺虐也衛國並為威虐百姓不親莫不相攜持
　而去焉
　　嚴氏曰程子以此詩為君子見幾而作非謂百姓
　　相攜而去也
北風其凉雨雪其雱惠而好我攜手同行其虚其邪既
亟只且(邪音徐後並同虚邪一句中自為韻/)
　朱註比也　鄭箋北風寒凉之風病害萬物　陸氏
　曰自上而下曰雨　毛傳雱盛貌惠愛也　朱註行
　去也　程氏曰虚寛貌　鄭箋邪讀如徐緩也　毛
　傳亟急也　朱註只且語辭
　蘇氏曰北風而又雨雪其虐甚矣故欲與其同好去
　而避之　朱註是尚可寛徐乎禍亂已迫矣　程氏
　曰君子全身逺害惟恐去之不速故其辭迫切　嚴
　氏曰其虚其徐猶有眷戀故國之意既亟只且則暴
　虐已甚不可少留矣至此而後決去焉是欲留者本
　心決去者不得已也
北風其喈雨雪其霏惠而好我攜手同歸其虚其邪既
亟只且
　比也　毛傳喈疾貌霏甚貌　朱註歸者去而不反
　之辭
莫赤匪狐莫黒匪烏惠而好我攜手同車其虚其邪既
亟只且
　比也　朱註狐獸名烏鵶也　鄭箋赤則狐也黒則
　烏也猶君臣相承為惡如一也
　　北風三章章六句
　　　虞惇按其虚其邪鄭云在位寛仁虚徐者今皆
　　　為刻急之行衍説也莫赤匪狐朱云所見無非
　　　不祥之物不若鄭氏為長
　靜女刺時也衛君無道夫人無徳
　　虞惇按詩無刺君夫人之意序詩者推本而言之
靜女其姝俟我于城隅愛而不見搔首踟蹰
　賦也　朱註靜者閑雅之意　毛傳姝美色也俟待
　也　朱註城隅幽僻之處踟蹰猶躑躅也
　歐陽氏曰宣公淫亂國人化之禮義大壊此述其男
　女相慕悦贈答之辭以刺之也
靜女其孌貽我彤管彤管有煒説懌女美(孌銑韻管旱/)
(韻本通不必叶/)
　賦也　孔疏彤赤也　李氏曰古者鍼筆皆有管樂
　器亦有管蓋相贈以結殷勤也　毛傳煒赤貌
　歐陽氏曰彼孌然之靜女贈我以彤管此管之色煒
　然而光盛亦如女之美可説懌也
自牧歸荑洵美且異匪女之為美美人之貽(女如字平/)
(上去通韻/)
　賦也　朱註牧外野也歸亦貽也　毛傳荑茅之始
　生者　鄭箋洵信也
　歐陽氏曰我自牧田而歸取彼茅之秀者以贈女此
　荑洵美且異矣然未足以比女之美聊貽美人以為
　報耳　朱註此男之贈女也
　　靜女三章章四句
　　　虞惇按此詩序云刺時而毛鄭以為陳靜女之
　　　徳欲進之君以易夫人其説可謂迂矣城隅喻
　　　高不可踰彤管謂女史記過之法荑可以供祭
　　　祀皆求詩之過也匪女之為美朱註女音汝指
　　　荑而言稱荑為汝猶稱萇楚為子恐未安今從
　　　歐陽氏
　新臺刺衛宣公也納伋之妻作新臺于河上而要之
　國人惡之而作是詩也
　　鄭箋伋宣公之世子
新臺有泚河水瀰瀰燕婉之求籧篨不鮮(鮮古音犀平/)
(上通韻/)
　賦也　孔疏爾雅四方而高曰臺　毛傳泚鮮明貌
　瀰瀰盛貌燕安婉順也籧篨不能俯者　蘇氏曰籧
　篨戚施天下之惡疾也　王氏曰鮮少也
　毛傳水所以潔汚穢反於河上而為淫昏之行　鄭
　箋齊女來嫁於衛其心本求燕婉之人謂伋也反得
　籧篨謂宣公也　謝氏曰籧篨戚施宣公非有此疾
　也國人惡其無禮義亂人倫故以惡疾比之既無人
　道亦非人形也
新臺有洒河水浼浼燕婉之求籧篨不殄(洒古音銑浼/)
(古音免/)
　賦也　毛傳洒高峻也浼浼平地也殄絶也
魚網之設鴻則離之燕婉之求得此戚施(離古音羅施/)
(古式何反此章以離施韻不以之施韻顧氏引篤公劉/)
(何以舟之舟與瑶刀韻載見永言保之保與壽韻桓皇/)
(以間之間與天韻為證蓋古人用韻變化不拘如此/)
　興也　朱註鴻雁之大者離麗也　毛傳言所得非
　所求也戚施不能仰者
　李氏曰衛宣公楚平王唐明皇三君者其惡一也其
　後宣公之子伋壽皆遇殺惠公奔齊懿公為狄所滅
　楚平王鞭尸唐明皇身竄南蜀幾失天下淫亂之禍
　如此可不戒哉
　　新臺三章章四句
　　　虞惇按鄭箋以籧篨為口柔戚施為面柔又改
　　　殄為腆皆曲説歐陽氏駁鄭而其説更迂曲惟
　　　蘇氏得之
　二子乘舟思伋壽也衛宣公之二子爭相為死國人
　傷而思之作是詩也
　　毛傳宣公為伋娶於齊而美公奪之生壽及朔朔
　　與其母愬伋於公公令伋之齊使賊先待於隘而
　　殺之壽知之以告伋使去之伋曰君命也不可以
　　逃壽竊其節而先往賊殺之伋至曰君命殺我壽
　　何罪賊又殺之　申公説宣公欲立少子朔使伋
　　壽如齊而沈之於河衛人傷之作是詩
二子乘舟汎汎其景願言思子中心養養(景古於兩反/)
　賦也　毛傳二子伋壽也　朱註乘舟渡河適齊也
　　毛傳願每也養養然憂不知所定
　蘇氏曰國人傷二子往而不返汎汎然徒見其景欲
　救之不可得是以思之養養然
二子乘舟汎汎其逝願言思子不瑕有害
　賦也　毛傳逝往也　鄭箋瑕猶過也　金氏曰謂
　本無瑕疵而有禍害也
　史記太史公曰余讀世家言至於宣公之子以婦見
　誅弟壽爭死以相讓此與晉太子申生不敢明驪姬
　之過同俱惡傷父之志然卒死亡何其悲也或父子
　相殺兄弟相戮亦獨何哉　許氏曰衛宣公淫於上
　下父子夷戮人道絶矣無足論也惜乎伋之死未得
　其所耳伋非得罪於父特朔母子之構也壽既告之
　逃以自免不陷父於惡斯可矣而以棄父命為辭必
　於就死是以從令為孝而擇義未精者也　蘇氏曰
　宣公将害伋伋不忍去而死尚可也而壽之死獨何
　哉無救於兄而重父之過君子以為非義也　王氏
　曰二子死非其所不得為無瑕陷父於不義不得為
　無害雖然其心豈有他哉　嚴氏曰衛自宣公殺伋
　壽以朔為世子代立是為惠公左右公子怨朔之讒
　殺伋乃作亂立黔牟惠公奔齊其後諸侯納惠公黔
　牟奔周惠公怨周之容黔牟與燕伐周立子頽虢鄭
　殺子頽而惠公奔温惠公卒子懿公立百姓大臣猶
　以殺伋故皆不服狄乘其釁殺懿公而滅衛嗚呼衛
　之亂極矣父子兄弟君臣之間相戕相賊不惟流毒
　子孫啓侮戎狄而餘殃所漸且稔王室之禍蓋綱常
　道盡而天地幾於傾陷矣推原亂本皆始於夫婦之
　不正袵席之禍一至於此以是知詩首關雎聖人之
　意深逺矣
　　二子乘舟二章章四句
　　　虞惇按不瑕有害朱註以為疑辭而毛鄭皆云
　　　二子之不逺害愚意伋壽遭人倫之變兄弟爭
　　　死雖非中道而志節皎然亦可悲矣故録太史
　　　公之説以為凖而蘇氏許氏之説附載焉學者
　　　讀其辭論其世擇而取焉可也劉向新序以此
　　　詩為伋之傅母作蓋本之齊詩云
　弼國十九篇七十一章三百六十三句
　
　
　
　
　
　
　
　讀詩質疑巻三
欽定四庫全書
　讀詩質疑卷四
　　　　　　　　　　太僕寺少卿嚴虞惇撰
　鄘
　柏舟共姜自誓也衛世子共伯蚤死其妻守義父母
　欲奪而嫁之誓而弗許故作是詩以絶之
　　鄭箋共伯僖侯之世子
汎彼柏舟在彼中河髧彼兩髦實維我儀之死矢靡他
母也天只不諒人只(舟尤韻髦豪韻本通儀古音俄後/)
(並同舟髦河儀隔句韻下天與人韻俱不必叶/)
　興也　毛傳中河河中也　鄭箋舟在河中猶婦人
　在夫家其常處也　毛傳髧兩髦之貌髦者髪至眉
　子事父母之飾　孔疏内則子事父母總拂髦　鄭
　箋兩髦之人謂共伯也　孔疏共伯已死不忍斥言
　故以兩髦言之　毛傳儀匹之至矢誓靡無也至己
　之死誓無他心也　朱註只語辭　毛傳諒信也
　嚴氏曰父母者子之天夫者婦之天今父與夫俱不
　存惟母是我所天也何不信我而欲奪我志耶
汎彼柏舟在彼河側髧彼兩髦實維我特之死矢靡慝
母也天只不諒人只
　興也　毛傳特匹慝邪也
　范氏曰衰亂之世淫風大行共姜得禮之正而能守
　義故以首鄘風也　吕氏曰史記載共伯釐侯世子
　釐侯已𦵏武公襲攻共伯共伯入釐侯羡自殺按武
　公在位五十五年國語稱武公年九十有五猶箴儆
　於國計其初即位葢已年四十餘矣使果弑共伯篡
　立則共伯見弑之時其齒加長於武公安得謂之早
　死乎髦者子事父母之飾諸侯既小斂則脱之史記
　謂釐侯𦵏而共伯自殺則是時共伯既脱髦矣詩安
　得猶謂之髧彼兩髦乎是共伯未嘗有見弑之事武
　公未嘗有弑兄之惡後之傳者妄也
　　柏舟二章章七句
　牆有茨衞人刺其上也公子頑通乎君母國人疾之
　而不可道也
　　鄭箋宣公卒恵公幼其庶兄頑烝於恵公之母生
　　子五人齊子戴公文公宋桓夫人許穆夫人　嚴
　　氏曰恵公朔即愬伋者恵公之母宣姜即宣公所
　　納伋妻也　虞惇按春秋傳恵公之即位也少齊
　　人使昭伯烝於宣姜
牆有茨不可埽也中冓之言不可道也所可道也言之
醜也
　興也　毛傳茨蒺藜也　吕氏曰中冓漢書應劭註
　材構在堂之中葢閫内隐奥處也中冓之言若曰閨
　門之言也
　鄭箋國君以禮防制一國今内有淫昏之行猶牆之
　生蒺藜　毛傳欲埽去之反傷牆也
牆有茨不可襄也中冓之言不可詳也所可詳也言之
長也
　興也　毛傳襄除也
牆有茨不可束也中冓之言不可讀也所可讀也言之
辱也
　興也　毛傳束束而去之也　朱註讀誦言也
　楊氏曰公子頑通乎君母閨中之言至不可讀其汙
　甚矣聖人何取焉而著之於經也葢自古淫亂之君
　自以為密於閨門之中世無得而知者故自肆而不
　反聖人著之於經使後世為惡者知雖閨中之言亦
　無隐而不彰也其為訓戒深矣　黄氏曰宣公納伋
　之妻而公子頑通乎君母傳曰君以此始亦以此終
　可不戒哉
　　牆有茨三章章六句
　君子偕老刺衞夫人也夫人淫亂失事君子之禮故
　陳人君之徳服飾之盛宜與君子偕老也
　　鄭箋夫人宣公夫人恵公之母也人君小君也
君子偕老副笄六珈委委佗佗如山如河象服是宜子
之不淑云如之何(宜古魚何反後並同/)
　賦也　朱註君子夫也偕老偕生而偕死也婦人夫
　死稱未亡人言待死也　毛傳副者后夫人之首飾
　編髪為之　孔疏周禮追師掌王后之首服為副編
　次　毛傳笄衡笄也　孔疏王后之衡笄以玉為之
　垂於副之兩旁當耳其下以紞懸瑱珈之言加以玉
　加於笄為飾也副既笄而加飾如漠之歩搖上飾也
　六珈飾之有六也委佗行歩有儀也　朱註如山安
　重也如河𢎞廣也　鄭箋象服褕翟闕翟也　孔疏
　象翟羽而畫之故曰象
　毛傳能與君子偕老乃宜居尊位服盛服也　鄭箋
　服飾如是而為不善之行云如之何深疾之
玼兮玼兮其之翟也鬒髪如雲不屑髢也玉之瑱也象
之揥也揚且之晳也胡然而天也胡然而帝也(晳从析/)
(从白音錫朱子誤作晢叶征例反非也陳風明星晢晢/)
(晢从折从曰音制與此不同此章疑玼髢揥帝一韻翟/)
(晳一韻詩多錯綜用韻不必强叶顧氏合通章為上去/)
(入一韻亦不可從/)
　賦也　毛傳玼鮮盛貌翟褕翟闕翟羽飾衣也　鄭
　箋王后六服褘衣褕翟闕翟鞠衣展衣褖衣侯伯夫
　人之服自褕翟而下如王后焉　毛傳鬒黒髪也如
　雲美長也屑潔也　鄭箋髢髲也　許氏曰髲益髪
　也　毛傳瑱塞耳也揥所以摘髪也　孔疏以象骨
　搔首因以為飾名之曰揥　毛傳揚眉上廣也　朱
　註且語辭　毛傳晳白晳也　蘇氏曰胡然而尊敬
　之如天帝乎非以其有徳耶嗟今無以受之
瑳兮瑳兮其之展也蒙彼縐絺是紲袢也子之清揚揚
且之顔也展如之人兮邦之媛也
　賦也　許氏曰瑳鮮白貌　鄭箋后妃六服之次展
　衣宜白　毛傳蒙覆也絺之靡者為縐是當暑袢延
　之服也　孔疏紲袢者去熱之名袢延是熱之氣也
　　鄭箋展衣夏則裏衣縐絺此以禮見於君及賓客
　之盛服也　毛傳清視清明也揚廣揚而顔角豐滿
　也　應氏曰顔頟顙也　毛傳展誠也美女曰媛
　朱註見其徒有美色而無人君之徳也
　吕氏曰一章曰如之何責之也二章曰胡然問之也
　三章曰展如之人惜之也辭益婉而意益深矣
　　君子偕老三章一章七句一章九句一章八句
　　　虞惇按三章其之展也毛公云展衣以丹縠為
　　　衣鄭氏云六服之次展衣宜白今按周禮内司
　　　服掌王后之六服褘衣揄狄闕狄鞠衣展衣褖
　　　衣鄭司農注云展衣白鞠衣黄褖衣黒康成因
　　　之又云以下推次其色則闕狄赤揄狄青褘衣
　　　𤣥是王后六服之色也毛公惟云展用丹縠餘
　　　五服無説孔氏云丹縠亦不知所出而瑳兮瑳
　　　兮瑳字諸家皆解作鮮白之義王肅亦云衣服
　　　潔白之貌則展衣當從鄭氏為色白
　桑中刺奔也衞之公室淫亂男女相奔至於世族在
　位相竊妻妾期於幽逺政散民流而不可止
　　樂記鄭衞之音亂世之音也比於慢矣桑間濮上
　　之音亡國之音也其政散其民流誣上行私而不
　　可止也　漢書地理志衞地有桑間濮上之阻男
　　女亦亟聚㑹聲色生焉故俗稱鄭衞之音　水經
　　注晉書地道記朝歌城本沬邑武丁始遷居之為
　　殷都有新聲靡樂　張氏曰鄭衞濱大河其土地
　　薄故其人氣輕浮其地平下故其人質柔弱其地
　　肥饒不費耕耨故其人心怠惰情性如此聲音亦
　　然故聞其樂使人懈慢而有邪僻之心也
爰采唐矣沬之鄉矣云誰之思美孟姜矣期我乎桑中
要我乎上宫送我乎淇之上矣(唐鄉姜一韻中宫一韻/)
(不必强叶末句通三章為韻猶周南之麟趾召南之騶/)
(虞也鄭庠分東冬江陽同部則通章作一韻亦可/)
　虞惇曰賦而興也　毛傳唐蒙菜也沬衞邑　蘇氏
　曰周書明大命于沬邦葢紂都也　劉氏曰采唐者
　欲適幽逺行其淫亂託之於采唐也　朱註孟長也
　　毛傳姜姓也桑中上宫所期之地　朱註要猶迎
　也
　鄭箋此思孟姜之愛厚已也疾世族在位有是惡行
　蘇氏曰刺無禮則稱孟言雖長而忘禮也美有禮則
　稱季有齊季女言雖幼而好禮也
爰采麥矣沬之北矣云誰之思美孟弋矣期我乎桑中
要我乎上宫送我乎淇之上矣
　賦而興也　朱註麥榖名秋種夏熟者　毛傳弋姓
　也
爰采葑矣沬之東矣云誰之思美孟庸矣期我乎桑中
要我乎上宫送我乎淇之上矣
　賦而興也　毛傳庸姓也　朱註皆貴族也
　吕氏曰桑中溱洧諸篇幾於勸矣夫子取之何也曰
　詩之體不同有直刺之者新臺之類是也有㣲諷之
　者君子偕老之類是也有鋪陳其事不加一辭而意
　自見者此類是也或曰後世狹邪之樂府冒之以此
　詩之序豈不可乎曰仲尼謂詩三百一言以蔽之曰
　思無邪詩人以無邪之思作之學者亦以無邪之思
　觀之閔惜懲創之意隐然見於言外矣或曰樂記所
　謂桑間濮上之音安知非即此篇乎曰詩雅樂也祭
　祀朝聘之所用也桑間濮上之音鄭衞之樂也世俗
　之所用也雅鄭不同部其來尚矣戰國之際魏文侯
　與子夏言古樂新樂齊宣王與孟子言古樂今樂葢
　皆别而言之雖今之世太常教坊各有司局初不相
　亂况上而春秋之世寜有編鄭衞樂曲於雅音中之
　理乎桑中溱洧諸篇作於周道之衰其聲雖已降於
　煩促而猶止於中聲荀卿獨能知之其辭雖近於諷
　一勸百然猶止於禮義大序獨能知之仲尼録之於
　經所以謹世變之始也借使仲尼之前雅鄭果嘗厖
　雜自衞反魯正樂之時所當正者無大於此矣唐明
　皇令胡部與鄭衞之聲合奏談俗樂者尚非之曽謂
　仲尼反使雅鄭合奏乎論語答顔子之問廼孔子治
　天下之大綱也於鄭聲亟欲放之豈有刪詩示萬世
　反収鄭聲以備六藝乎　朱子詩序辨曰雅者二雅
　是也鄭者緇衣以下二十一篇是也衞者弼鄘衞三
　十九篇是也桑間衞之一篇桑中是也二南雅頌祭
　祀朝聘之所用也鄭衞桑濮里巷狹邪之所歌也夫
　子之於鄭衞葢深絶其聲於樂以為法而嚴立其辭
　於詩以為戒如聖人固不語亂而春秋所記無非亂
　臣賊子之事葢不如是無以見當時風俗事變之實
　而垂鑒戒於後世故不得已而存之所謂道並行而
　不悖也今不察此乃欲為之諱其鄭衞桑濮之實而
　文之以雅樂之名又欲從而奏之於宗廟朝廷則未
　知其將以薦之何等之鬼神用之何等之賓客而於
　聖人為邦之法又豈不為陽守而隂叛之耶曰然則
　大序所謂止乎禮義夫子所謂思無邪者又何謂耶
　曰大序指柏舟綠衣泉水竹竿之屬而言以為多出
　於此耳非謂篇篇皆然而桑中之類亦止乎禮義也
　夫子之言正為其有邪正美惡之雜故特言此以明
　其皆可以懲惡勸善而使人得其性情之正耳非謂
　桑中之類亦以無邪之思作之也曰荀卿所謂詩者
　中聲之所止太史公亦謂三百篇者夫子皆絃歌之
　以求合於韶武之音何耶曰荀卿之言固為正經而
　發若史遷之説則恐未足為據也豈有哇淫之曲而
　可以强合於韶武之音也耶　虞惇按國風自二南
　而下雖有正變之殊皆雅樂也季札請觀周樂周南
　召南弼鄘衞鄭皆工歌之而季札歎曰美哉曰美哉
　淵乎則知非里巷狹邪之曲也夫子論為邦曰放鄭
　聲鄭聲淫鄭聲者乃里巷狹邪之曲也若以鄭聲即
　鄭風是禁人聽其聲而又令人讀其詩自相刺謬也
　桑中溱洧刺奔也錄刺奔之辭所以為戒也錄奔者
　之辭不唯不足以為戒而反以為勸矣春秋書某人
　弑君某人簒國者所以正篡弑之惡也書弑君書篡
　國猶詩桑中溱洧之刺奔也桑中溱洧而為奔者之
　辭是春秋於趙盾必不書曰弑君於許止必書曰不
　嘗藥也詩三百一言以蔽之曰思無邪此刪詩之大
　旨也詩有邪正美惡之雜故刪其邪者而錄其無邪
　者若謂桑中諸篇非以無邪之思作之則夫子又何
　為而以無邪之一言蔽之也作詩者非以無邪之思
　作之而欲讀詩者以無邪之思讀之則何如盡刪其
　不能無邪之思之詩使讀之者自歸於無邪而反存
　此等詩或不免於風一而勸百耶而又安在其為嚴
　立其辭於詩以為戒也朱子於刺淫之詩皆曰淫者
　所自言如此詩三章曰孟姜曰孟弋曰孟庸明是刺
　者指斥之辭若果淫者所自言何以一人之身而所
　思而期㑹者之多而又其時同其地同而誦言之不
　忌也然猶曰詩有期我要我之文以為淫者所自言
　猶可也溱洧一篇曰女曰觀乎曰士曰既且曰維士
　與女而亦以為淫者所自言不知將為女之自言乎
　士之自言乎抑如後世之詩人㑹合聨句乎此又不
　問而知其不然者也按史記衛靈公於濮水之上夜
　半聞鼔琴使師涓聽而寫之去之晉為平公奏之師
　曠撫之曰此亡國之聲也昔師延與紂為靡靡之樂
　武王伐紂師延自投濮水之中故聞此聲必於濮水
　之上然則所謂桑間濮上之音者紂之樂非桑中詩
　也朱子既以鄭風為鄭聲又以桑中為桑間主於掊
　擊小序而不顧其理之是非如東萊之説最為明切
　而朱子深詆之故復論之如此
　　桑中三章章七句
　　　虞惇按朱註此淫者所自作説已見上爰采唐
　　　矣亦詩人託興之辭非必真采唐也故云賦而
　　　興云
　鶉之奔奔刺衞宣姜也衛人以為宣姜鶉鵲之不若
　也
　　申公説刺宣姜與公子頑之詩
鶉之奔奔鵲之疆疆人之無良我以為兄(兄古虛王反/)
(後並同不從叶/)
　興也　朱註鶉䳺屬　鄭箋奔奔疆疆居有常匹飛
　則相隨之貌　毛傳良善也兄君之兄也　孔疏惡
　頑之辭
鵲之疆疆鶉之奔奔人之無良我以為君
　興也　毛傳君小君也
　范氏曰宣姜之惡不可勝道也國人疾而刺之或逺
　言焉或切言焉逺言之者君子偕老是也切言之者
　鶉之奔奔是也衞詩至此而人道盡天理滅矣故國
　從而亡　胡氏曰楊時有言此載衞為狄所滅之因
　也故在定之方中之前因以是説考於歴代凡淫亂
　者未有不至於殺身敗國而亡其家者然後知古詩
　垂戒之大而近世有獻議乞於經筵不以國風進講
　者殊失聖經之旨矣
　　鶉之奔奔二章章四句
　定之方中美衛文公也衞為狄所滅東徙渡河野處
　漕邑齊桓公攘戎狄而封之文公徙居楚丘始建城
　市而營宫室得其時制百姓説之國家殷富焉
　　鄭箋春秋閔公二年冬狄入衛衛懿公及狄人戰
　　於熒澤而敗宋桓公迎衛之遺民渡河立戴公以
　　廬於漕戴公立一年卒魯僖公二年齊桓公城楚
　　丘而封衞於是文公立而建國焉　春秋傳衛文
　　公大布之衣大帛之冠務財訓農通商恵工敬教
　　勸學授方任能元年革車三十乘季年乃三百乘
定之方中作于楚宫揆之以日作于楚室樹之榛栗椅
桐梓漆爰伐琴瑟
　賦也　毛傳定營室也　鄭箋定星昏而正中於是
　可以營制宫室故謂之營室　蘇氏曰營室中十月
　中也　毛傳楚宫楚丘之宫也　鄭箋楚宫謂宗廟
　也　毛傳揆度也度日出日入以知東西南視定北
　凖極以正南北　孔疏周禮匠人水地以縣置槷以
　縣視以景為規識日出之景與日入之景晝参諸日
　中之景夜考之極星以正朝夕所謂揆之以日也
　鄭箋室居室也君子將營宫室宗廟為先廐庫為次
　居室為後　朱註榛栗二木其實榛小栗大椅梓實
　桐皮桐梧桐也梓楸屬漆木有液者爰於也　鄭箋
　樹此六木於宫其長大可伐以為琴瑟言豫備也
　范氏曰椅桐可以伐琴瑟則榛栗之備籩實梓漆之
　供器用可知是詩美其新造而志於永久　蘇氏曰
　種木者求用於十年之後其不求近功皆類此也
升彼虚矣以望楚矣望楚與堂景山與京降觀于桑卜
云其吉終然允臧(虚楚平上通韻京古音疆後並同/)
　賦也　毛傳虚漕虚也　鄭箋堂楚㐀旁邑也　毛
　傳景山大山京髙㐀也　朱註桑木名　毛傳龜曰
　卜允信也建國必卜之　朱氏曰本其始之相度而
　幸其終之果吉也
　鄭箋登虚以望楚㐀觀其旁邑及其㐀山審其髙下
　所依倚乃建國焉慎之至也　吕氏曰升於髙以覽
　其大勢觀於桑以察其土宜　毛傳地勢宜蠶可以
　居民　劉氏曰衞地跨冀兖二州桑者其土之所宜
　而民生之所資也
靈雨既零命彼倌人星言夙駕説于桑田匪直也人秉
心塞淵騋牝三千(零同苓令古力珍反人真韻田淵千/)
(先韻本通不必叶/)
　賦也　鄭箋靈善也　毛傳零落也倌人主駕者
　鄭箋星雨止而星見也　嚴氏曰言辭也　鄭箋夙
　早也早駕而往勸稼穡務農急也　孔疏説舍也
　錢氏曰直猶但也　毛傳秉操也馬七尺以上曰騋
　　虞惇曰春雨既降農桑之務作命駕而亟往勸勞
　之勤於人也匪但於人如此其操心誠實而淵深兼
　致畜牧之富騋馬與牝馬有三千之衆矣　蘇氏曰
　富强之業必深厚者為之非輕揚淺薄者所能致也
　　謝氏曰秉心也實不尚髙虛之談秉心也淵不為
　淺速之計　朱註此章要其終而言也　鄭箋國馬
　之制天子十有二閑馬六種三千四百五十六匹邦
　國六閑馬四種千二百九十六匹衞之先君兼弼鄘
　而有之而馬數過禮制文公滅而復興徙而能富馬
　有三千雖非禮制國人美之　錢氏曰文公國都甫
　建即汲汲務農養馬收合餘燼為富强之計葢未嘗
　一日忘狄難也左傳僖公十二年諸侯城衞楚㐀之
　郛懼狄難也明年春狄侵衛則衞有備矣
　　定之方中三章章七句
　　　虞惇按匪直也人毛傳云非徒庸君孔氏申之
　　　云非直庸庸之君也朱註云非獨此人所以操
　　　心者誠實而淵深也毛固失之矣如朱説則是
　　　合二句為一句文義亦迂滯而不達且騋牝三
　　　千亦皆秉心塞淵之所致不應將秉心句劃斷
　　　故今以臆見参之終然允臧今本作終焉允臧
　　　依唐石經改正顧炎武引漢光和六年白石神
　　　君碑銘曰卜云其吉終然允臧亦一證也
　蝃蝀止奔也衛文公能以道化其民淫奔之恥國人
　不齒也
　　韓詩説蝃蝀刺淫奔女也詩人言蝃蝀在東者邪
　　色乘陽人君淫佚之徴臣子為君父隐故莫之敢
　　指
蝃蝀在東莫之敢指女子有行逺父母兄弟
　朱註比也　毛傳蝃蝀虹也　曹氏曰淮南子天二
　氣成虹虹淫氣也隨日所映朝西暮東
　毛傳夫婦過禮則虹氣盈君子見戒而惕諱之莫之
　敢指　鄭箋婦人生而有適人之道何憂於不嫁而
　為淫奔之醜乎惡之甚
朝隮于西崇朝其雨女子有行逺兄弟父母(母滿補反/)
　虞惇曰興也　毛傳隮升也　孔疏周禮十煇九曰
　隮隮虹也由升氣所成故號虹為隮　毛傳崇終也
　從旦至食時為終朝　鄭箋朝有升氣於西方終其
　朝必雨氣應自然婦人生而有適人之道亦性自然
　　程氏曰蝃蝀隂陽氣之交也在東者隂方之氣就
　交於陽也朝隮于西乃陽方之氣來交於隂也夫陽
　唱隂和男行女隨陽來交隂理之正也　范氏曰陽
　倡而隂從之女子有行逺父母兄弟亦猶是矣
乃如之人也懐昏姻也大無信也不知命也(命古彌吝/)
(反後並同平去通韻/)
　賦也　鄭箋懐思也　程氏曰女子以不自失為信
　命正理也以道制欲則能順命
　　蝃蝀三章章四句
　　　虞惇按朝隮於西朱子云方雨而虹見則其雨
　　　終朝而止矣似鄭説為長程范二説尤見精義
　　　今從之女子有行二句泉水竹竿義皆同亦從
　　　鄭唐皮日休云蝃蝀在東鴛鴦在梁此後世雙
　　　聲之始也
　相鼠刺無禮也衞文公能正其羣臣而刺在位承先
　君之化無禮儀也
相䑕有皮人而無儀人而無儀不死何為(為古音譌後/)
(並同不從叶/)
　興也　毛傳相視也
　鄭箋䑕雖有皮貪食茍得不知廉恥人無威儀亦與
　之同傷化敗俗不如其死　嚴氏曰䑕但有皮耳人
　異於䑕豈可以無儀乎凡獸皆有皮獨言䑕者舉卑
　汚之物以惡人之無禮也　虞惇曰詩葢使人以有
　禮知自别於禽獸
相䑕有齒人而無止人而無止不死何俟
　興也　鄭箋止容止也孝經曰容止可觀
相䑕有體人而無禮人而無禮胡不遄死
　興也　毛傳體支體也遄速也
　吕氏曰相䑕之惡無禮何其甚也葢溺於淫亂之俗
　不如是不足以自拔也疾惡不深則遷善不力
　　相䑕三章章四句
　　　虞惇按此詩毛鄭與朱子小異今從鄭列女傳
　　　以此為妻諌夫之詩其辭太激恐未然也
　干旄美好善也衞文公臣子多好善賢者樂告以善
　道也
　　申公説美文公好賢
孑孑干旄在浚之郊素絲紕之良馬四之彼姝者子何
以畀之(下四句平去通韻/)
　賦也　朱註孑孑特出之貌　毛傳干旄注旄於干
　首也　鄭箋周禮孤卿建旃大夫建物首皆注旄焉
　　毛傳浚衞邑　吕氏曰爾雅邑外謂之郊　毛傳
　紕所以織組也　王氏曰素絲為組所以帶馬　孔
　疏姝美也　毛傳畀與也
　鄭箋時有建此旄來至浚之郊卿大夫好善也　蘇
　氏曰素絲良馬所以贈賢者也　程氏曰好善如此
　彼賢者將何以與之而答其禮意之勤乎
孑孑干旟在浚之都素絲組之良馬五之彼姝者子何
以予之(平上通韻/)
　賦也　毛傳鳥隼曰旟　鄭箋周禮州里建旟　毛
　傳都下邑也
孑孑干旌在浚之城素絲祝之良馬六之彼姝者子何
以告之
　賦也　毛傳析羽為旌城都城也祝織也
　程氏曰馬四至於五六禮之益加也自郊而都城好
　賢益篤則賢者益至不好賢則士將逺遯也　朱註
　衞本以淫亂無禮不樂善道而亡其國今破滅之餘
　人心危懼正其懲創往事興起善端之時故其詩如
　此所謂生於憂患死於安樂也　錢氏曰文公敬教
　勸學授方任能汲汲乎帷人才是務故其士大夫化
　之以禮賢相尚式廬樂善於是衞多君子焉　春秋
　傳曰干旄何以告之取其忠也
　　干旄三章章六句
　　　虞惇按毛以浚郊為功臣世邑素絲為御民之
　　　法鄭以彼姝為卿大夫有忠順之徳朱以素絲
　　　良馬為卿大夫乘此車馬而來俱非也今采諸
　　　家之説在浚之郊從鄭素絲良馬從蘓彼姝者
　　　子從朱
　載馳許穆夫人作也閔其宗國顛覆自傷不能救也
　衞懿公為狄人所滅國人分散露于漕邑許穆夫人
　閔衛之亡傷許之小力不能救思歸唁其兄又義不
　得故賦是詩也
　　春秋傳宋桓公立戴公以廬於漕許穆夫人賦載
　　馳　鄭箋君死於位曰滅露於漕邑謂戴公也戴
　　公與許穆夫人皆公子頑烝於宣姜所生　蘇氏
　　曰列國之詩皆以世為先後載馳一章曰言至于
　　漕戴公之詩也而列於文公之下王之兔爰桓王
　　之詩也而列於平王之上鄭之清人文公之詩也
　　而列於莊昭之間皆非孔氏之舊葢傳者失之矣
載馳載驅歸唁衞侯驅馬悠悠言至于漕大夫跋渉我
心則憂(侯古音胡後並同驅侯一韻下四句别一韻不/)
(必强叶/)
　賦也　鄭箋載之言則也　毛傳弔失國曰唁　鄭
　箋衞侯戴公也　毛傳悠悠逺貌漕衞東邑也草行
　曰跋水行曰渉
　朱註許穆夫人閔衞之亡將婦唁其兄馳驅至漕而
　許之大夫有跋渉而來者夫人知其必將以不可歸
　之義來告故心憂之也
既不我嘉不能旋反視爾不臧我思不逺既不我嘉不
能旋濟視爾不臧我思不閟
　賦也　鄭箋嘉臧皆善也爾許人也　朱註逺猶忘
　也濟渡也　毛傳閟閉也
　朱註大夫既至而果不以我為善則我亦不能旋反
　而濟以至於衞矣　許氏曰然視爾雖不以我為善
　而我之思終不能自已也恒欲歸唁之爾
陟彼阿丘言采其蝱女子善懐亦各有行許人尤之衆
穉且狂(蝱古音芒/)
　虞惇曰興也　毛傳偏髙曰阿丘蝱貝母也采其蝱
　者將以療疾　鄭箋善猶多也懐思也　毛傳行道
　也尤過也
　朱氏曰升高以舒幽想之情采蝱以療鬱結之疾
　吕氏曰女子雖多懐思然今之所以迫切者亦各有
　道他人不知則以為女子性情之常而尤之也意者
　許人之尤我其皆幼穉歟狂惑歟不然何其不相體
　悉至於此也
我行其野芃芃其麥控于大邦誰因誰極大夫君子無
我有尤百爾所思不如我所之
　賦也　毛傳芃芃盛長貌　朱註控持而告之也
　嚴氏曰因猶依也　毛傳極至也　虞惇曰之往也
　嚴氏曰我今欲歸衞葢將經行田野控告於大國求
　其能救衞者未知諸國之中誰為可因誰為肯至多
　方圖之以求有濟　蘇氏曰雖大夫君子竭爾思慮
　為我謀衞終不如使我一親往之為愈也　王氏曰
　葢終欲歸唁之辭　范氏曰先王制禮父母沒不得
　歸寧者義也雖國滅君死不得往赴焉義重於亡故
　也　朱氏曰聖人錄泉水於前所以著禮之經列載
　馳於後所以盡事之變
　　載馳四章一章三章章六句二章四章章八句
　　　虞惇按鄭以升㐀采蝱喻婦人適異國欲得力
　　　助宗國芃芃其麥為未収刈民將困皆衍説也
　　　大夫跋渉鄭云衛大夫告難於許蘇氏云許大
　　　夫來唁於衛皆不若集註為善末章控于大邦
　　　嚴氏詩緝最優今從之舊分此詩五章蘇氏合
　　　二章三章為一章今據春秋傳叔孫豹賦載馳
　　　之四章取控于大邦誰因誰極之義則蘇説是
　　　也朱子亦從蘇氏分四章
　鄘國十篇二十九章百七十六句
　讀詩質疑卷四
欽定四庫全書
　讀詩質疑卷五
　　　　　　　　　　太僕寺少卿嚴虞惇撰
　衞
　淇奥美武公之徳也有文章又能聴其規諌以禮自
　防故能入相于周美而作是詩也
瞻彼淇奥綠竹猗猗有匪君子如切如磋如琢如磨瑟
兮僴兮赫兮咺兮有匪君子終不可諼兮(猗古於戈反/)
(後並同下四句平上逋韻/)
　興也　毛傳奥隈也綠王芻也竹篇竹也猗猗美盛
　貌　朱註淇水之旁多竹所謂淇園之竹也　毛傳
　匪文章貌治骨曰切象曰磋玉曰琢石曰磨瑟矜莊
　貌　許氏曰僴武貌　毛傳赫有明徳赫然咺威儀
　容止宣著也諼忘也
　毛傳武公質美徳盛有康叔之餘烈聴其規諌以自
　修如玉石之見琢磨也　孔疏武公能學問自修而
　成其徳美如此故民稱之久不能忘也　蘇氏曰君
　子之平居所以自修者至矣切磋琢磨日夜去惡遷
　善以求全其性然不可得而見也徒見其外之瑟然
　僴然赫然咺然人之見之者皆不忍忘也是以知其
　積諸内者厚也　李氏曰磋者切之至磨者琢之詳
　自粗以及精也　陳氏曰切是窮究事物之理逐一
　分析有倫有序磋是講究純熟道理瑩澈琢是克去
　物欲之私使無瑕纇磨是磨礲至極純粹處也　黄
　氏曰切磋者知之功琢磨者行之功瑟僴嚴敬之内
　存赫咺輝光之外著
瞻彼淇奥綠竹青青有匪君子充耳琇瑩㑹弁如星瑟
兮僴兮赫兮咺兮有匪君子終不可諼兮
　興也　毛傳青青茂盛貌充耳謂之瑱琇瑩美石也
　天子玉瑱諸侯以石弁皮弁也　鄭箋㑹謂弁之縫
　中飾之以玉皪皪如星也天子之朝服皮弁以日視
　朝
　孔疏此言威儀服飾之盛有其徳稱其服也
瞻彼淇奥綠竹如簀有匪君子如金如錫如圭如璧寛
兮綽兮猗重較兮善戲謔兮不為虐兮
　興也　毛傳簀積也　鄭箋金錫鍊而精圭璧性有
　質四者道其學而成也　程氏曰寛𢎞裕也綽開豁
　也　陸氏曰猗依也　毛傳重較卿士之車　陸氏
　曰較車兩傍上出軾也　朱註善戲謔不為虐者樂
　易而有節也
　孔疏武公器徳已成鍊精如金錫道業既就琢磨如
　圭璧又性情寛綽入相為卿士倚此重較之車實稱
　其徳也　鄭箋君子之徳有張有弛故不常矜莊而
　時戲謔　朱氏曰有徳之人嚴而泰和而節　許氏
　曰葢動作之間無往而非容徳之盛也　朱註按國
　語武公年九十有五猶箴儆於國曰自卿以下至於
　師長士苟在朝者無謂我老髦而舍我必恪恭於朝
　以交戒我遂作懿戒之詩以自警而賓之初筵亦武
　公悔過之作則其有文章而能聴規諌以禮自防也
　可知矣　孔叢子孔子曰於淇奥見學之可為君子
　也
　　淇奥三章章九句
　　　虞惇按首章綠竹猗猗註云綠色也據爾雅綠
　　　作菉菉王芻舍人曰菉一名王芻又詩終朝采
　　　綠則綠與竹自别草不得即以綠為竹色二章
　　　綠竹青青方言竹之色若綠既為色青青又為
　　　色語意重㳫不成文理矣孔疏以淇水比康叔
　　　以隩内比衞朝以綠竹比武公質美徳盛固滯
　　　穿鑿不可從也
　考槃刺莊公也不能繼先公之業使賢者退而竆處
　　虞惇按詩序辨詩未有見棄於君之意不得為刺
　　莊公序説失之竊意賢者退而竆處即是其君不
　　能用賢詩人葢隐而未發也　申公説考槃美隐
　　者之詩
考槃在澗碩人之寛獨寐寤言永矢弗諼(平去通韻/)
　賦也　毛傳考成槃樂也山夾水曰澗　鄭箋在澗
　獨寐覺而獨言　朱註弗諼自誓其不忘此樂也
　孔疏窮處山澗之間而能成其樂者乃大人寛博之
　徳故獨寐而覺獨言先王之道長自誓不敢忘也美
　君子執徳𢎞信道篤　嚴氏曰雖在寂寞之濱而無
　枯瘁之色戚戚之意易所謂肥遯也
考槃在阿碩人之薖獨寐寤歌永矢弗過
　賦也　毛傳曲陵曰阿薖寛大貌　朱註弗過所願
　不踰於此若將終身焉
考槃在陸碩人之軸獨寐寤宿永矢弗告
　賦也　吕氏曰爾雅髙平曰陸　蘇氏曰軸盤桓不
　行之意　朱註寤宿寤而猶宿也弗告自得其樂不
　以告人也
　孔叢子孔子曰於考槃見遯世之士而無悶於世
　　考槃三章章四句
　　　虞惇按此詩毛傳殊簡孔疏引王肅説訓之王
　　　葢述毛意也鄭箋云賢者誓不忘君之惡誓不
　　　過君之朝誓不告君以善詞氣憤激殊傷溫厚
　　　程氏楊氏諸家又云賢者心在朝廷寤寐不忘
　　　亦非遯世無悶之意今參歐陽氏及朱註而考
　　　槃之訓仍從毛
　碩人閔莊姜也莊公惑於嬖妾使驕上僭莊姜賢而
　不答終以無子國人閔而憂之
　　春秋傳衞莊公娶于齊東宫得臣之妹曰莊姜美
　　而無子衞人所為賦碩人也
碩人其頎衣錦褧衣齊侯之子衞侯之妻東宫之妹邢
侯之姨譚公維私(平上去通韻/)
　賦也　毛傳頎長貌　鄭箋言莊姜儀表長麗佼好
　頎頎然　毛傳錦文衣也　鄭箋褧禪也國君夫人
　翟衣而嫁衣錦者在塗之服也尚以褧為其文之太
　著　孔疏東宫太子所居之宫繫太子者明與同母
　所生之貴也　毛傳女子後生曰妹妻之姊妹曰姨
　姊妹之夫曰私　孔疏邢譚皆國名
　朱註極稱其族類之貴見其為正嫡小君莊公所宜
　親厚也
手如柔荑膚如凝脂領如蝤蠐齒如瓠犀螓首蛾眉巧
笑倩兮美目盼兮
　賦也　毛傳領頸也蝤蠐蝎蟲也瓠犀瓠瓣　鄭箋
　螓蜻蜻也　朱註蛾蠶蛾也　嚴氏曰手之柔如荑
　之新生膚之滑白如脂膏之凝領白而長如木中蝤
　蠐之蟲齒白而整如瓠中之子額廣而方如蜻蜻之
　首眉細而長曲如蠶蛾之眉　毛傳倩好口輔盼白
　黒分也
　鄭箋此言莊姜容貌之美所宜親幸
碩人敖敖説于農郊四牡有驕朱幩鑣鑣翟茀以朝大
夫夙退無使君勞(蕭肴豪韻本通不必叶/)
　賦也　毛傳敖敖長貌　孔疏説舍也　毛傳農郊
　近郊也　朱註四牡車之四馬　毛傳驕壯貌幩鑣
　飾也人君以朱纒鑣扇汗且以為飾　孔疏鑣馬銜
　外鐵也爾雅鑣謂之钀　毛傳鑣鑣盛貌翟翟車也
　夫人以翟羽飾車茀蔽也　孔疏婦人之車前後設
　障因以翟羽為之飾葢厭翟也禮玉藻君日出而視
　朝退適路寢聴政使人視大夫大夫退然後適小寢
　釋服
　朱註言莊姜自齊來嫁舍止近郊乘是車馬之盛以
　入君之朝國人樂得以為莊公之配故謂諸大夫宜
　早退無使君勞於政事不得與夫人相親也
河水洋洋北流活活施罛濊濊鱣鮪發發葭菼掲掲庶
姜孽孽庶士有朅(曷屑韻本通不必叶/)
　賦也　朱註河在齊西衞東北流入海　毛傳洋洋
　盛大也活活流貌　朱註施設也　毛傳罛魚罟
　朱註濊濊罟入水聲也　毛傳鱣大鯉也鮪鮥也發
　發盛貌葭蘆菼薍也掲掲長也　鄭箋庶姜姪娣也
　　毛傳孽孽盛飾也庶士齊大夫送女者朅武壯貌
　鄭箋此言齊地廣饒士女佼好禮儀盛備而君何為
　不答夫人也
　　碩人四章章七句
　　　虞惇按鄭箋説于農郊説當作襚衣服曰襚鄭
　　　氏好改經文以就已説皆此類今從毛列女傳
　　　謂莊姜始至操行衰惰傅母作詩不可為據也
　氓刺時也宣公之時禮義消亡淫風大行男女無别
　遂相奔誘華落色衰復相棄背或乃困而自悔喪其
　妃耦故序其事以風焉美反正刺淫佚也
　　虞惇按失身於人見棄而悔不得為反正序語煩
　　贅葢説經者附益之
氓之蚩蚩抱布貿絲匪來貿絲來即我謀送子渉淇至
於頓丘匪我愆期子無良媒將子無怒秋以為期(謀音/)
(媒丠古去其反俱不從叶/)
　賦也　毛傳氓民也　吕氏曰謂之氓者初見之不
　知其為誰何也　毛傳蚩蚩敦厚之貌布幣也　朱
　註貿買也貿絲葢初夏時也　鄭箋即就也　蘇氏
　曰假貿絲而就之謀為私奔也　毛傳㐀一成為頓
　㐀愆過也　鄭箋將請也　虞惇曰許之而不遂往
　託以無媒之故更與之為後期也
　歐陽氏曰此婦人被棄怨悔而追序之辭
乘彼垝垣以望復闗不見復闗泣涕漣漣既見復關載
笑載言爾卜爾筮體無咎言以爾車來以我賄遷
　賦也　毛傳垝毁也　蘇氏曰復關氓之所在也
　鄭箋葢托以號其人　孔疏漣漣泣貌　鄭箋用心
　専者怨必深　毛傳龜曰卜蓍曰筮體兆卦之體也
　　鄭箋爾爾復關也信其卜筮皆吉故徑從之　毛
　傳賄財遷徙也
　孔疏上二章女初奔男之事下四章困而自悔也
桑之未落其葉沃若于嗟鳩兮無食桑葚于嗟女兮無
與士耽士之耽兮猶可説也女之耽兮不可説也(葚耽/)
(平上通韻不必叶/)
　比也　朱氏曰沃若潤澤貌喻容色美盛情好歡洽
　時也　毛傳鳩鶻鳩也　孔疏葚桑實也鳩食葚過
　則醉　毛傳耽樂也　鄭箋説解也士有百行可以
　功過相除婦人無外事惟以貞信為節　孔疏此深
　自愧悔之辭
桑之落矣其黄而隕自我徂爾三嵗食貧淇水湯湯漸
車帷裳女也不爽士貳其行士也罔極二三其徳(隕貧/)
(湯裳爽行皆平上通韻不必叶/)
　比也　毛傳隕墮也　朱氏曰桑之黄落喻色衰而
　愛弛也　鄭箋徂往也　孔疏食貧貧於衣食也
　毛傳湯湯水盛貌　孔疏漸漬也　鄭箋帷裳童容
　也　孔疏婦人之車飾　毛傳爽差極中也
　孔疏自我往爾之家三嵗之後貧於衣食而見困苦
　憶初為爾所誘涉深水至漸車童容而來今乃見棄
　非我有差忒乃士貳其行也　朱註言過不在已而
　在士
三嵗為婦靡室勞矣夙興夜寐靡有朝矣言既遂矣至
于暴矣兄弟不知咥其笑矣静言思之躬自悼矣(婦古/)
(房以反後並同與寐遂知之韻通章隔句韻亦平上去/)
(通韻/)
　賦也　毛傳有舅姑曰婦　蘇氏曰靡室勞者不以
　室家之勞為勞也　嚴氏曰靡有朝者無朝不然也
　　蘇氏曰言既遂矣至於暴矣者昏姻既成而遇之
　以暴也　孔疏咥笑貌　朱註淫奔見棄不為兄弟
　所恤惟自痛悼而已
　劉氏曰下章言總角之宴則此女未笄而已奔矣又
　言老使我怨則至老而後見棄也所謂三嵗為婦三
　嵗食貧者言其在夫家勤勞之嵗月也
及爾偕老老使我怨淇則有岸隰則有泮總角之宴言
笑晏晏信誓旦旦不思其反反是不思亦已焉哉(平上/)
(通韻俱不必叶/)
　賦也　鄭箋及與也泮坡也　孔疏總角女子未笄
　結髪為兩角也宴安也　毛傳晏晏和柔也　朱註
　旦旦明也　鄭箋反復也
　朱註始也將與汝偕老今老而反使我怨淇則有岸
　矣隰則有泮矣而我總角之時與汝宴樂言笑成此
　信誓曽不思其反復以至於此也傳曰思其終也思
　其復也思其反之謂也婦人失身於人人所賤惡至
　於無往不困士君子立身一敗而萬事瓦裂者何以
　異此可不戒哉
　　氓六章章十句
　　　虞惇按于嗟鳩兮鄭箋云於時國之賢者刺此
　　　婦人見誘故于嗟而戒之上下文意全不相蒙
　　　此曲説也桑之沃若桑之落矣喻男女情好盛
　　　衰而箋以未落為仲秋既落為季秋謂復闗以
　　　季秋車來迎已亦曲説也其他文義傳註皆得
　　　之淇水湯湯從傳靡室勞矣從註註葢本之蘇
　　　氏云
　竹竿衞女思歸也適異國而不見答思而能以禮者
　也
　　朱註衞女嫁於諸侯思歸寧而不得故作此詩
　　嚴氏曰婦人以夫為家者也衞女嫁異國而思衞
　　國之樂其於異國必有不得其所者矣此雖不言
　　其夫之不見答而思歸之切如此則其情可知此
　　風人之辭也　逸齋曰在異國而思衞作詩以寄
　　宗國採詩者得之衛地故繫之衞焉
籊籊竹竿以釣于淇豈不爾思逺莫致之
　虞惇曰賦而興也　毛傳籊籊長而殺也　朱註竹
　衞之産淇衞水也
　歐陽氏曰思國俗之樂而歎其逺莫能致也
泉源在左淇水在右女子有行逺父母兄弟(右古音以/)
(後並同不從叶/)
　賦而興也　朱註泉源百泉之源也　王氏曰百泉
　在衛之西北而東南流入淇故曰左淇在衞之西南
　而東流與泉源合故曰右
　朱註思二水之在衞而自歎其不如也　嚴氏曰女
　子出適於人雖父母兄弟之親且疎逺矣安得復至
　少時遊戲之所乎
淇水在右泉源在左巧笑之瑳佩玉之儺(平上通韻/)
　賦而興也　朱註瑳鮮白色也笑而見齒其色瑳然
　　毛傳儺行有節度也
　李氏曰思遊笑於二水之間者其樂如此也
淇水滺滺檜楫松舟駕言出遊以寫我憂
　賦而興也　毛傳滺滺流貌檜栢葉松身楫所以櫂
　舟也
　虞惇曰皆思而不得見之辭
　　竹竿四章章四句
　　　虞惇按毛鄭泥序不見答之語其取物比事皆
　　　失本旨葢求詩之過也今從註而參嚴氏之説
　　　詩四章皆賦而兼興非直賦其事也註云賦亦
　　　非是
　芄蘭刺恵公也驕而無禮大夫刺之
　　孔疏春秋傳初恵公之即位也少杜預云葢年十
　　五六
芄蘭之支童子佩觽雖則佩觽能不我知容兮遂兮垂
帶悸兮
　興也　孔疏芄蘭草名蔓生枝葉柔弱　朱註支枝
　同　嚴氏曰喻幼弱不能自立也　毛傳觽所以解
　結成人之佩也人君治成人之事雖童子猶佩　朱
　註知智也其才能不足智於我也容兮遂兮舒緩放
　肆之貌　毛傳帶紳也　朱註悸帶下垂之貌
　鄭箋言其徳不稱服
芄蘭之葉童子佩韘雖則佩韘能不我甲容兮遂兮垂
帶悸兮
　興也　毛傳韘玦也能射御則帶韘　孔疏玦決也
　挾矢時著右手巨指以鉤弦用象骨為之　朱註甲
　長也其才能不足長於我也
　張氏曰再言容兮遂兮垂帶悸兮而其驕慢無所知
　之氣象葢莫可掩矣
　　芄蘭二章章六句
　　　虞惇按集註此詩不知所謂不敢强解今從序
　　　序云刺恵公葢必有所本也其訓釋文義則從
　　　集註容兮遂兮不作容刀佩璲解嫌與佩觽佩
　　　韘相複非立文之體也
　河廣宋襄公母歸于衞思而不止故作是詩也
　　鄭箋宋桓公夫人衞文公之妹生襄公而出襄公
　　即位夫人思宋義不可往故止也　孔疏夫人為
　　先君所出其子承父之重與祖為一體母出與廟
　　絶不可以私反故義不得也　嚴氏曰衞都河北
　　宋都河南自衞適宋必渡河魯閔公二年狄入衞
　　戴公始渡河而南詩云誰謂河廣是作於衞未遷
　　之時宋襄公猶為世子也
誰謂河廣一葦杭之誰謂宋逺跂予望之
　虞惇曰興也　毛傳杭渡也　嚴氏曰跂舉踵也言
　其近
　蘇氏曰河廣矣宋逺矣而言如此者所以緩其思宋
　之心也葢曰雖在衞猶在宋耳
誰謂河廣曽不容刀誰謂宋逺曽不崇朝
　興也　鄭箋小船曰刀不容刀喻狹也
　范氏曰夫人之不往義也天下豈有無母之人歟有
　千乘之國而不得養其母則人之不幸也為襄公者
　宜奈何生則致其孝沒則盡其禮而已衞有婦人之
　詩自莊姜至襄公之母六人焉皆止於禮義而不敢
　過也夫以衞之政教淫僻風俗傷敗而女子猶知禮
　而畏義如此者則以先王之化猶有存焉故也　吕
　氏曰按説苑宋襄公為太子請於桓公曰請使目夷
　立公曰何故曰臣之舅在衛愛臣若終立則不可以
　往不曰母而曰舅者恐傷其父之意也母之慈子之
　孝皆止於義而不敢過焉不幸處母子之變者可以
　觀矣
　　河廣二章章四句
　　　虞惇按孔疏文公時衞已在河南自衞適宋不
　　　渡河竊意詩既以河廣起興當為渡河而然故
　　　今錄嚴氏之説河廣亦從興不從賦
　伯兮刺時也言君子行役為王前驅過時而不反焉
　　虞惇按鄭箋衞宣公之時蔡人衞人陳人從王伐
　　鄭詩疑此時作然無明文可考
伯兮朅兮邦之桀兮伯也執殳為王前驅
　賦也　鄭箋伯君子字也　毛傳朅武貌　鄭箋桀
　英桀也　毛傳殳長丈二而無刃
自伯之東首如飛蓬豈無膏沐誰適為容
　賦也　朱註蓬草名飛蓬喻髪亂也膏所以澤髪
　吕氏曰沭潘也春秋傳遺之潘沭　毛傳適主也婦
　人夫不在無容飾　孔疏鄭在衞之西南言東者時
　從王伐鄭兵至京師乃東也
其雨其雨杲杲出日願言思伯甘心首疾
　比也　錢氏曰杲杲日色明也　鄭箋人言其雨其
　雨而杲杲然日復出猶我言伯且來伯且來而復不
　來
　朱氏曰思之不能已故雖首疾而不辭
焉得諼草言樹之背願言思伯使我心痗
　賦也　孔疏諼忘也忘憂之草也　毛傳諼草令人
　忘憂背北堂也痗病也　朱註心痗則病益深非特
　首疾而已
　范氏曰居而相離則思期而不至則憂此人之情也
　文王之遣戍周公之勞歸皆叙其室家之情男女之
　思以閔之故民悦而忘死聖人能通天下之志是以
　能成天下之務兵者毒民於死者也孤人之子寡人
　之妻傷天地之和召水旱之災故聖王重之如不得
　已而行則告以歸期念其勤勞哀傷慘怛不啻如在
　已是以治世之詩則言其君上之閔恤亂世之詩則
　錄其室家之怨思以為人情不出乎此也
　　伯兮四章章四句
　　　虞惇按伯兮朅兮傳云伯州伯也今從箋
　有狐刺時也衞之男女失時喪其妃耦焉古者國有
　凶荒則殺禮而多昏㑹男女之無夫家者所以育人
　民也
　　虞惇按古者國有凶荒以下序詩者陳古之辭非
　　詩本義也
有狐綏綏在彼淇梁心之憂矣之子無裳
　朱註比也綏綏獨行求匹之貌　毛傳石絶水曰梁
　鄭箋之子是子也時婦人喪其妃耦寡而憂是子無
　裳無為作裳者欲與之為室家也
有狐綏綏在彼淇厲心之憂矣之子無帶(厲霽韻帶泰/)
(韻本通不必叶/)
　比也　王氏曰岸近危曰厲　毛傳帶所以申束衣
　也
有狐綏綏在彼淇側心之憂矣之子無服(服蒲北反不/)
(從叶/)
　比也
　　有狐三章章四句
　　　虞惇按毛傳綏綏匹行貌朱註獨行求匹貌朱
　　　説為長有狐綏綏喻無妻者之子無裳之子即
　　　無妻者也朱云託言有狐獨行而憂其無裳又
　　　云在梁則可以裳矣是以之子即指狐恐於理
　　　未通憂狐之無裳正與憂蜉蝣之無歸處相類
　　　皆不可訓毛云裳所以配衣無室家若人無衣
　　　服亦衍説也
　木瓜美齊桓公也衞國有狄人之敗出處于漕齊桓
　公救而封之遺之車馬器服焉衞人思之欲厚報之
　而作是詩也
　　春秋傳閔公二年狄入衞宋桓公立戴公以廬於
　　漕齊侯使公子無虧帥車三百乘甲士三千人以
　　戍漕歸公乘馬祭服五稱牛羊豕鷄狗皆三百與
　　門材歸夫人魚軒重錦三十兩僖公二年齊桓公
　　合諸侯城楚㐀而封衞衞國忘亡　國語衞人出
　　廬於漕齊桓公城楚㐀以封之其畜散而無育桓
　　公與之繫馬三百　胡氏曰木瓜有取焉善衛人
　　之情也
投我以木瓜報之以瓊琚匪報也永以為好也(瓜古音/)
(孤後並同不從叶/)
　朱註比也　毛傳木瓜楙木也瓊玉之美者琚佩玉
　名
　朱氏曰瓊琚之於木瓜重矣然猶不敢以為報也姑
　欲長以為好而不忘爾葢報人之施而曰如是報之
　足矣則報者之情倦而施者之徳忘惟其歉然常若
　無物可以報之者而後報者之情施者之徳兩無窮
　也　李氏曰言人贈我以㣲物必有以厚報之况齊
　桓公之徳如此其大則報之當何如
投我以木桃報之以瓊瑤匪報也永以為好也
　比也　毛傳瓊瑶美玉
投我以木李報之以瓊玖匪報也永以為好也(玖古音/)
(几後同不必叶/)
　比也　毛傳瓊玖玉名孔子曰吾於木瓜見苞苴之
　禮行焉
　　木瓜三章章四句
　　　虞惇按木瓜之美齊桓見於史傳者數矣註以
　　　為男女相贈答之辭如静女之類此何説也凡
　　　註之有必不可從者此類是也
　衛國十篇三十四章二百三句
　
　
　讀詩質疑卷五
欽定四庫全書
　讀詩質疑卷六
　　　　　　　　　　太僕寺少卿嚴虞惇撰
　王
　　鄭譜曰王城者周東都王城畿内方六百里之地
　　其封域在禹貢豫州太華外方之間北得河陽漸
　　冀州之南始武王作邑於鎬京謂之宗周是為西
　　都周公攝政五年成王在豐欲宅洛邑使召公先
　　相宅既成謂之王城是為東都今河南是也召公
　　既相宅周公往營成周今洛陽是也成王居洛邑
　　遷殷頑民於成周復還歸處西都至於夷厲政教
　　尤衰十一世幽王嬖褒姒生伯服廢申后太子宜
　　臼奔申申侯與犬戎攻宗周殺幽王於戲晉文侯
　　鄭武公迎宜臼於申而立之是為平王以亂故徙
　　居東都王城於是王室之尊與諸侯無異其詩不
　　能復雅故貶之謂之王國之變風　孔疏風雅之
　　作本自有體而云貶之謂之風者言作為雅頌貶
　　之而作風非謂採得其詩乃貶之也鄭志張逸問
　　平王㣲弱其詩不能復雅厲王流於彘幽王滅於
　　戲在雅何答曰幽厲無道以强暴至於流滅豈如
　　平王㣲弱政在諸侯威令不加於百姓乎其意言
　　幽厲以酷虐之政被於諸侯故為雅平桓則政教
　　不及畿外故為風也　春秋傳吳季札請觀周樂
　　為之歌王曰美哉思而不懼其周之東乎　歐陽
　　氏曰周之衰也始之以夷懿終之以平桓平桓而
　　後不復支矣故書止文侯之命而不復錄春秋起
　　平王之年而治其事詩自黍離之什而降為風
　　黄氏曰黍離之為國風以其詩之體為風也周室
　　未遷其聲天下之正聲也平王遷而東之則其音
　　乃東土之音耳故曰王國風　蘇氏曰自平王東
　　遷而變風遂作其風及於境内而不能被天下與
　　諸侯比然其王號未替也故不曰周而曰王　虞
　　惇曰王降為風而次於衞者衞商之故都也周不
　　監於商而王於是乎風矣王所以次衞也　吕氏
　　曰成周乃東都總名河南成周之王城也雒陽成
　　周之下都也平王東遷之後所謂西周者豐鎬也
　　東周者東都也威烈王之後所謂西周者河南也
　　東周者雒陽也
　黍離閔宗周也周大夫行役至于宗周過故宗廟宫
　室盡為禾黍閔周室之顛覆彷徨不忍去而作是詩
　也
　　鄭箋宗周鎬京也　孔疏書多方王來自奄至于
　　宗周周官歸于宗周正月赫赫宗周皆謂鎬京也
　　後平王居洛亦謂洛邑為宗周祭統即宫于宗周
　　謂洛邑也　申公説平王遷洛命秦伯帥師逐犬
　　戎於鎬京尋遣尹伯封犒秦師過故宗廟宫室秦
　　人皆墾為田咸生禾黍彷徨不忍去作此詩　李
　　氏曰箕子過故殷墟作麥秀之詩曰麥秀漸漸兮
　　禾黍油油與此詩意同也
彼黍離離彼稷之苖行邁靡靡中心搖搖知我者謂我
心憂不知我者謂我何求悠悠蒼天此何人哉(離靡搖/)
(苗隔句韻末二句以天人韻/)
　朱註賦而興也　毛傳彼彼宗廟宫室也　許氏曰
　黍禾屬而黏者也　孔疏離離垂貌　沈氏曰稷今
　之穄也　毛傳靡靡猶遲遲也　孔疏搖搖憂無所
　薄也　鄭箋謂我何求者怪我久留不去也　毛傳
　悠悠逺意蒼天者據逺視之蒼蒼然也　孔疏知我
　者希無可告語乃訴之於天　李氏曰致此者何人
　哉不欲斥其人也
彼黍離離彼稷之穂行邁靡靡中心如醉知我者謂我
心憂不知我者謂我何求悠悠蒼天此何人哉
　賦而興也　毛傳穂秀也
彼黍離離彼稷之實行邁靡靡中心如噎知我者謂我
心憂不知我者謂我何求悠悠蒼天此何人哉
　賦而興也　孔疏詩人以黍秀時至稷則尚苖未得
　還歸遂至於稷之穂稷之實歴道其所更見也　毛
　傳噎憂不能息也
　謝氏曰閔宗周者一行役大夫之外無人也書文侯
　之命王所以訓戒者寧爾邦而已王室之盛衰故都
　之興廢悉置之度外吾於黍離之詩重有感矣
　　黍離三章章十句
　　　虞惇按劉向新序衞宣公子夀閔其兄伋之見
　　　害作憂思之詩黍離是也陳思王植云昔尹吉
　　　甫信後妻之讒而殺孝子伯竒其弟伯封求而
　　　不得作黍離葢韓詩説也而子貢傳申公説則
　　　又以伯封為周之大夫矣毛公傳未行之前三
　　　家異説大畧如此小序出於毛公毛傳行而三
　　　家亡余於三家之説之見於傳記者間采而錄
　　　之非徒廣異聞亦以著小序之不可廢學者不
　　　可疑此而信彼耳
　君子于役刺平王也君子行役無期度大夫思其危
　難以風焉
　　虞惇按此詩乃大夫託為行役者室家思念之辭
　　亦以風其上也
君子于役不知其期曷至哉雞棲于塒日之夕矣羊牛
下來君子于役如之何勿思
　賦也　朱註君子婦人目其夫也　毛傳鑿牆而棲
　曰塒　鄭箋言畜産出入尚有期節而行役者反不
　也　陸氏曰羊性畏露晚出早歸常先於牛
君子于役不日不月曷其有佸雞棲于桀日之夕矣羊
牛下括君子于役茍無饑渇
　賦也　朱註不日不月不可計以日月也　毛傳佸
　㑹也雞棲於杙為桀括至也　鄭箋茍且也且得無
　饑渇憂其饑渇也　嚴氏曰此所以風王而使察焉
　者也
　　君子于役二章章八句
　君子陽陽閔周也君子遭亂相招為祿仕全身逺害
　而已
君子陽陽左執簧右招我由房其樂只且
　賦也　毛傳陽陽無所用其心也　孔疏簧笙管中
　之金薄鍱也笙必有簧故以簧表笙　鄭箋我君子
　之友自謂也由從也招我欲使我從之於房中俱在
　樂官也　毛傳國君有房中之樂　孔疏房中之樂
　於路寢之下小寢之内作之天子以周南諸侯以召
　南　朱註只且語辭
　鄭箋君子遭亂道不行相與樂此而已
君子陶陶左執翿右招我由敖其樂只且
　賦也　毛傳陶陶和樂貌翿纛也　鄭箋纛舞者所
　持謂羽舞也敖燕舞之位也
　程氏曰陽陽陶陶皆不任憂責全身自樂而已君子
　居亂世如是　蘇氏曰房中之樂賤事耳君子相招
　而樂之則以賤為樂矣君子以賤為樂則其貴者不
　可居也雖有貴位而君子不居則周不可輔矣此所
　以為閔周也
　　君子陽陽二章章四句
　　　虞惇按集註此詩疑前篇婦人所作其夫既歸
　　　安於貧賤以自樂其家人識其意而嘆美之未
　　　知朱子所據今仍從舊説
　揚之水刺平王也不撫其民而逺屯戍於母家周人
　怨思焉
　　鄭箋平王母家申國姜姓在陳鄭之南迫近彊楚
　　數見侵伐故戍之
揚之水不流束薪彼其之子不與我戍申懐哉懐哉曷
月予還歸哉(水子薪申隔句韻懐歸韻通不必叶/)
　興也　毛傳揚激揚也　歐陽氏曰激揚之水力弱
　不能流束薪猶王室政衰不能徴發諸侯也彼其之
　子謂他國人之當戍者也　毛傳戍守也　朱註懐
　思也
　蘇氏曰揚之水非自流之水也水不能自流而或揚
　之雖束薪之易流有不流矣水之能自流者物斯從
　之安在其揚之哉周之盛也諸侯聽役于王室無敢
　違命及其衰也雖令而不至矣其曰不與我戍申者
　怨諸侯不戍之辭也曷月予還歸者久戍而不得代
　之辭也
揚之水不流束楚彼其之子不與我戍甫懐哉懐哉曷
月予還歸哉
　興也　毛傳楚木也甫諸姜也　孔疏尚書吕刑禮
　記作甫刑孔安國云吕侯後為甫侯周語曰胙四岳
　國賜為侯伯賜姓曰姜氏曰有吕又曰申吕雖衰齊
　許猶在是申與甫許同為姜姓詩人重章變文借甫
　許以言申其實不戍甫許也六國時秦趙皆嬴姓而
　史記漢書多謂秦為趙亦此類也
揚之水不流東蒲彼其之子不與我戍許懐哉懐哉曷
月予還歸哉(蒲許平上通韻/)
　興也　鄭箋蒲蒲栁也　毛傳許亦諸姜也
　朱註申侯與犬戎攻宗周而弑幽王則申侯者平王
　不共戴天之仇也平王知有母而不知有父知立己
　為有徳而不知弑父為可怨至使復讐討賊之師反
　為報恩酬私之舉其忘親逆理得罪於天甚矣况先
　王之制諸侯有故則方伯連帥以諸侯之師討之王
　室有故則方伯連帥以諸侯之師救之天子郷遂之
　民供貢賦衞王室而已今平王不能行威令於天下
　徒使畿甸之民逺為諸侯戍守周人以非其職而怨
　思焉則其衰懦㣲弱而得罪於民又可見矣詩亡而
　春秋作其不以此也哉　虞惇曰平王於大義不得
　戍申詩人但以逺戍為憂所謂怨而不怒也
　　揚之水三章章六句
　　　虞惇按鄭氏以揚之水為激揚湍迅之水喻平
　　　王政教煩急朱子以彼其之子為戍人指其室
　　　家俱非是今從歐陽氏蘇氏又註云此詩之興
　　　取之不二字如小星之例安成劉氏附㑹其説
　　　云此乃興之不取義者特取之不兩字相應耳
　　　詩無不取義之興六義之壊皆此種説啓之
　中谷有蓷閔周也夫婦日以衰薄凶年饑饉室家相
　棄爾
中谷有蓷暵其乾矣有女仳離嘅其嘆矣嘅其嘆矣遇
人之艱難矣
　興也　毛傳蓷鵻也　郭氏曰今茺蔚也又名益母
　　許氏曰暵燥也　毛傳仳别也　朱註嘅嘆聲
　孔疏人斥其夫也
　程氏曰谷中之草待隂潤而生今暵則乾矣喻夫婦
　樂嵗相保凶年相棄也　鄭箋嘅然而嘆自傷君子
　之窮厄
中谷有蓷暵其脩矣有女仳離條其歗矣條其歗矣遇
人之不淑矣(脩尤韻歗嘯韻淑轉平聲殊留反蕭肴豪/)
(尤韻通此以平去入通一韻也集註俱叶從淑非是/)
　興也　陳氏曰脩長茂者也　毛傳條條然歗也
　程氏曰歗長吟也悲恨深於嘆矣　鄭箋淑善也
　朱註古者死喪饑饉皆曰不淑
　曾氏曰凶年遽相棄背葢衰薄之甚者而詩人乃曰
　遇斯人之艱難遇斯人之不淑絶無怨懟過甚之辭
　厚之至也
中谷有蓷暵其濕矣有女仳離啜其泣矣啜其泣矣何
嗟及矣
　興也　蘇氏曰暵其濕旱之甚也　毛傳啜泣貌
　朱註言事已至此末如之何窮之甚也
　范氏曰世治則室家相保者上之所養也世亂則室
　家相棄者上之所殘也其使之也勤其取之也厚則
　夫婦日以衰薄而凶年不免於離散詩人舉一物失
　所而知王政之惡一女見棄而知人民之困以為政
　荒民散國將無以為國也　黄氏曰王者之治必使
　天下有相生相養相親相恤之道顧其父子兄弟夫
　婦而有不忍相去之意然後禮義生焉今平王不能
　善天下之風俗而反以敗天下之風俗至於夫婦衰
　薄凶年相棄夫人而棄其夫婦則亦無所不至矣尚
　何望其尊君愛親哉予於谷風而知衞之所以亡於
　中谷有蓷而知周之所以亡
　　中谷有蓷三章章六句
　　　虞惇按暵其乾矣毛鄭説頗迂曲朱註本蘇氏
　　　程氏今從之遇人之不淑亦從朱
　兔爰閔周也桓王失信諸侯背叛搆怨連禍王師傷
　敗君子不樂其生焉
　　虞惇按春秋傳魯桓公五年王奪鄭伯政鄭伯不
　　朝王以諸侯伐鄭鄭伯禦之戰於繻葛蔡衞陳皆
　　奔王卒大敗祝𣆀射王中肩序葢指此事為言然
　　經無此意也
有兔爰爰雉離于羅我生之初尚無為我生之後逢此
百罹尚寐無吪(為古音譌罹古音羅後並同不從叶/)
　毛傳興也爰爰緩意　朱註離麗也　毛傳鳥網為
　羅罹憂也　鄭箋尚庶幾也　毛傳吪動也　鄭箋
　寐不欲動無所樂生之甚
　朱註張羅本以取兔今兔狡得脱而雉以耿介反離
　於羅以比小人致亂而以巧計幸免君子無辜而以
　忠直受禍也為此詩者葢猶及見西周之盛時
有兔爰爰雉離于罦我生之初尚無造我生之後逢此
百憂尚寐無覺(罦憂尤韻造皓韻覺效韻平上去通韻/)
(集註俱叶從造非是/)
　興也　毛傳罦覆車也　郭氏曰今之翻車大綱也
　　朱註造為也
有兔爰爰雉離于罿我生之初尚無庸我生之後逢此
百凶尚寐無聰
　興也　毛傳罿罬也　孔疏韓詩施羅於車上曰罿
　　毛傳庸用也聰聞也
　　兔爰三章章七句
　　　虞惇按毛鄭以雉兔喻政有緩急用心不均東
　　　萊吕氏以兔比諸侯恣睢雉為周人自比皆穿
　　　鑿歐陽氏僅以物之幸不幸為言則寄托亦淺
　　　今從朱鄭以逢此百罹為過軍役之事雖本序
　　　説亦不必如是之拘也
　葛藟王族刺平王也周室道衰棄其九族焉
　　鄭箋九族者據已上至髙祖下及𤣥孫之親
緜緜葛藟在河之滸終逺兄弟謂他人父謂他人父亦
莫我顧(藟弟隔句韻滸父顧上去通韻/)
　興也　毛傳緜緜長不絶之貌水厓曰滸
　蘇氏曰葛藟得河之潤澤以長大猶王族得王之恩
　施以茂盛也王今棄逺兄弟而謂他人父彼非王族
　亦安肯顧我哉
緜緜葛藟在河之涘終逺兄弟謂他人母謂他人母亦
莫我有(母滿以反有音以不從叶集註一章俱叶不可/)
(曉/)
　興也　毛傳涘厓也　朱註謂他人父者其妻則母
　也　鄭箋有識有也
緜緜葛藟在河之漘終逺兄弟謂他人昆謂他人昆亦
莫我聞
　興也　孔疏爾雅夷上洒下曰漘　毛傳昆兄也
　李氏曰聞相聞知也
　虞惇曰平王忘殺父之仇而徳申侯之立已所謂謂
　他人父謂他人母也不有于其父何有于其族乎周
　之東遷晉鄭焉依未聞異姓之能扞王於艱也亦莫
　我顧之言信矣
　　葛藟三章章六句
　　　虞惇按集註世衰民散有去其鄉里家族而流
　　　離失所者作此以自嘆不主序説葢朱子于三
　　　百篇凡諷刺君上之語概不以為然不獨此詩
　　　也緜緜葛藟二句註無解蘇氏本之毛鄭吕氏
　　　謂葛藟生非其地猶宗族失所依竊意葛藟生
　　　於河濱不得為非其地不若蘇説之為長也
　采葛懼讒也
　　鄭箋桓王時臣無大小使出者則為讒人所毁故
　　懼之
彼采葛兮一日不見如三月兮
　虞惇曰比而興也　鄭箋采葛喻臣以使事出也
　毛傳葛所以為絺綌也事雖小一日不見於君憂懼
　於讒矣　孔疏日久情疎為懼益甚故以多時况少
　時　李氏曰小人之譖人多因其不見之時乘隙而
　入如上官桀譖霍光伺光出沐日奏之𢎞恭石顯譖
　蕭望之亦候望之出沐日上之忠臣義士一日不在
　朝廷則讒説殄行並作矣　逸齋曰汲黯不願之郡
　疑張湯也京房不敢離左右畏石顯也
彼采蕭兮一日不見如三秋兮(蕭尤韻不必叶/)
　比而興也　孔疏蕭荻也　毛傳蕭所以共祭祀
彼采艾兮一日不見如三嵗兮
　比而興也　朱註艾蒿屬　毛傳艾所以療疾
　　采葛三章章三句
　　　虞惇按詩序辨此淫奔之詩其篇與大車相屬
　　　其事與采唐采葑采麥相似其辭與鄭子衿正
　　　同葢朱子説詩専闢小序於國風之懐思贈答
　　　者概以為淫奔之詩故其説云爾不可從也鄭
　　　以采葛喻小事出采蕭喻大事出采艾喻急事
　　　出亦太拘今刪之但曰使事出而已彼采葛兮
　　　毛曰興朱曰賦今曰比而興者采葛以比使出
　　　而即以興懼讒之意也
　大車刺周大夫也禮義陵遲男女淫奔故陳古以刺
　今大夫不能聴男女之訟焉
大車檻檻毳衣如菼豈不爾思畏子不敢
　賦也　毛傳大車大夫之車檻檻車行聲也毳衣天
　子大夫之服菼蘆之初生也天子大夫四命其出封
　五命如子男之服　鄭箋毳衣之屬衣繢而裳繡皆
　有五色其青者如菼　朱註爾淫奔者相命之辭也
　子大夫也
　蘓氏曰古者大夫巡行邦國以聴男女之訟其聴之
　也明而止之也有道民聞其車聲而見其衣服則畏
　而不敢非待刑之而後已也葢傷今不能矣　鄭箋
　此古之欲淫奔者之辭
大車啍啍毳衣如璊豈不爾思畏子不奔
　賦也　毛傳啍啍重遲之貌　許氏曰璊玉頳色也
榖則異室死則同穴謂予不信有如皦日
　賦也　毛傳榖生也　鄭箋穴壙也　毛傳皦白也
　朱註男女之欲奔者畏其大夫自以終身不得如其
　志也故曰生不得相奔以同室庶幾死得合𦵏以同
　穴而已皦日約誓之辭也　吕氏曰此詩所謂陳古
　其猶在文武成康之後歟葢唯能止其奔未能革其
　心與行露之詩異矣
　　大車三章章四句
　　　虞惇按集註周衰大夫猶有能以刑政治其私
　　　邑故淫奔者畏而歌之葢不取陳古之説也謂
　　　予不信二句鄭箋繆今從註劉向列女傳以此
　　　為息君夫人作考之左傳殊不合未可為據也
　丘中有麻思賢也莊王不明賢人放逐國人思之而
　作是詩也
丘中有麻彼留子嗟彼留子嗟將其來施施(施式何反/)
(戈麻韻通不必叶/)
　虞惇曰賦而興也　朱註麻榖名皮可績為布　毛
　傳留大夫氏子嗟字也　朱註將願也　鄭箋施施
　舒行也
　蘇氏曰子嗟隐居丘園之間殖麻麥果實以為生民
　思其賢而庶其肯徐來以從我也　孔疏賢者其肯
　來乎言不肯復來所以思之特甚
丘中有麥彼留子國彼留子國將其來食
　賦而興也　朱註子國亦字也　蘇氏曰來食從我
　食也　鄭箋庶其親已已得厚待之
丘中有李彼留之子彼留之子貽我佩玖(玖音几不從/)
(叶/)
　賦而興也　毛傳玖石次玉者言能貽我美寳　蘇
　氏曰冀其貽我以善也
　嚴氏曰張平子四愁詩美人贈我金琅玕何以報之
　雙玉盤其序云屈原以珍寳為仁義騷人之辭源流
　國風也
　　丘中有麻三章章四句
　　　虞惇按集註婦人望其所與私者而不來疑丘
　　　中麻麥之處復有與之私而留之者故作此詩
　　　也今按詩前二章子嗟一人也子國又一人也
　　　婦人所望其來者子嗟乎子國乎抑子嗟子國
　　　俱來乎何婦人所與私者之多也丘中有麻之
　　　處已有與子嗟私者丘中有麥之處復有與子
　　　國私者丘中有李之處又有與子嗟子國私者
　　　如其言則是徧國中皆淫婦人視栁子厚傳河
　　　間婦人亦不是過也此雖世衰俗淫恐必不至
　　　於此而聖人刪詩以懲勸後世恐亦決不存此
　　　等詩也故今斷從序説毛傳子國子嗟父也正
　　　義曰毛時書籍猶多或有所據然今未能確知
　　　故但云字而已毛鄭又以子嗟子國能治麻麥
　　　草木為賢説亦過泥今畧參歐陽氏蘇氏
　王國十篇二十八章百六十二句
　
　
　
　
　
　
　
　讀詩質疑卷六
欽定四庫全書
　讀詩質疑卷七
　　　　　　　　　　太僕寺少卿嚴虞惇撰
　鄭
　　鄭譜曰初宣王封母弟友於宗周畿内咸林之地
　　是為鄭桓公今京兆鄭縣是其都也又為幽王大
　　司徒甚得周衆與東土之人問於史伯曰王室多
　　故余懼及焉其何所可以逃死史伯曰其濟洛河
　　頴之間乎是其子男之國虢鄶為大虢叔恃勢鄶
　　仲恃險皆有驕侈怠慢之心加之以貪冒君若以
　　周難之故寄孥與賄不敢不許是驕而貪必將背
　　君君以成周之衆奉辭罰罪無不克矣若克二邑
　　鄢蔽補丹依疇厯華君之土也修典刑以守之唯
　　是可以少固桓公從之後三年幽王為犬戎所殺
　　桓公死之其子武公與晉文侯定平王於東都王
　　城卒取史伯所云十邑之地右洛左濟前華後河
　　食溱洧焉今河南新鄭是也武公又作卿士國人
　　宜之鄭之變風作　漢書地理志土陿而險山居
　　谷汲男女亟聚㑹故其俗淫鄭詩曰出其東門有
　　女如雲又曰溱與洧方灌灌兮士與女方秉蕳兮
　　此其風也吳札聞鄭之歌曰美哉其細已甚民弗
　　堪也是其先亡乎　程氏曰鄭本畿内之封因周
　　之衰兼有虢鄶自為列國變自近始故王後次之
　　　錢氏曰王室東遷鄭為懿親又有定王之功盖
　　從周而東者也故次於王
　緇衣美武公也父子並為周司徒善於其職國人宜
　之故美其徳以明有國善善之功焉
　　嚴氏曰子曰好賢如緇衣惡惡如巷伯詩之好賢
　　惡惡者多矣舉二詩者以其至者言之也
緇衣之宜兮敝予又改為兮適子之館兮還予授子之
粲兮
　賦也　毛傳緇黑色緇衣卿士聴朝之正服也　鄭
　箋緇衣居私朝之服也天子之朝服皮弁服　朱註
　宜稱也　毛傳改更適之館舍粲餐也
　朱註言子之服緇衣也甚宜敝則我將為子更為之
　且將適子之館既還而又授子以粲好之無已也
　孔疏敝改為兮願其常居此位常服此服也　范氏
　曰適子之館親之也　鄭箋卿士之館在天子之宫
　如今之諸廬也自館還在采地之都我則設餐以授
　之愛之欲飲食之
緇衣之好兮敝予又改造兮適子之館兮還予授子之
粲兮
　賦也　毛傳好宜也　鄭箋造為也
緇衣之蓆兮敝予又改作兮適子之館兮還予授子之
粲兮(蓆古祥龠反不從叶/)
　賦也　毛傳蓆大也　程氏曰蓆有安舒之義服稱
　其徳則安舒也
　孔叢子孔子曰於緇衣見好賢之至
　　緇衣三章章四句
　　　虞惇按顧炎武氏云敝予又改為兮還予授子
　　　之粲兮敝字還字各作一句當作三章章六句
　　　今據孔氏正義云句必聫字為言一字不制也
　　　以詩者申志一字則言蹇而不㑹故詩之見句
　　　少不減二則敝字還字宜畧讀不得竟作一句
　　　還予授粲毛傳頗紆曲今從箋
　將仲子刺莊公也不勝其母以害其弟弟叔失道而公
　弗制祭仲諫而公弗聴小不忍以致大亂焉
　　春秋傳鄭武公娶于申曰武姜生莊公及共叔叚
　　莊公寤生驚姜氏遂惡之愛共叔叚欲立之亟請
　　於武公公弗許及莊公即位為之請制公曰制巖
　　邑也他邑惟命請京使居之謂之京城太叔祭仲
　　曰都城過百雉國之害也公曰姜氏欲之焉避害
　　既而太叔命西鄙北鄙貳於已公子吕請除之公
　　曰無庸將自及太叔又收貳以為己邑至於廪延
　　子封曰可矣厚將得衆公曰不義不暱厚將崩太
　　叔完聚繕甲兵將襲鄭夫人將啟之公聞其期曰
　　可矣遂伐京叚入於鄢公伐諸鄢太叔出奔共
　　申公説鄭莊公欲陷弟叚授以大邑祭仲諫陽拒
　　之大夫原其情而刺之
將仲子兮無踰我里無折我樹把豈敢愛之畏我父母
仲可懐也父母之言亦可畏也(懐畏平去通韻/)
　賦也　毛傳將請也仲子祭仲也踰越里居也二十
　五家為里杞木名　鄭箋懐私曰懐
　嚴氏曰設為仲諫而公拒之之辭　蘇氏曰異姓而
　干公族以謀兄弟如踰里而折杞也　吕氏曰辭雖
　拒仲而意則與之　蘇氏曰莊公非畏父母之言者
　也欲必致叔於死耳叔之未襲鄭也有罪而未至於
　死是以諫而不聴諫而不聴非愛之也未得所以殺
　之也未得所以殺之而不禁而曰畏我父母君子知
　其不誠也故因其言而記之夫因其言而記之者以
　示得其情也莊公豈真不忍者哉
將仲子兮無踰我牆無折我樹桑豈敢愛之畏我諸兄
仲可懐也諸兄之言亦可畏也
　賦也　毛傳牆垣也諸兄公族也
將仲子兮無踰我園無折我樹檀豈敢愛之畏人之多
言仲可懐也人之多言亦可畏也
　賦也　孔疏園者圃之藩　毛傳檀彊韌之木也
　　將仲子三章章八句
　　　虞惇按朱子以論語有鄭聲淫之語故於鄭國
　　　風大半以為淫詩如此詩引莆田鄭氏曰此淫
　　　奔者之辭也今按春秋傳鄭伯為衛侯故如晉
　　　子展賦將仲子兮鄭伯享趙孟子太叔賦野有
　　　蔓草鄭六卿餞韓宣子子齹賦野有蔓草子太
　　　叔賦褰裳子游賦風雨子旗賦有女同車子栁
　　　賦蘀兮此六詩朱子皆以為淫奔之詩而當時
　　　皆見美於叔向趙孟韓宣子而伯有賦鶉之奔
　　奔則趙孟譏之以為牀第之言不踰閾則知淫
　　詩固不可賦於宴饗之時而此六詩絶非淫奔
　　之詩也然則小序之言信矣
　叔于田刺莊公也叔處于京繕甲治兵以出于田國
　人說而歸之
　　嚴氏曰二叔于田皆美叔段之才武而序皆以為
　　刺莊公盖與春秋書鄭伯克段譏失教之意同知
　　序經聖人之手矣説詩不用序則叔于田皆為美
　　叔段椒聊為美桓叔矣叔叚桓叔可美也乎哉
叔于田巷無居人豈無居人不如叔也洵美且仁
　賦也　毛傳叔大叔叚也　鄭箋于徃也　毛傳田
　取禽也巷里塗也　鄭箋洵信也
　歐陽氏曰叔出於田則所居之巷若無人矣非實無
　人雖有而不如叔之美且仁也　孔疏國人注心於
　叔悦之若此而公不知禁故刺之
叔于狩巷無飲酒豈無飲酒不如叔也洵美且好
　賦也　毛傳冬獵曰狩
叔適野巷無服馬豈無服馬不如叔也洵美且武(野神/)
(與反馬莫補反/)
　賦也　鄭箋適之也郊外曰野服馬猶乗馬也
　吕氏曰叚不義而得衆國人稱之以得衆心為仁以
　飲酒為好以善服馬為武　王士稹曰此詩當是叔
　叚黨羽嬖倖之屬造作以愚國人者而非國人愛之
　稱之也漢淮南王之伍被左吳明宸濠之李士實劉
　養正甘佐畔逆互相推戴皆此類也觀其後公子封
　伐京京人叛叔叚則豈國人果説而歸之哉
　　叔于田三章章五句
　　　虞惇按此詩朱註從序説而末又云疑此亦民
　　　間男女相説之辭當以前説為正
　大叔于田刺莊公也叔多才而好勇不義而得衆也
　　蘇氏曰二詩皆曰叔于田故此加大以别之非謂
　　叚為大叔也不知者又加大於首章失之矣　范
　　氏曰莊公之於叚稔其惡而欲斃之也故春秋書
　　克段于鄢以罪鄭伯詩人言叔多才好勇而得衆
　　心以深咎莊公夫叚之惡易知而莊公之罪難見
　　故春秋書鄭伯而詩人刺其君皆夲其所起以罪
　　之所以為世戒也
叔于田乗乘馬執轡如組兩驂如舞叔在藪火烈具舉
襢裼暴虎獻于公所將叔無狃戒其傷女(藪古色主反/)
(狃字不入韻/)
　賦也　朱註車衡外兩馬曰驂如舞者諧和中節御
　之善也　毛傳藪澤禽之府也　陳氏曰火火田也
　朱註烈熾盛貎　毛傳具俱也襢裼肉袒也暴空手
　摶之也　孔疏公所君所也將請也　毛傳狃習也
　朱註國人戒之曰請叔無習此事恐其或傷汝也盖
　叔多才好勇而人愛之如此
叔于田乗乗黄兩服上襄兩驂雁行叔在藪火烈具楊
叔善射忌又良御忌抑磬控忌抑縱送忌(射古音樹後/)
(同/)
　賦也　毛傳乗黄四馬皆黄也　朱註衡下夾轅兩
　馬曰服　鄭箋襄駕也上駕馬之最良也雁行驂與
　中服相次序也　朱註揚起也忌抑皆語辭　毛傳
　騁馬曰磬止馬曰控　朱註舍抜曰縱覆彇曰送
叔于田乗乗駂兩服齊首兩驂如手叔在藪火烈具阜
叔馬慢忌叔發罕忌抑釋掤忌抑鬯弓忌(駂俗本誤作/)
(鴇慢諫韻罕旱韻上去通韻弓古音肱後並同/)
　賦也　毛傳驪白雜毛曰駂齊首馬首齊也　鄭箋
　如手如左右手相佐助也　毛傳阜盛慢遲也　鄭
　箋發發矢也　毛傳罕希也　朱註釋解也　孔疏
　掤矢筩盖春秋傳作氷　朱註鬯弓囊也　鄭箋馬
　行遲發矢希矣覆矢弢弓田事畢　朱註美其從容
　整暇如此
　鄭氏曰叚以國君介弟之親京城太叔之貴而所好
　者馳騁弋獵也所矜者襢裼暴虎也所賢者射御足
　力也出而人思之者飲酒服馬之儔也氣習至此而
　又恃君母之愛玩於莊公之惟其所欲而莫之誰何
　也欲不為叛得乎是則置叚於必亂之地者莊公也
　　大叔于田三章章十句
　清人刺文公也高克好利而不顧其君文公惡而欲
　遠之不能使高克將兵而禦狄于竟陳其師旅翺翔
　河上久而不召衆散而歸高克奔陳公子素惡高克
　進之不以禮文公退之不以道危國亡師之夲故作
　是詩也
　　春秋閔公二年鄭棄其師左氏傳鄭人為之賦清
　　人　孔疏閔公二年狄入衛衛在河北鄭在河南
　　恐其渡河侵鄭故使高克禦之
清人在彭駟介旁旁二矛重英河上乎翺翔(彭古音旁/)
(英古音央後並同不從叶/)
　賦也　鄭箋清者高克所帥衆之邑也　毛傳彭河
　上地鄭之郊也　鄭箋駟四馬也　毛傳介甲也
　孔疏駟介四馬被甲也旁旁馳驅不息也　鄭箋二
　矛酋矛夷矛也　毛傳英矛飾也　孔疏二矛並建
　其飾重累　朱註翺翔遊戲之貎　鄭氏曰擁大衆
　而無所事不為亂則潰散耳
清人在消駟介麃麃二矛重喬河上乎逍遥
　賦也　毛傳消河上地麃麃武貎　朱註矛之上勾
　曰喬所以懸英也英敝而盡所存者喬而已
清人在軸駟介陶陶左旋右抽中軍作好(軸轉平聲音/)
(㒋平上入通韻/)
　賦也　毛傳軸河上地　董氏曰陶陶樂而自適也
　　鄭箋左謂御者右車右也　朱註旋廻旋也抽㧞
　刃也　鄭箋中軍將也
　嚴氏曰師久不歸屢遷其處故自彭而消自消而軸
　　鄭箋高克久不得歸日使御者習旋車車右抽刃
　自居中央為軍之容好而已兵車之法將居鼓下故
　御者在左　吕氏曰師久不歸無所聊頼姑遊戲以
　自樂而已投石超距勝之兆也左旋右抽潰之兆也
　不言已潰而言將潰其詞深其情危矣　胡氏曰人
　君擅一國之名寵生殺予奪惟我所制耳使克不臣
　之罪已著按而誅之可也情狀未明黜而遠之可也
　愛惜其才以禮馭之可也烏有假以兵權委諸境上
　坐視其失伍離次而莫之恤乎春秋書鄭棄其師責
　之深也
　　清人三章章四句
　羔裘刺朝也言古之君子以風其朝焉
羔裘如濡洵直且侯彼其之子舍命不渝(侯音胡集註/)
(濡侯渝俱叶二音不可曉/)
　虞惇曰賦而興也　朱註羔裘大夫服也　毛傳濡
　潤澤也　朱註直順也　孔疏韓詩侯美也　鄭箋
　舍猶處也　毛傳渝變也　鄭箋不渝謂守死善道
　見危授命也　孔疏刺今朝廷無此人
　歐陽氏曰上兩言述羔裘之美下兩言稱其人之善
羔裘豹飾孔武有力彼其之子邦之司直
　賦而興也　毛傳豹飾縁以豹皮也　孔疏禮君用
　純物臣下之故袖飾異皮　毛傳司主也　朱註豹
　武而有力故服其所飾之裘者如之
羔裘晏兮三英粲兮彼其之子邦之彦兮
　賦而興也　毛傳晏鮮盛貎　朱註三英裘飾也粲
　光明貎　毛傳彦士之美稱　歐陽氏曰言稱其服
　也
　　羔裘三章章四句
　　　虞惇按毛傳侯君也鄭箋言古朝廷之臣皆忠
　　　直且君也稱大夫為君於理不順正義載韓詩
　　　説云侯美也今用之三英粲兮毛傳俱以三英
　　　為三徳亦衍説三章首句於六義屬賦但詩意
　　　似又以洵直且侯起舍命不渝孔武有力起邦
　　　之司直亦兼取興義故今云賦而興也申公説
　　　鄭子皮卒子産思之追頌焉亦附㑹之説也
　遵大路思君子也莊公失道君子去之國人思望焉
遵大路兮摻執子之袪兮無我惡兮不寁故也(平去通/)
(韻/)
　賦也　毛傳遵循摻擥袪袂也寁速也　朱註故舊
　也　朱氏曰君子去其國國人思而望之於其循大
　路而去也攬持其袪以留之曰子無惡我而不留故
　舊不可以遽絶也
遵大路兮摻執子之手兮無我魗兮不寁好也(平上通/)
(韻路字不入韻/)
　賦也　毛傳魗醜同棄也　蘇氏曰好舊好也
　錢氏曰不言惡君而言惡我詩人之忠厚也言故言
　好不止為留賢亦所以諷君也　吕氏曰武公之朝
　蓋多君子矣至於莊公尚權謀専武力氣象一變左
　右前後無非祭仲高渠彌祝𣆀之徒也君子安得而
　不去之乎不寁好也詩人豈徒勉君子遲遲其行也
　感於事變而懐其舊者深矣
　　遵大路二章章四句
　　　虞惇按不寁故也箋云以莊公不速於先君之
　　　道使我然義頗難曉集註淫婦為人所棄故於
　　　其去而留之引宋玉賦遵大路兮攬子袪之句
　　　為証不可從也
　女曰鷄鳴刺不説徳也陳古義以刺今不説徳而好
　色也
女曰鷄鳴士曰昧旦子興視夜明星有爛將翺將翔弋
鳬與雁
　賦也　吕氏曰昧晦旦明也昧旦天欲旦晦明未辨
　時也　歐陽氏曰子婦人謂其夫也　蘇氏曰明星
　啟明也　鄭箋弋繳射也　朱註鳬水鳥
　毛傳夫婦相警覺以夙興言不留色也　鄭箋無事
　則徃弋射鳬雁以待賔客為燕具　歐陽氏曰此古
　賢夫婦相警勵以勤生之辭
弋言加之與子宜之宜言飲酒與子偕老琴瑟在御莫
不静好(宜魚何反/)
　賦也　蘇氏曰加中也史記以弱弓微繳加諸鳬雁
　之上是也　朱註宜和其所宜也内則雁宜麥之屬
　是也　朱註射者男子之事中饋者婦人之職也既
　得鳬雁以歸則當和其滋味之宜以之飲酒相樂而
　琴瑟之在御者亦莫不安静而和好言樂而不淫也
　　毛傳君子無故不徹琴瑟
知子之來之雜佩以贈之知子之順之雜佩以問之知
子之好之雜佩以報之(來贈韻未詳集註俱叶入聲恐/)
(非是/)
　賦也　朱註來之謂致其來者　毛傳雜佩珩璜琚
　瑀衝牙之屬　鄭箋贈送也　朱註順愛也　毛傳
　問遺也
　蘇氏曰茍子有所招來而與之友者吾將為子解雜
　佩以贈之　歐陽氏曰勉君子不獨厚於室家又當
　親賢友善而因物以結其歡心所謂説徳而不好色
　也刺時之不然
　　女曰鷄鳴三章章六句
　　　虞惇按經文與子宜之與子偕老知子之來之
　　　皆婦人語其夫之辭而毛鄭皆以為賔客末章
　　　云與異國賔客燕時雖無此物猶言之以致其
　　　厚意衍説也今從歐陽氏及集註
　有女同車刺忽也鄭人刺忽之不昏於齊太子忽嘗
　有功于齊齊侯請妻之齊女賢而不取卒以無大國
　之助至於見逐故國人刺之
　　春秋傳鄭昭公之敗北戎也齊人將妻之昭公辭
　　祭仲曰必娶之君多内寵子無大援將不立弗從
　　莊公卒昭公出奔衛　孔疏齊侯前欲以文姜妻
　　忽及其敗戎師復欲以他女妻忽再請之此言齊
　　女賢而不取謂復請妻者非文姜也
有女同車顔如舜華將翺將翔佩玉瓊琚彼美孟姜洵
美且都(華音敷翔姜琚都隔句韻/)
　賦也　孔疏親迎之禮與婦同車　毛傳舜木槿也
　孟姜齊女也　朱註都閑雅也
　鄭箋國人以忽不娶齊女故稱同車之禮齊女之美
　以刺之
有女同行顔如舜英將翺將翔佩玉將將彼美孟姜徳
音不忘
　賦也　毛傳英猶華也　孔疏將將玉佩聲也
　吕氏曰不借助於大國而自求多福忽非奮然有是
　志也使誠有是志而深求其實則質之弱固可强而
　所以持國者固無待於外助也惟其為善有名而無
　情故卒見逐於祭仲而為詩人所閔此功利之説所
　以多勝而信道者所以益寡　嚴氏曰突挾宋之援
　以逐忽故國人惜忽之無援而作此詩也
　　有女同車二章章六句
　　　虞惇按集註此亦淫奔之詩不可從
　山有扶蘇刺忽也所美非美然
　　虞惇按此與狡童褰裳三篇疑皆為祭仲足而作
　　錢澄之云據左傳祭封人仲足有寵於莊公莊公
　　使為卿為公娶鄧曼蓋嬖倖之臣也仲雖為卿詩
　　人本其進身之始而醜之故目以狂且狡童
山有扶蘇隰有荷華不見子都乃見狂且(華音敷/)
　興也　毛傳扶蘇扶胥小木也荷華扶渠也其華菡
　萏子都世之美好者也狂狂人也且辭也
　鄭箋喻忽不任用賢者反任用小人　吕氏曰山宜
　有扶蘇者也隰宜有荷華者也朝宜有賢俊者也今
　觀昭公之朝則所美非美可知矣
山有橋松隰有游龍不見子充乃見狡童
　興也　孔疏橋喬同高也　鄭箋游放縱也　毛傳
　龍紅草也　朱註子充猶子都也　鄭箋狡童有貎
　而無實
　　山有扶蘇二章章四句
　　　虞惇按此詩之興毛鄭異説毛云喻高下大小
　　　得其宜然扶蘇非大木則其説謬矣鄭云喻小
　　　人在上君子在下以下章例之則橋松非惡木
　　　也鄭又因此轉以橋松喻大臣無恩游龍喻小
　　　臣放恣皆曲為之説非詩本㫖末二句鄭氏得
　　　之毛以狡童指昭公亦非也説見下篇狡童朱
　　　註此淫女戲其所私之語不可從
　蘀兮刺忽也君弱臣強不唱而和也
蘀兮蘀兮風其吹女叔兮伯兮倡予和女(吹古昌戈反/)
　虞惇曰比而興也　毛傳蘀槁也　鄭箋槁謂木葉
　也木葉槁待風乃落叔伯羣臣相謂也羣臣自以強
　弱相服女倡矣我則將和之
　吕氏曰昭公微弱孤危其羣臣相謂國勢如槁葉之
　待衝風難將及矣叔兮伯兮蓋各自為謀耳倡我則
　我其和汝要汝矣盖君不能倡故其下自相倡和也
　　蘇氏曰子茍倡予將和女盖各有異志矣
蘀兮蘀兮風其漂女叔兮伯兮倡予要女
　比而興也　朱註漂飄同　吕氏曰要結也
　　蘀兮二章章四句
　　　虞惇按朱註此淫女之辭叔伯男子字也曰叔
　　　曰伯應非一人不問叔伯而即欲相從於理不
　　　可訓倡予和汝毛鄭小異今參蘇吕二家詩以
　　　蘀兮比國勢之危而即以為倡和之興故云比
　　　而興也
　狡童刺忽也不能與賢人圖事權臣擅命也
彼狡童兮不與我言兮維子之故使我不能餐兮
　賦也　虞惇曰狡童權臣祭仲之屬也子斥昭公也
　昭公信狡童而不與賢臣圖事故詩人憂之
彼狡童兮不與我食兮維子之故使我不能息兮
　賦也　蘇氏曰食禄也　毛傳不與賢人共食禄
　朱註息安也
　范氏曰昭公孤危將亡君子憂之至於不能餐息愛
　君之至也夫不與我言不與我食則棄賢可知也然
　賢人豈以君之不知而浩然忘之哉亦盡其忠愛以
　憂之而已
　　狡童二章章四句
　　　虞惇按史記箕子作麥秀之歌曰麥秀漸漸兮
　　　禾黍油油彼狡童兮不與我好兮所謂狡童者
　　　紂也後之説詩者援此以證鄭風之狡童為刺
　　　昭公愚以為不然鄭風山有扶蘇狡童褰裳三
　　　詩皆為昭公而作山有扶蘇之序曰山有扶蘇
　　　刺忽也所美非美然其詩曰不見子充乃見狡
　　　童言昭公所美非美不見賢人而見小人也既
　　　以小人為狡童則此篇狡童亦應指小人一也
　　　狡童之序曰狡童刺忽也不能與賢人圖事權
　　　臣擅命也其詩曰彼狡童兮不與我言兮維子
　　　之故使我不能餐兮子指昭公也既以昭公為
　　　子又以昭公為狡童屬文之體不應如是且詩
　　　人以昭公之故至於不能餐息忠愛之意宛然
　　　豈有以狡童目其君之理二也褰裳之序曰褰
　　　裳思見正也狂童恣行國人思大國之正己也
　　　其詩曰狂童之狂也且夫自祭仲逐忽立突突
　　　欲殺仲不克出奔忽歸於鄭為高渠彌所弑子
　　　亹立而被殺祭仲復立子儀其後傅瑕弑子儀
　　　而復納突二十餘年中忽突亹儀旋出旋入旋
　　　立旋弑方且惴惴奔亡救死之不暇而祭仲髙
　　　渠彌之屬專制國柄生殺在手置君如奕棋豈
　　　非所謂狂童恣行乎褰裳之狂童不指突忽則
　　　此篇之狡童亦不應指昭公三也詩所云狡童
　　　即昭公之所美非美者是也彼狡童兮者嘆昭
　　　公之信彼狡童而不與賢人圖事也其詞雖若
　　　與秀麥相類而意各有屬不得以箕子為證近
　　　代錢澄之田間詩學畧見及此朱子詩序辨極
　　　論狡童之不可以目君而又以此為淫女見絶
　　　而戲其人之辭意主排擊小序亦未可從也
　褰裳思見正也狂童恣行國人思大國之正己也
　　虞惇按春秋魯桓公十一年鄭祭仲逐忽而立突
　　忽奔衛十五年突欲殺祭仲不克出奔蔡忽歸鄭
　　十七年髙渠彌弑忽立公子亹十八年齊人殺子
　　亹祭仲逆子儀於陳而立之莊公十四年傅瑕殺
　　子儀而納突所謂狂童恣行也出其東門序云公
　　子五争即指此也
子惠思我褰裳涉溱子不我思豈無他人狂童之狂也
且
　賦也　嚴氏曰子斥大國之人也　毛傳惠愛也溱
　水名　虞惇曰狂童祭仲之屬也　朱註且語辭
　歐陽氏曰大國有惠而思正我亂者褰裳涉溱而來
　即至矣不難也　李氏曰亂臣賊子人人得而誅之
　縱爾不我思豈無大國聲大義以正我者哉盖激之
　也　朱氏曰所以然者狂童之狂已甚而不可緩也
　　黄氏曰忽突微弱不能自存而祭仲諸人恣為狂
　狡之行專擅廢立弄其君於股掌之上故國人思大
　國之正己而怨諸侯之不我救也
子惠思我褰裳涉洧子不我思豈無他士狂童之狂也
且
　賦也　毛傳洧水名　鄭箋他士猶他人也
　　褰裳二章章五句
　　　虞惇按狂童恣行毛鄭以下皆指突忽争國其
　　　實不然説已見上褰裳涉溱鄭云告難他國豈
　　　無他人鄭云先嚮齊晉宋衛後之荆楚皆曲説
　　　毛以士為事亦非也朱註謂淫女戲其所私之
　　　人不可從
　丰刺亂也昏姻之道缺陽倡而隂不和男行而女不
　隨
　　虞惇按陽倡而隂不和其説似迂盖講師附益之
　　文
子之丰兮俟我乎巷兮悔予不送兮(巷古胡貢反平去/)
(通韻/)
　賦也　鄭箋子謂親迎者　毛傳丰豐滿也巷門外
　也鄭箋有親迎我者面貌丰丰然出門而待我於巷
　中悔乎我不送是子而去也　孔疏男子親迎而女
　有異志不從後乃追悔此陳其辭也
子之昌兮俟我乎堂兮悔予不將兮
　賦也　毛傳昌盛壯貌將行也
　孔疏士昏禮主人揖賓入於廟主人升堂西面賓升
　堂北面奠雁再拜稽首降出婦從降自西階是則士
　禮受女於廟堂庶人雖無廟亦當受女於寢室
衣錦褧衣裳錦褧裳叔兮伯兮駕予與行
　賦也　鄭箋褧襌也　毛傳叔伯迎己者
　鄭箋中衣裳用錦而上加襌縠焉庶人之妻嫁服也
　士妻䊷衣纁袡以前之悔今則叔也伯也來迎己者
　從之志又易也　孔疏言服飾盛備若復駕車而來
　我則與之行矣
裳錦褧裳衣錦褧衣叔兮伯兮駕予與歸
　賦也
　　丰四章二章章三句二章章四句
　　　虞惇按俟我于堂鄭易堂為棖疏引王肅述毛
　　　説今從之
　東門之墠刺亂也男女有不待禮而相奔者也
東門之墠茹藘在阪其室則邇其人甚遠
　賦也　毛傳東門城東門也墠除地町町者茹藘茅
　蒐也　吕氏曰爾雅陂者曰阪
　朱註門之旁有墠墠之外有阪阪之上有草誌其所
　欲奔之處也室邇人遠者思之切欲奔而未得間也
東門之栗有踐家室豈不爾思子不我即(即古子悉反/)
(後並同/)
　賦也　毛傳栗行上栗也　朱註踐行列貌　毛傳
　即就也
　朱註門之旁有栗栗之下有成行列之家室亦識其
　處也　嚴氏曰女欲奔而未得望男之來就已也
　　東門之墠二章章四句
　　　虞惇按毛以東門之墠喻男女之際近而易茹
　　　藘在阪遠而難鄭以茹藘在阪為易越而出有
　　　踐家室為栗在淺家室之内易竊取皆曲説今
　　　從朱
　風雨思君子也亂世則思君子不改其度焉
風雨淒淒鷄鳴喈喈既見君子云胡不夷
　虞惇曰比也　朱註淒淒寒凉之氣喈喈聲也　毛
　傳夷悦也
　毛傳風且雨淒淒然鷄猶守時而鳴喈喈然　鄭箋
　喻君子雖居亂世不變改其節度　孔疏今世無復
　此人得見之則心悦也
風雨瀟瀟鷄鳴膠膠既見君子云胡不瘳
　比也　毛傳瀟瀟暴疾也　錢氏曰膠膠聲雜也
　毛傳瘳愈也
風雨如晦鷄鳴不已既見君子云胡不喜(上去通韻/)
　比也　毛傳晦昏也　鄭箋鷄不為如晦而止不鳴
　　黄氏曰稱仁誦義於閒暇之時變節易慮於緩急
　之際則不可以託六尺寄百里今曰亂世思不改其
　度意當時之士皆隨世俛仰無嵗寒之操者也噫顛
　沛而不違仁然後為仁之至舉足而不忘親然後為
　愛親之篤此詩人所以思君子於衰亂之世歟
　　風雨三章章四句
　　　虞惇按朱註以此為淫奔之詩詩序辨又云此
　　　詩輕佻狎暱非思賢之意下篇子衿亦辭氣儇
　　　薄竊意輕佻儇薄鄭聲則然而非其所以聲也
　　　離騷之言美人言公子言蹇修亦可目之為儇
　　　薄亦豈其男女相贈答耶説詩而以辭害志則
　　　屈原宋玉之賦皆淫邪之作矣愚之於朱子不
　　　敢以茍同者如此
　子衿刺學校廢也亂世則學校不修焉
　　孔疏學校廢者謂鄭國之人廢於學問耳非廢毁
　　學宫也
青青子衿悠悠我心縱我不徃子寧不嗣音
　賦也　毛傳青衿青領也學子之所服　鄭箋禮父
　母在衣純以青嗣續也　朱註音聲問也
　歐陽氏曰學校廢士相與棄業朋友不復羣居故不
　相見而思之　蘇氏曰其留者念其去者而責之曰
　我雖不徃見子子曷不傳聲問於我乎　孔疏責其
　遺忘己也
青青子佩悠悠我思縱我不徃子寧不來(佩隊韻思支/)
(韻來灰韻平去通韻不必叶/)
　賦也　毛傳佩佩玉也士佩瓀珉而青組綬不來者
　不一來也　錢氏曰禮有來學而無徃敎
挑兮逹兮在城闕兮一日不見如三月兮
　賦也　李氏曰挑逹徃來輕肆之貌　鄭箋人廢學
　業但好登城闕以候望為樂
　吕氏曰士之於學不可一日忘廢一日忘之則其志
　荒放辟邪侈之心勝之矣　鄭箋君子之學以文㑹
　友以友輔仁獨學而無友則孤陋而寡聞故思之甚
　　程氏曰治世則庠序之敎行有法以率之不率敎
　者移屏不齒又禮義廉讓之風所漸陶父兄朋友之
　義所勸督故人莫不強進於學及夫亂世上不復主
　其敎則無以率之風俗雜亂浮偷父兄所敎者趨利
　朋友所習者從時故人莫不肆情廢惰為自棄之人
　雖有賢者欲强之於學亦豈能也但悲傷之而已
　王氏曰世之亂生於上之人不學而莫知反夲以救
　之顧顛沛於末流以紓目前之患而以學為不切於
　世務此學校所以廢也
　　子衿三章章四句
　　　虞惇按集註此亦淫奔之詩也今者鄭風如將
　　　仲子之刺莊有女同車之刺忽風雨之思君子
　　　子衿之刺學校廢朱子皆以為淫詩而他日賦
　　　白鹿洞則云廣青衿之遺問樂菁莪之長育亦
　　　自與其言相枘鑿矣毛傳以嗣音為嗣習誦歌
　　　絃舞亦不若鄭氏説為長
　揚之水閔無臣也君子閔忽之無忠臣良士終以死
　亡而作是詩也
揚之水不流束楚終鮮兄弟維予與女無信人之言人
實迋女
　興也　鄭箋鮮寡也　毛傳迋誑也
　嚴氏曰悠揚之水不能流轉束楚猶忽之微弱不能
　號令臣下也　孔疏兄弟争國親戚相疑唯我與女
　二人而已既無賢臣多被欺誑故又誡之　許氏曰
　他人離間之言乃無實而誑女決不可信也　鄭箋
　作此詩者同姓之臣也　錢氏曰按左傳原繁謂厲
　公曰莊公之子猶有八人則昭公兄弟不得為鮮言
　鮮者無與同心者也
揚之水不流束薪終鮮兄弟維予二人無信人之言人
實不信(平去通韻/)
　興也　鄭箋二人我與女也
　朱氏曰兄弟既不相容所與親者二人而已然亦不
　能自保於讒間此其所以亡也　吕氏曰忽既微弱
　强公子復多其臣大抵懐二心而外市僅有一二人
　實心向之者乃暗於情偽不知所倚故提耳而告之
　　揚之水二章章六句
　　　虞惇按揚之水與王風正同皆喻微弱之意毛
　　　固失之鄭亦未盡得也朱註云此淫者要結之
　　　辭兄弟婚姻之稱因曲引曽子以附㑹兄弟之
　　　解不可從也
　出其東門閔亂也公子五爭兵革不息男女相棄民
　人思保其室家焉
　　虞惇按鄭風刺亂之詩丰東門之墠出其東門溱
　　洧凡四篇此篇序云閔亂也餘三篇皆曰刺亂也
　　所謂亂者乃淫亂之亂非喪亂也故班固地理志
　　引此詩出其東門有女如雲以為男女聚㑹之証
　　後世講師不達此㫖誤以為閔喪亂遂附益兵革
　　不息民人相棄思保其室家等語於是全詩之義
　　俱失凡此類皆當以序之首句為定餘俱削之可
　　也　逸齋曰先儒以東門蔓草繫之昭公殆非也
　　東門序言公子五爭蔓草序言民竆於兵革且五
　　爭自魯桓公十一年至莊公十四年首尾共二十
　　年可謂窮於兵革矣而桓公十七年昭公已卒二
　　詩乃五爭既畢之後豈得繫之昭公蓋厲公時詩
　　也　申公説鄭之貞士宜其室家不染淫俗而作
　　此詩
出其東門有女如雲雖則如雲匪我思存縞衣綦巾聊
樂我員
　賦也　朱註如雲美且衆也　毛傳縞白色綦蒼艾
　色　朱註縞衣綦巾女服之貧陋者員云同語辭也
　　虞惇曰東門男女㑹聚之處也有女如雲女之遊
　蕩而淫佚者此如雲之女非我思所存也我自有綦
　縞之妻雖貧且陋聊可娛樂如是足矣何必以美色
　為悅哉蓋睹時俗之淫亂而有羞惡懲艾之心此序
　所為閔亂也
出其闉闍有女如荼雖則如荼匪我思且縞衣茹藘聊
可與娛
　賦也　毛傳闉曲城也闍城臺也　鄭箋荼茅秀也
　　毛傳茹藘茅蒐之染女服也娛樂也
　　出其東門二章章六句
　　　虞惇按此詩毛鄭泥序男女相棄民人思保室
　　　家之語其訓釋多失本義如鄭以有女如雲為
　　　從風無定毛以匪我思存為不存救急又以如
　　　荼為喪服以聊樂我員為時人見其相棄願其
　　　還自配合鄭以己妻時亦絶去願得少留以暫
　　　相樂皆求詩之過也朱集註頗為得之其云人
　　　見淫奔之女而作此詩亦未然有女如雲大概
　　　是女之遊蕩者非必定指淫奔也
　野有蔓草思遇時也君之澤不下流民窮於兵革男
　女失時思不期而㑹焉
　　吕氏曰君澤不下流盖講師見零露之語從而附
　　益之　虞惇按男女失時思不期而㑹猶未至於
　　淫奔也故序不曰刺亂
野有蔓草零露溥兮有美一人清揚婉兮邂逅相遇適
我願兮(平上去通韻/)
　朱註賦而興也　毛傳蔓延也　鄭箋零落也　毛
　傳漙漙然盛多也清揚眉目之間婉然美也邂逅不
　期而㑹也
　鄭箋蔓草有露謂仲春之時周禮仲春之月令㑹男
　女之無夫家者　歐陽氏曰男女昏娶失時思邂逅
　於草野之間而賦之
野有蔓草零露瀼瀼有美一人婉如清揚邂逅相遇與
子偕臧
　賦而興也　毛傳瀼瀼盛貌　朱註偕臧各得其所
　欲也
　　野有蔓草二章章六句
　　　虞惇按蘇氏詩解據左傳子太叔賦野有蔓草
　　　遂專以此為澤不下流之詩不知古人賦詩斷
　　　章未可據以為定也説苑孔子之郯遭程子於
　　　塗顧子路取束帛以赠賦此詩恐亦斷章之意
　　　今從毛鄭舊説
　溱洧刺亂也兵革不息男女相棄淫風大行莫之能
　救焉
　　詩序辨鄭俗淫亂乃其風聲氣習流傳已久不為
　　兵革不息男女相棄而後然　孔疏詩止乎禮義
　　而變風所陳多姦淫之狀何也男淫女奔傷化敗
　　俗詩人所陳者亂狀淫形時政之疾病也所言者
　　忠規切諫救世之藥石也尚書之三風十愆疾病
　　也詩人之四始六義救藥也若夫疾病尚輕有可
　　生之道則醫之治也用心鋭扁鵲之療太子是也
　　疾病已重有將死之勢則醫之治也用心緩秦和
　　之視平公是也詩人救世亦猶是矣典刑未亡覬
　　可追改則箴規之意切鶴鳴沔水殷勤而責王也
　　淫風大行莫之能救則匡諫之志微溱洧桑中咨
　　嗟嘆息而已不敢望其存也
溱與洧方渙渙兮士與女方秉蕑兮女曰觀乎士曰既
且且徃觀乎洧之外洵訏且樂維士與女伊其相謔赠
之以勺藥(渙蕑平去通韻/)
　朱註賦而興也　毛傳渙渙春水盛也蕑蘭也訏大
　也　鄭箋伊因也　毛傳勺藥香草也
　鄭箋仲春之時氷已釋水則渙渙然男女感春氣並
　出託采芬香之草為淫佚之行女問於士曰盍徃觀
　乎士曰已觀矣未從之也女復要之曰且更徃觀乎
　洧之外信寛大而可樂也於是男則徃也士女往觀
　因相戲謔其别則送女以勺藥結恩情也　吕氏曰
　韓詩注鄭國之俗三月上巳之溱洧兩水之上招魂
　續魄秉蘭草以祓除不祥勺藥離草也言相離别贈
　此草也
溱與洧瀏其清矣士與女殷其盈矣女曰觀乎士曰既
且且徃觀乎洧之外洵訏且樂維士與女伊其將謔贈
之以勺藥
　賦而興也　毛傳瀏深貌殷衆也　鄭箋將大也
　　溱洧二章章十二句
　　　虞惇按朱註此淫奔者自敘之辭今詩女曰觀
　　　乎士曰既且維士與女伊其相謔明是詩人作
　　　此以刺之非士與女自敘也詳見鄘風桑中篇
　　　又朱註鄭詩二十有一而淫奔之詩不翅七之
　　　五今按將仲子遵大路有女同車山有扶蘇蘀
　　　兮狡童褰裳風雨出其東門子衿揚之水皆各
　　　指一事而註皆以為淫奔之詩東門之墠溱洧
　　　皆刺淫之詩而註皆以為淫奔者所自作盖其
　　　意泥於鄭聲淫之一言遂若鄭國之俗無一人
　　　之不淫而鄭國之詩無一篇不為淫奔而作者
　　　恐亦不免於固哉髙子之為詩也今既著其意
　　　於每篇之下而復具論之如此　更按魯齋王
　　　栢氏祖述朱子之説既以鄭衛風為淫奔之詩
　　　而又以聖人明言放鄭聲決無存淫奔之詩之
　　　理於是謂秦人焚書之後詩決不能獨全夫子
　　　刪去之詩容有存於閭巷浮薄之口者漢儒病
　　　其亡逸妄取而攛雜之以足三百之數莫若盡
　　　舉而削去之召南之野有死麕邶之静女鄘之
　　　桑中衛之氓有狐王之丘中有麻大車鄭之將
　　　仲子遵大路有女同車山有扶蘇蘀兮狡童褰
　　　裳東門之墠丰風雨子衿野有蔓草溱洧秦之
　　　晨風齊之東方之日唐之綢繆葛生陳之東門
　　　之池東門之枌東門之揚防有鵲巢月出株林
　　　澤陂共三十有二篇皆王氏之所削也竊意六
　　　經經聖人手定學者即有所疑亦當謹而存之
　　　以附於不知而闕之義何乃公肆狂悖奮筆刋
　　　削自用自專非聖無法斯之謂矣
　鄭國二十有一篇五十三章二百八十三句
　
　
　
　
　
　
　
　
　
　
　
　讀詩質疑卷七
欽定四庫全書
　讀詩質疑卷八
　　　　　　　　　　太常寺少卿嚴虞惇撰
　齊
　　鄭譜曰齊者古少皥之世爽鳩氏之墟周武王伐
　　紂封太師吕望於齊是謂齊太公地方百里都營
　　邱周公致太平敷定九畿復夏禹之舊制成王用
　　周公之法廣大邦國之境而齊受上公之地更方
　　五百里其封域東至於海西至於河南至於穆陵
　　北至於無棣在禹貢青州岱山之隂濰淄之野其
　　子丁公嗣位於王官後五世哀公政衰荒淫怠慢
　　紀侯譖之於周懿王使烹焉齊人變風始作　孔
　　疏變風之作齊衛為先齊哀公當周懿王衛頃公
　　當周懿王周本紀云懿王立王室遂衰詩人作刺
　　是周衰自懿王始　蘇氏曰太公姜姓本四嶽之
　　後既封於齊通工商之業便魚鹽之利民多歸之
　　故齊為大國　漢書地理志臨甾名營邱故齊詩
　　曰子之營兮遭我虖嶩之間兮吳札聞齊之歌曰
　　泱泱乎大風也哉其太公乎國未可量也　虞惇
　　曰王鄭之後次之以齊王自是變而霸矣
　鷄鳴思賢妃也哀公荒淫怠慢故陳賢妃貞女夙夜
　警戒相成之道焉
鷄既鳴矣朝既盈矣匪鷄則鳴蒼蠅之聲
　賦也　朱註古賢妃御於君所將旦之時告其君曰
　鷄既鳴矣㑹朝之臣既盈矣欲令君早起視朝也然
　其實非鷄之鳴乃蒼蠅之聲耳　孔疏常禮鷄鳴而
　起賢妃之在君所心常警懼恒恐傷晚故以蠅聲為
　鷄鳴書傳説夫人御於君所之禮太師奏鷄鳴於階
　下夫人鳴玉佩於房中告去此夫人自警戒不必待
　告方起也
東方明矣朝既昌矣匪東方則明月出之光(明古彌郎/)
(反後並同/)
　賦也　朱註昌盛也　毛傳見月出之光以為東方
　明
蟲飛薨薨甘與子同夢㑹且歸矣無庶予子憎(夢古莫/)
(滕反後並同/)
　賦也　朱註蟲飛將旦而百蟲作也甘樂也
　蘇氏曰予豈不欲與子同夢歟然羣臣之㑹於朝者
　且欲歸而治其家事是以為之早作　鄭箋無使羣
　臣以我故憎惡於子戒之也　孔疏古之夫人配其
　君子情雖至親亦不忘敬
　　鷄鳴三章章四句
　　　虞惇按㑹且歸矣朱註云羣臣之㑹於朝者俟
　　　君不出將散而歸矣竊意君雖晚朝羣臣無自
　　　散而歸之理故今從蘇氏嚴粲詩緝以此詩為
　　　直刺荒淫妄説也
　還刺荒也哀公好田獵從禽獸而無厭國人化之遂
　成風俗習於田獵謂之賢閑於馳逐謂之好焉
　　虞惇按申公説齊俗好田君子刺之而其篇名謂
　　之營營營邱也蓋指其通國之俗而言也
子之還兮遭我乎峱之間兮並驅從兩肩兮揖我謂我
儇兮
　賦也　毛傳還便㨗之貌峱山名從逐也獸三嵗曰
　肩儇利也
　鄭箋子也我也皆士大夫也俱出田獵而相遭併驅
　而逐禽獸子則揖耦我謂我儇譽之也譽之者以報
　前言還也　孔疏田獵相逢互相稱譽歸説其事以
　為戲樂　朱註獵者交錯於道以便㨗輕利相稱譽
　而不自知其非也蓋其來必有所自矣
子之茂兮遭我乎峱之道兮並驅從兩牡兮揖我謂我
好兮(茂古音耄後並同上去通韻/)
　賦也　毛傳茂美也
子之昌兮遭我乎峱之陽兮並驅從兩狼兮揖我謂我
臧兮
　賦也　毛傳昌盛也　朱註山南曰陽　毛傳狼獸
　名　吕氏曰當是時齊以游畋成俗詩人載其馳驅
　相逐意氣飛動鬱鬱然見於眉睫之間染其神者深
　矣夫豈一朝一夕所能反哉周遷商民三紀之後畢
　命猶不敢忘其憂良有以也
　　還三章章四句
　　　虞惇按漢書地理志引詩云子之營兮遭我乎
　　　嶩之間兮顔師古註云毛詩作還齊詩作營嶩
　　　山名也正義云還韓詩作嫙嫙好貌又陸氏釋
　　　文云儇韓詩作婘婘好貌蓋當時經師傳授各
　　　有異同如此之類甚多不能悉舉兹以其篇名
　　　之異故特志之
　著刺時也時不親迎也
俟我于著乎而充耳以素乎而尚之以瓊華乎而(華音/)
(敷平去通韻/)
　賦也　毛傳俟待也　鄭箋我嫁者自謂也　毛傳
　門屏之間曰著　鄭箋素素絲也素為充耳所以懸
　瑱者或名為紞　朱註尚加也　鄭箋瓊華石色似
　瓊者縣紞之末所謂瑱也
　朱註時不親迎故女至壻門始見其俟已而識其服
　飾也　嚴氏曰此設為嫁者之辭
俟我于庭乎而充耳以青乎而尚之以瓊瑩乎而
　賦也　毛傳瓊瑩石似玉者
俟我于堂乎而充耳以黄乎而尚之以瓊英乎而
　賦也　鄭箋瓊英猶瓊華也
　吕氏曰昏禮壻徃婦家親迎既奠雁御輪而先歸俟
　於門外婦至壻揖婦以入及寢門揖入升自西階齊
　俗不親迎故但行婦至壻家之禮俟于著即昏禮所
　謂婦至壻揖婦以入之時也俟于庭庭在大門之内
　寢門之外所謂及寢門揖入之時也俟于堂升階而
　後至堂所謂升自西階之時也壻道婦入故于著于
　庭于堂毎節皆俟之也　漢書地理志齊詩曰俟我
　于著乎而此亦其舒緩之體也
　　著三章章三句
　　　虞惇按詩序此刺時不親迎絶無陳古之説而
　　　毛鄭皆以為陳古親迎之禮非也尚之以瓊華
　　　毛以為佩玉之飾鄭以為縣紞之瑱當從鄭瓊
　　　華瓊瑩瓊英詩人潤色之語猶卷耳金罍兕觥
　　　之類毛以為士與大夫人君之服之别亦衍説
　　　也集註本讀詩記今從之
　東方之日刺衰也君臣失道男女淫奔不能以禮化
　也
東方之日兮彼姝者子在我室兮在我室兮履我即兮
　虞惇曰比也　毛傳日出東方人君明盛無不照察
　也　鄭箋姝美也　朱註履躡也　鄭箋即就也
　朱註言躡我之跡而相就也
　程氏曰日月明照則物無隐蔽姦慝莫容如朝廷明
　於上也今君不明故下有淫昏之行詩人以東方之
　日刺其當明而昏也　歐陽氏曰在我室兮履我即
　兮蓋相邀以奔之辭
東方之月兮彼姝者子在我闥兮在我闥兮履我發兮
(闥曷韻發月韻本通不必叶/)
　比也　毛傳月盛於東方君明於上若日也臣察於
　下若月也闥門内也發行也　朱註言躡我而行去
　也
　　東方之日二章章五句
　　　虞惇按序有不能以禮化之語毛鄭遂以履為
　　　禮謂陳婚姻之正以禮來則就之衍説也集註
　　　不解東方之日但以為淫奔之詩今叅歐陽氏
　　　及程氏
　東方未明刺無節也朝廷興居無節號令不時挈壺
　氏不能掌其職焉
　　孔疏夏官挈壺氏下士六人挈懸繫之名壺盛水
　　噐蓋置箭壺内刻以為節而浮之水上令水漏而
　　刻下以記晝夜昏明之度數也　虞惇按挈壺氏
　　不能掌其職由朝廷興居無節號令不時之故非
　　挈壺氏失職也
東方未明顛倒衣裳顛之倒之自公召之
　賦也　毛傳上曰衣下曰裳自從也
　鄭箋禮羣臣之朝别色始入今東方未明而以為明
　羣臣促遽顛倒衣裳而朝人又從君所來召之　朱
　註蓋猶以為晚也
東方未晞顛倒裳衣倒之顛之自公令之(令力珍反後/)
(同/)
　賦也　毛傳晞明之始升也　嚴氏曰令猶召也
折柳樊圃狂夫瞿瞿不能辰夜不夙則莫(夜音豫上去/)
(通韻/)
　興也　毛傳柳柔木也樊藩也圃菜園也　朱註瞿
　瞿驚顧貌　毛傳辰時夙早莫晚也
　程氏曰折柳為藩非堅固也狂夫知其有限猶瞿然
　却顧今辰夜之限甚明乃不能知而不早則暮無節
　之甚也
　　東方未明三章章四句
　　　虞惇按毛鄭泥序挈壺氏不能掌其職之語遂
　　　云柳木不可以為藩猶狂夫不任挈壺氏之事
　　　非也集註從程氏説今仍之不能辰夜辰今本
　　　誤作晨
　南山刺襄公也鳥獸之行淫乎其妹大夫遇是惡作
　詩而去之
　　虞惇按經文無大夫去之之意序語贅也　春秋
　　傳魯桓公十八年公與夫人姜氏如齊齊侯通焉
　　公謫之以告夏四月丙子享公使公子彭生乗公
　　公薨於車
南山崔崔雄狐綏綏魯道有蕩齊子由歸既曰歸止曷
又懐止
　朱註比也　毛傳南山齊南山也崔崔髙大貌　鄭
　箋綏綏求匹貌　毛傳蕩平易也齊子文姜也
　鄭箋婦人謂嫁曰歸　毛傳懐思也
　朱註南山有狐比襄公居髙位行邪行　孔疏文姜
　既從此道歸於魯矣襄公何為復思之乎　吕氏曰
　此罪襄公也
葛屨五兩冠緌雙止魯道有蕩齊子庸止既曰庸止曷
又從止(雙古書容反兩蕩雙庸隔句韻/)
　比也　朱註兩二屨也緌冠上飾也　毛傳庸用也
　　朱註從相從也
　朱註屨必兩緌必雙物各有耦不可亂也　吕氏曰
　葛屨服之賤者冠緌服之貴者貴賤各有耦也屨與
　屨為耦雖五兩之多各相耦冠緌之雙自為耦襄公
　文姜非其耦也　鄭箋文姜既用此道嫁於魯矣襄
　公何復從之為淫泆之行
蓺麻如之何衡從其畞取妻如之何必告父母既曰告
止曷又鞠止(畞古滿以反後並同/)
　興也　毛傳蓺樹也衡獵之從獵之　孔疏謂既耕
　而東西踐躡概摩之也　鄭箋取妻之禮議於生者
　卜於死者此之謂告　吕氏曰鞠養也
　吕氏曰此罪魯桓公不能制文姜也
析薪如之何匪斧不克取妻如之何匪媒不得既曰得
止曷又極止
　興也　朱註極窮也
　吕氏曰納之不正容有不敢制者魯侯既以正禮納
　文姜當早裁制之曷為又養其姦而至於極也
　　南山四章章六句
　　　虞惇按鄭箋以葛屨五兩喻文姜與姪娣及傅
　　　姆同處五人為奇而襄公徃從而雙之是謂冠
　　　緌雙止穿鑿殊甚不可從
　甫田大夫刺襄公也無禮義而求大功不修徳而求
　諸侯志大心勞所以求者非其道也
無田甫田維莠驕驕無思遠人勞心忉忉(田人驕忉隔/)
(句韻/)
　毛傳興也　朱註田耕治之也　毛傳甫大也　朱
　註莠害苖之草也　李氏曰驕驕柔且茂也　毛傳
　忉忉憂勞也
　鄭箋人君欲立功致治必勤身修徳積小以成高大
　無徳而勤諸侯徒勞其心耳　蘇氏曰田甫田而力
　不給則莠盛思遠人而徳不及則心勞田必自其小
　者始小者之有餘而甫田可啟矣思遠人必自近者
　始近者之既服而遠人自至矣
無田甫田維莠桀桀無思遠人勞心怛怛
　興也　李氏曰桀桀强立也　毛傳怛怛猶忉忉也
婉兮孌兮總角丱兮未幾見兮突而弁兮(上去通韻/)
　朱註比也　毛傳婉孌少好貌總角聚兩髦也丱幼
　穉也　孔疏凡卒相見謂之突　毛傳弁冠也
　鄭箋人君内善其身外脩其徳居無幾何可以立功
　猶是童子之突爾成人也　吕氏曰苟由其道而循
　其序則小者俄而大微者俄而著厥徳修罔覺非計
　功求獲者所能與也
　　甫田三章章四句
　　　虞惇按詩上二章田甫田興思遠人也於六義
　　　屬興朱註云比也是田甫田與思遠人皆比矣
　　　正未知所比者何事也今從毛傳易之
　盧令刺荒也襄公好田獵畢弋而不修民事百姓苦
　之故陳古以風焉
　　孔疏畢噣也掩兎之畢或謂之噣　虞惇按此詩
　　大意與還同非陳古以風也
盧令令其人美且仁(令力珍反/)
　賦也　毛傳盧田犬也　孔疏犬有田犬守犬戰國
　策韓國盧天下之駿犬也　毛傳令令纓環聲　蘇
　氏曰時人以田獵相尚故聞其聲而美之
盧重環其人美且鬈
　賦也　毛傳重環子母環也　許氏曰鬈髪好貌
盧重鋂其人美且偲
　賦也　毛傳鋂一環貫二也偲才也
　虞惇按國語桓公語管仲曰昔我先君襄公田狩畢
　弋不聴國政卑聖侮士而惟女是崇戎車待游車之
　裂戎士待陳妾之餘則其荒於禽可知矣
　　盧令三章章二句
　　　虞惇按首章美且仁毛傳云有美徳而盡其仁
　　　愛盖泥序陳古之説也次章鬈鄭箋云讀當為
　　　權權勇壯也亦非是三章偲才也從傳不從朱
　敝笱刺文姜也齊人惡魯桓公微弱不能防閑文姜
　使至淫亂為二國患焉
　　嚴氏曰按春秋文姜以桓公二年歸魯至十八年
　　與桓公如齊齊侯通焉其後文姜獨如齊者五今
　　詩言齊子歸止不言與桓公同行是指桓公既薨
　　文姜如齊之事　虞惇按詩序辨桓當作莊此詩
　　盖刺魯莊公不能制文姜也
敝笱在梁其魚魴鰥齊子歸止其從如雲(鰥刪韻雲文/)
(韻本通不必叶/)
　毛傳興也鰥大魚也　孔疏孔叢子衛人釣於河得
　鰥魚焉其大盈車是鰥大魚也王肅云魯桓之不能
　制文姜若敝笱之不能制大魚也　朱註歸歸齊也
　　毛傳如雲盛也　歐陽氏曰言其黨衆盛恣無復
　畏忌也
敝笱在梁其魚魴鱮齊子歸止其從如雨
　興也　孔疏鱮鰱也　毛傳如雨多也
敝笱在梁其魚唯唯齊子歸止其從如水
　興也　鄭箋唯唯行相隨順之貌　毛傳如水衆也
　　敝笱三章章四句
　　　虞惇按其從如雲鄭箋云文姜初嫁其從者之
　　　心意如雲然雲之行順風耳後知魯桓微弱文
　　　姜遂淫恣從者亦隨而為惡其説鑿矣今不取
　載驅齊人刺襄公也無禮義故盛其車服疾驅於通
　道大都與文姜淫播其惡於萬民焉
　　春秋魯莊公二年夫人姜氏㑹齊侯于䅵四年夫
　　人姜氏享齊侯于祝邱五年夫人姜氏如齊師七
　　年夫人姜氏㑹齊侯于防冬㑹齊侯于榖
載驅薄薄簟茀朱鞹魯道有蕩齊子發夕(夕古祥龠反/)
　賦也　毛傳薄薄疾驅聲也簟方文席也車之蔽曰
　茀鞹革也諸侯之路車有朱革之質而羽飾發夕自
　夕發至旦也
　蘇氏曰襄公疾驅其車以㑹文姜文姜夕發於魯而徃
　會之　鄭箋魯之道路平易文姜發夕由之往會焉曾
　無慚耻之色
四驪濟濟垂轡瀰瀰魯道有蕩齊子豈弟
　賦也　朱註驪馬黑色也　毛傳濟濟美貌垂轡轡
　之垂者　錢氏曰瀰瀰柔貌　毛傳豈弟樂易也言
　文姜於是樂易然
汶水湯湯行人彭彭魯道有蕩齊子翺翔
　賦也　孔疏汶水名　毛傳湯湯大貌彭彭多貌翺
　翔猶彷徉也　蘇氏曰言公與文姜㑹於通道大都
　之中而無所愧也
汶水滔滔行人儦儦魯道有蕩齊子遊敖
　賦也　毛傳滔滔流貌儦儦衆貌
　　載驅四章章四句
　　　虞惇按齊子豈弟鄭箋云豈讀當為闓弟古文
　　　尚書以弟為圛闓開也圛明也謂侵明而行也
　　　鄭氏好改經字大率如此不可從
　猗嗟刺魯莊公也齊人傷魯莊公有威儀技藝然而
　不能以禮防閑其母失子之道人以為齊侯之子焉
　　申公説魯莊公朝於齊遂及齊大夫狩䅵齊人刺
　　之
猗嗟昌兮頎而長兮抑若揚兮美目揚兮巧趨蹌兮射
則臧兮
　賦也　毛傳猗嗟歎辭昌盛也頎長貌　嚴氏曰抑
　若揚抑揚中節也　孔疏揚眉揚起也　毛傳蹌巧
　趨貌　朱註極道威儀技藝之美所以刺其不能以
　禮防閑其母若曰惜乎其獨少此耳　虞惇曰三章
　皆以猗嗟發端深致痛惜之意
猗嗟名兮美目清兮儀既成兮終日射侯不出正兮展
我甥兮
　賦也　毛傳目上為名目下為清　鄭箋成備也
　朱註侯張布而射之者也正侯之的也　孔疏周禮
　大射則張皮侯而設鵠賓射則張布侯而畫正　鄭
　箋天子五正諸侯三正大夫二正士一正外皆居其
　侯中參分之一焉展誠也姊妹之子曰甥容貌技藝
　如此誠我齊之甥也言誠者拒時人言齊侯之子
　朱註言稱其為齊之甥也而又以明非齊侯之子此
　詩人之微辭
猗嗟孌兮清揚婉兮舞則選兮射則貫兮四矢反兮以
禦亂兮(上去通韻/)
　賦也　毛傳孌好貌婉眉目好也選齊也　孔疏謂
　其善舞齊於樂節也　王氏曰貫貫革也　鄭箋反
　復也禮射三而止毎射四矢皆得其故處此之謂復
　射必四矢者象其能禦四方之亂也
　蘇氏曰君子之於射也將安用之亦以禦亂焉耳今
　莊公徒以為技而已　范氏曰射足以禦亂而禮不
　足以防滛故深刺之　吕氏曰是詩譏刺之意皆在
　言外嗟嘆再三而莊公所大闕者不言可見矣　趙
　氏春秋傳曰或曰子可以制母乎曰夫死從子通乎
　其下况於國君君者人神之主風敎之本也不能正
　家如正國何若莊公者哀痛以思父誠敬以事母威
　刑以馭下車馬僕從莫不俟命夫人徒往乎夫人之
　往也則公威命之不行哀敬之不至耳
　　猗嗟三章章六句
　齊國十一篇三十四章百四十三句
　讀詩質疑卷八
欽定四庫全書
　讀詩質疑卷九
　　　　　　　　　　太僕寺少卿嚴虞惇撰
　魏
　　鄭譜曰魏者虞舜夏禹所都之地在禹貢冀州雷
　　首之北析城之西周以封同姓焉其封域南枕河
　　曲北渉汾水昔舜耕於厯山陶於河濱禹菲飲食
　　惡衣服卑宫室而盡力乎溝洫此一帝一王儉約
　　之化於時猶存及今魏君嗇且褊急不務廣修徳
　　於民敎以義方與秦晉鄰國日見侵削國人憂之
　　當周平桓之世魏之變風始作至春秋魯閔公元
　　年晉獻公竟滅之以其地賜大夫畢萬自爾而後
　　晉有魏氏　漢書地理志魏在晉之南河曲故其
　　詩曰彼汾一曲寘諸河之側吳札聞魏之歌曰美
　　哉渢渢乎以徳輔此則明主也　朱註蘇氏曰魏
　　地入晉久矣其詩疑皆為晉而作故列於唐風之
　　前猶弼鄘之於衛也今按篇中公行公路公族皆
　　晉官疑實晉詩又恐魏亦嘗有此官盖不可考矣
　　　許氏曰魏晉皆有儉嗇之風然晉自獻公以後
　　俗漸荒侈此詩毎刺儉勤知其猶未并於晉皆魏
　　詩也　嚴氏曰魏唐無淫詩盖猶有先代之風化
　　焉　虞惇按晉滅魏而猶存魏之詩衛并邶鄘詩
　　皆衛之詩而猶存邶鄘之號皆聖人興滅繼絶之
　　心也
　葛屨刺褊也魏地陿隘其民機巧趨利其君儉嗇褊
　急而無徳以將之
糾糾葛屨可以履霜摻摻女手可以縫裳要之襋之好
人服之(服蒲北反/)
　興也　毛傳糾糾猶繚繚也夏葛屨冬皮屨摻摻猶
　纖纖也　朱註女婦未廟見之稱也　毛傳娶婦三
　月廟見然後執婦功要䙅襋領也　范氏曰好人女
　而未婦為容好者也　孔疏服之整治之也
　鄭箋魏俗至冬猶謂葛屨可以履霜利其賤也使未
　三月婦縫裳者利其事也　范氏曰非特使之縫裳
　而又服要襋之功其儉嗇且急亦已甚矣　蘇氏曰
　君子之為國致隆而極廣焉故其降也猶可以不陷
　葛屨而履霜及其暑也將安用矣婦未廟見而縫裳
　及其成為婦也將安使之矣
好人提提宛然左辟佩其象揥維是褊心是以為刺(平/)
(去通韻/)
　賦也　毛傳提提安諦也宛然辟貌婦至門夫揖而
　入不敢當尊宛然而左辟象揥所以為飾也
　蘇氏曰女子始嫁而治其威儀其修如此而可以賤
　事使之與然褊者以為為是無益故為其益者而至
　於縫裳也君子則不然懼其不容降矣　張氏曰儉
　雖失中非惡徳也然而儉之過則至於吝嗇廹隘計
　較分毫之間而謀利之心急矣葛屨汾沮洳園有桃
　皆言急迫瑣碎之意
　　葛屨二章一章六句一章五句
　　　虞惇按好人服之朱子云好人猶大人也今從
　　　舊又云此詩疑即縫裳之女所自作玩其辭氣
　　　未必然凡説詩而必拘於詩恐亦未免於高叟
　　　之固矣
　汾沮洳刺儉也其君儉以能勤刺不得禮也
　　虞惇按公路公行皆官名則此詩非刺其君也崔
　　靈恩集註云君子儉以能勤疑今本君下脱子字
　　王肅孫毓之説皆然
彼汾沮洳言采其莫彼其之子美無度美無度殊異乎
公路
　虞惇曰賦而興也　毛傳汾水名　蘇氏曰汾水出
　於晉其流及魏　朱註沮洳水浸下濕之地也　毛
　傳莫菜也　鄭箋無度言不可尺寸量也公路主君
　之軞車庶子為之晉趙盾為軞車之族是也
　毛傳於汾水漸洳之中采莫以為菜是儉以能勤也
　鄭箋是子之徳美信無度矣雖然其采莫之事則非
　公路之禮也　許氏曰大夫而為細民之事是急於
　利而用心褊也
彼汾一方言采其桑彼其之子美如英美如英殊異乎
公行
　賦而興也　范氏曰英者草木之華也　鄭箋公行
　主君兵車之行列
彼汾一曲言采其藚彼其之子美如玉美如玉殊異乎
公族
　賦而興也　朱註一曲水曲流處也　毛傳藚水舄
　也鄭箋公族主君同姓昭穆也
　虞惇曰昔公儀子相魯之其家見織帛怒而出其妻
　食於舍而茹葵慍而抜其葵曰我已食禄又奪園夫
　紅女利乎采莫采桑采藚盖即茹葵之類非特儉嗇
　而已是亦與民争利也儉不中禮則吝吝必至於貪
　伐檀碩鼠之所為作也
　　汾沮洳三章章六句
　　　虞惇按言采其莫如毛鄭之説則賦也集註以
　　　為興而不言取興之義竊意采莫是言其儉勤
　　　亦非必之子之親行采莫也故以為賦而興云
　園有桃刺時也大夫憂其君國小而迫而儉以嗇不
　能用其民而無徳教日以侵削故作是詩也
園有桃其實之殽心之憂矣我歌且謡不我知者謂我
士也驕彼人是哉子曰何其心之憂矣其誰知之其誰
知之蓋亦勿思
　虞惇曰比也　朱註殽猶食也　毛傳曲合樂曰歌
　徒歌曰謡　鄭箋彼人謂君也
　孔疏園有桃得其實為之殽喻國有民得其力為君
　用　程氏曰國有民雖寡能用則治今不能用其民
　故心憂之　朱註彼不知我心者見其歌謠而反以
　為驕且曰彼之所為己是矣而子之言獨何為哉盖
　舉國之人莫覺其非而反以憂之者為驕也於是憂
　者重嗟嘆之以為此之可憂初不難知彼之非我特
　未之思耳誠思之則將不暇非我而自憂矣　王氏
　曰儉而非之則疑於驕　程氏曰此詩可謂憂深思
　遠矣所刺者不能用其民耳不能用其民則不能治
　豈復有徳敎其致侵削可知也國無政事則亡故詩
　人憂思之深也
園有棘其實之食心之憂矣聊以行國不我知者謂我
士也罔極彼人是哉子曰何其心之憂矣其誰知之其
誰知之蓋亦勿思
　比也　陸氏曰棘酸棗也　鄭箋聊且畧之辭也
　毛傳行國出行國中以寫憂也　范氏曰罔極言責
　君無已也
　虞惇曰酸棗非美實而亦可食喻雖小國寡民亦可
　用　謝氏曰使忠臣義士之心畧見知於人通國上
　下不羣吠而衆惡之問其所憂者何説今之所當行
　者何事急為扶顛持危之謀者豈至驟滅其國哉國
　雖亡未必如是之速也
　　園有桃二章章十二句
　　　虞惇按鄭箋魏君薄稅省用徒食園桃桃非常
　　　食之物於理未通今從毛傳朱註園有桃則其
　　　實之殽矣心有憂則我歌且謡矣以兩則字兩
　　　矣字相應為興所謂興之不取義者也今亦從
　　　毛傳斷屬比不我知今本作不知我依唐石經
　　　改正
　陟岵孝子行役思念父母也國迫而數侵削役乎大
　國父母兄弟離散而作是詩也
陟彼岵兮瞻望父兮父曰嗟予子行役夙夜無已上慎
旃哉猶來無止(關中李因篤云父曰嗟予子行役本一/)
(句讀而子字於句半為韻與已哉止平上通韻下二章/)
(亦然/)
　賦也　毛傳山無草木曰岵　鄭箋無已無懈倦也
　　蘇氏曰上猶尚也　毛傳旃之也　朱註止止於
　彼也生則來歸死則止而不來矣
　蘇氏曰孝子登髙以望其父而不見思其將行之戒
　以自慰也　張氏曰直述所以念父之意未若思父
　所以念己之心之為深切也
陟彼屺兮瞻望母兮母曰嗟予季行役夙夜無寐上慎
旃哉猶來無棄(屺母季寐哉棄平上去通韻/)
　賦也　毛傳山有草木曰屺季少子也　王氏曰愛
　少子者婦人之情也　毛傳無寐無耆寐也　吕氏
　曰無棄無棄母而不歸也
陟彼岡兮瞻望兄兮兄曰嗟予弟行役夙夜必偕上慎
旃哉猶來無死(弟偕哉死平上通韻/)
　賦也　蘇氏曰必偕必與同役者偕無獨行也
　顧氏曰觀陟岵而魏之所以役其民者可知觀碩鼠
　而魏之所以賦其民者可知也嗟乎時使薄歛是何
　人哉
　　陟岵三章章六句
　　　虞惇按上慎旃哉鄭箋云上者謂在軍事作部
　　　列時也不若從蘇氏作尚夙夜無寐夙夜必偕
　　　朱註但為勞苦之辭今從舊説
　十畞之間刺時也言其國削小民無所居焉
　　虞惇按魏國雖削小無一夫十畞之理且國小則
　　民寡何至民無所居序説贅也　申公説政亂國
　　危賢者不樂仕於其朝而思與友歸於農畝也
　　水經注故魏國城南西二面並去大河可二十餘
　　里北去首山十餘里處河山之間土地迫隘故魏
　　風著十畝之詩
十畝之間兮桑者閑閑兮行與子還兮
　賦也　張氏曰十畝之間郊外場圃之地也　朱註
　閑閑往來自得也行猶將也還歸也
　蘇氏曰此君子不樂仕於其朝之詩也曰雖十畝之
　田桑者閑閑其可樂也行與子歸居之夫有十畝之
　田其所以為樂者亦鮮矣而可以易仕之樂則仕之
　不可樂也甚矣
十畝之外兮桑者泄泄兮行與子逝兮
　賦也　朱註十畝之外鄰圃也泄泄猶閑閑也逝往
　也
　　十畝之間二章章三句
　　　虞惇按毛鄭泥於小序専主削小之意於理未
　　　通申公説今集註用之蘇氏亦本之申公也
　伐檀刺貪也在位貪鄙無功而受禄君子不得進仕
　爾　張揖氏曰伐檀刺賢者不遇明主也
坎坎伐檀兮寘之河之干兮河水清且漣猗不稼不穡
胡取禾三百廛兮不狩不獵胡瞻爾庭有縣貆兮彼君
子兮不素餐兮
　虞惇曰興也　毛傳坎坎伐檀聲也　朱註檀木可
　為車者　毛傳寘置也干厓也風行水成文曰漣
　朱註猗語辭　毛傳種之曰稼斂之曰穡　鄭箋胡
　何也　毛傳一夫之居曰廛　鄭箋冬獵曰狩宵田
　曰獵貉子曰貆彼君子斥伐檀之人也　毛傳素空
　也
　吕氏曰伐檀而置之河干悠悠然遺佚而不怨阨窮
　而不閔者也　嚴氏曰伐檀則供勞賤之役河干則
　在寂寞之濱賢者不得其所矣然其心無入而不自
　得故見河水之清漣而翫而樂之不戚戚於得喪也
　　鄭箋是謂君子不得仕進也　蘇氏曰伐檀以俟
　世用置之河干河非用車之處也君子之仕亂世其
　難合也如檀之於河小人則不然不稼穡而得禾矣
　不狩獵而縣貆矣君子不得其君不仕小人則未可
　以取而取之矣　鄭箋是謂在位貪鄙無功而受禄
　也君子仕有功乃肯受禄　朱註君子之志以為不
　耕不可以得食不獵不可以得獸是以甘心窮餓而
　不悔後世若徐穉之流非其力不食其厲志盖如此
　　黄氏曰君子有其功而無其禄小人有其禄而無
　其功
坎坎伐輻兮寘之河之側兮河水清且直猗不稼不穡
胡取禾三百億兮不狩不獵胡瞻爾庭有縣特兮彼君
子兮不素食兮(輻古方墨反後同/)
　興也　毛傳輻車輻也直直波也　鄭箋十萬曰億
　三百億禾秉之數也　毛傳獸三嵗曰特
坎坎伐輪兮寘之河之漘兮河水清且淪猗不稼不穡
胡取禾三百囷兮不狩不獵胡瞻爾庭有縣鶉兮彼君
子兮不素飱兮
　興也　朱註輪車輪也　毛傳漘厓也淪小風水成
　文轉如輪也　孔疏囷圓倉也鶉䳺屬　毛傳熟食
　曰飱孔叢子孔子曰吾於伐檀見君子先事後食也
　　伐檀三章章九句
　　　虞惇按詩序辨此詩專美君子之不素餐序言
　　　刺貪失其㫖矣玩詩胡瞻爾庭有縣貆兮爾者
　　　指在位貪鄙之人而言詩人美君子之不素餐
　　　正以刺在位之素餐也若但云君子厲志如此
　　　則胡瞻爾庭殊無所謂又伐檀是取興之義非
　　　必君子真自伐檀註云賦也亦非是河水清且
　　　漣猗毛傳云伐檀以俟世用若俟河水清且漣
　　　孔氏正義云河水性濁清則難待猶闇主常多
　　　明君稀出皆求詩之過今亦不取
　碩鼠刺重斂也國人刺其君重斂蠶食於民不脩其
　政貪而畏人若大鼠也
　　詩序辨此亦託於碩鼠以刺有司之辭未必直比
　　其君也　申公説大夫貪戾魏人怨之作是詩
碩鼠碩鼠無食我黍三嵗貫女莫我肯顧逝將去女適
彼樂土樂土樂土爰得我所(上去通韻/)
　比也　毛傳貫事也　鄭箋逝往也樂土有徳之國
　也　朱註爰於也
　鄭箋言女無復食我黍疾其稅斂之多也我事女三
　嵗矣曽無恩徳來顧眷我又疾其不脩政也往矣將
　去女與之訣别之辭
碩鼠碩鼠無食我麥三嵗貫女莫我肯徳逝將去女適
彼樂國樂國樂國爰得我直
　比也　鄭箋徳恩徳也　嚴氏曰直猶伸也
碩鼠碩鼠無食我苖三嵗貫女莫我肯勞逝將去女適
彼樂郊樂郊樂郊誰之永號
　比也　毛傳苖嘉榖也　朱註勞勤苦也　范氏曰
　莫我肯勞者不以我為勞也　毛傳號呼也
　張氏曰碩鼠之詩聖人所為取者以君失道如此國
　人疾之甚而欲去之猶有所未忍絶也故著其情於
　詩乃其所未忍絶者也誰之永號謂我將去爾而適
　樂郊當誰復永號於爾之土者乎此則尤可見其情
　也
　　碩鼠三章章八句
　魏國七篇十八章百二十八句
　
　讀詩質疑卷九
欽定四庫全書
　讀詩質疑巻十
　　　　　　　　　　太僕寺少卿嚴虞惇撰
　唐
　　鄭譜曰唐者帝堯舊都之地今曰太原晉陽是堯
　　始居此後乃遷河東平陽成王封母弟叔虞於堯
　　之故墟曰唐侯南有晉水至子燮改為晉侯其封
　　域在禹貢冀州太行恆山之西太原太岳之野至
　　曽孫成侯南徙居曲沃近平陽焉昔堯之末洪水
　　九年下民其咨萬國不粒於時殺禮以救艱危其
　　流乃被於今當周公召公共和之時成侯曽孫僖
　　侯甚嗇愛物儉不中禮國人閔之唐之變風始作
　　其孫穆侯又徙於絳云　朱註詩不曰晉而曰唐
　　仍始封也　虞惇按唐晉風也稱唐何也不與曲
　　沃之滅翼也自成王封叔虞於唐子燮父嗣封改
　　為晉則晉之為唐文武茅土之舊也成侯徙曲沃
　　穆侯徙絳昭侯徙翼昭侯封成師於曲沃曲沃寖
　　强遂與翼分國春秋傳於鄂侯哀侯小子侯緡皆
　　謂之翼於莊伯武公皆謂之曲沃而皆不書晉翼
　　與曲沃之國分而晉之名遂沒自魯莊十六年王
　　命曲沃伯以一軍為晉侯至僖二年而晉之名見
　　於經盖翼侯失地曲沃簒國自緡而上向之翼侯
　　非晉侯也武公而下今之晉侯實曲沃也夫子録
　　詩多翼曲沃時事故傷之痛之惡之不稱翼不稱
　　晉復周之舊而稱唐　漢書地理志河東本唐堯
　　所居詩風唐國也其民有先王遺敎君子深思小
　　人儉嗇故唐詩蟋蟀山有樞葛生之篇皆思奢儉
　　之中念死生之慮
　蟋蟀刺晉僖公也儉不中禮故作是詩以閔之欲其
　及時以禮自虞樂也此晉也而謂之唐本其風俗憂
　深思遠儉而用禮乃有堯之遺風焉
　　孔疏季札聞歌唐曰思深哉其有陶唐氏之遺民
　　乎不然何憂之遠也是憂思深遠之事情見於詩
　　詩為樂章樂音之中有堯之風俗也
蟋蟀在堂嵗聿其莫今我不樂日月其除無已太康職
思其居好樂無荒良士瞿瞿(平去通韻堂康荒又自為/)
(韻/)
　賦也　毛傳蟋蟀蛬也九月在堂　嚴氏曰周建子
　故以十月為嵗莫　毛傳聿遂除去也已甚康樂職
　主也　鄭箋居所居之事也　朱註瞿瞿却顧貌
　鄭箋蛬在堂農功畢君可以自樂矣今不自樂日月
　且過不復暇為之無已太康欲其用禮為節也思其
　居謂國中政令君之好樂不當至於廢事當如善士
　瞿瞿然顧禮義也　范氏曰人之憂樂如晝之有夜
　隂之有陽君子以禮節之不過乎中而已所以順天
　地而理性情也僖公有國而不能自樂慘戚以窮年
　是猶有夜而無晝有隂而無陽故君子閔之　吕氏
　曰是詩欲僖公之自虞樂也而曰無已太康好樂無
　荒無乃太早計乎凡人之情解其拘者或失於縱廣
　其儉者或流於奢故疾未已而新疾復生者多矣信
　乎唐風之憂深思遠也
蟋蟀在堂嵗聿其逝今我不樂日月其邁無已太康職
思其外好樂無荒良士蹶蹶
　賦也　毛傳邁行也　歐陽氏曰思其外謂廣周慮
　也　毛傳蹶蹶動而敏於事也
蟋蟀在堂役車其休今我不樂日月其慆無已太康職
思其憂好樂無荒良士休休
　賦也　鄭箋庶人乗役車役車休農功畢矣　毛傳
　慆過也　朱註休休安閒之貌
　嚴氏曰既思内事又思外事内外無遺慮矣然憂患
　之來更有出於非常者不可不預為之備也　朱註
　樂而有節不至於淫所以安也　孔叢子孔子曰於
　蟋蟀見陶唐儉徳之大也
　　蟋蟀三章章八句
　　　虞惇按傳以職思其外為禮樂之外箋以職思
　　　其憂為鄰國侵伐之憂皆非也事無出於禮樂
　　　之外者國之可憂不止侵伐説亦太拘今不取
　山有樞刺晉昭公也不能修道以正其國有財不能
　用有鐘鼓不能以自樂有朝廷不能灑掃政荒民散
　將以危亡四鄰謀取其國家而不知國人作詩以刺
　之也
山有樞隰有榆子有衣裳弗曳弗婁子有車馬弗馳弗
驅宛其死矣他人是愉(婁古音問/)
　興也　毛傳樞荎也　吕氏曰爾雅榆白枌也　孔
　疏曳者衣裳在身行必曳之　毛傳婁亦曳也　孔
　疏走馬謂之馳䇿馬謂之驅　朱註宛坐見貌　毛
　傳愉樂也
　蘇氏曰人君有衣服車馬鐘鼓飲食而不能用如山
　木之不采終亦腐敗摧毁歸於無用而已
山有栲隰有杻子有庭内弗洒弗掃子有鐘鼓弗鼓弗
考宛其死矣他人是保
　興也　毛傳栲山樗杻檍也洒灑考擊也　孔疏保
　居有也
山有漆隰有栗子有酒食何不日鼓瑟且以喜樂且以
永日宛其死矣他人入室
　興也　毛傳君子無故琴瑟不離於側永引也　孔
　疏人無事則長日難度飲食作樂則忘憂愁可以永
　長此日也
　吕氏曰詩人豈真欲昭公馳驅飲樂者哉盖曰是物
　也行且為他人所有曽不若及今為樂之愈也其激
　發感切之者深矣
　　山有樞三章章八句
　　　虞惇按詩序辨此詩盖以答蟋蟀之意而寛其
　　　憂非臣子所得施於君父也集註亦主此為説
　　　然玩詩辭氣悲憤激切幾幾有不終日之懼以
　　　此為寛其憂誤矣且亦未見其為答前篇之意
　　　也末章云人多憂則覺日短驗之情理恐未然
　　　今不取
　揚之水刺晉昭公也昭公分國以封沃沃盛強昭公
　微弱國人將叛而歸沃焉
　　春秋傳晉穆侯之太子曰仇其弟曰成師穆侯薨
　　仇立是為文侯文侯薨昭侯立封成師於曲沃是
　　為桓叔師服諫曰吾聞國家之立也本大而末小
　　是以能固故天子建國諸侯立家今晉甸侯也而
　　建國本既弱矣其能久乎魯恵公之三十年晉潘
　　父弑昭侯而納桓叔不克　申公説成師有篡國
　　之謀唐人知之而作是詩
揚之水白石鑿鑿素衣朱襮從子于沃既見君子云何
不樂(古韻沃藥同部不必叶/)
　朱註比也　陳氏曰鑿鑿巉巖貌　毛傳襮領也諸
　侯繡黼丹朱中衣　孔疏中衣朝服祭服之裏衣也
　以素為衣丹朱為緣繡黼為領　鄭箋君子桓叔也
　國人欲進此服去從桓叔也
　歐陽氏曰揚之水力弱不能流移白石喻昭公微弱
　不能制曲沃而桓叔之強於晉國如白石鑿鑿然見
　於水中也　嚴氏曰子指叛者如潘父之徒也言欲
　從此人往見桓叔其意謂國中有相與為叛以應曲
　沃者矣此微辭以泄其謀欲昭公早為之備也
揚之水白石皓皓素衣朱繡從子于鵠既見君子云何
其憂(鵠轉平聲為侯平上去入通韻/)
　比也　毛傳皓皓潔白也繡黼也鵠曲沃邑也
揚之水白石粼粼我聞有命不敢以告人(命彌吝反乎/)
(去通韻/)
　比也　毛傳粼粼清徹也　蘇氏曰命桓叔之政命
　也桓叔將以傾晉而民為之隐蓋欲其成矣
　李氏曰古者不軌之臣欲行其志必先施小恵以収
　衆情然後民翕然從之田氏之於齊猶是也故其召
　公子陽生也國人皆知其已至而不言所謂我聞有
　命不敢以告人也　許氏曰時沃有簒國之謀潘父
　將為内應而昭公不知此詩正發其謀以警昭公也
　其曰我聞有命不敢告人者乃反辭以見意若真欲
　從沃則是潘父之黨必不作此以泄其事且自取敗
　也自桓叔至武公屢得志矣而晉人終不服相與攻
　而去之更六世六七十載迫於王命而後聽之在昭
　公時晉人豈從沃哉若助桓叔而匿其情則此詩不
　作可也
　　揚之水三章二章章六句一章四句
　　　虞惇按鄭以白石鑿鑿喻桓叔除民所惡民有
　　　禮義毛以我聞有命為曲沃有善政命不敢告
　　　人皆衍説今從歐陽氏蘇氏集註云國人將叛
　　　晉而歸沃故作此詩愚意若此詩果為叛晉而
　　　作則叛人之詩夫子必不録之以垂敎故今録
　　　嚴氏許氏之説以正之從子于沃正義集註皆
　　　云子指桓叔也既謂之子又謂之君子辭意複
　　　㳫今亦從嚴氏郊特牲疏曰魯詩云素衣朱綃
　　　鄭改襮為綃葢魯詩説云爾
　椒聊刺晉昭公也君子見沃之盛強能修其政知其
　蕃衍盛大子孫將有晉國焉
　　申公説昭侯封公子成師於曲沃成師治衆盛強
　　師服憂之作是詩　嚴氏曰此詩言桓叔之強而
　　不及昭公其意則憂昭公之將失國也説詩而不
　　用序則以此詩為美桓叔可矣
椒聊之實蕃衍盈升彼其之子碩大無朋椒聊且逺條
且
　興也　朱註椒木名其實味辛而香烈　陸氏曰聊
　語助也　鄭箋之子桓叔也　毛傳朋比也　朱註
　且歎辭條長枝也
　蘇氏曰椒之性芬烈而能奪物者也以桓叔之徳而
　傾晉猶以椒之芬而奪物　陳氏曰是椒也其條逺
　矣言子孫大也　嚴氏曰稱桓叔為彼者意主告昭
　公也
椒聊之實蕃衍盈匊彼其之子碩大且篤椒聊且遠條
且
　興也　毛傳兩手曰匊篤厚也
　　椒聊二章章六句
　　　虞惇按碩大無朋毛云朋比也王肅孫毓皆以
　　　為倫比之比鄭云大謂徳美廣博無朋謂平均
　　　不朋黨是衍説也孔氏捨毛而從鄭今正之
　綢繆刺晉亂也國亂則昏姻不得其時焉
綢繆束薪三星在天今夕何夕見此良人子兮子兮如
此良人何
　興也　毛傳綢繆猶纒緜也　鄭箋三星心也二月
　之合宿嫁娶者以為候焉昏而在天三月之末四月
　之中也　朱註良人夫也　鄭箋子兮斥嫁娶者
　毛傳男女待禮而成若薪芻待人事而後束也　嚴
　氏曰嫁娶用仲春三月心星見則時已晚矣　朱氏
　曰失時而後遂喜之極而不自勝也　吕氏曰曰良
　人曰粲者盖互為男女之辭　許氏曰上四句詩人
　述夫婦之言下二句詩人道其夫婦之喜也首章子
　兮指女卒章指男二章則兩指之
綢繆束芻三星在隅今夕何夕見此邂逅子兮子兮如
此邂逅何(逅古胡故反平去通韻/)
　興也　毛傳隅東南隅也　鄭箋心星在隅四月之
　末五月之中也　王氏曰邂逅不期而㑹也　虞惇
　曰失時而後遂若邂逅然
綢繆束楚三星在户今夕何夕見此粲者子兮子兮如
此粲者何(者古音渚後並同不必叶/)
　興也　鄭箋在户五月之末六月之中也　孔疏粲
　美女也
　李氏曰淫佚之禍生於奢侈唐風尚儉昏姻雖不得
　時猶未至於淫奔也
　　綢繆三章章六句
　　　虞惇按毛云三星參也鄭云三星心也參心皆
　　　三星而心為嫁娶早晚之候毛於小星三五在
　　　東亦以三星為心故今從鄭又毛以在天為十
　　　月在隅為十一月十二月在户為正月皆陳昏
　　　姻之正時據詩刺昏姻之失時不必云陳正時
　　　也故今亦從鄭惟綢繆之義從毛
　杕杜刺時也君不能親其宗族骨肉離散獨居而無
　兄弟將為沃所并耳
　　申公説君子敎人孝友之詩
有杕之杜其葉湑湑獨行踽踽豈無他人不如我同父
嗟行之人胡不比焉人無兄弟胡不佽焉
　興也　毛傳杕特生貌杜赤棠也　王氏曰湑湑潤
　澤也　毛傳踽踽無所親也　范氏曰比親也　毛
　傳佽助也
　嚴氏曰杜雖特生其葉湑然猶足以芘其本根今公
　室枝葉彫落曽杕杜之不如　鄭箋此豈無異姓之
　臣乎顧恩不如同姓親親也　吕氏曰茍他人可恃
　則行道之人胡不自相親比凡人無兄弟者胡不外
　求佽助葢深曉晉君以行道之人必不相親茍非兄
　弟必不相助也
有杕之杜其葉菁菁獨行睘睘豈無他人不如我同姓
嗟行之人胡不比焉人無兄弟胡不佽焉(平去通韻/)
　興也　毛傳菁菁葉盛也睘睘無所依也同姓同祖也
　　杕杜二章章九句
　　　虞惇按嗟行之人四句毛鄭以為異姓之臣當
　　　助君朱註云此無兄弟者自傷孤特而求助於
　　　人之辭俱不若讀詩記之為善今從之
　羔裘刺時也晉人刺其在位不恤其民也
羔裘豹袪自我人居居豈無他人維子之故(平去通韻/)
　賦也　毛傳袪袂也　陳氏曰羔裘上下通服君純
　羔大夫間之　毛傳居居懐惡不相親比之貌　鄭
　箋故故舊也
　孔疏在位不與民相親居居然有悖惡之色不憂我
　之困苦我豈無他人可歸乎以子故舊不忍去耳
　鄭箋民之厚如此亦唐之遺風
羔裘豹褎自我人究究豈無他人維子之好(上去通韻/)
　賦也　毛傳褎猶袪也究究猶居居也　嚴氏曰好
　舊好也
　　羔裘二章章四句
　　　虞惇按集註居居究究未詳又云此詩不知
　　　所謂不敢強解據爾雅居居究究惡也毛鄭
　　　説葢本此陸佃埤雅云豹袪下大夫也豹褎
　　　上大夫也以褎袪為大夫之别恐亦鑿説今
　　　不取
　鴇羽刺時也昭公之後大亂五世君子下從征役不
　得養其父母而作是詩也
　　鄭箋大亂五世者昭公孝侯鄂侯哀侯小子侯
肅肅鴇羽集于苞栩王事靡盬不能蓺稷黍父母何怙
悠悠蒼天曷其有所
　興也　毛傳肅肅羽聲也　朱註鴇鳥名　毛傳集
　止也　孔疏物叢生曰苞栩柞櫟也　毛傳鴇之性
　不樹止盬不攻緻也　鄭箋蓺樹也　毛傳怙恃也
　鄭箋君子下從征役危苦如鴇之樹止然　許氏曰
　盖以王事不可以不堅緻故竭力在外不得蓺黍稷
　以養父母也　孔疏乃告於天曰何時使我得其所
　乎人窮則反本困則呼天也
肅肅鴇翼集于苞棘王事靡盬不能蓺黍稷父母何食
悠悠蒼天曷其有極
　興也　鄭箋極已也
肅肅鴇行集于苞桑王事靡盬不能蓺稻梁父母何嘗
悠悠蒼天曷其有常
　興也　蘇氏曰行列也　朱註嘗食也常復其常也
　　鴇羽三章章七句
　　　虞惇按顧大韶氏炳燭齋隨筆云詩王事靡盬
　　　註云不可以不堅固也夫以不堅固訓盬字毛
　　　鄭已來皆然不可易矣以不可以三字訓靡字
　　　則其解頗曲而未暢竊謂靡盬二字各自為義
　　　漢書為酒醪以靡穀註靡散也説文靡披靡也
　　　徐曰披靡分也盖謂王事如草之披靡而不植
　　　如盬之細碎而不堅固正臣子勤勞奔走之時
　　　也此説最為近理然先儒從未有見及此者故
　　　未敢遽援以釋經姑識於此
　無衣美晉武公也武公始并晉國其大夫為之請命
　乎天子之使而作是詩也
　　虞惇按春秋傳及史記平王三十二年魯惠公之
　　三十年晉潘父弑昭侯而納曲沃桓叔不克晉人
　　立孝侯平王四十七年桓叔卒子莊伯鱓立伐翼
　　弑孝侯晉人立其弟鄂侯桓王二年魯隐公之五
　　年莊伯伐翼鄂侯奔隨王命虢公伐曲沃而立鄂
　　侯之子哀侯莊伯卒子武公偁立桓王十一年魯
　　桓公之三年武公伐翼殺哀侯晉立其子小子侯
　　桓王十五年武公誘小子侯殺之明年遂滅翼王
　　命虢仲立哀侯之弟緡於晉僖王四年魯莊公之
　　十六年武公伐晉滅之盡以其寳器賂王王命武
　　公以一軍為晉侯　曹氏曰自桓叔初封曲沃至
　　武公滅晉凡六十七年　孔疏武公以孽奪宗於
　　法不當賜之命曰美者其臣之意美之也　程氏
　　曰武公始有晉國而能請命天子故詩人美之美
　　其所可美也　申公説唐公孫偁弑三君而取其
　　國盡以寳器賂周僖王王命之為晉侯國人作此
　　以刺之
豈曰無衣七兮不如子之衣安且吉兮
　賦也　毛傳侯伯之禮七命冕服七章　孔疏子天
　子之使也　虞惇曰欲其請於天子而賜之
　朱註我非無是七章之衣也而必請命者以不如天
　子之命服之為安且吉也　毛傳諸侯不命於天子
　則不成為君　鄭箋武公初并晉國心不自安故以
　得命服為安
豈曰無衣六兮不如子之衣安且燠兮
　賦也　鄭箋變七言六者謙也　毛傳天子之卿六
　命車旗衣服以六為節燠煖也　鄭箋不敢必當侯
　伯得受六命之服列於天子之卿猶愈乎不
　朱註當時周室雖衰典刑猶在武公負簒弑之罪人
　人得而討之故賂王請命而為説如此然其倨傲無
　禮亦已甚矣釐王貪其寳器既不能討又從而爵命
　之王綱於是乎不振而天理民彝或幾乎絶矣　嚴
　氏曰簒弑大惡也王法之所不容誅也武公請命於
　天子豈真知有王哉特以人心不與非假王靈則不
　能定也此與唐藩鎮戕其主帥而代之以坐邀旌節
　者無以異無衣之詩不刪者所以著世變之窮而傷
　周之衰也他日三家分晉王又移其命武公者命三
　家矣嗚呼王者代天爵人而賄以行之君子是以知
　周之不復振也　王氏曰有曲沃之命則有三大夫
　之命出爾反爾也
　　無衣二章章三句
　　　虞惇按集註子天子也諸侯未終喪則稱子天
　　　子不稱子也稱天子為子而直斥曰不如子之
　　　衣此何等語而録之恐不可以為訓今從舊説
　有杕之杜刺晉武公也武公寡特兼其宗族而不求
　賢以自輔焉
有枤之杜生于道左彼君子兮噬肯適我中心好之曷
飲食之(末二句無韻或合二章為韻如二南之麟趾騶/)
(虞也/)
　朱註比也　鄭箋道左道東也　蘇氏曰噬逝通
　鄭箋曷何也
　鄭箋道東之杜人所宜休息也今人不休息者以其
　特生隂寡也喻武公兼其宗族不求賢者與之在位
　　虞惇曰彼賢者其肯過我乎若肯過我我中心好
　之則當思何以飲食之矣　孔疏敎武公求賢之法
　當盡禮極歡以待之　陳氏曰使武公誠有好賢之
　心唯恐無以飲食賢者則賢者自來矣
有杕之杜生于道周彼君子兮噬肯來遊中心好之曷
飲食之
　比也　毛傳周曲也
　　有杕之杜二章章六句
　　　虞惇按曷飲食之曷何也毛鄭云何但飲食之
　　　朱子云無自而得飲食之而諸家又解作曷不
　　　飲食之皆非詩本義也孔疏與陳氏説頗得何
　　　字之意更以鄙見申之
　葛生刺晉獻公也好攻戰則國人多喪矣
　　鄭箋喪棄亡也夫從征役棄亡不反則其妻居家
　　而怨思　程氏曰此詩思存者非悼亡者　虞惇
　　按春秋傳獻公伐驪戎滅耿滅霍滅魏伐東山臯
　　落氏滅夏陽滅虢滅虞敗狄于采桑所謂好攻戰
　　也
葛生蒙楚蘞蔓于野予美亡此誰與獨處(野神與反/)
　興也　朱註蘞草名　鄭箋予美謂其君子也　朱
　註葛生蒙於楚蘞生蔓於野各有所依託也　蘇氏
　曰今予所美亡矣將誰與哉亦獨處而已
葛生蒙棘蘞蔓于域予美亡此誰與獨息
　興也　毛傳域塋域也息止也
角枕粲兮錦衾爛兮予美亡此誰與獨旦
　賦也　朱註粲爛鮮美貌獨旦獨處至旦也
　蘇氏曰物存而夫亡是以感而思之
夏之日冬之夜百嵗之後歸于其居(夜音豫平去通韻/)
　賦也　朱註夏日永冬夜永　毛傳思者於晝夜之
　長時尤甚故極言之以盡情　鄭箋居墳墓也
　朱註相見無期要死而相從也　鄭箋婦人專壹義
　之至情之盡　蘇氏曰思之深而無異心此唐風之
　厚也
冬之夜夏之日百嵗之後歸于其室
　賦也　鄭箋室壙也
　　葛生五章章四句
　　　虞惇按角枕粲兮一章毛鄭以為齋而行事亦
　　　太拘今從蘇氏
　采苓刺晉獻公也獻公好聴讒焉
采苓采苓首陽之巔人之為言苟亦無信舍旃舍旃茍
亦無然人之為言胡得焉(苓力珍反平去通韻/)
　朱註比也　毛傳首陽山名　朱註巔頂也　毛傳
　茍誠也
　毛傳采苓細事也首陽幽僻也　孔疏喻小人言無
　徴騐也讒言之興由君多問細事於小人　鄭箋采
　苓采苓者非一人也采苓者皆云采於首陽之山首
　陽信有苓矣而采者未必然也然而人必信之事盖
　有似而實非者　歐陽氏曰戒以聞人之言勿得聴
　信舍置之勿以為然　孔疏如此不受偽言則人之
　偽言者復何所得焉既無所得自然讒止也　朱氏
　曰茍亦無信欲其察之詳也茍亦無然欲其聴之審
　也小人之為讒譖或積小以成大或飾虛以為實患
　人君不能徐察而審聴之苟徐察而審聴之則造言
　者無所遁其情而被讒者亦可以免於禍矣
采苦采苦首陽之下人之為言茍亦無與舍旃舍旃茍
亦無然人之為言胡得焉
　比也　毛傳苦苦采也　朱註與猶許也
采葑采葑首陽之東人之為言茍亦無從舍旃舍旃茍
亦無然人之為言胡得焉
　比也
　陸氏曰苓甘者苦苦者葑則有時而甘有時而苦也
　讒人無所不至或因人之所甘而譖之或因人之所
　苦而譖之或因人之所甘所苦而并譖之
　　采苓三章章八句
　　　虞惇按毛鄭以人之為言為稱薦人使進用之
　　　言舍旃舍旃為謗訕人使貶退之言非也人之
　　　為言是泛説舍旃舍旃是教之舍置其言非言
　　　有善惡也下文再云人之為言不復更云舍旃
　　　意可見矣集註及歐陽本義得之
　唐國十二篇三十三章二百三句
　
　
　
　
　
　
　
　
　
　
　讀詩質疑卷十
　　　言舍旃舍旃為謗訕人使貶退之言非也人之
　　　為言是泛説舍旃舍旃是教之舍置其言非言
　　　有善惡也下文再云人之為言不復更云舍旃
　　　意可見矣集註及歐陽本義得之
　唐國十二篇三十三章二百三句
　
　
　
　
　
　
　
　
　
　
　讀詩質疑卷十
　　　言舍旃舍旃為謗訕人使貶退之言非也人之
　　　為言是泛説舍旃舍旃是教之舍置其言非言
　　　有善惡也下文再云人之為言不復更云舍旃
　　　意可見矣集註及歐陽本義得之
　唐國十二篇三十三章二百三句
　
　
　
　
　
　
　
　
　
　
　讀詩質疑卷十
欽定四庫全書
　讀詩質疑卷十一
　　　　　　　　　　太僕寺少卿嚴虞惇撰
　秦
　　鄭譜曰秦者隴西谷名於禹貢近雍州鳥䑕之山
　　堯時有伯翳者實臯陶之子佐禹治水水土平舜
　　命作虞官掌上下草木鳥獸賜姓曰嬴歴夏商興
　　衰世有人焉周孝王使其末孫非子養馬於汧渭
　　之間孝王為伯翳能知禽獸之言子孫不絶故封
　　非子為附庸邑之於秦谷至曾孫秦仲宣王又命
　　作大夫始有車馬禮樂侍御之好國人美之秦之
　　變風作秦仲之孫襄公平王初興兵討西戎以救
　　周平王東遷王城乃以岐豐之地賜之始列為諸
　　侯遂横有周西都宗周畿内八百里之地其封域
　　東至迤山在荆岐終南惇物之野至𤣥孫徳公又
　　徙於雍云　蘇氏曰伯翳之後子孫當夏商之間
　　或在中國或在夷狄商之衰也中潏居西戎以保
　　西垂六世孫大雒生成及非子孝王邑非子於秦
　　至宣王時犬戎滅成之族宣王命秦仲為大夫誅
　　西戎不克見殺平王東遷秦仲之孫襄公興兵救
　　周平王賜之岐豐之田列為諸侯後二十九世而
　　并諸侯有天下　漢書地理志秦地於禹貢時跨
　　雍梁二州詩風兼秦豳兩國天水隴西山多林木
　　民以板為室屋及安定北地上郡西河皆迫近戎
　　狄修習戰備髙上氣力以射獵為先故秦詩曰在
　　其板屋又曰王于興師修我甲兵與子偕行及車
　　粼駟驖之詩小戎之篇皆言車馬田狩之事吴札
　　觀樂為之歌秦曰此之謂夏聲夫能夏則大大之
　　至也其周舊乎　孔疏季札聞歌秦曰此之謂夏
　　聲杜預云秦本在西戎汧隴之西秦仲始有禮樂
　　車馬去戎狄之音而有諸夏之聲　李氏曰鄭風
　　都曼齊風闡緩秦風廉勁亦由風聲氣俗使然
　　朱註岐豐之地文王用之以興二南之化如彼其
　　忠且厚也秦人用之未幾而一變其俗見於詩者
　　大抵尚氣概先勇力已悍然有招八州而朝同列
　　之氣何哉葢雍州土厚水深其民敦重質直不為
　　浮靡以善導之則易以興起而篤於仁義以猛驅
　　之則其强毅果敢之資亦足以强兵力農而成富
　　强之業非山東諸國所及也嗚呼後世欲為定都
　　立國之計者尚當監乎此而凡有國者其於導民
　　之路尤不可不謹其所之也　朱氏曰或問秦有
　　風而吴楚無風何也曰吴楚僣王猾夏外之故無
　　風　虞惇曰杞用夷禮蔡服於楚滕薛役於宋故
　　皆無風
　車鄰美秦仲也秦仲始大有車馬禮樂侍御之好焉
有車鄰鄰有馬白顛未見君子寺人之令
　賦也　毛傳鄰鄰衆車聲也白顛的顙也寺人内小
　臣也　鄭箋欲見國君者先令寺人傳告之
　朱註國人創見而誇美之也
阪有漆隰有栗既見君子並坐鼓瑟今者不樂逝者其
耋
　興也　毛傳陂者曰阪下濕曰隰耋老也八十曰耋
　　鄭箋阪有漆隰有栗喻秦仲之君臣各得其宜也
　並坐鼓瑟君臣以閒暇燕飲相安樂也　范氏曰今
　者不樂恐失時也　吕氏曰既見君子並坐鼓瑟簡
　易相親之俗也今者不樂逝者其耋悲歌慷慨之氣
　也秦之强以此而止於為秦者亦以此
阪有桑隰有楊既見君子並坐鼓簧今者不樂逝者其
亡
　興也　毛傳簧笙也
　虞惇曰秦始立國而寺人首見於風詩秦之用寺人
　舊矣其後遂以寺人亡天下
　　車鄰三章一章四句二章章六句
　駟驖美襄公也始命有田獸之事園囿之樂焉
　　鄭箋始命命為諸侯也秦始附庸也
駟驖孔阜六轡在手公之媚子從公于狩(上去通韻/)
　賦也　毛傳驖驪阜大也　孔疏駟馬當八轡言六
　轡者以驂馬内轡納之於觖故在手者唯六轡也馬
　碩大而馴服御者以手執轡而已不假控制也　毛
　傳媚子能以道媚於上下者冬獵曰狩　鄭箋媚子
　從公往狩言襄公親賢也
奉時辰牡辰牡孔碩公曰左之舎拔則獲
　賦也　毛傳時是辰時也禮冬獻狼夏獻麋春秋獻
　鹿豕羣獸　朱註奉之者虞人驅以待射也碩肥大
　也拔矢括也　董氏曰五御三曰逐禽左自左膘而
　射之逹於右腢為上殺　孔疏戒御者從左而逐之
　公親射之舎矢則獲言善射也
遊于北園四馬既閑輶車鸞鑣載獫歇驕
　賦也　朱註田事畢矣乃遊於北園　毛傳閑習也
　輶輕也　鄭箋輕車驅逆之車　朱註鸞鈴也效鸞
　鳥之聲鑣馬銜也　鄭箋置鸞於鑣異於乗車也
　孔疏乗車鸞在衡和在軾　毛傳獫歇驕田犬也長
　喙曰獫短喙曰歇驕　朱註以車載犬休其足力也
　韓愈畫記有騎擁田犬者亦此類
　朱氏曰一章言其往而狩二章言其狩而獲三章言
　其獲而息也
　　駟驖三章章四句
　　　虞惇按公之媚子朱註云媚子所親愛者也今
　　　從毛遊于北園鄭箋云公所以田則克獲者乃
　　　平居遊於北園時習之也載獫歇驕云載始也
　　　謂逹其摶噬始成之也今從朱
　小戎美襄公也備其兵甲以討西戎西戎方强而征
　伐不休國人則矜其車甲婦人能閔其君子焉
　　虞惇按史記秦仲為西戎所殺莊公伐西戎破之
　　及西戎弑幽王襄公討西戎以救周襄公十二年
　　伐戎至岐而卒　王氏曰後漢書西羌傳秦襄公
　　攻戎救周及平王之未戎逼諸夏自隴山以東及
　　乎伊洛往往有戎於是渭首有狄䝠邽兾之戎涇
　　北有義渠之戎洛川有大荔之戎渭南有驪戎伊
　　洛有楊拒泉臯之戎穎首以西有蠻氏之戎　張
　　氏曰車鄰駟驖小戎諸篇武事備矣葢其地與戎
　　錯而秦仲以來武事最勝故能使秦霸有天下而
　　其後亦以强兵黷武不二世而亡夫其嚴急之風
　　與三代之温柔敦厚者相去逺矣
小戎俴收五楘梁輈游環脅驅隂靷鋈續文茵暢轂駕
我騏馵言念君子温其如玉在其板屋亂我心曲(續徐/)
(邈辭屢反收輈一韻驅續馵平去入一韻玉屋曲一韻/)
(不必强叶集註八句通叶一韻非是/)
　賦也　毛傳小戎兵車也俴淺收軫也　孔疏軫者
　車前後兩端之横木所以收斂所載者也淺收者對
　大車平地任載之軫為淺也兵車當輿之内從前軫
　至後軫帷深四尺四寸大車前軫至後軫深八尺兵
　車比之為淺也　毛傳五五束也楘歴録也梁輈輈
　上句衡也一輈五束束有歴録　孔疏輈從軫以前
　稍曲而上至衡則嚮下句之衡横於輈下而輈形穹
　隆如屋之梁又以皮革五道束之每束皆有文章歴
　録然也　毛傳游環靷環也游在背上所以禦出也
　脅驅慎駕具所以止入也　朱註以皮為環當服馬
　之背上游移無定處引驂馬之外轡貫之驂馬欲出
　此環牽之所以禦出也脅驅亦皮為之前繫於衡後
　繫於軫當服馬之脅驂馬欲入此皮約之所以止入
　也　毛傳隂掩軌也　孔疏軌在軾前而以板横側
　掩之所以隂映此軌也　孔疏靷所以引也　孔疏
　車輪長六尺六寸止容二服驂馬頸不當衡别以皮
　為二靷繫於隂板之上令驂馬引之左傳兩靷將絶
　是也　孔疏鋈沃也　毛傳續續靷也　朱註隂板
　之上有續靷之處銷白金灌沃其環以為飾也　孔
　疏茵者車上之褥文茵用虎皮為之有文采也　毛
　傳暢轂長轂也　孔疏轂所以貫輪者大車之轂長
　尺有半兵車之轂長三尺二寸比大車為長也　毛
　傳騏騏文也左足白曰馵　朱註君子婦人目其夫
　也　孔疏板屋西戎之俗以板為屋也　鄭箋心曲
　心之委曲也
　朱註西戎者秦之臣子不共戴天之仇也襄公上承
　王命往而征之故從役之家人先誇車甲之盛而後
　及其私情葢以義興師雖婦人亦知勇於赴敵而無
　所怨矣
四牡孔阜六轡在手騏駵是中騧驪是驂龍盾之合鋈
以觼軜言念君子温其在邑方何為期胡然我念之(阜/)
(手一韻驂合軜邑平入通一韻期之一韻中字不入韻/)
(不必叶詩多不用韻之句疑者闕之可也/)
　賦也　鄭箋赤馬黒鬛曰駵　毛傳黄馬黒喙曰騧
　　鄭箋中中服也驂兩騑也　朱註盾干也　孔疏
　畫龍於盾合而載之以蔽車也　朱註觼環之有舌
　者　毛傳軜驂内轡也　朱註置觼於軾前以繫軜
　故謂之觼軜亦銷沃白金以為飾也邑西鄙之邑也
　方將也將以何時為還期乎何為使我念之極也
俴駟孔羣厹矛鋈錞蒙伐有苑虎韔鏤膺交韔二弓竹
閉緄縢言念君子載寢載興厭厭良人秩秩徳音(錞釋/)
(文音敦羣錞苑平上通一韻膺弓縢興一韻末二句韻/)
(未詳/)
　賦也　孔疏俴駟四馬皆用淺薄之金為甲欲其輕
　而易旋習也　鄭箋羣和調也　毛傳厹三隅矛也
　　孔疏矛鋭底曰鐏平底曰錞鋈錞鋈以白金為其
　錞也　鄭箋蒙厖也　孔疏伐中干也干大者曰櫓
　中者曰伐　朱註苑文貎畫雜鳥之羽於伐苑然有
　文也　毛傳韔弓室也　孔疏虎韔虎皮為之　補
　傳曰膺胷也謂弓室之胷以金鏤飾之也　孔疏交
　韔交二弓於韔中謂顛倒安置之二弓備折壊也
　朱註閉弓檠也儀禮作䪐　毛傳緄繩縢約也　孔
　疏以竹為閉置於弓隈以繩約之而後納於韔　朱
　註檠弓體使正也厭厭安也秩秩有序也　鄭箋閔
　其君子寢興之勞又思其性與徳也
　　小戎三章章十句
　　　虞惇按此詩車甲弓矛之制孔疏最詳集註增
　　　損字句尤較明顯今參用之虎韔鏤膺從逸齋
　　　補傳以上下文皆言弓不應鏤膺二字獨言馬
　　　嚴氏詩緝亦主此義也
　蒹葭刺襄公也未能用周禮將無以固其國焉
蒹葭蒼蒼白露為霜所謂伊人在水一方遡洄從之道
阻且長遡游從之宛在水中央
　吕氏曰比也　毛傳蒹薕葭蘆也蒼蒼盛也逆流而
　上曰遡洄順流而渉曰遡游
　毛傳白露凝戾為霜然後嵗事成喻國家待禮然後
　興　歐陽氏曰蒹葭必待霜然後堅實秦必用周禮
　以變其夷狄之俗　程氏曰順而求之則易且近逆
　而求之則艱且逺　吕氏曰此詩全篇皆比也所謂
　伊人猶曰所謂此理也葢指周禮也襄公所以未能
　用周禮者疑其迂耳若孝公云安能邑邑待數十百
　年以成帝王也故詩人諷之以禮甚易且近特人求
　之非其道耳　嚴氏曰周弱而緜秦强而顛禮之存
　亡異也
蒹葭凄凄白露未晞所謂伊人在水之湄溯洄從之道
阻且躋遡游從之宛在水中坻
　比也　程氏曰凄凄青蒼之間也　毛傳晞乾也
　陸氏曰水草交為湄　鄭箋躋升也言難至也　毛
　傳坻小渚也
蒹葭采采白露未已所謂伊人在水之涘遡洄從之道
阻且右遡游從之宛在水中沚(右音以/)
　比也　朱註采采盛而可采也　毛傳涘厓也右出
　其右也
　蘇氏曰蒹葭之方盛也蒼然其强勁而不適於用至
　白露凝戾為霜然後堅成可施用於人秦起西垂與
　戎狄雜居本以强兵富國為先襄公耕戰自力而不
　知以禮義終成之豈不蒼然盛哉然君子以為未成
　也故其後世狃於利而不知義至商君厲之以法卒
　勝天下既勝之後二世而亡其數有以取之矣
　　蒹葭三章章八句
　　　虞惇按毛傳於此詩簡而未逹鄭箋以蒹葭蒼
　　　蒼喻衆民不服所謂伊人為知周禮之賢人不
　　　若讀詩記之意味深長也故今從之朱子不主
　　　小序大約以為懐人之詩若在鄭衞篇中恐亦
　　　不免於淫女望其所思而不來之説矣
　終南戒襄公也能取周地始為諸侯受顯服大夫美
　之故作是詩以戒勸之
　　子貢傳襄公克戎始取周地秦人矜之賦終南
　　歐陽氏曰按史記平王封襄公為諸侯賜之岐以
　　西之地襄公十二年伐戎至岐而卒子文公立十
　　六年伐戎戎敗走遂收周餘民而有之地至岐葢
　　自戎侵奪岐豐周遂東遷雖以岐豐賜秦使自攻
　　取而終襄公世不能取之但嘗一以兵至岐至文
　　公始逐戎而取岐豐之地
終南何有有條有梅君子至止錦衣狐裘顔如渥丹其
君也哉(裘古渠之反後並同梅裘哉韻本通不必叶/)
　興也　毛傳終南周之名山也條槄梅柟也　鄭箋
　至止受命服於天子而來也諸侯狐裘錦衣以裼之
　渥厚漬也渥丹言赤而澤也
　鄭箋名山髙大宜有茂木喻人君有盛徳乃宜有顯
　服　蘇氏曰終南則有草木以自衣被而成其深君
　子則有章服以自嚴飾而成其尊　范氏曰有其服
　有其容必徳足以稱之其君也哉戒之之辭也　孔
　疏君當務崇明徳無使不宜言其宜以戒不宜也
終南何有有紀有堂君子至止黻衣繡裳佩玉將將夀
考不忘
　興也　毛傳紀山基也堂畢道平如堂也黒與青謂
　之黻五色備謂之繡　朱註不忘者欲其居此位服
　此服長久而安寜也
　　終南二章章六句
　黄鳥哀三良也國人刺穆公以人從死而作是詩也
　　春秋傳秦伯任好卒以子車氏之三子奄息仲行
　　鍼虎為殉皆秦之良也國人哀之為之賦黄鳥君
　　子曰秦穆之不為盟主也宜哉死而棄民先王違
　　世猶貽之法而况奪之善人乎君子是以知秦之
　　不復東征也　孔疏殺人以葬璇環其左右曰殉
　　秦本紀穆公卒葬於雍從死者百七十人然則死
　　者多矣獨哀三良者傷善人也　朱註史記秦武
　　公卒初以人從死死者六十六人至穆公遂用百
　　七十七人而三良與焉葢其初特出於戎狄之俗
　　無明王賢霸以討其罪於是習以為常雖穆公之
　　賢而不免論者徒閔三良之不幸而嘆秦之衰至
　　於王政不綱諸侯擅命殺人不忌則莫知其為非
　　也嗚呼俗之敝也久矣其後始皇之葬後宫皆令
　　從死工匠生閉墓中尚何怪哉　蘇氏曰三良之
　　死穆公之命也康公從其言而不改其亦異於魏
　　顆矣故黄鳥之詩交譏之也　朱氏曰三人者不
　　食其言以死從君而詩人不以為美者死不為義
　　不足美也
交交黄鳥止于棘誰從穆公子車奄息維此奄息百夫
之特臨其穴惴惴其慄彼蒼者天殱我良人如可贖兮
人百其身(棘息特與穴慄各為韻不必叶/)
　興也　李氏曰交交飛而往來之貎　孔疏止於棘
　得其所也　毛傳子車氏奄息名　朱註特傑出之
　稱穴壙也惴惴懼貎　毛傳慄悼殱盡良善也
　蘇氏曰臣之託君猶黄鳥之止木交交而和鳴今三
　子不得其死曾鳥之不若也　孔疏秦人哀傷三子
　之死臨視其穴惴然悼慄乃愬之於天　鄭箋若可
　以他人贖之者人皆願百其身謂一身百死猶為之
　惜善人之甚
交交黄鳥止于桑誰從穆公子車仲行維此仲行百夫
之防臨其穴惴惴其慄彼蒼者天殱我良人如可贖兮
人百其身
　興也　鄭箋防猶當也一人當百夫也
交交黄鳥止于楚誰從穆公子車鍼虎維此鍼虎百夫
之禦臨其穴惴惴其慄彼蒼者天殱我良人如可贖兮
人百其身
　興也　毛傳禦當也
　　黄鳥三章章十二句
　　　虞惇按交交黄鳥止於棘止棘謂得所之義鄭
　　　云黄鳥止於棘以求安已也此棘若不安則移
　　　是衍説也臨其穴惴惴其慄其穴乃三良之穴
　　　國人哀之故臨穴而惴慄非三良畏死惴慄也
　　　朱云康公從父亂命迫而納之於壙觀臨穴惴
　　　慄之言可見是曲説也皆不從
　晨風刺康公也忘穆公之業始棄其賢臣焉
　　申公説秦君遇賢始勤終怠賢人譏之
鴥彼晨風鬱彼北林未見君子憂心欽欽如何如何忘
我實多(風方愔反/)
　虞惇曰比也　毛傳鴥疾飛貎晨風鸇也鬱積也
　鄭箋君子賢人也　程氏曰欽欽憂而不解之意
　虞惇曰我謂賢者也
　程氏曰林木茂盛則飛鳥集朝廷有道則賢人歸以
　晨風喻者取其去來之疾也人君好賢則賢至禮貎
　衰則浩然去矣　吕氏曰憂心欽欽康公初立想望
　賢者如是之切也忘我實多責其不能終也
山有苞櫟隰有六駁未見君子憂心靡樂如何如何忘
我實多(古韻覺藥錫同部不必叶/)
　比也　陸氏曰櫟柞櫟也駁梓榆也皮青白如駁
　鄭箋山之櫟隰之駁皆其所宜有也賢者亦國家所
　宜有矣
山有苞棣隰有樹檖未見君子憂心如醉如何如何忘
我實多
　比也　毛傳棣唐棣也檖赤羅也
　吕氏曰秦之寡恩於晨風權輿見之
　　晨風三章章六句
　　　虞惇按朱註此婦人以夫不在而言與扊扅之
　　　歌同意葢秦俗也今從序毛鄭泥序忘穆公之
　　　業遂以詩上四句為穆公好賢下二句為穆公
　　　責康公意殊迂曲今但主康公為説從吕氏讀
　　　詩記
　無衣刺用兵也秦人刺其君好攻戰亟用兵而不與
　民同欲焉
　　孔疏按春秋文公七年晉人秦人戰于令狐十年
　　秦伯伐晉十二年晉人秦人戰于河曲十六年楚
　　人秦人滅庸見於經傳者如是是其好攻戰也
　　朱氏曰襄公以王命攘夷狄報君父之讐故征役
　　不休而詩人美之康公令狐河曲之戰修私怨逞
　　小忿故好攻戰亟用兵而詩人刺之詩可以觀於
　　此見矣　虞惇按此詩刺用兵而云王于興師者
　　秦之先公嘗奉王命以討西戎詩人稱其先君之
　　事以刺之見今之不然也
豈曰無衣與子同袍王于興師修我戈矛與子同仇(衣/)
(師袍矛隔句韻下章同/)
　毛傳興也袍襺也　嚴氏曰于曰也　毛傳戈長六
　尺六寸矛長二丈　鄭箋怨耦曰仇
　蘇氏曰古者君與民同其甘苦非謂其無衣也然有
　是袍也願與之同之故王之興師也亦修其戈矛而
　與之同仇矣傷今無恩於民而用其死也秦本周地
　故其民猶思周之盛時而稱先王焉　毛傳上與百
　姓同欲則百姓樂致其死　孔疏士卒衆矣君不能
　皆與之同袍也仁人在上恤民饑寒知其有無救其
　困乏皆如此同袍矣　虞惇曰此設為平居相謂之
　辭以諷其上也　朱氏曰與子同袍恩爱相結於無
　事之時也與子同仇患難相恤於有事之日也先王
　之世居而為比閭族黨之民出而為伍兩軍師之衆
　其所以使之相保相爱相扶持者非一日之積矣故
　其民尊君親上而樂為之致死也然曰王于興師則
　非從其君之私誠欲其君奉王命以討賊復讐為事
　耳　謝氏曰驪山之禍中國之大耻周家萬世不共
　之仇也讀文侯之命平王君臣已無復仇之志矣無
　衣一詩獨稱王于興師凛然有奉天討申大義之意
　此十三國風之所僅見者乃知岐豐之地被文王之
　化最深雖世已屢降而忠君親上之澤猶未衰也
豈曰無衣與子同澤王于興師修我矛㦸與子偕作
　興也　鄭箋澤褻衣近汙垢者也　孔疏㦸車㦸常
　也長丈六尺　毛傳作起也
豈曰無衣與子同裳王于興師修我甲兵與子偕行
　興也
　　無衣三章章五句
　　　虞惇按此詩唯毛傳為得鄭箋誤矣集註以秦
　　　人强悍好鬭其平居相謂如此殊未得上下相
　　　一體之意今畧用蘇氏但蘇氏云於王之興師
　　　也民皆自修其戈矛而與之同仇則是與子同
　　　袍之子指民言與子同仇之子指君言兩子字
　　　各為義恐未安今用其句而以鄙意稍更之
　渭陽康公念母也康公之母晉獻公之女文公遭驪
　姬之難未反而秦姬卒穆公納文公康公時為太子
　贈送文公于渭之陽念母之不見也我見舅氏如母
　存焉及其即位思而作是詩也
　　虞惇按詩意作於送之之時非即位後作也末二
　　句後人附益之文
我送舅氏曰至渭陽何以贈之路車乗黄(隔句韻亦平/)
(上通韻/)
　賦也　毛傳母之昆弟曰舅渭水名秦時都雍至渭
　陽者葢東行送之咸陽之地　朱註路車諸侯之車
　乗黄四馬皆黄也
我送舅氏悠悠我思何以贈之瓊瑰玉佩(平上通韻/)
　賦也　毛傳瓊瑰石而次玉
　張氏曰康公送舅而念母是固良心也卒不能自克
　於令狐之役怨欲害乎良心也使康公能循是心養
　其端而克之則怨欲可消矣
　　渭陽二章章四句
　權輿刺康公也忘先君之舊臣與賢者有始而無終
　也
於我乎夏屋渠渠今也每食無餘于嗟乎不乗權輿
　賦也　毛傳夏大也　朱註渠渠深廣貎　毛傳承
　繼也權輿始也　陳氏曰造衡自權始造車自輿始
　故以始為權輿
　朱註始有夏屋以待賢者其後禮意寖衰供億寖薄
　故嘆其不能繼始也
於我乎每食四簋今也每食不飽于嗟乎不乗權輿(簋/)
(古音九後同/)
　賦也　孔疏簋瓦器容斗二升方曰簠圓曰簋簠稲
　粱器也簋黍稷器也　朱註四簋禮食之盛也
　朱註漢楚元王敬禮申公白公穆生穆生不嗜酒元
　王置酒嘗為穆生設醴及王戊即位常設後忘設焉
　穆生退曰可以逝矣醴酒不設王之意怠不去楚人
　將鉗我於市遂稱疾申公白公强起之曰獨不念先
　王之徳歟今王一旦失小禮何足至此穆生曰先王
　之所以禮吾三人者為道之存也今而忽之是忘道
　也忘道之人胡可與久處豈為區區之禮哉遂謝病
　去亦此詩之意也
　　權輿二章章五句
　　　虞惇按夏屋渠渠鄭云屋具也渠渠猶勤勤也
　　　言君始於我厚設禮食大具以食我意勤勤然
　　　據正義王肅云夏屋大屋也崔駟七依説宫室
　　　之美云夏屋渠渠楚辭大招云夏屋廣大沙堂
　　　秀只是夏屋大屋也集註亦以為大屋今仍之
　秦國十篇二十七章百八十一句
　
　
　
　
　
　
　
　
　
　
　
　讀詩質疑卷十一
欽定四庫全書
　讀詩質疑卷十二
　　　　　　　　　　太僕寺少卿嚴虞惇撰
　陳
　　鄭譜曰陳者大皥虙戲氏之墟帝舜之胄有虞閼
　　父者為周武王陶正武王賴其利器用與其神明
　　之後封其子媯滿於陳都宛丘之側是曰陳胡公
　　以備三恪妻以元女大姬其封域在禹貢豫州之
　　東其地廣平無名山大澤西望外方東不及明豬
　　大姬無子好巫覡禱祈鬼神歌舞之樂民俗化之
　　五世至幽公當厲王時政衰大夫淫荒所為無度
　　國人傷而刺之陳之變風作矣　漢書地理志大
　　姬婦人尊貴好祭祀用史巫故其俗巫鬼陳詩曰
　　亡冬亡夏值其鷺羽又曰子仲之子婆娑其下此
　　其風也吴札聞陳之歌曰國亡主其能久乎　漢
　　書匡衡曰竊考國風之詩周南召南被賢聖之化
　　深故篤於行而廉於色鄭伯好勇而國人暴虎秦
　　穆貴信而士多從死陳夫人好巫而民淫祀晉侯
　　好儉而民畜聚大王躬仁邠國貴恕由此觀之治
　　天下者審所上而已　朱氏曰或問陳也杞也宋
　　也皆先代子孫也何以陳有風而杞宋無風曰宋
　　之詩則有商頌矣杞當春秋時用夷禮春秋貶之
　　夫子亦曰杞不足徴也故無風　嚴氏曰陳詩十
　　而六為淫靈公之時世變已極詩訖於此下於秦
　　夷之也　虞惇按春秋周定王之九年楚莊入陳
　　葢自是而中國無霸矣故變風終陳靈
　宛丘刺幽公也淫荒昏亂遊蕩無度焉
子之湯兮宛丘之上兮洵有情兮而無望兮
　賦也　鄭箋子斥幽公也　毛傳湯蕩也四方髙中
　央下曰宛丘　鄭箋無望無威儀無可望也
坎其擊鼓宛丘之下無冬無夏值其鷺羽(夏古音户後/)
(同不從叶/)
　賦也　毛傳坎擊鼓聲值持也鷺鳥之羽可以為翳
　　鄭箋翳舞者所持以指麾
坎其擊缶宛丘之道無冬無夏值其鷺翿(上去通韻/)
　賦也　孔疏缶瓦器可以節樂　毛傳翿翳
　　宛丘三章章四句
　　　虞惇按漢書地理志引宛丘東門之枌二詩以
　　　為陳俗巫鬼之証則此二詩當為滛祀鼓舞之
　　　詩而序不言他亦無可考故今但以序為正子
　　　之湯兮毛傳子大夫也鄭箋子斥幽公也序明
　　　言刺幽公當從鄭詩序辨陳國小無事實幽公
　　　但以惡諡故得遊蕩無度之詩朱子耑攻小序
　　　於凡序之刺某人論某事者皆詆而斥之故其
　　　説云爾詳見弼風柏舟篇之下
　東門之枌疾亂也幽公淫荒風化之所行男女棄其
　舊業亟㑹於道路歌舞於市井爾
東門之枌宛丘之栩子仲之子婆娑其下
　賦也　毛傳枌白榆也栩杼也東門宛丘國之交㑹
　男女之所聚也子仲陳大夫氏　鄭箋之子男子也
　　毛傳婆娑舞貌
榖旦于差南方之原不績其麻市也婆娑(差古音磋差/)
(麻娑韻原字不入韻/)
　賦也　毛傳榖善也　鄭箋差擇也　毛傳原大夫
　氏也
　孔疏陳國男女棄其事業候良辰美景而歌舞淫佚
　見朝日善明則曰可以相擇而行樂矣南方之原氏
　有美女可從之也彼原氏之女亦即不復績麻與男
　子聚㑹婆娑於市焉　范氏曰先王惡夫飽食而逸
　居是故君子勤禮小人盡力所以愛日也今也民於
　善日乃相就而荒樂焉　蘇氏曰原與子仲陳大夫
　之著也今而猶然則民可知矣
榖旦于逝越以鬷邁視爾如荍貽我握椒
　賦也　毛傳逝往也　鄭箋越於鬷總也　毛傳邁
　行也荍芘芣也椒芬芳之物也
　鄭箋朝日善明曰往矣於是男女總集合行交㑹而
　相説曰我視女之顔色美如荍之華然女乃遺我一
　握之椒交情好也
　　東門之枌三章章四句
　　　虞惇按此詩毛鄭之説俱得歐陽氏駁毛鄭以
　　　子仲之子莫可知其為男女南方之原為國南
　　　原野非陳大夫原氏朱子因之故集註云子仲
　　　之子子仲氏之女也葢其意不欲以南方之原
　　　從毛鄭作原氏之女而次章不績其麻上文絶
　　　無所承故不得不以子仲之子為女但兩章皆
　　　言女而末章視爾如荍貽我握椒又為男女相
　　　悦則於上下文之脈絡亦未見其為妥帖也又
　　　首章婆娑其下次章市也婆娑兩言婆娑語亦
　　　煩贅又首章言東門之枌次章言南方之原既
　　　往東門復往南方之原於理不順又上言南方
　　　之原下復言市也婆娑原是郊原市乃市井一
　　　在國門之外一在國門之内既期㑹於南方之
　　　原又婆娑於國中之市揆之情事俱未為合按
　　　春秋莊公二十七年季友如陳葬原仲是陳有
　　　大夫原氏非臆説也子仲既為氏安知原之不
　　　為氏首章之婆娑子仲之男也次章之婆娑原
　　　氏之女也末章越以鬷邁乃道其男女之相説
　　　贈物以結好則三章之文意俱明曉通逹而無
　　　錯亂複疊之病矣集註又云此男女㑹聚而賦
　　　其事以相樂亦未然玩子仲之子明是他人之
　　　言不績其麻直是刺其廢業未有男女賦詩相
　　　樂而自言不績其麻者毛傳鄭箋之湮沒久矣
　　　畧為疏通證明以竊附於擇善而從之之意非
　　　敢故為異同也
　衡門誘僖公也愿而無立志故作是詩以誘掖其君
　也
衡門之下可以棲遲泌之洋洋可以樂飢
　虞惇曰比也　毛傳衡門横木為門言淺陋也棲遲
　遊息也泌泉水也樂飢樂道而忘飢也
　歐陽氏曰喻陳國雖小苟有志於立事則亦可以為
　政
豈其食魚必河之魴豈其取妻必齊之姜
　比也　鄭箋姜齊姓
　歐陽氏曰上言小國皆可為此又言何必大國然後
　可為皆所以誘之也
豈其食魚必河之鯉豈其取妻必宋之子
　比也　鄭箋子宋姓
　蘇氏曰食魚必魴鯉取妻必姜子則終身有不獲者
　矣故從其所有而為之及其至也雖天下之美無加
　焉不然雖有天下之至美而常挾不足之心以待之
　則終亦不為而已矣
　　衡門三章章四句
　　　虞惇按此詩之解惟歐陽本義與序誘掖之㫖
　　　相合意理殊妙鄭箋王任用賢臣失之偏矣朱
　　　註此隐居自樂而無求者之辭其辭則然而非
　　　辭之所以然也可以樂飢鄭箋作􁈛飢説文云
　　　􁈛治也唐石經亦依鄭作􁈛
　東門之池刺時也疾其君之淫昏而思賢女以配君
　子也
東門之池可以漚麻彼美淑姬可與晤歌(池古音沱後/)
(並同/)
　興也　毛傳池城池也漚柔也　鄭箋晤猶對也君
　子宜與對歌相切化也
　鄭箋於池中漚麻使可緝績作衣服喻賢女能柔順
　君子成其徳敎　蘇氏曰陳公荒淫無度不可告語
　故詩人思得淑女以化之於内葢婦人之於君子日
　夜處而無間庶可以漸革其暴如池之漚麻漸漬而
　不自知也
東門之池可以漚紵彼美淑姬可與晤語
　興也　朱註紵麻屬　毛傳論難曰語直言曰言
東門之池可以漚菅彼美淑姬可以晤言
　興也　孔疏茅已漚者為菅
　　東門之池三章章四句
　　　虞惇按集註此男女㑹遇之詩詩中可與晤歌
　　　可與晤言絶無淫邪謔浪之意不得目為淫詩
　　　朱子説未敢從也
　東門之楊刺時也昏姻失時男女多違親迎女猶有
　不至者也
　　虞惇按坊記子云昏禮壻親迎見於舅姑舅姑承
　　子以授壻恐事之違也以此坊民婦猶有不至者
東門之楊其葉牂牂昏以為期明星煌煌
　興也　朱註楊柳之揚起者也　毛傳牂牂盛貎
　鄭箋楊葉牂牂三月中喻時晚也　朱註明星啓明
　也煌煌大明貎
　鄭箋親迎之禮以昏時女留他色不肯時行乃至大
　星煌煌然　孔疏刺當時之淫亂也
東門之楊其葉肺肺昏以為期明星晢晢(晢从折从日/)
(音制/)
　興也　毛傳肺肺猶牂牂也晢晢猶煌煌也
　　東門之楊二章章四句
　　　虞惇按昏姻失時毛以為失秋冬之時鄭以為
　　　失仲春之時今據周禮媒氏仲春㑹男女則從
　　　鄭為是但此詩之㫖與鄭之丰同皆刺親迎而
　　　女不至以見當時之淫亂不重昏姻失時也故
　　　畧之詳見弼風匏有苦葉章之下
　墓門刺陳佗也陳佗無良師傅以至於不義惡加於
　萬民焉
　　虞惇按陳佗文公子桓公鮑之弟桓公疾病佗殺
　　其太子免而代之明年蔡人殺陳佗詩蓋刺佗之
　　不良而咎桓公之不能去佗也序云無良師傅者
　　失之　逸齋曰佗已自立為君矣序詩者直言陳
　　佗不稱君葢得春秋書蔡人殺陳佗之㫖
墓門有棘斧以斯之夫也不良國人知之知而不已誰
昔然矣
　興也　毛傳墓門墓道之門斯析也　蘇氏曰夫陳
　佗也　鄭箋已猶去也誰昔昔也
　毛傳墓門幽閒希行生此棘薪惟斧可以開析之
　虞惇曰喻佗之不良而公當早去之也　蘇氏曰國
　人皆知佗之不良矣知而不之去昔者誰為此乎葢
　歸咎桓公也
墓門有梅有鴞萃止夫也不良歌以訊之訊予不顧顛
倒思予(釋文訊又作誶徐邈息悴反楚辭章句引詩誶/)
(予不顧葢古人二字通用也顧予平去通韻/)
　興也　毛傳鴞惡聲鳥也萃集訊告也
　蘇氏曰墓門有梅而鴞則集之梅雖善将得全乎桓
　公之沒也雖有太子免以為後而佗在焉求太子之
　無危不可得矣　朱氏曰告之而不予顧至顛沛而
　後思予則豈有所及哉亦追咎之詞也
　　墓門二章章六句
　　　虞惇按毛鄭泥序無良師傅之語遂以夫也不
　　　良為師傅之不良全㫖俱失今從蘇氏詩序辨
　　　云陳佗亂賊被討故序以無良之詩與之序之
　　　作大率類此此説非是詳見弼風栢舟篇之下
　防有鵲巢憂讒賊也宣公多信讒君子憂懼焉
防有鵲巢卭有㫖苕誰侜予美心焉忉忉
　興也　毛傳防邑也卭止也　鄭箋㫖美也　陸氏
　曰苕苕饒也　毛傳侜張誑也　程氏曰予美心所
　賢者也　陸氏曰忉忉憂也
　歐陽氏曰讒言惑人非一言一日之致必由積累而
　成如鵲巢之漸積搆成又如苕華之蔓引牽連將及
　我也　程氏曰侜譸張迂廻也誣罔人者必迂曲以
　致其惡
中唐有甓卭有㫖鷊誰侜予美心焉惕惕
　興也　毛傳中中庭也唐堂塗也甓瓴甋也鷊綬草
　也　程氏曰惕懼也
　歐陽氏曰中堂有甓非一甓也亦以積累而成綬草
　雜衆色成文猶多言交織而成惑也
　　防有鵲巢二章章四句
　　　虞惇按集註此男女有私而憂或間之之辭葢
　　　朱子於懼讒之詩則皆以為淫風矣子貢傳申
　　　公説洩冶被讒内子憂之而作亦未有明據鵲
　　　巢㫖苕毛鄭取興之義殊未安今從歐陽氏予
　　　美不指宣公而云心所賢者程氏之説也
　月出刺好色也在位不好徳而説美色焉
月出皎兮佼人僚兮舒窈紏兮勞心悄兮
　興也　毛傳皎月光也　朱註佼人美人也　毛傳
　僚好貎　朱註窈幽逺也紏愁結也　孔疏悄黙憂
　也　虞惇曰皎月光潔也皓月光白也神女賦其少
　進也皎若明月舒其光　朱註安得見之以舒窈紏
　之情乎是以為之勞心而悄然也
月出皓兮佼人懰兮舒懮受兮勞心慅兮
　興也　孔疏懰好貎　朱註懮受憂思也　王氏曰
　慅不安而騷動也
月出照兮佼人燎兮舒夭紹兮勞心慘兮(慘五經文字/)
(作懆上去通韻/)
　興也　蘇氏曰燎明也　朱註夭紹紏緊之意　王
　氏曰慘不舒而幽愁也
　　月出三章章四句
　　　虞惇按毛傳舒遲也窈紏舒之姿也今從朱
　株林刺靈公也淫乎夏姬驅馳而往朝夕不休息焉
　　虞惇按春秋傳夏姬鄭穆公之女嫁於陳大夫夏
　　御叔靈公與其大夫孔寜儀行父通焉洩冶諌不
　　聴而殺之後卒為其子徴舒所弑明年楚莊王入
　　陳殺徴舒
胡為乎株林從夏南匪適株林從夏南
　賦也　毛傳株林夏氏邑也夏南夏徴舒也　鄭箋
　徴舒字子南
　朱註淫乎夏姬不可言也以從其子言之詩人之忠
　厚也
駕我乗馬説于株野乗我乗駒朝食于株
　賦也　朱註説舎也　鄭箋或説舎焉或朝食焉責
　之也
　吕氏曰國人問靈公胡為乎株林而從夏南乎詩人
　則為之隐曰公非適株林從夏南乃他有所適耳然
　而駕我乗馬則舎於株矣乗我乗駒則食於株矣雖
　欲為之隐不可得也　朱氏曰衛之亂至牆有茨而
　極於是有狄入衞之禍陳之亂至株林而極於是有
　楚入陳之禍此之謂女戎
　　株林二章章四句
　澤陂刺時也言靈公君臣淫於其國男女相説憂思
　感傷焉
　　王氏曰東門之枌宛丘之應也澤陂株林之應也
　　　許氏曰月出男子思婦人也澤陂婦人思男子
　　也
彼澤之陂有蒲與荷有美一人傷如之何寤寐無為涕
泗滂沱(陂古音波/)
　興也　毛傳陂澤障也蒲水草荷芙蕖也自目曰涕
　自鼻曰泗
　蘓氏曰思而不得見故憂傷涕泗也　嚴氏曰寤而
　覺寐而寢更無他事但憂傷涕泣而已鄙之也
彼澤之陂有蒲與蕑有美一人碩大且卷寤寐無為中
心悁悁
　興也　毛傳蕑蘭也　朱註卷鬢髮之美也　毛傳
　悁悁猶悒悒也
彼澤之陂有蒲菡萏有美一人碩大且儼寤寐無為輾
轉伏枕
　興也　毛傳菡萏荷華也儼矜莊貎　朱註輾轉伏
　枕臥而不寐思之深且久也
　吕氏曰變風始於鷄鳴終於澤陂凡一百二十八篇
　而男女夫婦之詩四十有九抑何多耶曰有天地然
　後有萬物有萬物然後有男女有男女然後有夫婦
　有夫婦然後有父子有父子然後有君臣有君臣然
　後有上下有上下然後禮義有所錯男女者三綱之
　本萬事之先也正風之所以為正者舉其正者以勸
　之也變風之所以為變者舉其不正者以戒之也道
　之升降時之治亂俗之汙隆民之死生胥於是乎在
　録之煩悉篇之重複亦何疑哉　蘇氏曰詩止於陳
　靈何也古之説者曰王澤竭而詩不作是不然予以
　為陳靈之後天下未嘗無詩而仲尼有所不取也盍
　亦嘗原詩之所為作者乎詩者發於思慮之不能自
　已而無與乎王澤之存亡也世之盛也其人親被王
　澤之純其心和樂而不流於是焉發而為詩則其詩
　無有不善今之正詩是也及其衰也有所憂愁憤怒
　不得其平淫佚放蕩不合於禮者矣而猶知復反於
　正故其為詩也亂而不蕩則今之變詩是也及其大
　亡也怨君而思叛越禮而忘反則其詩逺義而無所
　歸嚮由是觀之天下未嘗一日無詩而仲尼有所不
　取也故曰變風發乎情止乎禮義發乎情民之性也
　止乎禮義先王之澤也先王之澤尚存而民之邪心
　未勝則猶有取焉以為變詩及其邪心大行禮義消
　亡其詩淫而無度不復可取故詩止於陳靈而非天
　下之無詩也有詩而不可以訓焉耳
　　澤陂三章章六句
　　　虞惇按鄭箋蒲以喻男之情性荷以喻女之容
　　　體又改蕑為蓮蓮以喻女之言信又云以陂中
　　　二物興者喻淫風由同姓生皆曲説也毛以傷
　　　如之何為傷無禮亦非是
　陳國十篇二十六章百二十四句
　
　
　
　
　
　
　
　
　
　
　
　
　
　
　
　讀詩質疑卷十二
欽定四庫全書
　讀詩質疑卷十三
　　　　　　　　　　太僕寺少卿嚴虞惇撰
　檜
　　鄭譜曰檜者古髙辛氏火正祝融之墟在禹貢豫
　　州外方之北滎陂之南居溱洧之間祝融氏名黎
　　其後八姓唯妘姓檜者處其地焉其國北鄰於虢
　　周夷王厲王之時檜公不務政事而好絜衣服大
　　夫去之檜之變風始作　蘇氏曰周衰檜為鄭桓
　　公所滅其世次㣲不傳故其作詩之時世不可得
　　而知也　顧氏曰膝薛之無詩微也虢檜皆為鄭
　　滅而虢獨無詩陳蔡皆列春秋之㑹盟而蔡獨無
　　詩有司失其傳爾　虞惇曰檜滅於西周之終天
　　下無王也曹滅於春秋之終天下無霸也亂極則
　　思治故終之以豳
　羔裘大夫以道去其君也國小而迫君不用道好絜
　其衣服逍遥遊燕而不能自强於政治故作是詩也
羔裘逍遥狐裘以朝豈不爾思勞心忉忉
　賦也　蘇氏曰緇衣羔裘諸侯之朝服錦衣狐裘其
　朝天子之服也檜君以朝服燕而以朝天子之服朝
　　許氏曰服其服尸其位而已　毛傳國無政令使
　我心勞
　范氏曰所事唯在衣服之間則其怠於政治可知矣
　此賢人所以去也夫臣之事君言不用而去之不得
　已也其心豈舎君哉故憂之而傷悼也
羔裘翺翔狐裘在堂豈不爾思我心憂傷
　賦也　毛傳堂公堂也
羔裘如膏曰出有曜豈不爾思中心是悼
　賦也　孔疏如膏光澤也
　嚴氏曰凡人憂勞戒懼則不暇於外飾禹惡衣文王
　卑服衞文大布之衣是也檜君絜其衣服逍遥暇豫
　而一無所為是偷安嵗月坐而待亡也能無中心之
　悼哉
　　羔裘三章章四句
　　　虞惇按毛傳狐裘不言色玉藻狐裘黄衣以裼
　　　之又曰君衣狐白裘錦衣以裼之又曰君子狐
　　　青裘豹褎𤣥綃衣以裼之是狐裘非一色也於
　　　禮狐白裘最貴故為朝天子之服鄭箋云大蜡
　　　而息民則有黄衣狐裘檜君以朝服燕祭服朝
　　　今云錦衣狐裘朝天子之服者從蘇氏説也
　素冠刺不能三年也
　　鄭箋喪禮子為父父卒為母皆三年
庶見素冠兮棘人欒欒兮勞心慱慱兮
　賦也　毛傳庶幸也素冠練冠也棘急也　朱註喪
　事欲其總總爾哀遽之狀也　毛傳欒欒瘠貎慱慱
　憂勞也　鄭箋憂不得見是人也
　孔疏禮三年之喪至朞而練至祥乃除練後常服此
　冠故為練冠也　張氏曰不能三年至期而除則未
　始用練冠　鄭箋時人皆解緩無三年之恩於其父
　母而廢其喪禮故覬幸一見素冠急於哀戚之人形
　貎欒欒然膄瘠也　輔氏曰庶見素冠而繼之以棘
　人欒欒言服與情之相稱也不然服於外而忘於内
　則亦何以為哉
庶見素衣兮我心傷悲兮聊與子同歸兮
　賦也　毛傳素冠故素衣　朱註同歸者愛慕之辭
　也
庶見素韠兮我心藴結兮聊與子如一兮
　賦也　朱註韠蔽膝也以韋為之冕服謂之韍其餘
　曰韠韠從裳色素衣素裳則素韠矣藴結思之不解
　也　錢氏曰如一守而不變也
　毛傳子夏三年之喪畢見於夫子援琴而絃衎衎而
　樂作而曰先王制禮不敢不及夫子曰君子也閔子
　騫三年之喪畢見於夫子援琴而絃切切而哀作而
　曰先王制禮不敢過也夫子曰君子也子路曰敢問
　何謂也夫子曰子夏哀已盡能引而致之於禮故曰
　君子也閔子騫哀未盡能自割以禮故曰君子也夫
　三年之喪賢者之所輕不肖者之所勉
　　素冠三章章三句
　　　虞惇按毛以素冠為練冠鄭以素冠為大祥之
　　　冠王肅孫毓皆以箋説為長而朱子從之惟東
　　　萊讀詩記則從毛今按宰我謂鑽遂改火期可
　　　已矣公孫丑曰為期之喪猶愈於己乎大抵不
　　　能三年者皆服一嵗服唯其不能三年是以嗟
　　　傷不見既練之冠若除喪之縞冠雖使短喪其
　　　除喪亦必服之不必庶見之也若云喪禮始終
　　　無韠遂以三章素韠為疑則二章之素衣於禮
　　　亦無文禮朝服緇衣素裳無素衣既衣可從裳
　　　則韠亦可從裳不必援喪服小記為難也故今
　　　仍從毛二章與子同歸毛以為歸已之家鄭以
　　　為歸彼之家觀其居處説皆太拘今不取
　隰有萇楚疾恣也國人疾其君之淫恣而思無情慾
　者也
隰有萇楚猗儺其枝夭之沃沃樂子之無知
　毛傳興也萇楚銚弋也猗儺柔順也夭少也　嚴氏
　曰沃沃生意盛也
　吕氏曰萇楚枝條柔弱至於長而牽蔓葢如人之多
　欲者矣反思始茁其牙未有牽蔓之時生意沃然可
　愛此所謂赤子之心也此檜君未有知識未有室家
　之時也曰無知無家無室者葢疾其君之多慾故其
　辭過而激
　蘇氏曰君子幸其少而柔和不樂其有知而恣也
隰有萇楚猗儺其華夭之沃沃樂子之無家
　興也　毛傳家室家也
隰有萇楚猗儺其實夭之沃沃樂子之無室
　興也
　　隰有萇楚三章章四句
　　　虞惇按樂子之無知鄭云知匹也非是陸璣草
　　　木疏云萇楚其枝莖弱過一尺引蔓於草上而
　　　鄭云始生正直及其長大不妄尋蔓草木亦非
　　　也朱註政煩賦重人不堪其苦歎不如草木之
　　　無知葢本申培説也又云子指萇楚也萇楚可
　　　言無知不得言無家室有狐之之子註亦即指
　　　狐狐無衣裳萇楚無家室説皆未可通今取吕
　　　氏説
　匪風思周道也國小政亂憂及禍難而思周道焉
匪風發兮匪車偈兮顧瞻周道中心怛兮
　虞惇曰興也　毛傳發飄風也偈疾驅也　朱註周
　道適周之道也　毛傳怛傷也
　蘇氏曰匪風也而發發然匪車也而偈偈然言惡政
　之及民也　嚴氏曰反顧昔曰周道之盛心自傷怛
　傷今而思古也　漢書王吉傳詩云匪風發兮匪車
　偈兮説曰是非古之風也發發者是非古之車也偈
　偈者葢傷之也
匪風飄兮匪車嘌兮顧瞻周道中心弔兮(平上去通韻/)
　興也　毛傳廻風曰飄嘌無節度也弔傷也
誰能亨魚溉之釡鬵誰將西歸懐之好音
　興也　毛傳溉滌也鬵釡屬　鄭箋檜在周之東
　朱註誰能亨魚乎有則我願為之溉其釡鬵誰將西
　歸乎有則我願慰之以好音　吕氏曰言有能興周
　道者則已將歸之也　程氏曰魚人所欲善政人所
　思　毛傳亨魚煩則碎治民煩則散知亨魚則知治
　民矣　吕氏曰匪風下泉思周道之詩獨作於曹檜
　何也曰政出天子則强不陵弱各得其所政出諸侯
　則徴發之煩共億之困侵伐之暴唯小國偏受其害
　所以睠懐宗周為獨切也戰國時房喜謂韓王曰大
　國惡有天子而小國利之以此二詩騐之益信
　　匪風三章章四句
　　　虞惇按匪風發兮匪車偈兮毛公與漢書王吉
　　　傳正相合集註過於簡㨗遂失取興之義今叅
　　　用蘇氏毛公亨魚之説亦非詩本義而意㫖殊
　　　妙故附録之
　檜國四篇十二章四十五句
　
　
　
　
　
　
　
　
　
　
　
　讀詩質疑卷十三
欽定四庫全書
　讀詩質疑卷十四
　　　　　　　　　　太僕寺少卿嚴虞惇撰
　曹
　　鄭譜曰曹者禹貢兖州陶丘之北地名周武王既
　　定天下封弟叔振鐸於曹今曰濟隂定陶是也其
　　封域在雷夏菏澤之野昔堯嘗遊成陽死而葬焉
　　舜漁於雷澤民俗始化其遺風重厚多君子務稼
　　穡薄衣食以致畜積夾於魯衞之間又寡於患難
　　末時富而無敎乃更驕侈十一世當周惠王時政
　　衰昭公好奢而任小人曹之變風始作
　蜉蝣刺奢也昭公國小而迫無法以自守好奢而任
　小人將無所依焉
　　嚴氏曰奢則國必敝刺奢而言衣裳楚楚者舉一
　　端也
蜉蝣之羽衣裳楚楚心之憂矣於我歸處
　毛傳興也蜉蝣渠畧也朝生夕死楚楚鮮明貎
　鄭箋昭公之朝其羣臣皆小人也徒整飾其衣裳不
　知死亡之無日如渠畧然　朱註此喻人之玩細娱
　而忘逺慮者也　吕氏曰賢者憂其君之將亡曰儻
　無所依其於我歸處乎　嚴氏曰見當時在位無一
　可依仗者葢慘然以亡國為憂也
蜉蝣之翼采采衣服心之憂矣於我歸息(服蒲北反/)
　興也　朱註采采華飾也
蜉蝣掘閱麻衣如雪心之憂矣於我歸説
　興也　孔疏掘閲掘地而出形容鮮閱也　鄭箋麻
　衣深衣也諸侯朝則朝服夕則深衣　毛傳如雪鮮
　絜也　鄭箋説舎息也
　吕氏曰曹君方修絜衣服志氣揚揚而賢者已憫之
　如亡國喪家之人可哀也哉
　　蜉蝣三章章四句
　　　虞惇按詩以蜉蝣之羽興衣裳之楚楚而朱註
　　　則全篇皆指蜉蝣似於於我歸處未可通也毛
　　　傳蜉蝣猶有羽翼以自修飾則似反以昭公不
　　　能修飾衣服為不如蜉蝣失詩意矣今從箋
　候人刺近小人也共公逺君子而近小人焉
彼候人兮何戈與祋彼其之子三百赤芾
　虞惇曰賦也　毛傳候人道路送迎賔客者何揭也
　祋殳也　朱註之子指小人也　毛傳芾韠也一命
　緼芾黝珩再命赤芾黝珩三命赤芾葱珩大夫以上
　赤芾乗軒
　孔疏賢者之官不過候人是逺君子也服赤芾者三
　百人是近小人也諸侯之制大夫五人今三百赤芾
　愛小人過度也　春秋傳晉文公入曹數之以其不
　用僖負羈而乗軒者三百人也且曰獻狀
維鵜在梁不濡其翼彼其之子不稱其服
　興也　毛傳鵜洿澤水鳥也　蘇氏曰梁魚梁　嚴
　氏曰鵜之在梁猶小人在髙位也
維鵜在梁不濡其咮彼其之子不遂其媾(顧氏詩本音/)
(咮古音注媾古音故/)
　興也　毛傳咮喙也媾厚也　張氏曰不稱其寵厚
　也
薈兮蔚兮南山朝隮婉兮孌兮季女斯飢(薈蔚婉孌一/)
(句中自為韻/)
　比也　毛傳薈蔚雲興貎隮升也婉少貎孌好貎
　蘇氏曰小人朋黨相援並進於朝如山之升雲薈蔚
　而上君子守道困窮於下如幼弱之女雖有飢寒之
　患而婉孌自保不妄從人季女者無求於人而人之
　所當求也
　　候人四章章四句
　　　虞惇按彼候人兮二句正言曹君之用小人而
　　　朱子以為興非也維鵜在梁毛傳誤不遂其媾
　　　季女斯飢鄭箋誤今俱正之　又按唐太學博
　　　士施士丏説詩云梁人取魚梁也鵜自合求魚
　　　不合於人梁上取其魚譬之人自無善事攘人
　　　之美者如鵜在人梁上也此説見朱子韓昌黎
　　　集註附載之
　鳲鳩刺不壹也在位無君子用心之不壹也
　　虞惇按詩意言君子用心之壹而序云刺不壹者
　　刺曹之無此君子也
鳲鳩在桑其子七兮淑人君子其儀一兮其儀一兮心
如結兮
　興也　毛傳鳲鳩秸鞠也　孔疏如結心不放也
　毛傳鳲鳩之養其子朝從上下暮從下上平均如一
　也君子執義一則用心固　陳氏曰君子動容貎斯
　逺暴慢正顔色斯近信出辭氣斯逺鄙倍其見於威
　儀動作之間者有常度矣豈故為是拘拘者哉葢和
　順積中而英華發外由其威儀一於外而其心之如
　結於内者從可知也　説苑尸鳩之所以養七子者
　一心也君子之所以理萬物者一儀也
鳲鳩在桑其子在梅淑人君子其帯伊絲其帯伊絲其
弁伊騏
　興也　毛傳在梅飛在梅也　鄭箋帯大帯也大帯
　用素絲有雜色飾焉　毛傳弁皮弁也騏騏文也
　朱註言有常度不差忒也
　孔疏鳲鳩在桑而子異木者子自飛去母常不移也
　　蘇氏曰帯伊絲矣而弁不騏則為充於下而不充
　於上上下有一不充則不一矣君子之行無不充足
　故周旋反復視之如一夫無一不然者一之至也徳
　未充而求其一不可得也既充矣而求其有一不然
　亦不可得也
鳲鳩在桑其子在棘淑人君子其儀不忒其儀不忒正
是四國
　興也　朱註忒差也　朱氏曰由其身之修故化有
　以行於國
鳲鳩在桑其子在榛淑人君子正是國人正是國人胡
不萬年
　興也　鄭箋能長人則人欲其夀考　朱氏曰由其
　國之治故福有以裕於身
　蘇氏曰鳲鳩在桑而已其子則不可常也以其愛之
　宜其無所不從然而從其在梅則失其在棘從其在
　棘則失其在榛是以居一以俟之而無不及者此得
　一之要也
　　鳲鳩四章章六句
　下泉思治也曹人疾共公侵刻下民不得其所憂而
　思明王賢伯也
　　嚴氏曰鄭之褰裳思大國之見正齊桓未霸也曹
　　共之時晉文霸矣襄王命之為侯伯而下泉顧思
　　明王賢霸何耶文之於曹執其君分其田以私憾
　　而欲甘心焉後乃僅以貨免文寜能帖曹乎下泉
　　愧木𤓰矣
冽彼下泉浸彼苞稂愾我寤歎念彼周京(隔句韻/)
　虞惇曰比也　毛傳冽寒也下泉泉下流也　朱註
　苞叢生也　毛傳稂童梁也　許氏曰愾太息也
　孔疏周京周之京師也
　朱註寒泉下浸苞稂見傷喻王室陵遲小國困弊也
　　孔疏念周京者思古明王也有明王則無此困矣
冽彼下泉浸彼苞蕭愾我寤歎念彼京周
　比也　毛傳蕭蒿也　朱註京周猶周京也
冽彼下泉浸彼苞蓍愾我寤歎念彼京師
　比也　朱註蓍筮草也　孔疏京大師衆也公羊傳
　天子之居必以大衆言之
芃芃黍苗隂雨膏之四國有王郇伯勞之
　興也　毛傳芃芃美貎　孔疏有王有從王之事也
　　毛傳郇伯郇侯也　鄭箋文王之後為周伯治諸
　侯有功　孔疏勞者以恩徳勞來之傷今之不然也
　　毛傳諸侯有事二伯述職
　錢氏曰明王在上四國共禀一尊又有方伯以時廵
　省之隂雨之膏非下泉之冽也黍苗之芃非苞稂之
　浸也此周京之所以盛也　孔叢子孔子曰於下泉
　見亂世之思明君也　程氏易傳曰剥上九諸陽消
　剥已盡獨上九一爻尚存如碩大之果不見食將有
　復生之理上九亦變則純隂矣然陽無可盡之理變
　於上則生於下無間可容息也隂道極盛其亂可知
　亂極自當思治故衆心願戴於君子君子得輿也詩
　匪風下泉所以居變風之終也　陳氏曰亂極而不
　治變極而不正則天理滅人道絶矣聖人於變風之
　極係之以思治之詩以示循環之理言亂之可治變
　之可正也　吕氏曰匪風下泉雖皆思周道之詩然
　匪風作於東遷之前此一時也下泉作於齊桓之後
　此又一時也　王氏曰檜亡東遷之始也曹亡春秋
　之終也夫子刪詩繫曹檜於國風之後檜之卒章曰
　思周道也傷天下之無王也曹之卒章曰思治也傷
　天下之無伯也
　　下泉四章章四句
　　　虞惇按苞稂之稂鄭改為凉正義云草木見有
　　　名凉者未知鄭何據也四國有王朱云四國既
　　　有王矣語意殊晦今從舊
　曹國四篇十五章六十八句
　
　
　
　
　
　
　
　
　
　
　讀詩質疑卷十四
欽定四庫全書
　讀詩質疑卷十五
　　　　　　　　　　太僕寺少卿嚴虞惇撰
　豳
　　鄭譜曰豳者后稷之曾孫曰公劉者自邰而出所
　　徙戎狄之地名今屬右扶風栒邑公劉以夏后太
　　康時失其官守竄於此地猶修后稷之業勤恤愛
　　民民咸歸之而國成焉其封域在禹貢雍州岐山
　　之地原隰之野至商之末世太王避戎狄之難而
　　入處於岐陽民又歸之公劉之出太王之入皆能
　　守后稷之教不失其徳成王之時周公避流言之
　　難出居東都二年思公劉太王居豳之職憂念民
　　事至苦之功以比序已志後成王迎而反之攝政
　　致太平其出入也一徳不回純似於公劉太王之
　　所為太師大述其志主意於豳公之事故别其詩
　　以為豳國變風焉　朱註虞夏之際棄為后稷而
　　封於邰及夏之衰棄稷弗務棄子不窋用失其官
　　自竄於戎狄之間不窋生鞠陶鞠陶生公劉自邰
　　居豳復修后稷之業民以富實周之王業自此興
　　十世而太王徙居岐山之陽十二世而文王受天
　　命十三世而武王遂為天子武王崩成王幼不能
　　踐阼周公以冢宰攝政乃述后稷公劉之化作詩
　　以戒成王謂之豳風後人又取周公所作及凡為
　　周公而作之詩附焉　春秋傳呉季札觀周樂為
　　之歌豳曰美哉蕩乎樂而不滛其周公之東乎
　　漢書地理志昔后稷封斄公劉處豳太王徙􁄧文
　　王作豐武王治鎬其民有先王遺風好稼穡務本
　　業故豳詩言農桑衣食之本甚備　文中子程元
　　問曰敢問豳風何風也文中子曰變風也元曰周
　　公之際亦有變風乎曰君臣相誚其能正乎成王
　　終疑則風遂變矣非周公至誠其孰能卒正之哉
　　元曰居變風之末何也曰夷王以下變風不復正
　　矣夫子蓋傷之也故終之以豳風言變之可正也
　　唯周公能之故繫之以正變而正危而克扶終始
　　不失其本其唯周公乎繫之豳逺矣哉　孔䟽此
　　逺論豳公為諸侯之政不美王業之本不得入周
　　召之正風又非美刺成王不得入成王之正雅周
　　公王朝卿士不得專名一國進退既無所繫因其
　　上陳豳公故為豳之變風䲭鴞以下不陳豳事亦
　　繫豳者七月是周公之事既為豳風䲭鴞以下亦
　　周公之事尊周公使專一國故并為豳風也　蘓
　　氏曰七月之詩言后稷公劉勤勞民事致王業之
　　艱難文武受命功未及究而沒成王尚幼恐其不
　　能承以墜先公之功是以周公當國而終成之故
　　七月者道周公之所以當國而不辭也周公之所
　　以當國而不辭者重王業之艱難也然是詩言豳
　　公而已不及於周公故謂之豳而以周公之詩附
　　之夫豳公之詩一國之風也周公之詩一人之事
　　也以為皆非天下之政是故得為風而不得為雅
　　也　范氏曰豳居風雅之間何也風之所為終而
　　雅之所為始也變風終於曹思明王賢霸之不可
　　得於是次之以豳反之於周公而後至於鹿鳴言
　　周之所以盛者由周公也　朱氏曰豳不先二南
　　尊文王也不繼二南豳先岐後也不與王風相屬
　　興衰非其類也文王致治周公反正十五國風以
　　是始終之尊周公與文王等矣　劉氏曰公劉之
　　詩言政事也七月之詩言風俗也故一為雅一為
　　風
　七月陳王業也周公遭變故陳后稷先公風化之所
　由致王業之艱難也
　　朱註周公以成王未知稼穡之艱難故陳后稷公
　　劉風化之所由使瞽矇朝夕諷誦以教之　眞氏
　　曰周家以農事開國成王幼冲周公作詩使瞽矇
　　歌之庻幾王知小民之依不敢康寜蓋與無逸同
　　一意也
七月流火九月授衣一之日觱發二之日栗烈無衣無
褐何以卒嵗三之日于耜四之日舉趾同我婦子饁彼
南畞田畯至喜(火古音毁後並同火衣平上通一韻發/)
(烈褐嵗去入通一韻耜趾子畞喜一韻此章凡三韻/)
　賦也　朱註七月斗建申之月夏七月也　蘇氏曰
　此詩凡言月者夏正也言日者周正也　毛傳流下
　也火大火心星也　朱氏曰火星中而寒暑退以六
　月之昏加於正南午位當東西之中至七月之昏則
　下而西流矣　毛傳九月霜始降婦功成可以授冬
　衣矣一之日者十之餘也　孔䟽一之日斗建子周
　正月也二之日斗建丑殷正月也　朱註變月言日
　是月之日也　毛傳觱發風寒也栗烈氣寒也　鄭
　箋褐毛布卒終也　孔䟽三之日斗建寅夏正月也
　于於也耜田器也月令季冬命農計耦耕事修耒耜
　具田器孟春天子躬耕帝籍豳土晚寒温亦晚三之
　日於是始修耒耜也四之日斗建夘夏二月也　毛
　傳舉趾舉足而耕也饁饋也　朱註少壮在田其老
　者率婦子往饋也　毛傳田畯田大夫也　歐陽氏
　曰喜者喜其勤農樂業也
　孔䟽周公陳先公在豳教民周偹使衣食充足寒暑
　及時民奉上教知其早晚各自勸勉以勤事業之意
　　鄭箋此章陳人以衣食為急餘章廣而成之　范
　民曰民生本乎衣食天下之務莫實於此矣禮義之
　所以起孝悌之所以生教化之所以成人情之所以
　固也故勤儉之俗莫如豳風　嚴氏曰七月之詩一
　言蔽之曰豫而已凡感節物之變而修人事之偹皆
　豫為之謀也　范氏曰孔子曰作易者其有憂患乎
　先王教民農桑以為衣食非以充欲所以偹患也是
　故將言衣之本則先著寒之候　朱氏曰三隂之月
　隂氣始盛於是而豫為禦寒之偹三陽之月陽氣始
　盛於是而豫為治田之偹先衣而後食故以七月為
　首　張氏曰七月之詩皆以夏正為斷　朱註一之
　日二之日周之先公已用此以紀候故周有天下遂
　為一代之正朔
七月流火九月授衣春日載陽有鳴倉庚女執懿筐遵
彼微行爰求柔桑春日遲遲采蘩祁祁女心傷悲殆及
公子同歸(此章凡三韻/)
　賦也　毛傳再言流火授衣者將陳女功之始故又
　本於此　鄭箋載之言則也陽溫也　毛傳倉庚黄
　離也　鄭箋倉庚鳴可蠶之候也　毛傳懿筐深筐
　也遵循也微行牆下徑也五畝之宅樹牆下以桑
　鄭箋柔桑穉桑也蠶始生宜之　孔䟽遲遲日長而
　暄也　毛傳蘩白蒿也所以生蠶祁祁衆多也傷悲
　感事苦也春女悲秋士悲感物化也　程氏曰殆庻
　幾也　朱註公子豳公之子也　鄭箋有與公子同
　歸之志欲嫁焉
　孔䟽此章言女功之始養蠶之事　范氏曰男莫不
　耕女莫不織則衣食之本立矣昏姻以時則男女正
　矣　張氏曰此意次於耕織者重昏嫁本人情　鄭
　箋女感事苦而生此志是謂豳風
七月流火八月萑葦蠶月條桑取彼斧斨以伐逺揚猗
彼女桑七月鳴鵙八月載績載𤣥載黄我朱孔陽為公
子裳(此章凡四韻/)
　賦也　毛傳將陳女功自始至成故又本流火為言
　萑薍葦葭也豫畜之為來嵗之曲薄　朱註蠶月治
　蠶之月也　鄭箋條桑枝落之采其葉也　孔䟽隋
　銎曰斧方銎曰斨逺揚逺枝揚起者也　蘇氏曰取
　葉存條曰猗女桑柔桑也女桑不枝落就樹采之其
　條猗猗然也　毛傳鵙伯勞也　鄭箋五月隂氣至
　伯勞鳴豳地晚寒鳥物之候從其氣焉　孔䟽績緝
　麻也　毛傳載績絲事畢而麻事起矣𤣥黑而有赤
　也朱深纁也祭服𤣥衣纁裳陽明也　朱註蠶績所
　成皆染之其朱者則以供公上厚於所貴不敢自愛
　也　程氏曰民之知義如此則美俗成矣
　孔䟽衣之所用非絲即麻春既養蠶秋當緝績此章
　陳女功自始至成之事　陸氏曰倉庚知分鳴鵙知
　至故陽氣分而倉庚鳴可蠶之候也隂氣至而鵙鳴
　可績之候也　朱氏曰上章之求柔桑為今年授衣
　計也此章之畜雈葦為明年養蠶計也蓋豫而又豫
　矣　朱氏曰此詩獨不言三月今以月令證之蠶月
　條桑其三月歟
四月秀葽五月鳴蜩八月其穫十月隕蘀一之日于貉
取彼狐狸為公子裘二之日其同載纘武功言私其豵
獻豜于公(裘渠之反此章凡四韻/)
　賦也　毛傳不榮而實曰秀葽草名　嚴氏曰四月
　陽氣極於上而微隂已受胎於下葽感之而早秀故
　曰物成自秀葽始　毛傳蜩螗也穫禾可穫也隕墜
　也　孔䟽落葉謂之蘀　鄭箋秀葽也鳴蜩也穫禾
　也隕蘀也四者皆物成而將寒之候　孔䟽貉狸皆
　獸名　鄭箋于貉往搏貉以自為裘也狐狸以共尊
　者其同君民因習兵俱出田也　毛傳纘繼功事也
　　孔䟽繼續武事農隙習之不忘戰也　毛傳豕一
　嵗曰豵三嵗曰豜　孔䟽絲麻不足以禦寒故為皮
　裘以助之月令孟冬天子始裘今仲冬捕獸者為來
　年用之也天官掌皮秋斂皮冬斂革春獻之註云皮
　革踰嵗乾冬乃可用獻之以入司裘是其事也戰鬬
　不可以不習四時而習之兵革不可以空設田獵蒐
　狩以閑之美先公禮教偹矣　李氏曰田獵取獸以
　充賓客籩豆國君之庖大獸公之小獸私之愛上之
　無已也　虞惇曰上章陳絲麻衣服女功之正此章
　陳女功之助所以終首章無衣無褐之意也
五月斯螽動股六月莎雞振羽七月在野八月在宇九
月在户十月蟋蟀入我牀下穹窒熏䑕塞向墐户嗟我
婦子曰為改嵗入此室處(此章通一韻子嵗二字不入/)
(韻/)
　賦也　毛傳斯螽蚣蝑也　陸氏曰莎雞絡緯也
　朱註動股躍而以股鳴也振羽飛而以翼鳴也　孔
　䟽宇屋霤也　鄭箋自在野至入我牀下皆謂蟋蟀
　也將寒有漸非卒來也　朱註穹空隙也　毛傳窒
　塞也　孔䟽熏䑕令出其窟也　毛傳向北出牖也
　墐塗也庻人蓽户　孔䟽改嵗者仲冬陽氣始萌嵗
　事將改也
　范氏曰五月日短至而隂生斯螽動股莎雞振羽氣
　使之然也隂陽之氣積微而為寒暑君子之戒民也
　早矣　孔䟽豳人告妻子以穹室墐户之意言我所
　以為此者以改嵗大寒當入此室居處也　何氏曰
　室邑中之室也去田廬而入處此室也漢書春令民
　畢出在野冬則畢入於邑所以順隂陽偹㓂賊習禮
　文也　張氏曰此章見老者之愛　虞惇曰自求桑
　至此一嵗之女功止故此章陳避寒之事以終首章
　卒嵗之意也　吕氏曰十月而曰改嵗三正之通於
　民俗尚矣商周特舉而迭用之耳　朱氏曰夏書甘
　誓言怠棄三正則三正之通行自古而然
六月食鬱及薁七月亨葵及菽八月剝棗十月穫稻為
此春酒以介眉夀七月食𤓰八月斷壺九月叔苴采荼
薪樗食我農夫(此章凡三韻/)
　賦也　毛傳鬱棣屬薁蘡薁也　吕氏曰葵承露也
　菽大豆也　毛傳剝擊也春酒凍醪也　鄭箋介助
　也　王氏曰酒所以助養氣體也　毛傳眉夀毫眉
　也壺瓠也　朱註食𤓰斷壺去圃為場之漸也　毛
　傳叔拾也苴麻子也荼苦菜樗惡木也
　鄭箋既以鬱薁及棗助男功又穫稻而釀酒以助養
　老之具是謂豳雅𤓰瓠之畜麻實之糝乾荼之菜惡
　木之薪亦所以助養農夫之具也　吕氏曰衣裘具
　矣居室安矣老者之養不可以無加也農夫之勤其
　養不可以不畜也　朱註果䟽棗酒以供老疾奉賓
　祭𤓰壺苴荼以為常食少長之義豐儉之節也　虞
　惇曰此章陳飲食之事
九月築場圃十月納禾稼黍稷重穋禾麻菽麥嗟我農
夫我稼既同上入執宫功晝爾于茅宵爾索綯亟其乘
屋其始播百榖(稼古音古後同稼圃夫平上通韻穋麥/)
(二字不入韻徙李因篤説也此章凡四韻/)
　賦也　鄭箋場圃同地物生之時耕治之以種菜茹
　至物盡成熟築堅以為場納禾稼納内也治於場而
　内之囷倉也　朱註禾者榖連藁秸之總名禾之秀
　實而在野曰稼先種後熟曰重後種先熟曰穋再言
　禾者稻秫苽粱之屬皆禾也　鄭箋同聚也　董氏
　曰宫功官府之役也古者用民之力嵗不過三日
　鄭箋爾汝也汝當晝日往取茅歸夜作絞索以待時
　用　毛傳綯絞也　鄭箋亟急也　毛傳乘升也
　孔䟽播種也　朱註亟升其屋而治之蓋以來嵗將
　復始播百榖不暇為此也　張氏曰不待督責自相
　警戒不敢休息如此
　吕氏曰此章終始農事以極憂勤艱難之意　范氏
　曰天運而不息人動而不已故我稼既同則又將始
　播殖矣易所謂終則有始也　陸氏曰絲事方息而
　麻事尋興野功既訖而宫功隨至藏𬞞於其秋以助
　不給之冬索綯於其夜以補不足之晝　虞惇按楊
　泉物理論曰稻粱菽各二十種為六十蔬果之實助
　榖各二十為四十凡百榖故詩曰播百榖也
二之日鑿冰沖沖三之日納于凌隂四之日其蚤獻羔
祭韭九月肅霜十月滌埸朋酒斯饗曰殺羔羊躋彼公
堂稱彼兕觥萬夀無疆(首二句韻未詳呉棫韻補隂於/)
(容反此章凡三韻/)
　賦也　朱註鑿冰斬冰也周官凌人正嵗十二月令
　斬冰　毛傳冰盛水腹堅則命取冰於山林沖沖鑿
　冰之意凌隂冰室也　孔䟽古者日在北陸而藏冰
　豳土晚寒故正月藏冰也蚤朝也　朱註韭菜名
　孔䟽月令仲春天子獻羔開冰先薦寝廟祭韭者時
　韭新出也　毛傳肅縮也霜降而収縮萬物也滌掃
　也場功畢入也兩樽曰朋饗者郷人以犬大夫加以
　羔羊　孔䟽躋升也　王氏曰公堂君之堂也稱舉
　也　毛傳疆竟也　鄭箋上章偹寒此章偹暑后稷
　先公禮教偹也十月民事男女俱畢無飢寒之憂國
　君閒於政事而饗羣臣飲酒既樂欲君大夀無竟是
　謂豳頌　張氏曰豳民忠愛其君既勸趣其藏冰偹
　暑又相戒以速畢場功殺羊舉酒祝公萬夀也　吕
　民曰周之先公國容未偹無君民之間故曰朋酒斯
　饗躋彼公堂　虞惇曰自六章以下皆陳農圃飲食
　収穫燕饗以終首章重食之意　蘇氏曰古者藏冰
　發冰以節陽氣之盛夫陽氣之在天地譬如火之著
　於物也故常有以觧之十二月陽氣藴伏錮而未發
　其盛在下則納冰於地中至二月四陽作蟄蟲起陽
　始用事則亦始啟冰而廟薦之至四月陽氣畢逹隂
　氣將絶則冰於是大發食肉之禄老病喪浴冰無不
　及申豐有言其藏之也周其用之也徧故冬無愆陽
　夏無伏隂春無淒風秋無苦雨雷出不震無災霜雹
　癘疾不降民不夭札七月之卒章藏冰之道也　王
　氏曰仰觀星日霜露之變俯察蟲鳥草木之化以知
　天時以授民事女服事乎内男服事乎外上以誠愛
　下下以忠利上父父子子夫夫婦婦養老而慈㓜食
　力而助弱其祭祀也時其燕饗也節此七月之義也
　　王氏潛夫論曰七月之詩大小教之終而復始由
　此觀之人固不可自恣也　劉氏曰此詩所記茍非
　井邑其民郷黨其教各有正長部分司其嵗功未易
　集也　孔叢子孔子曰於七月見豳公所以造周也
　　朱註周禮春官籥章中春晝擊土鼓龡豳詩以逆
　暑中秋夜迎寒亦如之凡國祈年於田祖吹豳雅擊
　土鼓以樂田畯國祭蜡則吹豳頌以息老物今考之
　於詩未見其篇章之所在鄭氏三分七月之詩以當
　之其道情思者為風正禮節者為雅樂成功者為頌
　然一篇之中剟拾分碎恐無此理故王氏不取但謂
　本有是詩而亡之或者又疑以七月一篇隨事而變
　其音節或為風或為雅或為頌又或雅頌之中凡為
　農事而作者皆可冠以豳號其説具大田良耜諸篇
　讀者擇焉可也
　　七月八章章十一句
　䲭鴞周公救亂也成王未知周公之志公乃為詩以
　遺王名之曰䲭鴞焉
　　書金縢武王既喪管叔及其羣弟乃流言於國曰
　　公將不利於孺子周公乃告二公曰我之弗辟則
　　無以告我先王周公居東二年則罪人斯得於後
　　公乃為詩以貽王名之曰䲭鴞王亦未敢誚公
　　朱註武王克商使弟管叔鮮蔡叔度監於紂子武
　　庚之國武王崩成王立周公相之二叔以武庚叛
　　且流言於國故周公東征二年得管叔武庚而誅
　　之而成王猶未知周公之意也公乃作此詩以貽
　　王　朱氏曰管蔡流言使成王疑周公周公雖已
　　滅之然成王之疑未釋則亂未弭也故周公作䲭
　　鴞以貽王告以王業艱難不忍毁壊之意所以為
　　救亂也　申公説管叔及其羣弟流言於國周公
　　避居於魯殷王禄父遂與十七國作亂周公憂之
　　作此詩貽成王欲王省悟以偹殷全篇以鳥之育
　　子成巢者比先王之創業而代為之言也
䲭鴞䲭鴞既取我子無毁我室恩斯勤斯鬻子之閔斯
(顧炎武詩本音子室上入通韻勤閔平上通韻/)
　朱註比也為鳥言以自比也鴟鴞惡鳥也鬻育閔憂
　也　彭氏曰鴟鴞喻武庚子喻管蔡室喻王室也
　朱註託為鳥之愛其巢者呼鴟鴞而告之曰爾既取
　我子矣無更毁我室也以我恩勤篤厚鬻養此子甚
　可憐閔今既取之其毒甚矣况又毁我室耶喻武庚
　既敗管蔡不可更危王室也　李氏曰言子非不愛
　尤惜其巢也　劉氏曰此詩歸罪武庚而於三叔則
　閔惜之為親者諱也書大誥亦然
迨天之未隂雨徹彼桑土綢繆牖户今女下民或敢侮
予
　比也　毛傳迨及徹剝也桑土桑根也　鄭箋綢繆
　纒緜也下民巢下之民也
　朱註鳥之為巢如此喻已深愛王室而預防其患難
　之意　孔䟽先王致此大功至艱難而其下民或敢
　侵侮不可不遏絶以全周室也
予手拮据予所捋荼予所蓄租予口卒瘏曰予未有室
家
　比也　毛傳拮据橶梮也　朱註捋取也　毛傳荼
　雈苕也　朱註蓄積租聚也　王氏曰卒盡也　毛
　傳瘏病也　朱註室家巢也
　蘇氏曰以手捋荼則至於拮据以口蓄租則至於卒
　瘏所以勤勞病瘁而不辭者曰予未有室家故也
　朱註喻已前日所以勤勞如此者以王室新造而未
　集故也
予羽譙譙予尾翛翛予室翹翹風雨所漂摇予維音嘵
嘵
　比也　毛傳譙譙殺也翛翛敝也翹翹危也嘵嘵懼
　也
　蘇氏曰為室之勞至於羽殺尾敝室成而風雨漂摇
　之則其音得無急乎　朱註喻己既勞悴王室又未
　安而多難乘之則其作詩以告王不得而不汲汲也
　　孔䟽周公言成王㓜弱為凶人所振蕩周室將危
　由管蔡作亂使憂懼若此故不得不誅之也
　　鴟鴞四章章五句
　　　虞惇按此詩當以金縢為據金縢言周公先攝
　　　政中誅管蔡後為詩以貽王叙次甚明而鄭氏
　　　云周公先為冢宰中避而出作詩貽王作詩之
　　　後乃攝政而誅管蔡非也周公居東二年則罪
　　　人斯得罪人武庚管蔡也斯得者討而誅之也
　　　鄭氏於金縢註云罪人周公之屬黨與知居攝
　　　者周公出皆奔今二年盡為成王所得於此詩
　　　則云成王多罪周公之屬黨周公言此諸臣乃
　　　世臣子孫其祖父以勤勞有此官位土地今若
　　　誅殺之無絶其官位奪其土地其説支離穿鑿
　　　最為無理毛公云鬻稚也稚子成王也亦非是
　　　歐陽氏辨之詳矣今從朱　又按金縢周公居
　　　東罪人斯得居東東征也居東而誅管蔡東山
　　　破斧二詩其明徴也朱子作詩註初不主鄭説
　　　後與蔡仲黙論書手帖又云從鄭氏為是語録
　　　云管蔡流言成王未知罪人之為誰及周公居
　　　東二年成王悟乃知罪人在管蔡也若曰所謂
　　　罪人者今得之矣按上文明言管叔及其羣弟
　　　乃流言於國何得云未知罪人為誰元儒金履
　　　祥又云東征乃東行非東伐也按破斧云周公
　　　東征四國是皇東山亦云制彼裳衣勿士行枚
　　　又豈得云東征非東伐乎朱子誤主鄭氏而諸
　　　儒復從而附㑹之故今録朱子詩集註而復具
　　　論之如此
　東山周公東征也周公東征三年而歸勞歸士大夫
　美之故作是詩也一章言其完也二章言其思也三
　章言其室家之望女也四章樂男女之得及時也君
　子之於人叙其情而閔其勞所以説也説以使民民
　忘其死其唯東山乎
　　李氏曰周在豐鎬管叔挾三監叛其地在王室之
　　東周公征之自西而東故謂之東征二年而罪人
　　斯得至歸周則三年矣　朱註成王既得鴟鴞之
　　詩又感雷風之變始悟而迎周公於是周公東征
　　已三年矣既歸而作此詩以勞歸士也　申公説
　　周公伐武庚既克而歸勞其從行之士作此詩
我徂東山慆慆不歸我來自東零雨其𪷟我東曰歸我
心西悲制彼裳衣勿士行枚蜎蜎者蠋烝在桑野敦彼
獨宿亦在車下(此章凡三韻章首歸字隔二句與下歸/)
(悲衣枚為韻四章隔二句與下飛歸錯綜為韻二章三/)
(章又音首章而獨韻起皆詩用韻之變格古樂府及唐/)
(人詩餘長調亦有獨韻起者此顧夢麟説也季因篤曰/)
(二章之實室三章之垤室窒至亦皆與歸字平去入通/)
(韻是未嘗無韻也末四句隔句韻/)
　賦也　程氏曰東山所征之地也　毛傳慆慆言乆
　也濛雨貌　朱註裳衣平居之服也　毛傳士事也
　　鄭箋行陣也　孔䟽枚如箸銜之有繣結頂中軍
　法以止語也　朱註蜎蜎動貌　毛傳蠋桑蟲也
　鄭箋烝久也　朱註敦獨處貌
　鄭箋此叙歸士之情也我往之東山既久勞矣歸又
　道遇雨𪷟𪷟然是尤苦也　范氏曰人情憚往而樂
　歸於其歸猶閔其遇雨則其往可知也　蘇氏曰東
　征之士皆西人也方其在東未嘗不曰歸耳而未可
　以歸故其心念西而悲　吕氏曰役久則衣敝制為
　平居之服自幸全身而歸願勿從事於行陣也　朱
　註其在塗也則又覩物起興而自嘆曰彼蜎蜎者蠋
　則乆在桑野矣此敦然而獨宿者則亦在車下也所
　謂叙其情而閔其勞　程氏曰首四句言在外之久
　往來之勞故毎章重言見其感念之深也
我徂東山慆慆不歸我來自東零雨其濛果臝之實亦
施于宇伊威在室蠨蛸在户町疃鹿場熠燿宵行不可
畏也伊可懐也(此章凡四韻實室宇户隔句韻畏懐平/)
(去通韻/)
　賦也　毛傳果臝栝樓也　陳氏曰施延也　郭氏
　曰伊威䑕婦也　毛傳蠨蛸長踦也　程氏曰町疃
　廬傍畦壠也　朱註鹿場鹿以為場也　毛傳熠燿
　螢火也　鄭箋室中久無人故有此五物是不足可
　畏乃可憂思耳　朱註此述其歸未至而思家之情
　也
我徂東山慆慆不歸我來自東零雨其濛鸛鳴于垤婦
嘆于室洒掃穹窒我征聿至有敦𤓰苦烝在栗薪自我
不見于今三年(此章凡三韻垤室窒至去入通韻/)
　賦也　鄭箋鸛水鳥　毛傳垤螘塜也將隂雨則穴
　處先知之鸛好水長鳴而喜也　鄭箋行者於隂雨
　尤苦婦念之則嘆於室也洒灑掃拚也穹窒窮塞䑕
　穴也　王氏曰聿遂也　程氏曰有敦圓成之状也
　　朱註婦方灑掃之後而征夫忽已至矣顧見苦𤓰
　繫於栗薪之上而曰自我之不見此亦已三年矣
　虞惇曰蓋閔行役之久而深幸室家之相見也
我徂東山慆慆不歸我來自東零雨其濛倉庚于飛熠
燿其羽之子于歸皇駁其馬親結其縭九十其儀其新
孔嘉其舊如之何(此章凡三韻飛歸羽馬隔句韻縭古/)
(音羅/)
　賦也　鄭箋倉庚仲春鳴嫁娶之候也熠燿其羽羽
　鮮明也　毛傳黄白曰皇駵白曰駁縭婦人之禕也
　母戒女施衿結帨也九其儀十其儀儀之多也　嚴
　氏曰嘉美也歸而新昏固孔嘉矣舊昏之相見其樂
　當如何哉　鄭箋極叙其情樂而戲之
　朱註未至而思既至而樂此皆情之至切而不敢言
　者上之人乃先其未發而歌咏以勞苦之則其歡欣
　感激為何如哉蓋古者上下之際情志交孚雖家人
　父子之相語無以過此此所以維持鞏固數十百年
　而無一旦土崩之患也　孔叢子孔子曰於東山見
　周公先公而後私也
　　東山四章章十二句
　　　虞惇按我心西悲傳云公族有辟公親素服不
　　　舉樂為之變如其倫之喪意㫖殊勝然非詩本
　　　義也勿士行枚箋云善兵者不陣亦太迂有敦
　　　𤓰苦其新孔嘉俱不如集註之善熠燿宵行註
　　　云宵行蟲名按爾雅及埤雅諸書俱云熠燿螢
　　　火也朱子避末章之熠燿而改宵行為螢火於
　　　經傳未有所據今從舊
　破斧美周公也周大夫以惡四國焉
　　虞惇按此乃美周公之詩非惡四國也傳承序之
　　誤遂以四國為管蔡商奄者非是　孔䟽書傳稱
　　周公二年救亂二年克殷三年踐奄　申公説周
　　公至自征殷四國美之
既破我斧又缺我斨周公東征四國是皇哀我人斯亦
孔之將
　賦也　朱註四國四方之國也　毛傳皇匡將大也
　　朱註東征之役破斧缺斨其勞甚矣然周公之為
　此蓋將使四方莫不一於正而後已非欲自救其身
　已也其哀我民人之徳豈不大哉　蘇氏曰使周公
　嫌於救其身潔身而退以避二叔之難則其亂將及
　於四方自為計則得矣而未免於小也惟不嫌於自
　救哀人之不治以誅管蔡而後可以為大　范氏曰
　舜封象周公誅管蔡迹雖不同其道一也象之禍及
　舜而已管蔡啟商以間王室得罪於天下非周公所
　得私也安得而不誅之哉
既破我斧又缺我錡周公東征四國是吪哀我人斯亦
孔之嘉(錡古渠禾反/)
　賦也　陸氏曰錡鑿屬　毛傳吪化也
既破我斧又缺我銶周公東征四國是遒哀我人斯亦
孔之休
　賦也　毛傳銶木屬遒固也休美也
　　破斧三章章六句
　　　虞惇按毛以斧斨喻禮義鄭以斧斨喻周公成
　　　王比擬失倫皆不取集註以此為從軍之士答
　　　前篇東山之詩亦未敢信為然也
　伐柯美周公也周大夫刺朝廷之不知也
　　程氏曰此蓋既得罪人之後周公遲留未歸士大
　　夫刺朝廷不知還周公之道
伐柯如何匪斧不克取妻如何匪媒不得
　朱註比也　毛傳柯斧柄也
　蘇氏曰伐柯必用斧取妻必用媒王欲治國則當還
　周公也
伐柯伐柯其則不逺我覯之子籩豆有踐
　虞惇曰興也　鄭箋則法也之子斥周公也　朱註
　籩竹豆也豆木豆也　毛傳踐行列貌
　虞惇曰伐柯之則即在所執之柯王欲還周公列籩
　豆為相見之禮則見之矣惜乎朝廷之不知也
　　伐柯二章章四句
　　　虞惇按鄭箋云成王既得雷風之變欲迎周公
　　　而羣臣猶惑流言疑於王迎之禮故刺之此衍
　　　説也伐柯伐柯毛云禮義亦治國之柄匪媒不
　　　得鄭云成王欲迎周公當使曉王與周公之意
　　　者先往此曲説也朱註云首章喻東人見公之
　　　難次章喻東人見公之易之子指其妻而言亦
　　　非是下篇之子指周公則此章之子亦指周公
　　　首章屬比而次章屬興故今採程氏蘓氏之説
　　　而以臆見參之
　九罭美周公也周大夫刺朝廷之不知也
　　程氏曰周公居東未反士大夫思之切而責在朝
　　之人不速還公也　申公説周公歸於周魯人欲
　　留之不可得作是詩
九罭之魚鱒魴我覯之子袞衣繡裳
　興也　毛傳九罭緵罟小魚之網也鱒魴大魚也
　孔䟽大魚而處小網非其冝也　朱註我東人自我
　也之子斥周公也袞衣裳九章一曰龍二曰山三曰
　華蟲四曰火五曰宗彝皆繢於衣六曰藻七曰粉米
　八曰黼九曰蔽皆繡於裳天子之龍一升一降公但
　畫降龍龍首卷然故曰袞此東人喜見周公之辭
　歐陽氏曰袞衣繡裳上公之服也上公宜在朝廷者
　也
鴻飛遵渚公歸無所於女信處
　興也　毛傳遵循也　孔䟽渚小洲也　朱註女東
　人自相女也　毛傳再宿曰信
　鄭箋鴻飛戾天而今遵渚喻周公處東都失其所也
　　朱註公歸豈無所乎於女信處而已　歐陽氏曰
　言終當歸也
鴻飛遵陸公歸不復於女信宿
　興也　孔䟽高平曰陸　朱註不復言將留相王室
　不復來也
是以有袞衣兮無以我公歸兮無使我心悲兮
　賦也　朱註公惟信宿於此是以東方有此袞衣之
　人又願其且留於此無遽迎公以歸而使我心悲也
　　歐陽氏曰此道東人留公之意云爾東人猶能愛
　公所以深刺朝廷之不知也
　　九罭四章一章四句三章章三句
　　　虞惇按此詩以歐陽説為正其訓詁則朱子得
　　　之鄭箋於首章云王迎周公當以上公之服徃
　　　見之末章云成王所齎來袞衣願其封周公於
　　　此皆衍説鴻飛遵渚毛鄭為優
　狼跋美周公也周公攝政逺則四國流言近則王不
　知周大夫美其不失其聖也
　　申公説魯人睹周公徳容而作是詩
狼跋其胡載疐其尾公孫碩膚赤舄几几(隔句韻/)
　興也　毛傳跋躐也　朱註胡頷下懸肉也　毛傳
　疐跲也　鄭箋公周公也　朱註孫讓也　毛傳碩
　大膚美也　朱註赤舄冕服之舄也几几安重貎
　程氏曰狼進而躐其胡則退而跲其尾所以致困難
　者以其有貪欲故也周公至公不私進退以道無利
　欲之蔽以謙遜自處不有其尊不矜其徳故雖在危
　疑之地安歩舒㤗赤舄几几然安也　嚴氏曰凡人
　處利害之變則居止不安其常懼者喪屨喜者折屐
　詩人以赤舄几几見周公之聖其善觀聖人者矣
狼疐其尾載跋其胡公孫碩膚徳音不瑕(瑕古音胡/)
　興也　鄭箋不瑕不可疵瑕也
　程氏曰周公之處已也夔夔然存恭畏之心其存誠
　也蕩蕩然無顧慮之意所以不失其聖而徳音不瑕
　也　范氏曰神龍或潜或飛能大能小變化不測然
　得而畜之若犬羊然有欲故也惟其可以畜之故亦
　得醢而食之凡有欲之類莫不可制焉唯聖人無欲
　故天地萬物不能易也富貴貧賤死生如寒暑晝夜
　相代乎前吾豈有心乎哉順受之而已矣舜受堯之
　天下不以為㤗孔子阨於陳蔡不以為戚周公逺則
　四國流言近則王不知而赤舄几几徳音不瑕其致
　一也
　　狼跋二章章四句
　　　虞惇按狼跋之作當在周公居東成王未啟金
　　　縢之前故序云逺則四國流言近則王不知若
　　　金縢既啓悔泣迎公是已知公矣安得云王不
　　　知乎鄭云攝政七年致太平復成王之位又為
　　　之太師終始無愆者誤也公孫碩膚鄭云孫遁
　　　也如公孫于齊之孫孫避此成功之大美謂復
　　　子明辟也此説非是朱子云讓大美而不居指
　　　管蔡流言之變乃詩人廻䕶之辭愚亦以為未
　　　然管蔡流言周公東征詩書皆大書特書何煩
　　　掩飾廻䕶程氏説頗近理以錢説參之歐陽公
　　　以孫為順以碩膚為膚革充盈亦未免杜撰至
　　　毛傳云公孫成王也豳公之孫蘇氏又云公孫
　　　周公也是詩專美周公何得又云成王之大美
　　　而破斧九罭皆已明言周公不應此詩復假公
　　　孫為稱此二説尤支離迂曲不可從也
　豳國七篇二十七章二百三句
　
　
　
　
　讀詩質疑卷十五
欽定四庫全書
　讀詩質疑卷十六
　　　　　　　　　　太僕寺少卿嚴虞惇撰
　小雅大雅
　　鄭譜曰小雅大雅者周室居西都豐鎬之時詩也
　　始祖后稷由神氣而生有播種之功於民公劉至
　　於太王王季厯及千載越異代而别世載其功業
　　為天下所歸文王受命武王遂定天下盛徳之隆
　　大雅之初起自文王至於文王有聲據盛隆而推
　　原天命上述祖考之美小雅自鹿鳴至於魚麗先
　　其文所以治内後其武所以治外此二雅逆順之
　　次要於極賢聖之情著天地之助如此而已矣又
　　大雅生民下及卷阿小雅南有嘉魚下及菁菁者
　　莪周公成王之時詩也傳曰文王基之武王鑿之
　　周公内之謂其道同終始相成比而合之故大雅
　　十八篇小雅十六篇為正經其用於樂國君以小
　　雅天子以大雅然而饗賓或上取燕或下就何者
　　天子饗元侯歌肆夏合文王諸侯歌文王合鹿鳴
　　諸侯於鄰國之君與天子於諸侯同天子諸侯燕
　　羣臣及聘問之賓皆歌鹿鳴合鄉樂此其著略大
　　校見在書籍禮樂崩壊不可得詳大雅民勞小雅
　　六月之後皆謂之變雅美惡各以其時亦顯善懲
　　過正之次也　陸氏曰六月至無羊十四篇是宣
　　王之變小雅節南山至何草不黄十四篇前儒申
　　公毛公皆以為幽王之變小雅民勞至桑柔五篇
　　是厲王之變大雅雲漢至常武六篇是宣王之變
　　大雅瞻卬及召旻二篇是幽王之變大雅　朱註
　　正小雅燕饗之樂也正大雅㑹朝之樂受釐陳戒
　　之辭也或歡欣和悦以盡羣下之情或恭敬齋荘
　　以發先王之徳辭氣不同音節亦異多周公制作
　　時所定也　陳氏曰周家之治至於文武其禮文
　　浸以煩縟故周公因一事以作一詩太史録之其
　　後或舉是事則復歌是詩焉　孔疏變雅雖亦播
　　於樂或無算之節所用或隨事類而歌又在制禮
　　之後樂不常用也　春秋傳吴季札請觀周樂為
　　之歌小雅曰美哉思而不貳怨而不言其周徳之
　　衰乎猶有先王之遺民焉為之歌大雅曰廣哉熈
　　熈乎曲而有直體其文王之徳乎
　小雅鹿鳴之什
　　孔疏風及啇魯頌當國為别詩少可以同卷雅頌
　　篇數既多不可混并故分其篇每十為卷卷首之
　　篇則為什長以統餘篇之目　朱註謂之什者猶
　　軍法以十人為什也
　鹿鳴燕羣臣嘉賔也既飲食之又實幣帛筐篚以將
　其厚意然後忠臣嘉賓得盡其心矣
　　孔疏案燕禮大夫為賓賔唯一人而云羣臣嘉賓
　　者燕禮於客之内立一人為賔使宰夫為主與之
　　對行禮其實君設酒殽羣臣皆在君為主羣臣縂
　　為賓也又燕禮若與四方之賓燕則迎之於大門
　　内四方之賓唯迎之為異其燕皆與臣同則此嘉
　　賓之中容四方之賔矣故鄉飲酒燕禮注云鹿鳴
　　者君與臣下及四方之賓燕講道修徳之樂歌是
　　也　朱註於朝曰君臣焉於燕曰賓主焉先王以
　　禮使臣之厚也　張氏曰羣臣在位者也嘉賓聘
　　而未受禄者也禮仕而未有禄君饋焉曰獻使焉
　　曰寡君不純臣之道也　李氏曰饗在廟燕在寢
　　饗重而燕輕饗則君親獻燕則不親獻　鄭箋飲
　　之而有幣酬幣也食之而有幣侑幣也　孔疏飲
　　有酬賓送酒之幣食有侑賔勸飽之幣案公食大
　　夫禮賓三飯之後云公受宰夫束帛以侑是禮食
　　用幣也聘禮云君不親食使大夫朝服致之以侑
　　幣又云致饗以酬幣亦如之然則親饗有酬幣矣
　　禮惟言饗食之幣不言燕幣燕禮亦當有焉　虞
　　惇按周語先王之燕有折俎加豆酬幣宴貨以示
　　容合好是燕禮亦有酬幣也　學記大學始教皮
　　弁祭菜示敬道也宵雅肄三官其始也注宵之言
　　小也肄小雅之三謂鹿鳴四牡皇皇者華也此皆
　　君臣宴樂相勞苦之詩　朱註儀禮燕禮工歌鹿
　　鳴四牡皇皇者華鄉飲酒用樂亦然學記又言宵
　　雅肄三是上下通用之樂也豈本為燕羣臣嘉賓
　　而作後乃推而用之鄉人也歟　嚴氏曰古者上
　　下交而為㤗於鹿鳴諸詩見之
呦呦鹿鳴食野之苹我有嘉賓鼓瑟吹笙吹笙鼓簧承
筐是將人之好我示我周行(上下分韻不必叶/)
　興也　朱註呦呦聲之和也　鄭箋苹藾蕭也　朱
　註簧笙中之簧也　毛傳吹笙而鼓簧矣　鄭箋承
　猶奉也　毛傳筐篚屬所以盛幣帛也　朱註將行
　也　毛傳周至行道也
　毛傳鹿得苹呦呦然鳴而相呼懇誠發乎中興嘉樂
　賓客當有懇誠相招呼以成禮　孔疏人君富有一
　國位絶羣下禮有饗燕之道公法不得不設忠誠愛
　樂實為至少故取懇誠為喻　王氏曰飲食以享之
　瑟笙以樂之幣帛以將之庶乎好愛我而示我以至
　美之道矣　朱註君臣以嚴為主朝廷以敬為主然
　一於嚴敬則情或不通而無以盡其忠告之益故先
　王因其飲食聚㑹而制燕饗之禮以通上下之情記
　曰私惠不歸徳君子不自留焉葢其所望於羣臣嘉
　賓者惟在示我以大道則必不以私惠為徳而自留
　矣此所以和樂而不滛也歟
呦呦鹿鳴食野之蒿我有嘉賓徳音孔昭視民不恌君
子是則是傚我有㫖酒嘉賓式燕以敖(平去通韻/)
　興也　毛傳蒿菣也　鄭箋孔甚昭明也視示同
　朱註恌偷薄也　毛傳敖遊也
　鄭箋徳音先王道徳之教也嘉賓之語先王徳教甚
　明可以示民使不偷於禮義是乃君子所法傚言其
　賢也　孔疏鄉射記古者於旅也語謂禮成樂偹乃
　可以言語先王之道也　嚴氏曰與之燕飲而遨遊
　庶乎從容欵洽而有磨礱浸潤之益也　劉氏曰燕
　禮有親疎之義有尊卑之别有長少之序有内外之
　分有賓主之位人倫之道無有不備而我嘉賓踐其
　禮安其樂誠信感於人心故聞者見者靡不孚而化
　之　范氏曰式燕以敖者禮之從容也莊而不至於
　矜和而不至於流此其徳之純也
呦呦鹿鳴食野之芩我有嘉賓鼓瑟鼓琴鼓瑟鼓琴和
樂且湛我有㫖酒以燕樂嘉賓之心
　興也　毛傳芩草也湛樂之乆燕安也
　范氏曰非止養其體娱其外而已所以樂其心也
　毛傳夫不能致其樂則不能得其志不能得其志則
　嘉賓不能竭其力　范氏曰食之以禮樂之以樂將
　之以實求之以誠此所以得其心也賢者豈以飲食
　幣帛為悦哉昏姻不備則貞女不行也禮樂不備則
　賢者不處也賢者不處則豈得樂而盡其心乎　孔
　叢子孔子曰於鹿鳴見君臣之有禮也
　　鹿鳴三章章八句
　　　虞惇按舊說以此為周衰之詩司馬遷曰仁義
　　　陵遲鹿鳴刺焉蔡邕曰鹿鳴者周大臣之所作
　　　也王道衰大臣知賢者幽隠故弹絃風諫竊意
　　　孔子刪詩正樂雅頌各得其所不應以刺詩冠
　　　小雅之首自當以序為正國風之闗雎三家亦
　　　以為刺詩毛公詩序出而三家絀矣首章示我
　　　周行鄭箋改示為寘又以周行為周之列位俱
　　　非是今從毛
　四牡勞使臣之来也有功而見知則説矣
四牡騑騑周道倭遲豈不懐歸王事靡盬我心傷悲
　賦也　毛傳騑騑行不止之貎周道岐周之道也倭
　遲歴遠之貌
　嚴氏曰使臣既還文王燕饗以勞之而歌是詩述其
　在途之情而設為使臣之自道也　孔疏皆稱其疲
　苦以勞之　毛傳思歸者私恩也靡盬者公義也傷
　悲者情思也　鄭箋無私恩非孝子也無公義非忠
　臣也君子不以私害公不以家事辭王事　程氏曰
　上不知下之勞則下不自盡其力　范氏曰臣之事
　上也必先公而後私君之勞臣也必先恩而後義
四牡騑騑嘽嘽駱馬豈不懐歸王事靡盬不遑啟處(此/)
(章隔句韻/)
　賦也　毛傳嘽嘽喘息之貌馬勞則喘息白馬黒鬛
　曰駱遑暇啟跪處居也
翩翩者鵻載飛載下集于苞栩王事靡盬不遑將父
　興也　朱註翩翩飛貌　毛傳鵻夫不也將養也
　蘇氏曰夫不祝鳩孝鳥也春秋傳祝鳩氏司徒也謂
　其孝故爾是以孝子不獲養而稱焉　朱氏曰使臣
　勤勞於外不暇遂其恩私是鵻之不如也　范氏曰
　忠臣孝子之行役未嘗不念父母也為君者豈待其
　勞苦而自傷哉亦憂其憂如己而已矣此聖人所以
　感人心也
翩翩者鵻載飛載止集于苞杞王事靡盬不遑將母(母/)
(滿以反此章盬字不入韻/)
　興也　毛傳杞枸檵也
駕彼四駱載驟駸駸豈不懐歸是用作歌將母来諗(平/)
(上通韻/)
　賦也　毛傳駸駸驟貌　鄭箋諗告也
　鄭箋君勞使臣述叙其情汝曰我豈不思歸乎誠思
　歸也故作此詩之歌以養父母之志来告於君也
　孔疏臣有勞苦患上不知今探其情以勞之所以為
　悦　范氏曰卒章獨言將母者本其恩所起以教愛
　也愛母則敬父矣敬父則尊君矣未有愛親而不愛
　其君者也
　錢氏曰鄉飲酒歌此以其勤王事而念父母有忠孝
　之道焉
　　四牡五章章五句
　　　虞惇按翩翩者鵻應從蘇氏傳如鄭箋則與勞
　　　使臣之意不相合故不取其云文王率諸侯撫
　　　叛國而朝聘乎紂故周公作樂以歌之為後世
　　　法者衍説也
　皇皇者華君遣使臣也送之以禮樂言逺而有光華
　也
　　鄭箋臣之出使當揚君之美延譽於四方則不辱
　　命也　程氏曰天子遣使四方以觀省風俗采察
　　善惡訪問疾苦宣道化於天下下國䝉被聲教是
　　以光華　曹氏曰燕以遣之禮也歌以樂之樂也
　　　嚴氏曰遣使以禮樂歸又勞之體羣臣也
皇皇者華于彼原隰駪駪征夫每懐靡及(華音敷隔句/)
(韻/)
　興也　毛傳皇皇猶煌煌也　孔疏華草木之華也
　　毛傳高平曰原下濕曰隰駪駪衆多貌征夫行人
　也　王氏曰使臣之行必有上介衆介　朱註懐思
　也
　蘇氏曰煌煌之華生於原隰而不知高下之異臣奉
　君命以出毎懐不及事之憂不以逺近險易易其心
　亦如華之無不煌煌也　程氏曰慮不能宣上徳逹
　下情故毎懐如不及也　嚴氏曰遣使之初預道其
　忠勤以勉其能然也　錢氏曰諸使臣皆同此懐故
　曰每懐外傳所謂懐和為每懐也　朱註此詩若以
　戒夫使臣者而託於自道之辭以發之詩之忠厚如
　此
我馬維駒六轡如濡載馳載驅周爰咨諏
　賦也　鄭箋如濡鮮澤也　毛傳忠信曰周　鄭箋
　爰於也　朱註咨訪也　孔疏諏聚謀也
　程氏曰咨訪使臣之大務　鄭箋見忠信之賢人則
　於是訪問求善道也　范氏曰王者遣使於四方教
　之以咨諏善道將以廣聪明也夫臣欲助其君之徳
　必求賢以自助故臣能從善則可以善君矣臣能聽
　謀則可以諫君矣
我馬維騏六轡如絲載馳載驅周爰咨謀(謀音媒/)
　賦也　毛傳如絲調忍也
我馬維駱六轡沃若載馳載驅周爰咨度
　賦也　朱註沃若猶如濡也
我馬維駰六轡既均載馳載驅周爰咨詢
　賦也　毛傳隂白雜毛曰駰均調也
　春秋傳穆叔如晋晉侯享之金奏肆夏之三不拜工
　歌文王之三又不拜歌鹿鳴之三三拜韓獻子使行
　人問之對曰三夏天子所以享元侯也使臣弗敢與
　聞文王兩君相見之樂也臣不敢及鹿鳴君所以嘉
　寡君也敢不拜嘉四牡君所以勞使臣也敢不重拜
　皇皇者華君教使臣曰必咨於周臣聞之訪問於善
　為咨咨親為詢咨禮為度咨事為諏咨難為謀臣獲
　五善敢不重拜
　國語鹿鳴君之所以嘉先君之好也敢不拜嘉四牡
　君之所以章使臣之勤也敢不拜章皇皇者華君教
　使臣曰每懐靡及諏謀詢度必咨於周敢不拜教臣
　聞之曰懐和為每懐咨才為諏咨事為謀咨義為度
　咨親為詢忠信為周君况使臣以大禮重之以六徳
　敢不重拜
　　皇皇者華五章章四句
　　　虞惇按每懐靡及毛傳云每雖懷和也謂雖懷
　　　中和猶自以為無所及葢本國語懷和為每懷
　　　之義鄭箋改和為私謂每人懷其私相稽留則
　　　於事無所及其説誤矣忠信為周亦本國語朱
　　　子從歐陽氏作周徧之周宜仍舊咨謀詢度内
　　　外傳微有異同今並載之
　棠棣燕兄弟也閔管蔡之失道故作棠棣焉
　　孔疏按外傳周文公之詩曰兄弟鬩于墻外禦其
　　侮則此詩周公作也内傳富辰曰召穆公思周徳
　　之不類紏合宗族于成周而作詩葢棠棣本周公
　　傷管蔡失道而作之以燕兄弟取其相親召穆公
　　見厲王之時兄弟恩疏重歌此周公所作以親之
　　故鄭氏答趙商云凡賦詩者或造篇或誦古杜預
　　亦云周公作詩召公歌之　王氏曰棠棣之作在
　　武王既崩周公誅管蔡之後而為文武治内之篇
　　何也夫刑于寡妻至于兄弟以御于家邦此文武
　　之行也閔管蔡之失道陳兄弟之恩義故内之於
　　文武之正雅以成燕羣臣兄弟朋友之樂歌焉
　　申公説天子燕兄弟之歌　虞惇按棠棣韓詩序
　　作夫栘云夫栘燕兄弟也閔管蔡之失道也
棠棣之華鄂不韡韡凡今之人莫如兄弟
　興也　毛傳棠棣棣也　鄭箋承華者曰鄂　朱註
　不猶豈不也　毛傳韡韡光明也　嚴氏曰凡今之
　人縂言朋友妻子也
　孔疏華以覆鄂鄂以承華華鄂相覆而光明猶兄弟
　相順而榮顯　程氏曰花蕚相依生相親力相承猶
　人之有兄弟也　蘇氏曰小人好以親為怨而樂從
　其疎故此詩每陳朋友之不足恃以告之
死喪之威兄弟孔懷原隰裒矣兄弟求矣
　賦也　毛傳威畏懷思裒聚也
　鄭箋死䘮可怖畏之事惟兄弟之親甚相思念　朱
　註至於積尸裒聚原野之間亦惟兄弟為相求　程
　氏曰葢甚言兄弟之相恃頼也　李氏曰兄弟之情
　尤於死䘮時見之莊子曰以利合者廹窮禍患害相
　棄也以天合者廹窮禍患害相收也　朱註此詩葢
　周公既誅管蔡而作故此章以下專以死喪急難鬭
　鬩之事為言其志切其情哀乃處兄弟之變如孟子
　所謂其兄關弓而射之則己垂涕泣而道之之意也
脊令在原兄弟急難每有良朋况也永歎
　興也　毛傳脊令雝渠也飛則鳴行則搖不能自舍
　猶兄弟之相救於急難况茲永長也
　蘇氏曰人之患難相救不舍斯湏如脊令者惟兄弟
　也　朱註當此之時雖有良朋不過爲之長嘆息而
　已力或不能相及也　吕氏曰疎其所親而親其所
　疎此失其本心者也故此詩反覆言朋友之不如兄
　弟蓋示以親疎之分使之反循其本也本心既得則
　由親及疎秩然有序兄弟既篤而朋友之義亦敦矣
　初非薄於朋友也苟雜施而不孫雖曰厚於朋友如
　無源之水朝滿夕除胡可保哉　王氏曰古者朋友
　之喪則視兄弟視兄弟則急難宼讐何為而不與曰
　莫不有君而為之臣莫不有父而為之子莫不有師
　而為之弟子莫不有兄弟而為之兄弟則吾急難寇
　讐所當致力也博矣又推而致之朋友則吾有所不
　暇而無禮以節之則吾之憂無窮而人之責無已葢
　古之道如此而後世之士猶有以恩望朋友而至於
　離絶者矣然則世之致力於朋友者非歟曰勢足以
　振之力足以周之而無傷於義則隣里鄉黨不可以
　不勉也而况朋友乎
兄弟鬩于牆外禦其務毎有良朋烝也無戎(務春秋傳/)
(作侮戎音汝元儒熊朋来五經説此與常武首章以修/)
(我戎並當音汝崧高戎有良翰民勞戎雖小子亦俱訓/)
(汝古戎汝同音吴氏改務為䝉非是/)
　賦也　毛傳鬩狠也　鄭箋禦禁務侮也　曺氏曰
　烝衆也　朱註戎助也
　范氏曰兄弟雖内鬩而猶外禦不敗親也　孔疏他
　人侵侮之時雖有善友終無相助之事唯兄弟相助
　耳　王氏曰狠於内非令兄弟也然及其禦侮則雖
　有良朋曽不如不令兄弟之為可恃也　嚴氏曰言
　兄弟之不令者猶勝朋友之良者也　虞惇按國語
　富辰曰兄弟䜛鬩侮人百里註兄弟雖以䜛言相違
　狠猶禁禦他人侵侮己者百里諭逺也春秋傳兄弟
　雖有小忿不廢懿親
喪亂旣平旣安且寕雖有兄弟不如友生
　賦也　陳氏曰兄弟之急難相求如此及其既安寧
　也乃謂兄弟不如友生可乎　蘇氏曰人居平安之
　世不知兄弟之可恃而以至親相責望則兄弟常多
　過失易以生怨故有以朋友為賢於兄弟者
儐爾籩豆飲酒之飫兄弟既具和樂且孺(豆古田故反/)
(後同/)
　賦也　毛傳儐陳飫私也不脱屨升堂謂之飫　朱
　註具俱也　孔疏孺骨肉相親属也
　許氏曰雖有陳列籩豆之盛而飲酒醉飽必兄弟具
　在然後能和樂相親慕也
妻子好合如鼔瑟琴兄弟既翕和樂且湛(隔句韻/)
　賦也　毛傳翕合也
　許氏曰雖妻子好合如瑟琴必兄弟皆翕合然後和
　樂可乆也
宜爾室家樂爾妻帑是究是圗亶其然乎(家音姑/)
　賦也　毛傳帑子亶信也
　朱註宜爾室家者兄弟具而後樂且孺也樂爾妻孥
　者兄弟翕而後樂且湛也兄弟之於人其重如此試
　以是究而圖之豈不信其然乎　蘇氏曰凡人思慮
　不能及遠常以為兄弟之於我無所損益不知兄弟
　之相親乃所以宜室家而樂妻帑者患其淺陋而不
　信故使之深思而逺圗之以信其然否也　吕氏曰
　告人以兄弟之當親未有不以為然者也茍非是究
　是圖實從事於此則亦未有誠知其然者也不誠知
　其然則所知者特名焉而已矣　朱註此詩首章略
　言至親莫如兄弟之意次章乃以意外不測之事言
　之以明兄弟之情其切如此三章但言急難則淺於
　死喪矣四章則又以情義之甚薄而猶有所不能已
　者言之其序若曰不待死喪然後相求但有急難即
　當相助不幸至於或有小忿猶必共禦外侮其所以
　責之者雖若益輕以約而所以著夫兄弟之義者益
　深且切矣五章遂言安寧之後乃謂兄弟不如友生
　則是至親反為路人而人道或幾乎息矣故下兩章
　乃復極言兄弟之恩異形同氣死生苦樂無適而不
　相湏之意卒章又申告之使反復窮極而騐其信然
　可謂委曲漸次極盡人情矣讀者宜深味之
　　棠棣八章章四句
　　　虞惇按鄭箋解鄂不韡韡謂不當作拊原隰裒
　　　矣謂原隰以聚居之故能定高下之名不如友
　　　生謂禮義琢磨則友生急飲酒之飫謂圖非常
　　　之事議大疑於堂皆衍説也今多取朱註而以
　　　諸家叅之
　伐木燕朋友故舊也自天子至於庶人未有不湏友
　以成者親親以睦友賢不棄不遺故舊則民徳歸厚
　矣
伐木丁丁鳥鳴嚶嚶出自幽谷遷于喬木嚶其鳴矣求
其友聲相彼鳥矣猶求友聲矧伊人矣不求友生神之
聽之終和且平
　興也　毛傳丁丁伐木聲　鄭箋嚶嚶兩鳥聲也
　毛傳幽深也　鄭箋遷徙相視也　毛傳矧况也
　朱註以伐木之丁丁興鳥鳴之嚶嚶而言鳥之求友
　遂以鳥之求友喻人之不可無友也　鄭箋其鳴之
　志似於有友道然求其友聲求其尚在深谷者　毛
　傳君子雖遷高位不可以忘其朋友鄭箋鳥尚知居
　高木呼其友况是人乎可不求之　蘇氏曰先王不
　遺朋友故舊以為非特有人助也鬼神亦將祐之以
　和平矣　程氏曰朋友之信恒久不渝可質於神明
　　邱氏曰伐木者其聲丁丁然空谷響應出於自然
　朋友故舊氣類之相從亦如此也故下章以伐木起
　興焉　吕氏曰此興之兼賦比者也
伐木許許釃酒有藇既有肥羜以速諸父寧適不來微
我弗顧於粲洒埽陳饋八簋既有肥牡以速諸舅寧適
不来微我有咎(簋音九上去通韻/)
　興也　朱註許許衆人共力聲也淮南子舉大木者
　呼邪許　孔疏釃酒者或以筐或以草　朱註泲之
　而去其糟也　毛傳藇美貌羜未成羊也　鄭箋速
　召也　朱註諸父朋友之同姓而尊者　毛傳微無
　也　鄭箋顧念也　朱註於嘆辭　毛傳粲鮮明貌
　　孔疏簋盛黍稷之器也　毛傳天子八簋　朱註
　諸舅朋友之異姓而尊者　毛傳咎過也
　蘇氏曰伐木至小矣而猶湏友故君子於閒暇酒食
　以燕樂之所以求其驩心也　朱註具酒食以樂朋
　友寧使彼適有故而不來無使我恩意之不至也
　李氏曰常人怨生於相責責己而不責人此所以和
　平也　孔疏陳饋八簋謂食禮肥羜釃酒謂燕禮燕
　言諸父食言諸舅互文也
伐木于阪釃酒有衍籩豆有踐兄弟無遠民之失徳乾
餱以愆有酒湑我無酒酤我坎坎鼓我蹲蹲舞我迨我
暇矣飲此湑矣(暇古音豫後並同平上平去通韻/)
　興也　蘇氏曰衍多也　鄭箋踐陳列貌　朱註兄
　弟朋友之同儕者無逺皆在也　毛傳餱食也以筐
　曰釃以藪曰湑　鄭箋酤買也　朱註坎坎擊鼓聲
　　毛傳蹲蹲舞貌
　蘇氏曰民之失徳也有以乾餱薄物相譴責故君子
　於其朋友故舊無所愛者有則湑之無則酤之不以
　有無為辭也奏之以鼓重之以舞盡其所以樂之也
　　謝氏曰湑我我湑之也酤我我酤之也舞我我舞
　之也鼓我我鼓之也　毛傳天子謂同姓諸侯諸侯
　謂同姓大夫皆曰父異姓則稱舅國君友其賢臣大
　夫士友其宗族之仁者兄弟謂父之黨母之黨　邱
　氏曰古者人君以嘉禮賓臣者有四焉宗族兄弟也
　朋友故舊也孤鄉大夫士也公侯伯子男也其禮之
　行也有饗焉有食焉有燕焉饗者烹太牢以飲賓几
　設而不倚爵盈而不飲訓恭儉也食者饗禮之中舉
　樂以薦牲體焉燕則異於饗食之禮所以示慈恵其
　樂無算也取其驩而已其爵無算也取其醉而已然
　燕或因祭而餕或因勞而勞或閒暇而㑹中庸曰燕
　毛所以序齒坊記曰因其酒肉聚其宗族以教民睦
　則是祭畢而燕四牡皇華所歌則是因勞而勞伐木
　之亂所謂迨我暇矣飲此湑矣則是因閒暇而時㑹
　也
　　伐木三章章十二句
　　　虞惇按蔡邕正交論周徳始衰頌聲既寢伐木
　　　有鳥鳴之刺葢闗雎鹿鳴伐木諸篇漢儒皆以
　　　為刺詩矣伐木丁丁鄭箋云昔日未居位在農
　　　之時與友生於山巖伐木孔氏申之云此章追
　　　本文王㓜少之時結友之事其説穿鑿不足據
　　　也有酒湑我以下鄭云此族人陳王之恩按此
　　　乃燕朋友故舊之樂歌宜但陳已之待臣不宜
　　　述臣之感已故今亦不取舊分六章章六句集
　　　註從劉氏以每章首輙云伐木凡三云伐木知
　　　當為三章今仍之
　天保下報上也君能下下以成其政臣能歸美以報
　其上焉
　　鄭箋下下謂鹿鳴至伐木皆君所以下臣也臣亦
　　宜歸美以崇君之尊而福禄之以答其歌
天保定爾亦孔之固俾爾單厚何福不除俾爾多益以
莫不庶(上去通韻/)
　賦也　鄭箋保安也　朱註爾指君也　虞惇曰爾
　其君者稱天以臨之　毛傳單信除開也何福而不
　開皆開出以予之　朱註除除舊而生新也　毛傳
　庻衆也
　嚴氏曰使爾每事盡厚則何福不消受也使爾多行
　利益則何物不蕃庶也損上益下謂之益曰厚曰益
　曰榖皆以俾爾言之祝君之徳也曰除曰庶曰宜曰
　興曰増皆以莫不言之祝君之福也天下無徳外之
　福歸美之中有責難焉　朱註言天安定我君使之
　獲福如此也
天保定爾俾爾戩榖罄無不宜受天百禄䧏爾遐福維
日不足(顧氏曰福字不入韻/)
　賦也　朱註戩盡榖善也　毛傳罄盡也　鄭箋遐
　逺也
　顧氏曰罄無不宜者宜室家宜兄弟宜子孫宜民人
　也　朱註爾既有以受天之禄矣天又䧏爾以悠逺
　之福天人之際交相與也書曰昭受上帝天其申命
　用休意正如此
天保定爾以莫不興如山如阜如岡如陵如川之方至
以莫不増
　賦也　鄭箋興盛也　毛傳大陸曰阜大阜曰陵
　鄭箋言福禄委積高大也川之方至謂水縱長之時
吉蠲為饎是用孝享禴祠烝嘗于公先王君曰卜爾萬
夀無疆(平上通韻/)
　賦也　毛傳吉善蠲潔也　王氏曰吉言諏曰擇士
　之善蠲言齋戒滌濯之潔　毛傳饎酒食也享獻也
　春曰祠夏曰禴秋曰嘗冬曰烝　鄭箋公先公也謂
　后稷至諸盩　朱註先王太王以下也君先公先王
　也　毛傳卜予也　鄭箋君曰卜爾者尸嘏主人傳
　神辭也　孔疏少牢皇尸命工祝承致多福無疆于
　汝孝孫是也　歐陽氏曰非惟天之福我君如此至
　於四時豊潔酒食祀其先王先公而神亦䧏之福也
　　朱註文王時周未有曰先王者此詩亦武王以後
　作也
神之弔矣詒爾多福民之質矣日用飲食羣黎百姓徧
為爾徳(福古方墨反後並同/)
　賦也　毛傳弔至也　鄭箋神至者宗廟致敬鬼神
　著矣　毛傳詒遺也　程氏曰質實也　朱註質實
　無偽日用飲食而已黎黑也黎民猶秦言黔首　毛
　傳百姓百官族姓也　鄭箋徧為汝之徳言則而象
　之
　朱氏曰神䧏多福不惟福爾一身必使民徳歸厚而
　為人君之大福也　孔疏人定事治羣下樂徳是為
　天安定王業使君聖臣賢上下皆善也
如月之恒如日之升如南山之夀不騫不崩如松栢之
茂無不爾或承(夀荗隔句韻/)
　賦也　毛傳恒弦升出也　鄭箋月上弦而就盈日
　始出而就明　毛傳騫虧也　朱註承繼也　鄭箋
　枝葉茂盛青青相承無衰落也
　歐陽氏曰既欲其興盛又欲其永久殷勤反覆縂以
　致其愛上之深意
　　天保六章章六句
　　　虞惇按鄭以罄無不宜為羣臣舉事得宜以莫
　　　不興為草木暢茂禽獸碩大民之質矣為民事
　　　平以禮飲食皆衍説毛傳于公先王公事也亦
　　　非是吉蠲鄭箋作吉圭吉圭惟饎葢韓詩説云
　　　爾
　采薇遣戍役也文王之時西有昆夷之患北有獫狁
　之難以天子之命命將率遣戍役以守衛中國故歌
　采薇以遣之出車以勞還杕杜以勤歸也
　　後漢書而羗傳武乙暴虐犬戎宼邉周古公踰梁
　　山而避於岐下及子季厯遂伐西落鬼戎太丁之
　　時季歴復伐燕京之戎戎人大敗周師後二年周
　　人克無余之戎于是太丁命季厯為牧師自是之
　　後更伐始呼翳徒之戎皆克之及文王為西伯西
　　有昆夷之患北有獫狁之難遂攘戎狄而戍之莫
　　不賔服乃率西戎征殷之叛國以事紂　鄭箋此
　　文王為西伯服事殷之時也昆夷西戎也天子殷
　　王也　孔疏玁狁大於西戎出師主伐玁狁故戒
　　敇戍役以玁狁為主而畧於西戎也　程氏曰文
　　王遣戍役以守衛歌此詩以遣之叙其情而風以
　　義當時之事也後世因用之以遣戍役　虞惇按
　　皇甫謐帝王世紀文王受命四年周正月丙子朔
　　昆夷氏侵周一日三至周之東門文王閉門修徳
　　而不與戰尚書傳四年伐犬夷註犬夷昆夷也則
　　玁狁昆夷為難其在文王時明矣漢書匈奴傳穆
　　王之孫懿王王室衰戎狄交侵詩人疾而歌之曰
　　靡室靡家獫狁之故豈不日戒玁狁孔棘至懿王
　　曽孫宣王興師命將以征伐之詩人美大其功曰
　　出車彭彭城彼朔方則又以采薇出車為懿王宣
　　王時詩葢秦火之後簡帙散佚經師習傳各有異
　　同漢書所載或如棠棣周公作詩召公歌之之類
　　未可知然今不可考矣
采薇采薇薇亦作止曰歸曰歸嵗亦莫止靡室靡家玁
狁之故不遑啟居玁狁之故(通章隔句韻下四句亦可/)
(平去通韻/)
　興也　毛傳作生也　鄭箋莫晚也靡無也　毛傳
　玁狁北狄也
　程氏曰采薇采薇以薇為遣戌之候也曰歸曰歸深
　念歸時在歳暮也　孔疏古者師出不踰時今從仲
　春渉冬若不豫告恐一時望還故丁寕歸期定其心
　也　朱註此設為戍役者之言叙其勤苦悲傷之情
　而又風以義也　孔疏叙其中情告之使之懷恩而
　怒寇也　程氏曰毒民不由上則人懷敵愾之心矣
　　馮氏曰史記匈奴其先祖夏后氏之苖裔也曰淳
　維唐虞以上有山戎玁狁葷粥居於北蠻逐水草移
　徙毋城郭常處耕田之業其俗寛則隨畜因射獵禽
　獸為生業急則人習攻戰以侵伐其天性也晋灼云
　堯時曰葷粥周曰玁狁秦曰匈奴　熊氏曰北狄畏
　暑耐寒又秋氣折膠弓弩可用故秋冬易生侵暴毎
　留屯以防之
采薇采薇薇亦柔止曰歸曰歸心亦憂止憂心烈烈載
饑載渇我戍未定靡使歸聘(前四句隔句韻下兩章同/)
　興也　朱註柔始生而弱也　鄭箋烈烈憂貌定止
　聘問也
　李氏曰始遣戍役之時薇始生其後薇始長而柔又
　其後薇始壯而剛見天時之變　范氏曰自作以至
　于柔未久也已念歸而憂矣　蘇氏曰内憂歸期之
　逺而外為饑渴之所困亦甚病矣　孔疏方守北狄
　未得止息無人使歸問家安否所以憂也　嚴氏曰
　將率受命之日則忘其家此託為自道之辭而勉之
　以義也
采薇采薇薇亦剛止曰歸曰歸嵗亦陽止王事靡盬不
遑啟處憂心孔疚我行不来(疚古音几後並同来疚平/)
(上通韻不從叶/)
　興也　朱註剛既成而剛也　鄭箋十月為陽時坤
　用事嫌于無陽故名此月為陽　毛傳疚病也　鄭
　箋我戍役自我也来猶反也據家曰來　朱註不來
　者竭力致死無還心也
彼爾維何維常之華彼路斯何君子之車戎車既駕四
牡業業豈敢定居一月三㨗(華音敷/)
　興也　毛傳爾華盛貌常常棣也　鄭箋喻將率車
　馬服飾之盛　王氏曰路戎路也　鄭笺君子將率
　也　毛傳業業壯也㨗勝也
　朱註戎車既駕而四牡盛矣則何敢以定居乎庶乎
　一月之間三戰而三㨗也　王氏曰憂勤之至冀其
　功之速成也
駕彼四牡四牡騤騤君子所依小人所腓四牡翼翼象
弭魚服豈不日戒玁狁孔棘(服蒲北反/)
　賦也　毛傳騤騤彊也腓辟也　孔疏戎車者將率
　之所依乘戍役之所倚以避患也翼翼閑習也　鄭
　箋弭弓反末也以象骨飾之助御者解轡紒也　孔
　疏魚獸名魚服以魚皮為矢服也　鄭箋戒警棘急
　也
　程氏曰整車甲修器械日為警備玁狁之難甚急故
　也
昔我徃矣楊栁依依今我来思雨雪霏霏行道遲遲載
渴載饑我心傷悲莫知我哀
　賦也　毛傳楊栁蒲栁也遲遲長遠也
　朱註設為役人預道其歸時之事見其勤勞之甚也
　　鄭箋極言其苦以説之　錢氏曰自上言莫知我
　哀則知之者深矣　毛傳君子能盡人之情故人忘
　其死　范氏曰予于采薇見先王以人道使人後世
　則牛羊而已矣　嚴氏曰采薇出車杕杜諸詩周之
　所以興也漸漸之石苕之華何草不黄周之所以衰
　也　程氏曰古者戍役再朞而還今年春暮行明年
　夏代者至復留備秋至過十一月而歸又明年中春
　至春暮遣次戍者每秋與冬初兩番戍者皆在疆圉
　乃今之防秋也
　　采薇六章章八句
　　　虞惇按一月三㨗箋云侵也伐也戰也説似太
　　　拘小人所腓箋云腓當作芘集註云腓猶芘也
　　　鄭改腓為芘非訓腓為芘鄭氏好改經文以就
　　　已說朱子因其改字即為字訓恐未安今從毛
　出車勞還率也
　　鄭箋遣將率及戍役同歌同時欲其同心也反而
　　勞之異歌異日殊尊卑也記曰賜君子小人不同
　　日此其義也
我出我車于彼牧矣自天子所謂我来矣召彼僕夫謂
之載矣王事多難維其棘矣(牧古音墨牧與棘韻来與/)
(載平去通韻如車攻五章之例詩人用韻之變格又牧/)
(轉平聲為枚棘轉平聲為紀其反亦可通章平去入一/)
(韻從顧炎武之說也/)
　賦也　虞惇曰我設為南仲自我也爾雅郊外曰牧
　　鄭箋自從也　虞惇曰天子殷王也文王以天子
　之命命南仲而南仲語其軍士以天子命我也　毛
　傳僕夫御夫也　鄭箋載装載也
　歐陽氏曰南仲為將始駕戎車出至於郊稱奉天子
　之命而来遂戒僕夫以趨王事之急也　孔疏葢序
　其忠敬以慰勞之
我出我車于彼郊矣設此旐矣建彼旄矣彼旟旐斯胡
不斾斾憂心悄悄僕夫况瘁(郊旐旄平上通韻/)
　賦也　毛傳龜蛇曰旐旄干旄也鳥隼曰旟　孔疏
　胡何也　毛傳斾斾旒垂貌　董氏曰禮徳車結旌
　武車綏旌　鄭箋况兹也
　程氏曰旣受命而行有旗章之盛見付與之重憂勞
　其事也　鄭箋將率既受命行而憂臨事而懼也僕
　夫則兹益憔悴憂其馬之不正　吕氏曰古者出師
　以喪禮處之命下之日士皆泣涕　楊氏曰曲禮行
　前朱雀而後𤣥武左青龍而右白虎師行之法四方
　之星各隨其方為左右前後進退有度各司其局則
　士無失伍離次矣　陸氏曰禮交龍為旂旂東方也
　鳥隼為旟旟南方也熊虎為旗旗西方也龜蛇為旐
　旐北方也太常則象天焉環以覆之故繪日月星辰
王命南仲往城于方出車彭彭旂旐央央天子命我城
彼朔方赫赫南仲玁狁于襄
　賦也　蘇氏曰王文王也文王未王而稱王者後世
　之追稱也　朱註南仲文王之臣時大將也　毛傳
　方朔方近玁狁之國也　鄭箋城于方為軍壘以禦
　敵也　蘇氏曰彭彭壯盛也　毛傳交龍為旂央央
　鮮明也赫赫盛貌襄除也
　孔疏旂南仲所建也周禮諸侯載旂軍吏載旗郊野
　載旐百官載旟南仲為將專行分得載旂以下或載
　旐或載旟也　程氏曰此指元帥之名以顯其功也
　城朔方而玁狁之難除禦戎之道守備為本不以攻
　擊為先　吕氏曰大将傳天子之命以令軍衆于是
　車馬壮盛旂旐鮮明威靈氣熖赫然動人矣兵事以
　哀敬為本而所尚則威二章之戒懼三章之奮揚並
　行而不相悖也
昔我徃矣黍稷方華今我来思雨雪載塗王事多難不
遑啟居豈不懷歸畏此簡書(華音敷/)
　賦也　孔疏方華方生華也塗凍釋而泥塗也　毛
　傳簡書戒命也鄰國有急以簡書相告則奔命救之
　鄭箋黍稷方華朔方之地六月時也以此時始出壘
　征伐玁狁因伐西戎至春凍始釋而来反其間未有
　休息　劉氏曰王事多難言玁狁雖衰西戎又入也
　　嚴氏曰玁狁于襄北方定矣既而西戎復興於是
　以簡書就命南仲移師伐之此及下章述南仲承命
　西伐之事也　吕氏曰采薇之所謂徃遣戌時也此
　詩之所謂徃出師在道時也采薇之所謂来戍畢時
　也此詩之所謂来還師在道時也
喓喓草蟲趯趯阜螽未見君子憂心忡忡既見君子我
心則降赫赫南仲薄伐西戎
　興也　鄭箋君子斥南仲也
　鄭箋近西戎之國聞南仲既征玁狁将伐西戎皆跳
　躍而鄉望之如阜螽之聞草蟲鳴焉草蟲鳴晚秋時
　也此以其時所見而興之　程氏曰草蟲阜螽其類
　相應民心之望王師猶是也兵出衆和四方傒應南
　仲之功於此尤盛　朱註薄之為言聊也盖不勞餘
　力矣
春日遲遲卉木萋萋倉庚喈喈采蘩祈祈執訊獲醜薄
言還歸赫赫南仲玁狁于夷
　賦也　毛傳卉草也　程氏曰訊問也其魁首當訊
　問者也醜徒衆也　毛傳夷平也
　鄭箋伐西戎以凍釋時反朔方之壘息戍役至此時
　而還京師稱羙時物以及其事喜而詳之也執其可
　言問所獲之衆以歸當獻之也此時亦伐西戎獨言
　平玁狁者玁狁大故以為始以為終　輔氏曰但曰
　玁狁于夷而已則固不貴乎略地屠城輿師蹀血也
　　錢氏曰禦玁狁而伐西戎漢通西南夷以斷匈奴
　右臂即是法也孟子曰文王事昆夷惟與西戎連和
　乃可以全力制北狄然非薄伐不能要其和也此詩
　專為制禦玁狁而以餘力伐西戎以孤玁狁之勢兵
　家之勝算也
　　出車六章章八句
　　　虞惇按采薇序云文王以天子之命命将率天
　　　子紂也王文王也毛鄭於此詩以王與天子俱
　　　為殷王非是朱子不主小序遂以王與天子俱
　　　指文王亦非也蘇氏曰王文王也南仲文王之
　　　屬紂得命文王而不得命南仲故王得為文王
　　　而不得為紂文王未王而稱王者追稱之詞此
　　　詩之作葢非文王之世矣此説與序最為合惟
　　　以天子命我之我為文王則非是我出我車二
　　　句毛以為出車就馬於牧地鄭以為先出戎車
　　　乃召将率則歐陽氏已駁之朱子云前軍已至
　　　牧而後軍猶在郊亦未知然否疑郊牧亦是通
　　　言不必如此之拘也喓喓草蟲以下六句歐陽
　　　氏以國風草蟲之詩有之遂以為室家思念之
　　　語而朱子從之今玩下文赫赫南仲詞氣奮揚
　　　恐非閨中之語且其室家無端而作薄伐西戎
　　　之想殊亦無謂杕杜女心傷止乃勞還役之詞
　　　以此施於将率則不荘今仍主舊説
　杕杜勞還役也
有杕之杜有晥其實王事靡盬繼嗣我日曰月陽止女
心傷止征夫遑止(杜盬隔句韻/)
　興也　毛傳晥實貌　吕氏曰杜有實秋冬之交也
　　鄭箋嗣續也　李氏曰以日繼日無休息也　鄭
　箋十月為陽遑暇也
　鄭箋序其男女之情以悦之陽月而思望之者以初
　時云嵗亦莫止　朱註此時可以暇矣曷為而不歸
　哉
有杕之杜其葉萋萋王事靡盬我心傷悲卉木萋止女
心悲止征夫歸止
　興也　邱氏曰萋萋新葉也　吕氏曰葢春將暮矣
　　朱註歸止言可以歸也
陟彼北山言采其杞王事靡盬憂我父母檀車幝幝四
牡痯痯征夫不逺(母滿以反/)
　興也　吕氏曰杞可食春已暮矣　毛傳檀車役車
　也幝幝敝貌痯痯罷貌
　鄭箋杞非食菜也而升北山采之託有事以望君子
　也　朱註車敝矣馬罷矣征夫之歸當不逺矣
匪載匪來憂心孔疚期逝不至而多為恤卜筮偕止㑹
言近止征夫邇止(疚音几近古音記崧髙鄭箋云如彼/)
(記之子之記恤質韻質為支微齊佳之入聲平上去入/)
(通韵/)
　賦也　鄭箋載装載也　毛傳逝往恤憂也　鄭箋
　偕俱會合也
　朱註征夫不装載而來憂之固甚病矣况歸期已過
　而猶不至則使我多為憂恤也　鄭箋逺行不必如
　期室家之情以期望之或卜之或筮之合言于繇為
　近征夫於今近耳　孔疏言汝室家念汝如是也
　范氏曰以卜筮終之思之切而無所不為也出車勞
　率故美其功杕杜勞衆故極其情先王以已之心為
　人之心故能曲盡其情使民忘其死以忠於上也
　嚴氏曰詩四章皆不言戍歸之事惟述其未歸之時
　室家思望之切如此則今日之歸其樂為何如所以
　深慰勞之也
　　杕杜四章章七句
　魚麗美萬物盛多能備禮也文武以天保以上治内
　采薇以下治外始於憂勤終於逸樂故美萬物盛多
　可以告於神明矣
　　朱註此燕饗通用之樂歌
魚麗于罶鱨鯊君子有酒旨且多
　賦也　毛傳麗厯也罶曲梁也寡婦之笱也鱨揚也
　鯊鮀也
　李氏曰寡婦之笱而獲鱨鯊見物之盛多也　孔疏
　酒美而魚又多能備禮也　蘇氏曰古之仁人交萬
　物有道取之有時用之有節則草木鳥獸繁殖無有
　求而不得君子於是及其閒暇為酒醴以燕樂之既
　旨且多無所不備也　黄氏曰萬物盛多而舉魚以
　微者言之也詩人言萬物不得其性則曰魚在在藻
　言豊年之兆則曰衆維魚矣亦此意也　毛傳古者
　不風不暴不行火草木不折不芟斧斤不入山林豺
　祭獸然後殺獺祭魚然後漁鷹隼擊然後罻羅設是
　以天子不合圍諸侯不掩羣大夫不麛不卵士不隠
　塞庶人不數罟罟必四寸然後入澤梁故山不童澤
　不涸鳥獸魚鱉皆得其所然
魚麗于罶魴鱧君子有酒多且旨
　賦也　毛傳鱧鮦也
　鄭箋酒多而此魚又美也
魚麗于罶鰋鯉君子有酒旨且有(有音以/)
　賦也　毛傳鰋鮎也
物其多矣維其嘉矣
　賦也
物其旨矣維其偕矣(平上通韵下章同/)
　賦也　蘇氏曰偕齊也
　吕氏曰物雖嘉旨然陸産不如水産之盛澤物不如
　山物之蕃猶未可以言偕也
物其有矣維其時矣(顧夢麟曰此三章復與前三章各/)
(相叶/)
　賦也　吕氏曰物雖盛多而偕有必適當其時然後
　盡善所謂時者不專為用之之時也苟非國家閑暇
　内外無故則物雖盛不能全其樂矣　蘇氏曰多則
　患其不嘉旨則患其不齊有則患其不時多而能嘉
　旨而能齊有而能時言曲全也　朱註按儀禮鄉飲
　酒及燕禮前樂旣畢皆間歌魚麗笙由庚歌南有嘉
　魚笙崇丘歌南山有臺笙由儀間代也言一歌一吹
　也然則此六者葢一時之詩而皆為燕享賓客上下
　通用之樂
　　魚麗六章三章章四句三章章二句
　　　虞惇按正義以君子有酒旨絶句且多二字為
　　　句言酒既旨美魚復衆多下三章還覆上三章
　　　首章且多四章云物其多矣二章且旨五章云
　　　物其㫖矣三章且有六章云物其有矣明是𦂳
　　　疊上文謂之物者皆指魚也朱子以有酒為句
　　　旨且多為句言酒旨而又多似不如舊説為善
　　　又註云此即燕饗所薦之羞而極道其美且盛
　　　也按詩中錯舉鱨鯊魴鱧鰋鯉未必皆所薦之
　　　羞推之南有嘉魚南有樛木翩翩者鵻亦以為
　　　所薦之羞則殊不可通今不取
　鹿鳴之什十篇五十五章三百一十五句
　
　
　
　
　
　讀詩質疑卷十六
欽定四庫全書
　讀詩質疑卷十七
　　　　　　　　　　太僕寺少卿嚴虞惇撰
　南陔之什
　　鄭氏曰南陔白華華黍三篇者鄉飲酒燕禮用焉
　　曰笙入立於縣中奏南陔白華華黍是也孔子論
　　詩雅頌各得其所時俱在耳篇第當在於此遭戰
　　國及秦之世而亡之其義則與衆篇之義合編故
　　存至毛公為詁訓傳乃分衆篇之義各置於其篇
　　端又闕其亡者以見在為數故推改什首遂通耳
　　而下非孔子之舊　虞惇按毛公推改什首以見
　　在為數初鹿鳴之什附南陔白華華黍於魚麗之
　　後次南有嘉魚之什則降由庚崇㐀以下從由儀
　　又次鴻雁之什節南山之什谷風之什甫田之什
　　魚藻之什皆非孔子之舊矣朱子據儀禮鄉飲酒
　　燕禮奏樂之序改正什首以南陔附杕杜後為鹿
　　鳴之什次白華之什復降魚麗於華黍之下亦與
　　六月序之次不相合今按六月序魚麗之後次南
　　陔次白華次華黍次由庚次南有嘉魚次崇丘次
　　南山有䑓次由儀蓋孔子序詩之次如此故今於
　　鹿鳴之什始鹿鳴而終魚麗其次則南陔之什如
　　六月之序又其次則彤弓之什祈父之什小旻之
　　什北山之什桑扈之什都人士之什蘇氏復南陔
　　之什既得之矣而由庚崇丘尚仍毛氏之舊今悉
　　以六月序為據而改正焉
　南陔孝子相戒以養也
　　毛傳有其義而亡其辭　孔疏堂上歌者不亡堂
　　下笙者即亡　朱註此笙詩也鄉飲酒禮鼓瑟而
　　歌鹿鳴四牡皇皇者華然後笙入堂下磬南北面
　　立樂南陔白華華黍燕禮亦鼓瑟而歌鹿鳴四牡
　　皇華然後笙入立於縣中奏南陔白華華黍南陔
　　以下今無以考其名篇之義然曰笙曰樂曰奏而
　　不言歌則有聲無辭明矣所以知其篇第在此者
　　意古經篇題之下必有譜焉如投壺魯鼓薛鼓之
　　節而亡之耳　董氏曰笙入者有聲而無詩也蓋
　　詩有歌有聲見於詩者歌也寓於樂者聲也以其
　　用於鄉人邦國故當時人習其義是以因其事而
　　識其聲知其義也然則亡其辭者乃本亡之非失
　　亡也　朱氏曰南陔以下逸詩既有聲無詩則樂
　　譜也夫子刪詩而係樂譜者何也然則如武宿夜
　　之類何以不入周頌也　吕氏曰國語叔孫穆子
　　聘晉伶簫歌鹿鳴之三鹿鳴三篇旣可與簫相和
　　而歌則南陔以下獨不可與笙相和而歌乎必是
　　有其詩而亡之也　嚴氏曰樂以人聲為主人聲
　　即所歌之辭也若本無其辭則無由有其義序本
　　因其辭以知其義後亡其辭惟序之義存焉耳
　　郝氏曰儀禮鄉射奏騶虞貍首騶虞有辭也亦云
　　奏國語金奏肆夏樊遏渠肆夏即時邁也樊遏為
　　韶夏即執競也渠為納夏即思文也皆有辭而皆
　　曰金奏周禮籥章以籥吹豳詩即七月也籥吹七
　　月猶笙吹南陔白華華黍也明堂位祭統升歌清
　　廟下管象象即維清也亦曰管是知笙詩固未嘗
　　無辭也　虞惇按古言鄭氏云笙詩有聲有辭如
　　其有聲無辭宜曰笙調不曰笙詩燕禮升歌鹿鳴
　　下管新宫新宫今亡左傳宋公享昭子賦新宫將
　　謂管亦有聲無辭乎其謂斯干為新宫者非也笙
　　詩之亡猶管詩之亡也書曰琴瑟以詠笙鏞以間
　　詩曰我有嘉賓鼓瑟吹笙皆有詩也是故升歌三
　　終鹿鳴三詩也笙入三終南陔三詩也間歌三終
　　魚麗由庚六詩也合樂三終則二南六詩衆聲偕
　　作矣於是工告樂正曰正歌備皆謂之歌而可謂
　　之有聲無辭乎凡樂四節首節歌也比歌以瑟也
　　二節笙也輔笙以磬也三節笙歌相禪也四節鄉
　　樂六詩也凡樂四節為詩十八篇皆有聲有辭鼓
　　瑟鼓琴笙磬同音以雅以南此之謂也然則序所
　　謂有其義而亡其辭者遭戰國秦火而亡之非本
　　亡也
　白華孝子之潔白也
　華黍時和嵗豊宜黍稷也
　由庚萬物得由其道也
　南有嘉魚樂與賢也太平之君子至誠樂與賢者共
　之也
　　朱註此亦燕饗通用之樂　嚴氏曰南有嘉魚南
　　山有䑓皆燕賢之樂歌其曰樂與賢者言以樂樂
　　之也猶射義言騶虞者樂官備也采蘋者樂循法
　　也采蘩者樂不失職也皆以播之樂歌為樂之也
南有嘉魚烝然罩罩君子有酒嘉賓式燕以樂
　興也　毛傳南江漢之間魚所産也　孔疏嘉善也
　鄭箋烝久也　王氏曰烝衆也　毛傳罩籗也　范
　氏曰罩罩取之不已也　邱氏曰君子成王也　鄭
　箋嘉賔賢者也燕飲也
　孔疏君子有至誠之心思遲此賢者欲致於朝猶罩
　者之願魚也嚴氏曰魚深潛者也群然罩之又罩而
　後得之喻賢者隠伏於下必人君勤求而後得之
　陸氏曰得賢致酒歡情怡暢故樂　吕氏曰賢才多
　寡繫君上之好惡樂與賢則衆多不樂與賢則亦從
　而衰少矣君子有酒而嘉賓燕樂之道其樂與賢之
　心也
南有嘉魚烝然汕汕君子有酒嘉賓式燕以衎
　興也　毛傳汕樔也　鄭箋樔今之撩罟也　毛傳
　衎樂也
　陸氏曰君子求賢上籠之如罩下撩之如汕至誠之
　道也淮南子罩者抑之􁁊者舉之為之雖異得魚一
　也
南有樛木甘瓠纍之君子有酒嘉賓式燕綏之
　興也　鄭箋綏安也
　吕氏曰樛木下垂而美實纍之固結而不可解也
　鄭箋君子下其臣故賢者歸往也　嚴氏曰醴酒不
　設而穆生去蓋禮貌衰則不能安賢者之心也
翩翩者鵻烝然來思君子有酒嘉賓式燕又思(又古音/)
(肄後並同來又平去通韻/)
　興也　嚴氏曰鵻孝鳥也　孔疏思辭也　鄭箋又
　復也
　李氏曰賢者群然如鵻之來集也　孔疏嘉賓旣來
　與之燕而又燕親之甚也　陳氏曰太平之時得賢
　未必益於治失賢未必趨於亂是以賢者漸致疎棄
　間有勉強與賢者共享其樂亦不能久故惟至誠而
　後賢者歸之
　　南有嘉魚四章章四句
　　　虞惇按南有樛木朱註云此興之取義者翩翩
　　　者鵻註云此興之全不取義者詩無不取義之
　　　興朱子説未敢從也註又云此亦因所薦之物
　　　而道逹主人樂賓之意按南有樛木翩翩者鵻
　　　恐未必皆所薦之物故亦未敢從南有嘉魚註
　　　云嘉魚出沔南之丙穴雖本太冲三都賦然此
　　　恐只是嘉羙之義故鄭箋云南方水中有善魚
　　　嚴粲亦云下文樛木非木名則嘉魚亦非魚名
　　　也君子有酒箋云君子斥時在位者按鳬鷖序
　　　太平之君子箋以君子為成王則此序太平之
　　　君子亦當指成王詩譜亦云南有嘉魚以下周
　　　公成王時詩也故今從邱氏説云
　崇丘萬物得極其髙大也
　南山有䑓樂得賢也得賢則能為邦家立太平之基
　矣
　　朱註此亦燕饗通用之樂
南山有䑓北山有萊樂只君子邦家之基樂只君子萬
夀無期
　興也　毛傳䑓夫湏也萊草名　鄭箋君子賢人也
　嚴氏曰無期無窮期也
　歐陽氏曰髙山多草木猶大國多賢才　虞惇曰樂
　只君子以下皆稱頌賢者之辭所謂羙其徳而祝其
　夀也
南山有桑北山有楊樂只君子邦家之光樂只君子萬
夀無疆
　興也
南山有杞北山有李樂只君子民之父母樂只君子徳
音不已
　興也　鄭箋不已長見稱頌也
南山有栲北山有杻樂只君子遐不眉夀樂只君子徳
音是茂(茂音耄/)
　興也　鄭箋遐遠也　毛傳眉夀秀眉也
南山有枸北山有楰樂只君子遐不黄耉樂只君子保
艾爾後(耉古音矩後並同後音户/)
　興也　毛傳枸枳枸也楰鼠梓也　孔疏黄老人髪
　白復黄也　孫氏曰耉面凍梨色如浮垢也　毛傳
　保安艾養也
　嚴氏曰多舉草木之名喻賢者之多而皆有用也
　曹氏曰凡此皆可用之材成王能得之以為用兼收
　並蓄巨細不遺國家頼之是以基本堅固事業光華
　治安彊盛名譽福禄傳之無窮是可樂也
　　南山有臺五章章六句
　　　虞惇按魚麗以下諸詩朱子皆以為燕饗通用
　　　之樂是矣而皆以為無所取義之興則殊不然
　　　如此詩南山有臺以序樂得賢之義求之則意
　　　味親切而深厚若云無所取義便成贅語矣鄭
　　　箋云人君得賢則廣大堅固如南山之有基趾
　　　此又别生枝節非詩本義陸佃埤雅更以臺萊
　　　桑楊杞李栲杻之屬逐物取義則又矯朱子而
　　　失之穿鑿詩人未必如是之繁碎也邦家之基
　　　萬夀無期皆指賢人而言諸家以序有為邦家
　　　立太平之基句遂以為稱頌得賢之效其實非
　　　也今正之
　由儀萬物之生各得其宜也
　　鄭箋由庚崇丘由儀三篇者鄉飲酒燕禮亦用焉
　　曰乃間歌魚麗笙由庚歌南有嘉魚笙崇丘歌南
　　山有䑓笙由儀亦遭世亂而亡之燕禮又有升歌
　　鹿鳴下管新宮新宫亦詩篇名也辭義皆亡無以
　　知其篇第之處
　蓼蕭澤及四海也
　　鄭箋九夷八狄七戎六蠻謂之四海　嚴氏曰蓼
　　蕭湛露彤弓皆天子諸侯燕饗之樂歌湛露彤弓
　　天子燕諸侯蓼蕭則諸侯答天子也　虞惇按詩
　　以蓼蕭零露為興正言天子澤及諸侯而詩序辨
　　以為臆説淺妄者非也
蓼彼蕭斯零露湑兮旣見君子我心寫兮燕笑語兮是
以有譽處兮(寫古音湑後並同/)
　興也　毛傳蓼長大貌蕭蒿也　嚴氏曰諸侯以蕭
　草自喻君臣之辭也　曹氏曰湑潤澤貌　鄭箋君
　子天子也　毛傳寫輸寫也　朱註譽聲聞也處安
　樂也　蘓氏曰諸侯來朝天子推恩以接之無所不
　及如零露之於蕭然故其既見天子也莫不思盡其
　心之所有以告之天子又申之以燕禮及其燕也極
　其笑語之樂而無間　嚴氏曰接之以溫厚故下情
　喜悦稱頌天子謂宜有譽有處也有譽則得其名有
　處則保其位大榮大安也
蓼彼蕭斯零露瀼瀼既見君子為龍為光其德不爽夀
考不忘
　興也　毛傳瀼瀼露蕃貌龍寵也　孔疏為天子寵
　遇光榮也　毛傳爽差也
　吕氏曰德施之普使遠近大小親疎各稱其分莫不
　滿足所謂不爽也　虞惇曰皆諸侯頌羙天子之辭
蓼彼蕭斯零露泥泥既見君子孔燕豈弟宜兄宜弟令
徳夀豈
　興也　毛傳泥泥霑濡也　鄭箋孔甚也　毛傳豈
　樂弟易也　蘓氏曰兄弟同姓諸侯也
　嚴氏曰孔燕燕禮盛也盛燕而又豈弟情文俱至也
　　吕氏曰自同姓親者言之四海諸侯咸在其中矣
　李氏曰天子於諸侯無不親睦宜其有令善之德夀
　而且樂也
蓼彼蕭斯零露濃濃既見君子鞗革冲冲和鸞雝雝萬
福攸同
　興也　毛傳濃濃厚貌鞗轡也革轡首也冲冲垂飾
　貌　朱註和鸞皆鈴也　毛傳在軾曰和在衡曰鸞
　　鄭箋攸所也　朱註同聚也
　鄭箋諸侯燕見天子天子必乗車迎於門故云然
　孔疏乘是車服屈己之尊降接卑賤恩遇若是故宜
　萬福歸聚之　賈誼新書曰言動以紀度則萬福之
　所聚也
　　蓼蕭四章章六句
　　　虞惇按朱註諸侯朝於天子天子與之燕以示
　　　慈惠故歌此詩按下篇湛露乃天子燕諸侯之
　　　詩此詩則諸侯頌羙天子也註以君子為諸侯
　　　者非是今從鄭蓼彼蕭斯鄭以為四夷之長亦
　　　太拘嚴氏説得之
　湛露天子燕諸侯也
　　春秋傳諸侯朝正於王王宴樂之於是乎賦湛露
　　則天子當陽諸侯用命也　虞惇按周禮大宗伯
　　以饗燕之禮親四方之賓客上公三饗三食三燕
　　侯伯二饗再食再燕子男一饗一食一燕傳曰饗
　　以訓共儉燕以示慈惠　申公説天子燕同姓諸
　　侯之詩
湛湛露斯匪陽不晞厭厭夜飲不醉無歸
　興也　毛傳湛湛露盛貌陽日也晞乾也厭厭安也
　夜飲私燕也
　歐陽氏曰湛湛之露潤霑於物非至曙則不乾厭厭
　之飲恩被於諸侯非至醉則不止舉其燕私殷勤之
　意見天子恩禮諸侯之厚也　鄭箋燕飲之禮宵則
　兩階及庭門皆設大燭焉　毛傳宗子將有事則族
　人皆侍不醉而出是不親也醉而不出是渫宗也
　虞惇按燕禮君曰無不醉賓及卿大夫皆對曰諾敢
　不醉所謂不醉無歸也
湛湛露斯在彼豐草厭厭夜飲在宗載考
　興也　毛傳豐茂也夜飲必於宗室　朱註蓋路寝
　之屬也　鄭箋載則考成也
　歐陽氏曰露之被草如王恩之被諸侯　嚴氏曰燕
　禮膳宰具官饌於寢東註寢路寢也草茂則得露多
　夜飲在路寢而成禮受恩優渥也　鄭箋同姓諸侯
　則成之於庶姓其讓之則止　范氏曰王者天下之
　宗諸侯之所主也在宗載考禮成而恩洽也
湛湛露斯在彼杞棘顯允君子莫不令徳
　興也　孔疏顯明允信也　朱註君子諸侯為賓者
　也　蘓氏曰露之在草也如將不勝其在木也則能
　任之矣將言其無不醉故以豊草言之將言其醉而
　不亂故以杞棘言之　朱註令德者飲多而不亂德
　足以將之也
其桐其椅其實離離豈弟君子莫不令儀(椅古於戈反/)
(離音羅儀音俄/)
　興也　毛傳離離垂也
　蘓氏曰桐椅雖實繁而枝不披君子雖飲酒至醉而
　終之以禮　孔疏言藴藉自持威儀不至醉亂　曽
　氏曰前言厭厭夜飲後言令徳令儀雖過三爵亦可
　謂不繼以淫矣　黄氏曰上之所以䋲下者愈寛而
　下之所以自䋲者愈嚴君有餘恩臣有餘敬也
　　湛露四章章四句
　　　虞惇按鄭氏以二章有在宗載考之文遂以二
　　　章為燕同姓三章為燕庶姓卒章為燕二王後
　　　皆衍説也湛湛露斯鄭謂露之在物使柯葉低
　　　垂喻諸侯似醉之貌匪陽不晞謂天子賜爵貌
　　　變肅敬似露之見日而晞亦為穿鑿今不取又
　　　許氏云此詩皆無義興一章以匪不二字興下
　　　不無二字二章兩在字相應為興皆無取義蓋
　　　自興不取義之説行而六義盡亡故錄歐陽氏
　　　蘇氏之說以正之
　南陔之什十篇其六篇亡其四篇十七章八十六句
　
　
　
　
　
　
　
　讀詩質疑卷十七
欽定四庫全書
　讀詩質疑卷十八
　　　　　　　　　　太僕寺少卿嚴虞惇撰
　彤弓之什
　彤弓天子錫有功諸侯也
　　朱註此天子燕有功諸侯而賜以弓矢之樂歌
　　春秋傳諸侯敵王所愾而獻其功王於是乎賜之
　　彤弓一彤矢百玈弓矢千以覺報宴註愾恨怒也
　　覺明也謂諸侯有四夷之功王賜之弓矢又為歌
　　彤弓以明報功宴樂　鄭箋凡諸侯賜弓矢然後
　　專征伐　吕氏曰所謂專征者如四夷入邊臣子
　　簒弑不容待報者其他則九伐之法大司馬所職
　　非諸侯得專也與後世强臣拜表輙行者異矣
彤弓弨兮受言藏之我有嘉賔中心貺之鐘鼓旣設一
朝饗之(平上去通韻/)
　賦也　毛傳彤弓朱弓也以講徳習射弨弛貌　李
　氏曰言語辭　毛傳貺賜也　鄭箋大飲賓曰饗朝
　早朝也
　王氏曰受言藏之者工成而獻王王受而藏之以待
　賜也　吕氏曰是賜也非以為儀也出於中心而非
　勉强也功之大者情必厚情之厚者賜必多賜之多
　者儀必盛所謂本末情文無所不稱也　劉氏曰行
　慶賞必與神人共之故行饗禮於廟　孔疏周語王
　饗有體薦燕有折俎公當饗卿當燕燕或至夜而饗
　行於朝禮成而罷故以一朝言之左傳鄭伯饗趙孟
　禮終乃燕是饗不終日也　吕氏曰受言藏之言其
　重也中心貺之言其誠也一朝饗之言其速也後世
　視府藏為己私分至有以武庫兵賜弄臣者則與受
　言藏之者異矣賞賜非出於利誘則廹於事勢至有
　朝賜鐵劵而暮屠戮者則與中心貺之者異矣屯膏
　吝賞功臣解體至有刻印刓不忍予者則與一朝饗
　之者異矣
彤弓弨兮受言載之我有嘉賔中心喜之鐘鼓旣設一
朝右之(右音以上去通韻/)
　賦也　王氏曰載抗之也　毛傳右勸也　孔疏設
　饗禮以勸其功也　鄭箋右之者主人獻之賓受爵
　奠於薦右旣祭俎乃席末坐卒爵之謂也
彤弓弨兮受言櫜之我有嘉賓中心好之鐘鼓旣設一
朝醻之(平去通韻/)
　賦也　毛傳櫜韜也醻報也　鄭箋飲酒之禮主人
　獻賔賔酢主人主人又酌自飲而遂酌以飲賓謂之
　醻醻猶厚也
　孔叢子孔子曰於彤弓見有功之必報也
　　彤弓三章章六句
　　　虞惇按受言藏之鄭箋云言者王䇿命也王賜
　　　朱弓必策其功以命之受出藏之乃反入也是
　　　以受之為諸侯受之旣言諸侯受之而後言我
　　　有嘉賔中心貺之似於文勢不順故不從而受
　　　言之言亦不作策命解右之醻之毛鄭小異今
　　　兩載其説按禮饗以訓恭儉爵盈而不飲未必
　　　有酬酢之文則似毛傳尤長也
　菁菁者莪樂育材也君子能長育人材則天下喜樂
　之矣
　　鄭箋樂育材者歌樂人君敎學國人秀士選士俊
　　士造士進士養之以漸至於官之　歐陽氏曰育
　　材之道博矣人之才性不一善育材者因其性而
　　養成之或敎於學或敎於官勸以爵禄厲以名節
　　使人人各極其所能焉　朱氏曰先王盛時家有
　　塾黨有庠術有序國有學其制見於周官孟子與
　　夫禮記漢儒之説者皆不同也若其敎之以孝弟
　　忠信詩書禮樂養其良知良能之善以俟其成徳
　　而賴其用則意未嘗不同故孟子曰學則三代共
　　之皆所以明人倫也此所謂長育人材者能如是
　　則天下喜樂之也　陳氏曰小雅二十二詩皆因
　　其事而歌之也菁菁者莪之詩則宜何歌其天子
　　行禮於學校燕飲而歌之歟
　　申公説天子燕賔興之士歌此詩
菁菁者莪在彼中阿旣見君子樂且有儀
　虞惇曰比也　毛傳菁菁盛貌莪蘿蒿也中阿阿中
　也大陵曰阿　孔疏君子君也
　韓氏曰君子能長育人材若大陵之長育微草能使
　之菁然盛也　鄭箋旣見君子者官爵之而得見也
　　嚴氏曰見此能育材之君子則莫不喜樂而有威
　儀也喜樂見良心之興起有儀見善敎之作成
菁菁者莪在彼中沚旣見君子我心則喜
　比也　毛傳中沚沚中也
菁菁者莪在彼中陵旣見君子錫我百朋
　比也　毛傳中陵陵中也　鄭箋錫賜也古者貨貝
　五貝為朋百朋言得禄多也
　韓氏曰言君子既長育人材又當爵命之賜之厚禄
　以寵貴之云爾　王氏曰厚之以祿則士之材成矣
　樂其成吾才而又能用我也豈特為厚祿乎哉
汎汎楊舟載沉載浮旣見君子我心則休
　比也　毛傳楊木為舟　孔疏載則也　虞惇曰則
　沉則浮言唯才是用也　孔疏休美也
　鄭箋喻人君用人文亦用武亦用於人之才無所廢
　韓氏曰若此則天下之心美之也
　　菁菁者莪四章章四句
　　　虞惇按集註以此為燕飲賓客之詩不主育材
　　　之説故於旣見君子錫我百朋載沉載浮我心
　　　則休皆與舊説異今以毛鄭為主而叅用韓文
　　　公上宰相書惟首章樂且有儀從嚴氏詩緝不
　　　從鄭載沉載浮毛鄭以載為載物之載而孔氏
　　　正之今從之
　六月宣王北伐也鹿鳴廢則和樂缺矣四牡廢則君
　臣缺矣皇皇者華廢則忠信缺矣棠棣廢則兄弟缺
　矣伐木廢則朋友缺矣天保廢則福禄缺矣采薇廢
　則征伐缺矣出車廢則功力缺矣枤杜廢則師衆缺
　矣魚麗廢則法度缺矣南陔廢則孝友缺矣白華廢
　則廉恥缺矣華黍廢則蓄積缺矣由庚廢則隂陽失
　其道理矣南有嘉魚廢則賢者不安下不得其所矣
　崇㐀廢則萬物不遂矣南山有臺廢則為國之基隊
　矣由儀廢則萬物失其道理矣蓼蕭廢則㤙澤乖矣
　湛露廢則萬國離矣彤弓廢則諸夏衰矣菁菁者莪
　廢則無禮儀矣小雅盡廢則四夷交侵中國微矣
　　鄭箋六月言周室微而復興美宣王之北伐也
　　朱註成康旣沒周室寖衰八世而厲王胡暴虐周
　　人逐之出居於彘玁狁内侵逼近京邑王崩子宣
　　王靖即位命尹吉甫帥師伐之有功而歸詩人作
　　歌以序其事　申公説尹吉甫帥師征玁狁史籕
　　美之　朱氏曰成康既没文武之政侵尋弛壊至
　　於夷厲而小雅盡廢矣蓋其人亡其政息雖鐘鼓
　　筦絃之聲未廢而其實不舉則無所施之所謂廢
　　也宣王中興内修政事外攘夷狄北伐南征以復
　　文武之境土故序詩者詳記其所由廢興者如此
　　以發其端而小雅之見於經者於是變矣　蘇氏
　　曰宣王之詩而不免於變何也曰周之興也積仁
　　行義數百年至於文武風俗純備是以其詩發而
　　為正詩自成康以来周室不競至幽厲而大壊其
　　敗亦數百年其蓄之也亦厚矣是以其詩不復其
　　舊而謂之變夫自其正而之乎變其敗之也甚難
　　其間必有幽厲大亂之君為之而後能自其變而
　　復於正其反之也亦難茍非有后稷公劉文武積
　　累之勤亦不能也今夫宣王之善之積者未若幽
　　厲之變之厚也是以不免於變也　虞惇按竹書
　　宣王五年夏六月尹吉甫帥師伐玁狁至于太原
　　秋八月方叔帥師伐荆蠻
六月棲棲戎車旣飭四牡騤騤載是常服玁狁孔熾我
是用急王于出征以匡王國(棲騤飭服隔句韻急緝韻/)
(不通職顧氏曰鹽鐵論引此作我是用戒戒字古有入/)
(音紀力反常武既敬既戒與國韻正同/)
　賦也　鄭箋六月建未之月盛夏出兵明其急也
　蘇氏曰棲棲不安也　鄭箋戎車革路也其等有五
　　孔疏春官車僕掌戎路之萃廣車之萃闕車之萃
　苹車之萃輕車之萃所謂五戎也飭齊正也　朱註
　騤騤强貌　鄭箋常服戎事之常服韋弁服　孔疏
　韋弁以韎韋為弁又以為衣而素裳白舄也載之者
　戎服當戰陳時服之在道未服也　毛傳熾盛也
　鄭箋于曰匡正也王曰今汝出征玁狁以正王國之
　封畿也
比物四驪閑之維則維此六月旣成我服我服旣成
于三十里王于出征以佐天子(成征里子隔句韻/)
　賦也　孔疏比齊同也　毛傳物毛物也　孔疏比
　物者比同力之物也　蘇氏曰比物而又四驪言馬
　有餘也　毛傳則法也　鄭箋服戎服也　朱註三
　十里一舍也古者吉行五十里師行三十里
　孔疏夏官校人凡大事祭祀朝覲㑹同毛馬而頒之
　凡軍事物馬而頒之毛馬齊其色物馬齊其力閑之
　者先敎戰後用師也書傳曰征伐必因蒐狩以閑之
　閑之者何貫之貫之何習之是也　朱註此月之中
　即成我服旣成我服卽日引道不疾不徐盡舍而止
　應變之速從事之敏不失其常度也　鄭箋王曰令
　女出征伐以佐助我天子之事禦北狄也
四牡脩廣其大有顒薄伐玁狁以奏膚公有嚴有翼共
武之服共武之服以定王國
　賦也　毛傳脩長廣大也顒大貌膚大公功也嚴威
　翼敬也　鄭箋共典也服事也　朱註將帥皆嚴敬
　以共武事也　范氏曰兵事莫尚於嚴莫先於敬共
　武之服者如此則足以定王國矣
玁狁匪茹整居焦穫侵鎬及方至于涇陽織文鳥章白
斾央央元戎十乘以先啟行(茹穫上去通韻/)
　賦也　鄭箋茹度整齊也　蘇氏曰整居者無所憚
　也　毛傳焦也穫也周地之接於玁狁者　鄭箋鎬
　也方也皆北方地名涇陽涇水之北也織微織也
　毛傳鳥章錯革鳥為章也白斾繼旐者也　曹氏曰
　白帛也以絳帛為斾　毛傳央央鮮明貌元大也
　朱註戎戎車也　王氏曰軍前曰啟後曰殿以元戎
　啟突敵陳之前行所謂選鋒也　毛傳夏后氏曰鉤
　車先正也殷曰寅車先疾也周曰元戎先良也　韓
　詩章句元戎兵車也謂車縵輪馬被甲衡軛之上盡
　有劒㦸名曰陷軍之車所以冐突先啟敵家之行伍
　也
　朱註玁狁不自度量深入為宼是以建旌旗選鋒鋭
　聲其罪而致討焉直而壯律而臧有不戰戰必勝矣
戎車旣安如輊如軒四牡旣佶旣佶且閑薄伐玁狁至
于太原文武吉甫萬邦為憲(平去通韻/)
　賦也　朱註輊車之覆而前也軒車之却而後也
　毛傳戎車之安從後視之如輊從前視之如軒然後
　適調也佶壯健貌　孔疏閑習也　朱註太原地名
　亦曰大鹵　毛傳文武有文有武吉甫尹吉甫也
　鄭箋時大將也　毛傳憲法也　王氏曰非文無以
　附衆非武無以威敵能文能武則萬邦以為法也
　朱註至太原者逐出之而已不窮追也先王治戎狄
　之法如此　漢書嚴尤傳曰當周宣王時玁狁内侵
　至於涇陽命將征之盡境而還其視戎狄之侵譬猶
　蟁蝱之螫敺之而已　虞惇按困學記聞後漢書西
　域傳穆王西征犬戎遷戎於太原夷王衰弱荒服不
　朝乃命虢公率師伐太原而戎至於俞泉宣王遣兵
　伐太原戎不克蓋自穆王遷戎而太原為戎居宣王
　僅能驅之出境而已其後料民太原而戎患益深馴
　至驪山之禍其端自穆王遷戎始
吉甫燕喜既多受祉來歸自鎬我行永久飲御諸友炰
鼈膾鯉侯誰在矣張仲孝友(乆音儿友音以/)
　賦也　毛傳祉福也御進也侯維也張仲賢臣也善
　父母為孝善兄弟為友
　鄭箋吉甫伐玁狁而歸王以燕禮樂之則歡喜矣又
　多受賞賜也王以吉甫逺從鎬地来又日月長乆今
　飲之酒進其諸友㤙舊者與俱飲又加珍美之饌所
　以極勸也　陳氏曰於諸友之中維誰在矣獨舉其
　孝友之賢者曰張仲　朱註舉與燕者之賢所以賢
　吉甫而善是燕也　毛傳宣王使文武之臣征伐而
　與孝友之臣處内　范氏曰朝廷心腹也戎狄四支
　也孝友之臣日納王於善而敦厚之然後戎狄可攘
　外患可除矣　王氏曰吉甫為將於外而内無忠順
　之臣與之同志輔王耳目而迪其心則妨功害能之
　人至矣妨功害能之人至則若吉甫者其身之不閲
　何暇議勝敵哉　漢書劉向疏曰吉甫之歸周厚賜
　之其詩曰来歸自鎬我行永久千里之鎬猶以為逺
　　六月六章章八句
　　　虞惇按王肅述毛云宣王親伐玁狁出鎬京而
　　　還使吉甫迫伐追逐至于太原王基云六月命
　　　吉甫采芑命方叔江漢命召公惟常武宣王親
　　　征王基鄭之徒也今考詩意鄭説為長故首章
　　　載是常服從鄭不從毛侵鎬及方王肅云鎬鎬
　　　京也而王基駁之孫毓以箋義為長顔師古註
　　　漢書亦云鎬非豊鎬之鎬故今亦從鄭棲棲之
　　　義與簡閲不相配今從蘇
　采芑宣王南征也
　　孔疏宣王命方叔南征蠻荆之國　陳氏曰南征
　　北伐二詩皆班師時作北伐其初用兵也南征則
　　北方已服中國麤定方叔乘北伐之威以臨蠻荆
　　也下篇車攻則中興之功成矣　申公説宣王命
　　方叔征荆荆人来歸史籕美之　虞惇按鄭語史
　　伯曰當成周者南有荆蠻注云芈姓之蠻鬻融之
　　後也後漢書南蠻傳槃瓠其後滋蔓今長沙武陵
　　蠻是也周世黨衆彌盛宣王中興乃命方叔南伐
　　蠻方詩人所謂蠻荆来威也
薄言采芑于彼新田于此菑畝方叔涖止其車三千師
干之試方叔率止乘其四騏四騏翼翼路車有奭簟茀
魚服鉤膺鞗革(此章三句一韻芑止田千隔句韻/)
　興也　毛傳芑菜也田一歲曰菑二歲曰新田三歲
　曰畬方叔卿士受命而為將也涖臨也　朱註司馬
　法兵車一乘甲士三人歩卒七十二人又二十五人
　將重車在後凡百人其車三千法當三十萬人蓋極
　言其盛也　毛傳師衆干扞也　朱註試肄習也
　毛傳翼翼壮健貌　蘇氏曰路車金路也　毛傳奭
　赤貌　孔疏簟茀以方文竹簟之席為車蔽也鉤膺
　馬婁頷有鉤而在膺有樊有纓也樊馬大帶纓鞅也
　程氏曰采芑於新田菑畝皆地力方盛處　毛傳宣
　王能新美天下之士然後用之　李氏曰田必治而
　後菜可食士必練而後戰可用　蘇氏曰將采芑者
　於何取之其必於新田菑畝而後得之方其治田也
　則勞而及其采芑也則佚故宣王南征則亦使方叔
　治其軍而後用之方叔之治軍也陳其軍馬試其衆
　以扞敵之法又親以身率之士之從之者皆知愛之
　故美其車馬之盛服飾之美也
薄言采芑于彼新田于此中鄉方叔涖止其車三千旂
旐央央方叔率止約軧錯衡八鸞瑲瑲服其命服朱芾
斯皇有瑲蔥珩(衡珩古户卽反後並同此亦三句一韻/)
(衡瑲皇珩又自為韻/)
　興也　蘇氏曰中鄉民居在焉其田尤治　鄭箋交
　龍為旂龜蛇為旐　朱註約束也　毛傳軧長轂之
　軧也朱而約之錯衡文衡也　朱註鈴在鑣曰鸞四
　馬則八鸞　毛傳瑲瑲聲也　朱註命服天子所命
　之服也　毛傳朱芾黄朱芾也皇猶煌煌也瑲珩聲
　也蔥蒼也　朱註珩佩首横玉也　孔疏三命赤芾
　蔥珩
　程氏曰其行也受服章之尊美言付之重　嚴氏曰
　方叔威名素著又貴謀賤戰以王師臨小醜故雍容
　閒暇如此
鴥彼飛隼其飛戾天亦集爰止方叔涖止其車三千師
干之試方叔率止鉦人伐鼓陳師鞠旅顯允方叔伐鼓
淵淵振旅闐闐(隼古之水反後並同此亦三句一韻隼/)
(止與止試韻天干隔句韻前二章後六句一韻此章後/)
(六句分兩韻鼔旅淵闐又自為韻/)
　興也　毛傳鴥疾飛貌　鄭箋隼鷂屬急疾之鳥也
　　毛傳戾至也　鄭箋爰於也　孔疏鉦鐃也　毛
　傳伐擊也鉦以靜之鼓以動之　鄭箋鉦也鼓也各
　有人焉鉦人伐鼓互文也二千五百人為師五百人
　為旅　毛傳鞠告也　鄭箋將戰陳其師旅誓告之
　陳師告旅亦互文　毛傳淵淵鼓聲也　鄭箋振止
　旅衆也春秋傳出曰治兵入曰振旅　董氏曰闐闐
　衆行聲也
　鄭箋鳥飛而至天喻士卒勁勇能深攻入敵也集於
　其所止喻士卒湏命乃行也三稱其車三千者重師
　也　孔疏鉦人伐鼓未戰而閲軍也陳師鞠旅將戰
　而申告也伐鼓淵淵當戰而作氣也至戰止將歸又
　振旅伐鼓闐闐然凡軍進退皆鼓動鉦止　嚴氏曰
　方進師而卽振旅蠻夷望風畏服不待戰也　蘇氏
　曰方叔之南征先治其兵旣衆且治而蠻荆遂服故
　詩人詳其治兵而畧其出兵上二章言軍容車服之
　盛此章陳師未戰而振旅下章乃言其勝敵也
蠢爾蠻荆大邦為讐方叔元老克壯其猶方叔率止執
訊䕶醜戎車嘽嘽嘽嘽焞焞如霆如雷顯允方叔征伐
玁狁蠻荆来威(此章上六句兩句一韻亦平上通韻下/)
(六句三句一韻嘽焞又自為韻/)
　賦也　毛傳蠢動也蠻荆荆州之蠻也　朱註大邦
　猶言中國也　毛傳元大也　鄭箋猶謀也　毛傳
　嘽嘽衆也焞焞盛也　吕氏曰爾雅疾雷為霆
　嚴氏曰少年輕俊之人勇力求勝未能逺謀方叔老
　成故能尚謀不尚戰以謀為壯不以力為壯　鄭箋
　方叔嘗與吉甫征伐玁狁今特往伐蠻荆皆使来服
　於宣王之威美其功之多也　錢氏曰北伐之役方
　叔佐吉甫以成功而六月但美吉甫不及方叔至此
　因南征之功始并及之於此見古人將權之一而諸
　將不爭功之美
　　采芑四章章十二句
　　　虞惇按薄言采芑朱註云軍行采芑而食故賦
　　　其事以起興殊無意義今從毛其車三千鄭箋
　　　云宣王乘亂羡卒盡起王氏謂合諸侯之師故
　　　有此數大抵詩人鋪張揚厲之辭不必盡拘也
　　　今從朱
　車攻宣王復古也宣王能内修政事外攘夷狄復文
　武之竟土修車馬備器械㑹諸侯于東都因田獵而
　選車徒焉
　　朱註周公相成王營洛邑為東都以朝諸侯周室
　　旣衰乆廢其禮宣王中興復於此㑹諸侯故詩人
　　作此以美之　申公説宣王大閲於東都諸侯畢
　　㑹史籀美之　虞惇按竹書宣王九年王㑹諸侯
　　於東都遂狩於甫
我車旣攻我馬旣同四牡龎龎駕言徂東
　賦也　毛傳攻堅同齊也宗廟齊豪尚純也戎事齊
　力尚強也田獵齊足尚疾也龎龎充實也東洛邑也
　　孔疏當駕此車馬乘之以往東都與諸侯行㑹同
　也
田車旣好四牡孔阜東有甫草駕言行狩(上去通韻/)
　賦也　孔疏田車田獵之車好善也阜盛大也　毛
　傳甫大也
　孔疏東都之界有廣大之草可以就而田獵焉當駕
　此車馬我將乘之而往狩言旣㑹諸侯又與之田也
　　毛傳田者大芟草以為防或舍其中褐纒旃以為
　門裘纒質以為槸間容握驅而入轚則不得入左者
　之左右者之右然後焚而射焉天子發然後諸侯發
　諸侯發然後大夫士發天子發抗大綏諸侯發抗小
　綏獻禽於其下故戰不出頃田不出防不逐奔走古
　之道也
之子于苗選徒囂囂建旐設旄摶獸于敖
　賦也　毛傳之子有司也夏獵曰苗　孔疏選數也
　　毛傳囂囂聲也　鄭箋敖鄭地近榮陽
　朱註選車徒者其聲囂囂則車徒之衆可知且車徒
　不譁唯數者有聲又見其静治也　孔疏選車徒備
　器械將往搏獸矣未實行也　吕氏曰宣王之往東
　都以㑹諸侯為主而二章三章先言田獵者蓋有司
　先為戒具以待㑹同畢而田獵也
駕彼四牡四牡奕奕赤芾金舄會同有繹
　賦也　嚴氏曰奕奕大也　毛傳諸侯赤芾金舄舄
　達履也　孔疏金舄黄朱色加金為飾也　毛傳時
　見曰㑹殷見曰同　朱註繹陳列聯屬之貌
　孔疏宣王之至東都四方諸侯駕四牡之馬而来朝
　見於王服赤芾金舄之飾與王行㑹同之禮所謂復
　㑹諸侯於東都也　王氏曰諸侯人君宜朱芾而此
　赤芾者㑹同故也涖其臣民則朱芾君道也㑹同於
　王則赤芾臣道也　孔疏周禮大宗伯注云時見無
　常期王將有征伐之事則旣朝覲王為壇於國外合
　諸侯而命事殷見者十二年王不廵狩則六服盡朝
　朝禮畢王為壇合諸侯以命政此㑹諸侯於東都非
　十二年之事而言同者㑹同對則别散則通　徐氏
　曰猶春蒐冬狩而四時之田通稱蒐狩秋嘗冬烝而
　四時之祭通稱烝嘗如此篇之子于苗未必果是仲
　夏而駕言行狩又豈必在仲冬也
决拾旣佽弓矢旣調射夫旣同助我舉柴(調字非韻宋/)
(吳棫韻補調讀如同柴説文作㧘音恣佽與柴韻調與/)
(同韻乃用韻之變格/)
　賦也　毛傳决鉤弦也拾遂也　孔疏决著於右手
　大指所以鉤弦開體象骨為之遂著於左臂所以遂
　弦以韋為之　鄭箋佽手指相次比也調弓强弱與
　矢輕重相得也　朱註射夫卽諸侯来會者同協也
　　鄭箋柴積禽也　朱註使諸侯之人助而舉之言
　獲多也
　吕氏曰此章以下言旣會同而田獵也
四黄旣駕兩驂不猗不失其馳舍矢如破(猗於戈反馳/)
(古音陀後同平去通韻/)
　賦也　程氏曰猗偏猗也　朱註馳馳驅之法也
　鄭箋御者之良得舒疾之中射者之工矢發則中如
　椎破物也
蕭蕭馬鳴悠悠斾旌徒御不驚大庖不盈
　賦也　朱註蕭蕭悠悠皆閒暇之貌徒歩卒也御車
　御也不驚不讙譁也大庖君庖也不盈取之有度不
　極欲也
　嚴氏曰田事旣畢軍旅旋歸惟聞馬鳴之聲蕭蕭而
　静無他聲也見旌斾之行悠悠而緩無亂次也徒行
　者御車者皆不驚擾大庖不盈擇取三十而已　朱
　註言終事嚴而頒禽均也　毛傳一曰乾豆二曰賔
　客三曰充君之庖故自左膘而射之達於右腢為上
　殺射右耳本次之射左髀達於右􁄃為下殺面傷不
　獻踐毛不獻不成禽不獻禽雖多擇取三十焉其餘
　以與大夫士以習射於澤宫田雖得禽射不中不得
　取禽田雖不得禽射中則得取禽古者以辭讓取不
　以勇力取
之子于征有聞無聲允矣君子展也大成
　賦也　鄭箋允信展誠也　孔疏君子宣王也
　嚴氏曰㑹同之事師徒衆盛由鎬至洛道路悠長非
　紀律嚴整其擾多矣觀者以田事之終而徒御整肅
　如此乃深美之曰有司之是役也聞師之行而不聞
　其聲信矣宣王誠哉其大成也言功業極盛無遺憾
　也　朱氏曰文武以天保以上治内采薇以下治外
　而宣王中興亦曰内修政事外攘夷狄而已無二道
　也此詩所賦自整車馬備器械以下其修政事攘夷
　狄則前乎此矣
　　車攻八章章四句
　　　虞惇按東有甫草箋云甫草甫田之草也鄭有
　　　圃田朱註宣王時未有鄭國圃田在東都畿内
　　　竊意以甫為圃經無明文下言搏獸于敖此不
　　　應又言行狩于圃後漢書注韓詩薛君章句云
　　　圃博也有博大之茂草也雖以甫為圃而仍訓
　　　為博故今從毛有聞無聲毛云有善聞而無喧
　　　譁之聲亦衍説也
　吉日美宣王田也能愼微接下無不自盡以奉其上
　焉
　　孔疏天子一日萬幾尚留意馬祖之神為之祈禱
　　是愼微也人君遊田意在適樂今王求禽獸唯以
　　給賔是接下也　申公説宣王田獵復古史籕美
　　之
吉日維戊旣伯旣禱田車旣好四牡孔阜升彼大阜從
其羣醜(戊古音耄/)
　賦也　鄭箋戊剛日也　毛傳外事以剛日　朱註
　以下章推之是日也其戊辰歟　毛傳伯馬祖也重
　物愼微將用馬力必先為之禱其祖禱禱獲也　孔
　疏夏官校人春祭馬祖馬祖天駟也孫炎云龍為天
　馬故房四星謂之天駟　鄭箋醜衆也田而升大阜
　從禽獸之羣衆也
　嚴氏曰旣伯謂有事於馬祖將用馬力而祭之也旣
　禱謂因祭而禱之願馬之強健而獲多也　孔疏車
　牢馬健可以厯險從禽矣
吉日庚午旣差我馬獸之所同麀鹿麌麌漆沮之從天
子之所(下四句隔句韻/)
　賦也　朱註庚午亦剛日也　毛傳差擇也　鄭箋
　同聚也　毛傳鹿牝曰麀麌麌衆多也　李氏曰漆
　沮二水名在涇水之東一名洛水
　朱註戊辰之日旣禱矣越三日庚午遂擇其馬而乘
　之視獸之所聚麀鹿最多之處而從之唯漆沮之旁
　為盛宜為天子田獵之所也
瞻彼中原其祈孔有儦儦俟俟或羣或友悉率左右以
燕天子(有友右俱音以/)
　賦也　陸氏曰廣平曰原　毛傳祈大也趨則儦儦
　行則俟俟獸三曰羣二曰友　鄭箋率循也悉驅禽
　順左右之宜以安待王之射也
旣張我弓旣挾我矢發彼小豝殪此大兕以御賔客且
以酌醴
　賦也　毛傳一發而死曰殪言中微而制大也　朱
　註御進也　鄭箋賓客諸侯也　朱註醴酒名周官
　五齊二曰醴齊　鄭箋酌醴酌而飲羣臣以為俎實
　也
　吕氏曰車攻吉日皆以蒐狩為言何也蓋蒐狩之禮
　所以見王賦之復焉所以見軍實之盛焉所以見師
　律之嚴焉所以見上下之情焉所以見綜理之周焉
　欲明文武之功業者此足以觀矣
　　吉日四章章六句
　　　虞惇按麀鹿麌麌箋云麕牡曰麌其祁孔有箋
　　　云祁當作麎俱與毛異今不取漆沮之從二句
　　　朱註為長悉率左右仍從鄭
　鴻鴈美宣王也萬民離散不安其居而能勞来還定
　安集之至於矜寡無不得其所焉
鴻鴈于飛肅肅其羽之子于征劬勞于野爰及矜人哀
此鰥寡(寡古音古後並同/)
　興也　毛傳大曰鴻小曰鴈肅肅羽聲　歐陽氏曰
　之子使臣也　毛傳矜憐也老而無妻曰鰥偏喪曰
　寡　歐陽氏曰使臣奔走於外如鴻鴈之飛羽肅肅
　然而勞其體也　劉氏曰宣王憂勤於上則使者劬
　勞於下不敢遑寧爰及可矜之人鰥寡孤獨皆得其
　飬以天子哀困窮為急也　鄭箋貧窮者欲令賙餼
　之孤獨者収斂之使有所依附　朱氏曰惠鮮鰥寡
　文王所以興也哿矣富人哀此㷀獨幽王所以亡也
　鰥寡孤獨乃天民之窮而無告者聖王發政施仁必
　自此始誠使鰥寡孤獨得其所而天下之民無有不
　被澤者矣
鴻鴈于飛集于中澤之子于垣百堵皆作雖則劬勞其
究安宅
　興也　孔疏垣墻也　毛傳一丈為板五板為堵
　朱註究終也
　歐陽氏曰使臣暫止於野為民營築居室如鴻鴈之
　集於澤也使臣雖劬勞而民終得寧居矣
鴻鴈于飛哀鳴嗷嗷維此哲人謂我劬勞維彼愚人謂
我宣驕
　虞惇曰興也我我使臣也
　歐陽氏曰哀鳴嗷嗷使臣自訴也知我者謂我以君
　命安集流民不憚勤苦不知我者謂我好興役動衆
　為宣驕也　朱氏曰作詩所以告哀也韓詩曰勞者
　歌其事
　　鴻鴈三章章六句
　　　虞惇按此詩以歐陽本義為正鴻鴈于飛興之
　　　子于征之子使臣也而毛鄭云鴻鴈知辟隂就
　　　陽喻民知去無道就有道下文之子乃云侯伯
　　　卿士則上下文義全不相關首章之劬勞指之
　　　子而二章之劬勞又指萬民義亦不相貫朱註
　　　以之子為流民自相謂而下文爰及矜人乃云
　　　且其劬勞者皆鰥寡可憐之人則爰及二字文
　　　理亦未可通今皆不取末章云比也亦非是
　庭燎美宣王也因以箴之
　　孔疏美宣王勤於政事因以箴之下文規誨為衰
　　失之漸置斯干無羊於末見終善以隱之　董氏
　　曰傳云百官官箴王闕此詩其司烜之屬所為歟
　　　申公説宣王勤政史籕美之
夜如何其夜未央庭燎之光君子至止鸞聲將將
　賦也　孔疏其語辭　蘇氏曰央久也　鄭箋夜未
　央猶言夜未渠央也　毛傳庭燎大燭也　孔疏周
　禮司烜供蕡燭庭燎　毛傳君子諸侯也將將鸞聲
　也
　蘇氏曰宣王將視朝不安於寢而問夜之早晚曰夜
　如何矣則對曰夜未央也庭燎光矣朝者至而聞其
　鸞聲矣　許氏曰此宣王勤於政事惟恐後時之意
　也
夜如何其夜未艾庭燎晣晣君子至止鸞聲噦噦
　賦也　蘇氏曰艾將盡也　朱註晣晣小明也　毛
　傳噦噦徐行有節也
夜如何其夜鄉晨庭燎有煇君子至止言觀其旂(旂古/)
(音芹後並同/)
　賦也　朱註煇火氣也天欲明烟光相雜也
　鄭箋上二章聞鸞聲爾今夜鄉明我見其旂是朝之
　時也朝禮别色始入　程氏曰天下之事貴乎得中
　而可常是之謂宜茍以意之所欲而已靡不勤於始
　而怠於終故其進鋭者其退速宣王之於始不守法
　以治盡其力以勤於事固知其不能終也此所以方
　美其勤而遂以箴之也　朱氏曰厥後宣王宴起至
　煩賢后脱簪待罪詩人固已見其微矣
　　庭燎三章章五句
　　　虞惇按鄭箋王不正雞人之職而問夜早晚故
　　　詩人箴之其説淺矣詩大㫖是美宣王而箴之
　　　之意在言外
　沔水規宣王也
　　孔疏欲王治諸侯察讒佞皆規王使為善也
沔彼流水朝宗于海鴥彼飛隼載飛載止嗟我兄弟邦
人諸友莫肯念亂誰無父母(隼之水反/)　(音以母滿以/)
(反/)
　虞惇曰比也　毛傳沔水流滿也　鄭箋水流而入
　海猶諸侯朝天子也諸侯春見天子曰朝夏見曰宗
　載則也　歐陽氏曰載飛載止猶諸侯或来或不来
　不可常也　孔疏兄弟同姓臣也邦人諸友異姓也
　逸齋曰諸侯雖强大必知尊王室今叛服不常是亂
　也　朱註我兄弟諸友乃無肯以亂為念者誰無父
　母乎亂則危將及之矣此憂亂之詩
沔彼流水其流湯湯鴥彼飛隼載飛載揚念彼不蹟載
起載行心之憂矣不可弭忘(上四句隔句韻/)
　比也　毛傳湯湯放縱無所入也飛揚無所定止也
　　嚴氏曰水盛隼揚喻諸侯强大而放恣不朝事也
　　毛傳不蹟不循道也弭止也　鄭箋諸侯不循法
　度我念之憂不能忘也
　陸氏曰宣王無海之德故諸侯有沔水之流縱宣王
　無陵之德故諸侯有隼之飛揚
鴥彼飛隼率彼中陵民之訛言寧莫之懲我友敬矣讒
言其興
　比也　鄭箋率循也隼飛循陵阜者是其當也喻諸
　侯之守職順法度者訛偽也
　嚴氏曰飛止者已無固志飛揚者未有回心率彼者
　蓋僅有之所當綏懐以勸来者今民之訛言復欲中
　以蜚語而使之不自安豈可不懲止之乎　吕氏曰
　諸侯因自相戒曰我友敬之哉讒言其將興矣蓋深
　規宣王以屏絶讒慝也讒人在朝乃諸侯疑畏之本
　故終言之　毛傳疾王不能察讒也　許氏曰讒言
　可憂唯敬足以勝之詩人知所本矣
　　沔水三章二章章八句一章六句
　　　虞惇按此詩首章誰無父母傳云京師者諸侯
　　　之父母也次章其流湯湯箋云旣不朝天子復
　　　不事侯伯載飛載揚云諸侯出兵妄相征伐皆
　　　衍説也朱註於次章云水盛隼揚興憂亂之不
　　　能忘也與首章取興之義不相合卒章以隼之
　　　髙飛興民之訛言又與次章取興之義不相合
　　　今畧叅諸説而訂之三章俱改從比又此詩疑
　　　當作三章章八句末章似脱前二句朱子固嘗
　　　有是説矣
　鶴鳴誨宣王也
　　鄭箋教宣王求賢人之未仕者
鶴鳴于九臯聲聞于野魚潛在淵或在于渚樂彼之園
爰有樹檀其下維蘀他山之石可以為錯
　朱註比也　孔疏鶴善鳴其音髙亮聞八九里　鄭
　箋臯澤中水溢出所為坎也自外數至九喻深逺也
　　范氏曰檀美木也　毛傳蘀落也錯厲石也可以
　琢玉　鄭箋鶴處九臯而野聞其鳴聲喻賢者雖隱
　居人咸知之魚之性寒則逃於淵温則見於渚喻賢
　者世亂則隱治平則出也園有樹檀檀下有蘀猶朝
　廷尚賢者而下小人也　孔疏逺方沉滯之賢任而
　官之以之輔治猶寳玉得石錯琢以成器也
鶴鳴于九臯聲聞于天魚在于渚或潛在淵樂彼之園
爰有樹檀其下維穀他山之石可以攻玉
　比也　毛傳穀惡木也攻錯也
　李氏曰漢王符云攻玉以石洗金以鹽濯錦以魚浣
　衣以灰物固有以賤理貴以醜化好者　程氏曰玉
　之溫潤天下之至美也石之麤厲天下之至惡也然
　兩玉相磨不可以成器以石磨之然後玉之器成焉
　猶君子之與小人處也横逆侵加然後修省畏避動
　心忍性増益預防而義理生焉道徳成焉吾聞諸邵
　子云
　　鶴鳴二章章九句
　　　虞惇按集註此詩之作不可知其所由然必陳
　　　善納誨之辭也鶴鳴二句言誠之不可揜魚潛
　　　二句言理之無定在園有樹檀二句言愛當知
　　　其惡他山之石二句言憎當知其善其義甚精
　　　但一篇之中累舉四事不若毛鄭專主求賢之
　　　為愈况毛氏在衆説之先其傳必有所自故今
　　　仍之
　彤弓之什十篇四十章二百五十九句
　
　
　
　
　
　
　
　
　
　
　讀詩質疑卷十八
欽定四庫全書
　讀詩質疑卷十九
　　　　　　　　　　太僕寺少卿嚴虞惇撰
　祈父之什
　祈父刺宣王也
　　毛傳宣王之末司馬職廢羗戎為敗　虞惇按國
　　語宣王三十九年戰于千畝王師敗績于姜氏之
　　戎
祈父予王之爪牙胡轉予于恤靡所止居(牙音吾/)
　賦也　毛傳祈父司馬也職掌封圻之兵甲　朱註
　爪牙鳥獸所用以為威者也　鄭箋轉移也　毛傳
　恤憂也
　鄭箋書曰若疇圻父謂司馬也司馬掌禄士故司士
　屬焉又有司右主勇力之士此勇力之士責司馬之
　辭也我乃王爪牙之士當為王閑守之衛女何移我
　於憂使我無所止居乎謂見使從軍也六軍之士出
　自六鄉法不取於王爪牙之士董氏曰古者宿衛之
　兵不出所以重内也卒有四方之役調兵諸侯故征
　徐以魯追貊以韓平淮夷以江漢畧見於經可考也
祈父予王之爪士胡轉予于恤靡所底止
　賦也　李氏曰爪士爪牙之士也　毛傳底至也
祈父亶不聰胡轉予于恤有母之尸饔
　賦也　毛傳亶誠也　劉氏曰尸主也　毛傳熟食
　曰饔　鄭箋已從軍而母主飲食之事自傷不得供
　養也
　吕氏曰讀是詩見宣王變古制者二焉以宿衛之
　士從軍一也親老而無兄弟不免征役二也越句
　踐伐吴有父母耆老而無昆弟者皆遣歸魏公子無
　忌救趙亦令獨子無兄弟者歸養在古之世必有成
　法故呼司馬而責其不聰若曰此法也人皆聞之汝
　獨不聞乎呼司馬者不敢斥王也太子晉諫靈王曰
　自我先王厲宣幽平而貪天禍至於今未弭宣王中
　興之主也至與幽厲並數之觀是詩所刺則子晉之
　言豈無所自歟
　　祈父三章章四句
　　　虞惇按周書酒誥矧惟若疇圻父薄違蔡九峯
　　　註以若疇句薄違句鄭康成引書若疇圻父蓋
　　　古今句讀之異也朱註則云此亦未見其必為
　　　宣王之詩下篇放此
　白駒大夫刺宣王也
　　鄭箋刺其不能留賢也
皎皎白駒食我場苗縶之維之以永今朝所謂伊人於
焉逍遥
　賦也　孔疏皎皎潔白也場圃也　毛傳縶絆維繫
　也　鄭箋永乆也伊人賢者也
　毛傳宣王之末不能用賢賢者有乘白駒而去者
　朱註詩人以賢者去而不可留託以所乘之駒來食
　場苖我則縶之維之庶㡬以永今朝使其人得以於
　此逍遥也　鄭箋愛之欲留之　蘇氏曰逍遥不事
　事也雖逍遥猶愈於去也
皎皎白駒食我場藿縶之維之以永今夕所謂伊人於
焉嘉客
　賦也　毛傳藿猶苖也夕猶朝也　朱註嘉客猶逍
　遥也　嚴氏曰願其來此為嘉客也
皎皎白駒賁然來思爾公爾侯逸豫無期慎爾優游勉
爾遁思(侯音胡駒侯思期隔句韻/)
　賦也　朱註賁然光采之貌　孔疏思語辭　朱註
　爾白駒之人也　蘇氏曰慎戒勉強也
　蘇氏曰詩人欲賢者之來故告之曰子茍來也将待
　爾以公侯其為樂顧豈少哉曷亦慎爾優游而勉爾
　遁思以來從我乎　朱註蓋愛之切而不知好爵之
　不足縻留之苦而不恤其志之不得遂也
皎皎白駒在彼空谷生芻一束其人如玉毋金玉爾音
而有遐心
　賦也
　朱註賢者必去而不可留矣於是嘆其乘白駒入空
　谷束生芻以秣之而其人之徳美如玉也蓋邈乎不
　可即矣然猶冀其相聞而不絶也故語之曰毋自貴
　重其聲音而有逺棄我之心　吕氏曰此雖祝其音
　問無絶亦以君臣之義微諷之
　　白駒三章章六句
　　　虞惇按爾公爾侯毛傳云爾公爾侯耶何為逸
　　　樂無期以反也語意唐突殊非待賢之體或云
　　　責當時在位之公侯則又於上下四爾字不相
　　　貫生芻一束鄭箋亦迂滯今從朱朱盖本蘇氏
　　　說也
　黄鳥刺宣王也
黄鳥黄鳥無集于榖無啄我粟此邦之人不我肯榖言
旋言歸復我邦族
　毛傳興也　孔疏榖木也　毛傳榖善也
　朱註民適異國不得其所故呼黄鳥而告之曰爾無
　集於榖而啄我之粟此邦之人不以善道相與我亦
　不久於此而将歸矣無以侵迫為也　吕氏曰宣王
　之末民有失所者意他國之可居也及其至彼則又
　不若故郷焉故思而欲歸使民如此亦異於還定安
　集之時矣
黄鳥黄鳥無集于桑無啄我粱此邦之人不可與明言
旋言歸復我諸兄
　興也
黄鳥黄鳥無集于栩無啄我黍此邦之人不可與處言
旋言歸復我諸父
　興也
　　黄鳥三章章七句
　　　虞惇按毛鄭以此詩為夫婦相棄故云刺其以
　　　隂禮教親而不至聯兄弟之不固今考詩中絶
　　　無此意也以此邦之人稱其夫尤非理朱集註
　　　得之但讀詩記所引朱氏說與今註小異今註
　　　作比而讀詩記之說則興也當以讀詩記為定
　我行其野刺宣王也
我行其野蔽芾其樗昏姻之故言就爾居爾不我畜復
我邦家
　虞惇曰興也　毛傳樗惡木也　鄭箋婦之父壻之
　父相謂曰昏姻　毛傳畜養也
　王氏曰此民不安其居而適異邦從其昏姻而不見
　收恤之詩也惡木尚可庇而息爾不我畜則樗之不
　如也
我行其野言采其蓫昏姻之故言就爾宿爾不我畜言
歸思復(野故蓫宿隔句韻/)
　興也　毛傳蓫惡菜　鄭箋牛􁉞也
我行其野言采其葍不思舊姻求爾新特成不以富亦
祗以異(葍古方墨反富古方二反後並同上下各韻不/)
(必叶/)
　興也　毛傳葍惡菜　鄭箋䔰也　蘇氏曰特匹也
　　毛傳祗適也
　王氏曰蓫之惡尚可采以治疾葍之惡尚可采以禦
　饑昏姻之相與固為其窮則相收困則相恤也今不
　思舊姻而求爾新特則又蓫葍之不如　鄭箋是不
　足以得富也適以此自異於人道言可惡也　王氏
　曰先王躬行仁義以道民厚矣猶以為未也又建官
　置師以孝友睦婣任䘏六行教民為其有父母也教
　以孝為其有兄弟也教以友為其有同姓也教以睦
　為其有異姓也教以婣為鄰里郷黨相保相愛也教
　以任相賙相救也教以䘏以為徒教之或不率也故
　使官師以時書其徳行而勸之以為徒勸之或不率
　也於是乎有不孝不睦不婣不弟不任不䘏之刑焉
　方是時也安有如此詩所刺之民乎
　　我行其野三章章六句
　　　虞惇按鄭箋此刺不正嫁娶之數而有荒政多
　　　淫昏之俗又云樗之蔽芾始生謂伸春之時嫁
　　　娶之月求爾新特謂不以禮嫁必無肯媵之皆
　　　曲說舊姻新特似棄婦之語然玩昏姻之故言
　　　就爾居其非夫婦相謂可知朱註本王氏說今
　　　從之成不以富從鄭不從朱三章首二句義屬
　　　興朱云賦亦非是求爾今本作求我成不今本
　　　作誠不俱依唐石經及國子監註疏本改正
　斯干宣王考室也
　　孔疏雜記路寝成則考之而不釁註云設盛食以
　　落之　朱註舊說厲王流於彘宫室圮壊宣王即
　　位更作宫室既成而落之或曰儀禮下管新宫春
　　秋傳宋元公賦新宫疑即此詩也　漢書劉向傳
　　周徳既衰而奢侈宣王賢而中興更為儉宫室小
　　寝廟詩人美之斯干之詩是也上章道宫室之如
　　制下章言子孫之衆多也　吕氏曰斯干無羊宣
　　王初政之詩次於刺詩之後何也宣王晚年雖怠
　　於政然中興之大徳不可掩也故復取此二篇以
　　終之宣王之大雅有美無刺大雅言大體者也論
　　其大體則宣王固一代之賢君也
秩秩斯干幽幽南山如竹苞矣如松茂矣兄及弟矣式
相好矣無相猶矣(平上去通韻/)
　朱註賦也　毛傳秩秩流行也　孔疏斯此也　朱
　註干水涯也　毛傳幽幽深逺也　劉氏曰南山終
　南山也　朱註苞叢生而固也　鄭箋式用也　歐
　陽氏曰猶謀也
　董氏曰宣王作室後臨水前對山其盤基之厚如竹
　之苞其締䕃之密如松之茂而兄弟之居此室者皆
　相好而無相謀所謂聚國族於斯也　朱註蓋頌禱
　之辭　張氏曰猶似也人情大抵施之不報則輟故
　恩不能終兄弟之間各盡己之所能施者無效其不
　相報而廢恩也君臣父子朋友亦莫不用此道盡己
　而已
似續妣祖築室百堵西南其户爰居爰處爰笑爰語
　賦也　毛傳似嗣也　朱註妣祖姜嫄后稷也　毛
　傳西南其户西郷户南鄉戸也　鄭箋爰於也
　蘇氏曰厲王之亂宫室敗壊宣王謀所以繼續其先
　妣先祖者故築其宫室於是居處於是笑語焉　孔
　疏天子之宫其室非一在北者南户在東者西户推
　此有東郷户北郷户也
約之閣閣㭬之橐橐風雨攸除鳥鼠攸去君子攸芋(平/)
(去通韻/)
　賦也　鄭箋約縮板也　蘇氏曰閣閣上下相乘也
　　孔疏㭬築也　蘇氏曰橐橐杵聲也　毛傳芋大
　也　鄭箋其牆屋𢎞殺則風雨之所除也其築作堅
　緻則鳥䑕之所去也　蘇氏曰君子於是居焉所以
　為尊且大也　曹氏曰君子雍容於其間心廣體胖
　是以大也　濮氏曰此以下由外而内由牆垣而堂
　寝詩之次第也
如跂斯翼如矢斯棘如鳥斯革如翬斯飛君子攸躋
　賦也　朱註跂竦立也　歐陽氏曰翼敬也棘急也
　矢行緩則枉急則直革變也　孔疏白雉五色曰翬
　　毛傳躋升也
　蘇氏曰其嚴正如人跂而翼也其亷隅如矢之急而
　直也其峻起如鳥之警而革也其軒翔如翬之飛而
　而矯其翼也　朱註其堂之美如此君子之所升以
　聽事也
殖殖其庭有覺其楹噲噲其正噦噦其冥君子攸寧
　賦也　毛傳殖殖平正也　孔疏庭宫寝之前庭也
　　朱註覺髙大而直也　孔疏楹柱也　鄭箋噲噲
　猶快快也　朱註正向明之處也　蘇氏曰噦噦深
　廣貌　朱註冥奥窔之間也
　朱註其室之美如此君子之所休息以安身也　董
　氏曰噲噲其正所謂陽室也噦噦其㝠所謂隂室也
下莞上簟乃安斯寝乃寝乃興乃占我夢吉夢維何維
熊維羆維虺維蛇(簟琰韻通寝夢莫滕反羆古音波後/)
(同蛇音陀俱不從叶/)
　賦也　鄭箋莞小蒲之席也竹葦曰簟興夙興也有
　善夢則占之熊羆之獸虺蛇之蟲四者夢之吉祥也
　朱註祝其君安其室居夢兆而有祥亦頌禱之辭也
大人占之維熊維羆男子之祥維虺維蛇女子之祥
　賦也　鄭箋大人占之謂以聖人占夢之法占之也
　熊羆在山陽之祥也故為生男虺蛇穴處隂之祥也
　故為生女
　范氏曰身安志平誠意感通而吉夢可占故生男則
　世為君王生女則宜人之家室人道盡於此矣　朱
　註或曰夢之有占何也曰人之精神與天地隂陽流
　通故晝之所為夜之所夢善惡各以其類至先王建
　官設屬使之觀天地之會辨隂陽之氣以日月星辰
　占六夢之吉凶獻吉夢贈惡夢其於天人之際察之
　詳而敬之至矣故曰王前巫而後史宗祝瞽侑皆在
　左右王中心無為也以守至正
乃生男子載寝之牀載衣之裳載弄之璋其泣喤喤朱
芾斯皇室家君王(喤古音皇後同/)
　賦也　毛傳半圭曰璋　孔疏喤喤聲大也　鄭箋
　芾天子純朱諸侯黄朱皇猶煌煌也
　鄭箋臥於牀尊之也　毛傳裳下之飾也璋臣之職
　也　孔疏言無生而貴者也欲為君父當先知為臣
　子　朱註衣之裳服之備也弄之璋尚其徳也男子
　之生於是室者皆将服朱芾煌煌然有室有家為君
　為王矣
乃生女子載寝之地載衣之裼載弄之瓦無非無儀唯
酒食是議無父母詒罹(地古音陀瓦馬韻儀音俄議古/)
(魚賀反後同罹音羅平上去通韻裼字不入韻/)
　賦也　毛傳裼褓也瓦紡磚也　鄭箋儀善也　毛
　傳罹憂也
　鄭箋臥於地卑之也　蘇氏曰衣之裼即用其所衣
　無加也　鄭箋弄之瓦習其所有事也婦人無所專
　於家事有非非婦人也有善亦非婦人也婦人之職
　唯議酒食耳無遺父母之憂　王氏曰女子以順為
　正無非足矣有善非吉祥可願之事也　朱註在易
　家人之六二曰無攸遂在中饋貞吉孟子之母亦曰
　婦人之禮精五飯羃酒漿養舅姑縫衣裳而已故有
　閨門之修而無境外之志此之謂也　孔疏六章以
　下盛陳夢得吉祥生育男女貴為王公慶流後嗣皆
　因考室而得然　吕氏曰此詩一章總述宫室之靣
　勢而願其親睦二章三章述其作室之意與營築之
　狀四章五章言堂室之美六章以下則頌禱之詞也
　　斯干九章四章章七句五章章五句
　　　虞惇按鄭氏以首章喻宣王徳行國富民衆佼
　　　好以似續妣祖為宫廟已成如跂斯翼一章為
　　　主作宫廟考之詩義皆未必然詩序但言考室
　　　無作宗廟之文似續妣祖一句之下即已别言
　　　築寝室四章君子攸躋亦未見有祭祀之意鄭
　　　又改猶為瘉改芋為幠改似為巳午之已皆鑿
　　　說也
　無羊宣王考牧也
　　鄭箋厲王之時牧人職廢宣王始興而復之至此
　　而成謂復先王牛羊之數　孔疏周禮牧人掌牧
　　六牲而阜蕃其物六牲牛馬羊豕犬雞也獨言牛
　　羊者以祭祀為重馬則祭之所用者少豕犬雞比
　　牛羊為卑故舉牛羊以為美也
誰謂爾無羊三百維羣誰謂爾無牛九十其犉爾羊來
思其角濈濈爾牛來思其耳濕濕
　賦也　毛傳黄牛黒脣曰犉　王氏曰濈濈和也
　朱註濕濕潤澤也
　蘇氏曰羊以三百為羣其羣尚多也牛之犉者九十
　非犉者尚多也　毛傳聚其角而息濈濈然呞而動
　其耳濕濕然　王氏曰羊以善觸為患故美其聚而
　和　陸氏曰牛病則耳燥安則溫潤而澤　鄭箋言
　此者美畜産得其所
或降于阿或飲于池或寝或訛爾牧來思何蓑何笠或
負其餱三十維物爾牲則具(池音陀餱古音胡阿池訛/)
(韻餱具平去通韻不必強叶/)
　賦也　毛傳訛動也何掲也蓑所以備雨笠所以禦
　暑蘇　氏曰物類也　毛傳三十維物異毛色者三
　十也　孔疏祭祀之牲當用五方之色每色之物皆
　有三十祭祀索則有之
　劉氏曰牛羊無所驚畏而牧者日持雨具齎餱糧從
　牛羊之所宜適以順其性而蕃其息故牲有餘備矣
爾牧來思以薪以蒸以雌以雄爾羊來思矜矜兢兢不
騫不崩麾之以肱畢來既升(雄古于陵反後同/)
　賦也　鄭箋麤曰薪細曰蒸　毛傳矜矜兢兢堅彊
　也騫虧也崩羣疾也肱臂也升升入牢也
　蘇氏曰牧人有餘力則取薪蒸合牝牡而牧事盡矣
　使來則畢來使升則既升馴擾從人意也　王氏曰
　言羊不言牛者羊善耗敗故也
牧人乃夢衆維魚矣旐維旟矣大人占之衆維魚矣實
維豐年旐維旟矣室家溱溱
　賦也　毛傳溱溱衆也
　毛傳隂陽和則魚衆多矣旐旟所以聚衆也　鄭箋
　魚者庶人之所以養也夢魚是嵗熟之祥　張氏曰
　縣鄙建旐統人少州里建旟統人多建旐之處乃建
　旟是民庶衆也　孔疏嵗熟民滋國之休慶也　王
　氏曰此牧成而考之詩也故以吉祥之事終焉　吕
　氏曰以斯干無羊之卒章觀之所願乎上者子孫昌
　盛所願乎下者嵗熟民滋皆不願乎其外也彼秦漢
　好大喜功之主肯以是為可願哉　錢氏曰畜牧蕃
　滋人衆殷富朝歌太平臣獻休瑞治於此盛而志亦
　於此荒矣此不籍千畝料民太原之所由肇也史稱
　漢武初年國家無事財用富足因之甲兵土木神仙
　禱祠海内虚耗物盛極而衰亦其勢也
　　無羊四章章八句
　　　虞惇按此詩毛鄭說俱得惟衆維魚矣鄭云夢
　　　人衆相與捕魚不如毛傳之自然若集註云夢
　　　人乃是魚則意想不倫於六夢為噩夢非吉祥
　　　善事矣凡註有必不可從者此類是也
　節南山家父刺幽王也
　　鄭箋家父字周大夫　孔疏春秋桓十五年天王
　　使家父來求車上距幽王之卒七十有五年盖古
　　人以父氏為字或累世同之雲漢序曰仍叔而桓
　　五年仍叔之子來聘春秋時趙氏世稱孟智氏世
　　稱伯仍氏或亦世字叔也　虞惇按春秋隐公三
　　年尹氏卒公羊曰譏世卿也胡氏曰尹氏天子大
　　夫世執朝權為周階亂家父所刺秉國之均不平
　　謂何者是也困學紀聞云尹氏不平此幽王所以
　　亡春秋於平王之末書尹氏卒見權臣之繼世也
　　於景王之末書尹氏立王子朝見權臣之亂國也
　　詩之所刺春秋之所譏以此坊民猶有五侯擅漢
　　三馬食曹之禍以三說推之則春秋之尹氏盖即
　　家父所刺之後人矣　項氏曰幽王時為亂者皆
　　宣王時故家也嵩髙之申伯率犬戎以攻周韓奕
　　之蹶父為趣馬以亂政而孔聖之卿士不平之太
　　師盖即常武之皇父尹氏也四人雖未必皆其身
　　而亦必無皆死之理以此知人才唯上所用之唐
　　之裴矩乃隋之佞人魏之華歆即漢之名士也
　　吕氏曰按左傳韓宣子來聘季武子賦節之卒章
　　杜氏謂取式譌爾心以畜萬邦之義則此詩在古
　　止名節也
節彼南山維石巖巖赫赫師尹民具爾瞻憂心如惔不
敢戲談國既卒斬何用不監(平上通韻/)
　興也　毛傳節髙峻貌巖巖積石貌赫赫顯盛貌師
　太師三公也尹尹氏為太師也具俱惔燔也卒終斬
　絶監視也
　陳氏曰南山國之望太師民之瞻　鄭箋民視汝之
　所為憂心燔灼又畏汝之威不敢相戲言語疾其貪
　暴脅下以刑辟也　朱註國既終斬絶矣汝何用而
　不察哉　輔氏曰小人欲行不平之政未有不先厲
　威虐以箝人之口者也
節彼南山有實其猗赫赫師尹不平謂何天方薦瘥喪
亂𢎞多民言無嘉憯莫懲嗟(猗於戈反/)
　興也　毛傳猗長也薦重瘥病𢎞大憯曽也
　蘇氏曰山之實草木是也山之生物其氣平均如一
　凡生於其上者無不猗猗其長也師尹不平其心則
　下之榮悴勞佚有大相絶者矣是以天怒而重以喪
　亂人怨而謗讟其上而尹氏曽不懲創咨嗟求所以
　自改也　鄭箋責三公不均平不如山之為也
尹氏太師維周之氐秉國之均四方是維天子是毗俾
民不迷不弔昊天不宜空我師
　賦也　毛傳氐本均平也　鄭箋毗輔也　朱註弔
　愍也　毛傳空窮也　鄭箋師衆也
　孔疏尹氏為太師之官是周根本之臣秉國政之平
　居權衡之任　鄭箋當維制四方上輔天子下教化
　萬民使不迷惑言任至重　李氏曰尹氏不能如此
　則其亂必矣故呼天而告之曰昊天不弔不宜使此
　人居髙位以困窮我衆民也
弗躬弗親庶民弗信弗問弗仕勿罔君子式夷式已無
小人殆瑣瑣姻亞則無膴仕(親信平去通韻/)
　賦也　嚴氏曰仕謂官使之也　毛傳夷平也　王
　氏曰已廢退也　毛傳瑣瑣小貌壻之父曰姻兩壻
　相謂曰亞膴厚也
　嚴氏曰師尹之不平在於逺君子而任小人故戒以
　弗躬弗親則庶民不信也不詢問之不官使之豈可
　誣罔君子以為不可用哉不用君子而用小人則必
　致亂當平其心察其姦而已退之無使危殆其國也
　瑣瑣姻亞者小人也無以親暱而厚任之置之大位
　也大臣官使人材當開布公道乃於君子則弗仕唯
　姻亞則膴仕所謂不平也　虞惇曰弗躬弗親庶民
　弗信言不當委任小人也弗問弗仕勿罔君子言不
　當棄置君子也故下章遂言用君子以已亂之效焉
昊天不傭降此鞠訩昊天不惠降此大戾君子如屆俾
民心闋君子如夷惡怒是違(惠戾霽韻屆卦韻闋屑韻/)
(夷支韻違微韻屑為支微之入聲平去入通韻/)
　賦也　毛傳傭均也　朱註鞠窮訩亂也　巖氏曰
　惠愛也　鄭箋戾乖也屆至也　毛傳闋息也　鄭
　箋夷平也　蘇氏曰違逺也
　嚴氏曰民罹師尹之害而歸之於天曰昊天不均而
　降此窮極之亂昊天不順而降此乖戾之變謂天生
　小人以禍天下也所以救此禍者唯在用君子而已
　幽王信用小人故君子去之君子若至則民心自息
　矣君子若平夷其心則民之惡怒逺矣所患君子不
　至耳至則無不平夷也　鄭箋言民之失由於上可
　反復也　朱註為政不平以召禍亂者人也而詩人
　歸之於天見君臣隐諱之義焉見天人合一之理焉
　　朱氏曰國之危亡以為人事歟則日月剝蝕山崩
　川竭未可盡責之人也以為天意歟則武丁因桑榖
　而復成湯之業宣王因雲漢而繼文武之功未可盡
　歸之天也君子以人合天不諉於天以義制命不諉
　於命是以轉禍為福轉亂為治天也有人焉使王能
　平其心以任尹氏尹氏能平其心以用君子而不以
　小人間之則豈至於危亡而不可救哉
不弔昊天亂靡有定式月斯生俾民不寧憂心如酲誰
秉國成不自為政卒勞百姓(平去通韻/)
　賦也　鄭箋式用也式月斯生日月益甚也　毛傳
　病酒曰酲成平也
　嚴氏曰國之有成乃法度紀綱一成而不變者也人
　君之所操天下之所守今誰秉持之乎　虞惇曰王
　委政於尹氏尹氏委政於小人不自為政即所謂弗
　躬弗親姻亞膴仕也
駕彼四牡四牡項領我瞻四方蹙蹙靡所騁
　賦也　毛傳項大也　鄭箋蹙蹙縮小之貌
　歐陽氏曰我駕此大領之四牡四顧天下王室昏亂
　諸侯交争四方無可徃之所　吕氏曰盖本根病則
　枝葉皆瘁故無地可往矣
方茂爾惡相爾矛矣既夷既懌如相醻矣
　賦也　朱註茂盛也　鄭箋相視也　朱註懌悅也
　　鄭箋醻酢也
　蘇氏曰方其盛於為惡也如将相賊者視其矛矣及
　其解也如相與醻酢者小人喜怒之不可期如此
　是以君子不忍立於其側也　顧氏曰上言去之不
　可而此言留之不可也
昊天不平我王不寧不懲其心覆怨其正
　賦也　嚴氏曰尹氏不平而歸之於天謂天生小人
　也即所謂昊天不傭也天下不寧而歸之於王謂王
　用尹氏也即所謂俾民不寧也王用尹氏由其心之
　蔽惑今王心不自懲創而反怨正救之者言不能從
　諫改過也
家父作誦以究王訩式訛爾心以畜萬邦(邦古博工反/)
(平去通韻/)
　賦也　鄭箋究窮訛化畜養也
　朱註家父自言作為此誦以窮究王致昏亂之所由
　冀其改心易慮以畜養萬邦也　吕氏曰篇終矣故
　窮其亂本而歸之王心焉致亂者尹氏而用尹氏者
　則王心之蔽也　范氏曰攻其惡者正其心而已此
　所以為幽王變雅之首　陳氏曰尹氏厲威使人不
　得戲談而家父作詩乃復自表其出於己以身當尹
　氏之怒而不辭者盖家父周之世臣義與國存亡故
　也　孔疏詩人之情其道不一或微加諷諭或指斥
　愆咎或隐匿姓名或自顯官字期於申冩下情冀上
　改過而已家父盡忠竭誠不憚誅罰故自載字焉寺
　人孟子亦此類也　孔叢子孔子曰於節南山見忠
　臣之憂世也
　　節南山十章六章章八句四章章四句
　　　虞惇按此詩前八章皆刺尹氏之不平至末二
　　　章乃歸咎於王而毛鄭遂以弗躬弗親為王不
　　　躬親政瑣瑣姻亞為王任用親黨六章不自為
　　　政乃云欲使昊天出圖書有所授命皆曲說四
　　　章五章之君子或以為指王或以為斥時在位
　　　者九章不懲其心十章式訛爾心一以為指尹
　　　氏一以為指王弗問弗仕之仕與則無膴仕之
　　　仕一字而两訓俱未安今俱從嚴氏又漢書董
　　　仲舒傳周室之衰其卿大夫緩於誼而急於利
　　　亡推讓之風而有争田之訟故詩人疾而刺之
　　　曰節彼南山維石巖巖今玩詩辭無争訟之意
　　　仲舒盖襲三家之說云爾
　正月大夫刺幽王也
正月繁霜我心憂傷民之訛言亦孔之将念我獨兮憂
心京京哀我小心癙憂以痒
　賦也　毛傳正月夏之四月　孔疏謂之正月者純
　陽用事為正陽之月也　毛傳繁多也　鄭箋訛偽
　也　毛傳将大也京京憂不去也　吕氏曰癙憂幽
　憂也　毛傳痒病也
　范氏曰正月長養之月繁霜肅殺之氣　鄭箋純陽
　用事而霜多急恒寒若之異傷害萬物故心為之憂
　傷　董氏曰繁霜非時災降於上也訛言非常禍起
　於下也　吕氏曰凡譸張為患以罔上惑衆者皆謂
　之訛言　朱註衆人莫以為憂我獨憂之而至於病
　也　歐陽氏曰見幽王之朝多小人而君臣不知憂
　懼也
父母生我胡俾我瘉不自我先不自我後好言自口莠
言自口憂心愈愈是以有侮(後音户口古音苦後同/)
　賦也　毛傳瘉病莠醜也　蘇氏曰愈愈益甚也
　王氏曰疾痛故呼父母而傷己之適丁是時也　朱
　註訛言之人虚偽反覆言之好醜不出於心而但出
　於口　黄氏曰言不由衷則顛倒是非變亂黒白
　鄭箋我心憂之甚是與訛言者殊塗用是見侵侮也
憂心惸惸念我無禄民之無辜并其臣僕哀我人斯于
何從禄瞻烏爰止于誰之屋
　賦也　毛傳惸惸憂意也　陳氏曰祿福也無禄猶
　言不幸也
　朱註古者以罪人為臣僕亡國所虜亦以為臣僕箕
　子所謂商其淪喪我罔為臣僕是也我不幸遭國之
　将亡将與無罪之民同為臣僕哀此民人復從何而
　得禄如烏之飛不知其将止於誰之屋也　謝氏曰
　忠臣不事二君義士不食周粟所可哀者一世之人
　不知當於何受禄耳
瞻彼中林侯薪侯蒸民今方殆視天夢夢既克有定靡
人弗勝有皇上帝伊誰云憎(夢莫滕反/)
　興也　鄭箋侯維也　吕氏曰爾雅夢夢亂也　朱
　註皇大也上帝天也　程子曰以其形體謂之天以
　其主宰謂之帝
　蘇氏曰中林之木莫不摧毁而惟薪蒸在焉其殘之
　也甚矣幽王播其虐於天下大家世族散為皂隸亦
　猶是也民方在危殆之中視天之夢夢若無能為者
　不知此天理之未定故也方其未定何所不至及其
　既定人未有不為天所勝者不然天豈有所憎而禍
　之耶福善禍淫一自然之理而已申包胥曰人衆則
　勝天天定亦能勝人
謂山蓋卑為岡為陵民之訛言寧莫之懲召彼故老訊
之占夢具曰予聖誰知烏之雌雄(雄于陵反/)
　賦也　朱註故老舊臣也　毛傳訊問具俱也
　李氏曰謂山蓋卑而其實則岡陵之崇也訛言之變
　亂如此　鄭箋王不懲止訛言反侮慢元老召之不
　問政事但訊占夢不尚道徳而信徴祥之甚　王氏
　曰故君臣皆自謂聖而上下同徳如烏之雌雄無以
　相别也　漢書藝文志曰惑者不稽諸躬而忌妖之
　見是以詩刺召彼故老訊之占夢傷其舍本而憂末
　不能勝凶咎也　孔叢子子思言於衛侯曰君之國
　事将日非矣公曰何故對曰有由然焉君出言自以
　為是而卿大夫莫敢矯其非卿大夫出言自以為是
　而士庶人莫敢矯其非君臣既自賢矣而羣下同聲
　賢之賢之則順而有福矯之則逆而有禍如此則善
　安從生詩曰具曰予聖誰知烏之雌雄抑亦似君之
　君臣乎
謂天蓋髙不敢不局謂地蓋厚不敢不蹐維號斯言有
倫有脊哀今之人胡為虺蜴(鄭庠古韻沃陌同部不必/)
(叶/)
　賦也　毛傳局曲也蹐累足也倫道脊理也蜴螈也
　　鄭箋局蹐者天髙而有雷霆地厚而有淪陷也此
　民疾苦王政上下皆可畏怖之言也維民號呼而發
　此言者皆有道理非茍為誕也　朱註哀今之人胡
　為肆毒以害人而使之至此乎　家語孔子讀詩於
　正月之六章惕焉如懼曰彼不逹之君子豈不殆哉
　從上依世則道廢違上離俗則身危時不興善已獨
　由之則曰非妖即妄也故賢也既不遇天恐不終其
　命焉桀殺龍逢紂殺比干皆是類也詩曰謂天蓋髙
　不敢不局謂地蓋厚不敢不蹐此言上下畏罪無所
　自容也
瞻彼阪田有菀其特天之扤我如不我克彼求我則如
不我得執我仇仇亦不我力
　興也　鄭箋阪田崎嶇墝埆之處也　朱註菀茂盛
　貌特特生之苗也　毛傳扤動也　蘇氏曰則法也
　　毛傳仇仇猶謷謷　孔疏釋訓云傲也
　蘇氏曰君子仕亂世而困於羣小如特苖之生於阪
　田風雨摇動之如恐不勝也　歐陽氏曰扤我而曰
　天者君子居危推其命於天也　鄭箋其始求我以
　為則如恐不得我也既得我則空執留我其禮待我
　謷謷然亦不以我為力也言有貪賢之名無用賢之
　實　錢氏曰彼非留我也執我也進不獲用退不得
　去所謂虚拘也　鍾氏曰士君子居亂世惟去而不
　仕耳讀此詩乃知亂而可去猶士君子之幸也　歐
　陽氏曰此大夫自傷獨立於昏亂之朝也
心之憂矣如或結之今兹之正胡然厲矣燎之方揚寧
或滅之赫赫宗周褒姒烕之(去入通韻/)
　賦也　錢氏曰正正月也厲謂繁霜也　鄭箋火田
　曰燎　朱註揚盛也　毛傳宗周鎬京也褒國也姒
　姓也有褒國之女幽王惑焉而以為后烕滅也
　顔師古曰火燎方盛寧有滅之者宗周之盛而為一
　褒姒所滅怨其甚也　孔疏於時宗周未滅詩人明
　得失之迹見微知著以褒姒淫姤知其必滅周也
　歐陽氏曰上七章皆述王信譌言亂政至此始言王
　溺女色而致昏惑勢必滅周推其禍亂之本以歸罪
　也　朱註或曰褒姒烕之有監戒之意而無憂懼之
　情蓋宗周已滅矣此東遷後詩也　虞惇按褒姒烕
　之不曰滅而曰烕者時雖未滅而滅之形成也曰召
　彼故老曰彼求我則皆刺王之棄賢而亂政於時幽
　王尚在也若宗周已滅則繁霜又何足憂訛言又何
　足畏乎以此知詩非東遷以後詩也
終其永懐又窘隂雨其車既載乃棄爾輔載輸爾載将
伯助予(隔句韻平上去通韻/)
　比也　毛傳窘困也　朱註載車所載也　蘇氏曰
　輔輻之斜木所以助輻也　鄭箋輸墮也　毛傳将
　請伯長也
　蘇氏曰王為淫虐譬行險而不知止君子永思其終
　知其必有大難故曰終其永懐又窘隂雨　鄭箋隂
　雨喻王有泥陷之難車載喻王任國事棄輔喻逺賢
　也棄女車輔則墮女之載乃請長者見助喻國危而
　求賢者已晚矣　吕氏曰前既言周之必亡矣此懐
　不能已復以求賢誨之所謂猶欲救之之辭也
無棄爾輔員于爾輻屢顧爾僕不輸爾載終踰絶險曽
是不意(輻方墨反去入通韻/)
　比也　毛傳員益也　鄭箋顧視也僕将車者也
　孔疏爾若能無棄爾輔以益其輻又數顧視爾之僕
　則得不墮爾所載終用踰度陷絶之險矣女曽不以
　是為意乎教王之用賢敬臣也　范氏曰治天下者
　任重道逺故以将車為喻　陸氏曰爾輔是已用之
　賢喻大臣也爾僕是益求繼用者喻庶臣也
魚在于沼亦匪克樂潛雖伏矣亦孔之炤憂心慘慘念
國之為虐(去入通韻集註炤音灼/)
　比也　朱註炤明也
　朱註魚之在沼其為生已蹙矣其潛雖深亦炤然而
　易見言禍亂之及無所逃也　孔疏喻時賢者在朝
　廷道不行無所樂退而居山林又姓名聞徹不足以
　避害也　嚴氏曰君子不專為一身之安危其憂心
　慘慘然唯念國行虐政禍及宗社耳　歐陽氏曰大
　夫既憂國之将亡又自傷己之将及於禍也
彼有㫖酒又有嘉殽洽比其隣昏姻孔云念我獨兮憂
心慇慇(酒殽平上通韻/)
　賦也　嚴氏曰彼小人也　毛傳洽合也　孔疏比
　親也　毛傳云旋也
　蘇氏曰小人以利相求故與其隣比昏姻周旋和洽
　君子獨孑然無朋也　歐陽氏曰大夫既自傷将及
　禍而又哀衆人不知危亡之可憂猶有以酒食相娛
　樂者而我獨慇慇然痛也　孔疏時權臣奢富親戚
　相黨此賢者孤特而自傷也　朱註昔人有言燕雀
　處堂母子相安自以為樂也突决棟焚而怡然不知
　禍之将及其此之謂乎
佌佌彼有屋蓛蓛方有榖民今之無禄天夭是㭬哿矣
富人哀此惸獨
　賦也　毛傳佌佌小也蓛蓛陋也　朱註夭禍㭬害
　也　毛傳哿可也
　蘇氏曰佌佌者有屋蓛蓛者有禄小人得志也今民
　之無福天既夭禍之小人又㭬害之富人猶可勝也
　惸獨則甚矣
　　正月十三章八章章八句五章章六句
　　　虞惇按父母生我毛云父母文武也彼有㫖酒
　　　鄭云彼尹氏太師也謂山蓋卑鄭云喻為君子
　　　之道人尚謂之卑皆非是瞻烏爰止鄭云今民
　　　當求明君而歸之如其言是教民叛上也康成
　　　之失此最為大侯薪侯蒸從蘇氏今兹之正即
　　　指正月繁霜從錢澄之之說也
　十月之交大夫刺幽王也
　　鄭箋當為刺厲王作詁訓傳時移其篇第因改之
　　耳節刺師尹不平此譏皇父擅恣正月惡褒姒滅
　　周此疾豔妻煽方處又幽王時司徒乃鄭桓公友
　　非此篇之所云番也是以知然　蘇氏曰小雅無
　　厲王之詩鄭氏以為十月之交雨無正小旻小宛
　　四篇皆厲王之詩也其說曰師尹皇甫不得並政
　　褒姒豔妻不得偕寵番與鄭桓不得同位此其所
　　挾以為厲王者也使幽王之世師尹皇甫番與鄭
　　桓先後在事褒姒以色居正位謂之豔妻其誰曰
　　不可且漢儒異師相攻甚於仇讐茍毛公誠改詩
　　第則他師将不肯信而韓詩之次與毛詩合此足
　　以明其非厲王也　逸齋曰竊嘗因是而詳考之
　　詩十月辛卯日有食之驗之唐厯在幽王六年一
　　也百川沸騰山冡崒崩稽之史記幽王二年山川
　　皆震二也雨無正言周宗既滅指赫赫宗周褒姒
　　烕之之事三也小旻言謀夫孔多發言盈庭謂七
　　子之徒若厲王監謗道路以目安有孔多盈庭之
　　刺四也小宛言念昔先人有懐二人先人謂宣王
　　二人謂文武若厲王先人則夷王也安能懐文武
　　之事五也　虞惇按竹書紀年幽王元年錫皇父
　　命二年涇渭洛竭岐山崩三年王嬖褒姒冬大震
　　雷四年夏六月隕霜五年王世子宜臼奔申皇父
　　作都於向六年冬十月辛卯朔日有食之其事與
　　此詩及正月之詩皆合其為幽王詩無疑也　申
　　公說幽王之時天變見於上地變動於下而姦臣
　　亂政於外嬖妾敗徳於内大夫憂亂亡之将至作
　　是詩
十月之交朔日辛卯日有食之亦孔之醜彼月而微此
日而微今此下民亦孔之哀
　賦也　朱註十月夏正建亥之月也　毛傳交日月
　之交會也醜惡也　朱註微虧也　鄭箋月則有虧
　此日而虧非其常
　毛傳月臣道日君道鄭箋日月交會而日食隂侵
　陽臣侵君之象君臣失道災害将起故下民亦甚可
　哀　孔疏日食者月食之也何休曰不言月食之者
　其形不可得而睹故疑言日有食之也厯家為日月
　交會之法大率以百七十三日有奇為限然日月行
　天道有表裏若月先在裏依限而食者多若月先在
　表雖依限而食者少杜預見其參差乃云日月動物
　雖行度有大量不能不少盈縮故有雖交會而不食
　者或有頻交而食者惟正陽之月君子忌之蘇氏
　曰日食天變之大者也然正陽之月古尤忌之夏之
　四月為純陽故謂之正月十月為純隂疑其無陽故
　謂之陽月純陽而食陽弱之甚也純隂而食隂壮之
　甚也交日月之交會也交當朔則日食然亦有交而
　不食者交而食陽微而隂乘之也交而不食陽盛而
　隂不能掩也故日食君子醜之大變既見君子知國
　之将亡國亡則民被其患是以哀之也　朱註厯法
　周天三百六十五度四分度之一左旋於地一晝一
　夜則其行一周而又過一度日月皆右行於天一晝
　一夜則日行一度月行十三度十九分度之七故日
　一嵗而一周天月二十九日有奇而一周天又逐及
　於日而與之會一嵗凡十二會方會則月光都盡而
　為晦已會則月光復蘇而為朔朔後晦前各十五日
　日月相對則月光正滿而為望晦朔而日月之合東
　西同度南北同道則月揜日而日為之食望而日月
　之對同度同道則月亢日而月為之食是皆有常度
　矣然王者修徳行政用賢去奸能使陽盛足以勝隂
　隂衰不能侵陽則日月之行雖或當食而月常避日
　故其遲速髙下必有參差而不正相合不正相對者
　所以當食而不食也若國無政不用善使臣子背君
　父妾婦乘其夫小人陵君子夷狄侵中國則隂盛陽
　微當食必食雖曰行有常度而實為非常之變矣是
　以聖人於春秋每食必書而詩人亦以為醜也
日月告凶不用其行四國無政不用其良彼月而食則
維其常此日而食于何不臧
　賦也　毛傳行道度也不用之者謂相干犯也
　朱註月不避日失其道也所以然者以四方無善政
　天子不用善人也　王氏曰月食非其常也然比日
　食則以陽侵隂猶為常也　李氏曰春秋日食三十
　六月食則未嘗書也豈月未嘗食耶亦以為常故也
　　許氏曰于何不臧者未知有何不善之應也　春
　秋傳晉侯問於士文伯曰詩所謂此日而食于何不
　臧何也對曰不善政之謂也國無政不用善則自取
　謫於日月之災故政不可不慎也
􁉑􁉑震電不寧不令百川沸騰山冡崒崩髙岸為谷深
谷為陵哀今之人胡憯莫懲(令力震反與電韻集註叶/)
(騰崩非是/)
　賦也　毛傳􁉑􁉑震電貌震雷也　朱註令善也
　毛傳沸出騰乘也山頂曰冡　鄭箋崒崔嵬也　朱
　註髙岸崩陷故為谷深谷填塞故為陵
　鄭箋雷電過常天下不安政教不善之徴也百川沸
　出相乘陵由貴小人也山頂崔嵬者崩君道壊也林
　谷易位君子居下小人處上也變異如此禍亂方至
　哀今在位之人何曽無以道徳消止之　朱註是宜
　恐懼修省改紀其政而幽王曽莫之懲也董仲舒曰
　國家将有失道之敗而天乃出災異以譴告之不知
　自省又出怪異以警懼之尚不知變而傷敗乃至以
　此見天心仁愛人君而欲止其亂也　孔疏按推度
　災曰百川沸騰衆隂進山冡崒崩人無仰髙岸為谷
　賢者退深谷為陵小臨大
皇父卿士番維司徒家伯維宰仲允膳夫棸子内史蹶
維趣馬楀維師氏豔妻煽方處(隔句韻平上通韻/)
　賦也　鄭箋皇父家伯仲允皆字也番棸蹶楀皆氏
　也　孔疏卿士六卿之外更為都官總統六官之事
　也　鄭箋司徒掌天下土地之圖人民之數冡宰掌
　建邦之六典皆卿也膳夫上士也掌王之飲食膳羞
　内史中大夫也掌爵禄廢置殺生予奪之法趣馬中
　士也掌王馬之政師氏亦中大夫也掌司朝得失之
　事　毛傳豔妻褒姒也美色曰豔　鄭箋敵夫曰妻
　　毛傳煽熾也
　鄭箋王淫於色七子皆用嬖寵方熾之時並處位言
　妻黨盛女謁行之甚也雖官有尊卑權寵相連朋黨
　於朝皇父則為之端首兼擅羣職是以疾焉　王氏
　曰求變異所以用七子七子所以用則以豔妻煽方
　處故也　李氏曰羣小用事於外嬖妾蠱惑於内為
　之主災變所以疉至也　許氏曰褒姒禍之本皇父
　罪之魁
抑此皇父豈曰不時胡為我作不即我謀徹我牆屋田
卒汙萊曰予不戕禮則然矣(平上通韻/)
　賦也　毛傳時是也　朱註作動即就卒盡也　孔
　疏汙停水也萊草穢也　鄭箋戕殘也
　孔疏小人自矜謂舉無不當皇父以親寵封畿内既
　封即築都邑令邑人居之先毁牆屋而後令遷邑人
　廢其家業故述其情以責之　鄭箋此皇父豈曰我
　所不為是乎言其不自知惡也　嚴氏曰女何為欲
　動我以遷徙而不先就我謀遽徹毁我牆屋使我田
　不獲治下者汙而髙者萊　鄭箋反云我不殘敗女
　田業禮下供上役其道當然言文過也此皇父所築
　邑人之怨辭　范氏曰前章備舉朝之小人而皇父
　實尸之此章專言皇父專恣害及於民也　彭氏曰
　三代之君不敢鄙夷其民以從己之欲每有興作謀
　及庶人如盤庚遷殷登進厥民而告之三代世守此
　道矣
皇父孔聖作都于向擇三有事亶侯多藏不憗遺一老
俾守我王擇有車馬以居徂向(平去通韻/)
　賦也　朱註孔甚也都大邑也周禮畿内大都方百
　里小都方五十里皆天子公卿所封也　毛傳向邑
　名三有事國之三卿也亶信侯維也　鄭箋憗者心
　不欲自强之辭也　朱註徂徃也
　鄭箋皇父專權足已自比聖人作都立三卿皆取聚
　斂之人言不知厭也　孔疏禮畿内諸侯二卿立三
　卿者自比列國也　陳氏曰擇多藏之人以為卿懼
　故老在位盡出之不強留一人以保我王　鄭箋又
　擇民之富有車馬者徃居向以實其邑　朱註不忠
　於上但知貪利以自私也　謝氏曰皇父棄舊臣耆
　徳而不用不留一老成以衛王室其不忠大矣平王
　東遷作文侯之命推原亂本亦曰罔或耆舊俊乂在
　厥服西周之亡實兆於此
黽勉從事不敢告勞無罪無辜讒口囂囂下民之孽匪
降自天噂沓背憎職競由人
　賦也　陳氏曰噂聚談也　蘇氏曰沓重複也　毛
　傳職主也　朱註競力也
　鄭箋詩人賢者見時如是自勉以從王事雖勞不敢
　自謂勞畏刑罰也　蘇氏曰無罪猶且見讒而况敢
　告勞乎下民之孽非天之所為也噂噂沓沓多言相
　說背則相憎專力為此者人也而豈天哉　孔疏由
　在位信讒故民皆競為此以相害
悠悠我里亦孔之痗四方有羡我獨居憂民莫不逸我
獨不敢休天命不徹我不敢傚我友自逸(里痗上去通/)
(韻徹屑韻逸質韻本通不必叶/)
　賦也　嚴氏曰悠悠逺也　毛傳里居痗病也羡餘
　也　朱註徹均也
　王氏曰幽王之時天下病矣而我所居里則又甚病
　也　錢氏曰人皆饒逸我獨憂勞明知天命之不均
　而不敢傚我友之自逸所以思故里而不忍言去也
　　毛傳親屬之臣心不能已
　　十月之交八章章八句
　　　虞惇按十月之交鄭氏箋謂周之十月夏八月
　　　也讀詩記引什方張氏云詩有夏正無周正獨
　　　此詩為周正可乎漢歴幽王無八月朔食而唐
　　　厯有之議者疑其附會而為此也今從之豔妻
　　　箋作閻妻盖漢書杜欽傳云然班偼伃賦云悲
　　　晨婦之作戒兮哀褒閻之為郵閻即豔也家伯
　　　維宰今本誤作冡宰鄭康成周禮注引此亦作
　　　維宰今從唐石經及國子監註疏本改正
　雨無正大夫刺幽王也雨自上下者也衆多如雨而
　非所以為政也
　　歐陽氏曰古之人於詩多不命題而篇名徃徃無
　　義例其或有命名者則必述詩之意如巷伯常武
　　之類是也今雨無正之名據序所言與詩絶異當
　　闕其所疑　劉氏曰嘗讀韓詩有雨無極篇序云
　　雨無極正大夫刺幽王也比毛詩篇首多雨無其
　　極傷我稼穡八字　朱註幽王之時饑饉喪亂羣
　　臣有去者有居者此詩乃正大夫離居之後􁂎御
　　之臣所作也　申公說東遷之初大夫有不忠於
　　王室者􁂎御之臣閔之而作
浩浩昊天不駿其徳降喪饑饉斬伐四國昊天疾威弗
慮弗圖舍彼有罪既伏其辜若此無罪淪胥以鋪
　賦也　朱註浩浩廣大貌　毛傳駿長也榖不熟曰
　饑蔬不熟曰饉　朱註疾威猶暴怒也舍置淪陷也
　　鄭箋胥相鋪徧也
　蘇氏曰幽王之亂民之被禍災者無所歸咎曰天實
　為之天之生物浩然其若無窮者奈何不長其徳既
　生之而又斬伐之豈天怒迅烈曽弗圖慮乎彼有罪
　者既伏其辜矣置而弗疑可也此無罪者亦與相陷
　溺而無不徧何也　李氏曰無可奈何而歸之於天
　甚其君之辭也
周宗既滅靡所止戾正大夫離居莫知我勩三事大夫
莫肯夙夜邦君諸侯莫肯朝夕庶曰式臧覆出為惡(夜/)
(音豫夕陌韻惡藥韻顧氏分藥陌之半為魚虞之入聲/)
(去入通韻/)
　賦也　孔疏周宗宗周也周為天下宗也　王氏曰
　周未滅而曰既滅者滅之形成故也　毛傳戾定也
　　鄭箋正長也　王氏曰周官八職一曰正盖六官
　之長上大夫也　毛傳勩勞也　王氏曰三事大夫
　三公及其屬也　錢氏曰朝朝見也夕夕見也　毛
　傳覆反也
　朱氏曰君有滅亡之兆臣有離散之心非特無與國
　同休戚者亦無與君同休戚者也衆人去而已獨留
　衆人逸而已獨勞則雖黽勉從事孰得而知之哉
　范氏曰公卿無在公之節列辟無尊王之禮君臣解
　體國将滅亡庶王之儆懼而用善乃反出為惡莫之
　懲焉
如何昊天辟言不信如彼行邁則靡所臻凡百君子各
敬爾身胡不相畏不畏于天(平去通韻/)
　賦也　鄭箋如何乎昊天痛而愬之也　毛傳辟法
　也　朱註臻至也
　朱註陳法度之言而不見信如人行而無所至也然
　凡百君子豈可以王之為惡而不敬爾身哉　王氏
　曰世雖昏亂君子不可以為惡自敬故也畏人故也
　畏天故也
戎成不退饑成不遂曽我􁂎御憯憯日瘁凡百君子莫
肯用訊聽言則答譖言則退(訊徐邈息瘁反此亦當作/)
(誶與墓門同答新序漢書皆作對對字入韻/)
　賦也　毛傳戎兵遂安也􁂎御侍御也　朱註憯憯
　憂貌　毛傳瘁病也　鄭箋訊告也
　孔疏兵寇已成不能禦而退饑困已成不能恤而安
　之但我侍御小臣憯憯憂之羣臣雖知其危無肯告
　王者　朱註王有問而欲聽其言則答之而已不敢
　盡言也一有譖言及已則皆退而離居莫肯夙夜朝
　夕於王矣其意若曰王雖不善而君臣之義豈可以
　若是恝乎
哀哉不能言匪舌是出維躬是瘁哿矣能言巧言如流
俾躬處休
　賦也　毛傳哿可也
　朱註言之忠者世之所謂不能言者也非但出諸口
　其身旋見困病　孔疏賢者意雖欲言言則忤物小
　人惡直将共害之　毛傳可矣可矣世之所謂能言
　也巧言從俗如水轉流使其身安休休然　朱註盖
　亂世昏主惡忠直而好諛佞類如此
維曰于仕孔棘且殆云不可使得罪于天子亦云可使
怨及朋友
　賦也　毛傳于徃也　鄭箋棘急也
　孔疏賢者在朝進退多難今曰往仕乎往仕固理也
　但居今之世往仕則甚急且危矣　鄭箋不可使者
　不正不從也可使者雖不正從也　蘇氏曰直道者
　王之所謂不可使而枉道者王之所謂可使也直道
　者得罪於君而枉道者見怨於友此仕之所以難也
　　孔疏朋友之道相切以善今從君為惡故朋友怨
　之
謂爾遷于王都曰予未有室家䑕思泣血無言不疾昔
爾出居誰從爾作室
　賦也　朱註爾指離居者䑕思猶癙憂也　毛傳無
　聲曰泣血
　孔疏於時正大夫離居其友之在朝者思而呼之令
　復遷於王都去者不肯以無室家為辭　蘇氏曰居
　者於是憂思泣血患其出言而舉皆疾之無與和之
　者故詰之曰昔爾之去也誰為爾作室者而今以是
　辭我哉　毛傳遭亂世義不得去思其友而不肯反
　者也　范氏曰君子閔周之将亡故招其在下之賢
　者使遷於王都以繫天下之心　虞惇按此詩之作
　必當幽王既弑平王初遷之時故曰周宗既滅靡所
　止戾於是正大夫離居無肯從王而遷於東者故曰
　謂爾遷于王都王都者東都也王之初遷國勢未寧
　人心未定羣臣懐私顧望莫肯出身以衛王室故曰
　曰予未有室家以此為辭而此大夫以大義責之欲
　使遷於王都以繫天下之望春秋傳瑕禽七姓從王
　王賴之而賜之騂旄之盟則當時之從王者盖無多
　人可知也
　　雨無正七章二章章十句二章章八句三章章六
　　句
　　　虞惇按首章浩浩昊天無所歸咎之辭詩人凡
　　　言天者皆所以責王也箋云王不駿昊天之徳
　　　非詩意矣斬伐四國云諸侯更相侵伐亦衍說
　　　聽言則答二句毛鄭俱失之戎成不退䑕思泣
　　　血毛鄭為得朱失之鄭以此詩為刺厲王則十
　　　月之交已辨之矣首章旻天疾威鄭箋作昊天
　　　唐石經亦依鄭作昊天正義云上有昊天明此
　　　亦昊天三章亦云昊天俗本作旻天誤也
　祈父之什十篇六十四章四百三十六句
　
　
　
　讀詩質疑卷十九
欽定四庫全書
　讀詩質疑卷二十
　　　　　　　　　　太僕寺少卿嚴虞惇撰
　小旻之什
　小旻大夫刺幽王也
　　蘇氏曰小旻小宛小弁小明四詩皆以小名篇所
　　以别其為小雅也其在大雅者謂之召旻大明獨
　　宛弁闕焉意孔子刪之矣　朱註大夫以王惑於
　　邪謀不能斷以從善而作此詩
旻天疾威敷於下土謀猶回遹何日斯沮謀臧不從不
臧覆用我視謀猶亦孔之卭(平去通韻/)
　賦也　劉氏曰元氣廣大為昊天仁覆閔下為旻天
　　毛傳敷布也　鄭箋猶圖也　毛傳回邪遹僻也
　　鄭箋沮止覆反也　毛傳卭病也
　虞惇曰呼旻天者不敢斥王也　鄭箋謀之善者不
　從其不善者反用之我視王之謀為政之道亦甚病
　天下矣
潝潝訿訿亦孔之哀謀之其臧則具是違謀之不臧則
具是依我視謀猶伊于胡底(平去通韻/)
　賦也　蘇氏曰潝潝相和也訿訿相詆也　鄭箋具
　俱底至也我視今之謀猶将何所至乎言必至於亂
　　許氏曰上章言王不從善謀而用不臧此章言臣
　共違善謀而信不臧也謀臧之謀指臣言謀之之謀
　指衆人言　漢書劉向曰衆小在位而從邪議潝潝
　相是而背君子故其詩曰潝潝訿訿亦孔之哀
我龜既厭不我告猶謀夫孔多是用不集發言盈庭誰
敢執其咎如匪行邁謀是用不得于道(平上去通韻集/)
(字非韻熊朋來五經說云陸徳明釋文從韓詩作是用/)
(不就王應麟云朱子亦作就今本仍作集/)
　賦也　毛傳集就也　鄭箋道路也
　蘇氏曰卜筮數故龜凟而不告謀者多無斷而行之
　者故其功不成故曰謀之在多斷之在獨　鄭箋訩
　訩滿庭無敢决當是非任其咎責者言小人争知而
　讓過君臣謀事如此猶不行邁而坐圖逺近於道路
　何進於跬歩哉　毛傳謀人之國國危則死之古之
　道也
哀哉為猶匪先民是程匪大猶是經維邇言是聽維邇
言是争如彼築室于道謀是用不潰于成
　賦也　孔疏先民古聖賢也　毛傳程法猶道經常
　潰遂也
　鄭箋哀今君臣之謀事不用古人之法不循大道之
　常維淺末之言聽其同者争其異者如當路築室人
　與之謀路人之意不同故不得遂於成也　孔疏淺
　近之人不可與謀道猶路人不可與謀室
國雖靡止或聖或否民雖靡膴或哲或謀或肅或艾如
彼泉流無淪胥以敗(平上去通韻/)
　賦也　蘇氏曰止定也　孔疏膴大也　朱註艾乂
　同治也
　李氏曰國論雖未定而有或聖或否者民雖小而有
　哲謀肅乂者王當擇而用之　黄氏曰或聖或否言
　不皆否者也　蘇氏曰雖世亂民僻猶有賢者在焉
　茍能用之愚者可頼以皆濟廢而不用而使愚者壅
　之於上則相與皆敗無能為矣　凌氏曰如泉流之
　清淪而至於濁敗也　朱氏曰能别聖否則不惑邪
　謀矣能用哲謀肅乂則斷以從善矣不然則邪謀之
　致敗也必矣　鄭箋書曰睿作聖明作哲聰作謀恭
　作肅從作乂詩人之意欲王敬用五事以明天道故
　云然
不敢暴虎不敢馮河人知其一莫知其他戰戰兢兢如
臨深淵如履薄冰
　賦也　毛傳徒搏曰暴徒渉曰馮馮陵也戰戰恐也
　兢兢戒也臨淵恐墜也履冰恐陷也　蘇氏曰小人
　慮不及逺暴虎馮河之患則知避之喪國亡家之禍
　則莫知以為憂也故曰戰戰兢兢如臨深淵如履薄
　冰善為國者常如是矣
　　小旻六章三章章八句三章章七句
　　　虞惇按卒章人知其一莫知其他毛鄭云他不
　　　敬小人之危殆也左傳樂王鮒曰小旻之卒章
　　　善矣吾從之杜預註云義取不敬小人亦危殆
　　　杜盖本荀子之說荀子云人不肖而不敬則是
　　　狎虎也遂引詩此章今考詩之上下文全無此
　　　意恐左氏亦斷章取義耳朱註本之蘇氏今從
　　　之如彼泉流今本作流泉依唐石經國子監註
　　　疏本改正
　小宛大夫刺幽王也
　　虞惇按國語秦伯賦鳩飛韋昭注云小宛之首章
　　也未知然否
宛彼鳴鳩翰飛戾天我心憂傷念昔先人明發不寐有
懐二人
　興也　毛傳宛小貌　陸氏曰鳴鳩班鳩也　蘇氏
　曰翰羽也　孔疏明發将旦而明地開發也二人文
　武也
　歐陽氏曰鳩雖小鳥亦翰飛而至天王不能勉强奮
　起曽飛鳩之不如　蘇氏曰君子憂傷而念其先王
　緬懐文武哀其業之将墜也
人之齊聖飲酒温克彼昏不知壹醉日富各敬爾儀天
命不又(克職韻職為支微之入聲富方二反又音肄平/)
(去入通韻/)
　賦也　毛傳齊正也　孔疏聖通也　毛傳克勝也
　　朱註温克藴藉自持以勝所謂不為酒困也　蘇
　氏曰彼昏斥幽王也　嚴氏曰壹專也　陳氏曰富
　益也　劉氏曰壹意於醉日益甚也　毛傳又復也
　王氏曰用燕喪威儀而臣下化之天命将改大福不
　再故戒之使無耽樂以敬天命之無常言各則并戒
　其君臣也　輔氏曰昏亂於酒則必喪其威儀能敬
　其威儀則能敬天矣天豈在吾身外哉　嚴氏曰或
　疑飲酒小節未必係天命之去留不知蕩心敗徳縱
　慾荒政疎君子而狎近倖玩㓂讐而忘逺憂皆自飲
　酒啟之禹惡㫖酒曰後世必有以酒亡其國者歴觀
　前史可監也
中原有菽庶民采之螟蛉有子蜾蠃負之教誨爾子式
榖似之(負古房以反後同/)
　興也　毛傳中原原中也菽藿也螟蛉桑蟲也蜾蠃
　蒲盧也負持也　鄭箋式用榖善也
　鄭箋菽生原中力采則得之喻王位無常家勤於徳
　者得之蒲盧取桑蟲之子負持而去煦嫗養之以成
　其子喻有萬民不能治則能治者将得之今有教誨
　爾之萬民用善道者亦似蒲盧将得而子也　王氏
　曰王者作民父母故以民為子　李氏曰此申上天
　命無常之意　馮氏曰法言螟蛉之子殪而逢蜾蠃
　祝之曰類我類我久則肖之矣
題彼脊令載飛載鳴我日斯邁而月斯征夙興夜寐無
忝爾所生(令力珍反不入韻邁寐隔句韻/)
　興也　毛傳題視也　鄭箋邁征皆行也　朱註而
　汝也　毛傳忝辱也
　鄭箋則飛則鳴翼也口也不有止息　蘇氏曰脊令
　飛鳴不能自舍君子之勤於事不舍日月者以自况
　也故告王宜夙夜勉厲庶㡬不忝其父祖　陳氏曰
　日兹徃矣月兹行矣日月不易得也　漢書曰士所
　以日夜孳孳敏行而不敢怠也辟若􁁊領飛且鳴矣
　　徐幹中論曰有進業無退功我日斯邁而月斯征
　遷善不懈之謂也
交交桑扈率場啄粟哀我填寡宜岸宜獄握粟出卜自
何能榖(寡音古扈寡粟獄隔句韻/)
　興也　毛傳交交小貌桑扈竊脂也　朱註填瘨同
　病也　蘇氏曰岸亦獄也　孔疏韓詩作犴郷亭之
　繫曰犴朝廷曰獄
　鄭箋竊脂肉食今無肉而循場啄粟失其天性也哀
　哉窮寡之人入於獄訟無可自救但持粟行卜求其
　勝負其何自而能善乎　孔疏國無善政教民被枉
　濫乃謂之宜在位不矜愍也　朱註言王不恤鰥寡
　喜陷之於刑辟
溫溫恭人如集于木惴惴小心如臨于谷戰戰兢兢如
履薄冰
　賦也　毛傳集木恐隊也臨谷恐隕也
　鄭箋衰亂之世賢人君子雖無罪猶恐懼　荀子曰
　行而拱翼非漬淖也立而俯項非繫戾也偶視而先
　俯非恐懼也然夫士欲獨修其身不以得罪於比俗
　之人也
　　小宛六章章六句
　　　虞惇按宛彼鳴鳩毛云行小人之道責髙明之
　　　功我日斯邁而月斯征鄭云王日視朝月視朝
　　　皆衍說也朱註此大夫遭亂兄弟相戒免禍之
　　　詩今從序
　小弁刺幽王也太子之傅作焉
　　史記幽王嬖愛褒姒褒姒生子伯服太子母申侯
　　女而為后幽王欲廢申后并去太子宜臼以褒姒
　　為后以伯服為太子
弁彼鸒斯歸飛提提民莫不榖我獨于罹何辜于天我
罪伊何心之憂矣云如之何(罹音羅/)
　興也　毛傳弁樂也鸒卑居卑居雅烏也　孔疏斯
　語辭　毛傳提提羣貌　鄭箋榖養罹憂也
　鄭箋樂乎彼雅烏出食在野甚飽羣飛而歸提提然
　喻凡人父子兄弟出入宫庭相與飲食亦提提然樂
　也　李氏曰民莫不父子相養而我獨於憂是鸒斯
　之不如也　朱註何辜于天我罪伊何者怨而慕也
踧踧周道鞠為茂草我心憂傷惄焉如擣假寐永嘆維
憂用老心之憂矣疢如疾首
　賦也　毛傳踧踧平易也周道周室之通道也鞠窮
　惄思也　孔疏擣築也　鄭箋不脫冠衣而寐曰假
　疢猶病也　孔疏疾首頭痛也
　劉氏曰昔者諸侯朝宗車轍馬跡周道坦然平也今
　之諸侯無復來者故盡生茂草矣　朱註精神憒眊
　至於假寐之中不忘永嘆憂之之深未老而老也
維桑與梓必恭敬止靡瞻匪父靡依匪母不屬于毛不
離于裏天之生我我辰安在
　興也　孔疏屬連屬也　朱註毛膚體之餘也離麗
　也裏心腹之間也　鄭箋辰謂六物之吉凶
　錢氏曰見父母之所植尚不敢不恭敬况父母乎我
　所瞻惟有一父他無可瞻也我所依惟有一母他無
　可依也　蘇氏曰今父母之不我愛豈我獨無所麗
　屬乎未知我生所值之辰安在何不祥至是也
菀彼柳斯鳴蜩嘒嘒有漼者淵雈葦淠淠譬彼舟流不
知所屆心之憂矣不遑假寐
　興也　孔疏菀茂也　毛傳蜩蟬也嘒嘒聲也漼深
　貌淠淠衆貌
　鄭箋柳茂則多蟬淵深則多葦大者之旁無所不容
　今太子不為王所容而見放逐状如舟之流行無制
　之者不知終所至也　劉氏曰初猶假寐此則不遑
　其禍亟矣
鹿斯之奔維足伎伎雉之朝雊尚求其雌譬彼壊木疾
用無枝心之憂矣寧莫之知
　興也　毛傳伎伎舒貌　鄭箋鹿之奔宜疾而舒留
　其羣也雊雉鳴也尚猶也　毛傳壊瘣也謂傷病也
　　鄭箋寧猶曽也
　蘇氏曰鹿走而留其羣雉鳴而求其匹物無不有恩
　於其親　朱註今太子獨見棄逐如傷病之木憔悴
　而無枝憂之而人曽莫之知也　劉氏曰鹿足伎伎
　顧其子也雉雊求雌求其妃也王放逐太子曽不如
　鹿廢黜申后曽不如雉木壊則無枝無枝則木斃王
　受讒而自殘其嗣嗣殘王亦且踣矣
相彼投兔尚或先之行有死人尚或墐之君子秉心維
其忍之心之憂矣涕既隕之(上去通韻/)
　興也　鄭箋相視行道也　毛傳墐路冡也　鄭箋
　君子斥幽王也　毛傳隕墜也
　鄭箋相彼被逐而投人之兔尚有先驅之使脫者道
　中有死人尚有覆埋之成其墐者其心不忍也　朱
　註今王信讒棄逐其子曽視投兔死人之不如
君子信讒如或醻之君子不惠不舒究之伐木掎矣析
薪扡矣舍彼有罪予之佗矣(掎古居我反扡古徒可反/)
(平去平上通韻/)
　賦也　鄭箋醻旅酬也惠愛也　朱註舒緩究察也
　　孔疏掎倚也以物掎其巔也扡隨其理也　鄭箋
　予我也　毛傳佗加也
　錢氏曰此原王心之忍由於信讒也　孔疏王信褒
　姒之讒如受醻爵得即飲之由心不愛太子故不復
　舒緩而究其實也　毛傳伐木者掎其巔析薪者隨
　其理　朱註皆不欲妄挫折之今舍彼有罪之譖人
　而加我以非其罪曽伐木析薪之不若也
莫高匪山莫浚匪泉君子無易由言耳屬于垣無逝我
梁無發我笱我躬不閱遑恤我後
　賦也　毛傳浚深也　陳氏曰由言言之所由發也
　嚴氏曰莫高者豈非山乎莫深者豈非泉乎然山雖
　髙而人能登之泉雖深而人能入之王勿謂處髙深
　之地而人不得聞之也王不可輕易於由言恐屬耳
　垣墻者将窺伺意嚮而生讒譖也　蘇氏曰既以此
　告王又恐褒姒伯服之害其成業故告之以無敗梁
　笱猶谷風之義也　王氏曰無逝我梁無發我笱者
　太子放逐而其憂終不忘國也　吕氏曰唐徳宗将
　廢太子李泌諫之且曰願陛下還宫勿露此意左右
　聞之将樹功於舒王太子危矣此正君子無易由言
　耳屬于垣之謂也小弁之作太子既廢矣而猶云爾
　者盖推本亂之所生言語以為階也
　　小弁八章章八句
　　　虞惇按趙岐孟子註曰小弁小雅之篇伯奇之
　　　詩也中山王劉勝亦以為伯奇之詩王充論衡
　　　云伯奇放流首髪早白詩云維憂用老盖當時
　　　三家之說云然詩序出而三家廢矣鄭箋以踧
　　　踧周道喻王信褒姒之讒亂其徳政使不通於
　　　四方雉之朝雊云太子之放棄其妃匹不得與
　　　偕去疾用無枝云太子放逐不得生子皆曲說
　　　朱集註宜臼作此以自怨序以為太子之𫝊作
　　　不知何據按朱子註孟子亦云宜臼之傅作此
　　　詩何以註詩獨不主序說盖惡序之過而忘其
　　　說之自相矛盾也
　巧言刺幽王也大夫傷於讒故作是詩也
　　朱註以五章巧言二字名篇
悠悠昊天曰父母且無罪無辜亂如此憮昊天已威予
慎無罪昊天泰憮予慎無辜(威罪平去通韻/)
　賦也　李氏曰悠悠逺大之意　歐陽氏曰且語辭
　　毛傳憮大也　鄭箋已泰皆甚也　毛傳慎審也
　蘇氏曰大夫傷於讒乃呼天而訴之曰天之於人若
　父母然今我無罪而遭此大亂何也政已甚虐矣亂
　已甚大矣而我自審實無罪也　朱氏曰此自訴之
　辭欲其察已也
亂之初生僭始既涵亂之又生君子信讒君子如怒亂
庶遄沮君子如祉亂庶遄已
　賦也　鄭箋僭不信也　毛傳涵容也　邱氏曰君
　子斥王也　毛傳遄疾祉福也
　蘇氏曰小人為讒於其君必以漸入之其始也進而
　嘗之君容之而不拒知言之無忌於是復進既而君
　信之然後亂成若人君一日覺悟大有所誅賞如楚
　荘齊威之事則亂庶㡬可止也　鄭箋君子見讒人
　如怒責之於賢者如福禄之如此則亂庶㡬可疾止
　也　朱註今涵容不斷讒信不分是以讒者益勝而
　君子益病　虞惇曰亂生於讒讒生於優柔不斷所
　謂執狐疑之心者來讒賊之口持不斷之意者開羣
　枉之門
君子屢盟亂是用長君子信盗亂是用暴盗言孔甘亂
是用餤匪其止共維王之卭(盟古彌郎反/)
　賦也　鄭箋屢數也　毛傳凡國有疑會同則用盟
　而相要　鄭箋盗謂小人也春秋傳曰賤者窮諸盗
　　毛傳餤進也　鄭箋卭病也
　王氏曰不能如怒如祉以明是非好惡而誣罔誕謾
　衆至則任賢安能勿貳去邪安能勿疑既貳且疑豈
　免屢盟屢盟而不知反本亂之所以長也穿窬之類
　伺隙抵巇以罔善人而君子信之亂之所以暴也
　蘇氏曰讒人之言必有以恱人者人君而味於甘言
　小人所以獲進也　錢氏曰言之甘者人嗜聽之猶
　餤之也是餤亂也　孔疏此小人非特不能供職事
　維以為王之病而已　朱註良藥苦口而利於病忠
　言逆耳而利於行維其言之甘而悅焉則國豈不殆
　哉　家語孔子曰匪其止共維王之卭此傷姦臣蔽
　主以為亂也
奕奕寝廟君子作之秩秩大猷聖人莫之他人有心予
忖度之躍躍毚兔遇犬獲之
　興也　毛傳奕奕大貌　朱註秩秩序也　鄭箋猷
　道也　王氏曰莫定也　錢氏曰忖黙度也　孔疏
　躍躍跳疾貌　毛傳毚兔狡兔也
　鄭箋此四事者各有所能也因已能忖度讒人之心
　故列道之　朱註反覆比興以見讒人之心我皆得
　之不能隐情也
荏染柔木君子樹之往來行言心焉數之蛇蛇碩言出
自口矣巧言如簧顔之厚矣(口音苦厚音户上去通韻/)
　興也　毛傳荏染柔意也　朱註行言行道之言也
　數辨也蛇蛇舒徐也　鄭箋碩大也
　虞惇曰此承上章而言荏染之柔木則君子樹之矣
　徃來行道之言則心辨之矣小人或肆為大言而不
　忌或巧為邪說以惑人二者之情態我皆得而知之
　不難辨也　鄭箋大言者言不顧其行徒從口出非
　由心也顔之厚者出言虚偽而不知慚於人也
彼何人斯居河之麋無拳無勇職為亂階既微且尰爾
勇伊何為猷将多爾居徒幾何(斯麋與階韻勇與尰韻/)
(又韻之變格/)
　賦也　鄭箋何人者斥讒人也賤而惡之故曰何人
　　毛傳水草交謂之麋拳力也　鄭箋職主也　孔
　疏階梯也　毛傳骭瘍為微腫足為尰　鄭箋猷謀
　将大也
　朱氏曰居河之麋則非髙明爽塏之地也　吕氏曰
　彼何人斯其居至陋其力至怯乃主為亂階况加以
　微尰之疾其勇亦何能為爾為讒佞之謀大且多爾
　所聚居之徒衆㡬何而敢為此哉此非特賤而惡之
　之辭盖言其本易驅除特王不悟耳　吴氏曰前三
　章刺聽讒者後三章刺讒人也
　　巧言六章章八句
　　　虞惇按詩刺幽王信讒而鄭於首章云刺王敖
　　　慢無法度二章云君子斥在位者皆於本義不
　　　相合往來行言云善言者往亦可行來亦可行
　　　是之謂行非也朱註以蛇蛇碩言為善言亦非
　　　是歐陽氏分奕奕寝廟六句為一章躍躍毚兔
　　　六句為一章今從舊荏染柔木一章畧以私見
　　　叅之
　何人斯蘇公刺暴公也暴公為卿士而譖蘇公焉故
　蘇公作是詩以絶之
　　毛傳暴也蘇也皆畿内國名　虞惇按春秋傳昔
　　周克商使諸侯撫封蘇忿生以温為司寇此蘇公
　　盖忿生之後也桓王八年王以蘇忿生之田與鄭
　　人則蘇公被讒當在東遷之際矣　孔疏經無絶
　　暴公之事八章皆言暴公之侣疑其讒已而未察
　　故作詩以窮極其情欲與之絶則暴公之絶明矣
　　故序云刺暴公而絶之也
彼何人斯其心孔艱胡逝我梁不入我門伊誰云從維
暴之云
　賦也　虞惇曰何人蘇公之友也不欲斥其姓名故
　言何人　朱註艱險也　鄭箋梁魚梁也　朱註暴
　暴公也
　蘇氏曰暴公為卿士而譖蘇公蘇公之友有與偕譖
　之者從暴公以過蘇公而不見入故并譏之此詩主
　言何人而曰刺暴公者譖出於暴公而何人與焉以
　暴公為不足刺而刺何人則亦所以刺暴公也　虞
　惇曰暴公譖已者也今從暴公而不入我門則其人
　可疑矣
二人從行誰為此禍胡逝我梁不入唁我始者不如今
云不我可
　賦也　鄭箋二人暴公與何人也　朱註唁弔失位
　也　蘇氏曰始者不如今始謂我可而今謂我不可
　也　虞惇曰於是始疑其譖已也
彼何人斯胡逝我陳我聞其聲不見其身不愧于人不
畏于天
　賦也　毛傳陳堂塗也
　鄭箋汝今不入唁我何所愧畏乎皆疑之未察之辭
彼何人斯其為飄風胡不自北胡不自南胡逝我梁祗
攪我心(風方愔反/)
　賦也　毛傳飄風暴起之風攪亂也
　朱註其往來之疾如飄風然自北自南則與我不相
　值也今乃逝我之梁適所以亂我心而已　虞惇曰
　言不得不使我疑汝也
爾之安行亦不遑舍爾之亟行遑脂爾車壹者之來云
何其盱(舍古音暑平上通韻/)
　賦也　鄭箋舍息盱病也
　吕氏曰謂汝行之緩乎何為不少舍息而見我也謂
　汝行之急乎何為復有暇而脂車也　鄭箋極其情
　求其意終不得壹者之來見我於汝亦何病乎
爾還而入我心易也還而不入否難知也壹者之來俾
我祗也(平去通韻/)
　賦也　鄭箋還行反也　毛傳易恱也　鄭箋祗安
　也
　朱註爾之往也既不入我門矣倘還而入則我心猶
　庶乎其恱也還而不入則爾之心我不可得而知矣
　何不一來見我而使我心安乎　董氏曰詩至此辭
　益緩若不知其為譖矣
伯氏吹壎仲氏吹篪及爾如貫諒不我知出此三物以
詛爾斯
　賦也　鄭箋伯仲喻兄弟也　毛傳樂器土曰壎竹
　曰篪　朱註如貫如繩之貫物也　鄭箋諒信也
　毛傳三物豕犬鷄也民不相信則盟詛之君以豕臣
　以犬民以鷄
　鄭箋我與女俱為王臣義如兄弟其相應和如壎篪
　相次比如物之在貫　孔疏何女之誠信不使我知
　而令我疑也若實不譖者當共出此三物以詛之使
　讒否有决令我不疑還當相親不欲長怨也　鄭箋
　為其情之難知又不欲長怨故設之以此言
為鬼為蜮則不可得有靦靣目視人罔極作此好歌以
極反側
　賦也　毛傳蜮短狐也　孔疏一名射工在水中含
　沙射人　毛傳靦姡也　孔疏靣見人之貌
　鄭箋使女為鬼為蜮也則女誠不可得而見也女乃
　人也姡然有靣目與人相視無有極時終必與女相
　見　孔疏故我作此八章之善歌窮極汝反側之情
　冀得其實也　王氏曰作是詩將以絶之也而曰好
　歌者唯其好也是以極其反側極其反側非惡之也
　有欲其悔悟之心焉爾　王氏曰暴公為卿士而譖
　蘇公不忠於其君不義於其友所謂大故也故蘇公
　作詩以絶之既絶矣又告之以及爾如貫諒不我知
　又欲出三物要之以詛而作好歌以極之不殆於棄
　言乎哉盖君子之遇人也仁而不忮彼之譖我是失
　其本心也使其由此悔悟更以善意從我固我所願
　也雖彼不能如此在我固不為已甚我豈若小丈夫
　然哉一與人絶則醜詆固拒惟恐其復合也　郝氏
　曰與其人分義已絶而其言傷往望來有不忍遽絶
　之情何其厚也盖所謂詩人之言也人能以詩之言
　養性則性定以詩之義治心則心安以詩之氣接人
　則人和以詩之性情處變則無往而不自得故曰不
　學詩無以言
　　何人斯八章章六句
　　　虞惇按孔氏正義云世本暴辛公作塤蘇成公
　　　作篪譙周古史考云古有塤篪尚矣周幽王時
　　　暴辛公善塤蘇成公善篪記者因以為作謬矣
　　　世本之謬信如周言其云蘇公暴公所善亦未
　　　知所出蘇暴並公卿不當自言於樂之小器以
　　　相親也孔氏之說足以正從前之謬毛傳鄭箋
　　　亦未有一言及壎篪之事者朱子詩序辨概而
　　　譏之殊不可解也又此詩蘇公為見譖於暴公
　　　而作而所深責者蘇公之友有與暴公同行譖
　　　者所謂何人也詩不責暴公而專責何人以何
　　　人與蘇公素相親故責之朱註云蘇公不欲直
　　　斥暴公故但指其從行者而言詩既言唯暴之
　　　云矣則已明指暴公何云不欲直斥也又云以
　　　從暴公而不入我門則暴公之譖已也明矣竟
　　　若此詩之作專責暴公之譖已而借何人以為
　　　辭則於詩本義全失毛鄭孔疏之外諸家惟蘇
　　　氏為得今錄之
　巷伯刺幽王也寺人傷於讒故作是詩也
　　孔疏巷是宫内道名今後宫稱永巷伯長也主宫
　　内道官之長　陳氏曰巷伯寺人之長者也詩名
　　巷伯序以寺人解之明巷伯即寺人也　朱註班
　　固司馬遷贊云迹其所以自傷悼小雅巷伯之倫
　　意謂巷伯本以被譖而遭刑也　吕氏曰寺人近
　　習也近習日見於君然猶傷於讒則疎逺者可知
　　矣　董氏曰當幽王之世大臣傷於讒如蘇公小
　　臣傷於讒如寺人孟子則上下其得以免乎兼列
　　於此著其所以亂也
萋兮斐兮成是貝錦彼譖人者亦已太甚(萋斐哆侈皆/)
(一句中両韻/)
　興也　毛傳萋斐文章相錯也貝錦錦文如貝也
　鄭箋讒人集已過以成罪猶女工集采色以成錦文
　也
哆兮侈兮成是南箕彼譖人者誰適與謀(哆侈古皆昌/)
(果反/)
　興也　許氏曰哆張口也　孔疏侈大也　毛傳南
　箕箕星也　孔疏箕四星二為踵二為舌踵狹而舌
　廣　鄭箋適徃也
　蘇氏曰南箕非箕也因其有是形而命之讒人之誣
　君子亦必因其近似而名之　毛傳斯人自謂避嫌
　之不審也　鄭箋讒人因寺人之近嫌而成言其罪
　猶因箕星之哆而侈大之誰往就女謀乎怪其言多
　且巧　陳氏曰貝錦南箕皆曰成是者言本無是實
　因萋斐張大以成之也
緝緝翩翩謀欲譖人慎爾言也謂爾不信(平去通韻/)
　賦也　毛傳緝緝口舌聲翩翩徃來貌
　李氏曰言讒人之意惟欲譖人爾無他營為也　朱
　註譖人者自謂得意矣然須慎爾之言不慎爾言則
　聽者有時而悟且以爾為不信矣
㨗㨗幡幡謀欲譖言豈不爾受既其女遷
　賦也　陳氏曰㨗㨗儇利貌幡幡反覆貌
　王氏曰上好譖則固将受女然好譖不已則遇譖之
　禍既遷而及女矣　曽氏曰皆君子忠告之辭　虞
　惇曰謀欲譖人惟以譖人為謀也謀欲譖言惟謀工
　所以譖人之言也
驕人好好勞人草草蒼天蒼天視彼驕人矜此勞人
　賦也　毛傳好好喜也　蘇氏曰草草憂也
　王氏曰驕人譖行而得意勞人遇譖而失度其状如
　此　李氏曰呼天而告之曰察此驕人之有罪乎憫
　此勞人之無辜乎
彼譖人者誰適與謀取彼譖人投畀豺虎豺虎不食投
畀有北有北不受投畀有昊(謀字不入韻者與虎韻食/)
(與北韻受與昊韻/)
　賦也　毛傳投棄也　許氏曰豺狼屬　毛傳北北
　方寒凉不毛之地也　毛傳昊昊天也　鄭箋付與
　昊天制其罪也
　孔疏豺虎之食人寒郷之凍物非有所擇言不食不
　受者惡之甚也故禮記緇衣曰惡惡如巷伯言欲其
　死亡之甚
楊園之道猗于畞丘寺人孟子作為此詩凡百君子敬
而聽之(㐀去其反/)
　興也　毛傳楊園園名猗加也畞丘丘名　孔疏孟
　子寺人字也
　王氏曰楊園下地以况卑人畞丘髙地以况大臣欲
　陵畞丘則必道楊園　鄭箋讒人欲譖大臣必從近
　小者始　劉氏曰讒人罔極不獨譖已而已必将上
　及大臣骨肉但先自已始也故曰凡百君子敬而聽
　之其後王后太子及大夫果多以讒廢者
　　巷伯七章四章章四句一章五句一章八句一章
　　六句
　　　虞惇按詩以巷伯名篇巷伯即寺人也鄭箋云
　　　讒人譖寺人寺人又傷其将及巷伯詩無此意
　　　矣哆兮侈兮一章朱子不取毛鄭之說然毛鄭
　　　義甚精不可廢也所引魯男子事則贅矣楊園
　　　之道鄭云欲之楊園之道必先之畞丘據詩意
　　　當是從楊園而升於畝丘故今從王氏其取興
　　　之意從鄭不從朱又第六章章首二句疑衍文
　　　當為二章章六句
　谷風刺幽王也天下俗薄朋友道絶焉
　　嚴氏曰伐木之化行則民徳歸厚故以俗薄道絶
　　刺其上也　吕氏曰急則相求緩則相棄恩厚不
　　知怨小必録皆小人之交也天下俗薄朋友道絶
　　則莫非小人之交矣
習習谷風維風及雨将恐将懼維予與女将安将樂女
轉棄予(平上通韻/)
　興也　鄭箋習習和調之貌東風謂之谷風将且也
　毛傳風雨相感朋友相須朋友趨利窮逹相棄　鄭
　箋風而有雨則潤澤行朋友同志則恩愛成當厄難
　勤苦之時獨我與汝爾朋友無大故則不相遺棄今
　女以志逹而安樂棄恩忘舊薄之甚
習習谷風維風及頽将恐将懼寘予于懐将安将樂棄
予如遺
　興也　毛傳頽風之焚輪者也　鄭箋寘置也
　毛傳風薄相扶而上喻朋友相須而成　孔疏廻風
　從上下曰頽廻風從下上曰焱頽風從上而下力薄
　不能更升谷風與相遇二風并力乃相扶而上猶朋
　友同心乃相率而成也　鄭箋寘於懐親已也如遺
　者如人遺忘於物忽然不省存也
習習谷風維山崔嵬無草不死無木不萎忘我大徳思
我小怨(末二句韻未詳/)
　興也　蘇氏曰習習之風草木之所以生也崔嵬之
　山草木之所以養也然不能使草不死木不萎者天
　地之功猶有所不足也奈何忘我大徳而獨思小怨
　哉　孔疏良朋成就之徳雖大無能使色不有忿者
　無能使辭不有訟者然小萎無虧於長夏小怨無損
　於交好汝何為忘大徳思小怨而棄我乎
　　谷風三章章六句
　　　虞惇按此詩朱註殊簡云習習谷風則惟風及
　　　雨矣将恐将懼則惟予與女矣於大㫖全無發
　　　明嚴粲詩緝則以風雨及頽喻恐懼患難之時
　　　說較直㨗但毛鄭解朋友相須之義意理殊妙
　　　有足以感人者故今從之
　蓼莪刺幽王也民人勞苦孝子不得終養爾
　　鄭箋不得終養者二親病亡時在役所不得見也
蓼蓼者莪匪莪伊蒿哀哀父母生我劬勞
　朱註比也　毛傳蓼蓼長大貌　朱註莪美菜也蒿
　賤草也
　蘇氏曰采莪者将以食之猶生子者将頼其養也孝
　子行役而遭喪哀父母生已之勞而養不得終如采
　莪者之得蒿也　嚴氏曰此孝子自怨其身之辭
蓼蓼者莪匪莪伊蔚哀哀父母生我勞瘁
　比也　毛傳蔚牡菣也
缾之罄矣維罍之恥鮮民之生不如死之久矣無父何
怙無母何恃出則銜恤入則靡至(久音凡母滿以反上/)
(去通韻父怙母恃一句中自為韻/)
　比也　毛傳缾小而罍大罄盡鮮寡也　鄭箋恤憂
　也
　王氏曰缾譬則民也罍譬則君也缾之罄則罍之恥
　民之窮則君之羞　吕氏曰鮮猶窮獨也窮獨而從
　役其生不如死　孔疏已無父母出門則中心銜憂
　旋入門則堂宇空曠不復覩見如行田野無所歸投
　所以悲恨生不如死也
父兮生我母兮鞠我拊我畜我長我育我顧我復我出
入腹我欲報之徳昊天罔極
　賦也　孔疏父兮本流氣以生我母兮懐妊以養我
　又拊循我起止我長遂我覆育我顧視我反覆我出
　入懐抱我父母之劬勞如此　朱註欲報是徳而父
　母之徳如天無窮不知所以為報也
南山烈烈飄風發發民莫不榖我獨何害(去入通韻/)
　興也　歐陽氏曰烈烈望之可畏也發發暴急而中
　人也　蘇氏曰虐政之病人如大寒之視南山而聞
　飄風　鄭箋榖養也
南山律律飄風弗弗民莫不榖我獨不卒
　興也　毛傳律律猶烈烈也弗弗猶發發也　鄭箋
　卒終也民皆得養其父母我獨不得終養重自哀傷
　也
　朱註晉王裒以父死非罪每讀詩至哀哀父母生我
　劬勞未嘗不三復流涕受業者為廢此篇詩之感人
　如此　朱氏曰孝子行役不得養其父母而形於嘆
　咏者陟岵鴇羽皆是也而蓼莪之詩獨使人流涕嗚
　咽而不能止何也曰陟岵鴇羽思念於父母尚存之
　日蓼莪之詩感傷於父母既没之後父母尚存雖曠
　廢於今日猶幸來日之可繼也則是猶有望也若父
　母既没容貌不可以復見音響不可以復聞雖有甘
　㫖輕煖無所奉之念生育之艱思顧復之勤罔極之
　恩不可得而報則無涯之悲亦孰得而止之也此蓼
　莪之所以作也噫彼父母俱存者猶未知是詩之悲
　也若父母既没讀是詩而不三復流涕者亦非人子
　也　孔叢子孔子曰於蓼莪見孝子之思養也
　　蓼莪六章四章章四句二章章八句
　　　虞惇按蓼蓼者莪匪莪伊蒿鄭箋云喻憂思昏
　　　亂不精識其事此曲說也缾之罄矣維罍之恥
　　　云刺王不使富分貧衆恤寡亦衍說朱註云缾
　　　之罄乃罍之恥猶父母不得所乃子之責亦於
　　　缾小罍大之義不可通欲報之徳徳即指上六
　　　句故箋云之猶是也朱註云欲報之以徳恐未
　　　安今易之
　大東刺亂也東國困於役而傷於財譚大夫作是詩
　以告病焉
　　鄭箋譚國在京師之東魯荘公十年齊師滅譚
有饛簋飱有捄棘匕周道如砥其直如矢君子所履小
人所視睠言顧之澘焉出涕
　興也　毛傳饛滿簋貌飱熟食謂黍稷也捄長貌匕
　所以載鼎實　朱註棘匕以棘為匕也　孔疏砥礪
　石也　毛傳如砥貢賦平均也如矢賞罰不偏也睠
　反顧也　澘涕下貌
　孔疏有饛然滿者簋中之飱也有捄然長者載肉之
　匕也　鄭箋客始至主人所致之禮也凡飱饔餼以
　其爵等為之牢禮之數陳此喻古天子施予之恩於
　天下厚也　歐陽氏曰周道平直而賦役均君子履
　其道小人供其役　鄭箋君子皆法效而履行之小
　人皆視之供之無怨此事在乎前世過而去矣從今
　顧之為之出涕傷今不如古也
小東大東杼柚其空糾糾葛屨可以履霜佻佻公子行
彼周行既往既來使我心疚(疚音几來疚平上通韻/)
　賦也　孔疏杼持緯者也　朱註柚受經者也佻佻
　輕薄不耐勞苦之貌周行大道也　毛傳既盡也
　蘇氏曰自周視諸侯皆東也小大皆取於東東人之
　杼柚空矣　鄭箋小也大也謂賦斂之多少也小亦
　於東大亦於東言其政偏失砥矢之道也譚無他貨
　唯絲麻耳今盡杼柚不作也　歐陽氏曰至於窮乏
　以葛屨而履霜其公子佻佻然奔走於道路祗役徃
　來頻數使其力疲而心病也
有冽氿泉無浸穫薪契契寤嘆哀我憚人薪是穫薪尚
可載也哀我憚人亦可息也(載息去入通韻/)
　興也　毛傳冽寒意也側出曰氿泉穫刈也契契憂
　苦也　孔疏憚勞也　鄭箋尚庶㡬也
　鄭箋穫薪不欲使氿泉浸之浸之則濕腐不中用也
　譚大夫寤寐嗟嘆哀其民人之勞苦者亦不欲使賦
　斂極盡之至於困病也　蘇氏曰薪已刈矣而復浸
　之則腐民已勞矣而復事之則病故已艾則庶其載
　而畜之已勞則庶其息而安之　歐陽氏曰此告病
　之辭也
東人之子職勞不來西人之子粲粲衣服舟人之子熊
羆是裘私人之子百僚是試(服蒲北反裘渠之反平上/)
(去入通韻/)
　賦也　朱註東人諸侯之人也　鄭箋職主也　毛
　傳來勤也西人京師之人也舟人舟楫之人　朱註
　私人私家皂隸之屬也僚官也　毛傳試用也
　鄭箋東人勞苦而不見謂勤西人衣服鮮潔而逸豫
　　歐陽氏曰至於操舟之賤亦衣熊羆之裘私家之
　人皆備百官而禄食　王氏曰私人之子試於百僚
　則是絶功臣之世棄賢者之類窶賤者用事而貴也
　　鄭箋言王政不均羣小得志也自此章以下皆言
　周道衰政賦偏衆官廢職如是而已　顧氏曰天下
　有道小徳役大徳小賢役大賢故貴有常尊賤有等
　威所以辨上下而定民志也周之衰也政以賄成而
　官之師旅不勝其富又其甚也私人之子皆得進而
　服官而文武周公之法盡矣候人而赤芾曹是以亡
　不狩而縣貆魏是以削又不但仍叔之子譏其年弱
　尹氏之婣刺其材瑣而已自古國家吏道雜而多端
　未有不趨於危亂者舉賢材慎名器豈非人主之所
　當兢兢者乎
或以其酒不以其漿鞙鞙佩璲不以其長維天有漢監
亦有光跂彼織女終日七襄
　賦也　朱註鞙鞙長貌　毛傳璲瑞也漢天河也
　鄭箋監視也　毛傳跂隅貌　朱註織女星名在漢
　旁　鄭箋㐮駕也駕謂更其肆也從旦至暮七辰辰
　一移因謂之七襄
　孔疏王政之偏或有醉於酒者或有不得漿者所用
　之人鞙然佩玉居官職不以其才之長美其佩而無
　其徳也天漢有光而無明跂然三隅之織女徒見其
　終日七㐮耳言王之官司徒列於朝也　虞惇曰自
　此章以下錯舉天漢織女牽牛啟明長庚天畢南箕
　北斗皆刺當時在位之人不稱職唐盧仝月蝕詩盖
　本此
雖則七㐮不成報章睆彼牽牛不以服箱東有啓明西
有長庚有捄天畢載施之行(庚音岡/)
　虞惇曰比也　毛傳報章反報成章也睆明星貌河
　鼓謂之牽牛　朱註服駕也箱車箱也　毛傳日旦
　出謂明星為啟明日既入謂明星為長庚庚續也
　朱註天畢畢星也行行列也
　鄭箋織女有織名耳駕則有西無東不如人之織經
　緯往來反報成文章也牽牛不可用於牝服之箱啟
　明長庚有助日之名而無實光畢所以掩兔今天畢
　則施於行列而已　孔疏是皆有名無實喻王之官
　司虚列而無所用也
維南有箕不可以簸揚維北有斗不可以挹酒漿維南
有箕載翕其舌維北有斗西柄之掲
　比也　毛傳挹㪺也　鄭箋翕猶引也　董氏曰箕
　四星二為踵二為舌踵狹而舌廣故曰翕斗四星為
　斗三星為柄埀而下掲故日掲
　歐陽氏曰雖有箕不能簸揚糠粃雖有斗不能挹酌
　酒漿且非徒不可用而已箕引其舌反若有所噬斗
　西其柄反若有所挹取於東也　李氏曰此及上章
　皆言任用非人在位無助王照臨善惡施行賞罰者
　以致賦役偏重政令不均無所赴訴也　惠周惕曰
　大東五六七章刺君臣后妃也劉向曰天官列宿在
　位之象則星辰無虚名者此詩人不敢直指而托之
　星象也曰維天有漢監亦有光譏臣失其度而君不
　明也爾雅天漢析木之津天文志天漢起東方經箕
　尾間分南北二道石氏曰天漢天一所生所以為東
　南西北之限其行其合其起其止皆有常度猶人臣
　之有常職越度曠職則人君為虚位猶天漢之徒明
　矣織女刺後宫也天文志織女三星在河北天紀東
　端天女也晉書注皇后未崩之前三吳女子相與簪
　白花傳言天公織女死為著服至是后崩故知織女
　為後宫盖指豔妻之類也不成報章所謂婦無公事
　休其蠶織也牽牛刺将帥也牽牛即河鼓天文志一
　曰三武天子之三将軍晉志升平三年月犯牽牛中
　央大星占曰牽牛天将也犯中央大星大将死故知
　牽牛為将帥也不服箱言驕悍不可制也啟明謂大
　臣其號曰太上所謂出早為月食晚為天妖東西俱
　不可也畢八星主邉兵其大星曰天髙一曰邉将晉
　穆帝永和七年太白入畢口升平三年月犯畢占為
　邉兵為下犯上時君臣無紀将帥失律邉兵必興驪
　山之禍詩人知之矣維南有箕維北有斗刺后與王
　也重言之刺之深也天文志箕十一度亦謂之天津
　後宫妃后之位北斗七星魁四星為璇璣杓三星為
　玉衡又為帝居天文志斗為人君號令之主石氏曰
　第一曰正星主陽天子之象箕四星二為踵二為舌
　天文志箕主口舌故曰載翕其舌猶言婦有長舌也
　西柄之掲猶言倒持太阿授人以柄也又杵三星在
　箕南糠一星在箕口前故以簸揚言外厨三星在紫
　微宫西南角天厨六星在東北又軒轅在角南三星
　曰酒官之旗主饗宴故以酒漿言
　　大東七章章八句
　　　虞惇按此詩鄭氏俱得之惟以舟人之子為周
　　　世臣子孫退在賤官使搏熊羆為衍說四章以
　　　下意㫖尤善詩中歴舉天漢織女牽牛啟明長
　　　庚天畢南箕北斗皆刺當時在位之人唐太學
　　　博士施士丐說詩云維北有斗不可以挹酒漿
　　　言不得其人也近時惠周惕之說雖稱引龎雜
　　　亦畧與毛鄭相發明故備録之
　四月大夫刺幽王也在位貪殘下國構禍怨亂並興
　焉
　　申公說大夫遭讒流離南國而作是詩
四月維夏六月徂暑先祖匪人胡寧忍予(平上通韻/)
　興也　毛傳徂徃也六月火星中暑盛而往矣
　蘇氏曰四月始夏而六月暑遂往矣言治世未㡬而
　亂作也君子自傷生於亂世曰先祖非人哉而忍生
　我於是無所歸怨之辭也　孔疏人困則反本窮則
　告親故言先祖非人出悖慢之言明怨恨之甚猶正
　月之篇怨父母生已不自先後也
秋日淒淒百卉具腓亂離瘼矣爰其適歸
　興也　毛傳卉草腓病也　杜氏曰爰於也
　鄭箋凉風用事而衆草皆病喻貪殘之政行而萬民
　病也　朱註今亂離瘼矣我将於何適歸哉
冬日烈烈飄風發發民莫不榖我獨何害(去入通韻/)
　興也　鄭箋烈烈猶栗烈也發發疾貌
　李氏曰虐政愈甚如冬日之烈飄風之疾也　朱註
　夏則暑秋則病冬則烈禍亂日進無時而息也
山有嘉卉侯栗侯梅廢為殘賊莫知其尤(尤羽其反/)
　興也　鄭箋侯維也尤過也
　李氏曰民猶嘉卉君忍而殘虐之曽莫知其所以得
　罪之由也
相彼泉水載清載濁我日構禍曷云能榖(濁古直谷反/)
　興也　鄭箋構集合也
　李氏曰泉水猶有時清有時濁今我日構禍害無時
　而善如泉之濁不復清也
滔滔江漢南國之紀盡瘁以仕寧莫我有
　興也　毛傳滔滔大水貌　朱註紀綱紀也謂經帯
　包絡之有識有也
　李氏曰王者如江漢之紀衆水使天下有所頼今我
　盡瘁以從仕而王曽不我有也
匪鶉匪鳶翰飛戾天匪鱣匪鮪潛逃于淵
　賦也　毛傳鶉鵰也　孔疏鳶鴟也　毛傳鱣鮪大
　魚也
　朱氏曰君子遭禍不能飛潛無所避也　劉氏曰言
　非此四者則皆罹其患矣　陳氏曰雖欲髙飛深藏
　不可得也
山有蕨薇隰有杞桋君子作歌維以告哀
　興也　毛傳桋赤梀也
　鄭箋草木尚各得其所人反不然傷之也
　　四月八章章四句
　　　虞惇按滔滔江漢匪鶉匪鳶二章鄭箋俱誤其
　　　以江漢為吳楚之君者尤穿鑿也每章取興之
　　　義朱註但以則字矣字了之殊不可解歐陽氏
　　　極辨先祖匪人之句而解作任用非人亦未可
　　　為據爰其適歸家語作奚其適歸古本俱作爰
　　　春秋傳引詩亦作爰今從之
　小旻之什十篇六十五章四百十四句
　
　
　
　
　
　讀詩質疑卷二十
欽定四庫全書
　讀詩質疑卷二十一
　　　　　　　　　　太僕寺少卿嚴虞惇撰
　北山之什
　北山大夫刺幽王也役使不均已勞於從事而不得
　養其父母焉
陟彼北山言采其杞偕偕士子朝夕從事王事靡盬憂
我父母(上去通韻/)
　興也　毛傳偕偕强壯貌士子有王事者也
　孔疏采杞非可食之物勞役非賢者之事
溥天之下莫非王土率土之濵莫非王臣大夫不均我
從事獨賢
　賦也　毛傳溥大率循濵涯也賢勞也
　鄭箋土廣矣臣衆矣何求而不得何使而不行而王
　不均平獨使我從事乎自苦之辭　朱註不斥王而
　曰大夫不曰獨勞而曰獨賢詩人之忠厚也
四牡彭彭王事傍傍嘉我未老鮮我方將旅力方剛經
營四方
　賦也　毛傳彭彭不得息也傍傍不得已也　鄭箋
　嘉鮮皆善也　毛傳將壯也　朱註旅膂同　陳氏
　曰此所謂獨賢也
或燕燕居息或盡瘁事國或息偃在牀或不已于行
　賦也　毛傳燕燕安息貌
　李氏曰此以下皆言役使不均也
或不知叫號或慘慘劬勞或棲遲偃仰或王事鞅掌
　賦也　孔疏不知叫號者居家閒逸不知上有呼召
　也鞅掌煩勞失容也
或湛樂飲酒或慘慘畏咎或出入風議或靡事不為(議/)
(魚賀反為音譌平去通韻/)
　賦也　王氏曰出入風議者親信而優游也
　劉氏曰以彼為賢耶則國事待我而集以我為賢耶
　則厚禄居彼為多
　　北山六章三章章六句三章章四句
　無將大車大夫悔將小人也
　　鄭箋幽王之時小人衆多賢者與之從事反見譖
　　害自悔與小人並
無將大車祗自塵兮無思百憂祗自疷兮(宋劉彝曰疷/)
(當作□音民/)
　虞惇曰比而興也　鄭箋將猶扶進也　孔疏大車
　平地任載之車駕牛者也祗適也　毛傳疷病也
　孔疏大車比小人言無扶進此小人也　嚴氏曰君
　子推輓小人小人既進則譖害於君子如人推輓大
　車大車既進則塵汚於人也小人害君子則可憂多
　端君子自悔而言事已至此亦不必更思之是我自
　取其病悔無及也
無將大車維塵冥冥無思百憂不出于熲(平上通韻/)
　比而興也　朱註冥冥昏晦也熲耿同小明也在憂
　中耿耿然不能出也
　荀子曰君人者不可以不慎取人匹夫者不可以不
　慎取友友者所以相友也道不同何以相友也均薪
　施火火就燥平地注水水流濕夫類之相從也如此
　之著也詩曰無將大車維塵冥冥言無與小人處也
無將大車維塵雝兮無思百憂祗自重兮(平去通韻/)
　比而興也　鄭箋雝猶蔽也重猶累也
　嚴氏曰塵雝蔽則小人之勢盛矣是其始將之之過
　也可憂多端亦不必更思之是我自累也
　　無將大車三章章四句
　　　虞惇按此詩以將大車喻任小人祗自塵喻任
　　　小人之害無思百憂乃自悔之辭故當從比而
　　　興也毛鄭之說亦未見其為確然者今更參嚴
　　　氏詩緝意較明顯朱註云此行役勞苦而憂思
　　　者之作直以將大車為行役竊未然将大車不
　　　可即指行役而無思百憂亦未見有行役之意
　　　不若且從舊説之為得矣　又按顧氏詩本音
　　　曰祗自疷兮宋劉彞云疷當作□病也唐人避
　　　太宗諱凡字從民者皆省而為氏今人書昬為
　　　昏猶其遺法也張參五經文字愍字下云縁廟
　　　諱偏旁凖式省從氏凡汦昏之類皆從氏又□
　　　字下云莫巾反禮記作琘是其例也按說文亦
　　　本無疷字今本作疷者誤也
　小明大夫悔仕於亂世也
明明上天照臨下土我征徂西至于艽野二月初吉載
離寒暑心之憂矣其毒太苦念彼共人涕零如雨豈不
懐歸畏此罪罟
　賦也　毛傳艽野荒逺之地初吉朔日也　孔疏離
　歴也　邱氏曰共人賢而不仕者也　毛傳罟網也
　　孔疏上天照臨下土之國使無幽不燭品物咸亨
　王者察理天下之事使無屈不伸勞逸得所今王不
　能然使我行役逺荒淹久不歸毒苦之甚　邱氏曰
　賢者久不得歸於是悔仕念彼不仕之友閑居自樂
　欲似之而不得故涕零如雨　王氏曰又自傷仕於
　亂世欲去而畏罹罪不敢歸也
昔我徃矣日月方除曷云其還嵗聿云莫念我獨兮我
事孔庶心之憂矣憚我不暇念彼共人睠睠懐顧豈不
懐歸畏此譴怒(暇音豫/)
　賦也　毛傳除除陳生新也　孔疏謂二月中也
　毛傳憚勞也　朱註身獨而事衆是以勤勞而不暇
　也
昔我徃矣日月方奥曷云其還政事愈蹙嵗聿云莫采
蕭穫菽心之憂矣自貽伊戚念彼共人興言出宿豈不
懐歸畏此反覆
　賦也　毛傳奥煖也蹙促也　蘇氏曰出宿不安寢
　也　鄭箋反覆謂不以正道見罪
　董氏曰蕭所以祭菽所以畜嵗莫不得有備故憂之
　　鄭箋冐亂世而仕自遺此憂悔仕之辭　虞惇按
　詩三章曰罪罟曰譴怒曰反覆岌岌乎有憂讒畏譏
　之心非僅傷久於逺役也下章告其同列曰正直是
　與葢所以諷切之
嗟爾君子無恒安處靖共爾位正直是與神之聼之式
榖以女
　賦也　朱註君子僚友也　王氏曰靖静也　邱氏
　曰榖禄也　朱註以猶與也
　吕氏曰上三章皆悔仕亂世厭於勞役欲安處休息
　而不可得故每章有懐歸之嘆至是知不可去矣則
　又戒其僚友之在朝者曰嗟爾君子無恒欲安處也
　當靖共爾位惟正直之人是助則神將佑女以福禄
　矣　蘇氏曰有久勞於外則必有久安於内者矣故
　告之使無以安處為常
嗟爾君子無恒安息靖共爾位好是正直神之聼之介
爾景福
　賦也　鄭箋介助也　毛傳景大也
　　小明五章三章章十二句二章章六句
　　　虞惇按鄭箋名篇曰小明者言幽王自小其明
　　　也據詩但述征行勞苦畏於得罪不敢懐歸乃
　　　大夫悔仕之辭絶無幽王自小其明之意葢名
　　　篇曰小明以别於大雅之大明耳若如鄭說則
　　　小旻小宛又何取義乎歐陽氏辨之詳矣念彼
　　　共人鄭云靖共爾位以待賢者之君朱云指僚
　　　友之處者玩下文豈不懐歸則共人正指不仕
　　　之人不若邱氏説為善也後章嗟爾君子朱註
　　　得之今更參吕氏鄭箋疵纇不足據也
　鼓鐘刺幽王也
　　虞惇按韓詩及申培說皆以詩為刺昭王鄭康成
　　中候握河注云昭王時鼓鐘之詩作孔氏曰鄭時
　　未見毛詩依三家為説也歐陽氏又云考詩書史
　　記皆無幽王東廵之事則不得作樂於淮上矣當
　　闕其所未詳
鼓鐘將將淮水湯湯憂心且傷淑人君子懐允不忘
　賦也　孔疏鼓擊也古者作樂必先擊鐘所謂金奏
　也　陸氏曰將將聲也　吕氏曰禹貢淮水出桐柏
　山東㑹於泗沂而東入海　陸氏曰湯湯流盛也
　朱註允信也
　王氏曰幽王鼓鐘淮水之上為流連之樂久而忘反
　聞者憂傷而思古之君子不能忘也　毛傳用樂不
　與徳比賢者為之憂傷
鼓鐘喈喈淮水湝湝憂心且悲淑人君子其徳不囘
　賦也　毛傳喈喈猶將將也湝湝猶湯湯也囘邪也
鼓鐘伐鼛淮有三洲憂心且妯淑人君子其徳不猶
　賦也　毛傳鼛大鼓也三洲淮上地妯動也猶若也
　　蘇氏曰始言湯湯水盛也中言湝湝水流也終言
　三洲水落而洲見也言幽王之乆於淮上也　董氏
　曰其地逺其役久則民怨而音變悽苦之氣貫金石
　入陶匏故聞之者憂傷而心動也　孔疏念古之善
　人君子其用禮樂不若今王之失所也
鼓鐘欽欽鼓瑟鼓琴笙磬同音以雅以南以籥不僣(平/)
(去通韻/)
　賦也　孔疏欽欽亦鐘聲也磬石磬也琴瑟在堂笙
　磬在下同音言和也　鄭箋同音者謂堂上堂下八
　音克諧　朱註僣亂也雅二雅也南二南也籥籥舞
　也三者皆不僣也
　蘇氏曰幽王之不徳豈其樂非古歟樂則是而人則
　非也
　　鼓鐘四章章五句
　　　虞惇按毛傳以幽王鼓其淫樂以示諸侯鄭箋
　　　以幽王作先王之樂於淮上為失禮二說相戾
　　　今以末章論之箋義為長以雅以南毛傳云為
　　　雅為南也舞四夷之樂大徳廣所及也東夷之
　　　樂曰昧南夷之樂曰任西夷之樂曰株離北夷
　　　之樂曰禁以為籥舞鄭箋云雅萬舞也萬也南
　　　也籥也三舞不僣言進退之旅也周樂尚武故
　　　謂萬舞為雅雅正也籥舞文樂也孔氏申之云
　　　以為雅樂之萬舞以為南樂之夷舞以為羽籥
　　　之翟舞葢皆以南為南夷之樂矣後漢書陳忠
　　　傳詩云以雅以南韎任株離今詩無此文葢齊
　　　魯之詩有之集註本蘇氏以南為二南鄭樵程
　　　大昌俱主其說更援季扎觀樂之象箾南籥文
　　　王世子之胥鼓南以力駁南夷之說之謬信而
　　　可徵今從之
　楚茨刺幽王也政煩賦重田萊多荒饑饉降喪民卒
　流亡祭祀不饗故君子思古焉
　　申公說農事既成乃祭宗廟燕及王族之詩　孔
　　疏言古之明王能政簡歛輕田疇墾闢年有豐穰
　　時無災厲下民則安土樂業祭祀則鬼神歆饗以
　　明今不然故刺之　嚴氏曰楚茨信南山甫田大
　　田四篇皆述古事形容其田野修治年榖豐穰祭
　　祀禮樂燕飲威儀言之反覆而不厭者葢詩人遐
　　想太平之盛田家之樂恨不生乎其時所以傷今
　　而思古也
楚楚者茨言抽其棘自昔何為我藝黍稷我黍與與我
稷翼翼我倉既盈我庾維億以為酒食以饗以祀以妥
以侑以介景福(侑古音以福方墨反平上入通韻/)
　賦也　毛傳楚楚茨棘貌　鄭箋茨蒺藜也　毛傳
　抽除也　鄭箋與與翼翼蕃廡貌　毛傳露積曰庾
　十萬曰億　鄭箋饗獻也　毛傳妥安坐也侑勸也
　　鄭箋伐除蒺藜與棘者古人何乃勤苦為此乎我
　将藝黍稷焉古者先王之政以農為本隂陽和風雨
　時則萬物成萬物成則倉庾充滿矣於是以黍稷為
　酒食獻之以祀先祖既又迎尸使處神坐而食之為
　其嫌不飽祝以主人之辭勸之所以助孝子受大福
　也　王氏曰古之明王黍稷成倉庾實其成民如此
　然後可以致力於鬼神　虞惇按少牢饋食禮尸升
　筵祝主人皆拜妥尸尸答拜遂坐尸告飽祝侑曰皇
　尸未實侑尸又食主人不言拜侑尸又三飯所謂以
　妥以侑也　朱氏曰此章主酒食言
濟濟蹌蹌絜爾牛羊以徃烝嘗或剥或亨或肆或将祝
祭于祊祀事孔明先祖是皇神保是饗孝孫有慶報以
介福萬夀無疆(亨古普郎反枋古音方慶古音羗後並/)
(同平上通韻/)
　賦也　毛傳濟濟蹌蹌言有容也　鄭箋冬祭曰烝
　秋祭曰嘗剥解剥其皮也　毛傳亨飪之也肆陳也
　　鄭箋将進也　毛傳祊廟門内也　鄭箋孔甚也
　　朱註明備也著也　毛傳皇大保安也　朱註孝
　孫主祭者也
　孔疏古之明王其助祭之臣威儀蹌蹌濟濟然甚皆
　敬慎乃鮮潔所祀之牛羊為烝嘗之祭周禮祭祀之
　聫事司徒奉牛司馬奉羊六牲各有司也既潔此牲
　其治之亦各有職或解剥之者或烹煮之者或肆其
　骨體於俎者或奉持而進之者　鄭箋孝子不知神
　之所在故使祝博求之平生門内之旁待賔客之處
　祀禮於是甚明故先祖精氣歸暀之其神安而享其
　祭祀　孔疏本其生存謂之祖言其精氣謂之神神
　既歆饗之故令孝孫有慶賜之事報之以大福使得
　萬年之夀無疆竟也　王氏曰凡祭祼鬯求諸隂焫
　蕭求諸陽索祭祝於祊求於隂陽之間夫遊魂為變
　無不之無不在求之不可一所故祝祭於祊而祀事
　孔明也　朱氏曰此章主牛羊言祝祭於祊以下始
　行祀禮
執爨踖踖為俎孔碩或燔或炙君婦莫莫為豆孔庶為
賔為客獻酬交錯禮儀卒度笑語卒獲神保是格報以
介福萬夀攸酢(去入通韻/)
　賦也　毛傳爨饔爨廪爨也　朱註踖踖敬也俎所
　以載牲體也碩大也　鄭箋燔燔肉也炙炙肝也皆
　從獻之俎也　吕氏曰為俎孔碩謂薦熟也或燔或
　炙謂從獻也　孔疏特牲主人獻尸賔長以肝從主
　婦獻尸兄弟以燔從　鄭箋君婦后也凡嫡妻稱君
　婦事舅姑之稱也　毛傳莫莫清静而敬至也豆内
　羞庶羞也　孔疏天官九嬪贊后薦徹豆籩是后夫
　人主供籩豆也庶衆也　朱註賔客筮而戒之使助
　祭者也　鄭箋主人酌賔曰獻賔飲主人曰酢主人
　又自飲酌賔曰醻至旅而爵交錯以徧　毛傳東西
　為交邪行為錯　鄭箋卒盡也　毛傳度法度也
　鄭箋古者於旅也語　朱註獲得其宜也　鄭箋格
　來酢報也
　孔疏執爨有俯仰之容君婦有清静之徳俎豆肥羙
　獻酬得法以事鬼神鬼神安之報以多福　虞惇按
　此章言俎豆燔炙及獻酬之事　坊記子曰七日戒
　三日齋承一人焉以為尸過之者趨走以致敬也醴
　酒在室醍酒在堂澄酒在下示民不淫也尸飲三衆
　賔飲一示民有上下也因其酒肉聚其宗族以教民
　睦也故堂上觀乎室堂下觀乎上詩云禮儀卒度笑
　語卒獲
我孔熯矣式禮莫愆工祝致告徂賚孝孫苾芬孝祀神
嗜飲食卜爾百福如幾如式既齊既稷既匡既勅永錫
爾極時萬時億(熯愆孫平上通韻/)
　賦也　鄭箋我我孝孫也　朱註熯竭也　董氏曰
　式用也　毛傳善其事曰工賚予也　鄭箋苾芬馨
　香也卜予也　毛傳幾期式法也　王氏曰齊整也
　　毛傳稷疾也　王氏曰匡正也　蘇氏曰勅戒也
　　陳氏曰極中也
　蘇氏曰禮行既久筋力竭矣而式禮莫愆敬之至也
　於是祭将畢祝致神意以嘏主人曰爾飲食芳潔故
　報爾以福禄使其來如幾其多如法爾禮容莊敬将
　事敏疾誠正慎固故報爾以中和應萬物而不匱言
　各隨其事而報之以其類也　嚴氏曰不言錫福而
　言錫極者建其有極則五福備也　鄭箋此皆嘏辭
　之意　孔疏少牢嘏辭云皇尸命工祝承致多福無
　疆於汝孝孫來汝孝孫使汝受禄於天宜稼於田眉
　夀百年勿替引之是大夫之嘏辭也天子嘏辭無以
　言之永錫爾極時萬時億是其辭之畧　虞惇曰此
　章祝致神意告主人使受嘏也
禮儀既備鐘鼓既戒孝孫徂位工祝致告神具醉止皇
尸載起鼓鐘送尸神保聿歸諸宰君婦廢徹不遲諸父
兄弟備言燕私(平上去通韻告字不入韻/)
　賦也　鄭箋戒戒諸在廟中者以祭禮畢也徂位孝
　孫徃位堂下西面立也致告祝傳尸意告利成也具
　皆也　朱註皇尸者尊稱之也　鄭箋鼓鐘尸出入
　奏肆夏也神安歸者歸於天也　錢氏曰諸宰膳夫
　及其屬也　鄭箋廢去也諸宰徹去諸饌君婦籩豆
　而已不遲以疾為敬也　孔疏燕私燕而盡其私恩
　也
　鄭箋尸節神者也神醉而尸謖送尸而神歸祭祀畢
　歸賔客之俎同姓則留與之燕所以尊賔客親骨肉
　也　孔疏此受嘏之後言祭畢告利成送尸徹饌與
　同姓燕之事　朱註鬼神無形醉而歸者誠敬之至
　如見之也　李氏曰尸在廟門外則疑於臣故送迎
　尸皆廟門為斷　孔疏特牲告利成云主人出立於
　戸外西南少牢告利成云主人出立於阼階上西面
　是尊者出稍逺也孝孫徂位明逺於大夫故知至堂
　下也特牲告利成即云尸謖祝前主人降少牢祝告
　利成即云祝入尸謖主人降此二者皆祝告主人以
　利成是致尸意也孝子之事尸有尊親及賔客之義
　命當由尊者出讓當從賔客來禮畢義由於尸非主
　人所當先發故知祝告主人以利成也利養也言孝
　子之養禮畢周禮膳夫云凡王祭祀賔客則徹王之
　胙俎胙俎最尊也其餘則其屬徹之矣特牲少牢皆
　云祝執其俎以出是祭畢賔客歸之俎也特牲云祝
　命徹胙俎豆籩設於東序下注云設於東序下亦将
　私燕也是祭末為燕私之事同姓則留與之燕也
樂具入奏以綏後禄爾殽既将莫怨具慶既醉既飽小
大稽首神嗜飲食使君夀考孔惠孔時維其盡之子子
孫孫勿替引之(奏古則故友後並同奏禄去入通韻/)
　賦也　毛傳綏安将行也　鄭箋大小猶長㓜也惠
　順也　毛傳替廢引長也
　鄭箋燕而祭時之樂復皆入奏以安後日之福禄骨
　肉歡而君之福禄安也　朱註於祭既受禄矣故以
　燕為将受後禄而安之也爾殽既進與燕之人無有
　怨者而皆歡慶醉飽稽首而言曰向者之祭神既嗜
　君飲食矣是以使君夀且考也又言君之祭祀甚順
　於禮甚得其時無所不盡子子孫孫當不廢而引長
　之也　孔疏上云備言燕私故此章即陳燕私之事
　祭在廟燕在寝燕祭不同樂而云具入者歌詠雖異
　樂器則同故皆入也神嗜飲食以下是慶辭也　吕
　氏曰楚茨極言祭祀事神受福之節致詳致備所以
　推明先王致力於民者盡則致力於神者詳觀其威
　儀之盛物品之豐所以交神明逮羣下至於受福無
　疆者非徳盛政修何以致之　孔叢子孔子曰於楚茨
　見孝子之思祭也
　　楚茨六章章十二句
　　　虞惇按朱註此詩述公卿有田禄者力於農事
　　　以奉宗廟之祭不主序陳古之說下信南山甫
　　　田大田意略同未詳何據五章鼓鐘送尸註云
　　　尸出入奏肆夏也肆夏是天子之禮毛鄭主思
　　　古明王故引周禮為説朱子主公卿奉祭則不
　　　當仍肆夏之文郊特牲大夫之奏肆夏也由趙
　　　文子始也是卿大夫不得奏肆夏矣今仍舊說
　信南山刺幽王也不能修成王之業疆理天下以奉
　禹功故君子思古焉
　　劉氏曰天下之土昔為水之所汨禹决九川距四
　　海濬畎澮距川暨稷奏庶艱食蒸民乃粒萬邦作
　　乂弼成五服至於五千是田法成於禹稷久矣夏
　　道衰而公劉紹興后稷之業商道廢而太王王季
　　緒理公劉之遺文武既有天下周公輔成王廣五
　　服為九服推后稷之法以踐禹功遂成畎澮於天
　　下至於幽王政煩賦重田萊多荒饑饉降喪民卒
　　流亡畎畝之政不修是以夫間之遂不距於溝畛
　　下之溝不距於洫涂下之洫不距於澮道下之澮
　　不距於川路下之川不距於海是所謂不能修成
　　王之業疆理天下以奉禹功也疆理者川自六鄉
　　而距於海路自荒服而達於畿之謂也　申公説
　　王者勸農而禱祀之詩
信彼南山維禹甸之畇畇原隰曾孫田之我疆我理南
東其畝(平去通韻畝滿以反/)
　賦也　董氏曰南山終南山也　毛傳甸治也畇畇
　墾辟貌曾孫成王也　孔疏曾重也自曾祖以至無
　窮皆得稱曾孫　毛傳疆畫經界也理分地理也
　王氏曰疆者為之大界理者定其溝塗
　孔疏信乎彼南山之野得成平田可種殖者本禹之
　所治也今畇畇然原隰墾闢則又曾孫成王所田之
　正經界之疆分土宜之理隨勢之便南東其畝逺修
　禹之功焉　劉氏曰其遂東入於溝則其畝南矣其
　遂南入於溝則其畝東矣　王氏曰言信彼者見幽
　王之時王政衰矣不明乎得失之迹者聞有道先王
　之事則疑其不能如彼故也　朱氏曰将言原隰墾
　闢之事故推其始自禹盡力溝洫然後后稷播種之
　功可施是農功自禹始也禹貢咸則三壌成賦中邦
　則邱甸之法亦始於禹矣　鄭箋六十四井為甸甸
　方八里居一成之中成方十里出兵車一乗以為賦
　法　孔疏孫毓曰禹平水土除洪水之災當此之時
　未及丘甸其田也且井邑丘甸出於周法虞夏之制
　未有聞焉而謂禹亦丘甸之者據論語禹盡力乎溝
　洫是與周禮匠人井間有洫同也臯陶謨濬畎澮距
　川是與匠人同間有澮專達於川同也是丘甸之法
　禹之所為也　徐氏曰周禮百畝為夫夫間有遂深
　廣各二尺遂上有徑十夫為井井間有溝深廣各四
　尺溝上有畛百夫有洫深廣各八尺洫上有涂千夫
　有澮廣二尋深二仞澮上有道萬夫有川大水通流
　非人力所治故不載其廣深焉遂之水達於溝溝達
　於洫以次而達於川以資畜洩備旱潦凡地西北髙
　東南下水避髙而就下南東其畝者或東或南順地
　勢及水之所趨也　春秋傳先王疆理天下物土之
　宜而布其利故詩曰我疆我理南東其畝
上天同雲雨雪雰雰益之以霡霂既優既渥既霑既足
生我百穀
　賦也　朱註同雲雲一色也　毛傳雰雰雪貌小雨
　曰霡霂
　鄭箋隂陽和風雨時冬有積雪春而益之以小雨潤
　澤則饒洽　陸氏曰三農之事雪欲盛而徧故言雰
　雰雨欲小而潤故言霡霂
疆埸翼翼黍稷彧彧曾孫之穡以為酒食畀我尸賔夀
考萬年(彧古于逼反/)
　賦也　毛傳埸畔也　朱註翼翼整飭貌　毛傳彧
　彧茂盛貌　鄭箋歛穫曰穡畀與也以黍稷為酒食
　至祭祀則以畀尸與賔尊尸與賔所以敬神也
　劉氏曰隂陽和萬物遂而人心懽恱以奉宗廟則神
　降之福故夀考萬年也　邱氏曰與尸謂獻熟食并
　酌齊獻尸是也與賔謂助祭之賔酌齊獻尸尸因酌
　以酢賔并祭畢燕同姓於寢是也此祭始終用酒食
　之事
中田有廬疆埸有瓜是剥是菹獻之皇祖曾孫夀考受
天之祜(瓜音孤平上通韻/)
　賦也　鄭箋中田田中也　曹氏曰菹淹菜也
　蘇氏曰田中為廬以便田事疆埸種瓜以盡地利
　孔疏古者宅在都邑田於外野農時則出而就田湏
　有廬舍於田中種榖於畔上種瓜所以便地也瓜新
　熟獻於天子剥削淹漬以為菹以供祭祀　鄭箋獻
　於先祖者貴四時之異物順孝子之心也　後漢書
　注春秋井田記人受田百畝公田十畝廬舎在内貴
　人也公田次之重公也私田在外賤私也　邱氏曰
　公田百畝内除二十畝為八家治田之廬　錢氏曰
　自穪以上皆稱祖不言穪者據逺以該近
祭以清酒從以騂牡享于祖考執其鸞刀以啓其毛取
其血膋(平上通韻/)
　賦也　鄭箋清𤣥酒也酒鬱鬯五齊三酒也　毛傳
　騂牡周尚赤也鸞刀刀有鸞者　鄭箋膋脂膏也
　鄭箋祭之禮先以鬱鬯降神然後迎牲享于祖考納
　亨時也毛以告純血以告殺膋以升臭合之黍稷實
　之於蕭合馨香也　劉氏曰王躬執鸞刀以啓牲耳
　之毛豆薦其血蕭爇其膋　虞惇按祭義祭之日君
　牽牲既入廟門麗於碑卿大夫祖而毛牛尚耳鸞刀
　以刲取膟膋乃退執其鸞刀乃卿大夫之事非王親
　殺也　郊特牲周人尚臭灌用鬯臭鬱合鬯臭隂達
　於淵泉灌以圭璋用玉氣也既灌然後迎牲致隂氣
　也蕭合黍稷臭陽達於墻屋故既奠然後焫蕭合羶
　薌凡祭慎諸此魂氣歸於天形魄歸於地故祭求諸
　隂陽之義也
是烝是享苾苾芬芬祀事孔明先祖是皇報以介福萬
夀無疆(平上通韻/)
　賦也　毛傳烝進也　董氏曰苾苾芬芬香氣上達
　也　呉氏曰一章疆理修二章雨雪時三章黍稷盛
　四章菜菹具五章犠牲備六章祀事成也
　　信南山六章章六句
　　　虞惇按維禹甸之甸治也毛傳為正鄭箋則推
　　　原其制之所自起也朱註云此詩大指畧與楚
　　　茨同
　甫田刺幽王也君子傷今而思古焉
　　申公說農事既成祀田祖而并犒農夫之詩　嚴
　　氏曰甫田述徹法興甿秋報春祈及省耕納稼之
　　事
倬彼甫田嵗取十千我取其陳食我農人自古有年今
適南畝或耘或耔黍稷薿薿攸介攸止烝我髦士
　賦也　毛傳倬明貌　孔䟽甫大也　朱註十千公
　田所取之數也一成之田九萬畝公取十千畝九一
　之法也陳陳粟也　吕氏曰今今盛王時也　毛傳
　耘除草也耔雝本也　朱註薿薿茂盛貌　王氏曰
　介助止息也　毛傳烝進髦俊也
　嚴氏曰幽王政繁賦重故詩人思古什一之法　鄭
　箋嵗取十千於井田之法則一成之數也九夫為井
　井税一夫其田百畝井十為通通稅十夫其田千畝
　通十為成成方十里成稅百夫其田萬畝所謂十千
　也上地榖畝一鍾倉廪有餘取其陳以食農人所以
　紓官之積滯亦使民愛存新榖自古豐年之法如此
　　蘇氏曰一成之田嵗取萬畝以供國用又取其陳
　積以時發歛以助農夫之乏困此自古有年之法也
　　朱註積之久而有餘於是存其新而散其舊以食
　農人所謂補不足助不給也　朱氏曰今適南畝省
　耕也　吕氏曰周王親適南畝見農夫散布田野或
　耘或耔黍稷薿然而盛乃相助而休息之又於其間
　進其髦俊者以勞勉之古者士出於農而工商不與
　焉管仲曰農之子恒為農野處而不暱其秀民之能
　為士者必足頼也　毛傳治田得榖俊士以進　孔
　疏倉廩實知禮節豐年多獲故髦士得進　蘇氏曰
　進其髦俊者如漢寵力田之類歟　漢書食貨志后
　稷始甽田以二耜為耦廣尺深尺為甽長終畝一畝
　三甽一夫三百甽而播種於甽中苖生葉以上稍耨
　壠草因壝其土以附苖根故其詩曰或芸或芓黍稷
　儗儗芸除草也芓附根也言苖稍壯每耨輙附根比
　盛暑壠盡而根深能風與旱故薿薿而盛　虞惇曰
　三代有補助之法無賒貸之法畜積有餘則發其陳
　以濟農夫之困乏先王所謂損上益下勸農力本之
　道也春秋時始有施舍己責之事而陳氏遂以家量
　貸公量收取齊國其後王安石泥周禮國服之息剏
　行青苖新法而天下幾亂葢自三代而下有賒貸而
　無補助矣
以我齊明與我犧羊以社以方我田既臧農夫之慶琴
瑟擊鼓以御田祖以祈甘雨以介我稷黍以穀我士女
　賦也　朱註齊粢同曲禮稷曰明粢　鄭箋犧羊純
　色之羊也　毛傳社后土也方迎四方氣於郊也
　鄭箋御迎也　毛傳田祖先嗇也　鄭箋介助也
　毛傳榖善也
　鄭箋以潔粢豐盛與純色之羊秋祭社與四方為五
　榖成熟報其功也田事巳善則慶賜農夫謂大蜡之
　時勞農以休息之也年不順成則八蜡不通至孟春
　月又設樂以迎祭先嗇謂郊後始耕也求甘雨佑助
　我禾稼我當以養士女也周禮曰凡國祈年於田祖
　吹幽雅擊土鼓以樂田畯　王氏曰作樂以御田祖
　農事終則有始也介黍稷以榖士女樂嵗士女多頼
　也　朱氏曰上五句言報成之祭下五句言祈年之
　祭　孔疏社者五土之神能生萬物者以古之有大
　功者配之祭法曰共工氏之覇九州也其子曰后土
　能平九州故祀以為社句龍職主土地故謂其官為
　后土死以配神社而祭之曲禮曰天子祭四方嵗徧
　注謂祭五官之神於四郊也句芒在東祝融后土在
　南蓐收在西𤣥冥在北是也祀在秋而并言四方者
　葢常祀嵗徧此秋成報功總祭之也社為隂祀其犧
　用純黒色其方祀則各以其方之色也周禮大司馬
　羅弊致禽以祀祊注祊當為方秋田主祭四方報成
　萬物詩曰以社以方是報祭四方在仲秋也郊特牲
　注先嗇若神農春官籥章注田祖始耕田者謂神農
　也祖始也始教造田謂之田祖先為稼穡謂之先嗇
　神其農業謂之神農名殊而實同也
曾孫來止以其婦子饁彼南畝田畯至喜攘其左右嘗
其㫖否禾易長畝終善且有曾孫不怒農夫克敏(右有/)
(俱音以敏古音每後同/)
　賦也　鄭箋饁饋也田畯司嗇也　蘇氏曰攘取也
　　毛傳易治也長畝竟畝也敏疾也
　孔疏王者非特為民報祭祈年又親循畎畝以勸之
　　朱氏曰王者省耕見農夫之婦子以酒食饋於南
　畝見田畯徃來其間喜而攘取左右之饋以嘗其㫖
　否見禾之易治竟畝如一知其終善而且多　吕氏
　曰此言省耕之時王者在上耕者在下田畯徃來其
　間勸勞而撫摩之熈然其若一家也不曰喜而曰不
　怒者若不敏於農則怒矣葢喜怒欣戚專在於農也
曾孫之稼如茨如梁曾孫之庾如坻如京乃求千斯倉
乃求萬斯箱黍稷稻梁農夫之慶報以介福萬夀無疆
　賦也　鄭箋稼禾也謂有藁者也茨屋葢也　毛傳
　梁車梁也　鄭箋庾露積榖也坻水中髙地也　毛
　傳京髙丘也　朱註箱車箱也
　吕氏曰溥天之下莫非王土凡土所生者皆曾孫之
　稼也　鄭箋禾稼委積於是求千倉以處之萬車以
　載之言年豐收入踰前也　朱氏曰黍稷稻梁既無
　所不有農夫相與慶於下謂此皆君賜也何以報之
　神助君以福至萬年之永乃所以為報也　錢氏曰
　此承上章農夫克敏而預期其秋成大有終歸恩於
　上也
　　甫田四章章十句
　　　虞惇按我取其陳二句鄭箋云倉廪有餘民得
　　　賒貰取食之此説非也三代有補助而無賒貸
　　　王介甫疑周禮國服之息一語新法幾亂天下
　　　經學之誤流毒如此立言不可不慎倬彼甫田
　　　鄭以甫為夫云太古以丈夫税田曾孫來止一
　　　章鄭改攘為饟喜為饎云成王出觀農事親與
　　　后世子行亦鑿説也攸介攸止二句鄭以介為
　　　舍云於廬舍及所止息處以道藝相講肄亦屬
　　　迂濶曾孫之稼鄭云上古稅法近者納總逺者
　　　納粟米説亦褊陋皆不取朱集註此述公卿有
　　　田禄者力於農事以奉方社田祖之祭而卒章
　　　末二句云此皆頼農夫之慶而得之是宜報以
　　　介福使之萬夀無疆也以萬夀無疆頌農夫恐
　　　於理未安朱子説詩有極疎脱者此其類也
　大田刺幽王也言矜寡不能自存焉
　　孔疏此亦思古之詩序不言者承上篇而畧之也
　　　申公説農夫報上之詩　錢氏曰周禮春官籥
　　章職云凡國祈年於田祖龡豳雅擊土鼓以樂田
　　畯朱子疑楚茨信南山甫田大田四詩為豳雅何
　　氏為之説曰此篇及甫田二詩篇中皆言田祖故
　　禮用以迎年於田祖也又皆稱田畯故禮吹之於
　　籥以樂田畯也似於理為近矣
大田多稼既種既戒既備乃事以我覃耜俶載南畝播
厥百榖既庭且碩曾孫是若(上去通韻稼字不入韻/)
　賦也　孔疏種擇其種也　朱註戒飭其具也　毛
　傳覃利也　許氏曰耜耒端木也　孔疏俶始載事
　也　毛傳庭直也　鄭笺碩大若順也
　鄭箋大田謂地肥羙可墾耕多為稼可以授民者也
　将稼者必先相地之宜而擇其種季冬命民出五種
　計耦耕事修耒耜具田器此之謂戒是既備矣至孟
　春土長冐橛陳根可㧞而事之　蘇氏曰取其利耜
　而始事於南畝既耕而播之其耕之也勤而種之也
　時故苖之生者皆條直而茂大以順王之所欲　吕
　氏曰大田多稼總言之也既種既戒以下至於卒章
　自始及末以次陳之也
既方既皁既堅既好不稂不莠去其螟螣及其蟊賊無
害我田穉田祖有神秉畀炎火(火音毁上去通韻/)
　賦也　鄭箋方房也謂孚甲始生而未合時也　毛
　傳實未堅者曰皁稂童梁也莠似苖者也食心曰螟
　食葉曰螣食根曰蟊食節曰賊　許氏曰穉㓜禾也
　　陸氏曰秉執持也
　鄭箋盡生房矣盡成實矣盡堅熟矣盡齊好矣而無
　稂莠擇種之善民力之專時氣之和所致之　孔疏
　蟲災禾穉者偏甚故願田祖之神持此四蟲付與炎
　火使自消亡　吕氏曰此禱辭也
有渰萋萋興雨祈祈雨我公田遂及我私彼有不穫穉
此有不斂穧彼有遺秉此有滯穗伊寡婦之利(平去通/)
(韻/)
　賦也　毛傳渰雲興貌　朱註萋萋盛貌　毛傳祈
　祈徐也　朱註公田者方里而井井九百畝中為公
　田八家皆私百畝而同養公田也　孔疏穧禾之鋪
　而未束者秉刈禾之把也滯穗滯漏之禾穗也
　王氏曰雲欲盛盛則多雨雨欲徐徐則入土　鄭箋
　古者隂陽和風雨時其來祈祈然而不暴疾其民之
　心先公後私願天雨於公田因及私田民怙君徳䝉
　其餘惠也百榖既多種同齊熟收刈遽促力所不足
　而有不穫不斂遺秉滯穗故聼矜寡取之以為利
　朱註此見其豐成有餘而不盡取又與鰥寡共之葢
　既足為不費之恵而亦不棄於地也　李氏曰矜寡
　孤獨民之窮而無告者地官遺人門闗之委積以養
　老孤則官自有常餼矣在上有常餼在下有遺秉滯
　穗此所以各得其所也　漢書蕭望之曰爰及矜人
　哀此鰥寡上惠下也雨我公田遂及我私下急上也
曾孫來止以其婦子饁彼南畝田畯至喜來方禋祀以
其騂黑與其黍稷以享以祀以介景福
　賦也　朱註精意以享謂之禋　鄭箋騂騂牲也黑
　黝牲也　吕氏曰來南方則用騂牡來北方則用黑
　牡　劉氏曰王以其西成乃出郊省民之斂　孔疏
　時耕者皆以其婦子同饁彼農人於南畝之中田畯
　既至喜樂其勤故得成穫王之來則又於四方之神
　禋敬而潔祀焉以其牲或赤或黑與其黍稷之粢盛
　以獻以祀神饗之而報以大福所以常得年豐也
　朱註四方各用其方色之牲言騂黑者舉南北以見
　其餘也
　　大田四章二章章八句二章章九句
　　　虞惇按鄭箋俶載南畝俶讀為熾載讀為菑康
　　　成喜改字以就已説不可從也以其騂黑畧從
　　　鄭氏朱註此詩為農夫之辭以頌羙其上若以
　　　答前篇之意竊意曾孫主祭之稱農夫稱公上
　　　為曾孫恐未安亦未知朱子何所據也
　瞻彼洛矣刺幽王也思古明王能爵命諸侯賞善罰
　惡焉
瞻彼洛矣維水泱泱君子至止福禄如茨韎韐有奭以
作六師(首二句無韻合三章為韻猶東山之首二句也/)
　毛傳興也　王氏曰洛水名東都之所在也　毛傳
　泱泱深廣貌　孔疏君子諸侯也　鄭箋爵命為福
　賞賜為禄如茨喻多也　毛傳韎韐茅蒐染草也
　孔疏韎韐韠也用茅蒐之草染之其草色赤也奭赤
　貌　朱註韠合韋為之周官所謂韋弁服也　王氏
　曰周官凡有兵事韋弁服左傳所謂韎韋之跗注是
　也　朱註作起也　毛傳天子六軍　李氏曰天子
　六鄉六遂當十二軍而止六軍葢六鄉為正軍六遂
　為副卒也
　王氏曰瞻彼洛矣者思古之明王見其地而不見其
　人也　鄭箋洛水泱泱喻古明王恩澤深廣也君子
　至止謂來受爵命者也
瞻彼洛矣維水泱泱君子至止鞞琫有珌君子萬年保
其家室
　興也　毛傳鞞容刀鞞也琫上飾珌下飾也天子玉
　琫而珧珌諸侯盪琫而璆珌大夫鐐琫而鏐珌士珕
　琫而珕珌　王氏曰既爵命之又賜予備物如此
　劉氏曰天子尊賢樂善非徒爵命其一身又将世其
　子孫俾克安於封土焉
瞻彼洛矣維水泱泱君子至止福禄既同君子萬年保
其家邦
　興也　朱註同猶聚也
　嚴氏曰當是之時朝覲㑹同四海來假爵賞征伐自
　天子出何其盛也今泱泱之水猶昔也而盛事不可
　得見矣故傷而思之
　　瞻彼洛矣三章章六句
　　　虞惇按朱註此天子㑹諸侯於東都以講武事
　　　而諸侯羙天子之詩葢本魯詩說也今按韎韐
　　　乃将率之服非天子所御保其家邦亦非頌羙
　　　天子之辭故今從毛鄭但鄭以諸侯世子除三
　　　年之喪服士服而來亦太拘又以韎韐為祭服
　　　之韠不若朱註之以為戎服也毛傳云洛宗周
　　　溉浸水也此據周禮職方氏雍州其浸渭洛之
　　　文然洛水出京兆上洛西山其流尚㣲而東都
　　　之洛正天子㑹諸侯之處諸家俱云是東都之
　　　洛故易之
　裳裳者華刺幽王也古之仕者世禄小人在位則讒
　諂並進棄賢者之類絶功臣之世焉
　　孔疏古者有世禄復有世位世禄者直食其先人
　　之禄而不居其位不賢尚當然子若復賢則居父
　　位矣　陳氏曰小人在位欲引進其私人故不使
　　賢者之後復居位而棄絶之
裳裳者華其葉湑兮我覯之子我心寫兮我心寫兮是
以有譽處兮
　興也　毛傳裳裳猶堂堂也湑盛貌　劉氏曰之子
　賢者功臣之子孫也
　陳氏曰華葉上下相承而俱茂猶賢者前後相繼而
　榮顯　朱註夫能使見者悦樂之如此則其有譽處
　宜矣
裳裳者華芸其黄矣我覯之子維其有章矣維其有章
矣是以有慶矣
　興也　毛傳芸黄之盛也　朱註章文章也　蘇氏
　曰其文粲然如華之盛也　朱註有文章斯有福慶
　矣
裳裳者華或黄或白我覯之子乗其四駱乗其四駱六
轡沃若
　興也　朱註言其車馬威儀之盛
左之左之君子宜之右之右之君子有之維其有之是
以似之(宜音俄左宜平上通韻右有俱音以/)
　賦也　鄭箋君子斥其先人也多才多藝有禮於朝
　有功於國　朱氏曰言其先世之君子才全徳備以
　左之則無所不宜以右之則無所不有是以其子孫
　肖似之而如此也
　朱氏曰此詩羙賢者之類功臣之世徳譽文章威儀
　之盛似其先人以見不可廢絶之意葢周之先王於
　國之子弟盡其教養之方故其成就若此雖更幽厲
　之衰而不忘也　孔叢子孔子曰於裳裳者華見賢
　者世保其禄也
　　裳裳者華四章章六句
　　　虞惇按裳裳者華二句鄭以華喻君葉喻臣又
　　　以我覯之子為古之明王其說多駁而不純不
　　　足取也朱註此天子羙諸侯之詩葢以答瞻彼
　　　洛矣也則又鑿空之說無所依據諸家唯讀詩
　　　記為善今從之
　北山之什十篇四十六章三百三十四句
　
　
　
　
　
　
　
　讀詩質疑卷二十一
欽定四庫全書
　讀詩質疑卷二十二
　　　　　　　　　　太僕寺少卿嚴虞惇撰
　桑扈之什
　桑扈刺幽王也君臣上下動無禮文焉
　　虞惇按此亦思古之詩也幽王沉酗縱恣臣下化
　　之故思古之君子遵禮法者以為戒其曰萬邦之
　　屏曰之屏之翰葢兼百辟卿士而言其實所以刺
　　王也
交交桑扈有鶯其羽君子樂胥受天之祜(平上通韻/)
　興也　鄭箋交交徃來貌　毛傳鶯鶯然有文章也
　　蘇氏曰胥辭也
　鄭箋竊脂飛而徃來有文章人觀視而愛之君臣以
　禮法威儀升降於朝廷天下亦觀視而仰之　李氏
　曰君子以循禮義為樂則能受天之福祜也
交交桑扈有鶯其領君子樂胥萬邦之屏(隔句韻平/)
(上通韻/)
　興也　毛傳領頸也屏蔽也
　蘇氏曰樂循禮義則足以屏萬邦矣　曹氏曰魯秉
　周禮而齊不敢圖何屏如之有禮則安無禮則危秦
　襄公未能用周禮則無以固其國
之屏之翰百辟為憲不戢不難受福不那(難乃多反/)
　賦也　毛傳翰榦也　鄭箋辟君也　毛傳憲法也
　　朱註戢斂難慎也　毛傳那多也
　鄭箋外能蔽捍四表之患難内能立功立事為國之
　楨榦則百辟卿士莫不修職而法象之　蘇氏曰人
　君屏翰四方為諸侯法茍不以禮自戢難而求肆情
　焉則亦不足以受多福矣　王氏曰戢則不肆難則
　不易肆則放逸易則傲慢動不以禮非所以受福也
　　鄭箋苟不自斂以先王之法不自難以亡國之戒
　則其受福亦不多也　毛傳不戢戢也不難難也不
　那那也
兕觥其觩㫖酒思柔彼交匪敖萬福來求
　賦也　鄭箋兕觥罰爵也　朱註觩角上曲貌　吕
　氏曰彼古之人也
　鄭箋古之王者與羣臣燕飲上下無失禮者其罰爵
　徒觩然陳設而已其飲羙酒思得柔順中和與共其
　樂言不憮敖自淫恣　朱註交際之間無所傲慢則
　無事於求福而福反求之矣　春秋傳寗惠子曰古
　之為饗食也以觀威儀省禍福也故詩曰彼交匪傲
　萬福來求
　　桑扈四章章四句
　　　虞惇按詩序君臣上下動無禮文則之屏之翰
　　　當指諸侯而言集註説是但註云此天子燕諸
　　　侯之詩無所據依仍當以序為正君子樂胥箋
　　　云胥才知之名非是其云王者樂臣下有才知
　　　文章者亦衍說也
　鴛鴦刺幽王也思古明王交於萬物有道自奉養有
　節焉
　　吕氏曰楚茨至鴛鴦八篇皆陳古以刺今也
鴛鴦于飛畢之羅之君子萬年福禄宜之
　虞惇曰賦而興也　毛傳鴛鴦匹鳥也　孔疏罔小
　柄長謂之畢羅鳥罟也　鄭箋君子明王也
　毛傳太平之時交於萬物有道取之以時於鳥之飛
　乃畢掩而羅之　王氏曰於其飛然後畢之羅之則
　不取卵弋不射宿可知也　鄭箋交於萬物其徳如
　此則宜夀考受福禄也此交萬物之實而言興者廣
　其義也獺祭魚而後漁豺祭獸而後田亦皆待其成
　而取之也
鴛鴦在梁戢其左翼君子萬年宜其遐福
　賦而興也　鄭箋石絶水曰梁戢歛也
　鄭箋鴛鴦休息於梁明王之時人不驚駭斂其左翼
　以右翼掩之自若無恐懼　蘇氏曰惟俟其飛而後
　取故其在梁者戢翼而安也
乗馬在廐摧之秣之君子萬年福禄艾之(去入通韻/)
　賦而興也　毛傳摧莝也秣粟也艾養也
　鄭箋古者明王所乗之馬繫於廐無事委之以莝有
　事乃予之糓愛國用也以興於其身亦猶然齊而後
　三舉設盛饌恒日則減焉此之謂有節其自奉養如
　此故宜久為福禄所養也　劉氏曰所乗之馬節儉
　如此其他服用從而可推
乗馬在廐秣之摧之君子萬年福禄綏之
　賦而興也
　　鴛鴦四章章四句
　　　虞惇按朱註以為興然無所發明鴛鴦之罹畢
　　　羅絶非吉祥善事而以興人主之福禄取義亦
　　　不倫又以此為諸侯答桑扈之詩亦未知其果
　　　何所據也
　頍弁諸公刺幽王也暴戾無親不能宴樂同姓親睦
　九族孤危将亡故作是詩也
有頍者弁實維伊何爾酒既㫖爾殽既嘉豈伊異人兄
弟匪他蔦與女蘿施于松栢未見君子憂心奕奕既見
君子庶幾說懌(上下分韻蘿字連上韻又用韻之變格/)
　朱註賦而興也　毛傳頍弁貌弁皮弁也　鄭箋實
　猶是也　毛傳蔦寄生也女蘿兔絲也　鄭箋君子
　斥幽王也　毛傳奕奕憂無所薄也
　鄭箋幽王服是皮弁之冠是維何為乎言其宜以宴
　而弗為也禮天子諸侯朝服以宴天子之朝皮弁以
　日視朝女酒已羙矣女殽已羙矣何不用與族人宴
　也王所當與宴者豈有異人疎逺者乎皆兄弟至親
　非他人也　孔疏蔦與女蘿之依松栢松栢存而茂
　松栢殞而亡是存亡在松栢　蘇氏曰兄弟之於王
　譬蔦與女蘿之託松栢耳不見則憂見則庶幾説
　懌矣王奈何獨不顧哉
有頍者弁實維何期爾酒既㫖爾殽既時豈伊異人兄
弟具來蔦與女蘿施于松上未見君子憂心怲怲既見
君子庶幾有臧(怲古補徃反/)
　賦而興也　鄭箋何期猶伊何也期辭也　毛傳時
　善也怲怲憂盛滿也
有頍者弁實維在首爾酒既㫖爾殽既阜豈伊異人兄
弟甥舅如彼雨雪先集維霰死喪無日無幾相見樂酒
今夕君子維宴
　賦而興也　鄭箋阜猶多也　劉氏曰甥舅謂母姑
　姊妹及妻族也　嚴氏曰推親親之恩當由兄弟以
　及甥舅也　逸齋曰霰稷雪也
　鄭箋将大雨雪始必㣲温雪自上下遇温氣而搏謂
　之霰久而寒勝則大雪矣　陳氏曰霰者雪之兆王
　疎兄弟甥舅亡之兆也　蘇氏曰君子是以知死亡
　之無日相見之無幾無所復頼而相告曰茍今夕有
　酒也君子維以相宴而已不其他矣　嚴氏曰上二
　章族人以未見王為憂既見王為喜其辭猶緩也末
　章言國亡無日族人縱得見王亦無幾時當急與飲
　酒相樂於今夕耳言今夕謂未保明日之存亡言維
　宴謂天下事無可為惟湏飲耳其辭廹促所以警告
　於王者切矣豈真望王以宴樂者哉
　　頍弁三章章十二句
　　　虞惇按朱註此燕兄弟親戚之詩玩詩中死喪
　　　無日無幾相見情隘詞蹙决非歡宴喜恱之語
　　　而如彼雨雪先集未霰憂禍之意顯然自當以
　　　序為正
　車舝大夫刺幽王也褒姒嫉妒無道並進讒巧敗國
　徳澤不加於民周人思得賢女以配君子故作是詩
　也
　　虞惇按詩人思得賢女以為内助猶陳風東門之
　　池思淑姬也　董氏曰左傳宋公享昭子賦新宫
　　昭子賦車轄考其時将為季孫迎宋公女　章潢
　　圖書編車舝慕賢者之徳音也
間闗車之舝兮思孌季女逝兮匪飢匪渇徳音來括雖
無好友式燕且喜(上四句去入通韻/)
　朱註賦也　毛傳間闗設舝聲也孌羙貌　鄭箋逝
　徃也　毛傳括㑹也　鄭箋式用也燕飲也
　鄭箋大夫嫉褒姒之為惡故嚴車設其舝思孌然羙
　徳之少女徃而迎之以配王　朱註匪飢也匪渇也
　望其以徳音來㑹而心如飢渇耳　孔疏凡人燕飲
　喜樂湏好友共之今思賢女之切若迎得此女雖無
　朋友亦将獨喜也　虞惇曰婦有長古徳音不聞久
　矣故思賢女之來而心喜樂也詩五章皆想慕冀幸
　之辭
依彼平林有集維鷮辰彼碩女令徳來教式燕且譽好
爾無射(射音亦顧氏轉音豫平去去入通韻/)
　興也　毛傳依茂木貌平林林之在平地者鷮雉也
　辰時也　邱氏曰爾碩女也　鄭箋射厭也
　邱氏曰茂盛之林集者維雉王宫之貴宜有碩女居
　之　虞惇曰今時若得此碩女以令徳來配君子而
　教誨之庶幾式燕且譽而悦慕之無厭也
雖無㫖酒式飲庶幾雖無嘉殽式食庶幾雖無徳與女
式歌且舞(酒殽平上通韻/)
　賦也　虞惇曰若果得賢女以配王則人情喜樂雖
　酒不必㫖亦可飲殽不必嘉亦可食雖無徳及女亦
　用以歌且舞思賢女之切惡褒氏之甚也
陟彼髙岡析其柞薪析其柞薪其葉湑兮鮮我覯爾我
心寫兮(二薪字自為韻不叶岡寫音湑/)
　興也　鄭箋鮮善也
　孔疏陟岡而析伐其柞木以為薪其葉湑湑然茂盛
　　陳氏曰析薪喻昏姻也善乎我得見爾賢女則心
　輸寫而無所憂矣
髙山仰止景行行止四牡騑騑六轡如琴覯爾新昏以
慰我心(仰行平上通韻/)
　興也　朱註仰瞻望也景行大道也如琴調和也
　朱註髙山則可仰景行則可行馬服御良則可以迎
　季女而慰我心也　歐陽氏曰髙山仰止景行行止
　者勉其不已之辭也以謂賢雖難得求之不已将有
　得也四牡騑騑六轡如琴謂調和車馬徃迎之如首
　章之車舝也使我見王得此賢女為新昏則我心慰
　矣　錢氏曰言髙山之共仰知卑人之不足為主矣
　言大道之共趨知邪人之不可與行矣　嚴氏曰言
　新昬則外其舊者也
　　車舝五章章六句
　　　虞惇按集註此宴樂其新昬之詩不主序説今
　　　玩首章思孌季女逝兮明是想望而未得之辭
　　　鮮我覯爾覯爾新昬通篇語意皆然若新昬而
　　　燕爾則既已得之不當復作此想望語矣徳音
　　　來括箋云㑹合離散之人析其柞薪云辟除嫉
　　　妒之女四牡騑騑云御羣臣如御四馬皆屬衍
　　　說好爾無射云爾爾王也亦非是雖無徳與女
　　　註云女指季女而言亦未可通也
　青蠅大夫刺幽王也
營營青蠅止于樊豈弟君子無信讒言
　毛傳興也　朱註營營徃來飛聲也　毛傳樊藩也
　　鄭箋蠅之為蟲能變白黑喻佞人變亂善惡也止
　于樊欲外之今逺物也　孔疏青蠅當止於樊籬無
　令在宫室之内讒人當棄於荒野無令在朝廷之上
　　陳氏曰讒言多由猜忌而後入故君子當持心樂
　易　吕氏曰止于樊行且至於几席盤杅之間矣葢
　憂之也
營營青蠅止于棘讒人罔極交亂四國
　興也　毛傳棘所以為樊也
　吕氏曰漢書注樂易之君子不當信讒人若讒言無
　極則四國亦以交亂宜深察也
營營青蠅止于榛讒人罔極構我二人
　興也　鄭箋構合也　孔疏二人君與見讒之人也
　　吕氏曰漢書昌邑王傳王夢青蠅之矢積西階東
　可五六石以問郎中令遂遂曰陛下之詩不云乎營
　營青蠅止于樊豈弟君子無信讒言陛下左側讒人
　衆多如是青蠅惡矣
　　青蠅三章章四句
　　　虞惇按集註首章屬比下二章屬興劉氏曰首
　　　章青蠅與君子對言故屬比下二章青蠅與讒
　　　人對言故屬興愚意青蠅正興讒言首章無信
　　　讒言則明是興矣安得云比耶止于樊以鄭孔
　　　為正東萊說亦有意理故并録之袁孝政釋劉
　　　子云衛武公信讒詩刺之曰營營青蠅止于樊
　　　葢襲三家之誤也
　賔之初筵衞武公刺時也幽王荒廢媟近小人飲酒
　無度天下化之君臣上下沈湎淫液武公既入而作
　是詩也
　　初學記夫飲之禮不脱履而即席者謂之禮跣而
　　上坐者謂之宴能飲者飲之不能飲者已謂之醧
　　齊顔色均衆寡謂之沈閉門不出者謂之湎君子
　　可以宴可以醧不可以沈不可以湎　後漢書孔
　　融傳韓詩曰賔之初筵衞武公飲酒悔過也　虞
　　惇按此詩五章前二童陳古也後二章刺今也卒
　　章承上文而申教戒之辭
賓之初筵左右秩秩籩豆有楚殽核維旅酒既和㫖飲
酒孔偕鐘鼓既設舉醻逸逸大侯既抗弓矢斯張射夫
既同獻爾發功發彼有的以祈爾爵(的古都畧反楚旅/)
(一韻㫖偕設逸平上入一韻抗張平去一韻同功一韻/)
(的爵一韻首二句獨韻起/)
　賦也　朱註初筵初即席也左右筵之左右也　蘇
　氏曰秩秩有序也　毛傳楚列貌殽豆實也　鄭箋
　豆實葅醢也核籩實桃梅之屬也　毛傳旅陳也
　鄭箋偕齊一也既設者将射改縣也　朱註舉醻舉
　所奠之酬爵也　毛傳逸逸徃來次序也大侯君侯
　也抗舉也　鄭箋射夫衆射者也獻猶奏也發發矢
　也　毛傳的質也祈求也　朱註爵豐上之觶也
　蘇氏曰先王将祭必大射以擇士将射必先行燕禮
　既安賓然後改縣以避射既旅然後張弓及侯比其
　射夫而耦之既耦然後拾發求勝以爵其不勝　黄
　氏曰儀禮主人酌賔曰獻賔既酢主人主人又自飲
　而獻賔曰酬賔受之奠於席前而不舉至旅而遂舉
　所奠之爵交錯以徧所謂舉酬逸逸也　陸氏曰孔
　偕未射之飲也舉酬将射之飲也祈爵既射之飲也
　　鄭箋射禮有三有大射有賔射有燕射周禮梓人
　張皮侯而棲鵠天子諸侯之射皆張三侯故君侯謂
　之大侯大侯張而弓矢亦張節也既比衆耦乃誘射
　射者乃登射各奏其發矢中的之功射者與其耦拾
　發發矢之時各心競云我以此求爵女爵射爵也射
　之禮勝者飲不勝所以養病也故論語曰下而飲其
　争也君子　孔疏大射者将祭擇士於射宫賔射者
　諸侯來朝與之射於朝燕射者因燕賔客即與射於
　寢冬官梓人云張皮侯而棲鵠則春以功張五采之
　侯則逺國屬張獸侯則王以息燕皮侯大射也五采
　之侯賔射也獸侯燕射也燕禮樂人宿懸将射改懸
　者天子宫懸階間妨射位故改懸以避射也鄉射禮
　将射樂正命弟子贊工遷樂於下彼琴瑟之樂尚遷
　明鐘鼓之懸改之也燕射之禮自天子至士皆一侯
　上下共射之故鄉射記云天子熊侯白質諸侯麋侯
　赤質大夫布侯畫以虎豹士布侯畫以鹿豕注云此
　所謂獸侯也侯身一丈其中三分居一白質畫熊於
　外則丹地畫以雲氣射人云王大射張三侯司裘王
　大射供虎侯熊侯豹侯設鵠是天子之射張三侯也
　大射巾車張三侯是諸侯之射張三侯也大射前期
　三日司馬命量人巾車張三侯射人云若王大射則
　以貍歩張三侯是天子亦前射三日張侯矣此舉酬
　下始言大侯既抗者鄉射之初雖言張侯經云不繋
　左下綱中掩束之至将射乃云司馬命張侯弟子脱
　束遂繋左下綱是将射始張之也大司馬職云若大
　射則合諸侯之六耦射人說賔射之禮云王以六耦
　則天子大射賔射皆六耦也鄉射禮司射比三耦於
　堂西命上射曰某御於子命下射曰子與某御射注
　云比選次其才相近者也王肅引爾雅云射張皮謂
　之侯侯中者謂之鵠鵠中者謂之正正方二尺正中
　謂之槷方六寸槷則的也射義孔子曰循聲而發發
　而不失正鵠者其惟賢者乎詩云發彼有的以祈爾
　爵是的為正鵠也大射禮司射命設豐於西楹西勝
　者之弟子洗觶升酌坐奠於豐上勝者皆袒决遂執
　張弓不勝者皆襲脱决拾却左手右加弛弓於其上
　遂執弣勝者先升堂不勝者進北面坐取豐上之觶
　興少退立卒觶坐奠於豐下興揖先降三耦卒飲是
　飲射爵之禮也　虞惇曰此章陳因射而燕其威儀
　節度之盛如此
籥舞笙歌樂既和奏烝衎烈祖以洽百禮百禮既至有
壬有林錫爾純嘏子孫其湛其湛曰樂各奏爾能賔載
手仇室人入又酌彼康爵以奏爾時(奏則古反能奴來/)
(反又音肆鼓奏祖一韻禮至上去一韻林湛一韻能又/)
(時平去一韻仇從鄭箋讀㪺不入韻/)
　賦也　劉氏曰籥舞文舞也　鄭箋烝進衎樂也
　孔疏烈祖有功烈之祖也　鄭箋洽合也　蘇氏曰
　百禮百國所獻助祭之禮所謂庭實旅百也　鄭箋
　壬任也謂卿大夫也林諸侯也　朱註錫神錫之也
　　鄭箋純大嘏福也湛樂也各奏爾能者子孫各酌
　獻尸尸酢而卒爵也仇讀曰㪺室人有室中之事者
　謂佐食也又復也賔手挹酒室人復酌為加爵也
　蘇氏曰康安也　毛傳酒所以安體也　蘇氏曰時
　時物也
　蘇氏曰既射而祭既祭而燕於寢於其祭也先作樂
　以求諸陽故秉籥而舞舞者與笙歌和應以進樂其
　祖考以合見其百禮其以禮至者非其諸侯則其卿
　大夫也於是神則嘏之以福使其子孫無不湛樂者
　祭既畢歸賔客之俎而留兄弟曰将燕樂於寢也
　孔疏於是子孫各奏其奉進之能酌酒而獻尸以事
　神也子孫既獻於是賔則手㪺挹其酒室中佐食之
　人又入而酌為加爵以獻尸也既加爵之後欲使神
　惠徧行而賔之子弟及已弟子酌彼安體養病之爵
　於父兄而進之以時物焉　王氏曰先王用酒常以
　祭祀既祭矣於是乎燕燕必有禮樂有大禮斯有大
　樂以和之有備樂斯有備禮以成之籥舞笙鼓備樂
　也以洽百禮備禮也　鄭箋士之祭禮上嗣舉奠因
　而酌尸天子則有子孫獻尸之禮文王世子曰其豋
　餕獻受爵則以上嗣是也　孔疏尸尊神之象子孫
　敢獻之是其能也禮獻必有酢故知尸酢而卒爵也
　特牲注云佐食賔佐尸食者也謂於賔客之中取人
　令佐主人為尸設饌食名之曰佐食也特牲三獻之
　後長兄弟及衆賔長洗觚為加爵注云大夫三獻而
　禮成又多之是加爵也　歐陽氏曰古之人君與臣
　下飲酒非徒宴樂而已或行射禮以揖讓周旋因其
　勝否以相爵或因祭其先祖子孫受福乃相湛樂葢
　明不以滛泆為樂也　虞惇曰此章陳既射而祭祭
　畢復燕其情文禮樂之盛如此
賔之初筵温温其恭其未醉止威儀反反曰既醉止威
儀幡幡舍其坐遷屢舞僊僊其未醉止威儀抑抑曰既
醉止威儀怭怭是曰既醉不知其秩(反幡遷僊一韻抑/)
(怭秩一韻首二句獨韻起/)
　賦也　蘇氏曰反反顧禮也幡幡輕數也　毛傳遷
　徙也　王氏曰僊僊軒舉之狀　毛傳抑抑慎密也
　怭怭媟慢也秩常也
　孔疏此章陳幽王燕賔失禮之事
賔既醉止載號載呶亂我籩豆屢舞僛僛是曰既醉不
知其郵側弁之俄屢舞傞傞既醉而出並受其福醉而
不出是謂伐徳飲酒孔嘉維其令儀(呶古音奴豆田故/)
(反郵古羽其反呶豆平去一韻僛郵一韻俄傞一韻出/)
(福徳一韻嘉儀一韻/)
　賦也　毛傳號呼呶讙也　王氏曰僛僛傾側也
　朱註郵尤同過也　鄭箋俄傾也　毛傳傞傞不止
　也　鄭箋出猶去也　朱註伐害也
　歐陽氏曰刺王之君臣上下飲酒失儀號呶雜亂籩
　豆無叙至於屢舞　鄭箋賔醉而出則與主人俱有
　羙譽醉至若此是䘮伐其徳也　朱註飲酒之所以
　甚羙者以其有令儀也今若此則無復有儀矣　蘇
　氏曰此章申言其亂而終誨之也　吕氏曰燕禮賔
　醉北面坐取其薦脯以降奏陔賔所執脯以賜鐘人
　於門内霤遂出卿大夫皆出所謂既醉而出也
凡此飲酒或醉或否既立之監或佐之史彼醉不臧不
醉反耻式勿從謂無俾大怠匪言勿言匪由勿語由醉
之言俾出童羖三爵不識矧敢多又(又音肄否史耻謂/)
(怠上去一韻語羖一韻識又一韻/)
　賦也　朱註監史司正之屬燕禮鄉射禮立司正以
　監之察儀法也謂告也　鄭箋由從也童羖無角之
　羖羊也三爵者獻也酬也酢也　朱註識記也
　虞惇曰凡此飲酒總上文而言也前二章飲酒之善
　如此後二章飲酒之失如彼所謂或醉或否也立之
　監佐之史防其醉也醉而失禮則不臧醉者不自知
　而不醉者反代為之耻甚言醉之可惡也　朱註安
　得從而告之使勿至於大怠乎告之若曰所不當言
　者勿言所不當語者勿語醉而妄言将罰汝使出童
　羖設必無之物以恐之也飲酒至三爵已醉而無所
　識矣况敢多飲乎又丁寧以戒之也　春秋傳臣侍
　君燕過三爵非禮也玉藻君子之飲酒也受一爵而
　色洒如也二爵而言言斯禮已三爵而油油以退
　　賔之初筵五章章十四句
　　　虞惇按此詩首章毛以為燕射鄭以為大射今
　　　按二章烝衎烈祖明是将祭而射射而先行燕
　　　禮故從鄭賔載手仇室人入又毛以為祭畢復
　　　射鄭以為祭畢而飲按手仇入又於射義無取
　　　禮經亦無有祭畢復射之文故亦從鄭三章賔
　　　之初筵鄭云此復言初筵者既祭王與族人燕
　　　之筵也此說非是首章賔之初筵陳古也三章
　　　賔之初筵刺今也上下各分二章法戒顯然朱
　　　註首章因射而燕次章因祭而燕按前二章陳
　　　古而首章以賔之初筵冠之後二章刺今而亦
　　　以賔之初筵冠之明是二章為一截次章籥舞
　　　笙鼓猶四章賔既醉止之即承上文非各自為
　　　義也卒章凡此飲酒是總承上四章而申戒之
　　　鄭云凡此時天下之人䝉混殊甚朱註亦未有
　　　見其為確然者今以臆見参之
　魚藻刺幽王也言萬物失其性王居鎬京将不能以
　自樂故君子思古之武王焉
　　孔疏幽王之詩思古多矣此言思武王者武王始
　　居鎬京也　吕氏曰魚藻之詩與孟子惟賢者而
　　後樂此及王制旱乾水溢民無菜色然後天子食
　　日舉以樂之義同　章潢圖書編魚藻刺時王之
　　崇飲也
魚在在藻有頒其首王在在鎬豈樂飲酒
　興也　毛傳頒大首貌　鄭箋豈亦樂也
　毛傳魚以依蒲藻為得其性　孔疏魚何所在乎在
　於藻也魚得其性則能肥充有頒然其大首也既萬
　物得所天下無事王何所在乎在於鎬京與羣臣相
　樂飲酒而已　鄭箋時人物皆得其所言魚者以潛
　逃之類信其著見今王方有危亡之禍亦豈樂飲酒
　而無悛心故以此刺焉
魚在在藻有莘其尾王在在鎬飲酒樂豈(上章通一韻/)
(此及下章隔句韻/)
　興也　毛傳莘長貌　劉氏曰魚得其性游戲無虞
　既升而露其首又降而露其尾莘然其長矣
魚在在藻依于其蒲王在在鎬有那其居
　興也　鄭箋那安貌
　鄭箋天下平安王無四方之虞故其居處那然安也
　　魚藻三章章四句
　　　虞惇按朱註此天子燕諸侯而諸侯羙天子之
　　　詩嚴氏詩輯又以此詩為直刺幽王魚在在藻
　　　為淺涸窘廹之状有那其居為不知危亡之憂
　　　皆不主序說今從舊豈樂飲酒鄭箋云樂八音
　　　之樂衍説也
　采菽刺幽王也侮慢諸侯諸侯來朝不能錫命以禮
　徴㑹之而無信義君子見㣲而思古焉
　　虞惇按詩義是陳古明王錫命諸侯之禮序云徴
　　㑹之而無信義恐亦附㑹之說孔氏引褒氏烽火
　　事以實之於經無所當也　國語韋昭注采菽王
　　賜諸侯命服之樂也
采菽采菽筐之筥之君子來朝何錫予之雖無予之路
車乗馬又何予之𤣥袞及黼
　興也　鄭箋菽大豆也采之者采其葉以為藿也
　孔疏公食禮鉶芼牛藿羊舌豕薇皆有滑注藿豆葉
　也筐筥受所采之菜也　毛傳君子諸侯也　孔疏
　路車金路以賜同姓象路以賜異姓也　鄭箋𤣥衮
　𤣥衣而畫以卷龍也　朱註黼如斧形刺之於裳也
　諸公之服九章自衮冕以下侯伯鷩冕七章自華蟲
　以下子男毳冕五章衣自宗彝以下而裳黼黻孤卿
　絺冕三章衣粉米而裳黼黻大夫𤣥冕則𤣥衣黻裳
　而已
　劉氏曰菽薄物采以為藿然而不可不敬故或筐之
　或筥之况諸侯之君乎故當有以厚錫予之　陳氏
　曰雖無予之者好之無已意猶以為薄也
觱沸檻泉言采其芹君子來朝言觀其旂其旂淠淠鸞
聲嘒嘒載驂載駟君子所屆(旂音芹/)
　興也　毛傳觱沸泉出貌檻泉正出也　鄭箋芹水
　菜也可以為菹亦所用待君子也周禮芹菹鴈醢
　毛傳淠淠動貌嘒嘒聲中節也　蘇氏曰駕者既服
　而三之曰驂四之曰駟　歐陽氏曰屆至也君子所
　至車旂如此之盛也
　鄭箋諸侯來朝王使人迎之因觀其衣服車乗之儀
　所以為敬且省禍福也
赤芾在股邪幅在下彼交匪紓天子所予樂只君子天
子命之樂君子福禄申之(命彌吝反平去通韻/)
　虞惇曰興也　毛傳諸侯赤芾　鄭箋芾太古蔽膝
　之象也冕服謂之芾其他服謂之韠以韋為之邪幅
　如今行縢也幅偪也偪束其脛自足至膝故曰在下
　　朱註交交際也　毛傳紓緩也
　鄭箋諸侯能自偪束如此非有解怠紓緩之心天子
　以是故賜予之　朱註諸侯服此芾幅見於天子恭
　敬齊遫不敢紓緩則為天子所予錫之命而申之以
　福禄也　孔疏祭統曰古者明君爵有徳禄有功必
　於太廟示不敢專也賜在廟故神得福禄之　朱氏
　曰桑扈言彼交匪敖上交乎下也采菽言彼交匪紓
　下交乎上也匪敖則受福於天故曰萬福來求匪紓
　則受福於君故曰天子所予　荀子曰君子不傲不
　隱不瞽謹順其身詩曰彼交匪紓天子所予
維柞之枝其葉蓬蓬樂只君子殿天子之邦樂只君子
萬福攸同平平左右亦是率從(右音以隔句韻/)
　興也　毛傳蓬蓬盛貌殿鎮也平平辯治也　鄭箋
　率循也
　許氏曰柞之有枝葉猶天子之有諸侯枝葉盛而庇
　其本根猶諸侯殿天子之邦而萬福之所同集　劉
　氏曰柞之有枝葉以庇其根幹者由根本堅固氣脉
　盛大也根本天子也枝葉諸侯也氣脉者朝廷之寵
　命也葉之蓬蓬根本氣脉之所及而反以衛其根本
　而為之堅固猶天子寵錫諸侯俾之茂盛反能衞天
　子之邦而益朝廷之固也　王氏曰萬福攸同君臣
　並受福也　鄭箋諸侯有賢才之徳能辯治其連屬
　左右之國使得其所則連屬之國亦循順而從之
　春秋傳便蕃左右亦是帥從杜預注言逺人相率來
　服從便蕃然在左右
汎汎楊舟紼纚維之樂只君子天子葵之樂只君子福
禄膍之優哉游哉亦是戾矣(平上去通韻/)
　興也　毛傳紼繂也纚緌也葵揆也膍厚也戾至也
　　鄭箋楊木之舟浮於水上汎汎然東西無所定舟
　人以紼繋其緌以制行之　毛傳言明王能維持諸
　侯也　蘇氏曰天下之諸侯撫之則懐棄之則去亦
　如舟之無定也　孔疏天子於是揆度其功徳而命
　賜之以禮樂又以福禄優厚之　嚴氏曰諸侯於是
　優哉游哉而戾止於天子之庭矣　孔叢子孔子曰
　於采菽見古之明王所以敬諸侯也
　　采菽五章章八句
　　　虞惇按朱註此天子所以答魚藻也與前篇鴛
　　　鴦之義同未知何據赤芾二句註屬賦其實以
　　　興彼交匪紓非賦也平平左右亦從鄭不從朱
　　　鄭唯以維柞之枝為喻繼世相承汎汎楊舟為
　　　喻諸侯治民御以禮法屬衍說其餘皆得之
　角弓父兄刺幽王也不親九族而好讒佞骨肉相怨
　故作是詩也
　　漢書杜鄴曰人情恩深者其養謹愛至者其求詳
　　夫戚而不見殊孰能無怨此棠棣角弓之詩所以
　　作也
騂騂角弓翩其反矣兄弟昏姻無胥逺矣
　興也　毛傳騂騂調和也　朱註角弓以角飾弓也
　翩反貌　鄭箋胥相也
　歐陽氏曰弓之為物其體徃來張之則内嚮而來弛
　之則外反而去　蘇氏曰譬之兄弟昏姻親之則合
　而疎之則離是以告之使無相逺也　鄭箋骨月之
　親無相疎逺相疎逺則親親之望易以成怨　陳氏
　曰詩刺王不親九族而曰兄弟昏姻頍弁亦曰兄弟
　甥舅則知兄弟者父族也甥舅昏姻者母族妻族也
爾之逺矣民胥然矣爾之教矣民胥傚矣(逺然平上通/)
(韻/)
　賦也　鄭箋爾斥王也
　鄭箋言上之化下不可不慎
此令兄弟綽綽有裕不令兄弟交相為瘉(平去通韻/)
　賦也　鄭箋令善也　毛傳綽綽寛也裕饒瘉病也
　　朱註王化之不善此善兄弟則綽綽有裕而不變
　彼不善之兄弟則由此而交相病矣　孔疏天下善
　人少惡人多
民之無良相怨一方受爵不讓至于已斯亡(平去通韻/)
　賦也　朱註一方彼一方也　毛傳爵禄也
　王氏曰民喪其良心不参彼己之曲直躬自薄而厚
　責於人也則各相怨於一方矣　朱註相怨者各據
　其一方耳若以責人之心責已愛已之心愛人使彼
　已之間交見而無蔽則豈有相怨者哉　毛傳爵禄
　不以相讓故怨禍及之比周而黨愈少鄙争而名愈
　辱求安而身愈危　歐陽氏曰貪争不已至於亡身
　也　朱氏曰此言民之化於上殆有甚焉者也
老馬反為駒不顧其後如食宜饇如酌孔取(後音户平/)
(上去通韻/)
　比也　毛傳饇飽也　朱註孔甚也
　鄭箋老馬反以為駒而用之喻王見老人反侮慢之
　如㓜穉不自顧念後至年老人之遇已亦将然　吕
　氏曰不知長少之義慢老而虐之其快意不顧如食
　者但知稱其饇飽之欲酌者但知多取曽不少加斟
　量也　孔疏虞夏殷周天下之盛王也未有遺年者
　况其宗族之老者乎故九族不宜慢之
母教猱升木如塗塗附君子有徽猷小人與屬(去入通/)
(韻/)
　比也　毛傳猱猿屬塗泥附著也徽羙也　鄭箋猷
　道也屬連屬也
　劉氏曰小人之為不善皆其所自能不必教之也王
　又疎薄骨肉為不善於上以倡之是猶教猱升木而
　以塗塗附其塈且相著不可脱矣非為上之道也故
　陳為上之道曰君子有徽猷則小人與屬矣先王有
　至徳要道民用和睦正其五品示之孝友是之謂徽
　猷　吕氏曰親親長長之道乃民之良心非由外鑠
　也宜其與屬而不可解矣　孔疏人性皆有仁義因
　其性而道之故教之必從
雨雪瀌瀌見晛曰消莫肯下遺式居婁驕
　比也　孔疏瀌瀌雪盛貌　毛傳晛日氣也　蘇氏
　曰遺予也　王氏曰婁數也
　王氏曰雨雪之盛瀌瀌然見日而消矣譬之君子自
　昭明徳以在民上則民之惡徳消矣　歐陽氏曰今
　王不以恩意下及九族而自居驕傲日以益甚其何
　能化民哉　漢書劉向曰君子道長小人道消則政
　日治故為泰泰者通而治也詩云雨雪麃麃見晛聿
　消
雨雪浮浮見晛曰流如蠻如髦我是用憂
　比也　毛傳浮浮猶瀌瀌也流流而去也　鄭箋蠻
　南蠻也髦夷髦也
　歐陽氏曰言骨肉相殘如夷狄無仁恩禮義也
　　角弓八章章四句
　　　虞惇按老馬反為駒朱註云但知讒害人以取
　　　爵位而不自知其不勝任如老馬憊矣而反自
　　　以為駒竊意此詩乃刺王不親九族不應連章
　　　叙小人之貪爵位也歐陽氏曰讒人變易善惡
　　　乃以老馬為駒亦成贅義今從毛鄭之舊如食
　　　宜饇如酌孔取毋教猱升木鄭箋誤莫肯下遺
　　　箋註俱誤今從歐陽氏
　菀栁刺幽王也暴虐無親而刑罰不中諸侯皆不欲
　朝言王者之不可朝事也
有菀者栁不尚息焉上帝甚蹈無自暱焉俾予靖之後
予極焉
　興也　毛傳菀茂木也　鄭箋尚庶幾也　孔疏上
　帝斥王也　毛傳蹈動暱近也　歐陽氏曰靖安也
　　毛傳極至也
　蘇氏曰諸侯願庇於王如行道之人無不庶幾息於
　茂栁者徒以王變動不恒故相戒以無自暱近恐得
　罪也　陳氏曰且俾我安之待其改惡從善而後我
　至焉言朝王也
有菀者栁不尚愒焉上帝甚蹈無自瘵焉俾予靖之後
予邁焉
　興也　毛傳愒息瘵病也　李氏曰邁徃也　歐陽
　氏曰謂待其可徃朝而後徃也
有鳥髙飛亦傅于天彼人之心于何其臻曷予靖之居
以凶矜(矜古居銀反後同/)
　興也　鄭箋傅臻皆至也彼人斥王也　吕氏曰矜
　驕矜也
　鄭箋鳥之髙飛極至於天耳幽王之心於何所至乎
　言轉側無常人莫知其所屆也　吕氏曰前二章猶
　欲靖以待王之改然後徃朝此章言王心不可測度
　不知其悛改之期也故嘆曰曷為予靖以待之乎王
　且自居以凶暴驕矜其惡日熾也於是乎絶意於王
　室矣
　　菀栁三章章六句
　　　虞惇按上帝甚蹈之蹈鄭箋讀為悼云中心悼
　　　病非也朱註又改作神據戰國䇿以改經恐未
　　　可為訓俾予靖之二句註與箋小異曷予靖之
　　　二句註别為一説皆未安今從東萊讀詩記
　桑扈之什十篇四十三章二百八十二句
　
　
　讀詩質疑卷二十二
欽定四庫全書
　讀詩質疑卷二十三
　　　　　　　　　　太僕寺少卿嚴虞惇撰
　都人士之什
　都人士周人刺衣服無常也古者長民衣服不貳從
　容有常以齊其民則民德歸壹傷今不復見古人也
　　董氏曰緇衣公孫尼子作也其書曰長民者衣服
　　不貳從容有常以齊其民則民德壹詩序盖雜出
　　於古之遺言也　孔疏左傳襄十四年引詩曰行
　　歸于周萬民所望忠也服䖍云逸詩也都人士首
　　章有之今韓詩實無此首章時三家列於學官毛
　　詩不得立故服以為逸也
彼都人士狐裘黄黄其容不改出言有章行歸于周萬
民所望
　賦也　毛傳彼彼明王也　鄭箋城郭之域曰都于
　於也　毛傳周忠信也
　鄭箋古明王時都人之有士行者冬則衣狐裘黄黄
　然其動作容貎既有常言語又有法度文章其所行
　要歸於忠信萬民咸瞻望而法傚之疾今不然　孔
　疏都邑之士近政化有道先被其徳無道先化其滛
　此時奢淫巧偽都邑尤甚故舉古以駁今
彼都人士臺笠緇撮彼君子女綢直如髪我不見兮我
心不説
　賦也　鄭箋臺夫須也　毛詩緇撮緇布冠也　朱
　註其制小撮其髻而已君子女都人貴家之女也
　孔疏綢密也
　鄭箋都人之士以䑓皮為笠緇布為冠儉且節也
　朱氏曰女則不為華靡其首飾綢直一如髪之本然
　亦言其儉素也　鄭箋疾時皆奢滛我不復見今士
　女之然者心思之而憂也　張氏曰都人士始論長
　民者次論都人之士女一章言長民者故不言女次
　章以下統言男女也
彼都人士充耳琇實彼君子女謂之尹吉我不見兮我
心苑結
　賦也　毛傳琇美石也　王氏曰以羙石為瑱塞實
　其耳也　鄭箋吉讀為姞尹氏姞氏周室昏姻之舊
　姓也人見都人之家女咸謂之尹姞之女言有禮法
　　毛傳苑猶屈也積也　孔疏節南山曰尹氏太師
　常武曰王謂尹氏韓奕曰為韓姞相攸又左傳姞吉
　人也后稷之元妃也以此知尹氏吉氏世貴舊姓昏
　連王室家風不替故人見都人之女有禮法者謂之
　尹吉也　李氏曰猶晉之王謝唐之崔盧也
彼都人士垂帶而厲彼君子女卷髪如蠆我不見兮言
從之邁
　賦也　毛傳厲帯之垂者　孔疏禮大帶垂三尺
　鄭箋蠆螫蟲也尾末挺然似婦人髪末曲上卷然也
　邁行也
　王氏曰是不可得見也得見則我從之邁矣思之甚
　也
匪伊垂之帯則有餘匪伊巻之髪則有旟我不見兮云
何盱矣
　賦也　毛傳旟揚也　朱註盱望也
　鄭箋士非故垂此帯也帶於禮自當有餘也女非故
　卷此髪也髪於禮自當有旟也　朱註皆自然而非
　好為容飾之意今不得而見矣如何而不望之乎
　　都人士五章章六句
　　　虞惇按朱註謂亂離之後人不復見都邑之盛
　　　人物之羙而作此詩玩經文無亂離之意故仍
　　　主序説行歸于周亦從毛鄭綢直如髮不取鄭
　　　性情密緻操行正直之語盖此詩二章以下俱
　　　但言服飾不應此章獨言徳性也言從之邁鄭
　　　云欲自殺求從古人雖憤時嫉俗亦太傷於激
　　　矣漢儒説經多膠滯之見然亦見其樸鈍戇直
　　　風俗猶近古不似今人如脂如韋以習熟軟美
　　　為能事也
　采緑刺怨曠也幽王之時多怨曠者也
終朝采緑不盈一匊予髪曲局薄言歸沭
　毛傳興也自旦及食時為終朝　鄭箋緑王芻也
　毛傳兩手曰匊局卷也
　鄭箋緑易得之菜也終朝采之而不滿手怨曠之深
　憂思不專於事也　蘇氏曰予髪曲局矣庶幾君子
　之歸而沭之　毛傳婦人夫不在則不容飾
終朝采藍不盈一襜五日為期六日不詹
　興也　鄭箋藍染草也　毛傳衣蔽前謂之襜詹至
　也朱註五日為期去時之約也六日不詹過時而怨
　曠也　後漢書劉瑜疏曰天地之性隂陽正紀隔絶
　其道則水旱為并詩云五日為期六日不詹怨曠作
　歌仲尼所録
之子于狩言韔其弓之子于釣言綸之繩(弓音肱/)
　賦也　鄭箋之子謂其君子也于往也　朱註理絲
　綸
　朱註君子若歸而往狩耶我則為之韔其弓往釣耶
　我則為之理其繩望之切思之深欲無往而不與之
　俱也
其釣維何維魴及鱮維魴及鱮薄言觀者(者音渚/)
　賦也　朱註於其釣而有獲也又将從而觀之愛之
　至也
　　采緑四章章四句
　　　虞惇按詩序刺幽王之時多怨曠而鄭以為刺
　　　怨曠之婦人譏其欲從君子於外為非禮考詩
　　　四章絶無此意也五日為期傳據禮經内則為
　　　説云婦人五日一御亦太拘後二章集註殊妙
　　　非毛鄭諸家所能及也
　黍苖刺幽王也不能膏潤天下卿士不能行召伯之
　職焉
　　虞惇按國語韋昭注云黍苖道召伯述職勞來諸
　　侯也召伯召康公之子穆公虎也
芃芃黍苖陰雨膏之悠悠南行召伯勞之
　興也　毛傳芃芃長大貌悠悠行貌
　鄭箋宣王之時使召伯營謝邑以定申伯之國将徒
　衆南行悠悠然召伯則能勞來勸説以先之　蘇氏
　曰召公之勞行者猶隂雨之膏黍苖哀今不能而思
　之也
我任我輦我車我牛我行既集蓋云歸哉(牛古音疑後/)
(並同/)
　賦也　鄭箋集猶成也
　鄭箋營謝轉餫之役有負任者有輓輦者有将車者
　有牽傍牛者　邱氏曰召伯知其勞苦憂思故皆呼
　而諭之曰俟我南行之功既成蓋云歸哉觧之使説
　也　王氏曰召伯之遇役夫如此
我徒我御我師我旅我行既集蓋云歸處
　賦也　鄭箋召伯營謝邑以兵衆行其士卒有歩行
　者有御兵車者五百人為旅五旅為師春秋傳曰君
　行師從卿行旅從　王氏曰召伯之遇征夫如此
肅肅謝功召伯營之烈烈征師召伯成之
　賦也　鄭箋肅肅嚴正貌　朱註謝邑名申伯所封
　國也　鄭箋營治也烈烈威武貌征行也
　鄭箋羙召伯治謝邑則使之嚴正捋師旅行則有威
　武也
原隰既平泉流既清召伯有成王心則寧
　賦也　毛傳土治曰平水治曰清
　鄭箋召伯營謝邑相其原隰之宜通其水泉之利此
　功既成宣王之心則安也　吕氏曰天子子萬姓者
　也大臣慮四方者也方伯分一面者也申伯之體勢
　不重則無以鎮定南服召穆公身為卿士豈得辭其
　憂責哉宣王雖身居九重宵旰之慮固未嘗一日忘
　之也必得召公告厥成功而王心始寧焉此真知職
　分者也彼幽王近不能察犬戎之禍以復宗周何暇
　經畧江淮之間乎此詩人所以思古也
　　黍苖五章章四句
　　　虞惇按此詩傳箋皆以為詠召伯營謝之事而
　　　嚴粲詩緝乃以二章為營謝三章為平淮四章
　　　以下總言營謝平淮二役今以詩辭玩之恐未
　　　然首章芃芃黍苗興義專主召伯而箋云喻宣
　　　王以恩澤育養天下亦贅説也集註則云此宣
　　　王時之詩與大雅崧高相表裏
　隰桑刺幽王也小人在位君子在野思見君子盡心
　以事之
隰桑有阿其葉有難既見君子其樂如何(難乃多反/)
　虞惇曰比而興也　朱註隰下濕之處宜桑者也
　毛傳阿羙貌難盛貌
　蘇氏曰君子之在下如桑之生於隰其長阿然其盛
　難然見者無不悦之　虞惇曰詩以隰桑比君子而
　桑之阿難可喜又以興人之樂見君子也
隰桑有阿其葉有沃既見君子云何不樂
　比而興也　朱註沃光澤貌
隰桑有阿其桑有幽既見君子徳音孔膠
　比而興也　毛傳幽黑色也膠固也　王氏曰其徳
　音之所及人附離之甚固也
　虞惇曰下章之遐不謂矣即所謂徳音也
心乎愛矣遐不謂矣中心藏之何日忘之
　賦也　鄭箋遐逺也　朱註謂猶告也
　虞惇曰我心誠愛君子君子豈以逺而不我告乎我
　思念君子之心藏之於中無日而忘之也春秋傳鄭
　伯享趙孟子産賦隰桑趙孟曰武請受其卒章注云
　欲子産之見規誨
　　隰桑四章章四句
　　　虞惇按此詩前三章毛鄭泥序小人在位君子
　　　在野二句殊多支蔓之語後一章朱註云何不
　　　遂以告之未知所告何事東萊云詩人欲往告
　　　賢者則又與思見君子之意不相合今以左傳
　　　為據而僭易之
　白華周人刺幽后也幽王取申女以為后又得褒姒
　而黜申后故下國化之以妾為妻以孽代宗而王弗
　能治周人為之作是詩也
　　鄭箋申姜姓之國也褒姒褒人所入之女姒其字
　　也昔夏之衰有二龍之妖卜藏其漦周厲王發而
　　觀之化為𤣥黿童女遇之當宣王時而生女懼而
　　棄之後褒人有獻而入之幽王幽王嬖之是謂褒
　　姒　虞惇按序云周人刺幽后也歐陽氏蘇氏皆
　　以為幽后褒姒也程氏曰幽后當作幽王字之誤
　　也今據漢書班倢伃傳顔師古注云白華小雅篇
　　周人刺幽王黜申后也則后字之上應有闕文其
　　曰刺幽后者非也
白華菅兮白茅束兮之子之逺俾我獨兮
　虞惇曰興也　毛傳白華野菅也已漚為菅　歐陽
　氏曰之子棄妻斥其夫也
　朱註白華以為菅白茅以為束二物至微猶相須為
　用何之子逺棄我而使我獨耶　虞惇曰此章下國
　之棄妻以菅茅自喻而自傷其窮獨也
英英白雲露彼菅茅天歩艱難之子不猶
　興也　朱註英英輕明之貌白雲水土輕清之氣當
　夜而上騰者也露即其散而下降者也　程氏曰天
　歩猶時運也猶如也
　毛傳露亦有雲言天地之氣無㣲不著無不覆養
　程氏曰天道雲蒸露降菅茅皆被其澤今天運艱難
　而使之子不善不如雲之潤物也　虞惇曰此章言
　之子之逺我由天運始然蓋幽王棄妻立妾下國效
　之是天運使然也詩人詞緩意深可謂怨而不怒矣
滮池北流浸彼稻田嘯歌傷懐念彼碩人
　比也　毛傳滮流貌　鄭箋豐鎬之間水北流　虞
　惇曰碩人斥申后也
　鄭箋池水之澤浸潤稻田使之生殖今㤙澤不通滮
　池之不如也　虞惇曰此章言王之寵澤不流下國
　無所承仰因已之見棄而思申后之失職所謂小已
　之得失其流及上也
樵彼桑薪卬烘于煁維彼碩人實勞我心(隔句韻/)
　比也　朱註樵採也　鄭箋桑薪薪之善者　毛傳
　卬我也烘燎也煁烓竈也　朱註煁無釡之竈可燎
　而不可烹飪者也
　歐陽氏曰桑薪宜爨烹飪而但為燎燭棄妻自傷失
　職也　虞惇曰此章亦自傷失職而思申后也
鼓鐘于宫聲聞于外念子懆懆視我邁邁
　比也　許氏曰懆懆愁不申也　王氏曰邁邁逺我
　不顧也
　鄭箋王失禮於内而下國聞而化之如鼓鐘于宫而
　欲外之不聞不可得也　虞惇曰此章言之子之所
　以去我不顧者由上化之使然也
有鶖在梁有鶴在林維彼碩人實勞我心
　比也　毛傳鶖秃鶖也
　蘇氏曰鶖鶴皆以魚為食然清濁則有間矣今鶖在
　梁而鶴在林鶖則飽而鶴則饑也　歐陽氏曰二物
　皆非其所處如妾不宜居正位而妻不宜被逺棄也
　　虞惇曰此章言妻妾之失位亦因己而思申后也
鴛鴦在梁戢其左翼之子無良二三其徳(隔句韻/)
　興也　王氏曰鴛鴦能好其匹雄雌相從不失其性
　之子二三其徳鴛鴦之不如也
有扁斯石履之卑兮之子之逺俾我疷兮
　興也　毛傳扁卑貌扁石乘石也王乗車履石疧病
　也
　蘇氏曰石之扁然下者可施於履之卑而不可施於
　貴如人之賤者可以為妾而不可以為主　歐陽氏
　曰棄妻指此石常在人下如妾止當在下耳今之子
　逺我而進彼使我病也　虞惇曰上章喻妻不可棄
　此章喻妾不可升皆自傷之辭也漢書劉輔曰腐木
　不可以為柱卑人不可以為主亦此意也
　　白華八章章四句
　　　虞惇按歐陽本義云據序意幽王黜申后而立
　　　褒姒致下國化之亦多棄妻而立妾詩人作詩
　　　本為下國之人以妾為妻耳毛鄭二家所解終
　　　篇不及下國之人妻妾事此其所以失也此説
　　　最為得之毛鄭以之子斥幽王碩人指褒姒俱
　　　非是更以碩人為妖大之人尤曲説也歐陽氏
　　　但知之子之非幽王而不知碩人之非褒姒則
　　　亦失矣朱集註謂申后被黜而作此詩之子與
　　　碩人皆指幽王尤非是衛詩碩人其頎碩人指
　　　莊姜此詩碩人正指申后荘姜之失位與申后
　　　之見黜畧相似故詩人皆以碩人稱之詩人既
　　　惡褒姒決不稱之為碩人而一篇之中既斥王
　　　為之子又斥王為碩人於屬文亦無是體也今
　　　畧採諸家之説而以己見附之又此詩八章集
　　　註皆云比也今按首章以菅茅之相須興俾我
　　　獨兮二章以雲露之潤物興之子之不猶明是
　　　興而非比七章八章亦然今悉訂之
　緜蠻微臣刺亂也大臣不用仁心遺忘微賤不肯飲
　食教載之故作是詩也
　　鄭箋微臣士也古者卿大夫出行士為末介士之
　　禄薄或困於資財則當賙贍之幽王之時國亂禮
　　廢恩薄大不念小尊不恤賤故本其亂而刺之
　　程氏曰詩序有後人増入者緜蠻序飲食教載之
　　絶不成語非國史之舊也
緜蠻黄鳥止于丘阿道之云逺我勞如何飲之食之教
之誨之命彼後車謂之載之
　毛傳興也緜蠻小鳥貌阿曲阿也　鄭箋後車倅車
　也毛傳鳥止於阿人止於仁　鄭箋小鳥知止於丘
　之曲阿静安之處而託息焉小臣擇卿大夫有仁厚
　之徳者而依屬焉至於為末介從而行道路逺矣我
　罷勞則卿大夫之恩宜如何渴則予之飲飢則予之
　食事未至則豫教之臨事則誨之車敗則命後車載
　之　孔疏教誨雖於人無費而無仁心亦不肯也此
　大臣之於小臣其義當然
緜蠻黄鳥止于丘隅豈敢憚行畏不能趨飲之食之教
之誨之命彼後車謂之載之
　興也　毛傳隅角也
緜蠻黄鳥止于丘側豈敢憚行畏不能極飲之食之教
之誨之命彼後車謂之載之
　興也　鄭箋極至也
　　緜蠻三章章八句
　　　虞惇按朱註此微賤勞苦而思有所託者為鳥
　　　言以自比也玩詩文絶無為鳥言之意以教誨
　　　施之於鳥已不可以後車載之豈復有是理乎
　　　斯真可以解頥矣
　瓠葉大夫刺幽王也上棄禮而不能行雖有牲牢􁈰
　餼不肯用也故思古之人不以微薄廢禮焉
　　鄭箋牛羊豕為牲繫養者曰牢熟曰􁈰腥曰餼生
　　曰牽　嚴氏曰觀賔之初筵知幽王君臣沈湎淫
　　泆崇飲無度故此詩極言簡儉之意以刺之若曰
　　誠苟在焉亨瓠燔兎可以為禮何必酒池肉林長
　　夜之飲乎而序云有牲牢􁈰餼而不肯用失之矣
幡幡瓠葉采之亨之君子有酒酌言嘗之
　賦也　毛傳幡幡瓠葉貌　鄭箋亨熟也熟瓠葉者
　以為飲酒之菹也此君子庶人之有賢行者也　王
　氏曰嘗其㫖否然後行獻酬之禮
　杜氏春秋傳注曰古人不以微薄廢禮雖瓠葉兔首
　猶與賔客享之
有兔斯首炮之燔之君子有酒酌言獻之(隔句韻平去/)
(通韻/)
　賦也　孔疏斯此也　蘇氏曰有兔斯首言一兔也
　　毛傳毛曰炮加火曰燔　鄭箋炮之燔之者将以
　為飲酒之羞也飲酒之禮既奏酒於賔乃薦羞　蘇
　氏曰獻者主人酌以獻賓也
有兔斯首燔之炙之君子有酒酌言酢之(炙古張畧反/)
　賦也　毛傳炕火曰炙酢報也　鄭箋報者賔既卒
　爵洗而酌主人也凡治兔之宜鮮者毛炮之柔者炙
　之乾者燔之
有兔斯首燔之炮之君子有酒酌言醻之
　賦也　毛傳醻道飲也　鄭箋主人既卒酢爵又酌
　自飲卒爵復酌以進賔謂之醻
　謝氏曰瓠葉以為菹不必嘉蔬兔首以為殽不必異
　饌先王之燕賔客惟其誠而已豐以燕賔者魚麗是
　也薄以燕賔者瓠葉是也在易鼎之象曰大亨以養
　聖賢損之彖曰二簋可用享皆貴誠不貴物也
　　瓠葉四章章四句
　　　虞惇按首章鄭箋云庶人之賢者農功畢為酒
　　　以合朋友習禮講道藝酒既成先與父兄室人
　　　亨瓠葉而飲之所以急和親親也意㫖殊妙而
　　　近於拘詩但取不以薄物廢禮耳不必如此説
　　　也有兔斯首鄭云斯白也今俗語斯白之字作
　　　鮮蓋齊魯之間方言耳録之以廣異聞
　漸漸之石下國刺幽王也戎狄叛之荆舒不至乃命
　将率東征役久病在外故作是也
　　毛傳荆謂楚也舒舒鳩舒鄝舒庸之屬
漸漸之石維其高矣山川悠逺維其勞矣武人東征不
皇朝矣
　賦也　毛傳漸漸高峻貌　鄭箋武人将率也　朱
　註皇暇也　歐陽氏曰不皇朝者乆處於外不得朝
　見天子也
　王氏曰将率逺征戍役不息乃更漸漸之高石長逺
　之山川維其勞苦也　劉氏曰漸漸之石維其高矣
　者謂所歴之路石皆亷利傷人之足割馬之蹄不可
　踐履也其髙峻峭拔非攀援不可登也山川悠逺維
　其勞矣者其山竆者川斷之也其川盡者山間之也
　山川重複逺不可極困以陟降之勞疹以烟嵐之氣
　既病且死莫保生還故不皇於朝覲也　蘇氏曰逺
　人可以徳懐而不可以力勝武人征之連兵不解宜
　其不能服也
漸漸之石維其卒矣山川悠逺曷其沒矣武人東征不
皇出矣
　賦也　鄭箋卒崔嵬也謂山巔之末也　毛傳沒盡
　也　孔疏言所登歴何時可盡徧也　歐陽氏曰不
　皇出者深入險阻之地将不得出也
有豕白蹢烝渉波矣月離于畢俾滂沱矣武人東征不
皇他矣
　賦也　毛傳蹢蹄也　鄭箋烝衆也　毛傳将久雨
　則豕進渉水波　孔䟽離歴也　毛傳畢星也月離
　陰星則雨
　張氏曰豕之負塗曵泥其常性也今其足皆白羣渉
　波而去水患之多可知　嚴氏曰豕之渉波而見白
　蹢久雨停潦故也月離于畢則是又捋雨矣　歐陽
　氏曰豕渉波而月離畢雨之驗也征沒者在險阻之中
　唯雨是憂不皇及他也履險遇雨征行所尤苦故以
　為言　劉氏曰此記征夫逺行之所見也深入蠻夷
　之域為山川之所困雨水之所淫戰敵未㨗病疫相
　仍救生命之不暇何暇及他事哉　孔疏洪範曰星
　有好風星有好雨好風者箕也好雨者畢也鄭氏注
　風土也為木妃雨木也為金妃故星好焉推此而往
　南宫好暘北宫好燠中宫四季好寒是由已所克而
　得其妃從其妃之所好故也箕東宫宿也畢西宫宿
　也　郝氏曰淫雨則失天時險逺則失地利久役則
　失人和君不仁而好戰亡可立待也漸漸之石以下
　三詩悽愴哀颯亡國之音也
　　漸漸之石三章章六句
　　　虞惇按鄭氏於此詩箋釋全謬以漸漸之石喻
　　　戎狄不可伐以山川悠逺專指荆舒之國以不
　　　皇朝矣為不能正荆舒使朝於王以有豕白蹢
　　　喻荆舒之君躁疾難制以月離于畢喻荆舒之
　　　叛漸由王出皆曲説歐陽氏辨之詳矣維其勞
　　　矣箋云勞勞廣濶盖勞與遼同義不皇朝矣今
　　　本皆作遑依唐石經及國子監註疏本改正
　苕之華大夫閔時也幽王之時西戎東夷交侵中國
　師旅並起因之以饑饉君子閔周室之将亡傷已逢
　之故作是詩也
　　陳氏曰此詩其辭簡其情哀周室捋亡不可救矣
　　詩人哀之而已
苕之華芸其黄矣心之憂矣維其傷矣
　朱註比也　毛傳苕陵苕也将落則黄　蘇氏曰言
　周室之衰如是華矣
苕之華其棄青青知我如此不如無生
　比也　毛傳華落葉青青然
牂羊墳首三星在罶人可以食鮮可以飽
　虞惇曰興也　毛傳牂羊牝羊也墳大也　朱註羊
　瘠則首大　鄭箋三星心星也　毛傳罶曲梁也寡
　婦之笱也　朱註罶中無魚而水静但見三星之光
　而已　虞惇曰喻嵗饑民窮百物彫耗也人得苟且
　一食足矣無望其飽也
　　苕之華三章章四句
　　　虞惇按鄭以苕之幹喻京師苕之華喻諸夏更
　　　援諸華為説穿鑿殊甚卒章牂羊墳首特借以
　　　形嵗饑民窮之意非直賦此二物集註云賦也
　　　亦非是
　何草不黄下國刺幽王也四夷交侵中國背叛用兵
　不息視民如禽獸君子憂之故作是詩也
何草不黄何日不行何人不将經營四方
　興也　朱註草衰則黄　邱氏曰将亦行也
　孔䟽氣則時經寒燠物則華變死生日月長久征行
　不息所以怨也
何草不𤣥何人不矜哀我征夫獨為匪民(矜居銀反今/)
(讀鰥/)
　興也　鄭箋𤣥赤黒色　朱註草既黄而𤣥也無妻
　曰矜
　鄭箋古者師出不踰時所以厚民之性也從役過時
　不得歸此豈獨非民乎
匪兕匪虎率彼曠野哀我征夫朝夕不暇(野神與反暇/)
(音豫/)
　賦也　毛傳兕虎野獸也　孔䟽率循也　毛傳曠
　空也
　朱註征夫非兕非虎何為使之循曠野而朝夕不得
　間暇也
有芄者狐率彼幽草有棧之車行彼周道(隔句韻/)
　興也　邱氏曰芄尾長貌　毛傳棧車役車也
　蘇氏曰車之行道如狐之循草無有止期也
　　何草不黄四章章四句
　都人士之什十篇四十二章二百句
　
　
　
　
　
　
　
　
　
　
　
　
　讀詩質疑卷二十三
欽定四庫全書
　讀詩質疑卷二十四上
　　　　　　　　　　太僕寺少卿嚴虞惇撰
　大雅文王之什
　文王文王受命作周也
　　歐陽氏曰周自后稷以來積功累仁至於文王威
　　徳並著國自此大武王因之遂滅商有天下是以
　　盛徳為天所相而興周者自文王始也故序但言
　　受命作周不言受命稱王也　虞惇按周書無逸
　　曰文王受命惟中身厥享國五十年武成曰我文
　　考文王克成厥勲誕膺天命惟九年大統未集是
　　文王受命之事也帝王世紀云文王即位四十二
　　年歳在鶉火文王於是更為受命之元年始稱王
　　矣史記周本紀西伯蓋即位五十年其囚羑里蓋
　　益易之八卦為六十四卦詩人道西伯蓋受命之
　　年稱王而斷虞芮之訟後十年而崩是文王稱王
　　改元之事也歐陽氏以文王未甞稱王改元故著
　　論以辨之而於詩本義亦極詆毛鄭之妄然謂文
　　王未甞稱王是矣而謂文王未甞受命改元則非
　　也書泰誓惟十有三年春說者曰此武王即位之
　　十三年也今按大戴禮文王十五而生武王是武
　　王少文王十四歳也文王世子文王九十七而終
　　武王九十三而終是文王之終武王已八十三武
　　王以八十四即位至九十三而終即位僅十年不
　　得以十三年伐紂則所謂十三年者蓋據文王受
　　命改元之年數之武王未甞有十三年也文王受
　　命改元故書有九年大統未集之語若謂文王未
　　甞改元則文王即位共五十年何得云九年也鄭
　　氏赤雀丹書之說出於讖緯不足為據若受命改
　　元以經史推校無可疑者司馬温公稽古錄云文
　　王為諸侯四十二年更稱元年又云武王即位四
　　年克商克商七年而崩夀九十三皆與經傳合稱
　　王之事六經無明文書西伯戡黎既稱西伯其非
　　稱王可知先儒云文王未王而稱王者史臣追尊
　　之辭游氏云紂在上而文王稱王是二天子也觀
　　泰誓三篇稱文王為文考至武成柴望然後稱文
　　考為文王則可知矣斯言得之矣　國語文王大
　　明緜兩君相見之樂也　申公說周公追述文王
　　之徳明周家所以受命而伐商者作詩歌奏於清
　　廟受釐陳戒之時以訓嗣王也　吕氏曰按吕氏
　　春秋周公旦乃作詩曰文王在上於昭于天周雖
　　舊邦其命維新以繩文王之徳熟味此詩信非周
　　公不能作也
文王在上於昭于天周雖舊邦其命維新有周不顯帝
命不時文王陟降在帝左右(時右平上通韻/)
　賦也　毛傳在上在民上也於歎辭昭見也顯光也
　不顯顯也不時時也陟升也　鄭箋在察也
　鄭箋文王初為西伯有功於民其徳著見於天故天
　命之以為王使君天下也　王氏曰周受封自后稷
　則其邦舊矣至文王而天命之肇造區夏則其命新
　矣　朱注文王在上而昭於天則周之徳豈不顯乎
　周雖舊邦而命維新則帝之命豈不時乎　孔疏文
　王升接天下接人常觀察上帝之意隨其左右之宜
　順而行之所謂聖人與天地合徳也　蘇氏曰聖人
　先天而天弗違後天而奉天時與天如一故也詩於
　天人之際多以陟降言之
亹亹文王令聞不已陳錫哉周侯文王孫子文王孫子
本支百世凡周之士不顯亦世(上去通韻/)
　賦也　毛傳亹亹勉也　鄭箋令善也聞聲聞也陳
　敷錫施也　毛傳哉載也侯維也本本宗也支支子
　也　鄭箋勉勉乎不倦文王之勤用明徳也其善聲
　聞日見稱頌無止時也　朱註文王非有勉也純亦
　不已而人見其亹亹也其徳不已則令聞亦不已
　蘇氏曰由文王敷恩恵之施於民而民載之是以鍾
　美于子孫適為天子而庶為諸侯其祚無不百世者
　　嚴氏曰文王惟知錫民而錫民者乃所以錫子孫
　也不特子孫之盛如此凡周之臣子皆光明俊偉其
　徳甚顯亦世世相傳與周匹休焉此文王徳澤之逺
　也　春秋傳詩曰陳錫載周能施也杜氏注文王布
　陳大利以賜天下故能載行周道福流子孫
世之不顯厥猶翼翼思皇多士生此王國王國克生維
周之楨濟濟多士文王以寧
　賦也　鄭箋猶謀也　毛傳翼翼恭敬也思辭也
　吕氏曰皇美也　毛傳楨榦也濟濟多威儀也　鄭
　箋周之臣既世世光明其為君謀事忠敬翼翼然
　歐陽氏曰美哉衆多之賢士生於周王之國為楨榦
　之臣而文王用之遂以安寧周邦也　劉氏曰濟濟
　多士本由文王教化陶範而後生而文王之國又待
　多士濟濟以安寧焉猶人勤於菑田反以自養樂於
　植材反以自庇　嚴氏曰生此王國天生之也王國
　克生文王教化作成之也
穆穆文王於緝熈敬止假哉天命有商孫子商之孫子
其麗不億上帝既命侯于周服
　賦也　朱註穆穆深逺之意　孔疏於歎辭　歐陽
　氏曰緝續熈廣也　蘇氏曰假大也　毛傳麗數也
　　孔疏不億不止於億也　鄭箋周服周之九服也
　歐陽氏曰穆穆然文王之徳於此乎續而廣之敬慎
　不墜大哉天命乃使之有商之孫子商之孫子數甚
　衆多而上帝乃命之為周諸侯由商失徳而天奪之
　周有世徳而天與之天之予奪惟徳所在而已　鄭
　箋言衆之不如徳也　朱氏曰穆穆以盛徳氣象言
　敬則指其徳之實也緝者緝此敬熈者熈此敬此聖
　徳之極致聖學之極功凡所以昭於天聞於人皆由
　不已其敬致然也　嚴氏曰形諸外者皆其根諸中
　者表裏一始終一也　黄氏曰敬止者敬於其所當
　止所謂敬厥止也
侯服于周天命靡常殷士膚敏祼将于京厥作祼将常
服黼冔王之藎臣無念爾祖
　賦也　毛傳殷士殷侯也膚美敏疾也祼灌鬯也周
　人尚臭将行也　朱註京周京也　董氏曰黼黼裳
　也　孔疏冬官繢人白與黒謂之黼　毛傳冔殷冠
　也夏曰收周曰冕　鄭箋王成王也　毛傳藎進也
　無念念也　孔疏爾祖文王也
　王氏曰商之孫子而侯於周則天命靡常故也天常
　命商使有九有之師矣今侯服於周所謂靡常也故
　商之子孫其為士而膚美敏疾者皆祼将於周京以
　助周祭也　董氏曰常服者不變其服存商制也
　朱註先代之後統承先王脩其禮物作賓於王家時
　玉不敢變而亦所以為戒也於是呼王之藎臣而告
　之曰得無念爾祖文王之徳乎蓋以戒王而不敢斥
　言也　漢書劉向曰孔子論詩至於殷士膚敏祼将
　于京喟然歎曰大哉天命善不可不傳於子孫是以
　富貴無常不如是則王公何以戒慎民萌何以勸勉
　蓋傷微子之事周而痛殷之亡也　孔疏宗廟之祭
　以祼為主於禮王正祼后亞祼則祼将主人之事而
　云助行祼者天官小宰凡祭祀贊祼将之事注云又
　從太宰助王是祼将之事有臣助之矣
無念爾祖聿修厥徳永言配命自求多福殷之未喪師
克配上帝宜鑒于殷駿命不易
　賦也　毛傳聿述永長也　鄭箋師衆也　毛傳駿
　大也　孔疏不易言難也
　李氏曰成王欲念爾祖則在乎述修厥徳而已能修
　徳則可以長配天命而福祿自來矣　蘇氏曰既告
　之使修文王之徳又告之以殷之未失衆也其君皆
　能配天及其末世違天以敗故今當以為鑒而不可
　忽於天命之難保也　吕氏曰命之去留視師之喪
　否大學所謂得衆則得國失衆則失國也
命之不易無遏爾躬宣昭義問有虞殷自天上天之載
無聲無臭儀刑文王萬邦作孚(躬字韻未詳孚古音浮/)
(後同問天臭孚俱平去通韻/)
　賦也　毛傳遏止義善也　孔疏問聞也　鄭箋有
　又也　毛傳虞度載事也　朱註儀象也　毛傳刑
　法孚信也
　歐陽氏曰知天命之不易無使天命至爾躬而止當
　布明善聞常虞度殷之所以廢興者而折之於天也
　　吕氏曰凡欲配天命者當法天然天無聲臭之可
　求苟儀刑文王則天徳全而萬邦於是作孚矣　朱
　氏曰文王與天為一法文王即所以法天也　真氏
　曰周至成王再世耳周公已憂其命之不延無遏爾
　躬猶堯之告舜曰天祿永終也古君臣更相告戒不
　諱危亡如此　朱註此詩於天人之際興亡之理丁
　寧反覆至深切矣故立之樂官因以為天子諸侯朝
　㑹之樂蓋将以戒後世之君臣而又以昭先王之徳
　於天下國語所謂兩君相見之樂特舉一端而言耳
　　文王七章章八句
　　　虞惇按大雅三十一篇毛鄭與朱子大㫖畧同
　　　所異者訓釋字句耳如文王在上宜從毛在民
　　　之上不當云文王既没其神在上也觀先言於
　　　昭于天而後言其命維新則可知矣陳錫哉周
　　　宜從鄭敷恩恵之施不當云上帝敷錫也觀左
　　　傳國語兩引陳錫載周則可知矣思皇多士宜
　　　從朱毛鄭以皇為天云願天多生賢人者非也
　　　駿命不易宜從朱鄭云天之大命不可改易者
　　　亦非也惟緝熈敬止毛鄭與朱子皆以熈為光
　　　明止為語助愚意緝熈為光明則學有緝熈于
　　　光明復作何解止為語助則大學之敬止何以
　　　有止仁止孝之說故今採歐陽氏黄氏說正之
　　　侯于周服亦從鄭不從朱
　大明文王有明徳故天復命武王也
　　申公說周公述文武受命之功以訓嗣王也
明明在下赫赫在上天難忱斯不易維王天位殷適使
不挾四方(平去通韻/)
　賦也　朱註明明徳之明也赫赫命之顯也　毛傳
　忱信也殷適殷之正適也　朱氏曰挾挾而有之也
　朱註将陳文武受命故言在下者有明明之徳則在
　上者有赫赫之命去就無常善則得之此天之所以
　難忱而為君之所以不易　鄭箋令紂居天位又殷
　之正適以其為惡乃棄絶之使不得有四方是天命
　靡常惟徳是予耳言此者厚美周也　嚴氏曰此泛
　言天人之理以著殷亡之由為文武受命張本也
摰仲氏任自彼殷商來嫁于周曰嬪于京乃及王季維
徳之行大任有身生此文王
　賦也　毛傳摰國名仲中女也任姓也　朱註殷商
　殷商之諸侯也　毛傳嬪婦也　朱註京周京也
　鄭箋及與也　毛傳王季太王子文王父也身重也
　　鄭箋重謂懐孕也
　鄭箋摰國中女曰大任從殷商之畿内嫁為婦於周
　之京配王季而與之共行仁義之徳同志意也　朱
　註将言文王之聖而本其所從來者如此葢曰自其
　父母而已然矣　列女傳大任端一誠荘惟徳之行
　及其娠文王目不視惡色耳不聽淫聲口不出敖言
　生文王而明聖君子謂大任為能胎教　孔疏成湯
　之初以商為號及盤庚後為殷曰殷商者取前後二
　號而言之　虞惇曰此章言大任生文王之事
維此文王小心翼翼昭事上帝聿懐多福厥徳不回以
受方國
　賦也　鄭箋翼翼恭慎貌昭明也　蘇氏曰懐來也
　　毛傳回違也　鄭箋方國四方來附之國也
　李氏曰文王小心恭慎明事上帝遂能懐來百福葢
　惟其徳不回邪所以朝諸侯受方國也　朱氏曰聖
　人之徳敬為大聖人之敬上與天心合下與人心合
　故事天則多福集之治人則方國附之　朱註此章
　言文王之徳
天監在下有命既集文王初載天作之合在洽之陽在
渭之涘文王嘉止大邦有子
　賦也　毛傳集就也　朱註載年也　毛傳合配也
　洽水名　吕氏曰榖梁傳水北曰陽　毛傳涘厓也
　嘉美也　朱註大邦莘國也
　朱註将陳武王伐商之事故又推其本　蘇氏曰天
　監視文王之徳大命既集於周故於文王之始載為
　之作配於洽渭之間　王氏曰洽之陽渭之涘莘國
　所在也　孔疏名山大川皆有靈氣　鄭箋天為文
　王生配於氣勢之處使必有賢才謂生太姒文王聞
　太姒之賢則美之曰大邦有子可以為妃乃求昏
　虞惇曰此下三章言太姒配文王生武王之事
大邦有子俔天之妹文定厥祥親迎于渭造舟為梁不
顯其光(子妹渭上去通韻/)
　賦也　毛傳俔磬也　孔疏磬譬也　鄭箋太姒之
　賢尊之如天之有女弟也　朱註文禮祥吉也　鄭
　箋問名之後卜而得吉則以禮定其吉祥謂納幣也
　　朱註造作梁橋也　孔疏作船於水比之而加版
　於上以通行者即今之浮橋也　毛傳不顯顯也
　鄭箋賢女配聖人得其宜故偹禮也迎太姒而更為
　梁者欲其昭著示後世敬昏禮也　毛傳賢聖之配
　王基始於是造舟然後可以顯其光輝天子造舟諸
　侯維舟大夫方舟士特舟　孔疏六禮親迎為重公
　羊説天子至庶人娶皆當親迎造舟周制也文王敬
　重昏事始作而用之後世以文王所用遂制為天子
　之法
有命自天命此文王于周于京纘女維莘長子維行篤
生武王保右命爾爕伐大商(天與莘韻上六句三句一截/)
　賦也　毛傳纘繼也莘太姒國也長子長女也右助
　爕和也
　鄭箋天将命文王君天下於周之京則使莘國之長
　女太姒繼太任之女事配文王維徳之行　蘇氏曰
　其徳積厚遂生武王天復保佑而命之使爕和伐商
　之事　嚴氏曰保安之佑助之而命之以伐商以順
　而動因天人之所欲是之謂爕伐　孔疏上言迎得
　太姒此言其能與文王行徳生聖子以克殷也　朱
　氏曰有太任為之母復有太姒為之婦故曰纉言女
　徳之有繼也既生文王於前又生武王於後故曰篤
　言天命之匪解也其伐商也上以順乎天下以應乎
　人故曰爕言無慚徳也　范氏曰太姜炎帝之後太
　任太昊之後太姒大禹之後太姒生十子武王周公
　皆聖人也其餘皆為顯諸侯徧於天下太姒之徳也
殷商之旅其㑹如林矢于牧野維予侯興上帝臨女無
貳爾心(隔句韻興字韻未詳/)
　賦也　毛傳如林衆也矢陳也　孔疏牧野紂南郊
　地名　鄭箋侯諸侯也臨視也女斥武王也貳疑也
　朱氏曰紂陳其師旅㑹合如林之盛而我周家以諸
　侯而興起蓋有天人之助　蘇氏曰紂之衆維武王
　是為無不欲武王興者曰上帝臨女矣無疑不克紂
　也　孔疏衆人樂勸武王惟恐不戰天與人勸所以
　能克　吕氏曰紂以天子之威如林之衆來戰武王
　方眇然自諸侯而起茍較强弱計衆寡其心必疑貳
　矣然當是時武王一心以奉天討若上帝實臨之何
　敢有計較之私哉曰上帝臨女無貳爾心蓋設為勉
　之之辭以形容武王奉天討之非得已也　孔疏武
　成曰甲子昧爽受率其旅若林周本紀云紂發兵七
　十萬人拒武王武王使師尚父以大卒馳紂師紂師
　雖衆皆無戰心欲武王之亟入皆倒戈以戰開武王
　泰誓曰師乃鼓譟前歌後舞格於上天下地咸曰孜
　孜無怠是衆心樂勸武王也　朱註此及下章言武
　王伐紂之事
牧野洋洋檀車煌煌駟騵彭彭維師尚父時維鷹揚凉
彼武王肆伐大商㑹朝清明
　賦也　毛傳洋洋廣也煌煌明也駵馬白腹曰騵
　孔疏彭彭强也　朱註師尚父太公望為太師號尚
　父也　毛傳鷹揚如鷹之飛揚也凉佐肆疾也　朱
　註㑹朝㑹戰之朝也
　鄭箋戰地寛廣不用權詐兵車鮮明馬又强盛則暇
　且整太公佐武王為上将天期已至合兵伐商書牧
　誓曰時甲子昧爽王朝至於商郊牧野乃誓　孔疏
　三代乗馬各從正色而周不純檀弓言戎事乗騵盖
　因武王所乗遂為一代常法王肅云以甲子昧爽與
　紂戰不崇朝而殺紂天下乃大清明無復濁亂　輔
　氏曰君有明徳則天有明命有王季文王則有太任
　太姒有王季太任則有文王有文王太姒則有武王
　有武王之君則有太公之臣讀大明之詩當知天人
　夫婦父子君臣之際安危治亂廢興存亡之機如影
　響形聲之相似皆非茍然也
　　大明八章四章章六句四章章八句
　　　虞惇按大雅之大明小雅之小明鄭氏皆為之
　　　說其曰大明者二聖相承明徳日以廣大故曰
　　　大明小明者幽王自小其明也大明於理無害
　　　小明則偏矣爕伐大商引國語合位三五之文
　　　亦屬衍說長子維行鄭說是不易維王從朱維
　　　予侯興從吕㑹朝清明從王肅
　緜文王之興本由太王也
　　申公說周報太王周公述其事以訓嗣王之詩
　　朱註詩一章言在豳二章言至岐三章言定宅四
　　章言授田居民五章言作宗廟六章言治宫室七
　　章言立門社八章言至文王而服混夷九章遂言
　　文王受命之事
緜緜𤓰瓞民之初生自土沮漆古公亶父陶復陶穴未
有家室
　朱註比也　毛傳緜緜不絶貌　孔疏大曰𤓰小曰
　瓞瓞瓝也　朱註𤓰之近本初生者常小其蔓不絶
　至末而後大也　毛傳民周民也自用土居也　孔
　疏沮漆二水名在豳地　毛傳古公豳公也古言久
　也亶父字也或殷以名言質也　孔疏太王追號為
　王不稱王而稱公者本其生時之事　許氏曰陶瓦
　噐竈也復重窟也　孔疏穴土室也　毛傳室内曰
　家
　鄭箋后稷帝嚳之胄封於邰其後公劉失職遷豳居
　沮漆之地子孫衰小如𤓰之瓞歴世緜緜然至太王
　而徳盛得民心而生王業故本周之興云於沮漆也
　　毛傳陶其土而復之陶其壤而穴之未有寝廟亦
　未敢有家室　鄭箋此本其在豳時也　蘇氏曰太
　王始猶處於復穴未有家室之盛及遷於岐周而後
　大興焉
古公亶父來朝走馬率西水滸至于岐下爰及姜女聿
來胥宇
　賦也　蘇氏曰朝早也　毛傳率循也滸水厓也姜
　女太王妃太姜也　鄭箋聿遂也　毛傳胥相宇居
　也
　孔疏古公避狄之難其來以早朝之時疾走其馬循
　西方水厓漆沮之側東行而至岐山之下　鄭箋於
　是與其妃太姜來相可居者著太姜之賢知也　吕
　氏曰來朝走馬形容初遷之時畧地相宅精神風采
　也或以為避惡早且疾則豈杖䇿而去雍容之氣象
　哉　荘子讓王篇太王亶父居豳狄人攻之事之皮
　帛犬馬珠玉而不受狄人之所求者土地也太王亶
　父曰與人之兄居而殺其弟與人之父居而殺其子
　吾不忍也子皆勉居矣為吾臣與為狄人臣奚以異
　吾聞之不以所用養害所養杖䇿而去民相連而從
　之遂成國於岐山之下　呉越春秋古公去邠處岐
　周居三月成城郭一年成邑二年成都而民五倍其
　初
周原膴膴堇荼如飴爰始爰謀爰契我龜曰止曰時築
室于兹
　賦也　朱註周地名　鄭箋廣平曰原周原在岐山
　之南　毛傳膴膴美也　孔疏堇烏頭也　毛傳荼
　苦菜也　鄭箋飴餳也　孔疏契所以灼龜儀禮所
　謂楚焞是也　鄭箋時是也
　鄭箋周原之地膴膴然肥美其所生菜雖有性苦者
　甘如飴也此地将可居於是始與豳人之從已者謀
　謀從又契灼其龜而卜之卜又從矣則曰可止居於
　是可築室家於此定民心也
廼慰廼止廼左廼右廼疆廼理廼宣廼畆自西徂東周
爰執事(上去通韻/)
　賦也　毛傳慰安也　孔疏止定也　蘇氏曰左右
　東西列之也疆畫經界也理分土宜也宣道溝洫也
　　朱註畆治田疇也周徧也　毛傳爰於也
　王氏曰既築室于兹矣乃勞來其臣民而慰之乃安
　集其臣民而止之　鄭箋乃開地置邑左右而處之
　乃疆理其經界乃耕治其田畆於是從西而往東之
　人皆徧於執事競出力也　孔疏言築室耕田無不
　勸樂也　何氏曰自此至七章先民事而次宗廟先
　宗廟而及宫室門社經綸之次第也
乃召司空乃召司徒俾立室家其繩則直縮版以載作
廟翼翼
　賦也　毛傳司空掌營國邑司徒掌徒役之事召之
　使立室家之位處俾使也　朱註繩所以為直也縮
　束也　鄭箋載上下相承也
　毛傳君子将營宫室宗廟為先廐庫為次居室為後
　　曹氏曰俾立室家者定其規模而已若其營作則
　先從廟始　鄭箋繩者營其廣輪方制之正也既正
　則以索縮其築版上下相承而起廟成嚴顯翼翼然
　　王氏曰乃者繼事之辭民居既奠乃事營作先王
　之重民如此
捄之陾陾度之薨薨築之登登削屢馮馮百堵皆興鼛
鼓弗勝
　賦也　毛傳捄虆也　孔疏謂捄土於虆也　毛傳
　陾陾衆也　鄭箋度猶投也　蘇氏曰薨薨衆聲也
　　毛傳登登用力聲也　蘇氏曰削屢重復削治也
　　李氏曰馮馮聲之堅也　鄭箋五版為堵興起也
　　毛傳鼛大鼓也長一丈二尺
　王氏曰既作廟矣於是營宫室焉　鄭箋築墻者桴
　聚壤土盛之以虆投諸版中　蘇氏曰用力築之築
　之既成而削之其聲馮馮然堅也　鄭箋百堵同時
　而起鼛鼓不能止之使休息周禮曰以鼛鼓鼓役事
　　毛傳言勸事樂功也
廼立臯門臯門有伉廼立應門應門将将廼立冢土戎
醜攸行(平去通韻/)
　賦也　毛傳王之郭門曰臯門王之正門曰應門伉
　髙貌将将嚴正也冢土大社也戎大醜衆也
　孔疏郭門者宫之外郭之門正門朝門也内為寝門
　一曰路門明堂位曰庫門天子臯門雉門天子應門
　魯以諸侯而作庫雉則諸侯無臯應故以臯應為王
　門之名　朱註太王之時未有制度特作二門其名
　如此及周有天下遂尊以為天子之門而諸侯不得
　立焉大社亦太王所立後取其制以為天子之法
　王氏曰宗廟宫室内事也自内以及外故於卒言立
　冡土也　毛傳起大事動大衆必先有事乎社而後
　出謂之宜
肆不殄厥愠亦不隕厥問柞棫抜矣行道兊矣混夷駾
矣維其喙矣(去入通韻/)
　賦也　毛傳肆故今也　蘇氏曰殄絶也　毛傳愠
　恚隕墜也　鄭箋小聘曰問柞櫟也棫白桵也　孔
　疏拔拔然生柯葉也　毛傳兊成蹊也　孔疏混夷
　犬夷也　毛傳駾突也　朱註喙息也
　陳氏曰太王雖不能殄絶混夷之愠怒亦不隕墜其
　聲問之好俟我之植木拔而遂茂行道兊而成蹊疆
　理葺治則混夷疾奔而逺我矣　朱註太王始至岐
　下之時林木深阻人物鮮少其後生齒漸繁歸附日
　衆則木拔道通混夷畏之奔突竄服唯其喙息而已
　言徳盛而混夷自服也蓋已為文王之時矣　吕氏
　曰軍國之容雖備然太王未敢輕用其民也故不敢
　殄絶所愠之夷狄亦不隕厥聘問之禮葢寒暑之節
　龍蛇之蟄未有不積而能施不屈而能伸者也重以
　王季三以文王畜之可謂厚矣然猶有樂天之事焉
　至於王業光大而不可掩郊闗之内鬱鬱葱葱輪蹄
　輻湊則混夷不待攘斥自奉頭鼠竄之不暇此固天
　時人事之所必至也此章總叙周家王業積施屈伸
　之理始於太王而終於文王者如此　鄭箋太王避
　狄文王伐混夷成道興國其志一也
虞芮質厥成文王蹶厥生予曰有疏附予曰有先後予
曰有奔奏予曰有禦侮(上去通韻/)
　賦也　朱註虞芮二國名質正也　毛傳成平也
　朱註蹶動而疾也生猶起也　吕氏曰予予文王也
　　毛傳率下親上曰疏附相道前後曰先後喻徳宣
　譽曰奔奏武臣折衝曰禦侮
　毛傳虞芮之君相與争田久而不平乃相謂曰西伯
　仁人也盍往質焉乃相與朝周入其竟則耕者讓畔
　行者讓路入其邑男女異路頒白不提挈入其朝士
　讓為大夫大夫讓為卿二國之君感而相謂曰我等
　小人不可以履君子之庭乃相讓以其所争田為閒
　田而退天下聞之而歸者四十餘國　鄭箋虞芮之
　質平而文王之王業大所以致然者由有疏附先後
　奔奏禦侮之臣力也　吕氏曰文王王業雖成而謙
　退不敢居歸功於輔佐之臣曰我無以致此是皆諸
　臣之力也　蘇氏曰太王肇基王迹至文王猶國於
　岐山之下其地甚狹其後克宻須而居岐渭之間既
　克崇然後渉渭作都於豐拓地漸廣服從之國亦衆
　三分天下有其二然其政猶行於西南而已未及東
　北也其後虞芮之訟既平其旁聞之相率而歸者四
　十餘國東北既集文王於是受命　虞惇曰文王蹶
　厥生者文王於是始受命也史記諸侯聞之曰西伯
　蓋受命之君明年伐犬戎明年伐宻須明年敗耆國
　諸侯皆朝於周所謂文王蹶厥生也　輔氏曰已上
　三篇皆周公作以戒成王之詩文王則專美文王之
　徳大明追述王季太任文王太姒以及武王之徳緜
　又追述太王太姜之徳而其意則葢歴叙先王積累
　徳業之盛以見成王之任大責重不可不謹戒而保
　守之也
　　緜九章章六句
　　　虞惇按此詩申公說作八章而削去卒章今據
　　　左傳昭公二年季武子賦緜之卒章杜氏注以
　　　晉侯比文王以韓宣子比四臣則緜之有卒章
　　　其傳舊矣柞棫拔矣四句鄭箋誤亦不隕厥問
　　　朱註作聲聞之聞今從鄭予曰有疏附箋註俱
　　　云予詩人自予也今從吕氏讀詩記意更精自
　　　土沮漆漢書地理志作自杜沮漆顔師古注云
　　　齊詩作自杜言公劉避狄而來居杜與漆沮之
　　　地也今仍毛詩之舊
　棫樸文王能官人也
　　郝氏曰人官有能物曲有利養之盡其材故取之
　　備其官官之當其人故用之得其宜能官人而治
　　道畢矣
芃芃棫樸薪之槱之濟濟辟王左右趣之(趣倉九反/)
　興也　毛傳芃芃木盛貌　孔疏樸叢生而樸屬也
　　毛傳槱積也濟濟多威儀也　鄭箋辟君也君王
　謂文王也　毛傳趣趨也
　毛傳山木盛茂萬民得而薪之賢人衆多國家得用
　蕃興　歐陽氏曰芃芃然棫樸茂盛採之以備薪槱
　喻文王養育賢才官之以充列位而王威儀濟濟然
　左右之臣趨而事之見君臣之盛也　孔疏賢人在
　朝各司其職左右輔助而疾趨之是其能官人也
濟濟辟王左右奉璋奉璋峩峩髦士攸宜
　賦也　鄭箋璋璋瓉也　毛傳峩峩盛壮也髦俊也
　　鄭箋祭祀之禮王祼以圭瓉諸臣助之亞祼以璋
　瓉奉璋之儀峩峩然故今俊士之所宜也　歐陽氏
　曰言在宗廟則奉璋助祭皆髦俊之士　孔疏冬官
　玉人云大璋中璋邊璋皆璋瓉也郊特牲云灌以圭
　璋故知璋是璋瓉祭之用瓉惟灌為然天官内宰職
　云大祭祀后祼獻則賛是王行初祼后行亞祼而祭
　統云君執圭瓉祼尸大宗伯執璋瓉亞祼者或后有
　故不與則大宗伯攝之小宰云凡祭祀賛祼将之事
　然則太宰助王祼小宰又助之是助行祼事非獨一
　人也又小宰注云唯人道宗廟有祼天地大神至尊
　不祼莫稱焉則此奉璋助祼者祭宗廟也
淠彼涇舟烝徒楫之周王于邁六師及之
　興也　毛傳淠舟行貌　鄭箋涇水名烝衆也　毛
　傳楫櫂也　鄭箋于往邁行也　毛傳六師六軍也
　天子六軍
　孔疏淠然涇水之舟烝徒以楫櫂之周王往行征伐
　則六師與之俱進　陳氏曰汲汲然追而及之不待
　戒命而至也　歐陽氏曰王所官之人入宗廟居軍
　旅皆可用文武之材各任其事也　王氏曰奉璋文
　事卿大夫之職征伐武事将帥之職　虞惇按春秋
　繁露云左右奉璋此文王之郊也六師及之此文王
　之伐崇也以是見文王之先郊而後伐也
倬彼雲漢為章于天周王壽考遐不作人
　興也　毛傳倬大也雲漢天河也遐逺也　朱註作
　人謂鼓舞變化之
　歐陽氏曰雲漢在上為天之文章猶賢人在朝為國
　之光采　陳氏曰聖人久於其道而天下化成所謂
　夀考作人也　鄭箋文王是時九十餘矣故云夀考
追琢其章金玉其相勉勉我王綱紀四方
　虞惇曰比也　毛傳追雕也金曰雕玉曰琢　鄭箋
　章文章也　毛傳相質也　朱註勉勉猶不已也
　鄭箋網罟張之為綱理之為紀
　王氏曰文王作人外則使有文内則使有質　邱氏
　曰有雕琢之文金玉之質表裏如一所以為賢　吕
　氏曰所以綱紀四方維持而不墜者皆勉勉作人之
　效也　何氏曰文王勞於作人逸於任人勉勉我王
　作人之不倦也既得人以任四方之事而已不與焉
　但持其綱紀而已所謂綱紀四方也
　　棫樸五章章四句
　　　虞惇按此詩五章總以官人為主首章芃芃棫
　　　樸鄭云祭天積薪以燎之葢牽於次章之奉璋
　　　也次章左右奉璋正指助祭之事而毛傳但云
　　　半圭曰璋此則當從鄭氏其四章以下鄭但主
　　　文王之為政不主官人殊與序義不合末章追
　　　琢其章二句正承上作人而言而傳箋集註俱
　　　指文王之身均失之矣
　旱麓受祖也周之先祖世修后稷公劉之業太王王
　季申以百福干祿焉
　　虞惇按百福干祿不成語蓋講師附益之文
瞻彼旱麓榛楛濟濟豈弟君子干祿豈弟
　興也　毛傳旱山名麓山足也　孔疏榛栗屬楛荆
　屬　毛傳濟濟衆多也　孔疏豈樂弟易也　朱註
　君子文王也　毛傳干求也
　程氏曰瞻彼旱山之草木得麓之氣濟濟茂盛興周
　家豈弟之君子承其先祖豈弟之道所以興盛受福
　也　嚴氏曰麓承山之氣者也其山髙大則麓之得
　氣也深厚峯巒回合之所庇雲雨潤澤之所漸故草
　木濟濟然而茂盛　李氏曰君子有樂易之徳非以
　求祿也然究其得祿之道亦惟臻是樂易而已所謂
　異乎人之求之也　朱氏曰旱麓無意於榛楛而榛
　楛自生之以其地之美也君子無意於福祿而福祿
　自歸之以其徳之盛也
瑟彼玉瓉黄流在中豈弟君子福祿攸降(降户工反/)
　興也　鄭箋瑟鮮潔貌　毛傳玉瓉圭瓉也　鄭箋
　以圭為柄黄金為勺青金為外朱其中央黄流秬鬯
　也　孔疏釀秬黍為酒擣鬱金煮而和之使芬芳條
　鬯也鬱金黄色酒在器流動故謂之黄流　鄭箋攸
　所降下也
　程氏曰縝宻温潤之玉瓉其中所盛必黄流也豈弟
　君子則福祿所降矣　朱註明寶器不薦於䙝味而
　黄流不酌於瓦缶則知盛徳必享於祿夀而福澤不
　降於淫人
鳶飛戾天魚躍于淵豈弟君子遐不作人
　興也　鄭箋鳶鴟類　朱註戾至也
　孔疏其上則鳶飛至天而遊翔其下則魚躍于淵而
　喜樂是道被飛潜萬物得所化之明察故也　謝氏
　曰猶所謂魚川泳而鳥雲飛上下自然各得其性也
　詩人言如此氣象周家作人似之　李氏曰抱朴子
　曰鳶之在下無力及至乎上聳身直翅而已然後知鳶
　飛更不用力亦如魚躍之怡然自得也王者作人鼓
　之舞之使各盡其才亦不知其所以然而然也　吕
　氏曰作人之盛至於如鳶飛魚躍非積累薫陶久且
　熟者不能然其來蓋有自矣此序所謂受祖也
清酒既載騂牡既備以享以祀以介景福(福方墨反上/)
(去入通韻/)
　賦也　孔疏清酒潔清之酒也載載於尊也　朱註
　備全具也
　鄭箋祭祀之事先為清酒其次擇牲故舉二者　毛
　傳言年豐畜碩祀所以得福　李氏曰古人奉牲醴
　以告所謂馨香無讒慝也如此則降之以福　朱註
　承上章言有豈弟之徳則祭必受福也　吕氏曰先
　祖遺子孫之業莫大於人材故上言作人此章以報
　祀繼之
瑟彼柞棫民所燎矣豈弟君子神所勞矣
　興也　程氏曰瑟茂宻貌　鄭箋燎熂燎除其旁草
　養治之使無害也　毛傳勞佑助也
　孔疏上言祭以助福此言得福之事柞棫所以得茂
　者正以為民所熂燎君子所以得福者正以為神所
　勞來
莫莫葛藟施于條枚豈弟君子求福不回(平上通韻/)
　興也　朱註莫莫盛貌　許氏曰枚幹也　朱註回
　邪也
　鄭箋葛也藟也延蔓於木之枝本而茂盛喻子孫依
　緣先人之功業而起　李氏曰君子之求福無所回
　邪唯承其先祖之道以致之而已　朱氏曰詩人咏
　文王之徳而必曰豈弟何也蓋豈焉而樂弟焉而易
　文王之徳一太和元氣之流行而於其燕居之時有
　春生而無秋殺有陽舒而無隂慘此所以能作興天
　下之材綱紀天下之治不惟歛福於一身而又有以
　敷是福於子孫臣民也歟
　　旱麓六章章四句
　　　虞惇按此詩以受祖為義言周家受先祖之道
　　　而申之以福祿詩六章意旨甚明毛鄭過泥序
　　　太王王季百福干祿之語遂以豈弟君子為指
　　　太王王季二章瑟彼玉瓉更援孔叢子王季九
　　　命作伯以功徳受圭瓉之賜以實之其説誤矣
　　　國語單穆公曰旱麓之榛楛殖故君子得以易
　　　樂干祿焉若夫山林匱竭林麓散亡藪澤肆既
　　　民力彫盡君子将險哀之不暇而何易樂之有
　　　此亦賦詩斷章不得據以釋瞻彼旱麓之義鄭
　　　箋又以榛楛濟濟喻周民豐樂鳶飛戾天喻惡
　　　人逺去魚躍于淵喻民喜得所皆屬曲說朱子
　　　不主序受祖之說因百福干祿一語遂斥序為
　　　紕繆而力排之亦偏滯之見也惟以君子為文
　　　王者得之
　
　
　
　
　
　
　
　
　
　
　
　
　
　
　
　讀詩質疑巻二十四上
欽定四庫全書
　讀詩質疑卷二十四下
　　　　　　　　　　太僕寺少卿嚴虞惇撰
　思齊文王所以聖也
思齊大任文王之母思媚周姜京室之婦太姒嗣徽音
則百斯男
　賦也　毛傳齊荘媚愛也周姜太姜也京室王室也
　大姒文王之妃也　鄭箋徽羙也
　鄭箋常思莊敬者大任也乃文王之母又常思愛大
　姜之德而勤行之故能為京室之婦言徳行純備故
　生聖子也　王氏曰為人母盡母道為人婦盡婦道
　大任也　蘇氏曰周家比世皆有賢妃而大姒又能
　繼大任之德音無妬忌之行以母百男此文王所以
　能全其聖也　毛傳大姒十子衆妾則宜百子也
　孔疏史記管蔡世家武王同母兄弟十人長伯邑考
　次武王發次管叔鮮次周公旦次蔡叔度次曹叔振
　鐸次郕叔武次霍叔處次康叔封次耼叔季載　朱
　氏曰春秋傳管蔡郕霍魯衞毛耼郜雍曹滕畢原豊
　郇文之昭也並伯邑考武王為十八人然此特見於
　書傳者耳亦可以見其多也
惠于宗公神罔時怨神罔時恫刑于寡妻至于兄弟以
御于家邦(三句一韻妻弟平上自為韻/)
　賦也　鄭箋惠順也　孔疏宗公宗廟先公也時是
　也　毛傳恫痛也刑法也寡妻適妻也　孔疏適妻
　惟一故言寡　毛傳御迎也
　朱註文王上有聖母所以成之者逺内有賢妃所以
　助之者深故能順於先公而鬼神歆之無怨恫者其
　儀法内施於閨門而至于兄弟以御於家邦也　蘇
　氏曰文王上順其先公推其心以事天地百神而無
　有怨痛下治其室家推其道以御宗族邦國而無有
　不順　張氏曰言接神人各得其道也　吕氏曰毫
　髪不愧於隠㣲然後近者孚故神罔怨恫乃可以刑
　寡妻也　朱氏曰孝感於鬼神而教行於家國皆積
　盛致然也此言其德之所施者如此
雝雝在宫肅肅在廟不顯亦臨無射亦保(上去通韻/)
　賦也　毛傳雝雝和也肅肅敬也　朱註不顯幽隠
　之處也　毛傳射厭也　歐陽氏曰保守也
　朱註文王在閨門之内則極其和在宗廟之中則極
　其敬雖居幽隠亦常若有臨之者雖無厭斁亦常有
　所守焉其純亦不已如是　許氏曰此聖人之自強
　不息也　吕氏曰聖人神人之主也上章神人孚格
　可謂得為主之道矣欲求所以孚格者當於此章觀
　之
肆戎疾不殄烈假不瑕不聞亦式不諌亦入(此與下章/)
(韻未詳/)
　賦也　毛傳肆故今也戎大疾害殄絶也　歐陽氏
　曰烈光也　毛傳假大也　陳氏曰瑕玷也　朱註
　式法也
　吕氏曰大難羑里之囚是也昆夷玁狁則其餘也文
　王之德雖遭大難而不失其聖光大而不可毁缺也
　　孔疏文王聖德生知無假學習不聞人之道説亦
　自合於法不待臣之諌諍亦自入於道動應規矩性
　與天合也　輔氏曰不聞亦式從心所欲不踰矩也
　不諌亦入不思不勉從容中道也
肆成人有德小子有造古之人無斁譽髦斯士
　賦也　鄭箋成人謂大夫士也小子弟子也　毛傳
　造為也　李氏曰古之人指文王也　毛傳斁厭也
　譽名髦俊也
　李氏曰文王之德如此故士皆化之　王氏曰周之
　成人皆有成德小子有所造為進於善也　錢氏曰
　文王教育人材沒世不倦不特當時化之雖今此之
　譽髦亦皆其無斁之心所造就而成之者也　吕氏
　曰聖人流澤萬世者莫大於作人所以續天地生生
　之大德也故此詩以是終焉文王之無斁孔子之誨
　人不倦其心一也
　　思齊五章二章章六句三章章四句
　　　虞惇按此篇鄭箋多繆如以宗公為大臣言文
　　　王咨於大臣順而行之以在宫為辟雍言羣臣
　　　助文王養老以無射之射為射言無射才亦得
　　　居位以烈假為厲假言厲惡害人者自化以不
　　　聞為有仁義而不得聞逹以不諫為有孝悌而
　　　不能諫諍皆曲説也卒章古之人無斁毛鄭不
　　　指文王朱註指文王而即以成人二句為譽髦
　　　斯士則古之人字斯字俱為贅義矣今畧採錢
　　　澄之田間詩學訂之又鄭氏作四章章六句朱
　　　子從毛氏分五章今仍之
　皇矣美周也天監代殷莫若周周世世修徳莫若文王
　　申公説詩叙太王太伯王季之徳以及文王伐
　　宻伐崇之事　朱註一章二章言天命太王三章
　　四章言天命王季五章六章言天命文王伐宻七
　　章八章言天命文王伐崇
皇矣上帝臨下有赫監觀四方求民之莫維此二國其
政不獲維彼四國爰究爰度上帝耆之憎其式廓乃眷
西顧此維與宅
　賦也　毛傳皇大也鄭箋臨視也　程氏曰赫威明也
　　毛傳莫定也二國夏殷也四國四方之國也　鄭箋獲
　得也　程氏曰究尋也　鄭箋度謀也耆老也式用也
　　毛傳廓大也　朱註此謂岐周也　毛傳宅居也
　孔疏大哉天之照臨赫然甚著知殷紂之虐乃監察
　四方欲得聖人為主使安定下民維此夏商二國其
　政既不得民心矣　蘇氏曰天乃究度四國將擇其
　可者與之然於殷紂猶須假而養之至其老而不變
　憎其所用為惡者寖大乃眷然西顧見周德之可依
　而以岐周之地與之為居宅焉言天之非私周也
　李氏曰書曰天惟五年須暇之子孫所謂上帝耆之
　也上帝仁愛人君自非大無道者皆欲扶持而安全
　之惟其乆而無悛心此天之所以眷顧周也
作之屏之其菑其翳修之平之其灌其栵啟之辟之其
檉其椐攘之剔之其􁎉其柘帝遷明德串夷載路天立
厥配受命既固(柘古之恕反屏與平韻辟與剔韻德與/)
(配韻通章隔句韵亦平去去入通韻/)
　賦也　孔疏作攻作之也屏除也
　菑自斃曰翳　程氏曰修平皆治之使疏宻正直得
　宜也　毛傳灌叢生也栵栭也　程氏曰啟辟芟除
　也　毛傳檉河桞也据樻也　程氏曰攘剔穿剔去
　其繁冗使長成也　毛傳􁎉山桑也　朱註􁎉柘皆
　羙材可為弓榦又可蠶也　毛傳串習也　程氏曰
　夷平也
　陳氏曰此本周作宅之始太王之初也　蘇氏曰太
　王之徙於岐周也伐山刋木而居之帝依其明德而
　遷焉四方之民習其道路夷其險阻而歸之来者載
　路而不絶　程氏曰故天以其德之可配天而立之
　使王其受命堅固而不易也
帝省其山柞棫斯拔松栢斯兑帝作邦作對自太伯王
季維此王季因心則友則友其兄則篤其慶載錫之光
受禄無喪奄有四方(友音以上去入通韻/)
　賦也　歐陽氏曰省視也山岐山也　毛傳兑易直
　也對配也　鄭箋作邦興周國也作配生明君也
　歐陽氏曰太伯太王之長子王季之兄也　毛傳善
　兄弟曰友　程氏曰錫予也　毛傳䘮亡奄大也
　鄭箋天既顧文王乃和其國之風雨使其山樹木茂
　盛言非徒養其民人而已既為立之國又為生賢君
　是乃自太伯王季時則然矣太伯讓於王季而文王
　起　孔疏太伯見王季之生文王知天命之必在王
　季故去而適吳太王没而不返而後國傳於王季周
　道大興　朱註以太伯避季則季疑於不友故特言
　王季之友其兄乃因心自然無待勉強既受太伯之
　讓益修其德以厚周家之慶而與其兄以讓德之光
　猶曰彰其知人之明不為徒讓也其德如是故能受
　天禄而不失至於文武而覆有天下也　孔疏太伯
　以王季為賢故讓之若王季不賢則讓功不顯由季
　有賢德見太伯為知人逹命名傳之後世是載錫之
　光也
維此王季帝度其心貊其德音其德克明克明克類克
長克君王此大邦克順克比比于文王其德靡悔既受
帝祉施于孫子(心音一韻類比悔祉子上去一韻明君/)
(邦不入韻/)
　賦也　孔疏度揆也貊清靜也　朱註明察是非也
　類分善惡也　邱氏曰比親也　朱註比于至于也
　　鄭箋施延也
　朱註上帝開度王季之心又清靜其德音而王季之
　德有此六者至於文王其德尤無遺恨是以受天福
　禄延及子孫也　春秋傳心能制義曰度德正應和
　曰莫照臨四方曰明勤施無私曰類教誨不倦曰長
　賞慶刑威曰君慈和徧服曰順擇善而從曰比
帝謂文王無然畔援無然歆羡誕先登于岸宻人不恭
敢距大邦侵阮徂共王赫斯怒爰整其旅以按徂旅以
篤于周祜以對于天下
　賦也　劉氏曰畔疆畔也　程氏曰援攀援也歆欲
　之動也羡愛慕也　王氏曰登岸猶渉川而濟難也
　　孔疏宻宻須氏姞姓之國也　張氏曰阮國名徂
　徃也共阮之邑也　程氏曰按遏也　朱註徂旅宻
　師之徃共者也　鄭箋祜福對答也
　朱註設為天命文王之辭　程氏曰天謂文王無黨
　援以為強無貪欲而妄動惟是所先者濟天下於險
　難盖使之順天伐罪也於是有宻人不恭拒我大邦
　之命侵阮直至共之地文王赫然而怒整師以遏徂
　共之衆救亂安人以厚周家之福以答天下望周之
　心此文王征伐之始也　吕氏曰文王以無心得天
　下雖赫怒用師皆出於無心也畔援歆羡則有心者
　也文王之心與斯民速濟乎大難而已　孔疏文王
　上應天意下順人心非恃強貪羡妄伐宻也
依其在京侵自阮疆陟我髙岡無矢我陵我陵我阿無
飲我泉我泉我池度其鮮原居岐之陽在渭之將萬邦
之方下民之王
　賦也　程氏曰依馮也　孔疏京周所都也　毛傳
　矢陳也　鄭箋大陵曰阿鮮善也　毛傳將側也
　鄭箋方猶鄉也
　吕氏曰用兵必有根本之地文王馮依京都以為三
　軍之鎮遂興師從阮疆而出以侵宻　鄭箋於是登
　山脊而望之兵無敢當其陵及阿者無敢飲於其泉
　及池者此以德攻不以衆也　錢氏曰既入其境則
　岡陵池泉皆我所有既奪其險阻復據其水泉不與
　宻戰而宻自困　蘇氏曰文王既克宻須於是相其
　髙原而徙都焉所謂程邑也及其克崇乃徙居於豊
　　孔疏地在岐山之南渭水之側背山跨水營建國
　都為萬邦之所趨向下民之所歸徃　嚴氏曰伐崇
　有訊馘伐肆之事而宻不言者盖師次其境宻人即
　服不待戰也　虞惇按吕氏春秋宻須之民自縛其
　主而與文王　劉氏曰文王伐宻而作程邑伐崇而
　作豊邑方其伐之討罪而已未嘗先有作邑之心也
　自常情觀之必謂貪其土地矣詩人知其心之無私
　故伐宻伐崇皆以帝命發之
帝謂文王予懐明德不大聲以色不長夏以革不識不
知順帝之則帝謂文王詢爾仇方同爾兄弟以爾鉤援
與爾臨衝以伐崇墉(漢書伏湛傳引詩作同爾弟兄兄/)
(字入韻/)
　賦也　朱註懐眷念也　毛傳夏大革更也　鄭箋
　則法也詢謀也怨耦曰仇仇方謂旁國諸侯為暴亂
　者
　朱註兄弟與國也　毛傳鉤援鉤梯也所以鉤引上
　城者臨臨車衝衝車也　孔疏臨在上臨下者衝從
　旁衝突者皆攻城之具也　朱註崇國名　毛傳墉
　城也　鄭箋時崇侯虎倡紂為無道罪尤大
　朱註上帝眷念文王之明德不暴著其形迹不作聰
　明而順天理故又命之以伐崇　吕氏曰聲以色聲
　音與笑貌也夏以革侈大與變革也不大聲以色則
　不事外飾矣不長夏以革則不縱私欲矣此明德之
　實也　金氏曰不大聲以色則不言而信不動而化
　不長夏以革凡事不自髙不自大不輕改作不識不
　知則全不用私智也　李氏曰文王行所無事所以
　與天同德天之所怒文王亦怒之故命之以伐崇之
　事　程氏曰謀爾為仇之方率爾兄弟之國以爾攻
　伐之具以伐為仇之崇言文王之德如此而天下有
　昏惡之甚不能化者謀而伐之則天下皆善而王業
　成　吕氏曰文王德不形而功無跡與天同體而已
　雖興兵伐崇莫非順帝之則而非我也　後漢書伏
　湛曰文王受命而征伐五國必先詢之同姓然後謀
　於羣臣加占蓍龜以定行事故謀則成卜則吉戰則
　勝其詩曰帝謂文王詢爾仇方同爾弟兄　史記崇
　侯虎譖西伯於紂紂囚西伯於羑里西伯之臣閎夭
　之徒求羙女竒物善馬獻紂紂乃赦西伯賜之弓矢
　鈇鉞得専征伐曰譖西伯者崇侯虎也西伯歸三年
　伐崇侯虎而作豊邑
臨衝閑閑崇墉言言執訊連連攸馘安安是類是禡是
致是附四方以無侮臨衝茀茀崇墉仡仡是伐是肆是
絶是忽四方以無拂(禡古音暮上去去入通韻/)
　賦也　程氏曰閑閑徐緩也　毛傳言言髙大也
　鄭箋訊問也執所生得者訊問之　王氏曰連連屬
　而弗絶也　毛傳馘獲也軍法不服者殺而獻其左
　耳曰馘　程氏曰安安不輕暴也　鄭箋類也禡也
　師祭也　孔疏王制天子將出類於上帝禡於所征
　之地類禮依郊祀為之禡祭造軍法者盖黄帝及蚩
　尤也　王氏曰致致其至也附使之附也　毛傳茀
　茀強盛也　王氏曰仡仡壯也　鄭箋肆犯突也
　孔疏絶殄也　毛傳忽滅也　朱註拂戾也
　朱註文王伐崇之初緩攻徐戰告祀羣神以致附來
　者而四方莫不畏服及終不服則縱兵以滅之而四
　方無不順從也　孔疏文王德足撫民威足除惡四
　方畏服無敢違戾此天所以用文武代殷也　春秋
　傳文王聞崇德亂而伐之軍三旬而不降退修教而
　復伐之因壘而降　歐陽氏曰詩人述侵宻伐崇皆
　先言帝謂者古人舉事必稱天以臨之如所謂天討
　有罪肅將天威也侵宻而外患息乃定邑居伐崇而
　威德著則四方服詩人推大祖宗之功德其先後固
　有次第也
　　皇矣八章章十二句
　　　虞惇按鄭以二國為殷紂及崇侯四國為宻阮
　　　徂共非也崇侯不得與殷紂並言其邑名徂訓
　　　徃阮徂共亦不得與宻共舉惟毛傳及朱註得
　　　之又以串夷即混夷天立厥配為大姒亦非也
　　　釋路為應傳無明文以厥配為大姒於上下文
　　　不相䝉而朱註亦主此説惟歐陽本義得之誕
　　　先登於岸鄭以岸為獄朱以岸為道之極皆非
　　　也平獄訟固屬細事造道之極亦與本章伐宻
　　　事不相恊依其在京一章當從鄭不長夏以革
　　　讀詩記得之其他畧從朱註而參以他説云
　　　其政不獲朱子從毛傳作政唐石經從鄭箋作
　　　正今從毛以篤于周祜今本無于字今増入者
　　　從唐石經及國子監註疏本也
　靈䑓民始附也文王受命而民樂有其靈德以及鳥
　獸昆蟲焉
　　竹書啇紂三十七年周作辟廱四十年周作靈䑓
　　　鄭箋天子有靈䑓者所以觀祲象察氣之妖祥
　　也文王受命而作邑於豊立靈䑓春秋傳曰公既
　　視朔遂登觀臺以望而書雲物為備故也　蘇氏
　　曰文王克崇而都豐豐鎬之間民始附之於是作
　　靈臺焉靈之言善也　説苑積恩為愛積愛為仁
　　積仁為靈靈臺之所以為靈者積仁也　劉氏曰
　　文王之臺名靈臺至周有天下遂以為天子之臺
　　而諸侯别名觀臺矣　申公説文王遷都於豐作
　　靈臺以齊七政奏辟廱周公述之以訓嗣王也
經始靈臺經之營之庻民攻之不日成之
　賦也　毛傳經度之也　蘇氏曰靈善也　毛傳四
　方而髙曰臺　鄭箋營表其位也　毛傳攻作也
　朱註不日不終日也
　鄭箋文王應天命度始靈臺之基趾經理之營表之
　衆民則築作不設期日而成之悦文王之德勸其事
　忘已勞也　朱氏曰臺而謂之靈神之也曷為乎神
　之以其不終日而成也　李氏曰民謂其䑓曰靈臺
　非文王自名之也　吕氏曰文王之作靈臺主於望
　氛祲觀民俗察天人之意因以疏瀹精神節宣勞逸
　盖一弛一張無非事也國語曰先王之為䑓榭也榭
　不過講軍實臺不過望氛祥故榭度於大卒之居䑓
　度於臨觀之髙其所不奪穯地其為不匱財用其事
　不煩官業其日不廢時務瘠磽之地於是乎為之城
　守之木於是乎用之官僚之暇於是乎臨之四時之
　隙於是乎成之其言得之矣
經始勿亟庻民子來王在靈囿麀鹿攸伏(囿古音肄伏/)
(古蒲北反平去入通韻/)
　賦也　鄭箋亟急也　邱氏曰子來猶子為父來也
　　毛傳囿所以域養禽獸也天子百里諸侯四十里
　　孔疏囿沼言靈者於臺下為囿沼因臺為名　毛
　　傳麀牝也　鄭箋攸所也
　鄭箋度始靈臺之基趾非有急成之意衆民各以子
　成父事而來攻之　朱註文王心恐煩民戒令勿亟
　而民心樂之如子趨父事不召自來也　陳氏曰勿
　亟者愛民之仁子來者事上之義　鄭箋文王親至
　靈囿視牝鹿所逰伏之處言愛物也　趙岐孟子注
　曰文王在此囿中麀鹿懐任安其所而伏不驚動也
麀鹿濯濯白鳥翯翯王在靈沼於牣魚躍(上入通韻/)
　賦也　嚴氏曰濯濯潔白貎　毛傳翯翯肥澤也沼
　池也牣滿也
　鄭箋鳥獸肥盛喜樂靈沼之水魚盈滿其中皆跳躍
　言得其所也　韓詩説文王聖德上及飛鳥下及魚
　鼈　鄒氏曰麀鹿之在囿不知囿之為囿亦如遊於
　山林魚鼈之在沼不知沼之為沼亦如相忘於江湖
　自非文王之德及於飛潛豈能若此　朱氏曰能使
　鳥獸魚鼈得遂其性者文王之靈德也古者鳯凰麒
　麟皆在郊棷龜龍在宫沼其餘鳥獸之卵胎皆可俯
　而闚亦如是也
虡業維樅賁鼔維鏞於論鼓鐘於樂辟廱
　賦也　孔疏懸鐘磬者兩端有植木其上有横木
　毛傳植者曰虡横者曰栒業大版也　孔疏栒上加
　大版刻之㨗業如鋸齒為之飾也　毛傳樅崇牙也
　　孔疏業上懸鐘磬處以采色為大牙其状樅樅然
　也　毛傳賁大鼓也鏞大鐘也　孔疏於此虡業之
　上懸鼔鐘而撃之觀其和否也　鄭箋論之言倫也
　　朱註辟璧通廱澤也　孔疏辟廱天子之學大射
　行禮之處也　毛傳水旋丘如璧曰辟廱以節觀者
　　鄭箋文王立靈臺而知民之歸附作靈囿靈沼而
　知鳥獸之得所以為聲音之道與政通故合樂以詳
　之於得其倫理乎鼔與鐘也於喜樂乎諸在辟廱者
　言感於中和之至　孔疏治世之音安以樂故在辟
　廱之内聞者莫不喜樂是和之至也　嚴氏曰此與
　下章述辟廱作樂之事盖文王既逰囿沼遂於辟廱
　作樂也　吕氏曰或疑靈臺之詩叙臺池苑囿與民
　同樂不應及於辟廱學校不知三代人君與士大夫
　甚親逰宴之􁂎御征行之扈衞無徃不與髦俊俱焉
　樂正司業父師司成則樂者固學士之所常隸也夫
　豈有二事哉　朱氏曰王制天子曰辟廱諸侯曰泮
　宫説者以為辟廱大射行禮之處也水旋丘如璧以
　節觀者泮宫諸侯鄉射之宫也其水半之蓋東西門
　以南通水北無也故振鷺之詩曰振鷺于飛于彼西
　廱廱澤也蓋即旋丘之水而其學即所謂澤宫也蓋
　先王之學與今不同孟子曰序者射也則學蓋有以
　射為主者矣蘇氏引莊周言文王有辟廱之樂遂以
　辟廱亦為樂名而曰古人以樂教胄子則未知學以
　樂而得名歟樂以學而得名歟是又以為習樂之所
　也張子亦曰辟廱古無此名其制蓋始於此及周有
　天下遂以名天子之學而諸侯不得立焉記所謂魯
　人將有事於上帝必先有事於泮宫者蓋射以擇士
　云爾也　孔疏鄭氏説王制小學在公宫之左大學
　在郊天子曰辟廱諸侯曰頖宫辟廱即大學也靈臺
　一篇之詩有靈臺有靈囿有靈沼有辟廱是辟廱及
　三靈皆同處在郊矣王制所陳是殷制其周制則大
　學在國然大學在國而辟廱仍在郊何則囿沼魚鳥
　所萃終不可在國也辟廱是學之名耳不必常以大
　學為辟廱也周立三代之學虞庠在國之西郊是周
　以虞庠為辟廱矣韓詩説辟廱者天子之學圎如璧
　壅之以水言辟廱者取其雍和也所以教天下春射
　秋饗尊事三老五更在南方七里之内立明堂於中
　五經之文所藏處蓋以茅草取潔清也左氏説天子
　靈䑓在太廟之中壅之靈沼謂之辟廱諸侯有觀䑓
　亦在廟中若以靈臺辟廱同在西郊則與明堂宗廟
　皆異處矣按大戴禮盛德篇云明堂外水名曰辟廱
　政穆篇云大學明堂之東序也盧植禮記注云明堂
　即太廟也太廟上可以望氣故謂之靈臺中可以序
　昭穆故謂之太廟圓之以水似璧故謂之辟廱蔡邕
　月令論云取其宗廟之清貎則曰清廟取其正室之
　貎則曰太廟取其堂則曰明堂取其四門之學則曰
　太學取其周水圓如璧則曰辟廱頴子容春秋釋例
　云太廟有八名其體一也肅然清静謂之清廟行禘
　祫序昭穆謂之太廟告朔行政謂之明堂行饗射養
　國老謂之辟廱占雲物望氛祥謂之靈臺其四門之
　學謂之太學其中室謂之太室總謂之宫賈逵服䖍
　注左傳亦云靈臺在太廟明堂之中凡此諸儒皆以
　廟學明堂靈臺為一鄭知皆異處者袁凖正論云明
　堂宗廟太學禮之大物也事義不同各有所為明堂
　大朝諸侯講禮之處宗廟享鬼神歳覲之宫辟廱大
　射養孤之處太學衆學之居靈臺望氣之觀清廟訓
　儉之室制度既殊方所亦異世之論者合為一體取
　詩書放逸之文而附致之失之逺矣然則辟廱靈臺
　雖非一處而皆在郊其明堂太廟固不得合為一處
　也
於論鼓鐘於樂辟廱鼉鼓逢逢矇瞍奏公
　賦也　毛傳鼉魚屬逢逢和也有眸子而無見曰矇
　無眸子曰瞍公事也
　吕氏曰樂者矇瞍之事也聞鼉鼓之聲知矇瞍方奏
　其事也前三章樂文王有臺池鳥獸之樂也後二章
　樂文王有鐘鼔之樂也皆述民樂之辭也　錢氏曰
　辟廱論樂乃文王制作之大者而文王之德業亦莫
　大於興賢育才故詩人申言之以歎其盛其樂不専
　在鐘鼓而樂鐘鼓之在辟廱也
　　靈臺五章章四句
　　　虞惇按此詩朱子分四章二章章六句二章章
　　　四句毛鄭分五章章四句今据國語椒舉引詩
　　　止於麀鹿攸伏盖全舉前二章之文若首章六
　　　句則末二句在第二章於引詩文氣不叶又第
　　　二章平去入通韻正是每章一韻不必以一韻
　　　分兩章不若仍舊為善至毛傳云神之精明者
　　　稱靈又云靈道行於囿沼皆求詩之過畧之可
　　　也
　下武繼文也武王有聖德復受天命能昭先王之功
　焉
下武維周世有哲王三后在天王配于京
　賦也　鄭箋下猶後也　蘇氏曰武迹也　鄭箋哲
　知也　毛傳三后太王王季文王也王武王也　鄭
　箋京鎬京也
　蘇氏曰先王既没而其迹垂於後世不絶者惟周為
　盛也　鄭箋周家世有明知之王三后既沒登假精
　氣在天矣武王又能配行其道於京所謂纘太王王
　季文王之緒也
王配于京世徳作求永言配命成王之孚(孚音浮/)
　賦也　蘇氏曰作起也　鄭箋孚信也
　李氏曰武王之所以配三后者以其作求先世之德
　而繼之也　陳氏曰三后之孚於民久矣而王道未
　成也武王能配天之命然後成王者之信　嚴氏曰
　王者之德業莫大於信信則天下心服而王矣後世
　以詐力取天下盖有僅成王業者而不能成王孚故
　世祚不長不足以永配天命也　錢氏曰王配于京
　配三后也永言配命配天也三后以天之心為心故
　没而精神在天武王以三后之心為心故配三后實
　所以配命永言者長存此配命之心不敢一毫有戾
　於天也
成王之孚下土之式永言孝思孝思維則
　賦也　鄭箋王道尚信則天下以為法勤行之　李
　氏曰下土之所以為式者以武王之孝而民則之故
　也　朱氏曰武王既成王業天下咸法則之亦法其
　孝思而已蓋求世德而成王孚孝思之至孰大於是
　　王氏曰繼其志述其事是謂永言孝思
媚兹一人應侯順德永言孝思昭哉嗣服
　賦也　鄭箋媚愛也一人武王也　毛傳侯維也
　鄭箋服事也
　朱註天下皆愛戴武王以為天子而所以應之維以
　順德是武王能長言孝思而明哉其嗣先王之事也
　　李氏曰順德者孝也武王盡孝道於上而天下應
　之以順德所謂天子之孝刑于四海也
昭兹來許繩其祖武於萬斯年受天之祜
　賦也　朱註来後世也許猶所也　蘇氏曰繩約也
　　毛傳武迹也
　蘇氏曰武王昭其孝於後世使約其祖武而行故能
　荷天禄而不替也　朱氏曰後王之孝思如武王則
　無不受福也
受天之祜四方來賀於萬斯年不遐有佐
　賦也　鄭箋遐逺也　孔疏佐助也
　李氏曰繩祖武而受天祜祖考之心即天之心也受
　天祜而四方賀天之心即民之心也　黄氏曰大孝
　之至通於神明光於四海得萬國之歡心所以受天
　祜而四方賀也　虞惇曰若此豈不逺有佐助乎蓋
　求世德而永孝思其得天人之效如此
　　下武六章章四句
　　　虞惇按下武之義朱集註云未詳或云下當作
　　　文言文王武王造周也此説未知所據大要改
　　　經文以就已説吾無取毛傳武繼也五章繩其
　　　祖武毛又云武迹也字同訓異亦未安或以為
　　　武王之武功或以為奏大武之樂皆不若蘇氏
　　　説為善永言配命鄭箋云此為武王之言尤非
　　　是或疑詩有成王字當為康王以後之詩則集
　　　註固已辨之矣
　文王有聲繼伐也武王能廣文王之聲卒其伐功也
　　　孔疏上四章言文王之事下四章言武王繼之
　　武王君天下服四方定鎬京詒善謀所施之事皆
　　繼伐之功故言繼伐以總之　孫氏曰按書傳文
　　王七年五伐有伐宻須犬夷黎䢴崇　蘇氏曰繼
　　文者言繼其文德繼伐者兼言其武功也　許氏
　　曰此詩為武王都鎬京而作文王伐崇而作豊武
　　王克商而都鎬美作都而推言征伐武王之克商
　　皆以繼文王之功故曰繼伐也
文王有聲遹駿有聲遹求厥寜遹觀厥成文王烝哉(末/)
(句八章合一韻猶周南之麟趾也/)
　賦也　鄭箋聲令聞也遹述駿大也　毛傳烝君也
　　蘇氏曰文王之所以有聲者能述大其先人之聲
　也凡求其所以安觀其所以成無非述之者此文王
　之所以為君也　孔疏孔子閒居曰三代之王必先
　其令聞言有善可聞於外是為有聲矣先人之聲長
　之使大安民成民皆述行其道而増廣之君哉者得
　君人之道也
文王受命有此武功既伐于崇作邑于豊文王烝哉
　賦也　鄭箋武功謂伐四國及崇之功也作邑者徙
　都於豊以應天命　孔疏武功非特伐崇而已受命
　之後所伐邗耆宻須混夷之屬皆是也而伐崇之功
　最大其伐最後故特言之為作邑張本言功成乃作
　邑也
築城伊淢作豐伊匹匪棘其欲遹追來孝王后烝哉(元/)
(熊朋來曰匪棘其欲欲禮記引詩作猶當從之猶孝平/)
(去通韻不從叶/)
　賦也　毛傳淢成溝也　孔疏淢洫同韓詩深池也
　　鄭箋方十里曰成成間有溝廣深各八尺　毛傳
　匹配也　鄭箋棘急來勤也
　鄭箋文王受命築豐邑之城大小適與成偶大於諸
　侯小於天子之制此非以急成已之欲欲廣都邑乃
　述追先人勤孝之行進其業也　蘇氏曰自其克崇
　作豐而王業成故以王后名之　孔疏上言作邑於
　豐此述作豐之制　馮氏曰文王遷豐城方十里四
　面共四十里也所謂大於諸侯小於天子者周禮匠
　人營國方九里盖封建上公之制天子之城則方十
　二里四面共四十八里也
王公伊濯維豐之垣四方攸同王后維翰王后烝哉
　賦也　朱註公功也　毛傳濯光大也翰榦也
　鄭箋豐邑既成又垣之立宫室天下同心而歸之為
　之榦者正其政教定其法度　許氏曰文王功業浸
　以廣大築豐之垣而四方皆來歸之以文王為楨榦
　也　顧氏曰以上言文王遷豐之事
豐水東注維禹之績四方攸同皇王維辟皇王烝哉
　賦也　毛傳皇大也　鄭箋辟君也
　鄭箋昔禹治洪水使豐水入渭東注於河豐邑在豐
　水之西鎬京在豐水之東　蘇氏曰豐水之所以東
　注者禹之功也四方之所以歸周者武王維君也武
　王之於文王則王業益大故稱皇王　嚴氏曰以武
　王之功配禹皆除害濟民也　朱註此武王未作鎬
　京時也
鎬京辟廱自西徂東自南自北無思不服皇王烝哉
　賦也　毛傳武王作邑於鎬京　劉氏曰以諸侯之
　朝覲四夷之來王非豐邑之可容也故越豐水之東
　作鎬京焉　鄭箋武王於鎬京行辟廱之禮四方皆
　感化其德心無不歸服者　朱註無思不服心服也
　　張氏曰靈䑓辟廱文王之學也至此始為天子之
　學矣當武王作鎬京辟廱之時天下無思不服於此
　尤見王業之成也　劉氏曰都鎬而先建學首善之
　地教化之原也　説苑聖王修禮文設庠序陳鐘鼓
　天子辟廱諸侯泮宫所以行德化詩曰自西自東自
　南自北無思不服此之謂也　何氏曰左傳周景王
　曰我自夏以后稷魏邰苪岐畢吾西土也及武王克
　商蒲姑商奄吾東土也巴濮楚鄧吾南土也肅愼燕
　亳吾北土也蓋周自西土興近者先被其化其後漸
　及於東故曰自西自東周自文王化行江漢其後乃
　漸及於北故曰自南自北此立言之序也
考卜維王宅是鎬京維龜正之武王成之武王烝哉
　賦也　鄭箋考猶稽也稽疑之法必契灼龜而卜之
　宅居也
　鄭箋武王卜居是鎬京龜則出吉兆正之武王遂居
　之修三后之德以伐紂定天下成龜兆之占功莫大
　於此　吕氏曰言武王稽天命宅鎬京定都以為天
　下君也
豐水有芑武王豈不仕詒厥孫謀以燕翼子武王烝哉
(平上通韻/)
　興也　嚴氏曰仕官之也　毛傳燕安也　嚴氏曰
　翼輔翼也　吕氏曰孫與子互文也
　嚴氏曰豐水以潤澤生芑喻養成人材也武王豈有
　不仕之以官者言用之無遺材也武王之官人材蓋
　欲傳其孫之謀而燕安輔翼其子耳聖人為子孫計
　莫大於人材所謂敷求哲人俾輔於爾後嗣也繼伐
　之詩而言人材者見創業垂統之可繼子孫頼之也
　　輔氏曰每章言烝哉者不獨歎美無已之意又以
　示後世子孫使知必如文武之為然後於君天下為
　宜也　顧氏曰以上言武王遷鎬之事　朱註此詩
　以武功稱文王至於武王則曰皇王維辟無思不服
　而已蓋文王造其始武王續而終之無難也又以見
　文王之文非不足於武而武王之有天下非以力取
　之也
　　文王有聲八章章五句
　　　虞惇按鄭譜此以上為文武時詩此詩後二章
　　　舉武王之諡則知非武王時詩也大要正雅文
　　　王之什十篇皆歌頌文王武王之德而其詩則
　　　成王周公時作也朱子説得之王后烝哉鄭云
　　　變諡言王后者非其盛事不以義諡亦曲説末
　　　章豐水有芑嚴粲詩緝為善詩人毎以芑喻人
　　　材於小雅采芑可騐也且於上章建學行禮相
　　　聨合更不煩改仕為事也陳澔禮記集註亦主
　　　此為説今從之
　文王之什十篇六十六章四百一十四句
　
　讀詩質疑卷二十四下
欽定四庫全書
　讀詩質疑卷二十五上
　　　　　　　　　　太僕寺少卿嚴虞惇撰
　生民之什
　生民尊祖也后稷生於姜嫄文武之功起於后稷故
　推以配天焉
　　孝經曰郊祀后稷以配天祭法曰周人禘嚳而郊
　　稷祖文王而宗武王　孔疏周公成王致太平制
　　禮樂以王功起於后稷故推舉之以配郊天焉祭
　　天而以祖配者天無形象推人道以事之當得人
　　為之主禮記稱萬物本於天人本於祖俱為其本
　　可以相配是故王者皆以祖配天經上三章言后
　　稷生之所由顯異之事下五章言后稷長而有功
　　見其所以得配天之意也　申公說周公制禮作
　　樂尊后稷以配天故作此詩以推本其始生之祥
　　明其受命於天者其原如此
厥初生民時維姜嫄生民如何克禋克祀以弗無子履
帝武敏歆攸介攸止載震載夙載生載育時維后稷(爾/)
(雅釋訓以履帝武敏句敏音每夙育自為韻稷合祀子/)
(敏止上入通韻如思齊之二章也/)
　賦也　鄭箋厥其初始也　朱註民人也　鄭箋時
　是也姜姓炎帝之後有女名嫄為髙辛氏之世妃
　孔疏精意以享曰禋祀祀郊禖也　鄭箋弗之言祓
　也　毛傳祓無子求有子也履踐也　鄭箋帝上帝
　也　毛傳武迹也　鄭箋敏拇也　朱註歆動也
　鄭箋介左右也　蘇氏曰震娠也　鄭箋夙肅也
　鄭箋民賴五榖以生其初生此民者誰歟是維姜嫄
　也以后稷生於姜嫄故也　嚴氏曰食者民之所以
　生也姜嫄生后稷所以生民也　鄭箋姜嫄之生后
　稷如何乎乃禋祀上帝於郊禖以祓除無子之疾而
　得其福也祀郊禖之時時則有大人之迹姜嫄履之
　足不能滿履其拇指之處心體歆歆然其左右所止
　如有人道感已者於是遂有身而肅戒不復御後生
　子而長養名之曰棄舜臣堯而舉之是為后稷　何
　氏曰封為諸侯故稱后為稷官故稱稷周語曰稷為
　大官　毛傳古者必立郊禖焉𤣥鳥至之日以太牢
　祀於郊禖天子親徃后妃率九嬪御乃禮天子所御
　帶以弓韣授以弓矢於郊禖之前　孔疏祭天而以
　先禖配之變媒言禖者神之也　史記姜嫄出野見
　巨人迹心欣然説欲踐之踐之而身動如孕者居期
　而生子以為不祥棄之隘巷馬牛過者皆避不踐徙
　置之林中適㑹山林多人遷之而棄渠中冰上飛鳥
　以其翼覆薦之姜嫄以為神遂收養之初欲棄之因
　名曰棄　朱註姜嫄巨跡之說先儒或疑之張子曰
　天地之始固未嘗先有人也則人固有化而生者矣
　葢天地之氣生之也　蘇氏曰物之異於常物者其
　取天地之氣宏多故其生也或異虎豹之生異於犬
　羊蛟蜃之生異於魚鼈物故有然者神人之生而異
　於人何足怪哉學者以其耳目之陋而不信萬物之
　變夫物之變無窮而耳目之見有限聖人則不然茍
　誠有之不以所見疑所不見河出圖洛出書稷契之
　生皆載於詩易不以為怪其說葢廣如此　孔疏大
　戴禮帝繫篇帝嚳卜其四妃之子皆有天下上妃有
　邰氏之女曰姜嫄生后稷次妃有娀氏之女曰簡狄
　生契次妃陳鋒氏之女曰慶都生堯下妃姬訾之女
　曰常儀生摰以堯與稷契俱為嚳子家語世本其文
　亦然故毛公司馬遷及劉歆班固賈逵馬融服虔王
　肅皇甫謐等皆遵其説鄭康成據命歴序云少昊傳
　八世顓頊傳九世帝嚳傳十世則堯非嚳子稷年又
　少於堯則姜嫄不得為帝嚳之妃葢髙辛後世子孫
　之妃也若稷契皆嚳子如史記之說是堯之兄弟也
　堯有賢弟七十而不用須舜舉之此不然明矣
誕彌厥月先生如達不坼不副無菑無害以赫厥靈上
帝不寧不康禋祀居然生子(副古方二反上四句去入/)
(通韻/)
　賦也　朱註誕發語辭　毛傳彌終也　鄭箋終十
　月而生　朱註先生首生也　鄭箋達羊子也　孔
　疏羊子生之易故比之坼副皆裂也　毛傳赫顯也
　　鄭箋寧康皆安也
　孔疏婦人之生首子其産多難后稷雖最先生者其
　生如羊子之易不坼副災害其母天既祐令有身又
　使之生易是天以此顯其有神靈也　朱註上帝豈
　不寧乎豈不康我之禋祀乎而使我無人道而徒然
　生是子也
誕寘之隘巷牛羊腓字之誕寘之平林㑹伐平林誕寘
之寒冰鳥覆翼之鳥乃去矣后稷呱矣實覃實訏厥聲
載路(字與翼韻二林字自為韻上下去入平去通韻/)
　賦也　毛傳寘置腓避字愛也　朱註㑹値也値人
　伐木而收之　蘇氏曰覆蓋翼藉也　毛傳大鳥來
　一翼覆之一翼藉之　孔疏呱泣聲也　毛傳覃長
　訏大也　陳氏曰載滿也
　朱註無人道而生子或者以為不祥故棄之而有此
　異也於是始收而養之　孔疏嬰兒未有所知當為
　牛羊所踐今乃避而愛之置之林野當為鳥獸所害
　今乃値人收取置之寒冰鳥非人類而覆藉之此其
　神靈之驗也
誕實匍匐克岐克嶷以就口食蓺之荏菽荏菽斾斾禾
役穟穟麻麥幪幪瓜瓞唪唪(幪唪平上通韻/)
　賦也　毛傳岐知意也嶷識也　朱註就向也口食
　自能食也　鄭箋蓺樹也荏菽大豆也　毛傳斾斾
　長也役列也穟穟苖好羙也幪幪盛茂也唪唪多實
　也
　鄭箋后稷方匍匐時則岐岐然意有所知也其貎嶷
　嶷然有所識别也以此至於能口自食謂六七嵗時
　則已有種殖之志言天性也　孔疏上既言收取后
　稷此言其長養之事史記棄為兒時屹如巨人之志
　其游戲好種樹麻菽麻菽美即此章是也及為成人
　遂好耕農相地之宜宜榖者稼穡焉民皆法則之帝
　堯聞之舉棄為農師天下得其利下章是也
誕后稷之穡有相之道茀厥豐草種之黄茂實方實苞
實種實褎實發實秀實堅實好實穎實栗即有邰家室
(平上去通韻/)
　賦也　毛傳相助也茀治也黄茂嘉榖也　朱註方
　房也苞甲而未坼也此漬其種也　鄭箋種生不雜
　也褎枝葉長也發發管也　吕氏曰秀始穟也　王
　氏曰堅其實堅也好形味好也穎實繁碩垂末也
　朱註栗既成熟實栗栗然不秕也　毛傳邰姜嫄之
　國也
　孔疏此言稷為農官時事也后稷教民稼穡種之必
　好若有神助之力其種殖也除去茂草種之以黄色
　而茂盛者謂黍稷之嘉榖也榖既成熟收入弘多
　張氏曰他人之穡任其自然惟后稷之穡則盡人力
　之助有相之道焉亦贊化育之一端也　錢氏曰榖
　可收曰穡但舉穡者要其成而言也茀厥豐草以下
　言有相之道　朱註后稷之穡如此堯以其有功於
　民封於邰使即其母家而居之以主姜嫄之祀故周
　人亦世祀姜嫄焉　金氏曰堯以棄之母感化而生
　不由有父故使繼母氏之國祚之土而命之曰姬氏
　　孔疏邰國當自有君或滅絶或遷徙故以其地封
　后稷
誕降嘉種維秬維秠維穈維芑恒之秬秠是穫是畝恒
之穈芑是任是負以歸肇祀
　賦也　毛傳降天降之也秬黑黍也秠黒黍一稃二
　米者也　孔疏穈赤粱粟也芑白粱粟也恒徧也徧
　種之也　嚴氏曰穫刈也　王氏曰任肩任之也
　蘇氏曰負背負之也　朱註秬秠言穫畝穈芑言任
　負互文也　毛傳肇始也
　蘇氏曰后稷既封而獲嘉種曰天實降此於是徧種
　之既成則穫而棲之於畝負任而歸而始祭天焉
　鄭箋得祀天者二王之後也　朱氏曰秬秠可以供
　鬱鬯穈芑可以供粢盛孔疏天降種者羙大后稷
　以種之必穫歸功於天非天實下之也　王氏曰后
　稷始受國為祭主故曰肇祀　劉氏曰后稷得國而
　始主祭則宗廟羣神之祀皆始此矣　吕氏曰孔叢
　子魏王問子順曰寡人聞昔者上天神異后稷而為
　之下嘉榖周遂以興答曰天雖至神自古及今未聞
　下榖與人也詩羙后稷能大教民種嘉榖以利天下
　故詩曰誕降嘉種猶書所謂稷降播種農植嘉榖也
誕我祀如何或舂或揄或簸或蹂釋之叟叟烝之浮浮
載謀載惟取蕭祭脂取羝以軷載燔載烈以興嗣嵗(平/)
(上平去入通韻/)
　賦也　毛傳揄抒臼也　朱註簸揚去糠也　劉氏
　曰蹂脫其穗也　毛傳釋淅米也叟叟聲也浮浮氣
　也　劉氏曰謀卜曰擇士也惟齋戒具修也　朱註
　蕭蒿也脂膟膋也宗廟之祭取蕭合膟膋爇之使臭
　達墻屋也　毛傳羝牡羊也軷道祭也傅火曰燔貫
　之加於火曰烈
　孔疏上言得榖祭天此言將祭之事我后稷之祀天
　何如乎以所得秬秠穈芑之粟或使人在碓而舂之
　或就臼而抒之或簸揚其糠或蹂脱其穗既蹂舂得
　米乃浸之於盆淅而釋之其聲叟叟然又炊之於甑
　爨而烝之其氣浮浮然既烝熟乃以為酒及簠簋之
　實乃諏謀其日思惟其禮至祭之日乃取香蒿與祭
　牲之脂膏爇之於行神之位使馨香逺聞又取羝羊
　之體以為軷之祭其祭軷也又燔烈其肉以為尸之
　羞既祭神道乃自此而徃於郊以祭天欲以興起來
　嵗使繼嗣徃嵗而恒得豐年也　蘇氏曰此所謂孟
　春祈榖於上帝也　虞惇按月令中央土其祀中霤
　春祀户夏祀竈秋祀門冬祀行軷之所祭即行神也
　禮卿大夫用酒脯諸侯以羊天子以犬天子諸侯皆
　有尸
卬盛于豆于豆于登其香始升上帝居歆胡臭亶時后
稷肇祀庶無罪悔以迄於今(上下以歆今分韻上豋升/)
(下時祀悔平上通韻又用韻之變格/)
　賦也　毛傳卬我也木曰豆瓦曰豋豆薦葅醢豋薦
　大羮也　鄭箋居安也　董氏曰鬼神食氣曰歆
　鄭箋胡之言何也　朱註臭香也　鄭箋亶誠也
　毛傳迄至也
　孔疏上言将徃祭天此言正祭之事　鄭箋我后稷
　盛葅醢之屬當於豆者於豋者其馨香始上行上帝
　則安而歆饗之何芳臭之誠得其時乎羙之也祭天
　用瓦豆陶器質也后稷肇祀上帝於郊而子孫䝉其
　福無有罪過以至於今故推以配天焉　曾氏曰自
　后稷肇祀以來前後相承兢兢業業惟恐一有罪悔
　獲戾於天閲數百年而此心不易故曰庶無罪悔以
　迄於今言周人世世用心如此也　金氏曰易大傳
　神農氏作斵木為耜揉木為耒以教天下耕稼之利
　其來久矣書曰播時百榖詩稱誕降嘉種貽我來牟
　則百榖之備自稷始也趙過曰后稷始畎田則畝隴
　之法自稷始也晉董氏曰辰以成善后稷是相則農
　時之節自稷始也大哉后稷之為天下烈矣其流慶
　子孫光有天下宜哉
　　生民八章四章章十句四章章八句
　　　虞惇按生民之詩履帝武敏毛鄭異說鄭以姜
　　　嫄履巨人跡而生后稷毛則云從帝而見於天
　　　将事齊敏諸儒聚訟紛紛歐陽子力闢鄭氏而
　　　朱子則從之更引蘇氏張氏說以為証於商頌
　　　𤣥鳥亦從鄭吞鳦卵之說葢鄭本之史記非好
　　　異也至姜嫄為帝嚳元妃考之史傳多不合史
　　　記五帝本紀以堯與稷契同為帝嚳之子按其
　　　年次亦多牴牾馬融王肅更以后稷為帝嚳之
　　　遺腹子其穿鑿尤甚故今從鄭氏但云髙辛氏
　　　之世妃而已卬盛於豆一章諸家皆以為郊天
　　　配后稷之祭集註亦云此言其尊祖配天之祭
　　　今按誕我祀如何以下二章相續成文上言将
　　　祭之事下言正祭之事若以上為后稷之祀天
　　　下為武周之祀稷則卬盛于豆於上章文義不
　　　相貫續或以誕我祀以下俱指武周配稷之祀
　　　尤未可通上云以歸肇祀此云誕我祀如何二
　　　章文義正自相承不應以誕我祀為武周之祀
　　　稷故今亦從鄭毛鄭舊分第三章八句第四章
　　　十句集註云第三章當十句第四章當八句如
　　　此則去呱訏路音韻諧恊呱聲載路文勢通貫
　　　而此詩八章皆十句八句相間為次又二章以
　　　後七章以前每章之首皆有誕字篇法尤為整
　　　齊今從之
　行葦忠厚也周家忠厚仁及草木故能内睦九族外
　尊事黄耉養老乞言以成其福禄焉
　　内則凡養老五帝憲三王又乞言皆有惇史　黄
　　氏曰周家忠厚仁及草木此序詩者推本言之也
　　因成王睦族敬老而推本周家所以及草木之仁
　　見其積累之久而忠厚之至也　朱氏曰此詩因
　　行葦起興自戚戚兄弟至序賓不侮皆親睦九族
　　燕射之禮也自曾孫維主至以介景福皆尊事黄
　　耉乞言之禮也　申公說天子祭畢而燕父兄耆
　　老之詩
敦彼行葦牛羊勿踐履方苞方體維葉泥泥
　興也　毛傳敦聚貎行道也　邱氏曰苞抱籜也
　鄭箋體成形也　朱註泥泥柔澤貎
　蘇氏曰道上之葦其為物也微矣仁人君子謂其方
　且茂盛也故禁牛羊使勿踐之而况於人乎此忠厚
　之至也
戚戚兄弟莫逺具爾或肆之筵或授之几
　賦也　毛傳戚戚内相親也　鄭箋具俱也　蘇氏
　曰爾邇同近也　毛傳肆陳也
　吕氏曰敦彼行葦其可使牛羊踐履之乎戚戚兄弟
　其可踈逺而不親愛之乎　朱氏曰行道之葦不為
　牛羊所踐履故能甲坼成形泥然柔澤由物理以察
　人倫乃知兄弟内心相親出於天性相聚而處相依
　而生亦如葦然所以不可相逺當常相近而陳設宴
　飲以相親樂也　劉氏曰肆筵行燕禮也授几優尊
　也　鄭箋年稚者設筵而已老者加之以几　朱註
　方開燕設席之初而慇懃篤厚之意藹然已見於言
　外矣讀者詳之
肆筵設席授几有緝御或獻或酢洗爵奠斝(斝古音/)
(古上去通韻亦隔句韻/)
　賦也　孔疏鋪陳曰筵藉之曰席　毛傳設席重席
　也　鄭箋緝續也御侍也　毛傳斝亦爵也夏曰醆
　殷曰斝周曰爵
　鄭箋兄弟之老者既肆之筵又為設重席既授之几
　又有相續代而侍者進酒於客曰獻客答之曰酢主
　人又洗爵醻客客受而奠之不舉也用殷爵者尊兄
　弟也　劉氏曰續御所以優老不暫闕其侍從也
醓醢以薦或燔或炙嘉殽脾臄或歌或咢
　賦也　孔疏以肉作醤曰醢醓肉汁也　蘇氏曰醓
　醢葢醢之多汁者　鄭箋燔用肉炙用肝以脾臄為
　加故謂之嘉　李氏曰脾土臟也　毛傳臄函也
　孔疏口上曰臄口下曰函　毛傳歌者比於琴瑟也
　徒撃鼓曰咢
　孔疏於獻酒之時則用醓醢并韭葅以薦進之又或
　燔其肉或炙其肝以為羞其正饌以外所加嘉殽則
　脾之與臄酒餚既備又作樂助歡以此燕樂族人也
　　李氏曰凡此皆親親之誠無不用其極也
敦弓既堅四鍭既鈞舍矢既均序賓以賢
　賦也　毛傳敦弓畵弓也天子敦弓　朱註堅勁也
　　孔疏金鏃翦羽謂之鍭鈞參亭也冬官矢人為鍭
　矢參分一在前二在後注云三訂之而平者前有鐵
　重也　鄭箋舍釋也　邱氏曰均徧也四鍭徧釋之
　也射以中多者為賢
　朱註言既燕而射以為樂也　鄭箋序賓以賢謂以
　射中多少為次第　吕氏曰鄉射禮若右勝則曰右
　賢於左若左勝則曰左賢於右　虞惇按何休公羊
　注云天子雕弓諸侯彤弓大夫嬰弓士盧弓王者與
　同姓燕射故舉天子之弓言之
敦弓既句既挾四鍭四鍭如樹序賓以不侮(鍭音胡平/)
(上去通韻/)
　賦也　孔疏句彀同引滿也　鄭箋射禮搢三挾一
　个既挾四鍭則徧釋矣　邱氏曰如樹如手就植之
　　朱註言貫革而堅正也　鄭箋不侮者敬也　朱
　註不侮不以中病不中者也射以中多為雋以不侮
　為徳　吕氏曰四鍭既鈞泛言射者也故曰序賓以
　賢四鍭如樹專言勝者也故曰序賓以不侮　孔疏
　大射禮搢三挾一个謂卿大夫若其君則使人屬矢
　不親挾也
曾孫維主酒醴維醹酌以大斗以祈黄耉(斗古滴主反/)
(耉音矩/)
　賦也　毛傳曾孫成王也醹厚也大斗柄長三尺
　孔疏祈求也
　虞惇曰此及下章言成王之養老也　孔疏成王承
　先王之法度為主人而酒醴維厚矣遂酌大斗而獻
　之以養黄耉之老人　吕氏曰酌大斗而祈黄耉頌
　禱與乞言皆在其中矣　嚴氏曰古者於旅也語因
　燕飲而求誨於老成人一話一言皆足為熏陶漸染
　之益不徒燕樂已也
黄耇台背以引以翼夀考維祺以介景福(平去入通韻/)
　賦也　鄭箋台鮐也大老則昔有鮐文引導翼輔也
　在前曰引在旁曰翼　毛傳祺吉也
　孔疏成王於此黄耉之老使人以禮在前導引之以
　禮在旁輔翼之故得夀考維吉以助其受大福也
　　行葦八章章四句
　　　虞惇按此詩五章六章毛鄭以為將養老大射
　　　擇士王肅以為燕射葢王説是也吕祖謙云孔
　　　氏謂燕射在旅酬後為之不當設文於曾孫維
　　　主之上遂從鄭氏以為大射不知此篇乃成周
　　　燕宗族兄弟之詩非大射擇士時也儀禮燕射
　　　如鄉射之禮射雖畢而燕未終舉觶無算爵獻
　　　酬尚多則酌大斗於既射之後亦豈不可又禮
　　　經無養老大射擇士之文而孔氏云養老與祭
　　　相類故亦射以擇士葢曲說也集註亦云既燕
　　　而射故今以燕射為正序賓以賢毛引矍相之
　　　圃不如鄭説簡當又此詩毛分七章二章章六
　　　句五章章四句鄭分八章章四句集註謂毛氏
　　　首章以四句興二句不成文理二章又不協韻
　　　鄭氏首章有起興無所興皆誤遂分四章章八
　　　句愚意詩有全篇比興或一章但有比興無正
　　　義者如行露之首章卷阿之九章是也鄭氏首
　　　章之興於義無害故今仍鄭氏之舊作八章
　既醉太平也醉酒飽徳人有士君子之行焉
　　蘇氏曰周自文王至於成王而天下平無所復事
　　故君子作此詩言王與羣臣祭畢而燕於寢旅酬
　　至無算爵醉之以酒而飽之以徳臣之所以願其
　　君者反復而不厭此所謂太平也　陳氏曰君臣
　　湛湎於上而天下之民榖粟不繼饑窮無聊君雖
　　有酒豈能獨樂夫維民俗安靖於下君臣肅恭於
　　上於是因祭祀之餘旅酬徧及非夫太平之時而
　　能若是　申公説王族與燕合行葦之詩
既醉以酒既飽以徳君子萬年介爾景福
　賦也　毛傳既者盡其禮終其事　朱註徳恩惠也
　　鄭箋君子成王也　朱註爾亦王也
　鄭箋成王祭宗廟旅酬下徧羣臣至無算爵故云醉
　焉乃見十倫之義志意充滿是之謂飽徳成王有萬
　年之夀天又助之以大福謂五福也　孔疏福者備
　也備者大順之總名君子萬年夀也天被爾禄富也
　室家之壼康寧也昭明有融攸好徳也髙朗令終景
　命有僕考終命也下文具此五者故以是言之
既醉以酒爾殽既將君子萬年介爾昭明
　賦也　鄭箋殽俎實也　毛傳將行也　朱註昭明
　光大也　孔疏天助之以昭明之道謂使之政教常
　善永作明君也
昭明有融髙朗令終令終有俶公尸嘉告
　賦也　朱註融明之盛也朗虚明也　毛傳俶始也
　　朱註公尸君尸也　鄭箋嘉告以善言告之謂嘏
　辭也
　鄭箋天既與爾以光明之道又使之長有髙明之譽
　而以善名終也　朱註欲善其終者必善其始今固
　未終也而既有其始矣於是公尸又嘉告之　吕氏
　曰周之追王止於太王則宗廟之祭尸之尊者乃公
　尸也自既醉以酒至髙朗令終皆祭畢而燕頌禱之
　辭也自令終有俶至於卒章皆追道祭之受福以明
　頌禱之實也
其告維何籩豆静嘉朋友攸攝攝以威儀
　賦也　鄭箋静嘉潔清而羙也　朱註朋友賓客助
　祭者也　蘇氏曰攝撿也
　蘇氏曰尸之所以嘏主人者以其籩豆静嘉君臣相
　敇以無違禮故也　孔疏攝者各自收斂以相助佐
　為威儀之事祭義所謂濟濟漆漆是也　毛傳恒豆
　之葅水草之和也其醢陸産之物也加豆陸産也其
　醢水物也籩豆之薦水土之品也不敢用常䙝味而
　貴多品所以交於神明者言道之徧至也　黄氏曰
　祭不在物而在誠誠之所可見者寓於威儀之間葢
　惟助祭者皆敬則主祭者之威儀自莫不敬矣謂本
　於朋友之攝可也　朱註自此至終篇皆述尸告之
　辭
威儀孔時君子有孝子孝子不匱永錫爾類(平上去通/)
(韻/)
　賦也　朱註孝子主人之嗣子也儀禮祭祀之終有
　嗣舉奠　毛傳匱竭類善也
　吕氏曰成王與助祭者威儀甚得其宜又有嗣子之
　孝舉奠於後其孝可謂源源不竭矣神之錫爾之善
　宜其永久不替也　虞惇按祭義孝有三小孝用力
　中孝用勞大孝不匱博施備物可謂不匱矣此詩不
　匱之義可相叅也
其類維何室家之壼君子萬年永錫祚胤(上去通韻/)
　賦也　孔疏宫中巷謂之壼　董氏曰壼内也自内
　以達外也　朱註祚福禄也胤子孫也錫之以善莫
　大於此
　孔疏天之錫爾以善云何乎謂以此善道施於室家
　而廣及於天下使汝有萬年之夀又長與汝以福禄
　而施及子孫也天被爾禄景命有僕即祚也釐爾女
　士從以孫子即胤也此章舉其目下分言之　國語
　叔向曰類也者不忝前哲之謂也壼也者廣裕民人
　之謂也萬年也者令聞不忘之謂也祚胤也者子孫
　蕃育之謂也
其胤維何天被爾禄君子萬年景命有僕
　賦也　鄭箋被覆被也　毛傳僕附也
　朱註将使爾有子孫者先當使爾被天禄而為天命
　之所附屬也下章乃言子孫之事
其僕維何釐爾女士釐爾女士從以孫子
　賦也　毛傳釐予也　鄭箋從隨也天既釐爾以女
　而有士行者謂生淑媛使為之妃又使生賢知之子
　孫以隨之謂傳世也
　　既醉八章章四句
　　　虞惇按此詩毛鄭孔朱四家無大異惟公尸之
　　　解從東萊讀詩記
　鳬鷖守成也太平之君子能持盈守成神祗祖考安
　樂之也
　　孔疏天下太平治功之極物極則反或將喪之成
　　之既難守亦不易故美其能守神祗以人為主人
　　能守成則神祗亦安樂之矣　申公說祭之明日
　　繹公尸之樂歌　李氏曰繹尋繹前祭也
鳬鷖在涇公尸來燕來寜爾酒既清爾殽既馨公尸燕
飲福禄來成
　興也　毛傳鳬水鳥　孔疏鷖鷗也　鄭箋涇水名
　　孔疏鳬鷖在水中得其處也　鄭箋爾斥王也
　毛傳馨香之逺聞也
　鄭箋祭祀既畢明日又設禮而與尸燕公尸之來燕
　也其心安寧羙成王事尸之禮備　蘇氏曰鳬鷖之
　為物也愿而遲公尸之安詳似之　孔疏爾酒殽清
　羙以公尸燕樂而飲之則為神所恱以此致福禄而
　來成汝孝子也燕尸之禮大夫謂之賔尸即用其祭
　之日天子諸侯謂之繹以祭之明日春秋辛已有事
　于太廟壬午猶繹是也　杜氏曰天子不以公為尸
　諸侯不以卿為尸天子諸侯以卿大夫為尸皆取同
　姓之嫡卿大夫不以臣為尸皆以孫避君故也　徐
　氏曰楚茨鼔鐘送尸神保聿歸則祭畢之燕尸不與
　也尸何以不與以其象神故不敢留而為次日之燕
　也燕於次日尊尸也尊尸尊神也　錢氏曰宗廟之
　稱公尸謂自祖紺以上苐祀以天子之禮而不追王
　服尸以先公之服則其稱公尸宜也而概稱公者統
　於尊也
鳬鷖在沙公尸來燕來宜爾酒既多爾殽既嘉公尸燕
飲福禄來為(為音譌/)
　興也　毛傳沙水旁也　鄭箋為猶助也
鳬鷖在渚公尸來燕來處爾酒既湑爾殽既脯公尸燕
飲福禄來下
　興也　鄭箋湑酒之泲者也　孔疏脯乾肉也
鳬鷖在潨公尸來燕來宗既燕于宗福禄攸降公尸燕
飲福禄來崇
　興也　毛傳潨水㑹也宗尊也　鄭箋于宗宗廟也
　　吕氏曰崇積而髙大也
鳬鷖在亹公尸來止熏熏㫖酒欣欣燔炙芬芬公尸燕
飲無有後艱
　興也　毛傳亹山絶水也熏熏和恱也欣欣樂也芬
　芬香也　嚴氏曰艱猶患也　黄氏曰無有後艱者
　非止一身之福而子孫無疆之福也
　　鳬鷖五章章六句
　　　虞惇按歐陽氏云在涇在沙皆言公尸和樂之
　　　意如水鳥得其所鄭氏强為分别以在沙喻祭
　　　四方萬物之尸在渚喻祭天地之尸在潨喩祭
　　　社稷山川之尸在亹喻祭七祀之尸皆穿鑿臆
　　　說不可從也
　假樂嘉成王也
　　申公說公尸羙王者之詩
假樂君子顯顯令徳宜民宜人受禄於天保右命之自
大申之(上入平去通韻/)
　賦也　毛傳假嘉也　鄭箋君子成王也顯光也
　朱註民庶民也人在位者也　毛傳申重也
　鄭箋天嘉樂成王有光顯之善徳安民官人皆得其
　宜以受福禄於天　朱註天之於王猶反覆眷顧之
　而不厭既保之右之命之而又申重之也
干禄百福子孫千億穆穆皇皇宜君宜王不愆不忘
率由舊章
　賦也　鄭箋干求也十萬曰億　吕氏曰穆穆敬也
　皇皇羙也　孔疏君諸侯也王天子也　鄭箋愆過
　率循也　劉氏曰舊章先王之禮樂政刑也
　蘇氏曰成王干禄而得百福故其子孫之蕃至於千
　億適為天子庶為諸侯無不穆穆皇皇以遵先王之
　法者　朱氏曰願其子孫之多而且賢也　謝氏曰
　不愆則無聰明亂舊章之過不忘則常有繼志述事
　之羙
威儀抑抑徳音秩秩無怨無惡率由羣匹受禄無疆四
方之綱
　賦也　鄭箋抑抑宻也　毛傳秩秩有常也　朱註
　匹類也
　歐陽氏曰成王有威儀有令徳其臨下無有怨惡於
　人率用羣臣以共治之王享其福禄總其綱紀而已
　　蘇氏曰無所不容故無怨無所不矜故無惡　嚴
　氏曰推誠樂與惟循用羣臣之賢故能受無疆之福
　為四方之綱　李氏曰人之才品髙下各有其類循
　其類而任之不以已之愛憎参其間大以成大小以
　成小所謂建官惟賢任事惟能也
之綱之紀燕及朋友百辟卿士媚于天子不解于位民
之攸塈(上去通韻/)
　賦也　董氏曰大曰綱小曰紀　蘇氏曰燕安也
　毛傳朋友羣臣也　鄭箋媚愛也　朱註解惰也
　毛傳塈息也
　嚴氏曰成王於天下之治惟總其大綱而已大綱舉
　而小紀自隨則太平極治可傳於永久此無窮之福
　也羣臣與國同休是安及羣臣也　蘇氏曰成王綱
　紀四方而臣下頼之以安故外而百辟内而卿士思
　所以媚之者曰惟不解於位以使民獲休息也　吕
　氏曰泰誓曰友邦冡君酒誥曰大史友内史友則朋
　友者合百辟卿士言之也君燕其臣臣媚其君此上
　下交而為泰之時也泰之時所憂者怠荒而已詩所
　以終於不解於位民之攸塈也方嘉之又規之者葢
　臯陶賡歌之意也民之勞逸在下而樞機在上上逸
　則下勞矣上勞則下逸矣不解於位乃民之所由以
　休息也
　　假樂四章章六句
　　　虞惇按首章保右命之鄭箋云成王之官人也
　　　羣臣保右而舉之乃後命用之又用天意申勅
　　　之此誤也詩嘉成王之徳能受天禄不應獨舉
　　　官人一節也卒章燕及朋友箋云當與羣臣燕
　　　飲非獨樂族人而已亦非也之綱之紀與燕飲
　　　之意不相貫蘇氏訓燕為安而朱集註用之者
　　　是也三章威儀抑抑以下集註云此皆稱願其
　　　子孫之辭玩詩意主於嘉成王不應連章累牘
　　　頌羙其子孫畧於今王而詳於後嗣亦非體也
　　　故今仍舊說云
　
　
　
　
　
　
　讀詩質疑卷二十五上
欽定四庫全書
　讀詩質疑卷二十五下
　　　　　　　　　　太僕寺少卿嚴虞惇撰
　公劉召康公戒成王也成王將涖政戒以民事羙公
　劉之厚於民而獻是詩也
　　孔疏公劉后稷之曾孫也后稷生不窋不窋生鞠
　　陶鞠陶生公劉公劉本封於邰王肅云公號也劉
　　名也王基曰公劉字也　金氏曰周家稱公自公
　　劉始　史記夏后氏政衰去稷不務不窋失其官
　　而奔戎狄之間不窋孫公劉雖在戎狄之間復修
　　后稷之業務耕種行地宜自漆沮渡渭取材用行
　　者有資居者有畜積民頼其慶百姓懐之多徙而
　　保歸焉周道之興自此始故詩人歌樂思其徳
　　王氏曰周之有公劉言乎其時則甚㣲言乎其事
　　則甚勤稱時之甚㣲以戒其盈稱事之甚勤以懲
　　其逸葢召公之志也　申公説周報公劉召公述
　　其事以訓嗣王使知民事之詩
篤公劉匪居匪康廼埸廼疆廼積廼倉廼裹餱糧于槖
于囊思輯用光弓矢斯張干戈戚揚爰方啟行
　賦也　毛傳篤厚也　朱註居安康寧也　董氏曰
　埸畔疆界也積露積也餱食糧糗也　毛傳小曰橐
　大曰囊輯和也　鄭箋干盾也戈句矛㦸也　毛傳
　戚斧揚鉞也　朱註方始也
　鄭箋厚乎公劉之為君也不以所居為居不以所安
　為安邰國乃有疆埸也乃有委積囷倉也安安而能遷
　積而能散為夏人廹逐之故不忍鬭其民乃裹糧食於
　囊橐之中棄其餘而去思在和其民人用光大其道為
　今子孫之基於是整其師旅設其兵器方始開道而行
　遷於豳焉是其愛厚於民也　毛傳葢諸侯之從者十
　有八國　謝氏曰周人以忠厚為家法詩六章皆曰篤
　公劉言公劉之厚子孫不可忘也
篤公劉于胥斯原既庶既繁既順廼宣而無永歎陟則在
巘復降在原何以舟之維玉及瑶鞞琫容刀(平上通韻/)
　賦也　毛傳胥相也　蘇氏曰宣導也　鄭笺陟升
　也　毛傳巘小山别於大山也舟帶也下曰鞞上曰
　琫　孔疏容刀容飾之刀
　蘇氏曰公劉之相此原以居民也其民則已繁庶矣
　公劉能順其所欲而導之以事故其民勞而不怨公
　劉則與之陟巘而降原民滋愛之於是相與進其玉
　瑶容刀之佩以帶之愛之至也　鄭箋由原而升巘
　復下在原反覆之重居民也　吕氏曰躋攀跋渉賤
　者之事非貴者所能堪也公劉陟巘降原其勞如此
　視其何所佩服矣則維玉及瑶鞞琫容刀也以如是
　之佩服親如是之勞苦斯其所以為厚於民也歟
篤公劉逝彼百泉瞻彼溥原廼陟南岡乃覯于京京師
之野于時處處于時廬旅于時言言于時語語
　賦也　鄭箋逝徃也　蘇氏曰百泉衆水也　鄭箋
　溥廣也山脊曰岡　朱註京髙丘也京師髙丘而衆
　居之也　鄭箋于於時是也　朱註處處居室也廬
　寄也旅賔旅也　毛傳直言曰言論難曰語
　蘇氏曰公劉之營京邑也審矣自下觀之則徃百泉
　而望廣原自上觀之則陟南岡而覯京師審其可處
　矣則經畫以定之曰此可以營居室此可以廬賔旅
　此可以施教令此可以議政事葢自遷豳至此而始
　有朝廷邑居之正焉　鄭箋謂安民館客施政令也
　　孔疏上既相地居民此言營立都邑　董氏曰所
　謂京師者起於此其後世因以所都為京師　錢氏
　曰前章陟巘降原自北山而南望也此章陟岡覯京
　自南岡而北望也
篤公劉于京斯依蹌蹌濟濟俾筵俾几既登乃依乃造
其曹執豕于牢酌之用匏食之飲之君之宗之(平上通/)
(韻末二句韻未詳/)
　賦也　朱註依安也　鄭箋蹌蹌濟濟士大夫之威
　儀也俾使也　毛傳登登筵也依依几也　孔疏曹
　羣牧之處也　鄭箋宗尊也　毛傳為之君為之大
　宗也
　鄭箋公劉之居於此京依而築宫室其既成也與羣
　臣飲酒以落之乃使人為之設筵几　孔疏賔來就
　燕既登席矣乃依几矣乃使人造其羣牧執豕於牢
　中以為飲酒之殽　毛傳執豕於牢新國殺禮也酌
　之用匏儉以質也　孔疏公劉於羣臣設饌以食之
　設酒以飲之已身與之為君與之為大宗也　錢氏
　曰對異姓之臣稱君對同姓之臣稱宗　吕氏曰食
　之飲之君之宗之既饗燕而定經制使上下相維也
　公劉之為君久矣於是始曰君之者公劉整屬其民
　上則皆統於君下則各統於宗也古者建國立宗其
　事相須春秋之末晉執戎蠻子畀楚楚司馬置邑立
　宗以誘其遺民當典刑大壞之時暫為詐諼之計而
　猶必立宗前乎此者可知矣　虞惇按困學紀聞君
　之宗之周禮宗法始於此
篤公劉既溥既長既景廼岡相其隂陽觀其流泉其軍
三單度其隰原徹田為糧度其夕陽豳居允荒
　賦也　毛傳景考日景也岡登髙岡也　孔疏山南
　為陽山北為隂　鄭箋三單三軍無羡卒也　朱註
　徹通也一井之田九百畝八家皆私田百畝同養公
　田耕則通力合作收則計畝均分謂之徹　毛傳山
　西曰夕陽　鄭箋允信也　毛傳荒大也
　鄭箋公劉之居豳也既廣其土地之東西又長其南
　北既以日景定其經界復登山之脊相其隂陽寒暖
　所宜流泉浸潤所及皆為利民富國　孔疏知天氣
　宜其禾黍地利足以生物乃居處其民焉　鄭箋后
　稷上公之封大國之制三軍以其餘卒為羡今公劉
　遷豳民始從之丁夫適滿三軍之數無羡卒也度其
　隰田與原田之多少徹之使出稅以為國用什一而
　稅謂之徹　李氏曰周之徹法自公劉始　蘇氏曰
　於是又度其山西之田以廣之而豳人之居於此益
　大　錢氏曰此章言宫室既定營建既畢於是授民
　之田則壌制賦立國之本務也公劉為夏諸侯夏后
　氏五十而貢公劉自以其意變而通之行徹法於國
　子孫仍之遂為定制　王氏曰大國三軍之法以治
　兵徹田什一之法以儲粟周家軍制賦法皆起於此
　　嚴氏曰三軍惟單賦法以徹兵食皆不病民厚之
　至也
篤公劉于豳斯館渉渭為亂取厲取鍛止基廼理爰衆
爰有夾其皇澗遡其過澗止旅乃密芮鞫之即
　賦也　毛傳館舍也正絶流曰亂　朱註厲砥石也
　鍛鐵也理疆理也衆人衆也有財足也　毛傳皇過
　二澗名遡鄉也　朱註旅衆也　孔疏芮水之内也
　鞫水之外也即就也
　鄭箋公劉於豳作館室先使人度渭水為舟絶流而
　南取鍛厲斧斤之石以利器用伐材木給築事也
　朱註既止基於此矣乃疆理其田野則日益繁庶富
　足其居有夾澗者有遡澗者其止居之衆日益宻乃
　復即芮鞫而居之而豳地日以廣矣此章又總叙其
　始終也　吕氏曰止旅乃密芮鞫之即風氣日開編
　氓日衆規模日廣有方興未艾之象周之王業兆於
　此矣
　　公劉六章章十句
　　　虞惇按既登乃依鄭以依為斧扆之扆云公劉
　　　負扆而立君之宗之鄭以為羣臣從而君之尊
　　　之猶在邰也今從傳其軍三單註云三單未詳
　　　傳云三單相襲也謂初至之時慮有宼鈔故三
　　　重為軍以禦備也今從箋
　泂酌召康公戒成王也言皇天親有徳饗有道也
　　春秋傳風有采蘩采蘋雅有行葦泂酌昭忠信也
泂酌彼行潦挹彼注兹可以餴饎豈弟君子民之父母
(平上去通韻/)
　興也　毛傳泂逺也行潦流潦也餴餾也　孔疏餴
　一烝米也餾飯氣流也烝米謂之饙饙必餾而熟之
　　毛傳饎酒食也
　朱註逺酌行潦挹之於彼而注之於此尚可以餴饎
　豈弟君子豈不為民之父母乎　鄭箋流潦水之薄
　者也酌而置之大器之中又挹之而注於此小器可
　以沃酒食之餴者以有忠信之徳齊潔之誠以薦之
　故也傳曰人不易物惟徳繄物樂以强教之易以說
　安之民皆有父之尊有母之親　朱氏曰民歸之如
　父母則皇天親之饗之矣
泂酌彼行潦挹彼注兹可以濯罍豈弟君子民之攸歸
(平上通韻/)
　興也　毛傳濯滌也罍祭器
泂酌彼行潦挹彼注兹可以濯溉豈弟君子民之攸塈
(平上去通韻此詩合三章通一韻/)
　興也　毛傳溉清也　鄭箋塈息也
　　泂酌三章章五句
　卷阿召康公戒成王也言求賢用吉士也
　　逸齋曰召公陳三詩以戒成王公劉厚民也泂酌
　　奉天也卷阿求賢也國家大政無出此三者
有卷者阿飄風自南豈弟君子來游來歌以矢其音(阿/)
(歌南音隔句韻/)
　虞惇曰比而興也　毛傳卷曲也　孔疏大陵曰阿
　　毛傳飄風廻風也　朱註君子成王也　毛傳矢
　陳也
　鄭箋有大陵卷然而曲廻風從長養之方來入之喻
　王當屈體以待賢者　王氏曰有卷者阿則虚中屈
　體之大陵飄風自南則化養萬物之廻風不虚中則
　風無自而入不屈體則風無自而留其為陵也不大
　則其化養也不博王之求賢亦如此而已　朱氏曰
　召康公從成王遊卷阿之上託興於飄風以諷王之
　求賢此則總序以發端也
伴奐爾游矣優游爾休矣豈弟君子俾爾彌爾性似先
公酋矣
　賦也　朱註伴奐閒暇之意爾君子皆指王也　鄭
　箋俾使也　董氏曰彌充也　毛傳酋終也
　吕氏曰自此以下皆召公陳其詠歌之辭也國家閒
　暇君臣游衍可謂伴奐而優游矣所願乎王者惟充
　其性至於無虧闕之地似先公之克終而已召公周
　之尊老故其祝王逺本先公不忘舊也祝之所以戒
　之也
爾土宇昄章亦孔之厚矣豈弟君子俾爾彌爾性百神
爾主矣(厚音戸/)
　賦也　毛傳昄大也　蘇氏曰章著也
　李氏曰成王承文武之緒其土宇大而且著亦甚厚
　矣惟充其徳性然後可為宗廟社稷之主　吕氏曰
　天子者百神之主也苟以逸欲虧其性則天位難保
　将無以主百神矣
爾受命長矣茀禄爾康矣豈弟君子俾爾彌爾性純嘏
爾常矣
　賦也　鄭箋茀福純大也予福曰嘏　蘇氏曰常常
　享之也
　吕氏曰此上三章皆歎羙祝戒之辭雖未及於求賢
　然成王之所以彌爾性而似先公主百神而常純嘏
　者果何以致之乎其意葢有在矣　虞惇按首章以
　卷阿興求賢而其意隐而未發也二章至四章極言
　夀考福禄之盛以廣王心而歆動之而歸重於彌爾
　性究其所以彌爾性者則非求賢以自輔不可也故
　下章遂言得賢之事
有馮有翼有孝有徳以引以翼豈弟君子四方為則
　賦也　毛傳馮依翼輔也　朱註引導其前也翼相
　其左右也
　孔疏王之臣有善行可為馮依者有藝能可為輔翼
　者有至孝可為感化者有大徳可為軌訓者　朱註
　得賢以為引翼則徳日修而四方以為則矣自此章
　以下乃言所以致福禄之由也　吕氏曰此章始明
　言賢者之益焉賢者之行非一端必曰有孝有徳何
　也蓋人主常與慈祥篤實之人處其所以興起善端
　涵養徳性鎮其躁而消其邪日改月化有不在言語
　之間者故宣王在内之臣唯曰張仲孝友而漢臣蕭
　望之亦謂張敞材輕非師傅之器皆此意也
顒顒卬卬如圭如璋令聞令望豈弟君子四方為綱
　賦也　毛傳顒顒温貎卬卬盛貎　蘇氏曰如圭如
　璋純潔也
　鄭箋王有賢臣與之以禮義相切磋體貎則顒顒然
　敬順志氣則卬卬然髙朗如玉之有圭璋也人聞之
　則有善聲譽人望之則有善威儀　陳氏曰徳行如
　此故能為四方之綱紀　朱註此承上章言得馮翼
　孝徳之助則能如此而四方以為綱矣
鳯凰于飛翽翽其羽亦集爰止藹藹王多吉士維君子
使媚于天子(平上通韻羽字不入韻/)
　興也　毛傳鳯凰靈鳥也雄曰鳯雌曰凰　鄭箋翽
　翽羽聲也　毛傳藹藹猶濟濟也　朱註君子亦王
　也　鄭箋媚順愛也
　吕氏曰自此以下廣言人材之盛也　錢氏曰君樂
　於得賢賢亦樂於得君君能以賢自輔則賢者争趨
　於朝隨所用而皆能盡職也　鄭箋因時鳯凰至故
　以喻焉
鳯凰于飛翽翽其羽亦傅于天藹藹王多吉人維君子
命媚于庶人(平去通韻/)
　興也　鄭箋傅猶戾也命猶使也
　朱氏曰傅於天喻吉人在髙位也在髙位者藹藹而
　盛則能宣布王之命令而使膏澤下於民媚庶人所
　以媚天子也
鳯凰鳴矣于彼髙岡梧桐生矣于彼朝陽菶菶萋萋
雝雝喈喈(鳴生岡陽隔句韻/)
　朱註比而興也　毛朝山東曰朝陽　鄭箋鳯凰之
　性非梧桐不棲非竹實不食　毛傳菶菶萋萋梧桐
　盛也雝雝喈喈鳯凰鳴也
　劉氏曰髙岡之鳯凰者髙世之賢才也朝陽之梧桐
　者治朝之賢君也惟其梧桐菶菶萋萋是以鳯凰雝
　雝喈喈由此觀之則君臣感㑹之機可想矣　朱氏
　曰此戒王誠於用賢也
君子之車既庶且多君子之馬既閑且馳矢詩不多維
以遂歌(馬音姥馳音陀車馬多馳隔句平上通韻/)
　賦也　鄭箋庶衆閑習也
　朱註承上章之興也菶菶萋萋則雝雝喈喈矣君子
　之車馬則既庶而且閑矣其意若曰是亦足以待天
　下之賢者而不厭其多矣　李氏曰此言人君待賢
　之禮當如此其厚也賢者之道徳絶異於衆人苟以
　衆人待之則将拒而不至故其所以載之者車必庶
　而多馬必閑而馳而後君子至焉觀車馬之富則其
　禮意之厚可知矣　鄭箋我陳此詩不復多也欲今
　遂為樂歌使王日聼之則不損今之成功也　王氏
　曰此詩非不多也召公以為不多者愛君之心無已
　也
　　卷阿十章六章章五句四章章六句
　　　虞惇按此詩以集註為善毛鄭皆誤也詩中豈
　　　弟君子皆指王無有稱其臣者鄭云樂易之君
　　　子來就王游而歌以陳其音一誤也鳯凰于飛
　　　翽翽其羽以喩吉士之多而鄭云衆鳥慕鳯凰
　　　而來猶羣士慕賢者而徃仕二誤也維君子使
　　　君子亦指王曰君子又曰天子正朱子所云猶
　　　曰王于出征以佐天子也而鄭云王之朝多善
　　　士有君子在上位者率化之使親愛天子其說
　　　迂曲而難通三誤也有馮有翼有孝有徳皆指
　　　賢臣而鄭以有孝為成王有徳為羣臣謂王之
　　　祭祀擇賢者為之尸使祝贊道之扶翼之於上
　　　下文不相䝉四誤也有此四誤通篇之義俱失
　　　惟首章有卷者阿鄭云喻王當屈體待賢者此
　　　為得之鳯凰一章鄭云因時鳯凰至故以喩焉
　　　歐陽氏辨之云成王時未嘗有鳯凰至今按竹
　　　書成王十八年鳯凰至而周書君奭篇亦曰耉
　　　造徳不降我則鳴鳥不聞鳴鳥鳯凰也則前此
　　　或嘗有鳯凰至未可知今亦無可考詩義亦不
　　　重此姑畧之首章來游來歌謂召公從王來游
　　　遂歌以諷王而朱註云召公因王之歌作此以
　　　為戒未知何所據卷阿飄風義兼比興朱註但
　　　云賦也亦非是
　民勞召穆公刺厲王也
　　鄭箋厲王成王七世孫也
　　穆公康公十六世孫名虎　申公說厲王之時公
　　卿憂亂同列相戒而作此詩　虞惇按厲王無道
　　使衞誣監謗道路以目召穆公故微其詞託於戒
　　同列實所以刺王也
民亦勞止汔可小康惠此中國以綏四方無縱詭隨以
謹無良式遏宼虐憯不畏明柔逺能邇以定我王
　賦也　鄭箋汔幾也惠愛也　毛傳中國京師也四
　方諸夏也　蘇氏曰詭隨不顧是非妄隨人者也
　鄭箋式用遏止也　毛傳憯曾也　朱註明天之明
　威也　毛傳柔安也　朱註能順習也
　鄭箋民之疲勞甚矣王幾可以小安之乎愛京師之
　人以安天下京師者諸夏之根本　蘇氏曰人未有
　無故而妄隨人者惟無良之人将悦其君而竊其權
　以為宼虐則為之故無縱詭隨則無良之人肅而宼
　虐無畏之人止然後柔逺能邇而王室定矣　虞惇
　按後漢陳忠疏曰輕者重之端小者大之源故隄潰
　蟻穴氣洩鍼芒是以明者慎微智者察幾詩云無縱
　詭隨以謹無良葢所以崇本絶末鉤深之慮　吕氏
　曰一言而喪邦曰惟予言而莫予違則詭隨者誠覆
　邦家之人也無縱詭隨乃所以謹無良而遏宼虐也
　此詩每章之始皆言民亦勞止恵此中國者欲王息
　民而固根本也中言無縱詭隨式遏宼虐者欲王謹
　察小人無使害政也章未皆丁寧反覆勸王之辭使
　之去危即安去惡從善也　萬時華曰大抵居髙位
　者喜軟熟而惡剛直小人欲進其身亦必未命先唯
　未令先諾逢迎謟諛容悦取寵人主不察而信之於
　是逞其無良之志肆其惛怓之口窮其罔極之惡露
　其醜厲之狀遂其繾綣之奸宼虐播於下民而國家
　因之大壊無縱者明以辨之斷以絶之之謂也　春
　秋傳詩曰惠此中國以綏四方施之以寛也無縱詭
　隨以謹無良糾之以猛也柔逺能邇以定我王平之
　以和也
民亦勞止汔可小休惠此中國以為民逑無縱詭隨以
謹惛怓式遏宼虐無俾民憂無棄爾勞以為王休
　賦也　鄭箋休息也逑聚也　毛傳惛怓亂也　鄭
　箋勞猶功也　毛傳休羙也
　鄭箋無廢女始時勤政事之功以為王之休羙述其
　始功者誘掖之也　虞惇曰無棄爾勞者託為語同
　列之辭實所以戒王也
民亦勞止汔可小息惠此京師以綏四國無縱詭隨以
謹罔極式遏宼虐無俾作慝敬慎威儀以近有徳
　賦也　鄭箋罔無極中也
　嚴氏曰詭隨之人無所不至所謂罔極也　李氏曰
　敬慎威儀則能親近有徳之人禮貌苟衰賢者去之
　矣　吕氏曰此戒王逺小人近君子也
民亦勞止汔可小愒惠此中國俾民憂泄無縱詭隨以
謹醜厲式遏宼虐無俾正敗戎雖小子而式𢎞大
　賦也　毛傳愒息泄去也醜衆也　鄭箋厲惡也
　朱註正敗正道敗壊也　鄭箋戎猶汝也式用也
　鄭箋汝雖小子自遇而汝用事於天下甚廣大不可
　不慎也易曰君子出其言善則千里之外應之况其
　邇者乎出其言不善則千里之外違之况其邇者乎
　是以此戒之
民亦勞止汔可小安惠此中國國無有殘無縱詭隨以
謹繾綣式遏宼虐無俾正反王欲玉汝是用大諫(平上/)
(去通韻/)
　賦也　毛傳賊義曰殘　蘇氏曰繾綣小人之固結
　其君者也　朱註正反反於正也
　王氏曰正敗者敗而已未盡反而為不正也正反則
　無正矣　鄭箋玉者君子比徳焉王乎我欲令汝如
　玉然故作是詩用大諫正汝此穆公至忠之言　顧
　氏曰此本召穆公諫王之辭乃託為王意以戒公卿
　百執事之人故曰王欲玉汝是用大諫猶之轉予於
　恤而呼祈父從事不均而怨大夫所謂言之者無罪
　聞之者足以戒也豈亦監謗之時疾威之日不敢指
　斥而為是言乎然而亂君之國無治臣至於我即爾
　謀聼我囂囂則又不獨王之愎諫矣
　　民勞五章章十句
　　　虞惇按此詩朱註從申公説以為同列相戒之
　　　辭今從序
　板凡伯刺厲王也
　　鄭箋凡伯周同姓周公之胤也入為王卿士　孔
　　疏春秋隠七年天王使凡伯來聘世在王朝蓋畿
　　内之國　申公說厲王用事之臣多懐不忠以致
　　禍敗公卿賦此以責之　虞惇按此詩雖託於責
　　同列其實以戒王猶上篇之意也
上帝板板下民卒癉出話不然為猶不逺靡聖管管不
實于亶猶之未逺是用大諫(平上去通韻/)
　賦也　毛傳上帝斥王也板板反也　朱註卒盡也
　　毛傳癉病也　鄭箋猶謀也　毛傳管管無所依
　也亶誠也
　朱註上帝反其常道而使下民盡病矣其出言皆不
　合理為謀又不久逺　孔疏惟耽樂於目前不知禍
　之将至又無聖人之法度管管然以心自恣不實之
　於誠信　李氏曰人苟知聖人之法度則必戰戰兢
　兢不敢苟作其心既無聖人矣則矯誣詐偽何所不
　至哉　鄭箋王之謀不能圖逺用是故我大諫王也
　　孔疏自此以下皆大諫也
天之方難無然憲憲天之方蹶無然泄泄辭之輯矣民
之洽矣辭之懌矣民之莫矣
　賦也　毛傳憲憲猶欣欣也蹶動也泄泄猶㳫㳫也
　輯和洽合懌悦莫定也
　蘇氏曰天方為艱難以震動周室無為是欣欣而不
　顧㳫㳫而不已　鄭箋王者政教和悦順於民則民
　心合定此戒語時之大臣　李氏曰從來危亂之際
　惟政教號令足以收拾人心所謂安危在出令也
　虞惇按上章出話不然正與辭輯辭懌相反也
我雖異事及爾同寮我即爾謀聴我囂囂我言維服勿
以為笑先民有言詢于芻蕘(平去通韻/)
　賦也　毛傳寮官也　鄭箋即就也　毛傳囂囂猶
　謷謷也　鄭箋服事也　毛傳芻蕘采薪者
　鄭箋我雖與爾職事異乃與爾同官俱為卿士我就
　女而謀忠告以善道女反聼我謷謷然不肯受我所
　言乃今之急事女無笑之古之賢者常言有疑事當
　謀之芻蕘匹夫匹婦或知及之况於我乎　吕氏曰
　不敢斥王託與執政公卿言而風之也
天之方虐無然謔謔老夫灌灌小子蹻蹻匪我言耄爾
用憂謔多将熇熇不可救藥
　賦也　蘇氏曰謔謔戯侮也　鄭箋老夫凡伯自謂
　也　毛傳灌灌猶欵欵也蹻蹻驕貎　朱註耄老而
　昏也　毛傳熇熇熾盛也
　蘇氏曰言天方為虐安得以為戲而不信哉老者知
　其不可而盡其欵誠以告之少者不信而驕之故曰
　非我老耄而妄言乃汝以憂為戲耳夫憂未至而救
　之猶可為也茍俟其益多則如火之盛不可復救矣
　　孔疏如人病甚不可救以藥也
天之方懠無為夸毗威儀卒迷善人載尸民之方殿屎
則莫我敢葵喪亂蔑資曾莫惠我師(平去通韻/)
　賦也　毛傳懠怒也夸毗體柔也　王氏曰載尸不
　言不為飲食而已者也　毛傳殿屎呻吟也　鄭箋
　葵揆也　毛傳蔑無資財也　鄭箋師衆也
　鄭箋天方行威怒女無夸毗以形體順從之君臣之
　威儀盡迷亂賢人君子則如尸矣不復言語也時厲
　王虐而弭謗　朱註民方愁苦呻吟而莫敢揆度其
　所以然者是以至於喪亂困竭而卒無能惠我師者
　也　顧氏曰夏侯湛云居位者以善身為静以寡交
　為慎以弱斷為重以怯言為信白居易云拱黙保位
　者為明智柔順安身者為賢能直言危行者為狂愚
　中立守道者為凝滯故朝寡敢言之士庭鮮執咎之
　臣羅㸃云無所可否曰得體與世浮沉曰有量衆皆
　黙已獨言曰沽名衆皆濁已獨清曰立異此三言者
　可謂痛切而深至也從古惟體柔之人常足為人心
　世道之禍至於佞謟日熾剛克消亡朝多㳫㳫之流
　士保容容之福胥天下化為巧言令色孔壬而後已
　綱紀日壊家國隨之然則喪亂之所從生豈不階於
　夸毗之輩乎
天之牖民如壎如篪如璋如圭如取如擕擕無曰益牖
民孔易民之多辟無自立辟(多辟之辟音僻立辟之辟/)
(音璧/)
　賦也　毛傳牖道也壎篪言和也圭璋言合也　蘇
　氏曰取擕言易也　鄭箋辟邪也　毛傳辟法也
　朱註壎倡而篪和璋判而圭合取求擕得而無所費
　　鄭箋王之道民以禮義則民和合而從之如此
　蘇氏曰聖人之導民如暗者之願明而為之牖焉導
　其天也故其導之也擕之而已不求益於民故導之
　甚易　孔疏言上為善政民必從之是甚易也今民
　之所行多邪僻者乃汝君臣之過女無自謂所建立
　者為法當更改行以化民無得行此惡政也
价人維藩大師維垣大邦維屏大宗維翰懐徳維寧宗
子維城無俾城壊無獨斯畏(屏與寧城韻翰與藩垣韻/)
　賦也　朱註价大也大徳之人也　蘇氏曰大師大
　衆也大邦大諸侯也大宗强族也宗子同姓也　朱
　註藩籬也　毛傳垣墻也　王氏曰屏樹也　毛傳
　翰幹也　吕氏曰前告以為治之本此告以為治之
　輔也　荀子曰君人者愛民而安好士而勞兩者無
　一焉而亡詩曰价人維藩大師維垣此之謂也　春
　秋傳曰君其修徳而固宗子何城如之
敬天之怒無敢戲豫敬天之渝無敢馳驅昊天曰明及
爾出王昊天曰旦及爾游衍(平去上去通韻/)
　賦也　鄭箋渝變也　毛傳馳驅自恣也　鄭箋及
　與也　毛傳王徃也旦亦明也游行衍溢也
　朱註天之聰明無所不及不可以不敬也板板也難
　也蹶也虐也懠也其怒而變也甚矣而王之君臣不
　之敬也亦知其有日監在兹者乎　鄭箋昊天在上
　人仰之皆謂之明常與女出入徃來游溢相從視女
　所行善惡可不慎乎　張氏曰天體物而不遺猶仁
　體事而無不在也禮儀三百威儀三千無一事而非
　仁也昊天曰明及爾出王昊天曰旦及爾游衍無一
　物之不體也　朱氏曰天者理而已理無徃而不在
　故天無徃而不監知此則敬天之意常存而易亂為
　治無難矣此一詩之要㫖也　李氏曰末章所陳文
　王之在帝左右也而凡伯以此告厲王者葢古人責
　難於君無非堯舜禹湯之道也
　　板八章章八句
　　　虞惇按朱子從申公説以此為責同列之詩其
　　　實託於同列以戒王與民勞同意上帝板板亦
　　　與菀栁上帝甚蹈正同假上帝之尊以斥王而
　　　朱子以上帝為天帝誤矣出話不然云云即承
　　　上帝說下語意顯然不煩廻䕶其他訓釋諸家
　　　畧同惟無自立辟從鄭不從朱价人維藩從朱
　　　不從鄭
　生民之什十篇六十五章四百三十三句
　
　
　
　
　
　
　
　
　
　
　
　
　
　讀詩質疑卷二十五下
欽定四庫全書
　讀詩質疑卷二十六上
　　　　　　　　　　太僕寺少卿嚴虞惇撰
　蕩之什
　蕩召穆公傷周室大壞也厲王無道天下蕩蕩無綱
　紀文章故作是詩也
　　蘇氏曰蕩之所以為蕩由詩有蕩蕩上帝也序云
　　天下蕩蕩無綱紀文章非詩意矣
蕩蕩上帝下民之辟疾威上帝其命多辟天生烝民其
命匪諶靡不有初鮮克有終(上辟音璧下辟音僻豳風/)
(七月隂與沖韻此終與諶韻俱未詳集註終諸深反/)
　賦也　歐陽氏曰蕩蕩廣大貎　孔疏曰上帝者不
　敢斥王也　毛傳辟君也　朱註疾威猶暴虐也
　鄭箋辟邪也烝衆也　蘇氏曰諶信也
　朱註蕩蕩之上帝乃下民之君也今此疾威之上帝
　其命乃多邪辟何哉葢天生衆民其命有不可信者
　降命之初本無不善而人鮮能以善道自終是以致
　此大亂使天命亦罔克終也劉康公曰民受天地之
　中以生所謂命也能者養之以福不能者敗以取禍
　　嚴氏曰言人自不為善非天賦予以惡也
文王曰咨咨女殷商曾是彊禦曾是掊克曾是在位曾
是在服天降滔徳女興是力(滔今本作慆/)
　賦也　朱註此設為文王之言也　毛傳咨嗟也彊
　禦彊梁禦善也　李氏曰掊克掊斂克深也　毛傳
　服事也滔慢也　蘇氏曰力任也
　蘇氏曰召公知厲王之将亡故為此詩託於文王所
　以咨嗟商紂者言朝廷在位服事皆彊禦掊克之人
　所謂滔徳也天降是人以妖孽天下女又興而任之
　何哉
　歐陽氏曰此章以下乃條陳王者之過惡言此皆殷
　紂之所已行文王咨嗟以戒於初而厲王踐而行之
　於後也　錢氏曰從來酷吏與聚斂之臣未有不相
　濟為惡者詩所以刺彊禦掊克之在位也
文王曰咨咨女殷商而秉義類彊禦多懟流言以對宼
攘式内侯作侯祝靡屆靡究
　賦也　朱註而汝也義善懟怨也　鄭箋式用侯維
　也　朱註作詛同詛祝怨謗也　毛傳屆極究窮也
　　孔疏女秉事之臣當用善類反任彊禦衆懟為惡
　者作為流言謗毁賢者以之對上使上不得用之而
　宼盗攘竊為奸宄者王反信之使用事於内　朱註
　是以致怨謗之無極也
文王曰咨咨女殷商女炰烋于中國斂怨以為徳不明
爾徳時無背無側爾徳不明以無陪無卿(卿古音羗/)
　賦也　鄭箋炰烋自矜氣健之貎　朱註背後也側
　左右也　毛傳陪貳也
　朱註多為可怨之事而反自以為徳前後左右公卿
　之臣皆不稱其官如無人也　許氏曰曰背曰側小
　臣也曰陪曰卿大臣也　李氏曰亂世之君是非顛
　倒邪正錯迕無人以輔弼之故也　顧氏曰由無人
　故不明是責在輔弼也亦由不明故無人是責在舉
　錯也　輔氏曰吕正獻公言小人聚斂以佐人主之
　欲而不知其終為害也賞其納忠而不知其大不忠
　賞其任怨而不知其怨歸於上所謂斂怨為徳也
文王曰咨咨女殷商天不湎爾以酒不義從式既愆爾
止靡明靡晦式號式呼俾晝作夜(式止晦上去入通韻/)
(夜音豫/)
　賦也　孔疏飲酒齊色曰湎　朱註式用也　蘇氏
　曰止容止也
　虞惇曰言天未嘗以酒湎女乃女自為之惟不義之
　是從是式縱飲敗度如此之極也　孔疏既愆女之
　容止又無明無晦飲酒不息呌號讙呼使晝日作夜
　不視政事此所以大壊　漢書班伯曰沈湎於酒㣲
　子所以告去也式號式呼大雅所以流連也詩書淫
　亂之戒其原皆在於酒
文王曰咨咨女殷商如蜩如螗如沸如羮小大近喪人
尚乎由行内奰于中國覃及鬼方(顧氏曰各章商字不/)
(入韻獨此章入韻詩人用韻因心自然不膠於一如此/)
　賦也　毛傳蜩蟬螗蝘也奰怒也不醉而怒曰奰
　孔疏覃延也　朱註鬼方逺夷也
　鄭箋飲酒號呼之聲如蜩螗之鳴其笑語㳫㳫如湯
　之沸羮之方熟君臣失道如此無小無大莫不皆近
　喪亡矣時人化之尚欲從而行之不知其非　王氏
　曰昏亂如此故内自中國外及鬼方莫不怨怒也
文王曰咨咨女殷商匪上帝不時殷不用舊雖無老成
人尚有典刑曽是莫聼大命以傾(舊古音忌時舊平去/)
(通韻/)
　賦也　朱註非上帝為此不善之時乃殷不用舊致
　此禍耳老成人舊臣也典刑舊法也　王氏曰雖無
　老成人與圖先王舊政然典刑尚在可循守也而曾
　莫之聼大命所以傾也　鄭箋老成人謂若伊尹伊
　陟臣扈之屬
文王曰咨咨女殷商人亦有言顛沛之掲枝葉未有害
本實先撥殷鑒不逺在夏后之世(去入通韻/)
　賦也　毛傳顛仆沛㧞也　鄭箋掲蹶貎撥猶絶也
　夏后謂桀也
　鄭箋大木掲然将蹶枝葉未有折傷其根本實先絶
　　蘇氏曰譬如商周之衰典刑未廢諸侯未畔四夷
　未起而其君不義以自絶於天莫可救止也言商之
　鑒在夏則周之鑒在商明矣　歐陽氏曰穆公作詩
　之時周未亡也然知其必亡者以王為無道本根先
　壊也非獨周之鑒殷殷之初興亦鑒夏之亡矣謂今
　既然則後之興者當又鑒厲王也此傷之至痛也
　　蕩八章章八句
　　　虞惇按詩二章以下皆託為文王咨紂之辭未
　　　嘗斥厲王也天降滔徳鄭箋云厲王施倨慢之
　　　化女羣臣相與而力為之誤矣卒章本實先撥
　　　喻國家根本撥壊而鄭云紂之官職雖俱存紂
　　　誅亦皆死亦誤也今参諸説正之
　抑衞武公刺厲王亦以自警也
　　楚語昔衞武公年數九十五矣猶箴儆於國曰自
　　卿以下至於師長士茍在朝者無謂老髦而舍我
　　必恭恪於朝朝夕以交戒我在輿有旅賁之規位
　　宁有官師之典倚几有誦訓之諫居寢有􁂎御之
　　箴臨事有瞽史之道宴居有工師之誦史不失書
　　矇不失誦以訓御之於是乎作懿戒以自警也其
　　沒也謂之叡聖武公韋昭云懿即大雅抑之篇也
　　抑讀曰懿　侯包曰衞武公刺王室亦以自戒行
　　年九十有五猶使人日誦是詩而不離於其側
　　吕氏曰史記載武公以宣王十六年即位國語亦
　　稱武公年九十五作懿戒自警於是説者遂以此
　　詩為追刺厲王今考其辭如曰其在於今曰匪面
　　命之曰聼用我謀决非追刺之語史記國語殆未
　　可據一以詩為正可也　錢氏曰按此當是刺幽
　　王之詩武公當厲王時年尚㓜稚不應作詩刺王
　　若云事後追刺暴楊先王之惡尤非臣子之義篇
　　中於乎小子等語應是老成耆舊之言計幽王距
　　厲王所幾百年矣武公為幽王卿士已在耄年幽
　　王初政昏亂已著武公追維徃事以明鑒戒故曰
　　告爾舊止曰言示之事曰曰喪厥國取譬不逺舉
　　厲王之事以為幽王戒故序詩者以為刺厲王其
　　實此詩之作在幽王時也然則史記國語之言固
　　亦未嘗不可據矣　虞惇按此詩以為刺厲王者
　　序說也武公當厲王時年尚㓜稚未為諸侯不應
　　作詩刺王則序説未可據也以為追刺厲王者孔
　　頴達之説也武公當幽王平王時入為卿士無縁
　　暴揚先王之惡而追刺之詩文其在於今亦非追
　　刺之語則孔說未可據也以為武公耑以自儆絶
　　非刺王者朱子之說也考詩意乃託於自警以刺
　　王其自儆者即所以刺王也視爾夢夢我心慘慘
　　聼用我謀庶無大悔若專以自儆不必設為我爾
　　之辭朱子於小序多詆排之故其說如此是亦未
　　可據也據史記厲王在位三十七年又共和十二
　　年武公以宣王十四年即位而國語稱武公年九
　　十有五於是乎作懿戒以自儆則此詩之作當在
　　平王之時而詩中一則曰於乎小子再則曰於乎
　　小子其非斥厲王可知而武公年已踰耄亦不得
　　自稱曰小子其非專以自儆亦可知也惟李迂仲
　　以為刺幽王而近世郝敬錢澄之力主之考其時
　　世似為切合然詩傳無明文亦未敢以遽定諸家
　　訓釋多云刺厲王故今仍其舊而附載錢氏之説
　　以備参考云　又按小雅棠棣之詩周官傷管蔡
　　而作也而左傳云召穆公思周徳之不類故糾合
　　宗族於成周而作詩杜預云周公作詩召公歌之
　　鄭氏答趙商云凡賦詩者或造篇或誦古是知賦
　　詩誦古亦可云作據國語武公年九十有五猶使
　　人日誦是詩則是詩之作葢已久矣意者是詩之
　　作本刺厲王國史軼其作詩之人武公以其言有
　　可以自儆故使人朝夕誦之至老而不衰序詩者
　　即以此為武公之作如左傳所云召穆公作棠棣
　　之詩之類未可知然亦未敢臆定也
抑抑威儀維徳之隅人亦有言靡哲不愚庶人之愚亦
職維疾哲人之愚亦維斯戾(疾戾去入通韻/)
　賦也　毛傳抑抑密也隅廉也　朱註哲知也　毛
　傳職主也　朱註戾反也
　鄭箋人密審於威儀抑抑然是其徳必嚴正也古之
　賢者道行心平可外占而知内如宫室之制内有繩
　直則外有亷隅　王氏曰徳譬則宫城也儀譬則隅
　也視其隅則宫城之中可知矣有諸中必形諸外故
　也　歐陽氏曰靡哲不愚者哲人不自修慎則習䧟
　於昏愚書所謂惟聖罔念作狂也衆人性本善而不
　明不能勉自開發而終於昏愚譬人之疾是其不幸
　也哲人性明而本善惟不自修慎習䧟於過惡終為
　愚人則自戾其性矣此泛論人之善惡貴乎自修慎
　以譏王之喪厥徳亦以自警其怠忽也　李氏曰威
　儀者徳充之符非聲音笑貎為也慎於威儀則為哲
　人忽於威儀斯為愚人哲愚之分慎不慎之間而已
　　吕氏曰此詩以威儀為主乃自古論修身者之所
　同葢至切近莫過於此也
無競惟人四方其訓之有覺徳行四國順之訏謨定命
逺猶辰告敬慎威儀維民之則(下四句韻未詳/)
　賦也　鄭箋競强也　朱註覺直大也　毛傳訏大
　謨謀也　朱註命號令也　鄭箋猶圖也　毛傳辰
　時也
　朱註天地之性人為貴能盡人道則四方皆以為訓
　有覺徳行則四國皆順從之　歐陽氏曰莫强於人
　以一身而訓道四方所謂以天下為已任能自强者
　也徳行修著可以服四國所謂一日克己復禮天下
　歸仁也　嚴氏曰其於政事必有訏大之謀以堅定
　其命令謂先定大計也　吕氏曰所謀不止一身而
　計天下之安危不止一時而監百世之損益是大其
　謀也既訏謨以定命矣猶未敢輕出也復長慮却顧
　思其所終思其所弊然後以時而播告焉　蘇氏曰
　政事既修又能敬其威儀以為民之法則所以為國
　者略備矣　虞惇曰此及上章皆泛論修徳慎身之
　要也
其在于今興迷亂于政顛覆厥徳荒湛于酒女雖湛樂
從弗念厥紹罔敷求先王克共明刑(酒與紹韻政與刑/)
(平去通韻如車攻之五章也今字不入韻/)
　賦也　鄭箋今今王也　興猶尊尚也　朱註湛樂
　從惟湛樂之是從也　毛傳紹繼也　鄭箋敷廣也
　　毛傳共執刑法也
　王氏曰為人子孫當紹祖考廣求先王之道而恪守
　其法度今王不能然　歐陽氏曰此章專以刺王也
肆皇天弗尚如彼泉流無淪胥以亡夙興夜寐洒埽庭
内維民之章修爾車馬弓矢戎兵用戒戎作用逷蠻方
　賦也　鄭箋肆故今也　朱註弗尚厭棄之也淪䧟
　胥相也　毛傳洒灑章表也　蘇氏曰戒備戎兵作
　起也　鄭箋逷治也
　蘇氏曰天不尚厲王之行君子憂之恐其如泉之流
　相䧟以就亡竭故教之使修其政事以自救　朱註
　内自庭除之近外及蠻方之逺細而寢興灑埽之常
　大而車馬兵戎之變慮無不周備無不飭　鄭箋時
　中國㣲弱故復戒将帥修治軍實用備兵事之起用
　治九州之外不服者　虞惇曰此章告之以自治之
　道也
質爾人民謹爾侯度用戒不虞慎爾出話敬爾威儀無
不柔嘉白圭之玷尚可磨也斯言之玷不可為也(度虞/)
(平去通韻為音譌/)
　賦也　朱註質成也定也　蘇氏曰侯度天子御諸
　侯之度也　鄭箋柔安嘉善也　毛傳玷缺也
　蘇氏曰天子茍内失其人民而外慢其諸侯則将有
　不虞之禍起夫怨不在大言語之不慎威儀之不敬
　即禍之所由起也故又以斯言之玷殷勤戒之　孔
　疏玉之缺尚可磨鑢而平若政教一失遂徃而不可
　改為王者安危在出令故特宜慎之
無易由言無曰苟矣莫捫朕舌言不可逝矣無言不讎
無徳不報惠於朋友庶民小子子孫繩繩萬民靡不承
(舌逝去入通韻讎報平去通韻首二句無韻/)
　賦也　毛傳捫持也　孔疏朕我也　鄭箋逝徃也
　　朱註讎答也　鄭箋惠順也　孔疏朋友諸侯及
　卿大夫小子庶民之子弟也承奉也
　蘇氏曰王無得輕易於發言無曰茍如是而已雖無
　有執持吾舌者然而言不可以妄出也何者言行之
　出未有不反報之者也茍能順於朋友以至庶民小
　子則民思戴其子孫繩繩而不絶矣　朱註皆謹言
　之效也　李氏曰言出乎身加乎民行發乎邇見乎
　逺言行君子之樞機施報必然不可掩也惠之所及
　子孫且受其福則怨之所及子孫亦受其禍可不慎
　與　虞惇曰此二章戒之以慎言也
視爾友君子輯柔爾顔不遐有愆相在爾室尚不愧于
屋漏無曰不顯莫予云覯神之格思不可度思矧可射
思
　賦也　毛傳輯和也　鄭箋遐逺愆過也　朱註尚
　庶幾也　毛傳室西北隅謂之屋漏格至也　吕氏
　曰思語辭　鄭箋矧况射厭也
　許氏曰視爾與君子為友和柔其顔色以相接豈不
　逺於過愆然此乃顯明之地可勉强而為之相爾在
　室中屋漏不與物交之際庶幾亦戒懼而無愧於心
　則善矣勿謂暗室屋漏人莫我見也人雖不見鬼神
　其見之矣　朱註鬼神之妙無物不體不顯亦臨猶
　懼有失况可厭射而不敬乎　黄氏曰所謂神者非
　必求於杳㝠不可見之中當自察於吾心昭昭不可
　欺之際葢吾心之不可欺者即神也人可欺而心不
　可欺故中庸曰誠之不可掩　錢氏曰按莊子為不
　善於顯明之中者人得而非之為不善於幽暗之中
　者鬼神得而責之君子無人非無鬼責　吕氏曰此
　章戒王以内外交修也
辟爾為徳俾臧俾嘉淑慎爾止不愆于儀不僣不賊鮮
不為則投我以桃報之以李彼童而角實虹小子
　賦也　李氏曰辟君也　鄭箋止容止也　毛傳僣
　差也　朱註賊害也　毛傳童羊之無角者虹潰也
　　鄭箋禮天子未除喪稱小子　黄氏曰周公稱成
　王為孺子召公亦曰冲子稱君為小子葢自古老成
　人之常
　蘇氏曰人君茍修其徳而慎其容止無僣偽殘賊之
　行則民鮮不以為法矣譬如投之以桃而報之以李
　不可誣也今王無其實而欲求民之法之是童羊而
　求其角人誰信汝哉徒自潰亂而已　王氏曰童無
　角理譬我施惡無報我以善之理　朱氏曰投桃報
　李言理之必有者以勉之也彼童而角言理之必無
　者以戒之也　虞惇曰此章告之以修德之效也
荏染柔木言緡之絲温温恭人維徳之基其維哲人告
之話言順徳之行其維愚人覆謂我僣民各有心(人與/)
(言韻僣與心平去通韻行字不入韻/)
　興也　朱註荏染柔貎　孔疏緡綸也以絲為綸被
　之木以為弓也　毛傳話言古之善言也　鄭箋覆
　反也僣不信也
　鄭箋柔忍之木則被之絃以為弓寛柔之人則能為
　徳之基言内有其性乃可以成徳　張氏曰柔忍之
　木乃弓之材温恭之人乃徳之質　真氏曰有温恭
　之基乃能聼言而進徳　鄭箋語賢智之人以善言
　則順行之告愚人反謂我不信民心不同如此　虞
　惇曰此章告之以聼言也
於乎小子未知臧否匪手攜之言示之事匪面命之言
提其耳借曰未知亦既抱子民之靡盈誰夙知而莫成
(平上去通韻/)
　賦也　毛傳臧善也　孔疏否惡也提拽也　毛傳
　借假也　孔疏盈滿夙早也　毛傳莫晚也
　鄭箋於乎傷王不知善否我非但以手攜之親示以
　事之是非庶其睹之而悟非但對面語之親提撕其
　耳庶其志而不忘此言教道之熟不可啟覺也假曰
　王尚㓜少未有所知亦已抱子長大矣不㓜小也
　朱註人若不自盈滿能受教戒則豈有早知而反晚
　成之理　歐陽氏曰由王心自滿故教不可入也
昊天孔昭我生靡樂視爾夢夢我心慘慘誨爾諄諄聼
我藐藐匪用為教覆用為虐借曰未知亦聿既耄(慘讀/)
(作懆平上去入通韻/)
　賦也　孔疏夢夢昏亂也　毛傳慘慘憂不樂也
　歐陽氏曰諄諄款誠也　毛傳藐藐然不入也　嚴
　氏曰聿遂也　毛傳耄老也
　鄭箋昊天乎乃甚明察我生無可樂也視王之意夢
　夢然我心之憂慘慘然愬其自恣不用忠臣也我教
　告王語諄諄然王聼聆之藐藐然　歐陽氏曰君暗
　於上臣憂於下臣言甚至君聼甚忽不以為徳而反
　以為罪　許氏曰借曰王未有知亦遂至於耄矣言
　及今不能改過且將因循忽而既耄也　孔疏傳所
　謂老将至而耄及之也　虞惇曰此二章皆刺王之
　拒諫也
於乎小子告爾舊止聼用我謀庶無大悔天方艱難曰
喪厥國取譬不逺昊天不忒回遹其徳俾民大棘(上四/)
(句平上通韻/)
　賦也　鄭箋止辭也　朱註忒差也遹僻棘急也
　歐陽氏曰我所告爾者非妄言皆據舊事之已然者
　庶幾聼我猶可不至於大悔也　朱註天運方艱難
　将喪厥國矣我之取譬夫豈逺哉　張氏曰天道福
　善禍淫無有差忒王方為邪僻之行使民困急而無
　告其喪厥國也必矣　虞惇曰此章丁寧反覆戒以
　聼言修徳之意　錢氏曰告爾舊止者前事之不忘
　後事之師也取譬不逺者厲王流於彘其事不逺當
　以為鑒也蕩之詩戒厲王取鑒於殷此詩戒幽王取
　鑒於厲其意一也
　　抑十二章三章章八句九章章十句
　　　虞惇按此詩鄭箋頗多曲說如以靡哲不愚為
　　　佯愚畏罪以質爾人民二句為戒鄉邑大夫及
　　　邦國之君以相在爾室為助祭在宗廟之室其
　　　尤甚者以童羊喻皇后而角者喻於政事有所
　　　害此之紕繆不可從也集註不主刺王故其說
　　　畧見牴牾今博採諸家訂之如彼泉流今本作
　　　流泉依唐石經及國子鑒註疏本改正
　桑柔芮伯刺厲王也
　　鄭箋芮伯畿内諸侯王卿士也字良夫　孔疏書
　　序云巢伯來朝芮伯作旅巢命武王時也顧命同
　　召六卿芮伯在焉成王時也桓九年王使虢仲芮
　　伯伐曲沃桓王時也此又厲王之時世在王朝常
　　為卿士故知是畿内諸侯也書序註云芮伯周同
　　姓國在畿内則芮伯姬姓也左傳周芮良夫之詩
　　曰大風有隧周書有芮良夫之篇則知字良夫也
　　　申公説芮良夫傷厲王之失國而作是詩　虞
　　惇按厲王三十七年國人畔襲王王奔彘召公周
　　公二相行政號曰共和共和十四年厲王死於彘
　　乃立太子静是為宣王朱子云詩有滅我立王之
　　語則是詩之作疑在共和時也
菀彼桑柔其下侯旬捋采其劉瘼此下民不殄心憂倉
兄填兮倬彼昊天寧不我矜(填音塵矜居銀反上六句/)
(隔句韻/)
　朱註比也　毛傳菀茂貌　錢氏曰侯維也　毛傳
　旬均也言隂均也　蘇氏曰劉殘也　毛傳瘼病也
　　鄭箋殄絶也　朱註倉兄猶愴怳也　毛傳填久
　也　鄭箋倬明大貎　毛傳昊天斥王者也
　蘇氏曰桑之為物其葉最盛然及其采之也一朝而
　盡無黄落之漸故詩人取以為比言周之盛時如柔
　桑之茂其隂無所不徧至於厲王肆行暴虐以敗其
　成業則王室忽焉彫弊如桑之既采民失䕃而受其
　病故君子憂之不絶於心悲之益久而不已遂號天
　而訴之也　鄭箋昊天倬然明大而不矜哀下民怨
　愬之言
四牡騤騤旟旐有翩亂生不夷靡國不泯民靡有黎具
禍以燼於乎有哀國歩斯頻(隔句韻平去通韻/)
　賦也　毛傳騤騤不息也夷平泯滅也　王氏曰黎
　黑也猶言黔首也　鄭箋具俱也災餘曰燼　陳氏
　曰歩猶運也　毛傳頻急也
　蘇氏曰厲王之亂天下征役不息故民見其車馬旌
　旗而厭苦之　歐陽氏曰禍亂日生而不夷無國不
　見泯滅民黎皆為灰燼　陳氏曰於乎可哀兮國運
　如此之頻促也　朱註自此至第四章皆征役者之
　怨辭也
國歩蔑資天不我将靡所止疑云徂何徃君子實維秉
心無競誰生厲階至今為梗(競古其兩反梗古古盎反/)
(隔句韻平上去通韻/)
　賦也　毛傳蔑無資財也　鄭箋将養也　毛傳疑
　定也　朱註疑如儀禮疑立之疑徂亦徃也競争也
　　毛傳厲惡梗病也
　陳氏曰國運困窮天不我養止則不知所安行則不
　知所徃　許氏曰夫秉心無競者君子之道也誰實
　生此禍階而使至今為病乎　歐陽氏曰意者禍有
　根源其所從來也逺矣其實刺禍由王致也
憂心慇慇念我土宇我生不辰逢天僤怒自西徂東靡
所定處多我覯痻孔棘我圉(此章亦隔句韻獨東字不/)
(入韻不必叶/)
　賦也　毛傳宇居僤厚也　鄭箋痻病也　毛傳圉
　垂也
　鄭箋此士卒從軍久勞苦自傷之言　孔疏多矣我
　之所遇甚病也急矣我之在邊垂甚勞也
為謀為毖亂况斯削吿爾憂恤誨爾序爵誰能執熱逝
不以濯其何能淑載胥及溺
　賦也　毛傳毖慎也　鄭箋况滋也恤亦憂也　朱
　註序爵辨别賢否之道也　鄭箋執熱手持熱物也
　　朱註逝語辭
　李氏曰王豈不謀且慎然亂日滋而國日削者以王
　之謀非所謀而慎非所慎也　鄭箋我語女以憂天
　下之憂教女以次序賢能之爵其為之當如手持熱
　物之用濯謂治國之道當用賢者　蘇氏曰誰能執
　熱而不以濯者賢者之能已亂猶濯之能觧熱也否
　則其何能善相與入於䧟溺而已　張氏曰爵未嘗
　無序也序之者使賢者尊不肖者卑而已召旻曰彼
　疏斯粺不能序爵故也　虞惇曰此章告之以用賢
　已亂也
如彼遡風亦孔之僾民有肅心荓用不逮好是稼穡力
民代食稼穡維寳代食維好(上四句隔句韻/)
　賦也　毛傳遡鄉僾唈也　鄭箋肅進也　毛傳荓
　使也
　蘇氏曰君子視厲王之亂悶然如遡風之人唈而不
　能息雖有欲進之心皆使之曰世亂矣非吾所能及
　也於是退而稼穡盡其筋力與民同事以代禄食而
　已當是時也仕進之憂甚於稼穡之勞故曰稼穡維
　寳代食維好言雖勞而無患也　虞惇曰此章刺王
　不用賢而賢者去也
天降喪亂滅我立王降此蟊賊稼穡卒痒哀恫中國具
贅卒荒靡有旅力以念穹蒼(後六句隔句韻/)
　賦也　鄭箋蟲食苖根曰蟊食節曰賊痒病也恫痛
　也具皆也　毛傳贅屬荒虚也　王氏曰穹蒼天也
　穹言形蒼言色也
　歐陽氏曰天降喪亂将滅亡我王室而又蝗螟為災
　稼穡盡病　李氏曰痛此中國之民皆相連屬至於
　空虚無不被其禍而王之羣臣無有肯陳力以念天
　禍者由王不能用賢也　張氏曰前言稼穡代食今
　至於稼穡卒痒民窮而財盡安得不亂乎　虞惇曰
　此章言賢者既去無人以救亂也
維此惠君民人所瞻秉心宣猶考慎其相維彼不順自
獨俾臧自有肺腸俾民卒狂(首二句無韻/)
　賦也　鄭箋惠順宣徧猶謀也　朱註相輔也
　鄭箋惟至徳順道之君為百姓所瞻仰者乃執持正
　心舉事徧謀於衆考慎輔相而用之言擇賢之審彼
　不順道之君自多足獨謂已之所任皆善也不復考
　慎自有肺腸行其心之所欲乃使民盡狂惑是又不
　宣猶　李氏曰臨亂之君各賢其臣一人曰賢矣天
　下不以為賢也惟明君公天下之好惡而慎用之此
　治亂所由分也　虞惇曰此章言用人公私之得失
　也
瞻彼中林甡甡其鹿朋友已譛不胥以榖人亦有言進
退維谷(林譖平去隔句韻/)
　興也　毛傳甡甡衆多也　鄭箋譛不信也榖善也
　　毛傳谷窮也
　鄭箋視彼林中其鹿相輩耦行甡甡然衆多今朝廷
　羣臣皆相欺背不相與以善道曾鹿之不如也前無
　明君郤廹罪役故進退皆窮也　虞惇曰此章言賢
　人不用而為小人所困也
維此聖人瞻言百里維彼愚人覆狂以喜匪言不能胡
斯畏忌(上去通韻/)
　賦也　鄭箋覆反胡何也
　毛傳瞻言百里逺慮也　鄭箋聖人見事逺所視而
　言者百里而王不用愚暗之人見事淺近耳王反迷
　惑信之而喜我非不能别白言之然不言之何也畏
　懼犯顔得罪　孔疏刺王親愚逺聖虐而拒諫　虞
　惇曰此章以下皆刺王不用賢而用小人以致亂也
維此良人弗求弗廸維彼忍心是顧是復民之貪亂寧
為荼毒
　賦也　毛傳廸進也　鄭箋貪猶欲也　孔疏荼苦
　菜毒螫蟲喻惡行也
　鄭箋國有善人王不求索而進用之有殘忍為惡之
　心者反顧念而重復之忽賢者而愛小人故民苦王
　之政欲其亂亡安為荼毒之行也
大風有隧有空大谷維此良人作為式榖維彼不順征
以中垢(垢古音古上入通韻/)
　興也　毛傳隧道也　鄭箋式用榖善征行也　朱
　註中隠暗也垢汚穢也
　鄭箋大風之起有所從而來必出於大空谷之中
　陳氏曰喻人之為善為不善皆有所從來也　蘇氏
　曰善人之作也以用其善小人之行也以播其穢皆
　發其中之所有於外也　吕氏曰言治亂有所自來
　治由君子而亂由小人也　虞惇曰八章之維彼不
　順對惠君而言也此章之維彼不順對善人而言也
　有不順之君即有不順之臣此臣以昏愚之性具殘
　忍之心工欺背之術貪利敗徳行同宼盗順於君而
　不順於民使民習為邪僻貪亂而不知止故曰維彼
　愚人曰維彼忍心曰貪人敗類曰職凉善背曰職盗
　為宼皆窮極小人之情狀以刺之也
大風有隧貪人敗類聼言則對誦言如醉匪用其良覆
俾我悖
　興也　毛傳類善也　鄭箋聼言道聼之言對答也
　　蘇氏曰誦言先王之言也
　蘇氏曰風之起也有道類之敗也有自貪人在上類
　之所由敗也　李氏曰王之性本善但以貪人敗之
　耳道聼之言則答之誦詩書之言則如醉由王先入
　於貪人之言故不用善而反使我為悖逆之行以從
　貪人之所為也　吕氏曰此章言王之所以疎棄君
　子者由小人敗之也　朱註厲王說榮夷公芮良夫
　曰王室其將卑乎夫榮公好專利而不備大難夫利
　百物之所生也天地之所載也而或專之其害多矣
　詩所謂貪人其榮公也歟
嗟爾朋友予豈不知而作如彼飛蟲時亦弋獲既之隂
女反予來赫
　賦也　李氏曰弋繳射也　鄭箋之徃隂覆也口距
　人謂之赫
　鄭箋嗟爾朋友者親而切磋之也　張氏曰如彼飛
　蟲時亦弋獲猶言千慮一得也　鄭箋我以言告女
　既徃隂覆女女反赫我出言悖怒不受忠告　虞惇
　曰自此至終篇託為告其僚友之辭以反覆戒王之
　用小人也
民之罔極職凉善背為民不利如云不克民之囘遹職
競用力(去入通韻/)
　賦也　鄭箋職主也凉諒同信也　朱註善背工為
　反覆也　鄭箋克勝也
　蘇氏曰民之所以貪亂而不知止者職女信用反覆
　之人也上之害民如恐不勝故民日以邪僻由上之
　用力而競之也
民之未戾職盗為宼凉曰不可覆背善詈雖曰匪予既
作爾歌(宼古苦故反戾與詈韻宼與予韻可與歌韻下/)
(三句各應上三句又韻之變格亦平去平上通韻/)
　賦也　毛傳戾定也
　蘇氏曰民之所以未定者職上有盗賊之臣為之宼
　也女苟信以為是不可則又曷為反背而詈我哉爾
　雖曰是非我所為然我既作爾歌矣　朱註言得其
　情且事已著明不可掩覆也　鄭箋我已作女所行
　之歌女當受之而改悔也　吕氏曰此詩木厲王之
　亂在於用小人故於聼任之際屢致意焉
　　桑柔十六章八章章八句八章章六句
　　　虞惇按此詩文繁理富義難遽曉諸家訓釋亦
　　　多異同而蘇氏為優矣
　雲漢仍叔羙宣王也宣王承厲王之烈内有撥亂之
　志遇災而懼側身修行欲銷去之天下喜於王化復
　行百姓見憂故作此詩也
　　鄭箋仍叔周大夫也春秋魯桓公五年天王使仍
　　叔之子來聘　孔疏考之桓五年上距宣王之崩
　　七十六年至其初則百餘年也春秋之世晉之知
　　氏世稱伯趙氏世稱孟仍叔或亦世稱叔非必即
　　此仍叔也　吕氏曰宣王小雅始於六月言其功
　　也大雅始於雲漢言其心也無是心安得有是功
　　哉
倬彼雲漢昭回于天王曰於乎何辜今之人天降喪亂
饑饉薦臻靡神不舉靡愛斯牲圭璧既卒寧莫我聼(上/)
(六句一韻下四句一韻/)
　賦也　許氏曰倬著大也　鄭箋雲漢天河也　孔
　疏河精上為天漢　鄭箋昭光也　毛傳回轉也
　曹氏曰天漢起於東方經箕尾之間是為漢津委蛇
　向西南行至七星南而沒此其回旋之度也　毛傳
　薦重臻至也　朱註圭璧禮神之玉也　孔疏春官
　大宗伯以玉作六器以禮天地四方蒼璧禮天黄琮
　禮地青圭禮東方赤璋禮南方白琥禮西方𤣥璜禮
　北方圭璧總稱也　鄭箋卒盡也
　鄭箋天河水氣精光轉運於天時旱渇雨故宣王夜
　仰視雲漢望其候焉　毛傳瞻仰昊天不見雨候於
　是嘆傷人之無辜而遇此喪亂饑饉也　鄭箋為旱
　之故求於羣神無不祭也無所愛於三牲禮神之圭
　璧又已盡矣曾無聼我而興雲雨
旱既太甚藴隆蟲蟲不殄禋祀自郊徂宫上下奠瘞靡
神不宗后稷不克上帝不臨耗斁下土寧丁我躬(呉氏/)
(韻補臨良中反皇矣臨衝韓詩作隆衝此與七月卒章/)
(蕩首章皆東侵同韻疑古人方音本相通也/)
　賦也　蘇氏曰藴結隆盛也　李氏曰說文蟲蟲旱
　氣也　蘇氏曰殄絶也郊天地也　鄭箋宫宗廟也
　　孔疏奠置之於地也瘞埋之於土也　毛傳宗尊
　也　錢氏曰克勝也　朱註臨享也　鄭箋斁敗也
　　毛傳丁當也
　鄭箋為旱故潔祀不絶從郊而至宗廟奠瘞天地之
　神無不齋肅而尊敬之　毛傳上祭天下祭地奠其
　禮瘞其物古者國有凶荒則索鬼神而祭之　蘇氏
　曰宣王憂旱百神無所不舉然后稷不能救上帝不
　復饗窮而無告故曰與其耗敗下土寧使我躬當之
　無使人人被其患也　嚴氏曰在宫之神莫尊於后
　稷非不臨顧我而力不足以勝旱災在郊之神莫尊
　於上帝力足以勝旱災而不肯臨顧我　輔氏曰先
　郊後宫先尊後親也
旱既太甚則不可推兢兢業業如霆如雷周餘黎民靡
有孑遺昊天上帝則不我遺胡不相畏先祖于摧
　賦也　毛傳推去也　孔疏孑孤獨之貌
　鄭箋旱既不可移去心動意懼有如雷霆近發於上
　　朱氏曰大亂之後周之黎民僅有存者今又遇旱
　災将孑然無復有遺　蘇氏曰是天不復使我有遺
　餘也胡為尚不相畏哉先祖之業将於是摧滅矣
旱既太甚則不可沮赫赫炎炎云我無所大命近止靡
瞻靡顧羣公先正則不我助父母先祖胡寧忍予(上去/)
(通韻/)
　賦也　毛傳沮止也赫赫旱氣也炎炎熱氣也大命
　近止民近死亡也　朱註羣公先正月令所謂雩祀
　百辟卿士之有益於民者以祈榖實者是也
　蘇氏曰旱既不止民咸曰我無所庇死期不逺莫有
　瞻顧而哀閔之者　鄭箋百辟卿士雩祭所及者今
　曾無肯助我憂旱先祖文武又何為施忍於我不使
　天雨也　朱註於羣公先正但言其不見助父母先
　祖則以恩望之所謂垂涕泣而道之也
旱既太甚滌滌山川旱魃為虐如惔如焚我心憚暑憂
心如熏羣公先正則不我聞吴天上帝寧俾我遯(平去/)
(通韻/)
　賦也　毛傳滌滌旱氣也山無木川無水　王氏曰
　山枯川竭如滌濯然也　毛傳魃旱神也惔燎之也
　　鄭箋憚畏也　毛傳熏灼也　朱註遯逃也
　鄭箋旱既害於山川矣其氣生魃而害益甚草木燋
　枯如見焚燎然　蘇氏曰宣王所以祈旱者至矣而
　莫之答故曰苟我之不善不當天心則寧使我遯去
　以避賢者無以我故苦此庶民也
旱既太甚黽勉畏去胡寧瘨我以旱憯不知其故祈年
孔夙方社不莫昊天上帝則不我虞敬恭明神宜無悔
怒(平去通韻/)
　賦也　鄭箋瘨病也　朱註憯曾也　孔疏祈年孟
　春祈榖於上帝孟冬祈來年於天宗是也　朱註方
　祭四方也社祭土神也　鄭箋虞度也
　蘇氏曰始以旱故欲遯去以避賢者既又以為棄位
　以避憂患非人主之義故黽勉不去求濟斯難　鄭
　箋天何病我以旱曾不知為政何所失而致此害我
　祈豐年甚旱祭四方與社又不晚天曽不度知我心
　我肅事明神如是明神宜不恨怒於我我何由當遭
　此旱也　輔氏曰皆自反之辭
旱既太甚散無友紀鞫哉庶正疚哉冢宰趣馬師氏膳
夫左右靡人不周無不能止瞻卬昊天云如何里
　賦也　朱註紀綱紀也　鄭箋鞫窮也庶正衆官之
　長也　毛傳周救也　鄭箋里憂也
　鄭箋人君以羣臣為友凶年禄餼不足諸臣勤於事
　而困於食　蘇氏曰旱既甚則國用空竭無以綱紀
　羣臣朋友故歴告之曰鞫矣疚矣然尚相戒以無所
　不周無以不能而止　嚴氏曰自庶官之長冢宰之
　官皆究心於禱祈賑救之事夙夜不遑以致勞瘁下
　至趣馬也師氏也膳夫也左右之臣也人皆勉力救
　災無有自謂不能而遂止者　鄭箋王愁悶於不雨
　但仰天曰當如我之憂何　毛傳嵗凶年榖不登則
　趣馬不秣師氏弛其兵馳道不除祭事不縣膳夫徹
　膳左右布而不修大夫不食梁士飲酒不樂
瞻仰昊天有嘒其星大夫君子昭假無贏大命近止無
棄爾成何求為我以戾庶正瞻仰昊天曷惠其寧
　賦也　毛傳嘒衆星貎　朱註昭明也　毛傳假至
　也　吕氏曰贏餘也　毛傳戾定也
　孔疏宣王以旱故瞻仰於昊天唯見嘒然光明之衆
　星未有雨徴　朱註羣臣之竭其精誠助王昭假於
　天者已無餘矣雖今死亡将盡不可以棄其前功當
　益求所以昭假者而修之　鄭箋使女無棄成功者
　何但求為我身乃欲以安定衆正也因復仰天曰當
　何時順我之求令我心安乎渇雨之甚也得雨則心安
　　雲漢八章章十句
　　　虞惇按此詩諸家訓釋無大異寧丁我躬寧俾
　　　我遯則蘇氏為優靡人不周鄭云賙給諸臣之
　　　困於食者昭假無贏云天之光耀升行不休無
　　　自贏緩之時衍說也先祖于摧改摧為嗺亦非
　　　是
　崧髙尹吉甫羙宣王也天下復平能建國親諸侯褒
　賞申伯焉
　　鄭箋尹吉甫申伯皆周卿士也尹官氏申國名
　　竹書宣王七年王錫申伯命
崧髙維嶽駿極于天維嶽降神生甫及申維申及甫維
周之翰四國于蕃四方于宣
　賦也　毛傳山大而髙曰崧嶽四嶽也東嶽岱南嶽
　衡西嶽華北嶽恒駿大極至也　鄭箋甫甫侯也申
　申伯也　毛傳翰幹也　王氏曰蕃蔽也
　毛傳堯之時姜氏為四伯掌四岳之祀述諸侯之職
　於周則有甫有申有齊有許也嶽降神靈和氣以生
　申甫之大功　鄭箋四岳卿士之官掌四時者也因
　主方嶽廵守之事徳當嶽神之意而福興其子孫歴
　虞夏商世有國土周之甫申齊許皆其苖裔甫侯申
　伯皆以賢知入為周楨幹之臣四國有難則徃捍禦
　之為之蕃屏四方恩澤不至則徃宣暢之甫侯相穆
　王訓夏贖刑羙此俱出四嶽故連言之　孔子閒居
　孔子曰清明在躬志氣如神嗜欲将至有開必先天
　降時雨山川出雲其在詩曰嵩髙維嶽峻極于天維
　嶽降神生甫及申此文武之徳也
亹亹申伯王纘之事于邑于謝南國是式王命召伯定
申伯之宅登是南邦世執其功(事式去入通韻/)
　賦也　鄭箋亹亹勉也纘繼于徃于於也　毛傳謝
　周之南土也　鄭箋式法也　孔疏召伯召穆公虎
　也　毛傳登成也
　鄭箋亹亹然勉於徳之申伯以賢入為卿士佐王有
　功王欲使繼其故諸侯之事徃作邑於謝使為侯伯
　南方之國皆統理之施其法度使召伯定其宅令徃
　居謝成法度於南邦世世持其政事傳子孫也　孔
　疏必命召公者王肅云召公為司空主繕治也　李
　氏曰按史記申本侯爵曰申伯者命之為方伯也
王命申伯式是南邦因是謝人以作爾庸王命召伯徹
申伯土田王命傅御遷其私人
　賦也　傅庸城也　毛傳徹治也　毛傳御治事之
　官也　朱註私人家人也
　孔疏召公既定申伯之居又告申伯以将封之意使
　為法度於南方之國因是故謝邑之人以改作國城
　　孔疏又命召伯治理申伯國内土田正其井牧定
　其賦稅又命王治事之臣遷徙申伯之私人在京師
　者使從申伯共歸其國也　錢氏曰葢自厲王貪暴
　而稅法壊故於韓奕曰實畝實籍於江漢曰徹我
　疆土此云徹申伯土田中興之績於此可見　朱氏
　曰徹土田王者之大法故以命大臣遷私人王者之
　私恩故以命傅御
申伯之功召伯是營有俶其城寢廟既成既成藐藐王
錫申伯四牡蹻蹻鈎膺濯濯(伯字不入韻/)
　賦也　朱註俶始作也　錢氏曰藐藐髙廣貎　毛
　傳蹻蹻壯貎鉤膺樊纓也濯濯光明貎
　鄭箋申伯居謝之事召公營其位而作城郭及寝廟
　定其人神所處築之已成告於王王乃錫申伯為将
　遣之　孔疏按巾車金路鉤樊纓九就同姓以封申伯
　異姓而得此賜者以命為侯伯故車如上公
王遣申伯路車乗馬我圖爾居莫如南土錫爾介圭以
作爾寳徃近王舅南土是保
　賦也　朱註介圭諸侯之封圭　毛傳寳瑞也　鄭
　箋近辭也　毛傳申伯宣王之舅也
　鄭箋王以正禮遣申伯之國故復有車馬之賜因告
　之曰我謀女之所居無如南土之善　孔疏又特賜
　女以大圭謂桓圭九寸者也以為女之執瑞既賜其
　物又嘆而送之徃矣此王之舅也當於南方之土安
　居之矣皆命遣之辭　吕氏曰介圭惟天子所服韓
　奕曰以其介圭入覲于王當是諸侯之瑞圭介之為
　言大也詩人羙大其圭而稱之非周官之介圭也
申伯信邁王餞于郿申伯還南謝于誠歸王命召伯徹
申伯土疆以峙其粻式遄其行
　賦也　鄭箋邁行也餞送行飲酒也　毛傳郿地名
　鄭箋時王葢省岐周故餞于郿也還南者北就王命
　於岐周而還反也謝于誠歸誠歸於謝也　朱註峙
　積也　鄭箋粻糧遄速也
　王氏曰王既餞之申伯於是實歸其國也曰信邁誠
　歸見王之數留疑於行之不果故也　鄭箋王使召
　公治申伯土界之所至峙其糧者令廬市有止宿之
　委積用是速申伯之行　吕氏曰是詩載封申伯如
　遷私人峙其糧莫不曲盡宣王之待元舅其恩意周
　浹綜理微密如此　曹氏曰郿近岐周先王之廟在
　岐申伯受封則冊命於先王之廟故王饑於郿也江
　漢言召伯之封亦曰于周受命　虞惇按三章曰徹
　申伯土田是治其田畝之賦税也此曰徹申伯土疆
　是正其封國之疆界也　孔疏地官遺人掌道路之
　委積凡國野之道十里有廬廬有飲食三十里有宿
　宿有路室路室有委五十里有市市有候館候館有
　積
申伯番番既入于謝徒御嘽嘽周邦咸喜戎有良翰不
顯申伯王之元舅文武是憲(番如字與嘽翰憲韻平去/)
(通韻/)
　賦也　毛傳番番勇武貎徒徒行者御御車者　鄭
　箋嘽嘽安舒也戎汝也翰幹也　毛傳不顯顯也
　朱註憲法也
　鄭箋申伯之貎有威武番番然其入謝國車徒之行
　嘽嘽安舒言得禮也禮入國不馳　蘇氏曰於是周
　人皆喜而相謂曰女有良翰矣文武是憲言其文武
　皆足法也
申伯之徳柔惠且直揉此萬邦聞于四國吉甫作誦其
詩孔碩其風肆好以贈申伯
　賦也　鄭箋揉順也　孔疏誦工師所誦之樂曲也
　鄭箋碩大也　毛傳肆長也
　孔疏申伯以柔直之徳揉服萬邦不順之國使之皆
　順其聲譽聞達於四方是申伯之徳實羙大矣　鄭
　箋今吉甫為此誦也其詩之意甚羙大風切申伯又
　使之長行善道以此贈申伯者送之令以為樂　王
　氏曰此雅也而謂之風則以辭不廹切而能感動人
　之善心故謂之風也　孔疏此詩之作主羙申伯而
　已申伯有徳王能建之羙申伯亦所以羙宣王也
　　崧髙八章章八句
　　　虞惇按此詩惟庸字之說不從鄭餘諸家皆同
　
　讀詩質疑卷二十六上
欽定四庫全書
　讀詩質疑卷二十六下
　　　　　　　　　　太僕寺少卿嚴虞惇撰
　烝民尹吉甫羙宣王也任賢使能周室中興焉
　　申公説宣王命樊侯築城於齊尹吉甫詩以送之
　　孔疏仲山甫是樊國之君爵為侯而字仲山甫也周
　　語稱樊仲山甫諫宣王韋昭云食采于樊左傳晉文
　　公納王王賜之樊邑則樊在東都之畿内　虞惇按
　　竹書山甫城齊事在宣王之七年困學紀聞云魯獻
　　公仲子曰山甫入輔周室食采於樊或即此樊侯也
　　　陳氏曰崧髙烝民皆尹吉甫贈行之詩而序詩者
　　皆以為羙宣王何也葢人君委任得人而僚友之間
　　賦詩以相娯樂則人君之羙莫大焉
天生烝民有物有則民之秉彝好是懿徳天監有周昭
假于下保兹天子生仲山甫
　賦也　毛傳烝衆則法也　鄭箋秉執也　毛傳彝
　常懿羙也　朱註昭明也　鄭箋假至也　毛傳仲
　山甫樊侯也
　朱註天生衆民有物必有則葢自百骸九竅五臟而
　達之君臣父子夫婦長㓜朋友無非物也而莫不有
　法焉如視之明聼之聰貎之恭言之順君臣有義父
　子有親之類是也是乃民所執之常性故其情無不
　好此羙徳者而况天監視有周能以昭明之徳感格
　於下故天保佑之為生賢佐曰仲山甫則所以鍾秀
　氣而全其羙徳者又非特如凡民而已也　真氏曰
　盈天地之間莫非物也人亦物也事亦物也有是物
　即具是理所謂則也則者凖則之謂一定而不可易
　也彝而言秉者渾然一理具於吾心不可移奪若秉
　執然為其有此故於羙徳無不知好之者仁義忠信
　所謂羙徳也人無賢愚莫不好之也　嚴氏曰民皆
　秉此常性故皆好此懿徳於均稟同賦中而賢者獨
　鍾氣之粹焉是有闗於國家盛衰之數而非偶然也
　　朱氏曰惟天子昭明之徳格於天而天有保佑之
　命故賢佐鍾粹羙之徳其天性之本善者雖賢愚之
　所同而氣稟之獨厚者乃賢哲之所以異於人也
　孔疏天生衆民有性有情性謂仁義禮智信也情謂
　喜怒哀樂好惡也五性本於五行六情本於六氣禮
　運曰人者天地之心五行之端是人性法五行也左
　傳曰民有好惡喜怒哀樂生於六氣是六情法六氣
　也性者生之質命者人所稟受也情者隂之數精内
　附著生流通也性生於陽以理執情生於隂以繫念
　是性陽而情隂也性本五行者木行則仁金行則義
　火行則禮水行則智土行則信是也情本六氣者好
　生於陽惡生於隂喜生於風怒生於雨哀生於晦樂
　生於明是也人之情性俱稟於天天不差忒則人亦
　有常故民所執持有常道莫不好羙徳之人也　李
　氏曰董仲舒曰宣王明文武之功業周道燦然復興
　詩人羙之而作上天佑之為生賢佐後世稱頌至今
　不絶葢謂此詩也
仲山甫之徳柔嘉維則令儀令色小心翼翼古訓是
式威儀是力天子是若明命使賦(若賦去入通韻/)
　賦也　鄭箋令善也古訓先王之遺典也力猶勤也
　　毛傳若順賦布也
　吕氏曰柔嘉維則不過其則也過其則斯為弱不得
　謂之柔嘉矣令儀令色小心翼翼表裏柔嘉也古訓
　是式威儀是力學問進修也天子是若明命使賦發
　而措之事業也此章葢備舉仲山甫之徳　鄭箋勤
　威儀者恪居官次不解於位也　嚴氏曰大臣以道
　事君而曰天子是順何也順者臣道也坤道也坤元
　承天順也六二直方亦順也事君盡禮順也有犯無
　隐亦順也将順匡救皆出於忠愛無非順也周語稱
　樊仲山甫諫宣王然則天子是若非面從容悦之謂
　也
王命仲山甫式是百辟纘戎祖考王躬是保出納王命
王之喉舌賦政于外四方爰發(首二句無韻/)
　賦也　鄭箋戎女也　朱註出承而布之也納行而
　復之也喉舌所以出言也發發而應之也
　吕氏曰仲山甫之職外則總領諸侯内則輔養君徳
　入則典司政本出則經營四方此章葢備舉仲山甫
　之職　孔疏王有所言出而宣之下有所為納而白
　之作王之喉舌布政教於畿外政教明羙四方諸侯
　莫不發應　朱註仲山甫葢以冡宰兼太保而太保
　抑其世官也歟
肅肅王命仲山甫将之邦國若否仲山甫明之既明且
哲以保其身夙夜匪解以事一人
　賦也　李氏曰肅肅嚴也　毛傳将行也　鄭箋若
　順也順否猶臧否也　朱註明明于理哲察於事解
　怠也
　朱氏曰王命之嚴大臣固當奉而行之然明不足以
　知邦國之情則有便有不便必至於拂而不可行矣
　惟明足以察人情之從違而後奉行之際取舍曲當
　政令所以必行邦國所以維允也　朱註既明且哲
　者達於天下之事理順而行之自然災害不及其身
　可以保其禄位非趨利避害偷以全軀之謂也
人亦有言柔則茹之剛則吐之維仲山甫柔亦不茹剛
亦不吐不侮矜寡不畏彊禦
　賦也　朱註茹納也
　孔疏人有常言人之恒性莫不柔濡者則茹食之堅
　剛者則吐出之喻見寡弱者則侵侮之强盛者則畏
　避之惟仲山甫不然不侮不畏即是不茹不吐既言
　其喻又言其實以充之　吕氏曰言仲山甫之徳剛
　柔不偏也　朱註觀此則仲山甫之柔嘉非軟羙之
　謂而保其身亦未嘗枉己以狥人可知矣
人亦有言徳輶如毛民鮮克舉之我儀圖之維仲山甫
舉之愛莫助之袞職有闕維仲山甫補之(平上去通韻/)
　賦也　鄭箋輶輕儀匹也愛惜也　朱註袞職王職
　也天子龍袞不敢斥言王闕故曰袞職也
　鄭箋人之言云徳甚輕然而衆人寡能舉之我與儀
　匹圖之而未能也惟仲山甫獨能舉此徳而行之惜
　乎莫能助之者多仲山甫之徳歸功言耳　黄氏曰
　助生於有所不足仲山甫能舉人不能舉之徳則無
　所不足矣無所不足何助之有故雖愛之而莫能助
　之　毛傳袞冕者君之上服也仲山甫補之善補過
　也　朱註惟大人格君心之非未有不自舉其徳而
　能補君之闕者也　徐氏曰此二章言仲山甫之賢
　各以人言起之見常情如此而仲山甫不然盖其羙
　徳之全所由獨異於凡民也
仲山甫出祖四牡業業征夫㨗㨗每懐靡及四牡彭彭
八鸞鏘鏘王命仲山甫城彼東方
　賦也　鄭箋祖将行祀軷之祭也　朱註㨗㨗疾貎
　　毛傳東方齊也
　蘇氏曰王命仲山甫城齊祖祭而行其馬業業而健
　其徒㨗㨗而敏猶常恐不及於事　鄭箋以此車馬
　命仲山甫乗之而行言其盛也　毛傳古者諸侯之
　居逼隘則王者遷其邑而定其居葢去薄姑而遷於
　臨淄也　虞惇按孔疏據史記太公封齊都營邱至
　五世胡公徙都薄姑子獻公徙治臨淄獻公當夷王
　時與此傳不合意者獻公始遷至是而始備城郭之
　守歟
四牡騤騤八鸞喈喈仲山甫徂齊式遄其歸吉甫作誦
穆如清風仲山甫永懐以慰其心
　賦也　鄭箋穆和也　毛傳清風清微之風化養萬
　物者也
　孔疏式遄其歸周人愛仲山甫不欲使久在外也
　鄭箋望之故欲其用是疾歸也吉甫作此工歌之誦
　其調和人之性情如清風長養萬物原以仲山甫述
　職多所思而勞故述其羙以慰安其心　曾氏曰賦
　政於外雖仲山甫之軄然保王躬補王闕尤所急也
　城彼東方其心永懐葢有所不安者吉甫深知之作
　誦而告以遄歸所以安其心也
　　烝民八章章八句
　　　虞惇按有物有則朱子之説至矣然鄭箋所謂
　　　性法五行情法六氣性生於陽以理執情生於
　　　隂以繫念者周子太極圖說所擇取今并録之
　　　我儀圖之從箋
　韓奕尹吉甫羙宣王也能錫命諸侯
　　鄭箋梁山於韓國之山最髙大為國之鎮所望祀
　　焉故羙大其貎奕奕然謂之韓奕韓姬姓之國也
　　後為晉所滅大夫韓氏以為邑焉
奕奕梁山維禹甸之有倬其道韓侯受命王親命之纘
戎祖考無廢朕命夙夜匪解䖍共爾位朕命不易幹不
庭方以佐戎辟(命彌吝反甸與命韻道與考韻觧與位/)
(韻易與辟韻下五句亦可去入通韻/)
　賦也　毛傳奕奕大也甸治也禹治梁山除水災
　孔疏倬明貎　朱註韓國名侯爵武王之後也受命
　葢即位除喪以士服入見天子而聼命也　鄭箋戎
　汝也　朱註䖍敬也　鄭箋共恭同易改也　朱註
　榦正也不庭方不來庭之國也　鄭箋辟君也王自
　謂也
　蘇氏曰将言韓侯故先叙其國曰梁山之下有倬然
　之道此韓侯之所從朝周以受命者也　孔疏纘戎
　祖考以下王命辭之略也　朱氏曰朕命不易示之
　以信也幹不庭方以佐戎辟欲其敵王之愾也
四牡奕奕孔修且張韓侯入覲以其介圭入覲于王王
錫韓侯淑旂綏章簟茀錯衡𤣥袞赤舄鉤膺鏤錫鞹鞃
淺幭鞗革金厄(張王章衡錫一韻舄幭厄一韻/)
　賦也　毛傳修長張大也　鄭箋諸侯秋見天子曰
　覲　朱註介圭封圭執之為贄以合瑞也　毛傳淑
　善也交龍為旂綏大綏也　孔疏染鳥羽或旄牛尾
　為之注於旂干之首為表章也　鄭箋簟茀漆簟為
　車蔽也　毛傳錯衡文衡也　孔疏𤣥袞以𤣥為衣
　畫袞龍也赤舄赤色之舄也　鄭箋鉤膺樊纓也鏤
　刻金也馬眉上曰錫刻金飾之今當盧也　毛傳鞹
　革也鞃軾中也　孔疏以革施軾之中央持車使牢
　固也　毛傳淺虎皮淺毛也幭覆式也　孔疏幭禮
　記作幦周禮作䄙以淺毛之皮為幭也　鄭箋鞗革
　轡首也金厄以金為小環纒搤之也
　鄭箋韓侯以常職來覲于王王多錫以厚之此覲乃
　受命先言受命者顯其羙也　王氏曰淑旂綏章於
　紼後建之簟茀在後衡在左右鉤膺鏤錫鞹鞃淺幭
　鞗革金厄則皆在前　孔疏羙韓侯朝覲得禮以有
　徳見命而受此厚賜也按巾車玉路錫樊纓金路鉤
　樊纓注云金路無錫有鉤玉路非賜臣之物此言鉤
　膺則金路矣而得有鏤錫者葢特賜之使得施於金
　路也
韓侯出祖出宿于屠顯父餞之清酒百壺其殽維何炰
鼈鮮魚其䔩維何維筍及蒲其贈維何乗馬路車籩豆
有且侯氏燕胥(平上通韻/)
　賦也　鄭箋祖将去而祀軷也　毛傳屠地名　鄭
　箋顯父周之卿士也　毛傳䔩菜殽也　鄭箋筍竹
　萌也　毛傳蒲蒲蒻也　鄭箋且多貎　吕氏曰覲
　禮稱來朝之諸侯曰侯氏　鄭箋胥皆也
　鄭箋既覲而反國必祖者尊其所徃去則如始行焉
　祖於國外畢乃出宿示行不留也王既使顯父餞之
　又使送以車馬所以贈厚意也諸侯在京師未去者
　於顯父餞之時皆來與燕其籩豆且然榮其多也
韓侯取妻汾王之甥蹶父之子韓侯迎止于蹶之里百
兩彭彭八鸞鏘鏘不顯其光諸娣從之祁祁如雲韓侯
顧之爛其盈門
　賦也　鄭箋汾王厲王也厲王流於彘在汾水之上
　時人因以號之姊妹之子曰甥　毛傳蹶父卿士也
　里邑也諸娣諸媵也諸侯一取九女二國媵之　鄭
　箋媵必娣姪從之獨言娣舉其貴者　毛傳祁祁徐
　靚也如雲衆多也　鄭箋爛粲爛也
　朱註此韓侯既覲而還遂以親迎也
蹶父孔武靡國不到為韓姞相攸莫如韓樂孔樂韓土
川澤訏訏魴魚甫甫麀鹿噳噳有熊有羆有貓有虎慶
既令居韓姞燕譽(平上通韻/)
　賦也　毛傳姞蹶父姓也　鄭箋相視攸所也　毛
　傳訏訏甫甫大也噳噳衆也貓似虎淺毛者也　朱
　註慶喜令善燕安也
　鄭箋蹶父甚武健為王使於天下國國皆至為其女
　韓侯夫人姞氏視其所居韓國最樂甚樂矣韓之國
　土也川澤寛大衆魚禽獸備有言饒富也蹶父既善
　韓土使韓姞嫁焉而居之韓姞則安之盡其婦道有
　顯譽也　王氏曰韓侯取妻何豫於王政而詩言此
　者葢汾王失道王室既喪為諸侯所卑侮則王甥亦
　安能相攸惟宣王任賢使能然後汾王之甥更為樂
　國賢君所願取而威儀備具光顯如此乃所謂邦之
　榮懐也　吕氏曰古者任遇方面之臣既盡其禮復
　恤其私使之内外光顯體安志寧然後能展布自竭
　為王室之屏翰詩人述宣王錫命諸侯而因道其嫁
　娶之盛其意葢在於此而王室尊安人情暇樂莫不
　在其中矣
溥彼韓城燕師所完以先祖受命因時百蠻王錫韓侯
其追其貊奄受北國因以其伯實墉實壑實畝實籍獻
其貔皮赤豹黄羆
　賦也　鄭箋溥大也　董氏曰燕召公之國也　毛
　傳師衆也韓侯之先祖武王之子也追貊戎狄國也
　奄撫也墉城壑池也　鄭箋籍稅也　毛傳貔猛獸
　也
　朱註韓初封時召公為司空王命以其衆為築此城
　如召伯營謝山甫城齊春秋諸侯城邢城楚丘之類
　也　鄭箋韓侯先祖受先王之命封為韓侯居韓城
　為侯伯其州界外接蠻服因見使時節百蠻貢獻之
　徃來今宣王以韓侯賢故於入覲使復其先祖之舊
　職賜之蠻服追貊之戎狄令撫柔其所受王畿北面
　之國因以其先祖侯伯之事盡予之　孔疏韓侯於
　是令其州内所有滅絶之國築治是城濬深是壑井
　牧是田畝收斂是賦稅皆使復於故常又令百蠻追
　貊獻其貔獸之皮及赤豹黄羆之皮韓侯依舊法總
　領之羙韓侯之賢而王命得人也　錢氏曰宣王命
　召伯營謝以經畧南方命山甫城齊以鎮撫東國此
　命韓侯為北國伯所以備玁狁也中興制禦之大計
　如此
　　韓奕六章章十二句
　　　虞惇按有倬其道毛以為宣王平大亂命諸侯
　　　有倬然之道鄭以為羙韓侯有倬然著明之道
　　　皆不若蘇氏為簡直以其介圭鄭云覲於宣王
　　　而奉享禮貢國所出之寳按禹貢黑水西河惟
　　　雍州貢璆琳琅玕未嘗貢介圭今從毛燕師所
　　　完鄭云乃古平安時衆民所築完今從朱按竹
　　　書成王十二年王命燕師城韓朱子葢本此為
　　　說也
　江漢尹吉甫羙宣王也能興衰撥亂命召公平淮夷
　　虞惇按後漢書東夷傳殷武乙衰東夷盛遂分遷
　　淮岱漸居中土周公征之定東夷厲王時淮夷入
　　宼王命虢仲征之不克宣王復命召公伐而平之
　　　孔疏召穆公伐淮夷當在淮水之南魯僖公伐
　　淮夷當在淮水之北淮之南北皆有夷也　陳氏
　　曰淮夷之地不一徐州有夷則在淮北者也揚州
　　有夷則在淮南者也江漢常武同言淮夷以地理
　　考之曰江漢之滸者是淮南之夷也若在淮北則
　　江漢非所由入之路也曰率彼淮浦省此徐土者
　　是淮北之夷也若在淮南則徐土非聫接之地也
　　　嚴氏曰周興西北岐豐去江漢最逺故淮夷最
　　難服成王初年淮夷同三監以叛其後又同奄以
　　叛伯禽就封又同徐戎以叛至厲王之時四夷交
　　侵宣王一命吉甫北方旋定繼命方叔伐蠻荆其
　　後又命召公平淮南之夷命皇父平淮北之夷南
　　方之役至再至三必東土平然後西京安此江漢
　　常武所以為宣王之終事而係之大雅之末也
江漢浮浮武夫滔滔匪安匪遊淮夷來求既出我車既
設我旟匪安匪舒淮夷來鋪
　賦也　蘇氏曰浮浮水盛貎滔滔順流貎淮夷夷之
　在淮上者　朱註鋪陳也陳師以伐之也
　鄭箋江漢之水合而東流浮浮然　蘇氏曰宣王自
　周而南出於江漢之間命召公率兵循江而下以伐
　淮夷行者皆莫敢安徐曰吾之來也惟淮夷是求是
　鋪言用命也　朱氏曰詩無執訊獲醜之事來求來
　鋪而淮夷遂平可謂有征無戰矣　許氏曰此章叙
　伐淮夷出師之事　吕氏曰按江漢合流之處去淮
　夷絶逺或者㑹江漢之師以伐之歟　林氏曰古者
　畿兵不出所以重内調兵諸侯各從其方之便髙宗
　伐楚葢裒荆旅武王伐商實用西土至於征徐以魯
　平淮夷以江漢
江漢湯湯武夫洸洸經營四方告成于王四方既平王
國庶定時靡有争王心載寧(平去通韻/)
　賦也　毛傳洸洸武貎
　鄭箋召公既受命伐淮夷而服之復經營四方之國
　告成功於王　孔疏時無有叛戾乖争者王之心於
　是安寧也　朱註此章言既伐而成功也
江漢之滸王命召虎式辟四方徹我疆土匪疚匪棘王
國來極于疆于理至于南海
　賦也　毛傳召公召穆公也　朱註辟闢同徹井其
　田也　鄭箋疚病棘急極中也
　朱註江漢既平王又命召公辟四方之侵地而治其
　疆界　鄭箋非可以兵病害之非可以兵急躁之也
　惟使來王國受政教之中正而已齊桓公經陳鄭之
　間及伐山戎則違此言者　孔疏不以兵病害之謂
　所過之處不厚斂資財使民困敝也不以兵急躁之
　謂所與對戰不多殺傷殘害民命也　蘇氏曰召公
　於是疆理其地至南海而止　許氏曰此章言經理
　旁國
王命召虎來旬來宣文武受命召公維翰無曰予小子
召公是似肇敏戎公用錫爾祉
　賦也　毛傳旬徧也　蘇氏曰宣布也　毛傳召公
　召康公奭也　朱註予小子王自稱也　毛傳似嗣
　也　朱註肇開也　毛傳敏疾也　朱註戎女公功
　也
　孔疏王命召虎汝勤勞於徧服四方宣揚王命言其
　功大已悉知之　鄭箋昔文王武王受命召康公為
　楨幹之臣以正天下為虎之勤勞故述其祖之功以
　勸之　朱註今女無曰以予小子之故但自為嗣女
　召公之事開敏女功則我當錫女以祉福也　劉氏
　曰此述王命召公之辭終上章經營疆理之事而起
　下章之錫命也　朱氏曰此下皆述王冊命召公與
　公復於王之辭也
釐爾圭瓚秬鬯一卣告于文人錫山土田于周受命自
召祖命虎拜稽首天子萬年(瓚人田命年平上去通韻/)
　賦也　毛傳釐賜也　鄭箋秬鬯黒黍酒也謂之鬯
　者芬香條鬯也　毛傳九命錫圭瓚秬鬯　孔疏卣
　中尊也　嚴氏曰孫炎云尊彝為上罍為下卣居中
　　毛傳文人文徳之人也　鄭箋周岐周也
　鄭箋王賜召虎以鬯酒一尊使祭其宗廟告其先祖
　之有文徳者又欲尊顯召虎故如岐周使虎受山川
　土田之賜命用其祖召康公受封之禮岐周周之所
　起為其先祖之靈故就之拜稽首者受王命策書也
　臣受恩無可報謝但言使君夀考而已　朱註古者
　爵人必於祖廟示不敢專也　孔疏上言用錫爾祉
　此言錫之之事
虎拜稽首對揚王休作召公考天子萬夀明明天子令
聞不已矢其文徳洽此四國(平上通韻/)
　賦也　鄭箋對答揚稱也　毛傳考成也　朱註矢
　陳也
　陳氏曰召虎受此休命以對揚于王下以告成於召
　公而祝天子以萬夀也　朱氏曰明明天子以下召
　虎稱願其君之辭言武功之不可恃亦所以戒之也
　　嚴氏曰宣王方以武功褒虎而虎乃以文徳勉王
　葢不矜己之功而納君於徳意度逺矣
　　江漢六章章八句
　　　虞惇按四章無曰予小子鄭箋云無自減損曰
　　　我小子耳與上文武受命意不相協卒章云王
　　　命召虎用召祖命故虎對王亦為召康公對成
　　　王命之辭天子萬夀以下是也亦迂曲不可通
　　　告于文人朱註云文人文王也作召公考云作
　　　康公之廟器勒王䇿命之辭以考其成亦無所
　　　據俱不取
　常武召穆公羙宣王也有常徳以立武事因以為戒
　　然朱註詩中無常武字召穆公特名其篇葢有二
　　義有常徳以立武則可以武為常則不可此所以
　　有羙而有戒也　徐氏曰按竹書紀年宣王三年
　　王命大夫仲伐西戎五年夏六月尹吉甫帥師伐
　　玁狁至于太原秋八月方叔帥師伐荆蠻六年召
　　穆公帥師伐淮夷王帥師伐徐戎皇父休父從王
　　伐徐戎次於淮王歸自伐徐錫召穆公命厥後伐
　　太原之戎不克伐條戎奔戎則敗伐姜戎至於千
　　畝則又敗羙業不終惜哉
赫赫明明王命卿士南仲大祖大師皇父整我六師以
修我戎既敬既戒惠此南國(戎音汝士與師平上通韻/)
(祖父與戎韻戒與國去入通韻/)
　賦也　朱註卿士皇父之官也　鄭箋南仲文王時
　武臣也大師皇父之兼官也　朱註戎兵器也
　鄭箋顯著乎昭察乎宣王之命卿士為大将也乃用
　其以南仲為大祖者今官大師字皇父者是也使之
　整齊六軍之衆治其兵甲之事命将必本其祖者因
　有世功於是尤顯　孔疏師嚴器備當恭敬以臨之
　戒懼以處之施仁惠於淮浦之旁國勿暴掠為民之
　害　董氏曰伐其暴亂所以惠之也
王謂尹氏命程伯休父左右陳行戒我師旅率彼淮浦
省此徐土不留不處三事就緒
　賦也　鄭箋尹士周之世大夫也　朱註葢為内史
　掌策命卿士者也程伯休父周大夫也　孔疏行列
　也　毛傳浦涯也　鄭箋三事三農之事也緒業也
　孔疏上命元帥此乃命司馬也王謂其内史大夫尹
　氏女當為策書命此程國之伯字休父者為大司馬
　也楚語重黎氏世叙天地其在周程伯休父其後也
　當宣王時失其官守而為司馬氏　朱註上既命皇
　父此又命休父者葢王親命大師以三公治軍事而
　使内史命司馬以六卿副之也　鄭箋於軍行之時
　令士衆左右陳列而勅戒之使循淮浦之旁省視徐
　國之土地叛逆者軍禮司馬掌警戒又使豫告徐土
　之民云不久留處於是女三農之事皆就其業為其
　驚怖先以言安之　嚴氏曰率彼淮浦謂征淮夷也
　省此徐土謂征徐方也徐戎淮夷自伯禽就封之初
　同惡相濟今又相挻而起故王親征之　曹氏曰師
　之所聚荆棘生焉不留不處然後三農得以就緒
　劉氏曰此上兩章皆言命戒將士之事
赫赫業業有嚴天子王舒保作匪紹匪遊徐方繹騷震
驚徐方如雷如霆徐方震驚(首二句無韻遊與騷韻霆/)
(與驚韻/)
　賦也　朱註赫赫顯也業業大也　毛傳嚴威也舒
　徐保安也　鄭箋作行也　朱註紹糾𦂳也遊遨遊
　也繹連絡也騷擾動也
　蘇氏曰王之南征也人望其赫赫業業之威而畏之
　曰有嚴哉天子也　孔疏王乃舒徐而安行謂依於
　軍法日行三十里　蘇氏曰王師之行不疾不徐而
　徐之人莫不警動　鄭箋其震驚徐國如雷霆之恐
　怖人然徐國則震驚而将服罪　李氏曰宣王出師
　先征淮夷後征徐國此兵方及淮而徐夷已震恐也
　四章言征淮五章言征徐末章言徐方之服也　錢
　氏曰徐大而淮夷小淮夷即徐州之夷而服屬於徐
　者故此與卒章獨言徐方也宣王即位凡五出師他
　皆命将獨此親董六師者穆王時徐戎僭號率九夷
　以伐宗周又居中國之地不得而不親征也
王奮厥武如震如怒進厥虎臣闞如虓虎鋪敦淮濆仍
執醜虜截彼淮浦王師之所
　賦也　鄭箋進前也　朱註闞奮怒之貎　毛傳虎
　之自怒虓然　陸氏曰言将帥之勇發於忠毅非激
　而怒之也　朱註鋪布敦厚也　毛傳濆涯也仍就
　也　鄭箋醜衆也
　鄭箋王奮揚其威武而震雷其聲而勃怒其色前其
　虎臣之将闞然如虎之怒屯兵淮水大防之土以臨
　敵就執其衆之降服者　孔疏既敗其根本又窮其
　枝葉　蘇氏曰王師之所在截然無侵掠者　孫氏
　曰截彼淮浦葢師據形勝截淮浦以立營一以絶淮
　徐之聲援一以防徐戎之奔逸也
王旅嘽嘽如飛如翰如江如漢如山之苞如川之流緜
緜翼翼不測不克濯征徐國(上三句平去通韻/)
　賦也　毛傳嘽嘽盛貎　朱註翰羽也　毛傳疾如
　飛鷙如翰苞本也濯大也
　朱註如飛如翰疾也如江如漢衆也如山不可動也
　如川不可禦也緜緜不可絶也翼翼不可亂也不測
　不可知也不克不可勝也　孔疏此既服淮浦之後
　又進而伐徐也兵法有動有静静則不可驚擾故以
　山喻動則不可禦止故以川喻　顧氏曰如山之苞
　營法也如川之流陳法也　曹氏曰先伐淮夷次征
　徐國先其小而易者後其大而難者
王猶允塞徐方既來徐方既同天子之功四方既平徐
方來庭徐方不回王曰還歸(塞來平入通韻/)
　賦也　朱註猶道也　鄭箋允信也　塞實也　毛
　傳來庭來王庭也　鄭箋回違也　還歸振旅也
　蘇氏曰王将大征徐國兵未及之徒以王道允塞而
　徐人來服矣　鄭箋所謂善戰者不陣　朱註王道
　甚大而逺方懐之非獨兵威然也序所謂因以為戒
　者此也　曹氏曰宣王北伐玁狁西征羗戎南威荆
　蠻獨徐方未服今徐方來庭則四方平矣　劉氏曰
　武成則戒黷曰還歸者止於義也
　　常武六章章八句
　　　虞惇按南仲大祖大師皇父毛傳云王命南仲
　　　於大祖皇父為大師孔氏申之以王命南仲為
　　　卿士皇父為大師皆於大祖之廟此曲説也元
　　　帥止一人不應二人並命况王命南仲見於小
　　　雅明是文王之臣薄伐玁狁者宣王之将南仲
　　　則傳無聞焉當以鄭説為正三事就緒毛云立
　　　三有事之臣今亦從鄭
　瞻卬凡伯刺幽王大壊也
　　鄭箋凡伯天子大夫也春秋隱公七年天王使凡
　　伯來聘　虞惇按此詩之凡伯或以為即厲王時
　　之凡伯非也厲王之後共和攝政凡十四年又宣
　　王在位十六年至幽王三年嬖褒姒八年立伯服
　　九年王室始騷中間相距六七十年板之詩曰老
　　夫灌灌是凡伯作詩時年已老矣豈能至幽王時
　　尚存耶鄭氏引春秋凡伯來聘葢以證周之世卿
　　有凡伯非謂即春秋之凡伯也於家父仍叔亦然
瞻卬昊天則不我惠孔填不寧降此大厲邦靡有定士
民其瘵蟊賊蟊疾靡有夷屆罪罟不收靡有夷瘳
　賦也　毛傳昊天斥王也　鄭箋惠愛也　毛傳填
　久厲惡瘵病也　孔疏蟊賊害苖之蟲也　朱註疾
　害也夷平也　鄭箋屆極也　朱註罟網也　毛傳
　瘳愈也
　朱註此刺幽王嬖褒姒任奄人以致亂之詩　鄭箋
　王不愛我下民甚矣天下不安王乃下此大惡以敗
　亂之邦國騷擾士民勞病其為殘酷如蟊賊之害禾
　稼然無有止息時施刑罪以羅網天下而不收斂亦
　無止息時　蘇氏曰國有所定則民受其福無所定
　則民受其病於是有小人為之蟊賊刑罪為之網罟
　凡此皆民之所以病也
人有土田女反有之人有民人女覆奪之此宜無罪女
反收之彼宜有罪女覆說之(上下以奪說分韻上田人/)
(韻下二罪字韻與生民卒章同有收不入韻/)
　賦也　鄭箋覆猶反也　毛傳收拘也　說赦也
　鄭箋此言王削黜諸侯及卿大夫無罪者　錢氏曰
　罪罟之設葢以刑罰為䧟穽因而奪取所有所以成
　其為蟊賊也
哲夫成城哲婦傾城懿厥哲婦為梟為鴟婦有長舌維
厲之階亂匪降自天生自婦人匪教匪誨時維婦寺
　賦也　毛傳哲知也　鄭箋城猶國也　朱註傾覆
　懿羙也哲婦斥褒姒也　鄭箋梟鴟惡聲之鳥也長
　舌喻多言也　朱註階梯也　歐陽氏曰寺奄人也
　歐陽氏曰士多才智為謀慮則能興人之國婦有才
　智干外事則傾敗人之國　王氏曰婦人以無非無
　儀為善無所事哲哲則足以傾城而已　李氏曰顔
　師古云懿厥哲婦幽王以哲婦為羙　鄭箋今王之
　亂政非從天而下但從婦人出耳又非有人教王為
　惡誨王為亂者惟信愛婦寺用其言故也　輔氏曰
　此言其致亂之由也　朱註婦寺二者嘗相倚為奸
　不可不并以為戒歐陽公言宦者之禍甚於女寵尤
　為深切　錢氏曰此詩次江漢常武之後有深意焉
　哲夫成城哲婦傾城所謂哲夫指召虎仲山甫皇父
　休父之屬也以諸臣經營十數年而不足以褒姒一
　笑滅之而有餘凡伯同姓世卿葢恫乎其言之矣
鞫人忮忒譖始竟背豈曰不極伊胡為慝如賈三倍君
子是識婦無公事休其蠶織(上去入通韻/)
　賦也　鄭箋鞫窮也　毛傳忮害忒變也　鄭箋譖
　不信也竟終也胡何慝惡也　朱註賈居貨者也三
　倍獲利多也公事朝廷之事蠶織婦人之業
　鄭箋婦人之長舌者好以智辨窮屈人忮害轉變其
　言無常始於不信終於背違豈肯自謂不得中乎反
　云我言何用為惡　孔疏惡而不知其非故可痛傷
　也　鄭箋賈物而有三倍之利者小人所宜知也君
　子反知之非其宜也今婦人休其蠶桑織絍之職而
　與朝廷之事其為非宜亦猶是也　毛傳婦人無與
　外政雖王后猶以蠶織為事
天何以刺何神不富舍爾介狄維予胥忌不弔不祥威
儀不類人之云亡邦國殄瘁(富方二反/)
　賦也　毛傳刺責富福也　蘇氏曰介大弔閔也
　毛傳類善也
　朱註天何用責王神何用不福王哉以王信用婦人
　之故也是必将有夷狄之大患今王舍之不忌而反
　以我之正言不諱為忌何哉夫天之降不祥庻幾王
　懼而自修今王遇災而不恤又不慎其威儀又無善
　人以輔之則國之殄瘁宜矣　輔氏曰夷狄隂類也
　自古寵任婦人者多致夷狄之禍　真氏曰危亂之
　君不忌其所當忌而惟忌忠臣義士之正己者千古
　一轍所以淪胥於亡也　謝氏曰國有賢人如一身
　之有元氣元氣亡則身喪賢人亡則國危　虞惇按
　左傳椒舉曰周幽為太室之盟戎狄叛之國語史伯
　曰申繒西戎方强王室方騷所謂介狄也
天之降罔維其優矣人之云亡心之憂矣天之降罔維
其幾矣人之云亡心之悲矣(隔句韻平上通韻/)
　賦也　朱註罔罟優多也　鄭箋幾近也
　嚴氏曰天降禍以為羅網多於前矣　謝氏曰葢因
　民之䧟罔而益重人亡之痛也　錢氏曰所悲者不
　在身之将死而在人之云亡其人若存猶可以回天
　心而維國祚也
觱沸檻泉維其深矣心之憂矣寧自今矣不自我先不
自我後藐藐昊天無不克鞏無忝皇祖式救爾後(後音/)
(戸先與天韻後與祖韻鞏字不入韻/)
　興也　鄭箋觱沸泉涌貎檻泉泉正出者　朱註藐
　藐髙逺貎　毛傳鞏固也
　鄭箋涌泉之源所由者深喻己之憂所從來久也不
　先己不後己怪何故正當之　李氏曰天雖髙逺然
　仁愛人君無不能鞏固其命王茍側身修行改過自
　新上焉有以繼其祖宗則下焉可以救其子孫也
　嚴氏曰幽王大亂至此凡伯尚欲救之拳拳之忠不
　能自已也
　　曕卬七章三章章十句四章章八句
　　　虞惇按時維婦寺毛鄭俱訓寺為近謂近愛婦
　　　人今從歐陽氏婦婦人也寺寺人也從來宦官
　　　宫妾未有不相比為亂者觀召旻昏椓靡共則
　　　幽王之信任奄人葢可証也人之云亡鄭云賢
　　　人皆言奔亡亦非是
　召旻凡伯刺幽王大壊也旻閔也閔天下無如召公
　之臣也
　　蘇氏曰因詩首章稱旻天卒章稱召公故謂之召
　　旻以别小旻而已序云閔天下無如召公之臣葢
　　亦衍説矣
昊天疾威天篤降喪瘨我饑饉民卒流亡我居圉卒荒
　賦也　鄭箋天斥王也　蘇氏曰篤厚也　鄭箋瘨
　病卒盡也　蘇氏曰居國中也圉邊陲也　鄭箋荒
　虚也
　朱註此刺幽王任用小人以致饑饉侵削之詩也
天降罪罟蟊賊内訌昏椓靡共潰潰回遹實靖夷我邦
　賦也　毛傳訌潰也　鄭箋昏椓奄人也昏其官名
　也椓椓毁隂者也　朱註共供同　毛傳潰潰亂也
　　朱註回遹邪僻也　蘇氏曰靖安也　鄭箋夷滅
　也
　蘇氏曰天降罔以執有罪使小人為蟊賊以潰其内
　昏奄椓毁之人亦莫肯供其職事皆潰潰然惟邪是
　行安然而夷滅其國　胡氏曰犬戎之害在外小人
　之害在内幽王之亂國者小人也故曰蟊賊内訌
　孔疏奄者防守門閤親近人主凡人之君闇於善惡
　以其少小慣習朝夕給使顧訪無猜憚之心恩狎有
　可悦之色且其人久處宫掖頗曉舊章常近牀笫探
　知主意或乃色和貎厚挾術懐奸或乃㨗對敏才飾
　巧亂實愚主謂其智足匡時忠能輔國信而使之親
　而任之國之滅亡多由此作
臯臯訿訿曾不知其玷兢兢業業孔填不寧我位孔
貶
　賦也　毛傳臯臯頑不知道也訿訿窳不供事也
　鄭箋玷缺也　朱註填久也
　朱註小人在位而王不知其缺君子戒慎恐懼久而
　不寧其位乃更見貶黜顛倒錯亂如此
如彼嵗旱草不潰茂如彼棲苴我相此邦無不潰止(此/)
(章韻未詳/)
　賦也　毛傳潰遂也　孔疏棲苴草枯棲於木上者
　　朱註相視也　鄭箋潰亂也
　鄭箋王無恩惠於天下天下之人如旱水之草皆枯
　槁無潤澤如樹上之棲苴　蘇氏曰君子以是相其
　國知其潰亂不久也
維昔之富不如時維今之疚不如茲彼疏斯粺胡不自
替職兄斯引(富方二反疚音几平上去通韻引字不入/)
(韻/)
　賦也　朱註時是也　鄭箋疏麤也謂糲米也米之
　率糲十粺九鑿八侍御七　毛傳替廢也　鄭箋職
　主也　毛傳兄况同滋也引長也
　蘇氏曰先王之世天下富樂固不若是之窮也至於
　今世人民疲病亦未有若此之甚者葢指幽王大亂
　時也　鄭箋彼賢者禄薄食麤而此昏椓之黨反食
　精粺汝小人耳何不自廢退使賢者得進乃復主長
　此為亂之事乎責之也　朱氏曰前刺王任用小人
　此刺小人知進而不知退也
池之竭矣不云自頻泉之竭矣不云自中溥斯害矣職
兄斯宏不烖我躬(中與躬韻竭與害去入通韻頻弘不/)
(入韻/)
　比也　毛傳頻厓也　鄭箋溥徧也
　朱註池水之鍾也泉水之發也池之竭由外之不入
　泉之竭由内之不出喻禍亂有所從起而今不云然
　也　鄭箋池之溢由外灌焉今竭矣王猶池也政之
　亂由外無賢臣益之泉者中水生則益深今竭矣王
　猶泉也政之亂由内有小人害之　李氏曰今時徧
　有此内外之害矣小人猶復專益大之是豈不烖
　我躬乎　錢氏曰池竭自頻外有賊之者也泉竭自
　中内有害之者也蟊賊蠡疾表裡為奸故王澤日竭
　而王不知也
昔先王受命有如召公日辟國百里今也日蹙國百里
於乎哀哉維今之人不尚有舊(舊音忌思哉舊平上去/)
(通韻/)
　賦也　鄭箋先王文武也召公召康公也　毛傳辟
　開蹙促也
　蘇氏曰文王之世周公治内召公治外故周人之詩
　謂之周南諸侯之詩謂之召南所謂日辟國百里者
　言文王之化自北而南至於江漢之間服從之國日
　益衆及虞芮質成而其旁諸侯聞之相率歸周者四
　十餘國焉今幽王之時犬戎内侵諸侯外叛所謂日
　蹙國也　許氏曰既悲傷之又思有以救之惟今之
　人豈不尚有舊徳乎何為而不用也凡伯愛王之至
　故責望於王之深如此　劉氏曰此詩居變雅之終
　而慨然有懐於文武召公之盛以見亂極思治之理
　其猶下泉之終變風歟　王氏曰國風終於羙周公
　二雅終於思召公葢傷衰亂之極非周召不能救也
　　召旻七章四章章五句三章章七句
　　　虞惇按昏椓靡共自毛鄭而下皆主幽王信用
　　　奄人惟集註不從今按瞻仰時維婦寺正與此
　　　篇昏椓相合集註於婦寺已主奄人立說何於
　　　此獨反不然今從舊池之竭矣鄭云王猶泉也
　　　政之亂由内無賢妃助之今按此章但指蟊賊
　　　内訌無刺褒姒之說所云蟊賊即昏椓也泉竭
　　　自中亦當指蟊賊今以臆見僣易之
　蕩之什十一篇九十二章七百六十九句
　
　
　讀詩質疑卷二十六下
欽定四庫全書
　讀詩質疑卷二十七
　　　　　　　　　　太僕寺少卿嚴虞惇撰
　周頌
　　鄭譜曰周頌者周室成功致太平德洽之詩其作
　　在周公攝政成王即位之初頌之言容天子之德
　　光被四表格於上下無不覆燾無不持載此之謂
　　容於是和樂興焉頌聲乃作　春秋傳吳季札請
　　觀周樂為之歌頌曰至矣哉直而不倨曲而不屈
　　邇而不偪遠而不擕遷而不淫復而不厭哀而不
　　愁樂而不荒用而不匱廣而不宣施而不費取而
　　不貪處而不底行而不流五聲和八風平節有度
　　守有序盛德之所同也　蘇氏曰周頌皆有所施
　　於禮樂蓋因禮而作頌非如風雅之詩有徒作而
　　不用者也　虞惇按頌之言容美盛德之形容以
　　其成功告於神明者也周頌三十一篇或有非告
　　神之詩如烈文有客振鷺臣工武賚桓及敬之小
　　毖閔予小子之類先儒嘗疑之今按烈文臣工振
　　鷺有客皆助祭之詩武奏大武賚封於廟皆廟中
　　之詩桓類禡亦祭祀之詩閔予小子朝廟之詩惟
　　敬之小毖不言廟而承謀廟之下當亦於廟進戒
　　於廟求助則亦宗廟之詩也其他郊北明堂耤田
　　祈榖山川岳瀆無一而非祭祀之詩而或以頌為
　　頌美功德非必告神明者誤矣　孔疏商頌雖祭
　　祀之歌祭先王之廟述其生時之功正是死後頌
　　功非以成功告神其體異於周頌也若魯頌咏僖
　　公功德纔如變風之美者耳又與商頌異也　黄
　　氏曰録魯頌所以尊周公存商頌所以仁先代
　　成德曰風雅既有正變頌亦有正變清廟至般正
　　頌也魯殷之頌頌之變也
　周頌清廟之什
　清廟祀文王也周公既成洛邑朝諸侯率以祀文王焉
　　鄭箋清廟者祭有清明之德者之宫也天德清
　　明文王象焉故祭之而歌此詩廟之言貌也死者
　　精神不可得而見但立宫室象貌之　張氏曰治
　　人之道尚明故施政之堂曰明堂事神之道尚潔
　　故文王之廟曰清廟　申公説清廟周公成洛也
　　奉成王見諸侯作明堂宗祀文王以配昊天上帝
　　率諸侯祀之而作此樂歌　錢氏曰清廟我將同
　　為宗祀文王之詩以序及蔡邕獨斷之説考之我
　　將是季秋大饗帝時所用清廟乃洛邑初成特奉
　　文王配帝之樂歌即雒誥王肇稱殷禮祀于新邑
　　者是也　朱註書稱王在新邑烝祭歳文王騂牛
　　一武王騂牛一實周公攝政之七年而此其升歌
　　之辭也書大傳曰周公升歌清廟茍在廟中嘗見
　　文王者愀然如復見文王焉樂記曰清廟之瑟朱
　　弦而疏越一倡而三嘆有遺音者矣鄭氏曰朱弦
　　練朱弦練則聲濁越瑟底孔也疏之使聲遲也倡
　　發歌句也三嘆三人從嘆之也孔氏曰樂歌文王
　　之道不極音聲故但以熟弦廣孔少倡寡和此音
　　有德傳之無窮是有餘音不已也漢因秦樂乾豆
　　上奏登歌獨上歌不以筦絃亂人聲欲在位者徧
　　聞之猶古清廟之歌也　程氏曰朱弦聲濁疏越
　　聲遲絲本取聲而貴於遲濁者正與元酒大羮薦
　　味而棄味者同意故曰有遺音有遺味也　孔疏
　　禮記每云升歌清廟然則祭宗廟之盛歌文王之
　　德莫重於清廟故為周頌之首　逸齋曰王褒四
　　子講德論曰昔周公詠文王之德而作清廟國語
　　亦以時邁思文為周文公之頌則周頌蓋周公作
　　也
於穆清廟肅雝顯相濟濟多士秉文之德對越在天駿
奔走在廟不顯不承無射於人斯(韻未詳/)
　賦也　毛傳於嘆辭　朱註穆深遠也　孔疏肅然
　清静謂之清廟　毛傳肅敬雝和也　朱註顯明相
　助也謂助祭之公卿諸侯也多士與祭執事者也
　毛傳秉執也　鄭箋對配越於也　朱註駿大而疾
　也承尊奉也　毛傳射厭也　朱註斯辭也
　蘇氏曰於穆哉此清静之廟所以祀文王也有肅肅
　其敬雝雝其和者實顯相其禮文王沒矣其神在天
　其主在廟多士之助祭者亦皆不忘秉持其德以對
　其在天而奔走其在廟者　鄭箋是不光顯文王之
　德歟言光顯之也是不承順文王之志意歟言承順
　之也此文王之德人無厭之　許氏曰文王之德不
　可名言言助祭之人敬且和與執行文王之德是即
　文王之德之所在也其心足以對在天之神明乃可
　以盡駿奔走之職事助祭之臣且如是則主祭之君
　可知　錢氏曰秉文之德者顯相之諸侯濟濟之多
　士皆有一文王之德持於心而不散也對越在天即
　顯也駿奔走在廟即承也
　　清廟一章八句
　　　虞惇按周頌三十一篇毎篇止一章朱子集註
　　　自維天之命以下一章分為數節非詩之舊也
　　　今仍合為一章朱子云周頌多不叶韻疑自有
　　　和聲相叶清廟之瑟朱弦而疏越一唱而三嘆
　　　嘆即和聲也顧炎武氏云周頌之詩多若韻若
　　　不韻者意古人之歌必自有音節而今不可考
　　　矣闕之可也
　維天之命太平告文王也
　　蘇氏曰文王受命未終而沒周公成王繼之天下
　　太平以為文王之德之致也故以告之
維天之命於穆不已於乎不顯文王之德之純假以溢
我我其收之駿惠我文王曾孫篤之(韻未詳/)
　賦也　鄭箋天命即天道也　朱註純不雜也　蘇
　氏曰假大也　鄭箋溢盈也　歐陽氏曰如水之溢
　而旁及也　朱註收受也　鄭箋駿大惠順也曾猶
　重也自孫之子而下事先祖皆稱曾孫
　鄭箋天之道於乎美哉動而不止行而不已　程氏
　曰言天之自然者曰天道言天之賦與萬物者曰天
　命天命不已文王純於天道亦不已純則無二無雜
　不已則無間斷先後　鄭箋美其與天同功也　蘇
　氏曰文王亦既沒矣而其德美不亡以大盈溢於我
　我既收之以成太平天命之不已也如此今將以大
　順文王之心惟我子孫世益厚之　李氏曰後世當
　大順文王而益厚之則可以保太平之業也　輔氏
　曰駿惠我文王自期之辭也曾孫篤之望後人之
　也
　　維天之命一章八句
　　　虞惇按毛傳孟仲子曰大哉天命之無極而美
　　　周之禮也鄭箋我其收之以制法度謂為周禮
　　　六官之職也文王之德無所不包而毛鄭以制
　　　禮立言所見亦偏矣朱註何之為假聲之轉也
　　　恤之為溢字之訛也蓋據左傳何以恤我之文
　　　今左傳杜注以此為逸詩况就詩説詩不煩改
　　　經從傳又詩序辨此詩無告太平之意然則清
　　　廟一章亦無成洛邑朝諸侯之意不知朱子何
　　　以取之維清之奏象舞烈文之即政助祭序必
　　　有所據而云然而朱子概不取今俱仍其舊
　維清奏象舞也
　　蘇氏曰象文王之樂所謂象箾者蓋文舞也文王
　　之舞謂之象武王之舞謂之武將舞象則先歌維
　　清故其序曰奏象舞而其辭稱文王將舞武則先
　　歌武故其序曰奏大武而其辭稱武王記曰十三
　　舞勺勺大武也十五舞象象象箾也　嚴氏曰仲
　　尼燕居升歌清廟示德也下而管象示事也古樂
　　歌者在上以人歌者皆曰升歌匏竹在下以管奏
　　者皆曰下管春官大師帥瞽登歌下管奏樂器虞
　　書曰下管鼗鼓是也清廟以人歌之自宜升象以
　　管奏之自宜下　賈氏曰舞象箾而歌維清蓋以
　　詩為樂章與舞人為節　申公説亦祭文王於明
　　堂而奏象舞之詩
維清緝熙文王之典肇禋迄用有成維周之禎(典與禋/)
(韻成與禎韻平上通韻/)
　賦也　王氏曰緝續熙廣也　毛傳典法也肇始禋
　祀也　鄭箋周禮以禋祀祀昊天上帝　毛傳迄至
　禎祥也
　王氏曰此清明而緝熙者文王之典也　黄氏曰清
　以言其清明也緝以言其周密也熙以言其廣大也
　文王之德不可形容而文王之典著見于天下曰典
　則禮樂法度皆是也　李氏曰自文王始受命祭天
　其後王業有成至今以禋祀祀昊天上帝周之禎祥
　實本於此矣
　　維清一章五句
　　　虞惇按鄭箋以象舞為象用兵時刺伐之舞以
　　　文王之典為征伐之法皆非也象舞蓋象文王
　　　功德之舞非象其征伐即左傳所謂象箾南籥
　　　者乃文舞也詩但言文王之典絶無征伐之意
　　　武之章言勝殷遏劉耆定爾功乃是象武王伐
　　　紂之事故紀云升歌清廟下管象朱干玉戚以
　　　舞大武朱干玉戚所謂武舞也孔頴達以下管
　　　象之象為象武不指此詩愚意若下管象之象
　　　為武則下文何以又言舞大武若以清廟維清
　　　俱文王之樂不應一升一下則下管鼗鼓管自
　　　堂下之樂仲尼燕居示德示事之説甚明不必
　　　以明堂位鄭注為拘也東萊吕氏又謂周公宗
　　　祀文王於明堂以配上帝是為肇禋愚意若以
　　　宗祀文王為肇禋則迄用有成文何所指若以
　　　文王三分服事不應祀天則皇矣之詩是類是
　　　禡注云類祭天也是文王固嘗祀天矣集註則
　　　云此詩疑有闕文焉
　烈文成王即政諸侯助祭也
　　孔疏周公居攝七年致政成王成王用朝享之禮
　　祭祖考因而戒諸侯　蘇氏曰古之儒者皆言武
　　王崩成王幼不能踐祚周公攝天子位以為政七
　　年而後反余考於詩書無之古者君薨世子即位
　　諒闇而聽於冡宰三年蓋免喪而復成王之終喪
　　也以幼不能聽政而聽於周公七年而復故書稱
　　武王崩三監及淮夷畔周公相成王以黜商有大
　　政令未嘗不稱王命也然則成王既已即位矣成
　　王雖即位而不能治王事故未嘗即政是以周公
　　當國而治事非攝其位蓋行其事也其後七年退
　　而復辟則成王於是即政亦非復其位盖復其事
　　也故此詩之序曰成王即政即政非即位也茍成
　　王有即位有即政則周公之未嘗攝位明矣　虞
　　惇按服䖍左傳注曰烈文成王初即洛邑諸侯助
　　祭之樂歌也
烈文辟公錫兹祉福惠我無疆子孫保之無封靡于爾
邦維王其崇之念兹戎功繼序其皇之無競維人四方
其訓之不顯維德百辟其刑之於乎前王不忘(公邦崇/)
(功一韻疆皇忘一韻周頌韻多錯綜不可盡曉今就所/)
(知者稍别之/)
　賦也　毛傳烈光也　孔疏辟公諸侯也　朱註封
　封殖也靡汰侈也　毛傳戎大也　朱註皇大也
　歐陽氏曰成王朝享於廟呼助祭之諸侯而告之曰
　有光明文章之辟公錫我以此祉福矣　朱註言諸
　侯助祭使我獲福是諸侯錫此祉福而惠我以無疆使
　我子孫永保之也　蘇氏曰因戒之無封以專利無靡
　以傷財則王尊之矣念其先祖之功則繼其序者益大
　矣勤於擇人則四方順之矣敏於修德則百辟憲之矣
　　孔疏我前王文武勤行此道故人稱頌之不忘汝
　辟公宜效法前王也　朱註此戒飭而勸勉之也
　　烈文一章十三句
　　　虞惇按錫兹祉福鄭箋云天錫之以祉福語意
　　　似泛不若朱子即指助祭之福但朱子以念茲
　　　戎功為助祭錫福之大功則非也無封靡于爾
　　　邦四句毛鄭多衍説集註亦無發明今從蘇氏
　　　詩序成王即政諸侯助祭是言此詩所由作詩
　　　序辨以為詩中無即政之意然則清廟又何嘗
　　　有成雒邑之意乎先儒傳授必有所本未可輕
　　　廢也
　天作祀先王先公也
　　鄭箋先王謂太王已下先公諸盩至不窋　蘇氏
　　曰祀時祀也周之初時祀猶及先公　孔疏經但
　　述先王而序并及先公者舉王跡所自起也昊天
　　有成命經無地而序言地般經無海而序言海亦
　　此類也
天作髙山大王荒之彼作矣文王康之彼徂矣岐有夷
之行子孫保之(行户郎反末句無韻/)
　賦也　鄭箋髙山岐山也　胡氏曰荒奄也　鄭箋
　彼彼萬民也徂往也程氏曰夷平也　鄭箋行道也
　　鄭箋天生此髙山太王自豳遷焉彼萬民居岐
　邦者皆築作宫室以為常居文王則能安之　嚴氏
　曰彼民又皆徂往而歸岐昔之險阻今為平夷之道
　矣大王文王之業子孫當世守而不墜也
　　天作一章七句
　　　虞惇按彼徂矣岐後漢書西南夷傳作彼岨者
　　　岐故朱子云岨險僻之意今就詩説詩不煩改
　　　字仍作徂韓詩薛君章句亦曰徂往也説苑尹
　　　文對齊宣王引詩岐有夷之行是彼徂矣句岐
　　　有夷之行句蘇頴濱嚴華谷從之然據漢書則
　　　當彼岨矣岐四字為句今仍之有夷之行鄭箋
　　　云岐邦之君有狡易之道引易繫辭易知易從
　　　為説殊屬贅義彼作矣彼徂矣鄭箋作彼萬民
　　　似於兩彼字相關應較之朱註為長
　昊天有成命郊祀天地也
　　孔疏此郊祀天地之樂歌也於南郊祀所感之天
　　神於北郊祭神州之地祗王者之有天下乃天地
　　同助經言天而不及地者言天可以兼地也　虞
　　惇按周禮大司樂冬日至于地上之圜丘奏樂六
　　變則天神皆降夏日至于澤中之方　奏樂八變
　　則地祗皆出後世天地分祭皆以周禮為凖昊天
　　有成命之詩郊祀天地也詩文言天而不言地於
　　是説者紛紛或以為此祀成王而非祀天地或以
　　為此一詩而兩用如秋冬報之豐年夫以為祀成
　　王而非祀天地者此排撃小序之説非定論也以
　　為一詩兩用而歌於澤中之方丘歌其所不祭祭
　　其所不歌豈有是理哉蘇軾圓丘合祭六議劄子
　　曰古者祀上帝則并祀地祇詩之序曰昊天有成
　　命郊祀天帝也此乃合祭天地經之明文愚以為
　　信然古者天地合祭非昉於周虞書曰肆類于上
　　帝禋于六宗望于山川徧于羣神夫自上帝六宗
　　山川羣神莫不畢告而獨不告地祇則知類于上
　　帝地祇已在其中矣周書武王克商庚戌柴望大
　　告武成柴祭上帝也望祭山川也自上帝而及山
　　川皆以武成祭告而獨不告地祗則知地祗已從
　　祀於上帝周之時未嘗不合祭天地也即如周頌
　　三十一篇自昊天有成命之外時邁巡守告祭柴
　　望也噫嘻春夏祈榖於上帝也豐年秋冬報也載
　　芟春籍田而祈社稷也良耜秋報社稷也桓講武
　　類禡也般巡守祀四嶽河海也名山名川羣神羣
　　祀莫不徧舉而獨無一詩為地祗而作向非天地
　　合祭則豈地祗獨不在祀典之列而祭地祗之樂
　　歌又獨可以祭天之詩假借而用之乎中庸曰郊
　　社之禮所以祀上帝也以郊社為事上帝則地祗
　　之從上帝可知王者父天母地母不得别父地不
　　得殊天祭天地而特歌昊天猶稱父而不稱母統
　　於尊也宋李君弼據此詩以為天地合祭而不信
　　南北郊之説李迂仲詩集解亦主之故敢援蘇子
　　瞻之議以為證而復詳論之如此孔氏正義以為
　　祭感生帝蓋惑於鄭氏讖緯之説不足為信也
昊天有成命二后受之成王不敢康夙夜基命宥密於
緝熙單厥心肆其靖之(韻未詳/)
　賦也　毛傳二后文武也　朱註宥宏深也密静謐
　也　蘇氏曰單盡也　嚴氏曰肆故也　鄭箋靖安
　也　朱氏曰天祚周以天下既有定命矣文武受之
　成此王功不敢自安逸惟夙夜積德以為受命之基
　者宏深而静密又能續而廣之盡其心而不懈故能
　安靖天下而保受命也
　　昊天有成命一章七句
　　　虞惇按朱子集註云此詩多道成王之德疑祀
　　　成王之詩經文成王不敢康成王者即成王誦
　　　武王之子也詩序辨復極闢毛鄭成此王功之
　　　説而援國語為證復參以歐陽之本義今按歐
　　　陽氏曰周頌昊天有成命曰二后受之成王不
　　　敢康二后者文武也成王者成王也猶文王之
　　　為文王武王之為武王也昊天有成命當是康
　　　王已後之詩而毛鄭以頌皆成王時作遂以成
　　　王為成此王功不敢康執競武王無競維烈不
　　　顯成康上帝是皇自彼成康奄有四方所謂成
　　　康者成王康王也執競當是昭王已後之詩而
　　　毛鄭以為成大功而安之則皆以為武王也噫
　　　嘻曰噫嘻成王者亦成王也而毛鄭亦皆以為
　　　武王由信其已説以頌皆成王時作也詩所謂
　　　成王者成王也成康者成王康王也豈不簡且
　　　直哉而毛鄭之説豈不迂而曲也歐陽氏之言
　　　辨矣而未然也若以成王不敢康及噫嘻成王
　　　之即為成王則成王之孚又何以不為成王也
　　　書曰自成湯至于帝乙成王畏相又曰惟助成
　　　王德顯而商頌亦曰武王靡不勝然則書之成
　　　王豈成王而商頌之武王又豈即武王哉何彼
　　　穠矣曰平王之孫朱子固未嘗以為東遷之平
　　　王矣何獨於此而必以為成王康王也周公當
　　　成王時制作禮樂郊廟之歌皆經手定不應祀
　　　武王之詩至昭王而始作班固言成康汲而頌
　　　聲寢則成康之後不容復有頌厠於我將天作
　　　之間國語金奏肆夏樊遏渠孔疏引吕叔玉云
　　　肆夏時邁也樊遏執競也渠思文也此即周禮
　　　九夏之三朱子於時邁之註亦既引此為説矣
　　　若以執競為昭王以後之詩則何以周公先列
　　　之於九夏也朱子但主闢序而不顧其説之自
　　　相矛盾不知其適足以見舊説之可信而頌之
　　　決非康昭以後之詩可知也况國語道成王之
　　　德韋昭注云是詩道文武能成其王德而所謂
　　　始於德讓中於信寛終於固和故曰成者原未
　　　嘗即指成王之諡朱子援以為据蓋亦考之不
　　　詳至蘇氏所云成王非基命之君而周之奄有
　　　四方非自成康始者尤為深切之論不得以説
　　　經之異同而遂詆為北郊集議之餘忿也
　我將祀文王于明堂也
　　孔疏即孝經所謂宗祀文王于明堂以配上帝也
　　月令季秋是月也大饗帝　朱氏曰明堂之制始
　　於黄帝之合宫有虞謂之總章夏謂之世室商謂
　　之重屋周謂之明堂　程氏曰萬物本乎天人本
　　乎祖故冬至祭天而以祖配之以冬至氣之始也
　　萬物成形於帝而人成形於父故季秋享帝而以
　　父配之以季秋成物之時也　陳氏曰古者祭天
　　於圜丘掃地而行事器用陶匏牲用犢其禮極簡
　　聖人之意以為未足以盡其委曲故於季秋之月
　　有大饗之禮焉天即帝也郊而曰天所以尊之也
　　故以后稷配焉后稷遠矣配稷於郊亦以尊稷也
　　明堂而曰帝所以親之也以文王配焉文王親也
　　配文王於明堂亦以親文王也尊尊而親親周道
　　備矣然則郊者古禮而明堂者周制也周公以義
　　起之也　朱子語類問帝即天天即帝而分祭何
　　也曰為壇而祭故謂之天祭於屋下而以神祗事
　　之故謂之帝　曹氏曰以天道事之則藁秸以為
　　席陶匏以為器繭栗之牲掃地而祭所以尊之也
　　以帝道事之則牛羊以為牲簠簋以為器鼎俎之
　　實其薦用熟所以親之也　胡氏曰文王已有廟
　　矣季秋享帝而奉文王配焉不可於七廟中獨舉
　　大禮於一廟故迎主致之明堂以配帝也祭帝必
　　於明堂者帝出震而宰萬物猶向明而治天下也
　　　虞惇按六經之文或言天或言昊天或言上帝
　　或言昊天上帝或言五帝今考陳氏禮書云言天
　　則百神皆預言昊天上帝則統乎天者言五帝則
　　無預乎昊天上帝言上帝則五帝兼存焉孝經曰
　　郊祀后稷以配天宗祀文王於明堂以配上帝則
　　明堂之祀上帝其為昊天上帝及五帝可知也易
　　曰先生以作樂崇德殷薦之上帝以配祖考配祖
　　者天也配考者兼五帝也是合天與五帝而謂之
　　上帝也鄭康成以上帝為五帝而不及天王肅以
　　上帝為昊天上帝而不及五帝其説與禮經皆不
　　合五帝之文詩書無之唯見於周禮小宗伯兆五
　　帝於四郊因吉土以饗於郊家語孔子曰天有五
　　行水火金木土分時化育以成萬物其神謂之五
　　帝蓋五帝者天之貴神主五方之事者固不出於
　　天之外也陳氏曰五帝與昊天同稱帝不與昊天
　　同稱天猶諸侯與天子同稱君不與天子同稱王
　　最為得之後世立青帝赤帝黄帝白帝之祠後儒
　　又加以靈威仰赤熛怒白招拒汁光紀含樞紐之
　　號後又分而為六天大抵其説多出於讖緯不足
　　為據也　又按朱子語類問祀文王于明堂周公
　　以義起之非古禮也不知周公而後將以文王配
　　耶以時王之父配耶曰諸儒持此二義至今未決
　　且周公制禮不知在武王之時成王之時若在成
　　王時則文王乃其祖也問繼周公者當何如曰只
　　以有功者配之顧夢麟曰明堂之作不始於周公
　　自武王時已有之樂記曰武王克殷祀於明堂而
　　民知孝是也且不獨武王有之淮南子曰神農之
　　世祀以明堂新論曰神農氏祀明堂有蓋而無四
　　方通典曰黄帝拜祀上帝於明堂則明堂為祭祀
　　之所上古已然惟宗祀文王配上帝之禮則昉於
　　周公文王有盛德宜享此盛禮故曰孝莫大於嚴
　　父嚴父莫大於配天後世不達此義誤執嚴父之
　　説以為凡有天下者必尊崇其父以配天而後為
　　孝西漢孝武建明堂固以髙祖配矣其後又以景
　　帝配唐初以元帝配後以髙祖太宗配孝和時以
　　髙宗配明皇時以睿宗配永泰時以肅宗配元和
　　時以順宗配穆宗即位以憲宗配宋初以宣祖配
　　後以太祖配既而眞仁英神徽諸宗皆相繼而配
　　莫有能正其失者惟東漢明帝時以光武配明堂
　　迄章安而後不變識者稱為近古善乎司馬光之
　　推言之也曰孝子之心誰不欲尊其父者聖人制
　　禮以為之極不敢踰也故祖已訓髙宗曰祀無豐
　　于昵孝經曰嚴父莫大於配天蓋孔子以周公有
　　聖人之德成太平之業制禮作樂而文王適其父
　　也故引之以證聖人之德莫大於孝非謂凡有天
　　下者皆當以父配天然後為孝也朱子亦曰此是
　　周公創立一法如此將文王配天永為定制以后
　　稷配郊推之曰可見後世妄將嚴父之説亂了斯
　　言足破千古之惑
我將我享維羊維牛維天其右之儀式刑文王之典日
靖四方伊嘏文王既右饗之我其夙夜畏天之威于時
保之(牛音疑右音以享方饗韻牛右韻俱平上通韻隋/)
(書宇文愷傳引詩作維牛維羊則羊與饗韻右字不入/)
(韻矣後三句無韻/)
　賦也　鄭箋將奉也　毛傳享獻也　鄭箋右助
　也儀則式象也　毛傳刑法也　鄭箋受福曰
　嘏時是也　鄭箋我奉我享祭之羊牛充盛肥腯
　庶神饗其德而右助之我儀則式象法行文王
　之常道以綏靖天下維受福於文王文王既右而
　饗之矣　嚴氏曰我所將享者惟羊牛而已禮之
　常也天其右而享我乎蓋不敢必也天之所享不在
　於物我法文王之典以安四方惟天惠民惟文王
　之典足以安民天福文王則必右而享我矣其右
　之者不敢必之辭也既右之者自必之辭也
　李氏曰雖曰享我之祭我豈可自滿哉當夙興夜
　寐亹亹怵惕畏天之威然後可以保太平之業
　也　輔氏曰夙夜畏天之威則儀式刑者益
　至而安靖四方者益乆此所以能保天與文王
　降鍳之意也　吕氏曰明堂祀上帝而文王配焉雖
　文王之樂歌必先言祀天而後言祀文王也維天其
　右之言祀天也伊嘏文王既右享之言祀文王也於
　天維庶其享之不敢加一辭焉於文王則言儀式其
　典日靖四方天不待贊法文王所以法天也卒章維
　言畏天之威而不及文王者統於尊也畏天所以畏
　文王也天與文王一也　孔疏禮郊用特牲祭統云
　燔柴於泰壇祭天用騂犢則明堂祭天止當用特牛
　矣而得有羊者夫祭天以物莫稱焉貴誠用犢若所
　配之人則無莫稱之義自當用太牢也郊特牲云帝
　牛不吉以為稷牛是配天者與天異饌此祀有文王
　為配於禮得用羊也
　　我將一章十句
　　　虞惇按維天其右之朱註云神坐東向在饌之
　　　右所以尊之也朱公遷疏義云明堂之位帝居
　　　中文王居西南主皆西坐東向東左西右則饌
　　　在左而神在右右字據禮甚核然不若右助之
　　　義為簡當今從鄭既右饗之今本或作享依唐
　　　石經及國子監註疏本改定
　時邁巡守告祭柴望也
　　朱氏曰周制十有二年王巡守殷國柴望祭告諸
　　侯畢朝　孔疏武王既定天下巡行其守土諸侯
　　至於方岳之下乃作告至之祭為柴望之禮柴祭
　　昊天望祭山川左傳云昔武王克商作頌曰載戢
　　干戈明此篇武王事也國語稱周文公之頌曰載
　　戢干戈明此詩周公作也　朱註或曰此詩即所
　　謂肆夏也外傳曰金奏肆夏樊遏渠天子以饗元
　　侯也韋昭注云肆夏一名樊韶夏一名遏納夏一
　　名渠即周禮九夏之三也吕叔玉云肆夏時邁也
　　樊遏執競也渠思文也　劉氏曰此詩雖為武王
　　巡守而作其後王巡守則皆用之為樂歌矣　申
　　公説述武王巡守而朝㑹祭告之樂歌蓋大武之
　　三成也
時邁其邦昊天其子之實右序有周薄言震之莫不震
疊懐柔百神及河喬嶽允王維后明昭有周式序在位
載戢干戈載櫜弓矢我求懿德肆于時夏允王保之(韻未/詳)
　賦也　毛傳邁行也　鄭箋右助序次也　曹氏曰
　序帝王之傳序也　毛傳震動疊懼也懐來柔安喬
　髙也　鄭箋式用也　毛傳戢聚櫜韜也　鄭箋肆
　陳也　李氏曰夏中夏也
　嚴氏曰巡守王者之禮武王初定天下時巡邦國曰
　天其子我乎則曰天實右序有周矣武王之巡守也
　於諸國薄警動之而諸侯莫不震懼又所至方岳之
　下懐柔羣神望祀河岳初得天下而神人受職是天
　實右序之故天下莫不信武王之宜君天下也則又
　曰天實明昭有周矣武王之巡守也以慶賞黜陟之
　典序諸侯之在位者又戢斂其干戈櫜藏其弓矢惟
　求懿美之德布陳於中國既定天下而治道彰著是
　天實明昭之故天下莫不信武王之能保天下也既
　右序之又明昭之是天之子之也　吕氏曰宗子主
　一家者也天之子主天下者也時邁其邦神人莫不
　受職則昊天子之可知矣　李氏曰文猶膏梁武猶
　藥石藥石可以治病而不可以養生武王既取天下
　矣必求文德以施中國而後可以保天下也　許氏
　曰薄言震之朝㑹之事也懐柔百神望祭之事也載
　戢干戈偃武也我求懿德修文也
　　時邁一章十五句
　　　虞惇按此詩之解鄭箋多誤如右序有周謂多
　　　生賢知之臣薄言震之謂兵所征伐動之以威
　　　我求懿德謂求美德之士任用之肆于時夏謂
　　　樂歌大者稱夏歐陽氏固已辨之矣至以此為
　　　至方岳之下而封禪則其矯誣尤甚不可不辨
　　　也六經中無封禪之文後儒援禮器因名山升
　　　中於天遂以為封禪之事其實皆附㑹之説管
　　　仲對齊桓公云周成王封太山禪社首未嘗言
　　　武王也史記詩云文王受命政不及太山武王
　　　克殷二年天下未寧而崩爰周德之洽維成王
　　　成王之封禪則近之矣此詩乃武王巡守祭告
　　　何得以封禪目之成王封禪詩書無明文太史
　　　公亦設為疑辭未可遽以為信歐陽公駁鄭而
　　　不及此豈有鑒於眞宗天書之事為尊者諱耶
　執競祀武王也
執競武王無競維烈不顯成康上帝是皇自彼成康奄
有四方斤斤其明鐘鼓喤喤磬筦將將降福穰穰降福
簡簡威儀反反既醉既飽福禄來反
　賦也　鄭箋執持競强也斤斤明察也　毛傳喤喤
　和也將將集也穣穰多也簡簡大也　鄭箋反反順
　習也　毛傳反復也
　李氏曰易曰天行健君子以自强不息人君惟自强
　然後可以成功　蘇氏曰武王持其强心為而不捨
　故其功烈天下莫能與之競所以成大功而安之為
　天之所君夫周之興也遠矣至于武王成而安之然
　後能奄有四方使其明無所不至凡所以備其禮樂
　修其祭祀以受多福者皆武王之德之致也　鄭箋
　武王既定天下祭祖考之廟奏樂而八音克諧神與
　之福衆大謂如嘏辭也君臣醉飽禮無違者以重得
　福禄也　李氏曰既醉既飽祭終而飲福也祭時禮
　樂明備故神降之福祭終而飲威儀愼重福禄所以
　反復日至而未艾也
　　執競一章十四句
　　　虞惇按朱註此祭武王成王康王之詩朱孟章
　　　氏倬云以周禮考之執競乃九夏之一是作於
　　　周公之時非祭成王康王也先生初説亦取古
　　　注疏成大功安天下之語後乃更之當以初説
　　　為正奄有四方明是頌武王之辭周家王業不
　　　應至成康始奄有四方詳見昊天有成命之下
　思文后稷配天也
　　公羊傳郊則曷為必祭稷王者必以其祖配王者
　　則曷為必以其祖配自内出者無匹不行自外至
　　者無主不止　孔疏孝經曰昔者周公郊祀后稷
　　以配天是后稷配天周公為之國語周文公之頌
　　曰思文后稷克配彼天是此篇周公所自歌與時
　　邁同也　楊氏曰冬至之郊為大報天正月之郊
　　為祈榖二郊不同而皆配以后稷　錢氏曰郊特
　　牲萬物本乎天人本乎祖郊之祭也大報本反始
　　也郊禮有二而皆配以后稷家語定公問孔子曰
　　寡人聞郊而莫同何也孔子曰郊之祭也迎長日
　　之至也大報天而主日配以月故周之始郊其月
　　以日至其日用上辛至於啓蟄之月則又祈榖於
　　上帝此二者天子之禮也　朱氏曰此詩即所謂
　　納夏也亦名渠　馬氏曰按楊氏祭禮以思文天
　　作清廟執競維清武雝七篇皆為祫祭之樂歌蓋
　　本杜氏通典之説然以序考之惟天作祭先王先
　　公近於祫祭而其他詩則皆非也蓋朱文公説詩
　　皆廢序而自為之説故其門人宗之然祫者合祭
　　太祖以下所該甚廣則其詩之所贊頌者亦不當
　　專指一人如天作如執競如武如雝贊頌者廣或祫
　　祭之時歌之可也至於思文專言后稷清廟維清
　　專言文王施之祫祭則不類矣恐當以序説為正
思文后稷克配彼天立我蒸民莫匪爾極貽我來牟帝
命率育無此疆爾界陳常于時夏(穆極韻天民韻後四/)
(句韻未詳/)
　賦也　鄭箋文文德也　毛傳極中也　鄭箋貽遺
　也　孔疏來小麥牟大麥也　鄭箋率循育養也
　鄭箋周公思先祖有文德者后稷之功能配天也
　孔疏昔堯遭洪水后稷播殖百穀存立我天下衆民
　之命使衆民無不於爾后稷得其中正言復其常性
　也　朱註且其貽我以來牟之種乃上帝所命以徧
　養下民者是以無逺近彼此之殊而得以陳其君臣
　父子之常道於中國也　陳氏曰使常道得陳於中
　國所謂富而後教之也
　　思文一章八句
　　　虞惇按貽我來牟鄭箋云武王渡孟津白魚躍
　　　入於舟出涘以燎後五日火流為烏五至以榖
　　　俱來此謂詒我來牟也按此乃偽秦誓文無論
　　　其荒誕不經而以武王之事釋后稷之詩亦可
　　　謂疎而不切矣據鄭注周禮以時邁為肆夏執
　　　競為繁遏思文為渠今釋詩於時邁則曰陳其
　　　功於是夏而歌之樂歌大者稱夏於此詩則曰
　　　陳其乆常之功於是夏而歌之夏之屬有九書
　　　説烏以榖俱來云榖紀后稷之德蓋因詩有時
　　　夏之文遂以夏為九夏之夏竊恐亦未然執競
　　　之詩不云時夏何以亦屬之繁遏蓋鄭氏好為
　　　鑿説不必從也來牟之牟字書作麰或作􁈸牟
　　　之為麥古有此訓其以來為小麥牟為大麥者
　　　則廣雅之説而正義載之歐陽氏疑來牟之義
　　　遂云二詩當闕其所未詳則亦固矣
　清廟之什十篇十章九十五句
　
　
　
　
　
　
　
　
　
　
　
　
　讀詩質疑卷二十七
欽定四庫全書
　讀詩質疑卷二十八
　　　　　　　　　　太僕寺少卿嚴虞惇撰
　周頌臣工之什
　臣工諸侯助祭遣于廟也
　　朱註此戒農官之詩　孔疏此戒諸侯及時勤農
　　也天子賓敬諸侯不敕其身戒其臣所以戒諸侯
　　也　張氏曰先王深知義禮之本原起於稼穡故
　　其於農事嘗首先天下之政諸侯助王祭而歸戒
　　之以農事者此故也先王巡四岳較諸侯之善惡
　　其慶始於土地辟因野治其罰始於土地荒蕪田
　　野不治夫惟戒諸侯之事莫急於新畬之勤定諸
　　侯之賞罰莫先於田野土地之政則夫先王之意
　　蓋可見矣
嗟嗟臣工敬爾在公王釐爾成來咨來茹嗟嗟保介維
莫之春亦又何求如何新畬於皇來牟將受厥明明昭
上帝迄用康年命我衆人庤乃錢鎛奄觀銍艾(工與公/)
(韻茹與畬韻求與牟韻年與人韻帝與艾韻周頌韻多/)
(錯綜未敢據為必然也/)
　賦也　朱註嗟嗟重歎以深敇之也　毛傳工官也　朱
　註公公家也　蘇氏曰釐賜也成成法也　鄭箋茹度
　也保介車右也月令孟春天子親載未耜措之於參保
　介之御間　朱註莫春斗柄建辰夏正之三月也　毛
　傳曰一嵗曰新二嵗曰畬　鄭箋皇美也　朱註明上帝之
　明賜也　錢氏曰迄終也　朱註衆人甸徒也　毛傳庤具
　也錢銚也　孔疏鎛鋤也銍穫禾短鎌也　管子曰一農
　之事必有一銍一鎒一銚然後成農　朱註艾穫也
　蘇氏曰諸侯朝正於王因助於廟祭終而遣之遂戒
　其羣臣百官曰戒爾公事王既錫爾成法有所不知
　則來咨度以定之　嚴氏曰於是戒其保介曰今既
　莫春矣将何所求乎惟農事不可緩耳新田畬田今
　如何也　許氏曰於此時見來牟之美而歎之知其
　必有成而將受上帝之明賜矣以來牟之美則可以
　卜上帝之必終賜以豐年也　王氏曰爾其亦使農
　夫各具錢鎛以治田奄忽之間則以觀銍艾矣　朱
　氏曰嗟嗟臣工者謂凡百官之事皆不可不敬也嗟
　嗟保介者謂爾農官之事尤不可不敬也　朱氏曰
　莫春在夏正為建辰之月在周正為建寅之月先儒
　謂商周雖改正朔特以是月為歲首至於朝聘烝享
　猶用夏時祭用仲月則當建卯祭畢遣之時春已向
　暮農事不可緩也　朱氏曰來牟當夏而熟暮春則
　將熟矣民間舊榖已盡新榖未殖所賴來牟以補民
　食之闕故特言之見其為受天明賜之本而后稷貽
　我來牟之為德大也
　　臣工一章十五句
　　　虞惇按嗟嗟臣工鄭箋云諸侯來朝天子有不
　　　純臣之義於其將歸廟中正君臣之禮衍説也
　　　於皇來牟亦仍偽泰誓之誤今不取
　噫嘻春夏祈榖于上帝也
　　鄭箋月令孟春祈榖于上帝夏則龍見而雩是歟
　　孔疏左傳稱凡祀啓蟄而郊龍見而雩郊以報天而
　　云祈榖者報其已往又祈其將來襄七年左傳云夫
　　郊事后稷以祈農事也故啓蟄而郊郊而後耕月令
　　孟春元日祈榖於上帝即郊天也後乃擇元辰親載
　　耒耜躬耕帝籍是郊而後耕也月令仲夏大雩帝以
　　祈榖實雩以龍見為之當在孟夏而云仲夏者為月
　　令者錯置之　孫氏曰祭天一嵗凡九至日圜丘正月
　　祈榖五時迎氣孟夏雩季秋饗惟日至其禮最大
噫嘻成王既昭假爾率時農夫播厥百榖駿發爾私終
三十里亦服爾耕十千維耦(耦古魚矩反爾私里平上/)
(通韻夫榖耦平上入通韻/)
　賦也　王氏曰噫嘻歎辭　朱註昭明假格也駿大
　發耕也　毛傳私私田也　鄭箋服事也　朱註二
　人並耕為耦
　嚴氏曰我周家以農事開國致王業之成既昭假於
　爾上帝矣　朱氏曰我今率是農夫播其百榖使之
　大發其私田盡三十里而後已而民亦皆服其農事
　萬人畢出而並耕也　朱註耕本以二人為耦今萬
　人畢出并力齊心如合一耦也　毛傳上欲富其民
　而讓於下欲民之大發其私田　孔疏言私而不及
　公令民知君於已之專則感而樂業也　鄭箋周禮
　凡治野田夫間有遂遂上有徑十夫有溝溝上有畛
　百夫有洫洫上有塗千夫有澮澮上有道萬夫有川
　川上有路計此萬夫之地方三十三里少半里也言
　三十里者舉成數也耜廣五寸二耜為耦一川之間
　萬夫故有萬耦　孔疏計萬夫之田一夫百畞方百
　歩積萬夫方之是廣長各百夫以百乘百是萬也既
　廣長皆百夫夫有百歩三夫為一里則百夫為三十
　三里餘百歩也遂人註云十夫二鄰之田百夫一酇
　之田千夫二鄙之田萬夫四縣之田遂溝洫澮皆所
　以通水於川也遂廣深各二丈溝倍遂洫倍溝澮廣
　二尋深二仞徑畛塗道路皆所以通車徒於國都也
　徑容牛馬畛容大車塗容車一軌道容二軌路容三
　軌以南畮圖之則遂縱溝横洫縱澮横九塗而川周
　其外焉如是者九是為方百里之同　蘇氏曰言人
　事盡矣所不足者雨耳是以祈之於天也私民田也
　上之告民則先其私民之奉上則先其公君曰駿發
　爾私終三十里民曰雨我公田遂及我私交相愛也
　朱氏曰終三十里地無遺利也十千維耦人無遺力
　也
　　噫嘻一章八句
　　　虞惇按朱子以此為戒農官之詩成王即成王
　　　誦也錢澄之曰周之王業自武王始成故書之
　　　酒誥大雅之下武皆以武王為成王凡詩稱成
　　　王者大抵指武王也蓋一時臣子尊稱之號而
　　　王誦即以為諡耳頌在先諡在後即如雝詩文
　　　武維后朱註亦以為美文王之德而武王固自
　　　諡武也宋王旦封祀壇序所稱烈祖太祖也神
　　　宗太宗也吕氏言本朝太宗稱神宗及神宗為
　　　諡乃不復以神宗稱太宗矣以成王稱武王王
　　　誦後日固得以為諡也詳見昊天有成命之下
　振鷺二王之後來助祭也
　　鄭箋二王之後杞也宋也　孔疏史記杞世家武
　　王克殷求禹之後得東樓公封之杞其殷後則初
　　封武庚於殷墟後以叛而誅之更封㣲子於宋
　　朱註二王之後於周為客天子有事膰焉有喪拜焉
振鷺于飛于彼西雝我客戾止亦有斯容在彼無惡在
此無斁庶幾夙夜以永終譽(斁韓詩作射中庸引詩亦/)
(作射射音豫/)
　興也　毛傳振羣飛貌鷺白鳥也雝澤也　朱氏曰
　辟雝在西郊　毛傳客二王之後也　鄭箋戾至也
　　孔疏斁厭也
　鄭箋白鳥集於西雝所集得其處也杞宋之君有潔
　白之德來助祭於周廟其至止亦有此容言威儀之
　善如鷺然在彼謂居其國無怨惡之者在此謂其來
　朝人皆愛敬之無厭之者　嚴氏曰然猶庶幾其能
　夙夜敬戒以長終此美譽愛之以德也
　　振鷺一章八句
　　　虞惇按在彼無惡在此無斁集註有二説後説
　　　引陳氏云在彼不以我革其命而有惡於我知
　　　天命靡常惟德是與其心服也在我不以彼墜
　　　其命而有厭於彼崇德象賢統承先王忠厚之
　　　至也前説乃詩之本義故今取鄭箋
　豐年秋冬報也
　　鄭氏曰報報上帝也　陳氏曰噫嘻祈之於春夏
　　豐年報之於秋冬祈曰上帝而報不曰上帝者省
　　文也　朱註此秋冬報賽田事之樂歌蓋祀田祖
　　先農方社之屬也　蘇氏曰報謂秋祭四方冬祭
　　八蜡
豐年多黍多稌亦有髙廩萬億及秭為酒為醴烝畀祖
妣以洽百禮降福孔皆(平上通韻首二句無韻/)
　賦也　毛傳稌稻也廩所以藏齍盛之穗也數萬至
　萬曰億數億至億曰秭　鄭箋烝進畀予也　朱註
　洽備也　毛傳皆徧也
　王氏曰豐年者天之功也利髙燥而寒者黍利下濕
　而暑者稌多黍多稌無所不利也　朱氏曰我所以
　為酒醴以供祭祀備百禮者皆豐年之所致而田祖
　方社之所賜也故以降福孔皆歸功於神焉　虞惇
　曰百禮非特祭祀養老享賓皆在其中矣
　　豐年一章七句
　　　虞惇按鄭箋云報者嘗也烝也永嘉鄭氏云烝
　　　嘗者宗廟事也祈之上帝而報之宗廟於人情
　　　物理不類然則報者亦報上帝也蘇氏以為祭
　　　四方八蜡朱子以為祭先農田祖方社曹氏云
　　　秋季大享於明堂秋祭四方冬祭八蜡天地百
　　　神無所不報而同歌是詩故不言其所祭今從
　　　永嘉鄭氏以上帝為主而附載諸家之説云
　有瞽始作樂而合乎祖也
　　鄭箋王者治定制禮功成作樂合者大合諸樂而
　　奏之
有瞽有瞽在周之庭設業設虡崇牙樹羽應田縣鼓鞉
磬柷圉既備乃奏蕭管備舉喤喤厥聲肅雝和鳴先祖
是聽我客戾止永觀厥成(以首二句分韻瞽與虡羽鼓/)
(圉奏舉韻庭與聲鳴聽成韻上去通韻又韻之變格/)
　賦也　毛傳瞽樂官也　鄭箋瞽矇也以為樂官者
　目無所見於音聲審也周禮上瞽四十人中瞽百人
　下瞽百六十人有視瞭者相之　毛傳業大板也所
　以飾栒為縣也㨗業如鋸齒或曰畫之植者為虡衡
　者為栒崇牙上飾卷然可以縣也樹羽置羽也　孔
　疏崇牙刻畫之為重牙即業之上齒也置羽置之於
　栒虡之上角也　毛傳應小鞞也田大鼓也縣鼓周
　鼓也　孔傳夏后氏足鼓殷楹鼓周縣鼔鞉如鼓而
　小持其柄搖之旁耳還自撃　朱註磬石磬也　毛
　傳柷木椌也圉揭也　孔疏柷狀如漆筩中有椎投
　椎於中而撞之圉亦作敔狀如伏虎背上有二十七
　齟齬刻以木長尺櫟之　朱註柷所以起樂也敔所
　以止樂也　鄭箋簫編小竹管為之管如篴併兩而
　吹之　朱註成樂闋也如簫韶九成之成
　孔疏始作大武之樂合於太廟之時有此瞽人皆在
　周之庭矣又使人為之設其横者之業設其植者之
　虡其上刻為崇牙因樹五采之羽為之飾既有應之
　小鼓又有田之大鼓其鼔懸之虡業為懸鼓也又有
　鞉有磬有柷有圉皆視瞭設之於庭矣既備具乃使
　瞽人撃而奏之又有吹者編竹之簫併竹之管已備
　舉作之喤喤然和集其聲皆恭敬和諧而鳴不相奪
　倫先祖之神於是降而聽之我客二王之後適來至
　止與聞此樂而觀其成焉助祭之人多矣以二王之
　後尊故特言之　劉氏曰虞書曰虞賓在位商頌曰
　我有嘉客有瞽曰我客戾止蓋皆以此為盛也
　　有瞽一章十三句
　　　虞惇按蘇氏云合乎祖祖文王也曹氏引祖文
　　　王而宗武王為証或云祖通言先祖也又或以
　　　合乎祖為大祫皆無明文可考始作樂毛以為
　　　始作大武之樂亦未知然否姑闕其所未詳
　潛季冬薦魚春獻鮪也
　　鄭箋冬魚之性定春鮪新來薦獻之者謂於宗廟
　　也　孔疏太平之時澤及潜逃魚皆肥美獻之先
　　祖神明降福故述其事而歌焉天官漁人春薦王
　　鮪月令季春薦鮪於寢廟季冬乃命魚師始漁天
　　子親往乃嘗魚先薦寢廟白虎通云王者不親取
　　魚以薦廟故親行也外傳魯語里革曰古者大寒
　　降土蟄發水虞於是乎講罛罶取名魚而嘗之廟
　　大寒降為季冬土蟄發則孟春也陸機云河南鞏
　　縣東北崖上山腹有穴此穴與江湖通鮪從此穴
　　而來北入河西上龍門入漆沮故張衡云王鮪岫
　　居岫山穴也蓋其來有時春取而獻之明新來也
猗與漆沮潛有多魚有鱣有鮪鰷鱨鰋鯉以享以祀以
介景福(福方墨反上入通韻/)
　賦也　鄭箋猗與歎美之辭也　毛傳漆沮岐周之
　二水也潛槮也　孔疏積柴養魚曰槮　鄭箋鱣大
　鯉也鮪鮥也鰷白鰷也鰋鮎也
　　潛一章六句
　雝禘太祖也
　　鄭箋禘大祭也大於四時而小於祫太祖謂文王
　　　李氏曰鄭氏以禘為大於四時是矣以為小於
　　祫則非也天子之祭有禘有祫有四時之祭諸侯
　　有祫有四時之祭至於郊禘則非所當講也春秋
　　書大事於太廟大事者祫也有事於太廟有事者
　　四時之祭也祫於太廟不言祫而謂之大事四時
　　之祭不斥其名而曰有事言諸侯之事也郊禘非
　　諸侯之祭故斥其名以見其僭也觀此則禘之大
　　於祫可知矣　虞惇按禘者宗廟之大祭所謂五
　　年一禘三年一祫者是也禘其祖之所自出而以
　　其祖配之謂之禘四時之祭春礿夏禘秋嘗冬烝
　　則時祭亦名禘又春秋書吉禘於莊公謂三年喪
　　畢致新死者之主於廟亦謂之吉禘此詩言烈考
　　文母則當是祭文王既祭文王則當是四時之禘
　　若吉禘則不當在成王若五年之禘則當禘嚳而
　　配以稷不應禘文王也烈考為文王則皇考當為
　　武王閔予小子曰於乎皇考皇考為武王則此皇
　　考亦當是武王也祭法父曰考祖父曰王考曾祖
　　曰皇考其實散文則父祖皆得稱皇考皇是尊之
　　之辭稱烈考者美其功也既曰皇考又曰烈考故
　　知是成王祭文王若武王祭文王不應皇考烈考
　　並稱也烈考與文母相配故知是文王若武王不
　　應子先於母也祭法周人祖文王而宗武王文王
　　為百世不祧之祖故謂之太祖若以太祖為后稷
　　則詩中既無后稷之文更不應言烈考文母也漢
　　儒議禮之失一則混禘於郊一則混禘於祫混禘
　　於郊者以祭法之禘為祀昊天於圜丘不知郊是
　　昊天之祭禘是宗廟之祭禘者禘其祖之所自出
　　與圜丘無與也混禘於祫者以禘為羣廟合食於
　　太祖不知祫是兼羣廟之主自太祖而下毁廟未
　　毁廟之主皆合食於太祖之廟禘則惟禘其祖之
　　所自出而以祖配之不兼羣廟也更或謂禘大而
　　祫小或謂禘小而祫大聚訟紛如皆不可据又周
　　禮樂師及徹帥學士而歌徹説者以為即此詩而
　　論語三家以雍徹亦稱相維辟公天子穆穆則此
　　詩蓋徹祭所歌也陳𤾉禮書云大祭祀告利成之
　　後徹必歌雍古之祭祀有樂以迎來必有樂以徹
　　食黄佐云此詩蓋本為祭文王徹俎之詩而後乃
　　通用之於他廟耳理或然也
有來雝雝至止肅肅相維辟公天子穆穆於薦廣牡相
予肆祀假哉皇考綏子孝子宣哲維人文武維后燕及
皇天克昌厥後綏我眉壽介以繁祉既右烈考亦右文
母(通章隔句韻/)
　賦也　毛傳相助也　朱註廣牡大牲也　鄭箋肆
　陳也　蘇氏曰假大也　王氏曰皇考武王也　虞
　惇曰孝子成王自稱也　朱註宣通哲知也　毛傳
　燕安也　鄭箋繁多也右助也　王氏曰烈考文王
　也　毛傳文母太姒也
　鄭箋有來時雝雝然至止而肅肅然者乃助王禘祭
　之諸侯也天子是時則穆穆然於進大牡之牲諸侯
　又助我陳祭祀之饌言得天下之歡心也　蘇氏曰
　大哉我皇考武王之安我也其臣明哲其君文武故
　能安人以及於天天地神人莫不蒙享其利用能昌
　其後嗣安之以眉壽而助之以多福　吕氏曰是皆
　武王之力而文王太姒之所右助也豈予小子所能
　致哉　漢書韋𤣥成曰惟聖人為能饗親立廟京師
　之居躬親承事四海之内各以其職來助祭尊親之
　大義五帝三王所共不易之道也詩云有來雍雍至
　止肅肅相維辟公天子穆穆　蘇氏曰周人以諱事
　神文王名昌而詩曰克昌厥後何也曰周之所謂諱
　不以其名號之耳不遂廢其文也諱其名而廢其文
　者周禮之末失也
　　雝一章十六句
　　　虞惇按朱子以此詩為武王祭文王李迂仲黄
　　　實夫以為禘帝嚳陳氏又以為禘后稷諸説紛
　　　紛皆非也毛鄭以皇考為文王烈考為武王朱
　　　子以皇考烈考皆為文王鄭又以為禘大於四
　　　時而小於祫皆説經之誤前已辨之詳矣
　載見諸侯始見乎武王廟也
　　蘇氏曰烈文言成王即政諸侯助祭載見言諸侯
　　始見乎武王廟則載見之作也成王未即政歟
　　鄒氏曰竹書成王四年春正月初朝於廟蓋免喪
　　始朝廟也詩當作於此時
載見辟王曰求厥章龍旂陽陽和鈴央央鞗革有鶬休
有烈光率見昭考以孝以享以介眉夀永言保之思皇
多祜烈文辟公綏以多福俾緝熈於純嘏(平上通韻嘏/)
(古音古後同徐氏曰以介眉夀而下三句一韻秦人功/)
(德碑本此/)
　賦也　毛傳載始也　鄭箋辟王成王也　朱氏曰
　章法度也　鄭箋交龍為旂　毛傳陽陽有文章也
　和在軾前鈴在旂上　孔疏央央聲也　鄭箋鞗革
　轡首也鶬金飾貌　朱註休美也　毛傳昭考武王
　也　李氏曰思辭也皇美也　鄭箋純大也
　朱註諸侯來朝禀受法度其車服之盛如此　鄭箋
　既以朝禮見於王至祭時又率之見於武王廟使助
　祭也以致孝子之事以獻祭祀之禮以助夀考之福
　而長保此多祜　朱氏曰又以多福綏諸侯使繼續
　廣大其純嘏蓋均福於諸侯之辭　黄氏曰成王得
　四海之歡心以祀其先王則成王有得福之道四海
　諸侯各以其職來祭則諸侯亦有得福之道君臣並
　受多福而相勸戒以保於無窮盛矣哉　朱註廟制
　大祖居中左昭右穆周廟文王當穆武王當昭故書
　稱穆考文王而此及訪落皆謂武王為昭考此乃王
　率諸侯以祭武王廟也
　　載見一章十四句
　　　虞惇按烈文辟公三句所引朱氏曰者即朱子
　　　舊説也較集註為勝今從之
　有客㣲子來見祖廟也
　　鄭箋成王既黜殷命殺武庚命㣲子代殷後既受命
　　來朝而見也　孔疏㣲采地名㣲子啓紂同母庶兄
　　也武王投之於宋因命之封為宋公代殷後承湯祀
有客有客亦白其馬有萋有且敦琢其旅有客宿宿有
客信信言授之縶以縶其馬薄言追之左右綏之既有
淫威降福孔夷(且七序反馬且旅馬韻追綏威夷韻/)
　賦也　朱註客微子也　李氏曰春秋傳於周為客
　　嚴氏曰重言有客者嘉之也　蘇氏曰亦仍也殷
　尚白白其馬仍殷之舊也　毛傳萋且敬慎貌　鄭
　箋敦琢選擇也以賢美之故玉言之　朱註旅其卿
　大夫從行者也　毛傳一宿曰宿再宿曰信　鄭箋
　縶絆也追送也綏安也　毛傳淫大夷易也
　鄭箋微子乘殷之馬而來威儀萋萋且且又選擇衆
　臣卿大夫之賢者與之朝王周之君臣皆愛微子其
　所館宿可以去矣而言絆其馬意各殷勤於微子去
　王餞送之又從而左右安樂之厚之無已也　張氏
　曰有客宿宿宿宿者一宿者再也有客信信信信者
　再宿者信也如是而猶縶其馬既行矣又薄言追之
　於以見微子之所以為在此無斁而周之臣子好善
　而不厭也　王氏曰統承先王用天子禮樂所謂淫
　威也有淫威則所享宜盛大故降福孔易也　孔疏
　言有德故易福
　　有客一章十二句
　　　虞惇按什方張氏以周公誅武庚禄父為淫威
　　　言昔者既有淫威矣今則降福孔夷蓋順逆之
　　　理如此嚴氏詩輯亦主此説今玩上下文氣當
　　　以舊説為正王氏亦本之鄭箋也
　武奏大武也
　　孔疏周公象武王伐紂之事作大武之樂既成而
　　於廟奏之　周官大司樂奏無射歌夾鐘舞入武
　　以享先祖　樂記子曰夫樂者象成者也總干而
　　山立武王之事也發楊蹈厲太公之志也武亂皆
　　坐周召之治也且夫武始而北出再成而滅商三
　　成而南四成而南國是疆五成而分周公左召公
　　右六成復綴以崇天子　陳氏曰禮記八佾以舞
　　大武語其數也朱干玉戚以舞大武語其器也冕
　　而舞大武語其服也　申公説大武一成之歌
於皇武王無競維烈允文文王克開厥後嗣武受之勝
殷遏劉耆定爾功(韻未詳/)
　賦也　蘇氏曰皇大也　鄭箋遏止也　毛傳劉殺
　耆致也
　蘇氏曰於乎大哉武王無競之烈文王開之也文王
　開之武王嗣而受之勝殷而止其殺以致定其大功
　也　朱氏曰於勝殷見伐暴之義於遏劉見止殺之
　仁　李氏曰大武之詩在於止殺　虞惇按春秋傳
　於文止戈為武武王克商作頌曰載戢干戈載櫜弓
　矢我求懿徳肆于時夏允王保之又作武其卒章曰
　耆定爾功其三曰鋪時繹思我徂惟求定其六曰綏
　萬邦屢豐年夫武禁暴戢兵保大定功安民和衆豐
　財者也故使子孫無忘其章然則此蓋大武之卒章
　也
　　武一章七句
　　　虞惇按耆定爾功鄭箋云年老乃定此功謂不
　　　汲汲於誅紂湏暇五年今從蘇氏説蘇蓋本之
　　　王肅也據春秋傳武王克商而作頌而此及桓
　　　詩皆有武王諡其非武王時作可知蓋周公作
　　　之以歌頌武王之功即以為武王作云爾無煩
　　　聚訟也
　臣工之什十篇十章一百六句
　
　
　
　
　
　
　
　讀詩質疑卷二十八
欽定四庫全書
　讀詩質疑卷二十九
　　　　　　　　　　太僕寺少卿嚴虞惇撰
　周頌閔予小子之什
　閔予小子嗣王朝於廟也
　　朱註此成王除喪朝廟所作疑後世遂以為嗣王
　　朝廟之樂也
閔予小子遭家不造嬛嬛在疚於乎皇考永世克孝念
兹皇祖陟降庭止維予小子夙夜敬止於乎皇王繼序
思不忘(疚音几子疚隔句韻造考孝一韻庭敬一韻玉/)
(忘一韻上平去通韻/)
　賦也　鄭箋閔悼傷之言也　朱註予小子成王自稱
　也　鄭箋造猶成也　李氏曰嬛嬛孤獨也　毛傳疚病
　也　鄭箋皇考武王也皇祖文王也陟降上下也　毛傳
　庭直也　鄭箋皇王兼文王武王也　毛傳序緒也
　鄭箋可悼傷乎我小子耳遭武王崩家道未成嬛嬛
　然在憂病之中　蘇氏曰我皇考武王終身能孝維
　念我皇祖文王以其直心上下天人之際無有不達
　今我夙夜敬止行祖考之道思繼此序而不忘也
　李氏曰武王以念兹皇祖為孝則成王亦當以率時
　祖考為孝夙夜敬止則可以繼陟降庭止之道矣易
　曰敬以直内惟敬則能直　漢書匡衡曰詩云㷀㷀
　在疚言成王喪畢思慕意氣未能平也蓋所以就文
　武之業崇大化之本也
　　閔予小子一章十一句
　　　虞惇按陟降庭止朱註云楚辭三公揖讓登降
　　　堂只顔師古注匡衡引詩亦云鬼神上下臨其
　　　朝廷今考毛鄭而下説詩之家俱訓庭為直大
　　　田既庭且碩韓奕幹不庭方周官四征弗庭古
　　　皆訓為直故今從其舊
　訪落嗣王謀於廟也
　　蘇氏曰閔予小子成王朝廟將繼祖考之詩訪落
　　謀所以繼之之詩也
訪予落止率時昭考於乎悠哉朕未有艾將予就之繼
猶判渙維予小子未堪家多難紹庭上下陟降厥家休
矣皇考以保明其身(止哉艾平上去一韻涣難一韻下/)
(家平上一韻末二句無韻/)
　賦也　毛傳訪謀落始率循也　孔疏昭考武王也
　　毛傳悠逺也　孔疏艾歴也　毛傳判分渙散也
　　鄭箋紹繼也休美也皇考亦武王也
　鄭箋成王始即政自以承聖父之業懼不能遵其道德
　故於廟中與羣臣謀始即政之事　蘇氏曰言我將
　謀之於始以循我昭考武王之道然而其道逺矣予
　不能及也將使予勉强以就之而所以繼之者猶恐
　其判渙而不合也　李氏曰今將紹文王直道於上
　下俯仰於家未嘗少離庶幾頼皇考之休有以保明
　其身也　王氏曰保其身無危亡之憂明其身無昏
　塞之患　李氏曰人君者天下之本也始即位者又
　人君之本也始即位而知所戒懼歎眇躬之凉薄苦
　前哲之髙逺惟恐有忝祖父之訓宜其以中人之質
　而保盈成之業也
　　訪落一章十二句
　　　虞惇按鄭氏以率時昭考為羣臣之言於乎悠哉
　　　以下為成王之言非也下篇敬之乃先述羣臣之
　　　言而成王答之耳紹庭上下陟降厥家鄭謂繼文
　　　王陟降庭止之道上下羣臣之職使有次序亦屬
　　　衍説朱註訓庭為朝庭之庭説已見前篇
　敬之羣臣進戒嗣王也
　　申公説成王受羣臣之戒而述其言
敬之敬之天維顯思命不易哉無曰髙髙在上陟降厥
士日監在兹維予小子不聰敬止日就月將學有緝熈
于光明佛時仔肩示我顯德行(平上通韻/)
　賦也　朱註顯明也思語辭　毛傳士事也　鄭箋
　將行也佛弼同輔也仔肩任也
　朱註羣臣進戒於王曰敬之哉敬之哉天道甚明其
　命不易保也無謂其髙而不吾察當知其聰明明畏
　常若陟降於吾之所為無日不臨監乎此者王不可
　以不敬也　歐陽氏曰王乃答羣臣見戒之意為謙
　讓之辭曰我小子不聰明於敬天之道但當以日月
　勉强積學而増緝廣大至於其道光明更賴羣臣輔
　助我所負荷之任而告示我以顯然可修之德行則
　庶乎其可及也　許氏曰陟降厥士天無事而不在
　也日監在兹天無時而不在也君子所以無不敬也
　　孔疏日就謂學之使毎日有成就月將謂至於一
　月則有可行言習之以積漸也　朱氏曰有聖人之
　學有賢人之學緝熙敬止聖人之學也緝熙光明賢
　人希聖之學也而皆以敬為主　張氏曰德行固道
　之顯者也而成王尚欲使示之以顯德行者蓋學之
　始當然也以其德行之幽者未足以知之故曰顯德
　　行非獨成王為然伊尹之告太甲曰明言烈祖之成
　德夫以言為未足而明言之未足以言祖之道而言
　祖之烈未足以言德之妙而言德之成則亦以太甲
　始進於學故也　春秋傳詩曰敬之敬之天惟顯思
　命不易哉先王之明德猶無不難也無不懼也
　　敬之一章十二句
　　　虞惇按鄭以命不易哉為吉凶不變易曰監在
　　　兹為轉運日月施其所行皆非也學有緝熙于
　　　光明云學於有光明之光明者謂賢中之賢也
　　　尤迂曲不可通説已見大雅文王篇至云成王
　　　自知未能成文武之功周公始有居攝之志更
　　　屬衍説武王崩成王幼周公攝政行事豈待祭
　　　廟見羣臣自陳不能然後攝政耶其亦固哉髙
　　　叟之為詩矣
　小毖嗣王求助也
　　孔疏周公還政之後成王因祭在廟而求羣臣助
　　已詩人述其事而作歌　鄭箋毖慎也天下之事
　　當愼其小小時不愼後為祸大　張氏曰成王懲
　　周公之事將毖後患而求助於羣臣何也蓋昔之
　　不知周公出於無助故也成王在廷之臣聖莫如
　　周公而賢莫如召公周公之為師召公固不説之
　　矣召公且不説則在廷之臣豈復有能辨而言之
　　者此成王所以懲前日之無助而將毖後患首之
　　以求助者宜也破斧刺朝廷之不知蓋舉朝廷而
　　刺之夫舉朝廷之不知則孰為成王之助哉
予其懲而毖後患莫予荓蜂自求辛螫肇允彼桃蟲拚
飛維鳥未堪家多難予又集於蓼(蜂蟲一韻鳥蓼一韻/)
　賦也　鄭箋懲艾也　王氏曰荓使也蜂小物而善
　螫　鄭箋肇始允信也　毛傳桃蟲鷦也鳥之始小
　終大者　陸氏曰鷦鷯之雛化而為鵰故俗語鷦鷯
　生鵰　鄭箋拚翻也　孔疏蓼苦菜也
　鄭箋始者管叔及其羣弟流言於國成王信之而疑
　周公至後三監叛而作亂周公以王命舉兵誅之歴
　年乃已故今周公歸政成王受之而求賢臣以自輔
　助也曰我其創艾於往時矣畏愼後復有禍難也
　曹氏曰成王之遇辛螫也豈有使蜂螫之者哉實自
　求之而已　嚴氏曰我今始信桃蟲之㣲能翻飛為
　鳥言小物之能成大不敢不毖也　朱註荓蜂而得
　辛螫信桃蟲而不知其能為大鳥此其所當懲者也
　　許氏曰莫予荓蜂自求辛螫在我有間物得以乘
　之肇允彼桃蟲拚飛維鳥事機不謹變必至於大
　劉氏曰不以蜂為小而後無辛螫之患矣不信其為
　桃蟲之小則後無拚飛之患矣　蘇氏曰予方未堪
　家難而又集於辛苦之地羣臣奈何舎我而弗助哉
　　顧氏曰蜂以比三叔桃蟲以比武庚集於蓼謂武
　王之喪也
　　小毖一章八句
　　　虞惇按莫予荓蜂二句鄭箋誤以多難為衆難
　　　成之事亦非是集於蓼指三監及淮夷之叛不
　　　若顧夢麟説為長
　載芟春藉田而祈社稷也
　　鄭箋藉田甸師氏所掌王載耒耜所耕之田天子
　　千畞諸侯百畞藉之言借也借民力治之故謂之
　　藉田　孔疏萬民之業以農為本五禮之事惟祭
　　為大以天子之貴親執耒耜所以勸農業也祭之
　　所奉必用已力所以敬明神也藉田之禮天子三
　　推三公五推卿諸侯九推庶人終於千畆王一耕
　　之而使庶人芸芓終之是借民力治之也月令孟
　　春天子躬耕帝藉仲春擇元日命民社社與耕籍
　　異月而俱在春故以春總之祭法王為羣姓立社
　　曰泰社王自為立社曰王社此為百姓祈祭當主
　　於泰社其稷與社共祭亦當謂泰社社稷焉　虞
　　惇按陳氏禮書社祭五土之示稷祭五榖之神稷
　　非土無以生土非稷無以見生生之效故祭社必
　　及稷王社侯社無預農事皆不置稷大社國社則
　　農之祈報在焉故皆有稷也
載芟載柞其耕澤澤千耦其耘徂隰徂畛侯主侯伯侯
亞侯旅侯彊侯以有嗿其饁思媚其婦有依其士有略
其耜俶載南畝播厥百榖實函斯活驛驛其達有厭其
傑厭厭其苗緜緜其麃載穫濟濟有實其積萬億及秭
為酒為醴烝畀祖妣以洽百禮有飶其香邦家之光有
椒其馨胡考之寧匪且有且匪今斯今振古如兹(柞澤/)
(一韻耘畛一韻伯旅上入一韻以婦士耜畝一韻活逹/)
(傑一韻苗麃一韻濟積秭醴妣禮上去一韻香光一韻/)
(馨寧一韻後三句無韻榖字不入韻/)
　賦也　毛傳除草曰芟除木曰柞　孔疏澤澤土觧
　也耘除草也　鄭箋隰新發田也畛舊田有徑路者
　也　毛傳主家長也伯長子也亞仲叔也旅子弟也
　鄭箋强有餘力者周禮曰以强予任民　毛傳以用也
　　孔疏能左右之曰以太宰所謂閒民轉移執事者
　若今時傭賃也　李氏曰嗿衆飲食聲也　鄭箋饁
　饋饟也媚愛也　嚴氏曰依就也　朱註士夫也　毛
　傳略利也　王氏曰俶始載事也　鄭箋實種子也
　函含活生也　蘇氏曰驛驛苖生貌　鄭箋達出地
　也　王氏曰厭受氣足也　鄭箋傑先長者也厭厭
　衆齊等也　孔疏緜緜詳密也　毛傳麃耘也　蘇氏
　曰濟濟人衆貌　鄭箋有實實成也　朱註積露積
　也　毛傳飶芬香也椒猶飶也胡夀也且此振自也
　鄭箋成王之時萬民樂治田業將耕先始芟柞其草
　木土氣烝達而和耕之則澤澤然解散於是耘除其
　根株軰作者千耦言趨時也或往之隰或往之畛父
　子餘夫俱行强有餘力者相助又取傭賃務疾畢已
　當種也　嚴氏曰當饁餉之時有嗿然飲食之聲其
　夫則愛其婦其婦則就其夫言相慰勞苦也　孔疏
　農人既去草木根株乃更以此利耜始耕於南畝以
　種其百榖此榖之種實皆含當生之活氣從土中驛
　驛然而出乃有厭然而特茂者其傑立之苗也厭厭
　然而長大者其齊等之苖也於是農人緜緜然而麃
　耘之以至於大熟則穫刈之濟濟然有成實而積聚
　者萬億及秭之多取之以為三種之酒五齊之醴進
　予先祖先妣又以㑹合其百禮為祭祀燕饗之用
　蘇氏曰此芬香之酒醴以燕饗賓客則邦家之光也
　以養耆老則胡考之所以安也　朱氏曰非獨此時
　有此稼穡之事非獨今時有今豐年之慶蓋自極古
　以來已如此矣
　　載芟一章三十一句
　　　虞惇按朱註此詩未詳所用大約與豐年相似
　　　今從序
　良耜秋報社稷也
　　黄氏曰祈報上帝之詩其辭畧畧者所以尊之也
　　噫嘻豐年是也祈報社稷之詩其辭繁繁者所以
　　親之也載芟良耜是也　朱註或疑思文臣工噫
　　嘻豐年載芟良耜諸篇即所謂豳頌也詳見豳風
　　及大田篇之末亦未知其是否也
畟畟良耜俶載南畝播厥百榖實函斯活或來瞻女載
筐及筥其饟伊黍其笠伊糾其鎛斯趙以薅荼蓼荼蓼
朽止黍稷茂止穫之挃挃積之栗栗其崇如墉其比如
櫛以開百室百室盈止婦子寜止殺時犉牡有捄其角
以似以續續古之人(耜畆一韻女筥黍一韻糾趙蓼杇/)
(茂上去一韻挃栗櫛室一韻盈寧一韻角續一韻末句/)
(無韻榖活韻未詳/)
　賦也　孔疏畟畟嚴利也　鄭箋良善也瞻視也或來
　瞻女謂婦子來饁者也　朱註筐筥饟具也　毛傳笠
　所以禦暑雨也　蘇氏曰糾然笠之輕舉也　毛傳趙
　刺也　陸氏曰薅㧞田草也　孔疏荼陸穢也　毛傳
　蓼水草也挃挃穫聲也　朱註栗栗密也　毛傳墉
　城也　朱註櫛理髪器也　鄭箋百室一族也　孔疏
　周禮五家為比五比為閭四閭為族　毛傳黄牛黑
　唇曰犉　孔疏地官牧人隂祀用黝牲隂祀祭地北
　郊及社稷也社稷當用黝而用黄者正禮用黝至於報
　功以社是土神故用黄色仍黒脣也　鄭箋捄角貌
　毛傳社稷之牛角尺似嗣也　朱註續續先祖以奉祭
　祀也　孔疏農人以畟畟然善耜始事於南畆而耕之
　種其百榖其實皆含氣而生長有來視汝而饁饟者載
　其方筐及其圓筥其筐筥所盛以饟者維是黍也　鄭
　箋豐年之時雖賤者猶食黍饁者見載糾然之笠以田
　噐刺地薅去荼蓼之事言閔其勤苦也草穢除而禾
　稼茂禾稼茂而榖成熟榖成熟而積聚多如墉之髙大如
　櫛之相比廹也其已治之則百室開户納之軰作相助同時
　納榖親親也百室者出必共洫間而耕入必共族中而居又
　有祭酺合醵之歡五榖畢入婦子俱安　孔疏於是
　天下大熟國家乃殺是犉牡之牲有捄然之角者以
　報祭社稷嗣繼前嵗復求其豐年接續往事復得以
　養人也　嚴氏曰求嗣歲之豐續古人先農先嗇之
　功也　蘇氏曰以嗣以續興來歲繼往歲也續古之
　又庶幾不替其先也
　　良耜一章二十三句
　絲衣繹賓尸也髙子曰靈星之尸也
　　鄭箋繹又祭也天子諸侯曰繹以祭之明日卿大
　　夫曰賓尸與祭同日周曰繹商謂之彤　孔疏鄭
　　志答趙商云髙子之言非毛公後人著之靈星者
　　不知何星漢書郊祀志髙祖詔御史令天下立靈
　　星祠張晏曰龍星左角曰天田則農祥也晨見而
　　祭之　虞惇按宗廟之祭則有尸靈星不應有尸
　　靈星之尸亦不應有繹此後儒附益之語蓋誤也
　　　申公説士執事於王祭而飲以旅酬之樂歌
絲衣其紑載弁俅俅自堂徂基自羊徂牛鼐鼎及鼒兕
觥其觩㫖酒思柔不吳不敖胡考之休(紑古匹之反俅/)
(古渠之反牛音疑上五句一韻下四句一韻不從叶/)
　賦也　毛傳絲衣祭服也紑絜鮮貌　鄭箋載猶戴
　也弁爵弁也爵弁而祭於王士服也　毛傳俅俅恭
　順貌基門塾之基也大鼎謂之鼐小鼎謂之鼒　鄭
　箋鼎圜弇上謂之鼒　毛傳吳譁也
　鄭箋繹禮輕使士升門堂視壺濯及籩豆之屬降往
　於基告濯具又視牲從羊之牛反告充已乃舉鼎幂
　告絜禮之次也　王氏曰自羊徂牛先小後大也鼐
　鼎及鼒先大後小也或先小後大或先大後小反復
　展視致勤敬也　蘇氏曰祭終旅酬而置罰爵無有
　讙譁敖慢者於是神畀之以胡考之福　孔疏禮有
　冠弁韋弁皮弁皆不以絲為衣且非祭服也雜記
　士弁而祭於公士冠禮有爵弁服純衣純衣絲衣也
　故知弁是爵弁士服之以助王祭也繹禮在廟門外
　郊特牲曰繹之於庫門内祊之於東方失之矣繹於
　門内為失明其當在門外自堂徂基謂廟門外西夾
　之堂基也天子正祭無兕觥繹之禮至旅醻而用兕
　觥者獻酬交錯或容失禮宜於此時設之　李氏曰
　上五句未祭之先整潔詳愼如此下四句既祭之後
　敬静如此則當祭之謹於禮可知矣
　　絲衣一章九句
　酌告成大武也言能酌先祖之道以養天下也
　　朱註酌勺也内則十三舞勺即以此詩為節而舞
　　也此詩與般賚皆不用詩中字名篇疑取樂節之
　　名如曰武宿夜云爾　虞惇按春秋繁露周公輔
　　成王作汋樂以奉天前漢志周公作勺勺武樂也
　　春秋傳作汋酌先祖之道以養天下序詩者説名
　　篇之意於經無所當也禮記曰舞莫重於武宿夜
　　注云武曲名武王至商郊停止宿夜士卒皆歡樂
　　歌舞以待旦故名焉　申公説亦頌武王之詩蓋
　　大武之五成
於鑠王師遵養時晦時純熙矣是用大介我龍受之蹻
蹻王之造載用有嗣實維爾公允師(師晦熙介一韻受/)
(造一韻嗣師一韻皆平去通韻/)
　賦也　朱註鑠盛遵循也　鄭箋純大也　王氏曰
　熙廣也　鄭箋介助也龍寵也　毛傳蹻蹻武貌
　李氏曰造猶成也　鄭箋允信也　黄氏曰師法也
　歐陽氏曰於鑠哉武王之師也有師而不耀其威武循
　養以自晦之道時至而後動　蘇氏曰退自循養與時
　皆晦晦而益明其後既大光矣則天下無不助之者
　李氏曰天下皆助之矣武王遂寵受之蹻蹻乎成其
　王天下之功是用後世嗣續而不絶　黄氏曰後世嗣
　而承之實惟武王公天下之心允為師法而已　蘇氏
　曰方其未可而晦見其可而為之此所謂酌也
　　酌一章八句
　　　虞惇按詩序此告成天武之詩自當主武王立
　　　説而鄭箋以為文王以遵為率殷之叛國以事
　　　紂以養時晦為養是闇昧之君以老其惡割裂
　　　字義殊失經㫖蹻蹻王之造云蹻蹻之士争來
　　　造王載用有嗣云王則用之有嗣傳相致皆非
　　　是孔氏述毛義以遵養時晦為率師取闇昧之
　　　君亦非也朱註較諸家為優而以介為甲謂一
　　　戎衣而天下大定恐屬臆觧今不取
　桓講武類禡也桓武志也
　　鄭箋類也禡也皆師祭也　孔疏王制天子將出
　　征類於上帝禡於所征之地注上帝謂五德之帝
　　所祭於南郊者禡祭造軍法者其神蓋蚩尤或曰
　　黄帝　申公説比大武六成之歌　虞惇按春秋
　　傳以此為大武之六章
綏萬邦屢豐年天命匪觧桓桓武王保有厥士於以四
方克定厥家於昭於天皇以間之(首三句無韻王方一/)
(韻天間一韻/)
　賦也　毛傳綏安也　錢氏曰桓桓武貌　鄭箋皇
　君也　毛傳間代也
　鄭箋誅無道安天下則亟有豐熟之年隂陽和也
　蘇氏曰武王克商以安天下屢獲豐年之祥矣然天
　命之於周乆而不厭也故武王桓桓保有其衆用之
　四方之不服以定其家其德上昭於天遂以代商有
　天下言武之不可廢也　王氏曰師之所處荆棘生
　焉大軍之後必有凶年桓武志也而曰綏萬邦屢豐
　年則其為武志也異乎人之武志矣　春秋傳寗莊
　子曰昔周饑克殷而年豐
　　桓一章九句
　賚大封于廟也賚予也言所以錫予善人也
　　孔疏武王封功臣於廟周公追述其事而為此歌
　　焉春秋傳昔武王克商光有天下其兄弟之國者
　　十有五人姬姓之國四十人古文尚書武成篇説
　　武王克殷而反祀於宗廟列爵惟五分土惟三大
　　賚於四海而萬民悦服皇甫謐云武王伐紂之年
　　夏四月乙卯祀於周廟將率之士皆封諸侯國四
　　百人祭統曰古者明君必賜爵禄於太廟示不敢
　　專也此大封於廟謂文王廟也　申公説為大武
　　之二成　虞惇按春秋傳以此為大武之三章
文王既勤止我應受之敷時繹思我徂維求定時周之
命於繹思(韻未詳/)
　賦也　毛傳勤勞也　朱註敷布也繹尋繹也　蘇
　氏曰思辭也
　朱註此頌文武之功而言其大封功臣之意也　蘇
　氏曰文王之勤勞天下至矣其子孫應受而有之然
　而不敢專也　王氏曰惟布此文王之德在人而可
　尋繹者以賚有功而往求天下之安定而已蓋大賚
　有功者正所以敷文王之德而定天下也　朱氏曰
　此我周之所以受天命也又歎使諸臣之受封賞者
　皆當尋繹文王之德以戒之也　鄭箋以文王之功
　業勅勸之
　　賚一章六句
　般巡守而祀四嶽河海也
　　孔疏般樂也為天下所美樂也溝洫志中國川原
　　以百數莫著於四瀆而河為宗言河可以兼四瀆
　　矣經無海而序言海者海為衆川所歸其祭之可
　　知也　公羊傳曰山川有能潤於百里者天子皆
　　秩而祭之書傳曰五嶽視三公四瀆視諸侯其餘
　　山川視伯小者視子男　朱氏曰般祀四嶽河海
　　之詩四嶽河海無合祀之理蓋一詩而兩用之如
　　豐年之秋冬報也　虞惇按桓之講武類禡賚之
　　大封於廟般之廵守祭告皆武王時事而詩則成
　　王周公時作也　申公説此為大武之四成
於皇時周陟其髙山墮山喬嶽允猶翕河敷天之下裒
時之對時周之命(韻未詳/)
　　賦也　郭氏曰墮山山狹而長也　鄭箋喬髙也
　　允信也　蘇氏曰猶道也翕河大河受衆水者也
　　　嚴氏曰髙山堕山祭法所謂山林丘陵能出雲
　　為風雨皆曰神者也喬嶽則四嶽也禹貢河自
　　大陸北播為九河同為逆河注云同合為一大
　　河名逆河然則翕河即逆河也　戴氏曰祭先
　海故以河為主　毛傳裒聚也　蘇氏曰對答也
　蘇氏曰於乎美哉王之巡行天下也陟其山嶽而道
　於大河思其有功於民　孔疏是以徧天之下衆山
　川之神皆聚而祭之以答其功能為百神之主德合
　山川之靈是周之所以受天命而王也
　　般一章七句
　　　虞惇按允猶翕河箋云河言合者河自大陸之
　　　北敷為九祭者合為一愚意翕河之名當從河
　　　取義不當從祭河取義故今從蘇氏裒時之對
　　　但指望祭山川不及肆覲之事註云敷天之下
　　　莫不有望於我故祭而朝於方嶽之下贅説也
　閔予小子之什十一篇十一章百三十六句
　
　
　
　讀詩質疑卷二十九
欽定四庫全書
　讀詩質疑卷三十
　　　　　　　　　　太僕寺少卿嚴虞惇撰
　魯頌
　　鄭譜曰魯者少昊摯之墟也國中有大庭氏之庫
　　則大庭氏亦居兹乎昔周公歸政成王封其元子
　　伯禽於魯其封域在禹貢徐州大野䝉羽之野自
　　後政衰國事多廢十九世至僖公當周惠王襄王
　　時而遵伯禽之法養四種之馬牧於坰野尊賢禄
　　士修泮宫守禮教僖十六年會諸侯於淮遂伐淮
　　夷二十年新作南門修姜嫄之廟復魯舊制未徧
　　而薨國人美其功季孫行父請命於周而作頌初
　　成王以周公有太平制典法之勲命魯郊祭天三
　　望如天子之禮故孔子録其詩之頌同於王者之
　　後問者曰列國作詩未有請於周者行父請之何
　　也曰周尊魯巡守述職不陳其詩至於臣頌君功
　　樂周室之聞是以行父請焉　孔疏比雖名為頌
　　而體實國風非告神之歌也　朱註魯頌之辭僭
　　矣夫子猶録之者蓋其體固列國之風未純乎天
　　子之頌也其所頌者又皆有先王禮樂教化之遺
　　焉夫子魯人固不得而削也然因其實而著之而
　　是非得失自有不可掩者亦春秋之法也　王氏
　　曰周頌之辭約約所以為嚴美盛徳故也魯頌之
　　辭侈侈所以為誇徳不足故也　許氏曰魯頌之
　　異於商周者有四商周天下頌之魯國人頌之一
　　也商周以告神明而魯用以燕樂二也商周子孫
　　頌其先魯臣下頌其君三也商周多事實魯多頌
　　禱之辭四也　虞惇按困學記聞云商周之頌皆
　　以告神明太史公曰成王作頌推已懲艾悲彼家
　　難至魯頌始為溢美之言所謂善頌善禱者非商
　　周之體也後世作頌傚魯而近諛又下矣
　駉頌僖公也僖公能遵伯禽之法儉以足用寛以愛
　民務農重穀牧於坰野魯人尊之於是季孫行父請
　命於周而史克作是頌
　　鄭箋季孫行父季文子也史克魯史也　孔疏僖
　　公名申莊公子閔公卒季友立之當周惠王襄王
　　時舒瑗云魯不合作頌故每篇言頌名生於不足
　　也
駉駉牡馬在坰之野薄言駉者有驈有皇有驪有黄以
車彭彭思無疆思馬斯臧
　賦也　毛傳駉駉腹幹肥張也坰逺野也邑外曰郊
　郊外曰野野外曰林林外曰坰驪馬白跨曰驈黄白
　曰皇純黒曰驪黄騂曰黄彭彭有力有容也　鄭箋
　臧善也鄭箋馬牧於坰野者避民居與良田也周禮
　以官田牛田賞田牧田任逺郊之地坰之牧地水草
　既美牧人又良飲食得其時則自肥健　孔疏薄言
　駉者有何馬也乃有驈有皇有驪有黄用之以駕車
　則彭彭然　鄭箋僖公思遵伯禽之法反覆思之無
　有竟已乃至於思馬斯善多其所及廣博　朱註此
　言僖公牧馬之盛由其立心之逺衞文公秉心塞淵
　而騋牝三千亦此意也　顧氏曰魯僖公儉以足用
　寛以愛民務農重穀而有駉牧之盛衛文公布衣帛
　冠務材訓農通商惠工而有騋牝之多然則古之馬
　政皆本於田功吾未見廏有肥馬野有餓莩而能國
　者也　毛傳諸侯六閑馬四種有良馬有戎馬有田
　馬有駑馬　孔疏校人之法以馬二百一十六匹為
　一廏每廏為一閑諸侯四種其三種别為一閑駑一
　種而分三閑也朝祀所乘為良馬征伐所乘為戎馬
　田路駕田馬駑馬給宫中之役　張氏曰思馬斯臧
　良馬也臧者言其徳思馬斯才戎馬也才者言其用
　陳於禮者尚徳用於戰者尚才思馬斯作田馬也謂
　習其動作之節思馬斯徂駑馬也言足以行而已是
　謂四種之馬
駉駉牡馬在坰之野薄言駉者有騅有駓有騂有騏以
車伾伾思無期思馬斯才
　賦也　毛傳蒼白雜毛曰騅黄白雜毛曰駓赤黄曰
　騂蒼祺曰騏伾伾有力也　王氏曰無期久也　朱
　註才材力也
駉駉牡馬在坰之野薄言駉者有驒有駱有駵有雒以
車繹繹思無斁思馬斯作
　賦也　毛傳青驪驎曰驒白馬黒鬛曰駱赤身黒鬛
　曰駵黒身白鬛曰雒繹繹善走也　鄭箋斁厭也
　朱註作奮起也
駉駉牡馬在坰之野薄言駉者有駰有騢有驔有魚以
車袪袪思無邪思馬斯徂(騢古音胡邪音徐/)
　賦也　毛傳隂白雜毛曰駰彤白雜毛曰騢豪骭曰
　驔二目白曰魚袪袪强健也　鄭箋徂行也
　吕氏曰僖公修牧馬之政以誠心行之故言思無疆
　思無期思無斁思無邪而馬之所以臧才作徂者其
　效也古之賢君誠心以行善政其效皆若此非獨牧
　馬而已　蘇氏曰孔子曰詩三百一言以蔽之曰思
　無邪昔之為詩者則未必知此也孔子讀詩至此而
　有會於其心是以取之蓋斷章云爾
　　駉四章章八句
　有駜頌僖公君臣之有道也
有駜有駜駜彼乘黄夙夜在公在公明明振振鷺鷺于
下鼓咽咽醉言舞于胥樂兮(上去通韻未句合三章為/)
(韻猶周南之麟趾也/)
　興也　毛傳駜馬肥彊貌　孔疏四馬曰乘黄黄馬
　也　朱註明明辨治也　毛傳振振羣飛貌咽咽鼓
　節也　朱註胥相也
　毛傳馬肥强則能升高進逺臣彊力則能安國　嚴
　氏曰自早逮夜在於公家其在公家則修明職事言
　忠勤也　李氏曰在公明明事上盡職也僖公於是
　燕之以禮樂羣臣之來者如振鷺之修潔而有威儀
　也　鄭箋與之飲酒以鼓節之咽咽然至於無算爵
　則又起舞以盡其歡君臣於是則皆喜樂也　虞惇
　曰有駜有駜喻臣之能盡力也臣盡力以忠其上君
　致禮以遇其下可謂君臣有道矣
有駜有駜駜彼乘牡夙夜在公在公飲酒振振鷺鷺于
飛鼓咽咽醉言歸于胥樂兮
　興也　鄭箋鷺于飛喻羣臣飲酒醉欲退也　毛傳
　言臣有餘敬而君有餘惠
有駜有駜駜彼乘駽夙夜在公在公載燕自今以始歲
其有君子有穀貽孫子于胥樂兮
　興也　毛傳青驪曰駽　鄭箋載則也　毛傳有有
　年也　鄭箋穀善貽遺也君臣安樂則隂陽和而有
　豐年其善道可以遺子孫也　朱註頌禱之辭也
　　有駜三章章九句
　　　虞惇按此詩之義毛鄭為善但鄭以有駜二句
　　　為僖公用臣先致其禄食以在公明明為明徳
　　　明義則屬衍説振振鷺鷺于下云潔白之士羣
　　　集於朝孔氏申之云在外賢士競來事君則似
　　　以夙夜在公為在朝之臣以振振鷺為新來之
　　　士宜歐陽氏以為妄生枝節也朱註云此燕飲
　　　而頌禱之辭有駜二句不言取興之義振振鷺
　　　但喻舞者之容意蓋不主序説也
　泮水頌僖公能修泮宫也
　　禮器魯人將有事於上帝必先有事於頖宫　申
　　公説僖公作泮宫而落其成史克頌禱之辭　蘇
　　氏曰此詩言既作泮宫遣將出兵以克淮夷閟宫
　　言公子奚斯作新廟考於春秋其事皆不載世有
　　以是疑二詩之妄者予嘗辨之泮宫魯之學也閟
　　宫魯之廟也自魯先君而有之矣僖公因其舊而
　　新之是以不見於春秋至於淮夷之功予亦疑焉
　　然詩固有之式固爾猶淮夷卒獲有所未獲而欲
　　終之則其所獲尚少也自僖公至於孔子八世事
　　之小者容有失之其大者未有不録也今此詩之
　　言甚美而大則君臣之辭歟而孔子録之可乎曰
　　維可之是以録之録其所可而去其所不可此孔
　　子之所以為詩也　虞惇按先儒多以此為頌伯
　　禽之詩以伯禽征淮夷見於書之費誓而僖公時
　　未嘗伐淮夷有功也考春秋僖公十三年從齊桓
　　公會於鹹為淮夷之病杞也十六年又從齊桓公
　　會於淮為淮夷之病鄫也淮夷在徐州之域最近
　　於魯詩人因修泮宫而祝其君有平淮夷之功以
　　繼伯禽之烈詩通篇皆頌禱之辭非必實有此事
　　也
思樂泮水薄采其芹魯侯戾止言觀其旂其旂茷茷鸞
聲噦噦無小無大從公于邁(旂音芹水止隔句韻/)
　賦而興也　毛傳泮水泮宫之水也天子辟廱諸侯
　泮宫　鄭箋芹水菜也　李氏曰茷茷飛揚也　朱
　註噦噦和也　鄭箋邁行也
　鄭箋魯人思樂僖公修泮宫之水復伯禽之法而往
　觀之采其芹焉辟廱者築土雝水之外圓如璧四方
　來觀者均也泮之言半也半水者蓋東西門以南通
　水北無也天子諸侯宫異制因形然我采水之芹見
　僖公來至於泮宫我則觀其旂茷茷然鸞和之聲噦
　噦然　孔疏言車服得宜行趨中節也　李氏曰國
　人無長幼皆從公而往見國人從公之樂也　鄭箋
　言僖公賢君人樂見之　黄氏曰魯人之樂泮水非
　樂乎泮水也樂乎僖公之賢而人材所賴以長養成
　就也　朱氏曰一章樂其來而至也二章樂其至而
　教也三章樂其教畢而燕也　孔疏魯人作詩而自
　稱其君為魯侯者因其請王而作示僖公之徳為四
　方所則非獨魯人頌之也
思樂泮水薄采其藻魯侯戾止其馬蹻蹻其馬蹻蹻其
音昭昭載色載笑匪怒伊教(平上去通韻/)
　賦而興也　孔疏藻水草也　毛傳蹻蹻强盛也
　鄭箋音徳音也　毛傳色温潤也
　蘇氏曰僖公之至泮宫好其顔色和其笑語未嘗有
　所怒也教之而已　王氏曰此洪範所謂而康而色
　者也夫然後能教也
思樂泮水薄采其茆魯侯戾止在泮飲酒既飲旨酒永
錫難老順彼長道屈此羣醜
　賦而興也　毛傳茆鳬葵也　鄭箋難老壽考也
　朱註長道猶大道也　毛傳醜衆也
　孔疏魯侯在泮召先生君子與之行飲酒之禮既飲
　此美酒而得其宜則天長與之以難老之福故能順
　仁義之長道以屈羣衆也　蘇氏曰苟無其人雖有
　其道不能從也苟無其道雖有其衆不能服也是以
　願公之難老也　朱註此章以下皆頌禱之辭
穆穆魯侯敬明其徳敬慎威儀維民之則允文允武昭
假烈祖靡有不孝自求伊祜
　賦也　朱註烈祖周公魯公也　鄭箋祜福也
　朱氏曰此章專頌僖公之徳為下服淮夷張本也
明明魯侯克明其徳既作泮宫淮夷攸服矯矯虎臣在
泮獻馘淑問如臯陶在泮獻囚(服蒲北反馘古音國/)
　賦也　鄭箋矯矯武貌馘所格者之左耳也淑善也
　　朱註問訊囚也　鄭箋囚所虜獲者
　鄭箋僖公能明其徳修泮宫而徳化行於是伐淮夷
　所以能服也既伐淮夷而反在泮宫使武臣獻馘又
　使善聽獄之吏如臯陶者獻囚言所伐有功所任得
　其人　孔疏王制天子將出征受成于學出征執有
　罪反釋奠於學以訊馘告　司馬氏曰古人受成獻
　馘莫不在學欲其先禮義後勇力也　朱註此詩人
　因魯侯之在泮而願其有是功也　朱氏曰此下四
　章皆言服淮夷之事而歸功於學校也
濟濟多士克廣徳心桓桓于征狄彼東南烝烝皇皇不
吳不揚不告于訩在泮獻功
　賦也　鄭箋多士謂虎臣及如臯陶之屬也　毛傳
　桓桓威武貌　王氏曰狄逖也攘而逖之也　孔疏
　淮夷在魯之東南　鄭箋烝烝進也　李氏曰皇皇
　大也　鄭箋吳譁也訩訟也無以爭訟之事告于治
　訟之官者
　朱註烝烝皇皇盛也不吳不揚肅也不告于訩師克
　而和不爭功也　李氏曰人心為血氣所使一有毫
　髪之利則忿而爭心於是乎隘矣惟徳心克廣故其
　征伐有逖逺淮夷之功既盛且肅未嘗爭訟惟在泮
　獻功而已　孔疏美其軍旅齊整又能克捷
角弓其觩束矢其搜戎車孔博徒御無斁既克淮夷孔
淑不逆式固爾猶淮夷卒獲
　賦也　蘇氏曰觩弓健貌　毛傳五十矢為束　鄭箋
　搜勁疾也　朱註博廣大也　鄭箋斁厭也徒行者
　御車者皆敬其事無厭倦也　毛傳式用也　蘇氏
　曰猶道也
　蘇氏曰僖公兵戎精繕士卒競勸故能克淮夷甚順
　軍法而善無有違逆更勉之使益固其道庶幾淮夷
　可盡得也
翩彼飛鴞集于泮林食我桑黮懐我好音憬彼淮夷來
獻其琛元龜象齒大賂南金
　興也　毛傳鴞惡聲之鳥也黮桑實也　鄭箋懐歸
　也　李氏曰憬覺悟也　毛傳琛寳也元龜尺二寸
　賂遺也南謂荆揚也　鄭箋荆揚之州貢金三品
　鄭箋鴞常惡鳴今來止於泮水之木食其桑黮為此
　之故故改其鳴歸就我以善音喻人感於徳則化也
　　孔疏淮夷來魯國獻其琛寳其所獻之物是大龜
　象齒又廣賂我南方之金是皆修泮宫所致
　　泮水八章章八句
　　　虞惇按永錫難老鄭氏引王制八十月告存九
　　　十日有秩非是順彼長道非道路之道屈此羣
　　　醜亦不指淮夷鄭於此為誤餘得之
　閟宫頌僖公能復周公之宇也
　　蘇氏曰詩所謂居常與許復周公之宇者人之所
　　以願之而其實則未能也而遂以為頌其能復周
　　公之宇是以知此詩之序蓋後世之所増而非孔
　　氏之舊也
閟宫有侐實實枚枚赫赫姜嫄其徳不回上帝是依無
災無害彌月不遲是生后稷降之百福黍稷重穋稙穉
菽麥奄有下國俾民稼穡有稷有黍有稻有秬奄有下
土纘禹之緒
　賦也　朱註閟深閉也　毛傳先妣姜嫄之廟在周
　孟仲子曰是禖宫也侐清静也　蘇氏曰實實鞏固
　也　毛傳枚枚礱密也先種曰稙後種曰穉　鄭箋
　奄猶覆也　毛傳緒業也
　孔疏作者將美僖公追述逺祖上陳姜嫄后稷至於
　大王文武爰及成王封建之辭魯公受賜之命著其
　所以有魯之由　蘇氏曰魯以周公故得立姜源之
　廟僖公修而新之　鄭箋赫赫乎顯著姜嫄也其徳
　貞正不回邪天用是馮依之而生后稷其任之又無
　災害不坼不副終十月而生子不遲晚既生后稷天
　又多與之福以五穀蓋覆天下使民知稼穡之道民
　賴其功堯時洪水為災民不粒食禹平水土后稷乃
　教播種於是天下大有故曰繼禹之事也
后稷之孫實維大王居岐之陽實始翦商至於文武纘
大王之緒致天之届于牧之野無貳無虞上帝臨女敦
商之旅克咸厥功王曰叔父建爾元子俾侯于魯大啓
爾宇為周室輔(平上通韻/)
　賦也　鄭箋翦斷也　朱註届極也　鄭箋虞度也
　敦治旅衆咸同也　毛傳王成王也　鄭箋叔父周
　公也元子伯禽也啓開也　毛傳宇居也
　鄭箋大王自豳徙居岐陽四方之民咸歸往之於是
　而有王迹是翦商之始　孔疏文王武王繼大王之
　業於時商家暴虐天命已極武王乃致天之誅于牧
　野之地　鄭箋民皆樂武王之如是故勸之無有貳
　心無復計度天視䕶女至則克勝　朱註克商之舉
　輔佐之臣咸有功而周公亦與焉者也　鄭箋故封
　魯公以為周分後大開爾居為我周家之輔謂封以
　方七百里欲其彊於衆國
乃命魯公俾侯于東錫之山川土田附庸周公之孫莊
公之子龍旂承祀六轡耳耳春秋匪解享祀不忒皇皇
后帝皇祖后稷享以騂犧是饗是宜降福既多周分皇
祖亦其福女(犧古許何反宜魚何反/)
　賦也　鄭箋東東藩魯國也　朱註附庸猶屬城也
　小國不能自達於天子附於大國者也　毛傳周公
　孫莊公子僖公也　鄭箋交龍為旂　朱註耳耳柔
　從也　孔疏春秋錯舉四時也　鄭箋皇皇后帝天
　也　毛傳騂赤犧純也　鄭箋皇祖伯禽也
　鄭箋既告周分以封伯禽之意乃䇿命伯禽使為君
　於東加賜之以山川土田及附庸令專統之　張氏
　曰山川使主其祭土田使有其賦附庸使廣其封
　金氏曰土謂城邑塲圃牧地菜地之類田謂諸侯一
　同之田孟子所謂周公封於魯為方百里者是也山
　川附庸與凡土地周禮所謂封疆方五百里禮記所
　謂魯境七百里者是也　孔疏至於今日僖公車建
　交龍之旂承奉宗廟祭祀所乘四馬其六轡耳耳然
　四時無有懈怠所獻所祀不有差忒　鄭箋成王以
　周公功大命魯郊祭天亦配之以君祖后稷其牲用
　赤牛純色與天子同天亦饗之宜之多予之福　孔
　疏周公與伯禽亦其福女僖公矣　朱註此章以後
　皆言僖公致敬郊廟而神降之福國人稱願之如此
　也　禮記明堂位曰成王以周公有勲勞於天下封
　周公於曲阜地方七百里革車千乘命魯公世世祀
　周公以天子之禮樂是以魯君孟春乘大路載弧䪅
　旂十有二旒日月之章祀帝於郊配以后稷天子之
　禮也季夏六月以禘禮祀周公於太廟祭統曰昔者
　周公旦有勲勞於天下周公既没成王康王追念周
　公之所以勲勞者而欲尊魯故賜之以重祭外祭則
　郊社是也内祭則大嘗禘是也夫大嘗禘升歌清廟
　下而管象朱干玉戚以舞大武八佾以舞大夏此天
　子之樂也康周公故以賜魯也子孫纂之至於今不
　廢禮運曰孔子曰魯之郊禘非禮也周公其衰矣杞
　之郊也禹也宋之郊也契也是天子之事守也故天
　子祭天地諸侯祭社稷　虞惇按春秋自隱桓而下
　未有書郊禘者至僖公八年書禘於太廟三十一年
　書四卜郊然則魯之郊禘自僖公始也明堂位祭統
　皆漢儒所撰其言成王賜魯公以天子禮樂蓋亦未
　可盡信矣
秋而載嘗夏而楅衡白牡騂剛犧尊將將毛炰胾羮籩
豆大房萬舞洋洋孝孫有慶俾爾熾而昌俾爾壽而臧
保彼東方魯邦是常不虧不崩不震不騰三壽作朋如
岡如陵
　賦也　鄭箋載始也　朱註嘗秋祭名　鄭箋秋嘗
　而言始者秋物新成尚之也　孔疏楅衡設横木於
　牛角以楅之為其觝觸人也周禮封人凡祭飾其牛
　牲設其楅衡是也　朱註秋將嘗而夏福衡夙戒也
　　毛傳白牡周公牲也騂剛魯公牲也　孔疏白牡
　殷牲也周公死有王禮嫌不敢與文武同魯公諸侯
　無所嫌故從周制也犧尊尊為犧形也將將盛美也
　　毛傳毛炰豚也　孔疏爓去其毛而炰之封人祭
　祀有毛炰之豚是也　毛傳胾切肉也羮太羮鉶羮
　也　孔疏太羮太古之羮煑肉汁不和盛之於豋鉶
　羮肉汁之有菜和者盛之鉶器故曰鉶羮　毛傳大
　房半體之俎也　孔疏足下有跗如堂房然明堂位
　俎有虞氏以梡夏后氏以嶡殷以椇周以房俎　鄭
　箋萬舞干舞也　毛傳洋洋衆多也　孔疏孝孫僖
　公也熾盛也　毛傳震動騰乘也　鄭箋三壽三卿
　也岡陵取堅固也　嚴氏曰有壽考之三卿與作朋
　友皆如岡陵之固祝其君臣同慶也　虞惇按李善
　文選注三壽三老也蔡邕獨斷曰天子事三老毛詩
　曰三壽作朋
公車千乘朱英緑縢二矛重弓公徒三萬貝胄朱綅烝
徒増増戎狄是膺荆舒是懲則莫我敢承俾爾昌而熾
俾爾壽而富黄髮台背壽胥與試俾爾昌而大俾爾耆
而艾萬有千歲眉壽無有害(弓音肱綅字不入韻/)
　賦也　毛傳千乘大國之賦也朱英矛飾也縢繩也
　　孔疏縢約也謂約之以繩矛酋矛也　鄭箋二矛
　重弓備折壊也兵車之法左人持弓右人持矛中人
　御　朱註徒步卒也　鄭箋萬二千五百人為軍大
　國三軍合三萬七千五百人言三萬者舉成數也
　毛傳貝胄胄貝飾也朱綅以朱綅綴之　孔疏綅綫
　也　鄭箋烝進也　毛傳增増衆也膺當也　孔疏
　楚一名荆舒其與國也　鄭箋懲艾承禦也　朱註
　僖公嘗從齊桓公伐楚故以此美之　毛傳黄髪台
　背皆壽徴也胥相也壽而相與試謂講氣力不衰倦
　也　鄭箋眉壽秀眉亦壽徴也
　蘇氏曰此言僖公治其軍旅繕其車甲器械以攘戎
　狄故其民無不欲其昌大壽考而託之以為安也
　孔疏司馬法成方十里出革車一乘計魯方七百里
　而云千乘者坊記云制國不過千乘是地雖廣大以
　千乘為限也司馬法兵車一乘甲士三人步卒七十
　二人計千乘法當七萬五千人與公徒三萬之數不
　合禮天子六軍出自六鄉萬二千五百家為鄉萬二
　千五百人為軍周禮凡起徒役無過家一人家出一
　人是鄉為一軍諸侯三軍亦出自三鄉公徒三萬者
　自謂鄉之所出非此千乘之衆也云公車千乘自謂
　計地出兵非彼三軍之事也　蘇氏曰大國之賦適
　滿千乘苟盡用之是舉國而行也故其用之也大國
　三軍次國二軍而已
泰山巖巖魯邦所詹奄有龜䝉遂荒大東至於海邦淮
夷來同莫不率從魯侯之功
　賦也　孔疏泰山魯之望也　朱註詹瞻同　毛傳
　龜䝉二山也　鄭箋荒奄也大東極東也海邦近海
　之國也
　朱氏曰願其有功如此也
保有鳬繹遂荒徐宅至于海邦淮夷蠻貊及彼南夷莫
不率從莫敢不諾魯侯是若(繹宅貊韻邦又與從韻/)
　賦也　毛傳鳬繹二山也宅居也　鄭箋諾應辭也
　　毛傳若順也
　蘇氏曰龜䝉鳬繹魯之四山其餘則東南勢相連屬
　可以服從之國也
天錫公純嘏眉壽保魯居常與許復周公之宇魯侯燕
喜令妻壽母宜大夫庶士邦國是有既多受祉黄髪兒
齒
　賦也　毛傳常許魯南鄙西鄙也　顧氏曰管子小
　匡篇反其侵地常潛蓋即此常也　鄭箋許許田也
　魯朝宿之邑　孔疏桓元年鄭伯以璧假許田　鄭
　箋燕燕飲也　朱註令妻令善之妻壽母壽考之母
　也僖公娶於齊曰聲姜母曰成風　鄭箋有常有也
　　孔疏兒齒齒落更生細者壽徴也
　蘇氏曰常許魯之故地而未復者也此三章言僖公
　懐柔逺方至於淮海蠻貊之國莫不服從而願其壽
　考以復魯之侵地宜其室家臣庶以保有其所服從
　之國也
徂來之松新甫之栢是斷是度是尋是尺松桷有舄路
寢孔碩新廟奕奕奚斯所作孔曼且碩萬民是若
　賦也　毛傳徂來新甫二山也　孔疏斷斬度量也
　　毛傳八尺曰尋桷榱也舄大貌路寢正寢也　鄭
　箋新廟姜嫄之廟也　孔疏奚斯公子魚也　鄭箋
　作者教䕶屬功課章程也曼修廣也
　蘇氏曰僖公上為神之所福内為國人之所安外為
　鄰國之所懐於是修舊起廢治其宫室寢廟以順萬
　民之望焉
　　閟宫九章五章章十七句(内第四章/脫一句)二章章八句
　　二章章十句
　　　虞惇按此詩有周公之孫莊公之子其為頌僖
　　　公無疑而考之春秋僖公之時如所謂膺戎狄
　　　懲荆舒服淮夷荒徐宅皆無事實可據孟子云
　　　戎狄是膺荆舒是懲周公方且膺之則膺戎狄
　　　懲荆舒乃周公之事於僖公無與也於是説者
　　　紛紛或以此詩非孔子所録或以此為祝願其
　　　君之辭然而周公膺之孟子之言決不為妄而
　　　詩又僖公之詩則將何從宋王文憲公柏嘗言
　　　閟宫之詩蓋有錯簡三章土田附庸之下辭氣
　　　未終血脈不貫當以公車千乘以下九句接此
　　　為一章蓋第一節説姜嫄后稷第二節説大王
　　　文王武王第三節説周公伯禽而公車九乘九
　　　句説戎狄是膺正與孟子之言相合以後乃敘
　　　僖公則倫序整而文義完既不害其為僖公之
　　　詩亦不妨以為伯禽之事此説最為得之王氏
　　　更欲以泰山巖巖二章移周公之孫之前元儒
　　　金履祥氏更欲以公車干乘置王曰叔父之上
　　　則篇章更置太多不若從舊之為善矣今亦不
　　　敢必以為然姑識於此　又按居常與許鄭箋
　　　云常或作嘗在薛之旁魯莊公三十一年築臺
　　　於薛是歟六國時齊有孟嘗君食邑於薛愚意
　　　改常為嘗不免牽合以孟嘗食邑於薛而云嘗
　　　在薛旁尤屬附會顧大韶氏引管子小匡篇反
　　　其侵地常潛為証確有明文應從之新廟奕奕
　　　朱註但云僖公所修之廟毛傳以為閔公之廟
　　　今從鄭箋　又按新廟奕奕奚斯所作奚斯乃
　　　作廟非作頌也而韓詩曰奚斯作魯頌班固王
　　　延壽皆云奚斯頌魯揚雄法言亦曰正考甫嘗
　　　晞尹吉甫公子奚斯嘗晞正考甫蓋皆襲韓詩
　　　之誤而考之不詳先儒固已辨之矣　又按此
　　　詩舊分八章章至三十八句多寡不倫故朱子
　　　改分九章而云四章内有脱句今據王魯齋所
　　　定移公車千乘九句於土田附庸之下合為一
　　　章則當分十章章句既均文義亦順又無脱簡
　　　雖毛鄭復起不易斯言矣故今依周書考定武
　　　成例録王氏所分章句於後方云
　魯頌四篇二十四章二百四十三句
　　宋王文憲公改定魯頌閟宫章句
閟宫有侐實實枚枚赫赫姜嫄其徳不回上帝是依無
災無害彌月不遲是生后稷降之百福黍稷重穋稙穉
菽麥奄有下國俾民稼穡有稷有黍有稻有秬奄有下
土纘禹之緒
后稷之孫實維大王居岐之陽實始翦商至於文武纘
大王之緒致天之届于牧之野無貳無虞上帝臨女敦
商之旅克咸厥功王曰叔父建爾元子俾侯于魯大啓
爾宇為周室輔
乃命魯公俾侯于東錫之山川土田附庸公車千乘朱
英緑縢二矛重弓公徒三萬貝胄朱綅烝徒増増戎狄
是膺荆舒是懲則莫我敢承
周公之孫莊公之子龍旂承祀六轡耳耳春秋匪解享
祀不忒皇皇后帝皇祖后稷享以騂犧是饗是宜降福
既多周公皇祖亦其福女
秋而載嘗夏而楅衡白牡騂剛犧尊將將毛炰胾羮籩
豆大房萬舞洋洋孝孫有慶俾爾熾而昌俾爾壽而臧
保彼東方魯邦是常
不虧不崩不震不騰三壽作朋如岡如陵俾爾昌而熾
俾爾壽而富黄髪台背壽胥與試俾爾昌而大俾爾耆
而艾萬有千歲眉壽無有害
泰山巖巖魯邦所詹奄有龜䝉遂荒大東至于海邦淮
夷來同莫不率從魯侯之功
保有鳬繹遂荒徐宅至于海邦淮夷蠻貊及彼南夷莫
不率從莫敢不諾魯侯是若
天錫公純嘏眉壽保魯居常與許復周公之宇魯侯燕
喜令妻壽母宜大夫庶士邦國是有既多受祉黄髪兒
齒
徂來之松新甫之栢是斷是度是尋是尺松桷有舄路
寢孔碩新廟奕奕奚斯所作孔曼且碩萬民是若
　　閟宫十章二章章十七句二章章十三句二章章
　　十二句二章章八句二章章十句
　
　
　
　
　
　
　
　
　
　讀詩質疑卷三十
欽定四庫全書
　讀詩質疑卷三十一
　　　　　　　　　　太僕寺少卿嚴虞惇撰
　商頌
　　鄭箋曰商者契所封之地有娀氏之女名簡狄者
　　吞鳦卵而生契堯之末年舜舉為司徒有五教之
　　功乃賜姓而封之世有官守十四世至湯受命伐
　　夏桀定天下後世有中宗高宗此三王有受命中
　　興之功時有作詩頌之者商徳之壞武王伐紂乃
　　以陶唐氏火正閼伯之墟封紂兄微子為宋公代
　　武庚為商後其封域在禹貢徐州泗濵西及豫州
　　盟豬之野自後政衰散亡商之禮樂七世至戴公
　　時當宣王大夫正考父校商之名頌十二篇於周
　　太師以那為首歸以祀其先王孔子録詩之時得
　　五篇而已乃列之以備三頌著為後王之義監三
　　代之成功法莫大於是矣問者曰列國政衰則變
　　風作宋何獨無乎曰有焉乃不録之王者之後時
　　王所客也巡守述職不陳其詩亦示無貶黜客之
　　義又問曰周太師何由得商頌曰周用六代之樂
　　故有之　歐陽氏曰詩始終於周而録商頌何也
　　曰聖人之意存一頌而有三益焉大商祖之徳一
　　也予紂之不憾二也明武王周公之心三也曷為
　　大商祖之徳曰頌具矣曷為予紂之不憾曰憫廢
　　矣曷為明武王周公之心曰存商矣　蘇氏曰商
　　詩駿發而嚴厲蓋商人之風俗如此　朱氏曰史
　　記宋襄公修行仁義欲為盟主其大夫正考父美
　　之追道契湯高宗之所以興作商頌蓋本韓詩之
　　説諸儒多惑之者今考商頌五篇皆天子之事非
　　宋所宜有且其辭古奥亦不類周世之文而國語
　　閔馬父之言亦與今序合韓詩太史公之説謬矣
　那祀成湯也微子至於戴公其間禮樂廢壊有正考
　甫者得商頌十二篇於周之太師以那為首
　　鄭箋禮樂廢壞者君怠於政不修祭祀朝聘養賢
　　待賓之事有司忘其禮之儀制樂師失其聲之曲
　　折由是散亡也自正考甫至孔子之時又無七篇
　　矣正考甫孔子之先也其祖弗甫何以有宋而授
　　厲公　孔疏自微子至戴公凡十君戴公當宣王
　　時世本云宋涽公生弗甫何弗甫何生宋父宋父
　　生正考甫正考甫生孔父嘉為宋司馬華督殺之
　　而絶其世子木金父降為士木金父生祁父祁父
　　生防叔奔魯為防大夫防叔生伯夏伯夏生叔梁
　　紇叔梁紇生仲尼則正考甫是孔子七世祖
猗與那與置我鞉鼓奏鼓簡簡衎我烈祖湯孫春假綏
我思成鞉鼓淵淵嘒嘒管聲既和且平依我磬聲於赫
湯孫穆穆厥聲庸鼓有斁萬舞有奕我有嘉客亦不夷
懌自古在昔先民有作温恭朝夕執事有恪顧予烝嘗
湯孫之將(猗那一句中自為韻/)
　賦也　毛傳猗歎辭那多也　王氏曰美商之樂歎
　而多之也　朱註置陳也　鄭箋鞉鼓鞉與鼓也
　孔疏鞉鼓之小者　鄭箋簡簡和大也　毛傳衎樂
　也　鄭箋烈祖成湯也　歐陽氏曰湯孫主祭之時
　王也　朱註假格也　鄭箋綏安也安我所思而成
　之謂神明來格也　王氏曰淵淵深也嘒嘒細也
　鄭箋磬玉磬也　歐陽氏曰於赫湯孫於赫湯之孫
　也　毛傳大鐘曰庸斁斁然盛也　鄭箋萬舞干舞
　也　朱註奕奕然有次序也　朱註嘉客先代之後
　來助祭者也　毛傳夷悦也恪敬也　蘇氏曰將奉
　也
　蘇氏曰記曰商人尚聲臭味未成滌蕩其聲樂三闋
　然後出迎牲故其祀成湯也取其所置鞉與鼓而奏
　之以作樂以樂其烈祖成湯而湯孫奏此樂而薦之
　以安我所思而成之人也於是鞉鼓管籥作於堂下
　其聲依堂上之玉磬無相奪倫者至九獻之後鐘鼓
　交作萬舞陳於庭而祭祀畢矣於時王者之後皆來
　助祭無不和悦者　朱註自古在昔先民有作温恭
　朝夕執事有恪言恭敬之道古人所行不可忘也
　虞惇曰言古人無不恭敬以臨事故今此之祭亦不
　敢不恭敬也　蘇氏曰湯其尚顧予烝嘗哉此湯孫
　之所奉者庶幾其顧之也　歐陽氏曰詩人述商王
　祀其先祖成湯美其樂舞及其助祭諸侯與其執事
　之臣皆由商王之能將其事也　孔疏王制曰天子
　賜伯子男樂則以鞉將之鞉所以節樂是樂由鞉成
　也學記曰鼓無當於五聲五聲不得不和是樂之所
　成在於鼔也　鄭箋禮記曰齋之日思其居處思其
　笑語思其志意思其所樂思其所嗜齋三日乃見其
　所為齋者祭之日入室僾然必有見乎其位周旋出
　户肅然必有聞乎其容聲出户而聼愾然必有聞乎
　其歎息之聲此之謂思成　蔡氏曰所謂有其誠則
　有其神也　國語閔馬父曰昔正考父校商之名頌
　十二篇於周太師以那為首其輯之亂曰自古在昔
　先民有作温恭朝夕執事有恪先聖王之傳恭猶不
　敢專稱曰自古古曰在昔昔曰先民
　　那一章二十二句
　　　虞惇按置我鞉鼔毛鄭皆以置為植謂湯既受
　　　命作濩樂改夏之制始植我鞉鼓故詩人歎美
　　　之歐陽氏駁之云鞉非植鼓乃貫而搖之則置
　　　之為植非也作樂是湯之一事鞉鼔是樂之一
　　　器詩人頌湯不應遺大而舉小也湯孫奏假毛
　　　以湯孫為成湯鄭以湯孫為太甲按烈祖祀中
　　　宗之詩殷武祀高宗之詩皆曰湯孫則知湯孫
　　　不獨太甲也凡自太甲以下至於紂皆可稱湯
　　　孫若以湯孫即成湯謂湯善為人子孫則一詩
　　　之中方以湯為烈祖又以湯為湯孫詞理不倫
　　　凡歐陽氏之説俱得之矣
　烈祖祀中宗也
　　鄭箋中宗殷王太戊湯之𤣥孫也有桑穀之異懼
　　而修徳殷道復興故表顯之號為中宗　孔疏禮
　　王者祖有功宗有徳不毁其廟匡衡以為殷中宗
　　周成宣王皆以時毁古文尚書説經稱中宗明其
　　廟宗而不毁貢禹説王者宗有徳廟不毁宗而復
　　毁非尊徳之義也劉歆亦言王制天子七廟三昭
　　三穆與太祖而七七者其正法數也宗不在此數
　　中宗變也苟有功徳則宗之故殷太甲曰太宗太
　　戊曰中宗武丁曰高宗宗廟皆不毁鄭氏言殷六
　　廟者據其正者而言也契為始祖湯為受命王各
　　立其廟與親廟四故六此六者不毁至於中興之
　　主有徳則宗之宗無常數故不數二宗之廟也
嗟嗟烈祖有秩斯祜申錫無疆及爾斯所既載清酤賚
我思成亦有和羮既戒既平鬷假無言時靡有爭綏我
眉壽黄耉無疆約軧錯衡八鸞鶬鶬以假以享我受命
溥將自天降康豐年穰穰來假來饗降福無疆顧予烝
嘗湯孫之將(平上通韻羮字言字不入韻不必叶/)
　賦也　鄭箋烈祖成湯也　毛傳秩常也申重也
　鄭箋爾爾中宗也　朱註斯此所處也　毛傳酤酒
　賚賜也　鄭箋和羮者五味調腥熟得節也　朱註
　戒夙戒也平和平也　毛傳鬷總假大也　鄭箋約
　軧轂飾也錯衡文衡也鸞在鑣四馬則八鸞鶬鶬聲
　之和也　蘇氏曰溥廣將大也
　蘇氏曰嗟乎我烈祖成湯有秩秩之福可以申錫於
　無疆以及於爾中宗之所　孔疏故我今祀之既載
　清酒於尊酌以祼獻神明賜我所思而得成也　李
　氏曰有清酒又有和羮如是可以盡其至誠矣　吕
　氏曰儀禮載祭祀燕享每始言羮定蓋以羮熟為節
　然後行禮定即戒平之謂也既載清酤亦有和羮言
　祭之始也　歐陽氏曰執事之臣總無喧嘩又不交
　侵其職位以見在廟之人皆肅恭而舉動得禮所以
　神明錫以眉壽黄耉之福　朱註載清酤而既與我
　以思成矣及進和羮而肅敬之至則又安我以眉壽
　黄耉之福也約軧錯衡八鸞鶬鶬者助祭之諸侯乗
　是車以假以享於祖宗之廟也　曹氏曰諸侯助祭
　者如此是我之受命大得萬國之歡心以事先王也
　　李氏曰故自天降之以康寧使享豐年得備物而
　祭神靈歆饗而降之福也　歐陽氏曰上云以享者
　諸侯來助致享於神也下云來饗者神來至而歆饗
　之也　朱註假之而祖考來假享之而祖考來饗則
　降福無疆矣　王氏曰祀中宗而曰湯孫者有天下
　以湯故也
　　烈祖一章二十二句
　　　虞惇按序云祀中宗之詩而朱子以為祀成湯
　　　之樂詩序辨云此詩未見其為祀中宗者然則
　　　又何以見其必為祀成湯也鬷假朱子從中庸
　　　作奏格鄭箋以為諸侯總至於廟升堂齊一今
　　　按黄耇無疆以上是言主祭之人約軧錯衡以
　　　下乃言助祭之諸侯不應於此先言諸侯之總
　　　至也經傳引詩互有異同亦不必改從奏格鄭
　　　以亦有和羮喻諸侯有和順之徳者亦衍説也
　𤣥鳥祀高宗也
　　鄭箋高宗殷王武丁中宗𤣥孫之孫也有雊雉之
　　異懼而修徳殷道復興故亦表顯之號為高宗
　　書大傳武丁側身修行三年之後諸侯以重譯來
　　朝者六國
天命𤣥鳥降而生商宅殷土芒芒古帝命武湯正域彼
四方方命厥后奄有九有商之先后受命不殆在武丁
孫子武丁孫子武王靡不勝龍旂十乗大糦是承邦畿
千里維民所止肇域彼四海四海來假來假祁祁景員
維河殷受命咸宜百禄是何(乎上通韻/)
　賦也　毛傳𤣥鳥鳦也春分𤣥鳥降　朱註宅居也
　　毛傳芒芒大貌　朱註古昔也帝上帝也　鄭箋
　武湯有威武之徳者成湯也　虞惇按史記湯曰吾
　甚武號為武王　朱註正治也　李氏曰域疆域也
　　王氏曰王制注殷湯更制中國方三千里之界分
　為九州而建千七百七十三國所謂正域彼四方也
　　毛傳九有九州也武丁高宗也　孔疏武丁孫子
　言武丁善為人之子孫也　毛傳勝任也　朱註龍
　旂交龍之旂諸侯所建也　鄭箋十乗二王後及八
　州大國也大糦黍稷也　孔疏承奉也　毛傳畿疆
　也　鄭箋止居也　朱註肇開也　鄭箋假至也祁
　祁衆多也　毛傳景大員均何任也
　鄭箋有娀氏女簡狄為高辛次妃鳦遺卵簡狄吞之
　而生契為堯司徒有功封商堯知其後將興又錫其
　姓焉自契至湯八遷始居亳之殷地而受命國日以
　廣大芒芒然湯之受命由契之功故本其天意　嚴
　氏曰契封於商後因以為一代之號生商謂生契也
　生契所以生商也　蘇氏曰契十四世而至於湯始
　受天命以正四方之疆域四方之君罔不受命遂奄
　九州而有之其後世世受天命無有危殆以至武丁
　之為孫子以武徳王天下無所不勝是以諸侯建龍
　旂乗車奉黍稷以來助祭　鄭箋王畿千里之内其
　民居安然後正天下之經界言其為政自内及外天
　下既䝉王之政令諸侯皆來朝覲貢獻其至也祁祁
　然衆多　蘇氏曰其大而均如衆水之赴河咸曰殷
　受天命天下莫不宜之宜其能荷天禄也　朱氏曰
　天命𤣥鳥降而生商推契之所以生本於天命也古
　帝命武湯原湯之所以興亦本於天命也　錢氏曰
　自武丁孫子以下皆贊武丁中興之功也　李氏曰
　詩祀高宗而稱武丁者周人以諱事神自周而前固
　未嘗諱也殷武之詩曰奮伐荆楚易曰高宗伐鬼方
　三年克之湯有武徳而高宗繼之所謂武王靡不勝
　也惟其威武如此故諸侯莫不助祭於京師也高宗
　之為政自内而及外先王畿而後四海王肅曰殷道
　衰四夷來侵至高宗然後以四海為竟域故曰肇域
　彼四海也　虞惇按書序自契至成湯八遷孔氏云
　契居商昭明居砥石相土居商丘湯居亳見經傳者
　四其四未聞夢麟顧氏云按相土生昌若昌若生曹
　圉曹圉生冥竹書夏少康十一年使商侯冥治河帝
　杼十三年商侯冥死於河中間計三十四年冥生振
　竹書作子亥蓋振名子亥字也實始遷殷計三十七
　年為有易之君綿臣所殺振生微微字上甲殺綿臣
　而興於殷微生報丁報丁生報乙報乙生報丙報丙
　生主壬主壬生主癸主癸生天乙是為湯竹書帝孔
　甲九年殷侯復歸商邱上距微殺綿臣之歲凡一百
　三年不知所謂殷侯者何名也自歸商邱之後又二
　十五年實成湯為商侯之元年於是復自商邱遷於
　亳書序所謂八遷者契始居商一也昭明居砥石二
　也相土居商邱三也冥離商邱往治河四也子亥遷
　殷五也孔甲時復歸商邱六也及湯自商邱遷亳不
　過七遷耳然古今相傳皆謂偃師穀熟皆湯所都而
　景亳則湯㑹諸侯之處是為三亳皇甫謐云穀熟為
　南亳湯所都也䝉為北亳亦曰景亳湯所受命也偃
　師為西亳盤庚所遷也果湯曾都二亳則信有八遷
　矣然二亳遷居之先後經傳無文嚴氏謂湯自南亳
　遷西亳而顧氏從之愚以為不然按逸齋補傳云書
　序曰湯始居亳從先王居湯實帝嚳之後先王帝嚳
　也帝嚳都在今偃師則湯始居西亳從先王之舊也
　孟子曰湯居亳與葛為鄰葛故國在今拱州之寧陵
　而北亳即拱州之考城是湯次居北亳故使亳衆為
　之耕也其最後居南亳即今南京之穀熟也三亳皆
　湯所居謐論南北二亳是矣謂西亳為盤庚所遷考
　之未精也書言盤庚遷於殷殷以溵水得名古溵水
　縣今陳州之商水縣也亦近南京書序言盤庚五遷
　將治亳殷孔安國云殷者亳之别名則盤庚所遷亦
　南亳或北亳耳謂盤庚遷偃師者誤也又盤庚篇先
　王不常厥邑于今五邦孔氏注湯遷亳仲丁遷囂河
　亶甲居相祖乙居耿并盤庚遷都殷為五邦蔡氏曰
　以下文不承于古攷之盤庚之前當自有五邦史記
　言祖乙遷邢或祖乙兩遷也顧氏據竹書云祖乙二
　年圯於耿自耿遷於庇歴祖辛開甲祖丁皆居庇及
　南庚二年遷於奄歴陽甲而盤庚自奄遷於北䝉曰
　殷所謂五邦者合囂相耿庇奄而言也自相以下皆
　在河北至盤庚始遷河南書所謂惟涉河以民遷是
　也按史記惟言仲丁遷隞河亶甲居相祖乙居邢與
　竹書小異鄭康成王肅皆云湯自商遷亳五邦者數
　商亳囂相耿為五也愚謂此説得之自盤庚遷殷實
　上甲微舊蹟因更號曰殷其後歴小乙至武丁又四
　世至庚丁皆都殷及庚丁之子武乙始去殷遷河北
　焉
　　𤣥鳥一章二十二句
　　　虞惇按詩序𤣥鳥祀高宗也鄭箋云祀當為祫
　　　祫合也古者君喪三年既畢禘於其廟而後祫
　　　祭於太祖明年春禘於羣廟自此之後五年而
　　　載殷祭一禘一祫孔疏云知祀當為祫者以經
　　　上述𤣥鳥生商及成湯受命若四時常祭不應
　　　逺頌上祖故知當為祫今按詩雖述契與成湯
　　　而大㫖仍歸頌髙宗以髙宗能繼湯中興故推
　　　原其先祖之徳而後及於髙宗此立言之次也
　　　序不言祫而經又無祫祭之文鄭氏説不可為
　　　據朱註但云祭祀宗廟之樂不主高宗今按武
　　　王靡不勝明是頌高宗之詩殷之他君非所宜
　　　稱仍當以序為正天命𤣥鳥毛鄭異説毛於生
　　　民亦不取姜嫄履跡之事説已見前今從鄭
　長發大禘也
　　孔疏祭法殷人禘嚳而郊㝠此經陳洪水之時已
　　有將王之兆𤣥王政教大行相土威服海外至於
　　成湯受天明命誅除元惡王有天下又得賢臣為
　　之輔佐此皆天之所祐故美之而歌此詩　朱註
　　序以為此大禘之詩蓋祭其祖之所自出而以其
　　祖配也蘇氏云大禘之祭所及者逺故其詩歴言
　　商之先后又及其卿士伊尹蓋與祭於禘者也商
　　書曰茲予大享於先王爾祖其從與享之是禮也
　　豈其起於商之世歟今按大禘不兼羣廟之主此
　　宜為祫祭之詩　朱氏曰禘者祭始祖所自出之
　　帝而以始祖配之故商人禘嚳而郊冥祖契而宗
　　湯此詩若為禘祭則當但言帝嚳耳今乃不及嚳
　　而由契以至於湯其非禘祭可知蓋祫者合羣廟
　　已毁未毁之主而祭於太祖之廟也今由契至湯
　　凡十四君此詩該首尾而言之其為祫祭之詩無
　　疑矣
濬哲維商長發其祥洪水芒芒禹敷下上方外大國是
疆幅􁇠既長有娀方將帝立子生商
　賦也　毛傳濬深也　鄭箋哲智長乆也　毛傳洪
　大也　鄭箋方四方也　孔疏京師為内諸夏為外
　疆界也　毛傳幅廣也􁇠均也　朱註有娀契之母
　家也　毛傳將大也　孔疏帝上帝也
　鄭箋深智乎維商家之世徳也乆發見其禎祥矣
　孔疏帝堯之末有大水芒芒然禹平治水土以正四
　方畫九州之境界令中國廣大均平既長逺矣於時
　有娀氏始大天為立其女之子而使之生商謂上天
　祐契使賢而造商國也
𤣥王桓撥受小國是達受大國是達率履不越遂視既
發相土烈烈海外有截
　賦也　毛傳𤣥王契也　朱註𤣥鳥降而生故曰𤣥
　王王者追尊之號也　蘇氏曰桓武也　毛傳撥治
　也　朱註達通也　毛傳履禮也　朱註發應也
　毛傳相土契之孫也　鄭箋截整齊也
　蘇氏曰契之為人武而能治授之以國政無不能達
　　王氏曰謂隨所受大小能達其道也　鄭箋達其
　教令使其民循禮不得踰越乃遂省視之教令則盡
　行也　朱氏曰契敷教於百姓不親五品不遜之時
　故不得不以桓武撥治之　鄭箋相土居夏后之世
　承契之業入為王官之伯出長諸侯其威武烈烈然
　四海之外率服截爾整齊矣　虞惇按契為司徒而
　五教行所謂率履不越遂視既發也竹書帝相十五
　年商侯相土作乗馬遂遷於商邱
帝命不違至于湯齊湯降不遲聖敬日躋昭假遲遲上
帝是祗帝命式于九圍
　賦也　朱註降猶生也　毛傳不遲疾也躋升也
　朱註遲遲乆也　鄭箋祗敬也　朱註式法也　毛
　傳九圍九州也　孔疏分天下為九若規圍然
　蘇氏曰商之先祖既有明徳天命未嘗去之至於湯
　而王業成與天命㑹焉　朱註湯之生也應期而降
　適當其時其聖敬又日躋升以至昭假於天乆而不
　息惟上帝是敬故帝命之以為法於九州也　孔疏
　上陳𤣥王相土商興之所由此下皆述成湯興之事
　也
受小球大球為下國綴旒何天之休不競不絿不剛不
柔敷政優優百禄是遒
　賦也　毛傳球玉也　王氏曰小球大球小國大國
　所贄之瑞也　鄭箋綴猶結也旒旗之垂者　孔疏
　何荷也　毛傳絿急也優優和也遒聚也
　蘇氏曰湯既受命臨朝㑹挈持下國如旌旗之綴旒
　焉　李氏曰諸侯皆心繫於我所以能負荷天福也
　　孔疏又述湯之性行不爭競不急躁不大剛猛不
　大柔弱敷陳政教優優而和美故百禄聚而歸之
受小共大共為下國駿厖何天之龍敷奏其勇不震不
動不戁不竦百禄是總(厖古莫工反平上通韻/)
　賦也　王氏曰小共大共小國大國所共之貢也
　毛傳駿大厖厚也　董氏曰齊詩作駿□謂馬也
　鄭箋龍寵也　毛傳戁恐竦懼也
　朱氏曰譬之於馬馬之任重必以力聖人任天下之
　重亦必以武徳能任天下之重則有以荷天之寵矣
　　李氏曰陳進其勇不震驚不搖動不戁恐不竦懼
　毅然以天下自任百禄所以總而歸之　顧氏曰苟
　非大受之人驟而當天下之重任鮮不恐懼而失其
　守者此不動心之所以養勇也升陑伐夏創未有之
　事而不疑可謂天錫之勇矣　胡氏曰上章言政事
　此章言武功也
武王載斾有䖍秉鉞如火烈烈則莫我敢曷苞有三蘖
莫遂莫達九有有截韋顧既伐昆吾夏桀(去入通韻/)
　賦也　毛傳武王湯也斾旗也　朱註䖍敬也　王
　氏曰曷猶誰何也　毛傳苞本也　朱註蘖旁生萌
　蘖也一本而生三蘖本則夏桀也蘖則韋也顧也昆
　吾也
　孔疏上述湯之進勇此述其勇之事　鄭箋武王建
　斾持鉞興師誅有罪其威勢如猛火之炎熾誰敢禦
　我　蘇氏曰湯載斾秉鉞以征不義桀與三蘖皆不
　能遂其惡而天下截然歸商於是遂伐韋顧既克之
　則以伐昆吾夏桀焉　鄭箋韋豕韋彭姓也顧昆吾
　皆己姓也三國皆黨於桀　朱註初伐韋次伐顧次
　伐昆吾乃伐夏桀當時用師之序如此　孔疏鄭語
　云祝融其後八姓己姓昆吾顧温則夏滅之矣彭姓
　豕韋則商滅之矣又云豕韋為商伯此已滅之又得
　為商伯者伐之不滅其國子孫得更興為伯也左傳
　昭十八年二月乙卯周毛得殺毛伯過萇宏曰毛得
　必亡是昆吾稔之日也昆吾與桀同日誅則桀亦以
　乙夘日亡也故檀弓注云桀以乙夘日亡
昔在中葉有震且業允也天子降予卿士實維阿衡實
左右商王(衡户郎反降予今本作降于非是/)
　賦也　毛傳葉世也業危也　鄭箋阿倚衡平也伊
　尹湯所依倚而取平故以為官名
　孔疏昔在中間之世成湯之前商國嘗震動而危怖
　矣至於成湯乃有聖徳信也上天子而愛之下大賢
　之人予之使為卿士此卿士實維伊尹為阿衡之官
　佐助我成湯克桀而有天下也
　　長發七章一章八句四章章七句一章九句一章
　　六句
　　　虞惇按序云長發大禘也鄭箋云大禘郊祭天
　　　也郊是祭天禘是祭宗廟混禘於郊此鄭氏説
　　　經之誤朱子以此為祫祭之詩當從之𤣥王桓
　　　撥鄭云感黒帝而生子故謂契為𤣥王孔氏正
　　　義又引太微五帝之精以殷祖出於黑帝汁光
　　　紀皆讖緯之説不足慿也苞有三蘖鄭云天豐
　　　大三正之後亦非是允也天子朱子以天子為
　　　成湯今從孔氏
　殷武祀高宗也
　　申公説祀高宗之樂蓋帝乙之世武丁親盡當祧
　　以其中興功高存而不毁特新其廟稱為高宗而
　　祀之故作此歌
撻彼殷武奮伐荆楚冞入其阻裒荆之旅有截其所湯
孫之緒
　賦也　毛傳撻疾意也殷武殷王武丁也荆楚荆州
　之楚國也　鄭箋冞冒也　許氏曰阻險也　毛傳
　裒聚也　鄭箋所猶處也　朱註湯孫高宗也
　鄭箋殷道衰而楚人叛高宗撻然奮揚威武出兵伐
　之冒入其險阻克其軍率而俘其士衆所伐之處國
　邑皆服其罪更自勅整截然齊一是乃湯孫之功業
　也　許氏曰高宗中興之初以伐荆楚為大蓋蠻夷
　猾夏聖人所憂四夷來王盛徳所及故作頌者特言
　之　虞惇按孔氏正義云周有天下始封熊繹為楚
　子若武丁之世不知楚君何人今考史記楚世家楚
　之先出自帝顓頊髙陽至重黎為高辛火正謂之祝
　融其後有陸終生六子長曰昆吾三曰彭祖昆吾彭
　祖氏當夏商之時故左傳楚子曰昔我皇祖伯父昆
　吾而長發言韋顧既伐昆吾夏桀則知殷之所伐荆
　楚蓋即昆吾氏也又史記索隱陸終娶鬼方之妹則
　鬼方者乃荆楚之黨惡也易曰高宗伐鬼方三年克
　之正與此詩相表裏　嚴氏曰解頤新語云或者謂
　周成王始封熊繹於荆至春秋魯僖公元年始有楚
　號遂疑商時未有荆楚欲假此以實韓詩宋襄公之
　説不知荆自帝嚳九州已有荆州之名矣至禹貢分
　别山川則荆及衡陽惟荆州乃在南即荆楚也荆岐
　既旅至於荆山乃在西蓋雍州之荆非荆州之荆也
　詩人以有二荆故以荆楚别荆岐耳既自古有荆孰
　謂周封熊繹始有荆哉
維女荆楚居國南鄉昔有成湯自彼氐羌莫敢不來享
莫敢不來王曰商是常(平上通韻/)
　賦也　鄭箋氐羌夷狄國在西方者也享獻也世見
　曰王
　蘇氏曰既克之則告之曰爾雖逺亦居吾國之南耳
　昔成湯之世雖氐羌之逺猶莫敢不來朝曰此商之
　常禮也况女荆楚曷敢不至哉　王氏曰氐羌之種
　漢世猶存其居在秦隴之西　虞惇按竹書成湯即
　位之次年氐羌來賓又八年初巡狩定獻令
天命多辟設都于禹之績歲事來辟勿于禍適稼穡匪
解(去入通韻/)
　賦也　毛傳辟君也　鄭箋多辟衆諸侯也來辟猶
　來王也　毛傳適過也
　蘇氏曰荆楚既服天命諸夏之君凡建國於禹迹者
　咸以嵗事來見於王以祈王之不譴曰予稼穡匪解
　庶可以免咎矣　朱註言荆楚既平諸侯畏服也
　李氏曰夷狄率服則天下無事所先者農事而已
　曹氏曰書益稷弼成五服至於五千州十有二師外
　薄四海咸建五長是諸侯設都之地皆禹之績也
天命降監下民有嚴不僭不濫不敢怠遑命于下國封
建厥福(平去通韻遑字不入韻/)
　賦也　朱註監視嚴畏也僭賞之差也濫刑之過也
　　鄭箋遑暇也　毛傳封大也
　吕氏曰天視自我民視天聽自我民聽天命之降監
　皆在下民則下民亦有嚴矣　朱氏曰高宗能畏敬
　天人賞必當功罰必當罪兢兢不敢迨遑故能命下
　國之諸侯而大建商家之福此美高宗體天人之心
　以賞罰諸侯也
商邑翼翼四方之極赫赫厥聲濯濯厥靈壽考且寧以
保我後生
　賦也　毛傳商邑京師也　朱註翼翼整飭也　鄭
　箋極中也　孔疏赫赫顯盛也聲聲問也濯濯光明
　也靈威靈也後生後嗣子孫也
　鄭箋商邑之禮俗翼翼然可則傚乃四方之中正也
　　朱註赫赫濯濯言高宗中興之盛如此壽考且寧
　云者蓋高宗之享國五十有九年　朱氏曰此美高
　宗能正都邑為天下之本福及子孫也
陟彼景山松栢丸丸是斷是遷方斵是䖍松桷有梴旅
楹有閑寢成孔安
　賦也　孔疏景山大山也　毛傳丸丸易直也遷徙
　也　朱註方正也　毛傳䖍敬也　朱氏曰桷椽也
　　毛傳梴長貌　鄭箋旅衆也　孔疏閑大也　朱
　註寢廟中之寢也
　謝氏曰登彼景山而選材取松柏之易直者斷之遷
　之以繩墨取方正而斵削之惟謹又以松為屋椽有
　梴然而長以松柏為衆楹有閑然而大　輔氏曰材
　植之美規模之壯此高宗之神之所安也言其有以
　當之矣　朱註此蓋特為百世不遷之廟不在三昭
　三穆之數既成始祔而祭之之詩也
　　殷武六章三章章六句二章章七句一章五句
　　　虞惇按湯孫之緒鄭以湯孫為太甲非也自太
　　　甲以下皆可稱湯孫那與烈祖皆云湯孫之將
　　　亦不指太甲此詩頌高宗之功當指高宗為是
　　　天命多辟以下鄭皆云責楚之辭亦非是
　商頌五篇十六章一百五十四句
　
　
　
　
　
　
　
　
　
　
　
　
　
　
　
　讀詩質疑卷三十一
