#+TITLE: 四書經疑貫通-元-王充耘
#+DATE: 2016-06-11 12:20:43
#+SOURCE: github.com/kanripo/KR1h0037 master 29813973                
　　欽定四庫全書　　　　　經部八

　　四書經疑貫通　　　　　四書類

　　提要

　　(臣)等謹按四書經疑貫通八卷元王充耘撰充
耘有讀書管見已著録是編黄虞稷謂其已佚
此本為明范欽天一閣舊抄尚首尾完具惟第
二卷中脱一頁第八巻中脱一頁無従校補
則亦僅存之笈矣其書以四書同異参互比
較各設問答以明之葢延祐科舉經義之外
有經疑此與袁復翁書皆程試之式也其問
辨别疑似頗有發明非經義之循題衍説可
以影響揣摩者比故有元一代士猶篤志於
研經明洪武三年初行科舉其四書疑問以
大學古之欲明明徳於天下者二節與孟
子道在邇而求諸逺一節合為一題問二書
所言平天下大指同異(案此題見日知録)葢猶沿元
制至五十七年改定格式而經疑之法遂廢
録此二書猶可以見宋元以來明經取士之
舊制也乾隆四十三年三月恭校上

　　總纂官(臣)紀昀(臣陸)錫熊(臣)孫士毅

　　總　校　官　(臣)　陸　費　墀






















　　欽定四庫全書

　　四書經疑貫通卷一　　　元　王充耘　撰

　　大學一書言明明徳新民經曰自天子以至於庶
人一是皆以脩身為本先儒謂正心以上皆所以
脩身也齊家以下則舉此而措之爾然考之傳文
意既誠矣猶不能無欲動情勝之失心既正矣猶
不能無五者之偏身既脩家既齊國既治又不能
無務財用任小人之害何歟

　　以脩身治人對言則脩身以上皆所以脩己齊家以下
皆所以治人未有治人不本乎脩己者故自天子至於
庶人凡有國家天下者一切皆以脩身為本然身之所
以脩由於誠意正心身既脩然後能齊家治國平天下
故經曰意誠而後心正心正而後身脩身脩而後家齊
國治天下平者亦曰意既誠矣然後可以正其心心既
正矣然後可以脩其身此身既脩然後可以漸而推之
以及國家天下初非謂意誠則心不待存養而自正心
正則身不待檢束而自脩身脩則家不待敎而自齊國
不待治而自治天下不待平而自平也使脩其一其餘
不必用力焉則一格物而脩己治人之事畢矣又何待
節目之詳有八耶

　　大學曰國治而後天下平孟子曰脩身而後天下
平又曰人人親其親長其長而後天下平中庸言
篤恭而後天下平天下平一也其致之之功不同
何歟

　　語其序則始於治國論其本則在於脩身論其道則在
於愛親敬長語其要則篤恭足以盡之盖君子脩己以
敬脩己以安人安百姓脩己以敬所謂篤恭也安人安
百姓所謂天下平也

　　大學齊家治國章言有諸己而後求諸人無諸己
而後非諸人與夫子所謂躬自厚而薄責於人攻
其惡無攻人之惡同否

　　大學為治人者言之故不能不求諸人而非諸人夫子
為脩己者言則寧不薄責於人無攻人之惡然大學亦
言有諸己而後求無諸己而後非則亦未嘗不以自治
為急也

　　大學格物致知誠意正心與論語之博文約禮孟
子盡心知性存心養性中庸言月日善誠身其㫖同
歟

　　聖賢之學惟致知存養二者兼致其力而已盖物理有
所未明則存養之功固無所施踐履有所不力則所明
又非己有故聖賢設敎於知行不可以偏廢焉論語之
博文約禮即大學之格致誠正中庸之明善誠身即孟
子之盡心知性存心養性也

　　大學齊家一章以孝弟慈為脩身立敎之本下文
引康誥如保赤子以慈愛之義而不及乎孝弟何
歟

　　自事君事長使衆言之則三者不可偏廢引書以明慈
愛之義則舉一足以見其餘

　　大學釋明明徳章引書曰顧諟天之明命新民章
引詩曰其命維新平天下章引詩曰峻命不易書
曰惟命不于常明徳新民皆以命言之何歟

　　釋明徳而引天命盖得天之賦予以為徳也於新民而
言天命盖受天命以有天下也一以天理言一以天眷
言其言天命則同其所指則不無少異也

　　大學末言得衆則得國失衆則失國又言善則得
之不善則失之末言君子有大道必忠信以得之
驕泰以失之章内三言得失所指固不同矣先儒
乃謂之語益加切何歟

　　首言得衆得國失衆失國而未嘗言何謂而得何謂而失
也次言善則得之不善則失之已切於前矣而未嘗言
何者為善何者為不善也末言忠信以得驕泰以失則
所謂善不善者豈不昭然而可見哉謂之語益加切信
矣

　　大學九章言孝者所以事君弟者所以事長慈者
所以使衆而終之曰所藏乎身不恕而能喻諸人
者未之有也十章猶言上老老而民興孝上長長
而民興弟上恤孤而民不倍而繼之曰是以君子
有絜矩之道其㫖果有異歟

　　國家天下雖有大小之不同其治之之道則一而已故
孝弟慈所以脩於身而敎於家者也而施之國與天下
亦同此道焉上章終之以恕是以責人之恕言後章繼
之以絜矩之道是以愛人之恕言

　　大學誠意一章兩言慎獨中庸首末兩章亦兩言
慎獨一主誠而言一主隠㣲而言其㫖同歟程子
於論語子在川上章言其要只在慎獨仲弓問仁
章言慎獨便是守之之法洒掃應對章言君子只
在慎獨程子之言於二書本㫖將奚取歟

　　聖賢之言慎獨雖各有為而言然其欲學者致謹於閒
居獨處之地則一也是故大學於誠意章兩言慎獨而
中庸首末二章亦於慎獨而言之皆以致其丁寧之意
耳盖閒居為不善則意不可得而誠於隠㣲處而縱恣
焉則體道之工亦為間斷人欲肆而天理滅矣道之在
天地間如川流之運乎晝夜何常有毫髮之間學者能
脩身慎行勉強於人之所見而不免縱弛怠惰於人之
所不見則與天地不相似矣故其要只在慎獨為仁者
出門如見大賓使民如承大祭其執事之敬如此私意
固無所容矣然使其居處而不恭恪焉則天理安能以
常存故曰唯謹獨便是守之之法惟其於閒居獨處而
恭謹焉故其出門使民之時自不至於懈怠也洒掃應
對事之粗而小人之所昜忽者也脩身治平事之大人
之所致意者也然事有小大而理無精粗於小者而不
加謹焉則大者亦有時而虧廢矣故君子只在慎獨要
不可以為近且小而忽之也

　　大學曰物有本末事有終始知所先後則近道矣
子游曰子夏之門人小子當洒掃應對則可矣抑
末也本之則無如之何子夏曰君子之道焉可誣
也孰先傳焉孰後倦焉譬諸草木區以别矣有始
有卒者其惟聖人乎所謂本末始終先後同歟異
歟

　　本末始終先後其名義無不同而大學論語所指則異
物有本末指明徳新民事有終始指知止能得而謂本
始在所當先末終在所當後子游以洒掃應對為末以
窮理盡性正心誠意為本而所謂先後所謂始卒不出
此二者而已矣此其所以有不同

　　大學曰未有上好仁而下不好義者也未有好義
而其事有不終者也與孟子曰未有仁而遺其親
者也未有義而後其君者也之㫖同否

　　孟子所言固本諸大學然大學以好仁属之君而好義
属之臣民故以下好義為上好仁之效孟子以仁義望
梁惠王君仁莫不仁君義莫不義故言仁義各有其效
此為小不同耳然孟子之言亦大學之餘意也

　　大學曰安而後能慮慮而後能得孟子言自得之
則居之安居之安則資之深或先言得而後言安
或先言安而後言得其言不同何歟

　　大學之知止與孟子之自得為對能得與孟子之左右
逢其原為對故大學之知止而後至於能安即孟子自
得而後居安也孟子居安而後取之左右逢其原即大
學之安而後能慮以至於能得也其言若先後而不相
對值而其意則未始不同

　　大學曰物格而後知至知至而後意誠先儒何以
曰但立誠意以格之

　　以大學之序言之則先格物致知然後能誠意盖用意
有不實者皆由所知有未透徹故也先知後行理固如
此然以用工言之凡有動作未有不闗於心者意固心
之所發也使格物而用意不專一則鹵莽滅裂豈能反
覆究極使事物之精粗表裏無所不到乎此欲格物者
所以亦必立誠意以格之而後可也

　　大學三章謂為人君止於仁為人臣止於敬為人
子止於孝為人父止於慈與國人交止於信仁敬
孝慈信五者為人當俱有之缺一不可為君臣父
子國人所指何為只指於斯耶

　　此因言文王緝熈敬止而歴數其行事以實之言文王
兼備此五者之徳可見其所止無非至善而非謂人各
止於一事也文王之為君也發政先窮民可見其止於
仁其為人臣也三分天下有二而能服事殷可見其止
於敬其為世子也朝於王季日三可見其止於孝百齡
而以其三與子推此可見其止於慈故此五者皆所以
釋敬止之目而贊文王非泛言人當如此也

　　大學言物有本末固以本末相對為言矣章末言
一是皆以脩身為本而不及末何歟四章釋本末
又專言聽訟無訟末章又專以德才言之又何歟

　　大學首章言本末以明德新民對言明德為本新民為
末所以結上文也章末一是皆以脩身為本脩身以上
皆所以明德也舉脩身為本則所謂末者不言可知矣
四章以聽訟釋本末依舊是以明徳為本盖必已徳既
明自有以大畏民志訟不待聴而自無則治其本而末
自舉矣末章以徳為本依舊指明徳言但所謂末則以
財用對言耳

　　大學言明徳新民固以内外相對為言矣至言明
明徳於天下又若指新民言之引湯盤日新之銘
又若指明明徳言之何歟且經言明徳而傳釋之
以明命經言新民而傳釋之以其命維新又何歟

　　大學綱領有三總而言之不過明徳新民二者而已又
總其要則明德足以該之盖明明徳固所以脩己至於
新民亦不過使人各明其明徳而已是新民亦明徳也
故不曰平天下而曰明明徳於天下引盤銘以釋新民
盖自新者新民之首也釋明徳而先之以明命所以推
此徳之原釋新民而終之以其命維新所以著新民之
效

　　大學經言物有本末事有終始言本亂末治不言
終始至平天下之傳言徳者本也財者末也其㫖
同歟

　　明徳為本新民為末知止為始能得為終承上文而總
結兩段故以本末始終並言章末承上文備列八條目
而總結之故以身為本而在所當脩家為要而在所當
厚盖脩身為明明徳之終而齊家乃脩身之首也故於
八者之中摘取二者而以本末厚薄反復論之其不及
於終始宜矣徳者本也徳即所謂明徳但以與理財對
言則徳又為本而財為末耳大抵其言本末雖各有所
指然其為本則一而已

　　大學條目有八以脩身為明明徳之終而中庸九
經以脩身為首論語克己復禮之目有四而中庸
止言非禮勿動者何歟

　　大學論語正言之故語其詳中庸後出故摘其要
大學致知工夫在誠意正心之先中庸尊徳性道
問學一節朱子又以致知居存心之後何言之不
同歟

　　以知行分先後則格物致知在先而誠意正心之功在
後以大小分先後則先存心盡乎道體之大然後致知
以盡乎道體之細























　　四書經疑貫通卷一

　　欽定四庫全書

　　四書經疑貫通卷二　　　元　王充耘　撰

　　論語首章言人不知而不慍不亦君子乎末言不
知命無以為君子也首末之言果亦相貫通歟且
夫子既曰不慍不知為君子而中庸則曰遯世不
見知而不悔唯聖者能之何歟

　　徳成於己而人知之命也其不知之亦命也人不知而
不慍是能安於命者矣故足以為君子苟不知命則必
怨天尤人亦可以為君子哉首末兩章之言實相貫通
者也且論語以不慍不知為君子而中庸以遯世不見
知而不悔為聖人盖君子通上下而言成徳之君子是
亦聖人而已

　　曾子一貫章先儒曰忠者天道恕者人道中庸二
十一章先儒曰自誠而明聖人之徳所性而有天
道也自明而誠賢人之學由敎而入人道也二書
之言不同先儒皆分属天人何歟自誠明之與忠
自明誠之與恕抑有同歟

　　凡事之出於天者皆自然出於人者皆用力故中庸以
誠者為天道誠之者為人道盖誠者自誠而明聖人之
徳所性而有出乎自然故以之属天道自明而誠者賢
人之學由敎而入出於用力故以之属人道程子以忠
恕分属天人盖亦倣中庸而立言者也忠者盡已而無
少偽妄不假人力出於自然故曰天道恕者以己度人
而推以及物不能不用乎人力故曰人道初非以誠明
忠恕為有同也

　　子曰有能一日用其力於仁矣乎我未見力不足
者顔淵問仁又曰一日克己復禮而天下歸仁又
稱回也其心三月不違仁其餘則日月至焉而已
矣又曰君子無終食之間違仁如有王者必世而
後仁仁一也其歳月功效遲速之不同何歟

　　有能一日用其力於仁者歎人之莫肯用力於仁一日
克己復禮而天下歸仁者言用力於仁則其效為甚速
顔淵之三月不違是能用力於仁者也諸子之日月至
焉者是用力而未至者也論仁之為道則不可違於終
食之間天理周流無間可容息也論王者昜姓受命則
必一世而後仁盖敎化浹洽非積乆不能致也嵗月之
乆近功效之遲速所以有不同歟

　　子夏曰有始有卒者其惟聖人乎夫子自十五志
學以至於從心所欲不踰矩此固足以見聖人始
終之學矣至謂可與共學可與適道可與立而未
可與權豈學者終不可語聖人之終事乎借使學
者而至於可與權不知與聖人之不踰矩果可同
乎二章所謂學與立抑又有異乎他日孟子以善
人信人許樂正子則有始有卒又非特聖人為然
何歟且不踰矩為聖不可知之神抑又有所似歟

　　聖人從心所欲不踰矩是雖應變而不失其常學者可
與立而未可與權是能守常而尤未能應變夫以聖人
而猶必七十而後從心所欲豈學者驟然可至之地乎
使學而至於可與權則與聖人從心所欲者無以異矣
然則始焉之可與共學與聖人之十五志學無有不同
其可與立與聖人之三十而立亦無以大相逺矣聖人
不輕以行權許學者而孟子望樂正子以為聖為神盖
以聖神地位不出乎善信之間充極與否則存乎其人
而已人皆可以為堯舜聖學之所至亦豈非人所可至
哉但患不為耳聖而至神則非衆人所能測識也然其
道實不離乎日用之間其與從心所欲似不可以法度
拘而實未嘗踰越乎規矩之外者本無以異也

　　夫子之立斯立道斯行綏斯來動斯和於放勲之
勞來匡直輔翼振徳與孟子所過者化所存者神
同否

　　勞來匡直輔翼振徳此堯命契以施敎之方惟如此故
有以鼔舞天下之民同趨於變時雍之域夫子之得邦
家或立之或道之或綏之或動之其鼔舞羣動亦若此
而已立之無不立也道之無不行綏之來而動之和其
效捷於桴鼓影響豈非所謂所過者化所存者神之謂
歟

　　夫子言性相近也習相逺也惟上知與下愚不移
而中庸言雖愚必明雖柔必強何歟

　　上知與下愚不移此以生稟論愚必明柔必強此以學
問言自生稟論之則知者為知愚者為愚愚之不肯為
知猶知之不肯為愚是固一定而不移也以學問言之
愚者知擇善則亦有時而通柔者能固執則亦有時而
立此學問之所以能變化氣質也愚者豈真不可移哉
人自不肯移耳

　　子曰君子義以為質禮以行之遜以出之信以成
之又曰知及之仁能守之莊以涖之動之不以禮
或言義禮信而不及仁知或言仁知禮而不及信
義何歟

　　仁義禮智信五者其所施用雖各不同然其道盖未始
相離也是故君子未有能以義為質行之以禮成之以
信而有不仁不知者亦未有知及仁守動之以禮而有
不信不義者

　　子張學干禄子曰多聞慎言多見慎行問達曰質
直而好義察言而觀色慮以下人問行曰言忠信
行篤敬三章問答固不同也先儒於問行章言猶
答干禄問達之意何也

　　子張務外而好髙故夫子因其請問每敎以反求諸己
其言不必盡同而欲其反己自脩而無慕乎外之意則
未始不同也

　　論語言脩己以安百姓亦中庸篤恭而天下平之
類耳然中庸首章言致中和天地位焉萬物育焉
程子於此章亦言上下一於恭敬則天地自位萬
物自育且推其極至聰明睿知皆由此出而以此
祀天享帝何歟

　　天下平本於篤恭而安百姓由於脩己以恭為敬一而
已致中和即所以為篤恭故天地位萬物育一本於恭
敬且推其極則聰明睿知皆由此而出盖人持敬則此
心無欲而靜虛動直聰明睿知安得不由此而出以之
郊則天神格以之廟則人鬼享豈不足以祀天享帝敬
之功用如此夫

　　子曰下學而上達又曰君子上達小人下達曾子
忠恕章先儒曰中庸忠恕違道不逺者斯乃下學
上達之義孟子求放心章先儒謂自能尋向上去
下學而上達梓匠輪輿章先儒謂下學可以言傳
上達必由心悟其説同歟

　　上達下達與下學上達不同君子日進乎髙明此之謂
上達小人日究乎汙下此之謂下達若下學則學人事
上達則達天理盖人事為形而下天理為形而上故也
下學忠恕而可以上達一貫此下學而上達從事於求
放心者也下學之工夫然此心常存則可以窮理盡性
以至於命非上達而何然人事有可指陳以示人者故
言下學可以言傳天理無形而難知非黙識於言意之
表者不可故云上達必由心悟三章所指不必盡同然
其所謂下學上達則一而已

　　子曰苟有用我者期月而可三年有成又曰如有
王者必世而後仁又曰善人敎民七年亦可以即
戎矣又曰善人為邦百年亦可以勝殘去殺矣孟
子曰大國五年小國七年必為政於天下矣嵗月
遲速何以不同若此

　　先儒謂此類當知其作為如何夫其作為不同故其嵗
月之乆近功效之遲速亦不同此盖無足疑者聖人有
聖人之作為善人有善人之作為聖人作為如堯舜禹
湯文武之治天下孟子所論王政是以聖人為之一年
而綱紀布三載考績故三年而有成積至三十年則耕
者有九年之積而可以興禮樂矣故必世而後仁若善
人所為則未能如聖人故必百年而後可以勝殘去殺
其敎民亦必七年而後可以即戎比之子路為國三年
而使民有勇知方已不及矣況聖人乎至於孟子論行
王政則大國小國所乘之勢不同均之為師文王也然
以大國為之則其成功昜如齊方千里有其地生聚繁
多而有其民行仁政而王莫之能禦以小國為之則其
勢有所不及故其成功也難此所以七年而後可以為
政於天下也

　　子張問政子曰居之無倦行之以忠季康子問政
曰子帥以正孰敢不正子路問政曰先之勞之仲
弓問政曰先有司赦小過舉賢才子夏問政曰無
欲速無見小利葉公問政曰近者説逺者來子張
問政曰尊五美屏四惡諸子之問政一也何所答
之各異歟

　　聖人之語因人而變化或救其失或隨其才或就其所
能或輔其所不足故其問雖同而所答各不同然其切
於問者之身則一也

　　子張問崇徳辨惑子曰主忠信徙義崇徳也愛之
欲其生惡之欲其死是惑也樊遲問崇徳辨惑子
曰先事後得非崇徳與一朝之忿忘其身以及其
親非惑與二子之問一也其答之不同何也

　　各因二子之所不足而告之故有不同

　　顔淵問仁子曰克己復禮為仁原憲問克伐怨欲
不行焉可以為仁矣曰可以為難矣仁則吾不知
也何也

　　仁者何此心純乎天理而無一毫人欲之私者是以為
仁者能克去己私以復還天理是故足以為仁若但禁
制其克伐怨欲之私而使不行方之衆人固己為難然
其病根終存遇事有時而發見其與人欲浄盡天理流
行自然無克伐怨欲者相去逺矣此夫子所以謂其難
而不許其為仁

　　顔淵問仁子曰克己復禮為仁仲弓問仁曰出門
如見大賔使民如承大祭己所不欲勿施於人司
馬牛問仁曰其言也訒子張問仁曰恭寛信敏惠
樊遲問仁者三夫子一則曰居處恭執事敬與人
忠二則曰仁者先難而後獲三則曰愛人問仁一
也夫子答之各異何耶

　　夫子之言因人而變化隨問而答其言雖若有不同然
其切於學者之身而皆足以入徳則固無異也

　　子曰知者不惑仁者不憂勇者不懼又曰仁者不
憂知者不惑勇者不懼或先言知或先言仁何歟
又曰君子不憂不懼内省不疚夫何憂何懼内省
不疚似未足以該仁勇而曰不憂不懼又何歟

　　不惑而後不憂不憂而後不懼此入徳之序也不憂則
自然不惑不惑則自然不懼此成徳之驗也成徳故以
仁為先進學故以知為先也君子反求諸己則動皆天
理而無一毫有歉於中是即所以為仁矣仁者必有勇
雖刀鋸在前鼎鑊在後且有所不避外患之至豈有可
動其中者哉此非踐履之純存養之熟者不足以與於
此故惟君子能之

　　子在川上曰逝者如斯夫不舍晝夜孟子曰原泉
混混不舍晝夜又曰觀水有術必觀其瀾其㫖同
乎

　　夫子於川流而發明道之全體不息者以示人孟子因
徐子而取其有本一節以為説至於觀瀾則亦所以驗
其有本而已皆未足以盡夫子之意也

　　子曰吾無隠乎爾吾無行而不與二三子者是丘
也又曰予欲無言天何言哉四時行焉百物生焉
又不可謂之無隠矣然則果何意歟

　　聖人之誨人語黙動静皆所以為敎而學者不察惟於
言語上求故聖人曉之以無隠而又欲警之以無言曉
之以無隠使知聖人日用動静之理即所以為精深初
未嘗有深微不可測度而不以示人者警之以無言所
以使學者學為聖人惟於其行事觀之不必求之於言
語之末也兩章之意所以為相發而聖人之敎學者豈
以無言而隠有言而顯乎

　　子曰天生徳於予桓魋其如予何是主徳言又曰
天之未喪斯文也匡人其如予何是主文言又曰
道之將行也與命也道之將廢也與命也公伯寮
其如命何又主道而言三者不同何也兩言其如
予何一言其如命何又何也

　　公伯寮欲沮夫子之行道宋桓魋則妬夫子之有德故
夫子一以道言而一以德言匡人以疑似而致圍非有
意於害夫子者也故夫子雖以道自任必其不能為己
害然以己繼文王之後故為謙退之語不直曰道而曰
文桓魋匡人皆欲害夫子之身故以身之死生歸之天
而曰如予何伯寮之愬不能為聖道之行廢故因曉景
伯安子路而云如命何在衆人則須聽命於天在聖人
則天命在我此其所以有不同也

　　樊遲問仁子曰先難後獲司馬牛問仁曰為之難
原憲問仁曰克伐怨欲不行焉夫子謂可為難仁
則不知何也

　　仁者固先難而後獲仁者固以為之難而言之訒要未可
以難為仁也知難自難而仁自仁則知所以用力於仁矣

　　子曰君子博學於文約之以禮顔淵曰博我以文
約我以禮孟子曰博學而詳説之將以反説約也
又曰守約而施博四言博約其㫖有同歟

　　博學於文約之以禮是以知行對言而以行為重博我
以文約我以禮(原闕)


　　樊遲問仁子曰居處恭執事敬與人忠後篇樊遲
問知則曰務民之義敬鬼神而逺之問仁則曰仁
者先難後獲十三篇樊遲問仁則曰愛人問知則
曰知人所答何以不同

　　聖人之敎學者或就其所明而通之或因其所失而救
之故雖以一人毎問而聖人毎答有不同者此也故先
儒有曰樊遲問仁者三恭敬忠之説當在先先難後獲
次之受人其最後乎即此可以推其餘矣是故告之以
恭敬忠欲其知所以用力也次告以先難後獲使之黽
勉從事而無欲速計功也最後告以愛人則徳成於己
而推以及物之事也務民之義敬鬼神而逺之此亦因
其所不足而告以用功於智至於知人則亦語用之及
物者焉然則先後所答雖有不同其語以仁智之道則
無以異也

　　論語言志二章夫子之老安少懐先儒謂分明天
地氣象曾晳之浴沂詠歸謂有堯舜氣象夫堯舜
之氣象與天地之氣象何以分歟子路之車馬輕
裘共敝無憾其事微矣謂之亞於浴沂何歟後篇
志於為國固夫子之哂矣而謂之若達便是這氣
象何歟且子路兩言志何以不同夫子曾晳言志
不同何以謂㸃知夫子之志

　　天地氣象謂其廣大而無所不包堯舜氣象謂其治平
之極而人皆熈熈皞皞而自得曾㸃浴沂詠歸其胷次
悠然有與天地萬物上下同流各得其所之妙子路車
馬輕裘共敝而無憾其事雖微而其心有與物大同而
不私一己之志氣象豈不亞於浴沂堯舜在上禮敎大
行而貴賤有章上下有等故萬物莫不遂其性使子路
而達為國以禮則君君臣臣父父子子其氣象果何以
異於堯舜之時子路車馬輕裘之言是直言己志有勇
知方之語是因夫子有如或知爾則何以哉之問故遂
有得國而治之言其先後不同以此童冠浴沂詠歸長
者幼者皆樂而得其所是即夫子老安少懐之意謂㸃
非知夫子之志而何

　　三子言志子路之車馬輕裘敝之無憾顔淵之無
伐善施勞夫子之老者安朋友信少者懐先儒何
以有安仁利仁不違仁之分

　　聖賢所言之志其心皆與物共而其氣象有大小不同
夫子於老者安之朋友信之少者懐之譬之天地化工
物各付物而已不勞初未嘗有意於其間也非安仁而
何顔淵之無伐善無施勞是不自私己子路之共敝無
憾是知同於人知同於人是欲推己以及人未若顔子
之不自私己者則不知有己之為髙不知有己又未若
夫子之物我兩忘者之為至以是求之則其髙下豈不
昭然而可見乎

　　子貢稱夫子文章可得而聞夫子稱堯曰煥乎其
有文章子思稱文王曰文王之所以為文也純亦
不已三聖之文未昜言矣而孔文子之好學下問
公叔文子與臣同升亦可以為文何也

　　夫子帝堯文王之所以為文者皆其和順積中英華發
外為全體之文子文文子之得諡為文則特取其一節
而皆未可與聖人同日語也

　　夫子告曽子曰吾道一以貫之曽子曰夫子之道
忠恕而已矣夫子告子貢曰賜也女以予為多學
而識之者與對曰然非與曰非也予一以貫之

　　曽子學聖人之道於道有所未達故夫子語以道之一
貫子貢學聖人而未能測識乎聖人故夫子語以己之
所得其言一貫則同而一言道一不言道此也借學者
之忠恕以明夫子之一貫則忠恕即所以為道聖人之
忠恕也下學忠恕而上達聖人之道則忠恕與道猶為
二學者之忠恕也

　　子曰君子之於天下也無適也無莫也義之與比
又曰我則異於是無可無不可與子罕篇言子絶
四毋意毋必毋固毋我者同歟

　　聖人之所以無適無莫無可無不可者以其無意必固
我故也其心既純乎天理而無一毫較計私己之偏故
其見於行事自然無所適莫一循夫義理之所宜而已
使不能如聖人之絶四乃欲效聖人之無可不可其不
流於猖狂自恣者幾希

　　論語以君子小人對言者十三章曰君子周而不
比小人比而不周曰君子懐徳小人懐土君子懐
刑小人懐惠君子坦蕩蕩小人長戚戚君子喻於
義小人喻於利君子成人之美不成人之惡小人
反是君子和而不同小人同而不和君子泰而不
驕小人驕而不泰君子易事而難説小人難事而
易説君子求諸己小人求諸人君子不可小知而
可大受小人不可大受而可小知君子學道則愛
人小人學道則易使君子有勇而無義為暴小人
有勇而無義為亂其㫖同歟異歟

　　君子小人所為如陰陽晝夜毎毎相反然究其所以分
則惟在用心之公私故其行事自然若薰蕕冰炭之不
相入聖人毎以君子小人並言政欲學者於此察識其
所不同而以君子自期小人自警也

　　周監於二代郁郁乎文哉吾從周又曰先進於禮
樂野人也如用之則吾從先進二章之言固若相
戾矣顔淵問為邦則又曰行夏之時乗殷之輅服
周之冕樂則韶舞又何歟

　　從周者尊時王之制損益四代禮樂者立萬世常行之
道二者自不同夫子之欲從先進即所以從周也盖以
周而比夏商則周之文盛而可觀故夫子美而從之從
其盛時之制作非以周末文勝為可從也夫論其可觀
則質固不如文要其可以常行則文質固當兼采故以
文取周冕又以質取殷輅時之正則取之夏樂之善則
取諸韶各擇其善者而從之要不特從周而已

　　子貢問君子子曰先行其言而後從之司馬牛問
君子子曰君子不憂不懼子路問君子子曰脩己
以敬問君子一也所答各異何歟

　　子貢能言而行不逮故夫子告以先行其言而後從之
司馬牛憂於難故告不憂不懼子路好勇剛直有餘則
敬或不足故告以脩己以敬盖各取其切於身者敎之
或以長其善或以救其失所以有不同也

　　孟懿子問孝子曰無違孟武伯問孝子曰惟其疾
之憂子游問孝子曰能養不敬何以别乎子夏問
孝子曰色難問孝一也所答各異何歟

　　孟氏僣禮則事親或有違於禮武伯不能謹身則或貽
其親之憂子游能養而或不足於敬子夏能直義而或
少溫潤之色各因其才質高下與其所失而告之故不
同也

　　論語言五十而知天命畏天命皆合天命言子夏
曰死生有命富貴在天孟子亦曰所以事天也所
以立命也又曰莫之為而為者天莫之致而致者
命天與命何以分

　　自理而言謂之天自稟受而言謂之命析而言之則天
與命對而各有所重合而言之則曰天命而所重者在
命盖命者天之命也夫天譬則君也命譬則令也分而
言之則君自君而令自令合而言之則曰君令而已非
有二也

　　子曰吾十有五而志於學積而至於從心所欲不
踰矩又言可與共學至可與權孟子言善人信人
至於聖而不可知之神中庸言其次致曲至於至
誠能化四章所入之門既異所歴之序亦殊而所
造之域將有異乎

　　論語中庸皆論其學之所至孟子論徳之所極盖志學
共學致曲皆以用工言而可欲之善則專以徳言也學
至於從心所欲不踰矩是即可與行權徳至於神妙不
測則以之感人而人無不化矣是則論語二章所造之
域固無有不同而中庸孟子之言其極亦實相通貫盖
充之而造乎其極未有非聖人地位者也安得而不同

　　子貢問博施濟衆為仁子曰夫仁者己欲立而立
人己欲達而達人能近取譬可謂仁之方也己至
問終身可以行者則曰其恕乎己所不欲勿施於
人若與前篇之言無異矣及其以我不欲人之加
於我吾亦欲無加諸人者為問則又曰賜也非爾
所及何歟

　　欲立而立人欲達而達人此自然及物故為仁者之事
能近取譬而推以及物則恕之事而仁之方恕則子貢
或能勉之故因其問而告以勿施於人仁則非子貢所
及故言無加諸人則夫子之不許盖無者自然而然勿
者禁止之謂此所以為仁恕之用



























　　四書經疑貫通卷二

　　欽定四庫全書

　　四書經疑貫通卷三　　　元　王充耘　撰

　　有子曰孝弟也者其為仁之本歟章先儒曰仁者
愛之理心之徳子張曰令尹子文章先儒曰當理
而無私心則仁矣是皆先言理而後言仁孟子亦
有仁義而已矣章先儒曰仁者心之徳愛之理孟
子曰其趨一也章先儒曰仁者無私心而當於理
是皆先言心而後言理及三月不違與仁人心也
章則先儒言心而不言理博施濟衆與人而不仁
章先儒言理而不言心仁一也所釋不同何歟

　　仁主於愛故為愛之理仁該義禮智故又為心之徳論
語次章是因孝弟而言仁故先言愛之理孟子首章是
泛言仁義故釋之者先言心之徳子文文子是就其行
事而論其心故先言當理而後言無私心伯夷伊尹栁
下惠是其心公而行事自當乎理故先言無私心而後
言當於理三月不違與人心章是專就人身上言故第
言無私心而不言理博施濟衆與人而不仁章是專就
行事上言故第言理而不言心要之心當乎理而理具
於心二者本不相離特言者各有所切耳非以求異也

　　有子曰孝弟也者其為仁之本歟集註言心之徳
愛之理令尹子文章曰仁者無私心而合天理之
謂是皆合心與理言仁矣或先言心先言理何歟
論語仁逺乎哉章與孟子人心章又曰仁者心之
徳若聖與仁章又曰仁以理言人而不仁章又曰
仁者天下之正理或專言心或專言理又何歟

　　仁主於愛故為愛之理仁該全體故又為心之徳汎言
仁義皆以心之徳為先自孝弟而言則以愛之理為切
此所以有先後之不同子文文子自其行事而論必其
事既合理心又無私二者交盡然後得為仁人故云仁
者無私心而合天理之謂合心與理而言仁此其故也
仁逺乎哉仁人心章專言心之徳者盖自求仁者言之
仁為本心之徳非有待於外也而豈必逺求哉以仁與
聖並言則仁以理言通乎上下聖以地位言則造其極
之名也以禮樂待仁者而後行則仁為天下之正理失
正理則無序不和而不足以興禮樂是盖所從言之意
各有不同故訓釋之者亦隨以異然仁之為道初無二
也

　　夫子言好之者不如樂之者未嘗言所樂為何事
又曰有朋自逺方來不亦樂乎又曰未若貧而樂
所謂樂者與顔子之不改其樂夫子之樂在其中
同歟孟子言君子有三樂又言反身而誠樂莫大
焉夫子之所不明言者孟子皆顯言之又何歟

　　聖賢之所樂者不過道有諸身故人欲净盡天理充周
其心泰然無入而不自得到此地位者極難惟顔子可
以庶幾於夫子耳未到此境者皆學有未至者也故曰
好之不如樂之貧而樂樂乎此也朋來而樂樂其善及
人也君子三樂其仰不愧俯不怍者即孔顔之樂也樂
得英才而敎育之即朋來之樂之意也反身而誠即俯
仰無愧矣夫焉有不樂者乎是樂也可以意㑹而不可
以言傳夫子之所不明言者欲學者自得之而孟子之
發以示人其言益切著矣

　　論語若聖與仁則吾豈敢何事於仁必也聖乎是
皆以仁與聖配孟子智譬則巧聖譬則力又以智
與聖配及曰仁且智夫子聖矣乎則聖又足以與
仁與智何歟

　　聖者徳造其極之名仁與智皆其中條目也然仁又為
心之全徳而次於聖者也故以仁與聖配是以徳之髙
下對言言上而聖次而仁也以智與聖配即以知與行
對言智者知之所及聖者徳之所就也

　　夫子以不遷怒不貳過稱顔子為好學又自言十
室之邑必有忠信如丘者不如丘之好學而未嘗
自言所好為何學不識聖人之所好可得聞乎

　　夫子雖生知而亦未嘗不好學觀其所謂好古敏以求
之所謂加我數年以學易所謂徳之不修學之不講聞
義不能徙不善不能改是吾憂也則夫子之所學從可
知矣子以四敎文行忠信學文所以求其理於書修行
所以體是理於身而忠信所以裁是理而為之質者也
即其以此敎人即知其以此自學矣學豈有在於博文
約禮之外者乎

　　宋桓魋欲害孔子曰天生徳於予桓魋其如予何
伯牛有疾子曰亡之命矣夫公伯寮愬子路於季
孫子曰公伯寮其如命何魯臧倉沮君孟子曰吾
之不遇魯侯天也一以身之死生歸之天而一以
歸之命一以道之行廢歸之命而一以歸之天何
歟

　　賢者則聽命於天聖人則天命在我故死生窮通在衆
人則言命在聖人則言天命不足言也孟子欲學孔子
者也故亦以天言之

　　子曰吾十有五而志於學三十而立四十而不惑
五十而知天命六十而耳順七十而從心所欲不
踰矩又曰可與共學未可與適道可與適道未可
與立可與立未可與權一以言自學一以言敎人
其始之所發端終之所至極有同歟志學之與共
學可立之與三十而立異歟法度之器學者之所
當守而聖人乃自謂不踰矩權非聖人不能用而
乃欲學者可與權何歟

　　一則自言其終身積學故其積累為甚詳一則言其敎
人有序不可躐等而其始之所發端皆在於學其終之
所至極皆在於權盖可與立即所謂守矩而從心所欲
即所謂權在聖人則應變而不失其常在學者則能守
常又須能應變故聖人自言不踰矩而欲學者可與權

　　夫子言大哉堯之為君也君哉舜也禹吾無間然
矣三分天下有其二以服事殷周之徳可謂至徳
也已而獨不稱湯武豈應有説乎

　　堯舜禹文之事所以行之萬世而無弊夫子所以稱之
者以垂訓後世使人有以企慕而兾及之湯武之事雖
曰順天應人然要為以臣易君禮不可以為訓於天下
後世以湯武行之則可以他人效之便不可夫子欲明
君臣之義存萬世之防此所以絶口不及湯武之事不
特此也觀其美夷齊稱泰伯以讓者則其於爭者不言
可知矣

　　論語記諸子言志者二而子路皆在焉其所言不
同何歟夫子何不哂之於其先而哂之於後何不
與顔淵而與曾㸃何一則自言己志而一則不言
是必有説

　　子路顔淵夫子之志皆與物共其雖有小大之差而用
志一般故夫子不與顔淵若子路冉有公西赤皆規規
事為之末而曾㸃獨超然異乎三子者之撰夫子所以
與之盖優此而劣彼不得不爾也二章固非一時之言
又各有意味不可謂顔淵不及曾㸃而夫子不與之

　　子以四敎章先儒謂敎人以學文修行而存忠信
忠信本也於志道據徳依仁游藝章又以本末兼
該言是以道徳仁為本而藝為末也道徳仁與忠
信同歟至於興詩立禮成樂云者特游藝之事未
嘗及於忠信道徳仁也而先儒謂為大學終身所
得之難易先後淺深何歟游藝之與興詩等語果
何歟過庭之訓不惟無一語及於忠信道徳仁藝
而樂亦不之及果何意歟他日又曰女為周南召
南矣乎不惟略於禮樂而一經之中止及二南又
何歟

　　學文修行而存忠信者此總論聖人敎人為學之大方
也志道據徳依仁游藝此以學文修行對言興於詩立
於禮成於樂此言於學文而有得者也詩禮樂為六藝
之一但謂之游則與興立成之意不同過庭之訓自初
學之所急者言之故專言學詩學禮就學詩而論之則
又以二南為先盖論聖人敎人雖不出乎文行忠信至
於施敎則又未嘗無緩急先後之序也

　　曾子獨得聖人之學者也其自修宜有異乎衆人
至於自省其身惟三事耳傳習固為入徳之方而
孝悌大節乃不之省獨於為人謀交朋友切切焉
且忠信為存心制行之本而獨二者省之其亦有
意耶

　　曾子以孝行稱其於孝親弟長盖有不待言者矣且其
以三者省身必非為子弟時事足以見其進學之功老
而彌篤耳何以明之古者四十方物出謀發慮為人謀
豈年少不更事者所能乎且方其從師受學則在己固
有所嚴憚苟或怠惰則有師之鞭辟雖不習而不可及
其年長而學成離羣而索居於是昔之所傳乃或怠荒
而不加習則所得易以忽忘故當此時尤不可不時加
省察推此而觀則必其為父兄之時而非復昔者為子
弟以事親事長之嵗月矣不言孝弟者此其故歟忠信
固為存心制行之本然忠見於為人信施於交友則固
其節目之大者於此二者而忠且信焉則其他可知矣

　　性與天道子貢親炙且未易得聞孟子去聖逺矣
何自而知性善達如賜也方有不可得聞之嘆而
未嘗學問如滕世子者乃遽與道性善何耶

　　孔子敎人使之下學人事而自然上達故性與天道不
易以語人然人同此心心同此理文武固未嘗親承於
堯舜孟子亦豈必親炙於夫子其私淑諸人是即夫子
敎誨之所及也觀子思中庸具言性命之藴則性善之
理豈待孟子而後發哉且孟子時去聖逺而異端起人
之為不善者咸以為其性本然而不思所以變化克治
以歸於善故孟子與滕世子言輒與道性善且稱堯舜
以實之使知聖賢可學而能而不為流俗之所惑盖其
時世不同故其施敎不得不異而非求異於孔子也

　　夫子自言三十而立其敎學者則曰可與立曰不
學禮無以立其所立者何事中庸言中立而不倚
顔子言如有所立卓爾孟子曰中道而立其所立
者同歟

　　立也者執守之堅操持之固卓然不為事物之所搖奪
盖立乎義理之中即所謂中立而不倚者也自他人觀
之則見其如有所立卓爾自君子觀之則亦不過中道
而立爾其為立又焉有不同哉

　　子曰君子去仁惡乎成名君子無終食之間違仁
又曰君子而不仁者有以夫何也夫子既常曰水
火吾見蹈而死者矣未見蹈仁而死者也又曰無
求生以害人有殺身以成仁何歟

　　君子無終食之間違仁者是其常君子而不仁者間有
之耳非其常也未見蹈仁而死者是其常殺身以成仁
者亦間有之耳非其常也

　　子曰不在其位不謀其政子禽問於子貢曰夫子
至於是邦也必聞其政夫子既嘗曰雖不吾以吾
其與聞之何以言之不同歟

　　不在其位不謀其政者君子思不出其位之意夫子至
是邦必聞其政者君大夫自以其政就而問之非夫子
之求之也若其居魯而為大夫固執政之人也雖以告
老猶得與聞國政故云雖不吾以吾其與聞之固非欲
出位以謀其政也

　　子張問仁而答以恭寛信敏惠終篇言帝王之道
有寛則得衆信則人任焉敏則有功而不及於恭
惠者何歟

　　夫子告子張或因其所不足故備言之盖能行五者則
心公理得而仁不逺若泛言帝王之道則不必備言且
上文因論武王而及此其於武王之事無所見而與上
下文勢皆不相蒙其為錯簡復出亦未可知也

　　閔子騫仲弓皆列徳行科閔子於季氏之召則辭
而仲弓則季氏宰其出處何以不同宰我子貢俱
在言語科夫子於宰我有聴言觀行之戒於子貢
有屢中之言又何歟

　　閔子以徳行稱亞於顔淵而仲弓最居其末意必次於
閔子者宰我子貢俱在言語之科然非有徳有言者故
夫子語宰我有聴言觀行之戒於子貢亦僅言其億則
屢中耳

　　子曰飯疏食飲水曲肱而枕之樂亦在其中矣又
稱回也不改其樂孟子又稱伊尹樂堯舜之道聖
賢所樂果何事歟其樂有同異之分歟

　　聖賢所樂者無他道充乎身故富貴貧賤夷狄患難無
入而不自得然處順境其樂不可見惟於逆境觀之而
後知聖賢心胷非外物所能為之欣戚也故䟽食水飲
簞瓢陋巷足以見孔顔之樂處畎畆之中而囂囂然足
以見伊尹之所樂聖賢所造地位雖有不同然其所樂
則不可以同異分也

　　子貢有無諂無驕之論而夫子進之以貧而樂富
而好禮及子貢引詩言切磋琢磨以明之夫子乃
又有可與言詩之許夫子嘗言子路衣敝縕袍不
恥而引詩之不忮不求何用不臧以美之及子路
終身誦之則夫子有何足以臧之警其㫖如何

　　子貢引切磋琢磨之詩知學者不可安於小成而有求
進不已之意故夫子許之子路終身誦不忮不求之語
則自足其能而不復求進矣故夫子警之夫道無終窮
學無止境聖人所以與其進而不與其畫也

　　顔淵季路侍子曰盍各言爾志子路曰願聞子之
志夫子顔淵季路之言志何者為同何者為異乎
子路曾晳冉有公西華侍坐子曰如或知爾則何
以哉曾晳所對何以異於三子者之撰乎子路兩
言志又何以不同乎先儒謂子路之志亞於浴沂
曾㸃能知夫子之志所謂知所謂亞何所指乎

　　子路顔淵夫子之志皆與物共者也此其所以為同但
有小大之差爾此其所以為異三子言志皆規規事為
之末而曾㸃獨怡然不為事物所役此其所以異乎三
子者之撰子路車馬輕裘之説盖泛焉自言其志有勇
知方之言則因夫子有如或知爾則何以哉之問故欲
得國而治之其言之先後不同以此曾㸃之志固非勢
利所能拘而子路共敝無憾之心亦豈拘於勢利者耶
其亞於浴沂明矣夫子之志在於老者安之朋友信之
少者懐之使萬物莫不遂其性而曾㸃童冠風雩之氣
象固亦物各付物之氣象也豈非能知夫子之志者與

　　子曰能以禮讓為國乎何有集註謂讓者禮之實
也及至子路言志之對則又曰為國以禮其言不
讓是故哂之然則所謂禮之實者惟於言語之間
見之歟抑有勇知方固為禮之實特其言不讓故
少之歟

　　國之不治起於争争起於不讓而無禮使有禮則上下
之分截然亂何從起耕者讓畔行者讓路士讓為大夫
大夫讓為卿爭何所生故曰能以禮讓為國乎何有然
讓倡於上今子路有志於治千乗之國而率爾之對其言
不讓為民上者如此將何以化其下乎夫子所以哂之
盖禮之實雖不專在言語之間而禮之有無固可於其
言語動作之問覘之矣

　　子曰射不主皮為力不同科古之道也盖謂中可
以學而能力不可以強而至則巧易而力難也孟
子以伯夷伊尹栁下惠與夫子竝言而譬之於射
乃曰其至爾力也其中非爾力也則又巧難而力
易歟

　　藝之工拙存乎人而力之強弱係乎天故中可學力不
可強者以在人者可以容其力而在天者無所容其力
也然中可學而學不至焉則力餘而巧不足亦未免所
知偏於一而所就亦偏於一矣盖自巧者而論之則以
力為難自有力者言之則又以巧為貴言各有所主不
可以一槩論也

　　子曰君子食無求飽居無求安敏於事而慎於言
就有道而正焉可謂好學也已子夏曰日知其所
亡月無亡其所能可謂好學也已孔子自言其好
學又言惟顏子好學而孔文子亦得為好學五章
之言好學同歟異歟

　　古之學者從事乎脩己治人之道而已自八嵗入小學
十五入大學者非不衆也而好學者為難盖好也者用
力之專而志之篤之謂也是故於安飽則不暇求而惟
知敏事慎言就正有道其用心於學為何如所未知者
日知之而有日新之功所己能者月無忘之而能拳拳
服膺而勿失其篤志於學者為何如怒則不遷過則不
貳其嚴於自治勇於克己如此非真好學者能如是乎
夫子好古而敏求發憤而忘食此衆人所以不如聖人
之好學也孔文子學之所至雖不敢與孔顔同科然夫
子稱其好學亦必異於衆人者矣

　　子貢問博施濟衆夫子以為何事於仁必也聖乎
堯舜其猶病諸而其自言則曰若聖與仁則吾豈
敢所謂吾豈敢者其即堯舜病諸者歟抑聖仁地
位終未易及歟

　　聖如堯舜未嘗有自足之心故博施濟衆其心猶以為
病聖知孔子亦未嘗自謂其徳己造乎其極故於聖人
則有所不敢當然必如堯舜孔子而後足以當聖人之
名亦惟堯舜孔子而後足以稱仁人之名其所以不自
居者乃其心不自以為足也而豈以聖人地位終不可
及歟使孔子而不得為聖為仁則天下無復有聖且仁
者矣

　　回也聞一以知十子貢之稱顔子也以能問於不
能以多問於寡有若無實若虛犯而不校曽子之
稱其友先儒以友為顔子一顔子也二子之言各
有所主何耶

　　聞一知十所以見其生稟之髙惟知義理無窮而不見
物我有間所以見其好學之篤二子之稱顔子各有所
主盖以此歟

　　孔子言少壯血氣不同當随時知戒孟子言浩然
之氣當集義以養之血氣與浩然之氣其有同乎
隨時知戒與集義之工夫其有同乎孟子既以塞
乎天地者為氣而又以蹶者趨者為氣又果有不
同乎

　　人之所生者血氣也故當隨時知戒以保養之語其本
體則曰血氣其充塞無間則曰浩然之氣人之身豈有
二氣哉能隨時知戒則所行自無不義能以集義為事
豈有貪色好鬭貪得之失哉然血氣有時而衰浩然之
氣善養之則雖老而不懾也塞乎天地者氣之本體蹶
者趨者乃吾身之氣為蹶趨所動其為氣又寧有不同
乎

　　子曰事父母幾諫孟子曰中也養不中才也養不
才故人樂有賢父兄也而孟子答公孫丑之問乃
謂古者易子而敎之父子之間不責善何以不同
歟且君子之不敎子而伯魚之過庭夫子敎之學
詩學禮又敎之以為周南召南非敎其子之謂歟
且聖賢之敎子而於詩教獨詳焉又何歟

　　父母有過而委宛諷諫非責善之謂也中養不中才養
不才非必親敎其子弟也過庭之訓問其曽學詩學禮
與否又問其為周南召南與否即非親敎其子明矣聖
賢之敎子而獨詳於詩自小學所急者言之耳非有所
厚薄也

　　中庸言忠信重禄所以勸士也先儒謂待之誠養
之厚夫敬其事而後其食者士君子之道食焉而
怠其事君子恥之必待重祿而後勸尚足以言士
耶中庸九經何以言之

　　自為士者言之則仕非為貧本求所以行道自待士者
而言之則必富之以廩禄而後責之以事功聖人之法
貴乎通人情使衣食不給則其於救死且不贍奚暇責
其治禮義哉故庶人在官者且必使禄足以代其耕况
為士者既勞心以治人而不得食於人豈養賢之道哉

　　論語言君子去仁惡乎成名夫仁己分事造次顛
沛之所不可違者豈為成名而後為之一有為名
之心則好仁之心必不誠矣然孟子亦曰仁則榮
不仁則辱以榮辱論仁不仁亦似有為名之意何
耶

　　為仁者固不可有求名之心然名者實之賔名之有無
亦足以見其實之修廢况利而行之聖門所則因其好
榮惡辱之心而進之以強仁之事亦豈為過哉

　　子曰何事於仁必也聖乎以仁聖並言不及智孟
子曰始條理者智之事也終條理者聖之事也以
智聖並言而不及仁何歟子夏曰夫子學不厭智
也敎不倦仁也仁且智夫子既聖矣乎是又合仁
智而言聖又何歟

　　子貢有博施濟衆為仁之問故夫子言此何止於仁雖
聖人猶有所病所以即仁與聖並言而不及智智者知
之所及故為始條理之事聖者徳之所就故為終條理
之事因論始終條理此所以以聖智並言而不及仁要
之智與仁為定名聖與仁為虛位仁智而各造乎其極
皆可以言聖所謂聖於智聖於仁是也智以成己而學
不厭仁以成物而敎不倦二者兼備非聖人其孰能之

　　夫子以達果藝稱賜由求三子矣至論成人之道
則臧武仲之知卞莊子之勇而繼之以冉求之藝
焉夫知勇即逹果乃不取賜由而獨取求之藝何
耶

　　夫子以達果藝稱賜由求者盖因季康子之問而言三
子各有所長皆可以從政其答子路成人之問亦泛就
其耳目之所覩記者言之故取臧武仲之知卞莊子之
勇冉求之藝焉而非專取羣弟子之所長語之也且子
路之勇夫子嘗有以抑之今焉答其問而就以由之果
語之豈聖人敎人之方耶

　　子路曽晳冉有公西華侍坐子曰居則曰不吾知
也如或知爾則何以哉以者用也夫子之意止欲
於其用處觀之而三子之志政就用處言之也若
曾㸃則出於用世之外似非夫子問意而夫子乃
不與三子而獨與㸃何耶

　　三子規規事為之末其為用也小曾㸃超然事物之外
若無所用其力者然有萬物各遂其性之意其為用也
大故曰便是堯舜氣象堯舜之治天下豈無所用其力
哉



























　　四書經疑貫通卷三

　　欽定四庫全書

　　四書經疑貫通卷四　　　元　王充耘　撰

　　子貢曰我不欲人之加諸我也吾亦欲無加諸人
集註謂無者自然而然此仁者之事不待勉強故
夫子以為非爾所及顔淵言志曰無施勞集註謂
勞事非己所欲故亦不以施之於人又為知同於
人故無施勞正無加之㫖然乃曰其志可謂大矣
未免出於有意一以為自然一以為有意何歟

　　以無加諸人與勿施於人並觀之則無者自然而然勿
者用力禁止以願無伐善無施勞與老者安之朋友信
之少者懐之對觀則夫子之志出於自然而顔子之願
無伐善施勞猶未免出於有意當各自其羣隊求之

　　論語鄰里鄉黨二十五家為里盖因周禮遂人五
家為鄰五鄰為里之説也孟子則又以八家同井
方里為井都鄙為里何言數之不同如此

　　授民居與授民田異民居以五家為鄰二十五家為里
授田以方里為井而八家同井

　　夫子予欲無言章先儒謂其與前篇無隠之意相
發請言其所以相發

　　予欲無言謂學者以言語窺聖人故夫子言吾平日動
作無非道不必專就言語上求無隠乎爾謂學者疑聖
人示人以其粗而髙逺者或有隠而不發故夫子謂凡
吾動静語黙無非妙道精義則無髙深精微而不以示
人者兩章各是一意然無非警省學者

　　子張問仁於孔子章先儒謂其與六言六蔽五美
四惡之類皆與前後文體大不相似請言所以不
相似

　　聖人語約而事該言近而指逺盖有徳有言未嘗有費
辭者即論語一書首尾熟觀可見而獨此數章提其綱
於先而條其目於下辭煩不殺盖自别為一體較之夫
子平時答問之言含蓄從容而自然親切者大段不侔
此先儒所以謂其文體與前後大不相似也况欲仁得
仁又焉貪施之從政似亦不甚親切

　　先儒曰以己及物仁也推己及物恕也中庸言施
諸己而不願亦勿施於人章句引愛己之心愛人
釋之則是以仁言恕孟子言仁民愛物集註以推
己及物釋之則是以恕言仁何歟子貢博施濟衆
之問子曰己欲立而立人己欲達而達人終身行
之之問子曰己所不欲勿施於人至子貢曰我不
欲人之加諸我吾亦欲無加諸人則又曰非爾所
及何歟

　　自然者為仁勉強者為恕仁與恕但有生熟之分初非
薰蕕冰炭之相反故先儒或因恕而言仁或因仁而言
恕所以明仁與恕非二物也但學者未至於從容中道
則凡其推擴此心以及物者僅可以言恕而未可以言
仁故子貢有博施濟衆之問夫子既告以仁者己欲立
而立人己欲達而達人必繼之以能近取譬可謂仁之
方及其終身行之之問亦告之以己所不欲勿施於人
皆示之以仁而及之以恕者盖勉強而為恕者子貢能
之自然而為仁者非子貢所及也此其所以於無加諸
人之問夫子以非爾所及答之

　　有子言孝弟為仁之本則曰本立而道生中庸言
親親之殺尊賢之等則曰禮所生也孟子曰樂之
實樂斯二者是也則又曰樂則生矣所謂生者同
歟異歟有子既以孝弟專原乎仁孟子又以事親
從兄分属仁義中庸既以尊賢為義之大孟子又
以從兄為義之實抑有説歟

　　本立而道生言從事孝弟則仁道自此而生禮所生也
言親親尊賢而有等級隆殺乃禮之所生樂則生言事
親從兄出於和順從容無所勉強則愛敬之心油然自
生如草木之有生意其為生則同其所指各異孟子以
事親從兄分属仁義自其大分言之仁與義為對者也
有子以孝弟可為為仁之本盖仁該全體舉仁而義在
其中者也論良心之發切近而精實則義莫先於從兄
論仁義之施見於事為則莫大於尊賢是故各有所指
而從兄尊賢皆所以為義也

　　南宫适問曰禹稷躬稼而有天下稷播百穀固躬
耕矣而禹未嘗躬稼也孟子曰禹稷當平世三過
其門而不入禹治水固三過其門而不入稷未嘗
三過其門而不入二書之㫖何以背歟

　　堯憂洪水舉舜而敷治焉舜使禹疏九河稷降播種益
烈山澤三人者皆同功一體之人也治水之役勢必偕
行故禹明言予乗四載隨山刋木則暨益奏庶艱食予
決九川距四海濬畎澮距川則暨稷播奏庶艱食鮮食
夫暨稷播艱食則禹固嘗躬稼矣盖當疏導之餘相其
便宜有可播種以為民食者稷授其方稷與禹未始相
離也禹過門不入稷獨得從容暇逸乎雖謂稷亦過門
不暇入可也

　　子曰不患人之不己知患不知人又曰不患人之
不己知患其不能也又曰不患人之不己知求為
可知也子曰君子病無能焉不病人之不己知也
又曰君子疾没世而名不稱反若又有如好名者
何歟

　　君子雖不患人之不己知然亦疾没世而名不稱盖名
者實之賔有其實固不患人之不見知至死而不比數
於人是無其實也君子安得不惡之然則疾名不稱者
非患無名患無實也

　　論語大徳不踰閑小徳出入可也中庸小徳川流
大徳敦化孟子小徳役大徳其小徳與大徳同歟

　　論語中庸之言大徳小徳指徳言孟子小徳役大徳指
人言

　　有子曰孝弟為仁之本孟子言事親從兄為仁義
之實實與本何所辨歟言本則以孝弟專乎仁言
實則以事親從兄分属仁義其説不同何歟先儒
謂有專言偏言之異而於四實之卒章以為有子
以孝弟為仁之本意亦猶此抑有説歟

　　本與末對華與實對仁民愛物皆所以為仁而親親為
仁之本此為本而彼為末也愛人及物貴貴尊賢皆所
以為仁義而事親從兄為仁義之實此為實而彼為華
也言本則孝弟兼属乎仁仁足以該乎義也言實則以
事親從兄分属仁義義所以配夫仁也故先儒釋仁之
㫖有專言偏言之異焉至謂有子以孝弟為仁之本意
亦猶此者所以言夫仁義之道廣矣大矣而此為其實
不出乎事親從兄猶有子論仁而以為本不外乎孝弟
盖皆取其切近者以曉人使無徒事乎髙逺此其意之
所以為同而非以其專言仁一兼仁義為同也

　　子曰十室之邑必有忠信如丘者焉不如丘之好
學也又稱有顔回者好學孔文子敏而好學聖賢
所好果何學歟其學果有同異之分歟

　　古之所以從事於學者以全其天之所付以造夫聖賢
之域而已非記誦詞章之謂學也是所以子夏以賢賢
易色事父母能竭其力事君能致其身交朋能盡信為
有學則古人之所謂學者可知夫子以食不求飽居不
求安而所急者惟敏事慎言就正有道為好即顔子之
不遷怒不貳過以明其能好即古人之所謂好學者又
可知矣聖賢之所學無異同而其所造有深淺者盖各
隨其力之可至耳學之至則如夫子可以為聖人其次
亦不失為大賢如顔子是已又其次亦必有以見稱於
世如孔文是已

　　毋我者聖人大同於物不私於己也曽子以能問
於不能章集註曰非幾於毋我者不能也子路問
終身行之章集註曰推而極之雖聖人之毋我不
出乎此二章之㫖不同先儒皆以毋我言之何歟

　　不見人之不足不知己之有餘然後以能問於不能是
固幾於無我者矣始焉則己所不欲強勉禁制而勿以
施之於人及其乆也則自然不以施之於人是固聖人
之毋我矣

　　曾子一貫之忠先儒曰至誠無息道之體也中庸
首章先儒曰中者天命之性道之體也子在川上
章言道之體也又曰與道為體顔淵喟然章先儒
曰語道體也舜好問好察邇言語錄曰非洞見道
體無精粗差别者不能然也鳶飛魚躍章或問曰
發明學者洞見道體之妙所謂道體同歟異歟

　　先儒以至誠無息為道之體其與川上章所言道體之
意同皆以其流行不息者為道體也道本無形因川流
而可見故又云與道為體中為道體以對和而言已發
者其用而未發者其體也顔子於聖人之道不可以方所
求不可以思勉及故發為髙堅前後之語所以嘆其道
體之妙舜好察邇言盖以事而見道之有精粗而道無
精粗也鳶飛魚躍則即物以見道其飛其躍者在物而
所以飛所以躍者道也道本無形隨寓而見本非可以
言語形容者也然或以不息言其體或以無過不及名
其體或以髙堅前後不可為象狀其體夫豈有形質之
可言哉亦各隨所見而形容之耳

　　仲弓問仁章先儒曰克己復禮乾道也主敬行恕
坤道也孟子樂正子何人也章先儒曰乾聖人之
分也可欲之謂善属焉坤賢人之分也有諸己之
謂信属焉二書之言不同先儒皆以属乾坤何歟
克己復禮與可欲之善主敬行恕與有諸己之信
抑有説歟

　　乾道奮發而有為坤道静重而持守克己復禮工夫果
決故以之属乎乾道言其氣象有同乎乾之剛果也主
敬行恕以漸成功故以之属乎坤道言其氣象有同乎
坤之柔順也聖人之剛徤奮發同乎乾賢人之静重持
守同乎坤可欲之謂善陽類也故以之属乎乾善有諸
己一定不移隂類也故以之属乎坤大槩言其氣象各
有似耳初非其理之不同也

　　夫子答樊遲問仁曰居處恭執事敬與人忠與子
貢仁在其中之言不同先儒同謂之徹上徹下何
也程子於前章曰推之則篤恭而天下平朱子於
後章又曰未及力行而為仁何也

　　居處恭執事敬與人忠其言雖若淺近所謂即其近衆
人皆可與知而能行極其至雖聖人亦不過如此但有
自然勉強之不同而其理初不異也此所謂徹上徹下
語謂其言通乎上下無所施而不可也子夏博學篤志
切問近思之言為學者當如此而已未嘗有意於求仁
也然能如此則心不外馳而所存自熟仁固不求而自
至矣盖聖門所謂學者為仁而已矣故為學與求仁事
雖不同而道理實相貫通初無間隔故曰了此便是徹
上徹下之道謂其理不可以上下分也篤恭而天下平
盖推之以造乎其極則其效如此也未及乎力行而為
仁也則據其所言不過學問思辨之事耳言盖各有所
指也

　　先儒曰論理不論氣不備論氣不論理不明孔子
言性相近也集註謂兼氣質而言抑有不明歟孟
子道性善集註謂性即理也抑有不備歟告子生
之謂性食色性也孟子闢之詳矣至動心忍性性
也有命焉又指食色氣稟而言何歟

　　氣理竝論此自後世註釋者言之聖賢隨學者之通塞
而施教各隨所見而立言要不必盡同也孔子言性相
近自夫子之所見而立言後世因其相近二字推之則
以為兼氣質孟子道性善自孟子所見言之也後世因
其專言性善則為專指理言而在當時初無理氣之分
也且夫子雖言性相近而於大傳言繼之者善成之者
性何嘗不專指理言孟子雖道性善然於動心忍性性
也有命何嘗不兼氣質但如告子生之謂性食色性也
專指氣為性而不復知有理則有所不可耳此孟子所
以闢之也

　　曾子曰夫子之道忠恕而已矣而已矣者竭盡無
餘之詞忠恕學者之事果足以盡聖人之道歟中
庸言忠恕違道不逺則忠恕與道為二何歟曾子
於吾日三省章言為人謀而不忠而不及恕於大
學之九章言所藏乎身不恕而不及忠又何歟

　　聖人内盡諸心則表裏如一是之謂忠外焉及物則人
己如一是之謂恕聖人之道惟此二者而已但在聖人
則出於自然在學者則必須用力此其所以有不同而
非聖人與學者有異道也出於自然者與道為一所以
為聖人出於用力者猶未能自然此其所以去道不逺
為人謀而不忠是愛人不如愛己即所以為不恕藏乎
身不恕是無以有諸己矣即所以不忠盖忠與恕猶形
影然二者初未嘗相離也

　　顔淵季路言志章先儒曰先觀二子之言後觀聖
人之言分明天地氣象凡㸔論語非但理㑹文字
須要識得聖賢氣象子路曾晳冉有公西華言志
章先儒曰曾㸃之學視三子規規於事為之末者
氣象不侔矣又曰孔子與㸃盖與聖人之志同便
是堯舜氣象也又曰子路不達為國以禮道理若
達便是這氣象所謂氣象同歟異歟

　　子路顔淵雖皆與物共而其氣象小所以為賢者夫子
之老安少懐朋友信之其氣象同乎天地所以為聖人
三子言志皆欲得國以治之規規事為之末而曽㸃之
志獨超然乎勢利之外其氣象之髙下固有不侔且其
浴沂詠歸童子冠者各適其趣有堯舜在上而萬物各
遂其性之風故為堯舜氣象子路而知為國以禮則君
君臣臣父父子子尊卑貴賤各得分願其氣象又焉有
不同是則所謂氣象本無不同而其所指則不能無異
學者當隨其所指而求之













　　四書經疑貫通卷四

　　欽定四庫全書

　　四書經疑貫通卷五　　　元　王充耘　撰

　　孟子首言亦有仁義而已矣一書之中以義配仁
至言窮不失義達不離道則以義配道無義無命
則以義配命進以禮退以義則以義配禮尊德樂
義以義配德理也義也以義配理其不同何歟

　　仁義二者固人道之大端仁而非義則傷於流義而非
仁則傷於忍然世之人能卓然自立者不一二而隨俗
雅化者常千百以其不知有義故也故君子之行也則
義以方外其施於事也義以為質而不敢須叟離焉然
後能不為世利之所摇動不為嗜欲之所驅役而動容
周旋泛應酧酢自然不出乎規矩凖繩之外孟子之言
所以或以義配仁或以義配道或以義配禮或以配德
或以配理所以見義之為道無所不在而君子之於義
當不可須臾舍也

　　孟子曰堯舜之道孝弟而已矣而已矣者竭盡無
餘之辭孝弟之心人所同有果足以盡堯舜之道
歟夫子宗族稱孝郷黨稱弟又以為士之次何歟
有子以孝弟為仁之本孟子又以事親從兄分屬
仁義又何歟

　　孝親為仁敬長為義二者根於人性之自然堯舜人倫
之至亦率是性而已豈於孝弟之外而他有所謂道哉
人能擴而充之親親以及人之親長長以及人之長始
於家邦終於四海是亦堯舜而已若其孝弟之僅見稱
於宗族郷黨焉是則士之次者耳有子以孝弟為仁之
本是言仁而義在其中孟子以事親從兄為仁義之實
是指仁性之發見而切近精實者

　　孟子言詖淫邪遁生於其心害於其政發於其政
害於其事聖人復起必從吾言矣其闢楊墨則曰
作於其心害於其事作於其事害於其政聖人復
起不易吾言矣或先政而後事或先事而後政何
歟或先之以詖淫邪遁之辭或終之以邪說詖行
淫辭又何歟

　　孟子所論詖淫邪遁於知言好辨章凡兩見之其實皆
為楊墨異端而發也孟子有意於著書以明道故先後
復出錯綜以成文非有它義也或者見其先後顛倒而
謂其各有所謂者錯矣

　　君子深造之以道欲其自得之也自得之則居之
安資之深取之左右逢其原與博學詳説反說約
之㫖同歟

　　深造自得本乎體認之精博學詳説本乎講貫之熟體
認透徹故不假言語而自然黙㑹其理於心講貫該洽
故可以反而説到至約之地所謂反説約者昔也千言
萬語無以盡其形容及其貫通則一言足以得其要領
猶夫子告曾子以吾道一以貫之之類是也兩章各自
發明一義亦以互相足也

　　墨氏兼愛孟子闢之詳矣觀孟子曰人之於身也
兼所愛又曰仁者以其所愛及其所不愛非兼愛
而何

　　墨氏兼愛者謂視其至親無以異於衆人仁者以所愛
及所不愛則行之必有漸次施之必有等差如親親而
及於仁民仁民而及於愛物雖同一愛之心而其間自
有輕重厚薄是未可以為墨氏之兼愛也夫愛而施之
於人則有所擇無所擇則謂之兼愛若其施之於身則
豈有所擇哉而何惡於兼愛也

　　孟子曰仁之端曰惻隱義之端曰羞惡禮之端曰
辭讓智之端曰是非仁義禮智並立而為四也又
曰仁之實事親是也義之實從兄是也惟仁義並
而為二禮之實則曰節文斯二者言知之實則曰
知斯二者弗去是也其對待不同何歟一則言端
一則言實又何歟

　　人之性細分之則有四觀其惻隱羞惡辭讓是非之發
而可見究其大分則不出乎仁義二者即其孩提之童
皆知愛親敬長而可知自其萌動之初言之則謂之端
就其行事之切實言之則謂之實

　　孟子言大舜有大焉善與人同樂取諸人以為善
又言舜聞一善言見一善行沛然莫之能禦中庸
稱舜好問好察邇言隱惡而揚善執其兩端用其
中於民其㫖同否

　　舜之所以為大而不可及者以其能取諸人以為善耳
好問好察邇言執兩端而用其中可以見其取人為善
之實聞善言見善行沛然決江河而莫能禦可以見其
取人為善之容三者而並觀則舜之善與人同者可識
矣

　　孟子曰昔者文王之治岐也耕者九一又曰夏后
氏五十而貢殷人七十而助周人百畝而徹其實
皆什一也九一專舉文王什一合三代言之何歟
又曰請野九一而助國中什一使自賦則又以野
與國為九一什一之分何歟

　　九一者井田之制什一者三代取民之常井田大備於
周故於文王言九一至於計其取民之實則三代皆不
過什賦其一耳故夏之貢商之助周之徹其實皆什一
焉然周人之徹合貢助而用之貢法用於國中故云國
中什一使自賦助法施之於野故云請野九一而助夫
自井田形體觀之則公取百畝而八家各私百畝是為
九賦其一自一夫受田百畝通實耕公田十畝計之則
又何常非什取其一哉故曰夏之貢商之助其實皆什
一也

　　孟子稱伯夷聖之清而夫子以不念舊惡許之孟
子稱栁下惠為聖之和而又以不以三公易其介
言之何歟

　　伯夷不念舊惡而不害其為聖之清柳下惠不以三公
易其介而不害其為聖之和

　　孟子居廣居立正位行大道謂大丈夫又曰居仁
由義大人之事備矣一則以仁義禮並言一則言
仁義而不及禮豈大人與大丈夫有間歟

　　仁義為人道之大端禮特節文斯二者而已世固未有
居仁由義而所處有非禮亦未有能備大人之德而不
足稱大丈夫者但謂之大丈夫則對妾婦而言謂之大
人對衆人而言耳

　　公都子好辨章言堯舜禹之抑洪水武王周公之
寧百姓孔子之作春秋孟子之闢邪説而不及湯
文離婁篇言舜由仁義行至禹湯文武周公孔子
之事終於孟子私淑諸人而不及堯末篇言堯舜
禹湯文王孔子見之聞之之異而不及武王周公
豈有說歟

　　孟子答公都子好辨章歴序羣聖之功而終之以己之
闢邪説於離婁篇歴序羣聖之德而終之以己之私淑
諸人末篇歴序羣聖道統之傳而終之以自任之重有
不得辭者三章語雖不同而大意則皆相似其間所叙
羣聖或詳或畧則亦彼此互見而非有所去取於其間
也

　　孟子曰今有仁心仁聞而民不被其澤者不行先
王之道故也又曰仁言不如仁聲之入人深也又
曰是乃仁術也其所言如何

　　仁心謂有愛人之心仁聞謂愛人之聲聞於人仁言則
仁厚之言仁術則行仁之術是蓋有所指不可比而同
至於仁聲即所謂仁聞也

　　孟子以瞽瞍底豫而天下化為舜之大孝中庸以
德為聖人尊為天子富有四海之内宗廟享之子
孫保之為舜之大孝其不同何歟

　　常人之孝則恱於親而已而舜之孝能使瞽瞍底豫而
天下之為父子者定此其為孝豈衆人所能及哉謂之
大孝宜矣然孝者百行之原非特順乎親而已舜之德
為聖人是能不虧其行以辱其親尊為天子富有四海
是能以天下養其親上則宗廟享之是能推愛親之心
以追崇乎其先下則子孫保之是能廣愛親之心以埀
裕乎其後不謂之大孝可乎觀夫子以事君不忠涖官
不敬戰陳無勇為非孝則所謂孝者豈其飲食供養父
母為哉

　　告子曰性無善無不善也或曰性可以為善可以
為不善與孔子所謂性相近習相遠惟上智與下
愚不移將無同歟

　　無不善者性也無善者非性也可以為善者性也而不
可以為善者非性也蓋凡為不善者皆汨於氣禀濁惡
而然非性之本然也告子不知性之本然又不知其混
於氣質但見人之所為有善有惡故以為皆出於性非
也孔子言性相近亦非言性本然但指其雜於氣質者
言之故云相近如胡越之人生而同聲嗜欲不異謂其
相近可也及其長也有累數譯而不能相通者習使然
也然就其相近之中又有美惡一定而非習所能移者
上智下愚是也此皆性為氣禀所拘而然故云氣質之
性若告子則既不知性亦不識所謂氣但暗想而臆度
之耳豈可以夫子之言性者例論哉

　　告子曰性猶杞柳也曰性猶湍水也曰生之謂性
曰食色性也曰性無善無不善也是固荀楊佛氏
蘇胡言性之說矣而先儒或謂之近或謂之畧相
似抑有說歟

　　告子以善惡皆性之所無而生於習楊子以善惡皆性
之所有而成於修故云楊子善惡混之說佛氏以作用
為性如目之視耳之聽手之執持足之趨走即所以為
性告子生之謂性指人之活動而能知覺運動者為性
言未嘗直指作用為性故云與佛氏之説大畧相似

　　有天民者有大人者先儒謂天民猶有意大人則
無意無必論語之惟我與爾有是夫先儒謂聖人
於行藏之間無意無必子路雖非有欲心者未能
無固必也其説同歟

　　天民必達可行之天下而後行不肯小用故未能無意
大人則正己而物正隨其所遇無不可行故無意無必
用之則行舍之則藏此豈有意必於其間哉亦隨所遇
而已是即所謂大人者固非子路之所能及也

　　孟子人心人路章以仁義並言至章末惟言求放
心而不及義不忍不為章以仁義並言至章末惟
言無受爾汝以言餂人以不言餂人而不及仁矢
人函人章言不仁不智無禮無義四者章末止言
莫如為仁而不及義禮智何歟

　　仁義禮智四者性之德也而仁義二者又其中對立之
闗鍵其分雖則不同其理實亦未嘗不相闗渉故世之
人未有此心放失而能處事適宜亦末有多行不義而
不足以戕其心之德者故言仁足以該義而言義亦足
以該仁此孟子所以每以仁義並言也若論其極則仁
又為萬善之長而義禮智皆統於其間此所以又或專
言仁而不及義禮智也

　　孟子言君子過化存神可與天地同流中庸言至
誠贊化育可與天地參又言至聖之如天如淵至
誠之其淵其天其配諸天地者將無間歟君子誠
聖亦有間歟

　　贊化育者能輔助天地之所不及故云與天地參過化
存神則其作為與天地一矣故云與天地同流至聖之
如天如淵是言聖人與天地並即所謂與天地參者也
至誠之其淵其天是言聖人與天地葢無間即所謂與
天地同流者也君子固聖人之通稱也而誠之至極獨
非所以為聖人者乎

　　孟子曰堯舜性之也湯武身之也又曰堯舜性者
也湯武反之也性之性者意果同歟身之反之義
果異歟

　　性之身之假之所謂之者指仁義而言性者反之指人
品而言堯舜之於仁義出乎天性者也湯武之於仁義
躬行實踐而有之者也五伯之於仁義則假借其名而
已非真有也此三之字所謂指仁義而言堯舜之為聖
人不假修為所謂自明誠謂之性者湯武之為聖人則
既失而復得修為以復其性者也此二者所以為論人
品

　　孟子兩言四端仁皆曰惻隱之心義皆曰羞惡之
心智皆曰是非之心獨於禮一則曰辭讓之心一
則曰恭敬之心其言禮不同何歟或言端或不言
端何歟

　　人心感物而動大約有此四者故孟子取而言之以明
人心有仁義禮智耳然細求之豈特四者而已哉故均
之為發於禮也而或為辭讓或為恭敬其形於外者雖
不同然要其根於禮則一則恭敬與辭讓故同一類而
非猶水火之相反也豈獨禮而然哉仁之發為惻隱矣
然又有所謂怵惕惻隱之心夫怵惕者戰動之貌惻隱
則有傷痛之意焉二者未始盡同而其根於仁則一也
夫寧有不同哉欲人因其發見之始而擴充之故以端
言若直因其用之見於外以明其體之有於中則雖不
言端可也

　　孟子曰仁之實事親是也義之實從兄是也禮之
實節文斯二者是也中庸曰仁者人也親親為大
義者宜也尊賢為大親親之殺尊賢之等禮所生
也一以義為從兄一以義為尊賢一以禮為事親
從兄之節文一以禮為親親尊賢之所生何以不
同

　　仁主於愛而愛莫先於愛親義主於敬而敬莫先於敬
兄然敬兄亦此敬也敬賢亦此敬也論其切實則以從
兄為先論其施於政事則以尊賢為大親親尊賢而有
等殺即事親從兄之有節文者其為理一也

　　孟子乃若其情則可以為善若夫為不善非才之
罪也則以才對情及言天之降才爾殊也其所以
陷溺其心者然也則以才對心言者何歟

　　性不可見所可見者情耳孟子論性善故反覆心與情
與才言之以明人性之本善者於其情其心其才見之
而非以才對情對心言之也

　　孟子言性或以善或兼心或言天下之言性也則
故而已矣故者以利為本或又以性命命性互言
其理氣賦禀之分别

　　性即實理無形而難明故孟子道性善必指惻隱羞惡
辭讓是非之心言之且云天下之言性也則故而已矣
故者以其已然之迹皆即其可名之粗以明其不可名
言之妙至於命性性命反覆互言則又欲人於養則付
命於天道則責成於己耳非正論性也

　　孟子論禹周公而繼之以孔子春秋叙舜禹湯文
王武王周公而亦繼之以春秋前章終之以距楊
墨後章終之以予私淑諸人何歟

　　前章論聖人之功故終之距楊墨以見己之所以有功
於世後章叙羣聖之統故終之以予私淑諸人以見己
之所以接道統之傳

　　孟子曰仁人心也義人路也又曰仁人之安宅也
義人之正路也義皆言路而言仁若殊何歟又曰
夫仁天之尊爵也人之安宅也而不及義又何歟

　　仁與義對然專言仁則義在其中仁就所存言之故或
曰人心或曰安宅義就所行言之故皆曰人路此以仁
與義對言者也又言仁為尊爵安宅而不及義此舉仁
而義在其中也

　　孟子曰存其心即孔子所謂操則存矣而又曰君
子以仁存心者同歟又曰存乎人者豈無仁義之
心又曰人之所以異於禽獸者庶民去之君子存
之將所存各異歟

　　存其心者謂操而不舍以仁禮存心謂存此仁禮於心
存乎人者猶言在人豈無仁義之心存非用力之謂君
子存之言君子所以異於庶民者以其能存此心也存
者操存之稱是則存之字雖同而其所指之義則不能
無少異也

　　孟子言七八月之間旱集註謂周七八月夏五六
月又言歳十一月徒杠成十二月輿梁成集註謂
夏九月十月此主於改月數之說矣而論語言莫
春浴沂則曰今上已祓除是也此又不主改月何
歟

　　改正朔不改月數可以證諸詩書周禮獨於春秋改之
然非春秋則無以見周正建子朱子於孟子初取夏令
十月成梁為據而以為周正晚年又欲改從夏正然孟
子出於春秋之後則其所言指周之子正無疑論語浴
沂但言莫春而不言三月亦不見月數之改與否

　　孟子既以仁為人心矣至言失其本心則又指義
言之既以義為人路矣又曰夫道若大路然則又
指道言之何歟

　　仁為人心所以見其為此身酧酢萬變之主而不可須
臾失然羞惡之心亦人所固有者也則義獨非本心乎
義為人路所以見其為出入往來之所必由而不可須
臾舍然道亦人所共由者也獨非大路乎大抵專言義
指其親切者言之至於道則槩言之而義固在其中矣

　　孟子道性善故言盡心知性存心養性也天下之
言性則故而已者以理言也夫子言性相近是固
以氣言之也然告子杞柳湍水以喻食色無善無
不善之說孟子辭而闢之何歟至其言動心忍性
性也有命則又若以氣質言之又何歟

　　孟子道性善是固專主理言夫子性相近則固兼以氣
言而孟子動心忍性性也有命未嘗不兼氣質之性若
告子杞柳湍水之喻食色無善無不善之說則但知有
氣而不復知有理此孟子所以辭而闢之也















　　四書經疑貫通卷五

　　欽定四庫全書

　　四書經疑貫通巻六　　　元　王充耘　撰

　　孟子言親親而仁民仁民而愛物程子曰仁推己
及人也論語一貫忠恕章程子又謂以己及物仁
也推己及物恕也何以言之不同

　　以仁與恕對言則以己及物為仁推己及物為恕以仁
民與愛物對言則仁謂推己及人如親親以及人之親
長長以及人之長故但可施之於民而不可施之於物
所謂推己則一而其所從之則有不同故其義亦不能
無小異在細體認之而已

　　孟子言存心養心盡心求放心不動心存其心失
其本心立言不同將何所用力歟

　　自其心之已失者言之則以求放心為先自心之已收
者言之則以存養為急蓋能存能養則此心必不至於
放逸能寡欲以養之則此心自無時而不存心既存而
不為欲所昏則義理昭著而有以盡乎此心之量知之
明而守之固則外物之至又豈足以動其心

　　孟子言愛人不親反其仁治人不治反其智禮人
不答反其敬與自反而仁自反而有禮自反而忠
之㫖同否

　　一言行有不得而反己益務自修一言人以橫逆相加
而反求諸身恐禍自己至其所因雖各不同然其為責
己而不責人一也

　　孟子言四端曰知皆擴而充之矣是充其性形色
天性章惟聖人可以踐形是充其形何歟

　　性之發見為甚㣲擴而充之以造其極形之付予無不
備充而滿之在踐其理

　　孟子曰君子所性仁義禮智根於心是言性則四
者皆在其中矣至離婁篇首有曰天下之言性則
故而已矣故者以利為本程子謂此專為智而發
何歟

　　孟子論君子所性而下言仁義禮智根於心則固兼四
者而備言之至謂天下之言性也則故而已矣而其下
申言所惡於智者為其鑿也若智者如禹之行水則無
惡於智此豈非專為智而發乎不然何以舍仁義禮而
不言也

　　孟子言樂天者保天下畏天者保其國又言知性
則知天所以事天也四者之義何以分

　　天者理而已矣自然循之則為樂勉强而行之則為畏
究極其所以則為知奉順而不違則為事而天之所為
天則一也但樂天畏天因事大恤小而言所指者在事
之理知天事天從心性上言直指性分之理此為小不
同耳然事物之理即性分之理亦豈有二致哉

　　孟子曰我善養吾浩然之氣又曰平旦之氣好惡
與人相近梏之反覆則夜氣不足存旦氣夜氣浩
然之氣其㫖同歟

　　浩然者氣之本體其充周乎吾身即其充塞於天地而
無所間者也夜氣則此氣之息而復生旦氣則平旦未
與物接其氣清明之時也雖各有所指而其為氣則未
始不同但養浩然之氣所以為不動心之本夜氣旦氣
可以驗良心之發見而為收放心之機故於浩然之氣
有養之之工夫而夜氣旦氣則無所用其力矣

　　孟子曰以力服人者非心服也力不贍也以德服
人者中心悦而誠服也又曰以善服人者未有能
服人者也以善養人者然後能服天下何以言之
相戾耶

　　均之為服人則以力不如以德均之為以善則服人又
不如養人葢王者雖曰以德服人然初未嘗有所取勝
於人之心究其所歸政所謂以善養人者也何相戾之
有哉

　　孟子將朝王王欲就見則辭以疾明日乃出弔於
東郭氏先儒謂正與夫子不見孺悲取瑟而歌同
意竊謂孺悲與夫子有師友之誼齊王於孟子有
君臣之分孟子安得以待孺悲者待齊王哉

　　孟子以道自任雖仕於齊而未嘗卑諂以徇其君齊王
亦稍知尊孟子如所謂寡人如就見則是未敢純以臣
禮待孟子故孟子明言將大有為之君則必有所不召
之臣是未可以尋常君臣之分例論也辭疾而出弔使
之自反而於尊德樂道為有加於其前此孟子之心也
孟子之敬王豈衆人所能及哉

　　孟子言仁義禮智之端又言仁義禮智之實端與
實何所别歟言端則具惻隱羞惡辭讓是非四者
之目而言實則止於事親從兄二者之推其目不
同何歟先儒謂誠心為四端則信在其中矣四實
又益之以樂斯二者樂則生矣抑有說歟

　　端是指良心萌動發見之初而言實則指其行事之切
近而精實者言論此心發見則感物而動其端有四論
其見於行事之切實則不出乎事親從兄之兩端善端
之萌動非有所計較而偽為是即所以為信事親從兄
皆出乎自然而不待於强為是又所以為樂前章論心
之發見故其目止於四後章論天下之道皆原於事親
從兄故又推而及於樂各有所因而言不可一槩論也

　　孟子仁人心章以人心人路言仁義而已章末獨
言求放心不及義人皆有所不忍章以充無欲害
人之心無穿窬之心言仁義章末獨言無爾汝與
言餂人而不及仁何歟

　　能求放心則心不違仁而所行自無非義矣故章末專
論求放心而不及義仁為惻隱充之則止是愛人一路
義為羞惡充其所不為則精明曲折有非一端故孟子
於人皆有所不忍不為章末獨詳於義而略於仁也

　　孟子不動心章言持其志無暴其氣下文詳言養
氣而不及於志又言其為氣也配義與道下文詳
言集義而不及道何歟

　　持志之工夫簡而易知養氣之工夫密而難明故孟子
因公孫丑之問獨詳於養氣而不復更言持志道者事
之理義者理之宜合乎道者容有不適其宜合乎其宜
者未有不中夫道此孟子所以言氣配義與道而其下
文詳言集義而不及道也

　　孟子嘗並言伯夷柳下惠伊尹孔子而於得百里
之地而君之一章言不及於柳下惠其趣一也一
節言不及於孔子聖人百世之師一章言不及伊
尹抑有說歟

　　孟子嘗以夷惠伊尹孔子並言者所以明均之為聖人
而其知行不必盡同其德之偏全亦異要必如孔子然
後為至也其他或言不言則各有意焉論得百里之地
君之而不及柳下惠以公孫丑問伯夷伊尹何如而不
及柳下惠故孟子亦就其所問而答之言三子道不同
趨則一以曉淳于髠則三子之所為如水火之不相入
故可以見行事之不同若夫子則可仕可止可久可速
兼三子之所為而不可與三子並論矣故不及孔子論
聖人之所行是以聳動百世則夷偏於清足使聞其風
者頑亷而懦立惠偏於和聞其風者使薄敦而鄙寛以
其偏於一而可學也若伊尹則治亦進五就湯有似乎
伯夷之非其君不事非其民不使其亂亦進而五就桀
又有似乎柳下惠之何事非君何使非民百世之下欲
學者而無由此所以論百世之師而不及伊尹也

　　孟子言詖淫邪遁生於其心害於其政發於其政
害於其事聖人復起不易吾言矣或先政而後事
或先事而後政何歟或先之以詖淫邪遁之辭或
終之以邪説詖辭又何歟

　　孟子之時楊墨為害其説為邪説其行為詖行其辭為
滛辭使人惑於其言而喪所守故孟子力排之其所謂
知言者知此而已其所距絶而放之者亦放此而已其
言生於心害於政事者凡兩見於其書而其先後有不
同者蓋錯綜以為文耳非有異同之意於其間也猶其
首章先言何必曰利亦有仁義而已矣末乃云亦曰仁
義而已何必曰利皆反覆以成文初未嘗膠於一定也
學者何可以此而疑其先後有異哉

　　仁義禮智道德中條目也而孟子言尊德樂義以
義配德又言士窮不失義達不離道以義配道然
則義又居道德之外而所謂道與德不足以該之
歟

　　義固道德之一物也然義與利相為消長孟子欲正人
心莫先於明義利之辨故每每以義對道德言之蓋取
其切於救時也

　　孟子言仁人心也而夫子稱顔子其心三月不違
仁心與仁果二乎曾子言夫子之道忠怒而已矣
而中庸言忠恕違道不遠忠恕與道果一乎

　　人之本心莫不有天理而無人欲故心與仁本不可判
而為二孟子所謂仁人心是也自其為私意之所隔絶
然後其心有時而不仁顔子能克己私此其所以心不
違仁也道者天理自然大公而無我忠恕人事葢勉强
推己以及人聖人之忠恕不待用力而自然及物是即
所以為道學者必勉强行恕庶幾可以造乎自然此忠
恕所以與道相去不逺而未可以為道也

　　陳代曰不見諸侯宜若小然孟子告以不可往見
之意而正其枉尺直尋之非公孫丑問不見諸侯
何義則答問尤為詳悉孟子所以告二子者不同
何歟先儒欲學者合而觀之其説乃盡敢問合此
二章而觀之若之何而其説乃盡

　　答陳代但因其問而析之故其辭略答公孫丑者合而
觀之因其反覆詰難故説之詳合二章觀無餘藴矣
孟子曰持其志無暴其氣是志氣必交相養也又
曰我善養吾浩然之氣不言持志而言知言何歟
且既曰其為氣也配義與道矣又曰是集義所生
者一則以氣為道義之配一則以氣為集義所生
又何歟

　　以志氣並言則當交致其力專言養氣則持志固在其
中葢念慮之發聽其所如往而無以主之必有不合於
義而無以集義生浩然之氣矣養成此氣則可以配道
義而為之助而養之之始乃由事皆合義而後此氣自
然發生於中是道義以氣而助而氣以義而生也

　　孟子稱堯舜而有性之性者之異稱湯武而有身
之反之之殊

　　前章帝王伯之不同以堯舜湯武對五伯而言則堯舜
由仁義行湯武身履仁義而五伯假仁義以濟其貪欲
之私耳此之字指仁義而言也後章言生知學知之分
以堯舜方之湯武則堯舜所性有者也湯武力行以反
之也前章所以使時人知真偽之當明後章所以使學
者知聖人之可學意各有在也

　　孟子我善養吾浩然之氣又曰存其心養其性又
曰養心莫善於寡欲抑養其一而二者皆得其養
歟三者皆當致其養歟

　　三者固當兼致其力而養心為要何也志為氣帥是氣
聽命於心心統性情是性具於心苟心為欲所害而失
其養焉則性氣與之俱喪矣

　　孟子言公侯之地皆方百里又言周公之封於魯
太公之封於齊地非不足而儉於百里及朱子於
季氏伐顓臾之下則曰顓臾在魯地七百里之中
朱子之説必有所據矣然百里七百里皆與周禮
王制不合將安所折衷歟

　　大國地方百里者古制也然詩云奄有龜蒙遂荒大東
至于海邦則其地豈直百里而已哉孟子於班爵之制
皆不能語其詳直據古制以為言耳而朱子之說則本
諸戴記所謂封周公以曲阜之地七百里為說耳王制
成於漢儒固未可以為據周禮亦周公未成之書夫禹
㑹諸侯玉帛萬國至商而僅千七百國則其土地并吞
非復其舊矣武王革商亦因而授之未必能損强大之
國使之悉就古制也諸侯之多强大而使周公太公以
百里新造之齊魯厠於其間其能久乎以此推之則二
國始封必已不止百里矣

　　四書經疑貫通卷六

　　欽定四庫全書

　　四書經疑貫通卷七　　　元　王充耘　撰

　　中庸曰天命之謂性率性之謂道修道之謂教又
曰自誠明謂之性自明誠謂之教所言若不同何
歟首章以下文專言道而不言性教後章但言性
教而不及道何歟

　　首章原性道教之名義自義理上言後章論性教之異
同自人品上分故之謂謂之其文法自别首章下文專
言道而不言性教性為道之原教由道而出道足以該
性教也二十一章但言性教而不言道性者所性而有
此道教者由教以入此道性教足以該道也

　　中庸首章先言戒懼而後言慎獨末章引詩先明
慎獨而後明戒懼其先後不同何歟先儒釋首章
慎獨則曰戒懼而於此尤加謹焉末章釋不愧屋
漏則又曰君子戒懼不待言動而後敬信其為己
之功益加密矣又何歟

　　戒懼者存養於未發之先慎獨者省察於將動之際首
章先未發而後已發故言戒懼於慎獨之先末章自外
而内故言戒懼於愼獨之後先戒懼而後愼獨所以謂
君子既嘗戒懼而於此尤加謹焉先愼獨而後及戒懼
所謂君子不待言動而後敬信其為己之功益加密

　　中庸首言中者天下之大本和者天下之達道中
言五者天下之達道末言至誠立天下之大本所
謂大本達道者同歟且或言達道達德而不言大
本或言大本大經而不言達道又何歟

　　中庸首章言中為大本和為達道其後言達道大本皆
以申明首章之意而已言天下之達道五所以詳言道
之條目然達道可以條目言未發之大本未可以條目
言也此所以不言大本三十二章言經綸大經立大本
而不言達道然大經為五品之人倫是即所謂天下之
達道果何嘗不言也哉

　　中庸首章言致中和二章又言君子中庸其說同
歟六章言用其中於民而不言庸十三章言庸德
庸言而不言中十章又言和而不流中立而不倚
又先言和而後言中其說異歟

　　以性情言之則曰中和以德行言之則曰中庸然中節
者未有不可久行可常行者未有不中節是用中可以
不言庸而庸德亦可以不言中也先中後和自體以及
用先和後中自易而之難

　　中庸十二章曰君子之道費而隱故君子語大天
下莫能載焉語小天下莫能破焉十六章言鬼神
之德先儒曰此前三章以費之小者言此後三章
以費之大者言何以有大小之殊歟又曰此一章
兼費隱包小大而言何以有包與兼之異歟哀公
問政章又曰此一章包費隱兼小大以終十二章
之意曰包曰兼又何以互言之歟

　　道無不該而無迹可見故曰君子之道費而隱費就事
而隱就理言也雖一致而事有不同言動顰笑事之小
者也施之天下國家事之大者也而莫不有理存焉中
庸自十三至十五章即其近且小者言之則為費之小
自十七章至十九章極其逺且大者言之則為費之大
至於鬼神章以費隱並言而不言小大所以為兼費隱
而包小大哀公問政章以小大並言而不言費隱所以
為包費隱而兼小大蓋無非所以發明十二章之意也

　　中庸以好問用中為舜之大知以德為聖人至子
孫保之為舜之大孝至言得其祿位名壽則又歸
之大德其說同歟

　　語聖而至於舜其德可謂極矣故其知曰大知孝曰大
孝德曰大德言其至大而無以復加也春秋傳所謂德
至矣大矣如天地之無不覆載者此之謂也

　　中庸曰君子居易以俟命孟子曰行法以俟命又
曰夭壽不貳修身以俟之所以立命也其說同歟

　　對行險而言則曰居易由反之而言則曰行法夭壽不
貳修身以俟之是即所謂居易即所謂行法俟命者聽
命於天立命者全天所付

　　中庸言君子之道凡七其旨果有同異之分歟二
十四章言至誠之道二十七章言大哉聖人之道
至誠聖人君子其道果有大小之殊歟

　　道者事理之當然唯君子為能體之故曰君子之道體
道而造乎其極者為聖人故又曰聖人之道道有諸身
皆真實無妄則又謂之至誠之道其名雖有不同然其
為道則一而已

　　中庸六章言知八章言仁十章言勇正以中庸不
外乎三者之中至九章言知仁勇之事可能而中
庸不可能然則中庸又在三者之外歟

　　中庸之道非知無以知之非仁無以守之非勇無以强
之故舍知仁勇則不足以行此道非以為知仁勇即中
庸也使所行合乎知仁勇之事然非適可而平常則亦
豈足為中庸哉故天下可均爵祿可辭白刃可蹈而中
庸不可能葢亦姑借三者之難以形容中庸之尤難耳

　　中庸言仁者人也親親為大義者宜也尊賢為大
孟子曰仁之實事親是也義之實從兄是也契教
人倫曰父子有親君臣有義言仁若無異也其言
義則各有所主何歟

　　父子主恩君臣主敬仁之於父子義之於君臣者此人
道之大端也若孟子以從兄為義之實蓋以君臣之敬
始於敬兄而中庸以尊賢為義之大則自為政者言之
而皆義之正也

　　中庸言君子之道者六其㫖亦有殊歟二十七章
言大哉聖人之道其與君子之道亦有同歟

　　中庸為傳道而作故一書所言無非道前半篇自入德
而言則多言君子之道葢自其公共者言之人人皆可
與知而能行也後半篇自成德而言故皆言聖人之道
葢能體此道者聖人所獨也此所以有君子聖人之分
而其為道則一也其言君子之道凡六雖所從言之不
同要皆反覆推明此道而已道固未嘗有異也

　　中庸君子之道費而隱章言極其至聖人有所不
知不能是雖聖人亦未至於造其至也然其後言
至聖至誠至德至道皆聖人也何歟

　　自道而言之則天地有憾惟道為大故極其至雖聖人
有所不知不能自聖人言之則體道如聖人可謂造乎
其極矣故皆可以言至也

　　中庸自致曲至能化即繼之以至誠如神孟子自
可欲之謂善至於大而化之之謂聖即終之以聖
而不可知之之謂神其曰化曰神意㫖異矣而皆
由化以至神請言其次第之所以同

　　致曲而至於能化其化屬乎人自可欲之善積至大而
化之其化屬乎已至誠如神以其鬼神之能前知聖不
可知之謂神以其神妙不測其所謂化固不同其所謂
神亦異其間次第不可强同但其論積累擴充以造乎
其極則一而已

　　中庸一書言道者多矣而言君子之道者凡七其
㫖亦有同異之分歟二十七章言大哉聖人之道
聖人君子其有大小之殊歟朱子章句謂二十二
章以下承上章天道人道之意以立言二十七章
既言大哉聖人之道則是言天道矣而章句謂其
言人道何歟

　　中庸憂道學失傳而作故一書專言道前言君子之道
以道為衆人之所同雖愚不肖可以與知能行也後言
聖人之道以體道為聖人之所獨行道而造乎其極非
聖人莫之能也且所謂君子通上下言之雖聖人亦在
其中也其所謂道一而已果何嘗有小大之分歟二十
二章以下承上章天道人道以立言其言自然者皆天
道用力者皆人道二十七章首言聖人之道似乎言天
道矣然其中間言尊德性而道問學備言修德凝道之
大端示人以入德之方莫詳於此則謂其言人道不亦
宜乎

　　中庸有曰不誠無物攷之魯論主忠信章程子曰
人道惟在忠信不誠則無物居敬行簡章程子曰
居敬則心中無物兩言無物不同何歟

　　不誠無物者恐其無物也居敬則心中無物者欲其無
物也蓋誠為事物之根柢言而不誠則為妄言行而不
誠則為妄行矣故曰不誠則無物而物不可無則誠不
可已也人之一心所以酧酢萬變然使外物紛擾乎其
中則酧應必顛倒乎其外惟主於敬則整齊嚴肅而外
物不得以入其間其所行自矜持而不擾矣故曰居敬
則心中無物物不有於心則敬不可已矣

　　篤恭而天下平者乃聖人至德淵㣲自然之應中
庸之極功也樊遲問仁章謂推而達之天下則篤
恭而天下平子路問君子章謂修己以安百姓篤
恭而天下平何也

　　篤恭而天下平故為中庸之極功然其原起於恭敬則
凡為恭敬皆可以推之以造乎其極是故居處恭執事
敬推而極之則篤恭而天下平脩己以敬而至於安人
安百姓是亦篤恭而天下平中庸要其終論語言其始
故程子有推而極之之言而引中庸以實之也

　　中庸言脩道以仁而繼之以仁者人也孟子言仁
也者人也而繼之以合而言之道也二書之所謂
仁者人也仁也者人也其亦有不同乎道人所共
由之路即五典之達道或以人脩之或以人合而
言之學者之用功其亦有不同乎

　　中庸言仁者人之所以為人之理孟子言仁為理而人
為物以仁之理合於人之身言之則謂之道是孟子之
言雖本於中庸以下文推之所指各異然以外國本於
仁也者人也之下有義也者宜也等語推之則與中庸
所言固無以異葢中庸因論脩道而下文析之為仁義
禮知孟子條列仁義禮智而總之所以為道其實一而
已道即五典之達道脩之固存乎人若以合而言則推
原道之所以得名者如此而非學者用功之謂也

　　中庸言君子之道費而隱語大莫能載語小莫能
破十三章至十五章言費之小十七章至十九章
言費之大三十章又言小德川流大德敦化下文
申言天地之所為大而不言小何歟抑中庸之三
言大小同歟異歟

　　自衆人所公共言之謂之道自道有諸身言之謂之德
大莫能載小莫能破所以見道之大小德川流大德敦
化所以見聖人之德與天地同其大兩章雖兼大小言
之其實皆所以形容其大也此其所以言夫天地之大
而不言小歟

　　中庸言率性盡性尊德性孟子言知性養性忍性
二書之所謂性其亦有不同者乎盡性聖人之事
忍性又聖賢之事知之與率尊之與養學者之用
功其亦有同乎

　　性為實理賦予於天盡之尊之知之養之則存乎其人
盡兼知行而言謂知之盡而行之至也知性專以知言
尊德性與養性專以存養言若率性謂道則言道之所
以得名者循其性之自然而各有條理之謂率非用力
之謂也至於忍性則又指氣稟食色之性言非性善之
性也

　　中庸言其次致曲曲能有誠誠則形形則著著則
明明則動動則變變則化唯天下至誠為能化孟
子曰至誠而不動者未之有也不誠未有能動者
也中庸以能化為至誠之功孟子以能動為至誠
之功何歟

　　中庸論至誠之效語其詳孟子述至誠之效摘其要然
動者化之漸化者動之極未有動而不至於化化而不
本於動者

　　中庸言率性盡性尊德性孟子言知性養性忍性
孟子盡性知性則先知性而後盡心存心養性則
先心後性何歟

　　盡心之盡非用力之謂乃平時功夫已至到此方盡故
必先知性而能盡心性得所養以能操持此心不為外
物所誘然後吾心之理不為物欲所戕故必先存心而
後能養性

　　中庸譬如行遠必自邇孟子道在邇而求諸逺論
語仁逺乎哉又曰未之思也夫何逺之有如何

　　中庸行逺自邇之言使循序而進由近以趨於逺孟子
之言戒人躐等而進勿舍近而慕逺論語之言以為道
本至近恐人苦其逺

　　中庸言至誠無息不息則久久則徵徵則悠逺悠
逺則博厚博厚則高明下言博厚所以載物也高
明所以覆物也悠久所以成物也又先博厚而後
悠久何歟先儒以久為内以悠久兼内外又何歟

　　悠遠而後高厚髙厚而後悠久其先後不同以此久者
常於中悠逺者驗於外故合悠久言之則為兼内外

　　中庸言仲尼祖述堯舜是夫子之道即堯舜之道
也而曾子稱夫子曰夫子之道忠恕而已矣孟子
稱堯舜曰堯舜之道孝弟而已矣其何以不同

　　孝弟就事言忠恕就心言忠恕與孝弟非二物是故愛
親敬長表裏如一是即所以為忠親吾親以及人之親
長吾長以及人之長視人己如一是即所以為恕夫子
之道果何以異於堯舜哉且人道莫大於愛敬愛親所
以為仁敬長所以為義二者根於天性堯舜人倫之至
亦率是而已豈能加毫末於性分之外哉夫子所以體
諸身者曰入則事父兄出則事公卿所以淑諸人者曰
弟子入則孝出則弟其於仁義諄諄然不釋諸口孰謂
夫子之道非祖述堯舜者哉

　　中庸言惟天下至誠為能化又言惟天下至誠為
能盡其性以至盡人之性盡物之性而贊化育又
曰惟天下至誠為能經綸天下之大經而終於知
化育其言至誠之能若異何歟其於化育一則曰
贊一則曰知又何歟

　　化非至誠不能盡性以至於贊化育經綸大經以至於
知化育非至誠亦莫之能也其所能雖異其為至誠則
同贊化育猶以人助天知化育則脗合黙契而聖人即
天矣

　　中庸言博學審問慎思明辨篤行程子謂五者廢
其一非學也論語謂學而不思思而不學中庸尊
德性而道問學則遺其三子夏博學而篤志切問
而近思則遺其二何歟夫子又曰吾嘗終日不食
終夜不寢以思無益不如學也又專言學而遺其
四又何歟

　　論其節目之詳則學問思辨行五者不容廢其一摘其
要則有三學者習諸己行在其中矣問者資諸人辨在
其中矣思則反求其理於心又學問之根柢也故子夏
以博學切問近思言夫子學而不思思而不學以心與
事對言中庸道學問以人己對言至於思不如學則又
為思而不學者言之葢論其詳則有五舉其要則或三
或二又約而言之則學之一字足以該之

　　中庸曰好學近乎知力行近乎仁子夏博學而篤
志切問而近思即好學近知之事也未及乎力行
為仁而曰仁在其中何歟

　　中庸以生而知之者為知則學知者為近乎知以安而
行之者為仁則力行者足以近乎仁子夏博學篤志切
問近思雖未及乎力行而為仁然能從事於此則心不
外馳而所存自熟故曰仁在其中



















　　四書經疑貫通卷七

　　欽定四庫全書

　　四書經疑貫通卷八　　　元　王充耘　撰

　　中庸曰誠者天之道也誠之者人之道也孟子曰
誠者天之道思誠者人之道程子曰忠者天道恕
者人道思孟以誠者言天道而程子以忠言之以
誠之思誠言人道而程子又以恕言之何也程子
又曰此與違道不逺異者動以天爾又兼忠恕以
言天道何也

　　天道人道之言本於中庸孟子述中庸之言而程子又
倣中庸以立言者也蓋天者出於自然人者由於用力
以誠者與誠之者對言則誠者自然故為天道誠之者
用力故為人道以忠與恕對言則忠者盡己而無妄故
為天道恕者推己以及物故為人道以聖人之忠恕與
學者之忠恕對言則聖人之忠恕出於自然故云動以
天學者之忠恕本於用力故云動以人大抵自然者皆
可以言天道用力者皆可以言人道

　　中庸曰三者天下之達德所以行之者一也為天
下國家有九經所以行之者一也言生知學知困
知曰及其知之一也言安行利行勉强而行曰及
其成功一也所謂一者同歟異歟

　　前言所以行之者一則所謂一者誠一之義後言及其
成功及其知之一也則一又為齊同之義其言一也雖
同而所謂一之㫖則異

　　中庸曰力行近乎仁論語曰剛毅木訥近仁孟子
曰强恕而行求仁莫近焉其言近不同何歟

　　力行以為學言剛毅木訥以質言强恕而行以事言其
所指雖不同其近仁則一也

　　中庸二十章言思事親不可以不知人思知人不
可以不知天二十九章又曰質諸鬼神而無疑知
天也百世以俟聖人而不惑知人也知天知人其
㫖何歟

　　因事親而言知人則所謂人者指賢者言因知人而言
知天則所謂天者專指親親尊賢降殺之理言後章所
謂知天知人則專指天人之理而言爾

　　中庸二十章首言思脩身不可以不事親思事親
不可以不知人思知人不可以不知天章末反身不
誠不順乎親而誠身有道不明乎善不誠乎身矣
或言脩身必先事親或言順親必先誠身其先後
不同何歟或泝而至於知天知人或泝而至於明
善其言各異又何歟

　　誠身與脩身不同順親與事親亦異脩與事自用功處
言順與誠自效驗處言究用力之始則必先盡親親之
仁而後足以脩其身泝成功之由則凡己之愛敬一出
於真實無妄而後足以順乎親事親溯而至於知天知
人所以知其理誠身溯而至於明善亦所以明其理蓋
理出於天而具於人無非至善所謂明者明乎此而已
所謂知者亦知乎此而已

　　中庸言知者過之賢者過之先儒謂知者知之過
賢者行之過論語言不得中行而與之必也狂狷
乎先儒曰狂者知之過狷者行之過然則狂者其
知者歟狷者其賢者歟

　　道以中庸為至而知者過之以其深求隱僻之理務欲
知人之所不必知傷於鑿而非所以為中庸也賢者過
之以其過為詭異之行欲行人之不能行淪於怪而亦
非所以為中庸也若狂狷者則異於是狂者志願太髙
而行不揜是其所行不及乎其所知故以為知之過然
非知者之過也狷者知未及而守有餘是其所知不及
乎其所行故以為行之過然非賢者之過也然聖賢之
取狷者亦取其能有所不為蓋能守者耳非過於行者
也

　　中庸言知者過之愚者不及賢者過之不肖者不
及論語言師也過商也不及先儒謂賢知之過雖
若勝於愚不肖之不及然其失中一也然則師其
賢知商其愚不肖歟

　　道以中庸為至而人之資禀鮮有不偏賢知者必失之
太過愚不肖者必失之不及子張之在聖門每好為過
髙是固賢知者之流子夏每失於不及是固愚不肖者
之類然中庸泛言人品有此三等自未嘗學問者而言
若子張子夏得聖人為之依歸抑其過引其不及豈終
為賢知愚不肖者哉

　　中庸言脩身以道則曰仁者人也孟子曰仁也者
人也合而言之道也又曰仁人心也所謂仁者同
歟異歟中庸則以仁者人也對義者宜也言孟子
又以人心對人路言中庸既曰脩道以仁而孟子
又曰合而言之道也抑有說歟

　　中庸因論道而及於仁孟子因言仁而及於道其實仁
即所以為道道即所以為仁但謂之仁者人也則以人
為仁之訓謂之仁也者人也則以人之身對仁之理此
為小不同耳以人訓仁見仁即人所以為人之理以心
言仁又以見此理不外乎心而其所以為仁則固未嘗
有異也中庸訓其名義則以仁訓人而宜訓義孟子論
其切於人身則以義為人路而仁為人心言有所主也
孟子汎論其理則人與仁合而為道中庸論其行事則
脩身必始於行仁要之仁與道其名義雖各不同貫而
通之其理未嘗不一

　　篤恭而天下平者乃聖德自然之應中庸之極功
也樊遲問仁章謂推而達之則篤恭而天下平子
路問君子章謂脩己以安百姓篤恭而天下平二
章之㫖不同先儒皆以篤恭而天下平言何也

　　篤恭本乎吾身而治平之效見於天下此固非聖人不
能然論其本則居處之恭脩己之敬其與篤恭之恭亦
何以異哉能推而達之固可以平天下

　　中庸言君子之道費而隱章内專言費而不及隱
正以隱在費之中至十六章又兼費隱而言然則
費之外别有所謂隱歟

　　道無不在而無形聲之可驗故云君子之道費而隱而
又引鬼神以明之鬼神視不見而聽不聞謂之隱可也
然體物如在所以見其為費雖體物而不可遺洋洋乎
如在其上如在其左右然實未嘗有聲之可聞有形之
可覩則固未嘗不隱也謂之費而隱者葢如此而何嘗
謂費之外别有隱乎

　　中庸曰成己仁也成物知也孟子曰學不厭智也
教不倦仁也先儒謂學不厭所以成己教不倦所
以成物一則成己屬仁而成物屬知一則成物屬
仁而成己屬智不同何歟

　　成德以仁為先進學以智為先然二者又各有所重而
有賔主之分不但為成德入德之殊而已

　　中庸首言性道教其下即以道也者不可須臾離
也言而遺性教至二十一章則止言性教而不及
道何歟十六章之章句則曰此前三章以其費之
小者言此後三章以其費之大者言此章兼費隱
包小大而言至二十章則曰包費隱兼小大以終
十二章之意小大費隱以道之體用言也性之與
教豈無小大費隱而何以不言歟曰兼曰包其義
復不同又何歟

　　中庸為傳道之書故一篇之中專以道為主性為道之
大原本於天者也教為道之形著成於人者也故首章
言性道教而其下專言道性教不外乎道也二十一章
言性教而不言道以道不外乎性教也蓋性而有此道
者聖人也由教而入道者賢人也道無不包語大語小
無不在而不可以形跡求故曰費而隱性妙於無形不
可以言費教著於有跡不可以言隱此道所以言費隱
小大而性教不可以費隱小大言也對舉而並言之則
曰兼舉此以該彼則曰包十六章言費言隱而不言小
大故曰兼費隱包小大二十章言小大而不言費隱故
曰包費隱兼小大

　　中庸二十章言三知三行三近先儒曰生知安行
者知也學知利行者仁也困知勉行者勇也又言
三知為知三行為仁三近者勇之次也三知為知
困知亦知也三行為仁勉行亦仁也於好學止言
近知力行止言近仁困知勉行何以異於力行歟
既曰困知勉行者勇也又言三近為勇之次好學
力行果不及於困知勉行者歟困知為知勉行為
仁而又謂之勇何也且好學既近知力行既近仁
又皆以為勇之次又何歟

　　中庸之道非知無以知之非仁無以行之非勇無以强
之故知仁勇三者所以造道而成德者也以其分而言
則知者屬知行者屬仁所以造乎知行之極者為勇又
以其等而言則生知安行者既為生知自能安行所重
在於知而為知學知利行者既為學知必須力行所重在
於行而為仁困而知勉而行知行各須致力所以為勇要
知生而知之者知也學知者不及於生知近乎知而已
安而行之者仁也利行者不及於安行近乎仁而已生
知安行者勇也學知利行者恥不及於生知安行困知
勉行者恥不及於學知利行近乎勇者也雖近乎知是
亦知之屬則謂困知為知亦可也雖近乎仁是亦仁之
屬則謂勉行為仁亦可也而非以為好學不逮於困知
而力行不及於勉行也知仁兼至者為勇則近知近仁
者為勇之次亦宜矣

　　中庸十二章曰鳶飛戾天魚躍于淵言其上下察
也先儒謂此一節子思喫𦂳為人處活潑潑地又
曰與必有事焉而勿正心同活潑潑地何歟謝氏
又引夫子與㸃之意何歟

　　道無不包而無迹可見然因其有形之粗足以得其無
形之妙是故鳶飛戾天魚躍于淵其飛其躍是孰使之
然哉飛與躍可見而所以飛所以躍者不可見然即其
可見者觀之而不可見者已瞭然於心目之間矣故程
子以為此子思喫𦂳為人處活潑潑地者此譬之孟子
之論氣曰必有事焉而勿正心第言用力之方而不言
氣得其養之效然其所不言者已躍然於心目之間矣
夫子與㸃亦以㸃之所言者童冠風雩詠歸之樂耳而
其胷次與天地萬物上下同流各得其所之妙隱然自
見於言外其與子思鳶飛魚躍之意何以異哉不必泥
其言之異同但能即其所已言而得其所不言則思過
半矣

　　中庸二十一章曰誠者天之道是誠與道為一二
十五章曰誠者自成道自道又分誠與道為二何
歟十六章鬼神之德曰誠之不可揜是誠與鬼神
為一至二十四章曰至誠如神又分誠與鬼神為
二何歟(原缺)











　　中庸十二章言君子之道費而隱二十七章言大
哉聖人之道其下皆言大無不包小無不貫而一
以為君子之道一以為聖人之道何歟且前章及
其至也雖聖人有所不知不能後章繼之以君子
尊德性而道問學然則君子之道聖人有所不能
盡而聖人之道君子反能之何歟

　　詳味此書之㫖前章汎以道之在天下者言之乃衆人
所公共故云君子之道明君子而後能中庸小人則反
之矣後章則自成德而言乃君子能體此道於身大無
不包小無不備而可以為聖人矣故云聖人之道是故
極其遠大而言則發育萬物以聖人體道之至而能使
萬物遂其生其峻極于天以聖人有道而能使天地安
其所也是其大也何所不至自其近小言之則禮儀三
百威儀三千皆充足有餘葢聖人動容周旋中禮無少
欠缺是其小也何莫不有此所謂大小皆自道有於身
者言非前章汎言大小莫不有道之比也是故汎言道
在天下無不有則聖人或有所不能盡若聖人以身體
道大小各極其至則君子亦可以企而及之蓋言學聖
之事也故繼以君子尊德性道問學之條目















　　四書經疑貫通卷八

