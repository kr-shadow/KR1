#+TITLE: 羣經補義-清-江永
#+DATE: 2018-05-12 10:14:50
#+SOURCE: github.com/kanripo/KR1g0028 master a5826061                
　　欽定四庫全書　　　　　經部七

　　羣經補義　　　　　　　五經總義類

　　提要

　　(臣)等謹案羣經補義五卷

　　國朝江永撰是書取易書詩春秋儀禮禮記中
庸論語孟子九經隨筆詮釋末附襍説補義
多能補注疏所未及惟有過矯鄭義者如禮
記補義云主常在室朝事雖延尸出户而主
不動故云詔祝於室坐尸於堂堂上有尸無
主也大司樂職云尸出入則令奏肆夏而司
巫無奉主出入之文也今考郊特牲注曰朝
事延尸於户西南面布主席東西取牲膟膋
蟠於爐炭洗肝於鬱鬯而燔之入以詔神於
室又出以墮於主主人親制其肝所謂制祭
也時尸薦以籩豆至薦孰乃更延王於室之
奥尸來升席自北方坐於主北焉康成此注
雖不見於經傳必有根據今永謂坐尸於堂
則堂上無主不知下文云直祭祝於主謂薦
孰時也經亦但云祝於主不云祝於尸豈亦
得謂薦孰時尸不在室乎葢言尸則統有主
言主則統有尸經以互文見義益以見尸主
之不相離也况大司樂尸出入奏肆夏注謂
出入廟中如第據出入廟中則曾子問曰主
出廟入廟必蹕此不得以司巫不言主出入
而遂不信為曾子問也公羊曰祫祭者毁廟
之主陳於太祖未毁廟之主皆升合食於太
祖周旅酬六尸則毁廟有主而無尸若朝踐
之節但有尸在堂而主皆在室則毁廟之主
不得與於朝踐之禮矣曲禮曰措之廟立之
主曰帝主所以識世系也尸之所在以主辨
其昭穆故尸與主不相離白虎通曰主所以
依神也淮南子曰神之所依者尸也若主在
室而尸在堂則朝踐之節神一依於在堂之
尸又一依乎在室之主散而無統非所以明
精専也永論語補義又謂魯禘行於秋嘗之
時周正之秋實是夏月故明堂位曰季夏六
月禘周公於明堂也今考閔二年夏五月吉
禘於莊公僖八年秋七月禘於太廟文二年
八月大事於太廟宣八年夏六月有事於太
廟昭十五年二月禘於武宫宣八年冬禘于
僖公據此則魯之禘祭四時皆舉不得拘以
嘗月也明堂位曰季夏六月以禘禮祀周公
於明堂襍記孟獻子曰正月日至可以有事
於上帝七月日至可以有事於祖七月而禘
獻子為之也稱七月日至乃夏至建午之月
則六月實建已之月於周正為夏不為秋也
永既據明堂位六月為禘月而以六月為周
正之秋則是以六月為建未之月矣同一魯
也記者於正月七日稱日至則用周正而於
六月則又用夏正恐無是理永又引祭統内
祭則大嘗禘書禘於嘗下明大禘在嘗月不
知禘在嘗下不過錯舉之詞猶之傳曰烝嘗
禘于廟嘗在烝前而錯舉之則曰烝嘗也然
則經文嘗在禘上原不謂禘在嘗月也永又
引魯頌秋而載嘗夏而楅衡白牡騂剛為禘
在嘗月之證不知毛傳曰諸侯夏禘則不礿
秋祫則不嘗惟天子兼之鄭箋曰秋將嘗祭
於夏則養牲是毛鄭皆不以此節為禘祭也
今據魯頌為禘嘗同月尤為未允若他條則
多精確不磨如尚書補義以西海為青海謂
西海郡雖始立於王莽而山海經云西海之
南流沙之濵則西海之名甚古並不始於莽
也春秋補義謂兄終弟及宗廟昭穆之世天
子諸侯不得過四親而昭穆之廟不必限以
四並斥萬充宗所據明堂五室之説又謂春
秋之世兵農已分引管子制國二十一鄉工
商之鄉六士鄉十五公帥五鄉國子髙子各
帥五鄉是齊之三軍悉出近國都之十五鄉
而野鄙之農不與論語補義謂先儒以麻冕
用三十升布八十縷為升三十升則二千四
百縷布一尺二寸容一千二百縷朱子已謂
其極細如今之細絹豈更可倍為二千四百
縷然則麻冕亦不過十五升其他於禹貢之
輿地春秋之朔閏皆考證博核於經文注義
均有禆焉乾隆四十三年五月恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀



　　欽定四庫全書

　　羣經補義卷一

　　婺源江永撰

　　周易補義(别冇河洛精藴九卷詳之)

　　易曰易有太極是生兩儀兩儀生四象四象生八卦又
曰河出圖洛出書聖人則之夫卦畫以隂陽奇耦積畫
而成圖書以㸃數多少相錯而列何以畫卦與圖書有
合也河圖一六居下二七居上三八居左四九居右五
十居中卦則由太極而生兩儀畫一奇一以象陽畫一
偶􁁆以象隂由兩儀而生四象陽上加一陽一一為老
陽陽上加一隂􁁆一為少隂隂上加一陽一􁁆為少陽
隂上加一隂􁁆􁁆為老隂又由四象而生八卦則老陽
之上復加一陽一一一為乾加一隂􁁆一一為兑少隂
之上復加一陽一􁁆一為離加一隂􁁆􁁆一為震此陽
儀之四卦也河圖之數則九四三八横列者應之蓋老
陽之位居一少隂之位居二於中央十數中除一則為
九五數中除一則為四五數中除二則為三十數中除
二則為八故九四生於老陽九為乾而四為兑也(乾兑下二
畫為老陽一一)三八生於少隂三為離而震為八也(離震下二畫為少隂
􁁆一)少隂之上復加一陽一一􁁆為巽加一隂􁁆一􁁆為
坎老隂之上復加一陽一􁁆􁁆為艮加一隂􁁆􁁆􁁆為
坤此隂儀之四卦也河圖之數則二七六一縱列者應
之蓋少陽之位居三老隂之位居四於中央五數中除
三則為二十數中除三則為七十數中除四則為六五
數中除四則為一故二七生於少陽二為巽而七為坎
(巽坎下二畫為少陽一􁁆)六一生於老隂六為艮而一為坤也(艮坤下二
畫為老隂􁁆􁁆)是以先天八卦之序乾一兑二離三震四巽五
坎六艮七坤八即河圖之九四三八二七六一也乾一
至坤八次序之數乾九至坤一生成之數也以男女分
隂陽乾為父得九震長男得八坎中男得七艮少男得
六五行之成數自多而少而卦畫中則純陽為父一陽
在下在中在上分三男坤為母得一巽長女得二離中
女得三兑少女得四五行之生數自少而多而卦畫則
純隂為母一隂在下在中在上分三女也已上皆八卦
之横列本於河圖之數以横列者中分規而圓之乾兑
離震居左即洛書之九正南四東南三正東八東北也
巽坎艮坤居右即洛書之二西南七正西六西北一正
北也是為先天八卦之圓圖卦畫與圖書相合如此故
曰河出圖洛出書聖人則之也

　　河圖一六水居北二七火居南三八木居東四九金居
西已定後天之位矣八卦則由先天而變為後天坎水
居北離火居南震陽木居東兑隂金居西乾陽金居西
北巽隂木居東南坤隂土居西南艮陽土居東北乾統
三男坤領三女左旋數之乾坎艮震四陽卦相連巽離
坤兑四隂卦相連此後天八卦之圓圖也

　　伏羲始畫八卦以造化之八類象之乾坤為天地坎離
為水火震巽為雷風艮兑為山澤不言五行而五行在
其中天與澤金之氣也地與山土之氣也雷與風木之
象也後世言易者始以八卦分五行實不易之理水火
氣也故各専其一木金土質也故各有其二以四象觀
之老陽之所成者金老隂之所成者土少隂少陽一火
一水而兩木也由此觀之圖書之數先天也八卦中天
也八類之象先天也五行後天也後天實由先天而來

　　卦變考

　　按彖傳中有言剛柔徃來上下者虞翻謂之卦變本
義謂自某卦而來者其法以相連之兩爻上下相易
取之似未安倘謂來無所自徃無所之但虚言之不
指何卦此注疏之説又覺虚空無著今更考之文王
之易以反對為次序則所謂徃來上下者即取切近
相反之卦非别取諸他卦也徃來之義莫明於泰否
二卦之彖辭否反為泰三隂徃居外三陽來居内故
曰小徃大來泰反為否三陽徃居外三隂來居内故
曰大徃小來彖傳所謂剛來柔來者本此而徃亦為
上來亦為下又或因卦之義而以上為進為升以下
為反其為取諸相反之卦則一也今舉諸卦列於後

　　訟剛來而得中也

　　本義於卦變自遯而來剛來居二而當下卦之中
今按本義取相連之爻交易為卦變訟之二三兩爻
由遯之九三來為九二遯之六二徃為六三也然而
兩爻相易似無所取義後皆倣此今别為之説曰需
反為訟需之九五來為九二而得中也

　　泰小徃大來

　　本義小謂隂大謂陽言坤徃居外乾來居内又自歸
妹來則六徃居四九來居三也

　　今按否反為泰則小徃而大來亦即坤徃居外乾來
居内之義也然則泰自否來耳

　　否大徃小來

　　本義乾徃居外坤來居内又自漸卦而來則九徃居
四六來居三也

　　今按泰反為否則大徃而小來亦即乾徃居外坤來
居内之義也然則否自泰來耳

　　隨剛來而下柔

　　本義以卦變言之本自困卦九來居初又自噬嗑九
來居五而自未濟來者兼此二變皆剛來隨柔之義
今按蠱反為隨蠱之上九來為隨之初九下為二三
之柔也初九為成卦之主爻辭謂之官官者主也本
義云初九以陽居下為震之主卦之所以為隨者也
則剛來下柔惟當以初九為主若九五之下上六非
所論矣凡言來者自外卦來也初九之剛由蠱之上
九明矣

　　蠱剛上而柔下

　　本義艮剛居上巽柔居下上下不交或曰剛上柔下
謂自賁來者初居二下自井來者五上上下自既濟
來者兼之亦剛上而柔下皆所以為蠱也

　　今按此以卦變為義隨反為蠱隨之初九上而為上
九隨之上六下而為初六也陽剛者居上不任事隂
柔者居下為卦主是以成蠱取義甚明

　　噬嗑柔得中而上行

　　本義本自益卦六四之柔上行以至於五而得其中
今按賁反為噬嗑賁之六二得中上行以為六五亦
得中也

　　賁柔來而文剛故亨分剛上而文柔故小利有攸徃
本義卦自損來者柔自三來而文二剛自二上而文
三自既濟而來者柔自上來而文五剛自五上而文
上

　　今按噬嗑反為賁噬嗑之六五來為六二而文乎初
與三之剛噬嗑之初九上為上九而文乎四與五之
柔也噬嗑與賁皆剛柔分之卦分剛者分其三之一
之剛也柔來文剛柔居中而剛不過故亨分剛上而
文柔剛在上僅令柔不過而已故小利有攸徃

　　復亨剛反

　　今按此句亦以卦變為義剥反為復剥之上九反而
為初九也反亦來也因卦為復故謂之反

　　无妄剛自外來而為主於内

　　本義為卦自訟而變九自二來而居於初

　　今按大畜反為无妄大畜之上九自外卦來為初九
而為主於内卦也此句之義尤分明外者反卦大畜
之外卦非本卦之外卦也諸家有謂无妄内卦之初
九自外乾卦之初爻來甚為牽强乾外卦之初爻未
嘗變動何以此爻自彼爻來耶

　　大畜剛上而尚賢

　　本義以卦變言此卦自需而來自九五而上

　　今按无妄反為大畜无妄之初九上為上九而尚乎
六五之賢也

　　咸柔上而剛下

　　本義或以卦變言柔上剛下之義而曰咸自旅來柔
上居六剛下居五也亦通

　　今按恒反為咸恒之初六上而為上六恒之九四下
而為九三也

　　恒剛上而柔下

　　本義或以卦變言剛上柔下之義曰恒自豐來剛上
居二柔下居初也亦通

　　今按咸反為恒咸之九三上而為九四咸之上六下
而為初六也咸恒相反二卦之辭亦正相反以此益
知卦變取諸反卦

　　晉柔進而上行

　　本義其變自觀而來為六四之柔進而上行以至於
五

　　今按明夷反為晉明夷之六二進而上行為六五也
程子傳謂凡卦離在上者柔居君位多云柔進而上
行噬嗑睽鼎是也欲見柔居尊者晉鼎是也今考之
皆是反卦之六二上行為六五

　　暌柔進而上行

　　本義以卦變言之則自離來者柔進居三自中孚來
者柔進居五自家人來者兼之

　　今按家人反為暌家人之六二進而上行為六五也

　　蹇利西南徃得中也

　　本義卦自小過而來陽進則徃居五而得中

　　今按解反為蹇解之九二徃而為九五也宋時有薛
温其者説此卦云諸卦皆指内為來外為徃則此徃
得中謂五也蹇解相循覆視蹇則為解九二得中則
曰其來復吉乃得中也徃者得中中在外也來復得
中中在内也按此説正得反卦取義之意惜未徧推
諸他卦宋熙寜間蜀人房審權易義海已収之宋諸
儒亦未有從之者何也

　　解利西南徃得衆也其來復吉乃得中也

　　本義卦自升來三徃居四入於坤體二居其所而又
得中

　　今按蹇反為解蹇之九三徃而為九四得五上二隂
為衆蹇之九五來為九二而得中外卦一陽得二隂
即為得衆不必坤而後為衆也本卦無坤升卦之坤
與此無預

　　損損下益上其道上行

　　按本義以此為卦體今考之亦卦變也益反為損以
益之初九為上九是為損下益上其道自下而上行
也

　　益損上益下民説无疆自上下下其道大光

　　按本義以此為卦體今考之亦卦變也損反為益以
損之上九為初九是為損上益下自上而下下也損
以上爻為主益以初爻為主觀爻辭可知

　　升柔以時升

　　本義卦自解來柔上居四

　　今按萃反為升萃之下三隂爻升而為上卦也上三
隂雖同升當以六五為主下云剛中而應謂九二應
六五也

　　鼎柔進而上行

　　本義卦自巽來隂進居五

　　今按革反為鼎革之六二進而上行為六五也

　　漸進得位徃有功也

　　本義以卦變釋利貞之義蓋此卦之變自渙而來九
進居三自旅而來九進居五皆為得位之正

　　今按歸姝反為漸歸妹之九二徃而為九五歸妹之
六三徃而為六四皆為得位之正下云其位剛得中
也則専以九五言之諸家有謂自二至五四爻皆得
正位者然曰進曰徃皆指上卦之爻二三非所論也

　　渙亨剛來而不窮柔得位乎外而上同

　　本義其變則本自漸卦九來居二而得中六徃居三
得九之位而上同於四

　　今按節反為渙節之九五來為九二節之六三為六
四得位乎外而上同於九五也

　　總論文王演易見卦有反對不可反者八卦可反者
五十六卦上下經以此為序天道人事恒以相易而
相反又以相反而復初此易中一大義上古立卦名
如泰否剥復蹇解損益之類分明有相反之義而文
王作彖辭特於泰否二卦發之夫子遂承其徃來之
義以釋他卦又於繫辭傳言之曰上下无常剛柔相
易不可為典要惟變所適正謂此也此例亦可謂之
卦變程子不信卦變之説朱子不從其本義以卦變
言者十九卦今推之當有二十二卦如其例五十六
卦皆可以此取義然不必皆然者所謂不可為典要
是也以此說卦變似是文王孔子本意永少讀易即疑
朱子卦變之説後因讀泰否二卦彖辭豁然有悟遂
以是例推之他卦無不合者惟賁卦分剛上而文柔
分字之義難解數年後思之賁與噬嗑皆剛柔分之
卦賁之分剛上而文柔乃是於三剛中分其一也於
是諸卦皆釋然故通考之如此觀宋時薛氏温其説
蹇解二卦則此義已有思得之者至明時瞿唐來氏
之徳説易専以錯綜二字言之卦不可反者謂之錯
可反者謂之綜雖錯綜二字未為精當而以相近之
卦為卦變當為確論

　　大衍之數五十先儒説者皆未盡今思之河圖中宫五
與十相乘固五十其外隂陽老少之位與數乘五而合
之亦皆得五十老陽居一連九一五如五九五四十五
合得五十少隂居二連八二五一十八五四十亦合得
五十少陽居三連七三五一十五七五三十五亦合得
五十老隂居四連六四五二十六五三十亦合得五十
洛書則隂陽老少之位與數相對奇數乘五合五十耦
數乘五亦合五十也故五十為大衍之數以圖為主而
書亦符若合之則五十為圖書之中數圖饒五而書乏
五也

　　所以成變化而行鬼神變化之道多端本義之説似泥
天地間隂陽五行之變化皆數以成之其間若有鬼神
莫測皆數以行之章末云知變化之道者其知神之所
為乎正應此語鬼神猶言神也不必言屈伸往來此二
語起下揲蓍求卦

　　參天兩地而倚數先儒以天圓地方圓圍三方圍四解
之未安徑一不止圍三則數未宻合地之徳方而形本
圓則不可謂方愚謂大傳以五奇數為天五偶數為地
觀河圖第二層一與三即是參天三者三其一也二與
四即是兩地四者兩其二也外層成數右旋九與七是
參天三九二十七也八與六是兩地二八一十六也洛
書一三九七為參天二四八六為兩地凡數不外於乘
除天數以三行地數以二行為乘除之原故曰參天兩
地而倚數

　　後天八卦先儒以為文王所作恐未必然有先天即宜有
後天自上世以來蓋已有之連山首艮似有取於終始
萬物之義艮之位在東北也殷人革命示不相沿即因
艮卦對衝之坤以為首謂之歸藏又謂之坤乾而周人
即因坤乾而反之以乾為首坤為次猶之建正寅變為
丑丑變為子服色黑變為白白變為赤也以此思之後
天卦位不必文王所定

　　即鹿无虞疑鹿字是林麓之麓左傳山林之木衡鹿守
之古字通即鹿者就林麓以從禽非即以鹿為禽以即
鹿為逐鹿即字之義似未安

　　漸上九鴻漸于陸其羽可用為儀以韻讀之陸當作阿
大陵曰阿九五為陵則上九宜為阿阿儀相叶菁菁者
莪是也先儒謂當作逵逵與儀非古音韻

　　雷以動之風以散之一章所以明先天横圖之位從中
説至首尾也有此一章方知一乾二兑三離四震五巽
六坎七艮八坤意不在説氣化

　　八卦相錯邵子謂交相錯而成六十四卦愚謂此章但
言三畫之卦未及六十四也八卦相錯足上文之詞上
文但言八象之相對此句言八卦交錯而居天上地下
山居西北澤居東南雷居東北風居西南火居東水居
西若非此句未見八卦之列位也

　　尚書補義

　　羲仲宅嵎夷曰暘谷寅賓出日和仲宅西曰昧谷寅餞
納日蓋欲測日出日入之景以驗正東正西之方位因
以知是日為春分秋分太陽正交赤道也東西之方位
正則南北之方位亦正矣當二分之正午時測其景之
短長可以知其離天頂之度而北極之出地度與黄道
赤道間之緯度亦可得矣然二分之日太陽出入必當
正東正西萬國皆同不必居嵎夷而後可知正東居極
西而後可知正西也且地是渾圓非平面𤾉谷昧谷處
處皆有之非常定於一處必以嵎夷為日出以極西為
日入因此可知渾天之理羲和時猶在明闇之間耳
或謂羲仲處東和仲處西所以測東西里差此不然日
景可以測南北不可以測東西東西里差必須屢測月
食而後可定恐羲和時未有此法也

　　諸侯有命圭及穀璧蒲璧朝覲執之以為摯而天子亦
執冒四寸以朝諸侯自是相見之儀當如此舊説謂圭
頭斜鋭其冒下斜刻小大長短廣狹如之諸侯來朝天
子以刻處冒其圭頭有不同者則辨其偽舜之輯五瑞
令其執之以合符於天子而騐其信否審知非偽乃頒
還之此偽孔傳釋瑁字謬妄之説也命圭有偽則諸侯
亦有盜竊者乎冒下之刻果能盡辨之乎璧是圓形異
於圭之鋭又將何以辨之以冒防偽辨偽可謂拙矣以
此説輯瑞頒瑞似此舉専為防諸侯之盜竊者煌煌覲
后大典祗為隂私詭秘之計何其視聖人徳量之不廣
乎伏生尚書大傳謂諸侯有過者留其珪無過者還之
此説猶近理惜集傳未辨正他處諸侯執圭亦以合瑞
言之皆承孔傳之誤

　　天子執冒四寸以朝諸侯考工記之説儀禮覲禮則不
執冒矣舜典本無執冒之文不當牽引不必然者為説
況又就冒字穿鑿乎

　　凡樂縣皆在堂下惟琴瑟隨工而升記云歌者在上匏
竹在下貴人聲也不但匏竹在下鐘鼓磬之類皆在下
觀大射儀可見惟在庭故可為宫縣四面軒縣三靣之
制若分堂上則雜矣且堂上設樽俎行禮之地惟有工
人鼔琴瑟者坐於堂簾及太師擊拊以引之更無縣鐘
磬之地也書云戛擊鳴球搏拊琴瑟以詠此謂堂上摶
拊琴瑟以詠而堂下擊鳴球以節之非謂鳴球陳之堂
上也先儒不詳考樂制又不詳文意遂以鳴球琴瑟皆
為堂上之樂而後世之樂縣遂由此誤并鐘鼔磬亦設
堂上非也大射之樂縣甚詳明而陳𤾉樂書乃以為堂
上之阼階西階遂分鐘磬在堂上鼓鼗鼙在堂下夫階
所由升堂也堂上安得有阼階西階鼗既堂下與堂上
之磬離矣何云鼗倚于頌磬西紘乎

　　涇屬渭汭屬注也謂涇水注于渭水之内古屬注二字
通用士昏禮記酌𤣥酒屬于尊鄭云屬注也匠人水屬
不理孫謂之不行鄭云屬讀為注此屬字之義正是如
此孔傳云屬逮也非其義蔡傳云屬連屬也涇水連屬
渭汭二水文勢亦不安渭大涇小而汭又小于涇且先
入渭不得以涇連之且汭為水名者惟職方氏雍州其
川涇汭其餘渭汭洛汭媯汭及左傳漢汭滑汭羅汭豫
章之汭沙汭淮汭桐汭其義皆為水内(屬字固有連屬之義而左傳有
韎韋之跗注謂却至著韎韋與足跗相連屬是注字亦借為連屬之屬可知屬注二字古相通義亦可互借也)
禹貢黒水説者紛紛訖無定論今尚書地理通釋以大
通河為界雍州之黒水以金沙江為界梁州之黒水以
瀾滄江為導水之黒水三黒水各不相通其説似是而
亦多可疑惟金沙江為界梁之黒水為最確耳大通河
即古之湟水自西來合浩亹水至蘭州入黄河者也玩
經文黒水西河惟雍州是以黒水與西河相對為雍之
西界必其水自北而南流乃足以為界若湟水浩亹水
乃是自西而東南流可界南北不可界東西安見界雍之
黒水必為大通河乎瀾滄江固是入南海矣然而三危
山為竄三苗之處經明言雍州三危既宅三苗丕叙而
瀾滄江與金沙江同發源於諾漠渾伍巴什山不經三
危勢不得不於瀾滄之下流指一山以當之於是以雲
南大理府龍州西之三崇山為三危而又自言其地太
南似未為的姑存備考余謂三崇山即令可當三危
亦未安黒水既分為三矣猶曰是名偶同耳若三危
既為三苗所宅之地忽又有一三危山與同名名實
相亂將使後人何所適從導黒水所至之地豈不能
於附近處别舉一地而必舉其與三苗同名之地乎
則此二黒水者大惑終不解矣然則雍州之黒水果
何在案肅州衛志云衛西北十五里有黒水自沙漠
中南流經黒山下(明一統志黒山在肅州衛城北沙漠中望之惟見黒山)又南
合於白水白水在衛西南二十里源出衛北山谷中
南流與黒水合又有紅水在衛東南三十里源出衛
南山谷中西流㑹于白水入西寧衛之西海然則黒水
合白水紅水西南流入臨羌青海之上源其水名為鮮
水亦曰僊水下入西海即青海其下流入黄河此黒水
真為雍州之西界者也蓋古雍州於漢時河西四郡但
得武威張掖酒泉而不得燉煌武威今涼州府張掖今
甘州府酒泉今肅州燉煌今廢沙州及瓜州流沙在沙
州之西假令雍得沙州則經文當云流沙西河惟雍州
不以黒水為界矣西海者在湟水之南西寜之西黒水
既入西海不但可界雍之西鄙兼可界河外之南鄙蓋
雍域不越西海而南其地為崑崙析支渠搜西戎之地
經但于州未紀其以織皮來貢不在州域之内此皆以
黒水為界而知之先儒未知肅州有黒水惟焦竑禹貢
解略舉之云今輿地圖肅州有黒水南流至積石幾及
三百里不與積石河通此為禹貢之黒水無疑此雖得
之而考之未詳不知此水從鮮水入西海非南流至積
石積石去黒水逺何止三百里若西海之下流入河則
亦流至積石非不與積石河通也蓋西海與西域之蒲
昌海不同蒲昌海水停不流此海仍流入黄河焦氏尚
未知耳然焦氏欲以此黒水合於導氷之黒水云若入
于南海則當截河而過不然當繞出星宿海之外此則
大謬不然矣(肅州今改安西府)

　　肅州之黒水志云入西海愚疑經文本云導黒水至于
三危入于西海後來經生相傳誤以西海為南海耳其
誤也有因蓋中國不見西海雍州之黒水得入西海似
為可駭咸謂此水必是西南流而入南海故遂以西為
南猶之諸州貢道皆以逹河為逹帝都徐州經文遂云
浮于淮泗逹于河不知河字本是渮字之誤也此一字
大有闗係若淮泗可逹河則禹時鴻溝已開無故而分
支流僅為徐揚貢道之利大害必及于河矣幸有許氏
説文引古文作渮今人始知其誤然經文猶相承不改
此西海南海一字亦有闗係如雍州黒水可入南海勢
必穿過河源江源諸大山大􁁙雖神禹亦不能為既不
能為而説經如此不滋後人大惑乎西北之地水豬而
廣大者即謂之海蒲昌海牢蘭海之類是也而艾儒略
職方外紀西域有地中海太平海則海不必大海也蒲
昌海方三百里已稱為海若西寜之西海按今地圖為
呼呼鄂模方廣殆七八百里豈不可稱海乎或疑西海
之稱起王莾時始立西海郡古時未必然然愚考之山
海經云西海之南流沙之濱赤水之後黒水之前(此赤水是
金沙江黒水是怒江)有昆侖之邱此西海正是今之青海蓋今江
源河源諸山方八百里皆曰昆侖之邱在西海之西南
而流沙之磧尾在其西北故曰西海之南流沙之濱觀
此則西海之名由來久矣安知禹時不即有此名乎或
曰三危山説者皆謂在燉煌肅州黒水不經其地奈何
曰黒水從肅州至西海其間所經之山必多安知三危
不在其間乎西海既皆訛傳為南海則三危山亦皆謂
在燉煌意其入南海必湏經沙州而真三危在西海之
上源者其名遂隠矣且地理之傳訛附㑹者甚多穆天
子所登之崑崙正是今河源之崑崙其洋水黒水皆見
山海經後世志書不得吐蕃之崑崙黒水遂以肅州南
所出討來河之雪山為崑崙以肅州之黒水為穆王所
循之黒水以肅州之嘉峪山當穆傳之鴻鷺山若欲以
是為肅州榮謂昔者天子亦嘗遊于此見西王母而不
知其甚不然也則燉煌之三危亦豈得為真乎

　　左傳言先王居檮杌於四裔以禦螭魅故允姓之姦居
于瓜州後人以竄三苗亦當在瓜州相近之地故謂三
危在燉煌然以禹貢考之當不然雍州于原隰底績至
于豬野之後即繼之以三危既宅三苗丕叙皆在雍州
界内之辭不與崑崙析支渠搜在界外者同可知三危
猶在黒水之内不在沙州如謂沙州亦在界内則經文又
當舉流沙與西河為界不當舉黒水反復推之黒水在
肅州無疑而南海之訛三危在燉煌之誤姑為之説俟
明者論定如有博考地理於肅州黒水之側得一山土
俗相傳為三危者則余言信而有徴矣

　　中國不見北海西海而經書動稱四海爾雅以九夷八
狄七戎六蠻謂之四海解之終有未安既謂之海當有
其水豈可以四裔所處當之直沽外之渤海猶是九河
下之逆河而稱為北海者假借也北海可假借則青海
亦可借作西海以充四海之數矣蓋西海之地厯代為
戎羌渾蕃所居雖漢唐之盛亦未嘗為郡縣惟王莽時
誘羌人獻地設西海郡立五縣不久即廢後有立西海
郡者遂取西海為名而非其地隋之西海郡惟居延一
縣居延實不在西海也然則青海亦可謂極邊西戎所
處舉此為西界以合三方之海亦可謂四海之内矣否
則無其海而稱四海不有類於夸張乎

　　周官云六年五服一朝言六年而五服皆朝徧正與周
禮大行人合謂王巡狩之後一年侯服朝二年甸服朝
三年男服朝四年采服朝五年衛服朝至六年當要服
朝是為六年六服一朝而惟言五服者蠻夷道逺略之
故空其文耳孔傳失經意謂五服六年一朝㑹京師是
五年諸侯皆無事至六年而皆聚京師計當時五服有
數百國王之接見亦不勝其勞羣臣日以待賓客為事
皆不遑他務矣聖王制禮何為必逸於五嵗而併勞於
一嵗乎此偽孔傳不逹事理之言蔡傳亦誤從之也
昭十三年平邱之㑹叔向云明王之制嵗聘以志業間
朝以講禮再朝而㑹以示威再㑹而盟以顯昭明自古
以來未之或失也孔疏引此語以為計彼六年一㑹與
此適合是不然叔向此語臨時撰出以抵當齊人與周
官周禮皆不合如其言是六年而再朝先王豈有此煩
諸侯之制哉疏謂若無此理叔向妄説齊人當以辭拒
之何敬以從命此亦不然平邱之㑹甲車四千乘全是
以威脅諸侯主此謀者叔向觀其言云牛雖瘠僨於豚
上其畏不死竟是無義理語惟有子産敢爭在齊人安
敢與之辨哉若欲從王制上搜根則晉為諸侯長何不
三年一朝六年一㑹於京師而顧以此責諸侯乎叔向
亦明知齊人不敢辨故隨口敷衍安可據此為王制以
求强合而實不合乎

　　尚書孔安國傳晉魏間人偽撰其言禹治水時神龜負
文而列於背有數至九禹遂因而第之以成九類後人
遂謂洛書為九疇非也箕子為武王陳洪範九疇謂治
天下之大法有此九類耳未必有取於洛書洛書九數
有一定之方位洪範五行居一皇極居五似有合矣然
三八政何以居東七稽疑何以居西九五福六極何以
居南二五事六三徳何以居西南西北四五紀八庶徴
何以居東南東北九疇之次第雖可臆推洛書之方位
則難强解其云天乃錫禹洪範九疇者猶云天啓其衷
云耳非真以龜文為九疇由天錫之也明儒王禕已詳
辯之

　　五事與庶徴相應蔡傳謂貌為水言為火視為木聴為
金思為土雨𤾉燠寒風之休咎亦如之若漢儒之説大
不同伏生尚書大傳以貌為木言為金視為火聴為水
揚子太元其説亦同以雨𤾉燠寒推之似是四時之氣
春温多雨秋燥多𤾉夏火故燠冬水故寒然則貌言視
聴亦以木金火水屬之不必如五行生出之序也腎竅
為耳卦亦屬坎則聴當屬水肝竅為目火必麗於木而
明河圖三木即離火後天離趨於南故視之光明當屬
火説卦亦以離為目也言出於舌雖屬心而言有聲音
屬肺兌為口舌荀九家易以乾為言乾兌皆金故言宜
屬金然則貌之屬木者人之貌恭如木之植立有容而
蔡傳以貌澤為水者似未安然則漢儒之説亦有理不
可廢也

　　柷敔之用所以節歌也合止柷敔合者協也謂與歌相
協而擊柷以節之止者歌句之中有當暫一止則擽敔
以止之此柷敔之用也後世則易之以拍板柷敔之音
清亮大樂陳柷敔者存古焉耳後人不識柷敔之用謂
始作擊柷將終櫟敔惟首尾各一用誤矣

　　詩補義(詩之叶韻有古韻標準六卷詳之)

　　昏義言古者婦人始嫁三月祖廟未毁敎于公宫祖廟
既毁敎于宗室敎成祭之牲用魚芼之以蘋藻其事與
采蘋之詩正合然則采蘋者大夫妻將嫁敎成而祭于
宗子之廟以魚為羮而芼之蘋藻為鉶羮奠于奥之牖
下此祭宗子不主而季女主之故曰誰其尸之有齊季女
非大夫妻奉祭祀也季女者未嫁之稱言尸之則非助
祭也鄭箋主此似為長

　　平王之孫齊侯之子分明是魯莊公時王姬歸于齊之
事舊解平為正恐未安東遷後之詩何以不入王風而
入召南其以此詩為有王者之化異於黍離詩篇故特
附之召南乎

　　衣錦褧衣夫人始嫁之服也衣錦者純衣而以錦縁非
通身用錦也褧衣禪縠之衣登車則服之為行道禦風
塵猶士昏禮姆加景也褧絅景一字同音中庸衣錦尚
絅惡其文之著斷章取義耳錦衣惟夫人可服丰篇似
用之士庶僭也士宜純衣纁衻而加景婦人服不殊裳
丰篇言衣錦褧衣裳錦褧裳舉上下體言之非衣裳殊
也諸侯錦衣狐裘亦是以錦為縁

　　濟盈不濡軌軌是車行之迹濟盈何能濡之轍迹由輪
所踐而成不濡軌猶曰不濡輪焉耳軌音九與牡叶
夫也不良歌以訊之凡百君子莫肯用訊以韻讀之訊
皆當為誶字相似而訛也説文訊問也誶告也於義皆
當為告不當為問離騷謇朝誶而夕替王逸註引詩誶
予不顧可證也

　　豳風七月一詩有風有雅有頌蓋風雅頌各有其音節
非如鄭氏分章之説也雪山王氏謂豳詩以鼓鐘琴瑟
四器之聲合籥笙師以所龡十二器以雅器之聲合籥
十月之交朔日辛夘日有食之亦孔之醜此幽王六年
乙丑周正十月辛夘朔日食夏正則八月建酉也去之
數千年歴家猶能追算此日入交加時在辰而集傳謂
夏正建亥之月誤矣

　　有謂正月篇以下為東遷後之詩蓋因赫赫宗周褒姒
烕之似西周已滅故也集傳兼存此説而云未能必其
然否愚謂當以日食決之使平王在位時有十月辛夘
日食之年則可今推之不得其年則信為幽王時之詩
褒姒滅周是逆料其必然之辭而非已然之辭也然則
東周已後有風無雅亦信矣

　　武王之子封於韓括地志同州韓城縣南十八里為古
韓國然韓奕之詩言韓城燕師所完奄受追貊北國則
韓當不在闗中王肅謂涿郡方城縣有韓侯城王符?
夫論曰周宣王時有韓侯其國近燕故詩云溥彼韓城
燕師所完考水經注云聖水逕方城縣故城北又東逕
韓侯城東方城今為順天府之固安縣在府西南百二
十里與詩之王錫韓侯其追其貊奄受北國者正相符
或又以梁山在韓城為可疑然而燕地亦自有梁山水
經注鮑邱水過潞縣西高梁水注之水東逕梁山南潞
縣今之通州其西有梁山正當固安縣之東北也禹治
冀州水恒衛既從則燕地之梁山固其所奠定者韓城
之梁山名偶同耳然則韓始封在韓城至宣王時徙封
於燕之方城與

　　嘗疑魯僭郊禘自僖公始而泮宫亦由僭郊而作故云
魯人將有事於上帝必先有事于頖宫此亦倣天子而為
之王將郊立于澤以聴誓命泮宫亦猶澤宫於此聴誓
命亦即以為齊宫猶隠公祭鍾巫而齊于社圃也有事
頖宫告將郊上帝也泮者魯之水名作宫其上故曰泮
宫宫成而僖公飲酒魯人遂大為鋪張揚厲之辭克淮
夷獻馘獻囚淮夷獻琛皆無其事夸張虚美今詩竝無
立學敎民之意所謂無小無大從公于邁者從公飲酒
耳則泮宫非學也明堂位以頖宫為周學已不足信漢
文帝使博士作王制謂天子之學曰辟雍諸侯之學曰
頖宫釋者謂辟雍之制水旋邱如璧諸侯半之又因獻
馘獻囚之虚辭謂天子出征受成于學執有罪反釋奠
于學以訊馘告夫立學祀先聖先師非訊馘訊囚之地
出征受兵于廟歸而飲至於廟以告祖宜也周禮左傳
皆無學中獻㨗之禮其為附㑹詩詞無疑矣以泮宫為
學相沿已久今雖不能反正其説而讀書者何能無疑
(作泮宫亦土功之事説者謂立學敎民為得禮故春秋不書非也僖始僭郊為大惡不可書故於三十一年卜
郊不從始書之則因郊而作泮宫亦諱不書矣)


　　羣經補義卷一

　　欽定四庫全書

　　羣經補義卷二

　　婺源江永撰

　　春秋補義(經傳地名别有春秋地理考實四卷詳之)

　　韓宣子適魯觀書於太史氏見魯春秋此未筆削之春
秋也春秋當始伯禽何為始隠疑當時魯春秋惠公以
上魯史不存夫子因其存者修之未必有所取義也使
伯禽以後之春秋皆存則周初禮樂征伐自天子出夫
子何不存其盛世之事以為法顧獨存其衰世之事以
為戒耶夏殷之禮把宋不足徴夫子惜之正考父得商
頌十二篇於周太師後又亡其七夫子因而存之使魯
春秋具存夫子有所取義而託始于隠是因筆削春秋
反使惠公以前二百餘年之事皆無徵豈聖人之心哉
迹熄詩亡孟子就當時之春秋推説耳

　　周初官制冡宰總百官後來改制總百官者謂之卿士
而宰為庶職故皇父卿士最尊在司徒與宰之上(詩本作家
伯維宰今詩誤作冢宰)平王時鄭桓公武公雖為司徒而實為卿
士後以虢公忌父為之則宰咺宰渠伯糾宰周公宰孔
皆非周初之冢宰也説春秋者猶以冢宰言之疎矣卿
士秉政殷時已然故卿士惟月在師尹之上周之官制
後改從殷制也

　　原廟不始漢恵帝周時已有之成王作洛邑立五宫宗
宫考宫(見周書作雒解)而烝祭嵗分明是原廟魯亦有文王廟
謂之周廟(見左傳襄十二年)鄭請釋泰山之祀而祀周公以泰
山之祊易許田則鄭有祖廟在祊而周公别廟在許田
皆原廟也

　　諸侯立五廟四世親盡當祧遷魯桓僖廟定哀時猶存
至哀公三年五月辛夘災孔子在陳聞火曰其桓僖乎
謂親盡廟不毁也此有故禮曰諸侯五廟二昭二穆與
太祖之廟而五此惟父子相繼為君則其毁廟遷廟之
次不越乎五若兄終弟及或以兄繼弟或兄弟多人為
君則祧遷不得如常制使兄弟繼立即等於父子易其
昭穆之名既非所安(小史奠繫世辨昭穆宗祝書之文王為穆考武王為昭考皆有定稱
必無以兄弟為昭穆者魯躋僖公於閔公宗有司曰非昭穆也假昭穆言之耳)且有高曽早祧
遷而新君不得事及四世者禮於此宜有以通其窮或
謂當如後世同堂異室之制引考工記夏世室周明堂
皆有五室謂古人擬為通變之用(四明萬斯大充宗之説)然明堂
與宗廟異制且未聞有一廟而二公居之然則何以通之
乎曰昭穆之世諸侯不得過四親而昭穆之廟不必限
以四也兄弟而相繼則别立廟高曽親未盡者廟不毁
親既盡則兄弟同昭穆者兩廟竝祧也魯桓僖皆兄弟
相繼桓以弟繼隠僖以兄繼閔豈可同於父子易其昭
穆哉是宜别立廟以待他年之遷毁廟雖増而昭穆世
次未嘗踰乎數也桓之廟莊公所以丹楹刻桷者也僖
之廟其即魯頌之閟宫與史克為僖公作頌篇首言閟
宫有侐實實枚枚卒章詳言取徂來新甫之松栢以為
路寢及新廟且曰奚斯所作孔曼且碩萬民是若蓋僖
公以兄繼弟他日當别立廟故於生時因作路寢即命
公子魚豫作之作之而萬民皆以為順謂其禮當得為故
也後世漢文帝生而作顧成廟亦此類也僖公既未有諡號
則此廟且名之曰閟宫言異於他廟常閉而不啟也此兄
弟别立廟之禮意周室亦有之孝王為懿王之弟夷王為
懿王之子使拘於昭穆常制豈不使夷王以穆而居昭厲
王以昭而居穆至平王而懿王親未盡即去祧為壇哉意其
當夷王之世孝王亦増一廟也桓僖立廟春秋不書蓋時史
亦以為當立耳然廟雖當立而祧遷仍當依世次之常計隠
桓廟之當祧在成公時其時季孫行父為政以桓為三家
所自出也則祧隠而不祧桓閔僖廟之當祧在昭公時其時
季孫宿為政以僖賜田邑有德於季者也則祧閔而不祧
僖此桓僖廟所以猶存於定哀之間其始因兄弟繼立權
宜立廟豈意其末流至此哉曰春秋時他國亦有兄弟相繼
而别立廟者乎曰有之魯襄公六年當齊靈公時傳曰齊
候滅萊獻萊宗器於襄宫齊襄至靈有八君若五廟之數襄
之當祧乆矣考其實則襄與桓兄弟為一世孝昭懿恵皆兄
弟為一世頃為一世靈公禰頃祖恵而桓者其曽祖僖
者其高祖襄與桓曽祖行輩宜乎襄廟之未毁使拘五
廟之常制則太廟之外惟有昭懿恵頃而襄者無行被
弑又非頃靈之所自出何以獨存其廟且獻伐國之宗
器哉以此知兄弟繼世者别立廟而靈公時齊當有九
廟也曰廟在庫門之内右其地有限太廟居中左昭右
穆其位有定似非可别立者曰禮既非常自當為權制
或擴地為之或撤他宫室為之不必拘於左右之位觀
魯人於非禮之廟仲子之宫武宫煬宫猶能别立則禮
所得立者又何不可為哉(朱子作周廟圖懿王孝王祧遷如常此朱子偶失檢處馬
貴與以兄弟繼立者難於處置遂謂不若後世同堂異室此茍且之論不知古人自有權制春秋時猶可考見
也　毛鄭皆以閟宫為姜嫄廟而毛以新廟奕奕為閟公廟王肅謂僖公以庶兄後閔公而為之立廟鄭以新
命即閟公廟王以閟宫為廟不言姜嫄廟今説以閟宫新廟為僖公自立廟説甚新異或亦有此事俟後人論
定之)

　　左傳桓五年鄭為魚麗之陳先偏後伍伍承彌縫宣十
二年楚君之戎分為二廣廣有一卒卒偏之兩成七年
申公巫臣以兩之一卒適呉舍偏兩之一焉此三處杜
註皆失之魚麗之陳杜引司馬法戰車二十五乘為偏
楚廣之偏引司馬法十五乘為大偏巫臣之偏又引司
馬法九乘為小偏十五乘為大偏(又昭元年荀呉五陳服䖍引司馬法云五十乘為兩百二
十乘為伍八十一乘為専二十九乘為參二十五乘為偏見孔疏百二十乘當作百二十五乘脱
一五字)據此則偏有三法一為二十五乘一為十五乘一
為九乘魚麗用二十五乘之法者也然云先偏後伍伍
承彌縫此伍亦是車之伍故夏官司右凡軍旅㑹同合
其車之卒伍而比其乘注云車亦有卒伍賈疏引左傳
廣有一卒卒偏之兩以明車之有卒又引司馬法二十
五乘為偏百二十五乘為伍以明車之有伍然則此所
謂伍者五倍其偏之乘蓋以二十五乘居前以百二十
五乘承其後而彌縫之若魚之相麗而進言車則人在
其間可知而杜以五人為伍釋之誤矣楚廣及巫臣之
偏皆十五乘者也一偏十五乘兩偏三十乘故云廣有
一卒卒偏之兩言楚廣以三十乘為卒卒居偏之兩故
下文楚子為乘廣三十乘正是兩偏一卒之乘又云分
為左右謂有左右二廣合之則六十乘也杜意分為左
右謂分三十乘之半為十五乘於是卒兩之數不明而
以百人為卒二十五人為兩釋之又誤矣巫臣由晉適
呉欲敎呉人車戰素習楚國卒乘偏兩之法以兩之一
卒適呉謂合兩偏成一卒之車即是三十乘也舍偏兩
之一謂留其卒之一偏此偏居卒兩之一即是十五乘
也質言之以三十乘適吳謂其半耳左氏欲明卒偏兩
之法故辭繁不殺此皆言車未論其人下别云與其射
御此則并其上射御者留之十五乘則三十人也杜引
司馬法百人為卒二十五人為兩謂留其九乘及一兩
二十五人則兩之一卒句如何可通豈可云二十五人
之百人乎此又誤矣蓋車徒各有卒伍之法徒法五人
為伍五伍為兩四兩為卒車法兩偏為卒五偏為伍二
十五乘之偏五十乘為卒百二十五乘為伍十五乘之
偏三十乘為卒七十五乘為伍而杜皆誤以徒法釋車
也(又楚有若敖之六卒註謂子玉宗人之兵六百人此卒恐亦是車卒六卒一百八十乘也)

　　司馬法一車甲士三人步卒七十二人杜牧註孫子又
有將重車者二十五人炊家子十人固守衣裝五人廏
養五人樵汲五人合之一車凡百人此言車徒人數大
法如此意惟大蒐講武如法具備若用之軍旅㑹同一
車必無此數觀左傳諸言戰處雖云車馳卒奔而車上
甲士被傷未聞車下七十二人為之力救遇險猶待御
者下而推車似車徒各自為戰而徒亦不甚多魯頌極
言車徒之盛公車千乘公徒三萬是一車徒三十人也
齊管仲軍制五十人為小戎其數少於司馬法多於魯
頌然齊語云有革車八百乘又云有此士三萬人以方
行於天下則八百乘亦止用三萬人耳其為兵車之㑹
如昭十三年㑹于平邱晉甲車四千乘倘如司馬法并
重車百人之數則晉已有四十萬人其餘大小十二國
一國又當有數百乘通計不下百萬人又有數千乘平
邱之地豈能容鄭注小司徒引司馬法成百井三百家
革車一乘士十人徒二十人同方百里萬井三萬家士
千人徒二千人此言出車調發之實數蓋革車一乘戰
士徒卒三十人千乘則士徒三萬人正合魯頌之數平
邱之㑹雖有車萬乘亦止三十萬人耳(又晉文公獻楚俘于王駟介百
乘徒兵千雖獻俘不如出軍而一車十人亦合司馬法十人之數又閔二年齊侯使公子無􁔵帥車三百乘甲
士三千人以戍曹亦是一車用甲士十人)

　　説者謂古者寓兵于農井田既廢兵農始分考其實不
然春秋之時兵農固已分矣管仲參國伍鄙之法制國
以為二十一鄉工商之鄉六士鄉十五公帥五鄉國子
高子各帥五鄉是齊之三軍悉出近國都之十五鄉而
野鄙之農不與也五家為軌故五人為伍積而至於一
鄉二千家旅二千人十五鄉三萬人為三軍是此十五
鄉者家必有一人為兵其中有賢能者五鄉大夫有升
選之法故謂之士鄉所以别於農也其為農者處之野
鄙别為伍鄙之法三十家為邑十邑為卒十卒為鄉三
鄉為縣十縣為屬五屬各有大夫治之專令治田供税
更不使之為兵故桓公問伍鄙之法管仲對曰相地而
衰征則民不移征不旅舊則民不偷謂隨地之善惡而
差其征税則民安土著不移徙農恒為農不以其舊為
農者忽𨽻於師旅則民無貳志不偷惰豈非兵農已分
乎十五鄉三萬家必有所受田而相地衰征之法惟施
於伍鄙則鄉田但有兵賦無田税似後世之軍田屯田
此外更無養兵之費也他國兵制亦大略可考而知如
晉之始惟一軍既而作二軍作三軍又作三行作五軍
既舍二軍旋作六軍後以新軍無帥復從三軍意其為
兵者必有素定之兵籍素𨽻之軍帥軍之漸而増也固
以地廣人多其既増而復損也當是除其軍籍使之歸
農若為兵者盡出農民則農民固在何必隨時改易軍
制哉隨武子云楚國荆尸而舉商農工賈不敗其業是
農不從軍也魯之作三軍也季氏取其乘之父兄子弟
盡征之孟氏以父兄及子弟之半歸公而取其子弟之半
叔孫氏盡取子弟而以其父兄歸公所謂子弟者兵之
壯者也父兄者兵之老者也皆其素在兵籍隸之卒乘
者非通國之父兄子弟也其後舎中軍季氏擇二二子
各一皆盡征之而貢於公謂民之為兵者盡屬三家聽
其貢獻於公也若民之為農者出田稅自是歸之於君
故哀公云二吾猶不足三家雖専亦惟食其采邑豈能
使通國之農民田稅皆屬之已哉魯君無民非無民也
無為兵之民耳以此觀之兵農豈不有辨乎三家之采
邑固各有兵而二軍之士卒車乘皆近國都故陽虎欲
作亂壬辰戒都車令癸巳至可知兵常近國都其野處
之農固不為兵也郤至言楚有六間其一為王卒以舊
此正如後世養兵有老弱不代補之弊又如楚君有二
廣太子有宫甲若敖氏有六卒吳有賢良越有私卒君
子六千人為中軍皆是别隸籍之親兵㣲虎私屬徒七
百人冉有以武城人三百為已徒卒皆是臨時集合之
兵與後世召募屯聚之兵略髣髴故夫子答問政有足兵
去兵之説使兵農全未分亦何能别使之足至不得已又
何必議去哉(按宣十二年隨武子曰楚國荆尸而舉商農工賈不敗其業而卒乘輯睦事不奸矣
此亦可見當時兵與農實分故雖屢嵗出兵無妨於農否則入陳入鄭動經數月何能使農不敗其業楚如此
他國可知又按文獻通考引林氏説曰如韋昭之説則是國内無農其六鄉為工賈其十五則為兵而已五屬之
地則皆農居之四民之外特有所謂士卒則是兵農分矣或曰齊變周制欲速得志於天下則離國内之民在十
五鄉者専使之為士卒亦必有田以授之第不使出租税供地役庶調𤼵雖煩而民亦不為怨若其工商之六鄉
為農之五屬則皆不以為兵按林氏説得之但未推及他國)

　　僖公僭禘禮未必始行於八年八年秋七月禘于大廟
用致夫人因致夫人而書之猶之三十一年因四卜郊
不從而書郊也史有諱國惡之法故始僭郊禘不可書
因事乃書之

　　用致夫人致妾母風氏助祭也不言風氏君母不可指
斥也若致夫人哀姜則哀姜有諡號何得止言夫人且
以主祔廟亦不可謂之用致左氏説非也夫人果當助
祭則不必書書用致則知有不當致者史氏之微辭或
亦孔子之書法也

　　楚人尚左君必左然而乘車君常在左不必楚也祥車
曠左乘君之乘車不敢曠左左必式是也君所以不在
右者御者執䇿以右手恐有妨於君也楚雖尚左而官
制右尹尊於左尹右司馬尊於左司馬田獵陳右盂尊
於左盂兩廣之車先乘右廣後乘左廣邲之戰以左廣
得勝自是始先左則楚人未嘗不尚右

　　文元年天王使毛伯來錫桓公命杜謂諸侯即位天子賜以
命圭合瑞為信非也諸侯封國之初賜以命圭俾世守之所謂錫
爾介圭以作爾寶者繼世之君則不復有賜圭之事矣
其有䇿命而使臣執圭以為瑞節猶聘禮執圭後即還
之若一諸侯即位即賜以命圭王朝玉府恐不能給矣
此不逹事理之言也

　　周既東遷王室微弱天子未必頒歴列國自為推步故
經傳月日常有參差如昭二十二年劉子單子以王猛
居于皇經書六月而傳在秋七月戊寅劉子單子以王
猛入于王城經書秋而傳在冬十月丁巳王子猛卒經
書冬十月而傳在十一月乙酉經書十二月癸酉朔日
有食之而傳此年末有閏明年辛丑正月為壬寅朔則
經之十二月癸酉朔日食即傳之閏月是周歴魯歴置
閏有不同矣哀十五年衛世子蒯瞶自戚入于衛傳在
此年末之閏月而經書十六年正月己夘是衛歴魯歴
不同矣魯歴正月有己夘推之是二十九日故夏四月
己丑孔子卒摧之是四月十日衛歴閏在十五年之末
則十六年四月無己丑矣蓋月朔有不同也置閏或在
嵗終或不在嵗終有不同也雖其間未必無史誤而杜
注或以為傳誤或以為經誤皆不足信也倘皆自王朝
頒歴何至有參差哉

　　履端於始謂步厯以冬至為始故云序則不愆而杜云
步歴之始以為術之端首似推歴元非也推厯元者漢
太初歴以後之法古未有是舉正於中謂正朔之月故
云民則不惑而杜云舉中氣以正月亦非也古歴惟有
八節後世乃有二十四氣以冬至為始以閏餘為終故
舉正朔之月為中雖周正建子若在履端於始之前而
言先王之正時則通三代言之也

　　春秋時歴術甚疎梓慎裨竈史墨之徒但言災祥而不
長於推步日南至常先天二三日僖五年春王正月日
南至當在癸丑其定朔壬子則癸丑是二日而傳曰正
月辛亥朔日南至則氣先天三日朔先天一日矣昭二
十年之日南至當在正月三日辛夘而傳曰春王二月
己丑日南至則亦先天三日而且誤以正月為二月矣
己丑不言朔則以戊子為朔亦先天一日矣後世歴家
無識謂僖之南至必是實測故傳云遂登觀臺以望而
書不知望而書者雲物非測日景也欲强増嵗周以求
合辛亥之南至又失己丑之南至矣

　　古歴皆用平朔謂日月皆平行故朔日或失之先或失
之後日食有不在朔者文元年二月癸亥日有食之姜
岌大衍授時皆推是三月癸亥朔入食限經書二月癸
亥不言朔蓋誤以癸亥為二月晦而以甲子為三月朔
也三月甲子朔則四月宜有丁巳故經書四月丁巳葬
僖公是年本無閏三月左氏以為月食必在朔二月為
癸亥朔則四月無丁巳意其間必有閏月故憑空發傳
云於是閏三月非禮也又云先王之正時也履端於始
舉正於中歸餘於終所謂履端於始者嵗必始於日南
至也舉正於中者三代各有正朔以正朔為正月也歸
餘於終者置閏或三年或二年常置於嵗終也今置於
三月故云非禮不知是年本無閏三月其閏在僖之三
十三年即經書乙巳公薨于小寢隕霜不殺草李梅實
之月也此四月有辛巳八月有戊子故閏十二月有乙
巳其不言閏月者略之猶襄二十八年經書十二月甲
寅天王崩乙未楚子昭卒甲寅至乙未四十二日亦是
不言閏月也(閏月在嵗終則閏必是閏十二月凡經傳言閏月者上文無十二月若已言十二月
則不復言閏月似是史體省文之常)僖公薨於三十三年閏十二月乙巳
至文公元年夏四月丁巳葬正是五月而葬非緩也至
文二年二月始作主故經書之而傳云葬僖公緩作主
非禮也謂其緩於作主為非禮而杜注乃讀緩字為句
謂七月而葬為緩誤矣公薨乙巳實閏十二月也而杜
云乙巳十一月十二日經書十二月誤不知經者閏月
兩字耳非十二月誤也閏十二月是夏正亥子之間而
霜猶不能殺草且李梅實焉是時燠反常也而杜云周
十一月今九月霜當微而重重而不能殺草又誤矣皆
由左氏憑空發傳之誤而杜注遂由誤生誤者數端古
今未有正其失者則歴法何可不知乎

　　宣十七年六月癸夘日有食之此史誤也姜岌大衍授
時皆云此年五月乙亥朔入食限六月甲辰朔不應食
按食當在五月而朔又非癸夘此等誤處後世史家多
有之試檢晉書天文志與帝紀及宋書五行志言魏晉
兩朝日食其月日參差者多矣歴無比食之理襄二十
一年二十四年皆有兩月比食者史誤也漢高帝文帝
時亦有之皆史之誤

　　襄二十七年經書十二月乙亥朔日食傳作十一月乙
亥朔傳文是經文傳寫訛耳此年七月經有辛巳則乙
亥朔必是十一月矣姜岌云十一月乙亥朔交分入食
限大衍同授時云是嵗十一月乙亥朔加在晝入食限
三家所推皆同則是辰在戌非在申也而左傳云辰在
申司歴過再失閏矣此左氏之妄也春秋時歴術不精
失一閏者固有之如昭二十年日南至在二月是也然
亦隨時追改豈有再失閏而不覺者乎如再失閏則近
此數十年間日食皆不能合何以去之千百年歴家猶
能推算與經符合乎大抵左氏長於史不長於歴杜氏
曲狥傳文前去兩閏此年冬頓置兩閏皆非事實十一
月辰在戌則明年春辰在子丑當大寒時無氷故書非
因驟増兩閏始得春無氷也歴家能推逺年之食訂春
秋之訛者自姜岌始杜氏雖作長歴非知歴者也

　　昭十七年夏六月甲戌朔日食姜岌云六月乙巳朔交分不
叶不應食大衍云當在九月朔六月不應食授時云是
嵗九月甲戌朔加時在晝入食限按三家所考固得日
食之月日矣然傳有祝史請用幣平子不從之事太史
云日過分而未至又云當夏四月謂之孟夏則又確是
六月非九月然則左氏謬言乎非也蓋昭十五年有夏
六月丁巳朔日之事祝史之請太史之言平子之不從
皆彼年之事左氏不審誤繫之於此年而此年實以九
月甲戌朔日食時史誤書夏六月甲戌朔也

　　閏月常在嵗終而昭二十年傳閏月戊辰殺宣姜乃是
閏八月似春秋之季歴家漸改法閏不必在嵗終如昭
二十二年劉子單子以王猛居于皇經在六月而傳在
七月以後皆差一月似魯歴閏六月也

　　哀十二年冬十二月螽傳言季孫問諸仲尼夫子謂火伏
而後蟄者畢今火猶西流司歴過十三年又書十二月
螽杜云是嵗應置閏而失不置雖書十二月實今之九
月司歴誤一月九月之初尚温故得有螽又云季孫雖
聞仲尼之言而不正歴失閏明年十二月復螽實十一
月按傳與注皆非也唐書歴志載一行歴議引十二年
冬十二月螽之事推是年夏正九月己亥朔先寒露三
日定氣日在亢五度則此月當周正之十一月至十二
月己巳朔先立冬三日日躔心火伏已久矣而火猶西
流説者皆依傳謂魯歴失閏余以經傳月日考之十二
年五月有甲辰依一行推周正十一月己亥朔則五月
宜有甲辰又逆推之十一年經傳五月有壬申甲戌七
月有辛酉皆正與歴合是未嘗失閏也十年三月有戊
戌則魯歴置閏蓋在十年末與一行推置閏當在十一
年春者未甚逺而一行云十二年冬失閏已久是未以
前後經傳之月日細校也十二年十一月當夏正之九
月宜有寒露節而一行推九月己亥朔先寒露三日則
杜言置閏當在十二年者謬矣然則何以言火猶西流
司歴過也蓋十二年冬十二月火已伏經書螽者時燠
也至明年置閏稍遲十二月當夏正之九月於是火猶
西流而復書螽季孫之問夫子之言乃十三年十二月
螽之事傳誤繫之十二年正與昭十七年六月日食之
傳當繫之十五年而誤繫之十七年也

　　春秋之嵗星不可以今法推見唐一行嵗星議此天道
之大可疑者且存而不論

　　北海冬夏常氷去中國甚逺中國不見北海左傳君處
北海孟子伯夷居北海之濱挾太山以超北海皆謂今
天津永平之間東海之水決入汪洋似海地勢近北非
真北海也

　　費誓馬牛其風左傳風馬牛不相及皆以牝牡相誘為
風楚人意謂邊境相近則馬牛牝牡相誘可相及㦯有
牝隨牡牡隨牝而之彼之此者若齊與楚絶逺雖風馬
牛亦不相及語意甚眀杜注竟主微末之事非是(觀淮南子
塞翁失馬之事可見)

　　左傳云晉獻公賂秦伯以河外列城五東盡虢略南及
華山内及解梁城既而不與僖公三十年燭之武見秦伯
曰許君焦瑕朝濟而夕設版焉水經注引京相璠曰今
河東解縣西南有故瑕城晉之瑕實在此所謂内及解
梁城瑕正是解梁間一邑也焦在河外燭之武於河外
舉焦内舉瑕以二邑該其餘亦臨文省便之法顧亭林
謂晉有二瑕一為郇瑕氏之瑕而焦瑕為河外五城之
二是忘其内及解梁城一句矣求河外之瑕不可得謂
瑕有平音强以後漢宏農郡之湖縣當之謬矣

　　襄九年穆姜筮得艮之隨五爻皆變唯六二一隂爻不
變故曰艮之八杜註謂周雜用連山歸藏周易二易皆
以七八為占又謂易筮皆以變者占遇一爻變義異則
論彖故姜以隨彖為占疏謂一爻獨變則得指論此爻
變以上或三三爻皆變則當總論彖辭此説非是三爻
變者當占本卦變卦彖辭晉文公筮得貞屯悔豫皆八
司空季子占之皆曰利建侯是也若四爻五爻變則當
占變卦不動之爻艮之隨宜占隨六二其繇曰係小子
失丈夫正與穆姜通僑如廢東宫事相合史不敢以此
占但依違其説曰隨其出也姜亦自知係小子之云為
已占也自慙恧若有難言者姑就史之説以隨彖占之
其實正法當占隨六二

　　國語言筮得八者又有董因事董因為晉文公筮得泰
之八曰是謂天地配亨小徃大來今及之矣何不濟之
有韋昭註云遇泰無動爻筮為侯泰三至五震為侯隂
爻不動其數皆八故得泰之八此説未是假令泰卦無
動爻當言筮得泰不得云泰之八泰之八者泰之坤内
三陽爻變外三隂爻不變也三爻變者當占二卦彖辭
此所變者皆内卦故但以本卦彖占之且乾變坤亦得
為天地配也今以卦象推之泰變純坤得土有衆之象
即兼坤彖言之君子有攸徃先迷後得主利西南得朋
亦似與文公事相合

　　醫和言六氣隂陽風雨晦明與素問六氣風寒暑濕燥
火若不同其實一也今推之隂淫寒疾太陽寒水也陽
淫熱疾少陽相火也風淫末疾厥隂風木也雨淫腹疾
太隂濕土也晦淫惑疾少隂君火也明淫心疾陽明燥
金也靈樞素問疑是周秦間醫之聖者為之託之黄帝
岐伯

　　襄二十七年引詩何以恤我我其收之即維天之命篇
假以溢我我其收之也遐何古音通而遐誤為假溢亦
恤字之誤杜謂逸詩誤也

　　綘縣老人二萬六千六百有六旬史趙曰亥有二首六
身下二如身是其日數杜解下二如身謂下亥上二畫
豎置身旁尚未明畫蓋二首者二萬也六身者六千也
下首之二畫如其身之六則又得二六是為六百六旬
也

　　昭七年王追命衛襄公曰叔父陟恪在我先王之左右
以佐事上帝正與詩文王陟降在帝左右相似註恪敬
也非是恪與降蓋字相似而誤

　　燕禮記升歌鹿鳴下管新宫鄭注新宫小雅逸篇按毛
詩小序外尚有子貢傳以小雅斯干篇為新宫似有據
古人一詩或有兩名如雍亦名徹(見周禮)維清亦名象(見毛
序)小宛亦名鳩飛(見晉語)斯干言作室故亦名新宫昭二
十五年宋公享叔孫昭子賦新宫昭子賦車轄是時叔
孫婼將為季平子迎宋元公女而元公夫人又為平子
之外姊賦新宫者義取兄及弟矣式相好矣古人通以
婚姻為兄弟也昭子賦車轄以荅之義取思孌季女逝
兮辰彼碩女令徳來敎也(儀禮記後人所附故斯干後世詩亦得用之)
左氏叙事極有條理詞不虚設昭二十三年叙欒盈復
入于晉唯魏獻子私之其餘趙氏韓氏范氏中行氏知
氏皆不助欒盈則六卿已畢矣復云程鄭嬖於公此語
非無謂疏不得其説云鄭雖非卿亦是强族言嬖於公
見其不助欒氏非也二十年傳云晉侯嬖程鄭使佐下
軍註云代欒盈則自欒盈出奔時程鄭已為卿故傳必
須及之傳雖追叙於二十四年實非二十四年始為卿
也然則晉是時有七卿乎非也知悼子少而聴於中行
氏此因悼子荀盈為荀罃之子亦是强家故及之是時
荀盈年十六(註云年十七誤多一年)實未為卿二十五年程鄭卒
盈年十八始代鄭佐下軍也

　　僖二十三年公子賦河水杜以為逸詩外傳亦作河水
韋昭云河當作沔字相似誤也其詩曰沔彼流水朝宗
于海言已反國當朝事秦此説是也余謂嗟我兄弟邦
人諸友莫肯念亂誰無父母亦欲以此感動秦伯望其
念亂而送已歸也

　　韓戰遇蠱曰千乘三去云云杜以為卜筮書雜辭鄢陵
戰遇復曰南國䠞云云亦當是卜筮書雜辭而杜以為
卜者之辭疑不然蓋去餘狐三字與蠱字平上去為韻
而䠞目亦與復字為韻正一類似古筮書皆連卦名為
韻因卜戰而得此其辭既與事合故即以此為占不復
更占周易也(疑是連山歸藏易)

　　僖十四年諸侯城緣陵而遷把杜不註緣陵漢地理志
北海郡有營陵臣瓚云即春秋緣陵淳于公所都之邑
僖二十二年宋公將戰大司馬固諫此大司馬即子魚
固諫者强諌也杜註莊公之孫公孫固誤史記宋世家
作子魚諌是也

　　昭二十八年晉成鱄曰武王克商光有天下其兄弟之
國者十有五人姬姓之國者四十人皆舉親也杜無註
疏謂僖二十四年傳數文之昭有十六國此言武王兄
弟之國十五人者人異故説異此説誤矣文之昭十六
國亦在姬姓四十國之中此别言兄弟之國者謂婚姻
之國如齊姜陳媯之類耳古人通以婚姻為兄弟










　　羣經補義卷二

　　欽定四庫全書

　　羣經補義卷三

　　婺源江永撰

　　儀禮(周禮别有疑義舉要七卷)

　　士冠禮鄭目録云童子任職居士位年二十而冠非也
士之子固恒為士未必童子即居士位此未命之士也
未命之士謂之居士亦曰都邑之士入於學者曰學士
選士俊士造士皆可用此禮行之三加彌尊以喻其志
皮弁爵弁今加之他日任於朝則可服之猶之入學者
宵雅肄三官其始之意非謂今日已居士位而服此服
也未命之士同於庶人六鄉之冠禮黨正教之公族親
未絶而列於庶人者冠必告是庶人有冠禮也其冠皆
可用此禮唯野處之甿與工商之子不可服此服則一
加緇衣冠而已大夫有世官士不世也曽是采衣紒之
童子即任職居士位哉

　　士冠禮緇布冠有缺項鄭讀缺如有頍者弁之頍不確
頍者弁之貌不可以此名缺項也缺當讀如字敖繼公
云冠後亦謂之項缺項者别以緇布一條圍冠而後不
合故名缺項謂其當冠項之處則缺也此説是後既不
合宜有繩結之乃得固鄭注謂項中有􁉖亦由固頍為
之疏謂兩頭皆為􁉖别以繩穿之中結之然後頍得牢
固是也敖氏謂結之以固冠則非固冠當如鄭説隅為
四綴敖氏又謂太古始為冠之時其制如此此説亦善
若緇布冠有缺項存古也若元冠則不用缺項而纓屬
於武矣古人之冠只有一梁吉冠喪冠皆然但吉冠横
縫辟積無數喪冠縮縫三辟積朱子君臣服議云儀禮
之冠三梁乃士禮疑此説誤

　　未命之士可奠摯于君乎曰可古者君臣甚親若一家
士疾君問士喪君弔士冠其子雖未仕亦使見君宜也
或問夫婦為大倫始相見宜有交拜之禮而士昏禮無
之何也曰交拜者世俗之禮不可以論古人古人拜必
有先也而后答之賓主之禮主人敬客則先拜客如納
采禮賓飲射燕食迎賓拜至是也客敬主人則先拜主
人如士相見壻見婦之父母介私面於卿是也先拜主
人者必有贄不徒拜也夫婦匹偶異於賓客故壻導婦
入寢門皆升自西階共牢而食合卺而酳合體同尊卑
以親之壻不以婦為客故無拜至之禮婦亦不自處於
客故無執贄拜壻之禮也

　　士昏禮婦乘以几姆加景注景之制蓋如明衣加之以
為行道禦塵令衣鮮明也景亦明也今文景作憬按景
今文作憬當音俱永切與詩之褧衣褧裳中庸之尚絅
同皆婦人始嫁襌縠之衣為行道禦塵之用中庸惡其
文之著斷章取義耳景與憬皆假借字景不訓明憬非
音景

　　人臣拜於堂下君辭之而升成拜見於覲者三覲時拜
送圭請事時王勞之及賜車服拜受命侯氏皆於堂下
再拜稽首擯者延之曰升(賜車服太史辭之)乃升成拜若享時
拜送幣西階前再拜稽首而擯者不辭蓋是時主之尊益
君侯氏之卑益臣也見於燕禮者三公取觶酬賓及公
為士舉旅時公賜爵與賓媵爵於公皆於堂下再拜稽
首公命小臣辭乃升成拜若公卒觶後賓下拜小臣辭
賓升再拜稽首賓易觶升酌時亦如之賓媵爵于公自
酌時亦如之皆不言成拜者為拜故下實未拜也下不
輒拜者禮殺也至無算爵後公命徹幕則卿大夫皆降
再拜稽首公雖命小臣辭而不升成拜明雖醉正臣禮
也此皆已之臣也其於他國之臣見聘禮者一私覿時
賓降階東拜送幣君辭拜也君降一等辭擯者曰寡君
從子雖將拜起也賓栗階升再拜稽首成拜若禮賓時
拜受幣雖將拜而公辭即升再拜稽首不云成拜也見
於公食大夫者一拜至時賓階下答拜擯者辭拜也公
降一等辭曰寡君從子雖將拜興也賓栗階升不拜命
之成拜乃再拜稽首至侑幣時則賓降將拜公辭賓即
升再拜稽首不云成拜也卒食後賓降階西東再拜稽
首公降答之不辭之使升者明禮有終也又已之臣亦有
在堂上拜時燕禮無算爵公賜之爵則降席拜而不下
拜者禮殺從略也他國之臣亦有在階上拜時聘禮醴
賓時公拜送几賓答拜不降者以主人禮未成從略也
古人宫室之制注疏謂天子諸侯有左右房大夫士東
房西室朱子疑之謂聘禮賓館于大夫士君使卿還玉
于館時賓退負右房則大夫亦有右房矣又鄉飲酒禮
記薦出自左房少牢禮主婦薦自東房亦有左房東房
之稱矣愚按宫室之制上下不同者堂階高下房室廣
狹有降殺耳若室之左右有房宜上下皆同如東房西
室則室戸□偏西堂上設席行禮皆不得居中疑古制
不如此且鄉飲酒賓皆専席若偏於西則西序以東為
地無多不能容衆賓矣左房無北墉有北堂北階異於
右房故凡陳器服及婦人立位常在此經或省文單言
房即知是東房非謂無西房右房也而經與記亦有言
東房右房者則上下同制可知自天子降殺至士士亦有
左右房者其室雖迫狹亦足以行禮必不至甚迫狹也
先儒東房西室之説由鄉飲酒義而誤耳義云尊于房
戸之間賓主共之按設尊于堂除燕大射外房戸之間
是設尊之常非必謂此處為中賓主共之也其云坐賓
于西北賓在戸牖間主人自阼階上望之若在西北耳
其實在北而正中非西北也安得以此義為大夫士東
房西室之證乎

　　漢書藝文志云漢興魯高堂生傳士禮十七篇按儀禮
十七篇惟冠昏相見士喪既夕士虞特牲七篇是士禮
其餘則為天子諸侯大夫之禮而喪服一篇上下通用
不得言士禮也此志傳士禮三字恐有誤儒林傳云高
堂生傳禮十七篇無士字賈公彦序周禮廢興引此志
云漢興至高堂生博士傳十七篇蓋博士之博訛為傳
而傳字易為禮遂誤作傳士禮耳賈氏所引唐初本尚
未誤也

　　顧炎武云十三經中儀禮脱誤尤多士昏禮脱壻授綏
姆辭曰未敎不足以為禮也一節十四字頼有長安石
經據以補此一節而其注疏遂亡鄉射禮脱士鹿中翿
旌以獲七字士虞禮脫哭止告士畢賓出七字特牲饋
食禮脱舉觶者祭卒觶拜長者答拜十一字少牢饋食
禮脱以授尸坐取觶興七字此則秦火之所未亡而亡
於監刻矣(謂萬歴中北監刻本)今按儀禮經傳通解本亦有脱誤
汲冢周書王㑹篇北唐以閭閭即今之驢也成王時北
唐之君獻之射禮因以其形為盛算之中兩君射于郊
用閭中驢配牝馬生騾經傳無騾字蓋中國此獸未繁
殖也(顧亭林謂自秦以前無言驢者誤矣)

　　禮記(别有禮記訓義釋言詳之)

　　嘗疑成王賜魯重祭未必是賜之郊禘乃是賜魯得立
文王廟也諸侯不敢祖天子而魯有文王廟鄭有厲王
廟皆謂之周廟孔氏謂周制諸侯有大功徳者得立其
所出王廟意其制始於成王追念周公特賜伯禽使同
於宋祖帝乙而鄭桓公武公有功遂例賜之宣和博古
圖有文王方鼎其銘云鹵公作文王尊彛鹵公即魯公
然則伯禽嘗祭文王可知矣至其後乃僭用郊禘而記
禮者不得其由來遂以為賜之郊禘耳史克作頌言僖
公承祀匪解亦及皇皇后帝皇祖后稷而不以賜禘郊
之事序於錫之山川土田附庸之下亦可見成王本無
此事也(萬充宗云吕覽載魯恵公使宰讓于周請郊廟之禮樂王使史角往魯諭止之其言必有所據)
竹書紀年云成王八年甲辰春正月王初涖阼親政又
云命魯侯禽父齊侯伋又云遷庶殷于魯按成王十二
嵗即位周公攝政七年作洛邑八年春正月始涖阼親
政明堂位所謂七年致政于成王者也是年始命魯侯
劉歆歴譜云成王元年正月己巳朔此命伯禽于魯之
嵗是也蓋前此七年為周公攝政之年今通鑑前編等
書書命魯侯于成王即位之元年是不考歴譜前此尚
有攝政七年耳記云成王㓜不能涖阼周公相踐阼而
治抗世子法於伯禽成王有過即撻伯禽若元年伯禽
已封魯則抗世子之法安所施且魯即奄國之地(括地志云
云奄即曲阜奄至鄉)元年武庚叛奄與蒲姑竝作亂三年殺武庚
乃伐奄滅蒲姑四年伐淮夷遂入奄五年乃遷奄君于
蒲姑若元年仍有奄國安得魯地七百里而封伯禽乎
故封伯禽以成王八年為得其實其云遷庶殷于魯即
左傳所謂殷民六族者也

　　周禮雖極文然猶有俗沿太古近于夷而不能革者如
祭祀用尸席地而坐食飯食肉以手食醬以指醬用蟻
子行禮偏袒肉袒脱屨升堂跣足而燕皆今人所不宜
者而古人安之

　　月令本是周時之書汲冡周書存其目末篇有序吕不
韋因之作十二目紀雜入秦時官名制度而秦實未嘗
用也(如唐之六典)

　　古人廟制面位先儒説者不同朱子初作中庸或問謂
廟皆南鄉太祖在北左昭右穆以次而南其作周七廟
圖亦如之又謂江都集禮孫毓議亦是如此晚年修儀
禮經傳通解至聘禮公迎賓于大門内每門每曲揖賈
疏云諸侯五廟太祖廟居中二昭居東二穆居西各廟
前兩旁有隔牆隔牆有閤門東北至大祖廟凡經三閤
門故曰每門因此知廟皆横列非昭穆以次而南之謂
而陽信齋復亦依此作圖廟制昭穆既如此則祫祭面
位亦當如之堂上則七尸皆南鄉始祖居戸牖之間左
昭以西為上右穆以東為上也(郷飲酒禮設尊在房户間賓席尊東東上僎席
尊西西上注云統于尊亦此類)

　　郊特牲言坐尸於堂鄭孔之説不同說者疑之愚按大
司樂職云尸出入則令奏肆夏大祝職云逆尸令鐘鼓
又云相尸禮小祝職云沃尸盥諸職言尸者詳至于主
則惟司巫共匰主注云共主以匰大祝陳之器則退諸
職皆無言奉主出入者竊意主常在室朝事雖延尸出
戸而主不動故云詔祝于室坐尸於堂堂上有尸無主
也使主隨尸出入則司巫職亦當有奉主出入之文矣
然則尸主可相離乎曰可祭禮求神非一處或在室或
在堂或在庭或在祊皆不知神之所在豈必尸與主隨
而後神止于此哉且堂明而室幽尸為人道故有時而
在明處主為神道故常奉于幽處是亦事理之宜鄭注
朝事延尸于戸西南面布主席東面或漢禮如此古未
必然也

　　曲禮凡與客入者每門讓于客客至于寢門則主人請
入為席然後出迎客客固辭主人肅客而入此節舊説
失之主人請入為席然後出迎客二句連讀此主人為
謙敬之辭猶曰謹先布席敬逆吾子云爾非真先客入
門布席既訖然後出迎客也客固辭即是辭其入為庶
主人先致為席之辭客對之若曰不敢以辱吾子主又
致辭若曰某非敢為儀也敢固以請客又辭若曰某也
賤不敢以辱吾子如是辭訖則主人肅客而入矣若不
如是則相見自宜入門客又何為固辭耶此謂入内門
坐而講説之客若蘧伯玉使人于孔子孔子當如此待
之儀禮士相見是執贄始見之客昏禮壻見婦之父亦
是以贄見無布席留坐之事故無此禮也

　　尸必式乘必以几註云尊者慎也謂履几以登車猶昏
禮婦乘以几也疏連上句為義謂几在式上誤甚車是
動物式上安得有几且式上以虎皮為幦尊者憑之未
聞式上復憑几也王登車夏官隸僕洗乘石王后登車
亦履石詩云有扁斯石履之卑兮是也尋常登車不履
物孔子必正立執綏履於地也

　　車前低於兩較處謂之式其上揉曲木以為憑不但在
前者為式其曲而在左右者亦式也軍中可履之以望
敵左傳登軾而望之是也孔氏解式為車前横木而較
在式之上不知較有左右二木縱置於兩輢之上非横
於式之上也後人不識車上式較之制由孔氏此疏失
之

　　良冶之子必學為裘良弓之子必學為箕蓋古語也
裘古音渠宜反與箕為韻此謂弓冶之家其子先學縫
裘揉箕之事使其習熟則冶弓易為與下句始駕馬者
反之車在馬前意同列子引作良冶之子必先學為裘
良弓之子必先學為箕語意躍然舊説謂子見父之
善為冶為弓因學為裘為箕者非是

　　緇衣引葉公之顧命葉當為祭此祭公謀父臨終之言
見汲冡周書祭公解篇註謂沈諸梁誤矣(汲冡周書祭公解云汝無
以戾口罪疾喪時二王大功汝無以嬖御固荘后汝無以小謀敗大作汝無以嬖御士疾大夫卿士汝無以家
相亂王室而莫恤其外與記文大同而小異)

　　檀弓孔子少孤章為後世大疑本非記者之失由讀者
不得其句讀文法而誤也近世高郵孫䕶孫(字邃人雍正甲辰舉人任
刑部主事著檀弓論文)謂不知其墓殯于五父之衢十字當連讀
為句而蓋殯也問於郰父之母為倒句則文義顯然蓋
古人埋棺於坎為殯殯淺而葬深孔子父墓實淺葬於
五父之衢因少孤不得其詳但見墓在五父之衢不知其
為殯也如今人有權厝而覆土掩之謂之浮𦵏正此類
也五父衢墓不惟孔子之家以為已葬即道旁見之者
亦皆以為已葬至是母卒欲從周人合葬之禮卜兆于
防惟以父墓淺深為疑如其殯而淺也則可啟而遷之
若其𦵏而深也則疑體魄已安不可輕動其慎也蓋謂
夫子再三審慎不敢輕啟父墓也後乃知其果為殯而
非𦵏由問於郰曼父之母而知之蓋唯郰曼父之母能
道其殯之詳是以信其言啟殯而合𦵏于防蓋殯也句
當在問於郰曼父之母下因屬文欲作倒句取曲折故
置在上猶首章檀弓免焉本當在仲子舍其孫而立其
子之下乃倒置在上檀弓固有此文法也自史遷以來讀
者皆誤以不知其墓為句遂為後世大疑得此説昭然
若𤼵矇矣或又疑夫子父墓固不知其詳豈夫子之母亦
不知其為殯歟曰當其父之殯也夫子㓜而顔氏少不
親見其實土之淺深是以遂謂為已𦵏也郰曼父者意
其為郰人也殯郰大夫而郰人親其役是以曼父之母
得其詳耳

　　鄉飲酒之席本是賔居戸牖問為堂之正中衆賓席不
相連而在西介次賓在西階上主人在阼階上與介相
對若所謂僎者(儀禮作遵)鄉中卿大夫致仕者或有或無或
來或否不定如來觀禮則俟賓介正禮畢而後入坐于
尊東南向與賔夾尊既不儳正賓之位亦所以示特而
優僎皆坐位當如此作鄉飲酒義者不得其説乃云坐
賓于西北夫賓位在正中自阼階上望之若在西北耳
通一堂言之賓何嘗在西北又云四面之坐象四時僎
之有無不定如無僎豈四時缺一時乎先儒因尊于房
户之間賓主共之又云坐賓于西北遂有大夫士東房
西室之説

　　射義諸侯以貍首為節即原壤所歌之兩句也執女手
之卷然女為爾汝之汝盖久役于外而歸與其室家曽
遇是以執手以致其欣慰故射義云貍首者樂㑹時也
首句興體引起耳此詩以兩句為一章其下仍當有數
章今亡之矣射至三射歌詩擊鼓以為舍矢之節每歌
一詩上射下射各發一矢奏樂者欲其間若一𤼵矢者
遲疾亦必與之相比此為尤難詩句不可過多故於詩
之章句短少者取之采蘋采蘩四句騶虞三句(草蟲不用者詩
句多故也)貍首兩句於詩義不甚重重其音節耳貍首兩句似
太少歌宜永言鼓節宜疏緩亦可容兩矢意當時皆有
譜如投壺之圖若射義曽孫侯氏八句乃咏射事之詩
其詩仍不止八句今見大戴投壺篇此豈可為射節且
篇名貍首又何所取義乎鄭注貍首曽孫失之矣惟吕
氏知引原壤歌又謂曽孫亦貍首詩則二詩豈可强合
皆不明射節詩句不可多之義耳









　　羣經補義卷三

　　欽定四庫全書

　　羣經補義卷四

　　婺源江永撰

　　大學

　　大學成於曽子之門人疑亦是子思所作曽子門人之
高者無過子思次則樂正子春公明儀大學中庸相表
裏要非子思不能作

　　大戴禮武王有盥槃其銘曰與其溺於人也寜溺於淵
溺於淵猶可游也溺於人不可救也湯之盤銘疑亦盥
盤若沐浴之盤不可日日用也且浴器而銘于其上䙝
矣浴器名杆見玉藻又名浴盆見汲冡周書

　　中庸

　　薦其時食犠牲粢盛及籩豆之實皆是時食又與月今
薦新不同春行羔豚膳膏香之屬生人之食非祭物也
序昭穆謂同姓之無爵者立於阼階下分為昭穆兩行
西面北上而南陳如昭一行為尊則昭前而穆後如穆
一行為尊則穆前而昭後孫必與祖同班子必與父異列
其面位是西面非北面也爵謂大夫以上同姓無爵謂
若五叔無官是也其同姓之有爵與異姓之有爵者序
立階下東面北上而南陳如周公為冢宰則周公在上
若有二王後來助祭則二王後又在上也儀禮特牲饋
食篇云公有司門西北面東上私臣門西北面西上賈氏
疏云天子諸侯祭祀可依此位矣同姓無爵者在阼階
前西面北上卿西階前東面北上大夫在門東士在門西
既獻在西階西南文王世子云公族在外朝則以官在宗
廟如外朝之位以此差之知同姓無爵從昭穆有爵者
則以官矣

　　旅酬有兩節前是正旅酬後是無算爵正旅酬所以行
神恵無算爵所以交㤙好旅酬無算爵必有為之發端
旅酬時賔有主人之酬觶則賔酬長兄弟不必賔弟子
舉觶至長兄弟酬賔則必兄弟弟子先舉觶而後兄弟
以所奠之觶酬賔旅酬既畢將行無算爵則賔之弟子
及兄弟弟子同時各舉觶於其長然後賓取觶酬兄弟
之黨長兄弟取觶酬賔之黨是賔黨之弟子一舉觶主
黨之弟子再舉觶章句約其文舉後以該前舉全以該
偏也其儀節須細讀特牲饋食篇始知之

　　人性有五分開則一是仁一是義人倫有五分開則一
是親親一是尊賢父子兄弟夫婦皆以恩合故屬之親
屬之仁君臣朋友皆以義合故屬之賢屬之義

　　車同軌謂車之制度同則軌廣八尺亦同耳非謂軌之
廣狹有不同則車􁂟杌不能行也兵車乘車之輪六尺
六寸軌固是廣八尺若田車之輪六尺三寸則軌必狹
矣人所牽輓之輂輦則軌必又狹矣同塗徃來縱横衺
出皆可行非謂車必同軌而後可行也若使皆行軌中
則轍深泥高反􁂟杌難行矣

　　當時篆籒鍾鼎科斗古文書亦甚不同何以言書同文
謂未嘗更姓改物别制異様之書耳

　　論語

　　爾雅北極謂之北辰此指其不動之處非有星也而漢
志北極五星前一星太子第二星帝王亦太一之座第
三星庶子第四星後宫第五紐星為天之樞集註因以
天樞釋之其實天樞一星不正當不動之處宋沈括謂
不動處在樞星之末一度餘而明末西人測之謂樞星
離極三度也北辰不動非不運動也謂不移動耳其實
是與南極晝夜旋轉如輪轂之心旋轉不停此正人君
之無為而治非真無所為也

　　朱子或問謂北極出地三十六度南極入地三十六度
此天文家舊説其實地非平面渾圓如球人見北極隨
地而移每南北相距二百五十里則極差一度元史謂
南海極出地十五度北海極出地六十五度其出地三
十六度者河南洛陽等處耳

　　射不主皮集註謂鄉射禮文此非儀禮正經之文乃鄉
射篇後記之文也記云禮射不主皮主皮之射勝者又
射不勝者降鄭註禮射謂以禮樂射也大射賔射燕射
是矣按註雖以三射為禮射其實惟大射之侯棲鵠則
有皮賓射設正燕射畫獸皆無皮也鄉射用賔射之侯
亦無皮也主皮之射張皮侯而射之乃田獵後習武取
獸之射則主於貫革

　　集註引趙伯循解魯禘於周公之廟以文王為所出之
帝而周公配之似可疑魯之禘本禘周公非禘文王也
明堂位云季夏六月以禘禮祀周公于大廟牲用白牡
又言其器服樂舞皆極其盛此魯禘之僭也若文王本
有其廟謂之周廟祭周廟時宜以周公配食若祭周公
豈迎文王之主就食於周公之廟乎且白牡之牲為周
公非為文王也魯頌云秋而載嘗夏而楅衡白牡騂剛
蓋魯禘行之於秋嘗之時故記云夫大嘗禘升歌清廟
周正之秋實是夏月故云季夏六月也然則禘文王者
於經傳似無據或問禘之説章乃是言天子之禘故云
之於天下

　　禹致美乎黻冕黻者裳之一章舉後以該前若蔽膝之
韍以韋觀左傳衮冕韍珽與火龍黼黻分二字可見
説文於秀字無釋避光武諱故闕其義釋穂字云禾成
秀也蓋以穂為秀此戴侗六書攷之説較吐花曰秀之
義為長禾成穂俗謂之出穡詩實發實秀實堅實好禾
出穡而後堅好也

　　孔子仕魯時君大夫無朝聘徃來之事而鄉黨有使擯
執圭兩章何也凡卿有事出境及他國之卿來則書於
春秋大夫則不書晏子嘗聘魯而春秋不書晏子未為
卿也孔子為司㓂亦是大夫故出聘亦不書使擯章之
賓非君來當亦是大夫其傳辭君用交擯臣用旅擯而
言左右手則夫子為承擯兼傳出入之命是用交擯矣
大夫聘為小聘不享而執圭章有圭則似大聘矣蓋春
秋時事大國尚侈靡不能如禮制也晁氏謂孔子嘗言
其禮當如此者非是

　　史記謂孔子為魯司㓂攝行相事非相國之事也當時
魯之政事自是季桓子專之孔子言之而季孫不違焉
耳所謂攝行相事者攝相禮之事若夾谷之㑹孔子相
是也君召使擯亦是有賓客來重孔子知禮特使為擯
而兼相大夫當為承擯何待於召所以特召者承擯而
兼攝上擯之事也揖所與立擯事也趨進及賓退復命
攝相事也趨進謂廟中相禮時非迎賓入門時入門不
謂之進進者行步向前左傳所謂公孫傁趨進王孫賈
趨進是也聘禮云納賓賓入門左三揖至于階三讓公
升二等賓升西楹西東面擯者退中庭賓致命公左還
北鄉擯者進公當楣再拜所謂趨進在此時謂從中庭
進至阼階西釋辭於賓以相公拜也所釋之辭云子以
君命在寡君寡君拜君命之辱是也是時急遽行步必
趨禮不言趨省文也趨進必有辭此但記其容而略其
辭難於翼如之容也事畢而賓退君送賓於門内命上
擯送賓出門而賓不顧他時為擯者或略於復命孔子
則必復命以紓君敬於是君可以反路寢矣趨進復命
此上擯之事當季孫為之而使孔子故曰攝也聘禮疏
亦言孔子攝上擯之事章首所以特記君召使擯也

　　曲禮云士大夫出入君門由闑右注云臣統於君也則
君臣出入皆由闑東東是主之位賓客則由闑西此闑
右惟據向内言之若向外則由闑左

　　人君每日視朝在治朝惟與羣臣揖見而已議論政事
皆在路寢之朝故視朝退適路寢則治朝之位虚如君
不視内朝則羣臣各就官府治事無過位之事玉藻所
謂使人視大夫大夫退然後適小寢釋服者也如有政
事當議而視内朝則羣臣皆入路門而朝於内朝於是
有過位升堂之事玉藻所記君聽政於路寢不視内朝
者也鄉黨所記先視治朝後視内朝者也視治朝何以
不言其儀上章君在踧踖如己言之故不復言也諸侯
三朝外朝在庫門之外非有詢國危詢國遷詢立君及
聴斷疑獄之事則不御每日與羣臣相見者庫門内路
門外之治朝也此二朝皆平廷無堂惟路寢之朝乃有
堂有階羣臣之位在堂下有事當言於君或受命於君
則升堂無事亦不升堂也既進言既受命則降階而復
其堂下之位羣臣皆退然後出路門有謂内朝惟同姓
者得入異姓者不得入此謬説也燕羣臣時不辨同異
姓凡與君問對及侍食於君皆在内朝之堂非治朝也
治朝所以無堂階者君出入必登車下車於路寢之庭
若治朝有九等七等之階車馬如何能升降觀聘禮使
者受命於朝無升階降階之事

　　天子外屛在應門之外諸侯内屛在雉門之内而路門
内無屛宁在門屛之間謂治朝在路門之外屏之内也
人臣所執之圭謂之瑑圭其度用偶數大國之臣八寸
次國六寸若桓圭九寸信圭躬圭七寸謂之命圭臣不
得而執也

　　聘君用圭聘夫人用璋享君用璧享夫人用琮禮有明
文若小行人合六幣圭以馬此公侯享于天子之禮舊
註誤而集註言享用圭璧亦承其誤

　　紺為齊服緅為練服本古註然未確也紺緅皆赤黒之
間色緅又黒於紺君子不以為飾者謂非其正色也飾
必用正色不止領縁衣裳之邉皆有縁深衣篇云具父
母大父母衣純以繢具父母衣純以青如孤子衣純以
素曲禮云父母存冠衣不純素孤子當室冠衣不純采
孔子少孤而母存時宜純以青母没則惟純以素若紺
緅不以飾猶之紅紫不以為䙝服也以紺為齊服誤以
紺為元以緅為練服誤以緅為縓也

　　古人行禮有裼襲之儀袒而有衣曰裼謂袒去上服之
左袖露其裼衣之左袖裼衣必象裘色不袒則謂之襲
虞人反裘而負薪愛其毛傷其皮則毛將安𫝊以此推
之知古人服裘毛向外也向外則䙝故裘外必有裼衣
聖人於飯食非有揀擇如割不正不食不得其醬不食
亦湏得聖人氣象非若過責庖人過求備物使人難供
匕箸者比也食肉惟取其方正者則不正之割自不來
前矣醬有烹調時之醬有配食之醬此謂配食之醤如
醯醢之類不得其醬如當用醯而設醢當用醢而設醯
或醯醢皆不設此家人進食者之小過夫子偶一不食
微示其意後自知設醬得宜矣凡此皆未嘗形於言怒
於色庶幾不失聖人氣象

　　説者謂周末文勝今未見其然如儀禮諸篇皆是周初
制作委曲繁重非周末也春秋時相尚者如飲酒賦詩
贈答似從前未之有事(禮之升歌下管皆有定篇)此尚文而有風雅
之意正不嫌其文勝及春秋之末則絶無此事矣時人
所謂先進之禮樂為野人後進之禮樂為君子意其指
殷以前為野人周以後為君子孔子從先進正欲去繁
文而尚本質耳當用文者從周當用質者從殷殷輅周
冕及已慤已戚之類是其凡例而室事交户堂事交階
許子路為知禮亦是欲去繁文之意也是説也朱子屢
言之朱子曰禮時為大有聖人者作必將因今之禮而
裁酌其中令其簡易易曉而可行必不至復取古人繁
縟之禮而施之於今也孔子從先進已有此意又曰聖
賢有作只是以古禮減殺從今世俗之禮令有防範節
文不至大簡而已觀孔子欲從先進又曰行夏之時乘
殷之輅便是有意損周之文從古之朴矣然則從先進
非從周初之先進

　　𤣥冠紫緌自魯桓公始此尚紫之漸齊桓公有敗紫欲
賣之先自服之國人爭買其價十倍春秋末衛渾良夫
紫衣狐裘太子數其罪而殺之注紫衣君服則當時競
尚紫矣故曰惡紫之奪朱

　　耰摩田也又曰覆種或疑播種之後不可摩摩則種不
固然沮溺耦耕時即耰國語云深耕而疾耰之孟子亦
曰麰麥播種而耰之是耰在播種之後問諸北方農人
曰播種之後以土覆之摩而平之使種入土鳥不能啄
也

　　植其杖而芸似謂植杖於他處然今人耘田以足必扶
杖乃能用足則植杖正所以耘猶云拄杖

　　八士文王武王時人南宫氏又為尹氏見汲冡周書國
語文王詢于八虞韋昭以八虞為八士十亂中南宫括
即伯适也南宫伯逹遷九鼎南宫忽㪚鹿臺之財皆見周
書以為成王宣王時人者皆誤

　　孔氏玉藻疏謂深衣裳六幅交解為十二幅此誤也玉
藻云衽當旁是當裳之兩旁者名為衽故鄭註云衽
謂裳幅所交裂也明非衽則不交裂是用布六幅以四
幅正裁為八幅當裳之前後以二幅斜裁為四幅寛頭向
下狹頭向上謂之衽當裳之前後兩旁左邊縫之以合
前後右邊則别有鉤邊一幅以掩裳際也若帷裳之衽
屬於衣埀而放之者也非帷裳必殺之似當時深衣裳
有用辟積不用斜裁者夫子必用斜裁為衽不用辟積
也

　　麻冕朱子依古註釋為緇布冠冠者首服之總名冕者
冠中之别號非謂冠禮之緇布冠也記云麻不加於采
冕服既用絲何以覆板之綖猶用麻白虎通云所以用
麻為之者女工之始示不忘本也此説有理後易以純
正與服相稱夫子從之不謂其稱而取其功之省約可
知古人非不知衣冠相稱也但欲不忘女工之始耳雖
變古而無害於義又有省功之便故可從若朝服以下
衣用布而冠用繒者别於始冠之緇布冠其意又别也
先儒布幅廣二尺二寸八十縷為升又謂麻冕用三十
升布為之周布幅廣二尺二寸見漢書食貨志八十縷
為升無明文先儒謂師説相傳如此以喪服極麤之三
升計之二百四十縷一寸約得十一縷而緦麻十五升
則用朝服之縷抽其半為六百縷一寸二十七縷有奇
縷精而布麤則一升八十縷更不少朝服十五升一千
二百縷當為定説若麻冕用三十升布則非也原先儒
之意謂冠當倍於衣如喪服斬衰三升則冠六升也不
知此為斬衰有受服受服又有等殺此極重者受服從
輕自六升始故其冠之布如之非謂冠必當倍於衣也
冠倍于衣惟斬衰正服則然若齊衰降服衰四升冠七
升正服衰五升冠八升以下則非倍數至小功緦麻則
冠與衰同矣豈吉服冠必當倍於衣乎且以古尺二尺
二寸容一千二百縷朱子已謂其極細如今之細絹矣
豈可倍為二千四百縷乎然則麻冕亦不過十五升必
非三十升也金吉甫不知疑三十升之説而疑八十縷
為升之誤其考之亦不詳矣

　　祿之去公室章發於定公之時陽虎欲去家臣之後大
夫四世何晏引孔安國云文子武子悼子平子其不數
桓子則非其數文子則是祿去公室始於宣公專政者
東門遂輔之者季孫行父襄仲死逐子家者行父也觀
傳所載虧姑成婦等事行父亦専横矣故専政當自文
子始集註謂武子始専政歴悼平桓子為四世朱子考
之未詳耳按昭五年宋樂祁曰魯政在季氏三世矣魯
君喪政四公矣杜謂三世文子武子平子四公宣成襄
昭孔疏云不數悼子者悼子未為卿而卒不執魯政故
不數也十二年傳曰季悼子之卒也叔孫昭子以再命
為卿卿必再命乃得經書名氏七年三月經書叔孫婼
如齊涖盟其年十一月季孫宿卒是悼子先武子而卒
平子以孫繼祖也此疏甚確當以文子武子平子桓子
為四世

　　孟子補義

　　孟子言予私淑諸人人謂子思之徒是孟子與子思年
不相接也孔叢子有孟子子思問答不足信

　　孟子之書當是孟子自作非門人所記門人無過於樂
正子其能記是書乎

　　孟子見梁惠王當在周慎靚王元年辛丑是年為惠王
後元之十五年至次年壬寅惠王卒子襄王立孟子一
見即去梁矣蓋魏罃於周顯王三十五年丁亥與齊威
王㑹于徐州以相王是年為惠王即位後三十七年於
是始稱王而改元稱一年也惠王又曰惠成王有後元
見汲冢紀年史記不知惠王有後元乃以後元為襄王
而襄王後有哀王哀即襄之誤耳司馬溫公通鑑考異
既從紀年書魏惠王薨子襄王立于慎靚王二年壬寅
又載孟子入見而出語是矣乃於顯王三十三年乙酉
書鄒人孟軻見魏惠王豈孟子在魏十八年乎誤矣蓋
惠王卑禮厚幣以招賢在後元之末年而史記誤謂在
惠王即位之三十五年也此年尚未稱王孟子何得稱
之為王(汲冢紀年出魏襄王冢至晉泰始時始出)

　　孟子先遊梁而後至齊觀本書齊桓晉文之事章叙於
見梁襄王之後可知也而史記謂先遊齊後遊梁蓋史
記於魏齊諸王即位之年皆有誤耳

　　釁是交神明之道祭祀之小禮非以牲血塗釁隙之謂
也禮記言釁廟以羊門夾室以雞宗廟之器其名者成
釁之以豭豚則釁鐘當以豭豚傳云小事不用大牲而
齊用牛此相沿如此非禮也孟子未暇論禮學者則不
可不知

　　齊威王以薛封田嬰為靖郭君齊人將築薛其時薛已
滅也史記正義薛故城在徐州滕縣南四十四里與滕
切近

　　左傳楚鄭大夫名申者多字子西申位在西方故也曽
西即曽申曽子之子非曽子之孫稱先子者謂父非謂
祖父

　　孟子過薛薛君餽五十鎰當齊宣王時即孟嘗君田文也
蚳鼃辭靈邱趙岐曰齊下邑胡三省注通鑑謂即漢清
河郡之靈縣今之高唐夏津皆其地疑此説是楚魏皆
嘗伐齊至靈邱正是漢清河郡今之東昌府地也于欽
齊乘則云今滕縣東三十里明水河之南有靈邱故城
未知何據漢書代郡有靈邱縣為唐之蔚州縣應劭謂
趙武靈王葬其地故名此非齊之靈邱史記正義屢引
此以釋靈邱誤矣齊之西北境不得至代

　　明堂位言封周公於曲阜地方七百里魯頌言奄有龜
蒙遂荒大東保有鳧繹遂荒徐宅則魯之封域蓋廣矣
約畧計之北與齊分泰山西與曹分濟水南近邾滕而
西南至金鄉魚臺單縣鄰於宋東跨蒙隂抵諸城濵海
東南與莒為鄰則七百里有過之無不及也雖其間不
無後世増擴然亦止能侵小豈能并大其附庸之國則
任宿湏句顓臾根牟鄫鄅牟極鄟邿所占地固多然謂
魯之實封儉於百里則魯豈止曲阜一縣乎孟子蓋為
當時諸侯土地過制者狹小言之非實錄也齊百里意
亦同

　　孟子去齊在燕人畔之後蓋當周赧王三年己酉孟子
言由周而來七百有餘嵗以邵子皇極經世金吉甫通
鑑綱目前編考之周武王伐殷己邜距赧王己酉八百
十一年與孟子言不合蓋周初自共和庚申以前有誤
衍之年其誤衍始於劉歆厯譜也共和庚申以前之年
史遷不能紀惟魯世家自考公以下有其年考公四年
煬公六年幽公十四年魏公五十年(世本及歴譜作微公)厲公三
十七年獻公三十二年真公(亦作慎公)三十年真公之十四
年厲王出奔彘共和行政為共和前年己未自考公至
真公十四年凡一百五十七年魯公伯禽史記未著卒
年厯譜謂成王元年為命魯公之嵗魯公四十六年至
康王六年而薨以四十六加一百五十七則成王元年
至厲王己未二百單三年耳而厯譜累推七十六年之
朔旦冬至數諸公之年謂世家煬公即位六十年是得
史記誤本以六年為六十年也又謂獻公即位五十年
是又誤以三十二年為五十年也煬公衍五十四年獻
公衍十八年共衍七十二年則自成王元年至厲王己
未有二百七十五年今經世諸書成王立於乙酉至厲
王己未二百七十五年正承劉歆之誤也然以汲冢周
書紀年考之武王伐殷為十二年辛夘與今傳己夘者
異武王陟於十七年丙申成王元丁酉三十七年陟康
王元甲戌二十六年陟昭王元庚子十九年陟穆王元
己未五十五年陟共王元甲寅十二年陟懿王元丙寅
二十五年陟孝王元辛夘九年陟夷王元庚子八年陟
厲王元戊申二十六年陟厲王之十二年己未奔彘十
三年庚申王在彘共伯和攝行天子事號曰共和即史
記十二諸侯年表起共和庚申之年但非若周公召公
共行政之説也(宣王立共伯和歸國逍遥得志于共山之首莊子有共伯得乎共首之語)武
王辛夘至共和庚申二百一十年若經世諸書武王己
夘至共和庚申有二百八十三年羡出七十二年正是
劉歆厯譜誤衍之數也(昭王十九年誤為五十一年孝王九年誤為十五年夷王八年
誤為十六年厲王十三年庚申誤作三十八年庚申)除去己夘至辛夘十二年今
史鑑多於竹書紀年者六十年前計武王己夘至赧王
己酉八百一十一年除去七十二年實得七百三十九
年正與孟子語七百有餘嵗合矣否則孟子生於周室
豈不知其年數乃缺去七十餘年耶然則皇極經世之
年不足憑通鑑綱目前編宗之者誤矣

　　􁈘無夫里之布集註用舊説皆未安凡民居區域闗市
邸舎通謂之㕓上文㕓而不征法而不􁈘之􁈘是市宅
此􁈘謂民居即周禮上地夫一􁈘許行願受一􁈘之􁈘
非市宅也布者泉也亦即錢也非布帛之布夫布見地
官閭師凡無職者出夫布謂間民為民傭力者不能赴
公旬三日之役使之出一夫力役之泉猶後世之僱役
錢也里謂里居即孟子收其田里之里非二十五家也
里布見地官載師凡宅不毛者有里布謂有宅不種桑
麻或荒其地或作為臺榭遊觀則使之出里布猶後世
凡地皆有地税也此皆民之常賦戰國時一切取之非
傭力之間民已有力役之征而仍使之别出夫布宅已
種桑麻有嬪婦布縷之征而仍使之别出里布是額外
之征借夫布里布之名而横取者今皆除之則居􁈘者
皆受惠也集註以􁈘為市宅以里為二十五家又舎閭
師而引載師凡無職者出夫家之征以夫家為一夫百
畝之税一家力役之征當時雖横取民當不至此

　　不挾兄弟而友古人以昏姻為兄弟如張子之於二程
程允夫之於朱子皆有中表之親既為友則有師道不
可謂我與彼為姻親有疑不肯下問也挾兄弟而友與
挾故而問相似俗解謂不挾兄弟多人而友兄弟多人有
何可挾乎

　　春秋之末曹已為宋所滅曹交非曹君之弟或是曹國
之後以國為姓或是鄒君之族人鄒本邾國邾本姓曹
故曰交得見於鄒君可以假館蓋欲於其同宗之為君
者假館也語氣便有挾貴之意













　　羣經補義卷四

　　欽定四庫全書

　　羣經補義卷五

　　婺源江永撰

　　雜説

　　周禮外史掌逹書名於四方鄭注古曰名今曰字儀禮
聘禮百名以上書於方不及百名書於䇿註云名書文
也今謂之字然則字者名之變猶人有名而周人冠而
字之又易以字也其稱書名為字蓋始於秦始皇當時
李斯作倉頡篇趙高作爰厯篇胡母敬作博學篇程邈
作𨽻書於是易書名為字故始皇琅邪臺刻石文云同
書文字吕不韋著吕氏春秋懸之咸陽市曰有能増損
一字者予千金此皆稱字之始前此未有以文為字者
也當時易名為字惟欲趨新以示異耳不必以字取義
許氏説文序云倉頡之初作書蓋依類象形謂之文其
後形聲相益即謂之字字者言孳乳而浸多也此自漢
人穿鑿附㑹之説非不易之訓義也書文猶人之形貌
書名與字猶人之稱呼人之類固孳生浸多當其易名
為字但欲以字表名耳何嘗有孳生浸多之意乎孝經
援神契漢人偽撰亦有字者孳乳而生之説許氏蓋因
之後之著字書者無不襲孳生之説矣

　　六書以象形指事㑹意諧聲為經以轉注假借為緯有
轉注假借而後書之用廣否則一字止有一字之用耳
轉注謂别有義可轉用或聲同而義轉或轉為他聲或
再轉三轉四轉而皆有義者説文考老之説非也戴侗
因以形之上下左右異者為轉注誤甚

　　宰説文云辠人在屋下執事者从宀从辛辛辠也此説
無理冢宰至尊豈可云辠人執事耶愚謂辛者五味之
一从宀者庖厨也宰夫主調和五味而冢宰為之長亦
有爕理隂陽之義故皆謂之宰陳平里社中割肉均曰
他日宰天下亦如是可見宰割與宰治相通五味舉一
亦足㑹意宰作亥切古音子滓縡皆从之梓从宰省聲
亦作榟

　　􁔶古堯切首倒懸與梟通磔人而梟其首也縣鄙之縣
字以􁔶从系􁔶而系之是有懸之義本為胡涓切轉音
假借為縣鄙字魯有縣賁父縣子瑣縣氏縣子皆見檀
弓竝音懸孔子弟子有縣亶字子家見家語而史記無縣
亶有鄡單字子家可見是一人而鄡即縣也單即亶也
魏校曰匃頂門也子在母胎諸竅尚閉唯臍内氣匃為
之通氣骨獨未合既生則竅開口鼻内氣尾閭為之
洩氣匃乃漸合隂陽升降之道也此説不可不知

　　土之生數為五成數為十土字下一畫地也从十者土
之成數㑹意字也

　　因字象茵褥之形中象縫綫之文理非从大也因循因
仍因依及通婣者皆借義後為借義所奪加艸作茵又
别作䄄後世字乃者難辭象氣之難出通作廼説文之
□□□皆从西即迺字也徐氏引廣韻乃奴亥切□□
□皆如乘切是迺字缺奴亥切之音矣人部仍字艸部
艿字手部扔字皆云从乃聲是乃字亦當有如乘切之
音否則从乃不得聲矣乃迺皆當有奴亥如乘二切之
音前人失考正

　　古人席地而坐寘食物於地有几無案案之名始見考
工記玉人案十有二寸棗㮚十有二列諸侯純九大夫
純五夫人以勞諸侯此案以木為之飾之以玉變於聘
禮之竹簠方言夫人以勞諸侯實是王后不斥言之耳
此案至漢承用之楚漢春秋淮隂侯曰臣去項歸漢漢
王賜臣玉案之食案不止盛果實亦可盛肉食也案有
大小漢舊儀旋案丈二以陳肉食此為大案漢書許后
奉案上食孟光舉案齊衡此小案一人舉之以上食其
時猶是席地而坐也士昏禮婦見舅姑以笲(音煩)盛棗㮚
加于橋注謂橋以庪笲如今之案又庪尊之器大夫棜
禁士斯禁鄭云棜斯禁也無足有似於棜(特牲饋食禮用棜實獸於
其上覆兩壺是也)大夫用斯禁士用禁如今方案隋長局足高
三寸此當為坐前陳食之大案若許后所奉孟光所舉
之案未必有足也今時鄉俗有刻木板以盛食物餽人
者其制板厚二三寸許長方二尺許其上刻為圓椀之
形而淺兩列八椀婚禮既娶後用此板盛果實肉物以
饋親鄰婦人此正似古人之玉案孟光舉而齊眉亦正
是此器也鄭注言方案隋長局足高三寸考之史可見
孫權拔劍斫案有言迎曹公者如此案是也其變為今
之椅棹不知始於何時也

　　朱子在同安作民臣禮議云祭器嘗經政和改制盡取
古器物之存於今者以為法今郊廟所用則其法也而
州縣専取聶氏三禮制度醜怪不經非復古制愚觀聶
氏圖誠醜怪不經後人皆尚之何也

　　古者祝史卜筮皆世其官亦即以官為氏史有左右左
邱明者名邱明而世為左史故以左為氏惟其世有史
職是以能蒐羅列國之史以傳春秋若公羊穀梁二子
者經生耳間有敘述傳聞耳未嘗見國史也

　　盟詛之事起於蚩尤殷人尚鬼當益重之雖云盟詛不
及三王而周禮有盟詛之官㑹同有祀方明之禮成王
盟諸侯于岐陽盟之尚也久矣至春秋時盟詛益煩雖
知屢盟長亂而不能革逮其後渝盟不信者多明神亦
不能誅殛人知盟之無益至戰國時此風遂衰毛遂至
楚定從用盟僅一見其為盟也取雞狗馬之血來則盟
亦甚草草不以盟為尚也即盟詛之事可以觀世變當
其盛也雖聖人不能不為設官制禮一若推波助瀾及
其衰也不待法禁戒令而自止

　　古人訓義多以同音或相似之音釋之仁者人也義者
宜也義宜古音皆為俄徹者徹也助者藉也藉字當
與助叶庠者養也校者教也序者射也皆以相近之音
訓義射有當故切之音詩叔善射忌又良御忌大戴以
燕以射則燕則譽是也鄉射記豫則鉤楹内則序又為
豫然豫又或為榭則射字本音亦可諧皆無室之屋也中
庸誠者自成也而道自道也則古人以成訓誠後人始
以實訓誠然非字字可以音訓義也白虎通釋名學之
亦有牽強者矣

　　弟子職三飯二斗左執虚豆右執挾朼周還而貳唯嗛
之視同嗛以齒是謂貳紀此謂先生與賔客同飯弟子
從旁益飯之儀斗所以盛飯豆所以食飯挾朼猶今之
飯匙嗛者食飯盡也周還而貳唯嗛之視視其食盡者
益之同嗛以齒兩人同時食盡先益其長者也儀禮經
傳通解註謂益羮益菜誤

　　古以人中指中節為寸醫家謂之同身寸十寸為尺一
舉足為武三尺再舉足為步六尺張兩手為尋八尺中
人長八尺與張兩手縱横相等今中人張兩手為五尺
然則古八尺當今五尺古一尺當今六寸二分半此為確
數以此考古五尺之童為三尺餘六尺之孤為不滿四
尺黄鍾九寸為五寸六分二釐五毫布幅二尺二寸為
一尺三寸七分五釐車輿六尺六寸為四尺一寸二分
五釐正可容三人程子謂古尺當今尺五寸五分弱不
知據何尺若如今之布帛尺則六尺六寸僅得三尺六
寸不能容三人矣(黄鍾九寸仍當别攷)

　　古六尺為步步百為畝百畝積萬步今量田法五尺
為步二百四十步為畝十畝為頃古一畝之長六百尺
當今三百七十五尺為七十五步以七十五步自乘而
方之凡五千六百二十五步為古者百畝之積以二百
四十步為法五千六百二十五步為實實如法而一除
得二三四三有竒是古者百畝當今二十三畝四分
三釐有奇就整為二十三畝半今稻田自佃一畝約收
穀二石四斗二十三畝半收穀五十六石四斗折半為
米二十八石二斗人一嵗約食米三石六斗可食八人
如糞多力勤可多食一人正與古合有問程子者謂古
百畝今為四十一畝餘以地所收計之不足食八九人
不知若何折算恐未宻也有謂漢武帝時趙過始教民
牛耕非也觀冉伯牛司馬牛之名字犂耕用牛久矣更
有一切證國語竇犫對趙簡子云宗廟之犠為畎畝之
勤謂貴者降而為賤如宗廟犧牲忽服勤于田也豈非
牛耕之謂乎

　　萊田有休一嵗二嵗不耕者其土不美湏休之以養地
力也雖休一嵗二嵗所出之穀倍于常嵗之收含氣厚
也爾雅田一嵗曰菑二嵗曰新田三嵗曰畬此謂新墾
之田與休田之法異

　　古人以子夘為忌日又謂之疾日君大夫徹樂減膳學
人舍業惟朝夕哭不避子夘則冠昏祭祀興戎皆不用
子夘可知矣説者謂桀以乙夘日死紂以甲子日亡故
忌之夫桀紂之死亡與人何預即謂惡而忌之亦忌甲
子乙夘兩日耳何為辰在子夘皆不用耶愚疑古人亦
有五行避忌之説五行家有三刑水刑木木刑水金火
自刑其方故辰午酉亥自刑寅巳申丑戌未循環相刑
惟子夘兩日相對互刑子刑夘夘亦刑子故尤忌之此
流俗相沿雖聖人制禮不能革也又如周以木徳王而
祭與佩玉皆不用商亦是避忌

　　考漢書地理志㑹稽郡戸二十二萬三千三十八口百
三萬二千六百四丹陽郡戸十萬七千五百四十一口
四十萬五千一百七十豫章郡戸六萬七千四百六十
二口三十五萬一千九百六十五此三郡之地即今浙
江江西二省及江南省府州縣之在大江以南者總計
户三十九萬八千四十一口一百七十八萬九千七百
三十九而北方則潁川一郡戸四十三萬有奇口二百
二十一萬有奇汝南一郡戸四十六萬有奇口二百五
十九萬有奇户與口皆過于三郡南陽一郡戸三十五萬
九千有奇為少遜而口一百九十四萬有奇亦過之何
以北方戸口如此其多南方戸口如此其少也可知古
時南方土廣人稀北方有大亂人民遷徙而南然後南
方漸殷庶也




　　羣經補義卷五

