#+TITLE: 易傳燈-宋-徐總幹
#+DATE: 2016-06-11 12:19:47
#+SOURCE: github.com/kanripo/KR1a0044 master 5067bd7a                
御題易傳燈(有序/)
　是書舊署徐總幹撰而不著名其子序謂其父嘗師
　事吕祖謙唐仲友所學似尚有稟承顧取釋氏傳燈
　語為經解標題謬盩甚矣其言君子小人吉凶陰陽
　之義頗有闡發而所論河圖數象牽附九宫則又乖
　於正道葢其書純駁參半乃指斥後學差誤得無責
　人則明而責已則昏歟以其裒輯於散帙之中亦云
　希覯録備四庫庶幾瑕瑜不掩系詩簡端譏之正所
　以惜之也
徐氏隠名故以何標題想亦自知過本來畫卦由古聖
胡乃傳燈擬梵陀學述東萊道未見習沿永叔語傷訛
明云後學多差誤可識其人差已多
欽定四庫全書　　　　經部一
　易傳燈四卷　　　　　易類
　　提要
　　　　(臣/)等謹案易傳燈一書諸家書目俱不著録
　　　　朱彞尊經義考亦不載其名惟永樂大典散
　　　　見於谷卦之中題其官曰徐總幹而不著名
　　　　字又載其子子東序謂其父嘗師事吕祖謙
　　　　唐仲友考宋史徐僑嘗受業于吕祖謙著讀
　　　　易記尚書括旨等書祖謙門人又有徐侃徐
　　　　倬序無明文不能定其為誰也傳燈本釋氏
　　　　之語乃取之以名經解殊為乖刺又謂繫詞
　　　　下傳易之為書三章皆漢儒易緯之文訛為
　　　　夫子之作以誑後世亦沿歐陽修之誤又謂
　　　　聖人觀河圖有數有象以從横十五之妙配
　　　　乾坤九六之數白紫者吉黄黒者凶是直以
　　　　易數為五行家言尤未免於駁雜然其八卦
　　　　總論十六篇參互以求頗能得易之類例如
　　　　曰大壯大有夬乾乾在乾兑離震之下者也
　　　　乾九三曰君子而餘卦九三皆有君子小人
　　　　之詞以君子在重剛中君子則吉小人則凶
　　　　故分别言之也其處于巽坎艮坤之下者曰
　　　　小畜大畜需泰凡九三上遇隂爻皆有畏謹
　　　　之義剖析更為㣲細又謂易之取象該三
　　　　代制度如比九五言王用三驅見王田不
　　　　合圍三面而驅之禮巽九二言史巫紛若見
　　　　古有太史男巫女巫之制論易禮之相通亦
　　　　有證據盖一知半解可取者亦頗不乏雖有
　　　　絲麻無棄菅蒯固說易者之所旁采爾乾隆
　　　　四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
原序
先君總幹幼年習聲律自後喜經術而厭雕篆由是再
更六典紹興初嘗師東萊吕先生(祖謙/)説齋唐先生(仲/)
(友/)從宋先生(真卿/)書堂因見壁間伏羲先天八卦圗象
篤志學易佩服師訓蚤夜䆒心嘗應試漕闈兩預薦書
皆以是經先君重道義而輕利禄薄奔競而安恬退隠
居易堂精硏先天之學以六十四卦三百八十四爻係
國家興衰治亂之時用寳慶間遂作周易大義繼作衍
義續作傳燈究先哲之㣲言期後學于同歸去爻應互
體等説越數十載方脱稿先君初意為子孫衆多皆欲
淑以斯文故作是書非欲自侈其學也愚不敢私即取
而公之悉鋟諸梓不惟不秘先君之志而先君之學亦
于是乎傳矣寳祐丁巳仲春既望季子徐子東敬繫
欽定四庫全書
　易傳燈卷一　　　　　　宋　徐氏　撰
　　　易為聖人明天命之書
周易一書聖人明天命之書也國家之興衰治亂君子
小人之消長莫不闗乎天命故易書之序之象之爻之
辭非明乎天命者莫能通其㫖也夫子有云加我數年
五十以學易可以无大過矣茲夫子年未至於五十之
言也年近五十上徹天命之妙由是學易與易无間故
夫子發明卦象有及乎天命者未始不䆒言也乾之先
天天弗違後天奉天時坤之承天時行大有之順天休
命无妄之天命中孚之應天萃之順天命大畜之應乎
天兑之順天盖聖人通乎天道知天命之闗係若此故
顯言於書也聖人作彖或言時義時行者皆明天命所
臨之時也易之序象爻辭皆所以示天命盖文王泄天
機以示於書夫子述而明之繼周百世可知也夫子寤
寐羲文於千載之上其窮理盡性至命乆矣固天縱之
將聖何待加數年而後學天命之秘不可得而聞故寧
自貶以尊其道其曰加我數年夫子之云不亦宜乎
　　　易言人事
周易與春秋皆聖人言人事之書也春秋言人事於已
然而有褒貶誅賞之㫖易言人事於未然而有吉凶悔
吝之文其體雖異其為世教同也春秋之闗於世教以
一聖人作之而有餘雖有三傳之異同不失聖人懲勸
之大義也易之闗於世教以三聖人成之而不足自漢
迄今屢更大儒奚啻萬人而莫窮易之閫奥其殆言人
事於未然者其㫖為難明歟盖易之作聖人託於八卦
竒耦之畫闡於重卦上下之變以剛柔大小言君子小
人之情以先後反對言消長盛衰之數無非國家厯代
之計故卦之六十有四言六十有四之天時也爻之三
百八十有四言三百八十有四之人事也聖人設卦觀
象其要㫖不出於此而後之儒者以易道神妙廣大不
可以淺近求也卦外立義爻外立變或言爻變或言互
體而易之垂世立教所以為厯代國家之用者於是諸
家異説而不明矣
　　　三代制度
文王作易該三代制度以為易象如比九五言王用三
驅茲見王田不合圍三面而驅之禮同人九三言伏戎
于莽以見伏兵之制如姤九三言包有魚以見有包苴
之禮巽九二言用史巫紛若吉以見古有太史男巫女
巫之制巽六四田獲三品茲見古禮一曰祭祀二曰賔
客三曰君庖之禮既濟言婦䘮其茀以見古者婦人出
行之禮既濟言殺牛禴祭以見古者祭祀有大小之禮
井卦言改邑不改井以見在昔井田有井邑之法此皆
文王作易用三代制度為象也又如既濟九三以商髙
宗伐鬼方為象如泰六五歸妹皆以帝乙歸妹為象如
隨上六言王用亨于西山升六四言王用亨于岐山又
如明夷之六五言箕子之明夷茲易象之該古今彰往
察來其道甚大也
　　　後學差誤
夫子作十翼而發明易道其卦象之幽㣲剛柔之變化
要㫖妙義廣大悉備易無餘藴矣夫子既没㣲言已絕
後學淺陋莫闡天道之妙至有不明卦義而踳駁為甚
者奚啻百家如訟乃羣剛要君之卦而例作獄訟釋之
如比乃羣柔立君之卦而例作朋比釋之未濟彖言不
當位謂離之六五也蜀隠者謂三陽皆不當位恐未為
穏也困彖言剛掩謂坎之九二也朱漢上諸先輩謂三
陽皆見掩亦恐未為穏也屯初九利建侯言震體初九
行正得民宜建為侯也非坎體九二降初為以貴下賤
得民建侯也既濟九五東隣殺牛不如西鄰之禴祭言
九五辨小人六四之求君固位不如九三君子之輕於
進而得時非謂東隣之紂不如西鄰之周受福也又如
既濟九三髙宗伐鬼方三年克之小人勿用象曰三年
克之憊也朱以坤為鬼方坤為鬼坎為憊上六之三為
小人也朱之取象亦煩碎矣故有枝離牽合之病或以
爻應或以互體或以位為隂陽或删削經文或顛倒辭
理雖諸儒之解亦有任胷臆之患如乾爻之見大人如
坤彖之後得主未免失於破碎經㫖而况淺學者乎略
舉數端以覺後學其詳則見於大義一編也
　　　先天八卦
伏犧初畫八卦因而重之神農氏作歸藏初經更本包
犧八卦八卦成列而六十四具焉神農氏因之茲邵康
節王豫所傳以為得之歸藏初經者遂有圓圗方圖示
於人嘗觀六十四卦之圓圗以乾兑離震巽坎艮坤為
次序其淺學者以其圓而難知卦序之義若方圗之為
圗其直言八卦所重之上體各以乾兑離震巽坎艮坤
為次序其横言八卦所重之下體亦以乾兑離震巽坎
艮坤為次序余因其圗之直而言所重之上體嘗為八
卦上體所重之㫖矣余又因其圗之横而言所重之下
體亦嘗為八卦下體所重之㫖矣茲其方圗横直之所
示伏犧神農作易於天下後世用亦既詳矣夫子既殁
漢魏諸儒莫能即此圗以明伏犧神農之教而外為爻
應卦氣互體等説以釋易子切為易喟嘆也
　　　後天八卦
後天八卦非與先天成列同也其八卦分方本於洛書
五行之數為之排列也盖五行成數六七八九本於五
行之生數成於土數之五也一水二火三木四金五土
五數居中而一二三四皆藉土以成體故六為水之成
七為火之成八為木之成九為金之成故水居坎生乾
火居離生巽木居震生艮金居兑生坤土居四正而生
乾坤艮巽共成八卦故劉牧言金木水火土之成數生
乾坤艮巽四維之卦然不言六七八九所生之畫盖水
數六居坎生乾其六除三守本宫即以三畫轉乾而畫
三連三為乾火數七居離生巽其七除三守本宫即以
四畫轉巽而畫☴為巽木數八居震生艮其八留三守
本宫即以五數轉艮而畫☶為艮金數九居兑生坤其
九留三守本宫即以六數轉坤而畫六斷☷為坤茲六
七八九生乾坤艮巽共成八卦盖本乎水火金木之四
正推其數以為四維之卦畫也洛書五行之數生後天
之八卦其神妙矣哉然則羲畫八卦之象與洛書五行
之數相為表裏非虚言也
　　　經卦别卦
易之經卦八其别六十有四自聖人以兩卦反對為序
卦而天下學者遂不知八卦之别其别為何卦盖每卦
有八八八則六十有四也其每卦之八有本於乾者有
本於坤者故聖人有乾坤易門之言且乾之八其别為
何卦坤之八其别為何卦如坎之八如離之八如兑之
八如艮之八如震之八如巽之八其别各有八卦之目
盖震離兑乾四卦之八皆本於乾以乾為門巽坎艮坤
四卦之八皆本於坤以坤為門盖乾之八乾乘乾為乾
卦坤其别則乾生姤訟遯否无妄同人履也坤之八坤
乘坤為坤卦其别則坤生復明夷臨泰升師謙也震乘
乾為大壯其别則大壯生恒解小過豫震豐歸妹也巽
乘坤為觀其别則觀生益家人中孚小畜巽渙漸也坎
乘坤為比其别則比生屯既濟節需井坎蹇也離乘乾
曰大有其别則大有生鼎未濟旅晉噬嗑睽離也如艮
乘坤曰剥其别則剥生頤賁損大畜蠱蒙艮也如兑乘
乾曰夬其别則夬生大過困咸萃隨革兑也八卦各以
乘乾坤為主卦其乘乾者則行於巽坎艮坤而後之震
離兑也其乘坤者則行於震離兑乾而後之巽坎艮也
八卦各乘乾坤為别卦之八子昨以八卦上體為八卦
所生之卦則知其别六十有四之㫖義矣夫以六十四
之廣大而㑹之於八又㑹而歸之乾坤則知易有要領
黙識心通易無餘藴矣
　　　乾上八卦(乾/否)　(姤妄訟同遯/无      人)　(履/)
乾重於乾二體皆乾為積陽之卦陽極生隂故乾處於
巽坎艮坤之上者為姤訟遯否四卦皆隂生長於内之
卦姤者乾上巽下巽一隂生而遇陽曰姤遯者乾上艮
下艮二隂長而陽遯曰遯否者乾上坤下坤三隂盛於
内曰否訟者乾上坎下坎一陽自上而來不克訟而歸
逋曰訟若夫乾處於震離兑之上者為无妄同人履三
卦皆乾處隂於内之卦无妄乾上震下初九自上而來
為主於内所以處隂隂不為妄故曰无妄同人者乾上
離下乾處隂於下之中而與之同為衆陽所阻乾興大
師克之得遇六二故曰同人若履者乾上兑下乾處隂
於下體二陽之上為柔履剛兑六三柔不當位而致咥
人之凶茲乾處隂之卦曰履也
　　　乾下八卦(大壯/小畜)　(大有大夬/需    畜)　(乾/泰)
乾體皆剛其處於下者莫難於九三盖乾處乾兑離震
之下曰大壯大有夬乾四卦其九三爻辭皆有君子小
人之言在乾九三有君子之文不言小人也夬九三有
君子之文然先之曰壯于頄有凶則知為小人也大有
九三有小人弗克之文然先之曰公用亨于天子則知
為君子也大壯九三則兼言小人君子盖乾夬大有大
壯四卦九三上承九四其九三在重剛中以君子則吉
小人則凶故乾卦九三獨言君子者以别小人也書不
盡言若此之類也若夫乾處於巽坎艮坤之下者曰小
畜大畜需泰四卦九三上遇隂爻皆有畏謹之義坤上
乾下為泰九三欲進也而曰艱貞无咎言不汲汲於進
也艮上乾下為大畜九三九二初九皆為六四六五所
畜矣而九三曰利艱貞言不苟於隨從也坎上乾下為
需九三欲攻六四矣而敬慎不敗者不輕於犯難也巽
上乾下為小畜九三為六四所畜矣而脱輻反目者雖
為所畜義不從隂故反目不和所謂宻雲不雨也盖上
遇坤艮坎者隂道至盛陽未能遽進非艱難敬慎以俟
之必至悔吝若巽體六四為力不足故至反目此小畜
大畜之分也君子所宜詳考
　　　坤上八卦(坤/泰)　(復/升)　(明夷謙臨/師)
坤重于坤上下皆坤為積隂之卦隂極生陽故坤處于
震離兑乾之上者為復明夷臨泰四卦皆陽生長于内
之卦復者坤上震下震一陽反于下為復臨者坤上兌
下兑二陽長為臨明夷者坤上離下離九三攻隂為明
夷泰者坤上乾下三陽盛于下為泰坤行于巽坎艮之
上者為升師謙皆坤處陽之卦升者坤上巽下巽下體
二陽一隂皆遂其升曰升師者坤上坎下坤用一陽帥
師用衆為師謙者坤上艮下艮之下體與坤上三爻无
不尚謙曰謙茲升師謙三卦坤用陽之卦也
　　　坤下八卦(否/觀)　(萃/比)　(晉/剥)　(豫/坤)
坤體皆隂柔其處于下體莫難于六三三處下體之尊
其上承乾兑離震之陽者曰否曰萃曰晉曰豫四卦之
上體皆九四陽也故否之六三當乾陽在御之時其志
欲進故所包者為可羞也萃之六三當萃聚之時見畜
于下而嗟其失己故无攸利也豫震體在上九四當國
六三近四故盱豫有悔若晉當離明在上六三欲求進
也衆允其進得上行矣若夫坤之上乘巽坎艮坤四卦
為觀比剥坤上體六四皆隂也當觀之時六三稍近于
上而觀我生進退其志不堅决也剥當小人正盛之際
六三與上下相失故在剥為无咎比當推戴擇君之時
六三乍賢乍佞為比之匪人故可傷也獨坤之六三稍
近於上臣位近上則懐畏心故含章可貞明不専也
　　　震上八卦(大壯震恒豐解歸小過/豫            妹)
先天八卦其震離兑乾皆陽卦皆本乎乾為易之門故
震乘乾曰大壯震挾震主之剛乘乾有行剛以動故曰
大壯而行巽坎艮坤之上者為恒解小過豫皆震在上
而陽長於下所以處震之壯也恒者震上巽下剛上柔
下曰恒解者震上坎下解退震剛于九二曰解小過者
震上艮下柔得中而剛不中為小者過豫者震上坤下
三隂下盛而震乘之為豫若夫震行於震離兑之上者
為震豐歸妹三卦皆震在上而處隂之卦震下震上曰
震上震已泥而下震來而有則為震震上離下震處隂
於離之中日中見斗曰豐歸妹者震上兑下兄任妹反
妹終於此永終知敝為歸妹自大壯而至恒解小過豫
四卦隂所以處壯也震豐歸妹三卦震所以處隂也
　　　震下八卦(无妄屯隨頤噬嗑/益          復)　(震/)
震位于坤隂之左坤隂既極震陽以生故隂極而一陽
生于下者震屯頤復是也有陽自上而來者如益无妄
隨噬嗑是也陽生于下皆持正守己不敢過為屯之行
正復之修身益不厚事震之虩虩致福无妄之為主乎
内隨之有渝從正皆賢君子之所為也獨頤初九之朶
頤噬嗑初九之屨校滅趾皆用心過當犯聖人之所戒
不无凶咎也然六二以柔乘剛其有難者噬嗑之二震
之二屯之二皆據剛處上不能免咎復二之下仁隨二
之係小子无妄二之不敢妄為益二之弗克違皆得其吉
唯頤二之顛頤求養於初故為失類之凶
　　　巽上八卦(觀畜益巽家人/小        渙)　(中孚/漸)
巽坎艮坤皆隂卦皆本乎坤為易之門故巽乘坤曰觀
巽六四得位于上觀光尚賔故曰觀巽自觀始而行震
離兑乾之上為益家人中孚小畜四卦言巽在上謂陽
處巽之道也巽上震下為益巽在上而初九自上來損
上益下曰益巽上離下為家人離之初九九三處六二
以正家故曰家人巽上兑下為中孚柔内剛中孚誠化
邦故曰中孚巽上乾下六四得位而畜陽故曰小畜自
小畜轉行巽坎艮三卦上為巽所乘為巽渙漸三卦巽
上巽下為重巽初六六四皆順剛有為明巽之功也巽
上坎下為渙九二剛來而柔上明巽隂之盛也巽上艮
下為漸剛上柔下明巽之進有功也故曰漸夫巽之處
上始乎觀而為益家人中孚小畜四卦所以處巽也巽
行乎巽渙漸三卦以明巽功之大也
　　　巽下八卦(姤/巽)　(大過蠱鼎升恒/井)
巽入也一隂在下以巽順之道入乎陽其卦凡八學者
當觀初六何道以進二陽在上何道以處盖巽之處于
乾兑離震之下為姤大過鼎恒如自乾來者曰姤一隂
之始遇陽也繫身于剛正之物而得所依故曰繫于金
柅貞吉從夬來者曰大過初六能自謹以免咎故曰藉
用白茅无咎自大壯來者曰恒初六之始求于陽始有
所求而望之深故曰浚恒貞凶自大有來者曰鼎初六
能出否以從貴故曰鼎顛趾利出否鼎大過之初六賢
于姤恒之初六矣若巽處于巽坎艮坤之下者為巽為
井為蠱為升盖自小畜變為巽卦小畜之三陽有下復
者故巽卦初六利武人之貞以制陽也自大畜變為蠱
卦大畜之三陽為上艮所畜矣故蠱卦初六幹蠱以承
考也自泰變曰升泰三陽志在于進故升之初六與陽
同升也自需變者曰井需之三陽攻坎為坎所處故卦
曰井言畜水于井不與汲用也井初六泥不見食徳不
足取也四卦初六皆自上來為志于内隨時以處者也
欽定四庫全書
　易傳燈卷二　　　　　　宋　徐氏　撰
　　　坎上八卦(比/需)　(屯/井)　(既濟蹇節/坎)
坎上坤下衆隂推戴一陽處九五之位日比坎九五剛
中在上衆隂下戴无一人敢後者故為比比本乎坤為
易之門行乎震離兑乾之上為屯既濟節需四卦皆坎
在上而陽進之卦故屯者坎上震下其上之坎六四上
六輔九五膏澤不流為隂所害下有震初九居正得民
宜建為侯若既濟者坎上離下下離攻坎三年克之為
憊也坎上兑下兑二陽攻坎苦節故曰節坎上乾下乾
三陽需待以攻坎六四需血出穴故曰需坎二小人得
君于上為下陽所攻至需極矣自需轉而行巽坎艮為
井坎蹇之三卦坎處陽之卦也故井者坎上巽下言以
井蓄水不汲用為廢井故繇辭无喪无得徃來井井汔
至未繘井未有功巽下二陽皆无與行惻殆如東漢黨
錮之禍不見用于君此坎處君子像舊井之不用也若
坎上坎下曰習坎重險也上坎上六失道下坎初六失
道坎之為患九二九五皆被患者九二坎有險九五坎
不盈其為小人患明矣若蹇者坎上艮下上坎九五爻
為大蹇之文坎為君患雖得朋來而未能免咎也下體
之艮皆見險能止以為知故九三徃蹇來反為内所喜
故曰蹇也坎體二小人夾輔陽君于上亂政害國讒毁
君子易以井坎蹇卦序之學者可不攷哉
　　　坎下八卦(訟/渙)　(困坎未濟/習    䝉)　(觧/師)
坎䧟也一陽䧟于二隂之中二隂則為䧟者也其卦凡
八凡坎處于下體者九二皆自上來䧟故聖人有剛來
得中之文訟九二之彖曰剛來而得中故九二爻有歸
逋之象困九二之彖曰剛掩言九二見掩于隂而致困
九二能以酒食自養故朱紱方來言人君以臣服起用
者也兹九二所以為貞大人吉也初六六三為困于九
二故六三非所困而困又處于剛上所以致不祥之凶
觧九二自震九四而來因小人致觧九二直已自明故
曰獲三狐得中直之道六三處非其分負且乗故致㓂
至未濟九二自五而來能曵其輪而不行所以貞吉初
六不知極而吝六三未濟征而凶皆害二者也訟困未
濟觧四卦坎處于乾兑離震之下其九二皆自上來䧟
者也若坎處于巽坎艮坤之下者為渙坎蒙師與前一
義也然坤上坎下為師五隂用一陽帥師則師九二非
由上來䧟者也渙九二彖言剛來不窮蓋六四本六二
也六二上奪九四之位故九四下為九二有渙奔其机
之文言處于二得所安也初六之順于九二六三則志
在外故曰渙其躬若習坎之卦上䧟人君而又下䧟君
子故曰重險九二在䧟中故曰坎有險求小得初六六
三為䧟者也初六失道既凶六三來之坎坎為下石之
計終无功也小人之䧟君子雖能䧟其身而自小人視
之何功之有清議所不容必不自免其凶也師九二在
下得中帥師之主六三處九二之上又欲為掌兵之權
權不出于一所以致凶蒙九二以童蒙求我而為包蒙
納婦子之克家者也而六三行不順不有其躬而依于
九二聖人所戒也
　　　離上八卦(大有噬鼎/晉    嗑)　(未濟睽旅/離)
離中女隂卦也先天八卦二陽夾輔一隂於中權籍二
陽也離乗乾為大有六五得位上下應之曰大有自大
有本乎乾為易之門行乎巽坎艮坤之上為鼎未濟旅
晉四卦皆離在上而隂進之卦故離上巽下諸爻未有
用也離上坎下為未濟九二男之窮故曰未濟離上艮
下為旅離之九三焚次喪僕故曰旅離上坤下為晉晉
下三隂未遂其晉也若離行乎震離兑之上為噬嗑離
睽三卦離處隂之卦也噬嗑之卦離上震下有位者皆
用噬而初上則受罪者離明在上威動於下用刑獄以
儆于有位非如乾命震而隂不為妄此噬而後合幸柔
得中而上行也離上離下為離上離九四上九輔六五
以離王公致吉其下離六二黄離元吉故畜牝牛吉也
若睽者離上兑下離體二陽夾輔隂君於上多疑寡合
憎疾小人故六三輿曳牛掣為睽也上下睽異故九四
上九孤立於朝為小事吉也
　　　離下八卦(同人/家人)　(革濟離賁豐明夷/既)
離處下體六二皆自上來麗乎兩陽之間兩陽所以處
此隂也當隨卦而言其義同人之離乃乾處隂于下之
中而與之同乾為九四九三之間乾興大師克之得與
二遇也革之下離乃兑之處隂也革六二任離體二陽
之中革服于陽已日乃革之故征吉也若離之離乃止
離之處隂也六二依于二陽柔麗中正得所麗也故曰
黄離元吉畜牝牛吉也豐下之離乃震處隂也六二在
離之中為二陽所處當豐之時幽暗不明不可以徃徃
得疑疾有孚發若吉家人之離巽處隂也離體在下初
九九三嚴于己以正家六二柔順不能有立无所遂但
在中饋則吉既濟之離隂失位于上今處于下故六二
婦喪其茀喪其為餙无以為容勿逐七日得以中順之
道得所麗也賁下之離君子小人徃來為文故六二在
兩陽間得所麗為賁明夷下離當陽剛誅隂之時九三
南狩得其大首而六二自上而下順于二陽故用拯馬
壮吉順以則也兹離在下八卦各有㫖也
　　　艮上八卦(剥畜頤蠱賁蒙損艮/大)
艮重坤上一陽乘五隂為剥者隂剥陽也陽非可剥也
五隂恃衆而剥之故艮乗坤曰剥剥本乎坤為易之門
故艮行震離兑乾之陽者為頤賁損大畜四卦皆陽生
于下之卦若頤者艮上震下艮一陽上窮震一陽下生
四隂中盛而陽㣲故頤者隂養陽之卦故聖人有觀頤
自求口實之文初九不能自求為小人所誚致有觀我
朶頤之凶賁者艮上離下柔來文剛剛上文柔君子小
人之相為賁也損者艮上兑下損下益上損三益上損
剛益柔為損大畜艮上乾下乾三陽為艮所畜曰大畜
若艮處于巽坎艮之上者為蠱蒙艮三卦為陽為隂用
也艮上巽下為蠱剛上柔下與之幹蠱艮上坎下為蒙
九二為發蒙也艮上艮下為艮下不求于上故不獲其
身上不求于下故不見其人兹為上下敵應不相與也
所以為艮也
　　　艮下八卦(遯/漸)　(咸/蹇)　(旅/艮)　(小過/謙)
艮者止也陽止于二隂之上非隂止也二隂長于下一
陽止于上學者當究二隂何以為進身之計一陽何以
為處隂之計而或者以為陽止隂非也故艮重於下者
凡八卦其六二皆有進志九三皆有溺二之意然䆒象
辭聖人毎非三之與二也遯六二用中順之道固執于
陽莫之能觧六二依陽以進也九三繫戀于二故聖人
以為畜臣妾則吉而謂其不可大事也咸六二之咸其
腓望陽之來感而貴于居吉則不失矣然九三隨人以
為感聖人以為吝道也旅六二之即次進得所安而九
三在旅為與下之道聖人所以傷其喪童僕也小過六
二遇其臣不及其君得所遇于九三矣而九三以隂過
盛而乃防之故致從或戕之凶四卦艮重於乾兑離震
之下者也若艮處於巽坎艮坤之下者曰漸蹇艮謙漸
之六二鴻漸于磐言進得所安也九三之征而不復致
二之婦孕而不育而聖人謂三之離羣醜也蹇六二盡
匪躬之節而九三來反為内所喜而聖人有貞吉與无
尤之辭艮六二不拯其隨未退聼于九三而九三之艮
其限自以止為道不復顧于二也謙六二之鳴謙心中
自得而九三亦以謙自處然其相得之情觀於鳴謙義
可知矣
　　　兑上八卦(夬/萃)　(大過革困兑咸/隨)
兑重乾上一隂乘五陽為夬夬決柔也一隂一陽之謂
道隂非可決也五陽恃衆而決之故兑乗乾曰夬夬本
乎乾為易之門故兑行乎巽坎艮坤之隂者為大過困
咸萃四卦皆隂生于下之卦若大過者兑上巽下兑之
一隂上窮巽之一隂下生為本末弱陽盛于中而本末
弱為棟橈之象故曰大過若困者兑上坎下坎之九二
乃上剛掩于二為困困之九二自上而來揜于二也剛
揜有言不信初六六三乃為困于九二者九二以酒食
自養故能有慶若咸者兑上艮下為咸柔上剛下感應
相與曰咸萃者兑上坤下坤三隂下盛言人民萃聚也
大過咸萃皆隂生長之卦兑行于震離兑為隨革兑三
卦皆處隂上之卦兑上震下為隨初九乃剛來下柔得
衆隂之隨故曰隨兑上離下為革離之二陽處隂而隂
革服也兑上兑下為兑言隂説從也兑重于震離兑之
上為隨革兑三卦言隂之隨而革且説也自夬生大過
困咸萃皆隂生于下之卦以至為隨革兑而隂隨革且
説易序兑于後言順天應人厥有㫖矣
　　　兑下八卦(履孚兑節睽損歸妹/中            臨)
兑者説也一隂處于二陽之上處非其所故求説乎陽
冀得所安也故兑體重于八卦之下六三多求説于陽
二陽在下難乎其處此也履六三履剛而處上六三能
説而應乾故免咥人之凶而論其才則不足取也兑六
三則曰來兑來説於陽所以凶臨之六三以二陽之長
則甘臨亦求説於陽故无攸利歸妹六三反歸為娣禮
以從人未當也損六三當得友之時无所損也節六三
當君子疑畏之際不節而嗟无所歸咎嗟為君子所誅
也睽時上下不相和同之際六三疑畏欲行而輿曵欲
順而牛掣雖无初而有終終則遇剛也身處危疑據剛
之上處非所安故疑懼如此若中孚則不然疑其攻己
或鼓或罷或泣或歌始欲攻之終安其所蓋其處位不
當故也
　　　上下二體
文王之重卦必嚴于上下二體之辨上為何卦下為何
卦而後立之卦觀其卦象繫之繇辭以明吉凶其剛柔
相推之變先後反對之序无不該于本卦二體之内然
後發揮于剛柔而明其爻非于本卦六爻之外而即復
姤臨遯泰否六卦為之母以論外變也非以互體動爻
之外取象而為辭也如需後有訟需乾三陽在下攻坎
出穴之卦訟乾三陽在上一陽歸逋之卦蓋八卦成列
乾右有巽坎艮三卦其坎者乾之上陽來䧟于二也故
訟卦有剛來得中之文爻有不克訟歸逋之文朱漢上
不究八卦成列之圖象在其中之語廼因訟曰剛來得
中无妄曰剛自外來而為主于内朱以訟者遯三之二
无妄者遯三之初九言外者皆自外朱謂初二兩爻視
三則外矣朱蓋以復姤臨遯泰否六卦言變而不知非
易之變象也愚未見内體三爻自分内外也若无妄卦
乾上震下其初九有剛自外來為主于内之文蓋乾之
重卦凡八卦乾姤訟遯否无妄同人履皆乾在上所重
之卦其下體所乗訟遯无妄者皆乗三男其陽皆自上
來而處于内者也朱漢上不以乾重卦為无妄之所本
蓋无妄自否來也否坤之三隂内乘乾即命震以一陽
為主于内故震之一陽自乾外來為内之主由是隂畏
震威不為妄而邪惡屏息矣兹天之命震為主自乾而
來而非遯自三之初為无妄之初九也吁重卦之上下
二體即有上下剛柔相推之象本于八卦之成列而後
有八卦之相錯數徃者以順而數其徃知來者以逆而
知其來非可指復姤臨遯泰否六卦為之母而妄為卦
變之徃來後之學者不能于毎卦上下論相乘相感之
理而推聖人觀象之㫖不得其要領而于卦外言説或
言爻應或言世變或言互體或言變體自以為立論出
于三聖所見之表蓋自漢以下萬人一律吁易道為異
説所汨可勝嘆哉宜王通氏謂九師興而易道㣲也宜
王弼之有隂謫也
　　　元亨利貞
易言元亨利貞凡七處乾坤元亨利貞二處彖謂之四
德聖人无所增損其義也自屯而下彖皆作大亨以正
釋之而于利之一字不連本文也然後知元亨貞者卦
中自有元亨貞之德而文王于貞上斷之以利于貞而
已此夫子所以不連利于貞為卦中之義也屯曰大亨
貞隨曰大亨貞无妄曰大亨以正臨曰大亨以正革曰
大亨以正皆不連利字者乃知利者文王之斷辭所加
也今而後讀元亨為一句利貞為一句庶得孔氏之意
　　　貞者事之幹
易有安貞艱貞居貞之辨又有女子貞幽人貞婦人貞
武人貞牝馬貞之别其安居與艱皆以字義為貞也其
女子幽人婦人武人等貞皆以人物為象也貞於安如
坤卦安貞訟九四安貞吉貞于居如屯爻利居貞貞于
艱如泰九五艱貞无咎明夷利艱貞如大畜九三利艱
貞如噬嗑九四利艱貞吉此皆以字義為貞也其女子
貞者屯六二爻言女子貞又幽人貞者履九二爻利幽
人貞者歸妹九二之爻貞婦人吉者恒六五之爻貞大
人吉者困之彖謂九二也貞丈人吉者師彖謂九二也
蓋以字義為貞者當詳安居艱難之義以人物為貞者
當詳婦人女子幽人丈人武人之義外有利君子貞大
貞小貞皆可詳也貞者事事之幹能詳究聖人立貞文
多等之理則知利貞貞吉貞厲貞吝者其義輕重皆可
㳂而知之矣
　　　其血𤣥黄
易爻以血為象皆以有所傷為義非以坎卦為血也坤
上六其血𤣥黄言上六與陽戰兩有所傷也此豈坎卦
哉需六四需于血言六四為三陽所攻有所傷而去也
小畜六四言血去以六四結知于君免為三陽所害渙
上九言血去以九陽明能逺害全身免為六四所害也
小畜與渙皆巽體豈皆坎卦哉諸解者以坎為血卦見
諸爻以血為象者牽強附會以坎為説吁亦誣矣
　　　十年三年三嵗七日
易以十年三年三嵗為爻象者以爻之吉凶輕重為久
近之數然十年為數之至重也如屯六二女子貞十年
乃字言六二有乘剛之難義不從冦故久而後反常乃
字也復上六迷復行師自取其凶十年不克征所以為
凶之至重也又如頤六三拂亂其頤養之道貞久于拂
大悖于道雖十年勿用故皆以十年為象也外以三年
三嵗為象者比之十年為凶之輕而數至于三亦罹罪
之重也如同人伏戎敵剛知其義不可與大師為敵故
至三年不敢興戎也坎上六失事君之道徽纆叢棘凶
至三嵗不得免也困初六坐受其困致不明之灾在下
而為困于人自罹其困雖三嵗不覿也豐上六豐大其
屋蔀蔽于家失道无助雖三嵗亦不覿也兹易以三年
言得凶之重也外既濟以三年克鬼方為憊未濟以三
年伐鬼方為志行隨爻取象各不同也然易象以三數
為重王三錫命示賞功之禮晝日三接示康侯之寵田
獲三品示得功之多三日不食示于行之義易以三為
貴審矣易象又以七日言者復之七日來復聖人以為
天行而子夏胡安定伊川蘇氏諸觧皆以坤極六位而
反于坤之復其數七日凡歴七爻以一爻為一日故云七
日也而震六二喪貝勿逐七日得既濟六二婦喪其茀
亦曰勿逐七日得小象以七日得為以中道也聖人于
復言天行於既濟言中道則七日象數易固有則也奚
容以私意臆度論
　　　利渉大川
文王作卦下辭多以利渉大川為象或言不利渉大川
者或以爻辭中亦言利渉大川者蓋聖人觀卦象之難
如需下三陽上誅坎險其事至難如大川之難渉必勇
徃有為則事遂故以利渉大川為象故需之彖曰利渉
大川徃有功也又如蠱弊難拯如大川之難渉必勇徃
有為則事遂故曰利渉大川徃有事也如訟之羣剛希
冀非望如渉川之難非可勇徃利渉故曰不利渉大川
入于淵也若夫同人之利渉大川者以九五與六二之
同多有難阻乾興大師克之得與二遇故彖言同人于
野亨利渉大川乾行也乾用大師克相遇故以利渉大
川為象也大畜利渉大川者大畜君子當朝廷養賢之
時不家食致吉雖勇徃求君有為亦所利也九三爻言
利有攸徃與上合志即渉川應天之㫖也後益卦利渉
大川渙卦利渉大川中孚利渉大川者三卦皆巽體在
上六四有功故三卦彖辭益言木道乃行渙言乗木有
功中孚言乗木舟虚也木即巽六四也六四有功故言
木道乃行乗木有功也外爻辭謙初六謙謙卑以自牧
雖事之難君子亦可勇徃用渉也頤上九既由我頤養
於天下雖事如渉川之難亦利渉也若夫未濟六三未
濟征凶利渉大川蓋六三當未濟而上征則凶雖上征
之難亦可勇而有為而利渉也故雖未濟征凶而利渉
有為也若夫頤六五拂經為頤居貞則吉則不可渉川
為難事故言不可渉大川也聖人以渉川為象皆以卦
爻事象之難者立文取譬有利有不利其㫖深矣後之
學者當自攷之
　　　甲庚先後
蠱卦先甲三日後甲三日言前治後治也未蠱之前前
可為大治矣飭蠱之後後尤為大治也先甲三日言承
前治之統也後甲三日言垂後治之統也故彖辭謂終
則有始天行也前治已終矣後治今始也蠱所以為元
亨而天下治也巽卦先庚三日言申天命未已也旅君
失國之先天命已久矣巽君中興之後天命方新也先
庚三日天始命于國家者其厯數可謂長矣後庚三日
天復命于國者其厯數尤為長也故彖辭謂重巽以申
命于三日之先知天命之未改也申其命于三日之後
知天命之尤長也巽所以申命行事也或者立為甲庚
之圖則非矣
　　　臨八月消
周建子為正月一陽生為復二月丑為臨剛浸而長三
月三陽泰四月四陽大壮五月五陽而夬六月乾七月
姤一隂生至八月遯二隂浸長則陽遯君子道消故聖
人於臨言八月有凶消不久也後至否三隂盛也觀四隂盛
也剥五隂盛也至亥月坤純隂用事隂之消陽至此極
矣然後至周建子為陽生之月聖人于臨言八月有凶
蓋臨二陽長之時至八月當二隂長之卦隂長則陽消
故至遯時八月有凶聖人戒之于早也吁聖人立陽長
卦名有六曰復臨泰大壮夬乾又立隂長卦名有六曰
姤遯否觀剥坤蓋托隂陽消長之序為君子小人進退
之候當二陽之臨曷可不存二隂之遯于八月哉聖人
為君子慮者切矣
　　　夫婦老少
卦以震巽之長坎離之中艮兑之少可為夫婦而質之
易爻不然蓋卦爻以上下二體所屬剛柔隂陽為夫婦
之象如漸九三爻言夫征不復婦孕不育蓋夫征言九
三也婦孕言六二也九三之征不復而離羣醜故六二
之婦孕不育也又漸九五爻言婦三嵗不孕終莫之勝
吉謂九五之君不庇于六四故六四之婦三嵗不孕也
又如蒙卦六三爻言勿用取女見金夫不有躬无攸利
言六三之隂下求九二以九二為金夫不有躬而相從
故小象以為行不順也金夫言剛夫也前軰諸觧作人
之多金六三説而從之恐聖人取象之意不如是之屑
如金夫金柅皆以剛取義也又如大過卦諸爻言老夫
女妻老婦士夫有老少之别者以大過卦剛過為象故
于爻有老少之辨也九二爻言老夫者言九二也女妻
者言初六也九二老夫得初六柔在下而隂生是女妻
也故有老夫女妻之象九五上六爻言老婦士夫者士
夫言九五也老婦言上六也上六老婦得九五士夫為
可醜也兹夫婦取象又以隂陽老少為象學者又當詳
之
　　　資斧
易自中興之後國家亦多變故矣聖人作巽後爻辭言
國家時變不一也雖更歴千萬代其應如響蓋天命所
係聖人豈隠于易哉巽上之喪其資斧言中興之君太
阿倒持優㳺不斷之象也兑五之孚于剥言中興之後
信讒佞逺忠直而得位于上如漢元帝信許氏殺蕭望
之之類也渙五之渙王居蓋後世東遷之象也渙上之
血去逺害蓋秦時望夷宫中唐憲敬遇害之象也遂致
節九五甘節徃有尚得位中之吉如唐稱國舅國㸙甘
言免患之類也傳至屯蒙屯九五位于小人之中膏澤
不流蒙之童㓜順巽幸免至于需之興戎而小人出穴
小人窟穴甫除而訟之羣奸已睥睨于旁巽後大變極
矣幸而師比之真人勃興師之用衆比之推戴明陽之
建極未㡬同人之應君大有之柔位明隂之建極由巽
而訟厯數可推隂陽建極而天命延長不可測矣
　　　无咎
易之卦爻言无咎者多矣聖人謂无咎者善補過也如
睽初九見惡人无咎見惡人以辟咎也離初九履錯然
敬之无咎履錯之敬以辟咎也兹補過而免咎者也有
何咎何其咎者小畜初九復自道何其咎吉隨九四有
孚在道以明何咎睽六五厥宗噬膚徃何咎兹其過咎
之必无者也有義无咎者復六三頻復之厲義无咎也
觧初六剛柔之際義无咎也漸初六小子之厲義无咎
也既濟初九曳其輪義无咎也至大有初九則曰无交
害匪咎艱則无咎然有不可歸咎于人者如同人初九
出門同人又誰咎也觧六三自我致戎又誰咎也節六
三不節之嗟又誰咎也然大過上六過渉滅頂凶无咎
過渉之凶不可咎也兹取凶之不可怨咎者也有自取
其咎者如夬初九徃不勝為咎不勝而徃咎也有无大
咎者如蠱九三小有悔无大咎姤九三厲无大咎有終
无咎者如習坎六四納約自牖終无咎夬九三之象君
子夬夬終无咎也易言无咎多端矣非可一義為言也
雖均曰无咎易爻變易以貢神而明之則存乎人焉乾
九三雖危而无咎九四或疑而无咎兹善補過而无咎
異乎前之无咎多等者矣
欽定四庫全書
　易傳燈卷三　　　　　　宋　徐氏　撰
　　　六位貴賤
六位之列言貴賤也易首章言卑髙以陳貴賤位矣又
言列貴賤者存乎位則知爻以位言者明貴賤也嘗攷
於易易言成卦則曰六畫易言效天下之動則曰六爻
易言剛柔相推則曰六虛易言列貴賤則曰六位故知
位者明貴賤之等也今即乾卦言之文王畫乾之卦分
乾上乾下之體蓋有上位下位之辨夫子彖傳曰大明
終始六位時成亦以龍有潛見惕躍飛亢之殊於是列
為初二三四五上之位其貴賤之等該於六位中矣然
有下而勿用貴而无位者茲為貴賤之變也若夫他卦
六位无非以六爻尊卑為貴賤之辨故有位不當不當
位之言如噬嗑離六五為不當位未濟離六五亦為不
當位需坎之上六為不當位履兑之六三為位不當餘
卦言位不當者亦多矣皆以剛柔所處之非宜而有位
次失當之象聖人繫爻之辭所以斷其吉凶也且屯初
九以貴下賤而得民六二以柔乘剛而有難困九二剛
中得貞大人之吉而六三乘剛有非所據之凶易明貴
賤之分豈不嚴哉
　　　設卦觀象
聖人於大傳首章曰聖人設卦觀象繫辭焉而明吉凶
設卦者謂重卦也謂序卦也蓋八卦皆三畫以立象於
是乎重之則有上下之象又於是乎序之則有先後之
象聖人觀重卦上下之象則繫辭以明吉凶如屯卦坎
上震下坎體在上二隂為五患而下體震初九有君天
下之徳見而不失其居則繫辭曰元亨利貞勿用有攸
徃利建侯兹為觀象繫辭明吉凶也聖人又序其卦使
不紊亂則先後有序如屯序於䝉之先䝉序於屯之後
序需於先序訟於後師後有比小畜後有履皆不可移
易如小畜六四得君畜制羣陽其卦居先迨六四出而
為履之六三為柔履剛於是繫辭曰履虎尾不咥人亨
所以明吉凶兹聖人序卦有先後之象也後學不究設
卦有重卦序卦之緼又豈知觀象繫辭明吉凶之理哉
此章之後言君子所居而安者易之序也正謂卦有先
後之序君子居而安之也又曰居則觀象玩辭謂觀卦
象而玩所繫之辭又言動則觀變玩占此謂君子因剛
柔相推之變而玩極數所占之得失其居處變動无不
推易象變易從事則天必祐之矣
　　　小大險易
大傳曰卦有小大辭有險易辭也者各指其所之蓋大
言陽剛君子小言隂柔小人易於君子也其辭易易於
小人也其辭險易各指其所適之情也如大過小過大
畜小畜皆小大之卦也大過剛過也彖言利有攸徃亨
其辭易矣小過小者過也彖言可小事不可大事不宜
上宜下其辭險也大畜大者畜也彖言尚賢止健小畜
小者畜也彖言密雲不雨皆卦有小大辭有險易也易
之所該豈止此哉夬五剛決柔利有攸徃大者卦辭也
剥柔變剛不利有攸徃小者卦辭也姤言女壯勿用取
女小者卦辭也臨剛浸長大也遯小浸長小也泰大來
吉亨大也否小來不利君子貞小也其辭之險易皆可
推也又如大有有大也衆陽應隂彖曰元亨辭易也比
小也衆隂比陽彖曰比吉後夫凶辭險也卦六十有四
雖乾坤莫不有大小之象其辭所指雖乾坤莫不有險
易之指易於大小則齊於卦非偏有所惡也其辭險易
則各指其所之非偏有所隠也君子盍可不明其理哉
自漢迄今莫有一人推明小大儉易之理有能暢而明
之則聖人讚易之㫖豈不備哉
　　　極數知來
大傳曰君子動則觀其變而玩其占蓋極數知來之謂
占通變之謂事隂陽不測之謂神又曰以卜筮者尚其
占君子將有為將有行也問焉以言受命也如嚮無有
逺近幽深遂知來物非天下之至精孰能與于此又曰
占事知來夫觀變玩占非極數何以為占盖謂參伍以
變錯綜其數通其變遂成天地之文極其數遂定天下
之象非天下之至變其孰能與于此此極數通變之言
也成文定象皆本於此當時聖人不於大傳詳參伍錯
綜之目後世無傳迄今之人不曉參伍以變錯綜其數
之法遂啟後世學者妄為之説盖占事本乎參伍錯綜
之極數也漢京房闗子明諸儒别為法以為占筮之學
非聖人極數之本理也
　　　大衍五十
聖人言大衍之數五十其用四十有九四十有九為用
則五十之内虛一不用何所象乎苟用其四十有九則
聖人亦不必言衍數之五十也自聖人書不盡言遂啓
京房馬融荀爽鄭康成董遇顧懽劉牧諸人各立一説
言五十之數初无的當之論又或者以天地五十五之
數用之為四十有九者而五十之㫖遂為聖人之虛言
若韓康伯衍天地之數所頼者五十用四十有九則一
不用也不用而用以之通非數而數以之成斯易之太
極也四十九數總為一者太極也散為四十九即太極
在其中矣故分而為二以象兩掛一以象三揲之以四
以象四時四時者坎離震兑則六七八九之數也韓又
言虚一以象虛无之氣朱震謂一者體也太極不動之
數四十九者用也總之則一散之則四十九非四十九
之外復有一而有一不用也龔夬謂大衍之數五十總
四十有九之成數合而為一也此蓍之體也用四十有
九者自分而為二言也此蓍之用也以蓍之體合蓍之
用四十九則五十也故一為虛數四十九為實數而一
者四十九之所生也然李泰伯誚康伯述輔嗣之㫖曰
衍天地之數所頼者五十聖人以五行天五之數特減
其五則未知不減之時如何揲也愚以為王弼韓康伯
言衍天地之數所頼者五十雖聖人於大衍章言天地
之數五十有五所以成變化行鬼神而不曽明言於天
地數減五為大衍之五十也盖大衍者為衍易用蓍言
也四營成易十有八變成卦仲之長之天下之能事畢
矣顯道神徳行可與酬酢可與佑神矣其言易變化神
妙如此盖當求之説卦生蓍之章即參天兩地倚數之
言研求其理則知大衍五十之緼矣非可外求其義合
於五十之數也如京房馬融荀爽鄭康成諸人皆立異
説求異於聖人而不即參兩倚數而求其理豈知參天
兩地所以為五十哉然聖人雖不言虛一數但言其用
四十有九則知此一者常周流於四十九之用其四十
九數已用畢事而元數五十未嘗不合也其用四十有
九者盖四營十八掛之餘計老陽老隂少陽少隂之策
无不合於四十九之用數也如三揲九八八外有二十
四策兹豈非四十九乎餘皆同也聖人即策數分老少
隂陽其六九之老者為動爻而七八雖不動其策與乾
坤當朞當物无以異也
　　　再扐後掛
四營成易謂分二掛一揲四歸竒也十有八變而成卦
謂每爻三變六爻十有八變盖初揲不五則九次揲不
四則八三揲亦不四則八也其三揲謂三變初揲之變
分二掛一揲四歸竒非五則九矣至于再變聖人以五
嵗再閏故再扐者仍前分二掛一揲四再歸竒于扐故
曰再扐此則非四則八也至于第三變聖人以為後掛
者仍前分二掛一揲四歸竒于扐此亦非四即八也三
變則一爻成矣自五嵗再閏而下聖人一言曰故再扐
而後掛此聖人為再變及三變立文故曰再扐又曰後
掛其文意周足盖再歸於扐其後復掛一以成一爻三
變之法明甚豈於再變不再扐三變不掛一哉先輩劉
牧諸公以初揲分二象兩掛一象三即先將左手揲四
歸竒又將右手揲四歸竒謂之再扐後掛其二變三變
即无四營之數其差誤殊非聖人衍易之法也更程伊
川張横渠諸先輩知其不通又變其説又非聖人四營
三變之理故愚糾其失於此云夫聖人言歸竒于扐以
象閏者盖初變之揲不五則九也先將兩手蓍四四數
之歸其竒餘于扐并掛一或五或九也又聖人言五嵗
再閏故再扐者盖謂次變之揲不四則八也除先得或
九之外猶有四十之蓍又分二又掛一揲四歸竒今此
再扐不四則八也又聖人言而後掛者盖謂第三變之
揲仍前掛一也第三次又分二掛一揲四歸竒今第三
揲亦不四則八也此則三變成一爻矣今諸解謂第一
變之揲四四數之歸竒于扐以象閏其次變之揲即不
掛一有違再閏再扐之言及第三變之揲亦不掛一有
違後掛之言豈可將五嵗再閏再扐後掛之言所以為
第二揲第三揲者更不歸竒于扐更不掛一乎今皆自
立一説不主聖人再閏再扐後掛之言但自初揲左手
蓍了其次揲三揲只以右手蓍合于左揲一處便為揲
了違背聖經甚矣即不再扐後掛无再變三變之法然
則三變成一爻十有八變而成卦聖人之言非乎先將
左手之蓍四四數之其餘者合于掛一處又將右手之
蓍四四數之其餘者亦合于掛一處此方是不五則九
也若聖人言五嵗再閏故再扐而後掛者盖與第二第
三變立文非謂將右手蓍之餘合于掛一而謂之再閏
再扐後掛也
　九八八計二十五外有二十四策係四六數六老隂
　五四四計一十三外有三十六策係四九數九老陽
　兩少一多計一十七外有三十二策係四八數八少
　隂
　兩多一少計二十一外有二十八策係四七數七少
　陽
　　　九六七八
易以九六七八為隂陽老少之象今易畫三百八十四
爻陽爻一百九十二皆以九為象隂爻一百九十二皆
以六為象聖人即无一爻言七八者先輩亦不曽論及
此獨陸績謂陽在初稱初九去初之二稱九二則初復
七矣隂在初稱初六去初之二稱六二則初復八矣卦
畫七八經書九六七八為象九六為爻四者互明此左
氏所記卜筮者之某卦之説也陸績雖據卜筮者言七
八九六互明之義而易書稱九六不稱七八者其㫖未
明也大傳大衍章言四營十八變其于七八九六之策
无遺策也然策之當期當物只言乾坤則知易爻言九
六者只言動爻也聖人見天下之吉凶悔吝皆生于動
則六爻以傚其動故知易之九六无非動爻所以稱九
六而不及七八易豈以七八為變動之爻哉
　　　動爻之卦
易六十四卦每卦一爻動之一卦如一爻動凡六卦二
爻動凡十五卦三爻動凡二十卦四爻動凡十五卦五爻
動凡六卦不動自一卦全體動自一卦其六十四之卦
計四千九十六卦當以本卦之體言卦象之某卦論吉
凶羲文聖人不曽作此所之卦象遂致後世占卜者添
入八卦納甲五行四獸世應之類揣測休咎殊非聖人
作易本理也若夫大衍蓍數盖即蓍求易之法四營成
易十有八變成卦八卦小成引伸觸類天下能事畢矣
非以此為占事知來之學也如之卦有不動之爻則如
左傳載穆姜占遇艮之八是為艮之隨盖艮體上五四
三與初皆動只二爻不動以不動爻為占故謂艮之八
也易道變動不窮君子神而明之變而通之則之卦四
千九十六卦所以通天下之志斷天下之疑極深硏幾
開物成務舉在易之一書也若易之設卦聖人只言本
卦事理如之卦謂之動爻如乾卦初九動為姤卦盖乾
為巽也乾為巽于天之下有吉凶休咎之象如左傳周
太史所論則可也
　　　極儀象卦
理之無形者難言也聖人每從其實然之形而明其無
形之理使天下有所據依而信其言故乾坤難定也聖
人即天地之尊卑而明乾坤之定剛柔難斷也聖人即
動静之有常而明剛柔之斷變化難見也聖人即象形
之所在而明變化之見盖摭實然者言之則無形者可
信也大傳曰易有太極是生兩儀兩儀生四象四象生
八卦八卦定吉凶吉凶生大業兹易開物成務冐天下
之道者也聖人探易之初㑹生生之理于太極而明易
之本于有聖人究易之終推生生之理于大業而明極
之成乎業太極一氣也兩儀隂陽分太極也四象五行
分兩儀也八卦吉凶分四象也一氣渾涵故曰太極隂
陽既分斯曰兩儀兩儀運而四象行焉是為四象四象
有五行所屬而八卦成列矣方以類聚物以羣分而吉
凶生于八卦之相形變化推移著于大業之六十有四
其極斯有實理之可言也自極而儀自儀而象理無形
也至于有卦則成列已定斯可推吉凶而生大業也大哉
易也開物成務冐天下之道自有而入生物無窮或謂
自無而有使其中空虚無實而能生極儀象卦闡于大
業而有實理之可言乎
　　　易有四象
前章聖人設卦觀象繫辭而明吉凶也其所為象者何
象也即後章言易有四象所以示也繫辭焉所以告也
定之以吉凶所以斷也其四象謂老陽老隂少陽少隂
也老陽老隂乾坤也少陽震坎艮也少隂巽離兑也言
四象則包八卦矣苟非此之謂則前後兩卦之四象也
盖聖人設卦非説一卦而止也其卦兩兩反對如屯蒙
相連需訟相繼小畜之與履師之與比有如雜卦所言
兩卦之義每兩卦上下反對故聖人言四象以示繫辭
以告定吉凶以斷也如屯卦坎上震下及為䝉則艮上
坎下兹有四象所示又于每卦繫辭以告定吉凶以斷
以全四象卦義或者不此之思莊氏謂易六十四卦中
有實象有假象有義象有用象非也何氏謂天生神物
聖人則之一也天地變化聖人效之二也天垂象見吉
凶三也河出圖洛出書聖人則之四也此四事易外别
有其功非専易内之物何得稱易有四象劉牧云易有
四象所以示者若繫辭云吉凶者得失之象悔吝者憂
虞之象變化者進退之象剛柔者晝夜之象四也既繫
辭所陳則與爻卦正協其義孔疏復謂兩儀生四象七
八九六所以示之四象則失之甚也七八九六乃少陽
少隂老陽老隂之位生八卦之四象非易所以示之四
象也然則易有象示及繫辭以告吉凶以斷必别有易
書韓宣子聘魯見易象其易之為象必别有書也後學
不究聖人設卦觀象之㫖但隨文泥辭見經有兩儀生
四象之文又見大傳有四象之目則援引曲解然則大
衍章亦有四象之目盍不引據以釋經乎
　　　河圖洛書
大傳曰河出圖洛出書聖人則之或者以為聖人因圖
書之出則之而作易非也河圖之數戴九而履一左三
而右七二四之居上六八之居下而五居于中管攝諸
數為十五之縱横也洛書之數一合五而成六二合五
而成七三合五而成八四合五而成九兹一二三四五
行之本無非統于中之五而成體也聖人觀于河圖有
數有象以縱横十五之妙配乾坤九六之數其象之白
紫者吉象黄黑者凶此聖人則其圖之用也聖人觀于
洛書有數有法以一六為水居坎而生乾二七為火居
離而生巽三八為木居震而生艮四九為金居兑而生
坤本金木水火土正位而明乾坤艮巽之卦乾君坤藏
出震齊巽更迭變化既成萬物兹聖人則其書之用也
圖九宫以示道書五行以垂法圖書相為經緯相為表
裏生成之數合而為五行象數之妙闡而為後天雖犧
文闡易于前圖書為則于後其致一也世固有以九宫
之所示體為貪巨文武九星之名推測地理之幽其休
咎吉凶驗若符契河圖亦妙矣亦有以五行之理明于
五事之應而咎證變見有水不潤下火不炎上等性五
行亦神矣然則河之出圖洛之出書為聖人之所則端
有用于作易之後也
　　　乾坤成列
乾列于上坤列于下成列不紊易從是而運故聖人曰
乾坤成列易立乎其中矣乾之右有易曰巽坎艮列于
右遂至于坤坤之左有易曰震離兑列于左遂至于乾
兹所謂乾坤成列易立乎其中也使乾坤之體毁而不
見則易安從生而有六子分列于左右哉聖人所以先
之曰乾坤其易之緼繼言乾坤成列而易立乎其中乾
坤毁則无以見易易不可見乾坤或幾乎息矣聖人的
因乾坤而見易之緼灼見其易立乎乾坤成列之中也
後學者未講究乾坤之成列遂不知易在何處亦不曉
八卦因此而成列也故列乾坤成列之圖而知易立乎
乾坤成列之中也
欽定四庫全書
　易傳燈卷四　　　　　　宋　徐氏　撰
　　　八卦成列
夫子於下繫首曰八卦成列象在其中矣蓋伏羲作八
卦當時風氣始開文籍未具八卦之作謂為先天八卦
夫子當三代之末晚而學易嘗以書言不盡聖意不可
見得八卦之象為聖意之已盡故其象隠於八卦妙矣
八卦之成列非分方也先天八卦具有成列列於左右
其體不同雖毎卦三畫以象三才其成列位次有往來
消長之理故乾三畫在上坤三畫在下而曰乾坤成列
坤之左曰震離兑乾之右曰巽坎艮自巽之坎之艮之
坤而後震離兑乾自震之離之兑之乾而後巽坎艮坤
兹八卦成列有往來消長之象此象也有妙理存焉兹
所謂八卦成列象在其中矣又曰八卦以象告又曰易
者象也象也者像也又曰立象以盡意及其重也則曰
設卦觀象凡所謂象非以天地雷風水火山澤之物為
象也蓋八卦之畫耳乾三連坤六斷巽下穴兑上闕離
中虚坎中滿震仰盂艮覆盌此伏羲所作八卦八列既
成有象存焉乾純陽也陽極生隂巽一隂生艮二隂長
坤則三隂盛也坤純隂也隂極生陽震一陽生兑二陽
長乾則三陽盛也兹隂陽左右之長盛也然乾之右巽
艮之中而有坎乾陽有坎險之難也坤之左震兑之中
而有離坤隂有離阻之難也且坤之處下有坎艮震三
男列於坤側乾之處上有巽離兑三女列於乾側蓋乾
純陽也巽離兑本乾體也陽下降而為坎艮震之三男
坤純隂也震坎艮本坤體也隂上升而為巽離兑之三
女兹有隂陽升降上下之象故重卦有剛柔相推之變
蓋本諸此使八卦不成列何由見此變哉八卦皆三畫
以象三才卦各三畫而成體各成列於乾坤之左右其
序不紊左右對偶不可移易兹所謂象故因而重之遂
識八八重卦之理後學不講究成列之圖豈知左右消
長上下盛虚之象説卦曰天地定位山澤通氣雷風相
薄水火不相射聖人以言先天八卦之成列也後學豈
知此為成列之八卦哉所幸陳希夷先生以先天之圖
而示人人猶未能盡明其象則羲皇之畫可謂神妙矣
乎
　　　八卦重卦
重卦始於八卦之成列使八卦不成列迺雜亂而重之
何由知重卦有八卦一體之義故聖人於八卦成列象
在其中之下繼以因而重之之語天下但知文王設卦
言某卦上某卦下豈知重卦之理哉蓋八卦成列定體
不易有象在中則因而重之遂有八卦一體之義其所
謂因者因其成列之定體遂以八卦各重於成列之上
其上體之重雖有其序而下體則八卦成列定體不易
也如以乾重於八卦成列之上則乾重而在上體者乾
姤訟遯否无妄同人履兹八卦一體也如以坤重於八
卦成列之上則坤重而在上體者坤復明夷臨泰升師
謙兹八卦一體也又如兑重於八卦成列之上為夬大
過困咸萃隨革兑兹八卦一體也又如艮重於八卦成
列之上則為剝頤賁損大畜蠱蒙艮兹八卦一體也震
巽坎離之重準此推之蓋因先天之成列互以八卦重
于上嘗為八圖非如唐人世應歸魂遊魂之説也然因
而重之則曰爻在其中者蓋卦已重遂發揮於剛柔而
生爻重則六畫成卦六位成章矣天下後世但曰兼三
才而兩之故六六者非他三才之道豈知因而重之之
妙哉重則有上下君臣之分有内外出入之變其爻之
變動有等曰物曰文從此可考皆重爻所致也文王始
於此而言某卦上某卦下有兩體之象為設卦盡情偽
之理也
　　　剛柔相推
八卦成列既因而重之即有剛柔相推之變蓋巽離兑
三女卦從乾而處上震坎艮三男卦從坤而處下其震
坎艮之陽畫皆是巽離兑之陽下降而為震坎艮也巽
離兑之隂畫皆自震坎艮之隂上升而為巽離兑也蓋
乾位乎上巽離兑无非乾體隂上升而為巽離兑焉故
如隨卦兑上震下其上九初六剛上柔下无妄卦震初
九自乾來為主于内訟九二自乾來得中也又如渙巽
上坎下其九二自上而來六四自下而上故曰剛來不
窮柔得位乎外上同也他卦言相推者多矣蓋八卦既
重有上下内外之體或自上而下或自下而上兹為剛
柔相推而生變化聖人又曰剛柔相推變在其中矣蓋
變動不居周流六虚上下无常剛柔相易无非重而有
此變也後學不究卦爻有剛柔相推之變别指二氣為
剛柔之相推釋經逺矣
　　　奇耦君民
陽卦多隂其隂之多不以為隂卦而以為陽隂卦多陽
其陽之多不以為陽卦而以為隂蓋陽卦畫奇震坎艮
之體雖多隂而畫為奇故曰陽卦也隂卦畫耦巽離兑
之體雖多陽而畫為耦故曰隂卦也聖人論卦之隂陽
以明多隂多陽之故而斷之曰陽卦奇隂卦耦聖人又
即奇耦而明其徳行遂有陽一君二民隂二君一民之
辨而明君子小人之道蓋隂陽卦畫皆不離於三陽畫
之三一為君道二為民道聖人以一君二民君尊治衆
為君子之道隂畫之三二為君道一為民道聖人以二
君一民君雜治少為小人之道蓋君子事君之一治民之
二故陽畫一君二民君子之道也小人事君者二治民
者一故隂畫二君一民小人之道也即隂陽奇耦而明
徳行有君子小人之道存焉由是而知陽卦之震坎艮
其畫之一君二民主一而治衆者非君子之道而何隂
卦之巽離兑其畫之二君一民主雜而治少者非小人
之道而何夫卦畫有君民之分聖人即奇耦以論徳行
分君民其明卦辨物正言深得易之緼也
　　　乾坤易門
乾坤奠位於上下故乾坤為易之門蓋八卦成列震離
兑乾為陽生長之卦兹四卦之門皆以乾始巽坎艮坤
為隂生長之卦兹四卦之門皆自坤始故乾乘乾曰乾
自乾而姤訟遯否以至於无妄同人履自乾之八卦其
門始于乾也其坤乘坤曰坤自坤而復明夷臨泰至于
升師謙兹坤之八卦其門始于坤也其震乘乾曰大壯
自大壯而恒解小過豫至于震豐歸妹兹震之八卦其
門始于乾也巽乘坤曰觀自觀而益家人中孚小畜至
于巽渙漸兹巽八卦其門始于坤也離乘乾曰大有自
大有而鼎未濟旅晉至于噬嗑離睽兹離八卦其門始
于乾也坎乘坤曰比自比而屯既濟節需至于井坎蹇
兹坎八卦其門始于坤也兑乘乾曰夬自夬而大過困
咸萃至于隨革兑兹兑八卦其門始于乾也艮乘坤曰
剝自剝而頤賁損大畜至于蠱蒙艮兹艮八卦其門始
于坤也其始于乾者厯巽坎艮之隂而至于坤又由坤
厯震離兑之陽而至于乾始于坤者厯震離兑之陽而
至于乾又由乾厯巽坎艮之隂而至于坤八卦之門自
乾坤而入故乾坤為易之門也易者乾坤生生之理乾
陽物坤隂物隂陽雖合徳而剛柔則有體故其所生之
卦以體天地之撰以通神明之徳其稱名也雜而不越
皆謂所生之卦名雖雜而不越乎序也由是而知乾之
四卦始于乾而生三十二坤之四卦始于坤而生三十
二豈非易生生之道從乾坤之門而始哉
　　　九卦之徳
九卦之徳聖人獨于九卦言之而不以他卦者蓋九卦
君子在下不違其時之用因時制行聖人美之故于九
卦各言徳而又重復讚之也履之初九九二處六三柔
履剛之下初九素履以往九二幽靜守正故美其徳基
于履而又讚其履和而至以和行也謙之初六六二處
撝謙勞謙之下初六謙卑自牧六二鳴謙守正故美其
徳執于謙而又讚其謙尊而光以制禮也復初九七日
來復能不逺修身致六二之下仁六四之從道故美其
徳本于復而又讚其小而辨于物以自知也恒當君子
立不易方之時九二能久中而悔亡故美其為徳之固
而又讚其恒雜而不厭以一徳也損當損下益上之時
初九遄往酌損九二中以為志故美其為徳之修而又
讚其損先難而後易以逺害也益當損上益下之時初
九大作不厚事元吉无咎故美其盛徳之裕而又讚其
益長裕而不設以興利也困當剛掩有言不信之時九
二剛中自守酒食自養故美其困徳之辨又讚其困窮
而通以寡怨也井當改邑不改井无喪无得之時九二
雖无與九三雖不食而九二剛中不變九三行惻受福
而致六四之井甃上六之勿幕故美其為徳之地而又
讚其井居其所而遷以辨義也巽當小人武治小亨之
時九二過于用巽紛若其言以免咎九三頻于用巽至
于志窮而致吝故美其為徳之制而又讚其巽稱而隠
以行權也九卦先後殊時制行不同聖人均論其徳前
有基柄本固修裕之殊蓋明其時之可為也後有辨地
及制之别蓋明其時之難處也基培于履柄執于謙本
反于復固守于恒修為于損裕充于益兹其處于平時
者徳為可與也困窮而能通井居其所而能遷巽稱而
能隠君子處于難居之時其徳重為可嘉故九卦之序
後有困井及巽兹聖人所以作易有憂患也
　　　初上中爻
聖人作易六畫成卦最下一爻曰初最上一爻曰上言
初則知上為終言上則知初為下故乾初九潛龍聖人
以為下也井初九井泥聖人以為下也否上九傾否聖
人言否終也艮上九敦艮聖人言厚終也雖卦體初上
有本末之論其難知于初易知于上何哉二三四五有
中爻之稱其二四為隂三五為陽何哉王弼亦言初上
無隂陽定位其初上固非可定隂陽之位豈无初九初
六上九上六之辨乎後之儒者遂以二四為隂位隂居
為得位陽居為失位三五為陽位陽居為得位隂居為
失位其後章有二與四同功而異位三與五同功而異
位之文釋者遂謂二四同隂功三五同陽功而不知易
非於初上二爻而分難易之象也易非于中爻而分隂
陽之畫也且乾之九二二隂位也陽居二為失位今九
二見龍在田非為失位也坤之六五五陽位也隂居五
為失位今六五黄裳元吉非失位也以二四三五分隂
陽者其為臆説誤人矣愚以為下繫易為書三章皆漢
儒易緯之文訛為夫子之作而誑後世兼有若夫與噫
之言與魯論不類信非夫子之筆也若夫子贊易之文
典雅醇正辭㫖貫通豈三章之可擬哉
　　　兼三為兩
易有三才之説蓋三畫象三才一畫象天一畫象人一
畫象地迨其重也而曰兼三為兩自兼三為兩六畫成
卦而一卦六畫遂有剛柔雜居迭用之説故道有變動
曰爻爻有等曰物物相雜曰文文不當為吉凶之生且
爻者傚其道之動其爻不无剛柔相乘而生吉凶使聖
人兼三為兩毎于六畫中分隂分陽迭用剛柔立為爻
物文之用以示於六畫卦體之中不亦難而勞乎嘗觀
聖人于下繫首章言八卦成列象在其中因而重之爻
在其中剛柔相推變在其中繫辭焉而命之動在其中
愚以為此真文王設卦之正也其兼三為兩一章疑漢
儒作易緯亂于大傳中以惑天下耳目自乾鑿度易緯
以兩其三才而言爻應之説専言初應四二應五三應
上謂之爻應以剛應柔柔應剛為得應剛剛柔柔為不
得應其説臆度誤人雖前輩諸解猶守其説以釋易蓋
以三畫為三才雖以道言也然不如三男三女之畫有
三陽動陷止之别三隂入麗説之殊兼乾坤之健順為
八卦成列之象因而重之遂可因上下所重之卦明上
下相感相乘之理而知吉凶之生兹乃文王設卦觀象
之本㫖也若兼三為兩一章其名甚雅其究非盡善疑
非文王所以設卦也豈惟乾鑿度立爻應之説漢京房
又立世應之説邵子亦曰有變必有應變乎内者應乎
外變乎外者應乎内變乎下者應乎上變乎上者應乎
下變之與應常反對也故卦一世者四應二世者五應
三世者上應四世者初應五世者二應六世者三應朱
漢上亦言在易言應者一十有九昔之言應如子太叔
論迷復凶是也至虞翻始傳其祕然未盡善繫辭曰變
動不居周流六虚上下无常剛柔相易世應者相易之
一也故曰兩則化一則神此朱漢上惑于兼三為兩之
説遂臆度為世應之説而不知非文王以易觀象設敎
為國家時用之道也
　　　乾坤險阻
八卦之成列其象不勝窮也莫大於坎離為乾坤之用
蓋隂藉坎以陷陽陽藉離以陷隂陽之被陷於坎陽非
不健也故聖人曰乾天下之至健也徳行常易以知險
隂之被阻於離隂非不順也聖人曰坤天下之至順也
徳行常簡以知阻乾以易知險則無坎險之難坤以簡
知阻則無離阻之難聖人繼之曰能説諸心能研諸慮
定天下之吉凶成天下之亹亹者故變化云為吉事有
祥皆徳行易簡所處之妙也故知乾有訟卦訟卦下坎
也乾以易處之故訟九二歸逋无眚也坤有明夷卦明
夷卦下離也坤以簡處之故明夷六二吉順以則也夬
有困卦困下坎也困九二以易處之故九二中有慶也
剝有賁卦賁下離也賁六二以簡處之故六二得與上
興也大壯有解卦解下坎也解九二以易處之故得黄
矢貞吉也觀有家人卦家人下離也家人六二以簡處
之故在中饋貞吉也以此而推乾處險以易坤處阻以簡
徳行易簡所以説心研慮聖人謂乾知險坤知阻其有
以哉後學不講究八卦成列之圖乾有坎坤有離豈知
乾知險坤知阻其理在易簡哉八卦成列其象無窮大
哉伏羲之作八卦也
　　　百物
易道甚大百物不廢凡易爻言魚豕牛之類如黄牛童
牛豶豕羸豕牝牛豚魚喪牛包有魚包无魚貫魚牝馬
豕負塗月幾望之類者皆象隂柔物類也凡易爻言羊
馬之類羝羊喪羊牽羊乘馬喪馬鼫鼠者皆象陽剛物
類也其他以物為象介于石困于石繫于包桑據于蒺
藜困于葛藟皆以物之剛柔為象也故姤初六繫于金
柅者言繫身於剛得所依也解九二得黄矢者言九二
田得中直之道也噬嗑九四得金矢者噬者剛直之道
也噬嗑六五得黄金者噬得中剛之理也易道廣大近
身逺物皆取為象且乾明君人之道也而言龍之變化
有田淵與天之辨漸明君子之道也而言鴻之漸進有
磐木陸陵之别易之稱名取類言曲事隠自非化而裁
之神而明之豈能觸類而長旁通其情也哉今説卦之
後有乾坤震巽坎離艮兑八章未必夫子所黜之八索
也其言物理各從卦類君子烏可不以易者象也象也
者像也研窮其㫖哉
　　　蓍數卦爻
説卦一章言用蓍求易之法蓍者神物不能自生聖人
幽贊於神明而生即神物以求易當先明數聖人參天
兩地而倚數天一天三天五倚而為九地二地四倚而
為六倚者言偏倚于天地之數取其生數非取成數三
天為九兩地為六言九六則七八在其中矣倚數已定
然後觀隂陽之變而立卦如少隂之變兩少一多少陽
之變兩多一少老隂之變三揲俱多老陽之變三揲俱
少隂陽之變既觀以設卦然後即卦體而發揮其剛柔
以明爻也剛柔之為物具于卦體之中有以發揮之則
知剛柔相推之變蓋六爻變易以貢上下无常剛柔相
易變動周流出入外内文物位章皆爻之所發揮也蓍
數卦爻能事既畢於是作易始則和順于道徳而理于
義終則窮理盡性以至于命蓋物共由之謂道得乎已
之謂徳物咸宜之謂義言本乎道徳義而不違其用也
窮理者格物致知之學也盡性者成性存存之境也至
命者窮神知化之妙也言造乎理性命而无間于天也
作易至此貫天人而一致矣學者能即卦辭爻辭而推
之則知聖人作易極其神妙豈苟而已哉
　　　往來逆順
聖人於説卦曰八卦相錯數往者順知來者逆是故易
逆數也蓋相錯者互為君臣上下互為往來出入也其
言往來逆順者如泰否二卦言大來小往小來大往之
理也以外卦為往數往者順則是四五上之三爻順數
而知其往也以内卦為來則是三二初之三爻逆察而
知其來也外體三爻從下而往故曰數往者順内體三
爻從上而來故曰知來者逆大抵自上而下曰來自下
而上曰往自外而内曰來自内而外曰往自上而下曰
逆謂之逆以知來自下而上曰順謂之順以數往蓋自
初而二而三而四以至於上此為順數往也自上而五
而四而三以至於初此為逆知來也如无妄卦剛自外
來為主於内訟之剛來隨之剛來渙之剛來逆知其自
何而來故曰知來者逆又如噬嗑之柔上行得中損之
損下益上上行益柔渙之柔得位乎外而上同順數其
往往居於外故曰數往者順也蓋八卦相錯其體既分
上下内外順以數外卦之往逆以知内卦之來則本卦
之上下兩體順數其所往之自逆知其所來之因要知
大易之本在乎知來之逆數也故終之曰是故易逆數
也朱漢上以震離兑乾天之四象也巽坎艮坤地之四
象也乾自震左行坤自巽右行數往者以順而數知來
者以逆而知邵子曰數往者順順天而行左旋也皆已
生之卦知來者逆逆天而行右行也皆未生之卦夫易
之數由逆而成聖人説易故先言易之本易逆數也故
六爻自下而起朱漢上言乾自震左行坤自巽右行是
也言順天左旋已生之卦以已生為往也言逆天右行
未生之卦以未生為來也順數往逆知來以往為已生
以來為未生則未為穏也聖人設六十四卦豈有未生
已生哉彼曰知來者逆以來為未生之卦則否也其卦
之已生為何卦卦之未生為何卦彼亦未之思耳
　　　八卦名義
八卦名義聖人於説卦曰乾健也坤順也震動也巽入
也坎陷也離麗也艮止也兑説也蓋乾生三男乾道成
男坤生三女坤道成女乾剛健正直坤柔順便佞震稟
乾剛之才而扼於重隂之下始懼而怒終動而出故震
曰動也巽稟坤順之性而扼於重剛之下巽懦柔弱順
諛便佞巧謀用計以求入于剛故巽曰入也坎之一陽
稟剛直之才而陷於兩隂之中故坎為陷言剛之正直
而陷於隂中也離之一隂禀坤順之性而麗於兩陽之
中故離曰麗言隂之柔順无恥而麗於陽中也艮一陽
而止於兩隂之上其才剛健正直剛止於上故艮上有
止溺於二隂之義兑一隂而位於兩陽之上其性巽順
佞説説而在上故兑上有諂溺於二陽之義此六子各
稟父母之才性而為本卦本爻之質故震動巽入坎陷
離麗艮止兑説皆言本卦本爻之理及六子之卦重而
在上則本性見矣重而在下亦莫不然後儒者但以全
卦言其理如震則曰初九震之初也六二亦震也六三
亦震也而豈知震則在初九一爻也如巽則曰初六巽之
初也九二亦巽也九三亦巽也而豈知巽則在初六一
爻也其言坎則曰初六坎之初也九二坎之中也六三
坎之三也而豈知坎在中之一爻也以至于離兑艮卦
无不以全體而言豈知毎卦各有所屬之本爻哉八卦
名義各有本爻所屬之理學者當以是求之思過半矣
嘗以八卦所重於上下體者各言其理其為八卦名義
豈不坦然明白哉
　　　序卦反對
易之序卦有天命存焉聖人即所重卦象推反對之畫
明先後之時蓋卦體有乾坤坎離者其體相禪如前震
為後之艮前艮為後之震前巽為後之兑前兑為後之
巽若乾坤坎離者易以上下為先後也考之於易始其
坎上震下為屯及易變艮上坎下則為蒙始其坎上乾
下為需及易變乾上坎下則為訟矣始其坤上坎下為
師及易變坎上坤下則為比矣始其巽上乾下為小畜
及易變乾上兑下則為履矣卦變不窮時變亦不一皆
八卦變化推移相為上下聖人遂以卦畫反對序其先
後故前有屯蒙後有革鼎前有需訟後有晉明夷前有
師比小畜履後有同人大有謙豫前有泰否隨蠱後有
咸恒損益前有臨觀後有遯大壯前有噬嗑賁後有困
井前有剥復无妄大畜後有夬姤萃升前有震艮豐旅
後有巽兑渙節前有家人睽後有蹇解前有頤大過坎
離後有中孚小過既濟未濟兹聖人分二篇之卦每以
兩卦反封為先後明國家治亂盛衰之時焉君子於此
可推卦之緼矣有能即序卦以推在昔厯代之世變雖
繼周百世可知也愚謂序卦該天命信言也
