#+TITLE: 皇祐新樂圖記-宋-阮逸
#+DATE: 2018-05-12 10:15:06
#+SOURCE: github.com/kanripo/KR1i0001 master 3ea49880                
欽定四庫全書　　　　　經部九
　皇祐新樂圖記　　　　　樂類
提要

　　　　(臣)等謹案皇祐新樂圖記三卷宋阮逸胡瑗
　　　　奉勅撰仁宗景祐三年二月以李照樂穿鑿
　　　　特詔較定鍾律依周禮及厯代史志立議笵
　　　　金至皇祐五年樂成奏上此其圖記也舊本
　　　　從明文淵閣録出後有宋陳振孫嘉定己亥
　　　　跋云借虎邱寺本録葢當時所賜藏之名山
　　　　者又有元天厯二年呉夀民跋明萬厯三十
　　　　九年趙開美跋叙是書源委頗詳考初置局
　　　　時逸瑗與房庶等皆驛召豫議詔諸家各作
　　　　鍾律以獻而持論互異司馬光主逸瑗之說
　　　　范鎮主房庶之說往反争議卒不能以相一
　　　　其往返書牘具光傳家集中而鎮所作東齋
　　　　記事亦畧存其㮣大抵逸瑗以為黄鍾之管
　　　　積八百一十分容一千二百黍又以九章圜
　　　　田算法計之黄鍾管每長一分積九分容十
　　　　三黍三分黍之一空徑三分四釐六毫圍十
　　　　分三釐八毫圍徑用徑三圍九古率而改圍
　　　　九分為九方分則遷就之術也司馬光曰古
　　　　律已亡非黍無以見度非度無以見律律不
　　　　生於度與黍將何從生非謂太古以來律必
　　　　生於度也特以近世古律不存故反從度法
　　　　求之耳其論最明范鎮譏其以度起律誠為
　　　　過當然鎮以秬黍律尺龠鬴斛算數權衡鐘
　　　　磬十者必相合而不相戾然後為得亦不為
　　　　無見也以律起度與以度起律源流本無異
　　　　同而二家算術不精逸瑗等得之於横黍而
　　　　失之於圍徑又以大黍累尺小黍實管自相
　　　　乖反房庶以千二百黍實之管中隨其長短
　　　　截之以為九寸之管取三分以度空徑則空
　　　　徑不生於黍而别有一物為度以起分竟不
　　　　必實黍於管未見其為通論也是書上卷具
　　　　載律吕黍尺四量權衡之法皆以横黍起度
　　　　故樂聲失之於髙中下二卷攷定鐘磬晉鼓
　　　　及三牲鼎鸞刀制度則精核可取云乾隆四
　　　　十六年十月恭校上
　　　　　　　總纂官(臣)紀昀(臣)陸錫熊(臣)孫士毅
　　　　　　　　總　校　官　(臣)　陸　費　墀
欽定四庫全書
　皇祐新樂圖記卷上
　　　　　　　　　　　　　宋阮逸胡瑗撰
律度量衡四圖


總叙詔㫖篇第一

皇上睿敏聰明自天所禀精志典學而大曉雅音景祐
中親製樂章乾安等十曲播于樂府用于郊廟皇祐二
年秋九月大饗明堂復製樂章成安等十有四曲先詔
太常調習鐘律奏御日上謂侍臣曰鎛鐘特磬未協音
律宜改制之尋敕太常禮樂官及修制官臣保信臣逸
臣昭序及驛召致仕官臣瑗同依詳經典歴代制度用
上黨秬黍制成律吕度量等法物
　　　　臣等䖍奉聖語同詳議修制官二十餘員論議
　　　　二年議定然後聞奏聞奏然後修制以成聖朝
　　　　一代之樂制兼詳考太常寺舊鎛鐘不合古制
　　　　者凡有七舊特磬不合古制者凡有三謹具于
　　　　左
　　　　一謂舊鎛鐘形制不合古法(周禮疏云古者應律之鐘狀如鈴而)
　　　　(不圜今太常寺鎛鐘狀圜而不如鈴)
　　　　二謂舊鎛鐘無鉦(周禮鐘體有于鼓鉦舞凡四今太常寺鎛鐘無鉦不合古)
　　　　(法)
　　　　三謂舊鎛鐘隧不在鼓間(周禮鳬氏云于上之攠謂之隧注云隧在)
　　　　(鼓中窐而生光有似夫隧今太常寺鎛鐘隧在鼓外編鐘復無其隧)
　　　　四謂舊鎛鐘柄無甬衡(周禮鳬氏云舞上謂之甬甬上謂之衡注云甬)
　　　　(衡二者鐘柄也今太常寺鎛鐘柄如犂錧無甬衡之制)
　　　　五謂舊鎛鐘縣柄無旋蟲(周禮云鐘縣謂之旋旋蟲謂之幹注云旋)
　　　　(屬鐘柄所以縣之也謂之旋蟲者旋以蟲為飾後漢時鐘旋有蹲熊盤龍辟邪賈公彥疏云漢)
　　　　(法鐘旋之上以銅篆作蹲熊及盤龍辟邪今太常寺鐘柄但如犂錧側而縣之並無旋蟲)
　　　　六謂舊鎛鐘口不合古法(周禮注鐘長十六者口徑十今太常寺鐘)
　　　　(口或長或短並不合古法)
　　　　七謂舊鎛鐘聲不正全失臣民之叙(夫鐘聲清濁各有臣)
　　　　(民之叙今太常寺鎛鐘自黄鐘已上是正聲其應鐘無射南吕三鐘却是倍聲形制大于黄鐘)
　　　　(大吕等鐘不唯失臣民之叙且殊不協音律所以聖人詔有司詳議修制以改正前代之失)
　　　　一謂舊特磬無倨句之法(按周禮磬氏為磬倨句一矩有半注云必)
　　　　(先度一矩為句一矩為股而求其弦則磬之倨句也今太常寺舊特磬並不依周禮倨句之法)
　　　　二謂舊特磬無鎛一股二鼓三之制(周禮磬氏云其鎛為)
　　　　(一股為二鼓為三今太常寺舊特磬並無長短尺寸之法)
　　　　三謂舊特磬太厚多無聲韻其聲髙下亦不相
　　　　倫類(按周禮云其聲清揚而遠聞則于磬宜今太常寺舊特磬太厚而無聲韻非所謂清)
　　　　(揚而逺閒也)
三年五月十九日垂拱殿進呈上可其奏仍俾鑄造鎛
鐘特磬遂檢㑹皇祐二年閏詔敕諭文彥
博等朕聞古者作樂本以薦上帝配祖考三五之盛不
相沿襲然必太平始克明備周武受命至成王周公始
大合樂以和邦國漢初亦沿舊制武帝時始定太一后
土樂詩光武中興至明帝始改大予之名損益前後以
制樂節唐髙祖造邦至太宗時孝孫文收始定鐘律明
皇方成唐樂是經啟善述禮樂重事須三四世聲文乃
定國初亦循用王朴竇儼所定周樂太祖患其聲髙令
和峴減下一律真宗始出聖意大祠用樂随月用律屢
加案覈然念樂經乆墜學者罕專歴古研覃亦未完緒
如其制作益須切當委中書門下集兩制及太常禮樂
官將天地五方神州日月宗廟社稷祭享所用登歌宫
縣當更定奪聲律是非按古今調諧中和揚較議論允
適經乆可用垂信不朽使祖宗功徳發揚無窮神祇感
格善氣來應苟獲至當何憚改為尚頼洽聞共圖盛節
故兹詔示想宜知悉至皇祐四年十二月二十一日詳
議大樂局同修制局等官具新鎛鐘特磬進呈上御紫
宸殿觀其制度曰精矣聽其聲音曰和矣遂降付中書
復命樞宻使若訥參知政事適總其事至皇祐五年六
月准監總大樂局奏令阮逸胡瑗于修制局同定模鑄
造鐘磬等兩宫架遂按周禮及歴代史志立議範金比
及樂成考其聲音下太常舊樂一律衆音之器盡合鐘
磬其聲諧和

皇祐律吕圖第二

臣謹按周禮太師職掌六律六同以合隂陽之聲(注云黄鐘)
(長九寸其實一龠下生者三分去一上生者三分益一大吕長八寸二百四十三分寸之一百四太簇長八寸)
(夾鐘長七寸二千一百八十七分寸之千七十五姑洗長七寸九分寸之一仲吕長六寸萬九千六百八十三)
(分寸之萬二千九百七十四蕤賔長六寸八十一分寸之二十六林鐘長六寸夷則長五寸七百二十七分寸)
(之四百五十一南吕長五寸三分寸之一無射長四寸六千五百六十一分寸之六千五百二十四應鐘長四)
(寸二十七分寸之二十)史記律書云王者制事立法物度軌則壹
禀于六律六律為萬事根本焉律數九九八十一以為
宫三分去一五十四以為徵三分益一七十二以為商
三分去一四十八以為羽三分益一六十四以為角術
曰以下生者倍其實三其法以上生者四其實三其法
前漢書律厯志云黄鍾為天統律長九寸林鍾為地統
律長六寸太簇為人統律長八寸始動于子參之于丑
得三又參之于寅得九又參之于卯得二十七又參之
于辰得八十一又參之于已得二百四十三又參之于
午得七百二十九又參之于未得二千一百八十七又
參之于申得六千五百六十一又參之于酉得萬九千
六百八十三又參之于戌得五萬九千四十九又參之
于亥得十七萬七千一百四十七後漢書律厯志云黄
鍾十七萬七千一百四十七大吕十六萬五千八百八
十八太簇十五萬七千四百六十四夾鍾十四萬七千
四百五十六姑洗十三萬九千九百六十八仲吕十三
萬一千七十二蕤賔十二萬四千四百一十六林鍾十
一萬八千九十八夷則十一萬五百九十二南吕十萬
四千九百七十六無射九萬八千三百四應鍾九萬三
千三百一十二已上皆以萬九千六百八十三為法以
除十二管之實各得分寸之數
　　　　臣逸臣瑗謹詳周禮并歴代史書律吕長短之
　　　　法雖立數之等有三(一謂起于黄鍾九寸上生者三分益一下生者三分)
　　　　(減一如周禮太師職晉書律厯志之類是也二謂以一寸為九分如太史公律數淮南子律法)
　　　　(劉焯律分之類是也三謂萬九千六百八十三為法以除十二管之實數如後漢書律厯志何)
　　　　(承天律法之類是也)其分寸之法則一(謂皆以上生益一下生減一而黄鍾)
　　　　(得九寸林鍾得六寸太簇得八寸也)今以古今律數制成中聲律
　　　　十有二管清聲律四管圖之于左

右臣逸臣瑗謹按周禮嘉量法并前漢志等計黄鍾之
管積八百一十分容一千二百黍又以九章圜田算法
計之黄鍾管每長一分積九分容十三黍三分黍之一
空徑三分四釐六毫(筭法置九分三分益一得十二分以開方除之得空徑之數不盡二)
(毫八絲四忽)仍以度量權衡交相酬驗是以聲制粗合古法
(自隋牛弘唐田畸輩執守孤學不知律度量衡四者皆起黄鍾之管而但以尺律二者校定律吕又執空徑三)
(分之説故歴世論議紛紜無所的從今臣等幸縁經史之制黄鍾積八百十分之説稍合古制以成聖朝之大)
(典焉)
皇祐黍尺圖第三

臣謹按周禮典瑞職云璧羨以起度注云羨不圜之貌
葢廣徑八寸袤一尺前漢書律厯志云度者本起黄鍾
之長以子穀秬黍中者一黍之廣為一分十分為寸十
寸為尺十尺為丈十丈為引而五度審矣後漢書律厯
志云體有長短檢以度晉書隋書唐志雖尺之長短有
異而其法與前漢志同聖朝天聖令文云諸度以北方
秬黍中者一黍之廣為分十分為寸十寸為尺(注一尺二寸為)
(大尺一尺)十尺為丈

臣逸臣瑗謹詳周禮漢志及歴代尺法制成聖


朝皇祐黍尺一銅尺一謹圖形制于左

右臣逸臣瑗所制聖朝樂尺皆禀聖㫖用上黨羊頭山
秬黍中者一黍之廣為分十分為寸十寸為尺比于太
府寺見行布帛尺七寸八分六釐與聖朝銅望臬影表
尺符同用九寸裁黄鍾之管下太常寺舊樂一律㝠合
太祖皇帝之聖意何哉臣等嘗竊觀詔敕國初循用王
朴竇儼所定周樂太祖皇帝患其聲髙令和峴減下一
律以今朝皇祐新定尺律校太常寺舊樂猶髙一律茍
非聖人智通神明則何以前聖後聖相去幾百年而聖
意符同若此哉

皇祐四量圖第四

周禮考工記㮚氏為量深尺内方尺而圜其外其實一
鬴　注六斗為鬴　前漢書律厯志云量者起于黄鍾之龠用
度數審其容以子穀秬黍中者千有二百實其龠合龠
為合十合為升為斗十斗為斛而五量嘉矣後漢
書律厯志云物有多少受以量晉書隋書唐制並與周
禮前漢志同聖朝天聖令文云諸量以秬黍巾者容一
千二百黍為龠合龠為合(今令文誤作十龠為合)十合為升
為斗(注三斗為大斗一斗)十斗為斛
　　　　臣逸臣瑗謹詳周禮漢志及歴代至聖朝天聖
　　　　令文量法制成皇祐龠合升斗以今太府寺見
　　　　行升斗校之九合一龠弱得太府寺升一
　　　　升以二斗五合得太府寺斗一斗謹圖四
　　　　量形制于左

右臣逸臣瑗謹按隋志開皇中以古斗三斗為一斗今
以黍斗校之尚少五合未合三斗者葢自隋開皇至聖
朝五百餘年矣其間制造得無差舛哉

皇祐權衡圖第五

周禮玉人云駔琮五寸宗后以為權(注駔讀為組以組繫之因名焉)
(鄭司農云以為稱錘以起量)駔琮七寸鼻寸有半寸天子以為權
(注云以為權故有鼻也)前漢書律厯志云權衡本起于黄鍾之
重一龠容一千二百黍重十二銖兩之為兩(重二十四銖二)
(十四氣之象也)為斤(重三百八十四銖易二篇之爻隂陽變動之象也)三十
斤為鈞(重萬一千五百二十銖當萬物之象也)四鈞為石而五權謹矣圜
而環之令内倍好者周旋無端終而復始無窮已也(注謂)
(為錘之形如環也)後漢書律厯志云量有輕重平以權衡晉書
隋書唐制並與前漢志同聖朝天聖令文云諸權衡以
秬黍中者以百黍之重為銖二十四銖為為
斤
　　　　臣逸臣瑗謹詳周禮及歴代至聖朝令文之制
　　　　定成銖秤一鈞秤一石秤一以大府寺見行秤
　　　　法物校之一斤得太府寺秤七兩二十一銖半
　　　　弱修制所以銅為權以木為衡謹為秤圖于左

　　　
右臣逸臣瑗謹按隋志開皇中以古秤二斤為一斤(隋書)
(誤作三斤為一斤)則今太府寺十五斤秤乃古一鈞之權衡也
然今黍秤比太府寺尚少三銖半强者亦
以年代浸逺而制造有差也
　皇祐新樂圖記卷上
欽定四庫全書
　皇祐新樂圖記卷中
　　　　　　　　　　　　宋阮逸胡瑗撰
鐘磬四圖


皇祐鎛鐘圖第六

臣等謹按周禮鳬氏為鐘兩欒謂之銑(注云銑鐘口兩角賈公彥疏云)
(古者應律之鐘狀如今之鈴不圜故有兩角)銑間謂之于于上謂之鼓鼓上
謂之鉦鉦上謂之舞(注云此四名者鐘體也于鐘脣之上祛也鼓所擊處)舞上謂
之甬甬上謂之衡(注云此二名者鐘柄)鐘縣謂之旋旋蟲謂之幹
(注云旋屬鐘柄所以縣之也謂之旋蟲者旋以蟲為飾也後漢時鐘旋上有蹲熊盤龍辟邪疏云漢法鐘旋之)
(上以銅篆作蹲熊及盤龍辟邪古法亦當然)鐘帶謂之篆(注云帶所以介其名也在于鼓鉦舞)
(甬衡之間凡四)篆間謂之枚枚謂之景(注云枚鐘乳也後漢時鐘乳俠鼓與舞每處有)
(九面三十六疏云鐘有兩面面皆三十六乳)于上之攠謂之隧(注云攠所擊之處攠弊也)
(隧在鼓中窐而生光有似夫隧)又注云鼓六鉦六舞四鐘口十者其長
十六爾雅云大鐘謂之鏞(注云書曰笙鏞以間亦名鎛音博)聶崇義三
禮圖云特縣鐘謂黄鍾律倍半而為之律厯志云各以
律倍半而為鐘黄鍾管長九寸其為鐘也髙二尺二寸
半兩欒之間徑一尺四寸强鼓間方八寸四分舞間横
徑八寸四分甬衡各長八寸四分

臣逸臣瑗謹詳周禮爾雅及律厯志三禮圖鎛


鐘制度鑄成鎛鐘兩宫架共二十四枚謹圖黄


鍾鎛鐘形制于左

　
右臣逸臣瑗謹按三禮圖律厯志云各以其律倍半為
之此聶崇義誤寫各之一字耳何以明之今之鎛鐘則
古之鏞鐘所以和衆樂也一十二鐘大小髙下當盡如
黄鍾唯于厚薄中定清濁之聲則聲器宏大可以和于
衆樂茍十二鐘大小髙下各依本律則至應鍾聲器微
小與編鐘黄鍾相類也器微小則在縣參差觀者不能
齊肅聲微小則混于衆樂聽者不能和平(宫架每擊編鐘十二架編)
(磬十二架二十四架齊擊之則一應鍾絶小何以和其衆樂之聲)故今皇祐新鐘大小
髙下皆如黄鍾但于厚薄中以定十二律聲也又舊制
鼓間至廣凡十有八乳而其數六舞間至狹亦十有八
乳而其數四鉦間無乳而其數六故乳上下疎宻不能
齊一鉦又不在鐘體正中今皇祐新鐘鼓舞之數俱六
而鉦數四則乳之疎宻上下相稱鉦居鐘體之正名與
器不相戾也又舊鐘之柄全無旋蟲狀如犂錧側縣于
簨今皇祐新鐘旋蟲俱合古法縣亦端平上之三事皆
同詳議大樂局兩制近臣及太常禮樂官二十餘人二
年之間議論至精然後奏聞奏聞然後修制以成聖朝
一代之新制

皇祐特磬圖第七

臣等謹按周禮磬氏為磬倨句一矩有半(注云必先度一矩為句一)
(矩為股而求其弦既而以一矩有半觸其弦則磬之倨句也)其博為一(注云博謂股博也博廣也)
股為二鼓為三參分其股博去一以為鼓博參分其鼔
博以其一為之厚(注云股磬之上大者鼓其下小者所當擊者股外面鼓内面也假令磬股)
(廣四寸半者股長九寸鼓廣三寸長尺三寸半厚一寸)已上則摩其旁(注云磬聲太上謂聲)
(清也則摩鑢其旁薄而廣則濁)己下則摩其端(注云太下聲濁也短而厚則清)聶崇義
三禮圖曰舊圖引樂經云黄鍾磬前長三律二尺七寸
後長二律一尺八寸兩弦之間三尺三寸七分半此謂
特縣大磬配鎛鐘者也

臣逸臣瑗謹詳周禮及古今三禮圖特磬之制


修制所制成特磬兩宫架共二十四枚謹圖黄


鍾磬形制于左

　　　　
右臣逸臣瑗詳考周禮考工記所載特磬之制並依而
制之聲皆和協其間唯參分其鼓博以其一為之厚不
可依之(依之則其聲太髙不協音律)

皇祐編鐘圖第八

(臣)謹按周禮小胥職凡縣鐘磬半為堵全為肆注云鐘
磬者編縣之二八十六枚而在一簴謂之堵鐘一堵磬
一堵謂之肆(半之者謂諸侯之卿大夫士也諸侯之卿大夫半天子之卿大夫西縣鐘東縣磬士)
(亦半天子之士縣磬而已)梓人職云厚唇弇口出目短耳大胷燿後
大體短脰若是者謂之臝屬常有力而不能走其聲大
而宏有力而不能走則于任重宜聲大而宏則于鐘宜
若是者以為鐘虡是故擊其所縣而由其虡鳴禮記明
堂位云夏后氏之龍簨虡商之崇牙周之璧翣(注云簨虡所以)
(縣鐘磬也横曰簨飾之以鱗屬植曰虡飾之以臝屬羽屬簨以大版為之謂之業商又于龍上刻畫之為重牙)
(以掛縣紘也周又畫繒為翣戴以璧垂五采羽于其下樹于簨之角上飾彌多也周頌曰設業設虡崇牙樹羽)
聶崇義三禮圖云編鐘十六枚同在一簨虡

臣逸臣瑗謹詳周禮及三禮圖編鐘之制制成

編鐘兩宫架登歌五架每架正聲十有二鐘清


聲四鐘下格八鐘黄鍾至林鐘上格八鐘夷則


至夾鍾清謹圖形于左

　　　　
右臣逸臣瑗謹按鎛鐘居十二辰止于十二枚故髙下
小大形制可以如一今編鐘復加清聲四枚形制難一
故上格下格髙下小大有二等焉(苟為一等則清聲四鐘其聲焦殺矣)其
鐘之簨虡當用雙牙則鐘縣端平不礙聲韻且便于擊
考也乞降聖㫖下太常寺添制鎛鐘編鐘簨虡皆用雙
牙庶得鐘縣端平其聲和暢

皇祐編磬圖第九

(臣)等謹按周禮小胥職編磬之説與編鐘同梓人職云
鋭喙決吻數目顅脰小體騫腹若是者謂之羽屬常無
力而輕其聲清揚而逺聞無力而輕則于任輕宜其聲
清揚而逺聞則于磬宜若是者以為磬虡故擊其所縣
而由其虡鳴

臣逸臣瑗謹詳周禮編磬之制制成編磬兩宫


架登歌磬五架謹圖形制如左

　　　　
右臣逸臣瑗謹詳經典及歴代之制磬虡及趺並當用
羽(謂磬虡上當以鷙鳥為飾虡下趺當為鷙鳥之形)自聶崇義三禮圖磬虡鍾
虡皆為虎形今太常寺磬簴及趺合用羽乞降聖㫖下
太常寺遇修換特磬編磬簨虡因而正之庶合古法
　皇祐新樂圖記卷中
欽定四庫全書
　皇祐新樂圖記卷下
　　　　　　　　　　　　宋阮逸胡瑗撰
鼓鼎鸞刀六圖


晉鼓圖第十

臣等謹按周禮鎛師掌金奏之鼓注云謂主擊晉鼓以
奏其鍾鎛也又鼓人掌教六鼓四金之音聲以節聲樂
教為鼓而辨其聲用以雷鼓鼓神祀(神謂天神)以靈鼓鼓社
祭(社謂地祇)以路鼓鼓鬼享(鬼謂宗廟)以晉鼓鼓金奏(注云晉鼔長六尺六)
(寸金奏謂樂作擊編鐘)考工記韗人為臯陶(注云臯陶鼓木也)長六尺有
六寸左右端廣六寸中尺厚三寸穹者三之一上三正
(注云賈侍中云晉鼓也晉鼓鼓金奏)

臣逸臣瑗謹詳周禮鎛師鼓人韗人晉鼓之制


制成晉鼓六面謹圖形制于左

　　　　　　
右臣逸臣瑗竊觀三代祭祀之禮以雷鼓靈鼓路鼓歆
神之後即用晉鼓鼓其樂節今太常寺歆神之後唯用
散鼓以鼓金奏殊不合古制是必唐室之季禮殘樂缺
工師解散汨而弗倫五代因之不克釐正皇上馴致太
平精心報祀隆禮備樂無文咸舉非聰明神聖決于師
古則孰能與于此哉

三牲鼎圖第十一(鼎扃鼎冪鼎畢附)

臣等謹按禮記郊特牲云鼎俎竒而籩豆偶(正義謂正鼎九陪鼎)
(三也)儀禮聘禮云鼎九設于西階前陪鼎當内㢘東面北
上(九正鼎謂牛鼎羊鼎豕鼎魚鼎腊鼎腸胃鼎膚鼎鮮魚鼎鮮腊鼎三陪鼎謂膷臐膮也)禮記禮
運云陳其犧牲備其鼎俎(正義云天子諸侯夕省牲之時陳鼎于廟門外以牲煮于)
(鑊鼎隨鑊設各陳鼎于鑊西取牲體以實其鼎舉鼎而入設于阼階下南北陳之俎設于鼎西以次載于俎也)
(又云鼎入陳于東方當序西面北上俎皆設于鼎西)聶崇義三禮圖云牛鼎受一
斛天子飾以黄金諸侯飾以白金羊鼎受五斗亦以銅
為之豕鼎受三斗牛鼎三足如牛每足上以牛首飾之
羊豕二鼎亦如之所謂周之禮飾器各以其類之義也
鼎扃(牛鼎扃長三尺羊鼎扃長二尺五寸豕鼎扃長二尺飾兩端以玉各三寸)鼎冪(儀禮云冪者若)
(束若編注云凡鼎冪以茅為之長則束本短則編其中央蓋令其緻宻不洩氣也)鼎畢(三禮圗云葉博)
(三寸中鏤去一寸柄長二尺四寸漆其柄末及兩葉皆朱以棘木為之)

臣逸臣瑗禀承睿㫖鑄成牛鼎十二羊鼎十二


豕鼎十二郊祀天地及配位十有五鼎牛鼎羊


鼎豕鼎各五皆以銅為之宗廟共二十一鼎牛


鼎羊鼎豕鼎各七亦皆以銅為之而以黄金飾


之謹圖形制如左

　　
圜丘牛鼎(口徑底徑俱一尺三寸深一尺二寸二分其容一斛宗廟牛鼎形制俱同但欵易云其容)
(一斛以恭宗廟其用七鼎)
　　
圜丘羊鼎(口徑底徑俱一尺深一尺三分其容五斗宗廟羊鼎形制銘辭俱同但易其辭云以恭宗)
(廟其用五鼎)
　　
圜丘豕鼎(口徑底徑俱九寸深七寸六分容三斗宗廟豕鼎形制俱同但易其銘云以恭宗廟其用)
(七鼎)
右臣逸臣瑗謹按典禮三牲之鼎蓋祭祀薦熟之器也
凡祭有四謂血腥燖熟也血腥太古之用燖中古之用
此三者示不忘古所以達誠謹而已惟薦熟切于孝子
孝孫之情故禮經謂之正祭自唐末五代禮文殘缺郊
廟之祭皆無薦熟之儀雖有孝子孝孫之情不可得而
見矣皇上秩其墜典達其孝心以先于天下使天下之
人聳然知事親追逺之道易曰聖人以神道設教其此
之謂乎
鸞刀圖第十二

臣等謹按禮記禮器云割刀之用鸞刀之貴正義曰割
刀今刀也鸞刀古刀也今刀便利可以割物為用古刀
遲緩用之為難宗廟不用今刀而用古刀者修古之制
毛詩信南山曰祭以清酒從以騂牡享于祖考執其鸞
刀以啓其毛取其血膋(注云鸞刀刀有鈴者言割中節也)正義曰騂牡
之牲迎入廟門既告神乃令卿大夫執持其鸞鈴之刀
以開牲皮毛取牲血及脂膏膟膋而退毛以告全血以
告殺膋以升臭合馨香以薦神又云鸞即鈴也謂刀環
有鈴其聲中節和而後斷禮記節解曰必用鸞刀者取
其鸞鈴之聲宮商調和而後斷割也春秋公羊傳宣十
二年鄭伯右執鸞刀注云鸞刀宗廟割切之刀鐶有和
鋒有鸞

臣逸臣瑗謹詳禮記毛詩公羊傳之説依禀睿


㫖制成鸞刀二鸞在鋒聲中宫商三和在鐶聲


中角徵羽及用周禮桃氏為刃之齊三分其金

而錫居其一用于圜丘者止以銅為之用于宗


廟者以銅為之以黄金飾之謹圖形制如左

右臣逸臣瑗謹按經制古之祭祀皆用鸞刀後世因循
廢而弗用皇上精求禮樂至誠不息幾十百年古義不
講而一旦用之斯人神之同慶也
　皇祐新樂圖記卷下
嘉熈己亥良月借虎邱寺本録蓋當時所賜藏之名山
者也末用蘇州觀察使印長貳押字志頒降嵗月平生
每見承平故物輒慨然起敬恨生不于其時乃録藏之
一切倣元本無豪釐差伯玉識
先生文昭公與阮屯田所定皇祐新樂圖記直齋
先生于一百九十七年之後見其書以為承平故物
慨然起敬至于有生不于其時之恨輒録藏之又後九
十一年夀民得其書而録之而敬藏之為幸多矣大元
天厯二年四月旦日霅城吳夀民書于郭西小舍(閣本録出)
按通鑑仁宗景祐三年二月詔胡瑗阮逸較定鐘律蓋
以李照樂穿鑿也至皇祐二年閏十一月置詳定大樂
局其鐘弇而直聲鬱不發著作佐郎劉羲叟曰此謂害
金帝將感心腹之疾已而果然然則羲叟審音出胡阮
一等矣何以當時不令羲叟同定樂哉此書閣抄本姑
録之以俟倫曠耳時萬厯三十九年十月十三日書于
奉常公署趙開美
