#+TITLE: 春秋占筮書-清-毛奇齡
#+DATE: 2018-05-12 10:13:26
#+SOURCE: github.com/kanripo/KR1a0128 master 5049891b                
欽定四庫全書　　　　　經部一
　春秋占筮書　　　　　易類
　　提要
　　　　(臣/)等謹案春秋占筮書三卷
　　　國朝毛竒齡撰其曰春秋者摭春秋傳所載占
　　　　筮以明古人之易學實為易作不為春秋作
　　　　也自漢以來言占筮者不一家而取象玩占
　　　　存於世而可驗者莫先於春秋傳竒齡既於
　　　　所著仲氏易推易始末諸書發明其義因復
　　　　舉春秋内外傳中凡有得於占筮者彚記成
　　　　書俾後之言筮者知觀玩之概而漢晉以下
　　　　占筮有合於古法者亦隨類附見焉易本卜
　　　　筮之書聖人推究天下之理而即數以立象
　　　　後人推究周易之象而即數以明理羲文周
　　　　孔之本㫖如是而已厥後象數理岐為三家
　　　　又易道廣大無所不包而天下之事亦無出
　　　　象數理外者於是百家技術皆從而牽引推
　　　　闡之亦皆足以自成其説故六經之學惟易
　　　　最雜春秋内外傳所紀雖未必無所附㑹而
　　　　要其占法則固古人之遺軌譬之史書所載
　　　　是非襃貶或未盡可憑至其一代之制度則
　　　　固無偽撰者也竒齡因春秋諸占以推三代
　　　之筮法可謂能探其本而足闗諸家之喙者
　　　　矣乾隆四十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　春秋占筮書卷一
　　　　　　　　　　翰林院檢討毛竒齡撰
周易筮書也周官卜人以八頌占卜詞即以八卦占筮
詞因之别設筮人掌三易以辨九筮使占人占易皆有
成法而惜乎其書不傳惟春秋諸傳間存兩詞其在卜
詞如陳敬仲奔齊傳所云鳳皇于飛和鳴鏘鏘是也而
在筮辭則如陳敬仲初生傳所云觀國之光光逺而自
他有耀是也今燋契不作菙氏之卜辭可無問矣獨是
筮闗周易其辭象變占實出羲文孔子三聖所授受故
每著筮辭輒屈折幻眇隨其事之端末而言之明明指
之鑿鑿凡一十二公二百四十年間所載其詞具在而
並無解者雖杜氏有註孔氏有疏義縂未明了即或焦
贑京房虞氏荀氏輩偶一論及亦且彼此卜度而不得
領要以致王弼邪説横行于世而宋人和之且謂春秋
筮辭統屬附㑹一似事後言狀增損之以欺後世者不
惟占筮亡即周易亦亡夫彖辭卦辭猶筮辭也聖人設
卦觀象以繋詞猶之剛柔相推八卦相盪以玩占也易
以象為辭而今反舍象而斷辭易繋詞以明占而今反
舍占而專求此卦詞之字句是詞象變占不當並設而
究其所為字句者又仍無一解何為涉川何為即麓何
為戰龍而乗馬即離日坎月乾金震竹牛羊甲兵井繘
床胏凡易之觀象而繋詞者全然大貿而乃謂兩傳多
事即周官三易亦難以考據將韓宣子來聘所稱易象
春秋周禮在魯者三書一併亡矣予作仲氏易就五易
以衍三易曰變易曰交易曰反易曰對易曰移易且作
推易始末立十筮以括九筮曰名曰義曰象曰方位曰
次第順逆曰大小體曰互體曰時日氣曰數目曰乗承
敵應及書成而易義明即占易之法亦與之俱明覺向
時讀諸傳而茫然者而今豁然向之繹其辭覈其事以
為必不能有是而悶然者而今則實見其有是而鬯然
快然此非三古以來數千年不傳之秘至今日而始
發之乎當説易時亦稍存其説于卷中而觀者以為簡
約多未備且雜附難考因專輯此書名曰春秋卜筮以
倖存周官筮人之一綫焉
春秋内傳
(莊二十二/年傳)陳厲公生敬仲其少也周史有以周易見陳
侯者(周史周太火掌/書善易筮者)
　陳敬仲即陳公子完也是年陳宣公殺太子御冦而
　敬仲慮禍及奔齊齊侯使為卿其後子孫田氏竟代
　齊有國因追遡前事而述少時周史占筮之辭以為
　後驗
陳侯使筮之遇觀(坤下/巽上)䷓之否(坤下/乾上)䷋
　所遇是觀卦以四爻動當變故以六四變九四以巽
　變乾謂之之之者徃也後倣此
　此是兼卦凡筮有專卦兼卦總合卦中所有名位體
　象徃來順逆諸法而備推之無專卦占總彖兼卦占
　變爻所遇所之但占遇而不占之之説與宋人易學
　啓蒙占法大别惟隋劉炫謂兼卦亦祗占遇卦而不
　占之以哀九年晉侯筮救鄭陽貨祗占所遇歸妹一
　卦為証然亦非是説見後
曰是謂觀國之光利用賓于王(此觀卦六/四爻辭)此其代陳有
國乎不在此其在異國乎非此其身在其子孫
　自此至其昌乎皆史之筮辭是謂二句是象辭先明
　述象詞隨下數斷語然後次第發明之大扺作筮詞
　法或散或韻總任揲筮者臨占撰造之語非舊有成
　文如是也焦贑見他傳有全用韻者疑為成文因造
　易林一書預為韻詞一如神祠之筊經以待人來占
　則可笑甚矣若郭璞亦自造龜卜繇辭名曰辭林則
　皆其自記巳卜之事與筮辭同
　夫巽坤何以名觀也巽坤者兼畫之艮即大艮也(如/臨)
　(為大震/䷒類)説卦艮為門闕即闕門又名觀門傳所謂兩
　觀者也特朝有觀廟亦有觀(舊以艮為鬼/門指宗廟言)而其解則
　祗以觀闕懸象備觀看之義故諸爻皆觀上觀下各
　有所觀而惟此一爻則正值大艮闕門與三五同功
　互艮闕門之内(每卦以三至五二至/四為互卦名為同功)恰是觀象觀象
　者觀光也筮法卦有方位方者離南坎比之類位者
　六爻之位如一二三為陽隂陽為離位四五六為陰
　陽隂為坎位此定位也然位上加爻錯雜難辨惟純
　隂純陽則見之故坤為純陰内卦有離離為日為火
　(見説/卦)為光(見虞/氏易)坤象所云地道光文言所云含萬物
　而化光者雖離光即坤光也今觀下有坤坤為國(見/虞)
　(氏/易)又名國光其觀國光而至者書云覲光詩云休有
　烈光皆有國之人大扺不越諸侯來朝諸侯助祭及
　諸侯貢士于王三等而縂稱曰賓其在來朝稱大賓
　客在貢士稱賓興而在助祭則稱王賓稱助祭之賓
　皆賓也而陳備三恪適是賓國此非代陳有國乎完
　雖公子或當嗣君而無如其變為否也既變否則似
　不在陳而在他國且不在其身而在其子孫其故何
　也
光逺而自他有耀者也坤土也巽風也乾天也風為天
于土上山也有山之材而照之以天光於是乎居土上
　則以光者逺而不近光在此而耀在彼非可以國光
　限者夫坤之為土巽之為風乾之為天(皆見/説卦)夫人而
　知之也特巽上坤下有風土而獨無天今以㢲之六
　四變乾之九四是觀外之風變而為否外之天天下
　濟而地上承當必有山居其間而二四互艮公然山
　也(二四同功/為互艮)然且艮從巽變㢲為山木(説/卦)有山之材
　而照之以乾之大赤(説卦乾/為大赤)三陽輝輝尚猶是國光
　也乎夫國光坤光耳此為天光以天光而加國上光
　雖逺而國已殊也此自他者也異國也
故曰觀國之光利用賓于王庭實旅百奉之以玊帛天
地之美具焉故曰利用賓于王
　故賓王有説諸侯來賓必各具享禮陳百物以實于
　庭所謂庭實而旅百是也顧物豈易具毋論四享三
　享陳物不一乃即以玊帛觀之乾為金玊坤為布帛
　(皆説/卦)向使觀未變否則有坤無乾有地無天有布帛
　而無金玉而今則天地之物既美且備此其賓王為
　何如者故曰利也
猶有觀焉故曰其在後乎
　然而未逮也夫否之二四而成互艮也山也實觀也
　前既為觀則朝廟之外豈當更復有觀者乃猶有觀
　焉高踞艮剛苐俯觀門闕而身不得入觀象之内則
　後此者矣非其身矣
風行而著于土故曰其在異國乎若在異國必姜姓也
姜太嶽之後也山嶽則配天物莫能兩大陳衰此其昌
乎
　如此則既不在陳又不在身象固如是然而其國安
　在夫風行而著于土任所至而託足焉其為異國固
　然也顧何異國也吾以觀否合占之觀以大艮合互
　艮而否則又以互艮而仍合大艮則以一大山而領
　諸衆山之小此大嶽也大嶽者姜姓此必姜氏之國
　也然而物有興衰卦既變否則必先有否而大至焉
　故大嶽配天天子祭天地則嶽瀆配之今否上有天
　山自能配然而自觀之否約有四山觀一大山否又
　一大山而究之合兩為一總成一否艮泰震之大山
　(否為大艮猶泰為/大震總見筮法)能有兩乎則必陳衰而後此國昌
　其周史筮辭有如是者
及陳之初亡也陳桓子始大于齊其後亡也成子得政
(原文皆有刪/無改後倣此)
　此附記後驗文也昭八年楚滅陳哀十七年楚復滅
　陳故有前後亡陳桓子即無宇成子田常也敬仲至
　田常約有七世又三世滅齊已十世矣十者陰數之
　盡繋辭地數十觀否皆内坤故與數合
　　唐人定命錄天寳十四年王諸入解筮遇乾之觀
　　謂巳及賓王而大人未見(以乾五/不動也)遂遇祿山變而
　　返此以貢士賓興解賓王頗合筮法但觀互為坤
　　坤在九家易曰為亂在虞氏易曰為師而内坤離
　　位則説卦直曰為甲胄為戈兵此與祿山之變一
　　何駭切向遇周央則又疑鬼疑神矣始知聖人設
　　筮無時不告而世卒無知之者因附識此
(閔元/年傳)初畢萬筮仕于晉遇屯(下震/上坎)䷂之比(下坤/上坎)䷇
　畢萬畢公髙之後仕晉為大夫晉侯初作二軍萬為
　車右以滅魏遂賜萬以魏其後分晉有國此筮仕晉
　之始也
辛廖占之曰吉(辛廖晉/太火)
屯固比入吉孰大焉其必蕃昌
　何以吉也夫屯之為義也下震動而上坎險(皆説/卦文)動
　而得險故曰屯比之為義下坤土而上坎水水土相
　比故曰比然而屯貴貞守卦所云居貞又云利貞者
　貞也即固也比貴親切彖所云比輔象所云比孚者
　皆親切者也切者入也所守既貞固而與物善入則
　于以筮仕有何勿吉而吾并卜其必後昌者
震為土車從馬足居之兄長之母覆之衆歸之六體不
易合而能固安而能殺公侯之卦也公侯之子孫必復
其始
　則以卦分合有體自震一變坤而雷變為土因之震
　之為車坤之為馬亦相從焉此合體也(為車為馬/説見後)乃
　分觀震體則震居乾之下體而又為長男(説卦震為/足虞氏諸)
　(易為/兄)既可作國之長伯而以觀坤體則以母覆衆(坤/為)
　(母為衆/見説卦)將育物而物歸之但觀此六體而子孫之昌
　有不易者况萬為畢公髙之後前既為侯則後必以
　侯復之屯曰利建侯則比之建萬國以親諸侯所之
　與所遇始終如一筮有卦雖變而仍不變者此其一
　也
　震為車説卦與諸家無考惟國語司空季子占公子
　重耳之筮云震車也則有據矣况後秦伯伐晉傳又
　稱震為侯車此無可疑者若坤為馬則正義以卦辭
　利牝馬之貞為証惟比合屯固坤安震殺則全無所
　出或謂子太叔對趙簡子有為刑威獄使民畏忌以
　類其震曜殺戮一語即是震殺則震曜殺戮四字連
　列非相承作解何足為據
(閔二/年傳)成季之將生也桓公使卜楚丘之父卜之(此不/載)
又筮之遇大有(乾下/離上)䷍之乾(乾下/乾上)䷀
　成季魯三家季氏之祖季友也以諡成曰成季
曰同復于父敬如君所(父所/韻)
　此卜父筮詞然從無解著舊註云乾為君父離本是
　乾子今還變為乾故曰復父然仍不可解按季友為
　魯桓第四子長莊公次仲慶父又次叔牙季其少也
　少子將生而筮男女則其所告者當不出六索之法
　(見説/卦)乃遇大有而變上離則離為中女原有未合然
　獨不曰季與莊公為同母弟乎二人皆嫡母文姜所
　生而仲叔兩家縂屬長庶古嫡稱同母庶仄稱同父
　惟重嫡故并重母則以女君生次子而專屬之母此
　之坤母之再索則再索得離何為不可不過曰此女
　君之次生云耳乃一變為乾而巳復父矣乾為父此
　同父矣然且乾為純爻爻内有卦位(説見/前)向為上離
　時則坎位不見今變乾而中坎昭然坎為次子則向
　為母索者今變為父索非復父乎又且嫡庶分父母
　并分氏族長嫡既為君則必次嫡為大宗諸庶為小
　宗而後各改氏而共成一族以一父也(此宗法見大/小宗通繹)
　今桓之四子莊既嗣桓則季氏大宗仲叔小宗當合
　仲叔季三氏而共成桓族謂之三桓乃次嫡未生離
　未變乾則上卦三乾中闕其一安所得三桓而齊視
　之而一變而三乾並列縂成一乾三桓三族縂一桓
　族則其所為復父者獨季氏也乎故曰同也
　若然則乾為君父不惟同父亦且同君雖非君而如
　君之尊可以推位而得之位者所也祗君所不同初
　遇大有時上離下乾離日而乾天日居天上巳駸駸
　有凌所之勢及一變而大有六五竟改為乾之九五
　九五君位雖非大有六五交孚威如有合同謹畏之
　象亦誰敢不敬宜乎季孫之後專國政而卑公室儼
　然君也特是大有之變衆多分勢(大有衆/多之象)而離位南
　方終守北面故春秋戰國他饒簒竊而魯獨無有即
　昭公出遜亦且虚位多年不越尺寸則其敬君所者
　豈真君所哉如之而已
(僖十五/年傳)秦伯伐晉卜徒父筮之吉涉河侯車敗詰之曰
乃大吉也三敗必獲晉君
　秦伯秦穆晉侯晉惠也晉惠入國實秦穆所納而晉
　不報德而反報以怨故伐晉卜徒父掌卜筮官自吉
　以下六字皆徒父之言是時筮者見卦象有異怪之
　不先示何卦急曰涉河侯車敗矣秦伯不知卦并未
　聞筮辭恐車敗在已故詰之乃曰我大吉其敗在晉
　且不止車敗似當三敗其前軍而後敗侯車而獲其
　君其故何也
其卦遇蠱(上艮/下巽)䷑
　以其卦遇蠱也前此數語則皆於此一語解之蠱内
　巽外艮内既㢲順而外復艮止動輒得敗故曰蠱蠱
　者敗也乃以象言之凡兩卦之間有一剛在中即謂
　之坎今以兩剛居初四之間則在蠱卦辭原曰涉川
　(蠱元亨利/涉大川)而秦之入晉又必踰河以進之因而曰涉
　河此固然也顧既已涉河則兩軍相接當占車乗今
　蠱之三五恰有互震居其間則震車也(見/前)且此非他
　車震為諸侯(見九家/諸易)即侯車也然且震名仰盂(見卦/訣)
　實有類于車箱然乃蠱上有艮艮為倒震(見轉/易法)震一
　倒而車箱盡傾向之所為仰盂者今覆盌矣(艮覆盌/亦卦訣)
　傾與覆為敗則敗矣故曰侯車敗
　　張文楚曰先生解是傳成客有從江寧來者驟見
　　大驚以為入神然究未敢信曰轉易何據先生曰
　　轉易即倒易文王設此法為序卦用者凡六十四
　　卦惟乾坤坎離頤大過中孚小過八卦不倒餘則
　　屯蒙一倒需訟一倒師比一倒皆兩兩顛倒歴排
　　之以至于盡是轉易一法實周易開卷一大面目
　　而舉世不曉宜乎六經盡亡遭宋人蠱惑而終不
　　察也客乃取易諦視之再拜而退
　特蠱以敗名不止一敗似涉河之時當先有三敗而
　後及于車敗者按推易一法類聚羣分必以陽之合
　聚者分移他卦以為卦謂之徃來泰之小徃大來否
　之大徃小來皆是也徃者去也今蠱之為卦實從泰
　與恒損三陽合聚者徃來而成然而無陽來而祇有
　陽去一從泰之三陽初徃上來一從恒之三陽四徃
　上來一從損所環聚之三陽初徃三來(説見仲氏易/卷首及各卦)
　凡此三推皆以我所聚三陽徃而移彼謂之三去去
　與驅通字即三驅也然且三去必涉河泰踰兩剛(泰/初)
　(踰二三陽兩陽而出/險即是踰河下同)損踰一剛恒且踰上位隠坎之
　剛(上為坎位隠見/于外説見前)是前稱三敗後稱三去皆于踰河
　時見之故曰必涉河而後侯車敗非無謂也
　　張文檒曰推易即移易在伏羲時即有之如山澤
　　為損䷨亦從泰之三陽三徃上來及倒損為益
　　上風下雷䷩則又從否之三陽初徃四來此倒
　　易亦移易也然而損下益上損下卦一陽而益之
　　上則所損在我即名曰損損上益下損上卦一陽
　　而益之下則所益在我故名曰益是伏羲畫卦亦
　　早以推移徃來定卦名矣况小大徃來文王言之
　　剛來下柔柔來文剛則孔子言之然且類聚羣分
　　剛柔相推繋詞兩篇無非解推易一法此真三聖
　　作易之至祕而五易全亡九筮滅没非先生其誰
　　發之
　然而必知獲君者艮為止天下無車敗而車中之人
　不止獲者凡被獲曰止國語君之止子之罪也竟以
　獲稱止即此事也又且艮為手為拘拘者係也(説卦/拘誤)
　(作狗今從/荀易改正)故隨為倒蠱(見轉/易法)而隨之互艮亦且拘係
　小子拘係丈夫而繼之曰隨有獲此非拘止之而獲
　之也乎是晉侯之獲歴觀之艮象而有斷然者故曰
　此可必也
曰千乗三去三去之餘獲其雄狐夫狐蠱必其君也(去/叶)
(驅/)
　此又作有韻筮辭以申括之千乗諸侯也三去見前
　雄狐者艮為狐狼(見虞/氏易)艮之陽一爻即雄狐也蠱者
　君父之惡以陽狐而擅君父之惡是狐而蠱者故曰
　必其君
蠱之貞風也其悔山也嵗云秋矣我落其實而取其材
所以克也實落材亡不敗何待
　此又别解内外象以備餘意洪範内卦為貞外卦為
　悔内巽外艮則内風外山象固然也但據經文此時
　十一月而傳稱秋者周之十一月即夏之九月恰是
　秋時卜筮重時氣故必以夏時斷之若艮象無材而
　曰材曰實以卦有互震震為木而上連艮山謂之山
　木則山有材實矣此與陳敬仲傳有山之材義同
三敗及韓
　此下記事文今即錄之以明驗韓晉地即韓原
戰于韓原晉戎馬還濘而止
　戎者晉侯之車傳稱步揚御戎家僕父為右者馬即
　小駟駕車者也還盤旋也止者拘也駕車之馬盤旋
　泥濘中而拘止其車此車敗之驗
秦獲晉侯以歸
穆姬聞晉侯將至以太子罃𢎞與女簡璧登臺而履薪
焉使以免服衰絰迎
　穆姬秦穆夫人晉惠姊也太子罃即秦康𢎞其母弟
　與女名簡璧皆姬所生履薪者自囚請罪之禮且使
　行人䘮服迎秦伯明必死也
子桑曰歸之而質其太子必得大成
　子桑秦大夫公孫枝也謂當蹄晉君太子圉為質秦
　伯從其言
乃許晉平
　
　
　春秋占筮書卷一
欽定四庫全書
　春秋占筮書卷二
　　　　　　　　　　翰林院檢討毛竒齡撰
初晉獻公筮嫁伯姬于秦遇歸妹(兊下/震上)䷵之暌(兊下/離上)
䷥史蘇占之曰不吉
　此又追記晉嫁姬筮辭以并驗其事史蘇晉筮官
其繇曰士刲羊亦無􁀱也女承筐亦無貺也
　繇即易詞士刲羊二句本歸妹上六爻詞先述之以
　明不吉之故蓋歸妹名卦原以上震長男與下兊少
　女難為匹配故以震兄兊妹作長兄嫁妹之象此本
　不利嫁娶者况歸妹上爻正言新娶謁廟禮所稱男
　以特羊告廟女以棗栗脯脩承筐進獻者而乃上非
　正位下又無應娣姒匹配薦享不行則雖震為筐(震/仰)
　(盂為筐又服䖍謂/震為竹竹為筐)兊為羊離為刃坎為血(皆說/卦)諸象
　皆見而上位過髙不惟超兊亦越離坎雖欲行謁禮
　而無其具也
西隣責言不可償也歸妹之暌猶無相也
　兊西方之卦秦在西恰是西隣服䖍以為三五互坎
　坎為月月出在西為西隣則間一層矣責言不償正
　指伐晉責報言兊為口舌動多責讓而互坎之耳半
　掩于震(互坎半體/為震所掩)誰能償之相助也婚姻以求助傳
　所謂繋援之者而歸妹之暌則一嫁而暌隔之矣且
　上曰暌孤孤亦何助
震之離亦離之震　為雷為火為嬴敗姬
　且其象有大異者夫以歸妹之震變而生離謂震之
　離則當未變時震之下剛生于互離亦離之震也震
　以木而生雷火則木為火母震母家也乃震變為離
　而離反以火而轉焚其木此俗所云生女外向不利
　母家者非嬴敗姬乎
車脫其輹火焚其旗不利行師敗于宗丘(丘讀欺國風/送子涉淇至)
(于頓/丘)
　然且震為車車上變而下輹脫矣震木上動則為旗
　乃變為火剛而旗上焚矣雖離為戈兵為甲胄有行
　師之象而轍亂旗靡亦有何利夫震我也之離客也
　我之主震倒艮山而為之丘是主丘即宗邑也而乃
　變客之離剛而敗于其地是敗于宗丘矣此指韓原
　之敗言舊註韓有先君廟
　　張文檒曰震木上動為旗本杜氏註舊謂荀九家
　　易兊為常吳澄謂常為九旗之一此歸妹原有兊
　　則火焚在上當是兊旗不知上震之災不及下兊
　　且暌亦有兊焚無兩旗則其象亂矣故不取焉
歸妹暌孤宼張之弧
　此指獲晉侯并歸晉侯言夫歸妹之所之者暌孤也
　之彼為敵則暌孤者宼也然而其辭曰先張之弧後
　脫之弧夫猶是弧也而冦張之冦忽脫之則猶是晉
　侯而冦獲之冦忽歸之其象正同
姪其從姑六年其逋(句/)逃歸其國而棄其家(讀/孤)明年其
死于髙梁之虚(墟/同)
　此下皆指子圉事言子圉以十六年質秦秦妻之二
　十二年子圉逃歸二十三年惠公卒子圉立是為懐
　公二十四年秦穆納公子重耳懐公奔髙梁重耳弑
　之此其事也今筮者謂歸妹以震兄嫁兌妹則火本
　為震所出故以嫁女言之則離火者震木之女也而
　以歸妹言之則離火者又震兄之子也母女為姑而
　兄子即為姪則同此一離而姑姪並居有似乎從之
　者然
　顧以環占言之不曰震之離亦離之震乎卦盛極必
　反自震一之離而兩卦上下合成四離(兩正/兩互)火炎極
　矣極則離必之震故自上之初閱六爻而上又變則
　六年矣六年而離上之剛仍變震柔變者逋也逋則
　震為宗國今復逃歸而所妻之家所云男以女為家
　者亦棄如敝屣豈非離亦之震乎然而六爻相巡一
　周而盡隂生陽死不俟多日况上剛既亡將向之一
　梁髙出巋然横亘者亦變而為墟歸于是死亦于是
　矣此櫽括晉惠子圉兩事而預㫁之者髙梁晉邑後
　子圉被弑果在其地或謂此筮在昔人相傳巳久服
　其神驗故圉死之地即名髙梁此死後稱之非先有
　其地者然此皆少見多怪以小人之腹妄度君子欲
　為回䕶而反見其陋成季未生時卜者謂當名為友
　及生而果有文在其手曰友因名之此在百餘年後
　趙簡子史墨猶能道及不知此腹中友字在生後刺
　之抑先有其文者試亦度之
　　張文楚曰環占法前畢萬筮仕傳既占屯震之坤
　　為諸侯又轉占比坤之震亦為諸侯謂之終復其
　　始法同
及惠公在秦曰先君若從史蘇之占吾不及此
　此時無子圉事故僅記此語以完秦伯伐晉傳
(僖二十/五年傳)秦伯師于河上將納王狐偃言于晉侯曰求諸
侯莫如勤王使卜偃卜之曰吉(卜文/不載)
　時襄王以王子帶之亂出居于鄭秦穆將納王狐偃
　勸晉文先之以攘其功勤王即納王以勞于王事曰
　勤卜偃卜筮官
筮之遇大有(離上/乾下)䷍之暌(離上/兊下)䷥曰吉遇公用享
于天子之卦也戰克而王饗吉孰大焉
　公用享于天子即大有九三爻詞在本辭之義原謂
　乾三踞下國之首象屬三公三公近天子徃得受天
　子饗禮而兊口離腹加之夏離秋兊值時物長養之
　候可行燕饗(説卦兊為羊/鄭氏本作養)故即用其辭以為戰克而
　王饗吉孰大焉其云戰克者以勤王必戰也舊註謂
　卜辭有黄帝戰于阪泉之兆語故云則卜筮兩辭安
　得雜見誤矣
　　張文彬曰兩卦皆有離離為甲曽戈兵正戰象也
　　况變兊而得互離則兵甲愈盛戰巳勝矣
且是卦也天為澤以當日天子降心以逆公不亦可乎
夫有去暌而復亦其所也
　且以乾天變兊澤是天為澤也天最髙而澤最下是
　降心也天為澤以承日則與王之降心以迎公何異
　此觀其所之而有斷然者乃即以環占推之縱去暌
　而占大有下乾上離以乾天而下離日降心亦然所
　謂無徃而不得其所者雖還復其卦亦如是也是時
　謀迎王反曰逆公者以勤王言則迎王以王饗言則
　逆公乃其象則正義謂乾變澤以延日影如迎日然
　此為得之
晉侯辭秦師而下次于陽樊右師圍温左師逆王王入
于王城取大叔(即王/子帶)于温殺之晉侯朝王王饗醴命之
宥(此勤王戰克/王饗之驗)
　饗醴既饗而又設醴酒宥助也又以幣帛為助
　(附宣十/二年傳)晉師救鄭及河聞鄭既及楚平桓子欲還(即/荀)
　(林父將/中軍者)彘子不可(即先穀佐/中軍者)知莊子(荀/首)曰此師殆哉
　　此記晉楚戰于泌而晉師敗績之事然口語及之
　　並非筮詞與蔡墨說龍子太叔論楚子並同惟此
　　傳與占筮相表裏故附載之
　周易有之在師(坎下/坤上)䷆之臨(兊下/坤上)䷒曰師出以
　律否臧凶(此師卦/初爻辭)執事順成為臧逆為否
　　此引易而亦占變者先引遇卦爻辭論之釋言云
　　坎律銓也樊光曰坎水也水性平故律與銓皆取
　　水為平準又郭璞曰易坎卦主法法律皆所以銓
　　量輕重是坎為律象又且黄鐘為律本而位乎坎
　　故坎為律為法今以坤衆之師出之以内坎之律
　　是中軍有令而師衆從之所以臧也否則不臧而
　　凶矣所以執兵事者坤為順順成為臧逆則凶
　衆散為弱川壅為澤有律以如已也故曰律否臧且
　律竭也盈而以竭夭且不整所以凶也
　　此兼論之卦坤衆(説/卦)水亦衆(見白虎通/并杜註)既失坎律
　　則坎衆亦散將變而為兊之少女弱矣又且坎本
　　川流改為兊澤川亦壅矣夫有律以從已也如者
　　從也(見杜/註)今不從而逆則律敗竭者敗也川盈而
　　竭律甚嚴正而夭邪不整以至敗壊非凶而何
　不行之謂臨有帥而不從臨孰甚焉此之謂矣果遇
　必敗彘子尸之雖免而歸必有大咎
　　且師貴行也惟臨則坤土所行遇澤即止謂之不
　　行今彘子逆命師不行矣若遇楚師恐將不免師
　　在三五不能無輿尸之象其人佐中軍即弟子也
　　弟子輿尸彘子能免之乎縱或免歸必有大咎此
　　為明年殺先縠傳
(成十六/年博)晉侯將伐鄭楚子救鄭公(晉/侯)筮之史曰吉其卦
遇復(坤上/震下)䷗
　此晉楚戰鄢陵而晉筮之者復是專卦
曰南國䠞射其元王中厥目(䠞目/韻)
　其卦本六陰而一陽來復故謂之復則當未復時固
　重坤卦也坤為國兩國寛然及陽復而在南一國實
　有一剛挫其地而不成為坤則南國䠞矣南國者楚
　也且夫復之加一陽而為震也震為長為諸侯即元
　王也顧卦位坎離爻純即見今坤本純隂而坎之弓
　輪離之戈甲(皆説/卦)兩師俱見獨南離為目(説/卦)横集一
　矢有似于坎弓之射之而中之者則夫震剛之受射
　者非其王而離眶之半掩者非其目乎
　　張文檒曰明何楷説易稍識筮法其説此卦謂貞
　　我悔彼初九元吉在莪上六災眚大敗以其國君
　　皆屬彼且以震木克坤土射之義也以災眚而致
　　大敗眚為目疾則中厥目之象也此較之宋儒之
　　妄誕庶幾近理然中目無象且以貞悔分彼我亦
　　筮法一節顧與此卦大不合説見仲氏易
及戰射共王中目
(襄九/年傳)穆姜薨于東宮始徃而筮之遇艮之八(艮上/艮下)䷳
　穆姜成公母以通于叔孫僑如欲廢成公而立公子
　偃公子鉏且使僑如愬于晉而逐季孟事敗故徙居
　東宫此因其既死而追述始徃之筮以為戒雖姜氏
　自為筮辭然悔罪親切辭與事有恰合者東宫太子
　宫也艮之八者揲筮之策以六七八九為陰陽老少
　之數從來莫解説見仲氏易乾卦及易小帖
　　張文檒曰艮不能變隨必艮之五爻俱變獨第二
　　不變則為隨則此第二爻者即之隨之爻也乃商
　　易揲策以八為少陰不變故指此不變之爻為八
　　是艮之八實艮之第二爻耳
史曰是謂艮之隨(兊上/震下)䷐隨其出也君必速出
　此史就隨卦名略説以慰姜氏之心以為隨者上兊
　下震口乍啟而足隨之且動而得恱(兊口震足震動/兊說皆説卦)
　有出之之象君小君也
姜曰亡是於周易曰隨元亨利貞无咎(此隨/卦辭)
　而姜曰否此在周易卦詞曰隨元亨利貞无咎然果
　无咎哉
元體之長也亨嘉之㑹也利義之和也貞事之幹也體
仁足以長人嘉會足以合禮利物足以和義貞固足以
幹事然故不可誣也是以雖隨无咎
　元體之長至足以幹事古釋卦辭凡卦有元亨利貞
　者皆以此釋之故孔子取以為文言而姜亦用以釋
　隨不然姜氏先孔子生時十有餘年而反得用孔子
　語謬矣然故不可誣也以下是姜自解筮之詞以為
　此四德者固元亨利貞之謂也然慮其誣也男女相
　隨動而得說稍有假借便是失德是必不誣于其德
　而後内剛外柔雖隨无咎
今我婦人而與于亂固在下位而有不仁不可謂元
　今我不然東宫本下位而降而居之然且震為太子
　宫(長男出震/為太子宫)而位居東方即東宫也(震東方/之卦)乃以艮
　變隨而震宫在下則其在下位有固然者然而坤元
　也坤元之位豈不尊上而我以婦人而與於婬失(婬/失)
　(為/亂)一似人之無良我以為君者元君猶在無良(仁/良)奈
　何
不靖國家不可謂亨作而害身不可謂利
　然且坤元本安靖而在艮之坤二陽擾之在隨之坤
　三陽擾之凡筮遇為我而之為彼在我家也在彼國
　也(坤妻道為家/為國見前)今在國則一君擾内(指成/公)二臣擾外
　(指季/孟)在家則又二少男(指二/公子)合擾中外國家之不靖
　甚矣不亨矣
　乃由國而家而身其在遇艮則曰艮其背不獲其身
　而在艮二變隨則又曰艮其趾不拯其隨是身不得
　作雖欲隨所之而不可得矣而况作而之震震又隨
　兊一舉足而蹈澤中(震足/兊澤)不惟不得作即作而身亦
　何利
棄位而姣不可謂貞
　且夫匹配各有位也坤位西南本與艮位之東此相
　配對也今重艮一變而坤棄位而左降為兊艮亦棄
　位而左降為震(隨之兊震適俱/位坤艮之左)長男幼女顛倒配合
　是姣也姣者淫也坤貴安貞而棄位而淫可謂貞乎
有四德者隨而无咎我皆無之豈隨也哉我則取惡能
無咎乎必死于此弗得出矣
　是四徳不備不可為隨去德取惡焉能無咎此在艮
　卦辭有云行其庭不見其人我之死此中必也若欲
　出此則一入震宫而艮門兩剛有若重鍵(二四互艮/上有二陽)
　然且山填之(艮/)澤蔽之(兊/)少男少女環守之(三艮/一兊)雖
　艮有多門而總巳毁拆(重艮所變有五/文兌為毁拆)往艮彖有云
　艮者止也止其所也止此而巳雖欲出弗可得矣
　按姜此筮辭實多才有學雖悔罪不吝而尚隱乎為
　辭者故詞似淺近而卦象微眇推測不盡策書載此
　以示婦人無德有才何用中冓自訟祇増媿嘆此與
　弼風之錄氓詩並同
　(附/)宋時金舉兵來侵筮之遇蠱䷑之隨䷐(此正/相反)
　　(之卦六爻俱動然仍占遇之兩卦彖/朱氏謂六爻皆動則占遇卦大謀)占者曰我有
　　震威(震為出威/見國語)而外當毁拆(兊為/毁拆)敵敗之象也(内/我)
　　(外/敝)蓋隨自否來䷋又自益來䷩皆以上剛填
　　下柔(皆三陽/推易法)而蠱之所變亦復如是艮上變柔(蠱/艮)
　　(上九變隨/兊上六)巽初變剛(蠱巽初六變/隨震初九)乾元往上下填
　　坤初斷敵兵之首而墜于地矣且兩互為漸(三五/互巽)
　　(二四互艮合/之為風山漸)漸之辭曰夫征不復其何能返此倣
　　漢魏諸家斷法而為說者其後果驗
(襄二十/五年傳)齊棠公之妻東郭偃之姊也棠公死偃御崔武
子以弔焉見棠姜而美之使偃娶之筮之遇困(坎下/兊上)
䷮之大過(巽下/兊上)䷛陳文子曰夫從風風隕(句/)妻不可
娶也
　坎為中男故曰夫變而為風故從風然而風能隕物
　則此妻何可娶也
且其繇曰困于石據于蒺藜入于其宫不見其妻凶
　此困六三爻詞
困于石徃不濟也據于蒺藜所恃傷也入于其宫不見
其妻凶無所歸也
　此文子占筮之辭按推易法困從否來虞翻謂否三
　在互艮之二陰而前當艮剛正石也水逢石而險則
　不濟矣荀九家易坎為叢棘為蒺藜所恃如此不又
　多傷乎且三居互離之中而前後掩空此非中空若
　房世俗之所稱離宫者哉夫坎男之隂亦即離女之
　隂也(三為坎之上隂/即互離之中隂)既為坎男而已入離宫即欲再
　求所為離女者而何可復得男以女為家無家將安
　歸所以凶也
崔子曰嫠也何害先夫當之矣(言棠公已/當此凶)遂取之莊公
通焉崔子弑之二十七年崔成崔疆殺東郭偃崔子御
而出見慶封(避慶/封家)慶封曰請為子討之使盧蒲嫳帥甲
以攻崔氏(止崔子于家駕言討/賊而反使攻崔氏)遂滅崔氏其妻縊(即棠/姜)
嫳復命于崔子且御而歸之(嫳御崔/子歸)至則無歸矣
　(附/)晉史元帝為晉王時將渡江使郭璞筮之遇豫
　　䷏之暌䷥璞曰㑹稽當出鐘以告成功上有勒
　　銘應在人家井泥中得之繇辭所謂先王以作樂
　　崇德殷薦之上帝是也(豫象/辭)及帝即位太興初㑹
　　稽剡縣果于井中得一鐘長七寸二分口徑四寸
　　半上有古文竒書十八字人罕識者先仲氏以推
　　易法衍之豫上震下坤震為龍為首出之子而下
　　連坤土此奮而出地之象也悔為暌上離下兊嚮
　　明而治而金以宣之體離互亦離(暌二四/互離)此重明
　　重光中興之象也震為鳴為聲(説/卦)故先王以作樂
　　崇德而合暌之兊金以升于暌之離火是坐明堂
　　向南離而考擊鐘鏞以作樂之象也祇兩卦皆有
　　坎水以陷之(豫暌三五/皆互坎)則尚在陷中未經出土而
　　豫坎互坤(豫三爻為/坎坤互用)則當在水土之間况豫之震
　　為東方離為南方㑹稽者東南郡也豫有互艮(豫/二)
　　(四互/艮)艮為成萬物之所以成終者也(説/卦)則非告成
　　功乎若曰鐘有勒銘有古文則暌離為文兊為言
　　以文為言非勒銘乎至若長七寸二分者南北為
　　縱縱即長也南離之數天七地二(此大衍之數宋/儒誤以為河圖)
　　(下/同)則七寸二分也大數陽小數陰也徑四寸半者
　　東西為衡衡即徑也西兊之數地四天九則四寸
　　半也隂數四折陽數之九而半分之則四寸有五
　　也
　
　
　
　
　
　
　
　
　
　
　
　
　
　
　
　春秋占筮書卷二
欽定四庫全書
　春秋占筮書卷三
　　　　　　　　　　翰林院檢討毛竒齡撰
(昭五/年傳)初穆子之生也莊叔以周易筮之
　穆子叔孫穆子名豹者也莊叔穆子父也按成十六
　年穆子避僑如之難奔齊及庚宗遇婦人宿焉襄二
　年召歸立為卿庚宗婦攜其子獻雉問所生曰能奉
　雉矣召見號曰牛使為豎有寵長使為政乃以䜛殺
　長子孟又譖而逐仲穆子疾并私絶其饋餓死至是
　昭子即位殺牛因追述穆子初生之筮以驗之
遇明夷䷣(離下/坤上)之謙䷎(艮下/坤上)以示卜楚丘(卜人/名)曰
是將行而歸為子祀以䜛人入其名曰牛卒以餒死(祀/牛)
(死韻牛/音昵)
　先立有韻筮詞以檃括大意復逐節解之
明夷日也日之數十故有十時亦當十位自王巳下其
二為公其三為卿日上其中食日為二旦日為三明夷
之謙明而未融其當旦乎故曰為子祀
　明者日也夷者傷也離在地下則明為地掩未免受
　傷然而日之數十自甲至癸其時數皆十而與人位
　之十等相當如日中當王(以陽/盛也)食時當公(以次而左/旋至日昃)
　平旦當卿雞鳴當士夜半當皂人定當輿黄昏當𨽻
　日入當僚晡時當僕日昳當臺大抵自王一等以下
　其二等為公三等為卿則是日中為上等食時為二
　等旦明為三等今以莊叔本卿位而當明夷之初旦
　且變而之謙謙又卑退則雖已旦明而尚未融暢恰
　是卿位故曰為子祀言可繼子奉祀者
日之謙當鳥故曰明夷于飛明而未融故曰垂其翼象
日之動故曰君子于行當三在旦故曰三日不食
　日之謙當鳥謂日之謙之爻即初爻也離為飛鳥(見/九)
　(家易又説卦為雉/虞氏易為隼為鶴)而未明初飛即變為艮是離之兩
　剛相夾如健翮者而初剛下折是垂其一翼也且日
　動震亦動也離日巳動而三五互震且復前行是于
　行也乃甫行而日位當三又非食時則三日不食矣
　　張文彬曰按推易法明夷為臨卦所易廢下兊之
　　口以成離虚(離中/虚)此一不食也若明夷之謙破下
　　離之腹以就艮之鬼㝠門(見/前)則直餓死矣又不食
　　也故仲氏易曰穆子兩不食前之不食在庚宗時
　　使婦私為食而就宿焉因生䜿牛此推易法也後之
　　不食則絶其饋食雖山有菓蓏亦反虚器而出之而
　　因而餒死此古之卦法也其精如此
離火也艮山也離為火火焚山山敗於人為言敗言為
讒故曰有攸徃主人有言言必讒也純離為牛世亂讒
勝勝將適離故曰其名曰牛
　此又以環占法推之以離火變艮山而還而觀之則
　亦可以離火焚艮山而艮敗矣艮為人(字/形)為成言(説/卦)
　(成言/乎艮)艮敗則人言俱敗將有以主人而聴讒言者夫
　純離為牛謂離上離下其卦詞曰畜牝牛吉今以離
　之艮而艮還之離則純離矣純離當名牛則世亂䜛
　勝似必有名牛者起而敗之非無故也此指豎牛之
　亂言
　　張文彬曰仲氏易謂庚宗之婦固下離之中女也
　　離者别也乃初變為艮而少男生焉然且此艮一
　　變而謙之三五互震為長男二四互坎為中男者
　　其二剛爻縂以一艮剛掩之殺長孟而誅仲子皆
　　推之而瞭然者
謙不足飛不翔垂不峻翼不廣故曰其為子後乎吾子
亞卿也抑少不終
　若論其位則自在卿等既不利攸徃則歸而為後所
　固然者但吾子亞卿而是子繼之似于旦日亞卿之
　位少未盡耳
(昭七/年傳)衛襄公夫人姜氏無子嬖人婤姶生孟縶(初生/也)孔
成子夢康叔謂己立元史朝亦夢康叔謂已夢協婤姶
生子(然後/生子)名之曰元孟縶之足不良能行(不能善/行跛也)孔成
子筮之曰元尚享衛國(問/詞)遇屯(震下/坎上)䷂又曰余尚立
縶(亦問/詞)遇屯䷂之比(坤下/坎上)䷇史朝曰元亨又何疑
焉(元亨屯/卦詞)成子曰非長之謂乎(以年不/以名)對曰康叔名之
可謂長矣(此長者之命/并不以名)孟非人也將不列于宗不可謂
長(况跛非全人不/在宗長幼之列)且其繇曰利建侯嗣吉何建建非嗣
也二卦皆云子其建之
　此以卦詞與名合故祗斷卦詞亦一法也利建侯屯
　卦詞與屯初爻之辭皆同是兩詞兩卦俱建侯矣夫
　嗣有常位若拘長少則嗣之而巳何庸建也建必擇
　吉子其建之
弱足者居侯主社稷臨祭祀奉民人事鬼神從㑹朝又
焉得居各以所利不亦可乎
　且屯之爻辭不又曰利居貞利建侯乎夫利有兩等
　有利居者有利侯者弱足者利居以不能行也若侯
　則宗廟社稷人民朝㑹行動之不暇而居之乎然則
　易辭之兩利明有分屬一居之而一建之何不可之
　有
故孔成子立靈公
(昭十二/年傳)南蒯之將叛也枚筮之遇坤(坤上/坤下)䷁之比(坎/上)
(坤/下)䷇曰吉
　南蒯南遺之子季氏費邑宰也蒯興公子憖叔仲小
　謀叛費以逐季氏不告以斷筮之事而但下一空籌
　以筮之謂之枚筮
示子服惠伯曰即欲有事何如惠伯曰吾嘗學此矣忠
信之事則可不然必敗
　此亦不告惠伯事而汎諮之謂若欲有所行之事何
　如即字古文多作若字解惠伯逆知其事故陰以折
　之曰亦顧其事何如耳不然則迪吉逆凶無容問者
外强内温忠也和以率貞信也故曰黄裳元吉黄中之
色也裳下之飾也元善之長也中不忠不得其色下不
共不得其飾事不善不得其極外内倡和為忠率事以
信為共供養三徳為善非此三者弗當
　此皆就易義以隂斷其事即筮詞也外彊二語是合
　斷兩卦者坎險為外彊坤順為内温以遇與之即内
　外也忠信者即前所云忠信之事也故曰以下則專
　斷坤卦謂黄裳元吉豈黄裳而即吉乎黄為中色裳
　為下飾必元善而後能吉向使為中者無忠心則必
　失臣道安有臣象(黄色/臣象)下不共則上不率下安所整
　飾(其後費邑/亦叛蒯)况事無忠信則元善已失安能終事(極/者)
　(終/也)是必同事有忠者(公子憖叔仲/小皆不忠)下有信者(其後蒯/之臣司)
　(徒老祁慮癸/以盟信逐蒯)且合忠信與共為三德以統成元善則
　可當非是勿當也
且夫易不可以占險將何事也且可飾乎中美能黄上
美為元下美則裳參成可筮猶有闕也筮雖吉未也
　此専斷比詞者且坎者險也坎雖隠伏(説/卦)而辭曰顯
　此(比五/爻詞)則其險巳著况外卦坎位而又變而尚以坎
　則其為大險有不容隠伏焉者假曰筮易不可以占
　險則所占何事况占有貞悔並非可以黄裳一飾謂
　足掩蔽了事也夫黄裳之文在中(坤五/爻詞)與顯比之位
　正中(比五/爻辭)祇中美也然必推比彖之元永貞與顯比
　之上使中(一彖詞/一爻詞)皆本元善而後為上美否則徒飾
　下美而不參成以筮之則邑人不誡(亦比/辭)將有借在
　上之元與在中之忠以責其多闕失者(其後叛蒯者/亦終以羣臣)
　(不忘其/君為言)筮雖吉未也
　(附/)東漢永建三年立大將軍梁商女為貴人筮之亦
　　得坤䷁之比䷇與此筮同當時解之者但曰
　　元吉(坤五/爻詞)正中而巳(比五爻詞/位正中也)其後進為后順帝
　　崩進為皇太后以無子立他妃子臨朝即冲帝也
　　冲帝崩質帝立又臨朝及兄冀弑質帝然後迎桓
　　帝立之而於是有兄冀擅權宦官亂政之禍今占
　　之則坤五后也之比而變剛君也臨朝也所謂顯
　　比者也(比九五顯比王用三/驅失前禽舍逆取順)三驅立三帝也失前
　　禽者無子也猶無前星也舍逆取順者信宦官殺
　　忠良也其最可異者一推自復(推易法凡一陽/卦俱從剥復來)以
　　震初之剛䷗而易比五一推自剥以艮上之剛
　　䷖而易比五震為長子為兄艮為門闕為閽寺
　　(俱見/説卦)合兄冀與宦官而皆與九五有參易之象因
　　之有弑帝亂政之禍向使漢之太史知此則必唾
　　而去之矣乃宋人無學率以先後天方圓兩圖造
　　占變之法而不識周易占筮其神如此不可嘆與
(哀九/年傳)宋皇瑗圍鄭師晉趙鞅卜救鄭不吉陽虎以周易
筮之遇泰(乾下/坤上)䷊之需(乾下/坎上)䷄曰宋方吉不可與
也微子啟帝乙之元子也宋鄭甥舅也祉祿也若帝乙
之元子歸妹而有吉祿我安得吉焉乃止
　此在泰之五六爻辭有曰帝乙歸妹以祉元吉其義
　以泰之二四為互兊三五為互震震為長男兊為少
　女原有長兄嫁妹之象因之歸妹六五爻辭與此皆
　有帝乙歸妹四字而宋為微子封國即帝乙子也明
　曰祉吉而可以伐乎况此詞曰歸妹而宋鄭又時通
　婚姻則甥舅國也此亦以詞與事合而就詞㫁事如
　此
　需九五爻詞曰需于酒食貞吉酒食為祿貞吉為吉
　祿故以祉字釋祿字亦兼之卦言
春秋外傳
(周/語)晉孫談之子周適周事單襄公襄公有疾召頃公而
告之曰必善晉
　晉孫談者晉襄公之子惠伯談也周者談之子晉悼
　公之名頃公者單襄公之子悼公在周襄公服其為
　人知其必有晉國故囑子與晉善
成公之歸也吾聞晉之筮之也遇乾(乾上/乾下)䷀之否(乾/上)
(坤/下)䷋曰配而不終君三出焉一既徃矣後之不知其
次必此
　此述晉成徃日之筮以㫁周之宜有國也成公晉公
　子黑臂舊曽奔周既以趙穿弑靈公迎歸立之筮本
　迎歸時事而今始斷之者上乾與下乾相配皆君也
　今三君忽變而為否是否德不終何以克配直出君
　而已然而出君終君也雖公子亦君也且出而為坤
　坤為國為衆出有國家何患不君今此三君者其一
　成公則已徃事矣若後第三君則吾不得知以言其
　次則舍周其誰吾所為可必者此耳
及厲公之亂召周子而立之是為悼公
(晉/語)晉公子(重/耳)筮返國得貞屯(坎上/震下)䷂悔豫(震上/坤下)䷏
司空季子曰吉是在易皆利建侯不有晉國安能建侯
　屯豫兩卦詞皆有利建侯文
坎水也坤土也屯厚也豫樂也車班内外順以訓之泉
源以資之土厚而樂其實不有晉國何以當之
　此合斷兩卦辭也車班内外者震為車班者列也屯
　列車在内豫列車在外坤順也泉源者坎也屯有互
　坤與正坎而豫有正坤與互坎土厚而樂其實則是
　同一國土而屯得其厚豫樂其實實者國之所有也
主雷與車而尚水與衆故曰屯其繇曰元亨利貞勿用
有攸徃利建侯主震雷長也故曰元衆而順嘉也故曰
亨内有震雷故曰利貞車上水下必伯小事不濟故曰
勿用有攸徃一夫之行也
　乃從兩卦分斷之内卦為主為雷車外卦為尚為水
　衆者非屯乎乃其詞如此則以震為長男元者長也
　衆以順而㑹亨者嘉之㑹也况震雷在内則每動而
　上坎水在上則每順而下豈惟利貞伯業于是興矣
　若夫勿用攸徃者則單震為足(說卦震/為足)單男為一夫
　(虞氏易/陽為夫)一夫之足行安能有濟今車上而衆且如水
　下矣此伯王之時不可失也
衆順而有武威故曰利建侯坤母也震長男也母老子
彊故曰豫其繇曰利建侯行師居衆出威之謂也是二
者得國之卦也
　更以觀豫則坎本衆順坤亦衆順而皆有震震武威
　分處内外雖坤為太母震為長子亦既老彊而養于
　坤而出乎震遲暮得國亦復可喜况既曰建侯又曰
　行師則内坤外震其在居以衆順為樂而一出則威
　武大行卦雖有二得國則一君何疑焉
十月惠公卒十一月秦伯納公子
　(附/)吕氏春秋孔子筮得賁䷕(下離/上艮)曰不吉子貢曰
　　何謂也曰夫白而白黑而黑賁亦安吉乎(家語亦/云非正)
　　(色之/謂也)
　　山火為十二章飾色之二故名賁賁者飾也但繪
　　山于衣繡火於裳並皆正色而獨此卦義從來以
　　不正色為解如京房云五色不成謂之賁是也特
　　其所云不正者則毛傳云賁黄白色也鄭𤣥王肅
　　説此卦亦皆云黄白色即揚雄太𤣥礥首次二曰
　　黄不純屈于根註易賁卦山下有火黄白色也今
　　孔子所云有黑色而無黄色即易文賁如皤如白
　　馬白賁諸語又似祇有白色而并無黑黄二色此
　　皆無可考辨者况筮法論色亦屬創見故附載此
　　漢書武帝伐匈奴筮之得大過九五(㢲下/兊上)䷐太
　　卜因謂匈奴不久當破但取象辭何可久也一語
　　(爻詞九五枯楊生華老婦得其士夫无咎无譽/象曰枯楊生華何可久也老婦士夫亦可醜也)乃
　　遣貳師伐匈奴後巫蠱事發貳師降匈奴武帝咎
　　卦兆反謬今以五易法筮之則此九五在本卦為
　　兊中在大壯所來為震中(大壯上震/改上兊)兊為剛鹵(說/卦)
　　而震以出之此北伐之象但大過通視合為大坎
　　而互當重乾之末進承一坤龍戰𤣥黄正在此際
　　幸乾坎二位皆居北方(坎正北/乾西北)我以南向北則我
　　南為凱彼北為敗所以能破匈奴兵乗勝追北至
　　范夫人城者此也奈身在坎中尚未出險而兊為
　　口舌又為毁坼非因令誤當以間敗乃詛呪事發
　　而脫身降矣兊者脫也夫枯楊之華不入寒地身
　　為士夫敵醜非偶乃既降單于則身巳為人所得
　　而單于又妻之以女此正匹配反常一若老婦之
　　得士夫者其辭象之切占驗之精孰過于此而以
　　為反謬此占者之罪卦兆焉得誣坐之
　　晉元帝初鎮建鄴王導使郭璞筮之遇咸䷞之
　　井䷯璞曰東北郡縣有武名者當出鐸以著受
　　命之符西南郡縣有陽名者其井當沸後晉陵武
　　進人于田中得銅鐸六枚(一作五枚誤/見郭璞洞林)歴陽縣中
　　井沸經日乃止此事載晉書郭璞傳然世終莫解
　　嘗以此詢仲氏仲氏曰此最淺近者銅鐸之出以
　　貞咸也井之沸以悔井也咸内為艮艮東北之卦
　　也其名武者以上兊在右武位也其出鐸者兊為
　　金與互乾金合而乾數六故得六鐸然且互乾為
　　天互巽為命此天命也故曰此受命之符也若夫
　　井則二四互兊三五互離離兊為西南郡縣而南
　　為陽方故宜有陽名乃以下巽與互兊為金木之
　　交上坎與互離為水火之際木間金得火而上承
　　以水此非薪在釡下得火而水乃沸乎且四正相
　　纒乾麗坤域非中興受命何以得此(見仲/氏易)
　　晉渡江後宣城太守殷祐以郭璞為叅軍㑹有物
　　如牛足卑類象大力而遲行到城下祐將伏取之
　　令璞作卦遇遯䷠之蠱䷑其辭曰艮體連乾
　　其物壯巨(是占在晉史無解今録仲氏易解/語  遯天山皆巨物故此物亦巨)山潛
　　之畜(蠱上艮為山/互兊為潛)非兕非虎(坤為兕虎以坤間/二陽不成故也)身
　　與鬼并(三陰為鬼蠱三陽/三隂合并成卦)精見二午(離五月卦為/建午蠱三至)
　　(上為大離/則倍午矣)法當為禽兩翼不許(離為雉㢲為/雞而無兩翼)遂被
　　一創(遯四陽傷/其一為蠱)還其本墅(自遯之蠱祗傷乾/一畫而兩山如故)按卦
　　名之是為驢鼠(乾為馬艮為鼠今遯乾一/變而已失馬形是驢鼠矣)卜竟伏
　　者以㦸刺之深尺餘遂去不見郡綱紀上祠巫云
　　廟神不恱曰此䢼亭驢山君鼠也偶詣荆山暫來
　　過我何容觸之此事近狡獪然亦見古人筮法有
　　如是者
　　唐李綱在隋仕宦不進筮之得鼎䷱曰君當為
　　卿輔(韻/)然俟易姓為如志(叶/)仕不如退(叶/)折足為
　　敗(叶/)蓋取倒卦之革俟革命也(鼎倒卦為/革説見前)遂稱疾
　　辭位去後仕唐果驗然則筮法有直占倒卦者亦
　　一變也
　　五代石晉髙祖以太原拒命廢帝遣兵圍之勢甚
　　急命馬重績筮之遇同人䷌曰乾健而離明君
　　徳向明之象也同人者人所同也此時將必有同
　　我者焉易曰戰乎乾乾西北也又曰相見乎離離
　　南方也其同我者北而南乎乾九十月卦也(乾西/北卦)
　　(位在九/十月)戰而勝其九十月之交乎是歲契丹果助
　　晉撃敗唐軍晉遂有天下
　　聴齋雜記明土木之變南冡宰魏驥將集同官上
　　監國疏㑹錢塘客陸時至善易請筮之得恒䷟
　　之解䷧驥曰帝出之不恒而承之羞(恒九三爻/詞不恒其)
　　(德或承之/羞貞吝)固也乃變而負乗冦將復至(解六三爻/詞負且乗)
　　(致冦至/貞吝)如之何對曰既已負帝且乗矣再三何害
　　所慮者貞之則吝惟恐徒守反吝耳驥曰善乃易
　　疏去次日客過驥驥曰昨筮無大凶乎曰大吉曰
　　何謂曰夫恒為大坎而三當坎中所以陷也然而
　　恒互為乾三以一乾而嵬然居三乾之間若無徃
　　而不為君者乃一變為解則已解矣且解之詞(彖/詞)
　　曰利西南西南者所狩地也又曰其來復則還復
　　也夫恒者久也日月得天而久照(此恒/彖詞)今解之互
　　體則正當兩坎互離之間坎月離日非日月幽而
　　復明乎大明吾國號非返國乎祇坎有兩坎兩離
　　而上離未全(上震缺上九此/似指監國言)尚有待耳後冦果再
　　至以戰得勝而英宗卒返國復辟若先見者
　
　
　
　
　
　
　
　
　
　春秋占筮書卷三
