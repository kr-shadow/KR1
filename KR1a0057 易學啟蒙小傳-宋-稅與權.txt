#+TITLE: 易學啟蒙小傳-宋-稅與權
#+DATE: 2016-06-11 12:19:48
#+SOURCE: github.com/kanripo/KR1a0057 master 5c07c3c7                
欽定四庫全書　　　　經部一
　易學啟蒙小𫝊　　　　易𩔖
　　提要
　　　　(臣/)等謹案易學啟蒙小𫝊一卷宋税與權撰
　　　　與權始末未詳據其自序知為魏了翁門人
　　　　據書末史子翬跋知其字曰巽甫據書録解
　　　　題載其周禮折衷一條知為臨卭人爾初朱
　　　　子作易學啟蒙多發邵氏先天圖義至與袁
　　　　樞論後天易則謂嘗以卦畫縱横反覆求之
　　　　竟不得文王所以安排之意是以畏懼不敢
　　　　妄為之説與權從魏了翁講明邵氏諸書於
　　　　觀物篇得後天易上下經序卦圖證以雜卦
　　　　𫝊及揚雄所稱文王重易六爻互用兩卦十
　　　　二爻孔穎達所稱六十四卦二二相偶非覆
　　　　即變之説知乾坤坎離頤中孚大過小過不
　　　　易之八卦為上下兩篇之幹其互易之五十
　　　　六卦為上下兩篇之用即其圖反覆觀之上
　　　　下經皆為十八卦始終不出九數以明羲文
　　　　易似異而同葢闡邵子之説以補啓蒙之未
　　　　備所謂持之有故而執之成理者也史子翬
　　　　跋稱因是書悟乾坤納甲之義乾自甲而壬
　　　　坤自乙而癸其數皆九而疑其乾九能兼坤
　　　　六坤陰不能也乾陽之説謂六之中有一三
　　　　五則九數固藏于六欲更與與權商之葢天
　　　　下之數不出奇偶任舉一義皆有説可通愈
　　　　通而愈各有理此類是矣謂非易之根本則
　　　　可謂非易中之一義則又不可也乾隆四十
　　　　六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
易學啟蒙小𫝊序
易函萬象者也三易經卦皆八其别皆六十有四至孔
子時周易獨存漢魏諸儒頗紛錯之朱文公采二吕氏
晁氏所𫝊著易本義釐正文王周孔上下經與十翼共
十二篇而各還其舊又以伏羲先天理數之原特於易
學啟蒙而抉其祕圖象咸本諸邵氏間與袁機仲談後
天易則謂嘗以卦畫縦横反覆求之竟不得文王所以
安排之意是以畏懼勿敢妄為之說與權曩従先師鶴
山魏文靖公講切邵氏諸書迺於觀物篇得後天易上
下經序卦圖反覆視之皆成十有八卦然後知乾坤坎
離頤中孚大小過不易之八卦為上下二篇之幹其互
易之五十六卦為上下二篇之用自漢揚子雲謂文王
重易六爻互用兩卦十二爻而唐孔頴達亦謂驗六十
四卦二二相偶非覆即變孔子就上下經名而序其相
次之義非邵氏此圖則後天易之㫖千載不明矣竊嘗
因此圖而推之上下經皆為十八卦者始終不出九數
而巳九者究也萬𩔖盈牣於天地間者究之象也是故
易以十八變而起卦𤣥以十八䇿而生日大抵易六十
四卦不越乾坤竒偶之九畫而乾坤竒偶之畫又重為
二九而窮窮則變故革在先天當十八二九之究也在
後天當四十九蓍數之極也四十九而革去故五十而
鼎取新開物于寅帝出乎震而循環无窮矣葢天地五
五有五之數河圖洛書實互用之先天則河圖之九而
分左右皆疊二九而周乎六十四後天衍洛書之九而
上下亦合二九而總乎三十六邵氏此圖豈非明羲文
之易同中異異中同也歟嗚呼孔子雜卦一𫝊専以反
對而𤼵後天易互用兩卦十二爻之深㫖也學者潜玩
雜卦而㕘以子雲頴達之說則於邵氏此圖信其為冩
出天地自然之法象矣朱文公殆亦留斯義以俟後人
邪輙不自揆敬述而申之曰易學啟蒙小𫝊淳祐戊申
中元日巴郡稅與權序
欽定四庫全書
　易學啟䝉小𫝊
　　　　　　　　　　　宋　稅與權　學
　　天地自然本數
易大𫝊曰天一地二天三地四天五地六天七地八天
九地十天數五地數五五位相得而各有合天數二十
有五地數三十凡天地之數五十有五此所以成變化
而行鬼神也
大衍之數五十其用四十有九分而為二以象兩掛一
以象三揲之以四以象四時歸竒於扐以象閏五嵗再
閏故再扐而後掛是故四營而成易十有八變而成卦
八卦而小成引而伸之觸𩔖而長之天下之能事畢矣
顯道神徳行是故可與酬酢可與祐神矣天生神物聖
人則之天地變化聖人效之天垂象見吉凶聖人象之
河圖洛書出聖人則之
易有太極是生兩儀兩儀生四象四象生八卦
乾之䇿二百一十有六坤之䇿百四十有四凡三百有
六十當朞之日二篇之䇿萬有一千五百二十當萬物
之數也
　自一二三四五之生數積之應易有太極至八卦之
　十五數自天一地十積之亦應天地五十有五之數
　本五十五數中之五謂之神數以此五神數而運大
　衍之五十數也五十五數中之一此太極也居天五
　之中駕四象而生八卦河圖洛書實互用之一為太
　極而居五之中五又為皇極而居四象八卦之中此
　河圖洛書皆五居中而十寄位焉前而一二三四以
　五為中後而六七八九亦以五為中則一為始而九
　為終十以隂之盈數偶陽而成之故河圖洛書皆中
　虚五與十而止見九位焉耳羲文則之定為乾坤竒
　偶之九畫以作八卦又重而為六十四卦大哉九乎
　此天地自然之文而象數之大原也自漢以來諸儒
　異說今本邵氏觀物篇而正之
　
　
　
　
　
　
　
　
河圖之文按揚子雲所述具天地五十有五生成之數
中虚五與十而為九位焉闗子明則云七前六後八左
九右其意謂伏羲當太古鴻荒之初肇見河圖四象仰
觀俯察訂乾坤竒偶之九畫以作先天之易卦故經卦
分左右而為畫者皆自九始今見于邵子先天初經圖
謂乾坤縦而六子横者是也
　
　
　
　
　
　
　
　
洛書之文按箕子所陳備天地五十有五𨼆顯之數中
虚五而六極附九五福為九位焉闗子明云九前一後
三左七右四前左二前右八後左六後右意謂文王當中
古憂患之餘諦玩洛書之八象反覆㕘稽取乾坤竒偶
之九畫而作後天之周易故經卦分上下而為畫者亦
自九始今見于邵子後天演經圖謂震兊横而六卦縦
者是也
　
　
　
　
　
　
　
　
此伏羲先天八卦位邵子曰乾坤縦而六子横易之體
也乾坤兩卦上下相對為九餘六子左右相對為九
　
　
　
　
　
　
　
　
　
此文王後天八卦位邵子曰震兊横而六卦縦易之用
也震兊兩卦左右相對為九餘六卦皆上下對易為九
後天易以震兊為用故孔子謂歸妹天地之大義也其
實二老經于西北二少従于東南而已

　
　
　
　
　
　
　
　
　
按乾一而含三坤二而含六厥初不過隂陽竒偶共九
畫而已天地生成之數雖有十而窮于九九可變而十
不可變也故河圖洛書十無位

按乾坤坎離四卦反覆視之一卦各成一卦震巽兩卦
反慶視之一卦互成兩卦雖曰八卦其實止六卦雖曰
六卦其實為乾之竒畫者九為坤之偶畫者亦九共成
十八
　
　
　
　
　　　後天周易序卦圖
　　　乾　坤　屯䝉需訟　師比(畜/小)履
　上　䷀　䷁　䷃　䷅　　䷬　䷉
　經　泰否(人大/同有)謙豫隨蠱臨觀(嗑/噬)賁
　三　䷋　䷍　䷏　䷑　䷓　䷕
　十　剥復(妄大/无畜)頤　大過坎　離
　　　䷗　䷙　䷚　䷛　䷜　䷝
　下　䷟　䷡　䷣　䷥　䷧　䷩
　經　咸恒隨(大/壯)晉(明人/夷家)暌蹇解捐益
　三　䷫　䷭　䷯　䷱　䷳　䷵
　十　夬姤萃升困井革鼎震艮漸(歸/妹)
　四　䷷　䷹　䷻　䷼　䷞　䷿
　　　豐旅巽兊渙節中孚小過(濟未/既濟)
　
　
　後天卦上下經皆有十有八文王總重卦六十四為
　三十六反覆互觀之也上下經以八正卦為餘然陽
　三隂一上經得六卦下經得二卦所包甚廣耳
邵子曰八卦之象不易者四反易者二以六卦變成八
卦也
　不易者四謂乾坤坎離也反易者二謂震巽艮兊也
　體有八而用則六卦有八而爻則六此造化之端倪
　皆出自然耳
又曰重卦之象不易者八反易者二十八以三十六變
而成六十四卦也故爻止乎六卦止乎八䇿窮于三十
六而重于三百八十四也
又曰天有二正地有二正而共有二變以成八卦也天
有四正地有四正共用二十八變以成六十四卦也是
以小成之卦正者四變者二共六卦也大成之卦正者
八變者二十八共三十六卦也乾坤坎離為三十六卦
之祖兊震㢲艮為二十八卦之祖也
　天二正乾離地二正坤坎天四正兼頥中孚地四正
　兼大過小過
又曰八八之卦六十四而不變者八可變者七八五十
六
又曰離肖乾坎肖坤中孚肖乾頥肖離小過肖坤大過
肖坎是以乾坤坎離頥中孚大小過皆不可易者也
又曰六十四而用止乎三十六爻有三百八十四而用
止乎二百一十六
又曰乾坤縦而六子横易之體也震兊横而六卦縦易
之用也
又曰易者一隂一陽之謂也震兊始交者也故當朝夕
之位坎離交之極者也故當子午之位㢲艮雖不交而
隂陽猶雜也故當用中之偏位乾坤純隂陽也故當不
用之位
又曰起震終艮一節明文王八卦也天地定位一節明
伏羲八卦也八卦相錯者明交錯而成六十四也
又曰乾坤生自竒偶竒偶生自太極
又曰乾坤交而為泰變而為雜卦
　　竊嘗考之先天之易有畫無辭而經卦重卦已具
　　後天之易有畫有辭而經卦重卦加詳羲文機軸
　　皆不出河圖洛書之九位與乾坤竒偶之九畫而
　　巳自開闢以來五十五為天地生成全數然始于
　　一中于五而極於九故河圖以十附五而居中洛
　　書以六極附九五福之疇而十無位焉大抵伏羲
　　則河圖九位而定乾坤竒偶之畫肇經卦而重為
　　六十四文王則洛書之九疇亦本乾坤竒偶之九
　　畫總重卦而約為三十六先天卦以對待觀圖雖
　　列左右而畫皆十有八後天卦以反覆觀經雖分
　　上下而卦皆十有八非邵子此圖孰知羲文心畫
　　之出於天地自然而明白簡易哉自漢揚子雲謂
　　文王重易六爻互用兩卦十二爻唐孔頴達謂驗
　　六十四卦二二相偶非覆即變則邵子葢知周易
　　一書六十四卦始終反覆二二相偶者文王以兩
　　卦十二爻互觀隂陽之消長禍福之倚伏如乾之
　　剛健反則為坤之柔弱晉之明岀地上反則為明
　　夷之明入地中履之蹈艱危反則為小畜之安富
　　豐之豐盛反則為旅之失次既濟之實受福反則
　　為未濟之不知節舉一二而學者可以𩔖推焉嗚
　　呼後天易反對之義孔子以雜卦𫝊而𤼵之于千
　　載之前邵子以序卦圖而述之于千載之後今取
　　觀物篇所叙為圖以補朱文公啟蒙之所未及
　
　
　
　
　
　
　
　
天一天三天五天七天九天數二十有五竒也地二地
四地六地八地十地數三十偶也凡天地之數五十有
五大衍用五十者五至神也非為用也所以用五十者
也乾包三男坤外三女也
　
　
　
　
　
　
　
　
天一地二天三地四天五生數也地六天七地八天九
地十成數也乾内孤隂坤中寡陽是以乾一與㢲二成
姤與艮三成遯與坤四成否惟五至神也三數窮則變
而上㢲二與坤四成觀艮三與坤四成剥坤四極矣上
交六而純坤五月一隂生至於十月无陽矣坤六與震
七成復與兊八成臨與乾九成泰惟十二五也三數窮
則變而上震七與乾九成大壯兊八與乾九成夬乾九
極矣上交一而純乾十一月一陽生至於四月无隂矣
　
　
　
　
　
　
　
　
上篇之䇿頥大過而坎離也下篇之䇿中孚小過而既
濟未濟也天地之間惟雷風无定形而變化莫測故上
下篇互變圖雷風易位而孔子說卦𫝊重叙六子之用
而以神者妙萬物先之
　乾坤下變為大過頥不順(初上/交也)
　　　　䷀　　　䷛
　　　　䷁　　　䷚
　大過頥上下變為攻離順(三四/交也)
　　　　䷛　　　䷜
　　　　䷚　　　䷝
　坎離上下交為中孚小過(初上/交也)
　　　　䷜　　　䷼
　　　　䷝　　　䷽
　中孚小過上下交為頥大過(三五交也復/變為頥大過)
　　　　䷼　　　䷚
　　　　䷶　　　䷛
八卦　卦分在上下經上經四卦正而不變故不分(乾/坤)
(坎離是也往來一/體不變不分者也)下經四卦不正而變故分(震艮巽兊/是也震來)
(乾坤之偏性故/不止而變也)下經四卦變交上為頥大過下為中孚
小過(交互/體也)
竊嘗統而論之羲文以天地五十五之本數而參諸圖
書驗諸蓍䇿探賾索𨼆原始反終變化在心卷舒在手
肇太極而分兩儀因四象而生八卦乾畫一三五所以
包二四之孤隂坤畫六八十所以包七九之寡陽三極
備而八卦重八卦重而六爻互其變乾坤居首坎離居
中四卦定其正體統上經於化醇也咸恒别序既濟未
濟居末四卦約其配偶總下經于化生也乾坤上下交
而為頥大過此造物二卦也故為上經之正則寘之坎
離之前坎離上下交而為中孚小過此生物二卦也故
為下篇之正則寘之既濟未濟之前豈曽外天地五十
五之本數與河圖洛書之九位乾坤竒偶之九畫哉經
卦之八此一九也重卦之六十四亦此一九也或偏或
全隨取中大抵伏羲先天卦位乾坤縦而六子横敷三
十六為六十四文王後天卦位震兊横而六卦縦斂六
十四為三十九先天用坎離後天用震兊先天為易之
體後天為易之用孔子而後非邵子其誰明之哉
一一陽之始也五五隂之萌也三三陽之中也七七隂
之中也二二者陽之長四四者陽之壯五則陽之極矣
六六者隂之長八八者隂之壯九則隂之極矣一九首
尾為一者一嵗首尾於冬至也盖冬至二而餘則一也
皆陽中包隂隂中包陽也

　　　大衍本數五位究於九圖
　　　　　　　　　　　　　　一九(九得一名/)
　　　　　　　　　　二八　　一八(八得二名/)
　　　　　　三七　　二七　　一七(七得三名/)
　　四六　　三六　　二六　　一六(六得四名/)
　　四五　　三五　　二五　　一五(五得六名/)
　　四四　　三四　　二四　　一四(四得七名/)
　　　　　　三三　　二三　　一三(三得八名/)
　　　　　　　　　　二二　　一二(一得九名/)
　　　　　　　　　　　　　　一一(一得十名/)
　　　　大衍變數
　　一一(二/)一二(三/)一三(四/)一四(五/)一五(六/)一六(七/)一
　　七(八/)一八(九/)一九(十/)
　　　右一之衍九變共得五十四(六九五十四者/六數之名也)
　　二二(四/)二三(五/)二四(六/)二五(七/)二六(八/)二七(九/)二
　　八(十/)
　　　右二之衍七變共得四十九(七七四十九者/七數之變也)
　　三三(六/)三四(七/)三五(八/)三六(九/)三七(十/)
　　　右三之衍五變共得四十(八五四十者/八數之變也)
　　四四(八/)四五(九/)四六(十/)
　　　右四之衍三變共得二十七(九三二十七者/九數之變也)
　　五五(十/)
　　　右五之衍一變(五五者十也十數/復為一不變也)
右其變五十本五數凡二十五變而有五十之名實則
九位而已始數九位无真一(始於/一一)終數五位无真十(終/於)
(一/九)總數九位无真五(五得六數/六得四數)
自一一至一九一得十數自一二至二八二得九數自
一三至三七三得八數自一四至四六四得七數自一
五至五五五得六數自一六至四六六得四數自一七
至三七七得三數自一八至二八八得二數一九九得
一數自一得十數九得一數獨無五數者虚五也天地
之數五十有五而大衍之數五十是謂功成之後天五
退藏聖人无名也論天之用則五用而十不用論地之
體則十見而五不見故衍數蔵十之名總數藏五之數
十五互虚也
　　九數分兩而得五十
一二三四五三天兩地也五六七八九亦三天兩地也
　　九數合五而得五十
一九成十(一之/衍也)二八成十(二之/衍也)三七成十(三之/衍也)四六成
十(四之/衍也)五五成十(五之/衍也)
　　竒數相合而得五十
一一三三五五七七九九相合為五十
　　九數相得而為五十
一六二七三八四九五五相得亦為五十
大衍之數一九二八三七四六五五也一二三四五為
天自上而下五六七八九為地自下而上合之則天得
其三地得其二一九三七五五為天二八四六為地所
謂三天兩地而倚數也天地之數五十有五者天地本
數也大衍之數五十者天地用數也本數地多其五用
數天多其十用數者聖人倚本數而立之去十用五去
地従天因五得十因天成地所以扶陽抑隂輔相天地
也然生數用一二三四而不用五䇿數用六七八九而
不用十必曰大衍之數五十者以五十而用此八數也
自一而起者用在地上真一本藏也天地之數再用五
而去十者用宗於天十數不顯也自一與一偶一遂不
見一非地上之數以其不用也五與五偶五遂不行(已/足)
(十/)十非天中之數以其不變也自一至九謂之九天自
二至十謂之九地地无一故洪範一五行不言用天无
十故洪範六極附九五福之疇而不言十河圖洛書所
以惟九位而羲文先後天易經卦重卦皆不出於乾坤
竒偶之九畫豈聖人之智巧哉皆倚天地自然之法象
而加一倍焉耳故嘗以為周易六十四卦不過用九用
六然陽兼隂隂不能兼陽則乾用九而包六在其中矣
文王由易反覆互觀以六十四為三十六此以乾之䇿
統之也統以乾䇿三十六則包三十二二十八二十四
䇿皆在其中矣孔子知文王作易有憂患之意於是三
陳九卦而申其義上經取三卦而三陳之明用一九也
下經取六卦而三陳之明用二九也文言謂乾元用九
乃見天則于用九而見天則九何可過哉過九而亢則
非天則而有悔矣孔子三陳九卦意其畏匡以後事乎
故曰文王既沒文不在茲乎天之將喪斯文也後死者
不得與于斯文也天之未喪斯文也匡人其如予何吁
斯文興喪闗諸天而聖人處憂患也樂天而知命此天
之所以為天而文王孔子之所以為文也夫
予質顓䝉固嘗讀易實未始有得也友人稅㢲甫别十
二年而會于京一日所著易學啟䝉小𫝊序及圖舉似
予曰非吾臆說此邵子奥學精義前人偶未之思吾固
𤼵明之爾予手其書不能釋者累日葢犁然有㑹于心
也㢲甫謂先天圖皆兩卦相對合為二九之數而後天
上下經皆為十八卦者始終不出九數而已子玩而樂
之因悟乾坤納甲之義乾自甲而壬坤自乙而癸其數
皆九也㢲甫謂後天以震兊為用故孔子謂歸妹天地
之大義予因悟艮㢲者震兑之反也震東兊西乃天地
生成之方日月出沒之位實備乾坤坎離而為下經之
用也故泰之六五亦曰帝乙歸妹亦以互體有震兊焉
爾然則㢲甫有得於邵子者固深予因㢲甫之書而有
𤼵焉雖然㢲甫謂乾九能兼坤六坤隂不能包乾陽予
謂六之中有一三五焉則九數固藏于六也乾坤二卦
隂中包陽陽中包隂㢲甫以為如何淳祐八年八月二
曰丹稜史子翬謹䟦
周易古經𤼵題
邵子觀物篇曰八卦之象不易者四反易者二以六卦
成八卦也重卦之象不易者八反易者二十八以三十
六變而成六十四卦也故爻止乎六卦止乎八䇿窮於
三十六而重於三百八十四也又曰乾坤坎離為上篇
之用兊艮震㢲為下篇之用頥中孚大小過為二篇之
正也此所謂文王後天之學入用之位易啟䝉小𫝊已
著之今復申其義於首云
　　　　上下經八正卦各交七卦成六十四卦
乾
　　先交者四(乾坎成需訟乾乾大過成小畜履下乾也/坤成否泰    中孚成大過交者  之)
　　　　　　(乾先下坎成需坎後/下乾成訟其他凖此)
　　後交者三(離乾成同人大有壯小過乾成无妄大/畜  頥乾成遯大    離先下乾成同)
　　　　　　(人乾後下離成/大有其他準此)
坤
　　先交者三(坤小過成剥復孚坤離成/晉明夷  坤中  成萃升)
　　後交者四(坎坤成師比/頥坤成謙豫)　(乾坤成否泰觀/大過坤成臨)
坎
　　先交者三(坎坤成師比過坎中孚成/困井  坎大  成渙節)
　　後交者四(小過坎成屯䝉離乾坎成需訟濟/頤坎成蹇解    坎成既濟未)
離
　　先交者五(離乾成同人大有/  離中孚成革鼎)　(離大過成家人暌/離頥成豐旅  離)
　　　　　　(坎成既/濟未濟)
　　後交者二(小過離成噬嗑賁/  坤離成晉明夷)
頤
　　先交者五(頥坤成謙豫頥頥中孚成咸恒大頥乾/成遯大壯    坎成蹇解  頥  過成)
　　　　　　(漸歸/妹)
　　後交者二(小過頥成震艮/  離頥成豐旅)
中孚
　　先交者一(中孚大過/成㢲兊)
　　後交者六(小過中孚成隨蠱中頥中孚成咸恒中/乾中孚成姤  坤  孚成革升  坎)
　　　　　　(孚成坤井鼎離/中孚成革)
小過
　　先交者五(小過坎成屯䝉賁小過中孚成隨蠱大/小過離成噬嗑    小過乾成无妄)
　　　　　　(畜成小過/頥  震艮)
　　後交者二(坤小過成剥復益/大過小過成損)
大過
　　先交者二(大過坤成臨觀益/大過小過成損)
　　後交者五(乾大過成小畜履妹離大過成家人暌/  頥大過成漸歸    中孚大過成㢲)
　　　　　　(兊成坎大/過  渙節)
　　　　上下經反對隂陽數
乾　坤(六陽/六隂)屯　䝉(四陽/八隂)需　訟(八陽/四隂)師　比(二陽/十隂)
小畜履(十陽/二隂)泰　否(六陽/六隂)同人大有(十陽/二隂)謙　豫(二陽/十隂)
隨　蠱(六陽/六隂)臨　觀(四陽/八隂)噬嗑賁(六陽/六隂)剥　復(二陽/十隂)
无妄大畜(八陽/四隂)頥大過(六陽/六隂)坎　離(六陽/六隂)
　　右上經八十六陽九十四隂反覆視之得五十二
　　陽五十六隂陽生於隂故天多四隂以為本
咸　恒(六陽/六隂)遯大壯(八陽/四隂)晉明夷(四陽/八隂)家人暌(八陽/四隂)
蹇　解(四陽/八隂)損　益(六陽/六隂)夬　姤(十陽/二隂)萃　升(四陽/八隂)
困　井(六陽/六隂)革　鼎(八陽/四隂)震　艮(四陽/八隂)漸歸妹(六陽/六隂)
豐　旅(六陽/六隂)㢲　兊(八陽/四隂)渙　節(六陽/六隂)中孚小過(六陽/六隂)
既濟未濟(六陽/六隂)
　　右下經一百六陽九十八隂反覆視之得五十六
　　陽五十二隂隂生於陽故地多四陽以為本


周易古經彖𫝊
東萊吕氏曰經文王周公所作也𫝊孔子所作也卦下
之辭為彖漢上朱氏曰文王卦下之辭謂之彖孔子序
述其𫝊之意而巳故名其篇曰彖𫝊使文王卦下之辭
不為之彖孔子何為言知者觀其彖辭則思過半矣夫
子自謂如此非遜以出之之義也司馬談論六經要指
引天下殊途而同歸一致而百慮謂之易大𫝊班固謂
孔子晚而好易讀之韋編三絶而為之𫝊𫝊即十翼也
前漢六經與𫝊皆别行至後漢諸儒作注始合經𫝊為
一爾今王弼注本首卷題曰周易上經乾𫝊餘卷亦為
泰𫝊噬嗑𫝊咸𫝊夬𫝊豐𫝊之名葢弼所用者鄭氏本
既合彖𫝊象𫝊於今故合題之耳漢上朱氏曰魏高貴
鄉公問博士淳于俊曰今彖象不連經文而注連之何
也俊對曰鄭康成合彖象於經者欲使學者尋省易了
孔子恐其與文王相亂是以不合則鄭未注易經之前
彖象不連經文矣唐孔氏曰數十翼亦有多家一家數
十翼云上彖一下彖二上象三下象四上繋五下繋六
文言七說卦八序卦九雜卦十鄭學之徒並同此說
周易古經象𫝊
東萊吕氏曰爻下辭謂之象唐孔氏曰爻辭多文王後
事升六五王用亨於𡵨山明夷六五箕子之明夷皆文
王後事也故諸說皆以爻辭出於周公馬融陸續等並
同此說
周易古經繋辭𫝊
東萊吕氏曰易始有卦畫而已文王繋之以卦辭周公
又繋之以爻辭故曰聖人設卦觀象繋辭焉而明吉凶
至於孔子所作則繋辭之𫝊也說文云辭者意内而言
外也按陸氏釋文王肅本作繋辭上𫝊說於雜卦皆有
𫝊字此葢鄭𤣥未合經前標題之舊也上下繋古今分
章不同今以唐孔氏伊川程氏嵩山晁氏漢上朱氏諸
家參定上繋凡十四章
周易古經文言𫝊
東萊吕氏曰漢上朱氏云魏王弼以文言附于乾坤二
卦按淳于俊謂鄭康成合彖象於經不言合彖象文言
於經則朱氏之說是也陸氏曰文言者文飾卦下之言
梁武帝云文言是文王所制說者引穆姜誦隨繇之辭
疑非孔子之言按司馬遷謂孔子晚而喜易序彖繋象
說卦文言信斯言也則彖象卦言古有之矣孔子序之
繋之說之文之而巳文言者文其言也猶序彖說卦之
𩔖穆姜之言曰元體之長也亨嘉之㑹也利義之和也
貞事之幹也體仁足以長人嘉徳足以合禮利物足以
和義貞固足以幹事以今考之刪改者二増益者六則
古有是言孔子文之為信然矣
　　朱文公晁吕二氏古易得失辨
熹按晁氏此說與吕氏音訓大同小異葢互有得失也
先儒雖言費氏以彖象文言參解易爻然初不言其分
𫝊以附經也至謂鄭康成始合彖象於經則魏志之言
甚明而詩䟽亦云漢初為𫝊訓者皆與經别行三𫝊之
文不與經連故石經書公羊𫝊皆無經文而藝文志所
載毛詩故訓𫝊亦與經文别及馬融為周禮注乃云欲
省學者兩讀故具載本文而就經為注馬鄭相去未逺
葢倣其意而為之耳故吕氏於此義為得之而晁氏不
能無失至晁謂初亂古制時猶若今之乾卦彖象并繋
卦末而卒大亂於王弼則其說原于孔䟽而吕氏不取
也葢孔䟽之言曰夫子所作象辭元在六爻經辭之後
以自卑退不敢干亂先聖正經之辭及至輔嗣之意以
為象者本釋經文宜相附近其義易了故分爻之象辭
各附其當爻下言之此其以為夫子所作元在經辭之
後為夫子所自定雖未免于有失而謂輔嗣分爻之象
以附當爻則為得之故晁氏舍其半而取其半也其實
今所定復為十二篇者古經之舊也乾卦葢存鄭氏所
附之例也坤以下六十三卦又弼之所自分也吕氏於
䟦語雖言康成輔嗣合𫝊于經然於音訓乃獨歸之鄭
氏而不及王弼則未知其何以為二家之别而於王本
經𫝊次第兩體之不同亦不知其所以為說矣豈非闕
哉
按吕汲公元豐壬戌昉刻周易古經十二篇於成都學
官景迂晁生建中靖國辛巳并為八篇號古周易繕冩
而藏於家㢲巖李文簡公紹興辛未謂北學各有師授
經名従吕篇第従晁而重刻之逮淳熈壬寅新安朱文
公表出東萊吕成公古文周易經傳音訓迺謂編古易
自晁生始豈二公或不見汲公蜀本歟然成公則議晁
生并上下經為非而文公易本義則篇第與汲公脗合
與權曏侍先師鶴山魏文靖公討論此經將以邵子觀
物所言為斷著文王周公正者八卦變者二十八卦之
由辭于冊題曰周易古經上下篇冠于十翼以還孔子
韋編之舊使百世之下學者復見全經而附數公序辨
于末天不憗遺先師夢奠倐踰一紀慨師友之凋謝懼
異學之支離不量固陋推本邵子所述刊定周易古經
上下篇如前以卒先師之志而羲文經卦重卦大義則
於易學啟䝉小𫝊詳之若夫訓詁之真譌講解之得失
則有漢魏以來諸儒之說在學者其審於決擇哉聖宋
淳祐戊申良月初吉後學巴郡稅與權謹識
邵子皇極經世於六經止取經聖人之手者四然四經
中易又經伏羲文王周公之手則此經可謂最古而卷
第最不明葢漢魏以來諸儒之罪而王弼韓康伯尤其
罪之魁者也按史費直雖以彖象文言參解易爻初不
言分𫝊以附經魏志謂鄭康成始合彖象於經厥初猶
如今乾卦附之於後至王弼則自坤以下各爻聫綴之
標題乃以上經乾𫝊至下經豐𫝊分為六卷已不知於
義何居及韓康伯又以上下繋為七八卷而說卦為第
九則統十翼中序卦為第十雜卦為第十一通謂之周
易第九卷末復以王弼畧例足成周易為十卷使文王
周公上下二篇之經不成二篇而孔子十翼不成十翼
漢魏迄今㡬千餘年列於學官専置博士無一人能辯
其非者惑世誣民抑何甚哉故曰漢魏以來諸儒之罪
而至王弼韓康伯尤其罪之魁者也先師魏文靖公在
時相與歎恨嘗欲刊正之而未果子既本邵子定著周
易古經二篇冠于十翼以酬先師九原之志而従丞相
克齋游公質之吁前聖作經以俟後聖而異學汨亂如
此顧惟晚陋何敢輕議古人然不直則道不見知我罪
我者察焉是嵗日南至與權再題
予既本邵子定著周易古經上下篇與十翼如前而謂
眆亂聖經者漢魏以來諸儒之罪而王弼韓康伯尤其
罪之魁者也或靳之曰嘻其甚矣易非王韓何以𫝊至
今子獨不見先正嘗黜與注疏異說者乎予曰不然易
更三聖雖暴秦焚書易以卜筮𫉬免此殆天未喪斯文
也按西漢儒林傳費直始以彖象繋辭文言十篇解說
上下經豈曽錯雜二篇與十翼哉洎東漢馬鄭首亂聖
經王韓尤而効之故范甯著論謂浮虚相扇儒雅日替
其原起於王弼何晏其罪深於桀紂桀紂之罪禍一世
王何之罪迷厯代予嘗考王何與韓三人之本末葢王
何同仕正始而以曹爽兄弟為主弼尚老莊世譏其叙
浮義則麗辭溢目造隂陽則妙賾無間然坐曹爽黨而
擯晏則自以為與夏侯太初司馬子元得易之神深者
亦坐曹爽而族若康伯雖孔氏頴達言其親授學於王
弼然詆序卦非易之緼已無忌憚而史載其與袁宏辯
謙亦卑而無甚高論本朝接南北五代道喪文弊之後
一時名卿姑以注䟽不可倍而矯士習之輕浮遂使世
之父祖詔子孫師詔其弟子錮成風疾牢不可破不知
易經數聖人手而論語乃親𫝊孔門格言豈彼晏等仕
操懿者可汚篇端而擅古注集解之筆哉夫孔子大聖
人遷固以為晚而喜易讀之韋編三絶而紫陽翁以史
記世家訂之謂孔子反魯實哀公十六年丁巳時年六
十八然定書删詩正樂序易彖象說卦文言有假我數
年卒以學易等語然則紫陽翁葢信遷固晚而喜易而
不信何晏論語集解五十以學易云耳矧弼雖弱冠而
廢死康伯踰四十惑于日者而病死迺敢干亂文王周
公之經而輕訾孔子十翼揆以春秋斧鉞誅絶不貸而
三聖遺經奚待若人而𫝊千百年間僅有范寗聲其罪
而討之子以予言為過豈是非好惡果易乎我心之所
同然哉因答或人而志其說於此嵗已酉正月與權謹
三書之
此書係借陳笑閒冩本抄録其正經二篇并十翼與晦
庵無異其注十翼即晦庵本故不復録大徳丙午九月
十六日石澗俞琰誌
右稅氏周易古經分為二篇彖上𫝊一彖下𫝊二象上
𫝊三象下𫝊四繋辭上傳五繋辭下𫝊六文言𫝊七說
卦𫝊八序卦𫝊九雜卦𫝊十其經卦如乾坤不可反則
畫兩卦如屯䝉可反止畫一卦今録其乾坤屯䝉四卦
為例餘象不復録
