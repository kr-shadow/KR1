#+TITLE: 大易象數鈎深圖-元-張理
#+DATE: 2018-05-12 10:13:19
#+SOURCE: github.com/kanripo/KR1a0080 master a55a5298                
欽定四庫全書　　　　經部一
　大易象數鉤深圖　　　易類
　　提要
　　　　(臣/)等謹案大易象數鉤深圖三卷元張理撰理
　　　　字仲純清江人延佑中官福建儒學提舉是
　　　　書上卷太極圖即周子之圖其八卦方位圖
　　　　則本乎説卦又有乾知大始坤作成物參天
　　　　兩地及大衍五十五數諸圖又有仰觀俯察
　　　　剛柔相摩八卦相盪諸圖而皆溯原于河洛
　　　　中卷天地數萬物數二圖仍即大衍䇿數又
　　　　有元㑹運數乾坤大父母復姤小父母八卦
　　　　生六十四卦八卦變六十四卦圖又有反對
　　　　變與不變諸卦圖以下則六十四卦之圖分
　　　　見于中下二卷而參伍錯綜序卦襍卦皆為
　　　　之圖葢純主陳搏先天之學朱子所謂易外
　　　　别𫝊者也其書初少𫝊本通志堂經解所刻
　　　　與劉牧之書均從道藏録出諸家著録卷帙
　　　　亦復不同朱睦㮮授經圖載理之書有周易
　　　　圖三卷易象數鉤深圖六卷易象圖説六卷
　　　　焦竑經籍志書目與授經圖同而鉤深圖則
　　　　作三卷朱彞尊經義考止載易象圖説六卷
　　　　而不載此書葢由未見其本但據書目𫝊鈔
　　　　故輾轉岐誤白雲霽道藏目録以易數鉤隠
　　　　圖與理此書並屬之劉牧亦由但據標題繕
　　　　録未及核作者之異同今以徐氏刻本定著
　　　　為三卷併詳考舛異之故以祛來者之疑焉
　　　　乾隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　大易象數鈎深圖卷上
　
　
　
　
　
　
　
　
　右太極圖周敦實茂叔𫝊二程先生茂叔曰無極而
　太極太極動而生陽動極而静靜極復動一動一靜
　互為其根分隂分陽兩儀立焉陽變隂合而生水火
　木金土五氣順布四時行焉五行一隂陽也隂陽一
　太極也太極本無極也五行之生也各一其性無極
　之真二五之精妙合而凝乾道成男坤道成女二氣
　交感化生萬物萬物生生而變化無窮焉
　
　
　
　
　
　
　
　
　　　舊有此圖
　太極未有象數惟一氣耳一氣既分輕清者上為天
　重濁者下為地太極生兩儀也兩儀既分則金木水
　火四方之位列兩儀生四象也水數六居坎而生乾
　金數九居兊而生坤火數七居離而生㢲木數八居
　震而生艮四象生八卦也

　
　
　
　
　
　
　
　
　乾三畫而為天者以一含三也坤六畫而為地者耦
　三而為六也天一地二之本數天竒地耦之本畫不
　待較而可知然妙理在乎一含三二含六耳乾一含
　三故索為三男而皆竒坤二含六故索為三女而皆
　耦此天地生成之理豈不妙哉震為雷雷出於地下
　故一陽在下坎為水水畜於地中故一陽在中艮為
　山山形於地上故一陽在上然陽動隂靜以動為基
　者故動震是也以静為基者故止艮是也動者在中
　非内非外故或流或止或動或静焉此坎所以為水
　巽為木木發生於地下故一隂亦在下離為火火出
　於木中故一隂在中兊為澤澤鍾於地上故一隂在
　上然隂柔而陽剛故木也始弱而終強陽在末也陽明
　而隂晦故火也外明而内晦陽在外也陽燥而隂潤
　故澤也外潤而内燥陽在内也或問澤内燥何也愚
　曰内燥則能生金外潤則能鍾水金所以能生水土
　所以能生金者即澤而知之也聖人豈茍之哉
　
　
　
　
　
　
　
　
　一陽生於子二陽在丑三陽在寅四陽在邜五陽在
　辰六陽在已而乾位在西北居子之前故曰乾知大
　始言乾以父道始天地也
　
　
　
　
　
　
　
　
　一隂生於午二隂在未三隂在申四隂在酉五隂在
　戌六隂在亥而坤位在西南盖西南方申也物成於
　正秋酉也坤作於申成於酉故曰坤作成物
　
　
　
　
　
　
　
　
　自一至十天尊於上地卑於下尊者乾之位故乾為
　君為父為夫卑者坤之位故坤為臣為母為婦皆出
　於天尊地卑之義也故曰天尊地卑乾坤定矣
　
　
　
　
　
　
　
　
　乾元用九參天也坤元用六兩地也故曰參天兩地
　而倚數九六者止用生數也

　
　
　
　
　
　
　
　
　戴九履一左三右七二四為肩六八為足五為腹心
　緫四十五縱横數之皆十五也天五居中央聖人觀
　之遂定八卦之象
　
　
　
　
　
　
　
　
　河圖之數四十五盖聖人損去天一地二天三地四
　凡十數獨天五居中而主乎土至洛書則有土十之
　成數故水火金木成形矣
　
　
　
　
　
　
　
　
　
　繫辭曰易有太極是生兩儀兩儀生四象四象生八
　卦其四象在乎天一地二天三地四天五天一居北
　方坎位為水地二居南方離位為火天三居東方震
　位為木地四居西方兊位為金此在四正之位而為
　生數也天五居中央則是五土數也土無定位然後
　分王四正之方能生萬物故北方水一得土五而成六
　南方火二得土五而成七東方木三得土五而成八
　西方金四得土五而成九此謂之四象也
　
　
　
　
　
　
　
　
　河圖有天一地二天三地四為象之始至於天五則
　居中而主乎土變化但未能成形謂之四象矣至於
　洛書有土十之成數故水火金木皆相竒耦而成形
　矣故河圖合四象之數可以定八方之位洛書有五
　行之數可以備八卦之象也是象生其卦必俟天之
　變而備於洛書土十之成數而後成八卦矣二者相
　需方能成卦
　
　
　
　
　
　
　
　
　
　此八象者始由四象所生也伏羲氏先按河圖有八
　方将以八卦位焉次取洛書土十之成數将以八卦
　象焉乃觀隂陽而設竒耦二畫觀天地人而設上中
　下三位以三畫純陽則為乾以六畫純隂則為坤以
　一陽處二隂之下不能屈於柔以動出而為震以一
　隂處二陽之下不能犯於剛乃復入為巽以一陽處
　二隂之間上下皆弱罔能相濟以險難而為坎以一
　隂處二陽之中上下皆強足以自託乃麗而為離以
　一陽處二隂之上剛以馭下則止而為艮以一隂處
　二陽之上柔能撫下則説而為兊
　
　
　
　
　
　
　
　
　
　乾陽之位共十二畫謂乾三爻震坎艮各一爻巽離
　兊各二爻共十二畫也坤隂之位共二十四畫謂坤
　六畫巽離兊各一畫震坎艮各二畫計二十四畫也
　陽爻君道也故得兼之計有三十六畫所以四九三
　十六畫陽爻則稱九也坤臣道也不得僣上故四六
　二十四畫所以隂爻則稱六也故乾三畫兼坤之六
　畫成陽之九也陽進而乾元用九矣隂退而坤元用
　六矣合此餘九六者盖天地剛柔之性也


　
　
　
　
　
　
　
　
　此天地之數十有五也或統而取之其㫖有六盖合
　自然之數也且其一者始就河圖縱横之皆十五數
　也其二者盖天一地二天三地四天五凡十五數也
　其三者以其太極未分混而為一即是一也一氣判
　而為儀見三也二儀分而為象見七也四象演而生
　八卦見十五數也其四者謂五行之生數是一水二
　火三木四金五土見十五數也其五者将五行之數
　中分為之以象隂陽則七為少陽八為少隂亦見其
　十五數也其六者以少隂少陽不動則不能變亦且
　入為少隂隂動而退故少隂動而為盛隂所以退稱
　六也七為少陽陽動而進故少陽動而為盛陽所以
　進稱九也六與九合亦見其十五也斯盖一三五陽
　位為二四間而五居中然配王四方也如六七八九
　合而周以為四象也

　天一下降與地六合而生水於北地二上駕與天七
　合而生火於南天三左旋與地八合而生木於東地
　四右轉與天九合而生金於西天五㝠運與地十合
　而生土於中以竒生者成而耦以耦生者成而竒天
　陽也故其數竒地隂也故其數耦竒耦相合而五十
　有五之數備大衍之數減其五者五行之用也虚其
　一者元氣之本也盖天五為變化之始散在五行之
　位故中無定象天始生一肇其有數也而後生四象
　五行之數今焉虚而不用是明元氣為造化之宗居
　尊不動也



　六位以二三四五為經七八九六為緯者象天文也
　天以龍虎鳥龜為經辰歳熒惑太白為緯六位之經
　无𤣥武之數者北望惟見斗樞辰極也故斗謂之北
　斗辰謂之北辰雖名曰北而實天中是一六太極之
　數潜宿於五也河圖六一居亥子之北五居中央是
　中央與北皆得太極之數也六位之緯无鎮星之數
　者鎮星二十八載一周天歳熒惑太白辰皆歴鎮星
　所鎮之宿而行如隂陽家所謂土居中宫王四季之
　説也故易爻凡三百八十四上契天象之數而吉凶
　之變占於七八九六如五星之變焉

　右伏羲八卦圖王豫𫝊於邵康節而堯夫得之歸藏
　初經者伏羲初畫八卦因而重之者也其經初乾初
　奭(坤/)初艮初兊初犖(坎/)初離初釐(震/)初巽卦皆六畫
　即此八卦也八卦既重爻在其中

　鄭氏云古先天圖揚雄太𤣥經關子明洞極魏伯陽
　參同契邵堯夫皇極經世而已惜乎雄之太𤣥子明
　之洞極倣易為書泥於文字後世忽之以為屋上架
　屋頭上安頭也伯陽之參同契意在於鍜鍊而入於
　術於聖人之道又為異端也堯夫擺去文字小術而
　著書天下又不願之但以為律厯之用難矣哉四家
　之學皆出於古先天圖先天圖其易之源乎復無文
　字解註而世亦以為無用之物也今予作方圓圖註脚
　比之四家為最簡易而四家之意不出於吾圖之中
　於易之學為最要
　
　
　
　
　
　
　
　
　
　
　
　
　
　
　伏羲仰觀天文以畫八卦故日月星辰之行度運數
　十日四時之屬凡麗於天之文者八卦無不統之
　
　
　
　
　
　
　
　
　
　
　
　
　
　
　伏羲俯察地理以畫八卦故四方九州鳥獸草木十
　二支之屬凡麗於地之理者八卦無不統之




　
　
　
　
　
　
　
　
　乾陽居上坤隂居下乾自震而左行坤自巽而右行
　天左地右故曰剛柔相摩
　
　
　
　
　
　
　
　
　震盪艮兊盪坤離盪巽坎盪乾八卦往來迭相推盪
　京房曰盪隂入陽盪陽入隂



　
　
　
　
　
　
　
　
　蓍之數七也七而七之其用四十九故其德圎卦之
　數八也八而八之為别六十四故其德方圓者運而
　不窮可以逆知來物方者其體有定可以識乎既往
　故圓象神方象知

　本乾九二爻變成同人次變无妄次變益次變頤終
　其變至離而止本坤六二爻變成師次變升次變恒
　次變大過終其變至坎而止故上經始於乾坤終於
　坎離焉
　本咸六二爻變成大過次變困次變坎次變師次變
　蒙而終於未濟本恒初六爻變成大壯次變豐次變
　震次變復次變屯而入既濟故下經始於咸恒終於
　既濟焉
　
　
　
　
　
　
　
　大易象數鉤深圖卷上
欽定四庫全書
　大易象數鈎深圖卷中　　　　元　張理　撰



　
　
　
　
　
　
　
　
　
　
　
　
　
　
　十一月復一陽生黄鍾氣應至四月六陽為乾故闢
　戸謂之乾五月姤一隂生蕤賔氣應至十月六隂為
　坤故闔戸謂之坤

　復十二世臨二十四世泰三十六世大壯四十八世
　夬六十世乾七十二世姤八十四世遯九十六世否
　一百八世觀一百二十世剥一百三十二世坤一百
　四十四世
　
　
　
　
　
　
　
　
　
　
　
　
　
　
　乾一變姤二變遯三變否至五變為剥而止物不可
　以終盡剥窮上反下故受之以復坤一變復二變臨
　三變泰至五變為夬而止夬必有遇故受之以姤

　一陽來復變臨為二陽變至泰為四陽變至大壯為
　八陽變至夬為十四陽終其變於歸妹成十六陽
　一隂始姤變遯為二隂變至否為四隂變至觀為八
　隂變至剥為十四隂終其變於隨成十六隂




　
　
　
　
　
　
　
　
　
　
　
　
　
　
　一升而合九歸五為君十降而合六歸二為臣此之
　謂陽卦順生也
　
　
　
　
　
　
　
　
　
　
　
　
　
　
　一降而合九歸五為君十升而合六歸二為臣此之
　謂隂卦逆生也








　乾坤者數之一二也形之方圓也氣之清濁也理之
　動静也故乾具兩儀之意而分上下坤包四象之體
　而分南北東西兩儀四象共數有六并其乾坤之本
　體則八卦之數周備矣此乾坤所以去太極未逺内
　貞外悔兩儀之理也元亨利貞四象之道也二三四
　五以為經七八九六以為緯八卦之方也所以自一
　而二自二而四自四而八自八而十六自十六而三
　十二自三十二而六十四六十四而天道備矣歲功
　成矣人事周矣此易故六十四卦而乾坤居首也學
　者能由六十四卦以歸一由一以悟太極則伏羲文
　王孔子皆備於我成變化行鬼神亦是道也

　
　
　
　
　
　
　
　
　童蒙在五擊之在上是外學也耳目所入雖足以資
　吾適足以賊吾之真性故不利為㓂也包蒙在二𤼵
　之在初是内學也心之所造貴於幾先一著於心便
　成機械所以脫桎梏吝也利者吾心之桎梏乎
　
　
　
　
　
　
　
　
　
　坎中之陽以為助乾卦之陽求待上一陽而為之援
　一隂避之而興進一隂阻之而復退此所以為需之
　吉凶也然聖人之意不責於二隂而責於二陽不責
　於三陽而責於坎中之陽權所在也故責之重也遂
　係之以酒食之象焉酒食者養人之具也人之所求
　待也為酒食之所困而為害者亦有之也始貪其利
　終罹其害者小人之常也必有道以處之所貴乎貞
　吉也貞者中正之義内中正則外固外固則不陷矣
　
　
　
　
　
　
　
　
　乾居亥位坎起子方亥子皆北皆屬於水始無所爭
　也一離於形則天西傾水東注天上蟠水下潤於是
　而訟矣
　
　
　
　
　
　
　
　
　
　坤為衆而師亦為衆者師統衆之義也統衆者非德
　則不可故以乾之九二入於坤為師以乾徳在二也
　律因數起數自中出黄鍾之律起為度量衡差之毫
　釐則不可也北方之坎黄鍾之本也故繇言丈人爻
　言律丈與律法度之出非有德者乎北主幽隂殺伐
　之象南主嚮明朝會之象六爻分二三四五之數二
　居南方離明之地也故以比為南面五居中央非北
　也天北望惟見斗樞辰極辰曰北辰斗曰北斗雖名
　曰北實中天也師北向故有五人為伍之意比南面
　故有五等分爵之象上居五位後其君者也故曰後
　夫凶
　
　
　
　
　
　
　
　
　巽居東南之方乾氣自子至於已入於巽方為巽所畜
　名曰小畜以隂生於巽巽隂之㣲也故曰小艮居東北
　方乾氣自子至寅入於艮方為艮所畜名曰大畜者陽
　終於艮艮陽之究也故曰大自子至寅三畫之乾也自
　子至巳六畫之乾也是艮畜乾貞巽畜乾悔也大畜之
　所以得權者變小畜之九五而六五耳謙虚下人所
　以得權而畜人也小畜之所以朱權者變大畜之六
　五而九五耳滿假自大所以失權而為人所畜也
　
　
　
　
　
　
　
　
　乾亥位初爻本室壁二爻方起奎奎繋之者見其履
　虎尾也坤居申位參本坤之初爻以參繋兊者見虎
　尾之咥人也乾居兊下則無履虎咥與不咥之象矣
　以乾乘兊所以履虎之象明也履卦自兊入乾由戌
　達亥以人應天之道乎
　
　
　
　
　
　
　
　
　觀泰之象則見否之所生觀否之象則見泰之所起
　是隂陽之氣上下升降以成象也故否泰之卦皆曰
　往來
　
　
　
　
　
　
　
　
　乾居上三十六策變其中爻則同乎離離居下二十
　四策變其中爻則同乎乾是謂二人同心言外貌不
　同而心同也
　
　
　
　
　
　
　
　
　大有之卦衆陽盛時而五以六居之人君體元以居
　正可不知守位之仁乎推而明之四為侍從則曰匪
　其旁三為三公則曰公用享於天子二為侯牧則曰
　大車以載初逺於君位有要荒蠻夷之象則曰無交
　害皆發政施仁之道也如是則福及宗廟而永有萬
　世之業矣
　
　
　
　
　
　
　
　
　艮居寅屬木仁也坤居申屬金義也故五上有殺伐
　之象謙者以至誠為本也言心聲也不情之言則不
　出於誠非心之本也是為偽也故鳴謙居中者為至
　誠居外者為不情是以謙而内好勝也
　
　
　
　
　
　
　
　
　震居坤下是謂一陽之復天地之心也今出於坤上
　是謂出治之豫亦天地之心也坤中之爻静中之靜
　也故曰介于石震中之爻動中之靜也故曰貞疾恒
　不死
　
　
　
　
　
　
　
　
　自震逹兊由東徂西春作秋成之義也夫是之謂隨
　陽自隂中而起隂隨陽動也隂來迎陽而説之陽隨
　隂聚也故兊之上爻有羈縻之象
　
　
　
　
　
　
　
　
　巽居已位金之所生也至酉金王而巽之功成矣故
　巽五爻言庚今在艮下猶居寅位木之鄉也故言甲
　甲庚分子午之位循環無窮行權之道也金剋於木
　今居於木下是蠧生於木中也有蠱自然之象上九
　居山之髙有髙上之志足以振蠱壊之風使懦夫有
　立焉
　
　
　
　
　
　
　
　
　臨卦之象本指為人主者以臨乎下也臨下之術在
　施德於下而存心於上施德於下則二陽在下如天
　氣感地焉存心於上則行中以智而敦朴為先如髙
　明柔克焉彼兊口之甘是區區能言而不能行如王
　者空降詔諭丁寜而仁澤實不行也何足以論施德
　存心之道哉
　
　
　
　
　
　
　
　
　四隂生隂侵陽之卦也比之於陽侵隂乃大壯之理
　也不曰小壯而曰觀者隂順巽而無侵陽之意也下
　既順巽上必以中正然後足以使下觀而化焉下觀
　而化矣則安有侵陽之事乎
　
　
　
　
　
　
　
　
　噬嗑本以口為象而趾鼻耳目亦繋之者盖一身賴
　口以為養也養之有道噬嗑之福養不以道噬嗑之
　禍禍多福少小人貪嗜者多也噬嗑先電而後雷電
　揚而雷震舌動而齒咀此自然之理也噬嗑與賁皆
　頤中有物一為賁一為噬嗑者噬嗑得頤之下動賁得
　頤之上止惟下動則噬嗑矣
　
　
　
　
　
　
　
　
　柔文剛以成離離為日日運於天其亨之意也剛文
　柔以成艮艮山也山不動而雲出為雨木伐以為用
　其小利有攸往乎然孔子皆謂之天文而不及地者
　盖觀象以作彖也象有日月遡明之象也日月因遡
　明而合朔朔晦相循而四時成矣此所以察時變也
　離有繼明之意而賁變離之四爻日月相抱持也此
　所以為天文之要道焉
　
　
　
　
　
　
　
　
　復卦之下陽即剥之上陽落於地也故有碩果不食之
　象其陽氣之種乎所以乾為木果而生木於亥也亥
　者乾之位也木有生而未芽芽則生子者孳也未芽
　之果本於剥上之陽如果在木末焉
　
　
　
　
　
　
　
　
　爻位者實數之六也太極者虚數之六也虚數之六
　本於含三之積筭含三之積筭本於圜物之徑一故
　天下之數十百千萬莫不出乎六六數進則為七退
　則為五是五為六之未盈六為五之已滿過則為七
　矣六為極矣一陽生則七日來復也二陽生則八月
　有凶也七為少陽八為少隂日為震月為兊臨雖陽
　長而實得八兊之數也故曰有凶於八月也復卦一
　陽來復曰七日者盖坤隂極於亥六數盡於一復出
　於坎并而得七也數周六甲運周三統而復為元亦
　七日來復之義云耳
　
　
　
　
　
　
　
　
　中孚信也而旡妄亦信也中孚之信其自然之誠也
　无妄之信是或使之也故曰剛自外來而為主於内
　誠信之道本自中出而中者亦中之為主也今反自
　外來而為内主安得自然哉此所以異乎中孚也
　
　
　
　
　
　
　
　
　頤中虚虚則靈龜之象君子見之以靈龜自警小人
　見之以朶頤垂涎三為下齒噬之動者也故凶甚於
　二五三之所以動者因初有震象耳
　
　
　
　
　
　
　
　
　大過一卦吉凶在初與上也棟之隆以應藉地之茅
　慎之至也棟之橈以應滅木之水乃大過也故大過
　之繇辭見於九三也陽氣驕為大者過九二配以少
　隂故能發生枯楊之梯者楊之芽枿耳九五配以老
　隂𤼵生之理窮矣遂有枯楊生華象象楊不能結實
　為萌芽也
　
　
　
　
　
　
　
　
　
　坎之彖曰維心亨是心無善惡之思無喜怒哀樂之
　動一入於習則同者變為異也故坎卦始終象小人
　習險以自陷其身戒人用心之惡也且隂陽者善惡
　之端也動靜之分也心之動則惡萌矣陽動而隂静
　陽善而隂惡六三以隂居陽所以為惡之大也又陷
　於二隂之中是染習皆惡也六四以隂居隂静之至
　也是復性而反誠也又居於二陽之間是染習皆善
　也故樽酒簋貳用缶有簡率敦朴之象二五雖以陽
　中然未免陷二隂之黨染習之氣不能免也孔子所
　以指之以未出中中未大之象也
　
　
　
　
　
　
　
　
　下卦離之貞也上卦離之悔也是下卦為貞明而上
　卦為繼明也月者遡日以明也合朔之時月包於日
　而後遡其明也此上卦所以包下卦有日月遡明之
　象也離為日而不為月在重離則月象生焉故曰明
　兩也又曰日月麗乎天也六二黄離是自中而明也
　所謂誠明之性也六五有哀悲之象者是既望之月
　而將逺於日也亦明極而晦生也
　
　
　
　
　
　
　
　
　一氣居中故澤之雲蒸於山而山之泉入於澤是山
　澤之相感也卦有三陽而九四居中中心象也惜乎
　朋於二陽未免有意有必有固有我故憧憧而往來
　也九五上連於上六是用在上六也故上六為頰舌
　而五為脢九三下連於六二是用在六二也故六二
　為腓而三為股股隨腓而動脢則不隨頰舌以𤼵言
　此吉凶所以異也
　
　
　
　
　
　
　
　
　六爻惟取九二一爻得一剛一柔之道而居中孔子
　與之以能久中之象六五雖一剛一柔而居中然與
　共天位者亦柔也故有婦人之貞從一之象所以異
　於二矣九三以剛居剛動而過中不恒之象固不待
　言也初上二爻一浚以趨下一振而向上皆迷塗之
　甚者不得其中故凶
　
　
　
　
　
　
　
　
　
　二以中順之德而取象於黄牛牛之所以能負重者
　革之堅也牛無革則机上肉耳何能為哉九三以剛
　居外有革之象三茍隨乾以遯則二遇禍矣此所以
　勸其執之也四隂以九居之下應於初六故曰好好
　者交好也是隂位下交於隂爻也五陽以九居之下
　應於六二故曰嘉嘉妃也是陽位之陽爻下妃於隂
　位之隂爻也隂妃於我交於我小人不可交則與之
　絶此所以吉矣妃則吾正偶耳是不能絶也故但正
　其志焉吾之志正則淫邪非僻不能入矣此所以為
　貞吉云
　
　
　
　
　
　
　
　
　大壯之卦下累四陽有棟宇基兆之象故云壯也其
　卦上震下乾震為蒼筤竹故有藩象乾之九三變則
　入兊故有羊象兊西而震東卯有正衡故有羊觸藩
　之象初者羊之足趾也羊以角觸而趾用其力角羸
　則趾困矣九四實吾之同類茍決其藩以開大塗容
　羊進而羸之則下三陽反為壯輿之輹矣此九二九
　四所以有貞吉之繇矣
　
　
　
　
　
　
　
　
　八卦之象乾實為馬晉以坤之貞而隂爻居五位豈
　有馬象哉盖乾錫之馬耳因錫馬以致蕃庻諸侯之
　象明矣易以明出地上象諸侯者以火在天上為大
　有象天子故耳天子與諸侯皆南面之君也必有明
　德以安民民安則位安矣故曰康侯也
　
　
　
　
　
　
　
　
　明夷之卦聖人賛之以彖象最顯最著於人事最明
　五為箕子則上為紂矣九三有南狩而得大首之辭
　豈非武王乎拯馬壯者又豈非武王之輔相亂臣乎
　六四本坤畫而下與三同居人位又豈非微子太公
　之歸周乎初九與上六同乎坎水將飛而翼垂將行
　而餱糧不繼豈欲拯之而力不能如伯夷叔齊之徒
　乎
　
　
　
　
　
　
　
　
　或問文中子家人之象子曰明内而齊外盖離巽之
　卦也然象在一隂一陽相妃於中有父母夫婦之象
　意本於夫子之彖焦延夀以上爻為宗廟五為君今
　用之於家人則君位為父矣孔子曰家人有嚴君焉
　父母之謂也
　
　
　
　
　
　
　
　
　睽之為卦六爻相疑者隂陽相疑也陽居隂位是以
　位相疑二應五而五連於上上應三而三連於二是
　以應相疑疑則睽而不合矣故聖人於六爻之辭莫
　不解其疑也而使隂陽各安其位焉所以睽卦物象
　比之他卦最盛盖欲盡意而已
　
　
　
　
　
　
　
　
　蹇之二陽皆陷於隂中故曰蹇蹇之象往來者四而
　不係往來之象者二四者皆失中而二者皆得中也
　聖人得中道以自養故雖處蹇中而素患難行乎患
　難也何往來之有五在上位之中是得中而居上者
　也善處蹇而不陵下使人樂歸之此所以致朋來而
　不終孤立於險中矣二在下位之中是得中而居下
　者也善處蹇而不援上匪其躬而自任其責此所以
　致終無尤過而𫉬應於上矣三陽之失中也故勸之
　反身修德也四隂之失中也故勸其連接乎二陽也
　初在下故勉之以養其聲譽而無茍往上近五故朂
　之以就於充實而從大人如四之連耳
　
　
　
　
　
　
　
　
　坎中之一陽即震下之一陽始包於坎中既而出於
　坎上動而震上也若果核之仁變而為芽也故曰得
　黄矢者中直也中直則芽達矣解之為卦隂陽悖亂
　而不當其位上爻故有解悖之象震之在坎也君子
　屈蟄於下混迹於小人之時而𤼵生敷布之心不忘
　也一旦脫迹而去遂伸其志此九四之與六三所以
　有解拇象
　
　
　
　
　
　
　
　
　二卦之彖皆言與時偕行二卦之爻皆言十朋之龜
　言時者謂時當損而損天下不以為儉嗇當益而益
　天下不以為驕奢也言龜者謂龜筮恊從臣民無逆
　也
　
　
　
　
　
　
　
　
　五陽而決一隂五君子而去一小人不為難矣然隂
　附五位五與四皆屬之是謂兊卦所謂包陽之隂挟
　君子之小人所以難決難去耳大壯之羊施壯於震
　震同類也夬之羊施於兊兊非類也變坎則與同此
　四爻所以有牽羊之象此三爻變有羊象耳
　
　
　
　
　
　
　
　
　初於本爻觀之則有豕象而九三突其臋初於四觀
　之則有魚象言陽包隂也於九五觀之則有瓜葛滋
　長之象姤本乾也一隂變其初有龍反化魚象龍化
　魚而角無用矣此姤之角所以上窮也乾之一陽起
　子而終於已已實居巽方是乾之六陽與巽相遇於
　巳位而巽之一隂遂萌矣此一隂之生故名曰姤也
　
　
　
　
　
　
　
　
　萃之成卦則物各以類聚而陽居南面之位一為天
　子一為諸侯下統三公二十七大夫八十一元士上
　奉宗廟之嚴防衆亂之道寄於初爻懲失衆之象寓
　於上畫萃者物之秋成而後萃也秋本主於兊兊卦
　本以上爻為主今西南之坤氣運至西方而陰畫衆矣
　故二陽統之而上爻失衆焉
　
　
　
　
　
　
　
　
　巽下之一隂與坤之三隂一體也隂沈滯而陽升騰
　升騰者二陽也初附二陽而升二陽又與之一體故
　有允升之象允者見信於人坤用事於亥而亥亦木
　之生而未成形者也至於子位則震居坤下震亦木
　也是木之始芽根耳若巽居坤下則有二陽非震一
　陽之比故曰升也升居丑位及乎卯則木王矣外卦
　以位言也而五天位是不可以階升也然貞者正也
　堯舜禹湯升天位以正如升階焉不以貞者寜免於
　顛躋乎
　
　
　
　
　
　
　
　
　
　
　
　
　
　
　大易象數鈎深圖卷中
欽定四庫全書
　大易象數鈎深圖卷下　　　元　張理　撰
　
　
　
　
　
　
　困之為卦屬乎九月兊氣用事而臨於戍土澤水為
　土所壅故大象曰澤無水困也困因兊坎相重而成
　也兊正秋而坎為冬兊之一隂象乎始得秋氣而蔓
　草未殺故為葛藟之困六三則秋冬之交蔓草葉脫
　而刺存焉故為蒺藜之困若初六則在坎之下正大
　寒之時也蔓草為霜殺而靡有孑遺而所存者株木
　而已此困三隂爻故係以草木象也

　井以陽為泉者水因天一之陽而生也坎中之陽出
　於坎方寒泉也所謂北方生寒寒生水之義也故又
　曰太陽寒水巽之二陽一在地位而趣下是谷而非
　井矣一陽雖在人位居甃之下汲之不及不若五爻
　浮溢于甃上也井欲溢而鼎戒盈此德為器之辨也
　鼎卦鉉耳趾皆全而趾欠其一所以初爻言鼎顛趾
　言鼎倒而趾在上也下一隂反有兩耳之象五爻故
　曰黄耳以别初焉
　
　
　
　
　
　
　
　
　革雖有鼎鬲革生為熟之象然以爐鞴之象為正蓋
　以離火鼓鑄兊金而金從革也革而後鼎者以鼔鑄
　而成鼎也夏后氏鑄鼎而湯武因之以寳其器故有
　湯武革命之象
　
　
　
　
　
　
　
　
　震之六爻初勸之以有戒懼之心而後言笑二又戒
　之以喪貝而勿逐是欲人内無妄動於一心而外無
　貪其利也三爻則言震蘇蘇是欲人修慝而辨惑無
　終入於迷途也皆動心之要也外卦論動之迹故四
　言遂泥以表事之凝滯而不决五言無喪以表事之
　成上言征凶以表事之敗
　
　
　
　
　
　
　
　
　艮之象言輔頰不言口言身不言腹言夤限不言臍
　有背面而立之象故曰艮其背也統一卦而觀之下
　不分其腓趾上不别其身輔四隂排布宛有背骨之
　狀上一陽為肩膊中一陽為脊膂也脊膂取其貫中
　而巳艮之九三艮之主也以陽居陽其性躁動譬之
　於腰焉俯仰罄折起居行止莫不因之然其運動實
　係於心也故聖人係之以薫心之象六二以隂居隂
　其性静矣有腓象心欲動而腓不能舉行其心安有
快意乎故聖人又係之以其心不快之辭
　
　
　
　
　
　
　
　
　漸卦下艮而上巽時當正月立春之後鴻漸來之候
　矣故六爻皆係以鴻也鴻者隨陽之鳥而艮巽限乎
　子午之陽方係之以鴻豈不宜哉三居艮卦之上上
　居巽卦之上是南北二陸也三以一陽限於羣隂之
　閫當鴻鴈北來之際鳥獸將孳尾之時故有夫征婦
　孕之象也三與四氣交於人位故孕也若五與二一
　居于天一處于地逺應而雌雄有别故不孕耳
　
　
　
　
　
　
　
　
　
　震為蒼筤竹下實而上虛筐象也歸妹之卦與泰相
　類而人位二爻兩相交互有掩袂之象人之一身左
　陽而右隂隂陽之交如兩袂之交也娣位乎下其畫
　陽也君位乎上其畫隂也易以陽善而隂惡陽貴而
　隂賤此君之袂不如娣之袂矣善以歸妹安行非正
　也其卦乃遷東方之陽以就西方之隂是震氣入於
　兊木為金之尅制也故必月幾望而後吉月望則隂
　敵陽有少陵長賤易貴之變矣所以歸妹之繇唯曰
　征凶无攸利以行不以正者非聖人之事也
　
　
　
　
　
　
　
　
　
　伏羲畫震於東而置離於南方者表少陽之氣動於
　東方太陽之明盛於南方也文王以震重離遂名曰
　豐言少陽之震運至於南方合太陽之離明而為豐
　盛耳所以文王於豐繇明盛極必衰之理曰宜日中
　於豐爻明明極必昬之理曰日中見斗與沬也文王所
　係卦爻之辭唯日與斗也孔子之彖遂論及月何哉
　蓋豐卦在五六月之交日在柳宿之度而斗指午未
　之分柳宿之度實通三辰故有見斗之理
　
　
　
　
　
　
　
　
　
　六二以中道遂懐資得童僕九四以剛柔相濟而有
　應遂得資斧皆近利不若六五也離之所以明者順
　以行其智也故曰畜牝牛吉上九之喪牛是喪其明
　也旅當夬之後乾之前也陽盛皆客氣所以反曰旅
　也旅之上九得勢而主權者寄一身於炎炎之上而
　不知有焚巢之禍九三趨炎而燥進而不知有焚次
　之災六二九四雖以柔道而旅或懷資或得斧獲利
　于時而二必以身而後免過四之心尤不快也豈非
　戒旅以求利之事乎若六五者始以離雉有文明之
　美而射之而亡其矢而不獲是道不行而利不得也
　
　
　
　
　
　
　
　
　巽以陽為牀簀而以隂為牀足者以牀下有足之象
　四陽列行有簀之象也九二牀之東壁而上九牀之
　西壁也故皆云巽在牀下以牀足附之也九五為龍
　飛而為虎變者也飛龍為甲虎變為庚是以一氣之
　變更耳上九喪斧剛過也九二用史巫剛中而未得
　位也九三之頻蹙又無位而失中也由是觀之則權
　以有位而得中者行矣非九五而誰乎
　
　
　
　
　
　
　
　
　坎之初六主於冬至離之初九主於夏至震兊之初
　則主於春秋之分也故以兊之下二爻陽氣猶盛為
　七月之象中二爻隂陽中分為八月之象上二爻隂
　過於陽為九月之象此兊卦所以四爻為言商兊以
　見震角離徴坎羽之音五爻言孚剥以見震夬離姤
　坎復之理也
　
　
　
　
　
　
　
　
　
　一陽生於子而六陽亢於巳子屬坎而已屬巽以巽
　重坎所以為渙也渙者散也卦氣當夏至之後大暑
　之前也是陽氣散於外也陽雖散於外而有生生不
　窮者在其中是坎中之一陽也一元之氣育而為形
　是坎中之二隂也陽主氣隂主形一陽散於外故言
　汗血也二隂分於中故言羣躬也躬分而為四支羣
　分而為五臟六腑形也是皆一元之氣分散而成也
　人之生也本於元氣元氣出於坎水是為天一之精
　也蒸而為汗流而為血以養四肢五臟
　
　
　
　
　
　
　
　
　
　巽之上爻兊之下爻變皆成坎坎氣蒸上為巽木之
　枝葉潤也坎氣下濡為兊澤之中聚水草也澤水竭
　則為困矣是水下泄也兊之一陽下泄則有戒慾之
　象坎之一隂上缺則有戒嗜之象戒慾不出户庭戒
　嗜故云甘苦之味初爻言不出户庭无咎二爻言不
　出門庭凶者是戒慾之義也初爻變為坎天一之水
　是為眞精之原君子能知通塞之理愼宻而不出閉
　其精户是養生之要也坎二則火也門庭者是開竅
　為心也心火貴乎下濟於水心明貴乎外明於物不
　出則失中道矣亦戒慾之義也六三言嗟者悔歡而
　不節六四言安者安於能節是皆明告利害於人也
　養生之道盡此一卦
　
　
　
　
　
　
　
　
　中孚生陽羽族卵生也咸卦生隂血肉之物胎生也
　故中孚為生陽之始小過為生陽之成也鳥雀四時
　生卵而春盛故為立春之象冬至之卵焉中孚有鳥
　卵之象鳥炎上之性必以豚魚而後吉豚魚潤下之
　物也北方子位豚魚之地也小過之飛鳥離之凶者
　由東行而中南方之網罟也網罟取離陽至離而太
　盛隂氣生矣

　黄帝之律吕分為乾坤妃為坎離乾坤即分六隂六
　陽坎離則成既濟未濟坎中之陽將升而至於仲吕
　辟卦為乾是謂乾盈九不見其首離内之隂已入於
　坎至於應鍾辟卦為坤是謂坤虛十以導潛龍之氣
　既濟之首乾之首也未濟之尾坤之尾也乾尾續於
　坤尾九而後十也坤首繼於乾首二而先一也




　
　
　
　
　
　
　
　
　上經卦三三敘而九下經卦六三敘而十八履十謙
　十五復二十四恒二損十一益十二困十七井十八
　巽二十七九卦之數緫一百三十有六凡三求之四
　百有八也周天三百六十成數也餘四十八隂陽所
　以進退也陽進於乾六月各四十八復至乾也隂退
　於坤六月亦四十八姤至坤也此九卦數之用也


　男女合者上下經惟十二位正位乾坤坎離咸恒損
　益八卦分為十八位乾坤變頤大過頤大過變坎離
　坎離變中孚小過中孚小過變咸恒成人倫也

　六十四卦一隂一陽始乾終坤先自乾坤一隂一陽
　排六十四次自乾坤一陽二隂次四陽四隂次十六
　陽十六隂次三十二陽三十二隂即成六十四卦也
　故曰一隂一陽之謂道

　
　
　
　
　
　
　
　
　陽卦以竒為君故一陽而二隂陽為君隂為民也隂
　卦以偶為君故二陽而一隂隂為君陽為民也陽一
　畫為君二畫為民其理順故曰君子之道隂二畫為
　君一畫為民其理逆故曰小人之道
　
　
　
　
　
　
　
　
　震坎艮陽卦也曷為而多隂自坤而索也其卦皆一
　陽二隂凡五也故曰陽卦竒
　巽離兊隂卦也曷為而多陽自乾而來也其卦皆一
　隂二陽凡四也故曰隂卦耦





　以三因天地十五數得四十五以五因天地十五數
　得七十五以七因天地十五數得一百五九宫數止
　一百五故百六為極數用三五七者取陽數中者用
　之
　
　
　
　
　
　
　
　
　
　
　
　
　
　乾職生覆坎司寒化艮司濕化震司動化巽司風化
　離司暑化坤職形載兊司燥化

　坎北震東乾西北艮東北四卦皆陽也離南兊西巽
　東南坤西南四卦皆隂也故曰方以類聚一聚於六
　而分乾坎四聚於九而分坤兊二聚於七而分離巽
　三聚於八而分震艮故曰物以羣分得朋則吉乖類
　則凶此吉凶所以生也
　
　
　
　
　
　
　
　
　子者乾之始而終於己午者坤之始而終於亥陽爻
　二百九十二畫數也其數一千七百二十八隂爻一
　百九十二夜數也其數一千一百五十二總而言之
　二千八百八十以四求之合萬有一千五百二十故
　曰通乎晝夜之道而知


　
　
　
　
　
　
　
　
　雜卦者雜揉衆卦錯綜其義以暢無窮之用故其義
　專以剛柔升降反覆取義與序卦不同故韓康伯云
　或以同相類或以異相明雜六十四卦以為義是也

　一𤣥生三方用三乘一三方生九州用三乘三九州
　生二十七部用三乘九二十七部生八十一家用三
　乘二十七八十一家生二百四十三表用三乘八十
　一二百四十三表生七百二十九贊用三乘二百四十
　三七百二十九賛生二萬六千二百四十四策用三
　十六乘七百二十九凡一𤣥為一歲七十二策為一
　日起十一月

皇(一/一)元之元日之日乾之乾一
　(二/一)㑹之元月之日兊之乾十二
　(一/二)元之㑹日之月乾之兊十二
　(二/二)㑹之㑹月之月兊之兊一百四十四
　(一/三)元之運日之星乾之離三百六十
　(二/三)㑹之運月之星兊之離四千三百二十
　(一/四)元之世日之辰乾之震四千三百二十
　(二/四)㑹之世月之辰兊之震五萬一千八百四十
　(一/五)元之歲日之石乾之巽一十一萬九千六百
　(二/五)㑹之嵗月之石兊之巽一百五十五萬五千二
　　百
　(一/六)元之月日之土乾之坎一百五十五萬五千二
　　百
　(二/六)㑹之月月之土兊之坎一千八百六十六萬二
　　千四百
　(一/七)元之日日之火乾之艮四千六百六十五萬六
　　千
　(二/七)㑹之日月之火兊之艮五萬五千九百八十七
　　萬二千
　(一/八)元之辰日之水乾之坤五萬五千九百八十七
極　萬二千
　(二/八)㑹之辰月之水兊之坤六十七萬一千八百四
　　十六萬四千
　(三/一)運之元星之日離之乾三百六十
　(四/一)世之元辰之日震之乾四千三百二十
　(三/二)運之㑹星之月離之兊四千三百二十
　(四/二)世之㑹辰之月震之兊五萬一千八百四十
　(三/三)運之運星之星離之離一十二萬九千六百
　(四/三)世之運辰之星震之離一百五十五萬五千二
　　百
　(三/四)運之世星之辰離之震一百五十五萬五千二
　　百
　(四/四)世之世辰之辰震之震一千八百六十六萬二
　　千四百
　(三/五)運之嵗星之石離之巽四千六百六十五萬六
　　千
　(四/五)世之歲辰之石震之巽五萬五千九百八十七
　　萬二千
　(三/六)運之月星之土離之坎五萬五千九百八十七
經　萬二千
　(四/六)世之月辰之土震之坎六十七萬一千八百四
　　十六萬四千
　(三/七)運之日星之火離之艮一百六十七萬九千六
　　百一十六萬
　(四/七)世之日辰之火震之艮二千一十五萬五千三
　　百九十二萬
　(三/八)運之辰星之水離之坤二千一十五萬五千三
　　百九十二萬
　(四/八)世之辰辰之水震之坤二萬四千一百八十六
　　萬四千七百四萬
　(五/一)歲之元石之日巽之乾一十二萬九千六百
　(六/一)月之元土之日坎之乾一百五十五萬五千二
　　百
　(五/二)歲之㑹石之月巽之兊一百五十五萬五千二
　　百
　(六/二)月之㑹土之月坎之兊一千八百六十六萬二
　　千四百
　(五/三)歲之運石之星巽之離四千六百六十五萬六
　　千
　(六/三)月之運土之星坎之離五萬五千九百八十七
世　萬二千
　(五/四)歲之世石之辰巽之震五萬五千九百八十七
　　萬二千
　(六/四)月之世土之辰坎之震六十七萬一千八百四
　　十六萬四千
　(五/五)歲之歲石之石巽之巽一百六十七萬九千六
　　百一十六萬
　(六/五)月之歲土之石巽之坎二千一十五萬五千三
　　百九十二萬
　(五/六)歲之月石之土巽之坎二千一十五萬五千三
　　百九十二萬
　(六/六)月之月土之土坎之坎二萬四千一百八十六
　　萬四千七百四萬
　(五/七)歲之日石之火巽之艮六萬四百六十六萬一
　　千七百六十萬
　(六/七)月之日土之火坎之艮七十二萬五千五百九
　　十四萬一千一百二十萬
全(五/八)歲之辰石之水巽之坤七十二萬五千五百九
　　十四萬一千一百二十萬
　(六/八)月之辰土之水坎之坤八百七十萬七千一百
　　二十九萬三千四百四十萬
　(七/一)日之元火之日艮之乾四千六百六十五萬六
　　千
　(八/一)辰之元水之日坤之乾五萬五千九百八十七
　　萬二千
　(七/二)日之㑹火之月艮之兊五萬五千九百八十七
　　萬二千
　(八/二)辰之㑹水之月坤之兊六十七萬一千八百四
　　十六萬四千
　(七/三)日之運火之星艮之離一百六十七萬九千六
　　百一十六萬
　(八/三)辰之運水之星坤之離二千一十五萬五千三
　　百九十二萬
　(七/四)日之世火之辰艮之震二千一十五萬五千三
數　百九十二萬
　(八/四)辰之世水之辰坤之震二萬四千一百八十六
　萬四千七百四萬
　(七/五)日之歲火之石艮之巽六萬四百六十六萬一
　　千七百六十萬
　(八/五)辰之歲水之石坤之巽七十二萬五千五百九
　　十四萬一千一百二十萬
　(七/六)日之月火之土艮之坎七十二萬五千五百九
　　十四萬一千一百一十萬
　(八/六)辰之月水之土坤之坎八百七十萬七千一百
　　二十九萬三千四百四十萬
　(七/七)日之日火之火艮之艮二百一十七萬六千七
　　百八十二萬三千五百
　(八/七)辰之日水之火坤之艮二千六百一十二萬一
　　千三百八十八萬二千
　(七/八)日之辰火之水艮之坤二千六百一十二萬一
　　千三百八十八萬二千
圖(八/八)辰之辰水之水坤之坤三萬一千三百四十五
　　萬六千六百五十八萬四千


圖　月亥星三百六十辰六十三萬七千四百四十䷁
　　十二音(□卓中□□宅直□/□柝丑□□茶呈□)

　
　
　
　
　
　
　
　
　
　
　
　
　
　
　
　凡性之序先列十純十純既浹其次降一其次降二
　其次降三其次降四最後五配而性備矣始於純終
　於配天地之道也
　
　
　
　
　
　
　
　
　造化之一氣即聖人之一心也造化之氣本於𤼵生
　而聖人之心亦將以濟世也故不免由静以之動自
　無而入有使萬物得以遂其生安其業天下之人終
　不見其迹者其故何哉盖造化之氣與聖人之心雖
　動而不離静雖有而不捨無彼萬物與萬物巳齊見
　役說戰勞於其間而不自覺知耳此八卦之序所以
　出乎震成乎艮也謂之帝者豈非造化之氣與聖人
　之心一乎

　
　
　
　
　
　
　
　
　
　
　
　
　
　
　
　大易象數鉤深圖卷下
