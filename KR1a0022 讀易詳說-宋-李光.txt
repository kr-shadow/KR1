#+TITLE: 讀易詳說-宋-李光
#+DATE: 2018-05-12 10:13:12
#+SOURCE: github.com/kanripo/KR1a0022 master ebe5af36                
欽定四庫全書　　　　經部一
　讀易詳説　　　　　　易類
　　提要
　　　　(臣/)等謹案讀易詳說十卷宋李光撰光字泰
　　　　𤼵上虞人崇寜五年進士官至參知政事謚
　　　　莊簡事迹具宋史本傳光為劉安世門人學
　　　　有師法紹興庚申以論和議忤秦檜謫嶺南
　　　　自號讀易老人因攄其所得以作是書故于
　　　　當世之治亂一身之進退觀象玩詞恒三致
　　　　意如解坤之六四云大臣以道事君茍君有
　　　　失徳而不能諫朝有闕政而不能言則是冐
　　　　寵竊位豈聖人垂訓之義哉故文言以括囊
　　　　為賢人隠之時而大臣不可引此以自解又
　　　　解否之初六云小人退黜之時往往疾視其
　　　　上君子則窮通皆樂未嘗一日忘其君解蠱
　　　　之初六云天下蠱壊非得善繼之子堪任大
　　　　事曷足以振起之宣王承幽之亂修車馬備
　　　　器械復會諸侯于東都卒成中興之功可為
　　　　有子矣故考可以無咎然則中興之業難以
　　　　盡付之大臣蠱卦特稱父子者以此其因事
　　　　抒忠依經立義大㫖往往類此史載其紹興
　　　　中奏疏云淮甸咫尺了不經營長江千里不
　　　　為限制晉元帝區區草創猶能立宗社修宫
　　　　闕保江浙未聞專主避敵如今日也其退而
　　　　著書蓋猶此志矣光嘗作胡銓易解序曰易
　　　　之為書凡以明人事學者泥于象數易幾為
　　　　無用之書邦衡說易真可與論天人之際又
　　　　曰自昔遷貶之士率多怨懟感憤邦衡流落
　　　　瘴鄉而玩意三畫可謂困而不失其所亨非
　　　　聞道者能之乎其序雖為銓作實則自明其
　　　　著述之㫖也書中于卦爻之詞皆即君臣立
　　　　言證以史事或不免間有牽合然聖人作易
　　　　以垂訓將使天下萬世無不知所從違非徒
　　　　使上智數人矜談妙悟如佛家之傳心印道
　　　　家之授丹訣自好異者推闡性命鈎稽竒偶
　　　　其言愈精愈妙而于聖人立教牖民之㫖愈
　　　　南轅而北轍轉不若光作是書切實近理為
　　　　有益于學者矣自明以來乆無傳本朱彞尊
　　　　經義考亦云未見兹從永樂大典薈萃成編
　　　　原缺豫隨无妄睽蹇中孚七卦及晉卦六三
　　　　以下其復與大畜二卦永樂大典本不缺而
　　　　所載光解復卦缺後四爻大畜則一字不存
　　　　繫辭傳以下亦無解其為原本如是或傳寫
　　　　佚脫均不可知姑仍其舊其書宋史作易傳
　　　　諸家書目或作讀易老人解說或作讀易詳
　　　　說殊不畫一而十卷之數則並同殆一書而
　　　　異名也今從永樂大典題為讀易詳說仍析
　　　　為十卷存其舊焉乾隆四十六年九月恭校
　　　　上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)　陸　費　墀
欽定四庫全書
　讀易詳說卷一　　　　　宋　李光　撰
上經(乾至蒙/)
䷀(乾下/乾上)
乾元亨利貞
　乾天也以廣大无所不包謂之天以剛健運行不息
　謂之乾乾純陽之卦人君之象也夫以區域之大非
　有以主宰之則强弱相陵衆寡相并髙下相傾紛紛
　者何時而巳邪聖人作易之意首立乾坤兩卦以明
　君臣之大分孔子繫之曰天尊地卑乾坤定矣卑髙
　以陳貴賤位矣言君臣之位如天地之不可易也有
　一言以盡乾之功用者健而巳執大象以御神器非
　天下之至健孰克勝任故以象人君之徳賞罰威福
　之柄利害生殺之權皆自我出而不移于臣下則乾
　綱立矣元亨利貞乾之四徳猶四時之運施之于人
　則仁義禮智而信行乎其中矣天之道一嘘為春夏
　而物以生長一吸為秋冬而物以肅殺文言曰元者
　善之長也故體乾之元足以長人亨者嘉之會也故
　體乾之亨足以合禮利者義之和也故體乾之利足
　以和義貞者事之幹也故體乾之貞足以幹事乾元
　者始而亨者也利貞者性情也乾之徳析而為四則
　元也亨也利也貞也各主一時之事也合而為二則
　元亨者始而亨者也利貞者性情也乾始萬物而亨
　之利者情也貞者静而正静而正則性也六爻𤼵揮
　旁通為情則情者性之動也以發揮為情則剛健中
　正純粹精為性可知矣彖言大哉乾元終之以萬國
　咸寧文言稱大哉乾乎終之以天下平文王之言本
　之乾元孔子之言本之聖人聖人體天以立徳帝王
　之道以剛健中正純粹精為體以變化隨時施澤利
　物為用言各有所主乾始能以美利利天下不言所
　利大矣哉者餘卦皆指名所利如坤利牝馬之貞屯
　利建侯之類是也乾道无所不利故不言所利以見
　乾道之大也時乗六龍以御天者乗此六爻之時則
　可以御造物之大權而出乎造物之外矣雲行雨施
　天下平者徳澤旁流如雲行雨施物各適其平天下
　孰有泮渙者乎此反復以盡乾徳之妙也乾道至此
　孰知乾之為聖人聖人之為乾乎
彖曰大哉乾元萬物資始乃統天雲行雨施品物流形
大明終始六位時成時乗六龍以御天乾道變化各正
性命保合太和乃利貞首出庶物萬國咸寧
　乾道大矣惟元亨利貞四者足以盡之乾以一元之
　氣生飬萬物物莫不禀氣於元天何為哉故曰大哉
　乾元萬物資始乃統天也皷之以雷霆潤之以風雨
　雲行雨施然後蟄者以奮甲者以坼草木鳥獸流動
　分形形質呈露矣此釋乾之所謂元亨也大明終始
　六位時成時乗六龍以御天者聖人體元亨之徳運
　用造化以成位乎其中也天之道有終有始四時之
　代謝六子之運動循環无窮聖人大明乎終始之運
　故卦之六爻以時而成潛見飛躍不失其幾然後可
　以乗天地之正御六氣之辨也乾道變化各正性命
　保合太和此釋乾之所謂利貞也天地絪緼萬物化
　醇物有因形而移易者亦有自有而入无自无而入
　有者此乾道變化之妙故物各得正其性命以保合
　太和也與生俱生者性也命則所稟受于天者保謂
　存之而不亡合謂聚之而不散保之合之不失其太
　和故能利且貞也乾備此四徳以統御羣形而為萬
　物之宗聖王體乾之四徳以臨制海内而為庶邦之
　長乾與聖人各盡其剛健之徳同功而異用所以俱
　為域中之大歟
象曰天行健君子以自彊不息
　易无非象乾坤至大之物不可形容故但言其用而
　巳至健者乾之用也自彊不息者君子取法于乾也
　天所以歴萬古而无敝者以息息不停運而无迹也
　君子體之以進徳修業如成湯之昧爽丕顯坐以待
　旦文王日昃不暇食固足以繼天道矣盖處尊崇富
　貴之地内有淫聲美色之蠧外有臺池苑囿之觀自
　非以道制欲未有不荒怠者中庸曰至誠無息不息
　則乆非體本剛健安能无作輟者乎夫子于彖辭之
　外别以八卦錯綜取義謂之大象惟乾坤坎離震兑
　艮㢲八純卦无互體合體卦變之異故坎曰洊至離
　曰明兩震曰洊雷兌曰麗澤艮曰兼山㢲曰隨風各
　取一物以為象而乾坤至大之物又異乎六子故但
　云天行健地勢坤而巳此无象之象衆象之所宗也
初九潛龍勿用
象曰潛龍勿用陽在下也
　龍之為物變化不測因時而飛潛故龍全其神聖人
　渉世消息盈虚觀時而進退故能合于道乾體純陽
　方羣隂在上則退遁而潛伏乾之初九一陽之氣方
　伏而未動于卦為復乃神龍蟄藏之時猶聖賢君子
　當小人道長則以儉徳避難消聲滅迹惟恐入林之
　不深况可求用于世而榮以祿哉象言陽在下者陽
　伏而在下是隂方為主之時文言曰龍徳而隱者也
　不易乎世不成乎名遯世无悶不見是而无悶樂則
　行之憂則違之確乎其不可㧞潛龍也盖有龍徳而
　潛隐則當不易乎世者不為時世所易也不成乎名
　者不為名髙之所累也遯世无悶者身否而心亨也
　不見是而无悶者舉世非之而不見沮也樂則行之
　憂則違之確乎其不可㧞者能順乎消息之理而不
　為萬物之所移也又曰潛龍勿用下也龍之潛隱非
　得巳也時尚未可而不强行故伏而在下也又曰潛
　龍勿用陽氣潛藏一陽之氣方潛藏于九淵之下是
　其時之未可有為也又曰君子以成徳為行日可見
　之行也潛之為言也隐而未見行而未成是以君子
　弗用也聖人觀時為隐顯雖有成徳形于可見之行
　方時屯否故隐而未見非終不見也君子以成徳為
　行行而未成非卒不成也聖人豈真无意于世哉時
　未可用故也聖人用時而不用于時故不先時而動
　亦不後時而縮也其潛而勿用也待時而巳弗用者
　非為時之所棄也聖人當斯時而弗之用也則用在
　我矣
九二見龍在田利見大人
象曰見龍在田徳施普也
　乾之六爻无人臣之位聖人乗六爻以御天升降上
　下因時而飛潛當初九隂長之時不得不潛九五陽
　盛之時不得不飛豈冇二哉九二羣隂退聼出潛離
　隐居中漸大是聖人将有為有行之時利澤可以及
　物矣象曰見龍在田徳施普也田者農所興作以飬
　利萬物者也聖人居及物之地可以施恩澤于天下
　如田畤之利其施普矣文言曰龍徳而正中者也庸
　言之信庸行之謹閑邪存其誠善世而不伐徳博而
　化易曰見龍在田利見大人君徳也餘卦皆以二為
　臣位乾之六龍皆君徳也故九二以龍徳而處正中
　之位與五雖非相應而或飛或見各因其時庸者中
　之用也孔子曰中庸之為徳也其至矣乎庸言之信
　庸行之謹閑邪存其誠所以修胸中之誠發而為言
　行者无非中庸也此聖人居正中之地而能履正中
　之徳者有此功徳足以善世未嘗自伐故其徳溥博
　而能化治至于能化則雖頑獷者无不服從矣又曰
　君子學以聚之問以辨之寛以居之仁以行之易曰
　見龍在田君徳也九二一爻稱龍徳者一稱君徳者
　二聖人深著其非人臣之位能進徳修業則可漸躋
　乎大君之道也聚者儲蓄其見聞也辨者辨析其義
　理也寛者不狹其所居也行者非獨善其身也利見
　大人者非獨利見九五之大人能以利澤及物則天
　下皆利見之矣豈特二五自相求哉
九三君子終日乾乾夕惕若厲无咎
象曰終日乾乾反復道也
　乾之六爻皆龍也三獨稱君子以得人位之正不待
　象而明當二卦之際處重剛之中上下皆乾故曰乾
　乾以九居三至健也稍進則登乎君位矣禍福存亡
　之幾間不容髪聖人處此時也則憂勞畏慎不敢自
　暇自逸故象曰終日乾乾反復道也三居下卦之極
　上卦之下終始之際終則有始天行也反復皆不離
　乎道君子體此剛健之徳自强不息雖宴息休暇安
　身之時惕然有臨深履薄之危敬慎如此故得无咎
　也文言曰君子進徳修業忠信所以進徳也修辭立
　其誠所以居業也知至至之可與幾也知終終之可
　與存義也是故居上位而不驕在下位而不憂故乾
　乾因其時而惕雖危无咎矣聖人處危疑之時非孔
　子反復其辭安知終日乾乾夕惕若厲為進徳修業
　乎忠信者進徳之階也修辭立誠者居業之具也至
　與終皆謂三也知至而能至之則居下卦之上而不
　失其幾知終而能終之則處上卦之下而不廢其義
　故居上位而不驕在下位而不憂因時而惕雖危无
　咎也又曰終日乾乾行事者乾以剛健之道進而行
　事非潛隐之時也又曰終日乾乾與時偕行者乾生
　于子統三男而長子用事雖欲退遁不可得也故知
　終曰乾乾者與時而偕行也又曰重剛而不中上不
　在天下不在田故乾乾因其時而惕雖危无咎三處
　重剛不中之位又以陽居陽髙亢之甚巳過九二之
　中庸故下不在田未登九五之大位故上不在天當
　斯時也欲進則有逼上之嫌欲退則有失位之懼故
　乾乾因其時而惕雖危无咎矣聖人慮患之意纎悉
　周盡如此
九四或躍在淵无咎
象曰或躍在淵進无咎也
　九四雖以陽剛處隂爻然巳在下卦之上有進而巳
　淵者神龍所居物所不能害也在淵而能躍則升降
　變化舉皆在我孰能制之故不如九三之危直曰无
　咎也四為隂位有淵之象與五同體有躍之象勢既
　至此雖欲退就安全之地不可得也故象曰進无咎
　也湯伐桀升自陑武王師逾孟津斯其時乎文言曰
　上下无常非為邪也進退无恒非離羣也君子進徳
　修業欲及時也故无咎九四位升于外履重剛之險
　居不中之地一上一下疑于為邪一進一退疑于離
　羣聖人方進徳修業欲乗可為之時時不可失故上
　下進退使人莫得而測也又曰自試者此舜之歴試
　諸艱也曰乾道乃革者四近九五之位與上同體此
　湯武革命應乎天而順乎人也又曰九四重剛而不
　中上不在天下不在田中不在人此正聖人危疑之
　時故曰或躍或者疑之也居危疑之地能以道消息
　而卒不為人所疑故得无咎也乾至九四舜禹居攝
　之時也孔子于此反覆周慎如此不然其能免乎
九五飛龍在天利見大人
象曰飛龍在天大人造也
　九五以剛健履正中之位變化不測故曰飛龍在天
　者位乎天徳升乎天位也當草昧雲擾之時則天地
　閉而賢人隐有聖人出豪傑智謀翕然響應天下莫
　不利見之也有堯舜之君則有臯䕫稷契之臣有湯
　武之師則有伊尹太公之佐故二五两爻皆曰利見
　大人以見上下之相湏也故象曰飛龍在天大人造
　也造者至也聲氣之同不約而㑹故曰造也張良韓
　信之從漢王耿弇鄧禹之從光武房𤣥齡杜如晦之
　輔唐太宗皆心徳之同如水火之就燥濕風雲之從
　龍虎故文言曰同聲相應同氣相求水流濕火就燥
　雲從龍風從虎聖人作而萬物睹本乎天者親上本
　乎地者親下則各從其類也盖君子則有君子之類
　小人則有小人之類資適相逄故邪臣不能事明君
　暗主不能容正士上有九五中正之君則下有九二
　剛直之臣君臣相遇古人謂之千載一時詎不然哉
　又曰飛龍在天上治者在上而可以致治勢足以有
　行也又曰飛龍在天乃位乎天徳者九五之君如飛
　龍在天則造乎神聖之域合散消息與天同徳矣故
　終之曰夫大人者與天地合其徳與日月合其明與
　四時合其序與鬼神合其吉凶先天而天弗違後天
　而奉天時天且弗違而况于人乎况于鬼神乎此皆
　仲尼盛贊九五之徳而正名曰大人宜天下之所利
　見也
上九亢龍有悔
象曰亢龍有悔盈不可久也
　乾剛至上九則位已極矣隂陽之理未有極而不反
　者揚雄曰聖人之道猶日中日之既中无不昃者處
　天位之尊據崇髙富貴之極茍不知消息盈虚之理
　雖以聖人居之未有无悔吝者盖四時之運功成者
　去老氏曰功成名遂身退天之道也泰之上六城復
　于隍剥之上九碩果不食以見窮上者未有不反下
　者也故文言曰貴而无位髙而无民賢人在下位而
　无輔是以動而有悔也上九亢陽之地六爻雖統謂
　之六位初上者事之終始而非位也繋辭但稱二四
　三五同功而異位不及初上可識矣故曰貴而无位
　也乾純陽之卦下皆无應无民之象也无位无民賢
　人在下而不為之用此可退之時也又曰亢龍有悔
　窮之災也盖陽數窮于九六位窮于上茍不知變則
　災禍隨之又曰亢龍有悔與時偕極偕極者不能消
　息盈虚與時偕行昧乎變通之機窮而不知變也故
　堯老不得不傳之舜舜老而不得不傳之禹觀其命
　舜禹之辭曰天之厯數在爾躬允執其中四海困窮
　天禄永終若堯舜者可謂知此矣故曰知進退存亡
　而不失其正者其唯聖人乎雖然悔吝者言乎其小
　疵也亢之為言謂力足以抗彼也以乾徳之剛健若
　久居大位威福自我孰能傾之自禹湯而下皆傳諸
　子孫歴年數百豈必盡逃禍敗也哉故曰亢之為言
　也知進而不知退知存而不知亡知得而不知䘮其
　惟聖人乎仲尼之意以為非夫聖人不能升降變化
　握其機權使合散消息常在我而不在彼也豈非天
　下至剛至健之徳哉如使後世之君懼亢龍之有悔
　必求賢人而授以天下則是啓攘奪之風開覬覦之
　門天下紛紛何時而定乎善乎韓愈之言曰堯舜之
　傳賢也欲天下之得其所也禹之傳子也憂天下後
　世争之之亂也其知此乎
用九見羣龍无首吉
象曰用九天徳不可為首也
　乾體純剛六爻皆以九為用聖人能用此純剛以御
　天下故羣剛莫不為我用乾之六爻莫相統一非如
　餘卦可舉一而明立主以定也方羣雄角逐之時善
　用陽剛者必不為稱首不善用者則為世所指名為
　世指名必将合而攻我矣漢祖卒滅項氏光武卒降
　劉盆子皆不為之首也陳勝首事則禍不旋踵矣故
　象曰天徳不可為首也天之道虚而不屈應而不藏
　未嘗先物而動也能體乎天徳故不為之首也文言
　曰乾元用九天下治也乾元者萬物之始衆善之長
　也能體乾元而用此剛直之徳則天下治也又曰乾
　元用九乃見天則天之法象莫大于用九聖人能盡
　其道則不違乎天則而與乾同功矣
䷁(坤下/坤上)
坤元亨利牝馬之貞君子有攸往先迷後得主利西南
得朋東北喪朋安貞吉
　乾坤二物異體而同用異位而同功故乾元資始而
　坤元資生有君臣之象焉故四徳者乾坤之所同也
　然乾以不言所利為大自坤以下各指一事以為利
　坤雖與乾合體亦指言利牝馬之貞坤之致用尤以
　柔順而貞為所利之大人臣之道也君子有攸往者
　臣道固以柔順為主然不以正濟則枉道偷合為鄙
　夫妾婦之道者多矣有攸往者如伊尹之就桀孟子
　見齊梁之君是也有辭受可否之義焉故道合則從
　不合則去小人枉道干祿一于求合而巳故惟君子
　為可盖君子能敬以直内義以方外如六二之動則
　不疑其所行也君子有攸往繼之以先迷後得主人
　臣之道雖志在得君又惡不由其道如伊尹耕有莘
　之野必待三聘而後行諸葛亮卧草廬之中必待三
　顧而後見盖先則迷惑而失道後則順而得常此人
　臣進退去就之大節也利西南得朋東北喪朋何也
　坤純隂之卦也西南隂位朋者其同類也東北陽位
　隂非陽不能獨成其功臣非君不能獨成其道故喪
　其同類之隂以從剛徳之陽然後可與有為无躁求
　失守之嫌而獲安貞之吉也王弼云行之不以牝利
　之不以永貞方而又剛柔而又圓求安難矣盖坤雖
　以順為主而有貞焉雖以柔為體而有剛焉則不入
　于邪矣先儒皆以先迷後得主利西南得朋利字屬
　下文程氏欲以利字屬上文云先迷後得主利至文
　言先迷後得主則云主字下脫利字不若從其舊之
　為愈觀蹇解二卦皆曰利西南得朋何獨于此而疑
　之哉
彖曰至哉坤元萬物資生乃順承天坤厚載物徳合无
疆含𢎞光大品物咸亨牝馬地類行地无疆柔順利貞
君子攸行先迷失道後順得常西南得朋乃與類行東
北喪朋乃終冇慶安貞之吉應地无疆
　坤元雖不若乾之大然其資生萬物亦不可有加矣
　故曰至哉坤元也蓋天以氣始而地以形生天道日
　運而不窮一嘘一吸而歲功成地隤然而處乎下豈
　能違之哉天之覆燾萬物四維上下不可測度古往
　今來无有窮盡可謂无疆矣地能以厚徳持載之則
　與天合矣天地合徳故能含𢎞光大品物咸亨也地
　以柔順為正故有牝馬之象然行天莫如龍行地莫
　如馬行地无疆非有剛健之材不能也牝馬雖柔順
　而利于貞固是柔而能剛弱而能强若一于柔順則
　妾婦之道爾非君子之所行也盖坤之道専以象人
　臣雖以柔順為體而有貞焉則剛健矣如此乃能與
　坤徳相應故安貞之吉應地无疆也此三无疆所以
　各不同也
象曰地勢坤君子以厚徳載物
　乾大象曰天行健君子以自强不息坤大象曰地勢
　坤君子以厚徳載物乾坤之道皆聖賢所取法也天
　地者乾坤之體也乾健而坤順地勢非止于順而大
　體則順也人臣非體坤之厚徳曷足以任重致逺以
　當國之大事哉
初六履霜堅冰至
象曰履霜堅冰隂始凝也馴致其道至堅冰也
　履霜者寒之始也堅冰者寒之極也方履霜而有堅
　冰之象盖柔順者坤之道人臣之象也臣道固貴乎
　柔順然順而不巳則阿諛迎合其始甚㣲比其終也
　禍有不可勝言者唐髙宗欲立武氏大臣皆力争長
　孫無忌褚遂良相繼以死李勣獨曰此陛下家事何
　湏問外人武氏立而唐之社稷幾殱焉秦二世專任
　趙髙卒有望夷之禍故孔子曰臣弑其君子弑其父
　非一朝一夕之故其所由来者漸矣由辨之不早辨
　也易曰履霜堅冰至盖言順也夫始于順其極至于
　窮凶極惡而不可制故易之初六首以為戒也雖然
　乾坤合體一剛一柔本以相濟以剛健之主而御柔
　順之臣天下之常理也聖人之意盖為後世之慮如
　此
六二直方大不習无不利
象曰六二之動直以方也不習无不利地道光也
　易以五為君位二為臣位以六居二人臣而處隂位
　位之正中者也故无初六馴致之漸六四逼上之嫌
　可以守道而行志矣夫盡道事主既直且方鮮有不
　蹈禍悔者惟六二以隂柔處下故得任其直方引其
　黨類而朝无忌惡之者唐虞之際臯夔稷契之徒咸
　聚之朝廷此臣道之大也以此事上往无不利矣何
　疑之有哉故曰敬義立而徳不孤直方大不習无不
　利則不疑其所行也
六三含章可貞或從王事无成有終
象曰含章可貞以時發也或從王事知光大也
　人臣積善在巳瞭然使家喻户曉必有忌惡之者惟
　深自晦匿然後可以守正而行志故竭力以從王事
　有功而不敢成亦不敢貽患于後而卒能終之但歸
　羙以報其上爾如此庶免于咎悔周公之事成王是
　也盖六三處下卦之上以隂居陽人臣之極位也又
　坤无正主其道㣲弱此正大臣嫌疑危懼之時故致
　其曲折如此使君臣道合无所疑間任之專而付之
　重有功而見知則臣豈當蔵其智謀不以時發哉孟
　子曰人有所不為然後可以有為人臣内有積羙之
　徳當可行之時則動而不括矣外有能為之才盡恭
　順之道則功業見乎時矣故象曰含章可貞以時發
　也或從王事知光大也
六四括囊无咎无譽
象曰括囊无咎慎不害也
　坤臣道也六五得人臣正位而四為未得位得時者
　否泰之分繋乎四之用否其責任甚大進而至五則
　發為事業有不可掩者矣括囊盖内充其徳静以待
　時之義漢儒乃以括囊不言為訓豈不陋哉坤在内
　為括囊孔子釋之曰盖言謹也謹于養徳謹于正巳
　也六四一爻最近君位乃人臣居髙履危處嫌疑之
　地當閉藏知謀如囊之括結其口不復出納以為明
　哲保身之謀聖人發此爻為萬世人臣之戒則善矣
　雖然大臣以道事君不可則止若君有失徳而不敢
　諌朝有闕政而不敢言則是冐寵竊位持禄養交豈
　聖人垂訓萬世之意哉盖坤之六五非女君則攝主
　也斯正屯否隔絶賢人隐遁避禍之時故文言曰天
　地變化草木蕃天地閉賢人隐若巳在髙位如遯之
　初六危至而後求行是速其禍故遯尾之厲不往何
　災也方其時也雖循黙可也不然則是凡為大臣皆
　當坐視國之顛覆孰任其咎學易者不觀其時不悟
　其幾曷足以䆒聖人之㣲言哉
六五黄裳元吉
象曰黄裳元吉文在中也
　乾无臣位故九二稱見龍在田坤雖无君位然五實
　君位曰黄裳元吉者凡以為戒云黄中央之色裳下
　體之飾是人臣據南向之位秉大君之權而能居中
　守正不失臣節吉莫大焉文孰甚焉伊尹周公是也
　故文言曰君子黄中通理正位居體羙在其中而暢
　于四支發于事業羙之至也
上六龍戰于野其血𤣥黄
象曰龍戰于野其道窮也
　人臣久據大位操生殺之權内有震主之威下有非
　覬之望自非伊尹周公一旦欲釋位而去則禍不旋
　踵矣以霍光之忠身死之後猶不免滅族之禍故其
　勢必至于戰戰則冇勝冇負君臣兩傷坤之上六其
　㣲見于初爻臣弑其君子弑其父非一朝一夕之故
　其所由來者漸矣由辨之不早辨也易曰履霜堅冰
　至盖言順也小人事主其初但阿順而巳人主利其
　順適之快任之必專至于威柄潛移而不悟隂盛傷
　陽而卒不可制雖欲就臣位不可得也故象曰龍戰
　于野其道窮也戰必寛閒之鄉故云野湯伐桀戰于
　鳴條之野武王伐紂戰于牧野湯武之師雖應乎天
　而順乎人然以臣伐君亦由威權不立積習以致之
　也坤卦專主人臣其防㣲杜漸之戒豈不深且逺哉
　天𤣥而地黄其血𤣥黄者非君傷臣則臣必傷君也
用六利永貞
象曰用六永貞以大終也
　用六之道用此衆爻之六而長守以正固是能以大
　終也人臣立朝非失之邪佞則失之剛强坤以柔順
　為體終守以正固上能尊君下不失臣節功成名遂
　則奉身而退是能以大終也
䷂(震下/坎上)
屯元亨利貞勿用有攸往利建侯
彖曰屯剛柔始交而難生動乎險中大亨貞雷雨之動
滿盈天造草昧宜建侯而不寧
　屯異于否否則小人在内君子在外上下不交而天
　下无邦屯則隂陽始交而難生賢人君子經綸事業
　之時經綸事業非備此元亨利貞之四徳曷足以戡
　難觧紛致康濟之效與乾同其功用哉屯難之世英
　豪競逐静以觀變徐起而應之可也故勿用有攸往
　自唐虞三代莫不建侯樹屛内以蕃王室外以寧萬
　民况屯難之世干戈日尋斯民離散泮渙强弱相陵
　衆寡相暴非立主以定之孰與保其生業哉故利建
　侯也
象曰雲雷屯君子以經綸
　諸卦多以坎為水為雨為澤為泉其功用皆足以及
　物以坎為雲獨需屯二卦耳屯未行需有所待故以
　象雲雲上于天未必成雨惟地氣上騰天氣下降畜
　而成雨若隂陽始交雲雷方作此正聖賢經綸馳騖
　之秋也經謂有定制綸謂有端緒經綸天下事業必
　先定其規模然後緝理之如治絲棼詎可遽為之哉
初九磐桓利居貞利建侯
象曰雖磐桓志行正也以貴下賤大得民也
　九五本一卦之主今民心所歸乃在初九何也屯難
　之世居大位者非昏庸即㓜主也昏㓜之主多刼于
　强臣身䧟險難非能濟難者也君子之遇斯時也宜
　覩其機㑹徐起而應之與天下同其利故磐桓利居
　貞利建侯也守節居貞非為邪也列爵分土非為利
　也故象曰雖磐桓志行正也以貴下賤大得民也盖
　得乎丘民而為天子得乎民者得其心也初九以剛
　陽之才處羣隂之下屈巳禮賢卑以自牧方民思真
　主而為人望所歸孰能違之哉武王觀政于商之時
　也
六二屯如邅如乘馬班如匪㓂婚媾女子貞不字十年
乃字
象曰六二之難乘剛也十年乃字反常也
　六二上應九五乃人臣居中守正者也然初九陽剛
　在下為羣隂所歸方天下板蕩國勢㣲弱下有一撥
　亂之主天下將靡然從之二獨憑陵而不肯為之下
　志欲逺應九五而逼近于初不敢遽進此大臣之居
　正守節者也故屯如邅如乘馬班如也然初之難二
　非有侵害之意以二守正欲使歸巳故幣聘雖行而
　志不從如女子之不踐二庭也字生育也女子得所
　歸則能遂其生育賢人君子有所從則能行其志願
　十者數之終君子阨窮禍患至于十年亦巳極矣故
　曰女子貞不字十年乃字也士當亂世退處寛閒之
　鄉寂寞之濵消聲滅跡所以遺寵榮而避世患也何
　危難之有盖六二嘗為大臣者如管寧之流是巳夫
　守節固志十年之久天下之勢必定于一上无可為
　之君下有厭亂之民理必反常君子則必能觀㑹通
　以行其道此聖人之㣲意也故象曰六二之難乗剛
　也十年乃字反常也
六三即鹿无虞惟入于林中君子幾不如舍往吝
象曰即鹿无虞以從禽也君子舍之往吝窮也
　屯之時固聖賢馳騖有為之時然外内无應當磐桓
　居貞以待幾㑹如獵者之即鹿非得虞人熟于山林
　知鹿之所在而徒往入于林中何所得乎知幾之士
　不如舍之若急于有獲弗慮而妄動往則愈屯耳故
　象曰即鹿无虞以從禽也君子舍之往吝窮也
六四乘馬班如求婚媾往吉无不利
象曰求而往明也
　六四逼近九五輔弼之臣也當屯之時九五之君无
　大有為之志四雖與初為正應志欲求初不敢遽進
　必待求而後往往必合矣班者遲囬不進之貌盖屯
　難之世勿用有攸往雖以正應理无不從猶當遲囬
　顧望察其誠心相與可以同濟時難然後往則吉无
　不利也
九五屯其膏小貞吉大貞凶
象曰屯其膏施未光也
　當屯之時居九五之位處乎險中漢獻帝魏髙貴鄉
　公唐昭宗之流是也威福賞罰巳不自巳出又羣隂
　下歸于初人主擁虚器而巳方是時從容以求濟可
　也若輕意肆志不能以道消息而欲大有所為是速
　其禍耳故曰屯其膏小貞吉大貞凶也屯其膏者非
　吝之也人不以為榮也故象曰屯其膏施未光也
上六乘馬班如泣血漣如
象曰泣血漣如何可長也
　屯難之世人有濟難之志上六以隂柔在上乗險而
　下无應援又才非剛健道巳上窮雖欲有為孰肯從
　之處屯之極窮阨巳甚故乗馬班如泣血漣如也夫
　君道屯阨危而必亡非可以逃難而茍免也故象曰
　泣血漣如何可長也何可長則非特凶悔吝而巳
䷃(坎下/艮上)
蒙亨匪我求童蒙童蒙求我初筮告再三瀆瀆則不告
利貞
　乾為剛健創業之主蒙為繼體㓜沖之君人主之尊
　雖在童㓜與臣下之分固懸絶矣非求師臣以自輔
　則聰明不開古今治亂成敗之迹无自而知惟尊徳
　樂道屈巳以求剛明之賢以啓廸其性則蒙固有亨
　之道若嚴上下之分峻亷陛之等不能遜志務學則
　有過而不能改見善而不能從驕奢滛佚為狂為愚
　矣筮所以決疑童蒙之求師亦以決疑善學者得師
　之一言雖終身行之可也若再三叩之則有自疑不
　信之心若復改其初意以他辭告之則問者将輕吾
　言而莫知適從故再三瀆瀆則不告也盖師道貴乎
　剛嚴簡重也如此利貞者所利在正蒙以養正聖功
　也童蒙之主樂軟熟而惡剛正師臣之道一正君而
　國定矣故所聞所行與左右近習之臣无適而非正
　則放僻邪侈无自而入矣
彖曰蒙山下有險險而止蒙蒙言以亨行時中也匪我
求童蒙童蒙求我志應也初筮告以剛中也再三瀆瀆
則不告瀆蒙也蒙以養正聖功也
　水者天下至潔之物濬其源則日流而常清畜而止
　之則滓穢而不食山者泉之所自出今遇險而止所
　以為蒙人之性猶水之性其源未嘗不清蒙者有物
　以蔽覆之也故蒙有亨道行之不失其時則可以作
　聖矣夫以人主之尊雖在童孺若以勢位自居則師
　道廢矣今六五之君下求九二之臣是能屈體以尊
　賢上下相應君得發其蒙師得行其道理无不順故
　曰匪我求童蒙童蒙求我志應也師道貴乎剛嚴舉
　一隅不以三隅反則不復也有疑而問問而應得一
　善則拳拳服膺而不失如此則疑者必釋應者不煩
　若不能專精致志退而深思問而復問至再至三則
　不復告矣告之適以瀆之也洪範休徴曰聖時風若
　咎徴曰蒙恒風若蒙者聖之反也蒙之與聖特在學
　與不學之間耳傅說告髙宗曰惟狂克念作聖惟聖
　罔念作狂狂之與聖特在克念罔念之間耳周公相
　成王動以沖人孺子稱之其告戒之嚴教督之至居
　父師之位而能盡父師之道卒使成王為守成之賢
　主享國四十餘年豈非蒙以養正以成作聖之功乎
象曰山下出泉蒙君子以果行育徳
　山澤之氣升而為雲雨畜而為泉源泉之出乎山非
　疏瀹而利導之則失其至潔之性若有物以蔽之如
　童蒙未知所適從也故山下出泉有蒙之象君子當
　法此象因其性而利導之使知其所向則果決而行
　之涵容渟蓄以豐其源源既深而流長矣故曰君子
　以果行育徳
初六發蒙利用刑人用說桎梏以徃吝
象曰利用刑人以正法也
　初六以柔弱之質屈體以承剛明之師則蒙蔽之性
　得以啓發蒙既發去則燭理无障用以刑人則有罪
　者必誅而寃枉者獲伸矣是道也特有司之職非人
　主所獨任也盖發蒙之初姑以試其明決爾童㓜之
　君或不足于威權則衆得而陵犯之周公戒成王云
　亦敢殄戮用乂民若有功故蒙之初爻以刑人為先
　則强梗者肅然而有所畏憚矣雖然人主當純任徳
　教而輔以刑名可也若純任刑名則商君之術耳故
　利用刑人用說桎梏以往則吝道也
九二包蒙吉納婦吉子克家
象曰子克家剛柔接也
　九二以陽剛之才處臣位之中與六五為正應五反
　居隂是能屈巳以尊師傅之象也五既屈巳二當循
　循善誘包涵容納以成其聖質周公于成王雖告戒
　之甚嚴然所以訓廸之者雍容而不廹雖居父師之
　尊弗敢專也若童之未有所知婦人之柔闇一切容
　納之則无不利矣子克家者勤勞王家是也觀鴟鴞
　之詩其自叙如此故居東三年而罪人斯得内則制作
　禮樂外以攘却冦讎外剛明而内忠順未有若周公
　者也然所以得行其志遂其功者亦在成王悔悟之
　後君臣之分洞然无疑也故象曰子克家剛柔接也
六三勿用取女見金夫不有躬无攸利
象曰勿用取女行不順也
　童蒙之從師猶女子之從夫也六三以柔闇而處剛
　陽之位非能遜志以受教者正應在上而下比于二
　兩者皆剛將安從乎將捨其貞固之道近從所乗此
　女之醜行也金夫謂九二九二體剛故曰金夫童蒙
　之主委任不專捨正應而從非應則賢者將望望然
　去之矣故曰勿用取女見金夫不有躬无攸利也六
　五之君能近捨上九而逺求九二故二五皆吉六三
　反此將下比九二輕身以從之何所利哉六三體本
　隂柔性復趨下故象曰勿用取女行不順也
六四困蒙吝
象曰困蒙之吝獨逺實也
　困固有亨之理六四之困䧟於羣隂之中艮之初爻
　下乗于坎險而止困而不能亨者吝道也陽竒隂偶
　竒實而偶虚四欲上求上九則礙于六五欲下求九
　二則礙于六三昏蒙之性无自而發故象曰困蒙之
　吝獨逺實也實謂九二之陽也
六五童蒙吉
象曰童蒙之吉順以巽也
　六五居尊極之位而能以童㓜自處與二為正應是
　能虚巳求賢師以自輔而不為羣隂所移吉孰大焉
　故曰童蒙吉象曰童蒙之吉順以巽順為先順則恱
　而從之心不逆也巽則優而柔之能順乎剛也既順
　且巽則孰不告以善道乎
上九擊蒙不利為㓂利禦㓂
象曰利用禦㓂上下順也
　九二以剛明而居臣位之正君臣之分不敢失也故
　貴乎包容上九以剛明而居人臣之極位握威福之
　柄擅廢置之權昏蒙之㓜主卒不開悟則當擊去其
　蒙蔽俟其思庸如太甲悔悟如成王然後復子明辟
　此伊尹周公之任也若乗時㣲弱掩神器而有之如
　王莽董卓則天下英豪將共起而圖之鮮有不敗者
　故曰不利為㓂若能衛護宗社勤勞王家如周公之
　伐三監誅管蔡霍光之誅燕王上官桀等孰敢不聼
　命者故人心向背特在逆順之間耳以曹操之勢雖
　漢祚已盡終身不敢失臣節蓋知内外人心未順故
　也桓楷勸操正位而夏侯惇欲俟呉蜀既定然後遵
　舜禹之軌操卒從其言蓋亦畏二方有辭將合而攻
　我則曲在我矣以荀彧之賢操所信任謀无不從欲
　稍遲囬九錫之命且不免死不然豈惇單辭所能沮
　之哉
　讀易詳説卷一
欽定四庫全書
　讀易詳説卷二　　　　　宋　李光　撰
上經(需至履/)
䷄(乾下/坎上)
需有孚光亨貞吉利涉大川
　需須也待也上下相需非特待而巳君非臣不能自
　免于險難臣非君不敢冐進而排難君臣相需之急
　如此今人君負剛明之徳能以誠實相與上下皆有
　孚信其徳乃光顯而亨通也既能光顯亨通又以正
　濟所以吉也九五之君雖在坎窞之中已正乎天位
　三陽雖伏而在下皆剛健之君子險雖在前无所憚
　也但觀時度宜不敢妄進耳夫君臣同心内外恊濟
　有所不徃徃必有功矣世之言險難者莫如涉大川
　需之利涉盖有所恃矣三陽是也
彖曰需須也險在前也剛健而不陷其義不困窮矣需
有孚光亨貞吉位乎天位以正中也利涉大川往有功
也
　需須也者需之為義有所須有所待也所以須所以
　待者以險在前乾下坎上險在前之象險既在前若
　冐昧遽進則為小人之所傾陷矣乾之三陽本鋭于
　進趨以能觀時而動才又剛健雖小人善陷者莫得
　而害之道雖否而心未嘗不亨身雖窮而志未嘗不
　遂也故曰其義不困窮矣位乎天位以正中者此夫
　子釋需有孚光亨貞吉之義也九五處乎尊極居中
　正之位故其道交信于人而光亨貞吉也聖人雖其
　道已孚于人而發揮光亨乃在履尊居正之後聖人
　易上六九二一爻而成離離有光明之象所謂坤以
　陰交乾而生離也其徳如是故涉險濟難无往而不
　利也以剛健之徳待時而動動則有功矣何難而不
　濟乎
象曰雲上于天需君子以飲食宴樂
　陽上薄陰陰能固之然後蒸而為雨釋疑解難之象
　也今雲既上于天而未為雨則疑未釋而難未解故
　為需須也待也物有所須則有所待君子處此時則
　當飲食宴樂以俟㡬㑹不可亟也飲食者宴樂之具
　宴樂必資于飲食此君子從容避禍以禮自娛樂之
　時也
初九需于郊利用恒无咎
象曰需于郊不犯難行也利用恒无咎未失常也
　乾下坎上險難在上雖有衆君子伏而在下未能遽
　進九五之君位乎天位處二隂之間而剛健不陷與
　下三陽實相需雖小人在側終必退聽但守正不動
　以待其應耳初九最處逺外寛閒之鄉故利用恒无
　咎恒常也利用于常則動靜起居未嘗少改其度迫
　窮禍患未嘗少易其節故可以无咎也初九之陽在
　下以待六四之應彼小人方挾主以擅朝權若不慮
　患待時而輕躁妄動則禍不旋踵矣
九二需于沙小有言終吉
象曰需于沙衍在中也雖小有言以吉終也
　需卦利涉大川沙與泥皆近乎水際所謂險在前將
　進而涉難也涉比泥為饒衍之地彼不我疑但小有
　言而已二為中位剛而得中雖无應于五小人不能
　害也進而涉難何徃不濟故終必獲吉也
九三需于泥致㓂至
象曰需于泥災在外也自我致㓂敬慎不敗也
　坎為水有川之象九三在坎窞之下逼近險難小人
　覺悟有凌犯之意自我致之也然三陽以剛健之才
　心徳俱同以此涉難徃必濟也然㓂自我致所以禦
　之者必有豫備加敬與慎乃不致反為所乘耳
六四需于血出自穴
象曰需于血順以聽也
　六四以陰柔而居君側三陽既進必有所傷能釋位
　而去順以聽命可以免咎矣君子之去小人不為巳
　甚彼能退聽斯巳耳况四與上雖處險而皆有内應
　故不至甚傷也穴者陰物之所處四出自穴上入于
　穴狐鼠依憑城社之象小人能自竄伏不窮治之也
　李膺破柱以取張朔激成黨錮之禍身既不全卒以
　亡漢可不戒哉
九五需于酒食貞吉
象曰酒食貞吉以中正也
　九五陷于坎險上下二陰之間然三陽在下將同心
　以排難上下相須之時又材皆剛健險難必濟但當
　從容以應物之求耳四與上方挾我以握其威權若
　不能以道消息則㓂害必至故需于酒食示以閒暇
　靜正以待之剛明之賢自下競進為吾羽翼舟楫之
　用則剛中居正位乎天位為需之主吉莫尚焉
上六入于穴有不速之客三人來敬之終吉
象曰不速之客來敬之終吉雖不當位未大失也
　上六以陰柔乘剛而居人臣之極位處險難之終否
　極將泰之象乾之剛陽豈久為人下哉需之既久險
　難將平故衆賢不俟號召而皆進小人自知力不能
　拒能以誠敬而待君子君子豈復窮治之哉君子之
　待小人其恕如此然三陽在下而一陰反處乎上今
　羣陽已升而陰能退聽不忌其進雖不當位未大失
　也古人以飲食致訟者多矣宋華元殺羊享士而不
　及羊斟鄭靈公解黿而不及子公皆足以致禍今三
　陽健進雖非己所召敬以待之乃獲終吉聖人為小
　人計亦深矣豈必誅絶之哉
䷅(坎下/乾上)
訟有孚窒惕中吉終凶利見大人不利涉大川
　訟者人所不得已也非其中心誠寔不敢訟也二之
　與五皆以陽剛居中有孚之象也凡訟必抑塞而不
　獲伸然猶惕然而懼慮有司之未能明辨也中吉中
　止則吉也終凶終竟其事則凶也利見大人求辨明
　也不利涉大川涉險則危也入于淵者沒溺之象囹
　圄之謂也聖人既不能使人无訟凡為好訟之戒盡
　于此矣所以塞其源窒其流欲使之无訟也
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
　訟乾上坎下乾剛健而坎陰險健則果于訟而不可
　制險則巧于訟而不可測合此二象此小人之善訟
　者也大抵訟非君子之所樂為也有孚窒惕中吉不
　得已而言之于上也九二以剛自外來居人臣之正
　位雖在坎窞而陽剛君子小人不能加害乃反為訟
　主陽來而得中此有司之善决獄訟者也九五為訟
　主履尊位而有中正明辨之徳有罪者刑无罪者釋
　是非曲直所取决也訟有二主而爻辭特以自下訟
　上為言易固有遺爻以舉二體者卦體不由乎爻盖
　彖統論一卦之體爻者適時之變互見之也聖人既
　不能使人无訟若有理者獲免无理者退聽則已耳
　健訟者必欲終竟其事則凶之道也大人者有位之
　大人也吕刑稱皇帝清問下民鰥寡无盖又曰兩造
　具備師聽五辭明清于單辭察辭于差非從惟從古
　人于獄訟其欽慎審克如此宜乎冤枉者所利見也
　訟者必審量事機理直而主明乃可訟也若恃理直
　冐昧而進如涉險難則有不測之禍矣
象曰天與水違行訟君子以作事謀始
　天體極乎上水性極乎下天右行而水東注此形性
　之相違也夫相親相友患難相救疾病相扶持此人
　情之常至于乖爭而致訟必由二體之相違也君子
　知訟之所由興凡所作事皆當謀始如議婚禮者或
　大小之非耦恃契劵者或經界之不正皆始之不慎
　而終訟者也水性固下而坎復在下天體極上而乾
　復在上此其相違之甚者若止以乾坎二體為相違
　則需亦以乾坎成卦乃以雲上于天為需之象有相
　須相成之義猶天地交為泰不交為否上火下水為
　末濟上水下火為既濟也
初六不永所事小有言終吉
象曰不永所事訟不可長也雖小有言其辨明也
　初六以險柔居訟之始然險而不健故所訟之事雖
　誣㒺而不敢終執抑塞而不敢必伸有惕然畏懼之
　心知訟之終凶而不敢竟也然外有九四為之正應
　而辨明之雖有小言故終獲吉也
九二不克訟歸而逋其邑人三百户无𤯝
象曰不克訟歸逋竄也自下訟上患至掇也
　九二以陽剛居險陷之中初與三恃以為主也然上
　无應援二剛皆居中履正相違而不相下五既君位
　非二可敵故不克訟而歸逋其邑人三百户盖三百
　户之小邑儉陋之邦非人所競故可免咎而无罪悔
　也自下訟上于理為逆若非逋竄以寡約自處則禍
　患之至猶掇取之也先儒曰大都偶國固非逋竄之
　道胡翼之曰若反據强盛之國是復有敵上之意故
　退避至小之邑而人三百户則可以无災𤯝也
六三食舊徳貞厲終吉或從王事无成
象曰食舊徳從上吉也
　六三以陰柔處兩剛之間失位而居險之終能以靜
　正自處慄慄危懼則獲終吉而永保其禄位矣食舊
　徳世禄也古者分田制禄公卿以下咸有圭田兩漢
　子孫猶有世侯爵者能食其舊徳之禄則能承家矣
　六三處四陽之間而柔順不競雖有失位之危而正
　應在上故能食其舊徳而獲終吉也既能從上順以
　聽命使從王事竭力赴功必歸美以報其上而不敢
　成也與夫尸禄素餐者異矣處險難之中能不競如
　此豈復蹈禍悔者哉聖人貴乎明哲保身居危疑之
　時遇剛强之敵不量已力動輙相違其取禍必矣尚
　何舊徳之可保乎
九四不克訟復即命渝安貞吉
象曰復即命渝安貞不失也
　初與四本為正應然九四居上卦之下而剛健初六
　在下卦之下而陰險體性相違爭訟之所由興也初
　雖陰險而柔弱非能與剛健為敵勢必退聽故九四
　不克訟而反前欲訟之命而變其初心乃能安其分
　義而貞且吉也此則于己无所失矣
九五訟元吉
象曰訟元吉以中正也
　聽訟者有司之事爾訟之九五非必履尊位也盖聽
　訟之主訟者所取决也體既剛明又居中而得正強
　梗必有所憚而柔弱者獲伸矣其獲元吉不亦冝乎
　堯之臯陶周之召伯漢之于公唐之徐有功足以當
　此爻矣
上九或錫之鞶帶終朝三禠之
象曰以訟受服亦不足敬也
　書稱天命有徳五服五章哉服者所以彰有徳也人
　能藴徳行道藝修身于隠約之中一旦錫命于朝衆
　人必以為榮今以剛強善訟而受命服如小人乘君
　子之器盜斯奪之故有終胡三禠之辱雖復垂紳正
　笏儼然有士大夫之容見者孰不鄙賤之又何足敬
　乎
䷆(坎下/坤上)
師貞丈人吉无咎
　古者不得已而用兵常以曲直為勝負若辭直而理
　正非徒衆必為用而敵人固巳䘮氣矣行師之道以
　貞為主不曰正者靜而正也靜而无譁以聽主帥之
　命提三軍之衆坐作進退惟命是聽非人望素為衆
　心所畏服者曷足以當其任哉李光弼郭子儀顔真
　卿連衡河北裴度之討淮西足以當此爻矣丈人者
　宿將老臣之謂也宿將老臣方畧必素定乎胷中雖
　驅市人而戰可也吉无咎者吉而又无咎悔也如樂
　毅之伐齊王濬王渾之平吳鄧艾鍾㑹之滅蜀雖吉
　而有咎悔故知成功名非難守功名者難也
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
　周官六鄉之兵出則為六師兵法亦以二千五百人
　為一師則師之為言衆也古者興師動衆必本于正
　此卦以九二為主帥以寡制衆羣陰所從居險之中
　上應六五盖禀命以征伐者正也用衆之道非出于
　正孰肯歸之九二以剛中之才應天順人履險以用
　衆雖驅之以萬死一生之地民皆悦而從之者正且
　順也若違命犯上師出无名雖復誘以重賞孰肯從
　之夫履至險者莫甚于行師毒天下者莫慘于矢石
　今師以正行兵以順動其害之也乃所以利之其勞
　之也乃所以逸之其毒之也乃所以生之則民之從
　之也輕故能吉且无咎也
象曰地中有水師君子以容民畜衆
　坎下坤上地中有水之象天一生水五行之本在天
　地之間至多者莫若水故有民衆之象卦有五陰民
　衆也水由地中行江河淮濟何所不受則水不失其
　性君子能體此以容民畜衆各樂其業容者包容之
　包容則不擾畜者聚畜之聚畜則不散此聖人御人
　羣之道豈獨用兵行師哉
初六師出以律否臧凶
象曰師出以律失律凶也
　用兵行師必先繩以紀律然後可以萬全縱不大勝
　亦不至大敗也律謂正部曲行伍營陣進退坐作皆
　有常法司馬掌九伐之法是也韓信多多益辦者用
　紀律也若不知嚴紀律肅號令雖復邀倖一勝軍政
　必自此壊後必有受其禍者故曰否臧凶否不然也
　出師而不以紀律雖善猶凶也初六出師之始聖人
　致其戒懼之意深矣
九二在師中吉无咎王三錫命
象曰在師中吉承天寵也王三錫命懐萬邦也
　六二九五君臣之正位今九二以陽居陰六五以陰
　居陽雖不可謂正而得中也况二與五為正應有主
　于中可以専制于外以必其成功也故在師中吉且
　无咎也吉者委任之専故戰可必勝也无咎者君臣
　意合䜛間不能移也人主操威福之柄有功必賞有
　罪必討况戰陳之事賞不踰時故三錫命也按曲禮
　一命受爵三命受車馬錫命至于三所謂功多有厚
　賞豈特爵服車馬之間哉古之為將者不以成功名
　為難能保功名者難也居功名之際主不疑而朝不
　忌者唐惟郭子儀一人師之九二以陽剛處中履險
　而順雖外握重權而不失人臣之分故能吉且无咎
　也古者討有罪命有徳皆稱天示不敢私也賞一人
　而千萬人悦故象言在師中吉承天寵也王三錫命
　懐萬邦也
六三師或輿尸凶
象曰師或輿尸大无功也
　九二以剛而居柔故為上所信倚託不御之權専閫
　外之寄戰可必勝功可必成也六三體柔而居剛體
　柔則其才不足仗也居剛則其任不可専也九二為
　衆隂所歸三當退聽而受其節制今乃欲共主其事
　以分權其无功必矣自古將相委任不専則號令不
　一號令不一則衆莫知所從如此鮮有不敗北者漢
　祖登壇拜韓信使盡䕶諸將故能下齊破趙卒成大
　功唐肅宗大舉節度之師以當安史而无主帥進退
　相顧望雖郭汾陽李臨淮不免奔潰將之成敗在委
　任之專與不專之間耳
六四師左次无咎
象曰左次无咎未失常也
　老氏云君子居則貴左用兵則貴右又曰吉事尚左
　凶事尚右天地之道左陽而右陰陽生隂殺兵者聖
　人不得已而用之殺人固非所樂若知難而不能退
　則有覆軍辱國之禍六四以柔弱而處陰位内險既
　終外體柔順故堅壁以守敵不能犯雖為无功亦无
　咎悔故左次无咎象曰左次无咎未失常也用兵行
　師固以克敵制勝為常若知難而退全師以歸愈于
　敗亡未為失常也晉師救鄭及河聞鄭既及楚平桓
　子欲還彘子不可師遂濟晉師大敗是安知用兵之
　常道哉
六五田有禽利執言无咎長子帥師弟子輿尸貞凶
象曰長子帥師以中行也弟子輿尸使不當也
　兵法曰師直為壯曲為老古者興師必有辭雖湯武
　之師應天順人而鳴條牧野之誓尚聲桀紂之過惡
　况餘人乎執言者非无辭也執我之辭聲彼之罪羲
　和湎滛廢時亂日􁀮侯承王命徂征葛伯不祀湯徃
　征之皆有辭也田者播種百榖生民之本也田非鳥
　獸之所犯有禽則將害我穡事以此出狩非馳騁畋
　獵荒于禽者如夷狄侵擾邊陲諸侯一遵軌度聖王
　興師動衆有不得已者六五之君以柔弱而居尊位
　物來犯我則以兵應徃无不克矣動既有辭何咎之
　有長子帥師弟子輿尸貞凶何也九二以一陽而為
　衆陰所歸長子之象即繇辭所謂師貞丈人吉也丈
　人尊嚴之稱任帥師者非得尊嚴之人人望素著衆
　心所歸者以統御之安能責其成功哉秦用三帥而
　為晉襄公所敗唐用九節度而為史思明所乘盖委
　任不專軍無統帥雖用天子之命以伐叛逆猶凶也
　九二在師中故象言以中行也人主之職在任將相
　不能擇帥而專任之則是人主之過故曰使不當也
上六大君有命開國承家小人勿用
象曰大君有命以正功也小人勿用必亂邦也
　上六師之終以柔弱而居无位之地盖功成而退非
　久專兵柄者也故大君有命量其功之大小以為諸
　侯大夫有功者不可不賞小人不可使有功故終戒
　之以小人弗用也象曰大君有命以正功也小人勿
　用必亂邦也人主操賞罰利害之權命自我出開國
　承家所以正功也茍用小人或恃功而䟦扈或開邉
　而生事其亂邦必矣聖人戒之于終欲後世之君命
　將謀帥之際不可不慎始也始之不慎至于有功而
　不賞則過在我矣
䷇(坤下/坎上)
比吉原筮元永貞无咎不寧方來後夫凶
　凡有所比或為人所比无不吉者君子必擇其所比
　原筮者推原所比之人可從可違而決斷之也元永
　貞无咎者惟得剛中之賢君為比之主而親附之則
　可无咎悔也元者衆善之長羣陰皆附于我非其善
　出乎衆人之上安能翕受而无間言乎永謂常久而
　不變易貞謂正固而无傾邪所親如此何咎之有不
　寧方來後夫凶者諸侯之國上无道揆下无法守則
　各相并吞小大強弱必有受其害者上有剛中之君
　以為比主則不寧之國皆有所恃且有所畏莫敢不
　來享矣大君在上朝覲㑹同之禮其敢後乎其或懐
　疑偃蹇獨後于衆人此取禍之道也小則削地黜爵
　大則如禹之戮防風氏凶其宜矣
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
　比以一陽統五陰陽又處尊位而四陰在下而順從
　之所以能吉而衆為之輔也故曰比吉也比輔也下
　順從也此以九五言比道之大也原筮者卜其所當
　比當從之人以人主之尊比者雖衆而有正有邪所
　比者君子則衆君子皆進所比者小人則羣小人皆
　進同心同徳羣而不黨者比也阿諛順㫖朋滛狎比
　者亦比也始之不慎而能克終者鮮矣故慎之于始
　誠善矣攷之于終能永且貞矣故无咎悔也非剛健
　中正之君鮮有不昵于私者故曰以剛中也不寧方
　來上下應者一陽居中為比之主而羣陰皆應如人
　主秉其威權禮樂征伐自我而出孰有不聽命者乎
　書稱文王曰大邦畏其力小邦懐其徳有力以制之
　有徳以懐之強不敢陵弱衆不敢暴寡不寧者我能
　寧之孰有不來享來王者乎若其偃蹇䟦扈後衆人
　而來失比輔之義則有問罪之師如啓之征有扈文
　王之伐崇乃自取困辱之道也故曰其道窮也
象曰地上有水比先王以建萬國親諸侯
　先王觀地上有水而得比之象非特地水之相比也
　盖地上有水非有溝洫畎澮以防範儲蓄之則泛濫
　奔衝反為害矣聖人觀此象故建萬國親諸侯小大
　强弱不相陵犯或以徳懐或以力制咸親比于我矣
　自堯舜三代不敢廢也至秦并吞諸侯而郡縣之一
　夫呌號天下響應孰有親比于我者王氏論本朝罷
　侯置守則曰萬一有秦之變豈可諱哉靖康之禍金
　人長驅如入无人之境諸路守臣奔竄迎降之不暇
　其間能仗節死難者不過數人何𥙷于治亂哉然則
　衆建諸侯或大封同姓以復唐虞三代之制豈非今
　日之先務哉
初六有孚比之无咎有孚盈缶終來有它吉
象曰比之初六有它吉也
　初六以陰柔之質為比之始若不擇所從而急于求
　比則有阿附之嫌惟初无應于上義之與比而已故
　曰有孚比之无咎人之相與不以誠實視利之所在
　則詭隨而茍合利窮則散矣惟中懐誠寔无矯餙之
　偽如質素之缶則衆心所向始雖難合終必從之而
　有它來之吉也它來者非獨五服之内而已雖蠻貊
　之邦皆不約而自至也夫比之道如交神明其始不
　以誠而徒事繁文末節曷足以感之故觀卦言觀盥
　而不薦有孚顒若孔子曰禘自既灌而徃者吾不欲
　觀之矣故象曰比之初六有它吉也盖言慎其始也
六二比之自内貞吉
象曰比之自内不自失也
　六二與九五為正應在它卦則吉孰甚焉盡比之道
　則狹矣二處于内專比于五于人臣之道為正雖所
　比不廣必免凶咎自内者不汲汲馳騖于外以求比
　者也故必貞而後吉象曰比之自内不自失也夫比
　之道當惟正之從若專應于一則有朋比之嫌今二
　能應五不失正道故曰不自失也
六三比之匪人
象曰比之匪人不亦傷乎
　六三以陰柔而居陽位上六雖非正應而逺比之上
　六陰柔不中而居髙顯之位比之无首而无所終者
　又處坎之終此陰險之小人而在髙位者也而三乃
　比之比不以正而終不為所傷陷者㡬希矣
六四外比之貞吉
象曰外比于賢以從上也
　四无應于𥘉而切近君位雖非正應而外比于賢君
　五又為比主以臣比君以下比上以陰柔而比陽剛
　相比以正其獲吉宜矣夫人之相比有敵體而比者
　有尊卑相臨而比者有因勢利而比者有下比于羣
　邪者今四之比五特以君臣之分義所當從捨𥘉而
　比五故象曰外比于賢以從上也
九五顯比王用三驅失前禽邑人不誡吉
象曰顯比之吉位正中也舍逆取順失前禽也邑人不
誡上使中也
　九五以一陽而比衆隂處中正之位无所偏係比之
　主也當明示天下以大公至正之道无私親也无私
　應也譬之畋獵三驅之禮取其向順之心捨其逆犯
　之意前去者皆免故常失前禽也聖王用此道以親
　比天下茍有向順之心則取而用之曷常陰用智謀
　以籠絡之哉聖人于天下一視同仁固未嘗分逺近
　親踈之間此道既明則邦邑之人不待教誡咸協于
　我如此則吉可知矣然非上用中正之道以无心感
　格之則邦域之内豈能无偏係之私乎故象曰邑人
　不誡上使中也盖歸美以復其上也
上六比之无首凶
象曰比之无首无所終也
　人相親比貴乎有始有終上六以隂柔之資處上卦
　之極九五以陽剛中正為羣隂之主已獨乘之失比
　輔之道比之无首者也𥘉之无咎以有孚信故終來
　有它吉上六不能見㡬而作其來獨後于衆陰此後
　夫凶也始之不慎而能克終者鮮矣故象曰比之无
　首无所終也
䷈(乾下/巽上)
小畜亨宻雲不雨自我西郊
　小畜内健外㢲以一隂而畜五陽是以大而反為小
　者所畜故其卦曰小畜夫能畜之而已不得行其志
　猶善畜財而不能用也小畜之能亨以隂處得其正
　能用五陽而衆陽從之也宻雲不雨自我西郊何也
　雲至于宻未有不雨者雲隂氣也西隂位也六四居
　人臣之極位上承九五之君乃欲專其施不復禀命
　而行故雲雖宻而不雨膏澤不下于民之象也
彖曰小畜柔得位而上下應之曰小畜健而㢲剛中而
志行乃亨宻雲不雨尚徃也自我西郊施未行也
　陽大而陰小柔進而居四五陽所從所謂一陰五陽
　則陰為之主故四為畜主卦之所以為小畜也健而
　巽者以成卦言之也二五皆剛而處中位故志得行
　焉内健而外㢲雖剛而不過是以能亨此以卦爻釋
　致亨之義也雲宻而不成雨盖陰徒尚徃而陽未應
　也人臣之道和而不倡无成而代有終陽當先而陰
　從之可也自我倡之而上不應欲膏澤下于民難矣
　善畜其君者必與上同其心徳定其計謀如蕭張之
　於漢祖諸葛孔明之於蜀先主是也不然豈足以大
　有為哉
象曰風行天上小畜君子以懿文徳
　風至柔之物也指者勝鰌者亦勝及其蜚大屋折大
　木力莫強焉今風行天上非暴厲以擾萬物之時也
　君子體之以懿文徳夫以一陰而畜羣陽此豈力足
　以制之哉但以至誠柔順之道以馴擾之耳此大象
　之義也
初九復自道何其咎吉
象曰復自道其義吉也
　乾陽剛之物體本在上今反處乎下失其所矣今有
　應于四是能復由其道非犯難而行也尚何咎乎非
　徒无咎也乾陽復位有應于上其義吉矣夫物未有
　徃而不復者况剛健如乾豈一陰能終畜之乎
九二牽復吉
象曰牽復在中亦不自失也
　二居下體人臣之位而乾以陽剛居之失其所矣然
　與五同志下乘乎初同志相求皆從于四可牽連而
　復則免乎凶咎矣乾以至剛居至柔能隨時曲折健
　而能巽剛而得中外不失人内不失已所以獲吉也
九三輿説輻夫妻反目
象曰夫妻反目不能正室也
　九三以陽居陽乾剛強而難制非㢲所能羈縻之者
　也然宻比于四雖剛陽而反為陰柔之所制如車輿
　欲進而説其輻勢不得不與四而共處也然三與上
　同志四自應初豈能終无悔夫妻反目之象也夫剛
　上而柔下所以為恒故曰婦人貞吉從一而終也夫
　子制義從婦凶也夫夫婦婦而家道正矣小畜陰既
　居上九三之陽為其所畜以陰制陽安能正其室家
　乎仲尼于小象因推原其意男女失位不以責婦人
　堯將禪舜必先觀其刑于二女文王召南之化亦始
　于刑寡妻末世之君不能制婦人以致亂亡如唐之
　髙宗者多矣况其下者乎故曰夫妻反目不能正室
　也為戒深矣
六四有孚血去惕出无咎
象曰有孚惕出上合志也
　四以一陰處近君多懼之地下之三陽方務于速進
　未易畜也而四卒能畜之者以誠而已茍不以誠則
　在上者必疑在下者必忌疑忌交攻力不能勝如此
　豈能免于憂傷而脱于危懼乎惟能以至誠孚信而
　感動之則才之剛强者必聽命而勢之威重者必親
　信于我矣如此乃可為畜主為羣陽之所宗而无咎
　也夫乾雖處下剛健而鋭于上進至難畜也茍能加
　至誠由直道與上合志而假其威權則羣陽安得不
　從况敢加害乎故象曰有孚惕出上合志也
九五有孚攣如富以其鄰
象曰有孚攣如不獨富也
　五居尊位勢豈不足以畜衆然委成于四以四為畜
　主四能盡人臣之道以承其上與五合志五雖不能
　自畜而中懐誠寔居中得正親于畜主綢繆膠固而
　不相去君臣合徳雖剛暴者亦心悦誠服靡然而徃
　從之矣六爻惟四五有孚盖非有孚則君疑于臣而
　臣疑其君衆不聽命也五居崇髙之位假大臣以威
　權富而能用其鄰者也書曰臣哉鄰哉人主以大臣
　為鄰四最近君鄰之象也自古帝王未有獨擅其富
　有而能成功者武王伐紂之後列爵惟五分土惟三
　漢祖既滅項氏亦徧封功臣韓信王齊之𥘉有三分
　之勢特眷戀不忍叛去者懐其解衣推食之恵也故
　象曰有孚攣如不獨富也
上九既雨既處尚徳載婦貞厲月㡬望君子征凶
象曰既雨既處徳積載也君子征凶有所疑也
　上九處畜之終五陽皆為我畜其道上行无復危疑
　矣如雲氣上升而陰能固之然後雨自上下物无不
　𬒳其澤者物既盡𬒳其澤則无不得其所者故曰既
　雨既處夫以一陰柔而畜羣剛非力能制之也所尚
　者徳也莊子曰福輕于羽莫之知載君子之載徳猶
　舟車之載物也積而載之則徳愈盛矣乾至上九猶
　曰亢龍有悔况以臣畜君至位尊徳盛能无疑乎猶
　婦之反畜其夫雖貞猶危也月之㡬望與日為敵其
　勢必虧故坤之六四貴乎括囊至上六則龍戰于野
　小畜至上九其勢已逼動必蹈禍尚何徃乎孔子曰
　君子征凶有所疑也聖人為固位吝權者之戒其意
　豈不深矣乎
䷉(兑下/乾上)
履虎尾不咥人亨
彖曰履柔履剛也説而應乎乾是以履虎尾不咥人亨剛
中正履帝位而不疚光明也
　履人所踐履也出而應物則有履踐之迹君子雖履
　畏塗而不犯難者能以天下之至柔馳騁乎天下之
　至剛也卦有五剛一柔則以柔為主六三是也三以
　一柔而乘二剛故曰柔履剛也下兑上乾三既為一
　卦之主而能以説而應乎乾之上剛柔相濟履道之
　至善者也剛中正履帝位而不疚光明者謂九五也
　履帝位履道之極也履以五剛而挾一柔若不能虚
　巳用衆而獨任其剛决鮮有不蹈咎悔者故夬履貞
　厲以剛决自任雖正猶危故雖中正而又无剛果之
　失則其徳日新而有光輝矣虎者至剛猛之物今能
　履其尾而不咥人者以説而應之也古語有云人无
　害虎之心虎无傷人之意撫我則后虎猶民也虐我
　則讐民猶虎也有道之士其知此者乎
象曰上天下澤履君子以辨上下定民志
　天體在上澤最處下聖人觀此二象故以禮義治天
　下使各安其性分之情然後天下可得而治也詩稱
　抱衾與裯寔命不猶雖妾媵之賤知尊卑之不可踰
　貴賤之不可易能安于義命如此天下豈有夸跂之
　心哉秦之失道禮義消亡陳勝項籍之徒或輟耕隴
　上或歎息道傍自此豪傑並起天下紛紛民志何由
　而定乎由辨之不早辨也
初九素履徃无咎
象曰素履之徃獨行願也
　君子居窮隠約雖陋巷簞瓢而不悔者守其素節也
　以此而徃不易其素所守者乃可无咎君子待聘而
　徃豈為利哉上必欲致君如堯舜之君下則欲使民
　如堯舜之民此其志願也天下攘攘皆為利徃吾獨
　守其志節而務行其道固非衆人之所測也象曰素
　履之往獨行願也此仲尼之深㫖也
九二履道坦坦幽人貞吉
象曰幽人貞吉中不自亂也
　九二无應乎上不可妄進而躁動也今能退處陰位
　不與陽亢以此而行進无逼上之嫌退有安貞之吉
　履道之至善者也坦坦平易之象人之操履或假隠
　自名而志在要禄或陽為亷潔而行實汚穢是謂作
　偽心勞惴惴然掩覆之不暇豈能履其坦途守夫安
　靜者哉惟君子造道之深所守之固能定能應不為
　時世所易若中无所主臨利害之際鮮有不失所守
　者故象曰幽人貞吉中不自亂也
六三眇能視跛能履履虎尾咥人凶武人為于大君
象曰眇能視不足以有明也跛能履不足以與行也咥
人之凶位不當也武人為于大君志剛也
　履卦以全體言之則兑處乾下以説而應乎乾故履
　虎尾不咥人亨以六爻言之則六以隂處陽履非其
　位又上下五剛以一隂處乎其間如眇者寔不能視
　而自謂能視跛者寔不能履而自謂能履以此涉世
　其速危害必矣故如履虎尾咥人凶也離卦曰履不
　處也盖履卦陽爻皆以不處其位為吉韓康伯得之
　王輔嗣其説妙矣六以隂干陽位如武人而欲為大
　君徒肆其剛暴人孰與之故象曰眇能視不足以有
　明也跛能履不足以與行也咥人之凶位不當也武
　人為于大君志剛也夫以陽居陽處中得正如九五
　猶不免危懼况以隂柔而自處于陽剛之地其能免
　乎志剛者其志雖剛而才智不足豈足以勝其任哉
　使威武之人而挾剛强之才懐剛武之志何徃而不
　利哉
九四履虎尾愬愬終吉
象曰愬愬終吉志行也
　九四以剛强有為之才而能以卑遜柔順自處位既
　逼上行非坦途而終獲吉者能恭慎畏懼而不以陽
　剛自處也象曰愬愬終吉志行也四居近君之地大
　臣也大臣當近君之地常能愬愬而不自安則必有
　難進易退之節豈肯戀寵禄貪得而患失哉盖遇可
　行之時伸欲行之志耳異乎六三才知不足而徒志
　乎剛者矣
九五夬履貞厲
象曰夬履貞厲位正當也
　九五既以陽爻而處尊位若以剛决自任於左右大
　臣无所詢訪雖尊履帝位豈能獨勝其任哉夬履貞
　厲者雖正猶危也此夬決也象言夫履貞厲位正當
　者五之專決當犯凶咎以位正當止于危厲而已厲
　雖近危而未至于凶也優柔不斷者固昏庸之所為
　至于恃其剛明之才居得致之位自謂臣下舉莫已
　若不復詢謀咨訪則又上下隔絶堂下千里門庭萬
　里而其禍有不可勝言者矣
上九視履考祥其旋元吉
象曰元吉在上大有慶也
　祥者吉之先見而未定也作善降之百祥作不善降
　之百殃視其所履則吉凶可知矣人可欺天不可欺
　也人固有行僻而堅言偽而辨者聖賢于此不能无
　疑若視其所以觀其所由察其所安則有不可欺者
　吉凶可考矣旋還也彼所履誠善考其歸必獲大吉
　象言元吉在上大有慶也上九處履之終茍獲元吉
　則有餘慶必矣履道至此非獨身尊榮子孫其逢吉
　矣
　
　
　
　
　
　讀易詳説卷二
欽定四庫全書
　讀易詳説卷三　　　　　宋　李光　撰
上經(泰至蠱/)
䷊(乾下/坤上)
泰小往大來吉亨
彖曰泰小往大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
　夫泰之為卦乾下而坤上言天地之氣交也乾君道
　也君能下下以成其政臣能歸美以報其上君臣之
　情通上下之勢接此泰之道也一氣不頓進寒暑往
　來然後嵗功成焉豈一朝一夕之故哉治亂存亡屈
　伸消長之理所以致之莫不有漸小者往而大者來
　然後吉且亨也小為隂柔大為陽剛隂柔為小人陽
　剛為君子小人退聴而君子連彚而來故為泰天地
　交者隂陽之氣通而相感也上下交者君臣之道合
　而无間也君子小人相為消長退小人之術豈在廹
　逐之哉陽剛在内勢足以有為則隂柔知其不勝而
　聴命矣在外者特不使之在君側握朝權耳故一陽
　在下其卦為復二陽在下其卦為臨陽雖未盛而浸
　以長矣故曰内君子而外小人君子道長小人道消
　也
象曰天地交泰后以財成天地之道輔相天地之宜以
左右民
　天地交泰以象太平盛極之時聖王于此時不敢忽
　也財成其道則有節制輔相其宜則无過差故安而
　不忘危存而不忘亡治而不忘亂然後亂亡无自而
　至焉此其幾微不可不戒者以左右民者民至愚而
　无知非聖人有以利導扶持而安全之則其居太平
　之時也驕奢滛泆无所不至而卒蹈于刑辟者多矣
　周家之業至成王周公始陳后稷先公致王業之艱
　難今觀七月之詩所以財成輔相天地以左右斯民
　者可謂至矣民為邦本則太平之基也天心不可見
　考之民而已
初九拔茅茹以其彚征吉
象曰拔茅征吉志在外也
　初九最處乾下為健之始陽雖長而未盛隂方退而
　未逺聖賢君子欲有所為非一人之力能獨濟也必
　當拔用賢才引其朋類同心同徳萃于朝廷然後太
　平之功可得而成也孔子曰茅之為物薄而用可重
　也可羞于王公可薦于神明以象賢者有潔白之質
　也茹者根也茅之生也根相牽連彚者類也征者進
　也進必以正故曰征也君子小人各有其類拔其一
　則皆相連而起有茹之象君子進則所引拔者皆君
　子君子衆多則生民必被其利宗社必蒙其福故曰
　以其彚征吉也象曰拔茅征吉志在外者小人得路
　志于得君而已君子得路必搜訪于外以盡天下之
　賢才使野无遺賢故曰志在外也抑君子之進常出
　于不得已彼其于世未數數然也故雖享厚禄握重
　權而其志未嘗不惕然以顛覆為懼而思退身之樂
　也豈與貪得患失者同日語哉
九二包荒用馮河不遐遺朋亡得尚于中行
象曰包荒得尚于中行以光大也
　九二以陽剛之才有應乎五而處人臣之正當泰之
　時能包含荒穢雖狂狷之士不顧險患如不假舟楫
　而馮河者无不容納此真大臣之任當海内交泰之
　時人材衆多若遴選太精則豪傑之士或不得其職
　則聚而為冦盗者多矣秦隋之末是也當廓其度量
　包含荒穢逺者无所棄遺則山林之士莫不皆至近
　者无所阿比故朋黨之禍无自而興如此乃能配乎
　九五中行之主而无偏黨之私也人臣之道至此則
　光明盛大不可有加矣
九三无平不陂无往不復艱貞无咎勿恤其孚于食有
福
象曰无往不復天地際也
　治亂存亡安危之相因如隂陽寒暑之必至有不可
　易者惟聖人為能因其盈虚而消息之使常治而不
　亂常存而不亡常安而不危也消息之道豈有他哉
　兢業以圗之危懼以處之當治安而不忘亂亡之戒
　則可以保其治安而无咎矣勿恤其孚于食有福者
　聖人處泰之時常思艱難而履夫中正則在我者无
　愧矣人之信不信何所恤哉食者人之所享也福者
　天之所降也處泰之世當乾道將復之時獨以艱難
　守正而享其福祿非徼幸也象曰无往不復天地際
　也九三處乾坤之間當天地之際平者當陂往者當
　復惟艱難守正庶可保其常安耳聖人知世路之將
　阻陽氣之必復故于此爻特為之戒云
六四翩翩不富以其鄰不戒以孚
象曰翩翩不富皆失實也不戒以孚中心願也
　地之形頺然而處乎下今氣雖上行終必趨下翩翩
　然如飛鳥之疾其勢順也方泰之時上下相承隂陽
　相應三隂三陽各安其所然天地之氣往无不復者
　今三陽欲上行而三隂下之上與五无不從者是不
　富而能用其鄰也夫富而能用其鄰怵于利也不富
　而能用其鄰者利害同也四以五上為鄰利害既同
　固不待告戒而孚矣陽為實隂為虛隂雖在上其性
　本下今三隂在上皆為失實其相率而趨下乃其所
　欲也故曰中心願也
六五帝乙歸妹以祉元吉
象曰以祉元吉中以行願也
　六五以隂柔而居中正之位帝女之象天地交泰之
　時隂雖上進然樂于趨下能降尊就卑順以承夫其
　受祉福而獲元吉也宜矣九二以剛中之賢上應六
　五五能降其尊位下交九二天地隂陽君臣夫婦其
　道一也六五為泰之主故其象如此女以嫁為歸堯
　之二女釐降于溈汭周之王姬亦下嫁于諸侯其得
　所歸乃其中心之所願也人君能屈已求賢則天下
　之士皆願立于其朝矣天地交泰其在兹乎小人得
　路則朋滛下比壊主心術蔽君聰明上下之勢隔絶
　而不通馴致禍亂可勝諱哉
上六城復于隍勿用師自邑告命貞吝
象曰城復于隍其命亂也
　坤土也城者土之所積累也不能増髙倍薄致其兢
　業之意則城將頽圮而復于隍矣治安之極人君不
　能持盈守成而湛于燕安狃于侈泰馴致土崩之勢
　而不自悟自古奢滛荒怠之主享國長乆而亟致禍
　敗以至滅亡者皆因用兵開邉外讐强敵内動豪傑
　窺覬之心耳隋煬帝唐明皇是也海内昇平之久民
　不識兵革一旦又欲興師動衆雖近郡邑其孰肯聴
　命故雖貞而猶吝也象曰城復于隍其命亂也城既
　復于隍則尊者必降上者必下小人得志而執國命
　禮樂征伐皆不自天子出故曰其命亂也
䷋(坤下/乾上)
否之匪人不利君子貞大往小來
　否之卦天地不交各復其位乃无平不陂无往不復
　之時乎夫消息盈虚之理盖有不能使之常治而不
　亂常安而不危者聖人能使禍不至于深耳否泰相
　因有非人力所能勝故曰否之匪人先儒或以匪人
　為匪人道盖慮後世庸闇之主以一治一亂皆歸之
　于天故紂曰我生不有命在天此最害教之大者然
　聖人方論否泰之理不得不然抑使後世常兢業畏
　慎知治亂无常而不敢忽也漢光武唐太宗皆信圖
　䜟李淳風言唐中弱有女武代王其兆既成天之所
　命不可去也學者固難言之要之一治一亂豈人事
　哉君子當天下否閉小人道長之時則有奉身而退
　茍必欲以正道有為于其間遇禍決矣故昔之君子
　有詭辭以免禍如叔孫通是也一君子遇禍則衆君
　子必相牽連而去大者往則小者乗時而來矣
彖曰否之匪人不利君子貞大往小來則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
　萬物盈天地之間莫不負隂而抱陽雖根莖之微未
　有不假天地之氣而生長成遂者若天地不交則隂
　陽不和雨𤾉寒燠風皆不以時應萬物何由而通乎
　君所以尊安以臣民愛戴之也臣所以强固以君能
　封殖之也故君能下下以成其政臣能歸美以報其
　上則治道成矣否之時上下之情隔絶而不通如天
　之自髙地之自下强弱相陵大小相并而上不恤也
　朝廷之勢日以微弱政化日以陵遲朝覲㑹同之禮
　廢屏衛勤王之義絶是天下无邦也三隂來居于内
　而三陽退處于外君子往而小人來小人之道浸以
　長君子之道浸以消此否之時也
象曰天地不交否君子以儉徳辟難不可榮以祿
　君子居否之時當奉身而退漢管寧之徒是已寧見
　天下大亂遂渡海至遼東環堵篳門偃息窮巷晏然
　若將終焉雖三公之位有所不顧豈以世之榮辱累
　其心哉
初六拔茅茹以其彚貞吉亨
象曰拔茅貞吉志在君也
　否卦以全體言之則三隂在内三陽在外内小人而
　外君子也以六爻之義言之當否之時賢人在下以
　上應九四之君子欲使其類牽連而退故泰之初九
　其道利于上行則以其彚征吉征者動而進也否之
　初六其道利于下止則以其彚貞吉貞者静而止也
　方時大否君子卷藏其道退而窮處身雖否而道不
　窮故不失其吉且亨也小人當退黜之時則怨望訕
　讟或為戎首未嘗不疾視其上君子則能以道義自
　處窮通皆樂雖引類而去其心曷嘗一日而忘君哉
　孔子三月无君則皇皇如也故象曰拔茅貞吉志在
　君也
六二包承小人吉大人否亨
象曰大人否亨不亂羣也
　六二當否之時處人臣之正位此暗君姦臣相濟而
　得路者也小人方執其權綱上復有應勢未能敵為
　君子者當包容而承順之故小人吉而大人身雖否
　而心亨也曰大人者包容小人而承順之非大人不
　能孔子恐後世疑于同小人者故曰大人否亨不亂
　羣也包承小人而不亂小人之羣尢見其大盖從容
　渾跡于羣小之間未嘗悻悻然懐忿躁不平之氣故
　小人莫得指目而忌惡之非獨明哲全身之道當然
　亦所以傾否而開泰也漢之陳太丘足以當之若李
　膺杜喬之流徒激禍亂耳
六三包羞
象曰包羞位不當也
　六三以隂柔而據陽位此小人得路之時肆其凶險
　上以逢迎其君下以傾害善類天下切齒而能包羞
　忍恥以保寵固位者也向使不乗時危亂以竊顯位
　雖有隂險之才亦不能窮凶極惡如此之甚也孔子
　追論所以致此者故曰包羞位不當也言髙位非小
　人所宜處故曰不當也
九四有命无咎疇離祉
象曰有命无咎志行也
　否之時三隂雖握權居中然三陽在外四復居近君
　之位以陽剛而能柔巽以濟危難九五休否之主與
　之切近而同心凡朝廷之命一以付之又能承命不
　違故得无咎如此非獨一人受福凡同類而進者皆
　麗于福矣象曰有命无咎志行也三陽同心以濟難
　小人雖居中用事然國命在我勢難乆安故吾志得
　行否將傾而為泰矣
九五休否大人吉其亡其亡繋于苞桑
象曰大人之吉位正當也
　否道既成小人方握國命以乆其權未易廢也天下
　禍患未易息也惟九五之大人以剛健之才居得政
　之位勢足以有臨力足以有制故能休否而逢吉也
　休廢也息也廢小人而息禍患非大人其孰能之九
　五雖有休否之勢然小人尚處于内君子尚處于外
　非兢業以圗之則治亂存亡猶未定也故聖人為之
　戒曰其亡其亡繫于苞桑否泰將分之際聖人常以
　必亡為心桑者其植根深其生叢委其材堅韌而不
　可拔生民之本國家基業之象也以危亡為戒而繫
　于不拔之基故能長存而不亡也象曰大人之吉位
　正當也所以能休否而獲吉者以陽剛履中正之位
　以制羣隂也小人非能制其死命孰肯退聴哉
上九傾否先否後喜
象曰否終則傾何可長也
　甚哉治道之難成小人之難去也當否之世隂邪當
　路以害治道雖三陽同心不能一朝而頓除也九五
　以中正得位特能休之而已至上九然後能力傾而
　顯排之猶先否而後喜也其用力多矣自昔未有常
　亂而不治者秦之亂而漢祖取之王莽之亂而光武
　興之茍非聖賢馳騖而經營則亂之日必長亂之日
　長則君子之受禍必深生民之被害必酷故象曰否
　終則傾何可長也
䷌(離下/乾上)
同人于野亨利渉大川利君子貞
　否泰者君子小人相為消長君子處内則為泰小人
　處内則為否君子欲去小人小人必欲害君子故泰
　之九三已有否之象至上六則城復于隍矣否之九
　四已有泰之理至上九然後否終則傾矣凡如此者
　皆以黨類相傾邪正相勝不能大同乎物使君子小
　人各得其所而不競也同人于野亨則廣大矣利渉
　大川則可以渉險矣利君子貞則无有嫉忌之者矣
　古者聖賢相遇措斯世于三代之隆而不見其治之
　之跡用一賢則不肖者自退用一能則不能者自逺
　未嘗挈挈然求異于衆人如此故包容廣大无往而
　不通也
彖曰同人柔得位得中而應乎乾曰同人同人曰同人
于野亨利渉大川乾行也文明以健中正而應君子正
也惟君子為能通天下之志
　同人以一柔為衆剛之主以六處二隂柔而寓隂位
　人臣得位者也二處離中中也二五正應以離中之
　柔而應乎乾剛卦之所以為同人也同人以无所不
　同為亨有所不同為吝同人于野以象乾之覆燾利
　渉大川以象乾之剛健故曰乾行也文明者常失之
　柔弱而能濟以健中正者常失之无助而能應乎五
　故處羣陽之間介然獨立而不懼也繫辭曰夫易聖
　人所以極深而研幾也惟深也故能通天下之志聖
　人非能物物而通之好惡榮辱是非利害衆人之所
　同也能通乎一則千萬人之情可見矣非極乎至深
　者能如是乎
象曰天與火同人君子以類族辨物
　天體在上火性炎上性體若同而實異也聖人處大
　同之世于君子小人之間盖有甚不同者但處得其
　道无阿比之跡小人自退聴故人見其同耳君子觀
　乾離二象以類族辨物若黒白之不可亂也
初九同人于門无咎
象曰出門同人又誰咎也
　門者人所由以出入非奥室也同人于門則行乎大
　公至正之道无所阿比賞罰予奪進退黜陟一付之
　公議我无容私焉何咎之有諸葛亮之亡能使廖立
　垂泣李平致死以至公而无私也故習鑿齒稱之曰
　法行于不可不用刑加乎自犯之罪爵之而无私誅
　之而不怒天下有不服者乎象曰出門同人又誰咎
　也九居同人之初而无所偏應能盡同人之至公者
　惟初爻為然盖无所係應則无親疎之間孰得而議
　之故曰又誰咎也
六二同人于宗吝
象曰同人于宗吝道也
　六二為一卦之主以一隂而統五陽非盡至公何以
　服天下今乃係應在五雖位中正所應偏也他卦以
　有應為善同人之世當以天下為公豈得有所偏應
　哉咸之為義當以无心感物无逺近親疎之間而九
　四憧憧往來朋從爾思孔子曰天下何思何慮天下
　同歸而殊途一致而百慮天下何思何慮盖朋從爾
　思則往來于心者未離乎黨與之間故象以憧憧往
　來為未光大同人于宗則吝道其揆一也
九三伏戎于莽升其髙陵三嵗不興
象曰伏戎于莽敵剛也三嵗不興安行也
　同人之世不能以大公同物而各以私意顯立黨援
　則强梁者必起而相圗矣九三以陽剛而據陽位則
　小人之强梁者五與二為應而三介乎其間勢雖不
　敵而欲隂害之故伏戎草莽之中然二以中正得位
　而應乎乾剛三雖有害之之意而不敢輕𤼵也故升
　其髙陵以窺伺之至三嵗之乆而卒不敢𤼵盖二與
　五能同心雖剛者莫能間之象曰伏戎于莽敵剛也
　三嵗不興安行也九五有剛健之徳難以顯攻三非
　五敵也故遲回至于三嵗不敢輕𤼵既能量敵慮患
　則可安行而不蹈乎危難三雖小人然九五據崇髙
　之勢心所黨比者止在六二三雖不遜五亦有以致
　之聖人于此不言凶悔吝者亦所以恕之以見五之
　未光大也
九四乗其墉弗克攻吉
象曰乗其墉義弗克也其吉則困而反則也
　墉墻垣也四與五為鄰三四俱强各懐異圗以窺伺
　于五然四雖陽剛而處隂位故乗三而承五非若三
　之純乎剛暴能知難而退故弗克攻而獲吉也夫同
　人之時君子小人處之宜各當其理九五无君道二
　方為羣陽之主亦不能由公心直道而係應在五而
　五又係應在二故羣小紛然争為戎首或伏于草莽
　俟時而竊𤼵或顧望形勢乗間而相傾非二五以中
　正剛健内外協濟則處乎二强敵之間豈不危哉以
　四之强又逼近尊位然卒不克攻者君臣之分上下
　之勢非順也知其非順困而反就臣位則免乎凶咎
　矣故象曰乗其墉義弗克也其吉則困而反則也
九五同人先號咷而後笑大師克相遇
象曰同人之先以中直也大師相遇言相克也
　君道患不廣大九五履尊位而握重權當如天之无
　不覆燾地之无不持載生殺子奪一付之无心可也
　五既不能為羣陽之主而三得擅之此衆之所必争
　也衆既不與欲下應乎二而介乎兩强敵之間孤立
　而无援憂憤之切卒至用大師以摧二冦然後方得
　與二相遇故先號咷而後笑大師克相遇也克而後
　相遇亦已危矣克如鄭伯克段之克以見敵之强大
　取之之難也人君能以大公至正之道治天下則逺
　近俱應同異咸服何至竊竊然置號笑于黨與親疎
　之間哉象言同人之先以中直也大師相遇言相克
　也九五師得中而理直則非理犯已者若不足慮然
　卒至用兵然後僅能克之亦可恥矣何足喜也以深
　見三四之強五无君道而失同人于野之義也
上九同人于郊无悔
象曰同人于郊志未得也
　上九處衆陽之上而獨无所争亦知其不可争而悠
　然逺去自樂于坰非无有為之志但知其紛紛而脱
　身事物之外以逺害而已雖可以无悔而志未得也
　九處乾剛之上其志豈止求免于悔吝哉吾知其不
　得已也故象曰同人于郊志未得也
䷍(乾下/離上)
大有元亨
彖曰大有柔得尊位大中而上下應之曰大有其徳剛
健而文明應乎天而時行是以元亨
　繋辭曰富有之謂大業聖人能通天下之志以大同
　乎物則四海雖廣萬物雖衆无不為我有矣然非得
　尊位大中而上下應之則不能奄海内而有之非其
　徳剛健而文明應天而時行則不能大亨也五以隂
　柔而得尊位生殺之柄既自我出五陽雖强不敢違
　也體文明而履剛健應天而時行造化之權皆自我
　制五陽雖衆不能困也
象曰火在天上大有君子以遏惡揚善順天休命
　人君以柔順之徳居極尊之位體文明而履剛健則
　物无不照燭者故有火在天上之象大有之世海内
　治安天下極盛之時物繁事夥非用刑賞以勸沮之
　不能齊也聖人于此當遏惡揚善使惡者有所憚而
　不敢為善者有所恃而日加勸書曰天命有徳五服
　五章哉天討有罪五刑五用哉又曰作善降之百祥
　作不善降之百殃此天之休命也聖人代天理物則
　刑賞之行豈能違乎天道逆乎天心也哉
初九无交害匪咎艱則无咎
象曰大有初九无交害也
　大有以一隂而主五陽而四陽各以其才致用于下
　故能處治安之時享全盛之業陽雖剛健而處卦下
　當大有之初責望者衆獨離羣退處不出而交物則
　有害之者然非其罪也惟以艱難節儉自處以防驕
　逸之過則可免乎咎悔矣雖然士君子窮居𨼆約退
　處寂寞之濱可也大有之世當出而交物如豐之勿
　憂宜日中宜照天下也若乃豐其屋蔀其家窺其户
　閴其无人則有致凶之道故象曰大有初九无交害
　也以言无交則有害之者非潔身獨往之時也
九二大車以載有攸往无咎
象曰大車以載積中不敗也
　六五當大有之時而以柔徳處尊位非責任羣臣安
　能斡旋天下運量萬物以成无為之功乎九二以剛
　健處人臣之正位而有應于上如大車之載物雖負
　重致逺轍環天下而无傾覆之患是足以勝其任矣
　象曰大車以載積中不敗也物積于中而不敗則其
　材可知矣鼎之九四至于折足覆餗其刑渥凶言不
　勝其任也孔子曰徳薄而位尊知小而謀大力小而
　任重鮮不及矣盖非有剛健之材處得其正使當重
　任未有不敗者觀鼎象大有二卦聖人垂戒之意深
　矣人主任用大臣曷可過其分量乎
九三公用亨于天子小人弗克
象曰公用亨于天子小人害也
　九三以陽居陽在他卦則為强臣當大有之世能自
　亨于天子則處諸侯上公之位而能效臣節以事其
　上者也小人當盛大之時據富有之地則勢必䟦扈
　而有唐室方鎮之患其肯以貢賦亨上而自通于王
　庭乎亨與享意義略同先儒多作享書曰敬識百辟
　享亦識其有不享亨者能自達于上也享者朝覲㑹
　同以時而享于天子之庭也九三剛健而處下卦之
　上此貴而不敢驕者小人非獨不知尊朝廷其或懐
　忠以奉上者反以為害已而交惡之也田𢎞正以魏
　地六州版籍歸朝廷比鎮皆惡之禍亂卒不可解是
　亨于天子者小人之所不利也故曰小人害也李徳
　裕草鎮魏詔書曰勿為子孫之謀欲存輔車之勢所
　以誅其意而伐其謀也故一方作難而諸鎮无敢坐
　鎮者卒成㑹昌中興之功可謂能誅小人之情矣
九四匪其彭无咎
象曰匪其彭无咎明辨晳也
　九四逼近君位三居其旁以乾剛而據陽位强臣之
　象也四以忠順與三為敵上承柔中之主而為所倚
　信下乗强暴之臣而不敢加害故得无咎也象曰匪
　其彭无咎明辨晳也盖言明智之士辨邪正之分明
　逆順之理然後内足以保身外可以衛上旁足以抑
　强也匪其彭自子夏作旁字先儒皆從其説盖子夏
　親授學于孔子自有易𫝊而後世无得其真者今王
　弼註易諸儒皆宗之則其所從來亦逺矣
六五厥孚交如威如吉
象曰厥孚交如信以𤼵志也威如之吉易而无備也
　六五正應在九二當大有之世君臣以至誠交孚而
　无間者五以柔而履尊位二能濟以剛嚴則仁不至
　于優柔剛不至于强暴諸葛亮所謂法行而知恩者
　吉孰如之象曰厥孚交如信以𤼵志者言上下交孚
　君臣道合也且人君豈无有為之志人臣豈无能為
　之才然非心徳之同則孰與𤼵之威如之吉易而无
　備者大有之世風俗恬熈人主能肅以威嚴使奸宄
　之心无自而萌則可簡易而无備矣故議治道者謂
　當備禦于太平无事之時未有易而无備而可以保
　長存者是大不然人主當使威加四海先以信義結
　百姓之心則足以消患于㝠㝠之中此乃備之大者
　秦築長城未畢而劉項之兵已入闗矣是豈无備者
　哉
上九自天祐之吉无不利
象曰大有上吉自天祐也
　大有火在天上之象火之性固以至明又處天上如
　豐之宜照天下明之盛也上九處大有之終在六五
　之上功業成而不居富貴極而能退宜乎為上天之
　所祐也大臣至于无位容有怏怏而不順者進退出
　處之際容有詭譎而不情者蔽賢嫉能惴惴然懼人
　之壓已以薦進所私者多矣上九之臣以陽剛而居
　羣臣之上履柔中之主勢逼而愈順失位而愈恭下
　之衆陽咸得安其職任而盡其才能孔子所謂又以
　尚賢也宜乎自天祐之亨上吉而无不利也
䷎(艮下/坤上)
謙亨君子有終
　謙之為卦艮下而坤上艮止也坤順也止者為剛順
　者為柔柔反處乎上剛反處乎下是柔而能剛外順
　而中止也外順若卑而能上行以不失已内剛若亢
　而能降體以不失物謙徳如是故能亨通而有始有
　卒也世之小人固有擎跽曲拳脅肩謟笑卑佞媚悦
　若妾婦者自謂富貴可以長保而不知幽顯之間舉
　將害之則禍不旋踵矣故惟君子為能保其終而无
　悔吝也
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
　謙有天地之義焉天體髙明而下濟于物地形卑順
　而上行于天此所以能亨也天能降其髙明而其徳
　愈尊地能効其柔順而其道愈大二者固足以盡謙
　徳矣天道虧盈而益謙地道變盈而流謙鬼神害盈
　而福謙人道惡盈而好謙謙尊而光卑而不可踰君
　子之終也天地鬼神无不以謙為貴老子曰天之道
　其猶張弓乎髙者抑之下者舉之有餘者損之不足
　者與之又曰江海所以能為百谷王者以其善下也
　又曰夫惟不爭故天下莫能與之争天地且然況于
　人乎況于鬼神乎天地无心也能禍福人者鬼神也
　有好有惡者人也謙尊而光以能下濟也卑而不可
　踰以能上行也盡此二者則剛止乎内屹然如山之
　不可動搖柔順乎外頽然如地之无不持載此君子
　所以能克終也
象曰地中有山謙君子以裒多益寡稱物平施
　莫卑乎地莫髙乎山山處地中則地在山上此髙者
　下之卑者舉之也君子觀此象欲以謙之道行乎天
　下故多者裒之寡者益之如地失之太卑則使在山
　上山失之太峻則處于地中豈奪彼而與此哉稱物
　平施无過不及適中而已觀謙之大象夫豈一于卑
　弱失已而趨媚于人哉聖人深惡夫専務柔佞依阿
　如孔光馮道之流而剛方忠讜之士正色立朝如汲
　黯者小人或更相譛讟指以為非而卒排去之也故
　仲尼于此反覆詳密而致意焉
初六謙謙君子用渉大川吉
象曰謙謙君子卑以自牧也
　謙謙者謙而又謙謙之至也世之小人多能行之而
　入于卑佞故特曰君子惟君子能謙乃可貴也盖初
　六最處卦下勢雖卑而體則剛峻也以此渉難非獨
　人不忍害亦不能害也非獨不能害亦深知其為君
　子而不敢加害也渉難且吉況安處卑陋不以辭氣
　加乎人其誰敢害之故象曰謙謙君子卑以自牧也
　以卑巽自養其徳義徳義之盛乃可進而上行以極
　乎髙明也
六二鳴謙貞吉
象曰鳴謙貞吉中心得也
　謙者君子處已接物之道當然豈欲聲聞于人哉六
　二在下而得中位非謬為恭順以媚于上下者中心
　誠實而安行之𤼵乎聲音笑貌而不可掩也謙近卑
　佞故雜卦曰謙輕者不自重大也體輕而不自重大
　非由正道則入于佞諛矣謙而非邪乃獲吉也象曰
　鳴謙貞吉中心得者處不得中而以謙聞内不失已
　外不失物中无所愧乃為得也
九三勞謙君子有終吉
象曰勞謙君子萬民服也
　舜戒禹曰汝惟不伐天下莫與汝争功有勞而能謙
　則上不疑而衆不忌也故可保終吉三以陽剛而處
　陽位羣隂之所主也五雖居尊位亦以柔道行之非
　九三之剛健孰任吾事哉繫辭曰勞而不伐有功而
　不徳厚之至也語以其功下人者也徳言盛禮言恭
　謙也者致恭以存其位者也孔子于此一爻特𤼵明
　精微使後學推類而求之思過半矣夫大臣有功則
　氣陵于人鮮有能自全者能以其功下人者幾希矣
　非盛徳而知禮者能如是乎謙也者致恭以存其位
　者也存位者姑存其所有之位不失舊物而已盖身
　安則社稷可保非固位也周公是巳方成王未知其
　志公乃作詩貽王以明已之勤勞豈顧戀寵禄者哉
　其意特在救亂而已象曰勞謙君子萬民服者人臣
　能使百姓心悦而誠服之則至矣盡矣謙卦于繇辭
　初六九三皆稱君子聖人之意深以小人為戒盖小
　人之卑佞或似乎謙此聖主所宜加察而逺之也
六四无不利撝謙
象曰无不利撝謙不違則也
　六四處功臣之上居近主之地奉上接下一以柔順
　能𤼵撝謙徳者也故无往而不利也雖然以謙持已
　故无所不利也而已為大臣當存體貌上下之分不
　可踰也象曰无不利撝謙不違則者朝廷典禮上下
　名分不可違也故曰不違則也
六五不富以其鄰利用侵伐无不利
象曰利用侵伐征不服也
　人主操賞罰威福之柄能降尊位而謙故上下无不
　悦應雖不以利動而衆无不從者猶不富而能用其
　鄰也鄰臣鄰君視臣如比鄰則相親相比患難相䘏
　疾病相扶持矣有鐘鼓曰伐无鐘鼓曰侵侵小而伐
　大也六五之君以柔道化服天下彼蠻夷猾夏冦賊
　姦宄獨負固不服故衆所不與人自奮勵則興師動
　衆驅之萬死一生之地而人樂為之用也故曰利用
　侵伐而象曰征不服也
上六鳴謙利用行師征邑國
象曰鳴謙志未得也可用行師征邑國也
　上六雖處无用之地而勢尊位極能謙巽逺下則聲
　聞廣逺矣又下有九三為之正應鳴躍而從之故曰
　鳴謙也然人臣以謙而得名固无忌惡之者但上六
　已居无位之地雖地望隆重而衆或不為之用雖利
　用行師但使之征邑國可也夫姦宄竊𤼵所據不過
　邑國上六之臣足以當之使擁百萬之衆以當夷狄
　之强盛則上有震主之威下无腹心之助故象言鳴
　謙志未得也可用行師征邑國也非以謙居之則危
　疑之禍其可逃乎
䷏(坤下/震上)
豫利建侯行師
象曰豫剛應而志行順以動豫豫順以動故天地如之
而況建侯行師乎天地以順動故日月不過而四時不
忒聖人以順動則刑罰清而民服豫之時義大矣哉
象曰雷出地奮豫先王以作樂崇徳殷薦之上帝以配
祖考
初六鳴豫凶
象曰初六鳴豫志窮凶也
六二介于石不終日貞吉
象曰不終日貞吉以中正也
六三盱豫悔遲有悔
象曰盱豫有悔位不當也
九四由豫大有得勿疑朋盍簪
象曰由豫大有得志大行也
六五貞疾恒不死
象曰六五貞疾乗剛也恒不死中未亡也
上六冥豫成有渝无咎
象曰冥豫在上何可長也
䷐(震下/兑上)
隨元亨利貞无咎
彖曰隨剛來而下柔動而説隨大亨貞无咎而天下隨
時隨時之義大矣哉
象曰澤中有雷隨君子以嚮晦入宴息
初九官有渝貞吉出門交有功
象曰官有渝從正吉也出門交有功不失也
六二係小子失丈夫
象曰係小子弗兼與也
六三係丈夫失小子隨有求得利居貞
象曰係丈夫志舍下也
九四隨有獲貞凶有孚在道以明何咎
象曰隨有獲其義凶也有孚在道明功也
九五孚于嘉吉
象曰孚于嘉吉位正中也
上六拘係之乃從維之王用亨于西山
象曰拘係之上窮也
䷑(巽下/艮上)
蠱元亨利渉大川先甲三日後甲三日
　蠱惑也壞也有惑必有壞蠱繼豫宴安悦豫之後沒
　溺于宴安習染于奢靡湛玩于聲色天下事至此未
　有不敗壊者非有陽剛之才出乎衆隂之上振起而
　一新之則事之頽敝者未易革也治蠱豈一人之力
　能獨任之哉能大通乎天下使羣才皆為我用然後
　可渉難而有濟也
彖曰蠱剛上而柔下巽而止蠱蠱元亨而天下治也利
渉大川往有事也先甲三日後甲三日終則有始天行
也
　以卦體言之則震剛而巽柔以爻言之則艮以一陽
　在上而二隂在下巽以二陽在上而一隂在下陽在
　上而為主隂在下而為用治柔者剛也蠱之時必有
　所矯革能巽而止彼巽而我止之治蠱之道盡矣蠱
　至大通則能革故鼎新而天下治矣利渉大川往有
　事者當蠱之時世必多事非冐渉險難不能濟也陽
　剛在上隂柔處下上下理順雖未能安静固无悔咎
　之可慮先甲三日後甲三日終則有始天行者順乎
　人情則因而循之違于人情則革而化之一治一亂
　若環之无端法令既乆无不敝者聖人救敝之道因
　革損益與時宜之此何異四時之運寒暑之推遷乎
　盖立春日出于甲故乾成于甲立秋日入于庚故坤
　成于庚隂陽天地之終始故經舉甲庚于蠱巽二卦
　以極乎變化之道也先甲三日後甲三日聖人欲大
　有為以救濫扶衰一新天下非創法制令大有所更
　革則不能也然民愚无知非先期而揭示則聴命者
　或不能達其情非後令而申審則從命者或不能通
　其意夫改更舊法創制新令非天下大壞王道板蕩
　之時豈敢易而為之哉唐虞三代損益更革皆不得
　已如天地四時之運隂陽之極勢不得不革故彖辭
　釋之曰終則有始天行也以言聖人創法制令亦如
　六甲之運勢不得不有所革盖隂不極則陽不生亂
　不極則徳不形予盖因彖辭而悟其理非臆説也諸
　儒之論惟陸氏近之陸氏以謂居其始以創其制要
　其終以慮其敝敝則復新終則復始猶天道之行四
　時之運也鄭氏以謂甲者造作新令之日甲前三日
　取改過自新故用辛甲後三日取丁寧之義故用丁
　也此説固善不知先庚三日為丁後庚三日為癸其
　義安在程子曰甲數之首事之始也如辰之甲乙甲
　第甲令皆謂首也治蠱之道當思慮其先後三日盖
　推原先後為救敝可乆之道先甲謂先于此究其所
　以然也後甲謂後于此慮其將然也其説固美然義
　則未明獨蘇氏以六甲為説先甲謂子戌申也後甲
　寅辰午也大槩言君子小人相為進退而治亂因之
　陽生于子盡于已隂生于午盡于亥陽為君子隂為
　小人故蠱巽二卦皆以甲庚為言則蘇氏之説獨異
　諸儒而非二卦大意然皆不可廢也子因備存其意
　以俟後之人𤼵明而去取焉
象曰山下有風蠱君子以振民育徳
　風行山下物无不擾亂者故有蠱之象君子體此象
　以外振窮民内育已徳振者拯救之也育者涵養之
　也振民所以育吾徳也當海内離散敗壊之時能𤼵
　倉廪蠲逋負則田野之間父子相保其為育徳孰大
　于此
初六幹父之蠱有子考无咎厲終吉
象曰幹父之蠱意承考也
　人君狃于宴安湛于逸樂天下蠱壊非得善繼之子
　堪任大事曷足以振起之宣王承幽王之後修車馬
　備器械復會諸侯於東都卒成中興之功祿山之亂
　明皇幸蜀肅宗即位靈武以復兩京可謂有子矣故
　考可以无咎然亂自我致非吾君之子孰與興之然
　則中興之業難以盡付之大臣故蠱卦特稱父子者
　以此然幹父之事其間亦有不可盡循者使為子者
　能每事加危懼内常恐傷父之志外不失責望者之
　心意常承順而不見背違之跡如此乃可終獲其吉
　也豈若異姓相代如湯武應天順人聲其惡過而无
　所忌畏者乎或稱父或稱考盖兼存沒而言
九二幹母之蠱不可貞
象曰幹母之蠱得中道也
　臣事君與子事父母其義一也母為女君之象亦隂
　柔之主也九二以陽剛中正上應六五幹母之蠱也
　婦人之性雖曰隂柔然亦有鷙忍强戾果于為惡者
　非能一旦使之翻然以從善也當從容柔順以輔導
　之陳平之事吕后狄仁傑之事武后可謂得其道矣
　吕后王諸吕武后廢廬陵王二人未嘗面折廷争然
　卒安劉氏者平也卒返廬陵王者仁傑也若王陵褚
　遂良輩徒至于殺身而巳何補于治亂哉易道所貴
　貴乎无咎悔不以殺身為善蘇氏解五十而學易可
　以無大過以謂非老于憂患之君子未易學也孔子
　之意盖慮後世學易者有如馮道之流則比干伯夷
　不足貴矣爻言不可貞象言得中道盖九二以陽剛
　履臣位之中陽剛則慮其守正而不知變故其戒如
　此
九三幹父之蠱小有悔无大咎
象曰幹父之蠱終无咎也
　子事父臣事君雖負剛明之才足以幹正家國之事
　然失之太専則子近于不順臣失之太强固不能无
　小悔也但不至大咎而巳盖九居三位重剛而不中
　以此事上本有大咎悔而巽能順之艮能止之故不
　至于已甚也人臣事君如子事父父有争子君有争
　臣其始未嘗无咎悔也然以剛且正故得終无咎也
六四裕父之蠱往見吝
象曰裕父之蠱往未得也
　天下蠱壊之時非强濟之才不能幹也幹者實能扶
　持其傾危若寛裕優容无所矯正而釐革之日復一
　日以茍延朝夕可也若有所往以濟時艱必不勝其
　任徒見鄙吝耳盖六四隂柔无應處乎艮下寛裕自
　守可也盖事有幾㑹非適當其時不可强行故象言
　往未得也
六五幹父之蠱用譽
象曰幹父用譽承以徳也
　五為君位六五為繼體之君以隂柔而幹父之蠱是
　能從容柔順彌縫蠱壞以濟大業而无矯拂之過材
　雖不足而徳可尚也以此得譽而天下歸之象言承
　以徳者九二有中正之徳奉承以徳不失子道而已
　唐太宗肅宗非不才之子也即位之後使其父惴惴
　然常有意外之患有徳者固如是乎
上九不事王侯髙尚其事
象曰不事王侯志可則也
　以陽剛有為之才當蠱之終處六五之上若不能遐
　舉逺引奉身而退則禍不旋踵矣伊尹既復政厥辟
　將告歸漢留侯佐漢得天下然後從赤松子遊其知
　此矣老子曰功成名遂身退天之道也象言志可則
　者聖賢君子能知進退存亡之幾固可為法于後世
　也
　
　
　
　
　
　
　讀易詳説卷三
欽定四庫全書
　讀易詳説卷四　　　　　宋　李光　撰
上經(臨至剝/)
䷒(兑下/坤上)
臨元亨利貞至于八月有凶
彖曰臨剛浸而長説而順剛中而應大亨以正天之道
也至于八月有凶消不久也
　凡以上臨下皆謂之臨人主君臨天下諸侯君臨一
　國皆臨也書言予臨兆民懔乎若朽索之馭六馬孔
　子曰居敬而行簡以臨其民聖人臨下其致慎如此
　臨所以為大也况四隂在上以臨二剛剛非柔之所
　能制也故臨當剛長之初已有陽消之理聖人欲使
　後世為人上者常兢業以圖之也隂陽消長君子小
　人更為進退之象浸猶浸潤也一氣不頓進如草木
　之長日加益而人不知也兌説而坤順臨民之道以
　説順為本九二剛而得中六五以柔應之既説而順
　非濟以剛則强梗者或不可制故孔子曰臨之以莊
　則敬也如此則能大亨以正具乎元亨利貞之徳其
　大與乾同功故能斡旋運量以臨制天下也然陽剛
　主進進而不已則治極必亂安極必危故戒以八月
　有凶也陽生于十一月為復十二月為臨此二陽方
　長之時至五月夏至而陽消六月為遯自子至未凡
　歴八月故云八月有凶也有凶者有凶之理未必皆
　凶也
象曰澤上有地臨君子以敎思无窮容保民无疆
　水之性汪洋放肆无以隄防之則有奔衝決溢之患
　澤上有地所以為臨民之象也臨民之道固當有以
　防範之豈徒厲以威嚴驅以刑戮哉君子體此象教
　民以禮義而思其所疾苦无有窮已容之則民有以
　措其手足保之則不相陵犯皆臨民之道也无疆者
　如此則其道廣大无此疆爾界之殊也
初九咸臨貞吉
象曰咸臨貞吉志行正也
　咸感也臨人必以无心而感格之蓋一陽在下與四
　為應四近君而位尊不可枉已以干進也志在行其
　正道而已如此乃可免乎咎悔而趨吉也
九二咸臨吉无不利
象曰咸臨吉无不利未順命也
　初九九二二陽在下六四六五以為正應蓋二為剛
　中之臣以應柔中之主君臣之間以无心相感以成
　君臨之大故吉而无不利也然九二雖不失臣道之
　正而才剛任專以事優柔之主事固有不可盡從者
　或逆其所順或强其所劣故象言未順命乃所以為
　吉而无不利聖人致其規戒之意深矣
六三甘臨无攸利既憂之无咎
象曰甘臨位不當也既憂之咎不長也
　三以隂柔而居陽位又二剛在下而三直出其上以
　勢位臨之非二陽所能堪也要之三為小人乘剛而
　不中有負乘致寇之象不能引身退避而徒甘言以
　媚悦于人其孰肯信之故无適而可也若能以憂危
　自處日虞禍患之至而克已下賢庶幾其免乎然則
　臨人之道生殺利害之權咸自已出六以隂柔之質
　而據顯位衆所不與况二與初皆陽剛君子方處内
　而將進其肯為之下乎儻不能深自悔悟惕然有淵
　氷之懼而日復一日禍可既乎故象言甘臨位不當
　也既憂之咎不長也能憂其所當憂雖有咎悔其能
　久乎
六四至臨无咎
象曰至臨无咎位當也
　坤體至順而四位尊居正與初為應上比于主而下
　臨于民臨之至善者也餘爻地逺而多懼四近君而
　情通以此臨民何咎之有故象言至臨无咎位當也
六五知臨大君之宜吉
象曰大君之宜行中之謂也
　臨之道貴乎廣大兼收並用不忌不嫉而已得无為
　用天下之道此君臨之大者六五以柔弱之資而履
　尊位能知此道則大君之所宜而无不吉也五以坤
　體順而應二二以剛中之賢悦而應五然人君駕御
　羣臣當以剛斷而専以柔順則强臣或有擅命之漸
　人臣事主當有從違可否而専以媚悦則姦佞者或
　得肆其欺故象言大君之宜行中之謂者謂順説之
　道貴得中而无過不及之患則君臣各盡其任矣
上六敦臨吉无咎
象曰敦臨之吉志在内也
　上六居坤之終處上卦之極順之至也在上而能以
　敦厚臨物不以尊貴驕人二陽在下而以順受之雖
　无應于陽而不妨其進厚之至也二陽在内而志常
　欲佽助之與夫居上位而蔽賢嫉能者有間矣故雖
　居臨之終宜凶而獲吉宜有咎而卒无咎也
䷓(坤下/巽上)
觀盥而不薦有孚顒若
　聖人化天下之道非諄諄然以言語感説之也以行
　與事示之使民得法象焉故其從也輕孔子曰正其
　衣冠尊其瞻視儼然人望而畏之孰有不敬憚而瞻
　仰者哉凡祭必先涚手而後酌獻盥涚手也宗廟之
　禮莫盛于始盥之時蓋精誠藴于内而威儀肅于外
　孔子于既灌之後不欲觀者蓋繁文縟節容有偽焉
　有不足觀者矣惟齋莊恭敬之貌顒然端委于上而
　天下化服之其道豈不簡且易哉
彖曰大觀在上順而巽中正以觀天下觀盥而不薦有
孚顒若下觀而化也
　聖人感人心之道莫大乎誠敬故孔子言使民如承
　大祭然則欲民之化服豈勢力所能驅迫之哉九五
　以㢲順之徳履中正之位為一卦之主以此觀天下
　猶日之方中赫然在上有目者咸覩此觀之所以為
　大也能齋莊誠敬儼然以臨其下則民皆觀感而化
　也若既盥之後則精意散漫假物然後見其誠則所
　感者末矣
觀天之神道而四時不忒聖人以神道設敎而天下服
矣
　神也者妙萬物以為言者也四時行焉百物生焉莫
　之為而為者天何言哉此天之神道也聖人以此設
　敎則不見其治之之迹故心既悦而誠服之後世蓋
　有假天之神道以誑惑百姓遂謂河圖洛書疑亦神
　道設教者若然則上世帝王亦有時而欺天下耶其
　説陋矣
象曰風行地上觀先王以省方觀民設教
　風行天上則庸有不及物者風行地上則物无不鼔
　動者聖人體此象以制巡狩之禮省觀萬方以察民
　俗因其土風而設為教化一遊一豫為諸侯度則事
　无不順乎民心者此堯舜三代之禮至秦皇漢武巡
　游无度縱其侈心適所以擾天下而啟英雄窺覬之
　端失先王所以省方觀民之意由上之人事繁文而
　不務簡易之過也
初六童觀小人无咎君子吝
象曰初六童觀小人道也
　初六以隂柔最處卦下有童子之象所見鄙淺不出
　卑陋之間小人亦如之所見如此固難抗之使髙明
　也故无咎君子當大觀于天下如七十二子之觀仲
　尼見宗廟之美百官之富若以隂柔自守則吝道也
　聖人毎以輕約望小人故待之不可不恕以逺大期
　君子故責之不可不嚴象言初六童觀小人道者固
　守淺陋此小人之道耳
六二闚觀利女貞
象曰闚觀女貞亦可醜也
　女子處房奥之中以窺于外𨼆屏幽閒所見雖小其
　貞足道故窺觀于女貞為利而非君子達觀之道也
　二以隂柔上應陽剛之君不能觀其大者當大觀之
　時而體隂處内非丈夫之事為可醜也
六三觀我生進退
象曰觀我生進退未失道也
　聖人既以身觀天下又當反身而自觀以為進退去
　就之義焉觀天下者觀乎萬物也反身而觀者内觀
　乎道也六三以隂柔而據陽位且有應乎上若可進
　之時而量能審已度時之宜以為進退焉如此雖未
　合道亦庶幾乎未為甚失矣
六四觀國之光利用賓于王
象曰觀國之光尚賓也
　六四得人臣之正居近君之位大臣之有道者可進
　之時也故觀國之光利用賓于王孟子曰故將大有
　為之君必有所不召之臣其尊徳樂道不如是不足
　與有為也九五為大觀之主而四以大臣來觀國之
　光豈遽得而臣之哉乾之九二九五皆曰利見大人
　蓋在下之大人如太公伯夷則利見在上之大人在
　上之大人如文王則利見在下之大人也君臣相遇
　必能大有為于天下生民被惠宗社蒙福一見一用
　交相為利豈不難哉尚賓者賓之而不敢臣也
九五觀我生君子无咎
象曰觀我生觀民也
　聖人以身觀天下萬方有罪在予一人予一人有罪
　无以爾萬方能常作是觀則可以无咎盖民生治亂
　係于上之舉措則吾之動作起居可不慎乎反求諸
　已而不可見則考之民俗之善否而已然則觀民俗
　者乃所以觀吾生也
上九觀其生君子无咎
象曰觀其生志未平也
　上九雖不在其位而以陽剛處九五之上有應于下
　非能恝然出于事任之外也則民之生理實任其責
　伊尹自任以天下之重有一夫不被其澤者若已推
　而納之溝中能于此作觀固可免咎象曰觀其生志
　未平者上九在事任之外非有職守者特以位髙望
　重未能兼善天下憂世之心志尚未平也
䷔(震下/離上)
噬嗑亨利用獄
　君臣相遇非道同徳合則不能大有為於天下然自古
　迄今毎多不合者有物間于其間也欲除去其間非
　威明剛斷不能也離震二卦合而成噬嗑九四為頤
　中有物之象盖君側之强臣阨羣賢之進而間隔之
　者噬者齧也嗑者合也頤中有物非齧去之則終不
　能合能齧去之則上下内外亨通而無礙矣噬嗑非
　止用獄但既明且威則于用獄為利又小人强梗非
　加以刑辟斧鉞之誅不能除去之故云利用獄也周
　之管蔡漢之上官桀此二間也非成王昭帝明斷而
　卒除去之則周公霍光豈能成輔翼之功哉
彖曰頤中有物曰噬嗑噬嗑而亨剛柔分動而明雷電
合而章柔得中而上行雖不當位利用獄也
　人所以養其氣體必資于飲食故頤者養也頤中有
　物妨于飲食語言必齧去之然後乃得亨通卦體上
　下二剛剛主决斷與柔異體而相湏噬嗑自否卦而
　來九五之剛分而之初初六之柔分而之五剛柔分
　而成離震震動而離明也雷必有電雷動電耀異體
　相合而章著也六五以柔而履尊位得中而上行不
　失離明之照雖九九五為不當位而有剛明之賢上
　為之贊助强梗者卒伏其辜故利用獄也
象曰雷電噬嗑先王以明罰勅法
　雷以震驚之電以照耀之則其威明之行无能遁其
　情者噬嗑之象也聖人觀此象以明其刑罰謹其法
　令使天下曉然易避而難犯也
初九屨校滅趾无咎
象曰屨校滅趾不行也
　初上以卦材言之則為二剛利于斷獄者也以六爻
　言之則初上二爻无位為受刑之人易之取義廣大
　隨時言豈一端哉初最處下用刑之初為惡未大故
　屨校滅趾无咎屨履也校桎梏也趾有止之義屨校
　滅趾校之使没其趾但拘囚之刑之至輕者也孔子
　于此二爻特𤼵明其義曰小人不恥不仁不畏不義
　不見利不勸不威不懲小懲而大戒此小人之福也
　故屨校滅趾无咎上九亦小人之居尊位者也故以
　小善為无益而不為以小惡為无傷而弗去至惡積
　而不可掩罪太而不可解故何校滅耳凶此二者皆
　為受刑之人自二至五皆取噬為義則用刑之人也
六二噬膚滅鼻无咎
象曰噬膚滅鼻乘剛也
　六二雖處人臣中正之位而材實柔弱動而乘剛强
　之小人非深文峻法以治之未易勝也故噬膚不足
　以之滅鼻盖不如是不足以服强梗也古之斷獄者
　當以矜恤為先六二雖失先王欽慎明恕之意以治
　小人未為過也故无咎象噬膚滅鼻乘剛者下乘初
　九其勢不得不齧去之用刑者小必傷人之肌膚故
　皆以噬為言
六三噬腊肉遇毒小吝无咎
象曰遇毒位不當也
　腊肉全體之物至難齧者也以喻强梗小人為間之
　大未易遽去之去之不以漸必遭其怨毒而反受其
　害然奉法以制小人有司之事雖失威斷之大何咎
　之有但小有悔吝耳三陽位而隂柔據之其遭怨毒
　蓋處不當其位故也使明足以照姦慝威足以服强
　梗片言可以折其辭則小人必聴矣
九四噬乾胏得金矢利艱貞吉
象曰利艱貞吉未光也
　九四用剛直之道而處柔順之位位尊而任重人君
　恃以擊强梗除間隙也脯有骨曰胏最難齧者非剛
　直之材知難而守正者未易勝之也暴戾凶愎小人
　之剛也君子欲驅除小人必操公心由直道挾利器
　待時而動動不括乘間而𤼵𤼵必中矣若行不以艱
　難守不以正固恃其剛直輕易妄動則反為所齧矣
　故利艱貞乃獲吉也象曰利艱貞吉未光者去小人
　之術當使之退聴潛消于𡨕㝠之中今道徳之威不
　足以勝至于用刑獄以除去雖免凶咎未足為光大
　也
六五噬乾肉得黃金貞厲无咎
象曰貞厲无咎得當也
　六五體雖柔弱而居得政之位操生殺之權其去小
　人若无甚難者然猶有乾肉之象以見小人難去如
　此五為去間之主而四以剛正輔贊而彌縫之用力
　小而見功多矣得黃金者得剛中之賢足以勝小人
　人君駕御大臣得其道則為腹心股肱之用不得其
　道則既任而疑之䟦扈難制反為害者多矣五既以
　柔弱而乘九四之剛固賴以濟難然亦不可不怵惕
　常以危懼自處也如此固可免咎象言貞厲无咎得
　當者能貞且厲而免咎以見處之當其理也
上九何校滅耳凶
象曰何校滅耳聰不明也
　先王用刑无貴賤之間上九强臣也强臣而无位雖
　嘗為大臣而積稔罪惡至于不可掩覆解免固可以
　刑戮加之驩兠誣人功罪唐堯戮之管蔡挾武庚以
　叛周公誅之豈以位尊職重而不敢加以刑辟哉初
　九屨校滅趾趾止也欲使為惡者不復行戒之使入
　于善也上九何校滅耳凶以聦不明故以校滅耳而
　懲之惡積罪大无自新之理矣
䷕(離下/艮上)
賁亨小利有攸往
　賁飾之事固非聖賢之所尚也然質勝文則野交物
　之際文亦不可已有其質而加賁飾焉所以能亨通
　也譬之車服器械適用而已加以雕鏤文采徒為觀
　美雖不可巳亦不可過也故小利而已若涉險難非
　文飾所能濟也
彖曰賁亨柔來而文剛故亨分剛上而文柔故小利有
攸往天文也文明以止人文也觀乎天文以察時變觀
乎人文以化成天下
　乾坤純隂純陽之卦有父母之象乾施一陽于坤而
　成震坎艮故謂之男坤施一隂于乾而成巽離兑故
　謂之女六十四卦皆因乾坤而成非獨六子而巳離
　下艮上為賁離體本乾坤以一柔來居其中以文二
　剛故剛不至于暴而物无不通也艮體本坤乾以一
　剛分處于上以文二柔剛柔相雜而相濟隂陽異位
　而相成此卦所以為賁也二在下卦之中故言來來
　者來居于内也來居于内變而為離則文明矣九處
　上卦之極故言分分處于外也分處于外變而為艮
　則止靜矣隂柔无迕柔來居中而文剛則可以通物
　矣故亨陽剛至健剛上而文柔則可以涉難矣故小
　利有攸往也日月之往來星辰之布列剛柔錯綜隂
　陽相交自然而成理者天文也隂麗于下而文明其
　上陽止乎上而節制其下禮樂政刑必假于人為者
　人文也觀乎天文則四時之代謝可察矣觀乎人文
　則天下之風俗可變矣聖人推廣賁飾之意豈徒為
　觀美而已仰觀天文俯察人理必歸于有用所以成
　孝敬而厚人倫美教化而移風俗者用此道也此賁
　飾之大者也
象曰山下有火賁君子以明庶政无敢折獄
　山者鳥獸草木之所由出也山下有火則火景所燭
　物无不照故有賁之象君子體此以明庶政則凡見
　于政事者无不加賁焉獨獄訟之間當用其誠實而
　以法令為師學未及于古人其敢以片言折之乎獄
　者性命所係聖人于此有畏懼之心焉故曰无敢折
　獄也
初九賁其趾舍車而徒
象曰舍車而徒義弗乘也
　九居于初此陽剛君子𨼆而未見者也𤼵跡之初尤
　當自重原憲之貧捉襟肘見納屨踵決及歌商頌之
　詩聲若出金石髙車駟馬者盖有愧焉車固君子之
　器小人而乘君子之器盗斯奪之君子于辭受進退
　之際惟義之從耳顔斶緩行以當車君子不以為辱
　所治愈下得車愈多者君子不以為榮賁之初九能
　自貴重寧徒行而舍軒車之盛其為光華賁飾之道
　莫大焉初比于二而正應在四不比于近而逺從正
　應故有舍車徒行之象伊尹耕有莘之野非其義也
　非其道也禄之以天下弗顧也繫馬千駟弗視也君
　子居窮𨼆約能自重如此豈以徒行為辱乘軒車為
　榮哉
六二賁其須
象曰賁其須與上興也
　須附于頤頰一身之中為最顯此賁飾之出于自然
　者二比于三同體者賁雖不能自立隨質而動得所
　麗則相待而成盖文質之相湏非能有所加損也其
　動作皆因其所附之質耳故象曰賁其湏與上興也
九三賁如濡如永貞吉
象曰永貞之吉終莫之陵也
　賁飾之道常失之華侈而无其實若有徳以潤其身
　而飾以粲然之文如玉之藴于石珠之媚于川其潤
　澤光彩有不可掩者故曰賁如濡如也永貞吉者九
　三以陽剛而居陽位處離分之極賁之極者賁飾之
　盛則流而為奢淫故戒以永貞則吉也永貞者長守
　正道不為羣隂之所誘則小人終莫陵之也
六四賁如皤如白馬翰如匪宼婚媾
象曰六四當位疑也匪宼婚媾終无尤也
　四與初為正應初以陽剛在下守節義而輕富貴者
　也四欲往從亦當以潔白之操應之故賁如皤如也
　皤潔白也白馬翰如者聘賢必以車馬馬取其色白
　者詩人以皎皎白駒在彼空谷生芻一束其人如玉
　亦取潔白之義翰如飛翔而往也聘既以其道則幡
　然而來矣匪宼婚媾者古之聘賢猶嫁娶之用媒聘
　故以婚媾為喻四之應初初之從四乃正應也而九
　三以陽剛間乎其間四又乘之故與三為仇所以遲
　疑而不敢遽進也非三為難則四與初合久矣夫隂
　陽之相求剛柔之相賁乃理之常六四下應初九位
　固當矣又乘九三之剛此當位適所以致疑也初與
　四既以正道相應小人為間者終莫能害之故終无
　尤也
六五賁于丘園束帛戔戔吝終吉
象曰六五之吉有喜也
　六五當全盛之時為賁之主固可以崇臺榭廣苑囿
　之觀六五居中正之位雖賁于丘園而束帛戔戔不
　為侈也故雖吝而終獲其吉象言六五之吉有喜者
　吝道宜有憂虞當賁之時能以儉約自處後必獲福
　故有喜也又丘園𨼆者所寓如初九之賢舍車而徒
　守其節義而安于貧約者人君所當聘用也三𤣥二
　纁謂之束帛物薄而禮厚當賁飾全盛之世菲薄乃
　如此以禮為主而非吝也故終獲其吉以卦體言之
　六五一爻聖人示奢淫之戒其意深矣然以丘園為
　隱者所寓其從來亦逺矣姑存二説不敢决也
上九白賁无咎
象曰白賁无咎上得志也
　賁之道雖尚乎賁飾然舜用漆器羣臣諫焉盖漆器
　不已必用犀象犀象不已必用金玉觀賁之六爻雖
　本于賁飾而常以質素為先上九賢人處尊位而衆
　所視效者故以質素為飾則其所自奉者无華侈之
　過奢靡之失也故曰白賁无咎象曰白賁无咎上得
　志也所志在于儉約今已處顯位而能行其所願則
　平昔之志遂矣故曰上得志也
䷖(坤下/艮上)
剝不利有攸往
　剝復否泰之循環固出于君子小人之用舍然隂陽
　消長若非偶然者當否剝之時能用君子則扶持安
　全不至于亡耳故否卦繇辭言否之匪人蓋有非人
　力所能為者聖人蓋難言之要當歸之人事使人主
　常兢業以圖之遇災而懼側身修行宣王所以致中
　興也曰我生不有命在天此紂之所以亡也小人道
　長君子道消故曰剝聖賢君子遐舉逺引不可榮以
　禄之時故利于退遁不利有攸往也
彖曰剝剝也柔變剛也不利有攸往小人長也順而止
之觀象也君子尚消息盈虛天行也
　剝如剝棗之剝剝落必至于盡也小人之害君子非
　至于盡則必有所忌憚而不得恣其所為故剝勢必
　至于盡也柔變剛者剛方者君子也柔佞者小人也
　小人得志則能竊人主威柄盡去君子而呼吸羣小
　聚之朝廷則據要路者皆小人矣小人道長則知幾
　之士當引身而去不然必遭傾䧟故不利有攸往也
　然君子之事无可為則順適吾意全身而去卦有順
　止之意順適吾意小人之凶熖或可止也坤順而艮
　止聖人于剝之時能黙觀此象以為進退行藏之决
　豈復有禍悔哉消息盈虛天道運行之常理陽既消
　則有息隂既盈則有虚君子能尚此則危行言遜靜
　觀其復可也若强亢激拂如李膺袁安之流身膺刑
　戮不失忠義之節而非聖人之所尚也雖然事固有
　可以死而不敢茍免者孟子曰可以无死死傷勇若
　王子比干雖知紂不可諫寧諌而就死顏真卿知盧
　杞之得君李希烈之强暴然卒以此而蹈大禍則義
　重于死故也使世之學易者専以明哲保身之術求
　无咎悔以全其身亦非聖人之所貴也
象曰山附于地剝上以厚下安宅
　山當峻極于天今反附地有剝之象君子宜處大位
　以制羣小今反伏而在下為小人所制則其時可知
　矣人君觀此象雖未能有所進退且當培其根本使
　基業堅固有不㧞之勢小人一旦退聴則易于興復
　也上能厚下安宅則敦本務農不失其時雖當亂世
　而百姓免離散失業之患古之聖王毎于此加意焉
　七月之詩是也百姓不失本業各安其田里養生送
　死而无憾雖驅之使為亂不可也秦之苛暴一夫作
　難而社稷傾隕矣剝之六爻皆有剝下之象聖人垂
　戒後世之意豈不深逺哉
初六剝牀以足蔑貞凶
象曰剝牀以足以滅下也
　自昔媒蘖禍亂未有不自人主致之蓋上有奢淫之
　主則下必有刻剝之臣其致禍亂之術如循一軌剝
　者剝下以媚上也剝下媚上其勢必至于大亂牀者
　人所安處小人竭民之力歛民之財以奉其上使斯
　民離散泮渙失其所常處而莫之䘏也如剝牀以足
　正道將傾又輕視而不䘏也蔑无也視正道若无有
　也蓋小人得路則蔑視君子其蹈凶禍必矣象曰剝
　牀以足以滅下者滅盡也小人于正道則蔑視而不
　䘏于細民則竭其膏血至盡而不顧知固寵保位而
　已卒至天下土崩首領莫保雖悔何及哉故易以損
　上益下謂之益損下益上謂之損然則滅下者乃所
　以自滅也
六二剝牀以辨蔑貞凶
象曰剝牀以辨未有與也
　先儒以辨當第足之間近于牀身故曰辨剝道漸進
　蔑視正道若无足畏者而卒蹈凶禍如裴延齡皇甫
　鎛之流是已象曰剝牀以辨未有與者六二上无應
　援天下莫與之象梁襄王問孟子曰天下烏乎定曰
　定于一曰孰能一之曰不嗜殺人者能一之曰孰能
　與之曰天下莫不與也刻剝之臣其殺人也甚于宼
　盗豈有與之者哉小人得路雖不為天下公論所與
　然方操生殺利害之權好爵重祿足以誘之豈能使
　其類盡不與之哉特不為君子所與耳
六三剝之无咎
象曰剝之无咎失上下也
　剝之時羣隂用事獨一陽在上又處无位之地三亦
　處陽位而正應在上此小人隂交乎君子者故得无
　咎處剝之時居羣隂之間不能遐舉逺引但能隂通
　乎在上陽剛之君子特免乎凶禍而已孔子曰中人
　以上可與語上中人以下不可以語上蓋正道勝則
　小人亦有悔過從善之心正道不勝介乎隂邪之間
　能知君子而失其黨類之心聖人亦恕之免誅殛之
　禍此待小人之術容其悔過不為己甚者也處羣隂
　之間上下皆隂故曰失上下也
六四剝牀以膚凶
象曰剝牀以膚切近災也
　剝牀以足剝牀以辨此皆身外之物失其本業之象
　至于剝牀以膚則鬻妻賣子身填溝壑矣正道剝盡
　直凶而已六四近君之大臣小人之處乎顯位者勢
　足以有行故剝之為甚象曰剝牀以膚切近災也禍
　切于身不可避免蓋民為邦本剝民及膚則君臣皆
　受滅身之禍故曰切近災也
六五貫魚以宫人寵无不利
象曰以宫人寵終无尤也
　六五隂柔為剝之主小人恣為姦欺以剝正道而致
　亂亡者皆五為之剝道至此雖處尊位勢已不能制
　若一旦悔悟欲盡去之則反受其禍矣為六五之計
　者莫若姑順適其意而稍奪其大權如此則于人主
　无不利宫人者婢妾宦寺之象也小人既久用事不
　无憂危之心人主不能以道消息顯排而亟治之則
　計生无聊禍有不可勝言者能以婢妾宦寺待之使
　之駢頭而進不見嫌惡之迹則可終无尤悔以俟君
　子之進正道之復也聖人為後世之慮如此漢之獻
　帝盖粗知此者至魏髙貴鄉公唐昭宗欲于剝盡之
　時稍立權綱遂不免于禍此足以為後世鑒矣
上九碩果不食君子得輿小人剝廬
象曰君子得輿民所載也小人剝廬終不可用也
　隂陽二氣不能頓進猶君子小人不能頓長隂之剝
　陽自足至膚為害加甚則小人道長亦極矣上九處
　羣隂之上雖不任事然卒消小人變剝為復也果至
　于碩大不食則能反于土而為生出之漸此一陽之
　在下者也君子能以百姓為心故民所愛戴卦以五
　隂而乘一陽君子得衆而民戴之有車輿之象小人
　但知刻剝百姓以為進身之計耳故象言君子得輿
　民所載也小人剝廬終不可用也聖人之意蓋謂剝
　之極君子之道幾絶而僅存賴有一君子以扶持之
　耳若于斯時尚或參用小人小人浸長復消君子則
　斯民受弊必致流散失業之禍故云終不可用以為
　萬世之大戒也
　
　讀易詳説卷四
欽定四庫全書
　讀易詳説卷五　　　　　宋　李光　撰
上經(復至離/)
䷗(震下/坤上)
復亨出入无疾朋來无咎反復其道七日來復利有攸
往
　剥復二卦聖人専論君子小人相為消長之理然否
　泰二卦先泰而後否以言治極必亂也剥復二卦先
　剥而後復以言亂極則治也居泰之時无小人以害
　政雖長存可也當剥之極有一君子扶持而安全之
　其勢必復復亨者復則小人退聴世道无阻而亨通
　也出入无疾者一陽生于下而羣隂莫能害之出者
　外也入者内也陽剛雖㣲而在内蓋剥極成坤則陽
　入在内出入云者言隂陽消長反復之常也君子出
　處之間經營世務无有疾惡之者故得行其志也復
　之初爻陽雖生而甚㣲隂雖消而尚衆如君子雖進
　方伏而在下必當從容求濟以俟衆陽之升進勢足
　以勝小人然後可以大有為而免咎悔也反復其道
　七日来復者自隂柔而反復于陽剛必更俟之七日
　則坤之隂氣盡矣夫隂陽之循環未有往而不反者
　乾坤交錯而成六十四卦卦有六爻爻各主一日八
　卦循環至極則反易天下之至變者六位逓遷隂自
　五月而生其卦為姤隂進而陽消九月于卦為剥至
　十月六隂數極其卦為坤十一月一陽復生剛来反
　初復于本位凡厯七變而為復故曰七日来復也諸
　家之説雖辭有異同至言隂陽反復之義其理則一
　也復之時君子道長小人不敢加害可以進為于世
　故利有攸往也
彖曰復亨剛反動而以順行是以出入无疾朋來无咎
反復其道七日來復天行也利有攸往剛長也復其見
天地之心乎
　復所以能亨者以剛反而復其本也夏至一隂生則
　剛既往矣至七日為反謂陽剛消極而来反也下震
　上坤動而順之象震動而坤以順行是以出入无疾
　朋来无咎蓋剥復者陽氣出入之始一出一入羣隂
　莫能害之朋類皆至小人莫能間之反復其道七日
　来復天行者周天三百六十五度四分度之一一晝
　夜日行一度終坤之七日而復其始隂陽消復天道
　之常故曰七日来復天行也利有攸往剛長也剛長
　則隂消故利有攸往也復其見天地之心者于復之
　時君子道長小人道消天地之心于此可見矣天地
　豈有心哉而禍福休祥之證皆有以窺見天心至天
　地之變五緯失其常度五行失其常性皆逆知其過
　董仲舒言天心之仁愛人君故出災異以譴告之以
　天地為漠然无心可乎復之時君子之道長小人之
　道消天地之心于此可見矣
象曰雷在地中復先王以至日閉關商旅不行后不省
方
　雷者陽氣壮動隂不能固擊摶而有聲當復之時雷
　在地中陽氣伏藏于下隂能固之先王以至日閉闗
　商旅不行后不省方所以助天地之閉蔵也月令曰
　仲冬行夏令則氛霧冥冥雷乃𤼵聲然則天地生成
　萬物之功實有頼于聖人燮調而佐理之也
初九不逺復无祗悔元吉
象曰不逺之復以修身也
　隂盡陽来天地之復也知不善之不可為而復于善
　君子之復也初九居羣隂之下而陽氣獨先羣隂而
　萌復于動初此復之速而不至于悔也其為吉大矣
　孔子于此爻獨曰顔氏之子其殆庶㡬乎有不善未
　甞不知知之未甞復行也然則不逺復者言復之速
　也人有不善在身巧自掩覆謂人不知者多矣惟顔
　子有不善則知之知之而未甞復行則善日積而不
　善无自而萌矣修身之道莫大乎此故象言不逺之
　復以修身也孔子稱其不貳過韓子以為見不善之
　端而能止之也與此意同
六二休復吉
象曰休復之吉以下仁也
　復卦以初九為主處羣隂之中而能速復者也二雖
　隂柔在上而切近于初能因之而復不忌不嫉知善
　之可從屈已以下之美之至也吉孰如之故象言休
　復之吉以下仁也
六三頻復厲无咎
象曰頻復之厲義无咎也
六四中行獨復
象曰中行獨復以從道也
六五敦復无悔
象曰敦復无悔中以自考也
上六迷復凶有災眚用行師終有大敗以其國君凶至
于十年不克征
象曰迷復之凶反君道也
䷘(震下/乾上)
无妄元亨利貞其匪正有眚不利有攸徃
彖曰无妄剛自外来而為主于内動而健剛中而應大
亨以正天之命也其匪正有眚不利有攸往无妄之往
何之矣天命不祐行矣哉
象曰天下雷行物與无妄先王以茂對時育萬物
初九无妄往吉
象曰无妄之往得志也
六二不耕穫不菑畬則利有攸往
象曰不耕穫未富也
六三无妄之災或繫之牛行人之得邑人之災
象曰行人得牛邑人災也
九四可貞无咎
象曰可貞无咎固有之也
九五无妄之疾勿藥有喜
象曰无妄之藥不可試也
上九无妄行有眚无攸利
象曰无妄之行窮之災也
䷙(乾下/艮上)
大畜利貞不家食吉利渉大川
彖曰大畜剛健篤實輝光日新其徳剛上而尚賢能止
健大正也不家食吉養賢也利渉大川應乎天也
象曰天在山中大畜君子以多識前言往行以畜其徳
初九有厲利已
象曰有厲利已不犯災也
九二輿説輹
象曰輿説輹中无尤也
九三良馬逐利艱貞曰閑輿衛利有攸往
象曰利有攸往上合志也
六四童牛之牿元吉
象曰六四元吉有喜也
六五豶豖之牙吉
象曰六五之吉有慶也
上九何天之衢亨
象曰何天之衢道大行也
䷚(震下/艮上)
頤貞吉觀頤自求口實
彖曰頤貞吉養正則吉也觀頤觀其所養也自求口實
觀其自養也天地養萬物聖人養賢以及萬民頥之時
大矣哉
　頥之為卦蓋取人之頥頷以為象震下艮上上止而
　下動止者无為以飬下動者有為以養上上止下動
　各得其正則吉孟子曰无君子莫治野人无野人莫
　養君子治所以養之也教化政刑皆所以養人能知
　治人為養人之大則可與言頥之義矣人之所養或
　養其大體或養其小體如孟子所謂至大至剛充塞
　乎天地之間者其所養可知觀頥之義則人之邪正
　善惡斷可識矣自求口實者自養也養其口體而已
　此資飲食以養形者也窮而在下未能博施濟衆所
　以獨善其身者其自奉養必有道豈特飲食之間哉
　頥貞吉所養者正則吉隨之善觀人者苐觀其所養
　而已器量大財所養亦大器量小則所養亦小自求
　口實觀其自養者如顔子簞食瓢飲則其自養何如
　哉聖人推廣頥之義天地養萬物動植飛潜咸遂其
　性以成生育之功聖人養賢髙爵厚禄咸當其位而
　已享无為之治則頥之為義豈不大哉
象曰山下有雷頤君子以慎言語節飲食
　上止下動山止而雷動頥之象也君子體此以修身
　于動之中有止静之義言語之出乎口飲食之入乎
　口皆當動其頥頷不有以節慎之則言語出而招憂
　虞飲食入而害性命者多矣二者古人之所深戒而
　不可忽也
初九舍爾靈龜觀我朶頤凶
象曰觀我朶頤亦不足貴也
　龜之為物以鼻引氣可以不食而長生物之至靈而
　无求于外者九以陽居初伏而在下有靈龜之象然
　于卦為震而正應在四不能静守而貪于所欲急于
　上進心所慕悦朶其頥而從之捨已逐物忘在我之
　至貴自投茍賤之域非君子之所尚也故象曰亦不
　足貴也士能知至貴之在我守志勵操若顔氏之子
　雖簞食瓢飲不改其樂豈見可欲而輕動其心哉
六二顛頤拂經于丘頤征凶
象曰六二征凶行失類也
　六二无應于上而比于初下者上之所養也今以隂
　乗陽反求養于下于理為倒故曰顛頥也經常也丘
　園隱者之所盤旋也不能退守亷節而拂其常理于
　安處之地而求養焉以此求養往則凶矣象言六二
　征凶行失類者六二以柔弱居下雖得中而无應此
　士君子不遇之時當安貧守道今動而躁求人所鄙
　賤而不與也類謂五也二五本相應之地而皆處隂
　柔故為失類故曰行失類也
六三拂頤貞凶十年勿用无攸利
象曰十年勿用道大悖也
　六三正應在上九當受飬于上者而六以隂柔而處
　陽剛之位此隂邪不正之人也既拂違正道則于自
　養養人與夫求養于人无適而可故困阨窮悴至十
　年而不用是終不復可用於世此天下之棄人也廢
　棄至于十年頥道大悖蓋自取之非時之罪也士固
　有不用于世者若昏佞在上度不可以有為君子欲
　全身逺害雖終身不用又何戚焉而六三之困阨乃
　自已取此以貧賤之道而得貧賤者故可恥也
六四顛頤吉虎視耽耽其欲逐逐无咎
象曰顛頤之吉上施光也
　天地養萬物聖人養賢以及萬民下固上之所當養
　也卦以一陽在上而養四隂正也故以下養上為顛
　六四正應在初反求養于下于理雖為倒置然四居
　人臣尊位出教施令以治野人者蓋卦體震艮則上
　止下動野人之養君子于理若反而順故六四顛頥
　則吉也虎視耽耽威重之貌大臣臨下有威重則可
　以折衝萬里外矣以威重之勢欲以掊取于民何求
　而不獲然聖人立法取于民有制逐逐而求則必至
　竭民之財而難繼矣象曰顛頥之吉上施光者四能
　致飬于下蓋无一物不被其澤所施可謂光大矣顛
　頥所以獲吉由此也夫
六五拂經居貞吉不可渉大川
象曰居貞之吉順以從上也
　六五雖處尊位而下无其應不能養下而反求養于
　上是謂拂其常理蓋其才柔弱不足以有為能静貞
　自處委任于在上之大臣則可以獲吉也上九在上
　之大臣也渉險濟難必頼剛明之才六五之君守成
　之㓜主能守其道以委任大臣可也責以大有為以
　濟天下則非其任矣故不可渉大川象言居貞之吉
　順以從上者中才之主不能敬憚大臣虚心而委任
　之徒樂阿諛順適之快以濟其私欲鮮有不敗亡者
　禍福存亡特在人主逆順之間耳能順以從上則逆
　心之言必求諸道而敬聴之矣
上九由頤厲吉利渉大川
象曰由頤厲吉大有慶也
　六五本頥主而柔弱不勝其任故上九得用其權下
　之衆隂由之以得其飬然權重勢専威能震主非愓
　然常有危懼之心則主疑于上衆忌于下而禍不旋
　踵矣惟能深自惕厲則可獲吉也夫上九負剛明之
　材上所委任者専衆所責望者重非能排難渉險以
　利飬天下孰克勝任哉髙宗命傅説以若濟巨川用
　汝作舟楫古之大臣能勝是任者傅説是已髙宗能
　委任傅説為商中興之主社稷生靈咸被其福豈特
　一人之慶哉故象言大有慶也
䷛(巽下/兑上)
大過棟橈利有攸往亨
彖曰大過大者過也棟橈本末弱也剛過而中巽而説
行利有攸往乃亨大過之時大矣哉
　大者能立非常之事故其過亦非常過在大者非隂
　小所能為亦不敢為也故曰大過大者過也夫大過
　之時朝廷衰㣲百姓離散主昏于上臣强于下故云
　棟橈本末弱也本末謂上下皆隂四陽无所託顛也
　剛雖過而不失二五之中正欲以有濟不可暴也大
　過之世豈純任剛强以違拂人心哉以卦體言之巽
　下兊上巽而説行則天下翕然從之矣武王伐紂不
　期而㑹者八百餘國漢祖入闗父老皆牛酒迎勞大
　過之時聖賢君子為過絶之行以成非常之功故利
　于作為往无不濟孔子所以賛其大也
象曰澤滅木大過君子以獨立不懼遯世无悶
　澤所以悦萬物至于滅木則物或有被其害者然物
　以惟悴枯槁之乆有非尋常雨露之潤所能霑溉者
　故澤滅木為大過之象也夫天下衰亂海内雲擾惟
　賢人君子出以濟難則解紛撥亂有兵有戎而无所
　顧避退而窮處則啜菽飲水耕巖釣渭而不改其樂
　豈世之是非毁譽所能輕動其心哉是二者皆非中
　道處大過之世理則然爾
初六藉用白茅无咎
象曰藉用白茅柔在下也
　聖人當大過之世為衆人之所不敢為成衆人之所
　不能成宜其輕易妄動率意而行今乃如置器于地
　既已安全矣又藉之以茅慎之至也何咎之有以見
　聖人立大事成大功未甞敢易而為之也况初體柔
　弱承二而應四以橈弱之勢方賴二剛扶持而安全
　之其敢易乎孔子于此爻釋其大畧曰藉之用茅何
　咎之有慎之至也夫茅之為物薄而用可重也慎斯
　術也以往其无所失矣蓋聖人濟難之初其慎重如
　此則何往而不利哉
九二枯楊生稊老夫得其女妻无不利
象曰老夫女妻過以相與也
　大過之時无非過者陽不過則无以濟弱隂隂不過
　則无以益衰陽惟九二剛過而中以陽而居隂老夫
　之象初以隂柔伏而在下女妻之象二既无應于上
　而宻比于初勢固不得不相與也相與而俱受其益
　以老益少則少者日以長以少益老則衰者日以壮
　當棟橈之時君臣上下各協力以相與何往而不利
　哉故象言老夫女妻過以相與也
九三棟橈凶
象曰棟橈之凶不可以有輔也
　大過之時方藉衆力以扶危拯弱則當卑遜下已以
　收羣賢之助然後大功可成九三雖有上六為正應
　而以陽居陽方以髙亢自處違拂衆情上不復為之
　應援安能濟天下之傾危任朝廷之委寄哉夫屋之
　有棟榱桷桓楹所恃以不傾居者所頼以安也今棟
　既橈矣則本末皆弱顛仆摧敗凶可知矣其材如此
　安能勝其任乎故象言不可以有輔者蓋言上六不
　為之輔助以不足輔助故也
九四棟隆吉有它吝
象曰棟隆之吉不橈乎下也
　九四切近君位此大臣獨當拯溺扶危之任者以九
　居四以剛陽而寓隂柔得人臣之正如棟之穹隆足
　以任羣材之寄而勝其任者吉孰如之當斯任者宜
　盡大公至正之道若有所偏私則衆必解體而不為
　之用矣四與初雖為正應而不橈乎下是以獲吉若
　其用心不廣係應在初豈能収攬豪傑使逺近内外
　莫不響應以成大過之功乎
九五枯楊生華老婦得其士夫无咎无譽
象曰枯楊生華何可乆也老婦士夫亦可醜也
　九五以剛陽之才履尊極之位處大過之世若可以
　有為然无應于下而為老隂所乗故无能為也如士
　夫而為老婦所得反有資於老婦隂處上極老婦之
　象也枯楊老婦也以盛陽而益衰隂生華之象也以
　卦體言之巽為長女兊為少女今乃反此者以六爻
　之義言之也方時大過則危者易而為安亂者變而
　為治衰者使強弱者使壮故六爻有升降卦體有反
　復不可與餘卦同日而論也蓋初上二爻俱隂而衰
　弱故有老婦女妻之象楊雖易生之木其生華必當
　茂盛之時既枯而生華豈能乆乎男長而女少足以
　相感老婦而得士夫豈人情哉故爻无咎无譽而已
　至象則云枯楊生華何可乆也老婦士夫亦可醜也
上六過渉滅頂凶无咎
象曰過渉之凶不可咎也
　當天下傾危之際非挟剛健之才懐救世之志不能
　濟也上六以隂柔而處過極之位不能量力度徳渉
　難既深必蹈凶禍故過渉滅頂凶其凶蓋自取之何
　所歸咎乎雖然當棟橈之世志在濟難雖至殺身何
　咎之有故曰无咎而象言過渉之凶不可咎者人能
　捐軀濟難其成與不成天也既以蹈禍又從而追罪
　之則人懐保身之術緩急之際孰肯用命者乎故聖
　人從而恕之曰不可咎也意義兩通抑以見大過之
　世不可无過絶之行
䷜(坎下/坎上)
習坎有孚維心亨行有尚
彖曰習坎重險也水流而不盈行險而不失其信維心
亨乃以剛中也行有尚往有功也
　習重也坎險也習坎者重險也上下皆坎故為重險
　然乾坤震兊坎離艮巽八卦皆重獨坎加習字者亦
　有便習之義蓋履險難非習熟其事則顛沛失錯迹
　愈䧟而道愈屯矣吕梁丈人與齊俱出與汨皆入從
　水之道而无容私焉此履險而習熟其事者也君子
　當險難之時其心超然出乎險難之外蓋誠信之道
　素定乎胷中而非一旦可以強勉而偽為之也坎以
　一陽居二隂之間陽實隂虚實者處中有孚心之象
　心者神明之舍古之學者明其心而已方寸既明則
　生死之變不能亂也而况窮逹禍福利害之端乎故
　有孚維心亨也以此誠信之道而行于世故為人所
　貴尚何往而不利哉商之三仁當紂之世其謀國已
　素定矣
天險不可升也地險山川丘陵也王公設險以守其國
險之時用大矣哉
　坎之為卦上下皆坎坎所以為險也重險則深水流
　而不盈者深也君子陷于險難既險且深未能遽出
　乎險難者也行乎險難而不失其信者所以濟險難
　也上下二隂而一陽處乎中剛而得中二五是也隂
　柔也陽剛也外柔者善陷者也内剛者為所陷者也
　處燕閒而心常險者小人也身屯否而心常亨者君
　子也小人柔佞隂險故善陷君子君子剛方正直故
　常為所䧟上下二隂小人協力而共擠之象也一陽
　在中君子獨立无援之象也陽雖䧟於羣隂之中而
　剛健篤實其心坦然无所憂懼有所不往往无不濟
　故能卒脱乎坎陷而成濟險之功雖然險固君子之
　所惡也専于傾害君子者小人之險也君子亦有時
　而用險者所以杜陵犯之漸而防傾覆之禍也如天
　險之不可升知不可測度而退聴也如地險之有山
　川丘陵知其險峭而不可犯也王公設險以守其國
　浚城池脩障塞所以設險也人主當深居九重如神
　龍之不可脱于淵秦之无道廵逰天下博浪之禍㡬
　至不免劉項歎息道傍或曰彼可取而代或曰大丈
　夫當如此所以動豪傑之心萌非覬之望二人起而
　秦卒以亡然則險之時用豈不大矣哉
象曰水洊至習坎君子以常徳行習教事
　水之傾注相仍不絶其澗壑必有深峭之處水洊至
　所以為重險也君子體此象以常其徳行故處富貴
　貧賤死生禍福之際未甞少易其節如水之流行雖
　萬折而必東也習教事者習為教誨人之事夫以身
　教者從能常其徳行則觀感而化者疾于影響之應
　形聲豈諄諄然訓誨以言哉
初六習坎入于坎窞凶
象曰習坎入坎失道凶也
　初六以隂柔而處重險此小人之陷于險難以邪佞
　隂險而入于坎窞而凶窞在兩坎之下故曰習坎由
　失道而䧟非能脱乎險難者故象言習坎入坎失道
　凶也君子固有不幸而入險難者如文王之拘羑里
　孔子之阨陳蔡初非失道故卒脱乎險難而小人卒
　不能加害也
九二坎有險求小得
象曰求小得未出中也
　九二以剛陽而䧟于二隂君子處坎之時而行乎患
　難者二與五位本相應今既俱䧟于羣隂之間上下
　各无應援二猶欲有求于五勢雖不能援然居中履
　尊小人尚有畏憚之心故二往求焉尚可小有所得
　也五之䧟于羣隂如末世人君阨于强臣威福之柄
　不自我出象言求小得未出中者未能出乎險中也
　二之剛陽出乎險中小人退聴必有濟險復辟之功
　何求而不獲哉然則求小得者是未出乎坎䧟也
六三來之坎坎險且枕入于坎窞勿用
象曰來之坎坎終无功也
　来自外来之有所在也六三隂柔之中而據陽位造
　坎險者今乃反䧟于重險之中以上无援而下乗剛
　往来皆䧟无適而可故來與之皆險也君子處乎險
　難心亨可也而晏然若燕安之時无畏懼惕厲之心
　故患難愈深而身愈䧟也六三既不能退處幽隠為
　自全之討故聖人戒以勿用此爻也象言来之坎坎
　終无功者進退皆遇凶禍豈能成濟險之功哉
六四樽酒簋貳用缶納約自牖終无咎
象曰樽酒簋貳剛柔際也
　聖人當重坎之時處險之道以有孚為大蓋非智力
　巧詐所能為也六四切近君位人主恃以出乎險難
　者惟中誠實而外素儉乃可免禍故一樽之酒二簋
　之食瓦缶之器物之至儉陋者當險難之世能深自
　貶損𤼵于至誠固可薦王公而交神明也老子曰不
　窺牖見天道牖者奥室之間通乎至明之處人臣欲
　濟險難非君臣道合則不能也君臣之分上下之勢
　固殊絶矣故以祭祀為喻以菲薄之物将潔素之誠
　固足以通幽而逹明也况人主乎當險難之世僅能
　免乎咎悔而巳豈能濟難而獲福哉故曰終无咎也
　象言樽酒簋貳剛柔際者繫辭曰剛柔者晝夜之象
　晝夜者幽明之象交神明之道蓋将和同乎天人之
　際納此約質從此户牖所以通乎幽明以喻君臣之
　大分也四五无應而以剛柔宻相承比君臣道合固
　足以濟險難矣
九五坎不盈祗既平无咎
象曰坎不盈中未大也
　九五以中正而履尊位勢固足以有為當險難之世
　小人衆多坎窞尚深下无應援如水流而不盈未能
　出乎險中也人主既制于小人左右前後皆其黨與
　雖負剛健之才未能有所為也當深自晦匿以道消
　息之勿使見憤疾不平之迹適至于平可也如此然
　後可以免禍象言坎不盈中未大者履九五之尊位
　不能大有所為但適至于平耳豈足為濟險之主而
　成中興之功哉
上六係用徽纆寘于叢棘三嵗不得凶
象曰上六失道凶三嵗也
　上六小人之居大位而尤隂險乗剛犯上有无君之
　心勢固難以兩立然隂柔而居險之極衆莫有應者
　九五之君卒有以制其死命蓋君子遇險而卒脱小
　人遇險而愈䧟故係用徽纆寘于叢棘雖三嵗之乆
　而不得脱其凶可知蓋小人方在大位勢能害物盡
　力而為之其傾䧟善類多矣雖人主之尊亦将憑陵
　而无所憚其凶熖可知一旦罪惡顯露其治不得不
　嚴其拘係之不得不乆象言上六失道凶三嵗者其
　蹈禍患蓋自取之固足以快天下之公論雖寘之叢
　棘之下可也噬嗑上九曰何校滅耳凶孔子曰惡積
　而不可揜罪大而不可解小人積稔凶惡雖人主有
　不能堪其極未甞不至于此如唐元載之流是已
䷝(離下/離上)
離利貞亨畜牝牛吉
　坎離水火之象在人為心腎心蔵神腎蔵精精與神
　合而不離則變化之所為在我而已坎隂也而一陽
　在内離陽也而一隂居内故心液為真水而下䧏腎
　水含真火而上升故火下水上為既濟火上水下為
　未濟此飬生者有五行顛倒術龍從火裏出五行不
　順行虎向水中生之説古之至人以為長生不死之
　藥也離麗也火无正體因物以為體太空之中惟所
　取之君子體離善附物之性附物則失已當以正為
　主故利貞然後能亨也貞而能亨者言君子之道亨
　非富貴利逹之謂也在我者既正則當飬成其正順
　之徳牛善觸物惟牝牛正而能順六二以隂居隂至順
　者也故有牝牛之象君子以剛正涵飬成就其徳又
　麗乎中正其逢吉也豈不宜哉
彖曰離麗也日月麗乎天百穀草木麗乎土重明以麗
乎正乃化成天下柔麗乎中正故亨是以畜牝牛吉也
　物生于天地之間凡麗于有形渉于有數與夫動植
　飛潜未有无所麗者日月麗乎天百榖草木麗乎土
　可謂得所麗矣重明以麗乎正乃化成天下者重明
　上下皆離明之盛也人君非至明无以照天下彖以
　卦體言故曰重明象以卦材言故曰繼明重明者同
　體相重而不可掩也繼明者異體相續而不絶也六
　五雖非剛健而以一隂處乎二陽之間居尊履正故
　能化成天下也柔麗乎中正者二以柔而得中五
　以柔而得正上下皆處中正之位故君臣道合乃底
　于亨嘉之㑹也離之性必有所麗有所麗者皆託體
　于異物非能超然而獨立也離以柔為主柔弱則性
　順剛强則性逆能飬其至順之徳而不與物忤如畜
　牝牛故獲吉也
象曰眀兩作離大人以繼明照于四方
　明兩作兩明相繼而起然後為離明兩作則前後相
　繼之義故大人以繼明照于四方繼體之君以明繼
　明其光不息故能无逺弗屆无幽不燭也孟子以充
　實而有光輝為大方言繼明故特稱大人能相繼而
　明所以為大若以昏繼明則明入地中為明夷暗君
　之象也
初九履錯然敬之无咎
象曰履錯之敬以辟咎也
　隂陽升䧏猶五行之循環王相休囚時為貴賤本无
　一定之體一隂而二陽則以隂為主柔麗乎中正者
　位也然二五之隂皆為羣陽所麗蓋賤必麗于貴卑
　必麗于尊初最處下居九位之地上承于二以求麗
　焉以𤼵跡之初上之諸隂皆非其應所履錯愕未知
　適從二方處中為主勢不能抗能敬承于二是以陽
　剛而下隂柔故可免咎象言履錯之敬以辟咎者火
　性炎上而善麗非能守其亷静安其分義者也處離
　之初能錯然敬畏介然獨守非得已也姑避咎悔耳
六二黄離元吉
象曰黄離元吉得中道也
　彖曰柔麗乎中正即五與二也離文明也黄為中色
　二五俱以文明中正為羣陽所附君臣上下道同徳
　合吉孰大焉象言黄離元吉得中道者離體雖文明
　若日昃之離明将入于地中矣惟大明中天則无幽
　不燭容光必照如聖人居中得位故能成大善之吉
　也
九三日昃之離不鼓缶而歌則大耋之嗟凶
象曰日昃之離何可乆也
　古之有道者觀乎隂陽消長之理則進退去就死生
　禍福皆能順受之上下二離有𫝊繼之象功成名遂
　身退天之道也自昔帝王享國日乆既老而當𫝊或
　授之子或授之賢故能身享安榮而其明不息也離
　火也火性炎上九又以陽剛而據陽位雖過中當退
　而不能以禮自娱年至大耋顧戀咨嗟此取禍之道
　也聖人垂戒之意深矣象言日昃之離何可乆者人
　之既老譬之漏盡鐘鳴而夜行不止其能乆乎
九四突如其來如焚如死如棄如
象曰突如其來如无所容也
　離之重明有繼體之象九四以陽剛逼近君位此嫌
　疑之際當深自退避不使至于不容之地則為善處
　今下離既終上離乃突然而進勢猶焚灼不可禁遏
　如此乃有取死之道衆之所棄也昔者堯崩三年之
　喪畢朝覲訟獄者不歸堯之子而歸舜舜禹皆然蓋
　神器之重惟不求者能得之實有以服人心厭人望
　也末世之君不早自定至倉猝之際争立而相屠滅
　者其禍變可勝言哉象曰突如其来如无所容者其
　陵犯如此雖四海之廣將无所容理勢然也
六五出涕沱若戚嗟若吉
象曰六五之吉離王公也
　聖人不畏多難畏无難蓋无難之世上下恬嬉㦯致
　亡國多難之世殷憂戒懼或能興邦六五柔弱之君
　介乎上下二强臣之間為所脅制雖履尊位擁虚器
　而已亡聊之極故出涕沱若也然以身處多難能臨
　事而懼憂戚傷嗟𤼵于辭色故能不蹈禍災有中興
　之象象言六五之吉離王公者履尊居正麗于王公
　之位雖遭屯否莫或害之而履終吉也
上九王用出征有嘉折首獲匪其醜无咎
象曰王用出征以正邦也
　六五之君雖麗乎中正之位而柔弱无斷故上九之
　大臣文明剛健以行其權銜命出征征无不服君臣
　之道剛柔相濟不廣行殺戮但折伏其首惡而已其
　功既美人主之所嘉尚也獲匪其醜醜衆也弔民伐
　罪但殱其渠魁豈復深究黨與横及脅從无辜之人
　哉用兵如此尚何咎乎象言王用出征以正邦者諸
　侯并吞陵暴非人君有以節制之則弱國小邦何自
　而立非貪其土地虜其人民也凡以正邦國之侵暴
　爾出征必稱王者周公東征未甞不稱王命蓋征伐
　當自天子出也
　
　
　
　
　
　
　讀易詳説卷五
欽定四庫全書
　讀易詳說卷六　　　　　　宋　李光　撰
下經(咸至蹇/)
䷞(艮下/兊上)
咸亨利貞取女吉
　无心感物曰咸卦以艮兊為象言少男少女之相感
　以見所感之深盖天理之自然而非人為也聖人感
　人心以此何徃而不通哉夫男女相感常失于不正
　不正則有不待媒妁之言者能相感以正則夫夫婦
　婦而家道正矣故利貞然後取女吉也利貞者止乎
　禮義也
彖曰咸感也柔上而剛下二氣感應以相與止而說男
下女是以亨利貞取女吉也天地感而萬物化生聖人
感人心而天下和平觀其所感而天地萬物之情可見
矣
　咸之為義盖言无所不感男女交感而志通本乎情
　性非有心也非有言也易以艮兊為象故有男女之
　義柔上而剛下所以能感也若柔巽隱伏而剛陽居
　上二氣各行豈能相感故坤上而乾下為泰坎上而
　離下為既濟皆有交感之義此感而彼應盖有感而
　不應者惟二氣感應然後相與而无間也止而說男
　止而女說也夫女子處乎幽閒之中非有求焉則不
　應也如士以道義自重非幣聘先焉則不徃也故男
　止乎下而女說乎上然後通亨又惡不由其道利貞
　者相感不可不出于正親迎之禮男常下女所以為
　正取女以此則家道之吉可知矣天地以氣相感而
　成化育之功聖人以道感人而致和平之治聖人極
　論咸之感物其大如此達觀之士閱造化之變黙觀
　其所感則天地萬物之情舉一物足以盡之矣聖人
　欲窺造化之妙則自其至近且易見者觀之故咸之
　辭以男女為象豈非衆情之所同近而易見者乎
象曰山上有澤咸君子以虚受人
　易言山澤通氣山之與澤氣自相感澤本居下今反
　在山上尤見相感之深盖山氣上騰澤性下潤上騰
　者受澤之潤蒸而為雲雨下潤者資山之氣畜而為
　淵泉君子體此象故能以虚受人如山藪之廣大无
　所不容无所不納也我能以虚受人人之資于我者
　必衆矣故智者獻其謀勇者效其力翕受敷施如山
　澤之相資也
初六咸其拇
象曰咸其拇志在外也
　物之相感以精誠為主不精不誠不能動人咸之為
　卦本以无心感物而六爻所感各以所遇之時為深
　淺一人之身拇最居下體咸其拇所感至末也象言
　志在外者艮下為内兊上為外初應在四故心之所
　係者専于四而已
六二咸其腓凶居吉
象曰雖凶居吉順不害也
　腓雖拇上猶在下體之中體既躁動豈能趨安貞之
　吉哉咸其腓本蹈凶禍而能退以靜處則可轉凶而
　獲吉也二得中正之位故能變凶為吉餘爻欲免悔
　吝難矣象言雖凶居吉順不害也二正應在五五履
　尊位臣子之道順以相感于義無害也順而害于義
　則妾婦之道耳
九三咸其股執其隨徃吝
象曰咸其股亦不處也志在隨人所執下也
　九三以剛陽之才不能特立獨行而係應在上雖所
　進愈上而所執每下隨人而已徃則為所鄙賤是吝
　道也三雖處下卦之上而未離下體當斯時也能安
　貧守道退而窮處非其招不徃徃无不利矣故象曰
　咸其股亦不處也志在隨人所執下也
九四貞吉悔亡憧憧徃來朋從爾思
象曰貞吉悔亡未感害也憧憧徃來未光大也
　九四兊體居下為說之始女說而有應非貞則入于
　邪矣故貞然後獲吉而悔亡悔至于亡非獨无悔而
　已餘爻皆近取諸身故以拇腓股脢輔頰舌見所感
　之深淺四獨不言所感者四居股之上拇之下則所
　感者心也心居中虚以貞感物則无所不通故九四
　一爻專以貞為主大哉貞乎天地之道貞觀者也日
　月之道貞明者也天下之動貞夫一者也咸之感物
　以貞則无適莫偏係之私精神心術黙而運之神而
　化之豈有心哉孔子釋此爻特盡其精微以見所感
　之大日月寒暑之徃來以成嵗也尺蠖之屈以求伸
　也龍蛇之蟄以存身也屈而未信者如蠖之初行必
　屈以求在後之伸也龍蛇遇冬必蟄以待春夏之奮
　也聖人觀萬化之源精義入神以致用則退藏于宻
　者非獨善其身也利用安身以崇徳則出而應物者
　非危其身也咸之感物至此則盡矣又曰窮神知化
　何也盖窮神則知神之所為矣知化則造物之權在
　我矣豈非徳之盛耶故以此終之也象曰貞吉悔亡
　未感害也憧憧徃來未光大也盖能貞則吉而悔亡
　未能有所感則悔吝隨之故曰貞吉悔亡未感害也
　咸之感物何容心哉今乃憧憧徃來于心者特其平
　昔之儔類耳非能出乎思慮之表則所感者狹矣故
　曰憧憧徃來未光大也若文王之不識不知順帝之
　則豈有此疆爾界之殊哉
九五咸其脢无悔
象曰咸其脢志末也
　五履尊位當為咸主可以感人心而致和平之功今
　反一趨於靜黙无所作為故得无悔而已先儒以脢
　為脊肉子夏易𫝊曰在脊曰脢皆居无用之地雖无
　競躁之累而志應在二所感者末矣故象曰咸其脢
　志末也
上六咸其輔頰舌
象曰咸其輔頰舌滕口說也
　上六處說之終不能以誠意感格天下而區區口舌
　之間曷足以感人心乎輔也類也舌也皆語言之所
　自出夫以身教者從以言教者訟其身正不令而行
　其身不正雖令不從上六感人心以此衆所鄙賤特
　以處尊位能以柔說待物故不著凶咎之應然小人
　之態亦可見矣聖人之所棄凶咎不足以言之象言
　滕口說者騰播其言語以媚說上下冀以感人聖人
　所深惡而鄙賤之矣
䷟(巽下/震上)
恒亨无咎利貞利有攸徃
　常固君子之所貴也常而不通則執中而暗於權遭
　變而失其機合散屈伸與體相乖故恒亨然後无咎
　无咎然後利貞既通而正則涉險犯難而无不利也
彖曰恒久也剛上而柔下雷風相與巽而動剛柔皆應
恒恒亨无咎利貞久于其道也天地之道恒久而不已
也利有攸徃終則有始也
　天尊而地卑陽尊而隂卑君尊而臣卑夫尊而婦卑
　此天下之常理而不可易若尊者守其常尊卑者守
　其常卑天地不交上下情隔非常久之道也故剛上
　而柔下者貞也雷以動之風以散之雷風相與巽順
　而震動剛柔相濟而皆應雷風相與而不相悖如此
　異乎執一而不知變者是乃所謂貞常而能久者也
　彖辭以此數者釋一恒字固足以盡之恒固可以致
　亨亨則无復過咎矣亨而不已則或失其所守故又
　欲其趨于正亨通而能不失其正其道可久固守其
　常而不知變與夫通物而不已則入于邪皆非可久
　之道也天地所以能長且久者其位不易變化无窮
　也使天地固守其卑髙之位而无相感相應之道則
　天地之道或幾乎息矣四時之變終而復始息息不
　停故生殺代謝若環之无端而不可窮聖人惡夫執
　滯不通若膠柱而調瑟者故于恒卦特曰利有攸徃
　言利有所徃則可以濟物而其道无方乃不失其所
　謂常也故釋之曰利有攸徃終則有始也
日月得天而能久照四時變化而能久成聖人久于其
道而天下化成觀其所恒而天地萬物之情可見矣
　恒久也天以運轉不窮為恒故日月麗乎天而能久
　照地以安靜不變為恒故百穀草木麗乎土而能久
　成天假日月以為晝夜故日月有徃來天之體穹然
　乎其上者未嘗變也地假四時以成寒暑故四時有
　代謝而地之形隤然乎其下者未嘗變也觀乎天地
　則恒之義可見矣聖人黙觀天地造化之變如日月
　四時徃來變化而得貞恒之理故能達乎天地萬物
　之情位乎兩間而成三才之功也周室之興本乎后
　稷十五王而文基之十六王而武居之其積徳累仁
　可謂久矣故成周之治獨冠百王功徳之被海隅者
　廣仁恩之浹生靈者深故曰聖人久于其道而天下
　化成也
象曰雷風恒君子以立不易方
　雷風所以為恒者以異體而相成也大象統言二卦
　恒久之道故以雷風為喻盖天之有雷風猶朝廷之
　號令其震動萬物必以其時君子體夫雷風相與有
　恒之理故能特立獨行而不為窮達禍福所移古人
　有行之者伯夷叔齊至餓死不食周粟雖斧鉞在前
　而不顧此能恒其徳行而立不易方者若夫達權適
　變則有六爻之義存焉故初六以浚恒而凶六五以
　恒其徳貞婦人吉而夫子凶上六又以振恒而凶也
初六浚恒貞凶无攸利
象曰浚恒之凶始求深也
　人之相與皆自淺而馴致于深故可久也君臣之分
　朋友之義夫婦之情莫不皆然六以隂柔居恒之始
　雖與四為應遽求深交故雖貞而猶凶也以此為恒
　何所利哉浚者始而深之也恒久也久于其道日以
　浸深故恒久而不變也六處巽初巽性深入不俟情
　義之合凶其宜矣以此為恒何徃而利哉古人應上
　之求必待三聘而後徃三顧而後見者慎其始也始
　而求深未有不蹈凶禍者彭寵初見光武自負其功
　意望甚髙謂當迎閤握手交歡並坐而帝接之不能
　滿意至反叛以取滅亡故象傳曰浚恒之凶始求深
　也
九二悔亡
象曰九二悔亡能久中也
　九二以陽居隂固當有悔然二處巽之中順而得中
　則悔可亡也夫以陽剛之才正應乎六五柔弱之主
　能久于中道得人臣之正而无犯上之嫌何悔之有
　哉
九三不恒其徳或承之羞貞吝
象曰不恒其徳无所容也
　巽以柔順為體巽入為用而九三以剛而處陽位正
　應在上而下牽于初進退无常无常而剛柔失位可
　謂不恒其徳矣故有以隱逸自名而志在要禄以廉
　儉飭身而終于貪競者謂可以欺愚惑衆而世固有
　不可欺者若察知其姦適足為辱故曰或承之羞以
　此為恒雖正而吝况以不正處之乎象曰不恒其徳
　无所容者不恒之人善人固惡其矯妄不善之人亦
　疑其反覆衆所不與殆將无所容于天地之間也
九四田无禽
象曰久非其位安得禽也
　人臣居近君之位必有以効其職勝其任故雖久而
　无竊位之譏也九四以陽居隂雖才足有為而處非
　其地欲以久安其位為恒豈能有所獲乎夫禽獸之
　害稼穡則當獵取而除去之今既不能為國攘却冦
　患乃偃然據非其位无功受禄如田獵而无獲也故
　象曰久非其位安得禽也既據非其位雖久而徒勞
　禽何可得也
六五恒其徳貞婦人吉夫子凶
象曰婦人貞吉從一而終也夫子制義從婦凶也
　聖人所謂恒者以能變為常若固守而不知變但趨
　于靜貞而已豈能通其變極其數以成天下之務哉
　婦人以貞順為恒故孟子曰无違夫子以順為正者
　妾婦之道也故婦人則吉也丈夫則當從權制變操
　縱在我若委曲循物而為婦人之行則失其剛陽之
　才反蹈于凶禍矣象曰婦人貞吉從一而終也夫子
　制義從婦凶也六五以柔弱而履中位其象以婦人
　則吉夫子則凶盖婦人以幽閒柔靜為徳守志厲操
　不踐二庭故貞而獲吉丈夫制義有權有變適于義
　而已義苟不可雖君父之命有不得而從者若反從
　婦人之行則凶矣抑婦人當以從夫為正夫而從婦
　則牝雞司晨家道亂矣唐之髙宗是已
上六振恒凶
象曰振恒在上大无功也
　震動也上六處震之終理宜靜復而反振動之以振
　為恒其動无節失時而凶矣象曰振恒在上大无功
　也夫處恒之極當震之終不能安靜以復其恒尚欲
　有所作為以振動天下其誰肯從之故大无功也予
　竊考恒之一卦聖人于六爻反覆詳論以深明其義
　盖慮後世昧乎真恒之禮而以妄為恒者多矣自初
　至上多凶而少吉雖九二一爻處乎中正之位僅能
　免乎凶禍六爻雖居尊位恒其徳貞獨婦人吉而夫
　子猶不免乎凶也周公作立政以用常人為先孔子
　曰人而无恒不可作巫醫大哉恒乎初之浚恒上之
　振恒九四之久非其位為恒是有心于為恒者皆不
　免凶悔吝也況乎不恒其徳若九三者乎嗚呼非通
　其變窮于理者曷足以語聖人之真恒哉
䷠(艮下/乾上)
遯亨小利貞
　孔子曰幾者動之微吉之先見者也君子見幾而作
　不俟終日遯之時雖四陽處上而二隂在内為主此
　小人浸長之徴也君子覩其幾微察其徴兆則釋位
　而去乃可免禍故隠居求志志得而心亨萬鍾之禄
　有所不顧卿相之貴有所不屑身雖屈而道愈伸故
　遯然後乃亨也否之匪人不利君子貞遯未至于否
　有否之漸能以貞固自守者但小利耳不可大有為
　也
彖曰遯亨遯而亨也剛當位而應與時行也小利貞浸
而長也遯之時義大矣哉
　夫立人之朝一旦欲奉身而退豈可遽哉故剛當位
　而有應此可遯之時也昔人謂進身非難乞身之難
　者如此方小人浸長之時當委曲沉黙使不見其欲
　去之迹但卒歸于正可也彖曰浸而長者盖知幾之
　士知四陽雖衆而已徃隂柔雖微而處内小人之道
　必浸而長浸猶水之潤物漸漬而日衆也遯之時謂
　可遯之時遯之義謂當遯之義觀其時察其義二者
　皆當遯則可以全身逺害以俟天道之復國之治亂
　民之休戚係焉故曰遯之時義大矣哉程氏以謂聖
　賢之于天下雖知道之將廢豈肯坐視其亂而不救
　必區區致力于未極之間不可大貞而尚利小貞也
　竊為不然聖賢所貴乎知幾者謂當辨之于早脫之
　于衆人未覺之時故可免也故曰知幾其神乎若如
　漢王允之徒遲回顧戀不免殺身徒速其禍耳何𥙷
　于治亂哉
象曰天下有山遯君子以逺小人不惡而嚴
　天積氣而在上山積形而在下天陽也山隂也山雖
　峻極豈能侵逼于天小人雖長固不能害君子此天
　下有山所以為遯也君子處身于不可犯之地如天
　之不可階而升也逺小人之道使之有所畏憚而不
　能陵犯可也豈悻悻然懐憤含怒遽以惡聲加之哉
　有如顔真卿段秀實之徒一旦忠義奮𤼵雖蹈大難
　而成仁者是固聖人之所取也言豈一端而已哉
初六遯尾厲勿用有攸徃
象曰遯尾之厲不徃何災也
　小人將進亡徴已見非衆人所知也故聖人于此察
　其幾微髙舉逺引故能保身全家以免乎世患若幾
　事不先遯者已衆然後欲去是為遯尾尾者後衆人而
　遯讒間乗之此危道也遯既後時故勿用有攸徃書
　稱微子去之去之速也箕子為遯尾故有囚奴之災
　雖然如漢孔光張禹之徒居昏暗之朝知不可脫而
　括囊全身者盖妄有見于不徃何災之義此又學者
　不可不辨
六二執之用黄牛之革莫之勝說
象曰執用黄牛固志也
　遯以二隂在内為隂長之漸知幾之士及其未盛皆
　為遯藏之計獨二以隂柔處内上有九五之應君臣
　志合膠固如黄牛之革說者雖多莫之能勝此小人
　挾君寵以害君子之術也自古小人欲害君子必先
　順適其君深得其所欲然後得以逞其私也人主利
　其順適之快故排衆議而用之天下之勢雖土崩瓦
　解而不悟也牛性至順黄為中色順之至也以至順
　而膠固其君脅持内外其勢必至於牢不可拔也故
　象曰執用黄牛固志也
六三係遯有疾厲畜臣妾吉
象曰係遯之厲有疾憊也畜臣妾吉不可大事也
　君子知天下將亂小人必得路人主不足與有為則
　悠然長徃然後可以保身而全家若顧戀寵禄懐其
　惠以係累其心未有能超然獨徃者也如此未有不
　反受其危害者九三處下卦之極无應于上而宻比
　于六二隂柔處中當權之小人冀以私意深交而固
　結之亦已疎矣小人在位方挾君寵以害君子特未
　得其處耳豈可恃哉若家臣婢妾以私恩畜之固可
　得其死力故畜臣妾則吉也象言係遯之厲有疾憊
　也畜臣妾吉不可大事夫有所偏係則心力俱疲矣
　當可遯之世與豪傑謀之未必盡濟况區區私惠豈
　足以當大事哉
九四好遯君子吉小人否
象曰君子好遯小人否也
　好與好惡之好同四有應于初為初所好亦好于初
　能不顧戀于寵禄遐舉逺引而去故獲吉也小人泥
　于私恩朋淫相比豈能見幾而作不俟終日哉雖未
　蹈凶禍聖人之所鄙也揚雄曰鴻飛冥冥弋者何慕
　焉盖言違患之逺也孔子言棖也慾焉得剛非九四
　之剛決安能不牽于私欲哉
九五嘉遯貞吉
象曰嘉遯貞吉以正志也
　九五居尊為遯之主非自遯也旌賁巖穴招聘隠淪
　故曰嘉遯聖人嘉與隱遯之士共濟艱難故貞則獲
　吉也九五取中正之位其可不正乎不正則遯者亦
　逺矣象曰嘉遯貞吉以正志也夫有道之士知小人
　之浸長海内之必亂人主不足與有為也故寧憔悴
　江湖之上甘心寂寞之濱若將終身為此嘉遯之主
　側席幽人旌車蒲輪相望于巖穴中者豈徒為觀美
　哉將以正吾之心術有補于治道而已故曰嘉遯貞
　吉以正志也
上九肥遯无不利
象曰肥遯无不利无所疑也
　自昔隱遯之士皆樂枯槁處閒曠饑寒切身而不悔
　者盖明乎消長之幾濟以剛決之勇處身逺外而无
　上下之交混跡編氓而无聲名之累則其進退豈不
　綽綽然有餘裕哉古人避世而遯未有不阨窮者上
　九獨能饒裕者盖去不為尾故不蹈初六之厄義不
　反顧故无九三之係内不忌于小人上不咈于人主
　故象言肥遯无不利无所疑也言上下内外无纎芥
　之疑此最善遯而无形跡者也遯既以初為尾則上
　九豈非首遯者乎
䷡(乾下/震上)
大壯利貞
彖曰大壯大者壯也剛以動故壯大壯利貞大者正也
正大而天地之情可見矣
象曰雷在天上大壯君子以非禮弗履
初九壯于趾征凶有孚
象曰壯于趾其孚窮也
九二貞吉
象曰九二貞吉以中也
九三小人用壯君子用罔貞厲羝羊觸藩羸其角
象曰小人用壯君子罔也
九四貞吉悔亡藩決不羸壯于大輿之輹
象曰藩決不羸尚徃也
六五喪羊于易无悔
象曰喪羊于易位不當也
上六羝羊觸藩不能退不能遂无攸利艱則吉
象曰不能退不能遂不詳也艱則吉咎不長也
䷢(坤下/離上)
晉康侯用錫馬蕃庶晝日三接
　康侯能康濟天下之侯也人臣孰无康濟天下之心
　亦孰无康濟天下之才然志或不得伸才或不得展
　者不遇其時也明出地上為晉故晉為明主之象明
　主在上故有康濟之侯也侯諸侯也諸侯雖有土地
　人民亦臣道也然侯皆兼人臣人臣未必皆侯也自
　昔帝王之興皆建侯樹屏以藩王室既有社有民常
　失之不順漢雖分王子弟終至七國之亂至唐假節
　藩鎮山東奥壤化為戎墟征伐禮樂不自朝廷出是
　諸侯之貴乎柔順也離上者大明之君也坤下者柔
　順之臣也上有大明之君則下有柔順之臣用錫馬
　蕃庶晝日三接以見明良相遇恩意浹洽无復疑閒
　故錫賚之繁燕見之數如此也
彖曰晉進也明出地上順而麗乎大明柔進而上行是
以康侯用錫馬蕃庶晝日三接也
　晉進者日之始出乎地上而尚進也蓋晨明不及于
　朏明朏明不及于旦明其進必有漸也晉者日之始
　進而未遽昃也此曰之方進而盛也故有明出地上
　之象順而麗乎大明諸侯能恭順而麗乎大明之君
　也柔進而上行者六五之君以柔道而升乎中正尊
　極之位故柔能進而上行也人臣竭恭順以事上故
　亨其便蕃之錫而不辭人主屈已以接下故盡其勞
　謙而不倦也
象曰明出地上晉君子以自昭明徳
　明出地上如日之升晉者明之漸進也以明為主故
　于卦為晉君子觀此象以自明其明徳昭者使吾之
　徳明照天下萬物无不覩也明徳在我非自外入故
　曰自昭明徳也
初六晉如摧如貞吉罔孚裕无咎
象曰晉如摧如獨行正也裕无咎未受命也
　古之君子未嘗不欲立人之朝然其進非冐寵也必
　將使是君為堯舜之君使是民為堯舜之民其任既
　重其責亦深安得不惕然思所以稱其職勝其任乎
　方其進也非敢自肆也故曰晉如摧如也摧者摧抑
　恐懼之貌也雖能摧抑恐懼而不知以堅正自守安
　能一正君而定天下乎初六坤體在下以順為正則
　妾婦之道耳故居貞然後獲吉也人臣得君之初體
　既柔順疑者必衆其心志之所存安能使内外交信
　而不疑乎方危疑之際若竊竊然懼人之莫我知而
　不能寛裕自處阿意者必喜議已者則怒其招咎悔
　必矣周公之相成王逺則四國流言近則王不知及
　居東三年然後罪人斯得則罔孚而能裕者周公一
　人而已子産不毁鄉校謗者自息則其次也象曰晉
　如摧如獨行正也裕无咎未受命也人臣方進用之
　初已有輕去就之義非獨行其正而不慊于心者能
　如是乎初六雖正應在四然最處卦下如人臣始進
　而未受命者其進退豈不有餘裕哉
六二晉如愁如貞吉受兹介福于其王母
象曰受兹介福以中正也
　君子之進也欲以行其道也晉如愁如憂道之雖行
　也盖六二雖處中正之位而无應于上君臣之情未
　通故當進用之初憂思之深也貞吉者正則獲吉也
　人臣事君當以正為主能以貞正自處道合則從不
　合則去晉之為卦專主乎晉故不可以不正也人臣
　能守正則宜享其福禄故爵命之便蕃不期而自至
　矣故受兹介福于其王母也二在坤之中六五又處
　離之中皆重隂也以柔居尊故以王母為象象言受
　兹介福以中正者處中居正上有至明之主羣邪退
　聽讒間不行所以能受福也不然守正者必受禍矣
六三衆允悔亡
象曰衆允之志上行也
九四晉如鼫鼠貞厲
象曰鼫鼠貞厲位不當也
六五悔亡失得勿恤徃吉无不利
象曰失得勿恤徃有慶也
上九晉其角維用伐邑厲吉无咎貞吝
象曰維用伐邑道未光也
䷣(離下/坤上)
明夷利艱貞
　日月麗乎天則明今反入于地中有暗君之象暗君
　在上明者必傷君子當隱遯退藏之時也若露其光
　景耀其聰明則傷之者至矣故利在艱難而守正然
　後免乎禍患也
彖曰明入地中明夷内文明而外柔順以蒙大難文王
以之利艱貞晦其明也内難而能正其志箕子以之
　内文明而外柔順以蒙大難此文王用此道以處昏
　亂之時也故曰文王以之利艱貞晦其明也内難而
　能正其志此箕子用此道以立昏亂之朝也知時未
　可伐雖三分天下有其二猶服事殷故䝉大難而卒
　免于禍也知君不可諫而晦其聰明履險難而不易
　其所守故為之奴而卒歸于周也此古之聖賢當昏
　亂之時出處去就其精微如此非深達乎天下之事
　變明乎象數之幾深者孰能與于此哉箕子商之宗
　臣故言内難
象曰明入地中明夷君子以莅衆用晦而明
　大象因義以取象方明出地上晉則曰君子以自昭
　明徳方明入地中明夷則曰君子以莅衆用晦而明
　各以類求言豈一端而已夫明入地中明之傷也然
　君子方其莅衆則惡于太察昭昭若揭日月而行則
　非容衆之道故貴乎用晦用晦不自用其聰明也我
　之觀天下也如處乎壼奥之内以觀門庭之外則无
　不見也夫以一人之聰明而欲察衆人之情偽儻非
　用晦則明有所不至矣
初九明夷于飛垂其翼君子于行三日不食有攸徃主
人有言
象曰君子于行義不食也
　君子仕昏亂之朝欲為脫身之計不可不速緩則受
　禍矣明夷于飛者雖欲去之速非匿跡戢影則懼有
　矰􁀯之患故垂其翼也初九為明夷之始然身已在
　内九雖剛決有必去之志然不可亟也雖君子遭難
　阨窮脫身避禍盖有行不及食者矣方其欲去也故
　當垂其翼以示遲回不去之意及其既去也則三日
　不食以見去之之亟馮道之脫虜庭用此道也有攸
　徃主人有言何也當危難之時倉皇而去國若逋逃
　然故有徃則人必疑之但有言而已未至于害也象
　曰君子于行義不食也既意在必去雖餓其體膚有
　不暇恤者亦去國之初知社稷之必亡有不忍獨全
　之意其憂憤不食亦義所當然也
六二明夷夷于左股用拯馬壯吉
象曰六二之吉順以則也
　六二居中得正而以柔順為徳當明夷之時傷不至
　甚但夷于左股而已雖害于行而能極其壯馬從容
　求去逺其危邦闇主而獲吉也人之手足右强而左
　弱夷于左股弱者傷也象曰六二之吉順以則者六
　二所以獲吉以能柔順而不至失已也則者行有準
　繩也
九三明夷于南狩得其大首不可疾貞
象曰南狩之志乃大得也
　暗君在上而下有剛明之臣其相應也非相合也乃
　相敵也殷紂武王是也不以六五為君位而以上六
　為昏主之象何也紂之无道民怨神怒雖在上而已
　失中正之位矣以失位之暗君而當剛明之聖臣天
　人之心盖可見矣故明夷于南狩得其大首此武王
　克商之時也大首者渠魁得者言取之之易也周之
　伐商應乎天而順乎人其興也勃焉然猶觀政于商
　師踰孟津遲回不亟進者盖有待焉耳故正之不可
　疾也象言南狩之志乃大得者武王伐紂若田獵然
　去其害民者而已南狩者自北而南武王都鎬商自
　成湯皆都于亳詩云宅是鎬京武王成之書曰湯始
　居亳從先王伐紂之志決矣至此乃始克商故曰南
　狩之志乃大得也
六四入于左腹獲明夷之心于出門庭
象曰入于左腹獲心意也
　當明夷之時昏佞相濟故六四以隂柔在髙位而獲
　見容也知幾之士處暗君之朝皆遐舉逺引惟恐前
　去之不速其次相招為禄仕可也姦佞之臣方且乗
　時昏亂隂揣其私使卒得所欲故能入其腹而獲其
　心意雖出入門庭而无所憚也夫正臣不可事邪主
　明良昏佞之相遇豈偶然哉有堯舜之君則有臯䕫
　稷契之臣有桀紂之君則有飛亷惡來之臣資適相
　逢耳左非正也小人以非道事君故曰左腹既以非
　道深入其隱奥又得其心意精微之處君臣各遂所
　欲則威福之柄遂得而擅之于外矣故象曰入于左
　腹獲心意也不然何遽至于亡哉
六五箕子之明夷利貞
象曰箕子之貞明不可息也
　箕子商之宗臣也去商歸周為武王陳洪範存皇極
　之道故以六五中位處之箕子以父師為囚奴是晦
　其明内難而能正其志也書稱囚奴正士謂箕子也
　比干之死非沽名也微子之去非忘君也箕子之𦍕
　狂非偷生也各行其志云耳聖人于明夷獨稱箕子
　者其存大法尤有補于天下後世其功為最大故象
　言箕子之貞明不可息也道之在天下非人不𫝊當
　昏君之朝明雖入于地中而非滅也然則續而不絶
　隱而不終喪者其在于聖人乎堯之命舜舜之命禹
　皆曰天之歴數在爾躬紂之失道而箕子𫝊之其處
　以六五之位皇極之道存焉故也
上六不明晦初登于天後入于地
象曰初登于天照四國也後入于地失則也
　紂之无道雖尚擁虚器已不為人心所歸是貴而无
　位髙而无民也故以上六處之上六體至隂之極當
　明夷之終其傷已甚故不明而晦昏君之象也人主
　居尊極之位如日之升于天一旦沉溺聲色嗜欲所
　昏如日之入于地象曰初登于天照四國也後入于
　地失則也失則者以欲敗度縱敗禮而失其典則也
䷤(離下/巽上)
家人利女貞
　婦人以幽閒靜正為徳離下巽上内明而外順也自
　天子達于庶人未有身不正而能正家者也故二南
　之化皆託言后妃以見文王之徳女子之正本乎君
　子故卦止言利女貞也
彖曰家人女正位乎内男正位乎外男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
　人倫之道自夫婦始詩言先王以是經夫婦成孝敬
　厚人倫美教化移風俗女正位乎内謂六二也男正
　位乎外謂九五也六二九五得隂位陽位之正二爻
　正應在五男女各得其正如天地處上下之位而不
　可亂也家有嚴君則上下内外莫不肅治父母雖以
　恩為主然于辨内外别上下尤以威嚴為貴故通謂
　之嚴君焉父子兄弟夫婦此三者皆人倫之大端也
　上下内外之分嚴則家道正而天下定也文王之治
　刑于寡妻至于兄弟以御于家邦二南之化自后妃
　始然則定天下之道在乎修身齊家而已唐髙宗之
　不君百司奏事多決于武氏其後遂不能制以至毒
　流天下幾危社稷盖由不能正其家也聖人立言垂
　訓為後世慮豈不深且逺哉
象曰風自火出家人君子以言有物而行有恒
　風與火相因之物也身正則可以齊家家之齊由我
　而致也故有風自火出之象言有物則可法行有恒
　則可則孔子曰言出乎身加乎民行𤼵乎邇見乎逺
　有物則言可法而不為利害所移有恒則行可則而
　不為時世所變修身齊家之道孰大乎此
初九閑有家悔亡
象曰閑有家志未變也
　婦人之性剛則必悍弱則易流故不可不慎其始也
　能慎其始而使之知禮義循法度則可免乎悔吝矣
　象言閑有家志未變者夫驕奢滛逸所自邪也若訓
　之不以漸習之不以素其志已變已而矯革之則夫
　婦之間必將反目矣盖治家之道自夫婦始夫婦正
　則一家无不正矣初九以剛明之才為家人之始是
　能防閑于未然使上下内外習熟而安行之也
六二无攸遂在中饋貞吉
象曰六二之吉順以巽也
　六二以隂柔而居中正之位又上應九五得婦人之
　正也婦人以貞順為徳主閫内之事而職在中饋志
　在承夫不敢専也詩美大夫妻能循法度則可以承
　先祖供祭祀矣然則祭祀賓客之奉婦人之職也能
　盡此道則貞而獲吉象言六二之吉順以巽也合離
　巽二卦謂之家人六二一爻専主婦道其獲吉則以
　能巽順故也
九三家人嗃嗃悔厲吉婦子嘻嘻終吝
象曰家人嗃嗃未失也婦子嘻嘻失家節也
　九三處内卦之上以陽居陽近于髙亢威嚴傷父子
　之恩失夫婦之愛故悔且厲然威嚴之過則有所畏
　憚而上下内外必肅而无瀆亂之失故雖悔且厲而
　獲吉也嗃嗃雖為威嚴之過過乃獲吉婦子嘻嘻失
　嚴敬之貌戒在終吝也象曰家人嗃嗃未失也婦子
　嘻嘻失家節也夫以嚴毅治家雖非中道未至大失
　若婦子以嘻嘻為常无嚴憚恐懼之意則失其家節
　乃吝道也又嘻者歡聲也嚴而至有憚惜之聲亦非
　中道也
六四富家大吉
象曰富家大吉順在位也
　洪範五福一曰富而不及貴孔子曰崇髙莫大乎富
　貴富貴一也然貴不可常也富可保也能保其富則
　大吉也六四處中正而能巽居近君之位而能順故
　象曰富家大吉順在位也昔楚襄王問陽陵君曰君
　子之富何如對曰假人不徳不責食人不使不役親
　戚愛之衆人善之盖為富不仁為仁不富世之小人
　至乗時射利取倍稱之息者其違人心多矣今六四
　能順以在位故履大吉所謂君子之富也歟
九五王假有家勿恤吉
象曰王假有家交相愛也
　九五君位與二為正應五居乎外二處乎内皆有中
　正之徳故為有家之象王者家天下如唐堯之親九
　族卒能恊和萬邦文王之刑于寡妻至于兄弟以御
　于家邦孟子所謂言舉斯心加諸彼而已治天下之
　道盖自正身齊家始茍得其道遑恤其他哉聖人之
　于天下戒慎恐懼其莅事未嘗不惕然也至事无可
　疑而衆未喻其理則有時而勿恤也如升之不當位
　用見大人乃勿恤也夫九二以剛健而履中正雖惕
　號暮夜有戎度必有以制之故勿恤也九五履尊居
　正以化民成俗復何所疑故勿恤然後吉也象曰王
　假有家交相愛者盖言有應也治家之道與治天下
　一也夫義婦順父慈子孝兄友弟恭未常不相因也
　視民如子則民之愛之甚于父母也厲民以自養則
　民之疾之甚于仇讐也孔子所謂先王有至徳要道
　以順天下民用和睦上下无怨者其理如此
上九有孚威如終吉
象曰威如之吉反身之謂也
　治家之道威信而已有信則内外不欺有威則上下
　必肅上九在家人之終處柔順之極聖人盖慮夫不
　能常久而不變有孚威如常久之道父子夫婦之間
　交孚而不欺有禮而不瀆則家道成矣故獲終吉也
　象曰威如之吉反身之謂也父子夫婦以恩為主加
　之威嚴則怨讟而傷恩必先正其身以身教者從故
　中心恱服雖威如而不失歡然之恩也
䷥(兊下/離上)
睽小事吉
象曰睽火動而上澤動而下二女同居其志不同行說
而麗乎明柔進而上行得中而應乎剛是以小事吉天
地睽而其事同也男女睽而其志通也萬物睽而其事
類也睽之時用大矣哉
象曰上火下澤睽君子以同而異
初九悔亡喪馬勿逐自復見惡人无咎
象曰見惡人以辟咎也
九二遇主于巷无咎
象曰遇主于巷未失道也
六三見輿曳其牛掣其人天且劓无初有終
象曰見輿曳位不當也无初有終遇剛也
九四睽孤遇元夫交孚厲无咎
象曰交孚无咎志行也
六五悔亡厥宗噬膚徃何咎
象曰厥宗噬膚徃有慶也
上九睽孤見豕負塗載鬼一車先張之弧後說之弧匪
冦婚媾徃遇雨則吉
象曰遇雨之吉羣疑亡也
䷦(艮下/坎上)
蹇利西南不利東北利見大人貞吉
彖曰蹇難也險在前也見險而能止知矣哉蹇利西南
徃得中也不利東北其道窮也利見大人徃有功也當
位貞吉以正邦也蹇之時用大矣哉
象曰山上有水蹇君子以反身修徳
初六徃蹇來譽
象曰徃蹇來譽宜待也
六二王臣蹇蹇匪躬之故
象曰王臣蹇蹇終无尤也
九三徃蹇來反
象曰徃蹇來反内喜之也
六四徃蹇來連
象曰徃蹇來連當位實也
九五大蹇朋來
象曰大蹇朋來以中節也
上六徃蹇來碩吉利見大人
象曰徃蹇來碩志在内也利見大人以從貴也
　
　
　
　
　
　
　
　
　讀易詳説卷六
欽定四庫全書
　讀易詳説卷七　　　　　宋　李光　撰
下經(解至姤/)
䷧(坎下/震上)
解利西南无所往其來復吉有攸往夙吉
　解者散也散險阻而為平易而卦體不離乎險阻但
　解散之耳蓋東北為險阻而解坎下而震上在蹇為
　水解則散而為雨在蹇為艮解則變而為震故解體
　為東北其用則利于西南聖人當蹇解之世非能出
　乎險難以求解散也故坎不能䧟而艮不能止如冰
　解凍釋龍蛇之奮迅也西南為坤廣大平易之象也
　當解之時險阻既除憂虞既散則以平易治之秦不
　能然既平六國之後首用商君刑法苛急其亡也忽
　焉漢祖入闗但約法三章耳其興也勃焉故解之時
　利西南也外難既除故无所往但退而修其政刑耳
　宣王中興復文武之境土故天下喜于王化復行吉
　孰如之故曰无所往其来復吉也禍患雖已散解其
　間亦有負固不服者不亟除之則滋蔓而難圗故有
　攸往夙吉也解有解緩之義故戒以當夙則吉也
彖曰解險以動動而免乎險解解利西南往得衆也其
来復吉乃得中也有攸往夙吉往有功也天地解而雷
雨作雷雨作而百果草木皆甲坼解之時大矣哉
　蹇之時險難在外故見險而能止解之時險難在内
　故乘險而動則出乎險中此聖人觀時而動静者也
　西南坤位卦言坤厚載物徳合无疆含𢎞光大品物
　咸亨解之利西南西南得朋故彖言往得衆也方險
　難解散之時如雷雨之作物无不被其膏潤者豈獨一
　身能脱乎險難哉險難解散外无憂虞故无所往其
　来復吉解雖赦過宥罪其間亦有怙惡不悛者如蔓
　草然勿使滋蔓難圗也故有攸往則不可緩也若出
　其不意掩其不偹則无能為矣非若蹇難之世往則
　愈蹇也故曰徃有功當解之時復與往皆吉蓋時適
　然耳方天地否閉而成冬則雷在地中于卦為復天
　地解而雷雨作雷雨作而百果草木皆甲坼則于時
　為春于卦為解聖人賛天地之化育故𤼵政施仁刑
　威慶賞未有不因乎天者然則解之時豈不大矣哉
象曰雷雨作解君子以赦過宥罪
　當春之時蟄蟲始振雷乃𤼵聲天地之難解矣聖人
　體解之時順其𤼵生之徳過則赦之罪則宥之過者
　未罹于法容其自新故赦之罪者已入于刑量其罪
　之大小有所䧏殺非直縱而釋之也
初六无咎
象曰剛柔之際義无咎也
　六以隂柔憂慮居解散之始宜未能免咎然上承九
　二之剛陽正應在四以柔承剛以隂應陽剛柔之際
　于理為順故得无咎也難既解散尊卑各正其位上
　下各安其分不相凌犯尚何悔咎之有哉
九二田獲三狐得黄矢貞吉
象曰九二貞吉得中道也
　狐隠伏多疑如小人之邪佞狙詐以害正道獲三狐
　則小人之情得正直之道伸矣故吉九二正應在五
　以剛應柔為五所任雖處乎險中而得中直之道故
　能解散險難而獲衆邪可謂能勝其任矣九二體坎
　本䧟于險中非能解散險難者也然六五之君為之正
　應因險用中以濟危難故邪佞狙詐者不能逃也故
　象言九二貞吉得中道也二雖性險用以解難適時
　得正吉其宜矣
六三負且乗致冦至貞吝
象曰負且乗亦可醜也自我致戎又誰咎也
　六三以隂柔而居二剛之間負上而乗下負者小人
　之事也乗者君子之器也小人而乗君子之器盜斯
　奪之矣孔子于此一爻著之繫辭特加詳焉言作易
　者其知盜乎蓋盜亦有道若无隙之可乗无間之可
　入雖善盜者莫能犯也上慢下暴所以致冦而招盜
　也如此者雖貞猶吝况以不正處之乎象言負且乗
　亦可醜也自我致戎又誰咎也言負擔之小人而乗
　軒車人固不以為榮故可醜也小人之盜猶女子之
　滛滛盜一也自我致㓂慢蔵誨盜猶冶容之誨滛皆
　自已取之何所歸咎乎故曰又誰咎也
九四解而拇朋至斯孚
象曰解而孚未當位也
　拇足大指也在一身之中最為微賤解之時赦過宥
　罪恩施所及雖㣲賤者皆獲解散則其黨類无不信
　服矣九四正應在初初為解始聖人施徳恵于天下
　當一視而同仁今所解者特其所應而已蓋四之隂
　柔非陽剛之所當寓也故象言解而拇未當位者當
　位謂三五也使九而寓三則車服必稱而无負乗之
　累矣使九而寓五則履尊居正而所及者必廣矣
六五君子維有解吉有孚于小人
象曰君子有解小人退也
　六五柔弱之君非能威制海内所以服强梗亂治之
　小人以解散禍亂者惟有解而已解非聖人之得已
　也蓋力不足以制小人行姑息之政以解一時之禍
　患可也故解然後獲吉而小人知其必貸咸有自親
　之志如雷雨之作而草木枯悴者无不甲坼矣龍蛇
　之閉蟄者无不奮迅矣聖人與天下更始赦宥之行
　有不得已者象曰君子有解小人退者小人一旦蕩
　滌瑕垢齒于平民孰有不退聴者乎古人以赦令為
　小人之幸者豈不然哉
上六公用射隼于髙墉之上獲之无不利
象曰公用射隼以解悖也
　鷙鳥之摶也必匿其影然後能獲物今在髙墉之上
　宜乎為人所獲也以象小人在當位而善害物者上
　六是已方解之時不能逺迹退聼猶竊據寵榮而在
　髙位聖人之所必不赦也獲者得之難如獲其大首
　也蓋赦宥蕩滌之後猶負固不服此小人之桀黠者
　故射之射者用干戈以取之也上六當解難之極而
　小人終不知變將復害君子于此能獲之則天下之
　難解矣故曰獲之无不利也象言公用射隼以解悖
　者夫為治而不能終去悖亂之小人天下何時而定
　乎公者人臣之極位也悖亂之人非假威望之大臣
　孰能制之成王之時三監及淮夷叛周公東征則罪
　人斯得矣孔子于繫辭復詳言之曰弓矢者器也射
　之者人也君子藏器于身待時而動何不利之有動
　而不括是以出而有獲語成器而動者也以見取之
　難而動之不可妄也
䷨(兑下/艮上)
損有孚元吉无咎可貞利有攸往曷之用二簋可用享
　損之道莫大乎有孚蓋損已以益物損上以益下損
　剛以益柔人之所甚難也世之人固有矯激而為之
　者其損也志在乎求益而已惟君子能以至誠格物
　勝其私心以就理義之正富貴者人之所欲也不以
　其道得之不處也貧賤者人之所惡也不以其道得
　之不去也患難不茍避也勞苦之事必爭先也以誠
　意行之故獲元吉然後乃无咎既獲元吉内外交孚
　固无咎之者故退而窮處則其道可貞逹而有為則
　所往皆利曷之用二簋可用享者損之益上豈貴乎
　備物哉澗溪沼沚之毛潢汙行潦之水可薦於神明
　者亦以誠為主耳曷之用者聖人欲盡損之理則曰
　何所用之乎二簋可用享言菲薄之物可交神明格
　天地也以上下二卦言之兊下艮上為損陽能益物
　者也兊本乾剛也坤以隂柔損之而成兌所謂損下
　也隂受益者也艮本坤柔也乾以陽剛益之而成艮
　所謂益上也世之人皆知損之為損而不知損之為
　益故損下益上則謂之損而損上益下則謂之益向
　子平讀損益二卦然後知貴之不如賤富之不如貧
　但未知死何如生耳然則損益盈虚之理非聖人孰
　能逹其精微哉堯之土階茅茨漢文之弋綈革舄人
　主之尊能深自貶損若武王克商之後散鹿臺之財
　𤼵鉅橋之粟大賚四海而萬姓悦服此當損之時益
　莫大焉唐明皇用宇文融韋堅之流行聚斂刻剥之
　政嵗進羡餘為天子私蔵百姓流亡海内耗竭致禄
　山之禍損莫大焉
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虚與時偕行
　損下益上其道上行以卦體言之也兊處艮下艮者
　坤之變也乾剛也損其三以益上而成艮故曰其道
　上行上行者上通乎君也曷之用二簋可用享者籩
　豆簠簋皆祭祀之器特言簋者物不必備也享祀之
　禮以誠敬為主當損之時非豐大之世特禮有不可
　闕者掃地而祭可也象車玉輅用于太平之世猶以
　為非若徒為觀美以誇耀閭閻之耳目非獨欺其君
　上則欺天下則欺民内必欺心神其吐之矣聖人觀
　㑹通以行典禮二簋之祭適時而已損剛益柔損下
　益上亦豈可常哉聖人亦有不得已而行之者損益
　盈虚與時偕行則民且信之損之貴乎有孚者如此
　若時有可為而不為或未可為而强為逆天違民叛
　道而悖理謂之矯誣可也欲以求福而禍必隨之三
　代損益皆因時而已
象曰山下有澤損君子以懲忿窒欲
　孔子曰山澤通氣山之峻極必假澤之滋潤然後能
　生長萬物使之條逹而茂遂山下有澤所以為損者
　損下以益上也君子體此象以修徳則在我者必有
　所損乃能有益忿欲害徳之大者也人生不能无忿
　懲之則忿氣不作人生不能无慾窒之則慾心不萌
　顔子不遷怒不貳過皆損已之道也一日克已復禮
　而天下歸仁則損已者乃益已之大者也澤之潤雖
　上泝于山而山之氣亦下通于澤故嘘而為雲者必
　降而為雨也茍逹乎此則知一人之瘠而天下肥矣
　府庫充實者海内必減耗矣君子修身治國之道如損
　之為益庻乎其不厲民以自養也
初九已事遄往无咎酌損之
象曰已事遄往尚合志也
　初九正應在六四以下而應上以剛而應柔上所頼
　以益已者也人臣之道无成而代有終若已事而顧
　戀寵榮遲回不去未有能善終者故已事而速往則
　可免咎酌損之者量其時之所宜斟酌而貶損者也
　人臣竭智力謀猷以益上功名遂而身退天之道也
　象言已事遄往上合志者功成不居而知退避庶乎
　合上之心志也人主所願乎臣下者如此漢惟張子
　房一人既佐沛公以有天下則願與赤松子遊封留
　足矣是能亟退而酌損之也後世貪沓之士欲以諛
　説人主至竭百姓膏血為淫荒之用自謂益上而竊
　位冐寵不知紀極豈有不喪身覆族者哉
九二利貞征凶弗損益之
象曰九二利貞中以為志也
　人臣事主无非損已以益上者二五又君臣之位九
　雖陽剛而二位逺君无凌犯之嫌所患者不能静止
　而㦯枉道媚悦其上以干進耳故所利在貞貞者守
　道堅正之謂正不足以盡之不能守正必枉道干進
　故有攸往則凶也弗損益之者事固有益之而損損
　之而益者以六五隂柔之主二以剛中應之故在下
　者得以行其志固有弗損而益之者逆其所順强其
　所劣彌縫輔賛在我實无所損其増益人主之智慮
　多矣象言九二利貞中以為志者九二處人臣之中
　位其事上也曷可不由乎中道哉志者心之所之中
　以為志者志常存乎中道而无過不及之患也
六三三人行則損一人一人行則得其友
象曰一人行三則疑也
　一隂一陽之謂道惟至精故能合乎至神豈容有二
　哉兑之三爻惟六三為獨隂艮之三爻惟上九為獨陽
　上下隂陽二爻又為正應故雖逺而心相得也雖踈
　而道相應也豈餘爻所能間哉兊艮二卦三隂三陽
　各有所應獨于六三言三人者以見一隂一陽精誠
　之至故孔子于繋辭特舉天地男女交感之象以明
　致一之道損一人者損已以益上也隂爻雖多卒能
　損已以益上者一隂而已象曰一人行三則疑也天
　下之理多則惑少則得况乎天地隂陽與夫人道交
　感之際君臣朋友夫婦之間其可不致于一乎不致
　于一則其疑有不可勝言者矣蓋一介之士必有宻
　友君不宻則失臣臣不宻則失身古之事主者造膝
　而言詭辭而出所以防其疑也
六四損其疾使遄有喜无咎
象曰損其疾亦可喜也
　凡損之道皆損已以益物者也惟六四一爻乃損已
　以求益者已之有疾為已之害能使速愈則其喜可
　知初以陽剛為已正應四所求益以損已之疾者也
　所謂損剛益柔損有餘以補不足也當損之時四居
　近君之位以柔弱之才不能勝其任危而不能持顛
　而不能扶此四之所甚病也初以剛健在下為已之
　助扶顛持危而損其偏柔之疾使速有喜然後可以
　无咎也象曰損其疾亦可喜也人方疾痛能使之脱
　然去體豈非切身可喜之事哉
六五或益之十朋之龜弗克違元吉
象曰六五元吉自上祐也
　當損之時非六五柔弱之君能虚心克已則孰肯告
　以善道者㦯益之言智畧輻凑益我者非一人也十
　朋之龜周禮爾雅皆云神龜靈龜其類有十言助我
　者既衆神靈之物无不協從也此所以能享元吉也
　然六三以三人而疑今益我者既衆能无疑乎故以
　十朋之龜弗克違為大吉以見聖人居尊履正人謀
　鬼謀百姓與能也象曰六五元吉自上祐者人主能
　謙恭損已以来天下之善則海内必蒙其福民之所
　願天必從之故言自上祐也
上九弗損益之无咎貞吉利有攸往得臣无家
象曰弗損益之大得志也
　上九處損之終勢力足以制服海内而恣其裒歛剥
　下以媚上者也如此雖才如劉晏不能以善終故弗
　損於下而能反益之庶其免乎咎戾全其剛貞而獲
　吉也上九人臣之極位上能増主之明下能裕民之
　財然後可以大有為於世以身狥國得為臣之正何
　以家為哉象言弗損益之大得志也人臣能歛不及
　民而用度足必有生財裕民之道如古稷契管蕭之
　徒乃可大得志於天下也
䷩　(震下/㢲上)
益利有攸往利渉大川
彖曰益損上益下民説无疆自上下下其道大光利有
攸往中正有慶利渉大川木道乃行益動而巽日進无
疆天施地生其益无方凡益之道與時偕行
　損上益下興利以益民也自上下下謙虚以受益也能
　損已以益下則民獲其利而説我者衆也虚已以接
　物則已受其益而其道光顯也陽當在上今乃下居
　于初隂當處下今乃反居于四以見陽能抑損其綱
　以柔弱自處故名譽愈逺徳義愈尊其道大光顯于
　天下也利有攸往中正有慶二與五君臣之位六二
　九五為正應君臣道合各位乎中正故能流福天下
　无所往而不利也豈獨一人之慶哉利渉大川木道
　乃行者舟楫之利以濟不通聖人能渉險濟難所以
　行木道也髙宗命傅説曰若濟巨川用汝作舟楫故
　濟川莫利乎舟楫濟險莫髙乎聖人也益動而巽民
　説无疆者聖人欲大利于天下因以自益在乎順動
　而已時茍未可動而不順則與物多忤我之益物有
　時而窮物之益我有時而既豈能日進无疆乎天施
　地生其益无方者天以氣施地以形生萬物皆受氣
　于天成形于地故天地裕于萬物四時循環无有窮
　也其為益也豈有限量哉聖人成位乎兩間其益下
　之道亦若是而已凡益之道與時偕行者時變无窮
　聖人趨時之變亦與之為无窮如黄帝堯舜作法制
　器夏商周所損益之類是也凡為上之道必能憂勤
　損已以利天下故興大利除大患有所不動動則民
　皆悦而從之雖履危渉險无往而不濟也古之聖王
　興事造業㦯至手胼足胝播奏庶艱食鮮食无非益
　天下之道故繫辭言耒耜之利以教天下蓋取諸益
　又曰益以興利蓋損上益下民説无疆何往而不利
　哉
象曰風雷益君子以見善則遷有過則改
　風雷善益萬物者也非相資以相益也風以散之則
　鬱結者必解雷以動之則蟄蔵者必奮君子見善則
　遷有過則改皆損已之道也損已者所以益物亦所
　以自益也顔子得一善則拳拳服膺而弗失之矣然
　則見善則遷顔子足以當之周公之過也如日月之
　食焉人皆見之及其更也人皆仰之然則有過則改
　周公足以當之是皆損已以自益之道也
初九利用為大作元吉元咎
象曰元吉无咎下不厚事也
　益下之道莫大乎興事造業大作者大有所為也九
　以剛健之才居于初為益之始上有六四大臣為之
　正應以有為之才當可為之時故利用為大作也能
　任其大事以有天下使海内蒙其益故能獲大吉而
　无咎也象言元吉无咎下不厚事者人臣之道无成
　而代有終况居益之初最處底下雖任上之事而能
　不有其功乃可獲吉而无咎耳故曰元吉无咎下不
　厚事也厚事重大之事也雖利用為大作而不敢以
　重大之事自居此人臣之正也
六二或益之十朋之龜弗克違永貞吉王用享于帝吉
象曰或益之自外来也
　六二震體居中有所不動動則天下莫不助之矣故
　曰或益之十朋之龜弗克違也聖人有所興作必得
　天人之助人謀鬼謀百姓與能十朋之龜弗克違則
　人心可知矣損之六五君道也故獲元吉益之六二
　臣道也故永貞吉貞者静而正也六二雖中正有應
　而體本柔弱能永守貞固則无邪佞之失故吉也王
　用享于帝吉者益之六二即損之六五能損已益物
　得天下之助非獨人臣也王者能用此道亦可享上
　帝而獲福也蓋人心之所與則天意之所歸未有咈
　人心而可以合天意者堯之試舜納于大麓烈風雷
　雨弗迷故付以天下而不疑也彼欺君罔上徒欲誇
　耀以欺天下者雖盛其輿服豐其牢醴簠簋籩豆之飾
　有加于前恩典儀物之數踰其常度儻非其時曷足
　以荅天意乎故損之彖曰曷之用二簋可用享二簋
　應有時損剛益柔有時然則非當盛大之時得天下
　之助者安可矯誣以欺天哉象曰或益之自外来者
　能虚中損已以益下則助我者非獨四海之内也雖
　𬒳髪左袵逺在荒服之外者莫不愛戴之矣故曰自
　外来也
六三益之用凶事无咎有孚中行告公用圭
象曰益用凶事固有之也
　六三處上卦之下下卦之上逺君而近民也凶年饑
　嵗欲為損上益下之道則𤼵倉廪損逋負使老弱无
　轉徙溝壑之患雖矯制専輙何咎之有凡易稱无咎
　有无過咎者有人不以為咎者三之用凶事蓋君子
　遭變之時以身任之无所歸咎也聖人又戒以有孚
　中行者若未見信于上下而行之不以中道則有傷
　財難繼之事故上下信而行之以中道則上必旌賞
　之矣故告公用圭者錫之圭組以報其裕民之功也
　象曰益用凶事固有之者以見人臣于凶荒之嵗能
　以身任責而不恤禍患者非愛民之誠素定乎胷中
　能若是乎故曰固有之也漢之汲黯是已
六四中行告公從利用為依遷國
象曰告公從以益志也
　六四近君之大臣九五之君所信任者所行有得中
　道雖國之大事詎有不從乎周公卜洛邑澗水東瀍
　水西四方道里均焉必有所依故可遷不疑也左氏
　曰周之東遷晉鄭焉依是也大臣雖以身任責亦侍
　君命而後敢行故告公從必有文告之辭矣盤庚之
　遷不從者民也故敷心腹腎腸丁寧訓告僅能從之
　蓋當時无一中行之大臣若周公者以身任之也象
　言告公從以益志者九五之君實為益主志在益下
　大臣知遷國之事必有以利社稷安百姓故告公必
　從以成其益下之志也
九五有孚恵心勿問元吉有孚恵我徳
象曰有孚恵心勿問之矣恵我徳大得志也
　人主有恵利天下之心非出于矯偽則獲元吉不問
　可知矣故恵心貴乎有孚也人固有行姑息之政以
　儌福干譽者雖竭府庫倉廩不足以得民心使其中
　誠惻怛有愛民之誠心則四海之内莫不愛戴而允
　懐之得乎民者得乎天也故自天祐之吉无不利尚
　何疑乎有孚恵我徳者上以有孚恵下下以有孚應
　我故恵我以徳也心與徳皆无形也君與民相感于
　无形之間故恵者不費而應上者无窮其為益豈有
　既乎象言有孚恵心勿問之矣恵我徳大得志者人
　君志于益下其效如此故得志也後世之君以處富
　貴縱聲色為得志以唐太宗之賢尚以破西域為帝
　王之樂喜而見羣臣曰朕今樂矣遂徧觴之嗚呼是
　焉知帝王得志之真樂哉
上九莫益之或繋之立心勿恒凶
象曰莫益之偏辭也或擊之自外来也
　上九大臣釋位而去者既无以益人將豐殖自益有
　无厭之求衆所不與故羣起而攻之也故莫益之則
　或擊之矣夫大臣之處髙位衆所求益今乃反求益
　已故莫有益之者而或擊之反蹈于凶禍是其立心
　勿恒之所致也孔子曰君子安其身而後動易其心
　而後語定其交而後求君子修此三者故全也危以
　動則民不與也莫之與則傷之者至矣君子于動静
　語黙之間可不慎哉大臣至于傷之者至則首領將
　不暇保矣象言莫益之偏辭也或擊之自外来也偏
　辭者一偏之辭也人心不與則一偏之辭足以激天
　下之怒心故或擊之則不可解矣自外来者千里之
　外莫不應之此聖人戒慎之深意也
䷪　(乾下/兑上)
夬揚于王庭孚號有厲告自邑不利即戎利有攸往
　乾下兊上下健而上説五陽而一隂陽雖在下然衆
　方向進而據中正之位隂雖在上而權勢已去故无
　内外之助是君子道長而小人道消之時也故于義
　為夬夬者以剛果而决斷小人也小人衰微不能同
　心協力乗時而顯誅之方且依違牽制㦯為自然之
　計而隂為内應則將復出為惡而反為所擠矣故揚
　于王庭者使天下顯然知其為小人也孚號有厲者
　雖號令之必信然猶懼天下有不吾與者不得不惕
　然以危懼自處也告自邑者誅朝廷之大姦使海内
　曉然知其為天下之害也邑郡邑也告命之下自朝
　廷而逹之郡邑也凡此皆治内之道也治内之道自
　朝廷逹之郡邑足矣不利即戎者戎中國之外也聖
　人于戎狄猶四肢之于外物叛服不常覊縻之耳非
　如朝廷之小人剛决而力除之也利有攸往者二五
　各以剛健之才處中正之位可以大有為之時也雖
　不利即戎而治内之道无往而不利也
彖曰夬決也剛決柔也健而説決而和揚于王庭柔乗
五剛也孚號有厲其危乃光也告自邑不利即戎所尚
乃窮也利有攸往剛長乃終也
　去小人固貴乎剛然不可獨任也故以乾兊成卦然
　後為夬剛固可以決柔健而能説則不動聲氣而海
　内安矣決而能和則不勞斧鉞而天下服矣揚于王
　庭柔乗五剛者小人雖日微弱然猶據髙位以凴陵
　君子不假大君之命戮之于朝其肯退聴乎孚號有
　厲者雖號已信衆審知其小人未甞敢以盛氣加之
　惴惴然常慮其圗已而反為所擠也如此然後其功
　可成其道愈光顯于天下矣是晦其明者乃所以為
　光也戒懼矜慎之至也告自邑不利即戎所尚乃窮
　者剛武非聖人之所尚也去朝廷之小人不得已而
　用其剛果可也恃其剛果至于誅伐不已勤兵于逺
　則取困窮之道也剛武之道雖不可尚至于在内之
　小人足以害治道者去之不可不盡也譬之農夫之
　務去草不除其根本使之滋蔓難圗則悔无及矣唐
　之五王特以留一武三思為天子藉手故反受其禍
　是五剛不能勝一隂而卒為所圖剛長而不能終之
　效也可不戒哉
象曰澤上于天夬君子以施禄及下居徳則忌
　山澤之氣上升則下降蓋未有升而不降者其理可
　決也衆陽並進以決一隂則朝廷无害治之人其能
　施澤于天下无可疑者君子體此象則施禄及下使
　天下蒙其恵利如澤之上于天復降而為雨露也若
　屯其膏施獨擅富有而不與衆共之則衆皆忌嫉之
　矣武主伐紂誅一獨夫耳周公太公之徒為輔佐克
　商之後分土列爵散鹿臺之財𤼵鉅橋之粟大賚四
　海而萬姓悦服項羽使人有功當封爵刻印刓忍不
　能予豈足以成大功哉武王所以長有天下項氏卒
　為漢所滅成敗之效豈不昭然哉
初九壮于前趾往不勝為咎
象曰不勝而往咎也
　乾雖剛健然方伏而在下欲動而勝物不可易也故
　壮于前趾急于躁進理必不勝而反獲咎也以五君
　子而決一小人宜若易然然隂方在上據其髙位衆
　陽為其所乗欲決去之必以謀濟雖五之得尊位尚
　須中行然後无咎况初為𤼵足之始乎象言不勝而
　往咎也度其勢不能決勝乃冒昧而往其蹈凶咎必
　矣湯武之事應乎天而順乎人然成湯尚云慄慄危
　懼若將隕于深淵武王師渡孟津觀政于商二王所
　以卒勝有天下也自古勝敵之道如鷙鳥之擊猛獸
　之摶必戢翼匿形然後有獲豈可遽進而躁動哉
九二惕號莫夜有戎勿恤
象曰有戎勿恤得中道也
　小人為冦戎必在暮夜幽闇之時君子于此時能惕
　然思懼常若冦賊之至必有以禦之夫何憂何懼哉
　故可勿恤也象言得中道者二在乾之中爻蓋去小
　人之道用其剛壮而直前固不可也依違不決而隂
　與之相應愈不可也初與三所以不免乎咎悔而二
　獨得中道故小人无所能為而卒勝之也
九三壮于頄有凶君子夬夬獨行遇雨若濡有愠无咎
象曰君子夬夬終无咎也
　九三居下卦之上處至顯之地有頄之象焉先儒以
　頄為面顴上六也九三居君子之中獨與上六小人
　為應衆所不與宜其凶也君子知與上合則為羣賢
　所疑故能不牽于昵比之私不暴其欲去之跡能決
　其所當決故曰君子夬夬也獨行遇雨若濡有愠无
　咎者衆方乗時並進欲決去一小人已獨隂為内應
　宜乎為衆所愠也然因其合已而隂與衆圗之則彼
　不疑而吾之謀䇿得行焉衆雖有愠見之色而卒去
　小人故无咎也陳平周勃之用酈寄是已象言君子
　夬夬終无咎者于此能行其剛决又何咎焉陸氏以
　比陳太丘之弔張讓庶㡬其是乎
九四臀无膚其行次且牽羊悔亡聞言不信
象曰其行次且位不當也聞言不信聰不明也
　陽剛君子而寓于隂柔之地不足于剛决者也其行
　次且而不進如臀之无膚其可與有為乎羊雖喜觸
　而善羣衆陽方進能牽連以行則可免後時之悔矣
　四方樂于静退居不競之地雖聞斯言未必能信之
　而行之也聖人深著去小人非難能同心同徳之難
　也君子能同其心徳何事而不可成乎方小人在上
　衆欲去之蓋有懐疑畏而不敢進者亦有賣我而自
　售者使其居得志之位禀聪明之才其去小人不啻
　摧枯拉朽之易耳故象曰其行次且位不當也聞言不
　信聰不明也
九五莧陸夬夬中行无咎
象曰中行无咎中未光也
　甚哉小人之難去也以九五剛陽之君而下有羣賢
　之助一小人在上而反比之若有所畏然雖能用其
　剛斷而卒去之僅能免咎耳莧陸莧之生陵陸者莧
　柔脆之物而生于陵陸之上如小人而在髙位者中
　行謂典刑不及非若舜之去四凶也蓋小人必有以
　甞君之欲而得其心若徳宗之于盧杞是也故象言
　中行无咎中未光也聖明之主欲使其道光顯于天
　下非藁街之戮兩觀之誅豈足以快天下之論服海
　内之心乎
上六无號終有凶
象曰无號之凶終不可長也
　上六以隂柔之小人以非道媚悦于上蠱惑其心上
　所宻比其極至无所忌憚固寵保位乗五以抗衆陽
　无禮之甚衆所忿激故不假號令而誅鋤之象曰无
　號之凶終不可長也衆剛雖在下而方進此君子道
　長之時小人雖據髙位詎能乆乎
䷫　(㢲下/乾上)
姤女壮勿用取女
　艮下坤上為復巽下乾上為姤冬至之日一陽生乎
　下故為復夏至之日一隂生乎下故為姤五陽而一
　隂則一隂為之主隂雖復而在下其勢必盛故有壮
　女之象勿用取女者小人勿用也善明治道者察乎
　㡬微而巳隂邪處内雖寡足以勝衆陽是一小人足
　以敵衆君子也然則君子小人相為消長特在内外
　之間耳否泰二卦是也人君能審知其小人勿用可
　也唐明皇用一李林甫去一張九齡治亂于此分矣
　君明臣良古人謂千載一遇當姤隂長之時聖人致
　其戒慎之意深矣
彖曰姤遇也柔遇剛也勿用取女不可與長也天地相
遇品物咸章也剛遇中正天下大行也姤之時義大矣
哉
　柔之遇剛隂之遇陽臣之遇君其理一也姤之所以
　為遇也君子小人雖異趣未有无所遇者君子之遇
　明君小人之遇暗主資適相逄耳勿用取女不可與
　長者當姤隂長之時君子道消故勿用取女必有敗
　國亡家之道故不可與長也天地相遇品物咸章者
　天地之氣不交感則不能生育萬物天氣下降地氣
　上升寒往則暑来暑往則寒来然後飛潜動植之物
　職職呈露故品物咸章也剛遇中正天下大行者姤
　雖隂長之時然二五各據中正之位雖非正應體實
　剛健足以大有為于天下此遇之至善者也姤之時
　義大矣哉者以天地隂陽之理觀之則聖賢相遇必
　能易亂為治去危為安社稷生靈皆蒙其福則姤之
　時與義豈不大哉姤之時言隂長之時也姤之義則
　隂陽相遇之義也
象曰天下有風姤后以施命誥四方
　卦以巽下乾上為姤其象為天下有風夫風在天下
　則萬物无不遇者聖王體此以施令誥于四方孰敢
　不聼從者人君舉措未有无所法象者風雷皆號令
　之象也凡可以動物者皆風也風以動之則物无不
　遇者故朝廷之命令猶天之有風也風行草偃則物
　无不披靡者聖人𤼵號施今以播誥四方取象於姤
　義无餘藴矣
初六擊于金柅貞吉有攸徃見凶羸豕孚蹢躅
象曰繋于金柅柔道牽也
　姤之時隂方長而未盛如小人在内而黨與未應制
　之不于其漸則滋蔓難圗矣故繋于金柅金柅者在
　車之下以金為之所以止輪令不動也九二陽剛而
　位乎中正比近于初與初同體能止初者也故以為
　象如小人寖長之始其勢未盛有剛陽得位之君子
　以正道格之使其私欲不行則貞而獲吉矣有攸往
　見凶者小人之性猶女子也无所繋而任其所之恣
　其所覩則凶之道也羸豕孚蹢躅者豕方羸弱之時
　若无能為者及其羸而制之則易初六㣲隂豕之羸
　者也小人之初其勢未盛然其中誠有一跳踉之志
　矣不能有所繋而恣其所往何所不至乎象言繋于
　金柅柔道牽也小人之初必有牽制之使繋于一則
　无能為矣
九二包有魚无咎不利賔
象曰包有魚義不及賔也
　二逺君而近民五陽在上一隂在下故初有民之象
　初六㣲隂未有主而二先得之四雖正應然初已從
　二四不能主而反為賔如陳勝所遣将相得其地即
　王其地有其民武臣至邯鄲自立為趙王韓廣得燕
　自立為燕王如此豈賔之利哉稱賔則體敵而无君
　臣之分矣二擅有其民宜其有咎也方民思其主之
　時五剛莫適為主雖有正應不能禁二之自専故曰
　包有魚无咎包謂包裹之易之取象言豈一端象言
　包有魚義不及賔者既王其地有其民豈復顧其賔哉
九三臀无膚其行次且厲无大咎
象曰其行次且行未牽也
　三與初同體皆處下卦初切近于二為二所得故九
　三失據如臀之无膚也退而從初則礙于二捨之而
　進則三陽阨于上故其行次且次且難進之象處此
　勢者其凶可知然三以剛健而寓陽位非闇弱之人
　必能惕厲自強故无大咎也咎不至大者小或不免
　耳象言其行次且行未牽者不為上下所牽制也知
　初之不可據而義不反顧知上未易犯而不敢直前
　此所以獲免乎咎悔也
九四包无魚起凶
象曰无魚之凶逺民也
　九四與初六為正應位尊而近君然初已為二所據
　是不得乎民如包之无魚有所作為則凶矣起者興
　事造業之謂上欲興事造業而百姓不與孰與成功
　哉易之師曰剛中而應行險以順而民從之夫用兵
　行師驅民于萬死一生之地而民不敢不從者以吾
　能有其衆也故地中有水為師師衆也吾能包而有
　之然後可以大有為于天下湯伐桀武王伐紂順乎
　天而應乎人不有其民豈足以興師動衆乎象言包
　无魚逺民也以九四近君而逺民雖勢足以有行而
　民不與故凶也
九五以杞包𤓰含章有隕自天
象曰九五含章中正也有隕自天志不舍命也
　杞剛勁之木𤓰柔弱蔓延而善附物杞九二也𤓰初
　六也九五為姤之主與二同徳所謂剛遇中正也當
　隂長之時小人欲傾摇君子聖人思有以制之豈自
　用其聰明哉必有剛果之臣折其芽蘖而包容之不
　使滋蔓難圗也故九五之君但含章而已含章者含
　畜其至美之徳而不暴露也此制小人之道也故福
　慶自天而降小人无能為矣象言九五含章中正者
　位乎中正而用中正之道故可端拱无為晦跡蔵用
　小人自退聴矣有隕自天志不舍命者天之所令謂
　之命當隂陽代謝君子小人相為傾奪之時但任賢
　使能一聴天命而我无容私焉故天弗能違而降之
　福慶也
上九姤其角吝无咎
象曰姤其角上窮吝也
　角者剛而上窮之象姤以遇為主物之交感无非遇
　者而君臣為大九以陽剛乗五而處姤之終此大臣
　位極乎人臣有凌犯之志者小人乗權勢之乆貪得
　无已如坤之上六龍戰于野理必傾覆則吝道也禍
　自已取何咎于人乎象曰姤其角上窮吝者姤至于
　上窮而吝其始在乎患失而已終至覆族滅頂之禍
　悔可及乎
　
　
　
　
　
　
　
　
　
　
　
　讀易詳説卷七
欽定四庫全書
　讀易詳説卷八　　　　　　宋　李光　撰
下經(萃至鼎/)
䷬(坤下/兑上)
萃亨王假有廟利見大人亨利貞用大牲吉利有攸往
　萃聚也物萃則聚也民猶水也性无不下澤所以能
　蓄者以善下之也畜衆之道无他不以威强刼制之
　耳好生而惡殺好利而惡害民之性也以逸道使之
　能生之而不傷興利而去其害則下无不順者二五
　以正應又居中正之位上下悦順故能容民畜衆而
　萃道成矣甚哉民之難萃而易散也太王居邠狄人
　侵之去之岐山之下居焉從之者如歸市豈以勢力
　驅之哉秦専任强威并吞席卷非不能聚民也而陳
　勝奮臂一呼天下響應聖人設卦觀象之意則上悦
　然後下順是知勢力之不可恃也剛中而應是知偏
　任威强則民不與也
彖曰萃聚也順以説剛中而應故聚也王假有廟致孝
亨也利見大人亨聚以正也用大牲吉利有攸往順天
命也觀其所聚而天地萬物之情可見矣
　王者致治至萃則人道盡矣可以格祖考矣蓋建邦
　設都必先立宗廟所以致孝亨也夫以孝治天下者
　四海雖大萬民雖衆舉无不順者以合乎人心也合
　乎人心則民之從之也輕此要道也利見大人亨聚
　以正者大人謂九五也九得剛中之位而為萃主此
　人君能以正道聚天下者故天下皆利見之用大牲
　吉利有攸往順天命者享祀之禮皆報也非祈也周
　公行郊祀之禮于治定功成之後非豐萃之時而行
　盛大之禮則是矯誣上天也因萃時用其禮則天必
　親而享之如此然後可以大有為于天下此聖人先
　天而天弗違後天而奉天時故彖言用大牲吉利有
　攸往順天命也反此則逆天理矣觀其所萃而天地
　萬物之情可見者天地至大萬物至衆也欲以一人
　之私智而徧察之則吾之智有時而窮矣聖人坐觀
　萬化之變必自其近而易見者始民同是心也能同
　民心則天地萬物之情舉在此矣豈有它道哉
象曰澤上于地萃君子以除戎器戒不虞
　師之象曰地中有水師師亦衆也萃者聚于治安之
　時師者用于險難之世方聚于治安禍患潛伏故君
　子體此象以除戎器戒不虞也除者除治其虧鈍也
　戒者戒慎其未形也此聖人于治安之時不忘乎危
　亂之道也後世君臣茍玩嵗時因循朝夕銷兵撤警
　以幸一旦之安及夫事至而應則已无及其亦昧于
　萃之道矣
初六有孚不終乃亂乃萃若號一握為笑勿恤往无咎
象曰乃亂乃萃其志亂也
　初六以柔弱之才而處萃之始物之所萃非能萃物
　者也在下而為所萃非其中心誠實則物不與也故
　宜有孚然初之正應在四而二隂在上初以柔道為
　物所萃非能卓然獨立也是以知其决不能克終而
　乃亂乃萃也乃亂者其志紛亂不能定于一也乃萃
　者不能守其誠實而輕有所萃此小人女子之象也
　若號一握為笑勿恤往无咎者若能翻然悔悟號咷
　求附于四則正矣雖羣聚而譁笑之勿恤而往則可
　終免咎悔也象曰乃亂乃萃其志亂者初本應四四
　止而不能下應故初无所適從是其心志之亂也
六二引吉无咎孚乃利用禴
象曰引吉无咎中未變也
　萃之時羣隂在下二雖隂柔而與五為正應二五各
　處中正之位二在坤中上下皆隂莫知適從既正應
　在五則當從所應然非其招不往也必待五招聘然
　後往乃吉而无咎也孚乃利用禴者初以有孚不終
　故乃亂乃萃二獨得柔中以應剛陽君臣道合誠實
　无間雖菲薄之物可交于神明也禴春祭之名方春
　之時品物未備故其祭曰禴精潔之義也茍有誠實
　雖二簋可用亨損所以貴有孚也象曰引吉无咎中
　未變者守其孚誠而不變也君子小人各以類聚小
　人之與小人其志趣盖有不約而同者非得位處中
　内含誠實未有不反為朋類所引而變者二能應五
　之招聘以從正應故吉且无咎以中心有所執守而
　不為羣邪所變易也豈非特立獨行之士哉
六三萃如嗟如无攸利往无咎小吝
象曰往无咎上㢲也
　六三體隂柔而據陽剛之位小人之桀黠者也卦四
　隂而二陽皆非已應莫適所從故萃如嗟如无攸利
　也上與三皆居本卦之上雖失隂陽正應之理而上
　説下順勢必相合故往則无咎小吝者往雖无咎而
　上處大位三乃順從之勢利之交古人所羞故小吝
　也象言往无咎上㢲者三與四五變而成㢲三之從
　上上能㢲説而无違拒之意故无咎也
九四大吉无咎
象曰大吉无咎位不當也
　四居近君之地下據三隂當萃聚之時為説之始而
　衆之所歸此爻之最善者故大吉也然以陽居隂是
　能柔㢲以奉上接下者故大吉而无咎悔也象言位
　不當者本以逼上有咎然既得上下之懽心上為君
　所萃下為衆所萃故雖免于咎悔而其位終不當也
　聖人不以大吉无咎而廢其不當之位亦不以位之
　不當為必蹈凶禍也
九五萃有位无咎匪孚元永貞悔亡
象曰萃有位志未光也
　人主居域中之大臨海内之衆總其權綱設官分職
　以統治之耳有位者百官有司之位也分民分土大
　小尊卑各任其職垂拱以視天民之阜而已故黄帝
　堯舜垂衣裳而治天下也如此然後可以无咎匪孚
　元永貞悔亡者九五正應在六二人主患不廣大不
　能泛應曲當而心有偏係之私豈能使海隅之衆罔
　不是孚哉能元永貞則匪孚之悔可以亡矣元善之
　長也永久也貞正也是三者大君之道也有其大善
　如乾剛之獨運又久于其道而以正固守之則可以
　亡其匪孚之悔矣象言萃有位志未光者象辭獨舉
　爻中一句以包下文誠信之徳未著則于萃為未光
　大故云志未光也
上六齎咨涕洟无咎
象曰齎咨涕洟未安上也
　上六以隂柔之才而處髙位當萃之時進不知止有
　顛覆之勢然能恐懼憂危尚可免咎况乎知進退存
　亡之道以功名為餘事視富貴如浮雲者乎象曰齎
　咨涕洟未安上者六處説之上居萃聚之終下无應
　援而又乘五其能一日安于上乎以見危懼之甚也
　後世貪沓愚暗之人一旦得路自以子孫常握重權
　繼世不離廊廟况復能惕然知禍患之在後而齎咨
　涕洟以自危懼乎
䷭(㢲下/坤上)
升元亨用見大人勿恤南征吉
　㢲下坤上而升下㢲者求升之道也上順者可升之
　時也以求升之道遇可升之時所以能大亨也用見
　大人勿恤南征吉者大人者道隆徳駿可與大有為
　之人也乾之二五皆曰利見大人今二五相應自二
　之五自下而升上之象文王太公相遇當其時矣勿
　恤无所憂慮五雖隂柔而得尊位下有陽剛之臣為
　之輔翼何往而不濟乎以此求升故不足憂也南征
　吉者此文王伐紂之志也西伯戡黎祖伊恐詩頌武
　王能卒其伐功則文王南征之志未嘗一日而忘也
　渭濱之獵非熊非羆帝王之師則知南征之必吉也
　然卦以柔㢲為主者時或未可柔㢲所以避時之艱
　而有待也
彖曰柔以時升㢲而順剛中而應是以大亨用見大人
勿恤有慶也南征吉志行也
　坤以柔而升乎上㢲以剛中而應乎上所以為升君
　臣道合乃能升也為上之道不順則不能虛心屈已
　逮下下之求升一於卑㢲則近于佞媚而入于邪故
　應者貴乎剛中也體雖卑㢲而枉道以求升則不可
　也以九二之剛應六二之柔此所以能大亨也用見
　大人勿恤有慶者君臣相遇无復憂虞天下必賴其
　慶矣南征吉志行也南征者文王之志也當升之時
　聖賢相遇諸老咸歸以往則无不利矣故其志得行
　也
象曰地中生木升君子以順徳積小以髙大
　木生地中其本深固則其末必茂雖資地氣必有其
　本地能順而生之耳君子以順徳積小以髙大者順
　徳則坤之象也書稱為學遜志務時敏厥修乃來是
　知修身進學必本于順徳能㢲順則人必樂告以善
　道乃能自微小以成其髙大也
初六允升大吉
象曰允升大吉上合志也
　初以柔㢲而復處卦下至卑㢲者也雖于上无應而
　承九二之剛與之俱升而應乎六五中正之位以柔
　承剛與二同心合意以進于上故獲大吉也象言允
　升大吉上合志者與二中心孚信不相疑忌能上合
　六五之志也君臣志合而升道得矣
九二孚乃利用禴无咎
象曰九二之孚有喜也
　九二得人臣中正之位而上應六五升道之最善者
　也君臣相與以孚信為主君未深信其臣雖周公未
　免成王之疑九二雖剛陽以處臣位之中君臣交孚
　故雖菲薄之禮无所疑也禴薄祭也祭祀之禮莫大
　于誠敬傳曰蘋蘩蕰藻之菜潢汙行潦之水可薦于
　鬼神可羞于王公茍不以誠敬為先雖品物之多樂
　舞之盛神其吐之矣惟中誠實乃能通乎神明而亨
　福禄之報何咎悔之有乎象言九二之孚有喜者上
　下交孚志得而道行天下皆喜樂之矣萃與升相反
　而相同萃之六二升之九二皆以有應而交孚故二
　爻皆云孚乃利用禴君之深信其臣與臣之深文其
　君其理一也
九三升虛邑
象曰升虛邑无所疑也
　九三以剛陽之才而處陽位體既卑㢲與物无競非
　衆隂所能遏也又有上六為之正應故如入空虛之
　地物无不順從者象曰升虛邑无所疑者紂有臣億
　萬離心離徳故孟子有獨夫之號雖商邑之大猶空
　虛也以往則无所疑矣此文王必伐之志武王卒其
　伐功牧野之戰卜之人心无可疑者也
六四王用亨于岐山吉无咎
象曰王用亨于岐山順事也
　六四處近君之位上承于五處尊位而无陵犯之志
　者文王是也太王居豳狄人侵之去之岐山之下居
　焉從之者如歸市文王因之此周家王業之所基也
　居六四之地勢足以亨于天下然止于岐山者此文
　王之至徳也在升之時當升而不進孔子所謂三分
　天下有其二猶服事殷也故能吉且无咎而象言王
　用亨于岐山順事也至武王則逆取而順守之詩人
　謂之卒伐功則亨于岐山者將時之未可乎然則聖
　賢出處進退之際易地皆然善學易者當察其變通
　之際則得之矣言豈一端而巳哉
六五貞吉升階
象曰貞吉升階大得志也
　貞者靜而正也能靜而正則獲吉而終陟元后之位
　矣六五下有剛正之賢為之正應如太公之流此文
　王所以卒登王位也然猶服事殷者六為柔順又體
　坤徳雖位極人臣然猶守其貞固但升階而巳未及
　九五之飛龍也象言大得志者升道至此其志可謂
　得矣或以升階歸之九二夫九二在下之賢人階至
　而升可也便以升階歸之九二豈理也哉程氏以謂
　任剛中之賢輔之而升陸氏謂文王受命之象是也
上六𡨕升利于不息之貞
象曰㝠升在上消不富也
　上六以隂柔處升之終而不知止者也㝠然而行不
　知隂陽消息盈虛之理聖賢進退存亡之道至于敗
　國亡家而不知悔者大哉貞乎茍正矣雖知進而不
　知止富貴功名不足累之也聖賢出處固非衆人之
　所測也若利社稷安生靈以宗臣自任終始以正道
　自持如周公者雖進不知止又何訾焉經于上六既
　戒以㝠升而繼以利不息之貞豈慮萬世之下亦有
　如周公者衆或責以不釋位而去乎象曰㝠升在上
　消不富者小人无正固之徳貪冐寵禄㝠然而升則
　其徳日消而窮極繼之洪範五福一曰富今上六處
　升之極而不知止失富之道也程氏曰以小人貪求
　之心移之于進徳則何利如之故其説曰君子于貞
　正之徳終日乾乾自强不息以上六不己之心用之
　于此則利也以小人貪求无己之心移于進徳則何
　善如之
䷮(坎下/兑上)
困亨貞大人吉无咎有言不信
彖曰困剛揜也險以説困而不失其所亨其惟君子乎
貞大人吉以剛中也有言不信尚口乃窮也
　亨困之反也君子不以貧賤之道而得貧賤雖身困
　而道亨小人不以富貴之道而得富貴雖身亨而道
　則否也困亨者在困而能亨則不隕穫于困窮矣文
　王居羑里而衍易孔子阨陳蔡而弦歌顔淵居陋巷
　而不改其樂此聖賢處困之道也貞大人吉无咎者
　小人得路必阨居子當斯時也欲以貞固自處鮮有
　不蹈禍悔者故貞而𫉬吉非大人不能吉然後可以
　无咎有言不信者國之无道是非曲直顛倒錯謬君
　子可以忘言之時也
象曰澤无水困君子以致命遂志
　澤水所積也水性趨下澤上而水下則澤必枯竭无
　以説潤萬物困之象也君子體此象以致命遂志雖
　處困阨之時未嘗不得其樂也致命者不以窮達禍
　福死生動其心也不以窮達禍福死生動其心則吾
　志何往而不遂哉伊尹耕于有莘之野樂堯舜之道
　伯夷叔齊餓于首陽之山不食周粟彼各行其志而
　已
初六臀困于株木入于幽谷三歲不覿
象曰入于幽谷幽不明也
　困者君子小人所不能免也得所援則不困矣初六
　以隂柔最處坎下為困之始有臀之象九四雖處近
　君之位為吾之應然以陽剛而揜于羣隂之中力不
　能有所援也如株枿之木自不能芘其身安能芘人
　哉初既无所芘覆又隂柔之才不能自遂顯明之地
　如入于幽谷愈以困窮耳故至于三嵗之久卒不能
　自見于世也初寓坎下隂險底滯趣下而善䧟物其
　困也實有以自取之所謂小人以困窮之道而得困
　窮者也四雖勢足以應援非徒不能援亦莫之䘏也
　詩言在彼空谷其人如玉盖君子當窮獨之時困而
　不失其所亨象言入于幽谷幽不明者特以隂柔之
　才不善處困識慮昏蒙自趣于幽暗耳
九二困于酒食朱􁀍方來利用亨祀征凶无咎
象曰困于酒食中有慶也
　九二以陽剛處人臣中正之位又上有九五同徳之
　君若可與有為然當困世君臣俱為羣隂所揜勢不
　能及物但有厭飽于酒食而巳豈其志哉朱􁀍天子
　飾下體之服九二以剛中之賢雖為羣隂所揜而位
　處中正不為貧賤所移此有道之主所以不忍遺也
　錫命之至其誰禦之故曰朱􁀍方來也方來者以言
　寵命之至方來而未巳亨祀者兼天神人鬼而言也
　九二以剛中之徳雖在險難之中所守正固在困而
　心亨固可交于神明矣然在困守正僅能以貞固自
　守飲食燕樂可也非大有為之時若强聒妄動必有
　悔吝知未可動而動則凶禍之來將誰咎乎故曰征
　凶也征者有所往也象言困于酒食中有慶者君子
　能守其中正之徳非能終困者也困而必亨積善于
　身必有餘慶矣
六三困于石據于蒺藜入于其宫不見其妻凶
象曰據于蒺藜乘剛也入于其宫不見其妻不祥也
　六三以隂柔而處尊顯之位二陽在上而欲進焉一
　陽處下而巳乘焉可謂不量力矣堅重難入而不可
　動摇者石也九四九五是也負芒刺而不可枕藉者
　蒺藜也九二是也小人之害君子方其處下巧為攻
　擊雖負凶惡之名不䘏也方其在上則肆其憑陵雖
　嬰刀鋸之戮不避也盖君子當困蹇之時以道義自
　處視軒冕猶桎梏于富貴如浮雲小人雖欲陵藉摧
　辱之卒不可得故孔子曰非所困而困焉名必辱非
　所據而據焉身必危以見小人卒不能勝君子而反
　受危辱也方是時也雖知退處燕閒為自全自安之
　計則已晚矣故曰既辱且危死期將至妻其可得見
　耶死期將至則凶可知矣象言據于蒺藜乘剛也不
　見其妻不祥也以見作不善之報仲尼于繫辭𤼵明
　此爻使一卦之義渙然明白故予妄欲𤼵明仲尼之
　旨以袪諸儒紛紜異同之論而不敢自謂然也
九四來徐徐困于金車吝有終
象曰來徐徐志在下也雖不當位有與也
　解紛濟難固以速往為吉故解卦言有攸往夙吉困
　之初六最處卦下至困者也其望在外有力之援甚
　于倒懸之求解也九四為正應宜亟往赴之而其來
　反徐徐者以九處坎之中疑其深險而不敢進也况
　四居多懼之地以有强敵不敢輕犯其慮患深矣九
　二剛而處中運動適變有金車之象以九四大臣有
　濟國之志而不得伸誠可鄙也二剛當困世宜同心
　以濟困者况二為剛中之賢豈能終阨之哉故雖吝
　而有終也夫四與初為正應其援初之志未嘗忘也
　所以徐徐者將以有濟焉耳九四以陽剛而處隂位
　然卒无咎悔者有濟困之志為衆所與也孔子所謂
　困以寡怨者也
九五劓刖困于赤􁀍乃徐有説利用祭祀
象曰劓刖志未得也乃徐有説以中直也利用祭祀受
福也
　九五處中正之位有剛健之徳若可以有為然當困
　世强臣在側為所脅制欲濟天下之大困必以去小
　人為先此劓刖之刑不得巳而用也上六六三初六
　皆小人而據其上善揜剛者故當刑而去之赤􁀍諸
　侯之服三隂未去威令不専勢必降殺僅同諸侯之
　位耳聖人處困有道能盡消息之理然後從容有濟
　不以困于侯位為慊而輕躁妄動也故徐乃有説也
　五居兑中小人既去志得而道行天下皆喜樂之矣
　如此然後可以祭祀宗廟以膺受多福也自古聖王
　郊天告廟未嘗不在小人既去憂虞既釋之後故萃
　渙二卦皆曰王假有廟而閔予小子嗣王朝廟之詩
　亦在成王釋䘮即政之始故此卦九五亨困之道莫
　利用于祭祀也象曰劓刖志未得也乃徐有説以中
　直也利用祭祀受福也小人為害則志不𫉬伸志不
　𫉬伸則劓刖之刑所不得巳而用也九二雖非正應
　而處相應之地俱為隂柔所乘道同徳合能以中道
　輔贊彌縫使不見去之之跡故九五之説以二能以
　中直相濟也祭祀非以祈福時適當然則為神天所
　祐故祭祀則受福也當困之時下能施刑于小人中
　得賢人之助上為神天之所福則不困而可以亨天
　下之困矣
上六困于葛藟于臲卼曰動悔有悔征吉
象曰困于葛藟未當也動悔有悔吉行也
　上六以隂柔居困極之地三雖非正應小人之同道
　者也柔之為道雖假援而濟然六三自以隂柔處險
　非有剛健之才能挽巳于困阨者徒能纒繞之耳困
　于葛藟者反為三所困也六處上極下乘九五之剛
　不知進退存亡之道髙而必危故困于臲卼也曰動
　悔有悔吉行者當困極之時若曰動必有悔而不思
　變動則益入于困耳若能悔前之失窮而思通必濟
　矣君子未嘗无過過而能悔善莫大焉書稱慮善以
　動動惟厥時若時未可動則以安貞為貴時可動而
　不動則有後時之悔非困而求通之道也象言困于
　葛藟未當也言處困之道未當于理也動悔有悔吉
　行者若慮動必有悔而不復思動則終于困窮矣思
　變而行慮善以動理當𫉬吉不失其幾也
䷯(㢲下/坎上)
井改邑不改井无䘮无得往來井井汔至亦未繘井羸
其瓶凶
　井以象有常徳之君子也改邑不改井邑人民所聚
　聚散无常而邑有時而遷井无變也夫有䘮則有得
　若本无䘮何所得乎汲者常滿而我无所損物賴以
　濟而我无所増或汲已而往或方汲而來出入往來
　其應无窮而井固自若也此井之功用也井之功用
　如此而汲者當致力以求之汔幾也繘綆也瓶所汲
　之器也若幾至而不及泉與不汲同以象君子之進
　徳修業當力行而不怠也若半途而畫非徒不能成
　濟物之功而吾之器業亦隨䘮矣羸者䘮敗之象也
　人之器業至于䘮敗豈有不蹈凶禍者哉故羸其瓶
　凶也
彖曰㢲乎水而上水井井養而不窮也改邑不改井乃
以剛中也汔至亦未繘井未有功也羸其瓶是以凶也
　㢲木也坎水也㢲下坎上木下而水上舉水而上之
　汲之象也此合二卦之體言井之用也井之為用泉
　源渾渾不舍晝夜取之无盡汲之愈新養物而无窮
　者也人物有代謝也墟落有時而變遷也而井不可
　易也二與五皆有剛中之徳故能有常如此以象君
　子獨立而不變者爵禄可辭也名節不可移也身可
　殺也而道不可屈也非剛中者能之乎二五皆以剛
　陽為徳而非應也有應則可以濟物而有功于天下
　矣故汔至亦未繘井者未有功也上下各以剛陽君
　臣各行其意豈能成功哉羸瓶之凶何所逃乎
象曰木上有水井君子以勞民勸相
　木本在上欲汲水則反下水本趨下欲濟物則反上
　二者皆勞也君子欲兼善天下以成濟物之功者未
　有不始于勤勞者也故觀乎井之用以勞民勸相勞
　民者非驅之死地也東作西成不失其時春耕秋斂
　不遺其力以是而勸民使不怠于生養之業以是相
　民使不乏于衣食之原皆所以法井之功用也
初六井泥不食舊井无禽
象曰井泥不食下也舊井无禽時舍也
　井以潔清為貴汲多則日新无窮六處井下而上无
　其應不汲之井也汚泥所聚不可食也不食則井之
　用廢矣雖禽鳥亦將棄而逺之况于人乎如人不能
　致身髙逺之地而自處卑穢誰復汲引之者其極至
　于无禽則為時所舍棄可知矣
九二井谷射鮒甕敝漏
象曰井谷射鮒无與也
　水性本下其流為江河畜為沼沚卒歸于海者以善
　下故也而井之為用乃以上出為功非其性也九二
　雖以陽剛處中而无應于上乃下比于初不能及物
　故旁出為谷徒能射鮒而已井之功用廢矣如敝漏
　之甕何所用哉故象言井谷射鮒无與也无與者不
　為九五所與也君子有剛陽之才既不為上所汲引
　當以㢘靜自守歸潔其身可也而朋比于下自投汚
　穢之地以抗其上其顛覆必矣故如甕之敝漏而无
　用于時也
九三井渫不食為我心惻可用汲王明並受其福
象曰井渫不食行惻也求王明受福也
　渫治井去其汚穢其泉清潔可食也三居坎水之下
　㢲木之上汲之象也治井至于清潔可食如君子修
　徳潔行于幽𨼆之中非在上者有以汲引之亦將廢
　而不用矣故為衆心之所憫惻也君子豈以不見用
　輕動其心哉為我心惻者衆人也水至于渫治清潔
　則可用汲汲不汲者上也君子有可用之才非明主
　孰能知而任用之知人惟帝其難之故稱王明王而
　明則浸潤之譖膚受之愬不行焉君臣上下俱𫉬其
　福利井之功既成而汲者以濟非獨在上者受其福
　而巳若渫而不食則行道之人皆為之傷惻也君子
　之不見用豈當有求哉求王明者量而後入也王而
　明吾之所求也不明之王可與有為哉
六四井甃无咎
象曰井甃无咎修井也
　井之畜泉泥或汨之甃所以潔其泉也君子進徳修
　業必有致力之處雖未能及物然徳業之盛必由此
　而致焉六四以柔弱之才居近君之位不能以剛健
　上輔人主從容禆贊期于无過而巳此大臣之任也
　故象曰井甃无咎修井也井非修治則汚穢所聚或
　為棄井朝廷之不治則綱紀廢弛豈非大臣之咎哉
九五井冽寒泉食
象曰寒泉之食中正也
　九五君位人君履中正之位其利澤可以及物矣冽
　清也井至清而寒泉之可食者也以象人君博施濟
　衆物所賴以生養者也人孰无濟物之心困于无位
　而利澤不加于百姓者則勢不足以有行也故象曰寒
　泉之食中正也
上六井收勿幕有孚元吉
象曰元吉在上大成也
　井收汲也收其綆以上水也縱而下之收而上之所
　以汲也幕者以幕障之使不得汲則井之用廢矣上
　六正應在九三井之為利當與衆共乃偏于所應而
　幕之使不得妄汲非居上博施之道故戒之如此有
　孚元吉者收而勿幕則逺近内外居者行者咸𫉬其
　利故有孚而𫉬大善之吉也象言元吉在上大成者
　井之功用至此而大成則在下者得其所濟而在上
　者𫉬其元吉矣
䷰(離下/兑丄)
革已日乃孚元亨利貞悔亡
　革變革也澤火二物本不相得非水滅火則火必涸
　水然亦相資而為用者能革剛為柔革生為熟水火
　之用不可闕一也離下兑上此水火相資而為用者
　故易曰窮則變變則通通則久欲久而无弊則革之
　道不可巳也其大者莫如革命湯武之事聖人所不
　得巳也其次則法度有不適于時不便于民者勢不
　可不革也三代之政有不得而盡循者莊周曰今期
　行周與魯是猶推舟于陸也此勢之不可不革者革
　之必駭人之耳目非常之原黎民懼焉聖人覩利害
　之未然而衆人見利害之巳然漢之賈生欲改正朔
　易服色知七國之必變而大臣絳灌尚不能用况无
　知之愚民乎故已日乃孚者見其利害之形而无可
　疑者也雖然革之道天下之至難非具元亨利貞之
　四徳未有革之而不悔者有此四徳則體與乾合可
　以大有為于天下有所不革革之无不當革之无不
　當則悔可亡矣
彖曰革水火相息二女同居其志不相得曰革已日乃
孚革而信之文明以説大亨以正革而當其悔乃亡天
地革而四時成湯武革命順乎天而應乎人革之時大
矣哉
　坎為水兑為澤兑非水也然離下坎上則為既濟而
　離下兑上則為革者何也澤最處汙下與火尤相戾
　也非若坎離之配合以致用也但能相息而巳息止
　也非生息之息也雖然水之息火理之必然者火安
　能息水哉蓋從其所勝言之火在下而澤處上則水
　必減耗耗而不巳則必涸竭理之不可不革也離為
　中女兑為少女中少二女雖同居而不相得者志各
　有所行也雖中女處内而少女反處乎外其勢不得
　不革離下兑上所以為革也少女處内中女處外其
　勢不得不睽故兑下離上所以為暌也聖人固重于
　改作愚民亦樂于因循自非燭見利害之原革之而
　當豈能使天下曉然心悦而信服之哉文明以説大
　亨以正革而當其悔乃亡者合離兑二卦之體以盡
　革之理也文明則不昧于事幾説則不違咈乎百姓
　又能大亨而盡正固之道以此變更天下之事所謂
　革而化之與時宜之尚何悔吝之有哉悔亡者凡革
　之道本有悔革之而當故悔可亡也湯以寛仁而革
　桀之威虐武王以聖徳而革紂之淫酗漢王入闗約
　法三章以革秦之苛暴昭帝以靜治而革漢武之窮
　兵豈有悔乎天地革而四時成湯武革命順乎天而
　應乎人革之時大矣哉者聖人深言天地萬物之理
　茍或當革有不可得而已者天地所以亘萬古而无
　弊壊者以造化密移新新而不停也觀夫隂陽之消
　長日月之往來而四時行焉此革之見乎天地者也桀
　之无道而湯放之紂之无道而武王伐之天道助順
　人心歸仁有不可已者然則革之而當則天下蒙其
　福百姓亨其利治亂存亡係焉此革之時所以為大
　也
象曰澤中有火革君子以治厯明時
　水性潤下火性炎上物之至異者也澤中非有火之
　所澤中有火必相滅息其勢不可不革也君子體此
　象以治厯明時則隂陽消息之理不能逃矣記曰聖
　人慎守日月之數以察星辰之行以敘四時順逆謂
　之厯蓋日月之運星辰之行雖有常度然積久則不
　能无差差則厯法壊而四時或不得其正矣自黄帝
　迎日推策降而唐虞三代下而漢唐其詳見于天文
　厯書莫不以五行為本聖人取象水火之相息以明
　厯法之必當革也
初九鞏用黄牛之革
象曰鞏用黄牛不可以有為也
　初以陽剛為革之始疑于堅頑而難革者也然能以
　中順之道自固雖无應于上然順而得中為革之始
　雖非强狠難化之人然能守其貞不狥于物如黄牛
　之革而體不變也象言鞏用黄牛不可以有為者守
　其貞固不為時所變易從道而不從時者也此陽剛
　君子伏而在下自處則善矣未可以大有為于天下
　也必欲大有為于天下非幾足以通天下之志權足
　以通天下之變者未易任此故曰不可以有為也
六二已日乃革之征吉无咎
象曰巳日乃革之行有嘉也
　六二以隂柔處中正之位而上有九五陽剛之君為
　之正應非敢先時而動于悔亦不敢後時而失其幾
　又隂非倡始故巳日乃革之能應上之命以中正之
　道從其所革如此然後進而有為則吉无咎矣象言
　行有嘉者巳日革之革之而當故為上所嘉美也人
　臣進退度時而已可則行不可則止二五各據中正
　之位而君臣道合可與有為之時也
九三征凶貞厲革言三就有孚
象曰革言三就又何之矣
　革非聖人之得已也其弊極矣堯舜三代之法有不
　得盡循者然皆非聖人之得巳也九三以剛健之才
　而處陽剛之位過乎剛者也革之道中而巳茍過乎
　中則一動一靜无適而可盖革之不當則天下將起
　而非我矣往固凶也將退而窮處其身益危若之何
　在察乎人情之向背而已聖人將欲革天下之大害
　以興天下之大利必有勞民動衆之事非灼見利害
　之原者豈能使衆人翕然從我而无疑乎故革言三
　就則從我者衆矣聖人欲有所革黙觀天下之公論
　言可革者三然後中外孚信而无復横議者矣如此
　舍我將安之乎故象言革言三就又何之矣
九四悔亡有孚改命吉
象曰改命之吉信志也
　九四无應于下宜其悔也然上承九五之君為革之
　主勢足以有行有所不革革之而天下莫敢不從故
　无復可悔之事也湯伐桀而伊尹相之武王伐紂而
　周公輔之上下内外有不信乎天下既已信服則順
　天應人以膺受天命而𫉬无疆之福矣此九四之任
　惟伊尹周公足以當之象曰改命之吉信志也革之
　而吉則湯武之志信于天下亦九四之功也
九五大人虎變未占有孚
象曰大人虎變其文炳也
　乾之九五曰飛龍在天利見大人革之九五曰大人
　虎變未占有孚龍虎皆大人之象在乾則為龍革則
　為虎何也龍能飛能潛升降自如故有乾之象虎以
　剛猛之威炳煥之文故有革之象易雲從龍風從虎
　聖人作而萬物覩龍興虎變皆取象于聖人也當革
　命之際非剛猛之威不足以服天下非炳煥之文不
　足以化天下舍湯武其誰哉未占有孚者九五之君
　威望素著革道巳成應天順人无可疑者不待占筮
　而天下固已信服矣象曰大人虎變其文炳也革道
　明著必有粉飾顯設之事以化成天下有目者无不
　覩也故曰其文炳也
上六君子豹變小人革面征凶居貞吉
象曰君子豹變其文蔚也小人革面順以從君也
　革之六爻二隂而四陽隂柔也陽剛也陽能變隂剛
　能變柔大人虎變自變也君子豹變從所變也上六
　之時革道已成人无賢愚莫不咸化其上特淺深之
　異耳豹變者質性之皆變與五同徳若箕子微子是
　也革面則其心未必然也商之頑民是也聖人之化
　小人革面足矣觀酒誥一篇其待商之諸臣惟工乃
　湎于酒勿庸殺之姑惟敎之如此豈暇革其心哉非
　獨不暇亦不能也上六以隂柔而處革之終不可以
　有為也以靜正守之則无事矣吉凶禍福特在動靜
　之間耳可不慎哉君子與上同其心徳革而化之故
　其文蔚然小人特畏吾之威刑所革者不過外䫉而
　巳其心未必然也
䷱(㢲下/離上)
鼎元吉亨
　易无非象也蓋制器所以尚象立象所以明義也鼎
　之為卦以全體言之則下㢲上離以木㢲火中虛而
　下實此制器所以尚象也以六爻言之則中實為腹
　所以受物下植為足所以承鼎對峙于丄以為耳横
　亘于耳中以為鉉此立象以明義也有其義有其象
　則夫運動其器以致用者聖人也此鼎之所以謂象
　也鼎之為象如此故大吉而亨曰元吉亨者大吉然
　後能亨也聖人立成器以為天下式鼎之為器通上
　下用之而聖人用之非欲衆人之養口體而巳
彖曰鼎象也以木㢲火亨飪也聖人亨以亨上帝而大
亨以養聖賢㢲而耳目聰明柔進而上行得中而應乎
剛是以元亨
　鼎之為卦専取其象則其義自見矣所謂立象以明
　義也如頤之下動上止有頤頷之象噬嗑震下離上
　頤中有物之象此自然之象若鼎之為象則假于人
　為然後成器以致用者也鼎所以正名曰象者如此
　鼎固重寶大器也非无用之器也有鼎之象必有鼎
　之用非若珙璧琬琰徒為寳器而已以木㢲火所以
　為亨飪之用亨飪所以為祭祀賓客之用祭祀莫重
　乎亨上帝賓客莫大乎養聖賢此二者聖人運動大
　器之道也㢲而耳目聰明上離下㢲屈體以尊賢則
　賢者必樂告以善道故能合天下耳目以為聰明而
　六五柔弱之君能進而上行以登尊極之位者以在
　下有剛健之臣應乎我者衆也此所以能大亨也繇
　辭言元吉亨彖言元亨而已能致大亨則吉不足道
　也
象曰木上有火鼎君子以正位凝命
　鼎雖假于人為及其成功則有自然之象非若餘卦
　但取其象而巳故木上有火者鼎之所以成器亦所
　以成物而致亨飪之功焉君子體此以正位則位一
　定而不可踰體此凝命則命一成而不敢變夫鼎所
　以革故而取新也其為器也重其為寶也大國之存
　亡係焉宜為歴代受命之君所寶用歟聖人置此卦
　于革震之間者豈无意哉盖革命則鼎取新而震為
　長子守器之主也武王克商遷九鼎于洛非以其器
　大故邪蘇氏曰五帝三代及秦漢以來受命之君靡
　不有此鼎鼎存而昌鼎亡而亡盖鼎必先壊而國隨
　之豈有易姓而猶傳者乎此合大易取新之義觀乎
　彖辭以木㢲火亨飪也此蘇氏所謂用器也戰國之
　時鼎為周患秦與齊楚皆欲之三國之君未嘗一日
　而忘周者以鼎在焉故也是惡知聖人立器觀象之
　㫖哉
初六鼎顛趾利出否得妾以其子无咎
象曰鼎顛趾未悖也利出否以從貴也
　卦有専取乎象者鼎是也以上九為鉉六五為耳四
　三二為腹則初六者趾也鼎以安靜不動為體趾所
　以承鼎也鼎而顛其趾則所以為鼎者覆矣鼎不覆
　則不能去穢而納新故利在出否否者穢濁也鼎以
　取新為義不可不潔也穢濁者出則可以受實矣妻
　者嫡也尊且正也正家而天下定矣妾非正也得妾
　者匹嫡也如趾之顛而反處乎上也然有時而不得
　已者春秋之義母以子貴是出否惡也否惡既出所
　以為利如妾之至賤越嫡而上配乎主者悖也以子
　而貴則非悖也初六上應九四有從貴之象如鼎顛
　而出否固有以顛為貴者夏之鼎覆而商受之商之
　鼎覆而周受之然則出否者其在鼎初乎若大臣不
　勝其任不過折足所覆者美實而已未係于存亡也
　聖人寓不盡之意于卦初姑言其小者耳
九二鼎有實我仇有疾不我能即吉
象曰鼎有實慎所之也我仇有疾終无尤也
　隂虛而陽實以九居二二于鼎為腹受實者也自二
　之四為乾乾陽物是鼎有實也九二正應在五五之
　于二仇匹也五欲下應于二而四三以剛强塞其往
　來之路九五之所甚病而不𫉬于下者也九二居中
　正之位為臣而盡臣道不可加矣六五欲增益之適
　以累之耳故不我能即然後乃吉也鼎有實非虚器
　也人臣負其實才之象即就也伊尹耕于萃野孔明
　處于草廬二主能輕身而往從之然後可以出而有
　為今二已處人臣中正之位非不召之臣也正其君
　臣之分可也故不我能即乃二之福也象曰鼎有實
　慎所之也我仇有疾終无尤也人臣有可用之才當
　擇其所從則不枉道矣故曰慎所之也能守其職任
　則免乎悔吝矣故終无尤也此人臣自處于中正之
　道也
九三鼎耳革其行塞雉膏不食方雨虧悔終吉
象曰鼎耳革失其義也
　鼎以象言九三居㢲之上處離之下與二四皆腹也
　非耳也曰鼎耳革者言六五之道至此而變革也六
　五君道也君易其常道則賢臣在下者于是否隔而
　不通矣三陽也以九居三人臣過乎剛則强臣也宜
　乎在上者有不能堪也人臣孰不欲行其志若君疑
　其臣則退而窮處可也故曰其行塞也雉膏鼎中之
　美實也以象美徳謂有美徳而不𫉬進也不食者謂
　人主懸美祿以待天下之賢而三乃自守窮獨而不
　復貪冒者良由君臣始交之際其情未通雖明良相
　遇亦不能大有為于天下也方雨虧悔終吉者陽氣
　升而隂固之則為密雲耳雨者隂陽和也方雨者隂
　陽方欲和也以象君臣方情通道合則前之所悔者
　既虧而終吉矣上下疑阻而不交者悔也既交則悔
　虧矣象言鼎耳革失其義者人君不能體離明之照
　虛已聴納則失其為耳之義矣
九四鼎折足覆公餗其形渥凶
象曰覆公餗信如何也
　鼎之恃足猶宫室之恃柱礎也未有柱礎傾折而宫
　室不摧者南山有臺之詩樂得賢也得賢則能為邦
　家之光立太平之基矣鼎之九四處大臣之位當腹
　心之寄國之廢興存亡繫焉可以非其人乎下有二
　陽不能引而進獨與初六為内應是忌其同列而締
　交乎小人也是折其足而覆其養賢之資也其形渥
　者言汚穢之甚也汚穢之狀見于面目形骸之外甚
　者或至刀鋸之戮原野之刑加焉其凶甚矣象言覆
　公餗信如何者大臣不能量力事主而固寵保位至
　不勝任而顛覆戮辱隨之尚何救哉孔子曰不曰如
　之何如之何者吾末如之何也已信如何者信乎无
　如之何也先儒以形為刑渥為剭言大臣不勝任則
　受其大刑王㳂曰古之大刑有剭誅之法然則刑者
　誅及其身而巳至其形渥凶豈獨戮辱其身而巳哉
六五鼎黄耳金鉉利貞
象曰鼎黄耳中以為實也
　五居鼎上中虛而无為雖不若足之任重腹之受實
　若无用而鼎用以之成也鉉以扛鼎耳以受鉉而鼎
　始成運動之功六五為鼎之得中而能虛己以受物
　有君之象故為耳黄者中也金鉉上九也耳處鼎上
　鉉又處耳上耳无為而鉉有為也雖在卦上居鼎之
　終而不得中正之位故為鉉而已鉉貴而无位利貞
　者為利也體本柔弱介乎强臣之間能虛巳无為以
　正道格之則衆陽皆為我用矣象曰黄耳金鉉中以
　為實非虛名也
上九鼎玉鉉大吉无不利
象曰玉鉉在上剛柔節也
　上九之為鉉不可易也上處卦之極體柔而用剛鼎
　道既成不為燥濕之所變易有玉之徳焉金從革者
　也玉不可革也鉉固鼎之所用非虛器也在五為金
　在上為玉則益貴矣以玉為鉉又所以飾鼎而鼎道
　大成故大吉而无不利也象曰玉鉉在上剛柔節者
　上九以剛乘柔居鼎之上而用之有時且六五之柔
　非鉉不行是相資而為用相待而成功者也又玉之
　為徳其温潤有似乎仁而非柔也縝栗有似乎義而
　非剛也故曰剛柔節也
　
　
　
　
　
　
　讀易詳説卷八
欽定四庫全書
　讀易詳說卷九　　　　　　宋　李光　撰
下經(震至㢲/)
䷲(震下/震上)
震亨震來􁀉􁀉笑言啞啞震驚百里不䘮七鬯
彖曰震亨震來􁀉􁀉恐致福也笑言啞啞後有則也震
驚百里驚逺而懼邇也出可以守宗廟社稷以為祭主
也
　震動也動萬物者莫疾乎雷蓋雷發聲則蟄者皆奮
　甲者皆坼屈者皆伸故震然後能亨也人之處乎燕
　安无以警畏之則怠惰驕慢惟湛樂之從卒而困窮
　者多矣故震然後能亨也􁀉􁀉懼也震來而知懼則
　可以不懼矣故笑言啞啞也􁀉字不見於經傳惟許
　慎說文云􁀉蠅虎也諸儒皆承此說蓋蠅虎之摶物
　必周旋而進退故震來而能􁀉􁀉者恐懼之象也啞
　啞和樂之聲也震驚百里不䘮七鬯何也雷之震驚
　逺及百里而不失其七鬯以見倉卒之際精誠專一不
　為外物所移奪可以付重器矣七者載鼎實之器鬱
　鬯所以灌也彖言震來􁀉􁀉恐致福者恐懼則能致
　福此聖人所以畏無難而不畏多難也衆人當震擾
　之時鮮有不失其常度者惟君子雖恐懼畏慎若無
　所容而其中實從容燕笑不失其常度也故曰笑言
　啞啞後有則也震驚百里驚逺而懼邇者邇者懼逺
　者驚則威之所加者廣矣雷之震發猶人君威令必
　能驚逺而懼邇然後可以震動萬方而无不肅也震
　為長子長子主器者也古者天子之出太子監國當
　震動之際能不䘮七鬯是其器業之𢎞大必能守宗
　廟社稷之重寄蓋自其微者而察之也孔子曰禘自
　既灌而往者吾不欲觀之矣祭祀之道誠敬為先灌
　其始也不誠不敬鮮有不䘮所守者故不䘮七鬯聖
　人知其可以守宗廟社稷而為祭主也自古居儲君
　之位任主器之重上既嫌疑下亦窺伺鮮有不蹈禍
　敗者以秦皇漢武之英果而扶蘇戾園卒以見殺况
　其下者乎聖人于卦彖爻象皆反覆致其恐懼戒慎
　之意其為後世慮豈不深逺哉
𧰼曰洊雷震君子以恐懼修省
　洊者如水之洊至雷聲相繼而至曰洊蓋威怒之𧰼
　孔子當迅雷風烈必變所以敬天怒畏天威也恐懼
　則知所修省矣雷之洊至非變異之大者君子必惕
　然有敬畏之心焉聖人防患必于其微詩敬天之怒
　無敢戲豫敬天之渝無敢馳驅况于山冡崒崩日月
　薄蝕彗孛飛流而恬然不為之警懼乎成王惑管蔡
　疑周公天乃雷電以風雷之變豈无自而然哉君子
　所當恐懼而修省也
初九震來􁀉􁀉後笑言啞啞吉
象曰震來􁀉􁀉恐致福也笑言啞啞後有則也
　繇辭統論一卦之體而初爻為衆爻之主故其辭皆
　同蓋震為長子乾統三男而長子用事震所以代乾
　也然當震之時陽欲奮而二隂阨之則其勢必有危
　我者能自警懼然後可以𫉬吉故于初爻特加一後
　字以見非有􁀉􁀉之懼則不能致啞啞之吉也
六二震來厲億䘮貝躋于九陵勿逐七日得
𧰼曰震來厲乘剛也
　彖辭以震驚百里不䘮七鬯知可以守宗廟社稷以
　為祭主蓋以卦之全體言之震以陽剛為主陽雖在
　下隂以退聽故處震之時能安静不動惟剛者能之
　六以隂而處二其時與位皆純乎隂者也故震來則
　危厲而失其所守䘮其所資億言所䘮之多也躋于
　九陵者有所避也九陽數之極言所避遐逺也古人
　于至崇至深之地皆以九為言如九天九地九淵以
　見崇深之極處也勿逐七日得者既能危懼遁避則
　在我者盡矣可以勿逐而自得也宣王遇烖而懼側
　身修行以致中興之治復文武之業豈必外務而馳
　逐之乎復卦言反復其道七日來復天行也以卦氣
　言之爻各主一日卦位有六七日乃更始自二至上
　復反于初復自初之二則所歴七爻乃七日也隂陽
　得䘮之理循環无窮豈有常哉未有常治而不亂常
　否而不泰者故知七日卦氣之終不俟追逐而自復
　也𧰼曰震來厲乘剛者六二處中正之位在他卦為
　吉今震來而厲則以乘初九陽剛也陽上隂下陽尊
　隂卑今以隂乘陽則危道也
六三震蘇蘇震行无眚
𧰼曰震蘇蘇位不當也
　六以隂柔而居陽剛不中之位非處震之道故震至
　而蘇蘇也王弼曰震者驚駭怠惰以肅懈慢者也震
　動而至于蘇蘇則驚懼甚矣以此而行可以无過又
　四為震主而三能承之當震之時知敬順之道故可
　无眚也𧰼言震蘇蘇位不當者震為長子以不䘮七
　鬯為善今蘇蘇然若无所容者由所處非其位也為
　長子而處非其位可不畏哉
九四震遂泥
𧰼曰震遂泥未光也
　九四陷于重隂逼于尊極未能超然處于物上當震
　之時以剛健之才處嫌疑之地如陽欲出地而上下
　二隂壅遏之其勢不能致逺而大有所為也故𧰼曰
　震遂泥未光也震本主動而有能行之𧰼其道本當
　光亨以阨于二隂故未能也
六五震往來厲億无䘮有事
𧰼曰震往來厲危行也其事在中大无䘮也
　古之聖王處尊極之位能慄慄危懼而无荒怠之失
　則可以永保其位矣當震之時下有九四之强臣五
　无應而來乘剛或往或來能自危懼則可以萬萬无
　失矣无䘮有事者不䘮其所有之事也无非事者所
　有之事未易概舉不䘮七鬯則事之大者也震之時
　往來皆危行也能履于危則可安其位而无失矣六
　五為動主雖居中正之位其才柔弱非能濟乎險難
　者本有失也以位處中正故得大无䘮也
上六震索索視矍矍征凶震不于其躬于其鄰无咎婚
媾有言
𧰼曰震索索中未得也雖凶无咎畏鄰戒也
　處震之極其勢必危故氣索索而幾盡視矍矍而无
　主也居嫌疑之地當危懼之時能以安静退縮自處
　庶可免禍而上六隂柔之質性復動躁急于有行其
　凶必矣上既无應而下比于五五其鄰也上雖處震
　動之極而无其位方海内震擾之時而六五實任其
　責又禍非已致故震不于其躬而于其鄰則在我為
　无咎也婚媾有言者上六雖不任責既處上極望我
　者亦衆方天下震擾豈得盡歸于其鄰恝然忘情若
　秦越之人哉雖所親者且有怨懟之言况他人乎𧰼
　言震索索中未得也雖凶无咎畏鄰戒也以所處上
　極未得中道故驚懼之甚至索索然也上六有往雖
　凶而能恐懼修省以鄰為戒則可以免咎矣
䷳(艮下/艮上)
艮其背不𫉬其身行其庭不見其人无咎
彖曰艮止也時止則止時行則行動静不失其時其道
光明艮其止止其所也上下敵應不相與也是以不𫉬
其身行其庭不見其人无咎也
　道之廢興係乎聖人出處之間艮之為卦一陽極乎
　上二隂處乎内羣隂為主而一陽在外此可止之時
　也時茍當止不可强行故艮其背者得所止也人之
　相面所以盡交際之道背者隂也非交物者也能止
　于所當止非獨忘物也而至于忘我故不𫉬其身不
　見其人雖户庭之内而人我俱忘矣當可止之時猶
　出而交物則咎悔隨之于可止之時而能止是真止
　矣行于有人之境如入无人之境物與我无相尤也
　故无咎彖言艮止者釋艮之義一言可盡者止而已
　聖人又惡夫一往而不返者故曰時行則行時止則
　止動静不失其時其道光明也聖人動與陽同波静
　與隂同徳豈滯于一隅若聚塊積塵哉一動一静適
　于義而巳故能大有為于天下而其道光明也艮震
　之反也九三為震艮東北之卦有震動之𧰼焉卦之
　反合爻之升降豈有常哉艮其止止其所者止得其
　所謂艮其背也若止于前則有所見而聲音接于耳
　目者擾擾矣故惟止于背為得其所也上下敵應不
　相與者一隂一陽上下不敵所以相與故形躁好静
　質柔愛剛二女同居雖近而不相得鳴鶴在隂雖逺
　而相求故近不必比而逺不必乖特在應與耳今六
　爻既相敵而非應如人之相背而行雖衆而各不相
　知是以不𫉬其身行其庭不見其人无咎也
𧰼曰兼山艮君子以思不出其位
　上能兼下大能兼小尊能兼卑艮以兩山相重勢均
　而力敵非相應也而相兼也兼非異體也各止于其
　所止而巳君子體此𧰼以思不出其位謂安其分守
　无躁妄也夫止者施于其背則真止矣是猶山兼山
　豈復有動乎聖人以此𧰼示人則物各安其性命之
　正矣
初六艮其趾无咎利永貞
𧰼曰艮其趾未失正也
　足本主動曰趾者固以止為義况艮之時而以隂柔
　處下動則悔吝生矣于艮而能止是不失其幾故得
　无咎也利永貞者當艮之初動則入于邪矣故利在
　永貞貞者静而正也當止而止卷懐其道若將終身
　焉故以永貞為利此聖人肥遁之時也故𧰼曰艮其
　趾未失正也止于其初雖未可語權于正道為未失
　也
六二艮其腓不拯其隨其心不快
𧰼曰不拯其隨未退聽也
　趾也腓也股也一體而相為用者其行其止皆非三
　者所得專也然腓在足上其形雖動躁未有足行而
　腓不應者故腓之從足猶股之隨腓觀乎咸卦則可
　見矣咸以動而感而艮則静而止六二體既躁動而
　上下拘制不能自專以有為安能拯其隨乎隨為三
　也二既不應五而上承于三三雖以陽剛處上當艮
　之時志在隨人而已无能為也雖欲用其智謀以拯
　救之而其志卒不得伸故其心不快也象言不拯其
　隨未退聽者二處人臣中正之位志在有為非能終
　止也其肯恝然忘情于斯世哉
九三艮其限列其夤厲熏心
象曰艮其限危熏心也
　夫一人之身四肢百骸動静相為用者也今艮其限
　上下内外隔絶而不相通猶裂其膂脊而為二物也
　其危厲甚于熏灼其心也限身之中夤脊膂肉也自
　其限而止之猶裂其脊膂言君臣上下各止其止而
　不相通也三居下卦之極而九以陽剛處之施止于
　限果于静止而不知變以趨時者也昧乎時行時止
　之義故聖人以為戒焉古之人有行之者如漢二龔
　魏范粲雖全大節當時處之其危厲熏灼痛忿之狀
　豈人所能堪哉
六四艮其身无咎
𧰼曰艮其身止諸躬也
　六四已進而達乎下卦之上能兼乎上下者也故以
　全體言之曰艮其身也處近君之位不能以道濟天
　下蓋六五柔弱之君非有剛健勇决之臣以輔翼之
　不足以大有為也四能量其君度其才止于所當止
　故得无咎而已象曰艮其身止諸躬者躬有致恭之
　義人臣之節行止進退不失恭順雖不能止天下之
　所當止而為全身之計則善矣故爻以為无咎而象
　言止諸躬而已夫身為大臣宜兼濟天下而為獨善
　之行聖人之所深鄙而可以忘言者也
六五艮其輔言有序悔亡
象曰艮其輔以中正也
　六五在六爻為君位君无為也出言則為號令輔者
　言之所出也王者之言其出如綸能艮其輔則言不
　妄發而悔可亡矣夫下卦為趾為腓為限得其一體
　而已進至六四則為身然猶局于形體非能超乎形
　體之外也惟六五處中正之位有輔頰之象一言之
　善則千里應之一言之失則千里違之能運乎形體
　而不為形體所拘故吾欲止天下之當止孰有不從
　者五為艮主故所止如此
上九敦艮吉
𧰼曰敦艮之吉以厚終也
　上九重艮之終也二山相重敦厚之至人能静止如
　山之相重出乎萬物之上其孰能動摇之故曰敦艮
　吉也𧰼曰敦艮之吉以厚終者夫以静止為徳終之
　實難上以剛健為徳至誠而不息者也與夫作輟者
　異矣故曰以厚終也
䷴　(艮下/巽上)
漸女歸吉利貞
　女子之嫁也猶士之仕也皆惡不由其道也漸之辭
　專以女歸為吉女之適人必待求而後行納采問名
　匪媒不得漸之義莫大乎此利貞者所利在正也貞
　者静而正也女能以正行未有不以漸者能以漸固
　𫉬吉矣然亦有漸而不正者蓋長女少男疑于不正
　異乎咸之相感恱故既吉又戒以利貞也
彖曰漸之進也女歸吉也進得位往有功也進以正可
以正邦也其位剛得中也止而巽動不窮也
　進固多門矣有挟術而進者有阿其好而進者有以
　邪塗進者有假𨼆遁為㨗徑而進者莫若以漸而進
　為得其正如女之歸人則吉也進得位往有功也進
　以正可以正邦也其位剛得中也止而巽動不窮也
　皆進之善者也進而得位則可以行其志而可以大
　有為矣故往有功也未有枉尺而可以直尋者枉道
　而可以事人者亦未有身之不正而可正人者故士
　之進身其始不可不正也進以正然後可以正邦蓋
　一正君而國定矣進為于世固不可不剛健然剛健
　不可過也不可不及也漸之六爻皆得其正謂二四
　之隂而六居之三五之陽而九居之初上二爻雖无
　應而皆得隂陽之正也九五履至尊而得中正之位
　為漸之主故云其位剛得中也止而巽動不窮者艮
　止而巽動止者静而動者順以此為進雖渉險蹈艱
　何往而不利哉
𧰼曰山上有木漸君子以居賢徳善俗
　山之有木長養而成就之自青蔥以至合抱必有其
　漸君子以禄位處賢有徳之士與夫化導天下之俗
　使入于禮義亦必皆有其漸而不可遽也堯之用舜
　猶歴試諸艱以見賢徳之不可驟進也善人為邦百
　年可以勝殘去殺以見風俗之不可頓革也
初六鴻漸于干小子厲有言无咎
𧰼曰小子之厲義无咎也
　漸之六爻皆以鴻為𧰼鴻水鳥也能知進退者陵陸
　非其所安也江湖之上是其所棲息也干水涯也將
　離乎陵陸而近水涯雖其進有漸然猶未免矰繳之
　患故其勢不得不危懼也小子未有所識之稱非小
　人也六以柔弱而處卦下有小子之象若隨之六二
　係小子能隨人而巳豈能達乎進退之幾故危懼而
　不自安也居漸之初宜棲息以俟時可也衆雖有言
　在已无愆何足䘏哉度之于義无可咎者故象曰小
　子之厲義无咎也
六二鴻漸于磐飲食衎衎吉
𧰼曰飲食衎衎不素飽也
　磐石之盤旋于水中者比之于干則離乎陵陸逺矣
　故飲食衎衎和樂而无意外之患猶賢者進而得禄
　位也二處人臣中正之位上有剛健之主為已正應
　故身安而爵禄可保也象言飲食衎衎不素飽者人
　臣遭時遇主進而得正履而得中必將有以濟天下
　故食人之禄則懐人之憂衣人之衣則思人之患豈
　竊位素餐以飽其身肥其家而巳此又聖人致其戒
　慎之意也
九三鴻漸于陸夫征不復婦孕不育凶利禦冦
𧰼曰夫征不復離羣醜也婦孕不育失其道也利用禦
冦順相保也
　鴻隨陽往來爾雅曰髙厚曰陸陸非鴻之所宜安也
　漸進于陸雖若可安然非其所樂也故以𧰼夫之征
　而不復婦之孕而不育也九三陽剛不能漸進征者
　未有不思復孕者未有不思育然失于急躁不能待
　時而動則二者皆不𫉬其志不𫉬其志凶可知矣利
　用禦冦者四三相比同心不違故利用禦冦如蒙之
　上九不利為冦利禦冦蓋為冦則衆之所違禦冦則
　衆之所助與此𧰼體異而義同也𧰼曰夫征不復離
　羣醜也九三以剛陽獨進于上離乎羣衆故往而不
　能反也婦孕不育失其道也婦以貞順為徳生育為
　功孕而不育不能保養其子皆欲速之咎也利用禦
　冦順相保者天下之理逆則相違順則相保三雖失
　于剛暴言能順于義理則可用以禦冦也黥彭之流
　逆則為敵順則為用卒滅項氏者能順以相保也
六四鴻漸于木或得其桷无咎
𧰼曰或得其桷順以巽也
　木比之陵陸益非鴻之所安此漸卦以鴻𧰼君子之
　進退當以其漸而不可亟也江湖鴻之所樂處也陵
　也陸也木也雖愈進而愈非所安此知幾之士所以
　難進易退以避矰繳之患也鴻漸于木雖非所安或
　得其桷若可以棲而无患故无咎也桷木枝之大者
　𧰼曰或得其桷順以巽者鴻未有棲于木者或得其
　桷非其常也四體在巽巽為木三附于四桷之𧰼也
　君子立人之朝履富貴之危機能以巽順承上而接
　下可以少安然終非其處也仲尼于此爻寓戒深矣
九五鴻漸于陵婦三嵗不孕終莫之勝吉
𧰼曰終莫之勝吉得所願也
　九五君位其進益髙故以𧰼鴻漸于陵大阜為陵同
　人九三曰升其髙陵言其所處最髙而不可陵也五
　與二得君臣中正之位三以陽剛而乘于二四以大
　臣而比于五二五雖應而未能遽合也故三嵗不孕
　君臣以中正相與茍志同道合其孰能間之故曰終
　莫之勝吉也夫君臣之交患在不正故近不必比而
　逺不必乖特在情志之間合與不合耳𧰼言終莫之
　勝吉得所願者小人之害君子或能阨之于始君子
　之進固自有機㑹時茍當進小人雖廣設坑穽比力
　合謀莫能陷害之小人不能陷害則君子之道亨而
　平昔之志願𫉬矣
上九鴻漸于陸其羽可用為儀吉
𧰼曰其羽可用為儀吉不可亂也
　上九大臣之處乎髙位而不任事者特其形容可為
　朝廷羽儀耳鴻飛𡨕㝠弋者何慕既出乎事外小人
　莫得而害之故吉也上與三皆稱陸人臣致身于極
　髙之位能自卑巽下與三同蓋盡乎屈伸之理所以
　吉也𧰼曰其羽可用為儀吉不可亂者其形容既足
　以儀表天下則朝廷之上百執之衆尊卑有别上下
　有等雖羣而不黨故曰不可
䷵(兑下/震上)
歸妹征凶无攸利
　聖人于夫婦之際毎存終始之義始之不慎而能克
　終者鮮矣女少而說男之所以動也說不以正動不
　以禮則華落色衰復相棄背故征凶无攸利也征凶
　者以媚説而往則凶也无攸利者无所往而利也漸
　之所以吉者艮止巽順以男能下女也歸妹征凶者
　兌說震動六爻皆不當其位也咸之相感必繼以恒
　蓋男下女則隂陽之義明女從男則尊卑之位定所
　以存鑒戒也
彖曰歸妹天地之大義也天地不交而萬物不興歸妹
人之終始也說以動所歸妹也征凶位不當也无攸利
柔乘剛也
　乾健而坤順陽尊而隂卑此天地之大義也然乾下
　坤上而為泰乾上坤下而為否若嚴其分位則天地
　不交而萬物不興矣歸妹以少女在下而長男處上
　為正故其事可常而有終始也女說而男動隂陽感
　悅所以成歸妹若老婦士夫則可醜矣雖然女子處
　幽閒之中非有求焉則不往也若說以動則有不待
　媒妁之言者故隂陽之位不可不當也不當則所往
　皆凶矣女處乎下男位乎上内外上下各當其位以
　往則无不吉也今二四隂爻而九居之三五陽爻而
　六居之无一當其位者故以往則凶也无攸利柔乘
　剛也剛者柔之所承也而反乘之乘者婦陵其夫之
　象也卦體兌本在下于理為順而爻六皆乘九是以
　隂而乘陽失尊卑之序内无柔順之道外失陽剛之
　徳則害于而家凶于而國何所利哉夫成家之道必
　資于婦順故婦順備而後内和理内和理而後家可
　長久也恒之六五曰恒其徳貞婦人吉夫子凶𧰼曰
　婦人之吉從一而終也夫子制義從婦凶也恒者夫
　婦之正也故其戒如此然則隂之乘陽柔之乘剛豈
　非逆徳也哉世之悍婦以制夫為能使不得措其手
　足是猶强臣擅命威福自專反制其君也漢成帝制
　于趙氏唐髙宗制于武氏中宗制于韋氏卒至滅身
　亡國何所利哉况以帝女之尊而下嫁諸侯車服不
　繫其夫勢固足以陵其夫矣故聖人于歸妹為戒
𧰼曰澤上有雷歸妹君子以永終知敝
　澤之氣能升而為雲雷震而澤隨此隂陽相感之義
　有歸妹之象焉男女以動悦相感或失于不正故昏
　禮將合二姓之好必納采問名敬慎重正而後親之
　如此然後家可長久也聖人見微知著見其動而説
　知其不能終也若恒以巽而動則知其能久漸以止
　而動則知其終吉也是道也雖君臣朋友之間莫不
　皆然豈特夫婦哉
初九歸妹以娣跛能履征吉
𧰼曰歸妹以娣以恒也跛能履吉相承也
　古者諸侯一娶九女嫡夫人及左右媵皆以姪娣從
　歸妹以娣女歸于人而以娣從也九居于初女之賢
　者始進而能謙无妬忌之行猶跛之能履勉强而行
　歩驟馳騁不敢自恣也歸妹而能以娣往為永終長
　久之道尊卑相承故无往而不吉也此歸妹之善者
　也
九二眇能視利幽人之貞
𧰼曰利幽人之貞未變常也
　履之六三以隂柔而據陽位故如眇者之能視不足
　以有明也跛者之能履不足以與行也故如履虎尾
　咥人凶歸妹初九九二以陽剛而寓于隂位此婦人
　之貞吉也二又居中履正有常貞之徳退處乎不競
　之地雖若无所能為如眇之能視異乎摘埴索塗𡨕
　行而已故利幽人之貞九二得中正之位上有六五
　為之正應此又夫弱而婦强者能自謙遜乃不失婦
　人之常道也
六三歸妹以須反歸以娣
𧰼曰歸妹以須未當也
　歸妹以説而動常失于不正而六三復以隂柔而居
　陽位故當有待而以娣行如此乃能合禮而无妄動
　之失也須待也女子之嫁固當待父母之命媒妁之
　言而三為說主以說而動動不以正則非女子之行
　也故曰未當也
九四歸妹愆期遲歸有時
𧰼曰愆期之志有待而行也
　女之適人猶士之事君必有求焉而後往九以陽剛
　而寓隂柔之位上无正應此賢貞之女屏處幽閒未
　遇良匹而不茍然以從人者雖過期而不悔也懐才
　抱義之士固有不遇明時而老死丘壑者白駒之詩
　所為作也
六五帝乙歸妹其君之袂不如其娣之袂良月幾望吉
𧰼曰帝乙歸妹不如其娣之袂良也其位在中以貴行
也
　史謂湯為天乙又有祖乙多士稱成湯至于帝乙罔
　不明徳恤祀則帝乙蓋商之賢王非天乙祖乙明矣
　堯降二女于溈汭嬪于虞帝女之尊下嫁諸侯其來
　已久至帝乙然後制為婚姻之禮而周因之以詩考
　之天子之女下嫁諸侯車服不繫其夫下王后一等
　故帝乙歸妹所以為萬世之法也漢唐公主下嫁舅
　姑率北面于堂下至于本朝神宗始復三代之舊屈
　帝女之尊而人倫正矣詩美后妃服浣濯之衣无妒
　忌之行豈恃容色以争妍取媚哉君嫡夫人也娣左
　右媵也娣以容色為主故君之袂不如娣之袂良也
　六五與九二為正應下嫁之象也女處尊位履順居
　中盡其隂陽交配之宜斯善之善者豈特容服之間
　哉月者日之配也婦者夫之配也月受日以為明至
　望則體敵矣體敵盈之極也未有盈極而不虧者今
　能降尊配卑不以滿盈自處如月至幾望而止婦之
　謙順既不抗其夫又能惠其下此帝女之尊而能履
　中道者故𧰼曰其位在中以貴行也
上六女承筐无實士刲羊无血无攸利
𧰼曰上六无實承虚筐也
　上六歸妹之終以柔乘剛而下无其應女之无所歸
　者婦以奉祭祀為職詩言夫人可以奉祭祀則不失
　職矣女承筐无實何以達其誠士刲羊无血何以薦
　于幽如是而家道廢矣故以士女稱之見夫婦之道
　不成也卦體兑下震上少女以説而動動不以正又
　六爻位皆不當故不能永終而有離絶之𧰼何以往
　而利哉聖人于終爻致其戒慎之意深矣
䷶(離下/震上)
豐亨王假之勿憂宜日中
　離震于時為春夏萬物豐亨之時也王者之治自天
　造草昧以至豐而亨則太平極盛周家之業至成王
　之時是也故曰豐亨王假之詩云假樂嘉成王也以
　言成王能持盈守成以致太平之功故嘉之也文王
　若日月之照臨顯于西土而巳如日之方中萬物皆
　照則在成王之時故可安亨佚樂而无憂勤之慮也
　故曰勿憂宜日中也雖然太平之業豈可恃乎泰之
　上六言城復于隍蓋泰之極无不否者聖人所憂不
　在乎未中而常在日之既中能知勿憂為有憂之大
　如日之升如月之常則可長保其治安矣
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虚與時消息
而况于人乎况于鬼神乎
　豐固不止于大聖人以一言斷之曰大蓋豐之時物
　得極其大也日以晅之雷以動之長養成就物之所
　以能大也王者之治能體乎離震之法明以動故能
　假乎至治然則豐亨之道豈非聖王之所尚乎故曰
　王假之尚大也勿憂宜日中宜照天下也聖人之道
　如日之中容光所及无不徧也蓋日之始出則其明
　未盛日之將昃則其光巳虧皆不能徧天下也然則
　聖人可以自暇自逸者其惟日中乎日中者治安極
　盛是聖人畏无難之時也日之中猶月之望也既中
　无不昃既望无不虧食虧也天地盈虚四時是也其
　盈其虚因時而消息之如復卦陽息而隂消至姤卦
　陽消而隂息天地不能違也而况于人與鬼神乎雖
　然人有盛衰鬼神亦有盛衰乎聖人通幽明之故知
　鬼神之情狀乾卦言天地人及鬼神皆合而論之其
　好惡一也怪神之事孔子不以語學者後世猶不免
　依託以亂天下况可明告之乎此非通乎性命之理
　𧰼數之妙者曷足以究此哉
𧰼曰雷電皆至豐君子以折獄致刑
　雷之威怒電之照耀二者相因而至此物豐之時也
　當豐盛之時非有以警懼察治之則物繁事彩姦偽
　日滋有不可勝治者矣君子體此象以折獄致刑既
　明且威人之情偽有不能遁也豐與噬嗑皆有雷電
　之𧰼而爻有升降故其用不同噬嗑震下離上此制
　法者故明罰勅法王者之事也豐離下震上此行法
　者故折獄致刑有司之職也
初九遇其配主雖旬无咎往有尚
𧰼曰雖旬无咎過旬
　初正應在四以陽敵陽非其應也特所配之主耳剛
　陽相配明動相資力敵而勢均兩貴不足相使然得
　无咎者初能下之往而有所尚也尚者能尊尚之也
　𧰼曰雖旬无咎過旬災也二剛相遇未有兩存而无
　傷者初能推四以為配主而往歸之則无患矣若恃
　其智力各務盛强過其分量不顧滿盈之戒則禍災
　之至何所逃乎此昧乎處豐亨之道也故曰雖旬无
　咎過旬災也
六二豐其蔀日中見斗往得疑疾有孚發若吉
𧰼曰有孚發若信以發志也
　豐之時如大明中天以徧照天下今但豐其蔀而已
　幽闇之甚至日中見斗隂侵陽之𧰼也六二居中處
　正人臣之盛位又卦體為離而處震下為掩覆之𧰼
　陽不足而隂道行斗運四時人所取正以六二中正
　之臣而遇六五柔闇之主可以自守而不可以有為
　往則為主所疑而衆且疾之矣能以忠信自處發其
　疑疾如成王之悔悟則國家安全而保其終吉矣發
　者發其蒙蔽非忠信誠實豈能感發之周公其人也
九三豐其沛日中見沬折其右肱无咎
𧰼曰豐其沛不可大事也折其右肱終不可用也
　沛先儒皆以為斾王弼直云幡幔所以禦盛光程氏
　亦云古文作斾字今以廣韻玉篇考其意義作滂沛
　則其理不通蓋豐之時當顯設幡飾以稱其豐大而
　九三正應在上六以陽剛而敵隂柔不能發揮其光
　明反幛蔽之是猶日中盛明之時而處乎重幃之内
　所見者闇昧如人欲擊摶運動而折其右肱何所施
　乎然得无咎者九三以陽剛能為之才而不遇其時
　其不幸也乃所以為大幸歟古者明智之士遇時昏
　亂壊徳穢行或自託于瘖盲跛蹇然後能免于禍此
　折右肱所以得无咎也人臣遇暗主若恃其剛健欲
　大有為功成之後鮮克自全者唐徳宗之于陸贄是
　也折其右肱者示不可復用如司空圖是也九三剛
　健有可當大事之才折其右肱終不可用則其時可
　知矣
九四豐其蔀日中見斗遇其夷主吉
𧰼曰豐其蔀位不當也日中見斗幽不明也遇其夷主
吉行也
　當豐亨盛大之時雖有明主鮮有不湛㝠于宴安者
　故六二之正九四之剛皆不得行其志以不遇明主
　故其𧰼皆曰豐其蔀日中見斗也日之中而見斗焉
　闇之甚也上有昏暗之主有志莫伸則下求于等夷
　之人同心協徳自相賓主則吉无不利矣四與初為
　應故初以四為配主而四以初為夷主爻有上下位
　有尊卑故所稱輕重不同其實一也使上有剛明之
　君收攬英傑以為已用則皆立乎人之朝矣豈止自
　相求而已𧰼曰豐其蔀位不當也以九居四位非中
　正而在近君之位故不當也日中見斗幽不明也日
　中當徧照天下而幽暗如暮夜此忠邪莫辨白黑不
　分之𧰼賢人君子當遐舉逺引之時也故曰遇其夷
　主吉行也以吉而行從容而行行則吉也
六五來章有慶譽吉
𧰼曰六五之吉有慶也
　人主當天下豐大之時能屈已招來賢徳之士以文
　太平庶可保其治安則在我者必𫉬其福慶而民譽
　歸之吉无不利矣五與二俱隂非應然離下震上震
　動而離明明動相資又皆居君臣中正之位離為文
　章其性炎上茍能說而納之則將洋洋然動其心而
　來矣上有用賢之美野无遺棄之才邦家之慶孰大
　于此聖人從而贊之曰六五之吉有慶也以見所以
　得吉者以有此用賢之慶也
上六豐其屋蔀其家闚其户閴其无人三嵗不覿凶
𧰼曰豐其屋天際翔也闚其户閴其无人自藏也
　士方居窮𨼆約消聲滅跡自樂于閒曠可也若夫身
　處大位當豐亨之時不能躬吐握之勤以延見多士
　而深自閉匿豐其屋蔀其家而已則將鬼瞰其室矣
　故闚其户閴其无人三嵗不覿其凶可知上六大臣
　之不任事者雖不任事而位則穹矣國之存亡民之
　利害安得恝然忘情哉豐其屋謂壯大其所居也蔀
　其家謂屛蔽其所藏也此大臣之營私自奉者古之
　愚人莫不皆然觀周公作鴟鴞之詩曰迨天之未隂
　雨徹彼桑土綢繆牖户予手拮据予所捋荼予所蓄
　租予口卒瘏曰予未有室家勤勞如此豈自營也哉
　六居卦終震動之極失處豐之義其荒虚閴寂卒為
　狐兎之場若鳥失其巢去人逺矣本乎絶物乃以自
　絶本乎多藏反致空閴禍災之至咸其自取焉爾故
　𧰼曰豐其屋天際翔也闚其户閴其无人自藏也閴
　其无人陸氏以為家空人亡如漢梁冀之徒是已
䷷(艮下/離上)
旅小亨旅貞吉
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
　旅者聖賢當屯否之世道不行而為栖栖為旅人之
　時也雖處之有道但得小亨而已旅貞吉者能守正
　則吉也王弼以為不足全夫貞吉之道惟足以為旅
　之貞吉故重言旅貞吉也麗乎外而得中則亨止乎
　下而得正則吉故彖曰柔得中乎外而順乎剛止而
　麗乎明是以小亨旅貞吉也六上居于五又處二剛
　之間此在旅之𧰼卦體在外故言柔得中乎外下艮
　而止上明而麗止而有所附麗此處旅之善者以孔
　子之聖歴聘諸侯然時君不能鈞用而卒老于行以
　至伐樹削跡阨于宋衞陳蔡之間七日不火食者以
　時无剛明之君為之依歸也况其下者乎為旅之道
　有時有義得其時義則其道可行窮斯通困斯濟矣
　然則處旅之時豈易哉故其時義為大也
𧰼曰山上有火旅君子以明慎用刑而不留獄
　山上有火明之至也然炎炎不已或至燎原而玉石
　俱焚君子體此𧰼以用刑則當明慎也明者辨析其理
　而不敢輕也慎者哀矜其情而不敢易也火在山上
　因風而行其勢必速非久居也君子體此𧰼以斷獄
　則知囹圄之間重棘之内或有受其枉者斷决以時
　而无淹延此聖人著此𧰼以為司獄之戒也
初六旅𤨏𤨏斯其所取災
𧰼曰旅𤨏𤨏志窮災也
　當旅之時以隂柔而處厎下此小人之寓旅困者也
　𤨏𤨏猶屑屑也古者豪傑之士處貧賤羇旅之間如
　劉毅馬周李白郭元振之徒豪氣蓋世夫豈若是屑
　屑然則在旅而𤨏𤨏斯其取災之道也𧰼曰旅𤨏𤨏
　志窮災者在羇旅之始不能擴其志氣變而易通乃
　計較錐刀于僕御之間則孰與任其腹心者意外之
　患乃其自取焉耳
六二旅即次懐其資得童僕貞
𧰼曰得童僕貞終无尤也
　旅寄也寓也為客之道也非可安居者也六二以柔
　得中正而上承二剛雖无正應可以就而安之故能
　懐其資而无誨盜之失得童僕之貞而𫉬内外之助
　在旅如此雖動而居外夫何尤怨之有
九三旅焚其次䘮其童僕貞厲
𧰼曰旅焚其次亦以傷矣以旅與下其義䘮也
　九三處艮之上有峻極之勢无柔順謙虚之徳為旅
　若此宜衆人之所不與也故焚其次舍而䘮其童僕
　之正危莫甚焉二以柔順中正而安三以髙亢自尊
　而厲在旅而遇焚如之阨非止失其所止而已其勢
　必至于傷夫初六之𤨏𤨏固足以取災而當羇旅之
　際輕財妄施以致空殫亦失為旅之道故剛柔皆欲
　適中今二者舉過之故𧰼曰旅焚其次亦以傷矣以
　旅與下其義䘮也
九四旅于處得其資斧我心不快
𧰼曰旅于處未得位也得其資斧心未快也
　九四以陽剛而自託于隂柔蓋處旅之善者士欲行
　其志而已得其資斧豈足以行其志哉旅于處得其
　資斧徒能安其居得其資財器用而已懐與安實敗
　名旅非豪傑之所能安也劉備孔明不肯留吳關羽
　不肯留魏豈乏其資斧哉使韓信无蕭何之薦亦非
　漢祖所能覊縻之也况乎聖如仲尼賢如孟軻者儻
　不處以卿相之位使得盡行其所志豈區區利禄所
　能豢養之哉
六五射雉一矢亡終以譽命
𧰼曰終以譽命上逮也
　旅之六五雖非君位而有文明之徳方以直道遇物
　發无不中此聖賢之處乎羇旅者如射雉而以一矢
　殪之也雉為文明之物矢者器也君子藏器于身待
　時而動動而不括矣此處旅之最善者譽命之來何
　可禦也孔子之至是邦必聞其政以温良恭儉譲而
　得之象言終以譽命上逮者言為上之所逮聖賢之
　寓旅困在上者能居已而訪逮之也易之上逮即詩
　之逮下也君能逮下以成其政臣能歸美以報其上
　故上下交譽之也旅之上九方以髙亢自居而此云
　上逮者蓋旅人之有譽命必有上之人能寵遇之非
　必上九也六爻取義各有所在言豈一端而已
上九鳥焚其巢旅人先笑後號咷䘮牛于易凶
𧰼曰以旅在上其義焚也䘮牛于易終莫之聞也
　鳥之巢木猶人託跡于傳舍也夫人之處乎里閭之
　間也有長㓜之序有親戚之恩患難相救疾病相扶
　持也方在羇旅之時人情乖睽惟卑順謙恭乃可自
　保而上九以髙亢自居下乘五六之尊位不遜若此
　其能免乎巢者鳥所託以棲息者也離為火其于木
　也為科上槁今處離上是巢而遇焚失所棲息之𧰼
　也上九以陽剛而處衆旅之上始固足以陵物而衆
　為之下若可喜也而為旅之道威權不足人終不與
　將无所容亦足悲也故先笑而後號咷牛之為物健
　而順且有功于稼穡而䘮之不能敬畏故也莊子曰
　有而為之其易之者皥天不宜况于人乎九三以剛
　陽居旅而焚其次䘮其童僕所䘮在外故厲上九以
　剛陽居旅如鳥焚其巢䘮牛于易所䘮在我也故凶
　上九處卦之極言凶則不止于危而已𧰼言以旅在
　上其義焚也為旅而處人之上其焚巢固宜非不幸
　也䘮牛于易終莫之聞者人之有過能虚已聽納人
　或告以善道上九亢陽有絶物之𧰼使有過咎人孰
　告之故終莫之聞也
䷸(巽下/巽上)
巽小亨利有攸往利見大人
　巽之為卦二陽在上一隂在下惟以巽順承物自處
　卑下然後能盡巽之道一于柔順則妾婦耳故得小
　亨而已欲其道大通于天下蓋有逆人之所順强人
　之所劣者然挾柔巽以遊世无往而不利聖人又惡
　夫以非道而合則近于邪佞雖利有所往而利見者
　惟大人為可大人謂在上之二剛也柔能順乎剛故
　小者亨小亨謂一隂也雖然巽之道豈止于小者而
　已
彖曰重巽以申命剛巽乎中正而志行柔皆順乎剛是
以小亨利有攸往利見大人
　巽而重之所以申復其號令也上下皆巽故有重復
　之義亦在上者能巽以與下在下者能巽以承上也
　剛或失之髙亢柔或失之卑佞陽剛而得中正二五
　是也九二之剛而初六順之此在上者能巽以逮下
　故其志得行也隂柔而能承剛初四是也九五之剛
　而四順之此在下者得所附託故其道不終否也二
　與五賴初四而後得志初與四必待二五而後小亨
　此又剛柔相因上下相隨之義巽入之道无往而不
　利故利有攸往也雖利有攸往又惡不由其道故利
　見大人也能以卑巽上承乎中正之大人此巽之至
　善也巽之六爻四陽而二隂則君子固已勝矣隂又
　在下无能為也此畫卦之深意也自古君子衆而小
　人寡非徒君子之道勝小人亦因以為用矣宇文士
　及封徳彝之在唐上有一太宗下有房杜王魏之徒
　故无能為也不然其佞何所不至哉
𧰼曰隨風巽君子以申命行事
　天之有風如國之有號令必相繼而至乃能振動萬
　物風至柔弱也而善入物君子體此𧰼柔巽之道申
　復其命至再至三雖頑獷難化者无不説隨矣无非
　事者命令之出必有事也盤庚遷都之事武王伐商
　之事凡興大功役大衆非以巽言申復其命則播告
　之修豈能曉然不匿厥㫖哉故申命然後可以行事
　也
初六進退利武人之貞
𧰼曰進退志疑也利武人之貞志治也
　六以隂柔處于巽初為二剛所乘而上无應援欲進
　則不敢欲退則不能懐疑首鼠莫之為計若能以剛
　决自任而以正道行之則其疑可釋而其志定矣武
　人者剛决之𧰼剛决或失之暴故所利在貞也治者
　蚤正素定而臨事不惑也故𧰼曰進退志疑也利武
　人之貞志治也
九二巽在牀下用史巫紛若吉无咎
𧰼曰紛若之吉得中也
　巽在牀下宜衆人之所鄙賤也衆人所賤其可交于
　神明乎如此則人不可欺而鬼神可欺也蓋二為隂
　爻九以陽剛寓之此陽剛之君子自退託于卑賤能
　以卑遜自處出于誠意而非偽為故不祈于人知而
　幽閒之中鬼神知之也世之隂柔小人自託于尊顯
　之上足以欺愚惑衆而幽閒之中鬼神得而誅之矣
　然則九二巽在牀下雖過于卑巽人或惡之而其中
　心誠實或可以交神明也祝史巫覡皆所以通其誠
　意人能志誠恭巽心非邪謟通吾誠意者紛然而衆
　雖豚魚可及水火可蹈而况于人乎况于鬼神乎牀
　者人之所安也巽而大過入于牀下反失其所安然
　終𫉬吉且无咎者人可欺而鬼神不可欺也故𧰼曰
　紛若之吉得中也巽在牀下疑于失中而𧰼言得中
　者位在九二處巽之中陽剛得中是其中心誠實之
　𧰼𫉬福之多理在不疑周公以上公之貴叔父之尊
　事㓜冲之主則盡恭順之道禮天下之士則躬吐握
　之勤觀金縢册祝之辭欲以身代武王之死卒至得
　請于三王則中心誠實而𫉬史巫紛若之吉者周公
　其人也鬼神之事聖人固難言之惟于易多稱鬼神
　與天地人不少異何也蓋易之為書所以微顯闡幽
　决斷天下之疑惑其神明之用與蓍龜等然則非知
　命之君子曷足以語此哉
九三頻巽吝
𧰼曰頻巽之吝志窮也
　九三以剛明之才體巽而處下卦之上又居得其位
　可以進而有為矣今巽窮而復遇巽頻巽也巽以行
　權可也豈可數乎而與四宻比阨于隂柔不得展盡
　其才卒之志氣窮索鄙吝之甚也故𧰼曰頻巽之吝
　志窮也
六四悔亡田𫉬三品
𧰼曰田𫉬三品有功也
　易之稱悔亡皆本有悔以處得其道故其悔可亡六
　四下无應援以隂柔獨處而有乘剛之過宜有悔也
　而處上下重剛之間承上臨下一以柔順處巽之善
　莫如此爻故悔亡而反有𫉬也譬之田獵雖盡力乎
　驅馳而所𫉬則歸于君而非私已也三品謂乾豆賔
　客之奉充君之庖舉是三者則能及乎上下矣君子
　能以柔巽徧及上下而已不私其利如田者之𫉬三
　品也蓋柔巽之人无入而不自得以此奉上則𫉬乎
　君以此與下則𫉬乎民巽之功于斯為盛
九五貞吉悔亡无不利无初有終先庚三日後庚三日
吉
𧰼曰九五之吉位正中也
　五為巽主當謙虚逮下而以陽居陽又下无應援疑
　失之亢然當上下巽順之時若昏佞相濟禍亂有不
　可勝言者今九五獨能毅然守其剛正不徇羣邪故
　能𫉬吉而其悔可亡也履至尊而居中正之位以柔
　巽為體不失正固之徳故无入而不自得也下非正
　應而與二睽此過乎剛者故无初也上有剛正之徳
　下卒聽從發號出令如風行草偃孰敢違之固有終
　也蠱卦曰先甲三日後甲三日當天下蠱壊欲一新
　其法令故曰甲甲者日之始也庚者申命也重巽以
　申命故先庚三日後庚三日者聖人欲更易法令使
　便于民豈易而為之哉先三日以告教之使通其意
　故天下曉然莫敢違吾令者後三日以申審之使察
　其情故天下莫敢犯吾令者如此則吉孰如之以人
　主之權欲改易更革天下之政令若无甚難者如秦
　用商鞅法雖行而民不以為便卒至天下大亂而劉
　項乘之秦遂以亡以不得乎大中至正之道故也故
　𧰼曰九五之吉位正中也
上九巽在牀下䘮其資斧貞凶
𧰼曰巽在牀下上窮也䘮其資斧正乎凶也
　巽在牀下其失一也九二用史巫紛若吉且无咎上
　九䘮其資斧貞凶何邪九二處下體之中為下之道
　也上九以陽剛處巽之上而下无應援資財殫竭威
　權去手雖索為匹夫不可得守此而不知變凶之道也
　讀易詳説卷九
欽定四庫全書
　讀易詳說卷十　　　　　宋　李光　撰
下經(兌至未濟/)
䷹(兌下/兌上)
兌亨利貞
　兌之能亨以澤說物也以澤說物非特物亨已亦亨
　焉說物者不以情感則正矣以情感物未有出于正
　者卦體一隂在外二剛在内内剛而外柔以此說物
　則不入于佞邪而其道亨矣
彖曰兌說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
　兌之為義孔子以一言釋之曰說也蓋兌為澤說萬
　物者莫說乎澤故為萬物之所說也兌之為卦一隂
　處乎上二陽處乎下外柔而内剛也聖人涉世外曲
　而内直外柔而内剛内不失已外不絶物无往而不
　通以正說人故曰說以利貞是以順乎天而應乎人
　也湯武革命南巢牧野之戰勞民犯難而民忘勞忘
　死者豈以力驅之哉能盡說之道得其心而已古之
　興大役動大衆未有下不說從而能成功者秦之長
　城隋之遼東二役興而天下亡矣說道之大民皆相
　勉勵以從上之命何事而不可成乎聖人所以大之
　也
𧰼曰麗澤兌君子以朋友講習
　澤陂澤也人所資以為灌溉之利禹貢曰九澤既陂
　雲夢之𩔖是也澤不相麗或有時而竭涸以澤麗澤
　相繼不絶故其為利无窮君子體此象相與講習見
　所未見聞所未聞故其心恱也孟子曰理義之恱我
　心猶芻豢之恱我口朋友講習互相滋益之樂以發
　明其理義故无窮也然則聖人所以恱民者能使知
　其理義之所在然後可用也不然安能使之犯難而
　忘其死乎
初九和兌吉
𧰼曰和兌之吉行未疑也
　初九居兌之初為說之始在下而能以剛正自處有
　孚信之徳而无邪諂之行和而不同无所阿比所以
　得吉士方未遇而專以和柔為行或疑其邪諂初能
　履剛守正衆所孚信故曰行未疑也未疑者未有可
　疑之行也
九二孚兌吉悔亡
𧰼曰孚兌之吉信志也
　兌主子說說物者常失于不正九二上比于六三隂
　柔小人而已比之宜有悔也然履忠信和而不同非
　為邪也是以吉而其悔可亡也士非見信于人之難
　自信為難能自信其志則雖舉世非之不能阻也權
　利誘之不可移也白刃臨之不可屈也此信道篤而
　自知明者也
六三來兌凶
𧰼曰來兌之凶位不當也
　三陽位而六以隂柔居之不正也以𧰼邪佞不正之
　人欲以非道媚恱正直之君子必為所斥逺其凶宜
　矣君子小人猶水火燥濕之不同以帝堯之聖猶畏
　壬人孔子之聖亦曰逺佞是知邪佞之人急于求進
　是亦在上者有以來之非剛明之君子未有不為所
　眩者唐明皇之恱李林甫徳宗之恱盧杞亦其資適
　相逢爾六三為兌主自處非正故小人得以乘之此
　有間而可入也如好色好貨好田獵好用兵以致陂
　池苑囿之觀各因其所好而投之故象曰來兌之凶
　位不當也以急于求說而自處非中正之位說不以
　道至亡國敗家其凶可知矣
九四商兌未寧介疾有喜
𧰼曰九四之喜有慶也
　六三來兌此最佞邪之人如蠅之營營驅之復來者
　九四以剛直處近君之位欲有以排却之而未知計
　之所出故擬議商度不遑寧處然終𫉬有喜者遇九
　五剛明之君也不然其身之不暇保憂未艾也故𧰼
　言九四之喜有慶也喜在我慶在一人與天下也邪
　佞之人聖人之所甚疾也知之非難去之實難以周
　公之聖猶不免見疑于成王觀鴟鴞之詩其心之靡
　寧可知矣心之靡寧以王室之靡寧也然則九四一
　爻非周公其孰當之
九五孚于剝有厲
𧰼曰孚于剝位正當也
　剝隂消陽之卦小人道長君子道消之時故指剝為
　小人九五為兌說之主小人以邪道說其君或以聲
　色或以貨利阿諛順旨惟意所適非剛明之君未有
　不為所惑者九五剛明之主也聖人特于此致其戒
　慎之意言信于小人則危道也以唐太宗之明且不
　能去宇文士及之佞然其所尊信者房杜王魏之流
　故小人不得行其志耳象曰孚于剝位正當也以九
　居五此乾剛之主也乾剛之主宜信任君子乃孚于
　小人然不至于亡者以居正當之位雖宻比小人无
　能為也世之小人當明主在上威權不移于羣下度
　未有以勝君子亦能𨼆其姦慝而勉於從善故𧰼曰
　孚于剝位正當也
上六引兌
𧰼曰上六引兌未光也
　兌以說為主以説道進者多隂邪之人而剛正之士
　動多忤物使之事主則面折廷争如周昌汲黯之徒
　豈以諛悦為心哉兌之六三小人之在下者故曰來
　兌下卦為内柔自外來也上六小人之在髙位者故
　曰引兑自上引其𩔖也上與三雖非正應而以邪道
　合者處兑之終居卦之上宜旁招俊乂汲引衆賢以
　盡說道之正則利澤施于天下矣上六隂柔小人其
　所汲引者不過其黨𩔖耳安能光亨天下乎故𧰼曰
　上六引兌未光也
䷺(坎下/㢲上)
渙亨王假有廟利涉大川利貞
　渙者散也險難既除渙然氷釋肅宗平安史之難徳
　宗釋奉天之圍此渙之時也渙則亨矣内可以假有
　廟以示孝治之本外可以涉大川而成濟險之功是
　二者非出于正固則離叛之心未易合故曰天下之
　動貞夫一者也此所以貴乎利貞也
彖曰渙亨剛來而不窮柔得位乎外而上同王假有廟
王乃在中也利涉大川乘木有功也
　坎下㢲上為渙渙所以亨以剛來而不窮柔得位乎
　外而上同也凡卦三陽三隂者有九陽上隂下皆自
　否而來三復三變而成九卦渙其一也以九四之剛
　來居坤之中而成坎柔既得剛則其心亨而不困窮
　矣以六二之柔上居于四而成㢲剛既得柔則能㢲
　順而上同矣當渙之時上下相濟君臣比合何患而
　不除何難而不解乎其道大亨于天下故假有廟而
　祖考來假涉大川而險難以濟也閔予小子嗣王朝
　廟之詩蓋在成王釋䘮即政之始清廟祀文王亦在
　周公既成洛之後然則王假有廟王乃在中者蓋言
　九五得中正之位故能居渙之中以拯天下之渙而
　泮離者得所歸焉利涉大川乘木有功者㢲為木涉
　川者非假舟楫其能濟乎上㢲下坎有乘木濟川之
　𧰼㢲為木濟險之道非可以力勝惟㢲以入之則无
　往而不利矣故曰乘木有功也
𧰼曰風行水上渙先王以享于帝立廟
　水之性本静且止汎濫流衍或鼓為濤瀾者風撓之
　也先王體此𧰼以合天下之散離亦静以止之耳享
　帝立廟天下之心有所宗矣享于帝則天神可以感
　格立廟社則神鬼有所依慿而况于人乎古之立國
　者必先立廟社所以係人心之道莫重乎此
初六用拯馬壯吉
𧰼曰初六之吉順也
　初六以柔弱之資居坎險之下欲以拯難出險非藉
　剛健之才不能也九二雖在險中而其才實剛健二
　又互震震為作足有壯馬之𧰼故初能承之所以能
　拯天下之渙離致逺涉險而不困也𧰼曰初六之吉
　順也二有剛徳初能承之故曰順也夫弱能御强柔
　能制剛非至順者能之乎
九二渙奔其机悔亡
𧰼曰渙奔其机得願也
　九二雖剛陽而陷于坎險之中非濟以柔順未易脫
　也故下慿于初然後悔可亡也机者人所慿以安者
　也以九二之剛乃下慿于初宜有悔也而在險難之
　中不有所助何能自㧞乎奔者行之速也在危險之
　中欲就安全其去之可不速乎孔子去魯遲遲其行
　者去父母國之道也孟子三宿而後出晝於予心猶
　以為速欲以行道未知所稅駕也田文之脫秦馮道
　之去虜足以當此爻矣象曰渙奔其机得願也奔就
　所安出險逃難憂虞散釋願斯得矣
六三渙其躬无悔
𧰼曰渙其躬志在外也
　渙其躬者渙止于躬未能及物僅得无悔而已六三
　居坎之上上將出乎險難而未離乎險難也自三至
　五成艮艮其身止諸躬也六三以隂柔不中正之才
　而上九處髙亢无位之地雖為正應非能相濟以大
　有為也使能免其一身之憂虞而已𧰼曰渙其躬志
　在外也㢲為外卦上又處乎卦外三居于内而志乃
　在外是懷貳心以事上者豈真有意為國者哉不過
　為全身之計耳
六四渙其羣元吉渙有丘匪夷所思
𧰼曰渙其羣元吉光大也
　天下渙離之時必有强梗僣叛之徒虐害生靈圖危
　社稷者聖人于此欲收合人心拯天下之泮渙豈剛
　柔威武所能獨勝之哉梁襄王曰天下烏乎定孟子
　曰定于一孰能一之曰不嗜殺人者能一之六四體
　㢲居下至柔弱也處近君之位而以柔㢲為體上輔
　剛健之君是能渙其羣合天下于一而𫉬至善之吉
　也渙有丘匪夷所思者丘不平之處也夷常也天下
　泮渙險難方殷一旦欲鉏纇夷荒使之適平必有超
　然之見消患于㝠㝠者豈庸常思慮所能及哉故渙
　其羣元吉然後繼之以渙有丘匪夷所思也象曰渙
　其羣元吉光大也消釋險難至于元吉則光矣坤以
　六二一爻上行承五君臣相合以成散險之功故其
　徳光大也唐陸宣公足以當之方徳宗之狩奉天謀
　聽計從所下制書雖武人悍卒无不感動流涕李抱
　真之賊不足平也
九五渙汗其大號渙王居无咎
𧰼曰王居无咎正位也
　大號者非常之號也散天下險難以收合人心不有
　非常之號豈足以感動之渙汗者渙然而汗流以諭
　浹洽于民心如病之得汗一出而不可反也陸贄有
　言履非常之危者不可以常道安解非常之紛者不
　可以常令諭今假王者四㓙僣帝者二竪而欲紓多
　難收羣心惟在赦令而巳奉天詔下山東士卒聞者
　皆感泣思奮然則濟渙之道豈不在號令乎𧰼言王
　居无咎正位也叛離之際雖假號令以震動天下然
　非真主正位以凝命中天下而立其誰肯信之王郎
　之詔非不足以欺天下也漢之社稷卒歸光武者豈
　非位號之正乎
上九渙其血去逖出无咎
𧰼曰渙其血逺害也
　上九處㢲之上正應在六三之坎巽為風坎為血卦
　血之在人渙而散之則為榮衞結而聚之則為癰疽
　上九以剛陽處于渙外離憂患逺矣雖正應在三三
　亦處險陷之上无所係累孰能害之故如血之渙散
　也去者去其位也既去其位而又逺出此大臣不任
　事而能全身逺引者也何咎之有渙之為卦當天下
　渙離下欲求援于上之時也上九有剛陽之才𫝑足
　以振物而无兼濟之智固不足與大有為也但能无
　咎而已象曰渙其血逺害也志在逺害保身之不暇
　豈能拯天下之渙離哉
䷻(兑下/坎上)
節亨苦節不可貞
　節者中而已裁其過與不及使得其中者節之道也
　事得其節則可以通行于天下故節然後能亨也立
　節太苦非人情所堪故不可以為貞也苦節如焦光
　范粲之流是也得其貞者管寧是也貞者正也苦節
　則失其正矣節分叚支節之義亨象天下之事有節
　則心通苦節不可貞占苦過也如味之苦人情所不
　堪故不可固守
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民
　節所以能亨者剛柔分而剛得中也兌下坎上陽上
　而隂下男上而女下卦之三剛三柔各不相過剛柔
　于是而分矣二五之剛各得其中以處君臣之正位
　上下各得其節此所以能通行于天下而无過不及
　之患也此節所以能亨也苦節不可貞孔子釋之曰
　其道窮也節至于苦則其勢必不可行顔子之簞食
　瓢飲在陋巷人不堪其憂囬也不改其樂此不失其
　正也非苦也伯夷叔齊餓死首陽立節雖苦其道窮
　于一時而伸于百世之下則苦節豈不愈于䘮節乎
　聖人立卦之意貴其可行而不貴其難繼也使聖人
　而貴其難行則人有赴水蹈火而死者矣故曰節者
　中而巳說以行險者險在外也說以行之則不蹈于
　險矣此言九五居險之中困而能亨也當位以節中
　正以通者此論二五中正各當其位故隂陽得其節
　而其道不窮也天地節而四時成者隂陽二氣寒暑
　相循如環之无端春夏之發生必節以秋冬之肅殺
　然後嵗功成焉聖人體此𧰼節以制度不傷財不害
　民此節之能亨其道不窮而可貞者也聖人制經國
　之術必量入為出上之用度有節故不傷財取于民
　有制故不害民夏后氏五十而貢商人七十而助周
　人百畆而徹其實皆什一也此三代取民之道也秦
　隋之君至窮奢極欲府庫空竭而百姓離叛卒以亡
　天下者由不知立制度以為節故海内蕩然也
𧰼曰澤上有水節君子以制數度議徳行
　澤之儲水民資以為灌溉之利者過與不及則有汎
　溢竭涸之虞君子體此象以制數度而議徳行則无
　不中節多寡之數長短之度非有以制之則權衡度
　量皆失其平矣徳有剛柔行有邪正君子立徳制行
　務適于中而巳臯陶曰亦行有九徳亦言其人有徳
　則徳與行未嘗不相因而相濟也議者審其剛柔緩
　急與夫行藏進退不使有過與不及也
初九不出户庭无咎
𧰼曰不出户庭知通塞也
　户庭者户外之庭户在内者此門内之庭也不出户
　庭以言慎宻之至也初以陽剛在下方節之初有陽
　剛之才而上雖有應險難在外不可往也自守以正
　慎宻而不出此盡節之道故可以无咎也孔子曰亂
　之所生也則言語以為階君不宻則失臣臣不宻則
　失身幾事不宻則害成是以君子慎宻而不出孔子
　釋此一爻推明不出户庭之意蓋處節之初當制數
　度議徳行之始故慎宻如此聖人出處語黙適于時
　而巳非知乎治亂存亡之幾微者曷足以語此哉故
　𧰼曰不出户庭知通塞也
九二不出門庭凶
𧰼曰不出門庭凶失時極也
　九二居中正之位當可以行之時又有能為之才而
　不出門庭則失其幾㑹矣二于變卦為震震為足有
　可行之𧰼而不行失時之極皆凶之道此節之不得
　其中者也豐之上六曰豐其屋蔀其家闚其户閴其
　无人三嵗不覿凶當豐大之時處于明動而不履其
　位其凶宜矣與此九二時異而象同也
六三不節若則嗟若无咎
𧰼曰不節之嗟又誰咎也
　以六居三隂柔而處於陽位又下乘九二之剛而上
　承坎險所謂險在前也此可節之時而不節禍災之
　至將誰咎乎此爻與九二相反夫時可以有為而失
　其幾㑹與時之不可而强行皆足致凶咎九二以陽
　而居隂六三以柔而寓剛其不中正一也嗟若者歎
　惜之聲悔无及之𧰼也小人極其奢靡以快意于一
　時卒至財殫力竭窮无所歸皆其自取雖知憤歎將
　誰咎乎
六四安節亨
象曰安節之亨承上道也
　人臣以自處隂柔為正六四居近君之位當多懼之
　地能卑遜以承上安于臣節者也人固有徼名取譽
　刻偽矯揉為難能之行若公孫𢎞之流然非其性之
　所安則近于詐妄此聖賢之所深嫉也安節之亨以
　承上為道漢萬石君足以當之文景恭儉之主而奮
　以恭謹稱可謂能承其上矣
九五甘節吉往有尚
𧰼曰甘節之吉居位中也
　五以陽剛而履尊位為節之主發號施令莫不中節
　在巳无矯激之行故心逸而日休在人无愁苦之事
　故安居而樂業吉孰如之孔子所謂說以行險當位
　以節中正以通者也以斯而往孰不尊尚之𧰼曰甘
　節之吉居位中也人之立節不可過也過則為苦節
　不可不及也不及則為失節九五能守及中之節故
　上下内外无不說從以得中正之位故也
上六苦節貞凶悔亡
𧰼曰苦節貞凶其道窮也
　上六以隂柔處坎陷之極已出乎險中宜有以自適
　而守節過中為難行之行不知變通以趨時之宜其
　凶宜矣若能幡然悔悟則其凶可亡比之他卦悔亡
　之説辭同而意異也𧰼曰苦節貞凶其道窮也上六
　處節之終固守而不知變取窮之道也
䷼(兑下/巽上)
中孚豚魚吉利涉大川利貞
彖曰中孚柔在内而剛得中說而巽孚乃化邦也豚魚
吉信及豚魚也利涉大川乘木舟虚也中孚以利貞乃
應乎天也
𧰼曰澤上有風中孚君子以議獄緩死
初九虞吉有他不燕
象曰初九虞吉志未變也
九二鳴鶴在隂其子和之我有好爵吾與爾靡之
𧰼曰其子和之中心願也
六三得敵或鼓或罷或泣或歌
𧰼曰或鼓或罷位不當也
六四月幾望馬匹亡无咎
𧰼曰馬匹亡絶𩔖上也
九五有孚孿如无咎
𧰼曰有孚孿如位正當也
上九翰音登于天貞凶
𧰼曰翰音登于天何可長也
䷽(艮下/震上)
小過亨利貞可小事不可大事飛鳥遺之音不宜上宜
下大吉
　小過過之小者聖人涉世豈有過乎欲矯世勵俗則
　不可无過過无大小過而得其正則君子也過雖小
　而不正則小人也小過所以利貞也小過自中孚而
　來六爻相變上下反合中孚則柔在内而剛得中小
　過則剛在内而柔得中皆指二五也小過柔在外而
　得中故可小事剛在内而不中故不可大事也小過
　之世隂柔得位而為主上下皆小人也君子于此時
　有飛鳥之象焉鳥飛而遺其音猶君子當遐舉逺引
　而棄其聲名之時也二剛在内君子也四雖上承于
　五而進則犯上故不宜上二能承三三退則得所承
　故宜下也因時乘理知難而退吉孰如之故大吉也
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之𧰼焉飛鳥遺之音不宜上宜下大吉上逆而下順
也
　過而後亨不過則否矣周公誅管蔡以安王室蓋不
　誅則王室危矣周公之過不亦宜乎故過而後能亨
　也過以利貞與時行者時可以過而不過則失其幾
　趨時之宜其不正乃所以為正也二與五皆得中正
　之位陽為大隂為小故小往大來為泰而大往小來
　為否柔得中是小者得中故小事吉也三四處非其
　位剛失位故不可大事也若大過之世則二五得位
　故獨立不懼遯世无悶剛過而中大者過也故可大
　事也卦體有飛鳥之象四隂據有為之地如鳥之翼
　二陽居内其腹背也冲舉者翼也鳥之頡頏上下翼
　實制之小過之時君子處无用之地小人得時當斯
　時也知不可有為則消聲匿跡安于卑位則吉矣
𧰼曰山上有雷小過君子以行過乎恭䘮過乎哀用過
乎儉
　豫卦言雷出地奮豫雷之出地物皆恱豫山上有雷
　則其聲必震驚逺而懼邇所以為小過雷本以震物
　非過之大過恭過哀過儉无傷于徳特未中乎禮之
　宜耳行過乎恭萬石君是也䘮過乎哀曾參是也用
　過乎儉晏平仲是也此過之小者君子有時而為之
　所以矯正一時誕謾流蕩之俗是皆有𥙷于世教聖
　賢君子不可免之過也
初六飛鳥以凶
𧰼曰飛鳥以凶不可如何也
　初以隂柔處于艮下可止者也而正應在四四為動
　初性復剛躁既牽于所應不能静止如鳥之飛未知
　所棲宿則有矰繳之禍凶之道也飛鳥迅疾其離網
　罟畢弋之患間不容髪其可救乎故𧰼曰不可如何
　也不可如何者吾末如之何也已
六二過其祖遇其妣不及其君遇其臣无咎
𧰼曰不及其君臣不可過也
　六二以隂居隂臣子之道也當小過之世宜有過者
　小過之世以中為所遇也配祖者妣也承君者臣也
　皆謂二也二下配乎祖而上應于君二與初相比與
　五相應隂柔在下而不敢越故曰遇也為臣而能盡
　臣道不敢過而當臣之分何咎之有哉
九三弗過防之從或戕之凶
𧰼曰從或戕之凶如何也
　九三以陽剛而處下卦之上上六以隂柔而為之正
　應此君子小人異趨而苟合者九三恃其剛正徑情
　直行而不為過防之謀必為所害矣戕賊害之也小
　人常有害君子之心能深思慮患而過防之或可免
　咎不然其凶必矣故曰從或戕之凶也既為小人所
　害雖有明智之士不能為之計矣故𧰼曰從或戕之
　凶如何也如何者言末如之何也已
九四无咎弗過遇之往厲必戒勿用永貞
𧰼曰弗過遇之位不當也往厲必戒終不可長也
　小過之世上下四隂二陽處无用之地是剛不勝柔
　又履非其位惟晦跡同塵危行言遜避禍可也以陽
　剛而過于隂柔弗敢過也乃合其宜故曰无咎弗過
　遇之方羣隂用事小人得路之時求動而進則危矣
　故當戒慎恐懼亦勿固守其静貞而昧於幾權也處
　小人之間求進則為所擠陷守節則為所忌嫉蓋處
　位不當姑静以俟天道之復而已故𧰼曰弗過遇之
　位不當也往厲必戒終不可長也言小人之過其敗
　不旋踵也
六五宻雲不雨自我西郊公弋取彼在穴
𧰼曰宻雲不雨已上也
　小過四隂而二陽隂柔而處五為小過之時隂盛而
　不能有所施有宻雲之𧰼西隂方也以隂柔而處小
　過之時雖得尊位豈能流寛大之澤于天下故如宻
　雲不雨失來蘇之望也小畜之彖曰宻雲不雨尚往
　也自我西郊施未行也小過之時五為之主公謂五
　也王公皆尊稱也公弋而取彼在穴失三驅之義夫
　三驅之禮禽逆未從已則捨之取其有向順之心孔
　子弋不射宿今乃取彼在穴則物不得遁矣故去王
　而稱公斯小過之義也𧰼言宻雲不雨已上者隂氣
　巳上至于盛極而陽不應所以不能雨成施物之功
　上而能下則及物矣雨自上下者也今上而不下不
　能成雨故曰已上也
上六弗遇過之飛鳥離之凶是謂災眚
𧰼曰弗遇過之巳亢也
　上六以隂柔而居震動之極弗當于位弗遇于理過
　之極也如鳥之飛必離矰繳之患凶其宜矣君子制
　行適于中而已太卑與亢皆致凶之道故初與上皆
　飛鳥之𧰼初太卑而上亢極也災由外來眚自巳取
　皆凶之實也𧰼曰弗遇過之已亢者動而過之上下皆
　隂處于卦極于時為已亢也四以陽承隂知所尊事
　故弗過遇之上六以隂過中過其君也故弗遇過之
　四所以得无咎而上為已亢也
䷾　(離下/坎上)
既濟亨小利貞初吉終亂
　聖人身履險難以撥亂興衰既定之後如乘舟已濟
　此離下坎上卦之所以為既濟也險難在上非明者
　孰與濟之亨小言小者亨也既濟之後大者已亨又
　能亨其小則物无不亨矣物无不亨則天下安定以
　正固守之則可以永保其安矣初吉終亂言治安之
　難保也此唐魏徵對太宗以守成之難于創業也明
　皇用姚崇宋璟則治用李林甫楊國忠則亂徳宗用
　陸贄則安用盧把則危以此知危亡之禍當在既濟
　之後古人所以不畏多難而畏无難也歟
彖曰既濟亨小者亨也利貞剛柔正而位當也初吉柔
得中也終止則亂其道窮也
　既濟亨小非所亨者小蓋无小而不亨也故曰小者
　亨也陽大而隂小故泰言小往大來既濟三陽皆處
　三隂之下以陽下隂是大者既濟而能亨其小者也
　當既濟之時三隂三陽各當其位二與四以隂居隂
　三與五以陽居陽此君子小人各得其所之象故孔
　子釋利貞曰剛柔正而位當也夫以明濟險以柔濟
　剛以隂濟陽何往而不濟乎故初吉也既濟自泰卦
　而來乾以二升而之五坤以五降而之二隂陽相易
　而成既濟然水火之性燥濕不同非水滅火則火亦
　能耗水况水在火上炎上潤下之性豈能終止乎惟
　道家龍虎顛倒之術腎水之真火心液之真水交之
　有時用之有數然亦危道也不然長生不死之術夫
　人而能為之矣蓋既濟之後復為未濟循環无窮乃
　能成道未有止而不亂者非達乎進退存亡之幾明乎
　消息盈虚之理者曷足以知此
𧰼曰水在火上既濟君子以思患而豫防之
　水在火上所以相濟以成造物之功然水火之性本
　不同也若已濟而不知治亂安危之幾則水火相息
　有時而傾覆矣君子體此象以思患而豫防之故居
　安則慮危而不敢安其位當治而思亂則不敢有其
　治豫防者沉幾先物必有超乎衆人思慮之外者故
　危難既濟之後又能消患于未萌之前鴟鴞之詩曰
　迨天之未隂雨徹彼桑土綢繆牖户周公可謂知此
　矣
初九曳其輪濡其尾无咎
𧰼曰曳其輪義无咎也
　初以剛動之才履險涉深以應上者也當既濟之初
　物皆求濟故不避險難而曳其輪濡其尾故得无咎
　也輪運車中者履險故曳輪尾處獸後涉河故濡尾
　卦有自内適外者則以初為尾遯與既濟未濟是也
　𧰼曰曳其輪義无咎者聖人救時之志雖轍環天下
　人莫得而議之何咎悔之有乎
六二婦䘮其茀勿逐七日得
𧰼曰七日得以中道也
　上水下火卦之為既濟火之于水妻道也六二正應
　九五故有婦之𧰼焉茀者所以屏蔽而為容飾者也
　婦人欲有所行必有屏蔽之飾䘮其茀无以屏蔽勿
　可行也既濟之時雖君臣相應然君當求臣以自濟
　禮貎不至幣聘不先雖退而窮處可也六二處中正
　之位人君欲共濟天下捨我其誰哉故勿逐七日必
　得也𧰼言七日得以中道者所履中正志應在五君
　臣之義終无失也隂陽消長之理不過七日復卦言
　七日來復是也
九三髙宗伐鬼方三年克之小人勿用
𧰼曰三年克之憊也
　九三雖非君位以陽寓陽剛健之至故以當髙宗威
　武之君也水火燥濕異性有戰伐之象鬼方幽隂之
　方逺役也三年克之疲憊之甚傅說嘗誨以干戈省
　厥躬則髙宗之失蓋在于此使當時已有一傅説必
　能諫止之以此知髙宗嘗用小人矣故易舉以為萬
　世之戒唐太宗伐遼之役其勞人費財後亦悔悞乃
　歎曰使魏徵在必无此行然則興衰撥亂之主既濟
　之後乃欲貪土地求貨財用兵不已以疲憊中國未
　有不亂亡者秦隋之末是已陸希聲曰三年然後克
　之言其功之晚也君子居之其力猶憊小人用之則
　必䘮邦水火之性極則相反猶君子小人也豈不然
　哉
六四繻有衣袽終日戒
𧰼曰終日戒有所疑也
　六四處近君之位人君恃以濟難猶舟楫也善濟莫
　如舟非有以預備之則有沉溺之變先儒以繻為濡
　衣袽所以塞舟漏也以𧰼危懼可畏之狀聖人于既
　濟之時思患而豫防之无所不至既有防患之具又
　終日戒慎惴惴然常若處漏舟之上則禍亂何由而
　至乎此處既濟之時也四在髙位當既濟之後功業
　已盛主所疑也非深自戒慎其能免乎自古人臣有
　濟難之才功髙位重而主不疑者漢有張良唐惟郭
　子儀蓋其自處有道也故象曰終日戒有所疑也
九五東鄰殺牛不如西鄰之禴祭實受其福
象曰東鄰殺牛不如西鄰之時也實受其福吉大來也
　九五為既濟之主時方已濟未有不湛溺者聖人于此致
　其防微杜漸之意故雖祭祀之間未嘗不示以儉約故
　殺牛之豐不如禴祭之薄也古之祭者必有其時天
　地鬼神其可以非道于之乎九五以一陽而處坎之
　中中實而有孚信者也聖人求福之道孚信而已祭
　祀以時雖蘋蘩之薦二簋之薄亦足以交神明若徒
　繁文而誠不至物豐而時未可神其吐之矣東西者
　隂陽之位東鄰謂紂西鄰謂文王也爻辭但言不如
　西鄰之禴祭而孔子乃云不如西鄰之時則知殺牛
　為非時矣使當其時豈必皆用禴祭乎時之既濟守
　常足矣而求福于非常如祭之非時而徒事繁文者
　未必𫉬福茍有誠信吉大來也六五履尊居正其𫉬
　福必矣故𧰼曰實受其福吉大來也
上六濡其首厲
𧰼曰濡其首厲何可乆也
　上以隂柔而處无難之極湛于宴安而不知變又无
　剛果能濟之才以乘剛履險其危可知居既濟之終
　水火二姓各欲返其位如泰之上六是已故有濡首
　之𧰼焉聖王兼濟天下之道必為長久之計既濟之
　終而濡其首若沉溺于宴安而不知返者其危亡可
　立而待也
䷿(坎下/離上)
未濟亨小狐汔濟濡其尾无攸利
　未濟雖隂陽各不當位而上下内外有應故有亨之
　理方時多難君臣同心上下恊力事无不濟者此未
　濟所以亨也狐雖多疑而小者勇决衆皆疑而未濟
　三隂得位而有應此幾之可以自濟也故曰小狐汔濟
　也汔幾也濡其尾无攸利者欲濟而濡其尾是終不
　能濟故无所往而利也
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
　未濟以柔得中故亨六五以隂柔而居尊位為未濟
　之主將以求濟者也而下有九二為之正應當未濟
　之時而得能濟之臣如文王當紂之世得閎夭散宜
　生之流卒以濟大難也小狐汔濟未出中者此言九
　二雖有剛健之才而未能出乎險中故濡其尾无攸
　利也時之未可而意在必濟故終之實難聖人所以
　貴乎有始有卒也然未濟終于必濟以有上下之助
　也水火之性本相違而實相濟未濟者既濟之始而
　既濟則未濟之終坎離南北之正相為終始者也故
　曰未濟男之窮也韓康伯曰剛柔失位其道未濟故
　曰窮也而程氏謂三陽皆失位聞之成都𨼆者此說
　本因于康伯𨼆者之言適相契耳至王輔嗣釋履卦
　曰履不處也亦謂陽爻皆以不處其位為吉其說豈
　不甚妙奚必它求哉
𧰼曰火在水上未濟君子以慎辨物居方
　火在水上為未濟如乾在坤上之為否水火相交所
　以致用今炎上者處乎上潤下者處乎下水火各行
　坎離不為用何以成造化之功火在水上所以為未
　濟也君子體此象以慎獨而不敢交物各居其方而
　不相紊也天地絪緼萬物化醇雲雷屯乃君子經綸
　之時聖人退藏于无用之地何以慰生民之望乎然
　則未濟者非聖人之得已也
初六濡其尾吝
𧰼曰濡其尾亦不知極也
　險難之世民方塗炭非有絶人之才未易濟也初以
　隂柔居未濟之始志欲有為而才不足雖履危涉難
　奮不顧身而為之必有濡尾之憂為可吝也夫舉事
　必有首尾終始之𧰼也善慮事者非始之難終之實
　難故曰有始有卒者其惟聖人乎不能度才量力徒
　勇于有為而卒于不見成功故可鄙吝也極終也既
　濡其尾則是不能克終故象曰亦不知極也
九二曳其輪貞吉
象曰九二貞吉中以行正也
　人君當險難未濟之時必資剛健中正之臣然後能
　克濟大業輪者車所恃以行逺者也非剛健中正者
　能之乎九二之臣是也九二上應六五之君君之所
　恃猶之車有輪也險難未平能驅馳經營雖轍環天
　下必正而後吉也曳其輪者盡力于經營如周公之
　于成王是也觀周公勤勞王家處危疑之地責深任
　重而成王卒无所疑非中以行正者能之乎
六三未濟征凶利涉大川
𧰼曰未濟征凶位不當也
　處險之極以隂柔而居陽剛之位以此求濟必不勝
　動則危矣然所應在上水火之性雖相克而相濟應
　于未濟之極乃有可濟之道坎離處南北隂陽之正
　終必交際故以涉大川為利也
九四貞吉悔亡震用伐鬼方三年有賞于大國
𧰼曰貞吉悔亡志行也
　九四當未濟之時居近君之位當以柔順為先而九
　剛健宜于有悔也然能以剛行正拯君之難以盡臣
　道故得吉而悔可亡也鬼方夷狄之險逺者也震用
　伐鬼方先聲所至如雷之震動此人臣假君之威權
　以震慴遐方或不戰而屈人兵者故雖三年之久而
　有賞于大國如李牧之守雁門以備匃奴是也異乎
　既濟之時蓋既濟之時守成而已𧰼曰貞吉悔亡志
　行也人臣未嘗无欲行之志非信任之專安能遂其
　素志哉
六五貞吉无悔君子之光有孚吉
𧰼曰君子之光其暉吉也
　興衰撥亂之主非剛健之才未易濟也而六五當未
　濟之時雖隂无斷而賴九二剛健中正之臣為之正
　應四上二陽相為夾輔五處尊位有文明之徳能虚
　已而任用之故貞吉而无悔也无悔者直无可悔之
　事非止悔亡而已孟子以有諸巳之謂信積而至于
　充實而有光輝之大五體離之中有文明之𧰼故稱
　其光而象曰其暉吉者光之發散為暉有君子之光
　其散而見于外者不可掩也吉孰大焉
上九有孚于飲酒无咎濡其首有孚失是
𧰼曰飲酒濡首亦不知節也
　上九處未濟之終當坎離之極理在必濟蓋无平不
　陂无往不復否終則當復泰矣當斯時也非可矯妄
　而處中心誠實盡夫樂天知命之道以飲食燕樂而
　已如此乃可无咎也雖然君子當未濟之時安時處
　順可也沉湎荒滛而不知止則失其有孚之道矣故
　𧰼曰飲酒濡首亦不知節也如阮嗣宗劉伯倫之徒
　豈足以濟物哉
　
　
　
　
　
　
　
　
　讀易詳説卷十
