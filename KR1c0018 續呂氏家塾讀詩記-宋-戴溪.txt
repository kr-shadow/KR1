#+TITLE: 續呂氏家塾讀詩記-宋-戴溪
#+DATE: 2018-05-12 10:13:47
#+SOURCE: github.com/kanripo/KR1c0018 master 4e964bff                
欽定四庫全書　　　　　經部三
　續吕氏家塾讀詩記　　　詩類
提要
　　　　(臣)等謹案續吕氏家塾讀詩記三卷宋戴溪
　　　　所續吕祖謙之書也溪以祖謙取毛鄭為宗
　　　　折衷衆說於名物訓詁最為詳悉而篇内之
　　　　㣲㫖詞外之寄托或有未貫乃作此書以補
　　　　之故以續記為名實則自述己意非盡墨守
　　　　祖謙之説其中如謂摽梅為父母之擇壻有
　　　　狐為國人之憫鰥甘棠非受民訟行露非謂
　　　　侵陵皆平正通達卓然有見其他得風人之
　　　　㫖者亦多實説詩家之善本原本三卷久佚
　　　　不傳散見於永樂大典中者尚得十之七八
　　　　謹綴輯成帙仍釐為三卷永樂大典詩字一
　　　　韻缺卷獨多其原序總綱無從補録矣溪永
　　　　嘉人淳熈五年為别頭省試第一厯官工部
　　　　尚書華文閣學士卒贈端明殿學士理宗紹
　　　　定間賜諡文端事詳宋史儒林傳考宋史及
　　　　黄震日抄等書俱稱溪字肖望而沈光作溪
　　　　春秋講義序稱字少望光因溪子桷刋父書
　　　　而作序不應誤稱其父字或溪有二字也温
　　　　州志稱溪平實簡易求聖賢用心不為新奇
　　　　可喜之說而識者服其理到於此書亦見一
　　　　斑云乾隆四十七年十月恭校上
　　　　　　　總纂官(臣)紀昀(臣)陸錫熊(臣)孫士毅
　　　　　　　　總　校　官　(臣)　陸　費　墀
欽定四庫全書
　續吕氏家塾讀詩記卷一
　　　　　　　　　　　　　宋　戴溪　撰
讀周南
闗雎詩人述后妃之意而作也后妃有感於關雎思得
嬪御之淑者以配君子方求之未得寤寐在念通夕不
安寢及其既得也欲以琴瑟友之示其親也鐘鼓樂之
結其歡也雎鳩和而有别荇菜柔而深長故因興以為
比
葛覃與關雎同首章言時序之變葛生於谷鳥鳴於木
覩物而有感焉次章言葛覃重女功之本也是葛也其
葉莫莫然蔽翳可以刈濩為絺綌儻得而服之雖終身
不厭棄也末章動歸寧之心告師氏而言歸有當澣之
衣有不當澣之衣其齎裝簡約不以富貴入父母之家
可知也此詩不獨見后妃之務本刈濩為絺綌見其勤
勞服之無斁見其長久言告師氏見其守禮害澣害否
見其簡易歸寧父母又見其念親之孝也
卷耳同前此詩或言婦人不當與聞外事夫與聞外事
不可也知臣下之勤勞黙形諷詠以君之不及是
亦内助之意也當文王之時王室如燬四方之臣奔走
王事者多矣采卷耳而不盈者有所懐也其所懐何也
懐賢人與吾君共治國事者也始也置之周行今也使
之役役登陟之勞僕馬之倦可念也姑酌酒以安慰之
乎庶其不永懐不永傷知其勞有時而息也雖然行役
之勞切於其身欲以空言勞苦之難矣故曰我姑酌彼
姑且如是云爾末章言僕痛馬瘏其病已甚不復云云
為之嗟嘆而已矣婦人宴安於内不知勞苦謂其非所
經歴也今后妃知臣下行役之勞如身親之可不謂賢
乎此詩多言彼我曰我懐人曰我僕我馬用見國家休
戚内外同之君父也后妃母也其臣子則一而已矣
樛木媵妾作也地中生木其卦曰升樛曲下逮木罕有
也妻子好合則父母樂媵妾不爭則室家樂后妃有逮
下之德而君子享福履之樂蓋安則樂樂則福自然之
理也
螽斯亦媵妾作也觀詩人之意以螽斯喻子孫非喻后
妃宜爾子孫猶今人言宜子之宜雖有庶子庶孫以正
嫡言之皆后妃之子孫也(案黄震謂螽斯羽振振兮是詠子孫宜爾字方是指后妃)
(節取戴溪説見黄氏日抄)
桃之夭夭有華有實其葉蓁蓁然能庇其本根則非但
容色之盛而已信乎其與家室相宜也此詩國人作也
后妃之貴君子不驕其下其風化若此則民之
室家焉得而不和也
兔罝國人作也赳赳武夫無與於后妃之化文王刑于
寡妻以御于家邦故賢人衆多若此也獵夫賤役也暴
悍志得而已今免罝肅然嚴整無譁中逵猶有人也中
林無人之地肅然如一其敬可知也詩曰蕭蕭馬鳴悠
悠斾旌徒御不驚大庖不盈之子于征有聞無聲肅肅
兔罝實似之以武夫而為干城固常理也以武夫而見
親厚於其君倚之為腹心非精誠者亦不能也臼季識
冀缺郭林宗識茅容詩人識免罝之夫皆賢人也
芣苢國之婦人作也闗雎之化行則天下和平婦人皆
樂於有子采采芣苢凡六言之采取收拾執袵襭裾其
同輩相樂一時嬉戲尚可想也(案毛傳以芣苢宜懐妊王質辨其非可治妊葢)
(取以療疾黄震日抄謂不必論采之何用惟戴氏所云見一時同輩相與之樂得其氣象)
漢廣採於江漢而得之也此關雎之化也故繫之周南
言周公之德南及江漢避文王而言周公也此詩知其
不可而不求非求之而不可得也漢有游女望而不可
求猶喬木聳幹而不可休也然而情不能自克也猶致
意焉曰翹翹錯薪雜然而並有也刈楚取其可用者刈
蔞取其可食者拔其尤之謂也之子于歸指其尤者願
秣馬以致殷勤焉已而知其卒不可得也反而歸於正
然則非特游女閒静使人望而畏之男子能自克於禮
亦賢矣
汝墳採於汝墳之國而得之也遵汝墳而取薪意不在
薪望君子而不得見也其未得見也惄然如朝飢憒憒
然也想其既得見也必不我棄矣已而又歎曰王室如
燬期㑹迫促道途之勞可想也雖曰勞苦然父母之國
甚邇必將有以慰安之矣周南之詩當文王與紂之事
耶不如是不足以見文王之化此三分天下所以有其
二也(案汝墳後當次麟趾今缺)
讀召南
鵲巢為夫人作也不必有主名當時諸侯昏姻以
禮被文王之化者多矣鵲營巢而鳩居之取其享已成
之業非謂其德如鳩也備禮以送迎之夫人也
采蘩為夫人作也天地之物苟可薦者莫不以祭獨蘋
蘩藴藻之菜生於沼沚澗谷之間采取以薦婦人事也
其未祭也采取以備其將祭也敬飾以待其既祭也慕
戀以思國家之事無大於此夫人之職無過於此矣
草蟲為世婦作也婦人在家制於父既嫁制於夫以禮
自防警懼者君子行役婦人獨居覩物思懼始
也其心忡忡然終也至於悲傷已而自解曰未見之初
惟懼一毫有失不當其夫之意或得見而遇焉則吾心
釋然且喜且平矣采蕨采薇簡儉之意可知也(案草蟲後當次)
(采蘋今缺)
甘棠召南國人作也召伯行省風俗偶憩棠隂之下非
必受民訟亦非有意於不擾也然簡儉平易之意猶可
想見所謂淡而不厭也(案黄震日抄節引召伯行省四語謂較鄭箋為勝且與晦菴朱)
(子雪山王質華谷嚴粲俱合)
行露之聽訟不若漢廣之無訟也此詩貞女作也强暴
之男有强委禽者女家不從故誣而訟之其意曰厭浥
行露沾濡不覺久而後濕今也思患豫防不敢早夜以
行其自防若此强暴之男乃爾興獄何耶汝謂男子我
自謂也聽訟之道以證驗為是非雀能穿屋誰謂其無
角鼠能穿墉誰謂其無牙信而有徴也女子以柔弱之
資辨有徴之獄非有司聽訟之明誣枉者可勝數哉列
女傳載召南申人之女許嫁于酆夫家禮不備而欲迎
之女不肯往夫家訟之於理致之於獄女終以一物不
具一禮不備守節持義必不徃故作行露之詩(案王質云暴男)
(侵貞女豈文王之化獨及女而不及男黄震日抄謂以戴氏所記合之則詩序侵陵之説殆非)
羔羊國人美其大夫而作也以羔羊為裘以素絲為縫
其簡儉可知也退食自公委蛇委蛇職事整暇心志寧
謐門無私謁出無躁競此之謂正直矣退食者委蛇行
役者不遑各守其職也
殷其靁大夫之妻作也聞殷靁而念君子鸛鳴于垤之
意也何斯違斯言何事而違去此也閨闥之中不知行
役之由惟見其奔走不敢遑息無丁寧顧戀之意賢矣
然信厚君子奔走上命盡瘁畢事必能念其室家而亟
歸蓋君臣夫婦人倫一也信厚之人可恃以無怨也不
然蕩而不亟返者多矣
摽有梅求我庶士擇壻之辭父母之心也(案此篇在永樂大典所缺)
(卷内今據黄震日抄所引補入震云諸家皆以為女子之情不如岷隱説為善)
小星庶妾作也肅肅非疾貌恭謹不懈之意也抱衾與
裯早夜在公蓋持被入直非進御於君也庶妾入直視
命秩者貴賤不同不敢怨嗟實知其命有不同故也夫
妃嬪以降皆有等差庶妾賤矣不安命秩至於上僭則
夫人失位今貴賤既明内治不失職夫人之化也
江有汜媵作也夫水有大必有細同一源也寧有嫡而
無媵乎不我以不我與非有勤勞之事正謂置之於無
所與事之地藐然而不顧之也已而自寛釋曰今雖若
是然久當自悔且有以處我嘯歌以俟時不必過為戚
戚也善自寛釋無所怨尤(案黄震日抄云諸家皆泥序文此説得之)為媵若
此可以為美矣(案江冇汜後當次野有死麕今缺)
何彼襛矣國人作也二南皆文王詩獨此詩稱王姬文
王不稱王知其為武王女也謂文王為平王稱其德則
齊侯亦非姜氏之齊齊與平皆以德稱可也然左氏傳
云武王邑姜方震太叔杜氏云武王后太公之女武王
暮年而得唐叔蓋甚幼矣以元女大姬配胡公則安知
不有幼女歸吕伋之子乎曷不肅雝言王姬車馬之行
孰不肅然以整雍然以和不以富貴陵其道路之人則
王姬之德可知也以絲緍為綸而得魚猶以禮為媒而
得妻也
騶虞國人作也草方萌芽遂以蒐田無蹂踐之患田有
五豝一發遽止備禮不殺又何其仁也仁心感人見者
歎息曰吁嗟乎此騶虞之德也盛矣哉
讀邶風
柏舟仁人與小人同朝仁人不遇合於君傷於小人而
作也詩曰檜楫松舟駕言出遊以寫我憂故詩人多以
汎舟為適意言彼有汎舟者我亦汎然於中流與衆同
樂然中心耿耿雖欲寐而不能非我無酒以遂遨遊蓋
此心不樂意不在遊也茹之為言受也鑒之為物妍媸
畢受我心匪鑒言人有善惡不能納之胸中時吐其不
平愬之同僚乃遭其怒兄弟之不可遽依若此雖然此
心堅守不可轉移威儀有常不可選擇雖欲自媚於小
人不可得也羣小既盛不免見愠既遭閔憂亦肆陵侮
静而思之拊心自傷而已日陽也月隂也陽當常盛隂
當常微胡乃迭為盛衰耶言小人之多也終而引咎曰
如匪澣衣言蒙垢以自汙也不能奮飛言去之不果也
不歸咎於小人而歸咎於已此其所以為仁人也(案柏舟後)
(當次緑衣今缺)
燕燕衛莊姜作也飛鳥依人人自憐之惟燕為然兩燕
于飛羽翼差池或頡或頏下上其音未甞相離也今一
旦而别安得不愴然耶此莊姜喻戴媯與已也雖然覩
物興懐人情然也相勉以正非賢者不能也終之曰仲
氏任只其心塞淵美其德也終温且惠淑慎其身以塞
淵之質加以温惠淑慎其無怨尤可知矣且不獨勉人
又將勉已念及先君施於未亡人則彼此無過矣此莊
姜所以為賢也
日月亦衛莊姜作也之人指州吁也説者以為莊公審
如是不足以為莊姜矣言日月照臨下土乃如此人者
不以古人之義處我日月豈不監臨乎何時亂定定則
必能顧我矣且不惟待我若是其人無良德音豈能長
有此也何時亂定吾亦可以釋然忘念矣已而自歎曰
父母畜我不卒吾何怨焉辭雖怨而意實婉憂不在已
而在國此莊姜所以為賢也
終風衛莊姜念州吁作也不肖之子不常見母雖間一
見意不款曲然母之念子雖不肖而心猶不忘終日暴
風為孝子者宜有定省之意乃顧我而笑兼之以謔浪
蓋癡騃之人卒遇變異未必恐懼反為戲笑者多矣中
心痛悼為之奈何已而暴風不已加以雨土始雖顧笑
今復肯來然既去之後音問不相通悠悠我思言念之
甚久矣不惟風霾而已日無光而隂曀四塞且隱然其
雷其變異亦可畏思念不忘為之不寐然母之於子無
怒心也願言則嚏心本感通願言則懐愛心常存此莊
姜所以為賢也
擊鼓軍士訣其室家而作也平陳與宋本非急務何至
于踊躍又使其子弟為將耶國有土功加之以師旅雖
未行而知其必敗矣于嗟濶兮不我活兮自憐其契濶
而無理可活也于嗟洵兮不我信兮自憐其誠切而意
不得伸也於是國人有叛心而不敢明言之也(案于嗟洵兮二)
(句毛以洵訓逺信訓極鄭如字相親信也蘇轍以為告之以誠言而不吾用吕祖謙嚴粲皆以為逺去而不得)
(伸其志黄震日抄云諸説多未明不如岷隱此説為長)
凱風七子作也凱風長養萬物吹棘心而至於成薪不
以惡木而廢長養之功雖倍費吹嘘不憚也此七子自
訟之辭且懐其母之恩也母有劬勞之恩又有聖善之
德生子至於七人獨無一人可當母意若此可以自咎
矣寒泉清洌能以養人為子不能逸其母黄鳥好音能
以悦人為子不能娛其母曾泉水之不如禽鳥之不若
可謂痛自剋責矣
雄雉婦人君子勉之而作也感雄雉之飛鳴而
動君子之思日月之長道路之逺未有歸期於我心真
有不能忘者雖然人患不生存爾生存則必有相見之
理夫人有忮害貪求之心賈禍實多在軍旅尤甚使為
君子者能自貴重去忮與求雖兵間而無害不但使之
强食自愛而已此所謂發乎情止乎禮義也
匏有苦葉國人作也引禮義而歸於正刺其君夫人之
不然也前二章言犯禮者有欲速之心後二章言守禮
者有待時之意渡水者宜用匏匏未成而濟方深若未
可濟也為之説曰深則厲淺則掲速於求渡固不暇問
也濟盈方深既不可渡適有鳴雉若不相關乃為之説
曰濟盈不濡軌不病涉也雉鳴求其牡情有感也是何
其欲速若是也納采成昏厥有定時不待其時急於求
濟非禮也招舟而來人涉我否庶幾守禮待時焉爾
谷風國人棄其舊室大歸而作也首章述昏姻之好同
心無怒偕老之情言猶在耳其初昏之時如此也二章
述見棄而歸猶不忍速自悼其苦而怨及新昏也三章
述新昏之人見謂不潔清其夫莫之能察既而念及家
事欲留以遺後人而自知其不能也四章述昔日之勤
勞汎舟涉河無不為者相其家之有無而勤於求視其
鄰之死喪而亟於救其勞亦甚矣五章述其夫忘室家
之勤以德為怨疑阻既生如賈弗售何今昔之不同也
六章述其夫始貧今富忘糟糠而棄貧賤習以强暴加
之恬不為怪今誠無可言者獨不念昔來之時乎意雖
怨而辭猶婉非枚數其夫之過者比也
式微黎之臣子作也狄人逐黎侯而奪之地當魯宣公
之時晉人略狄土立黎侯而還則黎之國亡無所歸久
矣黎之臣子自相與言曰微弱如此胡不歸乎非以吾
君之故胡為乎辱在泥塗暴露中野此臣子戀君之辭
聖人有取焉泥中中露非衛邑也
旄丘黎之臣子作也列女傳以夫人為君之姊
黎侯所以寓於衛者親戚故也旄丘之葛况其親也何
誕之節間何濶也始焉猶望其我察中焉知其不我與
末焉怨其不我聞意雖怨而辭不怒此聖人所以有取
也(案旄丘後當次簡兮今缺)
泉水衛女作也言泉水亦流而向衛我獨不得歸衛乎
試即諸姬而謀之出宿于泲飲餞于禰言初去衛時事
也出宿于干飲餞于言言今將歸衛之意也始也初嫁
逺父母兄弟諸姑伯姊已適他國但徃問訊而已今若
歸衛脂舝其車疾歸於衛亦甚無瑕疵其所謀若此也
終之曰有害則迫於義而不敢歸矣於是思肥泉之水
與須漕之邑心悠悠而永歎聊出遊以一望庶憂心之
可寫也
北門衛之賢者作也貧固難忍也有室家之累者不堪
其迫尤不易也室人交徧謫我幾無所容矣怡然以天
自釋非賢者不及此出自北門謂行役也王事適我猶
未畢事政事一埤益我猶今言就委某事也事繁而禄
薄外勞而内怨忘其身之貧不恤其家之怨釋憂而委
命非不得志也
北風衛人作也北風雨雪吾國不可居矣有惠而好我
者相率同行而歸之使其事之虚存亡未可知固不可
以徐行事既急矣安得而不去乎事固有見微而知著
者譬彼雨雪先集維霰今也既風而雪其暴虐彰彰若
此况治亂之迹顯然易見如狐之赤烏之黑不可誣也
静女一詩言君待賢女之事詩人述之以風也
静一之女求而未得待命於幽閒之地其君愛之而不
得見及其既見也貽其君以彤管以禮法相規不欲其
君之有過也彤管煒然使人悦懌其美非謂良色也荑
之為物柔脆可愛故易以生荑為士妻詩人有手如柔
荑之喻牧地不植而有人歸荑信美且異矣喻城隅之
女乃有静一之德以彤管為貽豈不美而異乎又申言
之曰匪以女而愛其物蓋是物也美人之貽故愛之云
爾
新臺國人作也有泚有洒言新臺之有愧色也籧篨之
疾不能俯言宣公作臺以要伋妻其未至也仰而望之
不鮮者言其望之甚多不殄者言其望之不絶也戚施
之疾不能仰言伋妻既得則俯首下心而不復望矣
二子乘舟伋壽既死國人追傷而作也壽竊伋旌而先
徃則二子未嘗同舟也言二子相繼汎汎而去莫知所
終使人思念養養猶言怏怏也思其人而不言其死隱
之至也責其子而不咎其君厚之至也
讀鄘風
柏舟共姜作也柏舟在河汎然無依猶婦人失夫無所
倚也其夫雖亡髧彼兩髦猶在目也實維我匹誓死無
二母也天只如曰指天為誓則怨其母矣非也母猶天
也豈不知人心而信之乎臣以君為天婦以夫為天皆
此意也
牆有茨國人作也當時必有以中冓之事形於詠言如
後世俚語歌行者故詩人曰不可道不可詳不可讀也
怒其上而猶有掩覆之意故聖人取焉
君子偕老國之賢人作也如山如河非謂宣姜舉動之
貌也使宣姜舉動如山河則不至於亂矣言容止若此
則象服是宜子之不淑如此盛服何子曰人而不仁如
禮何之意也胡然而天也胡然而帝也言有美若此胡
然而然質之於天也子之不淑子之清揚指其人而言
之莫知其為誰也故末章申言之曰誠如此人者迺吾
邦之媛也則其人可知矣
桑中國人述其事而刺時也沬土之邑沈湎惟舊雖以
康叔之化永能盡變也遭宣姜之故風俗益壊淫風盛
行大抵變風之詩惟鄭與衛多淫風桑中溱洧是也古
人所以惡鄭衛之聲有以也夫今之樂府道閨閫之情
未必有是事也桑中之詩亦然沬類東北類多淫風孟
姜庸弋類有佚行豈必盡要桑中盡期上宫盡送淇之
上詩人傷其衆多云爾
鶉之奔奔國人刺宣姜并及公子頑也奔奔彊彊皆有
介特之意鶉性至介鵲性不淫今有人焉鶉鵲之不若
乃以為兄如子頑乃以為君如宣姜乎
定之方中文公既致殷富國人追述建國之初而作是
詩也定之方中從其時也揆之以日視其景也種之嘉
木其間椅桐於是可伐為琴瑟矣始者未作室之初固
嘗升髙以望山降卑以觀桑又從而卜之兆云其吉今
也信善如此不特此也其人事固亦修矣時雨既降命
駕早出止于桑田何其勤也人之始起家者必淳實深
厚無他念慮故能務本節用以致富盛文公之德實然
故末章言匪直也人秉心塞淵言其淳實深厚匪直哉
斯人乎其秉心若此宜乎馬之蕃庶如是也
蝃蝀國人作或曰蝃蝀在東隂來交陽人所醜惡是故
莫敢指之夫醜惡而人不欲指則有之非莫敢指也蓋
蝃蝀在東隂陽未交猶處女在閨人莫敢指及其在西
而雨此隂陽之已交猶婦人之既嫁也婦人自笄而嫁
厥有常禮必待父母之命與納徴請期之禮然後有行
乃如之人者惟以昏姻為懐不待昏期大無信也不由
父母不知命也豈不可恥哉相戒如此庶其有廖乎有
宣姜而淫風盛行有文公而淫風漸息上之風化可覩
矣
相鼠羣臣相戒之辭也當廬于漕之後庶事草創朝儀
不肅羣臣無禮儀者多矣文公中興故羣臣相戒如此
與夫子責原壤之意同或云相鼠鼠名也與常鼠異
干旄衛人美大夫而作也衛之大夫載旄旌以禮見賢
者徧於城之内外孑孑取其騎從之簡也素絲將以帶
馬良馬將以迎賢猶置驛之意彼姝者子國人指賢者
言也曰大夫禮賢如此不知賢者何以教之蓋必有樂
告者矣
載馳夫人作也思歸唁其兄其國人必以為不可
謂將遣大夫徃問焉故其詩曰我欲馳驅而歸爾如使
大夫跋涉則我心憂焉今也不以我為善使我不能旋
歸如視爾所言我則不善然我之心思曉然易見亦何
不善之有心有鬱結將升丘采蝱以療之彼女子有行
逺父母兄弟懐思之念誰獨無之奈何叢然見尤非穉
則狂穉則未曉狂則不察善懐猶善忘之善當是之時
衛國已為丘墟矣適野而見麥因思其故國猶麥秀黍
離之意也將欲控告於大邦誰可因乎誰極力乎情有
迫切自恕而望人其意可念也曰大夫君子無為見尤
雖百計思所以處我者要不如一歸之愈也篤于兄弟
之恩自辨説而欲歸制於國人之義雖辨説而不徃此
載馳所以有取於聖人也
讀衞風
淇澳國人作也竹以比君子聸淇澳之竹况武公之德
也首章言學問之功次章言服飾之盛末章言徳性之
美猗重較兮言不特人君服飾之盛美哉卿士之君
臣之間相與和柔戲謔而不為虐其相親之意可想矣
考槃國人美賢者而作也説此詩者以弗諼為不忘其
君故下文多説不通既不忘其君矣又誓不過其君而
告之何其舛也其怨若此既非忠臣亦不可以為碩人
矣碩大之人其性寛閒考槃於山澗之阿何樂如之乃
至於自誓若此此褊隘者之為也然而隱遁之士獨處
為樂不喜與人接其曰弗諼者誓不忘山中之樂若蕙
帳空而山人去者皆忘之也弗過者弗與人相過弗告
者弗與人議論也閉門絶交口不言世事此隱遁者之
常也(案黄震日抄云永矢勿諼程子以為弗忘君但後章弗過弗告處難通不如戴氏之説為長)
碩人國人閔莊姜而作也首章言家世之貴次章言容
色之美三章言初嫁之時末章言不見答之意施罛于
河流將以求鱣鮪也今鱣鮪發發然在外葭菼揭揭然
在中猶魚網之設鴻則離之之意也備禮以娶於齊其
姪娣從之是為庶姜今皆孽孽然孽猶罪也彼庶士者
嬖人之徒朅朅然而得意豈不猶舍鱣鮪而得葭菼乎
氓婦人見棄於夫國人述其始末而為之辭也始也未
相聞名有人焉抱布貿絲即我而謀為婚我送子于道
意已相許矣但未嘗有媒妁相期之言難以即徃少須
秋至可也既約之後我常乘垣以望復關復關夫所居
也未見則涕泣既見則言笑爾亦卜筮而來云兆體無
有責言故以爾之車遷我之賄與子同徃嗟乎孰知女
子之情不當有所耽者乎桑葉正甚鳩食桑葚猶女子
有所慕而與士耽也士有所耽猶未甚也女有所耽戀
戀而不可解矣及夫桑既落矣向之盛者安在乎自我
歸爾家之後今三載食貧矣淇水湯湯漸車帷裳言徃
來涉水之勞也猶谷風言就其深矣方之舟之就其淺
矣泳之游之之意也女子雖不貞潔意有所戀雖死而
不顧若男子則不然故我雖窮勞而不爽前志孰知為
士者之二三乎三嵗為婦奔走勤苦非但居室之勞夙
興夜寐未嘗有一朝之安曾謂前約既遂得其所欲一
旦以暴虐相加使吾兄弟知其若此豈不大鄙笑哉静
而思之我之罪也始也欲與爾偕老今老使我怨矣淇
猶有岸隰猶有泮孰謂子之流蕩若此乎前日晏笑誓
言猶在耳也獨不思其反乎反謂囘思前日之事也不
能囘思無可奈何亦已焉而已矣(案氓後當次竹竿今缺)
芃蘭衛大夫作也觀是詩乃刺惠公柔而無能非謂其
驕而無禮也芃蘭柔弱不能自植立以况惠公也男女
未冠笄者皆佩容臭惠公即位時年十五六雖曰童子
既然為君矣故佩觿以示成人雖曰佩觿尚有童心我
不知其所能佩容佩遂垂帶而坐若悸恐然猶剖席之
意也望之不似人君此大夫所以為憂也甲猶甲乙之
甲謂其所能者我不以為稱首也使惠公善自矜持盛
其威儀不與羣臣狎則非童子矣
河廣宋襄公母作也孔氏曰自衛適宋不渡河此蓋以
河為喻也河亦廣矣意將欲渡以為河狹宋亦逺矣意
有所思以宋為近夫情之疎者室邇而甚逺情之切者
地逺而實近聖人取此詩以示後世為人母而遭變者
(案河廣後當次伯兮今缺)
有狐國人作也狐多媚故有匹多疑不涉水故在淇梁
與岸側綏綏然安閒而不迫衛之男子失時故有感於
(缺)
士有飢色者多矣此其所以為危難也
君子陽陽賢者作也簡兮之詩衛人以萬舞為恥君子
陽陽周人以執簡為樂二者皆未能用賢之故也為人
君而使賢者萬舞則人臣安得而不恥為賢者而自樂
於執簧則人君安得而不愧
揚之水戍者作也激揚之水共勢甚弱雖束薪而不能
流言周之政令猶不能行於其民也彼其之子戍者指
見同輩而言也均為民也役使不均强者幸免弱者逺
戍是上之政不行也不怨其上而怨其民聖人猶有取
焉
中谷有蓷國人述其室家之離散而為是詩也凶年饑
歲室家不能相保不可刺而可憫也中谷之蓷生於乾
地遇旱而枯猶未為甚其葉長茂生於濕地遇旱而枯
則焦熬之意不可活矣歲凶民散人無生意於是仳離
之女吁嗟涕泣是誠可哀矣雖然適遇其艱無可奈何
相與哀憐之而已矣
􁄄爰老成憂國都作也設羅以待兔􁄄狡爰爰而雉反
離焉此言狡者不可治而弱者被禍也侯國之叛者如
狡兔然周民則其雉也東遷以來至於桓王伐鄭之時
近七十年矣我生之初雖時已亂離尚未至此今禍患
之興稠沓如此不如無生之愈也其意憂國非止憂其
身也
葛藟述王族兄弟而作也葛藟生於河側無所依附謂
其無喬木之可託也終逺言其終不相顧念不復可望
矣不愛敬其親而愛敬他人謂人為父母與兄弟其辭
亦重矣而人終莫我恤聞此可省察矣
采葛士大夫懼讒而作也彼暫出外者一日不見動如
隔歲然讒言易興人人不能自保此其所以為懼也人
之有常者雖十年不見猶一日也故聞流言而不信其
無常者一日不見頓爾相忘故讒間之言每每易入昔
之讒人者不必待其在外而休沐下直之日亦得以乘
間者由此也
大車國人刺士大夫作也有如是車服之盛不能自安
於禮而為狎昵之好故述其婦人之辭以為豈不爾思
自知犯分有所畏而不敢奔爾生則置室於外死則同
歸於穴自誓之辭如此以解其不敢奔之意猶有畏於
其勢也若叔孫氏宿於庚宗之婦人皆此類也是詩不
見有傷今思古之意且云畏子不奔非指聽訟之大夫
辭也使民風若此亦不足以為古矣
丘中有麻國人思賢而作也以留為氏以子國為子嗟
之父自毛氏有是説後人因之然觀詩人之意稱彼則
其辭不尊稱留子嗟則其辭不婉當是之時留氏未有
聞者思賢而獨指留氏所思狹矣竊意子嗟子國可以
為賢者之字留未必其氏也丘中有麻足以自足賢者
遂為彼留彼留之子言賢者見留尚多不但前二人也
庶幾施施而來從我而食且有嘉言善行以遺我乎貽
我佩玖言既飲食之又有以將其意也
讀鄭風(案鄭風首緇衣此缺)
將仲子國人探莊公之情而述之也可懐者無時而可
忘可畏者有時而不足畏則段不得免矣兄弟同本而
異枝今以里杞園檀為喻則不復有葭莩之親矣
叔于田叔封於京京人愛之國人何與焉作是詩者國
人所以刺莊公也酆舒有三雋才而身死知伯有五賢
而國亡京人稱美叔段若此必將有同惡相濟之患莊
公又從而養成之是可刺也
大叔于田述之不足而又述之也䄠禓暴虎獻于公所
言勇力之士暴虎以獻于叔也凡田大獸公之小獸私
之詩曰言私其豵獻豣于公故謂之公所將叔無狃恐
其狎虎而迫近之也詳觀此詩御中節射中度既事而
退意甚閒暇詩人以此美之知暴虎者非指叔言也(案黄)
(震日抄解獻于公所云晦菴以公為莊公華谷遂以為叔段從莊公出田暴虎以獻氣陵其兄不如岷隱之説)
(為當段為京城之主其所寓即公所也)
清人師未潰而公子素作也夫兵非可聚也聚則必有
用無用則不當聚其為害不一老師費財特其細耳壯
心勇氣不施于敵則斷髮投石之意必施于内不侵掠
民畜則淫及芻蕘怨讟易興疾疫易作大則嘯聚為亂
小亦潰散四出世未有聚兵於境介馬之盛器械之精
逍遥翺翔旋車抽矢以為嬉戲可以久安而無事者此
公子素所為懼也然則衆散而歸特鄭之幸也
羔裘言彼其之子託言於彼以明我之不然非指古人
而云也有是德而後可以稱是服其服則然其人則不
然聞者可以愧矣
遵大路國人留賢之詩也莊公不用賢賢者堂堂而去
國非間道奔亡也於是國之留行者曰遵大路而執其
裾少滯行色子無我惡蓋與國有故其行固不當速此
去父母國之義也
女曰雞鳴述婦人相其夫之辭也女曰雞鳴士曰昧旦
夫婦相警恐其晏也子興視夜明星有爛則夜猶未央
也將翺將翔弋鳧與雁非晨興遽徃弋射也晨事既畢
翺翔而後去得禽而歸於是飲酒和樂此亦是如臯射
雉之意也不惟此也又視其夫所厚善相與徃來者雜
佩以贈遺之佩非佩玉之佩帉帨之屬是也古之賢婦
善取其夫者多為酒醴以待賓友延譽者多矣當亂世
而人才不用若此類有之非必陳古以刺今也
有女同車國人追咎於忽也親迎者同車忽雖不昏於
齊國人形容親迎之時有女同車其容色佩服之美若
此彼何人哉孟姜是也德音不忘如長樂劉氏説言齊
人請妻之辭也當忽之出亡未有彭生之事鄭人何由
知文姜之惡但見其失大國之助爾宋之力比齊為不
及宋能逐忽立突此國人所以思齊助也
山有扶蘇國人作也山川草木不改其故而人物蕭然
此有識者所為歎息也山有扶蘇喬松隰有荷華游龍
此髙下所宜有其賁若多矣觀於朝廷而無可美之人
獨見狂狡使人傷焉狂狡指忽共事之人也(案山有扶蘇後當次)
(蘀兮今缺)
狡童羣臣作也山有扶蘇指狡童為在朝之人今此詩
不當以狡童為昭公世子忽年既長矣能帥師以救齊
兩郤齊侯之昏豈曰童子况謂其君為狡童亦非人情
也三詩皆言狂狡之童當有用事之臣如董賢者乎彼
狡童爾子與之狎乃不與我言何也子雖不我與吾維
子之故至於不能食子獨不察乎夫忠臣良士愛其君
而風諫則有之矣斥其君為狂狡則幾於罵矣忽非有
大罪者國人特閔其微弱無忠臣良士以助之爾
褰裳賢者去其君思而未忘也惠然思我則褰裳渉溱
而至子不我思則去而之他爾雖然狂童之狂如此子
必不我思可奈何哉
丰國人述婦人專恣之辭也親迎而不徃即悔而欲行
二者皆非也禮有四者而後親迎其始至於堂也女不
迎其出至於巷也女不送已而知其豐美盛大方欲飾
妝而從之是何其專恣自由也不復有父母之命矣
東門之墠述婦人欲奔之意也門之外有墠墠之旁有
阪茹藘生焉此其人所居之地也且不特其地也望東
門之栗有人徃來則其家室在也室邇若此不見其人
何逺如之豈不爾思未得其當子來就我則俱徃爾此
詩未至於奔若東方之日履我發兮則真成奔矣
風雨美君子亂世不改其度非思君子也世雖亂離豈
無君子但不用爾舉國多小人有君子焉遭亂若此一
見其容貌夷則心無磊砢瘳則意無隠憂不惟愈疾而
已繼之以欣喜焉蓋得其所罕見也遭亂之人心易鬱
結多戚鮮歡見德人則其意消矣
子衿教者勤而學者怠述教者之辭也禮聞來學不聞
徃教故學者來而教者不徃青衿之子不至於學校教
者懐思悠悠在心縱教者義不當徃學者不當來且不
相聞乎挑達於城闕言青衿之所以不來也一日不見
如三月兮教者思之至也世治則後生拳拳於長者世
亂則長者懐念於後生
揚之水公族閔忽而作也忽兄弟多矣謂之終鮮猶司
馬牛曰人皆有兄弟我獨亡是也兄弟爭國猶無兄弟
也維予與女相親如此人又讒間之是孤立而已矣人
言其可信哉
出其東門國人作是詩也男子自安其家室不棄糟糠
而慕悦少艾此誰知其為亂世之詩者君子觀匪我思
存之句知其有隱憂焉亂離之世女無所歸將有所擇
而依焉民方隱憂欲自保其家室以相娯樂而不可得
雖有如雲之女蓋念慮所不及也
野有蔓草國人作也行露之詩曰豈不夙夜謂行多露
蓋早行宵邁皆有風露之濡女子以禮自防不敢夙夜
而行懼其沾衣也今露漙於蔓草之上不夙則莫而忽
有美人焉邂逅於草野之間是不能以禮自防也一見
之初各得其欲治世無是事也
溱洧志鄭聲之淫以示後世此王者所宜放也士與女
非素相期者溱洧之上士女殷盛秉蕳而遊蓋女常先
男而冶容者多誨淫女有欲觀之言士有既且之答始
相與嬉戲歡樂諧謔贈遺形之歌詠恬不為恥蕑者香
草芍藥名花皆人所服媚也
讀齊風
雞鳴哀公荒淫賢妃陳警戒之辭也雞鳴矣乃託辭曰
此蒼蠅之聲爾東方明矣乃託辭曰此月出之光爾言
哀公晏朝若是也於是而申警之曰蟲飛薨薨然與子
同寢而甘然義不當爾彼㑹朝者且欲歸矣久而不出
將有所歸咎併憎疾於予矣庶其早作使無所憎乎(案黄)
(震日抄云古説皆謂賢妃誤以蠅聲為雞聲岷隐以為哀公之言當從古説庶三章之意聫貫)
還從田之樂形於歌詠以為夸也已謂人為還為荗為
昌人謂已為儇為好為臧交相稱贊意得自喜世治則
相規以禮義世亂則相夸以勇力視其人之好尚風俗
可知矣
著述不能親迎也壻不出門候于家庭是不知有禮也
充耳以素加之瓊華雖言其飾因託以為風也世有親
迎之禮而不能行非充耳不聞則何以哉
東方之日男約女奔也男女相奔不夙則莫日出早也
月出莫也朝莫之際彼姝在室相與為隱履我即發少
遲恐不及矣履如履士㑹足之履(案黄震日抄云諸家皆以日為君然詩)
(中似無此意不如岷隱之説為近事情)
東方未明刺挈壺氏廢職由上致也時未當朝使人顛
倒衣裳疾趨而赴之非朝者之過也漏聲自公夜漏既
盡宜乎怱遽而來也狂夫指挈壺氏言也折桞樊圃瞿
瞿然如有所失其不勤於職守若此使之司漏安得而
不失時乎
南山襄公之惡不忍言也其辭隱而傷天下之事始或
不可制制之在末其責襄公者曰始焉未歸人猶莫之
知也既已歸於人矣胡為而又懐之乎其責莊公者曰
始焉未取則吾不得而知也既已告廟矣胡為而養其
惡乎雄狐居於南山萬人指之其惡彰矣冠緌與葛屨
雙止大分錯亂其禮亡矣蓺麻析薪其勤若此言昏姻
之不易得也
甫田國人作也知小而謀大力小而任重鮮有不亡者
也田甫田而稂莠驕桀思逺人而勞心忉怛言其徒爾
勞苦無益而有害也總角之童方此婉孌曾未幾時突
然而弁驟加童㓜以成人之禮雖在我欲速不知其不
勝任也力小而任重者如之
盧令與叔于田相類覩田犬而稱其人之美非孟子見
羽旄之意大要還之從田彼此相稱譽盧令之從田見
者稱之風俗好尚如此衰亂可知也其人非指人君言
之
敝笱齊人刺魯桓公也敝笱不足以遏魚况鰥魴之魚
尤不易遏故唯唯然徃來自如魯桓公特敝笱而已如
雲如雨如水非特言其盛也浮蕩飄忽有不可制之意
焉歸止言歸於齊也
載驅刺文姜所以刺莊公也載驅薄薄四驪濟濟言文
姜之行也魯道蕩蕩而無礙齊子日夕而發軔當其在
道也豈弟以悦其從者之心及其至汶水也翺翔遊遨
以適其欲不明言其故而道其徃來之意聞之者當愧
死矣
猗嗟齊人稱莊公以愧之也莊公有如是容儀如是藝
能信足以為吾甥盍以所射之矢反而禦亂乎夫亂作
在内為姦在外為宄時方内亂不能備禦雖善射秖可
羞爾匪直為風且以為戲也
讀魏風
葛屨刺其俗褊謂葛履可以履霜不計其厚薄謂女子
可以縫裳不擇其能否苟可以如是而止隘之至也纎
夫細兒矜情於衣服之間顧影自喜行步瑟縮時亦有
之彼非不楚楚然可愛維是褊隘之心是以為刺也
汾沮茹上儉而下勞也當衰亂之世士大夫固有自採
橡菽以食者平世無事有如玉如英之人采菜於沮洳
則偪下亦甚矣公子雖微賤執勞而容色不與人同人
之見之者必知其非凡民矣美無度亦非言其德但言
其容色爾
園有桃士作是詩也上迫隘則難為下故士有壺飱不
給者園有桃其實之殽蓋取以代食也既歌且謡聊以
消憂不我知者謂我為士而驕泰其辭曰彼人焉自以
為是子獨以為言何哉不知吾心隱憂非敢自憂其貧
也迫隘若此國日侵削將不可以為國矣魏詩不見其
時當與晉滅魏之君子所以憂也不如是不
足以亡國如人之疾然固有强梁叫呼以速其死者亦
有氣血衰削奄然而逝者罔極猶言無厭也
陟岵述行役念親之苦也夙夜無已言勞苦不得休息
也猶來無止庶幾望其生還也以日夜勞苦之人未必
有生還之期豈不甚可哀哉此其所以為亂世之詩也
十畝之間地狹民稠無以為生也十畝之間桑者閑閑
言採者之多桑柘已空閒然而無可採者故曰行與子
還言徒手而歸也十畝之外未知其安所桑者沓沓而
去則未知其可採者與否行與子逝謾隨衆一徃而已
此言地狹民稠近而不足逺未可知政使逺而有桑去
者沓沓亦見其不足爾
伐檀美君子而刺小人也人之貪亷不同故其勞逸亦
異坎坎伐檀置之河干其力甚勞而為利甚薄不稼而
得禾不獵而得獸其力甚逸而為利甚厚但素餐之愧
比於君子則無所容也河水清且漣漪詠君子之清德
也
碩鼠譏有司也謂狡童碩鼠為君失聖人删詩之意矣
貪墨之臣盗太倉之粟與碩鼠何異三歲貫女必非泛
然而言者爰得我直必有不得其平者習貫左右三年
于兹莫我肯顧猶之可也莫我肯德莫我肯勞蓋嘗宣
力而不蒙見察者於是焉而去適他國則必得其平矣
誰之永號蓋三年不見者必莫自鳴而莫之顧今我去
矣同患之人不知誰復永號於汝之前乎説詩者以為
民去其君必無三歲貫女之辭也
讀唐風
蟋蟀詩人閔晉僖公也魏之褊與晉之儉不同褊隘
則下人有蹙迫之憂儉陋則上人有慘戚之患夫慘戚
之人顧影自憐朝不謀夕誠可閔也其辭曰蟋蟀既鳴
歲將及暮我又不樂日月無幾念慮之切縱不能忘無
已則有道焉當太康之時思其所居之事甚而思其所
居之外又甚思其所當憂者如是亦是矣過為慘戚若
不聊生則已太甚矣夫好樂亦未有害也正懼其荒爾
夫好樂而無荒此亦良士所當為也但瞿瞿然周旋却
顧蹶蹶然敏於事功不至於蕩而忘反頽惰而晏安爾
末章良士休休深言寛閒之意以釋慘戚之懐也
山有樞詩人風晉昭公也君子知其將有晉國
故託以為風也山有樞隰有榆言山澤之富也國無不
足而昭公墮於政事若此有衣裳而弗曳弗婁有車馬
而弗馳弗驅則慶賞刑威蕩然不存有庭内而弗洒弗
埽有鐘鼓而弗鼓弗考則文物廢壊不修悶然無所可
否之人也子亦反而思乎宛然而死人將取而有之矣
末章明言之曰子有酒食琴瑟且以自娛樂度日而已
此國不可以長有此樂亦不可以久得也
揚之水述國人歸沃之辭以風昭公也白石在水鮮明
可愛揚之水不能流之而去也素衣朱襮將飾衣服以
從之也云何不樂一見而喜樂之也夫始有天下國家
者皆相傳以符命故人心爭嚮之私相告語輸納情款
不使人知也故曰我聞有命不敢以告人
椒聊述沃之將盛以風昭公也始封邑者豈知其遽盛
忽而不可制也椒之始種聊復爾已而其實蕃衍若此
彼其之子指其子孫言也碩大無朋有耆尨福艾之意
言其將有是國也又從而歎曰椒始種聊復爾其枝條
之逺忽有是實也可奈何哉
綢繆述昏姻之不正也與野有蔓草類有人焉綢繆而
束薪仰觀三星在天與三五在東之意同適見良人邂
逅而去三女為粲其邂逅者多矣子兮子兮同類與言
也如此遇者何驚喜不能自克之意也
杕杜刺不能睦族也杜特然而生疑其孤立然猶有枝
葉庇其本根獨行踽踽覩杕杜而有感焉彼道路之人
行者固多矣然非我族屬意不相親故不免於獨行爾
嗟彼行者胡不佽助焉蓋非其真情自然不親雖欲勉
强不可得也觀此可以省矣
羔裘刺大夫不恤其民也羔裘豹袪言大夫盛飾若此
華其躬者求以恤其民也今也知有我而不知有人自
我而已人居居然而不恤也居居然者置其人於不問
之地也究究然者窮甚而莫之救也人亦多矣維子之
故舊與好我者是恤他人不與焉彼獨非人乎亦可見
其有我矣
鴇羽刺征役未息也鴇羽羣集于苞栩盖其所止良以
為苦猶征役之人屯戍於非所安之地也王事靡盬晉
非王事也王先命虢公伐曲沃立哀侯又命虢仲立哀
侯之子緡明年伐曲沃則晉必嘗抗王師者故謂之王
事靡盬猶言事未堅決也稱王事念父母有忠孝之意
焉曷其有君臣之分復舊矣
無衣已不請命於天子其大夫乃為之請命於天子之
使蓋武公自嫌强大不肯少屈使其大夫風天子之使
而取之觀其詩詞傲然可憤豈曰無衣自詭强盛也不
如子之衣以敵體相輕也衣者天子之衣豈使臣之衣
當是時晉猶未强非得天子之命服誠不可以久安非
武公謙辭也外示强大中實歉然真情所見不可掩也
(案此篇在永樂大典所缺卷内今據黄震日抄所引補入)
有杕之杜武公翦滅宗國孤立無助猶杕杜也當時賢
者必有不義其事者相率而去之故詩人以為刺又從
而教之中心好賢曰吾何以飲食之積其誠心厚其禮
意以感動之庶幾賢者之肯來也
葛生婦人思其君子也葛生蘝蔓有依託庇覆之意焉
予所美者亡之是無所依託庇覆也雖有角枕之粲錦
衾之爛猶無益爾夏之日何時而莫冬之夜何時而旦
畫夜相代百歳同歸思之切也室家未至于困窮夫婦
驟至于離散此新昬之别古之所以為歎也新昬别首
章曰兔絲附蓬麻引蔓故不長說者曰兎絲不附松柏
而附蓬麻言不得其所也
采苓戒其君無聼讒也采苓于首陽之巔未必若是其
逺也特相誑爾大抵詩之為言如是者甚多不必信可
也釋然舎去勿以介懐彼為言者亦姑如是未必有若
是事也試問其所從得則其辭窮矣夫䜛人為言本不
足信稍加詰問其詞必窮是詩非特刺其君且戒以聽
言之道也
讀秦風
車鄰大夫美其君也有車鄰鄰有馬白顛言車馬之粗
備也阪有漆隰有栗言財用之稍裕也秦僻處西陲至
秦仲始大當時必有同艱難共甘苦之人一旦稍盛略
去等夷巵酒相勞苦握手道故舊慷慨悲歌以盡平生
歡此亦人情之常也故未見君子得以令寺人未有
闊絶之意旣見君子得以並坐鼓瑟未有禮節之繁及
時娛樂以順適其欲創業之賢君待功臣者多由此道
故其臣皆得以功名終也
駟驖于是襄公始得稱公于國人也夫從田而無厭則
謂之荒得獸而止獵則謂之禮是詩首章言馬之良御
之之善人之嫵媚也次章言獸之碩大田之合禮公之
善射也末章言田事既畢不滛于獵按轡徐行四馬安
閑輕車鳴鸞田犬休息國人始見諸侯文物車馬羽旄
之盛故夸張而美之也
小戎襄公伐戎志在復讎故盛其車甲前此國人未之
見也君子行役婦人思念情之常也惟觀其辭之怨否
知其國之治亂爾是詩也婦人君子無怨辭焉首
章言車堅君子從戎婦人念之温其如玉稱其夫
之美也在其板屋謂初行時覩其夫在軍中使我心亂
不寕也秦雖以板為屋此蓋言車次章言御者之善車
飾之美也言念君子温其在邑盖自是旣行至于下邑
矣方何為期胡然我念之自言行役近爾方與以何日
爲歸期去猶未逺期日尚賒我胡然而念之末章言干
戈弓矢之良也言念君子載寢載興寐不安席也厭厭
良人言其夫當亦念我厭然憔悴必數寄聲于我秩秩
然次第至矣美其夫為如玉稱其夫為良人謂其夫之
聲為徳音皆爱厚之辭也
蒹葭襄公初立國庶事草創國未壯實如蒹葭之未經
霜也白露欲為霜而未能猶為露也苟為霜則不復為
露矣未晞未已皆未為霜之辭也春秋諸侯猶未盡有
周禮秦在西陲安知有此必有人焉能為周禮從而學
焉斯得之矣漢儀未就無叔孫通漢亦不可以立國所
謂伊人者習禮之人也其人近在水際言其邇也順其
道而從之其人甚邇逆其道而從之其人甚逺遡洄遡
游皆逆也在水際則可從在水中如之何其可從也叔
孫通招魯兩生不肯至此逆其道而求之也詳觀此詩
不言周禮序詩者何以知其不能用周禮夫為周之諸
侯則必用周之典禮用周禮則能固其國故曰魯秉周
禮未可動也采采非謂其盛而可采大抵物未肅則其
葉鮮明故曰采采
終南國人美其君也始君錫之山川土田附庸以
車旂衣服侈其上之賜以焜耀國人金印玉節袞衣黼
繡賁飾其山川者多矣襄公勝西戎盡有周之故地故
終南之山遂為秦有國人美之曰終南之山何有乎有
條有梅山之材也有紀有堂紀如經紀之紀堂言室也
君子至于是山也錦衣狐裘加以繡裳何其盛也顔如
渥丹容色充羙望之有嚴誠足以為君也哉于是申言
之曰佩玉將將夀考不忘言其壽祉無窮願不忘其初
也此所謂勸戒之辭與
黄鳥國人哀三良稱其人而不與其死也三良之事亦
異矣一家三人皆從穆公以死使其出于穆公之命則
為不仁出于三良之意則為不孝觀其詩詞以為百夫
之特之防之禦則其人慷慨喜義重然諾非私暱于穆
公者胡為兄弟俱死必嘗受恩于穆公也同時殺身亦
太甚矣交交黄鳥止于棘以身從人死生以之曽不若
禽鳥之自適也宋劉景素在藩有鵲集于承塵上飛鳴
相追景素泫然曰若斯鳥者遊則參于風煙之上止則
蔭于林木之下形體無累于物得失不闗于心一何樂
哉詩人覩物而有感亦此意也誰從穆公子車奄息其
辭隠然傷不言穆公以人從死也臨其穴惴惴其慄兄
弟三人同時俱死可為戰慄非但哀之而已不敢歸咎
君而呼天以致其意隠之至也
晨風賢者不忘其君也晨風宜止于林者也今晨風鴥
然疾飛雖鬰然之林晨風不止焉鷹鸇賦性剛烈常有
向風圖南之意北林雖鬱亦非其所止也賢者易去難
止猶晨風之疾飛也人君思賢者之未見心懐隠憂庶
幾可來如之何其相忘于度外也始之相忘猶可說也
忘之實多此真相忘矣欽欽言其䖍恭不解之意也山
有櫟隰有駮猶國有賢不如是不足以為國作是詩者
非敢自謂君子猶曰隗始之意也吾舊臣也忘我若此
君子其肯來哉(案農風後當次無衣今缺)
渭陽送舅氏也序詩者稱其念母原其意也其形容康
公之意最詳以為即位而作詩當有所本康公即位文
公之卒已乆正秦晉交驩之時也所謂即位者恐言復
國之後也是詩二章讀之想見康公繾綣之意我送舅
氏辭之親也曰至渭陽送之逺也路車乘黄物之厚也
悠悠我思念母不見也當惠公被獲于秦穆姬與其子
履薪以死自誓穆姬于兄弟恩意若此此康公所感動
也(案渭陽後當次權輿今缺)
讀陳風
宛丘幽公淫亂其下化之游蕩無度也首章言幽公之
好遊後二章言國人化之也子之湯兮指其君也游蕩
于宛丘之上流連光景信有情矣特無威儀爾為民上
者宴遊酣醉側弁倒冠觀者為之羞愧而終不自覺幽
公好遊若此國人化其君相與聚㑹于宛丘之下奔走
于道路之間擊鼓擊缶執羽而舞舉國若狂無有休息
如此而國不亂者未之有也
東門之枌國之子弟狎遊于市井詩人刺之也枌栩之
下有子弟焉婆娑而不去意者有屬也子仲非必指一
人也子氏仲氏國之著姓也穀旦于差言子弟之婆娑
者誘其所愛擇良日而㑹于南方之原自東而至南廢
棄職業以婆娑于市又申言穀旦之行總集而徃男視
女如荍愛其容色女貽男握椒取其下逹也
衡門非謂其君愿而無立志也使其君自安于固陋不
務其大者逺者豈足以强其志乎觀其詩辭君必
狹小其國以為不足為也而遂怠焉故從而誘掖之使
自强于善也衡門雖淺陋猶可偃仰泌水雖狹猶可自
樂必河之魴而為食則不得食必齊之姜而為妻則不
得妻國小若此君如彼何哉强為善而已矣
東門之池思賢女也夫子曰可與共學未可與適道孟
子曰不仁者可與言哉事至于可與如此其人可知也
池可以漚麻久而能柔其質淑姬可與晤歌乆而能化
其心蓋必有浸潤之功矣陳詩多言東門必陳人遊息
之地也
東門之楊昬姻失時而女歸愆期也東門之楊其業牂
牂此仲春時也當仲春之昬以㑹男女此其時也明星
煌煌猶未之至可謂愆期遲歸矣
墓門詩人追咎陳侯且刺佗也詳觀詩序似以誰昔然
矣為無良師傅詩意未必然也墓門所以有棘者以其
不時開治也墓門之前豈容有此將欲開之非斧不克
夫也不良如墓門之棘也國人無不知其當去者知而
不能已之昔者誰實為此追咎陳侯也墓門有梅已非
其地况有鴞焉其可惡尤甚夫也不良如其鴞焉是用
作歌于以問之問不余顧異時顛倒必思余矣刺陳佗
也是時佗盖未殺太子免也
防有鵲巢詩人憂賢者之被䜛也夫䜛人者非直致其
情一日而遂也必架造砌叠而後成故積之也有漸必
延蔓組織而後就故受之者不覺防有鵲巢言其架造
也中唐有甓言其砌疊也卭有旨苕言其延蔓也卭有
㫖鷊言其組織也予美之人謂賢者也誰實侜張以䜛
害之此余心所以不寕也
月出閔其情之不能克也夫禮義消亡淫風盛行固有
快意肆欲以縱其心者若桑中溱有之類是也亦有沈
溺于情不能自克至于繳繞憔悴而不可支者月出之
類是也因月出之皎潔懐佼人之儇好庶幾一見以銷
窈糾之情窈糾懮受天紹三者其辭雖異皆有繳繞之
意悄慅慘三者亦有憔悴困若之狀焉其情若此亦可
悲矣
株林夏氏所居也首章上兩句問之辭也下两句答之
辭也謂之株林必有林木託言遊息故問之曰胡為株
林乎從夏南爾答之曰非適株林真從夏南說于株野
言其留之乆也朝食于株言其徃之早也從夏南不敢
斥言其事也君無事入諸臣之君與臣為謔
澤陂男女相說憂思感傷也首章言蒲與荷說者謂婦
人之色如蒲荷之美然三章皆言蒲蒲未可以為美也
蒲近于荷猶蒹葭倚玉樹之意盖男子自謂也寤寐無
為言思之而無所用力也
讀檜風
羔裘大夫去其君而憂之也檜之君被服衣裘光可爍
日坐于堂上以朝羣臣逍遥翺翔自以為泰山之安不
知賢者憂念之深矣賢者引去其君莫之能察亡之兆
也以予心之忉忉豈非念君之不忘乎
素冠昔者滕文公欲為三年之喪父兄百官皆不欲也
盖禮廢已乆不行者以為常行之者以為怪是詩也國
人欲行三年之服而無其助也其首章言彼有素冠者
急迫而瘠貎稱其情者乎吾庶幾得見之已而曰得見
其衣與韠足矣不敢望其情也困見其衣動吾心之傷
悲因見其韠増吾心之鬱結與子同歸如一庶幾有所
則傚復行三年之制矣世治則衆人共由此道世亂則
君子孤立無助
隰有萇楚疾其君恣欲至于若不自持也漢成帝欲老
于温柔之鄉委身釋命莫知所主若萇楚之類是也語
有云人不昬宦情慾失半悾然無知室家未立童心可
樂也萇楚死生其光沃若及其有枝有華牽蔓輕弱不
能扶持但見困苦憔悴爾夫亦何樂之有
匪風小國困于徴令思周道也首章言匪風旣發則匪
車遂偈相應之理也大國徴令無常猶匪風之發小國
共命失措猶匪車之偈也大國徴發急數小國奔走失
圖于是有思先王盛時而不可得者故曰顧瞻周道中
心怛兮誰能亨魚溉之釡鬵北人以煮為亨言欲亨魚
者我溉其釡鬵欲西歸者我懐之以好音言歸周之美
也周雖未東柔弱已甚未必可歸然法令猶在小國之
所仰頼也
讀曹風
蜉蝣國人君而念之也蜉蝣生于地中非朝生而
夕死蓋朝出而夕死也當其生于地中羽翼未成故伏
而未飛及一旦羽翼既成出而羣飛則不可復入而遂
死矣故此詩言蜉蝣之羽翼兼言其掘閱謂其自土而
出也蜉蝣之羽翼非不楚然可愛然一出而遂死不如
其在穴也小國寡民收斂約省僅可自存微有驕浮之
意欲出而夸大之鮮有不亡者故國人閔而念之使于
我乎歸處欲扶持而安全之也
候人小人無功而多寵也執戈殳而衞封疆者官不過
于候人無功勞而服朱芾者至于三百為羣此晉文所
以令獻狀也鵜處汙下辛苦得食者也居于魚梁而翼
不濡大非其稱也當晨朝之時升于南山者薈蔚甚盛
喻小人趋朝者之多也婉孌季女處于深閨不免飢餓
喻賢者伏于隠晦而不得食也此無他國用有限小人
冗食者多則賢人得食者少國之所以惡小人為其妨
賢者路也
鳲鳩思君子待人無二心也用心均一人所甚難雖
賢者之愛子不免有輕重况于待人乎鳲鳩微鳥也待
子均一詩人取以況君子言均一之難也鳲鳩有七子
或在梅或在棘或在榛鳲鳩未嘗徃從之惟在桑爾盖
徃從其一則必有輕重矣此用心均一之故也凡人皆
有奉上忽下之心故上交必諂下交必瀆輕重其心則
受陵忽者致怨必深平心待物則被接遇者感徳必至
此自然之理也淑人君子既言淑人又言君子愛之至
也其儀一兮言待人之禮如一也心如結兮言出于誠
然不可解也其帶伊絲其弁伊騏言束帶整冠而見尊
卑如一也其儀既一有常而不差足以正四國之人皆使
其如一矣又從而申之曰若斯人者胡不使之萬年
使國人化之如一日乎思古人之不見歎今人之不然
也
下泉國人君而思治也有黍苖而隂雨膏之與稂
莠而寒泉浸之其生意相去逺矣稂莠叢生已不足以
為穀況寒冽之泉日夜浸之不復有生意矣猶小國侵
刻其民已不足以為國大國又從而擾之如寒泉之浸
豈復可生乎苞蕭苞蓍皆言叢生之草不足以為飬也
因思向時明王在上又有賢方伯四國頼之如黍苗而
膏以隂雨其生意可想也今獨不然安得不愾歎而念
周京乎
讀豳詩
七月周公道豳人之舊使成王知王業之艱也是詩述
一歳之事公私並言上及諸侯下及農夫雜然並舉非
專為農夫言也一章言授衣之初東作之始也此詩言
一日二日說者以為周正豳風先公之事周未建正也
夫數窮于十自正月至于十月數之窮也故詩人以十
有一月謂之一日自一而數之十有二月謂之二月因
以正月為三日二月為四日避月而言日者懼與月相
亂也(案黄震日抄云一之日晦菴謂斗建子一陽之月變月言日言是月之日也與岷隠相參始備)二
章言蠶事方興女求柔桑有女懐春思與君子同歸也
出車之詩亦言春日遲遲采蘩祁祁非必言采蘩以生
蠶也此詩三言公子獨以公子同歸為女公子亦恐不
然癡小女覩公子之貴庶幾與之同歸亦人情之想念
也三章言蠶事既畢絲麻兩成于是朱綠之玄黄之欲
獻之公以為公子之裳不敢斥言公也夫既欲與公子
同歸又將為公子裳他日又欲取狐貍為公子裘何也
上下交相愛上以家人待其下下以父兄親戚事其上
故也四章言節物之變至于一之日可以田獵旣取其
狐貍為公子裘于二之日因田狩以習武事又取豕之
大者以獻于公亦是獻裘之意也五章復言節物之變
寒氣漸至閉塞以御冬十一月謂之改嵗者盖十二辰
至于亥止復起于子故謂之改嵗非三正之謂也六章
言禾稼之成瓜果之實農夫有一飽之適老者有杯酒
之樂也七章言農事既畢收斂盖藏于是因農隙以治
公事用餘力以治私室為來歳之備八章言公上之事
百姓衣食既足竭力以事其公上上之人亦無所用其
力藏冰開冰以順時令使民無札瘥夭癘之疾當肅霜
滌場之後置酒亨羔以宴良朋躋公堂者稱觴上壽一
嵗之事畢矣周公作無逸之書稱道先王之徳使成王
知稼穡之艱難作七月之詩詠先公之事使成王知稼
穡之可君子觀甫田之詩知七月與有力焉
鴟鴞周公哀于商民以感動成王之心也商民挾管蔡
以作亂使管蔡被誅是既取我子矣又將傾覆王室其
毒甚矣恩斯勤斯鬻子之閔斯言飬子之勤今取子為
可閔也二章言作室之乆積累非一日如之何其可侮
也三章言手足之勞口體之傷正謂其未有室家故也
末章言憔悴甚矣成室翹翹然忽為風雨所飄摇盖首
亂者商民也西土人亦不静則未知天之降威何如故
恐懼而言風雨之飄搖也
東山周公作此詩以勞歸士猶杕杜之勤歸也徂于東
而乆不歸歸自東而復值雨備嘗難苦之狀四章同之
首章言士欲歸之意也我在東時始有欲歸之言我心
已望西而悲矣製衣裳而言歸舎行枚而勿事始也銜
枚而進今歸則不復用矣蠋在桑野烝然甚衆猶我之
在車下未得所歸也二章言士思家之辭也夫舎宇摧
殘狐貍叫噪遭亂之後可為寒心若行役未歸荒凉蕭
索此特可念爾既歸則如故矣三章言室家望士之辭
因鸛鳴而興歎爰灑埽以望歸感苦瓜之繋屬思三年
之不見也四章覩倉庚之于飛知節物之可愛喜新昬
之得禮慰舊室之懐思也夫羇旅之愁行役之勤雖治
亂有殊其人情則一由民自言則為怨由上言之則為
恩此見知與不見知之情異也
破斧詩人大周公之處變也夫子謂虞仲夷逸身中清
廢中權夫歸潔其身避嫌免謗此匹夫自修之事非所
以任天下之重也使周公遭流言之變釋然舎去以求
自明則管蔡得志四國紛亂周之社稷未可知也身任
東征之責雖破斧缺斨不敢憚也四國是皇不若四國
是吪四國是吪不若四國是遒盖正不若化既化矣則
悠逺而益固亦孔之將不若亦孔之嘉亦孔之嘉不若
亦孔之休盖大不若嘉嘉而至于休則盡善盡美矣
伐柯詩人望周公之歸思所以還之也夫上下睽間必
噬嗑而後合故伐柯者匪斧不克内外阻隔非通内外
之言則情不親故取妻者非媒不得周君臣之
間有違言焉非有剖析之功何以解成王之疑非有徃
來之人君臣之好此詩人言還周公之道也既
而又言曰伐柯之理其實不逺有能行之近在咫尺爾
使我得見公之歸庶幾陳列籩豆得以享之所謂尸而
祝之社而稷之之意也
九罭詩人望周公之歸也九罭密網鱒魴大魚言綱疎
者不足以得大魚也我欲見周公必袞繡以迎之而後
可若禮數闊畧則周公不可見矣鴻飛而遵渚言不得
其所也公欲歸而無所于女信處乎言彼此俱不安也
國家所以有袞衣者正謂其禮賢也乃不以迎公而歸
之其無使我心悲焉始焉言之子終焉言我公始猶不
敢斥言其人託言之子以致其意末乃直言我公亦見
其不得已之意也方流言之起周公身任天下之安危
果于東征無所避就及三監既平周公居東不歸以待
成王之察可謂善處天下之變矣
狼跋美周公善于處變也狼指三監言也豺狼之暴自
投憲網跋前疐後進退不能然勢窮抵觸亦能狼戾殺
人此固人之所懼也公孫碩膚則心廣而體胖赤舄几
几則歩履不失尺寸不惟此也其徳不瑕盛徳之聲光
明益著無有瑕闕譬如百鍊之金經火倍精此周公所
以聖也
　續吕氏家塾讀詩記卷一
欽定四庫全書
　續呂氏家塾讀詩記卷二
　　　　　　　　　　　　　宋　戴溪　撰
讀小雅
鹿鳴燕嘉賓之歌也詩辭止言嘉賓序詩者增言羣臣
失文王賓友羣臣之意矣鹿在山林順性自適呦呦相
呼食野之苹其髙潔若此豈得而豢養哉我有嘉賓高
潔如之幡然肎來使我得備禮置樂以飲食之又實幣
帛以將之其好我若此豈不足以明示周行以為榮耀
乎次章言嘉賓之德示民篤厚君子有所則傚今也我
有㫖酒使嘉賓式燕遊敖豈不樂哉末章申言禮樂之
盛求以燕樂嘉賓之心惟恐一毫不當賢者之意非所
謂忠臣嘉賓得盡其心也
四牡勞使臣之還而歌是詩敘述其忠孝之情以閔其
勞也言其來則似他國之使矣苦而易敗謂之盬幹蠱
未畢倉卒而歸始雖苟成久必易敗故出使不可亟歸
者謂王事之不可使易敗也駕彼四牡倭遲周道馬亦
倦矣懼王事之易敗壊欲歸而不敢憂心傷悲啟處不
遑忠孝兩盡矣翩翩者鵻或飛或下不出乎苞栩之間
不離其所翺翔自適行役之人不遑將父覩物有感焉
將非養也扶持奉侍往來游適之謂也末章言是用作
歌以將母之意來告君庻幾其早歸爾人情曲折具
述無遺如其自言不過此也人情豈不感恱矣乎(案四牡後)
(當次皇華次常棣今並缺)
伐木燕朋友故舊上下同之然大要主在下者言也伐
木丁丁取其辛苦共事之意也因伐木而聞嚶嚶之鳥
有求友之聲可以人而不如鳥乎友朋之義神實聽之
貴在于終久而和平如木之交其末不隙雖然酒所以
合歡故必有嘉殽㫖酒以飲食朋友然後情意歡洽既
有殽醴以速諸父諸舅矣惡得而不速朋友寧彼不來
微我弗顧弗顧則我有咎待朋友如其族姻親之至也
末章又以兄弟待之尤見其親也夫民之睚眦或生于
酒食之間遂至于失德不可不謹也故我有酒食則速
朋友朋友有酒則從而湑我無酒酤我坎坎鼓我蹲蹲
舞我形跡無間彼此如一何親如之首章言其和平末
章言其燕樂故樂而不流久而不厭非酒食嬉戲相逐
者比也此所以為文武之詩
天保下祝其上非必燕而答賦也天命無常雖一日不
可恃今也為天所保一定而不可易甚固而不可解單
厚則無福不可勝多益則無物不繁庻又從而申言之
曰戩穀者言其善也曰遐福者言其逺也罄無不宜則
事皆如志維日不足則日新又新如山如川委積流衍
維天之福君實有之不惟此也宗廟饗之綏以夀祉百
姓化之莫不好德如日如月得天久照如南山夀無或
隤阤如松栢茂咸受庇覆極天下之福萃于一人其餘
福被于百姓可謂盡善盡美矣(案天保後當次采薇今缺)
出車為南仲作也何以為勞還率之詩葢古人之舉事
必有所因後世遂用為故事此詩指當時實事言之文
王奉天子之命命南仲以城朔方城朔方者所以攘玁
狁也玁狁既平之後因經略西戎示之以威而還一舉
而兩得之也前二章言其出後二章言其歸也其出也
悄悄有戒心也其歸也赫赫美武功也喓喓草蟲與草
蟲之詩同意去時兒女悲歸時鐃鼓競兩不相害也
杕杜則未知因勞南仲而作歟其諸他勞還役歟始言
其多暇次言其將歸又次言其不逺想望其人數歸期
而待至也末乃言其未歸葢待人者易久也日夕望歸
謂其至矣今乃未聞束載未見來歸期已逝而身不至
但數寄聲相勞苦而已雖然卜筮之言皆以為近言必
可信征夫其邇矣極道人情之曲折宛轉于歌咏之間
戍役安得而不悦也
魚麗不見其告于神明序詩者言之何也古者有物必
祭況萬物盛多如此必告于神明矣其曰可以告神明
非直言告也北以魚麗為美非南方多魚比也故鱨鯊
鰋鯉悉麗于罶言其物之多也孟子所謂穀與魚鼈不
可勝食也物之多者未必全美其美者未必全偕其有
者未必及時三者咸備始為備禮此之謂無所不順也
南有嘉魚與鹿鳴相類特嘉魚兼言得賢之意得賢而
與共樂此太平之盛也設網而得魚烝然言備禮以求
賢也樛木而甘瓠纍之言屈已以下賢也至于翩然之
鵻烝然而來誠意已孚賢者引類自進矣始也與嘉賓
衎然燕樂中也言式燕綏之則有以綏懐我矣末言式
燕又思則相與無斁賢者之來無窮矣夫一賢之得不
足以為盛故必貴于得衆賢衆賢之得未足以為盛故
必貴于賢者之相繼此烝然所以貴于又思也
南山有臺詩人言人君得賢立太平之基而享天下之
福也君子謂人君也人君勤于求賢逸于任賢既
得賢矣恭已無為何樂如之光于邦家為民父母既有
遐夀又有德音子孫千億保艾爾君之福備于此
矣禮記曰大德必得其位必得其禄必得其名必得其
夀德為聖人尊為天子富有四海之内宗廟饗之子孫
保之此之謂也
蓼蕭諸侯享天子而作是詩也蕭香草也蓼然長大零
露湑兮潤澤可知自湑至于瀼瀼泥泥自泥泥至于濃
濃愈久愈厚潤澤無窮始見君子披寫情素燕樂笑語
次乃寵光優渥禮意各稱既而歡樂親愛兄弟具宜末
而錫予蕃庻文物可觀君有如是之德故思所以報之
始曰有譽處言有天下之顯名也次曰夀考不忘言萬
夀之無窮也次曰令德夀豈言德夀之兼全也末言萬福
攸同則四海同其福矣不專于一人而同于四海此所
謂澤及四海也
湛露天子燕諸侯而作是詩也厭厭夜飲見天子燕私
之恩令德令儀見諸侯温克之善夫情不親者常生于
上之隔下禮有虧者每起于下之恃上兩得其道此所
謂和樂而不流也
彤弓諸侯獻功天子饗之賜以弓矢而作是詩也夫諸
侯賜弓矢得以專征伐今賜之彤弓弨則弛而不張藏
則受而不用見征伐不得已之意也載如倒載干戈之
載櫜與載皆不用也謂諸侯為嘉賓而喜樂出于中心
然後鐘鼓之設不為虛文饗與燕不同饗以早朝為禮
故盡一朝之勤燕以殷勤為好故曰厭厭夜飲不醉無
歸
菁菁者莪英材被樂育之教為是詩也阿與陵高沚居
卑下言隨其高下各得所也中陵中阿兼言容受之功
中沚兼言潤澤之益天子視學為士者得見天子志氣
和樂威儀濟濟皆起敬起愛此心欣然自喜既而天子
有所錫予恩及其下夫始也和樂以致其誠終焉錫予
以將其意為士者感悦於心宜何如耶故曰我心則休
賈山曰地之美者善君之仁者善養士士未易養
也養得其道則為士者肎留不得其道則望望然去之
矣昔也譬之舟然汎然不繫未有定止今也既見君子
此心休焉服習其教以待大成不復有逺引者矣
六月吉甫受命北伐既歸而羣臣作是詩以美其功也
首章言常服次章言成我服三章言共武之服此三者
不同常服言兵車所常用之服我服言六月禦暑之服
也武服特言服武事爾始也六月皇皇然飭戎車而駕
四壯其事甚急次章其辭少緩比物四驪則廏有餘馬
既成我服則士有單衣于三十里則行有常程古之人
不以倉卒輕變節制若此三章言戎馬之大兵事之嚴
既嚴且敬莫敢不共武事以定王國四章言玁狁無道
建大將旌旗而出也五章言戎車安靜四牡閒暇薄伐
玁狁追至太原夫以六月興師若此其急乃整車徐行
薄伐遽止功成而不矜非吉甫有文武之德何以及此
吉甫之既歸也蒙燕喜之禮被多祉之賜天子既嘉寵
之于是行役既久其朋友亦相勞苦為酒食之禮當時
有孝友之張仲葢仲在當時必參預吉甫軍事故并美
之也
采芑方叔受命南征既歸而詩人美其功也宣王承亂
離之後田萊多荒始修治之故有新田菑畝今取民為
兵采芑新田將以食馬方叔涖而觀之有三千之車試
師干張旂旐于野之外已而言其率此羣士車馬之盛
命服之華赫然其足畏也三章言飛隼之搏擊者高飛
戾天今皆集于其所止猶三軍之士集而聽命方叔涖
而觀之也繼言陳師鞠旅謂其戰也振振闐闐謂其歸
也末章言凱旋之功也荆蠻小醜敢于侵犯王畧方叔
以元老壯猶不假用力而先聲所暨蠻人震懾功亦茂
矣夫荆蠻在先王封域之中非玁狁比也故薄伐玁狁
而荆蠻來威勢不同也
車攻宣王會諸侯而因以田狩詩人美之而作也八章
皆有次第前三章曰駕言于苗皆有司戒具之辭也四
章言諸侯會同之禮五章言會畢而田也六章言馳騁
之有法射御之合度七章言進退之不譁恭儉之有制
也末章言既畢事而嚴靜如其初功歸于天子也于征
者田畢而各復其故也
吉日車攻俱言田獵㫖意不同車攻㑹諸侯而治兵託
于田也吉日因田獵而御賓客專于田也是詩也見君
臣相悦之意羣臣率左右以燕天子天子酌酒醴以御
賓客和樂而不流此其所以為美也戊辰之日禱庚午
之日田車堅馬良又差擇焉不輕其事若此然大陵之
上漆沮之旁驅衆禽而至王所羣臣不敢先射以待天
子天子所取者纔大兕小豝而已又何其仁且亷也
鴻雁宣王命使安集離散詩人美之而作也鴻雁于飛
未有定止猶民之未安也使者劬勞郊野撫定其民于
是先及可矜之人可矜謂何鰥寡是也既而鴻雁集于
中澤猶民漸復舊業也使者為之築垣墻以處之雖一
時劬勞室家既成則終于安寧矣雖然離散者多未易
復也雖有集于中澤者猶有哀鳴嗷嗷者又將安集之
劬勞特未艾也明識治體之人謂我劬勞其愚蒙者必
且謂姑息示百姓以驕使之求多于上也百姓安樂則
驕逸驕逸則難化自昔小人有是言也
庭燎夜如何其非宣王之問也詩人見庭燎之光聞鸞
和之聲知天子之視朝問夜何時乎夜猶未央也使宣
王始也鄉晨而視朝詩人何尤焉自未央而至鄉晨則
為可慮爾(案黄震日鈔夜如何其古説皆謂宣王夜興而問早晚雪山以為宫棭執事者相為問答)
(之詞董氏以為司烜之屬所為嚴氏以為詩人設為問答之詞皆不主舊説與岷隱合)
沔水厲王之亂諸侯莫朝宣王中興詩人戒諸侯以來
朝其末因以規宣王也首章言流水朝宗于海治世之
常也飛隼來去無常亂世之變也嗟我兄弟先責同姓
之國邦人諸友次及國内之臣無有能念亂者能念亂
則能勤王矣且誰獨無父母乎王室之亂若此猶父母
之在戹也次章申言之不蹟謂蹤跡不至諸侯之不來
也念彼不來起居不安憂心難忘此二章責之深末章
勸之至也彼飛隼者循于中陵漸有止泊之意猶諸侯
之將朝也因以勸戒之謂彼民訛言者謂諸侯之不朝
其意安在此豈可不戒乎不惟此也讒言將興于王所
我友其可不敬乎我友指邦人諸友不欲斥言兄弟也
何以為規宣王使宣王聞是詩也知諸侯之來朝無常
修已以待之無寧信讒而棄諸侯也
鶴鳴誨宣王者非止一事也始言鶴鳴于九臯聲聞于
野言無遠而不聞也次言魚潛在淵或在于渚言無伏
而不見也樂彼之園謂有樹檀也其下有落葉惡木焉
豈得狃于樂而不知言君子小人並立而已之樂不可
狃也他山之石可以為錯以石為錯可以攻玉齟齬者
可以成就人而順適者之無益也雖所誨者不止一事
大要言事無隱而不彰安于美者當知其惡察于逆已
者惡其順已者可也
祈父詩人為武士作也爪牙之士不安其居使其母主
亨爨私家之害小宿衞逺出天子左右無爪牙之士
公家之害大祈父莫以告其不聰莫大焉此杜蒯所以
飲師曠也
白駒詩人惜賢者之去而冀其復至也上兩章深言賢
者之難至惟懼其不留也幸哉白駒食我苗藿得以縶
維之所謂伊人者因白駒之縶維于此焉逍遥而為嘉
客葢求之亦難矣三章言白駒來思言賢者至止也賢
之難至也如此夫既已至矣為公卿者不以賢才為念
逸豫無度賢者不肎留詩人亦知不可留也故為之言
曰謹爾優游勉爾遁思猶曰努力自愛之意非贊助其
去也末章言白駒在谷言賢者隱嚴穴之間可敬而不
可䙝也幸無金玉其音心逺而與世絶庻幾斯人之為
徒求之而可以復至也
黄鳥閔衰世俗薄也世盛則疆界無彼此之殊世衰則
鄰里有不相往來之患民有適異國而思故鄉者言黄
鳥集于穀將以啄我粟方此無聊幸無侵擾為也不我
肎穀言不以我為善也相與讒毁不可辯明宜乎其不
可與處也非我族類其心必異不若復我族人兄弟之
為安也上無勤恤之心故下有相棄之意此其所以刺
宣王也昔唐太宗初即位時連年旱蝗百姓東西就食
無怨咨者知上有恤我之心也宣王鴻鴈之詩似之及
比年豐稔米斗直三四錢而百姓怨嗟者知上之不恤
我也宣王黄鳥之詩似之
我行其野刺世俗衰薄又甚于黄鳥之詩葢黄鳥猶指
平人是詩則責諸姻戚矣皇皇郊野之中倚樗以為蔽
采蓫以為食其栖栖之意可想也昬姻相投不我肎顧
雖託宿猶不見容況就居乎末章申言彼豈不知親戚
之義者棄舊姻而求新特爾誠若此亦未必遂有益于
已徒然為異而已葢人之厭舊喜新者一見其人情態
即異新者何遽有利于我舊者亦何遽不如人二三其
德政自不能免爾(案我行其野後當次斯干今缺)
無羊宣王考牧詩人借牧人而美之也爾指牧人也三
百維羣不止一羣也九十其犉犉之外其數多也其角
濈濈不觝觸也其耳濕濕潤澤無疾也降阿飲池或寢
或訛各適其適也爾牧來思蓑笠負餱牧人閒適無事
也凡時祀之牲必用牷物三十維物一色者以三十為
别用牲于是乎取之周官牧人專掌六牲今牲既具牧
人之職盡矣又從而申言之畜牲馴擾牧人閒適蒸以
為爨分别其牝牡使不相亂爾羊性狠而敗羣今也矜
兢然自適而不驕不騫則不至于疾走而亂行不崩則
不至于羣走而潰散以手麾之悉如人意其馴擾可知
矣牧人無事安寢作夢或衆而魚或旟或旐莫知謂何
大人占之因象得類知年豐而民庻邦之有慶莫大于
此夫室成而落之必有祭焉羣牧亦有室宇故得與考
室同為贊頌之辭皆以吉祥終焉
節南山家父責難于其君也南山節然巨石巖巖猶師
尹之尊嚴為下民所瞻仰也憂心熾然將正言之懼其
得罪也昔厲王監謗以至大亂國命幾絶上亦何用于
此今不監矣庻幾可以有言二章言南山節然雖巉巖
可畏然其中平坦寛廣草木生焉今師尹外為嚴峻内
實不平謂之何哉天方降災民方訛言曾無懲戒之心
嗟惜之意三章直言尹氏而責之其人為國之根柢秉國
之權衡四方倚之為維綱天子賴之為毗輔使斯民不
至于迷惑昬亂者皆太師之責也天乎獨奈何空人之
國如是哉四章明示義理而誨諭之曰事不躬親雖庻
民弗信彼從仕者子弗親問則不可使仕勿罔人君謂
已問而得其實也務平其心止而勿用無使小人為國
家殆彼姻婭之瑣瑣者亦勿使得美仕可也繼此言尹
氏不足責遂責難于其君故五章言天不佑于我家生
此小人為妖為厲百姓莫不懷怨毒之心使為人君者
心有所止不至于泛濫無别心懐至平不至于偏黨多
私則百姓之心亦必休息而惡怒之意皆忘矣六章言
天意不弔亂未底定隨月而生民意皇惑吾心憒憒然
憂之今者誰秉國成乎秉非其人君上何不自攬其權
而卒勞苦至此也七章言憂亂之切欲駕四牡而他之
四方無可往者蹙迫若此往必不達也八章言朝廷之
上喜怒無常怒則干戈以相向喜則酬酢以相歡俄頃
之間喜怒易變其不可恃若此所以懷欲去之志也九
章言天意未平使王心不寧王不自懲其心反怨其正
已者末章輸寫情素自言作詩諷誦熟究王心所以致
此者願吾王一改是心以養萬邦而已矣
正月大夫閔亂之詩也世之將亂也君子隱憂或諷或
諫而避禍者去位小人得意窮奢極欲而甚者賣其國
下民柔弱者無自存之計强梗者有倡亂之心是詩皆
有焉憂心京京者君子也飲酒洽比者小人也惸獨者
柔弱訛言者强梗也首章言正月隕霜繁盛若此民之
訛言又甚于天災人皆玩視我獨憂傷自憐小心憂隱
如鼠至于疾痛也二章言父母生我適當此時遭彼訛
言之人或美或惡悉自其口出吾憂心愈增彼乃侮言
見及三章言憂心孤苦既念其身又念其民獨未知國
將安歸我輩於何就食爾四章言空國無君子獨中林
纔有薪蒸而已民方危殆視天夢夢然殊不省察何也
已而曰天特未定爾既定則靡人不可勝勝猶言加也
上天豈憎人而生亂耶特天之未定爾五章言岡陵之
髙人所見也民之訛言乃以為卑其變亂是非若此寧
莫懲戒使之滋甚乎世之將亂也其桀黠小人喜言卜
相驚動愚民又自詫其神聖使人歸已故招故老而占
夢聲言于人自謂已聖彼愚民者更相告語翕然共信
亦孰知其真是真非乎六章言天甚高矣猶曲身而立
地甚厚矣猶蹐步而行懼之至也彼小人者乃無所忌
憚但號此訛言其造作有次第有由來不知此人者胡
自為虺蜴以毒害平民乎七章言阪田之中有特然之
苗孤立而難保天又摧挫之盡用其力如不我克然假
天以為辭也彼其始求我以為則也如恐不得及其既
得也但堅執我以仇讎然既不俾之去亦不使之力何
也八章言心之憂結不特民言之訛今兹之政胡為若
此危厲也火方燎原尚不可滅孰謂宗周之赫赫今乃
為襃姒所滅乎九章言終日永懷憂念不釋又迫隂雨
跬步不前車既載將欲有行棄爾輔而無倚仗輸爾載
而滿積不已于是時而求人為助不亦晚乎此晉惠公
號慶鄭之時也十章言欲車之不敗乎則無棄爾輔增
于爾輻屢顧僕則不敢輕進不輸載則車輕可行若是
而可以越險無虞曾不以是為意乎十一章言魚在于
沼迫蹙無聊雖自潛伏淺狹易見喻已之不可遁也憂
心慘然念國之為虐使我至此極也十二章言世雖危
亂彼有小人者其樂特甚㫖酒嘉殽以與鄰里親戚共
樂之獨我心殷然而憂爾末章言佌佌者有屋蔌蔌者
有穀獨百姓無穀天又從而椓喪之爾雖然富者猶可
治也獨惸獨最可哀爾辭意哀切反覆詳盡憂君憂國
憂民而憂其身㣲見焉可以為賢矣
十月之交向之人從事于皇父而作是詩也首章言純
隂之月月㣲則可今日食而㣲隂太盛矣下民所以甚
哀也二章申言日月之食皆無政所致也隂氣既盛月
復侵日何不善致此乎三章言震電煜然在人耳目人
情不安無有好懐加以山崩川湧變異若此今之人曾
莫懲戒指言皇父也四章言皇父為卿士自司徒以上
皆其黨也相與朋比内又有豔妻用事指皇父之妻非
襃姒也五章獨指皇父言之是詩本譏皇父番維司徒
而下因皇父之黨而及之也彼皇父者豈自咎其非哉
胡為築室于向即我家而興作無一言見及遽徹去我
牆屋淫及土田或汙或萊自言已非戕奪而有之食采
于此禮固當然也六章言皇父自聖其愚作都于向氣
勢之盛自謂不戕擇三有事之人以為之佐信其為厚
藏之人也多取朝廷老成以為之屬使朝廷無可倚之
人又擇其車馬之良者以居于向葢古之小人每城其
都邑輦其金帛徙其豪强以實之而又多取名勝以為
觀美者甚多皆皇父之餘智也七章言皇父無道既取
其室又役其力雖賢者不免故黽勉從事不敢告勞自
謂無罪辜矣而讒口囂囂然夫下民災害非自天降人
實為之此所以為可畏也末章指向言也悠悠我里言
脩廣也凡我閭里莫不病之四方饒裕我獨無所居百
姓閒適我獨不敢休皇父之故也雖然天命不通順受
而已豈敢輕去鄉里傚我友之自逸哉始驚天變可畏
中憤皇父之不道末乃歎其身之憂勞而卒歸于天命
不敢怨焉為此詩者亦賢矣夫
雨無正前輩以詩義不可曉當闕疑此詩似周宗所作
刺朝廷之士緘口結舌引身而去也首章言天道浩浩
然廣大惟在我者不長其德故降此饑饉以斬伐四國
非天之故也旻天有甚疾之威苟在我者弗慮弗圖彼
有罪者既伏其辜則無罪者亦淪胥以徧矣葢言天命
無常惟先事而慮未事而圖之則可以免不然其為罪
均也二章云周宗既滅言翦除宗室存者無幾似為已
言也正大夫者皆離此而居不知我勞勩三事大夫莫
肎在公邦君諸侯莫肎來朝人情離散亦可見矣庻幾
王有所懼而為善反出而為惡何也三章呼天而告之
下有法度之言奈何君之不信如行邁而無止也凡百
君子獨善其身則有之矣胡為乎不畏于天弗慮而弗
圖也四章言兵戎已成饑饉已遂獨左右侍御之臣憯
憯日瘁爾所謂君子者莫肎告之于王王聽其言則隨
問而答人或見譖則遽請而退曾無眷戀之意其自為
謀則善矣五章言不能言之人言不出諸口則無繇可
去以至憔悴其身能言之人巧飾虛辭故能脱身而去
以處于安樂之地世亂則人臣以得去為幸故也六章
言君子之去者皆曰往仕則事急而且危故相率而不
肎仕爾使我言其不可使而聽其言則有負于天子言
其可使而勸之留則朋友必且相怨矣七章言離居之
人勸其遷于王都使復其舊也乃以無室家為辭鼠思
以泣言隱憂飲泣之意不敢顯言之有言則人爭疾我
矣彼昔離王都之時誰為爾作室于外今乃以未有室
家為辭乎(案雨無正後當次小旻今缺)
小宛似與五子之歌同意曰先人曰爾所生曰脊令似
非疏者也首章言鳴鳩而欲戾天力㣲不足以高舉也
㣲弱之人欲有言于人君猶鳴鳩之欲戾天詩人自謂
也意欲有言而力不可言此所以憂傷念先人而懷文
武也二章言人亦孰不飲酒者但齊聖之人飲酒温克
彼乃昬然無知一醉之後日甚一日愈不可解侍飲
之人宜敬爾威儀天命不可再得矣言國之將亡也三
章言中原有菽庻民采之菽至㣲也生于平原民猶不
敢輕棄必采取收藏況為子而棄其父之業乎蜾蠃無
子負螟蛉之子而教誨之猶能克肖其類況為子而不
能從父之訓乎四章言視彼脊今每能飛鳴急難相呼
也今我行役于外始也日邁繼而月征猶不敢忘君而
告之夙夜不忘無忝爾父可也念先人而使之不忝于
父此非兄弟誰其言之五章言桑扈啄粟猶肉食之人
而為麄糲之食也詩人自嘆若此固甘心焉獨哀夫填
寡之人上以為宜岸宜獄無繇可出其家握粟而卜之
不知何時能善也末章言世亂則小人得志善良恐懼
温温恭人惴惴小心其謹畏亦甚矣如登髙而恐墜如
臨深而恐隕如履薄而恐陷也哀填寡而憂恭人懼其
君之不能長存也可謂怨而不傷矣
小弁太子之傅作也首章言鸒斯弁然意欲反哺故歸
飛提提民亦莫不有父母得以為善我獨遭罹此禍不
得孝養身陷于惡曾禽鳥之不如小民之不若也何罪
于天而至于此心之憂矣無可奈何云爾二章未暇憂
已先憂周室之將壞也周道坦夷鞠為茂草國將亡矣
惄焉如心之擣疢焉如首之疾假寐長嘆憔悴以至老
憂之至也三章言里有桑梓猶知愛敬況在父母朝夕
瞻仰今也内外無所繫著若無父母然不知我生之辰
安在至于此極也四章言柳之茂密鳴蜩噪焉淵之深
杳萑葦生焉猶人君無寛廣平易之心讒言紛亂之多
也讒言易入無所容身譬彼汎舟莫知攸止心之憂矣
雖欲假寐亦不能也五章言鹿之疾奔猶待其類雉之
朝鳴猶呼其婦今輕去其后略無戀戀之意又翦其枝
葉如壞木之有疾也憂心若此寧莫聞乎六章言兔投
于人猶擁護之道有死者猶掩藏之君子執心若此其
忍乎故憂心而繼以隕涕也七章言君子聽信讒言如
相酬酢何其相得之歡也略無恩意少舒暇之以究其
是非彼伐木之掎猶懼其折析薪之杝猶順其理舍彼
讒言之罪而誣罪于予其可乎末章莫髙匪山莫浚匪
泉言人情險于山川其高深特又甚焉君子無輕發言
聽之者必將文致其罪矣已而知其不可奈何曰無逝
我梁無發我笱猶曰無壞我基業之意也我躬不閲遑
恤我後吾身之不見容又奚暇恤其後乎
巧言大夫傷于讒望其君而怨其人也悠悠昊天曰父
母且此疾痛呼天與父母之意也亂之為言讒人交亂
之謂也天降喪亂亦既威矣亦甚大矣予謹畏無罪之
人也安得有是乎二章言讒人之始亂也君子泛然涵
容無所可否浸潤不已遂至于信讒人君聽言有賞罰
二柄而已怒其讒者亂可以速沮賞其被讒者亂可以
速已如之何其泛然無别也三章言君子既無所賞罰
始也聽受讒言不能無疑至于屢盟其羣終也信盜人
之言遂至于暴亂王繇盜言甚甘如人嗜食而不自知
也彼譖人者柔佞軟媚豈曰安止小心以服事其上其
實則為王之病而已四章言國家宗廟宫室故在皆君
子之為也典章法度具存皆聖人之定也彼讒人者將
有心破壞之我安得不忖度其故忖度之則情狀得譬
如狡兔之躍遇犬則獲矣五章言柔弱之人易足搖撼
君宜植立之往來之言易于浸潤心焉宜記數之蛇蛇
碩言謂正大之言舒徐容與無愧于心故宣于口而無
疑若夫讒巧之言㣲説形似呫嚅昵昵或髙或下且怨
且訴如笙之有簧此無他顔厚有歉故也觀于斯二者
君子小人之言辨矣末章望其君而不可復返也故怨
其人而冀其自息也彼讒人者何人哉威儀技藝不足
以動人朋類儔匹不足以鼓衆徒多為謀而不知其身
之將亡也葢亦幾乎息矣
何人斯暴公雖譖蘇公是詩不指言暴公而怨其從行
者也首章言彼何人斯指從行者言之皆蘇公之友附
暴而棄蘇者也其心孔艱謂其艱險多事也過我橋梁
不入我室自謂隨暴公經從而不敢見也二章言從行
者二人誰實為此禍以譖我于暴公不然胡為逝我梁
而不入唁我始者相與不如今日云不我可不可猶所
謂不可于光禄勲之意也三章言彼何人者胡視我陳
陳者屋壁塗塈之側也過陳而聞其聲特不見其身爾
為人若此縱使不愧于人亦不畏于天乎四章言彼何人
者如飄風然不自北不自南適當吾之前使其經從他
道聲音不相聞吾心平焉過其前而聞其聲徒以攪亂
我爾五章言謂汝安行乎何為不舍于我謂汝速行乎
則有暇而脂車然則子安行矣特不屑見我爾在我固
不敢望苟得一來則我心釋然云何睢盱而望子乎六
章言子往而不來猶之可也還而一來則我心坦然今
也還而不來則不相合所以難知也苟得一來使我得
以祇敬迎候豈不然乎凡此數章皆所謂極反側也七
章言始者友愛如兄弟如壎如篪謂相應和也貫如貫
珠謂合比為一也今若此信不我知矣當出三物以為
詛爾親親之怨也末章言為鬼為蜮則不可得見能致
毒于幽闇若人者以彼有靦之面目與人相視未有已
時豈當如此舉事乎故作此好歌以極其反側之意反
覆論難盡其情而極其辭緩而不迫怨而不怒使聞者
羞愧無以自解免此所謂好歌今人親愛之爭者不為
疾聲詈語曰吾以禮好相問亦此意也
巷伯寺人作也寺人之讒非在外庭其徒實為之故序
詩者知其為巷伯葢巷伯寺人之長也忌疾窺伺最為
深險作此詩者咸其朋類故極其怨毒之詞也首章粲
然成文由于萋斐事有羅織而成者其文致可見也彼
譖人者為巧若此亦太甚矣二章言星象在天本無定
名正由其舌哆然故成其為箕彼譖人者誰與之謀使
口舌之廣若此乎三章言譖人者本無他技惟緝綴語
言翩翩然順入而已明知聞之最易覺悟汝宜自謹人
將不汝信矣四章申言之捷捷機警之意幡幡反覆之
貌譖人之術不越于此四者倉卒之間豈不汝受久而
必變矣五章言譖人者驕被譖者勞驕者每事如意故
動皆好好勞者不能自保故事皆草草上之不察庻幾
天知之爾六章申言譖人以及同謀之人畀豺虎而不
食畀有北而不受畀之有昊庻幾天誅之爾末章言畝
邱雖高楊園猗之高者陵夷則卑者迆邐而漸進寺人
不足道懼其以卑而踰尊也凡百君子敬而聽之當豫
為之防爾
谷風刺朋友道缺先和而其後有隙也首章言谷風和
習生長萬物猶朋友相與之益也已而風雨交作則和
習之意少衰矣此無他當恐懼之時同心相與甫及安
樂遂相棄爾二章申言之維風及頽則迴風飄急勢益
可畏比之風雨尤甚矣末章言維山崔嵬草木萎死則
是風也飄蕩乎大山之上其威尤甚向之所謂習習者
安在哉忘大德而思小怨不惟相棄而已固將致怨焉
此其所以可畏也
蓼莪孝子無以終養父母既殁追念而作是詩也前二
章言細㣲之草皆得其養至于長大茂盛哀我父母生
子勞苦獨不得所養憔悴以殁三章言缾甖罄然尊罍
之恥寡弱無養君上之責也若此而生不如其久逝也
今無父矣將何所怙今無母矣將何所恃出則銜悲入
不反面此終天之恨也四章具述父母之恩欲報無從
天實臨之何有限極後二章託言政暴民貧之意烈烈
言其酷也發發言其疾也律律者峻峭之象弗弗者飄
忽之貌上有暴政下有貧民故不得養其父母有終身
之恨焉民莫不穀于時固有貧富不均者矣終篇無行
役之辭知民怨其貧也傷哉貧也生無以為養死無以
為葬葢為孝子者同此心也
大東刺不均也首章言成周盛時簋飱饛然棘七捄然
人共食之均得一飽其道平直如砥如矢君子服行小
人視傚今乃不然睠念回顧為之出涕二章言小取大
取並出于東以公子而戍役猶以葛屨而履霜佻佻輕
脆之貌也往來不已使見者心傷焉三章言寒冽之泉
無浸已穫之薪猶憚人之不可重困也彼既為薪矣庻
幾可載而歸無使其至于腐猶憚人宜休息之無使其
至于亡也四章言勞役之不均也東人職為勞苦而不
蒙勞來西人未嘗勞苦而衣服粲然不特此也為舟子
者得衣裘裳厮役之子亦有厠于百僚者可謂不均矣
五章言上賜與之不均也或有酒醴之賜或求水漿而
不得彼佩璲者鞙鞙然不以其長而得之自維天有漢
以下言星象森列于上無與于人事故不能監察于下
而使至此極也
四月大夫遭亂欲遯世而作是詩也首章言四月維夏
是必以四月行役于江漢之間歴秋冬而未歸故二章
言秋三章言冬也四月夏之初也至于六月暑且退矣
盛夏行役曾不少休先祖有神靈在天寧忍予若此不
一救之乎二章言秋氣淒然百卉衰矣亂離且病于何
而歸乎三章言冬氣栗烈加以飄風我獨何害與他人
殊乎四章言行役既久故山荒蕪嘉木彫殘不知其罪
何以致此也五章言視彼泉流或清或濁其濁者有時
而清我禍日結是無時而能清也六章言江漢滔滔襟
帶南方地逺且險今兹行役是宜盡瘁以仕也寧不知
有我乎七章言身非鶉鳶欲髙飛而逺舉身非鱣鮪欲
深伏而潛匿言自此將遁也末章言隱遁山澤蕨薇可
以采茹杞桋可以斤斧予作此歌告愬哀切將決然而
舍去矣
北山為役使不均作也觀其詩辭言偕偕士子大夫不
均知大夫尊養而士子勞苦也我從事獨賢非多之謂
也觀嘉我未老鮮我方將之辭知宴安之人陽推其能
而意實役使之也
無將大車與無田甫田之意同非悔將小人也以大車
為小人則任重者非也下云無思百憂意未嘗及小人
力㣲而挽重徒以塵自障而無益于行猶憂思心勞而
無益于事也世既亂矣不能挽而回之如蚍蜉之撼大
樹也徒自損傷而已爾
小明前三章念共人而悔仕後二章勉君子以安位觀
心之憂矣自貽伊戚念彼共人興言岀宿此四語者當
時必有温共靜退之人勸大夫以不仕者不從其言故
悔恨至于涕泣睠睠懐顧欲出宿而從之也已而知其
不可去乃自勉曰凡爾君子亦何懷安之有靖共則不
躁正直則不撓守此道行之人雖不知神必福之矣始
悔仕于亂世終不忍去其君可以為賢矣
鼓鐘言幽王鼓鐘于淮水之上夫淮去豐鎬逺矣幽王
巡遊至此亦見其流連無度鄭氏云昭王時鼓鐘之詩
所為作葢昭王南巡至漢故疑其為昭王也夫山川不
殊鐘鼓如故賢君樂此則為喜不賢君樂此則為憂前
三章之意皆然末章言鼓鐘欽欽然不敢慢琴瑟與笙
磬同音二雅二南與籥俱不僭亂此古之樂也其不淫
若此言後人之不然也
楚茨祭之始末略具于是君子可以觀禮矣首章言去
茨棘而蓺黍稷以為粢盛酒醴享祀妥侑大受祉福二
章言有司恭肅濟濟蹌蹌以潔其牛羊剥烹陳列奉承
以進祝祭于祊求神之道咸在祀事孔明隱然之理昭
著于是先祖大其禮神保歆其祀孝孫有慶則受福而
得夀矣三章言執爨之人踖踖然而敬薦熟從獻莫不
咸備王后靜一薦其庻羞其品甚衆已而賓客醻酢禮
嚴而情洽于是感格于神報以福夀矣四章言禮行既
久人雖甚倦禮不敢失于是工祝致福于其君曰享祀
馨香神享其物百福之來可卜也如幾則遲速及時如
式則豐約適中齊稷匡敕致其敬戒之意永錫爾極予
以建中之福至于萬億斯年之久此皆祝嘏之辭也五
章言禮儀既備工祝告成神醉尸起送尸而神歸于是
宰夫徹饌九嬪贊獻徹豆籩已乃燕同姓于東序故曰
備言燕私末章言燕私之禮其始之祭也樂具入奏祭
畢而樂出既燕而樂復入將與同姓安福禄于其終也
爾殽既行無胥怨而有胥慶醉飽之後長幼致禮歸美
于其君曰神享是祀矣使吾君夀考禮時為大順次之
今既順且時謂無一不盡子子孫孫幸勿失墜而日引
之以至于無疆也前五章神致福于孝孫後一章臣歸
美于君上非光昭于神人何以及此
信南山與楚茨詩相類楚茨言祭祀之禮推至于蓺黍
稷信南山言稼穡之事極至于奉祭祀曾孫指后稷公
劉以下歴代皆然也首章言此南山之野父老相傳自
禹時已經理之信矣我曾孫世治此田畇畇然言其墾
辟均一無曠土也衡從東南言疆理之正也二章言自
冬有雪至春有雨優渥霑足曾孫得天天惠于民無有
虧闕能生此百穀也三章言疆埸嚴整黍稷茂盛曾孫
取此以為酒食享尸以及賓受此夀考至于萬年也四
章言田之所出不惟粢盛也又有瓜焉可以為庻羞之
菹以獻皇祖自盡其力以供祭祀此其所以夀考而受
天之祐也五章始言牲牷之薦祭祀以粢盛為主牲牷
次之故曰從以騂牡言毛血而不及體薦言其始也末
章總言祭祀之馨香曾孫之福嘏楚茨信南山甫田大
田四詩皆言黍稷以及祭祀特詳略不同葢稼穡之事
先以奉祭祀而後自奉養不特黍稷凡物皆然也
甫田與大田相類歴言田事因及祭祀祈禱而已前二
章為君言其民後二章為民言其君倬彼甫田倬之為
言彌望而可見也歲取十千昔者取諸公田以共上也
我取其陳今者取諸廩藏以予民也此事從古已然故
有年至于今今者往適南畝見農人之耘耔覩黍稷之
茂盛或有介助者或有止息者于是進其俊士而勞之
憫其勤也次章言取其粢盛犧牲以祭社與四方我田
既善可以為慶矣而成終實難于是復有甘雨之祈以
相我稷黍使民皆有常心髦士稷黍士女皆言我取其
親愛之意也三章言曾孫至田間見農夫婦子饁餉以
饋田畯至止與農人狎熟攘臂于其間品嘗其食欣喜
可想長畝之禾不易治也既終此畝禾善且多曾孫見
此不怒而喜夫君民雜處抵掌歡笑且耕且食由小人
觀此自謂失禮有忤于君今也曾孫殊不以此為怒其
愛我甚矣故農人手足輕利益致其敏此皆自喜之意
也末章言曾孫之稼如茨如梁彌望髙下皆滿謂其未
收藏者也曾孫之庾如坻如京蓄積髙而且大謂已収
藏者也自一粒以上皆曾孫之物也不惟此也求千倉
與萬箱葢已成之倉露積矣已有之箱捆載矣復求多
焉言不勝其衆也黍稷稻粱莫不咸備此農夫之大慶
也何以報吾君乎惟祝其萬夀而已
大田之詩與甫田不類者甫田言省耕大田言省斂也
首章備春耕夏耘之事言苗之碩大者曾孫之賜也次
章言苗稼盡善無稂莠之害無螟螣之賊田祖之神卑
螟螣于炎火致然也三章言雨澤之及時公私之皆善
刈穫之富而利及鰥寡也末章言其君省斂而因以祭
祀介此景福也君民之情如此夫安得而不治乎
瞻彼洛矣此詩似思宣王也自成王營洛之後雖不遷
都而每會諸侯于此謂其道里均也故車攻之詩曰復
會諸侯于東都謂之復㑹則前者屢會而後來不然也
此詩言六師鞞琫為武備言似宣王㑹東都而選車徒
之意也諸侯來朝天子錫予所以福禄如茨也服其韎
韐以作六師諸侯助天子習武事作者興起之謂也福
禄既同謂天子與諸侯均此福也昔者君子至止咸願
其享有萬年保其家邦今乃不然此詩人所為歎也(案瞻)
(彼洛矣後當次裳裳者華今缺)
桑扈主交際而作故首章言交交桑扈末章言彼交匪
傲也桑扈交交有文粲然可以人而不如鳥乎胥之為
言相也君子相樂則上可以受天之福下可以為國之
翰君子通上下言之也為國屏翰百辟所法苟不戢則
放縱自恣不難則輕易自如其受福亦不多矣君子之
交際惡可以不謹也末章言獻酬交錯之際觥雖觩然
酒雖甚美人情雖若易縱猶思謙下之道無傲慢之意
宜乎萬福之來如有求于我也
鴛鴦思古明王不暴殄天物出入無度也鴛鴦于飛始
設畢羅鴛鴦既止戢翼自如此聖人弋不射宿之意也
乘馬在廏摧秣自適畋游簡省馬閒無事此古人卻走
馬之意也其仁儉若此宜乎福禄之盛也
頍弁刺不親睦也昔衞獻公戒孫文子甯惠子食皆服
而朝日旰不召射鴻于囿觀頍弁之詩幽王殆類是矣
首章言頍弁而來實為何事也酒食既設久而得見親
莫如兄弟乃間隔若此何也已而自寛曰蔦與女蘿無
松栢則無以生今我生于王猶是也未得見王憂心奕
然儻得見王庻幾悦懌乎二章言頍弁而至實為何期
葢期我以食也酒食既設兄弟皆來而未得見何也與
首章意同末章併甥舅言之葢相期者非止兄弟也頍
弁在首言不敢釋弁而歸猶束帶以待命之意也已而
自傷曰國勢將亡譬雨雪之先霰死喪伊邇相見無幾
盍于今夕宴飲為樂乎所謂長歌之哀過于慟哭也
車牽葢托言于嬪御而作是詩也其意與關雎相類關
雎求而得之車牽求而未至者也關雎以比興言車牽
直致其欲求之意也首章言間關車聲將欲有行以迎
此季女吾之心本非飢渴望德音若飢渴然德音謂佳
音也德音來至吾心歡焉同志之人相與燕喜可也雖
無好友自謙之辭也二章言平林寛廣有鷮焉集而依
之猶令德碩女其心寛平以時來教在王宫者皆有所
依式燕且譽好爾無厭斁矣三章復申言歡樂之意雖
酒殽菲薄姑飲食自適繼以歌舞雖無德亦謙辭也四
章言登高岡而望女柞薪之葉湑然若有所蔽析而去
之庻幾得見車馬之來以寫我心此望望之意也末章
言高山仰望景慕其行必且戒行矣四牡騑騑六轡如
琴言車馬在道調適和順行且至止見此新昬庻幾得
慰我心首章言季女末章以新昬言之葢有次第也
青蠅大夫戒聽讒也夫青蠅止于樊籬榛棘之間固未
害也然營營之意殆將未已知其將至而豫防之可也
人之剛明者讒言難入豈弟樂易讒言易興夫讒言之
志無極不極其毒不己其始也害極天下其終也禍及
國家若江充之類是也故此詩始曰交亂四國終曰構
我二人指人君至親密者言之不使遺餘一人也青蠅
之詩與采苓不同風主于諷故其辭緩雅有直體故其
辭切
賓之初筵將祭者先行射禮將射者先行燕禮故首章
言燕與射二章言祭也燕與祭之時所以飲酒者為成
禮也今失禮若此故衞武公致勸戒之意焉首章言當
初燕之時肆筵設席左右有序籩豆殽核陳設濟濟酒
既和美飲者齊一無有喧譁及樂奏獻酬之後于是抗
侯而射逸逸言閒雅也射者比耦各獻其功猶曰某賢
于某若干之意其發矢以中的者所以祈免于爵也可
謂賢矣二章言奏樂以樂其先祖合此百禮百禮之中
莫不咸備有壬有林言禮之盛大可觀也壬之為言任
也言其盛林之為言君也言其大周頌曰烝畀祖妣以
洽百禮有飶其香邦家之光有椒其馨胡考之寧飶椒
言其馨香壬林言其盛大也于是烈祖錫以純嘏子孫
各盡其歡各奏爾能猶曰獻爾發功也手仇言射者各
以其耦為敵猶曰手博手談之義賓始手仇主黨繼之
既射之後酌彼康爵不中者又薦之以時物若此可謂
禮之盛矣三章言今之飲酒者則不然夫飲酒者始乎
治常卒乎亂非自克以禮者不能也當其初筵之時溫
然其恭其未醉也威儀反反言其詳慎而不苟也威儀
抑抑言其卑下以自牧也及其既醉也幡幡然輕動而
不莊怭怭然繁瀆而不止舍而遷坐屢舞僊僊此之謂
既醉而失次至于四章則又甚矣始焉猶曰威儀之失
度終焉不復有威儀矣號呼讙呶籩豆紛亂冠弁欹側
屢舞不休可謂既醉而不知其過矣于是焉而戒之曰
凡飲酒者既醉而出則賓主皆受其福醉而不出伐其
德性夫飲酒所以為德者謂其有令儀也醉而無儀沈
酗而已末章申言之凡此飲酒之人有醉有否夫飲酒
所以立監史者正懼其有酒過也彼醉者人知其不善
而不醉者反以為恥何也其已醉者不可言矣其未醉
者猶可戒也式勿從謂指未醉者言也彼已醉者幸勿
從而與之言善自扶持無使爾身至于太怠匪當言者
勿言匪相由者勿語由謂事相關而輕從我也因醉發
言使出童羖謂醉發狂言以無為有真可羞也大抵臣
侍君宴過三爵非禮也三爵之禮子殊不識況敢多又
乎其過于三爵甚矣
魚藻思周之盛王不專指武王言也至治之世鳥鵲之
巢可俯而闚葢德及鳥獸魚鼈則皆有近人之心不然
高舉而深潛矣魚在于藻首尾可見不惟在藻又依于
蒲其近人之意可想也此非人君盛德何以及此王安
其居飲酒樂豈夫亦何事之有世亂則民與物皆不安
其生而後其君亦不安矣
采菽述先王待諸侯之禮刺今時之不然也首章言采
菽當如鄭説采菽之藿以供鉶羹也此言諸侯來至采
菽以俟之其來也何以予之雖無美物路車乘馬玄袞
及黼必有以予之此未至而延望之意也次章言采芹
亦當如鄭説采芹為俎以供庻羞與前章同見其旂旐
聞其鸞聲與其車馬之盛想君子之至止也三章言赤
芾邪幅言諸侯之服飾其自結約若此周禮有掌交之
官故諸侯之覲天子亦謂之交曰匪紓者猶言敬共而
不敢慢也既言天子所予又言樂只君子天子命之福
禄申之謂諸侯己至見知于天子而受此百福也四章
言柞之枝其葉蓬蓬然猶諸侯為國之枝葉庇其本根
也詩人多言柞漢有五柞宫葢長安多此木也樂只君
子鎮撫王室上下同福亦惟天子左右之臣平平然辯
治不敢怠遑故能率從諸侯若此也末章言楊舟汎然
紼纚維之故有所繫屬諸侯亦猶是也樂只君子惟天
子葵之故福禄膍之葵垂而下向故周禮曰杼上終葵
首膍厚也優哉游哉亦是戾矣與上文意相反左右平
平故能率先諸侯優游宴安諸侯亦從而戾矣此所謂
刺也
角弓託言百姓而歸過于其君也人情不善易于放肆
猶矯揉以為弓稍縱則反矣兄弟昬姻不可相逺相逺
則離離則交爭紛亂何所不有上之人略相逺爾下民
化之遂至于相戕可不謹乎民之相怨受爵不讓夫有
爵可爭非下民也託言于民葢必有不令兄弟爭受爵
者矣骨肉所以相爭者大抵以利言也若下民無所爭
矣(案角弓後當次菀柳今缺)
都人士美古人衣服之有常而今莫之見也首章言都
人之為士者非為長民者言也其服也儉而容貌有常
出言成文而行歸忠信此民所視以為儀表者也二章
以下兼士女言之彼為士者以臺為笠以緇撮髻彼為
女者綢直如髪綢所以約髪其直垂下與髪一色儉素
若此今不復若此矣此吾心所以不悦也都人易侈君
子女猶言士大夫家女驕侈好奢其服飾若此他可知
也琇實以石充耳亦儉也尹吉猶言姬姜也後二章言
士女容止自然可觀非其作意為之也葛屨之詩言好
人提提宛然左辟佩其象揥非不美也特作意為之此
褊心所以為刺也
采緑詳觀詩意非久戍而怨曠殆似昬姻之失時也意
有所懷不在采菜髪久不櫛則卷局故言歸沭昬有請
期過期一日則不至矣後二章望之子辭也儻得一見
狩當為之韔弓釣當為之綸繩釣而得大魚使人縱觀
則幸矣
黍苗從于召伯者作是詩詩人託言以思古也詳觀詩
意不止為城謝設兼平淮夷言之黍苗得隂雨之膏潤
猶召伯南行之勞民也二章城築集事有遄歸之言三
章師旅集事有歸處之言皆謂其不罷民力也四章總
言召伯之功師役二事最為煩民亦最為勞苦者若召
伯功烈如彼百姓歌咏之可以為賢矣末章召伯此行
所至安靜水土平治功成告歸宵旰之憂釋然去心今
為卿士者不然王亦不能安也
隰桑思君子而不得見也隰桑有阿隰卑下也阿卷也
庇䕃萬物卑下卷曲而其葉茂盛若此猶君子有謙下
之德而庇覆于人也使我得見之其樂如何德音孔膠
言使我聞其德音必膠固以附之不可解矣末章言我
心愛此君子其人逺遁無從以此語之爾然此意藏于
我之心中何日可忘也(案隰桑後當次白華今缺)
緜蠻古者大臣行役小臣從之與之共事而均勞苦也
黄鳥止于邱言物各息于其所也今者行役方以道逺
足弱為憂君子不惟飲食教誨之又以後車載之可謂
能察其㣲矣
瓠葉古者物不足而禮有餘也瓠葉多苦采而亨之兔
首多骨燔而炙之先嘗之以示其勤繼之獻酬以極其
歡則無有一物不可以為禮矣
漸漸之石何以知其征荆舒也北有沙漠風塵南有山
嶺谿谷此曰漸漸之石山川悠逺知其為羣蠻也始言
不遑朝此行恐不復再見天子也次章不遑出罙入其
阻恐不得岀也末章憂性命在旦暮亦不遑他念矣(案漸)
(漸之石後當次苕之華次何草不黄今並缺)
　續吕氏家塾讀詩記卷二
欽定四庫全書
　續吕氏家塾讀詩記卷三
　　　　　　　　　　　　　宋　戴溪　撰
讀大雅
文王成王之時作也推美文王之徳始受天命至于孫
子因言商周廢興之際知天命之可畏使羣臣與成王
知所戒懼以取法于文王也首章言文王尊為民上徳
昭于天周雖積累之邦天有維新之命然文王自悔其
徳天命亦不時至蓋文王避遜而不敢當天亦遲回而
不欲興也文王此心一陟一降常在帝旁他何所容心
焉二章言文王勤勉之心有加無已故能承天之錫命
以始周家之業至于孫子蕃茂百世不唯王之孫子然
也凡為周之士者雖非大族亦世載其徳以為周家之
用蓋天祐人君莫大于生賢也三章言世之不顯者其
謀猶翼翼然恭敬蓋世族多賢未足為得士之盛世之
不顯而有士若此此其所以為多士也天生多士以為
周家楨榦使其君心以寧蓋得人則憂心釋然也四章
言文王之徳穆穆然而和文王之敬緝繼而熙廣唯其
小心若此故大受天命向者商之子孫其數甚衆今者
侯服于周非天命何以及此五章言商轉為周天命無
常如此不唯商之子孫然也凡為商之士者皆黼冔而
助祭于周廟矣今為我周之臣者可不念及文王乎不
然與商之士均矣六章申言之念爾祖者宜修厥徳永
言我周家配天之命亦即所以自求多福也昔殷之未
亡也固嘗配天矣今忽焉而亡宜鑒于有殷知大命之
不易也末章言受命不易宜有以達之人之一身萬善
具備無自壅遏使善端形見於外宣布昭明又時時虞
度殷之所以棄絶于天者以自戒懼夫上天之始無聲
無臭言其發端甚微不可意而度但能儀型文王則萬
邦作信矣蓋文王與天為一故也
大明推文王太姒之徳施及于武王也明明在下赫赫
在上言天理可畏在下之善惡昭明而在上之威命赫
然也天不可信為君最難以殷之正適居天王之位忽
焉而亡其可畏也若此是時天眷佑有周摯生任氏以
配王季遂生文王文王之徳應天心而受多福莘生姒
氏以配文王遂生武王武王之功奉帝命而興王業三
世相繼篤生聖人可謂甚善矣造舟為梁言文王親迎
之不敢慢禮也不顯其光言文王不以周之大加莘之
微也上帝臨汝無貳爾心此武王誓師之辭所謂奉天
討罪也
緜推文王以及太王也生民之詩言厥初生民時為姜
嫄緜之詩言民之初生自土沮漆夫有土有民可以立
國自后稷封于邰然後有民其後中衰公劉遷于漆沮
民復生業故二詩竝言之太王去豳居邑未定先陶于
復穴將以營家室也詰朝走馬循水而西相視原隰與
姜女偕行蓋倉猝之際民未奠居夫婦共其艱難不敢
即安如此也得邑于岐山之下土地肥美定謀而卜居
築室于兹言先為立家也慰安其民止息于此是正其
經界立其疆畎自西徂東執事周徧歸市之民無不得
所矣然後自治其家室版築之工始營宗廟以奉其先
立冢土為百姓立社戎醜攸行則舉國之衆皆來助矣
蓋社與追胥竭作人情皆然也肆不殄厥愠一章專指
太王言也太王治岐正以避狄邑居既成太王不敢懐
愠于狄求以殄絶之皮幣之問不啻曩者迨夫喬木既
成而立國鞏固行道欣悦而商賈願出彼之境者雖有
奔突之勢但張惠而息亦無所用其噬矣末章收功于
文王虞芮質成四方諸侯日益歸周文王愀然恐懼蓋
自漆沮生民之後至是民生益盛文王竭力以事其上
但曰我有疏附先後奔奏禦侮而已他不敢知也共為
臣之職以服事殷所謂有君民之大徳有事君之小心
也
棫樸言文王能宜人以勉成王也白桵之木樸屬而叢
生非大木也取材不遺焉言文王取材于微也周禮有
槱燎蓋積木以燎謂之槱辟王之濟濟由多士之濟濟
也故曰左右趣之奉璋者不止于助祭他亦有用璋者
左右奉璋言執事之人也髦士攸宜猶曰無非正人也
第三章最為難說王者有行六師畢從何與于官人且
王者之行不先戒命彼六師者汲汲然而及之此殆楚
莊王伐宋之事非所以語文王也夫天子征行非必盡
發六鄉之士其近畿諸侯必以師行受命于天子以備
六師瞻彼洛矣之詩曰韎韐有奭以作六師言諸侯也
淠動也利渉大川實假舟楫今也周王于邁六師及之
言諸侯奔走以從猶烝徒之駕舟也内之左右罔非正
人外之諸侯奔走從事此文王作人之效也夫雲漢為
章于天猶多士生于王國為國之華也作人之效乆而
後見今周王壽考其遐逺若此豈不能作人乎作人之
道如金如玉因其質而成其文昔文王作人若此為今
王者可不自勉以綱紀四方乎得人則可以維持天下
也
旱麓言周之先祖干禄求福之道也旱山之麓無木不
萎而茂盛若此猶之無其道斵喪下國周家之業獨為
茂盛果何修而得此豈弟君子干禄于天故能享有是
禄也瑟彼玉瓚黄流在中所謂酌于中而清明于外也
表裏洞徹無有瑕玷若此宜夫福禄之來下也不唯此
也作成人材如鳶飛魚躍悠乆培植以貽後人所以長
有福禄由人已之兩盡也此後言受福之實也奉其犧
牲陳其酒醴以享于鬼神受此多福何也豈弟君子為
神所勞猶柞棫茂鬱為民所燎也葛藟蔓延施于條枚
言子孫有所依託于先祖而然首章言干禄末章言求
福以豈弟而干禄以不回而求福何嫌之有
思齊形容文王所以聖也文王以太任為母太姒為妻
母徳之教固多矣婦徳之懿亦文王有以致之文王之
徳無怨怒于明神故能刑于寡妻家齊而國治也婦人
至寡弱乃至難化也唯無愧於幽明者能之雝雝在宫
肅肅在廟此最善形容文王者不顯如有以臨之無射
如有以保之此謂不貳其心也不但此也文王無怨嫉
之心故戎疾而不殄盛徳大業無有瑕玷猶且兢業恐
懼無所聞而亦式無所諫而亦入可謂盡善盡美矣末
章言作人謂人已之兩盡也夫貽謀燕翼專在作人故
三詩言文王之徳皆及之然是事非旦暮之功故以壽
考遐逺不斁言之
皇矣言天眷有周始于太王之遷次至泰伯王季之遜
末至于文王之伐密崇也首章言上天監觀下國求民
底定維此二國非夏商也詩言商周何與于夏况此維
此二國則有所指言之也湯伐桀詩末後四章言文王
伐密與崇指此二國言之也湯伐桀自葛載文王成王
業自伐密崇始觀史記載簡子事知伐國而有者天所
與也此二國者其政不得乎民天將取而代之故究度
四方之國然天意須猶假之耆言乆也二國長惡日甚
帝實憎之故眷眷于西顧與之二國而使處焉此章總
叙一篇之意故其後析言之自作之屏之而下言太王
遷岐事也故終之曰帝遷此明徳之人指太王言也太
王初遷之時芟除植藝以成都邑向也草莽險峻今也
串習平夷來者載路矣天立厥配蓋指姜女生王季太
任生文王也聖賢相繼受命固矣三章言帝察于岐周
其山有柞棫之拔起松柏之茂恱其國勢稍定矣于是
焉與之立國使對于天下始自泰伯王季有太伯遜國
之美又有王季友愛之誠故慶源篤厚載錫光榮受禄
無喪奄有四方受西伯專征之命矣四章申言王季之
徳始也帝度於四國今也帝度於王季而知其心克類
謂繼世如一也克明克類克長克君故有此大邦然克
順克比不自驕大以和協人心至於文王其徳靡悔故
受福以施孫子言聖人之徳以無悔猶曰庻無罪悔也
後四章兩言帝謂觀此一篇主意似為伐密崇起也天
心灼見文王謂其無畔援歆羨其心泊然世念不形獨
濟人于險此心不忘爾今密人敢為無道若此故赫斯
怒以遏亂畧所以厚周家之福以對于天下對天下猶
言答其師之意然文王臨事而懼依其在亰不敢輕用
其力視密之山川如其山川然無侵削堙塞之患得密
之後徙居岐陽遂為萬邦之主矣不特此也天心又謂
文王予愛爾明徳不大聲譽以色所謂色取仁者無有
不長諸夏以兵革則文王非佳兵矣黙然與天為一今
也乃有仇方如崇者故文王與兄弟之國共伐之始也
閑閑安安欲以致附之三旬不服不免肆伐絶滅之伐
人之國無拂于四方之心非仁義之師何以及此
靈臺述文王之所以樂也說此詩者見臺沼靈囿與辟
廱同為一篇故言其同一處夫公左右之為臺沼靈囿
又為辟廱地相附近詩人詠歌之辭雜曲而互見何必
同為一處始也言靈臺經始之易見其與民同樂也中
也言靈沼靈囿之適見其與物同樂也末乃言文王之
樂不在靈沼靈囿而在辟廱也大雅述文王其要皆歸
作人此致治之本也
下武美武王能繼三后也中庸曰武王周公其達孝矣
乎夫孝者善繼人之志善述人之事者也觀下武之詩
武王可謂善繼志善述事者矣周有哲王世修文徳以
武為下大抵世有武則尚武矣哲王則三后是也三后
之靈在天今王配之于亰何以能配也世有令徳作而
求之也夫唯能配三后也故能配天受命以成王者之
信為下土之法若此可以為孝思孝思可以為法矣夫
民信不易成也成王之信數世而後能致之其難若此
媚茲一人應侯順徳言天下諸侯來應順一人之徳而
媚之此所謂下土之式孝思若此宜乎嗣有大服昭明
而不可掩也又從而申言之諸侯之來者其昭明若此
由繩其祖武而然也繼自今萬斯年受天之祜諸侯來
賀佐助天子雖萬年猶一日也
文王有聲述都鎬之意也首章言文王所以有聲者能
述前人盛大之業也述前人而求其所以寜述前人而
觀其所以成此文王之所以能為君也下二章言文王
作豐既築城矣又為之溝洫而作豐可謂能稱矣豈曰
棘其欲而率意妄為正欲述前人之業以為孝也四章
言王公伊濯維豐之垣蓋豐水出於豐城之下四方諸
侯來朝于周文王出而迎客㑹于豐之垣咸滌濯于此
猶湯沐意也四方同歸于周周為四方之楨榦蓋文王
未為王故也五章而下皆言武王也豐水東注四方諸
侯由豐水而朝周詩人見豐水而思禹功焉皇王為君
四方來朝比于文王其功大矣六章言武王都鎬先作
辟廱以養人材時宗廟皆在豐也武王所以都鎬之意
為四方來朝者豐不足以容之猶成王營洛以朝諸侯
取其道里均也七章言武王宅鎬非出已意龜兆告吉
武王特成之耳末章言豐水有草其都邑之美武王豈
不欲從事者蓋諸侯與天子都邑不同將傳之子孫以
燕翼之不得不然也燕言安翼言助也(案文王有聲後當次生民今缺)
行葦時方太平燕同姓以及賔客養老也行葦當道牛
羊勿踐履非特牛羊之馴牧者有仁心焉猶魯恭馴雉
之意行葦得宜生意可掬即此可以觀治矣戚之為言
親也親親如兄弟莫有相逺者具爾猶言具在目前也
於是肆筵設几以燕樂之觀二章三章之辭歡洽可想
也自敦弓既堅而下言燕賔客也公與族燕異姓為賔
膳宰為主人天子之禮亦當然也今也序賔則賔客固
多矣又曰曽孫維主知其燕賔也既射之後則曽孫酌
大斗以祈黄耉蓋賔客之中有年高者君親酌而祈焉
祈有頌禱之意下文云以介景福祈黄耉之辭也以引
以翼引猶引年之引翼言扶持也太平無象萬物得宜
人君燕樂同姓以及賔客耆老此至治之象也
既醉言成王既祭而燕羣臣羣臣既醉而歸福于其君
也首章致羣臣之言曰吾君既醉我以酒矣又飽我以
徳唯祝君子萬年介之景福也二章申言之不特介福
而已介之昭明則君徳著矣且不唯昭明而已昭明有
融新之又新加以髙朗既明且逺令終非謂考終命也
事之始治甚易其終實難後世賢君多不克終一再傳
之後繼以衰亂此非所謂令終也今祝以令終雖未可
知然有其兆矣况公尸嘗告之乎公尸之告維何自此
以下皆述公尸嘉告之意也當其祭時籩豆静好羣臣
雝肅况夫君子有孝子謂嗣子之助祭者宜乎其受福
也天既生孝子矣其慶無窮永錫爾類其類維何室家
之内當得賢助祚裔繁昌天命之禄矣不唯此也景命
益附何以言之繼是以往予以女士從以孫子益得賢
妃淑女以配君子子孫皆賢如太姜任姒其為福也長
矣(案既醉後當次鳧鷖今缺)
假樂嘉成王之君臣相與也說者謂有賡歌之意信然
此詩每章四句序詩者分為六句故意不連屬當從四
句為正首章言假樂君子猶所謂優㳺爾休也有顯顯
之徳宜于人民故能受禄于天二章言天既命之又從
而申之故使之受禄無算子孫無疆也三章申言人君
之徳穆穆言其和皇皇言其恐懼也徳宜為君王不敢
過差以忘其先祖一唯典章法度是式也四章言威儀
抑抑然謙也徳音秩秩秩繼也無怨無惡心無偏倚也
率由舊匹謀不自用也羣匹猶言臣鄰也五章申言受
福之實為四方之綱紀海内有所維持是乃所謂福也
綱紀四方至尊嚴也與羣臣為友而燕樂之又何其平
易也末章言百辟卿士䝉被人君之徳亦思所以自媚
于天子何以媚之究心職業使百姓安止是乃所以媚
其君也(案黄震日抄云諸家以六句為章岷隱華谷四句為章文義甚順)君臣相與若
此可以為至治之世矣(案假樂後當次公劉今缺)
泂酌召康公戒成王言簡質之可以事天平易之可以
近民也易曰樽酒簋貳用缶納約自牖終无咎當艱難
之時有簡質平易之意此固民之所歸也酌行潦之水
可以供酒食備滌濯其簡質若此然則豈弟君子平易
近民豈不可為民父母乎禮節繁多其意暌隔謂之尊
嚴則可謂之豈弟則非也
巻阿美人君能下賢賢者來遊以歌詠其徳也阿唯卷
然故飄風南來君唯豈弟故賢者來遊矢音而為歌也
自二章以下皆歌辭也天下無事土宇廣大受禄于天
徳性豈弟何以祈吾君哉俾充其徳性之所固有似先
公主百神常保純嘏皆此一性充之也五章言吾有所
憑藉扶翼實為孝徳之人是引是翼不唯輔已而已又
將為法於天下矣六章言徳性内充輝光發外顒顒卬
卬則望之儼然如圭如璋則即之也温聞望崇髙且為
四方之綱紀矣七章言人君得賢之盛如鳯凰之至止
傅于天棲于梧桐也羣賢畢集唯上所用上焉見親于
天子下焉見親于百姓也末章申言君子之車繁多其
馬閑習賢者至止被君之徳雖矢詠之辭不多不足以
贊其君之萬一維以遂歌則形容君徳無盡矣
民勞雖曰戒厲王然不欲指言故託於王用事之臣章
末二句每致意焉曰以定我王曰以為王休曰以近有
徳曰戎雖小子而式弘大曰王欲玉女是用大諫皆有
所託于人也玉女言王將成就女則國於女乎頼安得
而不大諫之乎板之詩亦託言於用事之臣與此意同
板召穆公戒其同列以答天譴也首章言天方震怒欲
反而歸于正使下民之病若此也發言不合于理則其
為謀也淺矣徳非聖哲自執小見外示誠信中懐詐偽
所以不能遠猶而我是用諫也二章申言天意方怒不
當傲然弗顧勿以出話然否不闗理亂蓋辭輯睦則民
意和辭悅懌則民志定其所闗大矣三章申言是用大
諫之意職事雖異憂國則同我即爾謀言可服行囂囂
自辨反以為笑昔人尚詢于芻蕘同寮不猶愈于芻蕘
乎四章言天意可畏吾言激切奈何蹻蹻然自大以憂
為戯乆將不可復救及今猶可止也五章言天方裁削
無道無為夷大以附益其禍今之世有威儀者終止于
迷亂為善人者安坐而不與事當民方呻吟之初猶有
顧忌莫我敢葵葵之為言裁削之謂也今喪亂蔑資民
無可食曽莫知所以惠之則民將無所顧忌矣六章因
言天之牖民蓋天本與民相通也壎箎相應圭璋相合
攜相授受言如一也民言可畏天立君以為民也攜無
曰益則君于民何有天既牖民必將有所變易矣民之
多辟至難合也况自立辟乎七章言可畏者非獨民也
价人謂助我為政者太師謂保傅之官大邦諸侯也大
宗巨室也此四者為藩垣屏翰上懐徳則寧否亦能亂
不唯此也又有宗子為國之城毋使此城壊可也五者
同心足恃也五者離心則孤立于上是可畏也末章總
言天威可畏日監左右一㳺一豫臨之在上可不畏乎
可不畏乎
蕩召穆公述文王咨殷商之意以戒厲王猶借秦為喻
也首章穆公自述天命之可畏也言上天廣大為下民
之主若未可畏也及其疾戚則其命多辟辟罪也夫天
生烝民命其君主之非其人則去之不可信也當其初
受天命若可保也鮮克有終則其君實為之此世之所
以多亂亡也二章述文王咨商之言咨嗟歎息不敢言
於君而竊歎于室此忠臣所為痛心也彊禦掊克之人
乃使居官以虐民天降滔徳猶曰天奪其魄之意女興
是力是違天也三章言女當秉義類為事彼彊禦者人
多怨之如之何其可任流言以對則善言不聞宼攘式
内則在内為亂交相詛祝無有止極亂之盛也四章言
肆其彊梁斂怨在已無有賢者為之助五章言天不湎
爾以酒爾乃自沈湎若此既愆爾止則無明無晦雖袒
裼于顯而不顧式號式呼則無晝無夜雖連日夜而不
休六章言商民不静如蜩如螗如沸如羮皆不静之貎
也其近在王畿者無小大皆喪矣女之不悟猶曰人尚
由行亦猶秦苻生所謂行者比肩未足為希也中國既
怒人莫不憤矣七章言殷將亡矣匪帝命不時殷不用
老成人故也如借曰老成不存獨無典刑乎曾不能聽
信以傾其命也末章再言殷之必亡也人言顛沛之掲
者其枝葉未害而本根又已傷殷之謂也故紂有若林
之衆無救于牧野之敗此枝葉未害而本先撥故也昔
者夏后氏嘗若是矣殷鑒若此可不畏哉文王憂患之
意唯召穆公知之即文王憂殷之意知穆公之憂周也
抑且勸且戒其辭緩末章之辭切矣首章泛言人必有
威儀可畏為徳之隅然後人莫敢犯抑抑謙下也不唯
此也明哲有保身之道故每至于自悔無有哲而不愚
者特為愚者不可以不察耳二章言強國莫先于用人
覺民莫先于徳行其功效至廣也命令之出當訏謨而
後定逺大之謀當朝夕以來告敬戒威儀可為民法此
二章皆泛言治道之當然也三章自其在于今以下至
無淪胥以亡指實以戒之也自夙興夜寐以下至用遏
蠻方指事以教之也五章言質爾人民謂致察于民言
謹爾侯度謂為法于諸侯也謹爾出話謂言不可妄發
敬爾威儀謂身不可妄動若此則盡善矣自白圭之玷
而下至言不可逝矣申言之話之難也自無言不讎而
下至萬民靡不承言民之報上甚速也七章言待羣臣
之道當和顔以待之不使逺有愆尤蓋人之相尤多有
後言近則不知也屋漏之中神實鑒之庻幾其無愧無
曰其不顯蓋人之慢神明者必先有厭射之心以為未
必然故侮慢而不知夫神不可度也况可得而逸乎八
章言為君以徳盡美盡善淑戒容止使不愆于威儀苟
不僭不賊未有不為民則者蓋報施之禮當然猶投桃
而報李也自童而角近方長成特潰亂小子而已爾其
可聽乎蓋指一時用事者言也九章言柔木荏染可以
垂絲綸猶温温恭人可以為徳之基阯務徳而不先温
恭徳不可為也蓋人之柔嘉者必温恭其剛厲者必彊
禦故有哲人者告之話言皆徳言也宜順而行之彼愚
人者反教我以僭况民各有心固難盡信唯哲人之聽
可也自於乎小子而下至于末章其辭皆廹小子指用
事者言之亦託言也示事提耳其誨可謂諄諄矣藐藐
之聽不以為教覆以為虐豈不悲夫借曰未知亦既抱
子則為人父矣亦聿既髦聿猶過也謂雖未有知識比
之既耄亦勝矣蓋耄則憒亂少猶精明也民之靡盈誰
夙知而莫成言民有自滿之心則少雖了了大未必嘉
不然未有不成者今小子所以無知者矜已而自滿故
也末章之辭尤切告爾舊止指殷商之際言也天方疾
威行且喪亡殷鑒不遠天道無差可不畏夫已徳回邪
則禍自已致使民大棘民何罪乎
桑柔芮伯託於用事之臣以戒其君也前二章言國之
始亂也夫國之將亂民必先去其鄉井伐桑柘鬻耕具
以流離于四方次則聚為盗賊所在蠭起故兵甲紛紜
于天下首章言劉彼柔桑二章言四牡旟旐之意也三
章言不遑寧止心有所疑欲往而無所歸也君子實維
言在昔君子實維持國家其秉心不與人競今之禍害
誰實為之指用事者言也四章憂國之日削故念及土
宇東西㳺走無有定處何所遇之多疾也孔棘我圉言
凡我疆圉無非艱棘環顧四方皆然也五章指用事者
言之子之為謀為毖自謂審重矣既亂且削是為謀之
不臧也今告爾以憂恤誨爾以序爵知序爵則不至于
越次以用人也世豈有執熱而不濯與陷溺于深淵者
乎蚤自悔焉可也六章七章言民不力于稼穯爾實使
之也遡風謂逆風也遡風而行亦不免僾唈蓋事禾有
安坐而可成者盡吾力焉可也今也民有勤肅之心上
之人實惰之使有所不逮夫稼穯國之寳也民竭力以
事稼穯故百官有司禄足以代耕豈不甚善獨奈何惰
農以自厲乎夫天所以立王業之基繄稼穯是賴今也
天降喪亂滅其所以立王之本故稼穯有蟊賊之害為
上者又不能恤其民哀憫中國使皆奔走流離寄寓于
人無有一人盡其力以動穹蒼之念使至于悔禍也此
詩指用事朋友言之故猶不敢直致其辭託言于在彼
使用事者知所警焉八章言維此惠君指其君言也上
有慈惠之君民所瞻仰其心將以宣達謀猶故謹擇其
相彼不順者又與人殊獨利其身使狂者不悛若此其
可以不戒乎九章言鹿在中林猶有羣匹今朋友見譖
不能以善道相與則進退不可矣十章言聖人明見百
里愚人以狂為喜矣豈不能言乎何畏忌于愚人若此
也十一章言此有良人不能求廸彼忍心者乃顧乃復
况民有貪亂之心視此行事寧為茶毒而已矣十二章
言大風有隧實維大谷有以致之此良人者可以為善
法彼不順者其中垢穢殊甚子有以來之是大谷之受
風也十三章之意同十四章申言朋友之義重複詳盡
予嘗黙以告女女反見赫故不得已而作歌以告也末
二章申言民情可畏上之人又從而助之使為邦虐亂
可必也民情罔中職涼善背上實主之民情回邪職競
不力上又主之民之未安使為宼盗上又主之如此而
不亂者未之有也薄言不可已䝉背詈作歌明言不復
隱諱欲辭其罪亦不可得矣
雲漢仍叔述宣王閔雨之心也然觀其詩辭大抵責報
于神者多比之桑林之辭異矣君子雖知其將興亦知
其不能終也天氣髙清雲漢昭明此無雨之候也饑饉
薦臻則旱之日乆矣犧牲圭辟無幽不求是必有獲罪
天地祖宗者故后稷不克上帝不臨與其耗斁下土寧
吾身當之此言既發宣王所以中興也三章言旱已甚
矣不可推而去也兢兢業業如霆如雷望雨之切常若
雷霆之發也周民已無遺矣昊天寧不我遺乎舉國之
人安得而不相畏先祖之業將墜矣四章五章言旱甚
若此羣公先正不我聞不我助吾無望焉父母先祖寧
忍棄我上天寧使我遯乎尊尊親親之辭也六章言旱
不知其故天不我虞神不我怒何以若此不敢有責于
冥冥也七章言旱甚若此蕩然無復綱紀朋友不足以
為國也舉國羣臣無不咎心而賑䘏靡有不能而止者
至此無所用其力但仰天歎息而已末章言有嘒其星
與雲漢昭回之意同皆無雨候也大夫君子其假天者
不遺餘力幸無棄其成庻其有所感召凡我所以為是
者非以為已正以定國衆正爾此堅大夫君子之心懼
其或怠也始焉有所求于天終焉有所責于人反已自
修之意也
崧高尹吉甫贈言于申伯也厲王板蕩宣王能建國親
諸侯吉甫美焉幽王亂亡平王能錫命諸侯夫子取焉
觀崧髙之詩知申伯先邑于謝入仕于周宣王因城謝
而封之加地進爵焉首章言申甫兩國始封之本二章
言申伯繼其祖父之業能為南國之式故王命召伯定
其宅升之以為南邦言其始為諸侯也三章言王因其
舊邑之人以作申伯之功既命召伯徹其土田又命傅
御遷其私人為申伯計者詳矣四章言召伯營廟寢之
功蹻蹻申伯車馬之餙也五章言王遣申伯之辭且有
所錫予也六章言王餞申伯申伯還歸仍使召伯具其
道路之資也七章言申伯既歸周人咸喜申伯能為周
之屏翰也八章美申伯之徳吉甫述其作誦之由也(案崧)
(髙後當次烝民今缺)
韓奕韓侯入覲天子錫命其還也因以親迎吉甫美之
以作是詩美韓侯所以大宣王也首章言韓有梁山其
道倬然韓侯經從此道以受命于周自纘戎祖考而下
天子親命之辭也二章言韓侯入覲之儀天子錫命之
禮也三章言韓侯既覲而歸天子使顯父餞之其禮盛
設其意歡洽也四章言韓侯便道親迎其盛若此也五
章言蹶夫之擇壻不唯人物之良其山澤百物之富可
樂也末章追言韓之先世受先王之命為北國之伯臣
服百蠻經理其地墉壑畆籍使同于中國百蠻貢其貔
豹之皮以為中國捍禦猶無終子納虎豹之皮請和于
晉之意今韓侯能世守其業也
江漢詳觀詩意出于召虎侈上賜而歸美以戒也意者
尹吉甫述虎之意而為之以見宣王之美也前二章不
言虎平淮夷第三章特言虎式辟四方疆理南海而己
蓋虎不敢以平淮夷為功歸功于師武臣力之意也江
漢浮浮似言興江漢之師順流而下匪安匪遊言不敢
寧居之意淮夷來求兵欲加而淮夷已求服來鋪納欵
請降陳列于軍前也二章淮夷既平因經略四方大抵
平定蓋厲王之後亂者多矣三章言召虎時在江漢王
申命之使式辟四方治其土田取法王國疆理之功至
于南海召旻曰有如召公日辟國百里恐為虎言也四
章申言宣王册命虎辭也五章言王賜虎圭瓚并山川
土田于周受命自召祖命周之先祖與虎之先祖實寵
命之宣王謙不敢當也自虎拜稽首至末章虎歸美之
辭也對揚王休作召公考虎自言也對揚天子之休命
作吾祖之告成虎之自祈者如此矢其文徳因以為戒
也
常武美宣王之功既成而不黷武也是詩不及淮夷獨
言淮濆淮浦遽以為夷淮非也此蓋征徐徐州有戎或
淮夷作助耳首章言赫赫明明天子之命言盛哉天子
之命將也實為太師皇父其祖南仲整六師以從戎敬
戒其事以施㤙惠匪曰耀武示威也二章言皇父為大
將其列行陳而戒師旅者程伯休父實副之初言惠南
國次言省徐土示不敢加兵也不留不處言非乆于外
者以太師從戎是所謂三公出將也故曰三事就緒三
章言天威雖可畏而王心舒暇遲速得宜當徐方之繹
騷也于是有以震驚之天威所加譬如雷霆徐方自然
震驚矣四章申言天威之可畏也當是時必有近淮之
虜助徐為虐者故厚淮濆之陳執此醜虜截沿淮之浦
以遏其來路也謂之仍執則主戰者固不在虜也五章
稱美王旅之盛有法度紀律神變而不可測也末章言
功成而亟歸其不黷武如此也唯其不回故還歸而無
復後患餘禍也
瞻卬亂極則辭廹枚數其失猶不能止此其所以為大
壞之時也首章言瞻卬昊天而訴之降此大厲謂大惡
之人天實生之不然何以若此也人之痛苦必有息時
今蟊賊之人相繼而不止設為罪罟以網羅斯民無有
休息如之何其可也二章所言有人之土田奪人之士
民收無罪而說有罪皆指用事者言之大厲亦然三章
言婦人之亂政指襃姒言也四章言鞠人忮忒謂鞠人
之罪者懷忮忒之心譖之于始竟背之于終若是極矣
胡為慝而未止乎蓋亂之極者必興大獄以誣陷良善
雖其親戚骨肉不能免也故曰竟背不唯此也國之亂
者朝不信道工不信度君子犯義小人犯刑如賈三倍
豈曰君子所當識婦人既不與外事豈當其休蠶織蓋
士女皆失度矣五章言天何以刺我乎神何以不富我
乎曾不能自省舍狄人之可畏徒忌刻賢者而已天之
不祥曾莫之憫而逸游狎暱其威儀不似人君况善人
之云亡乎六章言天降罪罟迷奪其魄日多日危故善
人云亡寧不憂而且悲乎末章言泉水涌出陷溺已深
亂亡極矣吾憂其不免夫昊天藐藐無不克鞏言天之
髙髙不可恃也徳者天則鞏之何常之有不辱其先祖
不累其子孫可也(案瞻卬後當次召旻今缺)
讀周頌
清廟維天之命與維清之詩皆文王樂章也觀漢廟有
名則清廟為文王廟與閟宫類可也然而古人云清廟
茅屋與清廟之瑟皆泛言王之徳至于維清言文王造
周之功或者祀文爾清廟總名或者自文王始耶清閟
皆有静謐之意所以交于神明也夫祭祀之時樂章不
一清廟之詩特言助祭之臣維天之命特美文王歌此
樂章各有次第耶於穆清廟歎美是廟之祭也肅雝顯
相稱贊助祭之臣也駿奔濟濟咸守文王舊徳以對于
在天之靈則文王之徳在人可知矣苟非文王之徳昭
明顯著則奉承祭祀者何以若此故曰不顯不承無射
於人斯言永永無極也盛徳所以百世祀者蓋謂人情
無射愈逺愈思也
維天之命歌文王之徳以告也極聖人之徳維天其配
之故稱聖人者多言天天命生物至和無極聖人黙黙
與天同功蓋純則無間唯無間故不已相因之理也夫
徳盛者垂裕故曰假以溢我餘波洋溢故曰我其收之
駿惠我文王大如天然至簡至易唯曰愛民而己故曰
駿惠我文王為子孫者益厚其徳是乃所以報文王也
維清奏象舞歌是詩也伯夷典禮舜命維清蓋清者祭
祀之本也維清二字樂章發語辭也緝熙文王之典謂
後人緝續増廣文王之舊典禮經以肇有此禋祀卒至
于克成厥勲此周家禎祥之本也白魚烏火之祥末矣
烈文當與臣工類諸侯率其羣臣來助祭臨遣于廟烈

