#+TITLE: 春秋王霸列國世紀編-宋-李琪
#+DATE: 2016-06-11 12:20:31
#+SOURCE: github.com/kanripo/KR1e0049 master d7cc2e00                
欽定四庫全書　　　　　經部五
　春秋王霸列國世紀編目錄春秋類
　　卷一
　　　一周王　　　　　　二齊桓
　　　三宋襄　　　　　　四晉文
　　　五晉襄　　　　　　六晉靈成景厲
　　　七晉悼　　　　　　八晉平昭
　　　九晉頃定　　　　　十魯
　　卷二
　　　一蔡　　　　　　　二曹
　　　三衞　　　　　　　四晉
　　　五鄭　　　　　　　六滕
　　　七邢　　　　　　　八郕
　　　九同姓㣲國　　　　十陳
　　　十一杞　　　　　　十二宋
　　卷三
　　　一齊　　　　　　　二許
　　　三莒　　　　　　　四薛
　　　五邾　　　　　　　六小邾
　　　七鄒　　　　　　　八紀
　　　九庶爵㣲國　　　　十楚
　　　十一吳　　　　　　十二秦
　　　十三越　　　　　　十四戎
　　　十五狄　　　　　　十六夷狄㣲國
　　　十七附夷㣲國
　　　　(臣/)等謹案春秋王霸列國世紀編三卷宋嘉
　　　　定中李琪撰琪字開伯吳郡人其書以諸國
　　　　為綱而以其國之事見于春秋者類編為目
　　　　前有序後有論斷第一卷為王朝及霸國霸
　　　　國之中黜秦穆楚莊而有宋襄又于晉文以
　　　　下列自襄至定凡十君而附以魯第二卷為
　　　　周同姓之國附以三恪第三卷皆周異姓之
　　　　國而列秦楚吳越于諸小國後其位置皆非
　　　　無故至于譏晉文之借秦抗楚而秦興晉悼
　　　　之結吳困楚而吳熾則為徽宗之通金滅遼
　　　　而言譏紀侯鄰于讎敵而不能自强則為高
　　　　宗之和議而𤼵稱魯于已滅之後至秦漢猶
　　　　為禮義之國則自解南渡之文弱亦屬顯然
　　　　蓋借春秋以發議非必于經義一一脗合也
　　　　然胡安國傳亦借春秋以發議者安國書今
　　　　既不廢則是書亦可併存矣乾隆四十一年
　　　　十月恭校上
　　　　　　　總纂官(臣/)紀昀(臣/)陸錫熊(臣/)孫世毅
　　　　　　　總　校　官　(臣/)　陸　費　墀
春秋列國世紀編原序
春秋一書事變至繁經文至約接王政之末流則可稽
世道之升降備伯事之終始則具見中夏之盛衰詳列
國之離合則足究人心之聚散夫以二百四十二年之
記一百二十四國之行事國各有史晉乘楚杌故典舊
章冊書浩博是非紛糾而春秋以萬八千言該之國無
不記之事事無不著之實自學者捨經求傳事始繁而
晦矣蓋始讀經者睹本末之宏闊而考之於訓辭簡嚴
之中錯陳迭見未究前後不知據經以覈傳固有按傳
而疑經是不能比其事而觀之也琪少竊妄意叙東周
十有四王之統合齊晉十有三伯之目舉諸侯數十大
國之系皆世為之紀不失全經之文畧備各代之實每
紀之後序其事變之由得失之異參諸傳之紀載以明
經之所書雖若詳而不遺於事豈能精而有合於理初
學問津或有取焉若夫春秋微㫖奥義則不在是深於
經者固自知之也此編作於辛亥之冬列國諸紀櫽括
未竟懼其條目破碎援筆輒止諸老先生每索此書無
以復命猶子韶為之補續其未成猥加整比越二十年
甫為全書非敢以示學經者姑存其藁於家塾云嘉定
辛未秋七月甲子吳郡李琪序
欽定四庫全書
　春秋王霸列國世紀編卷一　宋　李琪　撰
　一王世紀
周自武王克商建國傳世十二平王東遷為東周始王
平王四十九年當隱元年敬王三十九年當哀十四年
由平迄敬凡十有四世(悼王未即位遇弑/止十三世正統)二百四十二
年為春秋始末按周八百六十有七年前乎春秋者四
百年後乎春秋者二百一十五年周政終乎春秋春秋
已降末造矣周之不亡者猶二百餘年豈非春秋既作
人紀復存之騐
　隱元(平王/四九)宰咺歸賵　　三天王崩(桓王/元)
　　　尹氏卒　　　　　　武氏子來求賻
　　七凡伯聘戎伐楚　　九南季聘
　桓四宰渠伯糾聘　　　五仍叔之子聘
　　　蔡衞陳從伐鄭　　八家父聘
　　　祭公來遂逆后于紀九紀季姜歸京師
　　十五家父求車　　　　天王崩(莊王/元)
　莊元單伯逆王姬　築王姬館于外　榮叔錫桓命
　　　王姬歸齊　　　　二王姬卒
　　三葬桓王　　　　　六子突救衞
　　十一王姬歸齊(莊王不/書崩葬)十二(僖王/元)
　　十四單伯會伐宋(左謂周大夫公謂魯/大夫合依三傳互見)
　　　單伯會鄄(僖王不/書崩葬)　十六(惠王/元)
　　十九(五大夫奉子頽/伐王  立子頽)　二十(王處/于櫟)
　　二十一(鄭伯納王殺/頽及五大夫)　二十三祭叔聘
　僖五會王世子首止　　八會王人盟洮
　　　天王崩(襄王元告據傳惠王實以七年閏月/崩襄王  難于齊定位而後發喪)
　　九公會宰周公葵　　二十四天王出居鄭(大叔/以狄)
　　　(伐王王出適/鄭處于汜)　　　二十五(晉侯以師逆王/王入于王城)
　　二十八朝王所　狩河陽　朝王所　晉執衞侯
　　　歸京師　　　　　二十九會王人盟翟泉
　　三十宰周公聘遂如京師
　文元叔服會葬　　　　　毛伯錫命得臣如京師
　　三王子虎卒　　　　五榮叔歸含且賵
　　　召伯會葬　　　　八天王崩(頃王/元年)
　　　敖如京師不至而復九毛伯求金
　　　得臣如京師葬襄王(頃王不/書崩葬)
　　十四(匡王/元)單伯如齊齊執單伯
　　十五單伯至自齊
　宣二天王崩(定王/元)　　　三葬匡王
　　九蔑如京師　　　　十王季子聘
　　十五王札子殺毛伯召伯
　　十六成周宣榭火
　成元王師敗績茅戎　　五天王崩(簡王/元)
　　八召伯賜命　　　　十二周公出奔晉
　　十三公如京師會伐秦十五晉執曹伯歸京師
　　十六會尹子伐鄭　　　曹伯歸自京師
　　十七會尹子單子伐鄭　會單子伐鄭
　襄元天王崩(靈王/元)　　　二葬簡王
　　三會單子同盟雞澤　十五劉夏逆后于齊
　　二十四豹如京師　　二十八天王崩(景王/元)
　　三十殺弟佞夫　　　　王子瑕奔晉
　昭十三會劉子平　　　二十三天王崩　叔鞅如
　　　京師　葬景王王室亂　劉子單子以王猛居
　　　皇　劉子單子以王猛入王城　王猛卒(是為/悼王)
　　　(未即位故書名書卒不稱/天王不言崩  敬王元)
　　二十三居狄泉(謂東/王)　尹氏立王子朝(在王城居/西謂西王)
　　二十六入成周(晉知躒趙/鞅納王)　尹氏召氏毛伯以王
　　　子朝奔楚　　　　三十二會城成周
　定元晉執宋仲幾于京師四會劉子召陵侵楚
　　　劉卷卒　葬劉文公五(王人殺子/朝于楚)
　　六(周儋翩率王子朝之/徒作亂王處姑蕕)七(單子劉子逆王/慶氏王入王城)
　　十四石尚歸脤
　哀十四(敬王三/十九)　(敬王四十二年崩元/王立在哀公十九年)
序王世紀曰乾上坤下而天道立君尊臣卑而人極建
此義行乎古今之正彞倫之所以叙世敎之所以不冺
百王法度之所以相承者也春秋一經緫攝萬事而大
本始於尊王聖人蓋謂尊卑不著則人紀不建而天理
熄矣尚何萬事之有存哉尊王之義設而後是是非非
昭明而不舛此春秋所由作乎春秋之法有述有作小
事則述舊而紀錄大事始作以制義尊卑之分君臣之
等孰有大於此者皆斷自聖心而始作者也按杜預載
晉汲冡得古書科斗文字其紀年編有周襄王會諸侯
于河陽之文即春秋天王狩于河陽之書睹此則尊王
之辭信為仲尼特筆也是以王加正月首明大訓前未
有言天王而法天之號自春秋始前未有稱京師而衆
大之名自春秋設嗚呼是聖人定尊卑位君臣復建人
紀之本也自平迄敬十有三王王室之事錄乎經者九
十有二春秋克已自治之道揣本而不齊其末正始不
治其終者也書天王書天子書王者欲其修身有本奉
天有道法文王之達于天徳宣王之敕懼天命而無害
徳傷治之階矣書王后書王世子書王子者欲其齊家
有度傳統有正思關雎之正始下武之繼文而無並后
匹嫡之萌矣書京師書王室者欲其朝廷必治國體必
立念豐岐之所由興鎬京之所以盛而無下堂厭尊之
失矣書居書入者欲天下為家述時邁之訓復東都之
會而無以臣召君以君避臣之事矣書來錫命書來歸
賵歸含歸脤者欲其謹命令嚴典制紹彤弓之錫功韓
奕之賚徳而無屈命僭侯溢寵媵妾之悖矣書來聘書
來求金欲其惟禮之守惟正之供修大宰貢賦之式宗
伯聘問之節而無辱典征利之瀆矣書朝王書如京師
者欲其奔走列國由明堂之位舉酆宮之政而無强侯
大邦慢上之患矣書王臣之主盟主會主伐者欲其禮
樂征伐悉歸於上如召伯之率職吉甫之治戎而無侯
伯陪臣掠權之變矣皆因其不正以反之正而致意於
本原者也如此則東周改物而五伯之績可絀矣
　二霸世紀　齊桓公
齊桓自莊九年入國未伯以前事繫齊紀左氏莊十五
年鄄之㑹曰復會焉齊始伯也然十三年北杏之會列
人諸侯而獨爵齊桓先儒以為春秋伯齊之文則齊伯
已在北杏當始莊十三年迄僖十七年凡三十有九年
為齊桓紀
　莊十三(桓/五)會北杏(北杏之會伯業定矣然齊桓於/伯亦勞矣自兹以往事事躬親)
　　　滅遂　　　　　　　會盟柯
　　十四伐宋單伯會伐宋　單伯會鄄
　　十五會鄄夫人姜氏如齊　伐郳
　　十六伐鄭　　　　　　會同盟幽
　　十七執鄭詹　殱于遂　鄭詹逃來
　　十九結及盟　伐我西鄙
　　二十大災　伐戎　　二十二盟防　公如納幣
　　二十三公至自齊　公如觀社　公至自齊　遇
　　　于穀　會盟扈
　　二十四公如齊逆女　　公至自齊　姜氏入
　　二十六會伐徐　　　二十七會同盟幽　會城
　　　濮　　　　　　　二十八伐衞衞及戰敗績
　　　會救鄭　臧孫辰告糴
　　三十降鄣　遇魯濟　　伐山戎
　　三十一獻戎㨗　　　三十二城小穀　遇梁邱
　　　慶父如齊
　閔元救邢　盟落姑　　　仲孫來
　　二遷陽　　　　　　　高子來盟
　僖元次聶北救邢　城邢　會檉　姜氏喪至自齊
　　二城楚　　盟貫　　三會陽穀(公穀以江黄為/遠國非也此亦)
　　　(桓公之所能及爾然公之求諸侯西不問秦北/不問晉近周諸國未嘗留意桓公管仲亦識分)
　　　(數/矣)　　　　　　　　公子友莅盟
　　四會侵蔡遂伐楚次陘　盟召陵(只召陵一盟近/周自後更不敢)
　　　(雖然假天子以摟諸侯其初甚難但/稍稍自尊榮既歸則心已自足矣)
　　　執陳轅濤塗　伐陳　會侵陳
　　五會王世子首止盟首止　鄭逃歸不盟
　　六會伐鄭圍新城　　　遂救許
　　七伐鄭　會盟甯母　　友如齊
　　八會王人盟洮　　　　鄭乞盟
　　九會宰周公葵　盟葵
　　十公如齊　伐北戎　十一姜氏會陽穀
　　十三會鹹　友如齊　十四城縁陵
　　十五公如齊　　　　　會盟牡　次匡救徐伐
　　　厲　　　　　　　十六會淮
　　十七伐英氏　　　　　　滅項(左謂魯取公穀/謂齊伐管仲死)
　　　(桓公取三十年不敢為之事而為之反覆/三四十年之前與身死之後其績淺哉)
　　　姜氏會卞　　　　　小白卒
序齊伯桓紀曰霸之名起於誰乎王道流行侯伯受職
古未始有伯也王澤壅而下權張正理微而力政起蒙
震主之號而不循敬君之節此伯之名所由立歟以古
未始有是而桓實造端則桓為首罪矣而春秋或予桓
何哉蓋黜其義而錄其功也功義不相掩而後伯者之
是非斷矣何謂義行乎人心之安而主敬以事上純乎
由衷之善而履正以律己此桓公之闕也何謂功王室
既卑而稍尊四裔已抗而僅戢諸侯羣起而畧定此則
桓公之彼善於此也欲知桓公之彼善於此當以春秋
世變之迭異考之大抵春秋之世盛衰凡三變桓公未
興與桓公之巳伯及桓公之既殁世變各異也然桓公
一人之身盛衰又凡三變焉圖伯之初定伯之日及成
伯之後得失頗殊也是又桓公僅可錄之中而復有不
足焉者也王臣下聘而不荅王師出救而無功凡伯蒙
伐戎强于北蔡師書敗荆盛于南鄭分許鄙宋廢鄭嗣
紀小而并於齊郕弱而逼於魯此桓公之未興也王禁
明而王臣不下聘者六十年盟會同而諸侯無私爭者
三十年序績召陵而荆帖矣陳旅聶北而狄退矣獻㨗
過魯而戎弭矣此桓公之主伯也天王出居而官守不
問衛滅懿親而義師無討楚書子而主會矣狄書人而
參盟矣此桓公之既殁也所謂春秋之世盛衰凡三變
焉者此也伐郳伐宋侯度不一蔡入侵鄭戎疾未殄滅
遂降鄣履事未久施設多舛遇穀盟扈閱理未熟檢防
易肆蓋桓公圖伯之初也貫澤而下葵丘以前衣裳不
歃血兵車無大戰仲尼稱其一匡孟子與其為盛在是
數年蓋桓公定伯之日也九國叛而萌震驚管仲死而
放繩墨城杞貶於城邢救徐怠於救許伐黄則外憂起
滅項則衆志離會卞則家法墮蓋桓公成伯之後也所
謂桓公一人之身盛衰又凡三變者此也驗春秋大勢
之三變則桓公主伯為有功即桓公一身之三變則桓
公立功為不遠功過相除齊桓之顚末可考矣
　三霸世紀　宋襄公
宋襄元年在僖九年蓋葵丘會盟已嘗與也十七年小
白卒十八年宋始主諸侯伯雖未成事不可泯迄僖二
十三年為宋襄紀
　僖十八伐齊戰甗齊敗績十九執滕子
　　　盟曹南鄫會盟邾用鄫子圍曹
　　二十一盟鹿上　　　　會盂執宋公伐宋
　　　會盟濮釋宋公　　二十二伐鄭　及楚戰泓
　　　敗績　　　　　　二十三齊伐　兹父卒
序宋伯襄紀曰謂春秋不與宋襄之伯可乎則襄公之
始嘗以伯書謂春秋為與宋襄之伯乎則襄公之終不
以伯錄始以伯書者曹南之文曰宋公曹人邾人其與
北杏城濮主諸侯之辭無異矣終不以伯錄者宋公兹
父卒畧不書葬其與秦楚之君無别矣春秋忠厚之法
蓋致意乎始而不足乎終者也何以致意乎始宋以先
代文獻之後爵居庶邦侯伯之長齊晉猶可以伯豈宋
之不可以伯哉能伯矣何以不足乎終齊桓終身之經
營獨取於春秋者徒以有靖中國之功襄公非特無功
而又階亂則伯將何頼焉或曰襄公假仁義而亡者也
曰茍能假仁義則不遽亡也然襄公亦豈知所謂仁義
哉伐喪以立威仁悖之甚者也致夷以謀夏義墮之大
者也推是物以往雖欲假仁與義不能矣
　四霸世紀　晉文公
晉文公自僖二十四年入國何以不書於經公羊子曰
文公之享國也短美未見乎天下故為之諱本惡也未
伯以前事繫晉紀二十八年伯事著矣迄三十二年凡
五年為晉伯文紀
　僖二十八(文/五)侵曹　伐衞　入曹執曹伯卑宋　及
　　　楚戰城濮楚敗績　會盟踐土　陳如會　朝
　　　王所　衞元咺出奔晉　會温　天王狩河陽
　　　朝王所　執衞侯歸京師　元咺自晉復歸衞
　　　圍許　曹伯復歸曹會圍許
　　二十九會王人盟翟泉三十衞侯歸衞　圍鄭
　　　遂如晉　　　　　三十一遂如晉
　　三十二重耳卒(温至京師無百里翟泉在王城之/内乃會諸侯之强大者臨河而盟)
　　　(王其能無至乎翟泉在王城内/挾諸侯以抗天子去桓公遠矣)
序晉伯文紀曰晉有二文之業謂文侯文公也書錄文
侯之命扞王于艱錫以秬鬯為東周賢侯春秋詳文公
之家
文公之興其事易於齊桓固有自來矣文公以前晉之
君大夫曾不通於盟會不著於簡冊文公既入國而事
之不載於經者亦凡四年雖以納王之懿功削而不見
至二十八年一簡之内乃六挈晉侯不以為繁是果何
哉蓋晉自武公以枝代宗非有王命并吞專立讀無衣
之詩雖晉之臣民不能自安春秋於是黜晉不書文公
奔而復國内何所承上何所禀經復畧之勤王固為大
美原其初心狐偃曰求諸侯莫如勤王是特求諸侯之
利心而為之豈眞知有君臣之義沒其行事蓋求名而
不得者也至二十八年晉楚之爭乃關夷夏之盛衰非
係一國之得失春秋抑楚之深故子晉之亟則晉亦不
為無績於中國矣此其桓文並稱歟大抵桓文雖並稱
而文固非桓匹也桓公二十餘年蓄威飬晦始能向楚
文公一駕而城濮之功多於召陵桓公屢盟數會遲回
晩歲始會宰周公文公再合而溫之事敏乎葵丘桓公
終身與諸侯周旋會鄄失魯盟幽失衞首止失鄭葵丘
失陳文公三㑹則大侯小伯莫有不至其得諸侯又盛
乎桓公而曰文非桓匹何也文公之功多乎桓公者罪
亦多乎桓公者也事速乎桓公者義先壞乎桓公者也
名盛乎桓公者實衰乎桓公者也春秋不以功蓋罪不
以事掩義不以名誣實非其非桓匹歟桓公得江黄而
不用於伐楚文公則謂非致秦則不可與楚爭楚抑而
秦興矣此桓公之不肯為也桓公會則不邇三川盟則
不加王人文會畿内則抗矣盟子虎則悖矣此桓公之
所不敢為也桓公寧不得鄭不納子華懼其奬臣抑君
不可以訓文為元咺執衞侯則三綱五常於是廢矣此
又桓公之所不忍為也觀此則夫子正譎之辨獨不深
切著明哉
　五霸世紀　晉襄公
晉自襄公繼文世主夏盟是時秦穆亦號伯西戎春秋
列秦於荒服曾不得與邾莒之侯以爵先後況肯授之
伯哉襄公起僖三十三年迄文六年凡七年為晉伯襄
紀
　僖三十三(襄/元)敗秦殽(殽之戰晉文既没齊秦皆有爭/伯之心襄公此舉足以繼伯雖)
　　　(然亦欲速耳天保采薇之/意治内治外固有序也)　葬文公　敗狄箕
　　　伐許
　文元伐衞　衞伐　會戚二戰彭衙秦敗績
　　　及處父盟　　　　　會盟垂隴　伐秦
　　三會伐沈　秦伐　公如晉　及晉侯盟　處父
　　　伐楚救江　　　　四公至自晉　伐秦
　　五敖如晉　　　　　六行父如晉
　　　驩卒(當秦穆之伯晉襄繼文不肯遽捨其業區/區爭衡於泗上數年之間連兵不已豈得)
　　　(已哉一至後世强暴代起其志則在一隅而無/意於南方是以范山曰晉君志不在諸侯北方)
　　　(可圖故楚得乘/閒以主中國)
序晉伯襄紀曰齊孝公不能率桓公之烈晉襄公能繼
文之統孝公之初宋有抑齊之志襄公之始秦懷駕晉
之謀宋啓甗之爭秦尋殽之釁皆爭伯之端也孝公不
能抗宋而襄公首能挫秦此晉之所以未失伯則殽之
功當大書之與城濮等可也秦誓曰晉襄公帥師敗諸
殽而春秋不書君將獨言晉人是特削文也夫殽之戰
春秋亦幸晉有功矣乃削之何邪曰幸之者夷不偪華
以權之未失也削之者遽興姜戎以義之不可也豈得
以小功妨大義乎雖然襄公復伯則實由乎此文公方
沒三强並興秦雄西陲狄狃北師楚張於南茍縱敵則
晉伯去矣襄公夏戰殽以卻秦秋敗箕以剪狄冬伐許
以離楚一年之間三敵悉退亦可謂有伯者之畧此其
能繼文者也茍有伯者之畧則襄之烈何為僅止此乎
曰外患既息舉動悉異伐衛則損威矣會公孫則毁列
矣士縠主盟則權散矣陽處父救江則謀怠矣越一二
載事不逮初況能持久哉是以君子不貴速成而圖全
於其終不志小利則宅慮於其遠襄之規模又淺於文
甚矣
　六霸世紀　晉靈成景厲
晉伯在靈成景厲之世其權卑於列國矣楚莊乘晉之
衰進乎方伯矣春秋書伯在晉不在楚故曰夷狄之有
君不如諸夏之亡也靈起文六年盡宣二年成繼靈盡
宣九年景繼成盡成十年厲繼景盡成十八年凡四十
九年為晉伯靈成景厲紀
　文六(靈/元)遂如晉　葬襄公　殺陽處父
　　　狐射姑出奔狄　　七及秦戰令狐
　　　先蔑奔秦　　　　　會盟扈
　　八會盟衡雍　　　　九殺先都
　　　殺士縠及箕鄭父(靈公今日殺大夫明日殺大/夫誅戮奔放無時無之此見)
　　　(其不君而/卒不免)　　　　　會救鄭
　　十秦伐　　　　　　十一會承筐
　　十二戰河曲　　　　十三公如晉　公及晉盟
　　　公還自晉　　　　十四公至自晉
　　　會同盟新城　　　　納㨗菑于邾弗克納
　　十五行父如晉　伐蔡入蔡　行父如晉　盟扈
　　十七伐宋　　　　　　會扈
　宣元放胥甲父于衞(古者大夫有罪或諫不行出待/于竟三年君示之環則還示之)
　　　(玦則往胥甲父未見其罪晉遽放之非禮/也放無罪也故稱國與稱國以殺義同)
　　　趙盾救陳　會棐林伐鄭　趙穿侵崇　伐鄭
　　二秦伐　侵鄭　　　　趙盾弑君夷臯
　　三(成/元)　　　　　　　六侵陳
　　七會黒壤　　　　　八伐秦
　　九會扈　荀林父伐陳　黑臀卒于扈
　　　郤缺救鄭　　　　十(景/元)伐鄭
　　十一會狄攅函　　　十二及楚戰邲敗績
　　　同盟清　　　　　十三殺先縠
　　十四伐鄭　　　　　十五滅潞以嬰兒歸
　　　秦伐　　　　　　十六滅甲氏及留吁(伯宗/勸晉)
　　　(不伐楚而伐狄不治腹心之疾而治疥癬吾未/聞以千里畏人者使畏强禦貪小利者之說亦)
　　　(不足責吾獨惜伯/宗之有是言也)　十七會同盟斷道
　　十八伐齊　歸父如晉　歸父還自晉至笙奔齊
　成元盟赤棘　會齊戰鞌齊敗績盟爰婁
　　三會伐鄭　公如晉　公至自晉　伐廧咎如
　　　荀罃聘及荀罃盟　四公如晉　公至自晉
　　五會穀　會同盟蟲牢六嬰齊如晉　行父如晉
　　　欒書救鄭　　　　七會救鄭　同盟馬陵
　　　林父出奔晉　　　八韓穿言汶陽田歸齊
　　　欒書侵蔡　殺趙同趙括　士燮聘　會伐郯
　　九會同盟蒲　來媵　　執鄭伯　欒書伐鄭
　　　秦白狄伐　　　　十會伐鄭　獳卒
　　　公如晉　　　　　十一(厲/元)公至自晉
　　　郤犫聘　及郤犫盟　行父如晉
　　十二周公出奔晉　會瑣澤　敗狄交剛(據左氏/觀成景)
　　　(以後大抵只理會大行山下諸狄但欲些比近/經營些土地以益吾國而無意於南方楚人因)
　　　(得以乘隙而横行於中國/故楚益强而晉之伯遂衰)
　　十三郤錡來乞師　　　會伐秦
　　十四林父自晉歸衞　十五會同盟戚
　　　執曹伯歸京師　　　華元出奔晉
　　　華元自晉歸宋　　　會會吳鍾離
　　十六欒黶來乞師　　　及戰鄢陵楚鄭敗績
　　　會沙隨不見公　　　會尹子伐鄭
　　　曹伯歸自京師　　　執行父舍苕
　　　行父盟扈　　　　十七會尹子單子伐鄭
　　　同盟柯陵　　　　　荀罃來乞師
　　　會單子伐鄭　　　　殺郤錡郤犫郤至
　　十八殺胥童　　　　　晉弑君州蒲
序晉伯靈成景厲紀曰靈公政墮柄分無抗伯業之志
成公力弱事淺無主諸侯之權景公心勞謀舛無制中
夏之畧厲公外强中乾無服人心之道四公雖執夏盟
非復文襄之舊矣靈公以少主縱强卿上驕下肆楚始
爭鄭蓋將嘗試晉政於是有狼淵之師此非細故也而
救鄭之役止書晉人衞鄭欲介魯以求通蓋未忘晉徳
於是為沓棐之會此關大勢也而新城之盟晉侯不出
扈之盟曰討齊亂扈之會曰平宋難蓋君臣之大倫人
道之不可廢此豈常變也哉或求賂以免或無功而還
楚范山曰晉君少不在諸侯北方可圖也夷狄謀取其
伯方且沈溺晏安厚斂以彫牆輕殺而愎諫雖欲不亡
得乎故曰無抗伯之志也成公若有志矣内難甫靖履
國未長四年而後始出偏師以侵陳黑壤與扈二會僅
能合列國而已黑壤以服鄭扈以謀陳亦庶幾改物也
然始之不能有為者凡數年外而楚人三歲三伐鄭晉
無擯郤之師内而鄭家弑穆公晉無討亂之刑諸侯何
所觀焉故曰無主諸侯之權也景公若能収其權矣䂓
模失序徒勤諸侯不能首合與國大修同盟以治即異
之黨使楚人得號令乎辰陵而乃亟會攢函求山後諸
狄是孰緩孰急也不能謀少西氏之逆誅陳之惡使楚
遂行方伯之事乃且修帷房一笑之憾興大師以伐齊
得已不已是孰重孰輕也不能統一六師蒐繕卒乗以
一矢遺楚而使邲不復從為中國羞乃且伐咎如滅赤
狄哆然言功是孰害孰利也蟲牢馬陵于蒲晩年三會
雖得諸侯竟莫駕楚故曰無制中夏之畧也厲公若有
其畧矣徳薄而多大功慮淺而數得志觀厲公不特純
以汰心行之亦假義飾譽者也歸于京師而後正曹負
芻之罪請於王官而後加伐鄭之威比類可欺世自揜
矣晉之忌者曰秦曰楚曰吳曰狄厲公自交剛敗狄則
狄服會京師伐秦則秦懼戰鄢陵勝楚則楚弱會鍾離
通吳則吳成四鄰無釁而諸侯反貳是以沙隨辱魯猶
未快也而求多季孫柯陵伐鄭猶未息也而再勤單子
諸侯無患而蕭牆反危是以三郤之誅成而匠麗之難
萌矣故曰無服人之道也
　七伯世紀　晉悼公
悼公起四公之衰而復二伯之盛蓋晉賢侯也諡不得
如成景平昭之美而以悼終乎禰廟何哉悼生十四年
矣而立其入國之明日逐不臣者七人即位之一月取
六官於民譽可謂幼而明且斷矣不十年而駕楚又五
年而沒曾不逮中年也其臣深惜而加以此名歟起成
十八年迄襄十五年凡十有六年為晉悼伯紀
　成十八(悼/元)公如晉　公至自晉　士匄聘
　　　士魴乞師　　　　　會同盟虚朾
　襄元會圍宋彭城　　　　韓厥伐鄭　荀罃聘
　　二侵鄭　會戚　　　　會戚遂城虎牢
　　三公如晉　盟長樗　公至自晉　會單子同盟
　　　雞澤　陳袁僑如會　及陳袁僑盟
　　　荀罃伐許　　　　四豹如晉　公如晉
　　五公至自晉　豹鄫巫如晉　會吳善道(善道之/會晉悼)
　　　(公通吳以圖楚一向只留意於外而國内事更/不留意盟一放於大夫而三晉之萌見矣大夫)
　　　(為政欲為而不可得誠得悼公之/把握在此會一放焉何所不至)
　　　會吳戚　戍陳　　　會救陳
　　六宿如晉　　　　　七會鄬
　　　鄭髠頑如會未見卒　陳逃
　　八公如晉　會邢丘　　公至自晉　士匄聘
　　九宿如晉　會伐鄭　　同盟戲
　　十會會吳柤　遂滅偪陽　伐秦　會伐鄭
　　　戍鄭虎牢　　　　十一會伐鄭　同盟亳城
　　　北　會伐鄭　會蕭魚　秦伐
　　十二士魴聘　公如晉十三公至自晉
　　十四會會吳向　　　　會伐秦(中行偃悼公即/位十餘年規模)
　　　(指畫思深識遠伯業僅成於蕭魚之會而伐秦/之役得臣閒驕心遽生次涇而不濟人心之不)
　　　(可泯/如此)　會戚　　　十五周卒
序晉伯悼紀曰晉悼公其猶有君子之資乎不獨伯功
之美齊桓歴變履險以數十年之經營而行事未免過
舉晉文免於奔走晩而復國然血氣之虚驕未除悼公
之齒淺矣更事變未多閱義理未熟也乃能忠信而不
迫堅忍而持重有回慮郤顧之謀無輕逞輒快之舉蓋
亦稍知以道養其心者歟八年九合諸侯則勤於安夏
也三分四軍則謹於用民也不登叛人則識名義也稟
命王官則知所尊也屈己和戎則不貪功外域也朝聘
有數則不求多列國也六卿選徳則用人有章也騶御
知訓則敎士有法也此其所以能服諸侯得鄭而駕楚
哉使晉以智力相長設詐術任强力未必能服諸侯也
悼公先以謙徳臨之雞澤之召諸侯曰寡君願與一二
兄弟相見以謀不協此豈有勢要力劫之為哉故十三
國相與周旋不令而從無滅譚滅遂執曹執衞之事使
晉以盟誓為信瀆鬼神費辭令未必能得鄭也悼公純
以誠心行之鄭子展曰晉君方明必不棄鄭此豈晉以
區區之載書留之故五會之信終於不盟無逃盟失盟
之事使晉以戰伐為威暴骨而逞未必能駕楚也悼公
以一容量處之楚子囊曰晉不可敵事之而後可此豈
晉能以力競而勝之哉故三駕之烈不交一旅無城濮
鄢陵之勞是三者悼公之所謂猶有君子之資者乎然
悼公之盛如此而其失安在曰能服諸侯而不能杜大
夫之漸能得鄭而不能掩失陳之責能駕楚而不能蓋
通吳之非夫諸侯盟會之權非大夫敢干也蕭魚以後
凡三大會士匄荀偃實儼然主之諸侯雖合大夫浸分
何謹於諸侯而縱於大夫乎陳不可棄猶鄭之不可舍
也戍陳之役以為有陳非吾事無之而後可鄭雖向晉
陳卒歸楚何工於撫鄭而拙於懷陳乎吳不可啓猶楚
之不可釋也會向之後欲數吳不徳以退吳人抑已晩
矣楚患雖弭吳憂猶甚何明於治楚而闇於治吳乎不
然則悼公之伯遠過桓文矣
　八伯世紀　晉平昭
晉至平昭伯事陵遲墮廢春秋所書皆錄變之文也平
起襄十六年盡昭十年昭繼平盡昭十六年凡三十二
年為晉伯平昭紀
　襄十六(平/元)葬悼公　　　　會湨梁　大夫盟
　　　執莒子邾子以歸　　會伐許　豹如晉
　　十八執衞石買　會同圍齊曹伯負芻卒于師
　　十九盟祝柯執邾子取邾田　宿如晉　士匄侵
　　　齊聞齊侯卒還　會柯
　　二十會盟向　　　　　會盟澶淵
　　二十一公如晉　公至自晉　欒盈出奔楚
　　　會商任　　　　　二十二會沙隨
　　二十三盈復入晉入曲沃　齊伐叔孫豹救次雍
　　　榆　殺盈　　　　二十四豹如晉　會夷儀
　　二十五會夷儀　　　　同盟重丘
　　二十六荀吳聘　會澶淵　執衞甯喜
　　二十七會宋　　　　　大夫盟宋
　　二十八衞石惡出奔　　羯如晉
　　二十九會城杞　　　　士鞅聘　羯如晉
　　三十王子瑕奔　　　　會澶淵宋災故
　昭元會晉楚虢　　　　　秦伯弟鍼出奔
　　　荀吳敗狄大鹵　　　楚比出奔
　　二韓起聘　叔弓如晉　公如晉至河乃復
　　　宿如晉　　　　　五公如晉　公至自晉
　　六宿如晉　　　　　八叔弓如晉
　　十彪卒(昭/元)　　　　　　婼如晉　葬平公
　　十一會厥憖　　　　十二公如晉至河乃復
　　　伐鮮虞　　　　　十三楚比自晉歸楚弑君
　　　虔　會劉子平　　同盟平　公不與盟　執
　　　意如以歸　公如晉至河乃復
　　十四意如至自晉　　十五荀吳伐鮮虞
　　　公如晉　　　　　十六公至自晉　夷卒
序晉伯平昭紀曰悼公能以晉國壊亂之後復文襄已
失之業平公不能以中夏安强之時保悼公方成之功
人之强於為善與夫安於不競者其興衰相遠固如是
也孟子曰晉平公之於亥唐也弗與共天位也弗與治
天職也夫平公衰微正患不能自為政大夫用事耳豈
有職位弗與共治者乎蓋政在侈家而賢者壅棄此其
所以削弱不亢也平公五盟六會服齊狄寧東夏平秦
亂城淳于師徒不頓民無謗讟晉祁午數當時之功如
此然内有變而不知外有患而不悟尚何有功之足云
哉方桓文之初每患伯權大强而王政復弱文襄以後
王政不必論矣惟恐伯權之不能强也權者大物也上
不能制而授之於下則下强而上弱中國不能制而授
之於外域則外域强而中國弱家有千金之利已弗能
愛呼庸𨽻而分之雖三尺之童弗為豈有尊為邦君授
權於大夫此溴梁之會平公所謂内有變而不知者也
人欲自毁藩籬揖仇敵於廡下而與盾柄此不待知者
而知其不可豈有身主夏盟授權於夷狄此宋之盟平
公所謂外有患而不悟者也蓋身茍有道自便者媮於
及身之謀而忘乎後日之害平公則謀出乎身而害見
乎身何其繆歟湨梁之事非大夫敢竊權也諸侯在會
而大夫實主載書是委權以與之也中行偃一怒而十
二國興戎後五年欒盈之變作曲沃之民惟主欒氏民
不知有公室晉幾分國而並立矣宋之盟非夷狄敢畧
權也晉主夏盟而挈諸侯以畀楚是棄權以假之也虢
之會再讀舊書後八年楚靈王會于申實用齊桓召陵
之典晉蓋十九年無與中國之事矣此皆平公身致之
者也至於昭公之政則又微矣僅能一會大夫一盟諸
侯方楚虔卒于乾谿諸侯庶幾復伯為晉君臣者改物
厲志憤悱驚懼以率舊烈猶恐不逮今也四方未覩徳
而虒祁崇侈以啓戎列國未聞信而邾南盛兵以示汰
平丘雖曰同盟齊敢拒令鄭敢爭承衞病蒭蕘之擾魯
困蠻夷之訴坐視諸侯之去而不之顧況能駕敵國哉
宜乎晉之卑也
　九伯世紀　晉頃定
頃定之世晉伯愈降愈壞蓋不復方伯之職旄　之詩
可賦矣然終乎黄池晉人猶以伯視晉則知晉雖不能
伯而春秋猶未絶晉也頃起昭十六年定繼頃迄乎獲
麟凡四十六年為晉伯頃定紀
　昭十六(頃/元)意如如晉葬昭公
　　十七荀吳滅陸渾戎　二十一士鞅聘
　　　公如晉至河乃復　二十三婼如晉　執婼
　　　圍郊　公如晉至河有疾乃復
　　二十四婼至自晉　　二十五會黄父
　　二十七會扈　　　　二十八公如晉次乾侯
　　二十九公如晉次乾侯三十去疾卒(定/元)葬頃公
　　三十一會適厯　　　　荀躒唁公乾侯
　　三十二會城成周
　定元執仲幾于京師　　三公如晉至河乃復
　　四會劉子召陵侵楚　　盟臯鼬(晉定欲舉桓文/之事於諸侯渙)
　　　(散之時志則勤/矣其不知勢乎)　　　杞伯成卒于會
　　　伐鮮虞　　　　　五士鞅圍鮮虞
　　六斯何忌如晉　　　　執宋樂祁犂
　　八會瓦　　　　　　　士鞅侵鄭遂侵衞
　　十趙鞅圍衞　　　　十三趙鞅入晉陽以叛
　　　荀寅士吉射入朝歌以叛　趙鞅歸晉
　哀元齊衞伐　　　　　二趙鞅納衞蒯聵于戚
　　　戰鐵鄭敗績　　　四執戎蠻子赤歸楚
　　五趙鞅伐衞　　　　六趙鞅伐鮮虞
　　七魏曼多侵衞　　　十趙鞅侵齊
　　十三會吳黄池　　　　魏曼多侵衞
　　十四(定十/六)
序晉伯頃定紀曰讀隱桓春秋而知王澤之竭也讀定
哀春秋而知伯烈之壊也晉伯復盛於悼公浸衰於平
昭而遂廢於頃定夫晉以弈世九君之業豈無積累之
功著在諸夏至頃定一壞而不可復収嗚呼廢興存亡
未有無故而然者也千尋之木物能蠧之必其中先腐
壞戕蝕而後蠧生焉嘗原晉事之顚末而察其所由失
矣或曰晉之廢也其變在夷狄有楚弗攘有吳弗抑二
强並立伯權遂弱自召陵擁十八國之衆不能振旅至
於戎蠻之執晉俛焉北面而事楚以京師之禮自吳滅
巢滅徐伐陳伐齊晉不能誰何迄于黄池之會吳哆然
操方伯之令而下以列國命晉春秋由此絶筆焉則晉
之失伯實呉楚之張也曰中國茍合則呉楚豈能閒乎
其端在諸侯之先貳也當時以齊景衛靈宋景之君其
國皆强戮力周旋何畏於吳楚今也齊景有抑晉代興
之志衞宋魯之君無共攘臂以從齊者也蓋執行人叔
孫婼與邾大夫坐而失魯執宋仲幾宋樂祁犂而失宋
涉佗成何詬衞而失衞荀寅辭蔡而失蔡假羽旄於鄭
而失鄭是以齊得以盡取諸侯鄭則與齊盟于鹹會于
安甫矣衞則與齊盟于沙次于五氏矣魯則與齊會于
牽矣宋則與齊會于洮矣終于衞侯齊侯且伐晉矣則
晉之失伯乃諸侯之離也曰晉國茍治則諸侯安得背
乎其原在大夫之先叛使六卿諸臣如先大夫之肅皆
盡忠以輔公室何憂乎齊衞今也强家多門各求封殖
而削弱之禍獨歸宗國蓋自趙鞅取衛賁五百家動晉
陽之甲自韓不信執宋命卿不顧踐土之盟自魏舒南
面莅政敢干位以令大事而趙籍韓虔魏斯為諸侯之
萌已成矣則晉之失伯乃大夫之擅也曰晉之禮義素
明則大夫豈得擅乎利勝而義微此上下之所以不奪
不饜也范鞅請冠而魯使蒙執趙鞅受楊楯而宋卿賈
禍邯鄲爭貢而三卿亂國或取季孫之賂而昭公不納
或求蔡侯之貨而晉師無出或索魯十牢而吳人藉為
口實孟子曰上下交征利而國危矣晉伯之壞尚誰咎
歟此春秋所以謹義利之辨察天理人欲之分正君臣
上下之位而示後世以防微杜漸反本澄源之道者也
　十列國本同姓世紀　魯
魯周公之後也伯禽始封曲阜是為魯公伯禽之後曰
煬曰獻迄于孝公惠公閱世十二為隱公自隱至哀又
閱十二為春秋終始降乎哀公歴九世至頃公魯為楚
所并及漢興楚亡魯猶號稱禮義守節之邦周公伯禽
之澤可謂遠矣
　隱元及邾儀父盟蔑(公羊以會猶最則善惡何為哉/輕重之可也以及為汲汲則浮)
　　　(來之盟豈汲汲哉於莒欲之可也穀梁以會者/外為主則趡之會豈邾之能主魯會哉志之可)
　　　(也以暨為内及外則會/公于棐沓曷為不志)　天王使宰咺歸賵(君/子)
　　　(行禮有過於厚無過於薄/歸仲子之賵何以為非禮)　及宋盟宿　祭伯
　　　來(有不可朝而不與朝祭伯來是也有/不敢朝而不與朝介葛盧來是也)　益師
　　　卒　　　　　　　二會戎潛　無駭入極
　　　及戎盟唐　紀裂繻逆女　伯姬歸紀　子氏
　　　薨　　　　　　　三君氏卒　武氏子求賻
　　四及宋遇清　　　　　翬會四國伐鄭
　　五矢魚棠　考仲子宮獻六羽(宗廟有常不書考/宮立宮有書譏變)
　　　(常也妾母有廟自仲子/始婦人有諡自文姜始)　彄卒
　　六鄭渝平　會齊盟艾七叔姬歸紀　城中
　　　齊弟年聘　伐邾　　天王使凡伯聘
　　八鄭宛歸祊　入祊　　及莒盟浮來　螟
　　　無駭卒　　　　　九天王使南季聘　大雨
　　　震電大雨雪　挾卒　城郎　會齊防
　　十會齊鄭中丘　　　　翬會齊鄭伐宋
　　　敗宋菅取郜取防　十一滕薛朝(旅見也非天/子不旅見切)
　　　(意舊無此禮所以有爭長之事長滕侯非禮也/而薛侯不爭後鄭禮也而公子忽怒然則禮廢)
　　　(久矣時人/無能知者)　會鄭時來　及齊鄭入許　薨
　桓元即位　會鄭垂　鄭璧假許田　及鄭盟越
　　　大水　　　　　　二滕朝　會三國稷成宋
　　　亂　取郜鼎納太廟　杞朝　入杞　及戎盟
　　　唐　至自唐　　　三會齊嬴　會杞郕
　　　翬如齊逆女齊送姜氏　會齊讙　姜氏至自
　　　齊　齊弟年聘　有年
　　四狩郎　　　　　　　天王使宰渠伯糾聘
　　五天王使仍叔子聘　　城祝　　大雩　螽
　　六實來　會紀成　大閱　子同生(其不曰世子/禮也郊特牲)
　　　(曰天子之元子士也天下無生而貴者也周禮/典命諸侯適子誓於天子攝其君則下其君之)
　　　(禮一等未誓則/以布帛繼子男)　紀朝
　　七焚咸丘　穀鄧朝　八烝　天王使家父聘
　　　烝　伐邾　雨雪　祭公來
　　九曹使世子射姑朝　十會衞桃　弗遇
　　　齊衞鄭來戰郎　　十一柔會三國盟折
　　　會宋大夫鍾　　　　會宋闞
　　十二會把莒盟曲池　　會宋燕盟穀丘
　　　會宋虛　會鄭盟武父　及鄭伐宋戰宋
　　十三會紀鄭及四國戰四國敗績　大水
　　十四會鄭曹　無冰　鄭弟語來盟　御廩災(御/廩)
　　　(供京師之廩書災魯不供也何以知其為供天/子之廩以哀三年御書推之蓋御書進於君者)
　　　(也周既有御書則廩名/御者必非諸侯之私有)　嘗
　　十五天王使家父求車(周禮采服貢服此王制也/春秋諸侯不供上之人又)
　　　(從而求之不供者其罪已不可逃而求之者又/何不自重也雖然此猶有求也文公以後無有)
　　　(求者/矣)　會齊艾　邾牟葛朝　會三國袲伐鄭
　　　會三國曹至自伐鄭　城向
　　十七會齊紀盟黄　會邾盟趡　及齊戰奚
　　　及宋衞伐邾　　　十八會齊濼與姜氏如齊
　　　薨于齊　喪至　葬
　莊元夫人孫齊　築王姬館外　王使榮叔錫桓命
　　二慶父伐於餘丘　　　姜氏會齊禚
　　三溺會齊伐衞　次滑四姜氏享齊祝
　　　紀伯姬卒齊葬　　　及齊狩禚
　　五姜氏如齊師　郳黎來朝　會四國伐衞
　　六至伐衞　螟　　　　齊歸衞俘
　　七姜氏會齊防　　　　恒星不見星隕如雨
　　　大水　無麥苗　　　姜氏會齊穀
　　八師次郎俟陳蔡　　　治兵　及齊圍郕郕降
　　　齊師還　　　　　九及齊大夫盟蔇
　　　伐齊納子糾　　　　及齊戰乾時敗績
　　　浚洙　　　　　　十敗齊長勺　侵宋
　　　敗宋乘丘　　　　十一敗宋鄑
　　　紀叔姬歸酅　　　十三(齊桓/始伯)會齊盟柯
　　十四單伯會伐宋　　　單伯會五國鄄(單伯左/謂周大)
　　　(夫公穀謂魯大夫/今依三傳互見)　十五姜氏如齊
　　十六會八國同盟幽　十七鄭詹自齊逃來
　　　多麋　　　　　　十八追戎濟西　有􁉃
　　十九結媵陳婦鄄遂及齊宋盟　姜氏如莒
　　　齊宋陳伐西鄙　　二十姜氏如莒
　　二十一姜氏薨　　　二十二肆大眚(眚災肆赦/乃罪之當)
　　　(宥者非但曲赦而已二百四十二年獨書此/以見非制蓋莊公率意創行以茍悅人情也)
　　　葬文姜　及晉高傒盟防　如齊納幣
　　二十三至自齊　祭叔聘　如齊觀社　至自齊
　　　荆聘　及齊遇榖　蕭叔朝　丹楹　會齊扈
　　二十四刻其桷　如齊逆女　至自齊　姜氏入
　　　大夫宗婦覿幣　大水
　　二十五陳女叔來聘　　日食鼓用牲社
　　　伯姬歸杞　大水鼓用牲社門(夏書曰瞽奏鼓/嗇夫馳周官鼔)
　　　(人救日月則詔王親鼔則鼔當在朝也天子在/朝則諸侯同矣嗇夫牧闥之官馳則急於取牲)
　　　(以用之若此則鼔在朝而又用牲于/社禮也莊公鼔于社非禮也故譏之)　友如陳
　　二十六伐戎　至自伐戎　會宋齊伐徐
　　二十七會杞伯姬洮　會四國同盟幽　友如齊
　　　葬原仲　杞伯姬來　莒慶逆叔姬　杞朝
　　　會齊城濮　　　　二十八會齊宋救鄭
　　　築郿(言築者創新邑也臺囿之類是也魯二十/四邑書築者五如城中丘之類城舊邑也)
　　　大無麥禾　　　　　辰告糴齊
　　二十九新延廏　有蜚　紀叔姬卒　城諸及防
　　三十　成　葬紀叔姬　日食鼓用牲社
　　　及齊遇魯濟　　　三十一築臺郎　築臺薛
　　　齊獻戎㨗　　　　　築臺秦　不雨
　　三十二城小穀　牙卒　薨路寢　般卒
　　　慶父如齊
　閔元葬莊公　及齊盟落姑　季子來歸
　　　齊仲孫來　　　　二吉禘莊公　薨　姜氏
　　　孫邾　慶父出奔莒　齊高子來盟
　僖元姜氏薨夷齊以歸　　會五國檉　敗邾偃
　　　友敗莒酈獲莒拏　　夫人氏喪至自齊
　　二城楚丘　葬哀姜　　不雨
　　三不雨　不雨　雨　友如齊莅盟　會七國侵
　　　蔡伐楚　及江黄伐陳　至自伐楚
　　　兹會六國侵陳　　五杞伯姬朝其子
　　　兹如牟　及七國會王世子首止　盟首止
　　六會五國伐鄭圍新城　救許　至自伐鄭
　　七小邾朝　　　　　　會四國盟寗母
　　　友如齊　　　　　八會王人六國盟洮
　　　禘大廟用致夫人　九會宰周公六國葵
　　　伯姬卒　盟葵丘　十如齊　大雨雪
　　十一及姜氏會齊陽穀　大雩(旱暵則舞雩則雩/者旱祭也龍見而)
　　　(雩則雩者時祭也旱閔雨也時祭禱也公/羊以言雩則旱見言旱則雩不見非矣)
　　十三會七國鹹　大雩　友如齊
　　十四城縁陵　　　　　季姬及鄫遇防使鄫朝
　　十五如齊　會七國盟牡丘次匡　敖及大夫救
　　　徐　螽　至自會　季姬歸鄫　震夷伯廟
　　十六季友卒　鄫季姬卒　兹卒　會八國淮
　　十七滅項　姜氏會侯卞　至自會
　　十八救齊　　　　　十九會四國盟齊
　　二十新作南門　郜朝　西宫災
　　二十一大旱　伐邾　　楚冝申獻㨗
　　　會盟薄釋宋公　　二十二伐邾取須句
　　　及邾戰升陘　　　二十五宋蕩伯姬逆婦
　　　會莒衞盟洮　　　二十六會莒衞盟向
　　　齊侵西鄙追酅弗及　齊伐北鄙　遂如楚乞
　　　師　以楚伐齊取穀　至自伐齊
　　二十七杞朝　遂入杞　會諸侯盟宋
　　二十八買戍衞不卒刺之(晉文/始伯)　會七國盟踐土
　　　朝王所　杞伯姬來　遂如齊　會九國溫
　　　朝王所　圍許　　二十九介葛盧來　至自
　　　圍許　會王人六國盟翟泉　大雨雹　介葛
　　　盧來　　　　　　三十天王使宰周公聘
　　　遂如京師遂如晉　三十一取濟西田　遂如
　　　晉　四卜郊不從乃免牲猶三望　杞伯姬求
　　　婦　　　　　　　三十三齊國歸父聘(晉襄/伯)
　　　伐邾取訾婁　遂伐邾　如齊　至自齊　薨
　　　小寢　隕霜不殺草　李梅實
　文元即位　天王使叔服會葬　葬僖公　天王使
　　　毛伯錫命　得臣如京師　敖會晉戚　敖如
　　　齊　　　　　　　二作僖公主　及晉處父
　　　盟　敖會四國盟垂隴　自十二月不雨至七
　　　月　大事大廟躋僖公　遂如齊納幣
　　三得臣會五國伐沈　　如晉　及晉盟
　　四至自晉　逆婦姜于齊　衞寗俞聘　風氏薨
　　五王使榮叔歸含且賵　葬成風
　　　王使召伯會葬　　　敖如晉
　　六行父如陳(晉靈/伯)　　　行父如晉
　　　遂如晉葬晉襄　　　閏月不告朔猶朝廟
　　七伐邾取須句　　　　遂城郚　狄侵西鄙
　　　會諸侯晉大夫盟扈　敖如莒莅盟
　　八遂會晉趙盾盟衡雍　遂會雒戎盟秦　敖如
　　　京師不至復奔莒　宋司城來奔
　　九毛伯求金　姜氏如齊　得臣如京師葬襄王
　　　姜氏至自齊　遂會四國救鄭　地震　楚椒
　　　聘　秦歸僖公成風之隧
　　十辰卒　　　　　　　自正月不雨至七月
　　　及蘇子盟女栗　　十一叔彭生會郤缺承筐
　　　曹朝　遂如宋　　　得臣敗狄鹹
　　十二郕伯來奔　杞朝　子叔姬卒　滕朝
　　　秦術聘　　　　　　行父城諸及鄆
　　十三自正月不雨至七月　大室屋壞　如晉
　　　衞會沓　及晉盟　還自晉　鄭會棐
　　十四至自晉　邾伐南鄙　叔彭生伐邾　會七
　　　國同盟新城　星孛入北斗　至自會　敖卒
　　　于齊　宋子哀奔　單伯如齊　齊執單伯
　　　執子叔姬　　　　十五行父如晉　宋華孫
　　　來盟　曹朝　齊歸敖喪　日食鼓用牲社
　　　單伯至自齊　齊侵西鄙　行父如晉　齊來
　　　歸子叔姬　齊侵西鄙
　　十六行父會晉陽穀弗及盟　四不視朔
　　　遂及齊盟郪　　　　姜氏薨　毁泉臺
　　十七葬聲姜　齊伐西鄙　及齊盟穀　至自穀
　　　遂如齊　　　　　十八薨臺下　葬文公
　　　遂得臣如齊　姜氏歸齊　行父如齊
　宣元即位　遂如齊逆女　遂以婦姜至自齊
　　　行父如晉　會齊平州　遂如齊　齊取濟西
　　　田　邾朝　　　　三(晉成/伯)郊牛口傷改卜牛
　　　死乃不郊猶三望　四及齊平莒及郯莒不肯
　　　伐莒取向　如齊　至自齊
　　五如齊　至自齊　齊高固逆叔姬　得臣卒
　　　齊高固及子叔姬來六螽
　　七衞孫良夫來盟　會齊伐萊　至自伐萊
　　　大旱　會五國黑壤八至自會　遂如齊至黄
　　　乃復　有事大廟　仲遂卒于垂猶繹　萬去
　　　籥　嬴氏薨　葬敬嬴雨不克葬庚寅日中葬
　　　城平陽　　　　　九如齊　至自齊　蔑如
　　　京師　取根牟(晉景/伯)十如齊　至自齊　齊歸
　　　濟西田　如齊　至自齊　歸父如齊　葬齊
　　　惠　天王使王季子聘　歸父伐邾取繹　大
　　　水　行父如齊　歸父如齊　齊國佐聘　饑
　　十一歸父會齊伐莒　十三螽
　　十四歸父會齊穀　　十五歸父會楚宋(魯猶會/之他可)
　　　(知/矣)　蔑會齊高固無婁　初稅畝(什一之法就/其所収之多)
　　　(少而十取一也魯既行之而又逐/畝以稅之正謂二吾猶不足也)　蝝生　饑
　　十六郯伯姬來歸　　　大有年
　　十七會四國同盟斷道　至自會　弟叔肸卒
　　十八伐杞　歸父如晉　薨路寢
　　　歸父還自晉至笙奔齊
　成元即位　葬宣公　　　無冰　作丘甲
　　　許及晉盟赤棘　　二齊伐北鄙　行父僑如
　　　嬰齊會三國及齊戰鞌齊敗績　取汶陽田
　　　會楚嬰齊蜀　及楚十一國盟蜀
　　三會四國伐鄭　至自伐鄭　新宮災三日哭
　　　如晉　至自晉　僑如圍棘　大雩　晉荀庚
　　　聘　衞孫良夫聘　及荀庚盟　及孫良夫盟
　　四杞朝　許卒　如晉　至自晉　城鄆
　　五杞叔姬來歸　蔑如宋　僑如會晉荀首穀
　　　大水　會八國同盟蟲牢
　　六至自會　立武宮(武公也立者不宜立也武公/十一世余南又非始封之君)
　　　(以遠當遷不宜復立其廟特書而譏之左氏謂/以鞌之功立武宮竊謂不然也春秋凡言宮者)
　　　(皆廟也未聞有功豫/立廟以旌之者也)　取鄟　邾朝　嬰齊如
　　　晉　蔑僑如侵宋　行父如晉
　　七鼷䑕食郊牛角改卜牛　鼷䑕又食角乃免牛
　　　曹朝　不郊猶三望　會八國救鄭同盟馬陵
　　　至自會　大雩　　八晉韓穿言汶陽田歸齊
　　　嬰齊如莒　宋華元聘　宋壽納幣　天子使
　　　召伯錫命　杞叔姬卒　晉士燮聘　僑如會
　　　三國伐杞　衞媵　九杞逆叔姬喪歸　會八
　　　國同盟蒲　至自會　伯姬歸宋　行父如宋
　　　致女　晉媵　城中城
　　十五卜郊不從乃不郊　會五國伐鄭　齊媵
　　　如晉(晉厲/伯)　　　　十一至自晉　晉郤犫聘
　　　及郤犫盟　行父如晉　僑如如齊(自鞌之役/魯修齊好)
　　　(久矣蓋不待僑如之聘也魯受辱於晉/其意將結齊以報晉借修好以為名耳)
　　十二會晉衞瑣澤　　十三晉郤錡來乞師
　　　如京師　自京師會八國伐秦　至自伐秦
　　十四僑如如齊逆女　　僑如以婦姜至自齊
　　十五仲嬰齊卒　會七國同盟戚　至自會　僑
　　　如會六國會吳鍾離十六雨木冰　晉欒黶乞
　　　師　會五國沙隨不見公　至自會　會尹子
　　　三國伐鄭　晉執行父舍苕丘　僑如出奔齊
　　　行父及郤犫盟扈　至自會　刺公子偃
　　十七會尹單六國伐鄭　同盟柯陵　至自會
　　　用郊　晉荀罃乞師　會單子六國伐鄭　至
　　　自伐鄭　嬰齊卒貍脤
　　十八如晉　至自晉　晉士匄聘　杞朝　邾朝
　　　築鹿囿　薨路寢　晉士魴乞師　蔑會五國
　　　同盟虚朾　葬成公
　襄元即位(晉悼/伯)　蔑會八國圍宋彭城　蔑會四國
　　　次鄫　邾朝　衞公孫剽聘　晉荀罃聘
　　二姜氏薨　蔑會五國戚　葬齊姜　豹如宋
　　　蔑會九國戚遂城虎牢
　　三如晉　及晉盟長樗　至自晉　會單子七國
　　　同盟雞澤　豹及大夫及陳袁僑盟　至自會
　　四豹如晉　姒氏薨　　葬定姒　如晉
　　五至自晉　鄭發聘　豹鄫巫如晉　蔑衞孫林
　　　父會吳善道　大雩　會十一國吳鄫戚
　　　至自會　戍陳　會六國救陳　至自救陳
　　　行父卒　　　　　六宋華弱奔　滕朝
　　　豹如邾　宿如晉　七郯朝　三卜郊不從乃
　　　免牲　小邾朝　　　城費　宿如衞　螽
　　　衞孫林父聘及林父盟　會七國鄬
　　八如晉　宿會六國邢　　至自晉　莒伐東鄙
　　　大雩　晉士匄聘　九宿如晉　姜氏薨
　　　葬穆姜　會十一國伐鄭同盟戲
　　十會十一國會吳柤　遂滅偪陽　至自會
　　　莒伐東鄙　會十一國伐鄭　戍鄭虎牢
　　　至自伐鄭　　　　十一作三軍　四卜郊不
　　　從乃不郊　會十一國伐鄭　同盟亳城北
　　　至自伐鄭　會十一國伐鄭　會蕭魚
　　　至自會　　　　　十二莒伐東鄙圍台
　　　宿救台遂入鄆　　　晉士魴聘　如晉
　　十三至自晉　　　　　取邿　城防
　　十四宿叔老會十二國會吳向　豹會十二國伐
　　　秦　莒侵東鄙　宿會八國戚
　　十五宋向戌聘　及盟劉　齊伐北鄙圍成救至
　　　遇　宿豹城成郛　邾伐北鄙
　　十六(晉平/伯)　會十國湨梁大夫盟　齊伐北鄙
　　　至自會　地震　叔老會四國伐許　齊伐北
　　　鄙圍成　大雩　豹如晉
　　十七齊伐北鄙圍桃　　高厚伐北鄙圍防
　　　大雪　邾伐南鄙　十八白狄來　齊伐北鄙
　　　會十一國同圍齊　十九盟祝柯　至自伐齊
　　　取邾田自漷水　宿如晉　蔑卒　城西郛
　　　豹會士匄柯　城武城
　　二十速會莒盟向　　　會十二國盟澶淵
　　　至自會　速伐邾　　叔老如齊　宿如宋
　　二十一如晉　　　　　邾庶其以漆閭　來奔
　　　至自晉　曹朝　　　會八國商任
　　二十二至自會　叔老卒　會十一國沙隨
　　　至自會　　　　　二十三邾畀我來奔
　　　豹救晉次雍榆　　　速卒　紇出奔邾
　　二十四豹如晉　羯侵齊　大水　會十一國夷
　　　儀　至自會　豹如京師　大饑
　　二十五齊崔杼伐北鄙　會十一國夷儀
　　　同盟重　　至自會二十六晉荀吳聘
　　　會四國澶淵　　　二十七齊慶封聘
　　　豹會八國宋　　　二十八無冰　邾朝
　　　大雩　羯如晉　齊慶封來奔　如楚
　　二十九在楚　至自楚　羯會十國城杞
　　　晉士鞅聘　杞來盟　吳札聘　羯如晉
　　三十楚薳罷聘　　　　叔弓如宋葬宋共姬
　　三十一薨楚宮　子野卒　羯卒　滕會葬
　　　葬襄公(臣子之施於君父者不可施於同列/杜預謂隱元年諸侯會葬非禮也)
　昭元即位　　　　　　　豹會晉楚十國虢
　　　取鄆　叔弓疆鄆田二晉韓起聘　叔弓如晉
　　　如晉至河乃復　　　宿如晉
　　三叔弓如滕　小邾朝　大雩　大雨雹
　　四大雨雹　取鄫　　　豹卒
　　五舎中軍(魯因先代舊嘗用八佾隱公降而用六/書曰初獻六羽文之躋僖公以父先祖)
　　　(定公反之書曰從祀先公皆善之也三軍之作/以僭見譏今能舎其一故穀梁以為復正得其)
　　　(㫖/也)　如晉　莒牟夷以牟婁防兹奔　至自晉
　　　叔弓敗莒蚡泉　　六宿如晉　大雩
　　　叔弓如楚　　　　七暨齊平　如楚
　　　婼如齊莅盟　　　　至自楚　宿卒
　　八叔弓如晉　蒐紅　　大雩
　　九叔弓會楚于陳　　　貜如齊　築郎囿
　　十齊欒施來奔　　　　意如叔弓貜伐莒
　　　婼如晉葬晉平　　十一叔弓如宋　歸氏薨
　　　大蒐比蒲　　　　　貜會邾祲祥
　　　意如會七國厥憖　　葬齊歸
　　十二宋華定聘　如晉至河乃復　憖出奔齊
　　十三叔弓圍費　　　　會劉子十二國平
　　　同盟平　不與盟　　晉執意如以歸
　　　至自會　　　　　　如晉至河乃復
　　十四意如至自晉　　十五有事武宮籥入叔弓
　　　卒　去樂卒事　如晉
　　十六至自晉　大雩(晉頃/伯)　意如如晉葬晉昭
　　十七小邾朝　郯朝　　星孛大辰
　　十九地震　　　　　二十一晉士鞅聘
　　　叔輒卒　　　　　　如晉至河乃復
　　二十二大蒐昌間　　　叔鞅如京師葬景王
　　二十三婼如晉　叔鞅卒　晉執婼　晉圍郊
　　　莒庚輿來奔　地震　如晉至河有疾乃復
　　二十四貜卒　　　　　婼至自晉　大雩
　　二十五婼如宋　叔詣會九國黄父　鸜鵒來巢
　　　上辛大雩季辛又雩　孫齊次陽州晉唁野井
　　　婼卒　齊取鄆　　二十六至自齊居鄆
　　　圍成　會四國盟鄟陵　至自會居鄆
　　二十七如齊　至自齊居鄆　邾快來奔　如齊
　　　至自齊居鄆　　　二十八如晉次乾侯
　　二十九至自乾侯居鄆　齊高張唁公
　　　如晉次乾侯　　　　叔詣卒　鄆潰
　　三十在乾侯　　　　三十一在乾侯
　　　意如會晉荀躒適厯　晉荀躒唁公乾侯
　　　黑肱以濫來奔　　三十二在乾侯取闞
　　　何忌會十國城成周　薨乾侯
　定元春王(天子常於歳首令太史頒朔于諸侯諸侯/受而藏之祖廟今昭公薨于外嗣子未以)
　　　(喪歸天子雖頒朔孰從而受之故不書正/月以明國無君則臣子不可代受朔也)
　　　喪至自乾侯　即位　葬昭公　大雩
　　　立煬宮　隕霜殺菽二雉門及兩觀災
　　　新作雉門及兩觀　三如晉至河乃復
　　　何忌及邾盟拔　　四會劉子十八國召陵侵
　　　楚　及諸侯盟臯鼬　至自會
　　五歸粟蔡　意如卒　　不敢卒
　　六侵鄭　斯何忌如晉　城中城　斯何忌圍鄆
　　七大雩　齊國夏伐西鄙　大雩
　　八侵齊　至自侵齊　侵齊　至自侵齊　齊國
　　　夏伐西鄙　會晉瓦　至自瓦　斯何忌侵衞
　　　從祀先公　盗竊寶玉大弓
　　九得寶玉大弓　　　十及齊平　會齊夾谷
　　　至自夾谷　齊來歸鄆讙龜陰田(我實失之而/齊歸之曰歸)
　　　(如齊人歸我濟西田是也因魯田而以/他國之田書故曰來歸見齊之侵魯也)　州仇
　　　何忌圍郈　州仇何忌圍郈　州仇如齊
　　十一及鄭平　　　　　叔還如鄭莅盟
　　十二州仇墮郈　　　　斯何忌墮費　大雩
　　　會齊黄　至自黄　　圍成　至自圍成
　　十三築虵淵囿　　　　大蒐比蒲
　　十四衞公孫戌來奔　　衞北宮結來奔
　　　會齊衞牽　至自會　天王使石尚歸脤
　　　宋弟辰自蕭來奔　　大蒐比蒲　邾來會
　　　城莒父及霄　　　十五邾朝　鼷䑕食郊牛
　　　改卜牛　郊　薨高寢　邾來奔喪　姒氏卒
　　　滕來會葬　葬定公雨不克葬戊午日下昃乃
　　　克葬　葬定姒　城漆
　哀元即位　鼷鼠食郊牛改卜牛　郊　何忌伐邾
　　　斯州仇何忌伐邾取漷東沂西田　州仇何忌
　　　及邾盟句繹　滕朝三地震　桓僖宮災　斯
　　　州仇城啓陽　季孫斯卒　州仇何忌圍邾
　　四城西郛　亳社災　五城毗　叔還如齊
　　六城邾瑕　齊國夏及高張來奔　叔還會吳柤
　　　何忌伐邾　　　　七會吳鄫　伐邾
　　　入邾以邾益來　　八吳伐　齊取讙及闡
　　　歸邾益　　　　　　齊歸讙及闡
　　十邾益來奔　　　　　會吳伐齊　至自伐齊
　　十一會吳伐齊戰艾陵齊敗績
　　十二用田賦　孟子卒　會吳橐臯　會衞宋鄖
　　　螽　　　　　　　十三會晉吳黄池
　　　至自會　螽　星孛東方　螽
　　十四西狩獲麟(哀公終二十七年如越復/歸卒于有山氏悼公立)
序魯世紀曰春秋主魯而述作者也故錄魯之行事特
加内魯之文列國稱侯而魯獨稱公列國書卒而魯獨
稱薨列國之君至魯則曰朝大夫至魯則曰聘而魯之
君大夫有事于列國則曰如經書公如齊如晉大夫如
陳如宋是也列國之盟于魯則曰來盟而魯之有盟于
列國則曰莅盟經書公子友莅盟公孫婼莅盟是也列
國之擅相吞滅者書曰滅而魯則不書滅而書取經書
取鄫取邿是也列國之専殺大夫皆書曰殺而魯則不
書殺而書刺經書公子買不卒戍刺之刺公子偃是也
列國之君去國則書出奔而魯則不書奔而書孫經書
公孫于齊是也春秋可謂尊魯之至者也仲尼刪詩則
史克之頌不頒之邶鄘衞齊鄭之風而係於清廟之後
其定書則費誓之文獨附之盤訓誥命之末蓋不獨於
春秋之尊魯也嗚呼春秋乃為是尊魯之至者將望之
深而責魯以備也是故襃貶大法皆自魯始而是非善
惡未嘗没其實焉不書即位不書王不書正所以責備
乎魯君也書夫人姜氏書婦姜書孟子所以責備乎夫
人也書翬書柔書溺書仲遂所以責備乎卿大夫也曰
郊曰禘曰大雩曰大閱曰大蒐所以正魯之僭典也曰
考宮曰獻羽曰立宮曰毁泉臺所以正魯之禮制也曰
初稅畝曰作丘甲曰用田賦所以正魯之失政也曰作
三軍曰舎中軍所以正魯之紊權也曰築郿曰新延廐
曰新作南門所以正魯之厲民也曰大水曰螟曰螽曰
震電曰雨雹所以正魯之慢時也春秋責魯之備蓋如
此哉通一經之所書大而關乎王室之隆替係乎伯政
之善否交乎列國之往來凡因魯以立文者其示義固
不專在魯矣至為魯而特筆者常事則不錄所以修泮
宮復閟宮克淮夷詩之所以頌春秋闕焉而所錄者皆
事之變也攷夫事之所由變而十二公之得失蓋可觀
矣亟於伐邾而捨盟蔑之信貪於得祊而忘許田之失
始黨宋衞以仇鄭而終挾齊鄭以惡宋入極之師既縱
於無駭而伐鄭伐宋之師復擅於公子翬此隱公之所
以有鍾巫之變也捨許田以遂鄭黨納郜鼎以成宋亂
强則屈已於齊鄭宋衞之國弱則肆志於滕把曹邾之
君始逆兄弟之倫而天理墮終瀆夫婦之分而人欲縱
此桓公所以取彭生之禍也會戚廢復讎之義納衞有
奬叛之謀圍郕悖同姓之恩追戎啓逺人之侮觀社則
國政荒刻桷則侈心騁此莊公之所以不能克已者也
養慶父之禍而弗除歸季子之賢而弗任此閔公之所
以不能保國者也弃夏盟而即楚則有從夷之罪先晉
室而後周則無敬君之節須句之功不足掩升陘之辱
取穀之辱不足洗至酅之恥此僖之所以不得為全賢
也三書不雨無勤民之心四不視朔無自强之志處父
厭盟則辱於晉郪丘賂盟則辱於齊此文公之所以安
於媮政也賂田求㛰君大夫奔走無寧歲以為媚齊之
謀不會於扈不盟於清丘而無事晉之志一逞於兵則
伐莒伐邾猶未已也而伐萊伐杞一放於邾則取向取
澤猶未饜也而取根牟此宣之所以無良圖也四卿得
志於齊僅能報二鄙之侵而十年三朝三聘于晉不能
止沙隨苕丘之辱如京師似可以求尊君之名而會盟
于蜀莫能掩其背華之實此成公得不償失而不知其
非也仲孫之用事者五叔孫之用事者十有四季孫之
用事者十有三卿專政之形成齊人伐我者七邾人伐
我者二莒人伐我者四則鄰國交爭之禍起雖享國久
長倚晉為重而已階削弱之端此襄公治實生亂而不
悟其變也納牟夷之叛則非所以為臣子之訓娶吳則
非所以明三綱之序如晉至河而見郤則無以為託國
之謀築郎囿則民力竭於公蒐紅蒐比蒲則戎政歸於
下此昭公所以淹恤於乾侯也會於夾谷而歸龜陰之
田行乎季孫而墮費郈之都雖僅能明禮義之治雉門
兩觀之作而僭典莫之改寶玉大弓之竊而分器莫之
保慆於女樂而政歸强家此定公所以有聖人而不克
用也五伐邾而勞師于外四城邑而罷民於内伐齊以
離中國之與事吳以結非類之好此哀公所以身適國
之辱也夫魯雖秉周公伯禽之法守四代之服器其實
衰微削弱不得與齊晉大國齒而僅肩隨陳鄭曹衞之
閒然所以猶賢於諸侯者有二其君猶知以禮而自守
也其卿大夫多識文獻典章之舊也而所以國多變故
而不靖者亦有二其家法不設而無正始之道也其兵
柄不収而無馭下之綱也當時齊晉圖伯常以得魯為
重魯之向背乃列國之所觀瞻齊桓始合會盟魯之不
肯輕從者蓋遲遲二十餘年鄄之首會姑以單伯來幽
之初盟僅以微者會陽穀之合天下莫敢不至矣亦以
公子友莅盟至召陵以後始堅於事齊而齊未得魯則
莫能自安也宋襄以非禮召諸侯望望然去之若將凂
焉及楚虔為申之會汰心虐燄震揺諸華誰能遏禦大
侯小伯雖心知其不可黽勉麇至而魯獨從容退遜辭
以時祭是所謂其君猶知以禮自守也臧僖伯觀魚之
諫能陳軌物法度之言臧哀伯取鼎之諫能舉禮樂文
物之訓曹劌觀社之諫能明聘會征伐之典展喜之退
齊師能道先王盟府之命季文子之逐莒僕能識君子
事君之禮大師之樂不失二南二雅之章大史氏之書
能備春秋易象之文是所謂其卿大夫猶多識典章之
舊也此魯之所以猶賢於諸侯者乎自桓公不能刑于
文姜而詒二國之患自莊公不能防閑哀姜而遺再世
之禍共仲則通哀姜而賊般弑閔襄仲則私敬嬴而殺
惡及視是所謂其家法不設而無正始之道也自隱失
權於翬莊失權於慶父文失權於仲遂宣失權於歸父
襄失權於宿斯昭失權於意如宋樂祁曰魯君喪政四
世矣政在季氏三世矣晉史墨曰季氏貳諸侯為日久
矣魯君世從其失季氏世修其勤民忘君矣況定哀以
後哉是所謂其兵柄不収而無馭下之綱也此魯之所
以國多變故而不靖者乎吁以魯積累之徳其遺風善
政所存者僅如此而末流之弊又復甚焉或曰魯之弱
也尊尊而親親此後世不能與時消息而裁於中修善
自反而趨於善豈造端者之過歟
　
　
　
　
　
　
　
　
　
　春秋王霸列國世紀編卷一
欽定四庫全書
　春秋王霸列國世紀編卷二　宋　李琪　撰
　一列國同姓世紀　蔡
蔡周蔡叔子蔡仲之後也蔡仲克庸祗德周公以為卿
士蔡叔既没乃命諸王邦諸蔡仲越九世而宣公考父
立宣公二十八年為魯隠元年春秋終始蔡十二公訖
於成公十年由成公以降歴三世而楚恵王滅蔡
　隱元(宣二十八年/)　　　四伐鄭　伐鄭
　　八考父卒　葬宣公(蔡桓侯元年以蔡/季請諡獨書侯)
　　十伐戴
　桓二鄭㑹鄧　　　　　五從王伐鄭
　　六殺陳佗　　　　　十一柔宋陳盟折
　　十四宋以伐鄭　　　十六㑹伐鄭
　　十七封人卒(哀公/元年)　　　季自陳歸蔡　葬桓侯
　莊五㑹伐衞　　　　　八次郎以俟
　　十荆敗莘以獻舞歸(史記謂哀侯留/於楚九年卒)
　　十三㑹北杏　　　　十四荆入
　　二十(蔡穆公元年表/載是年始立)
　僖四㑹八國侵潰　　　十四肸卒(莊元/)
　　十九㑹盟齊　　　　二十一㑹盂
　　二十七圍宋　　　　二十八㑹盟踐土　㑹温
　　二十九盟翟泉
　文十次厥貉　　　　　十五晉郤缺伐入
　　十六(文公/元)
　宣十七申卒　葬文公(景公/元)
　成八晉欒書侵
　襄八鄭侵獲燮　　　　二十殺燮　履出奔楚
　　二十四伐鄭　　　　二十六伐鄭
　　二十七㑹宋　　　　三十世子般弑君固
　　　葬景公(靈公/元)
　昭元㑹虢　　　　　　四㑹申伐吳
　　五伐吳　　　　　　十一楚誘般殺于申
　　　楚圍滅執世子有歸用(冬楚子城陳蔡不羹/使公子弃疾為蔡公)
　　十三(平元/)廬歸　蔡靈公
　　十五朝吳出奔鄭　　二十廬卒
　　二十一葬平公(蔡侯朱立當國一年為國/所逐故不改元不稱諡)
　　　朱出奔楚(楚費无極求貨于東國使蔡人立/朱而出東國是為悼公  邾公元)
　　三十三東國卒于楚(昭公/元)　吳敗師雞父
　定四㑹召陵侵楚　公孫姓滅沈以嘉歸殺之
　　　楚圍　以吳及楚戰柏舉楚敗績(蔡欲報楚也/不以晉而以)
　　　(吳晉事亦可知矣此/所以卒有黄池之㑹)
　　五歸粟
　哀元楚陳隨許圍　　　二遷州來　殺大夫駟
　　三放大夫獵于吳　　四盗殺申　辰出奔吳
　　　殺大夫姓霍　　　　葬昭公(成公/元)
　　十四(終成公十年成公十/九年卒聲公繼立)
序蔡世紀曰蔡何以始乎同姓昔者蔡衛嘗争長矣萇
𢎞曰蔡叔康叔之兄也先衛不亦可乎則蔡固宗盟之
長也蔡以宗盟之長乃甚略之何哉蔡以十二公而卒
書于冊者惟六君稽其行事闕而不備春秋之義同奬
宗國豈固置厚薄於其間蓋蔡以神明之胄其汙於事
楚而不能反者春秋以僣王外楚而顧從之此其不足
於蔡歟夫蔡事雖略而聖人備著其始末焉不獨係一
蔡之盛衰而中國消長之形荆楚强弱之端皆可尋矣
蔡之始事録于經曰蔡侯鄭伯㑹于鄧始懼楚也蔡之
終事録於經曰蔡遷州來圖避楚也則蔡之始終不靖
者皆以楚故也楚之始事録于經曰荆敗蔡師于莘楚
之終事緑于經曰楚子陳侯隨侯許男圍蔡則楚之終
始用事者又皆以蔡故也齊晉之伯其始事録于經曰
侵蔡遂伐楚盟于召陵治蔡之黨楚也其終事録于經
曰㑹于召陵侵楚以蔡之請伐楚也則中國之始終用
師者皆以蔡故也原始占終則蔡固有闗於春秋之世
變不可不察也大抵蔡邇於楚而親於楚事楚愈堅而
蒙楚之害愈深蔡逺於中國而踈於中國其貳中國最
甚而中國亦無力以及蔡凡中國之糾合夏盟諸侯狎
至而蔡獨不附凡楚之撓敗王略諸侯莫從而蔡獨先
與方蔡宣桓二公之初從王伐鄭則猶修勤王之職也
㑹于鄧盟于折㑹于曹則猶交諸侯玉帛之好也伐鄭
伐戴伐衛則猶同諸侯兵車之㑹也自敗莘以來五年
兩被荆師哀侯蒙塵不返其臣不能告於同盟厲復讎
之大義乃甘為楚向釋戴天之至怨納肘腋之深交由
是渙然與中國離矣齊桓稱伯蔡僅一從北杏之㑹穆
莊以後行李不至贄幣不通雖召陵加師國潰而無從
夏之志齊桓終不得致蔡於盟㑹齊桓既没晉文未興
楚成抗衡北方蔡是攝是賛十九年楚盟齊則蔡首偕
至二十一年楚㑹盂則蔡復偕至二十七年楚圍宋則
蔡又偕至何不移所以事楚者加於事齊而反忘其讎
楚而服楚哉城濮之戰楚既大創蔡始改圖晉之三㑹
黽勉周旋踐土載書曰晉重蔡午藏在周府列國皆能
道之則蔡之子孫世踐舊盟可也奈何蔡莊身自背之
晉文即世無復向晉至文十年厥貉之次遂執干戈挾
楚穆為窺宋之謀十五年晉郤缺討其不與新城之㑹
蔡雖黽勉從城下之盟貳晉如故也文公方謀事晉畏
楚不得行而卒景靈不紹文志反堅於與楚成六年欒
書之師方渉蔡鄙而楚申息之救已至蔡自以附楚為
良圖也晉悼之興列國悚焉如陳如鄭相率事晉矣蔡
且安於楚之宇下襄八年鄭以晉命侵蔡獲公子燮而
楚復興子囊之師為蔡仇鄭悼公得陳鄭而力已疲矣
所以姑置蔡於不問晉平之出蔡之大臣病於楚令之
無常將改事晉以利蔡可謂忠計矣當時反曰異謀誤
國讙而殺之夫蔡之君臣䧟溺於從楚去順效逆不知
其非而反以即華為悖冝其錮於黨楚而不返也或謂
蔡在春秋中世國勢單弱剪焉無以自通於夏盟然宋
虢二會晉楚各以其從交相見蔡公孫歸生首以楚屬
攘臂於列國大夫之上而陳鄭莫之敢抗則蔡非不能
堅随北方兄弟之國也靈公有篡弑之惡懼中夏之討
奉楚最勤昭四年申之㑹書曰楚子蔡侯其伐吳滅賴
又書曰楚子蔡侯五年伐吳復書曰楚子蔡侯蔡楚之
相得未有若靈公之至也閲六年而楚子誘蔡靈公于
申矣以為未快也又刑其士七十人矣復未足也而用
隠太子岡山矣滅蔡以封弃疾矣蔡之蒙禍亦未有若
靈公之極也方蔡人誅公子燮之謀自以事楚為百世
之利豈知君戮國夷冡嗣俱屠從楚之報乃至如是哉
晉昭公大合八國于厥慭將以救蔡不能振旅反使卑
辭請蔡于楚楚虔方張晉既不能弭蔡之難楚虔既殞
晉又不能復蔡之祀終焉蔡廬以弃疾之命復國則蔡
之存亡廢興皆宅命于楚而中國安得有之乎蔡廬以
隠世子之適嗣岡山之痛獨忘之邪流涕而枕戈猶未
晩也掩恥事讎則天理絶而人道不能立矣蔡朱東國
之廢置專於楚費無極之言夫廢君立君國之大事而
楚之小臣得以制之是楚之鄙邑也蔡何國之為蔡昭
抱累世之憾復以一裘一佩之微遭三年拘郢之辱沈
玉璧以絶楚質愛子以請晉氣憤而情激使中國有伯
雖加恵於蔡伸義於楚則蠻荆無奸夏之患宗國無濟
漢之辱矣召陵之役晉人求貨而辭蔡諸侯侵楚之師
不出楚人圍蔡之師反至柏舉之戰入郢之師遂使蔡
人假手於吳以釋楚憾楚禍既深蔡憂未巳是以哀元
年楚復圍蔡使蔡人男女以辨疆於江汝之間蔡之傾
覆是懼謀徙州來哭墓而遷君臣相戕以及公孫翩之
禍迄春秋以後蔡終為楚所并蓋蔡之依楚如鹿豕逃
於餧虎之側將以求安其不噬囓不止也夫以中國諸
侯雖有即楚者犧牲待於二竟未有如蔡之附楚而不
變者也然蔡之五禍皆楚實為之楚文之執獻舞蔡國
十五年無君則蔡之禍一也楚靈之殺蔡般蔡祀嘗絶
則蔡之禍二也楚費無極逐蔡侯朱則蔡之禍三也楚
子常執蔡昭于郢則蔡之禍四也楚昭遷蔡于江汝則
蔡之禍五也故曰蔡事楚愈堅而䝉楚之害愈深也蔡
之自絶於中國謂楚之險可恃而齊晉之不能朝夕勤
我也然觀蔡文公欲事晉曰先君與於踐土之盟晉不
可弃且兄弟也蔡昭公歸郢質子之際可謂決於奉晉
矣譬諸草木吾臭味也夫豈不欲從諸夏之列而晉之
力亦未能有蔡是以晉之失蔡者三厥慭之會晉中行
吳曰不能救蔡物以無親已為盟主而不恤亡國將焉
用之子皮之行子産已知其不能救蔡此晉之失蔡一
也平丘之㑹蔡廬失國晉無繼絶之義中行穆子曰楚
滅陳蔡晉不能救此晉之失蔡二也召陵之㑹晉荀吳
曰弃盟取怨無損於楚不如辭蔡侯反以伐沈遺蔡之
患此晉之失蔡三也故曰蔡貳中國最甚而中國亦無
力以及蔡也昔周公弔蔡叔之不咸其封蔡仲之冊命
曰睦乃四鄰以蕃王室以和兄弟使蔡人無荒弃周公
之訓捨䦧牆之争思外禦之謀斯兄弟和而四鄰睦王
室尊而僣亂懼則楚雖强大又何畏乎
　二列國同姓世紀　曹
曹周曹叔振鐸之後也振鐸文王之昭武王之介弟也
武王克商封振鐸于曹凡歴十四世而桓公終生立桓
三十五年為魯隠公元年春秋終始曹十五公訖于曹
伯陽十五年實魯哀公八年而宋景公滅曹
　隠元(桓公三/十五)
　桓五(曹始/見經)州公如曹　　九曹世子射姑朝
　　十終生卒　葬桓公(莊公/元)
　　十四㑹曹　　　　　十六㑹曹
　莊十四伐宋　　　　　二十三射姑卒
　　二十四葬莊公　戎侵　覊出奔陳　赤歸(僖公/元)
　　　　　(杜預謂覊盖曹世子也赤曹僖公也為戎/所納按世紀曹世家與二十國表僖公名)
　　　　　(夷則赤非僖公也公羊謂曹覊為曹大夫/公穀二傳皆謂赤為郭公未知孰是先儒)
　　　　　(皆不據公穀之傳多從杜氏觀繼未與突/歸于鄭鄭忽出奔衛无異則赤歸當是曹)
　　　　　(君而僖公當名赤世紀/世家年表名夷恐誤)
　　二十六殺大夫
　閔元(昭公/元)
　僖元次聶北救邢　城邢　㑹檉
　　四㑹侵蔡伐楚　　　　㑹侵陳
　　五㑹首止盟首止　　六㑹伐鄭圍新城　救許
　　七班卒　葬昭公(共公/元)八㑹盟洮
　　九㑹葵　盟葵　　　十三㑹鹹
　　十四城縁陵　　　　十五會盟牡　　次匡
　　　救徐　伐厲　宋伐十六㑹淮
　　十八伐齊　　　　　十九盟曹南　宋圍
　　二十一㑹盂　　　　二十八晉侵入執伯畀宋
　　　襄復歸曹遂㑹圍許
　文元襄卒　葬共公(文公/元)十一來朝
　　十四㑹同盟新城　　十五來朝　齊伐入郛
　宣元㑹棐林伐鄭　　　三宋圍
　　七㑹黒壤　　　　　九㑹扈
　　十伐鄭　　　　　　十二同盟清
　　十四壽卒　葬文公(宣公/元)
　　十七㑹同盟斷道
　成二㑹戰鞌　　　　　三㑹伐鄭
　　五㑹同盟蟲牢　　　七來朝　㑹救鄭
　　　同盟馬陵　　　　九㑹同盟蒲
　　十㑹伐鄭
　　十三㑹伐秦　盧卒于師(成/元)
　　　葬宣公(曹宣公卒于師曹人使公子負芻守公/子欣時逆曹伯之喪負芻殺其太子而)
　　　(自/立)　　　　　　　十五㑹同盟戚
　　　晉執伯歸京師　　十六伯歸自京師
　　十七㑹伐鄭　同盟柯陵　㑹伐鄭
　襄元㑹圍宋彭城　㑹次鄫
　　二㑹戚　㑹戚城虎牢五㑹吳戚　㑹救陳
　　　㑹鄬　　　　　　九㑹伐鄭　同盟戲
　　十㑹吳柤　滅偪陽　　㑹伐鄭
　　十一㑹伐鄭　同盟亳城北　㑹伐鄭　㑹蕭魚
　　十四㑹㑹吳向　㑹伐秦
　　十六㑹湨梁　大夫盟十八㑹同圍齊
　　　負芻卒師(武公/元)　　十九葬成公
　　二十㑹盟澶淵　　　二十一來朝　㑹商任
　　二十二㑹沙隨　　　二十四㑹夷儀
　　二十五㑹夷儀　同盟重
　　二十六㑹澶淵　　　二十七㑹宋　大夫盟宋
　　二十九㑹城把　　　三十㑹澶淵宋災故
　昭元㑹虢　　　　　　十一㑹厥慭
　　十三㑹平　　同盟平
　　十四滕卒　葬武公(平/元)十八須卒　葬平公(悼公/元)
　　二十㑹自鄸出奔宋　二十五㑹黄父
　　二十七㑹扈　午卒(聲公/元)
　　　(經自悼公卒至定公八年書靖公卒聲公隠公/經皆不書傳亦無是史記世家悼公朝于宋宋)
　　　(囚之曹立其弟/野是為聲公)
　　二十八葬悼公　　　三十二㑹城成周(史記世/家聲公)
　　　(五年平公弟通弑聲公/而代立是為隠公元年)
　定四㑹召陵侵楚　盟臯鼬(史記隠公四年聲公弟/露弑隠公代之是為靖)
　　　(公元/年)　　　　　　八露卒　葬靖公(伯陽/元)
　　十宋樂大心出奔　　十一宋樂大心自曹入蕭
　　十二衛公孟彄伐　　十三衛公孟彄伐
　哀三宋樂髠伐　　　　六宋向巢伐
　　七宋圍鄭駟宏救
　　八宋入以伯陽歸(遂滅曹實/伯陽十五)
序曹世紀曰曹者文昭之懿親甸伯之貴爵也春秋書
曹不見貶黜之文把以伯爵削而書子秦以伯爵略而
從狄穀以伯爵斥而挈名獨曹得始終稱伯辭無所變
豈非春秋猶示假借於曹歟然曹之見於經自交乎中
國盟㑹之外曹事之特書者闕焉無㡬案公羊謂曹無
大夫穀梁謂曹無師何春秋又以曹為不足録而簡之
邪嘗考曹國之始末矣其事夏盟最謹其與諸侯甚睦
不得罪於中國此曹所以無貶文也其國趨於僻陋安
於偷弱不能自立此曹所以不得詳録也春秋之世陳
鄭紀薛之邦其從㑹有常者未能如曹方齊晉主伯列
國一離一合而曹之不至者寡矣昭公與會者四共公
與㑹者六文公與㑹者五宣公與㑹者八成公與㑹者
十九武公與㑹者十二悼公與㑹者二聲隠二公與會
者各一可謂事夏盟之最謹矣其㑹魯者二其朝魯者
五其㑹宋者三曰曹人致餼禮也曰曹即位而來見禮
也曰五年而再朝禮也雖更蒙晉宋齊衛之師晉侵者
一執者二宋圍者三伐者三衛伐者二齊伐者一而曹
自伯國㑹伐之外未嘗敢一稱師報復於列國可謂與
諸侯之甚睦矣其不得罪者此也夫事夏盟之謹則守
義而可久與諸侯之睦則得道而多助然姬之在列者
曹實先亡不及春秋之終其故何哉蓋曹以僻陋之習
行媮弱之政不能自立非一朝夕之故矣或曰曹嘗病
於戎嘗困於晉而其先亡也終始實成於宋自曹莊既
没戎實侵曹於是覊以戎出朱以戎歸曹本千乗之邦
國有冡嫡戎得亂之向也宋之求多於鄭而晉之不得
行於邾者蕞爾之戎乃得以加之於曹是曹之病於戎
者然也曹共公襄雖以楚方得曹之故晉文實以私怨
行焉既入其國復執其君復分其田終嵗而後復國曹
成公負芻雖以殺太子自立之罪晉厲遂以汰心執之
既列諸㑹而復重其討二年而始歸自亰師觀曹使侯
獳貨筮史以請共公曰合諸侯而滅兄弟非禮也至曹
人之請成公其辭尤憂憤不已曰若之何憂猶未弭而
又討我寡君是大泯曹也是曹困於晉者然也自曹莊
公以齊命㑹伐宋遂為宋人不釋之憾夫伐宋非獨一
曹也而獨仇曹之深以曹在宋之宇下非他國比僖十
五年宋人伐曹傳曰討舊怨也且敵恵敵怨不在後嗣
何怨之可討乎僖十九年宋人圍曹傳曰討不服也伐
齊之役曹南之盟曹既兩從㑹矣何不服之責乎宣三
年宋師圍曹傳曰討武氏之亂也武穆之禍宋實為之
豈曹之有罪乎至曹伯陽之衰宋景用師益亟哀三年
書宋樂髠伐曹六年書宋向巢伐曹七年書宋人圍曹
八年書宋公入曹以曹伯陽歸矣夫六年之間宋師狎
至卒以吞曹蓋曹偪於宋其來固久申之㑹鄭子産曰
曹畏宋必不來曹以偪而素畏於宋宋以强而求多於
曹不及并吞寧有已乎是曹之先亡也終始實成於宋
者然也然曹茍能以禮義自强其國有賢者相與扶持
稍變僻陋之習則曹叔振鐸之澤未泯也豈戎能病之
晉能困之而宋景遂得滅之哉春秋之道正本而明微
反已而不責人謂國之存亡皆其自致者也善乎鄭渾
罕之言曰曹其先亡乎偪而無禮夫禮義明則國不畏
偪禮之不立逼而必傾非獨宋景之罪也曹之衰政不
詳於春秋嘗觀諸詩矣蜉蝣則刺昭公好奢而任小人
無法以自守下泉則疾共公侵刻下民不得其所鳲鳩
則刺其在位之無君子候人則刺其近小人而逺君子
嗚呼此曹亡國之階也夫曹之四詩三詩刺其弃君子
用小人禮義自君子而出者也君子不用何以望其有
禮以自强是以曹共公有僖負羈之賢不能知而乗軒
者乃三百人曹成公有子臧為曹國社稷之鎮公子不
能用而俾之盡致其邑與卿而不出曹伯陽惑田弋鄙
人公孫彊之謀妄聽辯言而亂舊政背晉奸宋自取滅
亡而不悟孟子曰不信仁賢則國空虛無禮義則上下
亂國既僻陋而空虛且亂其能有存邪至是而後知春
秋以曹為不足録之意也
　三列國同姓世紀　衛
衛康叔之後康叔武王之幼弟也成王分殷餘民封康
叔于河淇之間實伯爵夷王始命頃侯至武公復受命
為公凡十三世當桓公十三年實魯隠公元年春秋始
終衞十一公迄于出公之十二年由出公以降十三世
而秦并衞
　隠元(桓十/三)　　　　　　二鄭伐
　　四州吁弑君完　伐鄭　伐鄭　殺州吁于濮
　　　立晉(宣元蔡衞以天子之近郊創為大變而宋/魯陳  之君縱不能討反連兵以張其勢)
　　　(夫獨無君父之心哉春秋兩書伐鄭/詞繁而不殺其法不獨在州吁矣)
　　五葬桓公　入郕　　八遇垂　盟瓦屋
　　十入鄭　伐戴
　桓三胥命蒲　　　　　五從王伐鄭
　　十㑹桃丘弗遇　　　　來戰郎
　　十一盟惡曹　　　　　鄭忽出奔
　　十二晉卒(恵公元年立五年/出亡八  復入)
　　十三及魯紀鄭戰敗績　葬宣公
　　十四宋以伐鄭　　　十五㑹袲伐鄭
　　十六㑹曹　㑹伐鄭　　朔出奔齊(公子黔/牟立)
　　十七伐邾
　莊三溺㑹齊伐　　　　五㑹齊宋陳蔡伐
　　六王人子突救　朔入(放黔/牟)　至伐　齊來歸俘
　　十四㑹鄄　　　　　十五㑹鄄
　　十六伐鄭　㑹同盟幽二十五朔卒(懿公/元)
　　二十八齊伐及戰敗績
　閔二狄入(戰熒澤遂滅衛衛遺民/立戴公卒而立文公)　(文公/元)
　僖二城楚　　　　　　四㑹侵蔡伐楚　㑹侵陳
　　五㑹首止　盟首止　六㑹伐鄭圍新城　救許
　　八㑹盟洮　　　　　九㑹葵　　盟葵
　　十温子奔　　　　　十三狄侵　㑹鹹
　　十四城縁陵　　　　十五㑹盟牡　　次匡
　　　救徐　　　　　　十六㑹淮
　　十八伐齊　邢狄伐　十九伐邢
　　二十一狄侵　　　　二十二伐鄭
　　二十五燬滅邢　燬卒(成公/元)　葬文公　盟洮
　　二十六盟向　伐齊
　　二十八晉伐　買不卒戍刺之　楚救　出奔楚
　　　㑹盟踐土(叔武/)鄭自楚復歸　元咺出奔晉
　　　晉執歸京師　　　　元咺自晉復歸
　　三十殺大夫元咺及公子瑕　鄭歸衞
　　三十一狄圍　遷帝　三十二侵狄　及狄盟
　文元晉伐　伐晉　　　三㑹伐沈
　　四寗俞來聘　　　　七盟扈(衛侯㑹/趙盾)
　　九㑹救鄭　　　　　十三㑹沓　狄侵
　　十四㑹同盟新城　　十五盟扈(衛侯/)
　　十七伐宋　㑹扈
　宣元晉放大夫胥甲父　　㑹棐林伐鄭(趙盾/)
　　二侵鄭　　　　　　六孫免侵陳
　　七孫良夫來盟　　　　㑹黒壤
　　九㑹扈　鄭卒(穆公/元)　十齊崔氏出奔　伐鄭
　　十二同盟清　　救陳十四殺大夫孔達
　　十七㑹同盟斷道　　十八世子臧伐齊
　成二及齊戰新築敗績　孫良夫及齊戰鞌齊敗績
　　　速卒(定公/元)　盟蜀　三㑹伐鄭　葬穆公
　　　孫良夫伐廧咎如　孫良夫來聘
　　　及孫良夫盟　　　五㑹同盟蟲牢
　　六孫良夫侵宋　　　七㑹救鄭　同盟馬陵
　　　孫林父出奔晉　　八來媵
　　九㑹同盟蒲　　　　十弟黒背侵鄭　㑹伐鄭
　　十二㑹瑣澤　　　　十三㑹伐秦
　　十四孫林父自晉歸　　　臧卒(獻公/元)
　　十五葬定公　㑹同盟戚　會㑹吳鍾離
　　十六㑹沙隨　　　　十七北宫括侵鄭
　　　㑹伐鄭　同盟柯陵　會伐鄭
　　十八㑹同盟虚朾
　襄元㑹圍宋彭城　　　　　公孫剽來聘
　　二侵鄭　㑹戚　㑹戚　城虎牢
　　三㑹同盟雞澤　　　　大夫及陳袁僑盟
　　五㑹吳善道　㑹吳戚　㑹救陳
　　七宿如　孫林父來聘　及盟　㑹鄬
　　八㑹邢　　　　　　九㑹伐鄭　同盟戲
　　十㑹㑹吳柤　㑹伐鄭十一㑹伐鄭
　　　同盟亳城北　㑹伐鄭　㑹蕭魚
　　十四㑹㑹吳向　㑹伐秦　出奔齊(殤公/元)㑹戚
　　十七㑹湨梁　大夫盟　㑹伐許
　　十六石買伐曹　　　十八晉執石買
　　　㑹同圍齊　　　　十九盟祝柯
　　　孫林父伐齊　　　二十㑹盟澶淵
　　二十一㑹商任　　　二十二㑹沙隨
　　二十三齊伐　　　　二十四㑹夷儀
　　二十五㑹夷儀　同盟重　　入夷儀
　　二十六寗喜弑君剽　　孫林父入戚叛
　　　衎復歸衛　　　　　晉執衞寗喜
　　二十七㑹宋　殺大夫寗喜　弟鱄出奔晉
　　　大夫盟宋　　　　二十八石惡出奔晉
　　二十九衎卒(襄公/元)　㑹城把　葬獻公
　　三十㑹澶淵宋災故
　昭元㑹晉楚虢　　　　六宋華合比出奔
　　六惡卒(靈公/元)　葬襄公十一㑹厥憖
　　十三㑹平丘　　　　　同盟平
　　十八宋衛陳鄭災　　二十盜殺兄縶
　　二十五㑹黄父　　　二十七㑹扈
　　三十二㑹城成周
　定四㑹召陵侵楚　盟臯鼬　伐鮮虞
　　七晉執結以侵　盟沙八晉士鞅侵
　　　斯何忌侵　盟曲濮九次五氏
　　十晉趙鞅圍　㑹安甫十二公孟彄伐曹
　　十三次垂葭　　　　　公孟彄伐曹
　　十四公孫戍來奔　　　趙陽出奔宋
　　　北宫結來奔　㑹牽　世子蒯瞶出奔宋
　　　公孟彄出奔鄭　　十五次渠蒢
　哀元伐晉　　　　　　二元卒(出公/元)
　　　晉趙鞅納蒯瞶于戚　葬靈公
　　三圍戚　　　　　　五晉趙鞅伐
　　七晉魏曼多侵　　　十公孟彄自齊歸
　　十一世叔齊出奔宋　十二㑹鄖
　　十三晉魏曼多侵
序衞世紀曰春秋諸侯姬在列者衛獨後亡何邪以同
姓之尊封疆之大雖在叔世遺澤未泯尚為列國之望
二百四十二年之間兵争之可見者最少賢人君子之
著聞者特多介於齊晉大國之間偪而未至於失國良
有以也然禮義消亡變故繁興衞之為衞亦有可得而
考者吾觀魯以周班而後鄭於衞晉人載書踐土而先
衛於蔡衞為同姓之尊可知也受三監之舊竟分七族
之餘民封畛土疆始於武父之南至於圃田之北實方
伯連帥之地隠公之初以鄭視衞亦曰衞實難也成公
以後以晉敵衞猶曰衞不得為次國也末年襄靈之衞
至無足道而其出猶可以當晉之千乘入猶可以受晉
之五伐豈非其封壤之大有足以自植立者歟異時數
大國之争盟未嘗不以得衞為重自齊桓首倡伯事盟
㑹屢舉而十六年之勤始能得衞晉又踵桓之迹舉動
稍異而更五㑹之信卒未能以致衛其不輕向背如此
當春秋之始從王之舉猶曰正也在春秋之終越國之
謀猶曰古也不特此爾楚䖍稱伯于申而問召陵之典
諸侯楚實有之矣衞獨能從容與晉郤楚吳夫差端冠
委於黄池以襲成周之籍吳子在而諸侯莫敢不至矣
衞亦卒晏然與晉而辭吳蓋其流風遺習尚存所以為
列國之望歟乃若中國同好莫不與者亦㮣可考而惠
公之與㑹者二文公之與㑹者六成公之與㑹者二穆
公之與㑹者七獻公之與㑹者二十五靈公之與㑹者
四自其從齊晉以有事於兵革之外而稱師修怨如伐
鄭入郕治曹盟邢不過數事非兵争視他國最少歟名
卿才大夫其可稱者殆不勝計秉翟之人可為王官終
寠之士皆為忠臣當獻公之世有事君不二者有能賛
大事者有能撫内而營外者季札所以稱其無患者也
靈公之世治宗廟有人治軍旅有人治賔客又有人孔
子所以稱其奚喪者也夫其季世而人才之見於百執
事者猶且若是則干旌之賢臣淇奥之君子其稱於當
時者亦可想也非人才視他國猶多歟夫以王室之親
受成國之壤而家法未墜獨有以自異於時兵争之少
猶足以輯寧其民人才之多猶足以維持其國蓋魯衞
之政兄弟也魯居儒書秉禮之邦春秋之稱望國未嘗
不曰魯衞意者康叔武公之治衞亦猶周公伯禽之在
魯其典刑文獻隠然未忘固應有是冝其偪於齊晉奔
走於强令能據其地執其君臣而未敢於亡其國也雖
然禮義消亡變故繁興故更世雖多而争端不息立國
雖久而根本屢揺東門之亂州吁始禍熒澤之變孽朔
召釁衎剽並争適庶舛也孫寗專制上下紊也鱄縶䝉
禍兄弟乖也蒯輒出入父子睽也觀詩人記衛之風自
頃至文三十有八詩而言男女夫婦者居三之二則本
其亂亡之由抑可見矣夫三綱五常立國之本而淪斁
如此衞之有名無情其來豈一日之故昔之聞衞風者
曰吾聞衛康叔武公之德如是是其衞風乎吁豈非康
叔武公之澤源流深長必至於陵夷極盡而後衞從之
歟不然孟子所謂無禮義則上下亂衞之後已幸哉
　四列國同姓世紀　晉
晉唐叔之後也唐叔武王之穆始封夏墟閲十世而文
侯仇輔周東遷以受圭瓉之賜又四世至鄂侯二十年
實魯隠公元年六世而文公伯諸夏自是晉主齊盟者
十一君迄于定公三十一年乃魯哀十四年自文至定
事見晉伯紀其未伯已前事别為晉紀云
　隠元(鄂侯/二年)　(初晉昭侯封成師于曲沃邑大于翼翼/晉君都也桓叔卒莊伯立弑孝侯晉人)
　　　(立鄂侯卒莊伯代之平王使/虢公伐曲沃晉人立哀侯)
　　五(哀侯/元)　(晉侵陘庭陘庭與曲沃武公謀伐晉/虜哀侯晉人乃立哀侯小子為君)
　桓三(晉侯/緡元)　(曲沃武公伐晉侯滅之周僖王命曲沃/武公為晉君列於諸侯於是盡併晉地)
　莊十六(武公/元)　(曲沃武公在位二十七年周僖王命/更號曰晉武公始都晉國武公者晉)
　　　(穆公曽孫曲沃桓叔孫也自桓至/武公凡六十七年代晉為諸侯)
　　十八(獻公/元)　(獻公八年晉始用士蒍説冬/殺故晉之羣公子始都絳)
　僖二滅下陽　　　　　五殺世子申生　執虞公
　　八狄伐　　　　　　九佹諸卒
　　　里克殺君子奚齊
　　十里克弑君卓及大夫荀息　殺大夫里克
　　十一殺大夫㔻鄭父
　　十五及秦戰韓獲晉侯(是嵗作爰田晉侯歸作州/兵秦始征河東置官司焉)
　　　(二十三年恵公夷吾卒位公子圉立二/十四年秦伯納晉重耳弑懐公于髙梁)
　　二十四夷吾卒(文公定而後告元/懐公元  文公)　(秦伯納之送/衛於晉三千)
　　　　(人實紀/綱之僕)　　　　二十五(王入于王城晉/侯朝王圍原)
　　二十七(蒐于被廬作三軍/謀元帥明年始伯)
序晉世紀曰晉之為國舊矣入春秋逾六十年昉見於
經僖二年晉滅下陽是也晉以武穆之近親受陶唐之
奥都冠冕乎侯伯之列而書法之詳乃不得與鄭衛同
目鄂侯二年為春秋之始及乎重耳以前凡六世矣按
左氏晉之䇿書登載至繁非無可繫之事也周之東遷
曰晉鄭焉依非無可録之功也武公代興事端轇轕非
無可紀之變也春秋皆略而不書八十餘年間晉事之
存乎經者僅十見不過執滅之暴誅弑之惡秦狄戰伐
之辱而已夷攷諸傳桓二年曲沃伐翼七年春曲沃誘
晉小子侯殺之八年春滅翼冬王命哀侯之弟緡于晉
莊十六年冬王命曲沃伯為晉侯此非變端之可紀歟
莊十八年春晉侯朝王晉侯使原莊公逆王后于陳僖
十一年晉侯平戎于王非其功之可録歟莊二十六年
夏晉城絳閔元年晉作二軍晉伐臯落氏僖十五年晉
作爰田晉作州兵冬晉侯歸自秦二十四年秦伯納重
耳此非事之可繫歟聖人作經何削之若是其嚴春秋
之法所以代一王之賞罸存萬世之綱常曲沃滅翼支
孽之逼輒傾宗國東周刑政不行反加寵命彛倫攸斁
人紀何觀子孫象之遂有里克之亂申生之禍君臣父
子不能相保由傳攷經則知聖人微其事而不書存其
惡而自著撥亂反正之道反覆晉事而可觀及觀列國
之詩晉風自蟋蟀而下十有二篇皆僖昭武獻之詩自
重耳而後咸缺焉蓋詩與春秋詳略互見襃貶自章以
武獻之事不足録乎春秋也故詩特詳之椒聊則言曲
沃之强盛蕃衍而曲致其隠傷之辭無衣則著武公之
并國不安而極道其愧惕之情枤杜采苓等詩無非刺
其行事之非凡晉人之悖理傷道春秋略之者觀乎國
風可以參見矣武獻之為國非不盛也當齊桓九合之
時晉之君大夫不交於盟㑹葵丘如㑹不至而還晉以
不義得國方新歉歉乎懼人之有辭於已也是以阻居
深山王靈不及禮樂之事曽無聞焉至乎重耳之伯而
後改物遂能駕楚世主夏盟然重耳復國之初經猶未
之録也僖二十五年晉侯朝于王城無以異乎朝于王
所也晉侯圍原無以異乎遂圍許也皆不得見於經重
耳入國雖正未受天子之命亦猶武公耳故僖二十七
年以前晉事不著乎春秋者聖人扶人紀存綱常之法
二十八年以後晉事詳列乎春秋者聖人憂中國録伯
功之例也
　五列國同姓世紀　鄭
鄭之始封自桓公桓公乃厲王之昭宣王之弟也自桓
公寄帑於虢㑹武公從王東遷卒定其地而食溱洧焉
莊公繼立二十二年當魯隠公元年實春秋之始閲世
十四至聲公二十年當魯哀公十四年為春秋之終聲
公以降歴七世而韓滅鄭
　隠元(莊公二/十三)克叚于鄢　二伐衛
　　三盟石門　　　　　四宋陳蔡衛伐　翬㑹伐
　　五宋伐圍長葛　　　六來渝平
　　八宛來歸祊　我入祊十㑹中丘　㑹伐宋
　　　宋衞入　宋蔡衞伐戴　伐取之　入郕
　　十一㑹時來　入許
　桓元㑹垂　璧假許田　　盟越
　　二㑹稷成宋亂　㑹鄧五如紀
　　　蔡衞陳從王伐鄭(繻葛之戰/射王中肩)
　　十來戰于郎　　　　十一盟惡曹　寤生卒
　　　葬莊公(厲公/元)　宋執祭仲　突歸　忽出奔衞
　　十二盟武父　伐宋戰宋
　　十三及四國戰四國敗績
　　十四㑹曹　弟語來盟　宋以四國伐
　　十五突出奔蔡　世子忽復歸(昭/元)　突入櫟
　　　四國㑹袲伐　　　十六㑹曹㑹伐至伐
　　十七(髙渠彌弑昭/公立公子亹)　　十八(齊人殺子亹祭仲迎/鄭子于陳而立之)
　莊四遇垂　　　　　　十四㑹鄄(厲公復元鄭厲/公自將侵  傅)
　　　(瑕殺鄭子/而立厲公)　　　　十五㑹鄄
　　十六宋齊衞伐　荆伐　㑹同盟幽
　　十七齊執詹　詹自齊逃來
　　二十一突卒　葬厲公(文公/元)
　　二十七㑹同盟幽　　二十八荆伐　㑹齊宋救
　　二十九侵許
　閔二棄師
　僖元楚伐　㑹檉　　　二楚侵
　　三楚伐　　　　　　四㑹侵蔡遂伐楚次陘
　　　㑹侵陳　　　　　五㑹首止盟首止
　　六㑹伐圍新城　至伐七齊伐　殺大夫申侯
　　　㑹世子華盟寗母　八盟洮　乞盟
　　九㑹葵丘　盟葵丘　十三㑹鹹
　　十四城縁陵　狄侵　十五㑹盟牡邱次匡救徐
　　十六㑹淮　　　　　十九盟齊
　　二十入滑　　　　　二十一㑹盂
　　二十二宋衞許滕伐　二十四狄伐　天王出居
　　二十七圍宋　盟宋　二十八㑹盟踐土　㑹温
　　　圍許　　　　　　三十秦晉圍
　　三十二捷卒(穆公/元)　　三十三伐許
　文二㑹盟垂隴　　　　三㑹伐沈
　　七㑹盟扈(鄭/伯)　　　　九楚伐　晉救
　　十三㑹棐　　　　　十四㑹同盟新城
　　十五盟扈(鄭/伯)　　　　十七伐宋　㑹扈
　宣元侵陳遂侵宋　四國㑹晉棐林伐　晉宋伐
　　二宋及戰大棘宋敗績　四國侵
　　三楚侵　蘭卒(靈公/元)　　葬穆公
　　四歸生弑君夷(襄公/元)　　楚伐
　　五楚伐　　　　　　七㑹黒壤
　　九㑹扈　楚伐　晉救十四國伐　楚伐
　　十一盟辰陵　　　　十二楚圍
　　十四晉伐
　成二侵衛　盟蜀　　　三四國㑹伐　至伐
　　　去疾伐許　伐許　四堅卒(悼公/元)葬襄公
　　　伐許　　　　　　五㑹同盟蟲牢
　　六費卒(成公/元)　楚嬰齊伐　晉欒書救
　　七楚嬰齊伐　九國㑹救　同盟馬陵
　　九㑹同盟蒲　晉執伯　　欒書伐　圍許
　　十衛弟黒背侵　六國㑹伐(是嵗鄭人改立君晉/侯伐鄭而歸其君)
　　十三㑹伐秦　　　　十四喜伐許
　　十五㑹同盟戚　楚伐十六喜侵宋
　　　戰鄢陵敗績　　　　尹子四國㑹伐
　　十七衞北宫括侵　尹單七國㑹伐同盟柯陵
　　　單子七國㑹伐　　　至伐
　　十八伐宋　侵宋
　襄元晉韓厥伐　　　　二伐宋　睔卒(僖公/元)
　　　晉宋衞侵　㑹戚　　㑹戚遂城虎牢
　　三㑹同盟雞澤及袁僑􁋼
　　五發來聘　㑹吳戚　　㑹救陳
　　七㑹鄬髠頑未見卒于鄵(簡公/元)
　　八葬僖公　侵蔡獲燮　㑹邢　　楚貞伐
　　九十二國㑹伐　同盟戱　楚伐
　　十伐宋　十二國㑹伐　盜殺騑發輒
　　　戍鄭虎牢　楚貞救　至伐
　　十一舍之侵宋　十二國㑹伐　同盟亳城北
　　　至伐　伐宋　十二國㑹伐㑹蕭魚
　　　楚執良霄　　　　十四十三國㑹㑹吳向
　　　十三國㑹伐秦　　　七國㑹戚
　　十六十一國㑹湨梁大夫盟
　　十八㑹同圍齊　楚午伐
　　十九盟祝柯　　　　　殺大夫嘉
　　二十㑹盟澶淵　　　二十一㑹商任
　　二十二㑹沙隨　　　二十四㑹夷儀
　　　楚蔡陳許伐　　　二十五㑹夷儀
　　　舍之入陳　同盟重　　夏伐陳
　　二十六㑹澶淵　　　　楚蔡陳伐
　　二十七㑹宋　　　　　大夫盟宋
　　二十九十一國㑹城把三十良霄出奔許
　　　自許入殺良霄　　　十二國㑹澶淵宋災故
　昭元晉楚十一國㑹虢　二殺大夫黒
　　四㑹申　　　　　　十一㑹厥憖
　　十二嘉卒(定公/元)葬簡公十三㑹平　　同盟平
　　十八宋衞陳鄭災　　二十五㑹黄父
　　二十八寧卒(獻公/元)　　　葬定公
　　三十二十一國㑹城成周
　定四十八國㑹召陵侵楚　盟臯鼬　楚囊瓦出奔
　　六游速滅許以斯歸　　公侵　至侵
　　七盟鹹　　　　　　八晉士鞅侵　盟曲濮
　　九蠆卒(聲公/元)　葬獻公十㑹安甫
　　十一及平　　　　　　叔達如莅盟
　　十四公孟彄出奔　　十五罕達伐宋
　哀二晉趙鞅及罕達戰鐵鄭敗績
　　七宋皇瑗侵　　　　　駟宏救曹
　　九宋皇瑗取師雍　　　宋伐
　　十宋伐　　　　　　十一陳轅頗出奔
　　十二宋向巢伐　　　十三罕逹取宋師于嵒
序鄭世紀曰觀春秋之世變於鄭蓋可觀矣鄭之為國
邇於周畿而介乎齊晉楚之間方其初也一舉動而係
王朝之輕重及其後也一向背而關中外之盛衰鄭固
春秋要領之國然鄭在隠桓之春秋王室之罪人在莊
僖以後之春秋伯者之罪人也在襄昭以後之春秋當
時諸侯之罪人也觀周桓公言於王曰我周之東遷晉
鄭焉依王子朝告於諸侯之辭亦曰恵襄之難則有晉
鄭咸絀不端鄭疑未有罪於王室也然由君子之論夾
輔之績不足以贖交惡之誅綏定之羙不足以掩敵戰
之惡況入春秋以來未有言克其弟者而克叚之舉始
冒周官賊親之刑未有言伐人國者而伐衞之師始蹈
敵國相征之禁未有言歸人邑而歸祊之謀始犯諸侯
專地之戒當是之時列國争兵曽未有先莊公以詭譎
之雄日争尋常以盡其民蓋未足論也而殱天倫墮王
法之大者皆昉於鄭焉以先王之禮攷之鄭豈非王室
之罪人歟莊僖之後王政日微矣堅事伯主以蕃王室
是猶愈於事楚也而鄭之君臣念不及是借曰泓不振
旅是宋襄之所以失鄭邲不復從是晉景之所以不克
争鄭棐林之役伐而不從猶曰晉實不競鄢陵之役勝
而不服猶曰晉實不德而盟幽未㡬亟有鄭詹之執召
陵既退尚勤新城之圍是何邪又況戰城濮之明年遂
敢於背翟泉之盟城虎牢之十載姑黽勉聽命於蕭魚
之集以為晉楚之間强令是從則文公一戰之威非楚
匹矣以為晉楚無德來者是與則悼公五㑹之信非楚
敵矣鄭何難於背楚何易於弃晉若是哉是則從楚者
鄭之欲也昔成王命太公曰五侯九伯女實征之平王
命文侯曰與鄭夾輔周室毋廢王命以先王之訓攷之
鄭又豈非伯者之罪人歟然襄昭以後宋盟申㑹諸侯
兩屬於晉楚者二十餘年自是晉楚俱弱無力争之事
鄭宜有以立國矣而復附齊衛抗晉宋終嵗勤動迄無
所成攷其一國之政乃冥冥轉移於七穆之手蓋子駟
之専移之於子孔子孔之誅則移之於伯有伯有之誅
則移之於子晳櫜甲以争室而不暇問矯盟以専伐而
不能禁非子産補弊支傾任忠才斃强侈以救之鄭之
亟亡不待數世之後矣末年宋公子地之叛而大夫為
老丘之役以奬地晉趙鞅之亂而大夫為鐵之役以助
鞅是鄭國惟大夫之所為當時田氏專齊三家擅魯六
卿兮晉七穆有鄭蓋相視而莫相正也然諸侯無專殺
而殺有罪者與之無外討而討有罪者善之繩以春秋
之法則鄭又豈非諸侯之罪人也歟夫以二百四十二
年之鄭君臣上下相與謀其國者始於上陵終於下抗
中於從于强令無一可以為長世保民之道欲後亡得
乎抑嘗觀之詩鄭風二十有二篇清人而下五詩皆刺
其不能逺小人而近忠賢雞鳴而下五詩皆刺其失㛰
姻之道無室家之節夫不信仁賢則國空虛無禮義則
上下亂鄭胥有之矣渾罕之言曰鄭先衞亡偪而無法
以經攷之鄭之先亡豈直無法之罪哉
　六列國同姓世紀　滕
滕周叔繡之後叔繡為文王之昭周公封建親戚而國
之滕入春秋至魯隠公七年滕始見經而不名自文至
隠以名通者五君隠公實卒于哀十一年後四年而春
秋終
　隠七滕侯卒　　　　　十一來朝
　桓二滕子來朝
　莊十六㑹同盟幽
　僖十九宋執嬰齊
　宣九滕子卒(文公/元)　宋圍十宋伐
　成十三㑹伐秦　　　　十六滕子卒(成公/元)
　襄元㑹圍宋彭城　　　二㑹戚城虎牢
　　五㑹吳戚　　　　　六來朝
　　九㑹伐鄭　同盟戲　十㑹㑹吳柤　㑹伐鄭
　　十一㑹伐鄭　同盟亳城北　㑹伐鄭㑹蕭魚
　　十四㑹㑹吳向　　　　㑹伐秦
　　十八㑹同圍齊　　　十九盟祝柯
　　二十㑹盟澶淵　　　二十四㑹夷儀
　　二十五㑹夷儀　　　　同盟重
　　二十九㑹城把　　　三十㑹澶淵宋災故
　　三十一來㑹葬
　昭三原卒(悼公/元)　　　　　叔弓如滕　葬成公
　　四㑹申　　　　　　十三㑹平　　同盟平
　　十五㑹黄父　　　　二十七㑹扈
　　二十八寧卒(頃公/元)　　　葬悼公
　定四㑹召陵侵楚　　　十五來㑹葬
　哀四結卒(隠公/元)　葬頃公十一虞母卒　葬隠公
序滕世紀曰滕地不大於邾莒民不衆於紀薛而以文
昭之懿戚受侯爵之顯封當隠桓之春秋嘗以侯書於
經矣然其始稱爵而没其名其後稱名而貶其爵是果
何邪夫宿男不名以為微之把侯貶爵以為外之春秋
之所為不足於滕者必有意也滕事不詳於經其本末
可考者五君而已其與諸侯之睦事伯主之謹猶可槩
見也何謂與諸侯之睦春秋未有書國君㑹葬他國者
而書滕之㑹于魯者二未有書國君朝於小國者而書
滕之朝魯者五自曹莒邢邾之小國其争城争地皆嘗
從事於干戈之釁而二百餘年間滕獨無稱兵修怨之
事其與諸侯可謂睦矣何謂事伯主之謹方齊桓之伯
滕之㑹盟者一宋襄之伯滕之從伐者一晉文之伯迄
於靈成之世滕不一列於經意其國小而偪猶未能數
從諸侯之事也自晉厲以後凡晉合諸侯一則曰滕之
大夫皆至二則曰滕之大夫皆㑹故文之㑹晉者一成
之㑹晉者十六悼之㑹晉者三頃之㑹晉者一自陳許
蔡鄭之大夫其一從一違往往未能一意於中國之好
事而六十年間滕獨無盟之不與無役之不從則其事
伯主可謂謹矣春秋惡争鬬重輯睦滕之無争於諸侯
無惡於伯主宜未得罪於春秋也而春秋不足於滕果
何意邪以其國之亟亡邪滕之偪於宋畏於齊楚而不
能國亦勢使然也宋襄之執滕曰討其不服宋也宋文
之圍滕曰討其不事宋也滕誠有罪矣不省其國而執
其君不矜其禍而圍其國不㡬於無道行之乎至宋之
盟叔孫豹曰滕宋私也成周之城仲幾亦曰滕宋役也
非其偪於宋者然歟異時滕文公曰滕小國也事齊乎
事楚乎故嘗以之楚而過宋則不惟畏宋而猶畏楚嘗
以聞築薛而恐於齊則不惟畏楚而且畏齊是不特惟
文之世為然耳自戚之㑹七國皆在而滕之不至曰以
齊故也申之㑹四國不來而滕之不敢不至曰以楚所
及也非其畏於齊楚者然歟然則松柏之下其草不殖
滕之亟亡非滕之罪也然滕之亟亡則亦有故矣蓋滕
以文王之子孫與魯衞兄弟也故家遺俗流風善政寧
無一二之僅存可以保固而持其世哉今觀渾罕之言
乃以滕之先亡亦出於偪而無禮滕之弊政雖不詳於
經自春秋之初于魯旅見而禮典已紊與薛争長而班
爵已墮喪紀之莫行經界之不正循習僻陋是不一世
則典章文物之廢壊其來久矣是以國君無名君無道
也㑹朝稱子君無禮也凡先王之餘澤一切淪胥於夷
狄而不復見則滕果何所恃以立國乎夫以滕壤地褊
小介於數大國之間而無禮以固其國是春秋之不足
於滕也歟
　七列國同姓世紀　邢
邢周公之胄也周公弔二叔之不咸而始封焉入春秋
六十有一年而見伐於狄齊桓公逐狄人而城之後二
十八年而卒滅於衞
　莊三十二狄伐
　閔元齊救
　僖元次聶北救　遷夷儀　齊宋曹城
　　十六㑹淮　　　　　十八伐衞
　　十九衞伐　　　　　二十齊狄盟
　　二十五衛燬滅
序邢世紀曰吾觀於邢而後知亡國之自取也夫邢周
公之後嘗為狄所滅矣齊桓城邢而春秋大之則邢衞
之宗也而衛文滅邢春秋宜如何而惡之經書衞侯燬
滅邢衞之罪著矣雖然列國之事滅人者罪易見滅於
人者罪難知春秋之法端本而後末正已而後責人則
書邢之見滅於衞邢獨無罪乎觀春秋書邢之本末而
求其所以亡則罪之在衞者三在邢者五不可不察也
何謂衞之罪懐怨以謀人國罪之一伐夲以滅同姓罪
之二文公稱有道之君而仕二禮殺國子挾詐以掩人
之不疑罪之三此罪之在衞者也何謂邢之罪邢方無
道衞有令政以邢伐衞是不度德矣邢蕞爾小國而衞
為大邢之盟實主乎伐衞是不量力矣衞以文昭之親
邢則兄弟之邦不知比衞而數尋師以修怨不親親矣
伐齊之役實始於宋釋甗之憾宜不在衞而乃舍宋而
治衞是不察有罪矣是雖均之為罪然豺狼之人非我
族類忘其世仇而同之於與國以仇謀新所以深衞之
忿而速邢之亡則罪之尤大者歟觀罪之在邢者如此
則衞之滅邢豈直衞侯之罪哉詩云騂騂角弓翩其反
矣兄弟㛰姻無胥逺矣爾之逺矣民胥然矣邢之伐衞
其為反也不亦甚乎衞之滅邢其為然也不亦宜乎是
聖人之所以書邢之意
　八列國同姓世紀　郕
郕周叔武之後文王之昭也武王克商封叔武於郕按
史記世家云武叔其後世無所見其事之書於春秋僅
如此
　隠五衞入　　　　　　十齊入
　桓三公㑹把于郕
　莊八師及齊圍郕郕降齊
　文十二郕伯來奔
序郕世紀曰郕之事書于經者四考其始末一入於衞
再入於鄭終圍於齊魯於是而降於齊又七十一年而
經書郕伯來奔遂終春秋無書郕之文吁宋人遷宿是
無宿也齊人降鄣是無鄣也然則郕降於齊其猶有郕
歟意者降齊而遂為之附庸是以久不見于經也然吾
觀左氏謂太子朱儒未立以地奔魯而春秋書伯以尊
之則豈其然乎夫專地以叛不宜没地因爵以逆不必
書爵也庶其竊邑累書閭邱曹㑹專地特書自鄸入櫟
書國著有國也奔衞稱子明不君也朱儒稱伯豈世子
而專邑之稱乎是必不然矣然書朔奔齊罪在朔也名
朱奔楚罪在朱也紀侯去國用以責齊衞侯適楚書以
過晉郕以文昭之懿親受甸伯之貴爵既降於齊而為
之屬亦曰將復五廟以存姑姊妹也而弃國適魯得無
罪乎而春秋曷為不名之也則亦必有故矣郕之託於
齊何啻犬豕遁於餧虎之側不至噬囓寧有已邪昔滕
文畏齊楚而問孟子孟子告以大王居邠之事以為君
子不以飬民者害民郕伯以國屬齊而猶不得免則其
之魯也誠未有罪耳雖然大王居邠而益大郕伯奔魯
而益㣲則大王之事逺矣若夫興滅國繼絶世是聖人
之事春秋書郕伯之爵抑亦周公大封同姓之意
　九列國同姓世紀　㣲國
傳云武王克商光有天下兄弟之國十有五人姬姓之
國四十人春秋之世存者蓋無幾矣而同姓大國又日
以吞併諸姬為事故見於經者僅如此
　桓二取郜鼎于宋　　　十二公㑹宋公燕人于榖
　　　　　　　　　　　十三及齊宋衞燕戰
　莊十六滑伯同盟幽
　僖二虞晉滅下陽(虢/邑)　　五晉執虞公
　　二十二郜子來朝(共四/國)
序同姓微國紀曰周家封國八百同姓五十逮乎春秋
之始纔三百四十年耳而周之子孫抑何其甚㣲邪小
國弱兵介乎强侯之間僅若黒子之著面而地大民衆
以臨蕞爾之國奚啻瘠牛之僨豕故郜畏魯衆齊迫燕
弱漢陽諸姬楚實盡之虞虢焦滑霍楊韓魏皆姬姓也
晉皆兼之然則周之子孫安得不日失其序乎嗚呼齊
楚之人狡焉思啓封疆至於芟夷併吞固無足怪而同
姓大國恃其强力亦往往自尋斧於本支何邪吾觀先
王之時大比小强比弱同姓無甚强大之國也宜若不
足恃而脉絡聯附垂五六百年而未亡春秋以後小并
於大弱并於强同姓無甚弱小之國矣宜可以久立而
卒之肱髀分披不能一二百年而天下無復周之子孫
論至於此則先王大封同姓之意大小相維之制所以
為保民長世之道豈可誣哉豈可廢哉
　十列國先代之後世紀　陳
陳舜之後也周武王克商始封媯滿於陳是為胡公閲
世十一至桓公二十有三年為魯隠公元年春秋終始
陳十二公當魯昭公八年楚師滅陳五年而復封迄閔
公十九年實魯哀十四年後十五年而卒滅於楚
　隠元(桓二十/三年)　　　　　四伐鄭　翬㑹伐鄭
　桓二㑹稷成宋亂　　　五甲戌己丑鮑卒(厲公/元)
　　　(甲戌己丑猶十二月再書丙戌也或曰諸侯多/有厯如宋用商厯晉用顓厯魯用周厯日之差)
　　　(或者厯/之異歟)　葬桓公　從王伐鄭
　　六殺佗(桓公/元)　　　　十一㑹盟折
　　十二躍卒(莊公/元)　　　十四宋以伐鄭
　　十五㑹袲伐鄭　　　十六㑹伐鄭
　莊元林卒(宣公/元)　　　　二葬莊公
　　四遇垂　　　　　　五伐衞
　　八次郎以俟　　　　十三㑹北杏
　　十四伐宋　　　　　十五㑹鄄
　　十六㑹同盟幽　　　十九結媵婦于鄄
　　　伐我西鄙　　　　二十二殺禦冦(敬仲/奔齊)
　　二十五女叔來聘　　　友如陳
　　二十七㑹同盟幽　　　友如陳葬原仲
　僖四㑹侵蔡伐楚　齊執轅濤塗　及江黄伐
　　　㑹侵　　　　　　五㑹首止　盟首止
　　六㑹伐鄭圍新城遂救許
　　七㑹盟寗母(世子/款)　　八㑹盟洮
　　十二杵臼卒(穆公/元)　　十三葬宣公　㑹鹹
　　十四城縁陵　　　　十五會盟牡丘
　　　大夫救徐　　　　十六㑹淮
　　十九㑹盟齊　　　　二十一㑹盂　㑹盟薄
　　二十三楚伐　　　　二十五楚圍納頓子
　　二十七圍宋　盟宋　二十八踐土如㑹
　　　款卒(共公/元)　　　　　陳子㑹温遂圍許
　　二十九㑹盟翟泉　　三十三伐許
　文二㑹盟垂隴　伐秦　三㑹伐沈
　　六行父如　　　　　十三朔卒(靈公/元)
　　十四㑹同盟新城　　十五盟扈(傳陳/侯)
　宣元楚侵　晉救　　　　㑹棐林伐鄭
　　二侵鄭　　　　　　六晉趙盾衛孫免侵
　　八楚伐　　　　　　九殺大夫洩冶
　　十夏徴舒弑君平國(陳夏舒弑君而自立明/年楚殺夏舒乃復封陳)
　　十一盟辰陵　　　　　楚殺夏舒
　　　楚入納公孫寧儀行父(成公/元)
　　十二葬靈公　宋伐　　衛救
　成二盟蜀(陳/人)
　襄三雞澤袁僑如㑹大夫盟
　　四午卒(哀公/元)　葬成公　圍頓
　　五㑹吳戚　戍陳　楚貞伐　㑹救　至救
　　七楚貞圍　　㑹鄬　　逃歸
　　十七宋伐　　　　　二十三殺大夫虎寅
　　　弟黄自楚歸　　　二十四楚蔡陳許伐鄭
　　　宜咎出奔楚　　　二十五鄭舍之入陳
　　　鄭夏伐　　　　　二十六楚蔡陳伐鄭
　　二十七孔奐㑹宋
　昭元㑹晉楚虢　　　　四楚㑹申　楚八國伐吳
　　五楚八國伐吳　　　八弟招殺世子偃師
　　　溺卒　楚執于貞師殺之　留出奔鄭
　　　殺大夫過　楚滅執招放越殺孔奐
　　　葬哀公(傳是滅陳立穿封戌為陳公後三年楚/滅陳蔡城陳蔡不羮平王即位後封陳)
　　　(蔡立悼公之/子吳為陳侯)　　　九叔弓㑹楚于陳　陳災
　　十三吳歸于陳(惠公/元)　(自哀公卒五/年而惠公立)
　　十八宋衞陳鄭災
　　二十三吳敗六國師于雞父獲夏齧
　定四吳卒(懐公/元)　㑹召陵侵楚盟臯鼬　葬恵公
　　十四楚陳滅頓以牂歸
　哀元圍蔡　　　　　　六吳伐
　　九楚伐　　　　　　十楚結伐　吳救
　　十三楚伐　　　　　　盜殺夏區夫
序陳世紀曰春秋諸侯迫於從楚者陳蔡一也春秋書
蔡事為特略其始末可見者惟六君陳十二公悉著于
冊稽其行事視蔡尤詳焉聖人不少假借於宗盟之長
而獨未深貶絶於胡公之陳是何邪陳國於荆河之地
實邇强楚而逺齊晉其汙於荆蠻或者非其得已試考
之經共靈以前陳之事中國者十九成哀以後陳之事
中國者十一陳之堅於事楚大抵不得不畏楚而中國
之易於失陳往往自不能以有陳爾何者陳在春秋之
始從王伐鄭猶修勤王之職盟折㑹稷猶與諸侯玉帛
之好伐衞伐鄭猶偕諸侯兵車之㑹齊桓之伯自盟幽
以至于㑹淮其從齊者九晉文之伯自踐土以至翟泉
其㑹晉者三濤塗雖執而首止之盟猶列陳侯穆公雖
卒而温之㑹猶序陳子獨宋襄之暴陳始從楚而㑹盂
之後屢動楚人之兵晉靈之懦陳再與楚而棐林之後
始荐勤晉師之討非共靈以前陳之從中國嘗十九歟
自少西之難晉不加討楚遂得以專辰陵之盟邲之役
晉不振旅宋曽不得以實清丘之言於是陳一意向楚
矣蜀之役借曰竊盟而雞澤之集奚復後㑹乃至㑹戚
以戍陳固悼公之勤陳也㑹棣城以講陳固悼公之勤
陳也而圍頓之師雖嘗勇於從晉逃鄬之行乃尋快於
與楚何邪異時歸黄于陳惟曰楚故戮二慶於陳亦惟
曰楚故招之放過之誅亦惟曰楚故伐鄭伐吳惟楚是
賛㑹申㑹虢惟楚是從甚而陳之滅陳之封亦惟楚令
是聽蓋無異楚之鄙邑矣末年夫差争伯陳不從楚則
又移於從吳終春秋之世獨召陵一㑹暫從於晉他無
聞焉非成哀以後陳之從中國者十一歟然楚人争陳
之迹不見於齊晉方盛之時而陳人從楚之事乃亹亹
相繼於晉楚争衡之日則亦可以求其故矣大抵中國
之不抗於楚其説常有二焉志怠者不能為力弱者不
敢為也吾觀范宣子之言曰楚人改行而疾討陳陳近
於楚民朝夕急能無往乎於是不復有事於陳夫晉君
方明六卿無缺不能張其威以治楚而安於弃陳者怠
孰甚乎中行穆子之言曰不能救陳又不能救蔡物以
無親晉之不能又可知矣於是始欲舍陳而救蔡而偃
師蒙禍國内無討不能明大義以懐陳而甘於不敢抗
楚晉弱孰甚乎由是觀之陳不得不畏楚往往亦中國
之自不得以有陳也明矣是則陳以神明之後為周建
國污於荆蠻亦可以察其情矣兹春秋所以書陳之事
獨異於蔡而不至於甚略之歟雖然陳之所以自立其
國者果何如邪夫禮義茍明國不畏偪陳之敝政見於
經者不一而詩之所載尤深切著明焉蓋陳風九詩言
君臣上下之淫亂者七以蕞爾之陳在荆尸之宇下而
立國如此是何怪其奔走於强令而不知弃夏即楚之
為恥哉昔滕畏齊楚而孟子告以為善蔡偪於楚曹滕
偪於宋而渾罕皆歸咎其無禮使陳人不失其治國之
道無根本先撥之憂則國無小不可易也荆楚雖大何
畏乎
　十一列國先代之後世紀　把
把夏后之餘也武王克商封東樓公於杞八世為恵公
實當春秋之初又八世而春秋終又八世而把亡實見
滅於楚後陳之滅三十四年
　隠元(恵/公)　　　　　　　四莒伐取牟婁
　桓二來朝　入把　　　三㑹郕
　　十二㑹盟曲池
　莊二十五伯姬歸　　　二十七㑹伯姬洮
　　　伯姬來　來朝(把入春秋稱侯至是稱子/杜注云為時王所黜也)
　僖五伯姬來朝其子　　十三㑹鹹(傳淮夷/病杞故)
　　十四城縁陵(遷/把)　　　二十三杞子卒(傳書曰子/杞夷也)
　　二十七來朝(用夷禮/故曰子)　　遂入把
　　二十八伯姬來　　　三十一伯姬來求婦
　文十二來朝
　成五叔姬來歸　　　　　㑹同盟蟲牢
　　七㑹救鄭　　　　　　同盟馬陵(杞桓/公)
　　八叔姬卒　　　　　九伯來逆叔姬之喪以歸
　　　㑹同盟蒲　　　　十八來朝
　襄元㑹次鄫　　　　　六姑容卒　葬桓公
　　九㑹伐鄭　同盟戲　十㑹㑹吳柤　㑹伐鄭
　　十一㑹伐鄭　同盟亳城北　㑹伐鄭　㑹蕭魚
　　十四㑹㑹吳向　　　　㑹伐秦
　　十六㑹湨梁　大夫盟十八㑹同圍齊
　　十九盟祝柯　　　　二十㑹盟澶淵
　　二十三㑹沙隨　　　二十三匄卒(文公/元)葬孝公
　　二十四㑹夷儀　　　二十五㑹夷儀
　　　同盟重　　　　　二十九㑹城把　來盟
　　三十㑹澶淵宋災故
　昭六益姑卒(平公/元)葬文公十一㑹厥憗
　　十三㑹平　　　　　　同盟平
　　二十四郁釐卒(悼公/元)　　葬平公
　　二十六㑹盟鄟陵　　三十二會城成周
　定四㑹召陵侵楚盟臯鼬伯卒于㑹(僖公/元)葬悼公
　哀八過卒(湣公/元)　　　　　葬僖公
序把世紀曰春秋之法僣亂之國不列于諸夏所以辨
内外正名實也吳以大伯之後或貶而稱國楚以熊繹
之後或黜而書州晉武穆也而或挈晉鄭厲昭也而或
挈鄭凡以外之云耳杞先代之後而即東夷豈非春秋
之所甚貶歟然考之經把之書子者二侯者三人者五
伯者二十八筆削褒貶若無定法何也以為時王之所
予奪歟則是禮樂征伐猶出於天子而不為東周矣以
為因魯史之記而無増損歟則是進退賞罸無假於聖
人而習讀問傳者無所質正矣聖人之且進且絀者豈
無意哉觀杞之為國偪於莒困於夷自桓公以前獨有
魯好孝公以後咸從晉役亦諺所謂蕞爾國也何則春
秋之初牟婁之取見陵於莒而曲池之平借助於魯夫
伐而不敢怨乃求好焉是其偪於莒可知鹹之會諸侯
盡行為謀把故縁陵之城諸國雜至亦為謀把故凡以
淮夷之病杞而謀之則其困於夷可知也一入於魯而
因以求成再朝於魯而繼以蒙討君之朝者六子之朝
者一㛰姻之好相繼於再世赴告之禮不替於七君蓋
後乎桓公則無是也乃若晉自文公之伯猶未嘗勤把
於一役景公之伯亦僅能致把於三㑹而悼公以後從
於盟者八從於㑹者十有五鄫之次遂能舉偏師以勤
伯成周之役遂能偕列國以奬王蓋前乎孝公亦未有
是也攷其與四國離合去就之故雖未免於畏偪而周
旋於鄰好奔走於伯令猶未至得罪於中國是聖人所
為不盡貶於把歟曰非也把先代之後而即東夷文獻
不足證聖人深惜之當春秋之季微之小邾猶能誦成
王之雅夷之為郯尚能歴記少皥之名官宋先王之後
賔祭之禮未至遽亡魯周公之子孫易象春秋之書卓
有可見杞亦先代之嗣耆老之賢文物典章之懿亦常
有一二之足證者乎左氏曰杞用夷禮蓋其廢禮久矣
試嘗觀經自莊僖以來㑹于洮而室家之禮廢朝其子
而朝廷之禮廢求婦於魯㛰禮失矣逆喪於魯喪禮舛
矣先代舊章無一可攷猶謂國有人乎春秋不貶之則
廢禮也烏可以不貶遽起而絶之則以先代之後不忍
絶也故書侯書伯書子書人因其善惡而著之春秋之
法行而聖人之情見矣不然把既廢先王之禮何不直
外之而且進且絀哉
　十二列國先代之後世紀　宋
宋微子之後也周公誅武庚分殷餘民封微子於宋傳
十三世當穆公七年為魯隠公元年春秋終始宋十三
公迄於景公三十六年實魯哀公十四年自景七世偃
僣稱王齊魏楚共滅之襄伯中國事在宋伯襄紀餘别
為宋世紀云
　隠元(穆公/七)盟宿　　　　三和卒(殤公/元)葬穆公
　　四遇清　四國伐鄭　　翬㑹伐
　　五邾鄭伐　　　　　　伐鄭圍長葛
　　六取長葛　　　　　八遇垂　盟瓦屋
　　十翬㑹伐　　　　　　公敗宋菅取郜取防
　　　三國伐戴鄭伐取之
　桓二督弑君與夷及大夫孔父(莊公/元)㑹稷成宋亂
　　　取郜大鼎于宋　　十一執鄭祭仲
　　　㑹盟折㑹夫鍾㑹闞十二㑹盟穀
　　　㑹虛㑹龜　　　　　　及鄭伐宋戰宋
　　十三公㑹紀鄭及戰敗績
　　十四以四國伐鄭　　十六㑹曹　㑹伐鄭
　　十七及宋衞伐邾
　莊二馮卒(閔公/元)　　　　三葬莊公
　　五五國伐衞　　　　十侵宋　遷宿
　　　齊宋次即敗乗　　十一敗鄑　大水
　　十二萬弑君捷及大夫仇牧　萬出奔陳(桓公/元)
　　十三㑹北杏　　　　十四齊陳曹伐
　　　單伯㑹伐㑹鄄　　十五㑹鄄　伐郳　鄭侵
　　十六伐鄭　㑹同盟幽十九結及齊宋盟
　　　伐我西鄙　　　　二十六㑹伐徐
　　二十七㑹同盟幽　　二十八㑹救鄭
　　三十二遇梁丘
　　　　　(宋大水魯往弔災故書救災恤鄰先王所/以一天下也列國之所以通行而不可已)
　　　　　(者許不弔災君子知其先亡春秋之世猶/有先王之遺風者數事若弔災若賑糴若)
　　　　　(兵交使在其間/若仇國㑹葬)
　僖元次聶北救邢　城邢　㑹檉
　　二盟貫　　　　　　三㑹陽穀
　　四㑹侵蔡伐楚盟召陵　㑹侵陳
　　五㑹首止　盟首止　六㑹伐鄭圍新城救許
　　七㑹盟寗母　　　　八㑹盟洮
　　九御說卒(襄公/元)　　　　㑹葵丘宋子盟葵
　　十三㑹鹹　　　　　十四城縁陵
　　十五㑹盟牡丘次匡大夫救徐　伐曹
　　十六隕石五六鷁退飛過都　㑹淮
　　十八年至二十三年事見宋伯襄紀
　　二十四(成公/元)蕩伯姬來逆婦　殺大夫
　　二十七楚圍宋　　　　㑹盟宋
　　二十八晉執曹畀宋戰城濮楚敗績
　　　㑹盟踐土　㑹温　遂圍許
　　二十九盟翟泉
　文二㑹盟垂隴　　　　三㑹伐沈　雨螽
　　七王臣卒(昭/元)　殺大夫　㑹盟扈
　　八殺大夫司馬　　　　司成來奔
　　九㑹救鄭　　　　　十狄侵
　　十一遂如宋　　　　十四㑹同盟新城
　　　子哀來奔　　　　十五司馬華孫來盟
　　　㑹扈(傳宋/公)　　　　十六宋人弑君杵臼(文公/元)
　　十七晉衞陳鄭伐　㑹扈(平/宋)
　宣元楚侵　㑹棐林伐鄭　伐鄭
　　二華元及鄭歸生戰大棘宋敗績獲華元
　　　四國侵鄭　　　　三圍曹
　　七㑹黒壤　　　　　九㑹扈　圍滕
　　十伐滕　四國伐鄭　十二同盟清丘　伐陳
　　十四楚圍　　　　　十五歸父㑹楚于宋
　　　及楚平
　成二鮑卒(共公/元)　楚盟蜀三㑹伐鄭　葬文公
　　四華元來聘　　　　五蔑如宋　㑹同盟蟲牢
　　六衞良夫侵　　　　七㑹救鄭　同盟馬陵
　　八華元來聘　　　　　壽來納幣
　　九㑹同盟蒲　　　　　伯姬歸宋
　　　行父如宋致女　　十㑹伐鄭
　　十三㑹伐秦　　　　十五㑹同盟戚
　　　固卒(平公/元)葬共公　華元出奔晉自晉歸宋
　　　殺大夫山　魚石出奔楚　㑹㑹吳鍾離
　　十六鄭公子喜侵　　　華元㑹沙隨
　　十七㑹伐鄭　同盟柯陵　㑹伐鄭
　　十八楚鄭伐　魚石復入彭城　楚鄭侵
　　　㑹同盟虛朾
　襄元㑹圍宋彭城　　　　楚壬夫侵
　　二鄭伐　三國侵鄭　　㑹戚　豹如宋
　　　㑹戚遂城虎牢　　三㑹同盟雞澤及袁僑盟
　　五㑹吳戚戍陳　　　　㑹救陳
　　七㑹鄬　　　　　　八㑹邢
　　九宋災　㑹伐鄭　同盟戲
　　十㑹㑹吳柤　楚鄭伐　㑹伐鄭戍鄭虎牢
　　十一㑹伐鄭　同盟亳城北　楚鄭伐
　　　㑹伐鄭㑹蕭魚　　十二楚貞侵
　　十四㑹㑹吳向　　　　㑹伐秦　㑹戚
　　十五向戌來聘及向戌盟劉
　　十六㑹湨梁大夫盟　　㑹伐許
　　十七伐陳　華臣出奔陳
　　十八㑹同圍齊　　　十九盟祝柯
　　二十㑹盟澶淵　宿如宋
　　二十一㑹商任　　　二十二㑹沙隨
　　二十四㑹夷儀　　　二十五㑹夷儀
　　　同盟重　　　　　二十六㑹澶淵
　　　殺世子痤　　　　二十七九國㑹宋
　　　大夫盟宋　　　　二十九㑹城杞
　　三十宋災　伯姬卒　叔弓如宋葬共姬
　　　㑹澶淵宋災故
　昭元㑹晉楚虢　　　　四楚㑹申
　　六華合比奔衛　　　十成卒(元公/元)
　　十一叔弓如宋葬平公　㑹厥慭
　　十二華定來聘　　　十三㑹平　同盟平
　　十八宋衞陳鄭災　　十九伐邾
　　二十曹㑹自鄸出奔宋　亥寧定出奔陳
　　二十一亥寧定自陳入南里叛
　　二十二亥寧定自南里出奔楚
　　二十五婼如宋　㑹黄父　佐卒于曲棘(景公/元)
　　二十六葬元公　　　二十七㑹扈
　　三十二㑹城成周
　定元晉執仲幾于京師　四㑹召陵侵楚盟臯鼬
　　六晉執樂祁犂　　　十樂大心出奔曹
　　　地出奔陳　　　　　弟辰暨佗彄出奔陳
　　十一辰佗彄地自陳入蕭叛　樂大心自曹入蕭
　　十四衞趙陽出奔　齊㑹洮　衞世子蒯瞶出奔
　　　弟辰自蕭來奔　　十五鄭罕達伐
　哀三樂祁伐曹　　　　四執小邾子
　　五齊伐　　　　　　六向巢伐曹
　　七皇瑗侵鄭　圍曹　八入曹以曹伯歸
　　九皇瑗取鄭師雍丘　　伐鄭
　　十伐鄭　　　　　　十一衛世叔出奔
　　十二㑹鄖　向巢伐鄭十三鄭罕達取宋師于嵒
序宋世紀曰宋先代之後也春秋書宋之事嘗多假借
之文若外災不書而宋獨書外異不記而宋獨記凡以
異之也列國㑹盟自陳以舜後而嘗後於蔡把以夏餘
而嘗不先於邾二百四十二年之中獨宋常書公以列
於諸侯之上其尊之也亦至矣春秋之所以拳拳於宋
者果何意哉以宋為聖人之故歟則春秋非一家之史
不宜獨私宋也以宋爵諸侯之尊歟則州公郭公皆其
稱公亦不宜獨予宋也然則謂其封壤之大有加於列
國歟則地僅比於魯衞民不亢於齊晉謂其兵争之少
無得罪於諸侯歟則仇衞敵魯抗齊陵邾治滕虐曹干
戈之事殆無以異於他國意者其賢君之多能不替其
先代立國之意歟則廢居正之義啓争國之謀基宋之
禍者穆也以除害而惡鄭以阻兵而黨衞成穆之亂者
殤也扶同惡以成稷之㑹志黷貨以啓鄭之戰踵殤之
覆轍者莊也納朔以抗王人之命黨齊以稔善鄰之仇
履殤之危禍者閔也㑹北杏以倡從齊之謀遇梁丘以
固輔齊之好無役不㑹無盟不從此桓公之所以僅稱
賢也襄公圖伯不終其事淺矣成公從伯之善不足以
蓋從楚之非昭公去宗室之惡適足以稔堅冰之釁文
公因國人以有宋雖與晉三盟而猶不忘從楚之好共
公之從列國以盟楚雖與晉四㑹而猶不能弭其駕宋
之鋒平公不能强公室故魚氏始禍自彭城也元公不
能制其大夫故華向召亂由南里也景公不能室其私
寵故向魋啓釁入于蕭也反覆十三君之行事亦未有
可稱而春秋所為拳拳於宋者豈無意乎蓋其故家遺
俗流風善政考之春秋未盡亡也然僅有之善旋亦失
之何則春秋之季不令之臣專祿周旋何國蔑有而一
時諸侯猶曰惟宋事其君也先王之典廢弃不存列國
皆是而一時諸侯猶必曰於宋乎觀禮御說之賢稔於
諸侯之聞向戌之能卓為諸侯之選孔父之義子哀之
清屹然衰世之俗皆有以取貴乎春秋則其人物之著
見亦庶㡬無忝於前哲之舊謂其風聲氣習泯無可稱
固不可也然自司馬不能勝子弟之䜛右師不能明君
臣之訓人才之賢無復齒舊異時六禮之獻委於荆楚
百牢之餼屈於强吳則典禮亦紊寧復故常甚至大心
不輸王粟仲幾不受晉功則宋公之故為諸臣者盡忘
之矣彼當時之諸侯猶類曰宋湯之後也曰宋周之客
也吁宋之為宋文獻之存者能㡬何哉雖然春秋之所
為拳拳於宋者必有意也嘗即商頌之那而考之蓋自
微子至於戴公其間禮樂廢壊亦既久矣聖人刪詩收
拾散亡之後而猶必存其頌聲於三百五篇之末果何
說邪思昔成王建㣲子於上公以尹東夏而命之以書
一則曰崇德象賢也二則曰率由舊章其崇先代之統
重三恪之賔意如此其厚也宋之子孫能修其禮物以
率先王之舊則成湯武丁之澤豈遽至於泯然而不繼
歟一代文獻之羙豈遽至於蕩然而無足觀歟先儒論
聖人存商頌之意以為著三統之相承明王澤之相續
是則春秋拳拳尊宋之意不然文獻不足夫子常嘆之
矣於宋何取乎
　
　
　
　
　
　
　
　
　
　
　
　
　
　
　春秋王覇列國世紀編卷二
欽定四庫全書
　春秋王霸列國世紀編卷三　宋　李琪　撰
　一列國庶爵世紀　齊
齊太公之後也武王平天下封師尚父於營丘閲十二
世釐公九年為魯隠公元年春秋終始齊十五公迄于
簡公四年實魯哀公十四年後三世田氏代齊桓公伯
事見齊伯桓紀莊十三年以前僖十八年以後事别為
齊世紀云
　隠元(僖公/元)　　　　　　三盟石門
　　六盟艾　　　　　　七弟年來聘
　　八盟瓦屋(意者齊人圖伯之始矣瓦屋/周地人情於是乎始變矣)
　　九㑹防　　　　　　十㑹中丘　㑹伐宋
　　　入郕　　　　　　十一入許
　桓二㑹稷成宋亂　　　三㑹嬴　　胥命蒲
　　　翬如齊逆女　　　　送姜于讙　㑹讙
　　　姜至自齊　　　　　弟年來聘
　　五如紀　　　　　　十來戰郎
　　十一盟惡曹
　　十三公㑹紀鄭及齊宋衛燕戰四國敗績
　　十四禄父卒(襄公/元)　　　宋以伐鄭
　　十五葬僖公　㑹艾　十七㑹盟黄　戰奚
　　十八㑹齊濼公與姜如齊
　　　　公薨于齊公喪至自齊
　莊元夫人孫齊　　　　　王姬歸
　　二王姬卒　　　　　　姜㑹禚
　　三溺㑹伐衛　　　　　紀季以酅入
　　四姜享祝丘　遇垂　　葬紀伯姬　狩禚
　　五姜如齊師　　　　　㑹伐衛
　　六歸衛俘　　　　　七姜㑹防　姜㑹穀
　　八圍郕郕降　　　　　無知弑君諸兒(桓公/元)
　　九殺無知　　　　　　公及齊大夫盟蔇
　　　公伐納子糾　　　　小白入(桓公/元)
　　　葬襄公　　　　　　戰乾時我師敗績
　　　取子糾殺之　　　十敗長勺　次郎
　　　滅譚譚子奔莒　　十一王姬歸
　　　自荘十三年至僖十七年事見齊伯桓紀
　僖十八(孝公/元)　宋伐　師救　戰甗敗績　狄救
　　　葬桓公　　　　　十九㑹陳蔡楚鄭盟齊
　　二十齊狄盟邢　　　二十一宋齊楚盟鹿上
　　二十三伐宋圍緡
　　二十六侵我西鄙公追至酅弗及
　　　伐我北鄙　衛伐　　公以楚伐取穀　至伐
　　二十七昭卒(昭公/元)　　　葬孝公
　　二十八戰城濮楚敗績　㑹盟踐土　遂如齊
　　　㑹温　遂圍許　　二十九㑹盟翟泉
　　三十狄侵　　　　　三十三國歸父來聘
　　　狄侵　如齊　至齊
　文元敖如　　　　　　二遂如齊納幣
　　四逆婦姜于齊　狄侵
　　九姜如齊　至齊　狄侵
　　十一狄侵　　　　　十四潘卒(舍/)
　　　敖卒于齊　　　　　商人弑君舍(懿公/元)
　　　單伯如　執單伯　　執子叔姬
　　十五歸敖喪　單伯至齊　侵我西鄙
　　　來歸子叔姬　　　　侵我西鄙遂伐曹入郛
　　十六行父㑹陽穀弗及盟　遂及盟郪
　　十七伐我西鄙　盟穀　遂如齊
　　十八齊人弑君商人(恵公/元)遂得臣如齊
　　　姜氏歸齊　　　　　行父如齊
　宣元遂如齊逆女　　　　遂以婦姜至自齊
　　　行父如齊　　　　　公㑹平州(以定公位/)
　　　遂如　　　　　　　取濟西田(為立公故/以賂齊也)
　　三赤狄侵　　　　　四公及齊平莒及郯
　　　赤狄侵　　如齊　　至齊
　　五如齊　至齊　　　　髙固來逆叔姬
　　　髙固及子叔姬來　七公㑹伐莱
　　八遂如至黄乃復　　九如齊　至齊　伐莱
　　十如齊　至齊　歸我濟西田　元卒(頃公/元)
　　　崔氏出奔衛　如齊　至齊
　　　歸父如齊葬恵公　行父如齊　歸父如齊
　　　國佐來聘　　　　十一歸父㑹伐莒
　　十三伐莒　　　　　十四歸父㑹榖
　　十五蔑㑹髙固無婁　十八晉衛伐
　成二伐我北鄙　　　　　戰新築衛敗績
　　　行父許僑如嬰齊㑹　晉衛曹及戰鞌齊敗績
　　　國佐如師　及國佐盟　爰婁　取汶陽田
　　　及楚盟蜀　　　　五㑹同盟蟲牢
　　七㑹救鄭　同盟馬陵八晉韓穿言汶陽歸齊
　　　㑹伐郯　　　　　九㑹同盟蒲
　　　無野卒(靈公/元)葬頃公十㑹伐鄭　來媵
　　十一僑如如　　　　十三㑹伐秦
　　十四僑如逆女　　　　僑如以婦姜至自齊
　　十五㑹同盟戚　　　　㑹㑹吳鍾離
　　十六㑹沙随　㑹伐鄭十七㑹伐鄭
　　　同盟柯陵　髙無咎出奔莒　㑹伐鄭
　　十八殺大夫國佐　　　崔杼㑹同盟虛朾
　襄元㑹鄫　　　　　　二崔杼㑹戚遂城虎牢
　　三㑹同盟雞澤及袁僑盟
　　五㑹吳戚戍陳　　　　㑹救陳
　　六滅莱　　　　　　八㑹邢
　　九㑹伐鄭　同盟戲　十㑹㑹吳柤　㑹伐鄭
　　十一㑹伐鄭　同盟亳城北　㑹伐鄭　㑹蕭魚
　　十四㑹㑹吳向　㑹伐秦　衛侯出奔
　　十五劉夏逆王后　　伐我北鄙圍成公救至遇
　　十六伐我北鄙　　　伐我北鄙圍成
　　十七伐我北鄙圍桃　髙厚伐我北鄙圍防
　　十八伐我北鄙　　　　㑹同圍
　　十九至伐　衞林父伐　環卒(莊公/元)
　　　士匄侵至穀聞卒還　殺大夫髙厚　葬靈公
　　二十㑹盟澶淵　　　　叔老如
　　二十一㑹商任　　　二十二㑹沙隨
　　二十三伐衞遂伐晉　　襲莒
　　二十四羯侵　　　　　崔杼伐莒
　　二十五崔杼伐我北鄙　崔杼弑君光(景公/元)
　　二十七慶封來聘　　二十八慶封來奔
　　二十九㑹城把　　　　髙止出奔北燕
　　三十㑹澶淵宋災故
　昭元㑹晉楚虢　　　　　莒去疾自齊入莒
　　四楚執慶封殺之　　六伐北燕
　　七暨齊平　　　　　　婼如齊莅盟
　　九貜如　　　　　　十欒施來奔
　　十一㑹厥憖　　　　十二髙偃納北燕伯于陽
　　　憖奔齊　　　　　十三㑹平丘同盟平丘
　　十六伐徐　　　　　十九髙發伐莒
　　二十二伐莒　　　　二十五公孫齊次陽州
　　　唁公野井　取鄆　二十六公至齊居鄆
　　　公㑹齊盟鄟陵　　二十七公如齊至齊居鄆
　　　公如齊至齊居鄆　二十九髙張來唁公
　　三十二㑹城成周
　定四㑹召陵侵楚盟臯鼬
　　七盟鹹　執結侵衛　盟沙　國夏伐我西鄙
　　八公侵　至侵　公侵　至侵　國夏伐我西鄙
　　九齊衛次五氏　　　十及齊平　㑹夾谷
　　　至夾谷　來歸鄆讙龜隂田　㑹安甫
　　　叔仇如齊　　　　十二㑹盟黄
　　十三齊衛次垂葭　　十四㑹牽　㑹洮
　　十五齊衛次渠蒢
　哀元齊衛伐晉　　　　三齊衛圍戚
　　五伐宋　杵臼卒(安孺/子荼)　　叔還如　葬景公
　　六國夏髙張來奔　陽生入齊
　　　陳乞弑君荼(悼公/元)　八取讙及闡
　　　歸讙及闡　　　　十公㑹吳伐
　　　陽生卒(簡公/元)　趙鞅侵　至伐　葬悼公
　　　公孟彄自齊歸衛　十一齊國書伐我
　　　公㑹吳伐　　　　　　國書及吳戰艾陵齊
　　　敗績獲國書
序齊世紀曰齊大師之後受地于王方百里者五東方
之國莫大焉桓公之事已詳伯紀矣前乎桓公則僖公
有興伯之志而未成後乎桓公則景公有嗣伯之圖而
不遂僖公之初已號東州之小伯未有參盟者而僖公
參盟于瓦屋未有胥命者而僖公胥命于蒲諸侯稍稍
崇向之矣桓公之九合是亦席僖公積累之勢而强於
為善規模之成非僖公前日比也桓公之業雖墮於孝
公而齊之為國終春秋之世常為諸侯之雄靈公以來
怙其强大頗為夏盟之梗雖以晉悼盛時㑹同之間皆
以大夫世子而齊君不出駸駸逼晉之漸景公繼之嗣
伯之圖迄於無成反基削弱何哉嘗以齊事顛末攷之
景公親踵莊公之難堅氷已形玩忽不戒失於改物襲
其厲階授政强家卒之姜弱媯昌國遂随之然亦非一
朝一夕之故矣春秋端本澄源之法固不專咎末流也
使齊之政權不下移則國豈易量哉鹿門之敗姦宄相
尋髙唐之請封殖益厚至於南郭之謀迄遂始禍舒州
之事常繼稔亂齊欲不為陳氏不可得也是齊國之微
實生於大夫之專然使人心未移則雖授陳氏以柄其
敢居哉而齊自叔季以來山澤之利盡歸於國偪介之
闗暴征於民於是陳氏始得以私售其濡沫之恵公族
之無邑者盡反之貧約之無粟者盡子之陳氏欲無得
民亦不可得矣是大夫之專實生於人心之去然使齊
之禮義素明雖陳氏子孫日以厚利誘民民之心豈易
揺哉而齊之家法並妻匹嫡已無以示詒世之訓反坫
塞門已有以開僣上之源恵頃之世私家已强崔慶之
亂不能正之於先欒髙之亂不能正之於後是以景公
象之内嬖孽子以啟嫡庶之争外助强家以紊君臣之
義為齊之民不復知是非逆順之理尊卑之分欲其不
歌舞於陳氏之施亦不可得矣是人心之去又生於禮
義之不明雖然禮義由賢者出使齊君世得賢者而用
之必能為國以禮明民以義豈至䧟溺之深而為非禮
不義之舉哉而齊自頃恵以來任用益舛靈公之政移
於夙沙衛莊公之權委於賈舉州綽循至景悼二公之
時慶封方去髙止復專獨一晏子之賢周旋於陳鮑欒
髙之間逆知陳氏之患而不得去雖正言於燕閒之頃
竊嘆於食享之私力不能為則終為納政與邑不出而
已然則欲禮義著明而人心不失其正不可得矣是以
禮義之不明又生於仁賢之見弃反覆至是亡齊者豈
必陳氏哉齊之為國亦足以自亡矣
　二列國庶爵世紀　許
許太岳之嗣也而封於周入春秋十有一年莊公廹於
鄭而奔衞又十有五年而穆公復入國六傳復滅於鄭
許祀猶未殄也元公卒之明年實獲麟之嵗
　隱元　　　　　　　　十一鄭入許(莊公/奔衞)
　桓元鄭以璧假許田　　十五許叔入許
　莊十六㑹同盟幽　　　二十九鄭侵許
　僖四㑹侵蔡伐楚　　　　新臣卒(僖公/元)葬穆公
　　　㑹侵陳　　　　　五㑹首止　盟首止
　　六楚圍諸侯遂救　　八㑹盟洮
　　九㑹葵丘盟葵丘　　十齊許伐北戎
　　十三㑹鹹　　　　　十四城縁陵
　　十五㑹盟牡丘次匡救徐
　　十六㑹淮　　　　　二十一㑹盂
　　二十二宋衞許滕伐鄭二十七楚陳蔡鄭許圍宋
　　二十八諸侯遂圍許曹㑹圍
　　二十九至圍許　　　三十三晉陳鄭伐許
　文五業卒(昭公/元)　　　　六葬僖公
　　九救鄭　　　　　　十四㑹同盟新城
　宣十七錫我卒(靈公/元)　　　葬昭公
　成三鄭去疾伐許　　　　鄭伐許
　　四鄭伯伐許　　　　九鄭人圍許
　　十四鄭喜伐許　　　十五遷葉
　襄二晉荀罃伐許　　　十六叔老㑹四國伐許
　　二十四楚蔡陳許伐鄭二十六寗卒于楚(悼公/元)
　　　葬靈公　　　　　二十七㑹宋　大夫盟宋
　　三十鄭良霄出奔許自許入鄭
　昭元㑹晉楚虢　　　　四楚㑹申　伐吳
　　九遷夷　　　　　　十八遷白羽
　　十九世子止弑君買　　葬悼公
　　三十三吳敗雞父
　定四㑹召陵侵楚盟臯鼬　遷容城
　　六鄭游速滅許以斯歸
　哀元圍蔡　　　　　　十三成卒　葬元公
序許世紀曰許在春秋不得為微國也春秋書許之事
甚略焉二百四十二年間許男之卒葬纔七見於經大
夫之名氏曽不一著于冊凡記許之事自非從齊晉宋
楚之役則蒙晉楚齊鄭之兵其他特書者蓋無㡬也春
秋之所為甚略於許何哉春秋列國久於從夷者莫許
若也蓋自齊桓㑹淮之後一於向楚凡百六十年之間
與晉者纔一二役夷攷其事許之為國始終實偪於鄭
齊伯未衰許常從齊晉伯方競許常貳晉然當其從齊
也楚常不得以急許而許猶以無恐於鄭及其貳晉也
晉雖或無力以得許而許未嘗帖然以從楚是何邪且
許之始亡也曰齊侯鄭伯入于許許之終亡也曰鄭游
速滅許是許之始終見偪於鄭可知也然自鄭莊入許
而不有其地分許而不廢其祀信有大造於許矣未㡬
争鄭之事起於忽突而定許之計成於齊魯許叔遂因
以入許宜鄭之日有事於許也而自齊桓既伯許七從
於㑹盟三從於侵伐雖面縳䘖璧之謀忍決於楚人圍
許之餘而衣裳兵車之㑹卒不替於諸侯救許之後鄭
人僅能一致淺事之侵蓋未病也豈其許方秉義於從
齊鄭亦不得有辭於討許歟齊伯既微宋事亦淺伐鄭
㑹盂且服且貳不必論矣晉以文襄之盛猶莫能致許
於㑹盟自時厥後伐鄭圍蔡惟曰從楚伐吳滅賴惟曰
從楚陽橋之師為大夫右孟諸之至為諸侯先凡楚人
有事於中華惟許是攝是賛宜許之可以固事於楚而
無虞於他國也然自晉文嘗圍以諸侯襄公繼伐以三
國悼有知罃之伐平有荀偃之侵猶曰伯討以區區之
鄭而伐以去疾又伐以子喜既伐之又圍之使楚人一
遷于葉再遷于夷又遷于白羽又遷于容城雖為之訟
于楚請于楚至於其君不反于楚而鄭不亡許不止也
是何仇許之深邪豈非背順從逆非所以即安而以外
謀内雖楚亦未易以逞欲歟反覆許之顛末則其從齊
也可以無恐於鄭背晉也而不得以久安於楚亦甚明
矣嗚呼許太岳之祀周之封國也使許不忘鄭之大德
毋荒弃先王設侯建屏之義以輔翼伯主尊王敵愾之
績則許雖無與立必有與斃何惡於鄭何畏於楚哉而
反是也宜春秋之甚略之也
　三列國庶爵世紀　莒
莒亦列國也恃陋即亡以見略乎春秋世系本末不可
詳攷姑序其事為莒世紀
　隠二入向　盟密　　　四伐把取牟婁
　　八盟浮來
　桓十二㑹盟曲池
　莊十譚子奔莒　　　　十九姜氏如
　　二十姜氏如　　　　二十七莒慶來逆叔姬
　閔二慶父出奔莒
　僖元友敗莒酈獲挐　　二十五盟洮
　　二十六盟向　　　　二十八盟踐土㑹温圍許
　文七徐伐　敖如莒莅盟八敖奔莒
　　十八莒弑君庶其
　宣四公及齊平莒及郯莒不肯公伐莒取向
　　十一歸父㑹齊伐
　成七㑹救鄭　同盟馬陵八嬰齊如莒
　　九㑹同盟蒲　　　　　楚嬰齊伐潰入鄆
　　十四朱卒　　　　　十七齊髙無咎奔莒
　襄元㑹圍宋彭城　　　三㑹同盟雞澤及袁僑盟
　　五㑹吳戚　　　　　六滅鄫
　　八伐我東鄙　　　　九㑹伐鄭　同盟戲
　　十㑹㑹吳柤　伐我東鄙　㑹伐鄭
　　十一㑹伐鄭　同盟亳城北　㑹伐鄭㑹蕭魚
　　十二伐我東鄙圍台　十四㑹㑹吳向　㑹伐秦
　　　侵我東鄙　㑹戚　十六㑹湨梁　大夫盟
　　　晉執莒子邾子以歸十八㑹同圍齊
　　十九盟祝柯　　　　二十㑹盟向　㑹盟澶淵
　　二十一㑹商任　　　二十二㑹沙隨
　　二十三齊襲　　　　二十四齊崔杼伐
　　　㑹夷儀　　　　　二十五㑹夷儀
　　　同盟重　　　　　二十九㑹城把
　　三十㑹澶淵宋災故　三十一莒人弑君密州
　昭元取鄆　去疾自齊入莒　展輿出奔吳
　　五牟夷以牟婁及防兹來奔　叔弓敗莒于蚡泉
　　十意如叔弓貜伐　　十三㑹平丘　同盟平
　　十四去疾卒　殺意恢十九齊髙發伐
　　二十三庚輿來奔　　二十六㑹盟鄟陵
　　三十二㑹城成周
　定四㑹召陵侵楚　　　　盟臯鼬
序莒世紀曰春秋二百四十二年之經書莒子者五書
莒大夫者四莒之始末不詳於經何邪原莒亦列國也
春秋曷為略之夷之也曷為夷之居夏用夷故夷之也
且莒之為國偪於齊為甚雖嘗與魯事晉亦皆視齊以
為輕重蓋齊國於琅邪莒國於城陽觀齊疆有所謂莒
疆之社有所謂莒旁之邑則封壤相錯可知也攷之經
齊之襲莒者一伐莒者二密州之變去疾以齊入展輿
以齊出意恢之亂郊公以齊出庚輿以齊入異時廢置
之權宋不得以行於鄭魯不得以行於邾齊獨得而擅
之莒莒為齊弱久矣乃若魯最鄰於莒者也入于春秋
莒嘗有接魯之文密之盟浮來之盟曲池之㑹洮向之
㑹是莒魯之為好也酈之敗蚡泉之敗向鄆之敗牟婁
防茲之取是莒魯之為争也然歸父伐莒則齊魯親也
嬰齊如莒則齊魯仇也魯襄恃晉莒滅鄫杞齊頃服晉
魯修向盟則莒之於魯一離一合未嘗不以齊故晉最
强而逺於莒者也前乎文襄莒雖未有從晉之事自文
之伯與㑹者二至景之伯與㑹者亦二悼平之伯與㑹
者二十昭定之伯與㑹者各一然馬陵同盟則齊服晉
也祝柯同盟亦齊服晉也齊逃湨梁莒為晉執齊圍桃
防魯蒙莒伐則莒之於晉一從一違亦未嘗不以齊故
夫晉大而逺於莒魯近而弱於晉獨齊鄰於莒而其强
十百焉故其畏齊特甚亦其勢然也其他或見伐於徐
見入於楚與杞有争與郯有怨與鄫有惡往往視其强
弱以為勝負大抵當春秋之時為弱小之國進退去就
從於强令夫衆暴寡大陵小狃於常習皆無足怪而莒
之所以為夷者正不在是也秦之為狄始於戰殽鄭之
為狄始於伐許莒之為夷必有其故矣莒之弊政見於
經者甚寡然嘗攷之春秋之始未有書入人之國者入
國之事自莒始未有書外專盟之事者專盟之事亦自
莒始未有書諸侯相伐取地者相伐取地之事亦自莒
始以蕞爾之莒恃其强暴稔尋常之争逞尺寸之憾皆
王法所必誅者也春秋託始於魯隠數簡之中累書莒
人而不殺莒之為夷其昉於是乎終春秋之世國君鮮
有不稱諡者莒獨不稱諡大夫鮮有不書名氏者莒獨
不書名氏國君無書朝大夫無書聘者是其國無君臣
之禮無上下之節無名號貴賤之等無文物施報之容
其君凡五見經而斃於亂者二奔於亂者二大夫凡五
見經而奔於亂者二誅於亂者一是又其君臣上下之
際皆無復分義之相保何以自列于中國哉春秋之外
之也宜也或曰莒以僻陋在夷故春秋略之嗚呼春秋
書荆人録吳子不輕絶於呉楚如此使莒不安于僻陋
春秋庸得而略之乎
　四列國庶爵世紀　薛
薛奚仲之後也仲虺相湯世食于薛至周受封實先宗
盟當春秋之世薛雖甚微然先代封爵之餘也不可以
不志
　隠十一來朝
　莊三十一薛伯卒
　成二楚盟蜀
　襄元㑹圍宋彭城　　　二㑹戚遂城虎牢
　　五㑹吳戚　　　　　九㑹伐鄭　同盟戲
　　十㑹㑹吳柤　　　　　㑹伐鄭戍鄭虎牢
　　十一㑹伐鄭　　　　　同盟亳城北
　　　㑹伐鄭㑹蕭魚　　十四㑹㑹吳向　㑹伐秦
　　十六㑹湨梁大夫盟　十八㑹同圍齊　盟祝柯
　　二十㑹盟澶淵　　　二十二㑹沙隨
　　二十四㑹夷儀　　　二十五㑹夷儀
　　二十九㑹城把　　　三十㑹澶淵宋災故
　昭十三㑹平丘　　　　　同盟平丘
　　二十五㑹黄父
　　三十一薛伯榖卒葬獻公
　　三十二㑹城成周
　定四㑹召陵侵楚盟臯鼬十二薛伯定卒葬襄公
　　十三薛弑君比
　哀四薛伯夷卒葬恵公
序薛世紀曰昔先王之制國大者百里小者不能五十
為之建屬長連帥牧正州伯焉雖班爵不同而考禮正
刑修德以尊天子其責一也薛諸任之國自奚仲為夏
車正而遷于邳仲虺為湯左相而居于薛蓋先代封爵
之餘也春秋之初嘗稱侯以朝魯春秋之中嘗稱伯以
㑹晉其不得為㣲國明矣然來魯之後凡百二十二年
薛君大夫名氏無見於經自盟蜀之後又百一十年間
非從晉於盟㑹而薛事之見於經者纔一二耳豈非其
國寡弱不足以自通於諸侯歟蓋嘗攷之自齊桓主盟
諸侯官受方物晉氏世伯列國聽從自以受朝聘之數
於是政令不常貢賦無藝迄于春秋之終不惟小侯弱
邦率以為病而大國亦不勝其困矣故魯人㑹戚求屬
鄫也齊人盟宋求屬邾也至於成周之㑹宋遂傲然欲
以二三小國為役而絶薛於周吁先王建國同為蕃屏
王室而宋之為役尚何以為諸侯乎不特此爾觀晉悼
始㑹薛實不來曰以齊故及崔子既來薛大夫亦㑹則
又以為齊故異時宋嘗從楚又以薛適楚則又不能不
為楚令是聽也以蕞爾之薛嘗役于宋矣又偪之以齊
臨之以晉楚若何而能國哉吾觀薛宰之言株連反覆
首舉踐土之載書以為言而仲㡬亦曰踐土固然攷之
踐土之盟薛不在諸侯意者文公雖復諸侯之職而不
必盡勤小國於㑹是時晉之從政者新亦卒莫道文襄
之故以復薛之舊吁先王制諸侯建方伯之意微矣崇
明祀保小寡之義隐矣惜哉
　五列國庶爵世紀　邾
邾曹姓之國也春秋以來微亦甚矣然介乎數大國之
間與春秋始終迄于戰國之季而未亡不可不攷
　隠元及邾儀父盟蔑　五邾鄭伐宋
　　七公伐邾
　桓八伐邾　　　　　　十五邾人來朝
　　十七㑹邾儀父盟趡　　及宋衛伐邾
　莊十三㑹北杏　　　　十五宋齊邾伐郳
　　二十八瑣卒
　閔二姜氏孫于邾
　僖元㑹檉　　　　　　　公敗邾師于偃
　　十八宋曹衛邾伐齊
　　十九宋曹邾盟曹南　　鄫子㑹盟邾
　　　邾執鄫子用之　　二十一公伐邾
　　二十二公伐邾取須句
　　　戰升陘　　　　　二十八㑹温遂圍許
　　三十三公伐邾取訾婁　遂伐邾
　文七公伐邾取須句　　十三蘧蒢卒
　　十四伐我南鄙　叔彭生伐邾　晉納㨗菑弗克
　宣元來朝　　　　　　十歸父伐邾取繹
　　十七㑹同盟斷道　　十八戕鄫子于鄫
　成二楚盟蜀　　　　　五㑹同盟蟲牢
　　六來朝　　　　　　七㑹救鄭　同盟馬陵
　　八㑹伐郯　　　　　十三㑹伐秦
　　十五㑹同盟戚　　　　㑹㑹吳鍾離
　　十六㑹沙随　㑹伐鄭十七㑹伐鄭　同盟柯陵
　　　㑹伐鄭　　　　　十八來朝　㑹同盟虛朾
　襄元㑹圍宋彭城　㑹次鄫
　　二㑹戚遂城虎牢
　　三㑹同盟雞澤及袁僑盟
　　五㑹戚　　　　　　六豹如邾
　　七㑹鄬　　　　　　八㑹邢丘
　　九㑹伐鄭　同盟戲　十㑹㑹吳柤
　　　㑹伐鄭戍鄭虎牢　十一㑹伐鄭同盟亳城北
　　　㑹伐鄭㑹蕭魚　　十四㑹㑹吳向
　　　㑹伐秦　㑹戚　　十五伐我南鄙
　　十六㑹湨梁　大夫盟　晉執莒子邾子以歸
　　十七牼卒　伐我南鄙十八㑹同圍齊
　　十九盟祝柯晉執邾子　取邾田自漷水
　　二十㑹盟澶淵　　　　速伐邾
　　二十一庶其以漆閭邱來奔　㑹商任
　　二十二㑹沙隨　　　二十畀我來奔
　　　紇出奔邾　　　　二十四㑹夷儀
　　二十五㑹夷儀　同盟重
　　二十八來朝　　　　三十㑹澶淵宋災故
　昭元華卒　葬悼公　　十一貜㑹祲祥
　　十三㑹平丘　　　　　　同盟平
　　十八入鄅　　　　　十九宋伐
　　二十五㑹黄父　　　二十六㑹盟鄟陵
　　二十七㑹扈　快來奔三十一黒肱以濫來奔
　定三穿卒　葬莊公　　　何忌及盟㧞
　　四㑹召陵侵楚盟臯鼬十四來㑹公
　　十五來朝　來奔喪
　哀元何忌伐
　　二斯州仇何忌伐取漷東田
　　　沂西田　　　　　　州仇何忌及盟句繹
　　三州仇何忌圍　　　六何忌伐
　　七公伐入邾以邾子益來
　　八歸益于邾　　　　十益來奔
序邾世紀曰邾其猶有聖賢之澤歟春秋之初克之未
命猶以字稱克之既卒始以子録其得齒於列國最後
也鄫子見戕須句蒙取而威虐是肆庶其竊邑黒肱専
地而姦宄内訌㑹盟屬齊厚斂私吳君為晉俘國習衞
討宋壘在郊魯兵狎鄙而强大外陵藐然之邾亦㡬於
無足稱者然君子所為猶有取於邾者豈謂是哉嘗考
之經二百餘年小國之睦於交鄰謹於事伯最為有常
者莫邾若也其君臣之賢多足稱紀而守義秉禮之風
類非當時大國之所及吁亦有所自來矣且魯自桓公
之世邾稱人以朝者一宣公以來邾稱子以朝者一㑹
公者一奔喪者一自其他近魯之小國雖有好魯之事
蓋未能如邾之有常者非交鄰之睦歟齊桓之伯首從
北杏之㑹宋襄之伯亦與曹南之盟晉文之伯亟聽于
温之役定公之㑹晉者十一宣公之㑹晉者十七悼公
之㑹晉者七莊公之㑹晉者一自其他畏晉之小國雖
鮮有不從晉之事蓋未能如邾之有常者非事伯之謹
歟儀父盟蔑之舉首親賢以修好蘧蒢遷繹之謀不憚
忘身以利民皆卓為賢君求之當時諸侯往往佳兵以
殘民信鮮儷矣叔術遜國之仁足以及其子孫茅夷鴻
愛國之義足以存其宗社皆儼為賢臣求之當時列國
大夫莫非狥利以背君亦可謂絶無而僅有矣孰謂區
區之邾剪焉若不足以自存而君臣上下之間顧有是
邪異時捷菑介晉以求主郤克以八百乗之衆至于城
下邾人以一辭郤之蓋昔者宋之得施於鄭戎之得施
於曹者晉曽不得以行之於邾也楚靈合諸侯于申汰
心虐燄震揺中華宋鄭大侯奔走恐後邾人亦獨晏然
恃魯以不㑹蓋昔者楚成共所能令於蔡鄭吳夫差所
能令於魯衞者靈王獨不能以加之於邾也吁蕞爾之
邾果何以得此於晉楚邪庶㡬守義秉禮之風亦略可
觀矣吁魯之擊柝聞於邾其殆密邇洙泗之地濡染儒
書之習有聞周公之教而興起者乎蓋至穆公之時邾
與魯閧民不死難而仁政之言親上死長之訓猶得聞
於先生大儒之口則邾之為國猶未至於空虛也不然
以㣲國而介於齊晉宋魯之間何啻鹿豕在於餧虎之
側抑何以夀其國至於久而不傾哉
　六列國庶爵世紀　小邾
小邾㣲乎㣲者也嘗以名書乎經矣受附庸之封齒列
國之後能𫝊於久故亦為之紀云
　莊五郳黎來來朝　　　十五宋齊邾伐郳
　僖七小邾子來朝(杜云郳黎來朝得王命而/來邾之别封故曰小邾)
　襄二㑹戚遂城虎牢　　七來朝
　　九㑹伐鄭　同盟戲　十㑹㑹吳柤
　　　㑹伐鄭戍鄭虎牢　十一㑹伐鄭
　　　同盟亳城北　　　　㑹伐鄭㑹蕭魚
　　十四㑹㑹吳向　　　　㑹伐秦
　　十六㑹湨梁　大夫盟十八㑹同圍齊
　　十九盟祝柯　　　　二十㑹盟澶淵
　　二十二㑹沙隨　　　二十四㑹夷儀
　　二十五㑹夷儀　　　　同盟重丘
　　二十九㑹城把
　　三十㑹澶淵宋災故
　昭三小邾子來朝　　　四楚㑹申
　　十三㑹平丘　　　　　同盟平丘
　　十七來朝　　　　　二十五㑹黄父
　　三十二㑹城成周
　定四㑹召陵侵楚盟臯鼬
　哀四宋執小邾子
序小邾世紀曰小邾亦曹姓之國介於海濵畏齊事魯
而偪於宋非一日也觀晉悼之世小邾子不至於㑹悼
公欲討之其大夫曰是齊故也晉襄之世小邾甞至於
朝襄公欲卑之其大夫曰是實不忘魯好也非其畏齊
事魯者然歟魯莊十五年經書伐郳者宋人哀四年經
書執小邾者亦宋人又非其偪於宋者然歟夫以弱國
小衆剪然求存於强齊宋魯之間常恐不合亦無足道
明矣然攷之經把朝而不稱侯以其不共於朝也介來
而不謂朝以其不能乎朝也以至滕薛邾莒之爵皆以
成國而駸駸焉日趨於僻陋之域而不自知春秋或自
侯而書伯書子或自子而書人書名其不能國亦可知
矣獨小邾自黎來之來其國稱郳則非成國也其君稱
名則未成乎君也其朝稱來則不成乎朝也豈不甚微
矣乎而黎來之後遂能以禮通於侯國卒從齊桓以尊
周室而受附庸之封魯僖以後朝魯者四晉悼以後㑹
晉者二十執玉端委而周旋於强侯大邦之間從事於
禮樂文物之盛是可嘉也已故嘗觀昭公十七年小邾子
來朝於其燕也有菁莪之賦叔孫昭子曰不有以國其
能久乎嗚呼藐然之邾偪而不傾與春秋終始焉是豈
無所自來哉
　七列國庶爵世紀　鄫
鄫事至無足言矣見於經者纔数端聖人録之所以示
亡國之鍳可不謹歟
　僖十四季姬及鄫子遇防使鄫子來朝
　　十五季姬歸鄫　　　十六鄫季姬卒
　　十九㑹盟于邾邾執用之
　宣十八邾人戕鄫子于鄫
　成二楚盟蜀
　襄元次鄫　　　　　　五豹鄫巫如晉
　　　㑹吳戚　　　　　六莒人滅鄫
序鄫世紀曰鄫之為國微乎微者也事之見乎經者無
㡬矣一朝於魯一㑹于宋其君見用於邾而終戕於邾
其國見偪於莒而卒滅於莒孱弱如是是尚得為國乎
雖然國無小不可易也禮義茍明偪而不傾鄫之滅亡
誰之咎哉蓋滅人者罪易見滅於人者罪難知使鄫能
强於為善以保其國亦何孱弱之有今考之經鄫之亡
其大罪有二而他不與焉三綱五常建於天地豈非保
身立國之大本歟縱情虧禮者殺身之符劵徇愛棄義
者亡國之斧斤斷斷乎不可誣矣先儒謂鄫子之用於
邾戕於邾不在於曹南之後宋與其臣子之不能捍患
也遇防來朝啓怨再世而鄫子已亡矣鄫之偪於莒而
滅於莒不在乎㑹戚之屬魯與其鄰國之不救患也如
晉覿巫立所出以為後而鄫國已滅矣嗚呼身有既亡
國有既滅而不自知者其鄫之謂乎春秋本其遇防之
禍而直書之曰戕備其覿巫之跡而顯書之曰滅其垂
戒之意逺矣以此坊民後世猶有玩尤物以喪其身保
異姓以墜其國者吁
　八列國庶爵世紀　紀
紀事前乎春秋無聞焉亦齊之宗也而偪於齊季入齊
矣季姬歸酅矣春秋猶書紀焉是存紀也紀而序之是
亦春秋之意歟
　隠二裂繻來逆女　　伯姬歸于紀　紀莒盟密
　　七叔姬歸紀
　桓五齊鄭如紀　　　　六公㑹紀于成　來朝
　　八祭公來遂逆王后于紀
　　九紀季姜歸京師
　　十三公㑹紀鄭及齊宋衞燕戰四國敗績
　　十七公㑹齊紀盟黄
　莊元齊遷紀郱鄑郚　　三紀季以酅入齊
　　四紀伯姬卒　紀侯大去其國　齊葬紀伯姬
　　十二紀叔姬歸于酅
序紀世紀曰紀為齊弱久矣亡紀者齊歟紀歟昔者大
王居邠嘗偪於狄矣緜之詩曰肆不殄厥愠亦不殞厥
問柞棫拔矣行道兊矣昆夷駾矣夫自其廼慰廼止廼
疆廼理以至於髙門有伉冡土既立軍國之容無一不
備然後可以不絶其所愠之夷亦不廢其聘問之禮以
須昆吾之駾蓋寒暑之節龍蛇之蟄未有不積而能施
不屈而能信者此大王所以去邠而基王業歟紀齊同
姓也而齊欲滅之此豈一朝一夕之積哉紀之自為國
者宜何如也入春秋世三年而紀侯去國紀之舛政不
詳於經試即其一二事而考之尚有可論者蓋裂繻逆
女秋結魯援子伯盟密冬與莒好齊鄭合謀而與魯㑹
成鄰好是託魯公解體而季姜歸周王寵是求曽是以
為謀難之道歟以至齊怒未怠遽挾鄭與魯以戰齊齊
雖敗而怨愈深豈證辭之義敗齊未已又偕魯致齊以
盟黄齊雖盟而禍愈亟亦豈釋怨之方夫知畏齊而謀
國若是尚謂國有人乎三邑既遷而紀季入齊紀侯去
國勢宜然也吁本支同出封壤相鄰蓄憾九世造釁十
年而紀終無以謀其不免也非特齊能亡紀紀之為國
亦足以自亡矣故曰梁亡自亡也鄭弃其師自弃也紀
侯大去其國自去也其與大王去邠之事逺矣然則齊
侯無罪乎齊紀同姓而謀紀之國無所不至其罪不待
貶絶而自見也乃若春秋之法叛人書奔而紀季入齊
不書奔則非叛人竊地稱名而紀季以酅不稱名則非
竊地經書紀季以酅入于齊是紀祀猶有奉也異時書
紀叔姬歸于酅是紀侯之室家猶有歸也以春秋攷之
季則未有罪爾
　九列國庶爵世紀　微國
傳曰任宿須句顓臾風姓也實司大皥與百濟之祀以
服事諸夏小國之祀其先皆有奉之者矣春秋之世存
者蓋寡即其見於經者而録之亦古人存周禮而脩祀
之意歟
　隠元盟宿　　　　　　八宿男卒
　莊十宋人遷宿
　隠二莒人入向無駭入極十宋蔡衞伐戴鄭伐取之
　桓二蔡鄭㑹鄧　　　　　鄧侯吾離來朝
　　五州公如曹　　　　六寔來(不復/其國)
　　七榖伯綏來朝　　　十五邾人牟人葛人來朝
　僖五公孫兹如牟
　莊十五齊師滅譚譚子奔莒
　莊十三齊人滅遂　　　十七齊殱于遂
　　二十三蕭叔朝公
　僖三十三介人侵蕭
　宣十二楚子滅蕭
　莊二十四郭公　　　　三十齊人降鄣
　閔二齊人遷陽
　僖十狄滅温温子奔衛　十七滅項
　　十九梁亡
　　二十三公伐邾取須句(魯之封/國屬國)
　文七公伐邾取須句
　宣四公及齊平莒及郯　十六郯伯姬來歸
　成七吳伐郯　　　　　八僑如㑹伐郯
　襄七郯子來朝
　宣七公㑹齊伐萊　　　九齊侯伐萊
　襄六齊侯滅萊
　成六取鄟
　襄十遂滅偪陽(妘姓/)　　十二取邿
　昭十八邾人襲鄅(凡二十/五國)
序庶爵微國紀曰臧文仲言德之不建民之無援昔文
武之有天下也選建親賢大國數十亦既足以統屬人
心緜固國勢矣其人非周之子孫其地不足以為周之
屏翰先王皆爵而列之此其公天下之心豈特以私王
室哉存先代之後表仁賢之人皆所謂建德以為民援
非惟不可廢亦有所不敢廢也春秋諸侯不復知崇明
祀保小寡之義弱强相併而為盟主者亦不復能與其
疆埸之事故自隠桓以來魯入極矣鄭取戴矣鄧畏楚
衆齊迫陽遷向䝉莒師邾踐鄅境終春秋之世微國困
於兵革㓂攘之禍殆不勝數而得周旋於幣玉牲歃以
從諸侯之後者其無㡬焉耳吁亦足以見周禮之衰矣
德之不建民之無援是以生民不復見德干戈之禍極
於戰國而後已悲夫木之茂也羣動息焉水之涸也雖
蛙鼃不能以自存方春秋之中世魯雖無腆猶存須句
見王澤之未殄也至其末也顓臾在邦域之中猶且不
免見王澤之竭也君子於此亦可以考論世變云
　十夷狄世紀　楚
楚之先熊繹始封於荆閲世十三至武十九年為魯隠
公元年春秋始終楚十三君迄于恵之八年實魯哀之
十四年又十有三世而滅於秦
　隠元(楚武王十九年按史記熊通立三十五年伐隨/隨人為之請周尊楚王室不聼熊通怒而自立)
　　　(為武/王)
　莊四(文王/元)　　　　　　十荆敗蔡莘以獻舞歸
　　十二荆入蔡　　　　十六荆伐鄭
　　十七(楚敖/元)　　　　　二十一(成元/)
　　二十三荆人來聘　　二十八荆伐鄭
　僖元楚人伐鄭　　　　二楚人侵鄭
　　三楚人伐鄭
　　四遂伐楚次陘楚屈完來盟　盟召陵至伐楚
　　五滅弦　　　　　　六圍許
　　十一伐黄　　　　　十二滅黄
　　十五伐徐　敗徐婁林十九盟齊
　　二十伐隨　　　　　二十一盟鹿上
　　　㑹盂執宋公以伐宋　宜申來獻捷
　　　㑹盟薄釋宋公　　二十二戰泓宋敗績
　　二十三伐陳　　　　二十五圍陳納頓子于頓
　　二十六遂乞師　　　　滅䕫以䕫子歸
　　　伐宋圍緡　　　　　公以楚師伐齊取榖
　　二十七圍宋　　　　　公㑹諸侯盟宋
　　二十八救衞戰城濮敗績　殺大夫得臣
　　　衞侯出奔楚　　　　衛侯鄭自楚復歸衞
　文元世子商臣弑君頵(穆王/立)
　　三圍江晉處父伐楚救江
　　四滅江　　　　　　五滅六
　　九伐鄭　椒來聘　　十殺大夫宜申　次厥貉
　　十一伐麇　　　　　十二圍巢
　　十三(莊王/立)　　　　　十六滅庸
　宣元侵陳遂侵宋　　　三伐陸渾之戎
　　　　(楚自有周道吾鄧魯陽闗過魚齒㳂汝水度/成澤以伐陸渾之戎遂觀兵周疆視之若無)
　　　　(人/矣)　侵鄭　　　四伐鄭
　　五伐鄭　　　　　　八滅舒蓼
　　九伐鄭　　　　　　十伐鄭
　　十一楚陳鄭盟辰陵　　殺陳夏舒
　　　入陳納寧行父于陳十二圍鄭
　　　戰邲晉敗績(自入陳勝邲楚莊一向遂驕/伯業之終荒豈不由此哉)
　　　滅蕭(蕭是宋附庸豈足以當楚師今久圍不退/明年申舟聘齊又令無假道于宋是欲激)
　　　(宋而起兵端也莊/王之心至此荒)　十三伐宋
　　十四圍宋　　　　　十五歸父㑹楚于宋
　　　宋及楚平　　　　十八旅卒(春秋以前未嘗/書君之卒今於)
　　　(楚莊特書之吁春秋雖欲不/書安得而不書  共王立)
　成二楚鄭侵衞　公㑹嬰齊于蜀　十二國盟蜀
　　六嬰齊伐鄭　　　　七嬰齊伐鄭
　　　吳入州來(楚始罷/於奔命)　九嬰齊伐莒莒潰入鄆
　　十五伐鄭　　　　　　宋魚石出奔楚
　　十六戰鄢陵楚鄭敗績　殺大夫側
　　十七滅舒庸
　　十八楚鄭伐宋(傳伐彭城/納魚石)　楚鄭侵宋
　襄元壬夫侵宋　殺大夫申
　　三嬰齊伐吳　　　　五殺大夫壬夫　貞伐陳
　　七貞圍陳　　　　　八貞伐鄭
　　十楚鄭伐宋　貞救鄭十一楚鄭伐宋
　　　執鄭良霄　　　　十二貞侵宋
　　十三審卒(康王/立)　　　十四伐吳
　　十八午伐鄭
　　二十蔡履出奔陳弟黄出奔
　　二十一晉欒盈出奔　二十二殺大夫追舒
　　二十三黄自楚歸陳
　　二十四伐吳　楚蔡陳許伐鄭
　　二十五屈建滅舒鳩　　吳遏伐楚門巢卒
　　二十六許男寗卒于楚　楚蔡陳伐鄭
　　二十七㑹晉楚于宋盟于宋
　　二十八公如楚　昭卒(郟敖/立)
　　二十九公在楚　至楚三十薳罷來聘
　昭元㑹晉楚虢　麇卒　　比出奔晉(靈王/立)
　　四十三國㑹申執徐子　八國伐吳
　　　執齊慶封殺之　　　遂滅賴
　　五殺大夫屈申　八國伐吳
　　六薳罷伐吳　　　　　叔弓如楚
　　七公如楚　至楚　　八執陳于徴師殺之
　　　滅陳執招放于越殺孔奐
　　九叔弓㑹楚于陳　　十一䖍誘蔡般殺于申
　　　弃疾圍蔡　　　　　滅蔡執世子有歸用之
　　十二殺大夫成熊　　　伐徐
　　十三比自晉歸楚弑君䖍于乾谿
　　　弃疾弑比(平王/立)　　十六誘戎蠻子殺之
　　十七及吳戰長岸　　二十一蔡朱出奔楚
　　二十二宋亥寧定自宋南里出奔
　　二十三蔡東國卒于楚二十殺大夫郤宛
　　三十徐子章羽奔楚
　定二伐吳　　　　　　四十八國㑹召陵侵楚
　　　圍蔡蔡以吳及楚戰柏舉楚敗績
　　　囊瓦出奔鄭　　　　吳入郢
　　十四三國滅頓以頓子牂歸
　　十五滅胡以胡子豹歸
　哀元楚陳隨許圍蔡　　四晉人執戎蠻子歸于楚
　　六軫卒　　　　　　九伐陳
　　十結伐陳　　　　　十三申伐陳
序楚世紀曰楚為外域前乎春秋已慮之矣詩云撻彼
荆楚是也然春秋書外域之法未有嚴於楚者始曰荆
繼曰楚始曰人繼曰子何其進之漸而與之不亟邪春
秋之世外域為中國患者曰秦楚吳越戎狄戎盛於春
秋之始狄㣲於春秋之中吳始大於春秋之季秦直為
晉仇越僅與吳抗其患皆未有若楚之暴且久者是故
春秋書楚之法特嚴歟然自天下大勢言之則楚之患
其初止於猾夏其後至於抗衡又其後遂至於用中夏
之柄由楚一國之勢言之則共莊以前雖僻在荆蠻而
其國實趨於强康靈以後雖屢抗中華而其國實趨於
弱究一經之始末而楚之盛衰槩可考也蓋楚有方城
以為城漢水以為池有申吕之田以禦乎外有申息之
門以備於内有成莊共平康昭之為君有子文孫叔子
庚子木子蕩之徒為之謀其國此其所以能世抗齊晉
而與春秋始終歟嘗觀楚十三君其與齊晉争者非一
國成之世所争者蔡鄭陳宋曹衛而大者則召陵之盟
泓與城濮之戰也穆莊之世所争者獨不及曹衛而大
者則辰陵之盟邲之戰也共之世所争者又獨不及蔡
而大者則蜀之盟鄢陵之戰蕭魚之㑹也至康盡得諸
侯而遂有宋之盟至靈㡬伯諸侯而遂有申之㑹吁是
豈一日之故哉顧自齊桓不與楚角諸侯雖一向一背
而其患猶止於猾夏晉文親與楚敵後世狃於或勝或
負而其勢遂駸駸抗衡至晉平不能與楚抗而夷夏之
世不知其孰重孰輕也於是楚人遂得偃然以竊用吾
中國之柄矣雖然武文以來楚未有抗衡於齊晉也其
君無日不申訓於國申儆於軍嵗饑而振廪旅至而施
恵大户以行師量功而用民而民政舉於内入鄭而不
以為俘克陳而不以為縣宫衛有環尹若敖有六卒荆
而舉古制以行則軍政立於外内選於親外選於舊而
賢戚不遺復黄以勸善立午以靖國而賞罸不失以區
區之荆蠻至於强大莫挍豈偶然邪靈康以後楚雖專
令於諸侯而自州來奔命楚始患吳鍾離􁋛師吳始易
楚數十年間楚始不競加而疆埸謀踈輕師而基亡郢
之菑城邑而墮挑吳之釁無極好䜛蔡人速飛伍員逃
吳楚君旰食薳越出師宋師日至遂至以堂堂之楚喪
敗相尋亦果曷為而然邪由始而觀之楚自微而浸盛
由終而觀之楚方盛而已衰蓋無平不陂無往不復外
域之强固未有能久而不替者理之常也雖然楚本熊
繹之後由為强邦春秋之前既以為外域矣春秋之世
聖人雖屢進之迄不得與滕薛之侯例以爵通於中國
其罪抑安在邪世竊名號而拔本塞源之罪蓋有不勝
誅者不然楚荆州之國也聖人豈宜以其地而外之也
哉
　十一列國夷國吳世紀　吳
吳泰伯之昭也讓國於季歴而自竄於吳仲雍嗣之越
十有九世而吳事始見於經也實壽夢之二年後十七
年而春秋實夫差十五年又八年而越滅吳
　成七伐郯　入州來　　十五十七國㑹于鍾離
　襄三楚嬰齊伐　　　　五二國㑹吳善道
　　　十二國㑹于戚
　　十十二國㑹于柤遂滅偪陽
　　十二子乘卒　　　　十四十五國㑹吳入向
　　　楚公子貞伐　　　二十四楚伐
　　二十五子遏伐楚門于巢卒
　　二十九閽弑餘祭　使札來聘
　昭元莒展輿出奔吳　　五楚八國伐
　　六楚薳罷伐　　　　十三滅州來
　　十五夷末卒(吳王僚/元年)　十七吳楚戰長岸
　　二十三敗頓胡六國于雞父胡沈滅獲陳夏齧
　　二十四伐巢　　　　二十七吳弑君僚(吳王闔/廬元)
　　三十滅徐　　　　　三十二伐越
　定二楚伐
　　四蔡以吳及楚戰柏舉楚敗績　入郢
　　五於越入吳　於越敗吳欈李　光卒(吳王夫/差元年)
　哀三蔡放大夫獵于吳　四蔡辰出奔吳
　　六伐陳　叔還㑹柤　七公㑹吳鄫
　　八吳伐我　　　　　十公㑹吳伐齊　救陳
　　十一公㑹吳伐齊戰艾陵齊敗績獲國書
　　十二公㑹吳橐臯　　十三公㑹晉吳黄池
　　　於越入吳
序吳世紀曰吳姬姓之長春秋夷之何邪吳僻在海濵
不與姬通有年數矣至其極盛亦不過以子録之蓋假
竊名號不有宗周春秋不得不深絶焉者然嘗以經攷
之觀其與晉强弱之形與楚越消長之勢則其事有不
獨係一吳之盛衰者蓋其始盛也當晉方患楚而未暇
於憂吳其後也當中國倚重於吳而吳亦甚有意於駕
晉又其後也晉伯不在諸侯中國亦甚易與則吳之所
争者不在晉而在楚又其最後也中國既不足畏楚人
亦不能强而吳之所憂者乃不在楚而在越其顛末有
可考者焉何以言之伐郯之師吳事之始見於經者也
夀夢立之二年而兵在郯郯魯屬也莫或救之亦可以
見中國之無伯當是之時喪師于邲而大恥未洒匱盟
于蜀而齊言尚新晉㬌主盟方自虞楚人之至於吳奚
暇憂哉馬陵之盟未暇却楚而州來之入乃俛焉有求
於吳以呉人攻楚人於中國若未甚害資呉之强以求
逞於楚於是中國之大體始虧矣無何鍾離之㑹既以
晉而成好於吳善道之㑹又以魯衛而私好於吳然自
柤以前猶曰致吳以從中國之㑹也而向以後往往以
㑹吳而勤諸侯之行矣吾觀嬰齊伐吳楚始忌吳也至
是子囊伐吳楚益忌吳也楚人猶知忌吳而中國諸侯
乃帖然與之周旋而不為疾何邪餘祭方立晉楚實為
弭兵之㑹不能四年而夷昧君吳季札聘魯蓋札之聘
猶餘祭之使也以吳之於中國向也殊㑹而今也稱聘
向也狄之言國今也進之稱子向也略之未有位號而
今也詳之以著其君臣之辭當中夏茍安之時季子以
嫡嗣還觀於上國此其意豈可測哉然魯昭之始凡三
年間楚三伐吳而吳不一報吳豈忘楚者乎于是虢㑹
復講而晉伯益微申盟麇至而荆蠻方肆吳人不復知
晉之可畏則其所争亦惟一楚耳未㡬楚有乾谿之變
吳始有州來之師戰于長岸戰于雞父既滅巢又滅徐
又伐越夫滅國以自殖伐國以立威吳亦何所不至哉
魯定之明年楚嘗伐吳矣不二年而吳遂入郢以楚不
忍於吳而薄伐其鄙邑吳深創於楚而直造其國都吳
楚之强弱於此可見自是致魯㑹鄫偕魯伐齊而魯奔
命楚伐陳而吳争之魯戰齊而吳助之而齊楚亦病於
奔命夫威令長於魯兵患徧於齊楚迄于黄池之㑹春
秋紀以兩伯之辭可謂極盛矣然德薄而多大功慮淺
而數得志故方其在㑹而諸侯莫敢不至也區區之越
乃得乗間以入其國吁當夫差以前吳之所憂豈不在
楚而孰知其禍乃出於越哉君子觀吳之盛衰終始凡
四變蓋其患始於晉之未暇憂吳成於吳之為援於晉
遂至晉弱而吳强晉輕而吳重吳始駸駸求駕于中國
楚衰而吳興吳仆而越起中國始展轉蒙患於外裔吁
是其事豈直係於一吳之盛衰而已哉善觀春秋亦可
以深致其責於景厲以來之晉
　十二夷國世紀　秦
秦伯益之後非子受封於孝王附庸之邑在秦襄公有
功於平王始受岐豐之地列為諸侯穆公伯西戎以河
為竟垂二十世卒并諸國
　僖十五(穆公十/五年)戰韓獲晉侯
　　二十八戰城濮㑹温圍許
　　二十九盟翟泉　　　三十晉秦圍鄭
　　三十三入滑　　　　　晉及姜戎敗秦于殽
　文二戰彭衙秦敗績　　　晉宋陳鄭伐
　　三伐晉　　　　　　四晉伐
　　五入鄀　　　　　　六(康公/元)
　　七晉秦戰令狐　　　　晉先蔑奔
　　九來歸僖公成風襚　十伐晉
　　十二術來聘　　　　　晉秦戰河曲
　　十六楚秦巴滅庸　　十八罃卒(共公/元)
　宣元晉趙穿侵崇(秦與/國)　二伐晉
　　四縮卒(桓公/立)　　　　十五伐晉
　成二楚盟蜀　　　　　九秦白狄伐晉
　　十三九國㑹伐　至伐十四秦伯卒(景公/立)
　襄十晉伐　　　　　　十一伐晉
　　十四十三國㑹伐
序秦世紀曰秦之為狄其始於殽之戰歟夫秦以非子
之餘踐岐豐之地膺顯服以為諸侯春秋之狄之也豈
以其地哉觀秦入春秋七十八年而始見經實穆公十
有五年由是秦之得書于冊者凡六君然其間秦事之
可攷捨入鄀滅庸好魯盟蜀數事之外大抵秦晉兵争
之跡耳蓋自穆公釋韓之憾而從事於踐土之盟於是
㑹于温盟于翟泉偕役于圍鄭戮力同心猶驂之靳未
始有隙也入滑之師啟釁自秦利人之危以襲其國不
哀人之喪而越其竟背盟失信以貪勤民而弃其師無
道甚矣由殽之戰遂有彭衙之戰令狐之戰河曲之戰
其餘秦之伐晉者六晉之伐秦者亦六暴兩國之衆興
數十年報復之師更四君而未已蓋至襄十一年戰櫟
之役秦晉交伐之後始絶書于經原始要終則春秋所
為狄秦于殽者良有自也然嘗即春秋之所筆以求詩
書之所載秦之本末尚有可得而考者夫春秋書秦之
事亦甚貶矣至於定書百篇終以秦誓乃甚有取於穆
公悔過之善秦詩十篇穆公無羙有刺而詳紀秦仲以
來强大之由不少殺焉何哉聖人之欲撥亂反正意甚
切矣秦起西陲與西戎雜居本以富强為先襄公以後
務以耕戰自力而不知禮義終秦之氣象大抵未免似
戎讀車鄰駟鐵小戎數詩可以槩見穆公深懲力創於
殽之役處仁遷義向背好惡從而一變前日所詆墓木
已拱者非今之所謂膂力既愆之良士邪而庶㡬有之
前日所喜過周超乗者非今之所謂射御不違之勇夫
邪而庶㡬不欲之截截巧辯能移人之辭者固前日求
之惟恐其少者也今乃以其徒實繁而厭之方寸既改
羣動皆新充此心也帝王何逺之有蒹葭之詩無作可
也何秦俗之不可變哉而秦之卒為狄則是可歎已故
聖人於詩述秦仲始大之由以明秦有當變之俗於書
備述穆公悔過之羙以著穆公㡬有能變之道於春秋
則追貶穆公始禍之端歴載秦晉以來交兵之跡而狄
之以惜秦之終不能變也吁豈不深切著明哉蓋戰殽
之後穆公之身伐晉者再亦不能實費誓之言矣尚何
責於來世君子觀穆以前秦事未有可稱由穆以後其
君皆不逮穆逺甚則秦穆一身實秦國本末盛衰之所
係可不察歟
　十三夷國世紀　越
越夏后之苖裔也少康之庶子封於㑹稽二十餘世實
為允常勾踐繼之至魯昭公五年越事始見於春秋勾
踐伯在春秋後其後七世争起於諸子又七世而閩君
揺受封於漢以為越王實勾踐之後
　昭五(王允/常)楚越八國伐吳八楚滅陳執招放于越
　　三十二吳伐越
　定五於越伐吳　　　　十四於越敗吳于欈李
　哀元(是嵗吳王夫差敗越于夫椒/越子以甲楯五千保于㑹稽)
　　十三於越入吳
序越世紀曰越事之書可一二數矣雖然君子有觀焉
夫越以伯禹之苖裔受㑹稽之别封其來久矣入春秋
百九十餘年越始見經以吳楚之僣春秋夷之其極盛
也猶得書子越於春秋之世常不過以國稱豈非僻陋
之甚乎獨勾踐與吳之事可以勵臣子之節為振偷激
懦之勸是未容置而弗論也蓋越自楚靈之强常從之
以伐吳而闔廬之立遂因之以仇越是以夫差敗于欈
李而懐必報之忿及勾踐困于夫椒而遂成不釋之讎
然二十年間越不為沼吳其泯矣吁深於仇人者無躁
謀巧於用國者無近功齊復紀讎君子不樂其力之有
餘魯釋齊怨君子不恕其力之不足當太王之時而不
殄其愠不隕厥問以駾昆夷可也當秦襄之世而四牡
孔阜俴駟孔羣以討西戎可也有田一成有衆一旅則
經綸之餘力足以祀夏務材訓農通商恵工則漕之餘
民足以造衛此皆已事之驗夫五千之甲衆至少也㑹
稽之棲地至褊也仇吳之念隠忍於柔服之初豢吳之
計蓄於卧薪嘗膽之時而沼吳之志卒逞於生聚教訓
之間所欲盡從如探囊取物如執劵責負豈非勾踐之
所以伯種蠡之所以善謀伍子胥之徒之所甚忌者歟
吁天下之事無小大也能勝者勢而先勝者理可為者
力而必為者志由越之事則興事造業者亦可以略觀
矣
　十四夷國世紀　戎
春秋之世戎之類有六曰山戎曰北戎曰姜戎曰雒戎
曰茅戎曰陸渾之戎而戎蠻子又諸戎之别種也戎事
之書於經者凡十三八見於莊僖以前而宣成以後百
二十五年書戎事者纔五蓋成宣以後戎世為晉役諸
侯鮮得而治之獨晉楚相仇時有治戎之事焉
　隠二公㑹戎潜　　　　　公及戎盟唐
　桓二公及戎盟唐　至唐
　莊十八公追戎濟西　　二十齊人伐戎
　　二十四戎侵曹曹覊奔陳赤歸
　　三十六公伐戎　至伐三十齊人伐山戎
　　三十一齊侯來獻戎捷
　僖十齊許伐北戎(杜云/山戎)　三十三晉及姜戎敗秦殽
　文八遂㑹雒戎盟暴
　宣三楚伐陸渾之戎
　成元王師敗績茅戎
　昭十六楚誘戎蠻子殺之十七晉荀吳滅陸渾之戎
　哀四晉執戎蠻子赤歸楚
序戎世紀曰春秋之世戎為中國患亟矣雖然有由也
先王居檮杌于四裔使内外藩籬不可逾越周室之衰
王政不行於是贄幣不通言語不同之人遂居衣冠禮
樂之地蓋莊僖之初經之所書獨不過曰戎曰山戎曰
北戎僖文之後始有所謂雒戎者姜戎者陸渾戎者雒
戎居雒姜戎居于晉南陸渾居于伊川名號雖殊種類
則一内外無辦蓋莫甚於東周之季矣嗚呼戎狄是膺
荆舒是懲周公之法也晉齊之伯均為有功於中國然
以經攷之齊有攘戎之功晉有致戎之罪不可不察也
何以言之魯隠之末戎狃於東遷之釁恣睢孰甚焉楚
丘之變凡伯為執侵曹之禍赤子以歸是非細故小變
矣然皆齊伯之未興與齊伯之未定也盟幽以後桓公
始大振治戎之旅向者魯之盟㑹相尋凡以戎故燕之
職貢不至亦以戎故自桓公遇魯以謀之而魯患息偕
許以伐之而燕釁弭戎之戢齊之力也而晉自恵之反
實誘戎以遷于伊襄之伯實挾戎以戰于殽自是以後
晉嘗恃戎以為犄角之助戎常事晉以為不侵不叛之
臣是以其勢不得不至於陸梁異時徐吾之役瑕嘉亦
既平茅戎於周矣而蠢蠢之衆猶得挾邥垂之怨以敗
王師向之㑹范宣子甞欲退駒支於盟矣而譊譊之辭
終得援恵襄之舊以為晉賜戎之張誰實啟之歟故甞
觀詹伯告晉之辭有曰戎有中國誰之咎也后稷封殖
天下今戎制之不亦難乎吁周公膺戎之法廢矣桓公
攘戎之功衰矣晉人致戎之罪不可逭矣
　十五夷國世紀　狄
春秋二百四十二年書狄者三十六其種有長狄赤狄
白狄而潞氏甲氏留吁又赤狄之種也事見於文宣以
前之經為多成襄以降書狄事纔十之二焉盛衰之故
亦槩可攷矣
　莊二十三狄伐邢
　閔二狄入衛
　僖八狄伐晉　　　　　十狄滅温温子奔衛
　　十三狄侵衛　　　　十四狄侵鄭
　　十八狄救齊　　　　　邢狄伐衛
　　二十齊狄盟邢　　　二十一狄侵衛
　　二十四狄伐鄭　　　三十狄侵齊
　　三十一狄侵衛　　　三十二衛侵狄
　　　衛及狄盟　　　　三十三狄侵齊
　　　晉敗狄箕
　文四狄侵齊　　　　　六晉狐射姑出奔狄
　　七狄侵我西鄙　　　九狄侵齊
　　十狄侵宋　　　　　十一狄侵齊
　　　得臣敗狄鹹(長狄/)　十三狄侵衛
　宣十一晉㑹敗攅函
　成十二晉敗狄交剛
　昭元荀吳敗狄大鹵
　宣三赤狄侵齊　　　　四赤狄侵齊
　　十五晉滅赤狄潞氏以嬰兒歸
　　十六晉滅赤狄甲氏留吁(鐸/辰)
　宣八晉白狄伐秦
　成九秦白狄伐晉
　襄十八白狄來
序狄世紀曰春秋之世狄戎俱為中國患然狄重而戎
輕戎之類有山戎有姜戎雒戎而獨名戎者為最强狄
之類有赤狄白狄長狄而獨名狄者亦最强狄比諸戎
性尤悍驁戎雖侵暴中國其强易弱狄人敢於滅國當
齊桓之亡與聞中國之政不但侵暴而已也然嘗考之
經狄之患莫甚於僖文之春秋矣齊之初伯嘗謀邢謀
衛自是數十年間嘗置其事於不問晉之盛時亦不過
敗狄于箕之一役未㡬一二世以後乃累治狄而不置
何邪縱狄若齊桓之拙謀亦無損於伯業之盛治狄誠
晉人之雋功而適足以見伯業之衰亦可以考求其故
矣蓋嘗論之齊自桓公數年經營以免邢衛於難也㑹
檉以來荆患方張衆志未固方將并謀畢力改北轅而
南向以圖帖荆之功召陵聽命而諸侯已勤矣是猶門
户之寇既悉力以去之藩籬之侮茍幸其不至於為患
蓋亦小安焉以休吾室内之人此齊桓之謀國能不强
其力之所為管仲之相其君能度其德之所能舉故縱
狄不問而卒無損於伯業之盛晉自景公君臣不相聽
以為邲之敗也平丘以降諸侯盡離伯業大失於是含
垢忍恥閉南闗而北出以尋治狄之忿狄雖大創而晉
之威重益墮矣是猶烏獲遇盗扃户以避之羞其不以
力稱乃逞虐於厠役為士者笑之此皆伯宗荀伯之謬
欲以文其喪敗削弱之詬韓范諸臣之專欲以行其厚
自封殖之謀雖治狄不置適以見其伯業之衰夫略近
效而圖大體故縱狄而不足以為懦匿大恥而求淺功
故治狄而不足以為武齊晉之故亦槩可攷矣雖然春
秋之世諸侯蒙狄之患者凡八國當齊桓之盛猶所不
免而自魯襄以後咸無聞焉晉人剪除之力亦豈可掩
哉惟其舍内以事外是以君子無取焉耳
　十六夷國世紀　微國
春秋之初微國之見於經者甚寡僖公以後始稍出焉
聖人因事備録亦可以觀世變矣
　莊二十六公㑹宋齊伐徐
　僖三徐人取舒(徐即諸夏徐在下邳舒在廬/江相去甚逺而越國㓕國)
　　十五楚人伐徐敖大夫救徐楚敗徐婁林
　　十七齊徐伐英氏
　文七徐伐莒
　昭五楚徐八國伐吳　　十二楚伐徐
　　十六齊伐徐　　　　三十吳滅徐章羽奔楚
　僖十五齊曹伐厲(以救/徐)
　僖五楚滅弦弦子奔黄(江黄道柏方睦於齊皆弦/姻也弦子恃之而不事楚)
　僖二十楚伐隨(隨以漢東諸侯叛楚桓六年楚武王/侵随少師請追之季梁止之隨侯懼)
　　　(而修政楚/不敢伐)
　哀元楚陳隨許圍蔡
　僖二十六楚滅夔以夔子歸
　僖二十九介葛盧來(東/夷)介葛盧來
　　三十介侵蕭
　文十一楚伐麇　　　　十二楚圍巢(吳楚間/小國)
　昭二十四吳滅巢
　文十六楚秦巴滅庸(楚為衆舒叛/故舒蓼一國)
　宣九取根牟(東夷/國)
　成二晉衛伐廧咎如(赤狄/别種)
　成十七楚滅舒庸
　襄二十五楚屈建滅舒鳩(楚屬國/叛楚)
　襄二十五齊髙止出奔北燕
　昭三北燕欵出奔齊　　六齊伐北燕
　　十二齊髙偃納北燕伯于陽
　昭四楚蔡陳許頓胡沈淮夷伐吳
　昭四楚遂滅賴
　昭十二晉伐鮮虞(白狄/别種)　十五晉荀吳伐鮮虞
　定四晉衛伐鮮虞　　　五晉士鞅伐鮮虞
　哀六晉趙鞅伐鮮虞(共二十/一國)
序夷微國紀曰深哉逺乎春秋之為中國慮也大而吳
楚之君戎狄之人亦既深排而力抑痛懲而亟膺之矣
至於蕞爾之國至無足道聖人猶必因事謹誌何哉嗚
呼春秋之世其始也王室與伯圖相為强弱其後也王
室不必言矣乃中國與外裔相為消長又其後也中國
不足畏矣外裔又自相盛衰觀隠桓之初外裔之見于
經者不過曰戎曰荆莊僖以後介也徐也舒也庸也始
累累而書于冊也巴以人稱甲潞以氏稱鮮虞廧咎乃
以號稱蓋不一而足嗚呼彼吳楚强人之國既得以交
起而迭仆更廢而互興也藐然僻陋之邦習於逞思亦
安知其終不足以抗衡哉是聖人之所憂也在易姤之
初六曰羸豕孚躑躅夫姤隂始生而將長之卦也制之
之道當於其微羸弱之豕雖未極剛猛而中心常在於
跳躑猶隂微而在外其心常在於剥復小人雖㣲而在
下其心常在於勝君子中國于呉楚諸邦猶陽之有隂君
子之有小人也春秋之於微國皆不敢少略焉其為中
國慮豈不深逺乎哉雖然春秋之世糾逖異類一正諸
華亦惟齊晉之伯是賴也夫何治大舍小其力已有不
暇為者當齊桓始伯徐舒有争晉文盛時介蕭有惡則
下是亦安能為之謀哉吁論至於是齊晉攘夷之烈信
㣲矣
　十七夷國世紀　附夷微國
春秋大國之從夷者聖人既正色厲辭以誅之矣㣲國
之事故得而略焉彼其行李不通於諸華非因齊晉呉
楚之有事鮮有得見于經者姑即其可攷者攷而論之
　僖二齊宋江黄盟貫　　三齊宋江黄㑹陽榖
　　十一楚人伐黄
　文三楚圍江晉處父伐楚救江
　文四楚人滅江
　僖二十五楚圍陳納頓子于頓(頓廹於陳/而奔楚)
　襄四陳人圍頓
　昭四楚頓㑹申　　　　　楚頓伐吳
　　二十三吳敗頓六國于雞父
　定四公㑹頓子召陵　　十四楚滅頓以牂歸
　文三晉六國伐沈沈潰(以其/服楚)
　昭四楚沈㑹申　楚沈伐吳
　　五楚沈伐吳
　　二十三吳敗沈雞父沈滅
　定四蔡滅沈以沈子歸殺之
　文五秦入鄀楚滅六(臯陶庭堅後/叛楚為所滅)
　宣元晉趙鞅侵崇(秦與/國)
　昭四胡㑹申　胡伐吳　二十三吳敗胡雞父胡滅
　定十五楚滅胡以豹歸(共八/國)
序附夷微國紀曰春秋諸侯偪於從楚者衆矣當荆吳
甚盛之時自魯宋大國至於邾莒小侯未有不折而從
之者矣春秋於齊之盟曰人楚以人諸侯也宋之役亦
曰人楚以人諸侯也柤之㑹殊吳而致魯鄬之㑹没鄭
而逃陳其貶絶之甚矣然至於㑹宋則列書大夫㑹申
而悉書諸侯㑹黄池則著晉而不没公端若無所貶焉
何哉亦嘗求其故矣彼伯業不競不在諸侯主齊盟者
亦既俛焉聽令於吳楚而偕之為㑹矣則宋魯陳蔡鄭
許之國何尤乎宋魯陳蔡鄭許之國不足罪則夫小於
宋魯陳蔡鄭許之國又何尤乎故嘗論齊桓之伯能帖
荆於召陵而不能止江黄之伐晉文之伯能致秦敗楚
於城濮而不能保鄀六之不亡桓文且爾他何望哉小
國尚安所恃而不奔走於從夷也是故崇屬於秦郯屬
於吳沈徐胡頓皆屬於楚凡小國之從秦楚諸邦者信
未有罪焉爾末年齊晉益㣲中國不能以一矢遺西南
而封豕長蛇之類自相雄奪其得免於滅亡者亦鮮焉
吁小國之甘於外附將以求免也而終無以自立又何
其甚不幸歟昔吳伐郯季文子曰中國之無伯也世變
至是春秋安得而不終乎
　
　
　
　
　
　
　
　
　
　春秋王霸列國世紀編卷三
