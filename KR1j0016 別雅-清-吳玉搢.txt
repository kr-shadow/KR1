#+TITLE: 別雅-清-吳玉搢
#+DATE: 2018-05-12 10:15:12
#+SOURCE: github.com/kanripo/KR1j0016 master 3c0d3716                
　　欽定四庫全書　　　　經部十

　　别雅　　　　　　　　小學類二(字書之屬)

　　提要

　　(臣)等謹案别雅五卷

　　國朝呉玉搢撰玉搢字山夫山陽人廩貢生官
鳳陽縣訓𨗳是書取字體之假借通用者依
韻編之各註所出而為之辨正於考古深為
有功惟是古人用字有同聲假借有轉音變
異有别體重文同聲轉音均宜入之此書至
於􁄧鄷一作岐豐之類則􁄧乃岐之本字説
文明云􁄧一作岐實屬重文偶然别體説文
玉篇以後累千盈百何可勝收未免自亂其
例又徵引雖博而挂漏亦夥即以開卷東冬
二韻覈之若大戴禮一室而有四户八聰聰
即窗楚詞九嘆登逄龍而下隕兮註古本逄
即蓬荀子榮辱篇引詩下國
駿蒙註今詩作駿龎莊子盗跖篇士皆蓬頭突鬢註蓬本作
鏠呉越春秋呉王夀夢𫝊使公子盖餘燭傭
註左𫝊傭作庸史記秦始皇本紀秦王為人
蜂凖徐廣曰蜂一作隆龜䇿𫝊雄渠蠭門註
新序有熊渠子漢書古人表鬼叟區顔師古
註云即鬼容區陳豐師古註云即陳鋒衛青
𫝊青至籠城師古註云籠讀為龍皆目前習
見者乃佚而不載則推之儀禮之古文周禮
之故書及漢人箋註某讀作某之類一一攷
之所漏多矣然就所徵引足以通古籍之異
同疏後學之疑滯猶可以攷見漢魏以前聲
音文字之槩是故小學之資糧藝林之津筏
非俗儒剽竊之書所能彷彿也乾隆四十二
年六月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀

　　欽定四庫全書

　　别雅卷一

　　鳯陽府訓導吳玉搢撰

　　空同空桐崆峒也　唐書地里志崆峒山在岷州溢樂
縣西漢書武帝紀遂踰隴登空同莊子在宥篇亦作
空同司馬彪註云空同當北斗下也爾雅釋地北戴
斗極為空桐史記五帝本紀黄帝西至于空桐韋昭
註云在隴右武帝紀西登空桐幸甘泉空桐空同即
崆峒也焦弱侯俗書刋誤又引黄香九宮賦作□洞

　　中謇忠謇也中勇忠勇也　漢張遷碑中謇于朝魏横
海將軍呂君碑以中勇顯名州司皆以中為忠書仲
虺之誥建中于民釋文云中本作忠疑二字古亦通
用

　　祝誦祝融也　漢武梁祠堂畫象碑祝誦氏無所造為
未有耆欲刑罰未施隸釋云以祝誦為祝融按祝誦
二字其可通之蹟古無可考或因聲近借用或漢時
經典𫝊本有如是者未可知也

　　熊武雄武也　北史羊祉𫝊熊武斯裁即雄武也
赨黄雄黄也　郝京山讀書通雄亦作赨太𤣥疑首赨
黄疑金註赨黄石屬光瑩似金即今雄黄也

　　穹桑空桑也　呂覽伊尹生于穹桑春秋緯少昊邑于
穹桑即空桑也字彚補云今雲南縣名浪穹土音為
浪空蓋穹空二字音近故或通用

　　􁄧酆岐豐也　漢書地里志賜受􁄧酆之地又曰太王
徙􁄧文王作酆􁄧酆即岐豐字

　　坎侯空侯控□箜篌也　司馬相如凡將篇鐘磬竽笙
筑坎侯風俗通空侯孝武皇帝始用樂人侯調依琴
作坎坎之樂言其坎坎應節奏也侯以姓冠章耳吳
兢樂府解題漢武滅南粤令樂人侯暉造竷竷音坎
以侯姓名坎侯釋名云箜篌此師延所作靡靡之樂
也後出于桑閒濮上之地蓋空國之侯所存也沈約
宋書控□宮引第一商引第二義與箜篌同

　　大紅小紅大功小功也　漢書文帝紀服大紅十五日
小紅十四日註服虔曰皆當言大功小功布也晉灼
曰漢書例以紅為功師古曰紅與功同

　　公徳功徳也　漢樊安碑以公徳加位特進隸釋云以
公徳為功徳按詩以奏膚公𫝊云公功也又王公伊
濯肇敏戎公義皆為功公功古蓋通用

　　公正工正也　漢陳球碑生公子完適齊為桓公公正
隸釋云陳敬仲至齊為桓公工正掌百工之官也而
此作公蓋是借用

　　女紅女工也　漢書景帝紀錦繡纂組害女紅者也酈
食其𫝊農夫釋耒紅女下機董仲舒𫝊奪園夫紅女
利乎師古曰紅並讀工

　　功戰攻戰也　秦繹山碑功戰日作金石文字記云功
當作攻古人功攻二字通用齊侯鎛鐘銘肇敏于戎
功作攻荀子議兵篇械用兵革攻完便利者彊楊倞
註攻當為功

　　蠭門逢門蠭蒙逢蒙也　荀子王霸篇呂覽聽言篇作
蠭門淮南子漢書王褒𫝊作逢門七畧作蠭蒙即逢
蒙也蠭蒙字近門蒙聲近

　　鴻水洪水也　漢石經尚書洪範篇伊鴻水白(即汨字)陳
其五行史記河渠書禹抑鴻水荀子成相篇禹有功
抑下鴻皆以鴻為洪按洪大也鴻亦有大義故二字
通用

　　鴻範洪範也　漢書藝文志鴻範八政呂氏春秋貴公
篇亦引鴻範曰今尚書作洪範鴻洪古字通

　　怱明聦明也　漢書郊祀志衡譚奏議曰陛下聖徳怱
明上通師古曰怱與聦同

　　隴種躘踵儱偅籠東龍鍾也　荀子議兵篇隴種籠東
而退耳註遺失貌埤蒼作躘踵指南作儱偅皆狀其
潦倒笨累耳北史李穆𫝊周文馬中流矢驚逸墜地敵
人追及左右皆散穆下馬以策擊周文背大罵曰籠
東軍士爾曹主何在爾獨在此籠東猶隴種也杜弼
為侯景檄梁曰龍鍾稚子王裒與周𢎞正書龍鍾横
集裴度未第時乗蹇驢上天津橋二老人曰須此人
為相度曰見我龍鍾相戲耳元載别妻詩誰不厭龍
鍾退之醉留東野詩東野不得官白首誇龍鍾蘇鶚
演義云龍鍾謂不昌熾不翹舉之貌如䰐鬖拉撘之
類

　　赤誦子赤松子也　淮南子齊俗訓赤松子作赤誦子
從頌從容也　史記魯仲連𫝊世以鮑焦為無從頌而
死者皆非也註音從容(又詳下條)

　　頌儀頌貌容儀容貌也　說文頌皃也徐曰此儀容字
歌頌者美盛徳之形容故通作頌後人因以為歌頌
字管子有國頌篇註頌容也韓非子顯學篇法度賞
罰國之脂澤粉黛故明主悔其助而緩其頌漢書儒
林𫝊魯徐生善為頌師古曰頌讀與容同楊綂碑庶
考斯之頌儀說文皃頌儀也徐曰頌古容字又按頌
本為儀容字古既用為容皃字又即用為從容(見上)寛
容字漢書惠帝紀有罪當盜械者皆頌繫如淳曰頌
者容也師古曰古者頌與容同刑法志註頌謂寛容
之不桎梏也

　　□容芙蓉也　後魏孝文皇帝弔殷比干墓文电□容
之□裳电即曳字□即芙字前亦有□字義當作扶
李仲旋碑南陽寺碑扶疎字皆作□□此乃借扶為
芙也□即葩字此碑字體佹變百出意皆當時俗書
六書之所不載今擇其少近理者畧記數字餘不勝
錄也

　　埤汚傭俗卑汙庸俗也　荀子非相篇是以終身不免
埤汚傭俗按小雅節南山篇昊天不傭釋文引韓詩
作庸是二字古亦通用也埤見後

　　􁉗虐凶虐也　樊敏碑米巫􁉗虐􁉗與凶同

　　雍雎廱疽也　說苑叢說篇(今本亦作廱疽)

　　蠭氣鋒氣也　漢書趙廣漢𫝊専厲彊壯蠭氣師古曰
蠭與鋒同言鋒銳之氣又韓王信𫝊及其蠭東鄉可
以爭天下師古註亦同

　　從迹縱蹟蹤蹟也　漢書張湯𫝊從迹安起師古曰從
讀曰縱又按蕭何𫝊發縱指示師古曰發縱謂解紲
而放之也縱子用反而讀者乃為蹤蹟之蹤非也書
本皆不為蹤字自有逐蹤之狗不待人發也師古讀
縱如本字譏讀蹤者為非然考漢人書蹤字類多作
縱如夏承碑云紹縱先軌郭仲奇碑云有山甫之縱
又云徽縱顯魯峻碑云比縱豹產圉令趙君碑云羨
其縱外黄令碑云莫與比縱皆以縱為蹤是二字在
漢人固自通用師古之言未盡然也

　　懿共懿恭也肅共肅恭也　尚書徽柔懿恭古文尚書
及石經並作共漢隸字原云史記屈原𫝊(賈誼賦語)共承
嘉惠兮讀曰恭又按左𫝊三命兹益共(昭公七年)漢書宣
帝紀共哀后華山廟碑肅共壇場恭皆作共

　　共給供給也靖供靖共也　經典供共二字多互用如
左𫝊君謂許不共(隠十一年)又敢不共給(僖公四年)周禮天官
令百官共其財用漢書成帝紀無共張繇役之勞皆
以共為供苑鎮碑靖供衞上正用詩靖共爾位語則
又反作供

　　蒙籠朦朧也　漢書揚雄甘泉賦紛蒙籠以棍成
曲紅曲江也　漢周憬功勲銘自瀑亭至乎曲紅一由
此水又碑隂宰曲紅者一人貫曲紅者十六人隸釋
云兩漢書皆作曲江諸家地里書皆云水流屈曲故
曰曲江惟水經云縣昔號曲紅山之名也未知水經
何據琅琊代醉編宋翌云曲江周府君碑江字皆作
紅古字簡故以紅為江此亦臆說漢時不得無江字
也後有蒼麓碑江夏亦作紅夏疑好奇者學漢碑字
法用之爾

　　燕支焉支燕脂胭脂也　古今注燕支葉似薊花似蒲
公出西方土人以染名為燕支中國人謂之紅藍西
河舊事云失我焉支山使我婦女無顏色北方有焉
支山山多紅藍北人采其花染緋取其英鮮者作燕
脂故單于妻號曰閼氏音焉支雲麓漫抄曰清微子
服飾變古錄云燕脂糾製以紅藍賜宮人號桃花粉
又元志有鷹房臙脂人户總管習鑿齒與燕王書作
烟支泰之引作煙脂升菴引王與可詩作□脂周紫
芝竹坡詩話不曉白樂天何以用燕支二字疎矣字
書又作􁚂􁚃又史記貨殖𫝊巴蜀亦沃野地饒巵徐
廣註煙支也紫赤色

　　四胑四肢也　說文胑體四胑也玉篇體四胑手足也
淮南子修務訓故自天子以下至於庶人四胑不動
思慮不用事治求贍者未之聞也胑乃肢本字

　　駢躓胼胝也　趙岐孟子註禹稷駢躓按說文骿註徐
鉉曰骿胝今别作胼非從月乃骨之省也通用駢因
形聲相近而借耳胝本音支今俗讀底誤也躓則胝
之入聲以一音相通轉故胝一用躓

　　剡移扊扅也　顔氏家訓書燈篇云古樂府歌百里奚
五羊皮憶别時烹伏雌吹扊扅今日富貴忘我為吹
當為炊煮之炊蔡邕月令章句曰鍵闗也所以止扉
或謂之剡移聲類作扊又或作扂

　　逶迤蜲蛇逶蛇委它遺蛇委它倭遲倭夷威夷威遲郁
夷褘□□迆褘隋褘它倭他委移委陀歸邪䧦陭
□􁉋委維委壝靡匜逶迆委它蟡□蝛□踒跎逶迱委
迆委蛇也　通雅曰左𫝊引詩委蛇蘇秦嫂委蛇蒲
伏索隠曰面掩地而進若蛇行此緣國策作蛇行蒲
伏蛇音移言逶迤也蜲蛇澤鬼紫衣朱冠齊桓所見
古人原以逶迤之狀名之猶莊子山有夔野有方皇
亦以徬徨名鬼也後因加虫作蜲蛇豈可反本此說
以解逶迤邪漢書禮樂志旗逶蛇西京賦聲清暢而
蜲蛇莊子作逶蛇韓詩作逶迤任光邳彤贊委佗還
旅方朔𫝊遺蛇其迹郝氏謂即逶迤智亦以遺讀移
則與下複古時遺從䝿必有餽聲今用遺蛇為逶迤
猶揚雄用遲□為棲遲也後漢儒林𫝊服方領習矩
步者委它乎其中註曰它音迤詩周道倭遲與逶迤
同釋文作周道倭夷文選註周道威夷嶭君曰威夷
險也又作威遲爾雅釋獸威夷長脊而泥註威夷之
獸長脊而劣弱也漢書地里志右扶風有郁夷縣註
師古曰詩曰周道倭遲韓詩作郁夷字言使臣乗馬
行於此道王伯厚詩攷載韓詩外𫝊褘□即逶迤又
衡方碑褘□在公即詩委蛇在公也考隸釋有之費
鳯碑隂逢盛碑皆作□迆方子謙引石經作□迆又
作褘隋爾雅音義引褘它李鉉字辨作倭彵離騷經
載雲旗之委蛇一本作逶迤一本作委移註雲旗委
移長也劉向九歎遵江曲之委移韓愈詩委陀結糾
亦即逶迤字鄺氏字說曰天官書(史記)歸邪讀如委蛇
言其狀逶迤也說文䧦鄭地坂也許為切陭上黨坂
于離切則二坂亦以地形逶迤而名趙撝謙卒于嶺
南有遺文在東莞張氏内用□􁉋豈以婁壽嚴發碑
皆有􁉋字邪智謂何必據漢碑按漢書□􁉋衡門古
從辵者亦從彳又山海經赤水東有蒼梧之野舜與
叔均所葬也爰有文貝離俞□久鷹賈委維郭璞曰
委維即委蛇也又周禮天官掌舎為壇壝宮棘門註
王行止宿平地築壇又委壝土起眉埒以為宮徐廣
音壝為羊誰反則委壝音義與委迤通又玉藻曰疾
趨則欲發而手足毋移註移之言靡匜也疏言謂靡
匜摇動也言疾趨則不必翔歩逶迤紆徐矣古靡如
微微字中原讀如褘則靡匜亦逶迤之聲也依戴合
溪作逶迆依魏子才作委□依說文長箋則作蟡□
蝛□又按易林大壯之鼎曰長尾踒跎其師之咸長
尾蜲蛇一首與之同文以蜲蛇証踒跎則讀逶迤以
狀長尾可知其繇下叶思字中叶河字蓋古蟻蛾通
多有移音則何讀奚明矣洪景盧言逶迤有十二變
升菴轉註古音委蛇字下云韻㑹未盡故廣之止有
八變方子謙所列十有七變楚望止收十變智今舉
所知凡三十二變搢按委蛇二字自洪氏聚其類于
前方氏盡其變于後亦可謂搜□無遺矣乃今考之
則更有出三十二變之外者亦可知載籍極博真難
以耳目盡也博雅隇䧅險也與嶭君註文選威夷同
枚乗兔園賦卷􁚄崣􁚅亦與委蛇同戰國策出遺遺
之門註言其路逶迤也管子樞言篇遺遺乎若有從
治字通云遺遺與委移通山海經有神焉人首蛇身
名曰延維郭璞註作委蛇漢唐扶碑在朝逶隨劉熊
碑卷舒委䢫二碑皆以隨為迤而䢫又隨之變體爾

　　波池波障陂池陂障也　漢書諸侯王表波漢之陽鄭
氏曰波音陂澤之陂師古註波漢之陽者循漢水而
往也不讀作陂澤字然于魏相𫝊弛山澤波池則註
曰波音陂貨殖𫝊水居千石魚波亦註曰波讀曰陂
是波固與陂通矣漢孫叔敖碑波障源湶隸釋亦云
以波為陂

　　琦辨琦巧奇辨奇巧也珍琦珍奇也倚人倚事奇人奇
事也　荀子非十二子篇好治怪說玩琦辨楊倞註
琦讀為奇異之奇堯廟碑各進琦巧華岳碑圖珍琦
皆以琦為奇荀子榮辱篇飾邪說文姦言為倚事莊
子天下篇南方有倚人又皆以倚為奇

　　虙戲伏戲宓戲宓羲庖犧包犧炮羲伏羲也　漢書五
行志作虙戲莊子大宗師伏戲得之以襲氣母荀子
成相文武之道同宓戲按伏亦作宓亦作虙羲一作
犧一作戲漢書百官公卿表易敘宓羲神農黄帝師
古曰宓音伏字本作虙轉寫訛謬耳孔安國尚書序
云古者伏犧氏之王天下也釋文云犧本又作羲亦
作戲張揖字詁云羲古字戲今字姓苑伏勝伏后宓
子賤皆伏羲後韻㑹作虙子賤家語作宓不齊三國
有秦宓古實通借而字書分虙為虎皃宓安也遂成
二義二音而竟以言虙子賤者為誤非也姓苑一屋
有虙四質無宓可証史記五帝本紀註作庖犧易繫
辭作包犧漢書律厯志作炮犧舊說作網取禽獸供
庖廚故曰庖犧氏予謂古字包孚一聲如枹亦作桴
胞亦作脬之類可見孚甫付伏正一聲之轉非别有
義也

　　義刑儀型也　漢楊信碑追念義刑按詩大雅儀刑文
王碑正用此語而省儀作義者蓋以義亦有儀音故
以同音相假也毛晃増韵云詩大雅文王宣昭義問
周禮地官調人凡殺人而義者不同國命勿讎史記
吳太伯世家君義嗣王肅曰義宜也並音儀

　　矖瞜離婁也　字典矖瞜古明目者孟子作離婁
配藜披離也　漢書揚雄甘泉賦配藜四施註張晏曰
配藜披離也

　　睫攡接㒿也　晉書山簡𫝊倒著白接㒿(或作籬)爾雅註
作睫攡(或作攡見釋鳥鷺舂鉏下)韻㑹接㒿白帽也

　　遭離遭罹也　漢尹宙碑遭離□疾離與罹同詩王風
逢此百罹釋文罹本亦作離漢書王褒𫝊離此患也
義同罹馬江碑遭離字亦同韻㑹云罹通作離

　　林離淋灑淋灕也　廣韻淋灕秋雨也省作淋漓漢書
司馬相如大人賦麗以林離即淋灕也文選王褒洞
簫賦被淋灑其靡靡兮灑亦同灕

　　流離琉璃也　漢書西域𫝊罽賓國出流離註孟康曰
流離青色如玉師古曰魏畧云大秦國出赤白黒黄
青綠縹紺紅紫十種流離孟言青色不博通也

　　玼吝疵吝也　後漢書黄憲𫝊靡不服深逺去玼吝註
云玼音此說文曰鮮色也據此文當為疵作玼者古
字通也韻㑹云疵亦作玼

　　訾業貲業也　漢徐氏紀產碑門承清儉之後訾業□
□漢隸字原云義作貲漢書司馬相如𫝊以訾為郎
註訾讀與貲同財也史記相如𫝊作貲又景帝紀今
訾算十以上迺得官又地里志髙訾富人訾皆與貲
同

　　埤汚卑汚也埤下卑下也埤溼卑溼也髙埤髙卑也
荀子非相篇埤汚傭俗宥坐篇其流也埤下裾拘註
埤皆讀為卑漢書司馬相如子虚賦其埤溼則生藏
莨蒹葭漢李翕西狹頌減髙就埤義皆為卑易繫辭
天尊地卑釋文云卑本又作埤

　　功袘功施也　太公呂望碑功袘於民義同施

　　􁊵􁊶戚施也　說文引詩邶風新臺篇作得此􁊵􁊶集
韻或作􁚆□韓道昭五音集韻作􁌥􁌦云面柔也本
亦作戚施楊用脩作鼁􁊵

　　槮差篸􁐡柴池偨池柴虒參差也　說文引詩周南作
槮差荇菜楚辭九歌吹參差兮誰思註參差洞簫一
作篸􁐡說文篸差也風俗通舜作簫其形參差象鳯
翼參差不齊之貌廣韻又有㠁嵯參縒音義皆同漢
書司馬相如上林賦柴池茈虒張揖曰柴池參差也
(文選作偨)又揚雄甘泉賦柴虒參差師古曰柴虒參差不
齊貌也柴音初蟻反虒音豸四字合用宜非一意故
註家音亦不同然細按之實無甚分别也即上林賦
之茈虒亦由之乎參差耳賦家多用疊字大率如此

　　離螭也　史記周本紀如豺如離徐廣曰此訓與螭同
示□明提彌明也　左𫝊(宣公二年)有提彌明史記晉世家
作示□明索隠作祈彌漢書古今人表作祁彌明示
本音祈故與提音相近□彌亦以音近故所𫝊有此
異本也

　　芪母□母知母也　說文有芪字註云芪母也徐鍇說
文繫𫝊曰按本艸芪母即知母之一名又有□字註
云艸也繫𫝊曰按即今之知母廣韻□母即知母草
出字林是芪□二字音義皆同當是一字重文今但
用知者以同音借用也

　　□榘規矩也　漢張表碑□榘未合博雅釋詁□音俱
遺反圖也又圖彫刻畫也此用為規矩字榘矩本字

　　彝戎夷戎也　魏元丕碑彝戎賓服禮記明堂位夏后
氏以雞夷周禮春官作雞彝孟子民之秉夷詩大雅
作彝尚書酒誥無彝酒周禮萍氏註引書作夷二字
古蓋通用

　　華□華夷也　見太公呂望碑

　　怨資怨咨也　禮記緇衣引書君雅(今書作君牙)曰小民惟
曰怨資釋文云資與咨同

　　天□天資也　漢栁敏碑天□鯁□字原云義作資字
書無□字僅見此碑

　　資衰齊衰也　荀子哀公篇資衰苴杖者不聽樂註資
與齊同

　　資盛粢盛也　漢禹廟殘碑資盛三牲隸續云以資為
粢

　　鳲梟鴟梟也　後漢書循吏𫝊仇覽為蒲亭長鄉邑為
之諺曰父母何在在我庭化我鳲梟哺所生註鳲梟
即鴟梟也

　　夌徲陵遲也　說文夌越也一曰夌徲也徐鍇說文繫
𫝊曰夌徲漸卑迆也引史記泰山之髙百仞跛牂牧
其上夌徲故也按史記李斯𫝊止上二語無末句淮
南子泰族訓河逶蛇故能逺山陵遲故能髙夌徲即
陵遲也玉篇夌今作陵

　　棲迡西遲徲□遲□徲􁉋栖遲也　漢李翊碑棲迡不
仕古文尚書遲任作迡任說文遲或從􁇒􁇒古文夷
􁇒與尼形近故□或作迡也嚴發碑西遲衡門說文
棲即西字重文五經文字云棲與栖同是西棲栖三
字音義本同故西遲即栖遲也(說文西本作㢴象鳥在巢上形日在西方
而鳥棲故因以為東西字)繁陽令楊君碑徲□樂志漢書揚雄甘
泉賦靈遲□兮師古曰遲音栖□音又夷反文選李
善註即棲遲也蓋古字從辵者多通作彳則徲即遲
字而因二字連用遂幷以遲徲為棲也婁壽碑徲􁉋
衡門亦棲遲之變體

　　合梨合䖿蛤蜊也　淮南子道應訓盧敖俯而視之方
卷龜殻而食蛤蜊三國志郤正𫝊註引作合梨王充
論衡道虚篇云食精身輕故能神仙若士者食合䖿
之肉無精輕之驗安能縱體而升

　　須麋須眉也　荀子非相篇伊尹之狀面無須麋楊倞
註麋與眉同漢書王莽𫝊赤麋聞之不敢入界師古
曰麋眉也古字通用大戴禮主言篇孔子愀然揚麋
註麋亦作眉須即鬚本字也

　　麋壽眉壽也　漢北海相景君碑不永麋壽集古錄云
余家集錄三代古器有云眉壽者皆為麋蓋古字簡
少通用至漢猶然也陳仲醇云博物志云麋千百為
羣麋壽者言多壽如千萬云非通用眉也按此說非
是儀禮士冠禮眉壽萬年鄭氏註古文眉作麋蓋眉
麋音同故兩相假借非有義也

　　娥媚娥眉也　劉向列仙𫝊娥眉作娥媚集韻眉一曰
媚也漢仲定碑不眉近戚即不媚也是二字音義皆
可通用

　　河麋河湄也　詩小雅居河之麋箋云麋本又作湄又
左𫝊(僖二十八年)賜女孟諸之麋杜元凱云湄也

　　不顯丕顯也　不字音攀悲切通為丕張參曰石經作
丕書曰丕顯丕承詩曰不顯不承舊說以為豈不顯
乎仍是豈不韡韡乎之見解耳泰和鐘銘曰不顯皇
祖詛楚文曰不顯大沈久湫不顯大神巫咸不顯大
神惡駝此最可驗者大誥爾丕克逺省陳士元曰丕
馬融作不蓋二字形近而音亦相通故多借用概以
本字釋之誤矣

　　魋結椎髻也　漢書陸賈𫝊尉佗魋結箕踞服䖍曰魋
音椎今兵士椎頭髻也師古曰結讀曰髻說文髻古
通用結此字後人所加諸書字考云魋結與椎髻同

　　饋詒饋貽也　左𫝊(文十六年)年自七十以上無不饋詒也
疏云饋詒皆與人物之名與貽通按詩大雅詒厥孫
謀周頌貽我來牟字異義同釋文貽又作詒又漢書
劉向𫝊引周頌飴我釐麰師古曰飴讀與貽同

　　不台不怡也　史記序𫝊諸呂不台徐廣曰一曰台懌
也不為百姓所悅也台與怡義通

　　雲□雲旗也　見後魏孝文皇帝弔比干墓文

　　旗翼箕翼也　荀子富國篇國安于盤石壽于旗翼註
旗讀為箕箕翼二十八宿名

　　基月基年朞月朞年也　漢任伯嗣碑基月有成費鳯
别碑基月而致道靈臺碑承祠基年皆以基為朞按
周禮地官質人邦國朞釋文云朞本或作基後漢書
郎顗𫝊于詩三基註基當作期栁敏碑𫝊于萬基張
遷碑流化八基基皆同朞朞基二字古蓋通用也

　　萁子箕子也　見後魏孝文皇帝弔比干墓文

　　釐婦嫠婦也　韓詩外𫝊鄰之釐婦後漢書西羌𫝊兄
亡則納其釐嫂小爾雅寡婦曰釐皆以釐為嫠蓋假
借也

　　分梨分剺也剖梨剖剺也　漢書揚雄長揚賦分梨單
于磔裂屬國師古曰梨與剺同謂剥析也淮南子齊
俗訓伐楩枏豫樟而剖梨之管子五輔篇博帶梨大
袂列(同裂)後漢書耿弇𫝊梨面流血盡皆同剺

　　臨□臨淄也　漢武班碑齊國臨□即臨淄也漢書地
里志惟甾其道師古曰甾字或作淄古今通用也廣
韻□同甾□與甾同甾又與淄通故淄遂作□謁者
景君碑隂齊國臨□斥彰長田君碑自齊臨□皆同

　　廱熹雍熙也　漢唐扶碑治致廱熹按即雍熙也雍從
雝省六書故云熹與熙同

　　咸喜咸熙也　漢膠東令王君碑庶績咸喜今尚書作
熙隸續云以喜為熙

　　□怡熙怡也　見隆闡禪師碑

　　蚩尾祠尾鴟吻鴟尾也　蘇鶚曰蚩海獸也漢武作柏
梁有上疏曰蚩尾水精能辟火災顏氏家訓曰或問
東宮舊事何以呼鴟尾為祠尾答云張敞者吳人吳
人呼祠祀為鴟祀故以祠代鴟或又呼為鴟吻黄朝
英按倦游雜錄言漢以宮殿多災術者言天上有魚
尾星宜為象冠屋以禳之陳書三公黄閣聽事置鴟
尾蕭摩訶以功寢室并置鴟尾北史宇文愷𫝊云自
晉以前未有鴟尾江南野錄用鴟吻此直一聲之轉
必欲改蚩字又牽與蚩尤辨水陸獸則曲矣大業雜
記鴟尾髙百七十丈石林燕語以設吻者為殿

　　蚩駭癡騃也　三國志註裴松之曰毛嘉蚩駭語輒自
謂侯身蚩駭即癡騃方言曰殘罵謂之鉗又謂之㽹
癡騃也景純音吾駭反此晉時語

　　慈石磁石也　漢書藝文志猶慈石取鐵按本草山之
陽產鐵者其隂必有磁石故虞翻云琥珀不取腐芥
磁石不受曲鍼此云慈石亦以同音故借也

　　咨兹也　魏孔羨碑咨可謂命世大聖千載之師表者
已字原云義作兹按爾雅釋詁兹斯咨呰已此也邢
昺疏云咨與兹同此類本非别字然用之既少見者
駭目不别而别矣

　　滋滋兹兹孜孜孳孳也　說文孶汲汲生也虞書益稷
予思日孜孜周書君陳惟日孜孜與禮記表記俛焉
日有孳孳同孔叢子滋滋汲汲與漢堯廟碑皆作滋
滋史記陳把世家贊曰苗裔兹兹又省作兹然其義
皆同

　　尾生微生也　論語微生髙微生畝漢書人物表作尾
生髙尾生畮師古曰即微生髙微生畝也畮古畝字
尚書鳥獸孳尾史記五帝本紀却作字微二字一音
相轉故多通用

　　琴暉琴徽也　陳氏樂書琴暉論曰琴之為樂絃合聲
以作主暉分律以配臣自古暉十有三俗𫝊暉作徽
墨之徽誤矣又文獻通考亦載琴有十三暉皆不作
徽也

　　珮瑋珮韋也　漢張遷碑晉陽珮瑋隸辨云以瑋作韋
按韓非子觀行篇云西門豹之性急故佩韋以緩已
董安于之心緩故佩弦以自急劉子和性篇亦同此
云晉陽珮瑋是以董安于為珮韋者矣(安于為晉陽宰)或古
書所𫝊異詞抑此碑所用非韋弦事邪

　　十韋十圍也　漢書成帝紀大風拔甘泉中大木十韋
以上師古曰韋與圍同又墨子貴義篇圍心即違心
蓋古字韋圍違三字義通

　　猗違依韋依違也　漢書孔光𫝊猗違者連歳師古曰
猶依違耳禮樂志更定郊祀歌五音六律依韋饗昭
師古曰依韋諧和不相乖離也饗讀曰響蓋古文中
中象二體行步相違也韋即違背之義後人以此為
韋革字借義奪正義故别加辵作違

　　江婓江妃也　列仙𫝊江婓二女文選左思蜀都賦娉
江婓與神遊吳都賦江婓于是往來五臣本並作妃
曹全碑大女桃婓亦妃字也又真誥江婔登湄而解
佩婓又作婔

　　蜚鴻飛鴻也䬠䬠飛飛也　史記周本紀麋鹿在牧蜚
鴻滿野正義曰蜚古飛字又楚世家三年不蜚蜚將
(一作則)沖天漢書王莽𫝊夏蝗從東方來蜚蔽天師古
曰蜚古飛字也漢韓勅後碑蜚于倉天張公神碑駕
蜚魚夏堪碑魂蜚揚皆以蜚為飛漢書揚雄𫝊河東
賦雲䬠䬠而來迎兮師古曰䬠古飛字

　　飛非也　漢蔡湛碑飛陶唐氏其孰能□□□乎隸釋
云以飛為非又孔躭神祠碑天授之性飛其學也亦
同按六書正譌謂古飛字但作非象其形也是非乃
飛之本字矣後専以非為是非字飛為飛潛字不知
其義之原相通也漢人用字非好為奇異特其時近
古尚明于制字之義耳

　　飛遯肥遯也　文選曹植七啓飛遯離俗後漢書張衡
思𤣥賦欲飛遯以保名(文選作肥)金陵攝山碑緬懐飛遁
皆用易遯卦肥遯語而皆以飛代肥或所見有此異
本爾淮南九師道訓曰遯而能飛吉孰大焉焦弱侯
云肥古作􁀗與蜚相似後世譌為肥此說尚未可據

　　圻招祈招也　子貢詩𫝊小疋𫝊第二章有圻招道穆
王西征祭公述民怨以諫賦此詩申培詩說曰穆王
西征七萃之士咸怨祭公謀父作此詩以諷諫今左
𫝊(昭十二年)作祈招祈圻形聲皆近古人𫝊本不同也招
音韶

　　庶䟇庶幾也　漢費鳯别碑庶䟇昔子夏隸釋云以䟇
為幾按字書無䟇字惟玉篇有䟇

　　璿機旋機璿璣也　魏受禪碑上在璿機漢堯廟碑據
旋機之政周公禮殿記旋機離常按尚書本作璿璣
說文瓊或作旋徐鉉曰今與璿同用類篇璿或作璇
蓋琁乃璇之省體本為瓊字之重文後乃變而與璿
同用也王弼周易畧例云故處璇璣以觀大運釋文
云璇又作旋璣又作機

　　荼詘舒詘也　禮玉藻諸侯荼前詘後直註荼讀如舒
遲之舒周禮考工記弓人為弓斲目必荼註斲目舒
徐欲其工之精密也荀子大畧篇諸侯御荼註古舒
字史記建元以來侯者年表荆荼是徵索隠曰荼音
舒

　　姬居也　列子黄帝篇姬將告汝所學于夫子者矣註
姬音居即居也即論語居吾語女之義

　　車渠硨磲也　劉積霏雪錄海扇甲物形如扇文如屋
瓦一名車渠玉篇作硨磲

　　余財餘財也　漢吳仲山碑父有余財以余為餘按周
禮地官委人凡其余聚以待頒賜亦以余作餘

　　次且􁁘跙恣睢□□□□趑趄也　易夬卦其行次且
釋文云本亦作趑趄易經考異或作􁁘跙古文作恣
睢字書作□□集韻作□□

　　扶於扶疏扶蘇扶胥扶疎也　史記司馬相如上林賦
垂條扶於郭璞曰扶於猶扶疎也五臣本竟作扶疎
疎乃俗字故李善本改作扶疏註引說文曰扶疏四
布也呂氏春秋曰樹肥無使扶疏急就篇顏本扶疎
端拱本作扶疏詩鄭風山有扶蘇子貢詩𫝊作扶胥
蓋古於疏胥蘇皆相通猶姑蘇亦作姑胥古帝王有
赫胥氏亦作赫蘇氏也又李仲琁碑南陽寺碑皆作
□□此彼時世俗書也

　　疎菜蔬菜也　荀子富國篇然後葷菜百疎以澤量註
疎與疏同疏又通作蔬

　　比疎篦梳也　史記匈奴𫝊文帝遺單于比余一徐廣
曰或作疏比也(按義當作比疏)漢書作比疎師古曰辮髪之
器也比音頻寐反疎字或作余廣雅比櫛也蒼頡篇
靡者為比麤者為疏今謂之梳顏師古急就篇註櫛
之大而麤所以理鬢者謂之梳言其齒稀疏也小而
細所以去蟣蝨者謂之比言其齒密比也皆因其體
以立名

　　執除執徐也　爾雅釋天歳陽辰為執徐淮南子天文
訓作執除

　　浘􁕅尾閭也　莊子秋水篇天下之水莫大于海萬川
歸之尾閭洩之集韻作浘􁕅

　　詹諸蟾諸蟾蠩也　淮南子說林訓月照天下蝕于詹
諸註月中蝦蟇爾雅釋魚鼁􁊵蟾諸義並與蟾蠩同

　　歭䠧遲佇遲蹰蜘蹰也　說文䠧註歭䠧不進也宋書
樂書引豓歌羅敷行五馬立歭䠧富嘉麗色賦用遲
佇茅山碑用遲蹰義皆同又有作跢跦踟□者

　　而此如此也　戰國策威王不應而此者三按古而如
二字通用無别漢書五行志引左𫝊(莊公七年)星隕如雨
如而也星隕而且雨晉書禮志引左𫝊夫婦所生若
如人先守某公之遺女若如人今左𫝊(襄十二年)皆作若
而人漢武榮碑仁如不壽郭輔碑其長也寛舒如好
施堯廟碑無為如治又故能髙如不危滿如不溢靈
臺碑感赤龍交如生堯皆以如為而至國策之而此
則以而為如故相反如此

　　且溺沮溺也　漢婁壽碑榮且溺之耦耕以且為沮按
且本有沮音此或借同音之字或所見本有不同也

　　苞組苞苴也　漢髙頤碑閼㫁苞組隸釋云銘有閼㫁
苞組之語下文以舒徂辜模協韻知其以組為苴也

　　鄒吾鄒虞騶牙□□騶虞也　王伯厚詩攷騶虞或作
鄒吾詩𫝊詩說俱作鄒虞史記滑稽東方朔𫝊作騶
□後魏孝文皇帝弔比干墓文作□□吾□虞音皆
相通故假借用之鄒與騶古字通用□□則字形小
變無他異也

　　路堣路隅也　漢綏民校尉熊君碑泣淚路堣隸釋云
堣即隅字按左𫝊(昭廿五年)陷西北隅以入釋文云隅本
或作堣

　　海嵎海隅也　虞書益稷至于海隅古文尚書作海嵎
漢李翊碑聲冠方嵎亦以嵎為隅

　　毛食無食也謨信無信也　後漢書馮衍𫝊饑者毛食
註臣賢案衍集毛字作無今俗語猶然者或古亦通
乎佩觽云河朔謂無曰毛通雅云江楚廣東呼無曰
毛南唐書黨與𫝊越人謨信未可遽攻註謨信無信
也閩人語音

　　牟追毋追也　禮記郊特牲毋追夏后氏之冠也釋名
作牟追云牟冒也按釋文毋本音牟故字亦通用

　　偄宗渜術儒宗儒術也　漢魯峻碑學為偄宗按說文
偄弱也類篇云與愞同碑用以為儒字衡方碑少以
渜術堯廟碑□術之宗復以渜為儒古人形聲相近
之字多通用無别此即假借轉註之義也今人不知
此理始株守一字以為一義然日用尋常之字其非
本義而轉假通用者不可勝數學者童而習之不以
為怪耳

　　□吺囁譳也　葛洪字苑□吺即囁譳字

　　歋瘉邪揄冶由□歈捓揄也　說文欠部歋註本作歋
瘉云人相笑相歋瘉後漢書王霸𫝊霸收兵于市市
人皆大笑舉手邪揄之註引說文作歋􁚇云歋音弋
支切􁚇音踰或音由此云邪揄語音輕重不同李白
詩謔浪掉海客喧呼傲陽侯半道逢吳姬捲簾出捓
揄正讀揄為由也湘素雜記引李左車𫝊邪􁚇蘇鶚
曰即今俗謂之冶由也今誤刻冶田淮南子修務訓
冶由笑目流眺冶由即邪揄轉尤之聲許顗彥周詩
話引王元之詩澤畔離騷正憔悴道旁山鬼謾□歈
此宋人隨意書者捓音以遮切

　　須摇須臾也　漢書禮樂志更定郊祀樂歌神奄留臨
須摇晉灼曰須摇須臾也師古曰奄讀曰淹蓋古音
摇臾相通故借

　　㩻䧢踦􁔸崎嶇也　說文本作㩻䧢後世改用崎嶇宋
書廬江王褘𫝊徼倖㩻䧢僅得自免此正用本字今
反詫為别體矣晉書劉琨𫝊贊踦􁔸汾晉契闊獯戎
則又改從足

　　敺民驅民也　漢書食貨志敺民而歸之農師古曰敺
亦驅字廣韻敺古文驅又漢書鼂錯𫝊敺畧畜產義
亦同驅

　　步雛步驟步趨也　荀子正論篇步中武象雛中韶濩
以養耳註雛當為趨史記禮書作驟中韶䕶又云步
驟馳騁驟亦與趨同皆聲相通也

　　□□鵷雛也　漢李翊夫人碑□□悲兮涕隕零隸釋
云以□□為鵷雛而□又□之省也

　　靈□靈雛也　見後魏孝文皇帝弔比干墓文漢人隸
書從芻之字多省作□□與多相近故遂省作多此
之謂隸變

　　傅教敷教也　漢孔宙碑祗傅五教按尚書敬敷五教
在寛本作敬敷此亦用書語而改敬為祗易敷以傅
攷古文尚書正作傅蓋古今𫝊本不同也漢書文帝
紀傅納以言師古亦曰傅讀為敷

　　羅紨羅敷也　馬永卿言昌邑王妻中一人嚴羅紂紂
音敷王阮亭香祖筆記嘗以為疑按漢書武五子昌
邑王𫝊臣敞故知執金吾嚴延年字長孫女羅紨前
為故王妻師古曰紨音敷羅敷古美人必嚴氏女慕
其名而襲稱之敷紨同音古或通用訛而為紂則𫝊
刻者脫其中二筆耳非紂有敷音也

　　鄂不鄂柎也　詩小雅鄂不韡韡鄭氏曰承華者曰鄂
不當作柎柎鄂足也鄭漁仲曰不象華萼蒂形與□
通疏柎作跗又作趺故束晳用白華絳趺唐詩紅萼
青趺因之不音方于切今讀如字非也

　　扶蕖芙蕖也　見集韻

　　浮炭桴炭也　陸務觀老學菴筆記浮炭者謂投之水
中而浮今人謂之桴炭白香山詩日暮半罏桴炭火
是也又本草煎藥焙火宜用麩炭

　　武夫碔砆也　史記司馬相如子虚賦碝石武夫文選
作碔砆張揖曰皆石之次玉者漢書董仲舒𫝊猶武
夫之與美玉也應劭註亦同

　　幙式模式也　漢鄭固碑作世幙式隸釋云以幙為模
規摹規模也　漢書髙帝紀規摹宏逺矣

　　蒱葦蒲葦也　荀子不茍篇柔從若蒱葦許洛仁碑蒲
州亦作蒱州皆以蒱為蒲

　　胡簋瑚簋也　左𫝊(哀十一年)仲尼曰胡簋之事則嘗聞之
矣註胡簋禮器夏曰胡蓋與瑚同

　　鍸口餬口也　揚子法言孝至篇珍膳寧鍸不亦享乎
註云寧鍸鍸其口也義與餬同

　　菰竹孤竹也　漢校官碑履菰竹之亷字原云義作孤
按玉篇菰同苽五經文字云苽釋文作孤以菰為孤
猶以孤為苽也

　　不姑不辜也　秦詛楚文内之則虣虐不姑註不姑與
不辜同按詛楚石刻凡三本一詛于大沈久(音故)湫一
詛于巫咸一詛于亞沱(即滹沱)此久湫本作不姑彼二
本皆作不辜當是借姑為辜也

　　觚蘆菰蘆也　漢書司馬相如子虚賦蓮藕觚蘆張晏
曰觚蘆扈魯也郭璞註苽蔣也蘆葦也師古曰書不
為苽蘆字郭說非也但不知觚蘆於今是何草耳按
苽與菰同史記相如𫝊作菰蘆蓋觚菰音同偶相借
耳非别一物也顏註拘矣

　　申徒申屠信都司徒也　通雅云司徒以官為氏史記
留侯列𫝊項梁立韓成為韓王以張良為韓申徒即
司徙(徐廣曰即司徒耳但語音訛轉故字亦隨改)莊子有申徒嘉申徒狄
皆複姓西漢申屠嘉東漢申屠剛與申徒同宋羅璧
識遺云史通譏遷固謂韓王名信都亦誤矣潛夫論
拜良為信都又曰信都者司徒也楚漢春秋作信都
註信音申此與史記申徒可互推古人信與申通司
因信轉之故

　　涂路塗路也　說文繫𫝊云涂周禮書塗路字如此古
無塗字途彌俗也按周禮地官遂人百夫有溝溝上
有涂註涂容乗車一軌又夏官司險設國之五溝五
涂註五涂徑畛涂道路也漢書禮樂志大朱涂廣師
古曰涂道路也釋名涂度也人所由得通度也漢周
憬碑行旅語于涂陸郯令景君碑假涂郯囗魏大饗
碑陳兵清涂張平子碑垂名于一涂皆用涂字至楊
君石門頌則又作□亦涂之變體也

　　圖乙塗乙也　史記滑稽𫝊東方朔初入長安至公車
上書凡用三千奏牘公車令兩人共持舉其書僅然
能勝之人主從上方讀之止輒乙其處讀之二月乃
盡謂以筆鉤㫁畫止也宋開寳六年命盧多遜扈蒙
張澹參詳長定循資格塗註乙二十條李義山韓碑
詩㸃竄堯典舜典字塗改清廟生民詩唐門下省給
事中凡百官奏鈔侍中既審則駮正違失詔旨有不
便者塗竄而奏還謂之塗歸李藩所爭是也天聖二
年陳從易等校太清樓十代興亡論妄加塗竄降職
歐陽公詩譜補亡序増損圖乙改用圖楊用修謂塗
乙讀為塗􁚈後訛作塗註亦非觀開寳之分塗註乙
為三則乙不得讀為􁚈矣

　　徒維屠維也　爾雅釋天歳陽已曰屠維史記厯書作
徒維又史記以徒維為戊以祝犁為己亦與爾雅不
同

　　於檡於䖘於菟也　左𫝊鬭穀於菟楚人謂虎也漢書
敘𫝊作於□方言虎江淮之間或謂之於䖘䖘音徒

　　歍歑嗚呼也　漢仲秋下旬碑歍歑□哉即嗚呼字樊
敏劉曜碑皆同

　　姑胥姑餘姑蘇也　巵言曰王順伯髙徳基謂姑蘇乃
姑胥也凡山與臺皆以伍胥得名吳人鄉語以鬚為
蘇故誤曰姑蘇後遂為蘇州按續圖經紀曰姑蘇臺
一名姑餘史記正義云在吳縣西南三十里山水記
闔閭作又云夫差作越絶書云闔閭造九曲路以遊
姑胥之臺然則姑蘇之或謂姑胥或謂姑餘不可知
而始於闔閭成於夫差豈得云因伍胥而誤也蓋三
字音近故古人就便各用耳至其立名之義當亦莫
得而詳矣

　　酪酥落蘇也　本草茄一名落蘇五代貽子錄作酪酥
蓋以其味如酪酥也

　　戸孫烏孫也　淮南子地形訓五位南方之極自北戸
孫之外貫顓頊之國戸孫即烏孫國也

　　犁明黎明也　史記呂后紀犁明孝惠還即黎明也徐
廣註犁猶比也按史記髙祖紀黎明圍宛城三匝漢
書髙帝紀作遲明師古曰史記遟字作邌亦徐緩之
意也音黎今本史記髙祖紀無作邌者惟呂后紀作
犁或當時有此異本耳犁黎字異義同皆假用之各
隨其便也

　　犁老犁元犁民黎老黎元黎民也　黎民字本作黎書
泰誓播棄犁老作犂漢隸如靈臺碑犁元賴榮三公
山碑羣犂百姓造橋碑撫育犂元皆用犂校官碑惠
我䔧蒸又加草作䔣以及諸碑中凡黎陽字亦皆作
犁無作黎者

　　梨庶梨民藜首黎庶黎民黎首也　漢桐柏廟碑棃庶
賴祉街彈碑棃民用寧城垻碑藜首受囗或以梨為
黎或以藜為黎多不用黎字又有變作蔾菞者古今
字異其不同如此

　　棃儀黎倪也　漢費鳯碑棃儀瘁傷孔宙碑□儀以康
即黎倪也隸釋云梨則黎老之稱儀讀如旄倪之倪

　　頗黎波黎玻璃也　後周書異域𫝊波斯國出頗黎珊
瑚即玻璃也𤣥中記云大秦有五色頗黎梁四公子
記扶南人來買頗黎鏡又蔡條云御庫有波黎母頗
又作波

　　氐首低首也　漢書食貨志封君皆氐首卬給焉師古
曰氐首猶俯首也志又云其價氐賤氐即低字

　　諦號啼號也　荀子禮論篇哭泣諦號註諦音啼管子
大匡篇豕人立而諦從口從言其義本通也

　　謕謼啼呼也　漢書王莽𫝊宫人婦女謕謼曰當奈何
按嗁乃啼本字易口以言其義相近謼與呼字同

　　徯徑蹊徑也　禮月令孟冬之月塞徯徑漢書貨殖𫝊
矰弋不施于徯隧周憬碑小徯乃平又岸參天兮無
路徯當並是蹊字按說文徯重文作蹊本屬一字後
人乃分徯為徯待蹊為蹊徑也

　　先施西施也　戰國策魯仲連謂孟嘗君曰君後宮十
妃皆衣縞紵食粱肉豈毛廧先施哉文選枚乗七發
使先施徵舒陽文段干凡古人言先施者即西施也
古西字有先音尚書大𫝊云西方者何鮮方也漢書
律厯志少隂者西方西遷也又禮樂志郊祀歌象載
瑜白集西食甘露飲榮泉以西與泉叶後漢書文苑
𫝊趙壹窮鳥賦幸賴大賢我矜我憐昔濟我南今振
我西以西與憐叶江淹寄邱三公詩昔我學冠劒逢
君在三川何意風雨激一訣異東西以西與川叶是
西有先音歴歴可証故西施亦稱先施也至西之所
以得與先通則其理不可考矣

　　􁎦邪夭邪歪邪也　周禮夏官形方氏掌制邦國之地
域而正其封疆無有華離之地註華讀為􁎦哨之􁎦
正之使不􁎦邪離絶􁎦苦蛙切即今歪字古無麻韻
正合今之歪音按說文竵不正也古稱程邈四簡篆
書竵扁應勢此正歪之本字今人合不正二字為歪
字不知其本作竵矣唐詩隨風趁蝶學夭邪宋詞杏
靨夭邪亦皆讀如歪又竵亦作喎三國志魏武帝紀
註引曹瞞𫝊云乃陽敗面喎口則又從□省也

　　䄢絜齋潔也　桐柏廟碑䄢絜沈祭隸釋云字書無䄢
字以文義推之當為齋戒之齋按說文齋從示齊省
聲此不省齊而移示于旁耳

　　裵回俳佪徘徊也　說文本作裵回云衣寛貌今人皆
用徘徊為行佇傍偟之意又有作俳佪者平都相蔣
君碑循墓俳佪張公神碑䳒鵠巢兮乳俳佪干禄字
書俳俳優字徘徘徊字前人皆通用無别集韻俳佪
與徘徊同

　　迴祿回祿也　見石壁寺鐵彌勒頌

　　雷罍也　韓勅碑雷洗觴觚隸釋云以雷為罍

　　磪嵬崔嵬也　文選嵇康琴賦磪嵬岑嵓西狹頌刻臽
磪嵬集韻云崔别作磪

　　䙑裳縗裳也　蔡湛碑斷制䙑裳集韻縗或作䙑左𫝊
(襄三十一年)比及葬三易衰釋文云衰又作縗亦作䙑同

　　闓門開門也　漢書兒寛𫝊發祉闓門匈奴𫝊今欲與
漢闓大闗師古曰闓讀與開同韓勅後碑大帝闓門
孔躭神祠碑特闓郭臧皆以闓為開

　　􁚉哉哀哉也　栁敏碑嗚呼􁚉哉哀字從心作􁚉按漢
碑如此者甚多當是古人通用之字

　　備補賠補也　楊用脩曰備音賠義同昔髙歡立法盜
私家十備五官物十備三後周詔盜官物雖經赦免
徵備如法備補償也俗用賠

　　根核根荄也　漢書五行志孕毓根核師古曰毓字與
育同核亦荄字也

　　財成裁成也才之裁之也　易泰卦后以財成天地之
道釋文財荀作裁爾雅釋言疏財裁音義同漢書張
安世𫝊唯天子財哀以全老臣之命師古曰財與裁
同言裁奪哀憐之也史記酷吏張湯𫝊上財察漢書
張湯𫝊作裁察史記魏其侯𫝊輒令財取為用蘇林曰
令自裁度取為用也皆以財為裁戰國策惟王才之
又以才為裁皆假借也

　　錢材錢財也資財資材也　漢史晨後碑還所斂民錢
材字原云義作財漢書鼂錯𫝊今以陛下神明徳厚
資財不下五帝師古曰資質也謂天子之材質二字
互異如此又孟子有達財者亦以財為材二字古蓋
通用無别也

　　裁足財足纔足也　郭旻碑雖立碑頌裁足載字字原
云與纔同漢書髙惠髙后文功臣表裁什二三師古
曰裁與纔同又史記孝文本紀太僕見馬遺財足漢
書杜欽𫝊迺為小冠髙廣財二寸揚雄𫝊羽獵賦序
財足以奉郊廟孫叔敖碑隂各遺一子財八九歳財
皆同纔又晉書謝混𫝊才小富貴便豫人家事才亦
與纔同

　　往徠往來也　唐公房碑休謁往徠爾雅釋言格懐徠
也釋文云徠今作來韻㑹云徂徠山名詩魯頌徂徠
之松但作徂來漢書武帝紀氐羌徠服師古曰徠古
往來之字也又本紀云孔子對定公以徠逺註家謂
即孔子對葉公近悅逺來之語亦以徠為來也

　　三能三台也　史記天官書魁下六星兩兩相比者名
曰三能蘇林曰音三台蓋能有台音也漢書郊祀志
有星孛于三能師古曰能讀曰台

　　陪鰓毰毢毰毸也　文選潘岳射雉賦敷藻翰之陪鰓
即毰毸也說文本無二字廣韻作毰毢又有作毰□
者音義亦同

　　咳嬰孩嬰也　史記扁鵲𫝊不能若是而欲生之曽不
可以告咳嬰之兒終日夏承碑咳孤憤泣說文云咳
古文從子作孩是孩咳本屬一字後人始分咳為笑
貌孩為嬰孩也

　　煙祀禋祀也　史晨碑以共煙祀煙即禋字按周禮大
宗伯以禋祀昊天上帝鄭氏註云禋之言煙周人尚
臭煙氣之臭聞者也以煙為禋有所自來又魏受禪
表用尚書禋于六宗改作烟烟即煙之重文亦以烟
為禋也

　　壹□烟熅緸縕壹縕氤氳絪縕也　易繫辭天地絪縕
萬物化醇說文引易作壹□乃絪縕之本字也壹讀
平聲則如絪矣班固東都賦降烟熅調元氣魏受禪
表和氣烟熅又絪縕之變體也抱朴子用緸縕朱龜
碑作壹縕上同說文下同今易廣韻氤氳與絪縕義
微别然皆同用

　　寴􁑦親巡也　秦泰山碑寴􁑦逺黎史記作親巡廣川
書跋以􁑦字音鄰非也􁑦即巡之異文耳依徐敦立
音親巡為是繹山碑亦同

　　詘信屈伸也　漢書王吉𫝊休則俛仰詘信以利形又
王褒𫝊何必偃卬詘信若彭祖即屈伸也

　　棼冒勃蘇申包胥也　見戰國策棼乃申音冒勃乃包
音蘇乃胥音此唇齒輕重語音疾徐之異故字雖有
多寡實一人也

　　麒麐騏驎麒麟也　說文以麒麐為仁獸而謂麟為大
□鹿今經典相承皆用麒麟字戰國策多作騏驎韓
昌黎詩被髪騎騏驎亦麒麟之變體也

　　萌黎民黎也良萌良民也兆蒙兆民也　後漢書宦者
𫝊剝割萌黎管子揆度篇其人同力而宫室美者良
萌也萌與氓聲近氓與民形近故轉相借用漢書禮
樂志郊祀歌兆蒙祉福即兆氓也蒙萌音亦相近故
又借用蒙

　　東厸東吅東鄰也　虞書益稷臣哉鄰哉古文尚書作
臣哉厸哉漢書班固敘𫝊幽通賦東厸虐而殱仁兮
應劭曰東厸紂也師古曰厸古鄰字也賦又云亦厸
徳而助信劉徳亦云厸古鄰字孫根碑至于東吅大
虐□仁衡立碑宜享難老彭祖為吅又以吅為厸蓋
隸書從厶之字或書作口故厸亦作吅(說文吅音喧)

　　􁚊天旻天也　張壽碑􁚊天不□集韻旻通作􁚊□即
弔字

　　汶山岷山也　書禹貢岷嶓既藝岷山之陽岷山導江
史記夏本紀引此皆作汶輿地廣記汶山在茂州汶
山縣西北俗謂之鐵豹嶺禹之導江發跡于此王右
軍與周益州書要欲一遊汶嶺峨眉韻㑹云岷通作
汶

　　悛悛逡逡恂恂也　史記李將軍𫝊贊悛悛如鄙人漢
書李廣𫝊贊作恂恂讀書通云悛與恂同又祝穆碑
云鄉黨逡逡今論語作恂恂又劉修碑云鄉黨遜遜
如也蓋當時書多口授四方語音不同故各以其聲
之相近而意之可㑹者𫝊之無定本也

　　天論天倫也　禮記王制凡制五刑必即天論釋文音
倫理也當是借論為倫常字也

　　經論經綸也　易屯卦君子以經綸釋文作經論論音
倫鄭如字謂論撰書禮樂施政事黄潁云經論匡濟
也本亦作綸

　　逡遁逡循逡巡也　鄭固碑逡遁退讓集古錄云遁當
作循隸釋云此用史記逡巡遁逃語讀如本字金石
文字記曰逡遁逡巡之異文也管子戒篇桓公蹵然
逡遁漢書平當𫝊贊逡遁有恥班固敘𫝊逡遁致仕
周禮司士註王揖之皆逡遁既復位儀禮士昏禮大
射禮公食大夫禮註辟逡遁鄉射禮註少退少逡遁
也聘禮註辟位逡遁又三退三逡遁也又辟位逡遁
又辟於其東面位逡遁也又退為大夫降逡遁士喪
禮註辟逡遁辟位也特牲饋食禮註辟位逡遁禮記
玉藻註俛逡遁而退著屨也皆有逡遁字則隸釋以
為讀如本字者非也又按晏子春秋逡循對曰漢書
萭章𫝊逡循甚懼外戚𫝊逡循固讓遁又作循爾雅
釋詁註循亦巡也集古以為當作循者是也遁與循
同說文從彳之字亦或從辵如往為􁂰後為□□為
退之類是也從□之字亦或從彳如䢐為徂□為征
返為□之類是也又按晏子春秋又有巡遁而對管
子小問篇又有公遵遁繆然(二書皆本書自異)莊子至樂篇
蹲循勿爭賈誼過秦論遁巡而不敢進靈樞經黄帝
避席遵循而却亢倉子荆君北面遵循稽首後漢書
楊倫𫝊遜遁不行凡諸變體其義則一蓋古人不惟
借聲見形義近者時牽率書之故既借遁作巡又借
遁作逡如栖遲字有時并以遲代栖也

　　叡齊彗齊徇齊也　史記五帝本紀黄帝幼而徇齊註
駰案徇疾齊速也家語五帝徳篇作叡齊大戴禮五
帝徳篇作彗齊皆與徇齊同

　　畢溱畢臻也并轃并臻也　漢書王褒𫝊萬祥畢溱王
莽𫝊聖瑞畢溱師古曰溱與臻同又莽𫝊百蠻并轃
揚雄甘泉賦是時未轃夫甘泉也師古曰轃即臻字
也

　　汶飾文飾也　栁敏碑汶飾不雕以汶為文按說文有
彣字從彡從文其義同文疑碑用彣飾字而移彡于
左也

　　耕芸耕耘也　漢書王莽𫝊終年耕芸師古曰芸字與
耘同又見第三卷

　　紛云汾沄紛員□□紛□紛紜也　漢書司馬相如難
蜀父老書威武紛云禮樂志郊祀歌紛云六幕浮大
海又赤雁集六紛員揚雄長楊賦汾沄沸渭皆紛紜
也說文無紜字趙凡夫說文長箋謂據說文當作□
□說文□字註云物數紛□亂也徐氏曰即今紛紜
字

　　風别分别也　周禮秋官士師註辯讀為風别之别下
文傅别註亦同風别即分别蓋古人讀風有分音因
書分遂用風字今山西及旌徳人皆讀風如分蓋古
有此音升菴云風古孚金切詩騷韻可據

　　典賁典墳也　張納碑綜典賁王政碑囗研典賁隸續
云以賁為墳按左𫝊(僖公四年)公祭之地地墳公穀並作
賁賁墳蓋通用

　　策薫策勲也　夏承碑策薫著于王室隸釋云以薫為
勲

　　分分紛紛也　荀子儒效篇分分乎其有終始也淮南
子繆稱訓禍之生也分分註猶紛紛

　　廑勤也　漢書文帝紀今廑身從事晉灼曰廑古勤字
揚雄長楊賦其廑至矣師古註同其字上從广今俗
本作厂誤

　　銀沂㙬圻垠也　荀子成相篇守其銀註守其分限也
銀與垠通漢書班固答賓戲張良受書于邳沂註沂
涯也亦與垠通淮南子俶真訓蘆苻之厚通于無㙬
又曰四達無竟通于無圻亦皆與垠同

　　畨昌蕃昌也　白石神君碑永永畨昌隸釋云以畨為
蕃按書洪範庶草蕃蕪古文尚書作番五經文字云
蕃經典相承隸省(說文番上從采此又省采作术)

　　爰臂猨臂也　漢書李廣𫝊為人長爰臂如淳曰臂如
猨臂通肩也六書正譌云爰古借為爰猴字

　　蕃屏藩屏也轓邦藩邦也　左𫝊(昭九年)以蕃屏周詩大
雅崧髙四國于蕃書微子之命以蕃王室皆以蕃為
藩髙彪碑命世作蕃亦同又張壽碑將授轓邦轓亦
與藩同

　　冤延蜿延也　漢書揚雄甘泉賦颺翠氣之冤延即蜿
延也

　　後緄後昆也　綏民校尉熊君碑以示後緄隸釋云以
緄為昆集韻緄又公渾切音昆義同

　　子姓子孫也　禮記玉藻縞冠𤣥武子姓之冠也楚語
率其子姓從其時享越語凡我父兄昆弟及國子姓
有助寡人謀而退吳者淮南子道應訓子之年長矣
子姓有可以使求馬者乎漢書田蚡𫝊跪起如子姓
皆謂子孫詩振振公姓註即公孫蓋古讀姓如生白
虎通姓名篇姓生也人所稟天氣所以生者也左𫝊
叔孫穆子見庚宗婦人問其姓註問其所生子也女
生曰姓本音同生故借姓作孫韻書分鼻音讀生撮
唇讀孫去聲讀姓皆後人分之今人仍分為便但不
可不知其所以可通之故若執後世字書之說以論
古人音義則非

　　土豚土墩也　三國志魏蔣濟𫝊豫作土豚遏㫁湖水
土豚土墩也按豚墩音近或相假借一說今河工聚
土河濱以備用者工上人呼為土牛土豚即如云土
牛也非以豚代墩字未知是否

　　蒸肫蒸豚也　晉書王濟𫝊蒸肫甚美按廣韻豚或作
㹠莊子徳充符適見㹠子食于其死母者晉書謝混
𫝊每得一㹠以為珍膳㹠既同豚㹠亦近肫故因而
假借用之

　　渾沌餫飩也　程大昌言餫飩出于渾氏屯氏予謂乃
渾屯之轉聲也食物志云蘇家餫飩可以瀹茗言其
清也近時又名鶻突釋稗云鶻者渾之入突者暾之
入(餫飩一讀去聲)

　　混淪昆侖崐崘也　說文崑崙山名周禮註混淪即崑
崙改從水漢書禮樂志郊祀歌逝昆侖揚雄長楊賦
票昆侖張休崕涘銘宜乎昆侖皆不加山其義并同

　　乾巛乾坤也　易坤卦釋文云坤本亦作巛巛今字也
六經正誤云巛字三畫作六段象小成坤卦巛古坤
字陸氏以為今字誤矣漢隸凡坤字皆作巛

　　凝􁚋凝寒也　呂氏春秋五月紀大樂篇萌芽始震凝
􁚋以形即凝寒也

　　涒歎芮漢涒漢涒灘也　爾雅歳在申曰涒灘(涒湯昆切)韓
勅碑作涒歎楊升菴引史記作芮漢又作涒漢

　　奸干也　史記齊世家以漁釣奸周西伯莊子天運篇
以奸者七十二君漢書劉向𫝊故豤豤數奸死亡之
誅奸並同干求也

　　墠場壇場也　史記文帝本紀其廣増諸祀墠場珪幣
墠即壇字按周書金縢為三壇同墠一語之中壇墠
并見則二字音義各别可知然集韻墠亦音他干切
壇亦音上演切則二字音通故古亦通用今汲古閣
史記文紀業已改作壇場矣

　　干侯豻侯也　周禮夏官射人士以三耦射豻侯儀禮
大射禮干五十註干讀為豻校官碑干侯用張干侯
即豻侯省文也

　　遮蘭遮欄也　漢書王莽𫝊秦置奴婢之市與牛馬同
蘭師古曰蘭謂遮蘭之若牛馬蘭圈也

　　纍垸纍丸也　列子黄帝篇五六月纍垸二而不墜註
垸音丸司馬云謂累丸于竿頭也考工記冶氏為殺
矢重三垸蓋以丸之重輕為權衡也淮南子時則訓
圓而不垸亦即丸字

　　萑蘭汍蘭丸蘭汍瀾也　後漢書馮衍𫝊淚汍瀾而雨
集文選陸機弔魏武文涕垂睫而汍瀾言流淚縱横
也漢書息夫躬絶命辭涕泣流兮萑蘭註臣瓚曰涕
泣闌干也萑與汍古今字同侯成碑作汍蘭揚子太
𤣥密首陽氣親天萬物丸蘭皆汍蘭之變也

　　顓顓專專摶摶慱慱團團也　漢書賈捐之棄珠崖議
顓顓獨居一海之中註一曰圜貌也當與團通楚辭
宋玉九辨計專專之不可化兮周禮地官大司徒其
民專而長註專團也徒丸反一作摶考工記梓人小
首而長摶身而鴻註摶徒丸反圓也九辨又云乗精
氣之摶摶兮謂團結也詩檜風勞心慱慱兮傳言憂
思團結不解亦與團同

　　驩樂歡樂也驩心歡心也　孔躭碑驩樂壽考李翊碑得
殊俗驩心集韻云歡通作驩荀子大畧篇夫婦不得
不驩註驩與歡同

　　鴅吺鴅兠讙頭驩兠也　尚書放驩兠于崇山古文尚
書作鴅吺神異經引書作□兠廣韻作□韓退之詩
闗弓射鴅吺焦弱侯引作□殳漢鄭季宣碑有云虞
放□囗下一字雖殘缺詳其義蓋指驩兠其字正從
鳥則作􁚌與□者皆誤書也管子侈靡篇鴅然若謞
之靜正用鴅為歡字山海經有讙頭國註讙兠堯臣
兠通作頭按史記十二諸侯年表宋景公頭曼漢書
古今人表作兠欒兠頭聲相似也

　　般礴旁薄槃礴也　莊子田子方公使人視之則解衣
般礴臝註般字又作槃般礴謂其坐也又槃礴一作
盤薄一作旁薄太𤣥中首昆侖天之氣旁薄地之形
漢書司馬相如上林賦珉玉㫄唐郭璞註旁唐言盤
礴晉書五行志洛陽宫西宜秋里石生地中始髙三
尺如香罏形後如傴人槃薄不可掘義皆相通

　　洀桓槃桓般桓磐桓畔桓盤桓也　管子小問篇桓公
問今寡人乗馬虎望見寡人不敢行何也對曰意者
君乗駮馬而洀桓迎日而馳乎駮食虎豹故虎疑焉
註洀古盤字易屯卦盤桓釋文亦作槃桓郭究碑槃
桓知幾按說文槃籀文作盤盤槃一字也文選傅毅
舞賦般桓不發張納碑股(即般字)桓弗就爾雅釋言般
還也釋文云般一音蒲安反周易云般桓是也張表
碑畔桓利貞集古録云畔桓疑是盤桓漢時文字簡
少假借爾侯成碑以禮□(即磐字)桓易屯卦盤桓釋文
又作磐桓

　　盤石磐石也　漢書文帝紀所謂盤石之宗也荀子富
國篇國安于盤石文選成公綏嘯賦坐盤石註引聲
類曰盤大石也今但用磐石字

　　般庚盤庚也　尚書盤庚釋文云本又作般周語石經
漢書揚雄𫝊皆作般庚

　　瑕般瑕瘢也　郭旻碑加有瑕般隸續云般即瘢字漢
書地里志平原郡有般縣如淳曰般音如面般之般
般與瘢古蓋通用

　　小卞小弁也　漢書杜欽𫝊小卞之作可為寒心師古
曰卞音盤即詩小雅小弁之詩也按弁本弁冕字音
皮變切在詩則讀如盤是一字而二音也卞即弁字
之隸體本非二字說文弁作□下從□(音拱)漢人隸書
從□之字多變作□(如與共兵具之類)故書□作六(見漢孔宙碑)
而隸體攲側書法轉變正書遂成卞字如下字上著
一㸃學者不知考究原委妄從卞字生義遂有如六
書故六書統同文備考等書之穿鑿杜撰者皆緣不
知篆隸相嬗之由也弁本去聲而小弁讀平此所謂
三聲字即六書中之轉注也漢人去古未逺知弁卞
不過字形微易原無分别故作小弁可作小卞亦可
今人但知弁有平音卞與弁異動疑古人好用奇字
不知正坐後人不甚識字耳

　　槃散媻姍跰􁙇蹣跚也　史記平原君𫝊有躄者槃散
行汲註與蹣跚同漢書司馬相如上林賦媻姍勃窣
亦同(六臣本作便姍嫳屑)莊子大宗師跰􁙇而鑒于井亦蹣跚
字而人讀作輕聲如駢先之音為稍異耳要可通用
龍龕手鑑又□□

　　恫矜痌瘝也　後漢書和帝紀朕寤寐恫矜思弭憂釁
註矜音古頑反按經史鰥矜二字通用無别琅邪代
醉編云鰥寡之鰥禮記作矜哀矜之矜前漢書于定
國𫝊作鰥二字互用爾雅釋詁鰥病也鄭樵註鰥即
瘝也通作矜故癏亦借用矜

　　闗弓貫弓彎弓也　孟子越人闗弓而射之闗與彎通
史記伍子胥𫝊伍胥貫弓執矢嚮使者註烏還反貫
亦通作彎

　　銅鍰銅環也　漢書外戚孝成趙皇后𫝊張公子倉琅
根宫門銅鍰也師古曰鍰讀與環同

　　斑敘斑爵班敘班爵也　張壽碑登斑敘楊著碑頎甫
斑爵皆以班為斑

　　般師班師也　漢書趙充國𫝊而明主般師罷兵註鄧
展曰般音班班還也爾雅釋言般還也般既有班音
又有還義故與班師同用

　　斑連斑暽斑斕也　武梁祠堂畫象碑老萊子事親至
孝衣服斑連隸釋云以斑連為斑斕按淮南子天文
訓至于連石是謂下舂髙誘註連音爛江鄰幾雜志
同州民謂連雨為爛雨毛晃增韻云楚辭青黄雜揉
文章爛兮韓詩華燭光爛爛並讀平聲說文瀾或從
連作漣瀾從闌得聲而亦通作漣則連斕古音相通
可知故以斑連為斑斕也又晉書皇甫士安𫝊忘青
紫之斑暽斑暽亦斑斕之變也

　　心閑心閒也清閑清閒也　文選孫綽遊天台山賦遊
覽既周體靜心閑(今本文選亦刻作閒)白石神君碑華殿清閑
義皆作閒詩魏風桑者閑閑兮釋文作閒云本亦作
閑閒閑二字古蓋通用吳棫韻補引潘岳閑居賦清
穆敞閑今本亦刻作閒





　　别雅卷一

　　欽定四庫全書

　　别雅卷二

　　鳯陽府訓導吳玉搢撰

　　谸谸阡阡仟仟芊芊也　說文新附芊艸盛也又谷部
有谸字註云望山谷谸谸青也谸字疊用則亦芊芊
之義文選謝朓遊東田詩逺樹瞹阡阡李善本作仟
仟皆因聲借用

　　阡眠䀒瞑芊眠也　文選張平子南都賦青冥䀒瞑註
王逸曰䀒瞑遥視闇未明也陸機文賦清麗芊眠(一本
作千)李白愁陽春賦綵翠兮阡眠謝朓和王著八公山
詩阡眠起雜樹䀒阡與芊形聲相近輒假借用之初
不論字義也瞑與眠同

　　親臤親賢也　說文臤堅也古文以為賢字漢校官碑
親臤寳智又云師臤作朋皆賢字也

　　□頌弦頌也　祝穆碑□頌興隸釋釋作紀字非也蓋
是弦字孫叔敖碑去不善如絶□正與此同說文弦
本作□從弓從□□象絲軫之形此移弓于右增□
為糸耳博雅□音蔑微也别是一義

　　傎倒顚倒也　穀梁𫝊(僖廿八年)以為晉文公之行事為已
傎矣釋文云傎本又作顚即傎倒之義

　　蹎仆顚匐㒹覆顚踣蹎䟺顚覆也　漢書貢禹𫝊誠恐
一旦蹎仆師古曰蹎音顚蹷躓也梁書王僧孺𫝊致
王府記室何炯書傾蹷必然顚匐可俟唐書李石𫝊
晉君臣以夷曠以致㒹覆(汲古閣本刻作傾覆舊本作㒹)㒹即顚字
蓋因揚雄并州牧箴太上耀徳其次耀兵徳兵俱㒹
靡不悴荒用此㒹字也後漢書蔡邕𫝊釋誨榮顯未
副從而顚踣栁子厚詩連蹇困顚踣魏書裴叔業兄
子裴絢𫝊比因大水蹎䟺不免皆與顚覆同仆覆之
通猶負否也仆踣之通猶負之于背背之與北也

　　巓亡顚亡也　見後魏孝文皇帝弔比干墓文

　　掔羊牽羊也　史記鄭世家楚伐鄭鄭襄公肉袒掔羊
以迎莊子徐無鬼君將黜耆欲掔好惡則耳目病矣
掔並同牽

　　中鋗中涓也　史記楚世家王行遇其故鋗人韋昭註
今之中鋗漢書萬石君𫝊作中涓

　　泉錢也　集韻錢貨泉也其藏曰泉其行曰布取其流
行無不徧也唐張台封演有泉譜陶岳有貨泉錄宋
洪遵有泉志皆載厯代錢制史記天官書下有積錢
金寳之上皆有氣不可不察徐廣註錢古作泉字

　　流僊流遷也　尹宙碑支判流僊即流遷也袁良碑僊
脩城之鄝魏元丕碑有畢萬者僊去仕晉皆以僊為
遷漢書王莽𫝊立安為新遷王服䖍曰遷音仙師古
曰遷猶仙耳不勞假借音仙與遷音義相通仙本作
僊故以僊為遷又遷亦用䙴漢書郊祀志常山王有
罪􁍗韋賢𫝊䙴于彭城師古曰䙴古遷字􁍗又䙴本
字也

　　鉛陵延陵也　韓非子外儲說延陵卓子乗蒼龍桃文
之乗漢書古今人表作鉛陵卓子鉛延音同鉛陵即
延陵也

　　端蒙旃蒙也　爾雅釋天歳陽乙曰㫋蒙史記歴書作
端蒙

　　㫋檀栴檀也　見東林寺碑大智禪師碑同

　　連然漣然也　戰國策管燕連然流涕連同漣

　　䳒鵲鳶鵲也　漢書梅福𫝊夫䳒鵲遭害則仁鳥増逝
又五行志泰山山桑谷有䳒焚其巢皆鳶字也左𫝊
(昭十五年)以鼓子䳒鞮歸釋文云本又作鳶張公神碑䳒
鵠巢兮乳俳佪亦即鳶字

　　蟬蜎嬋娟也　文選成公綏嘯賦䕃脩竹之蟬蜎即嬋
娟也楚辭逺遊雌蜺便蜎以增撓兮蜎亦同娟(一本刻作
娟)

　　剸任専任也顓權専權也摶一専一也　漢書蕭何𫝊
上以此剸屬任何闗中事師古曰剸讀與専同荀子
榮辱篇信而不見敬者好剸行也剸亦同専樊噲𫝊
髙后時用事顓權師古曰顓與専同左𫝊(昭公二十年)若
琴瑟之専一釋文云董遇本作摶音同管子内業篇
一意摶心亦専心也

　　權輔顴輔也　曹植洛神賦靨輔承權權與顴同漢書
髙帝本紀隆準註準頰權準也謂兩頰輔骨也

　　捲握拳握也捲捲卷卷拳拳也　後漢書張堪𫝊樊顯
曰公孫述破時珍寳山積捲握之物足富十世而堪
去職之日乗折轅車布被囊而已註捲握猶掌握也
捲即拳字國語予有捲勇莊子讓王篇捲捲乎后之
為人李翊夫人碑勤養□□(隸變即捲字)賈捐之𫝊敢昧
死竭卷卷師古曰卷讀與拳拳同

　　翛然削然蕭然也　莊子大宗師翛然而往與蕭然
同又削然反琴而弦歌削亦讀作蕭一聲之轉也

　　箾韶簫韶也　說文虞舜樂曰箾韶左𫝊(襄二十九年)見舞
韶箾者釋文音簫(前象箾字音朔)

　　彫弊彫幣凋弊也　漢書循吏𫝊敘民用彫弊晉書李
重𫝊彫弊之迹彫同凋通雅字典等書皆云晉書作
雕今考晉書本作彫正韻引晉書亦作彫論語後彫
孔宙碑彫幣皆以彫為凋幣亦借作弊急就章㠲弊
囊橐不直錢王應麟音義曰弊碑本作幣

　　鐎斗刀斗也　漢書李廣𫝊不擊刀斗自衛孟康曰刀
斗以銅作鐎受一斗晝炊飯食夜擊持行夜名曰刀
斗漢舊儀衛宮城擊刀斗木柝博古圖有漢小足鐎
斗梁山鋗龍首鐎斗程泰之言髙麗至今呼刀斗鐎
音譙刀斗之刀音彫聲近故通後人别作刁字為刁
斗刁姓字廣韻刁註乃云俗作刀非也刁字于六書
無以下筆刀又讀彫乃一字二音耳

　　蕭蓧蕭滌霄窕蕭條也　張平子碑對封樹之蕭蓧蔡
湛碑蕭滌而雲消或以蓧為條或以滌為條皆以形
聲相近而借淮南子原道訓遊於霄雿之野亦與蕭
條同按俶真訓虚無寂寞蕭條霄雿無有彷彿蕭條
霄雿四字連用則霄雿似不與蕭條相同然子書騷
賦多用疊字合之則微分離之則相似蕭條霄雿音
義實相近也

　　肥墽肥磽也　淮南子泰族訓察陵陸水澤肥墽髙下
之宜孟子地有肥磽墽之於磽猶徼之於僥也

　　□淳澆淳也　莊子繕性篇□淳散朴□與澆同漢書
循吏黄霸𫝊作澆淳散樸

　　牢落遼落廖落寥落也　文選司馬相如上林賦牢落
陸離陸機文賦心牢落而無偶嵇康琴賦牢落凌厲
註皆云猶遼落也昌黎華山女詩坐下廖落(今本多作寥落)
如明星皆與寥落同

　　淑湫寂聊􁓒􁚍寂漻寂寥也　管子水地篇耳之所聽
非特雷鼓之聞也察于淑湫淑同寂湫音寥王褒四
子講徳論作寂聊漢書司馬相如上林賦寂漻無聲
楚辭九辨􁓒􁚍兮收潦而水清皆寂寥之變也

　　鳭鷯鷦□鷦鷯也　說文鷯鳭鷯剖葦食其中蟲鷦鷦
□桃蟲也分鷦鷯為二鳥通雅云鷦鷯鷦□鳭鷯實
一聲之轉耳爾雅桃蟲鷦其䳄鴱郭註俗呼為巧婦
方言自闗而東謂之巧雀或謂之過嬴或謂之女􁉴
自闗而東謂之鸋鴂自闗而西謂之桑飛或謂之懱
雀說苑善說篇客曰臣見鷦鷯巢於葦苕著之髪毛
建之女工不能為也可謂堅完矣然則剖葦之鳭鷯
即巢于葦苕之鷦鷯特以鳭之于鷦□之于鷯形音
小變遂分為異物耳其實一也

　　尞屬寮屬也羣尞羣寮也　祝穆後碑尞屬欽熙魏元
丕碑詶咨羣尞隸釋云以尞為寮按尚書多方有服
在大僚(玉篇僚與寮同)古文尚書作大尞

　　百遼百寮也　楊君石門頌百遼咸從楊綂碑百遼歎
傷隸釋云以遼為寮

　　鼂夕朝夕也　楚辭九章甲之鼂吾以行王逸註旦也
漢書景帝紀□錯錯本𫝊作鼂師古並註古朝字嚴
助𫝊鼂不及夕五行志王子鼂左𫝊作子朝俗讀若
朝廷之朝者非也隋書經籍志四有朝錯集三卷即
鼂錯也鼂□晁朝四字音義皆同

　　蕉鹿樵鹿也　列子周穆王篇鄭人有薪于野者遇駭
鹿擊而斃之恐人見之也藏諸隍中覆之以蕉註與
樵同謂所采之柴薪也說文樵散木也廣韻柴也莊
子人間世死者以國量乎澤若蕉亦與樵同韻書誤
認蕉為芭蕉之蕉以蕉鹿事隸蕉字本音下相沿既
久莫知其誤

　　甘焦甘蕉也　三輔黄圖武帝元鼎六年破南越起扶
荔宮以植所得奇草異木有甘焦十二本焦亦同蕉
(今黄圖多刻作蕉)今人稱巴蕉為甘露古人稱為甘蕉

　　消摇捎摇逍遥也　莊子逍遥遊釋文逍一作消遥一
作摇禮記檀弓孔子蚤作負手曳杖消摇于門漢書
司馬相如上林賦消摇乎襄羊京山引太𤣥翕首雖
欲消摇天不之兹註作逍遥按周禮考工記匠人捎
溝三十里而廣倍註捎讀如桑螵蛸之蛸捎字本有
消音故亦通用

　　姚逺遥逺也　荀子榮辱篇其功盛姚逺矣註姚與遥
同漢書禮樂志更定郊祀樂歌雜變並㑹雅聲逺姚
亦以姚為遥

　　繇俗謡俗也　漢書李尋𫝊參人民繇俗師古曰繇讀
與謡同繇俗者謂若童謡及輿人之誦

　　隃度遥度也隃望遥望也踰言遥言也　漢書趙充國
𫝊兵難隃度鄭氏曰隃遥也三輔言也師古曰隃讀
曰遥黥布𫝊隃謂布何苦而反史記作遥後漢書馮
衍顯志賦陟隴山以隃望師古曰隃猶遥也古字通
禮記投壺毋踰言註踰或為遥逺譚語也蓋魚蕭尤
三韻古音相通以隃踰為遥猶或揄之為或扰(周禮舂人
女舂扰二人鄭康成註引詩作或舂或扰)揄狄之為鷂狄也(禮記夫人揄狄釋文揄音
摇雉名爾雅云江淮而南青質五色皆備成章曰鷂鷂音遥謂刻畫此雉形以為后夫人服也蓋揄與鷂
同音故鷂狄即謂之揄狄耳)

　　繇役徭役也　漢書髙帝紀髙帝嘗繇洛陽應劭曰繇
者役也師古曰繇讀曰徭古通用字(徭亦作傜從人)宣帝紀
擅興繇役亦同(繇或書作□蓋以說文謡本作䚻也)

　　漂摇飄姚飄颻也　詩豳風風雨所漂摇漢書外戚李
夫人𫝊武帝賦縹飄姚乎愈莊姚與遥通(見前)故亦借
作颻也通雅云馬融廣成頌羽毛紛其髟鼬章懐註
飛揚貌音必由羊救切此拘沈韻耳實即飄颻古尤
蕭固通音也飛揚則以飄颻為得其聲狀其音去聲
者註者之方言也

　　摇華瑶華也　蘭陵長公主碑摇華襲月邁奉蒨之神
傷以摇為瑶倩更加草

　　剽姚票鷂嫖姚票姚也　漢書霍去病𫝊為票姚校尉
服䖍曰音飄摇史記衛將軍驃騎列𫝊作剽姚荀悅
漢紀作票鷂杜少陵詩作嫖姚又文選王融三月三
日曲水詩序彯摇武猛亦指票姚校尉之類按服䖍
音票姚為平聲荀悅作去聲以票鷂取名為武猛不
知票鷂之名亦言其票鷂髙飛也漢人姚字皆與遥
同用則票鷂即飄颻之聲也故李杜詩皆作平聲用
不得執去聲為科律也

　　咎繇皐陶也　經典皐陶字多作咎繇蓋以字音相近
故得通用古音蕭(宵肴在内)豪尤(侯幽在内)聲近故陶繇二字
可以相通至咎之與皐正毛大可所謂三聲相通之
字而人不識也皐為蕭韻中字咎則尤韻之上聲有
韻中字蕭與尤聲通則並與尤之上去二聲通尤與
蕭聲通則亦與蕭之上去二聲通凡諸韻之相通者
其平上去三聲皆如此相通也如詩鄭風子之丰(東韻)
兮俟我于巷(絳韻)兮則以平聲東與江聲通而江之去
聲絳韻中字亦遂與東韻同用也小雅車攻不失其
馳(支韻)舎矢如破(箇韻)則以平聲支與歌聲通而歌之去
聲箇韻中字亦遂與支同用也周南漢之廣(養韻)矣不可
泳(敬韻)思江之永(梗韻)矣不可方(陽韻)思則以平聲陽與庚
聲通而庚之去聲敬韻上聲梗韻中字亦遂與陽與
養同用也易師卦承天寵(腫韻)也懐萬邦(江韻)也則以平
聲江與冬聲通而冬之上聲腫韻中字亦遂與江同
用也由此推之則知皐咎所以通用之故不得漫以
為古人好使别字矣廣韻下平六豪原有咎字說文
櫜鼛二字皆諧咎得聲而讀如髙則知古咎字原有
髙音也

　　磬樂韶樂也　周禮春官大司樂以樂舞教國子舞雲
門大卷大咸大磬大夏大濩大武又奏姑洗歌南吕
舞大磬以祀四望註大磬舜樂也言其徳能紹堯也
㲈即韶字今書刋本多有誤作磬者訛也又按尚書
大𫝊云招樂興于大麓之野報事還歸二年􁇽然乃
作大唐之歌招為賓客雍為主人始奏肆夏納以孝
成然則舜之樂又名招也招亦音韶字異義同

　　佋穆昭穆也　說文宗廟佋穆父為佋南面子為穆北
面佋本佋穆字今人但知昭穆反驚佋為别字矣

　　炤明照明昭明也　譙敏碑盛徳炤明炤明即昭明也
集韻云昭或作炤禮記中庸斯昭昭之多釋文云昭
本亦作炤荀子仲尼篇炤炤乎其用智之明也炤炤
亦昭昭也又劉熊碑誕生照明又照其憲則照亦與
昭通孫叔敖碑處幽㬆而照明郯令景君碑逺近照
明富春烝張君碑刋照厥勲嚴訢碑去斯照照照皆
通作昭

　　松僑松喬也　樊敏碑松僑協軌按戰國策世之稱孤
而有喬松之壽文選班固西都賦庶喬松之羣類註
皆云喬王子喬松赤松子碑獨借用僑字按議郎元
賓碑有喬宰鄭隸釋云即國僑是喬僑二字古蓋通
用也

　　訞怪訞言妖怪妖言也　荀子非十二子篇則可謂訞
怪狡猾之人矣註訞與妖同漢書文帝紀今法有誹
謗訞言之罪師古曰訞與妖同左𫝊(昭二十六年)秦人降
妖釋文云妖本作訞

　　漂漂縹縹彯彯翲翲飄飄也　史記賈誼𫝊弔屈原賦
鳯漂漂其髙遰兮漢書誼𫝊作縹縹史記司馬相如
𫝊天子大說飄飄有凌雲之氣(漢書相如𫝊同)漢書揚雄𫝊
作縹縹有陵雲之志漂縹飄三字古人本通用無别
後乃分縹為上聲為青黄色漂為去聲為水中打絮
與飄字始不相涉也又如彯彯翲翲其義亦通左思
魏都賦清塵彯彯五臣作剽剽類篇翲翲飛也與飄
飄又何别哉

　　㵱䬙飄颻也　見後魏孝文皇帝弔比干墓文

　　票然飄然也　漢書禮樂志郊祀赤蛟歌票然逝師古
曰票然輕舉意也音匹遥反蓋亦借票為飄也

　　渾殽混淆也　漢書董仲舒𫝊賢不肖渾淆劉向𫝊作
渾殽游俠陳遵𫝊而耽酒溷肴溷渾義皆同混肴殽
義皆同淆

　　勦巢也　張公神碑䳒鵠勦兮乳俳佪隸釋云以勦為
巢五經文字云勦楚交切書甘誓天用勦絶其命釋
文云勦馬本作巢勦巢古或可通

　　苞裹包裹也　莊子天運篇苞裹六極釋文云苞本或
作包易蒙卦包蒙吉釋文云包本亦作苞陸賈新語
苞之以六合註苞與包同孔羨碑廣大苞于無方亦
以苞為包

　　抱之抛之也摽劒抛劒也　史記三代世表抱之山中
註音普茅反義同抛皮日休詩季春人病抱芳杜亦
同又通雅云今人謂擲曰抛按公羊𫝊曹子摽劒而
去之(莊十年)左𫝊長木之斃無不摽也(哀十二年)並與抛同
然今按二𫝊釋文俱無平音徐鉉說文新附抛字註
云按左𫝊通用摽意即謂此也

　　詼啁詼謿也　漢書東方朔𫝊朔與枚皐郭舎人俱在
左右詼啁而已師古曰啁與謿同今但用嘲

　　胞人庖人也　漢書東方朔𫝊館陶公主胞人師古曰
胞與庖同莊子庚桑楚湯以胞人籠伊尹亦同

　　太窂太牢也　史晨碑祠孔子以太窂廣韻窂同牢左
𫝊(襄二十三年)啓牢成釋文云牢一作窂

　　羽旄羽毛也　史記夏本紀荆州貢羽旄齒革今尚書
作毛釋文亦作旄註音毛

　　豪氂毫氂也　漢書律厯志不失豪氂孟康曰十豪為
氂又史記蘇秦𫝊毫氂不伐將用斧柯釐氂古今字
也古本史記皆作氂汲古閣本改作釐非是

　　含□含毫也　太公呂望碑含□彈翰豪與毫同此更
加艸□即翰字

　　六弢六韜也　漢書藝文志周史六弢六篇師古曰即
今之六韜也莊子徐無鬼金版六弢亦同

　　搔擾騷擾也　三國志吳陸凱𫝊騷擾萬姓使民不安
又所在搔擾更為煩苛搔與騷同

　　蕭然騷然也　漢書食貨志兩粤江淮之間蕭然煩費
矣張湯𫝊北邊蕭然苦兵師古曰蕭然猶騷然勞動
之貌按詩常武徐方繹騷釋文云騷徐音蕭

　　跳驅逃驅也　漢書髙帝紀遂圍成皐漢王跳如淳曰
跳音逃謂走也史記作逃又燕王澤𫝊遂跳驅至長
安義並同

　　莫嚻莫敖也　漢書五行志莫嚻必敗師古曰楚官名
字或作敖其音同今左𫝊(桓十二年)作莫敖又曹參𫝊大
莫嚻郡守司馬候御史各一人如淳曰嚻音敖張晏
曰莫敖楚卿號也嚻即敖字

　　敖謷敖敖熬熬囂囂嗸嗸也　漢書食貨志天下謷謷
然師古曰衆口愁聲也荀子富國篇天下敖敖然若
燒若焦陳湯𫝊熬熬苦之師古曰熬熬衆愁聲董仲
舒𫝊此民之所以囂囂苦不足也師古曰讀與嗸同
詩大雅板之篇聽我囂囂𫝊云猶嗸嗸也詩攷一作
敖敖凡敖嗸熬謷囂五字音義皆通

　　□翔翺翔也　見後魏孝文皇帝弔比干墓文

　　伯鷯伯趙伯勞也　伯勞鳥名大戴禮夏小正作伯鷯
詩疏作博勞左𫝊(昭十七年)伯趙氏註伯勞也

　　薅草茠艸也　說文薅重文作茠今人皆知芟艸為茠
茠音近蒿及見薅字反讀若耨何也

　　哥歌也　說文哥聲也古文以為謌字漢書藝文志哥
永言宋書樂志凡歌字皆作哥梁書張瓚𫝊南征賦
下太乙之靈旗撫安哥以㑹儛陳書世祖本紀樸棫
載哥(汲古閣本刻作歌)由庚在詠唐書劉禹錫𫝊屈原居沅
湘間作九哥(汲古閣本亦刻作歌)皆以哥為歌今俗以哥為兄
稱不復知為古歌字矣

　　陂池陂陁也　東觀漢記光武作壽陵云為山陵陂池
裁令流水而已按刋繆正俗云陂池讀如陂陁猶言
靡迤也帝自言不須髙陵但令小隆起陂陁然裁得
泄流水潦耳今讀者謂為陂池令得流水此讀非也

　　嘑沱呼沱虖池虖沱惡池亞駝呼池滹沱也　史記蘇
秦𫝊南有嘑沱易水戰國策五年以擅呼沱後漢書
光武紀至呼沱河周禮職方氏并州其川虖池山海
經白馬之山木馬之水出焉而東北流注於虖沱禮
記禮器晉人將有事于河必先有事于惡池秦詛楚
文不顯大神亞駝韓非初見篇中山呼沲以北不戰
而畢為燕滹沱字凡數變皆以聲相通而假借用之
也

　　黿鱓黿鼉也　史記太史公自序㫁髮文身黿鱓與處
索隠曰鱓音鼉說文鱓魚名皮可冒鼓詩大雅靈臺
鼉鼓逢逢即鱓鼔也

　　蓼義蓼儀蓼莪也　魯峻碑悲蓼義之不報衡方碑悼
蓼儀之劬勞隸釋云義儀二字古皆音俄詩以實惟
我儀與在彼中河樂且有儀與在彼中阿協太𤣥亦
以各遵其儀協不偏不頗左𫝊音蛾析作蟻徐廣音
檥舡作俄漢碑凡蓼莪皆作蓼儀此碑又作蓼義皆
以聲近相假借爾

　　尚儀常娥也　呂氏春秋勿躬篇尚儀作占月方子謙
曰古者羲和占日常儀占月皆官名也左𫝊有常儀
靡即常儀氏之後尚常形聲相近故得通用儀亦有
娥音也一作常羲山海經有女子方浴月帝俊妻常
羲生月十有二此始浴之羲儀字近相沿改作淮南
子冥覽訓譬若羿請不死之藥于西王母恒娥竊之
以奔月其字作恒後漢書天文志註張衡靈憲作姮
娥其字從女作姮恒姮皆常也古人因避諱而變儀
有娥音而傅㑹者又有羿妻之說故遂作娥今則確
然以為女子矣其可笑孰甚焉

　　蛾而俄而也　漢書外戚班倢伃𫝊始為小使蛾而大
□如淳曰蛾無幾之頃也師古曰與俄同古字通用
□即幸字

　　昂俄昂峩也　漢書揚雄校獵賦俄軒冕雜衣裳師古
曰俄俄陳舉之貌義與峩同韓昌黎鬭雞聨句詩俄
膺忽爾低亦昂俄之義也

　　僂儸樓羅也　蘇鶚演義樓羅者幹辦集事之稱南史
顧榮𫝊婁羅之辨五代史劉銖𫝊云諸君可謂僂儸
兒矣字别義同

　　猗儺阿那妸娜猗難婑媠猗狔猗柅猗萎旑旎也　楚
辭宋玉九辨紛旖旎乎都房註王逸引詩旖旎其華
今詩作猗儺長卿子雲子淵旖旎皆從詩楚辭來當
讀阿那亦可轉音古旎讀儺猶儀讀俄蟻讀蛾也王
褒洞簫賦阿那腲腇註舒遲貌義正與猗儺同韓昌
黎元和聖徳詩天兵四羅旗常妸娜戴氏曰古單作
猗難與那同列子楊朱篇公孫穆好色擇稚齒婑媠
者亦與猗儺同文選司馬相如上林賦猗狔從風史
記作旖旎漢書作猗柅宋玉髙唐賦猗狔豐沛與上
林賦同大人賦又猗抳以招摇張揖曰猗抳下垂貌
郭璞江賦隨風猗萎皆猗儺也古人三聲互用故平
上各隨所施註釋家各就所見而為之音義遂煩而
難稽矣

　　芰茄芰荷也　漢書揚雄𫝊反離騷衿芰茄之緑衣兮
師古曰茄亦荷字也見張揖古今字詁王應麟詩考
有蒲與荷作有蒲與茄見樊光註爾雅

　　猗衡阿衡也　髙彪碑稽功猗衡隸釋云說書者以阿
衡為倚平正義曰古人讀阿倚同音故以阿為倚此
銘以猗衡對申甫若取同音則是借猗作伊若以偏
傍假借則倚阿皆與猗相近也按詩綠竹猗猗叶于
何切猗有阿音則是借猗為阿也

　　柰河柰何也河人何人也　逢盛碑無可柰河隸釋云
以柰河為柰何吳仲山碑柰何亦作河隋張公禮龍
藏寺碑以河人為何人

　　可門何門也　李邕娑羅樹碑一歸可門吾淮張力臣
先生云可門者何門也說文誰何之何本單作可其
從人者則為儋何(去聲)之何易何校滅耳詩何蓑何笠
爾雅何鼓謂之牽牛是也後借為誰何之何更以擔
荷為儋何字字日繁而忘其本矣此文以可為何可
見開元時文字尚存古法

　　荷禮苛禮也　漢書酈食其𫝊握齱好荷禮師古曰荷
與苛同苛細也

　　荷擾苛擾也　街彈碑吏無荷擾之煩隸釋云以荷為
苛按詩序哀刑政之苛釋文云苛本亦作荷左𫝊苛
慝不作釋文亦云苛本或作荷

　　譴何譴訶也苛問訶問也　漢書賈誼𫝊故其在大譴
大何之域者註譴責也何問也音義如訶又按文選
賈誼過秦論陳利兵而誰何李善註誰何問之也漢
書有誰何卒廣雅曰何問也音苛史記衛綰𫝊(見萬石張
叔傳中)景帝立歳餘不譙呵綰註譙音誰呵音何漢書
作不孰何綰何訶呵音義同也又王莽𫝊掖門僕射
苛問不遜苛亦與呵同

　　苛癢疴癢也　禮記内則疾痛苛癢古本與陸本皆作
苛癢一作疴癢釋文苛音荷荷與苛通故借

　　琢摩琢磨也沙劘磋磨也　詩衞風如琢如磨釋文云
本又作摩州輔碑摩而不𥻘(今作磷)漢書食貨志而姦
或盜摩錢質而取鋊磨皆作摩王褒九懐貴寵沙劘
上下與阿跎多和沲叶韻劘讀如磨謂陵轢之猶磋
磨也(磷古亦與𥻘通詩白石粼粼釋文云粼亦作磷)

　　□研磨研也　呂氏春秋精通篇用刀十九年刃若新
劘研順其理誠乎牛也□即磨字又順民篇於是剪
其髮□其手□亦同磨

　　么䯢么麽也　漢書班固敘𫝊班彪王命論么䯢尚不
及數子鄭氏曰䯢音麽小也文選作么麽義同

　　拾没什麽也　字典云不知而問曰拾没俗訛為什麽
按麽即没之平聲南北語音有髙下之不同無定字
也不必謂之訛

　　化言訛言也　史記天官書鬼哭若呼其人逢俉化言
誠然化與訛同按訛本從化得聲亦從口作吪此但
用化者蓋訛吪之省文也漢書天文志正作訛

　　卞咼卞和也　淮南子說山訓咼氏之璧即和氏也說
文先訓云卞和本此字今湖廣有此姓

　　魁頭科頭也　後漢書東夷𫝊大率皆魁頭露紒註魁
頭猶科頭也謂以髪縈繞成科結也按此乃用字之
異魁非即科字也

　　余谷斜谷也　楊君石門頌余谷之川隸釋云以余為
斜集古録云以余為斜漢人皆爾急就章板笮所產
谷口斜王應麟音釋云碑本作余

　　􁚎騮驊騮也　列子周穆王篇右服􁚎騮註􁚎古驊字
按八駿之名諸書所引參差不一即一􁚎字亦多不
同玉海引穆天子𫝊作□筆叢引作□恐多訛文未
可盡據餘詳各字下

　　女蝸女媧也　禮記明堂位女媧之笙簧古本作蝸鄭
司農云女蝸三皇承宓羲者又引世本云女蝸作笙
簧釋文云蝸古蛙反

　　𤓰牛蝸牛也　三國志魏楊沛𫝊起𤓰牛廬止其中又
管寧𫝊焦先自作一𤓰牛廬裴松之云𤓰當作蝸先
等作圜舍形如蝸牛蔽故謂之蝸牛廬𤓰蝸聲近故
相借用

　　攫搦捉搦捉拏也　舊唐書髙宗紀永隆二年詔雍州
長史李義𤣥云商賈富人厚葬越禮嚴加攫搦又代
宗紀廣徳二年禁鈿作珠翠等委所司切加捉搦又
李德裕𫝊奏云昨㸃兩浙福建百姓渡江者日三五
十人臣於□山渡已加捉搦唐書韓琬𫝊不務省事
而務捉搦北齊書厙狄干𫝊令人捕搦搦即拏字今
俗作拿者是也搦本音諾髙其聲讀之即成拏音故
古人用搦而俗人用拿其義一也

　　大姑大家也　後漢書列女𫝊曹大家即大姑也姑家
聲近故字亦通用

　　□㲚袈裟也　大淨法門經袈裟者晉名去穢應法師
云舊作□㲚音加沙葛洪字苑始改從衣

　　蝦赮瑕霞也　史記天官書夫雷電蝦虹辟厯夜明者
漢書天文志作赮􁆱(即虹字)文選郭璞江賦絶岸萬丈
壁立赮駮李善註赮古霞字揚雄甘泉賦吸青雲之
流瑕兮李善註霞與瑕古字通用三字皆因聲借用
也

　　瑕霞蝦也　張衡南都賦駮瑕委蛇李善註瑕與蝦古
字通吳越春秋越王夫人烏鳶歌啄霞矯翮兮雲間
霞亦蝦字也(古本作霞近刻已多改作蝦)

　　瘕瑕也　舊唐書中宗紀韋后稱制詔書負犯㾗瘕咸
從洗滌又𤣥宗紀開元二十七年赦文諸色㾗瘕人
咸從洗滌瘕音霞與瑕同

　　徦爾遐邇也　楊統碑徦爾莫不隕涕繁陽令楊君碑
徦爾僉服漢書禮樂志更定郊祀歌徦狄合處師古
曰徦即遐字耳又按遐亦作假揚子法言寡見篇假
言周于天地贊于神明註假作遐瑕亦同遐詩邶風
泉水瑕不有害釋文引毛云逺也禮表記引詩遐不
謂矣作瑕斥彰長田君碑又作□尒亦遐之變也爾
尒與邇並通

　　苴蜀巴蜀也　史記張儀𫝊苴蜀相攻擊索隠曰苴音
巴

　　素沙素紗也輕□輕紗也　周禮天官内司服素沙註
今之白縳也今世有沙縠名出于此蓋即紗字又漢
書元帝紀註輕綃今之輕□也□亦紗字

　　君雅君牙也　禮記緇衣引書君牙作君雅

　　批把鼙婆琵琶也　風俗通批把此近世樂家所作以
手批把因以為名釋名推手前曰批引手後曰把搜
神記(今本無此語)琵琶一名鼙婆蓋即琵琶二字之轉聲
也

　　歐羊歐陽也　綏民校尉熊君碑治歐羊尚書隸釋云
以歐羊為歐陽漢書古今人表樂陽師古曰即樂羊
也二字漢人互用如此

　　明敭明揚也　書古文訓明明敭仄陋今書堯典作揚
集韻云揚古文作敭宋書恩倖𫝊序明敭幽仄唯才
是與温子昇舜廟碑感夢長眉明敭仄陋皆用古文
也又通鑑牛仙客加尚書張九齡曰惟舊相及敭厯
中外者為之昔人文字中往往用敭厯字或誤書作
敡因讀為踢厯者非也(敭從昜音陽敡從易以䜴切)

　　湯谷𤾉谷也　楚辭天問出自湯谷次于蒙汜註湯音
陽一作𤾉淮南子天文訓作𤾉谷

　　相羊忀徉襄羊常羊儴佯相佯尚羊倡佯常翔相翔彷
徉方洋仿佯徜徉也　文選宋玉九辨聊消遥以相
羊一本作相佯又司馬相如上林賦招摇乎忀徉史
漢及李善本皆作襄羊郭璞曰襄羊猶彷徉也漢書
禮樂志更定郊祀歌周流常羊思所幷師古曰常羊
猶逍遥也文選張衡西京賦儴佯乎五柞之館李善
本作相羊註云猶彷羊也後漢書馮衍顯志賦乗翠
雲而相佯註猶逍遥也淮南子俶真訓不若尚羊物
之終始也栁子厚文儻蕩其心倡佯其形老子指歸
作常翔儀禮覲禮註相翔待事之處史記吳王濞𫝊
彷徉天下漢書濞𫝊作方洋師古曰猶翺翔也後漢
書東平憲王蒼𫝊消摇仿佯註游散之意皆徜徉之
變也

　　詳狂佯狂也　史記殷本紀箕子詳狂為奴詳與佯同
又孝武本紀乃為帛書以飯牛詳弗知也亦是佯字

　　翔實詳實也太祥太詳也　漢書西域𫝊其土地山川
王侯戸數道里逺近翔實矣師古曰翔與詳同假借
用耳史記太史公自序司馬談六家指要論嘗竊觀
隂陽之術太祥徐廣曰一作詳漢書司馬遷𫝊作詳
是祥亦假借為詳用也

　　不詳不祥也　荀子修身篇則可謂不詳少者矣註詳
當為祥易大壯不能退不能遂不詳也釋文云王肅
作祥左𫝊(成十六年)詳以事神註詳祥也二字古通用

　　吉羊吉祥也　漢元嘉刀銘宜侯王大吉羊隸續云漢
代器物多以羊為祥按說文羊祥也羊有祥義故即
借為祥

　　敖詳翺翔也　吳仲山碑出入敖詳韻㑹云詳通作翔
敖詳猶翺翔也又漢書禮樂志鴹吉時師古曰鴹古
翔字也

　　子諒慈良也　禮樂記則易直子諒之心油然生矣韓
詩外𫝊作慈良按今本字雖作子諒而義亦作慈良
解當知古本如是而𫝊本因聲沿誤也

　　稻稂稻粱也　白石神君碑黍稷稻稂以稂為粱
蕩蕩湯湯也　郙閣頌山崔㠕兮水流蕩蕩蕩蕩即湯湯
蕩與湯古字通用如蕩隂亦作湯隂是也

　　防中房中也　史記武帝本紀夏有芝生殿防内中又
曰甘泉防生芝九莖封禪書皆作房漢書溝洫志於
是卒塞瓠子築宮其上名曰宣防史記河渠書作宣
房古書多以防為房者按漢人隸書如校官碑董並
字公房房作□唐公房碑房作□隸釋云隸法房字
其戸皆在側故人多不曉或作防或作昉皆誤也據
此則防中宣防當時本是房字變隸為楷因形誤書
遂成防耳非防與房義果可通也

　　鏗鎗鏗鏘也　史記樂書君子之聽音非聽其鏗鎗而
已也漢書禮樂志但能紀其鏗鎗鼓舞而不能言其
義鏗鎗並與鏗鏘同

　　闛闔閶□也　漢書揚雄𫝊校獵賦西馳闛闔師古曰
闛讀與閶同帝堯碑排啓闛闔隸釋云闛讀為閶

　　畺土疆土也無畺無疆也　漢書王子侯表以諸侯王
畺土過制師古曰畺亦壃字也說文畺界也或作疆
廣韻疆亦作壃張公神碑畺土家靜樊敏碑華南西
畺朱龜碑綏我土畺皆同白石神君碑萬壽無畺書
召誥無疆惟休古文尚書作無畺

　　大壤大穰也　莊子庚桑楚居三年畏壘大壤列子天
瑞一年而給二年而足三年大壤壤並同穰

　　傖囊戕囊搶攘也　莊子在宥篇臠卷傖囊註猶搶攘
也崔本莊子作戕囊字别義同

　　敓􁚏奪攘也　舊唐書武后紀贊敓􁚏神器按廣韻敓
古奪字引古周書曰敓攘矯䖍又陽韻􁚏盜也敓􁚏
即奪攘字正用周書呂刑之文而變其字無他義也
通雅引此文誤作□􁚏以為即搶攘字又以二字不
知所出疑宋公自為之是以舊唐書之文而誤為新
唐書矣新書武后紀及后妃𫝊俱無此文也韻㑹引
作□􁚏字彚引作皴□皆誤

　　俇攘􁂰躟狂勷劻勷也　楚辭宋玉九辨逢此世之劻
勷一作俇攘一作􁂰躟註狂遽貌韓昌黎詩渾奔肆
狂勷義與劻勷同勷讀同攘今人多用劻勷作贊襄
意讀勷如襄誤甚

　　東箱東廂也　儀禮公食大夫禮公揖退于箱又覲禮
設几侯于東箱註東夾之前相翔待事之處漢書鼂
錯𫝊趨避東箱楊敞𫝊敞夫人遽從東箱箱即廂字
漢書周昌𫝊呂后側耳于東箱聽師古曰正寢之東
西室皆曰箱言似箱篋之形(史記周昌𫝊作廂)按箱廂同音
假借用耳非取其似箱篋之形也爾雅室有東西廂
曰廟正用廂字豈獨不取箱篋形乎顔說拘矣

　　相嵌商嵌鑲嵌也　通雅云元美曰趙希鵠云夏時器
多相嵌譌為商嵌用修以為鑲嵌智謂本商嵌蓋古
謂刻為商商金商銀乃古之遺稱也

　　龍襄龍驤也　豆盧恩碑龍襄將軍

　　創瘡也　禮記曲禮頭有創則沐創通作瘡玉篇創古
文瘡字

　　□莊也　見修孔子廟詔表

　　區萌句芒也　管子五行篇艸木區萌即句芒也禮月
令句者畢出萌者盡達句讀如鉤鉤區音近故通

　　肅爽驌驦也　左𫝊(定二年)唐成公有兩肅爽馬爽讀平
聲俗作驦亦作騻肅亦作驌晉書郭璞𫝊客傲曰昆
吾挺鋒驌驦軒髦

　　廧屋牆屋也　曹全碑戢治廧屋廧即牆字書五子之
歌峻宇雕牆古文尚書作廧詩小雅兄弟䦧于牆釋
文云本或作廧左𫝊狄人伐廧咎如穀梁作牆漢書
鄒陽𫝊牽帷廧之制文選作牆廧牆音義同又石經
論語辟諸宮牆作蘠與華岳碑同堯廟韓勅二碑牆
又作□皆假借也

　　福央福殃也　無極山碑來福除央隸釋云以央為殃
吳仲山碑而遭禍央嚴訢碑君獲其央皆以央為殃

　　不牓不妨也　論衡自紀篇柤濁裔清不牓奇人註云
牓讀為妨

　　傏□盪突唐突也　廣韻傏□不遜洪武正韻引廣韻
盪突亦作傏□通作唐今按廣韻盪字止上去二音
平聲唐韻無此字未知正韻所據何本

　　棠棠堂堂也　魯峻碑棠棠忠惠隸釋云棠棠作堂堂
他碑亦有之按嚴訢碑棠棠容貌與此正同古書凡
形容之辭初無正字皆假借同音之字用之故棠棠
堂堂皆無不可非有定義也

　　唐溪棠谿堂谿也　後漢書延篤𫝊少從潁川唐溪典
受左氏𫝊註引風俗通曰吳夫槩王奔楚封堂谿因
以為氏唐與堂同也今考應劭風俗通實無此語廣
韻又云闔廬弟夫溉奔楚為棠谿氏其字作棠與水
經注同漢石經公羊𫝊後有堂谿典姓名正作堂字
然則唐溪棠谿皆堂谿之譌也

　　髙塘髙唐也　驪山温泉頌髙塘之雲按陂塘之塘古
但用唐唐乃塘之本字此則又故用塘也

　　賓桹檳榔也　漢書司馬相如上林賦仁頻幷閭師古
曰仁頻即賓桹也頻字或作賓

　　郎廟廊廟也　鍾繇宣示帖茤蕘之言可擇郎廟郎即
廊也漢書董仲舒𫝊游于巖郎之上晉灼曰堂邊廡
巖郎謂嚴峻之郎也漢書東方朔𫝊今陛下累郎臺
師古曰郎堂下周屋皆以郎為廊

　　亢倉庚桑也　莊子有庚桑楚史記莊子𫝊作亢桑子
大唐新語云道家有庚桑子者世無其書開元末處
士王源撰亢倉子兩卷以補之序云庚桑亢桑亢倉
一也唐藝文志以為襄陽王士元著

　　倉海滄海也　漢書揚雄𫝊甘泉賦東燭倉海文選楊
賦作滄古通用字也

　　倉天蒼天也倉龍蒼龍也倉梧蒼梧也　詩王風黍離
悠悠蒼天釋文云蒼本亦作倉北海相景君碑于何
穹倉楊著碑卬叫穹倉堯廟碑恩如浩倉史晨碑黑
不代倉皆以倉為蒼天之蒼禮記月令駕倉龍漢書禮
樂志郊祀歌左倉龍魏上尊號奏重華必忿憤于倉
梧之神墓皆同以倉為蒼

　　東阬東岡也　漢書揚雄𫝊甘泉賦陳衆車于東阬兮
師古曰阬大阜也讀與岡同集韻岡通作阬

　　鎠柔剛柔也　仲定碑有鎠柔兮隸續云以鎠為剛按
鎠即鋼字六書正譌云岡别為罡碑蓋以鋼為剛而
又變岡從罡也

　　頡䀪頡頏也　文選揚雄甘泉賦魚頡而鳥䀪李善註
頡䀪猶頡頏也

　　包巟包荒也　易泰卦包荒說文引易作包巟釋文云
荒本亦作巟五經文字云巟古荒字

　　􁁬落荒落也　爾雅釋天歳名已曰大荒落史記作大
􁁬落一本作大荒駱

　　璜璜煌煌也　楊子法言孝至篇武義璜璜兵征四方
註猶煌煌也

　　蒼黄蒼皇也　文選北山移文蒼黄飜覆舊唐書僖宗
廣明二年王處存之衆蒼黄潰亂李端叔曰楊元發
蒼黄失據皆蒼皇也郝氏又以張皇為蒼黄蓋舒徐
則為徜徉急遽則為張皇又穿齒憤聲為蒼黄則更
迫矣

　　方皇傍偟房皇仿偟徬徨也　漢書揚雄𫝊甘泉賦溶
方皇于西清師古曰方皇彷彿也文選李善註方皇
即彷徨彷音旁莊子大宗師篇芒然傍偟乎塵垢之
外史記禮書房皇周浹漢書司馬相如子虛賦仿偟
乎海外音義皆與徬徨同

　　慞惶張皇也　書康王之誥張皇六師陶𢎞景周氏冥
通記整心建意勿慞惶也義與張皇同集韻云慞惶
懼也

　　不偟不遑也　揚子法言君子篇忠臣孝子偟乎不偟
註偟暇言忠孝之人不暇問仙人無益之事也爾雅
釋言遑暇也釋文云或作偟張表碑匪偟時榮亦用
偟字義正同遑

　　横蟲蝗蟲也　唐韻古音蝗戸盲切音横演春秋繁露
云徽州稻苦蟲害俗呼横蟲按横本可讀如黄古庚
陽聲通也

　　湯隂蕩隂也　漢書地里志河内郡蕩隂師古曰蕩音
湯今縣名直作湯隂矣張遷碑蕩隂令猶用漢書蕩
字

　　乃渹那行也　世說劉真長見王導導以腹熨彈碁局
曰何乃渹劉出曰未見他異惟聞吳語程大昌按玉
篇言渹虚觥反今鄉俗狀涼冷之狀曰冷渹此解非
也八庚與七陽通渹當作亨康反吳人之聲常有之
意以為何如則曰那行行字亦音亨康反老學菴筆
記曰閣門促人曰那行是即何乃渹之聲也

　　芒芒茫茫也　詩商頌洪水芒芒文選陸機歎逝賦咨
余今之方殆何視天之芒芒義皆與茫茫通

　　北芒北邙也　後漢書城陽恭王祉𫝊葬于洛陽北芒
即北邙也

　　行臧行藏也　衡方碑用行舎臧說文新附字云藏漢
書通用臧字從艸後人所加漢書禮樂志同録臧於
理官師古曰古書懐藏之字本皆作臧漢書例為臧
耳

　　卬貴昂貴也　漢書食貨志萬物卬貴師古曰卬物價
起音五剛反按詩卷阿顒顒卬卬衡方碑引作昂昂
卬昂二字古蓋通用

　　昴藏昂藏也　見于大猷碑

　　庚更也　列子黄帝篇心庚念是非口庚言利害註庚
當作更按漢書律厯志歛更於庚以更釋庚禮檀弓
季子皐葬其妻犯人之禾請庚之註償也史記平準
書悉巴蜀稅賦不足以更之更亦為償則更庚二字
古蓋通用

　　革更也　管子山權篇丁氏歸革築室賦籍藏龜註革
更也吕氏春秋當務篇子肉也我肉也尚胡革求肉
而為魏策吾已許秦不可革矣俱與更同按革即更
之入聲字聲義皆可相通故遂借革以為更

　　横舎黌舎也　後漢書鮑永𫝊永孫徳乃修起横舎註
横學也又作黌朱浮𫝊造立横舎亦同

　　元享元亨也　張公神碑元享利貞漢隸字原云漢碑
元亨字皆作享至子孫享之之類則又作亨按九經
字樣云亯音饗獻也又音赫平通也又音魄平宰也
從髙省象進孰物形說文亦作□今經典相承隸省
作享音饗作亨音赫平又音魄平則享亨本一字也
故得通用

　　瑛雄英雄也　綏民校尉熊君碑攬瑛雄之迹兮郭仲
奇碑翼翼瑛彥皆以瑛為英

　　女罃女英也　漢書古今人表女罃舜妃師古曰即女
英也

　　平議評議也　後漢書霍諝𫝊前者溫教許為平議平
與評同三國志費褘𫝊註引殷基通語曰司馬懿誅
曹爽褘設甲乙論平其是非平亦同評

　　□揚荆揚也　見乙速孤行儼碑

　　荒况兄也　釋名兄荒也荒大也故青徐人謂兄為荒
白虎通三綱六紀篇兄况也况父法也廣雅兄况也
今江南猶呼兄為况漢書尹翁歸字子兄師古曰兄
讀曰况詩大雅桑柔倉兄填兮兄亦讀若况此即庚
陽之三聲讀法也

　　外生外甥也　三國志陸遜𫝊外生顧譚顧承姚信陸
抗𫝊註陸景母張承女諸葛外生諸葛亮集有戒外
生書世說曰桓豹奴是王丹陽外生形似其舅唐戴
叔倫有送外生宋垓詩皆以生為甥劉熙釋名云舅
謂姊妹之子曰甥甥亦生也

　　太形太行也　列子湯問篇太形王屋二山註形當作
行按今讀行作杭列子作形則知古讀太行如行路
之行矣然庚陽相通形行實一聲也又太行一作泰
坰

　　踁踁誙誙脛脛䂩䂩䃘䃘硜硜也　晉書范宏之𫝊雖
有踁踁之稱而無大雅之致黄公紹以為即硜字莊
子至樂篇吾觀俗之所樂舉羣趨者誙誙然如將不
得已而皆曰樂者吾未之樂也類篇誙誙趨死貌要
亦硜硜之義也漢書楊惲𫝊脛脛者未必全也亦言
硜硜之狀若曰脛去聲則踁亦在徑韻皆為足骭其
義何取此但以形聲相近而借用耳元次山丹崖翁
宅銘怪石臨淵䂩䂩自顛亦硜硜也乃自註為綺競
切何也韓道昭五音集韻又誤以䂩為硯字皆非又
韓昌黎詩焉能守䃘䃘說文硻從石堅省聲與硜同
䃘即硻字從石從堅特不省耳

　　萌隸氓隸也　戰國策施及萌隸管子山國軌謂髙田
之萌曰註萌民也此條與一卷良萌條義通

　　崝嶸崢巆崢嶸也　說文嶸崝嶸也文選宋玉髙唐賦
俯視崝嶸崝崢本字也又漢書揚雄甘泉賦似紫宮
之崢巆白石神君碑登崢巆巆亦嶸字

　　鸎桃櫻桃也　呂覽仲夏之月羞以含桃先薦寢廟髙
誘註以鸎所含食故曰含桃又名鸎桃

　　棖子橙子也　金城記黎舉欲以棖子臣櫻桃但恨不
同時耳棖子即橙子也

　　諍爭也　唐扶碑州郡諍表言州郡爭相表薦也隸釋
云以諍為爭廣韻諍亦作爭

　　請文情文也　史記禮書請文俱盡徐廣曰古情字多
假借作請諸子中多有此比荀子成相篇聽之經明
其請請亦同情(字典啨字註引禮書作啨謂啨古情字誤)

　　旌密精密也　堯廟碑工師旌密有斑道之巧隸釋云
以旌為精

　　青䭀飯青精飯也　吳曽曰神仙王褒𫝊太極真人以
太極青精飯方授之褒鍊服五年色如少女杜詩惜
無青精飯使我顏色好蘇頌曰陶隠居登真隠訣有
青䭀飯即青精飯今釋家四月八日所作之烏飯是
也

　　水精水晶也　後漢書西南夷𫝊哀牢國出水精琉璃
西域𫝊大秦國宮室皆以水精為柱即水晶也李白
詩下却水精簾亦同今但用水晶字耳

　　天精天暒天晴也　史記天官書天精而見景星註精
明也義與晴通漢書天文志作暒孟康曰暒精明也
義亦同說文晴字本作夝

　　孩嚶孩嬰也　逢盛碑捬育孩嚶以嚶為嬰

　　呈式程式也　樊安碑作呈作式以呈為程按史記秦
始皇紀上至以衡石量書日夜有呈不中呈不得休
息呈程古字蓋通

　　從徵從征也　史記三王世家燕王策非教士不得從
徵張晏曰士不素習不應召蓋從徵即應召募從征
伐也

　　正營征營怔營也　漢書王莽𫝊人民正營師古曰正
營惶恐不安之意也正音征又後漢書鄧隲𫝊惶窘
征營晉書王濬𫝊自理書惶怖征營皆以征作怔(汲古
閣本已刻作怔)其義亦同

　　頃耳傾耳也　漢書王褒𫝊不單頃耳而聽已聰師古
曰頃讀曰傾詩周南不盈頃筐註欹筐也亦與傾同

　　徑管經管也　徐氏紀產碑雝直徑管蓋以徑為經也
按徑經二字古多通用楚辭宋玉招魂經堂入奥朱
塵筵些註經一作徑左𫝊(僖二十五年)昔趙衰以壺餐從
徑餒而弗食正義曰劉炫改徑為經謂經厯饑餒史
記髙祖本紀夜徑澤中索隠曰徑舊音經

　　義刑儀型也　楊信碑追念義刑即儀型也借義作儀
刑與型同詩大雅儀刑文王又尚有典刑皆但作刑

　　刑形也形刑也　刑形二字古多通用無别急就章獖
膾炙胾各有刑王應麟音釋云刑顏師古本作形孫
叔敖碑因埋掩其刑馮緄碑遺令墳塋取藏刑而已
李翊碑□松柏而憔刑李翊夫人碑收刑𤣥都靈臺
碑靈龜隠刑凡形體字皆作刑易鼎卦其形渥鄭氏
虞氏作其刑剭髙彪碑形不妄濫恩如皓春凡刑罰
字又作形二字互用如此

　　邢景形影也　侯成碑惟想邢景司馬季徳碑消邢幽
門孔躭碑消邢瘦腊皆以邢為形景影本字葛洪加
彡

　　霆堅庭堅也庭電霆電也　孫叔敖碑霆堅禹稷不能
過也隸釋云以霆堅為庭堅朱龜碑威神庭電隸釋
云以庭為霆二字亦故為互異如此

　　渟車停車也　後漢書趙岐𫝊渟車呼與共載此字典
引漢書如此查後漢書今多作停從人不從水未知
字典所據何本

　　神零神靈也　吳仲山碑神零有知隸釋云以零為靈
按類篇從靈之字亦或從零如􁚐為□􁚑為□□為
□之類甚多靈與零古或通用

　　萬零萬齡也　斥彰長田君碑身没名立永載萬零隸
續云以零為齡又修華岳碑繁陽令楊君碑皆以軨
為齡他書未見通用或書碑者好奇之過與

　　霝□苓落零落也　說文□霝□也尚書大𫝊用苓落
漢書班固敘𫝊答賓戲曰失時者苓落師古曰苓與
零同

　　涕泠涕零也　樊敏碑士女涕泠金石文字記云泠者
零之異冀州從事郭君碑同僚涕泠張公神碑天時
和兮甘露泠零皆作泠

　　泠人伶人也泠綸伶倫也　左𫝊(成九年)晉侯見鍾儀問
其族曰泠人也釋文云依字作伶正義云泠氏世掌
樂官而善故後世名樂官為伶官漢書律厯志黄帝
使泠綸師古曰泠音零綸音倫也

　　康甯康寧也　漢書禮樂志更定郊祀歌穰穰復正直
往甯師古曰甯願也合韻音寧說文繫𫝊云甯猶寧
也今俗人言寧可如此為甯可如此王莽𫝊永以康
甯集韻甯同寧甯戚一作寧越

　　熒火螢火也　爾雅釋蟲熒火即炤釋文本作螢註云
今本作熒後漢書靈帝紀帝與陳留王協夜步逐熒
光行數里即螢光也

　　熒陽滎陽也　漢書地里志後漢書郡國志滎陽字皆
從水周禮職方氏其川熒雒註熒在熒陽其字從火
韓勅後碑河南熒陽劉寛碑隂河南熒陽鄭烈碑熒
陽將封人也字皆從火作熒(今本周禮亦或改作滎釋文仍作熒)

　　承掾丞掾也　洪武正韻引後漢書馬援𫝊承掾之任
謂承與丞同按今本後漢書多刻作丞不作承未知
正韻所據何本左𫝊(哀十八年)楚使子國帥師而行請承
杜註云承佐也義正為丞

　　徵懲也　荀子正論篇凡刑人之本禁暴惡惡且徵其
未也註徵讀為懲易懲忿窒欲釋文作徵蜀才作澄
劉作懲史記建元以來侯者年表荆荼是徵鄭𤣥曰
徴艾漢書溝洫志穿渠自徵師古曰徵音懲集韻云
懲通作徵(荆荼即荆舒書洪舒于民古文尚書作洪荼)

　　鱗雜凌雜也　漢書天文志故其占驗鱗雜米鹽亡可
録者按鱗雜言瑣細也字亦不當定作凌今俗多作
凌耳兩字皆假借用之

　　凌轢陵轢也　史記魏其武安侯𫝊凌轢宗室後漢書
朱浮𫝊帝以浮陵轢同列按陵轢者謂以勢加乎人
之上而欺侮之也用陵字為正今多通借凌如凌雲
凌厲之類皆是

　　江淩江陵也　見孟法師碑

　　九増九層也曾城增城也　魏大饗碑䕃九增之華蓋
九增即九層也楚辭天問增城九重其髙幾里漢書
揚雄𫝊甘泉賦增宮㠁差師古曰增重也增皆同層
又漢書司馬相如𫝊哀二世賦坌入曾宮之嵳峩師
古曰曾重也後漢書張衡𫝊思𤣥賦登閬風之曾城
兮(文選作層)曾亦同層

　　股厷股肱也　書益稷臣作朕股肱耳目古文尚書作
股厷按說文肱本作厷

　　耐能也　禮記禮運故聖人耐以天下為一家註耐古
能字宋祁漢書髙帝紀註云古者能字皆作耐字後
世以三足之能為能故今人書能無有作耐字者按
古人不獨能作耐耐亦作能蓋二字音義同也漢書
鼂錯𫝊胡貊之人其性能寒揚粤之人其性能暑註
能讀曰耐趙充國𫝊漢馬不能冬能亦讀耐

　　效郵效尤也　國語郵而效之郵又甚焉按書𫝊愆尤
之尤多通用郵詩賓之初筵不知其郵釋文云過也
禮記王制郵罰麗于事家語芾而麛裘投之無郵列
子楊朱篇伯夷非無欲矜清之郵漢書成帝紀天著
變異以顯朕郵五行志是月后妾當有失節之郵賈
誼𫝊弔屈原賦般紛紛其離此郵兮谷永𫝊則卦氣
悖亂咎徵著郵外戚𫝊班倢伃賦哀襃閻之為郵又
不廢捐于罪郵班固敘𫝊譏苑扜偃正諫舉郵皆過
失之義尤郵古字通用也爾雅釋言郵過也正是此
義乃註云道路所經過是以為郵𫝊之郵矣恐非又
古人不獨以為愆尤之尤亦以為尤甚之尤列子周
穆王篇況魯之君子迷之郵者是也(王良郵無恤亦用作尤良見文
選盧諶贈劉琨詩)

　　石郵石尤也　困學紀聞云容齋五筆石尤風引陳子
昂戴叔倫司空文明詩意其為打頭逆風也李義山
詩作石郵(來風貯石郵)楊文公詩亦作郵(石郵風惡客心愁)

　　華聊華騮也　漢書地里志得華聊綠耳之乗字典引
志作聊以為聊又同騮考今本漢志多刻作駵其字
仍從馬特省田耳駵與驑音義本同非如以聊作驑
音義各别也未知字典所據何本

　　留落流落也　孔平仲雜抄曰霍去病𫝊諸宿將常留
落不耦今世俗多作流落或議史記無此語乃見漢
書衛青𫝊諸將常留落不遇註遲留零落不遇合也
今按史漢二書去病𫝊在衛青𫝊後此實去病𫝊中
語史記作然而諸宿將常坐留落不遇漢書作然而
諸宿將常留落不耦常下無坐字遇作耦其所異者
此耳何以云史記無此語也凌本作不遇萬厯十年
南監髙啓愚修本依劉之同所校此語正作留落不
耦

　　流黄磂黄硫黄也　硫黄古但作流黄言其色也機上
流黄亦取流黄之色說文䓞可以染留黄蓋言染色
即流黄色也唐馮贄雲仙雜記言元載飲食冷物用
磂黄碗留流磂硫並通

　　舊留鵂鶹也　說文舊舊留也或從鳥休聲作鵂徐鍇
說文繫𫝊曰即怪鴟借為新舊字按說文舊留為一
鳥舊之别體則為鵂皆去聲字鶹别為一鳥為鶹離
不與舊留同今世以舊字為新舊之舊不復知為鳥
名讀鵂如休合鵂鶹為一物不復知鵂同于舊名實
混淆莫可考正又鵂鶹一作休留通雅云國策宋偃
王時有雀生􁒯于城之陬􁒯即鵂鶹也

　　贅旒贅瘤也　公羊𫝊君若贅旒然義與贅瘤同或言
君虚位如旒附冕非以旒為瘤謂君如贅瘤也通雅
更謂詩商頌綴旒亦同贅瘤(禮記注商頌作啜郵)

　　祝□祝尤咒尤祝由也　說文□祝□也即今之祝由
科按内經有祝由徐文長引物原曰禁咒名越方漢
武信南越而禁咒方始按後漢書方術𫝊趙炳善越
方註云越方善禁咒也史記扁鵲倉公𫝊曰我有禁
方禁方亦即越方也古有祝科今太醫院第十三科
為祝尤又曰咒尤為咒而愈亦周禮春官諸祝之類
也

　　繇繇攸攸悠悠也　漢書韋賢𫝊犬馬繇繇師古曰繇
與悠同班固敘𫝊攸攸外㝢攸亦同悠

　　逌敘攸敘也　漢書五行志我不知其彝倫逌敘又彝
倫逌斁地里志酆水逌同師古曰逌古攸字也尚書
本皆作攸按說文有□字氣行貌漢書韋賢𫝊萬國
□平師古曰□古攸字逌□字體相近師古所註亦
同疑二志逌字乃□字之訛也

　　優猶優繇優嗂優游也　荀子正論篇優猶知足漢書
班固答賓戲陸子優繇孫叔敖碑優嗂樂業皆優游
之變也禮記曰詠斯猶鄭註云猶當為摇聲之誤也
秦人猶摇聲相近爾雅釋詁繇喜也郭註引禮記此
文云猶即繇也說文嗂亦訓喜也繇嗂摇字則相近
而繇復與猶同音繇亦時讀作摇則鄭氏謂猶當為
摇者正當為繇耳古人隨聲借用故既以猶作繇亦
以嗂作繇也(嗂本音摇)

　　□游優游也　廣韻云□游本亦作優按婁壽碑□于
春秋馮緄碑為四府所表□優皆作□廣韻□字所
從來逺矣

　　由子遊子也　焦氏易林長股善走趨步千里王良嘉
善伯樂在道申生見母下有由子通雅云即謂遊子

　　瀀渥優渥也　說文瀀澤多也引詩既瀀既渥今詩小
雅信南山作優說文瀀優二字義别今但通用優

　　浮游蜉䖻蜉蝤蜉蝣也　大戴禮夏小正五月浮游有
殷方言蜉䖻秦晉之間謂之渠畧爾雅釋蟲蜉蝣渠
畧蜉䖻即蜉蝣也漢書王褒𫝊蜉蝤出以隂師古曰
蝤音由字亦作蝣其音同也

　　猷可猶可也謀猶謀猷也　書盤庚其猶可撲滅古文
尚書作猷袁良碑平仲小國之卿其儉猷稱皆以猷
為猶詩小雅我視謀猶石經尚書女比猶念以相從
楊綂碑謩兹䓦猶范式碑邁徳徽猶又皆以猶為猷
按兩字形聲皆同特犬旁或左或右耳後人始以猷
為謀猷字以猶為尚可之辭古人不分也又孟子王
由足用為善任伯嗣碑政由豹產又皆以由為猶

　　夷由夷猶也　楚詞九歌湘君君不行兮夷猶蹇誰留
兮中洲註夷猶猶豫也後漢書馬融𫝊廣成頌或夷
由未殊註引楚辭作夷由夷由即夷猶也爾雅釋鳥
夷鼯䑕名别是一義

　　子斿子游也　石經論語作子斿按說文游旌旗之流
也從㫃從汓聲周禮春官巾車建太常十二斿以祀
考工記輈人龍旂九斿鳥旟七斿熊旗六斿龜蛇四
斿漢書禮樂志郊祀歌九重開靈之斿又泛泛填填
從髙斿皆但作斿省文也

　　斿學遊學也　斥彰長田君碑乃始斿學六書正譌云
斿又借為浮斿敖斿字孔彪碑浮斿塵埃之外武榮
碑久斿太學斿並同遊

　　攸徳修徳也　張良碑令徳攸兮宣重光按古文尚書
修字皆作攸婁壽碑曾祖父攸春秋又不攸亷隅兩
修字皆作攸攸修古蓋通用字也

　　舟帀周帀也　堯廟碑委曲舟帀隸釋云以舟為周按
說文□帀徧也從勹舟聲碑特省勹耳集韻□通作
周俗作週非

　　讎柞酬酢也　戰國策壤地著之盤盂屬之讎柞註酬
酢同

　　剛渘剛柔也　北海相景君碑實渘實剛魏元丕碑既
膺渘徳柔皆作渘類篇渘水名字原云漢碑多以渘
為柔

　　游兆柔兆也　爾雅歳陽丙曰柔兆史記作游兆
廋索搜索也　漢書趙廣漢𫝊廋索私屠酤師古曰廋
讀與搜同謂入室求之也又百官表有騪粟都尉服
䖍曰騪音搜索也廋騪皆與搜同

　　騶魯鄒魯也　漢書郊祀志祠騶嶧山蘇林曰騶魯縣
也地里志魯國騶註云故邾國後漢書郡國志騶本
邾國按說文本作鄒註云魯縣古邾國是騶即鄒也
又隸續有騶氏鏡銘洪氏云太史公書齊有三騶子
范史春秋家有騶夾班史並作鄒則鄒騶二字古蓋
通用

　　朋疇朋儔也　議郎元賓碑朋疇宗親疇通作儔戰國
策今髠賢者之疇也荀子勸學篇草木疇生揚子法
言修身篇疇克爾並與儔同漢書韓信𫝊其疇十三
人皆已斬儔亦作疇

　　詶咨疇咨也　書堯典疇咨魏元丕劉寛鄭烈諸碑並
用作詶咨據說文引書當作􁅦咨􁅦辭也下從白音
自與黒白字異今作疇從田者亦隸書假借用之也
故或更借用詶

　　衾幬衾裯也　曹植贈白馬王彪詩何必同衾幬然後
展殷勤註幬與裯古字同

　　鉤鵃鉤輈也　林和靖詩雲木叫鉤輈謂鷓鴣也張華
註禽經曰自名鉤鵃格磔行不得也哥哥按鷓鴣即
鶻鵃鉤鵃之聲即鶻鵃之變也又變而用輈皆假借
耳

　　輈張侜張侏張譸張也　書無逸無或胥譸張為幻釋
文云馬本作輈爾雅及詩作侜同侜張誑也後漢書
董皇后𫝊汝今輈張怙汝兄邪晉書張華𫝊輈張跋
扈劉琨贈盧諶詩序自頃輈張困於逆亂詩陳風誰
侜予美註侜張予之所美南齊書桓康𫝊莫侜張問
桓康其義皆同又譸張一作侏張揚雄國三老箴負
乗覆餗姦寇侏張晉書慕容垂記載符堅報書云侏
張幽顯魏書恩倖趙修𫝊侏張不已北齊書源彪𫝊
吳賊侏張古虞尤韻通周朱音近故侏張即譸張也

　　流求琉球也　栁子厚嶺南節度使饗軍堂記由流求
訶陵西抵大夏康居流求即琉球國

　　蘇塗浮屠也　後漢書東夷𫝊馬韓祭天立蘇塗註引
三國志魏東夷𫝊諸國各有别邑名之為蘇塗立大
木懸鈴鼓事鬼神諸逃亡至其中皆不還之蘇塗之
義有似浮屠

　　牟利謀利也　史記平準書富商大賈無所牟大利漢
書食貨志同註牟取也義與謀近

　　來牟來麰也　詩周頌於皇來牟釋文云牟麥也字書
作麰音同牟

　　侵侔侵牟也　東海廟碑收責侵侔按戰國策下牟百
姓漢書李廣利𫝊而將吏貪不愛卒侵牟之師古曰
侵牟言如牟賊之食苗也景帝紀漁奪百姓侵牟萬
民李奇曰牟食苗根蟲也侵牟食民比之蛑賊也蓋
漢書以牟為蛑隸書以侔為蛑皆假借也又按漢書
侔徳字亦用牟則牟侔二字古蓋通用

　　牟子眸子也　荀子非相篇堯舜參牟子註牟與眸同
歌嘔歌謳也　漢書朱買臣𫝊擔束薪行且讀書其妻
亦負戴相隨數止買臣母歌嘔道中師古曰嘔讀曰
謳

　　漚鳥鷗鳥也　列子黄帝篇海上之人有好漚鳥者註
漚音鷗即鷗也

　　茍屚句漏也　晉書葛洪𫝊聞交阯出丹砂求為句漏令
句漏縣名漢書地里志交阯郡有茍屚縣即句漏也
茍句皆音鉤

　　裒尅掊克也　南齊書竟陵王子良𫝊而守宰相繼務
在裒尅即詩之掊克也掊裒音同

　　蜩蟉綢繆也　漢書司馬相如大人賦蜩蟉偃蹇史記
作綢繆字異義同

　　撏尺尋尺也　議郎元賓碑退不枉尺直撏隸釋云以
撏為尋華山亭碑㫁度撏廓立室異處亦以撏為尋
又廣韻尋又姓劉熊碑隂有撏横字公節則姓亦作
撏也是二字古蓋通用

　　侵尋浸尋寖尋侵淫浸潭濅淫浸潯也　史記孝武本
紀是歳天子始巡郡縣侵尋於泰山矣封禪書作浸
尋(汲古閣本封禪書亦刻作侵)漢書郊祀志作寖尋漢書司馬相
如上林賦侵淫促節史記作浸潭文選揚雄劇秦美
新亦有景曜浸潭之瑞潛語音義皆相通也又漢書
齊王肥𫝊濅淫聞於上師古曰濅古浸字也史記司
馬相如難蜀父老文浸潯衍溢即浸尋也字無定形
音無定聲其義皆一各隨所用耳

　　箴鍼針也　說文箴綴衣箴也鍼所以縫也字異義同
今俗但作針禮記内則紉箴請補綴荀子有箴賦皆
箴紉之箴也

　　卑湛裨諶也　漢書古今人表鄭卑湛師古曰卑音脾
湛音諶即鄭大夫裨諶也

　　任身妊身也　漢書外戚𫝊趙倢伃任身十四月迺生
任即妊字鄒陽𫝊註紂刳任者觀其胎產(汲古閣本已刻作妊)
又方書女子二十任脈通則有子任與妊姙並同

　　禽殺擒殺也　史記五帝本紀遂禽殺蚩尤漢書髙帝
紀此所以為我禽也左𫝊(僖廿二年)不禽二毛禽皆與擒
同校官碑禽姦戔猾張納碑所向禽殪亦同

　　禽敖黔敖也　禮記檀弓齊人黔敖漢書古今人表作
禽敖師古曰即黔敖也

　　呻唫呻吟也　平輿令薛君碑童稚呻唫玉篇唫亦古
吟字漢書息夫躬𫝊秋風為我唫韓非子揚權篇宗
室憂唫楚辭九章悲回風孤子唫而抆淚兮唫皆同
吟

　　蕭蔘箾蔘櫹槮揱參蕭森也　史記司馬相如上林賦
紛容蕭蔘漢書作紛溶箾蔘楚辭宋玉九辨萷櫹槮
之可哀兮張衡西京賦櫹爽櫹槮周禮考工記註鄭
司農曰揱讀為紛容揱參之揱此即用上林賦語揱
即與蕭箾同音皆蕭森之變也

　　譚思潭思覃思也　書孔安國序研精覃思釋文云覃
深也樊敏碑譚思舊制隸釋云以譚思為覃思梁師
亮墓誌銘譚思漆書亦同漢書揚雄𫝊而大潭思渾
天師古曰潭湥也潭思亦覃思之意也

　　沈沈潭潭也　史記陳涉世家夥頤涉之為王沈沈者
註沈音長舍切言宮室之深廣也韓昌黎詩潭潭府
中居沈沈即潭潭其音同也

　　驂乗參乗也　史記張釋之𫝊上就車召釋之參乗漢
書釋之𫝊作驂乗孫叔敖碑自曹臧孤竹吳札子罕
之倫不能驂也亦以驂為參

　　中南終隆終南也　尚書禹貢終南惇物二山名也詩
秦風終南何有左𫝊改用中南(昭公四年)四嶽三塗陽城
太室荆山中南九州之險也潘岳闗中記曰終南一
名中南言在天之中居都之南淮南子俶真訓孟門
終隆之山不能禁終隆亦終南也

　　常譚常談也　三國志魏管輅𫝊此老生之常譚又裴
松之註引輅别𫝊鮑子春自言吾少好譚易莊子則
陽篇夫子何不譚我於王皆以譚為言談字其音義
同也

　　降谷函谷也　鄭康成書立政註三亳版尹西降谷即
函谷也梁鴻適吳詩遊舊邦兮遐征將遥集兮東南
心惙怛兮傷悴志菲菲兮升降欲乗策兮縱邁疾吾
俗兮作䜛以降與南䜛相叶是降有函音矣故康成
用降谷為函谷亦以其音之同而假借用之也

　　甚亂耽亂也　詛楚文淫失甚亂詩小雅棠棣和樂且
湛釋文云字又作耽湛通于耽甚近于湛故以甚亂
為耽亂一說據說文甚尤安樂也甚亂即耽亂之義
非借作耽也亦通

　　妉樂耽樂也　爾雅釋詁妉樂也疏引詩和樂且湛及
無與士耽妉樂即湛樂耽樂也

　　□□耽耽也　易頤卦虎視耽耽張壽碑□□虎視用
易語而字異按釋文云眈虎下視貌玉篇□内視也
義固相近蓋漢時𫝊本有如此者

　　龕亂戡亂也　梁書劉峻辨命論而或者覩湯武之龍
躍謂龕亂在神功文選辨命論李善註引墨子曰夏
桀時天乃命湯於鑣宮有神來告曰夏徳大亂往攻
之予必使汝大戡之商王紂時周武王見三神曰予
既沈漬殷紂于酒徳矣攻之予必使汝大戡之以戡
釋龕而無異詞是龕即戡也揚子重黎篇劉龕南陽
註取也謝靈運述祖徳詩序大元中王父龕定淮南
蕭子顯南齊書拯溺龕曓皆用龕為戡

　　弗􁂽弗堪也　漢書五行志王心弗􁂽孟康曰古堪字
按商書西伯戡黎說文引書作􁂽黎郭璞爾雅註引
作堪黎則􁂽堪與戡古蓋通用故漢書堪亦作􁂽

　　淡悶痰悶也　王羲之初月帖淡悶干嘔東觀餘論云
淡古痰字方言淡胷中液也楊用脩云淡古淡液之
淡干古干溼之干今以淡作痰干作乾非也通雅云
醫方有淡隂之疾俗作痰飲南齊書豫章王嶷𫝊遺
命三日施靈唯香火槃水干飯酒脯檳榔而已干即
乾字衡方碑淡界繆動隸釋云以淡為痰

　　耽耳檐耳儋耳也　淮南子地形訓夸父耽耳在其北
方漢書武帝紀有儋耳郡師古曰儋音丁甘反儋耽
音同故得通用又博物志云逺夷之名雕題黑齒穿
胷檐耳大竺岐首其字從木作檐蓋儋與擔同(見下條)
擔亦通作檐管子七法篇不明于則而欲出號令猶
檐竿而欲定其末史記虞卿𫝊躡屩檐簦爾雅釋天
何鼔謂之牽牛郭璞註今荆楚人呼牽牛星為檐鼔
檐荷也栁子厚祭崔駢文檐重揭貴皆以檐為擔集
韻韻㑹檐並有都濫切之音故儋耳亦作檐耳也

　　儋負擔負也　漢書西域𫝊負水儋糧送迎漢使按說
文儋荷也集韻儋或作擔儋擔本屬一字非假借也
羊竇道碑騎馬儋負亦正用說文儋字

　　藍縷襤褸也　傅𤣥詩整此藍縷衣方言布而無緣敝
而紩之謂之襤縷說文作襤褸從衣從糸其義亦通
綱目集覽云藍縷襤褸通

　　鏡籨鏡奩也嚴器籨器也　列女𫝊置鏡籨中急就篇
註籨盛鏡之器後漢書光烈隂皇后紀帝從席前伏
御牀視太后鏡奩中物奩即籨也又南史宜都王鏗
𫝊于時人發桓溫女冢得金巾箱織金蔑為嚴器嚴
器亦即籨器當以音近借用耳

　　􁋷悉纎悉也　漢書食貨志古之治天下至􁋷至悉也
師古曰􁋷與纎同又王吉𫝊諫昌邑王曰行義􁋷介
有不具者􁋷亦同纎

　　顧詹顧瞻也　史記周本紀顧詹有河粤詹雒伊義皆
作瞻春秋莊十七年齊人執鄭詹公羊𫝊作瞻詩小
雅六日不詹𫝊詹同瞻

　　怗懘沾滯也　禮樂記宮商角徵羽五者不亂則無怗
懘之音怗昌亷切說文本作惉懘今作沾滯從省也

　　髭䫇髭䫇也　史記趙世家鬢麋髭䫇大膺大胷䫇即
䫇字今俗作髥

　　沾視覘視也　禮檀弓曰噫毋曰我喪也斯沾註沾讀
曰覘視也

　　奄留淹留也　漢書禮樂志更定郊祀樂歌神奄留臨
須摇註奄讀淹須摇須臾也互見前卷

　　煎靡漸靡也　韓非子云罷露百姓煎靡貨財漢書枚
乗𫝊漸靡使之然也漸靡即煎靡也

　　瀸濇漸漬也　淮南子要畧訓以内洽五藏瀸濇肌膚
即漸漬也漢書郊祀志其北治大池漸臺師古曰臺
在池中為水所浸故曰漸臺音子亷反三輔黄圖或
為瀸字瀸亦浸耳(今三輔黄圖多刻作漸)復民租碑瀸潤宿麥
修華岳碑瀸潤品物漸皆作瀸

　　沈漸湛漸沈潛也　書洪範沈潛剛克左𫝊(文五年)引作
沈漸漢書谷永𫝊意豈將軍忘湛漸之義師古曰湛讀曰沈漸
讀曰潛後周華岳碑沈潛以剛潛皆作漸

　　柑口拑口也　漢書五行志臣畏刑而柑口韻㑹云說
文箝拑柑鉗鍼訓義各不同然書史𫝊寫亦有通用
者按公羊𫝊(宣十五年)柑馬而秣之釋文柑其亷反以木
銜馬口柑口不言如口有所銜也今但通用拑箝柑
字但讀作甘為果名不復知有他音他義矣正字通
概以柑口柑馬為拑之誤亦非

　　嗛退謙退也　漢書尹翁歸𫝊溫良嗛退師古曰嗛古
以為謙字按周易謙卦釋文云子夏作嗛書大禹謨
謙受益古文尚書作嗛漢書藝文志易之嗛嗛師古
曰嗛字與謙同

　　避慊避嫌也　漢書趙充國𫝊媮得避慊之便師古曰
慊亦嫌字

　　孱顏巉巖也　漢書司馬相如大人賦放散畔岸驤以
孱顏師古曰孱顏不齊也義與巉巖同歐陽修詩空
碧更孱顏用此語也

　　杖咸杖函也　周禮秋官伊耆氏掌國之大祭祀共其
杖咸疏云咸讀為函以此藏杖釋文作杖函音咸

　　舉颿舉帆也　文選左思吳都賦樓船舉颿而過肆李
善註颿者船帳也今但用帆六書正譌云颿馬疾步
也借為舟颿字




　　别雅卷二

　　欽定四庫全書

　　别雅卷三

　　鳯陽府訓導吳玉搢撰

　　惣督摠督也　梁書武帝紀惣督衆軍按廣韻摠同總
鄭烈碑變作㧾仲秋下旬碑變作□隸楷遞嬗遂成
物下著心之字此為隸變蓋不可以六書之理相繩
也

　　巃西隴西也　魏大饗記唐君元巃西人隸續云巃即
隴字按玉篇巃力孔力空二切巃嵸嵯峨貌碑蓋借
巃為隴非巃即隴字也

　　勭摇動摇也　漢書成帝紀令天下無有勭摇之心
傝䢇㲩□闒茸也　漢書賈誼𫝊弔屈原賦闒茸尊顯
兮師古曰下材不肖之人也或作㲩□韻㑹收傝䢇
䢇從宂宂從宀下人俗作冗非也與穴字又别

　　從容縱臾將養傱勇從諛慫慂也　史記衡山王𫝊日
夜從容王密謀反事漢書作縱臾又賓客來者微知
淮南衡山有逆計日夜從容勸之漢書作日夜將養
勸之師古曰將讀曰奬又禮樂志郊祀歌神之行旌
容容騎沓沓般傱傱晉灼曰音人相傱勇作惡師古
曰容音勇傱音總酷吏𫝊贊杜周從諛諸字音義並
與慫慂同

　　涌趯踊□甬龠踊躍也　漢書李尋𫝊涌趯邪隂師古
曰趯字與躍同裴光逺集綴作踊□或省作甬龠

　　樂旨樂只也　衡方碑樂旨君子囗囗無疆按碑語蓋
引用詩南山有臺之文而以旨為只或假借同音之
字用之或當時𫝊本有如此者非盡𫝊寫之誤也

　　於氏於是也　韓勅後碑於氏憤慉之思隸釋云以於
氏為於是按漢書地里志至𤣥孫氏為莊公師古曰
氏與是同古通用字後漢書李雲𫝊得其人則五氏
來備註引史記庶徵曰雨曰𤾉曰燠曰風曰寒五者
來備各以其序庶艸蕃廡是與氏古字通耳三國志
吳有氏儀後改姓是

　　諟正是正也　陳書姚察𫝊尤好研覈古今諟正文字
諟正即是正也三國志蜀來敏𫝊好是正文字陳書
蓋用此語

　　張是張氏也　張遷碑張是輔漢是即氏字義詳前條
姓􁚒姓氏也　費汎碑因􁚒為姓隸釋云􁚒即氏字按
說文􁚒乃姼字之或體與氏義别碑蓋借􁚒為氏非
􁚒即氏字也

　　德彼德被也　靈臺碑德彼四表又廣彼之恩隸釋云
以彼為被

　　骫任委任也　張表碑旌命骫任按說文骫曲也委曲
字本作骩書𫝊皆借用委碑又借骩為委任字疑二
字古通

　　佹辭詭辭也　鄭固碑造□佹辭按溫嶠侍臣箴云或
造膝詭辭與碑語正同詭與佹古蓋通用穀梁𫝊(僖公
九年)晉侯詭諸卒釋文云詭左氏作佹荀子賦篇天下
不治請陳佹詩註云請陳佹異激切之辭佹辭即佹
詩之義與詭義同

　　係壘係累也　荀子大畧篇不憂其係壘也註壘讀為
累

　　蟲蛾蟲蟻也　列子黄帝篇末聚禽獸蟲蛾史記五帝
本紀淳化鳥獸蟲蛾蛾即蟻字爾雅釋蟲蚍蜉大螘
釋文云螘本亦作蛾俗作蟻左𫝊(僖十五年)蛾析蛾音魚
綺切漢書元帝紀有白蛾羣飛蔽日揚雄長楊賦扶
服蛾伏皆讀為螘後漢書皇甫嵩𫝊張角等皆著黄
巾為標幟時人謂之黄巾亦名為蛾賊註即蟻字喻賊
衆多故以為名陳球後碑蜂聚蛾動仲秋下旬碑蛾
附隸釋皆讀作蟻

　　倍灑倍蓰也　史記周本紀劓罰疑赦其罰倍灑按此
即尚書呂刑之文而用字有異灑有蓰音此蓋用灑
為蓰也書云其罰惟倍而此云倍蓰倍一倍蓰五倍
其義不同蓋古人𫝊本或異也

　　卑爾俾爾也　校官碑卑爾熾昌按碑語乃用詩魯頌
閟宮文而以卑為俾集韻云卑通作俾詩小雅節南
山俾民不迷荀子宥坐篇引詩作卑

　　彌烖弭烖也　周禮春官小祝彌烖兵彌讀作弭漢書
李廣𫝊彌節白檀師古曰彌音亡俾反義亦同弭

　　机筵机杖几筵几杖也　家語仰視榱桷俯察机筵註
机作几州輔碑有机杖之賜左𫝊(襄十年)投之以机釋
文云机本又作几同莊子齊物論隠机而嘘釋文云
机李本作几机即几字别體今俗以机為機之省文
非也

　　抵掌指掌也　崔鐶北嶽廟碑如抵諸掌此似用論語
指其掌之文而字則用抵如用抵掌而談之意于文
義不順蓋是以抵為指也

　　考紕考妣也　徐氏紀產碑考紕徐氏隸釋云以紕為
妣

　　不翼比翼也　阮籍詩願為雙飛鳥不翼共翺翔不翼
即比翼也不有比音遂亦借作比用

　　土匭土簋也　史記李斯𫝊飯土匭義與簋同說文簋
古文作匭□此正用古文也

　　貪究貪宄也姦軌姦宄也　劉熊碑貪究革情隸釋云
以究為宄按此碑以究為宄唐盧藏用書紀信碑隂
莫宄年代宄字義當為究二字互異如此豈本可通
用邪左𫝊(成十七年)亂在外為姦在内為軌釋文云軌本
亦作宄史記五帝本紀冦賊姦軌正義曰軌亦作宄
漢書元帝紀殷周法行而姦軌服師古曰軌與宄同

　　馬矢馬屎也　左𫝊(文十八年)殺而埋之馬矢之中按說文
􁌐糞也廣韻本亦作矢俗作屎莊子人間世夫愛馬
者以筐盛矢史記亷頗𫝊一飯三遺矢漢書外戚孝
成趙皇后𫝊童謡曰皇孫死燕啄矢三國志吳諸葛
恪𫝊註太子嘗嘲恪諸葛元遜可食馬矢恪曰願太
子食雞卵權曰何也恪曰所出同耳矢皆屎字

　　帛喜伯嚭也　論衡逢寓篇伍員帛喜俱事夫差註帛
喜宜讀作伯嚭

　　宴娭燕喜也　通雅云房中詩神來宴娭即宴嬉詩之
燕喜即此二聲也如妺喜崔琦作妺嬉可證史相如
大人賦吾欲往乎南嬉漢書作南娭

　　欣憙欣喜也　史記周本紀無不欣憙(今本多刻作喜)漢書郊
祀志而天子心獨憙師古曰憙讀曰喜(史記封禪書作心獨喜)
急就章勉力務之必有喜皇象碑本作憙劉寛碑河
東聞憙韓仁碑聞憙長漢書地里志後漢書郡國志
皆作喜喜憙字通

　　所已所以也　荀子非相篇人之所已為人者何已也
註已與以同楊著碑皆所已紀盛德𫝊無窮者也帝
堯碑已章聖德又報已嘉福又敦我已德厲我已仁
以皆作已

　　行李行理也　左𫝊(僖三十年)燭之武曰行李之往來註云
行李使人也襄八年𫝊曰亦不使一介行李註曰獨
使也昭十三年𫝊曰諸侯靖兵好以為事行理之命
無月不至周語行理以節逆之兩𫝊之中李理互異
而義則相同古李理字通用管子法法篇臯陶為李
謂理官也史記天官書營惑為李(一本作勃徐廣注作理)外則
理兵内則理政漢書胡建𫝊引黄帝李法蘇林曰獄
官名也師古曰李者法官之號也法官本名理(見月令孟
秋之月註及史記循吏李離傳)而亦用李者以二字音義本通也故
行李行理字異義同李濟翁資暇録以為古使字作
□從山下人人下子後人轉作李此臆說也又馬永
卿嬾真子彭乗墨客揮犀曰左𫝊註皆止解行李為
使而今人以行裝為行李則非也不知本義為行理
而使人行必有裝鄭當時之治行孟子之治任是已
則相沿以行李為隨行之物亦何不可甚矣馬彭之
拘也

　　陟里側理也　王子年拾遺記晉武帝賜張華以側理
紙萬番此南越所獻後人言陟里與側理相亂南人
以海苔為紙其理縱横邪側因以為名陸友仁又引
漢人作陟俚

　　禗禗諰諰鰓鰓􁚓􁚓葸葸也　漢書禮樂志郊祀歌赤
蛟篇曰靈禗禗孟康曰禗音近枲荀子議兵篇諰諰
然常恐天下之一合而軋已也漢書刑法志用作鰓
鰓廣韻收禗入之韻漢志註上聲文選魯靈光殿賦
心􁚓􁚓而發悸李善註引蘇林漢書註曰葸葸懼貌
􁚓與葸同即論語之葸字今人作文好用鰓鰓不知
其借作葸字為畏怯意也

　　土仁士人也　韓勅碑四方土仁隸釋云土即士字按
漢隸士字下畫多長與土字無别如史晨碑百辟卿
土華山亭碑卿土百辟周憬碑濟濟吉土石門頌庶
土悅癰皆同又仁字疑亦借作人侯成碑亦有遐邇
土仁之語若作仁義字與文義不順隸釋無解

　　芸芓耘耔也　詩小雅或耘或耔漢書食貨志引作或
芸或芓周禮天官甸師註耨芸芓也集韻耘通作芸
論語植其杖而芸孟子不芸苗者也三公山碑或耘
或芓兩字各用其一

　　杍材梓材也杍匠梓匠也　周書梓材古文尚書作杍
材贈孔宣公泰師碑云廣命杍材用古文也楚金禪
師碑工人杍匠廣韻云杍工木匠或作梓蓋梓杍同
音皆假借也

　　崽囝子也　水經註曰孌童丱女弱年崽子崽音宰按
方言崽者子也青箱雜記閩人呼子曰囝唐取閩子
為宦官顧况撰哀囝一篇云囝生閩中乃絶其陽為
臧為獲金玉滿堂又有囝别郎罷郎罷别囝詩以寓
諷郎罷閩人呼父也閩音讀囝亦如宰楊時偉正韻
牋解韻逸字收崽讀若灑無囝字囝或音梘

　　心儀心擬也儗人擬人也　漢書外戚孝宣許皇后𫝊
公卿議更立皇后皆心儀霍將軍女服䖍曰儀音螘
心儀即心擬也按詩大雅烝民篇我儀圖之釋文作
義註云毛如字鄭作儀儀匹也朱𫝊儀度也是亦與
擬字義通禮記曲禮儗人必於其倫釋文比也文選
傅毅舞賦經營切儗註云言舞人舉引皆有所比儗
也儗亦同擬又擬亦通用疑漢書食貨志逺方之能疑
者並舉而爭起矣師古曰疑讀曰擬史記蘇秦𫝊疑于
王者亦同(今本多刻作擬)

　　負依背依倍依負扆也　禮記明堂位天子負斧依南
鄉而立釋文云本又作扆同漢書王莽𫝊天子負斧
依南面而立按書顧命狄設黼扆綴衣註屏風畫為
斧文者書𫝊斧黼扆依互通蓋因聲假借也又負依
一作背依又作倍依漢書徐樂𫝊南面背依史記周
公世家南面倍依蓋古陪倍負背北皆相通負尾即
陪尾負郭即背郭史記淮隂侯𫝊吾豈可以鄉利倍
義乎與向背同詩言樹之背謂北堂也北本二人分
背之形篆作□借作南北之北漢書宣帝紀甘露二
年行幸萯陽宮李斐曰萯音倍

　　幾不豈不也　荀子榮辱篇幾不甚善矣註幾同豈列
子周穆王篇穆王幾神人哉豈亦作幾

　　筐棐筐匪也　漢書食貨志各因所生逺近賦入貢棐
應劭曰棐竹器也所以盛方曰筐隋曰棐師古曰棐
讀與匪同

　　仲蘬中􁆔仲傀仲虺也　荀子堯問篇其在仲蘬之言
也註仲蘬與仲虺同湯左相也史記殷本紀中􁆔作
誥九經考異作仲􁇅石經作仲傀皆仲虺也

　　彊梧强圉也　爾雅釋天歳陽丁曰强圉史記厯書作
彊梧

　　强圉强衙强禦也　漢書王莽𫝊引詩不畏强圉詩大
雅烝民本作彊禦蓋圉與禦通也列子名禦冦戰國
策作圉冦又北海相景君碑强衙改節楊君石門頌
綏億衙强隸釋云以衙為禦按周禮田僕註衙還之
使不出圍釋文云衙又作御同禦本通御故亦借用
衙釋名衙止也則又與禦同義廣韻語韻有衙字音
禦引楚辭導飛亷之衙衙是衙禦音義皆通矣故同
用無别

　　鉏䥏岨峿鉏牙齟齬也　說文齟齬齒不相值也又䥏
鉏䥏也重文作鋙楚辭宋玉九辨圓鑿而方枘兮吾
固知其鉏鋙而難入鉏鋙即鉏䥏亦不相值之義也
文選陸機文賦或岨峿而不安李善註岨峿不安貌
亦引楚辭鉏鋙為證周禮考工記玉人大琮十有二
寸射四寸註射其外鉏牙疏言其外八角鋒也岨峿
鉏牙義皆與齟齬同古吾牙聲近故或借用牙爾雅
釋樂註敔如伏虎背上有二十七齟齬亦此義也

　　以與也　儀禮燕禮君曰以我安註猶與也漢書外戚
李夫人𫝊是邪非邪師古曰言所見之狀定是夫人
以否魏書李順𫝊此年行師當克以不以皆讀作與
韓昌黎剝啄行凡今之人急名以官註韓文與多作
以古以與之聲相近故多通用詩召南江汜首章曰
不我以二章曰不我與註與猶以也

　　幾所幾許也　漢書疏廣𫝊數問其家金餘尚有幾所
師古曰幾所猶言幾許也張良𫝊父去里所復還師
古曰行一里許而還來古許所聲近如詩小雅伐木
許許說文引詩作伐木所所世說張𤣥與王建武初
不相識後遇于范豫章許杜少陵詩今復在何許皆
與所同

　　嘘􁏰輿謣邪許也　通雅云輿謣邪許舉重唱呼也邪
在中原韻為亨遮反許音虎古詩紀有邪許歌又有
嘘􁏰歌註與邪許同劉畫曰牽石拕舟必歌嘘􁏰昔
有謂聲重為邪許聲輕為嘘􁏰者由今論之嘘􁏰亦
不讀作許與矣呂氏春秋淫辭篇今舉大木者前呼
輿謣後亦應之淮南子道應訓作邪許方子謙曰今
人上梁之中稱兒郎偉即邪虎類也

　　鉅萬巨萬也　史記平準書京師之錢累巨萬韋昭曰
巨萬今萬萬漢書食貨志庶人之富者累鉅萬鉅與
巨同

　　束苣束炬也　後漢書皇甫嵩𫝊束苣乗城按說文苣
束葦燒也徐鉉曰今俗别作炬非是火炬字本當作
苣今皆以苣為菜名火苣字作炬不復作苣反以不
别者為别矣

　　渠能巨能詎能也　史記張儀𫝊且蘇君在儀寧渠能
乎索隠曰渠音詎漢書髙帝紀公巨能入乎師古曰
巨讀曰詎猶豈也集韻詎通作渠

　　柤梪沮梪俎豆也　韓勅碑爵鹿柤梪隸釋云以柤為
俎張納碑既修沮梪隸釋云以沮為俎按柤沮與俎
形聲相近故假借用之書武城駿奔走執豆籩釋文
云豆本又作梪爾雅釋器木豆謂之豆釋文云豆又
作梪廣韻梪籩豆梪豆義同

　　㝢宙宇宙也　荀子賦篇精微乎毫毛而盈大乎㝢宙
註㝢與宇同

　　斧藻黼藻也　楊子學行篇吾未見好斧藻其徳若斧
藻其楶者歟斧與黼同經𫝊黼扆多作斧扆

　　府然俯然也拊就俯就也　荀子非相篇府然若渠堰
櫽括之於已也註府與俯同列子周穆王篇府而視
之俯亦作府仲定碑然後拊就隸續云以拊為俯皆
借同音之字為之也

　　捬循撫循也　漢書趙充國𫝊捬循和輯師古曰捬古
撫字逢盛碑捬育孩嚶亦以捬為撫

　　肺附肺胕柿附胏附肺腑也　漢書中山靖王勝𫝊臣
雖薄也得蒙肺附楚元王𫝊臣幸得託肺附師古曰
舊解云肺附謂肺肝相附著猶言心膂也一說肺謂
斫木之肺札也自言於帝室猶肺札附于大材木也
史記景惠閒侯者年表及武安侯𫝊皆作肺腑廣韻
附字註云肺胕心膂腑註云臟腑本作府俗加月然
則漢書之肺附當以附胕同音故相假借或以附胕
形近𫝊寫譌誤亦未可知腑本俗字藏腑且當用府
肺胕必不作腑可知凡史記作肺腑者皆俗本沿譌
也又揚子太𤣥親首柿附乾餱其字從木註柿削也
柿附木如肺附肝此即顔師古漢書楚元王𫝊註之
後一解按木柿之柿(木柿字篆書從□果名音士者篆書從□中多一畫今隸書無
别)與肺肝之肺其音同其偏旁亦同但肺肝附著其
理明顯易解轉用削木之柿其義迂曲難通疑柿必
肺之譌也又後漢書盧芳𫝊以胏附之故赦臣芳罪
註胏附若肝胏相附著言親戚也此又誤以胏為肺
字也說文胏本作□揚雄說作□隸作胏其字音滓
其義為乾肉其偏旁所從與柿樹之柿同與肺肝字
相近而實不同以胏作肺亦誤書也此數字分别甚
微觀者須盡心焉

　　歌儛歌武歌舞也　莊子在宥篇鼓歌以儛之廣韻儛
與舞同國語樂及偏儛楚辭王褒九懐邱陵翔儛兮
谿谷悲歌孫叔敖碑隂倡優皷儛修華嶽碑鳥獸率
儛舞皆作儛呂氏春秋大樂篇罪人非不歌也狂者
非不武也歌武對舉似亦以武為舞也

　　嫚娒嫚姆慢㑄慢侮也　漢書張良𫝊皆以上嫚娒士
師古曰嫚與慢同娒古侮字(史記作慢侮)又賈誼𫝊今匈
奴嫚姆侵掠至不敬也師古曰姆古侮字娒姆小異
音義皆同又五行志慢㑄之心生陳平𫝊然大王資
㑄人㑄亦侮字說文侮古文從母作㑄

　　姁媮呴愉嘔喁呴喻煦嫗燠休噢咻也　韓昌黎連理
木頌奮肆姁媮註上音吁下音俞郝京山謂即吁俞
郭璞曰怤愉猶呴愉也晉書夏侯湛𫝊逐巧㸃妍嘔
喁辨佞嘔喁即姁媮杜子美朝獻太清宮賦神器兀
臬而小人呴喻禮樂記曰煦嫗覆育萬物戴氏謂與
漢書(東方朔傳)愉愉呴呴同又借用休左傳(昭三年)民人痛
疾而或燠休之因作噢咻今問奇集讀作嫗許謂燠
休非蓋不知本吁俞之聲而有出氣嘘育之義故轉
音為嫗許可即本音育休亦可皆聲相通也

　　牧尌牧豎也　後漢書陳寔𫝊論士有不談此者則耘
夫牧尌已叫呼之矣尌即豎字說文尌立也豎堅立
也義本相近而聲亦相同故通用無别

　　俞甚愈甚也孰瘉孰愈也　漢書禮樂志如以湯止沸
沸俞甚而無益俞與愈同食貨志民俞勤農荀子榮
辱篇清之而俞濁者口也豢之而俞瘠者交也又仲
尼篇俞務而俞逺繁陽令楊君碑故乃名問俞髙俞
皆同愈又藝文志彼九家者不猶瘉于野乎師古曰
瘉與愈同晉語東方之士孰為瘉註瘉賢也又皆以
瘉為愈按說文瘉病瘳也徐鉉曰今俗别作愈非是
今經典皆通用愈為病瘉字而此又轉借瘉為愈是
二字音義通也

　　窺窬闚𨵦闚覦也　晉書陶侃𫝊潛有窺窬之志三國
志魏齊王芳紀驅率群衆隂圖闚𨵦晉書段灼𫝊是
厯世奸雄之所闚𨵦後漢書河閒孝王開𫝊闚覦神
器義皆同

　　規萭􁚔柜規矩也　周禮考工記輪人可規可萭即矩
字堯廟碑圖象􁚔柜隸釋云以柜為矩又靈臺碑履
䂓柜之度韓勅後碑䂓柜𤣥汙郭仲奇碑規柜禮義
矩皆作柜

　　屠蒯杜蕢也　禮記檀弓杜蕢自外來鄭註或作屠蒯
按左傳(昭公九年)正作屠蒯二字音近故所𫝊本或異

　　鹵掠擄掠也　漢書髙帝紀所過毋得鹵掠應劭曰鹵
與虜同又韓信𫝊吾奇兵絶其後野無所掠鹵鹵皆
同擄古但用虜

　　皼鼔也　見修孔子廟詔表邠國公功徳銘同

　　鼔叜瞽瞍也　漢書古今人表鼓叜蟜牛子生舜
五子胥伍子胥也　漢書藝文志有五子胥著書八篇
又著兵法十篇即伍子胥也呂氏春秋異寳篇五員
亡荆亦即伍員也

　　吾臺五臺也　龍藏寺碑北拒吾臺即五臺也

　　虎魄琥珀也　漢書西域𫝊罽賓國出珠璣珊瑚虎魄
璧流離即琥珀也

　　竝天暜天也　嵩山太室神道石闕銘竝天四海按暜
(楷省作普)從竝□(楷省作譜)從暜孫叔敖碑□字省作諩此蓋
借竝為暜也金石文字記曰竝天普天也古文省

　　大氐大抵也　漢書食貨志天下大氐無慮皆鑄金錢
矣又大氐皆遇告師古曰氐讀曰抵歸也大氐猶言
大凡也

　　祖□祖禰也　堯廟碑祖□所出隸釋云□即禰字按
說文無禰字徐鉉新附字有之註云禰古文□也

　　解廌觟􁚕獬豸也　說文獬豸字本作解廌犬部無獬
豸音止其義為蟲豸為獸長脊豸豸不與廌同論衡
是應篇觟􁚕一角之羊也改作觟􁚕音讀與解廌同
􁚕一從虒作䚦前漢書司馬相如上林賦猶用解廌
字自晉書輿服志始沿俗作獬豸郭忠恕佩觿云蟲
豸之豸為獬廌獬廌之廌為舉薦其順非有如此者

　　凱式楷式也　武梁祠堂畫象碑後世凱式隸釋云以
凱式為楷式

　　磥硌磥落礧落磊落也　文選嵇康琴賦踸踔磥硌李
善註磥與磊同朱龜碑磥落炳煥廣韻磥磊同魯峻
碑礧落彰駁集韻磊或作礧

　　窟礧魁礧傀儡也　通典窟礧子亦曰傀儡唐書音訓
窟儡子亦曰魁礧子

　　凍餧凍餒也　王純碑閔其粥糜凍餧之患按說文餧
饑也五經文字云今經典相承以餧為餧飼之餧别
作餒為饑餓字此碑正用說文饑餧字非别體也然
今人但知作餒不復知餧為餒本字矣

　　凱弟愷弟也　劉寛碑洪裕凱弟按詩本作豈弟左傳
引詩作愷弟釋文云愷本亦作凱廣韻凱同愷

　　闓澤凱澤也　史記司馬相如𫝊封禪書昆蟲凱澤漢
書相如𫝊作闓澤師古曰闓讀曰凱

　　風裁丰采風彩風采也　後漢書黨錮李膺𫝊膺獨持
風裁以聲名自髙註裁音才代反楊升菴言裁當讀
上聲與漢書霍光𫝊天下想聞其風采南齊書庾杲
之𫝊王儉在座曰杲之為蟬冕所照更生風采同又
三國志吳諸葛瑾𫝊未嘗切愕微見風彩彩即采之俗
書也或作丰采謂丰容華采義亦同

　　菜色采色也　吳仲山碑棇觀菜色即采色也帝堯碑
眉　八菜亦以菜為采按采取之采即借為采色之
采加彡作彩乃後人續増耳采通作菜如釋采舎采
之類是也碑則轉借菜作采其義亦同

　　靄迺靄乃□靄款乃也　通雅云此字用款乃音襖靄
久矣黄公紹案項氏家說曰劉蛻集有湖中靄迺歌
劉言史瀟湘詩有聞歌靄乃深峽裏元次山有湖南
款乃歌後人因栁子厚有註云一本作襖靄遂欲音
款為襖音乃為靄不知彼註甚明非竟音也黄山谷
不加深考遂從而實之智又按昭武嚴次山有款乃
集陳氏曰款音靄乃如字蓋靄迺襖靄不妨並行戴
合溪云款者欸之誤以欸有靄音也閱冷齋夜話載
洪駒父曰栁子厚詩□靄一聲山水緑□音奥而世
俗乃分□為兩字誤矣其第五卷又重載一條曰□
靄三老相呼聲此必詳考矣豈所𫝊之本異乎姚寛
言今人誤合二字為一王元美並不引諸說但曰子
雲之款乃湘中人泣舜之餘聲也此說殊支

　　結引結靷也　荀子王霸篇綿綿常以結引馳外為務
結引即結靷省文也

　　吲之哂之也　晉書載記王猛𫝊辭司徒疏云千秋一
言致相匈奴吲之吲即哂字

　　慜物憫物也　見道振禪師墖銘按廣韻慜聰也此借
為悲憫之憫

　　閔免□俛黽勉也　漢書谷永𫝊閔免遁樂師古曰閔
免猶黽勉也又唐姚恭公碑作□俛義亦同

　　霣隊隕墜也　漢書司馬相如𫝊上林賦瀺灂霣隊師
古曰霣即隕字隊直類反亦即墜字也北海相景君
碑霣絶奄忽夏承碑夙世霣祚皆同隕

　　准繩準繩也　文子道原篇放准循繩按廣韻准俗準
字胡身之通鑑註云本朝冦準為相省吏避其名凡
文書準字皆去十後遂因而不改宋周必大二老堂
雜志曰勅牒準字去十為准或謂本朝因冦準為相
而改又云曾公亮蔡京父皆名準而避其實不然予
見唐告已作准又考五代堂判亦然今考管子書準
字皆作准莊子天道篇平中准淮南子齊俗訓眇者
使之准文選王褒洞簫賦䕫妃(一作襄)准法緯書有靈
准聽晉書律厯志京房作准以定數准之狀如瑟而
長丈十三弦郭忠恕佩觿集曰字林用准為平準之
準准字見于書𫝊者不一或又言宋順帝名準故沈
約宋書平準令王準之皆作准書𫝊准字當因此而
改未必舊本作准然北史長孫肥𫝊時中山太守仇
儒為趙準造祅言曰燕當傾趙當續欲知其名准水
不足此固不為避宋帝諱而亦以准為準矣

　　中盾中允也　漢書班固敘𫝊數遣中盾請問近臣師
古曰盾讀曰允中盾官名即中允也盾允聲同

　　趙遁趙盾也　見張廷珪修孔子廟碑

　　□蠢也　周書大誥越兹蠢古文尚書作□說文云□
古文蠢魏三體石經尚書亦作□

　　欗□欄楯也　堯廟碑階陛欗□隸釋云即欄楯字
民殷民隠也　劉熊碑勤恤民殷隸釋云以殷為隠詩
召南殷其雷釋文音隠易豫卦殷薦之上帝釋文云
京作隠二字音近故借又爾雅釋訓殷殷憂也則謂
民殷為民憂即讀如本字亦可

　　匽武偃武也　書武成偃武修文漢書禮樂志興文匽
武師古曰匽古偃字韓勅碑側題名河南匽師亦以
匽為偃

　　言㫃言偃也　說文㫃㫃蹇之貌古人名㫃字子游按
㫃者旌旗之游也觀言子字子游則其名自當為㫃
㫃偃同聲改篆為隸時始因聲借用也

　　水偃水堰也　周禮天官䱷人註梁水偃也偃水為闗
空也釋文云徐本作匽左傳(襄廿五年)規偃豬正義曰偃
水為豬也

　　傿陵鄢陵也　左傳鄢陵漢書地里志作傿陵師古曰
傿音偃同鄢尹宙碑家于傿陵正同漢志

　　謇謇蹇蹇也　離騷經余固知謇謇之為患兮王逸註
謇謇忠貞貌也易曰王臣謇謇洪興祖補註云今易
作蹇蹇按說文無謇字徐鉉于足部蹇下註云今俗
别作謇非然屈原已用謇謇而王逸時所見易即有
作謇謇者衡方碑謇謇王臣亦用易語而字亦作謇
晉王豹𫝊亦引易王臣謇謇則當時經本定有作謇
者謇固非俗作矣不得以說文之漏畧遂謂古無其
文也

　　蒲反蒲坂也　漢書地里志河東郡蒲反應劭曰秦始
皇東巡見長坂故加反云孟康曰本蒲也晉文公以
賂秦後秦人還蒲魏人喜曰蒲反矣謂秦名之非也
臣瓚曰秦世家云以垣為蒲反然則本非蒲也師古
曰應說是後漢書郡國志作蒲坂反坂音同古或通
用魯峻碑河東蒲反與班史正同

　　圈公園公也　漢四皓有園公隸釋所録漢人石刻有
四老神坐神祚機作圈公東觀餘論云顔師古匡謬
正俗有圈稱陳留風俗𫝊敘云圈公之後圈公為秦
博士避地南山漢祖聘之不就惠太子即位以圈公
為司徒以是書證之圈姓曉然矣

　　䔿䔿撙撙僔僔譐譐噂噂墫墫也　文選張平子南都
賦森䔿䔿而刺天言其蔚多也揚子雲甘泉賦齊總
總以撙撙其相膠轕兮亦言衆多貌皆上聲音義正
同博雅釋訓僔僔衆也亦作譐譐易林噂噂懾懾詩
小雅蹲蹲舞我亦是衆沓之意說文引詩作墫墫從
士不從土皆形容之詞也専屬舞貌已拘說文又専
以為士舞是何說也

　　安隠安穏也　說文穏一曰安也古人通用安隠安隠
即安穏也

　　􁀅逃遯逃也　漢書匈奴𫝊􁀅逃竄伏師古曰􁀅古遯
字易遯卦釋文遯字又作􁀅又作遁同詩大雅寧俾
我遯釋文云遯本亦作􁀅鄭烈碑肥􁀅而不悶亦以
􁀅為遯

　　渾敦混敦困敦倱伅混沌也　莊子應帝王七日而渾
沌死渾沌謂元氣未判貌左傳(文十八年)帝鴻氏有不才
子天下之民謂之渾敦釋文渾戸本反敦徒本反不
開通貌即混沌之聲義也通鑑盤古氏一曰混敦氏
爾雅釋天歳陽子曰困敦亦天地未開明之義也音
義皆同廣韻云倱伅四凶之一引春秋作混沌

　　鮌鯀也　五經文字云鯀經典釋文或作鮌漢書古今
人表鮌驩兜欲與為惡則誅楚辭天問䲭龜曳銜鮌
何聽焉周憬碑鮌莫涉兮禹不規鯀皆作鮌按廣韻
引說文鯀魚也亦作鮌禹父名本作􁅊註云亦作􁋟
尚書本作□蓋從魚從角從骨其形相似而系與𤣥
形亦相近故所𫝊不同如此今則但知為鯀而已

　　緄職袞職也　衡方碑將授緄職髙頤碑當登緄職按
即袞職樊敏碑當窮台緄亦台袞也字書緄字皆無
此義疑以音同借用耳

　　外梱外閫也　栁敏碑奮威外梱漢書匡衡𫝊莫不始
於梱内師古曰梱與閫同禮記曲禮外言不入于梱
内言不出于梱釋文云梱本又作閫

　　憚憚坦坦也　荀子王霸篇是憚憚非變也註憚與坦
同

　　路亶露袒也　荀子議兵篇路亶者也註路曓露也亶
讀為袒

　　非亶非但也　漢書賈誼𫝊非亶倒懸而已師古曰亶
讀曰但王莽𫝊亶稱巨人從事三老祭酒師古註同

　　墯孏惰嬾也　後漢書王丹𫝊每歳農時輒載酒肴於
田閒候勤者而勞之其墯孏者耻不致丹皆兼功自
厲唐書李程𫝊程性孏日過八塼乃至孏即嬾字

　　偘然侃然也　北史李裔子子雄𫝊當官正直偘然有
不可犯色偘與侃同南史梁有羊偘唐書薛存誠子
廷老𫝊偘偘不干虚譽偘亦同侃

　　衎衎侃侃也　後漢書樊宏族孫準𫝊每讌㑹則論難
衎衎註和樂貌袁安𫝊誾誾衎衎唐扶碑衎衎誾誾
此皆用論語侃侃誾誾而變侃侃為衎衎則衎衎當
訓强直不當訓和樂矣又三國志蜀楊戲贊費賓伯
曰當官任理衎衎辯舉孫根碑衎謇不撓袁良碑其
節衎然亦復可作和樂解乎蓋衎字原有二音與侃
同讀者義為彊直音苦汗切者當為和樂耳廣韻并
釋侃侃為和樂貌更非

　　悠􁚖脩短也　逢盛碑命有悠􁚖悠當為脩􁚖即短字
虞書日短星昴古文尚書作􁚖廣韻􁚖同短郭究碑
不羍􁚖祚短亦作􁚖羍即幸字

　　菅弦莞絃管弦也　北海相景君碑或毄頌于菅弦按
漢隸從竹之字多書同艸如簿書之簿即作厚薄之
薄簡畧之簡即作秉蕳之簡菅本艸菅字即用為管
弦字非是借菅為管蓋書法如是耳漢印管姓字亦
但從艸漢書董仲舒𫝊而筦絃之聲未衰也筦亦管
字

　　幹管也　漢書劉向𫝊(見楚元王𫝊後)顯幹尚書師古曰幹與
管同言管主其事後漢書竇憲𫝊憲以侍中内幹機
密註幹古管字也

　　管人館人也　儀禮聘禮管人布幕于寢門外註管猶
館也

　　筦子管子也　漢書賈誼𫝊筦子曰師古曰筦與管同
筦子管仲也

　　涫潄盥潄也　列子黄帝篇進涫潄巾櫛註涫音管莊
子作盥

　　浣洒盥洗也　漢書萬石君𫝊石建取親中帬廁牏身
自浣洒即澣洗也郝京山云與儀禮盥洗同

　　唲爾筦爾也　虞世南夫子廟堂碑唲爾微㗛按玉篇
口部有唍字胡板切小笑貌集韻云本作莞是唍即
莞字也川篇載有唲字同莞蓋即玉篇唍字變完為
皃蓋𫝊寫筆蹟小異又諸碑笑字多加口李仲旋碑
陳明府孔子廟碑皆然

　　蕑畧簡畧也　桐柏廟碑蕑畧不敬按五經文字云蕑
蘭也古閑反見詩風俗以為簡策字此說非也漢人
作隸書其筆法如是非俗人不辨蕑簡也說見前管
字下

　　壇□壇墠也　左傳(襄十八年)正義曰尚書金縢曰為三壇
同墠王肅本作坦武梁碑前設壇□隸釋云□即墠
字蓋墠坦古通用此又易土以石也

　　蠶蠒蠶繭也　論衡無形篇蠶食桑老績而為蠒廣韻
蠒俗繭字

　　重繭重趼也　莊子天道篇士成綺百舎重趼見老耼
戰國策墨子自魯趨楚十日十夜足重繭而不休息
皆謂足胝起如繭也趼繭字異音義同

　　劗髪剪髪也　漢書嚴助𫝊劗髪文身之民也晉灼曰
張楫以為古翦字也師古曰劗與翦同淮南子主術
訓是猶以斧劗毛齊俗訓中國冠筓越人劗髪皆同
翦郝京山讀書通云韓非子用人篇隨繩而斲因攢
而縫左思魏都賦或鏤膚而鑽髪攢鑽皆通作翦又
史記魯世家周公自揃其爪沈之河漢書韋賢𫝊鬋
茅作堂亦皆與翦同又按廣韻翦截也俗作剪今人
以翦為矢讀作去聲並不知翦為剪本字惟張楫顏
師古輩猶識古字也

　　胡輦瑚璉也　漢韓勅碑脩造禮樂胡輦器用隸釋云
胡輦者瑚璉也按周禮地官鄉師與其輂輦註故書
輦作連鄭司農云連讀為輦又春官巾車輦車組輓
釋文云輦本作連禮記明堂位夏后氏之四連釋文
云連本又作璉璉古通連連又通輦以輦為璉猶以
連為輦也要之輦璉同音故借

　　湛沔沈湎也　漢書禮樂志湛沔自若又霍光𫝊湛沔
於酒湛沔與沈湎同

　　沇州兖州也　漢書天文志角亢氐沇州廣韻沇同兖
按說文口部㕣註讀若沇州之沇二字古通用

　　一㢧一卷也　通雅云升菴曰㢧音周道書以一卷為
一㢧智按本出真誥而周音可疑孫愐尤韻丩篆作
□說文糾繆也將以此音一卷之㢧乎隨經籍志唐
藝文志何遜集皆八㢧詩紀刻作􁚗字蓋緣陶九成
說郛以㢧紀書而作􁚗也黄伯思曰小宋太一宮詩
仙圖幾弔開蓋誤用㢧為弔也真誥所謂㢧即卷字
陳景元據真誥以㢧即篇字亦誤㢧蓋卷篆之省文
耳則音周者皆因近丩而誤也智又思書稱一函函
本作圅圅從弓音䓿一㢧蓋一圅也省文作􁆺訛而
為㢧搢按㢧字義與卷近以一㢧為即一卷則可至
謂㢧蓋卷篆之省文則殊不然卷篆作□不與㢧近
也楊氏以㢧為音周當必别有所據豈僅因形類丩
字篆文而遂定㢧為周音乎此字終當存疑

　　臑動蠕動也　荀子臣道篇喘而言臑而動註臑與勸
學篇蠕同微動也蠕本作蝡

　　𨕖耎㢲蠕𨕖懦𨕖輭也　漢書西南夷𫝊恐議者𨕖耎
師古曰怯不前之意也耎音人兗反史記㢲蠕觀望
後漢書西羌𫝊虞詡疏曰公卿𨕖懦容頭過身又清
河孝王慶𫝊𨕖懦之恩義皆同輭俗作軟

　　柔需柔耎也濡弱耎弱也　周禮考工記脂之則需註
少師曰讀為柔需之需莊子天下篇濡弱謙下為表
戰國策其需弱者來使則王必聽之需濡音義皆當
同耎即輭字也經史耎需愞懦偄諸字聲義皆相通

　　踳駮踳駁舛駁也　說文舛字揚雄說從足從春作踳
唐元宗孝經序云踳駁尤甚左思魏都賦謀踳駮於
王義梁書用律者多踳駮皆舛字也又說文舛對卧
也唐韻踳亦作僢淮南子說山訓分流僢馳舛踳僢
一字韻書音踳僢為尺尹切音舛為昌兗切誤也禮
記王制南方曰蠻註卧則僢疏云首在外而足向内
此亦與說文舛訓對卧之義相近又庾元威曰衆議
叢殘音詞䮞牙䮞與舛同牙即互字

　　勉身㝃身也　王獻之帖阮新婦勉身得雄說文㝃生
子免身也此蓋借勉為㝃

　　勞免勞勉也　漢書薛宣𫝊宣因移書勞免之免即勉
字互詳前閔免字下

　　緷絻袞冕也　管子君臣上篇衣服緷絻盡有法度註
緷絻古袞冕字荀子正名篇乗軒戴絻註絻與冕同
史記封禪書長安東北有神氣成五采若人冠絻焉
冕亦作絻

　　結遼吉了也　續文獻義物攷曰瀘南人蓄秦吉了外
國買之吉了曰我漢鳥也不願入異方遂不食死仇
池筆記甚詳頭有黄茸舞則開花倒懸昔人所謂倒
掛緑毛妖鳳即此類也唐書南蠻𫝊環王出結遼
鳥即吉了也

　　窈窈窅窅聈聈杳杳也　淮南子精神訓古未有天地
之時惟像無形窈窈冥冥說苑權謀篇將將之臺窅
窅其謀漢書禮樂志安世房中歌清思聈聈音義皆
與杳杳通

　　䆗窱杳窱窵窕窈窕也　文選張衡西京賦望䆗窱以
徑廷李善註窱他弔切鄭嵎津陽門百韻詩迎娘歌
喉玉䆗窱蠻兒舞帶金葳蕤說文窱杳窱也班固西
都賦又杳窱而不見陽李善註引廣雅曰窈窕深也
窈與杳同杜少陵詩影動窵窕沖融閒皆與詩窈窕
聲義相通

　　宵雅小雅也　禮記學記宵雅肄三注宵之言小也習
小雅之三

　　樢蘿蔦蘿也　費鳯碑樢與女蘿今詩作蔦說文蔦或
從木蓋蔦樢一字重文也

　　□穰擾攘也　李翊碑時益部□穰隸釋云以□穰為
擾攘按說文擾本從□作□隸書訛省從憂此作夏
者乃□之省文非從春夏之夏也樊敏碑京師□穰
周公禮殿記㑹直□亂皆同穰本豐穰字亦借為攘
亂字

　　妙身眇身也　袁良碑朕以妙身襲□繼業隸釋云元
紀窮極幼眇註讀曰要妙此言朕以妙身繼業者讀
妙為眇也按說文無妙字故古書多以眇為妙此碑
當用眇字而反借妙是古非無妙字也疑二字音義
本通說文女部偶遺此字耳

　　翲忽秒忽也摽末秒末也　史記太史公自序閒不容
翲忽正義曰字當作秒音匹沼反漢書王莽𫝊及至
青戎摽末之功服䖍曰摽音刀末之摽摽即秒字淮
南子天文訓律之數十二故十二蔈而當一粟蔈亦
與秒同

　　窈糾􁚘蟉蚴蟉天蟜也　詩陳風月出舒窈糾兮勞心
悄兮糾音矯與悄叶窈糾纏繞貌史記司馬相如大
人賦驂赤螭青虯之􁚘蟉蜿蜒又云低昂夭蟜皆形
容其屈折之狀上林賦青龍蚴蟉于東箱其聲義皆
通

　　俵著表著也　堯廟碑俵著□銘又俵著孟府君美勛
于陽按玉篇俵散也隸釋云假借為表

　　餓􁍔餓莩也　漢書食貨志贊塗有餓􁍔孟子作餓莩
廣韻作殍師古曰􁍔音頻小反諸書或作殍字音義
亦同韻㑹云說文􁌏音皫物落也凡從􁌏者皆當作
􁌏從爪從又今變為孚轉寫訛耳本非孚信之孚今
經史承訛難以遽改

　　哨然悄然也　張納碑哨然愍悼隸釋云以哨為悄
蚤甲爪甲也　荀子大畧篇爭利如蚤甲註蚤與爪同
周禮考工記輪人察其菑蚤不齵註蚤讀為爪

　　晧天昊天也　夏承碑晧天不弔爾雅釋天夏為昊天
郭註云言氣晧旰釋文晧亦作昊郙閣頌精通晧穹
後漢書郎顗𫝊則太皓和悅註太皓天也皆以晧為
昊晧本從日隸變從白

　　太晧太昊也　孔羨碑雖太晧遊龍以君世太晧謂太
昊氏也晧與昊同見前又古太昊少昊亦作太□少
□

　　浩倉昊蒼也　堯廟碑恩如浩倉隸釋云以浩為昊
晧晧旰旰浩浩汗汗也　史記河渠書晧晧旰旰兮閭
殫為河晧晧即浩浩旰旰即汗汗也

　　四顥四皓也　說文顥註南山四顥白首人也漢書張
良𫝊須睂皓白衣冠甚偉師古曰所以謂之四皓廣
韻顥今或作晧

　　皞天昊天也　漢書鄭崇𫝊欲報之徳皞天罔極詩小
雅蓼莪本作昊天師古曰皞與昊同

　　少曎少昊也　潛夫論五徳志太曎已前尚矣姓氏志
少曎氏之衰而九黎亂徳按曎即暤字之變後漢書
馬援𫝊註引東觀記曰援上書臣所假伏波將軍印
伏字犬外嚮成臯令印臯字為白下羊丞印四下羊
尉印白下人人下羊即一縣長吏印文不同恐天下
不正者多符印所以為信也所宜齊同蓋漢時臯字
變體如此韓勅碑隂河南成□與隸書睪字相近而
澤擇等字亦有作□者故顏氏家訓有臯分□外之
譏也此太曎少曎字蓋本日畔著□本為暤字而隸
楷相𫝊遂與從睪之字無異是為隸變學者不可不
知其遞嬗之由也

　　酆滈豐鎬也　揚雄羽獵賦經縈酆滈注通作鎬亦作
鄗今漢書文𨕖皆刻作鎬按荀子制兵篇武以滈亦
以滈為鎬

　　騷除掃除也　史記李斯𫝊由竈上騷除徐廣曰騷音
掃又黔布𫝊大王宜騷淮南之兵註言盡舉之如掃
地也騷蓋與掃同

　　□老也　見張猛龍碑顏氏家訓云北朝喪亂之餘書
迹鄙陋加以専輒造字猥拙甚于江南乃以百念為
憂言反為變不用為罷追來為歸更生為蘇先人為
老如此非一徧滿經𫝊蓋當時之俗書也

　　祈嘄祈禱也　周禮太祝註祈嘄也釋文云劉音禱按
嘄本音驍劉音禱即借以為禱字也

　　􁁉木草木也　漢書禮樂志郊祀歌􁁉木零落師古曰
􁁉古草字按說文􁁉音徹艸木初生也古文或以為
艸字書洪範庶草蕃廡古文尚書作屮鼂錯𫝊􁁉茅
臣無知識草皆作􁁉

　　保玉寳玉也珍珤珍寳也　史記周本紀命南宮括史
佚展九鼎保玉徐廣曰保一作寳漢李氏鏡銘明如
日月世之保博古圖漢尚方鏡銘壽比金石國之保
皆以保為寳又寳亦作葆史記魯世家毋墜天之降
葆命孔安國曰言不救則墜天寳命也今尚書金縢
作寳命又留侯世家見穀城山下黄石取而葆祠之
徐廣曰史記珍寳字皆作葆又後漢書光武紀今若
破敵珍珤萬倍註珤古寳字李陽氷書遷先塋碑天
寳字亦作珤

　　繦保强葆襁緥也　史記司馬相如𫝊封禪書是以業
隆於繦保魯世家成王少在强葆之中索隠曰强葆
即襁緥古字少假借用之又大戴禮保傅篇成王處
繦抱之中朝諸侯似亦用繦抱為襁緥也

　　儋何儋荷也　說文何儋也徐鉉曰儋何即負何也借
為誰何之何今俗别作擔荷非是易噬嗑何校滅耳
釋文何本亦作荷詩小雅何簑何笠釋文云何何可
反左傳(昭七年)其子弗克負荷釋文云荷本亦作何張
公神碑何天之休魯峻碑斨薪弗何衡方碑何規履
榘荷皆作何

　　輡軻坎坷也　楚辭東方朔七諫然輡軻而留滯與坎
坷同皆蹭蹬意又作轗軻亦同

　　椯頤朶頤也　易朶頤釋文引京房易作椯字書或引
作㙐與今刻釋文異

　　□闥瑣闥也　見華陽觀王先生碑東林寺碑鎖字亦
作□

　　果陏果蓏也　史記貨殖𫝊楚越之地果陏蠃蛤不待
賈而足徐廣曰地里志作蓏按易說卦𫝊為果蓏京
房本作墮陏與墮同墮蓏音近陏墮形近故古字假
借用之史記正義陏音摇果摇猶摇疊包果也此解
非是

　　妖蠱妖冶也　文𨕖傅毅舞賦貌嫽妙以妖蠱兮張衡
西京賦妖蠱艷夫即妖冶也馬融廣成頌田開古蠱
註蠱與冶通蠱音冶蓋古少家麻音故冶讀如蠱猶
榭之為序迓之為御也

　　下借假借也　後漢書獨行李充𫝊大將軍鄧騭貴戚
傾時無所下借註下音假即假借也

　　廎寫傾瀉也　楊君石門碑下則入□廎寫廎即傾寫
即瀉禮記曲禮器之溉者不寫其餘皆寫集韻寫與
瀉同殽阬碑承寫其流亦同

　　疾養疾癢也技懩技癢也　荀子彊國篇疾養緩急之
有相先者也註養與癢同又正名篇疾養凔熱亦同
文選潘岳射雉賦徒心煩而伎懩註有伎藝欲逞曰
伎懩音養李善引風俗通曰髙漸離變易姓名庸保
於宋子之家久作苦聞其家堂客擊筑伎養不能毋
出言也懩與養同亦即癢字杜子美八哀詩薈萃何
技癢即潘賦語也按說文本無癢字虫部蛘註云搔
蛘也似蛘即痛癢字廣韻作痒又云癢與痒同

　　蔣厲奬厲也　楊信碑蔣厲兵甲隸釋云以蔣為奬
幾量幾緉也　晉書阮孚𫝊未知一生當著幾量屐按
說文緉履兩枚也廣韻緉字上去二聲皆收去聲漾
韻緉註履屐雙也幾量即幾緉因同聲借用耳

　　蝄蜽罔閬罔兩方良魍魎也　國語木石之怪䕫蝄蜽
史記孔子世家作罔閬左𫝊(宣三年)魑魅罔兩莫能逢
之但用罔兩廣韻亦作魍魎其義皆同周禮夏官方
相氏以戈擊四隅毆方良註方良罔兩也釋文方音
罔良音兩此又因聲轉註也字别義通

　　鞅鞅怏怏也　漢書韓信𫝊居常鞅鞅又周亞夫𫝊此
鞅鞅非少主臣也(史記綘侯世家作怏怏)唐書房琯𫝊内鞅鞅
挾黨背公鞅並同怏不滿足之意

　　偃佒偃仰也　莊子列禦冦緣循偃佒佒音恙郭璞曰
偃佒不能俯執者也仰字本有上去二音佒雖讀恙
義實與偃仰通詩小雅北山或栖遲偃仰釋文仰作
卬卬亦讀平則此字三聲皆可通也

　　瞻卬瞻仰也　詩大雅瞻卬昊天釋文云卬音仰本亦
作仰漢書郊祀志百姓卬望師古曰卬讀曰仰荀子
議兵篇上足卬則下可用也上不足卬則下不可用
也註印古仰字韓勅碑嘆卬師鏡亦同

　　嚮應鄉應􁑨應□應響應也景嚮影響也　漢書異姓
諸侯王表嚮應㿊於謗議師古曰嚮音響賈山𫝊一
夫大呼天下嚮應者師古曰嚮讀曰響劉熙碑莫不
嚮應易繫辭其受命也如嚮莊子在宥若形之於景
聲之於嚮養生主砉然嚮然劉向𫝊應若景嚮列子
黄帝篇猶應影嚮古書𫝊響多作嚮又漢書天文志
猶景之象形鄉之應聲師古曰鄉讀曰響史晨碑黄
玉􁑨應隸釋云韻古響字謝希逸琴論載唐堯所作
神人暢有􁑨在坐敕予為寤在𤣥中之文雖未必果
為堯作然􁑨實古響字也堯廟碑深惟□應字原云
即響字又饗亦與響同用漢書禮樂志更定郊祀歌
五音六律依韋饗昭師古曰饗讀曰響黄香九宫賦
狼弧彀弓而外饗饗亦與響同

　　嘉嚮嘉饗也　漢書宣帝紀上帝嘉嚮師古曰嚮讀曰
饗魏大饗碑文王大嚮之隸釋云書饗作嚮或是假
借按漢人饗嚮二字皆與響通用故嚮亦通作饗

　　亨之享之也　劉熊碑子孫亨之隸釋云以亨為享按
易損卦二簋可用亨釋文云亨音許兩反困卦九二
利用亨祀釋文云亨今作享亨享本一字說見第二
卷

　　肸響翕響肸蠁也　文選左思蜀都賦景福肸蠁而興
作註如蟲羣起而多說文肸響布也揚雄甘泉賦肸
響豐融司馬相如上林賦肸響布寫註盛作也漢書
作肸蠁嵇康琴賦紛綸翕響蓋借翕作肸也大抵肸
蠁是彌滿布散之義說文蠁知聲蟲也又兼取其羣
飛薨薨之勢故亦通用響師古曰肸振也言振動之
也

　　繦負襁負也　曹全碑百姓繦負平都相蔣君碑繦負
歸口按說文繦捔纇也繦負兒衣也繦負字本當作
襁然從衣從糸義亦可通

　　盪盪蕩蕩也　漢書郊祀志求之盪盪如係風捕景終
不可得師古曰盪盪空曠之貌盪音蕩蓋即借盪為
蕩也易繫辭八卦相盪釋文云盪衆家作蕩爾雅釋
訓盪盪僻也邢疏云盪蕩音義同蔡湛碑盪盪有功
隸釋云以盪為蕩

　　洸忽荒忽茫惚怳惚也　史記司馬相如大人賦西望
崐崘之軋沕洸忽兮漢書相如𫝊作荒忽師古曰荒
忽不分明之貌荒呼廣反楚辭九歌荒忽兮逺望註
荒忽一作慌惚即怳惚也韓昌黎詩茫惚使人愁註
古慌通茫許往切廣韻怳敞怳慌戃慌慌怳二字雖
微分二音然義實相近

　　南􁚙南往也　漢書揚雄反離騷横江湘㠯南􁚙兮師
古曰􁚙往也

　　敞罔敞怳戃慌敞惘惝恍也　史記司馬相如𫝊難蜀
父老文敞罔靡徙與大人賦聽惝恍而無聞(漢書大人賦作
敞怳)聲義皆同楚辭劉向九歎耳聊啾而戃慌韓昌黎
詩神色久戃慌亦與惝恍同張平子思𤣥賦魂敞惘
而無疇敞惘亦即惝恍也

　　洸洋潢洋瀇瀁潢漾沆瀁滉瀁也　史記老莊列𫝊其
言洸洋自恣以適已揚子太𤣥潢洋終不得食淮南
子冥覽訓瀇瀁極望後漢書馬融𫝊廣成頌瀇瀁沆
漭漢書司馬相如上林賦灝溔潢漾文選木華海賦
沖瀜沆瀁皆與滉瀁二字義同

　　黨可儻可也　漢書伍被𫝊黨可以徼幸師古曰黨讀
曰儻又董仲舒𫝊黨可得見乎註黨音他朗反于定
國𫝊咎黨在是乎揚雄𫝊黨鬼神可也夏承碑魂黨
有靈儻皆作黨

　　鄉䣊鄉黨也　婁壽碑鄉䣊州鄰郭輔碑歸懐鄉䣊按
說文䣊地名不為鄉黨之黨玉篇云䣊今作黨書洪
範無偏無黨古文尚書作䣊

　　黨言讜言也　張平子碑爰登侍中則黨言允諧隸釋
云以黨言為讜言按荀子非相篇博而黨正註黨與
讜同謂直言也

　　朖日朗日也　見張廷珪修孔子廟碑

　　祝哽祝鯁也　後漢書明帝紀祝哽在前前書賈山𫝊
作祝鯁按說文骾食骨留咽中也鯁魚骨也哽語為
舌所介也三字音同義别祝鯁之鯁義當用骾今俗
皆通借鯁哽亦以聲同借用也

　　□□泰丙也　列子周穆王篇主車則造父為御□□
為右註□□古之善御者或謂車名或謂馬名皆非
穆天子𫝊□□為右郭璞音泰丙乃列子註末張湛
又云□即齊□即合古字也不知齊合二字是音是
形殊為疑混林鬳齋口義竟以齊合為二字之音後
世字書多有從之者按淮南子冥覽訓云鉗且泰丙
之御髙誘註二人古善御者泰丙即□□也據此則
穆天子𫝊郭璞音泰丙者為有據而他書之音齊合
者為非是矣唐武宗召王起曰朕近見二字一□一
□莫能詳對曰臣于三教經典竊嘗徧覽□□二字
羣書未見周穆王𫝊有□□二字往昔儒宗但言古
馬名不敢分為飛兔騕褭于今未有詳之者也上笑
曰知卿博學偶為此二字相試耳據起所言則□字
又當作□與今時所𫝊穆天子𫝊不合與張湛所謂
齊合者又似合二字為一字豈唐時𫝊本不同抑轉
寫記憶訛誤邪屠緯真有云唐辨□□止存王起二
字倒置必誤用也王元美胡元瑞引作□門引穆天
子𫝊作□䓢皆以訛𫝊訛不足徵信

　　窉月寎月也　爾雅釋天三月為寎廣韻引爾雅三月
為窉釋文云寎本或作窉字同

　　竫恭靖共也　帝堯碑竫恭祈福按詩小雅靖共爾位
好是正直神之聽之介爾景福碑蓋用小雅之文而
變靖為竫易共以恭耳

　　峻領峻嶺也　王羲之蘭亭敘崇山峻領領即嶺古無
嶺字但借用領漢書嚴助𫝊輿轎而踰領項昭曰領
山領也

　　泂水潁水也　髙士𫝊卞隨投泂水而死朱謀㙔曰潁
泂古字通用(字典引髙士𫝊如此今本髙士𫝊無卞隨)

　　茗艼茗仃酩酊也　說文酩酊醉也晉書山簡𫝊日夕
倒載歸酩酊無所知世說作茗艼韓昌黎詩茗艼馬
上知為誰用世說也又楊用脩引簡文帝曰劉尹茗
仃有實理今本一作茗柯誤也此揚有見而陳辨之
非

　　媿女醜女也　武梁祠堂畫象碑無鹽媿女隸釋云以
媿女為醜女集韻醜古作媿按漢書文帝紀朕甚自
媿師古曰媿古愧字蓋一字而二義二音今知媿之
為愧不知媿又與醜同也

　　咎氏舅氏也　穆天子𫝊咎氏宴飲毋有禮郭璞註咎
猶舅也儀禮士喪禮註古文舅皆作咎荀子臣道篇
晉之咎犯左𫝊本作舅犯又晉語宜咎註咎或作臼
古字通用三國志劉表𫝊註引司馬彪戰畧曰臼犯
之謀也咎既通作舅故亦可通作臼皆同聲相假借
也

　　牖民誘民也　詩大雅天之牖民正義云牖與誘通禮
記樂記引詩誘民孔易詩本作牖

　　牖里羑里也　戰國策文王拘之於牖里之庫漢書中
山靖王勝𫝊是以文王拘於牖里班彪游居賦嗟西
伯于牖城羑皆作牖

　　厶地某地也　陸務觀老學菴筆記曰今人書厶以為
俗穀梁桓二年蔡侯鄭伯㑹于鄧范甯註曰鄧厶地
陸徳明釋文曰不知其國故云厶地

　　異母異畝也　史記魯世家唐叔得禾異母同穎黄公
紹云與畝同按廣韻畮古文畝字母疑畮字之脫誤
也

　　木禺木偶也　後漢書劉表𫝊論劉表道不相越而欲
卧收天運擬蹤三分其猶木禺之于人也禺與偶同
按史記封禪書有木禺龍木禺車馬漢書郊祀誌作
木寓龍木寓車馬寓禺義皆同偶如木偶人之類也
索隠禺音寓土偶木偶皆讀去聲不讀如耦蓋古音
虞尤相通寓偶耦皆諧禺聲故讀耦可讀寓亦可此
古四聲未定時讀法也正可因此以考古今音讀之
異同

　　蔆蕅蔆藕也　孔躭碑躬采蔆蕅按說文本作蕅今俗
作藕玉篇云蕅同藕

　　一豆一斗也　周禮考工記梓人為飲器勺一升爵一
升觚三升獻以爵而酬以觚一獻而三酬則一豆矣
食一豆肉飲一豆酒中人之食也釋文云依註作斗
毛居正曰豆古斗字如左𫝊昭三年豆區釜鍾之類
當音斗後人誤讀為俎豆之豆斗斛之斗又作㪷蓋
譌併耳按詩大雅行葦酌以大斗以祈黄耉正用斗
字古飲器以斗不以豆也

　　田更田叟也　列子黄帝篇宿於田更商邱開之舎註
更當作叟按說文叟本作叜更本作㪅兩字形近故
致相混三老五更亦當作五叟也晉人帖書嫂作㛐
蓋亦因此又左𫝊(宣十二年)趙傁在後杜云老稱也五經
文字云傁與叟同

　　斗覺陡覺也　韓昌黎詩吟君詩罷看雙鬢斗覺霜毛
一半加註斗與陡同猶言驟覺也史記封禪書成山
斗入海註謂斗絶曲入海也任子淵云斗覺詩中健
語也前輩多使退之詩有此句東坡詩黄昏斗覺羅
裳薄後山詩斗覺文字生清新皆借斗為陡

　　部婁附婁培塿也　左傳(襄廿四年)部婁無松柏釋文云婁
本或作樓(今刻本作樓疑塿之誤)小阜也說文引左𫝊作附婁
其本字皆當為培塿培音蒲口反塿音路口反兩字
皆讀上聲部培形近附部音近故相假借用之

　　郊棷郊藪也　禮記禮運鳯凰麒麟皆在郊棷釋文云
棷澤也本或作藪

　　牛呴牛吼也　左傳註(僖卅二年)如牛呴聲呴與吼同文選
郭璞江賦湓流雷呴而電激呴音呼后反註引聲類
曰呴嗥也

　　廩廩稟稟懍懍也　漢書食貨志可以為富安天下而
直為此廩廩也賈誼𫝊作稟稟即懍懍也危懼之義
文選揚雄甘泉賦下隂潛以慘廩李善註慘廩寒貌
則又以廩作凜

　　親擥親覽也　三國志諸葛亮𫝊註裴松之引魏氏春
秋曰諸葛公夙興夜寐罰二十以上皆親擥焉擥當
與覽同王羲之蘭亭敘後之攬者亦將有感於斯文
攬即擥字攬擥皆通作覽

　　㩜事攬事也　漢書王莽𫝊故務自㩜衆事師古曰㩜
與擥同按廣韻攬同擥㩜即攬之省也

　　祌䄡祌禫沖澹也　荀子非十二子篇祌䄡其辭禹行
而舜趨是子張氏之賤儒也註祌䄡當為沖澹謂其
言澹薄也嚴遵老子指歸作祌禫

　　食啖食淡也　史記叔孫通𫝊呂后與陛下攻苦食啖
徐廣曰啖一作淡索隠曰孔文祥云與帝共攻冒難
苦俱食淡薄耳

　　檢手歛手也　任伯嗣碑姦軌檢手隸續云以檢為歛
料簡料揀料撿也　晉書周顗𫝊導後料撿中書故事
見顗表救已謂搜挍也張湛列子序且將料簡世所
希有三國志魏趙儼𫝊各召料簡諸姦結叛者八百
餘人又裴潛𫝊奏正分職料簡名實簡並同撿又韓
昌黎和侯喜咏笋詩婦懦咨料揀揀亦與撿同

　　掩茂閹茂也　爾雅釋天歳名戌曰閹茂漢書天文志
作掩茂楊升菴引史記作䁆今史記厯書與爾雅同
不知升菴所見何本

　　辯損貶損也　周禮秋官士師若邦凶荒則以荒辯之
法治之註鄭康成謂辯當為貶聲之誤也遭饑荒不
明判國事有所辯損作權也禮玉藻立容辨卑無讇
註作貶容雖貶損不傾側柔媚也或以辯為貶或以
辨為貶皆以同音相借

　　清澰清儉也　徐氏紀產碑承清□之後隸釋云以□
為儉按玉篇澰同瀲碑蓋借澰為儉而隸書變體則
又加口于中字書别無□字也

　　分郏分陜也　唐扶碑分郏之治隸釋云反陜為郟此
用字之異者按陜本從夾(此字從兩入音閃)與陜字從夾(此字
從兩人音甲)者字體本不相同隸書夾字多變作夹而夹
字形與夾近故分陜之陜亦變從夹且又左右互易
則與郟鄏郟字全無分别矣然又按公羊𫝊(隠六年)自
陜而東者周公主之自陜而西者召公主之釋文云
陜一云當作郟古洽反王城郟鄏是分陜之說在昔
原有兩𫝊或碑本所用正為郟鄏之郟如陸氏後說
則又非反陜為郏而用字亦不為甚異矣

　　佞讇佞諂也讇諛諂諛也　漢書五行志不知誰主為
佞讇之計劉輔𫝊朝廷無讇諛之士師古曰讇古諂
字也按說文諂本作讇禮少儀有頌無讇表記事君
逺而諫則讇也釋文云本亦作諂此等本非别字今
人少用反見以為别耳

　　掩忽晻忽奄忽也　嚴訢碑掩忽摧藏郭仲奇碑掩忽
殂亡皆以掩為奄平輿令薛君碑晻曶薨殂冀州從
事郭君碑晻曶囗囗又皆以晻為奄皆假借也又衡
方碑庵離□疾亦似以庵為奄者曶古忽字詳第五
卷

　　嚴然儼然也　周書無逸嚴恭寅畏釋文作儼詩大雅
有嚴天子釋文云嚴毛讀魚檢反荀子正論篇今子
宋子嚴然而好說註嚴讀為儼漢書匡衡𫝊正躬嚴
恪臨衆之儀也師古曰嚴讀曰儼蓋嚴平儼上一聲
之轉六書轉註即是理也

　　曾蒧曾㸃也　史記仲尼弟子列𫝊曾蒧字子晳註音
㸃按說文有□字云古人名□字晳□音緘不云即
曾㸃之㸃也史記蒧字字書以為古文㸃亦不以為
即□字也乃六書故云曾㸃字晳猶端木賜字貢或
作蒧已無義因之又作黬□說文曰□雖晳而黒蓋
因曾㸃字晳而誤也强合□蒧㸃為一字妄議說文
殊為失入非平允之論

　　鴻范洪範也刑范刑範也　周書洪範古文尚書作鴻
范按玉篇範與笵同說文笵法之笵從竹其從艸者
艸也姓也然書𫝊多通用范禮記禮運范金合土少
儀祭左右軌范乃飲荀子彊國篇刑范正金錫美大
𤣥國家之矩范也範皆作范












　　别雅卷三

　　欽定四庫全書

　　别雅卷四

　　鳯陽府訓導吳玉搢撰

　　子贛子貢也　禮記樂記子贛見師乙而問焉五經文
字云貢貢獻贛賜也經典多通用之又石經論語作
子贛說文贛從竷省碑復省㐄今俗訛作贛下遂從
貢非是

　　涷餒凍餒也　張納碑䘏澹涷餒按凍餒字本從冫其
從水作涷者說文以為水名爾雅以為大雨無凍餒
義碑蓋以偏旁近似假借用之耳

　　䰒鬆霿􁚚霧淞也　張子賢墨莊漫録曰寒氣如霧結
木如珠見晛乃消齊魯人謂之霧淞諺云霧淞重霧
淞窮漢置飯罋蓋歳穰之兆也曾子固齊州冬夜詩
香清一榻氍毺煖月淡千門霧淞寒又有霧淞詩霧
淞花開處處同舞人齊插玉籠鬆東坡送曹仲錫詩
祇有千林䰒鬆花䰒鬆即霧淞音夢送通雅云按唐
韻淞在平聲别有淞在送韻凍淞氷也爾雅天氣下
地不應曰雺雺在宋韻音蒙弄切霧淞之霧音夢正
是雺字一日閱曾公袞與韓子蒼作冷語有曰千林
霿􁚚水摇風此正得之但􁚚字不見字書集韻雺本
作霿又作霧

　　銅庭洞庭也　山海經中山經洞庭之山註字或作銅
筒簫洞簫也　說文筒通簫也徒弄切簫本編排而成
形象鳯尾曰鳯簫筒乃單竹故曰通簫後乃通作洞
簫王子淵作洞簫賦

　　悲􁀖悲慟也　武榮碑感哀悲􁀖郭仲奇碑悲􁀖剥裂
隸釋云以􁀖為慟又北海相景君碑驚􁀖傷褢李翊
夫人碑􁀖切剥兮年不榮皆以􁀖為慟

　　□􁚛感痛也　吳仲山碑□􁚛奈何李翊夫人碑􁚛感
路人武榮碑􁚛乎我君費鳯碑􁚛兮切惻痛皆作􁚛
感本從咸碑變加冫唐扶頌□字亦如此

　　中呂仲呂也　禮記月令中呂釋文音仲中呂即仲呂
漢書律厯志中冬即仲冬石經八士中突中曶即仲
突仲忽班馬字類曰二史伯仲皆作中中仲音義同
按中字有必當讀與仲字同者如中呂中丁(亦見月令)之
類是也有可平可去不必執一者如中興中字是也
杜元凱左𫝊序紹開中興釋文音陟仲反毛大可古
今通韻云増韻謂詩周室中興音陟仲反則凡中興
中字俱不當音平聲往同館有主其說者辯之甚力
且引杜甫詩新數中興年為據曰此詩律如是有何
置喙既而坐中有吟馬戴贈邊將詩者故為拗其聲
以吟之曰勤苦事中興以中吟仲衆皆相視而笑始
知執一不可訓也

　　雅訟雅頌也　說文訟註爭也一曰謌訟說文繫𫝊曰
古本毛詩雅頌字多作訟

　　奉禄俸禄也　徐鉉說文新修字義云俸本只作奉古
謂之奉禄後人加人漢書髙后紀列侯幸得賜餐錢
奉邑宣帝紀今小吏勤事而奉禄薄欲其毋侵漁百
姓難矣其益吏百石以下奉十五公孫𢎞𫝊奉禄甚
多史晨碑自以奉錢奉皆俸字

　　放從放縱也　漢書王吉𫝊其後復放從自若師古曰
從音子用反蓋與縱同也

　　一閧一巷也　揚子法言學行篇一閧之市必立之平
閧即巷字按閧字從門從共與閧字從門從共者本
非一字而形聲相近字書往往譌錯不清廣韻絳韻
閧音同巷而註引說文鬭也又引孟子鄒與魯閧作
閧易門為門引宋韻閧字本義入絳韻閧字下正韻
閧註又引揚子一閧之市作一閧易門為門令讀者
莫知適從蓋閧即巷字别體其字亦或作闀上皆從
門與從鬥之閧字各不相涉字書韻書兩相誤引皆
非也惟閧字一讀作弄音與閧混後人遂辨晰不清
爾鬨在送韻閧在絳韻二韻聲通離騷經五子用失
乎家衖衖亦巷字别體而上與縱字叶則當讀為呼
貢切今江南人讀衖如弄即其音也閧既讀弄是以
易與鬨混也

　　風切諷刺也　儀禮燕禮註采時世之詩為樂歌所以
通情相風切也風音諷切音刺義與刺同史𫝊有用
譏切者亦譏刺也

　　㓨史刺史也　郭仲奇碑徐州㓨史左傳(成十六年)刺公子
偃釋文刺本又作㓨按隸書朿字變體作夹如刺作
刾策作䇲之類是也夾字亦變體作夹如浹作浃俠
作侠之類是也兩字變體相同遂亦書刺作㓨書策
作筴因變體以混入其正體而世人不知也刺字作
㓨書𫝊猶不多見至策之作筴所在多有如鹽筴梵
筴龜筴皆是策字其所以從夾者則以夹字為之郵
也世人信口讀作夾音可為齒冷

　　仁誼仁義也　漢書董仲舒𫝊漸民以仁摩民以誼又
𫝊中禮誼徳誼字皆如此按說文誼人所宜也徐曰按
史記仁義字作此尚書遵王之義古文尚書作誼二
字古通

　　白□白□白􁘕白蟻白義也　玉海引穆天子𫝊癸酉
天子命駕八駿之乗右服□騮而左騄耳右驂赤□
(古驥字)而左白儀(古義字)筆叢引作赤□白□(今本穆天子傳多如
此)列子周穆王篇作赤驥白􁘕(音義)博物志作白蟻亦
有云列子本作赤蘎白□者凡此與□□等字恐多
𫝊訛未可盡信存之而已􁘕或云古義字或云古羲
字未詳孰是

　　論誼論議也　董仲舒𫝊論誼考問按仲舒𫝊誼字皆
與義同惟此誼字當讀為議

　　匹如譬如也　唐詩有匹如元是九江人之句匹如讀
為譬如說文譬諭也徐鍇說文繫𫝊云譬猶匹也匹
而諭之也以匹釋譬其義難解或以一音相通轉注
用之亦未可知然徐說匹而諭之則義實相通矣存
以俟考

　　不適不啻也　戰國策疑臣者不適三人註適與啻同
執摰執䞇也　䞇字周禮儀禮禮記多作摰周禮春官
大宗伯以禽作六摰以等諸侯禮曲禮凡摰天子鬯
諸侯圭卿羔大夫鴈士雉庶人之摰匹童子委䞇而
退野外軍中無摰儀禮士相見禮聞吾子稱䞇釋文
云本又作摰

　　即立即位也　石經古文春秋經書公即位作公即立
周禮小宗伯掌神位註故書位作立鄭司農云古者
立位同字毛伯敦銘文立中庭楊南仲亦讀作位引
古文春秋為證

　　不睂不媚也　仲定碑不睂近戚睂即媚字集韻睂媚
也劉向列仙𫝊娥媚即娥睂二字互用如此

　　醉李檇李也　公羊傳(昭十七年)檇李釋文云本或作醉
六□六轡也　夏承碑轓軒六□又周憬碑若奔車失
□隸辨引玉篇云□同轡今按玉篇無□字字彚補
云□同轡見漢碑即謂此也

　　一匱一凷一㙺一簣也　論語考異未成一簣作一匱
漢書禮樂志引論語亦作匱王莽𫝊綱紀咸張成在
一匱郝京山引蔡邕釋誨九河盈溢非一凷所防後
漢書劉昭補志序為山霞髙終不踰乎一㙺皆與一
簣通按說文凷即塊字一凷乃一塊未必借用簣也
餘皆同簣

　　曹沫曹劌也　左傳(莊十年)曹劌史記魯世家作曹沫
嘳然芔然喟然也　晏子春秋雜篇退朝而乗嘳然而
歎嘳與喟同史記司馬相如上林賦喟然興道而遷
義漢書作芔然芔即卉字與喟字聲同故假借用之

　　耆欲嗜欲也　禮月令節耆欲定心氣荀子非十二子
篇無亷恥而耆飲食漢書刑法志爪牙不足以供耆
欲西域𫝊大宛俗耆酒馬耆目宿耆皆同嗜

　　末利抹厲抹利沒利末麗茉莉也　本草嵇含南方草
木狀作末利洛陽名園記作抹厲佛經作抹利王龜
齡集作沒利洪邁集作末麗蓋茉莉本外國語無正
字隨人㑹意而已周櫟園詩作抹丽註云謂掩盡衆
花也丽即麗字

　　赤□赤□赤蘎赤驥也　詳前白義條下

　　㰟□冀幸也　說文㰟□也居气切覬气□也冀字别
為地名今人但用冀幸字而㰟□二字人不識之矣
□乃幸本字隸變作幸

　　希􁅼希覬也　禮記文王世子註大夫勤於朝州里􁅼
於邑此二語出孝經爰神契孔穎達曰希􁅼慕之即
希覬也韓勅碑莫不􁅼思嘆卬一曰集韻驥與􁅼同
當是用􁅼作冀然希冀希覬亦復不異

　　兹非兹飛次非佽飛也　漢書宣帝紀及應募佽飛射
士如淳引呂氏春秋荆有兹非得寳劒于干將度江
中流兩蛟繞舟兹非拔寳劒赴冮刺兩蛟殺之荆王
聞之仕以執圭後世以為勇力之官兹佽音相近今
呂氏春秋知分覽作次非古今本不同也後漢書馬
融廣成頌作兹飛皆同

　　有卑有庳也　漢書鄒陽𫝊昔者舜之弟象日以殺舜
為事及舜立為天子封之於有卑服䖍曰音畀予之
畀師古曰地名也音鼻(與畀音同)今孟子作有庳古今本
不同也

　　蕉萃癄瘁顦顇䩌悴焦瘁憔悴也　左傳(成公九年)引逸詩
雖有絲麻無棄菅蒯雖有姬姜無棄蕉萃後漢書應
劭𫝊引此詩作憔悴史記索隠引此詩作顦悴漢書
禮樂志纖微癄瘁之音作而民憂思楚辭漁父顏色
憔悴一本作顦顇說文則以顦顇為正字廣雅又作
䩌悴漢書班固敘𫝊答賓戲云朝為榮華夕為焦瘁
字異而音義實同蕉萃焦瘁則又因聲假借可聨用
不可分見者也

　　􁔞□天地也　無極山碑與􁔞□俱生按玉篇􁔞古文
天字說文地籀文作墬此又從籀文而省者也又漢
書趙充國𫝊令不得歸肥饒之埊師古曰埊古地字
(今本亦多刻作墬)六書故謂埊字為唐武瞾所制按此字已
見漢書又管子及戰國策亦有之則非創始于武氏
武特襲用之耳

　　視民示民也　詩小雅視民不恌釋文音示禮記曲禮
幼子常視無誑釋文音示皆解與示同孔氏詩解古
字以目視物以物示人同作視漢書髙祖紀亦視項
羽無東意如淳曰視音示師古曰漢書多以視為示
古通用字

　　隧地墜地也　論語未墜於地石經作隧列子仲尼篇
矢隧地而塵不揚註隧音墜又荀子儒效篇至共頭
而山隧楚辭九歌矢交隧兮士爭先洪興祖補註云
與墜同漢書王莽𫝊不隧如髮班固敘𫝊幽通賦眷
峻谷曰勿隧師古曰言入峻谷者當攀葛藟可以免
于顛墜墜皆作隧

　　不隊不墜也　陳球碑不隊前軌隊即墜字禮檀弓退
人若將隊諸淵樂記上如抗下如隊中庸霜露所隊
墜皆作隊按說文隊從髙隊也義本為墜落之墜玉
篇云部也百人也廣韻云羣隊也始以隊為隊伍字
今人不復知隊為隊落字矣禮記猶不失古義後惟
漢碑近之

　　候司候伺也　漢書灌夫𫝊嬰與夫人益市牛酒夜洒
埽張具至旦平明令門下候司至日中蚡不來司與
伺同髙五王𫝊魏勃乃常獨早掃齊相舎人門外舎
人怪之以為物而司之得勃師古曰司者察視之史
記齊悼惠王世家作伺荀子議兵篇掎揳司詐權謀
傾覆未免盜兵也註司讀為伺

　　旗志旗織旗幟也　漢書叔孫通𫝊張旗志師古曰志
與幟同史記張丞相列𫝊沛公以周昌為職志徐廣
曰主旗幟之屬索隠曰志旗幟也職志掌旗幟之官
也按玉篇□同幟史漢作志者疑即□之省也又漢
書食貨志治樓船十丈餘旗織加其上師古曰織讀
曰幟詩小雅織文鳥章釋文織音志又尺志反又按
幟亦通用識王莽𫝊旌旗表識師古曰識讀與幟同
釋名識幟也有章幟可按視也後漢書虞詡𫝊以采
綖縫賊裾為幟註幟記也是又以幟為識矣二字古
通用

　　試弑也　漢石經公羊𫝊殘碑(𨼆十一年)何𨼆爾試也今通
行板本作弑隸辨云蓋借試為弑漢書五行志受命
之臣専征云試師古曰試用也自擅意也一說試與
弑同謂欲弑君

　　字牝牸牝也　史記平準書乗字牝者儐而不得聚㑹
(漢書食貨志作牸)後又云亭有畜牸馬字與牸通凡獸之牝
者能孕字故曰字

　　何億何意也　嚴訢碑何億掩忽摧臧又譙敏碑曷億
遘罹隸釋云漢碑多借意作億此却借億作意也按
楚辭天問厥萌在初何所億焉註億一作意洪興祖
補註云與意音義同

　　媦妹也　唐書妹多作媦諸帝公主𫝊同安公主髙祖
同母媦也按說文楚人謂女弟曰媦媦與妹義同

　　巍郡魏郡也□絳魏絳也　說文巍字從嵬從委本巍
髙之義而轉去聲則為巍郡巍姓字漢人書巍字未
有不著山者或在上或在下則結體小異無他義也
如楊著碑隂陳球後碑巍郡字山皆在上孔宙碑隂
□郡字山又在下衡方碑恢□絳之和戎□姓字山
在下楊君石門頌南鄭巍整巍姓字山又在上楷書
既興然後分有山者為巍髙之巍無山者為魏郡魏
姓之魏判然二字二音古實無是分别也宋張有為
林攄母書墓碑篆魏作巍攄不識字欲令改書有言
說文有巍無魏巍一字二音手可斷字不可更也

　　尉斗熨斗也　通俗文火斗曰尉按尉字本作㷉下從
火隸變如小火之省也俗書又加火作熨贅矣揚用
脩曰㷉字從􁇒􁇒平也後世校尉廷㷉皆取從上按
下使平之義㷉斗申繒亦使之平按揚說本之說文
及後漢書也說文云尉從上按下也從􁇒又持火以
㷉繒也後漢書百官志太尉註應劭曰自上按下曰
尉武官皆以為號㷉斗之㷉但須作㷉其義不疑今
俗既增火作㷉復變聲讀如運遍考字書絶無此音
不知俗讀何自而起或云集韻尉又音鬱韻㑹云說
文持火所以申繒音畏今俗又加火作㷉音鬱運乃
鬱之去聲俗讀蓋從鬱音而轉者也此說頗似

　　尉安慰安也　漢書車千秋𫝊思欲寛廣上意尉安衆
庶師古曰尉安之字本無心也是以漢書往往存古
體字焉王莽𫝊宜令州郡且尉安之度尚碑冊書尉
薦尉皆同慰

　　据法據法也　漢書酷吏𫝊贊趙禹据法守正師古曰
据音據揚雄𫝊旁則三摹九据晉灼曰今據字也

　　貴居貴倨也亷裾亷倨也　漢書酷吏𫝊丞相條侯至
貴居也而郅都揖丞相師古曰居怠傲讀與倨同又
禹為人亷裾師古曰裾亦傲也讀與倨同

　　厭匓饜飫也　說文匓飽也民祭祀曰厭匓即今饜飫
字說文飫本作□今省

　　櫡箸也　史記周勃世家頃之景帝居禁中召條侯賜
食獨置大胾無切肉又不置櫡漢書亞夫𫝊作箸櫡
即箸字俗作筯

　　鉅遽也　荀子正論篇是豈鉅知見侮之為不辱哉註
鉅與遽同

　　佾忬逸豫也　夏書五子之歌以逸豫滅厥徳釋文云
逸本又作佾豫本又作忬

　　猶與冘豫由與猶豫也　漢書髙后紀計猶豫未有所
決師古曰猶獸名也性多疑慮常居山中忽聞有聲
即恐有人且來害之每豫上樹久之無人然後敢下
須臾又上如此非一故不決者稱猶豫焉一作猶與
禮曲禮所以使民決嫌疑定猶與也註與本亦作豫
漢書蒯通𫝊猛虎之猶與不如蜂蠆之致蠚師古曰
與讀曰預(史韓信𫝊作猶豫)又楊敞𫝊猶與無決陳湯𫝊延
壽猶與不聽皆與猶豫同猶又作冘後漢書來歙伏
隆𫝊皆用冘豫未決註冘音淫蓋本說文冘冘行貌
孫愐音餘鍼切也或疑是尤字之譌因猶聲同尤尤
形似冘范史用尤與為猶與而後人𫝊寫作冘遂以
淫字音之也髙誘註呂覽作由與

　　懼然瞿然也　莊子庚桑楚南榮趎懼然顧其後史記
孟子列𫝊懼然顧化漢書惠帝𫝊贊聞叔孫通之謀
則懼然師古曰懼讀曰瞿後漢書袁安𫝊從事懼然
而止(今本亦多刻作瞿)並與瞿通

　　牟光務光也　荀子成相篇舉牟光註牟與務同漢書
古今人表亦作牟光古魚虞尤侯聲通牟之同務乃
三聲相通也或書作牟或書作務各取其聲之相近
者用之非牟即務字也

　　婁臻屢臻也　漢書師丹𫝊變異婁臻師古曰婁古屢
字

　　慕齒暮齒也　見常醜奴墓誌

　　度江河渡江河也　漢書賈誼𫝊是猶度江河亡舟楫
度與渡通

　　節㡯節度也　見北嶽廟碑

　　路露駱輅也　周禮春官典路掌王及后之五路註路
車也車謂之路者往來不窮之義也釋名謂之路者
言行于道路也論語乗殷之輅釋文云本亦作路史
記楚世家蓽露藍蔞服䖍註柴車素大輅也左傳(昭十
二年)作篳路又秦本紀孝王欲以為大駱駱與輅通按
路輅駱皆諧各聲讀去則為路輅讀入則為駱其聲
本通故字亦互用

　　菟兔也　詩周南兔罝釋文作菟云菟又作兔楚辭天
問顧菟在腹史記司馬相如子虚賦掩菟轔鹿漢書
賈誼𫝊不搏反冦而搏畜菟鄒陽𫝊上覆飛鳥下不
見伏菟酷吏嚴延年𫝊昔韓盧之取菟也劉向說苑
善說篇見菟而指屬則無失菟矣兔皆作菟

　　顧功雇功也　漢書鼂錯𫝊歛民財以顧其功師古曰
顧讎也若今言雇賃也平帝紀天下女徒已論歸家
顧山錢月三百師古曰女徒論罪已定並放歸家不
親役之但令一月出錢三百以顧人也按顧雇二字
皆無雇賃之義顧為顧視雇為鳥名廣韻于雇字下
註云相承借為雇賃字蓋雇賃本無其字古借用顧
俗借用雇其義等耳今人則惟知雇為雇賃字而以
顧為别字矣

　　北顧北固也　方輿勝覽鎮江北固山梁武改曰北顧
固實故實也　史記魯世家樊穆仲曰魯懿公弟稱肅
恭明神敬事耆老賦事行刑必問於遺訓而咨於固
實徐廣曰固一作故韋昭曰故實故事之是者國語
作故固故古通

　　錮辭固辭也　鄭固碑以疾錮辭集古録云錮當作固
疑漢人用字多假借又疑以疾錮辭謂疾已堅固若
云以疾篤辭隸辨云漢書賈誼𫝊必為錮疾師古曰
錮疾堅久之疾也碑乃正用錮字非借錮為固歐公
偶忘漢書是以疑耳予謂正用錮字於理固通然以
文法言之則固辭為是且鄭君名固作文者未便直
斥其名故轉假同音之字以代之未為不可不必専
以錮疾為據也

　　覺寤覺悟也　史記項羽本紀贊尚不覺寤寤與悟同
郭璞爾雅序别為音圖用祛未寤孔叢子子思謂子
上曰白乎吾嘗深有思而莫之得也於學則寤焉(或刻
作窹從穴非)唐書房琯𫝊片言寤主而取宰相寤並同悟

　　胙階阼階也　荀子哀公篇君入廟門而右登自胙階
註胙與阼同按曹騰碑踐胙之初亦以胙為阼隸釋
云胙與阼同疑二字古固通用

　　韶護韶濩也　廣韻大頀湯樂周禮作濩周禮春官大
司樂疏濩即救護也救護天下使得所也樂名之頀
字本從音其作濩者同音相假借也故諸書亦借作
護荀子儒效篇武象起而韶護廢矣呂氏春秋古樂
篇湯乃命伊尹作大護庾闡弔賈誼文雖有惠音莫
過韶護雖有騰蛇終仆一壑皆同又字彚補引揚雄
蜀都賦户音六成謂户亦與濩通謂湯樂也

　　□有互有也　讀書通云互通作□□亦作互北史文
苑𫝊彼此好尚□有異同即互有古互□聲近劉貢
父詩話今人以駔儈為□謂之互郎吳㑹曰唐人書
互作□按易大畜豶豕之□鄭讀□為互或當時𫝊
本不同前人書互字有作㸦者形與□近故兩字易
至相混

　　告遡告愬也　戰國策衞君跣行告遡于魏註遡愬同
舉厝舉措舉錯也　囗囗劉囗𫝊為陛下惜此舉厝厝
與錯通漢書地里志五方雜厝晉灼曰厝古錯字又
舉錯一作舉措禮記樂記舉而錯之釋文錯本又作
措同費鳯碑舉直措枉錯亦作措

　　醬錯醬醋也　管子弟子職置醬錯食按說文醬醋之
醋本作酢酬酢之酢本作醋今時二字互易此更以
錯為醋或以同音假借或以形近沿訛也

　　大絝大褲也　漢書廣川惠王越𫝊其殿門有成慶畫
短衣大絝長劒按說文絝脛衣也廣韻亦作袴褲俗
字也史記趙世家夫人置兒絝中後漢書亷范𫝊平
生無襦今五絝褲皆作絝

　　雨濟雨霽也　史記宋世家引書洪範作曰雨曰濟曰
涕(原註尚書作□)曰霧曰克鄭康成曰濟者如雨止之雲氣
在上者也蓋以濟為霽此篇所引洪範多與今本不
同蓋古文也

　　地第也　漢書丙吉𫝊西曹地忍之李奇曰地猶第也
師古曰地亦但也語聲之急耳按史記五帝本紀贊
顧弟弗深考徐廣曰弟但也史記漢書見此者非一
按說文弟本為次弟字故借為語辭亦仍是弟字其
從竹者乃俗書李奇之註亦徇俗作第非也

　　迢□迢遞也　見九成宮醴泉銘

　　設切設砌也　文選張衡西京賦設切厓隒李善註切
與砌古字通

　　女聟女壻也　王羲之帖取卿為女聟按禮記昏義壻
執鴈入釋文云字又作聟唐公房碑期聟谷口山上
隸釋云即壻字干禄字書云聟聓壻上俗中通下正
漢人書胥字或變為□或變為咠故壻字承之而異
金石文字記云壻字一𫝊為□再𫝊為□三𫝊為聓
四𫝊為聟皆胥之異也

　　俾倪辟倪介倪睥睨也　史記魏公子𫝊侯生下見其
客朱亥俾倪故久立又魏其武安侯𫝊辟倪兩宮間
皆睥睨也莊子馬蹄篇加之以衡軶齊之以月題而
馬知介倪註介音戛介倪猶睥睨

　　椎結椎髻也　漢書貨殖𫝊程鄭亦冶鑄賈椎結民富
埒卓氏李陵𫝊兩人皆胡服椎結後漢書度尚𫝊椎
結鳥語之人師古曰結讀曰髻按說文髟部本無髻
字徐鉉新附字有之云古通用結髻本音計通用結
結亦讀如計今俗讀若吉非也

　　繼望係望也係至繼至也　後漢書李固𫝊聖嗣未立
羣下繼望劉攽曰案繼是繼續之義不可施于此蓋
本是繫字繫綴天下之望也按書𫝊繫綴之繫或用
繼繼續之繼又或用係係與繫同爾雅釋詁係繼也
是二字固可通用也後漢書鄭𢎞𫝊汎海而至風波
險阻沈溺相係袁紹𫝊絶臣軍糧不得踵係晉書謝
𤣥𫝊蜀漢順流幽幷係至續晉陽秋許詢與劉真長
造䣛對賞夜以係日皆以係為繼

　　修稧修禊也　王羲之蘭亭敘修稧事也按禊事之禊
本從示從禾者别是一字不涉祓除義或筆畫小誤
或形音相近假借用之也

　　書挈書契也挈闊契闊也　魏受禪表書挈所録隸釋
云以挈為契詩邶風死生契闊釋文云契本亦作挈
漢書溝洫志今内史稻田租挈重師古曰租挈收田
租之約令也史晨碑孝經爰神挈校官碑衆儁挈聖
挈皆同契

　　夙惠夙慧也　世說有夙惠部夙惠即夙慧也論語好
行小慧釋文云魯讀慧為惠今從古列子周穆王篇
秦人逢氏有子少而惠又湯問篇甚矣女之不惠漢
書昌邑王𫝊清狂不惠後漢書孔融𫝊將不早惠乎
陸機弔魏武文智惠不能去其惡世說何晏七歳明
惠若神惠並同慧又史記淮南王安𫝊王有女陵彗
有口辨彗亦同慧(今本亦或刻作慧)

　　慧露惠露也　文選沈約徐安陸王碑振平慧以字小
人又慧露霑吳仁風被越惠並作慧(汲古閣本俱刻作惠)按韓
非子說林惠子亦作慧子二字古竟通用無别

　　蘭惠蘭蕙也　漢書揚雄甘泉賦發蘭惠與穹窮按說
文無蕙字蘭譜云蕙即惠之古文□改作也故雄猶
但用惠字

　　離支荔枝也　漢書司馬相如上林賦答遝離支史記
作撘□荔枝干禄字書云離支俗作荔枝

　　㒸歳也　陸賈春秋後語董公八十二㒸以遮道說功
封為侯

　　柔毳柔脃也甘毳甘膬甘脃也　文子原道篇志弱者
柔毳安靜毳通作脃荀子議兵篇事小敵毳則偷可
用也又甘脃字亦通用毳又作膬漢書丙吉𫝊數奏
甘毳食物文選枚乗七發飲食則溫淳甘膬脭膿肥
厚今俗作脆非

　　贅衣綴衣也　後漢書班固西都賦虎賁贅衣註贅衣
主衣之官贅綴也揚雄雍州牧箴敢告贅衣並與尚
書綴衣同

　　遰㝵滯礙也　楊君石門頌□㝵弗前隸釋云□即滯
字㝵即礙字按禮記内則右佩玦捍管遰釋文云遰
時世反徐作滯廣韻㝵音礙釋典云無㝵也

　　底厲砥礪也　漢書鄒陽𫝊底厲名號者不以利傷行
蕭望之𫝊底厲鋒鍔皆與砥礪同荀子性惡篇鈍金
必待礱厲然後利註厲與礪同詩大雅公劉取厲取
鍛釋文云本又作礪左傳摩厲以須(昭十二年)又王孫何
自厲也(哀十六年)礪皆作厲

　　㐲尉太尉也　太尉墓中畫象碑㐲尉公隸續云漢碑
書太字皆無㸃字書有㐲字與大同音註云海中地
名從人從犬者則是倚伏之伏此碑所云㐲尉公蓋
是用㐲為大即太尉公也

　　兌利銳利也　管子小匡篇開方為人巧轉而兌利荀
子議兵篇仁人之兵兌則若莫邪之利鋒當之者潰
史記天官書參下三星兌曰罰孟康曰上小下大故
曰銳索隠曰星形尖斜也漢書天文志作銳

　　無俚無賴也　漢書季布𫝊贊其畫無俚之至耳蘇林
曰俚賴也言其計畫無所成賴晉灼曰揚雄方言俚
聊也許慎曰賴也此為其計畫無所聊賴至於自殺
耳韻㑹小補引朱子楚辭後語曰孟子不理於口漢
書無俚皆訓為賴則理固有賴音也不知賴亦有厲
音(見下條)兩字音皆相通不必専改俚音賴然後為順
也又正字通云漢書無俚之俚古音載入蕭字韻俚
讀若聊蓋以第二聲轉第一聲也按說文俚聊也(晉灼
註漢書引許慎曰賴也今本說文作聊也)俚有聊義亦不必改俚為聊音
也

　　厲癩也　史記刺客豫讓𫝊漆身為厲註音賴言以漆
塗身而生瘡為病癩也癩本作癘厲癘之省也

　　迦逅邂遘邂逅也　揚子太𤣥迎首迎父迦逅註迦與
邂同又詩鄭風邂逅釋文作邂遘云遘本亦作逅

　　收責收債也　國策馮煖為孟嘗君收責于薛史記孟
嘗君𫝊作收債按左傳(成十八年)施舎己責周禮天官小
宰聽稱責以傅别漢書髙帝紀此兩家常折券棄責
後漢書樊宏𫝊責家聞者皆慙凡諸責字義皆為債
但諸書皆讀如本字不别作音切惟樊宏𫝊音側界
反蓋債責二字一音相轉故雖讀如本字而義自為
債也

　　樹嫁樹介也　唐寧王憲疾時寒甚凝霜封樹謂之樹
介漢書五行志木氷為木介天文志謂之樹介言象
介胄也憲見而歎曰此俗謂樹嫁者也諺曰樹嫁(一作
稼)達官怕吾其死矣問奇集直註木介之介音駕蓋
俗語因介有駕音而譌為嫁也趙凡夫曰嫁樹當為
犗樹俗訛為嫁此殆不知嫁之由于介而妄取一犗
字以當之誤矣

　　慸葪袃蒯蠆芥蔕芥也　漢書司馬相如子虚賦吞若
雲夢者八九于其胷中曾不蔕芥張揖曰刺綆也史
記賈誼𫝊服鳥賦細故慸葪兮何足以疑韋昭云慸
土介反漢書文選誼賦俱作蔕芥文選註引鶡冠子
曰細故袃蒯奚足以疑袃蒯與蔕芥同(見鶡冠子世兵篇)文
選張衡西京賦睚眦蠆芥註亦引張揖子虚賦云刺
綆也蠆芥亦與蔕芥同按蔕字有二義二音蔕芥之
蔕本音蠆即慸字之假借廣韻慸在十七夬𤓰蔕之
蔕音帝廣韻在十二霽音義俱别今俗既倒用為芥
蔕而又讀蔕如帝皆誤

　　滂㵒澎濞澎湃也　文選司馬相如上林賦洶涌澎湃
史記作洶涌滂㵒音義皆同淮南子俶真訓譬若周
雲之蘢蓯遼巢澎濞而為雨濞亦與湃通

　　一兌一隊也　正字通兌字下引史王毛仲牧馬毎色
為一兌註兌隊同羣聚也按新舊唐書王毛仲𫝊皆
是隊字不知正字通所引何史俟考

　　未嬉未喜末喜妺喜也　晉語昔桀伐有施有施人以
妹喜女焉漢書古今人表作未嬉(汲古閣本刻作末)後漢書
文苑𫝊崔琦外戚箴未嬉喪殷亦同荀子解蔽篇作
未喜(一本作末)一說妹不從未當從本末之末漢書外戚
𫝊敘桀之放也用末喜三國志魏郭后紀中郎棧潛
疏云桀奔南巢禍階末喜字正作本末之末然路史
註云妹者以妹妹目之或音秣非也則外戚𫝊與魏
志末字或未字之誤耳名疑云喜音嬉

　　唐篾唐昧也　荀子議兵篇唐篾死註史記楚懐王二
十八年秦與齊韓魏共攻楚殺楚將唐昧昧與篾同
按唐韻古音篾音莫計切宋書武帝紀臨朐有巨篾
水水經注袁宏謂之巨昧水昧乃篾之去聲讀篾字
微髙則如昧讀昧字微重則如篾古人書多口𫝊南
北語音不齊故所𫝊或異學者當心解其所以致異
之故勿但以𫝊寫之訛抹煞一切也

　　毒冒瑇瑁也　漢書地里志多犀象毒冒珠璣師古曰
毒音代廣韻瑇瑁亦作蝳□又云瑇俗作玳

　　妃耦配耦也　詩衞風有狐序云喪其妃耦焉釋文音
配史記髙后紀髙祖微時妃外戚世家妃匹之愛諸
妃字皆音配其義亦即為配自後世以妃為妃嬪字
配為配耦字各不相混在古人固通用也韓勅碑幷
官聖妃亦即配字此時未嘗尊孔子為王豈先尊其
夫人為妃乎

　　魁然塊然也　漢書東方朔客難今世之學士魁然無
徒師古曰魁讀曰塊

　　粹折碎折也　荀子儒效篇舎粹折無適也註粹讀為
碎除碎折之外無所之適言必碎折

　　俷德背德也　史記三王世家燕王策曰無作怨無俷
德索𨼆曰勿使王背德也俷與背悖通

　　倍文背文也　周禮春官大司樂註倍文曰諷疏曰倍
文者謂不開讀之韓昌黎韓滂墓志讀書倍文功力
兼人註倍與背同倍文謂背本暗記也

　　睂黱睂黛也　說文黱畫睂也徐鍇說文繫𫝊曰古人
云衞之處子粉白黱黑今俗作黛字賈誼新書勸學
篇嘗傅白黱黑正用黱字

　　報塞報賽也　周禮春官都宗人註祭謂報塞也漢書
郊祀志冬塞禱祠師古曰塞謂報其所祈也音先代
反急就篇謁禓賽禱鬼神寵王伯厚音釋云碑本賽
作塞無極山碑令王翊各白羊塞神山塞即賽字

　　埃􁙫曖曃也　楚辭逺遊旹曖曃其曭莽兮註日月晻
黮而無光也說文􁙫註埃􁙫日無光也埃􁙫音義與
曖曃同

　　能寒能暑耐寒耐暑也　漢書鼂錯𫝊胡貊之人性能
寒揚粤之人性能暑註能讀曰耐荀子正名篇能有
所合謂之能註能當為耐古字通也互詳第二卷

　　舎采舎菜也　周禮春官大胥春入學舎采合舞鄭氏
註采讀曰菜舎與釋同菜蘋蘩之屬天官夏采釋文
云采亦作菜

　　濁濊濁穢也　漢書李尋𫝊盪滌濁濊師古曰濊與穢
同修華岳廟碑荒淫臊濊穢亦作濊又穢亦作薉荀
子天論篇耘耨失薉註薉與穢同

　　艾安乂安也　史記封禪書天下艾安按古艾乂字通
用書洪範乂用三徳從作乂石經尚書及漢書五行
志俱作艾師古曰艾讀曰乂而鄧艾碑艾却作乂是
鄧名亦不當讀五蓋切也

　　振動震動也振怖震怖也　荀子正論篇莫不振動註
振與震同恐也戰國策燕王振怖大王之威史記五
帝紀振驚朕衆振皆同震

　　九刃九仞也　儀禮士喪禮疏天子之旗九刃諸侯七
刃大夫五刃士三刃刃即仞字書旅獒為山九仞釋
文云仞字又作刃無極山碑浚谷千刃隸釋云以刃
為仞驪山溫泉頌數刃張猛龍碑萬刃皆仞字也

　　充仞充牣也　史記殷本紀益收狗馬奇物充仞宮室
又司馬相如子虚賦充仞其中者不可勝紀仞即牣
字孟子於牣魚躍孫奭音義云牣丁本作仞三公山
碑巨仞不數隸釋云以仞為牣

　　仞認也　列子天瑞篇天地萬物不相離仞而有之皆
惑也註仞即認漢書儒林孟喜𫝊後賓死莫能持其
說喜因不肯仞淮南子人間訓非其事者勿仞也又
仞人之事者敗仞皆同認

　　柔刃柔忍柔韌也　禮記月令命澤人納材葦註此時
柔刃可取作器物也周禮地官山虞註尚柔忍也並
與韌通

　　振貸賑貸也　漢書文帝紀發倉庾以振民按說文振
舉救也賑富也易蠱卦象辭君子以振民育德註濟
民養德也周禮地官大司徒以保息六養萬民三曰
振窮禮記月令季春之月振乏絶振貸之振皆用振
不用賑爾雅釋言賑富也註謂殷賑富有張衡西京
賦鄉邑殷賑註富饒也賑字之義與振貸逺不相涉
今凡振貸字皆通用賑反置振字不用凡書𫝊作振
者且以為别字矣

　　摩粼磨磷也　州輔碑摩而不粼按論語作磨磷磷與
粼古蓋通用詩唐風白石粼粼釋文云粼亦作磷摩
磨見二卷

　　遴嗇吝嗇也　漢書王莽𫝊性實遴嗇師古曰遴讀與
吝同按遴吝二字古通說文遴吝二註皆引易蒙卦
以往吝之文一作吝一作遴疑實一字重文也

　　薦紳縉紳侟紳搢紳也　搢紳字本當作搢搢插也謂
插笏于紳也史記通用薦五帝本紀薦紳先生難言
之漢書又通用縉郊祀志縉紳者弗道按薦獸之所
食艸也縉帛赤色也皆無插笏義但以形聲相近輒
假借用之耳又羅泌路史予悲求仙者之喪其欲也
故侟紳之學者毎謂大謾將有黙而識之者正字通
謂侟與搢同按字彚補引太元經侟志性仁情喜其
音未詳此字他書少見據路史文義雖當與搢同然
未有明證也又史惟則書大智禪師碑作榗紳改從
木疑筆誤耳

　　填撫鎮撫也　漢書蕭何𫝊填撫諭告杜欽𫝊填撫四
夷師古曰鎮音竹忍反(當作刃為是)五行志填星即鎮星
周語是陽失其所而鎮隂也史記周本紀作填老子
銘隂不填陽填亦鎮也

　　㢙有僅有也堇堇僅僅也廑能僅能也　禮記射義蓋
㢙有存者㢙與僅同漢書地里志堇堇物之所有師
古曰堇讀曰僅董仲舒𫝊廑能勿失耳師古曰廑與
僅同㢙堇廑三字皆通作僅

　　陖陗峻峭也　周憬碑増陖陗兮甚䧢陭按陖陗與峻
峭同說文陖陗髙也史記司馬相如上林賦徑陖赴
險漢書作峻玉篇陖亦作峻峻陖字同

　　畯民俊民也　書洪範俊民用章史記宋微子世家引
作畯民

　　俊德峻德也駿極峻極也　書堯典克明俊德大學引
書作峻郙閣頌引書仍作俊是以俊為峻也詩大雅
駿極于天釋文云駿又作峻同中庸引詩作峻羊竇
道碑危駿囘逺隸釋云即峻字驪山溫泉碑用畯極
字是又以駿畯為峻也字義雖不同皆因聲借用

　　駿桀俊傑也　史記屈原𫝊懐沙賦誹駿疑桀兮固庸
態也王逸曰千人才為俊一國髙為桀也駿即俊字
借也

　　恂目瞬目也　列子黄帝篇今汝怵然有恂目之志註
引何承天纂文云吳人呼瞬目為恂目按廣韻瞬亦
作瞚亦作眴史記項羽本紀梁眴籍曰可行矣恂疑
從眴而誤也

　　令問令聞也　詩大雅令聞不已字雖作聞音讀若問
夏承碑用詩語直作令問孫根碑令問弗銘亦同按
書堯典孔𫝊云故其名聞充溢四外釋文云聞音問
本亦作問詩大雅宣昭義問亦不隕厥問問皆同聞
蓋以音如問遂并字亦作問也漢書匡衡𫝊淑問揚
乎疆外淑問亦即令問之義

　　文陽汶陽也　漢書地里志後漢書郡國志魯國汶陽
史晨韓勅碑皆作文陽隸釋云以文陽為汶陽

　　打顐打諢也　遼史伶官𫝊打諢得不是黄幡綽廣韻
諢引玉篇弄言謂鄙䙝之言也呂氏童蒙訓摘總龜
詩話謂顐即諢今打顐是也唐書元結𫝊曰諧臣顐
官怡愉天顏李栖筠𫝊故事賜百官宴曲江教坊倡
顐雜侍栖筠以任國風憲獨不往(汲古閣本刻作鄆恐誤)顐並
與諢同今俗語恒用之

　　賁軍奔軍僨軍也　禮記射義賁軍之將註賁讀為僨
覆敗也詩行葦註亦引此文作奔軍之將釋文云奔
音奮覆敗也則奔亦與僨同又國語髙位賁疾賁亦
僨字

　　溫藉醞藉蘊藉也　詩小雅飲酒溫克箋云猶能溫藉
自持以勝釋文溫音於運反蘊藉也禮記禮器溫之
至也註亦為溫藉漢書薛廣徳𫝊為人溫雅有醞藉
師古曰醞言如醞釀也藉有所薦藉也北史崔逞孫
贍𫝊云自太保以後重吏事謂容止醞藉者為潦倒
而瞻終不改焉醞皆與蘊同

　　捃摭捃拾􁚜摭攟摭攟拓攈摭也　漢書刑法志於是
相國蕭何攈摭秦法註攈摭謂收拾也攈九問反摭
之石反廣韻攈在問韻又有捃與攈同他書又作􁚜
攟皆一字也史記十二諸侯年表往往捃摭春秋之
文以著書漢書藝文志武帝時軍政楊僕捃摭遺紀
奏兵録後漢書獨行𫝊范冉捃拾自資韻㑹引刑法
志作􁚜摭集韻曰摭古作摕本作拓唐書栁璟𫝊用
攟摭(一本作攟拓)一作㨡拾柴氏作㨡□以古庶作□也
音義皆同

　　麤盆麤笨也　楊時偉正韻牋去聲八震逸字收盆引
朱子語録諸葛亮只是盆楊用脩云諸葛豈盆者邪
語録註盆音去聲按宋書王微𫝊云王樂小兒時尤
麤笨朱子蓋用盆為笨也笨字韻書皆收入上聲竹
裏也無麤笨義惟集韻云一曰麤率也晉書豫章太
守史疇肥大時人目為笨伯前人固有借為麤笨字
者不知何縁轉借盆字

　　愿願也　荀恱漢紀黄忠與申屠蟠書僕愿先生優游
俯仰愿與願同

　　反貨販貨也　荀子儒效篇積反貨而為商賈反通作
販正韻販亦作反

　　墨突冒頓也　漢書匈奴𫝊匈奴單于曰頭曼有太子
曰冒頓冒讀如墨頓讀如突他書亦有書作墨突者
蓋夷狄之名初無定字譯者各以其聲之相近者𫝊
之輕則為冒頓重則為墨突也

　　楥頭楦頭也　說文楥履法也所劵切徐鍇說文繫𫝊
曰織履中模範也今俗以鞋工木胎為楥頭改作楦
俗書也朝野僉載楊炯每呼朝士為麒麟楥曰今弄
假麒麟者必修飾其形負之驢上及去其皮還是驢
無德而被朱紫何以異是楥字惟見于此

　　憂滿憂悶也　漢書佞幸𫝊石顯憂滿不食道病死師
古曰滿讀曰懣音悶按說文懣從心從滿滿亦聲孫
愐音莫困切與悶同禮記問喪悲哀志懣氣盛釋文
懣亡本反又音滿范音悶是懣字諧滿得聲音悶可
音滿亦可也因懣有滿音故遂省作滿也

　　雕捍雕悍也　史記貨殖𫝊大與趙代俗相類而民雕
捍少慮註言如雕性之捷捍也捍與悍同

　　幹枝干支也　博雅釋天甲乙為幹幹者日之神也寅
夘為枝枝者月之靈也史記厯書作干支按古支干
字本取義于木之枝幹枝省而為支其音同幹省而
為干其音變蓋古人三聲通用干幹一聲相轉非有
異音也漢書百官志郡縣諸曹各有書佐幹主文書
司馬整碑隂有諸曹干十三人鄭季宣碑隂有直事
干四人干即幹字省文耳又詩小雅公侯干城釋文
云干沈音幹干既可讀去則幹亦可讀平矣

　　屠顏賈屠岸賈也　漢書古今人表屠顏賈師古曰即
屠岸賈也(賈工下反)按史記河渠書洛水至商顏下服䖍
曰顔音崖顧寧人日知録云崖當作岸引漢書屠顏
賈為證蓋顏岸一聲相轉之字故知顏可音岸與崖
(平聲五佳切)字聲逺然俗讀岸崖聲同故𫝊寫者誤作崖
也

　　獄□獄犴也　髙彪碑獄□生屮□即犴字後漢書崔
駰𫝊獄犴填滿註鄉亭之獄曰犴犴止從犬古人作
字多有因上字偏旁而類書之者如鳳字從鳥諧凡
聲故書作鳳皇不從凡得聲也而亦書作凰弌字從
弋聲相同也二三字不諧弋聲而亦書作弍弎是也
此碑因上獄字從二犬故犴字亦承上牽連書之

　　蘭然爛然也　堯廟碑蘭然成就隸釋云借蘭為爛
煥爤煥爛也　見李仲琁碑按說文爛本從蘭作爤正
書蘭上省艸今人相承用之李仲琁碑雖好為異體
此字本從說文非别字也

　　翠粲璀翠璀璨也　嵇康琴賦新衣翠粲纓徽流芳李
善註引子虚賦曰翕呷翠粲張揖曰翠粲衣聲也班
婕妤自傷賦紛翠粲兮紈素聲(漢書外戚傳班婕妤賦作綷䌨)洛神
賦按羅衣之璀粲字雖不同其義一也又景教流行
碑寳裝璀翠金石文字記云翠即粲字既以翠為璀
又以翠為粲此亦如以遟□為栖遟以遁循為逡循
之類也

　　渙乎煥乎也　劉熊碑渙乎成功按論語作煥乎其有
成功煥從火碑用論語文而變火從水戚伯著碑功
徳渙彰亦以渙為煥

　　搤捥搤掔㧖掔扼腕也　史記封禪書而海上燕齊之
閒莫不搤捥而自言有禁方漢書郊祀志作搤掔又郊
祀志谷永疏作㧖掔搤㧖皆與扼同說文腕本作
􁐂從手從䀑與掔字音義全别兩字形近易混今漢
書之作掔者皆􁐂之譌也正韻于腕字下註云亦作
掔非也

　　觀雀鸛雀也　莊子寓言篇如觀雀蚊虻相過乎前也
按觀鸛形聲相近或假借用之或𫝊寫之誤皆未可
知也

　　游抏游玩也　荀子王霸篇游抏之修註抏與玩同史
記倉公𫝊鑱石橋引案抏毒熨註抏謂按摩而玩弄
身體使調也今本多訛作杭或作杌皆非

　　選筭也　漢書公孫賀𫝊贊斗筲之徒何足選也師古
曰選數也引論語亦作選字言其材器小劣不足數
也選算音義同當是古本論語有作選者故師古畧
不分别言之也

　　剖泮剖判也　史記陸賈𫝊自天地剖泮未始有也泮
與判同

　　畔宮泮宮也　周公禮殿記開建畔宮史晨碑飲酒畔
宮任伯嗣碑脩序畔校皆以畔為泮按詩衞風隰則
有泮箋云泮讀曰畔然則泮畔固通用也

　　真鴈真贋也　韓非子說林篇齊伐魯索讒鼎魯以其
鴈往齊人曰鴈也魯人曰真也按真贋字本但作鴈
贗乃後人所作

　　姍笑訕笑也　漢書諸侯王表敘自任私知姍笑三代
師古曰姍古訕字也又王尊𫝊外為大言倨慢姍上
又佞幸石顯𫝊恐天下學士姍已並與訕同

　　眩人幻人也　漢書張騫𫝊大宛諸國發使隨漢使來
觀漢大以大鳥卵及□靬眩人獻於漢師古曰眩讀
與幻同即今吞刀吐火植𤓰種樹屠人截馬之術皆
是也

　　疑𤣥疑眩也　荀子正論篇上不密則下疑𤣥矣註𤣥
與眩同謂幽深難知

　　鍜涷鍛鍊也　冀州從事郭君碑服職鍜涷隸續云以
鍜涷為鍛鍊按周禮考工記㡛氏湅絲涗水又天官
鹽人註謂出鹽直不湅冶釋文云湅音鍊其字從柬
碑蓋借湅為鍊而乃變柬為東遂與涷字無别矣又
鍛當從段碑變從叚鍜與鍛音義各别鍜從叚音遐
說文錏鍜頸鎧鍛從段音碫說文小冶今俗書從段
之字皆訛從叚甚至段姓之段亦書作叚蓋自隸變
以來沿訛久矣

　　采綖采線也　後漢書虞詡𫝊以采綖縫其裾為幟綖
即線字宋書劉穆之𫝊論蕩蕩然王道不絶者若綖
亦以綖為線也

　　善于單于也　漢書王莽𫝊彊立以為須卜善于後安
公師古曰善于匈奴之號也又見匈奴𫝊蓋即單于
也今單于之單多讀平聲既可通用善則單于之單
亦可讀如單姓之單矣要之古人三聲通用平上去
固無不可

　　善膳也　莊子至樂篇具太牢以為善善與膳通
擅讓嬗讓禪讓也　荀子正論篇堯舜擅讓註擅與禪
同又儒效篇周公無天下矣鄉有天下今無天下非
擅也註擅與禪同漢書文帝紀而嬗天下焉晉灼曰
嬗古禪字又厯律志堯嬗以天下師古曰嬗古禪讓
字也又王莽𫝊莽至髙廟拜受金匱神嬗註言有神
命使漢禪位于莽也嬗並同禪

　　諺唁也　桓譚新論正賞篇子游裼裘而諺曾參指揮
而哂諺即唁字劉勰文心雕龍書記篇諺者直語也
喪言亦不及文故弔亦稱諺

　　賗券也　楊升菴曰文字指歸云支取貨契曰賗今倉
庫收帖曰串子或作券

　　婘屬眷屬也　史記樊噲𫝊誅諸呂呂須婘屬婘與眷
同按說文眷顧也本義為眷顧其用為眷屬之眷者
假借也故借眷可借婘亦可今人習見眷屬字但作
眷見婘屬便驚為别字蓋不明其原流耳

　　睠顧眷顧也　詩小雅睠言顧之釋文云睠本又作眷
繫攣繫戀也　漢書敘𫝊既繫攣于世教矣攣即戀字
漢書外戚李夫人𫝊上所以攣攣顧念我者亦同易
小畜有孚攣如子夏易𫝊作戀唐公房碑妻子攣家
不去北海相景君碑路遐攣親戀皆作攣

　　於卞於變也　書堯典於變時雍孔宙碑引作於卞又
按漢書成帝紀引此文作於蕃時雍師古曰今尚書
作變而此作蕃兩說皆通蓋當時經師授受不同皆
以其字音相近者假借用之非如今日有刋本可據
也

　　辯告徧告也　禮記内則子師辯告諸婦諸母名註循
次徧告之也辯與徧同曲禮三飯主人延客食胾然
後辯殽主人未辯客不虚口註辯殽者徧食殽也儀
禮燕禮司正命執爵者辯辯皆同徧又按書舜典徧
于羣神史記五帝本紀作辨于羣神脩華岳碑作辬
于羣神辨辬與辯字形小異皆通作徧

　　□□弔也　夏承碑百遼臨□張壽碑􁚊天不□按字
書無□□二字漢人碑版變體最多此等字意即彼
時通行俗書也

　　刀削刀箾刀鞘也　漢書貨殖𫝊質氏以洒削而鼎食
師古曰削謂刀劒室也人有刀劒削故惡者主為洒
刷之去其垢穢更飾令新也正韻削音笑集韻本作
鞘唐書儒學𫝊徐齊耼八歳能文太宗召試賜所佩
金削刀削亦鞘也又古樂府獨漉篇云刀鳴箾中倚
牀無施箾亦鞘字與象箾韶箾之音不同

　　邵公召公也　列子楊朱篇周公攝天子之政邵公不
悅按廣韻云召同邵邑名衡方碑繼南仲邵虎之軌
詩大雅本作召虎北海相景君碑黄朱邵父漢書召
信臣𫝊本作召父師古曰召讀曰邵書武成註周召
釋文云本又作邵召邵古字通用

　　橋轎也　史記河渠書山行即橋通雅謂蓋今之轎也
曲禮奉席如橋衡釋文橋居廟反則橋有轎音矣漢
書嚴助𫝊輿轎而踰領註平聲則漢人亦讀轎如橋
矣大禹山行所乗諸書所載不一或作樏檋梮此古
文紛紛子長取其近似者耳韻㑹于檋字註云亦作
轎屩則正指史記之即橋也

　　微眇微妙也　漢書中山靖王傳每聞幼眇之聲師古
曰眇音妙儒林張山拊𫝊嚴然總五經之眇論師古
曰眇讀曰妙易說卦𫝊妙萬物而為言者也釋文云
妙王肅本作眇楚辭九歌要眇兮宜修洪興祖補註
云眇與妙同鄭固碑清眇冠乎羣倫眇皆同妙

　　濯船櫂船也　漢書佞幸𫝊鄧通以濯船為黄頭郎師
古曰濯船能持濯行船也濯讀曰櫂音直孝反劉屈
氂𫝊太子矯制又發輯濯士師古曰輯濯士主用輯
及濯行船者也短曰輯長曰濯輯音集字本從木其
音同耳濯字本亦作櫂互見第五卷

　　豹直􁚝直也　見聞録御史初入臺陪直比五日衆官
皆出此人獨留故曰豹直一作􁚝直楊鉅翰林舊規
有􁚝宿例即􁚝直也李濟翁以豹直為豹霧之義迂
矣立􁚝以别㬥而借豹耳黄朝英引職林曰起居郎
五直一􁚝御史入者七直兩􁚝雜入者一直三􁚝徐
渭作􁚝

　　老旄老眊老耄也　周禮秋官司刺再赦曰老旄釋文
作耄云本又作旄同孟子反其旄倪史記春申君𫝊
贊後制于李園旄矣旄皆同耄漢書武帝紀哀夫老
眊孤寡鰥獨師古曰眊古耄字老稱也又孫寳𫝊寳
對曰年七十誖眊師古曰眊與耄同

　　草次造次也　春秋(𨼆公四年)公及宋公遇於清註遇者草
次之期疏草次猶造次也

　　四奥四隩也　史記夏本紀四奥既居書禹貢作四隩
既宅爾雅釋宫西南隅謂之奥釋文云奥或作隩莊
子天下篇其塗隩矣釋文云深也廣韻隩在號韻與
奥同音奥隩二字古蓋通用無别

　　祕􁚞祕奥也　武班碑領校祕􁚞按即隩字移阜于右
與從邑同

　　慘漯燥溼也　郙閣頌醳散關之􁚟漯徙朝陽之平慘
漯即溼字慘即燥字干禄字書燥俗作慘古人從口
之字多變從厶故燥或作□遂亦變作慘也漯字詳
第五卷潮漯條下

　　筆錔筆套也　諾皐記筆錔即筆套也避暑録話晏元
獻不棄一紙千百為沓宋志金輅有金鍍銅套筒套
字僅見于此古但曰沓沓與套乃一聲之轉故相通
用錔則又加以金耳或云套當用韜或用縚

　　賀㦸荷㦸也　唐書郝處俊𫝊羣臣皆賀㦸侍賀與荷
同(汲古閣本作荷)方言賀儋也自闗而西隴冀以往謂之賀
凡以驢馲駝載物者謂之負他亦謂之賀賀㦸正儋
負之義

　　契需怯懦也　周禮考工記輈人行數千里馬不契需
註鄭司農云契讀如爰契我龜之契需讀如畏需之
需釋鄭意契需當即讀為怯懦釋文契古結反需音
須又乃亂反蓋需亦與耎通耎即輭字故亦音乃亂
反也若讀為須則何以解畏需之需乎畏需正畏懦
也

　　怠墮怠墯怠惰也媠謾惰謾也　史記司馬相如諭巴
蜀􁚠不敢怠墮後漢書黄琬𫝊家人莫見墮容焉(一作
隋一作墯)墮皆與惰同三國志魏髙柔勸崇儒疏非所以
崇顯儒術帥厲怠墯也(一本作惰)韓非子顯學篇侈而墯
者貧力而儉者富惰又作墯又漢書龔勝𫝊媠謾無
狀張敞𫝊贊被輕媠之名外戚李夫人𫝊妾不敢以
燕媠見帝師古曰媠與惰同

　　傌罵也　漢書賈誼𫝊同鯨劓髠刖笞傌棄市之法蘇
林曰傌音罵即罵字也

　　惡夫亞夫也　語林宋人有獲玉印文曰周惡夫印劉
原父曰漢條侯印古亞惡二字通用按說文亞醜也
則義與惡近六書本義以亞即堊之本字則亞又與
惡同音矣故知惡夫即亞夫也

　　臺謝臺榭也　荀子王霸篇臺謝甚髙註謝與榭同左
傳(襄三十一年)無觀臺榭釋文榭本又作謝

　　不夏不暇也　靈臺碑日稷不夏隸釋云借夏為暇
諸柘藷蔗也　說文藷藷蔗也箋曰甘蔗一名甘藷蓋
古無麻韻遮音近庶故人合藷蔗稱之漢書司馬相
如子虚賦諸柘巴且張揖曰諸柘甘蔗也柘與蔗音
通曹子建有都蔗詩六帖云張協有都蔗賦吳氏林
下偶談曰甘蔗亦謂之諸蔗都因藷之聲諸省藷之
體耳東方朔神異經云南方有􁚡□之林此恐臆造

　　不舎不赦也　漢書朱博𫝊姦以事君常刑不舎舎與
赦通

　　皇□皇化也　北嶽廟碑沐浴皇□按說文□鬼變也
是古人専以□為變化字□即□字結體微異碑又
借變□之□為徳化之化然經典皆通用化無用□
者矣

　　夸跨也　漢書諸侯王表夸州兼郡師古曰夸音跨當
是借夸為跨也

　　嗛攘謙讓也　漢書藝文志道家者流合于堯之克攘
易之嗛嗛師古曰攘古讓字嗛字與謙同又禮樂志
隆雅頌之聲盛揖攘之容註同

　　條鬯條昶條暢也　漢書律厯志然後隂陽萬物靡不
條鬯該成師古曰鬯與暢同禮樂志房中歌清明鬯
矣師古曰鬯古暢字文𨕖嵇康琴賦清和條昶亦與
暢同魏王昶字子舒則知昶有舒暢之義或讀上聲
義同

　　杖仗也　漢書李尋𫝊近臣已不足杖矣師古曰杖謂
倚任也義通作仗按韻書杖讀上聲仗讀去聲說文
有杖無仗倚仗之仗古固用杖也

　　上尚也　詩魏風上慎旃哉上與尚義同

　　倉兄愴况也　詩大雅桑柔倉兄塡兮即愴况也釋文
倉初亮反喪也與愴字上去不同然意則相通兄音
况本亦作况按兄况二字古皆通用詩小雅况也永
歎釋文况或作兄管子大匡篇兄與我齊國之政也
脩華岳碑君善必書兄乃盛徳况皆作兄今江南人
亦呼兄為况則二字聲義實同互詳二卷兄字

　　況施貺施也　漢書武帝紀遭天地況施著見景象應
劭曰況賜也施與也况與貺同史記魏其武安侯𫝊
將軍乃肻幸臨況魏其侯況亦同貺按說文況寒水
也其字從水發語辭亦借用況字仌(即冰字正書偏旁作冫)部
無况郭忠恕佩觽乃分三字從二作况者發語之端
從冫作况者寒冰也從水作況者形況此說非也從
冫作况即況之省從二作况乃况之譌不必妄為分
别也

　　五臧五藏五臟也　漢書王吉𫝊吸新吐故以練臧専
意積精以適神師古曰臧五臧也又藝文志經方有
客疾五臧顛狂病方十七卷臧即臟字又周禮天官
疾醫參之以九藏之動註正五藏又有胃膀胱大腸
小腸白虎通性情篇人本含六律五行氣而生故内
有五藏六府此性情之所由出入也藏亦臟字廣韻
去聲四十二宕有藏無臟古但通用藏藏又與臧通
用臟乃後人所加也

　　倂當栟檔偋當摒擋屏當也　晉書阮孚𫝊祖約性好
財客有詣約見正料財物客至屏當不盡餘兩小簏
以著背後傾身障之意未能平屏當皆讀去聲蓋今
俗語收拾料理之意吳虎臣言世說為曹夫人倂當
筐篋即屏當也冥通記竟夕栟檔字考收偋當劉平
水作摒擋皆同

　　久懬久曠也壙久曠久也　漢書元帝紀衆僚久懬師
古曰懬古曠字空也又外戚李夫人𫝊托沈隂以壙
久兮師古曰壙與曠同韋𤣥成𫝊五世壙僚荀子議
兵篇敬謀無壙皆與曠同又按曠亦借用廣漢五行
志師出過時兹謂廣荀子人主胡不廣然註廣讀為
曠

　　明竟明鏡也　博古圖漢冊禮鑑吾作明竟即明鏡也
漢人鏡銘多省鏡作竟博古圖又有尚方鏡銘亦云
尚方作竟隸續載騶氏鏡銘云騶氏作竟四夷服字
原云李氏鏡銘云李氏作竟佳且好青羊鏡銘云青
陽作竟四夷服皆省鏡作竟

　　鯨敵勍敵也　見武安君白公廟記碑

　　􁀱浪孟浪也　類篇􁀱浪不精要貌集韻孟或作􁀱何
子元言莊子孟浪之言古本作􁀱浪按古庚陽韻通
孟在去聲徑韻即庚韻之去聲字在去聲則與漾通
轉平聲則與陽通故禹貢孟津史記周本紀作盟津
禹貢孟豬漢書地里志作盟豬戰國時有孟卯一作
芒卯楊升菴言孟獲之孟音莽故􁀱之為孟非其字
同蓋音相似也

　　竫立靜立也清靚清靜也靚深靜深也　呂氏春秋貴
因篇竫立安坐後漢書崔駰𫝊駰祖篆慰志賦竫潛
思於至頤兮(頤疑當作賾)竫與靜同又漢書王莽𫝊清靚
無塵揚雄甘泉賦稍暗暗而靚深師古皆曰靚即靜
字

　　畫㡧畫幀也　晉書天文志東海氣如圓䆸(汲古閣本刻作簦誤)
焦弱侯曰䆸俗作㡧絹畫在竹格也按段成式說晉
徐景于宣陽門外拾得錦麝㡧乃繡佛也㡧即䆸字
韻寳引唐詩吳松一幀秋山谷詩畫出西樓一㡧秋
䆸㡧幀一字也又陸放翁有畫橙跋按廣韻□開張
畫繒也出文字指歸其字從木正韻作㡧改從巾註
同放翁之用橙蓋從廣韻而脫其上之穴字耳然從
木從巾究未知孰是今字書多從巾者

　　堅䩕堅硬也　字彚補引正法念處經心甚堅䩕云北
藏音讀作硬

　　塡塡正正也　淮南子兵畧訓無襲堂堂之陳無擊塡
塡之旗按二語本見孫子原作正正之旗塡與鎮同
與正音近故假借用之

　　著性著姓也　樊安碑為天下著性隸釋云以著性為
著姓按戚伯著碑有而為性焉之文亦以性為姓

　　霝始霝終令始令終也　叔䜌鼎銘有云霝始霝終者
董彥逺曰古者以霝為善其文與令同通雅云按書
弔由靈靈善也古蓋令靈霝並通凡令名令聞之令
皆從靈來以人為天地之靈心為人之靈故訓為善
而多借令字

　　領聞令聞也　法言君子篇君子純終領聞顏師古曰
領令也言君子之道能善於終而不失令名

　　朝娉朝聘也　樊敏碑再奉朝娉隸釋云以娉為聘按
說文娉問也玉篇娉娶也急就章妻婦娉嫁齎媵僮
王應麟音釋云皇象書娉作聘娉聘古通

　　擊罄擊磬也　贈孔宣公泰師碑荷蕢微者反嗟擊罄
之心又採怪石而喧浮罄並以罄為磬又少林寺碑
石罄亦同按魯語室如懸磬左傳(僖廿六年)作罄張猛龍
碑罄力作磬二字古固通用無别

　　􁎺婦孕婦也嬴育孕育也　管子五行篇􁎺婦不銷棄
註􁎺孕同又四時篇春嬴育夏養長孕又通作嬴

　　匡捄匡救也　漢書外戚趙皇后𫝊匡捄銷滅師古曰
捄古救字周禮大司徒註振窮抍捄釋文云本亦作
拯救梁武祠堂畫象碑捄者救皆作捄

　　䩜胄也　荀子議兵篇冠䩜帶劒註䩜與胄同

　　禽狩禽獸也　張遷碑張釋之建忠弼之謨帝遊上林
問禽狩所有按漢書張釋之𫝊本作禽獸碑蓋以狩
為獸楊君石門頌□虫□狩隸釋云以□狩為斃獸
正同此碑

　　祝□咒詛也　漢書五行志明年屈氂復坐祝□要斬
師古曰□古詛字按祝讀去聲其音為咒古詛咒但
用祝本無咒字咒從梵書出詩大雅侯詛侯祝釋文
云祝周救反本或作咒非

　　舊柩也　字彚補引金史蔡珪𫝊燕靈王舊謂舊古柩
字通用按柩字古文本作匶此或從匶省或訛作舊
也舊非古柩字

　　趨聚趨驟也驅騶驅驟也　周禮天官獸醫註趨聚之
節釋文聚本亦作驟仕救反禮記曲禮車驅而騶騶
亦音仕救反與驟同

　　句投句□句度句讀也　文選馬融長笛賦察度于句
投註引說文曰逗止也投與逗古字通音豆投句之
所止也按禮記學記離經辯句謂麗於經使時習之
先辯其句讀也讀徐邈音豆増韻凡經書成文語絶
處謂之句語未絶而㸃分之以便誦詠謂之讀今祕
省較書式凡句絶則㸃于字之旁讀分則微㸃于字
之中閒蓋讀與逗通逗又與投通也丁度集韻作句
□又皇甫茂正云讀書未知句度下視服杜度即讀
亦聲相通也

　　節族節奏也　漢書嚴安𫝊調五聲使有節族蘇林曰
族音奏節族即節奏也白虎通宗族篇族者湊也古
族湊音同故借

　　奏理腠理也　儀禮公食大夫禮載體進奏註奏謂皮
膚之理也鄉飲酒禮皆右體進腠註亦云腠理也奏
與腠音義蓋同爾雅釋獸奏者豱註今豱豬短頭皮
理腠蹙亦以奏為腠

　　輻奏輻輳也　漢書王莽𫝊四海輻奏按輻輳之輳史
𫝊皆作湊此更通用奏

　　獨鹿屬鏤也　荀子成相篇剄而獨鹿弃之江註獨鹿
與屬鏤同吳王夫差賜子胥之劒名

　　紕繆枇謬也　後漢書盧植𫝊臣前以周禮諸經發起
粃謬唐書于志寧𫝊陶𢎞景以神農經合雜家别録
註銘之江南偏方不周曉藥石往往紕繆四百餘物
今考正之紕繆即粃謬也姚文燮云􁚢語用䚹謬

　　感憾也　漢書張安世𫝊何感而上書歸衞將軍富平
侯印師古曰感恨也音胡闇反感即憾字按左傳(昭十
一年)唯蔡於感釋文感戸暗反則感亦讀為憾也

　　晻世暗世也　荀子不茍篇是姦人將以盜名於晻世
者也註晻與暗同漢書元帝紀三光晻昧師古亦曰
晻與暗同

　　閻妻豓妻也　漢書谷永𫝊閻妻驕扇日以不臧師古
註引魯詩作閻妻即小雅十月之交篇豓妻煽方處
之文也外戚𫝊班倢伃賦哀襃閻之為郵師古註亦
引小雅襃姒滅之閻妻煽方處之文漢時𫝊本固是
如此

　　鹽豓也　通雅云丹鉛餘録曰鹽曲之别名也智按禮
曰鹽諸利與豓同謂如吟行曲引之類正是曲前之
豓但歌此曲不定為曲前曲中直如九宮譜之所謂
慢詞也唐宋以來直作鹽或以炎呼之蓋鹽既與豓
通則豓亦有平聲矣京山謂鹽諸利為盬之訛盬與
蠱通亦自費力又無别證則不知古鹽豓之相通也
龜兹樂太和初有米萬搥有小天疎勒鹽疎勒有昔
昔鹽一臺鹽之類容齋洪氏筆録曰薛道衡空梁落
燕泥之句其詩曰昔昔鹽凡十韻唐趙嘏廣之為二
十章按樂苑以為羽調曲𤣥怪録載籧除三娘工唱
阿鵲鹽又有突厥鹽黄帝鹽白鴿鹽神雀鹽疎勒滿
座鹽歸國鹽唐詩媚賴吳娘唱是鹽更奏新聲刮骨
鹽然則歌詩謂之鹽者如行吟曲引之類云今南岳
廟獻神曲有黄帝鹽而長沙志載為黄帝炎按施肩
吾詩云顛狂楚客歌成雪嫵媚吳孃笑是鹽蓋當時
語也武曌時民飲歐歌曲終而不盡者謂之族鹽王
灼碧雞雜志鹽角兒嘉祐雜志云梅聖俞說市鹽于
紙角得一曲此非也蓋仍從曲豔得名猶云鹽杖鼓
耳元陶宗儀載樂府拴搐豔段如鞍子豔蠻子豔之
類不知為古曲前之豓唐之鹽而彊改燄段曰如火
燄易明而易滅也一何陋邪毋乃借西擊東以雪鬱
邪(王僧䖍曰古曰章今曰解大曲有豔有趨有亂豔在曲前趨與亂在曲之後亦猶吳聲西曲前有和
後有送也升菴以豔與和若今之引子趨與亂與送若今之尾聲智謂豔是引子)

　　氣炎氣燄也煙炎煙燄也　漢書五行志人之所忌其
氣炎以取之師古曰炎音弋贍切按漢志用左傳(莊十
四年)申繻之語今左𫝊作燄釋文作炎音豔後漢書蔡
邕𫝊釋誨懼煙炎之毁熸何光芒之敢揚哉炎並通
作燄

　　淫預􁚣澦也　集韻淫又音以贍切巴東有淫預堆古
歌淫預大如馬瞿塘不敢下今作􁚣澦古韻侵覃鹽
咸相通淫則平聲侵韻中字􁚣則鹽韻上聲豓韻中
字三聲互通故淫亦可讀如􁚣􁚣亦可讀如淫也

　　澹贍也　荀子王制篇物不能澹則必爭註澹讀為贍
漢書食貨志猶未足以澹其欲也師古曰澹古贍字
史記司馬相如𫝊難蜀父老書漉沈贍菑索隠曰漢
書作灑沈澹灾澹安也鹽鐵論饑寒于邊將何以澹
之又哀元元之未澹張納碑䘏澹涷餒澹皆贍字

　　壓苦厭苦也　字典壓註謂壓通作厭引漢書叔孫通
𫝊朕甚壓苦之按今漢書叔孫通𫝊作上益饜之其
字從食不從土餘字亦多異同不知字典所據何本
抑誤也古厭惡之厭即厭飽之厭厭飽字亦作饜此
又借饜為厭惡字用也若作壓亦因聲通用

　　證譣證驗也　廣雅釋詁占讖撿證譣也曹憲註云今
人以馬旁驗字為證譣失之矣

　　㬱差僭差也　漢書王子侯表㬱差失軌㬱通作僭今
亦刻作替從俗譌省也

　　範經梵經也　見東林寺碑

　　壹关一笑也　漢書薛宣𫝊壹关相樂註关古笑字按
應劭漢書註以壹关為壺矢晉灼曰書篆形壹关字
象壺矢因曰壺矢此說非也師古曰壹关謂一為歡
关耳















　　别雅卷四

　　欽定四庫全書

　　别雅卷五

　　鳳陽府訓導吳玉搢撰

　　握齱握􁙆齷齪也　　漢書酈食其傳皆握齱好荷禮應
劭曰急促之貌司馬相如𫝊難蜀父老書豈特委瑣
握􁙆拘文牽義師古曰局陿也唐𤣥宗太山銘儒書
齷齪廣韻齷齪迫也握齱握􁙆齷齪字異義同

　　四竇四瀆也　周禮春官大宗伯註四竇五嶽之匹釋
文竇音獨本亦作瀆按左傳(襄三十年)伯有自墓門之瀆
入徐邈音豆蓋瀆讀去聲則音如豆竇讀入聲則音
如獨瀆竇一音之轉也音既互通故義亦同用

　　媟黷䙝瀆也　漢書枚乗𫝊以故得媟黷貴幸後漢書
爰延𫝊上下媟黷有虧尊嚴按䙝瀆字依說文本當
用嬻或用䢱後人減作瀆已屬假借又譌作凟更非

　　斗□斗斛也　周禮考工記陶人鬲實五□庾實二□
註□讀為斛受三斗集韻□又古禄切音穀器名受
三斗按考工記蓋即以□為斛音當如斛不必改音
穀也

　　僄遬僄速也　荀子議兵篇輕利僄遬卒如飄風註遬
與速同淮南子兵畧訓欲疾以遬亦同按說文遬即
籀文速字上從欠今或從攴混遫非遫音敕義别

　　陸陸錄錄娽娽鹿鹿蹗蹗琭琭睩睩逯逯彔彔坴坴碌
碌也　後漢書馬援𫝊今更共陸陸註猶碌碌也史
記平原君𫝊公等錄錄廣韻引史記作娽娽漢書蕭
何𫝊贊當時錄錄未有奇節師古曰錄錄猶鹿鹿淮
南子繆稱訓故人之憂喜非蹗蹗焉往生也老子曰
琭琭如玉文子符言篇及後漢書馮衍顯志賦序皆引
作碌碌如玉楚辭王逸九思曰衰世兮睩睩言視貌
碌碌也博雅釋訓逯逯衆也說文彔訓刻木彔彔也
又坴訓土塊坴坴也大抵聲之相通形之相類古人
隨手引用初不可以義理求也今惟習用碌碌字耳

　　大鹿大麓也　書舜典納于大麓陳球後碑魏受禪表
皆引作大鹿按春秋(僖十四年)沙鹿崩說文引作沙麓易
屯卦即鹿無虞釋文云王肅本作麓詩大雅旱麓釋
文云本亦作鹿蓋古山麓字多通用鹿也

　　鹿盧轆轤也　禮記喪大記註以紼繞碑閒之鹿盧輓
棺而下之鹿盧即轆轤也廣韻轆轤圓轉木也井上
汲木亦為轆轤皆因其環轉而名之唐人以聨句為
轆轤體亦謂其轉也

　　祿里角里也　廣韻一屋角註角里先生漢時四皓名
荀悅漢紀作祿里按角字本有祿音詩召南誰謂雀
無角何以穿我屋史記刺客𫝊天雨粟馬生角漢書
東方朔𫝊臣以為龍又無角謂之為蛇又有足太𤣥
嘖以牙者童其角㩣以翼者兩其足崔駰杖頌用以
為杖飾以犀角王母扶持永保百祿古人用角字皆
入屋韻後人不知角有祿音妄改其字作甪東都事
略載崔偓佺對宋真宗云刀下用音榷兩㸃下用音
鹿一㸃一撇者不成字杜撰俚鄙總由不識六書及
古人音讀耳觀漢石刻四老神坐神胙机但作角里
可證乃毛大可古今通韻論角字在屋韻者但解作
獸名及獸角挺然之貌與在角韻之角字音義全别
不知如上所引諸條何一不是角字本義何一作獸
名與角貌解者而皆讀作祿不知與覺韻角字何别
真謬論也又李濟翁資暇錄謂用即角字之誤係後
人偽為之其說甚正毛氏反以為臆見妄說譏今人
之遵之者非蓋毛君于韻學頗精而于字書偏旁之
學執迷不悟故其議論往往如此

　　宓生伏生也　漢書藝文志濟南伏生𫝊尚書晉書作
宓生按孟康漢書古文註宓今伏字皇甫士安云伏
羲或謂之宓羲考諸經史緯候無宓羲之號必後世
𫝊寫誤以虙為宓孔子弟子虙不齊後人云濟南伏
生即子賤之後是知虙與伏古字通用後誤以為宓
也互詳第一卷

　　伯犕伯服也　左𫝊(僖廿四年)王使伯服游孫伯如鄭請滑
史記鄭世家作周襄王使伯犕請滑索隠犕音服按
易繫辭服牛乗馬說文引作犕牛乗馬後漢書皇甫
嵩𫝊義真犕未乎註犕音服古服字蓋犕之與服其
聲相通故字亦同用

　　坴梁陸梁也　漢書揚雄甘泉賦飛蒙茸而走陸梁晉
灼曰走者陸梁而跳也說文坴字訓云一曰坴梁坴
陸音同形近古固有作坴梁者其義同也

　　鞠花菊花也　禮記月令鞠有黄花釋文云本又作菊
按說文菊蘧麥也□日精也蘜治牆也日精治牆皆
九月黄花之别名而菊則為蘧麥爾雅釋草大菊蘧
麥本艸作瞿麥通雅謂蘧麥即南天竺艸是菊與九
月黄花絶非一物特以形聲與□蘜相近而字又減
省故後世皆以菊稱九月黄花耳月令之鞠則蘜之
省非借用鞠蹋之鞠也楚辭九歌春蘭兮秋□猶用
本字(一本作鞠)

　　朱朱喌喌也　說文喌呼雞重言之讀若祝伽藍記曰
沙門寳公曰把粟與雞呼朱朱朱朱猶喌喌朱平喌
入一聲相轉故字亦互用程大昌曰紹興中有詩曰
呼雞作朱朱呼犬作盧盧俗或借用祝祝風俗通俗
𫝊雞本朱氏翁所化故呼雞曰朱朱此妄言也

　　葷粥葷允薰鬻也　史記五帝本紀黄帝北逐葷粥裴
駰註引匈奴𫝊曰唐虞以上有山戎獫狁葷粥今漢
書匈奴𫝊作薫粥漢書霍去病𫝊所獲葷允之士服
䖍曰葷音薫葷允薫粥也師古曰葷字與薫同按粥
即鬻字之省允亦鬻之上聲字聲相近故亦通用也

　　孕鬻孕育也　禮記樂記毛者孕鬻鬻與育同詩豳風
鬻子之閔斯莊子徳充符四者天鬻也天鬻也者天
食也鬻並同育養也

　　美􁚤美肉也　史晨後碑不能得香酒美􁚤隸釋云􁚤
即肉字按越絶書陳音對越王㫁竹續竹飛土逐􁚤
太𤣥數五為土為食為􁚤淮南子原道訓欲􁚤之心
亡于中則饑虎可尾皆即肉字干祿字書廣韻並云
肉俗作□蓋􁚤乃隸書之變體其上似穴實肉字之
上截非從穴從六也□則又從而變省乃俗書之訛
失耳今諸書或有作□作宍者皆非得漢人石刻乃
始釋然金石文字記並以􁚤為俗書亦非

　　祝圄柷圉柷敔也　虞書益稷合止柷敔堯廟碑作祝
圄詩周頌作柷圉廣韻云柷亦作祝禮記樂記椌楬
註謂柷圄也釋文云圄本又作敔同圉亦與圄通用
囹圄之圄說文作囹圉圉既與圄通圄又與敔通故
圉亦通作敔

　　柷融祝融也　見後魏孝文皇帝弔比干墓文

　　巫咒巫祝也　見太公呂望碑

　　築里妯娌也　廣雅妯娌娣姒先後也揚子方言作築
里郭璞註闗西兄弟婦相呼曰築里蓋古未有妯娌
字故假借築里字稱之妯字見詩小雅别有音義

　　叔粟菽粟也　漢書昭帝紀三輔太常郡得以叔粟當
賦師古曰叔豆也漢三公山碑叔粟如火用孟子菽
粟如水火文亦以叔為菽詩豳風七月烹葵及菽小
雅采菽采菽大雅生民荏菽斾斾禮記檀弓啜菽飲
水盡其歡釋文皆云本亦作叔國語引小雅亦作采
叔叔固菽本字也後乃専以叔為季父之稱别加艸
作菽為叔粟字

　　熟能孰能也　北齊無窮尊師造像碑其熟能覩之者
哉開業寺碑亦同按說文孰本熟爛之孰借為誰孰
之孰故漢書董仲舒𫝊熟爛字但用孰此碑誰孰字
反加火作熟蓋以二字本為一字故彼此可互用也

　　天督捐毒天竺也　後漢書文苑𫝊杜篤論都賦摧天
督註即天竺國按漢書張騫𫝊吾賈人往市之身毒
國鄧展曰毒音篤李奇曰一名天篤師古曰今之天
竺蓋身毒聲轉為天篤篤省文作竺又轉為竹音書
微子之命曰篤不忘孔𫝊本又作竺左傳(僖十二年)謂篤
不忘林註謂督厚不可忘也是知督篤竺三字古通
又漢書西域𫝊無雷國北與捐毒西與大月氐接師
古曰捐毒即身毒天篤也本皆一名語有輕重耳是
捐毒亦天竺也

　　□然蹵然也　孟子曾西蹵然曰說文引孟子作
□然􁚥侲肅慎也　後漢書東夷𫝊挹婁古肅慎之國孔融
𫝊肅慎貢楛矢杜篤論都賦獲昆彌虜􁚥侲註云字
書侲音真字書無􁚥字諸家並曰􁚥侲為粟牘西域
國名也𫝊讀如此不知所出今有肅特國恐是也按
兩漢書無肅特國惟有肅慎國疑特乃慎之訛􁚥侲
即肅慎也􁚥字雖不見字書然數有促音與肅相近
侲慎亦一音相轉也

　　㝛夜夙夜也　禮記祭統舞莫重於武㝛夜註武曲名
武王至商郊停止㝛夜士卒皆歡樂舞以待旦故名
焉宿與夙義同任昉為范雲讓吏部封侯表㝛心素
志無復貳辭亦夙心也

　　齊速齊遬齊宿齊肅也　楚辭九歌吾與君兮齊速禮
記玉藻見所尊者齊遬孟子齊㝛而後敢言皆齋戒
肅敬之意字異義同假借用之也或各如本字作解
者非

　　目㝛牧蓿苜蓿也　漢書西域𫝊大宛國馬耆目宿史
記大宛𫝊作苜蓿本艸苜蓿一名牧蓿謂其宿根自
生可飼牧牛馬也

　　坶野㙁野牧野也　書武成牧野說文作坶野云地名
在朝歌南七十里廣韻作㙁云㙁野殷近郊地名古
文尚書作此說文作坶釋文牧徐一音茂引說文坶
字林音母母茂牧三字皆一聲之轉周史作書或借
音之相近者用之而𫝊經者所受又各有異同也

　　和陸和睦也　唐扶碑内和陸兮外奔赴嚴舉碑九族
和陸郭仲奇碑崇和陸皆以陸為睦按易夬卦莧陸
夬夬釋文云陸蜀才作睦二字古或可通

　　昭繆昭穆也　禮記大𫝊序以昭繆註繆讀若穆荀子
王制篇分未定也則有昭繆也註繆讀為穆史記魯
周公世家太公召公乃繆卜徐廣曰古書穆字多作
繆

　　亭育亭毒也　老子亭之毒之註亭以品其形毒以成
其質釋文云今作育唐代宗詔書中孚及物亭育為
心張說撰姚崇碑亭育之功成皆以亭育為亭毒古
毒育字音義通

　　淇隩淇澳也　見鄭恒墓誌

　　帝俈帝嚳也　史記五帝紀帝嚳髙辛者黄帝之曾孫
也三代世表作帝俈黄帝曾孫封禪書帝俈封泰山
禪云云管子侈靡篇俈堯之時混吾之美在下注俈
帝俈也武梁祠堂畫象碑帝俈高辛皆以俈為嚳

　　蹢躅躑䠱􁀚􁀛彳亍躑躅也　易姤卦羸豕孚蹢躅釋
文云一本作躑䠱古文作􁀚􁀛說文彳小步也亍步
止也六書本義彳亍左右足行步欲止貌文選陸士
衡招隠詩用躑躅五臣本作彳亍音義皆同

　　慮事錄事也慮囚錄囚也　左傳(宣十一年)令尹蒍艾獵城
沂使封人慮事慮事即錄事也漢書雋不疑𫝊毎行
縣錄囚徒還師古曰省錄之知其情狀有冤滯與否
也今云慮囚本錄聲之去音耳音力具反而近俗不
曉其意訛其文遂為思慮之慮失其源矣唐書百官
志大理寺掌折獄詳刑凡罪繫者五日一慮五代唐
明宗天成二年初令長吏每旬慮囚通雅云慮囚本
錄之去聲力具切遂訛為慮囚今京師呼綠布為慮
布菉豆為慮豆是可推也正字通云書康誥丕蔽要
囚蔽㫁也吕刑其審克之言當盡其心也慮囚即蔽
審之義師古所云省錄猶蔽之審之不必謂慮即錄
去音按今官府錄問口辭尚云錄供謂不加決㫁但
錄所供也俗讀皆如慮音則知慮囚即錄囚因聲沿
用無疑字通専從慮字生義反生膠葛古人文字多
有如此因聲通用者正不必一字一義也

　　菉樹綠樹也　見驪山溫泉頌按詩衛風淇澳綠竹猗
猗大學作菉竹菉與綠固通用也

　　酃淥醽醁也　晉書簡文帝紀初薦酃淥酒於太廟衡
陽縣有酃湖土人取以為釀晉既平吳乃薦其酒于
太廟荆州記云淥水出豫章康樂縣官取水為酒與
湘東酃酒年常獻之故謂之為酃淥酒又有作酃綠
者水經注言郴縣有綠水注于耒謂之程鄉置官醞
獻同酃也蓋初因地名與水名故謂之酃淥釀而為
酒故加酉作醽醁也

　　續罪贖罪也　史記范雎𫝊范雎問須賈汝罪有幾曰
擢賈之髪以續賈之罪尚未足續當為贖或𫝊寫之
誤或因聲借用也

　　局趣局促也　史記魏其武安侯𫝊今日庭論局趣效
轅下駒趣本上聲有韻字古人多與促字同用史記
留侯世家趣刻印趣銷印曹參世家趣治行漢書髙
帝紀趣丞相急定功行封皆與促同

　　辜較辜㰌估較辜𣙜也　後漢書靈帝紀光和四年豪
右辜𣙜馬一匹至二百萬註辜障也𣙜専也謂障餘
人買賣而自取其利漢書鄭當時𫝊註晉灼曰當時
為大司農而任使其賓客辜較作僦後漢書宦者𫝊
兄弟姻戚宰州臨郡辜較百姓與盜賊無異辜較與
辜𣙜同漢書武帝紀天漢三年初𣙜酒酤如淳音𣙜
為較蓋𣙜之去聲則為較較之入聲則為𣙜兩字一
音相轉故字亦因音通用王莽𫝊如令豪吏猾民辜
而㰌之師古曰㰌謂獨専其利㰌即𣙜字古人書鶴
字有作鸖者則從寉與霍一字也晉書南蠻𫝊韓戢
領日南太守戢估較大半估亦與辜通

　　逴行卓行也　史記衞將軍驃騎列𫝊逴行殊逺而糧
不絶漢書霍去病𫝊作卓行楚辭嚴忌哀時命處卓
卓而日逺兮註卓一作逴祝穆後碑懿徳逴優亦卓
優也

　　涿摩琢磨也　張公神碑刋鑿涿摩隸釋云以涿摩為
琢磨

　　朴璞也　史記范雎𫝊臣聞周有砥砨宋有結綠梁有
縣藜楚有和朴和朴即和氏之玉朴與璞同按國策
鄭人謂玉未理為璞周人謂䑕未腊為朴周人懐朴
遇鄭賈曰欲買朴乎出示之乃䑕也因謝不敢註朴
一作璞蓋朴與樸混故并與璞混也

　　斆者學者也　髙彪碑為斆者宗又五十以斆按說文
斆覺悟也篆文省作學是斆學本一字重文書說命
惟斆學半廣韻斆今音效教也音義皆分禮記學記
引書作學學半兩字皆用重文而上一字讀胡孝反
是學字本有二體二音二義惟其所用而不分後世
分為二字各主一音義遂莫有知其本為一字者矣
然觀漢碑之以斆為學禮記之以學為斆則知說文
合兩字為一字者非盡無說而字書家之掊擊許氏
者可以息喙矣古文尚書學皆作斆

　　吐捉吐握也　韓昌黎詩勿憚吐捉勤史記魯世家一
沐三捉髪一飯三吐哺今人慣用吐握字則本韓詩
外𫝊也

　　郢□郢□也　見李文墓誌又李承造佛像銘□又作
□

　　逴犖逴躒卓躒卓犖也　三國志秦宓𫝊則宜卓犖超
倫文選張衡蜀都賦卓犖奇詭漢書班固𫝊西都賦
逴犖諸夏文𨕖班賦作逴躒後漢書文苑𫝊孔融薦
禰衡疏英才卓躒三國志吳張溫𫝊駱統表曰卓礫
冠羣皆與卓犖同

　　桼政七政也漆十七十也　太𤣥經𤣥攡曰運諸桼政
又𤣥棿曰棿擬之二桼皆借桼為七字方言吳有館
娃之宮桼(一刻作㯃顧寧人引作桼)娥之臺晉書束晳𫝊𤣥居釋
曰夕宿七娥之房朝享五鼎之食七娥即桼娥也王
莽候鉦銘候鉦重五十桼斤吳孫皓天𤼵神讖碑天
璽元年桼月又桼月廿三日唐武曌□厯年記設金
籙寳齋河圖大醮泰□(□即聖字□即日字)皆以桼為七桼本
膠桼之桼上從木中著八象桼汁形下從水或書作
桼上從來者誤也又墨子周公旦朝讀書百篇夕見
漆十士漆亦借為七字張參五經文字凡七字皆作
漆云後人省作柒六書本義謂以七漆二字合造成
之金石文字記謂柒即漆之草書今作㭍又柒之省

　　布匹布疋也馬疋馬匹也　今布帛之數用疋馬騾之
數用匹考古字但當用匹漢書食貨志布帛廣二尺
二寸為幅長四丈為匹小爾雅廣度倍端謂之兩倍
兩謂之匹(二丈為端二端為兩俗本小爾雅刻作疋)說文匹四丈也廣韻
俗作疋藝文類聚曰馬光景一疋長故曰疋六書正
訛云馬景四丈故曰匹亦借用别用疋非

　　聿筆也　說文聿所以書之器也楚謂之聿吳謂之不
律燕謂之弗秦謂之筆字典云後世束豪為聿加竹
作筆而聿字音以律切専為發語詞矣栁宗元文作
聿牘則唐人尚以此為筆字

　　軼詩逸詩也軼事逸事也　史記伯夷𫝊睹軼詩可異
焉管晏𫝊贊以是不論論其軼事軼皆與逸同三國
志闗羽𫝊諸葛亮書云未若髥之絶倫逸羣也即軼
羣古字通用

　　馬失馬佚馬逸也　荀子哀公篇其馬將失淮南子人
閒訓孔子遊行馬失食農夫之稼並與逸同又家語
東野畢之馬佚佚亦與逸同

　　横失横佚也　史記韓非𫝊說難曰又非吾敢横失能
盡之難也失與佚同漢書五行志魯夫人淫失於齊
卒殺桓公師古曰失讀曰佚

　　佚民逸民也夷佚夷逸也　漢書梅福𫝊佚民不舉師
古曰佚與逸同論語夷逸漢石經作夷佚佚逸古通

　　八溢八佾也　漢書禮樂志更定郊祀歌千童羅舞成
八溢師古曰溢與佾同佾列也

　　千溢千鎰也　荀子儒效篇有人於此㞕然藏千溢之
寳韓非子五蠧篇鑠金千溢溢皆與鎰通漢書食貨
志黄金以溢為名上幣孟康曰二十兩為溢禮記喪
大記朝一溢米莫一溢米註方氏曰溢與鎰同二十
四分升之一按國語金二十四兩為鎰又云三十兩
小爾雅一手之盛曰溢兩手曰掬米之一溢當如小
爾雅之說為是不宜以兩論也方氏因荀子韓非漢
志諸書溢皆與鎰同遂謂禮之一溢米亦與鎰同非
也要當各論耳

　　觱舉畢舉也　郭旻碑洪纖觱舉隸釋以為必字非也
當是借觱為畢書大誥攸受休畢古文尚書作觱詩
豳風一之日觱發釋文云說文作畢發今說文作㓖
(見冹字註)或古本不同然可證觱畢二字相通之蹤蹟矣
若以觱為必别無可據

　　畢發㓖冹觱發也　考異云詩豳風一之日觱發說文
作畢發王伯厚詩攷作㓖冹今說文與詩攷同考異
蓋本之釋文也或古本如是

　　箄篥悲栗觱栗也　說文觱(上本顛倒二或字音悖正書省如咸字)羌人
所吹角說文繫𫝊曰今之觱栗其聲然也通典曰箄
篥本名悲篥後乃以笳為首以竹為管也其字亦作
箄篥悲慄朱子曰箄篥原名悲栗王元美載武夷山
古記魏子騫㑹鄉人于幔亭呂荷香戛國腹黄次姑
揮悲慄國腹即琵琶悲慄即箄篥悲觱之平聲字箄
觱之上聲字皆一聲之轉其音相通故隨便用之

　　術職述職也　張表碑方伯術職按禮記祭義結諸心
形諸色而術省之鄭氏註云術當為述儀禮士喪禮
筮人許諾不述命鄭氏註云古文述皆作術漢書賈
山𫝊術追厥功師古曰術亦作述韓勅碑共術韓君
徳政樊敏碑臣子襃術靈臺碑隂州里稱術皆以術
為述蓋古通用字也

　　術陽沭陽也　史記建元以來侯者年表術陽侯建徳
索隠曰在下邳漢書地里志琅邪郡東莞註術水南
至下邳入泗師古曰術水即沭水也音同沭即音術
今土音讀若術之去聲

　　蕭摵蕭瑟蕭索也　杜少陵詩蕭摵寒籜聚蕭摵即蕭
索索本音瑟故亦作蕭瑟說詳下條

　　槭槭索索摵摵瑟瑟也　瑟瑟本碧珠也借為風貌白
樂天琵琶行楓葉荻花秋瑟瑟黄公紹引此句作槭
槭音色責切陶𢎞景記比者情志何甚索索此索字
本音瑟故梁武帝詩瑟居超七淨瑟居即索居也瑟
索皆借用正當作槭古詩淚如霜後葉槭槭下庭柯
韋應物詩古刀寒鋒青槭槭劉禹錫詩松風自蕭槭
韓昌黎詩槭槭疎更隕依六書故字當從手作摵

　　沸鬱弗鬱茀鬱怫鬱也　魏樂府苦寒行中心何怫鬱
史記河渠書漢武帝瓠子歌魚沸鬱兮柏冬日漢書
溝洫志作弗鬱又廣川惠王越𫝊内茀鬱憂哀積皆
與怫鬱義通

　　印紼印黻印紱也　堯廟碑印紼相承按莊子逍遥遊
註使謂足以纓紱其心釋文云紱或作紼漢書丙吉
𫝊上將使人加紼而封之師古曰紼繫印之組也紼
紱古通用李翊碑考憂釋紼夏堪碑仍垂印紼皆同
孔躭碑假穀城長印黻楊著碑醳榮投黻繁陽令楊
君碑投黻如遺又皆以黻為紱韻㑹云黻與紱通又
按漢書諸侯王表奉上璽韍師古曰韍音弗璽之組
也是紱又與韍通

　　仿佛放􁑢放物㑂佛㕫咈彷彿眆䀟㧍拂髣髴也　史
記司馬相如𫝊子虚賦若神仙之仿佛(漢書作髣髴一本作彷彿)
漢書揚雄𫝊甘泉賦猶仿佛其若夢師古曰仿佛即
髣髴字也禮樂志郊祀歌相放􁑢震澹心師古曰放
􁑢猶髣髴郝京山引漢書郊祀志民神雜擾不可放
物亦與放弗同說文仿籀文作㑂易林曰㑂如旦饑揚
氏引陸雲用㑂佛嚴訢碑作㕫咈廣韻髣髴俗作彷
彿玉篇眆䀟古仿佛見似不諦字典㧍拂形似也皆
與髣髴同

　　堙鬱壹鬱伊鬱禋鬱鬱湮抑惌抑鬱也　史記賈誼𫝊
弔屈原賦獨堙鬱兮其誰語漢書賈誼𫝊作壹鬱何
晏景福殿賦感乎溽暑之伊鬱大禹岣嶁碑曰禋鬱
昏徙左傳(昭廿九年)鬱湮不育(字倒義同)升菴引有抑惌集韻
惌紆勿切音鬱心所鬱積也皆與抑鬱聲義同堙湮
禋伊抑壹皆一聲相通轉因聲通用初不論字義也

　　詘指屈指也　荀子勸學篇若挈裘領詘五指而頓之
註詘與屈同

　　屈膝􁙽銊屈戌也　李長吉宮姓歌屈膝金鋪鎖阿甄
陸友仁曰金鋪為門飾屈膝蓋鉸鍊上二乗者為􁙽
下三衡為銊李商𨼆詩鎖香金屈戌張伯雨有一器
是香罏蓋有鎖者屈戌乃受鎖之撘連卷口也金鋪
是門環鋪首今人定以屈膝作帳鉤非也凡鉤上之
絡索可名屈戌

　　拑鉗掘也　荀子議兵篇溝池不拑註拑古掘字文子
上義篇曰無伐樹木無鉗墳墓鉗亦同掘(一本即刻作掘)按
掘字亦作抇疑拑因抇而訛鉗又因拑而訛也鉗與
掘音義皆不得相通

　　倡□猖獗也　樊敏碑不顧倡□隸釋云以倡□為猖
獗按莊子山木篇猖狂妄行猖亦作倡

　　圽身沒身也　史記白起王翦𫝊贊偷合取容以至圽
身徐廣曰圽音沒

　　詞粤詞曰也　太公呂望碑其詞曰作其詞粤按書堯
典曰若稽古帝堯曰放勲古文尚書上曰字作粤下
曰字仍作曰蓋訓為語端者與粤通訓為詞者則如
字也此則竟以粤為詞矣古碑版文字多有如此者
蓋亦借也

　　伐閱閥閱也　漢書車千秋𫝊千秋無他才能又無伐
閱功勞伐閱即閥閱省也

　　佛然勃然也　荀子非十二子篇佛然平世之俗起焉
註佛讀為勃勃然興起貌

　　芴然忽然也　荀子正名篇故愚者之言芴然而粗註
芴與忽同莊子至樂篇芒乎芴乎註與惚同惚即忽
也

　　□䬍奄曶奄忽也　李登聲𩔖曰僾俙之作靉霼猶奄
忽之作□䬍僾俙不明莫如雲奄忽迅速莫如風樊
敏碑又作奄曶曶即忽字詳下條

　　中曶仲忽也　論語仲忽漢書古今人表作中曶揚雄
𫝊於時人皆曶之師古曰曶與忽同說文引左𫝊鄭
太子曶今𫝊作忽蓋曶即忽字也

　　搢曶搢笏也　穆天子𫝊搢曶夾佩按儀禮士喪禮竹
笏註云今文笏作忽笏與忽通忽與曶同故搢笏亦
作搢曶

　　倉踤倉卒蒼卒倉猝也　說文踤觸也一曰駭也一曰
倉踤漢書平帝紀以元壽二年倉卒時横賦斂者償
其值師古曰卒讀曰猝唐書韋述𫝊蒼卒犇逼能存
國史皆與倉猝同

　　鶡旦曷旦䳚鴠鶡鴠渴旦盇旦也　禮記坊記引詩相
彼盇旦尚猶患之註夜鳴求旦之鳥月令仲冬之月
鶡旦不鳴釋文作曷旦方言䳚鴠周魏齊宋楚之間
謂之定甲或謂之獨舂自闗而東謂之城旦或謂之
倒懸或謂之鴠鴠自闗而西秦隴之内謂之鶡鴠汲
冡周書時訓篇大雪之日鶡旦(或作鴠鳥)不鳴揚升菴定
以為號寒其鳴曰鳳凰不如我至冬毛落鳴曰得過
且過蓋是鳥本因求旦之聲得名故曰盇旦盇何不
也從鳥作鶡鴠則後人續增耳唐人詩暗蟲啼渴旦
涼葉墜相思改鶡作渴又因聲通用也

　　壅藹壅遏也　周憬碑陬隅壅藹隸釋云以壅藹為壅
遏按類篇藹又何葛切亦以同音而借也

　　䠞□蹙頞也　馮君閣道碑䠞□字原云即蹙頞字
焉逢閼逢也　爾雅釋天歳陽甲曰閼逢史記厯書作
焉逢淮南子天文訓作閼蓬按漢書匈奴𫝊單于妻
曰閼氏音燕支左𫝊董安于亦作董閼于閼即安之
入聲字安焉聲近故焉閼音通也

　　亶安蟬焉嬋嫣單閼也　爾雅釋天歳名夘曰單閼音
蟬焉又音丹遏史記厯書徐廣曰一作亶安安音焉
揚升菴引作蟬焉郝楚望引漢丹陽麟鳳瑞像圖銘
龍起嬋嫣三月季春皆因音通用也

　　蛂刺撥刺也　後漢書張衡𫝊思𤣥賦彎威弧之撥刺
註張弓貌李白詩雙腮呀呷鬐鬛張跋刺銀盤欲飛
去註魚躍聲跋刺即撥刺皆形容其聲響惟其所用
不必分箭與魚也刺字音辣從約束之束與從朿作
刺者别

　　渴睡瞌睡也　朱子語錄言秦兵曹瞌睡陳仲醇讀書
鏡引胡旦謂呂文穆渴睡漢嬾真子載舉人求易韻
事亦曰老人渴睡古無瞌字故假借渴字用之或言
當用貉睡言貉好睡也未詳是否

　　轇轕㶀㵧膠葛也　廣韻㶀㵧波勢也又轇轕㦸形也
又馳驅貌漢書揚雄甘泉賦齊總總撙撙其相膠葛
兮(文選作轇轕)總言其多而廣相紛糾之狀也諸字音同
義通

　　末殺抹摋也　韓昌黎貞曜先生墓誌銘唯其大翫于
詞而與世抹摋註云字林抹摋掃滅也或疑二字太
粗按漢書谷永𫝊欲末殺災異滿讕誣天師古曰末
殺掃滅也即抹摋字後人加手耳然則西京已有此
語

　　通侻輕脫也　三國志蜀李譔𫝊然體輕脫好戲啁魏
王粲𫝊劉表以粲貌寢而體弱通侻不甚重也隋書
陸爽𫝊同郡侯白通侻不恃威儀通侻即輕脫意侻
與脫同

　　條達跳脫條脫也　吳曾曰唐盧氏雜說文宗問宰臣
條達是何物宰臣未對上曰真誥言安妃有金條脫
為臂飾即今訓也真誥萼綠華贈羊權金玉條脫各
一枚余按周處風土記曰仲夏造百索繫臂又有條
達等織組襍物以相贈遺唐徐堅撰初學記引古詩
繞腕雙條達後漢繁欽定情篇云何以致契濶繞腕
雙跳脫南部新書載溫岐卿(即飛卿)言跳脫出南華真
經令狐綯怒之詩話總龜曰南華無此事蓋誤記也
北夢瑣言跳作條非予謂此類物名本無正字皆以
聲呼何拘之有王元美誤作跳盪蓋在今日改其字
則不可

　　拔涉茇涉跋涉也　耿勲碑經營拔涉隸釋云以拔為
跋按詩豳風狼跋其胡釋文云跋或作拔張衡西京
賦盱睢拔扈李善註拔與跋古字通又綱目云茇涉
至此勞苦極矣亦以茇為跋

　　揩擊戛擊也　禮記明堂位拊搏玉磬揩擊大琴大瑟
中琴中瑟四代之樂器也釋文揩居八反蓋即虞書
之戛擊也史記貨殖𫝊趙女鄭姬設形容揳鳴琴亦
與戛同漢書揚雄𫝊長楊賦拮隔鳴球師古曰擊考
也亦即戛擊之聲義

　　煞傷殺傷也　白虎通五行篇金味所以辛何西方煞
傷成物辛所以煞傷之也猶五味得辛乃委煞也煞
即殺字說苑臣術篇引王制殺亦作煞程子經解云
煞大害事煞害義理朱子答陸子論無極書云太煞
分明蓋方言以煞字為語辭實即殺字漢人隸書殺
字作□(武梁祠堂畫象)□(孫叔敖碑)𫝊寫既久遂成煞字耳

　　錧鎋管轄也　祝睦後碑七政錧鎋隸釋云即管轄字
按急就章輻軗輨轄輮䡻䡦註輨音管轄音□一作
錧鎋王伯厚音釋云錧鎋碑本作輨轄趙岐孟子題
辭五經之錧鎋孫奭音義云錧鎋方言作輨轄錧輨
今俗通用管

　　絜白潔白也㛃已潔已也　詩小序白華孝子之絜白
也廣韻云潔經典用絜易說卦齊也者言萬物之絜
齊也詩小雅楚茨絜爾牛羊禮記經解絜靜精微易
教也左𫝊(桓六年)絜粢豐盛文選顏延之宋郊祀歌有
牷在滌有絜在俎(宋書樂志作潔)韓昌黎潮州祭神文吹擊
管鼓侑香絜也(東雅堂韓集刻作香潔)皆以絜為潔繁陽令楊
君碑㛃已以任隸釋云㛃即潔字魯峻碑樂於陵灌
園之㛃梁休碑秉忠蹈㛃苑鎮碑㛃擬季文潔皆作
㛃集韻云㛃清也與潔同

　　決别訣别也秘決秘訣也　漢書蘇武𫝊因泣下霑衿
與武決去師古曰決别也蓋即以決為訣字唐孟法
師碑祕訣字又作秘決二字蓋可通用

　　擿觖擿抉也　漢書孫寳𫝊故欲擿觖以揚我惡師古
曰擿觖謂挑撥之也觖與抉同

　　四臷四驖也　詩秦風四驖漢書地里志作四臷
耆姪耆耋也齒臷齒耋也　郭究碑耆姪士女隸釋云
以姪為耋按廣韻姪娣之姪音徒結切與耋同音故
相假借又漢書孔光𫝊臣光智謀短淺犬馬齒臷師
古曰臷老也讀與耋同

　　軼興迭興也　史記封禪書自五帝至秦軼興軼衰義
與迭通郝京山讀書通引史記秦始皇本紀天子七
廟雖萬世世不軼毁軼亦與迭同按秦紀註謂軼與
轍同此解恐非軼與轍有相通之處然以解此文義
于理不順當與迭同為是

　　倪㐳臲卼也　易困卦困于臲卼古文易作倪㐳按釋
文臲引說文作㓷卼引說文作􁀝薛作杌又上文九
五劓刖釋文云王肅本劓刖作臲卼鄭云劓刖當為
倪㐳是今本雖分四字實則二字也又臲卼二字音
義同而通用者甚衆通雅詳載之此不遍錄

　　纍紲縲絏也　史記孔子世家身舉五羖爵之大夫起
纍紲之中又太史公自序遭李陵之禍幽于縲紲漢
書司馬遷𫝊作纍紲廣韻紲亦作絏二字音義同

　　偰禼契也　說文偰髙辛氏子堯司徒殷之先也今經
典皆用契字又廣韻禼字引字林云蟲名又殷祖也
漢書百官公卿表禼作司徒敷五教司馬相如子虚
賦禹不能名禼不能計(史記作契)偰禼皆與契同又論衡
奇怪篇卨母吞燕卵而生卨卨與禼字形小異亦即
契字

　　弊殺徶㣯嫳屑蹩□也　莊子馬蹄篇蹩□為仁崔譔
向秀二本皆作弊殺按釋文躠本悉結反又素葛反
與殺音相近故古本或通作殺字以音同也今皆讀
屑廣韻葛韻載躠字屑韻載􁌣字躠為跋躠行貌􁌣
為蹩􁌣旋行音義各分其實蹩􁌣即蹩躠行貌即旋
行一字而二音耳足字在旁在下無異也觀莊子蹩
躠一作弊殺釋文具兩音可知史記司馬相如上林
賦媥姺徶㣯漢書文選俱作嫳屑音義皆與蹩躠通

　　列士烈士也　史記賈誼𫝊服鳥賦列士徇名即烈士
也文選賈賦作烈

　　厲風烈風也　莊子齊物論厲風濟則衆竅為虚釋文
引向郭云烈風唐韻正云厲即烈字按禮記祭法厲
山氏之有天下也註厲山氏炎帝也起於厲山或曰
烈山氏魯語作列山左𫝊作烈山厲烈一音相轉音
通故字亦互用詩大雅烈假不瑕釋文云鄭作厲力
世切不獨厲可讀烈烈亦可讀厲也

　　遮迣遮迾遮列也　漢書鮑宣𫝊部落鳴鼓男女遮迣
晉灼曰迣古列字也南齊書倖臣𫝊史臣曰至於元
戎啟轍式候還麾遮迾清道神行按轡迾亦與列同

　　分烈分裂也　漢書王莽𫝊軍人分烈莽身(汲古閣本刻作裂)
烈與裂通按裂又通用列荀子哀公篇兩驂列兩服
入廏註列與裂同

　　揃搣翦滅也　左傳(成公二年)余姑翦滅此而後朝食黄公
紹曰當作揃搣史記魯周公世家成王病周公自揃
其蚤沈之河唐書李愬𫝊此劒吾先人曽以揃大盜
廣韻搣手拔也揃搣字宜用此翦滅借也

　　兌命說命也　禮記學記引尚書說命作兌命韻㑹云
悅或作說亦作兌

　　綴輟也　荀子成相篇春申道綴註綴止也與輟同
駿桀俊傑也　史記屈原𫝊懐沙賦誹駿疑桀按詩衞
風邦之桀兮俊傑字本但用桀義同又互詳第四卷

　　車軼車轍也　莊子人間世螳蜋怒臂以當車軼釋文
音轍戰國策車軼之所至請誦足下之長史記文帝
本紀使者冠蓋相望結軼于道(漢書文紀作徹)田敬仲世家
伏式結軼軼皆同轍

　　涌趯踊䟑踊躍也　漢書李尋𫝊涌趯隂邪湛溺太陽
師古曰趯字與躍同集綴作踊䟑又詳第三卷

　　管籥管鑰也　書金縢啟籥見書禮記月令孟冬之月
慎管籥史記蕭相國世家贊何謹守管籥戰國策齊
君之魯魯人投其籥不果内籥皆與鑰同按說文本
作􁍭闗下牡也今皆通用鑰

　　爍金燿金鑠金也　周禮冬官考工記爍金以為刃釋
文云義當作鑠漢書藝文志後世燿金為刀師古曰
燿讀與鑠同謂銷也

　　殺略殺掠也　漢書武帝紀匈奴入上谷殺略吏民殺
畧與殺掠同又循吏龔遂𫝊渤海又多刼略掠亦作
畧

　　勺藥芍藥也　詩鄭風贈之以勺藥勺即芍字史記司
馬相如子虚賦勺藥之和具而後御之文𨕖枚叔七
發勺藥之醬皆但用勺

　　公卓公綽也　唐扶碑朝有公卓隸釋云即孟公綽也
按左傳(哀九年)使孟公綽辭師于吳釋文云綽本又作
卓同

　　淖約婥約繛約□□綽約也　綽約字說文本作□□
字皆從□今作綽約者省文也莊子逍遥遊淖約若
處子荀子宥坐篇淖約微達似察楚辭逺遊質銷鑠
以汋約兮史記司馬相如上林賦便嬛婥約漢書相
如𫝊作繛約郭璞曰繛約婉約也諸字字異音義同
又按說文□□□也義亦同

　　莫府幕府也　史記李牧𫝊市租皆輸入莫府如淳曰
將軍征行無常處所在為治故言莫府莫大也此解
未明李將軍𫝊莫府省約文書籍事索𨼆曰凡將軍
謂之幕府者蓋兵門合施帷帳故稱幕府古字通用
遂作莫耳此解蓋為得之

　　□嗼􁓒莫□漠􁓒漠□漠寂寞也　說文口部有□嗼
字宀部有􁓒(一作□)無寞廣韻寞寂寞引說文作□嗼
楚辭逺遊野□漠其無人莊子註其□漠無情耳釋
文□漠本亦作寂寞鄺氏字說又作□漠恐因碧落
碑上文耳

　　村格村落也　史記酷吏𫝊楊僕購告言姦置伯格長
徐廣曰一作落古村落字一作格街陌屯落皆設督
長也

　　索郎桑郎桑落也　水經註民有姓劉名墮者宿擅工
釀採挹河流醞成芳酎懸食同枯枝之年排於桑落
之辰(二句疑有脫誤)故酒得其名矣自王公庶友牽拂相招
者每云索郎有顧思同旅語索郎反語為桑落也又
相𫝊河中桑落坊井所釀天祿閣外史魏王使人餽
徵君以桑落之酒庾開府詩蒲城桑落酒碧湖雜錄
言桑隂時製麯吳曽曰舊京呼桑落為索郎周繇看
牡丹贈段成式云寄語集山呼索郎黎美周詩剰有
茘枝供木客新開㭨子勝桑郎今信陽有桑落鎮造
桑落酒按桑之入聲為索落之平聲為郎語音輕重
所由異耳

　　㬥樂駁犖爆爍剥落也　爾雅釋詁毗劉㬥樂也註謂
樹木葉缺落䕃疏疏引舎人曰毗劉㬥樂之意也木
枝葉稀疏不均為㬥樂㬥樂音剝落詩大雅桑柔捋
采其劉𫝊云劉爆爍而希也爆爍與㬥樂同漢書司
馬相如上林賦赤瑕駁犖註采㸃也亦不純之名韓
昌黎納涼聨句大璧曠凝凈古畫奇駁犖義亦與剥
落同水經注汾水東逕晉陽城南舊有介子推祠前
有碑廟宇傾頽單碑獨存今文字剥落無可尋也湼
槃經婆羅林中有一樹足一百年其樹皮膚枝葉悉
皆剥落惟真實在剥落字蓋形容毁壊不全之意故
書畫樹木皆可用之而㬥樂爆爍則皆以字音相近
輾轉假借同一義也

　　落絡也　莊子秋水篇落馬首穿牛鼻落與絡同
駱驛絡繹也　漢書王莽傳助作者駱驛道路後漢書
郭汲傳駱驛不絶張壽碑駱驛請要字原云義作絡
繹按詩大雅徐方繹騷釋文云繹鄭作驛魯頌以車
繹繹釋文云繹崔本作驛爾雅釋訓繹繹生也邢昺
疏云載芟云驛驛其達繹與驛音義同

　　雜厝雜錯也　漢書地里志五方雜厝晉灼曰厝古錯
字按詩小雅他山之石可以為錯說文引詩作厝徐
鍇說文繫𫝊曰今詩借錯蓋二字古通

　　鑿落錯落也　崔顥詩錯落金鎖甲蒙茸貂鼠衣韻㑹
云錯落閒厠貌韓昌黎詩澤髪解兠鍪酡顏傾鑿落
白香山詩銀含鑿落盞金屑琵琶槽皆指酒器名以
其雲雷錯落而名之錯聲通作鑿也

　　石踖石碏也　左傳衞有石碏石經公羊作石踖
寋鄂謇愕謇諤也　費汎碑寋鄂質直按禮記坊記
鄭註子於父母尚和順不用鄂鄂釋文鄂本又作諤文
選馬融長笛賦不占成節鄂李善註引字林曰鄂直
言也謂節操謇鄂而不怯懦也謇鄂即謇諤史記趙
世家不聞周舎之鄂鄂亦以鄂為諤又鄭固碑犯顏
謇愕隸釋云以愕為諤愕本驚愕字亦以同聲故借
也

　　咢咢諤諤也　漢書韋賢𫝊咢咢黄髪師古曰咢咢直
言也咢同諤

　　驚鄂驚愕也　漢書霍光𫝊羣臣皆驚鄂失色師古曰
凡言鄂者皆謂阻礙不依順也後字作愕其義亦同
按鄂本國名驚愕之愕宜從心古人以同音借用鄂
故師古以愕字本義釋之其義同者就此處文義言
之非謂鄂愕無分别也謁者景君碑京師驚鄂亦以
鄂為愕

　　作詻作鄂作噩也　爾雅釋天歳名酉曰作噩漢書天
文志作作詻殽阬神祠碑同史記厯書(亦有作作噩者)淮南
子天文訓皆作作鄂

　　憺怕澹泊也　說文憺安也怕無為也廣雅憺怕靜也
憺怕即澹泊也史記司馬相如子虚賦泊乎無為(漢書
同)文選作怕李善註引老子曰我獨怕然而未兆怕
與泊同今老子作泊按說文廣韻怕本入聲字安靜
無為之意後轉去聲則為畏懼之意今人但知怕為
懼怕之怕不知其本為憺怕字矣祝睦後碑怕然執
守即泊然也猶是怕字本義

　　薄亳也　荀子制兵篇古者湯以薄武王以滈註薄與
亳同禮記郊特牲薄社北牖註殷社釋文云本又作
亳漢書地里志山陽郡有薄縣臣瓚曰湯所都然則
地名之亳二字固通用也滈見三卷

　　鵠鶴也　爾雅翼云鵠即是鶴音之轉後人以鵠名頗
著謂鶴之外别有所謂鵠故埤雅既有鶴又有鵠按
詩唐風從子于鵠叶白石皓皓鵠讀為鶴鶴轉去聲
乃與皓叶也淳于髠獻鵠于楚舊註即鶴莊子天運
篇鵠不日浴而白疏云鵠古鶴字後漢書吳良傳贊
大儀(良字)鵠髮見表憲王註鵠白髮也即鶴髮崔豹古
今注古琴曲有别鶴操韓昌黎集作别鵠操註云别
鶴操亦曰别鵠操梁書文學𫝊劉孝標辨命論龜鶴
千歳文選作龜鵠費㫤擣衣詩開韞舒龜鵠文𨕖應
休連與岑文瑜書泥人鶴立于闕里三國志魏曹植
求通親親表實懐鶴立企佇之心(文𨕖本或作鵠)法書要錄
鶴頭書一作鵠頭書嵇康琴賦下逮□俗蔡氏五曲
王昭楚妃千里别鶴鶴音鵠與曲叶漢書昭帝紀始
元元年黄鵠下建章宮太液池中因作歌名曰黄鶴
晉鈕滔母與從弟孝徵書民無役車之載鵠有乗軒
之飾此用左傳(閔公二年)衞懿公事亦以鵠為鶴今武昌
黄鶴樓下曰黄鵠磯亦一證也

　　儗㤰凝怍也　荀子儒效篇無所儗㤰註儗讀為凝㤰
與怍同無所凝滯慚怍也又揚子太𤣥階天不㤰㤰
亦與怍同

　　□䙏涼薄也　廣雅釋詁□曹憲註云世人作□䙏之
□水旁著京失之矣䙏曹憲註云世人作襌䙏之䙏
艸下著溥亦失之矣

　　厚泊厚薄也　論衡率性篇稟氣有厚泊故性有善惡
也泊與薄同

　　棺郭棺椁也　孫叔敖碑將無棺郭隸釋云以郭為椁
按說文□葬有木□也□即城郭之郭六書故云古
單作□蓋郭在棺外猶郭在城外也故郭椁義通隸
續載漢人益壽延年郭題字椁亦作郭

　　仟伯仟佰阡陌也　漢書食貨志及秦孝公用商君壊
井田開仟伯師古曰仟伯田間之道也南北曰仟東
西曰伯匡衡𫝊南以閩佰為界師古曰佰者田之東
西界也仟佰與阡陌字同陌字漢書前借伯後借佰
顏師古隨文註釋不復置論蓋因形聲相近隨宜通
用無定字也丁魴碑□流疇佰隸釋云以疇佰為疇
陌亦同

　　蠻貉蠻貊也　□扶碑蠻貉震疊即今蠻貊字也今以
貉為狐貉字按說文有貉無貊貉北方□種孫氏莫
白切即今蠻貊貊字别有貈字乃今狐貉之貉經典
相承皆以蠻貉之貉為狐貈字别制貊為蠻貉字置
貈字不用正字通力辨說文以貉為貊為誤但據魯
論蠻貊不作蠻貉為證至孟子大貉小貉則但以為
訛借非通論也古字至今屢經變易何得但拘目前
所見一書盡廢古今别籍得漢人石刻如此亦可作
許氏一證

　　仟伯千百也　漢書食貨志無農夫之苦有仟伯之得
師古曰仟謂千錢伯謂百錢也伯音莫白反今俗猶
謂百錢為一伯按廣韻佰註一百為一佰也漢書又
通用伯義同夢溪筆談曰佰仟正如什與伍耳唐自
皇甫鎛為墊錢法至昭宗末乃定八十為佰後漢隠
帝時三使司王章每出官錢又減三錢以七十七為
佰至今輸官有八十佰者按宋書晉平刺王休祐𫝊
即以短錢一百賦民田求白米一斛隋書食貨志梁
武帝普通中更鑄鐵錢嶺以東八十為佰曰東錢江
郢以上七十為佰曰西錢京師以九十為佰名曰長
錢大同元年乃詔通用足陌錢八十為佰非始自唐
皇甫鎛也佰伯百陌古皆通用

　　五百伍伯也　後漢書宧者𫝊曹節弟破石為越騎校
尉越騎營五百妻有美色註韋昭辨釋名曰五百字
本為伍伍當也伯道也使之導引當道陌中以驅除
也案今俗呼行杖人為五百也三國志魏蔣濟𫝊註
引列異傳曰濟為領軍其婦夢亡兒泣曰今在地下
為泰山伍伯憔悴困辱不可復言古今註云伍伯一
伍之長也五人曰伍五長為伯故稱五伯按以為一
伍之長則當作伯以為導引當道陌以驅除則當作
陌與佰然古字音義相近者輒假借用之故百伯佰
皆可通也

　　柏迫也　史記河渠書漢武帝瓠子歌魚沸鬱兮柏冬
日徐廣曰柏猶迫也漢書張耳𫝊上從東垣過貫髙
等壁人柏人要之置廁上過欲宿心動問縣名為何
曰柏人柏人者迫于人也不宿去此是髙祖一時權
變之語實則柏與迫古字通用也北史宇文述𫝊述
素好奇遇天寒雲定興曰入内宿衞必當耳冷述曰
然乃製裌頭巾令深柏耳人學之名為許公(述封許公)柏
勢(今北史有刻作袹者誤也)亦以柏為迫也

　　棘門㦸門也　周禮天官掌舎棘門鄭司農曰以㦸為
門左傳(隠十一年)子都拔棘以逐之注棘㦸也禮記明堂
位越棘大弓註棘㦸同

　　荆□荆棘也　見後魏孝文皇帝弔比干墓文

　　瑟居索居也　梁武帝詩瑟居超七淨瑟通作索按索
居之索本色窄切如易之一索再索史記留侯世家
之大索地名之京索皆作此音繩索之索其字從􁃫
從糸作□求索(音瑟)之索其字從□從索作□兩字形
雖相近而音義俱别今字既通混用索而聲亦概讀
為蘇各切矣互見前瑟瑟條

　　柞狹迮狹窄狹也　周禮考工記輪人轂小而長則柞
鄭司農曰輻間柞狹也郝京山曰柞窄通三國志蜀張
飛𫝊山道迮狹前後不得相救迮亦同窄

　　排笮排迮也　唐書文藝李商𨼆𫝊牛李黨人蚩謫商
𨼆以為詭薄無行共排笮之笮與迮同排笮謂排擠
之也

　　迫唶迫筰迫措迫迮也　周禮考工記註柞讀為迫唶
之唶又鄭康成前註作迫筰唶筰皆與迮同漢書王
莽𫝊迫措青徐盜賊師古曰措讀與笮同音莊客反
迫措亦迫迮也

　　甲宅甲坼也　易解卦百果草木皆甲坼(俗本作拆)釋文云
坼馬陸作宅郭孔大曰坼宅古通揚雄蜀都賦百果
甲宅與馬陸正同又按五經文字云􁒎□拆並同坼
正當作□□乃□之省拆乃坼之訛也

　　落泊洛度落度樂託拓落託落落魄也　史記酈食其
𫝊家貧落魄無以為衣食應劭曰落魄志行衰惡貌
晉灼曰落薄落託義同陳書杜稜𫝊少落泊不為當
世所知泊與薄同即晉灼所云落薄也晉書藝術佛
圖澄𫝊石宣將殺石韜宣先到寺與澄同坐浮屠一
鈴獨鳴澄謂曰解鈴音乎云胡子洛度又五行志大
安中童謡曰元超兄弟大落(註云字一作洛)度上桑打椹為
茍作(註云東海王越字元超苟謂苟晞)三國志蜀楊儀𫝊往者丞相
亡沒之際吾若舉軍以就魏氏處世寧當落度如此
邪世說王耆之樂託出自門風落魄落泊洛度落度
樂託音義皆同又漢書揚雄傳何為官之拓落也師
古曰拓落不耦也晉書載記慕容暐𫝊徒孤危託落
拓落託落雖與諸書落魄字似上下互異而意實相
同皆可通用也

　　定冊定策也失□失策也　漢書趙充國𫝊與大將軍
霍光定冊尊立宣帝又此虜在竟外之冊又故臣愚
冊又此全師保勝安邊之冊冊並與策同鶡冠子邪
臣失□□亦策字古策字多作筴刺字亦作㓨此策
字乃從㓨作□也

　　肴覈殽核也　詩小雅賓筵籩豆有楚殽核維旅後漢
書班固傳典引斟酌道徳之淵源肴覈仁義之林藪
註覈亦核也謂果實之屬周禮地官大司徒以土㑹
之法辨五地之生物三曰邱陵其植物宜覈物篇海
云果中實也覈與核同

　　垓鬲礙隔也鬲絶隔絶也　楊君石門頌垓鬲尤艱隸
釋云鬲即隔字漢書地里志鬲絶南羌匈奴韋𤣥成
𫝊起燉煌酒泉張掖以鬲婼羌裂匈奴之右臂五行
志鬲閉門戸師古曰鬲與隔同趙岐孟子題辭魯臧
倉毁鬲孟子隔亦作鬲又按廣韻礙亦作硋此云垓
鬲當是借垓為硋也

　　銅厯銅鬲也　史記滑稽優孟傳銅厯為棺厯即釜鬲
之鬲按釜鬲之鬲本音厯廣韻載在錫部與麥部鬲
字讀如隔者聲義俱别說文鬲字重文作□銅厯即
銅□也或以同音借用不則□字之譌耳

　　脾隔脾膈也　管子水地篇脾生隔肺生骨腎生腦肝
生革心生肉按釋名膈塞也塞上下使氣與穀不相
亂也膈本取隔絶義故亦通用隔

　　車鬲車軶也　周禮考工記車人凡為轅鬲長六尺註
鬲謂轅端厭牛領者蓋是以鬲為軶也

　　局迹局蹐也　夏侯太初樂毅論豈其局迹當時按詩
小雅正月本作局蹐釋文局本亦作跼說文引詩作
不敢不□以□為蹐古文迹作速與□相近故後遂
通用迹也(石刻作局蹟)

　　驛驛奕奕圛圛繹繹也　詩魯頌駉篇以車繹繹釋文
云崔作驛驛廣釋名曰奕奕之下子亦謂其連絡奕
奕也周禮註引詩魯頌閟宮新廟奕奕作繹繹奕奕
與繹繹義同說文引商書圛圛雲生半有半無今書
無此語蓋逸書也圛圛亦繹繹之義書洪範曰雨曰
霽曰蒙曰驛曰克史記微子世家作曰雨曰濟曰涕
曰霧曰克濟即霽霧即蒙涕即驛涕下註云尚書作
圛蓋古文尚書驛字本作圛圛與驛繹義並同

　　液庭掖庭也　漢書王莽傳液庭尉媵未充師古曰液
與掖同音通用按百官公卿表武帝更名永卷為掖
庭成帝紀闌入尚方掖門師古曰掖門在兩傍如人
臂掖也字本為掖借用液耳

　　狐掖狐腋也　史記商君傳千羊之皮不如一狐之掖
掖與腋同按說文手部掖以手持人臂投地也又曰
臂下也肉部無腋字前一訓為持掖之掖第二訓即
係臂掖之掖一字二義也後人乃分為二字二義耳
史記猶用古字今人見以為别字矣

　　畺易疆埸也　楊統碑疆易不爭又魏呂君碑畺易失
守皆以易為場漢書食貨志殖於疆易師古曰詩小
雅信南山云中田有廬疆埸有𤓰即謂此也蓋借易
作埸耳畺即疆本字

　　澤旅釋旅也　史記武帝本紀古者先振兵澤旅徐廣
曰古釋字作澤按周禮考工記水有時以凝有時以
澤釋文云澤音亦李音釋澤即釋也二字古通用

　　醳耒釋耒也　虞書釋兹在兹古文尚書作醳戰國策
王欲醳臣則臣請歸醳事史記管蔡世家鄭降楚楚
復醳之魏世家與其以秦醳衞不如以魏醳衞張儀
傳共執張儀笞掠數百不服醳之索隠曰醳古釋字
景君碑農夫醳耒郙閣頌醳散闗之嶄漯楊著碑辭
榮醳黻皆以醳為釋通雅曰古人讀繹醳譯皆如釋
射之為言繹也重譯來朝謂釋其語言也以此推知
之

　　赤寸尺寸也赤牘尺牘也　文獻通考深赤者十寸之
赤也禽經雉上有丈鷃上有赤雉上飛能丈鷃上飛
能尺赤與尺通字彚補云尺牘古作赤牘

　　一碩一石也　漢書食貨志今一夫挾田百畮歳收畮
一碩半為粟百五十碩五代史王章𫝊往時民租一
碩輸二升為鼠雀耗章乃増一碩輸二斗為省耗碩
即儋石之石今汲古閣諸史皆已刻作石

　　碩交石交也　三國志魏裴潛𫝊註黄朗特與東平右
姓王惠陽為碩交又曹操與孫權書明棄碩交即石
交也石碩字通用

　　一昔一夕也　左傳(哀四年)楚為一昔之期襲梁及霍昔
與夕同穀梁傳日入至于星出謂之昔莊子天運篇
蚊蝱□膚則通昔不寐矣註通宵也列子周穆王昔
昔夢為國君註猶夜夜也史記龜策𫝊衞平對宋元
王曰今昔壬子宿在牽牛晉張華詩伏枕終遥昔唐
書宗室𫝊帝憂之一昔皆以昔為夕

　　窀夕窀穸也　孔宙碑窀夕不華隸釋云釋左傳者(襄十
三年)以窀穸為厚夜此云窀夕非借也按厚夜乃窀穸
之義非字當作夕此蓋承上字而省其穴耳

　　璧㢕辟雍也　史晨碑臣伏見臨璧㢕日字原云即辟
雍按詩大雅於樂辟雍釋文云辟音璧水旋邱如璧
白虎通云天子立辟雍何所以行禮樂宣徳化也辟
者璧也象璧圓辟雍之義本取象于璧故遂用璧為
辟論衡亦作璧雍

　　璧踊擗踊也　費鳳别碑諸姑咸璧踊按禮記檀弓辟
踊哀之至也五經文字云辟經典又為擗踊之擗蓋
經典擗既借辟而漢碑辟或借璧此碑之作璧踊以
璧為擗猶以璧為辟也

　　辟馬躄馬也　荀子正論篇不能以辟馬毁輿致逺註
辟與躄同漢書賈誼𫝊又類辟且病誹師古曰辟足
病蓋借辟為躄字也

　　服役服役也　韓非子五蠧篇海内說其仁美其義而
為服伇者七十人說文殳部役古文從人作伇六書
正譌云從人何(去聲)殳行伇之意

　　斨薪析薪也　魯峻碑斨薪弗何隸釋云以斨為析按
書堯典厥民析古文尚書作斨

　　晳析也　樊敏碑晳為韓魏金石文字記曰晳為析之
異尚書大𫝊其歌聲比余謡名曰晳陽註謂春厥民
析則析之與晳或亦可通乎

　　感憿感激也　逢盛碑感憿三成隸釋云以憿為激又
樊安碑慷慨礉憤又以礉為激

　　伏厯伏櫪也　漢書梅福𫝊雖有齊景公之位伏厯千
駟臣不貪也厯與櫪同

　　抍㲻拯溺也　方言抍拔也出㲻為抍說文㲻沒也六
書統云人為水所沒也元包經大過舟㲻于水𫝊曰
失其節也今但通用溺說文溺音而灼切本弱水之
弱

　　正的正嫡也　韓非子姦刼篇廢正的而立不義讀書
通云即正嫡經𫝊多通用適

　　怵悐怵惕也　漢書王商𫝊卒無怵悐憂師古曰悐古
惕字

　　跛擊跛覡也　荀子王制篇傴巫跛擊之事也註擊讀
為覡男巫也覡音檄

　　適人敵人也　史記田單𫝊贊夫始如處女適人開户
後如脫兔適不敢距徐廣曰音敵適人與敵人同又
李斯𫝊沛公兵從武闗入至咸陽羣臣百官皆畔不
適徐廣註同禮記燕義君獨升立席上西面特立莫
敢適之義也釋文云本亦作敵荀子君子篇四海之
内無客禮告無適也註適讀為敵告言也

　　親慼親戚也　夏承碑君之羣慼譙敏碑□朋親慼郭
仲奇碑貴慼肅承隸釋云以慼為戚按廣韻云慼憂
也戚親也經典憂慼字皆通用戚故漢碑親戚字亦
通用慼

　　□□寂靜也　任伯嗣碑官朝□□按玉篇□同寂老
子銘顯虚無之清□孔彪碑□兮冥冥孫根碑闔門
守□寂皆作□餘見前寂寞條下

　　玉縬玉戚也　後漢書輿服志引禮曰朱干玉縬冕而
舞大夏(禮記此句是大武)此之謂也按禮記明堂位本作戚
鄭康成曰戚斧也廣韻作鏚又云本亦作戚至縬字
音蹙縮也音義皆不與鏚戚同或以形近借用也

　　識方職方也　脩華岳碑周禮識方氏集古錄云以識
方氏為職方氏其字畫分明非訛缺疑當時周禮之
學自如此蓋識誌其義皆通也

　　貨稙貨殖也　西狹頌民以貨稙隸釋云以稙為殖
彊志彊識也　漢書劉歆傳(見楚元王傳後)父子俱好古博聞
彊志師古曰志記也按今人皆用彊識識讀去聲與
志同音故遂通用志

　　拭序式序也　孫叔敖碑拭序在位隸釋云以拭為式
馮式馮軾也　漢書王吉傳馮式撙銜式與軾通史記
田敬仲世家伏式結軼軾亦作式

　　穡嗇稼穡也　書無逸先知稼穡之艱難漢石經作嗇
按詩大雅好是稼穡釋文云穡本亦作嗇史記殷本
紀舎我嗇事而割政又漢書成帝紀書不云乎服田
力嗇乃亦有秋陳球碑稼嗇繁阜張壽碑稼嗇兹殖
皆以嗇為穡

　　𤣥弋𤣥墨𤣥黓也　爾雅釋天歳陽壬為𤣥黓升菴引
作𤣥弋穀城引漢碑作𤣥墨按史記壬作横艾亦與
爾雅異

　　赤側赤仄也　史記平準書公卿請令京師鑄鍾官赤
側一當五賦官用非赤側不得行漢書食貨志作鑄
官(無鍾字)赤仄應劭曰所謂子紺錢也如淳曰以赤銅
為其郭也今錢郭見有赤者不知作法云何通雅云
即赤銅錢嘗見青綠古錢其質地皆赤應劭所云子
紺子蓋紫之訛耳今人亦呼紫銅側仄字同

　　仄陋側陋也仄微側微也　漢書循吏傳敘及至孝宣
繇仄陋而登至尊師古曰仄古側字溫子昇舜廟碑
感夢長睂明敭仄陋即用虞書明揚側陋語也說苑
臣術篇晏子曰嬰仄陋之人也亦同晉書五行志后
本仄微非所宜升亦即側微字

　　日稷日昃也　易豐卦日中則昃釋文云孟喜本作稷
穀梁傳(定十五年)戊午日下稷乃克葬釋文云□也左氏
作□揚子太𤣥君子應以大稷註稷日將暮也緯書
堯沈璧于洛退候至于日稷靈臺碑日稷不夏郙閣
頌劬勞日稷費鳳别碑乾乾日稷皆以稷為昃讀書
通云齊魯皆有稷門即側門也側昃義通

　　不惻不測也　見啟法寺碑

　　福陽子偪陽子也　左傳晉伐偪陽以偪陽子歸漢書
古今人表作福陽子師古曰即偪陽子也偪福皆諧
畐聲其音本通故可借

　　差貸差忒也　禮記月令季夏之月命婦官染采黼黻
文章必以法故無或差貸釋文音他得反呂氏春秋
五月紀作忒書洪範衍忒史記宋微子世家作衍貣
貸貣並與忒同

　　尅長尅君克長克君也　詩大雅本作克衡方碑變用
尅按說文力部勀自强也從力從克刀部無剋字克
長克君之克義當用勊古通用克隸書變力作刀訛
也廣韻勊剋並收剋註剋己又必也殺也急也仍是
克勊二字之義玉篇又有尅字變從寸皆非

　　克日刻日也　齊書王延之傳延之家訓方嚴不妄見
子弟雖節歳問訊皆先克日克謂先期豫定也義與
刻日同剋又與刻同後漢書鍾離意𫝊解徒桎梏恣
所欲過與剋期俱至三國志吳賀齊傳註引江表𫝊
孫權曰謹以剋心非但書諸紳也剋期剋心亦刻期
刻心也

　　囗國也　字彚云商子弱民篇民弱囗彊囗彊民弱有
道之囗務在弱民古國字皆作囗蒼頡所製也今文
國從囗從或義取戈守囗下一地也内囗而外又囗
複矣且鯀始造城倉頡在鯀之先豈有戈守囗之事
按今商子多刻作國不作囗未知梅氏所據何本說
文囗音圍字書皆未有作國字解者亦未知梅氏此
說何據

　　鍥薄刻薄也　後漢書劉陶𫝊寛鍥薄之禁註鍥刻也
音口結反按左傳(定九年)盡借邑人之車鍥其軸麻約
而歸之戰國策鍥朝渉之脛荀子勸學篇鍥而舎之
朽木不折鍥而不舎金石可鏤晉樂府鍥臂飲清血
皆借鍥為刻其音亦即讀如刻不必讀如鍥本字□
結反也鍥既通作刻又省作契亦與刻通呂氏春秋
察今篇楚人有涉江者其劒自舟中墜于水遽契其
舟曰是吾劒之所從墜後漢書張衡傳應閒云斯契
船而求劒守株而待兔也契亦刻字

　　犆特也　禮記王制天子犆礿又諸侯礿犆釋文犆音
特少儀喪俟事不犆弔釋文作特云本又作犆犆即
特字繁陽令楊君碑大司農劉佑犆復表列亦以犆
為特

　　螟蟘螟螣也　詩小雅大田去其螟螣釋文云螣說文
作蟘今本說文引詩作蟘從虫從貸與釋文所引說
文微異爾雅釋蟲亦作蟘左傳疏(𨼆四年)引爾雅則作
蟘唐公房碑去其螟蟘與釋文正同五經文字亦作
蟘說文爾雅之異蓋古今本𫝊刻有不同耳從貸從
貣其聲則俱諧也

　　墨墨嚜嚜嘿嘿默默也　史記商君𫝊武王諤諤以昌
殷紂墨墨以亡戰國策墨墨之化惟大君能之漢書
田蚡𫝊故嬰墨墨不得意孫叔敖碑其思常墨墨皆
以墨為默又史記賈生𫝊于嗟嚜嚜兮商書說命恭
默思道古文尚書作恭嚜漢婁壽碑𤣥嚜有成魏受
禪表寛容淵嚜又皆以嚜為默又漢書匡衡𫝊衡嘿
嘿不自安戰國策政獨安可嘿然而止乎史記刺客
𫝊荆軻嘿而逃去嘿亦與默同又後魏孝文皇弔比
干墓文一作□□

　　儒默儒墨也　見太公呂望碑

　　來服蘿蔔也　韻㑹云蘆菔一名來服言為來麰之所
服也按爾雅釋草葖蘆萉郭註萉宜作菔釋文云蘆郭
音力何反謝音力吳反邢疏云今謂之蘿菔是也蘆
菔之為來服當亦由音近通用未必有義韻㑹云來
麰所服此解恐未可據

　　扶服蒲服蒲伏扶伏匍百匍□匍匐也　詩大雅生民
誕實匍匐釋文云匍本亦作扶匐本亦作服禮記檀
弓引詩邶風谷風扶服救之今詩作匍匐漢書霍光
𫝊中孺扶服叩頭扶服即匍匐之音義其字則皆假
借用之耳又作蒲服史記范雎𫝊膝行蒲服又作蒲
伏淮隂侯𫝊俛出袴下蒲伏文𨕖枚乗七發蒲伏連
延又作扶伏左傳(昭二十一)射之折肱扶伏而擊之釋文
云本或作匍匐同皆一義也通雅曰俯伏輕唇匍匐
重唇故古人之字通轉丁度又作匍□鄺氏曰泰和
鐘銘髙引有慶匍百四方言四方匍匐歸命也百亦
借音作匐

　　或亂惑亂也　漢書髙五王𫝊忠臣進諫上或亂不聽
或通作惑孟子無或乎王之不王也後漢書班彪𫝊
班固東都賦以變子之或志(文選作惑)史記賈誼鵩鳥賦
衆人或或兮好惡積意(漢書文選皆作惑惑)皆與惑同荀子不
茍篇誰能以已之僬僬受人之掝掝掝掝亦與惑惑
同

　　投核投劾也　樊敏碑投核長驅隸釋云以核為劾按
後漢書范滂𫝊滂奏刺史權豪之黨二十餘人尚書
責滂所劾猥多疑有私故滂覩時方艱知意不行投
劾去劾者劾人之狀投劾謂自投其劾狀而去今凡
去官者漫曰投劾非是

　　汁邡什邡也　王君鄉道碑汁邡王卿按漢書地里志
廣漢郡汁方縣應劭曰汁音十髙惠髙后文功臣表
有汁防肅侯雍齒師古曰汁音十防音方後漢書郡
國志廣漢郡作什邡類篇云什邡縣名什亦作汁

　　揖瑞楫瑞輯瑞也　書舜典輯五瑞史記五帝本紀漢
書郊祀志魏封孔羨碑皆用作揖五瑞馬融曰揖斂
也師古曰揖與輯同漢書兒寛𫝊統楫羣元張揖曰
楫聚也臣瓚曰楫當作輯師古曰輯楫與集三字並
同虞書曰楫五瑞是也其字從木瓚曰當為輯不通
同是師古一人所註漢書而揖與楫兩處不同未知
孰是楫揖皆係通用亦未見定當作楫也又按史記
秦始皇紀琅邪臺刻石文普天之下搏心揖志揖亦
當為輯字皆不從木何也

　　集穆輯穆也　趙岐孟子註君臣集穆集與輯同
營輯營葺也　見道因禪師碑

　　慘漯燥濕也　郙閣頌醳散闗之嶄漯徙朝陽之平慘
慘即燥字說見第四卷廣川書跋云漯當作濕隸辨
云說文濕從□(音同顯又音他合反)□從日從絲累即□之省
而訛日為田耳如顯亦從□綏民校尉熊君碑顯皆
為􁚦與濕之為漯正同漢書景武昭宣元成功臣表
有濕隂定侯昆邪地里志霍去病𫝊王莽𫝊皆作漯
隂則濕漯本是一字按燥濕之濕說文本作溼徐鍇
說文繫𫝊曰今人不知有此溼字以濕為溼非是五
經文字云濕他帀反兗州水名經典相承以為燥濕
之濕漢書王子侯表濕成侯忠景武昭宣元成功臣
表駟望侯冷廣以濕沃公士告男子馬政謀反侯師
古皆音它合反即今孟子瀹濟漯之漯蓋濕本水名
漯乃濕之省本屬一字自後人以濕水之濕為燥溼
之溼音義並改而漯乃専為濕水之本字與濕字音
義遂分此碑以濕既借為溼因亦借漯為溼故人莫
得詳其相通之故也

　　拱挹拱揖也　荀子議兵篇湯武之誅桀紂也拱挹指
麾而彊㬥之國莫不趨使註挹與揖同晏子曰下車
挹之即揖之也王禹偁竹樓記逺吞山光平揖江瀨
亦以揖為挹是二字固通用也

　　損挹損抑也　荀子宥坐篇此所謂挹而損之之道也
註挹退也後漢書光武紀陛下情存損挹推而不居
即損抑也魏書彭城王勰𫝊其聽勰辭蟬捨冕遂其
沖挹之性又履勤不憚在功愈挹挹皆同抑

　　目擊目及也　莊子田子方目擊而道存郭璞云目裁
往意已達蓋借擊為及也後漢書郅憚𫝊子張但目
擊而己晉書葛洪𫝊於餘杭山見何幼道郭文舉目
擊而己各無所言淮南子人閒訓將築修城西屬流
沙北擊遼水擊並同及

　　不闔不合也　戰國策范雎上秦昭王書意者臣愚而
不闔王心邪註闔同合淮南子地形訓闔四海之内
東西二萬八千里南北二萬六千里闔亦與合同

　　鐺䶀闛鞈闛閤闛􁚧鏜鞳也　廣韻鏜鞳鐘聲史記司
馬相如上林賦鏗鏘鐺䶀郭璞曰鐺䶀鼓音漢書作
闛鞈師古註同文𨕖字同漢書李善註引毛詩曰擊
鼓其鏜字書曰□鼓聲闛與鏜□與鞈古字通又晉
書潘岳從子潘尼𫝊釋奠頌序鏗鏘闛閤般辟俛仰
摰虞𫝊思遊賦闛􁚧兮識故居字别義同
或云鐘聲或云鼓聲各就字義釋之按諸賦頌文義當如集韻
合言鐘鼓聲為是

　　嘈􁗡嘈囋也　博雅釋詁嘈􁗡聲也玉篇囋嘈囋也􁗡
嘈嘈􁗡􁗡囐上同皆音才曷切是嘈􁗡即嘈囋也文
𨕖陸機文賦務嘈囋而妖冶註引埤蒼曰嘈啈聲貌
啈與囋及囐同按博雅玉篇􁗡字從卉埤蒼啈字從
幸從幸者固是譌文從卉者亦未為是說文木部􁆧
字古文作□􁗡字之旁當從□得聲觀囐字亦與􁆧
同體可證也□字隸書混作羍(音達)羍字隸書又混作
幸故□字遂有從幸作啈者卉亦與□相近故又譌
作􁗡此中輾轉沿譌之故蹤迹甚微世人莫肯究心
久之遂成絶響矣

　　椄武接武也　李陽氷龔邱縣令碑龜麟椄武按說文
手部接交也木部椄續木也是交接與椄續各為一
字今但通用接置椄字不用陽氷精于六書故此碑
猶從古用字椄非别體以今人少見故亦存之卷中
如此類者多有讀者須分别觀之

　　舟檝舟楫也　管子兵法篇厯水谷不須舟檝淮南子
主術訓舟檝所通莫不賓服檝即楫字

　　輯濯楫櫂也　漢書百官公卿表上林苑有輯濯令丞
如淳曰輯濯船官師古曰輯讀與楫同音集濯音集
孝反皆所以行船也又元后𫝊立羽蓋張周帷輯濯
越歌師古註同又互見第四卷

　　接要捷要也　三國志魏武帝紀註引孫盛異同雜語
云太祖博覽羣書特好兵法抄集諸家兵法名曰接
要即捷要也左𫝊(僖三十二年)鄭伯捷公羊作接荀子大
畧篇先事慮事謂之接註接讀為捷速也漢書西域
𫝊桑𢎞羊與丞相御史奏言故輪臺以東捷枝渠犁
皆故國註捷接同二字蓋通用也

　　慹服懾服也　漢書朱博𫝊以是豪彊慹服師古曰慹
音之涉反即懾服也按說文懾失氣也服也㒤心服
也皆之涉切慹悑也之入切義雖分訓其實皆同郝
氏又謂讋服亦與此為一

　　籋躡也　漢書禮樂志天馬歌籋浮雲晻上池蘇林曰
言天馬上躡浮雲也借籋為躡

　　馬獦馬鬛也　皇甫誕碑馬獦初封按獦本音葛古臘
字有作臈者(見晏子春秋諫上)臘與鬛形近因亦借獦為鬛
也

　　汁洽叶洽協給協洽也　爾雅釋天歳名未曰協洽史
記厯書作汁洽(一本作協)天官書作叶洽樊敏碑同逢盛
碑作協給按汁叶協三字通方言協汁也自闗而東
曰協闗西曰汁張衡西京賦五緯相汁以旅于東井
李善註引方言作汁叶也郭璞曰叶和也左思吳都
賦皆與謡俗汁協律呂相應註汁猶叶也禮記月令
註黑帝叶光紀釋文云叶古本又作汁

　　懐協懐挾也　後漢書方術𫝊序天下懐協道藝之士
通雅云即懐挾(藝字一本作萟譌)

　　蹀𨄌蹀躞也　後漢書文苑𫝊禰衡為漁陽參撾蹀𨄌
而前蹀𨄌與蹀躞同

　　挾洽浹洽也　荀子儒效篇盡善挾洽之謂神註挾讀
為浹浹周洽也又禮論篇方皇周挾註亦同詩大雅
使不挾四方疏挾者周匝之義周禮天官太宰縣治
象之法于魏挾日而斂之註從甲至甲謂之挾日釋
文云本又作浹

　　歙肩脅肩也　後漢書張衡𫝊應閒曰干進茍容我不
忍以歙肩註歙亦脅也

　　寛俠寛狹也長夾長狹也　任伯嗣碑徙俠就寛隸續
云以俠為狹後漢書東夷𫝊東沃沮其地東西夾南
北長註音狹是又以夾為狹也按說文狹隘字本作
陜犬部無狹玉篇狹同狎又云今為闊狹蓋後人因
陜字形與陜混(音閃)故别取狎字重文以代陜而因聲
借用則又并及俠夾也

　　俠路夾路也郟河夾河也　華山亭碑吏卒俠路隸釋
云以俠為夾任伯嗣碑郟河阻山隸續云以郟為夾
按公羊𫝊(哀四年)註滕薛俠轂儀禮士喪禮婦人俠牀
東西周禮考工記註今時鐘乳俠鼓與舞吳大帝東
興堤俠築兩城諸俠字皆與夾同

　　押至狎至也　漢書息夫躬𫝊羽檄重迹而押至文穎
曰押音狎習之狎師古曰押至言其相因而至也押
與狎同

　　押城壓城也　韓昌黎遊太平公主山莊詩故將臺榭
押城闉註云押一作壓蓋借押作壓也

　　覂竭乏竭也　唐書宋務光𫝊公私覂竭户口減耗按
漢書武帝紀夫泛駕之馬師古曰泛覆也音方勇反
字本作覂後通用耳覂字形與乏近故借作乏此韻
學集成所引唐書如此今汲古閣本已刻作乏不作
覂未知集成所據何本


　　别雅卷五

