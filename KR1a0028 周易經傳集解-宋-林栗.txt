#+TITLE: 周易經傳集解-宋-林栗
#+DATE: 2016-06-11 12:19:45
#+SOURCE: github.com/kanripo/KR1a0028 master 5afaaef8                
欽定四庫全書　　　　　經部一
　周易經傳集解　　　　　易類
　　提要
　　　　(臣/)等謹案周易經傳集解三十六卷宋林栗
　　　　撰栗字黄中福清人紹興十二年進士官至
　　　　兵部侍郎與朱子論易及西銘不合遂上疏
　　　　論朱子時太常博士葉適侍御史胡晉臣皆
　　　　助朱子劾栗因罷知泉州乂移明州卒謚簡
　　　　肅事蹟具宋史本傳是書淳熙十二年四月
　　　　嘗進於朝首列進書表貼黄勅諭各一道栗
　　　　自序一篇貼黄稱本名周易爻象序雜指解
　　　　後以未能該舉彖詞擊詞文言説卦乃改今
　　　　名王應麟玉海稱具書經傳三十二卷繫詞
　　　　上下二卷文言説卦序雜本文共一卷河圗
　　　　洛書八卦九疇大衍總會圖六十四卦立成
　　　　圖大衍揲蓍解共一卷與今本合當時與朱
　　　　子所争者今不可考朱子語𩔖中惟載論繋
　　　　詞一條謂栗以太極生兩儀包四象四象包
　　　　八卦與聖人所謂生者意思不同其餘則無
　　　　所排斥朱彝尊經義考引董真卿之言謂其
　　　　説每卦必兼互體約象覆卦為太泥時楊敬
　　　　仲有易論黄中有易解或曰黄中文字可毁
　　　　朱子曰却是楊敬仲文字可毁是朱子併不
　　　　欲廢其書考陳振孫書録解題曰其與朱侍
　　　　講有違言以論易不合今以事理推之於時
　　　　朱子負盛名駸駸嚮用而栗之登第在朱子
　　　　前七年既以前軰自居又朱子方除兵部郎
　　　　中而栗為兵部侍郎正其所屬詞色相軋兩
　　　　不肯下遂互激而成訐奏葢其釁始于論易
　　　　而其故不全由于論易故振孫云然後人以
　　　　朱子之故遂廢栗書似非朱子之意矣經義
　　　　考又曰福清林黄中金華唐與政皆博通經
　　　　學而一糾朱子一為朱子所糾其所著經説
　　　　學者遂置而不問與政之書無復存者黄中
　　　　雖有易解而流傳未廣恐後冺没然當黄中
　　　　既歿勉齊黄氏為文祭之其畧曰嗟哉我公
　　　　受天勁氣為時直臣玩羲經之爻象究筆削
　　　　于獲麟至其立朝正色茍咈吾意雖當世大
　　　　儒或見排斥苟異吾趨雖前賢篤論亦不樂
　　　　于因循規公之過而公之近仁者抑可見矣
　　　　論者固不以一𤯝而掩其大醇也勉齋為文
　　　　公髙弟而好惡之公推許之至若是然則黄
　　　　中之易其可不傳鈔乎持論頗為平允昔劉
　　　　安世與伊川程子各為一代偉人其元城語
　　　　録盡言集亦不以嘗劾程子而廢耿南仲媚
　　　　敵誤國易祓依附權姦其所撰易解今亦並
　　　　行栗雖不得比安世視南仲與祓則有間矣
　　　　故仍録其書而併存彝尊之論焉乾隆四十
　　　　六年九月恭校上
　　　　　　　總纂官(臣/)紀呁(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　周易經傳集解卷一
　　　　　　　　　　　　宋　林栗　撰
周易上經
　昔者夫子之賛易也盖因其上下二篇題云上經下
　經者所以自别於傳也故自漢以来通謂十翼為大
　傳其後儒者又取大傳分繫於經因其篇目題云乾
　傳咸傳者以自别於箋注爾今存其舊得以考焉者
　左邱明作春秋傳自為一書至晉杜預始取邱明之
　傳與經之年相附而解之名經傳集解方其未附也
　邱明之書别行於世漢之儒者至以不傳於春秋然
　則從今便觀覽存古以備稽考儻可以折衷於大雅
　乎謹按大傳易有太極是生兩儀兩儀生四象四象
　生八卦八卦定吉凶吉凶生大業又曰易有四象所
　以示也繫辭焉所以告也定之以吉凶所以斷也此
　則三聖人之所盡心而仲尼父之所諄諄誨人也今
　夫天地未判有物混成是為太極清濁既辨一尊一
　卑是為兩儀東震西兊南離北坎是謂四象乾坤艮
　巽𥙷其四維是謂八卦學者之所知也然元氣龕興
　之象方維奠位之形是易之所取非其所有也易之
　所藏非其所示也若夫有而示之則何以哉請觀諸
　易今之成卦曰乾者有物混成之象也是兩儀之所
　由生也又繫之曰乾下乾上者一尊一卑之象也是
　太極之所生𥘉為乾二亦為乾三為乾四亦為乾者
　四方之象也是兩儀之所生也覆而觀之上為乾五
　亦為乾四為乾三亦為乾者八卦之象也所生六位
　定其六爻八卦形而八物偹𩔖而聚之羣而分之相
　得則吉相違則凶或害之有悔有吝吉凶者言乎其
　失得也悔吝者言乎其小疵也無咎著善補過也是
　則吉凶之所由定而八卦之所生也聖人以此見天
　下之賾而擬諸其形容象其物宜以此見天下之動
　而觀其㑹通以行其典禮是則大業之所由出而吉
　凶之所生也是以聖人顯而示之繫以告之定以斷
　之聖人之誨人明白諄切如此而學者未嘗致思乃
　欲遺大傳而不取不亦惑乎今故因王弼之例集經
　傳而解之又益之以序卦雜卦庶乎不沒先聖人之
　意云爾易曰三人行則損一人一人行則得其友子
　曰一隂一陽之謂道今之集解以二卦合而成篇㑹
　其太極奠其兩儀表其四象歸其八卦然後觀象玩
　辭無餘藴矣
　
　
　
　
　三畫伏羲氏八卦也六畫文王重之也乾下乾上者三
　畫之乾也成卦之乾者六畫之乾也說卦曰乾徤也坤
　順也乾為天坤為地雜卦曰乾剛坤柔序卦曰有天地
　然後萬物生焉此六十四象所以首乾而次坤也乾坤
　之所得剛柔健順之名而該乎天地之象何也凢肇於
　形氣可名者一一者數之所從起也天之所以清地之
　所以寧皆原於一以一而含三則圍三徑一者圓之象
　也以一而含六則觚六如一者方之象也是故乾為元
　而其數三坤為方而其數六六者四方上下之形而三
　者天地人之道也是故有一則有二有三則有六一為
　竒二為偶竒為陽偶為隂陽為剛隂為柔剛為健柔為
　順剛柔健順无所不為也此自然之理固與象数相符
　矣昔之畫卦者仰取諸天俯取諸地近取諸身故一卦
　三畫畫而皆一則其數為竒其氣為陽其體為剛其用
　為健矣畫而皆二則其數為偶其氣為隂其體為柔其
　用為順矣天下之至健者莫如天三畫皆健不曰天乎
　天下之至順者莫如地三畫皆順不曰地乎重卦者兼
　三才而兩之故一卦六畫三畫之變者八卦六畫之變
　六十有四是為六十四卦其至健至順者未嘗易也故
　三畫之乾為天六畫之乾亦為天三畫之坤為地六畫
　之坤亦為地也曷不以天地名其卦乎曰乾坤之義其
　在人物無所不為矣為君臣為父子為夫婦為君子為
　小人為牛馬為盖輿為衣裳為赤黒為清濁為貴賤為
　貧富為衆寡若曰天地而已矣則理有所局而象有所
　窮天為寡而地為衆天為富而地為貧雖善喻者不容其
　喙矣况於統天而行地者何以見其義乎故不曰天地而
　曰乾坤則其義無不通其象無不具此八卦命名之大例也
乾元亨利貞
　乾彖也元亨利貞彖辭也下文彖曰者夫子釋之也夫
　子之賛易也盖别為篇章𥘉不連属於經文之下其題曰彖
　者釋彖也題曰象者釋象也題曰繫辭者釋凢彖爻之下
　繫辭之大意也題曰文言者衍釋乾坤二卦之言也題説
　卦者衍釋八卦之説也題曰序卦者釋六十四卦之序所
　以相叙而相成也題曰雜卦者釋六十四卦之變所以相
　雜而相居也其象曰繫辭文言各依本經分上下篇通
　為十篇故謂之十翼其後易家取彖象文言分繫於經
　隨其彖爻之下題云彖曰象曰者取十篇之明也獨於
　乾卦爻終而後繫之者存古文也今之學者不考其故
　遂以孔子之言謂之繫象彖辭矣子曰聖人設卦觀
　象繫辭焉而明吉凶智者觀其彖辭則思過半矣豈夫
　子自為之而賛之歟斯不待辨而明矣元始也亨通也
　利和也貞正也此四者終始之義也物始而通通而和
　和而正不始則不生不通則不暢不和則不遂不正
　則不威始則大故元又訓大通則美故亨又訓美和
　則宜故利又訓宜貞則固故貞又訓固其本一也一
　者何元之謂也元則亨而利利而貞矣此四言者在
　時為春夏秋冬在徳為仁義禮智然而繫之乾何也
　曰乾為天天者物之所資始也坤為地地者物之所
　資生也乾不交坤物何自始坤不配乾物何自生故
　乾以六陽坤以六隂變化生成偹乎終始之義也六
　十二卦皆以逺近愛惡言其情惟乾坤純體無剛柔
　之雜自𥘉至上以始終為義故文王繫其彖以元亨
　利貞之辭也
𥘉九潜龍勿用九二見龍在田利見大人九三君子終
日乾乾夕惕若厲無咎九四或躍在淵無咎九五飛龍
在天利見大人上九亢龍有悔用九見羣龍無首吉
　𥘉二三四五上者六位也加之九六者爻也何從有
　此六位由三才六畫而分之也天有隂陽地有剛柔
　人有仁義故一二三四五六者所以象隂陽之體也
　何從有此九六卦畫有竒耦而寓之也奇為陽耦為
　隂陽為剛隂為柔故九六者所以象隂陽之用也然
　則何為不言一六而言𥘉上曰数不止於六六也者
　畫之数也无以著始終之義也数起於一一也者自
　六而逆数之也无以見尊卑之義也故變一為𥘉則
　知六之為終變六為上則知一之為𥘉故𥘉上也者
　本末之序而首尾之義也然則曷為不言七八而言
　九六曰六七八九者四象之成数也用九六而不用
　七八者三天兩地而取之也揲蓍三變而定之也何
　謂参天兩地而取之曰一三五参天也二四兩地也
　一三五合而為九二四合而為六九六者乾坤之藴
　而剛柔之撰也何謂揲耆三變而定之曰大衍之蓍
　三變之後下不至五上不逮四陽起於七而窮於九
　隂起於八而窮於六窮則變變則通故九六者隂陽
　之究而變化之宗也𥘉二三四五上以為經九六以
　為緯而後易之義有所錯矣或曰然則曷不為言九
　𥘉而言𥘉九不言二九而言九二曰以𥘉攝九則始
　終之義明以九攝二則體用之情著夫豈苟云乎哉
彖曰大哉乾元萬物資始乃統天雲行雨施品物流形
大明終始六位時成時乘六龍以御天乾道變化各正
性命保合太和乃利貞首出庶物萬國咸寕
　以生以死保全翕合歸於太和斯之謂利貞也乾之
　成卦四象皆乾初為元二為亨三為利四為貞故曰
　觀其彖辭思過半矣夫健而不息者天地尊而元為
　首者也乾為天為首正者法天之健侔首之尊出於
　庶物之上其用不息其體无為而萬國咸寕矣
象曰天行健君子以自强不息
　乾之所以為天者天行健也四時行焉萬物生焉運
　而無息豈非健乎君子體之自强不息則天之道也
　豈必王天下而後取法於乾哉六十三象皆繫其名
　獨變乾而稱健者乾即是健别无他意舉一以例餘
　卦也
潜龍勿用陽在下也
　龍陽物也潜於重隂之下啓蟄而升莫之能禦故震
　下一陽象之時潜時飛變化不測故乾之純陽象之
　夫震也者乾之統天而時行者也以其自下而升故
　主乎震以其變化不測故統乎乾也乾陽純體無内
　外相應之義自初至上以始終為序故彖辭曰元亨
　利貞子曰大明終始六位時成時乘六龍以御天也
　既以為純乾矣而猶繋之曰乾下乾上是猶存重乾
　之象也故𥘉與四為始二與五為中三與上為終此
　重乾之終始也𥘉為始上為終二五為中正而分貴
　賤三四為危疑而分險易此純乾之終始也𥘉二為
　地三四為人五上為天此易純乾之終始也何以明
　之𥘉潜四淵同於隠徳二見五飛同於中正三厲上
　亢同於大道潜而未能躍見而未能飛厲而不至亢
　所以為乾下乾上也潜龍勿用陽之𥘉也亢龍有悔
　陽之窮也利見大人中正之位也見龍在田飛龍在
　天貴賤之等也上下之交危疑之地也乾乾惕厲或
　躍在淵險易之分也在淵為潜在田為見皆未離乎
　地也上下無常變化不測則㳺於人間矣飛而在天
　亢而有悔則升乎天上矣此純乾之終始也大明乎
　終始之義則知乾之六位以時而成乾之六龍以時
　而動夫豈有隠乎哉𥘉九之為潜龍何也乾坤十二
　爻分配十二月乾為春夏坤主秋冬孟春之月蟄虫
　始振龍於此時猶潜乎下也潜而振則陽氣之𥘉矣
　然而未可用也君子隠而未見行而未成故戒之曰
　勿用子曰陽在下也自漢至今言易者皆謂乾之六
　陽起子而終於已初九於爻應冬至之候方此時也
　一物閉藏蟄虫未振何以喻陽氣乎况於見龍在田
　天下文明而以應季冬之月坤之𥘉六履霜堅氷而
　以明仲夏之時又惑矣䟽至或引春秋晉史蔡墨有
　否在乾之姤姤下卦巽巽在辰巳有龍之象夫龍陽
　物也故震以一陽象之巽反震者也而同其象豈不
　謬哉則又曰巽之究為躁卦夫乾之𥘉豈巽之究乎
　哉或曰冬至一陽生矣而以孟春言之其然豈其然
　乎曰易者象也物之著見然後謂之象故周史有言
　夏数得天夫子亦曰行夏之時其作春秋也以正月
　係之春若合符契矣曷謂其不然乎
見龍在田徳施普也
　𥘉九下卦之下以陽居剛故曰潜龍言其時言其物
　而不可以言其地也九二下卦之中以陽居柔故曰
　見龍在田見者言乎其時也龍者言乎其物也田者
　言乎其地也九二之為見龍在田何也仲夏之月雷
　乃發聲蟄虫咸出龍於此時見而在田矣龍之在田
　誰能見之者惟興雲致雨雨我田時則人皆見之矣
　故在田云者非龍之在田也言龍之徳在乎田也所
　貴乎大人者非貴其有徳也貴其徳之能及物也九
　二正中行成名立言而可以為人師動而可以為世
　法然猶垢汙自匿獨善其身埋光晦采不自表見則
　龍之與蚖何以異哉是乃楊朱之徒而非大人之道
　也故曰利見大人見與見龍之見同子曰徳施普也
　其是之謂乎説者皆謂九二為臣九五為君相與利
　見失其義矣
終日乾乾反復道也
　易有四象之数三至四是也自四以往无全象矣反
　而視之又四象也兩儀生四象四象生八卦彖取其
　正爻取其交惟其所之則以為義九三下卦之上其
　正反皆乾象也乾為君子反覆皆乾不離於道君子
　乾乾之象也下卦為晝上卦為夜上下之交日之終
　而夜之夕也故曰君子乾乾夕惕若乾之又乾健之
　至也下乾之上人君之位也上乾之下人臣之位也
　上為人臣下為人君其體重剛其位下中三分天下
　有其二以服事商可謂危矣有君民之大徳有事君
　之小心是以終日乾乾與時偕行至於夕矣可以息
　矣然猶惕然恐懼不敢自暇自逸雖造次顛沛必於
　其道君子之進徳修業如此雖危而無咎矣故曰厲
　无咎子曰反復道也道也者不可湏臾離也或曰九
　三之不為大人何也曰君子者大人之通稱也以其
　乾乾故繋之君子以其中正故繋之大人也然則其
　不取象乎龍何也曰六爻皆龍也九三者危疑變化
　之地也龍之變化其時其位皆不可以指言而在於
　人間有危厲之象故以君子明之也夫龍也者惡表
　其終日乾乾而夕惕也哉
或躍在淵進无咎也
　九四上卦之下正反皆乾上為人臣下為人君重剛
　而不中在於危疑變化之地與九三同也陽以進為
　安以退為險也九三未離乎下而以陽居剛故乾乾
　夕惕而未免於厲九四巳進乎上矣而以陽居柔故
　曰或躍在淵躍也者下乾之上也淵也者上乾之下
　也龍之變化或躍而飛天或下而潜淵皆不可得而
　知也不言飛而言躍者别於五也不言潜而言淵者
　别於𥘉也或躍在淵非龍而何然不正言之者以為
　不可得而見也故或之或之者疑之也見其将升則
　疑其躍見其无跡則宜在淵不知其變化也夫蟄之
　始振也吾知其為潜雷之𤼵聲也吾知其為見至於
　變化孰知其所在哉夫安得不疑也君子之道推而
　行之放乎四海卷而懐之足保其身故其上下進退
　不可為常要以進徳修業而巳故經曰無咎而子曰
　進無咎君子進徳修業夫何咎之有哉
飛龍在天大人造也
　九五上卦之中以陽居剛故曰飛龍在天龍之與天
　皆為陽物而五又天位本乎天者親上也孟子曰惟
　仁者宜在髙位龍之在天是其宜矣九五之為飛龍
　在天何也曰蒼龍之興有角有亢有心有尾仲夏之
　月雷在南方龍以此時飛而在天矣龍之在天誰能
　見之者惟垂象著明光被四表則人皆見之矣夫蒼
　龍者東方之星也震之體也乾之元也而火為中星
　盛徳在火正於南方豈不應其時而當其位也哉是
　故見而在田者龍之徳也飛而在天者龍之位也二
　五之為中一也以其在下故言其徳以其在上故言
　其位也以九居二有其徳而無其位孔子是也以九
　居五有其徳而又有其位舜禹是也以舜禹之徳踐
　唐虞之位人歸之天命之然猶離世異俗自潔其身
　視天下有不屑為者是則許由之徒而非大人之道
　也故曰利見大人子曰大人造也五之利見則若九
　五者大有為於天下者也當五之時君子在上小人
　在下尊卑貴賤各當其分斯大人之造矣故又曰上
　治也或曰春夏之交龍也昬見而直謂九五何以明
　之曰虞書日永星火以正仲夏火蒼龍之中星也春
　秋左氏龍見而雩皆言其正也故月令仲夏之月大
　雩此其明騐矣或曰左氏又云龍見而畢務火見而
　致用何也曰此謂晨見也角亢為龍房心為火季秋
　之月角亢晨見東方農務畢而戒事矣角亢既没而
　火晨猶見於是乎致用矣故曰水昬正而栽以别於
　晨見之宿也仲尼曰丘聞之火伏而後蟄者畢今火
　猶西流司厯過矣火伏於孟冬知季秋之月猶西流
　也則其言龍見之不同宜矣夫龍見而雩何也謂龍
　飛在天可以吁嗟而求雨矣龍見而畢務何也龍主
　嵗功功成而後退也火伏而後蟄者畢何也在天成
　象在地成形火伏於上龍藏於下豈不然哉先儒以
　龍見而雩為建已之月誤矣或曰蒼龍在天位雖未
　正卦爻亦有其象乎曰固也孟春之月七宿皆没故
　謂之潜仲春角亢已見於天逺而望之有在田之象
　焉季春氐房已出乎地孟春尾箕未離乎淵仲夏正
　於南方季夏則已過中而亢於未申之位角星𥘉没
　故有見羣龍無首之象焉盖龍星畢見西具首嵗矣
　聖人作經極乎天人之藴无所不該特微顯而闡幽
　舉其一端以示人耳仲尼於九二之象言徳施普也
　盖取龍之功用以明之又言天下文明則取諸垂象
　矣攷其義𩔖曽有一之不然乎子曰無為而治者其
　舜也與夫何為哉恭巳正南面而巳龍在中天萬物
　咸覩其象盖如此也或曰書言日永星火以正仲夏
　而月令以昏火中為季夏之月騐之乾象則月令合
　而書不應説者頗以嵗差言之其信然乎曰嵗差厯
　法也以人求天者也非天行之有差忒也由唐虞至
　於嬴秦由秦至於今其年代无甚相逺推虞書而合
　月令有一月之差則推月令以驗於今又當於孟秋
　之月矣然今皆但之宿與月令嵗舍差之論吾无取
　焉曰然則書之中星不應乾象何也曰韋與荀皆以
　宵騐而呂氏以昏紀故二終仲夏而火中月令季夏
　而火王盖叅互發明無乎而相悖矣學者詳之
亢龍有悔盈不可乆也
　上九重卦之極以陽居柔故曰亢龍有悔亢者高之
　極也陽至於此窮矣而上又無位不與物接斯為亢
　矣或曰上之與五皆天位也上為亢位何哉曰立天
　之道曰隂與陽陽為得位而隂為失之矣天道下覆
　地道上承人道親地故𥘉不言地四不言人上不言
　天飛而愈上不位乎天将何以處之其亢旱之龍乎
　上九謂之亢龍何也曰季夏之月流金礫石龍於此
　時亢而在上矣夫日月星辰麗乎天者也龍之成形
　非麗天之物所以飛而在天雲之輔也亢而在上則
　雲無所輔則龍无所乗雲无所輔龍無所乗則暴而
　不成失其所以為龍矣其能以乆在天上乎雖以崇
　高之資處盈成之𫝑驕滛矜夸失其臣民則危亡之
　道也他卦爻象若此必繫以凶咎之辭惟乾坤純體
　不同餘卦夫乾天下之至健也豈極而遂亢亢而不
　復也哉故不曰凶而曰悔不曰悔而曰有悔者未必
　然之詞也子曰盈不可乆也惟其自然盈是以難乆
　若夫滿而不溢髙而不危何不可之有哉
用九天徳不可為首也
　六十二卦不言用惟乾用九坤用六何也曰他卦六
　爻剛柔上下變化无常惟乾坤純體自𥘉至上以始
　終為序故陽則亢隂則戰自然之理也夫大人者豈
　與時偕極而巳乎必有以用之則長乆而无敝矣故
　曰用九用九之道豈其不如上九乎使其不為上九
　則乾坤至五而終矣至五而終五又窮也然則變為
　上六乎乾當為夬坤當剥矣夫所貴乎乾者為其至
　健也所貴乎坤者為其至順也合将變而夬為剥則
　奚取於乾坤矣夬之上六曰无號有終凶子曰无號
　之凶終不可長也剥之上九曰小人剥廬子曰小人
　剥廬終不可用也夬剥之終其不可用亦明矣變而
　為乾坤庶乎其可也豈使乾坤變而為夬剥乎然則
　用九之道何如曰有以用之則無變乎上九而治矣
　九為進上為退九為存上為亡知進退存亡而不失
　其正者其惟聖人乎正者何也以九居上一隂一陽
　天徳之正也然則九五不曰天徳乎曰九者天之徳
　也五者天之位也位乎天徳惟九五當之然夫子於
　二言正中於上言不失其正而五不言之者其可知
　也故曰見羣龍无首善用上九者不居其位而居其
　徳使羣龍皆見而不為之首羣龍者衆覽之象也不
　為首者不賢之義也采雲氣御羣龍利澤萬物光被
　四表不示其跡不顯其用不尸其功不有其義豈其
　首可得而見耶夫乾為首上亦為首而以陽居柔是
　失其位而无其首者也无首之象以位言之則凶以
　徳言之則吉故上九著其悔而用九言其吉曰天徳
　不可為首也斯之謂吉也使上為陽位而九居之能
　不為首乎老氏有言迎之不見其首其知用九之則
　矣
文言曰元者善之長也亨者嘉之㑹也利者義之和也
貞者事之幹也君子體仁足以長人嘉㑹足以合禮利
物足以和義貞固足以幹事君子行此四徳者故曰乾
元亨利貞
　六十四卦乾坤有文言何也大象釋之矣又将申言
　之不幾於贅乎聖人以學者執文害意舉一隅不以
　三隅反故於乾卦凢三釋彖五釋小象反復發明或
　一言而互稱或数言而同指使學者觸𩔖而長深思
　而得至於坤則申言之而巳至於他卦亦特舉其一
　二見於繋辭之訓學者明乎乾則通乎坤明乎坤則
　六十四卦无不通矣将使夫子悉而言之則有不勝
　言者矣或曰何以謂之文言曰子不云乎物相雜故
　曰文又曰其㫖逺其辭文由是言之即彖象之辭也
　夫子盖曰言之不文行之不逺學者考其象讀其辭
　而不知其義則将棄置以為卜筮之書聖人盖有不
　得已焉故演釋其文言以為道徳性命之理不過如
　此使學者盡心焉矣仁善為吉義善為藏豈弟君子
　冝君冝王故曰元者善之長又曰體仁足以長人不
　㑹則不通不嘉則不暢觀其㑹通行其典禮故曰亨
　者嘉之㑹又曰嘉㑹足以合禮非義无以制非和无
　以行行天下之大順致天下之大利故曰利者義之
　和又曰利物足以和義通變之謂事立本之謂幹知
　終知始成巳成物故曰貞者事之幹又曰貞固足以
　幹事乾為君子在乾為元亨利貞在君子為仁義禮
　智惟君子能行仁義禮智四徳者故其彖曰乾其辭
　曰元亨利貞也元言仁亨言禮利言義貞不言智而
　此幹固之言又近乎信學者疑焉无足怪者是故兼
　乎智信而言之矣或曰信於五行為土於四時為季
　而乃曰貞也者兼乎智信而言之何也曰子不云乎
　艮也者東北之卦也萬物之所成終而成始也夫萬
　物於此終於此始非智不足以知之非信不足以守
　之仁義與禮非其物也是故水土皆生於坤而盛於
　坎至於艮則成矣成者誠也故曰成乎艮誠則明矣
　明則誠矣知之不明則守之不誠守之不誠則發之
　不勇乾元亨利无自而見矣貞固足以幹事不亦冝
　乎是故聖人仰觀鳥獸之東龍震木仁也西虎兌金
　義也南烏離火禮也北合龜蛇坎艮之象也聖人之
　言甚微而顯至曲而中如此而言盖舉三隅矣今之
　儒者莫能以一隅反是可悲也巳或曰文言四徳魯
　穆姜固巳言之非聖人之言也曰是何言乎聖人吐
　辭為經必不盡出於巳誠使先民有是言穆姜誦之
　而夫子亦誦之是言也穆姜云元體之長以物象為
　義也夫子云元善之長以訓詁為義也言各有當如
　此豈可誣也哉以為其語出於穆姜則不智之甚矣
𥘉九曰潜龍勿用何謂也子曰龍徳而隠者也不易乎
世不成乎名遯世无悶不見是而无悶樂則行之憂則
違之確乎其不可㧞潜龍也
　不易乎世故遯世而无悶不成乎名故舉世非之而
　无悶樂則行之簞瓢之樂也憂則違之飢溺之憂也
　君子獨居而樂獨思而憂樂其樂而違其憂者豈無
　心於天下哉以為行未成而名未立道可隠而身不
　可不立是則潜龍之時也
九二見龍在田利見大人何謂也子曰龍徳而正中者
也庸言之信庸行之謹閑邪存其誠善世而不伐徳愽
而化易曰見龍在田利見大人君徳也
　庸常也中庸之謂也九二中正故也言易者皆謂剛
　柔得位為正不得其位謂之不正然夫子於是言正
　中學者可以知易矣
九三曰君子終日乾乾夕惕若厲无咎何謂也子曰君
子進徳修業忠信所以進徳也修詞立其誠所以居業
也知至至之可與㡬也知終終之可與存義也是故居
上位而不驕在下位而不憂故乾乾因其時而惕雖危
无咎矣
　進徳所以成己修業所以成物忠信言行之本也言
　行忠信之表也言出乎身加乎民故修其辭行發乎
　邇見乎逺故立其誠君子之徳盛矣而不忘於進業
　廣矣而不忘於修是以日新而富有也是之謂居業
　也九三居下乾之上在人君之位居上乾之下在人
　臣之位知其可至於此而至之可謂不失其㡬矣知
　其可終於此而終之可謂不失其義矣知至至之故
　在上位而未嘗驕知終終之故居下位而未嘗憂至
　之言極也終之言盡也皆九三之謂也或曰九三之
　位危疑如此烏知其在下位而不憂乎曰以其乾乾
　而知之也夫乾天下之至健而徳行恒易也反復皆
　乾不離於道君子進徳修業居易以俟命夫何憂之
　有哉説者或謂三知上之可至而将至之是則行險
　以僥倖者也欲无憂得乎
九四曰或躍在淵无咎何也也子曰上下无常非為邪
也進退无恒非離羣也君子進徳修業欲及時也故无
咎
　上下以位言進退以龍言九四之位謂之上則上乾
　之下也謂之下則下乾之上也是不可為常也九四
　之龍謂之進則猶在乎淵也謂之退則已躍乎上也
　是不可為恒也為上而能君為下而能臣是謂无常
　可以進則進可以退則退是謂无恒人見其无常則
　疑其為邪見其无恒則疑其離羣不知君子之進徳
　修業上下進退各有其時欲及其時固宜如此也然
　則九四者何以知其進徳修業而非為邪離羣者乎
　曰以其乾乾而知之體重乾之健得剛健之正是以
　上下而非為邪進退而非離羣也或曰然則九三九
　四皆為乾乾而上下進退之辭不繫之三何也曰上
　下進退云者言其不可測也三四者皆龍變化之位
　三在人間而四則離之矣龍未離乎人間未可以言
　變化也謂之反復乾乾可也盖以九居三可以為剛
　不可以柔故曰乾乾言其至健而已也以九居四可
　以為剛亦可以柔故曰或躍在淵言其變化无常不
　可測識而不謂之乾乾也以九居四故有上下進退
　之辭以九居上故有得䘮存亡之義夫豈苟云乎哉
九五飛龍在天利見大人何謂也子曰同聲相應同氣
相求水流濕火就燥雲從龍風從虎聖人作而萬物覩
本乎天者親上本乎地者親下則各從其𩔖也
　水之所流必濕火之所就必燥虎嘯而風自生龍生
　而雲自行何以知其然也濕土氣也燥金氣也土者
　艮也水者坎也坎之從艮以其𩔖也金者兑也火者
　離也離之從兑亦其𩔖也夫燥濕之文固以從水火
　矣雲者坎也龍者震也坎之從震以其𩔖也風者巽
　也虎者兑也巽之從兑以其𩔖也所以然者同聲不
　得不應同氣不得不求故燥濕不與水火期而水火
　即之龍虎不與風雲期而風雲隨之也是故以聖人
　之徳居聖人之位其徳昭明其位萬物咸覩亦以同
　聲相應同氣相求故也或曰曷不取乾為金坤為土
　乎曰艮者東北之土其象為止水之所畏也坤之為
　土柔順而巳非水之所從也兑者西方之金其象為
　毁折火之所制也乾之為金則剛健純粹矣非火之
　所就也是故本乎天者親上震坎艮從乾而居也本
　乎地者親下巽離兑從坤而位也是則各從其𩔖者
　也然而係之九五何也曰五陽位而在天九陽物而
　為龍龍之與天皆為陽物龍飛在天固其所也天者
　乾也龍者震也震之從乾以其𩔖也故夫有天下而
　君之謂之天子者其義盖取諸此也或曰如子之論
　飛龍在天震從乾也雲從龍者坎從震也水流濕者
　坎從艮也夫九五既為乾又為震坎艮何也以九居
　五以聖人之徳居聖人之位是也而又曰羣賢並興
　萬物咸覩其象何從而生其意何從而出也應之曰
　不明乎此而可以學易乎哉震之一陽乾之始也坎
　之一陽乾之中也艮之一陽乾之終也得其全者為
　乾得其一者為震坎艮夫乾之在爻則既已列而言
　之矣以九居五得乎陽者无不在焉是故兼乎三才
　之象也夫九五者豈其以聖人之徳居聖人之位如
　斯而已乎尊者從其尊卑者從其卑大者從其大小
　者從其小斯九五之為矣是故聖人有作而羣賢並
　興飛龍在天而萬物咸覩本乎天者親上本乎地者
　親下則九五之時義也
上九曰亢龍有悔何謂也子曰貴而无位髙而无民賢
人在下位而无輔是以動而有悔也
　五陽位上隂位以九居上貴而无位也陽為君隂為
　民乘乎九五髙而无民也陽為主隂為輔逺於二四
　志不相應賢人在下而无輔也无位而无民逺賢而
　无輔動而有悔不亦宜乎
潜龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之灾也
乾元用九天下治也
　侍講程頥讀舍為去聲訓止夫龍豈止於田者哉井
　之𥘉六曰井泥不食下也舊井无禽時舍也與此文
　同皆上聲讀下也者言龍之所在也時舍也者言有
　其徳而無其位不在乎天而在乎田也行事者言其
　進徳修業終日乾乾也自試者言其上下進退或躍
　在淵也上治者言尊卑小大各當其分故飛龍在天
　窮之災也言消息盈虚自然之理故亢龍有悔也天
　下治者言治不忘亂安不忘危沉潜剛克髙明柔克
　羣賢並用垂拱无為故用九而天下治也
潜龍勿用陽氣潜藏見龍在田天下文明終日乾乾與
時偕行或躍在淵乾道乃革飛龍在天乃位乎天徳亢
龍有悔與時偕極乾元用九乃見天則
　此言上下二卦之分也𥘉四為始𥘉則潜藏而四乃
　革矣革之言變也二五為中二則文明而五乃位乎
　天徳矣徳稱其位也三上為終三與之偕行而上乃
　與之偕極矣極之言窮也若夫乾元用九乃見天則
　者天无為而六子用四時行而百物生斯其則矣孔
　子曰惟天為大惟堯則之亦如是爾九二既曰時舍
　也又曰天下文明何也此非因相反所以使學者致
　其思也夫時之所舍而天下以之文明豈非聖人在
　下徳博而化者哉故九二於時為仲春於晨為單閼
　日出東方天下明矣治則未也角見東方龍出蟄而
　民就田矣嵗功未也是故日中星鳥以殷仲春日永
　星火以正仲夏春分日中夏至日永鳥為鶉火心為
　大火聖人之言豈苟云乎哉
乾元者始而亨者也利貞者性情也乾始能以羙利利
天下不言所利大矣哉大哉乾乎剛健中正純粹精也六爻
發揮旁通情也時乘六龍以御天也雲行雨施天下平
也
　按文當曰乾元亨者始而亨也利貞者性情也陸徳
　明音義云鄭康成本作情性章句脱亂學者不勝異
　説然文或從省語或遁形惟其理之所歸雖不校正
　亦自暁然何至紛紛也夫子既釋元亨利貞為四徳
　矣懼學者執而不通於是序雜而言之序雜而言之
　者性情也元亨之義為始而通則利貞之義為和而
　正可知矣利貞義為情復於性則元亨之義為性見
　乎情可知矣一隂一陽一始一終相與循環莫可窮
　也於是又搃而言之曰乾始能以羙利利天下不言
　所利大矣哉始者元也羙者亨也利者利也不言者
　貞也使之正各性命而巳何利之可言哉若坤之牝
　馬屯之建侯則可得而言之矣凢此皆一元之用也
　故歎之曰大矣哉大者元也元之大乃乾之所以為
　大也故又曰大哉乾乎剛健中正純粹乾之合也故
　曰精也六爻發揮旁通者乾之散也故曰情也言精
　則知六爻之為粗言情則知純粹之為性故言曰元
　亨利而又曰貞也乾為天爻不言天而時乗六龍者
　以御天也天无六子之用則其穹隆而覆者有時而
　息矣雷以動之風以散之雨以潤之日以烜之艮以
　止之兑以説之然後元亨利貞可得而見矣故曰雲
　行雨施天下平也獨言雲雨者舉陽以該隂舉中以
　該上下而坎也者隂中之陽也隂陽和故雲行而雨
　施也或曰龍以喻為陽氣也曰坎曰艮其以𩔖也又
　安兼乎三女而言之應之曰甚矣子之不達也夫三
　子者豈能以獨陽而生物者哉
君子以成徳為行日可見之行也潜之為言也隱而未
見行而未成是以君子弗用也
　黙而成之謂之行夫微之顯誠之不可揜故君子之
　道闇然而日章也其在𥘉九微而未能顯闇而未能
　章故謂之潜潜者言其隱而未見行而未成是以君
　子弗用也及夫顯而章則天下文明矣而可以弗用
　乎哉
君子學以聚之問以辨之寛以居之仁以行之易曰見
龍在田利見大人君徳也
　學以畜徳謂之聚問以析疑謂之辨寛以處已謂之
　居仁以善世謂之行有是四者君徳見矣
九三重剛而不中上不在天下不在田故乾乾因其時
而惕雖危无咎矣
　重剛則健不中則險以健行險上下无據苟非乾乾
　夕惕安能免於咎乎
九曰重剛而不中上不在天下不在田中不在人
　九四與三俱為人位而子曰中不在人何也曰人位
　乎中尊天而親地四巳離之矣離乎人而未至乎天
　其變化所在不可得而知之矣故曰或躍在淵或之
　者疑之也見其将升則疑其躍見其无迹則疑其在
　淵摶之而不可得也從之而不及也瞻之在前忽焉
　在後君子之徳業變化如此夫何咎之有哉
大人者與天地合其徳與日月合其明與四時合其序
與鬼神合其吉凶先天而天弗違後天而奉天時天且
弗違而况於人乎况於鬼神乎
　天地日月四時鬼神皆隂陽之義也大人與之合亦
　隂陽之義而巳矣九者天之数而大人之徳也五者
　天之位而大人之時也以其徳而應其数以其時而
　當其位則大人者與天孰為先後也其先天乎天弗
　之違矣其後天乎奉天之時矣天之逺而尊也猶莫
　之能違也而况於人乎安能違之而弗從况於鬼神
　乎安能違之而弗助是以飛而在天无不利也故曰
　天也故謂聖人成能人謀鬼謀百姓與能斯之謂也
亢之為言也知進而不知退知存而不知亡知得而不
知䘮其惟聖人乎知進退存亡而不失其正者其惟聖
人乎
　知進不知退知存不知亡知得不知䘮此九之所以
　存於上至於䘮而亡之也其惟聖人乎知有進必有
　退有存必有亡故覩存亡進退之㡬有以用之而不
　失剛柔之正是以天下治安享國乆長而无危亂之
　事非聖人而能之乎故又曰其惟聖人乎甚之辭也
　
　
　
　
坤元亨利牝馬之貞君子有攸往先迷後得主利西南得朋東北
䘮朋安貞吉彖曰至哉坤元萬物資生乃順承天坤厚載物得合
旡疆含𢎞光大品物咸亨牝馬地𩔖行地旡疆柔順利貞君子攸行先
迷失道後順得常西南得朋乃與𩔖行東北䘮朋乃終有慶安
貞之吉應地旡疆
　坤者乾之配物之所資生也元亨利貞與乾並稱也然乾以統天為元
　坤則順承而已乾以施物為亨坤則厚載而已乾以變化為利坤則
　時行而已乾以保合為貞坤則柔順而己故曰牝馬之貞牝馬也者言
　其順而行也或曰乾為馬坤何以稱之曰坤也者馬之牝也今夫上六龍
　戰於野是龍與龍鬪也龍陽物也坤之為龍其牝矣乎哉或曰乾之龍
　取諸震也坤為馬取諸巽乎曰乾道旡為而用始於震故稱其德以明
　尊也坤道旡成而功歸於乾故深其配以明順也君子有攸往者事
　君之象有所往而從之東西南北惟命之從婦道子道亦如之
　爾先迷後得主利者隂陽弗倡則失其道順而後之斯得其主
　者得其常也臣子之利不是過矣西南得朋東北䘮朋
　者西南坤位也巽與離兑坤之𩔖也得其朋𩔖與之
　上行其于東北乾震坎艮皆非其𩔖四隂既至各以
　其配而從焉是則䘮其朋而合其配矣君子之在下
　也以其𩔖貞其進也以其𩔖貞既以身任天下之重
　矣則一其心而竭其力安其分而守其業公爾而忘
　其私國而忘其家可以得朋而二其心也哉是故獨
　行而不偏中立而不倚為臣之道也順而終斯一於
　貞矣貞者正也不難於暫而難於久不難於勉強而
　難於安行乆而安之君臣旡猜國家和平天下之慶
　人臣之吉也或曰四隂一行各從其配何象也曰羣
　臣咸至於王朝庶僚各聼於其朝我無私焉斯其象
　矣或曰益稷夔龍八元八凱何必䘮其朋哉此則見
　羣龍之象也羣賢在朝濟濟肅肅乾陽象之矣何者
　其徳一其心不二也若淫朋比徳背公營私則羣黨
　之象何者其行二其情不一也此乾之所以為君子
　坤之所以為小人也或曰安貞之言非君子乎曰周
　而不比羣而不黨則坤之為君子其誰曰不可哉故
　曰君子有攸往子曰柔順利貞君子攸行言各有當
　也夫係坤之徳曰元亨利牝馬之貞固巳盡其言矣
　而又曰君子攸往何其與乾之不同也曰聖人之所
　為觀象係辭者豈有他哉凢以為世之君子取法焉
　爾夫乾君也天下之所歸往也故曰元亨利貞偹乎
　四徳明乎終始而足矣臣道也以後為先以䘮為得
　以往為歸以貞為利不可不知也君子有攸往子之
　為利謂𥘉六也坤之始也先迷謂上六也上為物先
　也後得主利謂六二也二為物後也自初之往則二
　為後而上為先矣西南得朋亦謂二也二无嫌於朋
　也東北䘮朋謂六五也五在天位不䘮其朋将行為
　矣是故𥘉六六二者一之所宜與也六四上六者六
　五所宜去也安貞吉謂用六也惟用六可以乆而安
　之矣是故聖人寡其辭而非隱弗見其言而非贅也
　或曰夫子三稱無疆其象同乎曰徳合无疆者合天
　之无疆也行地无疆也者牝馬之无疆也應地无疆
　者乾應之无疆也夫行地无疆何取於牝馬也哉或
　曰馬也者上載而下行也有慱厚之徳又有勤勞之
　功是以取諸馬也牝馬利貞生生而不窮也其行地
　也豈得而疆之哉天无疆而應地地无疆而承天馬
　无疆而行地是故三稱之也
象曰地𫝑坤君子以厚徳載物
　坤之所以為地者以其順也何以明地𫝑之順説者
　皆以形𫝑言之非也隤然磅礴无乎不載者地之𫝑
　也此其所以為至順也故君子以厚徳體之
𥘉六履霜堅氷至象曰履霜堅氷隂始凝也馴致其道
至堅氷也
　純坤六爻亦以始終為序𥘉與四為始故𥘉言凝而
　四言閉二與五為中故二言利而五言吉三與上為
　上為極故三言終而上言窮凝而未閉利而未吉終
　而未窮所以為坤下坤上也履霜之漸隂始凝也龍
　戦之窮隂極盛也直方黄裳以中正也立於敬義𤼵
　於事業貴賤之䓁也含章括囊以危疑也无成有終
　无咎无譽險易之分也履霜直方盖言地也含章括
　囊以人事明之矣黄裳𤣥黄則配天而言之也此純
　坤之終始也乾之六爻皆以龍言而坤之六爻雜舉
　其物者隂陽之情也𥘉六之為履霜堅氷至何也曰
　孟秋之月白露始降君子履之則有警戒之心焉何
　者知其漸而至於堅氷也至之言極也隂極盛則氷
　極堅也仲秋之月殺氣浸盛陽氣自衰季秋之月白
　露為霜寒氣搃至孟冬則水氷而地凍矣仲冬則氷
　壮而地坼矣季冬則水澤腹堅取氷而藏之矣是以
　氷之至也夫氷者何也霜之凝也霜者何也露之凝
　也露者何也雨之凝也是皆雲雨之氣而隂凝之也
　故子曰履霜堅氷隂始凝也京房楊雄乃以為盛夏
　之月不巳過乎陽氣之行也則散而為雲流而為雨
　隂氣之至也則凝而為氷結而為雹是以君子畏之
　也夫氷也者乾之象也隂盛而凝為陽故曰露成而
　氷牝馬而為龍坤之究也可不懼哉是以聖人為𥘉
　六著履霜之漸而於上六言龍戦之窮防患之意深
　矣子曰馴致其道至堅氷也馴之言順也隂之浸長
　未甞不順順以致之故至於堅氷而莫之怪也知其
　不順則凝之早矣故又曰履霜堅氷馴致其道至堅
　氷也
六二直方大不習无不利象曰六二之動直以方也不
習无不利地道光也
　𥘉六下卦之下以隂居剛故曰履霜堅氷以其體非
　純柔有剛强之漸也六二下卦之中以隂居柔故曰
　直方大直言其正也方言其中也大言其光亨夫地
　之生物也直其成形也方其載物也大矣所以然者
　順也故順生直直生方直則遂方則廣故直方也者
　大之所由生也循理而行謂之順勁而不屈謂之直
　行不踰矩謂之方徳合无疆謂之大然而言之六二
　何也曰六者地之数而君子之徳也二者地之位而
　君子之時也以其徳而應其数以其時而當其位是
　則天下之至順而徳合乎无疆者也故夫直之與大
　皆剛健之形容在坤他仌則嫌於疑陽矣惟其至順
　故配乾稱直從乾稱大而不嫌於疑陽也若夫方員
　之體則一成而不可易矣故曰不習无不利習也者
　利而行之勉强而行之之謂也夫以坤之順其為臣
　子之道固不待習而能矣然而履非其地居非其位
　則直近於訐方近乎愎大近乎専苟不習焉則失順
　君之名而得専制之罪矣故六三則習於含章六四
　則習於括囊六五則習於黄裳惟六二居中履正上
　无所疑下无所忌直方以大不勉而中何所往而不
　利哉子曰六二之動直以方也謂六二至柔而係之
　直方者以其動言之也不習无不利地道光也謂以
　其徳而應其数以其時而當其位西南得朋乃與𩔖
　行斯地道之光矣
六三含章可貞或從王事无成有終象曰含章可貞以
時發也或從王事知光大也
　六三六四反覆坤象也上坤之下下坤之上以隂居
　剛故曰含章章也者文之成也隂陽相錯而成章也
　以六居三含於六爻之中含章之象也雖有文章之
　羙不自表見而包含之臣子之道也况在危疑之地
　乎故曰可貞然含而不發則何以見其有内美而不發
　獨善而巳亦奚足貴哉故曰或從王事從王事而發
　之斯為貴矣六三與六五為臣故有諸侯從王事之
　象或之者疑之也或含章或從事也乾之九四坤之
　六三皆隂陽之雜也是以或之三也者下卦之終而
　非坤之成也坤无成矣其欲成之則上六是也故曰
　无成有終成者功也終者事也陽始而隂終之代其
　勞也隂作而陽成之歸其羙也是故嵗功出乎震歸
　乎坎成乎艮人臣不敢有其功必歸之君人子不敢
　有其功必歸之父乾坤之盛也子曰含章可貞以時
　發也含章可貞為臣子之正非遂閉而不𤼵也或從
　王事知光大也從王事而發之然後知其為光大也
　故其釋彖曰含𢎞光大含章之謂含時發之謂𢎞能
　含能𢎞斯光大矣
六四括囊无咎无譽象曰括囊无咎慎不害也
　六四與三皆至柔而不中故三含章而四括囊然隂
　以退為安以進為險三在下卦以隂居剛不純乎柔
　也故无成而有終四已進乎上卦而以隂居柔隂既
　盛矣故不敢為咎亦不敢為譽按釋文馬氏本説卦
　坤為囊三在内為含四在外則括之矣故无成有終
　无咎无譽皆合二象而言之也隂當其位是以无咎
　咸无陽焉是以无譽也夫衆陽者羣賢之象也衆隂
　者羣小之象也故陽以見羣龍為吉隂以䘮朋為利
　六四以隂居隂而在衆隂之中天地閉塞羣小用事
　當此之時君子遁藏其身括其智囊三緘其口猶懼
　其不宻也斯可以无咎舉矣子曰括囊无咎慎不害
　也君子謹而不出夫何害之有哉
六五黄裳元吉象曰黄裳元吉文在中也
　六五上卦之中以隂居剛故曰黄裳黄中正之色也
　裳下餙之賁也中者忠也下者順也何言乎中五也
　何言乎正隂陽均也何言乎下坤也何言乎貴尊位
　也是故乾為衣坤為裳五六雖尊配乾而下矣故有
　黄裳之象也夫坤地道也妻道也臣道也而五者天
　之位也以六居之在於他卦則有不當位之嫌矣唯
　坤天下之至順也豈其非所據而據之乎其配天而
　在此位也對乾而稱裳宜矣以伊尹周公之徳當伊
　尹周公之位行伊尹周公之事大美至順徳業流光
　人臣之極羙於是乎在故曰元吉元者善之長也至
　哉坤元斯為吉矣子曰黄裳元吉文在中也坤為文
　聖人觀象作服取諸乾坤以為衣裳裳餙雖盛而衣
　覆之其文在中不顯於外坤之象矣詩曰綠衣黄裏
　綠衣黄裳裏即裳也言裳正而衣不正姜氏自傷不
　得其配也
上六龍戦于野其血𤣥黄象曰龍戦于野其道窮也
　上六上卦之極以隂居柔隂盛而窮矣故曰龍戦于
　野野郊牧之外也外卦之外故稱野焉隂盛而疑於
　陽𫝑不兩立必至於戦戦必於野野者天地之際而
　戰者隂陽之敵也乾亢于上九坤極于上六是以敵
　而疑疑而戦也方此時也萬物閉藏蟄虫未振所以
　有龍戦之象陽也者亢而弗蟄者也亢而弗蟄則傷
　之者至矣故隂盛而敢與之戦焉隂雖盛而已窮陽
　雖亢而能悔二者交戦𫝑必俱傷故曰其血𤣥黄龍
　陽也隂陽相敵故雖坤而稱龍隂陽俱傷故雖乾而
　稱血也龍言戰也血言傷也戦以氣故主陽而言傷
　以血故主隂而言之也乾為赤坤為黒天地之正也
　震為𤣥黄者天地之始交也赤變為黒故其色𤣥黒
　變為赤故其色黄上六坤終而陽出乎震故其象為
　龍而又曰𤣥黄也夫孟秋之月白露始降而言堅氷
　之漸季冬之月蟄虫未振而言龍戦之窮何也所以
　為天下國家之大戒亂臣賊子之深防也夫白露而
　至於氷牝馬而至於龍為國家者可以懼矣然氷不
　免於消龍不免於血亂賊之徒亦可以少懲矣子曰
　龍戦于野其道窮也利於何有哉
用六利永貞象曰用六永貞以大終也
　以六居上隂之盛也盛必戦戦必傷自然之𫝑也有
　以用之則何以哉曰六隂氣也上柔位也以隂居柔
　永以為貞配乎純乾斯為利矣所以然者不安其隂
　而将為陽也故彖曰安貞吉子曰用六永貞以大終
　也乾為大坤為至坤作成物而以乾終之弗敢成之
　義也其伊尹周公復正厥辟之事乎成王聼政之時
　周公北面就臣位粥粥如畏然斯之謂永貞矣
文言曰坤至柔而動也剛至静而徳方後得主而有常
含萬物而化光坤道其順乎承天而時行
　此再釋彖也牝言其柔馬言其剛也貞言其静且方
　也利言其後得主而有常也元亨言其含萬物而化
　光也錯互其文使學者深求而得之也或曰柔静與
　方坤之徳也其動也剛何取於坤哉曰坤之所以任
　重而行者非其剛也其盛至於上六則為龍而敢與
　乾戦非以其剛動故耶故曰坤道其順乎承天而時
　行盖兼乎剛柔言之矣
積善之家必有餘慶積不善之家必有餘殃臣弑其君
子弑其父非一朝一夕之故所由來者漸矣由辨之不
早辨也易曰履霜堅氷盖言順也
　説者皆以餘慶餘殃言子孫應報之事也君君臣臣
　父父子子斯為慶矣臣弑其君子弑其父殃莫大焉
　有餘者甚之之辭也子曰勿以小善為无益而弗為
　也勿以小惡為无傷而弗去也為其積而至於大也
　故夫積隂而至於堅氷是豈一朝一夕哉辨之不早
　其祻有不可勝言者矣
直其正也方其義也君子敬以直内義以方外敬義立
而徳不孤直方大不習无不利則不疑其所行也
　由爻象而言則直為正方為中由徳而言則直為正
　方為義正者正也直中之謂也義者宜也時中之謂
　也既曰正義又曰敬義何也曰敬也者百行之表也
　君子欲正其身非敬何先敬以為正義以為中其
　自立者可謂卓然矣然恐孤絶而無鄰則偏迫獨行
　而无以成其大故曰敬義立而徳不孤不孤云者所
　謂大也不以己善驕人不以已長愧人尊賢而容衆
　嘉善而矜不能草上之風将无不偃而况君子之朋
　哉何憂其孤而莫之助也直方大不習而无不利矣
　習者生於疑也莫疑其所行又何習之有哉
隂雖有羙含之以從王事弗敢成也地道也妻道也臣
道也地道无成而代有終也
　書君陳曰爾有嘉謨嘉猷則入告爾后于内爾乃順
　之于外以從王事也惟我后之徳夫嘉謨嘉猷隂之
　有美也入告爾后於内含之而弗敢宣也爾則順之
　於外以從王事也曰斯謀斯猷為我后之徳為之而
　弗敢成也是故臣告其猷而君受其名臣任其事而
　君享其功應六三之義矣
天地變化草木蕃天地閉賢人隱易曰括囊无咎无譽
盖言謹也
　孟夏之月純陽用事一隂将生而陽不拒焉在乾為
　九四天地變化之時也故草木蕃説卦巽為蕃鮮謂
　此時也孟冬之月純隂用事一陽将生而隂不順焉
　在坤為六四天地閉之時也故賢人隱月冬天地閉
　塞而成冬謂此時也坤之中爻皆不言時夫子於是
　𤼵其義而先儒又汨亂之以為建酉之月不亦惑乎
　天地閉塞賢人遁藏殺其身而无益是以杜其口而
　不出也斯可以脱於咎譽之域矣或曰无咎可矣何
　惡於譽哉曰盗憎主人曲士醜正譽之不免其能免
　於咎乎甚矣旡咎无譽之難也故子曰寗武于邦有
　道則知邦無道則愚其知可及也其愚不可及也於
　此賛之曰括囊无咎无譽盖言謹也故君子有終身
　之憂而无一朝之患矣
君子黄中通理正位居體美在其中而暢於四支發於
事業美之至也
　黄中天之色也於五行為土於五事為思於五常為
　信仁義禮智皆出乎信故黄為通理東西南北皆凖
　於中故黄為正位四支百體皆聽於心故黄為居體
　六五之謂矣黄之為色煜然而有光輝也故曰美在
　其中隂之獲陽斯為美矣猶六三之含章也孟子曰
　仁義禮智根於心其生色也睟然見於面盎於背施
　於四體四體不言而喻其暢於四支發於事業之謂
　乎
隂疑於陽必戰為其嫌於无陽也故稱龍焉猶未離其
𩔖也故稱血焉夫𤣥黄者天地之雜也天𤣥而地黄
　嫌於无陽而稱龍明其與乾戦也未離其𩔖而稱血
　明其俱傷也𤣥黄者天地之雜也明赤黒之辨也天
　𤣥而地黄從其甚者言之也言觀象作服者雖有袞鷩
　希毳之殊然皆𤣥衣而纁裳亦取天地之交而相變
　之意也
　
　
　
　
　
　
　
　
　
　周易經傳集解卷一
欽定四庫全書
　周易經傳集解卷二
　　　　　　　　　　　　宋　林栗　撰
　
　
　
　
序卦曰有天地然後萬物生焉盈天地之間者惟萬物
故受之以屯屯者盈也屯者物之始生也
　屯之成卦變坤之初五二爻而成也變者何也乾交於坤故其象不得不
　變也天地不交萬物不生乾坤既成列矣必自其始交而言之始交而成震
　震在下而始然重卦之𧰼非三畫之震所能偹也若取諸重震則非始
　交之義也故自其交以至於通而言之始通而成坎坎在中為通始乎震通
　乎坎物之所生也故謂之屯屯者盈也萬物盈乎天地之間者
　也萬盈數也数之積也自一至十天地之数而屯之畫具矣
　屯者物之始生也物生之始形質未定其数己盈乎
　天地之間矣是何也震坎之中有坤艮之象焉坤也
　者萬物之所致養也艮也者萬物之所成終而成始
　也則其盈滿天地不亦宜乎夫子所作十翼先儒既
　取其釋彖大小象文言分係於經學者便於尋繹自
　漢以來未之有改而獨係辭説卦序卦雜卦至今為
　完篇夫説卦止於八物而係辭領略綱紀固不可得
　而分係之矣若夫序雜二篇條陳其用无所遺漏宜
　與象彖同其離合然而不之取者序卦皆相因雜卦
　皆相交相因之義近於淺易相交之辭㡬於隱者是
　以學者難言之而又疑其未必然也未必然者妄也
　楊雄有言曰聖人之言天也豈妄乎夫序卦者卦之
　所以相推而立也雜卦者卦之所以相錯而成也相
　推故相因相錯故相交是六十四卦之所從出也今
　将尋其流探其源而不知𣲖之所從别可乎雖然理
　則萬殊其歸一揆既曰相因又曰相交何也曰相因
　如一二相交如竒偶一之與二乃其所以為竒偶故
　不同於雅頌典謨訓誥之書於其本篇各冠以夫子
　之序獨遺易而不取者惑也愚故倣彖象之例取序
　卦一篇自屯而下釋於逐卦之首而雜卦之義辨於爻
　象之前至於本篇自如其舊學者得以考焉
屯元亨利貞勿用有攸往利建侯彖曰屯剛柔始交而
難生動乎險中大亨貞雷雨之動滿盈天造草昧宜建
侯而不寜
　稱天地之徳曰乾坤稱乾坤之徳曰元亨利貞无以
　加於此矣屯之成卦震下坎上而稱其徳亦曰元亨
　利貞何也曰屯也者乾坤變而其氣通也是乃其所
　以為乾坤者也其稱之盛不亦宜乎或曰震坎成卦
　而取諸乾坤以為義夫六十四象孰非乾坤者而元
　亨利貞獨稱於屯臨随无妄革何也曰之数卦者各
　有其義未暇悉数也若夫屯者震坎之所成也震坎
　成而坤艮著然後屯象立也震為元坎為亨為利艮
　為貞始終之義偹也天氣下降地氣上騰乾之象見
　於三子坤之象偹於三爻生成之義无不偹矣是故
　兼乎四徳而稱之也夫子釋之言大而不言元明其
　所自來也言亨而不言利明其兼之也可謂晦而章
　矣然而勿用有攸往何也曰震一陽在下為始又為動
　坎一陽在中為通又為險為陥故曰剛柔始交而難
　生動乎險中夫險難在前見利而動未有无悔者也
　故戒之曰勿用有攸往然而利建侯何也曰坤者乾
　之配也代乾之主也震坎艮者乾之子也成乾之用
　也是故先王建邦設都立之司牧以長治之君人者
　不勞而天下治矣焉用攸往哉夫乾之彖曰元亨利
　貞而不曰有攸往者君道也坤之彖曰元亨利牝馬
　之貞君子有攸往者臣道也屯之彖曰元亨利貞勿
　用有攸往利建侯者合而言之也天下歸往謂之王
　受君之民而為之牧謂之侯伯若皆不往則險難无
　自而濟矣故曰雷雨之動滿盈天造草昧宜建侯而
　不寜夫天之所為者茫昧而不可知其可見者雷雨
　滿盈而已是以勿用有攸往而利建侯也或曰子以
　四象為義而夫子之釋彖曰但言雷雨而不及坤艮
　何哉曰夫子不云乎易有四象所以示也夫震坎者
　所以為屯也既已為屯矣雖不言震坎可也是故文王
　周公但言屯而未甞言震坎也坤也者震坎之所致
　飬艮者震坎之所終始也既已為震坎矣雖不言坤
　艮可也是故夫子言震坎而未嘗言坤艮也斯不亦
　舉一隅之意乎學者苟以為不然則震坎之所以為
　屯屯之所以為元亨利貞吾不知其何從而得此象
　又係之以如此之辭也
象曰雲雷屯君子以經綸
　雲雷坎震也雲雷者所以為雨也方其未雨也滿盈
　乎天地之間是以謂之屯也君子觀此屯之象以經
　綸天下之事業猶雲與雷動而膏澤随之也經綸之
　為言組織之未成云爾然經之綸之所以為組織也
　其亦雲雷而未雨之義乎或曰雲雨皆坎也不謂之
　雨而謂之雲何也曰雨在雷上雷至雨未至是以謂
　之雲也然而其彖又曰雲雷之動滿盈何也曰雲為
　雨而未成者也謂之雷雨之動不亦可乎既雨則解
　矣而何滿盈之有哉
雜卦曰屯見而不失其居
　自坤而屯𥘉與五變而三不變也變於𥘉而配在四
　變於五而配在二何不屯之有哉三上不變莫適為
　配是其所以為屯也三變則為既濟矣夫隂陽相求
　物之情也三陽位也在屯之世剛柔始交民无定主
　以六居之能无争乎是以為屯六三求於上六而弗
　之應介於二四而莫之與二将應五四将應𥘉三為
　之難是以謂之屯也夫天无二日民无二王使三而
　不為之難彼為二陽者亦莫能相抑也是故𥘉以四
　為配而承於二五以二為配而比於四據兩立之𫝑
　挾猜疑之情其為屯難不亦宜乎然𥘉與四二與五
　皆不失其正而二五又中也其在爻𥘉四有婚媾之
　利二五有小大之屯何也曰天地交而為泰不交則
　為否乾下於四坤升於四是以為見也九五在上六
　二在下是以為屯也此所謂見而不失其居者乎
𥘉九磐桓利居貞利建侯象曰雖磐桓志行正也以貴
下賤大得民也
　𥘉九震也以陽居剛而在下卦之𥘉應乎六四而承
　乎六二二爻皆坤而四又坎也故曰磐桓説者謂磐
　桓為回旋失之矣夫磐如磐桓如桓磐大石也桓大
　木也石磐於地故謂之磐易曰鴻漸于磐木亘於地
　故謂之桓詩曰松栢桓桓是也磐桓與介于石之義
　同謂居貞也或曰震為動為躁而取磐桓以為義然
　則艮之象於何取之曰艮者震之所自來也震者艮
　之所從出也艮終而震始艮少而震長是故震為大
　塗而艮為小石震為蒼筤而艮為堅莭震為重門而
　艮為門闕皆相因之義也豫之六二介于石者艮也
　其不終日者出乎震也今也震居坤下三隂乘之猶未
　離乎艮也謂之磐桓不亦宜乎夫静不極者其動不
　威守不固者其發不勇根不深者其末不茂基不大
　者其上不廣故曰利居貞利建侯以九居初正也君子
　居得其正民之所歸是以能建侯也居天下之廣居
　行天下之大道是之謂居貞也有天下而君之列爵
　分土法制號令我之自出是以謂建侯也故曰譬如
　北辰居其所而衆星拱之彖所謂勿用有攸往是也
　震為長男有天子象坤為臣妾有諸侯萬民之象方
　屯之𥘉婚媾未定男不下女无以得妻君不下士无
　以得臣𥘉九以陽下隂以貴下賤卑𫝑而尊賢先人
　而後已民之歸之如水之就下是故𥘉體乎震不得
　不上行四體乎坎不得不就下上體乎坤不得不順
　服是以得民而建候也故曰雖磐桓志行正也以貴
　下賤大得民也
六三屯如邅如乗馬班如匪冦婚媾女子貞不字十年
乃字象曰六二之難乗剛也十年乃字反常也
　六二坤也以隂居柔而在下卦之中應於九五而乗
　乎𥘉九二爻皆震也承於六三三則艮也故曰屯如
　邅如屯難也邅回而不進也故曰乗馬班如春秋傳
　曰有班馬之聲杜氏曰班别也乾為馬馬陽物也震
　坎艮得乾之一體是以皆稱之也二之如𥘉非其所
　乗是故有班馬之象古者大事不乗異産乗馬班如
　其欲去之亟矣然五在險中四為之難三方守之正
　三遏其衝故曰匪冦婚媾女子貞不字四與上皆坎
　也坎為盗故有冦象二五平應匪冦之故則婚媾矣
　婚媾也者言其以正合也女子者未嫁之稱也六五
　居中守正故有女子之象然體坤而配五又有為母
　之道焉字母道也婚媾則字矣既曰婚媾又曰不字
　何也曰夫婦之道男先女女乃從之君臣之義君先
　下士士乃應之合六五體震而止行不肯下逮六二
　體坤而後和莫敢先求又有二爻實為之間故雖婚
　媾既成猶十年而不字也夫士之仕猶女之嫁也不
　曰士貞而曰女子貞者女子待禮而行貞而不可犯
　於士為猶嚴也雖牝牡之情室家之願陽唱而隂和
　男行而女從自然之理也方屯之時隂陽相求三字
　六正而有五爲之配其終不字而已乎故曰十年乃
　字十者数之終也大運之行也数終必變運周必復
　二五相易婚媾字矣雷雨作觧其十年之数乎故子
　曰六二之難乗剛也十年乃字反常也
六三即鹿无虞惟入于林中君子幾不如舍往吝象曰
即鹿无虞以從禽也君子舍之往吝窮也
　六三以隂居剛而在下卦之上上體為艮下體亦為
　艮而介乎二四之坤應在上六上為坎又隂象也故
　曰即鹿无虞惟入于林中震坎重而坤艮具動乎險
　中所以為屯也坎艮成而隱伏鹿之象也坤為衆林
　中之象也三非陽也而居於剛自以為陽而求配於
　上六六不之應而介乎二四之間无徳而求民者也
　平世之民以魚為喻亂世之民以鹿為喻善走而難
　馴也山林榛莽獸之窟宅虞人知之无徳而求民猶
　无虞而即鹿也夫𥘉九之為六二皆有其徳而得其
　配故以婚媾言之詩曰娶妻如之何匪媒不得取之
　有媒猶田之有虞也故田者必以虞人為指苟无虞
　而田无媒而娶皆冦也故曰君子舍之往吝窮也舍
　止也吝羞也艮在坎下見險而能止者也即鹿而无
　虞鹿不可得而入于林莾之中矣苟貪利而忘義險
　在前而不顧其自取困窮之羞不亦宜乎故子曰即
　鹿无虞以從禽也君子舍之徃吝窮也或云别本以
　從禽也上有何字當從之君子舍之徃吝為句
六四乗馬班如求婚媾往吉无不利象曰求而往明也
　六四以隂居柔而在上卦之下上體為坎下體為坤
　應乎𥘉九之震而乗六三之艮故曰乗馬班如屯惟
　二陽而三爻皆言乗馬者明三體艮而居剛有為君
　之志也四配在𥘉而乗乎三以其所乗故亦有班如
　之象也乗馬班如則必舍之而從𥘉矣故曰求婚媾
　往求𥘉也往者四也男先下女女乃從之君先下士
　士乃應之求而不往則失君不求而往則失臣二者
　皆過也𥘉九以陽而下隂體震而上行先求之義也
　六四以隂而從陽體坎而就下後往之義也故曰吉
　无不利男女皆正而家以肥君臣皆正而國以治如
　是之吉而有不利乎哉故子曰求而往明也君臣之
　間夫婦之際而可以不明乎哉𥘉九震為明六三艮
　為幽二爻見求而四之所往者明也
九五屯其膏小貞吉大貞凶象曰屯其膏施未光也
　九五震也以陽居剛而在上卦之中應乎六二之坤
　而乗承皆坎也故曰屯其膏震為雷坎為雨膏澤之
　象也坤為主為民震為上行膏澤不下於下之象也
　五配在二而莫肯相求是以屯其膏而不下也陽為
　大隂為小大者五也君道也夫道也小者二也妻道
　也臣道也五正也二亦正也然女不求男不失其為
　女士不求君不失其為士小者以是為正則吉矣男
　不下女旡以成其家君不下士旡以保其國大者以是為正莫之
　與矣欲旡凶得乎故初與五同於體震二與四同於體坤謂之婚媾
　而或利或屯者升降之不同也然雲雷之盈其終必雨二五反常十
　年乃字其雷雨作解之象乎故子曰屯其膏施未光也
上六乘馬班如泣血漣如象曰泣血漣如何可長也
　上六之象以隂居柔而在上卦之上應在六三而乗九五之震故
　曰乗馬班如上之與五非其所乗故亦有班如之象然二舍其
　班而適五四舍其班而適初各從其偶也上六舍其班而適三三隂
　柔而體艮非其偶也故曰泣血漣如坎為憂傷為心病為血卦
　故有泣血之𧰼上六正反皆坎則漣如之象也居屯之極與五
　為鄰舍之而去悵悵然旡所之途窮泣血不亦宜乎
　
　
　
　
序卦曰屯者物之始生也物生必䝉故受之以䝉䝉者
䝉也物之穉也
　䝉之成卦屯之反也覆而視屯䝉之象也乾坤之交
　由震而達乎坎由坎而終乎艮則屯䝉之序也夫䝉
　者冥昧之稱也掩蔽之義也萬物之生受隂陽之氣
　雜乎芒芴之間謂之屯勾萌胎卵有生而未達襁褓
　覆翼有識而未開則謂之䝉不屯則不生不䝉則不
　成是故屯之彖曰元亨利貞䝉之彖不曰元而曰亨
　利貞於義昭矣
䝉亨匪我求童䝉童䝉求我𥘉筮告再三凟瀆則不告
利貞彖曰䝉山下有險險而止䝉䝉亨以亨行時中也
匪我求童䝉童䝉求我志應也𥘉筮告以剛中也再三
凟瀆則不告凟䝉也䝉以飬正聖功也
　下坎上震成卦曰䝉者坎為水艮為山坤為地艮為
　山為止水出於地而山止之故謂之䝉險䧟之中進
　而上行有物止而䝉之象也夫子但取其二象而釋
　之曰山下有險險而止䝉夫險能不出此其所以為
　䝉也是故謂之童䝉謂之䝉闇謂之䝉蔀今曰䝉亨
　何也曰䝉亨䝉而求亨也非謂䝉者有時而亨也凢
　物之生形氣未定无以䝉之則暴露散越而不能以
　條暢遂茂人之聰明亦如是爾仁義禮智性所有也
　發而不中莭則流而入於邪飬之以正若火之始然
　泉之始達矣故曰䝉亨以亨行時中也以亨行者因
　其𫝑而利導之非揠苗而助之長也發而中莭不亦
　宜乎匪我求童䝉童䝉求我何也曰䝉之諸爻以上
　䝉下為義其二陽先覺之象其四隂童䝉之象也陽
　為明阴為晦上為應下為求𥘉六之䝉九二發之六
　五之䝉上九撃之童䝉求我也三之不順四之獨逺
　匪我求童䝉也君子之教也來者弗距去者弗追人
　之求我斯應之矣彼不我求吾曷為即之哉故曰匪
　我求童䝉童䝉求我志應也志於應而已不志於求
　也𥘉筮告再三凟凟則不告𥘉之與二五之與上求
　則得之皆𥘉筮也三四之於上厯二三爻求而弗應
　再三瀆也筮者所以求疑也齊戒以奉之肅恭以臨
　之弗敢凟之𥘉筮而不從又求改筮至于再至于三
　神弗之告矣詩云我龜既厭不我告猶君子之教也
　與其進不與其退人潔巳以進斯告之矣不憤不啓
　不悱不𤼵學而弗志問而弗思誨爾諄諱聼我藐藐
　又從而告之祗所以凟之也故曰𥘉筮告以剛中也
　再三凟凟則不告凟䝉也或曰二之位剛中固也上
　九亦曰剛中何哉曰此之謂時中也𥘉六以不中而
　震坤遇險而止所以為䝉也今因䝉之𥘉以隂求九
　二故九二以中而發之六五之童䝉未失乎中也故
　上九為之禦冦而已禦冦者閑邪之義也然則九二
　之為剛中六五之謂時中其於𥘉筮告以亨行均也
　夫子之言盖互明矣利貞何也曰亨而利利而正乾
　坤之序也通乎坎成乎艮故係之也喜怒哀樂未發
　謂之中發而皆中莭謂之和惟精惟一允執厥中故
　曰䝉以飬正聖功也洪範聖時風若䝉恒風若夫聖
　與䝉反象也可不深求其義乎
象曰山下出泉䝉君子以果行育徳
　山艮也泉坎也坎不曰水而曰泉者水在山下泉之
　象也泉出於山土石䝉之其源濫觴其及逺也无所
　不至故君子以之果行育徳果行者猶其不舍晝夜
　也育徳者猶其源深而流長也孟子曰源泉混混不
　舍晝夜盈科而後進放乎四海有本者如是是之取爾
　其山下出泉果行育徳之義乎
雜卦曰䝉雜而著
　䝉者䝉也䝉之言覆也故爻以上䝉下為義日出而
　明入而晦故陽為明隂為䝉䝉者必求於人求人者
　未有不下之者也故下為求上為應中也飬不中才
　也飬不才故以陽居柔者人之所求也若以陽居剛
　則為獨善其身非䝉之所頼也以隂居柔剛困而不
　舉者終於䝉而已矣故曰䝉雜而著此之謂也今夫
　䝉者坎艮之所成也坎為幽比方之卦也艮為土東
　北之卦也自坎而徂艮則為䝉自艮而徂震則為明
　矣然則坎從艮非求艮也将以求震也震也者艮之
　反也入乎坎而不止乎艮則何以能出乎震哉是故
　䝉之隂爻坎坤艮也其陽爻皆震也此則童䝉之所
　以來我者也或問説卦離為明今謂震為明何也曰
　離也者日中之明也震也者日出之明也䝉之求明
　猶夜之求旦也而豈日中為義乎
𥘉六發䝉利用刑人用説桎梏以往吝象曰利用刑人
以正法也
　𥘉六坎也以隂居剛而在一卦之下承於九二之震
　其應六四四則艮也故曰𤼵䝉坎為幽震為明以幽
　求明𤼵䝉之象也在卦之下下愚之品聰明不開恣
　於情慾放僻邪侈无不為矣故曰利用刑人隂為刑
　坎為䧟䧟於刑者皆䝉象也震為動為决躁刑刑人
　之象也夫不教而殺謂之虐今䝉之𥘉不教而刑之
　何也曰陽為徳陽為刑震主施恵坎主幽䧟陽以坎
　從震用刑輔徳者也故曰利利也者非以刑殺人為
　利也制為之刑以杜其非心加之明刑以兾其悛革
　斯為利也若有罪而刑殺又何利之有哉或曰刑一
　人而千萬人服豈非利乎曰不然者也刑所以利民
　也非毒民而以自利也若刑殺人劓人刑人而我以
　為利是誠何心哉故曰用説桎梏以往各坎為矯輮
　故有桎梏之象震為出故有説而往之象荀氏説卦
　坎為桎梏桎梏者所以械其首足也夫用刑然後説
　之以往周官大司冦以圜土聚教罷民見害人者弗
　為冦餙而加明刑焉其不能改而出圜土者殺又以
　嘉石平罷民凢民之有罪而未䴡於法者桎梏而坐
　諸嘉石役諸司空使州里任之然後宥而舍之所謂
　説桎梏以往者不能改而出圜土者也於是而用刑
　焉一成而不可變者也死者不能復生斷者不可復
　續聖人之所不忍也故曰吝立法制用於加桎梏之
　前可謂利矣刑殺劓用於説桎梏之後亦有吝乎吝
　之言羞者夫豈特罷民之羞為政者不能使民遷善改
　惡而至於用刑亦可羞矣故子曰利用刑人以正法
　也舜之命臯陶曰汝作士明於五刑以弼五教期予于
　治刑期于无刑者也甫刑曰伯夷降典折民惟刑士
　制百姓於刑之中以教祗徳皆正法之謂也而豈以
　刑殺人為利哉
九二包䝉吉納婦吉子克家象曰子克家剛柔接也
　九二震也以陽居柔而在下卦之中應乎六五而介
　於𥘉三二爻皆坎而三又坤也故曰包䝉包覆藏也
　坎為隱伏故有包䝉之象以陽明之資震動之體而
　在隂柔險䧟之中以䝉自包者也君子之道闇然而
　日章有諸中而形諸外故曰吉然乗乎𥘉六有發䝉
　之象故又曰納婦吉婦謂𥘉也婦之𥘉歸未習夫家
　之事童䝉也納而教之正法以刑之辨之於早不亦
　吉乎詩曰刑于寡妻書曰觀厥刑于二女皆此之謂
　也故曰子克家震長子也能教其婦斯克其家矣或
　曰二配在五不以五為婦乎曰䝉以上下為義五居
　尊非婦也曰然則六五為父九二為子乎曰非也對
　子而言則父剛而子柔今子克家而父為童䝉吾未
　之聞矣父在觀其志父没觀其行今父在而言克家
　吾亦未之聞矣曰然則九二何從而稱子乎曰五體
　坤坤為母隂柔居尊羣䝉所附非得九二剛中之子
　何以克其家乎故子曰克家剛柔接也言九二以剛
　明之才上接六五而任其任六五以柔順之徳下接
　九二而行其道是以能克家也坎六四之象曰剛柔
　際者明二爻之象此言剛柔接者明上下之象也豈
　一時之苟指哉
六三勿用取女見金夫不有躬无攸利象曰勿用取女
行不順也
　六三上體為坤下體為坎以隂居剛而在下卦之上
　應乎上九而乗乎九二二爻皆震也承於六四四則
　艮也故曰勿用取女以隂居剛體坤而離乎坎近九
　二而下比之女之不可取者也故曰見金夫不有躬
　无攸利金者剛也三之稱金猶其稱馬也皆得乾之
　一體故也夫之吉配也三配在上而比於二見剛夫
　而求之不自有其身者女之醜行也敗國亂家皆是
　物也何所往而利哉或曰何以知三之不待配而從
　二乎曰為其坎也坎為水水性趋下而乗乎二其求
　之也孰禦之哉故子曰勿用取女行不順也三體坤
　坤為順今雜乎坎而為不順之行是以聖人戒之也
六四困䝉吝象曰困䝉之吝獨逺實也
　六四正反皆艮也以隂居柔而在上卦之下介於三
　五之間三與五皆坤而𥘉與二皆坎也故曰困䝉坤
　為黒坎為幽艮為止相與為暗昧者也困而不舉斯
　為下矣楊雄有言侍於君子晦斯光窒斯通今六四
　以隂柔之質而上下无陽不能近乎君子矣其困不
　亦宜乎故曰吝書曰逺耆徳比頑童是巳子曰困䝉
　之吝獨逺實也陽為實隂為虚實故有以分人虚故
　可以受道六四以隂居柔而在三隂之中獨逺於陽
　宜其吝也
六五童䝉吉象曰童䝉之吉順以巽也
　六五坤也以隂居剛而在上卦之中隐乎九二而承
　於上九二爻皆震也故曰童䝉坤為順震為明以順
　求明童䝉之象也禮曰喜怒哀樂未發之謂中六五
　是也或曰六五之䝉有以異於𥘉六乎曰是何言與
　𥘉居最下下徳之質也五居尊位而以中行上智之
　資也上智之資而謂之童䝉何也曰童䝉者求人也
　禮恭然後可以言道之方辭順然後可以言道之理
　色從然後可以言道之致夫如是四海之内皆将輕
　千里而來告之以善故曰吉髙宗之誥曰以台正於
　四方台恐徳弗𩔖成王之誥曰維予小子不聰敬止
　此之謂童䝉也終始典于學厥修徳罔覺日就月將
　學有緝熈于光明斯之謂吉矣子曰童䝉之吉順以
　巽也坤為順因其𫝑而利導之非勉强而行之者也
　故夫九二上九皆震也而𥘉六則坎也六五則坤也
　坤為黒坎為幽其為䝉一也而坎為險坤為順此其
　所以不同歟或曰子以𥘉為下愚五為上智三四者
　中人之性歟曰然然則中人以下六三是也中人以
　上六四是也曷為其困且吝也曰三舍順而效逆四
　逺賢而比愚其不可以語上均矣困且吝宜哉
上九撃䝉不利為冦利禦冦象曰利用禦冦上下順也
　上九震也以陽居柔而在一卦之上應於六三而乗
　乎六五二爻皆坤而三又坎也故曰撃䝉説者皆以
　撃䝉為征伐之義非也夫既謂之䝉矣雖不帥教豈
　能得與我敵也哉教之弗帥君子猶矜其愚而将宥
　之不得巳而後刑之則𥘉六之刑人是也何至於與
　師動衆以力勝之乎或曰然則撃䝉何義也曰撃如
　撃鼓撃磬之撃陽者隂之所求也明者暗之所求也
　震為聲為動故有撃䝉之象瞽者不見泰山聾者不
　聞雷霆下愚之質也發之而後耳有聞目有見𥘉六
　謂之發䝉叩之小則小鳴叩之大則大鳴上智之資
　也觸之而无不應故六五謂之童䝉夫五以柔居尊
　委聼於上其終為聖為䝉在上九所以擊之何如耳
　故曰不利為冦利禦冦格其非心引之於當道所謂
　禦冦也逢君之惡納之於邪所謂為冦也有禦冦之
　臣則五為信順尚賢之君有為冦之臣則五為暗弱
　失權之主然則當其任者其非伊𫝊周公而誰可乎
　管蔡之流言曰公不利於孺子此則為冦也周公東
　征四國是皇此則禦冦也孟子曰有伊尹之志則可
　无伊尹之志則篡也或曰上九一爻兼有為冦禦冦
　之象乎曰有之六三坎也坎為冦有不順之行上與
　之配若不從之是與之為冦矣拒而不以刑禦之何
　以知其有利不利乎曰三以小人而乘君子之器既
　无攸利矣上而從之又何利之有焉故三言勿用取
　女上言不利為冦可謂深切著明矣子曰利用禦冦
　上下順也上為六五下為六三上下二爻皆有坤順
　之體故上九係之而无不應禦之而无不服功成於
　外而人主不疑委任於中而天下不議此非人臣之
　利天下國家之利也六五不順雖欲禦冦不可得矣
　六三不順雖欲擊䝉又可得乎周公所以居東三年
　而作䲭鶚之詩以遺成王也
　
　
　
　
　
　
　
　
　
　
　周易經傳集解卷二
欽定四庫全書
　周易經傳集解卷三
　　　　　　　　　　　　宋　林栗　撰
　
　
　
　
序卦曰䝉者䝉也物之穉也物穉不可不飬故受之以需需者飲食之道也
　自䝉而需艮變為乾坎反居上險在前也夫物之生動乎險
　謂之屯險而止謂之䝉既止而徤矣雖險在前不能陥也
　乾坎之中有離兌之象焉坎為酒離為食兑為口乾為人酒
　食者生人所湏而口之所仰也是故謂之需也或白坎為酒離
　為食何也曰坎為水離為火坎為陽離為隂水所以為酒而火
　所以為食也酒所以飬陽而食所以飬隂也水火備隂陽足
　然後物得其宜人得其飬是故離坎合而後酒食之象
　著矣困之九二曰困於酒食漸之六二曰飲食衎衎
　皆離坎之象也
需有孚光亨貞吉利渉大川彖曰需湏也險在前也剛
徤而不䧟其義不困窮矣需有孚光亨貞吉位乎天位
以正中也利渉大川往有功也
　下乾上坎成卦曰需者乾為徤兊為說離為麗坎為
　險夫以剛徤之才而當險難之衝可以遂濟矣為其
　有說麗之象焉是以未濟而需也夫乾之志未嘗不
　欲出乎險也以出險之志又有濟險之才其不濟則
　䧟矣為其有説麗之象焉是以不䧟而需也需者湏
　也需之時上之有以湏乎下下之有以湏乎上上下
　相需以濟者也既不可䧟又不可速濟湏其時而已
　聖人不能為先時亦不失時時之未至不可以需時
　之既至无所湏需惟其將至是以需也是故需以渉
　川為喻乾為人兑為澤離為舟坎為川澤止水也川
　流水也舟楫其人力所至雖大澤可踰也至井而止
　矣川之為水其來有時其去也不旋踵茍不湏焉則
　失之矣故曰需湏也險在前也剛徤而不䧟其義不
　困窮矣需有孚光亨貞吉利渉大川何謂也曰需必
　有孚无孚則不利需矣需有四陽九五以離居坎中
　光亨之象也三陽之所需也三陽以乾居坎下利渉
　之象也九五之所需也惟其有孚是以相湏而不釋
　也然五在險中有所需而未施三陽在坎下有所湏
　而不進是以未能相遇而謂之需也迨夫險難既平
　君臣相遇飲食宴樂行慶施惠光被四表品物咸亨
　斯為貞吉矣貞者正也有其徳而无其位其施不行
　有其位而无其徳其飬不給故子曰位乎天位以正中
　也謂九五也利渉大川往有功也謂三陽也髙宗之
　命説曰若濟巨川用汝作舟楫若嵗大旱用汝作霖
　雨又曰若作酒醴汝惟麴蘖若作和羮汝為䀋梅其
　湏之也如此此則需之義也或曰乾為人離為舟何
　也曰乾徤而離中虗也易之取象皆如是矣
象曰雲上於天需君子以飲食宴樂
　雲者坎也天者乾也坎不曰雨而田雲者雨在天上
　雲之象也雲上而麗於天其為澤也可企而湏矣故
　太平之君子以之飲食宴樂飲食宴樂者所以待群
　臣嘉賓之道也群臣嘉賔得盡其心而四海之内飢
　食渇飲含哺鼔腹无不得其所矣此鹿鳴嘉魚蓼蕭
　湛露既醉之詩所為作也夫豈君臣相與從事於醉
　飽而已乎程氏歐陽氏以為君子之待時飲食以飬
　其體宴樂以飬其志失之逺矣
雜卦曰需不進也
　不進也者非進非止有所湏而不進也是故需之諸
　爻以上相湏為義其所以湏之何也需之所以為需
　者二五非其應也以六居二則離坎而為既濟以六
　居五則乾坤而為㤗矣其所以為需者乾下遇坤而
　坎不逄離是以湏而不進也在卦四陽二隂其三陽
　君子之象其一陽小人之象而九五之陽則人君之
　象也九五之君方在難中而需三陽之來三陽在下
　未及於難而需九五之施相需之情如此其急其可
　以不進乎曰需之象則渉川是也其遲速視水而以
　相需甚急而水未至雖欲進也其將能乎自三以往
　乃有離坎既濟之象初需於郊二需於沙三需於泥
　致冦至潮平而後舟可進故曰不進也者非退非止
　有所湏也
初九需於郊利用怕无咎象曰需於郊不犯難行也利
用怕无咎未失常也
　初九乾也以陽居剛而在一卦之下應乎六四之坎
　而求乎九二之兊故曰需於郊郊邑外也平曠之地
　逺於險矣坎為水說為郊兊為澤故有需於郊之象
　夫乾天之之至徤也徳行恒易以知險其肯犯難而
　行乎是則水之未濟至宜其需而不進矣故曰利用
　行无咎恒之言乆也方潮汐之未至于川郊而需焉
　不能待莫志至而去焉者未有能濟者也知其必至
　需而不去又何咎之有哉方需之初未可以濟君子
　居於下位安常守静而无忿躁之心斯可以无咎矣
　子曰需於郊不犯難行也利用恒无咎未失常也夫
　待之終日而不至去之瞬息而不及者皆不知其會
　而未得其常者也知其㑹者燕安食息恬然若无所
　需焉雖乆而不去矣迨其將至則卷衣接淅而從之
　惟恐不及恒如平地得為无咎乎孟子之稱夫子曰
　可以乆則乆可以速則速此之謂也
九二需于沙小有言終吉象曰湏于沙衍在中也雖小
有言以吉終也
　九二兊也以陽居柔而在下卦之中上无其應而連
　於六四之坎故曰需于沙坎為水兊為澤為剛鹵故
　有沙象沙在水濵水盛則漫水殺則固於險為漸進
　之象欲渉川者需之于郊水至舟行則有時而失之
　需之於沙則不失之矣然水方大至舟未乗茍无濡
　首之灾必有褰裳之患故曰小有言小謂四也隂為
　小兊為口舌小人有言之象也君子之進小人懼其
　害已不免於有言然九五在上三陽同心小人終當
　退聼矣故曰終吉與鴻漸于干險易之𫝑同矣子曰
　需于沙衍在中也謂其以陽居柔寛衍而居中故其
　需之近也雖小有言以吉終也説而麗乎明其終吉
　也宜哉
九三需于泥致冦至象曰需于泥烖在外也自我致冦
敬慎不敗也
　九三上體為離下體為乾以陽居剛而在下卦之上
　應乎上六而接於六四二爻皆坎而四又巽也故曰
　需於泥坎為水離於麗巽為入故有需于泥之象泥
　在水中水至則沒水落則見於險為切近之矣夫渉
　川者未有需於泥者也需于泥者其在舟乎乾為人
　離為舟而在下卦之上乗舟之象也需至於三其𫝑
　已極不可以不進矣然湏需也非以進為義者也水
　近而未至未可盪而行之也故曰致冦至離為兵乾
　為徤坎為盗故有致冦之象孫武曰善用兵者致人
　而不致於人我需如泥冦將自至以逸待勞以整待
　亂勝之必矣故子曰需于泥灾在外也外謂四也自
　我致冦敬慎不敗也乾為徤離為明故有敬慎之象
　以其需而不進是以知其為敬慎也或曰君子居易
　以俟命小人行險而僥倖今需君子至於在泥不幾
　於冐險而行乎曰不然險難之時上无明君下无同
　志進而无益將及於禍是以君子退藏惟恐不宻今
　九五之君體乎離明湏我於上三陽同志體乎乾徤
　與我共需時已極而將亨難已甚而將解若猶全身
　而逺害則是楊朱之㧞一毛而利天下不為也三之
　在泥不亦宜乎
六四需于血出自穴象曰需於血順以聽也
　六四上體為坎下體為巽以隂居柔而在上卦之下
　應乎初九而介於九三九五之中三與五為離而初
　與三為乾故曰需於血坎為血卦為憂傷巽為順伏
　故有需于血之象下卦三陽進而上行四閉其塗𫝑
　必交戰然以一隂而拒三陽知其不敵逡巡退聽是
　需于血雖在必争之地无敢闘之心矣故曰出自穴
　坎為隂䧟故有穴象六四退聽然後三陽進而並行
　出自穴也君子進為而小人退聼尚何求哉故子曰
　需于血順以聽也順者巽也聽者坎也
九五需於酒食貞吉象曰酒食貞吉以中正也
　九五離也以陽居剛而在上卦之中下无其徳而介
　於四上之間二爻皆坎而四爻巽也故曰需于酒食
　坎為酒離為食酒食者所以飬人也九五之君虽在
　險難之中而有飬人之其所以於未行者有所湏故
　也離為舟坎為水水之來也有時舟之至也斯行需
　于沙泥者需水之來也需于酒食者需舟之至也有
　君而无臣有臣而无君皆不可為也五在難中知三
　陽之將至為酒食以湏之險難既平君臣相遇飲食
　宴樂不出乎樽俎之間而匹夫匹婦无不被其澤矣
　此所謂飬賢以及萬民者也故曰貞吉以九居五位
　乎天位君聖臣賢相與以濟吉可知矣子曰酒食貞
　吉以中正也无偏无陂无反无側中正之謂矣
上六入于穴有不速之客三人來敬之終吉象曰不速
之客來敬之終吉雖不當位未大失也
　上六坎也以隂居柔而在一卦之上應乎九三而乗
　九五二爻皆離而三又乾也故曰入於穴穴坡也六
　四之謂出上六之謂入何也四居必争之地三陽方
　來出自穴者所以聽命也上居不争之地三陽既至
　入于穴者所以勞還也故曰有不速之客三人來敬
　之終吉我為主彼為客客謂下卦三謂三陽也三陽
　之來非上六之所願故謂之不速之客若九五需於
　酒食則速之矣然上六知其𫝑窮而入于穴既見君
　子致恭盡禮是以終吉也或曰于需之險難者二隂
　也君子之進也豈為其敬已而不治之歟曰需之言
　待也君子之所以待者以時之未至而險難之未平
　也六四當三陽之衝知其不敵而出穴以聽之矣上
　六居一卦之上知其勢窮而入穴以待之矣君臣相遇飲食宴樂
　小人退聼不敢為非若是足矣而君子猶將念其舊惡而不與
　之維新不已甚乎向若律於邪慝欺君賊民則必无退聼之事矣
　故子曰不速之客來敬之終吉雖不當位未大失也六居一卦之上
　而乗九五之尊可謂不當位矣居坎之終不為難首不拒賢路客雖非速至
　而能敬可謂无大失矣或曰三陽之來既非所願烏知其敬之乎曰四應在初
　是以知其順以聼也二應在三是以知其入而敬之也豈茍云乎哉言易者以剛
　得位為貞不居其位謂之不當觀此象辭然後知易之為書惟變所適矣
　
　
　
　
序卦曰需者飲食之道也飲食必有訟故受之以訟
　訟之成卦需之反也夫乾坎合而後飲食之象著矣
　坎為酒離為食兑為口乾為人飲食在上人頼其飬
　是以謂之需也飲食在下與人相争是以謂之訟也
　夫生人之大欲飲食為先欲而不得則争争而不得
　則亂无以正之則強弱相凌衆寡相暴至於并吞殄
　㓕然後異𩔖出而食之至於盡而後已也聖人憂之
　為之立君臣設官府建禮義辨名分所以有欲而不
　敢争有争而不復敢而皆訟言以聽於其上上之人
　為之審其情偽而斷曲直然後強者不得以凌弱衆
　者不得以暴寡老㓜有飬煢獨有収然後生民之類
　日以生息是故訟者聖人之所不能免也自生民有
　欲因而訟作矣明君在上訟至於无訟刑期於无刑
　可也故孔子曰聽訟吾猶人也必也使无訟乎仲尼
　之意欲使斯民從事於孝弟忠信則无復侵凌怨䦧
　之事而何訟之有哉世之腐儒遂以訟為衰世之事
　夫使民生而无欲欲而不争争而不㓕則所為立君
　臣設官府建禮義辨名分聽民自得如猿狙麋鹿跳
　躑於山林是聖人之罪也君臣上下茍不可廢則又
　何惡為訟哉
訟有孚窒惕中吉終凶利見大人不利渉大川彖曰訟
上剛下險險而徤訟有孚窒惕中吉剛來而得中也終
凶訟不可成也利見大人尚中正也不利渉大川入於
淵也
　上乾下坎成卦曰訟者坎為險離為麗巽為入乾為
　徤夫險而以徤行之則悖亂之事作矣為其有䴡入
　之象焉是以不成乎亂也下險而上徤則闘争之祻
　興矣為其有麗入之象焉是以不成乎争也麗者附
　麗之謂也入者順從之謂也附麗而不専順從而不
　逆是以雖險且徤不為争亂而為訟也訟者言於公
　而聽命于上者也上有剛明中正之君然後下有公
　言退聽之事天下之人有所不平於其心而皆有所
　赴愬焉然後王澤下流而无壅民志上通而无滯是
　故聖人有取於訟也故曰訟上剛下險險而徤訟訟
　有孚窒愓中吉何謂也曰訟必有孚无孚則民不信
　於其上而訟不即矣訟无所即則起而並争然後強
　有力者出而制之矣坎之象為有孚需訟之有孚皆
　由坎來也窒者離也陽者坎也坎為通則離為窒塞
　可知矣坎為憂傷故有惕懼之象惟其有孚故能使
　奸險沮塞懼而退聽所以然者九五在上剛中正為
　聽訟之主故也故曰有孚窒惕中吉剛來而得中也
　剛來云者乾自需來也需之上六曰不速之客三人
　來是也終凶謂上九也九以剛在上係於聽應失正
　而過乎中當聽訟之時變亂曲直背公而營私者也
　夫訟者所以平民之争而期於无訟也今又以訟終
　之是相激為深淪胥以溺而已晉叔向有言雍子自
　知其罪而自賂以買直鮒也鬻獄邢侯専殺其罪一
　也欲无凶得乎故曰終凶訟不可成也說者皆以訟
　為小人之事終止則吉終成則凶夫民有所不得其
　平然後訟以求直既訟而无成則曲直不分而亂人
　逞矣何貴於明君在上而有所赴愬哉故曰利見大
　人尚中正也謂坎而上行訟以求直者也不利渉大
　川入于淵也謂乾而下以訟齊訟者也五乾之中故
　有利見大人之象三體巽坎坎為水巽為入故有於
　淵之象是故乾之三爻為聴訟之主坎之三爻為質
　訟之人然後訟之義可得而言矣或曰需與訟皆以
　乾坎成卦而需言光亨訟言窒惕何也曰君臣之間
　不至於光亨則不足以為明良之盛聽訟之事雖堯
　在不過使民惕窒而已其所以漸摩天下使之有耻
　且格者故在乎禮樂教化而非聽訟之所及也故曰
　聽訟吾猶人也必也使无訟乎二卦皆以九居五而
　需言貞吉訟言中吉何也君臣之合必以正言正則
　中可知矣獄訟之事必得中言中則正可知矣故夫
　子於需言以正中也於訟言尚中正也盖兼眀之矣
象曰天與水違行訟君子以作事謀始
　天者乾也水者坎也坎不曰雨而曰水者雨在天下
　水之象也天道上行水性下趨上下相違訟之義也
　是故天與火為同人天與水為訟雜卦曰訟不親也
　同人親也君子以是知險易之殊性邪正之異趣一
　儉一徤欲其乆處而无訟難矣哉是故聖人作為書
　契以代結䋲之政百官以治萬民以察是則謀其始
　以辨夫争訟之道也老氏曰聖人執左契而不責於
　人故有徳司契无徳司徹夫老氏以无為為治治而
　猶有司契之論然則為人上者不能求民之情以為
　之防而徒惡其訟至於嚴刑峻法而奸䆒不勝多贖
　数赦而刑戮不為衰止者不知謀始之義也
雜卦曰訟不親也
　訟之諸爻下坎之三為質訟之人上乾之三為聽訟
　之主於其同體之中皆无親比之義焉下而親此則
　何以致訟上而親比則何以聽訟是故訟之諸爻視
　其所居與其所應而吉凶可見矣陽為君子隂為小
　人彼雖小人也而居於君子又有君子為之應則其
　訟直其理勝矣此雖君子也而居於小人又有小人
　為之應則其志偏而其聽謬矣坎而上行以應乎乾
　則其訟直而其禮伸矣乾而下比以交乎坎則其志
　偏而其聴繆矣或曰君子小人易地而居何謂也曰
　虽虽下愚謂之小人可也訟以求直非居君子之地
　乎居官臨民謂之君子可也取非其有非居小人之
　地乎雜物撰徳辨是與非其義灼然矣是故訟之諸
　爻自初六六三視之則初之與四三之與上皆君子
　也謂其上行故也自九四上九視之則四之與初上
　之與三皆小人也謂其下比故也各於其爻而見之
　矣
初六不永所事小有言終吉象曰不永所事訟不可長
也雖小有言其辨明也
　初六坎也以隂居剛而在一卦之下應乎九四而承
　乎九二二爻皆離而四又乾也坎為幽離為明隂為
　小人陽為君子然則初六雖以小人之資而能居君
　子之地又有君子為之應焉故曰不永所事在卦之
　下訟以求直者也所遇皆明一訟而决奚乆於其事
　哉然初應在四而承乎二皆有離坎之配焉其能免
　於小人之有言乎居訟之時有不親之義則小人无
　所措其辭矣故曰小有言終吉小有言者謂六三也
　三在二四之間故不免於有言而有應在上食於舊
　徳各從其配則初六與之皆享其終吉矣六三為小
　上九為終故也子曰不永所事訟不可長也訟乆不
　决其變不可勝窮矣雖小有言其辨明也明者離也
　其九二九四之謂乎
九二不克訟歸而逋其邑人三百户无𤯝象曰不克訟
歸逋竄也自下訟上患至掇也
　九二離也以陽居柔而在下卦之中上无其應而介
　于二隂之間二爻皆坎而三又巽也坎為險巽為入
　離為䴡是則君子而居小人之地附麗以行險者也
　故曰不克訟克之言勝也以不直之訟而遇中正之
　君弗克宜哉然二體乎離明知難而退必矣故曰歸
　而逋其邑人三百户之象初為𨼆伏故有逋象初與
　三皆同體故有邑人三百户之象初應在四三應在
　上非二之所當得也二將㨿之以為已有則四與上
　之所不釋也知其不可得歸而逋逃可以无𤯝矣子
　曰不克訟歸逋竄也訟為不親二離㨿邑邑人莫之
　與故可以竄而克矣自下訟上患至掇也上謂九四
　上九也取非其有患之至也其自掇之矣奪伯氏駢
　邑三百沒齒无怨言斯聽訟之法也
六三食舊徳貞厲終吉或從王事无成象曰食舊徳從
上吉也
　六三下體為坎上體為巽以隂居剛而在下卦之上
　應乎上九而介於二四之間二與四為離而四與上
　為乾故曰食舊徳六三以小人之資而能居君子之
　地又有君子為之應焉雖居二四之間終能食其舊
　徳矣食舊徳者從其配也然三退為上九二而鄰於
　二陽故曰貞厲終吉居二陽之間而不去宜其危矣
　然九五在上中正以聽天下天下之物莫不各得其
　分三之終吉不亦宜乎故曰或從王事无成王謂五
　也與坤之六三同矣三應上九食其舊徳而九五在
　上令之則從從五者所以從上也躬從事之勞而不
　敢有成功之利所以食舊徳而克終者三為進退之
　地巽為進退之卦故或之子曰食舊徳從上言也三
　既從上四自應初其何訟之有焉
九四不克訟復即命渝安貞吉象曰復即命渝安貞不
失也
　九四上體為乾下體為離以陽居柔而在上卦之下
　應乎初六而乗六三二爻皆坎而三又巽也故曰不
　克訟九四在上亦聽訟之主也坎為䧟巽為入䧟而
　入焉不能自出以君子之資而居小人之地又有小
　人為之應焉是以不能自克也然四體離乾乾為剛
　離為明禀剛明之才而在變化之位其能遷善而改
　過必矣故曰復即命渝安貞吉復而即九五之命渝
　而安初六之貞斯能保其吉矣子曰復即命渝安貞
　不失也過而能改善莫大焉過而不改是謂過矣九
　四之吉其改過之謂乎
九五訟元吉象曰訟元吉以中正也
　九五兊也以陽居剛而在上卦之中下无其應而介
　于四上之間二爻皆乾而四又離也故曰訟元吉九
　君子之徳也五君子之位也以君子之徳而居君子
　之位大中至正无私係焉是以謂元吉也兊為說乾
　為徤以説為徤天子之象也自二至四其體為離五
　居其上嚮明之義也為天下之主聽天下之訟大中
　至正嚮明而治係之元吉不亦宜乎子曰訟元吉以
　中正也書曰无偏无陂遵王之義无反无側王道正
　直无偏无黨王道蕩蕩无黨无偏王道平平九五之
　謂矣
上九或錫之鞶帶終朝三褫之象曰以訟受服亦不足
敬也
　上九乾也以陽居柔而在一卦之上乗九五之兊而
　應六三坎巽也故曰或錫之鞶帶居一卦之上九五
　之所敬也以君子之資而居小人之地又有小人為
　之應宜宜其鞶帶不得於九五而或錫之矣鞶大帶
　也上服之飾也六三當下體之上故有鞶帶之象帶
　所以束服者言帶則服可知矣為其受之於三故以
　帶言之古者上下通謂之錫天乃錫王王錫申伯上
　錫下也師錫帝禹錫元圭下錫上也此言或錫之者
　明其非上之錫六三錫之也或之者疑之也為其所
　從來之掩昧也故曰終朝三裭之六三下卦之終故
　有終朝之象五體兊兊為毁折而止在三陽之䆒故
　有三裭之象以剛在上係於斯應聽訟之際背公營
　私而受鞶帶之賄故終朝之間見裭者三焉子曰以
　訟受服亦不足敬也人不易物惟徳其物有君子之
　徳而加之以君子之服是以其民望而敬之非敬其
　服敬其徳也今以訟受之袛辱而已又足敬乎臧哀
　伯有言國家之敗由官邪也官之失徳寵賂章也鞶
　帶在體章孰甚也一朝而三裭宜哉
　
　
　
　
　
　
　
　
　
　
　
　
　
　
　周易經傳集觧卷三
欽定四庫全書
　周易經傳集解師比卷四
　　　　　　　　　　　　　宋　林栗　撰
　
　
　
　
序卦曰訟必有衆起故受以師師者衆也
　師訟之變也自訟而師下坎不動上乾變坤而成卦
　也乾自需而訟至於上九反入于淵是以變而為坤
　夫民有所不得其平而後至於訟訟而有以正之則
　始乎訟而卒於無訟是之謂治世及其亂也以訟濟
　訟相激為深而已有寃而无所訴有訴而无所直疾
　視其長上而幸其危亡其不起而為亂者未之有也
　是以秦之將亡其民皆欲倳刃於其長吏而後干戈
　之事興矣故曰訟必有衆起故受之以師師者衆也
　坤三為衆又合坎之二隂斯為大衆矣而坎中一陽
　實居下卦之中五隂雖衆莫能相攝其勢必歸於一
　陽一陽在下而為衆隂之主非行師之義而何以當
　之哉是以謂之師也
師貞大人吉无咎彖曰師衆也貞正也能以衆正可以
王矣剛中而應行險而順以此毒而天下而民從之吉
又何咎矣
　上坤下坎成卦曰師者坎為險震為動坤為衆為順
　以險動衆師旅之事也以順行險師旅之義也夫兵
　凶器也戰危事也聖人豈得已而用之哉將以誅除
　暴亂保衛生靈順天之心因民之欲興動大衆而人
　不以為勞驅之於萬死一生之地而人不以為怨凡
　以其順動之故也然十人之聚必聴其雄百夫之羣
　必建其長聚大衆而無以正之未見敵而先自敗矣
　故曰師貞貞正也政令之所自出也五隂而一陽則
　一陽為之正也一陽而於五隂之正號令賞罰莫敢
　不從位宜在上而反居於下何也師帥之義也有君
　在上而帥得專之雖君命有所不受應其義矣古者
　諸侯或七十里或五十里大者不過百里行軍用師
　未嘗不躬親之惟王者之師則命將統之王不親行
　也故曰大人吉大人謂五也子曰師衆也貞正也能
　以衆正可以王矣傳曰師能左右之曰以衆之所奉
　以為正而我能以之不曰大人乎古易諸家皆作大
　自王弼以來本多作丈夫之丈九二有正衆之才而
　屈下為其君六五以天下之衆而委聴於其臣殺伐
　果敢而上无猜疑之端威權假人而下无驕恣之漸
　夫何往而不濟故曰吉又曰无咎子曰剛中而應行
　險而順以此毒天下而民從之吉又何咎矣剛而得
　中志應於上二之所以吉无咎也行天下之險而順
　天下之心五之所以吉无咎也二爻之辭俱言之矣
　或曰震居坎中故曰行險而以六五當之何也曰師
　之二五相應者也二之行險五之命也金石草木莫
　不有毒平居畏忌無所不至而疾病用之兵之除害
　猶治疾也聚天下不義之徒授之以不仁之器而教
　之以殺人之事以至仁伐至不仁猶有血流漂杵之
　禍夫是故謂之毒以毒被天下宜其怨苦然而民樂
　從之者順其心而除其害也應天順人吉又何咎哉
象曰地中有水師君子以容民畜衆
　地者坤也水者坎也地无所不容水无乎不在故君
　子以容民畜衆象之地中有水水之聚也三軍六師
　民之聚也君子之聚民如地中之畜水則无流散奔
　衝之患矣卦言師衆本取諸坤而大象則取諸坎其
　歸一也
雜卦曰師憂也
　坎之一陽為五隂之主故有憂象坎為憂故也是故
　師之六爻皆取憂懼之義焉憂之如何興天下之衆
　而行天下之險是其所以憂也居人臣之位而有天
　下之權是其所以憂也夫九二者師之主也二在憂
　懼之中而諸爻欲无憂懼得乎哉是故初六有失律
　之憂六三有無功之憂六四有失常之憂六五有不
　當之憂上六有亂邦之憂至於諸爻言吉必曰无咎
　其憂之也至矣
初六師出以律否臧凶象曰師出以律失律凶也
　初六坎也以隂居剛而在一卦之下上无其應而承
　於九二之震故曰師出以律否臧凶坎為律震為出
　古者出師授之同律所以整軍而經武也在師之初
　有出師以律之象然以六居之未必能持律也四隂
　皆體坤居前而順九二之命見危臨難有不敢避獨
　初六體坎而居其後故有否臧之凶臧言律也否言
　失也出師之初而失其律凶可知也或曰以律訓臧
　未聞前詁曰臧之言善也善持律之謂也得律為臧
　失律為否復何疑乎師之初六後軍之象也後軍不
　整師之通患也使初而非隂則師之象毁矣及其為
　隂也又有失律之憂故聖人兩著其辭以明得失之
　未可知而憂懼之不敢忘也子曰師出以律失律凶
　也否臧之義明白如此而古今諸儒不勝異説惟左
　氏傳為得之曰執事順成為臧逆為否否逋靡反或
　曰諸儒言律或以為律法之律或以為吹律之律二
　者將安折中曰法律本於吹律律起於黄鍾黄鍾坎
　也古者斷竹為律吹中聲以騐氣候輕重長短毫釐
　不差度量權衡於此而取則焉是以後世法令通謂
　之律取其無差忒也今此言否臧之凶直謂法律爾
　非謂吹律以聴軍聲也若謂吹律以聴軍聲一樂師
　之職耳世無師曠戰勝攻取固自若也何以言其凶
　乎爾雅曰坎律銓也郭璞注曰易坎卦主法法律皆
　所以銓量輕重葢得之矣
九二在師中吉无咎王三錫命象曰在師中吉承天寵
也王三錫命懷萬邦也
　九二震也以陽居柔而在下卦之中應乎六五之坤
　而為羣隂之主故曰在師師衆也坤為衆為順震為
　長為動動而順剛中而應故曰中吉无咎王三錫命
　一陽居下而為五隂之主六五聴之羣隂順之不在
　師而在國則權臣之象矣在師而不得中未可以言
　吉稟命則不畏專命則不臣專稟之貴乎中也猛則
　失恩寛則失威寛威之貴乎中也在師而得中是以
　吉而无咎也象所謂師正吉无咎是也王謂六五也
　自五至二所歴三爻三錫命也將帥而師而王之錫
　命至于再三所以昭寵渥而重其權也夫為將者所
　有之師君之民也所行之賞罰君之柄也君與之民
　必與之柄可賞而賞可罰而罰可誅而誅可赦而赦
　百萬之衆莫敢不從所恃者君命也君无錫命跬步
　不可行矣是以古者遣帥推轂而命之曰閫外之事
　將軍主之猶以為未也而至于再至于三斯可以信
　其恩威而令其下矣故曰在師中吉承天寵也或曰
　六五坤也而曰承天寵何哉曰五者天之位也自天
　寵之吉无咎矣王三錫命懷萬邦也王之所以三錫
　命者豈私於一師哉所以懐來萬邦也或曰寵一師
　而懷萬邦其義安在曰勤而見知忠而見信羣臣諸
　侯莫不勸矣不庭之方不率之國莫不懼矣好我者
　莫不勸惡我者莫不懼懷來之術有過於此者乎
六三師或輿尸凶象曰師或輿尸大无功也
　六三上體為坤下體為坎以隂居剛而在下卦之上
　上无其應而乗乎九二之震故曰師或輿尸凶夫六
　五者師之王也九二者師之帥也六五體坤坤為母
　九二體震震為長男初六六三體坎坎為中男六四
　體艮艮為少男以九二剛中之才有六五柔上之應
　憑冡嗣之貴居師帥之任坎艮諸男莫不聴順此其
　所以吉也然母之於子親而不尊多愛而少威雖以
　師帥之權付之長子至於艮坎諸男未必不使之分
　其任也故或之或之者疑也輿者衆也尸者主也三
　四以坎艮而雜乎坤坤為衆故有輿尸之象行軍用
　師而衆主之則號令不一人心不齊甲可乙否莫知
　適從如是而不敗者未之有也所以然者初六六三
　不當其位而四比於五有愛季之嫌故也子曰師或
　輿尸大无功也師无統一未戰先潰勞民費財而无
　尺寸之功固可以言凶矣何必前徒倒戈流血漂杵
　然後謂之凶乎程氏曰自古任將不專而致覆敗者
　晉荀林父邲之戰唐郭子儀相州之役是也
六四師左次无咎象曰左次无咎未失常也
　六四上體為坤下體為艮以隂居柔而在上卦之下
　下无其應而承於六五之坤故曰師左次无咎坤為
　順艮為止故有左次之象老氏有言君子居則貴左
　用兵則貴右偏將軍處左上將軍處右則左者不用
　之地猶人之左手足不如右强也不用之地師之次
　舎也坤為地艮為山坎為水師之所次右背山林前
　左水澤六四皆水而次何也曰四之為艮其體反也
　故水澤為前左而山陵平地為右背矣以隂居剛體
　乎坤艮有輿尸之象為其背山左水有師次之象焉
　是以變而言之也止則如山動則如雷師之道也故
　子曰左次无咎未失常也若以隂居剛則失其常矣
　而艮體尸之得為无咎乎哉説者謂六四自度非才
　而不敢進故得无咎夫師帥者社稷之司命政之存
　亡民之死生於是乎在可以非才而受其任乎既受
　任矣而巽儒不進謂人曰我不能雖復左次其能免
　乎
六五田有禽利執言无咎長子帥師弟子輿尸貞凶象
曰長子帥師以中行也弟子輿尸使不當也
　言當作吉字之誤也今改正六五坤也以隂居剛而
　在上卦之中應乎九二之震而乗乎六四四坤艮也
　故曰田有禽利執坤為地故有田象艮為黔喙之屬
　故有禽象坤之有艮猶田之有禽也古者蒐苗獮狩
　通謂之田主於除害也禽入我田蹂踐禾稼利在於
　執不可縱舎若快心縱舎游田無度烈山澤而焚之
　則獸不得安其居人不得食其利矣傳曰利人土地
　貨寳者謂之貪兵兵貪者敗不得已而起者謂之應
　兵應兵者勝蠻夷滑夏宼賊奸宄不得已而用師則
　執田禽之義也故曰吉无咎帝王之師所以無敵於
　天下者用此道也夫説者沿襲訛誣以執言為命辭
　陋矣夫動民以行不以法應天以實不以名克寛克
　仁彰信兆民東征西怨南征北怨豈區區執言而與
　之較哉故彖言大人吉无咎而二五之爻辭皆表而
　出之不以為贅者所以顯微而闡幽不得不然爾既
　曰吉又曰无咎何也曰无咎者善補過也夫以九二
　在下而有震主之威六五居尊而行天下之險宜其
　有咎矣以其剛中而應行險而順故得无咎豈非善
　補過之謂乎故曰長子帥師弟子輿尸貞凶長子震
　也弟子坎艮也應於九二既有長子帥師之象乗乎
　三四復有弟子輿尸之憂夫柔順者五之所以為貞
　也委任九二而責其成不從中禦斯為善矣然柔而
　無斷則任不專一二三其責將有輿尸之凶矣故子
　曰長子帥師以中行也弟子輿尸使不當也夫長子
　也者豈直謂其年長也哉以其剛中而行健當主帥
　之事斯謂之長子矣謂其有長人之材故也苟或任
　所不當十羊九牧無所適從欲无凶得乎或曰卦以
　一陽為五隂之主而六五謂之大人何也曰五者尊
　也六者柔也以柔居尊而九二為之應吾能左右而
　使之所謂能以衆者也坤為順震為動坎為險六五
　體坤而應乎正去險難而就平地所謂行險而順者
　也謂之大人不亦宜乎世言用武之君往往皆以勇
　略冠世然後能之此淺俗之論非智識之談也老子
　曰强大處下柔弱處上夫惟不争故天下莫能與之
　争然則師之大人以六居五責成九二以收撥亂之
　功此韓信之所以為善將兵而髙帝之所以為善將
　將也臧宫馬武之徒所以鳴劍抵掌而光武之所以
　閉闗而謝質也文帝勞亞夫之軍軍門都尉曰軍中
　但聞將軍之令不聞天子之詔自非文帝有不能堪
　以是知六五之為難能也
上六大君有命開國承家小人勿用象曰大君有命以
正功也小人勿用必亂邦也
　上六坤也以隂居柔而在一卦之上下无其應而乗
　乎六五之坤故曰大君有命開國承家五居天位故
　有君命之象坤為上為衆為國邑故有開國成家之
　象方師之初一陽在下而為之主五隂莫不順聴者
　行師之義也及夫開國承家而聴九二之制則無君
　矣故必大君有命而後可以正其功上居一卦之終
　班師振旅論功行賞之時也故曰小人勿用大者開
　國而為公侯小者承家而為卿大夫而小人之有功
　賞之而勿用此為國久長之計也或曰謂之承家則
　必繼世而後可乎非此之謂也封之土而命之氏使
　其子孫得以承襲是之謂承家也甚哉小人之不可
　用也譬之猶虎狼蝮蝎然欲其不為民害不可得也
　聖人知其有功不可不賞也故戒以勿用而已或曰
　小人之不可一日用也而使之有功何哉曰軍旅之
　事使智使勇使愚使貪古之道也豈暇問君子小人
　哉惟開國承家然後得而審理之武王克商大封於
　廟其詩曰賚説者謂有周賚子也言所以錫善人也
　孔子曰周有大賚善人是富八百諸侯三千虎士夫
　豈皆善人哉其處之必有道矣或曰功同賞異則必
　悍然而不平聖人將何以處之曰象至不仁封之有
　庳天子使吏治其國而納其貢賦焉何憂其悍而縱
　其為暴也光武懲髙帝之事不任功臣得其道矣或
　曰師之諸爻孰為君子孰為小人曰九二六四上六
　君子也初六六三小人也以九居二德浮於位者也
　六四上六德稱其位者也初六六三則小人而乗君
　子之器也初與三為坎坎為小人故也是以諸爻无
　咎而初與三皆凶也子曰大君有命以正功也小人
　勿用必亂邦也夫大君者以公天下為心者也論功
　行賞蔑不正矣晉之王渾王濬隋之韓擒虎賀若弼
　所以争功而不决者二主之不君從可知矣若漢髙
　帝有片言之喻孰敢不聽乎哉
　
　
　
　
序卦曰衆必有所比故受之以比比者比也
　比也者親附之謂也比之(闕/)　　　　　　　　視
　師比之象也夫師比五隂而一陽剛中而應行險而
　順均也其所以為師為比者二五之位尊卑之不同
　耳其在於二人臣之位也可以行師而非立國之道
　也其在於五人君之位也可以立國而非行師之義
　也是故九二者衆之所奉以為正也九五者衆之所
　戴以為君也書曰萬夫之長可以觀政九二之謂也
　又曰衆非元后何戴九五之謂也此師比之所以異
　也
比吉原筮元永貞无咎不寧方來後夫凶彖曰比輔也
下順從也原筮元永貞无咎以剛中也不寧方來上下
應也後夫凶其道窮也
　下坤上坎成卦曰比者坤為衆為順艮為止坎為險
　衆而止于險比之勢也順而止乎險比之情也坎坤
　之中有震象焉所以為師也坤坎之中有艮象焉所
　以為比也或曰子於師之左次田之有禽皆以艮象
　言之矣於此乃曰坎坤有震而為師坤坎有艮而為
　比何其相戾也曰易有四象謂正體也覆而取之又
　四象也一卦之彖據正體而言之及其在爻至四而
　止矣苟不覆之則五上二爻將無所取而三四二爻
　亦無以明反覆變化之義矣故曰雜物撰得辯是與
　非則非其中爻不傋此之謂也或曰然則坤坎為師
　坎坤為比亦有其義乎曰坎也者法度之所自出也
　法度在下而上順從之所以為師也法度在上而下
　順從之所以為比也比吉原筮元永貞何謂也曰九
　五之謂也受天下之比如九五之正可謂吉矣天下
　之人得其所比如九三者可謂无咎矣故曰比吉也
　比輔也下順從也輔當為富傳寫誤耳順從云者自
　四以下皆坤象也筮之為言决疑之謂也以隂比陽
　以賤比貴得其所以比則吉失其所比則凶吉凶之
　間禍福之際明者據之取占筮之義也原者再也猶
　原蠶原廟之義也元始也永終也貞正也筮其所以
　始終皆正如九五者可以无咎矣夫以五隂而比一
　陽其從之也豈俟占而後决哉然而筮之至于再何
　也曰去就之義大矣賢者有所不知而况於衆人乎
　卦為二五初四為吉至於三上兩爻有匪人无首之
　凶不知原筮之故也六三非陽也而居於剛自以為
　陽而求配於上六又介乎二四之間二四舎三而此
　五上六舎五而比二吉凶之來自取之也可不審乎
　九五體陽而居剛六二六四上六體隂而居柔如是
　而比斯謂之元永貞者矣故曰原筮元永貞无咎以
　剛中也不寧方來謂初六也九五在上六二在下當
　比之時而有不當其位者非背叛之臣即裔夷之君
　長也初六一爻最為僻逺以隂居剛不當其位其四
　夷之國不寜之方乎初近於二配於四二四既得所
　比初之從五不占而决矣故曰不寜方來上下應也
　後夫凶謂上六也夫也者妻之所比也君也者臣之
　所比也當比之時九五中正於臣民為君於妻妾為
　夫自四以下莫不順之所謂陽唱而隂和男行而女
　隨也上六獨乗於五是後其夫也其凶宜矣孟子曰
　未有義而後其君者也或曰三上配也豈得反謂五
　為夫曰五隂一陽陽居中正天下一家之象也天无
　二日民无二王上不比五而比三是謂比之无首比
　他人而後其夫也上之所以比三者為其居之可配
　而不知其德之非夫失原筮之道也故曰後夫凶其
　道窮也或曰䝉之彖曰初筮告再三凟凟則不告明
　筮貴初而惡夫凟也今比之筮而貴乎再是故將凟
　之也歟曰夫言各有當也書曰卜不習吉初筮之謂
　也又曰一習吉原筮之謂也䝉者之於師亟問而弗
　志於心其弗告之宜矣臣之從君婦之從夫不可以
　苟合苟合則離思其始而圖其終所以為久長之道
　也何惡於原筮也哉
象曰地上有水比先王以建萬國親諸侯
　地者坤也水者坎也天下之水未有不附於地者地
　中有水水之聚也地上有水水之散也水聚則為澤
　及其散也或為江河或為溝瀆而莫不比於地民聚
　則為師及其散也或為方伯之國或為子男之邦而
　莫不比於王此先王所以建萬國親諸侯也
雜卦曰比樂師憂
　坎之一陽為五隂之主在師為憂在比為樂何也曰
　師比以二五為主師之二五不當其位比之二五皆
　得其正故也柔上而剛下上下之所同憂也陽尊而
　隂卑尊卑之所同樂也夫興師動衆以毒天下拯之
　塗炭之中而措之袵席之上豈不始於憂勤而終於
　佚樂也哉天下有王生民有歸於斯時也可謂樂矣
　是故比之諸爻皆有佚樂之象六二自内而吉六四
　自外而亦吉初六自他而亦吉九五不誡而亦吉惟
　六三上六失其所比有匪人无首之象也當比之時
　九五在上順之者吉逆之者凶順之者安榮逆之者
　危辱自非反道背德之人誰肯避吉而就凶捨安榮
　而取危辱哉此比之所以為樂也故曰比者比也其
　他爻則以上下相比明其義焉
初六有孚比之无咎有孚盈缶終来有他吉象曰比之
初六有他吉也
　初六坤也以隂居剛而在一卦之下上无其應而承
　乎六二二亦坤也故曰有孚比之无咎坎為有孚謂
　九五也以震而居坎中羣隂之所孚也二應在五而
　比於初四應在初而比於五故初因二與四而得其
　所比焉所謂因不失其親者也所以然者初體坤坤
　為順凡比之道元永皆正然後无咎今初六最逺於
　五不當其位見五之有孚而逺來比之曷為无咎乎
　哉孟子曰天無二日民無二王詩云自西自東自南
　自北無思不服九五之謂也初六避逺因二與四而
　得所比又何咎之有哉故曰有孚盈缶終來有他吉
　坎為缶九五坎中之陽流而不盈者也自四以下皆
　坤象焉以土制水則其缶盈矣盈缶也者言其充實
　也有諸中必形諸外誠於此必著於彼九五之孚僅
　盈一缶而有自他來比之者初六是也初為无咎而
　五為吉矣或曰九五在上无所不孚而以盈缶言之
　何也曰江出岷山其源濫觴極其所至放乎四海盈
　缶之孚足以充塞乎天地之間矣為人上者患誠信
　之不充耳苟能充之何憂天下之不王四夷之不服
　哉子曰比之初六有他吉也夫爻既言之矣夫子又
　申言之不幾於贅乎曰聖人之言簡而明質而盡學
　者顧未之思耳今言易之家皆於别爻求他吉之義
　然後知聖人有味其言之也葢曰比之他吉不在别
　爻即初六是也豈不簡而明質而盡也哉
六二比之自内貞吉象曰比之自内不自失也
　六二坤也以隂居柔而在下卦之中應乎九五之震
　而承乎六三三坤艮也故曰比之自内下卦為内上
　卦為外九五在上六二自内而比之故曰貞吉當比
　之時二五中正自内比之可謂元永貞正吉而无咎
　者矣子曰比之自内不自失也夫以隂柔為體乎坤
　不憂其不順於五而憂其自失於三也能保其正不
　自失於匪人斯為吉矣
六三比之匪人象曰比之匪人不亦傷乎
　六三上體為艮下體為坤以隂居剛而在下卦之上
　上无其應而介於二四二爻皆坤而三又坎也故曰
　比之匪人匪人者非所比而比焉者也二以其中四
　以其近皆獲比於五矣獨上六後夫而與三為背謂
　之匪人不亦宜乎陽為貴隂為賤賤者比人者也貴
　者比於人者也陽為賢隂為不肖不肖者比人者也
　賢者比於人者也是故比五隂而一陽五隂之爻皆
　言比之者比人者也一陽之爻獨言顯比者比於人
　者也比於人者治人比人者治於人今六三上六二
　爻皆隂莫能相尚三雖居剛而上又一卦之上三雖
　體艮而上乂體坎是故皆有比之之辭明其才德俱
　茂不能以自立相比而莫適為尊也子曰比之匪人
　不亦傷乎己不能以自立所比者又非其人禍至無
　日矣不亦可傷哉在漢建武隗囂公孫述荀若竇融
　者初六當之矣
六四外比之貞吉象曰外比於賢以從上也
　六四上體為坎下體為坤以險居柔而在上卦之下
　下无其應而承乎九五之震故曰外比之貞吉六二
　為内比六四為外比明矣夫以六四之坤而承乎九
　五之震其比之也固也為其有坎象焉坎性下流是
　以戒之守其正然後吉也子曰外比於賢以從上也
　上者對下之稱四之配在初而乗乎三二爻皆隂也
　陽為賢隂為不肖舍不肖而比賢四之所以為貞吉
　者歟
九五顯比王用三驅失前禽邑人不誡吉象曰顯比之
吉位正中也舎逆取順失前禽也邑人不誡上使中也
　九五震也以陽居剛而在上卦之中應乎六二而為
　五隂之所宗故曰顯比陽為明隂為晦震東方也日
　之旦也以大中至正之道顯然受天下之比也誠意
　以待之虚心以納之來者不拒去者不追較然不欺
　其心俯仰而无愧怍此之謂顯比古之聖人所以得
　天下者皆是道也故曰王用三驅失前禽邑人不誡
　吉王謂五也五體震震為馬下應乎二所歴三爻故
　有王用三驅之象禽謂三也三體艮艮為黔喙之屬
　三自内比四自外比而三獨不順比之匪人故有失
　前禽之象邑謂六二也二體坤坤為國邑柔順中正
　而與五為應故有邑人不誡之象王用三驅即禮所
　謂天子不合圍是也三面而驅闕其一面順而來者
　取之逆而去者舎之古之道也夫三面而驅禽之逸
　者固多矣聖人以為外物任其去來而不强取之也
　故曰子釣而不綱弋不射宿成湯之祝曰欲左者左
　欲右者右不用命者入吾網聖人之仁葢如此也或
　曰湯以一面而王用三驅何也曰三驅禮也湯之一
　面代虐以寛矯枉過正非常道也原其設心則同矣
　若夫邑人則吾之所與同其休戚者也方其未附也
　去來逆順有所不可知及其附也則鞏如磐石固如
　膠漆親如父子䕶如頭目又何誡之有哉是以大有
　之盛至於易而無備泰之盛至於不戒以孚然後為
　至也然則聖人不取必於前禽而取必於邑人不取
　必於邑人而取必於吾身使吾德可比則邑人不誡
　邑人不誡則前禽安往哉以此顯比可謂吉矣子曰
　顯比之吉位正中也舎逆取順失前禽也邑人不誡
　上使中也書曰爾身克正罔敢不正民心罔中為爾
　之中上使中之義也夫六二雖居中履正苟无九五
　之君將不能保其正矣上之所使不其然歟鄭康成
　曰舎而去之不射走而往者順而射王弼亦曰禽走
　來趨已則舍之背已而走則取之既違經㫖且非事
　情又曰可以為上之使非為上之道失之逺矣王氏
　明象曰古者田獵驅禽獸於所聚之野而射之三驅
　而止未詳所出亦恐不近人情
上六比之无首凶象曰比之无首无所終也
　上六坎也以隂居柔而在一卦之上下无其應而乗
　乎九五之震故曰比之无首上六以柔乗剛而不順
　九五而反與六三為比者也小人羣居莫適為首故
　曰凶兩貴不能以相事兩賤不能以相使比而无首
　凶不亦宜乎乾之上九无首而吉比之上六无首而
　凶學者觀之思過半矣子曰比之无首无所終也夫
　以六三比之匪人固可以為凶矣猶然不係以凶咎
　之辭者其逆順未可知也使其幡然從天下之所歸
　往孰能禦之哉至於上六卦之終也而卒於无首其
　凶成矣此所謂初辭擬之卒成之終者歟曰上之於
　三既非其配而切近於九五烏知其不從五而反比
　於三與曰為其後之故也方比之時一陽在上六二
　自内而比之六四自外而比之初六自逺而比之唯
　六三上六各居一卦之上皆有雄長之心是以相與
　為比而至於後夫所謂天下後服者先亡矣而况於
　近而不相得乎所以然者九五震也上六坎也六三
　艮也自以皆得乾之一體是以不汲汲而從五也或
　曰六四之坎也而比之何哉曰四以隂居柔而在上
　卦之終體乎坤而成乎震其比之也不亦宜乎非三
　上之比也
　
　
　
　周易經傳集解卷四
欽定四庫全書
　周易經傳集解小畜履卷五
　　　　　　　　　　　　　宋　林栗　撰
　
　
　
　
序卦曰比者比也比必有所畜故受之以小畜
　畜之為義説者曰止者聚也養也夫止者艮之義也
　聚者萃之義也養者頤之義也以之訓畜皆不固矣
　至於聖人亦豈云爾哉曰比必有所畜而已稽其近
　似葢有含畜之意焉何則實不能以畜實虚則能之
　剛不能以受剛柔則能之然則止也聚也養也亦兼
　明之矣自比之畜坤變為乾坎變為巽而成卦也天
　下之所以比于九五者以天下皆柔惟五之為剛也
　天下皆弱惟五之為强也夫天下之人豈盡柔弱而
　已乎材智勇健固不乏人矣為九五者豈必智勇出
　於其上而後為之君哉其必有以畜之矣梁襄王問
　於孟子曰天下烏乎定對曰定于一孰能一之曰不
　嗜殺人者能一之孰能與之曰天下莫不與也其比
　畜之義乎是故自比之畜變其四爻其不動者九五
　六四矣然則五之所以畜之者非六四而誰歟是故
　畜有大小大畜君也小畜臣也以一隂而畜五陽其
　小之何也以其近君之位而體柔巽之行是以謂之
　小畜也
小畜亨宻雲不雨自我西郊彖曰小畜柔得位而上下
應之曰小畜健而異剛中而志行乃亨宻雲不雨尚往
也自我西郊施未行也
　下乾上巽成卦曰小畜者乾為健兑為説離為麗巽
　為入天下之健者説而麗之非有以巽而入焉其能
　畜之乎故曰小畜亨以巽畜乾以一柔畜五剛小畜
　大之義也畜大而能亨者柔得位而上下應之也六
　四也者近君之位也以六居之得其位矣上承九五
　得其君也下接三陽得其助也得其位得其君得其
　助則天下聰明才智勇敢之士莫不説而麗之此其
　所以能亨也故曰柔得位而上下應之曰小畜夫六
　四者畜之宗也九五者畜之主也四之畜之也豈自
　為哉凡以九五之故也五雖中正以健制健必不畜
　矣以剛御剛必不容矣今健而下巽剛中而志行是
　以畜而亨也故曰健而巽剛中而志行乃亨宻雲不
　雨自我西郊何謂也曰雲雨坎也小畜反復八象未
　嘗有坎而彖言宻雲不雨四言有孚血去惕出上言
　月幾望皆坎象也學者可不求其故哉或曰敢問其
　故曰小畜之坎由比來也觀夫序卦則得之矣比之
　六四上六坎也其九五坎之中爻也自比之畜不變
　者二爻耳是以上卦之巽有坎象焉明其所從來也
　或曰凡卦之象莫非有所從來也既以為小畜矣而
　猶有比象其在他卦何獨不然曰他卦亦固有之不
　若小畜之象全取乎比也所以然者何哉為其畜之
　故也比而後畜則巽之有坎不亦宜乎或曰然則安
　在其為宻雲而不雨也曰為其畜之故也坎變為巽
　而在乾之上雲雨之氣既升乎天以一隂而受五陽
　之歸是以盤旋蓊欝畜為雲宻而膏澤不下流也其
　曰自我西郊何也曰我六四也六四視二為兑視上
　亦為兑兑西方也坤之彖曰西南得朋乃與類行東
　北喪朋乃終有慶是故天氣下降地氣上騰陽居其
　所隂喪其朋然後雲行而雨施今六四之巽既上騰
　矣然而未離其類自我西郊是以屯其膏而未下也
　子曰宻雲不雨尚往也自我西郊施未行也尚往之
　為言猶言乃與類行云爾自我西郊而未達於東北
　施之未行不亦宜乎東北艮也自東北而震也夫畜
　以艮畜乾而九三上九皆有震體此其所以異於小
　畜歟
象曰風行天上小畜君子以懿文德
　天者乾也風者巽也風行天上則為𤼵號施令之象
　行於地上則為觀民設教之象今也行於天上其猶
　號令之未𤼵政教之未施乎固己畜之於此矣惟天
　為大而風行其上小之畜大亦如是也故君子象之
　以懿文德懿之言美也美其文德以𤼵號施令觀民
　設敎无適而不宜矣
雜卦曰小畜寡也
　畜之為卦以柔畜剛以巽畜乾也夫乾天下之至健
　也而巽之長女以柔畜之乾之受制不亦難乎然卦
　惟一柔而諸爻皆剛以剛遇剛不能相下其勢必歸
　於柔以五剛而歸一柔柔至寡而剛至衆欲無受畜
　不可得矣是故陽見乗陵則為反目隂能乗順則為
　攣如逺而相得則為復道同體而相説則為牽復為
　載德皆即六四以言其義也然則以一柔而畜五剛
　非至寡其孰能之
初九復自道何其咎象曰復自道其義吉也
　初九乾也以陽居剛而在一卦之下應乎六四之巽
　故曰復自道乾之九三終日乾乾其象曰反復道也
　今初九之乾方受六四之畜未可以進復自道而已
　故曰何其咎吉初在一卦之下體乎乾剛復自其道
　又何咎之有哉既免於咎斯為吉矣方畜之時一隂
　在上牽制羣動初九之君子雖在下位與之為應但
　能反復其道无所迎將吉孰如之故子曰復自道其
　義吉也
九二牽復吉象曰牽復在中亦不自失也
　九二兑也以陽居柔而在下卦之中上无其應而連
　於六四之巽故曰牽復牽連也二四同體故有牽復
　之象君子在下不得於君而得於大臣雖為所牽而
　能居中守正反復其道不為屈撓牽而能復者也故
　曰吉子曰牽復在中亦不自失也以其居中知其能
　自免矣
九三輿説輻夫妻反目象曰夫妻反目不能正室也
　九三下體為乾上體為離以陽居剛而在下卦之上
　上无其應承于六四之巽故曰輿説輻巽離兑皆出
　乎坤坤為大輿離為麗巽為入為伏故有輿説輻之
　象説輻則輿不行矣其所以説輻而不行者則受畜
　故也夫輿之言衆也其象車也象載車而行是必人
　之豪傑師之尊長也説輻而受制是必有其道矣九
　二之輿己有毁拆之象而未遇其配志猶上行至於
　九三而遇六四離坎相合則説其輿輻矣三説其輻
　則二之牽復不亦宜乎然三同志上行受畜於四豈
　其所願哉故曰夫妻反目離為目坎為青巽為多白
　眼故有夫妻反目之象反目怒而相睨則乖閡之睛
　也六為畜之宗處九於五而自下畜之則上下相安
　而有攣如之孚善畜君者也若處九於三而自上畜
　之則是婦制其夫臣制其君也三以乾之剛以離之
　明而受畜於四又見其陵則其不和而反目宜矣是
　以聖人體天地法隂陽制為夫婦室家之禮剛上而
　柔下男行而女隨然後可以長久而無乖閡之患故
　子曰夫妻反目不能正室也謂九三在下而六四在
　上故也
六四有孚血去惕出无咎象曰有孚惕出上合志也
　六四上體為巽下體亦為巽以隂居柔而在上卦之
　下應乎初九而介於九三九五之間初與三為乾三
　與五為離故曰有孚血去惕出无咎四之為巽由坎
　變也坎為有孚為血為惕有孚謂承五也血惕謂乗
　三也血之言惕惕之言懼也六四在比既以孚為九
　五矣至畜而成剛故有相懼之象焉謂其既比為五
　而能巽以畜之志同義合誠信己孚則禍患之來不
　旋踵而自去憂懼之至不轉瞬而自消所以然者坎
　變為巽故也故曰无咎子曰有孚惕出上合志也居
　近君之位持宰物之權上下五陽唯己之聴欲無傷
　懼不亦難乎唯其盡忠竭誠與上合志使讒間之口
　不能得其隙而議之然後可以免矣
九五有孚攣如富以其鄰象曰有孚攣如不獨富也
　九五離也以陽居剛而在上卦之中下无其應而乗
　六四之巽故曰有孚攣如攣猶納也易以逺而配為
　交如近而合為攣如言綢繆固結也六四之巽猶有
　坎象其過九五離坎相合可謂攣如之孚矣故曰富
　以其隣陽為富隂為貧以猶用也鄰猶臣也書曰欽
　四鄰又曰臣哉鄰哉鄰哉臣哉以其宻邇於五故以
　鄰言之矣六四者畜之宗也本乎隂虛故能受衆陽
　之歸然豈將據而有之哉葢以九五在上有智勇過
　人之資苟與天下爭能而角技則天下之智勇未必
　皆比其下將不必服而臣之矣是故用其柔巽以畜
　納之使下之智勇不以犯其上上之智勇不以勝其
　下上安於為君而下安於為臣故六四之畜凡以為
　九五之用也書曰如有一个臣其心休休焉其如有
　容人之有技若已有之人之彦聖其心好之不啻如
　自其口出是能容之以保我子孫黎民其六四之謂
　歟然九五方受畜於四而乃能用之何哉以其富也
　貴為天子富有天下而樂與賢者共之是以能用之
　也子曰有孚攣如不獨富也富也者人主之所獨也
　樂與賢者共之則賢者樂為之用安富尊榮有隆無
　替豈與愚夫愚婦獨富而无鄰者同日語哉
上九既雨既處尚德載婦貞厲月幾望君子征凶象曰
既雨既處德積載也君子征凶有所疑也
　上九兑也以陽居柔而在一卦之上下无其應而連
　於四之隂乗乎五之陽故曰既雨既處夫巽離坤兑
　者隂之所也乾坎艮震者陽之方也隂離其類也而
　之乎陽隂陽和而後雨今小畜之隂由巽而之兑是
　以畜為宻雲而已然小畜以柔畜剛下之三陽臣也
　以臣畜君上之九五是也上九一爻乗九五之剛而
　受六四之畜將何義以處之其臣之元勲舊徳人主
　所尊尚者歟説以從巽斯受其畜矣故以既雨之義
　明之四之為巽由坎變也自坎而之巽自巽而之兑
　其既雨而復其所乎既雨而復則功臣之象也故曰
　尚德載畜德之盛而天下載之是以九五尚之也夫
　以人臣而居成功之地有積德之名世主之所忌也
　不能奉身以退而猶貞固守之危之道也故曰婦貞
　厲月幾望君子征凶離為日坎為月月之望與日為
　衡分天之中故謂之望望則疑為日矣日中則昃月
　盈則虧天之道也月之幾望其極盛之時乎君子不
　戒而征則凶矣君子者對婦而言也在家為夫婦在
　國為君臣聖人之所以為戒深矣故子曰既雨既處
　德積載也君子征凶有所疑也德盛而名尊位髙而
　權重有疑陽之勢矣
　
　
　
　
序卦曰物畜然後有禮故受之以履
　履之成卦畜之反也履之三即畜之四也履之兑即
　畜之巽也夫以一陽而為五陽之主雖非天位而五
　陽居之在四而能畜者當位而承乎五也今居三不
　當其位不承九五以為君則不正以為臣則不順故
　不足以主一卦之義而取其上下二體名之曰履焉
　乾者陽之至尊兑者隂之至卑莫髙乎天莫下乎澤
　上安其尊下守其卑君子履之臣民藉焉斯之謂履
　矣夫天下才智勇敢之士莫不有上人之心及其未
　受畜也跳踉咆哮无所不至及其既畜矣入吾含畜
　之内然後上下之分定而禮行乎其間矣是故乾以
　健而行兑以説而應雖其下有二陽而安為之藉莫
　有争心斯以履以畜之義也
履虎尾不咥人亨彖曰履柔履剛也説而應乎乾是以
履虎尾不咥人亨剛中正履帝位而不疚光明也
　下兑上乾成卦曰履者初為兑二為離三為巽四為
　乾五為兑巽離兑為三女言乾則包三子言三女則
　包坤三陽在上三隂在下尊卑之分不既明矣乎是
　以謂之履也故曰履柔履剛也柔履乎剛履之象著
　矣夫履之為言自上履下也不曰剛履柔而曰柔履
　剛者猶孟子小役大弱役强之義剛之履柔以勢言
　之也柔履於剛心説而誠服矣謂之有禮不亦宜乎
　履虎尾不咥人亨何謂也曰乾為人兑為虎虎隂物
　也兑西方之卦有虎之象焉又為口有咥之象焉乾
　在其上有履虎尾之象焉履虎之尾其首必反未有
　不見咥者也而又言不咥人亨何也為其既已畜之
　矣馴習於人履之而不咥宜哉傳曰虎之與人異類
　而婿養異者順也婿猶説也順猶巽也此巽之所以
　為畜而兑之所以為履也故曰説而應乎乾是以履
　虎尾不咥人亨彼説而應乎我故履之而不吾咥也
　履之而不吾咥足以為无咎而已何自亨哉夫子於
　是𤼵明之曰剛中正履帝位而不疚光明也所以釋
　亨之義也乾之三陽有相終始之義剛中正謂五也
　以九居五故也履帝位謂上也履乎天位故也不疚
　光明謂四也體乎離明故也履虎尾而不咥則剛中
　正履帝位而光明不疚不亦亨乎
象曰上天下澤履君子以辨上下定民志
　天者乾也澤者兑也莫髙乎天莫下乎澤君子體之
　以辨上下而民志定矣
雜卦曰履不處也
　履之為卦上休履下也其在六位上爻履下爻也以
　剛履剛得所履則吉以柔履剛以剛履柔失其所履
　則有虎尾之厲焉履虎尾宜見咥者也履之而不見
　咥者履而不處九四是也若履而處之咥人宜矣陽
　為行隂為處五陽之爻皆吉无咎而六三獨凶者謂
　其履而處之也
初九素履往无咎象曰素履之往獨行願也
　初九兑也以陽居剛而在一卦之下上无其應下无
　所履而承於九二之離故曰素履兑西方之卦而色
　白有素履之象焉履以所履之爻為義既无所履則
　取其所往以陽居剛履得其正而謂之素履焉賢人
　君子身處卑賤見履於人遺逸而不怨厄窮而不閔
　履其素而己履者禮也燔兔匏葉可以行禮啜菽飲
　水可以事親君子所履於是素矣素履而行何咎之
　有子曰素履之往獨行願也君子得其時得其位推
　其所履以兼善天下豈非素願也哉不得其位不得
　其時獨行諸身而已豈往而求之哉
九二履道坦坦幽人貞吉象曰幽人貞吉中不亂也
　九二離也以陽居剛而在下卦之中上有九五而非
　其應乗初九之剛而履於六三之柔故曰履道坦坦
　幽人貞吉離也者明也日中而行得其所履坦坦之
　道也既以體乎離明而履坦坦之道宜若可以行矣
　而乃曰幽人貞吉何也為其以九居二逺不應五而
　近臣六三三之眇跛不足與有為也往而從之陷於
　亂人矣惟幽潛之君子為能貞固守之斯為吉也或
　曰離為明坎為幽二體離而謂之幽人則離坎之象
　可以互用乎哉曰以幽而眩明其明乃所以為幽也
　以明而守幽其幽祗所以為明歟以九居二故有幽
　人之象也或曰初无所履而猶往无咎二得其所履
　而不保其往何也曰初處最下逺无所應近无所承
　其往也獨行其素而已必无咎也若夫九二履於六
　三隂陽相求物之情也二之往也非三而誰從故必
　貞而後吉也子曰幽人貞吉中不自亂也卦惟一隂
　而九二承之烏知其貞吉而不為貞凶也哉其以剛
　中知其不自亂矣是其所以為貞吉者也若利害得
　喪亂於其中尚能守其中貞也哉
六三眇能視跛能履履虎尾咥人凶武人為于大君象
曰眇能視不足以有明也跛能履不足以與行也咥人
之凶位不當也武人為于大君志剛也
　六三上體為巽下體為巽以隂居剛而在下卦之上
　視二為離視四亦為離視初為兑視五亦為兑故曰
　眇能視跛能履離為目巽為多白眼眇而能視也巽
　為股兑為毁折跛而能履也為其隂柔不中不正故
　以眇跛言之也故曰履虎尾咥人凶兑為虎三履其
　中以柔履剛失其所履履虎尾也兑為口巽為入入
　于虎口咥人之象也虎之踞也其尾旋焉是以既為
　尾而又為口也巽為伏為進退為不果隂柔之性貪
　利忘反見難而不能去履而處之之象也夫眇而不
　能視跛而不能履則安分而止矣豈有虎尾之憂哉
　為其眇而自以為能視跛而自以為能履故冐險而
　行履虎尾而不知危也履乎虎尾明不足以見强不
　足以行履之而不去安有不見咥者或曰武人為于
　大君以六居三不當其位小人而乗君子之器武人
　為于大君之象也以獨隂居下卦之上在五陽之中
　視天下莫已若遂有為大君之志不知其所履者天
　下之至危也武而無謀履非其據足以殺其身而已
　矣夫六三者小畜之六四也自畜而履保其常心則
　彖所謂説而應乎乾者也説而應乎乾則上下辨而
　民志定矣而三以重巽之體居離兑之中不能自克
　以及於難故九五於三旋其吉而上九於三考不祥
　吉凶无常唯所召耳子曰眇能視不足以有明也跛
　能履不足以與行也咥人之凶位不當也武人為于
　大君志剛也三在二四之中而有應在上此其所以
　有為君之質雖柔而求至剛矣是以謂之武人也若
　以六居五履信而思順當位而尚賢以一隂為衆陽
　之歸豈有武人之象哉
九四履虎尾愬愬終吉象曰愬愬終吉志行也
　九四上體為乾下體為離以陽居柔而在上卦之下
　履六三之柔而履於五之剛故曰履虎尾愬愬終吉
　三兑也終兑為虎四履其上以剛履柔失其所履履
　虎尾也愬與遡同遡猶行也遡遡行而不止也三之
　陽而上行故有遡遡之象乾為剛離為明明足以見
　剛足以行是以知危而不履也在兑之上已進乎乾
　履而不處説乎虎口矣説乎虎口未可以言吉吉在
　其終也子曰愬愬終吉志行也志在於行説乎虎口
　至於上九而後元吉以終之此彖所謂不咥人亨者
　歟
九五夬履貞厲象曰夬履貞厲位正當也
　九五兑也以陽居剛而在上卦之中承柔皆剛得其
　所厲矣故曰夬履貞厲夬之言决也在易之夬剛决
　柔乾决兑也九五在上而六三武人欲為大君當是
　之時可以决而去之矣夬之九五所以不利即戒者
　以至剛而决至柔以至盛而决至衰物極則反人窮
　則詐有危道焉故曰中行无咎中未光也謂其健而
　不説决而不和也至履之九五本剛健之資而體乎
　柔説之道故曰剛中正履帝位而不疚光明也謂其
　健而説决而和也是故履皆以乾决兑而履之五有
　兑象焉以乾决兑猶懼其危以兑决兑蔑不濟矣然
　則係之貞厲何也凡易言貞與征為相反之辭征猶
　行也貞猶固也以征為凶者以貞為吉以貞為厲者
　以征為亨也養虎為患前志所戒五之貞厲不亦宜
　乎子曰夬履貞厲位正當也以五之正當决三之不
　當可以决之而无疑矣然猶貞固守之長姦縱惡危
　之道也
上九視履考祥其旋元吉象曰元吉在上大有慶也
　上九乾也以陽居柔而在一卦之上履乎九五而不
　為人之所履故曰視履考祥其旋元吉上履之終也
　以柔濟剛履道之成也履乎九五履天位也以剛履
　剛得其所履可以安行矣然猶視而後履謹之至也
　書曰若跣弗視地厥足用傷視履之謂也視言柔履
　言剛也九四上九皆得之矣九四視而後履者雖未
　免虎尾之危其覺而去速矣六三之視履所謂眇者
　不足以與明跛者不足以與行也至於九四體離之
　明體乾之健以離而視則无不察矣以乾而履則无
　不亨矣然而非其所履未可以言吉也至於上九卦
　之終也兢兢業業謹終如始上九之謂也視履之祥
　至於此而後見也考之為言成而可校也祥之為言
　善而得福也旋之為言反而有歸也福善禍淫天之
　道也然為善者有時而逢殃為惡者有時而獲福是
　以世之人疑焉葢不考之於其旋故也考其旋則善
　惡之報无不騐矣君子之為善也非以僥倖於目前
　之福也擇而履之一舉足不敢易也凛然如履虎尾
　而將咥人是以見利而思害臨福而憂禍思則利有
　所不就憂則福有時而辭之較之目前有不及宜行
　者矣及其旋而考之元吉之所歸也此文王孔子之
　所以行乎憂患而不改其操也歟故曰履德之基也
　視而後履所以為德之基也又曰履和而至以兑濟
　乾以柔濟剛所以為和而至也又曰履以和行始乎
　愬愬中吉終乎視履所以和其行至於上九其裕後
　矣積善之家必有餘慶不在其身必在其子孫也謂
　之元吉不亦宜乎子曰元吉在上大有慶也上九體
　乾乾為大應在六三隂陽相得謂之大有慶夫以五
　之中正宜元吉矣今元吉猶在上者謂其大而且有
　慶也不計目前之福而考之於其旋子孫之慶寧有
　窮乎此之謂大有慶也非文王之孫子其誰足以當
　之哉
履卦序説
　子曰易有太極是生兩儀兩儀生四象四象生八卦
　八卦定吉凶吉凶生大業有物混成是謂太極天尊
　地卑是謂兩儀坎離震兑是謂四象乾坤艮巽是謂
　八卦然子言易有太極以至吉凶大業於是乎生前
　此數者既已興於爻象之中矣愚讀易至履卦始得
　四象八卦之説知聖人之所以示我者獨詳言之今
　夫揔六畫而成卦謂之履者太極之象也係之曰兑
　下乾上者兩儀之象也初至三為兑二至四為離三
　至五為巽四至上為乾此則兩儀生四象也初為兑
　五亦為兑二為離四亦為離四為乾上亦為乾惟六
　三一卦上體為巽下體亦為巽此則四象生八卦也
　八卦成而吉凶可定吉凶定而後大業於是乎生矣
　是故四象者卦之所以立也八卦者爻之所以分也
　不知四象无以盡一卦之性不知八卦无以辨六爻
　之情八卦之在四象猶八極之在四方也言四象則
　八卦在其中矣故曰易有四象所以示也係辭焉所
　以告也定之以吉凶所以斷也夫四象者於數為七
　八九六於時為春夏秋冬於象為金木水火於德為
　仁義禮智然而是數者易之所以非其所有也易之
　所藏非其所示也若夫有而示之則於前之所陳非
　邪凡易之中有是四象所以示人者也雖以示之未
　之能察也聖人又係之辭焉如履虎尾素履之類所
　以告之也雖以告人未之能决也聖人又定之以吉
　凶如不咥人亨往无咎之類所以斷之也聖人之為
　後世君子可謂憂之深而愛之篤矣子曰文王既沒
　文不在兹乎天之將喪斯文也後死者不得與於斯
　文也雖然苟非其人道不虚行顔氏之子不幸早世
　仲尼之所為慟哭也葢家語所載者商瞿子木受易
　於夫子雖其學於今无傳然漢之言易者皆本其所
　自出也愚嘗疑之子木之賢與其答問於孔子之書
　夫豈人不足列於髙弟而乃以微言奥㫖傳之歟世
　人有子夏易説者其繆妄可讀而知矣舊傳韓嬰丁
　寛所著已不可考恐今本又非昔書近人晁説之以
　道自著其説名曰商瞿易傳子夏之書亦其類歟按
　春秋左氏卜筮之家頗用四象至漢以來言易者謂
　之五體而鄭𤣥虞翻王肅之流穿鑿傅㑹千岐萬轍
　使學者无所依據然後王弼一舉而廢之夫易象也
　廢虞鄭之言可矣而可以廢聖人之言乎且其言曰
　蹄者所以取兔得兔而忘蹄筌者所以取魚得魚而
　忘筌然則捨筌蹄而求魚兔弼亦知其不可矣自仲
　尼沒千有餘年斯文幸而未喪然聖人之意湮沒不
　明其去亡葢无幾近世易家頗悟王弼之失恨其燭
　理不明顧乃採拾魏晉諸儒之談王弼已棄之糟粕
　更取而陳之其為後學詆訶無足怪者然孟子有言
　理義者人心之所同然者也今之學者雖狥王弼之
　陋至於互體時有所合未嘗不致疑焉然其心以為
　聖人之所未嘗言而互體之説无一定之據不若王
　氏之簡且便也嗚呼此豈學者之罪哉今故取仲尼
　四象八卦之文略陳梗槩覽者得以考焉或問曰四
　象八卦如子之言則聖人曷不明以告人乎應之曰
　昔者伏羲氏始畫八卦也未嘗有六畫也而文王重
　之夫六畫者非文王之所造也自伏羲而有之矣文
　王之為六十四也未嘗有兑下乾上也而夫子陳之
　夫兑下乾上者非夫子之所造也自文王而有之矣
　文王之言曰履虎尾不咥人亨者由履之成卦而言
　之也夫子之言曰説而應乎乾上天下澤履者由兑
　下乾上而言之也今之所謂四象八卦者夫子既言
　之矣小子述焉如使聖人一一而告之則伏羲以來
　有不勝言者矣或者又曰聖人之經不可使易知其
　言曲而中其事肆而𨼆舉一隅不以三隅反則不復
　也今子𤼵聖人之奥而舉其四隅毋乃非聖人之意
　歟應之曰然吾罪也夫吾罪也夫雖然吾有不得已
　也自仲尼沒千有餘年未有能以一隅反者幸而得
　之又將𨼆而藏之吾懼失聖人之意也敢求明哲以
　正斯言紹興甲戌秋九月崇仁學易堂書
　
　
　
　
　
　
　
　
　周易經傳集解卷五
欽定四庫全書
　周易經傳集解泰否卷六
　　　　　　　　　　　　　宋　林栗　撰
　
　
　
　
序卦曰履而泰然後安故受之以泰泰者通也
　泰之成卦履之變也自履而泰乾反居下兑變為坤
　上下相易而成卦也乾反居下所以交為兑也兑變
　為坤所以順於乾也夫履也者自上履下乾履兑履
　虎尾也説而應乎乾是故履之而不吾咥也彼既心
　説而誠服矣然其情未交而志未通是以有虎之象
　焉雖不吾咥亦已危矣何者乾履於二而未有以交
　之也及乎降尊而就卑然後上下之情交通而無間
　斯可以相安而无不測之虞矣是故兑之象一也在
　履為虎在泰為妹由其情異而志殊也豈不擬諸形
　容而象其物宜也哉
泰小往大來吉亨彖曰泰小往大來吉亨則是天地交
而萬物通也上下交而其志同也内陽而外隂内健而
外順内君子而外小人君子道長小人道消也
　下乾上坤成卦曰泰者初為乾二為兑三為震四為
　坤乾為父坤為母震一索而得男兑三索而得女天
　尊地卑乾坤定矣卑髙以陳貴賤位矣今乾反在下
　則是天地易位而上下失序矣聖人之作易也何以
　知其天地之變而不為易位失序者乎以有震兑存
　乎其間也震也者乾坤之始交兑也者乾坤之終合
　也始也者萬物之所以生也終也者萬物之所以成
　也震上兑下者歸妹之象也歸妹天地之大義也天
　地不交而萬物不興歸妹人之終始也是故天地之
　始交也出乎震𤼵而為雷其終也入乎兑鍾而為澤
　皆氤氲之氣也謂之交泰不亦宜乎泰者通也人之
　血氣流暢心安體舒則謂之泰亦取通之義也泰小
　往大來吉亨何謂也曰三隂出而在外三陽入而居内
　陽日以長隂日以消陽為大隂為小故也以天地言
　之則天為大而地為小以上下言之則上為大而下為小
　以隂陽言之則陽為大而隂為小以健順言之則健為
　大而順為小以君子小人言之則君子為大而小人
　為小小往大來而係以吉亨者則是天地交而萬物
　通也上下交而其志同也天穹隆而上覆地旁薄而
　下承四時何由而行萬物何由而生天氣下降地氣
　上騰氤氲交通然後四時行而萬物生矣君尊而在
　上臣卑而在下百工何由而熙庶事何由而康上之
　情達於下下之情通於上歡忻相與然後百工熙而
　庶事康矣内陽而外隂春夏之所以𤼵生也内健而
　外順君子之所以成德也内君子而外小人君子道
　長小人道消天下之所以治也係之吉亨不亦宜乎
象曰天地交泰后以財成天地之道輔相天地之宜以
左右民
　天者乾也地者坤也天地交而萬物通所以為泰也
　后者上也民者下也上下交而其志同所以為泰也
　天地之道生成是也春省耕而補不足秋省歛而助
　不給所以財成其道而左右民也天地之宜四時九
　土是也析因夷隩敬授其時髙下肥磽教之樹藝所
　以輔相其宜而左右民也天者君象也地者臣民之
　象也君者所以治人也臣者所以輔相其君者也民
　者所以翼戴其上者也而古之王者憂民之飢而佐
　之耕憂民之寒而勸之桑憂民之暴露而教之乗屋
　憂民之勞苦而教之舟車至於鰥寡孤獨老弱貧窮
　皆使養生送死而無憾是以君而左右其民也得夫
　天地交泰之義矣孟子曰匡之直之輔之翼之使自
　得之又從而振德之此之謂也益稷篇曰予欲左右
　有民武王曰天佑下民作之君作之師天猶佑之而
　况君乎財與裁同古字通用
雜卦曰否泰反其類也
　三陽在下三隂在上此其所以為泰也然其在爻陽
　反上升隂反下接何也聖人以為陽升隂降自然之
　理若陽降而不能升隂升而不能降則是尊卑易位
　之象而非上下交感之義也天地之位不敢易也所
　交者其氣也君臣之位不可易也所交者其情也故
　雖乾下坤上而六五為君九二為臣不可易也乾震
　之中有兑象焉坤巽之中有艮象焉兑也者坤巽之
　類也而居乾震之中艮也者乾震之類也而在坤巽
　之内是謂反其類者也以九居二以六居五二氣感
　應有相與之意焉謂之陽則其象兑也謂之隂則其
　數九也謂之柔則其象艮也謂之剛則其數六也是
　謂反其類也者一剛一柔交錯成卦三陽以兑而上
　升三隂以艮而下接然後泰之交爻粲然而可見矣
初九拔茅茹以其彚征吉象曰拔茅征吉志在外也
　初九乾也以陽居剛而在下卦之下應乎六四之坤
　而連九三之震故曰㧞茅茹以其彚征吉震為萑葦
　故有茅象五體艮艮為首有㧞之之象茅之為物㓗
　白而叢生者也可以縮酒而祭天地可以包土錫命
　諸侯生於山林藪澤之中而用於宗廟朝廷之上賢
　人君子之譬也拔茅者舍短而取長人君舉賢之譬
　也茹茅之秀者以其可茹故謂之茹彚猶類也以其
　叢生故謂之彚拔其茹則其根牽引成叢而起君子
　見用則引其類而升之譬也六五為艮下連于三九
　三為震下連於初五之可拔及三而已而茹之所連
　遂及于初葢三陽同志而升初九與九三同體乎乾
　故曰成泰以上下交為義六四者初九之配也六五
　者九二之配也言初九而不及四六言六五而不及
　九二乃以九三言其義何也曰泰之言通也六爻以
　相通為義者也六五者泰之君也使五之拔止於九
　二而九三初六各從其配何以為泰乎六四者五之
　近臣也使初之從止於六四而六五上六各分其應
　是君臣俱有黨也何以為泰乎故曰天地交而萬物
　通也上下交而其志同也三陽同志而上升三隂同
　志而下接六爻同志而相與所以為泰之時也故於
　初陽進之始取諸拔茅連茹之象焉以明三陽同志
　而升故也三之言衆也舉一賢則衆賢萃於朝斯之
　謂泰矣故曰吉子曰拔茅征吉志在外也言三陽在
　内而其志在外也三陽在内而其志在外故以其類
　而征吉也
九二包荒用馮河不遐遺朋亡得尚于中行象曰包荒
得尚于中行以光大也
　九二兑也以陽居柔而在下卦之中應乎六五之艮
　故曰包荒用馮河不遐遺朋亡得尚于中行初為乾
　乾為郊二為兑兑為澤三為震震為萑葦郊野之外
　水澤所鍾而萑葦茅茨生焉荒之象也乾為人兑為
　澤震為足水澤之上人徙涉焉馮河之象也乾為
　郊野遐之象也坤為衆朋之象也荒者茅塞而不治
　人之所弃也馮河者進取而不顧人之所疾也遐者
　疎逺而易遺朋者親近而難忘者也惟六五之君以
　柔居尊不畜三陽而返其坤巽之類故荒者吾能包
　之馮河吾能用之疎逺之賢无遺於野而朋比之衆
　自散於朝則可謂皇極之君矣尚猶配也中行謂二
　也有皇極之君必有中行之臣説而應之故六五得
　配于九二以成交泰之治也何者以六居五以九居
　二履中正之位无剛柔之偏故也孔子曰不得中行
　而與之必也狂狷乎征者進取狷者有所不為也又
　曰道之不行也我知之矣賢者過之不肖者不及也
　荒與馮河孔子之所謂狂狷過不及者歟何者以陽
　居剛而不得乎中故也刳胎殺天則麒麟不至覆巢
　毁卵則鳯凰不翔西伯養老而太公歸之燕昭禮士
　而樂毅從之包荒得尚于中行不亦宜乎子曰包荒
　得尚于中行以光大也其六五之謂矣二五相與剛
　柔迭居是以互言其義也
九三无平不陂无往不復艱貞无咎勿恤其孚于食有
福象曰无往不復天地際也
　九三下體為乾上體為震以陽居剛而在下卦之上
　應乎上六而承乎六四二爻皆坤而四又巽也故曰
　无平不陂无往不復陽為平隂為陂陽為往隂為復
　三陽之進至是極矣當泰之初陽自下升故不嫌於
　居剛至於九二居柔得中上應六五以成交泰之道
　古之明君良臣同德相須無為而治者由此也至於
　九三道已隆矣時已極矣持盈守成兹為難矣而三
　又以陽居剛行過乎中體乎剛健而資之以太躁及
　其勢力進而迫之以乾迫坤以震迫巽以九三迫四
　以至剛迫至柔物極則反理勢然也髙岸為谷深谷
　為陵无平不陂之義也寒往則暑來暑往則寒來无
　往不復之義也以坤易乾以巽易震平者陂矣往者
　復矣而否之象見矣是以聖人憂之而為之戒焉若
　曰勿極其平庶幾不陂勿窮其往庶幾不復世之君
　子當極盛之時視其力足以誅鋤小人視其威足以
　鞭笞四夷必極其平窮其往而後已此小人之所以
　復用而四夷之所以復强也子曰人而不仁疾之已
　甚亂也故曰艱貞无咎勿恤其孚于食有福書曰無
　疆惟休亦大惟艱又曰無疆惟休亦無疆惟恤恤之
　言憂也勿者甚之之辭也猶言太極矣能勿憂乎以
　乾迫坤以震迫巽可謂无往矣以坤遇乾以巽遇震
　可謂其孚矣弗圖其難則患生於所易弗虞其變則
　憂在於所孚方泰之時惟見其易豈知其難惟信其
　孚豈慮其變是以平陂往復常在循環反掌之間耳
　古之君子為能見其易而思其難見其孚而不忘其
　恤以艱為貞則可以免於咎以恤為孚則可以安樂
　飲食而保其福禄也故曰知難無難知憂不憂豈不
　信哉子曰无往不復天地際也為其乾坤相際之處
　隂陽往復之爻故係之以如此之辭也
六四翩翩不富以其鄰不戒以孚象曰翩翩不富皆失
實也不戒以孚中心願也
　六四上體為坤下體為巽以隂居柔而在上卦之下
　乗乎九三而應在初九二爻皆乾而三又震也故曰
　翩翩不富以其鄰翩翩羣飛而上之象三陽在下以
　其彚而升故有拔茅之象三隂在上以其羣而下故
　有翩翩之象焉鄰謂四也自六五而言之四上皆鄰
　也陽為富貴隂為虚貧小畜之九五能用其鄰者為
　其富也今以六居五則不富矣所以能用其羣者豈
　非其中心之所願故歟故曰不戒以孚坤之從乾巽
　之從震艮之從兑其自志願不待告戒而自孚矣子
　曰翩翩不富皆失實也不戒以孚中心願也或曰九
　三六四其為孚一也三言勿恤其孚四言不戒以孚
　其不同何也曰三者陽進之終不憂則變矣四隂之
　始降又何戒之有哉或曰乾下坤上所以為泰之始
　子之論陽升隂降則是不交也而何以為泰乎故舊
　説皆云陽樂上復隂樂下復九三過中有平陂往復
　之義至於四六則又過矣故三隂同志而下復其所
　是泰極則否之義也曰未之思耳九二包荒得尚于
　中行六五歸妹以祉元吉學者莫能改也初九拔茅
　茹以其彚征吉學者亦莫能改也奚獨疑於四哉若
　初九以其彚征六四復其所而不應何由吉而亨乎
　自三以往泰即為否如六五者又過於四何以元吉
　乎隂陽相求物之情也何以言陽樂上復隂樂下復
　乎故曰天地之位不可易也所交者其氣也君臣之
　位不可易也所交者其情也六四上承六五下接九
　三而應於初九體乎柔巽以逮三陽其近臣之象乎
　或曰九三剛中與五為配大臣之象也又以六四當
　之何以别其人乎曰剛中者所以輔弼其君也柔巽
　者所以汲引乎賢者之大臣也豈一而足哉記曰大
　臣不可不敬也邇臣不可不慎也學者又何疑焉
六五帝乙歸妹以祉元吉象曰以祉元吉中以行願也
　六五艮也以隂居剛而在上卦之中應乎九二之兑
　故曰帝乙歸妹五居天位有帝乙之象兑為少女有
　歸妹之象説者皆以歸妹為嫁女之義伊川程氏曰
　帝乙商之賢王始制王姬下嫁之禮法者也愚竊謂
　不然帝乙居尊而嫁其女於二二之象為君乎抑為
　臣乎以為臣則女之所歸有夫道矣以為君則帝乙
　在上而二又為君於人無據矣妹者兑也而帝乙之
　所自出在室曰女在塗曰婦則五當為兑不在二矣
　以意逆之帝乙行親迎之禮者也六五為帝九二為
　妹賢人君子檢飭其身修之於家行之於鄉凛乎如
　季女之不可犯也而六五之君能降尊而為之禮然
　後九二之臣説而應之艮兑相與交感之象也帝乙
　歸妹不其然歟故曰以祉元吉五以祉而錫二二以
　祉而歸之上上下相與可謂元吉矣子曰以祉元吉
　中以行願也二五得中而行其所願元吉也宜哉
上六城復于隍勿用師自邑告命貞吝象曰城復于隍
其命亂也
　上六坤也以隂居柔而在一卦之上應乎九三之震
　故曰城復于隍坤為土震為動有版築之象焉髙城
　而濬隍増其土而穴其上穴之不已城復于隍矣此
　乃泰極則否之義也坤本在下而位於上猶之以土
　為城也至於上六極其髙矣而九三之震追而迫之
　其復于隍不亦宜乎國之興也其累之非一日窮其
　力而壞之者多矣可不戒哉泰之為卦以乾下坤上
　而成其在六爻以陽升隂降為義初四升降之始故
　有拔茅翩翩之辭二五升降之中故有歸妹得尚之
　義三上升降之極故有往復城隍之象焉故曰勿用
　師自邑告命貞吝坤為衆為邑故有用師自邑之象
　焉行師出令國之所以廢興存亡者也不出於國而
　出於邑為貞吝之道也子曰城復于隍其命亂也夫
　為城者豈故穴而頽之哉以其命出於衆无所適從
　千人築之萬人穴之城之不頽未之有也或曰城復
　于隍亂亡之象矣不曰凶而曰吝何哉曰泰之六爻
　皆有相應之義至于上六窮上及下乃入于否亂則
　成矣而未至於亡也然則城復于隍其紀綱敗壞之
　象乎用衆而衆不從告命而命不行以是為羞吝而
　已吝猶不改凶可逃乎
　
　
　
　
序卦曰泰者通也物不可終通故受之以否
　否之成卦泰之反也乾下坤上所以為泰也坤下乾
　上所以為否也泰者通也否者塞也泰者闢也否者
　闔也一通一塞一闔一闢如寒暑之相推如昏明之
　相代物理之常雖天地聖人有不能逃也所貴乎聖
　人者為能消息盈虚知進退存亡而不失其正乗其
　機㑹有以變而通之如使天地无時而不交萬物无
　時而不通則是有旦而无夜有春夏而无秋冬也故
　曰物不可以終通受之以否其與時偕極之義乎
否之匪人不利君子貞大往小來彖曰否之匪人不利
君子貞大往小來則是天地不交而萬物不通也上下
不交而天下无邦也内隂而外陽内柔而外剛内小人
而外君子小人道長君子道消也
　下坤上乾成卦曰否者初為坤二為艮三為巽四為
　乾乾為天巽為風艮為山坤為地上天下澤其卦為
　履上天下地不曰卑髙以陳乎聖人取諸貴賤之位
　而遂以為上下不交者以有巽艮存乎其間也巽為
　風艮為山艮為少男巽為長女山之與風少男之與
　長女異乎交感之義也坤下艮上為剝巽下乾上為
　姤姤者柔遇剛也剝者柔變剛也皆隂長陽消之象
　也謂之否塞不亦宜乎是故姤者否之始剝者否之
　終也否之匪人不利君子貞大往小來何也曰天地
　泰矣變而否之者非小人為誰不謂之小人而謂之
　匪人者甚之之辭也今夫内陽而外隂者人之受形
　而生也内柔而外剛者人之所以氣反而死也是故
　剛健以立身柔巽以接物斯之謂人道矣反此者非
　人也在易初二為地三四為人五上為天泰之三四
　内陽而外隂天地之所以交而人道之所以立也今
　否之三四内柔而外剛反天地之和變人理之正謂
　之匪人不亦宜乎自昔天下之亂未嘗不起於民窮
　而主不恤下怨而上不知其所以下怨而上不知者
　必有邪佞匪人壅蔽於其間也飛廉惡來趙髙石顯
　其人也自今而視之其小人乎其匪人乎六三之謂
　匪人九四之謂君子匪人得志其不利於君子必矣
　然而君子者豈以其不利而易其節歟貞固守之斯
　謂之君子也矣三陽在上不交於隂君子之貞亦如
　是爾臨川王氏曰否之匪人者天也非人之所能為
　也嗚呼不幾於一言而喪邦乎大往小來者泰之反
　也天氣不下降則雲雨不施地氣不上騰則大明不
　升萬物之所以不通也下之情不上達則君疑其臣
　而惡其民上之情不下通則民怨其君而疾其長天
　下之所以无邦也内隂而外陽秋冬之所以歛藏也
　内柔而外剛小人之所以敗德也内小人而外君子
　小人道長君子道消天下之所以亂也或問消長曰
　長如草木之長消如霰雪之消堯舜之時比屋可封
　文武之興民皆好善非盡滅小人而更生君子也君
　子道長小人變而為之也桀紂之時比屋可誅幽厲
　之興民皆好暴非盡滅君子而更生小人也小人道
　長君子化而為之也董仲舒曰積善在身猶長日加
　益而人不知也積惡在身猶火消膏而莫之覺也此
　消長之義也自復至泰自姤至否隂陽消長應其爻
　乎
象曰天地不交否君子以險德避難不可榮以禄
　天地不交其卦為否君子觀此象以險德避難雖欲
　髙爵厚祿係而維之有不可得矣世之君子當无道
　之朝進不得行其志徒觸險難之機然而莫之避者
　非無周身之智也膏粱芻豢必求口體之充金玉錦
　繡必飽妻子之欲利害迫於中而榮辱眩其外故貪
　禄而忘反以及於禍也險德避難不亦可乎孔子曰
　邦無道穀恥也又曰邦無道富且貴焉恥也既以為
　恥矣又可得而榮之哉
雜卦曰否泰反其類也
　否之反其類與泰一也坤巽之中有艮象焉乾震之
　中有兑象焉兑也者坤巽之類也而居乾震之中艮
　也者乾震之類也而在坤巽之内是謂反其類者也
　以九居二以六居五謂之陽則其象兑也謂之隂則
　其數九也謂之柔則其象艮也謂之剛則其數六也
　是謂反其類者也然泰以天地交為義所謂反者陽
　升而隂降也否以不交為義所謂反者艮下而兑上
　也艮下兑上雖有交感之義而九五六二則无相與
　之意焉是故否之六爻上下不交三隂合而與否者
　也三陽合而傾否者也六以二反其類故有包承之
　象九五反其類故有其亡之戒也或曰子以艮巽不
　合明乾坤之不交而以艮兑言交感之義毋乃自為
　不情歟曰重卦之坤艮巽乾著矣所謂兩儀生四象
　也反而取之益之以乾兑震坤然後八卦具而六爻
　之情狀畢見矣所謂四象生八卦也卦之相推取諸
　四象而六爻之相錯得不以八卦定其吉凶乎此序
　卦雜卦之所以異也
初六拔茅茹以其彚貞吉亨象曰拔茅貞吉志在君也
　初六坤也以隂居剛而在下卦之下應乎九四四乾
　震也在否之時乾坤不交故曰拔茅茹以其彚貞小
　人用事固已迸逐君子而外之矣然隂柔之資識慮
　寡暗外无以服衆心内无以决庶務其勢必將挽回
　君子以為已之用君子者苟貪利而從之是亦小人
　而已矣故因九四之不交於初而著其義焉初六六
　三以隂居剛其聲音顔色􁀿􁀿然雖欲挽回君子宜
　其望而去之矣必也六二之柔順包而成之庶幾君
　子之肯從也四體震震為萑葦二體艮艮為子故有
　拔茅之象焉二四同體二之所拔者四也拔茅者自
　上而揠之則其根牽引成叢而起固其宜也自下而
　挽之未有能拔之者也以其彚貞不亦宜乎故曰吉
　亨於初言征則其類無不征矣於四言貞則其類无
　不貞矣尺蠖之屈以求信也龍蛇之蟄以存身也欲
　存其身而不能蟄無自而能存矣欲求其信而不能
　屈無自而能信矣以其彚貞而係之吉亨不亦宜乎
　子曰拔茅貞吉志在君也所謂君者九五之謂乎九
　四之類志皆從五而六二之徒欲挽而取之不可得
　矣
六二包承小人吉大人否亨象曰大人否亨不亂羣也
　六二艮也以隂居柔而在下卦之中應乎九五之兑
　故曰包承隂為虚陽為實隂為卑陽為尊以虚而包
　實以卑而承尊故二之與五有包承之象矣艮為山
　兑為澤澤在山上又有包承之象焉當否之時下卦
　二隂皆小人也而六二以隂居柔體艮而得中獨能
　反其朋類以包承九五故曰小人吉大人否亨以隂
　柔之資而欲為剛健之事必不可矣惟能用其柔順
　以包容而承事焉小人之行於斯吉矣然九五之大
　人為以其善事已而下與之交則小人之黨日盛而
　君子之道无由亨也必因時而否焉斯可以全君子
　之羣而不亂於小人之黨否之而亨不亦宜乎或曰
　所以為否者上下不交也以否濟否何由亨乎曰三
　陽在外而三隂在内君子為客而小人為主若又與
　之交則是與之為否也隂日以長陽日以消由否而
　為剝無所不至矣三陽同志與時俱否須事之㑹從
　而傾之斯為亨矣故子曰大人否亨不亂羣也
六三包羞象曰包羞位不當也
　六三上體為巽下體為坤以隂居剛而在下卦之上
　近於九四而應在上六二爻皆乾而四又震也包羞
　坤為囊巽為伏故有包羞之象三以隂柔不中而竊
　處非據欲以包三陽以坤包乾以巽包震而三陽同
　志皆莫之與且將協力而傾之三之所包得羞而已
　故子曰包羞位不當也否之時六三不當其位而遏
　三陽之衝為否之至也彖之所謂匪人者斯之謂與
九四有命无咎疇離祉象曰有命无咎志行也
　九四上體為乾下體為震以陽居柔而在上卦之巽
　近為六三而應在初六二爻皆坤而三又巽也故曰
　有命无咎方否之時三隂進而消陽四當其衝以乾
　遇坤以震遇巽而六二之艮又將挽而拔之宜若有
　咎矣然四體乎乾震其志上行當三隂之進屹然獨
　立謂夫窮達死生我則有命是以求福而不回見危
　而不懼獨以其身當横流之衝以俟休否不期三陽
　同志否終則傾斯為无咎矣故曰疇離祉疇類也離
　麗也缾罄則罍恥唇亡則齒寒四之知命豈徒无咎
　而已三陽之疇皆得麗其祉福焉子曰有命无咎志
　行也君子志在行道豈以小人之奉承而易其守哉
　或曰泰至上六而復變否至九四而已革何哉曰泰
　以上下交為義隂陽志同故初與四二與五交而成
　泰至其極則三與上交而義以變矣否以不交為義
　隂陽異志故三隂合而為否三陽合而傾否否至上
　九而後傾而四之志則同矣
九五休否大人吉其亡其亡係于苞桑象曰大人之吉
位正當也
　九五兑也以陽居剛而在上卦之中應乎六二之艮
　故曰休否休息也兑為説艮為止故有休否之象當
　否之時上下不交而有九五之大人出而救之本剛
　健之資而體乎和説之道上比羣陽而下應於二然
　後民有息肩之所故大人吉大人者以天下為心者
　也視天下之溺猶已溺之視天下之飢猶己飢之也
　出而休否斯為吉矣故又曰其亡其亡係于苞桑桑
　之木深根而難拔者也苞叢生也九四為震震為木
　三陽同志故有苞桑之象焉六二在否之世小人之
　能包承者也五不之應則无以休天下之否然受其
　包承則小人將遂得志矣惟九五之大人能與三陽
　同志兢兢朝夕畏小人之為禍雖居九五之尊而常
　有其亡之戒然後能係于苞桑以自固焉震東方也
　在草為茅在木為桑三陽同志在茅為彚在桑為苞
　言其枝則取諸茅言其係則取諸桑也知此者可以
　言象矣子曰大人之吉位正當也以其位之正當是
　以謂之大人以其位之不當是以謂之匪人也又曰
　危者安其位者也亡者保其存者也亂者有其治者
　也是故君子安而不忘危治而不忘亂是故身安而
　國家可保也唐明皇親平内難憲宗剗削方鎮可謂
　休否之大人矣開元之治壞於李林甫楊國忠元和
　之功敗於皇甫鏄李逢吉葢不念其亡而昧苞桑之
　義也可不戒哉
上九傾否先否後喜象曰否終則傾何可長也
　上九乾也以陽居柔而在上卦之上應乎六三三坤
　巽也故曰傾否天傾西北乾為天為西北之卦故有
　傾否之象當否之世乾坤不交至其極也自上而下
　則傾否之象也六三在否乗時而竊位上下之與葢
　俟時而傾之矣决水於千仞之谿建瓴於髙屋之上
　其傾否之勢乎故曰先否後喜上卑下髙故先否自
　上而傾故後喜也或曰九五非救否者與曰五傾否
　之主也世方否塞有大人者出而救之汔可小休而
　已至於上九時已極矣勢己隆矣從而傾之若决江
　河莫之能禦矣武王克商散鹿臺之財𤼵鉅橋之粟
　驅飛廉惡來於海隅而戮之蕩滌氛妖宣暢湮鬱傾
　否之義其斯之謂矣子曰否終則傾何可長也葢所
　以勉君子為善之心懲小人貪亂之志可謂深切著
　明矣物極則反道窮則變泰之君子艱貞否之小人
　包羞下卦之中也及乎上卦之終則泰復而否傾矣
　
　周易經傳集解卷六
欽定四庫全書
　周易經傳集解同人大有卷七
　　　　　　　　　　　　　宋　林栗　撰
　
　
　
　
序卦曰物不可以終否故受之以同人
　同人否之變也自否之同人變初六六三二爻而成
　卦坤之六二既己包承乎乾矣否之者其初與三乎
　初與三變而為離則否之匪人同乎人矣匪之為言
　與人異趣也同之為言與人同欲也離為麗乾為人
　麗乎人者與人同欲矣否之九五雖有九四上九之
　助可以乗其勢而傾之然上下不交猶未離乎否也
　何者六二在二隂之中同乎二隂而不同乎九五也
　二隂變而為剛六二上有正應同乎九五而不同乎
　二剛也同乎二隂則六二為小人同乎九五則六二
　為君子人之在否未有不思求通者也方否之時六
　二包承而九五不應者以其心之未可保也既己變
　而為離矣離為陽心之宅也離為火心之屬也離為
　中虚心之官也上下无隂以分其志獨以一柔居五
　陽之中九五居尊是以正應則六二之心可知矣火
　之為物髙明而上達者也心之官則思思則得之矣
　然則同人之義其同心之謂乎
同人于野亨利涉大川利君子貞彖曰同人柔得位得
中而應乎乾曰同人同人于野亨利涉大川乾行也文
明以健中正而應君子正也惟君子為能通天下之志
　下離上乾成卦曰同人者初為離二為巽自三以往
　為乾離為火巽為木為風乾為天天有形而在上火
　无形而在下雖欲同之不可矣焚之以火而鼔之以
　風則火之光明上達於天矣此卦之所為同人也同
　人于野亨何謂也曰二五相遇也子曰柔得位得中
　而應乎乾曰同人同人于野亨乾為郊郊野者天地
　之際也同于宗則吝同于野則亨以其得位得中而
　應乎乾所以謂之同人而係以亨于野之辭也舊謂
　皆連下文以為義皆失之矣火雖炎上而焚於一室
　之中未必達于天際燔於郊野无所障礙斯能上達
　矣古者祭天於郊燔柴以告其成出於此歟人之羣
　居飲食言笑未必其誠同者也心之所期志之所向
　卒然相遇於郊野之中一言而相契者豈非其貞同
　故歟古諺曰白頭如新傾葢如故此信有之矣利涉
　大川何謂也子曰利涉大川乾行也謂五應二也九
　四有乾兑焉兑為澤乾為大大川之象也六二為巽
　巽為木為風利涉之象也六二雖有同人之志而隔
　於二陽不能自達九五以乾之健出於險難之中斯
　為利矣故曰利貞明六二非涉川之才而九五與之
　同心故也利君子貞何謂也子曰文明以健中正而
　應君子正也謂二應五也離為文明乾為健二五中
　正而相應二逺於五而近於三三以强暴而乗陵之
　二不能貞則同於宗矣為其文明以健中正而應必
　能貞固守之以從其配險難既平與五相遇斯為利
　矣故曰君子貞也五為大人六二為君子離性上行
　是以謂之君子也夫子既已釋其文又從而歎美之
　曰惟君子為能通天下之志君子也者民之望也君
　子之所歸民之所歸也同人之時六二上應九五豈
　其一身而己哉葢天下視之以為通塞也自否以來
　天下之志未嘗不欲通於五也三四為難二不能貞
　則自陷於邪亦无自而通矣惟君子能正其心天下
　之志所由通也離為心而在乾之下故其象為天下
　之志豈不然哉武王曰受有臣億萬惟億萬心予有
　臣三千惟一心武王之臣不啻三千矣又曰受有億
　兆夷人離心離德予有亂臣十人同心同德至於伊
　尹則曰惟尹躬暨湯咸有一德而已嗚呼何其言之
　不廣也其二人同心之義乎二人同則何有於十人
　十人同則何有於三千三千同則何有於億萬同於
　此者至寡同於彼者至衆非君子其孰居之
象曰天與火同人君子以類族辨物
　天者乾也火者離也天道下際火性上炎是故與之
　為同人也君子體之以類族而辨物類其族則離坤
　為宗乾坎為類辨其物則坤坎為比坤離為明夷乾
　坎為訟而乾離為同人矣故曰方以類聚物以羣分
　此之謂也自昔人君未嘗不欲逺邪而近正親君子
　而疎小人然而姦佞滿朝忠良去位至于危亡而不
　悟者葢有以正為邪以邪為正以小人為君子以君
　子為小人者矣良以不知類其族而辨其物故也君
　子小人之異趣猶水火之不相入也知炎上之性必
　同乎乾潤下之性必比乎坤則君子小人不能逃其
　鑒矣水之在地血脈流通故以无所不比為比火之
　通天一縷耳故以无所不同為同也説卦離為乾卦
　亦以其物而辨之與
雜卦曰同人親也
　同人為卦以乾離合志而成其在六爻以二五同心
　為義然卦惟二隂五陽所欲同也三四介於二五之
　間皆欲據二而同之人之中正非三四之所能陵也
　不得其心而脅之以勢豈得而同之哉是故上下兩
　爻皆有同人之辭而三四兩爻乃有伏莽乗墉之象
　以其失同人之義故也何者同人之時剛柔上下皆
　有相親之意不患其不同而患其不正也二五之同
　心斯可謂中正者矣初之同二出於无心也上之同
　五葢有不得已焉者也
初九同人于門无咎象曰出門同人又誰咎也
　初九離也以陽居剛而在下卦之下上无其應而近
　于六二故曰同人于門无咎初之於二有出門相遇
　之象同人之時二五相應初九六三以近而同宜若
　有咎矣然初體乎離二體乎巽无配合之義初在二
　下不隔五路无乗陵之象其出門而同人乎出門而
　同孰非同人四海之内皆兄弟也夫誰咎之哉故子
　曰出門同人又誰咎也
六二同人于宗吝象曰同人于宗吝道也
　六二巽也以隂居柔而在下卦之中應在九五而承
　於九三連於九四故曰同人于宗吝異體為配同體
　為宗異類為配同類為宗宗也者其族類也三四有
　離兑之象焉而九五則純乾也是故二於五為配而
　於三四為宗矣何者二三四為同體巽離兑為同類
　故也以其皆體乎乾故有同人之意以其兼乎離兑
　故有宗黨之嫌焉同於宗黨羞吝之道也或曰二之
　所以為同人者中正而應也乃有同宗之吝何哉曰
　吉凶无常惟人所召六二以離之中爻而體乎巽謂
　其居中守正有應在五而其性炎上故曰同人于野
　亨謂其以隂居柔體乎卑巽而承於九三故曰同人
　于宗吝亦其在象也知其為離而未知其為巽也故
　直言于野之亨及其在爻巽體成矣故有于宗之戒
　也然二不體巽亦无以自存於三四之間矣同于宗
　則吝同于野則亨君子之志於斯也可不自求本心
　而擇其去就也哉
九三伏戎于莽升其髙陵三嵗不興象曰伏戎于莽敵
剛也三嵗不興安行也
　九三上體為乾下體為離以陽居剛而在下卦之上
　上无其應而乗乎六二之巽故伏戎于莽升其髙陵
　離為戈兵巽為伏為蕃鮮故有伏戎于莽之象巽為
　髙三居下卦之上而乗乎巽故有升其髙陵之象同
　人之時六二九五同志相應九三以其道近欲據而
　有之憚五之剛健故伏戎于莽以敵之憚三之中正
　故升其髙陵以脅之然五之剛健非三之所能敵也
　二之中正非三之所能脅也故曰三嵗不興離為麗
　而在巽兑之中故有三嵗不興之象卦唯一隂五陽
　皆欲同之三與五同功而近於二其困而不反宜哉
　故子曰伏戎于莽敵剛也三嵗不興安行也四以陽
　居柔逺於二而近於五猶有困而反則之理三以陽
　居剛逺於五而近於二自以為當然則安而行之矣
　或曰柔得位得中而應乎乾是之謂同人九三亦乾
　也而无相與之義何哉曰易之為書唯變所適三四
　者變化之地也上无九五則三四得為乾象矣九五
　之乾純而不雜三四之乾雜以離兑九五之乾中正
　而在天位三四之乾不中不正而在上下之交是以
　即其變而言之也天无二日民无二王九五而在上
　而九三猶欲為乾不可得矣此二之所為去就也
九四乗其墉弗克攻吉象曰乗其墉義弗克也其吉則
困而反則也
　九四上體為乾下體為兑以陽居柔而在上卦之下
　下无其應而乗乎九三之離連於六二之巽故曰乗
　其墉弗克攻吉離為中虚巽為髙九三升其髙陵矣
　四又乗之故有乗墉之象二應在五三又伏戎四非
　其敵故有弗克攻之象夫同人者同心之謂也欲與
　人同而不得其心至於乗墉以迫内外无與入于二
　剛之間宜其弗克攻也乗墉弗克宜若有咎矣然而
　係之吉者何也二五之應三四難之三不能得於二
　而况四乎四以居柔其弗克攻困而能反愈於九三
　逺矣同人之時上下親附叛則討之服則舍之九四
　之吉不亦宜乎故子曰乗其墉義弗克也其吉則困
　而反則也義之言宜也
九五同人先號咷而後笑大師克相遇象曰同人之先
以中直也大師相遇言相克也
　九五乾也以陽居剛而在上卦之中應在六二而隔
　於三四故曰同人先號咷而後笑大師克相遇九五
　六二彖所謂同人于野亨是也五為乾乾西北也二
　為巽巽東南也三為離離東方也四為兑兑西方也
　乾巽之相從也涉乎離兑然後相遇於坤乾之在坤
　故曰野野者天地之際也乾坤之交必越乎兑兑為
　口故有號咷之象方其未相見也不免於號咷及其
　既克而相遇於野宜其油然而笑也詩不云乎未見
　君子我心悲傷亦既見止亦既覯止我心則夷或曰
　六二之義既取諸巽則何以明天火同人之義乎曰
　取諸巽者非同乎巽也取諸離者亦非同乎離也由
　巽而達乎乾則離兑之類无不同矣巽離兑皆同則
　凡在坤者无不同矣六二之象在卦為離在爻為巽
　其位則二也地二生火是故謂之離中虚其在五行
　火出於木是故卦取諸離爻取諸巽凡以明乾坤之
　義而已矣故曰物不可以終否受之以同人此之謂
　也子曰同人之先以中直也二五中正故有中直之
　象其中甚直而困於强梁故至於號咷也大師相遇
　言相克也九五為大六二為師二爻同志故其象得
　以互稱二五俱克故以相遇為文也二五同心人莫
　能間君臣之義夫婦之道无易於此矣故曰君子之
　道或出或處或黙或語二人同心其利斷金同心之
　言其臭如蘭美之至也二出而五或處二黙而五或
　語出處語嘿雖不同而心則同也及其出也則利可
　以斷金及其語也則其臭如蘭矣金者剛也乾為金
　兑亦為金九五為乾離九四為乾兑故有斷金之象
　蘭也者言其臭味同也蘭生深林去人愈逺而香氣愈
　盛離以他臭則其香變矣言君子之不可雜以小人
　也六二之君子其可以比德於蘭乎九五與之同其
　臭味都俞賡歌不謀而同聞其言者如入芝蘭之室
　矣夫子歎美形容之若此而學者不勝異説以謂二
　五而不能大同吁可怪矣三四皆欲其隂非五之所
　得同也同乎六二則天下大同矣六二守正以疏九
　五而責以不能大同豈不謬哉使二義當泛應則一
　隂而受五陽焉知其不能大同也伊川程氏曰先隔
　則號咷後遇則笑矣乃私昵之情非大同之體也夫
　人乖離則悲遇合則喜悲則號咷喜則歡笑此天下
　之至情也今使之乖離勿悲遇合勿喜悲勿號喜勿
　笑是率天下為偽而已豈聖人之意乎
上九同人于郊无悔象曰同人于郊志未得也
　上九乾也以陽居柔而在上卦之上下无其應而乗
　乎九五五亦乾也故曰同人于郊无悔乾為郊野九
　五曰野上九曰郊以逺近言之也序曰與人同者物
　必歸焉同人之時二五同心天下莫不同矣苟非憑
　陵强暴之徒皆有同人之人也是故初九在二之下
　不為九五之難自門而出即同於二無心而同者也
　同於二則同於五矣上九在五之上下為六二之難
　自郊而入即同於五不得不從者也同於五則同於
　二矣凡易之情近而不相得則凶或害之悔且吝初
　上二爻皆處不争之地是以不罹於咎悔也然二五
　既遇于野而上九方候于郊是以未得其志焉矣故
　曰同人于郊志未得也或曰初為門二為宗三為莽
　四為墉五為郊野則逺之極也上逺于五而反為郊
　何哉曰邑外謂之郊郊外謂之野則野為逺矣野之
　外又有郊焉郊之外又有邑焉不又逺乎哉此上九
　之所以為郊也
　
　
　
　
序卦曰與人同者物必歸焉故受之以大有
　大有成卦同人之反也大有也者有天下之大也剛
　為大而柔有之乾為大而離有之也同人大有皆一
　柔而五剛同人之柔在於臣位其所同者九五而已
　是以謂之同人也大有之柔居於尊位上下諸陽皆
　為所有所以謂之大有也不曰有大而曰大有者柔
　得尊位居大而有之其所有者盛大而富有是以謂
　之大有也夫同人之時二五同心天下莫不同矣然
　而未能有之何也為其以九居五无含𢎞之義是以
　羣陽並争而未知所歸也六二九五既已相遇于野
　矣然後感應以相與反而易之以六居五則包含容
　納无所不至五陽雖欲无歸不可得也孟子曰大舜
　善與人同舍己從人樂取諸人以為善自耕稼陶漁
　以至為帝无非取諸人者又曰所欲與之聚之所惡
　勿施爾也民之歸仁也猶水之就下獸之走壙也此
　大有之所以次同人也或曰實不能以畜實虚則能
　之剛不能以有剛柔則能之此則大小畜大有之義
　也然以柔有剛以小畜大其義則一而已既曰小畜
　而又曰大畜既曰大畜而又曰大有何也曰小畜者
　畜之者小也六四是也大畜也者畜之者大也大有
　者有之者大也六五是也能畜之者未必能有之也
　以有六四之分其應也是故小大畜以小大為差大
　畜大有以畜有為辨也隂為小而謂之大何也以其
　居於天位是以謂之大也
大有元亨彖曰大有柔得尊位大中而上下應之曰大
有其德剛健而文明應乎天而時行是以元亨
　下乾上離成卦曰大有者初為乾二亦為乾三為兑
　四為離離麗也兑説也乾健也柔而麗者有之矣健
　而麗者未之聞也然而遂以為大有何哉以有兑象
　存乎其間也雖天下之志從而以柔説行之其麗也
　宜矣是故得而有之也晉卜偃為文公筮遇大有之
　暌曰是卦也天為澤以當日去暌而復亦其所也大
　有之暌則變為兑也去暌而復大亦乾兑離之象矣
　由是言之春秋以來卜筮之家未嘗不用四象而魏
　晉諸儒取而日陳之或謂之互體或謂之卦變穿鑿
　傅㑹无所依據此四象之所以晦也大有元亨何謂
　也曰元亨利貞在天為四時在人為四德在易為四
　象四象具則四時成四時成則四德備乾坤之四象
　皆乾坤也萬物之所資始而資生也故係之元亨利
　貞以明始終之義也大有之四象其初二為乾故係
　之元亨者得乾之始而亨也同人之四象其三四為
　乾故係之利貞者得乾之保合太和也故子曰其德
　剛健而文明應乎天而時行是以元亨剛健者乾之
　元也文明者乾之亨也由剛健而文明故曰元亨由
　文明以剛健故曰利貞是之謂應乎天而時行者也
　卦以一柔為大有之主其配在乾故有應乎天之象
　也
象曰火在天上大有君子以遏惡揚善順天休命
　火者離也天者乾也火在天上為日為電惟其髙明
　下燭羣物斯无所不見矣君子體之以旌别淑慝惡
　者以遏善者以揚所以順天之休命也夫君子者何
　嘗无善善惡惡之志也盜憎主人曲士醜正苟非其
　時而不在其位乃抑揚暴白於其間適足以招咎而
　已故曰知我者其惟春秋乎罪我者其惟春秋乎民
　之多辟母自立辟今也天有休命黜幽陟明君子順
　之遏惡揚善斯其時也火在天上柔得尊位而應乎
　乾其順天休命之象乎
雜卦曰大有衆也
　小畜以一柔而畜五剛大有以一柔而有五剛畜之
　者寡所畜者衆有之者寡所有者衆其義一也小畜
　為寡大有為衆何也曰小畜臣也而五剛為之畜者
　以其寡也大有君也臣无二君天之制也是故不稱
　其寡小而言其衆大也是故六五在上九二者其所
　交也九四者其所攣也上九者其所尚也既丕應之
　矣至於九三居髙而弗克初九最逺而无交亦莫敢
　不應焉則其所有之衆大可知己是以謂之大有也
初九无交害匪咎艱則无咎象曰大有初九无交害也
　初九乾也以剛居陽而在下卦之下上无其應而承
　於九二二亦乾也故曰无交害匪咎艱則无咎當大
　有之初以健在下而无交於上斯害也已害也者非
　能為六五之害也以其无交則物害之矣大有初九
　即同人之上九也同人二五既已相遇於野而上九
　方俟于郊是以當大有之初而有无交之害也然而
　非其咎也其在同人而未得者以其微也其在大有
　而无交者以其逺也雖非其咎而以易行之妄動輕
　舉未有能免焉者也惟能艱難其身因二以從五斯
　可以免矣王者之興諸侯四夷有未臣者或以稽留
　而弗至或以阻絶而不通苟非其罪而又知其艱則
　不憚越裳重譯之勞而免於防風後至之戮矣又誰
　咎之哉子曰大有初九无交害也大有之時柔得尊
　位上下皆應而有以陽居剛无交於上者斯以為害
　而已矣
九二大車以載有攸往无咎象曰大車以載積中不敗
也
　九二乾也以陽居柔而在下卦之中應乎六五之巽
　故曰大車以載有攸往无咎大車以載在九四上九
　之中則四上為剛而五為柔四上為實而五為虚矣
　九二在於初九九三之中則初三為剛而二為柔初
　三為實而二為虚矣以九二上配六五則二為剛而
　五為柔二為實而五為虚矣凡易之情愛惡相攻而
　吉凶生逺近相取而悔吝生情偽相感而利害生千
　變萬化以極天下萬物之情狀斯之謂易矣可以一
　端而求之哉
九三公用享于天子小人弗克象曰公用享于天子小
人害也
　九三下體為乾上體為兑以陽居剛而在下卦之上
　上无其應而連於六五之巽故曰公用享于天子小
　人弗克古本享作亨左氏載卜偃之筮辭曰三遇公
　用享于天子之卦戰克而王享吉孰大焉然則今本
　作享亨之誤也三居下卦之上故有公侯之象與五
　同體乾巽相遇故有享于天子之象曲禮曰五官致
　貢曰享陽為富隂為貧當大有之時惟初九九三最
　為富盛初以逺而无友不獲於上則夫土地之廣人
　民之衆財貨之豐賢能之盛朝貢以時享于天子者
　其惟九三乎揚雄有言未有子富而父貧九三之富
　甲于天下此五之所以為大有也然三既體乎乾又
　體乎兑乾為君子兑為小人小人貴必驕富必侈驕
　侈之心不能自克則害于家凶于國其能以享于天
　子乎故子曰公用享于天子小人害也吉凶无常惟
　人所召詎不信哉
九四匪其彭无咎象曰匪其彭无咎明辨晳也
　九四下體為乾上體為離陽居柔而在上卦之下下
　无其應乗乎九三之兑承於六五之巽故曰匪其彭
　无咎彭音旁程氏曰彭盛貌詩曰行人彭彭駟騵彭
　彭皆盛多之謂也當大有之時六五為虚而九三為
　富六五為弱而九三為强然五天子也二六諸侯也
　九四介於三五之間逼於强臣宜若有咎矣以其體
　乎乾離乾者健也離者明也既明且健與五同志剛
　柔相濟虚實相補知九三之盛不能敵六五之柔不
　以其彭而下比焉斯為无咎矣故子曰匪其彭无咎
　明辨晳也晳字按齊辨作晰字章舌反尚書洪範明
　作哲曰哲時燠若並讀為哲丁列反二音並通或讀
　為哲白之晳非也
六五厥孚交如威如吉象曰厥孚交如信以𤼵志也威
如之吉易而無備也
　六五巽也以隂居剛而在上卦之中應乎九二而接
　九四四爻皆乾而四又離也故曰厥孚交如威如吉
　二五中行乾巽相遇可謂有孚矣柔上而剛下感應
　以相與可謂交如矣離為火巽為風火以風行故有
　威如之象也離為火巽為弧矢為號令𤼵號施令而
　天下畏之則戈兵弧矢之利有所不誡而威之所暨
　無逺弗届矣當大有之時以六居五宜若弱而无威
　然天下之所歸賢智之所輔以九三之强而不敢抗
　焉葢有不怒而威者矣以剛為强其强易弱以柔為
　强孰能禦之故老氏有言柔勝强天下之至柔馳騁
　天下之至堅无有入於无間然則柔得尊位大中而
　上下應之厥孚交如而遂獲威如之吉豈不信哉子曰
　厥孚交如信以𤼵志也威如之吉易而无備也有九
　二之賢故六五交孚以𤼵其志有九三之盛故六五
　簡易以至其威易而无備所恃者上下之應而已此
　所以為威也夫備禦之形生於不足天下有道守在
　四夷其大有之世乎
上九自天祐之吉无不利象曰大有上吉自天祐也
　上九離也以陽居柔而在上卦之上下无其應而乗
　於六五之巽故曰自天祐之吉无不利爻贊其美而
　不言其義象又无所𤼵明而繫辭乃曰天之所助者
　順也人之所助者信也履信思乎順又以尚賢也是
　以自天祐之吉无不利稽之爻象不得其説學者可
　不求其故哉或曰敢求其故曰是三德者六五之得
　也自天祐之者六五之志也不言於五而言於上也
　夫五者巽而交乎乾也柔而應乎剛也居尊而不自
　為髙也得中而上下應之也柔而巽也所以為順也
　中而應也所以為信也居尊而不自為髙也所以為
　能尚賢也巽為股是以為履離為心是以為思也交
　乎乾所以為天祐也上下應之所以為天人之助也
　不剛不柔𤼵而中節是以吉无不利也然而不言於
　五而言於上何也五以一柔居尊上下皆應當此之
　時有以剛明之才居於其上者屹其所尚之賢乎夫
　六五雖有信順之德交乎九二苟不能享上九之賢
　則失其所以為信順而虧其上下之應矣上又卦之
　終也六五之吉至於此而无不利也是故𤼵其端於
　五而要其成於上也係曰其初難知其上易知本末
　也初辭擬之卒成之終方大有之初六五之德未見
　也但言初九无交害艱則无咎而已至於上九則曰
　自天祐之吉无不利豈非初辭擬之卒成之終者歟
　故子曰大有初九无交害也大有上吉自天祐也玩
　味斯言厥有㫖哉或曰序卦曰有大者不可以盈上
　九一爻宜有悔厲而乃以吉无不利終之何也曰天
　之所祐人之所助滿而不溢髙而不危則夀考萬年
　子孫千世其誰曰不可哉
　周易經傳集解卷七
欽定四庫全書
　周易經傳集解謙豫卷八
　　　　　　　　　　　　宋　林栗　撰
　
　
　
　
序卦曰有大者不可以盈故受之以謙
　謙猶歉也歉然不自滿之貌也書曰滿招損謙受益
　子曰天道虧盈而益謙皆以盈滿對謙而稱也謙之
　成卦大有之變也自大有之謙變其四陽其不動者
　六五九三耳以六五而有九三可謂有大矣又益之
　以四陽則其所有者不亦盛大而富有乎六五為君
　九三為臣變其四陽而君臣歉然自居於寡弱之中
　是以謂之謙也楚武王伐隨入告夫人鄧曼曰余心
　蕩鄧曼歎曰王禄盡矣盈而蕩天之道也昔之有大
　物者聰明聖智守之以愚富貴崇髙守之以卑夫是
　故滿而不溢髙而不危此謙之所以次大有也是故
　小畜臣也以一柔而畜五剛既畜矣不可以不履聖
　人取之乾兌而謂之履焉澤宜在天下者也上天下
　澤履之象也大有君也以一柔而有五剛既有矣不
　可以不謙聖人取諸坤艮而謂之謙焉山宜在地上
　者也山在地中謙之象也此履謙之辨也
謙亨君子有終彖曰謙亨天道下濟而光明地道卑而
上行天道虧盈而益謙地道變盈而流謙鬼神害盈而
福謙人道惡盈而好謙謙尊而光卑而不可踰君子之
終也
　下艮上坤成卦曰謙者初為艮二為坎三為震四為
　坤坤為母震為長男坎為中男艮為少男言坤則包
　三女言三子則包乾坤者隂之尊艮者陽之少陽居
　其少而隂處其尊柔行於上而剛際於下是以謂之
　謙也故子曰天道下濟而光明地道卑而上行程氏
　曰濟當作際字之訛也夫乾勞於次成於艮而出乎
　震坎為幽震為明是謂下際而光明九三是也夫坤
　隤然居於至順而三陽之類莫之能踰是謂卑而上
　行六四是也其在六位初二為地三四為人五上為
　天初謙而二盈三謙而四盈五謙而上盈三謙之位
　其數皆竒三盈之位其數皆偶竒為陽偶為隂陽為
　富隂為貧消息盈虚之理於此可見矣故子曰天道
　虧盈而益謙地道變盈而流謙鬼神害盈而福謙人
　道惡盈而好謙觀諸日月則見虧益之理考諸山川
　則見變流之形驗諸災祥則知害福之意稽諸毁譽
　則知好惡之情或曰三才之道六位著矣鬼神之象
　於何而取之曰三才備則鬼神之道行乎其中矣豈
　於三才之外而别求鬼神之象哉謙亨君子有終何
　謂也子曰謙尊而光卑而不可踰君子之終也天道
　下際而光明是謂尊而光地道卑而上行是謂不可
　踰天不下際則大明不升地不上行則雲雨不施大
　明升乎天上雲雨流乎地下謙之所以亨也尊而光
　卑而不可踰豈不信哉是故君子居尊而行謙則其
　道益光處卑而行謙則物莫能踰此其所以克終也
　在卦五隂而一陽陽居下卦之上上卦之下是故兼
　乎尊卑有終之義也詩云靡不有初鮮克有終以九
　三之盛德有九三之大功居九三之極位而不以謙
　行之終者鮮矣是以他卦九三類多㓙咎至於大有
　之三猶有小人弗克之象惟謙則曰君子有終象既
　發之於前爻又申之於後以明有終之義在於九三
　而不在上六也易於他卦爻象可以互見則㣲出其
　意使學者深求而得之至於謙之有終茍不辭費則
　學者必以上六當之矣是以兩繫其辭而指言其處
　聖人之於後學眷眷如此可以不盡心乎哉
象曰地中有山謙君子以裒多益寡稱物平施
　地者坤也山者艮也山在地上有損而無益其在地
　中有益而無損君子觀此之象裒多以益寡先人而
　後已自處其身於卑賤之地然後天下之人從而尊
　之貴之是故山宜在上今在地中裒而益之山愈髙
　矣老子曰聖人欲上人以其言下之欲先人以其身
　後之楊子曰自後者人先之自下者人髙之此則謙
　之義也或曰山雖在地中地固有在其下者矣若裒
　多以益寡是将鑿山為地以取平山又烏能愈髙哉
　曰夫物之不齊物之情也豈得比而同之哉比而同
　之則是无父子君臣无尊卑貴賤也而可乎聖人之
　所謂裒多益寡者稱物而平其施也山宜髙也寡則
　益之地宜平也多則裒之各稱其物乃為平施也
雜卦曰謙輕而豫怠也
　輕與重對怠與勤對謙為輕則豫為重豫為怠則謙
　為勤國之興也日以為不足其亡也若有餘所謂輕
　者不足之謂也所謂重者有餘之謂也譬之舟車輕
　則行重則覆譬之權衡輕則舉重則廢故曰謙者徳
　之柄也非以其輕故歟老子所處上而人不重居前
　而人不害亦謙輕之義也是以謙之諸爻惟上六居
　物之上上六所承雖曰鳴謙非其志也自五以降皆
　以所承為象而著其謙輕之美焉初六謙謙則可以
　渉難六二鳴謙則可以守正九三勞謙則可以有終
　六四撝謙則可以不違六五不富則可以侵伐而无
　不利矣謙之為輕不其然乎
初六謙謙君子用渉大川吉象曰謙謙君子卑以自牧
也
　初六艮也以隂居剛而在下卦之下承於六二之坎
　故曰謙謙謙之言下也下卦之下謙而又謙者也夫
　所為謙者謂其髙而懼其危謂其滿而畏其溢謂其
　有餘而損之以補不足也今也居於最下名為極卑
　而又以謙行之宜若過乎恭者矣故曰用渉大川二
　體坎坎為險有大川之象焉謙而又謙損而又損渉
　難可矣非常行之道也謙損之極無異允庸以此渉
　難其誰害之故曰吉子曰謙謙君子卑以自牧也夫
　謙者生於盈也所以保其名而存其位也无名之可
　保无位之可存而謙謙不已者凡以自牧其身而已
　矣牧之為言其養之以候用乎
六二鳴謙貞吉象曰鳴謙貞吉中心得也
　六二坎也以隂居柔而在下卦之中承於九三之震
　故曰鳴謙震為善鳴故有鳴象蘇氏曰雄鳴則雌應
　故易陽唱而隂和寄之於鳴三以鳴唱於二二謙不
　敢和是之謂鳴謙謙於鳴者也夫三以一陽而為五
　隂之主上下无陽以為之敵二近而承焉有求而弗
　應有倡而弗和宜若咎矣然二居中履正以三之非
　其配也禮恭而辭順斯可以保其正矣故曰貞吉子
　曰鳴謙貞吉中心得也以其中正知其得於誠心而
　非偽為之也
九三勞謙君子有終吉象曰勞謙君子萬民服也
　九三上体為震下体亦為震以陽居剛而在下卦之
　上承於六四之坎故曰勞謙震為動坎為勞勞者功
　也古之行賞事功曰勞因其勞而勞之也方謙之時
　六五在上三以一陽動於五隂之中上承下接可謂
　勞矣六四以大君之命因其勞而勞之三謙而不敢
　受是之謂勞謙謙於勞者也詩云旡言不酬旡徳不
　報三之有勞而享其報人之常情也而乃逡廵退避
　自處於无功之地何哉書不云乎有其善喪厥善矜
　其能喪厥功汝惟不矜天下莫與汝争能汝惟不伐
　天下莫與汝争功勞而能謙所以保其終也故曰君
　子有終又曰吉子曰勞謙君子萬民服也六四体坤
　坤為衆為民上下五隂其數十故有萬民之象焉以
　震下坎其象為屯以震下坤是為初九夫子贊之曰
　以貴下賤大得民也然則勞謙君子得萬民之服其
　亦以貴下賤之義歟何則以徳而上人者人之所忌
　也以才而傲人者人之所棄也以功而驕人者人之
　所疾也以位而陵人者人之所惡也今也德盛而才
　髙功崇而位顯然而天下帖然無異辭者豈非勞而
　能謙有以服其心也哉故子曰勞而不伐有功而不
　徳厚之至也語以其功下人者也徳言盛禮言恭謙
　也者致恭以存其位也盡斯道者周公其人矣
六四无不利撝謙象曰无不利撝謙不違則也
　六四上体為坤下体為坎以隂居柔而在上卦之下
　承於六五之艮故曰无不利撝謙艮為手故有撝象
　撝指撝也上之使下謂之撝六四居近君之位五之
　所撝也九三居六四之下四之所撝也五之撝四也
　将使之四之撝三也四謙而不敢專是之謂撝謙謙
　於撝者也夫以六居四履當其位上承六五下接九
　三以君命命之宜无不順矣然且畏逺權任凡所指
　撝必出於上何哉盖以賞罰號令人主之柄為臣之
　道无敢專行雖君有命弗敢承也夫然故居於上体
　之下以坤承艮而五不疑處於下卦之上以坎乗震
　而三不忌既謙且順何不利之有哉故子曰无不利
　撝謙不違則也則之言法也事君之常道萬世之通
　法也
六五不富以其鄰利用侵伐无不利象曰利用侵伐征
不服也
　六五艮也以隂居剛而在上卦之中介於六四上六
　之間二爻皆坤而四又坎也故曰不富以其鄰陽為
　冨隂為貧五以柔居尊而承乗皆隂故有不冨之象
　與泰之六五同也鄰謂四也以其在五左右故以鄰
　言之以用也傳曰能左右之曰以四之稱撝是也不
　冨而能以其鄰者其志同也故曰利用侵伐无不利
　能以其鄰則邇臣順矣邇臣順則方伯連率莫不用
　命矣方伯連率莫不用命則四方之國茍有不服可
　以侵伐而無不利矣或曰卦以謙為義而六五之君
　乃不言謙又有侵伐之象何也曰謙之言下也自初
　至五皆以卑下為義初在下卦之下二在下卦之中
　三在下卦之上四在上卦之下是以謂之謙也若夫
　六五居尊雖屈下於上六然非謙之所宜施也上居
　一卦之上非所乗而乗焉其不服之國乎此五之所
　以致其侵伐者也夫謙之六五本於大有謂其盛大
　而冨有是以變而為謙其在大有固已易而无俻今
　又以謙居之外見其弱内示其虚戎将生心民慢其
　政利用侵伐不亦宜乎夫兵㓙器也戰危事也聖人
　未甞不慎重言之而六五之辭易者然何也孟子曰
　恭者不侮人儉者不奪人謙之六五其肯喜功好大
　以干戈求益者哉六以隂柔之資居一卦之上而乗
　大君之辱天地神人之所不赦也奉行天罰何不利
　之有哉子曰利用侵伐征不服也司馬法曰賊賢害
　民則伐之負固不服則侵之舜征有苗益贊于禹曰
　滿招損謙受益時乃天道知舜禹之師然後知謙之
　六五有侵伐之義矣
上六鳴謙利用行師征邑國象曰鳴謙志未得也可用
行師征邑國也
　上六坤也以隂居柔而在一卦之上上无所承而配
　於九三之震故曰鳴謙三以其鳴倡於上上六謙而
　不應是之謂鳴謙謙於鳴者也夫六二上六其為鳴
　謙一也二謙而係之貞吉者以三之非其配也至於
　上六其配在三謙而不和豈其情也哉處勢之髙乗
　於六五欲自為倡而未獲其志是以難於從三而託
　謙以為辭也三以一陽為五隂之主令不行於其配
　豈其任之而不治乎故曰利用行師征邑國為九三
　言之也三為震震為動自四以徃為坎為坤坎為險
　坤為衆為邑故有行師征邑國之象以坎制坤其象
　為師以震行坎是為九二所謂行險而順者也上三
　之配謙而不應其邑人不服之象乎自五而言之則
　為强梗自三而言之則為邑國三臣道也應不在五
　非其邑國不得擊征矣故子曰鳴謙志未得也可用
　行師征邑國也在上為邑在四為師惟變所適不其
　然乎
　
　
　
　
序卦曰有大而能謙必豫故受之以豫
　豫之言暇也國家閒暇人民和樂之謂也豫之成卦
　謙之反也艮之一陽在三隂之下歉然有不足之意
　所以為謙也艮反成震而出乎坤九三進而居四動
　而上下應之所以為豫也詩云始於憂勤終於逸樂
　有天下之大而不以謙居之則驕侈之心生而憂勤
　之事廢矣欲國家之閒暇人民之和樂不可得也古
　之聖人視天下之治猶若未治視國家之安猶若未
　安是以自朝至于日中昃不遑暇食用咸和萬民此
　謙之所以致豫也豫之訓詁不一而足曰暇豫曰怠
　豫曰俻豫曰疑豫皆豫之時義也若夫和豫悦豫不
　出於暇豫之義矣方國家閒暇之時既有和豫之美
　必有怠豫之漸既有備豫之思必有疑豫之失是以
　聖人為卦名之曰豫取夫暇豫而戒夫怠豫者也取
　夫備豫而戒夫疑豫者也非故為是紛紛本其時義
　而言之也經曰有大而能謙必豫謂暇豫也𠖇豫成
　有渝旡咎謂怠豫也重門擊柝盖取諸豫謂俻豫也
　旴豫悔遲有悔謂疑豫也而可以一義一之耶今言
　易者顧乃採摭經傳之遺言取其一偏而為之説則
　豫之時義不全而順動之義不可得而見矣
豫利建侯行師彖曰豫剛應而志行順以動豫豫順以
動故天地如之而况建侯行師乎天地以順動故日月
不過而四時不忒聖人以順動則刑罰清而民服豫之
時義大矣哉
　下坤上震成卦曰豫者初為坤二為艮三為坎四為
　震震為動坎為䧟艮為止坤為順順則動則無徃而
　不順矣何怠豫之漸而疑豫之失哉以有䧟止之象
　存乎其間也怠則䧟疑則止此卦之所以為豫也豫
　利建侯行師何謂也子曰豫剛應而志行順以動豫
　豫順以動故天地如之而况建侯行師乎所以為豫
　也九四也四以剛而體乎震有應於下而其志上行
　順以動動而无不順以此建侯則民從其令以此行
　師則衆服其威斯為利矣震驚百里侯之象也以衆
　行險師之象也在卦之屯震在坎下有坤象焉其彖
　曰利建侯在師之二震在坎中有坤象焉其繇曰在
　師中吉今豫之九四震在坤上而兼乎二卦之象故
　利建侯行師也所以然者坤為至静而震出焉是能
　柔能剛能定能應之義也昧者以為方豫之時安有
　建侯行師之事不知天地之道所以行日月而成四
　時者亦不過順動而已况夫有天下者建侯行師而
　可以不順動乎哉故曰天地以順動故日月不過而
　四時不忒聖人以順動則刑罰清而民服豫之時義
　大矣哉夫天地之行晝夜而一周月之行三旬而一
　周日之行一嵗而一周然其朝出於東而夕入於西
　夕出於東而朝沒於西晝夜以此而分寒暑以此而
　平四時以此而成人見其然也以為日月之時而不
　知天地之順動也日月之行於天如蟻之行於磨蟻
　行遲而磨行速天地以順動則日月不差其度矣日
　月不差其度則四時不失其序矣聖人之為天下建
　邦設都樹之君公承以大夫師長庻政惟和萬國咸
　寜兵寢刑措至於不用人見其然也以為公侯卿大
　夫之行而不知聖人之順動也國家閒暇及是時也
　明其政刑張其綱紀禮樂征伐自天子出順者爵之
　逆者誅之建侯行師以政天下則刑罰清而民服不
　亦宜乎
象曰雷出地奮豫先王以作樂崇德殷薦之上帝以配
祖考
　地者坤也奮者震也夫萬物資始於天資生於地方
　其戰乎乾勞乎坎而歸根復命於艮也天地之德不
　可得而見也及乎雷出於地而奮乎天其聲震乎宇
　宙之間草木昆蟲於以條逹遂茂然後天地生成之
　徳可得而言矣先王觀此之象作為一代之樂尊崇
　功德之所由致經其盛大薦之上帝而以祖考配焉
　報本反始之義也故周公郊祀后稷以配天宗祀文
　王於明堂以配上帝美盛徳之形容以其成功告於
　神明者也
雜卦曰豫怠也
　常人之情安則逸逸則怠怠則不急於事矣聖人見
　其㡬而預為之計焉夫㡬藏於兆朕之先而事變於
　須臾之頃明者察之衆人疑焉皆豫怠之所生也陽
　為剛隂為柔剛為動柔為静是以豫之諸爻以陽居
　柔者動於静者也以隂居剛者静於動者也以隂居
　柔者静而能静者也方豫之時可謂静矣静而能動
　者得動静之宜矣静而能静者其動不旋踵矣若夫
　宜動而静則其志怠矣其可以久於豫哉是故九四
　以陽居柔体震而應坤斯謂之順動矣以其在豫尚
　有勿疑之戒焉六二上六以隂居柔体艮而近於震
　震反則為艮反則為震故二介于石而有不終日之
　吉上雖𠖇豫而有渝无咎之象焉乃若初六六三六
　五皆以柔居剛体乎坤坎坤者順也坎者䧟也順者
　不能以自强䧟者不能以自振是故初有志窮之㓙
　三有不當之悔五有乗剛之疾豫之為怠不其然乎
初六鳴豫凶象曰初六鳴豫志窮凶也
　初六坤也以隂居剛而在下卦之下配於九四之震
　故曰鳴豫震為善鳴故有鳴象九四以其鳴倡於初
　六初六体乎坤而近承於艮豫怠而不應是之謂鳴
　象也夫豫之時九四以一陽為五隂之主建侯行師
　无所不利况於其國邑也間有倡而无和其勿討乎
　故曰㓙子曰初六鳴豫志窮㓙也夫豫之初六即謙
　之上六也上六之應九三初六之應九四宜其不戒
　而孚矣然在謙之時則有謙讓而不應之義在豫之
　時則有豫怠而不從之理故上曰鳴謙初曰鳴豫方
　其在謙也九三之震未出乎坤故上六之志未得而
　猶可以自託於謙固乞致師之道矣及其在豫也九
　四之雷已奮乎地故初六之志窮矣而尚欲自安於
　豫其可得乎此其所以㓙也
六二介于石不終日貞吉象曰不終日貞吉以中正也
　六二艮也以隂居柔而在下卦之中上无其應而介
　乎初三之坤逹於四九之震故曰介于石艮為石故
　有介于石之象自艮而震不渉他卦故有不終日之
　象夫静不專者其動不直守不固者其發不勇六二
　居中守正體艮而在坤之中可謂静之專而守之固
　矣其在於豫盖有雷出地之象焉則二之艮也豈其
　終止歟所以察時而動也其静也介于石則其動也
　不終日故曰貞吉夫震也者乾之元也艮也者乾之
　貞也此二之所以為貞吉者也子曰不終日貞吉以
　中正也又曰知㡬其神乎君子上交不謟下交不凟
　其知㡬乎㡬者動之㣲吉之先見者也君子見㡬而
　作不俟終日介如石焉寜用終日斷可識矣君子知
　微知彰知柔知剛萬夫之望豫之諸爻惟六二中正
　故孔子以為知㡬上交不謟者知六三之不足與有
　為也下交不瀆者知初六之不足與有行也以静觀
　動則動者不能逃以正觀邪則邪者不能亂方㡬之
　未至也介然如石之堅及其至也起而乗之不俟終
　日矣若以謟瀆而交其能去之速乎或曰介于石何
　也曰艮為石矣以艮居坤以六居二乃不足以言其
　堅也詩云我心匪石不可轉也與此同意
六三盱豫悔遲有悔象曰盱豫有悔位不當也
　六三上體為坎下體為坤以隂為剛而在下卦之上
　上无其應而承於九四之震故曰盱豫悔盱視不正
　也又曰上視也進退不决者其視睢盱四為震二為
　艮以六居三當進退之位無坤坎之體而在震艮之
　間見四之動而欲從之故其視睢盱然四以順動而
　三體隂柔樂於趨下是以豫怠而不能自奮也既盱
　入豫能無悔乎遲得也既悔於睢盱遂追而得二二
　介于石而三又輕懐進退之志是以不能无悔也上
　交而謟下交而凟六三之謂矣夫六二之静也介于
　石豈有悔豫之悔乎其動也不終日豈有遲待之悔
　乎所以然者二中正而三不當其位故也子曰盱豫
　有悔位不當也其小人之情狀乎
九四由豫大有得勿疑朋盍簪象曰由豫大有得志大
行也
　九四上體為震下體亦為震以豫居柔而在二卦之
　中應乎初六之坤盱三為坎盱五亦為坎盱二為艮
　盱上亦為艮故曰由豫由安行也順動之義也豫備
　也記曰事豫則立不豫則廢震為動坤為順艮為止
　坎為䧟凡豫之時患在於怠而䧟疑而止也患在於
　順而不動動而不順也今四以陽剛而體乎震動乎
　艮坎之中下應乎坤得夫順動之義矣順以動思患
　而豫防之建侯行師以正天下五隂思欲无歸不可
　得也故曰大有得大有得者上得其君下得其民也
　古者人臣居嫌疑之地有上下之應欲保其身而全
　其名朋雖欲為天下國家立太平之基建久安之業
　同有疑懼而不敢為者矣故曰勿疑朋盍簪大臣之
　義以身當天下之應國之存亡民之死生於是乎在
　可以自疑而廢之乎國之有君猶衣服之有冠是也
　冠居於首君之象也簪下於冠大臣之象也所以貫
　髮而正冠也朋之言衆也盍之言合也九四以一陽
　而在五隂之中有簪髪之象焉所以然者冠非簪無
　以緫髪五非四无以得民也古之人有行之者伊尹
　周公是巳使伊尹周公懼嫌畏過不敢有為則太甲
　成王將失民心以至於亡誰之咎也是以管蔡流言
　而周公不去太甲悔過而伊尹乃歸大臣之義也如
　召公之賢猶不足以知此故周公作書勤勤懇懇使
　之勿疑聖賢之心盖可以見故子曰由豫大有得志
　大行也其伊尹周公之謂乎舊説五隂由我以致豫
　故曰由豫九四大臣之義鎮撫國家親附百姓興利
　除害皆所當為必曰由我以致豫不亦失其義乎又
　維以大有得勿疑之辭将非人臣之志矣故曰豫之
　訓當以順動為義
六五貞疾恒不死象曰六五貞疾乗剛也恒不死中未
亡也
　六五坎也以隂居剛而在上卦之中下无其應而乗
　於九四之震故曰貞疾坎為病故有疾象六五君也
　九四臣也上下五隂皆歸於四五以柔弱之資履於
　其上此弱主馭强臣之象也以此為貞斯其疾矣然
　方豫之時剛上而柔下上動而下順雖有剛强之臣
　必无逆亂之事故曰恒不死恒久也剛上而柔下恒
　之象也自古亂臣賊子之興未嘗不變亂綱紀反易
　衣裳使人情猜於无君然後有以逞其私而滅其君
　故曰非一朝一夕之故其所由来者漸矣今豫之六
　五雖以柔乗剛然君臣之分未變也故雖貞疾久而
　不死譬如草木蠧蝕其幹而未齧其心猶可救耳方
　豫之時君无大惡民心未去也雖有逆亂之臣不得
　而取之矣故曰六五貞疾乗剛也恒不死中未亡也
　或曰然則逸豫之王不能以失人心乎曰所謂疾者
　猶可救云爾若疾久不治蠧久不除未有不死者也
　上六㝠豫其可長乎或曰九四不失大臣之義則五
　之乗剛何以為疾曰非四為之疾也以四之乗權而
　知宴疾也疾也者宴安鴆毒之謂也使五非太甲成
　王之君則四非伊尹周公之臣以伊尹周公當九四
　之稱是以太甲成王将有逸豫之失也疾而未死不
　其然歟説者或以漢魏末世之君當此爻之義彼之
　忘形已見豈所謂不死者哉
上六㝠豫成有渝无咎象曰㝠豫在上何可長也
　上六艮也以隂居柔而在上卦之上下无其應而近
　於九四之震故曰㝠豫㝠晦也四為震五為坎上為
　艮震為旦坎為夜艮者夜之将旦也下卦為日上卦
　為夜上卦之終夜之将旦者也故曰成有渝艮反則
　為震震反則為艮静而能静者其動不旋踵矣故曰
　无咎夫夜者人之所休息也於是焉而豫怠未失其
　節也至於上六豫既成矣成而有渝則向晦而息昧
　爽而興又何咎之有成而不渝是謂俾晝作夜欲无
　㓙得乎故子曰𠖇豫在上何可長也太甲思庸无俾
　世迷其謂之是乎或問下為日上卦為夜何所㨿乎
　曰易之取象皆於是矣六二言不終日乾之九三言
　終日是也夫六二之艮與上六之艮其近於震一也
　二為介石上為𠖇豫者二中正而上處一卦之終故
　也知象之无常然後可與言易矣
　
　
　
　
　周易經傳集解卷八
欽定四庫全書
　周易經傳集解隨蠱卷九
　　　　　　　　　　　　　宋　林栗　撰
　
　
　
　
序卦曰豫必有隨故受之以隨
　随之成卦豫之變也自豫之随震来居下坤變為兊
　相易而成也震耒居下動乎坤也坤變為兑説乎震
　也剛来下柔則柔随之動而説所以為随也夫豫之
　為言安逸而怠惰者也安逸而怠惰不能復振則死
　期至矣豫而不死其必有所随乎昧爽而興何悔怠
　是之謂随也矣是故自豫之随上變六五下變初六
　而随之象可見矣變初為九則鳴豫之㓙為有渝之
　吉變五為九則乗剛之疾為嘉吉之孚以豫之上體
　為随之下體上居震之終下居震之始故上六成有
　渝无咎而初九官有渝貞吉盖相因之辭也學者顧
　以剛来下柔為豫之變不已踈乎
随元亨利貞无咎彖曰随剛來而下柔動而説随大亨
貞无咎而天下随時随時之義大矣哉
　下震上兑成卦曰随者初為震二為艮三為巽四為
　兊震為春巽為夏兊為秋艮為冬四時之義俻矣震
　為元巽為亨兊為利艮為貞四徳之行成矣夫人者
　随天者也臣者随君者也天有四時人之所随也君
　有四德臣之所随也故曰随元亨利貞无咎四時不
　傋則寒暑失序人不可以随天四徳不具則威福旡
　章下不可以随上元亨利貞四者无咎而後天下随
　之矣孟子曰身不行道不行於妻子其是之謂乎子
　曰随剛来而下柔動而説随大亨貞无咎而天下随
　時随時之義大矣哉剛来下柔震下兊上也動而説
　亦震兑也九五者随之主也初九者随之言也惟其
　下之是以上之也随之二字重復故傳寫訛誤朱氏
　曰王肅本作随之今定讀云大亨貞无咎而天下随
　之随之時義大矣哉彖稱四徳而夫子但言大亨貞
　何也元盡乎大而利兼乎亨也随之時義於斯為大
　矣其詳己見屯彖魯穆姜之筮也曰有四徳者随而
　无咎我皆无之豈随也哉嗚呼穆姜其知道矣而不
　能制滛慝之心以䧟於大惡惜乎其悔之晚也
象曰澤中有雷随君子以向晦入宴息
　澤者兌也雷者震也澤中有雷澤之所随也雷上於
　天則澤氣随之而升雷下於澤則澤氣随之而降耿
　氏曰雷之發聲以仲春仲春震也其收聲以仲秋仲
　秋兑也雷出地奮乃發聲於震之時故為豫澤中有
　雷乃收聲於兑之時故為随震以動出為材故震為
　雷然之收聲於兑以随時而已是故君子體之以向
　晦入宴息日出而明君子随之而作日入而晦君子
　随之而息随之時義也震為日出兑為日入故也傳
　曰君子有四時朝以聼政晝以訪問夕以修令夜以
　安身此之謂也繫曰服牛乗馬引重致逺以利天下
　盖取諸随何也曰澤者随雷者也雷者随時者也人
　者随天者也牛馬随人者也臣随君者也妻随夫者
　也學者随師者也自雖聖人未有能干時而動者随
　之時義顧不大哉
雜卦曰随无故也
　随之為卦以兑随震而成其在六爻以所随為義書
　曰徳无常師主善為師善无常主恊于克一是以随
　之時義不主於故常惟其可以随則随之也夫陽者
　隂之所随也上者下之所随也然初九之随六二則
　以下爻随上爻而非隂之随陽也上六之随九五則
　以隂爻随陽爻而非下之随上也是之謂无故也夫
　随也者當位而相應則随之也六二之随九五是已
　然六三之随九四則以近而相與非當位而相應也
　夫随也者一隂而一陽則随之也兩剛不能以相事
　兩柔不能以相使則无相随之義也六二之於六三
　是已然九四之於九五則兩爻皆剛而有相随之義
　何也是之謂无故也夫无故者必有其故也王之所
　在陽不可以不随於隂弟之所反上不可以不随於
　下有之於上雖近而不害於随有位於中雖均而不
　敢随也随之无故不其然乎是故九五居中履正孚
　于二四初九随二者也六三随四者也固已旡思不
　服矣至於上六處卦之終居五之上雖欲勿随不可
　得也此象所謂大亨貞无咎而天下随之者也
初九官有渝貞吉出門交有功象曰官有渝從正吉也
出門交有功不失也
　初九震也以陽居剛而在下卦之下上无其應而随
　六二之艮故曰官有渝貞吉出門交有功官者主宰
　之謂也所以為随者震也所以為震者初九也故有
　官之象焉官也者人之所随而非随人者也然堯舜
　禹湯不能旡過苟固執而不變寜咈百姓以從已不
　肯舍已以從人亡之道也孔子有言如其善而莫之
　違也不亦善乎如不善而莫之違也不㡬乎一言而
　喪邦乎渝者變也變而從正則吉也故曰貞吉從善
　如流改過不吝以此為貞宜其吉矣然為物之主而
　惟人是随所随不正則䧟於邪僻矣所随不廣則䧟
　於私昵矣故曰出門交有功初九為震震為出六二
　為艮艮為門闕故有出門之象焉以六居二則所随
　者正矣出門遇二遂與之交則所随者廣矣所随者
　正則不悖於道所随者廣則不失於人吉且有功不
　亦宜乎故子曰官有渝從正吉也出門交有功不失
　也六二在豫説為中正矣初六隂柔不能從正以成
　鳴豫之凶至於是而從之斯能變凶為吉也或曰子
　以震為出艮為門闕則同人初二以離遇巽亦有出
　門之象何哉曰由艮而出乎震由巽而相見乎離艮
　震皆陽離巽皆隂其為出門之遇一也然同人之門
　取諸全象之則而随之門取諸艮震之交盖不一而
　足矣
六二係小子失丈夫象曰係小子弗兼與也
　六二艮也以隂居柔而在下卦之中應乎九五之兊
　上随六三而下為初九之所随者也故曰係小子失
　丈夫初為震震為長男故有丈夫之象三有艮体二
　之於三三之於四四之於五皆艮艮為少男故有小
　子之象係牽也初之於二勢之所牽也然初之於二
　四之於五其所随者正而非以其勢随之也是以不
　謂之係也若六三九四不得其正而有随之者豈非
　其所係之故歟夫君子之所為随者謂理義之所在
　而人心之所同然者也茍為其所係而随之有所係
　則有所失矣係邪而失正君子不為也係小而失大
　君子不為也六二在豫所謂上交不謟下交不凟者
　及其在随所係者六三而已三以隂柔不當其位豈
　君子之所宜随哉係於三則失於初矣初九正也六
　三不正也初震丈夫也三艮小子也夫初之所以随
　二者以二之中正故捨已而從之也一係於三則䘮
　其正矣其失於初九宜哉夫以六二上應九五下交
　初九无不得其正矣其於六三雖有所係必不肯枉
　道以從之也然二爻皆柔同體乎艮故為之戒云爾
　子曰係小子弗兼與也使其係於小子而不失於丈
　夫狥於一人之欲而不咈天下之情則何惡於詭随
　也哉惟其邪正小大弗可以兼與是以君子見㡬而
　作也
六三係大夫失小子随有求得利居貞象曰係丈夫志
舍下也
　六三下體為艮上體為巽以隂居剛而在下卦之上
　上无其應而随於九四故曰係丈夫失小子二為艮
　艮為小子四有震體震為丈夫三係於四則失於二
　矣三之係四而失二與二之係三而失初一也然而
　三可以係於四二不可以係於三何也曰三艮也而
　四則兊也三巽也而四則震也三六也而四則九也
　居上下之交在人倫之位相與以成相須以立者也
　係而随之不亦可乎方随之時九五在天上下之所
　共随也三逺於五不係於四无以逹焉二自配五反
　係於三失之逺矣丈夫者人之所随也小子者随人
　者也是以係失同而否臧異也或曰二中正而謂之
　小子何也曰君子小人何常之有立其大則為大人
　狥其小則為小人使二不能自立而惟三之随其謂
　之小子也宜哉故曰随有求得以艮而求兑則得之
　矣以巽而求震則得之矣以六而求九則得之矣以
　三而求四則得之矣此其所以随之也然志在随人
　有求則得将无所不至矣故曰利居貞三止而巽其
　能居貞矣哉故子曰係丈夫志舍下也舍上聲讀下
　謂二也
九四随有獲貞㓙有孚在道以明何咎象曰随有獲其
義凶也有孚在道明功也
　九四上體為兑下體為震以陽居柔而在上卦之下
　下无其應而上随九五下為六三之所随也故曰随
　有獲随人而有獲也随之九四即豫之九四也在豫
　為有得在随為有獲随者五也獲者三也随五而獲
　三五之所不能旡疑也随人而不免於疑失其道矣
　獲人之財猶謂之盗况獲君之民乎故曰貞㓙以此
　為貞凶其宜也戰國之際齊有孟嘗趙有平原楚有
　春申魏有信陵此四公子尊賢而下士天下之有材
　智者不逺千里而歸之當是之時列國相傾以士為
　重然其時君猶不能堪至於漢興相國蕭何為民請
　苑以髙皇之大度猶不免械擊之辱其後魏其武安
　招致賔客人主切齒卒以誅滅故衛将軍以為招賢
　選士人主之柄人臣何得招士懲此祻也古之人如
　伊尹周公以身任天下之重受天下之歸而无所顧
　忌於其間其必有道矣故曰有孚在道以明何咎惟
　其憂國之誠心澤民之素志有以取信於上上之人
　知其志在於行道而非有背公營私附下罔上之趣
　也非有招權固位欺君盗國之謀也茍有以自明何
　咎之有昔者伊尹在畎畒之中幡然而起曰吾豈若
　使是君為堯舜之君使是民為堯舜之民天之生是
　人也使先知覺後知先覺覺後覺予将以斯道覺斯
　民也周公勤勞王家卑躬下士一飯三吐哺一沐三
　握髮惟恐失天下之賢人親執贄而見者千人還贄
　而相見者三千人貌執之士百有餘人欲言而請畢
　事者千有餘人二公之行不同其有獲於斯民一也
　而湯武在上未嘗置纎芥之疑豈非有孚在道其志
　自明也哉故子曰随有獲其義凶也有孚在道明功
　也五不孚四旡以獲三四之於五可謂有功矣有孚
　於上則為功無以自明則為賊處斯地者可不鑒兹
　哉曰豫之有得随之有獲其義一也一則為大一則
　為㓙何也曰非其有而得之謂之獲豫之所承者六
　五也五非四无以得民是以為大也随之所承者九
　五也五居正中而四獲於下是以為㓙也
九五孚于嘉吉象曰孚于嘉吉位正中也
　九五兑也以陽居剛而在上卦之中應乎六二之艮
　而為上下之所随者也故曰孚于嘉吉嘉猶配也昏
　禮謂之嘉傳曰嘉偶曰妃子曰嘉會足以合禮是也
　不曰配而曰嘉者嘉之言美也賢人君子之謂也九
　五之所謂嘉者其六二之謂乎二為艮五為兊有感
　應相與之象焉夫是以謂之嘉也二五交孚人莫能
　間君臣之義夫婦之道於是為至矣天下以平家國
　以治謂之吉也不亦宜乎或曰二於五為嘉而下交
　於初九何也曰初九者五之未得其位而来下於柔
　者也卦以随為義初随二者也非二之随初也其於
　初也為出門之交其於五也為嘉偶之孚矣五位乎
　天剛柔上下莫不随之然後六二之嘉始合也故子
　曰孚于嘉吉位正中也或曰五雖中正何以見剛柔
　上下莫不随之曰二五之配也四五之鄰也其随之
　也不占而决以六三初九逺非其配近非其鄰三係
　於四初交於二是以随之也二四則有功於五矣故
　初曰有功四曰明功互發其文也若上六窮而无歸
　舍五何適哉或曰子以初九為九五下柔之象又曰
　初交於二所以随五也義孰從乎曰自豫之随其變
　者初與五也九五来中而初九在下是以為剛来下
　柔也及其正中矣則初九者豈非因二以随五者乎
　是謂大亨貞无咎而天下随之也
上六拘係之乃從維之王用享于西山象曰拘係之上
窮也
　上六巽也以隂居柔而在上卦之上下无其應而随
　於九五之兑故曰拘係之乃從維之巽為繩故有係
　維之象柔之為物不能獨立必有所係在卦二隂惟
　三上有巽體故三係於四上係於五至於六二雖承
　六三而不體乎巽是以係而不係也夫随也者自下
　随上也今上六以隂柔之資而居九五之上本非随
　五而又非五之所随也然而居一卦之上上无所随
　下无所應而五位中正天下随之上六雖欲勿随不
　可得矣五之於上也其来不拒其去不追非有必於
　其随也上六窮而无歸其勢必将挽九五而随之是
　以謂之拘係也上拘而係之五乃從而維之人之随
　我我不得已而受之又從而維之以恩結之以信則
　其随我也綢繆固結而不可解此周之王業所由興
　也故王用享于西山兌為西方故有西山之象西山
　岐周也太王避狄而去邠邠人曰仁人也不可失也
　從之者如歸市不得巳而邑于岐山之下居焉是謂
　拘係之乃從維之也逮于文王小心事紂而海濵二
　老歸就其養虞芮二國来質厥成其享不亦冝乎詩
　云天作髙山太王荒之彼作矣文王康之彼徂矣岐
　有夷之行子孫保之此之謂也子曰拘係之上窮也
　窮上者必反下是以上六之於九五有拘係之象也
　其當殷之末世周之盛德耶
　
　
　
　
序卦曰以喜随人者必有事故受之以蠱蠱者事也
　蠱之成卦随之反也自随之蠱六爻盡變而成也所
　以為随者剛来下柔也及其為蠱則剛上柔下矣所
　以為随者動而説也及其為蠱則巽而止矣雜卦曰
　随无故也序卦曰以喜随人者必有事傳不云乎无
　故者必有其故也聖人深䆒天下萬物之情狀知其
　无故而以喜随人必将有事焉是故受之以蠱也老
　子曰将欲取之必姑與之其随蠱之序乎子曰蠱者
　事也揚雄作大𤣥其准蠱也以務與事尚書大傳曰
　乃命五史以書五帝之蠱事然則蠱之訓事其来尚
　矣春秋左氏趙孟問秦醫曰何謂蠱對曰滛溺惑亂
　之所生也於文皿蟲為蠱榖之飛亦為蠱在易女惑
　男風落山謂之蠱是以學者疑焉為之説曰噐久不
　用而蟲生之謂之蠱人久宴溺而疾生之謂之蠱天
　下久安无為而弊生之謂之蠱夫蠱非事也以天下
　為无事而不事事則後将有不勝事矣此蠱之所以
　為事也是固然矣然文王孔子彖象序雜皆元亨利
　渉之辭而不復言宴安湛溺之義今将取正於秦醫
　之論女惑男風落山謂之蠱則於彖象之情矛盾而
　不合愚為更之曰蠱之訓事猶亂之訓治也書盤庚
　曰亂越厥家梓材曰厥亂為民義皆訓治不言治而
　言亂者亂而治之非守成之治也今易之蠱義皆訓
　事不言事而言蠱者蠱而有事非循常之事也是故
　亂既訓治不復言亂蠱既訓事不復言蠱繫曰窮則
　變變則通通變之謂事此之謂也故彖言利渉象曰
　育德振民序言有事雜卦言飭商之三宗周之宣王
　應其義矣
蠱元亨利渉大川先甲三日後甲三日彖曰蠱剛上而
柔下巽而止蠱蠱元亨而天下治也利渉大川徃有事
也先甲三日後甲三日終則有始天行也
　下巽上艮成卦曰蠱者初為巽二為兑三為震四為
　艮巽為風震為雷艮為山兊為澤風雷者所以鼔舞
　萬物者也而山澤者所從受之者也是以謂之蠱也
　蠱以艮巽成卦巽長女也艮少男也男雖少而在上
　女雖長而在下六五九二艮兑相交而剛柔上下不
　失其正是以謂之蠱也巽巽也艮止也止而不巽則
　无以順天下之情巽而不止則无以立天下之極巽
　而止所以為蠱也故子曰剛上而柔下巽而止蠱蠱
　元亨利渉大川何謂也曰蠱之四象止以巽於随其
　為元亨利貞冝與随同而象不言貞者随下震而上
　兊震仲春而兊仲秋也震旦而兑夕也蠱下巽而上
　艮巽在春夏之交而艮在冬春之際巽非日中而艮
　非夜半故曰失貞之象本職諸艮蠱之上艮宜係之
　貞矣然而獨不言之何也蠱事也貞者事之幹也幹
　立而後枝葉有所遂今以蠱為卦而元亨與利兼之
　雖不言貞可以互見之矣雖不言貞而係之先甲後
　甲則終始之義俻矣君子之立事也智以謀之信以
　守之發而為仁逹而為禮行而為義有所不為為之
　而无不成有所不革革之而无不就故曰蠱元亨而
　天下治也利渉大川何謂也曰巽為木兊為澤震為
　足艮為山木浮於澤而足履於山利渉之象也方蠱
　之時非垂拱无為而治者也必有所渉而後濟焉書
　曰若渉淵水予惟徃求朕攸濟是也若畏其難而憚
　其勞則宴安茍且終於委靡而已矣故子曰利渉大
　川徃有事也先甲三日後甲三日何謂也曰甲者震
　也蠱之上九為震先甲也九三為震後甲也盖自大
　撓造甲子起於五行自甲至癸為天一地十之數自
　子至亥為乾坤十二位之象甲卯東方木也在易為
　震庚酉西方金也在易為兊聖人作易起於八卦其
　見於爻象者不言其卦而言其物蠱之三上有震體
　不謂之震而謂之甲巽之三上有兊體不謂之兑而
　謂之庚先甲三日起于子而終於寅後甲三日起於
　夘而終於已寅者艮也已者巽也至是而一隂生矣
　先庚三日起午而終於申後庚三日起酉而終於亥
　申者坤也亥者乾也隂極而陽生矣聖人於此著消
　息之義焉蠱之六爻上為震四為艮先甲三日起子
　而盡於寅也三為震初為巽後甲三日起卯而終於
　已也甲卯震同位而異名初之於四三之於上其相
　去也皆以三爻是以係之三日也故曰先甲三日後
　甲三日終則有始天行也聖人貴陽而賤隂好治而
　惡亂後甲在巽一隂之候聖人之所懼也故因艮巽
　之中有重震之象而著其義焉天下之物未有成而
　不壞者天下之事未有新而不敝者陽於此終隂於
　此始天運之行𫝑将至之物極則反道窮則變變而
　通之乃可以久是則蠱元亨利渉之義也若夫先庚
　後庚其象為離離者午也隂起午而終亥然後一陽
　生焉故曰无初有終所以然者自蠱而巽變六五一
　爻而成之一爻之變而先後有甲庚之異言易者可
　以不求其故而狥其臆説也哉或曰子以蠱之艮巽
　明後甲先甲之象既有徵矣先庚為坤後庚為乾而
　巽之六位上下反復不見乾坤之象何也曰同歸而
　殊塗一致而百慮蠱之先甲後甲既取諸震又取諸
　艮巽而義既明矣巽之先庚後庚既取諸兑又取諸
　九五五為離先庚之所起也其義不又明乎哉巽之
　无乾坤猶蠱之无坎也而可以一義必之邪使其爻
　象徃復无以相異則既言於蠱不必出之於巽矣蠱
　以艮巽成卦故著於象巽以離象居五故係於爻學
　者詳思焉庶乎其得之矣蘇氏曰先甲三日子戌申
　也申盡於巳而陽盈矣盈将上隂治将生亂故授之
　以後甲後甲三日午辰寅也寅盡於亥然後隂極而
　陽生蠱九五以幹之故其治亂皆極其自然之勢勢
　窮而後變故曰終則有始天行也若夫先庚三日午
　辰寅也後庚三日子戌申也庚之所後甲之所先也
　先庚盡於亥後庚盡於已先隂而後陽先亂而後治
　故曰无初有終又曰不言於象而言於五者明此九
　五之功非巽之功也其説雖晦而理亦深然若如深
　諭當言先甲三旬不當言三日也且於蠱之四象无
　所發明故存而不取
象曰山下有風蠱君子以振民育德
　山者艮也風者巽也風行山下有振動生育之象不
　動則不生不振則不育故君子體之以振民而育德
　焉振民則取諸風育德則取諸山也孔子曰君子之
　德風小人之德草草上之風必偃孟子曰匡之直之
　輔之翼之使自得之又從而振徳之此之謂也而秦
　醫之論以為女惑男風落山謂之蠱夫摇落之風曷
　為行於山下媚惑之女曷為長於少男吾不知其説
　也學者信傳而疑經豈不過甚矣哉
雜卦曰蠱則飭也
　飭治也謹也剛上而柔下蠱之所以為飭也剛上而
　柔下君臣父子夫婦皆然矣蠱之為事非循常之事
　也有自下飭上之義焉施之君臣之間夫婦之際義
　或未安故直以父子明之蠱之諸爻上下反覆皆震
　巽艮兑之象震長男也巽長女之任也少男二女非
　其任矣故但以先甲巽長女也艮少男也兊少女也父
　在而幹其蠱者後甲明其義焉甲者震也先後者以
　上下言之也上震三爻父也下震三爻子也子雖幹
　蠱不先於父此蠱之所以為飭也諸家舊説皆随爻
　取義不以相應求之盖見六四言裕父之蠱六五言
　幹父之蠱二爻在上故也此所謂以文害辭以辭害
　意也其在他卦初九相應之義者見其爻辭疑若相
　應又從而牽合之以此求易宜其不通也愚豈好辨
　哉誠不得已也如諸家之論九二幹母之蠱六四裕
　父之蠱猶稍異於諸爻乃若幹父之蠱二爻同稱何
　以别其優劣乎初六曰幹父之蠱有子考旡咎厲終
　吉而象曰意承考也六五曰幹父之蠱用譽而象曰
　承以徳也二爻不同其義安在九三又曰幹父之蠱
　小有悔无大咎而象曰終无咎也夫易之為書所以
　教人君國齊家而示之以吉凶悔吝者也為人子而
　幹父之蠱當用柔乎抑用剛乎茍剛柔雜用而无所
　適從是聖人之惑之也此乃經之過也其失在於不
　按卦以求義而執文以害辭也譬如入人之室一父
　而五子則父為家主子皆從父者也一母而五子則
　母為家主子皆從母者也若兄弟同居則其妻妾若
　子各從其主者也是故卦有五陽而一隂五隂而一
　陽者有二陽而四隂二隂而四陽者隂陽各居其半
　者各以其類别之也其或應或不應者則又随其卦
　義而辨之也随之諸爻以男女長少為義或以逺而
　相應或以近而相随或以上而随下或以陽而随隂
　而蠱之諸爻以父子為義上三爻為父下三爻為子
　視其應與不應而吉㓙悔吝可見矣故曰随无故也
　蠱則飭也不既明甚矣乎
初六幹父之蠱有子考无咎厲終吉象曰幹父之蠱意
承考也
　初六巽也以隂居剛而在下卦之下其應六四四以
　隂居柔而體乎艮巽故曰幹父之蠱巽長女也艮少
　男也艮巽同居莫能有制蠱之所以為蠱也四之象
　道可謂不振矣初雖居剛有幹蠱之才而四以隂柔
　志不相應巽以承父不失其為子之道矣有子之賢
　雖僨必起故曰有子考无咎生謂之父歿謂之考有
　子者有其才而未用也當父之時初雖幹蠱而勢未
　得行見志不從又敬不違四之不振猶自若也安能
　免於咎乎父歿而子克家則為无咎矣故曰厲終吉
　父巽乎上子巽乎下家道不振亦巳危矣有子克家
　故終吉也子曰幹父之蠱意承考也論語曰父在觀
　其志父没觀其行其此之謂歟
九二幹母之蠱不可貞象曰幹母之蠱得中道也
　九二兑也以陽居柔而在下卦之中應乎六五之隂
　故曰幹母之蠱艮為少男兑為少女有感應相與之
　義焉二以陽居柔而五以隂居剛不約而孚矣夫母
　從子者也子從母者也母柔而子剛於義為得矣然
　而不可以為貞也有母在上而專以剛行之有時而
　違咈矣唯九三居柔體説履得其中孝以事親義以
　幹蠱剛柔適中子道盡矣故子曰幹母之蠱得中道
　也
九三幹父之蠱小有悔无大咎象曰幹父之蠱終无咎
也
　九三上體為震下體為兊以陽居剛而在下之上其
　上九上亦震也上震下巽所謂先甲後甲者也二爻
　俱陽若不相應乃傳家而主器者也故曰幹父之蠱
　上九賢父也九三賢子也皆陽剛而體震故也三爻
　體兑説以從父也上九知其子之賢而釋其器之重
　自處於優㳺无事之域而以幹蠱之任委之三受任
　於父得以事行无所顧忌則其不應焉者乃所以為
　任之專也家事大小不必咨而後行也故曰小有悔
　无大咎父在而子專行雖父之命然内外之事上下
　之情其能无小悔乎上九之賢既已知其子而任之
　矣三之所為皆幹父之蠱而非狥其私者也是以雖
　小悔而无大咎也故子曰幹父之蠱終无咎也或曰
　子以巽艮同居為四之不振三亦震兑同居也烏在
　其為賢子乎曰女長而男少則男聴於女男長而女
　少則女聼於男三以陽居剛而四以隂居柔不可以
　同年而語之矣
六四裕父之蠱徃見吝象曰裕父之蠱徃未得也
　六四上體為艮下體為巽以隂居柔而在上卦之下
　下應初六二爻俱隂無相得之義故曰裕父之蠱裕
　益也傳曰以水濟水以火濟火名之曰益多裕蠱之
　謂也巽為長女艮為少男長女少男莫適為正不可
　以為幹蠱之子益父之事而已故曰徃見吝初六幹
　蠱之子欲徃而飭之父為之主不應於已宜其見吝
　也或曰初四皆巽也一為男一為女一為賢一為不
　肖何也曰下三爻為子皆有巽兊之象為女无幹蠱
　之義則巽兑者上之所以事親上三爻為父而艮巽
　居焉則是長女少男相與䧟父於不義者也初以巽
　居剛而四巽以居柔牝牡賢愚於此可見矣故子曰
　裕父之蠱徃未得也其在初六曰意承考也所以互
　明之歟
六五幹父之蠱用譽象曰幹父用譽承以徳也
　六五艮也以隂居剛而在上卦之中應乎九三之兑
　故曰幹父之蠱艮止也兑説也六五賢母也九二賢
　子也婦人旡家以夫為家母雖在上而所幹者父之
　事也不曰夫而曰父者從子而言也六五為母則九
　三幹母之事者也故曰用譽母以柔幹乎上子以剛
　幹乎下上下相應内外相與徳盛而教尊家肥而譽
　顯不亦宜乎故子曰幹父用譽承以德也或曰六五
　為母而艮居之不亦裕蠱之象乎曰少男者母之所
　保抱擕持者也以六居五應乎九二无裕蠱之嫌矣
上九不事王侯髙尚其事象曰不事王侯志可則也
　上九震也以陽居柔而在上卦之上其應九三震兊
　也二震重剛无相與之義故曰不事王侯王者五也
　侯者二也在五之上而不應五不事王侯之象也夫
　蠱者事也震者動也當蠱之事而體乎震宜若有為
　者矣然而蠱之終也終則變矣九三之震既已能任
　其事上九超然逺舉不累於物脱於是非利害之塗
　而出乎塵垢粃糠之外是乃不事王侯者也不事王
　侯何義也大夫七十而致政老而傳家者也故曰髙
　尚其事上九之不事非不能事事也年髙而徳卲其
　所事者皆髙尚於世俗而不屑為其細也是以外致
　其位内得其家優㳺无為委任賢子享期頥之夀得
　令終之名也人之所貴乎有子孫者為其死而有所
　托老而有所傳耳昧者乃以不事王侯為君子之髙
　節然則周公之勤勞仲尼之歴聘皆失節而不正者
　也聖人吉凶與民同志而乃以不事為髙豈不小哉
　治則見亂則𨼆方元亨利渉之時非儉徳避難之日
　不事王侯其義安在故曰大夫七十而致政老而傳
　家者也壮而能事老而能傳知足不辱知止不殆故
　子曰不事王侯志可則也易有君臣父子夫婦之道
　焉尊卑奠位則三者同其義也隂陽相求必著夫婦
　之義逺近咸應多取君臣之教若夫蠱者父子之義
　也施之於君臣則悖矣故初六有志而不敢徃九二
　剛中而不可貞子道也非臣道也九三子得專行有
　悔而无咎子道也亦非臣道也人君雖髙拱旡為委
　任臣下終不能如上九之不事事也故爻皆以父子
　明之而六五有幹父用譽之辭上九有不事王侯之
　義以國言之則五為王而二為侯以家言之則五為
　妻而三為子易之取義不一而足皆如是矣禮曰事
　君有犯而无𨼆事親有𨼆而无犯同歸或殊塗也禪
　位之帝繼體之君可則以觀於蠱矣
　
　
　
　
　
　
　
　
　
　
　
　
　
　
　周易經傳集解卷九
欽定四庫全書
　周易經傳集解臨觀卷十
　　　　　　　　　　　　　宋　林栗　撰
　
　
　
　
序卦曰蠱者事也有事而後可大故受之以臨臨者大
也
　臨之成卦蠱之變也自蠱之臨巽變為兑艮變為坤
　二五不動而成也巽變者兑入而説也艮變為坤止
　而順也入而不説則事不可成止而不順則功不可
　就此蠱之所以為事而臨之所以為大也蠱之二五
　其體艮兑有相與之意焉事之所為作也然而六五
　幹父而有用譽之嫌九二幹母而有不可貞之疑所
　以然者以上有九在上故也及其在臨則六五為坤
　而九二為震坤母也震長子也然後名正而言順事
　立而功成矣是以謂之臨也臨之為大何也曰所以
　為臨者澤上有地也澤大矣而地臨之澤不踰地地
　斯為大矣君子之臨民如地之臨澤可也若以山而
　臨之斯損而已矣或曰陽為大而大稱之何也曰固
　哉子之為易也博厚如地而猶不可以稱大乎對乾
　而言斯有所避焉耳乾稱大則坤稱至乾稱久則坤
　稱大也書曰臨下以簡仲弓曰居敬而行簡以臨其
　民子曰乾以易知坤以簡能易則易知簡則易從易
　知則有親易從則有功有親則可久有功則可大兹
　坤兊之所以為臨歟
臨元亨利貞至于八月有凶彖曰剛浸而長説而順剛
中而應大亨以正天之道也至于八月有凶消不久也
　下兑上坤成卦曰臨者初為兑二為震三四為坤兌
　為澤坤為地震為動澤不動而地臨之固其常矣及
　其動也有至於懷山襄陵則坤之所不能臨也今兑
　震二陽不越乎中而地臨其上此其所以為臨歟故
　象不言地中有澤而言澤上有地謂之浸長而不能
　踰於地也故曰剛浸而長説而順剛中而應是以謂
　之臨也臨元亨利貞至于八月有㓙何謂也曰臨之
　成卦反覆初象初兊二震則三四為坤三巽四艮則
　五上為坤震兑艮巽者隨之所謂元亨利貞也四象
　皆坤者坤之所謂元亨利貞也今臨之象體配天之
　德而應四時之序是以稱之也然則觀之不為元亨
　利貞何也曰臨觀之義或與或求與者在此求者在
　彼既已言之於臨雖不言於觀可矣臨之事象既應
　四時之序而觀之有孚夫子釋之以四時不忒亦可
　以知其指歸矣故子曰大亨以正天之道也至于八
　月有凶者二陽為臨二隂為遯聖人貴陽而賤隂好
　治而惡亂方長而慮其消方吉而示之凶也然自臨
　至遯才七月耳而謂之八月者自復數之也隂陽之
　消長必自其始而推之日陽物月隂物七陽數八隂
　數主陽而言故稱曰八臨之彖曰八月有凶是也自
　復至遯凡八卦自一陽之生至二隂之長八月也聖
　人之意若曰君子小人相為消長如晝夜寒暑之常
　今臨之時二陽乃長至于八月有凶道焉不可不預
　為之戒也故曰至于八月有凶消不久也王氏曰有
　凶者不必㓙不必无凶也善求之而已矣陽生於子
　而終於巳隂生於午而終於亥此周人之正先王所
　以稽天綂也陽起於寅而終於未隂起於申而終於
　丑此夏后氏之正先王所以授人時也梓慎有言夏
　數得天孔子亦曰行夏之時聖人於此未嘗偏廢焉
　非期不廢不可廢也然在天之運杪忽而難窺在人
　之時有象而可證易之為書以象示人者也故愚於
　夏時每有考焉先儒以乾坤十二爻復姤十二卦分
　配十二月建子之月為復為初九建丑之月為臨為
　九二愚於乾坤二卦既辨爻配之非至於此卦則配
　復之象曰先王以至日閉闗啇旅不行后不省方臨
　之彖曰至于八月有凶説者曰至日者冬至之日也
　八月者夏之六月周之八月也其餘十卦雖无其義
　固可以數推矣然十月乾亥而謂之坤正月勾萌而
　謂之泰二月陽微而謂之壯諸如此類義所未安按
　春秋書春王正月冬十有二月詩云四月維夏六月
　徂暑七月流火九月授衣皆以夏時為正也竊謂四
　時之序十二月之名冬不可以為春夏不可以為秋
　所謂三代不相㳂襲者但以十一月十二月為嵗首
　再太甲惟元祀十有二月乙丑武王十有一年一月
　戊午秦漢元年冬十月是其例也唐虞廵狩十一月
　方如北岳而謂后不省方何哉復為十一月臨為十二月
　八月有凶當是建酉酉者兑也兑為小人故彖言有
　凶而仲尼有消不久之辭啇旅不行后不省方施之
　正月義或然矣易之作也其在商之未亡而已用周
　正亦恐不然或曰既稱至日便是冬至之日夫復何
　疑曰理之所在不以文辭若以至日便為冬至惡知
　其不為夏至乎如孟子言至於日至之時皆熟焉又
　當為何至也然則臨之八月是為夏正學者訂之
象曰澤上有地臨君子以教思无窮容保民无疆
　澤者兑也地者坤也澤上有地臨之象也宋氏曰以
　土制水冝若易者然廹之以險隘奔潰四出壞之而
　後己居之以寛大則蓄而為澤矣君子之於民亦然
　扼之以勢勢則有盡親之以教教則无窮是以忘有
　盡之勢思无窮之教以保无疆之民是以謂之臨也
雜卦曰臨觀之義或與或求
　與者臨也求者觀也臨者以坤臨兑也觀者以坤觀
　震也二陽在下上以咸臨與之之義也二陽在上下
　觀而化求之之義也有感而後有應有施而後有求
　我无以與之彼曷為求我哉是以臨之六爻皆有與
　下之意焉六四之於初九六五之於九二則所謂咸
　臨者矣至於上六下无其應猶以敦厚之德從而臨
　之信乎其與之矣
初九咸臨貞吉象曰咸臨貞吉志行正也
　初九兑也以陽居剛而在下卦之下應乎六四四坤
　艮也故曰咸臨咸感也艮兑者咸之象也柔上而剛
　下感應以相與者也故初九之於六四感而後臨是
　之謂咸臨矣然以九居初六居四隂陽專一非所謂
　相與者也故曰貞吉貞者正也所貴乎咸者為其相
　與而乂吉其貞何也曰四臣位也應乎在下之賢可
　以交感而不可以相與者也若九五六二則失其義
　矣四之於初感而臨之而初九得以守其正而行其
　志斯之謂吉矣故子曰咸臨貞吉志行正也
九二咸臨吉无不利象曰咸臨吉无不利未順命也
　九二震也以陽居柔而在下卦之中應乎六五之坤
　故曰咸臨夫艮兑者易之所謂咸也而此以坤震言
　之何哉曰震動而坤順也六五九二柔上而剛下感
　應以相與故二之於五亦感而後臨臨之初與四二
　與五各得咸之一體是也謂之咸臨也故曰吉无不
　利君臣之間夫婦之際内外相應上下相與不謀而
　同不約而合可謂吉矣然而有之所言而然所行而
　善其應如響其行如流使其不善而莫之違也利於
　何有哉故子曰咸臨吉无不利未順命也順者坤也
　坤在於五而不在二矣臨之六爻自三以徃其象為
　坤在於九二未為順矣大臣以道事君不可則止以
　順為正者妾婦之道也以九居二而體乎震其得大
　臣之義乎
六三甘臨无攸利既憂之无咎象曰甘臨位不當也既
憂之咎不長也
　六三上體為坤下體為巽以隂居剛而在下卦之上
　上无其應而乗九二之震故曰甘臨甘便佞也記曰
　小人甘以壞四隂之臨二陽猶地之臨澤也坤為土
　巽為入以土制水而入於水是剛浸長而壞其防也
　故有甘臨之象為夫剛毅忠貞者君子之所優而小
　人之所憚也柔佞巽順者君子之所乏而小人之所
　便也忠貞之言逆耳苦口巽順之説其甘如飴初二
　陽為君子六三隂為小人以小人柔巽甘言媚色以
　入之是以謂甘臨矣方臨之時君子道長而六三之
　小人不知退聼猶以邪佞之資行巽順之道自上而
　臨之必不為君子所容故曰无攸利三承於四四應
　在初二陽方長而當其衝其孤危可立而待也然坤
　為順巽為伏方臨之時自知不敵順而伏焉庶乎其
　免矣故曰既憂之无咎夫君子之進非小人之利也
　窮而攫搏亦其宜矣然且匿其凶險之心而見其順
　伏之意以六三而遇九二无閉拒之情焉可謂知危
　而憂懼者矣君子之於小人亦豈得志而讎疾之哉
　彼既憂懼而自新惟我之為聴則陽日以長隂日以
　消六三之小人變而為君子則泰之象矣夫又何求
　故子曰甘臨位不當也既憂之咎不長也一變為泰
　夫豈長乎
六四至臨无咎象曰至臨旡咎位當也
　六四上體為坤下體為艮以隂居柔而在上卦之下
　應乎初九之兑故曰至臨坤為地艮為山山髙於地
　者也山附於地而臨兑澤之上澤至而能臨之斯之
　謂至臨矣六四初九艮兑相應以六居四當於其位
　澤之浸長及三而已四其免乎何者入乎巽而止乎
　艮故也或曰子以山澤為損明坤兊之為臨而於此
　又曰山附於地澤至而能臨之何義也曰山澤損者
　澤上即是山也山下有澤能无損乎山附於地地固
　自若也澤上有地能无臨乎是故損之六三坤巽乎
　澤自四以徃有艮而无坤坤之象毁矣臨之六三雖
　巽于澤自四以徃坤象隤然是以謂之至臨也初九
　者在下之賢六四者近君之臣也柔上而剛下兊艮
　相應有交感之象焉二剛浸長至三而泰六四之德
　足以臨其上矣故曰无咎書曰如有一个臣斷斷猗
　无他技其心休休焉其如有容人之有技若巳有之
　人之彦聖其心好之不啻若自其口出實能容之以
　保我子孫六四之謂矣夫如是何咎之有故子曰至
　臨无咎位當也
六五知臨大君之宜吉象曰大君之宜行中之謂也
　六五坤也以隂居剛而在上卦之中應乎九二之震
　故曰知臨也惟天下至聖為能聰明叡知足以有臨
　也六為柔五為剛居上而得中感應以相與得夫臨
　下之道矣臨下之道太剛則折太柔則弛不剛不柔
　施得其當是以謂之知臨也故曰大君之宜吉有天
　下而君之謂之大君宜適稱也夫所謂不剛不柔者
　非但抑剛而抗柔也有時而剛有時而柔當於事而
　合於人心謂之大君之宜矣吉孰如之故子曰大君
　之宜行中之謂也夫四五皆坤象也或言大或言至
　以其位稱之也
上六敦臨吉无咎象曰敦臨之吉志在内也
　上六坤也以隂居柔而在上卦之上應在六三二爻
　俱隂同體乎坤无相應之義故曰敦臨敦厚也增培
　之義也坤為厚德以坤臨坤是之謂敦臨以復之敦
　復艮之敦艮皆取重復之義也六三以巽順之德而
　臨二陽雖不當於其位既有憂懼之誠矣上六又以
　坤之厚徳而臨之六三之變則為泰矣三且无咎而
　况於上乎故曰吉旡咎包荒藏疾不顯亦臨斯之謂
　也故子曰敦臨之吉志在内也嫌於六三不當其位
　宜若不知不應是以夫子發明之爾臨之為大不亦
　宜乎以三之不當位而上六其配六四其承皆有宜
　悔是以三爻皆著无咎之辭故曰无咎者善補過也
　
　
　
　
序卦曰物大然後可觀故受之以親
　觀之成卦臨之反也二陽在下四隂自上而臨之二
　陽在上四隂自下而觀之也以坤臨兊謂之臨以坤
　觀震謂之觀也夫大者小之所觀也上者下之所觀
　也茍无臨下之大徳曷足以居於人上而為天下之
　所觀哉書曰有容德乃大臨之義也七世之廟可以
　觀徳萬夫之長可以觀政觀之義也此觀之所以次
　臨或曰三隂為否五隂為剥惡其長也四隂在否剥
　之間而獨為觀何哉曰三隂為否者天地不交外徤
　而内順也五隂為剥者山附於地順而止之也四隂
　為觀者風行地上順而巽也因其自然之象而命以
　自然之名豈强為之分别哉
觀盥而不薦有孚顒若彖曰大觀在上順而巽中正以
觀天下觀盥而不薦有孚顒若下觀而化也觀天之神
道而四時不忒聖人以神道設教而天下服矣
　上巽下坤成卦曰觀者初為坤二亦為坤三為艮四
　為巽順以巽則化行而民服矣何以明其為觀哉謂
　其有艮象焉坤為衆艮為止巽為齊衆止而齊斯以
　為觀而已矣觀盥而不薦有孚顒若何謂也曰可觀
　者二陽也觀之者四隂也九五為盥而上九為薦也
　自下觀上近則覩之故九五中正為天下之所觀六
　四最近為觀光之上賔四隂之所觀者九五而已至
　於上九隔乎九五觀瞻之所不及也故曰觀盥而不
　薦也未有盥而不薦者也未有觀盥而不觀薦者也
　然而沃盥在於阼階薦獻在於室寢阼階之下可得
　而觀室寢之中非衆之所覩也故曰觀盥而不薦也
　化民之道莫逺於誠行誠之道莫重於祭祭祀之禮
　莫先於盥盥洗手也奠幣酌鬯以求神之初也宗廟
　致敬精誠專一莫盛於此時及夫既灌之後三獻而
　薦腥五獻而薦熟其文繁其禮縟雖强有力者猶有
　時而惰矣則其精誠之著見豈能如沃盥之時耶故
　子曰禘自既灌而徃者吾不欲觀之矣謂其精誠之
　不一也孚之言信也顒之言嚴也方盥之初誠意充
　乎内肅敬形於外盛徳之容觀者自化不言而信不
　戒而嚴誠孝所格无乎不通故有孚於下顒顒如也
　微之顯誠之不可揜也如此夫孟子曰至誠而不動
　者未之有也不誠未有能動者也夫誠者自成也萬
　物之所成終而所成始也未有誠於盥而不誠於薦
　者也然而彖以是為言者盖曰民之化我觀我之盥
　而不觀於薦也若觀於薦則化我未必若是之孚也
　是以觀盥而不薦也夫觀盥而不觀薦者以吾之誠
　敬在於盥也吾之所以致吾誠敬者豈其盥之時耶
　固在於齋之日也散齋七日致齋三日虚而明一而
　精人莫之見也始發於盥其容肅然故可觀也嗚呼
　古之聖人所以齋戒以神明其徳者其取諸此乎故
　子曰大觀在上順而巽中正以觀天下觀盥而不薦
　有孚顒若下觀而化也觀人者謂之觀觀於人者謂
　之觀觀官喚反大而在上者二陽也中正以觀者其
　惟五乎是以觀盥而不薦者也中正既釋其義又從
　而申明之曰觀天之神道而四時不忒聖人以神道
　設教而天下服矣何謂也曰天者人之所觀也君者
　民之所觀也是以聖人觀於天而天下觀於聖人也
　天何言哉四時行焉百物生焉天神道也聖人體天
　故亦以神道設教脩己以安百姓篤恭而天下平盖
　有不言而信者矣神者何也一之謂也一者何也誠
　之謂也故曰至誠如神誠者天之道也誠則形形則
　著著則明明則動動則變變則化唯天下之至誠為
　能化謂之神道不亦宜乎子曰知變化之道其知神
　之所為乎徒見四時之行萬物之育黎民之變蠻貊
　之孚而不知其所以致此者天故是謂之神也然則
　宗廟致敬不出堂廡之間而化行於天下豈不信哉
　或問禘之説子曰不知也知其説者之於天下也其
　如示諸掌乎此之謂也卦名及諸爻並如字讀唯大
　觀在上中正以觀天下九五觀民之觀當以去聲讀
　之
象曰風行地上觀先王以省方觀民設教
　風者巽也地為坤也風行地上无所不徧故先王以
　之廵守省方觀民俗之好惡而為之設教焉猶風之
　行於地上也然觀之成卦以四隂而觀二陽取下觀
　而化之義孔子於彖辭言以神道設教於九五之爻
　辭言觀我生觀民也與大象所謂觀民設教辭同而
　義異矣
雜卦曰臨觀之義或與或求
　與求之義已解在臨臨為與則觀為求以人之求我
　而非我之求人也是以觀之諸爻二陽者人之所求
　也四隂者求人者也初為童觀二為闚觀三為進退
　四為觀光者求人者也五為盥上為薦者人之所求
　也為禮不敬吾何以觀之哉
初六童觀小人无咎君子吝象曰初六童觀小人道也
　初六坤也以隂居剛而在下卦之下上无其應而逺
　於九五承於六二二亦坤也故曰童觀坤為衆在下
　為小者童子之象子貢曰不得其門而入不見宗廟
　之美若童子之觀最在人後雖得其門而入亦不能
　有所見雖使見之亦不能知其意義也故曰小人无
　咎君子吝下民至愚随上所化由之而不知何咎之
　有若君子者行而不著習而不察旅進而觀了无所
　覩雖當堯舜文武之時而不明禮樂教化之意含哺
　鼓腹不知帝力於我何有名為君子不亦可羞哉故
　子曰初六童觀小人道也
六二闚觀利女貞象曰闚觀女貞亦可醜也
　六二坤也以隂居柔而在下卦之中應乎九五之震
　故曰闚觀震為明坤為闔户闔户而觀闚於户牖者
　也自下觀上近則覩之二雖與五為配有觀感之義
　然去之逺矣體隂而居柔處内而守中在上而居貞
　是以謂之闚觀也故曰利女貞幽閨静僻者女子之
　正也在禮送迎不出門見兄弟不踰閾雖有觀禮之
　心而不失自防之正斯為利矣君子正其衣冠尊其
　瞻視闚牖而觀不亦醜乎當觀之時聖人在上天朝
　中天萬物咸觀况於六二是其正應所宜脱身邱園
　觀光上國而乃自埋於民自藏於野雖𬒳容光之照
　闚見教化之一二自以為得之矣譬如坐井觀天所
　得㡬乎故君子以為可醜也伊尹耕於有莘之野而
　樂堯舜之道及其幡然而起曰我豈若使是君為堯
　舜之君哉豈若使是民為堯舜之民哉豈若吾身親
　見之哉故子曰闚觀女貞亦可醜也
六三觀我生進退象曰觀我生進退未失道也
　六三下體為坤上體為艮以隂居剛而在下卦之上
　應乎上九之兑故曰觀我生生猶動也我自謂也在
　卦六爻皆以宗廟行禮為義初六童子之觀六二婦
　女之闚也六三奉豆執籩之聯六四在位陪祠之列
　也九五沃盥之始上九薦獻之時也六三應於上九
　執事以承薦者也是以自觀其動也故曰進退三四
　者内外之交上下之際進退之地也以六居三進退
　之象也宗廟之事羣臣百工駿奔走執豆籩或進而
　承君或退而復位非若陪祠之列屹立而不動也震
　為動巽為進退而坤艮稱之何哉為其近於震而承
　於巽随其盥薦以為進退也然則四之不為進退何
　也曰四以進乎上卦得其位以近天子之光又何進
　退之云乎聖人在上固所宜仕若不自觀其動進退
　以禮去就以義而惟位之為急至於鑽穴踰垣而從
　之者失其道矣故子曰觀我生進退未失道也
六四觀國之光利用賔于王象曰觀國之光尚賔也
　六四下體為坤上體為巽以隂居柔而在上卦之下
　承乎九五之震故曰觀國之光震為旦有光明之象
　焉夫國莫重於禮禮莫重於祭宗廟之事陳其籩豆
　列其鼎爼設其皷鐘舞其干翟薦其馨香昭其度數
　文物以紀之聲明以發之有國之光華也四得其位
　以承於五能順而巽斯得而觀之矣故曰利用賔于
　王五為震四為巽震巽配也五居天位有王之象以
　四承五以巽配震有賔主之象焉周官大行人以九
　儀辨諸侯之命等諸臣之爵以同邦國之禮而大其
　賔客書曰賔于四門四門穆穆虞賔在位羣后德讓
　至於夷蠻戎狄猶有来賔之義非特二王之後也三
　代之王得萬國之歡心四海之内各以其職来助咸
　造在庭以觀上國之光斯為利矣天下文明光𬒳四
　表賢德之人仕於王朝人君賔禮不敢盡臣之夫豈
　特人臣之利天下國家之利也故子曰觀國之光尚
　賔也尚者上也觀國之光惟尚賔為近之矣詩云振鷺
　于飛于彼西雝我客戾止亦有斯容觀光之尚賔也
九五觀我生君子无咎象曰觀我生觀民也
　九五震也以陽居剛而居上卦之中彖所謂中正以
　觀天下者也故曰觀我生生猶動也我自謂也震為
　旦為動質明而行事是故九五盥之時也方盥之時
　精神專一致愛則存致慤則著以其恍惚以與神明
　交洞洞乎屬屬乎如弗勝如将失之是以耳无所聞
　目无所覩惟自觀其動而已矣自觀其動在我无失
　孝敬之心誠慤之意見於其面盎於其背儼然可觀
　觀者不言化之矣故曰君子无咎非盛徳之君子其
　能无咎乎君者民之表也表正而影正矣故子曰觀
　我生觀民也觀民之義與大象不同説者皆於此失
　之當讀為大觀觀天下之觀觀示也為人上者言思
　可道行思可樂徳義可尊作事可法容止可觀進退
　可度以臨其民是以其民畏而愛之則而象之聖人
　之以神道設教其斯而已矣五下應二二為坤自四
　以下其象皆坤坤為民故有觀民之象也
上九觀其生君子无咎象曰觀其生志未平也
　上九兊也以陽居柔而在上卦之上應乎六三之艮
　故曰觀其生生猶動也其謂三也下艮上兌有相與
　之意焉上九隔乎九五不為民之所觀而反觀於六
　三者也何者觀之六爻惟三五有艮震之體上九雖
　陽而其體兌也以兑從艮斯反觀之矣兑説也孝子
　之享親其薦之也必有愉色婉容是以繋之兑也震
　為卯兊為酉質明而行事曰晏而禮成是故上九薦
　之時也方薦之時禮文繁縟羞其爼豆序其禮樂備
　其百官奉承而進之或進乎下或進乎上以相與成
　禮者也詩云濟濟辟王左右趨之書云駿奔走執豆
　籩於斯時也雖欲自觀其動不可得矣是故觀我生
　者目注乎躬也觀其生者目注乎物也目注乎物随
　物而動其進之也敬以愉其薦之也敬以欲已徹而
　退敬齋之色不絶於面如是其難也故曰君子无咎
　非盛德之君子其能无咎乎詩云有来雝雝至止肅
　肅相維辟公天子穆穆觀我生也濟濟多士秉文之
　德於薦廣牡相予肆祀觀其生也故子曰觀其生志
　未平也事物之来紛乎吾前欲其心平志一於盥之
　時亦已難矣或曰大觀在上下觀而化若斯之盛也
　不係之吉而但言无咎何哉曰是固然矣觀我生者
　以我一身動為天下萬民之所觀過言則民作辭過
　動則民作則有諸内必形諸外誠於此必動於彼故
　莫見乎𨼆莫顯乎㣲由是言之觀我生者(缺/)　　精
　(缺/)欲其无咎不亦難乎觀其生者(缺/)　　　　目觀
　天下萬物之動民之好惡必(缺/)　　　　良窳必知
　其故左右前後罔匪正(缺/)　　　　罔有不臧无逺
　不燭无幽不見由(缺/)　　觀其生者觀之至詳也欲
　其无咎不亦宜乎至精者正心誠意之謂也至詳者
　應變酬酢之謂也當此之時而免於咎者吉之大者
　也非明明徳之君子其能无咎乎嗚呼非天下之至
　精不足以觀天下之至詳也非天下之至静不足以
　觀天下之至動也非天下之至一不足以觀天下之
　至衆也是故取乎盥而不取乎薦也觀之時義大矣
　哉
　
　
　
　
　周易經傳集解卷十
欽定四庫全書
　周易經傳集解噬嗑賁卷十一
　　　　　　　　　　　　宋　林栗　撰
　
　
　
　
序卦曰可觀而後有所合故受之以噬嗑嗑者合也
　噬嗑成卦親之變也自觀之噬嗑坤變為震巽變為
　離四五相變而成也坤變為震順而動也巽變為離
　入而麗也順而不動則无以明四夷之来王入而不
　麗則无以見羣心之戴后盖觀之九五有可觀之徳
　四方合而歸之而强梗之徒於其間噬而嗑之可也
　故變初為九與上相須而主嗑之事四五相易不剛
　不柔而成嗑之功何則九五在上而六四在下是以
　為可觀也六五在上而九四在下是以為相合也子
　曰為政以徳譬如北辰居其所而衆星拱之詩云自
　西自東自南自北无思不服噬嗑次觀之義也
噬嗑亨利用獄彖曰頥中有物曰噬嗑噬嗑而亨剛柔
分動而明雷電合而章柔得中而上行雖不當位利用
獄也
　下震上離成卦曰噬嗑者初為震二為艮三為坎四
　為離震動也離麗也艮止也坎䧟也動而麗謂之合
　可矣安得噬物之象乎噬者齧也物止而䧟於動麗
　之間斯以為噬嗑而已矣故子曰頥中有物曰噬嗑
　噬嗑而亨下動上止而中虚頥之象也六四變而為
　剛頥中有物之象也頥中有物噬之則嗑不噬則不
　嗑也噬而嗑之兹其所以亨歟故曰易者象也自王
　弼以来擯象而言易者讀至於此不得不自疑其論
　之踈矣夫天下之人既已合而歸我然而不免於噬
　齧云者豈復有干戈介胄之事哉夏之訐俗商之頑
　民詰之以法䆒之以情兹噬齧之謂也故曰利用獄
　坎為刑獄故也先王之用刑也盡心於訊鞠之間至
　于再至于三既服而後刑之書曰要囚伏念五六日
　至于旬時丕蔽要囚是也然則不曰利用刑人而曰
　利用獄噬嗑之㫖盖可見矣子曰剛柔分動而明雷
　電合而章柔得中而上行雖不當位利用獄也在卦
　三陽三隂剛柔分也下震上離動而明也凡獄之道
　一於剛則无以盡其情一於柔則无以斷其罪剛柔
　分所以為利也自臨與觀皆二陽而四隂至噬嗑而
　剛柔始分故也明而不動則威玩而不行動而不明
　則情遁而不得動而明所以為利也雷電亦震離之
　物也雷電不合則威不章柔得中而上行離火之象
　也火不上行則其明不逺凡卦言柔得中柔上行皆
　離火之象也刑人於市與衆棄之如雷如火如電不
　亦宜乎六五為君九四為臣不當位也文王罔攸兼
　于庶獄庶慎惟有司之牧夫故為君者必以柔而濟
　乎剛為臣者必以剛而濟乎柔士師曰殺之三君曰
　宥之三王三宥然後制刑於是乎情法兩得威恵兼
　行故曰雖不當位利用獄也易之取象不一而足頥
　中有物一取象也剛柔分二取象也動而明三取象
　也雷電合四取象也柔得中而上行五取象也剛柔
　不當位六取象也在他卦皆如此非特如此也繋辭
　曰日中為市致天下之民聚天下之貨交易而退各
　得其所盖取諸噬嗑離為日震為市上明而下動也
　致天下之民亦四方未合之義也而或者得其一句
　一義自以為盡之矣不亦誣乎
象曰雷電噬嗑先王以明罰勑法
　雷電當作電雷傳寫誤也電者離也雷者震也雷電
　之至當先電而後雷故噬嗑以其序言之而豐則曰
　雷電皆至也亦猶雲雷屯雷雨作解雷風恒風雷益
　之義也先王觀此之象雷電未甞不起於細微千里
　之行未嘗不始於足下麗也者動之始也初九者閑
　之於初也初而懲之咎可无也故子曰履校㓕趾不
　行也夫所為㓕其趾者非直苦之而已也使知其過
　在於趾尼而不行何咎之有故於繋辭又曰小人不
　恥不仁不畏不義不見利不動不威不懲小懲而大
　誡此小人之福也是以為无咎也或曰古者象刑中
　刑雜履以菲䋽藨蒯為之此之謂履校考之文義深
　恐不然傳曰雖有絲麻毋弃菅蒯菲䋽藨蒯以為刑
　人之履无罪之人乃當徒跣而行耳况於初九不應
　中刑之義經又言屨言校而不言罪乎若加校以履
　於義尤害矣
雜卦曰噬嗑食也
　噬嗑與頥皆食也頥為養而噬為食者頥之口實不
　留於頥而噬嗑之物皆堅韌而不可嚥方且咀嚼乎
　頥之間故也是以噬嗑諸爻皆取食物以為之義焉
　初上二爻有唇頰之象故不言其所噬之物中間四
　爻為所噬之物有難易之殊也六二噬膚六三腊肉
　九四乾胏六五乾肉是也噬之難易俻於四爻故以
　初上言用刑之始終小人為惡積微至著小而不懲
　必至于大咎也初九履校上九何校是已
初九屨校㓕趾无咎象曰屨校㓕趾不行也
　初九震也以陽居剛而在下卦之下故曰屨校㓕趾
　震為足而居下故有趾屨之象其在噬嗑故有㓕趾
　之象㓕没也校械也屨校者明其為足械也此罷民
　也古者民之有罪而未麗于法者桎梏而坐諸嘉石
　役諸司空使州里任之然後宥而舍之梏手械桎足
　械也言足則手可知矣易之所謂屨校周禮之所謂
　桎也見械而不見足是以謂之㓕趾也故曰无咎小
　人之為惡誠柔也其在噬嗑豈真柔物哉柔而靱者
　也此愚民也訊其罪而不辨加之刑而无辭其勢易
　服而其情難得也吾不求其情而以剛治之則其枉
　者不可勝言矣後雖悔之其可及乎故治之者不可
　不以柔道行之也反覆訊鞫研覈其情必得其服而
　後刑之六二者所以治六二也如噬膚革柔靱之物
　必細齧之然後可嗑也故曰㓕鼻艮為鼻其在噬嗑
　有㓕鼻之象焉㓕鼻劓也五刑之厲劓刵為輕二為
　劓則初為刵可知矣三為斬左趾四為斬右趾五為
　宫刑上剕㓕耳當為刵矣曰聖人之言不可使易而
　知文初為刑之始上為刑之終始為剕終為刵不已
　舛乎是故㓕趾㓕耳皆係之以屨校何校之辭謂其
　校之沒之非剕刵之謂也鼻既无校非劓而何故曰
　无咎聖人以人命為重刑而未至於死皆有悔過自
　新之路是以係之无咎也子曰噬膚㓕鼻乗剛也言
　六二居中宜若无罪罪在於乗剛歟
六二噬膚滅鼻无咎象曰噬膚滅鼻乗剛也
　六二艮也以隂居柔而在下卦之中故曰噬膚凡噬
　嗑中爻皆言所噬之物有難易之殊又即其爻便得
　噬之之義膚革也艮為堅故有膚革之象舊説以膚
　為柔脆肥美之物則失之矣何則膏粱芻豢以充口
　實謂之頥可矣惡用齧之為哉刑獄之設為强梗不
　服者設耳柔良之民惡用刑獄為哉剥之六四曰剥
　牀以膚謂皮膚也鳥獸之革皆謂之膚膚雖柔也其
　實靱也不噬而嗑則咽骾而胃覆矣六二以隂居柔
　以明罰休雷以勅法勅正也明罰以當其罪勅法以
　致其威也傳曰刑法威獄以象天之震曜殺戮斯之
　謂矣
六三噬腊肉遇毒小吝无咎象曰遇毒位不當也
　六三上體為坎下體為艮以隂居剛而在下卦之上
　故曰噬腊肉小物全乾曰腊坎為堅多心艮為堅多
　節坎又為隠伏故有腊肉之象腊肉者肉見於外而
　骨藏於中人之所不察也以六居三外柔而内剛腊
　肉之謂矣故曰遇毒毒猶害也噬腊肉而遇骨斯遇
　其害矣徒信其外而不疑其中是以謂之遇也此姦
　民也外示柔懦而中藏險狠以數誤我而匿其情者
　也故治之者不可不先柔而後剛也柔以得其姦剛
　以制其毒六三者所以治六三也如噬乾腊藏毒之
　物必揣其骨而徐齧之也故曰小吝无咎噬而遇毒
　故有小吝終能嗑之故无咎也子曰遇毒位不當也
　人必自侮然後人侮之君子正身以正民尚何遇毒
　之有哉或曰六三上九曷不以相應言其義乎曰以
　應而從以類而聚則不待噬而合矣是以六位各随
　本爻而取義焉
九四噬乾胏得金矢利艱貞吉象曰利艱貞吉未光也
　九四上體為離下體為震以陽居柔而在上卦之下
　故曰噬乾胏肉之附骨曰胏震為剛離為柔震為出
　離為麗故有乾胏之象乾胏者骨見於外而肉附其
　間其强可見者也以九居四外剛而内柔乾胏之謂
　矣六爻中最為强梗難噬者九四也以全體觀其象
　可見矣此凶民也其色悍然其辭勃然敢於犯上而
　實无能為者也治之不可不先剛而後柔也剛以折
　其義柔以原其情故九四者所以治九四也如乾胏
　骨骾之物必齧碎之既柔而後可食也故曰得金矢
　金剛也矢直也震為金離為矢故有金矢之象古之
　為訟者使入束矢以明求直也為獄者使入鈎金以
　明求剛也噬乾胏而嗑之則得其剛直矣得其剛直
　斯得其金矢矣故曰利艱貞吉夫噬嗑之物莫非堅
　靱若柔脆易嗑則无事於噬矣然即其中而有最難
　者得不以艱為貞乎是故九四為乾胏胏難於腊腊
　難於膚膚難於乾肉故子曰利艱貞吉未光也道之
　以政齊之以刑雖得金矢豈足為光亨也哉為其體
　乎震離故以未光明之也或曰若是則骨无堅脆皆
　可噬而嗑之乎曰所為腊與胏者凡以為口實也茍
　非噬之所能噬則去之久矣夷狄之未臣强籓之未
　服而可以刑獄治之乎詩不云乎人亦有言柔則茹
　之剛則吐之唯仲山甫柔亦不茹剛亦不吐噬嗑之
　謂也柔如膚而不茹剛如胏而不吐聖人之意盖可
　見矣或問震為金何也曰乾以徤故為馬以剛故為
　金三子者得其剛徤之餘是故得而稱之也屯之乗
　馬蒙之金夫是已知此者其可與語易象乎
六五噬乾肉得黄金貞厲无咎象曰貞厲无咎得當也
　六五坎也以隂居剛而在上卦之中故曰噬乾肉坎
　為豕為堅故有乾肉之象乾肉者析骨披筋而暵之
　也无膚與骨特乾肉耳似剛非剛似柔非柔噬之斯
　嗑不噬則不可嗑也以六居五剛柔適中乾肉之謂
　矣或曰六五外柔而内剛也不曰腊肉何哉曰三以
　坎而藏艮五之象坎而已五又得中非三之比也此
　庸常之民也縱之則為惡禁之則為非頑嚚而不可
　訓强悍而難令者也治之者不可不兼用乎柔剛也
　寛以濟猛猛以濟寛不剛不柔施得其當民自服也
　禮曰刑平國用輕典書曰列用中罰是也是故六五
　者所以治六五也如噬乾肉脯脩之類雖輕齧之未
　有不噬者也故曰得黃金黃者中也金者剛也古之
　治刑者疑則贖之虞書金作贖刑孔安國曰金黃金
　也周書百辟疑赦其罰百鍰安國曰鍰黄鐵也然則
　黃金之為贖明矣贖人而以黄金者取其剛而不過
　也噬乾肉而嗑之則得其中剛以得其中斯得其黃
　金矣夫豈以金矢黃金為利也哉以明夫剛直剛中
　之道如斯而已矣故曰貞厲无咎為人上者不能使
　民遷善逺罪而嘗以噬嗑為正雖刑得其當猶未免
　於厲也刑得其當而猶以為厲兹其所以无咎也歟
　九四之艱貞吉亦此意也四言吉而五言无咎者為
　君之道與臣下不同也噬嗑諸爻皆有兩義明為惡
　之人與用獄之利故夫子之釋爻象錯互而明之初
　六曰不行也六二曰乗剛也上九曰聦不明也皆為
　罪人言之也六三曰位不當也九四曰未光也六五
　曰得當也皆為用獄者言之也學者可不深求其㫖
　趣乎
上九何校㓕耳凶象曰何校滅耳聰不明也
　上九離也以陽居柔而在上卦之上故曰何校滅耳
　滅耳則目可知矣坎為耳離為目其在噬嗑故有滅
　耳之象校者械也何者戴也何校者明其為首械也
　古之制大辟者使之何校而没其耳目謂其有目而
　无覩有耳而无聞不聦不明以至於此也此頑嚚之
　民也不可告語不知話言小懲而不懼大誡而不悛
　者也雖欲无㓙其可得乎故曰凶子曰何校滅耳聰
　不明也又曰善不積不足以成名惡不積不足以滅
　身小人以小善為无益而不為也以小惡為无傷而
　不去也故惡積而不可揜罪大而不可解此之謂也
　噬嗑之義盖本於君臣父子夫婦兄弟朋友之間此
　五者宜合者也宜合而不合則必有離間於其間者
　也治而柔之上下乃合此噬嗑之義也而説者皆以
　噬膚為柔美之物則是柔良之民无罪而刑之也甚
　者以為上下諸爻反復相噬故其論曰道德之衰上
　下相噬則教化不用而刑為先嗚呼何其悖哉自黃
　帝堯舜以来雖天下大亂未有相噬如禽獸者也而
　易乃教之何哉上下相噬而吾又言噬治是生民之
　類㓕盡而後已也其能使之合乎記曰刑者侀也侀
　者成也一成而不可變故君子盡心焉聖人之於噬
　嗑其所以教詔後世明謹用刑盡心於獄不吐剛不
　茹柔寛猛相濟期於无刑者可謂深切著明矣而學
　者争以其私意汨之以至於此故不敢不辨而孟子
　曰邪説誣民充塞仁義仁義充塞則率獸食人人将
　相食吾為此懼閑先聖之道距楊墨放淫辭以承三
　聖者豈好辨哉予不得已也愚於噬嗑則云
　
　
　
　
序卦曰嗑者合也物不可以苟合而已故受之以賁賁
者餙也
　賁之成卦噬嗑之反也自噬之賁三四相易震艮相
　推而成也動而明所以為嗑明以止所以為賁也夫
　噬嗑與賁皆為頥中有物之象一為噬嗑一為賁者
　噬嗑得頥之下動賁得頥之上止動故為噬止故為
　賁也夫君臣不可以茍合也必有朝廷之禮焉父子
　不可以茍合也必有閨門之禮焉男女不可以茍合
　也必有夫婦之禮焉長幼不可以茍合也必有鄉黨
　之禮焉朋友不可以茍合也必有儐相之禮焉君以
　此始亦以此終以苟合者必以茍離也聖人重其合
　而畏其離是故餙之以禮使之粲然有文以相接歡
　然有恩以相愛則其合也必堅而非一朝一夕之可
　離也然則賁者非徒為之文餙而已将以固其合也
　受之以賁不其然歟
賁亨小利有攸徃彖曰賁亨柔来而文剛故亨分剛上
而文柔故小利有攸徃天文也文明以止人文也觀乎
天文以察時變觀乎人文以化成天下
　下離上艮成卦曰賁者初為離二為坎三為震四為
　艮離為赤坎為墨震為青艮為黃夫賁之言文也文
　也者五色是也賁有四象而无其白何也曰白金之
　色也兌為白者金盛於酉也巽為白者金生於已也
　金歸於丑其在坎艮之間乎是以上卦三爻六四體
　乎艮坎而有皤如白馬之象六五上九皆得艮之一
　體而有束帛白賁之辭也然則五色者四象具之矣
　不言餘色而三稱白者所以發明之歟或曰乾為大
　赤坤為大黑而賁无其象可謂備乎曰乾坤者天地
　也天地也者五行之所自生五色之所自成五色備
　而天地之色在其中矣離南方也坎北方也離坎也
　者天地之中也震東方也艮西方也震艮也者天地
　之始終也日月星辰經緯於天山川草木森羅於地
　是以謂之賁也賁亨小利有攸徃何謂也曰賁之下
　卦為離離柔也麗也柔而麗者不能以自亨也今以
　相賁為義則上卦之柔来文乎剛其象為坎是以亨
　也上卦為艮艮止也少也少而止者不能有所徃也
　今以相賁為義則下卦之剛上而文柔其象為震是
　以利有攸徃也亨者通也徃者行也坎為通震為行
　故也故子曰柔来而文剛故亨明離之不能亨亨者
　坎也分剛上而文柔故小利有攸徃明艮之不能徃
　徃者震也先儒不䆒厥㫖乃謂泰變為賁故有柔来
　剛上之義近世易家病其无據乃取而圗之由泰否
　而變者十有八由復姤而變者十由臨遯而變者二
　十有八甚哉其謬也愚嘗著論以闢其失兹列其梗
　槩耳夫子既釋彖辭又摠而言之曰天文也文明以
　止人文也盖以四象言之則天文粲然矣以二象言
　之則人文焕然矣言天而及地者在天成象在地成
　形形質流於地而文采彰乎天言天而地可知矣是
　故日月之明離坎之象五星錯緯五行之象此則所
　謂粲然者也日中星鳥以殷仲春日永星火以正仲
　夏宵中星虚以殷仲秋日短星昴以正仲冬故曰觀
　乎天文以察時變也至於文明以止則專取離艮以
　明人事非明无以燭天下之幽非止无以制天下之
　動文成不亂謂之明位定不争謂之止此則所謂煥
　然者也父子有親君臣有義夫婦有别長幼有序貴
　有常尊賤有等威上不伏下下不僣上故曰觀乎人
　文以化成天下也賁之六位一剛一柔一動一静坎
　離天地之中艮震天地之終始離明而坎幽艮上而
　震動隂陽迭用質文交錯而三才之義俻矣
象曰山下有火賁君子以明庶政无敢折獄
　山者艮也火者離也山上有火則散而燎原是以為
　旅也山下有火則止而有耀是以為賁也山有草木
　火炎其下光華燦爛而成五采之文賁之象也君子
　以明庻政謹庻獄亦猶是爾明庶政則取諸離无敢
　折獄則取諸艮也敢讀如老子勇于敢之敢獄者人
　命所繋情偽萬端其可任一巳之聰明而以果敢折
　之哉山上有火其明著矣獄之不留固其宜也山下
　有火其明未著无敢于折不亦宜乎
雜卦曰賁无色也
　賁之為卦以剛柔相賁而成其在六爻以雜然成文
　為義夫賁也者五色皆具而曰賁无色何也曰非无
　色也无定色也周禮曰青與赤謂之文赤與白謂之
　章白與黑謂之黼黑與青謂之黻五采備謂之繡矣
　赤與黑青與白𤣥與黄獨不為賁乎是之謂无色也
　是故賁之六爻或以相應而成文或以相附而成文
　或以相合而成文初九六四相應而成文也六二九
　三相附而成文也六五上九相合而成文也相應之
　文組織是也相附之文繡繪是也相合之文紐綴是
　也或曰六五上九不亦相附而成乎曰六二純柔也
　不附於剛則不能以成文九三純剛也不附於柔則
　不能以成文至於六五以柔居剛上九以剛居柔既
　已成文矣而皆无其應得非相合以成者乎是故六
　二坎也九三離也一䧟一麗有相附之義也六五艮
　也上九震也一動一止有相合之義也或曰初九六
　四亦離坎也不曰相附何哉曰離之與坎近則相附
　逺則相應不其然乎不其然歟
初九賁其趾舍車而徒象曰舎車而徒義弗乗也
　初九離也以陽居剛而在一卦之下應乎六四之坎
　故曰賁其趾初九與六四相賁者也下卦之下趾之
　象也故曰舎車而徒初近於二而配於四二四皆坎
　也坎為車而四有艮體艮止也六四之車止於上而
　六二之車當其前舍二而從四不得不徒行矣以剛
　明之才而居最下之地安於徒行者也夫乗車安也
　徒行勞也初九遇六二之車斯可乗矣可乗而不乗
　者以為物不可以茍合也吾之所應者四也其可遇
　二之車而遂乗之歟夫所為舍車者將以賁其趾也
　苟為義不當乗而乗之則夫賁者秪所以為趾歟是
　故君子寜舍車而徒行不見利而忘義乃所以賁其
　趾也故子曰舍車而徒義弗乗也夫豈終於徒行而
　已哉六四之馬翰如矣
六二賁其須象曰賁其須與上興也
　六二坎也以隂居柔而在下卦之中上无其應而承
　九三之離故曰賁其須須血之餘也坎為血故有須
　象六二與九三相賁者也上間於三有須附頥之象
　也須也者所以賁其頥也傳曰皮之不存毛将安傅
　无九三之質則六二之文无所施矣虎豹之鞹猶犬
　羊之鞹无六二之文則九三之質亦奚為矣故曰君
　子義以為質禮以行之文質彬彬然後君子子曰賁
　其須與上興也須附於頥随上而興六二九三之象
　矣
九三賁如濡如永貞吉象曰永貞之吉終莫之陵也
　九三下體為離上體為震以陽居剛而在下卦之上
　上无其應而介於二四之間故曰賁如濡如九三與
　六二相賁者也而承於六四為四所濡四坎也坎為
　水故有濡如之象今有繒帛於此既有其質又有其
　文或者濡之而不為染汚者希矣夫子有言不曰白
　乎涅而不緇故曰永貞吉三既受賁於二唯當永守
　其上不染於四斯為吉矣凡賁之象曰明與止文成
　不亂謂之明位定不争謂之止初應於四三附於二
　然後文成而不亂矣初不乗二之車三不受四之濡
　然後定位而不争矣故子曰永貞之言終莫之陵也
　陵憑陵也自上陵下指六四也
六四賁如皤如白馬翰如匪冦婚媾象曰六四當位疑
也匪冦婚媾終无尤也
　六四下體為坎上體為艮以隂居柔而在上卦之下
　應乎初九之乾故曰賁如皤如皤猶白也坎艮之間
　其位在丑丑金之所歸其色白故有皤如之象六四
　與初九相賁者也物相雜故曰文未有一色而成文
　者也今曰賁如又曰皤如何謂也曰六四體是艮止
　隔於二爻未遇其配雖與初九有賁如之象而皤如
　之質猶在也故曰白馬翰如坎艮皆馬也謂之白馬
　猶皤如之義也翰鳥翼也馬以足而言翰者謂其從
　初之志如鳥之将翰飛也故曰匪冦婚媾初近於二
　二體坎坎為盗故有宼象焉二與三相賁非為宼者
　也二三合則四與初為媾矣故子曰六四當位疑也
　匪寇婚媾終无尤也九三六四皆當其位故其去就
　不能无疑然終與初合則可以无尤矣聖人之為賁
　也所以餙天下之物不可以苟合也賁之道行而君
　臣父子夫婦各安其分分安而保其合爭闘不興禍
　亂不作故六二與上同而九三濡如永貞則終莫之
　陵也初九舍車而徒而六四與之婚媾則終无尤也
　不既明甚矣乎
六五賁于邱園束帛戔戔吝終吉象曰六五之吉有喜
也
　六五艮也以隂居剛而在上卦之中下无其應而承
　上九之震故曰賁于邱園六五與上九相賁者也上
　九艮之極反而震者也艮為山故有邱園之象邱園
　者賢人君子遁藏之所在也艮反而成震始𨼆而終
　見矣故曰束帛戔戔束帛者聘賢之物戔戔者鮮少
　之貌賢者不可以虚拘不可以貨取是故束帛以将
　其誠戔戔以表其㓗也故曰吝終吉夫宗廟之禮朝
　廷之儀賁之盛也不施於此而於邱園其為賁也可
　謂吝矣繡錦纂組黼黻文章賁之盛也不施於此而
　施於束帛其為賁也可謂吝矣然而終吉者有得賢
　之喜也得賢則能為邦家立太平之基矣不亦吉乎
　五在一卦之中故有終吉之象子曰六五之吉有喜
　也伊尹耕於有莘之野湯三使人以幣聘之用能致
　君於堯舜之隆其斯以為喜乎
上九白賁无咎象曰白賁无咎上得志也
　上九震也以陽居柔而在上卦之上乗六五之艮故
　曰白賁无咎上九與六五相賁者也六居五而九在
　上屈己尊賢之義也記曰甘受和白受采詩曰素以
　為絢兮子曰繪事後素皆謂无其質者不可有其文
　也今六五上九皆文質彬彬相合以成賁者也時止
　則止時行則行動静不失其宜是以為无咎也世之
　君子德非純白而託於邱園以䝉賁餙者盖有之矣
　求譽而毁至希寵而辱来能无咎者亦已鮮矣樊英
　李渤之流是也如伊尹太公望四皓諸葛孔明𨼆居
　以求其志行義以達其道然後議者无所容其喙故
　子曰白賁无咎上得志也上九得行其志見於有為
　斯為无咎矣
　
　
　
　
　
　
　
　
　
　周易經傳集解卷十一
欽定四庫全書
　周易經傳集解剥復卷十二
　　　　　　　　　　　　宋　林栗　撰
　
　
　
　
序卦曰賁者飾也致飾然後亨則盡矣故受之以剥剥
　之成卦賁之變也自賁之剥上艮不動離變為坤易
　其二剛而成剥也夫所以為賁者離與艮也離為火
　艮坤為土火熄而為土則盡矣所以為賁者剛與柔
　也剛為質柔為文質化而為文則盡矣夫質文之為
　言猶本末也無本不立無文不行然使天下蕩然曰
　趨於文則末勝而本離矣故夫離之在賁非能亨也
　柔來文之故亨艮之在賁非能往也剛上文之故小
　利有攸往然則當賁之時末既勝矣况又變而為坤
　哉是以謂之剥也葢孔子嘗自筮得賁焉愀然有不
　平之色子張進曰筮得賁吉而愀然何也子曰以其
　離在艮下山下有火謂之賁非正色之卦也吾聞丹
　漆不文白玉不凋質有餘不受飾故也是以賁之交
　爻不言餘色而專言潔白不言華飾而專言粉素葢
　將以反其質歟
剥不利有攸往彖曰剥剥也柔變剛也不利有攸往小
人長也順而止之觀象也君子尚消息盈虚天行也
　下坤上艮成卦曰剥者初為坤二與三亦為坤四為
　艮然則剥之四象惟以坤艮言之坤土也艮亦土也
　坤為平地而艮則山也草木華實莫不盡落惟有山
　在地上耳此卦之所以為剥也故子曰剥剥也柔變
　剛也剥不利有攸往何謂也曰方賁之時小利有攸
　往而已况於剥乎剥者隂消陽之卦也陽為君子隂
　為小人五陽為主而一隂為客君子盛而小人窮矣
　故其卦為夬其彖曰利有攸往五隂為主而一陽為
　客小人盛而君子微矣故其卦為剥其彖曰不利有
　攸往凡此皆為君子言之也坤順也艮止也君子觀
　此之象是以順時而止之也故子曰不利有攸往小
　人長也順而止之觀象也夫子既已釋其象又從而
　贊之曰君子尚消息盈虚天行也葢言君子小人如
　天之行四時之運一消一息一盈一虚以陽言之則
　息於春盈於夏消於秋虚於冬方其消也而欲其息
　方其虚也而求其盈不可得也君子是以尚其理而
　不敢必其道之行也雖然聖人之作易也其於君子
　愛之之至也其於小人憂之之深也愛之至則畀其
　周身之防憂之深則開其為善之利至於轉禍為福
　撥亂為治葢聖人之本心也故夫復臨泰壯夬者五
　陽之序也姤遯否觀剝者五隂之序也而易之序則
　不然陽先退而後進故自泰而之臨自臨而之復然
　後繼之以壯夬者所以成其治也隂先進而後退故
　自否而之觀自觀而之剥然後反之以遯姤者所以
　止其亂也以為治亂皆任之自然則人事廢矣是故
　四卦凡彖與爻吉多而凶少至於否剥猶有吉亨無
　不利之辭不亦轉禍為福之意歟
象曰山附於地剥上以厚下安宅
　山者艮也地者坤也山附於地無餘藴矣君子觀此
　之象以為草木盡剝而山巍然獨存者非以其基厚
　故歟山有君之象地有民之象為人上者得不厚下
　以為安宅乎
雜卦曰剥爛也
　剥之為義多矣草木之落謂之剥八月剥棗是也宫
　室之壞謂之剥上九剝廬是也器物之爛謂之剥初
　六剥牀是也然剥之成卦剥以下反上其所由來漸
　矣故取喻於草木之落不若取於宫室之壞取於宫
　室之壞不若取於器物之爛是以剥之諸爻皆取剥
　牀為象至於上九然後繫之以碩果剥廬之義焉
初六剥牀以足蔑貞凶象曰剥牀以足以滅下也
　初六坤也以隂居剛而在一卦之下上无其應而承
　於六二二亦坤也故曰剥牀以足蔑牀上實而下虚
　有剥之象初在下為足體坤為虚在剥之時譬之牀
　爛而其足蔑矣蔑滅也牀蔑其足其與幾何故曰貞
　凶貞正也固也以此為正以此為固凶其宜矣子曰
　剥牀以足以滅下也滅下葢釋以足蔑之文讀者遂
　以蔑連下文失之矣按荀本蔑字並作滅
六二剥牀以辨蔑貞凶象曰剥牀以辨未有與也
　六二坤也以隂居柔而在下卦之中上无其應而承
　於六三三亦坤也故曰剥牀以辨蔑牀簀謂之辨辨
　牀之中牀足分辨之處也爛其牀而蔑其辨勢已迫
　矣貞而不去凶何疑乎故曰貞凶子曰剥牀以辨未
　有與也未字當讀為末末無也凡卦六二吉多而凶
　少何也以其居正而得中也然而有與則為正無與
　則為邪今剥之二逺無所應近無所與陷於群隂之
　中是以為剥牀之象也若上有九五則為觀近有九
　三則為賁何遽凶哉或曰剥至六三有應故六二言
　未於義亦通
六三剥之无咎象曰剥之无咎失上下也
　六三上體為坤下體亦為坤以隂居剛而在下卦之
　上應乎上九之震故曰剥之无咎自初至五皆剥也
　剥之為義凶矣而此言无咎何也曰重坤者天下之
　至順也而應乎震順以動者也順以動而謂之剥何
　也曰上下皆坤而在群隂之中但見其順未見其動
　也雖有順動之志而當是之時有不可不剥者矣夫
　初剥牀足二剥牀辨至三及其茵薦矣初二皆凶而
　三乃无咎何也曰初二以坤遇坤上无其應貞而不
　去是以凶也三以坤應震將去之矣雖牀之剥又何
　咎哉子曰剥之无咎失上下也上謂六四下謂六二
　也三承於四四又艮也茍无其應斯此之矣今以九
　在上坤震相與其於六四宜喪其朋無相得之理矣
　四不之得而况於二乎三在剥之中既為所剥矣所
　以无咎者失上下之情而獨應上九也吉則未能免
　咎而已
六四剥牀以膚凶象曰剥牀以膚切近災也
　六四上體為艮下體為坤以隂居柔而在下卦之下
　下无其應而承於六五五亦坤也故曰剥牀以膚膚
　皮膚也坤為剥艮為膚剥牀而及其膚去之晚矣况
　又安寢而不去乎故不曰貞凶而直言凶也子曰剥
　牀以膚切近災也或曰牀爛及膚猶寢地也何遽凶
　乎曰非此之謂也爛於文從火災亦從火火之熟物
　謂之爛火之燼物謂之災熒熒之火先爛其足次爛
　其辨又爛其薦以及其膚然且熟寢而不知覺此其
　所以凶也賈誼所謂厝火積薪之下而寢其上火未
　然因謂之安斯之謂也剥之下卦自離而變其取諸
　火也宜哉故曰為近切之災
六五貫魚以宫人寵無不利象曰以宫人寵終无尤也
　六五坤也以隂居剛而在上卦之中下无其應而承
　於上九之震故曰貫魚以宫人寵坤為魚為婦人為
　衆故有貫魚宫人之象五隂而一陽貫魚之象也五
　隂順序魚貫而進宫人之象也剥至於五凶之極也
　聖人有所不忍言也謂其無應而承於震故别設義
　以救之五隂魚貫以承上九上九以宫人之寵寵之
　斯為善矣非柔變剛之義也故曰无不利以宫人寵
　寵无不被而有尊卑之序也夫豈特宫人為然人君
　之於臣下寵之有序賤不妨貴小不加大逺不間親
　新不間舊則民志定矣何不利之有哉故子曰以宫
　人寵終无尤也終之為言其上九之謂乎
上九碩果不食君子得輿小人剥廬象曰君子得輿民
所載也小人剥廬終不可用也
　上九震也以陽居柔而在一卦之上應乎六三之坤故
　曰碩果上九之艮極反而成震者也艮為果蓏震為反
　生五陽盡剥而上九獨存故有碩果不食之象剥爛也
　碩大也果之枝葉華實莫不盡剥矣而留其碩大者於
　其上室於爛而不食將以復種也坤為土震為動果爛
　入土陽氣動而復生矣可剥而復之象也故曰君子
　得輿小人剥廬輿車也衆也廬屋也坤為衆為輿艮為
　廬陽為君子隂為小人故有得輿剥廬之象六五之
　剥極矣有君子焉民之所載也應乎六三之坤得輿之
　象也自五以下其象皆坤既見君子則共載之也若
　以小人當之則剥其廬矣屋之壁户牖莫不盡剥矣而
　飄然茨瓦葢覆其上僅有存耳君子得之則葺理其
　下而居之小人則徹其茨瓦剥廬而後己也故曰君
　子得輿民所載也小人剥廬終不可用也漢之光武
　唐之肅宗得輿者也漢之靈獻唐之僖昭剥廬者也
　彼其所用皆小人必至於天下大壞極亂而後止也
序卦曰剥者剥也物不可以終盡剥窮上反下故受之
以復
　復之成卦剥之反也自剥之復初上相易而成也物
　窮則反理之必至剥之上九窮矣是以反於初九而
　成復也剥者隂盛之象復者陽生之象也方歲之寒
　草木凋瘁蟲獸蟄藏人民廬處山童而川冰可謂剥
　矣及夫一陽之生固未盛也而凋瘁者芽蟄藏者奮
　廬處者出童者青而冰者泮矣是以謂之復也
復亨出入无疾朋來无咎反復其道七日來復利有攸
往彖曰復亨剛反動而以順行是以出入无疾朋來无
咎反復其道七日來復天行也利有攸往剛長也復其
見天地之心乎
　下震上坤成卦曰復者初為震自二以往皆為坤也
　震動也坤順也動而順復之義也震為雷坤為地雷
　在地中復之象也夫隂陽之運有如循環方其消而
　為剥也陽氣幾盡於外矣及夫艮反為震而乃出乎
　地中是以謂之復也復亨出入无疾朋來无咎何謂
　也曰復反也亨通也陽氣反而後通也出者震也入
　者艮也初為震而三有艮體故有出入之象疾害也
　方剥之時非特不利於出也雖入此室處猶懼不免
　焉至此而出入自如莫或害之矣朋衆也坤為衆自
　外為來故有朋來之象方剥之時君子保身之不暇
　奚可以得衆乎衆之所聚禍之所歸也至此則朋衆
　方來而莫或咎之矣朋之來也非以為利也相與反
　復其道焉耳初九以陽居剛故諸爻反復無非道者
　故子曰復亨剛反也動而以順行是以出入无疾朋
　來无咎反復其道也七日來復利有攸往何謂也曰
　七曰之義諸家紛然不同大率言自剥至復為七日
　皆失之矣而六日七分尤為繆妄惟伊川程氏曰姤
　七變而為復臨川王氏曰隂陽之往復以日論之可
　也以月以歲論之可也今取之夫隂陽之運十二而
　周故天有十二次地有十二分日有十二辰歲有十
　二月此其最著者也十二辰為一日有晝夜昏明之
　異也十二月為一歲有冬夏寒暑之變也至於十二
　月為浹十二歲為紀旡昏明之異無寒暑之變其差
　甚微而人弗之覺也易之為書微顯闡幽故常言三
　日七日以驗其近三歲十歲以騐其逺至於言時月
　則絶無而僅有皆𨼆奥其辭不使易而知之耳自子
　至午自午至子其數七也自寅至申自申至寅其數
　亦七也在易以卦配則自復至姤自姤至復其數皆
　七也若自復至遯自姤至臨則其數八矣夫積十二
　辰而以日數之者日之一度也積日三十而以月數
　之者月之一周也日陽物也月隂物也七陽數也八
　隂數也舉日稱七故於一陽言之正應乎七數也舉
　月稱八故於二隂言之正應乎八數也聖人因象以
　寓辭因辭以寓意八月有凶七日來復葢有喜懼之
　辭焉學者不可不知也然而不言於遯而言於臨者
　此則互文見義相為表裏是故繫之以月也易卦以
　月繫惟此而已詩言一之日二之日與此同意若從
　卦氣之說則剥後十卦然後為復非但六日七分而
　已也故子曰七日來復天行也凡彖曰消長之義夫
　子每以天行釋之以為必至之理也利有攸往剛長
　也言自復之臨自臨之泰也不利於剥則利於復可
　知矣故又曰復其見天地之心乎方其未復也天地
　閉塞萬物摧殘賢愚易其位善惡乖其應若無天理
　惟人自為耳故老耼氏有天地不仁之說而申包胥
　有人衆勝天之語方此時也天地之心何自而見哉
　及其復也陽氣動乎地中一草一木稍有芽蘖之意
　其及物也幾何而天地之心生成之德已自可見矣
　天地者萬物之父母人君者萬民之天地也方其剝
　也苛政以殘之重斂以困之用其所惡棄其所好民
　未有不以為厲己也及其復也用一賢去一佞發一
　政施一令其利澤曽未幾何而人民愛物之心已自
　可見矣天下之人必曰吾君仁聖如此但為小人所
　誤耳故曰復其見天地之心乎由是言之凡世人所
　謂善惡無報天道難期者皆由否剥之世而論天地
　也天地之大德曰生至復而後心可見矣聖人於此
　見天地之心而愚於此見聖人之意也不其然乎
象曰雷在地中復先王以至日閉闗商旅不行后不省
方
　雷者震也地者坤也雷在地中復而將奮也先儒皆
　以復為建子之月愚於臨卦既覺其非今以象攷之
　所以為復者震也非坎也今夫火生於艮而王於離
　歸乎乾而絶乎坎是故絶而復生者坎中之陽也水
　生於坤而王於坎歸乎巽而絶乎離是故絶而復生
　者離中之隂也坎中之陽其微若是而以為出入无
　疾利有攸往之象不既疎乎是故聖人取諸震坤以
　為來復仲春之月雷乃發聲則建寅之月雷固在地
　中也雖在地中而蟄者振矣先王觀此之象至於來
　復之日而閉闗施行者以為歲於是乎更新萬物於
　是乎更始諸侯之賓客於是乎告歸四方之商旅於
　是乎啟行巡狩省成於是乎戒事將欲闢之必先翕
　之閉闗絶行謀始之義也子曰夏殷之禮吾能言之
　杞宋不足徵也而况於百世之後乎
雜卦曰復反也
　復之成卦以上初反本而成其在諸爻以反於初九
　為義反之為言反身之謂也夫剥復消長本以明君
　子小人進退之象然一陽之生在乾為勿用雖曰來
　復有動順之義方於交泰之初則有間矣故君子於
　此出處語黙猶在所擇焉未可以勇於進也是以六
　爻无利用之辭而專明反身之義聖人之㫖葢可見
　矣或曰然則彖言利有攸往何也曰利有攸往為主
　復者言之也復而不往則一陽而勝五隂未見其可
　也自復以往則為臨為泰為壯為夬謂之利也不亦
　宜乎
初九不逺復無祇悔元吉象曰不逺之復以修身也
　初九震也以陽居剛而在一卦之下配在六四而承
　於六二二四皆坤也故曰不逺復復之初九即剥之
　上九也在剥為艮而在復為震震反則為艮艮反則
　為震也艮為冬而震為春艮東北而震居東自冬而
　徂春自北而之東其順若循環其易如反掌是以謂
　之不逺復也或曰然則何取於坤哉曰坤也者地也
　艮為果蓏震為反生果之反而生也非地則可乎是
　故剥以一陽而入乎地復以一陽而出乎坤是以謂
　之不逺也故曰无祗悔元吉祗至也元善也大也自
　剥而復自艮而震以月言之一月也以日言之一日
　也以行事言之一事也以思念言之一念也人誰無
　過過而能改善莫大焉一事之過而改之一念之失
　而復之無至於悔斯為元吉矣或曰彖言七日來復
　而吾子以為一日何其戾哉曰甚矣子之不達也彖
　言七日來復自隂始隂陽之往復其數皆七何以為
　不逺之義乎若夫始之隂自兊而巽則非艮震之比
　也易有言終朝者有言終日者有言不終者有言三
　日者至於七止矣而以為不逺之義不已疎乎故順
　而言之也爻言不逺復自剥而復言之也夫子曰不
　逺之復以修身也君子知外物之不可必也以修此
　身而已矣子曰顔氏之子其殆庶幾乎有不善未嘗
　不知知之未嘗復行也其修身之謂乎又曰復德之
　本也草木歸根而後生君子反身而後行德之本也
　又曰復小而辨於物小之言㣲也五隂而一陽可謂
　微小矣陽雖小而隂莫之傷是謂與物辨也又曰復
　以自新顔氏之謂也
六二休復吉象曰休復之吉以下仁也
　六二坤也以隂居柔而在下卦之中上无其應而乘
　乎初九之震故曰休復休休自得之貌一陽為復之
　主五隂朋來反復其道者也以坤遇震以六二從初
　九陽上行而隂下趨是以其心休休然無入而不自
　得也故曰吉聞一善言見一善行沛然若決江河莫
　之能禦斯之謂吉矣子曰休復之吉以下仁也初在
　二下震為木仁也六二可謂親仁矣不言親仁而言
　下仁者謂其從之也如水之就下矣故曰仁者安仁
　初九是也智者利仁六二是也說者乃以六二為自
　下於人不亦倒置而言之乎
六三頻復厲无咎象曰頻復之厲義无咎也
　六三上體為坤下體為艮以隂居剛而在下卦之上
　上无其應而連於初九之震故曰頻復頻屢也坤為
　順艮為止三不中不正而乘承皆隂將順復止將止
　復順其失道也屢矣然而天下之動必正乎一當復
　之時初九以一陽居下為衆所歸三雖不正與初同
　體雖屢失道終必復焉故曰厲厲危也孟子有言欲
　知舜跖之分無他利與善之間耳屢失屢復其去跖
　也幾希然而猶知復也則與迷復有間矣故曰无咎
　聖人常善敎人故無棄人危而能反猶可以无咎也
　故子曰頻復之厲義无咎也惟聖罔念作狂惟狂克
　念作聖困而學之又其次也其六三之謂乎
六四中行獨復象曰中行獨復以從道也
　六四上體為坤下體亦為坤以隂居柔而在上卦之
　下應乎初九之震故曰中行獨復凡卦以二五為中
　此獨以四為中何也記曰君子之中庸也君子而時
　中孟子曰執中無權猶執一也上下五隂四居其中
　羣隂未復己獨應焉是以謂之中行也或曰六二最
　近於初復之最先者也四為獨復何哉曰四之復也
　非至是而後應也其復也久矣在剥為六三獨應於
　上在復為六四獨應於初故三失上下之情而四先
　羣隂之復也剥之上九而無六三何能以順而止復
　之初九而無六四何以能動而順是知四為最先而
　二次之也四言獨而二言休玩其辭而知之矣子曰
　中行獨復以從道也道也者以别於利也四之從初
　在剥則然豈為利也哉是故爻辭不繫之吉明其心
　之所存不以吉凶而從違也
六五敦復无悔象曰敦復无悔中以自考也
　六五坤也以隂居剛而在上卦之中下无其應而乘
　乎六四四亦坤也故曰敦復敦厚也益也艮之九三
　既已艮矣上九謂之敦艮者又從而附益之也故臨
　之六五正應九二則上六為敦臨復之六四正應初
　九則六五為敦復夫六五下无所應上无所與苟不
　附於六四則去復逺矣為其居中而得其所附是以
　謂之敦復也復之又復新之又新也故曰无悔復至
　於五復之道成矣成者成也自明而誠者勉而中思
　而得也自初來復至五而成則幾於性矣故无悔之
　辭與初九同初无衹悔尚或有之至五則无復悔矣
　故子曰敦復无悔中以自考也考成也君子之所以
　成已也何以不成於上六而成於六五為其得中也
　反身而誠得其固有之中六五之謂矣或生而知之
　或學而知之或困而知之及其知之一也或安而行
　之或利而行之或勉強而行之及其成功一也
上六迷復凶有災𤯝用行師終有大敗以其國君凶至
于十年不克征象曰迷復之凶反君道也
　上六坤也以隂居柔而在一卦之上下无其應而乘
　乎六五亦坤也故曰迷復迷失道也
　　　六之於初九逺矣言應則背言親則疎言同則
　異言因則失矣是以為失道也上六之與四隂同體
　乎坤坤為順四隂之所以吉无咎者以其順而復於
　初也上六雖順而失其道矣所謂順非而澤從惡若
　流者也譬之適越北首之燕南轅疾馳而愈逺矣故
　曰凶又曰有災眚以迷為復凶何免乎災自外至眚
　自己作書曰天作孽猶可違自作孽不可逭至於是
　也謂之災則有人為之咎焉謂之眚則有天降之罰
　焉雖有聖賢不能為之謀矣凡上六之凶皆剥之凶
　也不言於剥而言於復者以為苟能知復雖剥之窮
　可以无悔以迷為復凶乃成也保邦而自守猶懼不
　免况用之行師乎此所謂自作孽者也故曰終有大
　敗以其國君凶至于十年不克征桀紂之亡幽厲之
　敗皆是物也以其國與其君皆凶也易以近言日以
　逺言年十者數之極也征行也至于十年不克征則
　不復可征矣甚之之辭也子曰迷復之凶反君道也
　書稱有苗昏迷不恭反道敗徳是也君人之道以貴
　下賤以賢下不肖則天下雖亂而可治家國雖亡而
　可存初九之所以復也今以六居上隂柔不中順非
　而自聖其於君道不亦反乎聖人之戒可謂深切著
　明矣伊尹訓大甲思庸无俾世迷畏上六之災也
　
　
　
　
　
　
　周易經傳集解卷十二
欽定四庫全書
　周易經傳集解无妄大畜卷十三
　　　　乾巽艮震　　　宋　林栗　撰
　
　
　
　
序卦曰復則不妄矣故受之以无妄
　无妄成卦復之變也自復之无妄下亦震體坤變為
　乾二五中正而成无妄也震為雷坤為地乾為天雷
　之動也必以其時不時則謂之妄妄則為物之災若
　夫閉闗之日而復乎地中有物之辰則行乎天下其
　靜也固其動也時斯為无妄矣國之威令譬猶雷霆
　人主復於其道則威令之行不失於有罪過而不復
　則濫及於無辜民將無所措其手足矣六五在上而
　下無其應則皆復於初故謂之復九五在上而下有
　其應中正相與故謂之无妄也夫既已復於道則動
　靜語黙一出於誠豈復有妄乎无妄次復斯其㫖也
无妄元亨利貞其匪正有眚不利有攸往彖曰无妄剛
自外來而為主於内動而健剛中而應大亨以正天之
命也其匪正有眚不利有攸往无妄之往何之矣天命
不祐行矣哉
　下震上乾成卦曰无妄者初為震二為艮三為巽四
　為乾乾健也震動也以決躁之性而濟之以剛健之
　才其動也有時而妄矣為其有艮巽之象焉以巽濟
　乾以艮濟震是以謂之无妄也艮止也巽入也有時
　而止則雷於是乎收聲有時而入則龍於是乎潛藏
　及夫仲春之月雷乃發聲蟄蟲啟户勾者畢出萌者
　盡達是以謂之无妄也无妄云者言本有妄也九四
　之辭曰可貞无咎固有之也其義彰矣无妄元亨利
　貞何謂也曰无妄之四象震艮巽乾也其八卦則乾
　兊震艮也震為春巽為夏兊為秋乾艮為冬震東方
　也兊西方也巽東南也乾西北也艮也者萬物之所
　成終而所成始也是故係之以元亨利貞之辭也所
　以然者无妄故也子曰无妄剛自外來而為主於内
　動而健剛中而應大亨以正天之命也夫无妄者復
　之變也當復之時五隂而一陽則震為之主矣及乎
　无妄則三陽之乾自外而來九五在上為卦之主而
　初九之震實為主於内既主乎乾又主乎震疑若妄
　矣而其動而健剛中而應是以為无妄也動而健以
　上下二體言之也剛中而應以二五兩爻明之也動
　而不健剛而不中中而不應雖欲无妄得乎哉乾震
　道合二五志同是以為无妄也所以然者乾為父震
　為子子聴於父臣聴於君是以為无妄也是故九五
　君也而體乎兊初九臣也而體乎震股肱喜哉元首
　起哉斯之謂矣故曰大亨以正天之命也夫雷之威
　行於天下震驚萬物使之大亨以正者非雷之威天
　之命也人臣之威行於天下聳動萬民使之大亨以
　正者非臣之威君之命也天不剛中而應則雷不得
　以施其威君不剛中而應則臣不得以用其法雷以
　妄行則物知雷之威而不知其天臣以妄行則民知
　臣之威而不知其君物失其宜民失其序元亨利貞
　無自而見矣天下大通而各得其正其剛健中正純
　粹之所為乎其匪正有眚不利有攸往何謂也曰正
　者妄之反也眚者災之召也方剥之時小人得志既
　復之後明正典刑君子之動小人之災也懼其或妄
　故以无妄名之也書曰天作孽猶可違自作孽不可
　逭无妄之時匪正有眚者天之所災君之所刑也闔
　門而自守猶懼不免往無攸利矣故子曰无妄之時
　往何之矣天命不祐行矣哉疑脫一時官字在卦上
　九自以為健而乘九五之剛故係之以有眚无攸利
　之辭應其義矣
象曰天下雷行物與无妄先王以茂對時育萬物
　天者乾也雷者震也天下雷行无妄之象也雷不可
　以妄動物不可以妄行以妄動者物被其災以妄行
　者身受其禍故曰物與无妄雷之與物皆不可妄相
　與為无妄也先王以茂對時育萬物者雷之震驚人
　見其威耳而不知其有生物之功臣之擊㫁人見其
　嚴耳而不知其有長民之德雷者天之所命也臣者
　君之所使也雷无妄行則萬物皆由其道臣无妄作
　則萬民得安其生夫豈唯民哉將草木鳥獸魚鼈昆
　蟲莫不咸若先王所以對時育物由此道也按文當
　曰對時茂育萬物於義為順
雜卦曰无妄災也
　无妄何謂災雷震之象也雷在天上則為大壯雷行
　天下豈非震物為災之象乎是以无妄諸爻皆取雷
　震以為其義焉初九九四俱有震體初為正而四為
　妄故初曰无妄往吉四曰可貞无咎若夫二有攸往
　之利三有邑人之災五有勿藥之疾上有妄行之眚
　皆以遇震而為吉凶此无妄之所以為災也
初九无妄往吉象曰无妄之往得志也
　初九震也以陽居剛而在下卦之下上无其應而承
　於六二之艮故曰无妄往震動也陽之所加者隂而
　震之所施者艮也以初遇二以九遇六以震遇艮其
　往也无妄矣故曰吉子曰无妄之往得志也動以其
　時得行其志斯為吉矣
六二不耕穫不菑畬則利有攸往象曰不耕穫未富也
　六二艮也以隂居柔而在下卦之中應乎九五之兊
　而乘初九之震故曰不耕穫不菑畬艮為止故有不
　耕穫不菑畬之象田一歲為菑三歲為畬不耕而穫
　不菑而畬理之所無斯為妄矣六二中正不應有妄
　行之失然則所謂不耕穫不菑畬者安坐而無所為
　也安坐而無為者其六二體艮之象乎方歲之寒入
　此室處應其時義矣及夫陽氣既動而初九之震行
　焉故曰則利有攸往震為動而初九之震攸往之象
　不耕穫之土不菑畬之田雷以動之土膏脈起耒耨
　於是乎興禾稼於是乎奮利有攸往不其然乎故子
　曰不耕穫未富也陽為富隂為貧以六居二是以知
　其耕穫之未富也若初九耕之而九五穫之斯為富
　矣九五六二艮兊相與其穫之也宜哉所以然者三
　爻皆正故也二五雖應而無初九之震亦何自而穫
　乎故曰剛自外來而為主於内動而健剛中而應大
　亨以正天之命也其是之謂矣
六三无妄之災或繫之牛行人之得邑人之災象曰行
人得牛邑人災也
　六三上體為巽下體為艮以隂居剛而在下卦之上
　應上九而承九四二爻皆乾而四又震也故曰无妄
　之災以六居三不中不正可謂妄矣然其應在上九
　乾巽相求自以為无妄也九四之震反而迫焉斯遇
　其災矣故曰或繫之牛行人之得邑人之災隂為牛
　艮在丑亦為牛巽為繩故有繫牛之象乾為健故有
　行人之象艮為止故有邑人之象邑者居人也四為
　震三為巽者巽震之配也然而繫之六三是以上
　九之乾得而取之也巽之於震也為夫婦之常其於
　乾也為西北東南之遇巽既從乾而震以責艮是
　以為无妄之災也譬猶或者繫牛於此為行道者所
　得而責於居人行者既去而居者蒙其枉此之謂災
　也子曰行人得牛邑人災也行人得牛言乾巽之
　合也邑人遇災言艮震之迫也易家解此兩爻殊
　不近人情夫不耕而穫不菑而畬行人得牛邑人
　遇災皆所謂妄也君之所治吏之所禁法之所制刑
　之所防言易者乃以為當然豈不過甚矣哉禮曰不
　耕穫不菑畬凶以此防民猶貴祿而賤行說者曰
　君子必先種之乃得穫必先菑之乃得畬安有無
　事而取其利者乎宓子賤曰若使不耕者穫是使
　民樂有宼其創必數世不息夫繫之以凶則論其不
　吉繫之以利有攸往則論其無凶道之不明無足
　怪矣
九四可貞无咎象曰可貞无咎固有之也
　九四上體為乾下體為震以陽居柔而在上卦之下
　下无其應而承九五之兊乘六三之艮三又巽也故
　曰可貞无咎艮者寅也於時為仲春震者卯也於時
　為仲春巽者巳也於時為孟夏兊者酉也於時為仲
　秋乾者亥也於時為孟冬孟春之月蟄蟲始振仲
　春之月雷乃發聲孟夏之月草木蕃盛仲秋之月
　雷乃收聲季秋之月蟄蟲咸俯孟冬之月天地閉
　塞順此者吉逆此者凶是以謂无妄也今初九之震
　震於六二之艮是驚蟄之震震於雨水之後也九
　四之震震於九五之兊是小雷之震震於白露之
　後也故初言吉二言利四言貞五言疾无妄之義
　也然仲秋之月雷既收聲至於孟冬而復震者何
　也謂其乘於艮巽是以有時而妄行也艮者震之代
　也巽者震之配也九四之无咎不亦宜乎故曰仲
　秋行春令則草木生榮行夏令則蟄蟲不藏孟冬
　行春令則凍閉不發行夏令則蟄蟲復出物之所以
　疵癘民之所以夭横皆由此也然則為九四者體乾
　而承兊可以貞固守之而无咎矣唯其不能貞也是
　以失其牛於行者而濫其災於邑人故子曰可貞无
　咎固有之也
九五无妄之災勿藥有喜象曰无妄之藥不可試也
　九五兊也以陽居剛而在卦之中應乎六二之艮而
　介於九四上九之間二爻皆乾而四又震體也故曰
　无妄之疾以居九五得中守正下應六二艮兊相與
　初九之震實代其勞耕而穫之菑而畬之可謂无
　妄矣而當九四之衝遇乾震之難可謂有疾矣兊
　正秋也萬物之所說也而震以動之乾以戰之其
　謂之疾也宜哉故曰勿藥有喜藥之言治也喜之
　言說也乾為治兊為說隂陽相得謂之喜慶夫九
　五者所謂无妄也九四上九不中不正所謂妄也
　五以无妄處兩妄之間四之乾震為之疾也使五
　往求上九之乾以為之藥則為五者喪矣上之藥
　四以邪收邪益其疾耳烏能治之哉故為九五者
　夭夀不貳修身以俟之不渝其正斯全其說矣艮
　兊二氣感應相與以喜敦和之故子曰无妄之藥
　不可試也試者嘗試之謂也人之所以致疾者皆
　以妄也起居飲食一不謹而疾隨之其致之有狀
　則其藥之有方故夫藥者所以攻疾也吾无妄而
　遇疾則疾為妄乃從而藥之則藥為妄妄疾不能
　以害正妄藥不能以攻邪聖人敎之以勿藥而聽
　其所為使吾終始无妄則正勝而妄敗矣不堪其
　疾而嘗試用藥以僥倖其中則疾不能為害而藥
　反為害也世之庸醫以藥治无妄之疾而殺之者
　多矣是則无妄於前而妄於後无妄於始而妄於
　終其所以殺之者皆妄也此聖人之深戒也季康
　子饋藥拜而受之曰丘未達不敢嘗康子之於夫
　子未嘗不致其欽夫子之於康子未嘗不盡其禮
　受而不嘗豈疑其害己也哉乃孔子則以為无妄之
　疾也故子路請禱而弗許康子饋藥而弗御懼其入
　於妄也其言曰丘也未達其疾不敢嘗之以藥此則
　不可試之義也世之說者直謂未逹其藥而不敢嘗
　以常情度之三尺之童不出諸口豈聖人周旋曲折
　之意乎
上九无妄行有眚无攸利象曰无妄之行窮之災也
　上九乾也以陽居柔而在一卦之上應乎六三之巽
　也乘九五之兊三又艮也故曰无妄行乾健也上之
　配在三自以為无妄也故曰有眚无攸利眚目不明
　也巽為多白眼故有眚象无妄之世九五在上上九
　不順而與巽相求是以為有眚也震為雷乾為天天
　下雷行物與无妄今九四失其牛而責於六三之艮
　是震之妄動也所謂災也上九待其應而取於六三
　之巽是乾之妄行也所謂眚也以不正之行而居一
　卦之上取非其有眚莫甚焉詩云敬天之怒毋敢戲
　豫敬天之渝毋敢馳驅方四之震五逢其疾三遇其
　災君子側身謹行猶懼不免况於上九以妄行之將
　何往而利矣故子曰无妄之行窮之災也災天降也
　眚人為也爻辭言眚而夫子謂之災何也曰九四之
　妄不能以病九五將何以及上九乎爻之所以不言
　災也然上九居卦之終進而不已窮上者必反下則
　災及之矣故曰无妄之往何之矣天命不祐行矣哉
　上九之謂也然則當无妄之世懷不正之行者無攸
　利矣
　
　
　
　
序卦曰有无妄然後可畜故受之以大畜
　大畜成卦无妄之反也自无妄之大畜乾反居下震
　反為艮二五相易而成大畜也震反成艮動而能止
　也乾反居下尊而能降也二五相易上下能相與也
　夫乾天下之至健也震以動之而无敢妄行艮以止
　之而无敢妄動是以為大畜也以九居五以六居二
　是以謂之无妄以九居二以六居五是以謂之大畜
　也夫虚則能畜實實豈能畜虚哉大畜也者畜天下
　之大也天下所謂才智勇健之士莫不有上人之心
　然而聖人在上甘心服役奔走而不辭者其必有以
　畜之矣聰明睿智足以畜之使天下之人皆自謂我
　智而聰明睿智不足以畜之矣發強剛毅足以畜之
　使天下之人皆自謂我勇而發強剛毅不足以畜之
　矣揚雄有言御得其道則天下詛詐咸與作役御失
　其道則天下詛詐咸與作敵御得其道何道也威令
　賞罰人主所以御天下之道也如雷霆之不妄如四
　時之必信然後天下才智勇健之士雖欲不為吾畜
　而不可得矣是故聖人自處於不智而智者樂為之
　謀自處於不勇而勇者樂為之死茍非无妄而何以
　畜之哉此大畜之所以无妄也或曰大畜小畜其為
　畜則同或為大或為小何也曰陽為大隂為小其位
　四其體巽隂也臣道也是以謂之小畜也其位五其
　體艮陽也君道也是以謂之大畜也六五為君六四
　為臣然後天下之健者莫不入吾含畜之内矣是之
　謂大畜也
大畜利貞不家食吉利涉大川彖曰大畜剛健篤實輝
光日新其德剛上而尚賢能止健大正也不家食吉養
賢也利涉大川應乎天也
　下乾上艮成卦曰大畜者初為乾二為兊三為震四
　為艮乾健也兊說也震起也艮止也健而止斯謂之
　大畜也已乎曰未也健而不說止而不起可與靜而
　不可與動可與安而不可與危也健而止者畜之質
　也說以動者畜之情也夫是之謂大畜也故子曰大
　畜剛健篤實輝光日新其德剛上而尚賢剛健篤實
　者乾艮也輝光日新者震兊也剛健如天篤實如土
　輝光如日月日新如四時然而天下不為之畜者未
　有也震兊之為輝光日新何也曰震旦也兊夕也震
　春也兊秋也旦出而夕入春舒而秋斂日新之謂也
　其德剛上而尚賢者大畜而卦上下皆陽無剛上之
　義按上字當作止剛者乾也止者艮也葢言其德剛
　而能止六五居尊而尚上九之賢是以能畜天下之
　大也武王克商訪微子箕子式商容閭而萬姓說非
　尚賢之效歟大畜利貞何謂也曰大畜元亨利貞與
　无妄同既以係之无妄雖不見於大畜可也然而猶
　曰利貞云者以明无妄之為元亨也震者始也艮者
　終也易之互文見義皆如此也而子曰能止健大正
　也言乾志上行而艮能止之所以為大正也袁紹有
　言天下健者豈惟董公故知健不足恃能止健斯為
　大正矣不家食吉何謂也子曰不家食吉養賢也乾
　為天為君子有賢德之象艮為山有養之象乾象之
　三陽並進而受畜於艮是以知其不家食也賢德之
　人聚於王朝廩人繼粟庖人繼肉不食於家斯為吉
　矣何者養賢以及萬民也今夫小畜之所以為畜者
　内積其德所以保位外聚賢才所以事君斯以為畜
　而已矣若夫大畜則有止健養賢之義而非小畜之
　事矣止天下之健養天下之賢豈人臣所當為哉人
　臣而止健是曹孟德司馬仲達之所為也人臣而養
　賢是孟嘗平原魏其武安之所為也所以然者艮之
　所能非巽之任也五之所能非四之任也大畜之象
　天在山中山能止而養之矣小畜之象風行天上風
　能止而養之乎然究其養物之功則巽亦有助矣此
　所以為大畜小畜者歟利涉大川何謂也子曰利涉
　大川應乎天也兊為澤乾為天故有大川之象四有
　巽體巽為木為風故有利涉之象然卦中巽兊同體
　相連無出險之義所以為利涉者非以其應乎乾故
　歟同人之彖曰利涉大川乾行也亦以巽之不能出
　乎兊故也或曰小畜以隂居陽大有以柔有剛皆應
　乎乾而无利涉之辭何也曰小畜大有皆以一柔畜
　五剛天下之動貞夫一故險閱之象大畜上有二隂
　六四居近君之位而下畜三陽是以有大川之象也
　昔周公相成王天下北面而來朝可謂能畜矣然而
　羣叔流言幾喪王室故曰子小子若涉淵水予惟往
　求朕攸濟及乎四海皇皇奠枕于京斯為利涉矣
象曰天在山中大畜君子以多識前言往行以畜其德
　天者乾也山者艮也天無在山中之理而此象言之
　者天之陽氣為土為金為草為木莫不盡畜於山此
　則天在山中之象也君子觀此之象以為天至大矣
　而在山中則山能止而畜之故也聖人之道髙而且
　逺者其猶天乎然而前言往行載在方册者可以止
　而畜之矣博學之審問之慎思之明辨之日就月將
　真積力久堯舜禹湯文武之德莫不皆畜於我矣此
　則天在山中之象也子曰學以聚之子夏曰博學而
　篤志切問而近思仁在其中矣此之謂乎識音志書
　式成識其政事是也
雜卦曰大畜時也
　天下之動貞夫一者也小畜以一隂而畜五陽者以
　其寡也大畜有二隂而畜四陽何也時也大畜何謂
　時乾艮之象也乾為父艮為少男乾至大也艮至小
　也以至大而受畜於至小非以其時之故歟當艮之
　時雖乾之健不得不為之畜止矣何莫時也時也者
　上之所制也賈誼有言法制已成名分已定卧赤子
　於天下之上而安植遺腹朝委裘而天下不亂雖有
　韓白之勇良平之智莫敢有爭心焉時已定也是故
　大畜諸爻皆以法制為其義焉初九之利已九二之
　說輻九三艱貞六四童牛之牿九五豶豕之牙皆法
　制之義也至於上九何天之衢則畜極而亨矣其亦
　日閑輿衞而後可乎此大畜之所以為時也
初九有厲利已象曰有厲利已不犯災也
　初九乾也以陽居剛而在一卦之下應乎六四四艮
　巽也故曰有厲利已已之言止也大畜之初九无妄
　之上九也大畜之六四无妄之六三也九為乾而六
　為巽巽與艮合而鄰於震故上為有眚而初為有厲
　也然初之與四三之與上乾之與巽以爻位則相應
　以方位則相配上九在无妄之時自以為无妄而行
　是以无攸利也初九在大畜之時自以為受畜而止
　是以雖危而利也故子曰无妄之行窮之災也有厲
　利已不犯災也天作孽猶可違自作孽不可逭豈不
　信哉
九二輿脫輻象曰輿脱輻中无尤也
　九二兊也以陽居柔而在下卦之中其應乎六五之
　艮故曰輿脫輻兊本乎坤坤為輿兊為毁折故有脫
　輻之象脫輻則輿不行以初九九二皆有應在上初
　以見危而止故不犯於災二以兊應艮上下相與則
　脫其輿輻矣小畜之輿脫輻於九三者上無六五遇
　四而後畜矣柔上而剛下勢逆而情乖是故有反目
　之象焉大畜之輿脫輻於九二者五為君而二為臣
　脫其車輻而委質於朝也食君之糧憂君之事剛中
　而應說而上行夫何咎哉故子曰輿脫輻中无尤也
　言其脫輻之辭同其好惡之情異矣九二在小畜為
　牽復在中亦不自失也輿脫輻中无尤也大車以載
　積中不敗也其義葢旁通矣
九三良馬逐利艱貞日閑輿衞利有攸往象曰利有攸
往上合志也
　九三下體為乾上體為震以陽居剛而在下卦之上
　上无其應而承乎六四連於五六二爻皆艮而四又
　巽也故曰良馬逐乾為良馬震為作足三陽並進故
　有馳逐之象夫九二既脫其輻矣至於九三上遇六
　四而猶為良馬逐何也曰夫畜也者豈徒畜之而已
　乎將有以用之也不畜則不為我用畜之未服亦不
　可用也以二之說輻而君臣之分既定然後馳騁步
　驟惟吾之所欲為是以為良馬逐也以九遇六以震
　遇巽進而无難是以為良馬逐也既得良馬而馳之
　快其情逞其志而不知為之戒者必有顛蹶之患踶
　齧之憂故曰利艱貞日閑輿衞以艱為貞斯為利矣
　以巽濟乾以艮濟震故有艱貞閑衞之象閑防也衞
　護也閑輿衞者所以為艱貞也日字疑羡文於義無
　損益而解者或為日或為曰或轉為粤皆所未安利
　艱貞則無奔蹶之患閑輿衞則無踶齧之憂矣故曰
　利有攸往子曰利有攸往上合志也上謂六四四者
　五之輔也三陽並進於五六四之勢足以止之其才
　足以畜之而卑巽柔恭不拒其進三震四巽合而先
　積是以利有攸往也或曰小畜九三六四與大畜均
　也在彼為反目在此為合志何也曰小畜之三受畜
　於四是以反目大畜之三受畜於五四能容之是以
　合志也馭臣如馭馬不其然乎
六四童牛之牿元吉象曰六四元吉有喜也
　六四上體為艮下體為巽以隂居柔而在下卦之下
　應乎初九而成於九三二爻皆乾而二又震也故曰
　童牛之牿隂為牛艮為丑亦為牛艮又為少故有童
　牛之象牿牛馬牢一曰横角之木案說文牿横角木
　也牿牢書淫舍牿牛馬亦訓為牢大畜之六四无妄
　之六三也六三繫牛而失之者以未嘗為之牿也四
　之艮巽與六三同彼為繫而此為牿何也彼以為无
　妄而此以為大畜也彼先巽而反艮此先艮而反巽
　也夫牛順物也童牛又其順而隨人者也以其如是
　之順而又加牿焉則終無噬人之災矣故曰元吉六
　四近君之位而體乎艮巽譬如童牛而又牿之上不
　侵六五之權下不距三陽之進人臣之道斯為元吉
　矣子曰六四元吉有喜也隂陽相得謂之喜慶者坤
　之元也其配在震而與乾相遇謂之元吉不亦宜乎
　書曰如有一个臣㫁㫁兮無他技其心休休焉其如
　有容焉六四之謂矣
六五豶豕之牙吉象曰六五之吉有慶也
　六五艮也以隂居剛而在上卦之中應乎九二之兊
　故曰豶豕之牙爾雅豕子豬􁁀郭璞曰俗呼小豶豬
　為􁁀子然則豶葢野豕之名豶之言大也而易家謂
　豕去勢曰豶謬矣夫豕之不去勢者未嘗見其牙之
　難制也聖人言天下之至賾而不可惡也若如諸家
　之說不幾於可惡乎鳥獸魚鼈各順其性然後為聖
　人之治若如諸家之說則是天下皆為閹寺而後可
　畜也而伊川猶曰不制其牙而但豶其勢其於擬諸
　形容象其物宜不已逺乎易謂圈豕為豚野豶為豶
　豶猶之不尚威刑而修政敎也豕生而有牙横屈於
　頰其長附耳其鋒利可以殺人而刄端内藏犯之者
　過牙靡矣葢所以自衞而非噬囓之用也艮為山故
　有豶豕之象艮為止兊為口畜而不用故有豕牙之
　象人君於天下刑辟設而民不犯法制立而民不踰
　譬若豶豕之有牙藏利於身而不傷於物也故曰吉
　上止而下說感應以相與係之以吉不亦宜乎子曰
　六五之吉有慶也或曰六五之坎其象安取哉曰四
　為艮上為震則五之為坎固也四五皆艮而五居其
　上五之為坎不亦宜乎
上九何天之衢亨象曰何天之衢道大行也
　上九震也以陽居柔而在一卦之上下无其應而乘
　六五之艮故曰何天之衢何當為行字之誤也衢四
　達之道也艮為徑路為大塗卦自艮出震故有行天
　衢之象畜極則發止極則動物之常理也三陽之乾
　畜於四五惟上九一爻居卦之最上王者之所尊也
　其在九二利有攸往其在上九行乎天衢矣湯之於
　伊尹文武之於太公是已故曰亨漢王褒作聖主賢
　臣頌有曰駕齧䣛驂乘旦王良執靶韓哀附輿縱馳
　騁騖忽如景靡過都越國蹶如厯塊追奔電逐遺風
　周流八極萬里一息何其遼哉人馬相得也故子曰
　行天道之衢道大行也其此之謂乎
　周易經傳集解卷十三
欽定四庫全書
　周易經傳集解頤大過卷十四
　　　　　　　　　　　　　宋　林栗　撰
　
　
　
　　　震坤坤艮
序卦曰物畜然後可養故受之以頤頤者養也
　頤之成卦大畜之變也自畜之頤艮體不易乾變為
　上下二陽中含四隂合而成頤也艮體不易上止也
　乾變為震下動也上止而下動外實而中虚頤之
　象也說文曰頤頰也鄭氏曰口輔之名也二隂而畜
　四陽是以謂之畜二陽而養四隂是以謂之頤也夫
　六五六四畜之主也陽為富貴隂為貧賤六四六五
　雖能畜之而未有以養之也變而為頤則一陽之震
　其尸養物之功也畜而可養不畜烏能養哉然而大
　畜已有養賢之象何也上九之功也上九在畜為畜
　之終在頤為頤之主故畜之上九不言養而言亨者
　其亦先事而後祿之義乎此頤之所以次畜也
頤貞吉觀頤自求口實彖曰頤貞吉養正則吉也觀頤
觀其所養也自求口實觀其自養也天地養萬物聖人
養賢以及萬民頤之時大矣哉
　下震上艮成卦曰頤者初為震二三為坤四為艮震
　動也艮止也夫下動而上止謂之頤可乎曰是故虚
　頤也其所以為養者未可知也為其有坤象焉坤也
　者萬物之所致養也而在於下動上止之間斯以為
　頤而已矣頤貞吉何謂也子曰頤貞吉養正則吉也
　震為元艮為貞養之得其正斯為吉矣觀頤自求口
　實何謂也曰離為目者外實而中虚也頤之成卦外
　實中虚故又有觀之象子曰觀頤觀其所養也自求
　口實觀其自養也頤之四象正反如一故以上下二
　體辨其義焉有以養人為正者有以自養為正者觀
　人之所養與吾之所以自養者君子之去就可知矣
　夫陽者足以養人者也然而自養則失人矣隂者足
　以自養者也然而養人則不足矣上九以陽而養人
　初九以陽而自養上之所以吉而初之所以凶也六
　四以隂而自養六三以隂而養人三之所以凶而四
　之所以吉也若夫六五居養人之位而乏養人之才
　六二以自養之才而在養人之地是以有征凶貞凶
　之義也故曰天地養萬物聖人養賢以及萬民天地
　以萬物為養者也聖人以萬民為養者也而豈以自
　養為恱者哉若強其所乏而曰我能養人其道悖矣
　故曰頤之時大矣哉天地萬物聖賢萬民其所以養
　人與其所以自養者觀乎震艮而得之矣豈不大哉
象曰山下有雷頤君子以慎言語節飲食
　山者艮也雷者震也雷之震乎山下猶飲食言語之
　動乎頤中也雷不過山則蠢動勾萌無自而奮震而
　無節則昆蟲草木横被其災亦猶言語之於人也謹
　之則出好不謹則興戎飲食之於人也節之則康強
　不節則生疾也程氏曰謹言語以養德節飲食以養
　體皆頤之義也
雜卦曰頤養正也
　頤之成卦以震艮相合而成其在六爻以自養養人
　為義震動也所以養人者也艮止也所以自養者也
　養之得其正則吉失其正則凶是故諸爻皆以正不
　正辨其義焉易家以隂居柔陽居剛謂之正隂陽雜
　居謂之不正以愚考之葢不其然隂居柔陽居剛夫
　子謂之當位而不專謂之正也正者正也置器於地
　平則正矣立表於日中則正矣是以聖人為之攲器
　酌水而注之虚則欹滿則覆中則正而豈以隂陽偏
　毗為正也哉其在乾之九二子曰龍德而正中也其
　在上九子曰知進退存亡而不失其正也至於當位
　猶不以一定為文需之上六曰雖不常位未大失也
　今言易之家便以當位為正失之矣頤之象曰頤貞
　吉子曰養正則吉矣至雜卦又曰頤養正也及考之
　諸爻初九六二當位而凶六五上九不當位而吉學
　者可以求其指歸矣或問其指曰隂陽剛柔兼則為
　與偏則為獨隂居剛陽居柔者以其所養養人者也
　隂居柔陽居剛者自養而已不以及人也初九上九
　陽也其體震也以養人為正者也上九志在於養人
　故吉初九志在於自養故凶也六三六四隂也其體
　艮也以自養為正者也六四志在於自養故吉六三
　志在於養人故凶也若夫六五居震艮之間在養人
　之位有養人之志而無養人之才以其承於上九二
　爻有相與之意賴上之養以及乎人是亦得其正矣
　然而不可以涉大川也六二居震艮之間以自養之
　才懷自養之志而在養人之地以其下乘初九無相
　與之意初惟自養不足與有為是能有其正矣然而
　失類而征則凶也養正之義不亦然乎
初九舍爾靈龜觀我朶頤凶象曰觀我朶頤亦不足貴
也
　初九震也以陽居剛而在下卦之下應乎六四四坤
　艮也故曰舍爾靈龜觀我朶頤頤中有口車之象有
　靈龜之象龜隂物也謂六四也離為龜亦為其内柔
　而外剛故也北方七宿曰龜曰蛇水土之物也水土
　皆生於坤而成於艮是故六四有龜之象焉自坤入
　艮閉蟄之時也龜之蟄也閉息不動無求於物故能
　神明而夀是以謂之靈龜也朶動也我自謂也動其
　口車飲食之謂也初九以陽剛之富當震動之時不
　能推其施以及人顧乃動其口車以自豢養為事而
　謂四曰舍爾靈龜觀我朶頤為六四者孰肯舍其靈
　龜而觀汝之朶頤哉孟子所謂卒之東郭墦間之祭
　者乞其餘不足又顧而之他然則觀我朶頤固有其
　人矣彼皆貧餓無以自養而墦間之祭者猶有以分
　之則其即而觀之無足怪者今六四之艮方自樂於
　無求而初九之震乃自饕於口腹舍爾靈龜而觀汝
　朶頤必無之事也故曰凶養口體而失大人皆去之
　雖有粟不得而食之矣欲无凶得乎故子曰觀我朶
　頤亦不足貴也所貴乎陽者為其有君德也所貴乎
　富者為其有有以分人也已有朶頤而使人觀之亦
　奚足貴哉孟子曰如中也棄不中才也棄不才則賢
　不肖之相去其問不能以寸此之謂也
六二顛頤拂經于丘頤征凶象曰六二征凶行失類也
　六二坤也以隂居柔而在下卦之中上无其應而乘
　初九之震故曰顛頤頂也人之四肢百體莫不資於
　口腹故稻粱芻豢所以為養也惟首頂之上腦之所
　鍾其有以自養而無待於物矣故導引養生者以腦
　為根今六二以隂居柔而體乎坤得其所以自養者
　是以謂之顛頤也為其乘初九之富故曰拂經于丘
　頤蘇氏曰丘空也謂初九也拂逆也經過也二之於
　初逆而過之也初以其富自足而吝於與人有養之
　名無養之實是以謂之空頤也故曰征凶征者貞之
　反也二之自養得其貞矣見初之富往而求之凶之
　道也或曰六二拂經于丘頤求而不得者有之矣何
　遽凶乎曰為其勢逆而情乖也夫養人者人之上也
　自上而下施者也養於人者人之下也自下而承上
　也今初九六二柔上而剛下是陽无施而隂弗承也
　人不我施而我乘陵之彼不吾與將紾其臂而奪之
　矣此其所為凶也子曰六二征凶行失類也六二之
　與三隂類也下而求初則失其類矣其在坤曰西南
　得朋乃與類行東北喪朋乃終有慶今以坤從震何
　惡於失類也哉為其以上求下而初九無相與之義
　徒喪其朋而已矣不信於友不獲於上勢逆情乖征
　而不已其凶宜哉
六三拂頤貞凶十年勿用无攸利象曰十年勿用道大
悖也
　六三上體為坤下體為艮以隂居剛而在下卦之上
　應乎上九之震故曰拂頤拂逆也以六居三在下卦
　之上志在於養人者也坤為虚艮為止以隂虚之質
　當靜止之時僅可以自養而已然三以隂居剛不當
　其位應在上九而欲私其施介於二四上下莫之與
　敵而自謂我能養人曽不知六五之在上五君也三
　臣也三以養人自任而有无君之心是以謂之拂頤
　也故曰貞凶十年勿用无攸利陽為富隂為貧上為
　貴下為賤富者養人貧者養於人貴者養人賤者養
　於人賤而學貴貧而學富以此為正凶之道也至於
　十年勿用則不復可用矣為人臣而逆君之命竊君
　之民以行已之惠者刑戮隨之此徐偃王之所以敗
　而共叔段之所以奔也夫何利之有焉故子曰十年
　勿用道大悖也子路為蒲令使民修溝瀆而子之一
　簞食一壺漿孔子使子貢止之子路不恱曰夫子以
　仁敎而禁其行也由也不受子曰汝以民為飢餓何
　不請於君發倉廩以食之而行汝之私義速已則已
　矣否則汝之受罪不久矣是故君者養人者也臣民
　者養於人者也君而迷復則十年不克征臣而拂頤
　則十年无攸利聖人之戒深切著明矣
六四顛頤吉虎視眈眈其欲逐逐无咎象曰顛頤之吉
上施光也
　六四上體為艮下體為坤以隂居柔而在上卦之下
　應乎初九之震故曰顛頤顛頤自養也四以隂居柔
　而體乎坤艮得其所止自養者是以謂之顛頤也故
　曰吉子曰飯疏食飲水曲肱而枕之樂亦在其中矣
　顔子居陋巷一簞食一瓢飲人不堪其憂回也不改
　其樂揚雄曰簞食捽茹亦山雌也皆顛頤靈龜之義
　也雖然君子之自養者豈无意於天下哉藏器於身
　待時而動也故曰虎視眈眈其欲逐逐无咎虎隂物
　也艮居寅位而在頤之中爻故有虎視之象焉眈字
　從目眈眈瞰眎之貌或作耳旁者非虎之欲搏也踞
　地不動眈眈然熟視之度其不可取則妥尾而去耳
　其所欲逐者起而逐之无不獲也此所謂自求口食
　者也或曰六四既有顛頤靈龜之象而又自求口食
　何哉曰呼吸吐納者可以緩飢未有不需飲食而能
　生者也君子之動惡乎動而不知止又惡乎止而不
　知動也豫之六二曰介于石不終日貞吉者得乎動
　靜之宜六四之視初九所謂觀我朶頤者也知其不
　足與有為其去之速矣及其終也觀乎六五上九有
　養人之德然後起而從之則其所欲逐而逐之也所
　以然者四逺於初承於五而近於上也故子曰顛頤
　之吉上施光也賢人君子修於身而行於家不求於
　上而上施之則上九之施可謂光矣六二亦顛頤而
　不言吉者近於初而逺於上也是故以四之觀乎六
　五上九則所養者正矣以四之自求口實則所養者
　正矣吉且无咎宜哉
六五拂經居貞吉不可涉大川象曰居貞之吉順以從
上也
　六五坤也以隂居剛而在上卦之中下无其應而承
　上九之震故曰拂經以六居五志在於養人者也六
　之隂虚自養且不足况可以及人乎以其體坤而承
　震順乎上九資之以為養是以係之拂經也拂逆也
　經過也上之於五逆而過之也夫陽尊而隂卑天地
　之常也而謂之逆何哉曰五者天之位也人君之象
　也其乘之者斯謂之逆矣然而上九之賢六五之所
　尚也逆而過之將以養成六五之德也輔拂之臣諫
　諍之士犯顔忤㫖者中智以下所不能堪也故曰居
　貞吉六五有養人之位而非養人之才上九有養人
　之才而非養人之位五之下養三隂養賢以及萬民
　也微上九之富五无以為養矣五之受其養也有所
　不能堪故戒以居貞為吉也或曰然則六二上九其
　為拂經則同二為征凶上為厲吉何也六二二之拂
　經乎初九也隂過乎陽也以自養之心而行拂人之
　道此其所以凶也上九之拂經乎六五也陽過乎隂
　也以利物之心而行養人之道此其所以雖危而吉
　也六五之君太甲成王也上九之臣伊尹周公也故
　曰不可涉大川序曰頤者養也不養則不可動故受
　之以大過大過有涉川之象焉夫所為養者將以用
　之也六五之君方資人以為養其可以涉險濟難乎
　非上九則不能也故子曰居貞之吉順以從上也古
　之王者尊敬師傅屈已從諫應其義矣
上九由頤厲吉利涉大川象曰由頤厲吉大有慶也
　上九震也以陽居柔而在一卦之上應乎六三而乘
　六五二爻皆坤而三又艮也故曰由頤由行也順動
　之義也豫之九四頤之上九皆以震體動乎坤艮是
　以有順動之義也所以然者初九无養人之志而六
　五无養人之才故也舊說五隂由四以致豫故曰由
　豫四隂由上以得養故曰由頤其義雖通而意无含
　蓄且非聖人所以為訓先民有言人臣无功凡有功
　者皆其君之功也管仲善制割之隰朋善煎熬之賓
　胥無善調和之奉而進之而威公不食誰能強之使
　上九不遇尚賢之主雖有養人之德將无所施乃曰
　由我以得養不亦貪天之功以為己力乎故曰厲吉
　為人臣而拂其君以其身任天下之養者非自安之
　道也雖非自安之道乃大臣之義也禹思天下之溺
　者猶已溺之稷思天下之飢者猶已飢之伊尹思匹
　夫匹婦不被其澤者若已推而納之溝中皆由頤之
　義也韓非曰龍之為蟲可擾而騎也然其喉下有逆
　鱗徑尺人有攖之則必殺人晏子曰畜君何尤畜君
　者好君也謂之厲吉不亦宜乎故曰利涉大川書曰
　若濟大川用汝作舟楫六五之於上九是已故子曰
　由頤厲吉大有慶也陽為大隂陽相得謂之喜慶其
　六五上九之謂乎
序卦曰頤者養也不養則不可動故受之以大過
　大過成卦頤之變也自頤之大過震變為巽艮變為
　兊六爻盡變而成也巽者震之配也兊者艮之配也
　兊為澤巽為入入乎澤中過涉之象也過涉以拯溺
　妄己以徇人其大者之過乎二陽而養四隂是以謂
　之頤二隂為四陽所過是以謂之大過也夫謂之過
　斯足矣而必加之大何也陽為大隂為小四陽陷於
　二隂之中本末皆弱宜若小者之過矣為其陽多而
　隂少隂不能勝陽而陽反勝之是以謂之大過也然
　則頤之不為小過何也曰既謂之小人矣而又過焉
　則是惡積罪大无所不至矣尚可以充一卦之義乎子
　曰君子之中庸也君子而時中小人反中庸也小人
　而无忌憚也今頤之二五柔得乎中豈可謂小人之
　過也哉然則小過四隂二陽何也曰内柔而外剛者
　小人之道也内剛而外柔者君子之道也大過四陽
　自内而過小過四隂自外而過是則皆君子之過
　也為其隂陽多寡之不同是以有小大之辨非君子
　小人之謂也故大過之象曰君子以獨立不懼遯世
　无悶者剛之過也小過之象曰君子以行過乎恭喪
　過乎哀用過乎儉者柔之過也過之為言過常以趨
　變也危而持之顛而扶之撥亂世而反之正大過之
　事也夫人情孰不愛其身而不忍離其親者然而見
　危而授命臨難而致身至於湯鑊糜粉若无所顧恤
　者何哉以為食人之祿不得辭其難也故夫養雞者
　為司晨也養狗者為吠盜也竭天下之力養天下之
　賢者所以拯艱危扶顛危也大畜之時曰不家食吉
　利涉大川頤之上九曰由頤厲吉利涉大川是以大
　過之君子至於過涉滅頂明知其凶而不敢避也故
　曰不養則不可動故受之以大過孟子曰我无官守
　我无言責則吾進退豈不綽綽然有餘裕哉大過之
　初上頤之變也頤以陽在下故有朶頤之凶大過隂
　在下故有白茅之吉頤以陽在上故有利涉之吉大
　過隂在上故有滅頂之凶也辭也者各指其所之其
　是之謂歟
大過棟橈利有攸往亨彖曰大過大者過也棟橈本末
弱也剛過而中巽而說行利有攸往乃亨大過之時大
矣哉
　下巽上兊成卦曰大過者初為巽二為乾三亦為乾
　四為兊巽巽也兊說也下巽而上說是從諛而喜佞
　也其於大過之義不已逺乎大者陽也而巽兊皆隂
　其於大過之象不已反乎為其有四乾之象焉夫乾
　天下之至健也而在於巽兊之間斯以為大過而已
　矣故子曰大過大者過也其剛健之謂乎大過棟橈
　何謂也子曰棟橈本末弱也全卦之體有棟橈之象
　焉棟之所以橈也下危而上壓也乾之六陽剛健中
　正今為大過初上皆毁初上者本末之地也是以謂
　之橈也大過四象五反如一故以上下本末言其義
　焉利有攸往亨何謂也子曰剛過而中巽而說行利
　有攸往乃亨當棟橈之時非柔者之所能正也唯剛
　者能之非剛柔分者之所能正也唯剛過者能之非
　剛過者之所能正也唯剛過而得中者能之剛過也
　者四剛而過二柔也剛雖過柔而二五得中是以利
　有攸往也夫過則不中中則不過過而中者何謂也
　曰此所謂君子之時中也過者非常之名也有非常
　之時然後為非常之事為非常之事然後有非常之
　名瞑眩以救疾過也其實中也過涉以極溺過也其
　實中也故夫大人君子之過非過也以世俗耳目之
　所不常見而謂之過耳巽而說行者合四象而言之
　也巽者巽也說者兊也行者健也非常之事而巽說
　以行之是以利有攸往也當此之時本末俱弱不有
　君子其能國乎故利有攸往乃亨也或曰大過之象
　曰君子以獨立不懼遯世无悶而此言利有攸往乃
　亨然則遯世无悶非邪曰利有攸往乃亨不利有攸
　往則不亨也是故有棟隆之吉又有棟隆之凶有女
　妻之利又有士夫之醜有藉茅之无咎又有滅頂之
　凶有獨立而不懼者有遯世而无悶者君子相時而
　動可也故曰大過之時大矣哉
象曰澤滅木大過君子以獨立不懼遯世无悶
　澤者兊也木者巽也舊說皆謂澤浸過木是為大過
　愚謂不然滅没也澤之滅木是隂長而陽消也陽既
　消矣何以謂之過乎况為獨立不懼遯世无悶尤无
　取夫澤浸長而滅盡群木木之髙大者乃能出乎澤
　上而不為所没是大者之能過也此獨立不懼之象
　也其根深固蒂而質堅良者雖没而不仆没而不摇
　澤之涸也可立而待木之青青无衰朽之容是大者
　之能過也此遯世无悶之象也或曰巽兊皆隂也謂
　巽為大何耶曰二者皆隂巽之所以為大也夫全身
　逺害殺身成仁二者不可得兼權其輕重而已故曰
　不養則不可動古之君子不可輕以其身食人之祿
　者良以此也伊川程氏曰天下非之而不顧獨立不
　懼也舉世不見知而不悔遯世无悶也
雜卦曰大過顛也
　大過之象以棟橈本末而成其在六爻以本末顛隆
　為義顛仆也棟既橈矣本末弱矣今將扶而正之治
　其本乎益其末乎治其本則棟隆矣益其末則棟顛
　矣棟之本末猶國之本末也棟橈之象國危之譬也
　張其綱紀明其政刑治其本也殖其貨財富其甲兵
　益其末也本強而末自正矣弱其本而強其末然而
　不顛者未之有也書曰民惟邦本本固邦寧詩曰顛
　沛之揭枝葉未有害本實先撥其斯之謂歟是故九
　二有女妻之得九四有棟隆之吉者治其本也九三
　有棟橈之凶九五有士夫之醜者益其末也若夫初
　六之藉用白茅上六之過涉滅頂亦其本末之勢有
　以使之然爾故曰大過顛也
初六藉用白茅无咎象曰藉用白茅柔在下也
　初六巽也以隂居剛而在下卦之下應乎九四而承
　於九二二爻皆乾而四又兊也故曰藉用白茅巽為
　白為蕃鮮故有白茅之象乾為金為玉而居其上故
　有藉之象吉者歲貢包茅以共祭祀葢非獨縮酒而
　已宗廟之器其皆以茅為藉乎故曰无咎夫剛健者
　君子之德也柔巽小人之道也以剛健之德而遇柔
　巽之道可謂過矣然而君子在下未嘗不以柔道行
　之所以全吾之剛也是故取諸茅者為其柔也取諸
　白者為其潔也取諸藉者為其恭也君子在下而過
　以柔巽恭謹潔白自將又何咎之有哉故子曰藉用
　白茅柔在下也又曰茍錯諸地而可矣藉之用茅何
　咎之有謹之至也夫茅之為物薄而用可重也審斯
　術也以往其无所失矣茅雖薄物而用以藉器則為
　可重柔雖小道而用以全剛則為可貴也君子之道
　焉可誣也哉或問予曰古之葬者厚衣之以薪不封
　不樹喪期无數後世聖人易之以棺槨葢取諸大過
　何也曰子不云乎以死者為有知耶智者不謂也以
　死者為无知耶仁者不謂也是故為之棺槨衣衾而
　舉之卜其宅兆而安厝之謹之至也厚之過也夫何
　咎之有哉
九二枯楊生稊老夫得其女妻无不利象曰老夫女妻
過以相與也
　九二乾也以陽居柔而在下卦之中上无其應而乘
　初六之巽故曰枯楊生稊乾為老巽為木故有枯楊
　之象初六九二隂陽相與故有生稊之象楊之木感
　陽氣而易生者也陽過則枯矣是故大過以枯楊為
　義焉枯而生稊書所謂顛木之有由蘖也故曰老夫
　得其女妻九二體乾乾為父故有老夫之象初六體
　巽巽為女故有女妻之象老夫而得女妻可謂過矣
　然而隂陽相與則有嗣續之望也故曰无不利夫陽
　既枯矣而更生稊夫既老矣而更得妻衰者復盛絶
　者復續何不利之有哉所以然者初六九二有相與
　之意故也故子曰老夫女妻過以相與也
九三棟橈凶象曰棟橈之凶不可以有輔也
　九三上體為乾下體為兊以陽居剛而在下卦之上
　應乎上六之巽故曰棟橈巽為木為長為髙兊為毁
　折故有棟橈之象乾為剛健故又有興隆之義焉夫
　棟既橈矣而陽剛應之者是將輔其弱而強之也然
　三上體為乾而應在上六是不輔其下而増重其上
　之勢不輔其下而增其上上愈重而下愈不勝矣棟
　折榱崩可立而待也故曰凶子曰棟橈之凶不可以
　有輔也自古危亂之朝將亡之國猶有聖人賢士貴
　賤其庭而為之謀者其本未亡而其君可輔也羿浞
　之亂夏幾亡矣其遺臣靡收有夏之燼以滅浞而立
　少康有田一成有衆一旅卒能祀夏配天不失舊物
　昭王憤齊之仇痛燕之弱改築郭傀之宫而師事之
　招來賢士與之共國於是樂毅自魏往劇辛自趙往
　卒以弱燕而破強齊句踐以甲楯三千棲於㑹稽恤
　民禮士與其下同甘苦卒以亡越而滅勁吳若此者
　其棟雖橈而猶可支也其國雖危而猶可輔也今九
　三以陽居剛而在下卦之上是自賢而傲物者也不
　應於下而應於上是浚其隍而益其城也配在上六
　而无相與之意是君臣不相和而上下之情不通也
　雖欲勿亡不可得矣
九四棟隆吉有它吝象曰棟隆之吉不橈乎下也
　九四上體為兊下體為乾以陽居柔而在上卦之下
　應乎初六之巽故曰棟隆九四之象與九三无以異
　也然三為橈而四為隆何也三健在上而應乎上四
　健在下而應乎下三以陽居剛而四以陽居柔也健
　在上而應乎上者強其末也健在下而應乎下者強
　其本也以陽居剛者有自賢獨富之情以陽居柔者
　有舍已從人之義也故曰吉又曰有它吝它謂上六
　也九四茍舍其下而治其它斯為吝矣以初六之賢
　相與以濟而又以它人間之不亦吝乎為其連於上
　六故有它吝之戒也子曰棟隆之吉不橈乎下也二
　爻以反對為文夫子於是互發其義九三不可輔而
　四則可輔矣九四不撓乎下而三則橈矣是以彖言
　棟橈不曰吉凶而曰利有攸往乃亨也
九五枯楊生華老婦得其士夫无咎无譽象曰枯楊生
華何可久也老婦士夫亦可醜也
　九五乾也以陽居剛而在上卦之中下无其應而承
　於上六之巽故曰枯楊生華乾為老巽為木故有枯
　楊之象九五上六隂陽并配故有生華之象夫楊既
　枯矣而生氣未盡若生於稊則復生矣不生於稊而
　生於華則發盡其氣速其顛耳故曰老婦得其士夫
　上六為老婦九五為士夫老夫而得女妻則可以望
　其生育若老婦而得士夫豈有生育之望乎是濟其
　欲速其亡耳故曰无咎无譽夫九三棟橈已不可輔
　九五枯楊復見生華滅亡无日矣君子見此之兆全
　身逺害无咎无譽可也故子曰枯楊生華何可久也
　老婦士夫亦可醜也或曰九二乾為老夫初六巽為
　女妻是矣今上六亦巽也而謂之老婦九五亦乾也
　而謂之士夫何也曰大過諸爻以隂陽相過為義初
　六在下九二過之九四自上而應則又過之是陽過
　乎隂故三爻皆吉也上六在上過乎九五其應九二
　則又過之是隂過乎陽故三爻皆凶也九二在初六
　之上陽過乎隂則是枯楊老夫之象也上六在九五
　之上隂過乎陽則是枯楊老婦之象也物之鉅細本
　於相形象之變通生於重互九五陽之盛也而上又
　過之則不既盛矣乎自二至五四爻皆乾也九二既
　為老夫矣則九三者乾之一索也九四者乾之再索
　也九五者乾之三索也一索為長男再索為中男三
　索為少男以少男而遇長女則上為老婦五為士夫
　不亦宜乎陽老而隂少剛上而柔下枯而生稊老而
　得其妻之象也隂老而陽少柔上而剛下枯而生華
　老而得夫之象也陽施乎下故生稊稊生於下者也
　陽施乎上故生華華生於上者也枯楊生稊則有發
　生之漸老夫女妻則有嗣續之望也枯楊生華則速
　顛沛之揭老婦士夫則絶生育之理也故九二不純
　剛而初六不純柔隂陽相與和而乃字也九五純剛
　而上六純柔隂陽專一不和而自絶也以人事明之
　則枯楊生稊亂而圗治危而謀安者也枯楊生華
　者无德而有功民窮而國富者也齊威公至無道也
　有管仲隰朋以霸衞靈公至无道也有祝鮀王孫賈
　而存老夫女妻之象也漢之靈獻至微弱也有董卓
　曹操不得不滅唐之僖昭至微弱也有朱温李克用
　不得不亡老婦士夫之象也无咎无譽此其時乎或
　曰大過之世扶顛持危君子之任也苟於此時无咎
　无譽則危孰使持顛孰使扶曰不然主其棟者既橈
　而顛之矣榱桷之勢雖欲扶而正之不亦難乎抱闗
　擊柝乘田委吏无咎无譽可也若居其朝而任其責
　至於危亡之形已見乃欲舍之而去非其義也是以
　上六至於過涉滅頂而不敢辭也東漢之末處士横
　議徐孺子謂郭林宗曰大木將顛非一繩所維何為
　栖栖不遑寧處林宗亦曰天之所廢不可支也吾當
　優游卒歲而已无咎无譽此其時乎
上六過涉滅頂凶无咎象曰過涉之凶不可咎也
　上六巽也以隂居柔而在一卦之上應乎九三而乘
　九五二爻皆巽而三又兊也故曰過涉滅頂兊為澤
　乾為行巽為入行乎澤上而入乎其中過涉滅頂之
　象也在下故稱藉在上故稱頂藉用白茅謹之過也
　過涉滅頂謹之過也是皆君子之過觀過斯知仁矣
　過涉者何救溺之事也與人共涉見其溺而去之其
　可乎過涉以救之至於自没其頂幸而皆存固所願
　也不幸而淪胥以溺斯為凶矣知其凶而不去者義
　不可去也此殺身成仁之事也故曰凶无咎子曰過
　涉之凶不可咎也龍逢比干過涉滅頂也嵇紹卞壼
　過涉滅頂也雖凶而无咎矣所以然者九五上六雖
　隂陽相求而无相與之意故也或曰子於九五既以
　上六為強臣今又以忠臣言之何也曰聖人之作易
　也所以極天下之動也夫豈一端而已哉故以棟橈
　而言則初為本而上為末以枯楊而言則初為稊而
　上為華以夫婦而言則初為少而上為老皆即四陽
　之爻以取其義為有國家者言之也若夫藉用白茅
　過涉滅頂豈非為賢人君子言之乎君子在下以白
　茅為藉故可以隆棟之輔生枯楊之稊及乎棟已撓
　而楊生華不免乎滅頂之凶矣夫藉用白茅者豈管
　仲周處之為而過涉滅頂者豈董卓朱温之事夫言
　豈一端而已哉言各有當也或又問曰子謂四陽之
　爻為有國家者言之然而九五有无咎无譽之辭何
　也曰夫言豈一端而已哉言各有當也聖人之於後
　世君子愛之深而謀之盡矣既欲其明哲以保身又
　欲其見危而致命故曰君子以獨立不懼遯世无悶
　獨立不懼過涉滅頂是也遯世无悶无咎无譽是也
　兩發其辭使學者自擇而從之耳豈必不與人共涉
　而後可以无咎无譽乎是故係之五而不在上爻也
　微子去之箕子為之奴此干諫而死栁下惠三黜而
　不去三日不朝而孔子行是或一道也
　
　
　
　
　
　
　
　
　
　
　
　
　周易經傳集解卷十四
欽定四庫全書
　周易經傳集解坎離卷十五
　　　　　　　　　　　　　宋　林栗　撰
　
　
　
　
序卦曰物不可以終過故受之以坎坎者䧟也
　坎之成卦大過之變也自過之坎巽兊皆變而成也
　坎者陽也大過之中爻九三九四陷而為隂是以謂
　之坎也巽為木兊為澤過乎木澤而入于陷險之中
　是以謂之坎也夫君子者未嘗无過物之志也天下
　亂矣而曰我能治之國家危矣而曰我能安之轉禍
　為福因敗為功固君子之心也然而消息盈虚天之
　行也天之所廢雖有過人之才亦末如之何矣不知
　時命而強欲反之未有不陷焉者也夏之亡也有闗
　龍逢商之亡也有王子比干如使有其志而必成其
　事為其事而必有其功則自古无亂亡之國矣是以
　大過上六有過涉滅頂之凶過而受之以坎斯其義
　也
習坎有孚維心亨行有尚彖曰習坎重險也水流而不
盈行險而不失其信維心亨乃以剛中也行有尚往有
功也天險不可升也地險山川丘陵也王公設險以守
其國險之時用大矣哉
　下坎上坎成卦曰坎者乾坤之四象八卦皆乾坤也
　乾之所以不失為乾坤之所以不失為坤也震坎艮
　三陽也四象八卦三陽具焉而不雜乎隂是其所以
　不失為震坎艮者也巽離坤三隂也四象八卦三隂
　具焉而不雜乎陽是其所以不失為巽離兊坎也坎
　坎成卦初為坎二為震三為艮四又為坎震動也艮
　止也或動或止而不出乎險陷之中是以謂之坎也
　習坎有孚何謂也曰習者再也書曰卜不習吉又曰
　一習吉皆再重之義也至於温習亦皆本諸再重以
　言其義耳故子曰習坎重險也學易者皆讀重為平
　聲取重叠之義愚謂不然坎者險陷之名也其象水
　也地之險陷水之流行初无重叠之義以去聲讀之
　或曰敢問其義曰兊坎皆水也兊為澤坎為川何也
　兊止水也坎流水也下實上缺水盈下流澤之象也
　上下皆虚水行其間流而不盈大川之象也大川之
　水日再至焉是以謂之習坎也故曰有孚朝至為潮
　夕至為汐風雨不失其時晦蝕不差其度天下之至
　信未有過於此者也故子曰水流而不盈行險而不
　失其信是之謂有孚也說者皆疑八卦唯坎加習字
　茍不係之以習何以明大川之象乎維心亨何謂也
　曰坎之二五是也一陽陷於二隂之中其體為震猶
　人之善溺身首俱陷而心獨亨也故說卦坎為通惟
　其心亨故无往而不通矣故子曰維心亨乃以剛中
　也君子遭難而不失其剛中何險之不濟何困而不
　亨乎行有尚何謂也曰尚之言配也自坎而往則離
　也序曰陷必有所麗故受之以離離者麗也離者坎
　之配也坎為水離為舟舟楫之利以濟不通然後坎
　之功見矣不得其配徒險而已何功之有哉故子曰
　行有尚往有功也行則有功止則无功其大川之謂
　歟夫簡易者君子之道也險阻者小人之行也今以
　險為卦疑若君子无所取焉故夫子發明之曰天險
　不可升也地險山川丘陵也王公設險以守其國險
　之時用大矣哉天若不險則可階而升地若不險則
　可平而越王公不險則无貴賤之差内外之限臣民
　衆庶可得而踰四鄰諸侯可得而侮將无以守其國
　矣險之時用如此雖君子不可无焉夫子是以稱其
　大也王之設險象乎天公之設險象乎地子貢曰它
　人丘陵也猶可踰也夫子之不可及也猶天之不可
　階而升也此王公設險之辨也
象曰水洊至習坎君子以常德行習敎事
　下坎上坎水洊至也水之洊至非潮汐之謂乎是故
　君子體之以常德行習敎事雞鳴而起孳孳為善終
　日乾乾夕猶惕若者常德行也春夏敎以禮樂秋冬
　敎以詩書春蒐夏苗秋獮冬狩習敎事也朝以聽政
　晝以訪問夕以修令夜以安身皆是物也德行之有
　常敎事之時習能如水之所至不失其時則天下无
　不可為之事矣舜何人也予何人也有為者亦若是
　其習坎之謂乎子在川上曰逝者如斯夫不舍畫夜
　葢將有取於此也乃若孟子則不然徐子曰仲尼亟
　稱於水曰水哉水哉何取於水也孟子曰原泉混混
　不舍晝夜盈科而後進放乎四海有本者如是是之
　取爾此孟子之所見也其異於溝澮者幾希故孔氏
　之言水者自孟子而失之矣至於老子則又不然曰
　水善利萬物而不爭處衆人之所惡故幾於道此老
　子之所見也信乎仁者見之謂之仁智者見之謂之
　智亦各隨其分量而得之耳子貢曰君子惡居下流
　天下之惡皆歸焉而老子以為幾於道後之君子將
　焉取斯
雜卦曰離上而坎下也
　凡卦皆以六爻愛惡為吉凶惟八卦之卦上下同體
　无一爻相應故不可以雜取其義惟其位有上下時
　有先後所居之不齊所遇之不一則可得而言之矣
　離性炎上其在上卦則炎上之太過老也坎性下流
　其在下卦則下流之已甚者也下流已甚故坎下三
　爻不正而多凶炎上太過故離上三爻不正而多懼
　惟其二五不失乎中是以為无咎而已矣坎之九二
　不若九五之功離之六五不若六二之吉離上坎下
　斯其㫖歟今夫坎之所以為水者一陽陷於二隂之
　中也陽為動為實水之象也隂為靜為虚川之象也
　是故坎之六爻其位柔其畫隂則取譬於川其位剛
　其畫陽則取譬於水水之至也見水而不見川九五
　是也及其退也見川而不見水六四上六是也乃若
　下卦三爻初三以隂居剛而九二以隂居柔是川與
　水常相半也水之不足以實其川失其故道也川之
　不足以虚其水壅而不流也故卦為六四六五无咎
　九二以其未出乎中猶可以小得而已至於初六六
　三不得中行皆入於坎窞而不能出也上六六四雖
　若同功然上在一卦之終見川而不見水豈非絶流
　之象乎是以失道之凶不同於初六也
初六習坎入于坎窞凶象曰習坎入坎失道凶也
　初六坎也以隂居剛而在一卦之下故曰習坎入于
　坎窞三畫坎也六畫亦坎也四象八卦皆坎也以坎
　居坎習坎之象也是故初與三四與上皆有重坎之
　象焉窞小坎水之旁入也下卦之下而又遇坎焉入
　于坎窞之象也陽為動隂為止當坎之初動之時也
　入于坎窞止而不行是為棄水矣水流而不盈行險
　而不失其信故雖縱横萬折極其濟物之功而進退
　遲疾不失其常度是以貴乎習坎也若失其道而入
　于坎窞之中則窞而不能自出矣欲无凶得乎是以
　君子惡居下流也故曰凶子曰習坎入坎失道凶也
　或曰川之猶為澤也曷謂其棄之哉曰所貴乎川者
　為其不舍晝夜流行而不息也若壅而為澤則无利
　涉之功无日新之德矣謂之棄水不亦宜乎是故坎
　為陽兊為隂陽為君子隂為小人君子之棄而小人
　之歸是以為失道之凶也
九二坎有險求小得象曰求小得未出中也
　九二震也以陽居柔而在下卦之中故曰坎有險震
　動也坎陷也動乎險陷之中而不當其位坎有險之
　象也夫大川之水无險不平今居下而有險焉則濺
　濺之流也然而未出乎中故曰求小得傳曰水之積
　也不厚則其負大舟也无力覆杯水於㘭堂之上則
　芥為之舟置杯焉則膠水淺而舟大也然則九二之
　水不足以行大舟近者求濟小有得而已不能无所
　不通如九五也子曰求小得未出中也若居下流而
　又出乎中則入于坎窞矣何小得之云乎
六三來之坎坎險且枕入于坎窞勿用象曰來之坎坎
終无功也
　六三上體為艮下體為坎以隂居剛而在下卦之上
　故曰來之坎坎來下坎也之上亦坎也故曰險且枕
　按陸氏著義枕古本作沈直林反傳寫誤耳沈深也
　下坎上艮坎為水艮為山水在山下險且深也坎陷
　也艮止也以六居三不當其位陷而止无出隂之象
　故曰入于坎窞或曰初六在卦之最下故有坎陷之
　象六三在下卦之上而亦為坎陷何哉曰百川旁大
　未必皆下流也下流而失之者初六是已中流而失
　之者六三是已要之不得乎中不當其位止而不行
　失其故道而已矣故曰勿用初居下流其勢不能自
　反是以遂成於凶三在上下之交進退之地其邪正
　中偏惟其所趨故戒以勿用而已子曰來之坎坎終
　无功也夫濟人於險難之中而措之於平夷之地坎
　之所以為功也來往皆險又何功之有哉
六四樽酒簋貳用缶納約自牖終无咎象曰樽酒簋貳
剛柔際也
　六四上體為坎下體為艮以隂居柔而在上卦之下
　故曰樽酒簋貳用缶納約自牖酒陽也食隂也一陽
　二隂坎之數也缶瓦器也詩曰坎其擊缶是也牖室
　前也禮曰飯於牖下是也約劑也周官司約掌邦國
　及萬民之約劑治人之約為上凡大約劑書於宗彞
　小約劑書於丹圗鄭氏曰劑謂劵書神約謂命祀郊
　社群望及所祖宗也然則古者王侯至於萬民其國
　家之典祀皆有約劑其不能修祝嘏者約約劑而已
　缶聲之所從出牖約之所自入皆坎之象也禮曰鼎
　俎奇而籩豆偶隂陽之義也爾雅大琴謂之離小罍
　謂之坎琴謂之離者形中虚而外實也罍謂之坎者
　形中實而上下皆虚也古之制器尚象葢如此故𤣥
　酒在室醴醆在户粢醍在堂澄酒在下則酒醴之用
　不一而足也三牲之俎八簋之實水草之菹陸産之
　致則品物之薦非二而已也若夫六律八音所以妥
　侑六祝六祈所以昭告五几六席所以辨位其禮樂
　之備至孔子且有所不知今也一樽之酒二簋之食
　其樂用缶其告用約納之自牖可謂簡且陋矣然而
　君子以是而為禮鬼神以是而來歆者貴其有常而
　不失信也損之彖曰曷之用二簋可用享凶荒扎瘥
　與時俱損也此言樽酒簋貳用缶納約自牖終无咎
　者朝夕之奠不失其常也詩云于以采蘋于以采藻
　于以奠之宗室牖下誰其尸之有齊季女說者曰女
　敎既成告於祖廟牲用魚芼之以蘋藻所以成婦順
　也以愚觀之於義未該采蘩之序曰夫人不失職也
　夫人可以共祭祀則不失職矣采蘋之序曰大夫妻
　能循法度也能循法度則可以承先祖共祭祀矣自
　天子至於庶人飲食不敢忘其先故公侯大夫之家
　朝夕必祭采蘩采蘋朝夕之祭也祭必有尸无尸曰
　奠故其詩云奠於牖下而使季女尸之以明其專且
　潔也被之僮僮夙夜在公以明其不失常也故曰茍
　有明信澗溪沼沚之毛蘋蘩蕰藻之菜筐筥錡釡之
　器潢汙行潦之水可以薦於鬼神羞於王公者昭忠
　信也若夫女敎既成牲用魚芼之以蘋藻亦習為婦
　道而已矣然則樽酒簋貳用缶納約自牖其亦采蘩
　采蘋之義乎然而係之坎六四何也四居上下之交
　進退之地其體坎艮陷而止與六三均耳三為來之
　坎坎險且沈入于坎窞四為樽酒簋二用缶納約自
　牖皆坎象也三在下卦之上而四在上卦之下三以
　隂居剛四以隂居柔故也夫坎之成卦取諸水也陽
　為水隂為川下卦之上以隂居剛者水至而川見也
　上卦之下以隂居柔者水退而川見也水至而川見
　陷而止者失其道而入于坎陷也水退而川見陷而
　止者行險而不失其信也夫水之至也可以言其利
　涉之功及其退也言其不失信而已人之平居所以
　致其誠信者未有於君父神明之為至郊祀之禮禘
　嘗之事致愛則存致慤則著然未若一飯必祭之為
　不妄也故以樽酒簋二用缶納約自牖明之君子之
　道於是為有孚矣故曰終无咎夫禮雖簡而信已孚
　物雖薄而誠已至神之所饗不在兹乎是以終无咎
　也子曰樽酒簋貳剛柔際也一奇而二耦樽圎而簋
　方六四以隂居柔而爻具斯象者豈非上接九五剛
　柔相際以是而言之乎或問二四有坎兼艮之體二
　爻之象曷為不取諸艮歟曰此八純之卦非五十六
　卦之比也方其未重也既以為坎矣及其重之又不
　失為坎也雖六畫既成有震有艮而不足以易其本
　象是故六爻皆取諸坎也若夫二五為行三四為止
　非其所取於震艮者歟
九五坎不盈祗既平无咎象曰坎不盈中未大也
　九五震也以陽居剛而在上卦之中故曰坎不盈祗
　既平震動也坎陷也以陽剛之才動乎險陷之中水
　流而不盈也祗適也以九五居中而不過適至於平
　也水之流行適至於平而已舟楫之利於是乎賴之
　此象所謂行有尚者也過乎平則溢而失道入于坎
　窞矣水失其道舟欲安行不可得也故曰无咎子曰
　坎不盈中未大也言其得中而未至於大是以為无
　咎也說者乃以其未大而少之則失之矣潮汐之至
　有小有大九二為小九五為平是以言未大也大斯
　盈盈斯溢矣夫所以陷者為其過也故曰物不可以
　終過故受之以坎然則君子之取於坎者求其平而
　不求其大也故曰中庸之為德也其至矣乎由是言
　之孟子所謂不盈科不行者葢亦未嘗觀其瀾也夫
　六四之有其信九五之有其功可謂吉矣不曰吉而
　曰无咎者坎險難之象也利涉而无咎者吉可知
　矣
上六係用徽纆寘于叢棘三歲不得凶象曰上六失道
凶三歲也
　上六坎也以隂居柔而在上卦之上故曰係用徽纆
　寘于叢棘徽纆索也叢棘刺也上坎之中時之極也
　見川而不見水若將終焉者是失其道而絶其流也
　然則係用徽纆寘于叢棘其敗舟之象乎故曰三歲
　不得凶自四至上三爻故有三歲之象水之洊至不
　失其時則舟之往來不改其常川竭而廢舟至於三
　歲之久而不得其道凶可知矣九家易坎為叢棘為
　桎梏故又有刑獄之象叢棘如今之棘圍所以限囚
　之出入也說者謂王之外朝左右九棘大司寇聴刑
　於棘木之下非其義矣棘以木言者棗也以叢言者
　刺也今言叢棘是叢生之棘非九棘之謂也係而寘
　之非朝位之稱也險之時用君子固有不得已焉葢
　將以出險而已今在一卦之上而以險終之是甘心
　於行險者也係用徽纆寘于叢棘不亦宜乎故子曰
　上六失道凶三歲也周官用圜凡害人者寘之圜上
　而加明刑焉其能改者上罪三年而舍其不能改而
　出圜上者殺易之所謂三歲不得者其不能改而出
　圜上者乎是以係之凶也
　
　
　
　
序卦曰陷必有所麗故受之以離離者麗也
　離之成卦坎之變也自坎之離六畫盡變而成也坎
　者陷也離者麗也一陽在二隂之中其勢不得不陷
　是以謂之坎也一隂在二陽之中其勢不得不麗是
　以謂之離也陽為上隂為下陽陷于隂則上者下矣
　是故坎自上而下流者也隂麗於陽則下者上矣是
　故離自下而炎上者也陽為明隂為晦陽陷於隂則
　其明晦矣是故坎内明而外晦者也隂麗於陽則其
　晦明矣是故離内晦而外明者也自上而下流内明
　而外晦水之象也坎之所以為水也自下而炎上内
　晦而外明火之象也離之所以為火也水火之情如
　此其相逺也然而坎實陽也離實隂也君子小人頋
　其所以自處如何耳陷其髙明則為小人抗其卑晦
　則為君子豈可常也哉故曰陷必有所麗故受之以
　離言物无終陷之理陷而思出則必麗乎陽矣得其
　所麗反昏以為明去狂而入聖舍桀跖而為堯顔孰
　能禦之受之以離斯其義也
離利貞亨畜牝牛吉象曰離麗也日月麗乎天百穀草
木麗乎土重明以麗乎正乃化成天下柔麗乎中正故
亨是以畜牝牛吉也
　下離上離成卦曰離者初為離二為巽三為兊四又
　為離巽伏也兊見也或伏或見而皆有所麗焉是以
　謂之離也離利貞亨何謂也曰離麗也貞正也離非
　能自亨麗於正而後亨也觀其所離而麗之吉凶可
　見矣正也者二五之謂也二五為中中則正矣所以
　然者離本乾也隂麗其中而成離坎本坤也陽陷其
　中而成坎是故離之二五地二之火升乎天也坎之
　二五天一之水行乎地也夫子於是推明麗物而著
　見之義曰日月麗乎天百穀草木麗乎土重明以麗
　乎正乃化成天下柔麗乎中正故亨日月者隂陽之
　精也隂陽之精不能以自明也麗乎天而後明何者
　天積陽之氣日月之所待而明也百穀草木者隂陽
　之質也隂陽之質不能以自形也麗乎土而後形何
　者土積隂之氣百穀草木之所待而形者也重明者
　以明繼明帝王之象也書稱帝舜曰重華協於帝又
　稱文王武王宣重光奠麗是也夫以渺然之身而居
　億兆之上力能光被四表如日月之照臨不麗乎正
　何以能化成天下哉故曰昔在文武聰明齊聖小大
　之臣咸懷忠良其侍御僕從㒺匪正人以旦夕承弼
　厥辟出入起居罔有不欽發號施令罔有不臧下民
　祇若萬邦咸休此則重明麗正以化成天下之義也
　天地之道貞觀者也日月之道貞明者也天下之動
　貞夫一者也一者何也中正之謂也柔之為道伏則
　為巽見則為兊惟其麗乎中正是以能一天下之動
　也日月中天而後萬物不能逃其照其麗正之謂乎
　畜牝牛吉何謂也曰牛順物也牝牛又其順者六二
　是也二五皆有巽之象焉巽也者小畜大畜之所以
　為畜者也大畜之所畜者陽也故其象為馬之逐者
　牛之角者豕之牙者離之所畜者隂也故其象為牝
　牛而已大小畜畜陽而離畜隂何也曰小畜之所以
　能畜者五陽而一隂也大畜之所以能畜者二陽同
　體而合志也今雖有二隂各主一卦而不相應其為
　畜也難矣非六二之至順何以能畜之哉是故以五
　而畜四則有焚如之難以五而畜三則興大耋之嗟
　是二陽皆不受其畜也二陽離兊也猶不可畜而况
　於乾乎離兊不可畜則巽亦不可畜矣然而六二為
　之畜者也曰此則爻象之變化也二巽也五既為巽
　則二之象變矣自五至三巽離兊則六二以隂居柔
　其坤之象乎坤也者天下之至順也坤為母為牛是
　以謂之牝牛也夫自三至四自五至三巽離兊均也
　而獨立六二為坤者豈非以位言之乎五剛而二柔
　五貴而二賤五在天而二在地也故子曰重明以麗
　乎正乃化成天下柔麗乎中正故亨是以畜牝牛吉
　也六二既為所畜矣二四雖欲違之而不可得也何
　者巽離兊皆坤之女也其母歸之其子焉往取諸牝
　牛斯其義歟夫推天下之至順如伊尹周公而為天
　下之所歸商周之王重明麗正得而畜之是為吉矣
　夫八純之卦本不以六爻相錯成文而離之成卦只
　以隂麗陽為義初九畜德養賢之象聖人因六五有
　繼明之義而六二有至順之資擬議以成其變化故
　係之以畜牝牛吉信乎引而伸之觸類而長之无往
　而不通矣
象曰明兩作離大人以繼明照于四方
　下離上離明兩作也天无二日何謂明兩其兩曜之
　象乎或曰月坎也而謂之離何也曰月之所以為坎
　者水之精也日之所以為離者火之精也夫火无定
　形麗於物而後著見者也故有以陽燧而得之者有
　以隂燧而得之者夫陽燧則火之精而隂燧則水之
　精也故夫日之所以其光赫然者火也月之所以其
　光湛然者水也然其所以為明則皆取諸離也是故
　月與日會而後世明與日相望而後大明豈非其取
　諸離耶故曰大人以繼明照于四方繼明之象在天
　為日月在人為君臣而比象之辭葢以帝王繼世為
　義非君臣之謂也舜之重華武之重光斯其義矣
雜卦曰離上而坎下也
　上下之義已見前卦離之所以為明者一隂麗乎二
　陽之間也下卦為晝上卦為夜六爻之義皆取諸離
　觀其所麗而吉凶可見矣九麗於初下卦之始日之
　出也六麗於二下卦之中日之正也九麗於三下卦
　之終日之昃也九麗於四上卦之始月之出也六麗
　於五上卦之中月之正也九麗於上上卦之終月之
　入也夫大人者與日月合其明者也故上下二卦以
　日月重明為象以大人繼明為義然析而言之則日
　君象也月臣象也以臣而言君道不可也故下卦言
　日而上卦不言月也初上二爻不見始終之義何也
　曰易之為書觸類而長不以辭費二為黄離三為日
　昃四為焚如則繼明之敘粲然矣初上又言終始之
　義不既贅矣離南方之卦有文明之象故為禮有威
　武之象故為兵是以初九著禮文之義上九言征伐
　之事所以互見之也禮者下人者也治之本也是以
　係之於初兵者上人者也治之末也是以繫之於上
　也初既言履而又言敬敬也者禮之本也上既言征
　而又言獲獲也者兵之末也亦終始之義也推六五
　一爻既不可取象於月故直以主少國危明其義耳
初九履錯然敬之无咎象曰履錯之敬以辟咎也
　初九離也以陽居剛而在下卦之下故曰履錯然敬
　之履者禮也離為文明禮之象也錯雜也三畫離也
　六畫亦離也四象八卦皆離也以離居離禮文錯然
　之象也夫禮者下人者也敬也者禮之本也敬者質
　也禮者文也陽為質隂為文以陽剛之德居文明之
　初而在卦之最下為禮而能敬者也故曰无咎禮不
　錯則不成文繁則亂當禮文錯雜之時惟敬為本斯
　可以免於咎矣故子曰履錯之敬以辟咎也孔子曰
　祭與其敬不足而禮有餘不若禮不足而敬有餘也
　喪與其哀不足而禮有餘不若禮不足而哀有餘也
　其辟咎之謂乎
六二黄離元吉象曰黄離元吉得中道也
　六二巽也以隂居柔而在下卦之中故曰黄離黄中
　也離明也巽入也入乎離明之中黄離之象也日之
　出也其色赤及其中天也其色黄是以謂之黄離也
　險為虚下為謙中為正體乎謙虚而麗乎中正舍已
　從人以天下為明者也故曰元吉如日中天无所不
　照非元吉何以當之或曰六二以隂居柔而位乎地
　人臣之道也而以為火明之象何哉曰此八純之卦
　不以相應為義者也子曰柔麗乎中正故亨六二之
　謂也及其重為上卦則是繼明也故曰重明以麗乎
　正乃化成天下六五之謂也後明既升則前明已没
　故六二有牝牛之象也謂五為君謂二為臣則失之
　矣坤之六五曰黄裳元吉雖在天位而臣道也配乾
　而稱裳也離之六二曰黄離元吉雖在地位而君道
　也麗正而稱離矣故子曰黄離元吉得中道也雖有
　堯舜之聰明而不得乎中道其能光宅天下也哉
九三日昃之離不鼓缶而歌則大耋之嗟凶象曰日昃
之離何可久也
　九三上體為兊下體為離以陽居剛而在下卦之上
　故曰日昃之離離明也日過中則昃矣離為日兊為
　夕下卦為晝上卦為夜九三下卦之終日昃之象也
　日昃之明其為明也不久矣故曰不鼓缶而歌則大
　耋之嗟凶缶瓦器也鼔之所以節歌按莊周鼓盆而
　歌藺相如進盆并請秦王擊缶漢楊惲仰天擊缶而
　歌烏烏風俗通曰缶所以盛酒漿秦人鼓之以節歌
　詩曰坎其擊缶宛邱之道則鼓缶不特秦聲也簡陋
　之器中國通用之故坎言樽酒簋貳用缶此言鼓缶
　而歌皆坎象也離者坎之變也故有不鼓缶之象焉
　子曰張而不弛文武弗能也弛而不張文武弗為也
　一張一弛文武之道也故君子於向晦宴息之時飲
　酒以娛樂鼓缶而嘯歌可也耋老也八十曰耄九十
　曰耋兊為日昃故有大耋之象又為口故有歌嗟之
　象夫有盛必有衰有壯必有老有始必有終有生必
　有死物之常也故夫日昃者一日之老也秋冬者一
　歲之老也耄耋者百年之老也樂天知命安時處順
　則日昃而嘯歌歳終而飲蜡耋老而優游无日而不
　自得矣不能樂天知命而有老大之嗟終能免於死
　乎故曰凶詩云子有酒食何不日鼓瑟且以喜樂且
　以永日宛其死矣他人入室其斯之謂也或曰鼓缶
　而歌與大耋之嗟懼不逃乎晝夜之數則聖人何取
　於歌樂乎曰此為耄荒者之戒也人之聰明固有限
　量老雖智而耄及之矣強昏以為明若倦以為勤一
　日二日萬幾其失也多矣釋其重任優游卒歲上智
　之事也是以堯之耄期則求賢而遜之位及其殂落
　百姓如喪考妣穆王耄荒方且作刑以經四方周道
　於是衰微此則歌嗟之辨也故子曰日昃之離何可
　久也蠱之上九貴乎髙尚其事離之九三貴乎鼓缶
　而歌消息盈虚與時偕行之義也
九四突如其來如焚如死如棄如象曰突如其來如无
所容也
　九四上體為離下體為兊以陽居柔而在上卦之下
　故曰突如其來如六四繼明之初而不當其位不順
　之子也其體為兊兊居酉位晝夜之交昏瞑之際月
　將升而未明也而其體為離離為火日之既入月之
　方升而有赫然之明突然而來者燎原之火也古者
　謂子不順為突九三耋而不傳九四不待其萌而傳
　悖逆之節譬若燎原之火突如其來如也州吁商臣
　是其人矣故曰焚如死如棄如書曰若火之燎于原
　不可嚮邇其猶可撲㓕焚如者不可嚮邇也死如棄
　如者猶可撲㓕也古者凶人之喪不居兆域死而棄
　之投畀豺虎天地人神之所不容也故子曰突如其
　來如无所容也突一作突
六五出涕沱若戚嗟若吉象曰六五之吉離王公也
　六五巽也以隂居剛而在上卦之中故曰出涕沱若
　戚嗟若六五繼明而麗正者也何謂正曰天下之動
　貞夫一者也君父之所命國人之所立斯為正矣然
　而以柔居尊而有九四之逼凶焰熾烈不可嚮邇故
　至於涕泣而憂嗟巽為多白眼故有出涕戚嗟之象
　夫繼統守成之君生於深宫之中長於婦人之手未
　嘗知哀未嘗知憂未嘗知懼自非上聖鮮不以逸豫
　驕奢而失之者方其嗣位之初遭家多難至於出涕
　而憂嗟乃所以為之儆戒也故曰吉六五體巽而承
　於上九其亦信順尚賢之義乎是以係之吉也子曰
　六五之吉離王公也離麗也王公者以位言之也在
　天下為王在一國為公也位也者聖人之大寶也位
　定而不敢爭者逆順之形判矣啟既嗣位天下皆曰
　吾君之子也雖有扈之強烏能陵之哉
上九王用出征有嘉折首獲匪其醜无咎象曰王用出
征以正邦也
　上九離也以陽居柔而在一卦之上故曰王用出征
　六五王也而九居其上王之所用以出征也離為甲
　胄為戈兵故有出征之象詩云王于出征以匡王國
　王于出征以佐天子是也管蔡之難周公東征應其
　義矣故曰有嘉折首獲匪其醜嘉美也謂有功也猶
　言膚功美績是也或曰嘉配也六爻无應故六五之
　於上九得稱嘉也首元惡也殱厥渠魁脅從罔治折
　首之謂也醜類也自西自東自南自北無思不服獲
　匪其醜之謂也九四體兊兊為毁折故有折首之象
　下卦三爻雖非其應而皆為所畜故有獲匪其醜之
　象詩云執訊獲醜而此言獲匪其醜者武王克商通
　道于九夷八蠻成王既伐東夷肅慎來賀斯其義矣
　故曰四征弗庭綏厥兆民六服羣辟罔不承德又何
　咎之有哉故子曰王用出征以正邦也征之為言正
　也征一而正百斯之謂正邦也不曰吉而曰无咎者
　干戈之事无咎為難矣王肅本下有二句獲匪其醜
　大有功也今本脫之
　
　
　
　
　
　周易經傳集解坎離卷十五
欽定四庫全書
　周易經傳集解咸恒卷十六
　　　　　　　　　　　　　　宋　林栗　撰
　
　
　
　
序卦曰有天地然後有萬物有萬物然後有男女有男
女然後有夫婦有夫婦然後有父子有父子然後有君
臣有君臣然後有上下有上下然後禮義有所錯
　至哉言乎生民之道人倫之本於是乎在矣上經首
　乾坤下經首咸恒斯其㫖矣乾坤天地也坎離男女
　也咸恒夫婦也咸恒之所以繼坎離也夫震巽艮兌
　者皆乾坤之索也而獨以坎離為男女者舉其中以
　該長少也有長少則坎離為中无長少則坎為男離
　為女而已一隂一陽皆有配合之義也獨以咸恒為
　夫婦者舉其常以該其變也夫婦之道以二少相感
　而成以二長相安而正然父子君臣尊卑上下可得
　而言之矣何者有天地然後有萬物人與草木禽獸
　無以異也有萬物然後有男女人與草木禽獸無以
　異也有男女然後有夫婦有夫婦然後有父子人始
　有以别於草木禽獸矣有生而無知者草木是也有
　知而無禮義者禽獸是也飢而食渴而飲牝牡之情
　孳乳之愛禽歎與人同耳然而父子不能以相親夫
　婦不能以相保無禮義之故也人之所以有禮義者
　聖人者出而教之也聖人之為教也造端乎夫婦而
　推本於父子制治於君臣而致嚴乎上下所以立人
　道中天地而與之參也咸恒為下經之首不其然乎
咸亨利貞取女吉彖曰咸感也柔上而剛下二氣感應
以相與止而説男下女是以亨利貞取女吉也天地感
而萬物化生聖人感人心而天下和平觀其所感而天
地萬物之情可見矣
　下艮上兌成卦曰咸者初為艮二為巽三為乾四為兌艮少
　男也兌少女也男女慕少者人之至情也夫婦及時者人
　之大欲也此艮兌之所以為咸也覆而取之有震巽之象
　焉震巽為長艮兌為少少而相與長而相安夫婦之
　道得矣豈不樂其所自生而本其所自始乎樂其所自
　生本其所自始則震巽艮兌者皆乾之所造也乾為天
　為父為君无天何始无父何生无君何戴禮義之所自
　出也故曰有夫婦然後有父子有父子然後有君臣
　聖人豈強為之哉无父无君則更相殘併惟力是視
　二少不得以相與二長不得以相安淫而暴之亂而棄之
　與禽獸何以異哉故曰先王有至徳要道以順天下
　民用和睦上下无怨斯之謂也咸亨利貝取女吉何
　謂也子曰咸感也柔上而剛下二氣感應以相與止
　而説男下女是以亨利貞取女吉也夫婦之道男女
　之既成者也是故不可以稱元亨者嘉之㑹利者義
　之和貞者事之幹斯可得而言之矣艮剛也而下於
　兌兌柔也而上於艮咸之所以亨也艮為山兌為澤
　山之氣下於澤所以感之也澤之氣上於山所以應
　之也二氣感應以相與咸之所以利也艮止也兌説
　也止而説咸之所以為貞也以色交者色衰而棄以
　利合者利盡而踈其能止而説乎艮為男兌為女男
　下女咸之所以取女吉也男不下女而女從之非貞
　女也君不下士而士從之非貞士也如是者不可取
　女者請期納采親迎古之取女而御輪所以下之也
　其取士也就見於其家聘問於其野所以下之也取
　女如是則亨利貞而吉矣夫豈惟女之吉哉取之吉
　也斯道之亡也乆矣親迎之禮廢於夫婦之間就見
　之儀蔑於君臣之際為女與士者不待禮而行為君
　與夫者惟其易與而畜之未有不悔於其終者也可
　不戒哉可不念哉故曰天地感而萬物化生聖人感
　人心而天下和平觀其所感而天地萬物之情可見
　矣天不下降則地不上騰君不下求則臣不報國萬
　物之情孰不如此聖人之所以感人心而天下和平
　用此道也
象曰山上有澤咸君子以虚受人
　山者艮也澤者兌也澤无在山上之理而此象言之
　者猶天在山中之義也澤之氣上蒸於山為雲霧為
　流泉山之草木莫不頼其潤是山上有澤也故説卦
　曰山澤通氣而釋象曰二氣感應以相與也春秋左
　氏曰澤竭則山崩亦其義也或曰澤之氣上於山既
　聞其義矣二氣感應以相與則山之氣下於澤可得
　而聞乎曰山之氣土氣也澤之氣水氣也澤无土氣
　何以鍾聚水潦而化育出魚乎故曰君子以虚受人
　山至髙也澤至卑也而山上有澤者以其虚而受之
　也巍然石山不生草木者无以受之故也是故古之明
　王聖主必虚其心以通下情然後忠言至計可得而
　入矣
雜卦曰咸速也
　咸之為卦以二少相感而成其在六爻以感人遲速
　為義夫氣同則從聲比則應志趣茍合則傾盖而相
　投情素不通則白頭而未察故王者感人以速為貴
　聖哲之治其應如響一日克己復禮天下歸仁焉徳
　之流行速於置郵而傳命也咸之諸爻皆有正應以
　常情度之二五得中宜為咸感之盛然二言腓五言
　晦不應咸感之義何也隂陽偏毗无相與之意也故
　夫㤗者天地之交也咸者山澤之交也以九居二以
　六居五則應夫交㤗之義今九五毗於陽六二偏於
　隂則不應咸感之義矣乃若九三上六其失惟均獨
　初六以隂居剛九四以陽居柔於是有相與之意而
　初為艮四為兌又各在一卦之初斯為速感之象矣
　故聖人近取諸身拇腓股心脢輔分布六爻以明王
　者感人之象即其象而其義粲然矣
初六咸其拇象曰咸其拇志在外也
　初六艮也以隂居剛而在一卦之下應乎九四之兌
　故曰咸其拇咸感也拇足之巨指也艮為指而在下
　體之下拇之象也初六九四艮兌相與咸其拇之象
　也足將動而拇先焉咸其拇者感其動之速也感道
　有三感人以言民亦以言應之上六是也感人以動
　民亦以動應之初六是也感人以心民亦以心應之
　九四是也夫民者至愚而神者也可欺而来不可欺
　而留也感人以言人未之信也感人以動則可以来
　之矣然茍无以得其心則不旋踵而去耳詩云惠而
　好我携手同行惠而好我携手同歸是可欺而来也
　又曰逝將去汝適彼樂土逝將吾女適彼樂郊是不
　可欺而留也孟子曰以力服人者非心服也力不贍
　也以徳服人者中心説而誠服也此初六九四之辨
　也然初六之咸其拇非九四而誰歟四无以得其心
　彼曷為来也所以然者道有誠偽故化有淺深初言
　其来四言其服其揆一也是以爻辭但曰咸其拇而
　不係以吉凶悔吝之辭文成於彼而起義在此故子
　曰咸其拇志在外也外謂四也初六之来其志在於
　求四而已此與㤗之初九㧞茅征吉志在外之義同
六二咸其腓凶居吉象曰雖凶居吉順不害也
　六二巽也以隂柔而在下卦之中應乎九五之乾曰
　咸其腓腓脛腨也巽為股而在下體之中腓之象也
　五為乾二為巽乾尊而巽卑剛上而柔下无相與之
　意咸其腓之象也夫拇主乎動舌主乎言心主乎思
　感之所在雖有淺深然无感不應无求不與矣若夫
　施於塊然脛腨之間孰應而與之乎感而莫之應求
　而莫之能與則害之者至矣故曰凶又曰居吉以六
　居二而體乎巽臣道也婦道也男下於女女乃從之
　君下於臣臣乃應之今九五不下於二二之不應乃
　五之凶而非二之咎也徃而求之諫則不行言則不
　聽欲无凶得乎居以待之斯為吉矣故子曰雖凶居
　吉順不害也二逺於九五而近於九三五猶不足與而
　况於三乎居中守正而巽順以行之可以免於害矣
　若初六九四徃来憧憧而不相感應則害將至焉是
　以貞吉而後悔亡来感則為害也説者以爻辭凶吉
　相隨故指腓為躁動之物腓腨肉也何謂躁哉以文
　害辭失之逺矣
九三咸其股執其隨徃吝象曰咸其股亦不處也志在
隨人所執下也
　九三上體為乾下體為震以陽居剛而在下卦之上
　應乎上六之巽故曰咸其股股髀也震為足巽為股
　而在下體之上股之象也九三上六无相與之意咸
　其股之象也夫震長男巽長女配也乾西北巽東南
　遇也剛下而柔上宜若感矣然巽一而乾震二是二
　君而一民也既殊二少之情又无相與之意是以謂
　之股也股居上下之交動静之際坐作進退於是乎
　頼之宜若異乎腓矣然以動則係乎拇以思則係乎
　心心不思拇不動股雖欲行而不可得也感在於此
　亦不常處矣故執其隨語有之十羊九牧羊不得食
　人亦不得息况二君而一民乎以二君而求之一民
　君有餘而民不足其勢必將執六二而隨之如股欲
　隨腓而動也股欲隨腓而腓則不動矣故曰徃吝二
　之中正不肯應五其肯從於三乎徃而求之羞吝之
　道也故子曰咸其股亦不處也志在隨人所執下也
　下謂二也亦謂其所執卑下也將為民主而志在隨
　人其所執下矣或曰乾為首震為足而取諸巽股以
　為象何哉曰乾震合體則手足之象俱變矣三在下
　體之上乘於二而應乎上舍已而隨人二爻皆巽也
　三之為股不亦宜乎
九四貞吉悔亡憧憧徃来朋從爾思象曰貞吉悔亡未
感害也憧憧徃来未光大也
　九四上體為兌下體亦為兌以陽居柔而在上卦之
　下故曰貞吉悔亡以此為貞斯為吉矣得其貞吉悔
　可亡矣兌為説而在上體之下股脢之間心之位也
　所謂感人心而天下和平者也所以然者初六九四
　下艮上兌有感應相與之意也故曰憧憧徃来説者
　皆曰憧憧而徃来按易字義嚴於春秋不如是之贅
　憧者盖心未定之辭其文從心從童猶童心也二少
　相感有童子之心焉下兌上兌是以係之憧憧也乾
　之乾乾坎之坎坎夬之夬夬皆如是矣夫艮一也而
　兌二是一君而二民也一君二民君子之道以此為
　貞宜其吉矣徃来者感應之謂也四居上下之交進
　退之際有徃来之象焉曲禮曰徃而不来非禮也来
　而不徃亦非禮也三與五皆體乾而以陽居剛二與
　上皆體巽而以隂居柔逺近相形邪正相雜故其隂
　陽專獨无徃来之意惟初四二爻艮兌相與无他爻
　以分其應其志交其情説故一徃一来其心憧憧然
　應咸之義矣故曰朋從爾思思者心也朋者衆也隂
　為衆下兌上兌是以係之也天下雖朋衆莫不從爾
　所思矣愛之則存利之則至親之則父子虐之則仇
　讐故曰觀其所感而天地萬物之情可見也天地萬
　物猶不外於吾心而况樂生惡死趨利避害與我无
　異者哉是以古之聖人勞而即安則思民之勤寒而
　御衣則思民之凍飢而進膳則思民之餓上棟下宇
　則思民之暴露左嬪右姬則思民之怨曠老吾老以
　及人之老㓜吾㓜以及人之㓜所欲與之聚之所惡
　勿施爾也天下之心其有不感者乎故不曰感其心
　而曰朋從爾思聖人之㫖深功著明矣故子曰貞吉
　悔亡未感害也憧憧徃来未光大也感人之道惟四
　為至然猶曰悔亡云者為其剛上柔下若未相感則
　幾有疑阻之害焉惟其既已感應而相與故初雖柔
　而其體則艮四雖剛而其體則兌或徃或来彼此无
　間固不害於剛上柔下也係以悔亡不亦宜乎若九
　二六五中正相與則无悔亡之辭矣夫既已感其心
　則止而説可也然猶曰徃来云者為其以九居四以
　位則未光以時則未大位乎進退反復之間是以其
　心憧憧而其跡徃来未定也若六五九二中正相與
　則无憧憧徃来之辭矣是以㤗之二五其體艮兌其
　象為帝乙歸妹朋亡得尚乎中行元吉光大不亦宜
　乎故予曰天下何思何慮天下同歸而殊塗一致而
　百慮天下何思何慮盖言天下之人不異於一人之
　心聖人之所以感人能舉斯心加諸彼而已夫又别
　有何思别有何慮乎是以反復言之為君人者之龜
　鑑也其詳解見繫辭
九五咸其脢无悔象曰咸其脢志末也
　九五乾也以陽居剛而在上卦之中應乎六二之巽
　故曰咸其脢脢背膂肉也乾為圜而在上體之中脢
　之象也自三至五皆有乾象三乾之初震為足四乾
　之中坎為心五乾之少則艮為背矣九五體乾而以
　陽居剛六二體巽而以隂居柔了无相與之意咸其
　脢之象也脢與腓股无感應之理而脢特甚焉何者
　與心相背而不相得也塊然居上而无所知覺也喻
　人之心不知其休戚而能感人者自古及今未嘗有
　也陽為尊隂為卑陽為富隂為貧陽為貴隂為賤若
　九五者可謂富貴而尊髙者也貴為天子而不以逮
　下則貴日驕而賤日陵矣富有天下而不以分人則
　富日侈而貧日困矣君尊如天臣卑如地天下髙則
　尊者愈亢而卑者愈沉矣堂上逺於百里君門逺於
　萬里内外猜阻而上下背馳矣五之於二既无相與
　之意而比於上六舍二而求上上則與之騰口説而
　已其背馳也不亦宜乎故曰无悔夫聚人所欲而去
　其所惡未有不得其心者也施其所惡而奪其所故
　未有不失其心者也若九五者咈百姓以從已之欲
　是與民相背者也與民相背民亦背之而去而理之
　必至自取之也復何悔乎如二言腓三言股皆謂所
　感者賤不當其心感在皮膚人莫之應耳然以其在
　下體感道未至猶可以悔過修徳推誠及物冀能感
　其心也是以六二九三皆不能无悔至九四而後悔
　亡所謂愛人不親反其仁治人不治反其智禮人不
　答反其敬行有不得者皆反求諸已盡其在我者而
　天下之心得矣至於九五任其獨富之情逞其自賢
　之志民窮而主不恤下怨而上不知以至於危亡而
　不悟者也尚何能悔乎商周之亡秦隋之敗皆是物
　也雖欲悔之固已无及矣此與同人于郊无悔之義
　同而説者獨謂九五中正而以无悔為盡善之辭以
　此學易是亦學其悔矣子曰咸其脢志末也末謂上
　也亦謂其志淺末者也為天下主而以近習為悅以
　口舌為能其志固已末已
上六咸其輔頰舌象曰咸其輔頰舌滕口説也
　上六巽也以隂居柔而在上卦之上應乎九三三乾
　震也故曰咸其輔頰舌六二既為巽是上六又居一
　卦之終而兌之上爻也兌為口舌而在上體之上故
　有輔頰舌之象焉傳曰動民以行不以言咸其輔頰
　舌者感人以言也感人以言人必以言應之所謂以
　言教者訟也故子曰咸其輔頰舌滕口説也依虞本
　作騰上六雖剛下柔上有相與之形而偏隂獨陽无
　相與之意三體乾震既二君而一民矣而又近乘九
　五莫知適從相與滕口説而已䜛謟並興訟誹交作
　騰口説之謂也
　
　
　
　
序卦曰夫婦之道不可以不乆也故受之以恒恒者乆
也
　恒之為卦咸之反也自咸之恒上下相易二五迭居
　而成卦也上下相易則艮為巽兌為震矣二五迭居
　則陽處柔隂處剛矣夫艮兌者夫婦相感之道也是
　故剛下而柔上以明男下女之義也既已相感則咸
　為震巽震巽者夫婦居室之道也是故柔下而剛上
　以明女從男之義也恒之言乆也夫婦居室長乆之
　道是以謂之恒也男動乎外女巽乎内家之恒也君
　動於上臣巽於下國之恒也然而昧者觀之則曰剛
　上而柔下上動而下巽斯可乆而无變者也乆而无
　變則上下否隔而内外乖離矣烏能恒哉易曰窮則
　變變則通通則乆此則恒之義也是故剛柔相易二
　五迭居所以為恒其徳而悔亡者也受之以恒斯其
　義矣
恒亨无咎利貞利有攸徃彖曰恒乆也剛上而柔下雷
風相與巽而動剛柔皆應恒恒亨无咎利貞乆于其道
也天地之道恒乆而不已也利有攸徃終則有始也日
月得天而能乆照四時變化而能乆成聖人乆於其道
而天下化成觀其所恒而天地萬物之情可見矣
　下巽上震成卦曰恒者初為巽二為乾三為兌四為
　震震為長男巽為長女閨門之政聽命於長室家之
　道永終是圖此震巽之所以為恒也至於四象八卦
　反復相取中含乾象則已備見於咸矣或曰易六十
　四其對者五十有六吾子皆别言其義獨咸恒二卦
　相通為例何也曰此自然之理先聖之述也其敢有
　所增損於其間哉何獨咸恒乾坤亦然也乾坤二卦
　兼明終始之義咸恒二卦兼明離合之情是故相通
　而為例也上經首乾坤以明天地之道下經首咸恒
　以明夫婦之宜豈得與餘卦同日而論哉恒亨无咎
　利貞利有攸徃何謂也曰震剛也巽柔也剛下而不
　上則貴反陵於賤矣柔上而不下則卑反踰於尊矣
　剛上而柔下恒之所以亨也震為雷巽為風雷動而
　上風巽而下雷作於前風隨於後雷風相與恒之所
　以无咎也巽風也震動也巽而動恒之所以為利也
　六爻剛柔各從其應而不相犯恒之所以為貞也震
　為春巽為夏兌為秋艮為冬艮也者萬物之所成終
　而所成始也恒之上六體乎艮反之則為咸是故有
　終始之象焉終則有始恒之所以利貞有攸徃也所
　以然者夫婦之道君臣之義其情不可一日而不交
　其位不可一日而不正也故雖剛上柔下六爻皆應
　茍非雷風相與巽而動終則有始何以能亨无咎利
　貞利有攸徃哉故夫子推言天地日月四時之義以
　明聖人之道焉天地之道所以能行者乆而不已也
　日月之照所以能乆者運而不息也四時之成所以
　能乆者變化而不窮也聖人之所以化成天下悠乆
　无疆者亦體夫天地日月四時之運動變化而已矣
　夫日行天之一度月行十三度有竒茍非天運之速
　則日一嵗而一周月三旬而一至也安能朝出而夕
　入東見而西墜乎是故聖人觀其所恒而見天地萬
　物之情未有不變通而能之者也乆於其道其是之
　謂乎或曰天尊地卑乾坤定矣恒以剛上柔下為義
　不取諸乾坤而取諸震巽何也曰天地定位雷風相
　與位定而不交故其卦為否相與而不易故其卦為
　恒也
象曰雷風恒君子以立不易方
　雷者震也風者巽也雷動而上風巽而下斯以為恒
　乎曰未也雷作於前風隨於後斯以為恒乎曰未也
　雷之與風相與於无形相追於不一又孰知夫雷上
　而風下耶雷先而風後耶雖不可知而上下先後剛
　柔之常理不可易也兹其所以為恒歟故説卦曰雷
　風相薄又曰雷風不相悖惟其相薄而不相悖上下
　屢易而有不易者存是以謂之恒也君子之行有時
　而剛有時而柔有時而動有時而巽初无執一之弊
　其所謂不易者擇乎中庸而已矣故曰徳无常師主
　善為師善无常主恊于克一終始惟一時乃日新是
　以法雷風之象而立不易之方也故曰恒徳之固恒
　雜而不厭恒以一徳皆是之謂矣
雜卦曰恒乆也
　恒之為卦以二長居正而成其在六爻以變通能乆
　為義不變則不通不通則不乆也夫婦之道乆而不
　變不有沉溺之失必有乖離之憂君臣之道乆而不
　變不有倒持之弊必有驕亢之悔矣以此為恒未見
　其能乆也是故恒之諸爻皆有正應剛上柔下而言
　恒則初六九四宜若恒矣以剛柔當位而言則九三
　上六宜若恒矣然而初有變恒之凶四有无禽之咎
　三有不恒之羞上有振恒之敗者乆而不變也至於
　九二六五既非當位之爻又反尊卑之正而二為悔
　亡五為恒其徳者通變而能乆也咸恒二卦相通為
　義自咸之恒其不變者初與四三與上其能變者中
　二爻耳千變萬化而不失乎中恒乆之道斯為得也
初六浚恒貞凶无攸利象曰浚恒之凶始求深也
　初六巽也以隂居剛而在一卦之下應乎九四四乾
　震也故曰浚恒浚深入也巽為入而在卦之最下故有
　浚恒之象夫震巽者固其所以為恒者也然自咸以
　来初六九四未之有改而初又巽焉乾徤震動亢然
　於上而巽入于下求之愈深是以浚為恒也故曰貞
　凶无攸利夫下之情莫不願逹於上上之情莫不求
　通於下然而下常苦上之難逹上常苦下之難知今
　也以浚為恒而貞固守之則下情不上逹上情不下
　通矣君之視臣如鬼蜮臣之視君如路人貴賤之勢
　邈乎相遼休戚之情了不相及徒相與為凶而已其
　何利之有焉故子曰浚恒之凶始求深也夫婦之初
　君臣之始不求其開心見誠相與以濟而求其深情
　厚貌便佞而詭隨未見其能乆也人有毁魏徴於唐
　太宗者温彦愽曰徴為人臣不能着形迹逺嫌疑而
　被飛謗是可貴也徴謝曰君臣同心是謂一體豈有
　置至公事形迹若上下共由兹路邦之興䘮未可知
　也置至公而事形迹其浚恒之謂乎孫復石介曰初
　六九四是夫婦君臣始相正之時男始責其女而過
　深女不安其室矣君始責其臣而過深士不安其朝
　矣信如所論是乃不以苟合者正於其始不悔於其
　終聖人何咎之哉
九二悔亡象曰九二悔亡能乆中也
　九二乾也以陽居柔而在下卦之中應乎六五之巽
　故曰悔亡夫下乾上巽宜若失其所以為恒者矣然
　咸恒之變惟此两爻所謂變通而能乆者也二五得
　中所謂君子而時中者也乾徤而下際巽順而上行
　繋之悔亡不亦宜乎故子曰九二悔亡能乆中也記
　曰中庸其至矣乎民鮮能乆矣又曰人皆曰予知擇
　乎中庸而不能期月守也乆於其中又何悔之云乎
　咸以剛下柔上為義初六九四反之而以少為咸恒
　以柔下剛上為義九二六五反之而以中為恒是以
　初悔而卒亡二爻之辭同也
九三不恒其徳或承之羞貞吝象曰不恒其徳无所容
也
　九三上體為兌下體亦為兌矣陽居剛而在下卦之
　上應乎上六之艮故曰不恒其徳九三上六咸之變
　者也其在咸也雖有逮下之象而无相與之情固已
　不當其處矣今而在恒猶將執而不變以為陽乎則
　上下皆兌也以為隂乎則爻位皆剛也既无徃来通
　變之情又失剛上柔下之義是不恒其徳者也不恒
　其徳者昔之乾震今化而為兌矣或曰咸之六爻四
　象八卦至恒皆變獨以九三為不恒何也曰二五在
　咸乾巽也其在恒猶巽乾也上下相易内外相與夫
　婦之道君臣之義也非不恒其徳者也九四之兌變
　為乾震初六之艮變而為巽是上下内外不相與者
　也是以乆而无禽九二乾震變而為兌上六之巽變
　而為艮是君臣夫婦易位而亂倫者也是以謂之不
　恒也男位乎内女位乎外家之不恒也衣下而裳上
　冠降而履升國之不恒也故曰或承之羞承之者九
　二是也為君而受制於臣為夫而受制於婦非獨自
　取其辱也或承之者亦被其羞矣何以言之二五中
　行於徳為有恒矣然猶不免於悔者為其承於九三
　則剛下柔上有易位之嫌也夫則制於婦矣而弟又
　聽於其妻父則陵於下矣而子又降於其臣雖迹同
　而事異欲人之无議胡可得耶故曰貞吝或曰咸言
　徃吝而恒言貞吝盖相因之辭乎曰然咸之九三乾
　震也其上六巽也夫乾震者非巽之所能陵也以乾
　震而下於巽雖不能感猶未失其道是以徃而後吝
　也今恒之九三兌也其上六艮也艮之乘兌固其所也
　以此為貞其吝不亦宜乎故子曰不恒其徳无所容
　也三以陽剛而體乎柔説受制於上六而甘心焉其
　所承乘皆乾也乾為君子兌為小人宜其見棄於二
　陽而莫之容也子曰南人有言曰人而無恒不可以
　作巫醫善夫不恒其徳或承之羞又曰亡而為有虚
　而為盈約而為㤗難乎有恒矣世之巫醫内无其術
　而欺世盗名以取厚利者所謂亡而為有虚而為盈
　約而為㤗者也或為承之者固將以為實有也及其
　敗而受其羞不亦宜乎今九三内不能正室而外甚
　剛彊若固有之眞无恒之人也故曰不占而已矣夫
　不占巫醫豈受其誤不承九三豈受其羞哉
九四田无禽象曰乆非其位安得禽也
　九四上體為震下體為乾以陽居柔而在上卦之下
　應乎初六之巽故曰田无禽咸之初六其體艮也艮
　為黔喙之屬故有禽象今而在恒其體巽也巽為入
　為伏而在地位之下田无禽之象也所以然者剛上
　柔下而不能變通故也乾為徤震為動動而徤者日
　以升入而伏者日以沉是以雖田而无獲也夫九四
　初六咸之所謂貞吉悔亡者也以此為恒何遂至於
　无獸哉曰咸以二少成卦而九四者人心之位也取
　諸速感之象是以繋之悔亡然以九居四以位則未
　光以時則未大或徃或来憧憧未定也顧猶有所待
　焉爾以此為恒乆而不變剛上而柔下上動而下巽
　則夫四者豈足以宅中圖大而受海内之歸哉天無
　二日民無二王六五在上民之所歸徃也四之无禽
　不亦宜乎故子曰乆非其位安得禽也為其剛柔雜
　居是故猶有田之辭焉
六五恒其徳貞婦人吉夫子凶象曰婦人貞吉從一而
終也夫子制義從婦凶也
　六五巽也以隂居剛而在上卦之中應乎九二之乾
　故曰恒其徳恒之成卦也剛上而柔下其在中爻也
　剛下而柔上柔上而得大君之宜剛下而不失為君
　之道是之謂能恒其徳日新而可乆者也書曰惟尹
　躬暨湯咸有一徳克享天心斯之謂矣故曰貞婦人
　吉夫子凶夫六五之所以為恒者通變而時中故也
　若以為貞則失之矣為君而用臣道為夫而用婦道
　貞固守之其能乆乎聖人有以見天下之動而觀其
　㑹通以行其典禮若六五者亦有可以為貞者矣在
　婦人則吉於夫子為凶也婦无再醮之義既嫁從夫
　既寡從子雖尊居五位未嘗不以順為正也若夫子
　者制命義者也以順為正凶其免乎故子曰婦人貞
　吉從一而終也夫子制義從婦凶也孫復石介以為
　九二六五皆失恒義所謂悔亡不足尚也所謂恒其
　徳者婦吉而夫凶也夫凶而婦為吉愚未之前聞矣
上六振恒凶象曰振恒在上大无功也
　上六艮也以隂居柔而在上卦之上應乎九三之兌
　故曰振恒振奮也自下而上謂之振六之隂柔奮乎
　一卦之上故有振恒之象焉夫恒以二長成卦三上
　二爻宜在所取而乃易位而亂倫以九居三不恒其
　徳以六在上振以為恒宜其自取於凶吝也故曰凶
　書曰牝雞司晨牝雞之晨惟家之索况决起而飛逆
　而上者乎其㓙必矣子曰振恒在上大无功也夫振
　恒者豈求凶哉其志將以求功也凶且不免何功之
　有是以聖人逆探其志而告戒之此與師六三大无
　功之義同也或曰上六言振將无取於艮乎曰何為
　其然也艮止也上卦之上非隂柔之所宜止也止於
　九三六五之上斯謂之振恒以物極則反象窮則變
　上六之艮反而為震震者振也肇允彼桃䖝拚飛維
　鳥履霜堅氷牝馬為龍皆是類也可不戒哉可不懼
　哉按虞張本振並作震
　
　
　
　
　
　
　
　
　
　
　
　
　
　
　周易經傳集解卷十六
欽定四庫全書
　周易經傳集解遯大壯卷十七
　　　　　　　　　　　　　宋　林栗　撰
　
　
　
序卦曰恒者乆也物不可以乆居其所故受之以遯
　遯之成卦恒之變也自恒之遯二五相易變其上爻
　而成遯也二五相易則乾巽不交矣變其上爻則陽
　剛居外矣夫乾以三陽而降於三隂之中雖剛柔上
　下進退无常然皆内陽而外隂内徤而外順是以為
　咸為恒也今二五變而不交上九出而居外則是内
　隂而外陽内柔而外剛矣是以謂之遯也遯之言退
　也二隂浸長得位居内四陽雖盛失勢居外小人進
　而君子退也主君子而言是故以遯名之君子也者
　知進退存亡而不失其正消息盈虚與時偕行者也
　四陽見二隂之長遯而去之所以全其剛也或曰三
　隂長而為否五隂極而為剥君子猶居其間二隂方
　長四陽未衰曷為遯哉曰否隂三故自四以徃君子
　居之剥隂窮於五故上九一爻君子居之遯隂方長
　未可與爭君子是以見幾而作也今夫㤗交之世非
　盡滅小人而獨生君子也小人變而為君子也否剥
　之世非盡滅君子而獨生小人也君子化而為小人
　也故一隂之生則曰不可與長也二隂之生則曰浸
　而長也若三隂之長則君子之黨半為小人其道消
　矣故夫知幾之君子見二隂之浸長懼為所消是以
　遯而去之也茍晏安酖毒懐禄不去則日朘月削䧟
　於柔邪而不自知矣二隂而遯不亦宜乎
遯亨小利貞彖曰遯亨遯而亨也剛當位而應與時行
也小利貞浸而長也遯之時義大矣哉
　下艮上乾成卦曰遯者初為艮二為巽三四為乾乾
　陽也艮亦陽也同類相從固其所也又何遯哉乾徤
　也艮止也下止而應上徤而行斯其志矣又何遯哉
　為其有巽之象焉巽為入為伏而在下卦之中乾之
　所為遯也彼以柔巽之道既入而伏其中矣而乃以
　髙爵重禄㗖我以利甘辭媚色陽為深交君子於此
　可不遯而去之乎何者其措心積慮惟欲吾道之消
　也遯亨何謂也曰遯非可亨之時能遯而後亨也于
　斯之時茍不知遯則君子之道日消而盡何自亨哉
　否之六二亦曰大人否否則不亨也夫以九五當位
　而有六二為之應然而遯者何也消息盈虚與時偕
　行也君子履霜而知堅氷之漸可以牽於係應而不
　自為去就也哉故曰尺蠖之屈以求伸也龍蛇之蟄
　以存身也君子之遯以求亨也小利貞何謂也曰陽
　為大隂為小方遯之時二隂浸長而皆有其應六二
　居中而巽以承上以此為貞小人之利也夫所惡於
　二陽者為其浸長而不可遏也苟貞於此則小人在
　下而君子在上何不利之有哉是故㤗之二五則利
　君子貞否之二五則不利君子貞遯之二五猶小利
　貞不可以大有為也夫九五六二三卦不殊則君子
　小人之貞有利不利焉可不深求其故哉故子曰遯
　亨遯而亨也剛當位而應與時行也小利貞浸而長
　也遯之時義大矣哉蘇氏曰遯非避患之遯以為非
　遯无以反乎其君之心也今二隂在内而其勢至銳
　而其朋至寡銳則其終必至於勝寡則其心常欲得
　衆聖人畏其有必勝之漸而知其乖衆之意是以使
　陽遯隂陽皆遯則隂无與處而思求陽隂思求陽而
　後陽可以處此遯之所由亨也蘇氏此論是非相雜
　近於押闔要君者之所為懼學者之易流不可以訓
　故為正之夫二隂方銳其黨未強而其勢必勝與之
　爭則吾道必消不爭亦必消惟遯而去之則可以全
　剛也非獨可以全吾之剛亦足以悟君之感也四陽
　既遯隂无能為危莫與持顛莫與扶則將反之而為
　大壯矣故聖人作易以壯繼遯盖言二隂之世君子
　能遯則大壯有反掌之易惟其懐禄不能遯去則日
　消而為隂隂遂強盛而不可救耳茍已遯而君猶不
　悟則如之何曰遯而不悟則否之象見矣險徳避難
　斯亦可矣又何求哉故齊歸女樂三日而夫子出走
　猶曰遲遲吾行盖有所待焉爾孟軻三宿出晝而齊
　王不追然後浩然有歸志也而蘇氏以為非避患之
　遯是豈要君之遯乎又謂隂思求陽則陽可以處夫
　隂之用事未嘗不思求陽也求而與之者是為其所
　消也故遯之九四九五皆有正應與之嘉好脫身而
　去莫之肯留者畏其消也茍曰隂思求陽則陽可以
　處如是則小人為主君子為客遯何自亨哉由遯而
　為大壯亨之義也王叔文用事以杜佑故相名髙位
　重使領度支而已為之副君子觀此之象可以不遯
　乎哉賈耽鄭珣瑜去之晚矣
象曰天下有山遯君子以逺小人不惡而嚴
　天者乾也山者艮也山從地而髙極其崇峻疑若陵
　於天矣然天益髙逺終非山之所能陵也君子之於
　小人豈將惡而絶之哉草木禽獸无所不愛而况人
　乎近之則不遜逺之則怨小人之常態也不可得而
　親不可得而踈君子之道也是天山之象矣天之所
　以逺於山者以其尊也君子所以逺於小人者以其
　嚴也惡之則怨不嚴則凟怨則召禍凟則招侮不惡
　而嚴小人自逺矣故子曰茍志於仁矣無惡也人而
　不仁疾之已甚亂也是不惡之義也動容貌斯逺暴
　慢矣出辭氣斯逺鄙倍矣嚴之義也是故君子有三
　變望之儼然即之也温聽其言也厲其守身之道歟
雜卦曰遯則退也
　遯之為卦以二隂浸長而成其在六爻以隂進陽退
　為義夫隂陽之相為進退如晝夜寒暑之常然方其
　進也一用而有餘及其退也五存而不足復姤是也
　而况於臨遯乎夫臨之世四隂在上而不能禁二陽
　之長則遯之世四陽在上將何以禦二隂之衝乎然
　君子之於小人有覆育之心而无疾惡之意是以其
　卦為臨小人之於君子无忠信之實而有詐諼之情
　是以其卦為遯也初六有遯尾之厲六二有牛革之
　堅隂進之爻也九三係遯九四好遯九五嘉遯上九
　肥遯其四陽之退乎
初六遯尾厲勿用有攸徃象曰遯尾之厲不徃何災也
　初六艮也以隂居剛而在下卦之下應乎九四四乾
　兌也故曰遯尾兌西方之卦有虎之象焉自兌而乾
　由西而北遯之勢也易以上為首初為尾遯自内之
　外故初六為遯之尾夫六二在遯之世小人居中而
　用事者也初六在遯之世小人在下而圖進者也小
　人進則君子遯矣方遯之時四陽外嚮而初䠞其尾
　廹之使遯也故曰厲又曰勿用有攸徃夫猛獸之遯
　也妥其尾而莫敢逐或者從而䠞之其首必反不亦
　厲乎為其體艮而居下故戒以勿用有攸徃而已大
　壯之上六遯之初六也大壯之六五遯之六二也六
　二用事故在壯則䘮羊而无悔初六方進故在壯則
　觸藩而无攸利聖人知遯有反壯之理故以尾為象
　而戒之勿徃初六不徃而順以承上豈有羝羊觸藩
　之禍乎故子曰遯尾之厲不徃何災也聖人之愛君
　子而懲小人至矣
六二執之用黄牛之革莫之勝説象曰執用黄牛固志
也
　六二巽也以隂居柔而在下卦之中應乎九五之乾
　故曰執之用黄牛之革莫之勝説執讀如縶乾為馬
　巽為䋲故有縶之之象黄者中也牛順物也革柔而
　堅也九五將遯六二居中而巽以係之故有黄牛之
　革之象小人用事暗而无謀輕而寡信令而民莫之
　從威而民莫之服故雖得君而行政不能以自為也
　必頼君子以濟其欲求得欲從然後惟其所為而莫
　敢不聽矣故六二上應九五巽以從之冀其為已留
　也然君子知彼得志則吾道日消是以翻然説而去
　之好遯嘉遯是也小人懼君子之去至於用其忠順
　之道柔巽之情堅固之意執而留之而不可得也譬
　如以黄牛之革係焉而不勝其説君子之知幾而不
　懐禄如此故子曰執用黄牛固志也言小人非能忠
　順也用其忠順以固君子之心耳可不察歟
九三係遯有疾厲畜臣妾吉象曰係遯之利有疾憊也
畜臣妾吉不可大事也
　九三上體為乾下體為震以陽居剛而在下卦之上
　上无其應而連於六二之巽故曰係遯巽為䋲故有
　係象震巽配也乾遇也四陽皆遯而九三最係又比
　於二而係於巽焉是以謂之係遯也故曰有疾厲疾
　者害也九三將遯而物或害之六二是也君子之静
　也介於石其動也不終日仲尼之去魯也不稅冕而
　行去齊也接淅而行去衛也明日遂行今以陽居剛
　而體乎乾震見二隂之長將欲遯而去之有所係而
　不得去危之道也隂長而陽消九三先及是以在遯
　為疾在否為包羞故子曰係遯之厲有疾憊也憊也
　者言其无勇也傳曰執狐心之疑者来䜛賊之口持
　不斷之意者開群枉之門九三之謂矣故曰畜臣妾
　吉夫九三於遯固為有疾若以遯為畜臣妾之卦則
　三為吉何者以上而臨下以剛而制柔以乾震而遇
　巽則无倒持之弊矣或曰名卦曰遯豈得以遯為畜
　臣妾之卦乎曰易窮則變變則通所以極天下之動
　也剥之六五豈非剥及尊位乎乃以剥為寵宫人以
　卦五隂而奉一陽魚貫而進則六五之象无不利矣
　遯之九三當二隂之進有危厲之象若以遯為畜臣
　妾之卦四陽而臨二隂堂階尊嚴則九三之象斯為
　言矣離之畜牝牛吉亦猶是也是以穆姜之筮得元
　亨利正而薨南蒯之筮得黄裳元吉而敗學易者其
　可以不知此哉故子曰畜臣妾吉不可大事也上尊
　而下卑可以畜臣妾而已若當大事而小人在内君
　子在外尊不下際而卑不上行其能濟乎彖之所以
　有小利貞之辭也
九四好遯君子吉小人否象曰君子好遯小人否也
　九四上體為乾下體為兌以陽居柔而在上卦之下
　應乎初六之艮故曰好遯好情好也下艮上兌有二
　少相感之象焉體乎剛徤舍之而去是以謂之好遯
　也故曰君子吉小人否以兌則應乎艮以乾則无應
　乾為君子兌為小人君子見幾而作不為情好之所
　牽斯為吉矣小人唯利是視而豈能然哉在卦四陽
　為君子而君子之中不能无小人焉則以其體乎兌
　故也隂欲消陽而陽不能遯也此其所以為否也九
　五六二下艮上兌其辭曰小人吉大人否亨雖若相
　反其義一也盖好遯者君子之吉而包承者小人之
　吉也君子之否所以求亨小人之否則无自而亨矣
　故子曰君子好遯小人否也大壯九三小人用壯君
　子罔也之義同説者或以為臧否之否或以為可否
　之否於義亦通但以由遯而否當是本義易之取義
　不一而足若遯者非獨見其不為情好之所牽亦不
　惡而嚴之意也五之嘉遯亦猶是爾
九五嘉遯貞吉象曰嘉遯貞吉以正志也
　九五乾也以陽居剛而在上卦之中應乎六二之巽
　故曰嘉遯嘉配偶也九五六二乾巽相應故有嘉偶
　之象夫情好之私或非其正舍之而去猶若易然至
　於伉儷之情室家之義幡然而改亦已難矣故曰貞
　吉以此為貞斯為吉也何者九五六二上乾下巽有
　相應之形而无相與之意也或曰遯之九五非君位
　歟曰何為其然也九五非君則六二无應不得為用
　事之臣矣爻以象變辭以爻變豈特一端而盡之乎
　故曰嘉遯貞吉以正志也夫君子與小人如氷炭之
　不侔薰蕕之不並所以耽於情好牽於係應而䧟溺
　其良心者貪權嗜利而不能自脫故也孟子有言卿
　為身死而不受今為宫室之羙為之卿為身死而不
　受今為妻妾之奉為之卿為身死而不受今為所識
　窮乏者得我而為之此之謂失其本心然則五之嘉
　遯君子所以正其志而已矣彼雖欲固吾志之留吾
　乃欲正吾志之遯是以執用黄牛而莫之勝也或曰
　何謂君子與小人為好又與之為配乎曰假如邪佞
　小人得君而用事外之諸臣與之姻婭則是好也職
　相監臨位相統攝彼有寵於中而善載於外則是嘉
　也能舍而遯不亦君子之吉乎孔子在衛彌子之婁
　與子路之妻兄弟也彌子謂子路曰孔子主我衛卿
　可得也子路以告孔子曰有命孟子為卿於齊出弔
　於滕王使蓋大夫王驩為輔行王驩朝暮見反齊滕
　之路未嘗與之言行事也唐李鄘莭度淮南與監軍
　吐突承璀相敬憚由是厚善承璀有寵於憲宗薦之
　召相鄘鄘不喜由承璀進引疾固辭而罷好遯嘉遯
　其斯人之謂歟
上九肥遯无不利象曰肥遯无不利无所疑也
　上九乾也以陽居柔下无所應上无所與而在一卦
　之外故曰遯肥遯非君子之欲也君臣猜間而道不
　得行小人得志而禍將及身故退藏以避之可謂君
　子憂患之時矣憂患之至雖飽食而弗肥及其无憂
　雖簞瓢而匪瘠九三之係遯九四之好遯九五之嘉
　遯皆未離乎憂患之域雖欲肥不可得也惟上九一
　爻超然於塵垢之外无足以累其心而疑其志者謂
　之肥遯不亦宜乎故曰无不利子曰肥遯无不利无
　所疑也揚子雲曰山雌之肥其意得乎釋肥遯之義
　得矣
　
　
　
　
序卦曰遯者退也物不可以終遯故受之以大壯
　大壯成卦遯之反也自遯之壯乾反居下艮變為震
　也乾反居下則内徤而外順矣艮變為震則小徃而
　大来矣四陽得位而居内二隂失勢而居外既大且
　壯是以謂之大壯也或曰隂陽消長必極其所至而
　後反二隂之月反為四陽天道之行未嘗有是而聖
　人象之何哉曰然消息盈虚者天之行也撥亂反正
　者聖人之功也如使存亡治亂必極其所至而後反
　則何尊乎聖人何貴乎君子何尚乎六經哉是以乾
　至上九而受之以用九坤至上六而受之以用六窮
　則變變則通易之所為作也故曰亢龍有悔興時偕
　極乾元用九乃見天則此聖人之志也自遯而壯亦
　猶是乎
大壯利貞彖曰大壯大者壯也剛以動故壯大壯利貞
大者正也正大而天地之情可見矣
　下乾上震成卦曰大壯者初為乾二亦為乾三為兌
　四為震乾徤也震動也陽為大隂為小陽為壯隂為
　羸乾震皆陽也斯謂之大壯矣乎曰物之大小生於
　相形勢之強弱本于相輕若乾與震相遇則无餘象
　而謂之大壯是乾為大而震為小矣乾為壯而震為
　羸矣為其有兌象焉為震兌者一為乾者二為偶者
　二為竒者四是以謂之大壯也故曰大壯大者壯也
　剛以動故壯也大壯利貞何謂也曰貞者正也凡易
　言貞與征為相反之辭征猶徃也貞猶正也无平不
　陂无徃不復當大壯之時四陽在内二隂在外此強
　而彼弱矣惟君子能守其正而不廹於小人則小人
　亦安其分而不謀於君子如是足矣苟恃其強而不
　思正固之道則自壯而未可知也故曰大壯則止遯
　則退也夫剛以動而係之止為其卒乎艮故也君子
　當遯之時二隂在内則可退而不可進及壯之時二
　隂在外則可止不可征夫聖人非不欲天下皆君子
　也以為隂陽消長如晝夜寒暑然窮則變矣故三陽
　為㤗而戒以无徃不復四陽為壯而戒以利貞征凶
　五陽為夬而戒以莫夜有戎者畏其窮也子曰大壯
　利貞大者正也正大而天地之情可見矣君子以正
　守其大則其壯莫弊其動也孰能禦之于斯之時福
　善禍淫之戒可得而窺好生惡殺之意可得而察裒
　多益寡扶弱抑強之理可得而騐故曰復其見天地
　之心乎正大而天地之情可見矣老子曰物壯則老
　是謂不道不道早已夫所為食者為飽也飽而生疾
　者有之以懲疾而廢飽者老氏之論也然亦可以為
　戒矣
象曰雷在天上大壯君子以非禮弗履
　雷者震也天者乾也雷行天下則物被其災雷在天
　上震驚而已是故君子以禮自防不傷於物所以全
　其壯也恃其壯而妄行其為遯也猶反掌耳子路問
　強子曰南方之強與北方之強與寛柔以教不報無
　道南方之強也君子居之非禮弗履斯為大壯矣
雜卦曰大壯則止
　大壯為卦以四陽二隂而成其在六爻以各止其所
　為義陽止而不廹於隂隂止而不抗於陽如大壯之
　時則可矣夫天下不可一日无君子也无君子莫治
　小人不可一日无小人也无小人莫養君子然君子
　常寡而小人常衆故陽數常竒而隂數常偶也聖人
　之心豈惟不欲小人之勝君子亦不欲君子之勝小
　人何者天道好還未有窮而不變者也當大壯之時
　雖四陽而二隂然以其數考之多寡適足以相當多
　寡足以相當是君子之徒半於天下也君子之徒半
　於天下是天下皆君子也如是而止焉君子小人相
　與以治不亦可乎是以大壯諸爻以隂居剛以陽居
　柔者皆不爭而相與者也以隂居柔以陽居剛者皆
　不相與而至於爭者也止則為吉爭則為凶大壯之
　君子豈不念哉
初九壯于趾征凶有孚象曰壯于趾其孚窮也
　初九乾也以陽居剛而在下卦之下上无其應而承
　於九二二亦乾也乾為徤故曰壯于趾壯于趾者其
　進銳也大壯之君子既得其位矣然猶有壯趾之象
　何也在下而求進者也故曰征凶有孚初既无應於
　上所以征者其將廹九四而奪之權乎凶之道也然
　居最下之地而敢於孚上人其必有所孚矣初九以
　陽居剛其所與者必以隂居柔者也在卦六爻以隂
　居柔上六而已上六小人之勢窮者也天下之禍常
　生於小人之窮而君子之嗜進者常出力而為之助
　是以深懲而痛艾之也詩曰大風有隧貪人敗類其
　是之謂乎故曰壯于趾其孚窮也繋辭曰上古穴居
　而野處後世聖人易之以宫室上棟下宇以備風雨
　盖取諸大壯何也君子之所以為壯者壯于宫室壯
　于藩籬壯于輿輹屹然有不可動之勢則風雨鳥䑕
　不能入其舍艱難險阻不能改其度斯為壯矣茍壯
　于趾欲進而不休豈不易窮哉由是觀聖人一字之
　義其訓周矣
九二貞吉象曰九二貞吉以中也
　九二乾也以陽居柔而在下卦之中應乎六五之巽
　故曰貞吉貞者正也乾巽之相遇剛柔之相與斯為
　正矣九二止其徤而不爭六五䘮其羊而无悔二者
　相濟不失乎中行此所以為吉也故曰九二貞吉以
　中也
九三小人用壯君子用罔貞厲羝羊觸藩羸其角象曰
小人用壯君子罔也
　九三上體為兌下體為乾以陽居剛而在下卦之上
　應乎上六之艮故曰小人用壯君子用罔罔不用也
　乾為君子兌為小人以兌則應乎艮故有用壯之象
　以乾則无應故有不用之象夫壯也者君子之所以
　自防也從而用之以與物角則䘮其所以為壯者矣
　然以九居三非常能不用者也故曰貞厲羝羊觸藩
　羸其角兌為羊羊之為畜其生易藩羝則不字之羊
　也以兌應艮宜有相與之情而九三上六隂陽偏勝
　无孳乳之道是以謂之羝羊也按漢書匃奴使蘇武
　牧羝羝乳乃得歸注曰羝牡也牡羊不能乳也乳猶
　有配合之道非絶其類者也羝是不字之羊是以九
　三上六皆稱羝也羊狠而好闘群居則喜觸羝羊无
　牝牡之道飽食无為所以用其壯者惟觸而已九三
　之羝將觸上六閡於九四而難進故有觸藩羸角之
　象大壯之君子茍以九三為貞斯有羸角之禍矣此
　其所以為厲也故子曰小人用壯君子罔也
九四貞吉悔亡藩决不羸壯于大輿之輹象曰藩决不
羸尚徃也
　九四上體為震下體為乾以陽居柔而在上卦之下
　下无其應而承於六五之巽故曰貞吉悔亡四之貞
　吉與二均耳所以有悔者不中故也乾巽遇也震巽
　配也乾震合體以承乎巽彖之所謂剛以動故壯是
　也六五之於九四受而不逆故曰藩决不羸陽以四
　為藩隂以五為藩九三之来其藩設矣九四之来其
　藩既决則四之角不羸故曰壯于大輿之輹輹輿下
　横木也坤為大輿震之一畫在坤之下故有輿輹之
　象輹壯則輿壯矣輿壯則可以行矣所以然者九四
　不用其壯故能使六五自决其藩所謂不爭而善勝
　者也无觸藩之羸而有輿輹之壯焉徃而不利故子
　曰藩决不羸尚徃也自四而徃其為夬乎夬雖五陽
　而一隂在上窮則反矣是以君子安於壯而危於夬
　也或曰三以體兌為羊故有羸角之象四乾震也而
　係之不羸何哉曰此相因而成文也三以用壯故取
　羊以為之象自四以徃雖无兌象然皆以隂陽相觸
　言大壯之義六五者兌之反也故為䘮羊三之所敵
　者四是以皆稱羊也牝馬龍戰亦猶是矣
六五䘮羊于易无悔象曰䘮羊于易位不當也
上六羝羊觸藩不能退不能遂无攸利艱則吉象曰不
能退不能遂不詳也艱則吉咎不長也
　六五巽也以隂居剛而在上卦之中上六艮也以隂
　居柔而在上卦之上應乎九三而止斯為吉矣故子
　曰不能退不能遂不詳也艱則吉咎不長也此與臨
　之六三咎不長也之義同九三之君子既用罔矣而
　又曰貞厲上六之小人既觸藩矣而又曰艱則吉此
　則聖人深探物情知艮兌二少不能持乆故防其漸
　而開其自新也使九三壯而知厲上六困而知艱則
　大壯之勢夫孰能禦之哉詳字依鄭王本作詳
　
　
　
　
　
　
　
　
　
　
　周易經傳集解卷十七
欽定四庫全書
　周易經傳集解卷十八
　　　　　　　　　　　　　宋　林栗　撰
　
　
　
　
序卦曰物不可以終壯故受之以晉晉者進也
　晉之成卦大壯之變也自壯之晉乾變為坤震變為
　離也乾自咸卦居中上三爻在恒居中下三爻至遯
　為上卦至大壯為下卦周流六虚矣至是變而為坤
　則健而能順也震在咸恒遯大壯上下反復不出中
　爻至是變而為離則動而有所麗也所以然者咸恒
　二卦以君臣夫婦而言遯大壯二卦以君子小人為
　義上下之情既交小大之分既正則順而麗乎明者
　乃大臣之所以事上者也可不務乎故曰物不可以
　終壯受之以晉徂徠石氏曰如人有盛大之徳乃可
　以進用於時此説非是果如所論何言不可以終壯
　乎既盛而又進殊非易之所以為訓也按雜卦云大
　壯則止是大壯以止為義也物不可以終止受之以
　晉亦猶艮後受之以漸斯其㫖矣
晉康侯用錫馬蕃庶晝日三接彖曰晉進也明出地上
順而麗乎大明柔進而上行是以康侯用錫馬蕃庶晝
日三接也
　下坤上離成卦曰晉者初為坤二為艮三為坎四為
　離坤順也離麗也順而麗斯謂之晉已乎曰未也阦
　為進為行阥為退為止為其有艮坎震之象焉艮坎
　震三陽也進而行是以謂之晉也離為日坤為地明
　出地上進而至于日中斯謂之晉已乎曰晉之為卦
　有諸侯朝陽之象若明出地上進而至于日中以此
　為晉則舜禹之事也陽為明陰為暗陽為大陰為小
　大有之所以為朝陽者上乎天也晉之所以為諸侯
　者出乎地也為其有艮坎震之象焉是以知其朝王
　也然則明出地上順而麗乎大明柔進而上行者以
　近天子之光而已矣晉康侯用錫馬藩庶晝日三接
　何謂也曰坤為土為民有土有民諸侯之象也馬陽
　物也震坎艮皆陽是以為馬蕃庶也離為日中晝日
　之象也坤爻三三接之象也中古之事尚矣先儒之
　所不傳者矣莫得而考之矣説者皆以康侯為安定
　之義錫馬為褒賞之義愚竊意其不然錫馬當為下
　錫上之錫書稱師錫帝禹錫元圭皆下錫上也康侯
　諡也文武之興盖有錫馬蕃庶而䝉三接之寵者故
　彖辭取之以明人臣自進而上行之義亦猶帝乙歸
　妹箕子明夷王用享于西山公用享於天子之象也
　或曰王者之所以懐諸侯賤貨而貴徳厚往而薄來
　而乃以錫馬蕃庶加之寵遇無乃非其義與曰古者
　以民之多寡為國之貧富馬之息耗為兵之强弱商周
　之間王業未定諸侯之去既未有所決當是之時有
　見㡬而作者錫馬蕃庶以朝于周興王之業於是乎
　賴竇螎錢俶其人也可無以寵異之乎然則晝日三
　接乃所以懐來諸侯之道也武王至于孟津不期而
　㑹者八百國有由然與若晉之所取取其上行之義
　而已矣故子曰明出地上順而麗乎大明柔進而上
　行是以康侯用錫馬蕃庶晝日三接也或曰然則文
　王之事商偽與曰大王肇基王迹王季其勤王家文
　王誕膺天命以撫方夏大邦畏其力小邦懐其徳三
　分天下有其二以服事商故孔子曰周之徳其可謂
　至徳也已矣盖言順也何名為偽哉
象曰明出地上晉君子以自昭明徳
　明者離也地者坤也離為日又為火火在天上則為
　大有王者之象也明出地上則為晉諸侯之象也所
　以然者明出地上有進而麗之象焉火在天上則其
　明盛矣不可以復進矣在天而言火在地而言明互
　見之也天子省天下諸侯有一國皆向明而治臨照
　其民特有尊卑大小之殊耳是故晉之君子以自昭
　其明徳也臧孫達有言君人者將昭徳塞違以照臨
　百官斯之謂矣
雜卦曰晉晝也
　晉之為卦以明出地上而成其在六爻以晝夜昏明
　為義進而遇晝者宜動而不宜止進而遇夜者宜止
　而不宜行陽為動陰為静陰為止陽為行震離為晝
　坎艮為夜初六進而遇艮六二進而遇坎是以貞吉
　六三進而遇震六五進而遇離是以悔亡九四進而
　遇坎上九進而無所遇反而遇坎然皆以陽剛行之
　是以有危厲之象也晉之為晝斯其義象與
初六晉如推如吉吉罔孚裕無咎象曰晉如推如獨行
正也裕無咎未受命也
　初六坤也以陰居剛而在下卦之下應乎九四四離
　震也晉之為卦自下而進故以所遇如其義初六進
　而遇六二之艮故曰晉如摧如艮止也初六方進以
　從震而六二止之是以為摧如也故曰貞吉貞猶止
　也陽為行陰為止坤雖在離兑之間而有闔户之象
　焉進而遇艮欲往何之乎以六之柔體坤之順斯能
　貞固守之而吉吉也故曰罔孚裕無咎初六之於九
　四是其所孚矣今也閡於六二而不得進雖有上行
　之志其誰信之哉忠而不見知信而不見察在於常
　人豈能無憤愠不平之心乎豈能無憔悴不樂之意
　乎有一于此未免有吝惟天下之至順為能寛裕自
　得不戚戚於退不汲汲於進不怨天不尤人綽綽然
　有餘裕斯為无咎矣故子曰晉如摧如獨行正也或
　曰三陰同志何以謂之獨行曰復之諸陰皆復于初
　而四為獨復履之諸陽皆承乎五而初為獨行盖言
　其特立獨行非無朋之謂也見摧而不失其正㒺孚
　而不失其裕斯謂獨行之君子乎乃若六二則有愁
　如之象焉故曰裕無咎未受命也初居卦之最下雖
　應乎四而未違乎五四臣也五則君也初六未受君
　命故可以優游而自得若已受命而㒺孚于上其可
　以自裕而已乎孟子有言我無官守我無言責則吾
　進退豈不有餘裕哉斯之謂也
六二晉如愁如貞吉受之介福于其王母象曰受兹介
福以中正也
　六二艮也以陰居柔而在下卦之中上無其應而介
　於坤坎之間故曰晉如愁如坎為加憂故有愁如之
　象六二不獲乎止進而遇坎退而遇坤是以謂之愁
　如也故曰貞吉坎艮皆夜也以艮遇坎静得其時矣
　是以為貞吉也故曰受兹介福于其王母坤為母故
　有王母之象王祖祖母也初六既為坤矣而六三又
　坤是以謂之王母也以二之中正上無其應下無所
　與而能固守其貞豈其終困而而已乎詩曰靖共爾
　位好是正直神之聴之介爾景福於王母之尊實臨
　其上受兹介福宜矣故子曰受兹介福以中正也商
　周之問抑有其事乎詩云思齊大任文王之母文王
　之母周公之王母也周公之母孺子之王母也周公
　居東可謂愁如矣三年而歸可謂貞吉矣納䲭鴞之
　詩而啟金縢之書抑王母有其助與何其幡然改也
　其事無徵意之云爾信以傳信疑以傳疑後之君子
　幸毋責焉
六三衆允悔亡象曰衆允之志上行也
　六三下體為坤上體為坎以陰居剛而在下卦之上
　應乎上九而承于九四三爻皆離而四又震也故曰
　衆允離為明震為動坤二陰為衆允信也六三之進
　遇乎離震而又有應在上其志上行見信于衆宜矣
　故曰悔亡方晉之時以六居三而體乎坤坎是以有
　悔為其與上合志為衆所信故得悔亡也孟子有言
　不信於友不獲於上矣其斯之謂與故子曰衆允之
　志上行也讀至之字為句絶
九四晉如鼫鼠貞厲象曰鼫鼠貞屬位不當也
　九四上體為離下體為震以陽居柔而在上卦之下
　應乎初六之坤而承於六五之坎其乗六三亦坤坎
　也故曰晉如鼫鼠鼫大鼠也本或作石鼠之為物晝
　藏而夜動晝昏而夜明貪黠而畏人首進而尾退今
　九四一爻進而遇坎退而遇坤坤為黒坎為幽夜之
　象也而其體雜震離為明震為動方陰用事羣動皆
　息而有昡其明騪其捷跳梁於其間者非鼠而何是
　故擬諸其形容而象其物宜也或曰鼠者艮之物也
　而離震取之何哉曰艮之所以為鼠者為夫大明既
　升則暗而無覩止而不行也今四之離震在乎坤坎
　之間是以夜為晝者也震於艮為長謂之鼫鼠不亦
　宜乎故曰貞厲以此為貞斯為厲矣何者四人臣之
　謂也明而不中不當其位下據三陰上逼六五竊君
　之權以行其私真鼫鼠之象也貞而不薰灌百毒隨
　之矣故子曰鼫鼠貞厲位不當也或曰九四雖有權
　臣之象而初為貞吉三為悔亡曷據而云然之哉曰
　為其以陽居柔而初六六三皆以陰居剛也為其以
　離媲坎以震紳坤也惟其位之不當是以為鼫鼠而
　已矣
六五悔亡失得勿恤往吉無不利象曰失得勿恤往有
慶也
　六五坎也以陰居剛而在上卦之中下無其應而介
　於離震之間故曰悔亡坎者陷也陷必有所麗以六
　居五而體乎坎固宜有悔柔進而上行麗乎中正是
　以悔亡故曰失得勿恤恤憂也坎為加憂故有勿恤
　之象夫離坎配也五居尊位而四上之間二爻皆離
　也宜無失得之恤矣四應在初上應在三則五之於
　二爻能勿恤乎然方晉之時明出地上順而麗乎大
　明則初六六三亦惟五之麗矣四之與上復何往乎
　故曰往吉無不利六五之於上九所謂信順而尚賢
　者也志無不利同乎大有矣故子曰失得勿恤往有
　慶也阥之遇陽斯為慶矣
上九晉其角維用伐邑厲吉无咎貞吝象曰維用伐邑
道未光也
　上九離也以陽居柔而在上卦之上應乎六三而乗
　六五二爻皆坎而三又坤也故曰晉其角角上窮也
　進至上九不可以復進是以謂之角也坤離為牛上
　離之終有牛角之象焉上之所遇與九四同皆體乎
　明而行乎暗者也然三陰方進而四據其衝故有鼫
　鼠之象既麗乎五則上九為所尚之賢不嫌於争明
　矣懼以上窮為戒也故用維用伐邑離為兵坤為邑
　故有伐邑之象知進而不知退知得而不知喪者聖
　人之所戒也維用於伐邑則可矣仲康之征羲和成
　王之伐管蔡是也故曰厲吉无咎貞吝徳之不懐敎
　化不率而動干戈於邦邑之中可謂厲矣然禁暴戢
　兵聖人之所不得已也上明而下順威赫而民從又
　何咎之有哉若以此為貞則羞吝之道也故子曰維
　用伐邑道未光也離為明坎為幽上九離也而言未
　光者上之伐邑五之命也五以幽而麗乎明故邦邑
　之中猶有未服而至於用兵若大有之六五巽而麗
　乎明則有威如之吉而無伐邑之厲矣故曰火在天
　上大有明出地上者其光之小大近逺信乎不侔矣
　
　
　
　
序卦曰晉者進也進必有所傷故受之以明夷夷者傷
也
　明夷為卦晉之反也自晉而明夷離反居下坤反居
　上上下相易而成卦也離為明坤為地明入地中是
　以謂之明夷也夷者傷也晉之上九可謂窮矣進而
　不已必有所傷是故受之以明夷也晉之上九反居
　明夷之初飛而垂其翼行而不暇食非遇傷之故乎
　或曰明出地上晉明入地中明夷易之序例若皆明
　白洞達如此則學者可以無疑矣曰揚子雲有言天
　俄而可測則其履物也淺矣地俄而可度則其載物
　也薄矣聖人之言逺如天賢人之言近如地賢人之
　言尚不可以俄而度又況於聖人之經乎若皆明白
　如此中人之智可以不問而知然則文王周公孔子
　之所盡心者何哉
明夷利艱貞彖曰明入地中明夷内文明而外柔順以
䝉大難文王以之利艱貞晦其明也内難而能正其志
箕子以之
　下離上坤成卦曰明夷者初為離二為坎三為震四
　為坤離明也坤地也明入地中謂之晦可也何目為
　夷哉為其有坎震之象焉震動也坎陷也動而陷焉
　是以謂之夷也是故坎之於人也為憂為病為痛為
　血於馬也為曵於輿也為𤯝皆傷夷之義也明夷利
　貞貞何謂也曰明夷之世上下皆明夷也然有二義
　焉有喪其明者商王紂是也有晦其明者文王箕子
　是也文王箕子惟能艱難而守其正是以晦其明而
　至於利也若商紂者蕩然自恣不能艱貞是以夷其
　明而至於亡也故子曰内文明而外柔順以䝉大難
　文王以之利艱貞晦其明也内難而能正大志箕子
　以之離為文明坤為柔順坎為險難離為心志内潛
　文明外示柔順故能䝉大難而不滅其明遭内難而
　不失其正非文王箕子其誰當之文王之䝉大難者
　羑里之事也箕子之正其志者囚奴之事也文王之
　造周箕子之傅商艱貞之利也孔子言利艱貞於文
　王箕子之間盖兼而明之也
象曰明入地中明夷君子以蒞衆用晦而明
　明入地中已解在前君子以蒞衆用晦而明者法明
　夷之象也凡易之象取之不一而足剥之以宫人寵
　遯之畜臣妾吉亦猶是也古之聖人垂旒黈纊収視
　反聴不出户而知天下不窺牖而見天道者其用晦
　而明乎或曰晉之象曰君子以自昭明徳明夷之象
　曰君子以用晦而明何其相戾也曰夫言豈一端已
　哉君徳不昭民何所視王明不晦下何所容子曰顯
　諸仁藏諸用亦其義也
雜卦曰明夷誅也
　明夷為卦以明入地中而成其在六爻以君子懼誅
　為義何則夷之為言傷也誅也滅也明夷之世明者
　見傷傷而不已誅滅隨之是以君子懼之也子曰易
　之興也其于中古乎其當殷之末世周之盛徳耶當
　文王與紂之事也是故學者言明夷皆以商之事也
　明夷之離為周而坤為商矣明夷之六五曰箕子之
　明夷利貞盖自周公以來固已著之爻辭以示後世
　而孔子又以文王箕子申而明之言文王者六二是
　已言箕子者六五是已由是而推則九三之為武王
　上六之為商王受可知已然古今學者固已疑六五
　非箕子之爻至於六二以為文王尤所不信夫周公
　舉其一仲尼舉其二居千載之下而不能以三隅反
　无以見周公孔子矣
初九明夷于飛垂其翼君子于行三日不食有攸往主
人有言象曰君子于行義不食也
　初九離也以陽居剛而在下卦之下應乎六四而承
　於六二二爻皆坎而四又坤也故曰明夷離為明坤
　為晦坎為幽體文明之資而潛幽晦之地是以謂之
　明夷也故曰于飛垂其翼君子于行三日不食離為
　飛鳥鳥居髙志逺而在卦之最下故有于飛垂其翼
　之象陽為行為君子離為日為食食所以養陰也離
　爻三而初九六四阥阦不相與故有于行三日不食
　之象飛之為言不敢集也行之為言不敢留也既飛
　而又垂其翼懼不免於矰弋也既行而又廢其食懼
　不免於刑戮也故曰有攸往主人有言初之所往即
　遇二也二於初為鄰四於初為主初離也二四皆坎
　也舎四而從二四得无言乎初之舎四而從二何也
　四之坎有坤象焉拒人於千里之外矣以坤制坎以
　土制水兌澤之象也兌為口是以知其有言也昔
　者伯夷太公避紂而逃於海濱所謂飛而垂翼行而
　不食者也聞文王作興曰盍歸乎來所謂有攸往者
　也然太公猶不敢幡然歸周而託於渭水之遇伯夷
　既歸周而深議武王之舉至於不食其粟懼主人之
　有言也故子曰君子于行義不食也言不食則可以
　行若食焉而避其難非聖人之所許也
六二明夷夷于左股用拯馬壯吉象曰六二之吉順以
則也
　六二坎也以陰居柔而在下卦之中上无其應而介
　於初三之離三又震也故曰明夷離為明坎為傷是
　以謂之明夷也故曰夷於左股股下體之上左不用
　之處也明夷以傷為義故近取諸身而有首足心腹
　之象焉初二為股三四為腹五上為首六四謂之左
　腹上六謂之大首是也初三為右二四為左者右強
　而左弱阦壯而陰羸也吉事尚左凶事尚右者文武
　異宜故剛柔異尚也説者以左為陽右為陰則失之
　矣夷于左股言雖傷而未害也故曰拯馬壯吉拯救
　也本或作抍音升舉也出於險陷之中又得馬壯後
　可以脱於難矣坎為陷震於馬為作足故有用拯馬
　壯之象焉馬既壯矣左股之痛豈害於行耶是以係
　之吉也昔者文王北面為臣居脯醢炮烙之間而親
　被囚居之厄可謂夷于左股矣吕召閎散之徒相與
　治其政而和其民卑辭厚幣以脱其難商之君臣如
　殺文王不足以遏其勢而適足以召其師故釋而歸
　之可謂用拯馬壯吉矣子曰六二之吉順以則也其
　文王之謂乎
九三明夷于南狩得其大首不可疾貞象曰南狩之志
乃大得也
　九三下體為離上體為震以陽居剛而在下卦之上
　應乎上六之坤而介於二四之坎四又坤也故曰明
　夷于南狩南明方也狩從禽也離為明震為動故有
　南得之象狩于南方可謂明且動矣而猶曰明夷云
　者其所遇皆坤坎也故曰得其大者大首上六也以
　震遇坤斯得之矣或曰乾為首而坤稱之何哉曰五
　上天位也以象言之則乾為首以位則上為首為其
　居上卦之上是以謂之大首也古者謂君元首明夷
　之大首非商王之謂乎故曰不可疾貞疾速也以速
　為貞則不達矣震為決躁故有疾貞之戒焉此聖人
　之所以須天命而世俗之所謂陰謀者也詩云於鑠
　王師遵養時晦可謂明夷于南狩矣文王受命有此
　武功可謂得其大首矣匪棘其欲遹追來孝可謂不
　可疾貞矣文王三分天下有其二以服事商武王觀
　兵孟津不期而㑹者八百國皆曰紂可伐矣王曰女
　未知天命乃復歸然孔子猶曰武盡美未盡善也其
　不可疾貞之義歟故子曰南狩之志乃大得也拘係
　之乃從維之文王之志也夫
六四入于左腹獲明夷之心于出門庭象曰入于左腹
獲心意矣
　六四上體為坤下體為坎以陰居柔而在上卦之下
　應乎初九之離故曰入于左腹三四居中腹之象也
　四本與上同體而九三與之同位入于左腹之象也
　三有離體四有坤體坤為腹離亦為腹三陽而四陰
　是以謂之左腹也左手足不如右强左耳目不如右
　明左静而右動左逸而右勞居腹之左是安逸而无
　為者也人之常情好安而惡危好動而惡静好逸而
　惡勞干戈之事非其所欲也開之於安逸之塗則雖
　勞而不怨示之以生全之意則雖死而不避入于左
　腹之謂也極之於塗炭之中而措之於袵席之上其
　有不入者乎以陰求陽以暗求明物之情也六四上
　无所戴共比九三如水之就下矣故曰獲明夷之心
　于出門庭心為火離之物也九三為離初九亦為離
　以九三之離而配六四之坎所謂赤心而置人腹中
　者也以六四之坎而配初九之離是為獲明夷之心
　矣出門庭謂初九也同人豫初九皆有出門之象焉
　夫初九日飛而垂其翼行而不暇食以明夷為心而
　出自門庭者也茍非入于左腹何以獲其心乎得其
　心斯入其腹入其腹斯得其心矣君子謂之心小人
　謂之腹或曰何謂也曰君子者民之所視以為休戚
　者也庶民者君子之所視以為去就者也君子從之
　則庶民歸之庶民從之則君子歸之矣伯夷太公之
　稱曰盍歸乎來吾聞西伯善養老者而孟子則曰天
　下之父歸之其子焉往豈非相為去就也哉周自后
　稷公劉太王王季積徳累功仁及草木至於文王視
　民如傷可謂入于左腹矣史記稱商　　　少師強
　抱樂器而奔周又稱㣲子抱祭器而適周此則所謂
　獲明夷之心于出門庭者乎故曰雖有周親不如仁
　人武王克商未及下車歸馬放牛示弗復用以此見
　商之餘民厭苦兵革而思樂息肩故武王之順其心
　如此也楚靈小曰尚有天下民患王之無厭也故從
　亂如歸為人上者可不鑒哉或曰子言初與四相與
　於此又言離坎相配何也曰初之所以不獲於四者
　以坤之制坎也九三之震既出乎坤而入于左腹矣
　坎之下交於離固其所也獲明夷之心又以㣲子言
　之何也曰伯夷太公㣲子皆明夷之心也失於商而
　獲於周均也自其飛而垂翼行而不食則係之伯夷
　太公自其獲之于出門庭則係之㣲子先後之序逺
　近之别也豈不然哉
六五箕子之明夷利貞象曰箕子之貞明不可息也
　六五艮也以陰居剛而在上卦之中下无所應上无
　所與而介於坤坎之間故曰箕子之明夷五天位也
　以六居之明則為順暗則為弱今六五體艮而在坤
　坎之間暗弱之象衰季之王也然明夷之終既已失
　位故不得居五而係之上六則五者盖其未失位之
　時也而以箕子當之者箕子為之奴則主存與存也
　比干諫而死則主亡與亡也然則夫子所稱三仁坤
　之三爻其當之矣故曰利貞此彖之所謂利艱貞者
　也坤為坎晦為幽艮為止故有艱貞之象夫箕子之
　所為佯狂囚奴䝉恥而不去者盖欲傳商之祀而不
　亡也歟程嬰與公孫杵臼議曰立君與死孰難曰死
　易立君難㣲子去之去而已矣比干死之死而已矣
　夫箕子者既欲不去又欲不死此所以為難也王氏
　曰比干貞而不利㣲子利而不貞而利貞者箕子而
　已武王既有天下箕子為之陳洪範則九疇之敘不
　失其傳受封朝鮮繼嗣綿逺則成湯之後不替其祀
　兹非利與故子曰箕子之貞明不可息也息者生息
　也易言與消息為反對之辭盖言箕子所以利於貞
　者其明可消而不可息也不息則其明全矣由是言
　之三仁之中惟箕子為無間
上六不明晦初登于天後入于地象曰初登于天照四
國也後入于地失則也
　上六坤也以陰居柔而在上卦之上應乎九三三離
　震也故曰不明晦晦昧也明非晦不明其晦也諸爻
　皆曰明夷上六獨曰不明晦者自二至五有震坎艮
　之象焉震坎艮陽也陽為明而皆下於坤是以謂之
　明夷也上六之坤乃自為之是以謂之不明晦也故
　曰初登于天後入于地上天位故有初登之象上六
　體坤故有後入之象所以然者九三之離方出于上
　六非其敵也宜其後入于地矣故子曰初登于天照
　四國也後入于地失則也以言興亡之係乎明暗也
　如此文王為順則而商王為失則豈不然哉或曰文
　王重易而以明夷之九三自居是何用心哉曰此天
　地自然之象數也而文王豈能増損之哉文王之重
　易也離居坤下謂之明夷及其分為六爻也既有上
　六明夷之主必有九三平亂之臣六四之庶民豈無
　厭亂之情初九之君子宜有見㡬之作六五之位尚
　存則有明哲保身之士六二之位未改則有遵養時
　晦之君誰非文王與紂之事而古今興亡之際何獨
　不然耶
　
　
　
　
　
　
　
　
　
　
　
　
　
　
　
　周易經傳集解卷十八
欽定四庫全書
　周易經傳集解家人睽卷十九
　　　　　　　　　　　　　宋　林栗　撰
　
　
　
序卦曰夷者傷也傷於外者必反於家故受之以家人
　家人為卦明夷之變也自明夷之家人下卦不動上
　坤為巽變其五上二爻而成卦也坤順也巽巽也順
　之與巽无以相逺而成卦之才若是不同者取其爻
　象而名之也以六居五則无以應六二以六居上則
　无以制九三是以為明夷變其爻則尊卑内外莫不
　各當其位是以謂為家人也夷者傷也傷於外而反
　於家事之必至理之固然也易乃取以為序其意義
　安在夫以一人之尊而居億兆之上可謂崇髙矣初
　登于天照于四國可謂聰明矣然乃夷其明而至於
　亡何也天下之本在國國之本在家天下之所以入
　於明夷者亂之所生未嘗不始於家也詩云亂匪降
　自天生自婦人若夫傷而能悔悔而能反者必由家
　齊而後國治國治而後天下可平故曰紂以妲已亡
　周以任姒興書云牝鷄無晨牝鷄之晨惟家之索詩
　云刑于寡妻至于兄弟以御于家邦此則傷於外必
　反於家故受之以家人意也文中子書以明内齊外
　言家人之象伊川程氏曰萬物至巽而㓗齊非巽有
　齊之義也易之取象皆如是矣何獨於巽而疑之然
　明内齊外不足以𤼵指其義伊川乃以外巽内明言
　其象亦未為得夫外巽内明是猶明夷之義也家人
　何取焉乃若孔子亦豈云爾哉曰女正位乎内男正
　位乎外而家人之象粲然著矣由是言之不通乎變
　未可與言易也
家人利女貞彖曰家人女正位乎内男正位乎外男女
正天地之大義也家人有嚴君焉父母之謂也父父子
子兄兄弟弟夫夫婦婦而家道正正家而天下定矣
　下離上巽成卦曰家人者初為離二為坎三又為離
　四為巽離明也離麗也巽巽也巽入也内明而外巽
　内麗而外入所以為家人者不可得而見也巽長女
　也離中女也二女同居所以為家人者不可得而見
　也為其有坎離之象焉坎離男女也合而言之則夫
　婦也重而言之則父母也總而言之則一家之人也
　自五以下皆有離坎之象焉是以謂之家人也然則
　既濟之不為家人何也曰既濟之終以六居上乆而
　不知變則其道窮矣是故有濡首之象焉若夫家人
　以九終之譬如人之一家内外皆有防閑始終不失
　其嚴然後家人之象成矣家人利女貞何謂也曰家
　人反復有巽離兌之象焉巽離兌三女也其在六爻
　為女者二四而已二四隂位也隂居之女之正也家
　人之道利在女正也女正則男正可知矣或曰何謂
　也曰男子生而有四方之志為君長則有治民之道
　為臣下則有事上之宜其所謂正不止施於家人也
　言女正知其家道正矣是故九五正位乎外六二正
　位乎内男女各得其正矣五天位也二地位也天穹
　隆而在上地磅礴而居下故子曰家人女正位乎内
　男正位乎外男女正天地之大義也或曰然則九三
　六四非男女之正與曰家人有夫婦之别焉有父子
　之嚴焉有姑婦之順焉有兄弟之敬焉有娣姒之睦
　焉由夫婦而言則五夫道也二婦道也内外之位正
　也由父子而言則五為父四為子三為母二為婦上
　下之分定也由兄弟而言則五兄也三弟也二四盖
　娣姒也長少之叙明也一家之象粲然備矣故子曰
　家人有嚴君焉父母之謂也父父子子兄兄弟弟夫
　夫婦婦而家道正正家而天下定矣程氏曰一家之
　中不嚴則孝敬衰无君則法度廢故必有所尊嚴而
　君長之者九五九三之謂矣或曰説者謂五為父四
　為母若何曰非也自父母相配而言則是夫婦也二
　位是已對子而言故稱父母九五為父教子以治乎
　外九三為母詔婦以治乎内豈不坦然明白也哉若
　以四言之則母失其嚴子失其順矣或曰母主乎愛
　尚乎慈係之九三不已過乎曰諺不云乎慈母有敗
　子嚴家无格虜昔之賢母以教子治家名聞後世者
　豈惟慈愛而已乎子曰家人有嚴君焉父母之謂也
　學者尚何疑焉
象曰風自火出家人君子以言有物而行有恒
　火者離也風者巽也火性上炎威嚴之象也風體旁
　行教化之象也火烈而風生焉家嚴而化行焉夫火
　南方之物也心君之屬也人之所望而畏焉者也君
　子觀此之象然後知身不可不正而家不可不嚴矣
　言有物行有恒所以修身而齊家取風火之義也
雜卦曰家人内也
　家人為卦以男女正位而成其在六爻以閨門之内
　治為義何者初上二陽有門墻扞蔽之象二三四五
　有室家男女之象焉是以謂之内也傳曰君義臣行
　父慈子孝兄愛弟敬所謂六順也禮婦人送迎不出
　門見兄弟不踰閾外言不入於梱内言不出於梱故
　家人之象以初上二爻為内外終始之閑中間四爻
　為少長尊卑之序初之悔亡上之終吉内外終始之
　有其閑也二之无攸遂三之嗃嗃四之富家五之勿
　恤而皆係之吉者長少尊卑之得其序也或曰然則
　初九以陽居剛上九以陽居柔其所以防閑之道不
　同何也上卦為外下卦為内上九者外之極宫之前
　也初九者内之極室之後也宫室之制前有門闕後
　有垣墻門闕所以司啟閉也故剛柔雜焉垣墻所以
　杜罅隙也峻為之閑嚴為之禁豈非防㣲謹始之義
　也哉
初九閑有家悔亡象曰閑有家志未變也
　初九離也以陽居剛而在一卦之下應乎六四四坎
　巽也故曰閑有家閑闌也扞蔽之義也有家而无閑
　不能有其家者也閑之者禮之謂乎所以扞蔽内外
　不可窺窬者也家人之道外不踰閾内不踰梱故初
　九不以應言取諸防閑以為義也故曰悔亡初應在
　四是以有悔行之於始故得悔亡人之常情妻子之
　間寵之而弗教縱之而弗禁其心以為愛之也馴習
　浸淫䧟於不義則長者之過也悔而圖之將无及矣
　是故君子於其始而閑之則放僻邪侈无自而生悔
　可亡也故子曰閑有家志未變也逮其志變習流然
　後從而止之則用力多而不可勝制矣
六二无攸遂在中饋貞吉象曰六二之吉順以巽也
　六二坎也以隂居柔而在下卦之中應乎九五之離
　故曰无攸遂遂成也有所欲為而遂其志者也春秋
　之義大夫无遂事而况婦人乎六二以隂居柔處於
　下而得中位乎内而守正无所敢成者故曰在中饋
　坎為酒離為食故有中饋之象在中而主饋食婦人
　之職也禮曰精五飯幕酒漿詩曰無非無儀惟酒食
　是議以貞斯為吉矣故曰貞吉子曰六二之吉順以
　巽也其妾婦之道歟
九三家人嗃嗃悔厲吉婦子嘻嘻終吝象曰家人嗃嗃
未失也婦子嘻嘻失家莭也
　九三下體為離上體亦為離以陽居剛而在下卦之
　上上无其應而介於二四之間二四皆坎也故曰家
　人嗃嗃按陸氏音義嗃嗃荀作確確劉作熇熇嘻嘻
　張作嬉嬉陸作喜喜愚以熇熇嘻嘻為是今韻嗃字
　有兩音黑角切悦樂也黑各切嚴也並引家人嗃嗃
　為證熇字有四音虚嬌切炎氣也呼木切熱也呼酷
　切火熱也黑各切熾也熇是炎熾之貌四音皆同嗃
　一曰説一曰嚴未詳厥二音皆本於此文之注盖學
　者相謬語當以熇熇為正熇炎也熇熇炎之極也離
　為火故有炎熇之象以陽居剛上下皆離是以謂之
　熇熇也鄭子産曰火烈人望而畏之故鮮死焉是火
　有威嚴之象也家人之道尚嚴而戒瀆然九三重離
　而不中至於熇熇亦云過矣故曰悔厲吉剛而不中
　能无悔乎傷恩則離能无厲乎然與其有不可制之
　漸不若有不可犯之嚴然則九三雖悔且厲而家道
　无虧斯為吉慶故曰婦子嘻嘻終吝舊説以嘻嘻為
　喜笑之貌考之爻象不應求之辭二音既贅且閡詩
　云妻子好合如鼓瑟琴宜爾室家樂爾妻孥然閨門
　和樂𤼵於喜笑非聖人之所禁也王氏謂嘻嗟歎之
　聲按詩噫嘻禮記嘻其甚也皆歎辭也六二為婦六
　四為子二四皆坎也坎為加憂故有嘻嘻愁歎之象
　九三居子婦之間處門内之長母之象也禀陽剛之
　才體重離之象其威赫然望而可畏雖過乎剛猶未
　為失若苛虐已甚而察見淵魚將使之无所措其手
　足而有愁歎之聲以此終之不亦吝乎三下卦之極
　也故有終吝之戒焉子曰家人熇熇未失也婦子嘻
　嘻失家莭也苦莭不可貞其是謂乎
六四富家大吉象曰富家大吉順在位也
　六四下體為坎上體為巽以隂居柔而在上卦之下
　應乎初九而介於九三九五之間三爻皆離也故曰
　富家大吉家人六四與六二之義同九五與九三之
　義同六二九三既明剛柔之得其道矣故於六四九
　五互言其所未及而推廣有家之道也坎為勞卦巽
　為近利市三倍故有富家之象陽為富隂為貧陽為
　實隂為虚六四以隂居柔而謂之富家何也曰四子
　道也為人子者无私貨无私畜不敢私假不敢私與
　六四居父母之間所應所比莫非富貴而已獨虚貧
　是不富其身而富其家者也家富而子貧未之有也
　身任其勞家享其利謂之大吉不亦宜乎故子曰富
　家大吉順在位也六四於家為子於國為臣為人子
　者无以有已為人臣者无以有已其斯以為順乎
九五王假有家勿恤吉象曰王假有家交相愛也
　九五離也以陽居剛而在上卦之中應乎六二而乘
　乎六四二爻皆坎也故曰王假有家九五剛明中正
　下應六二離坎相配家人之極致也然初九九三既
　備其義矣故於九五天位之爻推廣有家之道也假
　大也王大有家者非至常人之家也乃以天下為家
　者也孝經曰閨門之内具禮矣乎嚴父嚴兄妻子臣
　妾猶百姓徒役也然則古之聖人推一家之治以及
　乎天下如斯而已矣故曰勿恤吉書云我受命無疆
　惟休亦無疆惟恤恤憂也勿者慎之辭也坎為加憂
　故有勿恤之象天下之治本於一家孝於其親則天
　下之為人子者莫敢不孝敬事其長則天下之為人
　弟者莫敢不順刑于寡妻則天下之為人夫者莫敢
　不義字于厥子則天下之為人父者莫敢不慈差之
　毫釐則繆以千里其可以勿恤乎詩云母念爾祖聿
　修厥徳與此同意王之恤民如其赤子則民之愛王
　如其父母斯為吉矣故子曰王假有家交相愛也
上九有孚威如終吉象曰威如之吉反身之謂也
　上九兌也以陽居柔而在一卦之上下无其應而乘
　乎九五之離故曰有孚威如也家人六爻自五以下
　陽貞乎剛隂貞乎柔陽體乎離隂體乎坎離為威坎
　為信惟上九一爻剛柔相濟而體乎兌兌説也家人
　心説而誠服者也是以兼乎威信而言之威无信則
　不立信无威則不行家人之終别无他義惟威與信
　不可偏廢不可暫弛故曰終吉以此終之斯為吉矣
　而夫子則釋之曰威如之吉反身之謂也孟子曰身
　不行道不行於妻子古之人所以能齊其家者言有
　物而行有恒也聖人懼世俗不察直以威嚴為治家
　之道而不能正身以率之則父子有相夷之惡夫婦
　有反目之釁兄弟有䦧墻之醜何威之能行哉惟君
　子反求諸己視聽言動非禮不為斯有不言而信不
　怒而威者矣豈徒剛猛嚴厲而已哉此與大有六五
　厥孚交如威如吉同義易而无備所以為大有之威
　反身而誠所以為家人之威也
　
　
　
序卦曰家道窮必乖故受之以暌暌者乖也
　暌之成卦家人之反也自家人之暌離反居上巽變
　為兌上下相易而成卦也離火也巽木也兌澤也木
　之於火有相生之義離體居下有炎上之情是以為
　家人也大之於澤有相畏之資離上兌下无相與之
　意是以為暌也剛柔上下各當其位是以為家人也
　反則易位是以為暌也暌有兩義有自然之暌有不
　合之暌二女同居其志不同行此自然之暌家道窮
　必乖此不和之暌也或曰家道窮必乖何謂也曰家
　人之道以嚴為上如上九之嚴則終乎吉如九三之
　嚴則終乎吝極炎上之性而无逮下之情其致乖也
　不亦宜乎
暌小事吉彖曰暌火動而上澤動而下二女同居其志
不同行說而麗乎明柔進而上行得中而應乎剛是以
小事吉天地暌而其事同也男女暌而其志通也萬物
暌而其事類也暌之時用大矣哉
　下兌上離成卦曰暌者初為兌二為離三為坎四又
　為離離火也兌澤也火動而上澤動而下則不交而
　否矣為其有離坎之象焉是以不謂之否而謂之暌
　也兌少女也離中女也二女同居其志不同行則不
　和而訟矣為其有離坎之象焉是以不為訟而為暌
　也暌者乖也始乖而終合是以謂之暌也夫離坎者
　既濟之象也始乎暌終乎既濟則暌之義也暌小事
　吉何謂也曰書不云乎汝則從龜從筮從卿士從庻
　民逆吉汝則從龜從筮從卿士逆庻民逆作内吉作
　外凶龜筮共違于人用静吉用作凶夫興天下之大
　事建天下之大業是必天人和同上下丕應而後可
　所謂朕志先定詢謀僉同鬼神其依龜筮恊從是也
　至於興一利除一害凡所施為措注必上下叶同不
　幾乎惟予言而莫予違者乎事有利害計有得失兼
　天下之謀合天下之慮徃徃暌而不同是故人主慎
　所擇焉故曰小事吉也子曰暌火動而上澤動而下
　二女同居其志不同行説而麗乎明柔進而上行得
　中而應乎剛是以小事吉夫説而麗明柔而上行中
　而應剛斯謂之合矣而何暌之云乎曰天地之間有
　合必有離有聚必有散暌本生於同而同盖出於暌
　不同則无暌不暌則无同今夫離火兌澤同賦形於
　天地中女少女同鞠育於閨門其始未嘗不同也火
　性炎上澤性潤下中女麗坎少女配艮其後未嘗不
　暌也暌之為義盖取諸此然即其卦而求之則説而
　麗明柔而上行得中而應乎剛此則要其歸同歟異
　歟故曰天地暌而其志同也男女暌而其志通也萬
　物暌而其事類也暌之時用大矣哉天地之形雖分
　而生成之事則同男女之體雖異而室家之志則通
　萬物之品雖殊而孕育之事則類自其同以求其暌
　則火澤相近而異趣二女同居而異行是暌也即其
　暌以求其同則天地至于萬物雖形分體異品類散
　殊要其歸未始不同也是故暌之六爻皆始乖而終
　合然則明目逹聰并謀兼智百官殊職萬民異業刑
　徳並施文武咸用同歸于治者暌之義也顔淵季路
　共出孔門周公召伯夾輔王室夫豈必盡同耶夫惟
　聖人為能収天下之暌以成天下之用暌之時用斯
　為大矣繋辭曰弦木為弧剡木為矢弧矢之利以威
　天下盖取諸暌何也弧矢之作暌全材以成器合衆
　暌以為用則暌之象著矣離為戈兵兌為毁折坎為
　矯揉故有弧矢之象焉
象曰上火下澤暌君子以同而異
　上火下澤暌之象也君子以同而異者論語云君子
　和而不同周而不比羣而不黨皆其義也或曰既云
　和而不同又曰同何也以和與同言之則同為小人
　以同而異言之則同為君子或曰子夏傳云同其事
　而異其羣何謂也曰夫言豈一端而已哉言各有當
　也臨川王氏云同其道而異其事二者孰得曰无害
　也道同而事異者君子之與君子也事同而道異者
　君子之與小人也以文害辭以辭害意者難與言經
　矣
雜卦曰暌外也
　暌之為卦以始乖終合而成其在六爻以内外相應
　為義然家人謂之内暌謂之外者家人二女也女正
　位乎内者成家之義故係之長女也暌亦二女也女
　志在乎外者從人之義故係之少女也然方暌之初
　上下乖隔陽務上行隂務下趨陽上行而弗得其配
　隂下趨而弗遇其主困而後反反而後遇故九四上
　九皆為暌孤六三掣曳而无初也上行下趨雖有隔
　閡不旋其踵而得之者初九六五皆為悔亡九二遇
　主而无咎也暌之為外斯其㫖歟
初九悔亡䘮馬勿逐自復見惡人无咎象曰見惡人以
辟咎也
　初九兌也以陽居剛而在下卦之下上无其應而九
　四之離適當其位故曰悔亡離為火兌為澤此彖所
　謂上火下澤者然初九之澤居於下下流而百谷之
　所鍾也四雖上行而二五三之各從其配四无所與
　然後復歸于初初則受而納之是以謂之悔亡也故
　䘮馬勿逐自復離為火馬火畜也陽物也是故九四
　之離有馬象焉以九居初不應於四有䘮馬勿逐之
　象焉九四上行為離反下亦為離進无所遇窮於上
　者必反於下故有自復之象焉䘮失也易言䘮牛者
　䘮其順也䘮羊者䘮其狠也䘮馬者䘮其徤也初九
　之有九四可謂徤矣而介於六三六五之間宜其逸
　而不可禁也然方暌之時物情乖異九四雖欲從於
　三五而不免按劒之疑五自應二三自應上四无所
　歸其勢自復雖勿逐可也逐則遂䘮之矣故曰見惡
　人无咎忠臣不事二君貞女不事二夫今也背五而
　逃惟利是視行无所納冐耻而歸可謂惡人也然方
　暌之時臣主未定或離或合或叛或從苟以為愆何
　者非罪䘮而逐之是使之不敢復也復而不納是使
　之无所容也惡人无所容君子豈乆安之道哉昔之
　有大度者惟能寛容慱愛含垢納汙来者勿拒去者
　勿追然後天下狙詐咸作吾使又何咎之有哉若不
　忘舊惡皆讐敵也故子曰見惡人以辟咎也晉文公
　歸國寺人披請見公使人讓之且辭焉對曰臣謂君
　之入也其知之矣若猶未也又將及難行者甚衆豈
　惟刑臣公見之以吕卻之難告里鳬須又請見公之
　出也竊其藏以逃公辭焉以沐里鳬須謂僕人曰沐
　則心覆心覆則圖反宜吾不得見也國君而讐匹夫
　懼者衆矣僕人以告公遽見之漢髙帝先雍齒之封
　赦季布之罪推此類也豈非見惡人以辟咎乎哉
九二遇主于巷无咎象曰遇主于巷未失道也
　九二離也以陽居柔而在下卦之中應乎六五之坎
　故曰遇主于巷離為相見五在君位故有遇主之象
　夫陽升而隂降者也離炎上而坎下流也九二六五
　得中而相與者也其後之必矣然方暌之時介於六
　三九四之間五欲從二而四閡其路二欲從五而三
　阨其衝是以相遇于巷也巷者徑也遇者適相值也
　相值于巷宜若鑚穴踰墻之類矣然其所遇者主也
　不于塗而于巷者辟㓂而相求也雖遇非其所豈為
　失道哉故曰无咎而子曰遇主于巷未失道巷雖非
　道可以通乎道矣楊子曰塗雖曲而通諸夏則由諸
　九四之遇元夫上九之遇雨皆離象也
六三見輿曳其牛掣其人天且劓无初有終象曰見輿
曳位不當也无初有終遇剛也
　六三上體為坎下體為巽以隂居剛而在下卦之上
　應乎上九之離故曰見輿曳其牛掣其人天且劓天
　當作而字之訛也安定胡氏曰漢法有罪髠其鬢髪
　曰而今從之坎於馬為曳於輿為多𤯝於人為加憂
　為刑傷巽為進退為不果於人為寡髪為廣顙故有
　曳掣髠劓之象輿所以載也牛所以駕也人所以乘
　之也不曰馬而曰牛者隂柔故也曳牽於後謂九二
　也掣阻於前謂九四也而髠其首謂上九也劓刑其
　面謂九四也六三不當其位而介於九二九四之間
　是以有曳掣之患應於上九掣而不得進鄰於九四
　噬而不肯從是以有髠劓之災也或曰上髠其首四
　刑其面九二獨无傷耶曰九二應在六五難在六三
　四方噬三則二以其間與五相遇其肯為三不利耶
　然則其曳之何也曰三近於二不能自克故有牽曳
　之象非二之挽而留之也或曰自二以上皆有離坎
　之體焉知二之不從三而三之不從四乎曰方暌之
　時人情乖疑雖得其主猶未必用雖遇其配猶未遽
　合况非其主與其配乎是以知其不從也故曰无初
　有終輿曳而牛掣首髠而鼻割可謂无初矣九四噬
　三而不能合然後上九説弧而納之是之謂有終也
　故子曰見輿曳位不當也无初有終遇剛也伊川程
　氏曰始為二陽所厄故无初暌極則有終合之理故
　有終夫不正而合未有乆而不離者也合以正道則
　无終暌之理故賢者順理而安行智者知幾而固守
九四暌孤遇元夫交孚厲无咎象曰交孚无咎志行也
　九四上體為離下體亦為離以陽居柔而在上卦之
　下下无其應故曰暌孤暌乖也孤獨也九四下无其
　應上行而无所遇介於六三六五之間二爻皆莫之
　與乖而又獨是以謂之暌孤六三介於二四而謂之
　掣曳九四介於三五而但曰暌孤者三隂而四陽三
　坎而四離也九四一爻上下皆離窮於上必反於下
　五既應二三又從上四无所與必復于初故曰遇元
　夫交孚元善之長也以九居初於四為配是以謂之
　元夫也初陽也四亦陽也以陽遇陽其謂之元夫何
　也陽為行隂為止若二隂居相應之位各止其所决
　无相從之義今上下皆陽各有行徤之志雖无感應
　相與之情而有同氣相求之理及其暌孤不約而合
　是以謂之交孚也故曰厲无咎而子曰交孚无咎志
　行也孟子言伊尹五就湯五就桀雖未必然然去桀
　而歸湯則有之咸有一徳斯之謂與
六五悔亡厥宗噬膚徃何咎象曰厥宗噬膚徃有慶也
　六五坎也以隂居剛而在上卦之中應乎九二之離
　故曰悔亡陽升而隂降離上行而坎下趨是以係之
　悔亡也當暌之時間於三四是以有悔得中而應始
　乖而終合是以悔亡也故曰厥宗噬膚徃何咎宗同
　體也謂九四也膚柔物謂六三也離為食坎為堅巽
　為柔故有厥宗噬膚之象六三有應在上九四扼而
　取之如噬膚而難嗑也五以其間徃從九二斯遇之
　矣又何咎之有哉故子曰厥宗噬膚徃有慶也隂陽
　相獲斯為慶也或曰同人二五不猶之暌乎同人之
　二曰同人于宗吝其五曰大師克遇而暌之五曰厥
　宗噬膚徃何咎其二曰遇主于巷无咎何其得失難
　易之殊也曰同人與人同者也是以相遇於大師也
　暌者與人異者也是以不遇諸塗而遇諸巷也凡易
　之辭豈茍云乎哉
上九暌孤見豕負塗載鬼一車先張之弧後説之弧匪
㓂婚媾徃遇雨則吉象曰遇雨之吉群疑亡也
　上九離也以陽居柔而在上卦之上應乎六三三坎
　巽也故曰暌孤陽升而隂降離上行而坎下趨又有
　巽入之象焉居卦之終亢而无與是以暌而又孤也
　故曰見豕負塗載鬼一車先張之弧後説之弧離為
　見坎為豕為䧟故有負塗之象為幽為輿故有載鬼
　之象離為戈兵故有張弧之象始暌而終合故有後
　説之象離也者明也其在上九則炎上之極也傷於
　亢而過於猜者也當暌之時物情乖異六三自奮於
　掣曳之中下无所與反而從上上九猶以猜疑之意
　逆而拒之故見豕負塗汚穢之甚也見車載鬼異類
　之甚也是以張弧而射之然暌極必通疑乆必解窮
　於上必反於下故五既遇二四既遇初六三之情不
　辨而彰然後上九説其弧而納之三坎也上離也方
　其暌也未濟之象也及其合也既濟之象也故曰匪
　㓂婚媾徃遇雨則吉坎為盗故有㓂象其配在離故
　有婚媾之象隂陽交際故有遇雨之象夫逆而拒之
　則見其為豕怪其為鬼疑其為㓂近而叅之則知其
　非㓂乃婚媾也徃而遇之斯為吉矣故子曰遇雨之
　吉群疑亡也方其疑之也為豕為鬼為㓂無所不至
　矣及其遇之也為婚媾為雲雨皆坎象也非前後之
　有殊疑信異而羙惡變矣君臣之間夫婦之際可不
　察與或曰六三有坎巽之體而象其物宜有坎无巽
　何也曰坎上體也巽下體也初辭擬之卒成之終至
　於上九反而從其配矣有坎而无巽不亦宜乎
　
　
　周易經傳集解卷十九
欽定四庫全書
　周易經傳集解蹇解卷二十
　　　　　　　　　　　　宋　林栗　撰
　
　
　
序卦曰暌者乖也乖必有難故受之以蹇蹇者難也
　蹇之成卦暌之變也自暌之蹇兌變為艮離變為坎
　六爻盡變而成也兌西方也離南方也艮東北也坎
　北方也西南者隂之所聚而東北者陽之所居也離
　兌二女暌於西南而適於東北離欲從坎兌欲從艮
　西南既䘮其朋矣東北則未之逹焉離之從坎也由
　西則暌乎兌由東則閡乎艮兌之從艮也由南則暌
　乎離由北則閡乎坎艮止也坎䧟也遇艮則止遇坎
　則䧟是以為蹇難之象也離為火兌為澤艮為山坎
　為水火澤相違是以謂之暌也山水連亘是以謂之
　蹇也蹇躄也行不進之貌也前有險䧟後有峻阻欲
　无蹇得乎所以然者與物睽乖故也與物睽乖則不
　得其平而由於險矣故夫二女相得而无乖則離由
　西以從坎兌由南以從艮尚何蹇難之有哉乖必有
　難受之以蹇斯其義矣
蹇利西南不利東北利見大人貞吉象曰蹇難也險在
前也見險而能止知矣哉蹇利西南徃得中也不利東
北其道窮也利見大人徃有功也當位貞吉以正邦也
蹇之時用大矣哉
　下艮上坎成卦曰蹇者初為艮二為坎三為離四又
　為坎艮止也坎䧟也止者不能以自行也䧟者不能
　以自振也然猶曰蹇云者謂其中有離象焉坎䧟也
　離麗也一䧟焉一麗焉夫是以謂之蹇也艮為山為
　徑路為小石坎為水為溝瀆為隠伏皆險難之象也
　謂其有離象焉離為目為火為日為電是以見險而
　能止也故子曰蹇難也險在前也見險而能止知矣
　哉蹇利西南不利東北何謂也曰西者兌也南者離
　也西南者坤也秉者震也北者坎也秉北者艮也震
　動也艮止也坎䧟也離明也兌説也坤順也是故東
　北者險難之所而西南者无難之地也蹇之二陽皆
　體乎離而九三則體乎震者也夫解雜亂紛紏者見
　史記孫武子傳不控捲救閗者不摶撠蹇難之時群
　動洶洶而九三又以决躁行之是以難救難猶治絲
　而棼之也惟九五之離得中動則應之所謂聖人作
　而萬物覩者也天下皆動則静者勝天下皆争則讓
　者勝蹇難之時有聖人者出而靖之必先立於无難之
　地以受天下之歸然後可以紓天下之難若難之所
　在我亦在焉則自謀之不暇而何以靖人乎子曰居
　其所而衆星拱之孟子曰不嗜殺人者能一之老子
　曰夫惟不爭故天下莫能與之爭詩云帝謂文王無
　然畔援無然歆羡誕先登于岸利西南不利東北其
　道窮也九五上卦之中九三下卦之窮也利見大人
　貞吉何謂也曰九五之謂大人也離為日故有利見
　之象當位故有貞吉之象貞者正也所貴乎大人者
　正己而物正之也故九五正則六二正六二正則六
　四上六利見大人者莫不正矣貞猶止也蹇難未平
　止而待之斯為吉矣故曰利見大人徃有功也當位
　貞吉以正邦也或曰然則夫子又言徃得中徃有功
　何謂也曰静者不忘於動也止者不忘於行也尺蠖
　之屈以求信也龍蛇之蟄以存身也見險而止得中
　而徃止則為智徃則為功也故曰蹇之時用大矣哉
　或曰吾子不以當位為貞而此言當位貞吉何謂也
　曰貞者正也以此為正者也故有以當位為貞者有
　以不當位為貞者視其時義如何耳天尊地卑以當
　位為貞也天地變化以不當其位為貞也故子曰天
　下之動貞夫一者也當蹇之時以静制動而可以不
　當其位為貞也哉蹇之時用斯為大矣
象曰山上有水蹇君子以反身修徳
　山者艮也水者坎也山下出泉䝉之象也山上有水
　水之蹇也水在山上而謂之蹇何也曰水之為功也
　以行舟楫而濟不通也以溉禾黍而成豊年也今為
　物所礙不得行而止於山上无及物之功是以謂之
　蹇也然水蓄於山為山之潤雖曰蹇難庸何損乎是
　故君子行有不得則反求諸己内省不疚而自信不
　回不以陋巷簟瓢而改其樂也子曰良農能稼而不
　能為穡良工能巧而不能為順君子能修其道綱而紀
　之經而理之而不能為容此反身修徳之謂也
雜卦曰蹇難也
　蹇之成卦以山水連亘而成其在六爻以聖賢遭難
　為義何者蹇之為言行不進也山既峻阻水又險䧟
　其為蹇難宜矣不勝其欲速之情冐險而進則䧟溺
　之道也君子君易以俟命小人行險以徼倖是故蹇
　之諸爻皆以徃為蹇来為利徃者屈也以我求人者
　也来者信也人之求我者也蹇之成卦四隂二陽陽
　者四隂之所求而四隂者二陽之所求也以我求人
　實難人之求我又何難之有哉西南之利東北之不
　利於此斷矣東北難之所在而西南者无難之地也
　蹇惟九五體離離為南方之卦大中至正而自立於
　无難之地以受天下之歸其餘五爻皆有震坎艮之
　象焉震坎艮者東北之卦也是故初六徃蹇而来譽
　九三徃蹇而来反六四徃蹇而来連上六徃蹇而来
　碩惟六二蹇蹇而无徃来之辭也人臣之義不得不
　然匪其身之故也蹇之為難不其然乎
初六徃蹇来譽象曰徃蹇来譽宜待也
　初六艮也以隂居剛而在下卦之下上无其應而承
　六二之坎故曰徃蹇来譽坎北也艮東北也難之所
　在也以是而徃宜其蹇矣然艮有止之象焉静以待
　其求斯為譽矣居一卦之卑處衆人之下居易以俟
　命見險而能止知幾之君子也其致譽不亦宜乎故
　子曰徃蹇来譽宜待也子貢問曰有羙玉於斯韞匵
　而藏諸求善價而沽諸子曰沽之哉我待價者也其
　初六之謂與
六二王臣蹇蹇匪躬之故象曰王臣蹇蹇終无尤也
　六二坎也以隂居柔而在下卦之中應乎九五而承
　於九三二爻皆離而三又震也故曰王臣蹇蹇五在
　天位故有王象二在地位中正而應故有王臣之象
　蹇難也蹇蹇者難之甚也二應五而閡於三是以謂
　之蹇蹇也諸爻皆言徃蹇六二獨言蹇蹇何也彼皆
　遇險而止是以有徃来之辭二上應五離坎相配是
　以蹇蹇而不休也故曰匪躬之故夫六二之中正柔
　順豈行險以僥倖者乎人臣之義東西南北惟命之
　從匪其身之故也雖知險難在前勢有不得避若志
　在於利其身而冐險不顧欲无咎得乎哉故子曰王
　臣蹇蹇終无尤也語曰事君能致其身記曰臨難毋
　茍免六二之謂矣
九三徃蹇来反象曰徃蹇来反内喜之也
　九三上體為坎下體為震以陽居剛而在下卦之上
　應于上六而介於二四之間三爻皆坎也故曰徃蹇
　来反震動也坎䧟也皆東北也以是而徃宜蹇也二
　五之配也四與上五之鄰也三徃而求欲无蹇得乎
　然三體乎離離南方也知東北之窮西南之利必將
　反於无難之地矣九五大人也公天下以為心而不
　私其利也来而得反不亦宜乎故子曰徃蹇来反内
　喜之也反之言復也喜之之辭也夫冐險而行者徃
　而不得進則退而無所歸今九三徃蹇而猶不失上
　六之應故内喜之也説者皆以六二當之夫二之所
　為蹇蹇者三為之難也王臣之義猶匪其窮而喜於
　九三之反何哉故曰内者三自謂也
六四徃蹇来連象曰徃蹇来連當位實也
　六四上體為坎下體亦為坎以隂居柔而在上卦之
　下下无其應而連於三五之離故曰徃蹇来連坎北
　方也又无其應是以徃蹇剛柔相濟是以来連故子
　曰徃蹇来連當位實也陽為實以陽居剛故曰當位
　九五九三之謂矣徃者屈也来者信也以人求我則
　利以我求人則難也或曰諸爻剛柔皆以徃為蹇来
　為利茍皆不徃孰為来哉曰日徃則月来月徃則日
　来日月相推而明生焉寒徃則暑来暑徃則寒来寒
　暑相推而嵗成焉未有徃而不来者也未有来而不
　徃者也所惡夫徃謂其犯難而徃者耳聞文王作興
　曰盍歸乎来九五之所謂朋来也徯我后后来其蘇
　六四之所謂来連也夫豈頑然不動而物自来乎
九五大蹇朋来象曰大蹇朋来以中莭也
　九五離也以陽居剛而在上卦之中應乎六二而介
　於四上之間三爻皆坎也故曰大蹇朋来大者陽也
　朋者衆也剛徤中正而立於險難之中是大人之蹇
　也離也者明也萬物皆相見之卦也六二逺而應之六
　四上六近而附之是以謂之朋来也詩云自西自東
　自南自北無思不服九五之謂也故子曰大蹇朋来
　以中莭也夫惟中道而立徃者不追来者不拒故能
　措身於无難之地天下之不中者莫不於此而取莭
　焉夫是以朋来也
上六徃蹇来碩吉利見大人象曰徃蹇来碩志在内也
利見大人以從貴也
　上六坎也以隂居柔而在上卦之上應乎九三而乘
　九五二爻皆離而三又震也故曰徃蹇来碩吉碩大
　也上蹇之終宜若无難矣然猶曰徃蹇云者未離乎
　東北也應乎三而閡於五是以謂之蹇也比其来也
　水火相逮有既濟之象焉夫是以謂之来碩也故曰
　吉又曰利見大人大人九五也上志應三而利於見
　五何也曰五在西南无難之地也上不見五則无以
　逹於三五既濟之於蹇而不享其利使上六九三得
　以相配五之所以為大人也故子曰徃蹇来碩志在
　内也利見大人以從貴也内者三也貴者五也或曰
　陽為貴隂為賤焉知其不為三而為五乎曰以隂視
　陽則陽貴而隂賤以三視五則五貴而三賤繋辭曰
　三五同功而異位三多凶五多功貴賤之等也九五
　在上而三為貴乎諸爻惟上六言吉者蹇至是而後
　通斯為吉矣
　
　
　
　
　
　
　
　
序卦曰蹇難也物不可以終難故受之以解解者緩也
　解之成卦蹇之反也自蹇之解坎反居下艮變為震
　二五相易而成也所以為蹇為解者二陽䧟於四隂
　之中也艮止也坎險也震動也遇險而止止在險中是
　以為蹇也出險而動動在險外是以為解也艮為山
　坎為水震為雷坎為雨水在山上不能以及物是以
　為蹇也升而為雲降而為雨然後草木昭蘇昆䖝咸
　若是以謂之解也解之名卦不獨因蹇而成盖亦因
　屯而得之屯坎震也解震坎也坎之氣在山為泉在
　川為水在天為雲在地為雨雷雨之動滿盈而為屯
　及其沛然也斯為解矣物不可以終難受之以解此
　其義歟
解利西南无所徃其来復吉有攸徃夙吉彖曰觧險以
動動而免乎險解解利西南徃得衆也其来復吉乃得
中也有攸徃夙吉徃有功也天地解而雷雨作雷雨作
而百菓草木皆甲拆解之時大矣哉
　下坎上震成卦曰解者初為坎二為離三又為坎四
　為震解之言緩也難紓而未平也詩云民亦勞止訖
　可小康解之謂也坎險也震動也出險而動動在險
　外宜若无難矣然猶曰解云者為其中有離象焉坎
　䧟也離麗也一麗一䧟未離乎險是以謂之解也然
　䧟麗之象同一為蹇一為解者則震艮之反復而坎
　之前後也震東方也坎北方也皆難之所在也謂其
　有離象焉離明也萬物皆相見南方之卦也夫是以
　謂之解也故子曰解險以動動而免乎險解解利西
　南无所徃其来復吉有攸徃夙言何謂也曰難在東
　北則西南者无難之地也解之二陽皆體乎離而九
　四則體乎震者也解之九四即蹇之九三也解之九
　二即蹇之九五也蹇之成卦止乎險中是以利西南
　不利東北解之成卦出險以動是以但言西南之利
　而不言東北之不利也蹇利西南謂九五也解利西
　南謂九四也不利東北謂九三也其来復吉謂九二
　也九五居外卦之中故曰蹇利西南徃得中也九三
　居内卦之終故曰不利東北其道窮也九四居外卦
　之初而體乎震得以貴下賤之義故曰解利西南徃
　得衆也九二居内卦之中而體乎離得剛中不過之
　義故曰其来復吉乃得中也利見大人者申言蹇利
　西南之爻也九五之謂大人也有攸徃夙吉者申言
　解利西南之爻也九四之謂夙也故均曰徃有功也
　大抵當蹇之時見可而進知難而退所謂得中而徃
　道窮而止者也及解之時見幾而作不可不夙險難
　既平不可不復所謂徃則得衆来則得中者也夫子
　既釋彖辭又敷暢其義解自坎而出震於方為東於
　時為春於象為雷雨春者萬物舒緩之時雷雨者萬
　物之所以舒緩者也故曰天地解而雷雨作雷雨作
　而百菓草木皆甲拆解之時大矣哉天下禍亂有聖
　人者出而治之其威如雷霆其澤如雨露民居塗炭
　之中使有更生之意豈不猶百菓草木甲拆之象乎
　解之時義斯為大矣
象曰雷雨作解君子以赦過宥罪
　雷者震也雨者坎也雷行雨施解之象也君子以赦
　過宥罪者法解緩之義也今夫雷雨之象是威徳並
　行之譬也而獨言赦宥則刑戮之事不議而彰矣聖
　人以為平難之時刑人殺人出於一時之權非能折
　獄而致刑明罰而勅法不可以訓後世故伹言赦宥
　而已由是觀之古之赦宥大抵皆承禍亂之餘蕩滌
　舊染與民更始如雷行而雨隨之民不怨雷霆之暴
　而喜於膏澤之流也漢祖入秦約法三章大赦天下
　得其義矣後世因之常嵗赦宥以幸小人而以為合
　於經義豈不過哉
雜卦曰解緩也
　解之為卦以雷雨解緩而成其在諸爻以君子緩民
　為義漢龔遂有言治亂民猶治亂絲不可急也唯緩
　之而後可治何則上失其道民散已乆難解之後豈
　能以一朝而革之哉張其綱紀敷其教化優柔寛緩
　日漸月漬使之遷善逺罪而不自知是君子緩民之
　道也蹇解諸爻本相因而為義聖人互發其㫖將使
　學者深求而得之在蹇之時剛柔皆蹇故但言處蹇
　之道不利東北而利於西南至解之時剛柔皆解故
　以二陽為君子四隂為小人言君子之所以治小人
　可緩而不可急也是故九二黄矢而貞吉九四先解
　而後拇君子所以緩之道初六交際而无咎六五有孚
　而自退六三致㓂而誰咎上六獲之而无不利小人
　之所以緩而不敢有爭心也解之為緩斯其㫖矣
初六无咎象曰剛柔之際義无咎也
　初六坎也以隂居柔而在一卦之下應乎九四而承
　於九二二爻皆離而四又震也故曰无咎解之初六
　即蹇之上六也其在於蹇利見大人矣而况於解乎
　蹇利西南而不利東北上之應兼乎離震故有徃蹇
　之辭解利西南而无東北之不利則初六之所承與
　其所應皆為无咎矣乃蹇之二陽一為得中一為道
　窮者為其蹇而不相得也解之二陽一為攸徃一為
　来復二者相濟如出一人者謂其解而不相悖也初
　六當難解之初居最下之地致恭盡禮以接二陽蹇
　難之解與有力焉又何咎之有哉子曰剛柔之際義
　无咎也後三隂者皆㨿髙位而乘剛者也其能免於
　咎乎亦猶剥之諸隂皆為有凶而六三猶言剥之无
　咎也解之六三曰負且乘致㓂至夫豈惡其負哉惡
　其乘也由是言之初六之无咎明矣聖人之言簡而
　當也如此
九二田獲三狐得黄矢貞吉象曰九二貞吉得中道也
　九二離也以陽居柔而在下卦之中應乎六五而介
　於初三之間三爻皆坎也故曰田獲三狐得黄矢離
　為弓矢為田漁坎為狐故有田獲之象九二剛中故
　有黄矢之象黄中色也矢直物也君子之譬也狐隂
　類也其為性隠伏喜妖而善魅者小人之譬也解之
　九二即蹇之九五也是解難之主也然居内卦之中
　則所謂其来復吉者君子之平難也治其姦邪而信
　其剛直得中而已不可過也過則有獸窮之慮矣故
　子曰貞吉九二一田而三獲得其黄矢以此為貞斯
　為吉矣何則解有四隂既獲其三懼其乘勝而前知
　得而不知喪故戒之云爾盖公為曹參言治道曰治
　道去㤗甚者耳其九二之謂乎故子曰九二貞吉得
　中道也
六三負且乘致㓂至貞吝象曰負且乘亦可醜也自我
致戎又誰咎也
　六三下體為坎上體亦為坎以隂居剛而在下卦之
　上上无其應而介於二四之間二爻皆離而四又震
　也故曰負且乘負者小人之事也乘者君子之器也
　離為君子坎為小人陽為君子隂為小人以六居三
　小人而在髙位負且乘之象也九四在上故三為負
　九二在下故三為乘以三而負四則以位而慢其上
　也以三而乘二則以勢而暴其下也小人而乘君子
　之器慢其上而暴其下則致㓂之道也故曰致㓂至
　今夫小民之家無故得財而為暴慢之行則不旋踵
　而盗至矣况夫居髙位而食厚禄又以暴慢行之乎
　故子曰慢藏誨盗冶容誨淫此之謂也冦者誰也謂
　六三也三既為負乘又自為冦何也曰坎為小人又
　為㓂盗三有重坎之象是以既為負乘而又為㓂也
　彼皆隂柔小人相與群居无信不能不相詐无禮不
　能不相凟見其慢藏是以有穿窬之心説者乃以九
　二九四當之則失之逺矣㓂盗者小人之所羞為也
　而謂君子為之乎夫謂非其有而取之者盗也以負
　而乘斯謂之盗矣而又重坎焉是故有躡其後而取
　之者也故曰貞吝以此為貞羞吝宜矣子曰負且乘
　亦可醜也自我致戎又誰咎也明㓂盗之象不在他
　爻矣
九四解而拇朋至斯孚象曰解而拇未當位也
　九四下體為離上體為震以陽居柔而在上卦之下
　應乎初六而介於三五之間三爻皆坎也故曰解而
　拇拇足大指也足動而拇先焉故易凡言拇者動之
　速也解者緩也解而拇者先緩而後速也離南方故
　為緩震東方故為速四居外卦之初先離而後震解
　而拇之象也孔子曰無欲速無見小利欲速則不逹
　見小利則大事不成將欲速之必固緩之解之道也
　解有四隂二陽或以逺而應或以近而比惟初六一
　爻之於上六勢不相及三狐既獲又何徃乎九二之
　於上六勢不相比難解而未平之象故曰无所徃其
　来復吉九四之於上六則同體相連苟為不徃則難
　无時而平矣故曰有攸徃夙吉夙者速也投機之㑹
　間不容髪先時者未至後時者无及使四安於解而
　不志於動志於動而不務於速則是利西南而不徃
　有攸徃而不夙也其能有濟乎故曰朋至斯孚朋者
　衆也隂為朋初三五上是也孔子曰信而後勞其民
　未信則以為厲已也成湯之信著於征葛文王之信
　著於戡黎天下之人信其有救民之志而無害物之
　心是以東面而征西夷怨南面而征北狄怨自西自
　東自南自北無思不服也故書稱克寛克仁彰信兆
　民詩稱儀刑文王萬邦作孚此彖之所謂徃得衆徃
　有功者也故子曰解而拇未當位也夫難既解矣而
　猶不忘動者豈其喜功而好大生事以為樂乎為其
　以九居四未當其位故也進至於五位乎中正則利
　見而已尚何拇之云乎
六五君子維有解吉有孚于小人象曰君子有解小人
退也
　六五坎也以隂居剛而在上卦之中應於九二而乘
　乎九四二爻皆離而四又震也故曰君子維有解吉
　有孚于小人解者緩也孚者信也離為君子坎為小
　人故也夫五者人君之位也以六居之而又坎焉是
　隂柔小人之所附也小人而在君側可謂難去矣寛
　之則其黨易散急之則其交必合懐之則革面而復
　從疾之則含怨而致毒是以君子之治小人惟有維
　之而已平其忿疾之心開其自新之路格則承之否
　則威之優柔而勿廹哀矜而勿喜然後小人知君子
　之不為已甚也亦莫不孚而自知退聽矣是故九四
　言朋至斯孚六五言有孚于小人盖相因之辭也漢
　之竇武何進唐之李訓鄭注皆欲除君側之惡人卒
　以不克而隕其身危其國者惟不能緩之而與之為
　仇敵故也故子曰君子有解小人退也或曰六方居
　五以何故而退乎曰九四震也六五坎也震下坎上
　其卦為屯坎下震上其卦為解今也居解之時而震
　在坎上不能乆矣震為春坎為冬震為旦坎為夜日
　出東方羣隂伏矣雖欲勿退其可得乎
上六公用射隼于髙墉之上獲之无不利象曰公用射
隼以解悖也
　上六艮也以隂居柔而在上卦之上下无其應而乘
　六五之坎連於九四之震震又離也故曰公用射隼
　于髙墉之上艮為黔喙之屬故有隼象又為土而在
　卦之最上故有髙墉之象六五既退則九四遇之矣
　離為弓矢震為動故有公用射之象係之公者明其
　在四而非五故也當解之時三隂退聽而无敢爭惟
　上六一爻㨿髙險之位以為二陽之勢有不能及故
　傲然无順服之心猶之從田既獲三狐而鷙害之禽
　獨在髙墉之上必挾其器而待其時擬之而後𤼵𤼵
　无不中矣故曰獲之无不利而子曰公用射隼以解
　悖也九四之震兼體乎離狐矢之利以威天下有其
　器矣上六之艮止而不去在解之時利有攸徃有其
　時矣一射而獲何不利之有哉子曰隼者禽也弓矢
　者器也射之者人也君子藏器於身待時而動何不
　利之有動而不括是以出而有獲語成器而動者也
　説者乃以六三為髙墉之隼而射之者上六不又悖
　哉
　
　
　
　周易經傳集解卷二十
欽定四庫全書
　周易經傳集解損益卷二十一
　　　　　　　　　　　　　宋　林栗　撰
　
　
　
序卦曰解者緩也緩必有所失故受之以損
　損之成卦解之變也自解之損坎變為兑震反為艮
　分隂分陽而成也坎為川兌為澤坎變兌者損川而
　為澤也震為長艮為少震反艮者損長而為少也解
　有二陽四隂陽為寡隂為衆分隂分陽者損有餘以
　補不足也解之成卦坎下震上皆陽也其四象則為
　陽者三為隂者一其八卦則為陽者六為隂者二變
　而為損則二儀四象八卦皆適平矣是損之道也方
　解之時上下二卦皆一陽而二隂私家之藏或擬於
　公室天子之富不越於諸侯於是之時損下益上固
　其宜矣其曰緩必有所失何也曰難解之時事從寛
　緩苟可以順民之欲與之更始无所不為若夫綱紀
　條目必求其備則寛緩之政有不暇施矣故曰緩必
　有所失受之以損其有所闊略之謂乎損下益上於
　是為稱矣
損有孚元吉无咎可貞利有攸徃曷之用二簋可用享
彖曰損損下益上其道上行損而有孚元吉无咎可貞
利有攸徃曷之用二簋可用享二簋應有時損剛益柔
有時損益盈虚與時偕行
　下兌上艮成卦曰損者初為兌二為震三為坤四為
　艮損之言少也損有餘以補不足也艮為山兌為澤
　山髙而澤深謂之損何也為其有震坤之象焉坤為
　土震為動山下之土為澤所動則山損其髙澤損其
　深斯謂之損矣損之為卦損剛益柔損下益上故學
　者皆以㤗否言之然彖言二簋可用享雜卦曰損益
　盛衰之始也若以㤗否為説則盛衰之始難言其義
　而二簋之享非其時矣蘇氏曰兌本乾也受坤之施
　而為兌則損下也艮本坤也受乾之施而為艮則益
　上也信斯言也六子之卦何獨不然而獨損益名之
　乎大抵損之為名由有餘而起也益之為名自不足
　而生也方解之時上下二卦皆一陽而二隂則下為
　有餘故損之以益上及損之時五畫在上其四在下
　則下為不足故損上而益之所謂損益盈虚與時偕
　行也然則損未嘗无益益未嘗无損何自為損何自
　為益乎曰損益以盈虚為辨也損九三以益上六則
　三與上皆損故謂之損損九四以益初六則四與初
　皆益故謂之益二五者損益之主也在損則六居五
　而九居二是損也在益則六居二而九居五是益也
　此自然之數也山澤為損者山摧則損澤澤動則損
　山也風雷為益者雷震則益風風怒則益雷也此自
　然之象也損下益上君子以為損損上益下君子以
　為益此自然之義也故子曰損損下益上其道上行
　損有孚元吉无咎可貞利有攸徃何謂也曰此言六
　爻之義也有孚元吉者謂六三六五也三居下而損
　之以益上五居尊而自損以益下故也三之辭曰一
　人行則得其友有孚之謂也五之辭曰或益之十朋
　之龜元吉之謂也无咎可貞者謂九二上九也是二
　陽者未嘗自損也為其居隂則已虚矣若又損之則
　為太甚弗損可也故二爻上爻之辭曰弗損益之无
　咎可貞之謂也利有攸徃謂初九六四也初九之剛
　不可不損六四之柔不可不益故也初之辭曰已事
　遄徃无咎四之辭曰損其疾使遄有喜利有攸徃之
　謂也所以然者損益之義由有餘不足而生若多寡
　適均則无所損益矣是故有孚然後元吉无咎然後
　可貞有攸徃然後利皆互文以見義也故子曰損而
　有孚元吉无咎可貞利有攸徃夫子於此數言无所
　解釋但加一而字以明之義自彰矣説者乃謂有孚
　元吉无咎而後可貞利有攸徃誠如是也毋乃辭費
　乎曷之用二簋可用享何謂也曰此聖人觀㑹通以
　行典禮也國莫重於禮禮莫重於享享親享帝謂之
　享享諸侯亦謂之享方損之時百物不足以備禮茍
　病其儉陋而廢之則不事天不嚴父咎孰大焉不惠
　諸侯不樂嘉賓闕孰甚焉享多儀備物必致其豊則
　是損人而自益殘民以奉神神弗之福也而况於人
　乎聖人於此則曰曷之用二簋可用享享大禮也二
　簋者至約之數也夫時所當損雖至約之物而可以
　用於大享之禮况夫禮不及享而物有過此者乎子
　路曰傷哉貧也生无以為飬死无以為禮也孔子曰
　啜菽飲水盡其歡斯之謂孝歛首足形還葬而无椁
　稱其財斯之謂禮燔兔瓠葉菜羔𤓰祭皆其義也自
　漢以来議禮之家名為聚訟當其儀物有少不備寧
　廢之而不舉盖不知二簋應有時損剛益柔有時損
　益盈虚與時偕行詳孔子此㫖不但謂二簋用於難
　解當損之時如曾子云國奢則示之以儉國儉則示
　之以禮則二簋應有時矣政寛則民慢慢則紏之以
　猛猛則艮殘殘則施之以寛則損剛益柔有時矣日
　中則昃月盈則食安而不忘危存而不忘亡則損益
　盈虚與時偕行矣由是言之損益隂陽升降之理聖
　人則與時偕行而已説者乃以損下益上為聚歛刻
　剥之義然則有孚元吉无咎可貞利有攸徃者其義
　安在也孔子曰商因於夏禮所損益可知也周因於
　商禮所損益可知也是益不必賢於損損不必不如
　益也時所當損不可不損時所當益不得不益此損
　益之義也
象曰山下有澤損君子以懲忿窒欲
　山者艮也澤者兌也山下有澤損之象也君子以懲
　忿窒欲者取諸山澤以為戒也清清之水蟻壤汨之
　巍巍之邱蹄涔齧之忿之移人猶山之損澤也欲之
　侵人猶澤之損山也子曰忿思難禮曰忿毋求勝一
　朝之忿忘其身以及其親可无懲乎書曰欲敗度禮
　曰欲不可從飲食男女人之大欲存焉可无窒乎是
　故欲全其為山則捍流潦欲全其為澤則禦隄潰是
　懲忿窒欲之義也
雜卦曰損益盛衰之始也
　損益二卦以盈虚消息而成其在六爻以終始盛衰
　為義何則始乎損者卒乎盛也始乎益者終乎衰也
　書曰滿招損謙受益孔子讀易至於損益喟然而歎
　子夏曰夫子何歎焉子曰夫自損者必有益之自益
　者必有决之吾是以歎也天道成而必變凡持滿而
　能乆者未嘗有也在輿遇三人下之遇一人式之調
　其盈虚不令自滿所以能乆也是故損益諸爻以隂
　居剛以陽居柔者應損之義以陽居剛以隂居柔者
　應益之義豈特其本爻為然又將取承乘而别之初
　之遄徃四之使遄者剛柔之偏勝也二之利貞五之
　元吉三之得友上之得臣者盈虚之相𥙷也始於遄
　徃終於得臣者始損而終盛也始於大作終於勿恒
　者始盛而終衰也損而不已必益益而不已必决始
　終之辨不其然乎
初九已事遄徃无咎酌損之象曰已事遄徃尚合志也
　初九兌也以陽居剛而在一卦之下應乎六四之艮
　而承九二之震故曰已事遄徃无咎已止也遄速也
　初九之陽可謂有餘矣又承乎陽則益之又益者也
　初居最下之位而兼有餘之資在損之時當損下以
　益上滿而不損必有决之者矣宜止其事而速徃以
　益四乃為无咎也故曰酌損之酌取水也詩云泂酌
　彼行潦挹彼注兹艮為山兌為澤以澤益山故有酌
　損之象初九之陽六四之隂皆為有餘然酌而損之
　在於初也子曰已事遄徃尚合志也尚者上也謂六
　四也裒多以益寡損有餘以補不足則與上合志不
　亦宜乎
九二利貞征凶弗損益之象曰九二利貞中以為志也
　九二震也以陽居柔而在下卦之中應乎六五之坤
　而介於初九六三之際故曰利貞征凶初九陽也六
　三隂也二居其間剛之得中也六四隂也上九陽也
　五居其間柔之得中也征猶徃也貞猶固也損道上
　行二動而順其徃宜也然九二六五既已損而中已
　若又損之不已甚乎損之已甚物所不堪故以二五
　為貞則利征斯凶矣故曰弗損益之説者或謂二弗
　宜損益之可也夫過猶不及其咎均耳如二五者弗
　可損弗可益剛柔相須多寡適稱中庸之道也故子
　曰九二利貞中以為志也志非心志之謂書曰若射
　之有志是也中道而立過之者俯而就之不至焉者
　跂而及之斯以為志而已矣或曰損之已甚何遽凶
　乎曰漢髙帝唐太宗古今納諫之主也蕭何為民請
　上林弃地髙帝怒曰相國多受賈人金為民請吾苑
　以自媚於民皇甫徳參上書諫修洛陽宫太宗恚曰
　是子使國家不役一人不収斗租宫人无髪乃稱其
　意向非魏鄭公王衛尉之對二人者亦幾不免矣征
　凶之戒可不知乎
六三三人行則損一人一人行則得其友象曰一人行
三則疑也
　六三上體為坤下體為巽以隂居剛而在下卦之上
　應上九而乘九二二爻皆震也故曰三人行則損一
　人一人行則得其友損之成卦損九三以益上六也
　初二皆陽至三而變是三人同行獨損一人也六三
　獨行與上相應是一人行則得其友也三人行而損
　一人何也兩則合三則疑也數起於一合於兩成於
　三成而不虧者未之有也一者始也二者中也三者
　終也終而不變者未之有也三人同行而二人相得
　其一人者可无損乎凡易之情近而不相得則凶或
　害之悔且吝不損其一則悔吝隨之矣一人行則得
　其友何也天下之物未有无其偶者貮其心則同室
　而不應一其志則千里而相求今六三一爻體乎坤
　巽而其所應與其所乘皆體乎震若不弃九二而欲
　求上九未有能得之者也故子曰一人行三則疑也
　又曰天地絪緼萬物化醇男女搆精萬物化生言致
　一也天地之所以化醇男女之所以化生皆以其精
　氣之相交絪緼之相感故曰其為物不貮則其生物
　不測若二其情而睽其志則生生之道廢矣三之得
　友其致一之謂歟
六四損其疾使遄有喜无咎象曰損其疾亦可喜也
　六四上體為艮下體亦為艮以隂居柔而在上卦之
　下應乎初九之兌而介於六三六五坤巽之間故曰
　損其疾使遄有喜无咎偏隂偏陽謂之疾隂陽相得
　謂之喜六四以隂居柔而承乘皆隂可謂疾矣初九
　之剛酌而損之是損其疾也遄之言速也艮為止兌
　為説艮兌二少有相與之情焉初九已事而遄徃六
　四損其疾而使遄也使者物或使之非其自能也損
　初九以益六四故初言合志而四言有喜君臣父子
　夫婦朋友未有不相須以成者有喜无咎不亦宜乎
　故子曰損其疾亦可喜也甘酸之不莭淫溺之不禁
　雖有盧扁之醫丹石之劑其能有益哉能損其疾斯
　為可喜矣
六五或益之十朋之龜弗克違元吉象曰六五元吉自
上祐也
　六五坤也以隂居剛而在上卦之中應九三而乘上
　九二爻皆震也故曰或益之六五之義見於九二固
　宜无所損益矣然而或益之者何哉自天祐之非人
　之所能為也非其求而得之是以謂之或也書之所
　謂謙受益孔子之所謂自損必有益之是也夫以二
　五之得中固已足乎已而无待於外矣而上九之富
　又自上而益之是以有或益之象也故曰十朋之龜
　弗克違元吉十盈數也朋衆辭也爾雅有十龜之名
　漢書新莾傳有十朋龜貞之説龜者决疑之物神明
　之所寓也自二至上有龜之象焉離為龜頥為靈龜
　是也書曰汝則從龜從筮從卿士從庻民從是之謂
　大同身其康彊子孫其逄吉今也十朋之龜莫之能
　違其為元吉也可知矣天且不違而况於人乎况於
　鬼神乎是以謂之元吉也或曰十朋之龜直謂卜筮
　而已乎曰非也賢人君子智謀之士國之所頼以為
　蓍龜也六五之君九二之臣既相與以為治矣濟濟
　多士生此王國考古以詔今忘軀而狥主者皆十朋
　之龜也或曰六三上九聖人方以致一明之而乃為
　六五之益何也曰六五者損之主也上九者損之終
　也由六三而言則一人行而得其友由六五而言則
　上下剛柔皆五之所為損益也上九居損之終自上
　祐之謂之益也不亦宜乎故子曰六五元吉自上祐
　也嗚呼天之所助者順也人之所助者信也豈以物
　之豊儉為厚薄也哉損之享也至於用簋而自天祐
　之獲十朋之龜王者之所以事天可以鑒此矣
上九弗損益之无咎貞吉利有攸徃得臣无家象曰弗
損益之大得志也
　上九震也以陽居柔而在上卦之上應六三而乘六
　五二爻皆坤而三又巽也故曰弗損益之无咎貞吉
　利有攸徃上之弗損益之无咎貞吉與九二均也然
　二為征凶而上為利有攸徃何也曰此雜卦所謂盛
　衰之始也在損之時始乎衰而卒乎盛九二在卦之
　下損而得中又欲何徃乎是以徃凶也上九居卦之
　終窮則變矣由損而之益是以利有攸徃也故曰得
　臣无家上為震三為巽三也者上之臣也三去其朋
　獨行以應上故有得臣无家之象為人臣者以身狥
　國不顧其家苟人主得而用之何功之不立何事之
　不成哉是以利有攸徃也故子曰弗損益之大得志
　也益之初九即損之上九也益之象曰利有攸徃其
　初爻曰利用為大作元吉无咎其大得志之謂乎
　兑震坤艮
序卦曰損而不已必益故受之以益
　益之成卦損之反也自損之益艮反為震兌反為巽
　上下相益而成也益之九五損之九二也益之六二
　損之六五也六居五而九居二是以謂之損六居二
　而九居五是以謂之益也艮兌為少震巽為長自少
　而長益之象也或曰陽為益隂為損損二陽在下某
　一在上至益而反之為損上而益下也曰損下二陽
　其實兌也益下二隂其實震也陽為實隂為虚陽為
　寡隂為衆未可以竒偶而分損益也以隂居隂以陽
　居陽則謂之益以陽居隂以隂居陽則謂之損斯為
　可矣損之為言不足益之為言有餘損益二卦其畫
　皆九其五在上其四在下是損下而益上也其五在
　下其四在上是損上而益下也震巽為益兌艮為損
　震巽者長飬之日而兌艮者歛藏之時也損益之義
　於是乎取之矣物極必反道窮必變兌艮之後繼以
　震巽損而不已必益豈不然哉
益利有攸徃利涉大川彖曰益損上益下民説无疆自
上下下其道大光利有攸徃中正有慶利涉大川木道
乃行益動而巽日進无疆天施地生其益无方凡益之
道與時偕行
　下震上巽成卦曰益者初為震二為坤三為艮四為
　巽震為雷巽為風雷下而風上謂之益可乎曰未也
　為其有坤艮之象焉坤也者萬物之所致飬也艮也
　者萬物之所成終而所成始也雷以動之風以散之
　致役乎坤而成乎艮斯之謂益矣故曰益損上益下
　民説无疆自上下下其道大光元元之民愛之則親
　利之則至損上益下民説无疆也不亦宜乎震自損
　之上反居益之初在六二坤象之下坤為民震為動
　動而得民者以其下之也自後者人先之自下者人
　髙之自上下下其道大光也不亦宜乎益利有攸徃
　利涉大川何謂也曰震為動而在卦之下有攸徃之
　象焉兌為澤而在卦之上有大川之象焉巽為木而
　震動其上有乘舟利涉之象焉益有二震初九者動
　之始也九五者位乎中正也其動之始也應乎六四
　之巽其位乎中正也應乎六二之坤是以利有攸徃
　而利涉大川也昔之欲用其民者必能損己以益之
　是故可與赴白刄蹈水火而忘其死矣故子曰利有
　攸徃中正有慶利涉大川益道乃行益字誤為木伊
　川程氏辨之矣説者以卦有木象故不取程説非也
　或難曰乾自配坤震自配巽今吾子以乾遇巽震遇
　坤皆強而合之何也曰乾為金巽為木陽金隂木是
　以謂之合也震為木坤為土隂土陽木是以謂之合
　也豈苟云乎哉夫子既釋彖辭又從而暢之曰益動
　而巽日進无疆天施地生其益无方凡益之道與時
　偕行何謂也曰震巽者乾坤之一索也覆而取之有
　兌艮焉兌艮者乾坤之三索也震為元巽為亨兌為
　利艮為貞而中含坤象坤為地為母萬物之資生也
　是以言日進无疆也震為東巽為南兌為西艮為北
　是以言其益无方也震為春巽為夏兌為秋艮為冬
　是以言與時偕行也損之與時偕行亦如是爾聖人
　以咸恒言夫婦始終之道以損益言上下盈虚之理
　文雖參錯而㫖則同歸學者可以深求而自得之也
　不然則震巽成卦奚取於无疆无方之義哉
象曰風雷益君子以見善則遷有過則改
　風者巽也雷者震也雷上風下則其常也風上雷下
　是相益之義也雷下則風髙而益號風上則雷近而
　益震是之謂益矣君子見善而遷則過日以逺聞過
　而改則善日以崇亦猶是爾及其相益而不已也則
　雷風作莫測其皷之舞之之形君子之行孰知其遷
　善改過之跡是以儗而象之也傳曰積善在身猶長
　日加益而人不知也又曰與善人處如入芝蘭之室
　乆而不聞其香即與之化矣遷善改過為益也宜哉
　故曰損徳之修也益徳之裕也損先難而後易益長
　裕而不設損以逺害益以興利裕猶益也遷善改過
　所以裕其徳而興利也懲忿窒欲所以修其徳而逺
　害也由損而益所謂先難而後易也其益无方所謂
　長裕而不設也
雜卦曰損益盛衰之始也
　雜卦之義已解在前以隂居剛以陽居柔則謂之損
　以隂居柔以陽居剛則謂之益是故損之初九六四
　為益而不為損益之六三上九為損而不為益四爻
　之象皆不應卦義然初九已事遄徃六四損其疾使
　遄有喜无咎六三益之用凶事上九莫益之或撃之
　立心勿恒凶者何也初九六四損之始也志在於損
　而始乎益必能損下以益上是故有喜而无咎也六
　三上九益之終也志在於益而終乎損者豈其情哉
　其必有決之者矣是故立心勿恒凶也乃若初九之
　无咎六二之永貞六四之有孚九五之元吉則應其
　義矣上下相孚以成其益元吉无咎不亦宜乎
初九利用為大作元吉无咎象曰元吉无咎下不厚事
也
　初九震也以陽居剛而在卦之最下應六四而承六
　二二爻皆坤而四又巽也故曰利用為大作大作者
　大有為也益之初九損之上九也自上而来在坤之
　下得以貴下賤之義故上言利有攸徃而初言利用
　大作也震為動坤為民故有為民大作之象坤順也
　巽巽也由動而巽順以成之事行而不悖令出而无
　違是以作而无不利也故曰元吉无咎既曰元吉而
　又曰无咎何也興作之事勞民動衆吉而未免於有
　咎者多矣是以既曰元吉而又曰无咎與師吉无咎
　之義同也子曰元吉无咎下不厚事也下字誤為不
　下下者彖之所謂自上下下其道大光者也損己以
　益人自上而下下仁厚之事也元吉无咎不亦宜乎
　元者善之長也君子長民之道也時君世主所以作
　不順而為无成者惟宫室是營臺池是葺從一己之
　欲而咈百姓之心也君子曰以佚道使民雖勞不怨
　孔子之稱禹曰卑宫室而盡力乎溝洫禹吾無間然
　矣夫如是又何咎之有哉繋辭曰斵木為耜揉木為
　耒耒耨之利以教天下盖取諸益皆厚下之事也益
　以興利其斯之謂矣
六二或益之十朋之龜弗克違永貞吉王用享于帝吉
象曰或益之自外来也
　六二坤也以隂居柔而在下卦之中應九五乘初九
　二爻皆震也故曰或益之九五六二既相為益矣而
　初九之剛又自外来益之是以有或益之象也故曰
　十朋之龜勿克違永貞吉自初至五有龜象與損之
　六五稱龜同也益之初即損之上益之二即損之五
　是以二爻之辭畧同所以異者五為元吉而二為永
　貞吉君臣之道也或曰子謂十朋之龜賢人君子之
　象人君獲之是以元吉六二既非君之道何以亦言
　十朋之龜乎曰卜筮决疑逹于上下豈直王者用之
　哉周公相成王一飯三吐哺一沭三握髪惟恐失天
　下之賢人者重十朋之龜也若曰居人臣之位以身
　任天下之重而无頼於多士者吾未見其能濟也賢
　者為之謀智者為之慮夫豈皆其智力之所及哉其
　必有隂相之者矣故五言自上祐也二言自外来也
　皆係之神明非人力之所能為也惟龜筮之无違天
　人之咸助而能永保其貞斯人臣之吉矣故又曰王
　用享于帝吉王之享帝與臣之享上其義一也位乎
　地而應乎天體乎坤而順乎震是豈以犧牲玉帛為
　享者哉固有以當天心矣損言二簋於彖益言享帝
　於爻盖互𤼵其文也
六三益之用凶事无咎有孚中行告公用圭象曰益用
凶事固有之也
　六三上體為艮下體亦為艮以隂居剛而在下卦之
　上應乎上九之兌而介於六二六四坤巽之間故曰
　益之益之六三損之六四也在損而居四故宜損其
　疾在益而居三故宜益之也當益之時損上益下六
　三承乘皆隂而又以隂居之宜損上九之剛以益之
　斯為可矣然艮為山兌為澤相與為損而不為益上
　九居益之終以髙為説非能自損以益下者也故曰
　用凶事无咎凶事有三有扎瘥之政有死喪之禮有
　兵革之事今益之時損上益下其凶荒扎瘥之政乎
　艮為冬震為春民食匱於冬則王澤行於春故有救
　災恤凶之象夫損上益下亦不可以為常也唯用之
　於荒政則无咎矣故又曰有孚中行告公用圭中行
　謂九五也五體乎震故也有孚謂六四也四於三為
　近而五為孚也圭於古者以為信若今符莭之類周
　官典瑞珍圭以徴守以恤凶荒是也四體巽巽為命
　令為潔齊故有告公用圭之象六三宜益而莫之益
　上九宜損而不自損以六四之才孚于九五而請命
　於中行自五有命告之用圭是以用凶事而无咎也
　子路為蒲宰與民修水備閔其匱餓而予之一簞食
　一壺漿孔子使子貢止之子路忿然曰夫子以仁教
　而禁其行也由也不受孔子曰汝以民為餓何不白
　於君𤼵倉廪以賑之而私以汝食饋之是明君之无
　惠而見己之徳羙矣汝速已則可不則汝之見罪必
　矣漢汲黯矯制發河内倉粟以賑饑民茍非有孚
　于上其能无咎也哉子曰益用凶事固有之也當益
　之時不能使家給人足而至用凶荒之政固有其咎
　矣然天災流行國家代有救災賑乏曾何咎之有哉
六四中行告公從利用為依遷國象曰告公從以益志
也
　六四上體為坤下體為巽以隂居柔而在上卦之下
　應初九而乘九五二爻皆震故曰中行告公從利用
　為依遷國益之六四損之六三也在損而居三故言
　得友在益而居四故言遷國也初者四之配也故初
　言利用大作而四言利用遷國互明之也中行九五
　也初九六四雖有大作之宜然必孚于九五告而從
　之然後可為也依猶從也詩云謀之不臧則具是依
　興作之事无大於遷國者然且從之則小者可知矣
　傳曰懐與安實敗名又曰宴安鴆毒不可懐也先王
　知其然是故通其變使民不倦商之賢王不常厥邑
　者豈厭安逸而思勞苦也哉盤庚之籲衆曰若乘舟
　汝弗濟臭厥載此益之所深戒也故其彖曰利有攸
　徃利涉大川而初九六四皆有利用之辭變通之義
　也以六四之柔順九五之中行謀无不從計无不合
　斯可以大有為矣故子曰告公從以益志也九五之
　志在於益下則其從之不亦宜乎益志者惠心之謂
　矣
九五有孚惠心勿問元吉有孚惠我徳象曰有孚惠心
勿問之矣惠我徳大得志也
　九五震也以陽居剛而在上卦之中應六二而乘六
　四二爻皆坤而四又巽也故曰有孚惠心勿問元吉
　震巽配也震坤合也震者萬物生長之時而坤者溥
　博无疆者也九五居得致之位操能致之資有至誠
　惠下之心勿問其親踈逺近此疆爾界而一視之六
　二自逺而應六四自近而比相與為益民説无疆至
　於初九之大作六三之凶政无不得其所欲信乎徳
　施之普矣謂之元吉不亦宜乎益之五即損之二也
　在損而居二故為利貞在益而居五故為元吉也或
　曰當益之時損上益下而九五處於至損乃為元吉
　何也曰有若不云乎百姓足君孰與不足百姓不足
　君孰與足是故初九六四者君能下下以成其政也
　六二九五者臣能歸羙以報其上也故曰有孚惠我
　徳我之有孚于人則人之有孚于我固其宜也君之
　愛民如其子則民之愛君如其父母君之視臣如手
　足則臣之視君如腹心是所謂有孚惠我徳也故子
　曰上有至誠惠下之心下有至誠徳上之意何欲而
　不得何求而不遂哉
上九莫益之或撃之立心勿恒凶象曰莫益之偏辭也
或撃之自外来也
　上九兌也以陽居柔而在上卦之上應六三之艮而
　乘九五之震故曰莫益之益之上九損之初九也在
　損而居初故能酌損之在益而居上故莫之益也初
　九之於六四九五之於六二我有以益之彼亦有以
　益于我是以元吉无咎上九之於六三我无以益之
　彼亦莫肯益于我相與為損日朘月削至於亡而已
　矣故曰或撃之當益之時九五居尊受天下之益而
　上九傲然㨿於其上不能自損以益下或撃之也不
　亦宜乎周苪良夫諫厲王曰夫王人者將導利而布
　之上下者也茍或專之其害多矣故曰立心勿恒凶
　恒乆也變而通之恒乆之道也在易之恒雷風相與
　者也其在於益風雷相益者也使益之上九能變而
　通之斯可以乆而无咎矣求益而不已貪利而无厭
　真无恒之人也其凶宜哉故子曰莫益之偏辭也或
　撃之自外来也我莫肯益物物莫肯益我皆私己一
　偏之辭也六三之艮雖與上不能相益烏能反害之
　哉然則或撃之者自外来也或曰易以上卦為外下
　卦為内初九六二内卦也謂之自外来何也上九外
　之極也撃之者亦自外来何也曰子不云乎自損者
　必有益之故損之六五得益於上九反而為益則益
　之六二得益於初九謂之自外来者明其自上九而
　来也自益者必有决之故益之上九居外卦之極乘
　九五之剛有澤上於天之象益雖利涉大川然至此
　而後决謂之自外来者明其將變而為夬也子曰君
　子居其室出其言善則千里之外應之况其邇者乎
　居其室出其言不善則千里之外違之况其邇者乎
　是以六二上九之辭皆稱或而夫子明其自外来也
　謂天禍福之无方吉凶之不測是以君子畏之也子
　曰君子安其身而後動易其心而後語定其交而後
　求君子修此三者故全也危以動故民不與也懼以
　語故民不應也无交而求則民不與也莫之與則傷
　之者至矣上九陽也陽為動而乘五之尊危以動也
　其體兌兌為口舌而當震之威懼以語也其應艮艮
　為止而不能自損以益之方且求益而不已是无交
　而求也傷之者至不亦宜乎或曰初九之於六四六
　二之於九五既相益矣上九苟自損以益六三則三
　與上皆益豈非益而不已者哉曰上九苟自損以益
　六三則一隂一陽離下坎上既濟之象也烏有一偏
　之咎哉
　
　
　
　
　
　
　
　周易經傳集解卷二十一
欽定四庫全書
　周易經傳集解卷二十二
　　　　　　　　　　　　宋　林栗　撰
　
　
　
　
序卦曰益而不已必决故受之以夬夬者决也
　夬之成卦益之變也自益之夬震變為乾巽反為兊
　一陰五陽而成也夫所以為益者損上而益下也益
　而不已則上九之兊乗乎九五之尊兊澤也五天位
　也澤上於天其勢必决故取二爻之象以為一卦之
　體然後澤上於天著見於外而夬之形成矣昔夫子
　觀欹器喟然嘆曰夫物烏有滿而不覆者哉然則益
　之上九求益而不已是以决而去之兊反居四從天
　而下也
夬揚于王庭孚號有厲告自邑不利即戎利有攸往彖
曰夬决也剛决柔也健而説决而和揚于王庭柔乗五
剛也孚號有厲其危乃光也告自邑不利即戎所尚乃
窮也利有攸往剛長乃終也
　下乾上兊成卦曰夬者自初至三皆為乾而四乃兊
　也乾為天兊為澤乾者陽之至尊兊者隂之至卑莫
　高乎天莫下乎澤今而反之澤上於天未有不决者
　也乾為金兊亦為金兊澤中之金有頑鑛之氣而乾
　之為金精明堅剛柔粹者也以頑鑛之金而乗堅剛
　之利未有不决者也故曰夬决也剛决柔也五陽而
　决一隂是以謂之夬也陽自復臨㤗壯浸長而消隂
　至夬而後决也或曰五隂消陽謂之剥五陽消隂謂
　之夬其義何也曰剥剥也剥果謂之剥剥廬謂之剥
　山附於地謂之剥凡此者皆物宜在上者也剥而落
　之是以謂之剥也夬决也决水謂之决决癰疽謂之
　决澤上於天謂之决凡此者皆物宜在下者也决而
　潰之是以謂之夬也故子曰健而説决而和乾健也兊
　説也内健則不挫外説則不爭健以為决説以為和
　君子之治小人也順其勢而利導之若决積水於千
　仞之上功成而无後患者健而説决而和故也夬揚
　于王庭孚號有厲告自邑不利即戎利有攸往何謂
　也曰九五天位也王者之象也庭外虛也九五為王
　宫故上六有王庭之象揚播也上六為巽巽為風為
　號令故有揚庭孚號之象所以揚于王庭者以五陽
　進而一隂乗之也陽為君子隂為小人一小人而乗
　衆君子其義不可以不决也小人一而君子衆其勢
　則可以决之矣是故揚于王庭正明其罪而决之也
　孚信也厲危也君子至衆小人至寡雖曰可决有危
　道焉何則上下无陽則一陽者衆隂之所求也上下
　无隂則一隂者衆陽之所與也今上六之隂雖處至
　窮之勢然九五與之為比九三與之為應九四與之
　同體其免於係累者獨初九九二耳初九九二逺於
　上六雖欲决之其勢有所不及彼三陽者苟或隂為
　之主其危不亦近乎然夬之諸陽皆體乾健之徳其
　肯係累於小人而隳君子之朋哉故曰有厲曰有戎
　曰有凶有之為言不必然之辭也五陽相信而不忘
　於號令知其危而戒之斯有萬全之勢而無一跌之
　虞矣邑内也戎外也九二之惕號告自邑者也九五
　之夬夬即戎者也夫以五陽而决一隂有百勝而無
　一敗自常情觀之宜若無足憂者然薰狐有鑿城之
　嫌灼蠧有焚木之慮鳥獸之窮猶能攫搏而况於人
　乎是故勞心以務外者不若治内而外自平窮兵以
　服逺者不若修近而逺自至舜舞干而苗格文王修
　教而崇降此告自邑不利即戎之義也然則利有攸
　往何謂也曰兵法所謂歸師勿遏圍城必闕者豈将
　縱舎之而已乎葢優游寛緩而取之耳夫君子之心
　未嘗不欲天下皆君子也不幸而小人在上託附於
　至尊而乗君子之隙撃之則懼於不勝而反受其禍
　舎之則小人不除常在君側未有不害治者也是以
　夬之君子夙夜危懼更相儆戒常若寇至茍吾黨之
　志堅而不可動則小人自當退聴革心易慮化為君
　子矣茍為不然然後揚于王庭决而去之所以為健
　而説决而和不利即戎利有攸往者也故子曰揚于
　王庭柔乗五剛也孚號有厲有危乃光也告自邑不
　利即戎所尚乃窮也利有攸往剛長乃終也其危與
　否之九五其亡之義同當夬之時尚於剛决茍専其
　所尚能剛而不能柔乃取窮之道也小人雖不可不
　防而君子之道不可以不長是以利有攸往由夬而
　為乾則剛長之終也可不務乎
象曰澤上於天夬君子以施禄及下居徳則忌
　澤者兊也天者乾也澤无在天上之理而此象言之
　者謂澤之氣上蒸于天也澤蒸于天勢无不决必將
　降而為雨也君子者民之所望以為膏澤者也既已
　得時得位在王庭矣又可吝其澤而不施乎故用夬
　之象施禄以及下則自天而降沛然无不被矣然澤
　之為雨天之施也君子之及物人主之徳也若居而
　有之是貪天之功以為己力也以兊而乗乾以六而
　乗五其能以久安乎故曰君子以施禄及下居徳則
　忌也或曰需之象曰雲上於天需雲者坎也坎為水
　為雨不曰雨不曰水而謂之雲不曰夬而謂之需何
　也曰坎流水也兊止水也為其流也故或為雨或為
　雲為其止也故為澤而已雲之在天流行散徙未必
　皆為雨也是以謂之需也澤之在天有下而已雖欲
　不雨其可得乎是以謂之夬也所以然者隂陽和而
　後雨坎之從乾皆陽也是以雲而未雨也兊之從乾
　則剛下柔上矣膏澤之降不亦宜乎
雜卦曰夬决也剛决柔也君子道長小人道憂也
　夬之為卦以五剛一柔而成其在六爻以君子决小
　人為義不曰君子道長小人道消而曰小人道憂者
　此聖人之深㫖也雜卦六十二皆一辭而已葢有合
　兩卦而言之者獨夬姤疑於辭費夬之四言又係於
　雜卦之末其辭非𨼆奥難曉學者可以不問而知故
　莫肯深考以為偶然而已可不惜哉夫以五剛而决
　一柔君子之道可謂長矣而小人之道其窮若此能
　勿憂乎我盛而長則無意外之慮彼窮而憂則有先
　事之防然則以五剛而决一柔吾未知勝負之所在
　也樂毅破齊下七十餘城所未下者莒即墨二城耳
　夫差破越盡有其地以甲楯五千棲之於㑹稽然即
　墨終以破齊而復燕㑹稽終以滅呉而霸越是皆窮
　而憂者也齊湣之敗夫差之亡皆百勝而無憂者也
　可不懼哉是以聖人於夬之六爻未嘗不丁寧而儆
　戒之初九有不勝之咎九二有莫夜之戎九三有壯
　頄之凶九四有无膚之悔九五有莧陸之咎上六有
　无號之凶者誠以我盛而長彼窮而憂故也是故夬
　之君子不患其不剛而患其不能柔也不患其不健
　而患其不能説也不患其不决而患其不能和也不
　患其不往而患其即戎也是故夬之六爻以剛居柔
　者處夬之善者也以剛居剛者志於夬而已聖人之
　所甚懼也然初九最逺於上六不往則无咎矣九三
　與上六為應遇雨則无咎矣九五切近於上六中行
　則无咎矣惟九二之惕號九四之次且乃為善也或
　曰雜卦之義既得聞矣敢問係於諸卦之未亦有其
　説歟曰此彖之所謂不利即戎利有攸往者也不利
　即戎故丁寧諄復不以為煩利有攸往故係於諸卦
　之末明其一變而遂為乾也聖人之㫖可不究歟
初九壯于前趾往不勝為咎象曰不勝而往咎也
　初九乾也以陽居剛而在下卦之下上无其應而承
　於九二二亦乾也故曰壯于前趾趾所以行也壯趾
　則欲行而已乾健也剛亦健也以剛居剛以健濟健
　有進而已聖人之所以戒之也故曰往不勝為咎夬
　之諸爻大率與壯相類所以異者大壯四陽夬五陽
　耳大壯之初九曰壯于趾者以初在下故謂之趾也
　而又益以一陽故夬之初九曰壯于前趾明其勢益
　强則其志益鋭也然五陽之勢足以决一隂而无疑
　所以朝夕儆戒而莫敢先動者有所待焉而初九處
　最逺之地居最下之位以欲進之心持必决之志不
　量其力不度其時往而不勝是自為其咎者也非不
　幸也慶厯中仁宗進用韓琦杜衍范仲淹富弼在政
　府歐陽修余靖王素蔡襄為諫官夏竦羅樞宻使魯
　人石介作聖徳頌指言忠邪之辨當此之時可謂夬
　之世矣然介卒以不克而斥死於逺方身沒而幾有
　斵棺之禍自是朋黨之論始興而君子小人迭為勝
　負矣介之無成非不幸也自為之咎也時韓范二公
　自陜入覲聞介此頌歎曰天下事正坐此輩壊却若
　二公者可謂中行之君子矣故子曰不勝而往咎也
　昔之觀人者觀其邪正而不要其窮達論事者論其
　是非而不計其成敗夫豈以不勝而為其咎也哉葢
　君子之舉也見可而進知難而退初九以必不勝之
　勢而僥幸於不可成之功此其所以戒之也
九二惕號莫夜有戎勿恤象曰有戎勿恤得中道也
　九二乾也以陽居柔而在下卦之中上无其應而承
　於九三三亦乾也故曰惕號莫夜有戎勿恤惕者危
　懼之貌也號儆戒之辭也莫夜者人情懈怠之時而
　事變不測之際也有戎者未必然之辭也勿恤者甚
　之之辭也夫乾天下之至健也徳行常易以知險而
　九二居中得剛柔之節明得喪之理故能憂懼而儆
　戒以為莫夜之間将有寇戎乗吾之隙其可以勿恤
　乎易以下卦為晝上卦為夜故九二之視九四有莫
　夜之象猶乾之夕惕也三與上為應四與上同體則
　有戎之恤不亦宜乎故子曰有戎勿恤得中道也
九三壯于頄有凶君子夬夬獨行遇雨若濡有愠无咎
象曰君子夬夬終无咎也
　九三下體為乾上體亦為乾以陽居剛而在下卦之
　上應乎上六之巽故曰壯于頄有凶頄顴骨也壯之
　見于面者也三以陽居剛而在下卦之上故有壯頄
　之象書曰爾无忿疾于頑語曰人而不仁疾之已甚
　亂也君子剛中而柔外无怨而无惡故能使小人革
　心而順服今九三與上六為應而乃見其壯於顔面
　之間則小人懼矣小人懼則将畜其忿戾以致毒于
　我蜂蠆有之而況人乎二之有凶固其宜也故曰君
　子夬夬獨行遇雨若濡有愠无咎夬夬也夬夬者决
　之又决也為其一爻而有重乾之象是以謂之夬夬
　也雨隂陽和也諸陽莫應於上六而九三獨應之又
　有乾巽之合是以謂之獨行而遇雨也獨行而遇雨
　宜若濡矣然君子上交不諂下交不凟磨而不磷涅
　而不緇雖遇雨若濡而實未嘗濡也夫君子之與小
　人如氷炭之不相入也君子之欲去小人猶小人之
　欲无君子也故詩曰憂心悄悄愠于羣小今以五陽
　而决一隂而九三之君子與之為應其不濡者幾希
　矣則其同類之愠不亦宜乎然君子之勢如此其盛
　小人之黨如彼其衰而九三以重剛之體懐夬夬之
　心豈將捨此而從彼哉將以釋其忿戾之情而開其
　柔服之意不得不如是耳由是言之愠之者過也非
　九三之咎也不忍於遇雨之愠而寧受壯頄之凶斯
　為咎矣故子曰君子夬夬終无咎也
九四臀无膚其行次且牽羊悔亡聞言不信象曰其行
次且位不當也聞言不信聰不明也
　九四下體為乾上體為兊以陽居柔而在上卦之下
　下无其應而承於九五之乾連於上六之巽故曰臀
　无膚其行次且臀體之末也陽為賔隂為虛四與五
　上同體四五皆陽而上為隂是四之臀无膚也臀无
　膚而位不當故其行次且然處則不安行則不進也
　夬之五陽惟二四居柔二逺於上而近之又與之同
　體至于次且其行則四之操心危而慮患深矣故曰
　牽羊悔亡聞言不信四體兊兊為羊上體巽巽為繩
　故有牽羊之象兊為口舌巽為不果故有聞言不信
　之象羊很而喜觸者也以陽五而决一隂有餘力矣
　何至于觸藩而自羸其角也哉為其同體而牽去其
　羊斯无悔矣大壯之悔亡亦猶是也四之牽羊也豈
　徒然而已將至誠惻怛而致其教戒焉使其革心而
　為善也君子又何求哉然上六隂柔聞其言而不能
　信至於惡積而不可揜罪大而不可解然後揚于王
　庭與衆棄之此小人之所以甘心於鈇鉞而无所歸
　怨者也故曰健而説决而和九四之謂矣故曰其行
　次且位不當也聞言不信聰不明也
九五莧陸夬夬中行无咎象曰中行无咎中未光也
　九五乾也以陽居剛而在上卦之中下无其應而承
　於上六之巽故曰莧陸夬夬莧陸草名柔脆易折之
　物也乾為金巽為蕃鮮故有莧陸夬夬之象夬夬者
　决之又决者也以莧陸之柔折而拔之易耳何至于
　决之又决乎夫九五者陽之至盛者也上六者隂之
　至窮者也以至剛而决至柔以至盛而决至衰譬猶
　以精金利器决柔脆之草决而不中則或傷之已荆
　山之玉不以投鼠隋侯之珠不以彈雀以九五之金
　决上六之莧何以異於是唐太宗之征高麗文宗之
　誅宦官是也所以然者為其不圖萬全之功而僥倖
　於一戰之勝彖之所謂不利即戎者也故曰中行无
　咎中未光也夫極剛健而以中行之宜其光明而不
　疚矣今也用於莧陸至於夬夬僅能无咎而已此其
　所以為未光者歟子曰孚號有厲其危乃光也則五
　之即戎未光宜矣或曰九三一爻而有重剛之象是
　以著夬夬之辭五之為乾一而已其係之夬夬何也
　曰五天位也乾為天是亦重乾之象矣飛龍在天亦
　猶是也
上六无號終有凶象曰无號之凶終不可長也
　上六巽也以隂居柔而在上卦之上應乎九三而乗
　於九五二爻皆乾也故曰无號終有凶號有二有揚
　庭之號有儆戒之號乾為健巽為號人情常謹於始
　而怠於終敬其大而忽其小畏其所難而蔑其所易
　陽之盛至於九五隂之窮極於上六則向之惕號者
　有時而怠矣故戒之曰无號終有凶言儆戒之不可
　忘也夬之諸爻皆警戒之意至于上六夬之終也小
　人之罪既已著明矣茍无揚庭之號以正其典刑是
　又養寇而遺患者也故曰无號終有凶言事機之不
　可失也桓彦範不殺武三思以為杌上肉耳此則无
　號之凶也故子曰无號之凶終不可長也一日之長
　為姤為遯為剥為否凶之漸也可畏哉聖人之愛君
　子而憂小人至矣
　
　
　
　
序卦曰夬者决也决必有遇故受之以姤姤者遇也
　姤之成卦夬之反也自夬之姤乾反居上兊反為巽
　初上相易而成卦也乾反居上則剛長之極矣兊反
　為巽則柔服之甚矣剛長之極而柔伏之甚此小人
　之所以遇君子也夫隂陽相求物之情也剛柔相推
　時之運也窮於上必反於下决於此遇於彼自然之
　理也陽之用事極於季夏一隂相遇而秋矣是故夏
　秋之交為陽盛而隂伏是其所以遇之然一陽為復
　一隂為姤終則復始剛柔相遇則同也陽謂之復隂
　謂之姤何也曰陽復於艮萬物歸根復命之時也隂
　遇于坤萬物著見之時也乾之從巽必出乎兊巽之
　從乾必出乎離然後相遇于坤坤者申也孟秋之月
　也夫是以謂之姤也若復之坤震則不相遇矣坤土
　也艮亦土也艮反於土動而成震夫是以謂之復也
　聖人内剛而外柔内君子而外小人以陽為主隂為
　客故陽來謂之復而隂來謂之姤也夫豈特聖人之
　心然哉亦本於天地自然之理而已矣
姤女壯勿用取女彖曰姤遇也柔遇剛也勿用取女不
可與長也天地相遇品物咸章也剛遇中正天下大行
也姤之時義大矣哉
　下巽上乾成卦曰姤者初為巽自二以往皆為乾乾
　健也上健而下巽斯以為遇巽巽也乎曰未也乾西
　北也巽東南也東南西北横亘相直是以謂之遇也
　乾之從巽必出乎兊巽之從乾必出乎離然後相遇
　於坤坤者申也陽之終隂之始相遇於未申之間是
　以有天地相遇之象而其卦為姤也乾為金巽為木
　陽金隂水相得而有合是以謂之遇也故子曰姤遇
　也柔遇剛也説者皆以一柔而遇五剛斯謂之姤愚
　謂一柔而遇五剛爭寵之道也而何遇之云乎謂夫
　一隂方來始與陽遇是以謂之姤也姤女壯勿用取
　女何謂也曰巽長女也卦唯一隂為主於内五陽皆
　欲求之壯甚也姤之言遇也詩云邂逅相遇是也不
　待其配遇人而合不可取之女也然而天地不相遇
　則品物不章君臣不相遇則政化不行所惡於遇者
　非惡其合也惡其長也婦人之義從一而終使初六
　之遇九二遂止而不往則如姤之象復何尤哉為其
　一柔而五剛既遇不已又舎而之他惟其所遇剛不
　能制是以不可取也故子曰勿用取女不可與長也
　天地相遇品物咸章也剛遇中正天下大行也剛雖
　遇柔而不失其中正則風行天下无乎不被矣故又
　賛之曰姤之時義大矣哉一隂之來雖有消陽之漸
　然遇之以中正則順伏而无違教化之行民用和睦
　姤之時義斯為大矣説者以剛遇中正為二五之遇
　是謂執文害辭失所謂柔遇剛之義矣
象曰天下有風姤后以施命誥四方
　天者乾也風者巽也風也者天之號令也風行天下
　其施命誥四方之象乎是故夬之上九風行天上則
　曰揚于王庭姤之初六風行天下則曰后以施命誥
　四方也或曰然則風行天上其卦為小畜何也曰小
　畜之巽在四而九五乗之是以為懿文徳宻雲而不
　雨也夬之巽在上而乗乎九五矣雖欲畜之其可得
　乎是以謂揚于王庭施禄以及下也
雜卦曰姤遇也柔遇剛也
　姤之為卦以一柔五剛而成其在六爻以柔遇剛為
　義夬彖既言之矣雜卦又申言之不幾於贅乎曰彖
　也者一卦之義也雜也者六爻之義也彖與爻同聖
　人不以强而别爻與彖異聖人不以茍而合至于夬
　姤之義觀其彖則見其爻觀其爻則知其彖是以重
　復其辭而不以為煩也或曰若是則一辭而足矣既
　謂之遇而又曰柔遇剛也豈非贅與曰易之言遇多
　矣有剛柔相遇者同人之二五師克相遇是也有以
　剛遇剛者暌之初九遇元夫是也有以柔遇柔者小
　過之六二遇其妣遇其臣是也有以剛遇柔者豐之
　初九遇其配主九四遇其夷主是也若曰遇而已矣
　安知非二五之相遇乎故曰姤遇也柔遇剛也豈是
　得已而不已哉初六係柅而貞吉九二包魚而无咎
　者以其遇之也九三有次且之厲九四有无魚之凶
　九五有包𤓰之隕上九有上窮之吝者為其不遇而
　求之也然姤之陽以剛居柔者志在於遇以剛居剛
　者无意遇之矣九三九五无意于求之遇故為次且
　為含章九四上九志在於遇故凶吝隨之矣此初六
　之辭所以兼言有攸往見凶者也
初六係于金柅貞吉有攸往見凶羸豕孚蹢躅象曰係
于金柅柔道牽也
　初六巽也以隂居剛而在一卦之下應乎九四而遇
　於九二二爻皆乾也故曰係于金柅貞吉柅或作擟
　説者曰絡絲跌也青齊謂之柅以金為之取其堅重
　也巽為絲為繩直兊為金故有係于金柅之象治絲
　與繩者必以柅柅輕則搖動而絲棼柅重則端正而
　繩直初六之於九二是也五陽皆金而獨二為柅者
　謂其居下而得中承五金之聚也聚五金以為一柅
　其孰能動之哉聖人以初六之柔有牽係諸陽之漸
　因其遇二也遂為之戒焉使之係于金柅柅不動豕
　孚蹢躅初既與二為遇矣又進而有所往所見宜其
　凶也自姤而往其卦為遯遯之初六亦曰勿用有攸
　往是也或曰初配在四不使之從四而使之係二乎
　曰此卦以遇為義葢遇合之女未嘗擇配也二近而
　先斯得之矣又使之求配而合焉則是與之長而其
　遇不可勝窮也初苟舎二猶遇九三然則四之求之
　亦已逺矣羸豕牝豕也獸之淫者莫若豕而牝為甚
　焉左氏傳所謂婁豬是也孚孳尾也既孚而猶蹢躅
　淫躁之甚也初六既係於二而求過不已故有羸豕
　孚蹢躅之象焉制之於早則如金柅之不可移縱而
　弗圖則蹢躅而難制矣可不戒哉故子曰係于金柅
　柔道牽也或曰坎為豕而巽象之何哉曰初六之巽
　有攸往故曰巽往則為離離坎配也取諸牝豕不亦
　宜乎故曰有攸往見凶見者離也
九二包有魚无咎不利賔象曰包有魚義不及賔也
　九二乾也以陽居柔而在下卦之中上无其應而遇
　於初六之巽故包有魚包罩也罔罟之類也詩曰烝
　然罩罩舊説以為包苴之包或以為庖厨之庖皆非
　也初為巽三為兊故二有離象巽為魚離為罔罟以
　二乗初有包罩之象雞豚狗彘人之所畜不可以言
　遇也魚在川澤則有時而遇之矣故姤之民以魚為
　喻猶屯之民以鹿為喻也五陽而求一隂是魚至少
　而罔之者衆也二近而先斯得之矣故曰无咎不利
　賔夫初於四為配而二取之宜若有咎矣然二之所
　取者魚也非四之所得有也若取四之雞豚狗彘得
　為无咎乎哉二以四為賔賔外也為其无臣主之分
　也若九五包魚而二取之得為无咎乎哉施罩以待
　魚志于得耳遇而不取以利於賔義之所不及也聖
　人懼五陽之爭而一隂之長故使九二包魚而取之
　初六係于柅而勿往則无女壯之漸矣遇而不取以
　為九四之利則其遇也豈特四而已哉故子曰包有
　魚義不及賔也君子之道斯為中庸矣
九三臀无膚其行次且厲无大咎象曰其行次且行未
牽也
　九三上體為乾下體為兊以陽居剛而在下卦之上
　上无其應而連于初六之巽故曰臀无膚其行次且
　三與初二同體二三皆陽而初為隂是三之臀无膚
　也三以純剛而與漸壯之隂同體非其志也是以其
　行次且也故曰厲无大咎隂消二則及三可謂厲矣
　以其无意于遇知危而自警不與二爭民則可以无
　大咎矣姤之九三即夬之九四也其為无膚而次且
　則同也夬之九四牽羊則悔亡今反為姤而兊體猶
　存是其未能牽之是以次且如故也故子曰其行次
　且行未牽也
九四包无魚起凶象曰无魚之凶逺民也
　九四上體為乾下體亦為乾以陽居柔而在上卦之
　下應乎初六之巽故曰包无魚九四志於遇者也初
　既與二遇矣四又隔于九三逺不相及是臨淵而羨
　魚者也故曰起凶包而无魚則亦已矣何咎之有起
　而爭之斯為凶矣或曰四失其配起而爭之何遽凶
　乎曰姤者遇合之女未嘗擇配而從也夫既遇之而
　我以為配是一民而二君矣又能保其不往也哉五
　陽固志以决一隂猶不能决而反為姤矣四逺于初
　二與之遇而四復爭之是衆君子内自相敵幾何而
　不為小人之所乗哉此其所以凶也故子曰无魚之
　凶逺民也魯昭公將去季民宋樂祁曰无民而能逞
　其志者未之有也靜以待民猶可動必憂昭公卒不
　克而出死于乾侯起凶之證也
九五以杞包𤓰含章有隕自天象曰九五含章中正也
有隕自天志不舎命也
　九五乾也以陽居剛而在上卦之中逺无所應近无
　所遇而介於四上之間二爻皆乾也故曰以杞包𤓰
　含章有隕自天杞栁也告子所謂以杞柳為桮棬者
　也𤓰木𤓰也詩所謂投我以木𤓰者也以杞包𤓰孔
　子所謂繋而不食者也剥之上九亦曰碩果不食𤓰
　木果之碩者予嘗詢之圃人春華而夏實霜降而後
　熟懼夫風雨虫獸之害往往為􁁁匊包裹繋于枝幹
　之上不然无孑遺矣姤一隂之長至五為剥百果草
　木至此而皆剥矣然而纍然碩果猶在其上是必有
　以包之者也以杞云者言其包絡之堅也夫一隂雖
　微志在于剥九二則與之比既為所係矣九三則與
　之同體亦已危矣九四則與之為應将起而爭之矣
　惟九五居中守正无意于遇不為初六小人之所染
　汙則是全徳而不刓含章以有待也夫包𤓰者必于
　一隂之時過此則懼其遂剥也含章者必于一柔之
　世過此則六三将與之配懼其遂消也夫隂長而陽
　消百果草木至剥而皆隕者天之命也以杞包𤓰而
　免于隕者人之志也包終堅完而不免於隕者亦天
　也未嘗包之與包之不堅則其勢必至於隕不可以
　言天也若九五者包乎二剛之間逺无所應近无所
　遇則其包之堅且完矣其有隕者可以歸之天矣故
　子曰九五含章中正也有隕自天志不舎命也包不
　包人也隕不隕天也不舎吾志而已其如命何哉論
　語作匏𤓰匏𤓰苦瓠也苦瓠人所不食故繋之以供
　无舟而求濟者耳或曰以杞包𤓰則何從而隕乎曰
　飄風暴雨𤼵屋拔木是豈包繋之所能禦哉若此者
　可以言命矣故孟子有言知命者不立乎巖牆之下
　或曰然則夫子之言曰吾豈匏𤓰也哉焉能繋而不
　食何也曰夫子論逸民七人而曰我則異於是無可
　無不可孟子亦曰可以仕則仕可以止則止孔子也
　故夫含章以待者時則有之矣而孔子不為也乃孔
　子則欲撥亂世而反之正者也其能如瓠𤓰之不食
　乎故曰不曰堅乎磨而不磷不曰白乎涅而不緇是
　以南子不可見而見公山佛肸不可往而欲往也雖
　然善學柳下恵者莫若魯男子世之君子苟欲不磷
　則如勿磨茍欲不緇則如勿涅茍欲不隕則不若包
　繋之堅完也若此可謂善學孔子矣
上九姤其角吝无咎象曰姤其角上窮吝也
　上九乾也以陽居柔而在一卦之上无應无遇而乗
　九五之乾故曰姤其角角上窮也一隂之長至於上
　則為角上九志在於遇其所遇角矣初六兊之反故
　有羊角之象焉乾為君子兊為小人兊之象為羊羊
　隂狠而善觸者也故大壯與夬皆以牽羊喪羊為義
　夬之初九将决上六往而不勝是以為姤今姤之上
　九乃求遇焉小人之未得志也巽其辭色以媚君子
　及其既得志也惟君子之務去則上九之遇初六也
　豈復遇其柔巽也哉姤其角而已矣故曰吝无咎吝
　羞也姤至上九君子之道窮矣窮而求遇其羞吝也
　自取之矣又誰咎乎故子曰姤其角上窮吝也窮則
　變矣變而為萃羊角在上不其然乎
　周易經傳集解卷二十二
欽定四庫全書
　周易經傳集解卷二十三
　　　　　　　　　　　　　宋　林栗　撰
　
　
　
　
序卦曰姤者遇也物相遇而後聚故受之以萃萃者聚
也
　萃之成卦姤之變也自姤之萃巽反為兊乾變為坤
　上下相易而成也巽反為兊居卦之上則女壯之甚
　矣乾變為坤居卦之下則君子道消矣是一隂之長
　而至于此也然小人之羣居莫能統一烏能聚哉是
　必有遇乎剛而後聚也是故萃有九五而六二萃之
　有九四而初六萃之六三上六莫能相聚亦惟二陽
　之所萃而已矣是故大小畜大有豫萃比此六卦其
　義一也或問曰何以言之曰隂之求陽陽之求隂物
　之情也隂衆而貴陽陽為之主矣陽衆而貴隂隂為
　之主矣大小畜大有下體皆陽也豫萃此下體皆隂
　也陽富而隂貧陽實而隂虛陽剛而隂柔陽强而隂
　弱富者貧之所求也强者弱之所恃也隂之所以主
　乎陽也虛者實之所赴也柔者剛之所靡也陽之所
　以主乎隂也是故天下皆怯而獨勇則勇者上皆愚
　而獨智則智者尊若皆勇則能怯者不得不上皆智
　則能愚者不得不尊矣此大小畜大有之所以能畜
　有衆陽而豫萃比之所以能和聚衆隂也或曰天無
　二日民無二王大畜有二隂萃有二陽何謂也曰五
　為之主而四為之輔是君臣同徳同心之象也陽之
　所以畜而隂之所以萃也曰然則小畜之一隂豫之
　一陽位皆在四何也曰四實能之而五實任之是大
　臣輔少主任天下之重也陽之所以畜而隂之所以
　豫也是故兼乎大有與比之義者商周之主得天下
　而君之也兼乎大畜與萃之義者湯武之君而伊周
　之臣也兼乎小畜與豫之義者太甲成王之君伊尹
　周公之臣也論其淺深則豫不及萃萃不及比小畜
　不及大畜大畜不及大有比與大有所謂得中而上
　下應之也是故風行天上為小畜天在山中為大畜
　不若火在天上无所不照也雷出地奮為豫澤上于
　地為萃不若地上有水无所不周也不明乎象難與
　窮理矣
萃亨王假有廟利見大人亨利貞用大牲吉利有攸往
彖曰萃聚也順以説剛中而應故聚也王假有廟致孝
亨也利見大人亨聚以正也用大牲吉利有攸往順天
命也觀其所聚而天地萬物之情可見矣
　下坤上兊成卦曰萃者初為坤二為艮三為巽四為
　兊坤順也兊説也順以説斯為之萃可乎曰未也説
　而順其卦為臨説而巽其卦為中孚巽而説其卦為
　大過今順以説而謂之萃其所以别之何也為其有
　艮巽之象焉艮止也巽入也止則不行入則不出斯
　以謂之萃矣是故九五在上而六二應之則艮兊之
　合也此其所以為萃者也故子曰萃聚也順以説剛
　中而應故聚也萃亨王假有廟利見大人亨利貞何
　謂也曰萃有二義有萃人者有萃於人者萃人者莫
　如九五萃于人者莫如六二也九五王也假大也王
　大有廟者七世之廟非諸侯之所得有也自四以下
　有七廟之象焉書曰七世之廟可以觀徳廟也者鬼
　神之所萃也民也者鬼神之所依也有民斯有廟有
　廟則神獲所歸矣王者既受天下之萃乃立宗廟以
　報本反始焉然則王假有廟者得四海之歡心以事
　其親萃人者之亨也六二臣也利見大人者天下之
　所歸往也二五有艮兊之象焉感應相與不約而孚
　是以利見之也夫國也者臣民之所萃也君也者臣
　民之所戴也得其所萃則安存失其所戴則危亡僇
　辱隨之矣然則利見大人者得天下之主而歸之萃
　於人者之亨也故曰利貞貞者正也六二之於九五
　可謂正矣以此為貞利孰大焉故子曰王假有廟致
　孝亨也利見大人亨聚以正也享字亦當作亨釋二
　享之義也後人以廟有享祀之義故訛為享於文无
　害學者詳之用大牲吉利有攸往何謂也曰萃有二
　陽四隂之所聚也初應在四二應在五是其所以聚
　也三上皆柔莫能以相萃三近於四上近于五是其
　所以聚之也然天无二日民无二王天下之動未有
　不貞夫一者也初與三之萃于四也豈将分九五之
　民哉五非四无以萃初與三初與三非四无以萃于
　五凡四之所萃為五萃之也初與三皆有坤體坤為
　牛故有大牲之象夫物之豐儉必稱其禮禮之隆殺
　必稱其情用大牲云者言致誠而盡禮焉爾九五之
　王天之所命也雖欲不萃不可得也初與三之往於
　五也本非其所孚茍不致誠而盡禮則懼五之不納
　故必用大牲如王之享帝也利有攸往不亦宜乎若
　二既已孚之則利用禴而已矣故子曰用大牲吉利
　有攸往順天命也夫子既釋彖辭又曰觀其所聚而
　天地萬物之情可見矣夫隂陽相求物之情也初與
　二以應而萃三與上以无應而萃豈非天地萬物自
　然之情也哉善觀此者其必有以萃天下矣孟子曰
　所欲與之聚之所惡勿施爾也民之歸仁也猶水之
　就下獸之走壙也我无以與之其肯我從乎説者或
　謂隂與隂聚陽與陽聚則失其㫖矣或曰然則初六
　六三皆坤也上六六三皆巽也九四九五皆兊也其
　所以皆萃於五何哉曰一隂一陽則謂之合五隂一
　陽則謂之比今四隂二陽而謂之萃者豈非方以其
　類故與是則昏亂之時小人嘯呼而豪傑出焉斯其
　象也若夫所應比而又无相求之義則亦不可得而
　聚矣故曰順以説剛中而應故聚也天地萬物之情
　夫豈外是哉
象曰澤上於地萃君子以除戎器戒不虞
　澤者兊也地者坤也水之聚者澤也澤上於地其所
　聚者富也是以謂之萃也君子以除戎器戒不虞者
　懼其涌溢而為災也或曰澤上於地是涌溢之象矣
　而以為不虞何哉曰澤之旁有餘地焉水潦之至則
　澤上於地自其常爾若夫浩浩湯湯則書之所謂滔
　天易之所謂澤上於天者也澤上於天其勢必决故
　施禄及下者取象焉澤上於地有時而决故除戎器
　戒不虞者取象焉衆之所聚爭之所起也可不戒哉
雜卦曰萃聚也
　萃之成卦以四隂二陽而成其在六爻以隂聚於陽
　為義夫陽剛者人之所聚也隂柔者聚於人者也為
　上者人之所聚為下者聚之於人者也九五之有位
　九四之不當位而皆為无咎為悔亡者為其居上而
　能萃物也初六之不終六二之用禴六三之无攸利
　而皆為无咎者為其居下而得所聚也若夫上六處
　非其據而亦不失為无咎者則以其體巽而居柔不
　安於上而已矣然萃之言聚也聚則强散則孤是故
　萃之二陽其居剛者應萃之義其居柔者能萃而不
　居矣此五之所以為悔亡而四之所以為无咎者也
初六有孚不終乃亂乃萃若號一握為笑勿恤往无咎
象曰乃亂乃萃其志亂也
　初六坤也以隂居剛而在一卦之下應乎九四四震
　兊也故曰有孚不終乃亂乃萃初之所孚者四也有
　坤震之合焉四在臣位能萃而不居是有孚而不終
　也初孚四而不終将萃於五五既逺而非應而初之
　所居又剛也是以其志惑亂不得已而後萃焉故曰
　若號一握為笑夫九五者天之所命也民之所歸也
　順之則存逆之則亡就之則安去之則危是以初六
　之萃如號咷之人則握其手而為笑也四五皆兊體
　兊為口舌故有先號後笑之象焉故曰勿恤往无咎
　既孚而不終既亂而又萃既號而又笑其可以勿恤
　乎敬恭以往得其所萃斯為无咎矣彖之所謂用大
　牲吉利有攸往者也而子曰乃亂乃萃其志亂也爻
　之言亂豈初六與九四為亂者哉謂初萃於四而不
　見荅茫然不知所歸故其心志惑亂耳如比之初六
　无九四之應故直言有孚比之无咎也
六二引吉无咎孚乃利用禴象曰引吉无咎中未變也
　六二艮也以隂居柔而在下卦之中應乎九五之兊
　故曰引吉无咎二之所孚者五也有艮兊之合焉然
　其萃於五也必涉乎四四引之而進斯為吉矣初六
　以其應在四故至于號六三以其比於四故至於嗟
　惟六二中正孚于九五雖為四之所引而不失其所
　萃又何咎之有哉故曰孚乃利用禴禴祭之薄者東
　鄰殺牛不如西鄰之禴是也傳曰苟有明信澗溪沼
　沚之毛可以薦於鬼神若誠信未孚而用簡薄之禮
　則有慢神之罰矣是故萃之用禴惟六二為可若初
　六六三則用大牲而後吉也子曰引吉无咎中未變
　也言六二居中其志未變是以引之而无咎矣若初
　六之號六三之嗟則九四之所不納也
六三萃如嗟如无攸利往无咎小吝象曰往无咎上巽
也
　六三下體為坤上體為巽以隂居剛而在下卦之上
　上无其應而承於九四四震兊也故曰萃如嗟如无
　攸利三之遇四有震巽之合焉故曰萃如四不當其
　位避而弗納故曰嗟如與初六之乃亂同也三萃於
　四既非其應用不克終不如利見大人而萃之徒自
　傷嗟亦无所利矣不若往萃於五為无咎也故曰往
　无咎小吝三應上而不答從四而不終然後往而萃
　五不亦吝乎以五為萃之主得元永貞之義故三之
　為吝也小而得其所萃為利也大矣故子曰往无咎
　上巽也三與上皆巽莫能以相萃是以往而萃五為
　无咎矣學者未明四象八卦之義觀此象辭其少悟
　乎
九四大吉无咎象曰大吉无咎位不當也
　九四下體為震上體為兊以陽居柔而在上卦之下
　應乎初六而乗乎六三二爻皆坤而三又巽也承乎
　九五五亦兊也故曰大吉无咎坤巽與兊皆柔也所
　謂方以類聚者也而四有震焉故能不接諸隂而上
　承九五也或曰然則九四曷不為萃之主歟曰以九
　居四不當其位能萃而不居非與九五爭民者也此
　所以為大吉无咎者也若以九居三則當位而與五
　敵矣得為大吉乎得為无咎乎故子曰大吉无咎位
　不當也説者皆謂九四須大吉乃得无咎葢縁象辭
　有位不當之語不知九四之所以大吉无咎者以不
　當位故也大吉則无咎矣豈有大吉然後无咎乎若
　以不當位為四之咎然則四之所以大吉者何從而
　得之也或曰茍如所論既曰大吉何必復言无咎乎
　曰无咎者善補過也嫌其若有咎故以无咎明之也
　夫聚則有黨有黨必有爭今萃以二陽而聚四隂是
　則爭之形而亂之所起也九四不居其位使四隂皆
　萃於五然後能聚以致亨豈非善補過之云乎是以
　萃之六爻皆言无咎而四言大吉无咎者明萃之无
　咎皆九四之功也
九五萃有位无咎匪孚元永貞悔亡象曰萃有位志未
光也
　九五兊也以陽居剛而在上卦之中應乎六二之艮
　故曰萃有位无咎位也者聖人之大寳也以九居五
　可謂有其位矣然以謂吉之則五之所孚者不過六
　二而已以五萃二无咎可也非所以含洪博納為大
　君之道也故曰匪孚元永貞悔亡元者始也永者終
　也匪其孚所以謂諸隂也五必不有其位使始終四隂
　皆貞於我則悔亡之道也是故萃於九五萃之正也
　无所不萃九五之正也无偏无黨王道蕩蕩斯之謂
　悔亡矣故子曰萃有位志未光也由萃而比則光矣
　比之九五是謂顯比比之言附也萃之言聚也聚則
　有未必附者矣比之彖曰元永貞无咎以剛中也其
　五曰顯比之吉位正中也所以然者上下无陽惟五
　之比而已矣然則萃之九五茍有其位未光宜哉
上六齎咨涕洟无咎象曰齎咨涕洟未安上也
　上六巽也以隂居柔而在一卦之上下无其應而乗
　乎九五之兊故曰齎咨涕洟无咎上配在三三亦巽
　也二爻皆巽有坎象焉而挾乎二剛皆兊體也坎為
　憂傷兊為口舌故三有嗟如之象而上有齎咨涕洟
　之象焉齎咨涕洟者不安其位而憂傷也夫上者萃
　人下者萃於人上六以隂柔居五之上處卦之窮是
　其无萃人之才物莫之與而不能萃乎人者也是以
　其窮至于齎咨而涕洟焉與比之上六无首同義然
　比之上六遂成於凶而此爻終於无咎何也曰比之
　世一陽正中天下莫不比矣而隂乗其上有後夫之
　罪固已不容於誅矣萃之世天下方聚以求息肩之
　所而上有二陽初六號而後笑六三嗟而後往六二
　之孚猶懼其變然則上六之非據寧可以深誅而亟
　絶乎茍能齎咨涕洟不安其位憣然而改斯可以无
　咎矣故子曰齎咨涕洟未安上也萃反為升而初六
　有允升之吉矣上之无咎不亦宜乎
　
　
　
　
序卦曰萃者聚也聚而上者謂之升故受之以升
　升之成卦萃之反也自萃之坤升反居上兊反為巽
　二五相易而成也坤本下也反而在上則必有升於
　其下者也兊上窮也反而為巽然後有升之象也坤
　土也巽木也木生於土中是以謂之升也夫衆之所
　聚必有推戴而為上者是故謂之升然萃以九居五
　不可復升矣反而居下上遇三隂莫能禦之故得遂
　其升也全卦之體有木升之象根幹枝葉具焉或曰
　巽自為木未嘗合坤何也曰巽入也言其根幹而不
　言其枝葉也若夫震之為木則自幹以上者見矣
升元亨用見大人勿恤南征吉彖曰柔以時升巽而順
剛中而應是以大亨用見大人勿恤有慶也南征吉志
行也
　下巽上坤成卦曰升者初為巽二為兊三為震四為
　坤巽巽也坤順也巽而順可以升矣然非兊以説之
　震以動之未有能升者也巽木也坤地也地中生木
　可以謂之升矣然非澤以潤之雷以暢之未有能升
　者也夫沈滯者隂之質也升騰者陽之氣也坤巽皆
　柔而所以為升者得其時而已矣何謂時兊震是也
　震者春也兊者秋也凡木之生嵗必再茂則震兊之
　時也是故巽兊震坤合而後升之象可見矣故子曰
　柔以時升升元亨用見大人勿恤南征吉何謂也子
　曰升萃二卦上下反復皆有震巽兊艮之象焉震為
　元巽為亨兊為利艮為貞四時之序也大人以此而
　能萃物以此而升為人上也升言元亨萃言利貞者
　互文也其為剛中而應則同也升以九居二故曰元
　亨萃以九居五故係之利貞也故子曰巽而順剛中
　而應是以大亨也用見大人者用字恐或為利大人
　用此而利見也由小以至大自下而升高其可以勿
　恤乎巽東南也坤西南自巽升坤必涉離離南方也
　萬物皆相見之時也自南而征斯為吉矣故子曰用
　見大人勿恤有慶也南征吉志行也以三配五是謂
　有慶以二升五是謂志行虞夏之帝商周之王應其
　義矣
象曰地中生木升君子以順徳積小以高大
　地者坤也木者巽也生乎地中而出乎地上此其所
　以為升也君子以順徳積小以高大者如木之升而
　已矣木之升也以順而地從之非逆理以求升也君
　子之升也以徳而衆從之非悖徳以求位也不觀乎
　象不知巽順之為升矣昔者舜自耕稼陶漁以至為
　帝湯以七十里文王以百里而王天下積小以高大
　其是之謂乎
雜卦曰萃聚而升不來也
　升之成卦以巽升坤而成其在六爻以自下而上往
　而不來為義何則升之言上也譬猶木焉有長而已
　不能退也上而有與則莫之咈是以吉亨上而无與
　其勢不求則困而已矣是故初六上遇九二則為升
　九二上遇九三非其所與則不可以升矣為其應乎
　五故有用禴之利焉九三上遇六四則為升虛邑六
　四上遇六五非其所與則亦不可以升矣為其承順
　於五故有岐山之亨焉六五上遇上六非其所與亦不
　可以升矣為其既達於五故有升階之貞焉上六居
　五之上升而无降往而不反則為𡨕升而已矣是故
　萃之上六乗乎九五宜有後夫之凶然齎咨涕洟而
　卒於无咎者以其反而能聚也自西自東自南自北
　无思不服茍能不安於上而來聚於五又何咎之有
　哉故曰萃聚而升不來斯其義也
初六允升大吉象曰允升大吉上合志也
　初六巽也以隂居剛而在下卦之下上无其應而承
　於九二之兊故曰允升大吉允信也巽兊皆柔也巽
　為木兊為澤木升於澤雖有滋潤之益又有滅没之
　患焉信能升焉不没於澤斯為大吉矣故子曰允升
　大吉上合志也為其與九二合志而升則有滋潤之
　益而无滅沒之患矣謂之大吉不亦宜乎巽為進退
　為不果是以勉之云爾
九二孚乃利用禴无咎象曰九二之孚有喜也
　九二兊也以陽居柔而在下卦之中應乎九五之艮
　故曰孚乃利用禴升之九二萃之九五也其應六五
　萃之六二也艮兊相與其為孚為禴均也然而不言
　於五而係於二者貴賤之位也九二之升五也涉乎
　三四未可以進茍能上下相與厯階而升斯為可矣故
　曰无咎見可而進知難而止可以无咎矣子曰九二
　之孚有喜也有喜即彖所謂有慶是也或曰九二
　之謂大人也反不若九三之升乎曰升者巽也下三
　爻皆升者也總其彖而言之則剛中而應所以為升
　即其爻而别之則九二逺於六五雖欲升而未可也
　至三則无疑矣
九三升虛邑象曰升虛邑无所疑也
　九三上體為震下體為兊以陽居剛而在下卦之上
　應乎上六承於六四二爻皆坤而四又巽也故曰升
　虛邑震巽配也震坤合也隂為虛坤為邑震為動故
　有升虛邑之象九也者可升之才也三也者可升之
　時也有其才而得其時逺近丕應前无阻閡如升虛
　邑入无人之境孰能禦之哉故子曰升虚邑无所疑
　也隂柔之性多疑少决如九三之剛而體乎震是以
　不疑其所升也或曰彖言柔以時升而吾子乃曰九
　三有可升之才何也曰沈滯者隂之質也騰升者陽
　之氣也彖言柔者總謂其巽體也而九二九三葢柔
　中之剛也柔而无剛則不足以自立况能升乎剛而
　不柔則不以順道亦不能升也是故剛者升之才也
　柔者升之用也合而為巽進而遇坤是以升而莫之
　能禦也故彖言柔以時升又曰剛中而應其可執一
　以求之乎
六四王用亨于岐山吉无咎象曰王用亨于岐山順事
也
　六四下體為巽上體為坤以隂居柔而在上卦之下
　承於六五之艮故曰王用亨于岐山以六居四下巽
　上坤彖之所謂巽而順者也然而上无所與亦不可
　以升矣巽而不爭順而不逆乃所以為升之亨也故
　曰吉无咎者昔太王居邠為狄所難不得已而去之
　邑于岐山從之者如歸市不得已而居之不違時以
　妄動不悖理以求升巽乎人而順乎天周之王業所
　由興也迨于文王三分天下有其二以服事商而民
　之歸周愈不可郤故詩曰彼岨矣岐有夷之行子孫
　保之吉又何咎矣子曰王用亨于岐山順事也
六五貞吉升階象曰貞吉升階大得志也
　六五艮也以隂居剛而在上卦之中應乎九二之兊
　故曰貞吉升階貞猶止也升至於五不可以復升矣
　五天位也升之正也以六居之順而升也以此為貞
　斯為吉矣為其體艮故有貞吉之象焉升之大人即
　萃之大人也在萃而居五故為有位在升而居二故
　為升階然而不言於二而係於五者以其位之不同
　也五天位也二臣位也既已升五而猶係於二則何
　以著其升乎非常之事聖人有所難言焉是以互𤼵
　其辭且正臣之位也夫天位者不可以階而升也此
　言升階何也曰自二而升五自地而升天故有升階
　之象也周之先王積功累仁以至于有天下其施設
　有本末其經營有先後不躐等不陵節如升乎階焉
　斯之謂吉也故子曰貞吉升階大得志也
上六𡨕升利于不息之貞象曰𡨕升在上消不富也
　上六坤也以隂居柔而在上卦之上乗乎六五之艮
　故曰𡨕升坤為夜故有𡨕升之象冥而求升目无所
　覩顛隮而已矣所以然者乗乎六五往而不能來然
　也故曰利于不息之貞息者生息蕃息也對消而言
　之也物之消息各以其時若逆以求升則揠而助之
　長上六之時純坤用事以消為貞斯為利矣故子曰
　𡨕升在上消不富也隂為消陽為富以六在上當消
　而不富之時故其升為𡨕升也
　
　
　
　
　
　
　
　
　周易經傳集解卷二十三
欽定四庫全書
　周易經傳集解卷二十四
　　　　　　　　　　　　　宋　林栗　撰
　
　
　
　
序卦曰升而不已必困故受之以困
　困之為卦升之變也自升之困㢲反為兊坤變為坎
　上下相宜而成㢲為木兊為澤木藏而澤見則澤滅
　之矣坤為地坎為水地藏而水見則水漫之矣是以
　謂之困也升之上六其彖為冥升者升而不已也升
　而不已其困必矣受之以困不亦宜乎
困亨貞大人吉无咎有言不信彖曰困剛揜也險以説
困而不失其所亨其惟君子乎貞大人吉以剛中也有
言不信尚口乃窮也
　下坎上兊成卦曰困者初為坎二為離三為巽四為
　兊坎為水離為火巽為木兊為金火困於水水困於
　金是以謂之困也所以然者坎在其下兊在其上而
　離巽陥於其中故曰離明也坎險也巽順也兊說也
　離巽為君子坎兊為小人君子見揜於小人是以謂
　之困也以爻考之九二之剛為初六六三之所揜九
　四九五為六三上六之所揜謂之困也不亦宜乎故
　子曰困剛揜也剛揜於柔困之象也困亨貞大人吉
　无咎何謂也曰坎險也兊說也在險而能說困不失
　其所亨也顔氏之子一簞食一瓢飲在陋巷人不堪
　其憂回也不改其樂兹其所以為亨歟貞正也固也
　困之六爻三隂揜剛者也三陽為柔之所揜也然三
　隂雖能揜剛而皆不得中據非其位三陽雖為柔揜
　而二五得中不失其正夫二五者困之所謂大人者
　也以此為正以此為困吉又何咎哉然而不曰大人
　貞吉而曰貞大人吉何也曰大人者以剛中為正者
　也小人者以過中為正者也貞乎大人則吉貞乎小
　人則凶舉此以明彼也有言不信何謂也曰九四九
　五皆有兊軆為口舌故有言象當困之時所有言而
　不見信固其宜矣若尚口而争之則䘮我而逐物窮
　自招也夫惟君子剛中而守正居易以俟命斯為善
　處困矣或曰吾子言兊為小人而九四九五體之何
　也曰易者易也變通不窮之謂也由四象而言之則
　以坎兊而揜離巽是以謂之小人即六爻而論之則
　九四九五見揜而能說是以不失為君子也象曰困
　德之辨也困而不失其亨君子之所以辨於小人也
　又曰困窮而通即所謂不失其亨是也又曰困以寡
　怨下學而上達知我者其天乎夫何怨之有
象曰澤无水困君子以致命遂志
　澤者兊也水者坎也水在澤下不曰澤中有水而曰
　澤无水何也曰水以流行為功在澤下澤不流无水
　之象也所貴乎澤者貴其說萬物也水在澤下足以
　自潤而不足以及物澤道困矣謂之无水可也水不
　及物豈澤之願哉致其命之當然遂其志之所樂則
　在困而常亨矣富貴利達命也仁義道德志也
雜卦曰困相遇也
　困之為卦以剛為柔揜而成其在六爻以剛柔相遇
　為義何則君子小人如水火之不同如薰蕕之不並
　幸而不相遇則已若使薫蕕同器而藏水火同釜而
　㸑則火必見揜於水薫必見揜於蕕此困之所以為
　剛揜也是故九二與初六相遇者也九四與六三相
　遇者也九五與上六相遇者也此其所以為困也困
　之諸爻剛柔相半非多寡之不齊强弱之敵也然其
　所以為困者初六揜於下上六揜於上而三陽陥於
　其中故也其所以困而卒為亨者九二得下卦之中
　九五得上卦之中而三隂皆不當其位故也然初六
　心合六三然後能揜九二六三心合上六然後能揜
　九四九五譬如隂柔小人締交合黨以困君子而其
　君子能剛中而守正不失其所亨則小人自困矣故
　卦雖為困其實亨也困者三陽也困之者三隂也三
　陽爻言困于酒食困于金車困于赤紱者言相近而
　不相得也小人之困君子不過困其酒食車服而已
　而君子之道不為之困也三隂爻言困於株木困于
　石困于葛藟者言相與而不能相濟也小人易合而
　難乆既已困君子矣及其勢窮力盡視其黨與无足
　恃以存者是以困窮而莫之救也即其相遇以求之
　六爻之義粲然矣
初六臀困于株木入于幽谷三歲不覿象曰入于幽谷
幽不明也
　初六坎也以隂居剛而在下卦之下應乎九四四離
　兊也故曰臀困于株木入于幽谷初六合六三以困
　九二者也有應在四而反交於三隂柔不中不當其
　位相與而不能以相濟也三體巽為木孤立二陽之
　中株木之象也初與三皆坎坎為谷巽為入最䖏坎
　窞之下入于幽谷之象也三之不能庇初猶株木之
　孑立而不能庇物也初之不能助三猶入于幽谷而
　不能出也是以有臀困之象焉臀體之末初六是也
　自三視之為臀也求全處安而不能進者也望庇于
　株木其困不亦冝乎夬之九四姤之九三皆指上六
　初六為臀此獨指本爻者易之互文皆如此也說者
　或謂六三為臀則失之矣故曰三歲不覿自初至四
　所歴三爻初為坎四為離離性炎上坎性趋下離明
　也坎幽也初六有應在四而乃入于幽谷至于三歲
　而不覿其配焉凶可知矣故子曰入于幽谷幽不明
　也言初六之不明故至於此也王弼曰幽者不明之
　辭
九二困于酒食朱紱方來利用亨祀征凶无咎象曰困
于酒食中有慶也
　九二離也以陽居柔而在下卦之中上无其應而介
　於初六六三之間二爻皆坎而三又巽也故曰困于
　酒食朱紱方來坎為酒離為食相近而不相得故有
　困于酒食之象離南方之卦其色赤二與四皆離故
　有朱紱方來之象故曰利用享祀夫酒食者享祀之
　所須也朱紱者享祀之所服也雖无酒食之豐而不
　失朱紱之服以之享祀何所不可夫豈以酒食之困
　而易其志哉此君子之所以亨也故曰征凶无咎向
　若困于酒食遂往而求之凶固宜矣又誰咎乎而子
　曰困于酒食中有慶者言二雖困而不失其中故有
　朱紱之慶也二言有慶五言有說即彖之所謂險以
　說繫所謂窮而通者也
六三困于石據于蒺莉入于其宫不見其妻凶象曰據
于蒺莉乘剛也入于其宫不見其妻不祥也
　六三下體為坎下體為巽以隂居剛而在下卦之上
　上无其應而介於九二九四之間二爻皆離而四又
　兊也故曰困于石據于蒺䔧入于其宫不見其妻六
　三合初六以困九二合上六以困九四九五者也然
　皆隂柔不中不當其位相與而不能相濟初入于幽
　谷故有困于石之象二剛而在下故有據于蒺䔧之
　象初之不足恃猶石之頑然而不能生物也二之不
　可揜猶蒺䔧之堅而不可據也木之遇石木之困也
　據于蒺䔧其傷必矣上六則其所位宫也三非陽也
　自以為陽陽而求配於上六上六非其配也是入于
　其宫而不見其妻也三既不得志於二又不得志於
　初反入其宫不見其配凶可知矣故曰凶子曰據于
　蒺䔧乘剛也入于其宫不見其妻不祥也又曰非所
　困而困焉名必辱非所據而據焉身必危既辱且危
　死期將至妻其可得見耶言六三不知初之无能為
　而挾之以取困其召辱矣不知二之不可乘而揜之
　以速祸其身危矣故初之不覿其配三之不見其妻
　皆謂小人不安其分而不行險以徼倖既失所圖則
　顛沛失措无投足之地此聖人深見小人之情状而
　告戒之如此之明也
九四來徐徐困于金車吝有終象曰來徐徐志在下也
雖不當位有與也
　九四下體為離上體為兊以陽居柔而在上卦之下
　應乎初六而乘乎六三二爻皆坎而三又巽也故曰
　來徐徐困于金車四之見揜於二隂與二五同患者
　也然四不中不當其位故下應於初而比於三初既
　入于幽谷不能自出三又困于石據于蒺䔧四乃徐
　徐其來以從五焉兊為金坎為車相近而不相得故
　有困于金車之象夫金者祭祀之所陳也車者祭祀
　之所乘也祭而無金與車冝不可以祭矣然茍有明
　信則筐筥錡釜可以薦於神義弗當乘則舍車而徒
　所以賁其趾夫豈以金車之困而易其志哉此君子
　之所以亨也故曰吝有終當困之時君子為小人所
　困者也四不能亟從君子之朋而徐徐以待小人之
　配其為可羞吝冝矣然以其承於九五五為之與是
　以幸而有終也故子曰來徐徐志在下也雖不當位
　有與也
九五劓刖困于赤紱乃徐有說利用祭祀象曰劓刖志
未得也乃徐有說以中直也利用祭祀受福也
　九五兊也以陽居剛而在上卦之中下无其應而承
　於上六連於六三二爻皆巽而三又坎也故曰劓刖
　困于赤紱劓刑其上也刖刑其下也兊為毁折故有
　劓刖之象九四雖與五比而下應於初是以九五上
　見劓於上六下見刖於六三夫二五皆見揜其為劓
　刖則同也不言於二而言於五者明其不獲四之助
　也二離而五兊也二四皆以陽居柔獨五以陽居剛
　則其見揜有甚於二四者矣是以係之劓刖也離為
　赤紱二四皆離而五獨體兊相近而不相得故有困
　于赤紱之象在二謂之朱在五謂赤古之制服盖有
　其别矣鄭康成云黻其色皆赤尊卑以深淺為異天
　子純朱諸侯黄朱大夫赤而已盖互而言之與赤紱
　者祭之所服也祭而无服冝不可以祭矣然禮有弗
　獲雖降服以祭可也夫豈以赤紱之困而易其志哉
　此君子之所以亨也故曰乃徐有說利用祭祀孟子
　有言不得不可以為說无財不可以為說五體兌為
　說九四不獲於初然後反而從五故徐有喜說之道
　焉夫君子之所重莫重於祭酒食祭之所須也金車
　祭之所用也赤紱祭之所服也小人之肆志也初困
　其酒食中困其金車終困其赤紱而君子恬然不以
　動其心則其所以自處者可謂綽綽然有餘裕矣彼
　小人者其能卒困之耶故子曰劓刖志未得也乃徐
　有說以中直也利用祭祀受福也夫酒醴牲牢金車
　赤紱固所以事神之具然君子剛中守道不為利害
　得䘮易其本心乃鬼神之所福也其曰祀曰亨曰祭
　者以言祀天神祭地祗享人鬼無所不可盖互言其
　文也或難愚曰孟子有言犧牲不成粢盛不潔衣服
　不備則不敢以祭唯士无田則亦不祭而此言困于
　酒食金車赤紱皆可以祭何也應之曰孟子固言仕
　如此其急也又曰古之人未嘗不欲仕又惡不由其
　道然而孟子以謂士无田則不祭三月无君則弔若
　是則不由其道而得之者吾恐孟子有時而從之也
　且孟子既不肯枉道以事人不獲犧牲粢盛以共祭
　祀然則獨不祭其先乎聖人則有菜羔𤓰祭之語尊
　酒簋貳之文烏有所不祭哉傳曰澗谿沼沚之毛蘋
　蘩蕰藻之菜筐筥錡釜之器潢汙行潦之水可以薦
　之鬼神此語盖本於詩之召南吾不敢以孟子之說
　而易聖人之經也
上六困于葛藟于臲卼曰動悔有悔征吉象曰困于葛
藟未當也動悔有悔吉行也
　上六巽也以隂居柔而在上卦之上下无其應而乘
　於九五之兊故曰困于葛藟于臲卼上六合六三以
　困二陽者也三體巽巽為蕃鮮而合於上六故葛藟
　之象五體兊兊為剛鹵而在已之下也故有臲卼之
　象三之不可恃猶葛藟之不能自立也五之不可揜
　猶臲卼之難乘也按文當曰困于葛藟據于臲卼脱
　一據字三與上皆巽巽為木然自初視三則初為石
　而三為株木自上視三則上為水而三為藟葛木之
　有葛藟木之困也東坡曰以柔用剛則乘之者至以
　為蒺䔧以剛用剛則乘之者以為臲卼而已據于臲
　卼益不可也故曰動悔有悔征吉者為上六謀之之
　辭也謂動之有悔然而不動未嘗无悔也盍改圖乎
　征猶行也惟速去之乃為吉矣他爻揜剛者皆有凶
　象惟上六居卦之窮窮則能變下无其應行莫之繫
　是以免於凶而獲征吉之辭也故子曰困于葛藟未
　當也以隂居柔疑若當位矣然一卦之上豈隂柔之
　所冝居亦為未當也需之上六亦曰不當位與此同
　義動悔有悔吉行也吉字當讀為句絶言既曰悔而
　又云吉者以其能行故爾(缺/)
　
　
　
　
序卦曰困乎上者必反下故受之以井
　井之成卦困之反也自困之井坎反居上兊反為巽
　上下相易而成也坎為水兊為澤巽為木水在澤下
　不足以及物是以謂之困水在木上則有及物之功
　矣取諸井象不亦宜乎所以然者兊已上窮其勢必
　反下是以復入于坎而成井象也或曰離兊反巽而
　剛揜之象自若也烏在其不為困乎曰困之諸陰皆
　不當位而于九五無相无之情是以揜之而為困也
　井自九三以上皆有離下坎上既濟之象謂之剛揜
　不已疎乎故雜卦曰井通而困相遇也
井改邑不改井无喪无得往來井井汔至亦未繘井羸
其缻凶彖曰巽乎水而上水井井養而不窮也改邑
不改井乃以剛中也汔至亦未繘井未有功也羸其瓶
是以凶也
　下巽上坎成卦曰井者初為巽二為兊三為離四為
　坎巽入也坎䧟也入而陥焉溺人之象也為其有兊
　離之象焉兊說也離䴡也說而有所麗是以謂之井
　也巽木也坎水也木入乎水㓕水之象也為其有兊
　離之象焉兊上缺也離中虛也此木之所以受水也
　兊上行也離炎上也此木之所以上水也是以謂之
　井矣故子曰巽乎水而上水井井養而不窮也范諤
　昌曰巽乎水當作巽乎木愚謂不然巽自是木矣豈
　得云巽於木乎巽入也木入乎水而水在木上斯以
　為井之象矣井改邑不改井无䘮无得往來井井何
　謂也曰井者困之反也困反為井而二五不變是改
　邑不改井之象也井也者君子之德也邑也者衆人
　之居也邑可改而井不可改者以其剛中也剛中也
　者泉在其中也改邑而亦改之則非是井矣人之見
　是美井遷而就之至於成邑則有之矣未有井憂不
　食遷而就邑也是故政教有時而汙隆風俗有時而
　媺惡而君子之道終始如一曽不少變然後可以比
　德於井矣井之為德旱而不竭潦而不盈人之我取
　於我何得人不我取於我何䘮取者日來去者日往
　或往或來而為井者常自若也故曰往來井井若貪
　得而患䘮惡往而好來則隨物而遷徙矣汔至亦未
　繘井羸其瓶凶何謂也曰汔幾也繘綆也瓶汲器也
　羸敗也巽為䋲故有繘井之象離為大腹兊為毁折
　故有羸其瓶之象焉幾至而未至者其綆短也綆短
　而不及泉與未嘗有綆同也瓶既敗矣雖有綆安施
　乎故子曰汔至亦未繘井未有功也羸其瓶是以凶
　也綆短而不及泉是求之未至汲之未深賢人之不
　為我用致誠而盡禮焉可也未可以望其功也羸其
　瓶是無以受之者也内惑於聲色外蔽於謟諛諌則
　不行言則不聼士將望望而去之雖得之亦必失之
　此其所以凶也傳曰得士者昌失士者亡謂之凶也
　不亦宜乎
象曰木上有水井君子以勞民勸相
　水者坎也木者巽也木上有水井之象也或曰古者
　汲用瓶甕木上有水何義也曰木上有水轆轤桔槹
　之象也然謂古者汲用瓶甕本无所據亦陋者之言
　爾彼以彖言羸其瓶爻言甕敝漏故有是說不知爻
　彖之辭因羸敝而言瓶甕耳耒耜舟楫弧矢杵臼之
　利皆聖人作盖中智之所不及也若夫汲用瓶甕可
　以施於尋丈之間過此以往至於九仞而後及泉者
　非復瓶甕之所能汲用木器不待智者而後知之也
　況天地自然之象已寓於制器之前乎君子以勞民
　勸相何謂也木上有水勞而後得之者也茍有以與
　之雖盛暑霑汗祁寒凍膚而抱甕出灌者不以為勞
　茍无以與之則弃而莫之顧矣井之為德取之而不
　竭用之而不窮者也隨其力之多寡而各得其所欲
　者也是以汲者四面而至焉君子之所以勞民勸相
　亦如是而已向使終歲勤動不得以養其父母育其
　妻子雖重賞以勸之嚴刑以驅之而民弗從矣
雜卦曰井通而困相遇也
　不相遇則不能相困故困以相遇為義泉之在地其
　脉流通故井以通為義困以三陽為君子三隂為小
　人陽剛而隂柔陽貴而隂賤也井以三陽為泉三隂
　為井陽實而隂虚陽動而隂静也是故井之諸爻義
　皆相通而以中正上下為吉凶之决何也正且潔者
　井之正也清且寒者泉之正也何謂中邑居之㑹也
　何謂上汲引而出之也何謂下流濁之所鍾也初六
　在下曰泥六四在中曰甃上六在上曰收曰幕此言
　井也九二不正則无與九三不中則不食九五中正
　則井洌泉寒而人食之矣此言泉也井之為通其是
　之謂歟故繫曰井德之地也居㓗則清處穢則濁所
　以德為之地也又曰井居其所而遷即所謂改邑不
　改井往來井井者也又曰井以辨義泥之所不能侵
　鮒之所不能射敝漏之甕所不能汲君子之所以辨
　義如斯而已
初六井泥不食舊井无禽象曰井泥不食下也舊井无
禽時舍也
　初六巽也以隂居剛而在下卦之下上无其應而承
　於九二之兊故曰井泥不食舊井无禽夫泉出於地
　中而井施於泉上初六之隂有井之象矣而下无陽
　爻是有井而无泉也處於最下不中不正則泥塗濁
　穢之所歸也兊為澤巽為入故有井泥之象兊為口
　而與巽不相得故有不食之象舊井者泥之甚也无
　禽者不食之甚也夫以初六之无泉宜若不為井矣
　為其居於剛者是以猶有井泥之象焉是泉與泥相
　混者也井之有泥人之所棄禽之所食也舊井无禽
　則泥深而泉竭矣有井而无泉禽亦棄之也子貢曰
　君子惡居下流天下之惡皆歸焉初六之謂矣故曰
　井泥不食下也舊井无禽時舍也此與乾初九九二
　之象文同而㫖異矣初六以不中不正而居於下流
　其始見棄於人其終見棄於禽然則君子之所養與
　其所居者可不謹哉唐八司皆一時名士也如栁宗
　元劉禹錫猶欲自振於濁之中所謂井泥不食者也
　至若韋陸之徒則人禽皆舍之矣
九二井谷射鮒甕敝漏象曰井谷射鮒无與也
　九二兊也以陽居柔而在下卦之中上无其應而乗
　於初六之巽故曰井谷井谷坎井也兊為澤巽為入
　故有井谷之象井之道上行泉在下而井在上九二
　剛中有泉之象矣而上无隂爻是有泉而无井也為
　其居於隂而乗乎巽是以有井谷之象焉水之所鍾
　而為谷人之所以汲為井也所以然者不正而中故
　也水之所鍾而為谷非泉之正也人之所汲以為井
　得邑居之中也故曰射鮒甕敝漏鮒小魚也或曰蝦
　蟇也甕汲器也巽為入為魚故有射鮒之象兊為口
　為毁折故有甕敝漏之象泉居深井之中非汲則莫
　能致汲而用漏甕未有能上之者也惟坎井之泉則
　雖用漏甕而可以挹取之矣孔子曰清斯濯纓濁斯
　濯足矣自取之也然則九二之不正而得鮒與敝之
　漏甕冝矣夫泉者君子之所受於天者也而井者君
　子之所修於身者也有泉而無井是自棄也有井而
　无泉則亡之矣故子曰井谷射鮒无與也言其上无
　隂爻莫與井之是以鮒得而射之也或曰吾子以不
　正為二之咎而夫子言其无與則豈二之咎乎曰惟
　其不正是以无與使九居初而六居二是正而有與
　也泉茍寒而在邑之中則井斯㓗矣豈有以之坎谷
　而反棄之也歟
九三井渫不食為我心惻可用汲王明並受其福象曰
井渫不食行惻也求王明受福也
　九三上體為離下體為兊以陽居剛而在下卦之上
　應乎上六而承於六四二爻皆坎而四又巽也故曰
　井渫不食為我心惻兊為澤離為明故有井渫之象
　離為食巽為不果故有不食之象坎為憂傷為心病
　故有心惻之象渫清也清者泉之正也九三正而有
　與是泉清而井潔矣然而不食者非邑之中矣我三
　自謂也行道之人見井渫而不食則為之惻然是為
　我之故而惻其心也夫以三四離坎相配而有不食
　之象者巽兊為之間也三自以應在上雖與四比而
　不相得是以惻之而已矣夫既惻之則曷為不食之
　歟曰是井也可用汲而得之也非若九二之谷可挹
　而取之也汲者非瓶與繘則莫能致瓶與繘非行道
　之所有也是以心惻而不得食也故曰可用汲可用
　汲者誰與其邑居之人也瓶與繘居者之所有也居
　者汲之則行者亦沾其賜矣故行者樂以告居者曰
　是井之渫也非汲則莫能致也苟從吾言吾與子皆
　得而食之矣故曰王明並受其福以九居五其體為
　離故有王明之象民之見賢而不用賢者又不求人
　之知則欲以告其王庻幾吾王之明汲而用之則民
　與王並受其福其心豈不然也故子曰井渫不食行
　惻也求王明受福也行惻者行人之惻而非井之惻
　也求王明者人之求之而非井之求之也明者知渫
　之可食而賢之可用也此所以受福也司馬遷乃曰
　王之不明豈足福哉是何言也王安石乃曰君子之
　於君也以不求求之異乎人之求之也惡是何言也
　君子之不求也豈以為要君之術也哉或曰䝉之象
　曰山下出泉蒙謂坎為泉也今吾子以澤為泉毋乃
　非歟曰澤止水也坎流水也山下出泉謂流水也故
　坎取之今井渫不食止水也而兊取之不亦宜乎哉
　若夫九五之泉上下皆坎則取諸左右逢其原且北
　方之氣是以謂之寒泉也曰然則九二之兊謂之井
　谷何也曰水之所鍾而為谷亦止水之象也曰九二
　之井注而為谷也九三之井渫而為清也吾子皆以
　為止水九五之井洌而泉寒也吾子乃謂之流水何
　哉曰九二九三之水兊也兊出於本爻則其止可知
　矣九五之水坎也坎在其上又在其下則謂之流水
　宜哉
六四井甃无咎象曰井甃无咎修井也
　六四上体為坎下体為巽以隂居柔而在上卦之下
　下无其應而乘於九三二離兊也故曰井甃无咎三
　與四皆正是井潔而泉清矣然而不食者非邑之中
　也治其井甃使之无咎而已矣坎為水為勞巽為工
　為潔故有井甃之象井雖渫而不食乆而弗修亦為
　廢井矣惟不忘於甃甓隨其罅漏而修治之則泥之
　所不能混鮒之所不能射是以為无咎也顔淵曰夫
　道之不修是吾醜也夫道既已大修而不用是有國
　者之醜也井之自修如此然而不食則非井之咎也
　故子曰井甃无咎修井也井雖不食而不忘於甃然
　後為井也君子雖不見用而不忘於自修然後為君
　子也
九五井冽寒泉食象曰寒泉之食以中正也
　九五離也以陽居剛而在上卦之中下无其應而介
　於六四上六之間二爻皆坎而四又巽也故曰井洌
　寒泉食洌潔也巽為潔故有井洌之象離為食為大
　腹故有食之象洌者井之正也寒者泉之正也食者
　邑之中也安有井洌泉寒在都邑之中而不見食者
　乎故子曰寒泉之食以中正也或曰吾子以陽為泉
　隂為井今謂坎為寒泉則六四當之矣而又係之九
　五何哉曰此雜卦之所謂通也泉之在地其脉流通
　故說卦坎為通今九五之泉在六四上六重坎之際
　則是左右逄其原也泉寒井洌不亦宜乎或曰坎為
　水離為火坎為冬離為夏若六四之坎為寒泉至於
　九五之離則當為温泉矣曰此則五之所謂食也其
　烹而食之義乎雖烹而食之猶謂之寒泉也九五則
　三之所謂王明者與
上六井收勿幕有孚元吉大成也
　上六坎也以隂居柔而在上卦之上應乎九三而乘
　於九五二爻皆離而三又兊也故曰井收勿幕羃覆
　也本或作冪非也收轆轤也舊說為綆非也坎為輪
　故有收象又為隱伏故有羃象井道上行在一卦之
　上井之大成矣收與羃皆在井上欲其置収而患其
　施羃也收則一取而有餘不羃則衆汲而无窮所以
　然者以其逺應九三近乘九五泉源之富足以養而
　不窮故也故曰有孚元吉坎為有孚離下坎上既濟
　之象是以謂之元吉也故子曰元吉在上大成也其
　言元吉之辭不於五而於上者井雖見食有羃而无
　收則所施不廣未得為元吉矣夫以孔子用於一邑
　而一邑治用於一國而一國治可謂井洌寒泉食矣
　然而不得施之於天下而止於國邑豈得為元吉也
　哉
　
　周易經傳集解卷二十四
欽定四庫全書
　周易經傳集解卷二十五
　　　　　　　　　　　宋　林栗　撰
　
　
　
　
序卦曰井道不可不革故受之以革
　革之成卦井之變也自井之革巽反為水木入為離上下
　相易而成卦也巽為木坎為水木入乎井水之象也離為火
　兊為金以火克金從車之象也然序卦言井道不可不革何
　也曰井之上六收而勿幕可謂井之大成矣然纎塵微垢
　積少成多久而不革將有時而不食焉時而革之所以日
　出而日新也革之所以次井者義取於淘滌而成卦為革
　者義取於烹治是故全卦之體有爐鞲之象焉夫金火同居
　而革其初則水與木也水坎也木巽也木革而成火水革而
　成金是以為離兊也此革之所以次井也
革已日乃孚元亨利貞悔亡象曰革水火相息二女同
居其志不相得曰革已日乃孚革而信之文明以說大
亨以正革而當其悔乃亡天地革而四時成湯武革命順
乎天而應乎人革之時義大矣哉
　下離上兊成卦曰革者初為離二為巽三為乾四為
　兊離為火兊為澤澤水也水火之性不同居者也水
　遇火而竭火遇水而㓕為其有巽乾之象焉乾為金
　巽為木為風以火炎木以風皷之以變澤中之金而
　成堅剛純粹之金是以謂之革也兊少女也離中女
　也二女之志不同行者也中女儷坎少女妃艮為其
　有巽乾之象焉乾為父巽離兊為三女三女合而坤之
　象見矣乾坤相遇而變化成焉是以謂之革也故子
　曰革水火相息二女同居其志不相得曰革息止也
　言水能止火不為之竭火能止水不為之滅也所以
　然者金在其中也夫兊西方之卦有金之氣焉必有
　乾金之象而後澤之為金可見矣水火相息則冝有
　離坎相配之功而此則二女同居是以不為配也二
　女同居睽之象也而此則下離上兊是以不為暌也
　旣不為配又不為暌是以其志不相得而已夫水火
　之相息二女之同居豈能久處而不變乎此卦之所
　以為革也革之言變也合離之一陽去兊之一陰而
　後有乾金之象是金得火而去其頑鑛以成百煉之
　剛也謂之革也不亦冝乎革已日乃孚何謂也曰已
　先儒讀為已事之已近世朱震讀為戊已之已愚讀
　為辰已之已已者巽也在厯為已在易為巽巽已者
　金火同居之位也火盛於離金盛於兊然而不能以
　相革也其在四時五行六律八卦十日十二辰二十
　四象惟巽已之位有金火同居生成之象焉巽於説
　卦為木為風是金火同居而濟之以木與風其從革
　也不約而孚矣巽也者乾之對也巽位東南而乾位
　西北是離之火兊之水革於巽之木而成於乾之金
　也革之六二上六為巽九三九五為乾六二革而應
　於九五上六革而應於九三已日乃孚其斯之謂矣
　六二之辭曰已日乃革之是其證也所以然者巽之
　言入也巽而入之之謂也君子之為政將欲有所革
　命創制移風易俗其必巽而入之民乃孚矣成湯之
　克寛克仁所以彰信於兆民也文王之徽柔懿恭所
　以作孚於萬邦也其巽而入之之謂乎不言巽而言
　已者猶震之稱甲而兊之稱庚也葢必擬諸形容而
　象其物宜乎或曰金生於巽盛於兊吾子以為從革
　於巽則是金旣盛而復反其初乎曰非也金盛於兑
　而戰于乾乾與巽相遇然後火木合而金成器矣從
　革於已不亦宜乎蘇氏曰革不信於革之日而信於
　已革之日此說非是非革令而人不信則令有不從
　不從而强革之亂之所生也盤庚之遷都所以矢言
　籲衆如此之煩者必欲其信而後革之也商君之變
　秦法也猶將徙木以示信而况革之君子不待人信
　而遽革之哉故君子曰革已日乃孚革而信之言久
　而後信也元亨利貞悔亡何謂也曰此與屯之元亨
　利貞象異而指同矣震坤艮坎者所以為屯也離巽
　乾兊者所以為革也乾之象見於三子坤之象備於
　三女屯之所為元亨利貞者也坤之象見於三女乾
　之象備於三子革之所以為元亨利貞者也元亨利
　貞者天地之行四時之序也君子之革令剛柔寛猛
　如天地之行如四時之序寒往則暑來暑往則寒來
　其悔乃亡矣故子曰文明以説大亨以正革而當其
　悔乃亡文明以説者取諸重象也大亨以正者取諸
　四象也文明以説者所以行令也大亨以正者所以
　始終持守之道也夫所謂革者將以舉其偏𥙷其敝
　必有所悔所謂革也革而不當悔滋甚矣革而當其
　悔乃亡是以君子謹慎而不敢輕為也夫子旣釋象
　詞又從而暢之曰天地革而四時成湯武革命順乎
　天而應乎人革之時義大矣哉天地之革寒暑也寒
　暑相革而四時成君子之所以治厯明時者也孔子曰
　政寛則民慢慢則糾之以猛猛則民殘殘則施之以
　寛寛以濟猛猛以濟寛政是以和法天地之革也湯
　之代虐以寛武王之反商政所以順乎天而應乎人
　者亦猶是爾革之時義顧不大哉而世之論者乃以
　革命為受命易姓之事而謂必若湯武乃為順天應
　人使曹操司馬懿等得以藉其口為逆亂之事夫所
　謂革命者變其政令也順乎天者法寒暑之變也應
　乎人者從其所欲而去其所厭也夏商之敝至於桀
　紂極矣桀紂不能革而湯武能革之所以桀紂亡而
　湯武興也如使夏商之季得一賢王能舉偏而補弊
　是亦順乎天而應乎人也而何必湯武也哉故曰伏
　羲神農氏没黃帝堯舜氏作通其變使民不倦彼皆
　以聖繼聖而猶曰通其變云者法有所弊政有所偏
　也天地之運日月星辰之行久而不能无差而况人
　事之推移世道之反復可不觀其弊而救之哉愚惡
　夫世之助亂者每以湯武順天應人為口實故不敢
　不辨
象曰澤中有火革君子以治厯明時
　澤者兊也火者離也澤中有火其氣必變或為温泉
　或為膽水或為丹砂硫黃皆火之所革是以謂之革
　也君子之治厯明時取變革之義而已夫厯聖人所
　以推歩日月星晨之行以驗晦望弦朔以定分至啟
　閉以歸閠餘以正嵗時其始未嘗不精且密行之嵗
　久未嘗无差自黃帝以來至于三代其厯法世變莫
　可考已至漢太初唐大衍皆為後世厯術之宗然未
　數十年悉與躔次不應又從而改之者豈固為巽哉
　天道之行不能无變故也是以聖人上稽天象而治
　厯以明時俯察民情而革命以化俗皆取諸澤火之
　象也
離卦曰革去故也
　革之成卦以水火相革而成其在六爻而革去其故
　為義何則井之革所以去其故穢也金之革所以去
　其故鑛也政之革所以去其故弊也革之言變也尊
　者變法卑者聼焉賢者變禮不肖者從焉是故革之
　諸爻陽為革命之君子陰為革從之小人陽尊而陰
　卑陽貴而陰賤也然而革有四陽二陰初九九四无
　應而在下九三九五有應而在上其皆革命之君子
　乎曰有應者我之革物而物之從革也无應者所以
　革而去之之道也是故初九離也九四兊也離為火
　兊為水冝若從革矣然而其畫皆剛其象皆柔居相
　應之位而无相與之情是則我不能革而物莫我從
　也九三九五乾之六二上六巽也乾為金巽為木一
　剛一柔一健一順二者相得合而為用矣水火伏而
　金木見革之所以為去故也或曰吾子之釋序曰金
　火同居而革其初則水與木也木革而成火水革而
　成金是以為離兊也今乃曰水火伏而金木見夫水
　火旣伏而木不毁何哉曰非此之謂也木者所以為
　火也火旣息矣木焉得存乎所以云爾者金成器而
　用於木然後革之功成矣是故九三有三就之孚九
　五有未占之孚者我之革物也六二有已日革之上
　六有革面之順者物之從革也初九有黃牛之鞏九
　四有改命之孚者言乎所以革之之道也是故木革
　而成火水革而成金卦之所以序也水火伏而金木
　見爻之所以分也革之去故斯其義矣
初九鞏用黃牛之革象曰鞏用黃牛不可以有爲也
　初九離也以陽居剛而在一卦之下上无其應而承於
　六二之巽故曰鞏用黃牛之革黃者中也牛者順也
　革者堅也二為中巽為順為繩故有黃牛之革之象
　離也者火之壯也巽也者金之穉也以金之穉當火
　之壯將无餘藴矣故六二之巽必用黃牛之革以自
　鞏固雖初九炎炎之盛亦無如之何矣所以然者革
　之為道必剛柔寛猛相濟然後民説而從之今初九
　以陽居剛不得中行而體乎炎上是過乎剛者也雖
　承六二而離巽无相與之情譬猶人之革金而遇黃
　牛之革雖嚴刑峻法極其威勢民弗從矣故子曰鞏
　用黃牛不可以有為也遯之六二其體為巽其繇曰
　執之用黃牛之革與此同象
六二已日乃革之征吉无咎象曰已日革之行有嘉也
　六二巽也以陰居柔而在下卦之中應乎九五而承
　於九三二爻皆乾而三又離也故曰已日乃革之巽
　在已位故有已日革之之象已也者木之將廢金之
　方生而火之未盛金火木相得而應乎乾乾也者金
　之精明堅剛純粹者也以將廢之木濟未盛之火革
　方生之金以為精明堅剛純粹之金如是而乃革之
　得其道矣所以然者二五皆得乎中巽而入之故也
　二之於五也未占而孚之五之於二也旣孚而革之
　其有不從乎故曰征吉无咎征猶往也在三與五往
　而革物者也在二與上往而從革者也二往則應乎
　五不往則承乎三三雖乾也而雜乎離則二之往也
　宜矣自二而往至五為乾金革而成器吉又何咎哉
　故子曰已日革之行有嘉也嘉耦曰妃二五之謂矣
九三征㓙貞厲革言三就有孚象曰革言三就又何之
矣
　九三上體為乾下體為離以陽居剛而在下卦之上
　應乎上六而乘六二二爻皆巽也故曰征凶貞厲凡
　易以征為凶者則貞為吉以貞為厲者則征為亨今
　九三之辭兼乎征凶貞厲者何也為其剛而不中又
　在下卦之上故也剛而不中易失之過是故不可以
　征征則有妄動之凶矣然則可以貞固守之而不變
　乎曰不可也窮則變變則通九三上六皆窮而當變
　者也雖欲貞固守之能无厲乎是謂以水濟火以火
　濟火季世之弊皆由此也然則當如之何曰革言三
　就有孚可矣革者變也言者命令告戒之謂也三以
　上為乾巽乾為變巽為命故有革言之象自三至上
　所厯三爻故有三就之象就即也君子之革物有不
　待言而人信之者有言而後人信之者道有升降德
　有隆汙也九三之革不免於言矣至於三就而告戒
　之亦已煩矣然而不可已者必待其孚而後革之也
　此盤庚之三篇所為作歟或曰然則二五之不為革
　言何也曰巽在下則為從命在上則滕口而已夫離
　也者火之盛也巽也者金之生也乾也者金之熟也
　乾巽相得金旣成矣而益之以離是三就而不已矣
　征凶之戒不亦宜乎曰然則三就而不孚如之何曰
　夫民者至愚而不可輕至賤而不可易者所謂三就
　而告戒之者欲其曉然知上之徳意非厲民以自為
　也茍為三就而不孚則吾之所以革之未必當也可
　不深思熟慮必求其當而後革之歟終於不孚而遂
　為之者與未嘗告戒何異也故子曰革言三就又何
　之矣此聖人舍己從人忠厚之至也或曰金之剛者
　百鍊而不變而易之取象止於三就何哉曰井也者
　君子之德也革也者小人之德也君子之德不隨世
　而變故改邑不改井小人之德唯上所化故已日乃
　孚茍為百鍊而不變是則君子之德矣而何革之云
　乎抑猶有説焉金火木相得則雖百鍊而何傷所以
　戒之者金旺而火盛也學者觀其象而玩其辭庶乎
　得之矣
九四悔亡有孚改命吉象曰改命之吉信志也
　九四上體為兊下體亦為兊以陽居柔而在上卦之
　下下无其應而介於九三九五之間二爻皆乾而三
　又離也故曰悔亡有孚改命吉九五革六二者也所
　謂大人虎變是也九二革上六者也所謂君子豹變
　是也九四介於其間獨无所革葢言乎三五所以革
　之之道也九三九五有剛健之才文明之德足以革
　物矣然而不行之以柔不濟之以説未有无悔者也
　是故初九以陽居剛而體乎離係之曰鞏用黃牛明
　其不可以有為也九四剛柔相濟而體乎兊兊正秋
　也萬物之所説也於是係之曰悔亡有孚改命吉明
　其可以有為矣象曰革而當其悔乃亡四之謂也夫
　革也者豈厭故而喜新哉積日累月因循茍且其治
　敎政刑必有偏而不起之處剛柔寛猛必有不得其
　平者也必若九四以聰明果敢之才而濟之以寛和
　仁厚之德其慮之必深其謀之必廣其施設緩急必
　得其宜其斟酌淺深必得其當若是而革人豈有不
　孚者哉在我旣當在彼旣孚以此改命吉何疑矣或
　曰九四无應而言有孚何也曰孚者二與上也孚之
　者五與三也然三五居剛而行剛未必能使之孚所
　以有孚者皆四之功也四在五之下三之上五先得
　之故未占而有孚三後得之故三就而後孚也或曰
　革以金火成卦而九四上下皆兊也其不取諸金以
　為之象何哉曰乾之六爻皆龍也而九三則不取諸
　龍噬嗑六爻皆食也而初上則不取諸食言各有當
　也夫金非火則无以致其用九四下不應初而三五各
　從其配是有兊而无離也有兊而无離則金不從革
　是故不取諸金而取其剛柔相濟以為革物之道不
　亦可乎故子曰改命之吉信志也信而後勞其民
　未信則以為厲已若九四之志則可信矣
九五大人虎變未占有孚象曰大人虎變其文炳也
　九五乾也以陽居剛而在上卦之中應乎六二之巽
　故曰大人虎變虎西方之獸故兑為虎乾亦為虎與
　二卦之為金同也夫虎之所以雄於百獸百獸畏而
　伏之者非直爪牙之利噬齧之貪也其必有以伏之
　矣故龍為仁虎為義傳曰虎不食班恐傷其類此其
　所以為義也是故聖人有取焉夫革之成卦本以火
　革金為義至於九五金成器矣故不取火之克金而
　取諸金之克木也乾為金巽為木乾為變巽為伏變
　於此而伏於彼是虎變之象也孔子曰政者正也子
　率以正孰敢不正又曰子欲善而民善矣是故令之
　從違俗之媺惡在我而已不在民也易曰大人虎變
　未否有孚君子豹變小人革面以九五為虎則知九
　三之為豹也以上六為革面則知六二之爲革心也
　貍變則豹豹變則虎虎之變也文竦而着百獸望而
　畏之知其為虎也不待占决而孚之矣是有以服其
　心故也豹之變也文密而駮逺而望之未必知其為
　豹也是以三就之而後孚也是未有以服其心故也
　所以然者九五剛中而况三之剛過乎中也九五純
　乾而九三之乾雜乎離也乾為大赤離又為赤則其
　變駁而為豹也不亦宜乎故子曰大人虎變其文炳
　也君子豹變其文蔚也炳者明也蔚者茂也或曰然
　則大人革也天下心説而誠服其道可得而聞歟曰
　中而已矣中也者當於人心之所欲也當於人心合
　其所欲宜其未占而孚之也夫九三者豈固違於人
　心咈其所欲而强革之哉葢亦有不得已也子曰君
　子懷德小人懐土君子懷刑小人懷惠是故可與樂
　成難與應始皆小人也彼懷土而不知德懷惠而不
　知刑若政失於猛而革之以寛固宜其恱也若政失
　於寛而革之以猛豈不盡當其心而順其欲也哉漢
　髙祖約法三章而秦民大説者當其心而順其欲也
　盤庚遷都以避災而商民胥怨者違其心而咈其欲
　也由此言之三五之革皆適乎時之宜所以有大人
　君子之辨者九五中正也以位則王也以德則聖也
　九三居下卦之上以位則公也以德則賢也非特如
　此而已也傳曰同言而信信在言前同令而行誠在
　令外記曰有虞氏未施信於民而民信之夏后氏未
　施敬於民而民敬之商人作㑹而民始畔周人作誓
　而民始疑九五九三之辨也孔子將為魯司冦而沈
　猶氏不敢朝飲其羊公慎氏逐其妻慎潰氏徙其族
　者未占而有孚也子産為政於鄭一年而民欲殺之
　三年而民歌詠之三就而後孚也此九五九三之辨
　也
上六君子豹變小人革面征凶居貞吉象曰君子豹變
其文蔚也小人革面順以從君也
　上六巽也以隂居柔而在一卦之上應乎九三而乘
　九五二爻皆乾而三又離也故曰若子豹變小人革
　面陽為君子隂為小人九三之謂君子上六之謂小
　人也正體乾離故有豹變之象上六一卦之上故有
　革面之象革之諸爻皆上行獨上六居卦之窮有反
　面内向之象是以謂之革面也然上六逺三而近五
　五王也三公侯也上之革面也豈能越五以從三乎
　故曰征凶居貞吉上之征也越五以從三是以凶也
　其居貞也逺三而近五是以係之吉也天旡二日民
　旡二王三猶從五而况於上乎故子曰小人革面順
　以從君也革之君也非九五而誰哉頥之六五曰居
　貞之吉順以從上也與此同
序卦曰革物者莫若鼎故受之以鼎
　鼎之成卦革之反也自革之鼎離反居上兊反為巽
　上下相易而成也離為火兊為澤巽為木澤中有火
　其氣必革有不待於人為者是以謂之革革者變化
　之名也木上有火䴡物而着非人所為則不可得而
　見是以謂之鼎鼎者亨飪之器也亨飪之器必以從
　革而後成則鼎之次革宜矣而序曰革物者莫若鼎
　説者曰亨飪之器革生而為熟亦革物之義也夫革
　生而為熟取諸亨飪謂之革物可也方於甄陶冶鑄
　之功則劣矣而謂革物者莫若鼎不已踈乎愚謂金
　火同居革而成器器之大者莫若鼎故以鼎次革也
　或曰聖人立象以盡意革有甄陶之義而象不能具
　何哉曰三女合而坤象着矣坤者土也甄陶之象有
　不備乎書不盡言言不盡意學者深求之而已矣
鼎元吉亨彖曰鼎象也以木巽火亨飪也聖人亨以享
上帝而大亨以養聖賢巽而耳目聰明柔進而上行得
中而應乎剛是以元亨
　下巽上離成卦曰鼎者初為巽二為乾三為兊四為
　離離為火巽為木木上有火鼎之象未備也為其有
　乾兊之象焉乾為金兊為澤金鉄以為器膏澤以實
　之然後火木之用濟矣是以謂之鼎也離文明也巽
　潔齊也㓗齊而文明鼎之義未備也為其有乾兊之
　象焉乾健也兊説也健以為坎説以為和然後㓗齊
　文明之美彰矣故子曰鼎象也以木巽火亨飪也全
　卦之體有鼎之象焉古之為鼎者虛其下而實其中
　耳其傍而覆其鼎聖人作易取以名卦而制器之象
　居然可見矣若夫鼎之取於易易之取於鼎則不可
　得而知也是故革鼎相反而成革有冶鑄之形而鼎
　有亨飪之象或曰革鼎皆以水火金木而成而冶鑄
　亨飪之形初不相逺何自而為革何自而為鼎乎曰
　冶鑄者虛其上而承其下亨飪者虛其下而覆其上
　此革鼎之辨也曰若是則革鼎皆象也夫子不言革
　𧰼獨於鼎言之何也曰革其義也鼎其器也器可以
　𧰼指義不可以𧰼言也革之六爻不指𧰼以斷臧否
　而鼎之六爻即鼎𧰼以辨吉凶也或曰若是則井與
　鼎皆成𧰼之名而井之六爻以井為别夫子不言井
　𧰼獨於鼎言之何也曰井之為𧰼因地而成鼎之為
　𧰼无所待於外也井之為𧰼井與泉而已有有泉而
　无井者有有井而无泉者而鼎之為𧰼有足有腹有
　耳有鉉有葢一物不具則非鼎也六十四卦三百八
　十四爻无非𧰼者聖人舉顯以明微將使學者觸𩔖
　而長之耳是故以水巽水有汲引之𧰼而謂之井以
　木巽火有亨飪之𧰼而謂之鼎易之取𧰼豈一端而
　足哉夫鼎之為器也大其為用也重古者祭祀賔客
　及王公膳羞陳其鼎爼各有等衰周官膳夫王日一
　舉鼎十有二公侯大夫以次降殺故樂正子謂孟子
　前以三鼎後以五鼎是則鼎之道上行而非下濟者
　也潔其器精其物眎其水火之齊亨而熟之以奉其
　上者鼎之道也聖人以此亨飪以享上帝而天下以
　此亨飪以養聖賢斯以為鼎之道而已矣故子曰聖
　人亨以享上帝而大亨以養聖賢養字用去聲讀下
　奉上之義也據文當曰天下亨以養聖賢傳冩者誤
　天為大遂去其下字耳或曰鼎之為養當𬒳天下而
　止於養聖賢耶何其不知鼎之義也記曰君者所養
　也養人者也養人則不足故也聖人之養天下也如
　天地之覆載日月之照臨雨露之滲漉而不言其所
　利故其施也博其濟也衆若取鼎實以養之其與能
　㡬何此齊老人所以知威公之衣食不能徧遺天下
　也或曰舊説以養聖賢與頥卦養賢同義士之賢聖
　者人君得而養之則天下均受其賜矣此又不然聖
　人之養賢也有爵以馭其貴有祿以馭其富德聖則
　位髙功崇則廪厚而區區以鼎實為養者子思之所
　以去魯不能為鼎肉僕僕亟拜者也是非養君子之
　道故也是故鼎之道上行而非下濟者也夫言各有
　條理頥之彖曰天地養萬物聖人養賢以及萬民自
　上施下也此言聖人亨以享上帝而天下亨以養聖
　賢自下奉上也聖人養賢以及萬民如天地之養萬
　物也天下亨以養聖賢如聖人之享帝也義理燦然
　不辨而明矣謂士之賢聖者人君得而養之雖於義
　无害然國之事无大於享帝者盡天下之物不足以
　報焉七日戒三日齋猶惧不敬豈有聖人以此享帝
　而亦以此養士享帝為小而養士為大乎必不然矣
　春秋傳曰天有十日人有十等下所以事上上所以
　供神也焉得一例而言之乎鼎元吉亨何謂也曰巽
　巽也離明也巽而明者取諸人以為善也初六六五
　其體皆巽巽以不賢進而上行至於六五得中而應
　乎剛則天下之賢才皆出而為我用身无過舉而國
　以乂寧元吉而亨斯之謂矣故子曰巽而耳目聰明
　柔進而上行得中而應乎剛是以元亨傳曰管仲善
　制割之隰朋善煎熬之賔胥無善調和之奉而進之
　而君不食則誰能强之是故君子之取於鼎也進德
　修業㴠養其器能以俟上之求則亨飪之義也聖人
　之於鼎取𧰼也任賢使能并謀而兼智以成太平之
　功者則舉而食之之義也元吉而亨不亦宜乎
𧰼曰木上有火鼎君子以正位凝命
　木者巽也火者離也木上有火木生火也炎之以火
　而繼之以薪鼎之𧰼也君子以正位凝命者反革而
　取之也夫革者澤中之金冶鑄而成器也而鼎者亨
　飪之器一成而不變者也方其在革也鼎之反覆不
　可知也及其為鼎矣固當正位而安措之然後可以
　就亨飪之事而革之功以成是故革者所以改命而
　鼎者所以凝命也凝成也有堅凝之意也當革之時
　尊卑貴賤有易位者矣紀綱號令有變常者矣旣革
　之後位不可以不正命不可以不凝貴有常尊賤有
　等威所以正位也不朝行而夕改不始勤而終怠者
　所以凝命也以爻考之革之九五革之六二是已而
　九三為革上六不亦上下易位者乎初九則不可有
　為九四則改命而吉不亦施設變常者乎至鼎則九
　二應於六五為亨九三節於上九為吉若九四下從
　初六則有覆餗之凶斯正位凝命之義也故雜卦曰
　革去故也鼎取新也義亦通矣
雜卦曰鼎取新也
　鼎之為卦以木巽火而成其在六爻以亨飪取新為
　義説者多疑去故取新之義予以冶鑄亨飪辨之則
　渙然氷釋矣何則八珍以為羞五味以為和水泉滑甘
　火齊調適可以薦之鬼神羞之王公矣物或淤之則
　弃而不食焉是故為鼎鑊者必為之時時舉而新之
　所以取其㓗而已矣故曰革去故也鼎取新也去故
　則其下必有所承取新則其上必有所覆二卦之𧰼
　粲然可觀也是故鼎以虛實相對分爻而以所從上
　下為别陽為實陰為虛實者鼎之所亨也虛者人之
　所取也上者舉鉉而羞之者也下者傾覆而竊之者
　也舉鉉而羞之者正也傾覆而竊之者悖矣以初六
　配九四則四為實而初為虚四在上而初在下是謂
　傾覆而竊之也以九二配六五則二為實而五為虛
　二在下而五在上是謂舉鉉而取之者也以九三配
　上九二爻皆實然即其中而論之則三為實而上為
　虛三在下而上在上是以舉鉉而羞之者也是故初
　六顛趾而利於出否九二有實而謹其所之九三雉
　膏而終吉九四覆餗而遂凶六五金鉉以舉其實上
　九玉鉉以節其剛柔取新之義於斯見矣
初六鼎顛趾利出否得妾以其子无咎𧰼曰鼎顛趾未
悖也利出否以從貴也
　初六巽也以陰居剛而在下卦之下應乎九四而承
　於九二二爻皆乾而四又離也故曰鼎顛趾鼎卦反
　覆視之皆有鼎𧰼三陽在中鼎之腹也一陰在下鼎
　之趾也一陰在上鼎之耳也然鼎之足奇耳偶成器
　以初六為耳則具為趾則欠一以六五上九為趾則
　具為耳則餘一一者鼎之鼏也是耳未嘗餘而趾則
　欠也趾欠者或為顛或為折而鼏不具則不可以為
　鼎也是故正定其象而為之鼎焉𥘉六以偶居下有
　顛趾之𧰼也夫趾三而欠一折足之𧰼也趾上而不
　下覆餗之𧰼也不曰折足不曰覆餗而曰顛趾云者
　以其在卦之初鼎於是未有實也未實而顛之是將
　出否而至新也故曰利出否得妾以其子无咎鼎之
　出否而至新則賤妾有子之譬也妾雖賤而所出者
　貴也方鼎之未用塵穢積焉顛而出之潔而亨之取
　其實而已矣豈復計其舊也哉妾之於正分非其𩔖
　也及其去賤而從貴有子以承父則當繫其父矣豈
　以其出於妾而弃其子哉是故出否而熟新則鼎之
　實可食去賤而從貴則妾之子可以用也𥘉六為妾
　九二為子二之辭曰鼎有實是也先王用人或取諸
　負販或取諸徒𨽻用其才德而已豈復問其族𩔖也
　哉孔子曰犁牛之子騂且角雖欲勿用山川其舍諸
　此之謂也故子曰鼎顛趾未悖也利出否以從貴也
　如其旣實而顛之則悖矣此初之所以為无咎與或
　曰初六為妾九二為子其𧰼安取哉曰初六巽也巽
　為長女而在下卦之下謂之賤妾可也歸妹之須亦
　巽𧰼矣自二至四皆體乎乾乾之初索震為長男謂
　之子也不亦宜乎其配在四其子在二焉可誣也哉
　或曰震為足坎為耳今鼎之初六无坎震之𧰼而有
　耳足之辭何也曰易之取𧰼惟變所適夫子則旣言
　之矣彖曰鼎𧰼也取諸成器之𧰼而不取諸八卦之
　𧰼也雜卦又曰鼎取新也取其新則其舊者可忘也
　聖人之言包含萬𧰼酬酢變化无所不該第弗深考
　之耳以仲尼之智三絶韋編猶未敢以為无過有志
　於斯者其可易而讀之哉
九二鼎有實我仇有疾不我能即吉象曰鼎有實慎所
之也我仇有疾終无尤也
　九二乾也以陽居柔而在下卦之中應乎六五而乘
　初六二爻皆巽也故曰鼎有實陽爻而乾體有實其
　中矣居下而得中剛柔之不過得亨飪之宜也故曰
　我仇有疾不我能即吉嘉耦曰妃怨耦曰仇六五者
　二之配也初六者二之仇也初與五皆體巽而從乾
　故也五逺而初近五上而初下二之所患者在初而
　已是以謂之仇也有疾者物或害之也幸其物或害
　之不能即我故二得守其實以應六五之求斯之謂
　吉矣或曰初所比者二耳安得或害之者與曰謂九
　四也四居近君之位不勝其任而覆餗以應初初方
　就四何睱捨之而即二乎此二之所以保其吉也故
　夫士有聰明賢智之才苟不能守之以堅𤼵之以正
　以自䧟於匪人者亦喪之而已矣故子曰鼎有實慎
　所之也我仇有疾終无尤也世之君子可不戒哉
九三鼎耳革其行塞雉膏不食方雨虧悔終吉𧰼曰鼎
耳革失其義也
　九三下體為兊上體亦為兊以陽居剛而在下卦之
　上上无其應而介於二陽之間故曰鼎耳革革變也四體
　離離為火故有耳革之𧰼自二至四皆為鼎腹而著耳
　象者為其純剛而過中居下卦之上兼巽兊以成體也
　耳雖出於鼎而根於腹矣金毗而火烈則鼎耳之革不亦
　宜乎故曰其行塞雉膏不食塞不通也凡物之行也以
　足而鼎之行也以耳耳革則其行塞矣上无正應而
　乘承皆剛故有行塞之𧰼也離為火文明兊為澤故
　有雉膏之𧰼居八珍之一食雉之美者然燥而不澤非所
　以為膏至於膏而不得食焉則耳炎而不可舉故也士之
　才德而不用於時或以剛不容物行塞而不通則鼎耳
　之譬也然上九以玉鉉在上雖鼎耳之革不使之終
　不食焉故曰方雨虧悔終吉方雨者言其膏也虧者言
　其不食也能悔而通之斯可保其終吉矣雨陰陽和
　也九三上无正應而承乘皆剛謂之雨何也曰鼎之世
　正位凝命之時也卑高以陳貴賤位矣雖有過人之才智而
　不敢有争心焉六五在上九二九四上九莫不從之
　九三雖欲勿從不可得也然三之應在上將視上九
　以為去就焉上九所謂玉鉉能節夫剛柔者也今九
　三之才非剛强者之所能容柔弱者之所能制也必
　得如上九者而為之節焉然則始虧而終悔始於不
　食而終於遇雨不亦宜乎雖然上九之玉葢亦難遇
　矣賈誼之徒所以負才挾智而卒以窮死者或由此
　也夫故子曰鼎耳革失其義也亨飪者取其熟而已
　而炎革其耳使不可舉不亦失其義乎義之言宜也
九四鼎折足覆公餗其形渥凶𧰼曰覆公餗信如何也
　九四上體為離下體為乾以陽居柔而在上卦之下
　應乎初六而成六五二爻皆巽也故曰鼎折足三陽
　爻皆為鼎實至四則盈矣四應在初初趾欠一是折
　其足矣方其在初鼎未有實故謂之顛趾及其在四
　鼎實已盈故謂之折足也或曰初於四為正應故不
　可以從其配乎曰鼎有上出之理无下趨之義六五
　君也九四大臣也初六則小人也四居近君之位五
　之所親信也不能守正奉公而下與小人為比是自
　折其足也故曰覆公餗其形渥凶鼎口盈而足折則
　餗之覆也不亦宜乎徂徠曰餗糝也糝覆則不可收
　矣渥沾濡也四乘乎三三體兊為澤四折其足則三
　隨而傾故有覆餗形渥之𧰼朱氏曰鄭康成虞仲翔
　本皆作其刑剭死刑也夫為國大臣受君委任而乃
　背公營私附下罔上懷愛誤國者凶及其身宜矣故
　子曰覆公餗信如何也言守公上之餗而覆之任國
　家之事而敗之信其罪之當如何也又曰德薄而位
　尊智小而謀大力少而任重鮮不及矣言君之于小
　人不可使盈盈必生患若夫君子者則特盈有道矣
六五鼎黃耳金鉉利貞𧰼曰鼎黃耳中以為實也
　六五巽也以陰居剛而在上卦之中應乎九二而乘
　九四二爻皆乾而四又離也故曰鼎黃耳金鉉鼎之
　耳鉉未有不以金而必言黃耳金鉉者黃中色也金
　之正也鼎耳革則鉉不可舉黃之為言耳之未革者
　也亨之得其宜食之得其節故鼎耳黃金鉉可舉矣
　六五九二皆得中行而有乾巽之合黃耳金鉉其斯
　之謂與故曰利貞二以剛上行五以巽而下接君臣
　之道以此為貞則過與不及皆失之矣子曰鼎黃耳
　中以為實也聖人立𧰼以盡意必欲學者深思而後
　得之故三言耳四言足皆錯互其物宜五言黃耳則
　正其𧰼矣初為趾五為耳則三陽爻在中為鼎之實
　不其然乎不其然乎
上九鼎玉鉉大吉无不利𧰼曰玉鉉在上剛柔節也
　上九離也以陽居柔而在上卦之上下无其應而乘
　六五之巽故曰鼎玉鉉金鉉所以舉鼎也玉鉉所以
　調之也學者多不明二爻耳鉉之說六五旣言鉉矣
　上九復曰鉉何耶六陰偶之數曰鉉可矣九奇數也
　亦曰鉉何耶殊不知六五之鉉鼎之耳鉉也上九之
　鉉鼎鼏之鉉也耳鉉偶而鼏鉉奇也耳鉉金而鼏鉉
　玉也玉為鼏鉉者所以示水火之齊而調適之也鼎
　甚炎而鉉可舉者必玉也金則革矣故雖六五之鉉
　可以舉鼎必得上九之鉉以調之然後不失其節焉
　上九下无所比而當六五調鼎之任其伊尹周公之
　謂矣鼎之六爻初為巽二為乾三為兊四為離五為
　巽乾為金兊為金巽亦為金是五爻皆有金𧰼玉於
　上九體離而已離火也金伏而火見非玉鉉其孰能
　舉之乾之三爻皆鼎實也九二者五之配也九四者
　五之隣也皆有以得之矣九三居二陽之間純剛而
　中非六五之所能用也其必尊敬師傅以賢達賢然
　後野无遺材矣故曰大吉无不利若六五之鉉則能
　於九二而不能於九三可以為吉亨而不得為无不
　利也或曰六五中行而上下皆應反不若上九何耶
　六五體柔而用剛上九體剛而用柔體柔而用剛者
　資諸人以成其剛者也必得九二之臣上下相須乃
　克有濟體剛而用柔者足乎已无待於物者也使天
　下之剛者柔者過者不及者皆從我而為之節焉雖
　以九三之行塞而不聼之終廢則上九之功也故子
　曰玉鉉在上剛柔節也孔子曰不得中行而與之必也
　狂狷乎狂者進取狷者有所不為也是二人者皆若
　不足與有為而孔子取之者恃吾有以裁之耳如子
　路之才而行行之色見於顔靣之間非仲尼之門其
　孰能容之然後知上九之為難能也孟子曰金聲也
　者始條理也玉振也者終條理也始條理者智之事
　也終條理者聖之事也孟子取其聲而易取其質其
　揆一也
　
　
　
　
　
　
　周易經傳集解卷二十五
欽定四庫全書
　周易經傳集解卷二十六
　　　　震坎艮震　　　　宋　林栗　撰
　
　
　
　
序卦曰主噐者莫若長子故受之以震震者動也
　震之成卦鼎之變也自鼎之震變下卦巽上卦離而
　成也巽長女也離中女也而震則長男也夫噐之大
　者莫若鼎有是噐必有以主之長女中女皆非主噐
　者也主之者其惟長男乎故夫革有冶鑄之功鼎有
　亨飪之用非震則莫能受之矣是故鼎之初六特著
　其義曰得妾以其子无咎而序則以震繼之明主噐
　之重也天下者大噐也一人元良萬國以正唐虞禪
　夏后殷周繼其此之謂乎或曰唐虞之禪傳諸人也
　而取諸長子何哉曰易者𧰼也𧰼者象此者也謂之
　長子者言其可以長人也其子不足以長人而天下
　之能長人者莫如舜禹謂之長子不亦可乎
震亨震來虩虩笑言啞啞震驚百里不喪匕鬯象曰震
亨震來虩虩恐致福也笑言啞啞後有則也震驚百里
驚逺而懼邇也出可以守宗廟社稷以為祭主也
　下震上震成卦曰震者初為震二為艮三為坎四又
　為震純卦之義也於坎離辨之矣艮止也坎䧟也當
　震之時止者皆動䧟者皆奮是以謂之震也震亨震
　來虩虩笑言啞啞震驚百里不喪七鬯何謂也曰震
　動也起也為雷為龍為足為長子為東方之卦皆亨
　之象也而先儒訓震為懼以為恐懼以致亨則失之
　矣夫動起而謂之震者取諸雷震以為義也而震之
　為懼者因其震驚而取之也震在雷懼在物雷何懼
　之有哉詩云薄言震之莫不震疊是也今直訓震為
　懼而遂言恐懼以致亨則是舎其主而議其賓矣故
　震之諸爻二陽施震者也其四隂逼震者也陽爻言
　震為施震之義隂爻言震為遇震之辭斯兩得之矣
　震來虩虩笑言啞啞為施震者言之也初九是也震
　驚百里不喪七鬯為遇震者言之也六五是也二陽
　莫善於初九四隂莫善於六五故彖𤼵明之諸家解
　此卦惟蘇氏得之其説曰震之為道以威逹德者也
　故可試而不可遂試則養而无窮遂則玩而不明初
　九試而不遂者也以虩虩之震而繼之以啞啞之笑
　明其不常用也惟其不常用故二陽莫敢犯其鋒皆
　以遁避而後免也其所以震物者非以害之欲其恐
　而致福也有則者言其不遂也此論甚當而不喪七
　鬯初无其説七鬯者祭祀之物也七以薦牲而升爼
　鬯以灌地而求神夫臨祭祀事神祗雖當平時猶難
　於无失况夫雷震之威逺及百里孰不忘其故常失
　其所守而乃能周旋於七鬯之事不為震驚所變者
　言其定也故六五之辭曰億无喪有事有事者有事
　於上帝有事于先王也六五剛柔相濟而得乎中行
　故能度緩急之宜審彼已之𫝑雖臨大事遭大變可
　以奉宗廟事神祗而不喪其所守也故子曰震來虩
　虩恐致福也笑言啞啞後有則也震驚百里驚逺而
　懼邇也不喪匕鬯可以守宗廟社稷以為祭主也今
　本衍一出字號不喪匕鬯一自疑出字是鬯字之誤
　耳王弼曰威震百里則可以不喪匕鬯此説非是
象曰洊雷震君子以恐懼修省
　震為雷重震為洊雷天下雷行物與无妄而君子以
　之恐懼修省者詩所謂敬天之怒无敢戱豫論語所
　謂迅雷風烈必變是也古者先雷三日奮木鐸以令
　兆民曰雷將𤼵聲有不戒其容止者生子不備必有
　凶災然則恐懼修省者吉凶與民同患之意也
雜卦曰震起也
　震之為卦以雷之洊至而成其在六爻以震之先後
　為義起猶初也震之初來物莫不作及其洊至則玩
　之矣傳曰一皷作氣再而衰三而竭是故震也者天
　地之始也震之二陽初九為起九四為洊初九有虩
　虩之威而九四有遂泥之困者先後之殊也六二躋
　于九陵六三行而无𤯝者以初九之虩虩也六五以
　徃為厲上六以征為凶者以九四之遂泥也震之為
　起斯其義歟
初九震來虩虩後笑言啞啞吉象曰震來虩虩恐致福
也笑言啞啞後有則也
　初九震以陽居剛而在下卦之下上无其應而承於
　六二之艮故曰震來虩虩後笑言啞啞吉蠅虎謂之
　虩虩之捕蠅悤焉而至震之來也似之啞啞喜笑之
　聲也物得其所則笑言啞啞既震之後似之无虩虩
　之威則物不知畏无啞啞之笑則物不知懐此初九
　之震所以有取於聖人也彖舉其畧爻言其詳所以
　然者初九正而不失其時故也其震物也初无害之
　之心欲其恐而致福也其既震也載笑載言此所以
　為有則也説者乃以為恐懼處震則能保其安裕若
　爾則笑言啞啞義既盡矣何必言後又繫之以吉乎
六二震來厲億喪貝躋于九陵勿逐七日得象曰震來
厲乘剛也
　六二艮也以隂居柔而在下卦之中上无其應而乘
　初九之震故曰震來厲厲危也六二以至柔而乘至
　剛當震之來其危甚矣故曰億喪貝躋于九陵億
　度也躋升也貝資財也陵大阜也二以隂居柔故有
　䘮貝之象艮為山故有躋陵之象六二居中履正度
　震之來必喪其貝故升高以避之初九之震警之而
　已豈利其貝也哉故曰勿逐七日得以明初九之志
　不在於貝也逐則遂喪之矣九陵者艮乘震之象七
　日者隂陽之一復也聖人於陽爻明施震之方於隂
　爻言遇震之道示人著矣故子曰震來厲乘剛也
六三震蘇蘇震行无𤯝象曰震蘇蘇位不當也
　六三上體為坎下體為艮以隂居剛而在下卦之上
　連於初九而承於九四二爻皆震也故曰震蘇蘇震
　行无𤯝兩言震者在初九九四之間也蘇與甦同死
　而復生者謂之蘇初九之來二既避之則三當其震
　居不當位體乎艮坎艮止也坎䧟也止而䧟焉不能
　以自出而震有反生之象是以謂之蘇蘇也三止則
　遇初行則遇四初之震虩虩而不可犯四之震遂泥
　而不足畏是以六三行而无𤯝也故子曰震蘇蘇位
　不當也君子之所以行乎患難威武不能屈者當其位
　而已矣
九四震遂泥象曰震遂泥未光也
　九四上體為震下體亦為震以陽居柔而在上卦之
　下承於六五而乘乎六三二爻皆坎而三又艮也故
　曰震遂泥遂字依荀本作隊音墜泥水土相漸也艮
　為土坎為水故有隊泥之象九四不中不當其位震
　於既震之後震之又震可已而不已䧟於坎艮之中
　是以謂之隊泥也夫震也者天之威也震於此而動
　於彼𤼵越而光明者動靜不失其時也今也極其𫝑
　而反䧟于泥則失其所以為威矣書曰德威惟畏德
　明惟明有德之威使民易避而難犯怒之則懼愛之
　則懐若夫強暴之威使民无所措手足將以窮物而
　不知自窮故六三行而无𤯝六五億而无喪上六有
　言而无咎者為其隊泥而莫之畏也故子曰震隊泥
　未光也震東方也未出乎坎所以為未光歟
六五震往來厲億无喪有事象曰震往來厲危行也其
事在中大无喪也
　六五坎也以隂居剛而在上卦之中下无其應而乘
　九四之震故曰震徃來厲初九之震易避而難犯為
　六二者來則厲徃則安九四之震可已而不已其志
　將有所利焉為六五者往而避之則喪其貝來而乘
　之則逆其鋒往來皆厲則不動而已矣故曰億无喪
　有事六五之遇九四也強弱足以相當不若六二之
　遇初九非其敵也柔得尊位得中而四為之難度已
　之𫝑力足以當之而不至於有喪則固其疆圉靖其
　國家以為民神之主從容堂陛之間㓗其簠簋籩豆
　奉其犧牲粢盛以為宗廟社稷之薦剛不至於犯難
　柔不至於畏人雖九四之強暴莫能加焉此彖之所
　謂可以為祭主者也故子曰震徃來厲危行也其事
　在中大无喪也危在於行則在中為无喪矣師之六
　三曰師或與尸大无功也大无功云者謂有喪也此
　言大无喪者謂有功也不言有功者待其自至耳六
　五之於九四其𫝑雖足以相當然隂之不逮陽必矣
　茍可无喪安能有功左傳所謂彼竭我盈故克之也
　以逸待勞以壯待老以整待亂其有功也不亦宜乎
上六震索索視矍矍征凶震不于其躬于其隣无咎婚
媾有言象曰震索索中未得也雖凶无咎畏隣戒也
　上六艮也以隂居柔而在上卦之上下无其應而連
　於九四之震故曰震索索視矍矍征凶索索氣不充
　也矍矍神不定也艮為止而當震之來處非其位不
　得乎中故有索索矍矍之象然九四之震不足以加
　於六五其能以及上六乎茍征以避之則四將乘虚
　而取其具矣故曰震不于其躬于其鄰无咎躬上六
　也鄰六五也震之來也不於我而於鄰則征而避之
　者過矣上見五之不動以无喪往來而皆厲則亦將
　靜而待之是以為无咎也故曰婚媾有言八純之卦
　上下敵應无相與之義其所稱婚媾者於其本體而
　言之也九四之於六五有婚媾之道而以其威加焉
　故不之與舎而求上六上之與四無相與之義是以
　不免於有言也夫六二六五之於震為近或億无喪
　而有事或億有喪而避之未甞至於顛沛而失㨿也
　六三上六皆逺於震而三至於蘇蘇上至於索索者
　謂其无主於中遇物而自䘮也然初九以其威加於
　六三行而避之則可以无𤯝而九四以其威加於上
　六既不能勝而與之婚媾猶不免於有言明其遂泥
　而喪威之甚也故子曰震索索中未得也雖㓙无咎
　畏隣戒也
　
　
　
　
序卦曰震者動也物不可以終動止之故受之以艮艮
者止也
　艮之成卦震之反也自震之艮二五不動四爻則易而
　成也一陽在二隂之下居非其所欲無動得乎是以
　謂之震也一陽在二隂之上動將何往欲无止得乎
　是以謂之艮也艮者萬物之終而震者萬物之始也
　震反則為艮艮反則為震是故震兼虩虩啞啞之辭
　而艮備時止時行之義震以初九為吉而九四為遂
　泥艮以上九為吉而九三為薫心明震之不可終動
　艮之不可終止也
艮其背不獲其身行其庭不見其人无咎彖曰艮止也
時止則止時行則行動靜不失其時其道光明艮其止
止其所也上下相應不相與也是以下獲其身行其庭不
見其人无咎也
　下艮上艮成卦曰艮者初為艮二為坎三為震四又
　為艮坎北方也震東方也而艮則東北之卦坎之所
　終而震之所始也坎不入乎艮无以成萬物之終震
　不出乎艮无以成萬物之始是故動以靜為本行以
　正為基今夫草木之生人見其條逹茂遂而已不知
　其枝幹節葉已具於根荄脉縷之中其本大者其末
　長其源深者其流逺其積厚者其施博自然之理也
　故曰夫乾其靜也專其動也直是以大生焉夫坤其
　靜也翕其動也闢是以廣生焉然則當艮之時茍不
　能止无以為震動之資矣易曰貞者事之幹也又曰
　終萬物始萬物者莫盛乎艮其此之謂歟故子曰時
　止則止時行則行動靜不失其時其道光明日出乎
　震則光明見矣艮其背不獲其身行其庭不見其人
　无咎何謂也曰艮之三晝一陽在二隂之外其形内
　向有背靣而立之象因而重之則前艮為背而後艮
　為止於其背之象矣故艮之諸爻上九止於九三之
　後艮其背也下无其應不獲其身也庭内外交際之
　地也三四内外之交庭之象也九三為震有反靣外
　向之象而動於羣隂之中是行其庭也上无其應是
　不見其人也夫物近而不相得則凶或害之悔且吝
　今也止於其背而不獲其身可謂近而不相得矣不
　見其人而行其庭可謂或害之者矣然而繫之旡咎
　者何哉艮之時則然也夫艮也者萬物之所成終而
　所成始也使上九艮其背而必獲其身則是與之偕
　止而不知行也九三行其庭而不見其人則是與之
　偕動而不知靜也故夫艮者兼動靜之宜備屈伸之
　理當上九之時可止而不得不止也當九三之時可
　行而不得不行也此所謂其道光明者歟孟子有言
　可以仕則仕可以止則止孔子也或曰二體皆艮也
　反而視之則皆震也何以知上九當止而九三當行
　乎曰上九者艮之終也萬物歸根復命之時也萬物
　歸根復命而一陽之氣已動乎淵泉則九三之象也
　三之為震出乎坎而不待反而後得之矣故上九之
　辭曰敦艮吉九三之辭曰厲薫心明動靜之各有其
　時也君子之道或出或處或黙或語無適無莫惟義
　所在亦若是而已孔子曰㣲子去之箕子為之奴比
　干諫而死商有三仁焉夫比干已死而箕子又為之
　奴可謂艮其背矣而不能止㣲子之勿行是謂不獲
　其身也㣲子去商而歸周可謂行其庭矣而不能使
　箕子之勿留是謂不見其人也三人之行不同而夫
　子同稱之曰仁不敢少貶焉夫有廢必有興有終必
　有始比干之死與箕子之留所以明君臣之義也㣲
　子去之所以明天人之歸存社稷之計也其何咎之
　有哉故子曰艮其背止其所也上下敵應不相與也
　是以不獲其身行其庭不見其人无咎也艮其背誤
　作艮其止當依上文讀之古者背比字通用比字訛
　為止耳背者與人相違之地北者幽隂之所當此而
　不止則是失道而𡨕行也夫八重卦皆敵應不相與
　而獨言於艮者謂其以止為義則无復相與之意矣
　然則不獲其身不見其人而可以咎之哉書曰自靖
　人自献于先王我不顧行遯此之謂也
𧰼曰兼山艮君子以思不出其位
　艮為山重卦為兼山但取山象艮止之義備矣而取
　諸兼山者明尊卑小大各有其位介辨而可不亂也
　自天子至于庻人守其位則安出其位則悖是以君
　子思而不出也君止於仁臣止於忠父止於慈子止
　於孝上不偪下下不僣上尊者制其略卑者治其詳
　皆不出其位之義也
雜卦曰艮止也
　艮之為卦以物之終始而成其在六爻以時止則止
　為義今夫動者未甞无止止者末嘗无動然天為動
　地為止何也以其常者言之也人受天地之中以生
　參乎髙厚之際忽焉而動倐焉而止不可以一端而
　蔽之欲言動靜屈伸之理莫若近取諸身矣是以艮
　之為爻分配人之一身人之一身動靜之機外繫乎
　足内繫乎心初六艮也足之位也六四艮也心之位
　也心與足動則身欲止不可得矣心與足止則身欲
　動不可得矣然心止則足止矣心止而足不止則其
　動未可知也故六四言艮其身而初六但言艮其趾
　而已易惟咸艮二卦純取於身咸之諸爻感應以相
　與而艮之諸爻敵應不相與然皆可以取譬於身何
　也咸者感也感其心然後能感人也艮者止也止其
　心然後能止其身也是故以體分爻然後有以見心
　之所在心不可見則咸艮之義廢矣咸之九四心之
　所在也故曰朋從爾思思者心之用也艮之六四心
　之所在也故曰艮其身揔言身者心為之君也咸之
　彖曰聖人感人心而天下和平艮之大象曰君子以
　思不出其征皆所以𤼵明其義也若夫六二之艮其
　腓九三之艮其限六五之艮其輔皆取象於身以明
　心之所在也自趾而上之至五為輔矣則上之為顛
　可知也不取諸顛而言敦艮者㣲其顯而闡其幽也
　或曰序卦震動艮止也雜卦震起艮止也二者之義
　有以異乎曰動止言其性也起止言其時也性也者
　靜躁之謂也時也者始終之謂也要其歸趣則一而
　已
初六艮其趾无咎利永貞象曰艮其趾未失正也
　初六艮也以隂居剛而在下卦之下上无其應而承
　於六二之坎故曰艮其趾趾也者體之至卑也初居
　下而其數偶故有趾之象焉艮其趾則不行矣又何
　咎之有哉(缺/)　　　　　　　心而艮其趾心茍欲
　動非趾之能禁也所謂繫焉而止者歟故曰利永貞
　貞猶固也永以為貞斯為善矣子曰艮其趾末失正
　也未之為言不保其往云爾咸言拇艮言趾象其物
　冝也
六二艮其腓不拯其隨其心不快象曰不拯其隨未退
聽也
　六二坎也以隂居柔而在下卦之中上无其應而承
　於九三之震故曰艮其腓腓腨肉下體之中也二居
　中而數偶故有腓之𧰼焉腓塊然无能為者也不艮
　其趾而艮其腓趾茍欲動非腓之所能禁也故曰不
　拯其隨其心不快坎為䧟故有不拯之𧰼為憂為心
　病故有不快之象夫趾者腓之所隨也咸之九三曰
　咸其股執其隨服之所隨者腓也故咸之隨為腓艮
　六二艮其腓不拯其隨腓之所隨者趾也故艮之隨
　為趾趾動而腓不能禁趾䧟而腓不能拯其心安得
　而快乎故子曰不拯其隨未退聴也坎為耳故有聴
　象六二止之不得其所欲其退聴不亦難乎
九三艮其限列其夤厲薫心象曰艮其限危薫心也
　九三上體為震下體亦為震以陽居剛而在下卦之
　上上无其應而介於六二六四之間二爻皆坎而四
　又艮也故曰艮其限限腰也帶之所限也上下二體
　於此乎分是以謂之限也九三上下之交其數竒其
　體震反復皆動故有限之象焉限也者當吐納呼吸之
　衝繫俯仰屈伸之節而下可以形格𫝑禁者也故列
　其夤厲薫心列字依葢本作裂裂絶也夤膂也薫蒸
　也裂其夤者其氣勿亂而絶其膂也薫其心者其氣
　鬰蒸而病其心也内不艮其心外不艮其趾而艮諸
　腰限之間𫝑不能止則將裂絶其膂而危病其心非
　直不快而已故子曰艮其限危薫心也朱氏按古本
　薫或作動今兩存之艮之諸爻惟九三不雜於柔此
　彖之所謂時行則行者也施艮於此宜其危哉
六四艮其身无咎象曰艮其身止諸躬也
　六四上體為艮下體為坎以隂居柔而在上卦之下
　下无其應而連於上九乗乎九三二爻皆震也故曰
　艮其身身也者四肢百體之總名也四肢百體合為
　一身而聽命於心心也者身之主也虚其中而為之
　宰也下三爻施艮於一體猶不能禁而此獨能艮其
　身者以心之所在故也二言不快三言薫心者互𤼵
　其辭也四居上體之下隂畫為虚故有心之象焉艮
　為止震為動以靜制動是以謂之艮其身也止之於
　心則手足耳目无敢不聽夫何咎之有哉故子曰艮
　其身止諸躬也不言身而言躬者身猶伸也躬猶恭
　也身之所恭其當心之處乎或曰子以六四隂畫虚
　故有虚中之象咸之九四則剛實為也亦謂之心何
　哉曰咸者感也心之動也艮者止也心之靜也靜則
　為虚動則為實聖人豈苟云乎哉易曰无思也无為
　也寂然不動艮之心也感而遂通天下之故則咸之
　九四當之矣
六五艮其輔言有序悔亡象曰艮其輔以中正也
　六五艮也以隂居剛而在上卦之中下无其應而承
　上九之震故曰艮其輔輔口車也虚其中以為出納
　者也五居上卦之中隂畫為虚故有輔之象焉咸之
　輔在上而艮之輔在五則取其虚而已矣輔也者飲
　食之所自入言語之所由出也飲食以養其身言語
　以道其意未有能絶之者也然則艮其輔云者豈將
　緘塞之而已平謹其言語節其飲食斯之謂艮矣故
　曰言有序悔亡時然後言則不失其序而悔可亡也
　夫艮之言止也以隂居剛不純乎靜是以有悔動靜
　語黙不失其時是以悔亡也故子曰艮其輔以中正
　也以六居五非艮之正其以中為正者與是故六四
　可以為心而不可以為輔六五可以為輔而不可以
　為心亦象其物宜也體有動靜而心有不動者存此
　四之所以无咎而五之所以悔七者歟
上九敦艮吉象曰敦艮之吉以厚終也
　上九震也以陽居柔而在上卦之上下无其應而乘
　六五之艮故曰敦艮敦厚也益也艮之至也臨之上
　六以益於六五為敦臨復之六五以益於六四為敦
　復今艮之上九次乎六五剛柔殊惟而謂之敦艮何
　也曰取諸重卦而係之猶震之九四因初九之震而
　有遂泥之𧰼也九三既已艮矣上九又從而益之彖
　之所謂艮其背不獲其身者也謂之敦艮不亦宜乎
　或曰子之言𧰼初六六四艮也九三上九震也而易
　之何哉曰重卦六爻无非艮也初六六四司艮之權
　而所以艮者九三上九也非艮乎隂艮乎陽也艮三
　索而得男雖含震動之𧰼而當歸根復命之時止之
　又止乃其所也故曰吉子曰敦艮之吉以厚終也夫
　物不可以終動亦不可以終止故艮次震漸坎艮明
　屈信動靜猶寒暑之相推也上九艮之終終則變矣
　而繫之敦艮矣夫子又繼之以厚終之辭何也曰震
　以初九為先而九四為後艮以上九為後而九三為
　先自下而上自然之序也然艮之先者其震亦先艮
　之後者其震亦後自然之理也上九方艮而九三已
　震則上之成終而三之成始也時止則止時行則行
　方其止也惟患其不固也及其動也惟患其不亟也
　故止則如山而動則如雷易之道也三在群隂之中
　而上下皆震其動也孰能禦之矣上九之以厚終也
　不亦善乎
　
　
　
　
　
　
　
　
　
　
　
　周易經傳集解卷二十六
欽定四庫全書
　周易經傳集解卷二十七
　　　　巽離坎艮　　　　　宋　林栗　撰
　
　
　
　
序卦曰艮者止也物不可以終止故受之以漸漸者進
也
　漸之成卦艮之變也自艮之漸變六五一爻而成也
　夫艮之所以為艮者上下敵應不相與也變其一爻
　則二五相應雖欲止焉不可得矣然下艮上巽艮為
　少男巽為長女長女而從少男人情之所醜長少之
　所難也是故欲止則不能欲進則不可是以為之漸
　也夫君子之窮通如四時之序時止則止時行則行
　既出乎艮可以行矣而猶漸云者君子之仕猶女子
　之嫁也非其配不合非其交不親色斯舉矣翔而後
　集此漸之所以次艮也
漸女歸吉利貞彖曰漸之進也女歸吉也進得位往有
功也進以正可以正邦也其位剛得中也止而巽動不
窮也
　下艮上巽成卦曰漸者初為艮二為坎三為離四為
　巽艮少男坎中男離中女巽長女覆而取之有震兊
　焉震長男兊少女六子之象備矣方其為艮也四象
　八卦上下反覆不出乎三陽之中自艮而漸所變者
　一畫耳而下之三爻有艮坎震上之三爻有巽離兊
　六子相遇有婚媾之𧰼然而二五之外爻位皆不相
　應五近乎四二近乎三又有害之者焉是故可以漸
　進而未可以遽行也故子曰漸漸進也今本下漸字
　作之非也夫子葢釋漸者漸進之義後人傳冩務從
　簡便故於漸字加二遂訛為之字耳漸女歸吉利貞
　何謂也曰非其配不合非其交不親納采問名納吉
　請期至于親迎而後禮成女之歸如是則吉也夫豈
　惟女之吉哉取之者吉矣在卦自二至五皆有坎離
　之體而離上坎下有未濟之象焉葢其進以漸而不
　可以茍合故也以此為貞不亦利乎故子曰進得位
　往有功也進以正可以正邦也其位剛得中也止而
　巽動不窮也自艮之漸變九居五是進而得位也九
　居尊位六二應之始雖未合終莫能勝是往而有功
　也以六居二不係於三是進以正也九五君也六二
　臣也君臣皆正則天下莫敢不正矣是可以正邦也
　其位剛得中也者明三四之非正也止而巽動不窮
　也者明漸之為卦本取漸進之義而下艮上巽艮止
　也巽巽也能止而巽所以能動而不窮也君子定其
　交而後求其進銳者其退速斯之謂矣
象曰山上有木漸君子以居賢德善俗
　山者艮也木者巽也山上有木因山以為高積日累
　月以至高大漸之象也君子觀于漸之象賢德之與
　居善俗之與鄰薰蒸漸漬習與性成道德日隆學問
　日益由漸以成之也荀卿所謂蓬生麻中不扶自直
　孟軻所謂引而置之莊嶽之間數年雖日撻而求其
　楚也不可得矣董仲舒所謂積善在身猶長日加益
　而人不知也其皆漸之義乎
雜卦曰漸女歸待男行也
　漸之成卦以少男長女而成其在六爻以女歸待男
　為義何則女子從人者也以茍合者必以茍離以禮
　始者必以禮終故待男而行者女歸之吉也然待男
　而後行則女之未歸者也女之未歸有其志而无其
　事不足以充六爻之義故取諸物之漸者以况焉鴻
　者隨陽之鳥其飛也不决起直上必以漸而致高或
　深乎水或遵乎陸或冲乎天非其往不往非其居不
　居其至有時其行有序物之漸也者宜莫如之故漸
　諸爻皆取諸鴻以為諸象而九三九五有婦孕不育
　之辭凡以明女歸之義而已矣初六六二鴻之在水
　也九三六四鴻之在陸也九五上九鴻之在天也爻
　有動靜位有顯晦隨其所居有吉凶悔吝之象也
初六鴻漸于干小子厲有言无咎𧰼曰小子之厲義无
咎也
　初六艮也以隂居剛而在下卦之下上无其應而承
　於六二之坎故曰鴻漸于干干水湄也坎為水故初
　有水湄之象所貴乎鴻者謂其高飛逺舉出乎物外
　也漸于水湄則非其所處矣以其居不當位而所處
　至卑故有漸于之象焉詩所謂鴻飛遵渚是也陽為
　動隂為靜陽為顯隂為晦動靜者言乎其出處也顯
　晦者言乎其逺近也初六以隂居剛其爻靜則以處
　為事者也其位顯則雖處而近乎人矣是以有漸干
　之象也君子窮而在下以全身逺害為貴漸于干渚
　以求稻粱則禍之近也故曰小子厲有言无咎艮為
　少男故有小子之象小子者卑小之稱也身卑而位
　小志逺而心危雖未免有言而終於无咎也其不免
　於有言何哉曰初應在四四坎巽而兊之上之也兊
　艮為配而坎巽應焉兊為口是以不免於有言而一
　爻皆隂无相與之意是以終於无咎也故子曰小子
　之厲義无咎也
六二鴻漸于磐飲食衎衎吉象曰飲食衎衎不素飽也
　六二坎也以隂居柔而在下卦之中應乎九五而承
　於九三二爻皆離而三又震也故曰鴻漸于磐磐大
　石也初體艮艮為石故二有漸磐之象焉然二體坎
　居中坎為水則所謂磐者水中之石也其爻靜其位
　晦處而逺乎人是以有漸磐之象也故曰飲食衎衎
　吉坎為飲離為食六二中正而有應在上是以飲食
　衎衎然也鴻在水湄則有辟害之畏在水中則有謀
　食之難然君子愛身而樂其道雖簞食瓢飲朝夕不
　給而有衎衎自得之貎焉斯之謂吉也或曰六二居
　中而有九五之應是得時而遇主也取諸漸磐母乃
　非君子之志歟天下有道賢不家食所謂飲食衎衎
　者豈非君臣宴樂之象而吾子以為簞食瓢飲何其
　戾哉曰漸之言進也有漸進之義而未可以遽行也
　二應在五而近乎三三亦離也而有震焉急於進剛
　為三之從矣漸至於五君臣乃遇而六二之時以有
　宴樂之象烏在其三歳而不孕乎所為㓗身振羽志
　在雲霄而不離乎磐石者以三之非其配也為其體
　坎而在中離人而五獨網羅矰繳之患不至是以知
　其吉矣故子曰飲食衎衎不素飽也素猶常也言君
　子雖不常飽而不改其衎衎之樂也伐檀之詩曰彼
　君子兮不素餐兮與此同義葢言小人无功受禄而
　君子朝不謀夕也釋者以素餐為空餐失其訓話矣
　或曰子以艮為磐石而屯之初六謂震為磐石何也
　曰艮為石而在坎水之中是以謂之磐矣若夫屯之
　初六雖體乎震而在三隂之下猶未離乎艮也取諸
　磐桓不亦宜乎
九三鴻漸于陸夫征不復婦孕不育凶利禦冦象曰夫
征不復離群醜也婦孕不育失其道也利用禦冦順相
保也
　九三上體為離下體為震以陽居剛而在下卦之上
　上无其應而承於六四四坎巽也故曰鴻漸于陸陸
　平原也離為麗震為大塗故有漸陸之象焉鴻上不
　在天下不在水而漸於平陸其近禍也莫此為甚詩
　所為鴻飛遵陸是也九三以陽居剛而在於人位其
　爻動其位顯出而近人是以有漸陸之象也故曰夫
　征不復婦孕不育凶夫謂三也三本非四之夫也婦
　謂四也四本非三之婦也三征以求四故離群而獨
　往遵陸而忘反四下而比三故失其道而從人孕而
　不育何謂離群曰夫鴻群飛以避禍者也三剛而不
　中上无其應見利而不思害離下體而進乎上是離
　其群醜也自初至三有坎艮震之象焉艮止于干坎
　止于磐而震獨上行是以謂之離群也何謂失道曰
　夫鴻自下而升高者也四柔而不中无其應見得而
　不思義捨逺舉而趍下流是失其道也自四至上有
　巽離兊之象焉離漸于陵兊漸於逵而巽獨下比是
　以謂之失道也是故見三之征而不見其福見四之
　孕而不見其有是凶不亦冝乎故子曰夫征不復離
　群醜也婦孕不育失其道也然漸上有二陽下有二
　隂三四介于其間而上下无應雖非其配而兩窮相
　保以禦外患則庶乎其可也故曰利用禦冦順相保
　也或曰然則君子之至於此也亦可以非配而合乎
　曰非也合以孕則凶合以禦冦則利言同患相濟者
　也夫同舟遇風則胡越相救如左右手豈必其婚合
　然後為之謀哉
六四鴻漸于木或得其桷无咎象曰或得其桷順以巽
也
　六四上體為巽下體為坎以隂居柔而在上卦之下
　下无其應而介於三五之間二爻皆離而三又震也
　故曰鴻漸于木或得其桷鴻之在水也去人之逺莫
　如磐其在陸也去人之逺莫如木漸于木者將以逺
　舉也鴻其足蹼艱於挃枝漸于木非其所安也巽為
　木坎為險離為䴡故有漸木之象焉桷榱椽也木之
　平柯有桷象焉故亦謂之桷漸于木者將以升也得
　其桷者將以棲也六四上下之爻而離乎人位其爻
　靜其位晦處而逹乎人或得木而將升或得桷而將
　棲非衆目之所覩是以惑之也故曰无咎夫所或於
　四者非以其乗三歟以坎則有配離之志以巽則有
　從震之情然漸自下而升高既已承乎九五矣豈將
　舎五而下比乎哉所為巽以從之者葢亦有待而後
　升如鴻漸木而或得其桷以為棲託之資也豈其得
　桷而遂无逺舉之志乎是故三言其不育四言其无
　咎吉凶无常唯人所召耳所以然者上下之交進退
　之位也乾之九四或躍在淵无咎子曰九四重剛而
　不中上不在天下不在田中不在人故或之或之者
　疑之也故无咎今漸之稱鴻猶乾之稱龍也龍以
　喻大人鴻以喻君子若夫自下而升以時而動則鴻
　之與龍皆然矣夫龍變化不測升降自如至於三四
　猶有危矣之象而况於鴻乎鴻之所以異於龍者龍
　之潜躍變象易形不可得而覩而鴻擇地以為安合
　𩔖以為固辟害而趨利去寒而就温故有網羅矰繳
　之虞此則大人君子之辨也由是言之進退之間危
　疑之際君子處之蓋亦難矣非順與巽其能免乎故
　子曰或得其桷順以巽也巽言其體順言其爻位也
九五鴻漸于陵婦三歳不孕終莫之勝吉𧰼曰終莫之
勝吉得所願也
　九五體也以陽居剛而在上卦之中應乎六二而乘
　乎六四二爻皆坎而四又巽也故曰鴻漸于陵陵山
　之高者爾雅大阜曰陵易凢言高者必曰陵也詩云
　謂山葢卑為岡為陵民之訛言寧莫之懲是也離為
　飛鳥巽為高故有漸陵之象鴻自木漸陵雖去人未
　逺然形高而𫝑峻將奮迅於雲霄之上矣五居天位
　其爻動其位顯出而近乎人是以謂之漸陵也故曰
　婦三歳不孕終莫之勝吉婦謂二也自二至五所歴
　三爻三歳也二五相應而隔於三四以漸而進焉是
　以三歳而不孕也然二居中守正以待其配雖以九
　三之雄暴莫能勝焉至是乃與五合得其所願吉可
　知矣此象之所謂女歸吉而雜卦之所謂待男行者
　也故子曰終莫之勝吉得所願也或曰屯之二五十
　年乃字而漸之二五三歳不孕其相去也皆以三爻
　其居位也皆以中正然其歳數之不同何也曰屯者
　難也剛柔始交而難生至於反常而後字是以有十
　年之淹也漸者進也剛柔相待而後進得其婚媾而
　遂行至于三歳亦云久矣豈難屯之比乎
上九鴻漸于逵其羽可用為儀吉象曰其羽可用為儀
吉不可亂也
　上九兊也以陽居柔而在上卦之上下无其應而乗
　乎九五之離故曰鴻漸于逵逵雲路也爾雅九逹謂
　之逵此所謂鴻飛𡨕𡨕弋人何慕者也舊本作陸非
　是安定胡氏正之伊川程氏曰相沿以陸為逵義或
　然矣學者尚多疑之愚為質驗以實其說漸諸爻辭
　大率皆恊音韻陸當為逵信矣鴻以漸至高豈有上
　九而反在陸乎使鴻上于陸而蔑冲天之舉則亦无
　取於鴻矣况九三之象已為陸乎九居上卦之極其
　爻動其位晦出而逺乎人是以有雲逵之象也離為
　飛鳥兊為正秋鴻之逺舉適其時物矣漢人之歌曰
　鴻鵠高飛一舉千里羽翼已就横絶四海雖有矰􁁂
　尚安所施其是之謂乎故曰其羽可用為儀吉羽之
　言飛也鴻之飛也其進有漸可以為賓主揖遜之儀
　其羣有序可以為長少先後之儀君子於是取則不
　亦可乎是以係之吉也説者乃謂鴻之羽翎毛質雖
　卷舒参差不齊而終不至亂又曰峨峨清逺其儀可
　貴若此則羽毛之𩔖何獨不然而必鴻之云乎故子
　曰其羽可用為儀吉不可亂也言其進有漸其羣有
　序整齊而不可亂此則君子之所貴也若以羽直為
　羽不取飛翔之義則史稱鴻毛之遇順風亦毛而己
　矣豈不謬哉或曰子謂漸之鴻與乾之龍相若也乾
　至上九而有亢龍之悔漸至上九有吉而无凶是則
　龍之神變反不及於鴻耶曰乾之六爻四象八卦也
　非乾也始終行健能無亢乎漸之六爻備四時六子
　之象初為艮二為坎三為震自少至長則陽升之序
　也四為巽五為離上為兑由長至少則柔進而上行
　位愈髙而心愈小此行之有鴻漸之吉而無亢龍之
　悔不亦可乎若夫飛鳥遺之音上逆而下順則小過
　之象備矣
　
　
　
　
序封曰漸者進也進必有所歸故受之以歸妹
　歸妹成卦漸之反也自漸而歸妹艮反為震巽反為
　兊上下相易而成也婦人謂嫁曰歸妹者少女之稱
　也女長而男少男下女止而巽有漸進之象而未得
　其所歸也男長而女少女從男説以動有必歸之理
　也以九居五以六居二上下之情不交是以謂之漸
　也以六居五以九居二則上下交矣是以謂之歸妹
　也夫豈特人情慕少而已哉葢亦取其㓗貞而待禮
　之義也詩云有齊季女夫齊精一而專矣
歸妹征凶无攸利彖曰歸妹天地之大義也天地不交
而萬物不興歸妹人之終始也說以動所歸妹也征凶
位不當也无攸利柔乗剛也
　下兊上震成卦曰歸妹者初為兊二為離三為坎四
　為震覆而取之有艮巽焉六子之象備矣漸歸二卦
　皆有六子之象彼為漸此為歸者非以其離下坎上
　有既濟之象而九二六五有交泰之道乎故子曰歸
　妹天地之大義也天地不交而萬物不興也夫謂之
　婦足矣而必係之妹者主乎震兊故也咸以二少為
　感然艮位東北而兊位乎西非其正也恒以二長為
　久然震巽同位乎東南亦非其正也既濟以二中為
　定然陽居朔易而隂主南訛亦非其正也乃若歸妹
　震上而兊下震長而兊少以位言之則震東而兑西
　以時言之則震春而兊秋是隂陽之所以闔闢萬物
　之所以生成也以人情言之則男三十而娶女二十
　而嫁以人倫言之則男位乎外女位乎内是夫婦之
　所以和平嗣續之所以蕃衍也故夫歸妹下兑上震
　既明天地之交又得隂陽之正葢備咸怕既濟之義
　也故子曰歸妹人之終始也說以動所歸妹也夫少
　女而歸長男此其所以相終始之道也與或曰二長
　二少不能以相終始乎曰此聖人因人之情而曲為
　之防也婦人中年色衰而男子壯乃有室故三十而
　娶二十而嫁其尊貴者又有娣媵以從之欲其夫婦
　長久而不相弃背也故象曰君子以永終如敝雜卦
　亦曰歸妹女之終也説者少之情動者男之志説以
　動故知其所歸必少女也女言少則男長可知矣若
　咸以二少怕以二長則不言其少長也或曰然則大
　過之象曰老夫女妻過以相與其謂之過何也曰在
　禮七十然後稱老七十而得女妻謂之過也不亦可
　乎若歸妹長男少女則夫婦之常也歸妹之義若是
　其大而彖言征凶无攸利何也謂六三上六也夫歸
　妹之為言得其所歸也得其所歸不可以復征矣在
　卦九二六五所謂得其所歸者與過是而征則失之
　矣三上二爻皆一卦之上而以六居之上下无應欲
　往何之乎此其所以係之征凶也九二陽爻而六三
　乘之六五陽位而上六乘之非其所㨿矣此其所以
　係之无攸利也故子曰征凶位不當也无攸利柔乘
　剛也今之學者多不研䆒經㫖苐見征凶无攸利之
　辭便指為滛醜之卦倘微夫子𤼵明其彖何以知歸
　妹為天地之大義乎
象曰澤上有雷歸妹君子以永終知敝
　澤者兑也雷者震也雷動於澤上澤而說從之歸妹
　之象也夫澤從雷以興雲雨豈一而足哉故女歸而
　從以娣媵應其象矣君子觀此以永終知敝者知夫
　有盛必有衰有壯必有老及其盛時汲引善𩔖以聚
　於王朝布於列位左右前後侍御僕從罔匪正人以
　旦夕丞弼厥辟不使小人得而間之所以為永終之
　圖也
雜卦曰歸妹女之終也
　歸妹之象以長男少女而成其在六爻以女之終始
　為義何則夫婦之道所以繼先代傳後世以為宗廟
　社稷之主子孫无替者也然而華落色衰則有相
　弃背者矣情暌義絶則有相乖離者矣是以聖人制
　禮三十而娶二十而嫁有國之君一娶九女同姓之國
　以娣姪從所以廣嗣續之原固婚姻之義也是故名
　其卦曰歸妹而係其爻以妹媵之事焉妹之言少也
　對夫而言則妹為少妻對嫡而言則妹為娣也娣也
　者所以佐嫡也不謂之妾而謂之娣者謂其貴而且
　少也娣賢而美則嫡之所為可以無過妹雖有寵不
　敢以先之然後小君之位可以長保也滛妬之女棄
　姊而用湏畏娣之分其寵也華落色衰情暌義絶則
　弃之如敝屣耳天下多美婦人其何寵之能專聖人
　之為是卦也豈直為男女之事哉所以為事君之戒
　也是以歸妹諸爻陽為貴隂為賤貴者娣也賤者湏
　也初九有能履之吉九二有能視之利九四有遲歸
　之待六五有幾望之吉者其所與歸者娣也六三有
　反歸之耻上六有无實之羞者其所與歸者湏也此
　虞邱子之所以見誚於樊姬歟漢明德馬皇后接待
　同列先人後已薦逹左右惟恐不及由此見寵正位
　中宮及後无子保育孝章過於所生福禄終始聲流
　无窮女之終也其斯之謂歟
初九歸妹以娣跛能履征吉象曰歸妹以娣以恒也跛
能履吉相承也
　初九兑也以陽居剛而在下卦之下上无其應而承
　於九二之離故曰歸妹以娣兑少女離中女以兑承
　離故有娣之象焉兑又為妾故也故曰跛能履征吉
　陽為行隂為止陽為強隂為弱以九居二則非純剛
　者其衍跛矣然而能履者以初九之相承也或曰兑
　為毁折而謂之能履何哉曰豈惟兑哉非乾與震皆
　无能履之象矣初九純剛而居下一索而得男故有
　震之象焉是以謂之能履也豈專取於兑哉夫跛者
　不自履而資人以為行眇者不自視而假人以為明
　如是而征宜其吉矣故子曰歸妹以娣以怕也跛能
　履吉相承也以猶用也怕猶乆也女歸而用娣所以
　為長久之道與
九二𦕈能視利幽人之貞象曰利幽人之貞未變常也
　九二離也以陽居柔而在下卦之中應乎六五而承
　於六三二爻皆坎而三又巽也故曰𦕈能視巽長女
　離中女以離承巽亦娣之象也巽為多白眼故有𦕈
　象離為明目故有能視之象六三隂柔不當其位可
　謂𦕈其目矣其所以能視者以九二之相承也故曰
　利幽人之貞幽人者詩之所謂窈窕淑女靜退而不
　爭者也九二上有六五離坎相配之象而承於六三
　甘為之下以離婁之明代𦕈者之視安其位而不去
　斯可謂之幽人矣所以然者貴有常尊賤有等威以
　此為貞不亦利乎語所謂知其命有貴賤能盡其心
　者斯之謂也故子曰利幽人之貞未變常也變其常
　則應於六五文采著見非復幽人之貞矣
六三歸妹以湏反歸以娣象曰歸妹以湏未當也
　六三上體為坎下體為巽以隂居剛而在下卦之上
　上无其應而承於九四四離震也故曰歸妹以湏湏
　賤妾也天官書湏女四星賤妾之稱歸妹而以湏者
　自以為能而棄其娣也離中而巽長非其娣也故有
　湏之象焉離為目震為足目之明自以為能視足之
　強自以為能履則其棄娣而用湏也不亦宜乎坎者
　離之反也巽者震之反也則湏之不反可知矣然四
　不中不當其位所為棄娣而用湏者將以固六五之
　寵也而九二是其正應又有初九為之娣焉則四將
　見黜而後知其敝也故曰反歸以娣反歸者再適也
　九四上體為震下體為離是以有再適之象焉再適
　而後知用娣者懲前之自用也四與初應初為兑四
　為離則初九者於四亦為娣矣始以強明自任故棄
　娣而用湏既黜而知非然後反歸而以娣也所以然
　者四反而成離故也人誰无過過而能改善莫大焉
　自非體乎離明之象安能知過而改之故子曰歸妹
　以湏未當也謂其反歸而以娣故於其用湏也係之
　以未當之辭詩云江有汜之子歸不我以不我以其
　後也悔斯之謂矣
九四歸妹愆期遲歸有時象曰愆期之志有待而行也
　九四上體為震下體為離以陽居柔而在土卦之下
　下无其應而承於六五之坎故曰歸妹愆期愆期者
　所以待同姓之媵也或曰媵之㓜者待年于父母之
　國所以愆期也九四之於六五離坎相配可以歸矣
　而无其娣故有愆期之象焉四應在初初為兑四為
　離是其娣矣逺而不相應是以至於愆期也然天子
　之后諸侯之夫人非娣不行九四近於君矣豈其獨
　行而見納哉故曰遲歸有時時當依下文作待音義
　又云待一作時恐皆誤也夫所以遲遲其歸者豈非
　有待而後行耶然吉凶无常惟人所召故六三言其
　以湏而反歸九四言其遲歸而有待也所以然者三
　四上下之交進退之位三為坎而又為巽四為震而
　又為離是以二爻皆言歸妹而又有反歸遲歸之文
　使之擇而處之耳后妃夫人于歸有期而娣媵不至
　智者則寧於遲歸愚者則至於反歸而後悟也故子
　曰愆期之志有待而行也自初至三皆以所承為義
　而九四獨取諸本爻者義有顯晦故辭有詳畧九四
　之義不盡於六三之辭是以引而伸之也易之互文
　見義豈一端而足哉
六五帝乙歸妹其君之𬒮不如其娣之𬒮良月幾望吉
象曰帝乙歸妹不如其娣之𬒮良也其位在中以貴行
也
　六五坎也以隂居剛而在上卦之中應乎九二而乗
　乎九四二爻皆離而四又震也故曰帝乙歸妹帝乙
　商之賢王其所歸者妹也書曰自成湯至于帝乙或
　曰史稱湯為天乙帝乙即湯也歸妹豈有莘之女平
　詩云大邦有子俔天之妹謂太姒也説者乃以歸妹
　為王姬下嫁則失之矣五天位也而六(缺/)
　　　　　　　　　故曰其君之𬒮不如其娣之𬒮
　良古者謂后夫人為小君六五君也九二九四娣也
　五為坎二四為離離為文明坎為隠伏是以知其君
　之𬒮不如其娣之𬒮良也衣𬒮所以為容餙者而劣
　於其娣則小君之德於是可見矣所以然者六五居
　尊而得中有闗睢之美也夫自後者人先之自下者
　人高之六五之𬒮不如其娣其娣豈敢以寵加之哉
　是則為小君之道也故曰月幾望吉坎為月而在中
　故有幾望之象夫中則望矣而係之幾望何哉曰既
　望則盈而將虧矣幾望則中而未正也六五居尊自
　能謙損如月之幾望而不至於盈則福禄永終而无
　替矣吉孰如之明德馬皇后常衣大練裙不加縁朔
　望諸姬主朝望見后𫀆衣踈麄以為綺縠就視乃笑
　六宫莫不歎息斯其人歟故子曰帝乙歸妹不如其
　娣之𬒮良也其位在中以貴行也娣為貴湏為賤六
　五之歸以貴女行故其妾媵容餙之盛如此也或曰
　子言巽以離為娣離以兑為娣今六五坎也其謂之
　娣何哉曰在室為女在塗為婦既以配夫而居五矣
　則有妾主之分焉豈復以長少而取之哉
上六女承筐无實士刲羊无血无攸利象曰上六无實
承虚筐也
　上六艮也以隂居柔而在上卦之上下无其應而乘
　乎六五之坎故曰女承筐旡實士刲羊旡血六五女
　君之位不可以有加矣以九居上則夫道也而六居
　之是无陽也五自應二无交於上則五上二爻有相
　乘之𫝑矣三體巽巽為長女上體艮艮為少男故有
　士女之象焉上本震也而其變為艮震為筐艮為止
　而爻位皆虚六三自下而承之故有承筐无實之象
　三本兑也而其變坎巽兊為羊坎為血巽為白上六
　自上而行之故有刲羊无血之象筐之无實虚筐也羊
　之无血敗羊也夫婚姻之禮有筐篚以實幣帛所以
　聘也有牲牢以供爼豆所以祭也承筐而无實是聘
　禮不修也刲羊而无血是祭禮不講也女不聘則无
　其始不祭則无其終國人醜之鬼神弃之於何而利
　哉故曰无攸利所以然者不當位而乘剛不得所歸
　故也故子曰上六无實承虚筐也史蘇之占曰女承
　筐亦无貺也葢言士无以為禮也士刲羊亦无血也葢
　言女无以為貞也繫之无攸利不亦宜乎或曰乾坤
　者天地之象隂陽者男女之象易之大義也今以六
　三為女上六為士將何㨿而云然乎曰易者易也千
　變萬化而不窮者也聖人有以見天下之頥而擬諸
　形容象其物宜是故謂之象當歸妹之時而乘於六
　五其體又艮不謂之士可乎然而爻位皆隂此則四
　而无陽者也是故爻言无實而夫子又以為虚筐斯
　不待辨而明矣請為子質之夫艮巽為漸士女之象
　也漸之九三上九有震兑焉故繫之夫婦之辭為其
　變漸之義也兊震為歸妹夫婦之象也而六三上六
　有艮巽焉繫之士女者亦為其變歸妹之義而已矣
　
　
　
　
　周易經傳集解卷二十七
欽定四車全書
　周易經傳集解卷二十八
　　　　　　　　　　　　　宋　林栗　撰
　
　
　
　
序卦曰得其所歸者必大故受之以豐豐者
大也
　豐歸妹之變也歸妹之豐上震不動下兑為離二三
　相易而成卦也兑少女離中女少女而歸長男所以
　為歸妹也兑之從震必征乎離萬物相見之時取諸
　豐盛不亦宜乎
豐亨王假之勿憂宜日中彖曰豐大也明以動故豐王
假之尚大也勿憂宜日中宜照天下也日中則昃月
盈則食天地盈虚與時消息而况於人乎况於鬼神
乎
　下離上震成卦曰豐者初為離二為㢲三為兑四為
　震離明也震動也明以動謂之豐何也為其有㢲兑
　之象焉㢲入也兊說也一陽在上三隂承之春氣𤼵
　而百草生正得秋而萬寶成是以謂之豐也離中女
　也震長男也中女長男謂之豐何也為其有㢲兊之
　象焉㢲長女也兌少女也一男當室三女從之天子
　有九御諸侯有三歸是以謂之豐也昔周共王游於
　洷上密康公從有三女奔之其母曰必致之王人三
　為衆女三為粲夫粲美之志也衆以美物歸女而何
　徳以堪之故子曰豐大也明以動故豐愚謂下豐字
　當作亨字豐亨之義也按爾雅苞蕪茂豐也豐文生
　於手説文曰艸盛丰丰也豐之二五皆體乎㢲㢲為
　蕃鮮故有蕃盛之義亦有蔽障之義焉雜卦曰豐多
　故也當豐之時業鉅事叢朝廷尊安尊則易驕安則
　易惰驕則日入於壅蔽之域情則日淪於委靡之塗
　惟明故壅蔽之患不生惟動故委靡之漸不作漢之
　元帝唐之文宗不足於明故也漢之成帝唐之穆宗
　不足於動故也天下久安内外旡患因循茍且必有
　偏而不起之處惟明以動故能舉偏而𥙷弊通變而
　不窮此其所以亨與王假之何謂也曰假大也夫所
　謂豐者豈直土地之廣人民之衆也哉謂夫兵寝刑
　措禮制樂作上恬下熙家給人足蕃衍盛大乃為豐
　也原其所以致此者孰使然哉王實大之也故子曰
　王假之尚大也治天下者審所尚而已所尚者大則
　其功博所尚者小則其效卑必然之理也賈誼曰天
　下者器也置之安處則安置之危處則危魏徴曰行
　帝道而帝行王道而王顧所行何如耳而昧者以為
　治亂在天安危任數遂廢人事而不修是不知天道
　也說天者莫辯乎易易之言如是學者可以察矣勿
　憂宜日中何謂也曰此聖人之所以處豐也説者皆
　謂當斯之時可以旡憂愚謂不然夫亨者極盛之詞
　也勿者禁止之辭也書曰無疆惟休亦無彊惟恤又
　曰無疆惟休亦大惟艱而况易之為書告人以進退
　存亡吉㓙得喪相為倚伏之理惟恐不切至故常言
　天地日月四時鬼神以曉譬之而豈以極盛之時乃
　止之使勿憂乎泰之九三曰旡平不陂旡徃不復勿
　恤其孚于食有福晉之六五曰悔亡失得勿恤夬之
　九二曰惕號莫夜有戎勿恤家人之九五曰王假有
　家勿恤吉而豐之彖曰勿憂宜日中此五象者皆當
　文明極盛之時愚人之所不憂而聖人以為深憂故
　其辭皆言勿恤者深切之辭也猶言天下盛極矣能
　勿憂乎故泰之勿恤在平陂之間晉之勿恤在失得
　之際夬之勿恤在於莫夜有戎家人之辭與豐相𩔖
　皆言王實大之而可以勿憂乎詩云母念爾祖聿修
　厥徳亦深切之詞也故曰宜日中蘓氏曰宜日之中
　而不宜其既中也夫有晝必有夜有中必有昃雖人
　不能易也其能使之勿昃乎易曰日昃之離不鼓缶
　而歌則大耋之嗟而此言宜日中者何也子曰宜照
　天下也盖豐之患患在下情不得上達上情不能下
　通宜廓其照如日之方中不宜障蔽其明如蔀屋之
　下也昔者帝堯光宅天下被于四表至於海隅蒼生
　萬邦黎獻共惟帝臣嘉言罔伏野無遺賢不虐無告
　不廢困窮斯日中之豐也其有不亨者乎夫子既釋
　其義又從而暢之曰日中則昃月盈則食天地盈虚
　與時消息而况於人乎况於鬼神乎由此言之豐大
　之時聖人之所畏也説者乃謂無憂而可豈不過甚
　矣哉
象曰雷電皆至豐君子以折獄致刑
　雷者震也電者離也雷電皆至威明震耀之象也君
　子以之折獄致刑者明以折其情威以致其罰也而
　説者祖荀卿之論以致刑為極刑且言治世刑重則
　失之逺矣舜典臯陶惟明克允故易凡言刑獄之事
　未嘗不取諸離離也者明也明以動折獄致刑之象
　也明以止無敢折獄之象也動而明明罰勅法之象
　也止而明明慎用刑之象也明罰勅法王者之事故
　言先王折獄致刑有司之事故言君子君子者通上
　下而言故旅之明慎用刑賁之明庻政通稱君子也
雜卦曰豐多故也
　豐之為卦以物之盛大而成其在六爻以世方多故
　為義故猶事也當豐之時天下可謂無事矣而謂之
　多故何哉曰天下惟有事也然後知無事之為安及
　其無事也又將生事以為樂雖然亦其𫝑之不得不
　然也書云位不期驕禄不期侈今夫小民方其脱於
　凍餒之中苟可以餬其口蔽其形斯亦足矣尚何事
　之有哉及其有田以食有廬以處生生之資稍稍充
　牣則其口腹耳目之奉婚姻伏臘之資死喪賓客之
　度豈能復視向者凍餒之時乎此其所以多事也天
　下國家亦猶是矣富其蕃衍盛大之時有不期豐而
　自豐者顧所以自豐如何耳豐其徳豐其典禮豐其
　賢才豐其法度則本益固而末益茂苟為不然豐其
　宫室豐其貨利豐其女子豐其便嬖則其所以自豐
　乃所以自蔽也是故豐有蕃盛之義亦有蔽障之義
　焉謂之多故不亦宜乎豐之諸爻初九以六二為配
　主九四以六五為夷主九三上六雖居正應之地有
　艮兑之情而不相遇焉三折其右肱上閴其無人者
　盖有物以蔽之也説者皆以初當配四二當應五若
　如所論是隂與隂配陽與陽配旡自而相得矣又曰
　初四同徳相求初為夷主四為配主兩皆為主則莫
　適為配矣又曰𥘉遇四為配主遇五為夷主以一遇
　二四為陽而五為隂其於初九不能相當益為繆戾
　難合矣夫應在逺不可以言遇遇者適相值也姤之
　卦其訓為遇故初六在下係於九二而他爻爭之則
　㓙今初與二四與五皆以近相值而合夫是以稱遇
　也或曰睽諸文皆言遇皆其應也此獨非應何耶曰
　睽以乗離為義六爻分散而不得相值適其配而合
　焉故可以言遇豐以障蔽為義九三上六猶不相遇
　而况初四皆陽二五皆隂何自而遇哉或曰初與二
　遇安得為配而四與五遇又曷為夷二五皆隂何以
　為主曰初以純剛而遇二純柔安得不為配四不純
　剛而五不純隂安得不為夷二五雖柔而居中得位
　安得不為主夷平也初九之與六二强弱異勢得為
　平乎此豐之所以為多故也
初九遇其配主雖旬旡咎徃有尚象曰雖旬旡咎過旬
災也
　初九離也以陽居剛而在下卦之下上旡其應而承
　六二之㢲故曰遇其配主初九之於六二一隂一陽
　是其配主矣故曰雖旬旡咎十日謂之旬旬猶滿也
　九者數之極而加以初一故有十之象焉夫所惡於
　滿者為其溢也所畏於盈者為其虧也日之中月之
　望皆有滿盈之象故歸妹六五以月幾望為吉而豐
　之彖曰宜日中者謹其所以持之而已矣今以九居
　初而當豐之時可謂滿矣為其遇於六二有剛柔相
　濟之象是以雖滿而旡咎也故曰徃有尚尚猶配也
　既曰遇其配主而又曰徃有尚者為其志在於自豐
　有時而不徃也故子曰雖旬旡咎過旬災也孝經曰
　滿而不溢其斯之謂歟
六二豐其蔀日中見斗徃得疑疾有孚𤼵若吉象曰有
孚𤼵若信以𤼵志也
　六二㢲也以隂居柔而在下卦之中上旡其應而介
　於初九九三之間二爻皆離而三又兌也故曰豐其
　蔀日中見斗蔀覆也所以蔽日者也三居下卦之上
　自二視之皆有蔀之象焉而又以陽居剛是以謂之
　豐其蔀也二居中而上下皆離故有日中之象二體
　㢲㢲為入故有入於蔀覆之象日之方中旡所不照
　而豐其蔀以自覆則所見者斗而已斗星斗也日中
　無見斗之理所以云爾者居蔀覆之下盖有孔罅容
　光者焉則曰見斗而不見日固其宜矣斗有七星全
　卦中之體九畫六二為日中其餘七畫斗之象也隂
　四畫為斗陽三畫為杓日隠而斗見日中見斗之象
　也日中為斗何謂也曰人之聰明足以照知四逺而
　為物所蔽則聼於讒謟近習而以察為明雖在日中
　見斗而不見日矣見斗而不見日然且自以為明則
　受欺於姦諛而不悟也故曰徃得疑疾有孚𤼵若吉
　㢲為進退為不果故有疑疾之𧰼三體離兌二女既
　同居矣㢲又徃焉能旡疑乎故易曰一人行三則疑
　也二徃於三而得疑疾然後以初九之離𤼵其豐蔀
　之蔽是以係之吉也孟子曰人恒過然後能改困於
　心衡於慮而後作徵於色𤼵於聲而後喻入則無法
　家拂士出則無敵國外患者國恒亡然後知生於憂
　患而死於安樂也或曰初與三皆離也以陽居剛二
　爻之所同也三為蔀而初為𤼵何哉曰三之離有兌
　之象焉兌者日之昃也而又居過中之位則其所以
　為明者乃其所以自蔽也謂之豐蔀不亦宜乎所以
　然者當豐之時盛滿為累初二為配相與以成矣又
　蔽於三而遇焉則政失其中上下壅塞將窮其大而
　失其所居矣此聖人之畏也故子曰有孚𤼵若信以
　𤼵志也其𥘉九之謂乎
九三豐其沛日中見沫折其右肱旡咎象曰豐其沛不
可大事也折其右肱終不可用也
　九三上體為兌下體為離以陽之上應乎上六之艮
　而乗乎六二之㢲上承九四四震兌也故曰豐其沛
　日中見沬古本作豐其斾幡幔之屬也四體震震為
　動而不純乎剛故有幡幔之象以九居三過乎剛矣
　而益之以九四是豐其沛也三雖有上六之應而四
　為之蔽如幡幔之蔽明矣以蔀為未足又加沛以自
　障則日中所見者沫而已沫㣲星也或曰斗後小星
　也見沬云者言其容光之益小也既豐其蔀又豐其
　沛非徒不見日且不見斗矣六二為日中其餘畫七
　猶有斗象九三為日中其餘不止於七則小星無名
　數之象也或曰九三何以為日中曰三有離象離南
　方也日之中天也故曰折其右肱旡咎九三應在上
　六上體艮艮為手居卦之上有右肱之象焉三體兌
　兌為毁折故有折肱之象焉人之所恃以為用者手
　足耳目而已今也豐其沛自蔽其明也折其右肱自
　蔽其動也又誰咎乎故子曰豐其沛不可大事也言
　不足與有明也折其右肱終不可用也言不足與有
　為也或曰既己自蔽其明矣而猶可小事何哉曰當
　豐之時法行令具上恬下熙以之小事孰能違者特
　其君不明則不可大有為耳洪範所謂作内吉作外
　㓙亦其意也然積日累月將有三嵗不覿之㐫矣
九四豐其蔀日中見斗遇其夷主吉象曰豐其蔀位不
當也日中見斗幽不明也遇其夷主吉行也
　九四上體為震下體為兌以陽居柔而在上卦之下
　下旡其應而承於六五之㢲故曰豐其蔀日中見斗
　六五之於九四可謂𤼵其蔀矣而乃曰豐其蔀何哉
　曰非九四之以六五為蔀也乃六五之以上六為蔀
　也六五之以上六為蔀何也曰蔀覆也且言周密也
　九三上六居一卦之上而以陽居剛以隂居柔有掩
　覆周密之象是以同稱蔀也六五為日中而豐其蔀
　以自蔽則所見者斗而已猶六二見斗之象也六五
　何謂日中曰豐之二五即離之二五有日中之象焉
　所以變離為豐者上九一爻之易也則上之為蔀不
　亦宜乎然而不言於五而言於四者此則聖人互文
　見義因九四有夷主之遇而遂當六五之辭不使學
　者易而知之耳如使六二六五兩著其文則學者怠
　而不思而得非㣲顯闡幽之自也故子曰豐其蔀位
　不當也日中見斗幽不明也謂上六居一卦之極不
　當其位而六五受其掩蔽有幽不明之象焉茍非㢲
　乎九四之剛何以獲慶譽之吉矣故曰遇其夷主吉
　九四之於六五有夷主之象焉夷平也所謂君臣同
　徳上下相需者也晏子曰君所謂可而有否焉臣獻
　其否以成其可君所謂否而有可焉臣獻其可以替
　其否六五君也九四臣也五以隂居剛而四以陽居
　柔五體㢲㢲以下逮四體震震以上行此無太過彼
　旡不及謂之夷主不亦宜乎是以係之吉也或曰九
　四之震有兌象焉其能與五為夷何也曰兌上无其
　與下无其應是震之輔也有震無兌則九四之剛或
　幾乎過矣震動也兌説也此四之所以為平也故子
　曰遇其夷主吉行也行也者其動象乎
六五來章有慶譽吉象曰六五之吉有慶也
　六五㢲也以隂居剛而在上卦之中下旡其應而乗
　九四四震兌也故曰來章一隂一陽合而成章六五
　之於九四所謂來章也六二上有九三故徃得疑疾
　然後有孚於初六五上旡其應故直言其來也以㢲
　從震有不約而來者矣故曰有慶譽吉隂之獲陽謂
　之有慶有慶而又有譽者為其能㢲以下賢故也歡
　欣交通聲名洋溢其斯之謂歟故子曰六五之吉有
　慶也
上六豐其屋蔀其家闚其户閴其无人三嵗不覿㓙象
曰豐其屋天際翔也闚其户閴其无人自藏也
　上六艮也以隂居柔而在上卦之上應九三之兌而
　乗六五之㢲故曰豐其屋蔀其家上六以隂居柔體
　是艮止出隂之所暗昧之時也有應在三隔於六五
　而不相遇焉有物以蔽之也處於至高而重隂以自
　固豐其屋之象也既以重隂而又以隂自蔽蔀其家
　之象也屋之為覆髙大周密非直蔀與斾也以屋為
　未足又施蔀於其家家屋中也其自為障蔽又甚矣
　沫之㣲明且不得見而况於斗與日乎故曰闚其户
　閴其無人闚其户其户閑也閴其无人其人亡也艮
　為止為門闕有閉户之象焉㢲為入為伏故有无人
　之象焉堂下逺於百里君門逺於萬里闢四門明四
　目猶懼壅塞而况閉之乎貴而旡位髙而旡民賢人
　在下位而旡輔所與居者䜛謟近習而已所謂閴其
　无人者也屋髙而蔀盛户閉而室窒人亡而鬼瞰欲
　无㓙得乎故曰三嵗不覿㓙夫禍患之來非一日之
　故也壅蔽之患生於暗昧委靡之勢成於宴安逮夫
　邪佞滿前忠良廢斥綱紀敗壊風俗陵夷人心擕離
　主勢孤立如此者豈一日之故哉其所由來者漸矣
　偷安朝夕幸或可以無他曠日持久未嘗不至於大
　亂揚子曰三年不日日視必盲三年不目目晴必矇
　今也深藏而逺匿失人而絶物至於三嵗之久而旡
　所見焉㓙斯至矣秦二世是也外倚長城之强内増
　阿房之固自以為帝王萬世之業可謂豐其屋而蔀
　其家矣忠諌者族偶語者棄市誅大臣㓕宗室深居
　髙拱使羣臣但聞其聲不得見其靣可謂闚其户寂
　其无人矣山東之盗指為妖言宫中之鹿指而為馬
　天下之士相率以逃秦難而趙髙之徒日侍左右伺
　其隙而圖之可謂人亡而鬼瞰其室矣三嵗不覿㓙
　其宜乎子曰豐其屋天際翔也闚其户閴其無人自
　蔵也屋翔於天際而自蔵於蔀中其可謂之不祥矣
　
　
　
　
序卦曰豐者大也窮大者必失其居故受之以旅
　旅豐之反也自豐之旅離反居上震反為艮上下相
　易而成也離麗也震動也艮止也動而麗乎内所以
　為豐也止而麗乎外所以為旅也若夫家人之象亦
　取其人而麗乎内矣夫物禁太甚其極必反豐之上
　六其大窮也是以大其豐屋蔀家而為旅也秦二世
　末年為趙髙所紿出居望夷之官豈非窮大者失其
　所居之驗乎
旅小亨旅貞吉彖曰旅小亨柔得中乎外而順乎剛止
而麗乎明是以小亨旅貞吉也旅之時義大矣哉
　下艮上離成卦曰旅者初為艮二為巽三為兊四為
　離艮止也離明也止而麗乎明斯謂之旅可乎曰未
　也為其有㢲兌之象焉㢲入也兌説也入而説之則
　寓人之情可見矣是以謂之旅也艮東北也離南方
　也自東北而之乎南非其𩔖又非其配也謂之旅可
　乎曰未也為其有㢲兌之象焉㢲東南也兌西方也
　方以𩔖聚而艮獨寓焉是以謂之旅也旅小亨旅貞
　吉何謂也曰小亨者卑小而後亨也貞吉者貞固而
　後吉也夫旅者違其國去其家而託於他人者也茍
　亢傲自尊與物屛絶則窮困而莫之救矣輕躁妄行
　先時而動則顛沛而無所歸矣惟能卑小而下人然
　後可以兾其亨惟能貞固而待時然後可以保其吉
　是以旅之二五其畫皆柔其體皆㢲柔㢲以行之是
　以係之小亨也下卦為艮上卦為離止而麗乎明是
　以係之貞吉也故子曰旅小亨柔得中乎外而順乎
　剛止而麗乎明是以小亨旅貞吉也上文小亨二字
　疑是衍文旅之二五皆柔得中而但言得中乎外者
　六二之義未可以亨至五而後亨也得中乎外然後
　為旅若得中乎内旅之云乎曰然則二之得中何謂
　也曰此所謂貞吉者也以柔居剛上有所託下有所
　輔是以能亨以柔居柔上无所託而下无所與其能
　亨乎貞固守之斯為吉也故曰旅之時義大矣哉夏
　少康周宣王齊威晉文衞文趙武應其時義矣說者
　或曰旅卦為孔孟歴聘周游之義非也孔孟東西南
　北之人也視旅猶家也豈所謂窮大而失其所居者
　乎豈所謂柔得中而順乎剛止而麗乎明者乎斯不
　待辯而明矣
象曰山上有火旅君子以明慎用刑而不留獄
　山者艮也火者離也山上有火非火之所歸是以謂
　之旅也君子以之眀謹用刑而不留獄者明取諸離
　也慎取諸艮火行則山無餘蓄刑用則獄無留情是
　以君子有取於斯也
雜卦曰親寡旅也
　旅之為卦以失其所居而成其在六爻以所親衆寡
　為義何則旅者去國之流人也所親者寡不亦宜乎
　陽為剛隂為柔剛者人之所託也柔者託於人者也
　上為尊下為卑尊者人之所託也卑者託於人者也
　是故旅之諸爻以隂託於陽以下託於上者得其所
　託者也以剛託於柔以上託於下者失其所託者也
　初六有志窮之災六二有即坎之貞九三有焚次之
　厲九四有于處之安六五有射雉之譽上九有焚巢
　之㓙者各以其所親衆寡而辯之矣
𥘉六旅𤨏𤨏斯其所取災象曰旅𤨏𤨏志窮災也
　初六艮也以隂居剛而在下卦之下承六二之巽而
　應乎九四四離兌也故曰旅𤨏𤨏𤨏𤨏小之志也旅
　之初六即豐之上六豐大也窮於大必反於小故旅
　之初六至於𤨏𤨏也六二隂柔既不足以為託而於
　初六亦無相比之情四雖其應而旅於他邦不能
　以相援處於最下體乎艮止卑辱已甚而旡改轍之
　圗二體㢲㢲為近利市三倍初六承之其志已細是
　以謂之𤨏𤨏也君子見其在旅之𤨏𤨏而知其所以
　取災故曰斯其所取災方其在豐也甘於暗昧溺於
　宴安養尊處髙自絶於物及其在旅也不順乎剛不
　麗乎明而徒茍朝夕之安爭尋常之利此其所以取
　災也故子曰旅𤨏𤨏志窮災也不能保其宗廟社稷
　而旅於他邦必𤨏而又𤨏志窮而止此矣黎侯寓於
　衛衛不能圖而黎侯安之式㣲之詩所以有𤨏兮尾
　兮之刺也
六二旅即次懐其資得童僕貞象曰得童僕貞終无尤
也
　六二巽也以隂居柔而在下卦之中上无其應而乘
　初六之艮上承九三三震兑也故曰旅即次次舎也
　㢲為入而二又居中故有即次之象六二之於九三
　得其所託矣二㢲也三震也以㢲從震是以係之即
　次也序曰旅而无所容故受之以㢲㢲者旅之所容
　之道乎故曰懐其資得童僕貞㢲為近利而二又居
　中故有懐資之象艮為少男而在二之下故有得童
　僕之象即次而懐其資待時之義也時則未至未可
　以亨而有次可以安有資可以給有童僕可以賴貞
　固守之斯為得矣故子曰得童僕貞終无尤也不言
　吉者旅於他人无咎幸矣何吉之云乎彖之所謂吉
　者要其終而言之也晉文公在狄十有九年得民之
　心得士之力有趙衰狐偃以為腹心有魏犨賈佗以
　為股肱越王句踐棲於㑹稽二十餘年親其人民厚
　其貨財有大夫種以治其外有范蠡以治其内可謂
　即次而懐資得童僕貞者矣衛侯衎之出也厚成叔
　弔於衛歸語臧孫曰衛君其必歸乎有太叔儀以守
　有母弟鱄以出或撫其外或營其内能無歸乎及臧
　孫唁於郊見子展子鮮亦曰衛君必入矣二子者或
　輓之或推之欲無入得乎此其得童僕是以終无尤
　也
九三旅焚其次喪其童僕貞厲象曰旅焚其次亦以傷
矣以旅與下其義喪也
　九三上體為兌下體為震以陽居剛而在下卦之上
　上无其應而承九四之離乘六二之㢲故曰旅焚其
　次喪其童僕三之所託者四也三於四為强矣而反
　託之兩剛不能以相事四又體離離為火故有焚次
　之象焉三之所乗者二也二禮㢲三禮震以㢲承震
　故亦有童僕之象焉然㢲為進退為不果震為决躁
　兌為毁折故有喪其童僕之象焉在旅無親所親者
　童僕惟以身處柔讓而從者强力然後可以脫於危
　難之中今九三以陽居剛而六三以陽居柔是身為
　强暴而童僕尫羸又有毁折之象焉是以知其童僕
　之喪矣次舎既焚童僕又喪而猶貞固守之危之道
　也故曰貞厲子曰旅焚其次亦以傷矣以旅與下其
　義喪也身為旅人亢傲自尊輕躁妄動不能親上而
　務與下交宜其喪也魯昭公孫於齊齊侯取鄆以居
　之昭公據鄆以與魯戰既而鄆人潰叛齊晉卑之有
　子家覊而忽其謀有叔孫婼而致其死春秋三十二
　年書公在乾侯言内外不能用其人也其九三之謂
　乎或曰子以艮為童僕六二非艮也而有童僕之象
　何哉曰此相因而成象也坤之龍戰大壯之喪羊亦
　猶是矣
九四旅於處得其資斧我心不快象曰旅於處未得位
也得其資斧心未快也
　九四上體為離下體為兊以陽居柔而在上卦之下
　應初六之艮而承六五之㢲下乘九三三震兊也故
　曰旅於處得其資斧四已進乎上卦而未得其中託
　於六五雖剛柔無以相尚而有相與之情是亦得其
　所託矣故有于處之象焉資當作齊説文曰子夏傳
　及衆家皆作齊斧應劭云齊利也漢書王莽遣王尋
　屯洛陽將𤼵亡其黄鉞其士房楊曰此經所謂喪其
　齊斧者也四離體兊兊為金離為戈兵又以陽居剛
　故有齊斧之象焉夫旅者失其所居者也而四有于
　處之辭是將復其國者也得其資斧是執其威柄者
　也然其位不中其應在下有艮兌之情而不得相遇
　焉故曰我心不快得其處而未得其位得其資斧而
　未得其用其心安得而快乎所以然者在旅之時惟
　㢲為可以貞惟㢲為可以亨今九四離乎離兌是以
　未逞其志也故子曰旅於處未得位也得其資斧心
　未快也鄭厲公之在櫟衛莊公之在戚所謂旅于處
　而未得位者與然二君者不足以充九四之義四盖
　六五之未得志者也說者謂于處不若即次之安按
　春秋書昭公次於陽州次於乾侯陽州齊地也乾侯
　晉地也書公至自齊居於鄆左氏曰公至自齊處於
　鄆言魯地也由是言之次者寓於他人而處者入其
　故國也二逺於五而四已近之此其所以不同興
六五射雉一矢亡終以譽命象曰終以譽命上逮也
　六五㢲也以隂居剛而在上卦之中下旡其應而介
　於九四上九之間二爻皆離而四又兊也故曰射雉
　一矢亡離為文明為飛鳥為弧矢故有射雉之象四
　之離有兌象焉兊為毁折故有一矢亡之象一矢亡
　者先鈍而後利之義也夫射雉者豈以一矢之喪而
　遂去之哉五君位而六居之其體㢲㢲為入上有所
　託下有所輔而又有獲文明之象焉此失國之君藉
　内外之𫝑誅其讐入其國而復其位者也能无一矢
　之亡乎唐憲宗曰勝負兵家之常豈得因渠一敗便沮
　成計乎故爻辭不復稱旅而曰終以譽命彖之所謂
　柔得中乎外而順乎剛是以小亨者也説者或謂射
　以一矢而亡其雉不惟文意不順而六五居二離之
　間射用一矢於象踈矣故子曰終以譽命上逮也命
　爵命也以譽命者得譽於下而受命於上也為天子
　者命於天為諸侯者命於天子為大夫者命於諸侯
　皆射矢獲之象也謂其承於上九是以自天命之矣
　或曰離為弧矢則四上二爻當之矣而六五為射雉
　之象何哉曰九四者六五之未得志者也六五上九
　者九四之成功者也故一矢之亡不足以損其大計
　也四蓄其資五收其用離為麗㢲為入繫之於五不
　亦可乎或曰上焚其巢則五將安所託乎曰五之有
　上五之託也上焚其巢已極之災也楚靈齊湣方其
　盛也豈不足以為託乎
上九鳥焚其巢旅人先笑後號咷喪牛於易㓙象曰以
旅在上其義焚也喪牛於易終莫之聞也
　上九離也以陽居柔而在上卦之上下无其應而乗
　六五之巽故曰鳥焚其巢離為火為飛鳥為科上稿
　㢲為風故有鳥焚其巢之象在旅時以剛居上炎炎
　之極則有自焚之禍災故曰旅人先笑後號咷旅人
　謂九三也三與上應三為旅而上為巢也二爻皆以
　剛居上旡相與之情故三焚其次上焚其巢三焚其
　次者承於九四之離為他人之所焚也上焚其巢者
　自焚也三體兊震兊為說震為大聲故有先笑後號
　咷之象夫旅者本失其巢矣初幸其焚故笑後无所
　歸故號咷也或曰下卦内也上卦外也今六二九三
　為次而六五上九為巢何也曰為其在旅故内其次
　而外其巢矣婦人内夫家而外父母家亦猶是也故
　曰喪牛於易㓙易疆埸也九居一卦之外有疆埸之
　象焉牛順物也坤之三女皆有牛象猶震坎艮之稱
　馬也上九乘於六五五體㢲故有牛之象焉離有蓄
　牝牛之吉而上九之離至於喪者為其以剛在上窮
　其力而至於奔也書曰馬牛其風是以九三之焚其
　次則巢猶在也喪其童僕則牛尚存也巢在則有可
　歸之理牛存則有可行之資今也巢焚而牛喪欲歸
　則无其所欲行則无其資㓙斯至矣故子曰以旅在
　上其義焚也九三上九其為在上而與下則同盖互
　相𤼵耳喪牛于易終莫之聞也疆埸逺於城邑人所
　不聞以喻上九失人而絶物故自焚自喪而莫之救
　也魏公子無忌客於趙秦日夜出兵攻魏魏急而公
　子不救毛公薛公謂曰公子之所以重於趙者以有
　魏也使秦破魏而夷先王之宗廟公子當何靣目立
　於天下乎此焚巢之喻也齊崔氏之亡也杼以難告
　慶封帥甲以攻崔氏殺其妻子而俘其家復命於崔
　子且御而歸之至則無歸矣乃縊此先笑後號咷之
　喻也
　
　
　
　
　
　
　
　
　
　周易經傳集觧卷二十八
欽定四庫全書
　周易經傳集解卷二十九
　　　　　　　　　　　　　宋　林栗　撰
　
　
　
　
序卦曰旅而無所容故受之以巽巽者入也
　巽旅之變也自旅之巽變二五為剛而四為柔也豐
　旅二卦皆含巽象於中至是乃伏而在下然後為巽
　也豐失其所居巽則不失其居矣旅而無所容巽則
　有所入矣是故豐旅之二五以體巽故能吉亨及其
　成卦則柔下而剛中乃制也以巽制乎剛以中正制
　乎巽所以成其徳也又曰巽稱而𨼆稱舉也有所舉
　而𨼆其形聲也巽有兑象兑為口舌而皆㐲於下是
　以知其𨼆也又曰巽以行權權者所以制輕重也柔
　巽之行豈大人君子之常哉所以權一時之宜也仲
　尼以此九卦見文王憂患之心而説者或以巽有巽
　權之義而遂言剛果之情則失之逺矣
巽小亨利有攸往利見大人彖曰重巽以申命剛巽乎
中正而志行柔皆順乎剛是以小亨利有攸往利見大
人
　下巽上巽成卦曰巽者初為巽二為兑三為離四又
　為巽四象八卦上下反覆不出乎三陰之中是以不
　失其為巽也夫以一陰居二陽之下旣以卑矣而又
　重之則為巽已甚躪踐於人非中庸之行也若夫立
　改造事發號施令將以順人之心從衆之欲言或未
　喻信或未孚則雖以重巽之行而不為過矣故子曰
　重巽以申命巽為風風主號令故也重字當用去聲
　讀為再重今皆為平聲之重言其形去聲之重言其
　義重巽者是申命之象也書曰帝舜申之亦再也巽
　何以亨小而亨也小何以亨利有攸往也曷為利有
　攸往利見大人也曷為利見大人柔順乎剛也孰為
　大人剛巽乎中正也剛不巽乎中正則志不得行柔
　不順乎剛則往無所利何自而亨哉在卦九二九五
　剛巽乎中正也初六六四柔順乎剛也初之於二四
　之於五皆無違拒之情是以知其利見大人也故子
　曰剛巽乎中正而志行柔皆順乎剛是以小亨利有
　攸往利見大人盖相因之辭也
象曰隨風巽君子以申命行事
　巽為風重卦為隨風風者天之所以鼓舞萬物者也
　命者君之所以鼓舞萬民者也然風有東飄而西聲
　命有朝出而暮更是故風之一至草未必偃命之一
　下民未必從隨之以風申之以命然後草木靡然而
　偃民者靡然而聴矣是以君子行事必先之以號令
　至於再至於三者蓋取諸此也
雜卦曰兑見而巽㐲也
　巽兑二卦以重陰㐲見而成其在六爻以一㐲一見
　為義何則巽入也兑説也入則㐲於内説則見於外
　自然之理與𧰼符矣是故巽之諸爻皆伏於下而其
　義亦㐲而難明兑之諸爻皆見於上而其義亦見而
　易察繫曰中心疑者其辭枝巽巽之謂矣初六進退
　而又利武人之貞九二巽在牀而又用史巫紛若九
　三有頻巽之吝六四有三品之獲九五既曰貞吉又
　曰悔亡既曰无不利又曰初无有終既曰无初有終
　又曰先庾後庾吉上六巽在牀下而又喪其資斧可
　謂㐲而難明然初六難㐲而承上九二二㐲而從初
　故初利而二吉六四雖㐲而上承九五九五㐲而從
　四故五貞吉而四悔亡若夫九三之吝上九之凶則
　以其㐲而無所入故也一字之訓該括無遺非天下
　至之精其就能與於此哉
𥘉六進退利武人之貞𧰼曰進退志凝也利武人之貞
志治也
　初六巽也以陰居剛而在下卦之下上无其應而承
　於九二之兑故曰進退者巽之性也而又雜乎柔剛
　剛為進柔為退二非其應而近之此其所以進退也
　然重卦諸爻皆不相應初六之於九二彼無外應此
　無他與能勿從乎故曰武人之貞夫需事之賊也疑
　行之惑也一進一退於何而利乎惟武人之貞斯惟
　利矣武人之患在于躁妄武人而貞固則量敵而後
　進慮勝而後㑹者也以初六之進退宜若不足與有
　為能用武人之貞見可而進知難而退何不利之有
　哉故夫子曰進退志凝也利武人之貞志治也治也
　者言不亂也其志不亂則審於彼已之勢明於利害
　之情或進或退無時而不可矣巽為入為㐲為不果
　而其究躁卦武人之貞其取諸此與
九二巽在牀下用史巫紛若吉元咎𧰼曰紛若之吉得
中也
　九二兑也以陽居柔而在下卦之中上无其應而乗
　於初六之巽故曰巽在牀下巽之初爻有牀之下象
　焉方巽之時剛柔上下莫不皆㐲九二不從初六則
　㐲於牀下矣夫㐲於牀下者豈有求於人卑辱而至
　于此哉中心有疑將以決神明也故曰用史巫紛若
　吉无咎史職卜筮者也巫職禱祠者也兑為巫為口
　舌巽為進退故有史巫紛若之𧰼焉卜筮禱祠至於
　紛若則有疑志而未定者也然而吉且无咎何哉猶
　初六武人之貞也上元其應而下與初六有相配之
　情是以去就從違不敢自擇而決之於神明也去就
　從違不敢自擇而決之於神明則其合也不茍矣此
　聖人之所以與之也故子曰紛若之吉得中也為其
　得中故巽在牀下而不為辱用史巫紛若而不為愚
　矣洪範之稽疑曰擇建立卜筮人乃命卜筮凡七卜
　五占用二則用史巫紛若聖人之所不廢也
九三頻巽吝象曰頻巽之吝志窮也
　九三上體為離下體為兑以陽居剛而在下卦之上
　上无其應而連於初六承于六四二爻皆巽也故曰
　頻巽頻猶屢也屢巽者非重巽之謂也言既巽又違
　既違又巽也上下敵應無相與之情則九三之所宜
　巽者初六而已然三之於初隔乎九二巽而無所入
　近於六四去而從之四不相與則又反而巽於初是
　以謂之頻巽也所以然者離為火兑為澤火動而上
　澤動而下故其往復之無常而巽之不一矣復之六
　三將復于初九而隔乎六二不得其復則反求于上
　六上不之應則又復於初故謂之頻復言其屢失而
　屢復也今巽之九三亦猶是矣然頻復之厲而卒於
　无咎頻巽之吝而遂終焉何也曰巽者從人者也依
　違之不定而叛服之無常天下其誰納之矣故子曰
　頻巽之吝志窮也夫以九三巽而無所入近於六四
　去而從之烏知其復巽於初乎為其上下二卦無相
　與之義窮於上必反扵下是知三之頻巽矣終於羞
　吝宜哉
六四悔亡田獲三品象曰田獲三品有功也
　六四上體為巽下體為巽以險居柔而在上卦之下
　下无其應而承於九五乗乎九三二爻皆離而三爻
　兑也故曰悔亡居二陽之間而上下皆巽宜有悔矣
　為其上下二卦無相與之情六四上承九五既已利
　見大人矣所為巽乎九三者非巽而從之巽而取之
　也此其所以悔亡與故曰田獲三品離為田為弧矢
　而巽在羣陽之中故有田獲三品之象三品三爻也
　九二九三上九是也解之九四曰田獲三狐者初六
　六三六五也四體離而三爻皆坎坎為狐狐陰𩔖也
　今巽之六四非有離𧰼而亦謂之田者取諸九五也
　五非四無以成其功四非五無以施其巧五為君四
　為臣則其所獲者豈非前所謂三爻者乎是三爻者
　其晝皆剛其體皆兑也取諸兑則非剛取諸剛則非
　兑是以不言其物而以品計之也易之言𧰼精微如
　此而學者望其皮膚遂以為得之矣豈不惜哉故子
　曰田獲三品有功也四之扵五可謂有功矣舊説謂
　三品一為乾豆二為賔容三為兑君之庖夫謂田獲
　三品言其獲之多也借使所獲不富而三者之用固
　不可闕何以明其功乎三衆也品𩔖也
九五貞吉悔亡无不利无初有終先庚三日後庚三日
吉𧰼曰九五之吉位正中也
　九五離也以陽居剛而在上卦之中下无其應而乗
　於六四之巽故曰貞吉悔亡巽之所以亨者剛居乎
　中正而志行也以九居五其體為離剛徤而文明大
　中而志正以此為貞斯為吉矣夫柔巽者豈大人君
　子之行哉惟剛中正者為能以行權是故貞乎九五
　然後吉而悔亡矣故曰无不利剛巽乎中正而柔順
　乎剛何往而不利哉故曰无初有終先庚三日後庚
　三日吉此三言者總一卦之義而係於斯爻也陽為
　治陰為亂凡巽之晝先陰而後陽是先亂而後治之
　象也上下皆巽而莫或正之將浸滛委靡入於蠱壊
　之域惟九五剛徤中正無反無側而巽以行之則變
　危為安易亂為治初悔而終吉矣震為甲兑為庚先
　庚三日者下卦三爻九三為兑也後庚三日者上卦
　三爻上九為兑也先庚三日起午而盡於中後庚三
　日起酉而盡於亥然後陰極而陽生為君子陰為小
　人君子為治小人為亂陰極而陽生庚終而甲始是
　小人變而為君子危亂易而為治安也故先之以无
　初有終又係之以吉斯其旨與或曰然則不係於彖
　而係于九五何也曰九五離也離為午先庚之所從
　起也蠱之與巽九五一爻之變耳以六居五則為先
　甲後甲以九居五則為先庚後庚此其所以貞吉悔
　亡无不利者也甲者東方之氣舒緩之象庚者西方
　之氣擊歛之象當巽之時上下皆巽有以擊歛之則
　無初而有終當蠱之下巽而止止又從而舒緩之故
　極其終而後有始也巽之爻象𨼆㐲如此學者可不
　深究之哉其詳見於蠱卦
上九巽在牀下喪其資斧貞凶象曰巽在牀下上窮也
喪其資斧正乎凶也
　上九兑也以陽居柔而在上卦之上下无其應而連
　於六四之巽乗乎九五之離故曰巽在牀下巽之初
　爻有牀下之象焉然六四在諸爻之中則不應其象
　矣巽之牀下其惟初六乎上九之於初六逺而非其
　應曷為巽而從之哉為其居一卦之上而乗九五之
　剛巽於六四而不見納窮于上必反於下疑初六之
　為配也是以巽之而无難矣然上下二卦本无相與
　之情上之巽於牀下非止若九三頻巽之吝也故曰
　喪其資斧旅之九四以離兑為資斧至剛之物也上
　九資斧不巽乎九而九五承之則得其資斧矣窮于
　上而反於下是喪其資斧也喪其資斧者倒持利器
　以柄授人也欲无凶得乎故曰貞凶子曰巽在牀下
　上窮也喪其資斧正乎凶也以此為正正乎凶而已
　矣或曰九二上九其為巽在牀下一也而凶吉之異
　何哉曰九二近於初六而又得乎中行所為巽在牀
　下者非忘已以求人也中心有疑將以決於神明也
　上九窮于上而反於下所為巽在牀下者非有疑而
　未決也卑辱而志於此矣
　
　
　
　
序卦曰巽者入也入而後説之故受之以兑兑者説也
　兑巽之反也自巽之兑二五不動四爻相易而成也
　一陰在二陽之下能無入乎是以謂之巽也一陰在
　二陽之上能無説乎是以謂之兑也巽入乎其中然
　後説見乎其外物之至情也夫苟不相入何自而能
　説哉是以古之聖人有所作為必先本之以至誠申
　之以號令所以入人之心淪其肌膚浹其骨髓然後
　歡欣交通洋溢於外何令而不服何為而不成哉孟子
　曰仁言不如仁聲入人之深也然則古之為政者其
　術亦可見矣盤庚之三篇周公之多誥几此也後世
　君子亦有用其民者矣不思所以入其心而强之
　以威刼之以勢民始駭而狼顧矣以此為術而望其
　説服不亦難乎詩云君子之於人序其情而閔其勞
　所以説也子曰巽與之言能無説乎人情所至雖君
　子有所不免而況於下民乎受之以兑斯其義矣罔
　違道以干百姓之譽罔咈百姓以從己之欲所以順
　乎天而應乎人者也民情莫不欲佚也説以率先而
　使之忘其勞莫不欲夀也欲以犯難而使之忘其使
　古之人其必有道矣孟子曰以佚道使民雖勞不怨
　以生道殺民雖死不怨殺者此之謂也是故説有大
　小子女玉帛車馬衣裘人之所説也説於恵之所及
　而不説於恵之所不及則所説者小矣利之以農桑
　申之以孝弟及其説也相勸而為之則説之大者也
　是故兑之象為澤澤之所利者博矣其聚之也足以
　説及魚鼈其散之也足以説草木百穀而生民之𩔖
　咸説之矣其為説也不亦大哉故曰説萬物者莫説
　乎澤
兑亨利貞彖曰兑説也剛中而柔外説以利貞是以順
乎天而應乎人説以先民民忘其勞説以犯難民忘其
死説之大民勸矣哉
　下兑上兑成卦曰兑者初為兑二為離三為巽四又
　為兑其義則備於前矣兑亨利貞何謂也曰兑説也
　説也者事之所以立而功之所以成也夫婦不説則
　家道陵遲君臣不説則萬事隳壊朋友不説則學問
　廢缺百工不説則技藝不進庶民不説則王政不行
　惟説乃能亨也然易説者小人之情而難説者君子
　之性是則説者其小人之道與説雖小人之道而兑
　之為卦剛中而柔外是則君子之説而非小人之説
　也故曰利貞貞者正也説以正則為君子説以不正
　則為小人子曰近者説逺者來又曰敬一人而千萬
　人説夫百人之聚未有不公而説而況於千萬人乎
　説以利貞所以得萬國之歡心也故曰兑説也剛中
　而柔外説以利貞是以順乎天而應乎人説以先民
　民忘其勞説以犯難民忘其死説之大民勸矣哉所
　謂順乎天者如天之剛徤中正而能以美利利天下
　也所謂應乎人者聚其所欲去其所惡使天下翕心説而
　説服也不順乎天無以應人不應乎人無以順天
𧰼曰麗澤兑君子以朋友講習
　兑為澤重卦為麗澤麗相附也交相滋益説之𧰼也
　然坎兑皆水坎為勞兑為説何也曰坎為大川流而
　不盈是以知其勞也兑為澤止而不流是以知其説
　也君子以朋友講習者取其交相滋益之義而已人
　之相説莫如朋友朋友之相説莫如講習和而不流
　樂而不厭皆麗澤之𧰼也或曰君臣之相歡夫婦之
　相説反不若朋友之甚邪曰君臣有義夫婦有别茍
　惟説而已吾未見其能久也是故以艮配兑為咸以
　震配兑為婦妹是君夫婦之道也若夫朋友平居講
　習則各出其所有而見其所長漸漬琢磨燕㳺諧謔
　無所不有而未嘗有辭色之失􁁃洪渟深以待他日
　之用取諸麗澤不亦可乎
雜卦曰兑見而巽㐲也
　㐲見之義前既言之矣兑之諸爻見而易察何謂也
　曰陽為君子陰為小人易之大旨也兑之六爻以四
　陽為君子二陰為小人故聖人不取諸形容而象其
　物宜則以其見而易察故也是故君子之説人皆見
　之説而見於外者也初九之於九二九四之於九五
　是已小人之説則蹤跡跪祕巽而入焉説而不見於
　外者也六三之來兑上六之引兑是已然君子之説
　亦或不正小人之説有時而正故又以其所居辨之
　彖之所謂利貞者也初九九五君子之正也上六小
　人之正也六三小人之不正也九二九四君子之不
　正也夫謂之君子者以其行之正也然而不正者比
　乎小人也雖比乎小人知其必復也故九二悔亡九
　四有喜則以其能復故也謂之小人者以其行之不
　正也然而正者比乎君子也雖比乎君子而不保其
　往也故上六不言其吉凶未知其所以終也或曰君
　子而不正又得為君子乎曰正之難矣雖正猶有厲
　焉則九五是也人之操行有始直而終曲者有始曲
　而終直者有直而似曲者有曲而似直者惟其用心
　之如何耳孔子曰君子而不仁者有矣夫不仁猶謂
　之君子而況於正乎夫言豈一端而已夫各有所當
　也兑之為見不其然與
初九和兑吉象曰和兑之吉行未疑也
　初九兑也以陽居剛而在下卦之下上无其應而承
　於九二之離故曰和兑孔子有言君子和而不同小
　人同而不和晏子曰和如和羮同如濟水今之學者
　多不能剖和同之義愚謂辨之和與乖對同與異對
　君子以道相與則與至于乖然其言行有時而異矣
　此以為是彼以為非此以為得彼以為失是謂和而
　不同也小人以利相從則不敢為異然其心志有時
　而乖矣見利不能不並爭見危不能不相棄是謂同
　而不和也今以陽剛居兑之初君子之正者也比乎
　九二得其𩔖也而小人者逺矣和而説之不亦可乎
　故曰吉子曰和兑之吉行未疑也初九親君子而逺
　小人无可疑之迹矣其曰未者因九二以成文也在
　初未疑至二則可疑矣
九二孚兑吉悔亡象曰孚兑之吉信志也
　九二離也以陽居柔而在下卦之中上无其應而下
　乘初九之兑承乎六三之巽故曰孚兑孚信也君子
　之道依乎中庸為人謀而無不忠與人交而無不信
　不惟君子信其不渝小人亦信其不為已甚也九二
　以剛中之徳體離明之資而處於君子小人之間信
　而説之可謂得乎中行矣故曰吉又曰悔亡比乎小
　人宜若有悔其志可信是以悔亡故子曰孚兑之吉
　信志也
六三來兑凶象曰來兑之凶位不當也
　六三上體為巽下體亦為巽以陰居剛而在下卦之
　上上无其應而介於九二九四之間二爻皆離而四
　又兑也故曰來兑來而説之也巽為入故有來兑之
　象六三居下卦之上以一陰而處四陽之間自以為
　獲上下之應視九二九四無違拒之意而又欲因四
　以求五因二以求初故極其柔信之行以為媚説之
　資是以謂之來兑也然九五居尊為兑之主而六三
　小人竊取非據茍以柔巽取媚上下將以誘而來之
　説之不以其道五之所不容也欲無凶得乎故子曰
　來兑之凶位不當也説者皆謂三舍四而求二謂之
　來兑夫三上下皆巽乘承皆剛來而從二則巽乎剛
　中之君子而不失為遷善之小人也又何咎之有哉
　借使三來求二於義不可二不之與而四已棄之則
　亦悔吝包羞而已何遽至於凶哉惟其不度徳不量
　力以小説大將以覬覦非望為九五所不容故其凶
　不可逃也
九四商兑未寜介疾有喜象曰九四之喜有慶也
　九四上體為兑下體為離以陽居柔而在上卦之下
　下無其應而乗乎六三之巽承於九五之兑故曰商
　兑未寜商度也猶商賈之商商兑也商其利而説之
　也三體巽巽為近利市三倍四體兑兑為口舌故有
　商兑之象焉然九五在上而九四承之將舍五而即
　三則其心有所不安是以商兑而未寧也故曰介疾
　有喜介辨也疾害也陰為疾陽為喜九五中正天下
　之所歸往也六三不當其位武人為于大君者也四
　之於三説其利則與其禍無乃患乎初商其利而卒
　虞其害介然而絶之然後得一意以承於五五大人
　四君子也二陽相説則得君行道所謂有喜有慶者
　也或曰四之於三剛上而柔下有順而無違烏在其
　舍三而即五乎曰凡説之道聲同則相應氣同則相
　求是謂水流濕火就燥者也八純之卦上下相應無
　相與之情而九四上承九五是以能相説也為其居
　上下之交而不得乎中正既體乎離又體乎兑火動
　而上澤動而下比乎六三為利所誘是以商兑而未
　寧也然聖人作與萬物咸覩豈以九四之賢而卒從
　六三之利乎四體離離明也介而絶之易耳故子曰
　九四之喜有慶也
九五孚于剥有厲象曰孚于剥位正當也
　九五兑也以陽居剛而在上卦之中下无其應而承
　於上六之巽故曰孚于剥剥柔變剛也小人而變君
　子故謂之剥也九五上六一陰一陽相近而合故有
　孚于剥之象焉九五中正大人也二與四皆以同徳
　相説而乃孚于剥何哉五正也上亦正也以正而合
　宜乎九五之孚之也為天下之主而有所未孚則不
　足以明九五之説然小人之心誠不易知其能洗滌
　而遂為君子者固有之矣然其措心積慮惟幸一日
　之得志而逞其貪欲之情是以名之為剥也故曰有
　厲厲危也有者不必然之辭也彼其一以正合未知
　其終不為邪也則五之信之也有時而厲焉雖有時
　而厲焉不可以不孚也其終為正為邪亦惟五之汙
　隆而已所以然者五雖當位而不無正應上下雖説
　而未必隨故上六之心未可保也若以六居二則當
　位有應而天下隨之矣故隨之五曰孚于嘉吉位正
　中也兑之五曰孚于剥位正當也其辭若無以相逺
　而味其旨則大不侔矣嘉配也謂六二之君子也剥
　剥也謂上六之小人也謂其孚于六二是以係之正
　中謂其孚于上六是以係之正當而已正當也者居
　得其位云爾惟其位之正當是以見上六之正以為
　我與而孚之也若六三者惟其位之不當是以見九
　二九四之不正以為其與而來之也夫豈一辭之苟
　措哉
上六引兑象曰上六引兑未光也
　上六巽也以陰居柔而在上卦之上下无其應而乘
　乎九五之兑故曰引兑引牽引也巽為繩故有引兑
　之象上六之與九五本非其應而能以柔巽引而説
　之是以謂之引兑也子曰君子易事而難説説之不
　以其道不説也今九五大人而引於上六何哉曰五
　應在二其比在四二爻皆君子也而有不正之行其
　於九五雖為同徳而有所不合焉則上六小人得而
　引之宜也五正也上亦正也彼以正合而又巽與之
　言能無説乎然封倫裴矩在隋為佞人在唐為忠臣
　其終為正為邪未可知也是以不著其凶吉焉故子
　曰上六引兑未光也居天下之廣居立天下之正位
　行天下之大道不得君子為之正應而乃説與小人
　鳥得為光大乎若隨之九五既有六二之應上六又
　從而拘係之則有道光矣是故萃之五曰萃有位志
　未光也至比之九五則光矣故曰顯比之吉位正中
　也所以然者上下萃而未必比上下説而未必隨其
　義葢流通矣
　
　
　
　
　
　
　
　
　
　
　
　
　
　
　
周易經傳集解卷二十九
欽定四庫全書
　周易經傳集解卷三十
　　　　　　　　　　　　　宋　林栗　撰
　
　
　
　
序卦曰兑者説也説而後取之故受之以渙渙者離也
　渙兑之變也自兑之渙下變為坎上反為巽二五不
　動而成也下變為坎則九二剛中流而不盈象所謂
　剛來而不窮也上反為巽則六四得位以承九五彖
　所謂柔得位而上同也夫所以為兑者剛中而柔外
　也以九居初則剛而易窮以六居上則柔而失位也
　是故兑之象為澤澤以水聚為説者也水聚而不流
　則壅閼而為臭腐枯滲而為涸竭矣涸者以其窮也
　腐者以其失位也決而為坎則剛來而不窮反而為
　巽則柔同而得位所以為渙也渙散也離也人情喜
　説則血氣流通離散於四體而无所凝滯是以謂之
　渙也天下之勢譬如一身既已心説而誠服矣雖散
　之四方萬里之逺如居幾甸之中可殺可辱可飢可
　飽而不可與叛其君是則説而後散之之義也坎為
　水巽為風風行水上水凍消釋舟楫通行渙之象也
　渙之坎兑不其然乎
渙亨王假有廟利涉大川利貞彖曰渙亨剛來而不窮
柔得位乎外而上同王假有廟王乃在中也利涉大川
乘木有功也
　下坎上巽成卦曰渙者初為坎二為震三為艮四為
　巽坎北方也震東方也艮東北也巽東南也一陽生
　於坎而六陽盛於巽陽氣周流乎其中卦之所以為
　渙也渙者散也人之血氣渙散則其身安國之政令
　流通則其國治故曰渙亨而子曰渙亨剛來而不窮
　柔得位乎外而上同釋所以亨之義也夫所以為坎
　者九二也所以為巽者六四也以九居二則剛來而
　不窮以六居四則柔得位乎外而上同於九五也剛
　來而不窮徳之所以流行也柔得位乎外令之所以
　布宣也上同於五君臣合志而上下同心也如是而
　亨不亦宜乎王假有廟利涉大川利貞何謂也曰假
　大也王假有廟者非諸侯之所得有也九五者王之
　所居而廟之所在乎或曰萃渙二卦言王假有廟萃
　聚也渙散也聚散不同而有廟之義同何也曰天下
　萃聚而有君然後王廟可以建天下渙散而無事然
　後王廟可以居是故萃之廟在四而渙之廟在五各
　應其時義也説者皆襲焦延夀之論以上爻為宗廟
　愚謂不然宗廟者國之本也其在都邑之中矣渙自
　五而下有廟之象焉故彖言王廟而九五言王居明
　其所在也延夀之論踈矣或曰廟在王居則萃之在
　四何也曰萃之時王者方受天下之萃可以致其孝
　享而都邑未定宗廟未立故雖以九居五有位而未
　光然則廟之在四宜矣及渙之時天下渙然各得其
　所王者於是建都立邑辨方正位創其宗廟作其宫
　室以為子孫萬世之圖是以係之九五也昔周武王
　至于孟津八百諸侯不期而㑹斯之謂萃矣王來自
　商至于豐歸馬于卒山之陽放牛于桃林之野列爵
　惟五分土惟三斯之謂渙矣是故合而為一統離而為
　萬邦聚而為軍師卒伍散而為士農工商萃渙之别
　也説者乃以散離之辭為土崩瓦解之義不亦以文
　害辭以辭害意之甚者乎或曰然則有天下者玉食
　萬方萃有其象而至于廟則五而已王假有廟於何
　而取之曰夫子不云乎王假有廟王乃在中也言自
　五以下有七廟之象而九二者王在宗廟之中致孝
　於神明之象也不其然乎或曰九五王也二亦為王
　何哉曰由天下歸往而言之則五為王由宗廟祭祀
　而言之則二為王五為王者宅中之象也二為王者
　致孝之象也夫豈一端而足哉是故五為震二亦為
　震震長子而帝之出也居五以臨天下居二以事其
　先斯為得之矣其言利涉大川則取諸坎巽也坎為
　水巽為風以風乗木而行於水上其利涉之象與繫
　曰刳木為舟剡木為楫舟楫之利以濟不通葢取諸
　渙以其義也利貞何也貞者正也天下渙然必有持
　正者莫為之正者離散而無所統一非渙之義矣是
　故九五正位居中而天下各得其所斯利貞之謂與
　或曰子以陰陽往復取諸夏時則既有徵今又曰一
　陽生於坎而六陽盛於巽何謂也曰是何言與六經
　之道天人之理無所不該而況易之為書又其至者
　窮壤之間苟有是理聖人烏得而遺之顧乾坤復姤
　之配取諸離坎不應象𩔖愚是以辨之若蠱之先甲
　後甲盖取諸坎而巽之先庚後庚亦取諸離聖人於
　蠱剥復三卦皆言天行以釋之然則一陽生於坎而
　六陽盛扵巽又豈穿鑿而為矛盾之論哉學者謹馬
　可矣
象曰風行水上渙先王以享于帝立廟
　風者巽也水者坎也巽不取諸木而取諸風者木浮
　於水無以明渙之象惟風行水上而後渙之象可見
　矣風行水上水自動摇風作於此水散於彼故先王
　以之享帝立廟享帝以教欽立廟以教愛而民自化
　服矣若風行地上風至而後草偃故先王以之省方
　觀民而設教焉葢相因而取象也當天下渙然無難
　之時享帝立廟適其宜矣
雜卦曰渙離也
　渙之為卦以風行水散而成其在六爻以血氣渙離
　為義風者氣也水者血也血氣所以榮衛其身也循
　於經絡行於腑臟晝夜不息與天共地相為流通然
　後身安而無疾若有所壅隔而不離則疾之所由生
　也是故渙與咸艮皆以爻位分配人之一身然咸艮
　之義取喻人之形體形體分布於外故其象顯其辭
　明渙之義取喻人之氣血氣血周流於内故其象𨼆
　其辭晦然學者不可不深求其指歸也氣屬乎陽血
　屬乎陰陽氣行則血氣俱行陽氣滯則血氣俱滯是
　故渙之諸爻以陽居柔者是血氣之所行也以陰居
　剛者是血氣之所滯也以陽居剛以陰居柔者是血氣
　之所歸藏也全渙之體有身之𧰼焉中四爻以二陽
　包二陰身腹之𧰼也奇畫在上偶畫在下首足之𧰼
　也初六言拯九二言奔六三言躬六四言羣九五言
　汗上九言血各隨其所在而别之矣
初六用拯馬壯吉𧰼曰初六之吉順也
　初六坎也以陰居剛而在下卦之下上无其應而承
　於九二之震故曰用拯馬壯吉拯救抜也坎為陷震
　為動故有用拯之象坎為馬為曳震為馬為作足故
　有馬壯之𧰼初六以陰在下宜取𧰼於足謂其體坎
　而承震震為足是以係之用拯也拯於險難之中
　而得馬壯然後可以奔其機矣故初六在咸言拇在
　艮言趾而渙但言用拯不以形體言之也拇取其動
　也趾取其止也渙之初六始乎止而卒乎動故但言
　用拯而拇趾之𧰼著矣咸艮在下有二陰故初言咸
　趾二言腓渙惟一陰故但言用拯而腓之𧰼亦兼矣
　自二至上爻皆言渙而初獨不言者謂其方拯而未
　離於難也故子曰初六之吉順也當渙之初柔順而
　居下故能自出於險陷之中又得馬壯以行之斯為
　吉矣明夷六二以坎承震其辭曰用拯馬壯吉而子
　曰六二之吉順以則也與此象同
九二渙奔其機悔亡象曰渙奔其機得願也
　九二震也以陽居柔而在下卦之中上无其應而介
　於二陰之間二爻皆坎而三又艮也故曰渙奔其機
　震為動坎為險故有奔其機之象夫奔者以足渙之
　足在下而二言奔何也曰初六之足弱而陷九二之
　馬壯而動故初言拯而二言奔相因而成義矣然則
　九二之所以能奔者其惟陽氣之所在乎機舊讀為
　几人之所慿以為安者也愚謂不然夫人出於險陷
　之中而履以平夷之地斯以為安矣而何至於慿几
　然後為安乎若慿几然後為安非痿則痺矣按經典
　几字無從木者説文曰機木名愚謂機當作機機不
　安也書曰邦之機隉機與祪同奔其機者奔去其不
　安之地也故曰悔亡夫吉凶悔吝生乎動九二動於
　險陷之中能无悔乎謂其去臲□而適乎易之塗斯
　為悔亡矣故子曰渙奔其機得願也夫離險而就易
　去危而即安豈非人情之願也哉彖之所謂剛來而
　不窮者也
六三渙其躬无悔象曰渙其躬志在外也
　六三上體為艮下體為坎以陰居剛而在下卦之上
　應乎上九之兑故曰渙其躬躬者身也渙者離也坎
　為陷艮為止兑為毁折故有渙其躬之𧰼夫所取於
　渙者謂其血氣周流於身而無所壅滯也居下體之
　上在一卦之中是血氣之海也而渙之何哉有所止
　者有所陷有所毁折是將離去其身矣筋攣而不隨
　肌痺而不仁氣脱而不收血亡而不復皆渙其身者
　也故曰无悔離共身矣雖復悔之其能有救哉故子
　曰渙其躬志在外也夫一身之政聴命於心一家之
　政聴命於長一國之政聴命於君天下之政聴命於
　王是故血氣渙而不離於身臣命渙而不離於國者
　其志在内而無外交者也當渙之時上有九五為渙
　之主而六三之志獨應於上艮兑相與有陷上毁折
　之象焉是將志於外而離其君者也離其君者離其
　國也離其國者離其身也係之無悔宜哉
六四渙其羣元吉渙有丘匪夷所思𧰼曰渙其羣元吉
光大也
　六四上體為巽下體為艮以陰居柔而在上卦之下
　下无其應而承於九五之震故曰渙其羣羣𩔖也四
　之於三其畫皆柔其體皆艮其𩔖羣矣然三以艮而
　應於兑四以巽而合於震是以謂之渙其羣也渙其
　羣者猶坤之喪朋大有之匪其彭也故曰元吉臣無
　有滛朋人無有比徳斯之謂元吉矣彖之所謂柔得
　位乎外而上同者也近取諸身其五臟六腑之謂與
　五臟六腑各司其局氣血周流無所厎滯是以係之
　元吉也故曰溪有邱渙散也邱聚也夫渙也者必有
　其聚者也無聚而渙則其涸可立而侍也陽為氣陰
　為血六四者血之所聚而九五者氣之所藏也氣有
　所往而血從之四之所以上同也故曰匪夷所思思
　者心也夷者𩔖也心之官則思而非醜夷之思也渙
　其羣匪其夷者以所聴於心者也是故六三為躬六
　四為羣躬有四肢羣有腑臟四肢之譬則公侯伯子
　男也腑臟之譬則卿士大夫也公侯伯子男不可以
　離於國離於國則叛也卿士大夫不可以不散其朋
　不散其朋則黨也此三四之所以異也傳有之曰文
　王觀於國則列士壞植散羣長官者不成徳則六四
　渙其羣之謂也至於庾斛不敢入於四境諸侯無二
　心則非所謂渙其躬矣故子曰渙其羣元吉光大也
　光大之辭為九五言之也五渙其汗四渙其羣五之
　所以光大也咸以九四為心故其辭曰朋從爾思而
　子曰未光大也明四非中正之謂也渙以九五為心
　其辭曰匪夷所思而夫子則係之以光大之辭明五
　得中正之位也渙之時義若此説者但以為離險釋
　難之卦則是以渙為解者也知其一而昧其二得於
　初而失於終也其或以為流離蕩析之卦則是以渙
　為剥者也是謂指東為西指白為黒也又或兼二説
　而兩取之則是薰蕕不辨而並稱氷炭無分而同謂
　也嗚呼惜哉
九五渙汗其大號渙王居无咎象曰王居无咎正位也
　九五震也以陽居剛而在上卦之中下无其應而乗
　乎六四之巽故曰渙汗其大號震為動為雷巽為入
　為風故有渙號之象夫九五者王之所居而廟之所
　在也宅中圖大號令之所自出也近取諸身其神明
　之舍乎心之液為汗而王之命為號是以取諸渙汗
　而謂之火號也五臟之液惟汗為能宣通則以其出
　於心而周浹而四體故也渙其汗則血氣流通而身
　安汗其號則政教流通而天下治矣漢劉向有言渙
　汗其大號汗出而不反者也其在書曰令出惟行不
　惟汲取諸渙汗不亦可乎故曰渙王居无咎以九居
　五其位在中故有王居之象當渙之時萬物皆渙而
　王獨居中不應渙義疑若有咎矣然天下既渙貴乎
　利貞以居之王正在位而渙其號是以居中而无咎
　故子曰王居无咎正位也二爻重言渙者皆謂渙是
　散離之義而六四以陰居柔九五以陽居剛又有震
　巽之合焉故四言有邱而五言王居疑若不應時義
　是以申其文以發其㫖也自二至五有身腹之𧰼二
　為震五亦為震明陽氣之動上下流動故血氣之行
　無所偏滯也或曰陽為氣陰為血子以二五明陽氣
　之動而血氣同稱何也曰陽氣行則血與氣俱行陽
　氣滯則血與氣俱滯豈得獨言氣而不言血乎猶之
　為國有教有刑刑主乎義教主乎仁而其行之與否
　均係乎徳之存亡也豈可謂唐虞三代有教而無刑
　乎
上九渙其血去逖出旡咎象曰渙其血逺害也
　上九兌也以陽居柔而在上卦之上應乎六三之艮
　而乘乎九五之震故曰涣其血去逖出三有坎體坎
　為血為憂傷艮為止震為動為决兑為説為毁折故
　有血去逖出之象逖當作愓與小畜六四之辭同今
　本多作逖非也上九扵身為耳目鼻口之所在也耳
　目鼻口腑臟之外候陽氣之㑹精華之所𤼵也然下
　與六三有艮兑相與之情陥而止焉是身之病也其
　榮衛否隔而不通則其精華消耗動於外候耳目将
　為之聾盲鼻口將為之瘖寒聚而為癰疽結而為㽽
　癭皆血氣之壅滯也是必渙散其血血去而愓出斯
　為旡咎矣夫血者所以榮於内而不可渙於外者也
　惟瘀敗之血為害於身則不可不渙耳坎為憂傷為
　心病則敗血也可不渙乎故曰旡咎而子曰渙其血
　逺害也説者以逺害之文訛惕為逖則失之矣上之
　所以能渙其血者陽氣存焉故爾血遇寒則止得熱
　則行是以至於上九而後渙也渙其血者湯艾鐡石
　之功也逺其害則刑罰征誅之力也刑罰征誅有國
　者之所不得已也或曰子不以正爻為宗廟則上九
　之位誰當居之曰初上者始終之義也其初難知其
　上易知本末也其在六三則渙其躬其在上九則渙
　其血者九五已正其位故也夫子於乾之上九曰貴
　而無位夫豈以人鬼相雜而後成卦乎苟如延夀之
　論則宗廟之爻而有血去惕出之文是何義也施於
　王假有廟之卦已不能通況其餘乎
序卦曰渙者離也物不可以終離故受之以節
　節渙之反也自渙之節坎反居上巽反為兑二五不
　動而成也坎為水巽為風風行水上則水動而散是
　以謂之渙也水行澤上則澤得其節是以謂之節也
　説者皆以澤能止水故謂之節愚謂不然夫兑之未
　重也固以為止水之象矣若節之成卦但取止水為
　義則理窮於兑不得復有節𧰼矣而況以坎重兑安
　得以一澤盡其義乎且澤既止水矣澤上安得有水
　乎困之成卦上兑下坎宜曰澤中有水而其象曰澤
　無水者為其既重矣嫌於無别也況澤上水安得但
　取止水為義乎故兑之為渙也澤決為川而風木行
　於其上也渙之為節也水歸於澤而為之水道以節
　其盈虚也此澤上之所以有水坎兑之所以為節而
　節之所以次渙也
節亨苦節不可貞彖曰節亨剛柔分而剛得中若節不
可貞其道窮也説以行險當位以節中正以通天地節
而四時成節以制度不傷財不害民
　下兑上坎成卦曰節者初為兑二為震三為艮四為
　坎兑澤也坎水也澤也者水之聚也澤之上而為水
　焉是汎溢之象也而謂之節何哉為其有震艮之象
　焉震為木艮為土澤水之際而施土木焉是隄防之
　象也震為決艮為止澤上有水時決而出時閉而止
　是溝洫之象也設為隄防導為溝洫則水得其節是
　以謂之節也節亨苦節不可貞何謂也曰水無節則
　汎政無節則蕩節以隄防則水循其理節以制度則
　政得其宜故曰節亨節之所以亨者剛柔分而剛得
　中也在卦六爻奇耦各居其半剛柔分也陽居二五
　剛得中也夫所以為節者以剛柔寛猛不得其平矣
　太剛則臲太柔則壞寛則民慢猛則民殘是故剛柔
　分而不偏剛得中而不過所以能節而通也或曰剛
　雖得中而柔不得中可以為節乎曰節之成卦取諸
　水也剛而動者也水由地中行則無汎濫懐襄之患
　是之謂剛得中矣剛得中則節道成矣豈柔之問哉
　故曰苦節不可貞貞者正也以此為政者也節之得
　中則受節者樂而甘節之過甚則受節者艱而苦節
　而至於苦物情所不能堪豈可常也哉故子曰節亨
　剛柔分而剛得中苦節不可貞其道窮也夫子既釋
　彖辭又從而申之曰説以行險當位以節中正以通
　天地節而四時成節以制度不傷財不害民夫險者
　人之所畏也惟説以行之則民従之矣下兑上坎所
　謂説以行險者與當位而節謂六四也中正以通謂
　九五也茍能當位以節中正以通又何苦之有哉天
　地之節寒暑是也寒極則暑暑極則寒四時之所以
　成也節以制度財用是也國奢則示之以儉國儉則
　示之禮財之所以不傷而民之所以不害也國之政
　刑無非節者而獨言財用葢用之不節有國者之通
　患也
象曰澤上有水節君子以制数度議徳行
　澤者兑也水者坎也水之洊至其流有常故君子以
　之常徳行習教事澤上有水其出有節故君子以之
　制数度議徳行虗則納之滿則泄之止而不窮流而
　不盈水之節也直而温柔而立恭而不劳謹而不蕙
　徳之節也寛以濟猛猛以濟寛禮中通而不離樂和
　正而不流政之節也至於律度量衡宫室車輿衣裳
　冕弁冠婚䘮祭莫不有数有度皆節之道也程氏曰
　凡徳之大小輕重高下文質皆有數度存諸中為徳
　𤼵諸外為行議以求中節也耿氏曰伯夷之清柳下
　恵之和則亦不中其節在所議矣
雜卦曰節止也
　節之為卦以澤上有水而成其在六爻以水得其止
　為義夫水之在宅以滋飬灌溉為功者也有所止則
　為功無所止則為害設為隄防導為溝洫視其潦旱
　而出納之察其盈虗而増損之歛而不至於溢散而
　不至於窮所以為節止之道也陽為剛隂為柔陽為
　動隂為静陽為實隂為虗陽為氣隂為形故井以三
　陽為泉三隂為井節以三陽為水三隂為防水也泉
　也剛而動氣而實者也井也防也柔而静形而虗者
　也水土之徳葢如是矣夫所以為節節其過與不及
　使之適中而止也九五有甘節之吉六四有安節之
　亨所謂當位以節而中正以通者也初九在下故不
　出而旡咎上六已極故道窮而真凶所謂苦節不可
　真者也若夫九五之水亂於六三之防亂於水則水
　壅而防潰故也九二之凶六三之嗟斯其義矣
初九不出戸庭旡咎象曰不出户庭知通塞也
　𥘉九兑也以陽居剛而在下卦之下應乎六四四坎
　艮也故曰不出戸庭説文曰戸護也半門為戸(按/)古
　人門戸通稱然對敵而言則門為大而戸為小門為
　外而戸為内矣戸庭内庭也兑為門戸其應在艮艮
　止也上山下澤無感應相與之情而有懲忿窒欲之
　象是以知其不出也兑為口舌故以言語為義子曰
　古者言之不出又曰以約失之者鮮矣故曰旡咎禮
　外言不入於梱内言不出於梱戸庭之言梱内之言
　也謹而不出夫何咎之有哉故子曰不出户庭知通
　塞也澤居最下宜塞而未冝通及其既盈冝通而不
　冝塞也繫曰亂之所生也則言語以為階君不宻則
　失臣臣不宻則失身機事不宻則害成是以君子謹
　宻而不出也其當塞之時乎
九二不出門庭凶象曰不出門庭凶失時極也
　九二震也以陽居柔而在下卦之中旡其應而承於
　六三三艮也巽也故曰不出門庭震為出為門庭巽
　為入艮為止故亦有不出門庭之𧰼門庭外庭也謀之
　於内庭則不出於旡咎矣宜之於外庭而不出焉是
　今不行於近也而况於四方萬里之逺乎故曰凶人
　君之徳澤號令不能出於門庭則或害之矣欲無凶
　得乎故子曰不出門庭凶失時極也九二之水已震
　乎澤中又從而止焉失其時極矣或曰説卦艮為門
　闕而子言兑為門戸震為門庭何也曰兌上一隂在
　人為口舌在宫室為門戸矣震之二隂門之象也艮
　上一陽有觀關之象於闔闢何取哉故兑為口舌而
　震為善鳴兑為戸庭而震為門庭相因而成象也明
　夷之三亦體震而四有坎離之象故其辭曰出門庭
　而相見乎離也節之二三有震巽之合而遇艮止焉
　是以係之不出門庭也六三之艮為門闕九二之震
　為門庭𥘉九之兑為門庭矣震為闢戸兑為闔戸冝
　闔而止是以旡咎冝闢而止是以凶也豈不然哉
六三不節若則嗟若旡咎象曰不節之嗟又誰咎也
　六三上體為艮下體為巽以隂居剛而在下卦之上
　上旡其應而乘於九二之震故曰不節若則嗟艮為
　土為止巽為入震為動故有不節之象焉節者隄防
　之謂也陽為水隂為防防者所以制水也故防在水
　上水不至焉水在防下防不入焉今九二以陽居柔
　六三以隂居剛是陽與水相混者也水出於防而入
　於水也傳曰水壅則潰傷人必多九二之水動乎下
　六三之防止於上而不知所以宣導之至於潰裂故
　蕩而不可節貞者何嗟及矣故曰旡咎子曰不節之
　嗟又誰咎也
六四安節亨象曰安節之亨承上道也
　六四上體為坎下體為艮以隂居柔而在上卦之下
　應於𥘉九之兑而承於九五之震故曰安節坎為水
　為陥艮為山為止止者隄防之象也陥者溝洫之象
　也設為隄防而導其溝洫水者所以安行而受其節
　也兑為説震為行坎為險説以行險是以知其安節
　矣故曰亨子曰安節之亨承上道也上謂九五九五
　水也水在澤上則六四者豈非承水之道乎居近君
　之位得承上之道順物之性安而節之此其所以亨
　也
九五甘節吉往有尚象曰甘節之吉居位中也
　九五震也以陽居剛而在上卦之中下旡其應而介
　於二隂之間二爻皆坎而四又艮也故曰甘節甘中
　央之味也書曰稼穡作甘是也坎為水艮為土震為
　耕稼而五得中行故有甘節之象夫節以制度人情
　之所不樂也節而至於甘則節之功見矣故曰吉又
　曰徃有尚徃有尚者坎之所以為功也夫所以設為
　隄防導為溝洫以時而出納之者所以為水旱之備
　也歟上六有炎上之苦而九五以甘濟之是謂徃而
　有尚也體乎中正行於險中以成稼穡之功斯為吉
　矣故子曰甘節之吉居位中云者水由地中行也六
　四為承上道九五為居位中則澤上有水其義粲然
　矣
上六苦節貞凶悔亡象曰苦節貞凶其道窮也
　上六坎也以隂居柔而在上卦之上下無其應而乘
　於九五之震故曰苦節苦炎上之味也坎之窮為離
　六四既為坎矣上六居卦之窮是以有炎上之味也
　潤澤之所不及而離日暵之故其味焦而苦也節而
　至於苦物情所以不堪故曰貞凶以此為正則凶矣
　然而乂係之以悔亡何謂也上六節之窮也窮則變
　矣節而至於苦貞之則凶變之則悔亡下無其應而
　乘於九五五以中正與之為配剛柔相資甘苦相濟
　虗實相輔故其悔至於亡也陽為徳隂為刑水譬則
　法禁也以法禁裁恵澤猶以數度議徳行也慶賞施
　恵人之所欲故謂之甘刑威法禁人之所畏故謂之
　苦以甘濟苦和羮之謂也悔亡不亦冝乎説者或謂
　節有戒飲食之義世人嗜甘而不嗜苦故甘節為吉
　而苦節為凶愚謂節甘如前説可矣節苦者何遽至
　於凶乎夫節之為義節其出也非節其入也此説似
　是而非故辨而正之子曰苦節貞凶其道窮也九二
　在中而非中上六居正而非正然後君子知大中至
　正之所在矣
　
　周易經傳集解卷三十
欽定四庫全書
　周易經傳集解卷三十一
　　　　　　　　　　　　　宋　林栗　撰
　
　
　
　
序卦曰節之信之故受之以中孚
　中孚成卦節之變也自節之中孚變上六一爻而成
　也以六居上則剛柔分以九居上則柔在内而二五
　剛中則其所同也剛柔分而剛得中所以能亨也説
　以行險所以為節説而巽所以為孚也節至上六節
　之苦也苦節不可貞是以變之而後孚也人之常情
　樂放肆而苦拘檢夸侈靡而陋儉約則雖剛柔分而
　能節苟无以信之亦不可得而節矣孔子曰信而後
　勞其民未信則以為厲已也故節之序曰節而信之
　猶革之彖曰革而信之也世之君臣或喜於有為見
　弊則思革觀甚則思節然而每每多敗而少成者皆
　无以信之故也
中孚豚魚吉利涉大川利貞彖曰中孚柔在内而剛得
中説而巽孚乃化邦也豚魚吉信及豚魚也利涉大川
乘木舟虚也中孚以利貞乃應乎天也
　下兌上巽成卦曰中孚者初為兌二為震三為艮四
　為巽兌説也巽入也説而巽乎孚何也謂其有震艮
　之象焉震為春巽為夏兊為秋艮為冬巽者震之配
　也四時行焉百物生焉是以謂之孚也孚者信而化
　之之謂也國之治教正刑如寒暑四時之序則民信
　而化之矣巽之於震兊之於艮其孚之也不亦宜乎
　然則名卦為孚於義既備而必係之以中者何哉曰
　此聖人所以示之也記不云乎喜怒哀樂之未發謂
　之中發而皆中節謂之和中者誠也孚者化也惟天
　下之至誠為能化此其所以本之於中歟故子曰中
　孚柔在内而剛得中說而巽孚乃化邦也柔在内謂
　三四也剛得中謂二五也自渙兊節皆剛中而柔外
　剛君也柔臣民也剛雖中而柔尚外則其孚未至也
　至是柔在内而剛得中則是自西自東自南自北无
　思不服也而上下二剛有兊巽之象焉則天下之從
　我者皆說其巽矣謂之孚也不亦宜乎中孚豚魚吉
　何謂也曰古之為政山不槎蘖澤不伐天魚禁鯉鮞
　獸長慶䴠鳥翼卵虫含蚳䖶蕃庶物也先王交萬物
　有道自奉養有節伐一草木殺一禽獸必以其時故
　雖豚魚之㣲亦信其有仁愛之心焉詩曰敦彼行葦
　牛羊勿踐履方苞方體維葉泥泥而序之者曰周家
　忠厚仁及草木夫仁及草木者非謂其不剪伐也謂
　其方苞方體而使之得以遂其生也然則信及豚魚
　者豈非鯤鮞麑䴠得以滋息而無夭閼之虞哉記曰
　惟天下至誠為能盡其性能盡其性則能盡人之性
　能盡人之性則能盡物之性能盡物之性則可以贊
　天地之化育中孚之謂矣利涉大川何謂也曰全卦
　之體有虚舟之象上下二體以巽成兊巽為木為風
　兊為澤故有乗木涉川之象乗木以涉川其覆溺者
　必重載也舟虚則無虞矣君子之游於世如虚舟漂
　而不沉觸而不怒我不害物物亦信而不吾害我不
　疑物物亦信而不吾疑斯可以行乎患難矣利貞何
　謂也曰中孚者物之所以成始也利貞者物之所以
　成終也為備震巽艮兊之體是以係之利貞之辭焉
　天之於物也春生之夏長之秋收之冬藏之聖人之於物
　也元以育之亨以通之利以和之貞以固之故子曰
　中孚以利貞乃應乎天也説者於乾四徳皆以應四
　時盖文言著矣而中孚以利貞无文言以考故皆用
　卦氣之論以中孚為冬至之氣自揚雄作太𤣥首中
　以凖中孚其説曰陽氣潛萌於黄宫信无不在乎中
　推其意葢取中孚剛中之義而為陽氣潛萌之論以
　謂中孚者信出於中而已夫仁義禮智孰非出乎中
　者而必信之云乎既取諸剛中而為陽氣潛萌之論
　則所謂柔在内者將安取之乎程氏曰中虚者信之
　本中實者信之質本之與質愚未知其所以别之也
　夫孚之訓信也非有諸已而名之也上下交相信然
　後謂之孚也故子曰豚魚吉信及豚魚也謂王化之
　所孚不特兆民信之鳥獸魚鼈皆信之矣按中孚與
　小過反對而成中孚有鳥卵之象而小過有飛鳥之
　象焉何則中孚之柔包藏於内而小過之柔發見於
　外也是故孚之於文以𤓰覆子羽蟲之字卵是也夫
　爪牙之利鳥獸之所為搏噬也而能覆其輕脆之卵
　以成變以正性命豈非其内外相信而後然歟茍其
　中之不愛未有不毁而去之者也是故中而後孚孚
　而後利利而後正應天之義可得而言之矣堯典於
　春言鳥獸孳尾於夏言鳥獸希革孳之言字也革之
　言變也應其時義矣故曰善言天者必有驗於人善
　言古者必有驗於今而為卦氣之論者乃以應冬至
　之候則其言利貞應天之義不已疎乎愚不自揆輒
　於復卦論六日七分之非而於中孚辨卦氣之誤將
　以俟明者而質焉
象曰澤上有風中孚君子以議獄緩死
　澤者兊也風者巽也水鍾於澤而風過之則水草以
　之蕃滋蠱魚以之生息風之所化王者當天地長養
　之時禁民毋覆巢毋伐木毋竭川澤毋漉陂地毋焚
　山林草木鳥獸魚鼈咸得以遂其生及其取之也有
　節用之者有禮則鳥獸魚鼈亦莫不孚知夫邊豆庖
　厨之不可已非樂於多殺矣君子觀此之象凡民之
　有罪而麗于獄者從而議之若周官八議之𩔖求所
　以生之而去其甚者矣其惡積而不可揜罪大而不
　可解者亦姑緩之以盡其情而示其有所不忍之心
　焉然後民之死者皆知其自入於刑而非君子之欲
　殺之也故書稱好生之徳洽于民心克寛克仁彰信
　兆民至於仁及草木恩被動植皆中孚之義也
雜卦曰中孚信也
　中孚為卦以羽蟲字卵而成其在六爻以信而後孚
　為義傳曰同言而信信在言前同令而行誠在令外
　是故孚之成卦四陽二陰六三之所孚者九二上九
　也六四之所孚者九五初九也三應在上而比於二
　四應在初而比於五然六二有在陰之和九五有攣
　如之孚初九有他而不燕上九登天而貞凶彼不孚
　其所應而孚其所比者何哉其必有以信之矣所以
　然者二五剛中初上剛而不中故也然古之化明者
　其始曷嘗不以言及乎教化之成則有不言而信者
　矣是故九二鳴鶴在陰而和之者或皷或罷或泣或
　歌九五有孚攣如而従之者亡其匹而絶其𩔖矣子
　曰擬之而後言議之而後動擬議以成其變化九二
　之謂也黙而成之不言而信存乎徳行九五之謂矣
　中庸曰聲色之於以化民末也上天之載無聲無臭
　至矣是中孚之義也
初九虞吉有他不燕象曰初九虞吉志未變也
　初九兊也以陽居剛而在下卦之下應乎六四四艮
　巽也故曰虞吉虞度也書云若虞機張是也初應在
　四而九五在上初苟不虞於五而欲有其應則所不
　度徳不量力㡬何而不危辱哉故曰有他不燕燕安
　也初體正而居下自度其徳非五之敵而安守臣節
　不敢與五争民斯保其能吉矣茍有他志非所以為
　安也故子曰初九虞吉志未變也為其下而居初其
　志未變也故免於不虞之咎而得自全之吉矣若翰
　音登于天則其凶不可逃也
九二鳴鶴在陰其子和之我有好爵吾與爾靡之象曰
其子和之中心願也
　九二震也以陽居柔而下卦之中上旡其應而承
　於六三三艮巽也故曰鳴鶴在陰其子和之震為喜
　鳴又為鵠故有鳴鶴之象以九居二故有在陰之象
　承於六三體巽以巽從震故有其子和之之象夫巽
　之於震男女皆長也以為夫婦則可矣而謂之子何
　哉曰君臣也父子也夫婦也其象无乎不通惟其所
　取如何耳震木也巽木火也震東也巽東南也以木
　生火而傳之父子之象也中孚成卦以羽蟲子卵而
　成則三四二爻謂之子宜矣鶴陽鳥也鳴而在陰將
　以習其子也故曰我有好爵吾與爾靡之靡或本作
　靡散也陽為實陰為虚九二自謂我有好爵將與爾
　散之欲其子之和之也故子曰其子和之中心願也
　中心願者其九二之情乎所以然者二雖剛中為未
　當其位三雖柔巽而有應在上故其向背從違特未
　定也然則古之人所以化導其民惟恐其不至者亦
　猶鳴鶴之願其子乎説者皆以為和者中心之願愚
　謂不然卦唯二五為中九二居尊非二之所得而子
　也誠其中心之願則无我有好爵之辭矣擬之而後
　言議之而後動擬議以成其變化其此之謂歟子曰
　君子居其室出其言善則千里之外應之况其邇者
　乎居其室出其言不善則千里之外違之况其邇者
　乎言出乎身加乎民行廢乎邇見乎逺言行君子之
　樞機樞機之發榮辱之王也言行君子之所以動天
　地也可不謹乎鶴者君子之譬也居其室者在陰之
　譬也出其言者鳴之譬也然其善不善應不應未可
　知也二之言曰我有好爵吾與爾靡之六三或皷或
　罷或泣或歌則其爾者或未必應矣古今言易者皆
　以九二一爻為中孚之至盛失之矣中孚之化不言
　而信九二以言勝人者也焉得為至盛乎以為教化
　之未孚若周公之多誥盤庚之籲民則无失其義矣
六三得敵或鼓或罷或泣或歌象曰或皷或罷位不當
也
　六三上體為艮下軆為巽以陰居剛而在下卦之上
　應上九之兑而乗九二之震故曰得敵春秋傳曰嘉
　耦曰妃怒耦曰仇仇敵也六三之於上九有艮兊之
　合焉然三以柔而體艮上以剛而體兊兊反居上艮
　反居下是以謂之敵也故曰或皷或罷或泣或歌震
　為鳴故有或皷之象艮為止故有或罷之象兊為口
　舌巽為進退為不果故有或泣或歌之象六三當中
　孚之時近於九二宜不約而孚矣然以柔乗剛不當
　其位又有上九為之應焉是以皷罷泣歌之无常也
　故子曰或皷或罷位不當也惟其位之不當是以不
　安其分躁妄而求凶之道也然爻不言凶者為其近
　於九二幸其和之則免於凶矣是以九二六三但言
　君子小人之情狀而不著其吉凶至於翰音登于天
　然後係之凶也
六四月幾望馬匹亡无咎象曰馬匹亡絶𩔖上也
　六四上體為巽下體為艮以陰居柔而在上卦之下
　應初九之兊而承九五之震故曰月幾望馬匹亡月
　陰物也馬陽也人臣之義譬如月焉受日以為明者
　也譬如馬焉任重而致逺者也六四上承九五以巽
　遇震故有月望之象下應初九以艮遇兊故有馬匹
　之象月之既望則盈而將虧矣馬之過匹則逸而泛
　駕矣四當中孚之時居近君之位上攣於五而下絶
　於初故於月為幾望於馬匹亡矣故曰无咎月幾望
　望則無虧損之變馬亡其匹則无奔軼之虞是以係
　之无咎也或曰四於初為正應烏知其絕之歟曰孚
　者化也陰陽合而化生也是故陰之情欲升陽之情
　欲降然後為孚之時也六三之於九二所以皷罷泣
　歌之無常者正以其位之不當而升降之殊情耳六
　四在上初九在下其絕之也不亦宜乎故子曰馬匹
　亡絕類上也為臣之奉公而無私得主而喪朋斯為
　无咎矣或曰初九以剛而體兊六四以柔而體艮其
　謂之𩔖何也曰兊與艮為匹而於巽為𩔖矣爻言匹
　而象言𩔖互明之也曰若是則君子之得君子也不
　與其𩔖並進已乎曰非此之謂也君子和而不同周
　而不比見善而稱知賢而舉豈特比而同之哉乎曰
　天地絪緼萬物化醇男女媾精萬物化生言致一也
　茍無致一之誠心而二三其徳唯利是從欲上下之
　交孚難矣此聖人之所以戒之也非謂其不可引𩔖
　而聚於王朝也夫言各有當易稱比吉而子曰君子
　周而不比同人亨而子曰君子和而不同利者義之
　和而子曰小人喻於利是皆文同而義異不可以害
　其辭㫖也
九五有孚攣如无咎象曰有孚攣如位正當也
　九五震也以陽居剛而在上卦之中下无其應而乗
　乎六四四艮巽也故曰有孚攣如无咎中孚六爻唯
　五為有孚者則剛徤中正不言而信孚之至也易以
　異體之合為交如同體之合為攣如有牽攣固結之
　義也四為巽五為震剛中而柔内剛上而柔下雷風
　相與巽而動是以其孚牽攣固結之義可解也然而
　不係之吉而但言无咎者下無正應故也若以六居
　二則有孚惠心勿問元吉矣變孚之二得益之象豈
　不然哉若大有九二與六五為應亦曰厥孚交如威
　如吉也今九五六四君臣相孚有攣如之象然其孚
　未及乎天下是以但言无咎而已小畜之九五曰有
　孚攣如亦以六四之臣與之合志而无咎之辭係於
　陰爻也然小畜四五兩言有孚而中孚獨言於五者
　彼以小畜成卦非兩言其孚不足以明六四之志此
　以中孚成卦獨言於五而四之義該矣故子曰有孚
　攣如位正當也唯其位之正當是以君不置疑於其
　臣臣不避嫌於其君然後為中孚之至也
　九翰音登于天貞凶象曰翰音登于天何可長也
　上九兊也以陽居柔而在上卦之上應乎六三三艮
　巽也故曰翰音登于天翰音雞也禮雞曰翰音五上
　天位也巽為雞而應於上九故有翰音登天之象夫
　雞者仰而號俛而啄飛乎枋榆之下而鳴於牆屋之
　間是其智力之所及也雞而欲登天非其任矣故曰
　貞凶以此為貞凶求其和六三之巽乗於九二之震
　二鳴于陰以求其和宜若與之交孚矣然為其柔上
　而剛下故三不順於二自以體艮而欲應於上上九
　之兑澤上於天既不可以居矣六三又從而從之小
　人相與覬覦非望是以有翰音于天之象也故子曰
　翰音登于天何可長也飛龍在天豈雞之任哉説者
　或以中孚既有鳥卵之象則翰音登天是卵翼而飛
　鳥矣若如所論何自凶哉
　
　
　
　
　
　
序卦曰有其信者必行之故受之以小過
　小過中孚之變也自孚之過兊變為艮巽變為震六
　爻盡易而成也震與巽艮配也剛柔相信然後志合
　而道行故中孚以巽兊而含震艮以四陽而包二陰
　小過以震艮而合巽兊以四陰而包二陽明其志合
　而道行也行而謂之過何也曰世方承平則常得乎
　中道及其矯枉救弊則不能無過於常此過之所以
　為行也是故有小過有大過陽為大隂為小大過者
　陽過乎陰四陽而二隂也小過者陰過乎陽四陰而
　二陽也然頤之四陽曷不為小過中孚之四陽曷不為
　大過乎曰過之為言過常以適變者也唯外柔而内
　剛者能通變以行權柔内而剛外者非其任也故頤四
　陰二陽取口實之象孚二陰四陽取卵化之象頤之
　序曰不養則不可動故受之以大過孚之序曰有其
　信者必行之故受之以小過是則所謂過者非徒過
　越而已君子之有所動有所行過常而適變之義也
　不有其信其何以行之哉此小過之所以次中孚也
小過亨利貞可小事不可大事飛鳥遺之音不宜上宜下
大吉彖曰小過小者過而亨者過以利貞與時行也柔得
中是以小過吉也剛失位而不中是以不可大事也有飛鳥
之象焉飛鳥遺之音不宜上宜下大吉上逆而下順也
　下艮上震成卦曰小過者初為艮二為巽三為兊四
　為震震動也艮止也時止則止時行則行謂之小過
　何也為其有巽兑之象焉震長男也巽長女也艮少
　男兊少女也震居三四而失其位巽居二五而執其
　權是以為小者之過也震為雷巽為風艮為山兊為
　澤雷風皷舞於山澤而草木鳥獸魚鼈之生以遂然
　其所振動不能無小有所過焉是以謂之小過也
　小過亨利貞何謂也曰小過有震巽艮兊之體則宜
　有元亨利貞之辭然中孚有卵化之象小過有飛鳥
　之象鳥飛則羽翼既成矣是以不係之元而但云亨
　利貞也聖人之道極乎中庸過與不及其失均也然
　而治教政刑每有偏而不起之處世之君子茍欲起
　而救之必待小有所過然後能反俗之弊而歸之於
　中庸是則雖謂之過乃時中也因世俗耳目之所不
　常見而謂之過耳是故大者過謂大事之過也亦謂
　尊者之過也小者過謂小事之過也亦謂卑者之過
　也或謂小者為小人非也小人不可一日用於天下
　聖人之戒深切著明矣况其過越而亨乎能大事之
　過將以撥亂而反正也小事之過將以矯弊而適中
　也尊者之過君驕而臣諛也卑者之過臣强而主弱
　也君矯臣諛故以棟撓象之臣强主弱故以飛鳥象
　之然以其剛過而得中故謂之大過以其柔過而得
　中故謂之小過也君子過言則民作辭過動則民作
　則過乎恭所以矯其慢過乎哀所以矯其易過乎儉
　所以矯其奢過之所以為亨也然恭不至於辱哀不
　極於毁儉不入於陋過之所以為利貞也貞者正也
　君子之矯在救弊期於正而已矣故子曰小過小者
　過而亨也過以利貞與時行也寒往則暑來暑徃則
　寒來以震代艮以兊繼巽其與時偕行之象乎損之
　彖曰二簋應有時損剛盖柔有時損益盈虚與時偕
　行夫亨至於二簋可謂過乎儉矣然與時偕行不為
　過也譬如冬裘夏葛非其時而服之得不謂之過乎
　可小事不可大事何謂也曰小過陰居二五柔得中
　也柔得中者臣不失其道也臣不失其道則凡欲驕
　枉而救弊事之小者可為也陽居三四則失位而不
　中也剛失位而不中者君失其道也君失其道而臣
　得之茍欲大有所為不幾於作福作威者乎是以不
　可大事也聧之六五得中亦曰小事吉豐之九三不
　中亦曰不可大事也飛鳥遺之音不宜上宜下大吉
　何謂也曰小過有飛鳥之象焉二陽在内為腹背之
　象四隂在外為羽翰之象鳥之飛止不在腹背而在
　於羽翼則是君無為而臣用事之譬也鳥飛在上而
　遺音在下則是位高而名盛之譬也震為善鳴故有
　遺音之象鳥逆而上者也愈上則其勢愈逆將无以
　託其足而蔑其音下則其勢順斯有以安其身而全
　其名故曰不宜上宜下大吉上逆而下順也下則為
　伊周上則為莽卓也伊尹之復政厥辟周公之復子
　明辟皆鳥飛而能下者也可不為大吉乎夫大權不
　可久執大名不可久居處人臣之極任天下之重未
　必皆有還政復辟之事但能謙恭卑巽畏逺權勢則
　可以保其富貴而全其令名亦下之義也是以周公
　既復辟北面就臣位鞠躬如畏然得其道矣夫周公
　以叔父之親居宰執之尊至於鞠躬如畏不亦過乎
　恭者哉然勢疑則隙生位高而毁至不若是不可也
　其亦與時行之義乎
象曰山上有雷小過君子以行過乎恭喪過乎哀用過
乎儉
　山者艮也雷者震也雷行天下無所不震今云山上
　有雷是雷久居於山也雷久於山山之草木鳥獸將
　有震而僵斃者得不謂之過乎然其過小其發生之
　功大是以謂之小過也君子之所為驚世駭俗之行
　以新起斯民耳目者凡皆以趍變而矯弊也則復其
　亦若此也然過趍變之事不止於恭哀儉而特言是
　三者葢人之過各於其黨君子之過常過乎厚是三
　者君子之過也陳司敗問昭公知禮乎孔子曰知禮
　司敗遂疑其黨而夫子亦自受其過是則過乎恭也
　當是之時訕上之俗成慢君之風靡安得不小有所
　過以救之與是以夫子入公門鞠躬屏氣升降踧踖
　事君盡禮人以為謟不亦小過之義乎至若正考父
　三命盡循牆而走曽子水漿不入口七日宴子一狐
　裘三十年未必皆過也君子所以矯世俗之弊引之
　於常道而止也
雜卦曰小過過也
　小過成卦以四陰過二陽而成共在六爻以過與不
　及為義過乎九三者六二上六也過乎九四者六五
　初六也然六二之於九三九四之於六五多寡適平
　無以相過唯初六上六則過之逺矣人臣之勢逺過
　於君豈能久而无變也是以初上皆有飛鳥之凶而
　六二九四之无咎九三之凶六五之不雨皆以相過
　不及而取之耳夫大畜小畜皆畜也大過小過皆過
　也而雜卦曰大畜時也小畜寡也大過顛也小過過
　也茍非以六爻相雜即其時也以求其義而强欲通
　之未能有為之説者也
初六飛鳥以凶象曰飛鳥以凶不可如何也
　初六艮也以陰居剛而在下卦之下承於六二之巽
　而應乎九四四震兊也故曰飛鳥以凶以用也春秋
　傳曰凡師能左右之曰以小過有飛鳥之象初六則
　其羽翰也震為動艮為止兊為説震動而艮之兊説
　而從之是四之動静之權是身輕而羽重也故有飛
　鳥以之之象鳥為翰之所以猶君為臣之所以也為
　君而見以於臣則生殺予奪皆出其手欲无凶得乎
　書曰臣之有作福作威其害于而家凶于而國斯之
　謂也故子曰飛鳥以凶不可如何也言臣下專恣左
　則欲左右則欲右為其上者无如之何也其凶宜哉
六二過其祖遇其妣不及其君遇其臣无咎象曰不及
其君臣不可過也
　六二巽也以陰居柔而在下卦之中上无其應而承
　乎九三三震也兊也故曰過其祖遇其妣不及其君
　遇其臣二承乎三三有君父之象焉二承乎四四之
　於二則其祖矣𥘉應乎四而連於三配祖則為妣從
　君則為臣也夫陰陽適稱則為平偏勝則為過六二
　之於九四則過之以是過其祖也陽為有餘陰為不
　足六二之於九三則弗過矣是不及其君也相違為
　暌相值為過六二之於初六則過之矣是過其妣遇
　其臣也夫君臣父子夫婦之際尊卑之分必致其嚴
　也故子不可以過於父臣不可以過於君婦不可以
　過於夫懼其凴陵而至於僣越也若夫祖之與孫則
　尊卑隔絕矣雖過之而無嫌也豈獨無嫌乃祖之所
　以願於孫也故禮曰君子抱孫不抱子孫可以為王
　人尸子不可以為父尹為人子者不敢以富貴加於
　父兄至於子則欲其无忝而已况又過其妣乎遇者
　相得之謂也過祖而遇妣祖之所不怒也若過君而
　遇其臣則君不能堪矣曰无咎初六於曰為悍妻於
　三為强臣二與之遇宜若有咎矣然二過祖而遇妣
　則祖妣不失其愛不及君而遇其臣則君臣不失其
　歡是以為无咎也所以然者二中正而柔順故也以
　巽從震又何咎之有哉六二一爻居祖妣君臣之間
　不過其祖則為不肖不遇其妣則為不順過其君則
　為不臣不遇其臣則為不和有一于此凶咎隨之而
　象止曰不及其君臣不可過也葢舉一隅以待三隅
　之反耳
九三弗過防之從或戕之凶象曰從或戕之凶如何也
　九三上體為兊下體為震以陽居剛而在下卦之上
　應上六之艮而乘六二之巽故曰弗過防之以九居
　三不得其中可謂過乎剛矣然卦以小過為義三非
　小也故取諸陰爻而言弗過弗過者為六二言之也
　六二居柔而承剛體巽而從震中正而在下則其道
　矣為其隂陽偏勝宜若過焉然方於九三是乃不及
　非過之也三又以兑而應艮艮為土故有隄防之象
　六二於三不為過而三過以防之民時不直其上也
　故曰從或戕之凶二弗過而三不能容三過防而二
　不能堪君臣不相安必有大變然六中正柔巽終無
　犯上作亂之事而三之從者或從其事矣則人君忌
　刻而强愎无故而疑大臣則其刑威殺戮必將不得
　其中而左右近習之習將懼誅而作難矣故或之在
　内曰弑在外曰戕不測之變也震為木兌為金震為
　决躁兌為毁折故有從或戕之象晉靈公之事是已
　春秋之世晉有六卿魯有三家葢小過之時也趙盾
　雖强家盾之為臣也恭欽而忠順不為過也靈公使
　賊殺之伏甲攻之嗾犬噬之可謂甚矣盾終不敢萌
　逆節而穿實殺之所謂從或戕之者矣晉悼公魯昭
　公亦九三之居也而欒民季孫皆非六二之臣故不
　得待其從而自為之矣昭公之免於弑者㓙也爻之
　稱不亦宜乎故子曰從或戕之凶如何也孔子親見
　當時之事而盛爻繇之辭故深歎其凶言從者猶或
　戕之則其㓙咎之形冝如何也此與鼎之九四覆公
　餗信如何也辭㫖畧同或曰六二不及其君而遇其
　臣故爻言无咎今九三既成於凶則二得為无咎乎
　曰吉凶无常惟人所召二為之臣可以无咎而三成
　於凶則不得為无咎矣然則趙盾亡而越竟反而討
　賊庶其免乎故夫子歎之曰惜也越竟乃免
九四无咎弗過遇之往厲必戒勿用永貞𧰼曰弗過遇
之位不當也往厲必戒終不可長也
　九四上體為震下體為兌以陽居柔而在上卦之下
　應初六之兌而承六五之巽故曰无咎剛失位而不
　中宜若有咎矣為其與六五遇剛柔相濟多寡適平
　斯為无咎矣故曰弗過遇之小過之世臣過乎君今
　六五以隂居剛而九四以陽居柔有巽震之合焉則
　不為過而為遇矣君臣相遇宜若可以有為然小過
　之時有君弱臣强之象往而不戒有危道焉象之所
　謂可小事不可大事也故曰往厲必戒勿用永貞貞
　者正也剛下而柔上下震而上巽非恒久之道而又
　下應於初有鼎折足之象非特不可以大有為將不
　宜永以為正也故子曰弗過遇之位不當也為其不
　當也是以上承六五不為遇而為過矣往厲必戒終
　不可長也履霜堅冰其斯之謂與姤之彖曰勿用取
　女不可與長也其二曰有攸往見凶聖人見機而知
　著垂戒深切皆此𩔖也
六五宻雲不雨自我西郊公弋取彼在穴象曰宻雲不
雨已上也
　六五巽也以隂居剛而在上卦之中下无其應而乗
　乎九四四震兌也故曰宻雲不雨自我西郊雲雨者
　坎之象也四為震五為巽而係之雲雨何哉曰震為
　雷巽為風雷震則雲興風行則雨至也然隂陽和而
　後雨隂猶未離其𩔖則為宻雲而已夫震之於巽六
　五之於九四有相求之義宜其相與為雨矣然四而
　兊焉兊為西西郊陰之所也其為宻雲而不雨不亦
　宜乎所以然者九四之兊下應於初六之艮則其從
　五之志未能尊一是以宻雲而不雨也東北喪朋乃
　終有慶其是之謂乎故曰公弋取弋在穴五為王四
　為公弋􁁂射也巽為繩兊為金故有弋射之象艮為
　黔啄之屬而在下卦之下故有在穴之象蘇氏曰權
　臣用事必有穴其間而為之用者莫若取以自明於
　天下而天下信之矣楚使薳子馮為令尹有寵於薳
　子者八人皆元禄而多馬他日朝與申叔豫言不應
　子馮請焉申叔曰吾懼不免薳子辭八人者而後王
　之亦取彼有穴之義也故子曰宻雲不雨已上也雲
　也上之天也離其𩔖而之乎東北則其施下矣小畜
　之彖曰宻雲不雨自我西郊亦巽兊之𧰼也小畜以
　臣畜君其宻為雲而不雨者尚往而未復也小過以
　臣過君其為宻雲而不雨者已上而未下也君子之
　欲致其君而膏澤下於民者可不思喪朋之義哉
上六弗遇過之飛鳥離之凶是謂灾眚象曰弗遇過之
已亢也
　上六艮也以陰居柔而在上卦之上乗六五之巽而
　應乎九三三震兊也故曰弗遇過之上六之於六五
　宜若遇矣然二爻皆陰无相與之意上又偏勝而應
　在九三月乗陵六五之象是以弗遇而過之也或曰
　六二之於初六其乗陵之象與五上君也而爻謂之
　遇何哉曰六二臣也初六亦臣也同𩔖而相從斯謂
　之遇也六五君也而上六乗之天无二日民无二王
　謂之遇則可乎是以謂之過也故曰飛鳥離之凶離
　麗也詩云雉離于羅是也上六翰飛極高而其體艮
　艮為止故有網羅之象焉然初上皆艮也初六言飛
　鳥以凶而此言離之凶者初辭擬之卒成之終也故
　曰是謂灾眚灾天降也眚人為也當小過之時居窮
　上之勢難至无日矣謂之災則有人為之咎焉謂之
　眚則有天降之罰焉是則人禍天刑相因而猝至不
　可逃也復之上六曰迷復凶有灾眚與此同義故子
　曰弗遇過之已亢也亢則不與之遇而過之矣或曰
　揚雄有言鴻飛冥冥戈人何慕鳥飛愈高則矰􁁂所
　不能及何以反離於凶乎曰物之大小皆有定分分
　有所止力有所窮鳥飛愈高其勢必不能久是以至
　於離凶也乾之九五曰飛龍在天上九曰亢龍有悔
　夫龍陽物也升潛變化不可制畜者也飛而在天然
　且亢而有悔况飛鳥乎然則揚雄所謂鴻飛冥冥以
　譬君子逺人而辟患良非善喻者也若易之取象則
　豈云爾哉其在漸曰鴻漸于磐飲食衎衎斯其所以
　為全身逺害者與
　
　
　
　周易經傳集解卷三十一
欽定四庫全書
　周易經傳集解卷三十二
　　　　　　　　　　　　　宋　林栗　撰
　
　
　
　
序卦曰有過物者必濟故受之以既濟
　既濟小過之變也自過而濟艮變為離震變為坎易
　初四五三爻而成也艮變為離止乎明也震變為坎
　出乎險也止乎明出乎險卦之所以為既濟也小過
　既濟利乎貞小過之所以為過而不為濟者初四五
　三爻皆不正變為既濟則六爻皆正剛柔當位是以
　謂之既濟也夫立天下之事者必有過人之才革天
　下之俗者必有過人之行過而受之以濟斯其義也
既濟亨小利貞初吉終亂彖曰既濟亨小者亨也利貞
剛柔正而位當也初吉柔得中也終止則亂其道窮也
　下離上坎成卦曰既濟者初為離二為坎三為離四
　又為坎離火炎上三坎水潤下相配而成功是以謂
　之既濟也然水火之間必有金木土為之用然後成
　既濟之功當其成也金則革矣土則變也木則化矣
　是故既濟之時水火可見而金木土不可得而見水
　火可見故其六位皆離坎成形金木土不可見故乾
　坤震巽艮兑皆无全象也或曰然則未濟之時亦无
　六卦之象將何義以處之曰未濟者水木各居其所
　而不相值也金與土木於何而用哉既濟亨小利貞
　初吉終亂何謂也曰陽為大陰為小坎陽也離陰也
　切成於坎而制在於離故子曰既濟亨小者亨也按
　文當曰小亨夫興事造業開物成務惟大者為能亨
　今小者制之而亨何也剛柔之位當上下之分定也
　以陽居剛以陰居柔謂之當九五在上六二在下謂
　定剛柔當而上下定是以謂之利貞也然而初吉終
　亂何也曰先陽而後陰先治而後亂也初九之陽動
　於既濟之初吉之象也上六之陰窮於既濟之末亂
　之𧰼也夫存亡治亂豈有當哉變而通之存乎人耳
　故子曰利貞剛柔正而位當也初吉柔得中也終止
　則亂其道窮也言柔之為道易窮止而不變則亂矣
　或曰夫子以初吉為柔得中而吾子以初九言之何
　也曰初者陽之造始也六二者柔之得中也陽不造
　始則六二何以得其中柔不得其中初九何以成其
　始文王舉其一夫子明其㫖豈不粲然矣哉
𧰼曰水在火上既濟君子以思患而豫防之
　水者坎也火者離也以水沃火无餘藴矣今水在其上
　火在其下不能以相與則變化成矣是以為既濟也
　然變化既成則水火各反其所苟為不變則水涸而
　火炎上也君子是以思患而預防之也孟子曰有伊
　尹之志則可无伊尹之志則□也其斯之謂與
雜卦曰既濟定也
　既濟未濟以雜坎反對而成其在六爻以或定或應
　為義以陽居剛以陰居柔謂之定以陽居剛以陰居
　剛謂之應何則既濟之時天下既已平矣惟君臣上
　下各守其定分而不相陵犯斯以為既濟而已矣是
　故離下坎上卦之所以為定也九五六二爻之所
　以為定也然初與三以陽而居下四與上以陰而居
　上所謂定者或失之矣故聖人於初四兩爻明制治
　保邦之法三上兩爻明夷狄小人之戒而於二五中
　爻明君臣夫婦之道著損益盈虚之理焉
初九曵其輪濡其尾无咎𧰼曰曵其輪義无咎也
　初九離也以陽居剛而在一卦之下應乎六四而承
　於六二二爻皆坎也故曰曳其輪濡其尾尾舟拕也
　輪所以行車尾所以行舟初六陽剛居於最下故有
　輪尾之象焉離為舟坎為車離為麗坎為險故有曳
　其輪濡其尾之象既濟諸爻以定為義今陽剛居下
　而取諸曳輪濡尾者言其方濟之初則陽剛居下宜
　矣故曰无咎車欲進而曳其輪舟欲浮而濡其尾
　宜若有咎矣然曳其輪者所以制車之遲速而防其
　跌也濡其尾者所以制舟之深淺而防其覆也又何
　咎之有哉故子曰曳其輪義无咎也説者因未濟之
　彖必以尾為狐尾則失之於此矣
六二婦䘮其茀勿逐七日得象曰七日得以中道也
　六二坎也以陰居柔而在下卦之中應乎九五而介
　於初九九三之間三爻皆離也故曰婦䘮其茀茀車
　蔽也婦所以自障二以居陰柔有婦之象焉次為輿
　為幽離為明為相見故有䘮其茀之象焉六二九五
　之婦而九三與之相見而无難以䘮其所以自蔽者
　也然既濟之時上下分定初九九三各有其應二雖
　居於其間上應九五莫之敢犯也故曰勿逐七日得
　三柔而在中故有勿逐之象易以日言近以嵗言逺
　七者天道來復之數也當既濟之時六二守正居中
　有應在上不過七日必遇其配遇其配斯得其蔽矣
　奚以逐之為哉此其震六二䘮馬勿逐七日得之義
　同逐則遂䘮之也何有天下既定上下無驚姦亂之
　人常伺其隙而乘之茍為不勝其忿而逐則失其中
　道而易其位亂之所由來也惟靜以持之則姦謀阻
　矣故子曰七日得以中道也伯禽之誓師曰馬牛其
　風臣妾逋逃勿敢越逐者其定之義乎君臣之間夫
　婦之際小人間之説隙易生可不戒哉可不重哉
　然自二至五所隔三爻不言三日而言七日者坎下
　離上故也坎下而不能上離上而不能下雖欲相過
　不亦難乎卦有六爻七則變矣變則六居五而九居
　三坎上離下應既濟之象遇而後得矣係之七日不
　亦宜乎
九三高宗伐鬼方三年克之小人勿用象曰三年克之
􁁄也
　九三上體為離下體亦為離以陽居剛而在下卦之
　上應乎上六而介於二四之間三爻皆坎也故曰高
　宗伐鬼方三年克之高宗中國之賢王聰明而徤者
　也鬼方窮北之小夷昏迷而難服者也九二離為明故
　有高宗之象上六坎為幽故有鬼方之𧰼離為兵坎
　為盜故有征伐之𧰼以至明而當至暗以至强而當
　至弱高宗伐鬼方之象也自三至上所渉三爻三年
　之象也王上居相應之地而无相與之意係之伐國
　不亦宜乎去以有商之盛王伐鬼方氏之小醜宜若
　舉太山以壓鳥卵不旋踵而殄之矣然而曠日持久
　至於三年而後克之者謹之至也語曰千金之子坐
　不垂堂淮南王安有言厮與之卒有一不備而歸者
　雖得越王之貴臣竊為大漢羞之趙充國有言脱有
　不虞為夷狄笑千載不可復又曰臣恐國家憂累數
　十年不二三嵗而已由是言之高宗之伐國三年不
　為久也商武之頌曰赫赫厥聲濯濯厥靈壽考且寧
　以保我後生鬼方既服而威靈之所被者逺矣四方
　無事壽考康寧而子孫頼之也然則三年而伐一國
　若緩而實速若怯而實勇一勞而允逸暫費而永寧
　等訃見效與夫快心於一戰者絶矣故曰小人勿用
　陽為君子陰為小人離為君子坎為小人六二六四
　皆坎也故有小人之象既濟六爻皆定无相與之意
　故有勿用之𧰼説者皆以謂論功行賞勿用小人非
　也夫信彖者君子之道而變詐者小人之術也以高
　宗之盛而伐鬼方之微苟期於勝而已則權謀詭譎
　无所不用不待於三年而克之也惟夫深謀逺慮以
　為國家之禍亂常必由於小人小人有功則不可不
　賞故寧使逺方之未服不使小人之有功此高宗之
　師所以有三年之淹也或曰兵詭道也所用者皆阻
　詐之徒也必欲君子而後用之不亦迂乎曰不然晉
　中行穆子次鼔經年不下餛間倫曰鼔之嗇夫間倫
　知之請无疲士夫而䜴可得穆子不應左右曰不
　利一戰不傷一卒而鼓可得君奚不為穆子曰間倫
　之為人也佞而不仁若使間倫下之吾不可以不賞
　賞之是賞佞人也倿人得志使晉國捨人而為佞雖
　得鼔安用之此則高宗不用小人之意也或曰然則
　師之上六開國成家小人勿用何謂也曰大亂之餘
　羣雄並起有王者作四靣而歸之當是之時來者必
　納豈當問其君子與小人哉若其有功鳥得不賞惟
　不使之開國成家以為民害耳及夫天下既定上恬
　下嬉而逺夷之國有昏迷負國之徒從未服從將有
　嵗月耳詎可急一時之功而遺後日之患乎此師之
　上六既濟之九三所以文同而義異也故子曰三年
　克之􁁄實按釋文云古本􁁄作備備有全師保勝之
　義焉若從今本作􁁄亦通蓋曠日持久使鬼方困􁁄
　而自服非與之乎利於鋒鍉之下也説者皆以三年
　伐國為高宗之􁁄不知權其輕重校其得䘮訃其久
　逺乃高宗之所以為賢王也焉得為􁁄哉明夷之九
　三上六亦以至明伐暗其繇曰不可疾貞與此同義
六四繻有衣袽終日戒象曰終日戒有所疑也
　六四上體為坎下體亦為坎以陰居柔而在上卦之
　下應乎初九而介於三五之間三爻皆離也故四繻
　有衣袽舊説皆謂繻當作濡謂衣之敗絮可以塞舟
　漏也愚謂不然涉川而恃漏舟備舟而恃敗絮殆非
　防患之道也按文當曰衣有繻袽繻帛邊也袽絮緼
　也四以一陰介二陽之間故有繻袽之象衣之不戒
　或裂而為繻或緼而為袽又不戒焉將遂破敗而不
　可紉縫矣故曰終日戒離為日三爻皆離故有終日
　之𧰼坎為憂故有戒懼之𧰼四應在初而居二陽之
　間初九之所不能无疑也終日戒懼而後知免矣故
　子曰終日皆有所疑也或曰乾為衣而坎稱之何也
　曰配坤而言則乾為衣配離而言則坎為衣夫𧰼豈
　一端而足哉
九五東鄰殺牛不如西鄰之禴祭實受其福𧰼曰東鄰
殺牛不如西鄰之時也實受其福吉大來也
　九五離也以陽居剛而在上卦之中應乎六二而介
　於四上之間三爻皆坎也故曰東隣殺牛不如西隣
　之禴祭實受其福説者皆即本卦以求東西鄰之義
　未有得其説者也聖人蓋以二卦相並為東西隣之𧰼
　言既濟東鄰也未濟西鄰也既濟之為東鄰何也曰
　東陽位也西陰位也二卦皆以五為王則九五之為
　東隣六五之為西隣宜也九五體離離為牛為戈兵
　故有殺牛之象六五體坎坎為水為有孚故有禴祭
　之象夫禴夏祭也殺牛大祀也九五所遇皆坎坎於
　時為冬則殺牛以祭應其時矣六五所遇皆離離於
　時為夏則酌彼行潦亦其時矣然謂東隣殺牛不如
　西隣禴祭者何也此則損益盈虛之理也聖人知禍
　亂之易平而盛成之難保故於此著其戒焉夫寒徃
　則暑來小徃則大來既濟之時極於九五聖人之所
　畏也故係之以不如隣之辭夫子又從而釋之曰東
　隣殺牛不如西隣之時也實受其福吉大來也夫以
　東隣之盛禮而反不如西隣之薄祭而反受其福者
　遇吉大之來也然則履富貴之盛處盈成之極可不
　深思而戒懼哉
上六濡其首厲象曰濡其首厲何可久也
　上六坎也以陰居柔而在一卦之上應乎九三而乗
　乎九五二爻皆離也故曰濡其首厲上居最高首之
　𧰼也初為尾故上為首既濟之終不能極乎剛長而
　終之以柔不能出乎險䧟而下有所麗是濡其首者
　也舟船之制必矯其首而濡及之是覆弱之形危亡
　之象也故曰厲何則以柔濟剛以離濟坎其𧰼則楫
　之濟川是也其義則人臣之濟世是也舟楫之濟川
　以既登于岸然後為既濟也人臣之濟世以功成名
　遂奉身而退然後為克終也故既濟三陰六二有䘮
　茀之疑六四有濡袽之戒至於上六居卦之終柔不
　能變是功名而不去者也不為侵君竊國之謀必為
　持禄保寵之訃而三五之剛明見抑於下譬猶以濟
　而不登狎水而玩之必至於濡其首也彖之所謂終
　止則亂其道窮者非是之謂與濡首之義與大過上
　六過渉滅頂同滅頂則已成於㓙濡首猶可救也故
　係之厲而已或曰然則九三指上六為鬼方何也曰
　九三之明既升而六猶居其上在外則為逆命之國
　在内則為擅權之臣故九三有伐鬼方勿用小人之
　辭而上六則著其濡首之𧰼明其禍敗可立而須也
　故子曰濡其首厲何可久也孔潁達云既濟上六濡
　其首者始入於難未没其身也未濟初六濡其尾者
　進不知極已没其身也此皆執文害義若如此説則
　首應在初爻尾應在上爻矣安有既濡其首而未没
　其身者乎
　
　
　
　
序卦曰物不可窮也故受之未濟終焉
　未濟既濟之反也覆而視之既濟猶未濟未濟猶既
　濟也坎為水離為火水火相資而成是也為既濟水
　火各居其所是以為未濟也既之為言盡也已徃之
　辭也未之為言有所待也方來之辭也險難已盡而
　不遂濟終无出險之理是其時極而道窮可知矣未
　濟則未可窮也是以既濟上六直言濡首之厲而未
　濟上九兩著吉㓙之辭變通之義存乎人耳所以然
　者以九居上陽氣存焉反而居初乾之徳也萬物之
　所以資始也六五之柔久而居二坤之徳也萬物之
　所以資生也故易終於未濟而始於乾坤所以為循環
　而不窮者與故曰黄帝堯舜通其變使民不倦神而
　化之與民宜之易窮則變變則通通則久黄帝堯舜
　垂衣裳而天下治蓋取諸乾坤斯之謂也
未濟亨小狐汔濟濡其尾无攸利彖曰未濟亨柔得中
也小狐汔濟未出中也濡其尾无攸利不續終也雖不
當位剛柔應也
　下坎上離成卦曰未濟者初為坎二為離三為坎四
　又為離離火炎上坎水閏下各居其所而不相逮是
　以謂之未濟也未濟何謂也曰未濟未可以濟之謂
　也曰可以濟而言亨者有可以濟之理也可以濟者
　有其具也未可濟者俟其時也猶之舟楫具而水未
　至故係之未濟云爾及夫六五以柔得下應九二是
　水至而舟行也故子曰未濟亨柔得中也小狐汔濟
　濡其尾无攸利何謂也曰隂為小坎為狐狐陰物也
　履冰而濟者也汔幾也幾濟而未濟也狐之為物多
　疑而善慮患小狐則慮患之未深者也是以有幾而
　未濟之𧰼焉初六之柔進而上行至於六五宜若濟
　矣然由未出乎中是以未知其濟否也茍濡其尾進
　退不可斯无攸利矣故曰小狐汔濟未出中也濡其
　尾无攸利不續終也説者或以汔為水涸夫涸而濟
　猶行陸也何以明濟川之義乎井之彖曰汔至益未
　繘井亦幾至之義也夫子既釋彖辭又從而明之曰
　雖不當位剛柔應也謂諸爻雖不當位而所以亨者
　不當位故未濟剛柔應故可以濟也夫二卦相反爻
　皆有配而獨於未濟言應者謂以陽居柔以陰居剛
　在凡卦以隂居柔以陽居剛則无相逮之情以陰居
　剛以陽居柔有相與之意是以既濟為定而未濟為
　應也或曰既濟无相與之意而六二九五有夫婦之
　辭何也曰應猶成也定猶怕也柔上剛下謂之成剛
　上柔下謂之恒剛柔當位謂之定剛柔相易謂之應
　九五為夫六二為婦是其定也二至於䘮其茀則五
　之不應也明矣然則既濟之時君尊臣卑其患至於
　不相應故子曰思患而預防之未濟之時上下相與
　而君臣之𫝑未定故君子以辨物居方因其象以救
　其偏而已矣
𧰼曰火在水上未濟君子以慎辨物居方
　火者離也水者坎也離南而坎北火上而水下方以
　𩔖聚物以羣分自然之理也水流濕火就燥本乎天
　者親上本乎地者親下亦各從其𩔖也君子體之以
　辨物而居方故能使中國四夷不相雜楺君子小人
　不相淆亂至於天下萬物莫不各當其處皆取諸未
　濟之象也
雜卦曰未濟男之窮也
　既濟未濟以離坎相易而成而未濟諸爻以剛柔始
　終為義始於陽者窮乎陰始乎陰者窮乎陽是故既濟
　六二為柔得中則九五亦為剛得中也未濟六五為
　柔中則九二亦為剛得中也未濟六五為柔中柔為
　之主也然則以六居上女之窮也以九居上男之窮
　也其窮一也而所以異者剛柔之不同耳此既濟之
　所以為窮而未濟之所以為未窮也何則以九居上
　在乾為亢在姤為吝然變而通之則有生生之理所
　謂枯楊生梯是也若女之窮則窮遂矣是故未濟六
　三兩著征㓙利渉之辭上九兼明有孚濡首之義顧
　所以處之者如何耳若夫二五剛柔得中故均係之
　貞吉四以剛之上行初以柔而下應故四為貞吉而
　初為吝剛柔之得固如是矣或曰子以既濟為定未
　濟為應既濟為女之窮未濟為男之窮既有其説矣
　不於既濟言窮而未濟言應何也曰不於既濟言窮
　者物不可窮也不於未濟言應者水火不相射非若
　山澤之咸感應以相與也立言之指豈茍云乎哉
初六濡其尾吝象曰濡其尾亦不知極也
　初六坎也以陰居剛而在下卦之下應乎九四而承
　承於九二二爻皆離也故曰濡其尾吝坎為水為狐
　初為尾故有濡尾之象狐之履水聼水以為前却然直
　至於濡其尾則羞吝之道也然彖言濡其尾无攸利
　而爻獨言吝者以其在卦之初其失未逺猶可復也
　故係之憂虞云爾或曰既濟之初九其象為離未濟
　之初六其象為坎離之遇坎與坎之遇離之象宜不
　同故曳其輪之辭既濟居初而未濟居二伐鬼方之
　辭既濟居三而未濟居四其象易則其辭變也獨初
　上二爻濡尾濡首之象二卦同其辭何也曰離以中
　虚故其象為舟坎以隠伏故其象為狐舟之濟也以
　氷氷至則行氷去則滯狐之濟也以永永合則度永
　泮則陥是舟之與狐適相反也故既濟之初體乎坎
　未濟之初體乎坎而象濡尾濡首之辭適相𩔖也或
　曰然則彖言狐而不言舟何也曰書不盡言言不盡意舟楫之
　利也濟不通二卦之名盖取諸此愚智之所同知也
　雖不言其名物可也狐隂𩔖也非人之所常見不指
　其名將或其象也此則㣲里闡幽之意也夫舟俟水
　而行狐聽氷而渡失之儀傾則有陥溺之憂是以聖
　人取之以明見可而進知難而退之義陽為行隂為
　止麗為離坎為陥初九體離行而麗者也初六體坎
　止而陥者也故既濟之初濡尾為旡咎未濟之初濡
　尾為吝舟濡其尾故冝旡咎狐濡其尾則吝矣象異
　而辭同事同而功異其以此與故曰濡其尾亦不知
　極也見氷之堅以為可度而不知其有時而泮是以
　有濡尾之吝也
九二曳其輪貞吉象曰九二貞吉中以行正也
　九二離也以陽居柔而在下卦之中應乎六五而介
　於初三之間三爻皆坎也故曰曳其輪坎行也遇險
　而曳之所以為安行之道也或曰輪者何曰坎為輪
　為曳故有曳輪之象輪者車之所以行在車下也既
　濟在初而未濟居二其所以取𧰼何哉曰輪在車下
　而當其中故下卦之下與中卦之中取而象之皆可
　也曰然則既濟之六二其不取之何哉曰剛則行柔
　則止輪者所以行也以六居二曷為取之哉故曰貞
　吉具者正也行初之輪自下而升僅能免咎而已九
　二之輪行乎道斯得其正矣曳輪而行得乎中正其
　言吉也宜哉故子曰九二貞吉中以行正也
六三未濟征凶利渉大川象曰未濟征凶位不當也
　六三上體為坎下體亦為坎以陰居剛而在下卦之
　上應乎上九而介於二四之間三爻皆離也故曰未
　濟征凶利涉大川既曰征凶而又曰利涉何也四三
　居上下之交進退之際方其未可以濟征則凶矣及
　其利也雖大川可涉而况其小者乎故凡未濟而征
　利而不涉者皆凶咎之道也詩曰東方未明顛倒衣
　裳未濟而征者也不能辰夜不夙則莫利而不涉者
　也其咎均矣故子曰未濟正凶位不當也為其以六
　居三不當其位是以之其有未濟之征云爾
九四貞吉悔亡震用伐鬼方三年有賞于大國象曰貞吉
悔亡志行也
　九四上體為離下體亦為離以陽居柔而在上卦之
　下應乎初六而介於三五之間三爻皆坎也故曰貞
　吉悔亡貞者正也以此為正則志行矣二卦之象在
　取水火相為義矣夫水火之為性性不可以相入水
　入火而焦火水入而㓕惟夫離下坎上相逮而不相
　射是以有相濟之義為離下坎上其卦為既濟而九
　五六二離上坎下乃為未濟也坎下離上其卦為未
　濟而六五九二離下坎乃上為既濟矣故既濟之二
　五有䘮茀殺牛之辭而未濟之二五均為貞吉也九
　四應在初六而亦謂之貞吉何也曰九四秉陽剛之
　徳體離明之性陽徳上行離性炎上承於六五斯為
　既濟矣雖有初六之應六三之比而不足以易其從
　五之志是以係之貞吉而又係之悔亡也故曰震用
　伐鬼方三年有賞於大國九四初六既无相得之情
　而居相應之地是伐國之象矣四於既濟為三初於
　既濟為上坎為鬼方離為中國坎為盜離為兵自四
　至初所歴三爻故有鬼方三年之象與九三同也然
　不三言貞吉悔亡何也曰陽剛之徳上行者也以九
　居三君道也三之上行其不應上六未可知也故有
　伐鬼方之辭又有勿用小人之戒以九居四臣道也
　四之上行其下不應初六明矣故用震於鬼方而受
　賞於大國至於下比之悔則亡矣大國指中國而言或
　謂賞以大國者非然二爻伐鬼方則同三為克之四
　爲震可也曰三即而伐之克然後有功四不之即取
　其震驚而已所謂不戰而屈人兵者也或曰四取其
　震驚則何以三年也曰修其守禦之備治其戰伐之
　功其保吉於此而信威於彼豈朝夕之功乎彼暴露
　師徒櫛風沐雨猶不以三年為淹而况爲不即之者
　乎
六五貞吉无悔君子之光有孚吉象曰君子之光其暉
吉也
　六五坎也以陰居剛而在上卦之中應乎九二而介
　於四上之間五爻皆離也故曰貞吉无咎四之應在
　初故先悔而後亡五之應在二故貞吉之而无悔矣
　故曰君子之光有孚吉坎為有孚離為光明光者徳
　之發於外者也孚者徳之感於内者也六五中行而
　所遇皆離徳之發於外者然也下有九二是其正應
　徳之感於内者然也柔得尊位大中而上下應之
　是則无咎而有輝光者也故係以光孚之吉為貞吉
　者言其中正以相與如是則吉也孚吉者言其充實
　而孚光輝見於成功者如是也所以然者當未濟之
　時而六五得中成既濟之象其内孚而外光不亦宜
　乎故子曰君子之光其輝吉也暉者光之散言九二
　九四上九三爻皆離則光暉之所被者逺矣或曰六
　五既濟矣而彖言汔濟未出中之辭何也曰既濟之
　終猶不遂濟未濟六五水至舟行矣其濟之與否固
　未可知也小狐汔濟應其𧰼也
上九有孚于飲酒无咎濡其首有孚失是𧰼曰飲酒濡
首亦不知節也
　上九離也以陽居柔而在一卦之上應乎六三而乘
　乎六五二爻皆坎也故曰有孚于飲酒无咎坎為有
　乎為酒離中虛飲酒之𧰼夫人相與期㑹飲酒亦不
　可以无孚其在需曰需于酒食是也飲食燕樂而不失
　其孚斯為无咎矣故曰濡其首有孚失是上為首坎
　為水故有濡首之象至於濡其首而言其孚則失之
　矣夫飲酒者實樂之事也濡首者䧟溺之形也以宴
　樂之事而有䧟溺之形智者之所不為而尾生之所
　以為信者也故子曰濡者亦不知節也節猶時也東
　方未明之詩曰不能辰夜不夙則莫而序以為刺无
　節與此意同或曰既濟上六以陰而體坎未濟上九
　以陽而體離均謂之濡首何也曰既濟上六柔而止
　也未濟上九剛而動也柔而止者既濟而不濟至於
　濡其首也剛而動者未可以濟而必濟至於濡其首
　也聖人不能先時亦不失時未可為而為之與可為
　而不為其敗均之方其利涉也雖飲酒之間暇而不
　失其孚夫何咎之有焉及其征凶也苟狥其象而不
　顧濡首之患斯之謂失矣子曰信近於義言可復也
　其斯之謂與
　
　
　周易經傳集解卷三十二
欽定四庫全書
　周易經傳集解卷三十三
　　　　　　　　　　　　　宋　林栗　撰
天尊地卑乾坤定矣卑髙以陳貴賤位矣動静有常剛
柔斷矣方以𩔖聚物以羣分吉凶生矣在天成象在地
成形變化見矣是故剛柔相摩八卦相盪皷之以雷霆
潤之以風雨日月運行一寒一暑乾道成男坤道成女
乾知大始坤作成物乾以易知坤以簡能易則易知簡
則易從易知則有親易從則有功有親則可乆有功則
可大可乆則賢人之徳可大則賢人之業易簡而天下
之理得矣天下之理得而成位乎其中矣
　此言聖人作易之始所以立乾坤之象者取諸天尊
　而地卑也尊者必徤卑者必順乾坤之所以定也輕
　清在上重濁在下貴賤之所以位也屬乎徤者莫不
　動屬乎順者莫不静剛柔之所以斷也乾不忘静坤
　不忘動取其常者斷之矣震坎艮本乎天故從乾而
　居巽離兊木乎地故從坤而位是謂方以𩔖聚也乾
　震坎艮陽物也非隂則不配坤巽離兊隂物也非陽
　則不合是謂物以羣分也聚以其𩔖分以其羣則相
　得而為吉聚不以其𩔖分不以其羣則不相得而為
　凶吉凶之所以生也震為雷巽為風離為日坎為月
　在天成象者也艮為山兊為澤坎為水離為火在地
　成形者也象者謂之變形者謂之化變化之所以見
　也聖人既取諸天地而定乾坤又取諸卑髙而位貴
　賤又取諸動静而斷剛柔此易所以作也然後取諸
　萬物而生吉凶又取諸象形而成變化然後易之道
　流通而不可窮矣剛勝則柔伏柔盛則剛陵是謂相
　摩震出則艮入離進則巽退是謂相盪震為雷離為
　電巽為風坎為雨離為日坎為月離為暑坎為寒雷
　電風雨日月寒暑更作並用於天地之間其得乾之
　道者成男得坤之道者成女然後萬物之𩔖盈乎天
　地之間矣或曰此言八卦而獨遺艮兊何也曰艮山
　兊澤无在天之象然雷電之所皷風雨之所潤日月
　之所照寒暑之所被非山澤何以受之故雖不兼言
　而八卦具矣以方而言則乾震坎艮坤巽離兊不得
　不聚以物而言則乾坤震巽坎艮離兊不得不分以
　象而言則雷風雨日相須而變以形而言則山澤水
　火相待而化及其相摩相盪也則雷電合而震離並
　用矣風雨交而巽坎同行矣日月互明寒暑迭至而
　離坎不相射矣若夫震坎艮之所以為男巽離兊之
　所以為女則本諸乾坤之所索也乾成男非坤則不
　形坤成女非乾則不生乾知其始坤化其成然後易
　之道千變萬化而不失其所歸矣知物之始其象茫
　昧可謂難矣乾以易知之故不難成物之終其數紛
　綸可謂繁矣坤以簡能之故不繁易簡者一之謂也
　以一而知萬故易以一而成萬故簡也乾以一知物
　物亦易知坤以一成物物亦易從易知則物不得不
　附故有親易從則物不得不成故有功物附則堅故
　可乆物成則廣故可大體乾之易至於可乆則徳賢
　於人矣體坤之簡至於可大則業賢於人矣如是則
　天下之理有不得乎哉天下之理得而人位乎中與
　天地參矣此聖人所取以為三極之道也霆字當從
　蜀本作電運字從姚本作違作字從虞本作化
聖人設卦觀象繫辭焉而明吉凶剛柔相推而生變化
是故吉凶者失得之象也悔吝者憂虞之象也變化者
進退之象也剛柔者晝夜之象也六爻之動三極之道
也是故君子所居而安者易之序也所樂而玩者爻之
辭也是以君子居則觀其象而玩其辭動則觀其變而
玩其占是以自天祐之吉无不利
　夫子首言乾坤剛柔吉凶變化有自然之象而成位
　乎中與天地參易之所取則矣至此遂言聖人設卦
　分爻竒偶互變以明吉凶變化之理以則天地人之
　道卦既設矣然後有象之可觀象既顯矣然後有辭
　之可繫吉凶者言其必至也變化者言其所之也吉
　凶者言其不易也變化者言其無窮也卦成而象顯
　順此者吉逆此者凶其必至者不可易也卦動而象
　隨凶或變而為吉吉或化而為凶其所之者不可窮
　也不可易者觀象繫辭而明焉不可窮者剛柔相推
　而生焉是故係之吉凶之辭所以明失得之象也係
　之悔吝之辭所以明憂虞之象也自㤗而進則為否
　自遯而退則為壯矣係之變化之辭所以明進退之
　象也若夫初之為剛二之為柔一隂一陽一動一静
　則晝夜之象也初二為地三四為人五上為天則三
　極之道也謂之極者天極乎髙地極乎厚人極乎衆
　多也是故學易之君子觀其序而知禍福之倚伏變
　化之无窮所以能居而安也觀其辭而知天命之不
　僣吉凶之必至所以能樂而玩也若夫居則觀其象
　而玩其辭動則觀其變而玩其占此則所謂聖人之
　道四焉者也不觀乎象无以玩其辭不觀乎變无以
　玩其占玩其辭則可以居其安玩其占則可以動而
　吉天地神明皆將祐之矣吉而有不利乎哉
彖者言乎象者也爻者言乎變者也吉凶者言乎其失
得也悔吝者言乎其小疵也无咎者善補過也是故列
貴賤者存乎位齊小大者存乎卦辨吉凶者存乎辭憂
悔吝者存乎介震无咎者存乎悔是故卦有小大辭有
險易也辭者各指其所之
　夫子既言聖人觀象繫辭之指君子玩辭觀變之功
　於此遂言彖爻之别本於象變一卦之象頥而為彖
　六位之變辨而為爻學者求其彖辭而不得觀其象
　可也求其爻辭而不得觀其變可也求其吉凶之辭
　而不得觀其失得可也求其悔吝之辭而不得觀其
　小疵可也求其无咎之辭而不得觀其善補過可也
　陽為貴隂為賤然以五視三則五貴而三賤以三視
　初則初賤而三貴此則貴賤之列存乎位也陽為大
　隂為小然柔得位而上下應之曰小畜柔得尊位大
　中而上下應之曰大有此則小大之齊存乎卦也有
　小貞吉大貞凶婦人吉夫子凶有中吉終凶有初吉
　終亂此則吉凶之辨存乎辭也吉凶之故生於相形
　悔吝之來由於所與自非有介然特立之操其能憂
　慮而防之乎憂之則无悔吝矣易曰商兊未寧介疾
　有喜此則悔吝之憂存乎介也君子之過人皆見之
　過而不改斯謂過矣自非有確然悔懼之誠其能震
　動而改之乎震之則无咎矣易曰困于葛藟于臲卼
　曰動悔有悔征吉此則无咎之震存乎悔也卦有小
　大若小畜小過大畜大過大往小來小往大來之𩔖
　是也辭有險易君子乾乾履道坦坦羣龍无首其血
　𤣥黄之𩔖是也小大之卦險易之辭學者宜知之矣
　而彖之辭不止於本卦象之辭不止於爻變化所之
　皆指示之矣齊財細反
易與天地準故能彌綸天地之道仰以觀於天文俯以
察於地理是故知幽明之故原始反終故知死生之説
精氣為物游魂為變是故知鬼神之情狀與天地相似
故不違知用乎萬物而道濟天下故不過旁行而不流
樂天知命故不憂安土敦乎仁故能愛範圍天地之化
而不過曲成萬物而不遺通乎晝夜之道而知故神无
方而易无體一隂一陽之謂道繼之者善也成之者性
也仁者見之謂之仁知者見之謂之知百姓日用而不
知故君子之道鮮矣
　夫子既言易本於天地聖人之所設君子之所觀於
　此遂言易與天地聖人无間而得君子之道者鮮矣
　與天地準言易也與天地相似言聖人也易與天地
　準故能彌綸天地之道道出而為易故无體聖人與
　天地相似故能範圍天地之化化入而為神故无方
　準之言正也似之言肖也方之言所也體之言形也
　或言準或言似或言體或言方各有當也易以道言
　聖人以化言故也仰觀俯察原始反終驗物通變者
　易也知幽明之故死生之説鬼神之情狀者所以彌
　綸天地之道也知周萬物道濟天下樂天知命安土
　敦仁至於旁行而不流者聖人也大而不過小而不
　遺在已者不憂在物者能愛至於曲成而不遺者所
　以範圍天地之化也若夫通乎晝夜之道而能知其
　所以然則易與天地賢人混同而无間矣故曰神无
　方而易无體合而言之也何謂彌綸何謂範圍曰彌
　滿也周徧之義圍圈也并包之義也夫道一而已矣
　言乎大則无所不周徧旡所不并包以言乎細則莫
　不有條理莫不有法則易以道言故自大而入細先
　言彌而後言綸聖人以化言故由細以成大先言範
　而後言圍亦各有當也記曰君子語大天下莫能載
　焉語小天下莫能破焉其斯之謂矣在天成𧰼者莫
　不有自然之文在地成形者莫不有自然之理天道
　逺而幽地道近而明逺而幽者觀文以驗之近而明
　者察理以窮之此所以知幽明之故也有始者必有
　終有生者必有死終而復始則死而復生可知矣是
　故死者不可以知其所歸也原其始以極其終則其
　歸可知也生者不可以知其所自來也反其終而推
　其始則其所自來可知也死生之説其以是知之天
　一生水在人為精地二生火在人為氣人之生也精
　氣之聚其死精氣之散也然而有鬼神焉則其死而
　未散者乎今曰精氣為物游魂為變何也物魄也鬼
　之謂也變魂也神之謂也鬼又有所憑依以出其靈
　響人有恍惚而見之者有夢寐而見之者其聲音笑
　貌起居飲食猶夫人也是其精氣之所為故謂之物
　葢有物焉而非變故也神无在而无不在不可得而
　見也不可得而聞也而洋洋乎如在其上如在其左
　右是其游魂之所為故謂之變葢有變焉而非物故
　也今夫世之所謂鬼者未有非強死者也衆人之強
　死非必聰明正直也特以其精氣之未散故一時為
　鬼聖賢之考終則精氣盡矣特以其游魂之不滅故
　千載為神情者志也狀者形也聰明正直福善禍淫
　神之志也附依草木為祟為厲鬼之形也總而言之
　則曰鬼神焉鬼之為言歸也神之為言伸也驗其物
　以察其形究其變以通其志是以知其情狀也鄭子
　産曰人生始化曰魄既生魄陽曰魂用物精多則魂
　魄強是以有精爽至於神明此則知精氣之為物而
　不知游魂之為變故魂魄並稱而鬼神无異也夫人
　之生其神為魂其形為魄老氏所謂載營魄是也豈
　其已化而後生魄哉所謂神明者聰明正直之所積
　豈以其用物精多而致之哉子産號稱博物其知止
　於此則自非聖人不能得其情狀矣唐韓愈作原鬼
　其論曰鬼无聲與形其不能无聲與形者物怪是也
　此則以不知為知未嘗聞仲尼子産之論者也宰我
　問曰吾聞鬼神之名而不知其所謂子曰氣也者神
　之盛也魄也者鬼之盛也合鬼與神教之至也學者
　至今不得其説夫天積氣地積塊神之盛者莫如天
　鬼之盛者莫如地今人既死而聖人合諸天地而命
　曰鬼神所以教民致其孝敬之心而不敢惡也謂其
　精氣既散而骨肉斃于下故取其歸土而命之曰鬼
　謂其魂氣无所不至而發揚于上故取其歸天而命
　之曰神凡此者易之所以彌綸天地之道而與之準
　者乎天下者天地之所覆載也萬物者天地之所生
　成也天下至廣矣萬物至衆矣知足以周之而道不
　足以濟之則力有時而窮道足以濟之而知不足以
　周之則用有時而泥惟知足以周而仁足以濟故大
　而不過小而不遺也所變於天者不辭而樂之謂之
　樂天樂天則知乎命矣所遇於地者不擇而安之謂
　之安土安土則敦乎仁矣仁者人也命者天也土者
　地也樂天而知命安土而敦仁則三才之道備矣故
　在已則不憂在物而能愛也聖人之道本乎中至於
　旁行則所謂時中者也人道之生本乎直至於曲成
　則所謂致曲者也旁行則周旋而易流曲成則纎悉
　而有遺旁行而不流故能曲成而不遺也凡此者聖
　人之所以範圍天地之化而與之相似者乎相似而
　不違範圍而不過旁行而不流曲成而不遺皆錯互
　其文將使學者深求而後得之也不如是不足以為
　旁行而曲成矣若夫通乎晝夜之道而知則所謂彌
　綸範圍者其義葢兼該矣晝者陽也夜則隂也易與
　天地聖人皆不外乎隂陽也易者聖人之書聖人者
　天地之心也天地之道授於聖人而緼藏於易言其
　入而為神則无方而不可名言其出而為易則无體
　而不可執然皆不外乎隂陽隂陽分而後有天地天
　地定而後有聖人三才位而易行乎其中則所謂隂
　陽者殊方而異體矣方其未分也則亦无方之可名
　及其既散也則亦无體之可執故曰神无方而易无體
　一隂一陽之初有物混成者也故即其无方而名之
　曰道一隂一陽散於天地萬物之間為剛為柔為仁
　為義唯變所適者也故即其无體而名之曰善善者
　道之繼也善日出而日流道日離而日𨼆故反其本
　復其始名之曰性性者善之成也仁者見其濟天下
　而謂之仁知者見其周萬物而謂之知夫仁知者道
　之繼而非道也性之近而非性也不知道而指以為
　仁則好仁之蔽有時而愚不知道而指以為知則好
　知之蔽有時而賊亦足以見其无體矣若夫行而不
　著習而不察終身由之而不知其道則庶民而已矣
　仁知執偏而妄見庶民日用而不知是謂賢知者過
　之愚不肖者不能及故君子之道鮮矣子曰中庸之
　為徳也其至矣乎斯之謂也
顯諸仁藏諸用鼓萬物而不與聖人同憂盛徳大業至
矣哉富有之謂大業日新之謂盛徳生生之謂易成𧰼
之謂乾效法之謂坤極數知來之謂占通變之謂事隂
陽不測之謂神夫易廣矣大矣以言乎逺則不禦以言
乎邇則静而正以言乎天地之間則備矣夫乾其静也
専其動也直是以大生焉夫坤其静也翕其動也闢是
以廣生焉廣大配天地變通配四時隂陽之義配日月
易簡之善配至徳子曰易其至矣乎夫易聖人所以崇
徳而廣業也知崇禮卑崇效天卑法地天地設位而易
行乎其中矣成性存存道義之門
　夫子既言易與天地準聖人與天地相似故神无方
　而易无體於此遂言易與天地聖人顯諸仁而藏諸
　用出乎易而入乎神其道一而已仁者其所以化育
　萬物者也顯而示之物之所歸也用者其所以鼔舞
　萬物者也藏而運之物之所聴也不顯諸仁則未信
　而勞將不我歸不藏諸物則俄而可度將不我聽此
　易與聖人同憂者也不字衍文仁顯而用藏則徳勝
　而業大人見其盛徳大業之美而不知其顯仁藏用
　之仁故曰至矣哉歎其妙用也萬物並育而不相害
　是謂富有道並行而不相悖是謂日新日新則可乆
　富有則可大此之謂盛徳大業也或曰樂天知命故
　不憂而易與聖人未免於憂何也曰王通所謂天下
　皆憂吾獨得不憂乎愚嘗以為知言易者聖人之書
　也聖人有憂而易欲無憂得乎故曰作易者其有憂
　患乎學者以一字之訛破壞經旨不勝異説矣自生
　生之謂易以下似與富有日新相因成文其實非也
　聖人微其顯以闡其幽所以使學者鈎深而致逺也
　陽生隂隂生陽陽復生隂隂復生陽循環不窮所謂
　易也天一之謂成𧰼出无而入有資始之義所謂乾
　也地二之謂效法對一而為偏順承之義所謂坤也
　極其數而知来物所謂占也通其變使民不倦所謂
　事也至於一陽一隂㑹同无間不可測度所謂神也
　夫有生而後有象有象而後有法有法而後有占有
　占而後有事出乎易而入乎神其道一而已在天地
　為乾為坤在聖人為占為事在易則為易為神特有
　顯藏之異耳成象效法通其時變仁之顯也生生不
　測極數知來用之藏也至於此又不可言易與天地
　聖人之辨矣故曰夫易廣矣大矣何謂廣何謂大曰
　无所不包之謂廣無所不徧之謂大以言乎逺則放
　乎四海而无不準閲乎百世而无不通所謂大也以
　言乎天地之間則日月星辰得其序鳥獸草木得其
　宜所謂廣也然茍非静而正則无以為廣大之基故
　言乎逺則動而莫禦言乎邇則静而能正言乎中間
　則无所不備斯以為廣大而已矣確乎不㧞謂之專
　行徤不回謂之直含洪无疆謂之翕發散無餘謂之
　闢夫小生于自疑隘生於自私專直則不疑故生大
　翕闢則不私故生廣然拆而言之則乾坤有廣大之
　殊合而言之乾未嘗不廣坤未嘗不大故曰廣大配
　天地天地配矣盈天地之間有不配者乎故曰變通
　配四時隂陽之義配日月易簡之善配至徳至徳者
　記之所謂中庸易之所謂易簡也易簡者至徳之形
　容而至徳者易簡之成名也其謂之配何哉曰易簡
　取諸易至徳取諸聖以易配聖人故以易簡配至徳
　也雖然變通隂陽易簡之善非所以配天地乎廣大
　變通隂陽之義非所以配至徳乎易知者可乆之徳
　簡能者可大之業至徳配矣由徳而為業有不配者
　乎雜然舉之使學者深求而自得之也是以前言盛
　徳大業至矣哉至此復言易其至矣乎聖人所以崇
　徳而廣業者前言易之徳業此言聖人之徳業也易
　之徳業存乎書聖人之徳業加乎人崇而至於盛廣
　而至於大其揆一也徳業可見之行而每歎其至者
　非以其顯仁藏用之神乎天一生水知則𧰼之地二
　生火禮實配焉水性潤下不極髙明不足以為知火
　性炎上不道中庸不足以為禮故知言崇禮言卑言
　崇則效天言卑則法地夫知與禮五常之二物也既
　不足以盡徳之名又不足以該業之事然特舉二物
　以效法天地者明易之變動周流不可一端而取也
　既言崇效天卑法地又恐學者執泥以天地為先而
　易與聖人次之故言天地設位而易固已行乎其中
　矣聖人者本其性之固有而成之不失其存道義之
　所由出也又孰先孰後或曰天地設位易行其中位
　之未設易安在哉曰夫子固言乾坤毁則无以見易
　易不可見則乾坤或幾乎息矣謂易先天地乎天地
　先易乎易出於聖人乎聖人出於易乎雖有至知莫
　能言也
聖人有以見天下之賾而擬諸其形容象其物宜是故
謂之𧰼聖人有以見天下之動而觀其會通以行其典
禮係辭焉以斷其吉凶是故謂之爻言天下之至賾而
不可惡也言天下之至動而不可亂也擬之而後言議
之而後動擬議以成其變化鳴鶴在隂其子和之我有
好爵吾與爾靡之子曰君子居其室出其言善則千里
之外應之况其邇者乎居其室出其言不善則千里之
外違之况其邇者乎言出乎身加乎民行發乎邇見乎
逺言行君子之樞機樞機之發榮辱之主也言行君子
之所以動天地也可不慎乎同人先號咷而後笑子曰
君子之道或出或處或黙或語二人同心其利斷金同
心之言其臭如蘭初六藉用白茅無咎子曰茍錯諸地
而可矣藉之用茅何咎之有慎之至也夫茅之為物薄
而用可重也慎斯術也以往其无所失矣勞謙君子有
終吉子曰勞而不伐有功而不德厚之至也語以其功
下仁者也徳言盛禮言恭謙也者致恭以存其位者也
亢龍有悔子曰貴而無位髙而旡民賢人在下位而旡
輔是以動而有悔也不出戸庭无咎子曰亂之以生也
則言語以為階君不密則失臣臣不密則失身幾事不
密則害成是以君子慎密而不出也子曰作易者其知
盜乎易曰負且乗致冦至負也者小人之事也乗也者
君子之器也小人而乗君子之器盜思奪之矣上慢下
暴盜思伐之矣慢藏誨盜冶容誨淫易曰負且乗致㓂
至盜之招也
　夫子既言易與天地聖人无間於此遂言爻象之義
　切於日用言行之間君子之所宜盡心也天下之賾
　至深𨼆也唯聖人有以見之而擬諸其如是之形如
　是之容乃取諸物宜以𧰼之是故謂之象象者像也
　天下之動至紛錯也唯聖人有以見之則觀其如是
　而㑹如是而通乃為之典禮以行之又繫之辭以斷
　其如是而吉如是而凶是故謂之爻爻者傚也乾為
　馬坤為牛所謂物也行天莫如龍行地莫如馬所謂
　宜也在師中吉王三錫命所謂典也長子帥師弟子
　輿尸貞凶所謂禮也不得其形容則何以象其物宜
　不得其㑹通則何以行其典禮天下之至賾人不見
　其𧰼也而聖人言之若需于血出自穴見豕負塗載
　鬼一車童牛之牿豶豕之牙之𩔖若可惡也天下之
　至動人不能辨其所之也而聖人言之若係丈夫失
　小子係小子失丈夫過其祖遇其妣不及其君遇其
　臣行人得牛邑人之災之𩔖若可亂也然擬諸其形
　容則不可惡矣觀其㑹通則不可亂矣歐陽子曰需
　于血出自穴艮其限列其夤是皆險怪竒絶无有訓
　故考證而學者出其臆見隨事為辭果可盡信之邪
　此孟子所以歎其不如亡之也蘇子曰八卦之象至
　於俚俗雜亂无所不有其説故不可盡知葢用於占
　筮者而已此則不知天下之賾而惡之者也子曰其
　道甚大百物不廢詎可惡之乎同人先號咷而後笑
　言二五之同心也而程氏曰人君當與天下大同而
　五專以私昵應於二失其中正之徳非君子道也又
　先隔則號咷後遇則笑乃私昵之情非大同之體矣
　説而應乎乾是以履虎尾不咥人亨言九四之終吉
　也而蘇子曰三與五合則三不見咥而五不病五與
　三離則五至於危而三見咥統卦而論之故見其合
　之利别爻而觀之故見其離之凶此則不知天下之
　動而亂之者也子曰天下之動貞夫一者也詎可亂
　之乎若夫擬諸形容而後言則物宜无不稱議其㑹
　通而後動則典禮无不行始乎擬議而成乎變化是
　以君子之言動將有取乎此也故以中孚之九二雜
　之然而或出或處或黙或語各有其時不可不知也
　故以同人之九五繼之出處語黙發之以謹而行之
　以謙則動无亢龍之悔言无户庭之咎故以大過之
　初六謙之六三乾之上九節之初九繼之若夫以小
　人而乗君子慢乎上而暴乎下則致冦招盜不亦宜
　乎故曰樞機之發榮辱之主也聖人之誨人至矣逐
　爻之義其詳見於本卦
大衍之數五十其用四十有九分而為二以象兩掛一
以象三揲之以四以𧰼四時歸竒於扐以象閏五嵗再
閏故再扐而後掛天數五地數五五位相得而各有其
合天數二十有五地數三十凡天地之數五十有五此
所以成變化而行鬼神也乾之䇿二百一十有六坤之
䇿百四十有四凡三百有六十當朞之日二篇之䇿萬
有一千五百二十當萬物之數也是故四營而成易十
有八變而成卦八卦而小成引而伸之觸𩔖而長之天
下之能事畢矣顯道神徳行是故可與酬酢可與祐神
矣子曰知變化之道者其知神之所為乎
　前章既言爻象擬議以成變化於此遂言其數與占
　亦所以成變化也大衍之數五十者京房云十日十
　二辰二十八宿其一不用者天之生氣也馬融云太
　極兩儀日月四時五行十二月二十四氣其不用者
　北辰居極也荀爽云八卦各六爻加乾坤二用凡五
　十乾初九勿用故用四十九也鄭康成云天地之數
　五十有五以五行氣通凡五行减五大衍又减一故
　四十九也姚信董遇云五十有五其六以象六畫之
　數故减之而用四十九也諸儒之論不一王弼莫知
　所從又不能深探其義故直云演天地之數所賴者
　五十也韓康伯師宗其陋孔頴達從而釋之以為所
　賴五十者自然如此别无意義不知其所以然也近
　世李㤗伯又推明其説乃謂天地之數雖五十五至
　揲蓍之法止可用五十故取其整數而已也臨川王
　氏曰大衍之數五十其用四十有九此自然之數也
　未有知其所以然者也又曰五十之所宗者五而四
　十九之所宗者一則又議其所以然矣將以知為不
　知乎抑以不知為知乎孟子曰天之髙也星辰之逺
　也茍求其故千嵗之日至可坐而致也而乃曰未有
　知其所以然者不亦厚誣聖賢也哉夫天地之數五
　十有五有小衍有大衍小衍之數衍其五大衍之數
　衍其五十大衍之義具於小衍之中小衍之數包乎
　大衍之内小衍之數至五十而終大衍之數至五十
　而起五者何土之生數也十者何土之成數也土與
　水火木金先後而生不與水火木金先後而成水火
　木金一者成而土在其中矣是故一之成為六而五
　與之俱其數十有一二之成為七而五與之俱其數
　十有二三之成為八而五與之俱其數十有三四之
　成為九而五與之俱其數十有四總而言之則五十
　也是故洛書五十而居中央河圖縱横而為十五天
　造地設授之聖人非私智之所能議矣或曰圖書之
　數有一二三四而子不用為五者一而子四數之何
　也曰為五者一而四數之則既言其畧矣一二三四
　既已為六七八九矣又可得而見乎水火木金非土
　則不成東西南北非中央則不位故六七八九各具
　其方而五无乎不在故為五十之數也以土之生數
　而合四者之成數既為五十以土之成數而合四者
　之生數亦為五十也蘇氏曰五在六七八九之中故
　不特數一二三四在十之中然而特數者言四時足
　以舉土言土不足以舉四時也夫一二三四者四時
　也六七八九者亦四時也兩言四時而一舉土則是
　兩嵗之間為四孟四仲者二為四季者一而已是以
　其論不能通也或曰五十之數既聞命矣其用四十
　有九何也曰十盈數也不可衍也故虚其一以象太
　極太極混成隂陽未分不可用也故用四十有九四
　十有九者七七之數也故可衍而用之也伏羲之六
　六文之八八老聃之九九皆如是爾分而為之以象
　兩儀也掛一於中以象三才也揲之以四以象四時
　也或曰一非太極也四十九之總數也一即四十九
　四十九即一也兩非兩儀也一與一合而成兩凡兩
　者皆是也三非三才也一與二合而成三凡三者皆
　是也其説似是矣而實非也十百千萬孰非一為之
　總而奚取於四十九乎一即四十九四十九即一者
　以何數而推之乎既有一矣分而為二則三也奚取
　於一與二合乎又掛其一則四也奚取於二與一合
　乎凡兩凡三者皆所取象則揲之以四曷為不取凡
　四而獨曰四時乎子曰易有太極是生兩儀又曰有
　天道焉有地道焉有人道焉學者又何疑哉至或謂
　虚一為天一者其謬不辨可知矣曰然則夫子何靳
　其辭而不明以告人也曰夫子不謂學者若是之聾
　瞽也言四時則三才兩儀可知矣言象兩象三則太
　極可知矣曰然則四何必言時也曰易有四象言時
　所以别象也夫子之述大衍也葢將以寓厯法焉故
　言時言閏言朞之日所以致千嵗之日者也歸竒於
　扐以象閏閏者積嵗之餘分月之盈縮而成也三嵗
　而置一閏五嵗而置再閏十有九嵗七閏而成一章
　故揲數之餘不即歸於掛而寄於扐再扐而後掛者
　所以象五嵗而再閏也或曰然則三嵗而一閏十九
　嵗而七閏獨無以象之與曰至理無毫釐之差善學
　者三隅之反一揲而再扐為閏者二三揲之數非六
　閏乎合於掛一之三是為七閏矣掛一之三非三嵗
　一閏之𧰼乎故易十有八變而成卦厯十有九嵗而
　而成章歸竒之六掛一之三當其七閏矣厯多一嵗
　而大衍有虚之一數其當之猶有餘欠乎使聖人一
　一而言之葢有不勝言者矣天數五五竒也地數五
　五耦也一與六相得而成水二與七相得而成火三
　與八相得而成木四與九相得而成金五與十相得
　而成土是則五位相得也一與二合陽水隂火也三
　與十合陽木隂土也五與六合陽土隂水也七與四
　合陽火隂金也九與八合陽金隂木也是之謂各有
　合也天數二十有五總五竒而數之也地數三十總
　五耦而數之也凡天地之數五十有五古今之言數
　者莫不本於此此所以成變化而行鬼神也行鬼神
　者四時所以行成變化者萬物所以生在天成象者
　為變在地成形者為化在天而明者為神在地而幽
　者為鬼皆不能逃乎數也乾坤之策凡三百六十説
　者曰隂陽老少其䇿合之皆三百六十經云乾坤者
　舉老而稱也愚曰不然乾坤之䇿三百六十六子之
　策千有八十夫六子者不可舉二而該也故但稱乾
　坤以例其餘爾當朞之日説者曰期三百六旬有六
　日經云三百六十舉其成數也愚曰不然夫六日者
　閏之積也三百六旬有六日者通閏而言也既以歸
　竒於扐矣安得復數六日乎哉曰然則期之日三百
　五十四耳其六亦閏積也而併數之何哉曰此總一
　嵗之中十二月之行有盈有縮積其差而後有六日
　也非三百六旬之外有六日之比也如必無之而後
　可則再閏之積其筭六十亦有盈而無縮乎若夫天
　下之物其數不止於萬故萬有一千五百二十當之
　而無遺矣故夫大衍之象太極一也兩儀二也三才
　三也四時四也五嵗五也太隂六也少陽七也少隂
　八也太陽九也萬物十也凡天地之數無所不具是
　之謂大衍也若夫四營者分二掛一揲四歸竒而成
　易也易者變也十有八變者三變而成爻六爻而成
　卦也八卦而小成者一卦之成八卦具焉天地萬物
　之理粗可見矣引而伸之觸𩔖而長之天地之閏一
　物之理莫不該括於其中天下之能事畢矣道神而
　不顯故顯諸仁徳行顯而不神故藏諸用顯仁則取
　諸陽藏用則取諸隂所以和同天人之際使之無間
　者也道之顯也則可與酬酢徳之神也則可與祐神
　矣應萬物之求是謂酬酢贊天地之化育是謂祐神
　皆觸𩔖而長之能事之所至也語至於神豈小智之
　所能測哉故夫子歎之曰知變化之道者其知神之
　所為乎天地之所以成變化聖人之所以祐神皆不
　外乎數矣
易有聖人之道四焉以言者尚其辭以動者尚其變以
制器者尚其象以卜筮者尚其占是以君子將有為也
將有行也問焉而以言其受命也如響無有逺近幽深
遂知來物非天下之至精其孰能與此叅伍以變變錯
綜其數通其變遂成天地之文極其數遂定天下之象
非天下之至變其孰能與於此易无思也无為也寂然
不動感而遂通天下之故非天下之至神其孰能與於
此夫易聖人所以極深而研幾也唯深也故能通天下
之之志唯幾也故能成天下之務神也故不疾而速不
行而至子曰易有聖人之道四焉者此之謂也
　前章既言爻𧰼之義大衍之數此章遂合而言之辭
　變象占四者聖人之道而君子之尚也辭與象具於
　卦所謂觀象玩辭是也變與占出於蓍所謂觀象而
　玩占是也尚之為言尊也以之為言用也用之於言
　則其辭可宗也用之於動則其變可師也用之於制
　器則其可法也用之於卜筮則其占可貴也也是以
　君子將有所為也將有所行也或問焉而應之以言
　如響之應聲何也以能尚其辭也旡有逺近也旡有
　幽深也方來之事無不前知如有鬼神告之何也以
　能尚其占也問之而不可窮也究之而不可測也非
　天下之至精其孰能與於此也㕘伍以變者二三四
　五以求其變也二至四三至五列之為四象覆之為
　八卦易之變也不言二四三五而言㕘伍者三以相
　㕘五以相伍㕘成而變起伍成而變終也剛柔相易
　變化代興通乎此者遂能成天地之文是以尚其變
　也錯綜其數者七八九六以推其數也七與八九與
　六合之為十五衍之為五十易之數也不言七八九
　六而言錯綜者錯而為四綜而為一七八九六謂之
　錯十五五十謂之象而後有滋滋而後有數數極乎
　此者遂能定天下之象是以尚其象也其變旡所不
　通其象旡所不具非天下之至變其孰能與於此也
　或曰何謂變何謂占曰一卦之變為六十四一爻之
　變為三百八十有四所謂變也元貞利貞穆姜得之
　以為禍黄裳元吉南蒯遇之以為凶所謂占也象與
　變謂之觀辭與占謂之玩何也曰象者爻彖之所具
　而顯晦存乎辭變者蓍龜之所告而吉凶兆乎占觀
　其蓍玩其賾理宜然也然則辭與占同為至精象與
　變同為至變也曰精者一之至也變者萬之極也象
　非一也玩辭而知之變非一也玩占而知之精在此
　而變在彼通乎一而萬事畢也至精未免於思也至
　變未免於為也若夫旡思也寂然不動旡為也感而
　遂通天下之故此又非至精至變之所及也非天下
　之至神其孰能與於此也故曰夫易聖人所以極深
　而研幾也深者至精之賾也幾者至變之宗也千人
　萬人之心一人之心是也故唯深可以通天下之志
　一日二日萬幾差之毫釐謬以千里故唯幾可以成
　天下之務此亦疾而速行而至者也極其深而至於
　無思研其幾而至於旡為此則不疾而速不行而至
　神之所為也然皆不出於辭變象占之中故曰易有
　聖人之道四焉此之謂也
天一地二天三地四天五地六天七地八天九地十子
曰夫易何為者也夫易開物成務冒天下之道如斯而
已者也是故聖人以通天下之志以定天下之業以斷
天下之疑是故蓍之徳圓而神卦之徳方以知六爻之
義易以貢聖人以此洗心退藏於密吉凶與民同患神
以知來知以藏往其孰能與於此哉古之聰明叡智神
武而不殺者夫是以明於天之道而察於民之故是興
神物以前民用聖人以此齊戒以神明其徳夫是故闔
戸謂之坤闢戸謂之乾一闔一闢謂之變往來不窮謂
之通見乃謂之象形乃謂之器制而用之謂之法利用
出入民咸用之謂之神是故易有太極是生兩儀兩儀
生四象四象生八卦八卦定吉凶吉凶生大業是故法
象莫大乎天地變通莫大乎四時懸象著明莫大乎日
月崇髙莫大乎富貴備物致用立成器以為天下利莫
大乎聖人探賾索𨼆鈎深致逺以定天下之吉凶成天
下之亹亹者莫大乎蓍龜是故天生神物聖人則之天
地變化聖人效之天垂象見吉凶聖人象之河出圖洛
出書聖人則之
　夫子既言易有聖人之道四此章遂言易與天地聖
　人一揆而歎夫作易者之神智也天一則地二天九
　則地十一竒一偶一生一成相與循環迭為終始四
　時所以行百物所以生易由此而作聖人用此而治
　其所以通天下之志成天下之務冒天下之道始終先
　後不出是數言而已深以通天下之志則能開天下
　之物幾已成天下之務則能定天下之務神以冒天
　下之道則能斷天下之疑易與聖人互文見義也是
　故蓍之徳圓而神者得天之數也易以此開物聖人
　以此通天下之志也卦之徳方以知者得地之數也
　易以此成務聖人以此定天下之業也六爻之義易
　以貢者兼三才之數也易以此冒天下之道聖人以
　此斷天下之疑也蓍之數四十有九四十有九者七
　七之數少陽之象也蓍雖四十有九其本取於河圖
　四十有五益之以八卦之畫三十有六是為八十有
　一八十有一者九九之數太陽之象也故曰蓍之徳
　圓而神者得天之數也卦之數六十有四六十有四
　者八八之數也隂之象也卦雖六十有四其本起於
　三畫二十有四益之以隂偶之畫十有二是為三十
　有六三十有六者六六之數太隂之象也故曰卦之
　徳方以知者得地之數也是故河圖以圈八卦以畫
　蓍以莖示龜以兆占蓍運而無窮卦成而不易一方
　一圖非偶然者也言卦而不言圖言蓍而不言龜互
　見之也或曰蓍以河圖而兼八卦龜以八卦而不兼
　河圖何也曰先儒固有陽得兼隂隂不得兼陽之説
　矣然非此謂也蓍實用八卦以兼河圖之説而卦則
　未始用河圖也何以明其然也曰八卦者四象之所
　生也河圖之數四十五而益以四象乃為四十有九
　而大衍用焉卦定於八分於二十有四益於三十有
　六成於六十有四未嘗用河圖也豈鑿而為之論哉
　或曰三十有六者既為太陽之䇿又得為太隂之𧰼
　何哉曰蓍以四運故三十有六而為太陽之策以其
　得九揲也卦以六位故三十有六而為太隂之𧰼以
　其乗六畫也是皆灼有條理不可誣也若夫六爻則
　蓍之所起而卦之所終也立天之道曰隂與陽立地
　之道曰柔與剛立人之道曰仁與義此其數也乾坤
　之䇿一嵗之日皆三百有六十八卦之位四時之氣
　皆二十有四合而計之三百八十有四應其數矣蓍
　運而無窮卦成而不易爻則周流變動乎其中上下
　無常剛柔相易告人以吉凶之理蓍之所以神卦之
　所以知者非爻無以明之故曰六爻之義易以貢者
　兼三才之數也是故聖人以此洗心退藏於密則無
　思無為如蓍之既運而藏也以此與民同吉凶之患
　則通其志成其務斷其疑如卦之成而爻之貢也故
　神以知來而傳於卦知以藏往而歸於蓍始終生成
　出入變化孰能與於此者其古之聰明叡知神武而
　不殺者夫伏羲神農黄帝堯舜其人也是以明於天
　之道而察於民之故知蓍龜之為神而興之以前斯
　民之用是天下所待而明民之所待而用神物之所
　待而興也非以其聰明睿知故耶所謂神武而不殺
　者不怒而威之謂也不怒而威則不言而信旡施而
　仁旡為而功皆其物也乃若武而不殺斯以謂之神
　矣故舉一以該焉夫蓍而一本而百莖龜負八卦五行
　之數此其所以為神物者也然神而明之則存乎其
　人茍或怠慢而不欽㝠疎而莫曉則神藏知伏蓍龜
　之益廢矣是豈神物有時而不臨哉在人者不能神
　而明之故也尊敬其事之謂神發揮其義之謂明聖
　人之所以齋戒為恭擇建立卜筮人然後命之者將
　以神明其徳而已蓍龜之徳既已神明則象旡不顯
　數旡不陳是故十有八變而皆隂六畫而皆偶此則
　天地之戸闔而為夜是以謂之坤也十有八變而皆
　陽六晝而皆竒此則天地之戸闢而為畫是以謂之
　乾也一闔一闢則乾坤錯居故謂之變一往一來則
　闔闢旡窮故謂之通見而在天則謂之象形而在地
　則謂之器制其器用其象故謂之法出而顯入而藏
　故謂之神此聖人作易所以與天地為一者也是故
　易之中有太極焉則卦之全體是也有兩儀焉則卦
　之重像是也兩儀自太極而判故曰太極生兩儀也
　有四象焉則初至三三至至五四至上是也是也四
　象自兩儀而分故曰兩儀生四象也有八卦焉則上
　下反覆六爻八卦是也八卦由四象而别故曰四象
　生八卦也其在大衍七八九六是為四象九六各一
　七八各三是為八卦亦太極兩儀之所生也八卦成
　而後吉凶可定吉凶定而後大業於是乎生矣順而
　吉逆而凶相得則吉相違則凶以此開物成物冒天
　下之道使匹夫匹婦各得其所昆蟲草木咸遂其性
　皆動之所生也故曰吉凶生大業茍不與斯民同患
　不與聖人同憂則大業何自而成哉是故天地者法
　象之大聖人所以仰觀俯察者也四時者變通之大
　聖人所以成終成始者也日月者著明之大聖人所
　以迭用柔剛者也富貴者崇髙之大聖人所以一天
　下之動也聖人者聰明之大備物致用所以近取諸
　身也蓍龜者神知之大探賾鈎深所以逺取諸物也
　是以古之聖人躬聰明叡知之資席富貴崇髙之勢
　取諸物象觀諸變化驗諸垂象攷諸圖書然後作易
　以示天下與來世故曰則曰效曰象象者象也效者
　爻也蓍龜圖書不可效也不可象也取則焉而已矣
　聖人豈茍云乎哉
易有四象所以示也繫辭焉所以告也定之以吉凶所
以斷也易曰自天祐之吉无不利子曰祐者助也天之
所助者順也人之所助者信也履信思乎順又以尚賢
也是以自天祐之吉无不利也子曰書不盡言言不盡
意然則聖人之意其不可見乎子曰聖人立象以盡意
設卦以盡情偽繫辭焉以盡其言變而通之以盡利鼓
之舞之以盡神
　夫子既歎夫作易之神知與天地參此章遂言其立
　象繫辭示人之大畧使學易者探討抽緒以求之夫
　七八九六大衍之四象也然九六形於卦而七八藏
　於蓍此其所以示人者矣或曰前章所謂神物變化
　垂象圖書兹四條者謂之四象可乎曰之數者聖人
　則而象之以作易易成而皆已矣及其興神物也將
　以求易而非易之所有也况乎變化之萬端垂象之
　森羅蓍龜之異體圖書之殊法焉得以四象稱之乎
　曰然則何謂四象曰乾坤之四象皆乾坤也屯之四
　象則震坤艮坎也蒙之四象則坎震坤艮也覆而見
　之又四𧰼也愚於諸卦論之詳矣六畫成則四象立
　此其所以示人者也爻𧰼既定繫之辭焉又從而告
　之以其意也辭既繫矣定之以吉凶焉又從而斷之
　以其效也示之象告之辭斷之吉凶聖人所以仁後
　學至矣夫子於是稱大有之一爻辭義以發明之夫
　自天祐之吉无不利辭之繫於象吉凶之斷於辭如
　是而已而夫子乃言其有信順之徳尚賢之明上獲
　天祐下得人助是以及此此則彖象爻辭之所未嘗
　言也而使後之學者將何以知之故歎之曰書不可
　以盡其言言不可以盡其意然則聖人言自天祐之
　吉无不利而有信順尚賢獲祐助於天人之意其果
　不可見乎又從而釋之曰聖人既立之象則意盡矣
　既設之卦則情偽盡矣既繫之辭則言盡矣又况變
　於此而通於彼以盡其不言之利鼓於此而舞於彼
　以盡其不測之神則聖人之意烏乎而不可見也請
　以大有上九明之初二為乾五為巽上為離一卦之
　意無不盡矣其彖曰大有其爻五剛而一柔則情偽
　無不盡矣大有元亨初艱二載三亨四匪五孚上祐
　則其言無不盡矣何以言之夫六五者柔而應乎剛
　也巽而交乎乾又接乎離也居尊而不自為髙也得
　中而上下應之也柔而巽所以為順也中而應所以
　為信也居尊而不自為髙所以為能尚賢也交乎乾
　所以為天祐也接乎離所以為人助也上下應之是
　以知天人之不易也然而不言乎五而言於上者五
　以一柔居尊上下皆應當此之時而有以剛明之才
　晏然居於其上者此非其所尚之賢乎夫六五雖以
　信順自居而二四皆應苟不能尊上九之賢則䘮其
　離明而虧上下之應矣上又卦之終也六五之吉至
　於此而後旡不利是故論其徳於五而要其功於上
　也夫苟不信順尚賢則何以得上下之應茍无上下
　之應則何以蒙自天之祐故易但言自天祐之吉无
　不利而信順尚賢天祐人助其言與意旡有不盡者
　矣乃若變而通之鼓而舞之則非六爻之所能備也
　其在於他卦乎上九之變則大壯之象也上九之離
　變而為艮則九四之離變而為震五雖體巽而失其
　明矣故夫五六之在二卦其為易一也大有則易而
　威大壯則易而䘮大而至於上九則吉无不利大壯
　則不能退不能遂而旡攸利也九三在大有則旡其
　應而弗克其在大壯則上六為之應而得以其(闕/)
　也三乾兑之象乾為君子兑為小人其在二卦均也
　大有之三為公又為小人大壯之三為小人又為君
　子則變而通之鼓之舞之若此之𩔖是也請以六五
　變而通乎乾則九三之小人化而為君子矣又以二
　爻互變而通乎夬則九三之小人在乾而為君子乾
　乾在夬而為君子夬夬矣至於他爻一字一義莫不
　皆然姑以上九所及者明之然則變而通之存乎象
　鼔之舞之存乎辭觀乎象而玩其辭聖人之意粲然
　可睹矣言其有不盡於書意其有不盡於言者乎
乾坤其易之緼邪乾坤成列而易立乎其中矣乾坤毁
則无以見易易不可見則乾坤或幾乎息矣是故形而
上者謂之道形而下者謂之器化而裁之謂之變推而
行之謂之通舉而錯之天下之民謂之事業是故夫𧰼
聖人有以見天下之賾而擬諸其形容𧰼其物宜是故
謂之象聖人有以見天下之動而觀其㑹通以行其典
禮繫辭焉以斷其吉凶是故謂之爻極天下之賾者存
乎鼓舞下之動者存乎辭化而裁之存乎變變推而行
之存乎通神而明之存乎其人黙而成之不言而信存
乎徳行
　前章既言易之成書聖人言意旡有不盡此章遂發
　明其義皆緼於乾坤二卦而爻象居之不可不知也
　何以謂易之義皆緼於乾乾坤乎乾坤成列而六十四
　象立乎其中矣何以謂乾坤成列而六十四象立其
　中乎乾三畫六畫皆陽也坤三畫六畫皆隂也凡易
　之爻變為陽者乾之所變也化為隂者坤之所化也
　故三百八十四爻皆自乾坤而來也成列云者獨乾
　獨坤則旡以緼易故也今且以大有上九明之夫大
　有之五陽皆乾也而一隂則坤之六五所化也故履
　信思順雖取反巽之體葢本乎六五之坤也自天祐
　之雖取下乾之應葢本乎上九之乾也故五之信順
　由中而得而其天祐自上而降也乾坤之象天地也
　六十四卦之象萬物也有天地然後有萬物旡此天
　地安得有此萬物乎旡此萬物又安用此天地天地
　之運未始息也萬物之生未始窮也若天地有崩塌
　則萬物不可得而見萬物有終盡則所以為天地有
　廢矣故曰乾坤毁則旡以見易易不可見則乾坤或
　幾乎息矣或者疑辭也設為是言故或之也是故易
　之中形而上者陽也皆屬乎乾是以謂之道道者物
　之所以生也形而下者隂也皆屬乎坤是以謂之器
　器者物之所以成也化其生成而裁其損益是以謂
　之變變者通之始也推其通塞而行其興廢是以謂
　之通通者變之成也凡此皆易之所居也若舉而錯
　之天下之民則興利而除害避凶而趨吉何事之不
　立何業之不成是以謂之事業也是故聖人見天下
　之賾而象之是故謂之象見天下之動而效之是故
　謂之爻也自此而下反覆自明其意象成於卦故極
　天下之賾者存乎卦爻見於辭故鼔天下之動者存
　乎辭義起於變故化而裁之存乎變法行於通故推
　而行之存乎通顯諸仁藏諸用故神而明之存乎其
　人弗躬弗親庶民弗信故黙而成之不言而信存乎
　徳行夫子首言爻象曰擬之而後言議之而後動擬
　議以成其變化既又論七卦之爻以明言動之為樞
　機也至此復發其文乃終之曰黙而成之不言而信
　存乎徳行其又樞機之要者與成之言誠也信也者
　有諸中也聖人之於後世君子其欲推而納之聖賢
　之域如此其切至也學者可不盡心乎哉
　
　
　
　周易經傳集解卷三十三
欽定四庫全書
　周易經傳集解卷三十四
　　　　　　　　　　　　宋　林栗　撰
八卦成列象在其中矣因而重之爻在其中矣剛柔相
推變在其中矣繫辭焉而命之動在其中矣吉凶悔吝
者生乎動者也剛柔者立本者也變通者趨時者吉凶
者貞勝者也天地之道貞觀者也日月之道貞明者也
天下之動貞夫一者也夫乾確然示人易矣夫坤隤然
示人簡矣爻也者效此者也象也者像此者也爻𧰼動
乎内吉凶見乎外功業見乎變聖人之情見乎辭天地
之大徳曰生聖人之大寶曰位何以守位曰仁何以聚
人曰財理財正辭禁民為非曰義
　上章首論乾坤次言爻𧰼此章首言爻象次論乾坤
　聖人反覆贊明以曉學者乾坤見於爻象爻象出於
　乾坤求而得之无他義也今以八卦成列而觀之則
　六十四𧰼在其中矣因而重之每卦六畫則三百八
　十四爻在其中矣象成而未推則先後不可見故剛
　柔相推而六十四象之變在其中矣爻成而未繫則
　吉凶不可見故繫辭而命之以吉凶則三百八十四
　爻之動在其中矣吉凶悔吝生乎動是以繫之辭也
　易曰動悔有悔征吉王通乃謂不動則无悔言易者
　從而和之生乎天地之間嗜欲饑渴猶夫人也而欲
　不動得乎哉至言功業見乎變則又不得而惡夫動
　矣是故剛柔相推以立一卦之本六爻變通以趨一
　卦之時吉凶悔吝以辨六爻之勝此聖人之所以為
　易者也豈曰不動云乎哉其曰吉凶者貞勝何謂也
　剛勝則柔伏柔勝則剛陵卦必有本有本斯有時爻
　必有正有正斯有勝爻之正者卦之本也爻之勝者
　卦之時也其吉凶之辭則視其所以為正者勝與不
　勝而已勝則繫之以吉不勝則繫之以凶何謂正所
　以為天地之正者萬物可見是也故曰貞觀所以為
　日月之正者天下常明是也故曰貞明所以為天下
　之正者民无二王是也故曰貞一萬物不可見則天
　地息矣天下不常明則日月廢矣民不知有君則天
　下亂矣故卦必立之本爻必取其正然後視其剛柔
　之勝以為吉凶悔吝之辭也是故有貞吉有貞凶有
　利貞有勿用貞有可貞有不可貞有貞厲有貞悔亡
　有貞吝有貞无咎而説者乃曰吉凶之來唯正可以
　勝之若是則一言而足矣又何尚於易乎夫微子去
　之箕子為之奴比干諫而死彼三人者孰為正勝也
　哉或曰乾坤成列而易列乎其中矣八卦成列而象
　在其中矣何以異乎曰无以異也八卦之為六十四
　重之而可見也乾坤之為六十四變之而可見也方
　其未重未變也果安在乎固以先立乎其中矣確剛
　貌也易言確乎其不可㧞也隤柔貌也禮言隤乎其
　順也乾剛之粹故其體確然而示人以易知坤柔之
　純故其體隤然而示人以簡能惟簡且易故變於六
　十四卦動於三百八十四爻而所以為確然之剛隤
　然之柔者常自若也是故爻也者效其剛柔者也象
　也者像其剛柔者也象有變通辭有鼓舞故爻象動
　乎内而吉凶見乎外禍可轉而為福敗可因而為成
　故功業見乎變事有若難而易𫝑有若危而安故聖
　人之情見乎辭天地之徳大矣語其大者莫大於生
　也生也者變化是也其在易則生生是也聖人之寶
　大矣語其大者莫大於位也位也者尊卑是也其在
　易則六位是也天地之道剛與柔也聖人之道仁與
　義也以財聚人以人守位則謂之仁以正理財以理
　禁民則謂之義仁義之不可偏用猶隂陽之不可偏
　勝也聖人之用仁義也猶天地之用隂陽也豈可以
　迹而求之哉非正不可以理財非財不可以聚人非
　理不可以禁民非民不可以守位故天地之化成也
　不知其孰為隂孰為陽聖人之化成也不知其孰為
　仁孰為義此易之道所以與天地聖人為一者也蘇
　氏曰理財者疏理其出入之道使不壅也正辭正名
　也无道之世唯不正其名故上有愧於辭而下不直
　其上令之不得誅之不止何以禁民之為非也斯言
　得之矣
古者包犧氏之王天下也仰則觀象於天俯則觀法於
地觀鳥獸之文與地之宜近取諸身逺取諸物於是始
作八卦以通神明之徳以𩔖萬物之情作結䋲而為網
罟以佃以漁葢取諸離包犧氏没神農氏作斵木為耜
揉木為耒耒耨之利以教天下葢取諸益日中為市致
天下之民聚天下之貨交易而退各得其所葢取諸噬
嗑神農氏没黄帝堯舜氏作通其變使民不倦神而化
之使民宜之易窮則變變則通通則乆是以自天祐之
吉无不利黄帝堯舜垂衣裳而天下治葢取諸乾坤刳
木為舟剡木為楫舟楫之利以濟不通致逺以利天下
葢取諸渙服牛乗馬引重致逺以利天下葢取諸隨重
門擊柝以待暴客葢取諸豫斷木為杵掘地為臼臼杵
之利萬民以濟葢取諸小過弦木為弧剡木為矢弧矢
之利以威天下葢取諸暌上古穴居而野處後世聖人
易之以宫室上棟下宇以待風雨葢取諸大壯古之葬
者厚衣之以薪葬之中野不封不樹喪期无數後世聖
人易之以棺椁葢取諸大過上古結繩而治後世聖人
易之以書契百官以治萬民以察葢取諸夬是故易者
象也象也者像也彖者材也爻也者效天下之動者也
是故吉凶生而悔吝著也
　前章既言象之所以像爻之所以效此章遂言聖人
　觀象以備物致用立成器以為天下利也包犧一曰
　伏羲或言其姓氏之義或言其年世之數自漢以來
　難知矣要之古聖人始作八卦者也觀象於天觀其
　確然者也觀法於地觀其隤然者也觀鳥獸之文龍
　虎鳥龜是也觀地之宜山川原隰是也在天有其象
　者在地有其法在地有其宜者在天有其文近取諸
　身志氣形骸是也逺取諸物禽獸草木是也在我有
　其理者在物有其生在物有其知者在我有其義聖
　人以天地人物而參諸身於是始作八卦是故天地
　有神明之異通其徳則匪殊物我有靈昧之殊𩔖其
　情則為一神明之徳萬物之情既已包括乎爻象之
　中則備物致用唯聴所取而已此聖人得天下之至
　賾取諸物宜而不可惡者也試遞言之上目為罔下
　目為罟畋漁之象也離為目為飛鳥為魚鼈巽為繩
　兑為澤結其繩張其目髙則飛鳥麗之下則魚龞麗
　之葢取諸離象然後畋漁之象備之上木為耒下木
　為耨耒耨之象也震為動坤為土艮為堅木巽為入
　而又有兑𧰼焉兑為金木用其堅金致其鋭動而入
　土土乃發生然後耒耨之象備矣日麗乎上足動乎
　下日中為市之象也震為動艮為止坎為通離為麗
　動為止易通與麗交然後交易之象備矣上尊為衣
　下卑為裳衣裳之象也乾為大赤非坤則不為𤣥坤
　為大黒非乾則不為纁乾坤成列而後衣裳之象備
　矣木行於上水流於下舟楫之象也坎為水震為足
　艮為手巽為木兑為金金以制木木以行水人之手
　足動乎其中然後舟楫之象備矣足共其事口仰於
　人牛馬之𧰼也震為動艮為止巽為木兑為金金以
　為銜木以為梏隨人而作隨人而止然後服牛乗馬
　之象備矣内闔其門外鳴其柝備豫之象也坤為夜
　為闔戸艮為徑路為門闕坎為盗為𨼆伏震為嗚為
　大塗夫盗晝伏夜動或潛於徑路或出於大塗或伏
　於門闕主人闔其戸鳴柝而驚之然後重門擊柝之
　象備矣土止於下木動於上臼杵之象也艮為土又
　為手巽為木兑為金震為足斷木為杵掘地為臼木
　金以為器手足以為用然後杵臼之象備矣毁折為
　弧戈兵為矢弧矢之象也兑為金離為火為電為矢
　坎為弓巽為木以金治材以為弧矢以威天下如火
　如電然後弧矢之𧰼備矣下天為宇上木為棟宫室
　之象也乾為天兑為澤震為木巽為風艮為闕風行
　於木澤上於天而巍然門闕不動乎上然後宫室之
　象備矣木周其内金錮其外棺槨之象也巽為木為
　入乾為人兑為金為剛鹵之地木以為藏金以為固
　内外周身以入于土然後棺椁之象備矣君用其剛
　民從其决書契之象也乾為金兑為口巽為繩又為
　本以金削木而為契以口諧聲而為書記文明遂以
　代結繩之政然後書契之象備矣是故觀乎重離則
　見上網下罟之象觀乎益則見上耒下耜之象觀乎
　噬嗑則見三陽為人三隂為貨交易之象觀乎乾坤
　則見六幅為衣十二幅為裳尊卑之象觀乎渙則見
　人動乎上楫動乎下舟行之象觀乎隨則見服牛乗
　馬引重之象觀乎豫則見内外重門閉固之象觀乎
　小過則見臼杵椎舂之象觀乎暌則見張弧挾矢之
　象觀乎大壯則見宫室門闕之象觀乎大過則見輿
　棺輦椁之象觀乎夬則見書契緘縢之象聖人豈茍
　云乎哉然而獨於黄帝堯舜言通其變使民不倦神
　而化之使民宜之何也豈包犧神農之時未能變通
　也或曰不然所謂變化者乾坤之道也取諸乾坤故
　不得不兼言乎變化也又曰易窮則變變則通通則
　乆不於它卦而獨於此何謂也曰乾坤易之緼也取
　諸乾坤故不得不兼言乎易也其在他卦豈得而該
　徧之哉故曰易者象也象也者像其形容也彖者材
　也材也者辨其材用也爻也者效也效天下之動也
　既效其動是故吉凶生而悔吝著也蘇氏曰彖彖也
　爻折爼包犧象之矣或曰伏羲始畫八卦文王重易
　六爻方其未重也備物致用於何而取之曰八卦成
　列象在其中矣因而重之爻在其中矣至於文王實
　始作易布其爻而繫之辭前乎此者未嘗无六十四
　也周官三易葢有之矣然包犧作結繩為網罟神農
　作耒耜通交易黄帝堯舜垂衣裳而作舟楫服牛乗
　馬重門擊柝臼杵弧矢棟宇書契皆在三易之前葢
　得其意云爾非必即其書而取其義因其象而致其
　用也子云上古結繩而治後世聖人易之以書契百
　官以治萬民以察葢取諸夬然則未有書契以前安
　得夬卦而取之哉近世學者必欲言伏羲既畫八卦
　又因而重之者非矣
陽卦多隂隂卦多陽其故何也陽卦竒隂卦耦其徳行
何也陽一君而二民君子之道也陽二君而一民小人
之道也易曰憧憧往來朋從爾思子曰天下何思何慮
天下同歸而殊塗一致而百慮天下何思何慮日往則
月來月往則日來日月相推而明生焉寒往則暑來暑
往則寒來寒暑相推而嵗成焉往者屈也來者信也屈
信相感而利生焉尺蠖之屈以求信也龍蛇之蟄以存
身也精義入神以致用也利用安身以崇徳也過此以
往未之或知也窮神知化徳之盛也易曰困于石據于
蒺藜入于其宫不見其妻凶子曰非所困而困焉名必
辱非所據而據焉身必危既辱且危死期將至妻其可
得見邪易曰公用射隼于髙墉之上獲之无不利子曰
隼者禽也弓矢者器也射之者人也君子藏器于身待
時而動何不利之有動而不括是以出而有獲語成器
而動者也子曰小人不恥不仁不畏不義不見利不勸
不威不懲小懲而大誡此小人之福也易曰屨校滅趾
无咎此之謂也善不積不足以成名惡不積不足以滅
身小人以小善為无益而弗為也以小惡為无傷而弗
去也故惡積而不可揜罪大而不可解易曰何校滅耳
凶子曰危者安其位者也亡者保其存者也亂者有其
治者也是故君子安而不忘危存而不忘亡治而不忘
亂是以身安而國家可保也易曰其亡其亡繫于苞桑
子曰徳薄而位尊知小而謀大力小而任重鮮不及矣
易曰鼎折足覆公餗其形渥凶言不勝其任也子曰知
幾其神乎君子上交不諂下交不瀆其知幾乎幾者動
之微吉之先見者也君子見幾而作不俟終日易曰介
于石不終日貞吉介如石焉寧用終日斷可識矣君子
知微知彰知柔知剛萬夫之望子曰顔氏之子其殆庶
幾乎有不善未嘗不知之者未嘗復行也易曰不逺復
无祗悔元吉天地絪緼萬物化醇男女搆精萬物化生
易曰三人行則損一人一人行則得其友言致一也子
曰君子安其身而後動易其心而後語定其交而後求
君子修此三者故全也危以動則民不與也懼以語則
民不應也无交而求則民不與也莫之與則傷之者
至矣易曰莫益之或擊之立心勿恒凶
　前章既言十三卦之象此章遂言十卦之爻所謂天
　下之至動觀其會通而不可亂者也陽以一為君而
　二為民隂以二為君而一為民此陽卦之所以多隂
　隂卦之所以多陽民多而君少其故然也一君二民
　君子之道二君一民小人之道此陽卦之所以竒隂
　卦之所以耦竒尊而耦卑竒貴而耦賤其徳行然也
　陽出於乾君之象也隂出乎坤民之象也震坎艮一
　陽而二隂是乾為君而坤為民也巽離兑一隂而二
　陽是坤為君而乾為民也此其所以為君子小人之
　道歟易曰憧憧往來朋從爾思咸九四之辭也咸感
　也柔上而剛下二氣感應以相與所以為咸也其在
　六爻三隂三陽各有其配五應在二比於上而志乎
　末三應在上比於二而執乎下故三與五兩朱其民
　而二與四皆畔其君何也三五皆以剛居剛而體乎
　乾二四皆以柔居柔而體乎巽漠然无相與之意欲
　其感應難矣惟初六以隂居剛九四以陽居柔而又
　艮下兑上得乎相與之義其應既專其情且速故其
　往來相求中心憧憧然如恐弗獲也感應之道固如
　是矣故曰貞吉悔亡或曰九五六二隂陽并毗剛上
　柔下固无相與之義也九三上六雖曰并毗而柔上
　剛下二氣感應謂之相與不亦可乎初六九四雖隂
　陽互居而剛上柔下於咸之道亦有未至然其得失
　臧否若是不同何也曰三乾震也而上為巽是二君
　而一民也四上下兑也而初為民是二民而一君也
　震巽為長艮兑為少此其所以辨之與思者心也朋
　者衆也四於六爻心之謂也下兑上兑朋之象也愛
　人者人恒愛之敬人者人恒敬之君之視臣如手足
　則臣視君如腹心朋從爾思不亦宜乎然以位則未
　光以時則未大故猶有憧憧之辭也夫子言之曰天
　下何思何慮天下同歸而殊塗一致而百慮天下何
　思何慮以心觀心千萬人之心一人之心是也夫又
　别有何思别有何慮哉又曰往者屈也來者信也屈
　信相感而利生焉往者為屈男下女也來者為信婦
　從夫也我往則彼來我不肯往彼曷為來哉有屈則
　有信身不肯屈道何自信哉詩云莫往莫來悠悠我
　思則異乎憧憧朋來之義矣故以日月寒暑明往來
　之義又以尺蠖龍蛇辨屈信之理不往則不來不屈
　則不信也夫往來之義日月寒暑所不免而况於人
　乎屈信之理尺蠖龍蛇且猶知之而况於人乎天地
　之運人物之情莫不皆然可謂殊塗而同歸百慮而
　一致矣故又曰精義入神以致用也利用安身以崇
　徳也精乎屈信往來之義而入於神非特退藏於密
　也亦將以致其用也利乎屈信往來之用而安其身
　非特與民同患也亦將以崇其徳也或曰精義入神
　何謂也曰窮理而至於命也利用安身何謂也曰利
　物者所以自安也龍蛇之蟄但言存身者身存則卒
　起而變化矣故雖聖人猶以安身為本身安而後徳
　可崇也出而致用入而崇徳亦往來屈信之理過此
　以往則外化内神之事也孟子曰大而化之之謂聖
　聖而不可知之之謂神又曰所過者化所存者神傳
　曰一則神兩則化由是言之亦往來屈信之理也夫
　子以其難言而當世之人不足與有明也故曰未之
　或知也窮神知化徳之盛也惟盛徳者為能窮而知
　之矣或曰咸之九四足以充窮神知化之事乎曰不
　然詩之駉曰思无邪本言牧馬之事非言詩也而夫
　子取其一言言詩之大㫖曰詩三百一言以蔽之曰
　思无邪今咸之九四曰憧憧往來朋從爾思本言上
　下感應之事非言易也而夫子取其一言言易之大
　㫖自日月寒暑之章章至於窮神知化之微妙皆一
　以貫之所謂觀其所感而天地萬物之情可見者也
　古人斷章取義多如是矣故自此以下錯舉諸卦之
　爻以明著其例或在初上或在二三四而各主一卦
　之義獨不舉五爻者志可知矣凡此十爻其初為君
　子其五為小人獨噬嗑舉其二者初上為小人終始
　故也茍不求其故攷其徳行何從而見之哉逐爻之
　義各釋於本卦
子曰乾坤其易之門邪乾陽物也坤隂物也隂陽合徳
而剛柔有體以體天地之撰以通神明之徳其稱名也
雜而不越於稽其𩔖其衰世之意邪夫易彰往而察來
而微顯闡幽開而當名辨物正言斷辭則備矣其稱名
也小其取𩔖也大其㫖逺其辭文其言曲而中其事肆
而𨼆因二以濟民行以明失得之報
　此一節為簡編脱亂失其倫次自通神明之徳下文
　當曰其稱名也小其取𩔖也大至明失得之報下文
　當曰其稱名也雜而不越於稽其𩔖其衰世之意邪
　脱一簡在後後脱二簡在前妄儒小生記誦不精從
　而次之故繆紊若此也微顯闡幽下有開字葢書生
　注於句絶以訓釋闡字耳非本文也夫子既言十三
　卦之象十卦之爻此章復言其皆自乾坤而出也故
　曰乾坤其易之門也或曰易之緼易之門有以異乎
　曰无以異也言其具乎中則謂之緼言其所由出則
　謂之門緼葢藏也門闔闢也乾為徤為天陽之物也
　坤為順為地隂之物也隂陽合徳而後能生剛柔有
　體而不可易變化者天地之撰也易簡者神明之徳
　也天地之撰一生一成以此而體神明之徳一動一
　静以此而通其稱名也曰乾曰坤可謂小矣其取𩔖
　也為天為地可謂大矣及其成書也既往无不彰方
　來无不察至顯无不微至幽无不闡名无不當物无
　不辨言无不正辭无不斷則可謂備矣彰往察來故
　逺而文微顯闡幽故肆而𨼆當名辨物故雜而不越
　正言斷辭故曲而中夫易本於畫畫不足故稱其名
　名者彖也乾坤屯蒙需訟師比是也名不足故辨諸
　物物者象也潛龍見龍履霜堅氷是也物不足故正
　言之正言之者終日乾乾夕惕若之𩔖是也言不足
　故斷以辭斷以辭者勿用利見厲无咎之𩔖是也或
　曰何謂肆而𨼆曰發揮天下之至賾故幽者闡而肆
　包羅天下之至動故顯者𨼆而微剛柔動静是之謂
　貳吉凶悔吝是之謂因因其貳以為吉凶所以明失
　得之報以濟斯民之行也何謂雜而不越曰大畜小
　畜皆畜也大過小過皆過也屯難也蹇亦難也晉進
　也漸亦進也臨大也豊亦大也然而臨不可以為豐
　漸不可以為晉大畜不可以為小畜小過不可以為
　大過此所謂雜而不越也於是焉而稽其𩔖則見聖
　人測𨼆憂患之心故曰其衰世之意耶非衰世人則
　其操心不能若是之危而慮患不能若是之深矣
易之興也其於中古乎作易者其有憂患乎是故履徳
之基也謙徳之柄也復徳之本也恒徳之固也損徳之
修也益徳之裕也困徳之辨也井徳之地也巽徳之制
也履和而至謙尊而光復小而辨於物恒雜而不厭損
先難而後易益長裕而不設困窮而通井居其所而遷
巽稱而𨼆履以和行謙以制禮復以自知恒以一徳損
以逺害益以興利困以寡怨井以辨義巽以行權
　夫子既言易有衰世之意此章遂言九卦之大義以
　見聖人憂患之心故曰易之興也其於中古乎夫易
　作於文王成於周公夫子葢知之矣然猶若疑而歎
　之何也曰夫子當周之衰行乎憂患之域所遭所歴
　變故萬端而作易者皆已預言之如足履而目見之
　者非文王周公其誰繫之此夫子所以若發疑而深
　歎之也九卦之義各隨其彖釋之
易之為書也不可逺為道也屢遷變動不居周流六虚
上下无常剛柔相易不可為典要唯變所適其出入以
度外内使知懼又明於憂患與故无有師保如臨父母
初率其辭而揆其方既有典常茍非其人道不虚行
　夫子既言十三卦之𧰼十卦之爻九卦之彖葢舉一
　隅之意耳此三章遂明易之為書不可逺不可執始
　終條理廣大悉備學者深求而後得之也中庸曰道
　也者不可須臾離也可離非道也又曰道不逺人人
　之為道而逺人不可以為道故易之為書切於斯人
　起居出入視聴言動之間君子造次顚沛必於是也
　書曰徳無常師主善為師善無常主協于克一故易
　之為書雖不可逺然其為道也屢遷亦不可執一以
　求之也何為其然也以其升降往來變動不居而周
　流乎六虚之位是以屢遷而不可逺也貴不必上賤
　不必下是謂無常剛往則柔來柔往則剛來是謂相
　易不可定之以為典常不可總之以為要㑹唯其變
　化所適則從而求之可也外卦為出内卦為入凡易
　之内外出入者所以為民外内出入之度使之觀其
　吉凶而知所戒懼也又明示以憂患之故使知其微
　漸而早圖之聖人之意可謂勤矣與字當為之字之
　誤説者謂明憂患與其故雖若無害於理然上文使
　知懼則既明憂患矣此又中言之何哉師父道也保
　母道也師保之前如臨父母宜也今旡師保在前而
　嚴憚其辭愛戴其徳如父母實臨之何也葢以聖人
　之作易其於天下後世不啻如其父母師保之心也
　率循也揆度也方所也既終也學者之讀其書能如
　父母師保之臨其前然後循其同異之辭以度其屢
　遷之所由始而極其終則雖千變萬化終冇典常其
　條理粲然不可紊也故曰茍非其人道不虚行記曰
　甘受和白受采小人不知天命而不畏也則其侮聖
　人之言宜矣而望道之行知是書之不可逺不亦難
　乎或曰此章既言不可為典要又曰既有典常何也
　曰徳無常師主善為師則善者其常也善無常主協
　于克一則一者其常也是故上下旡常剛柔相易則
　不可為典要矣同歸而殊塗百慮而一致是豈不可
　為典常哉今之言易者或覩其形似而妄一其義及
　其不可通則又妄二其説從而詰之則曰易不可為
　典要者也豈不繆哉
易之為書也原始要終以為質也六爻相雜唯其時物
也其初難知其上易知本末也初辭擬之卒成之終若
夫雜物撰徳辨是與非則非其中爻不備噫亦要存亡
吉凶則居可知矣知者觀其彖辭則思過半矣二與四
同功而異位其善不同二多譽四多懼近也柔之為道
不利逺者其要无咎其用柔中也三與五同功而異位
三多凶五多功貴賤之等也其柔危其剛勝邪
　前章既言易有典常此章遂論其統要之所在説文
　曰質主也原其始於初要其終於上以為一卦之主
　也雖六爻相雜疑若難明唯其物之當乎時斯為主
　矣其初難知其上易知者本藏而末見積累之微而
　成效之著依違之未定而向背之已明也故爻之辭
　初而擬之卒而成之擬之者言其未定也成之者言
　其已然也終字亦衍文卒之為言終也與前章衍開
　字同若夫雜以隂陽之物剛柔之撰仁義之徳而辨
　其是非則非其中爻不備何者本末雖在於初上而
　是非決於中爻也中爻者二三四五是也二三四五
　俱謂中爻何也曰由三畫而言之則二五為中由六
　畫而言之而三四為中由初上而言之則二三四五
　俱為中也求本末於初上辨是非於中爻夫豈易哉
　故夫子從而噫之以為學者苟求之而弗得亦不過
　要其如是而存如是而亡如是而吉如是而凶則居
　然可知矣存亡吉凶爻則有之而彖辭固已指其所
　在是以智者觀之思過半矣二與四三與五剛柔同
　而上下異之以其善不同二多譽四多懼何也二逺
　而四近也柔而近尊進退危疑是以多懼也逺既无
　咎柔又得中是以多譽也三多凶五多功何也五貴
　而三賤也三五皆柔則三危而五不危是以多凶也
　三五皆剛則五勝而三不勝是以多功也學者以此
　辨其中爻而原始要終以為其質考其時物觀其彖
　辭將无餘藴矣烏在其不可為典要也哉一云柔之
　為道有利不利文脱二字亦或然矣
易之為書也廣大悉備有天道焉有人道焉有地道焉
兼三才而兩之故六六者非它也三才之道也道有變
動故曰爻爻有等故曰物物相雜故曰文文不當故吉
凶生焉
　前章既言六爻之辨此章遂論其本諸三才而悉備
　故曰夫易廣矣大矣備矣説卦曰立天之道曰隂與
　陽立地之道曰柔與剛立人之道曰仁與義是謂兼
　三才而兩之故曰六爻之動三極之道也道有變動
　故曰爻爻者效也爻有等衰故曰物物者𧰼也物相
　雜故曰文文者經緯也位以為經爻以為緯錯而成
　文文有當不當故吉凶生焉當不當云者爻位相得
　不相得故也故曰吉凶者言乎其失得也凡此之義
　二篇之中反復言之不一二見而已考其辭㫖重複
　不𩔖他經之簡嚴故近世儒者或疑二篇之文非夫
　子之作不知夫子所以贊易為傳而不為經其體固
　如此也為是説者讀易而不知其義者也苟知其義
　則無是言矣子貢曰君子一言以為智一言以為不
　智言不可不慎也信哉
易之興也其當殷之末世周之盛徳邪當文王與紂之
事邪是故其辭危危者使平易者使傾其道甚大百物
不廢懼以終始其要无咎此之謂易之道也
　前三章言易之為書備矣此章遂申明是書作於文
　王而成於周公夫周公既已作禮樂以維持當世措
　之於太和之域而是書葢衰世憂患之意辭㫖淵奥
　非中材小智所可窺測故存其書而不著其人將有
　待於後聖而世或未之知也歟夫子是以三歎而言
　之也然則夫子何以知之以其辭危而知之也夫殷
　之未亡賢聖之君六七作周自后稷公劉積徳累仁
　至乎古公季歴肇基王業而傳之文王紂為天子令
　行禁止脯醢諸侯莫敢不聴文王三分天下有其二
　而北面為臣脱於囚虜當此之時可謂危矣文王身
　當其事而周公目覩其時夫安得不危文王危之故
　雖險而卒平紂唯易之故雖強而卒傾其在易蹇而
　受之以解危者使平也豐而受之以旅易者使傾也
　皆文王與紂之事也其餘卦爻亦莫不然兹因消息
　盈虚之理求其為之者而不得以為易實使之也夫
　極於大者小或有所遺精於小者大或有所局唯易
　之為書廣大悉備是以其道甚大而百物不廢也然
　茍能戒懼以終始者其要歸於无咎此則易之道也
　是故君子有終身之憂而無一朝之患其於是書雖
　曰未學吾必謂之學矣
夫乾天下之至徤也徳行恒易以知險夫坤天下之至
順也徳行恒簡以知阻能説諸心能研諸侯之慮定天
下之吉凶成天下之亹亹者是故變化云為吉事有祥
象事知器占事知來天地設位聖人成能人謀鬼謀百
姓與能八卦以象告爻彖以情言剛柔雜居而吉凶可
見矣變動以利言吉凶以情遷是故愛惡相攻而吉凶
生逺近相取而悔吝生情偽相感而利害生凡易之情
近而不相得則凶或害之悔且吝將叛者其辭慙中心
疑者其辭枝吉人之辭寡躁人之辭多誣善之人其辭
游失其守者其辭屈
　前章既言易之辭危而知懼者可以无咎此章遂申
　言易本於乾坤以乾坤而成爻象以易簡而知險阻
　至於愛惡情偽枝游慙屈無所遁其情是故其辭不
　得不危也夫爻象雖皆出於乾坤然八卦既成列矣
　則六子之徳行不得不與乾坤異乾之徤確然故恒
　易坤之順隤然故恒簡震坎艮剛而雜乎柔故多險
　巽離兌柔而雜乎剛故多阻以乾坤之易簡知爻象
　之險阻則能説諸心諸研諸慮以此定天下之吉凶
　則無不定以此成天下之事業則無不成亹亹勉也
　事業之所成也侯之二字衍文蘇氏已得之之王弼
　例引用此文亦无侯之二字韓康伯以來衍之矣云
　者言也為者動也言動象占所謂聖人之道四焉者
　也變化云為則所謂擬議以成變化是也吉事有祥
　則言動之幾吉之先見是也象事知器則備物致用
　立成器以為天下利是也占事知來則所謂无有逺
　近幽深遂知來物是也兼斯四者聖人所以與天地
　參者乎故曰天地設位聖人成能至於明則謀之人
　幽則謀之鬼雖百姓之愚亦可使與能之矣猶中庸
　所謂夫婦之愚可以與知焉夫婦之不肖可以能行
　焉葢聖人與民同患而所以開覺延納之者如此百
　姓與能故謀乎人鬼聖人成能故贊乎天地也一卦
　之象可復八卦是謂以象告屯蒙需訟初九六二是
　謂以情言變而通之以盡利是謂以利言吉凶悔吝
　生乎動是謂以情遷逺近者言其地愛惡者言其情
　情偽者言其徳或相得或不相得或有害或無害斯
　吉凶悔吝之所從生也其義則爻象之辭備之矣叛
　者恧其心故其辭慙疑者惑其志故其辭枝誣善之
　人難於指實故其辭游失其守者難以求信故其辭
　屈諸如此𩔖作易者各準其情而為之辭葢不止於
　是學者詳論而深思焉則得之矣臨川王氏曰六者
　之辭於易無有其或然歟
　
　
　
　
　
　
　
　
　
　
　周易經傳集解卷三十四
欽定四庫全書
　周易經傳集解卷三十五
　　　　　　　　　　　　　宋　林栗　撰
文言
昔者聖人之作易也幽贊於神明而生蓍參天兩地而
倚數觀變於隂陽而立卦發揮於剛柔而生爻和順於
道徳而理於義窮理盡性以至於命
　繫辭言包犧氏仰觀俯察近取諸身逺取諸物於是
　始作八卦其取之也固已不一而足於此又言聖人
　作易幽贊於神明而生蓍參天兩地而倚數觀變於
　隂陽而立卦發揮於剛柔而生爻者其文王周公之
　謂乎子曰天生神物聖人則之又曰是興神物以前
　民用然則幽𨼆之中神明贊之是生神物以開聖治
　古先所傳不可誣也近世儒者或不取禎祥之論遂
　以生蓍與倚數立卦生爻同義不知生蓍之與倚數
　何以别而為二乎所謂天生神物聖人則之者又將
　何謂也夫蓍一本而百莖葢得大衍之數二焉聖人
　用其半參取於天兩取於地而依五十之蓍以定大
　衍之數是之謂倚數也參取於天一三五也兩取於
　地二與四也一三五合而為九二與四合而為六參
　兩者五也九六者十五也十而五之者五十也是參
　天兩地之積也或曰蓍百莖而用其半何也曰聖人
　中天地而立人極故天地之數取其五以為宗八卦
　之數取其四以為揲四象之數取其二以為變用蓍
　之半不亦宜乎五十之蓍兩儀四象其隂陽之變無
　窮得九六者為乾坤得七八者為六子四象列而八
　卦成八卦成而六十四象於是乎立卦卦立矣然後
　發揮六畫於剛柔之位於是乎生爻隂陽者言其氣
　也剛柔者言其體也由蓍而倚數由數而立卦由卦
　而生爻凡此皆本於道徳而出之者也故曰和順於
　道徳而理於義道者尊也徳之原也徳者得也道之
　繼也義者宜也徳之發也由道而後徳由徳而後義
　順流而下者也故曰和曰順曰理道寓乎數和之則
　无乖徳成乎卦順之則不逆義陳乎爻理之則不亂
　隂陽之謂道仁義之謂徳剛柔之謂義義也者理也
　徳也者性也道也者命也學者必將反而求之泝流
　以達其源故曰窮理盡性以至於命由理而後性由
　性而後命此則泝流而上者也故曰窮曰盡曰至理
　在於物必先窮之然後可以言性性存乎已必先盡
　之然後可以言命命受於天非人力之所為至焉而
　已矣至之為言極矣不可以有加矣中庸曰自誠明
　謂之性自明誠謂之教自明而誠者和順於道徳而
　理於義也自誠而明者窮理盡性以至於命也
元者善之長也亨者嘉之㑹也利者義之和也貞者事
之幹也君子體仁足以長人嘉㑹足以合禮利物足以
和義貞固足以幹事君子行此四徳者故曰乾元亨利
貞初九曰潛龍勿用何謂也子曰龍徳而𨼆者也不易
乎世不成乎名遯世无悶不見是而无悶樂則行之憂
則違之確乎其不可扷潛龍也九二曰見龍在田利見
大人何謂也子曰龍徳而正中者也庸言之信庸行之
謹閑邪存其誠善世而不伐徳博而化易曰見龍在田
利見大人君徳也九三曰君子終日乾乾夕惕若厲无
咎何謂也子曰君子進徳修業忠信所以進徳也修辭
立其誠所以居業也知至至之可與幾也知終終之可
與存義也是故居上位而不驕在下位而不憂故乾乾
因其時而惕雖危无咎矣九四曰或躍在淵无咎何謂
也子曰上下無常非為邪也進退无恒非離羣也君子
進徳修業欲及時也故无咎九五曰飛龍在天利見大
人何謂也子曰同聲相應同氣相求水流濕火就燥雲
從龍風從虎聖人作而萬物覩木乎天者親上本乎地
者親下則各從其𩔖也上九曰亢龍有悔何謂也子曰
貴而无位髙而无民賢人在下位而无輔是以動而有
悔也潛龍勿用下也見龍在田時舍也終日乾乾行事
也或躍在淵自試也飛龍在天上治也亢龍有悔窮之
災也乾元用九天下治也潛龍勿用陽氣潛藏見龍在
田天下文明終日乾乾與時偕行或躍在淵乾道乃革
飛龍在天乃位乎天徳亢龍有悔與時偕極乾元用九
乃見天則乾元者始而亨者也利貞者性情也乾始能
以美利利天下不言所利大矣哉大哉乾乎剛徤中正
純粹精也六爻發揮旁通情也時乘六龍以御天也雲
行雨施天下平也君子以成徳為行日可見之行也潛
之為言也𨼆而未見行而未成是以君子弗用也君子
學以聚之問以辨之寛以居之仁以行之易曰見龍在
田利見大人君徳也九三重剛而不中上不在天下不
在田故乾乾因其時而惕雖危无咎矣九四重剛而不
中正上不在天下不在田中不在人故或之或之者疑
之也故无咎夫大人者與天地合其徳與日月合其明
與四時合其序與鬼神合其吉凶先天而天弗違後天
而奉天時天且弗違而况於人乎况於鬼神乎亢之為
言也知進而不知退知存而不知亡知得而不知喪其
唯聖人乎知進退存亡而不失其正者其唯聖人乎坤
至柔而動也剛至静而徳方後得主而有常含萬物而
化光坤道其順乎承天而時行積善之家必有餘慶積
不善之家必有餘殃臣弑其君子弑其父非一朝一夕
之故其所由來者漸矣由辨之不早辯也易曰履霜堅
氷至葢言順也直其正也方其義也君子敬以直内義
以方外敬義立而徳不孤直方大不習无不利則不疑
其所行也隂雖有美含之以從王事弗敢成也地道也
妻道也臣道也地道无成而代有終也天地變化草木
蕃天道閉賢人𨼆易曰括囊无咎无譽葢言謹也君子
黄中通理正位居體美在其中而暢於四肢發於事業
美之至也隂疑於陽必戰為其嫌於无陽也故稱龍焉
猶未離其類也故稱血焉夫𤣥黄者天地之雜也天𤣥
而地黄昔者聖人之作易也將以順性命之理是以立
天之道曰隂與陽立地之道曰柔與剛立人之道曰仁
與義兼三才而兩之故易六畫而成卦分隂分陽迭用
柔剛故易六位而成章數往者順知來者逆是故易逆
數也
　此章申言性命之理前以逆數之此復順言之前以
　序陳之此復錯揉之其義則一而已理亦性也性亦
　命也命在乎天理在乎地性存乎人是以立天之道
　曰隂與陽者上二畫也立地之道曰柔與剛者下二
　畫也立人之道曰仁與義者中二畫也此之謂順也
　兼三才而兩之故隂陽仁義剛柔六畫而成卦分隂
　陽之畫而迭用於剛柔之位故初二三四五上六位
　而成章畫自上而下故曰數往者順位自下而上故
　曰知來者逆和順於道徳而理於義者數往之謂也
　窮理盡性以至於命者知來之謂也卦既立矣爻既
　陳矣則初上者本末之地始終之序故曰易逆數也
　數讀如數往之數由下而數之至於上也隂陽氣也
　柔剛體也畫以氣言在天成象也位以體言在地成
　形也畫順而下陽之降也位遡而上隂之升也夫易
　之為書隂陽剛柔而已世之儒者知天之為陽地之
　為隂乾之為剛坤之為柔而不知天之道固備乎隂
　陽地之道固全乎柔剛也知天道曰隂陽地道曰柔
　剛而不知天之道亦兼乎柔剛地之道亦足乎隂陽
　也近取諸人男屬乎陽女屬乎隂男稟乎剛女稟乎
　柔然一人之身有不備乎隂陽剛柔者哉五藏六腑
　四肢百體各有隂陽剛柔之配然一體之中有不備
　乎隂陽剛柔者哉此易之所以分隂分陽而迭用柔
　剛之義也愚謂天地定位而下方是説卦之文自昔
　者聖人二段至易逆數也當合文言為一篇葢先儒
　既取文言分繫於乾坤而其首末附入於此自六位
　而成章下文又脱數往者順以下十四字然去聖乆
　逺無所質疑姑志於此以俟來哲
説卦
天地定位山澤通氣雷風相薄水火不相射八卦相錯
雷以動之風以散之雨以潤之日以烜之艮以止之兑
以説之乾以君之坤以藏之
　天髙以覆地地下以承天是謂定位山氣流於澤澤
　氣蒸於山是謂通氣雷遇風而震風遇雷而怒是謂
　相薄水入火而焦火入水而滅是謂不相射此八物
　也而八卦象之故相錯而成六十四也天地之間一
　物之生非是八者不能以成雷以動之而後生風以
　散之而後拆雨以潤之而後滋日以烜之而後暢艮
　以止之而後成兑以説之而後遂乾以君之而得其
　所覆坤以藏之而得其所歸然雷風雨日則言其物
　艮兑乾坤則稱其名何也王肅云互相備也愚謂動
　入陷麗非全美之名而雷風雨日有不測之用名不
　足故言其物也天地山澤乃一定之體而徤順止説
　有成物之功物不足故稱其名也前言天地而後及
　六子後言六子而終於乾坤者明八卦之循環也自
　此以下或雜乾坤於六子之中或遺乾坤於六子之
　外皆相錯義也
帝出乎震齊乎巽相見乎離致役乎坤説言乎兑戰乎
乾勞乎坎成言乎艮萬物出乎震震東方也齊乎巽巽
東南也齊也者言萬物之潔齊也離也者明也萬物皆
相見南方之卦也聖人南面而聴天下嚮明而治葢取
諸此也坤也者地也萬物皆致養焉故曰致役乎坤兑
正秋也萬物之所説也故曰説言乎兑戰乎乾乾西北
之卦也言隂陽相薄也坎者水也正北方之卦也勞卦
也萬物之所歸也故曰勞乎坎艮東北之卦也萬物之
所成終而所成始也故曰成言乎艮神也者妙萬物而
為言者也動萬物者莫疾乎雷撓萬物者莫疾乎風燥
萬物者莫熯乎火説萬物者莫説乎澤潤萬物者莫潤
乎水終萬物始萬物者莫盛乎艮故水火相逮雷風不
相悖山澤通氣然後能變化既成萬物也
　帝者萬物之宰也帝出乎震則萬物不得不出萬物
　成乎艮則帝之功亦成矣出而潔齊而相見見而致
　養養而後説説而後戰戰而後勞勞而後成成而後
　出自然之序也聖人為其語簡復從而釋之震東方
　也於時而春於日為旦物動而出也巽東南也春夏
　之交辰已之間潔齊而未用也離南方也於時為夏
　於日為中向明而利見坤西南也夏秋之交未申之
　間致役而遂養也兑西方也於時為秋於日為晡物
　息而相説也乾西北也秋冬之交戌亥之間隂盛而
　疑陽相薄而戰也坎北方也於時為冬於日為中物
　息而相勞也艮東北也冬春之交丑寅之間歸者成
　終而出者成始也聖人之言葢有所互明焉故曰離
　也者明也則坎之為幽震之為旦兑之為暮可知矣
　坤也者地也則乾之為天艮之為山兑之為澤可知
　矣坎者水也則離之為火震巽之為木乾兑之為金
　坤艮之為土可知矣坎勞卦也則離之為暇震之為
　作兑之為息可知矣聖人嚮明而治葢取諸此也則
　昧爽丕顯嚮晦入息從可知矣聴天下云者達四聰
　之義也彼豐其屋蔀其家者所聴止於近習而已震
　離坎言方而乾艮巽不言者四維也坤兑不及方者
　言物之養莫如地言物之説莫如秋也離坎言方而
　兼其時物者南與明皆物之所觀北與水皆物之所
　歸也蘇氏曰二言衍文也古者説兑通或無言者或
　從言者訛而加之耳當曰説乎兑誠乎艮誠者物之
　終始不誠無物故曰誠乎艮也或曰八卦之配於五
　行坎水離火兑金震木四時之物各位其方者也乾
　金西北巽木東南何也曰水火生而可用也金木成
　而後可用也故巽位於東南乾位於西北皆其成也
　八卦之物乾為金巽為木而不言於震兑者以其未
　成也坤位西南艮位東北而俱為土何也曰四時之
　季土用其事其在東南也畏於木其在西北也遜於
　金故其用不足言也其在東北也火以七為之生其
　在西南也水以六為之用故致養於坤而始終乎艮
　也八卦之説坤為地艮為山而俱不言土者以其共
　之也坎為勞卦何也曰夫物勞於用而不勞於生勞
　於逆而不勞於順故木之生火火之生土土之生金
　金之生水出於自然未嘗勞也水之生木則有灌溉
　之勞矣自春而夏自夏而秋自秋而冬順而行之未
　嘗勞也自冬而春則有朔易之勞矣故曰坎者水也
　正北方之卦也勞勞也萬物之所歸也因其勞而勞
　之故曰勞乎坎在卦之井木上有水君子以勞民勸
　相葢取諸此也傳曰一則神兩則化子曰知變化之
　道者其知神之所為乎是故妙物者謂之神動之撓
　之燥之説之潤之成之者謂之變化化則神矣神則
　化矣水火相逮而不相射雷風相薄而不相悖山髙
　澤下而其氣相通是之謂神所以能變化也或曰山
　澤通氣而終萬物始萬物獨不言山何也曰終始萬
　物山不足以充其義也坎離不言雨日而言水火何
　也曰雨日之功不可同時水火則相逮而濟者也故
　震巽有在天之象而無在地之形艮兑有在地之形
　而無在天之象唯坎離居中在天則為雨日在地則
　為水火故言其用則取諸天言其象則取諸地也知
　此者可與言象矣
乾徤也坤順也震動也巽入也坎陷也離麗也艮止也
兑説也乾為馬坤為牛震為龍巽為鷄坎為豕離為雉
艮為狗兑為羊乾為首坤為腹震為足巽為股坎為耳
離為目艮為手兑為口
　至剛不得不徤至柔不得不順徤在下不得不動在
　中不得不陷在上不得不止順在下不得不入在中
　不得不麗在上不得不説此天地萬物自然之理也
　而八卦𧰼之故在下有動入之象在中有陷麗之象
　在上有止説之象動近乎徤入近乎順者乾坤之一
　變也徤順無作動入有為此其所以異也及其究也
　則動反為止入反為説其未止也陷於隂其未説也
　麗於陽皆自然之理也徤故為順故為地動故為雷
　雷入故為風陷故為水麗故為火止故為山説故為
　澤徤故為馬順故為牛動故為龍入故為鷄陷故為
　豕麗故為雉止故為狗説故為羊是謂逺取諸物也
　首象其尊腹𧰼其虚足𧰼其動股象其隨耳象其通
　目象其明手象其止口象其説是謂近取諸身也或
　曰動為龍入為鷄何義也曰龍動而升騰者也鷄入
　而伏藏者也陷為豕麗為雉何也曰豕汙穢而陷泥
　塗者也雉文明而麗草木者也止為狗説為羊何也
　曰狗遇物而止者也羊見尊而説者也手象其止何
　也曰手動而有所止者也若足之動則無所不至矣
　艮亦陽物也豈其不動而已乎故止與静文似而義
　殊矣口象其説何也曰口易説者也説而見於外也
　人之説也宣之於口故喜亦從口喜説之説通乎言
　説之説皆兑象也
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兑三索而得女故謂之少女
　子曰探頥索𨼆鉤深致逺莫大乎蓍龜索搜求也揲
　蓍之䇿四營而成易三變而成爻所以搜索乎幽深
　者也乾三索皆陽也坤三索皆隂也故乾為天而稱
　父坤為地而稱母書曰唯天地萬物父母以其得隂
　陽之純粹而不雜故也乾道成男坤道成女故一索
　而得陽其卦成震則謂之長男再索而得陽其卦成
　坎則謂之中男三索而得陽其卦成艮則謂之少男
　一索而得隂其卦成巽則謂之長女再索而得隂其
　卦成離則謂之中女三索而得隂其卦成兑則謂之
　少女男女之辨以剛柔長少之差以先後也
乾為天為圜為君為父為玉為金為寒為氷為大赤為
良馬為老馬為瘠馬為駁馬為木果
　為天天行徤也為圜圜則行也為君為父尊嚴也為
　玉為金堅剛也為寒為氷西北之卦也水得金氣而
　堅凝也為大赤純陽之色也為良馬徤而有德也為
　老馬乆而知險也為瘠馬多骨而能行也為駁馬強
　力而百獸之所畏也舊説駁馬食虎豹為木果實也
　陽種也秋冬之交木果成矣
坤為地為母為布為釡為吝嗇為均為子母牛為大輿
為文為衆為柄其於地也為黑
　為地承天而順也為母配父而資生也為布者布帛
　之布經緯而成也為釡者釡鍾之釡寛虚而容也為
　吝嗇隂性也為均純徳也為子母牛母生而子順也
　為大輿上任而下行也為文西南之卦赤白成文也
　為衆自二至十倍於乾為柄居物之後也為黑正隂
　之色也
震為雷為龍為𤣥黄為旉為大塗為長子為決躁為蒼
筤竹為萑葦其於馬也為善鳴為馵足為作足為的顙
其於稼也為反生其究為徤為蕃鮮
　為雷陽之動也為龍陽之升也為𤣥黄天地之始交
　也為旉草木之始華也為大塗萬物出而共由也為
　長子一索而得男也為决躁一陽在二陽之下其情
　躁怒必决而後已也為蒼筤竹東方之色也為萑葦
　草木之易生者也其於馬也為善鳴陽不得其平動
　而有聲也為作足方動之初自力於行也為馵足隂
　在二其色見於足也為的顙隂在上其色見於顙也
　其於稼也為反生既穫而更生者也上二隂為槀桔
　下一陽為根苖究之言極也極其動為徤極其旉為
　蕃鮮徤者乾之徳蕃鮮者巽之時也一陽之究則為
　三陽之乾其究而變則為一隂之巽也或曰乾之金
　玉其為堅剛則同然金變而玉不變玉毁而金不毁
　震之竹葦其為青青則同然竹堅而葦脆葦枯而竹
　不衰其同稱之何也曰言各有當也玉以象其自然
　之粹金以言其百鍊之精竹以象其勁直不禦之𫝑
　葦以象其决躁易衰之情也或曰震東方木也巽東
　南木之餘氣也今震為竹而巽為木何也曰木以漸
　而長至巽而後成竹一枝而干霄是以繫之震也
巽為木為風為長女為繩直為工為白為長為髙為進
退為不果為臭其於人也為寡髪為廣顙為多白眼為
近利市三倍其究為躁卦
　為木巽而升也為風巽而入也為長女一索而得女
　也為繩直執柔以齊物也為工隨物以為制也為白
　少隂之色也一陽為蒼三陽為大赤一隂為白三隂
　為大黑也為長為髙以漸而致之也風以况其長木
　以况其髙也為進退為不果隂性欲下而二陽俱升
　也為臭隨風而還無所不入也震為聲巽為臭乾坤
　之載則無聲無臭矣為寡髪隂少而不榮也為廣顙
　陽多而外見也為多白眼陽多而隂伏也為近利市
　三倍外實内虚則貨財入也其究為躁卦亦以其變
　言之也八卦唯震巽言其究者原始反終也其餘可
　以𩔖求矣
坎為水為溝瀆為隠伏為矯輮為弓輪其於人也為加
憂為心病為耳痛為血卦為赤其於馬也為羙脊為亟心
為下首為薄蹄為曳其於輿也為多𤯝為通為月為盗
其於木也為堅多心
　為水陷也北方之氣升而為雲降而為雨源而為泉
　流而為川導而為溝决而為瀆皆坎也唯壅而為澤
　則兑之𧰼矣為𨼆伏陽陷於隂也為矯輮為弓輪剛
　制於柔而不失乎中者也其於人也為加憂為心病
　水克火也為耳痛為血卦隂盛而陷陽也為赤其於
　馬為美脊為亟心陽在中也為下首為薄蹄為曵隂
　在外也其於輿也為多𤯝隂陷故也為通如水之流
　行也為月在晦而明水之精也為盗晝伏而夜動陽
　之冦也其於木也為堅多心亦以剛中而柔外故也
　艮外剛故為堅多節離中虚故為堅多心也
離為火為日為電為中女為甲胄為戈兵其於人也為
大腹為乾卦為龞為蟹為嬴為蚌為龜其於木也為科
上槁
　為火南方之卦也為日電火之精也為中女再索也
　為甲胄為戈兵外剛而内柔人之所以衛其身也其
　於人也為大腹外實而中虚也為乾卦火炎上炎日
　麗天也為龞為蟹為嬴為蚌為龜皆外剛而内柔也
　其於木也為科上槁亦以其堅而中枯故也
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節
　為山止也為徑路山之蹊小而髙也為小石山之物
　小而堅也乾為玉玉韞於石中者也艮為小石其乾
　之究乎為門闕上實而下虚於此乎出入也震為大
　塗而艮為徑路震為重門而艮為門闕皆相因之象
　也為果蓏草木實也乾為木果而艮亦稱之者艮之
　陽即乾之陽也以其在上而止故繫之艮以其資始
　而不窮故繫之乾也剥之上九碩果不食則取諸艮
　矣震為龍而乾之六爻皆稱龍者震之龍亦乾之龍
　也以其自下而升故繫之震以其變化不測故繫之
　乾也為閽寺為狗捍外而守内也為指手之窮也為
　鼠小而黠也為黔喙為堅多心亦以其外剛故也
兑為澤為少女為巫為口舌為毁折為附决其於地也
為剛卤為妾為羊
　為澤説也為少女三索也為巫覡以説神為職也為
　口舌以説人為事也為毁折西方之氣凋落之形也
　為附决隂在外不敢敵剛附從其决也其於地為剛
　鹵下剛而上柔也為妾女之賤而容説者也為羊外
　柔中狠見草而説者也凡説卦之象大率皆舉一隅
　亦有舉其二三者葢聖人見天下之賾而擬諸其形
　容其物名象𩔖多𨼆𩔖奥而難知姑摭其近於人而
　可以遂意者附著其下將求明者而質之
序卦
有天地然後有萬物生焉盈天地之間者唯萬物故受
之以屯屯者盈也屯者物之始生也物生必蒙故受之
以蒙蒙者蒙也物之穉也物穉不可不養也故受之以
需需者飲食之道也飲食必有訟故受之以訟訟必有
衆起故受之以師師者衆也衆必有所比故受之以比
比者比也比必有所畜故受之以小畜物畜然後有禮
故受之以履履而㤗然後安故受之以泰泰者通也物
不可終通故受之以否物不可以終否故受之以同人
與人同者物必歸焉故受之以大有有大者不可以盈
故受之以謙有大而能謙必豫故受之以豫豫必有隨
故受之以隨以喜隨人者必有事故受之以蠱蠱者事
也有事而後可大故受之以臨臨者大也物大然後可
觀故受之以觀可觀而後有所合故受之以噬嗑嗑者
合也物不可以苟合而已故受之以賁賁飾也也致飾
然後亨則盡矣故受之以剥剥者剥也物不可以終盡
剥窮上反下故受之以復復則不妄矣故受之以无妄
有无妄然後可畜故受之以大畜物畜然後可養故受
之以頥頥者養也不養則不可動故受之以大過物不
可以終過故受之以坎坎者陷也陷必有所麗故受之
以離離者麗也有天地然後有萬物有萬物然後有男
女有男女然後有夫婦有夫婦然後有父子有父子然
後有君臣有君臣然後有上下有上下然後禮義有所
錯夫婦之道不可以不乆也故受之以恒恒者乆也物
不可以乆居其所故受之以遯遯者退也物不可以終
遯故受之以大壯物不可以終壯故受之以晉晉者進
也進必有所傷故受之以明夷夷者傷也傷於外者必
反於家故受之以家人家道窮必乖故受之以暌暌者
乖也乖必有難故受之以蹇蹇者難也物不可以終難
故受之以解解者緩也緩必有所失故受之以損損而
不已必益故受之以益益而不已必决故受之以夬夬
者决也决必有所遇故受之以姤姤者遇也物相遇而
後聚故受之以萃萃者聚也聚而上者謂之升故受之
以升升而不已必困故受之以困困乎上者必反下故
受之以井井道不可不革故受之以革革物者莫若鼎
故受之以鼎主器者莫若長子故受之震震者動也物
不可以終動止之故受之以艮艮者止也物不可以終
止故受之以漸漸者進也進必有所歸故受之以歸妹
得其所歸者必大故受之以豐豐者大也窮大者必失
其居故受之以旅旅而无所容故受之以巽巽者入也
入而後説之故受之以兑兑者説也説而後散之故受
之以渙渙者離也物不可以終離故受之以節節而信
之故受之以中孚有其信者必行之故受之以小過有
過物者必濟故受之以既濟物不可窮也故受之以未
濟終焉
雜卦
乾剛坤柔比樂師憂臨觀之義或與或求屯見而不失
其居蒙雜而著震起也艮止也損益盛衰之始也大畜
時也无妄災也萃聚而升不來也謙輕而豫怠也噬嗑
食也賁无色也兑見而巽伏也隨无故也蠱則飾也剥
爛也復反也晉晝也明夷誅也井通而困相遇也咸速
也恒乆也渙離也節止也解緩也蹇難也睽外也家人
内也否㤗反其𩔖也大壯則止遯則退也大有衆也同
人親也革去故也鼎取新也小過過也中孚信也豐多
故親寡旅也離上而坎下也小畜寡也履不處也需不
進也訟不親也大過顚也姤遇也柔遇剛也漸女歸待
男行也頥養正也既濟定也歸妹女之終也未濟男之
窮也夬决也剛决柔也君子道長小人道憂也
　
　
　
　
　
　
　
　
　
　
　
　周易經傳集解卷三十五
欽定四庫全書
　周易經傳集解卷三十六
　　　　　　　　　　　　宋　林栗　撰
　臣竊見古今言易為之圖説者衆矣臣嘗考之唯河
　圖洛書本於自然至理彰灼不可誣也其他皆後人
　旁縁穿鑿無所發明徒使學者溺心於無用之地故
　思有所易之乃作河圖洛書九疇八卦大衍總㑹圖
　一六十四卦立成圖一附於圖書本文之後凡在天
　地之間三才五行之理皆具於是外是而為圖者異
　端之學也於易則無見焉於五經則無聞焉於孔氏
　則無傳焉學者將焉取斯臣謹圖列如左


　洛書五十有五而大衍之數五十河圖四十有五而
　八卦之數四十洛書綜其凡河圖錯其變大衍實取
　則焉是故河圖有九而無十洛書總十而居五五者
　何土之生數也十者何土之成數也土與水火木金
　先後而生不與水火木金先後而成水火木金一者
　成而土在其中矣是故一之成為六而五與之俱其
　數十有一二之成為七而五與之俱其數十有二三
　之成為八而五與之俱其數十有三四之成為九而
　五與之俱其數十有四總而言之則五十也以土之
　生數而合四者之成數既為五十以土之成數而合
　四者之生數亦為五十也天生神物一根而百莖生
　成之數備矣是故大衍之數五十而用四十有九虚
　其一以象太極八卦之數四十而畫三十有六虚其
　四以存四象四象者八卦之所從生也何謂四𧰼一
　二三四是也一為坎二為離三為震四為兑而象立
　矣一之成為六六為坤二之成為七七為艮三之成
　為八八為巽四之成為九九為乾而八卦成矣然則
　安在其虚四以存之乎曰一二三四生數也六七八
　九成數也六七八九成而一二三四𨼆矣是以虚而
　存之猶大衍之存太極也或曰坎水離火震木兑金
　四時之物也各位其方宜也巽從乎震乾接乎兑猶
　可説焉六水也而為坤七火也而為艮何也曰坤艮
　土也土無專位寄王於四季其在東南也畏於木其
　在西北也遜於金故東南為巽而西北為乾金木之
　成也東北之七火也土之所資生也西南之六水也
　土之所致用也不位於此將焉寄之哉故夫土者生
　於離而用於坎畏於震而遜於兑其在東北也介於
　震坎葢火為之生受制於震而能制坎者也故萬物
　終始焉其在西南也介於離兑葢水為之用資生於
　離而能生兑者也故萬物致養焉終始萬物故艮不
　見其所傳致養萬物故坤不見其所畏誠非私智之
　所可議也夫豈唯大衍八卦為然哉箕子之叙九疇
　其數亦猶是爾自五行以至福極其條目四十有九
　而皇極建焉則五十之數也次二曰五事次七曰稽
　疑其數十有二也次三曰八政次八曰庶徴其數十
　有三也唯初與四土皆位焉則致用於水而施化於
　金坤居西南而艮位東北也六不言水九不言金則
　變化之所寓矣六曰三徳水變而生木也九曰六極
　金變而生水也豈唯六變而為三哉五行五紀三徳
　而皇極建焉其數十有四葢金者水之所資而土者
　水之所畏也豈唯九變而為六哉合福與極其數十
　一十以為稼穡之成一以為潤下之始六反其本九
　得其傳七八定位九六互居是以生生而不窮也河
　圖洛書盡在是矣或曰東北之七火也土之所資生
　也而九疇以金數言之何哉曰金絶於此而土生之
　位於次四適其宜矣或曰土方生而能化何也曰土
　生於坤而成於艮矣艮者萬物之所終始也以其資
　生於火故寓焉非至是而後生也先聖後聖而豈有
　異乎或問河圖洛書之所以異曰洛書五行相生之
　數也河圖五行相克之數也相生故其行也順而致
　養乎坤相克故其行也逆而終始於艮洛書有隂陽
　配合之形河圖有陽尊隂卑之象配合則坎北而離
　南尊卑則陽主而隂輔此大易之所由造端也是故
　洛書定五行之位而闕其四維河圖示八卦之形而
　錯其方位天之所以啟聖人者不其然乎或曰然則
　河圖金火易位而居何也曰水火相逮金木相資寒
　暑相推晝夜相代安得定居其所而已乎是故方以
　𩔖聚洛書之文也物以羣分河圖之𧰼矣𩔖聚羣分
　以成變化易之所為作也或曰觀子之圖則六十也
　又越乎天地之數矣敢問何義也曰豈惟六十哉其
　中有四十焉是天地之間萬物之數也胡不觀諸蓍
　乎天生神物一根而百莖大衍用其半焉則五十之
　數也天一至地十生成乃具大衍用其半焉參天両
　地而倚數也所以然者何哉蓍之徳圓而神尋天之
　數也胡不觀諸天乎天形正圓北極居中人徒見其
　半耳此則聖人仰觀於天而取則者也後之學者苟
　能潛心遜志發揮先聖之所未言者如仲尼之於文
　王周公斯亦足矣而乃剽其膚殻自立門庭若揚雄
　之太𤣥司馬光之潛虚邵雍之先天是皆未明大易
　爻象之旨而不原四聖人相為先後推衍發明無窮
　不盡之意乃欲殊軌方駕以並騖而争驅不亦過甚
　矣哉此則大衍總㑹圖之所為作也

　臣竊見故翰林學士朱震所傳邵雍變卦圖凡十五
　首推本其説於處士陳摶大抵欲發明六十四卦所
　從來之故其一曰反對其二曰相生反對圖曰乾一
　隂下生反對變六卦坤一陽下生反對變六卦乾下
　生二隂變十二卦坤下生二陽變十二卦乾三隂變
　十二卦坤三陽變十二卦合為六十乾坤坎離頥大
　過小過中孚不與焉而㤗否既濟未濟兩見於圖其
　説曰乾坤天地之本坎離天地之用乾坤交而為㤗
　坎離合而為既濟故易始乾坤終於既濟未濟而㤗
　否為上經之中咸恒為下經之首乾坤坎離上篇之
　用也兑艮震巽下篇之用也頥大過小過中孚二篇
　之正也相生圖曰乾一交而為姤坤一交而為復凡
　卦五隂一陽者皆自復來復一爻五變而成五卦五
　陽一隂者皆自姤來姤一爻五變而成五卦乾再交
　而為遯坤再交而為臨凡卦四隂二陽者皆自臨來
　臨五復五變而成十四卦四陽二陽者皆自遯來遯
　窮者窮則變變則通也今復之一陽方動乎地中姤
　之一隂方巽於地下則變化生生之義於何而取之
　此其説之不通也夫未有復姤臨遯㤗否之象而先
　有坎離震巽艮兑之畫此學易者所共知也今乃曰
　臨生震坎艮遯生巽離兑此其説之不通也相生圖
　曰臨五復五變而成十四卦則㤗當六復六變而成
　十八卦今乃曰㤗三復三變而成九卦否三復三變
　而成九卦然則㤗之復也但變其九留其九以待否
　何也此其説之不通也夫一生二二生三陽生隂隂
　生陽自然之理也安有四隂二陽生十四卦而所謂
　四隂二陽者更十四卦而未嘗變乎此其説之不通
　也孔子之言象曰天地交㤗天地不交否而邵氏曰
　乾三變而為否坤三變而為㤗如其交也不為否矣
　此其説之不通也反對圖遯臨否㤗變各十二頥大
　過小過中孚謂之四正不與焉而相生圖遯臨各十
　四否㤗各九頥大過小過中孚在其中矣此其自為
　父母復姤小父母也臣不知其説也夫謂乾為父者以
　其象天也謂乾為天者以其純剛也今謂復為父則
　以其象天乎以其純剛乎夫復一陽而五隂乾之初
　九也陽氣潛萌乎地中如始生之孩提也而謂之為
　父不亦悖乎此其説之不通也夫乾之所以能生者
　坤受其氣也坤之所以能成者乾賦其形也今復之
　與姤即有婚媾之象乎無夫婦之義而有父母之功
　臣不知其説也至於臨遯㤗否又不言父母何以能
　相生乎此其説之不通也夫謂乾道成男坤道成女
　豈乾獨生男而坤獨生女也哉謂夫天地變化品物
　流行其得乾之道者自成男得坤之道者自成女也
　今謂復生某卦姤生某卦則是獨陽而生獨隂而成
　也此其説之不通也夫謂震一索為長男坎再索為
　中男者豈乾坤之所索哉謂分一掛一揲四歸奇三
　變之蓍索而得之也今謂乾坤大父母復姤小父母
　彼六十子者孰為長男孰為少女哉夫易生生而不
　矣賁之彖曰柔來而文剛故亨分剛上而文柔故小
　利有攸往先儒不明其義遂以為㤗變為賁由㤗變
　為賁後儒遂有反對相生之論聖人初無是言也序
　卦曰物不可以苟合故受之以賁是噬嗑變賁之明
　文噬嗑動而明賁明以止此自然之象自然之理而
　解者㳂襲繆妄乃謂㤗變為賁不信孔子而信先儒
　苟其説不悖於理則愚以先儒為過於聖人且其説
　曰乾坤一交而為復姤復姤之變為卦十再交而為
　臨遯臨遯之變為卦二十有八三交而為㤗否㤗否
　之變為卦十有八合為六十四臣以為此乃邵氏朱
　氏之易非文王孔子之易也臣聞中古聖人以乾坤
　坎離震巽艮兑重為六十四未聞以復姤臨遯㤗否
　變為六十四也説卦曰乾為天為父坤為地為母震
　一索為長男巽一索為長女坎再索為中男離再索
　為中女艮三索為少男兑三索為少女此文王孔子
　之易六十四卦之所從生也而邵氏朱氏曰乾坤大
　五復五變而成十四卦乾三交而為否坤三交而為
　㤗凡卦三隂三陽者皆自㤗來㤗三復三變而成九
　卦三陽三隂者皆自否來否三復三變而成九卦合
　六十四其説曰乾坤大父母也復姤父母也坎離得
　乾坤之用者也頥大過小過中孚得坎離者也故六
　卦不反對而臨生坎遯生離臨生頥小過遯生大過
　中孚其説數百千言自以為極變卦之義得聖人之
　旨而先儒之所不及也臣竊謂不然者伏羲氏始畫
　八卦後世聖人因而重之以八乘八斯為六十四矣
　五十六卦之可以反取者自然之象也聖人因而以
　𩔖相從也乾坤坎離頥大小過中孚八卦之不可以
　反取者亦自然之象也聖人因而以𩔖相從也其自
　然之象雖聖人不可易也初未嘗以一隂二隂一陽
　二陽反對而變亦未嘗以復姤臨遯㤗否相交而生
　也雖微二圖其不為六十四乎贊易者將以發明其
　難曉之義乃於其粲然者汨而陳之何也臣知其説
　矛盾知其説之不通矣又其説曰乾坤重而為㤗者
　八卦變為六十四也由㤗而為賁者一卦變為六十
　三也臣見其反對圖由㤗而變者十二相生圖由㤗
　而變者九安能一卦變為六十三乎此其繆妄不待
　較而明矣然其論一唱後學信之堅而不可破者葢
　以㤗者通而治也天下既治斯致飾焉耳是則不取
　聖人不可以苟合不可終㤗之説當以賁次㤗不當
　以否次之也天下既治不思危亡之漸而專事文飾
　古今之敗由一轍也此猶可説也求之他卦復姤之
　變為卦十臨遯之變二十有八㤗否之變十有八皆
　有説乎臣未之見也臣故曰此乃邵氏朱氏之易非
　文王孔子之易也或曰子不取變卦相生之説則賁
　之彖曰柔來而文剛分剛上而文柔是何義也蘇氏
　曰剛柔相易皆本諸乾坤凡三子之卦言剛來者明
　此本坤也而乾來化之凡三女之卦言柔來者明此
　本乾也而坤來化之故凡言此者皆三子三女相值
　之卦非是卦則無是言也子抑是取乎臣應之曰此
　論三畫之卦可也謂之一索再索三索可也謂之乾
　道成男坤道成女可也謂三男本坤而乾來化之三
　女本乾而坤來化之則不可也子曰天地絪緼萬物
　化醇孰知彼為坤來而此為乾往哉况夫卦既重矣
　孰非三子三女之相值孰非本於乾坤而獨於數卦
　之象推本其始乎且蘇氏以為非六子相值則無是
　言今无妄之彖曰剛自外來而為主於内此乃震與
　乾遇非六子相值之卦則其説亦不通也或曰願聞
　子之説對曰夫子既言之矣予何説哉賁之下卦為
　離離柔也麗也柔而麗者不能以自亨也今以相賁
　為義則上卦之柔來文乎剛其象為坎是以亨也上
　卦為艮艮少也止也少有止者不能有所往也今以
　相賁為義則下卦之剛上而文柔其象為震是以利
　有攸往也亨者通也往者行也坎為通震為行故也
　故子曰柔來而文剛故亨明離之不能亨亨者坎也
　分剛上而文柔故小利有攸往明艮之不能往往者
　震也由是言之㤗變為賁果妄論也臣欲為六十四
　卦立成圖以辨反對相生之説又即賁卦為之圖曰
　初與三為離二與四為坎三與五為震四與上為艮
　一剛一柔一動一静坎離天地之中艮震天地之終
　始離明而坎離艮止而震動隂陽迭用質用交錯而
　天人之文著矣此經之本㫖文王周公孔子相與推
　明之意非臣之臆説也彼先天之易變卦之圖將何
　取焉孟子有言予豈好辨哉予不得已也臣於圖説
　亦云
大衍揲蓍解
　天地之數五十有五有小衍有大衍小衍之數衍其
　五大衍之數衍其五十大衍之數具於小衍之中小
　衍之數包乎大衍之内何謂小衍之數揲其五曰參
　天兩地衍其五也一三五參天也二四兩地也一三
　五皆竒也積而為九亦竒也其數凡三亦竒也二四
　皆耦也積而為六亦耦也其數凡二亦耦也起於參兩
　兩總而為五衍於六九合而有十五十而五之者五
　十也生數止於五成數極於十以十乗五五十也參
　兩之盈數極於此矣是之謂小衍也何謂大衍之數
　衍其五十曰九六七八衍其五十也一二三四積而
　為十言十則一二三四在其中矣六七八九自五而
　得言五則六七八九在其中矣一二三四六七八九
　在五十之中言五十則五十有五在其中矣九與六
　合之十五七與八合之亦十五九為太陽六為太隂
　七為大陽八為少隂少陽之䇿二百一十有六太隂
　之䇿百四十有四少陽之䇿百六十有八少隂之䇿
　百九十有二總而計之六十四卦萬有一千五百二
　十萬物之數具於此矣是之謂大衍也小衍之數至
　五十而終大衍之數自五十而起故曰大衍之數具
　於小衍之中小衍之數包乎大衍之内也天地之數
　總於洛書而變於河圖大衍實取則焉是故河圖有
　九而無十洛書總十而居五天造地設授之聖人非
　私智之所能議矣揲蓍舊法不取正揲之數而用歸
　竒之䇿故有三變三少兩少一多兩多一少之論聖
　人初無是言也且曰八九為多多為隂五四為少少
　為陽使多則為隂也三十六䇿斯隂爻矣使少則為
　陽也二十四䇿斯陽爻矣夫隂雖耦於陽而陽固兼
　於隂則是隂未必多而陽未必少也陽七而隂六陽
　九而隂八烏在其陽少而隂多也此猶可也至於謂
　九為隂謂四為陽變易象數反亂乾坤雖甚愚者知
　其不可而言易者雷同相師千口一説信為可乎不
　可也自唐劉禹錫著論立譜以為董生所言昭昭乎
　若觀三辰且本其説於浮圖一行愚考於厯書其言
　三變皆剛太陽之𧰼三變皆柔太隂之象一剛二柔
　少陽之象一柔二剛少隂之象夫一行者豈以四為
　剛九為柔哉按大傳云十有八變而成卦是三變而
　成一爻也三變而成一爻其為剛柔則一而已安得
　三變皆剛一剛二柔之象乎然則以多少為隂陽者
　雖一行未之能免也抑其所謂變者非大衍之所謂
　十有八變者乎且其説曰一變而遇少與歸竒而為
　五再變而遇少與歸竒而為四三變如之是老陽之
　數分措于指間者十有三䇿焉其餘三十有六四四
　而運得九是已夫既已三變而得老陽之數矣則其
　餘者不用之策也又四四而運之何哉大衍之法止
　於再扐而後掛未聞取已棄之䇿更運之而定其數
　也歸竒於扐是其餘矣又曰其餘三十有六何哉夫
　一變而再扐以合於掛一則為五為九今乃曰一變
　而遇少與歸竒而為五何哉夫分二掛一履端於始
　也揲之以四舉正於中也再扐後掛歸餘於終也唐
　人既以三十六䇿為餘又謂掛一為竒與大衍本法
　自有歸竒之數則是四十九蓍無非歸餘而未嘗履
　端舉正也始無其端中無其正安得餘之可歸哉大
　衍之所謂歸竒者彼乃以為隂陽之正數不知十有
　三䇿者得何數而為老隂哉所謂再扐後掛者掛於
　一處以象閏而彼乃欲分措十有三䇿於何指之間
　哉夫揲之以四以象四時歸竒于扐以𧰼閏今遺其
　揲四而取其歸竒則是有閏而無四時可以成嵗也
　近有筠陽莊綽著新譜辨舊法之非以為聖人復起
　不易其言始愚讀之疑若有見既而悟其非也莊氏
　以為舊法右手餘一左手餘三左手餘二右手亦餘
　二皆合為四而為少左手餘四右手亦餘四皆合為
　八而為多則其隂陽之多寡不均為老隂者一為少
　陽者九而老陽少隂之爻各二十有七其數與理莫
　得而推當以左手一右手三或左手三右手一皆合
　成四而為少少者謂一之與三皆竒數也若左手二
　則右手六左手四則右手亦四皆合成八而為多多
　者謂二與四皆耦數也如是則多少之爻均矣嘗試
　取而揲之皆不應推尋莊氏之誤非特來究聖人之
　㫖亦不知世儒揲蓍之法而謬非之也夫初揲之蓍
　四十有九再揲之蓍四十有四否則四十也三揲之
　蓍四十否則三十有六三十有二也而莊氏謂今之
　揲者再變則用四十八蓍而莊氏每變必用四十九
　蓍此其所以誤也若如所揲則乾坤六子之䇿無自
　而得之矣且一與三為竒二與四為耦則一掛得之
　矣何為三變而後成一爻乎揲之既誤其謬不足辨
　矣至於但取歸竒而為少多之論其失與世儒均耳
　或曰然則子將何法以揲之乎曰愚之揲不異於世
　儒之揲而愚之法乃古先聖人之法非世儒之法也
　孔子曰揲之以四以象四時歸竒於扐以象閏故掛
　一之後十二揲之數也四揲之而歸其餘則得十二
　揲之則十也數盈於十十一兼水土之數不可用也
　故掛其竒而再變焉則得十揲否則九與八也十與
　八為隂而九為陽則其竒耦不均而十又盈數不可
　衍也故又掛其竒而三變焉然後九八七六四象皆
　具六七八九者水火木金之成數而土在其中矣六
　與九合之十五七與八合之亦十五六八為隂七九
　為陽竒耦適平盈虚相𥙷故聖人取之以寓隂陽而
　名其老少焉其得九揲者為乾之陽得六揲者為坤
　之隂故謂之老得七揲者為震坎艮之陽得八揲者
　為巽離兑之隂故謂之少是故蓍數之九六常居其
　一為乾坤之象七八常居其三為六子之象莫得而
　加損之矣八木數以象春七火數以象夏九金數以
　𧰼秋六水數以象冬四時之所以行是故揲之以四
　也或曰然則何以名其老少
　周易經傳集解卷三十六
