#+TITLE: 皇言定聲錄-清-毛奇齡
#+DATE: 2018-05-12 10:15:11
#+SOURCE: github.com/kanripo/KR1i0016 master 8f042e95                
提要
　欽定四庫全書　　　　經部九
皇言定聲録　　　　　　　樂類

提要

　　　　　(臣)等謹案

皇言定聲錄八卷

　　　　國朝毛奇齡撰其書皆闡論樂律凡一百餘條
　　　　　為圖者十六自稱推本

聖祖仁皇帝論樂之明訓而抒其所見故以名書其

　　　　　所齗齗致辨者乃九聲七調之説合五聲及
　　　　　宫清商清角清徵清為九聲合五聲及變宫
　　　　　變徵為七調謂曲聲不用二變而器色以七
　　　　　調之色字應之故九聲為聲七調為調因又
　　　　　辨昔人以變宫在宫前變徵在徵前為非而
　　　　　移二變於二正後葢熟於吹簫笛者翻宫換
　　　　　調以宫逐羽聲則羽為宫而宫當商商當角
　　　　　角當徵徵當羽皆差一位故變宫本在羽後
　　　　宫前者變而居宫後商前矣變徵本在角後
　　　　徵前者變而居徵後羽前矣此今管色字所
　　　　常用並非奇齡以獨創得之者也其餘自行
　　　　已意往往攻駁古人辭氣亦不免太過以其
　　　　議論頗見辨博姑存之以備參考焉乾隆四
　　　　十六年十月恭校上
　　　　　　　總纂官(臣)紀昀(臣)陸錫熊(臣)孫士毅
　　　　　　　　總　校　官　(臣)　陸　費　墀
　欽定四庫全書
皇言定聲錄卷一
　　　　　　　　　　　翰林院檢討毛竒齡撰

樂記曰夫樂者音之所由生也又曰樂必發之于


聲音不于聲求樂而求之器術此羲和備數紀一


衍萬之學所從興而樂因以亡攷史志引書有五


聲六律七始九歌而春秋論樂則又有五聲六律


七音九則夫五聲六律世所共曉也而至於七始

九則七音九歌則自漢迄今皆昧昧焉今實按樂


聲則一為五聲一為四清聲(四清聲者即五聲之清聲也但有宫清商)


(清角清徵清而無羽清為四清)合五聲四清則九聲也故一為九


聲而五聲之中復有二變聲(二變者變宫變徵也)合五聲二


變則又七聲也故一為七聲一為二變聲其為九


聲即向所謂九歌(歌即聲也)九則(為歌之法則)而其為七聲


即向之所謂七音七始(以七音立調每一聲為一調之始)九歌立


聲七始立調凡歌聲器聲曲調器調則皆已大備


而于是統之以十二律而樂聲終焉故一為十二


聲而五聲為一通四清聲九聲為一通七調二變


聲為一通十二律為一通凡四通而至於十五聲


十六聲倍聲子聲變聲半聲之論聲十六調十九


調二十四調二十八調四十律六十律八十四律


三百五十律之論調則但以刋繆雖合之考法紀


器又為四通然亦緒論并及之而非其要也總之


求實事不求虛詞務可行不務可言恪遵

一皇之明訓以逺闢千聖之遺緒在
　廷之臣豈無后夔姬旦能知律呂者亦惟于賡揚之

下闡

皇言而共考騐焉
五聲第一
　樂始于歌而定于聲聲者五聲也夫聲則何以定于
　五也曰天數五(一三五七九)地數五(二四六八十)合天數地數
　而五聲生焉五聲者一曰宫二曰商三曰角四曰徵
　五曰羽其生聲次第則曰羽徵角商宮(天一合地六生羽地二合)
　(天七生徵天三合地八生角地四合天九生商天五合地十生宮)而聲生之自為次
　第則曰宮商角徵羽(宮為中聲而居五聲之長則在本調中宮最下第一商次下第)
　(二角半下半髙第三徵次高第四羽最高第五)葢生聲者從上而下而聲生
　之自為次第則從下而上(聲高為上故羽從上下聲低為下故宮從下上)其
　生聲聲生正
皇言所云天地有定數者至于相生之次所云宮徵商
　羽角者則生數之法與聲音之事絶不相渉(史記宮生徵徵)
　(生商商生羽羽生角皆以數相生為次第者)故有以聲配聲者天數五聲
　地數六聲(即六律也五聲為聲六律為調)合天數地數則為七聲為
　九聲(天一合地六為七聲即七律也地四合天五為九聲即五聲加四清聲也九聲為聲七聲為調)
　而七聲分五則為二(七聲者合五聲二變聲為七故七聲分五則為二)九聲
　分五則為四(九聲者合五聲四清聲為九然四清即五聲之清者故九聲分五則為四)凡
　分合之間無非五數(合者一合五為六故天一則地六二合五為七故地二則天七)
　(四合五為九故地四則天九分數見上)而宮居五位則并㝠分合之跡
　而由五聲以至十五聲而聲音之事于此而盡(天五地十)
　(合之為宮則合為十五分為三五無有他數但曰人聲十五聲而聲已盡矣)以上凡四清二變九聲七　
　(聲說俱見後)若夫以聲配數則毋論五行五氣五色五味
　所配無益(五行金木水火土五氣春夏秋冬中五色青黄赤白黒五味鹹苦酸辛甘其相配如)
　(宮配土商配金角配木徵配火羽配水類)而即以之配天幹則宮為戊巳
　(五土)商為庚辛(四金)角為甲乙(三木)徵為丙丁(二火)羽為壬癸
　(一水)以配地枝則宮居未申之間總十二辰而商為申
　(七)酉(八)戌(九)角為寅一卯(二)辰(三)徵為己(四)午(五)未
　(六)羽為亥(十)子(十一)丑(十二)以配八卦則宮居中位為十
　五而商居兌四角居震三徵居離二羽居坎一以配
　九宮則宮為太乙居五商為右巽七角為左震三徵
　為戴坤九羽為履坎一凡此者皆數之配也然而聲
　音何與焉先臣嘗曰樂未嘗亡也天下豈有人聲而
　亡之之理自漢後論樂不解求之聲而研分劃寸校
　鐘算律而樂遂以亡如樂之有五聲亦言其聲有五
　耳其名曰宮曰商亦就其聲之不同而特名之作標
　識耳自備數之說起並不解何聲為宮何聲為商而
　開卷計數徒然以三九倍四之法(倍其實四其實三其法九其法皆律)
　(書算術)操䋲握算紛綸滿帙而欲使宮商律呂顯然復
　明于人間豈可得也
　于是有專求之五聲者以言其體則曰重(宮)敏(商)經
　(角)迭(徵)柳(羽見爾雅)以言其用則曰君(宮)臣(商)民(角)事(徵)
　物(羽見樂記)以言乎徳則宮者中也商者章也角者觸也
　徵者祉也羽者宇也(見漢志及劉歆鐘律論)以言乎才則宮為
　含容商為開張角為駭躍徵為止息羽為依紆(見白虎通)
　以言乎器則宮近土壎商近金石角近革木徵近絃
　鼗羽近匏竹(見樂書内編)以言乎數則宮數八十一商數
　七十二角數六十四徵數五十四羽數四十八(見史記律)
　(書)而究于聲則貿貿焉
　乃于是刻求之聲而古無其書惟樂記有反言之者
　宮亂則荒(謂其聲荒散)商亂則陂(謂其聲傾陂)角亂則憂(謂其聲憂)
　(離)徵亂則哀(謂其聲哀思)羽亂則危(謂其聲危廹)夫不知宮何
　為聲商何為聲角與徵羽何為聲而欲明其聲之不
　荒不陂不憂哀危廹得乎若管子所云則但言聽聲
　之法如牛鳴窌中(聽宮)如離羣羊(聽商)如雉登木(聽角)如負
　猪豕(聽徵)如鳴鳥在樹(聽羽一作如馬鳴野)其擬似之聲不可捉
　摸而班氏白虎通依仿史記則又言聽其聲而觀乎
　其騐如云聞宮聲者莫不温潤而寛和(土徳信)聞商聲
　者莫不剛斷而立事(金徳義)聞角聲者莫不惻隱而慈
　愛(木徳仁)聞徵聲者莫不喜養而好施(火徳禮)聞羽聲者
　莫不深思而逺慮(水徳智)則雖以言聲而實於聲無與
　焉唯陸氏宮譜有云宮音函宏商音舂融角音駿發
　徵音皦潔羽音蜚越此則實實言聲者然以此定聲
　而仍不能定假如歌宮調者欲其函宏然而每一出
　字則領均收韻各有本音不能字字皆一轍也且曲
　有字聲又有歌聲字聲從音歌聲從調昔人所謂短
　長剛柔不拘一律者(莊子有短有長有柔有剛變化齊一不主故常)焉能出
　字入調皆得函宏以應之况人聲不齊假有迅喉者
　于此以羽調歌宮聲所謂羽之宮者蜚越不暇焉能
　函宏且函宏亦彷彿云然未必如分刌刻畫可把捉
　也我以為函宏而彼不以為函宏將安辨之乃陳氏
　五聲論則又云聲出于脾合口而通之謂之宮(其聲最濁)
　(重以舒)聲出于肺張口而吐之謂之商(其聲次濁明以敏)聲出
　于肝而張齒湧吻謂之角(其聲半濁半清防以約)聲出于心而
　齒合吻開謂之徵(其聲次清泛以疾)聲出于腎而齒開吻聚
　謂之羽(其聲最清散以虛)此則于五聲出入似乎有據然而
　倍見慌忽者彼徒以五聲所用外為喉齶舌齒脣五
　聲所配内為脾肺肝心腎也夫不以宮聲為喉商聲
　為齶角聲為舌徵聲為齒羽聲為脣而溷言張口合
　口吻聚吻開斯已謬矣若夫人聲皆出自肺必如史
　記曰宮聲動脾商聲動肝徵羽聲動心腎亦約畧以
　内配言之何嘗謂宮聲出自脾角聲出自肝徵羽聲
　出自心腎而以此定聲即以此立部耶且聲亦何能
　出自脾與肝與心腎也夫聲最難明所賴者有考騐
　耳彼張口合口猶或望而可知若夫出肺出肝則何
　從校之且紙上空言其遺禍非一朝矣試即以歌法
　例之如朝㑹燕饗多用商調吾不知周時歌鹿鳴者
　其調何等而但試之以商聲其能使呦呦鹿鳴諸字
　皆字字出肺而張口而吐之與否况以是而推之六
　朝之清商曲詞唐之商調曲欲其張口出肺而歌子
　夜歌凉州歌摩多樓子是怪事也夫如是而欲樂之
　不亡何得也(或云宮調一清三濁雖一曲之中一高二高三高而四清之中統不出宮清而)
　(宮調名焉若商調則兩清兩濁如唐商調曲俱用髙仩字掣調其末曲用髙伬者便謂犯角此最可騐者)
　(若角調則一濁三清徵調則四清無濁舊時有傳故明寧府樂録歌法且有圖記歌訣可以歌唐五調曲)
　(詞今亦不傳矣若其餘論聲者亦仍是影響語耳)
　然則宮商角徵羽其謂之何先臣曰宮商角徵羽者
　一二三四五也夫一二三四五而何以謂之宮商角
　徵羽曰聲有清濁有髙下清濁者喉齶舌齒脣也(齶者)
　(喉舌之間連齦而上覆者舊作喉舌牙齒脣非是)髙下者一二三四五也歌
　聲有清濁故惟歌聲可曰喉齶舌齒脣(喉為宮聲最濁唇為羽聲)
　(最清大抵歌聲字聲每平列皆有清濁不必分髙下也如宮為濁聲為宫宗為清聲為徵類然皆平歌平)
　(讀不必髙下)調聲有髙下而無清濁故凡調聲必曰一二
　三四五(調之清聲即濁聲之複見者然祗名髙下而不名清濁以清濁可平列髙下不可平列也)
　蓋宮者第一聲商者第二聲角者第三聲徵者第四
　聲羽者第五聲也曰豈無六七八九十乎曰有之有
　則何以止于五曰六七八九十即一二三四五也夫
　調止五聲其聲皆䜿列如圭表然如納陛拾級然與
　尺度之衡列不同故自一至五而低髙已備若欲再
　加則即從五聲再周之其第六聲即第一聲也其第
　七聲即第二聲也推而至于第八第九皆然(凡七聲九聲十)
　(二聲十五聲以及旋宮之法皆本諸此)此不特人聲然也即器聲亦然
　人聲止于五即器聲亦止于五故簫笛色譜凡有七
　色而其二不用(七色者尺上乙四六凡工也其二不用者如正宮調不用乙凡類)止
　五聲也琴有七絃而六絃即一絃之清七絃即二絃
　之清亦止五聲(舊以七絃為七律非也七律有變宮變徵皆無同聲今七絃與二絃同聲)
　(六絃與一絃同聲則仍是五聲六七者祗一二之清聲耳若十三徽分刌雖多然每刌有複聲仍是五聲)
　(一轉與簫笛同)即推之箏瑟絃鞉或隔七而應或隔一而應
　而其為五聲則無勿同(箏瑟隔七絃而應第八絃與第一絃同聲以中加二變為)
　(七律故以八應一也若去二變則仍是以六應一止五聲也絃鞉古器名今名三絃子其第三絃次捻與)
　(第二絃散彈同音是隔一絃也然自三絃次捻至二絃散彈中隔四聲則仍五聲也)今
皇上諭笛色則以高字為五聲之轉(髙字如髙仩髙仜之類髙仩髙仜即)
　(上工之轉髙低同音)至
諭絲色則又以八聲為一聲之應(八聲應一聲義見前以八應一即隔八相)
　(生之法大抵瑟二十五絃中間一黄絃不彈其内十二絃與外十二絃清濁同聲即十二律也故舊譜)
　(謂第一絃黄鐘中第十四絃黄鐘清第二絃中呂中第十五絃中呂清第三絃太簇中第十六絃太蔟清)
　(推至十二律則自一至八正黄鐘下生林鐘之位所謂隔八相生者若去大呂中呂二變則仍五聲也隔)
　(八相生說見後)是奉此
聖諭以定五聲而凡二變四清七始九聲十二律皆從
　此興焉以定八音而凡鐘分律率損益變半上生下
　生之紛錯皆從此正焉蓋樂律所主惟在五聲五聲
　定而衆聲俱諧(即二變四清等)樂器所重祗在絲竹絲竹釐
　而八音具舉(絲竹在諸器中獨能備衆音以相為轉環其餘金石革木皆一考一聲無歌聲)
　(清濁律呂髙下之節故絲竹一定而八音舉矣)竹兼匏土　是此一考定而元音
　大闢景運旋開上以躋軒皇而有餘下以祛秦漢以
　来二千餘年之訛謬而無少間
神聖聰明破天出地創一代之謨垂萬世之法不特漢
　之京鄭魏之杜夔晉之荀勗張華唐之張文收五代
　之王朴宋之和胡李馬諸臣皆深媿謭劣即以觀之
　夔倫曠摰恐亦相顧眙􁂚嘆為莫及自非
聖人特出古樂當興何以至此故第以五聲推之由五
　聲而加二變為七聲七聲即五聲也以二變不用也
　(説見七調第三)五聲加四清為九聲九聲即五聲也以四清
　即五聲之再周也(説見九聲第二)九聲加三聲為十二聲十
　二律即五聲也以九聲加二變并一變清為十二而
　總之為七聲之再周七再周猶五再周也(説見十二律第四)
　然則無十三十四十五乎曰有之五聲三周即十五
　聲也(説見後)有十六十七十八十九二十乎曰無之此
　正前所謂五聲者葢豎列而非衡列者也假使衡列
　則何止二十雖推之至千萬可也惟其豎列則自極
下至極髙有多聲乎夫天地自然之聲祗有五聲故歌聲五聲而止調聲七聲而止一歌之聲與一調之聲九聲而止轉歌之聲與轉調之聲十二聲而止人聲十五聲而止若再髙則人聲嗄歌聲煞器聲竭嗄者啞也莊子嚎而不嗄煞者聲澌也竭者盡也後儒不曉豎列限度任意推算遂有廿四調六十調八十四調三百六十五調之譊譊妄矣譬之宮室衡列千間萬間推而至子九州四海何窮何盡而層棟豎列有能于七重九成五尋百尺諸度外更増上乎桑門造浮屠以十五丈為一章蓋髙下拾級其裁量不過如是也故曰人聲十五聲而止也
　　然則第一聲者乃聲之至下者乎曰又不然宮聲者中聲也中聲在髙下之間而商角徵羽以次上而環應之故劉歆鐘律論謂宮居中央為四聲之綱而揚雄以為聲生于日戊巳為宮此猶宮室之宮居中而覆乎四隅所謂得天地之中氣以為聲始者觀簫笛色以中四為正宮調而厯商角漸高以至于徵羽則反從低下為高而與之環接(説見笛色譜)以為中也故謂宮聲為第一聲則可為至下聲則不可然則宮聲必第一聲乎曰然然則何以為旋宮之法曰旋宮者旋為第一之聲也如旋第二聲為宮則第二聲即第一聲也向之所為第一聲者今旋之為第五聲則羽聲也一二三四五可旋而宮商角徵羽之一二三四五不可旋故曰宮商角徵羽者一二三四五也然而孰為宮調孰為商調則猶未及也(説見七調第三)
　　五聲圖
　　(古云左圖右書則書必有圖况樂聲之難明者乎特世之為圖者非鬴龠斛尺即鐘石簨簴且旁及八卦九宮五行五事雖象繪滿前而于聲無與茲特取其繫于聲者稍圖之以備考證非侈覽云)羽(第五聲)徵(第四聲)角(第三聲)商(第二聲)宮(第一聲)
　　(五聲由下而上有高低而無清濁以清濁可同聲高低不能共律也故宮為最下羽為最上皆以下上為次第焉　若天地生聲次第則羽一徵二角三商四宮五　若三分損益次第則宮一徵二商三羽四角五　若隔八相生次第則宮一商二徵三角四羽五然總與聲無與者惟隔八相生乃生聲之法旋宮立調所繫尤切其説見十二律卷至于方位則人所共曉第取與數相配者附見于此)
　　(角　　　　　　角)
　　(三分損益)　羽宮徵　　(隔八相生)　羽宮徵
　　(商　　　　　　商)











　　皇言定聲録卷一
　　欽定四庫全書
　　皇言定聲錄卷二
　　翰林院檢討毛竒齡撰
　　四清聲九聲第二
　　(歌調器調皆九聲蓋合五聲四清聲而得九者故九聲第二而聲已盡于此)
　　夫聲祗有五而歌曲之聲髙下抗墜每不止五聲而四清聲生焉四清聲者宮清商清徵清角清也夫聲則何以謂之清也曰五聲為正聲乃有加于五聲之上者則由六而上宜更為立名而無如六七八九雖髙于五聲而其聲與五聲相同前所云第六聲即第一聲第七聲即第二聲第八聲即第三聲第九聲即第四聲者則由六而上雖有遞髙之四聲而實則較清于前四聲而止則謂之清聲而已然何以無十無羽清也曰向使曲調于九聲之上可以再加亦何難有十向使五聲于徵清之上可以再清亦何難有羽清乃五聲至四複而其聲已窮曲調至九層而其聲
　　已掣即器調至九字而其字已不可上此真天地之定數非有强也故凡言清樂則祗有清宮清商清角清徵而無清羽可騐也凡立器字則于四上尺工六五字之外祗有髙伵(即四字)髙仩(即上字)髙伬(即尺字)髙仜(即工字)而無髙􁕴(即六字)可騐也(器色必以管笛色為準舊色由下而上以五乙上尺工凡為次今色以工凡六四乙尺為次而加上字于乙尺之間)若夫曲調之止于九即以器調之止于九而知之儻或再髙一聲則器調劣再低一聲則器調劣可騐也(又國語曰大不踰宮細不過羽以細聲至羽聲而止此正羽無清聲之証又隋唐以後不用徵聲正不用羽清也十二律以㽔賔為黄鐘宮第一調之羽按之無清故嘗不用而舊註以㽔賔為變徵故誤羽為徵實則無羽清非無徵也若九聲無十則漢時九宮之法原自如此今誤傳洛書有九無十正此數也後金元樂府减五調為四調而合名九宮亦與此同至若隔八相生還相為宮之法則原無羽清原無變徵清固知天地自然聲音本自如此非有强者)
　　然則四清外無清乎曰有有則何以止于四曰以其非九聲之數而不之用也歌調有七聲而其二不用器調亦有七聲而其二不用(説見五聲第一)其不用者曰二變一變宮一變徵也(説見七調第三)五聲有四清二變亦有一清但有變宮清而無變徵清以徵清太髙也然第備之以為七調之用而每調中之九聲則仍不及焉夫不及則雖不止于四清而可限之為四清蓋七調有五清九聲祗四清也
　　然則二變變清亦有用其聲者乎曰間亦有之第非五正聲之所必及故九聲亦不及焉其用之者率塞外之聲如荆軻北燕始歌變徵(即燕代間北聲)而其後宇文周時始播七聲于中國(龜茲樂工隨突厥皇后入中國有琵琶七聲)當時稱為龜茲七聲唐作坐部樂半及其聲(唐以裔樂難習坐而奏之名坐部妓能習七調)至遼金元作大樂雅樂則全用之今所稱北曲是也(今歌工凡北曲俱用五聲出調字曰七聲)夫既歌七聲則自有變清聲在七聲之外故龜茲舊譜有七聲又有五旦(二變祗有變宮清故第加一清為五旦始知從來定聲無同異者)五旦者五清也禮記以清明為旦明是也蓋既有五旦則變清聲在其中焉除四清外一為變清故曰七聲變清聲亦偶用之而非其常也故曰歌調器調祗四清聲也五聲合四聲九聲也
　　然則調有五清乎曰調則自有五清所以限為四清者以其聲也隋唐以還不識四清不識二變因不識七調并不識十二律而于是聲與調兩不能分夫七調者所以逐五聲而立調者也以中有二變雖不用其聲而存其聲以為調故曰七調但七調之中五正四清合為九聲而加以二變則二變有一清共加三聲而十二聲生焉夫然後創為十二調以周旋其聲使還相為宮是七調者旋其聲而十二調者則旋其調者也自旋宮久廢隋唐之間皆用黄鐘一宮以定樂而五代及趙宋則又多立宮調為旋宮而分而不旋(蔡元定詳剖十二律至六十律名旋宮然俱各為宮而不相通其他和胡馬李諸樂皆然)而至于其聲其調則又周羅雜列而溷而不分如五聲九聲無變清以其聲也而七調十二律有變清則以其調也乃曩時宮懸原有五清如五清鐘五清磬皆備一懸而不解為調用不能考擊唐協律張文收與少卿祖孝孫較太常古鐘數有十二而近代祗用其七餘五清鐘不能用號為啞鐘此是以七聲加五清為十二律者若五代太常鐘磬十六枚為一簴(古鐘磬編懸皆有十六本周禮二八之製不止五代)十六枚者正五聲四清而合七律為十六者也古者重九聲又重七律九聲考聲七律考調故合七與九而並設之為一簴十六者九與七也其數右七左九上正下清而各分其半(簴設二層自左而右一宮二商三角四徵五羽六宫七變八冏為上層乃自右而左九角十徵十一變十二羽十三徵清十四角清十五商清十六宮清為下層四清與四正上下相對其説見寧府樂錄詳後卷)此與漢成帝時犍為水濵得古磬十六其數正同(見前漢志又後漢志亦有古鐘十六古磬十六無簴語)而當時不解雖懸四清鐘四清磬而廢而不擊至宋集賢校理李照反言十二律聲已具備餘四清聲乃鄭衛之樂請去之使邪僻之音無由而進蓋欲滅其跡以文其所不知也及詔不肯廢謂俟知音能考擊者令有司别議以聞而既而劉几楊傑欲請考擊(惜其考擊仍不合)則馮元范鎮輩相繼排詆以為清聲不見于經夫周禮小胥註明云鐘磬者編次之二八十六枚而在一簴謂之堵十六枚者即此五聲四清加七聲也乃以兩宋儒者妄言制樂而李照范鎮胡瑗阮逸輩皆目為淫聲為鄭衛之樂即蔡元定論律呂亦謂樂有半聲子聲而無清聲(朱子曰清聲即半聲取其輕清如黄鐘九寸只用四寸半類)至陳暘樂書竟曰古止有六律而後世四清興焉律之所以不正也止有五聲而後世二變興焉聲之所以不和也又云四清之名起于鐘磬二八之文豈鄭氏傅㑹漢得石磬十六而妄為之説耶(鄭康成註周禮得漢石磬即漢志得古磬十六事此駁說又襲杜預語)二變之名起于六十律旋宮之言豈京房班固傅㑹左丘明為之七音以奉五音之説耶(京房作六十律班固漢志有二變相生法七音奉五音見左氏國語)夫以兩宋文學皆自詡知音識律而不解七聲不解四清不解二變尚欲握觚操龠絣絲截竹以夸言和聲妄言候氣為之著書以立法不亦寃乎遼代創大樂尚曉四清倣西域七調為七聲一如龜茲所傳舊律至于清聲則獨能去一變清但取五聲之四清而隷以二十八調其曰婆陀力旦(旦解見前)即宮清也故其所隷七調皆稱宮(如正宮黄鐘宮類)曰鷄識旦即商清也故所隷七調皆稱商(如雙調林鐘商調類)曰沙識旦即角清也故其所隷七調皆稱角(如大食角高大食角類)曰沙侯加濫旦即徵清也故所隷七調皆稱徵(如般渉調髙般渉調類般渉華言徵也)雖其所為調不解何等然能于舊譜五旦中獨去一旦為四清此則隋唐後立樂所不及者况其所去者適是羽清以羽無清聲也不知當時何以便見及此(遼在唐時尚能得宇文七聲唐坐部清樂且五代喪亂不及故能存其意宋經五代兵革後已失舊傳而儒者又以西域七聲為非是故舉世茫然耳)
　　若五代王朴亦稱知音然亦以律半為清如云黄鐘九寸半之則為清聲倍之則為緩聲(朱子蔡元定皆主其説然蔡又不知所始謂唐末喪亂樂人散亡禮壊樂崩朴以私意撰四清聲竟似四清起于王朴殊不可解)夫清聲與正聲本同聲相應而清濁分焉故曰清若律之半聲能與正律為同聲乎(説見諸聲第五)至沈括筆談謂十二律并清宮當有十六聲明全賜樂典序又云簫韶十六管(即排簫也)合鐘磬之懸同用四清為清角夫曰十六聲曰十六管此稍知樂懸者然一曰清宮一曰清角何耶(一宮無四清若黄鐘宮太簇宮類則又不止于四矣)至俗樂相傳有以十二律名名四清者如曰黄鐘清大呂清太簇清夾鐘清而宋時笛色亦用之如下凡曰黄鐘清髙凡曰大呂清下五為太簇清髙五為夾鐘清類夫四清本五聲之清而改為律名固已非是况下五髙五總一聲而清濁分焉乃占二清聲豈有此理
　　有言三清聲者全賜樂典序云周人七律益三清聲為清徵有為七清聲者宋元豐中詔楊傑定大樂傑言四清聲者應聲也十二律本重大必得輕清者應之若不用四清是有本而無應也于是製管十九以十二管給本聲而以七管給應聲為七清聲焉有作十二清聲十六清聲者相傳唐樂有清聲十二為一簴(朱子註律呂新書謂十二律皆有清聲)而宋崇寧方士魏漢津以十二律作二十八調分正聲十二中聲十二而以四清聲附中聲十二之後為十六清聲(以舌有十二編懸十六編懸之殊故分十二簴為正聲十六簴為清聲)此皆杜撰妄誕無所依據者勿道可也
　　四清圖
　　羽(五)徵(四)角(三)商(二)宮(一)
　　(無　徵九角八商七宮六清　清　清　清　清)
　　九聲圖
　　(徵九角八商七宮六清　清　清　清)羽(五)徵(四)角(三)商(二)宮(一)
　　(歌聲曲調器調每調于五聲上又加四層其實即此五聲再周之謂之清蓋五聲之清者也惟羽聲無清則以髙不可上而隔八相生之法獨無羽清此亦天地定數造化之最竒者若器調之清即器色中之髙字每調九聲四髙字亦不易之理則亦天地定數也)
　　(七調有變宮變徵較五聲加二聲然不以之入曲調閟二字不用即二變亦有變宮一清而無變徵清以髙而難上見後隔八相生旋相為宮之法但四清外雖有五清然在九聲中無此數耳)
　　(四清五清皆起于鐘石舊編懸有十二枚除七聲外有五清而世多不識如唐人以五清鐘為啞鐘是也若古有編懸十六為一簴者見周禮二八之文則正以七聲為一通九聲為一通而合之為二八十六之數古人重七聲九聲故並列一簴而分七聲二層為調用分九聲二層為調聲器聲之用則十六聲者正合七與九而為一懸者也故歴代相傳猶存其名曰四清而不敢變近代樂亡猶知四清名者此非編懸功乎後見寧府樂錄有五鐘記字皆取五聲半字為之似避重見者正以十六懸中合七與九則有五聲重出故也説見後樂器第八)
　　器色四清九聲圖
　　(鐘磬色五聲列上簴四清列下簴其數合七律環列有式見後)
　　(十徵十角十商十宮三清四清五清六清)五(羽)四(徵)三(角)二(商)一(宮簫笛色此專記宮調聲)
　　仜(徵清)伬(角清)仩(商清)伵(宮清)六(羽)工(徵)尺(角)上(商)四(宮琴瑟色此專記散聲　琴六一同聲七二同聲仨伵即三四也散彈向内曰勾)
　　(伵徵仨角七商六宮五羽四徵三角二商一宮勾清勾清勾清勾清勾　勾　勾　勾　勾瑟凡十二絃去二六九三變不用餘九絃即九聲也)
　　(十徵十角二清一清)十(商清)八(宮清)七(羽)五(徵)四(角)三(商)一(宮)
　　編懸式(鐘磬十二　鐘磬十六此并記變聲)
　　(一宮　十六清一宮　十二清　　二商　十五清)
　　(二變　十一清　　三角　十四清十　三商　十清　十　四徵　十三清)
　　(二　四角　九清　六　五羽　十二羽五徵　八清　　　六宫　十一變
　　六變　七羽　　　七變　十徵八冏　九角)
　　(十二聲一簴則五清之懸也其懸皆以正清分上下考擊諧便惟變徵與羽皆無清者故自為上下而十二律皆各得焉)
　　(十六聲一簴則四清簴也其懸在九聲亦以正清分上下得八聲為一簴之半而羽聲無清與羽調列上下層其在七聲則宮變並列徵變並列以便考擊而以商角為上下者無變故也古宮徵合稱以有變商角合稱以無變非偶然者　宫冏角徵羽即宮商角徵羽見寧府樂錄)
　　五清附圖(十二聲即見于此)
　　羽(七變六徵)徵(五)角(四)商(三變二宮)宮(一)
　　(無　無清　清)　清(十二)清(十一)清(十)清(九)清(八)




　　皇言定聲錄卷二
　　欽定四庫全書
　　皇言定聲錄卷三
　　翰林院檢討毛竒齡撰
　　七調二變聲第三
　　(七調者合二變以押五聲四清而為調者也故七調第三)
　　夫既有五聲又有四清合之為九聲則曲調已盡于是器調亦盡于是矣無如此五聲者其上下相接無不宛轉諧順而獨于宮商之間隔一戾聲徵羽之間又隔一戾聲其聲皆上下不和圜轉有礙今歌曲家所謂抝聲器色家所謂劣調者徒以一在宮後為宮餘一在徵後為徵餘遂强名之曰變宮變徵(舊二變前後不同説見後)此即從来二變之所由名而其聲則自有虞以
　　迄成周皆閟而不用謂之閟聲(閟變聲轉)此三代以来所以不曉七聲不識二變者以其聲不用故也乃曲調
　　雖不用其聲而假有歌者于此其起調之字偶中是聲則器調倚歌不得不以是聲應之然其聲固變聲
　　也變聲可閟而起調之聲不可閟則于此又不得不就其變聲而立一變調是五聲五調二變又二調而于是七調生焉顧調猶聲也聲既戾則調亦宜戾乃不用其聲而又用其聲以為調得毋有礙曰無礙也天歌自有準所未定者獨此起調一聲耳起調既定則自此以往亦仍歸之五聲四清之九聲而戾聲不用如起調之字偶中變宮則變宮即宮也變宮即宮則變宮已非戾聲而其所為戾聲者乃在變宮之上一聲(如變宮為宮則商為變宮在變宮上一聲)則即閟此變宮之上一聲而仍未為戾且變宮即宮則向所謂變徵者已為正徵正徵非戾聲而其所為戾聲者乃在變徵之上一聲(如變徵為徵則羽為變徵在變徵上一聲)則即閟此變徵之上一聲而仍未為戾是何也則以戾聲之無常而所閟之又有在也夫戾在乙則戾不在甲而甲可啓則乙又可閟啓其所戾者以為調而閟其所戾者以為聲聲無戾調亦無戾夫如是而何礙之有此如數七成臺者數一不數二數五不數六以為二有礙于一六有礙于五也乃從二數起而其自二而上者仍然數一不數二數五不數六而豈有礙也此亦天地之定數也此七調也
　　然而宮商之間隔一戾聲徵羽之間又隔一戾聲則何從知之曰人聲難定凡歌之高下取其圜浹而已矣其兩聲之中有戾與否亦何從捉摩而器調則有定也假如樂器有八皆設之以倚聲者而革木二器一考一聲但可用之以節樂金石司五聲而編懸十六專一難轉絲以一絃典一聲(瑟一絃一聲琴一絃可典數聲而不能轉接)則猶之金與石也惟竹兼匏土以箎笛簫管而兼塤簧于其間其于五聲之盤旋了無捍格且行所無事必無崇庳燥濕張弛强弱得移其短長其自然一定足為樂準乃考之簫笛色字六穴一合(今世所傳譜簫笛色字皆從下數起曰工曰凡曰六曰四曰乙曰尺此六字皆孔穴數目曰六穴又有上字在乙尺之間合六尺為低上字合乙凡為髙仩字曰一合)凡有七字即七調也而毎調一章祗用九聲(五正字四髙字)每調一色止用五字(如正宮調閟凡乙不用止用四上尺工六類)其二字不用即二變也乃校其變字一在宮後(如正宮調四為宮上在四後為變宮類)一在徵後(如正宮調工為徵凡在徵後為變徵類)向之疑宮徵後有戾聲而不可捉摩者而今于器色而顯驗之夫然後知宮徵之後各有一變而不可疑也且由是而推凡七調首字皆為宮聲即古所謂旋宮者而宮後一字與徵後一字皆一如正宮之隔一聲而無所或異(如正宮調後即為變宮調調以乙字為宮則乙後上字為變宮不用凡後六字為變徵不用變宮調後為商調調以上字為宮則上後尺字為變宮不用六後四字為變徵不用類)夫然後知宮徵二變遍通之七調而不止于一調也若夫曲聲不用二變而調聲用之以考之器色無不皆然(如正宮閟乙字為變宮不用然又以乙字起調為變宮調變宮調閟上字為變宮不用然又以上字起調為商調類)夫然後知聲之不用即調之必用者也閟者聲不閟者調也
　　故歌者歌五曲則器色以七調之色字應之(歌祗五調器色用七調)而每調九聲必第其髙下而合為五成(九聲者五聲四清也四清即五聲之清故合為五成如宮調五成則四字髙伵字一成為宮調中之宮乙字髙亿字二成為宮調中之商尺字髙伬字三成為宫調中之角工字髙仜字四成為宮調中之徵六字五成為宮調中之羽無髙􁕴字者以羽調無清聲也故羽調以至髙而轉為至低又在四字之下所為旋調如此)數從下起宮商角徵羽則猶是一二三四五也(説見五聲第一)浸假歌者起調已中器色之宮調(即四字調也)而其中契聲(舊作契注聲即抗聲)送聲領調歇調凡抗抵挈掣(即挈送領歇也)皆以一成為之均(均準也即四字伵字為宮調至低一層)則曰宮之宮黄鐘之宮凡抗抵挈掣皆以二成為之均(即上字仩字為宮調次低一層)則曰宮之商黄鐘之商而由是而至三成(尺伬半低半髙)四成(工仜次髙)五成(六至髙轉低)則為角徵羽而宮調終焉浸假歌者起調中器色之變宮調(即乙字調也)而其中契聲送聲領調歇調凡抗抵挈掣皆以一成為之均(乙字調即以乙亿字為一成)則曰變宮之宮大呂之宮凡抗抵挈掣又以二成為之均(尺伬字二成)則曰變宮之商大呂之商而由是而至三成(工仜)四成(凡􁕵)五成(四伵)則為角徵羽而變宮調終焉自此而推其為商調角調徵調變徵調羽調猶是也此七調也
　　然而又有疑之者夫器色止七字既以四字為宮聲而器色立調亦以中四字者為宮調則四字即宮字矣至用乙字為變宮則又以乙字為宮四字為羽夫同此四字同此抵掣其在正宮調與變宮調無以異也而在正宮則為宮在變宮則為羽何以辨之曰此四清二變之所以不可已也夫猶是四字猶是抵掣而歌聲之異辨在四清器色之異則辨在二變何以言之凡每調四清則皆在正聲之後而于正聲有近逺正宮之四字去四清遠(四是宮聲則必歴上尺工六正聲之盡而後及清聲所以為遠)去之遠則抗抵挈掣皆由低而上于四以四低近而四髙逺也(正宮九聲四上尺工六伵仩伬仜故四髙字逺也)變宮之四字距四清近(乙字起歴尺工凡四而即及于亿過四即髙字矣故去之近)距之近則抗抵挈掣皆由髙而下于四以身不髙而近於髙也(乙字九聲乙尺工凡四亿伬仜􁕵四無清聲故身不髙過四即髙字矣故近髙)夫由低而上髙非宮乎由髙而下于低則非羽乎此九聲四清所以立旋宮之準而不可易也至于器色則一成為宮二成為變宮三成為商四成為角五成為徵六成為變徵七成為羽此每調中之聲也調有旋移而每調中之聲則不移故每移一調而七聲之正變如故則但審其次聲之變而宮聲定焉(每調二六必閟以其變也故宮徵皆次聲變者)宮調之四則次聲變變宮調之四則次聲不變一變一不變而宮羽之差相去千里何同之有故曰知四清而後可以定五聲知二變而後可以定七調非無謂也
　　乃歴代定樂不知四清不知九聲不知七律不知二變而妄為考訂即趙宋儒臣如房范和李胡阮朱蔡輩爭論律呂然何者為宮何者為商皆未能定而至于押調有云宮商在字音當以喉齶舌齒脣字音定聲夫喉為宮音齶為商音字音固然若以入樂則歌宮調者焉能集全喉之字而彚于一宮若謂一宮之字不能盡同但以首字為主如葛覃覃字是黄鐘調字(覃閉口字羽音曰黄鐘調字不知何據)則結尾亦用黄鐘調收之七月流火是清聲調字(清聲焉能立調此必誤以清調清樂為清聲耳)則結尾亦用清聲調收之則是起調用字收調用聲既已不倫至于歌曲首字從未立調他不具論即庾信樂章有五聲歌曲唐初樂錄有五聲祀五帝歌其于宮調首句如氣離清濁(此庾信宮調曲)眇眇方輿(此唐初宮調曲)氣字眇字未嘗為宮音也况唐人清樂如甘州羽調伊州商調何曽用商羽之字為首字者若云宮聲起調宮聲止調即為宮商聲起調商聲止調即為商吾不知其所為宮聲商聲者何如而即以起調言一聲乍發而衆聲環轉合以成曲豈有首聲入調而衆聲可以不顧之理且歌聲抵掣處處皆見樂苑思歸樂商調曲也而次首入角若專論首聲則焉有次章入角之事且審聲按調一聞聲而便知之假止以首聲限調則設有神瞽于此欲審宮調而歌色伎色不幸而首聲已過則雖按其聲而茫然不解為何調必俟歌者自訴曰頃所歌者首聲為某聲而後知之此稚語也况其所謂宮聲商聲者又全未定也
　　然則七聲二變古亦有言之者乎曰有之左傳晏子稱五聲六律七音國語周景王問七律註謂七律即七音也五聲加二變謂之七音故前漢志引書有六律五聲八音七始之語七始即七律以七聲為七調聲所自始故云即解者謂天地人四時之始此或未然然要之皆七律也如曰應鐘冬始㽔賔夏始即二變也蓋漢後以應鐘為變宮㽔賔為變徵故也然而人不知七聲不知二變何也曰亦惟成周言律第舉其名而不指其實而後之為註者又復展轉卜度考法算數而不實究其聲音以故彼此貿貿歴漢晉唐宋二千餘年而終未解也先臣嘗曰七音之亡自伶州鳩始五聲無七音不能成調此在軒黄制樂時即已有之而歴三代而不用遂謂夏殷以前所未嘗有夫世無七律加自周時而咸韶夏濩可成樂者自伶州鳩妄對謂周以七列七同而創為七律(國語周景王問七律者何伶州鳩謂自鶆及駟七列也南北之揆七同也以數合之以聲昭之故以七同其數而以律和其聲于是乎有七律)而後之為註者遂謂古惟五聲因加以文武二變謂之七聲(見杜氏通典)此誤之所由始也嗣此漢人解經有云宮生徵徵生商商生羽羽生角角生應鐘應鐘生㽔賔(見淮南子)又云七律者七音之律黄鐘為宮太簇為商姑洗為角林鐘為徵南呂為羽應鐘為變宮㽔賔為變徵皆序之五聲之末(見韋昭諸註)夫變宮者必附宮以為變變徵者亦必附徵以為變豈有五聲宮徵既已周完而二變位次齊厠之五聲之後之理(樂通謂黄鐘為宮則大呂為變宮林鐘為徵則夷則為變徵舊以應鐘為變宮㽔賔為變徵多少不合)若謂禮運孔疏其十二宮相生止及五聲而不及二變而増二變于諸宮之後則其位次又皆厠之羽角之後宮徵之前(禮運鄭氏註止六十律故孔穎達疏十二調相生每調五律為六十律並無二變後増二變二十四律共八十四聲則又以相生次第當得宮前徵前兩位)則在相生時原無此數而以後生者而忽厠之相生之間已不可解且即欲厠入亦不宜在羽角之後宮徵之前夫有正然後有變既名變徵自當置之徵之後若厠之角後則以次而推斯時尚未有正徵也未有正徵則徵之名尚未立而先有變徵吾不知變徵之徵何由名而未名之徵何由變至于變宮則雖先有宮名而厠之羽後亦當名變羽而不可名變宮何則變不可加正也如謂在宮徵之側近宮名宮近徵名徵則亦近角羽矣且林鐘為隂律之四㽔賔為陽律之四二律齊等可云相近若黄鐘為陽律之首應鐘為隂律之終相詎十律而曰宮側則不知生律之法先旋宮而後相生耶抑先生律而後旋宮也蓋變宮變徵古有其名則其名本自不誤而前之人以不用其聲而失其傳後之人又以不得其傳而不能求其聲遂致言時時乖言位位錯而不知聲之所在為正為變為時為位誠有如
　　皇言定聲必本之天地之數而不可易者(隔八相生之法變宮在宮後一位變徵在徵後一位此天地定數要皆以聲為準者詳見十二律第四)故曰審聲以知樂不審聲而徒言樂此樂之所以亡也若夫宋人論聲有謂羽聲最髙宮聲最低必近宮收一聲少髙于宮而低于羽者曰變宮則即以舊傳鐘律計之黄鐘宮九寸南呂羽五寸而以應鐘四寸有竒之管收于其間則大髙于宮而小髙于羽未見其少髙于宮低于羽也若林鐘㽔賔之管則皆六寸零而無髙下也
　　乃有更造七律者服䖍不曉七聲在十二律之内乃别設七律一簴為十九律有另立二變聲者馬融鄭元謂宮商角三聲為從聲徵羽二聲為變聲則以黄鐘太簇姑洗陽律相連謂之律從律林鐘南呂隂律相隨謂之呂從律也(說見諸聲第五)有于七聲外増一聲者隋沛國公鄭譯得龜茲七聲而不知用法每立一調則降一聲以從之而究不能合後見編懸有八則復于七聲外更立一聲謂之應聲世之言八律自此始有請立三調而却七調者隋太子洗馬蘇夔尚書牛弘等皆極言七聲之非即萬寶常世號知音亦于文帝前詆七聲為淫聲以為月令中律只有五聲左傳七音仍奉五調今歴代相傳所立者惟三調而已(謂清調平調瑟調也)三調立而七調又何有焉有請改變聲為閏聲改變徵為變羽者宋房庶定十二律謂舊以宮商角徵羽五音次第分配七聲乃復加變宮變徵以足之(似謂七聲外復有二變)其于五行不相戾乎請改變徵為變羽使二變位次盡列之羽後宮前而改變聲為閏聲則五行相生而五聲定矣詔從之有謂二變同四清者陳暘作樂書謂四清二變均為邪聲聖朝李照范鎮知去四清而不知去二變則仍為憾事夫二變不去猶之不去四清也有言七聲即清聲者明代全賜作樂典序有云虞以四清聲為清角而周益之以三清徵謂之七聲蓋合虞之四清與周之三清而共為七也夫祗此七聲祗此二變而列代之夢夢如此若其用七聲而仍非古者六代之季北魏太常卿祖瑩隋沛國公鄭譯皆訪求七調而不曉其法惟宇文周時有突厥皇后擕龜茲樂工白蘇祗婆者入中國善彈琵琶聴其所奏則一均之中實有七聲譯聞之而備考其實遂傳其調法其云婆陀力調者華言平聲即中聲也此宮調也其云侯利􁏱調華言斛牛聲(一作斛先)即變宮也(鄭譯依漢儒舊傳次第移置調末非是)其云鷄識調華言長聲即商調也曰沙識調華言質直聲則角聲也(舊泥樂記質直歌商之文疑是商調非是)曰沙侯加濫調華言顫聲則徵聲也(遼大樂以此為徵清則徵正聲也鄭譯作變徵誤)曰般贍調華言五聲則變徵也(遼大樂徵曰般渉渉者贍聲之轉則般贍屬徵鄭譯作羽聲誤)曰沙臘調華言應聲則羽聲也譯以此定樂而泥于舊説且正變不明仍致繆戾而其時言樂者多詬之(即牛弘何妥萬寳常等)故在隋樂官仍不能用而其法則稍傳人間向之不知七聲二變為何物者今稍知所在以可與古法相證第古備七律止以立調而未嘗一用其聲即簫笛色字皆閟絶不用故荆軻歌變徵未免雜秦趙塞外之聲非五聲之舊而當時龜茲所傳則七聲俱用識者知其為北音而未嘗立北調之名至唐時分三部樂以裔樂隸坐部伎則間用北聲然而裔樂偶及之非其常也至遼作大樂則全用其聲遂立北調名而分為兩部以用七聲者為北調用五聲者為南調至金元作清樂雅樂專用北聲乃以北宮調立曲所稱雜劇院本者皆隸之北部而南聲衰焉(元明之際始有一二南曲行人間)明代立樂猶一仍其舊如十二月按律樂歌其為大石中呂南呂雙調諸名則仍屬北宮其為朝天子殿前歡慶宣和新水令諸名則仍屬北曲　今禮部所演教坊所習猶奏北音者皆其遺也然則七調久廢其實知五聲二變可以立調則隋唐之際多有發明而其用二變以為歌使天下歌聲可得用七聲以成曲者則自隋唐始之也故曰七調與古合而兼用其聲則古未有也此亦論樂者之所當察也七聲圖
　　羽(七變六徵)徵(五)角(四)商(三變二宮)宮(一)
　　七聲方位圖
　　變徵(第六聲)羽(第七聲)
　　徵(第五聲　　　　　　　　第一)
　　角(第四　　　　　　　聲聲)
　　商(第三聲)變宮(第二聲)
　　(此循環次第與五行方位不同且與舊時二變誤列宮徵後者又别此本隔八相生圖位幷調法器色次第所定皆天地自然成數並無勉强詳見十二律第四)
　　七調圖
　　徵調　羽(七變六徵)徵(五)角(四)商(三變二宮)宮(一變徵)調　(變六徵)徵(五)角(四)商(三變二宮)宮(一)羽(七)羽調　徵(五)角(四)商(三變二宮)宮(一)羽(七變六徵)宮調　角(四)商(三變二宮)宮(一)羽(七變六徵)徵(五變宮)調　商(三變二宮)宮(一)羽(七變六徵)徵(五)角(四)商調　(變二宮)宮(一)羽(七變六徵)徵(五)角(四)商(三)角調　宮(一)羽(七變六徵)徵(五)角(四)商(三變二宮)
　　(附簫　尺　上　乙　四　六　凡　工笛色　四　三　二　一　七　六　五)
　　(七調用二變以為調然毎調仍不用二變以為聲此推之器色而皆然者第毎調七聲毎聲七調乗之宜七七四十九調而止于七調者還相為調也且毎調七聲去二變不用亦毎調五聲以五乗七亦宜五七三卜五聲而止于五聲者以還相為聲也但人聲難于考驗押之器色則無勿驗者故以簫笛色附後若夫宮調從中起定中聲也以宮為至低一聲則中聲亦低以至低為宮所旋則低亦中聲其還相為中本無定而有定如此)
























　　皇言定聲錄卷三
<經部,樂類,皇言定聲錄>
　　欽定四庫全書
　　皇言定聲錄卷四
　　翰林院檢討毛竒齡撰
　　十二律第四
　　(十二律者合毎調九聲與七調之二變一變清為十二聲而聯絡布置以共為調法者也諸凡生鐘較管旋宮製器無不于律乎取之故十二律第四而調已盡于此)
　　夫九聲為聲七調為調以調定聲亦既大備而于此更有進者一則聲數有餘未歸統紀一則律名未定無所表識一則不曉諸律長短以定高下之數一則不辨諸上下以定生聲之法一則不解旋宮轉調一氣終始而使各宮各律歌聲器色皆散漶而無所收攝于是十二律之制則又必不可暫已者夫所謂聲數有餘者何也五聲四清既為九聲而七調之二變聲又加于其間則十一聲矣二變有一清(變宮有清變徵無清)為十二聲而七調之為調逢七而止九聲之為聲逢九而止而此三餘聲者九聲環轉固無可施而七調
　　相循又復無所用顧萬一有歌七聲者于此以二變變清闌入曲調則不惟隋唐以後創有斯製即在先王制樂時四裔之聲原所不廢是十一聲後必及變清固當收餘聲以示綂紀也其不可已一(有圖可考)乃既列多聲復定多律五聲雖有名而其餘無名則不能以名紀數且不能以律之名押聲之數則各予以名(如黄鐘大呂等)而始有表識其不可已二考先王之制樂也始于定管如所云黄帝伐嶰谷之竹以定十二管者而周禮春官太師掌六律六同以合陰陽之聲所謂六律者六陽管六同者六陰管也然而所重惟在聲故又曰陽聲黄鐘太簇姑洗㽔賔夷則無射陰聲大呂夾鐘中呂林鐘南呂應鐘其十二名即前所謂予以名也而其管則大概準之以為長短髙下之數葢聲下管長聲髙管短自陽律陰律相間而上則黄鐘大呂其聲最下而從此而髙以至于無射應鐘而後止則其間長短之度何以準之大概黄鐘九寸大呂八寸三分零(七釐六毫)太簇八寸夾鐘七寸四分零(三釐七毫三絲)姑洗七寸一分中呂六寸五分零(八釐三毫四絲六忽)㽔賔六寸二分零(八釐)林鐘六寸夷則五寸五分零(五釐五毫)南呂五寸三分無射四寸八分零(八釐四毫八絲)應鐘四寸六分零(六釐此是實算雖多方推算不出乎此)此其大較而其法則以累黍之術約之一黍為一分(以黍直度)十黍為一寸九十黍為九寸(以九十黍直累度之)而以千二百黍實管中為九寸之量(一管九寸容千二百黍)則黄鐘之管庻乎有定而于是以管之九寸三分而損益之(漢志黄鐘三分損一下生林鐘以九寸三分而去其一則為六寸林鐘三分益一上生太簇以六寸三分而加其一為八寸餘倣此)或三法而倍四之(律書下生者倍實上生者四實皆三其法如黄鐘九寸下生倍之為十八寸三之則三六十八故得六寸林鐘六寸上生四倍之為二十四寸三之則三八二十四為八寸餘倣此)推之十二律以至于盡而然後知諸律之管以漸而短即諸律之聲以漸而高此亦大概考驗以定歌聲之升降與夫調色器色之高下未嘗即取其分寸而被以聲也月令章句曰律者率也謂高下之率法也葢樂懸定聲所重在管絲有燥濕簧有生熟而惟竹則圜轉自然而無所或扞故制律以管以其為簫笛所本也舜作樂名簫韶而周官造竹音則有籥簫箎笛管諸器(笛舊名篴籥即單簫也簫為編簫餘與今器無異)遍準諸律即京房作七均琴(其製十三絃以十二絃準十二律毎絃五聲為六十律)將欲以絲定管聲而六季范氏謂欲求黄鐘十二律非簫笛莫準故唐樂用笛色察諸絃之聲論者謂樂以絲為末以笛為本則是先王以管定律亦祗示其要以歸其工于籥簫箎笛之間原非謂管可合樂也一管不能逐數聲而聮比而吹等之編簫則口不足以給逐若如蔡元定所註每管六穴則無射應鐘分寸逼促焉所排穴(無射應鐘皆四寸零不能排六穴又竟山樂錄云編管無孔則口不給吹編管有孔則手不給按)且管之難定毋論古今龠尺多有不齊而即以舊管範今管依様取之而究不可用間嘗截竹考驗周圜審配而聲之上下無一當者(初截十二管既又以上生下生長短有異復増大呂夾鐘仲呂三管歴吹之終與五聲不合)蓋律管長短每不能限聲而其限之者多值之孔穴之間故有短長二器雕鎪圍量未嘗一同而其聲偶同其或縱衡尺寸容度均等而聆之而參差生按之而猜嫌起一製兩聲往往而是也今乃以備數之法絜長較短此固新莽時劉歆制之以審權比量所謂以命算起物數者(劉歆條奏有備數審度嘉量諸目引書先算其命語)而欲用之以定聲則昧昧殊甚故其他推厯諸術無庸置辨而即其從長九寸徑一圍三之法(黄鐘九寸欲算其管中積黍之實因量其口分有徑三分圍九分之説此蔡邕韋昭所已言者後胡瑗阮逸謂徑有三分四釐六毫圍十分三釐八毫則仍三倍之所謂徑一圍三者也)律呂家所奉為金科者而一經
　　皇上指示則千古長夜于斯大旦向徒以圓田諸術(即三分益一開方分除之法)竊考其空圍似乎圍三之數不無少絀然毫絲杪忽難以驟决而
　　皇上以當前玉尺布指而定何其神也敬繹
　　諭㫖每徑一尺當得圍三尺一寸四分有竒則因而推之九寸之管其徑之三分四釐六毫(此正胡阮之説)舊三倍空圍得十分三釐八毫者今實得十分八釐有竒(較舊三倍又加四釐二毫詳見諸法第七)是徑一不止圍三而所云黄鐘九寸者未見其果九寸所云八十一分者未見其果八十一分(約止七百九十餘分)即一律之管尚未有準而以之算十二律是習舛也且管數亦何定之有毋論算之有誤即算而無誤而周章繆盭誠有如
　　皇言所云或竟不可用或辨之而仍無益于所用之處此真
　　神聖開天獨闢草昧建天地而質鬼神破拘牽而振聾瞶者千秋萬世實聞此言夫律管短長全在環接一管一吹長短何用乃以舊術所定管而以之環吹倘據史漢五聲之次則黄鐘為宮(九寸)太簇為商(八寸)姑洗為角(七寸一分)㽔賔為徵(六寸一分)南呂為羽(五寸三分)惟宮商二律可云極順至姑洗以後即以漸而庳(以毎律増數分則聲反庳)而推至于極則當大呂為宮時(下生四寸强上生八寸一分强)夾鐘為商(下生三寸六分强上生七寸二分强)仲呂為角(下生三寸二分强上生六寸四分强)夷則為徵(五寸四分)無射為羽(四寸八分)惟上生稍合然不無羽聲漸下之嗟(四寸八分與徵之五寸四分止減六分則聲庳矣)至下生則商角並減(皆三寸强)兩聲齊亢(數減則聲髙)而夷則之徵又數増而聲過下若林鐘為宮則應鐘為角太簇為徵(説見後圖)以八寸之管而厠之四寸之後何其悖也若以十二律隔八相生之數配五聲則黄鐘宮九寸林鐘商六寸太簇角八寸南呂徵五寸姑洗羽七寸角増于商羽多于徵開手便乖不必推至于極如以十二辰陰陽相間配五聲則子黄鐘宮(十一月)丑大呂商(十二月)寅太簇角(正月)卯夾鐘徵(二月)辰姑洗羽(三月)以上生耶則徵羽皆七寸(夾鐘徵七寸二分强姑洗羽七寸一分强)遞接不均以下生耶則大呂商四寸何以自立于宮(九寸)角(八寸)之間况夷則為宮其為聲數之强弱大相懸也若以十二律陰陽分位自為次第(陽律自黄鐘九寸至無射四寸止以次環推陰律自大呂八寸至應鐘四寸止以次環推)則陽律長短似乎恰合至陰律則下生之數徵羽皆多于宮商(宮大呂下生四寸强商夾鐘下生三寸强徵林鐘六寸羽南呂五寸强)况自此而後尤顛倒乎如以周禮陽律左旋陰律右轉之法準之(陽律如前陰律大呂應鐘南呂林鐘中呂夾鐘右轉環推)則時强時弱全未諧協如以十二律陰陽相生逆推之數準之(其法陰陽相間排列陽律從中呂逆推陰律從㽔賔逆推皆隔五生)則或高或庳何所取準此正
　　皇上所諭十二律長短不足為據者蓋前古吹筒制律原未嘗傳以尺寸即後儒推算始于遷固然亦第藉之示短長之節以為聲之高下約有此數又何曽沾沾焉而較毫末也此制律之所宜明也此又其一也乃若三分損益固屬之截管之數(即史記漢書倍四三九諸法其説見前)而至于隔八相生則從来誤解不特變宮變徵位置有差而即其相生之法全不以聲音而以器數于是推算不準則以上生者而改為下生(如馬融蔡邕以大呂生夷則夾鐘生無射為下生類)以下生者而改為上生(如杜氏通典以夷則生夾鐘無射生中呂為上生類)甚至相生之窮或倍或棄或虧或綴如京房之易名(京房以中呂上生黄鐘其數不齊另立名為六十律)劉焯之増數(劉焯何承天増林鐘以下十一律分數使中呂反生黄鐘)紛挐紏糺無所不極相生之謂何夫所謂相生者以其聲也隔八相生者謂隔八位而聲又生也夫隔八位而聲又生則已歴七聲之盡而聲呈焉即清聲矣五聲盡則第六聲為清聲七聲盡則第八聲為清聲清聲應正聲而聲相同有清濁而無高庳即有上下而㝠乎上下清濁相應上下相等其法在寧王祕錄略啓其端而惜乎其説之未竟也今
　　皇上以五均之瑟指八聲之應援器審聲即援聲定律所謂律隔八則聲相旋聲隔八則律相應者此在春秋以後漢晉以還列代帝王與名賢鉅儒言論考析所未及者而一旦揭而出之覺前代師工天牖其幾畧啓之而不能發而忽發之于今日軒黄有神其倚毗我
　　皇上之考建正非小也竊嘗誦
　　皇言而究推之從來聲之相生先定上下先後分而上下定焉上下者先後之謂也(其法黃鐘子大呂丑相間至南呂已止為上以其先也㽔賔午林鐘未相間至應鐘亥止為下以其後也若同在上則又先者為上同在下則又後者為下)清不先正而上不後下故上生下為正生清下生上為清生正此定例也乃黄鐘宮也隔八聲而下生林鐘為黄鐘之清則林鐘也而復還黄鐘聲焉林鐘隔八聲而上生太簇為商此清生正也太簇又隔八聲而下生南呂為太簇之清則南呂也而復還太簇聲焉南呂隔八聲而上生姑洗為徵此清生正也(姑洗于陽律在太簇之後太簇為商則姑洗當為角今曰徵者以太簇與黄鐘聲連相和故宮商可遞接也姑洗與太簇聲不相連而不和其聲降太簇一等則角亦降商一等而為徵矣此正天地自然之數也)乃姑洗又隔八聲而下生應鐘為姑洗之清則應鐘也而復還姑洗聲焉應鐘隔八聲而上生㽔賔為羽此清生正也(應鐘亥與㽔賔午同在下位而曰上生者以午先亥也)乃㽔賔又隔八聲而下生大呂則大呂位丑為上㽔賔位午為下未有㽔賔生大呂而可以稱下生者夫㽔賔無下生則生窮生窮則無清向所謂五聲之外祗有四清為九聲以無羽清也今㽔賔為羽一例相生而果無羽清此造化所致非有所矯揉而然誠有如
　　皇言所云制管定樂當以天地之定數為準者此真定數也乃下生既窮則不必如舊儒算數以意増減而位次有在雖欲不遷就而不能者從来呂覽淮南京房鄭元輩皆以㽔賔為上生與漢志所載陽上隂下者大不同(漢書與小黄令焦延壽皆以陽律生陰律為下生陰律生陽律為上生)彼亦偶有見乎此而第未知其為聲而徒以數也乃㽔賔所生則適當黄鐘之後太簇之前黄鐘固為宮而此時太簇則已為商則夫繼宮後而先于商者非變宮乎向誤以變宮之位厠之宮前而遍證曲調歴考器色終兀然其不安者今較之相生之法第循其軌度而竟以得其所在此亦造化之自然非有强也此亦定數也乃大呂又隔八聲而下生夷則為大呂之清則夷則也而復還大呂聲焉夷則隔八聲而上生夾鐘為角則清生正也夾鐘又隔八聲而下生無射為夾鐘之清則無射也而復還夾鐘聲焉無射隔八聲而上生中呂為變徵以其在徵後也然則從来之以變徵在徵前者非也此清生正也乃中呂又隔八聲而下生黄鐘則黄鐘上也豈有中呂而下生黄鐘也者且黄鐘非可生也黄鐘不可生而生又窮生又窮則無清向之所謂無變徵清者以是也此又定數也此相生也
　　若夫旋宮之法則自古迄今有大不可言者(禮運曰五聲六律十二管還相為宮然不示以法)大抵古樂之亡其最為禍者莫如生律旋宮二法夫猶是十二律其生律與旋宮一也自史漢以黄鐘生林鐘為宮生徵林鐘生太簇為徵生商太簇生南呂為商生羽南呂生姑洗為羽生角(即律書相生法)初亦但以為截管如是耳及核之五聲次第宮商角徵羽全然倒置夫五聲次第不可紊也一矢歌而五聲即隨之轉圜無容亂也又况旋宮之法尤必馴遞其次第以立調者乎乃自截管法出而相生與旋宮兩相違錯以律就聲則宜曰黄鐘太簇姑洗林鐘南呂以聲就律則宜曰宮徵商羽角乃相生以截管而亂而旋宮者亦循其亂以為法(詳見後舊旋調圖)如黄鐘一宮黄鐘宮第一聲林鐘徵第二聲太簇商第三聲南呂羽第四聲姑洗角第五聲應鐘變宮第六聲㽔賔變徵第七聲天下有徵先于商羽先于角而可以為歌聲者乎有宮與徵接徵與商接商與羽接羽與角接角與二變接而可以為曲調者乎乃即以調言之則黄鐘宮第一宮林鐘徵第二宮太簇商第三宮南呂羽第四宮姑洗角第五宮應鐘變宮第六宮㽔賔變徵第七宮天下有宮承以徵商承以羽角承以二變而可以成調者乎有林鐘禪太簇南呂禪姑洗應鐘禪㽔賔而黄鐘子月踵未月太簇寅月踵酉月應鐘亥月踵午月而可以為旋調者乎(禪為授踵為繼林鐘未月南呂酉月㽔賔午月)夫聲頂聲則旋聲調頂調則旋調所謂頂聲謂夫商之頂宮聲以進也所謂旋調謂夫大呂之頂黄鐘而起也今各自為調各自為聲以聲則不諧以調則不接然猶為圖為訣自誇有得及按之不驗則又謂黄鐘為宮尚可相順至餘律則相陵為患(杜氏通典律呂新書諸論皆然)于是又為變為半(變者謂不及原數如黄鐘九寸止八寸七分也半者原數之半如九寸得四寸五分也)以冀補救夫正聲已舛而反雜之以變半則聲愈凌犯倍見其繆乃復計空積忽㣲以支飾之(皆算中積之法)是何古樂之不幸一至是也嘗考後漢陽嘉中以舊失旋宮之法乃作十二月樂器隨月律取用如黄鐘律十一月用則每遇十一月即出黄鐘律樂器用之不問所歌之聲為何聲所協之調為何調而概應之以是器其聲多不合至六代陳仲孺從江左奔魏謂還宮不足必須錯雜衆聲配合成曲既已可笑且謂夷則為宮則十二律中惟取仲呂為徵餘俱無韻若仲呂為宮則十二律中全無所取(十二律原有不盡用處盡用則無聲詳見後旋宮圖)此由據舊宮譜誤用之七調之外宜其無聲(十二律止用七調)然亦不曉還宮之法以低作高而硬為抵配故至此乃復不生變計反按京房六十律之準算至十七萬七千一百四十七分之數其妄誕乃爾先臣嘗曰造調如作室立度以較峻(謂樹其度如聲之有層次)不踰九成眠其度而較廣隘(謂横其度如聲之有横分無上下)則何難有千萬間也轉調如登臺通趿以為轉雖九成可坐致閉緣度而自為户則一層祗一層也(謂如聲之不通轉而各自為宮者)今之立調者何以異是不知通轉而徒列諸聲以自為調就其所曉但一宮耳而多為推類即可致千宮萬宮如隋開皇間樂工齊樹提檢校樂府欲改換聲律而不能通夫聲律可改換乎乃沛國鄭譯用旋宮之法隨月用調(即漢順帝時按月制律之法厯唐宋元明皆用之不過取十二律相旋名色而已)而國子祭酒辛彦之與博士何妥等屢議不定至九年平陳獲宋齊舊器遂于太常置清商署求得陳大樂令蔡子元等作隋代雅樂當其時惟奏黄鐘一宮郊廟一調迎五氣五曲而餘皆不通于是何妥等以鄭譯所定旋宮為不便不如專守黄鐘一宮盡棄餘律使金石易諧而簨簴有據蓋隨月用調原非旋轉誠不如專守一宮之為合也以多宮猶一宮也其後欲稍增數宮以文其陋請先增㽔賔一宮為饗祀之用及增之而與舊一宮無所辨然則增萬宮亦猶是矣乃其時萬寳常自誇知音既羞其各宮雷同而又實不曉旋宮之法仍倣陳仲孺故智多列宮調(仲孺見前)為八十四調一百四十四律變化終于一千八聲欲極盡遷變而仍不能通(十五聲外無聲七調外無調説見後)毎旋一調則改絃移柱以應之終以不適用為太常所擯其可笑如此及唐後張文收等恥言累代奏樂惟黄鐘一宮仍多立宮名而分製諸器如黄鐘一宮自為一懸即有所謂黄鐘鐘黄鐘磬者(魏晉皆然如四廂金石等皆即此類)太簇一宮又自為一懸即有所謂太簇鐘太簇磬者歌工毎歌則必貶聲改調以就之即五代王朴亦依其式造十二絃器毎絃架一柱應十二律管數黄鐘第一絃于九尺際設柱太簇第三絃于八尺際設柱(即京房七均琴類)夫不求通轉而第分律以柱絃此與分律以製鐘石何異且曰衆管互吹用聲不便故舎竹用絲是全然不知律法為何等而思以旋律是冬雷夏雪也其後宋咸平間太常言隨月用調樂工肄習不便仍止奏黄鐘宮一調而既則和峴房庶胡瑗范鎮輩仍多製鐘石(其製律製器又彼此不同)致有太簇之鐘移作黄鐘鐘而不覺者及計無所出則又謂周禮圜鐘為宮黄鐘為角太簇為徵姑洗為羽亦旋宮之法夫周禮所載不過記祭祀用樂以為天神當何宮地祇當何調(圜鐘為宮祭天神函鐘為宮祭地祇黄鐘為宮祭人鬼圜鐘夾鐘函鐘林鐘也)未嘗言旋宮也若旋宮則圜鐘夾鐘也夾鐘後黄鐘三律安能逆接而相為宮角且既曰旋宮則五聲相旋定難去一今三禮所用俱無商聲則明係分宮各用非轉旋也(祗有宮角徵羽四宮無商宮)乃以舛就舛致唐張文收宋劉几楊傑等皆效周禮用之(如圜鐘三奏角徵羽各一奏皆分用各奏不相承接)而當時竟目之為旋宮之法何其繆乎
　　然則旋宮如之何曰旋宮者旋五聲于十二律之中而通之為七調者也夫既曰五聲又曰七調又曰十二律其叅錯不齊何能相旋而旋之而無不齊者向已知七調之即五聲矣(説見前)今而知十二律之即七調夫十二律之即七調何也曰十二律自黄鐘至㽔賔止凡六律而七調已完其餘林鐘後五律則五清聲也(五清不立調)夫旋宮無窮舊有旋至三百六十律一千八聲而猶未竟者今七調而即已完何耶曰所謂已完者非意為完也非可强而使之止也蓋旋宮之調自黄鐘宮始黄鐘十二聲自黄鐘以至應鐘七正五清全然不虧此所以為黄鐘也至大呂為宮自大呂至應鐘十一律纔當角清而即抵黄鐘之羽(角後缺徵清與正羽不合)以轉高故也(謂徵清髙)第少升二律猶可以黄鐘之低徵相接(所謂以低作高)使之至徵清而止(即黄鐘之徵為徵清)然而黄鐘之變徵與羽則旋不及焉(已抵大呂本宮則旋宮自不及)此變徵與羽之所以無清也若太簇為宮自太簇至應鐘止又少一律為十律纔當商清而即抵黄鐘之變徵(商清後缺角徵二清與變徵不合)以又轉高也(謂角徵清俱髙)第少升二律猶可以黄鐘之低角相接(至黄鐘必變然至黄鐘必可轉此黄鐘不為他役而其用不窮)使之至徵清而止(黄鐘角清大呂徵清)然而大呂之變徵與羽則旋不及焉(已抵太簇本宫)此變徵與羽之所以無清也若夾鐘為宮自夾鐘至應鐘止又少一律祗九律纔當變宮清而即抵黄鐘之徵(變宮清後缺商角徵三清與徵不合)以又轉高也(謂商角徵清更高)第少升二律猶可以黄鐘之低商相接使之至徵清而止(黄鐘商清大呂角清太簇徵清)然而太簇之變徵與羽則旋不及焉(已抵夾鐘本宮)此變徵與羽之所以無清也若姑洗為宮自姑洗至應鐘止又少一律祗八律纔當宮清而即抵黄鐘之變宮(宮清後缺變宮商角徵四清與變宮不合)以又轉高也(後更四清高)但少升二律猶可以黄鐘之低變宮相接使之至徵清而止(黄鐘變宮清大呂商清太簇角清夾鐘徵清)然而夾鐘之變徵與羽則旋不及焉(已抵姑洗本宮)此變徵與羽之所以無清也然此五律雖于黄鐘之際(低高相就)遞少一律然所少者清聲耳于十二律全數猶無虧也且即無變徵清羽清而本律之清猶在也(如夾鐘角有角清姑洗徵有徵清是本律猶有清也)至中呂變徵則自中呂至應鐘纔七律(自黄鐘至中呂逢五而變自中呂至應鐘逢七而變)纔當正羽而即抵黄鐘之商然且隔黄鐘一宮不能升律以與後此之五清相接(黄鐘升律至此亦窮又與大呂後五清全不相接變徵無清皆旋聲之自然處)是中呂變徵當本身而即已窮高而無清然後知向之所謂無變徵清者不止無變徵也即五清而皆窮也則信乎變徵之必無清也夫如此而猶謂七調之外之另有調焉(如十四調十六調以至八十四調三百六十調類)何可也至㽔賓羽宮則自㽔賓至應鐘纔六律纔當變徵而即抵黄鐘之變宮然且隔黄鐘一宮不能升律以與後此之五清相接是㽔賓正羽當本身而即已窮高而無清然後知向之所謂無羽清者不止無羽也即五清而皆窮也則信乎羽之必無清也夫如此而猶謂七調之外之更有調焉何得也此皆天地之定數也若夫清聲之無調非清聲之無調也蓋自黄鐘至㽔賓而七聲已盡七聲盡則雖欲使林鐘為宮而林鐘之位猶黄鐘也(所云隔八相生者)林鐘之聲猶黄鐘也(所謂復還其始者)林鐘之宮始而羽終猶黄鐘也林鐘之踵徵羽而禪變宮猶黄鐘也夫黄鐘可再乎則亦曰黄鐘清而已且于是而遞推之曰變宮清商清角清徵清而已所謂制樂之法以聲以調聲則五聲調則七調雖聲有九聲而五聲而止雖調有十二調而七調而止此皆自然元音所謂天地之定數者自
　　皇言一開而因端推類以至于此此
　　軒黄御極而古樂之所由興也
　　十二律圖
　　(羽　變徵徵　角　商　變宮宮七　六　五　四　三　二　一)
　　㽔賓中呂姑洗夾鐘太簇大呂黄鐘
　　(徵清角清商清變清宮清十二十一十　九　八)
　　應鐘無射南呂夷則林鐘
　　上生下生圖
　　(子)黄鐘(下生　　　　午林鐘)㽔賔(生大呂無下生)
　　(丑)大呂(下生　　　　未夷則)林鐘(上生太簇)
　　(寅)太簇(下生　　　　申南呂)夷則(上生夾鐘)
　　(卯)夾鐘(下生　　　　酉無射)南呂(上生姑洗)
　　(辰)姑洗(下生　　　　戌應鐘)無射(上生中呂)
　　(已)中呂(無下　　　　亥生)應鐘(上生㽔賔)
　　(上下生分十二辰自子至已為上層以在前也自午至亥為下層以在後也故同在一層而前生後為下生後生前為上生自漢志晉志俱以陽律生隂律為下生隂律生陽律為上生推測不合惟淮南京房輩頗為救正然彼以數不以聲不知聲律本如是也今從諸家叅核而正以聲律為圖如右)
　　五聲四清九聲七調二變十二律全圖
　　(南　呂商清第七聲仩)
　　(夷則變宮無　射角清不用清亿第八聲伬)
　　(林　鐘宮清　　　　應　鐘徵清第六聲伵　　　　　第九聲仜)
　　(㽔　賔羽　　　　　　　　　黄　鐘宮變徵清第五聲六　　　　　　　　　第一聲四不用
　　中呂變徵　　　　大呂變宮不用凡　　　　　不用乙)
　　(姑　洗徵　太　簇商第四聲工　第二聲上)
　　(夾　鐘角第三聲尺)





















　　十二律七調圖(呂覽以黄鐘大呂太簇夾鐘姑洗中呂㽔賔七律為上以林鐘夷則南呂無射應鐘五律為下與此恰合今從之)
　　(第一　　　　　　　　第二調　　　　　　　　　調)
　　黄鐘(宮)　林鐘(宮清)　　　大呂(宮)　夷則(宮清)
　　大呂(變宮不用)夷則(變宮清不用)　太簇(變宮不用)南呂(變宮清不用)太簇(商)　南呂(商清)　　夾鐘(商)　無射(商清)
　　夾鐘(角)　無射(角清)　　　姑洗(角)　應鐘(角清)
　　姑洗(徴)　應鐘(徵清)　　　中呂(徵)　黄鐘(徵清)
　　中呂(變徴不用)黄鐘(本調宫聲不用)　㽔賔(變徵不用)大呂(本調宮聲不用)
　　㽔賔(羽　無清)　　　　　林鐘(羽　無清)
　　(每調遇本宫則止遇黄鐘則變)
　　(第三　　　　　　　　第四調　　　　　　　　　調)
　　太簇(宫)　南呂(宫清)　　夾鐘(宮)　無射(宮清)
　　夾鐘(變宫不用)無射(變宫清不用)　姑洗(變宫不用)應鐘(變宮清不用)姑洗(商)　應鐘(商清)　　中呂(商)　黄鐘(商清)
　　中呂(角)　黄鐘(角清)　　㽔賔(角)　大呂(角清)
　　㽔賔(徵)　大呂(徵清)　　　林鐘(徵)　太簇(徵清)
　　林鐘(變徵不用)太簇(本調宫聲不用)　夷則(變徵不用)夾鐘(本調宫聲不用)
　　夷則(羽　無清)　　　　　南吕(羽　無清)
　　(第五　　　　　　　第六調　　　　　　　　調)
　　姑洗(宮)　應鐘(宮清)　　　中呂(宫)　黄鐘(宫清)
　　中呂(變宫不用)黄鐘(變宫清不用)　㽔賔(變官不用)大呂(變宫清不用)㽔賔(商)　大呂(商清)　　　林鐘(商)　太簇(商清)
　　林鐘(角)　太簇(角清)　　　夷則(角)　夾鐘(角清)
　　夷則(徵)　夾鐘(徵清)　　　南呂(徵)　姑洗(徵清)南呂(變徵不用)姑洗(本調宫聲不用)　無射(變徵不用)中呂(本調宫聲不用)
　　無射(羽　無清)　　　　　應鐘(羽　無清)
　　(第七調)
　　㽔賔(宫)　大呂(宮清)
　　林鐘(變宫不用)太簇(變宫清不用)
　　夷則(商)　夾鐘(商清)
　　南呂(角)　姑洗(角清)
　　無射(徵)　中呂(徵清)
　　應鐘(變徵不用)㽔賔(本調宮聲不用)
　　黄鐘(羽　無清)
　　(毎調遇黄鐘則變七調遇黄鐘則止)
　　(變者謂高不可上則以低作高低不可下則以高作低此旋宫自然通變之法也止者已也)


　　皇言定聲錄卷四
　　欽定四庫全書
　　皇言定聲錄卷五
　　翰林院檢討毛竒齡撰
　　諸聲第五
　　(十五聲)人之聲有十五聲以五聲二倍之凡三周而止髙乎此則不能上低乎此則不能下矣故九聲為一調每旋一調則加上一聲(如宫調旋變宫祇髙一字為一調)凡六加上而七調畢矣九聲加七聲正十五聲
　　(器色十五聲)有謂漢製五均瑟皆以五聲為轉圜分作五均五五二十五為二十五絃其于五聲轉圜之義則得矣然二十五聲則髙不能上恐不如十二絃一周而以八聲為轉圜(所謂隔八相生者)則于七調五聲俱無礙也漢有七均琴京房所作有六十聲則皆複聲耳簫笛色有子母調即西涼調唐時為婆羅門曲(婆羅門即霓裳羽衣也)其聲自工字至尺字不用凡上(俗名髙宫又名低宫以髙低皆可接也以工字起調閟凡上二變字不用)凡至低至髙俱有之與每調
　　九聲稍為不同然至十三聲以上將及頂聲雖人聲之最峻者亦歌不能及俗所謂嗄調又名煞調是也此則聲限之自然者然則五均之五周恐亦多複聲非旋聲也
　　(十六聲)鐘磬二八舊不識九聲七調並懸一簴為二八十六以為十二律外復加四清為十六聲夫九聲之内已合四清而又加四清是八清也或曰人聲亦有十六聲以至低與至髙處有兩半聲合為一聲(如歌禹字起聲為伊禹訖聲為禹于類)然此在人聲容有之若器色則焉有是矣故止有十五聲無十六聲
　　(倍聲半聲)樂有倍聲有半聲本之周禮鳬氏為鐘一以律計自倍半之説倍聲即清聲言與正聲為加倍也如五聲加四聲為九聲則四聲為倍聲五聲加二周聲為十五聲則二周聲為倍聲(此言倍聲即四清聲十五聲)其曰半聲即變聲也變聲在宫商之間祗得宫之半聲為變宫在徵羽之間祗得徵之半聲為變徵變與半聲之轉也(此言變聲即二變聲見竟山樂録觀此則半聲不可用明矣)舊以十二律正聲為倍子聲為半正者全數如黄鐘全九寸也子者半數如黄鐘九寸得四寸半也倍聲為母半聲為子倍者倍于子半者半于母(如九寸倍于四寸半為倍聲四寸半半于九寸為半聲然以算法例之則黄鐘無半聲盖黄鐘一十七萬七千一百四十七數若半折之各得八萬八千六百廿三數而餘數難分故無半聲唯太簇姑洗㽔賔大吕夷則夾鐘無射中吕八律有半聲而林鐘南吕應鐘雖有不用此以黄鐘為法非黄鐘有半聲也)其意謂旋宫之法髙下不均則將取半聲以均之夫聲非數也數之多寡可以數均聲之髙低不可以聲均也夫既曰髙下不均則必取聲之極髙而髙可轉下取聲之極下而下可轉髙者而旋用之所謂律不齊而聲齊故可均也若兩聲之間雜以半聲則為嫌聲嫌聲則出調矣且律之相旋必非倍數與半數可奸用也(倍數如仲吕六寸半不能生黄鐘則倍其數以生之半數則黄鐘减其半矣一則仲吕増一則黄鐘減也然仲吕増數則加于黄鐘世無此律若黄鐘減半則四寸五分與應鐘四寸六分無射四寸八分皆相奸矣總是截管之法原自無理此則更難通焉)竟山樂録曰夫正聲過濁但有清聲相和如琴一絃太濁則或以六絃代之如瑟内一絃太清則或間以外一絃此為通法以琴之一絃與六絃同聲瑟外十二絃與内十二絃同聲故也若雜以半聲是于琴一六二七絃上下又増兩半聲瑟内外十二絃中間又各増二十四半聲是亂也非均聲也
　　五代王朴云黄鐘吹九寸之管為黄鐘之聲半之清聲也(清聲者聲與濁同而較清若半則不止清矣不然應鐘無射皆四寸有奇皆清聲乎)倍之緩聲也(若倍數則不止緩若以正為倍則十二律皆緩聲乎)三分其一而損益之相生之聲也(相生别是一聲不可解)其不識聲如此
　　(六變聲)舊説變律有二一是二變謂變宫變徵也一是六變謂中吕上生黄鐘不及正律九寸之數(祇八寸七分零)林鐘上生太簇不及正律八寸之數(祇七寸八分零)南吕上生姑洗不及正律七寸一分之數(祗七寸零)大吕下生夷則不及正律五寸五分零之數(祇五寸三分零)太簇下生南吕不及正律五寸三分之數(祗五寸二分零)姑洗下生應鐘不及正律四寸六分零之數(祗四寸五分零)是謂變律故半聲亦有二一是正聲之半謂十二子聲一是變律即六變半也殊不知十二律外不能再推即欲再推亦非變律變半可以補救盖變律㐶正變半又犯半正半兼犯謂之奸聲奸聲亂律樂所最忌也故竟山樂録曰五聲之外環生而轉則本宫與清宫同聲本商與清商同聲並無髙低上下之别所爭者洪纎與清濁耳若變律變半則明明與正聲相差分數分數既差即為奸聲豈可為用紙上空言愈精愈密愈悖愈繆古樂之亡端由于此不可不辨也
　　(雜變聲)馬融鄭元皆以宫商角為從聲徵羽為變聲解之者謂律從律吕從吕為從如黄鐘宫太簇商姑洗角皆以陽律從陽律者律從吕吕從律為變如林鐘徵南吕羽則以隂吕從陽律矣此由不識二變而强為立説以實二變之名者信然則林鐘南吕正為吕從吕而曰羽亦變聲何也
　　圖書編云變宫變徵謂歌宫徵者但轉聲而不變字使上下可接便是變聲謂換聲相接也若然則商角羽何以無變聲豈商角羽便不換聲耶
　　淮南子謂宫生徵徵生商商生羽羽生角角生應鐘比于正音故為和應鐘生㽔賔不比于正故為繆此以變宫為和變徵為繆也(舊誤以變宫在羽後宫前位在正聲之末故曰比于正音變徵在角後徵前竄入五正聲之内故曰不比于正音比為和不比為繆)蔡元定誤祖其説謂宫與商商與角徵與羽相去各一律音近故和至角與徵羽與宫相去各二律音逺故變是以五聲為和二變為繆矣後又曰變宫變徵宫不成宫徵不成徵古人謂之和繆所以濟其聲之不及也則又和繆合并謂變宫變徵皆所以和其繆者夫祗一不識二變而言下鶻突無定如此(五聲有二變便不和故二變不用今反曰二變和繆二變所以濟五聲之不及何乖反也)


　　皇言定聲録卷五
　　欽定四庫全書
　　皇言定聲録卷六
　　翰林院檢討毛竒齡撰
　　諸調第六
　　(六十律)後漢志京房推六十律以十二律循環相生至仲吕之後當再生黄鐘但以三分損益之法例之祗得八寸七分有竒不成黄鐘正聲因妄為立名曰仲吕生執始執始生去滅推而盡之凡四周共四十八名至南授生分烏分烏至南事而後已合之本律凡五周共六十律其止于六十律者以五聲乗十二律去二變不用共得六十數如焦氏卦氣六十四數去四數不用共得六十正相彷也(京房術原出于焦氏延夀)但揣其推廣之意徒以南吕之生黄鐘與黄鐘九寸之數稍有不同故究竟推之而别為立名殊不知立名何難其循環相生而推之無已將安用之以為聲有六十則清遍訪東西南北之人取其聲之最上而最殺與極
　　下而極胡者使之嘷咷呌哨分呵刌呷以按之有六十聲否以為調有六十則每調十二聲至六十調當得七百廿聲天下有七百廿聲之人與七百廿聲之鐘磬與七百廿聲之瑟琴簫箎壎管籥笛否然且其所推之數毫絲杪忽或棄或増其畸贏贅虧多少不合何苦為此
　　若其推六十律法以十二律配十二辰皆以子始以已止子生未未生寅寅生酉酉生辰辰生亥亥生午午生丑丑生申申生夘夘生戌戌生巳(即隔八相生之法)如是四周獨第五周内自子未寅酉辰亥六辰相生如舊後至亥又生未未又生寅寅又生酉酉又生辰辰又生亥亥乃生午是林鐘太簇南吕姑洗應鐘五律每律凡六周黄鐘㽔賔二律每律凡五周至大吕夷則夾鐘無射中吕五律則每律凡四周而止其多寡不齊周行闕失私智穿合彷彿傅㑹俱無是處其後何承天劉焯矯房之病増林鐘以下十一律之分使中吕反生黄鐘仍得十七萬七千一百四十七數則循環相生庶幾可通然于三分損益原例皆棄置不顧而短長任意多寡無準總由不識天地定數徒名為補救而仍逞臆説彼伸此詘左揉右抝求樂之不亡不得矣
　　乃當時又作六十律準其準之形如瑟然長丈而十三絃隠間九尺以應黄鐘之律九寸中央一絃下畫分寸以為六十律清濁之節乃創説云竹聲不可以立度必以絲準之謂之準原其意盖以竹聲為天地自然之音每調九聲不能多一聲而絲則隨意分劃可多可少以廿四絃分劃之則六十有餘不問其聲之重複音之叠犯清聲正聲無所分别奸聲犯聲無所顧忌故可準也乃其準雖設備而不用徃徃聽之者謂分數不明緩急難辨則即在當身有不能施諸實用者况繼此乎
　　其後肅宗元和初待詔候鐘律殷彤上言官無曉六十律以準調音者故待詔嚴崇具以準法教子男宣宣通習願召宣補學官主調樂器詔從之太史丞試十二律其二中其四不中且曰不知何律宣遂罷自此律家莫能用準至靈帝初猶欲行其説而卒不可行
　　至六代陳仲孺從江左歸魏自言能作六十律準乃自中吕以後執始去滅仍不能製律尚書蕭寶夤奏其不合罷之
　　宋蔡元定律吕新書作六十律圖兼註變半倍半于其間明尚書韓邦奇鋪張其法欲遞用之圜丘方澤太廟社稷諸祀與咸池雲門諸樂一奏再奏一變再變左旋右旋東轉西轉遍註黄鐘鐘黄鐘磬黄鐘工尺以為極備而當時世宗迂濶好復古禮樂然日陳其説無一可通乃自行所著名為律吕新書直解世鮮顧者
　　(三百律三百六十律)或云京房六十律之法本于小黄令焦延夀而漢元識音律嘗遣韋元成就房考論然樂卒不興至宋元嘉中太史錢樂之又從京房六十律推廣至三百律皆襲房餘説而究極之且又旁勦淮南子三百六十律之文(淮南子云一律而生五音十二律而為六十音因而六之有三百六十音以當一嵗之日歴度之數)并梁博士沈重鐘律議中語(鐘律議曰易以三百六十䇿當朞之日此律歴之數也)遂引而伸之至三百六十律逮趙宋徽宗時方士魏漢律又祖其説以十二律統一嵗以一律統一月以六宫六商六角六徵六羽五六重數統三十日各七十二合之得三百六十律然亦未製律旋罷
　　(一百四十四律二百一十六律)六代論律有以十二宫各周十二律凡一百四十四律應坤之䇿與均二九十八聲凡二百一十六律應乾之䇿此合坤乾二䇿為三百六十律者若萬寶常創八十四調一百四十四律變化終于一千八聲則專以七律周十二宫以十二宮周十二律而不及其他此第舉坤䇿而去乾䇿遵梁沈重説而又小變者
　　(八十四調)隋唐間多以七律周十二宫為八十四調鄭譯萬寶常張文收輩皆主其説至周世宗時樞密使王朴謂十二律旋迭為均均有七調合八十四調宋真宗朝樂人猶仍其説而不能用凡􁋿笙和笙每變一調必換他器以接之時樂工單仲辛自言能唱八十四調而全無上下并鮮清濁隨口散唱以為能事後校書郎房庶又以五正二變配五行衍之成八十四調總是以干枝節候易象歴象隨意配合其于聲音之事則全無曉者
　　(四十八調四十九調)乃又有為四十八調四十九調者舊以七聲乗十二律得八十四調自子黄鐘至亥應鐘十二宫各具七聲而宫調備焉後人以宫商角羽之四聲乗十二律而去徵調與二變調得四十八調自隋唐以後多用之然又有不去徵聲以七聲乗七調得四十九調者太簇與大吕同字譜(宫聲同四字商聲同乙字角聲同上勾徵聲同工字羽聲同凡字)姑洗與夾鐘同字譜(宫聲同乙字商聲同上勾徵聲同凡字惟角羽二聲有尺工五六之異)南吕與夷則同字譜(宫聲同工字商聲同凡字徵聲同一字羽聲同上勾惟角聲有五六之異)則十二律已複三律矣又黄鐘均内以㽔賔為變徵應鐘為變宫二律不用則又去二律合所複三律與所去二律共得三十五律皆以中管名之(王建霓裳詞有中管五絃初半曲句)中管云者謂其聲在前後二律之間而與前律同出一孔以之製調則音韻重複故不用也然則十二宫除此外七宫而已以七宫乗七聲為四十九調但其所云七調之複祗記五調而其所複者又以大吕與太簇相比姑洗與夾鐘相比南吕與夷則相比竝無他也然則十二律祗六律可也何必多其名且何以林鐘與㽔賔應鐘與無射其相比與諸律等無中管也其紕陋難揜槩可見耳
　　(二十四調)唐宋後樂府自詩餘分黄鐘宫黄鐘商類以至金元曲子所云九宫十三調者皆本于二十四調二十四調者以四十八調之減而為二十八宫調去太簇姑洗㽔賔南吕應鐘五律為中管又將二十八宫調減而為二十四宫調去大吕一律為髙字也(中管義見前髙字即清聲也按譜　黄鐘　宫曰正宫羽曰正宫調商曰大石調角曰大石角調　大吕　同黄鐘加髙字　太簇　同大吕加中管字　夾鐘　宫曰中吕宫羽曰中吕調商曰雙調角曰雙角調　姑洗　同夾鐘加中管字　仲吕　宫曰道宫羽曰道調商曰小石調角曰小石角調　㽔賔　同仲吕加中管字林鐘　宫曰南吕宫羽曰南吕調商曰歇指調角曰歇指角調　夷則　宫曰仙吕宫羽曰仙吕調商)
　　(曰商調角曰商角調　南吕　同夷則加中管字無射　宫曰黄鐘宫羽曰黄鐘調商曰越調角曰越角調　應鐘　同無射加中管字)夫其併十二律為六律減五聲為四聲亦無不可然何以黄鐘一律得并大吕太簇二律而林鐘獨無所併且何以夾鐘仲吕以隂併陽夷則無射又以陽併隂也若四調之名本隷夾鐘而反稱中吕本隷林鐘而反稱南吕本隷夷則而反稱黄鐘非貿亂何矣

　　皇言定聲録卷六
<經部,樂類,皇言定聲錄>
　　欽定四庫全書
　　皇言定聲録卷七
　　翰林院檢討毛奇齡撰
　　諸法第七
　　(黄鐘之實)樂之亡亡于備數(劉歆疏一曰備數)而備數之害莫甚于史漢之論黄鐘之實彼以備數狡獪為欺人之伎而儒者驚怪以為神術故凡論樂者開卷璅璅無非皆八八三九諸法使觀者咋舌以為莫及遂聽其紏紛而不之顧而樂于以亡夫操觚握算本無難事而空圍面冪叅錯莫定
　　聖諭所謂或不必辨或辨之而無益于用此真神聖獨闢之言可永遵之為萬世法者彼夫徑一圍三定管之術樂書開卷所聚訟而莫可釋者一經
　　皇上指破則備數諸術已無可辨(律管空圍舊有徑三分圍九分之説後儒疑管太隘因實算之謂徑三分四釐六毫圍十分三釐八毫然仍是三倍今以一尺之徑有圍餘三尺一寸四分强則即此推之徑三分四釐六毫當實得圍十分八釐有奇與舊時圓田開方之術俱不合)今
　　第從黄鐘之實而略析其概彼以十二律配十二辰謂子寅辰午申戌六陽辰為黄鐘寸分釐毫絲之數丑夘己未酉亥六隂辰為黄鐘寸分釐毫絲之法此其説自漢魏至今未有易也且謂六陽辰以九乗數六隂辰以三乗數雖工律率者未有異也乃以今推之而不盡然者夫十二辰概以子丑為數法而自寅至亥順而推之為黄鐘寸分釐毫絲所得之數自亥至寅逆而推之為黄鐘寸分釐毫絲所實之數以為數則隂辰與陽辰皆數也以為法則隂辰與陽辰皆法也以為三則隂陽俱三以為九則隂陽俱九大抵比而乗之則用三隔一而乗之則用九順則分之逆則積之以寅為管數以亥為管之所實之數而一順一逆變化生焉用此為法覺從來偏窒畸而難明反不如此之廣通而易了者此真天地之定數而非有强也然且以此定聲則仍無所濟故曰備數者亡樂之具也今請舉黄鐘之實而略指其與舊互異者如左
　　子一(黄鐘之律　今曰黄鐘起數)
　　丑三(為絲法　今曰以絲數起管數)
　　寅九(為寸數　今曰以管數起絲數)
　　夘二十七(為毫法　今曰以絲數起管數)
　　辰八十一(為分數　今曰以管數起絲數)
　　已二百四十三(為釐法　今曰以絲數起管數)
　　午七百二十九(為釐數　今曰以管數起絲數)
　　未二千一百八十七(為分法　今曰以絲數起管數)
　　申六千五百六十一(為毫數　今曰以管數起絲數)
　　酉一萬九千六百八十三(為寸法　今曰以絲數起管數)
　　戌五萬九千四十九(為絲數　今曰以管數起絲數)
　　亥一十七萬七千一百四十七(黄鐘之實　今曰黄鐘全數)子一(黄鐘之律　此黄鐘之起數也推黄鐘之數始于一管推一管之數始于一絲則管一絲亦一管者數之成絲者數之始管以順而分絲以逆而積也)
　　丑三(為絲數　此以絲數起寸數也黄鐘一管數起于絲故管則祗一而絲實其中以空圍面羃計之每一絲有三絲則必合三絲以成一絲以起一管之數盖三其一則為三三其三則為九絲從三始管從九終三與九皆相乗之法故繼以寅九曰以絲數起管數)
　　寅九(為寸數　此以寸數起毫數也管以九為數絲亦以九為數盖九絲為毫九寸為管順則為寸逆則為絲管以九寸終寸以九絲始也此寅九為管之數又以九三二十七為九絲起一毫之數曰以管數起絲數)
　　夘二十七(為毫法　此一毫之數也比以三為法比寅九則三九二十七為九寸所起之數隔以九為法隔丑三則九三二十七為九絲所成之數盖九絲成一毫也乃因而乗夘則亦以三為法三其二十七為八十一隔而乗寅則亦以九為法九其九亦為八十一故繼之辰八十一曰以絲數起管數)
　　辰八十一(為分數　此以分數起釐數也順則為分逆則為毫盖九分為寸分其九寸則有九九八十一分為九寸之分之數又以九其二十七為二百四十三起九毫成一釐之數曰以管數起絲數)
　　已二百四十三(為釐法　此一釐之數也比辰八十一則三其八十一為二百四十三得辰分所起之數隔夘二十七則九其二十七亦為二百四十三得夘毫所成之數盖九毫成一釐也乃因而乗已則三其二百四十三為七百二十九乗辰則九其八十一亦為七百二十九故繼之午七百二十九曰以絲數起管數)
　　午七百二十九(為釐數　此以釐數起分數也順為九寸中全釐之數逆為全釐中一釐之數盖九釐為分分其八十一分則九其八十一為七百二十九釐得九寸中全釐之數又以九其二百四十三為二千一百八十七起九釐成一分之數曰以管數起絲數)
　　未二千一百八十七(為分法　此一分之數也比午七百二十九則三其七百二十九為二千一百八十七得午釐所起之數隔已二百四十三則九其二百四十三亦為二千一百八十七得已釐所成之數盖九釐成一分也乃因而乗未則三其二千一百八十七為六千五百六十一乗午則九其七百二十九亦為六千五百六十一故繼之申六千五百六十一曰以絲數起管數)
　　申六千五百六十一(為毫數　此以毫數起寸數也順則為毫逆則為分盖九毫為釐分其七百二十九釐則九其七百二十九當有六千五百六十一毫為九寸中全毫之數又以九其二千一百八十七得一萬九千六百八十三為九分成一寸之數曰以管數起絲數)
　　酉一萬九千六百八十三(為寸法　此一寸之數也比申則三其六千五百六十一為一萬九千六百八十三得申毫所起之數隔未則九其二千一百八十七亦為一萬九千六百八十三得未分所成之數盖九分成一寸也乃因而乗酉則三其一萬九千六百八十三為五萬九千四十九隔申則九其六千五百六十一亦為五萬九千四十九故繼之戍五萬九千四十九曰以絲數起管數)
　　戍五萬九千四十九(為絲數　此以管數起絲管全數也順以絲終逆以寸始盖九絲為毫分其六千五百六十一毫則九其六千五百六十一當有五萬九千四十九為九寸中全絲之數又以九其一萬九千六百八十三得十七萬七千一百四十七曰以管數起絲管全數)
　　亥一十七萬七千一百四十七(黄鐘之實　此全管全絲之數也比戍則三其五萬九千四十九絲當有一十七萬七千一百四十七絲為九寸中空圍面羃毎分加三之全數比酉則九其一厲九千六百八十三絲之一寸得一十七萬七千一百四十七絲之九寸而為一管之全數此黄鐘之數始于子而訖于亥隂陽順逆從此其全也)
　　子一(黄鐘之律今曰數始)
　　丑三(為絲法今曰絲分)
　　寅九(為寸數今曰寸積)
　　卯二十七(為毫法今曰毫分)
　　辰八十一(為分數今曰分積)
　　已二百四十三(為釐法今曰釐分)
　　午九百二十九(為釐數今曰釐積)
　　未二千一百八十七(為分法今曰分分)
　　申六十五百六十一(為毫數今曰毫積)
　　酉一萬九千六百八十三(為寸法今曰寸分)
　　戌五萬九千四十九(為絲數今曰絲積)
　　亥一十七萬七千一百四十七(黄鐘之實今曰數終)
　　(此隂陽對待分積相峙之數也律成于積而起于分故陽以積而順行隂以分而逆轉順以積漸多隂以分就寡若其三九之數則隂陽均之連則用三隔則用九陽之禪隂隂之禪陽皆用三陽之禪陽隂之禪隂皆用九此數之一定者也然而無與于聲也所謂雖辨明而亦無用者)
　　(聖人之言也)
　　子一(黄鐘之數始于此)
　　亥一十七萬七千一百四十七(黄鐘之數終于此)
　　丑三(此絲分也三為一絲三分其亥之一十七萬七千一百四十七為戌五萬九千四十九之絲數)
　　戍五萬九千四十九(此絲積也三為一絲則積五萬九千四十九個三而合乎亥一十七萬七千百四十七之全數)
　　寅九(此寸分也一管九寸則九分其亥之一十七萬七千一百四十七為酉一萬九千六百八十三之寸數)
　　酉一萬九千六百八十三(此寸積也一管九寸則積一萬九千六百八十三個九而合乎亥一十七萬七千一百四十七之全數)
　　卯二十七(此毫分也三九二十七絲為一毫則二十七分其亥之一十七萬七千一百四十七為申六千五百六十一之毫數)
　　申六千五百六十一(此毫積也二十七為一毫則積六千五百六十一個二十七而合乎亥一十七萬七千一百四十七之全數)
　　辰八十一(此分分也毎寸九分則九寸當八十一分乃八十一分其亥之一十七萬七千一百四十七為未二千一百八十七之分數)
　　未二千一百八十七(此分積也九寸當八十一分則積二千一百八十七個八十一而合乎亥一十七萬七千一百四十七之全數)
　　已二百四十三(此釐分也九毫合二百四十三絲為一釐則二百四十三分其亥之一十七萬七千一百四十三為午七百二十九之釐數)
　　午七百二十九(此釐積也二百四十三絲為一釐則積七百二十九個二百四十三而合乎亥一十七萬七千一百四十七之全數)
　　(此新註律數捷法也時有以黄鐘之實相質者因指示之而并别推諸簡捷兩法以明易曉而無所用尚)
　(有黄鐘生十一律法不襲舊註屈指可得者今不載)
(十二管配數)十二律配五聲毋論周禮漢書位置不同即史
　記五聲配數與十二律相準次第便與十二律隔八
　相生之次多少不合則何足據矣故六經無律吕之
　文祗周禮國語稍稍及之而仍不足據况周禮晚出
　後人原有疑非周初書者其為參錯固無論也惟以
　歌聲曲調與器色字譜自相印證庶幾無誤乃舊時
　十二管與五聲相配之法其見竟山樂録者約有數
　條今舉其韻數分列于後後之知音者可考鑒焉
國語六間(大吕夾鐘中吕林鐘南吕應鐘)周禮六同(大吕應鐘林鐘中吕南吕)


(夾鐘)漢書六吕(林鐘南吕應鐘大吕夾鐘仲吕)

　一十二律隂陽相間配五聲之數
　一十二律隂陽分位配五聲之數
　一十二律隔八相生之數
　一十二律五聲相生相配之數
　一陽律左旋隂律右轉之數
　一隂陽相生逆推之數
　十二律隂陽相間配十二辰十二月次第之數
　　　　　　　　　　　　　　　　　　　　
(大吕夾鐘照下生之數則角强于商羽强于徵全然不合若照上生之數則自九寸至七寸以三寸)


(之間周遍五聲無是理矣其餘以次環推無一是處他不備舉即以夷則為宫按之未有羽數増于)


(徵并増于宫商角而可以定五聲者即環相為宫原有以低作髙之法然羽之九寸與徴之四寸六)


(分相去恰半與法不合)

　十二律隂陽分位自為次第之數
　　　　　　　　　　　　　　　　　　　　
　　　　　　　　　　　

(陽律數以次遞殺似乎相協然以姑洗起宫按之便羽倍于徵况姑洗以後耶至隂律則下生之數)


(徵羽皆多于宫商角上生之數自仲吕以後益顛倒乖舛不可道矣且人聲十六調聲十二未有大)


(吕八寸强至南吕五寸强以三寸之間定五聲者其為繆戾可知也)

　十二律隔八相生之數
　　　　　　　　　　　　　　　　　　　　　
(角數强于商羽數强于徵以次環推無一合處)

　十二律五聲相生相配之數
　　　　　　　　　　　　　　　　　　　　　

 林鐘宫　南吕商　應鐘角　太簇徵　姑洗羽　


六寸　　　五寸三分强　四寸六分强　八寸　　(七寸一分强)　俱不合　

　十二律陽律左旋隂律右轉之數

陽律(其左旋與隂陽分位之)　　數同已見前陽律下　

　　　　　　　　　　　　　　　　　　　
(下生商數小强于宫角徵數以漸相加羽忽大殺世無是理若上生則宫與商相去一倍餘如下生)


(仍是不合)

　十二律隂陽相生逆推之數
　　　　　　　　　　　　　　　　　　　　　

(此以隂陽相間列上下層而上層以中吕起下以㽔賔起作逆推之法然無一是處凡上生下生俱)


(不合)

(旋宫)舊十二調八十四聲旋圖(見律吕新書)
　黄鐘宫
　林鐘宫黄鐘徴
　太簇宫林鐘徵黄鐘商
　南吕宫太簇徵林鐘商黄鐘羽
　姑洗宫南吕徵太簇商林鐘羽黄鐘角
　應鐘宫姑洗徵南吕商太簇羽林鐘角(黄鐘變宫)
　㽔賔宫應鐘徵姑洗商南吕羽太簇角(林鐘黄鐘變宫變徵)
　大吕宫㽔賔徵應鐘商姑洗羽南吕角(太簇林鐘變宫變徵)
　夷則宫大吕徵㽔賔商應鐘羽姑洗角(南吕太簇變宫變徵)
　夾鐘宫夷則徵大吕商㽔賔羽應鐘角(姑洗南吕變宫變徵)
　無射宫夾鐘徵夷則商大吕羽㽔賔角(應鐘姑洗變宫變徵)
　中吕宫無射徵夾鐘商夷則羽大吕角(㽔賔應鐘變宫變徵)
　黄鐘變中吕徵無射商夾鐘羽夷則角(大吕㽔賔變宫變徵)
　林鐘變　　　中吕商無射羽夾鐘角(夷則大吕變宫變徵)
　太簇變　　　　　中吕羽無射角(夾鐘夷則變宫變徵)
　南吕變　　　　　　　　中吕角(無射夾鐘變宫變徵)
　姑洗變　　　　　　　　　　　(中吕無射變宫變徴)
　應鐘變　　　　　　　　　　　　　(中吕變徵)
　此舊旋宫圖也當時不曉旋宫之法其所講探者皆
　以相生截竹次第移作旋宫誤不可言據其云十二
　律八十四聲(以毎調七聲十二調八十四聲)則人無此聲數曲無此
　調數器無此字數固已謬矣若其旋法則其上横者
　調也(如黄鐘宫林鐘宫類)下斜者聲也(如黄鐘以林鐘為徵聲則于林鐘宫下註黄鐘)
　(徵以太簇為商聲則于太簇宫下註黄鐘商類)且以斜聲論之彼相生之以
　宫生徵以黄鐘生林鐘也謂生法前後如是耳非謂
　聲之前後相接有如是也若以聲相接前後言之則
　宫自然繼以商黄鐘自然繼以大吕此如四序然以
　所生言則天先生水地次生火天三生木地四生金
　而以時序言之則自然春木之後繼以夏火秋金之
　後繼以冬水必以所生為之序則春秋亂矣是何也
　則以氣之相遞與聲之相接正同秋不可繼春徵不
　可繼宫也若以調言之黄鐘調畢其背接者應鐘面
　禪者大吕也近髙一調宜用大吕以髙作低宜用應
　鐘而忽以林鐘繼之是以調中之所轉者為轉調之
　用于調于器未有一合者也若變宫變徵原在宫徵
　之後即如舊説亦當列宫徵之前與宫徵近今並置
　調末不知能與上五聲相接否能變接變否且何以
　不曰變羽角也(總與宫徵不近則隨聲可屬)夫既用旋法當有實
　驗非紙上圖畫盤曲便可當旋轉之用或横或斜徒
　美觀看何益之有
(十二律分寸)司馬遷律書黄鐘八寸七分一為宫(索隠註七字是十字)
　(之誤八寸十分一即八十一分也下七字誤同)林鐘五寸七分四為角太簇
　七寸七分二為商南吕四寸七分八為徵姑洗六寸
　七分四為羽此十二律相生數也第其記五聲相生
　之數則其數雖同而宫位不同如林鐘六寸每寸九
　分六九五十四正五寸十分四也乃五聲相生曰五
　十四以為徵而此曰為角南吕五寸三分五九四十
　五又加三分為四十八正四寸十分八也五聲曰四
　十八以為羽而此曰為徵姑洗七寸一分七九六十
　三又加一分為六十四正六寸十分四也五聲曰六
　十四以為角而此曰為羽五聲十二律自矛自盾此
　是何故又其所記應鐘大吕二律凡三分一皆三分
　二之訛即所記宫商徴羽皆不甚確而後之為説者
　祗從此探討不能出脱焉得不誤乎
　黄鐘九寸或八寸一分相去不逺而吕覽又有三寸
　三分為黄鐘曰含少之説隋志長孫無忌謂傳稱黄
　帝命伶倫㫁竹長三寸九分而吹之以為黄鐘之宫
　則其説從來已久故通鑑外紀亦載劉恕稱黄帝造
　律吕取竹嶰溪之谷㫁兩節間長　寸九分至李文
　利造律吕元聲竟謂黄鐘三寸九分辨舊説九寸之
　誤於是另作三分損益之説横分左右以隔八相生
　為隔八正徵増十二月律為十二協月之筩其説甚
　辨然則黄鐘九寸之説已不能定矣且即九寸中而
　遷固二人既已牴牾或以九為法或以十為法而鄭
　康成析絲破忽專用十分至隋劉焯則又毎律減三
　分㫁以七寸為法天下有明明尺寸而或三或倍或
　七或八或九或十謂可以定絲黍分毫末者乎又其
　相生之次皆定隔八而劉向又謂隔七隂陽相生諸
　史書志皆謂陽下生隂隂上生陽而吕覽淮南子京
　房蔡邕又謂㽔賔上生大吕夷則上生夾鐘至相生
　分數鄭氏以大吕夾鐘仲吕三律倍所生分而何承
　天沈約必以新舊法分度參録之使中吕生黄鐘適
　足當黄鐘九寸之數則九寸十寸上生下生隔七隔
　八或増或損隨地更易原無定準乃欲取漢斛銘羊
　頭山黍錙銖較量亦已惑矣
(隔七相生)漢志謂隂陽相生自黄鐘始而左旋八八為伍(從黄)
　(鐘生林鐘為八位從林鐘生太簇為八位)此相生之所以定隔八也惟劉
　向謂隔七相生以為隔七律而生似乎不合今細繹
皇言旋聲之法隔八聲而還其始聲則正從七律轉旋
　之覺實有所謂隔七者凡歌聲曲調皆以八旋惟笛
　色字譜小有不同寧府樂錄字譜有云以正生清隔
　七得八以清生正隔八得八如宫生宫清以四生伵
　(宫調四為宫乙為變宫上為商尺為角工為徵凡為變徵六為羽此七聲也七聲若再周則仍以四起四)
　(改為伵是髙四字名宫清上改為仩是髙上字名商清推而至于角清徵清皆然)則從四而
　起剛歴此七聲之盡而即生髙伵字為宫清此隔七
　得八也宫清生變宫以伵生乙(旋調則宫調旋上一字為變宫調四為宫)
　(乙為變宫若以宫調生變宫調則以伵生乙)則從伵而起必除此七聲之
　盡而後生乙字以為變宫此隔八得八也至于變宫
　生變清以乙生亿亦隔七得八變清生商以亿生上
　亦隔八得八推至七調則皆與隔七之説合伶人草
　昧預啓其機雖其説不傳然亦正天使閟之以俟
神聖之獨㫁所謂天輪一明而爝爟俱熄此之謂也
(三分損二三分得一)史記五聲生數與漢志十二律生數皆以三
　分去一三分益一為法(如黄鐘九寸下生三分其九寸而去一分得林鐘六寸林)
　(鐘上生三分其六寸而益一分為太簇八寸類)若律書生術又有下生倍實
　上生四實而三其法者(如黄鐘九寸下生則倍九寸為一十八寸三分之則為六)
　(寸而得林鐘林鐘六寸上生則四其六寸為二十四寸三分之為八寸而得太簇類)即以黄鐘
　言之既倍九寸為十八而又分十八而得其六(三六十八)
　是三分十八而損其二也即以太簇言之既四六寸
　為廿四而又分廿四而得其八(三八廿四)是三分廿四而
　損其二也及觀後漢志又曰陽生隂倍之隂生陽四
　之皆三而一其曰倍與四與律書同而曰三而一是
　以三為法而得其一也以損言則二以得言則一朝
　三暮四展轉巧値總與樂律無與耳
(黄鐘尺)書曰律度量衡劉歆五事二曰和聲三曰審度律
　與度雖同出一原然究是兩事故五官分掌則太史
　掌數(漢名羲和即太史令也)太樂掌樂(一名太常)至于權量衡則各
　有專司(廷尉掌度司農掌量鴻臚掌權)未聞闌入樂官也今造樂書
　者動言算數夸論鐘尺如律吕新書其于度量衡卷
　詳校歴代之尺分長别短此不過通考一類載耳何
　濟于事幸蒙
皇上指示謂歴代尺度不齊以之定管不足為據此真
　體驗精切洞析利病而後發為此言者因恭承
聖訓細為推繹毋論周尺漢尺銅龠銅斛自魏晉以還
　降及趙宋中間若梁之表景隋之水尺汲冢之玉律
　後魏之元延明尺五代之王朴律凖尺凡史志所載
　代有不同而即以累代所尚晉前尺校之當時荀勗
　奉詔考定律尺依周禮製法其法與劉歆祖沖之銅
　尺相表裏曽以古物七品勘其分數若所云一姑洗
　玉律二小吕玉律三西京銅望臬四金錯望臬五銅
　斛六古錢七建武銅尺其于考索之詳絜量之細可
　謂極至及其製成而名之為晉前尺又名公曽尺(公曽)
　(朂字)以朂所造也乃較之者謂朂尺過短梁尺加七釐
　漢官尺加三分三釐杜夔尺加四分蔡邕銅龠尺且
　加至一寸五分八釐則在勗尺固不合而其餘諸尺
　何以悉參差若是即在趙宋初亦嘗詔詞臣詳定律
　尺謂王朴律尺比漢錢尺較長而和峴景表尺胡瑗
　鄧保信及李照所用太府等布帛尺則長之又長夫
　自五代至宋其妄稱能定樂者祗此數人此數人操
　觚握算其能事亦應不相逺乃何以祗此尺度間争
　毫競末動致尤訕然則究何依據馬端臨嘗曰樂自
　有神解專求累黍與周鬴漢斛魏尺之屬毋異刻舟
　而求劍也况黄鐘之尺尤屬無理夫黄鐘中聲也中
　聲無定稍髙即有髙宫髙黄鐘聲稍低即有低宫低
　黄鐘聲皆中聲也原無執一聲以為此黄鐘此宫聲
　此中聲者今人于宫聲于中聲茫然不解而乃欲為
　中聲造一尺亦何必然
　竟山樂錄曰論樂不及尺製樂當有尺必欲製樂將
　安取準曰祗以今尺度之毋論官尺民尺長則均長
　短則均短而準在是焉盖鐘石大小原無限度方響
　雲鉦祗取齊一試觀製琴笛者其穴刌暉節排列均
　等任其自然之度數一如
聖諭所云天地之定數者初未嘗範之古尺按之官度
　也材長則暉穴俱長材短則暉穴俱短然而短簫長
　笛椅桐漆梓皆可倚曲由是觀之其尺度不拘公然
　可知故曰尺度非樂中事也
(縱黍横黍實黍)累黍之法言人人殊即宋有三變焉按漢志黄
　鐘之長以子榖秬黍中者一黍之廣度之九十分為
　九寸盖一為一分(一黍之長一分)十分為寸(十黍之長十分是九十黍之長)
　(為九寸矣)九其十分為九寸然未審其黍之廣所為縱横
　者若何也乃其法則管外之長累九十黍管中之實
　可容一千二百黍而宋李照以縱黍累管寸并空徑
　三分(毎管空徑三分圍九分説見前)則一管可容一千七百黍為有
　餘胡瑗以横黍累管寸并空徑三分則一管祗可容
　千黍為不足于是調停其間増徑三分為三分四釐
　六毫則圍空與中郛俱増分數而黍可實焉及宋祁
　薦益州進士房庶詣闕上書改漢志舊文謂今本漢
　書一黍之廣其之字下廣字上脱起積一千二百黍
　之八字故致誤解古以黍累尺未聞以黍累管製管
　之法第實一千二百黍于管中以容滿為度而截之
　以為寸法且為空圍之法其云一為一分者盖九十
　之一非一黍也于是盡棄縱黍横黍之説而改為實
　黍當時范鎮司馬光輩皆各有左右各為是非而以
　之定樂則主客無一是者
(候氣)候氣之説與樂無涉且其能候與否亦未可知若其
　法則詳于後漢志中凡立説者皆祖之兩漢無候氣
　者魏代杜夔始造管候氣而灰皆不飛至後齊神武
　霸府田曹叅軍信都芳云候氣有驗相傳能以輪扇
　二十四埋地中測二十四氣每一氣至則一扇自動
　(此輪扇不知是何律尺所造且製管專為候氣若輪扇可用何必製管)至隋開皇年遣
　毛爽及于普明等候氣依古法築三重密室造木案
　十二以安管卑内髙外毎管實葭灰覆緹隨十二辰
　嚮而埋于土中與地相平及候至有應不應即應有
　多寡早晚或初入月或遲至下旬帝疑其為説遂罷
　(時文帝以問牛弘弘曰灰半出為和氣其政平全出為猛氣其臣縱不出為衰氣其君暴文帝曰臣縱君)
　(暴豈日别而月異也弘不能對)其後元泰定間太史院使齊履謙請
　立候氣之法是時得古黒石管長一尺八寸外方而
　内為圜空空中有隔隔中作小竅以通之隔上九寸
　其空均直約徑三分以應黄鐘之數隔下九寸其空
　自小竅迤邐殺至管底約徑二寸餘(下廣上細其管之中郛面羃與)
　(累黍實黍之法又屬何等)盖以聚其氣而上之古所謂玉律是也
　然其製則從來論律家所未有者時亦不能用而寢
(三等歌)圖書編分三等律歌法有云天下之聲音變化何
　限乃其要祗九聲耳(又樂儗云古有九夏九歌周大司徒有九徳之歌九㲈之舞以)
　(九為數者即九聲之始也故楚詞又有九歌九章九辨九嘆諸名)今以九三分之釐
　為三等自黄鐘至姑洗為一等以樂記歌法下如隊
　統之自南吕至清黄鐘為一等以上如抗統之若仲
　吕若林鐘則統之以已漸二字所云已漸者為抗已
　則漸隊隊已則漸抗也夫十二律而以九聲當之此
　開天之識惜其説不甚著耳若其配律三等不無太
　鑿且驟髙驟下謂之抗隊若以已漸聮之則髙不見
　抗下不見隊矣此説非是
(歌曲七法)舊謂樂記上如抗如手舉物為一法下如隊如物
　之墜下隨其淺深而無所留滯為一法曲如折謂轉
　之宛浹而分明也為一法止如槁木聲所止處如槁
　木之不揺也為一法倨中矩歌之轉折者欲其方也
　為一法勾中鈎又欲其圜也為一法纍纍乎端如貫
　珠纍然不㫁絶以依其永也為一法夫以舉世不識
　聲之時尋求歌法可謂獨得但尚有未盡者先臣嘗
　曰上下易明獨曲折與中鈎似乎複出不知曲折者
　合勾矩而言也若勾矩之分則笛色譜中四六四上
　為勾四六上為矩六工六四為勾六工四為矩以轉
　圓為勾見㢘為矩也至于止音則竝非歌絶之謂凡
　上字入字俱須字聲絶而歌聲起如四六一絶起上
　字為上四字一絶起上字為入類至若貫珠則不解
　自明惟宋沈存中闡貫珠之義謂古之歌法有云聲
　中無字字中有聲所謂聲中無字者謂凡歌須使字
　字融入聲内令字轉換處無磊塊扢抐古人謂之如
　貫珠今人謂之善過度是也所謂字中有聲者如宫
　聲字而歌曲之調合用商聲則能轉宫為商歌之善
　歌者謂之内裏聲俗謂之吞吐恬静不善歌者謂之
　唸聲俗謂之呌曲謂之不含韞是也殊不知貫珠但
　擬其聲之興伏挫折絡索不間㫁耳徒以含韞融洽
　當之固已非是至古歌法所傳原謂聲中有字非聲
　中無字也惟曼聲之中皆有字音存乎其間如胡音
　為烏尤音為甌遥音為㘭微音為衣類字中有聲謂
　出字與繹字又有字聲如隂字從上下陽字從下上
　平去字連字得聲上入字㫁字得聲類若云聲中無
　字則餬混甚矣况貫珠之義原非辨宫商之訛即辨
　宫商亦從無以字聲與歌聲兩相轇牽作五聲者雖
　宫字而入商調即為商聲雖商字而入宫調即為宫
　聲且宫商清濁何從分别不過以層次分之豈有歌
　是宫次而依違攙挽入商次者乃云合用商聲則轉
　宫為商此仍是依樣葫蘆之説非歌法也
(一字分四時歌法)宋有一字分四時歌法啓口如春謂甲坼也
　縱口如夏謂恢台也收口如秋謂揫歛也合口如冬
　謂閟藏也南渡後儒者言歌法必本此第其言不知
　所始且一聲四變太無統紀從來一字有三刌謂字
　首字面字尾也歌有本字字有本音字音起訖此是
　本等本等未周何暇他及况一字一合則于闔脣羽
　部俱紊亂矣五聲宫商角徵羽即喉齶舌齒脣也凡
　字反喉入鼻者為宫音(如今韻東冬江陽庚青蒸七部字每讀字訖皆反喉而入)
　(于鼻謂之宫音若他部則皆不能反喉鼻者故歌者于七部字尾亦必以鼻音收之)以舌抵齶
　者為商音(毎讀字訖必以舌抵齶曰商音此惟真文元寒刪先六部字有之他皆不然故歌者)
　(于此六部字亦必以齶音收之)懸舌而嚮齶為角音(謂以舌居中懸之向齶而不一)
　(扺及為角音此在韻中為魚虞蕭肴豪歌麻尤八部中字他部無有故歌者于八部字尾亦必以舌音收)
　(之)衝脣接齒為徵音(讀字訖舌離齒而近則去齶矣為徵音此在韻中為支㣲齊佳)
　(灰五部中字故歌者于此部字尾亦必以齒音敗之)闔脣為羽音(謂讀字訖一合脣也為羽)
　(音此為侵覃鹽咸四部中字故歌者于此部字尾亦必以闔脣收之)
(五聲訣)寧府樂録有五聲圖訣今其圖已亡第記其訣于
　此以備參考
　(宫)六工尺上四(乙凡不用)　要識宫曲一清三濁

(羽徵角商宫)清清清清　　　　卑不踰尺髙不越腹

　(商乙)六凡工上(尺四不用)　商之所記兩濁兩清

(羽徵角商宫)清清清清　　　　下從火立上用金成

　(角)上四六凡尺(工乙不用)　何以為角三清一濁
(羽徵角商宫)清清清清　　　　物作下止民乃上觸

　(徵)尺乙四六工(凡上不用)　徵聲最激全有四清

(羽徵角商宫)清清清清　　　　宫懸甫接徵招可聽

　五調以宫調為主宫調之中聲則四字也宫四而下
　有羽徵角三聲(即六工尺)宫四而上有商角徵羽四聲(即上)
　(尺工六)合此九聲以為宫調(合本四二聲為九聲)則凡聽其歌其
　聲之最卑者不踰尺字其最髙者不越伵字即為宫
　調盖下尺者工尺之尺即角尺也上腹者腹為中聲
　宫四中聲也繼此而商調則為下徵上商之九聲徵
　為火故火立商為金故金成也又繼此而為角調則
　為下羽上角之九聲羽為物角為民則為物止而民
　觸羽者止也角者觸也又繼此而為徵調則為下宫
　上徵之九聲宫懸即宫徵招即徵也
(唐五調笛字譜)此明寧王臞仙所纂唐樂笛字譜也今祗存宫
　調曲一首商調曲半首樂苑曰嘆疆場宫調曲也又
　曰大酺樂商調曲故所譜者即此二詩字
(宫調曲間上尺道工六工尺上行工四人六工四至工四六工尺粧工六梳工尺對六四鏡四工工)


(尺臺四上尺上四六泪四尺上四痕六工六四猶上尺尺未尺工尺上四滅工四四六工尺尺笑工)


(六工臉六工六四自四尺上上四然尺工六工工工開尺)


(商調曲泪上六滴尺上珠四六工難工六四盡上尺上四容尺工六工殘尺工六玉工四六易四仩)


(四六四銷六四六工)

　此皆宫調笛字也以宫調合宫調曲謂之宫之宫黄
　鐘之宫以宫調合商調曲謂之宫之商黄鐘之商葢
　宫調以四字為宫聲上字為商聲上首次句最髙字
　是鏡字不過及伵字而止即是宫調次首首句泪滴
　用低上字次句易字用髙仩字至髙至低無非以上
　字掣調即為商調此雖遍易七調而其為宫為商總
　如是者調有變而宫與商不變也先臣嘗謂樂録有
　思歸樂亦商調曲註曰後一曲犯角則以後曲次句
　有三江雁亦稀五字連用三江二髙隂字而以雁之
　陽字接之則其字已入髙尺字内非商調矣以此比
　較則思過半耳
(唐桂華曲笛字)先臣曰㓜時聽先司馬臣唱桂華曲笛字譜云
　王新建籍寧府時得之所俘老樂工者其二三四句
　譜字尚存但無首一句耳按白樂天集有聽都子歌
　是聽歌桂花曲者其詩云都子新歌有性靈一聲格
　轉已堪聽更聽唱到嫦娥字猶有樊家舊典型此即
　唱法其云一聲格轉者以其唱試問二字是髙字已
　及領調字矣故轉到嫦娥字當如矩然折方而下所
　謂格轉也此即樂記所云倨中矩者也又有聽唱桂
　華曲詩桂花詞意慢丁寧唱到嫦娥醉復醒所云詞
　意丁寧者以歌時多頓折如丁寧然然感人處仍在
　唱到嫦娥字故又云唱到嫦娥醉復醒此亦最善道
　唱法者但一三四曲譜字又以口授不復存今祗存
　第二句矣其譜字與宫商二調曲譜字尚有可疑處
　已經訂正因附載于此

(桂花曲正宫調譜字遙知天上桂花孤譜字亡試工尺問六工工尺尺四六工嫦四上尺四)


(四四六娥六四工工肻上四要上上上四四上四六四工工工尺無尺工工工月中亦)

(有閒田地何不中央種兩株譜字亡)按譜字傍才是拍字　

(古樂府節解譜)漢魏樂府毎為晉宋間宴饗所奏則略改原文
　分章别節如豔歌何嘗行東西門行諸曲分註節解
　曰一解曰二解且曰右一曲某樂所奏至今可考也
　先司馬臣曰幼嘗聽寧府樂工歌孤兒行是以唐人
　歌法歌漢魏樂府者然亦分節解更註散拍一如金
　元曲子其悽惻宛轉聽之逌然起倫常之感始知金
　元曲子凡一切歌法皆仿隋唐惜其笙笛色譜皆未
　傳也但舊本尚有節解散拍明註詞下今特録存其
　概以俟後之審聲者取鑒焉

(孤兒行曲節解序譜孤兒生孤兒遇生命獨當苦散序按此三句如今)


(引曲然散序者散行無板曲也孤兒命當若父母在時乗堅車駕駟馬父母已去)


(兄嫂使我行估南行九江東到齊與魯臘月來歸又誰敢自言苦拍序一拍按此十句即今之過曲)


(以有板謂之拍序一拍者拍序之一猶胡笳十八拍以一拍始也後倣此)


(孤兒苦頭多蟣虱面目多塵土大兄教辦飯大嫂教你且好飼馬上髙堂隨取鞭篍下堂教孤兒泪)


(下一如雨二拍按此八句與今前腔同嘆我朝行汲暮來歸首無韜髪足無屝愴愴履霜)

(多蒺藜拔㫁此蒺藜腸肉中悢悢自悲泪渫渫涕纍纍冬無複襦夏又無單衣三拍按此十句另變)


(一韻與今換頭前腔同居生不樂不如早下去從地下黄泉掣拍拍止按)


(此二句又去拍為掣拍拍止者謂前慢板從此㫁也)


(春氣動草萌芽三月蠶桑六月收瓜將是瓜車來到家瓜車反覆助我者少㗖瓜者多促拍按此九)


(句又起板漸入急調謂之促拍㗖瓜者多願還我蒂兄嫂威嚴當持蒂歸與兄嫂)


(校計長拍按此五句又轉入慢調然後作結以板慢曰長拍今曲名有長拍催拍摧拍即促拍也)


(里中一何譊譊但願寄尺書將與地下父母兄嫂難與久居散然按此四句與煞尾同以無板曰散)


(煞)

皇言定聲録卷七
　欽定四庫全書
皇言定聲録卷八
　　　　　　　　　　　翰林院檢討毛奇齡撰
　樂器第八
　(鐘石)漢後重鐘律杜夔以金石定樂是也但金聲專一而
無變通欲以十二律長短分數作為鐘律則甚不合


先臣曰方響同矩而不同聲水盞子同規而不同韻


若同冶一鐘均照黄鐘十二觔或十四觔五兩銅齊

之數竝就模寫及冶成而聲必不同况舊法黄鐘十


四觔五兩以次漸減至應鐘而止則其厚薄大小必


不能均而欲其聲之恰與律調得乎然則論鐘律者


但當以聲求尺度不當以尺度求聲可知矣况乎尺


度本不合也

　(鐘)以鐘鏞並言則大曰鏞小曰鐘以鐘鎛並言則大曰

鐘小曰鎛鎛者編鐘也一名歌鐘編十二為一懸或


編十六為一懸用以逐歌曲者其聲不同而其製則

　一周禮鎛師註謂鎛如鐘而大謬矣宋慶厯間大安
　樂成所鑄黄鐘鎛毎一重一百六觔容九斗九升皆
　從周禮註誤用之者若左傳國語韋昭杜預諸註皆
　曰鎛小鐘可騐也
　有謂鏞大以領樂鐘中以節樂鎛小以倚樂則又有
　互用者周有景鐘所以領樂(景大也)有笙鏞笙磬反所
　以節樂(書笙鏞以間詩笙磬同音)惟歌鐘頌磬則皆倚聲之器不
　他役耳笙鏞特懸歌鐘編懸故一名特鐘一名編鐘
　笙磬頌磬亦然
　吕氏春秋謂黄帝命伶倫鑄十二鐘和五音傳曰黄
　帝命伶倫與營援作十二鐘今十二鐘一簴是也七
　正五清共十二枚葢古以十二律共作一簴而後世
　易以十二簴每簴十二枚皆一宫或黄鐘或太簇則
　失之瀆矣若編懸十六又是一法周禮鐘磬二八鄭
　註二八十六枚則明明有之特其二八則一是五聲
　加四清為歌用一是五聲加二變為調式合九與七
　為十六世不曉四清用法謂十二律外又加四清故
　聚訟不決耳宋人必謂古無十六鐘磬謬矣按唐西
　涼部樂皆有編鐘磬與西涼方響一架皆十六枚然
　則裔樂亦尚有知其數者况隋唐宫懸其明明可按
　者原不乏也
(諸鐘)爾雅鐘中者曰剽小者曰棧(盞也)或云棧以象功之淺
　者故晉人得鐘長三寸中徑四寸銘曰棧是也又許
　慎曰鏄錞于之屬故黄池之㑹吳王親鳴鐘皷錞于
　振鐸則如小鈴然可手摝之而洪容齋隨筆謂南齊
　益州刺史獻始興王鑑者有三尺九寸則儼然大鐘
　矣非是物也後樂器有將于不知與錞于同異何若
　或曰似甕而倒懸之則亦其類焉耳
　周禮皷人掌六皷四金之音聲以節樂四金者錞獨
　鐃鐸也舊註鐲即鉦又名丁寧又謂鐃亦鉦屬又謂
　鐃似鈴如釋氏浮漚有柄無舌鐸無柄有舌皆節樂
　之器予謂丁寧似鈴器小而聲清如釋氏浮漚然以
　其聲丁丁寧寧故名若鐃則軍中常用之豈有如釋
　氏方寸指磬可以號令進止者古馬上之樂名鐃吹
　即横吹似吹銅之器未必如錞于但節樂者或名同
　而器異則未可知要其如浮漚則未必然耳
(方響)方響一架十二枚與編懸同亦有十六枚者後周正
　樂載西涼清樂方響十六枚是也此雖非古器然以
　代鐘磬亦相協者舊以鐵為之亦名鐵響大略修八
　寸廣二寸其製不等
(鐘懸)鐘磬二八向來誤認作十二律外又加四清故常疑
　其叠複不合後見寧王樂工所藏録有古鐘模字中
　有冏五字推求不得以為此必五聲複出
　作一簴而故避本字取其半字以為記者此必四清
　鐘字也一簴二八原有五聲在十二律内則四清所
　記當避本字向疑十二律四清為不合者今始知果
　有是也則又疑四清無羽聲何得又有字得非唐
　人所稱五清鐘乎然五清一為變宫清亦非羽清既
　而悟二八之製葢合七律九聲而為十六者且觀十
　二律圖有上下兩層上自右而左下自左而右註曰
　編懸次第如是因以九聲七聲分上下環列(見七調第四)
　則本清對接正變循次確然不易然則五半字者乃
　七聲之重字所以避九聲之正字者也樂律殘缺儒
　者考數而不知工師識聲而不傳故舊工散譜皆可
　尋索而惜乎其又亡也(其譜在順治三年下江東時燬于兵火)若其簴
　列先下格或先上格本無定製其先上者亦先臣記
　樂録中編懸先上層也(謂以黄鐘列上格起)
　漢服䖍以十二鐘當十二辰更加七律一懸為十九
　鐘後周長孫紹合七律正倍為十四鐘梁武帝又加
　濁倍三七二十一鐘此皆在編懸之外最無理者
(銅管)或云金不止鐘鏞之屬按周官太師掌六同同者銅
　也鄭註陽律以竹為管隂律以銅為管故樂録吹部
　有大横吹小横吹俱是銅器先臣嘗曰古有鐵笛有
　銅笛即六銅管之製後人稍變其形為鐃歌皷吹意
　鐃即今灑捺所謂横吹銅器者其註為鉦者另一器
　耳漢管寧鋤園得舊金管以鋤揮之金管即銅管晉
　武帝時張華荀朂校律出御府所藏尚有古今銅竹
　律二十五具西京雜記載秦咸陽宫有銅人十二各
　執一管以械使之吹即銅簫也然則銅吹之製舊矣
　故晉書安帝紀桓元製龍角傳曰設角十二于皷左
　右後列各六具以代金則意當時倣周制銅律十二
　管而以角代之故曰代金若後人所謂銅角為長鳴
　為中鳴在馬上所用則又倣龍角之製而更變之者
　總之管之有金自古而然此即十二律本聲在虞書
　下管禮記管象之列非皷吹物也
(磬)八音亦偶然用八色耳漢後石聲不入樂晉破苻堅
　後始有四廂金石之樂嗣後取石于泗濵究竟不合
　唐以華原石代之白樂天樂府有華原磬詩然合樂
　者鮮故古亦云石聲難諧此雖具一音而不能用亦
　無如之何者大要古初地狹南方多未通故但取給
　泗濵今南方石多有聲者隨地取給無所不可但以
　聲為主不在備物斯為得之
(諸磬)禮記郊特牲有玉磬春秋臧文仲以玉磬如齊皆樂
　中器書之天球在東序即是物也隋蘓夔能造玉磬
　唐制宗廟殿廷用玉磬或云雲璈即玉磬名今易以
　銅名雲鑼舊用十三枚今用九枚名九雲鑼此即破
　編磬之十六而為九聲者耳雖今製實古器也
　特磬大而特擊非編懸也頌磬即編磬亦十六枚與
　鐘同漢成帝時益州犍為郡于水濵得古磬十六枚
　即是其數
(簫籥笛箎管)聲無古今器亦無古今房庶曰誠使知音者由
　今之器寄古之聲詎非治世之音乎顧音以竹為始
　黄帝造樂伐竹吹之葢古人呼管作律十二管即十
　二律陳氏樂書曰樂以木為末以竹為本又曰管所
　以和衆樂以其探本故也(韓邦奇謂八音之數惟絲為自然其説頗繆)但
　説者不識簫笛所起疑是近製不知簫韶下管虞書
　有之執籥吹箎周詩具在故周官笙師掌教吹籥簫
　箎篴管所謂籥即太常單簫也簫者排簫即䇾簫筊
　簫也篴即笛也横笛之變形謂之箎管即頭管也則
　是籥簫箎笛管五者皆三古樂器祗今之所為簫者
　古不名簫而名籥遂謂簫必排簫今之所為簫者當
　名為籥不知籥即簫耳且排簫亦即單簫而連比之
　者舊稱韶簫為十二律之本舜所製者每一管具七
　聲十二管即八十四聲十二人各執一管以長短為
　序竝立各奏一均漢儒不知竟聯之一處後世求其
　聲而不得乃為二十四管一管止具一聲信此則排
　簫者仍是今所用之簫而聯比之今太常中和簫其
　製如今簫十六而排吹之是也夫排簫之製雖古然
　全不適用(先臣嘗曰如毎管六孔排之則指不給按若毎管無孔排之則唇不給吹)故樂
　統亦曰排簫非善器以之取聲則不圜以之換宫則
　不準以之倚歌則不浹此但多其製以存美備而實
　未嘗用者若笛與簫同而樹則為籥排即為簫横即
　為笛稍變則為箎為管實即一器古有長笛短笛漢
　笛長尺圍寸唐制尺八寸取倍黄鐘九寸之説此是
　常度而古有䜿笛晉有黄鐘笛長三尺八寸此即長
　笛又有雅笛手笛長九寸或即短笛第笛孔相距全
　視短長為分寸若三尺八寸則孔距遼絶布指難接
　而九寸之管童捉䜿揑難以取韻故蔡邕十二笛晉
　十二箱笛皆以十二律長短為度甚不足據總是今
　之簫笛全合古法但守恒規不尚新變至于簫色笛
　色工上尺一古名今譜彼此互異則第認笛穴不認
　笛色畢觜參呼為畢參觜無不可耳(舊笛色譜云自上而下第一孔)
　(為宫第二孔變宫第三孔羽第四孔徵第五孔變徵笛體中角最上後出孔商)又譜云笛無長短自下　
　(而上笛體中黄鐘宫也第一孔大吕太簇商也第二孔夾鐘姑洗正角第三孔仲吕㽔賔清角變徵也第)
　(四孔林鐘正徵第五孔夷則南吕羽第六孔無射應鐘變宫其哨聲黄鐘半律清宫也)按黄鐘清聲不　
　(名哨聲笛色六孔外亦無哨聲之謂)
　先臣曰舊以簫笛六孔兼十二律每孔該二律如太
　簇兼大吕姑洗兼夾鐘類此大不合若謂兼音之法
　在吹氣之緩急口脣之俯仰吹正脣正則得本音吹
　緩脣俯則兼濁音吹急脣仰則兼清音則萬一曼聲
　而需清音其吹反急趨聲而需濁音其吹反緩此尤
　大繆之論不足據者且其所謂俯仰緩急間毫釐進
　退實皆影響髣髴絶無可憑之事而欲明明白白分
　作三音何其誕也
　編簫二十一管取七音而三倍之唐後有讌樂簫皆
　同此數而爾雅謂二十二管曰䇾十六管曰筊(編簫大曰)
　(䇾小曰筊)蔡邕郭璞俱云大簫二十三管小簫十六管其
　管數寡多全無一定至若籥管箎笛穴空之數宜有
　成式而從來相傳者言人人殊將何取正如籥爾雅
　曰三孔(籥如笛而三孔小者曰箹)毛萇註詩曰六孔廣雅曰七孔
　(大曰産中曰仲小曰箹)如管説文曰六孔廣雅曰八孔蔡邕月
　令章句曰有孔無底爾雅曰有底如笛杜子春謂五
　孔陳氏樂書謂七孔如箎爾雅云一孔上出(大箎謂之沂以)
　(竹為之一孔上出寸三分名曰翹横吹之)廣雅云八孔蔡邕云六孔有距
　(一云有底之笛)鄭康成云七孔陳氏樂書曰箎者先儒有六
　孔七孔八孔十孔之説
(雙笛)雙笛一名羌笛四孔京房加一孔于後共五孔以備
　五聲之用此漢武時丘仲所作見馬融長笛賦及應
　劭風俗通或云即今笛非也
(􁑬篥)箴篥笳首而竹身九孔舊以為即管非也遼金樂部
　有雙􁑬篥桃皮􁑬篥皆舊器
(律管)唐樂圖所傳有十八管取五聲四清為九聲而倍之
　其聲通黄鐘林鐘二均相傳為梁部所用雖其製不
　可考然尚曉五聲四清為九聲即此一節已可為告
　朔一餼羊耳
　律管無孔或云當如簫然第剜其脣以被吹已耳而
　蔡元定作律管圖各施七孔于其間謬矣凡管無孔
　則髙下有等一為孔穴則聲之髙下反不大逺以孔
　寸為主耳此皆不經體驗而徒見之紙上者况無射
　應鐘皆四寸零以四寸之管而施七孔何荒唐也
(笙竽)笙與竽皆匏而其製則一雖有大笙小笙大竽小竽
　和笙􁋿笙十三簧(即和)十七簧(即今太常所用笙)十九簧(即􁋿)三
　十六簧之别(即竽)而總名之曰笙又有十七管竽十九
　管竽隨時變製無大同異特簧管過多便不適用與
　簫笛同葢今世所用笙即是古笙况周官笙師所吹
　五器簫籥笛箎管至今未變琴瑟皆然然則今之樂
　器亦何一非古器而雅聲闃然信乎樂之亡乃聲亡
　非器亡也
(簧)史記女媧之笙簧似簧亦笙名舊稱大笙謂之簧是
　也惟鹿鳴吹笙皷簧指笙中之簧言吹笙則簧動耳
　其他凡單言簧者皆笙名(如左執簧類)傳稱王遥有五舌
　竹簧即是其類
(琴瑟)琴瑟皆倚歌之器與筝􁑶琵琶絃鞉用同今以其繁
　重故減而為四絃(今阮越琵琶類)為三絃(即絃鞉舊器而新為改製名三絃子)
　為二絃(今提琴笳琴類)實則一也自隋唐以後不解琴瑟合
　樂于是道家者流創為髙坐空彈之法反云琴調以
　無字為貴失其本矣先臣曰此鍊師尊師之事古人
　無是也(古操弄吟引皆一人坐彈然皆有曲如猗蘭龜山類且口吟手彈或一人吟一人彈無空)
　(彈者若云無字則比之叭喇鐃角之類全非絲聲矣即叭喇鐃角亦有曲)
　古有大琴用二十絃大瑟用五十絃此皆指繁不適
　用徒備觀者惟十二絃琴十三絃瑟謂可應十二律
　之數間亦用之但琴嫌太煩瑟嫌太簡且琴與瑟與
　筝何所分别舊説黄帝造瑟五十絃使素女鼓之而
　悲因破其半為二十五絃則荒唐叵信天下無絲少
　而歡絲多而悲者惟蒙恬破瑟作筝為十三絃則容
　有然耳若舊謂琴七絃為七聲十三暉為十二律即
　又非是琴絃七聲原只五聲六與七即一二之清聲
　也十三暉亦非十二音泛則上下複出按則五聲相
　周但以諸絃相應處分之作刌節耳瑟則每一絃具
　一律與鐘磬等外十二絃具十二正律内即十二清
　聲也如舊譜第一絃黄鐘中第十四絃黄鐘清第二
　絃大吕中第十五絃大吕清第三絃太簇中第十六
　絃太簇清類
　舊説宫聲極大而沈屬土以八十一絲為絃則其聲
　應商聲次大屬金以七十二絲為絃則其聲應角聲
　半清半濁屬木以六十四絲為絃則其聲應徵聲次
　清屬火以五十六絲為絃則其聲應羽聲極細屬水
　以四十八絲為絃則其聲應其絲數照史記五聲之
　數與杜氏通典所記五聲大小之次相同祗徵數五
　十四此為五十六絲不合且絲數多寡難以定律燥
　濕强弱何所準據若謂必八十一絲而宫聲始應非
　此即不應則歌聲偶髙而犯商為商之宫偶低而犯
　羽為羽之宫此正旋宫之法將謂非其數而不應乎
　抑否乎此孺説也
(雜絃)豎箜篌卧箜篌火琵琶小琵琶二絃琵琶八絃琵琶
　十二絃筝十三絃筝十二絃筑十三絃筑皆列代樂
　器之可用者
(塤)樂記土曰塤即壎也其位在北而坎音於是為冬至
　為黄鐘之宫所謂壎陽氣于黄泉之下者則塤固音
　之始也
世祖皇帝曽改塤稍大而正其穴此開樂之始竹者中
　氣也陽氣中發于時為春于卦為震正景運盛開之
　際我
皇上曽示樂工以髙字而正其音此成樂之盛第
世祖皇帝所改塤器嘗入太常竊觀之而忘其為製大
　抵塤有六穴所以應六律出中聲而宋太樂舊塤有
　七孔上下皆圓髹之以應七音又景祐馮元樂記云
　太樂塤八孔上一前五後二則豈六穴者除吹口一
　穴為五聲八穴者除吹口一穴為七音而七穴則連
　吹口為數者耶若穴位舊註云上一前二後三韜以
　黄囊為登歌之樂而明代樂部註上一吹竅前三後
　二則于按指為稍便意舊註或誤耳
(水盞)元有水盞子以銅為之凡十有二而拊以鐵筯此改
　土為銅者水盞子為隋後樂器
(拊)拊韋表而糠裹(謂中實以糠)白虎通謂革而糠革與韋皆
　皮也或曰革是麻用以為拊不知所據此登歌之器
　故虞書搏拊琴瑟同列堂上而蔡沈陋劣謂手擊琴
　瑟之稱則周禮所謂登歌令奏擊拊者是何物耶(明堂)
　(位有搏拊名荀卿曰架一鐘而尚拊大戴禮曰架一磬而尚拊拊之為器其來舊矣)
(皷)儀禮有建皷明堂位曰楹皷即建鼓也以樹一楹而
　貫皷于其端故又名樹皷又周禮建路皷于寢門之
　外則又名路皷皆是物
　夏后氏足皷則以皷而加四足者周官有懸皷則懸
　而擊之又有朔皷應皷在懸皷之側則皆小皷帶擊
　以節樂者又鼗皷鼖皷皆節樂之器然鼗皷小鼓(兩耳)
　(自擊有柄)鼖皷大皷
(諸皷)若雷皷八面靈皷六面路皷四面則其製已不可考
　至後世樂部有毛員雞婁答臘三杖都曇諸名皆唐
　樂部有之唯金鞚小皷花鞚梢子皷則元樂所有而
　明代亦習用之者然不詳其製獨雞婁皷譜明寧府
　樂工有傳之者謂其製圓長如甕兩面受皮處甚窄
　以紅絲繩繫左腋間左手持小鞚如甌與右手手指
　反背衝擊而帶搏雞婁兩面以錯聲其間其聲有節
　其搏有度今其譜亡
(柷敔)柷敔一名椌楬柷以起樂敔以止樂歴代皆襲用之
　又周禮有舂牘應雅則節樂之器舂牘者以竹築地
　作聲應雅與柷同如漆筩而中揺以椎可節樂者葢
　小器曰應應雅之應柷猶應􁈹之應皷也一曰舂牘
　二器應雅亦二器皆相類者
(拍)拍唐樂然故適用此皆無闗繫者雖古今叅用之皆
　可也
(歴代定樂)古樂在春秋時已無傳者西漢定樂祗用樂府令
　夏侯寛備簫管之數協律郎李延年造新聲皆非儒
　臣有學識者(時司馬相如叔孫通輩皆校定樂章不解聲律)祗一司馬遷能
　言律數而毫無補于當時之樂則夫律數之不足恃
　亦可騐矣(太史典厯數之事此是其職掌故但以厯言律而今之言樂者動本律書所以滋誤)
　暨漢元以郎中京房自稱識聲使韋元成問之而房
　之所受係小黄令焦延夀易數之學通易于律(與司馬遷)
　(通厯于律同)專以五聲推六十律合之八卦推六十四卦
　之法而終不可用然而後世之展轉沿錯相尋致誤
　者則惟遷房二人之學居多焉後漢建武中耿弇罷
　益州傳送公孫述瞽師及法物至京瞽師知考擊而
　不能為言至魏武平荆州獲漢雅樂郎杜夔素善八
　音又有散騎郎鄧静尹商舞師馮肅皆善調雅樂歌
　詞魏武使之鑄鐘律當時鑄工柴玉稱善鑄而夔訾
　其不如法至自為鑄造及晉武時有儒臣荀朂張華
　通音律譏夔所造鐘不合然而朂所諳者則仍房學
　也首復六十律之製截笛穿穴以為神解至明帝時
　詔阮咸損益之咸亦儒臣譏其律太髙髙則哀思不
　協中和葢以十二笛笛穴五音以為之聲雖其中多
　複聲未必一笛全髙于一笛之上然而聲必峻勢固
　然也乃咸亦未能確然知六十律之謬但以為髙而
　不知其所以變暨東晉武帝破苻堅獲其樂工楊朂
　等閑習舊樂于是備四廂金石之器改撰歌詩而金
　石不諧因欲改器以就聲而器不可改當其時六十
　律之製未嘗亡也後魏太武帝破赫連昌獲古雅樂
　器及平涼州破沮渠氏得其伶人器服但存樂署而
　無所用至孝明時江左陳仲孺奔魏自言能依京房
　立準以調八音復六十律之製又以琴調均樂器謂
　清調以商為主平調以角為主(清調平調瑟調為三調)膠音飾
　律傅㑹無實廷臣蕭寶寅等爭闢之至廢帝時詔尚
　書長孫稚太常卿祖瑩理金石則專司算數之事而
　樂聲亡矣隋文帝開皇初有志復舊以秘書監牛弘
　祕書丞姚察太子洗馬蘓夔沛國公鄭譯樂工萬寶
　常輩共正樂律時不解七律不識十二宫彼此爭執
　鄭譯欲復七律則反増一律曰八律牛弘欲定十二
　宫則反盡棄十一宫而獨守黄鐘宫曰一宫以致累
　黍不就候氣不就及問萬寶常則仍欲復六十律之
　製推至三百五十律一千八聲而猶不肯已其可笑
　如此唐承隋之舊其于雅樂則仍守黄鐘一宫而間
　用俗樂裔樂為三部伎然而律吕之事浸衰焉(文宗朝馮)
　(定等定樂仍襲開元法曲至肅宗時有山東魏延請定十二律太常以漢律考之黄鐘乃太簇也)至
　若趙宋儒臣初用王朴律致誤而自景龍以至慶厯
　其間言樂之儒紛紛而起如和峴李照胡瑗阮逸鄧
　保信房庶范鎮司馬光劉几楊傑等或除四清或去
　二變或改尺籥(阮逸以大黍累尺小黍實龠自戻本法房庶更易累黍之法為量黍)或
　改聲律(房庶改變徵為變羽改變律為閏律)至于六十律之説則共遵
　不變逡巡至崇寧政和方士妄言律用太少以致截
　黄鐘倍半為三黄鐘律(時劉炳不肯用太少律而蔡攸不悦炳乃令樂工㫁黄鐘)
　(管一倍之一半之紿曰此太少律也攸不疑遂用三律大者一尺八寸小者四寸五分與九寸本律而三)
　而終不之悟遂至聲音歇絶延及南渡數百年間無
　言樂者而蔡元定以隠居竊議樂律宜鑒前車自漢
　後迄今算律製器之謬與夫六十律三百五十律之
　誤而乃勦襲舊説算管辨尺備核遷術力推房學而
　樂終以亡元祖初年用河西髙智夏言徵用酉夏舊
　樂及收燕京得金朝掌樂許政及翟剛等九十二人
　此皆不能言律吕者若明代儒臣並鮮學術凡捃摭
　言事率皆空虛剽竊了無實濟當太祖初改元時有
　學士朱升者稍知掌故上使之典樂而未審也偶上
　擊石時問升何音升以徵音對實宫音也上詰之升
　無以應而起居注熊鼎曰石聲難和是以難知上曰
　石聲固難和然樂以人聲為主未有人聲和而八音
　猶未和者因令樂工登歌一曲復嘆曰古作樂以格
　神人和上下而近代儒者茫然不解聲律為何等何
　以言樂鼎進曰樂音不在外求實在人君之一心君
　心和則天地之氣亦和而樂無不和矣夫以古樂淪
　亡之際人聲不講之時獨有明君焉以人聲為作樂
　之本而流連嘆息使為之臣者有倫夔于此進而考
　聲音析宫徵則古樂何難驟復而乃以君心數語文
　其固陋讀史至此未嘗不嘆于明代之臣之無學也

其後嘉靖間世宗欲復古樂大學士夏言薦太僕丞


張鶚定樂時尚書韓邦奇自言知音其説一本之律


吕新書因作律吕直解主事楊繼盛師事之然樂卒


不明其言皆舊儒剰法不可施于用然則古樂之亡


自春秋迄明其難復也如此今幸遭遇良時躬逢

　神聖古樂之興端在此日向曽竊製樂章妄附樂議祗

校訂篇什而未嘗一及歌詠之法至于太常考擊徒


習故常尚未經

　聖人親為正定依永和聲猶似有待何期
　皇言頓啓藴奥盡發真所謂開天地之房通神明之祕

者將見古樂淪亡自春秋迄明千年長夜而一旦盡


舉而振豁之咸韶之復于是乎在矣(臣)自幼失學百


凡疏劣獨于此樂律之微少有師承因為闡

　皇言而記之如此苦夫神明其事則在
　延左右不乏倫夔(臣)又何能贊一詞焉
皇言定聲錄卷八
</TEI
