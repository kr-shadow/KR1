#+TITLE: 尚書地理今釋-清-蔣廷錫
#+DATE: 2016-06-11 12:20:03
#+SOURCE: github.com/kanripo/KR1b0057 master 5b40eda3                
欽定四庫全書　　　　經部二
　尚書地理今釋　　　　書𩔖
　　提要
　　　　(臣/)等謹案尚書地理今釋一卷
　　　國朝蔣廷錫撰廷錫字揚孫常熟人康熙癸未
　　　　進士官至大學士諡文肅是編乃其官内閣
　　　　學士時所作首題
　聖訓蓋儤直
　　　内廷之日仰承
　指授敬繕成帙者也其中訂定諸儒之説者如堯典
　　　　宅嵎夷則據後漢書定為朝鮮正薛季宣于
　　　　欽之誤宅西則據黄度尚書説不限以一地
　　　　正徐廣史記注之誤釐降媯汭則據孔安國
　　　　傳陸徳明釋文之説正水經注媯汭二水之
　　　　誤舜典恒山則據渾源曲陽之道里正漢志
　　　　止曲陽之誤夾右碣石則據顧炎武肇域志
　　　　所載劉文偉説正漢志右北平之誤滎波既
　　　　瀦則據傅寅之説正孔𫝊滎波分二水之誤
　　　　又訂定蔡沈集𫝊之説者如禹貢治梁及岐
　　　　則據曽􁆙之説辨其非吕梁狐岐九河既道
　　　　則據經典釋文辨簡潔非一河灉沮既同則
　　　　據元和郡縣志元豐九域志辨此沮水非汳
　　　　沮浮於濟漯則據漢書地理志陳師凱書𫝊
　　　　旁通辨其不知漯水所在濰淄既道則據水
　　　　經注辨淄水不東入濟浮於淮泗則據史記
　　　　河渠書辨禹時泗水上源不自泲通河三江
　　　　既入則據鄭康成之説辨其誤從庾闡呉都
　　　　賦注和夷底績則據水經注時瀾書説辨嚴
　　　　道以西無夷道盤庚于今五遷則據史記索
　　　　隠辨邢即音耿祖乙並未兩遷以及三危有
　　　　二嶓冢亦有二熊耳有二而實一雍梁二水
　　　　兼得岷山荆梁二州各有沱潛黒水有三漢
　　　　水有二南亳西亳皆湯所都均考證精核足
　　　　以證往古之訛釋後儒之惑至於崑崙河源
　　　　之説非惟訂漢儒之􁅜並正元史之非是則
　　　　恭逢
　　聖代混一輿圖得以考見其實據尤非前代經師
　　　　輾轉耳食者比矣
　欽定書經𫝊説已備採其文此蓋其先出别行之本
　　　　敬著於録俾天下萬世知
　聖學髙深度越千古仰觀俯察協契庖犧一時珥筆
　　　　之臣鞠􁆨
　　　螭坳側聆
　聖訓得餘緒之萬一已能綜括古今為説經家所未
　　　　曽有也乾隆四十五年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　尚書地理今釋
　　　　　　　　　　　　大學士蔣廷錫撰
　聖訓
　　虞書
　　　堯典
嵎夷　今朝鮮地　按孔安國傳東表之地稱嵎夷正
　義曰青州在東界外之畔為表故云東表之地禹貢
　錐指援据後漢書以嵎夷為朝鮮地蓋朝鮮古屬青
　州與今山東登州府隔海相對正合孔𫝊東表之語
　薛季宣書古文訓謂嵎夷海嵎諸夷今登州于欽齊
　乘又指為寧海州皆非也
南交　今安南國林之奇尚書觧云南交即交趾也史
　記五帝本紀日黄帝之地北至於幽陵南至於交趾
　則交趾之對幽都其來尚矣
西　朔方　按史記五帝紀注徐廣曰西者今天水之
　西縣(漢屬隴/西郡)非也西縣秦置在今陜西鞏昌府秦州
　界非以和仲宅西而名西之不可為西縣猶朔方之
　不可為朔方郡皆不當専指一處黄度尚書説云禹
　貢西被流沙自流沙以西皆夷界山川不紀於職方
　故稱西以見境域之不止此也朔則北限沙漠荒茫
　悠逺山川不可見故稱朔方以為大界或曰山海經
　北荒有幽都山樂史寰宇記幽州有幽都山皆為附
　㑹此記良是
媯　汭　在今山西平陽府蒲州界　按孔安國𫝊云
　舜所居媯水之汭經典釋文云汭水之内也皆不以
　汭為水名而水經注云歴山有舜井媯水出焉南曰
　媯水北曰汭水異源同歸渾流南入於河史記正義
　亦引地記云河東郡青山東山中有二泉南流者媯
　水北流者汭水今考山西平陽府蒲州南有媯汭二
　水皆南注大河與水經注地記二書合蓋汭本訓北
　訓内又為小水入大水之名或後人見媯水北有一
　小水入媯遂蒙堯典文而加名耳
　　　舜典
岱宗　魯頌作泰山周禮作岱山在今山東濟南府泰
　安州北五里
南嶽　周禮作衡山山海經作􁆩嶁山在今湖廣衡州
　府衡山縣西北三十里接衡陽縣及長沙府界
西嶽　禹貢作太華周禮作華山在今陜西西安府華
　隂縣南十里
北嶽　禹貢作恒山漢避文帝諱改常山在今山西大
　同府渾源州南二十里接直𨽻真定府界　按恒山
　自班固漢志載於上曲陽(今真定府/曲陽縣)酈道元水經注
　以下咸宗之然今曲陽縣治去山趾一百四十里不
　若渾源之近
本朝釐正祀典祠恒山於渾源州當主渾源為是
幽洲　按説文洲通作州括地志云故龔城在檀州燕
　樂縣界(今順天府宻雲/縣東北塞外地)故老𫝊云舜流共工幽州居
　此城
崇山　在今湖廣永定衛西大庸所東
三苗　今湖廣武昌岳州二府江西九江府地史記正
　義曰呉起云三苗之國左洞庭而右彭蠡今江州鄂
　州岳州也
三危　在今陜西嘉峪闗外廢沙州衛界括地志云山
　有三峯故曰三危俗亦名卑羽山在沙州敦煌縣東
　南三十里(按蔡𫝊云三危西裔之地即禹貢所謂三/危既宅者是矣若導川黒水所經之三危)
　(自在大河之南與此/為二詳禹貢三危下)
羽山　在今山東兖州府沂水東南一百里接郯城縣
　及江南淮安府海州贑榆縣界
　　　大禹謨
歴山　在今山西平陽府蒲州南三十里即禹貢雷首
　山也水經注云河東郡南有歴山謂之歴觀舜所耕
　處
　　　益稷
塗山　在今江南鳯陽府懐逺縣東南八里孔頴逹正
　義曰哀七年左傳禹㑹諸侯於塗山杜預云塗山在
　夀春縣東北塗山國盖近彼山也
　　夏書
　　　禹貢(諸篇地名皆依經文編次禹貢山川有一/名再見或三見者若依例編叙未免重複)
　　　(混淆今將九州疆域山原/川澤羌夷各以𩔖次焉)
　　　九州
冀州　今山西之太原平陽汾州潞安大同五府澤遼
　沁三州直𨽻之順天永平保定廣平順徳宣化六府
　及真定河間二府西北境大名府濬縣西境　盛京
　之錦州府河南之懐慶衛輝彰徳三府其北直抵塞
　外隂山下西起東受降城(今蒙古名/薩爾几村)之北東訖於大
　遼水也
兖州　今山東之東昌府及兖州府曺州陽榖夀張鄆
　城三縣濟南青州二府西北境直𨽻之大名府及真
　定河間二府東南境河南之衛輝府胙城縣也
青州　今山東之登州萊州二府青州府益都臨淄樂
　昌安丘夀光臨朐六縣及諸城髙苑博興樂安四縣
　南境濟南府肥城長清歴城章丘鄒平長山新城淄
　川八縣及泰安州萊蕪縣北境兖州府東阿平陰二
　縣北境其東北跨海為　盛京之奉天府訖於朝鮮
　國也　按孔傳云東北據海實據有遼東之地孔氏
　之言是也蔡氏謂東北至海者非
徐州　今江南之徐州及鳯陽府懐逺五河虹靈壁四
　縣泗宿二州淮安府桃源清河安東宿遷睢寧贑榆
　六縣邳海二州山東之兖州府滋陽曲阜寧陽泗水
　金鄉魚臺嘉祥鉅野汶上郯城鄒滕嶧費十四縣及
　平隂縣南境濟寧東平沂三州濟南府新泰縣及萊
　蕪縣泰安州南境青州府莒州蒙隂沂水日照三縣
　及諸城縣南境也
揚州　今江南之江寧揚州廬州安慶池州太平寧國
　徽州鎮江常州蘇州松江十二府滁和廣徳三州鳯
　陽府鳯陽臨淮定逺霍丘盱眙天長六縣夀州淮安
　府山陽鹽城二縣河南之汝寧府光山固始二縣光
　州湖廣之黄州府羅田蘄水廣濟黄梅四縣蘄州廣
　東之潮州府及浙江江西福建皆是也
荆州　今湖廣之武昌漢陽安陸荆州岳州長沙衡州
　常徳辰州寶慶永州十一府郴靖二州施州衛及襄
　陽府南漳縣徳安府安陸雲夢孝感應城應山五縣
　隨州南境黄州府黄岡麻城黄陂黄安四縣四川之
　夔州府建始縣廣西之桂林府全州及興安縣越城
　嶺北境也
豫州　今河南之河南開封歸徳南陽汝寧五府汝州
　直𨽻之大名府東明長垣二縣山東之兖州府定陶
　城武曹單四縣江南之鳯陽府潁亳二州潁上太和
　蒙城三縣湖廣之襄陽府襄陽光化宜城棗陽榖城
　五縣均州鄖陽府鄖保康二縣及鄖西縣東境徳安
　府隨州北境也
梁州　今陜西之漢中府興安州及西安府商州雒南
　山陽鎮安商南四縣鞏昌府兩當鳯文成四縣徽階
　二州湖廣之鄖陽府房竹山竹溪三縣及鄖西縣西
　境四川之成都保寧順慶龍安馬湖五府潼川嘉定
　卭眉雅五州及叙州重慶夔州三府瀘州江北諸州
　縣松潘建昌二衛叠溪營黎大所天全六畨招討司
　是也
雍州　今陜西之臨洮平凉慶陽延安鳯翔五府西安
　府長安咸寧咸陽興平臨潼髙陵鄠藍田涇陽三原
　盩厔渭南富平醴泉朝邑郃陽澄城白水韓城華隂
　蒲城同官武功永夀三水淳化長武二十七縣同華
　耀乾邠五州鞏昌府隴西安定㑹寧通渭寧逺伏羗
　西和秦安清水漳禮十一縣秦州及榆林寧夏寧夏
　中靖逺岷州洮州甘州莊浪諸衛所其在化外者南
　至西傾積石西踰三危北抵沙漠皆是也
　　　山(原附/)
壺口　今山西平陽府吉州西南七十里有壺口山黄
　河之水注其中如壺然
梁　岐　案孔傳梁岐在雍州今陜西西安府韓城縣
　西北九十里之梁山鳯翔府岐山縣東北四十里之
　岐山也(岐山一名天柱山山南為/周原詩所謂周原膴膴也)蔡𫝊疑雍州之山
　不當載於冀州指今山西汾州府永寧州東北之吕
　梁山一名骨脊山者為梁山汾州府孝義縣西之狐
　岐山一名薛頡山者為岐山然二山去河甚逺不得
　謂河水所經曽􁆙云壺口梁岐一役也其施功皆同
　時不可分言於二州故并言於冀得此可釋蔡氏之
　疑
岳陽　太岳一名霍太山今為中鎮在山西平陽府霍
　州東三十里山周二百餘里南接岳陽趙城二縣北
　接靈石縣東接沁源縣界　案岳陽所該者廣蔡氏
　専指岳陽一縣非是
碣石　按漢書地理志云大碣石山在右北平郡縣城
　縣西南武帝紀注文頴云碣石在遼西絫縣絫縣今
　罷入臨渝此石著海旁盖驪城即今直𨽻永平府樂
　亭縣絫縣即今昌黎縣二縣壤地連接杳無碣石踪
　跡而海水蕩滅之説又荒誕不可信考肇域志云山
　東濟南府海豐縣有馬谷山即古碣石劉文偉亦以
　馬谷山在古九河之下合於禹貢入河入海之文斷
　為碣石無疑近世論碣石者惟此説庶幾近之(明劉/文偉)
　(云禹貢叙碣石有入河入海之文其在九河之末入/海之口明矣今九河故道俱在徳棣之間碣石不當)
　(復在他境况地𫝑北髙南下北平髙地河水奚由而/逹耶馬谷山既在九河之下而又巍然獨出於海濵)
　(其為碣/石無疑)
蒙　蒙山在今山東青州府蒙隂縣南八里西南接兖
　州府費縣界延袤一百餘里
嶧陽　嶧陽一名葛嶧山在今江南淮安府邳州西南
　俗名距山以與沂水相距也
岷　岷山跨古雍梁二州自陜西鞏昌府岷州衛以西
　大山重谷谽谺起伏西南走蠻箐中直抵四川成都
　府之西境凡茂州之雪嶺灌縣之青城皆其支脉而
　導江之處則在今松潘衛北西畨界之浪架嶺漢書
　地理志所云岷山在湔底道西􁆪外是也
嶓　嶓冡有二一在陜西漢中府寧羗州北九十里東
　漢水所出(即導漾/之嶓冡)一在鞏昌府秦州西南六十里西
　漢水所出二山南北相去三四百里而支脉隠然聯
　屬郡縣志所謂隴東之山皆嶓冡是也
蔡　蔡山宋葉少藴謂即周公山在今四川雅州東五
　里
蒙　蒙山在今雅州名山縣西五里接雅州及蘆山縣
　界
西傾　西傾山一名嵹臺山在今陜西鞏昌府洮州衛
　西畨界延袤千里外跨諸羌
荆　荆山在今陜西西安府富平縣西南十里下有荆
　渠(即北條/之荆)
終南　終南山在今陜西西安府長安縣南五十里東
　至藍田縣西至鳯翔府郿縣綿亘八百餘里
惇物　惇物山漢書地理志右扶風縣武功注大壹山
　古文以為終南垂山古文以為惇物皆在縣東武功
　今陜西鳯翔府郿縣考圖志不載是山胡渭禹貢錐
　指以為太一之北峯在縣東四十里者是也
鳥䑕　鳥鼠山在今陜西臨洮府渭源縣西二十里
三危　三危山在大河南今陜西岷州衛塞外古叠州
　西西畨界中雲南麗江府北河圖括地象云三危在
　鳥䑕西南與汶山相接黒水出其南鄭𤣥云南當岷
　山則在積石西南是也(今雲南大理府雲龍州西有/三崇山一名三危瀾滄江經)
　(其麓有黒水祠或以為即古三危也乎按黒水即今/之瀾滄江若以三危在麗江府北似  太逺雲龍州)
　(之説頗亦近/理並存備考)
積石　積石山在今河州北一百二十里水經注謂之
　唐述山(括地志云山𫝑/峭㧞下臨黄河)其西五十里有積石闗唐置
　積石軍於此山海經云積石山在金地河門闗西南
境中(漢之河闗縣/今之河州)杜佑通典云禹施功自積石山達龍門
龍門　龍門山在今陜西西安府韓城縣東北五十里
　大河之西東與壺口隔水相望
崑崙　崑崙山在今西畨界有三山一名阿克坦齊禽
　一名巴爾布哈一名巴顔喀拉總名枯爾坤譯言崑
　崙也在積石之西河源所出　按漢書地理志金城
　郡臨羌縣西北至塞外有西王母石室西有弱水崑
　崙山祠此蔡𫝊所據以為崑崙在臨羌者也然漢志
　言西有崑崙山祠非言山在縣界漢臨羌縣在今陜
　西西寧衛西崑崙山不啻若是之近通典云吐蕃自
　云崑崙山在國中西南河之所出唐書吐蕃𫝊云劉
　元鼎使還言自湟水入河處西南行二千三百里有
　紫山直大羊同國古所謂崑崙蕃曰悶摩黎山東距
　長安五十里河源其間元史附録河源云吐畨朶甘
　思東北有大雪山名亦耳麻不莫剌其山最髙譯言
　騰乞里塔即崑崙也(按雪山今名爾托灰山在崑崙/之東諸水所合諸源滙流經其)
　(下非即崑崙也元史誤𤼵又按此崑崙山乃河水伏/流𤼵見之地非四大水  源之崑崙也互詳黒水案)
　(下/)
岍　岍山漢書地理志名呉山在今陜西鳯翔府隴州
　南八十里
雷首　雷首山括地志云此山西起雷首東至呉坂長
　數百里隨地異名通典云雷首在河東縣(今山西/蒲州)此
　山凡有八名歴山首陽山薄山襄山甘棗山中條山
　渠豬山獨頭山也互見前歴山下
底柱　底柱山在今河南河南府陜州東四十里大河
　中西北去山西平陽府平陸縣五十里
析城　析城山在今山西澤州陽城縣西南七十里
王屋　王屋山在今河南懐慶府濟源縣西北九十里
　接山西平陽府垣曲縣及澤州陽城縣界山有三重
　其狀如屋
太行　太行山延袤千餘里起於河南懐慶府濟源縣
　迤西東北跨山西河南直𨽻界
朱圉　朱圉山在今陜西鞏昌府伏羗縣西南三十里
熊耳　熊耳山在今河南河南府盧氏縣西南七十里
　接陜西西安府商州(晉上/洛縣)界熊耳雖有東西異名其
　實一山故郭璞云在上洛班固云在盧氏蔡𫝊以班
　固為非非也
外方　今中嶽嵩山在河南河南府登封縣北十里西
　接洛陽縣北接鞏縣東接開封府宻縣界綿亘一百
　五十里
桐柏　桐柏山在今河南南陽府桐柏縣東一里東南
　接湖廣徳安府隨州西接襄陽府襄陽縣界
陪尾　陪尾山在今山東兖州府泗水縣東五十里
　按孔𫝊云淮出桐柏經陪尾今徳安府安陸縣北有
　横山漢志所謂横尾山古文以為陪尾者也淮水不
　經此山下呉澄書纂言曰唐志泗水縣有陪尾山泗
　水出焉盖此是也以横尾為陪尾者非是互見泗水
　下
荆山　在今湖廣襄陽府南漳縣西少北八十里左𫝊
　荆山九州之險指此
内方　内方山在今湖廣安陸府鍾祥縣西周廻百餘
　里接荆門州界
大别　大别山一名魯山在今湖廣漢陽府漢陽縣東
　北半里漢水西岸
敷淺原　按朱子九江彭蠡辨云敷淺原説者以為漢
　歴陸縣之博易山在今江州徳安縣為山甚小而庳
　不足以有所表見而其全體正脉遂起而為廬阜則
　甚髙且大以盡乎大江彭蠡之交而所以識夫衡山
　東過一支之所極者唯是為宜耳蔡𫝊遵用師説指
　廬阜為敷淺原而復以無可考據為疑何也廬阜在
　今江西九江府徳化縣南山北𨽻南康府星子縣
合黎　合黎山亦名要塗山在今陜西甘州衛西北四
　十里綿延而西接髙臺鎮彝二所界
大伾　大伾山亦名黎山在今直𨽻大名府濬縣東南
　二里周五里
東陵　即巴丘山一名天岳山臨大江今湖廣岳州府
　城是其遺址
太原　按孔𫝊髙平曰太原今以為郡名正義曰即晉
　陽縣也唐之晉陽縣今山西太原縣是東北去太原
　府治四十里蔡𫝊以為今河東路太原府者亦統同
　言之也
覃懐　今河南懐慶府地通典云懐州禹貢覃懐之地
　是也
東原　東原今山東兖州府東平州及濟南府泰安州
　之西南境也
陶丘　在今山東兖州府定陶縣西南七里
　　　川(澤附/)
衡漳　清漳水出今山西太原府樂平縣西南三十里
　沾嶺水經注所謂少山大黽谷也東南流至河南彰
　徳府渉縣交彰口㑹濁彰水又東北流入直𨽻界至
　廣平縣分二支一支東行入衛河一支為經來東北
　行經山東丘縣界復分二支一支北行入大陸澤一
　支為經流東北行經直𨽻清河阜城交河至清縣合
　衛河北流至天津西沽合桑乾諸水東行入海所謂
　老漳河也其一支入大陸者亦東北行至天津西沽
　合諸水入海所謂新漳河也濁漳水出今山西潞安
　府長子縣西五十里𤼵鳩山亦東南流至交漳口㑹
　清漳
恒　恒水一名長溪源出恒山自直𨽻真定府阜平縣
　龍泉闗北迤遷流經大𣲖山為大𣲖水亦曰沙水又
　東南至保定府祁州界合滋河入於唐水唐水即滱
　水也
衛　衛水今名雷溝河出真定府靈夀縣良司村南流
　至縣東南入滹沱河
九河　按孔頴逹九河疏徒駭在成平胡蘇在東光鬲
　津在鬲縣此祖漢許商徒駭最北鬲津最南之言也
　其餘六者復據爾雅九河之次謂太史馬頰覆釜在
　東光之北成平之南簡絜鈎盤在東光之南鬲縣之
　北蔡𫝊以太史河不知所在又合簡絜為一與孔疏
　異(按陸徳明經典釋文分簡絜為二朱子/孟子集注因之蔡𫝊合簡絜為一非是)今考直𨽻
　河間府滄州(自唐及元滄/州治清池縣)之西交河縣(漢成/平縣)之東北
　六十里有徒駭河漢書地理志所謂滹沱河民曰徒
　駭河是也山東濟南府平原縣北有篤馬河東北經
　陵縣徳平商河(隋唐為/滴河縣)樂陵諸縣界其流或斷或續
　相𫝊即馬頰河也濟南府徳州有覆釡河東北至海
　豐縣入海河間府東光縣東南有胡蘇河東經寧津
　縣(唐臨/津縣)滄州(漢饒安縣/在州東南)慶雲縣(隋唐為/無棣縣)界至海豐縣
　入海河間府南皮縣城外有簡河絜河二河相去最
　近濟南府樂陵縣東南有鈎盤河自平原徳平二縣
　界流入至海豐縣東入海徳州西南有鬲津河東經
　呉橋寧津徳平樂陵慶雲諸縣界至海豐縣大沽口
　入海其太史河據齊乘在青滄二州之間明一統志
　亦云在南皮縣北今其地雖無顯迹然以孔疏參之
　明一統志亦非無據盖九河故道自春秋時已湮廢
　遷徙漢唐以來諸儒訪求古跡就所見之斷港絶潢
　指為某河某河似乎是非不可知然河自大陸以北
　順𫝑下趨禹時九河自當在徳州以上河間數百里
　之地考之於古騐之於今是亦可信也已
灉　沮　按元和志灉水沮水俱出濮州雷澤縣西北
　平地去縣四十里九域志濮州有沮溝即禹貢灉沮
　㑹同是也宋時河决曹濮間灉沮之源適當其衝乆
　而泥滓填淤二水遂涸蔡𫝊乃欲以汳睢當之非是
　韓汝節云汳睢在豫徐之境無豫於兖州而兖州自
　有灉沮也
漯　今山東東昌府朝城縣南有漯河陂廣十餘里又
　青州府髙苑縣北有漯河濟南府禹城縣西二里有
　漯河一名源河俗又名土河東北入臨邑縣界按朝
　城漢之東武陽縣髙苑漢之千乘縣禹城漢之髙堂
　縣也盖漯水本出髙唐至千乘入海自禹導河至大
　伾始分河之一支(史記禹厮二渠以引/其河注其一則漯川)東北流首經
　東武陽至髙唐合漯水自合漯水則髙唐以南武陽
　以北之河皆被以漯名矣故漢志於平原郡髙唐注
　則云漯水所出於東郡東武陽則云禹治漯水東北
　至千乘入海疏觧漯水源流固自瞭然蔡𫝊未究斯
　㫖又誤觧程大昌此河乃漢河元非禹河之語竟不
　知漯水所在善乎陳師凱書𫝊旁通曰程氏之意非
　指漯為漢河盖言漯入河處所受河水乃漢以後所
　徙頓丘之河非禹時澶相以北之河其漯水仍以東
　武陽為是也
濰　濰水出今山東青州府莒州西北九十里箕屋山
　即濰山也土人名為淮河東流逕諸城縣西折而北
　指萊州府昌邑縣東北五十里入海
淄　淄水出今青州府益都縣西南顔神鎮東南二十
　五里岳陽山即原山也其山接濟南府章丘淄川萊
　蕪三縣淄水出於山之東谷東北流至青州府夀光
　縣北由清水泊入海禹時淄水入海不入濟水經注
　叙述甚明史記河渠書亦云禹治水之後於齊則通
　淄濟之間是二水不通可知蔡氏因漢書淄水入泲
　一語云淄水東入濟非是
汶　汶水出今山東濟南府萊蕪縣其源非一合流於
　泰安州之静安鎮謂之大汶又有小汶出新泰縣宫
　山之下至徂徠山南入大汶(水經注有牟汶北汶柴/汶元和志又有嬴汶禹)
　(貢錐指云汶水有五北汶嬴汶柴汶牟汶其一則經/流也嬴汶在今萊蕪縣南三十里源出新泰縣宫山)
　(之隂流合牟汶牟汶在萊蕪縣南門外西流至泰安/州東入汶北汶即泮水源出泰山分水嶺泰安州志)
　(謂之塹汶柴汶在泰安州東三十五里俗名司馬河/又有水出萊蕪縣寨子村流合牟汶者近志指為浯)
　(汶據漢志瑯邪靈門縣有髙朶山浯水所出東北入/濰説文云水出靈門山世謂之浯汶在今莒州界與)
　(萊蕪無/渉志誤)汶水舊由安民亭合濟水東北入海自明永
　樂九年於東平州東六十里築戴村壩盡遏汶水出
　南旺南北分流南流逹於濟寧州㑹沂泗諸水入淮
　者十之四北流逹於臨清州㑹漳衛諸水入海者十
　之六矣
沂　沂水出今山東青州府沂水縣西北一百七十里
　雕崖山(鄭康成云沂水出沂山或云臨樂山酈道元/云沂水出艾山禹貢錐指謂雕崖臨樂艾山)
　(皆沂山艾阜/之異名也)接蒙隂縣界南流至江南淮安府宿遷
　縣北滙為駱馬湖又南入運河
泗　泗水出今山東兖州府泗水縣東五十里陪尾山
　四源並𤼵故名西南流至兖州府城東金口壩分為
　二𣲖一越壩西南流至濟寧州界為泗河又西南至
　魯橋入運河一從壩上西流至兖州府城西為府河
　又西南至濟寧州東合洸水又西南至天井牐入運
　河　按史記河渠書叙禹功畢迺云自是之後滎陽
　下引河東南為鴻溝以通宋鄭陳蔡曹衛與濟汝淮
　泗㑹汳水為鴻溝分流禹時所未有許慎所云乃周
　漢以後水道不可為禹時淮泗入河之証也盖徐州
　貢道自淮入泗自泗入泲入漯以逹河當在菏澤以
　東若菏澤以西泲水屢見屢伏與河無相通之理泗
　水安能逹於河耶蔡氏所謂泗之上源自泲可以通
　河者亦未明晰
彭蠡　彭蠡湖在今江西南昌府城東北一百五十里
　饒州府城西四十里南康府城東五里九江府城東
　南九十里上承章貢諸水與江水相吞吐周逥四百
　五十里亦曰鄱陽湖者以中有鄱陽山而名俗又稱
　在都昌縣者為東鄱湖在南昌縣者為西鄱湖
三江　按三江孔安國班固鄭康成韋昭桑欽郭璞顧
　夷諸説不一惟鄭康成曰左合漢為北江右合彭蠡
　為南江岷江居其中則為中江故書稱東為中江者
　明岷江至彭蠡與南北合始得稱中也融洽前後經
　文確不可易宋蘇軾實宗其説蔡𫝊専主庾仲𥘉呉
　都賦注取松江婁江東江為三江力排蘇説且曰大
　江合漢與彭蠡之後又十餘里而入海不復可指為
　三不知三江云者因上流有中江北江南江而言之
　非截然指為三也蔡𫝊又云禹貢無施勞者雖大亦
　畧揚州大江無俟濬治故在不書不知禹貢所紀皆
　成功而施功即在其中當洪水泛濫之後大江自彭
　蠡以東至入海處其間豈無泥沙壅塞謂之無施勞
　可乎况管子荀子淮南子皆云禹疏三江可證也
　又按經文叙漢水入江之後又必叙其東滙澤為彭
　蠡東為北江入於海者江漢𫝑均力敵漢水雖與江
　水㑹合為一亦必窮其下流以至入海也鄭樵衍文
　之説朱子嘗從之未敢以為定論漢水入江而滙為
　彭蠡則漢亦為江江亦為漢非謂漢水入江之後七
　百餘里獨横截而南入於畨陽也畨陽合數州之流
　豬而為澤雖無仰於江漢而江漢東流乘𫝑而入朱
　子固云地𫝑北髙南下湖水為江水所遏因郤而為
　豬安見江漢二水不可逆流而入彭蠡耶彭蠡在南
　經文不云南滙而云東滙者就江漢大𫝑而言與下
　文東為北江東字並同至蔡氏泥於東滙北滙之文
　欲以巢湖代彭蠡且謂官屬之往者未敢深入誤比
　彭蠡於巢湖則詞更支離矣
震澤　即太湖介於江南浙江之間今江南蘇州府之
　呉呉江二縣常州府之武進無錫宜興三縣浙江湖
　州府之烏程長興二縣皆其所分𨽻也
九江　即洞庭湖在今湖廣岳州府巴陵縣西南北接
　華容安鄉二縣西南接常徳府龍陽縣東南接長沙
　府湘隂縣界為湖南衆水之滙　按漢書地理志廬
　江郡尋陽縣禹貢九江在南皆東合為大江蔡𫝊云
　九江尋陽乃禹貢揚州之域不得以荆州之水當之
　且導江經文過九江至於東陵東陵即今巴陵(岳州/府治)
　九江在巴陵之上其非尋陽可知山海經於洞庭之
　山云澧沅瀟湘在九江之間水經云九江在長沙下
　雋縣(今武昌府通城/崇陽二縣地)西北至宋曽彦和以沅(沅水出/今貴州)
　(黎平府生苗界俗名清水江東北/入湖廣境合辰酉等水注洞庭湖)漸(出今湖廣常徳/府武陵縣東入)
　(沅/)無(亦作潕出今湖廣辰/州府沅陵縣入沅)辰(出今貴州銅仁府東北/至湖廣辰州府入沅)
　叙(一名渠江出今湖/廣靖州西北入沅)酉(出今沅陵/縣東入沅)湘(出今廣西桂林/府興安縣東北)
　(入洞/庭湖)資(出今湖廣寳慶府/武岡州東北入湘)澧(詳復/導江)水皆合洞庭中東
　入於江是為九江蔡氏遵之朱子考定九江去無澧
　二水而易以瀟(一名營水出今湖廣永/州府寧逺縣北注湘水)蒸(出今寳慶/府邵陽縣)
　(界東注/於湘)大抵通儒皆主洞庭之説也
沱　按荆川之沱有二説漢書地理志云南郡枝江縣
　(今屬湖廣/荆州府)江沱出而東入江顔師古曰沱即江别出
　者也水經江水東逕上明城北注云其地夷敞北據
　大江江汜枝分東入大江縣治洲上故以枝江為稱
　是古枝江縣有沱水也今不可考又孔頴逹正義引
　鄭注云華容(漢華容縣今荆州府監利石首二/縣地非今之岳州府華容縣也)有夏
　水首出江尾入沔此所謂沱也夏水自今荆州府江
　陵縣東南首受江水曰中夏口經監利縣沔陽州界
　入漢水以其冬竭夏流故名夏水其在梁州者則今
　四川成都府郫縣沱江是江在縣北六里一名郫江
　至瀘州入大江其上流為成都府灌縣蔡𫝊所謂永
　康軍導江縣是也
潛　潜水一在今安陸府潜江縣東由蘆洑腦分流遶
　城東南一支通順河入沔陽州境今淤一支南流至
　拖船埠入漢水此荆州之潜也禹貢錐指曰韻㑹潜
　水伏流也荆州之潜雖不如龍門石穴之竒亦必漢
　水伏流從平地湧出故謂之潜今漢水之分流者名
　蘆洑宜取伏流之意以為古潜水庶幾得之盖禹時
　本自伏流涌出復入於漢及乎後世通渠漢川雲夢
　之際則開通上源以資舟楫之利禹迹遂不可知耳
　一在今四川保寧府廣元縣亦名龍門水自朝天驛
　北穿穴而出入嘉陵江此梁州之潜也郭璞爾雅音
　義云有水從漢中沔陽縣南流至梓潼漢夀入大穴
　中通峒山下西南潜出一名沔水舊俗云即禹貢潜
　也又四川順慶府渠縣東有潜水梁縣蔡𫝊所謂渠
　州流江縣也(孔氏𫝊云荆梁二州各有沱潜但地𫝑/西髙東下雖於梁州合流還從荆州合)
　(出耳按梁州之沱至瀘州入江而梁州之潜亦無/從荆州分出之理盖荆州别有沱潜也孔説非是)
伊　伊水出今河南河南府盧氏縣熊耳山(縣志謂伊/水出悶頓)
　(嶺之陽者古熊耳盤基/甚廣悶頓亦熊耳也)至偃師縣南入洛
洛　洛水出今陜西西安府雒南縣冡嶺山至河南府
　鞏縣東北入河
瀍　瀍水出今河南府洛陽縣西北榖城山至縣東入
　洛
澗　澗水出今河南府澠池縣東北白石山至洛陽縣
　西南入洛
滎波　即滎澤在今河南開封府滎陽縣南三里古城
　村　按孔安國𫝊云滎澤波水已成遏豬正義曰鄭
　云今塞為平地滎陽民猶謂其處為榮澤在其縣東
　盖濟水伏流地中絶河而南溢為巨澤禹貢錐指云
　按馬鄭王本波並作播伏生今文亦然孔安國觧作
　一水非二水以為二水自顔師古始宋林之竒本之
　引周職方豫州其川滎雒其浸波溠爾雅水自洛出
　為波别滎波為二水蔡氏因之然按圖究義以榮波
　為二水終無是處傅氏寅曰上文言導洛此則専主
　導濟言不當又泛言洛之支水職方所記山川非治
　水次第不必泥也山海經婁涿之山波水出於其隂
　北流注於榖水今本作陂郭璞云世謂之百谷水非
　屬波水證一惟酈注引作波然亦出於山不出於洛
　非屬波水證二水經洛水又東門水出焉注云爾雅
　所謂洛别為波也惟此堪引然余考門水下流為鴻
　闗水今謂之洪門堰在商州洛南縣東北至靈寳縣
　而入河何曽見水豬為澤乎非屬波水證三且職方
　豫州之波出魯山縣鄭注謂即榮播固非而洛南之
　波水則與滎澤相距五六百里中隔大山豈可總撮
　而言之曰滎波既豬乎其説極詳引之以証林氏之
　失
黒水　按黒水之辨諸家紛如謹考地圖禹貢之黒水
　有三正不必强合水經注所謂黒水出張掖雞山(今/甘)
　(州/)至於燉煌(今廢/沙州)此雍州之黒水也漢書地理志犍
　為郡縣南廣注云汾闗山符黒水所出(南廣今/廣符縣)北至
　𤏡道入江(今叙/州府)唐樊綽亦以麗江為古黒水云羅些
　城北有三危山(羅些城在今/麗江府北境)其水從山南行上流出
　土畨界薛季宣謂瀘水為黒水(今打/冲河)引酈道元説黒
　水亦曰瀘水即若水出姚州徼外土畨界中山海經
　黒水之間有若水是也以麗江之説為非不知打冲
　河至大姚縣即合金沙江㑹流入岷江薛氏之説原
　與漢志相合此梁州之黒水也宋程大昌以瀾滄江
　為黒水李元陽黒水辨亦云隴蜀無入南海之水唯
　滇之瀾滄足以當之而元史載勸農官張立道使交
　阯並黒水以至其國呉任臣山海經注亦以瀾滄為
　古黒水此導川之黒水也盖雍州之黒水其源在黄
　河之北梁州及導川之黒水其源皆在黄河之南有
　截然不相紊者第以張掖燉煌尚在内地可以尋源
　而求而推其委而不得遂托為越河伏流之説夫崑
　崙為地軸其山根連延起頓包河内接秦隴直逹長
　安為南山黒水自燉煌而南縱可越大河之伏流其
　不能越河以南之南山也明矣若狃於雍州三危既
　　宅之説謂三危黒水並在雍州域内不知導川之三
　　危在大河之南非即竄三苗之三危(辨詳舜典/三危下)而雍
　　州之黒水必非導川之黒水也又明矣然主瀘水麗
　　江瀾滄之説者亦皆以意度未能確指水之分合不
　　知瀘水麗江源異而流同麗江瀾滄源同而流異分
　　合言之梁州之黒水有兩支而與導川之黒水實出
　　一源也而古未有及之者盖以二水僻在畨界隔蔽
　　南山阻奥從古未通中國即魏之法顯唐之𤣥奘元
　　世祖之南征丘處機之西逰皆繞出崑崙以外歴西
　　域諸國至於滇南既未嘗經其地但從入中國之支
　　流以古今分域配之料約為某水某水而已今四海
　　大一統
皇上恩威所届靡不霑被震懾郵𫝊所至迎將恐後
特命使臣逺歴西畨究原討委冩圖以誌支𣲖經絡瞭如
　　指掌諸家浮説有所折𠂻矣謹將黒水同異分注於
　　左
雍州黒水　出陜西甘肅塞外南流至河州入積石河
　今俗名大通河是也(按括地志云黒水出伊川伊吾/縣北東南流至鄯州又東南至)
　(河州入黄河今黒水上源為流沙壅塞已無遺跡可/考其下流為大通河在𤓰州之南歴西寧衛東南至)
　(河州入河西寧即唐之鄯州則括地志之説與今圖/合  又按河至積石北則大通河入之南則大夏河)
　(注之二水入河之口南北相值後人或遂指大夏為/黒水地河而南之跡不知大夏雖在黄河之南實仍)
　(在南山之北且其源自南而北/與山南入海之水絶不相通)
梁州黒水　即今雲南之金沙江其源𤼵於西畨諾莫
　渾五巴什山分支之東曰阿克逹毋必拉南流至塔
　城闗入雲南麗江府境亦曰麗水(按麗水即金沙江/入岷江不入南海)
　(唐樊綽云麗/水入南海非)東南流至姚安府大姚縣之左却鄉(即/苴)
　(却/營)北打冲河自鹽井衛來㑹之(打冲河出自西畨界/在崑崙東南百里二)
　(源同𤼵名查褚必拉蒙古謂之七察兒哈那平地水/泉數十泓沮洳□沸散若列星滙而南流有支河十)
　(二通左右流入之至占對安撫司入四川界南流東/折繞鹽井營之東北入南至烏喇猓果入金沙江)
　又東入四川境逕㑹川營南又東至東川府西折而
　東北流徑烏蒙府西北馬湖府南又東逕叙州府南
　入岷
導川黒水　即今雲南之瀾滄江其源𤼵於西畨諾莫
　渾五巴什山分支之西曰阿克必拉南流至你那山
　入雲南界東岐一支為漾備江(即程大昌所/謂葉榆河)東南流
　分注大理府之西洱海經流入順寧府境其正支南
　行絶雲龍江而東南至雲州(屬順/寧府)北之分水嶺仍與
　漾備江合又南流至阿瓦國入南海(楊慎丹鉛録云/杜氏通典曰吐)
　(畨有可䟦海去赤嶺百里方圓七十里東南流入西/洱河合流而東號曰漾濞水又東南出㑹川為盧水)
　(焉盧水即黒水也長寧周文安云三危山在雲南麗/江府其源委既詳足以補禹貢之注夫以漾濞為黒)
　(水漾濞與瀾滄其源同其委亦同猶之可也若云東/南出㑹川為盧水㑹川在漾濞之北不得言東南况)
　(所謂盧水者乃金沙江可以為梁州之黒水不可為/導川所云入於南海之黒水也又麗江府為金沙江)
　(所經其地有三危/山亦與漾濞無渉)又按金沙瀾滄一為梁州之黒水
　一為導川之黒水然皆非四大水之黒水也昔人謂
　畨名山川皆以形色西南夷地水色多黒故悉蒙黒
　名如打冲金沙瀾滄俱得稱黒水也而真黒水之源
　去瀾滄之西三百餘里畨名哈拉烏蘇色禽經䝉畨
　怒彛􁆏􁀙界由緬甸入南海即佛書所謂黒水出河
　耨逹山(即大崑崙山在/今逹頼喇嘛界)東是也禹跡之所不至盖中
　國在阿耨逹之東故名震旦所入大水唯黄河一支
　可見黒水出阿耨逹之東實在中國之西南未嘗流
　入内地故從古無人知其源委也
桓　桓水一名白水出今陜西岷州衛東南分水嶺至
　四川保寧府昭化縣東入西漢水(西漢水出秦州嶓/冡山上流為犀牛)
　(江下流為/嘉陵江)
沔　沔水一名沮水漢書地理志武都郡沮縣沮水出
　東狼谷沮縣即今陜西漢中府畧陽縣也東南至沔
　縣西南入漢水名曰沮口
弱水　今陜西山丹衛(漢删/丹縣)城西有山丹河古弱水也
　(法顯佛國記/謂之流沙河)出衛西南窮石山正流西至合黎山與
　張掖河合又東北至甘州衛北迤邐流至塞外入居
　延澤其餘波溢入流沙也
涇　涇水出今陜西平凉府平凉縣西南笄頭山亦名
　崆峒山東至西安府髙陵縣西南入渭水
渭　渭水出今陜西臨洮府渭源縣西鳥䑕山東至西
　安府華隂縣東北入河
汭　汭水出今平凉府華亭縣有二源北源出湫頭山
　之朝那湫南源出齊山至縣東與北河合又東至涇
　州西北入涇水
漆　漆水源出陜西西安府同官縣北髙山流經縣城
　東合同官水西南至耀州(屬西/安府)與沮水合
沮　沮水出陜西延安府中部縣西南流經宜君(屬延/安府)
　同官二縣境至耀州城南㑹漆水東南入富平縣(屬/西)
　(安/府)界名石州河又南流至臨潼縣(屬西/安府)北交口鎮入
　渭水
灃水　源出今陜西西安府鄠縣東南終南山自紫閣
　而下至咸陽縣東南入渭水
河　謹按地圖河出今西畨枯　坤山(即崑/崙山)有三河名
　孤　班索　馬俱東流合諸泉源(元史所謂有泉百/餘泓沮洳渙散弗)
　(可逼視/者也)
　查靈鄂模(元史所謂大敦腦/兒即星宿海也)鄂靈鄂模(元史所謂滙/二巨澤名阿)
　(剌腦/兒也)折而北經蒙古尔托灰山之南東南貫敖羅灰
　鄂模東南流巴尔堪河自西來注之又東流南則巴
　里馬河敖魯客河薩尔河呼呼烏蘇河拜圖河巴里
　馬朱尔克河北則哈尔濟河圖聲圖河咸來入之又
　北折而東流今崑都倫巴顔喀拉伊馬圖諸河迤邐
　東北行歴歸徳堡(元史作/貴徳州)經積石山至陜西臨洮府
　河州入中國界過蘭州又折而東北經寧夏衛流出
　塞外(河以内為/河套地)又東南至延安府府谷縣入塞(河以/東為)
　(山西/界)南流至潼闗衛又折而東由河南山東界至江
　南淮安府安東縣入海
孟津　即今河陽渡又名富平津在河南懐慶府孟縣
　南十八里
降水　降(今本/作洚)水出今山西潞安府屯留縣西南八十
　里盤秀嶺至潞安府潞城縣入濁漳水而濁漳水由
　是亦名降水矣　按洚水即漳河信都漳河遷徙無
　定故有枯洚之名蔡氏仍漢志之誤以枯洚渠為禹
　時洚水非也
漾　漢　漾水出今陜西漢中府寧羗州北嶓冡山東
　至漢中府南鄭縣西為漢水亦名東漢水東流至白
　河縣入湖廣界又東流經鄖陽縣至均州又東南流
　歴光化榖城二縣至襄陽縣東津灣折而南流經鍾
　祥縣至潜江縣大漢口復東流經漢川縣至漢陽縣
　漢口合岷江　按禹貢漢水今名東漢水原出陜西
　漢中府(漢隴/西郡)西縣嶓冡山接寧羗州界其出鞏昌府
　秦州(漢隴西郡氐道/縣當在其地)嶓冡山者今名西漢水下流為
　嘉陵江自班固誤觧漢水東西二源水經注因之訛
　繆至今莫能是正今考輿圖二水源流瞭如指掌可
　破千古之迷惑矣
滄浪水　在今湖廣襄陽府均州北四十里
江　江水源出今四川松潘衛北西畨界有三支正支
　自浪架嶺(岷山之隨/地異名者)南流東支自弓槓口至漳臘營
　合正支西支自殺虎塘至黄勝闗合正支南經茂州
　威州汶川縣以至灌縣灕堆岐為數十股滂沱南下
　左抱成都府西環崇慶州衆流以次㑹於新津縣南
　又南行逕眉州嘉定州至叙州府東南合金沙江折
　而東北流至重慶府嘉陵江(𤼵源陜西鳯翔府寳雞/縣之大散嶺至鞏昌府)
　(徽州合西漢/水入四川界)涪江(𤼵源松潘衛東雪欄山東/南流至合州與嘉陵江㑹)自北來
　合流入之又東北經夔州府巫山縣入湖廣界東流
　至彝陵州東南流至枝江縣又東流至荆州府折而
　南流至石首縣又東流至監利縣又南流至岳州府
　折而東北流至武昌府與漢江合又東流至黄州府
　又東南流入江西界至湖口縣與南江合(即贑/江)又東
　北流入江南界經江寧府至揚州府通州入海
澧　澧水出今湖廣永定衛西歴山至岳州府安鄉縣
　南㑹赤沙河入洞庭湖
濟　濟水出今河南懐慶府濟源縣王屋山既見而伏
　至濟源縣西北五里重源顯𤼵有東西二池合流至
　温縣東南入河
沇　沇水即濟水之上流蔡𫝊所謂𤼵源為沇既東為
　濟是也
淮　淮水𤼵源河南南陽府桐栢縣桐栢山(山下有淮/井泉源所)
　(出/)水經云出胎簮山者即桐栢之支峯也東流至光
　州東北㑹汝水(出河南汝寧府遂平/縣西六十里洪山)又東由固始縣
　入江南鳯陽府潁州界又東流至潁上縣東南渒水
　入之又東北至懐逺縣合濄河又東徑長淮衛至五
　河縣合澮河又東徑泗州城南盱眙城北漫衍入洪
　澤湖東北出淮安府清河縣之清口與黄河㑹東則
　刷黄河以入海南則入運河以濟漕歴揚州府寳應
　縣髙郵州抵江都縣入揚子江　按禹時江淮本不
　相通自春秋時呉伐齊於廣陵城(今揚/州府)東南築邗城
　城下掘深溝謂之邗江東北通射陽湖(屬淮安府/山陽縣)而
　北至末口入淮此溝通江淮之故道也至晉永和中
　江都氷斷乃於歐陽埭(在江都/縣西南)引江至廣陵城而北
　出白馬湖合中瀆入淮謂之山陽瀆隋時又開廣之
　以通戰艦明初陳瑄循故瀆開新運河以通漕此即
　今之運道也
大陸　大陸澤一名廣阿澤跨今直𨽻保定府束鹿縣
　(元和志大陸澤在深/州鹿城縣南是也)順徳府鉅鹿縣(元和志大陸澤/一名鉅鹿澤在)
　(邢州鉅鹿縣西北五里是也鉅按漢書河渠志禹之/行河水本隨西山下東北去  鹿正在西山之下自)
　(是大河所經程大昌以為鉅鹿去/河絶逺河未嘗經邢以行非也)真定府隆平縣(通/典)
　(趙州昭慶縣有大陸澤元和志廣阿/澤在趙州昭慶縣東二十五里是也)寧晉縣(明一統/志寧晉)
　(縣有葫蘆河即/大陸澤是也)深州(通典深州陸澤縣禹貢大陸澤/在此元和志深州陸澤縣南三)
　(里即大陸/之澤是也)上承滹沱滏陽漳唐諸河水滙為巨浸又
　東北流為新漳河至大城縣為子牙河至天津衛入
　海
雷夏　今山東東昌府濮州東南有雷澤接曹州界水
　經注云雷澤在大成陽故城西北十餘里其陂東西
　二十餘里南北十五里即舜所漁也
大野　元和志云大野澤一名鉅野在鄆州鉅野縣(今/屬)
　(山東兖/州府)東五里南北三百里東西百餘里禹貢錐指
　云鉅野屢遭河患自漢以來衝决填淤凡四五度髙
　下易形乆已非禹迹之舊逮元至正四年河又决入
　此地及河南徙澤遂涸為平陸而畔岸不可復識矣
　(元王樵云南旺湖即古大野大按今南旺湖去鉅野/縣一百餘里中隔嘉祥縣或  野未涸之時澤水流)
　(衍至此理容有之王氏/竟以南旺為大野非也)
雲夢　漢書地理志云南都華容縣(見前治/水注)雲夢澤在
　南荆州藪編縣(今安陸府/荆門州)有雲夢宫又江夏郡西陵
　縣(今黄州府蘄州及/黄岡麻城二縣)有雲夢宫水經注云雲杜縣(今/安)
　(陸府京/山縣)東北有雲夢城又夏水東逕監利縣(今屬荆/州府)
　南縣土卑下澤多陂陁西南自州陵(今安陸府/沔陽州)東界
　逕於雲杜沌陽(今漢陽府/漢陽縣)為雲夢之藪杜預云枝江
　縣(今屬荆/州府)安陸縣(今屬徳/安府)有雲夢盖跨川亘隰兼包
　𫝑廣矣元和志云雲夢澤在安陸縣南五十里又云
　雲夢澤在雲夢縣(今屬徳/安府)西七里然則東抵蘄州西
　抵枝江京山以南青草以北皆為古之雲夢正義所
　謂雲夢一澤而每處有名者也(羅泌分雲夢為/截然二澤非是)
荷澤　荷澤古濟水所滙當在今山東兖州府曹州東
　南及定陶縣界
孟豬　孟豬(周禮作望諸/史記作明都)澤今河南歸徳府商丘虞城
　二縣界有孟諸臺寰宇記云虞城孟諸澤俗呼為湄
　臺盖澤中有臺也
豬野　在今陜西鎮畨衛東北八十里即漢書地理志
　所云休屠澤也
流沙　在今陜西嘉峪闗外索科鄂模(即居延澤漢志/古文以為流沙)
　以北東至賀蘭山西至廢沙州界幾南北十餘里東
　西數百里其沙隨風流行隨處有之
三澨　按説文云澨埤増水邉土人所止也王逸注西
　澨杜預注漳澨或云水涯或云水邉蔡𫝊以三澨為
　水名恐非禹貢錐指云三澨當在淯水入漢處一在
　襄城北即大堤一在樊城南一在三洲口東皆襄陽
　縣地在古即縣之北也
　　　羗夷
萊夷　按蔡𫝊以萊夷為今萊州之地然元和志云故
　黄城在登州黄縣東南二十五里古萊子國春秋𫝊
　曰齊侯滅萊杜注今萊黄縣是今之登州府亦禹貢
　萊夷地不獨萊州府矣
淮夷　淮夷淮南北近海之夷民今江南淮安揚州二
　府近海之地皆是
和夷　按水經注引鄭説云和夷和上夷所居之地和
　即和川水在今四川雅州榮經縣寰宇記謂榮經縣
　北九十里有和川水從羅岩古蠻州來也蔡𫝊以夷
　為嚴道(今榮經縣/宋曰嚴道)以西之夷道非是(榮經以西/無夷道)時瀾
　書説云嚴道以西地名和川夷人所居乃為得之
崑崙　西戎國盖附近崑崙山者　按鄭康成云衣皮
　之民居此崑崙析支渠搜三山之野者是崑崙析支
　渠搜皆本山名而因以為國號也
析支　今西畨在陜西臨洮府河州西應劭曰禹貢析
　支屬雍州在河闗之西東去河闗十餘里羌人所居
　謂之河曲羌也唐書党項𫝊曰党項漢西羌别種其
　地古析支東距松州西業䕶南春桑迷桑等羌北吐
　谷渾
渠搜　凉土異物志云古渠搜國在大宛北界隋書西
　域𫝊云鏺汗國(文獻通考云鏺汗國東/去𤓰州五千五百里)都蔥嶺之西
　五百餘里古渠搜國渠搜當在西域非朔方也傅寅
　禹貢集觧云陸氏曰漢志朔方郡有渠搜縣武紀云
　北𤼵渠搜是也然考漢朔方之渠搜非此所謂渠搜
　此亦當是金城以西之戎也後世種落遷徙故漢有
　居朔方者當禹時渠搜居朔方則不應浮積石陸説
　非也
　　　甘誓
甘　今陜西西安府鄠縣(本夏扈國秦/改扈為鄠)有甘亭元和志
　云甘亭在縣西南五里夏啓伐有扈誓師扵甘之野
　即此處也
　　　五子之歌
窮　水經注云鬲縣故有窮后國也今山東濟南府徳
　州北有鬲縣故城是其地
陶唐　鄭康成唐詩云唐者帝堯舊都之地今曰太原
　晉陽是堯始居此後乃遷河東平陽漢晉陽縣今山
　西太原府太原縣也又漢書顔師古注云陶丘在濟
　隂(今山東兖州/府定陶縣)有堯城堯嘗居之後居於唐故堯號
　陶唐氏(按漢書臣瓉注堯初居唐後居陶故曰陶唐/師古曰瓉記非也堯不聞有居陶之事蔡𫝊)
　(仍瓉説以堯初為唐侯後為/天子都陶故曰陶唐不可從)
　　　商書
商　括地志云商州東八十里商洛縣本商邑古之商
　國帝嚳之子契所封也商洛縣今廢今為商州地屬
　陜西西安府
　　　仲虺之誥
南巢　南巢今江南廬州府巢縣東北有居巢故城
葛　今河南歸徳府寧陵縣西十里有葛城漢書地理
　志陳留郡寧陵縣注云故葛伯國今葛鄉是
　　　湯誥
亳　按漢志河南郡偃師縣注云尸鄉殷湯所都又山
　陽郡薄縣注云湯所都皇甫謐曰孟子稱湯居亳與
　葛為隣葛伯不祀湯使亳衆為之耕葛即今梁國寧
　陵之葛鄉也若湯居偃師去寧陵八百餘里豈當使
　民為之耕乎亳今梁國榖熟縣(後漢改山陽郡亳縣/為榖熟屬梁國亳與)
　(薄義同/字異)也皇甫謐主榖熟為湯都良是不知偃師亦
　湯都也張守節文記正義曰湯即位都南亳(元和志/云宋州)
　(榖熟縣殷之所/都謂之南亳)後徙西亳(通典云河南偃師縣亦古/亳邑商有三亳成湯居西)
　(亳此即一也至盤庚/又自河北徙理於此)盖湯未伐桀居南亳後自南亳
　遷西亳與葛伯為鄰迺居南亳時事皇甫謐據此以
　獻疑固矣榖熟故城在今河南歸徳府商邱縣東南
　四十里尸鄉在今開封府偃師縣四十里
　　　伊訓
鳴條　鳴條岡在今山西平陽府安邑縣北三十里接
　夏縣界括地志云髙涯源在蒲州安邑縣北南坂口
　即古鳴條岡是也
　　　太甲上
桐宫　按桐宫湯墓所在元和志云殷湯陵在河中府
　寳鼎縣北四十三里即今山西平陽府滎河縣也滎
　河縣志云殷湯陵在百祥村西元時淪入汾河以石
　柩遷葬明洪武初建陵寢於其東而江南鳯陽府亳
　州北相𫝊有湯陵陵東有桐宫當屬附㑹
　　　盤庚上
五邦　五邦亳囂相耿殷也亳見湯誥囂史記作隞並
　音敖字水經注云敖山上有城即殷仲丁之所遷秦
　置倉於其中亦曰敖倉城敖山在今河南開封府滎
　澤縣西北相亦名故殷城括地志云故殷城在相州
　内黄縣(今屬直𨽻/大名府)東南十三里即河亶甲所築都之
　是也耿城在今山西平陽府吉州南隋置耿州於此
　以祖乙遷耿為名史記索隠云祖乙遷於邢邢音耿
　近代本亦作耿今河東皮氏縣有耿鄉蔡𫝊以祖乙
　兩遷分耿邢為二非也殷即西亳亦詳見湯誥
　　　説命上
傅巖　傅巖在今山西平陽府平陸縣東北二十五里
　一名隠賢社水經注云沙澗水出虞山東南逕傅巖
　歴傅説隠室前俗名之為聖人窟孔安國𫝊傅説隠
　於虞虢之間即此處也
　　　西伯戡黎
黎　黎國今山西潞安府黎城平順二縣地括地志云
　故黎城黎侯國也在潞州黎城縣東北十八里尚書
　云西伯戡黎是也
　　　㣲子
㣲　孔安國𫝊㣲圻内國名寰宇記云㣲子城在潞東
　北今山西潞安府潞城縣東北十五里有㣲子鎮即
　故城也
　　　周書
周　史記正義曰太王所居周原因號曰周文王因之
　有岐城亦名周城在今陜西鳯翔府岐山縣
　　　牧誓
牧　牧(一作/坶)孔𫝊云紂近郊三十里地名牧括地志云
　今衛州城即殷牧野之地周武王伐紂築也水經注
　云雹水東南歴坶野自朝歌以南南暨清水土地平
　衍據臯跨澤悉坶野矣　按紂都妹土在朝歌北隋
　置衛縣於此唐武徳時為衛州治即今之淇縣也牧
　野當在今淇縣南迤邐以至汲縣故九域志謂汲城
　亦牧野之地也
庸　杜預云今上庸縣上庸今湖廣鄖陽府竹山縣是
蜀　正義云大劉以蜀是蜀郡今四川成都府是
羗　正義云蜀都分為三羗其在西故云西蜀蘇氏云
　先零枹罕之屬當在今陜西甘肅以西南接蜀漢塞
　外也
髳㣲　正義云孔𫝊髳㣲在巴蜀者巴在蜀之東偏漢
　之巴郡所治江州縣也江州縣今巴縣北屬四川重
　慶府
盧　古盧戎國今湖廣襄陽府南漳縣東北中盧故城
　是文十六年左𫝊楚伐唐自廬以往杜預云楚廬邑
　今中廬縣水經注云沔水過中廬縣東縣即春秋盧
　戎之國也
彭　正義云在東蜀之西北蘇氏曰屬武陽縣有彭亡
　武陽今四川眉州州北廢彭山縣有彭亡城是其地
　也
濮　按左𫝊文十六年庸人麋人率百濮伐楚疏孔安
　國云庸濮在江漢之南是濮為西南夷也釋例曰建
　寧郡南有濮夷無君長各以邑落自聚故稱百濮建
　寧故城在今湖廣荆州府石首縣其地要在石首之
　南也
　　　武成
周　蔡𫝊云周鎬京也鎬京在今陜西西安府長安縣
　南三十里三輔决録云鎬在豐水東豐在豐水西相
　去二十五里自漢武帝穿昆明池於此鎬京遺址淪
　陷焉
豐　豐邑在今陜西西安府鄠縣東史記文王伐崇侯
　虎而作豐邑是也
桃林　今陜西潼闗衛東南有牧牛山按河南閿鄉縣
　界亦名夸父山山海經夸父山北有林焉名曰桃林
　水經注云湖水出桃林塞之夸父山武王伐紂天下
　既定散牛桃林即此處也
比干墓　在今河南衛輝府汲縣北十里
鹿臺　亦名南單臺在今衛輝府淇縣括地志云鹿臺
　在衛縣西南二十二里是也
鉅橋　在今直𨽻廣平府曲周縣東北通典云洺州曲
　周縣紂巨橋倉在此今河南衛輝府淇縣東北十五
　里亦有鉅橋非也
　　　洪範
箕　蔡𫝊國名姓纂云商之圻内僖三十三年晉敗狄
　於箕者杜預云太原陽邑有箕城在今山西遼州榆
　杜縣東南三十里
　　　金縢
管　管國今河南開封府鄭州括地志云鄭州管城縣
　外城古管國城也周武王弟叔所封
　　　㣲子之命
東夏　蔡𫝊云宋亳在東故曰東夏今河南歸徳府商
　邱縣宋㣲子所封以為湯後也
　　　康誥
東洛國　洛有王城有成周王城在今河南河南府洛
　陽縣西五里括地志云故王城一名河南城本郟鄏
　周公新築在洛州河南縣北九里苑内東北隅自平
　王以下十二王皆都此至敬王乃遷都成周至赧王
　又居王城也成周在今洛陽縣東三十里洛誥所謂
　我卜瀍水東亦惟洛食者也又名下都周遷殷頑民
　於此史記正義云東周古洛陽城也括地志云洛陽
　故城在洛州洛陽縣東北二十六里周公所築即成
　周城也
　　　酒誥
妹邦　今河南衛輝府淇縣北有妹鄉孔𫝊云妹紂所
　都朝歌以北是也
　　　洛誥
黎水　蘇氏曰黎水今黎陽也續文獻通考云衛河淇
　水合流至黎陽故城為黎水亦曰濬水黎陽故城在
　今直𨽻大名府濬縣東北
　　　多士
奄　奄國在今山東兖州府曲阜縣境括地志云兖州
　曲阜縣奄里即奄國之北也
　　　君奭
虢　漢書地理志有三虢北虢在大陽(今山西平陽府/平陸縣東北有)
　(大陽/故城)東虢在滎陽(今河南開封/府滎澤縣)西虢在雍州韋昭云
　西虢虢叔之後在鎬京畿内今陜西鳯翔府寳鷄縣
　有虢縣故城
　　　蔡仲之命
蔡　蔡國今河南汝寧府上蔡縣縣西南十里有故蔡
　城杜預云武王封叔度於汝南上蔡至平侯徙新蔡
　昭侯徙居九江下蔡也
霍　霍國今山西平陽府霍州州西南十六里有霍城
　地理通釋云霍姬姓文王子叔處所封
　　　立政
三亳　按蔡𫝊云三亳蒙為北亳榖熟為南亳偃師為
　西亳今河南歸徳府商邱縣北四十里有大蒙城水
　經注云汲水東經大蒙城北疑即蒙亳也所謂景亳
　為此亳矣南亳西亳詳見湯誥
　　　君陳
東郊　東郊即下都詳見康誥
　　　顧命
芮　孔𫝊云周同姓圻内之國杜預云馮翊臨晉縣芮
　鄉今陜西西安府朝邑縣有南芮鄉北芮鄉古芮伯
　國也
彤　按胡三省通鑑注彤伯之國當在鄭縣界鄭縣今
　陜西西安府華州州西南有彤城
畢　杜注云在長安縣西北長安今屬陜西西安府
衛　今河南衛輝府淇縣
毛　路史云毛伯國上邽藉水旁有毛泉上邽今陜西
　鞏昌府秦州地　按毛泉見水經注亦未言即毛伯
　之國路史不知何據今毛地未知確在何所姑存其
　説
齊　史記武王封師尚父於齊都營丘正義云營丘在
　青州臨淄北百歩外城中今山東青州府臨淄縣西
　北三里有營邱城是也
　　　費誓
費　孔𫝊云費魯東郊地名蘇氏云費在東海郡後為
　季氏邑季氏之費邑今山東兖州府費縣西北二十
　里有故城是孔安國謂魯東郊地則是今曲阜縣境
　未詳所在
徐戎　按孔安國𫝊徐戎徐州之戎括地志云大徐城
　在泗川徐城縣北三十里古之徐國也(括地志又以/徐國即淮夷)
　(非/是)徐城縣今廢為江南鳯陽府泗州
魯　史記武王封弟周公旦於曲阜曰魯括地志云兖
　州曲阜縣外城即周公旦子伯禽所築古魯城也曲
　阜縣今屬山東兖州府
　　　秦誓
秦　周孝王封非子於秦因為國號今陜西鞏昌府秦
　
　
　
　
　尚書地理今釋
