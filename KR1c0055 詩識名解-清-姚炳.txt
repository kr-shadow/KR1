#+TITLE: 詩識名解-清-姚炳
#+DATE: 2018-05-12 10:13:57
#+SOURCE: github.com/kanripo/KR1c0055 master d0d77404                
欽定四庫全書　　　　　經部三
　詩識名解目錄　　　　　詩類
　　卷一(鳥部/)
　　雎鳩　鳲鳩　鵻　　鷹　　隼　　晨風(闗闗/雎鳩)
　　　(者維鳩居之鳴于嗟鳩兮鷹鳲鳩在桑飛翩翩/  鵻  宛彼  鳩  時維  揚  采芭  隼)
　　　(沔水飛隼/鴥彼晨風)
　　黄鳥(黄鳥于飛/鳥鳴嚶嚶)　(睍睆黄鳥/黄鳥黄鳥)　(交交黄鳥/緜蠻黄鳥)
　　鵲(維鵲有巢有鵲之/彊彊  防  鵲巢)
　　雀(誰謂雀/無角)
　　燕燕　𤣥鳥(燕燕于飛/天命𤣥鳥)
　　雉　　翟　(附/)翬　鷮(雄雉于飛/右手秉翟)　(有鷕雉鳴/翟茀以朝)
　　　(朝雉離于羅維雉之/  雊  有集  鷮)
　　雁　　鴻(雝雝鳴雁/鴻則離之)　(弋鳧與雁/鴻飛遵渚)　(肅肅其羽/)
　　烏　　鸒斯(莫黒匪烏彼瞻烏爰止/雌雄  弁  鸒斯)　(誰知烏之/)
　　卷二(鳥部/)
　　鶉(鶉之奔奔/有縣鶉兮)　(胡瞻爾庭/匪鶉匪鳶)
　　雞(雞棲于塒雞雞鳴/喈喈  匪  則鳴)
　　鳧(弋鳧/與雁)
　　鴇(肅肅/鴇羽)
　　鷺　　白鳥(值其鷺羽/振鷺于飛)　(白鳥翯翯/振振鷺)
　　鴞(有鴞萃止/翩彼飛鴞)
　　鷊(卭有/旨鷊)
　　鵜(維鵜/在梁)
　　鸞(輶車鸞鑣將和鸞雝雝喈八鸞瑲瑲鏘鸞聲嘒/嘒  鸞聲  將  八鸞  喈  八鸞  鏘  鸞)
　　　(聲噦噦其八鸞鶬/鶬  執  鸞刀)
　　倉庚(有鳴倉庚喈倉庚于/飛  倉庚  喈)
　　鵙(七月/鳴鵙)
　　卷三(鳥部/)
　　鴟鴞(鴟鴞/鴟鴞)
　　鸛(鸛鳴/于□)
　　脊令(脊令在原/題彼脊令)
　　鶴(鶴鳴于/九臯)
　　桑扈(小宛桑扈/桑扈鶯羽)
　　鴛鴦(鴛鴦畢羅/白華戢翼)
　　鶖(有鶖/在梁)
　　鷖(鳧鷖/在沙)
　　鳯皇(鳯皇于飛/雝雝喈喈)
　　梟　(附/)流離(為梟為鴟/流離之子)
　　鴟　　鳶(為梟為鴟飛匪鶉/匪鳶  鳶  戾天)
　　桃蟲(肇允彼/桃蟲)
　　卷四(獸部/)
　　馬　　駒　　騋　　黄　　鴇　　驪
　　白顛　鐵　　騏　　馵　　駵　　騧
　　皇　　駁　　駱　　駰　　騵　　驈
　　騅　　駓　　騂　　驒　　雒　　騢
　　驔　　魚　　駽(我馬虺隤馬言秣其駒皎乘我/乘駒  我  維駒  皎  白駒)
　　　(牡老馬反為駒黄騋牝三千駕良馬四之/  有驕  乘乘    四黄既    駉有黄)　(四/乘)
　　　(乘鴇孔四驪濟濟騏比物四驪四有馬白顛騏/駟鐵  阜  駕我  馵  乘其  騏  駉有)
　　　(駱騏駵是中維騧驪是驂駰皇駁其馬禱嘽嘽/  馬  我馬  駰  駉有    既伯既    四)
　　　(牡項領/駉有騅)　(乘馬在廐駉駟騵彭彭有駉有驈有/駉有駓    有騂  駉  驒  駉)
　　　(騢/野)　(駉有驔駽駉有魚/駜彼乘)　(駉駉牡馬/)　(在坰之/)
　　兕(我姑酌彼兕觥大稱彼兕觥匪桑扈兕觥/衣兕觥  殪此  兕  匪兕  虎)　(絲/)
　　兔(肅肅兎置斯有兔爰爰/兔  有兔  首)　(相彼投兔/)　(躍躍毚/)
　　麐　(附/)騶虞(麐之趾虞于/嗟乎騶)
　　卷五(獸部/)
　　䑕(誰謂䑕無牙以相䑕有皮泣碩䑕碩䑕/熏䑕  癙憂  痒  䑕思  血)　(穹窒/)
　　羔羊　羜　　羖　　牂　(附/)達　　羝(羔羊之/皮  羔)
　　　(裘三英維羔裘如膏濈羊牛下來騫既有肥羜/  三百  羣  其角  濈  矜兢  崩  俾出)
　　　(童羖取牂羊墳首/達    羝以軷)　(先生如/)
　　麕　(附/)麌(野有死麕/麀鹿麌麌)
　　鹿(野有死鹿/維足伎伎)　(町畽鹿塲/麀鹿攸伏)　(呦呦鹿鳴/甡甡其鹿)
　　虎　　貓(有力如虎/不敢暴虎)　(襢裼暴虎/有貓有虎)　(文茵暢轂/闞如虓虎)
　　狐(莫赤匪狐蒙有狐綏綏狐雄狐綏綏以有芃者/狐  狐裘  戎  錦衣  裘  狐裘  朝  狐)
　　　(裘黄/黄)
　　象(象之揥也弭佩其/象揥  象  魚服)
　　牛　　犉　　犧(羊牛下來以九十其犉我其耳/濕濕  從  騂牡  與  犧羊)
　　　(犉以其騂黒騂我車我牛楅騂牡既備騂殺時/  牡  享以  犧  夏而  衡  白牡  剛)
　　　(將犧尊/  將)
　　卷六(獸部/)
　　豹(羔裘豹飾豹豹袪/豹裦  赤  黄羆)
　　狼(並驅從兩狼兮/狼䟦其胡)
　　貉　　貆(一之日于貉貆胡/瞻爾庭有縣  兮)
　　貍(取彼/狐貍)
　　魚(象弭魚服/簟茀魚服)
　　熊(維熊維羆熊熊羆/是裘熊有  有羆)
　　羆(維熊維羆/赤豹黄羆)
　　犬　　厖　　盧　　獫　　歇驕(遇犬獲之吠/無使厖也)
　　　(載盧令令/  獫歇驕)
　　豺(投畀/豺虎)
　　猱(母教猱/井木)
　　豕　　豝　　豵　　特　(附/)豜(有豕白蹢發一/發五豝    彼)
　　　(小豝兮一發五豵公言私其豵兩胡瞻爾庭有/縣特    獻豜于    並驅從  肩兮)
　　貔(獻其/貔皮)
　　卷七(草部/)
　　荇(參差/荇菜)
　　葛(葛之覃兮屨旄丘之葛兮葛葛生蒙楚葛彼采/葛兮  葛  五兩  糾糾  屨  大東  屨)
　　藟(葛藟纍之莫緜緜/葛藟  莫  葛藟)
　　卷耳(采采/卷耳)
　　芣苢(采采/芣苢)
　　蔞(言刈/其蔞)
　　蕨(言采/其蕨)
　　薇(言采其薇有薇亦/作止  山  蕨薇)
　　蘋(于以/采蘋)
　　藻(于以采藻采魚在/在藻  薄  其藻)
　　葭　　葦(彼茁者葭/一葦杭之)　(葭菼揭揭/八月萑葦)　(蒹葭蒼蒼/敦彼行葦)
　　卷八(草部/)
　　蓬　(附/)諼草(彼茁者蓬得首如/飛蓬  焉  諼草)
　　葑(采葑采菲葑爰采/葑矣  采  采葑)
　　菲(采葑/采菲)
　　荼(誰謂荼苦/堇荼如飴)　(采苦采苦/寧為荼毒)　(采荼薪樗/以薅荼蓼)
　　薺(其甘/如薺)
　　苓(隰有苓苓/采苓采)
　　茨(墻有茨/茨如梁)　(楚楚者茨/福祿如茨)　(如/)
　　唐　　女蘿(爰采唐矣/蔦與女蘿)
　　麥　　來牟(爰采麥矣麥芃芄其麥幪丘中有麥/  無食我    麻麥幪    貽我來)
　　　(牟/)
　　蝱(言采/其蝱)
　　綠(綠竹猗猗/終朝采綠)
　　卷九(草部/)
　　竹　　竹竿　筍(綠竹猗猗/如竹苞矣)　(籊籊竹竿/維筍及蒲)
　　菼　　萑(葭菼揭揭/八月萑葦)　(毳衣如菼/萑葦淠淠)
　　芄蘭(芄蘭/之支)
　　黍　　秬　(附/)秠(彼黍離離稷無食我黍黍下泉/黍苗  黍  方華  我  與與)
　　　(伊黍稷彧彧/  黍  維秬)　(召伯黍苗/秬鬯一卣)　(其饟/維秠)
　　稷　(附/)重穋(附/)稙穉(彼稷之苗黍黍稷翼翼稙黍/稷嶷嶷    稷重穋    穉)
　　　(菽/麥)
　　蒲　　莞(不流束蒲筍有蒲與荷莞依于/其蒲  維  及蒲  下  上簟)
　　蓷(中谷/有蓷)
　　蕭(彼采蕭兮蕭浸彼苞蕭蕭蓼彼/蕭斯  采  穫菽  取  祭脂)
　　艾(彼采/艾兮)
　　卷十(草部/)
　　麻　　紵　　苴(丘中有麻可藝麻如之何衣不/績其麻    以漚麻  麻  如)
　　　(雪漚載績𤣥黄叔禾麻菽麥衣可/以  紵  九月  苴  附褧)
　　舜(顔如/舜華)
　　荷　　菡蓞(隰有荷華蒲有蒲/與荷  有  菡蓞)
　　茹藘(茹藘在阪/縞衣茹藘)
　　蕳(方秉蕳兮/有蒲與蕳)
　　勺藥(贈之以/勺藥)
　　莠(維莠驕驕/莠言自口)
　　莫(言采/其莫)
　　藚(言采/其藚)
　　稻　　稌(不能藝稻粱年十月穫稻/稻有秬  豐  多黍多稌)　(有/)
　　粱　穈　　芑(不能藝稻粱豐亘之穈芭/薄言采芭    水有芭)
　　蘞(蘝蔓/于野)
　　蒹(蒹葭/蒼蒼)
　　荍(視爾/如荍)
　　龍(隰有/游龍)
　　卷十一(草部/)
　　苕(卭有旨苕/苕之華)
　　萇楚(隰有/萇楚)
　　稂(浸彼苞稂/不稂不莠)
　　蓍(浸彼/苞蓍)
　　葽(四月/秀葽)
　　薁(六月食/鬱及薁)
　　葵　　芹　　茆(烹葵及菽/薄采其芹)　(言采其芹/薄采其茆)
　　菽　　藿　　荏菽(烹葵及菽采中原有菽采食/我塲藿    蕭穫菽    菽)
　　　(采菽斾荏/菽斾)
　　瓜　　瓞　　匏　　瓠　　壺(七月食瓜疆有/敦瓜苦    埸)
　　　(有瓜用緜緜瓜瓞瓠瓜瓞唪唪纍匏有苦葉瓠/酌之  匏  齒如  犀  甘瓠  之  幡幡)
　　　(葉㫁八/月  壺)
　　卷十二(草部/)
　　茅　　白茅　荑　　荼(晝爾于茅兮白茅包之/  白茅束    露彼菅)
　　　(茅如自牧歸荑捋手如柔荑/女  荼  予手  荼)　(有/)
　　韭(獻羔/祭韭)
　　果臝(果臝/之實)
　　苹(食野/之苹)
　　蒿　　蔚　　蘩(食野之蒿以匪莪伊蒿蘩匪莪/伊蔚  于  采蘩  采  祁祁)
　　芩(食野/之芩)
　　臺(南山有臺/臺笠緇撮)
　　萊(北山/有萊)
　　莪(菁菁者莪/蓼蓼者莪)
　　蓫(言采/其蓫)
　　葍(言采/其葍)
　　藍(終朝/采藍)
　　白華　菅(白華菅兮/可以漚菅)
　　堇(堇荼/如飴)
　　蓼(以薅荼蓼/又集于蓼)
　　卷十三(木部/)
　　桃(桃之夭夭園投我/以木桃    有桃)
　　楚(言刈其楚/綢繆束楚)　(王風束楚/葛生蒙楚)　(鄭風束楚/止于楚)
　　甘棠　杜(蔽芾甘棠/枤杜道左)　(杕杜葉湑/枤杜睆實)
　　梅(摽有梅其有條有梅侯墓門/有梅    子在梅    梅)
　　樸􁂶(林有/樸􁂶)
　　唐棣(唐棣/之華)
　　李　　鬱(華如桃李有投我以木李鬱丘中有/李  北山  李  六月食  及薁)
　　柏(柏舟汎流甫柏舟中河柏施于/松柏  新  之柏  松  丸丸)
　　棘(吹彼棘心在園有棘彼黄鳥止棘蠅墓門有/棘  其子  棘  在  把棘  青  止棘)
　　榛(山有榛止樹之榛栗楛其子/在榛    于榛  榛  濟濟)
　　栗　　栵(樹之榛栗/秦風隰栗)　(東門之栗/烝在栗薪)　(唐風隰栗灌/侯栗  其)
　　　(其/栵)
　　卷十四(木部/)
　　椅　　梓　　楰(椅桐梓漆/維桑與梓)　(其桐其椅/北山有楰)
　　桐　　梧桐(椅桐梓漆桐其桐/其椅  梧  生矣)
　　漆(椅桐梓漆有山/有漆  阪  漆)
　　桑　　葚　　檿　　柘(降勸于桑葚桑之未落/  無食桑    無折我)
　　　(樹桑有言采其桑桑桑者閑閑兮/  阪  桑  止于    鳲鳩在桑)　(集于苞桑/爰求柔桑)
　　　(桑蠶月條桑有猗彼女桑于徹彼桑土與烝在/  野  南山  桑  無集  桑  維桑  梓)
　　　　(隰桑有阿我樵彼桑薪檿菀彼/桑桑  食  桑黮  其  其柘)
　　檜(檜楫/松舟)
　　松(檜楫松舟斯山有橋松之如松茂矣有施于松/上  松柏  兌  徂徠  松  松桷  舄  松)
　　　(桷有/梴)
　　木瓜(投我以/木瓜)
　　檀(無折我樹檀有坎坎伐檀兮煌檀/車幝幝  爰  樹檀  檀車  煌)
　　扶蘇(山有/扶蘇)
　　柳　　把　　楊　　檉(折柳樊圃/有菀者柳)　(菀彼柳斯/無折我樹)
　　　(把楊隰有楊楊東門之楊楊楊柳依依其北山/有    菁莪  舟  采菽  舟  其檉  椐)
　　卷十五(木部/)
　　榆　　樞　　枌　(附/)檴(隰有榆/門之枌)　(山有樞薪東/無浸檴)
　　栲(山有栲/山有栲)　(南/)
　　杻(隰有杻/山有杻)　(北/)
　　椒(椒聊之實椒貽我/握椒  有  其馨)
　　栩　　櫟　　柞(集于苞栩有宛丘之栩其無集/于栩  山  苞櫟  析  柞薪)
　　　　(維柞之枝/瑟彼柞棫)　(柞棫㧞矣/柞棫斯㧞)
　　條(有條/有梅)
　　六駁(山有/六駁)
　　檖(隰有/樹檖)
　　棗(八月/剝棗)
　　樗(采荼薪樗/蔽芾其樗)
　　把(集于苞把/在彼把棘)　(言采其把/隰有把桋)　(南山有把/言采其把)
　　常棣(常棣之華常山有/苞棣  維  之華)
　　枸(南山/有枸)
　　榖(其下維榖/無集于榖)
　　桋(隰有/把桋)
　　蔦(蔦與/女蘿)
　　棫(柞棫㧞矣/瑟彼柞棫)　(芃芃棫樸/柞棫斯㧞)
　　楛(榛楛/濟濟)
　　椐　(附/)翳(其檉其椐/其椔其翳)
　　樅(虡業/惟樅)
　　　　(臣/)等謹案詩識名解十五卷
　　　國朝姚炳撰炳字彦暉錢塘人自多識之訓傳
　　　　自孔門爾雅一經訓詁名物畧備厥後諸儒
　　　　纂述日久多佚帷陸璣之疏尚有裒輯重編
　　　　之本自宋蔡卞以來皆因璣書而輾轉増損
　　　　者也此書亦以鳥獸草木分列四門故以識
　　　　名為名其稍異諸家者兼以推尋文義頗及
　　　　作詩之意爾然孔子言鳥獸草木本括舉大
　　　　凡譬如史備四時不妨以春秋互見炳乃因
　　　　此一語遂不戴蟲魚未免近髙叟之固其中
　　　　考證辨駁往往失之蔓衍如辨麟麐二物義
　　　　本説文尚有闗於訓詁至於鳯凰神物世所
　　　　罕睹而連篇累牘辨其形狀之異同則與經
　　　　義燕闗矣至於詩中八鸞之類本為鈴屬非
　　　　鸞鳥之鸞而列之鳥部然則車之伏兎將入
　　　　獸部乎是皆愛竒嗜博故有此弊然核其大
　　　　致可取者多固當畧其蕪雜採其精英焉乾
　　　　隆四十二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　詩識名解卷一
　　　　　　　　　　　　錢塘　姚炳　撰
　鳥部
　　鳩
雎鳩(周南闗/雎篇)釋鳥首列鳩族王雎其一鳩眼未化識者
憎之其為猛摯明矣郭璞以為雕類江東呼為鶚陸璣
謂大小如鴟幽州人謂之鷲蓋其屬也其他白鷢之說
見禽經蒼鷃之說見風土記鳧類之説見通志鶗鴂之
說見詩詁更相擬議要鮮確據至謂鳴戞和順游於水
而息於洲常隻不雙又謂至秋化鷹之時能搏擊他禽
所謂鷙常居幽澗人亦罕見所謂在河洲皆縁詩釋物
吾無取爾矣
集傳狀類鳧鷖蓋云詢之淮人然祇狀類而已鄭漁仲
直以為鳧屬且云多在水邊尾有一點白故揚雄謂之
白鷢反以舊說雕類為誤則真誤也
摯與鷙通曲禮前有摯獸則載貔貅是也說文又至也
商書大命不摯言受大命者何不來至亦無深至之義
鄭氏乃謂王雎之鳥情意至然而有别遂使後儒附㑹
謂猛摯之物不足比后妃之淑善於是杜鵑鳧屬紛紜
擬議則鄭氏實開之端矣
羅瑞良引思𤣥賦雎鳩相和歸田賦交頸頡頏之語以
為明是乘居匹遊烏在論其有别且后妃之意方樂得
淑女與其君子相與如雎之相為顧豈暇言其别此解
最得猶未暢厥㫖也余世父通論云雎鳩有此和聲在
於河洲游泳並樂其匹偶不亂之意自可於言外想見
傳謂摯而有别夫曰摯猶是食魚有搏擊之象此但釋
鳩之性習不必於正意有闗㑹也若云有别則傅㑹矣
孟子夫婦有别此二字所從出豈必以夫婦字加於雎
鳩上哉詩人體物縱精安能擇一物之有别者以比夫
婦烈女傳因云人未嘗見其乘居而匹處夫謂之有别
乃不亂羣之謂耳非異處也今云未嘗見其乘居匹處
則非所以比夫婦亦大乖闗闗之㫖矣
闗闗和聲本釋詁文何元子謂通作□引說文云織絹
以絲貫杼也蓋象衆鳥飛翔徃來之狀如穿梭形則易
字求解矣
嚴華谷以郯子五鳩備見詩中分配鑿鑿然雲鳥紀官
事屬荒渺難可據信且以類考之亦頗舛錯未足為典
要也但釋鳥以鵻冠鳩餘四者又各有鳩名則亦從鳩
類備列於後以俟考者
(召南鵲/巢篇)傳以此鳩為鳲鳩歐陽正義辨以為拙鳩謂惟
今人直呼鳩者不能為巢如舊所傳架枝墮鷇破卵逐
雌之事王雪山駁之云詩人偶見鵲有空巢而鳩來居
而後人必以為常是譚詩之病也此翻案語已為古今
說詩者下一針砭余世父又不謂然通論云王說名為
擺脫實成固滯按詩言鵲鳩者以鳥之異類况人之異
族也其言巢言居者以鳩之居鵲巢况女之居男室也
詩義止此不穿鑿不刻畫方可說詩一切紛紜盡可掃
却矣讀之不覺渙然
(衛風/氓篇)傳以此鳩為鶻鳩按釋鳥云鶌鳩鶻鵃郭璞以為
似山鵲而小短尾青黑色多聲是也至孫炎謂一名鳴
鳩舎人謂即今斑鳩陸璣亦謂鶻鳩一名斑鳩似鵓鳩
而大項有繍文斑然三說皆非陸農師云鶻鳩似山鵲
而小釋鳥鷽山鵲故此一名鶯鳩與郭說合
正義云爾雅鳩類非一知此是鶻鳩者以鶻鳩冬始去
今秋見之以為喻故知非餘鳩也愚謂沃若黄隕自是
顔色盛衰之况不必拘上章秋期為仲秋季秋也况貿
絲是孟夏時事桑葚又是孟夏時物俱非秋時所見明
矣故謂此鳩為鶻鳩則可謂因秋見而知為鶻鳩則不
可鄭氏以為戒鳩非時而食葚者并滯語也
葚味最甘鳩喜食則不厭猶私情易溺士女耽樂則不
自禁惟其如是是以為戒耳傳謂鳩食葚過則醉而傷
其性夫詩苐言無食而已未嘗言無過食也因過食以
至醉因醉以至傷性皆是添足
鳲鳩(曹風鳲/鳩篇)嚴華谷云舊說鳲鳩凡十一名惟李氏别
以為今之鴝鵒愚按鴝鵒似鵙而有幘亦謂之哵哵其
非鳲鳩明矣所謂十一名者鳲鳩也鴶鵴也秸鞠也布
穀也穫榖也擊穀也戴勝也桑鳩也題肩也擊正也搏
黍也若博考之方言梁楚之間謂之結誥羅瑞良謂又
呼撥穀又呼郭公又呼□鷜則一物而十五名矣然鳲
鳩自即布穀所謂鴶鵴秸鞠穫穀擊穀結誥撥穀郭公
有音同而字異者亦有字異而義同者固是一物無疑
搏黍與黄鳥名同或亦布穀之義至以為題肩擊正謂
即鷹化之布穀釋鳥謂之茅鴟者則大謬矣不知彼乃
未化布穀之雀鷹所謂隼耳眼雖可憎尚故從其舊而
名之耶
斑鳩禽經作班鳩註云班次序也凡哺子朝從上下暮
從下上故謂之班非項有斑文之謂此蓋因傳養子均
平之說起義未可據
鵻(小雅四/牡篇)鵻名紛如釋鳥謂之夫不郭璞以為今䳕鳩
是也方言有􁉟鷱鵴鳩鳻鳩􁉲鳩䳫鳩䳕鳩鶻鳩鷦鳸
諸稱凡八名廣雅則别􁉟鷱專名鳩而以􁉲鳩辟鷱□
鳩鵴鳩為一物陸璣以為即今小鳩幽州人謂之􁉟鷱
梁宋之間謂之鵻陸農師以為一名荆鳩一名楚鳩一
名乳鳩嚴華谷以為鵻一鳥十四名内有鵓鳩祝鳩鵾
鳩之稱又在諸說外愚謂其中有以音贅者夫與䳕是
也有以字贅者䳕與□與乳是也有以地贅者荆與楚
是也
鄭漁仲以為其者指之之詞鳥之短尾者皆謂之佳惟
夫不專名焉故指隹為夫不此亦曲解通爾雅中無此
行文之法當為衍文闕之若嚴華谷竟以隹其二字為
名更無義矣
鵻改作□隼贅作鵻並屬杜譔字書已辨之其害使人
以隼同□以鵻同隼張冠李戴名物混淆則皆子雲輩
好作奇字之遺孽也
廣雅釋隹為鶉按隹者短尾禽總名鶉頭細無尾亦是
隹類但謂鶉為隹則可以隹屬鶉則不可說文□註云
鵻又從隹一或曰鶉字此誤隹為鶉之本矣
(小雅小/宛篇)傳以鳴鳩為鶻鵰非陸璣云鶻鳩一名斑鳩陸
農師駁之謂鶻鳩短尾青黑色多聲故名鳴鳩斑鳩與
此全異璣之言非愚謂璣以斑鳩釋鳴鳩本不誤但不
當以鶻鳩為斑鳩耳鳴鳩自是鳲鳩即月令所稱拂羽
者許叔重謂鳴鳩奮迅其羽直刺上飛數千丈入雲中
此翰飛戾天之證蓋鳲鳩鷹所變化鼓翅摩天固其能
事若鶻鳩小物決起而飛搶榆枋時則不至控於地而
已矣何以戾天為
傳因鶻鳩起義故謂刺幽王行小人之道責髙明之功
終不可得要是强解愚疑下有念先人懐二人教誨式
穀無忝所生諸語當是亂離思親之詞與鳲鳩亦有闗
合鳲鳩性壹而慈有哺子之恩故即以起興耳
詩中宛字未嘗專作小訓若宛在水中央宛其死矣之
宛不可以小通也如云戾天之鳩奮迅入雲遠不可即
望之宛然如可見者較當且詩篇舊名小宛若宛并以
小訓之則是篇義作小小矣何元子引考工記惌訓孔
小為解亦强證
鷹(大雅大/明篇)釋鳥以鷹為鶆鳩郭璞謂鶆為鷞字之誤杜
預左傳註云鷞鳩鷹鷙鳥是也又禮月令鷹化為鳩王
制鳩化為鷹蓋一物而相變化者故爾雅通以鳩名之
今依其義類辨於此夏小正亦云鷹者其殺之時也鳩
者非其殺之時也
隼(小雅采/芭篇)鷹隼醜見釋鳥文隼當為鷂鷂即鷹之小者
故兹從鷹并見鳩類陸璣云齊人謂之擊征或謂之題
肩或謂之雀鷹春化為布穀者此屬數種皆為隼是矣
韋昭以隼為鶚李善言鷙擊之鳥通呼為隼顔師古謂
即今所呼鶻一曰鷸子許叔重解淮南子又以為鵧鷑
即今鵶䳎皆未得其實也
舊有合引月令列子淮南子艸木疏諸文謂鷹隼鶉鸇
鳩鷂布穀晨風諸鳥總順節令以變形故爾雅曰屬曰
醜是也但淮南鶉字當是鷂字之訛世無鶉化鸇之理
况末云復為鷂必本上鷂來可證
戾天爰止專為下試字取興隼有戾天之勇而翔止合
其宜軍有三千之衆而練習得其法二語自遞合鄭氏
舊分雨義失其㫖矣
(小雅沔/水篇)此飛止對上朝宗當從未亂時說若謂喻諸侯
驕恣欲朝不朝自由無所懼心便與二章飛揚意複且
沔水上何以言歸海下何以言湯湯耶
何元子引說文訓率中陵之率為捕鳥畢對下懲字作
解愚謂率字之義非必因鳥網而制且其用不過為掩
取之具恐戾天之隼未必入其機中耳
晨風(秦風晨/風篇)晨風鸇釋鳥文郭璞以為鷂屬陸璣以為
似鷂青黄色燕舍鈎喙禽經瞭曰鷂􁉳曰鸇蓋一以目
名一以翼名也列子鷂之為鸇鸇之為布穀布穀久復
為鷂則其先後變化之序如此者大抵鷹類始生為鷂
鷂羽翼長成能嚮風摇翅為鸇月令鷹化為鳩所謂鸇
之為布穀也鳩化為鷹所謂布穀久復為鷂也
或謂願因晨風發送子以賤軀亦謂風也非晨風為鸇
也按李陵詩屏營衢路側執手埜踟躇長當從此别且
復立斯須俱是長途把别不能遠隨之語鸇飛急疾故
云願因晨風之發(發如宋玉言鯤/魚朝發之發)託賤軀以長隨耳且
其屬多出遼海上李陵在匃奴送别之作固是即其所
見云然不得謂晨風為朝風也舊引古詩證之云晨風
懷苦心蟋蟀傷局促又亮無晨風翼焉能凌風飛又願
為晨風鳥雙飛翔北林若非指鸇何以言鳥言翼何以
晨風與蟋蟀並稱若晨風為朝風合古詩二句觀之似
言風凌風文義難通矣此最鬯論
六書故訓鴥為風之迅謂通作􁍱風迅林木披靡故言
鬱彼北林若晨風為鸇當言集彼北林不得言鬱自爾
雅誤認鴥為鳥飛因以晨風為鸇俗遂制鷐字此强駮
也按鴥字詩中凡兩見一為晨風一為隼大抵鷹隼之
飛急疾故謂之鴥耳若以鴥為風迅豈飛隼亦風名耶
且制字從鳥其為鳥飛明甚不可以風之􁍱通也
晨風北林各自為義以晨風迅飛喻賢臣之歸往以北
林茂盛喻秦國之多才如下章苞櫟六駮亦自分山隰
對言也傳疏皆以二義穿合故於鬱字難通適滋後人
擬議耳
晨風但取迅飛為歸往之意未嘗以其義為賢臣比也
陸農師憑空譔出義字又從義生仁厚譽黄鳥為配更
從三良之死造出賢臣之生轉輾支離不可紀極矣
　　黄鳥
黄鳥(周南葛/覃篇)黄鳥有搏黍離畱栗畱黄鸎黄鸝諸名愚
謂栗離聲之轉也離鸝字之訛也黄鸎取其聲也黄鳥
從其色也搏黍因其時也若倉庚商庚鵹黄楚雀恐别
一族否則爾雅不應複列如馬陵車前車前芣苢諸條
皆連類相釋此何不類舉而釋以黄鳥耶其謂黄鳥即
倉庚者以釋鳥文又有倉庚黧黄之語訛黧作鵹遂以
倉庚為鵹黄因以鵹黄為黄鳥一誤再誤不可復辨識
者審之
喈喈說文訓聲衆且和其義止此通論云毛傳加遠聞
意以后妃處深宫而聞之然安見深宫鄰於産葛之地
耶拈出一笑
(弼風凱/風篇)傳釋睍睆為好貌舊皆主容貌言惟集傳以為
鳥聲按六書故云睆目圜轉也此集傳圓轉二字所從
出但易視為鳴加清和二字未知何據耳何元子謂睍
以視言睆以目言乃注視凝眸之貌則從人之視鳥為
說猶云瞻彼相彼也杕杜有睆其實大東睆彼牽牛皆
可作如此解
(秦風黄/鳥篇)按交義共也合也互也友也又交加參錯也今
重文曰交交自是往來如織之狀傳訓小於義無取
(小雅伐/木篇)嚶嚶不當專指黄鳥之聲按釋訓文丁丁嚶嚶
相切直也鄭氏以為兩鳥聲要是鳥鳴通稱羽獵賦亦
稱鴻鴈嚶嚶是矣羅瑞良引禽經鸎鳴嚶嚶謂詩即指
此又苦無出谷遷喬之騐泥甚
(小雅黄/鳥篇)通論云此黄鳥黄雀也非黄鶯鶯不啄粟
呼黄鳥與呼碩䑕同一寓言不必實指此物嚴華谷以
為民適異國無可告語惟黄鳥飛鳴往來於此故於將
去告别之引杜詩埜花送客檣燕畱人之句謂送畱惟
花燕亦此詩告别黄鳥之意恐未然
(小雅緜/蠻篇)傳釋緜蠻為小鳥貌於義不可解集傳以為鳥
聲何元子分釋之謂其聲之微細不絶如緜而鳥語不
可與人解又似蠻也然鸎聲圓滑可人故有雙柑斗酒
之聽若南蠻鴃舌何足入高人之耳而以是為好音誣
所謂愈解則愈鑿不可通矣
韓詩章句云緜蠻文貌亦未似又許由箕山歌甘𤓰施
兮葉緜蠻則為葉盛之詞合之黄鳥究未有當也
　　鵲
鵲(召南鵲/巢篇)鵲大如雅而長尾尖觜黑爪綠背白腹尾翮
黑白駮雜舊呼烏鵲實不與烏類羅瑞良以為烏之屬
故周禮總謂之烏鳥非也其名亦不一以性惡濕曰乾
鵲以知人喜曰靈鵲以色駮雜曰飛駮或稱神女或稱
芻尼雜見禽經釋藏諸書
月令鵲始巢乃巢成而居之候鄭氏必謂冬至架之至
春乃成正義因以始巢為季冬未成之驗恐未然也
(弼風鶉之/奔奔篇)韓詩以彊彊為乘匹之貌鄭氏謂居有常匹
飛則相隨之貌大都對宣姜與頑言也然其義但可意
㑹不可泥字求解陸農師直以剛釋彊補傳云鵲能不
淫其匹故以剛言今試以彊彊易作剛剛便難通矣
禮表記引詩作姜姜舊註云爭鬭惡貌愚按彊有二音
亦分二義釋詁云彊當也註謂好與物相當值也釋言
云彊暴也註謂彊梁凌暴也則當義讀若姜暴義讀若
彊此作姜姜則義取當不取暴明矣故有溺舊解以為
刺暴非刺淫者非也且左氏有明徴矣襄二十七年伯
有賦鶉之賁賁趙孟曰牀笫之言不踰閾况在埜乎
(陳風防有/鵲巢篇)防傳訓邑集傳以為人所築以捍水者按防
與中唐對舉廟中路謂之中唐不必實有所指傳訓為
邑陳無邑名防者惟郡國志陳國陳縣註引博物記云
卭地在縣北防亭在焉則或為亭上之巢未可知也若
築隄捍水皆列柵如堵非槎枒可棲無結巢其上之理
且鵲性惡濕必巢枝杪今郊外喬木巔多有之不聞有
水小巢畀之事說文云鳥在木上為巢在穴為窠若以
隄防穴居則是窠而非巢義更難通矣
　　雀
雀(召南行/露篇)陸農師云雀固物之淫者也凡鳥皆雄乘雌
鳴此鳥雌乘雄鳴又四時有子故詩以譬强暴愚謂詩
但以穿屋為雀憎耳何必言及其淫說詩者多因詩起
義而并以誣物大率如此
吕氏春秋云季秋候鴈來賓雀入大水為蛤許叔重謂
賓雀者老雀也棲宿人家堂宇之間如賓客然古今注
亦謂一名嘉賓按禮記通論云賓濱通王莽傳率土之
賓可證以其時更寒鴻鴈悉來南而宅於水濵也則雀
又恐無賓名附識於此
　　燕燕
燕燕(弼風燕/燕篇)鳦鳥本名燕燕不名燕以其雙飛往來遂
以雙聲名之若周周蛩蛩猩猩狒狒之類最古之書凡
三見而語適合此詩及釋鳥文燕燕鳦與漢書童謡燕
燕尾涎涎是也餘書省其文多單言之其後詞章家習
用乳燕海燕之類不知單言燕者乃烏名釋鳥云燕白
脰烏小爾雅謂之燕烏鑿然可據則舊以燕燕為兩燕
及曲為重言之說者皆非也
說文訓巂為周燕通雅駁之謂失爾雅句讀引吕氏春
秋云肉之美者有巂燕之翠因以巂周為燕之一名或
又引周周銜羽之說謂巂者周也燕燕者鳦也三說互
異愚按郭璞註子巂鳥出蜀中禽經亦云鸐巂周子規
也則巂之為周與為周燕恐皆臆揣不敢傅㑹惟是燕
燕之名於斯益信耳
差池鄭氏兼言尾翼於一燕義猶未悖陸農師引禽經
向宿背飛為說謂兩相差為差池通作遲徐行也則竟
作兩燕矣愚謂此當專以尾言燕尾雙岐如剪故云差
池耳左傳臭味差池臭與味不可分二物明甚
頡說文云直項也頏同亢釋鳥云鳥嚨也又與吭通何
元子謂鳥髙飛直上故見其項頸上向是也然則此亦
當以孤燕言如戴媯涕泣而長往耳傳據三章下上以
釋此章未確後人刻描雙燕之狀便謂一下一上為頡
頏尤傅㑹
下上作低昂訓以音之輕重疾徐言猶髙下其手之謂
不然雄雉一鳥不應亦言下上其音矣傳疏皆實看上
下二字必從飛論音泥甚鄭氏獨以為興戴媯將歸言
語感激聲有大小此正低昂之㫖也
𤣥鳥(商頌𤣥/鳥篇)𤣥鳥生商乃詩人雋語欲求甚解已非何
况傅㑹其事諸書紛紛語怪遞相祖述雖識者不免惟
傳獨以己意斷之又蔡邕月令章句云𤣥鳥感陽而至
其來主為孳乳蕃滋故重至日因以用事與傳意合
通論云今人居數千載下豈能逆測古事但依文說經
不必先立主見如生民詩文義實似謂履迹而生者不
必為之闢異也此詩實無吞卵而生之文不必為之好
異也此最為確論
𤣥鳥降即𤣥鳥至也月令戴勝降于桑謂之天命可乎
舊註云言降者重之若自天來亦飾說
　　雉
雉(弼風雄/雉篇)說文謂雉有十四種皆本釋鳥文惟以鷂雉
重出不列别分雗雉鵫雉為二以足十四之數又易顱
為盧鷮為喬鸐為翟雗為翰鵫為卓鷂為搖鶅為甾鵗
為希鷷為蹲頗失其本愚疑顱者雉之總名即下鷂雉
鷮雉之類故謂之諸雉其東西南北之名特方言不同
非於上諸雉之外别有所指也
傳箋援序刺淫之說直拈雄字穿鑿鄭說則更穢矣陸
農師云雉死耿介妬壟護疆一界之内要以一雄為長
餘者雖衆莫敢鳴雊潘岳所謂畫墳衍以分畿者也愚
按此即詩稱雄雉之意雄雉為衆雉之長猶君子為一
家之長覩物懷人因以為詠無他義爾
泄泄下明有羽字蓋以飛之羽言不專以其飛言猶二
章下上乃音之下上非飛之下上也舊解多以泄泄屬
飛故無確諦按字書泄泄弛緩貌又散也蓋雉之雄者
有冠長尾身多文采刷羽而飛則文采舒散可觀所謂
泄泄其羽耳
嚴華谷云詩人之言不必盡同燕燕言下上其音謂雙
燕相追逐而飛鳴也此言雄雉下上其音則止是一雉
之音或下或上也愚謂此正是證低昂之義彼以詩鑿
言雄雉不能仍訓一下一上又慮燕燕無以為解乃曲
為詩言不必盡同之說此所謂欲蓋彌彰直為前篇立
一左劵耳
(弼風匏有/苦葉篇)傳以鷕為雌雉聲說文云字從鳥唯趙宧光
謂唯者譍聲也雄倡雌龢故從唯存其說
舊解皆以飛雌求走牡為喻惟嚴華谷主飛走通之說
謂凡鳥鳴皆雄求雌雌不甚鳴今乃雌求其雄為不知
羞惡也愚謂嚴說固是而仍未得其解按此詩為刺淫
之作首二章俱屬比以淺深之宜喻理濡軌求牡之况
言情蓋男女大欲所存如濟盈未有不濡軌者雉鳴未
有不求牡者但非理不可以相干故鳴鴈歸妻又由情
而制為禮如此也似此文義明順舊解多為牡字拘牽
所謂以文害辭耳
翟(弼風簡/兮篇)傳以翟為翟羽按釋鳥有鸐山雉之文郭璞
以為長尾者此云秉翟蓋持其尾羽而舞也周禮羽舞
惟用翟羽取尾長而色備禹貢羽畎夏翟是矣公羊說
萬舞以鴻羽韓詩說以夷狄大羽皆不經
南齊鄭義奏更以翟為笛謂笛飾以髦籥飾以羽梁武
帝云翟是五雉之一取其毳羽以秉之耳寧謂羌笛耶
宋元豐三年詳定朝㑹儀注以為今文舞所秉翟羽以
雉尾掉髹漆之柄求之古制蓋無所本景祐廣樂記載
聶崇義圖羽舞所執類羽葆幢析羽四重以結綬系之
於柄請依崇義圖以翟羽為之其說與古義合則知以
翟為笛者謬矣
(衞風碩/人篇)周禮王后五路翟車在重厭二者之外重厭但
以翟羽飾車兩旁非車後戸也按釋器云輿革前謂之
鞎後謂之茀竹前謂之禦後謂之蔽則茀是後戸之飾
今正義槩言蔽車前後誤矣且茀蔽二者又有革竹之
分不當混詩所謂翟茀者當是革車其後戸亦以革飾
而畫翟羽之文於革上耳
(王風兔/爰篇)正義云兔言緩則雉為急此曲解傳緩急說耳
愚謂文鳥離羅不過無辜受禍之况何得泥爰爰之緩
遂以雉為急乎
(附/)翬(小雅斯/干篇)說文云翬大飛也此翬飛猶釋鳥其飛也
翬之意非翬雉也詩取象在飛不在采色且雉飛不過
尋丈不可以擬騫舉之勢鄭氏訛據素質五采文以為
奇異之鳥陋矣陸農師又謂翬雉從翬而不悟此詩之
翬非雉意以矢棘鳥革皆指物言之則首句如跂斯翼
跂又當指為何物耶
(小雅小/弁篇)鄭氏但訓雊為雉鳴正義誤引說文謂雊為雄
雉鳴取配衞風之鷕截分雌雄恐未然按雊者勾頸而
鳴之謂羅瑞良謂鴝鵒以足相勾雉以頸相勾故皆從
勾商書雉勾鼎耳不特鳴而已是也勾非一雉則雊亦
非一聲是說文雄雌鳴之義孔氏譌雌作雉誣矣詩中
求雌之喻亦為幽王黜申后云然非真以雊為雄求雌
聲也且鷕雊二者古亦並用之潘岳射雉賦云麥漸漸
以擢芒雉鷕鷕而朝雊
夏小正雉震呴註云震晨之譌也蓋取雉求雌而雊以
朝之義按說文雷始動雉鳴而勾其頸則震乃雷震耳
必牽合朝雊易字求解誤矣又月令章句云雷在地中
雉性精剛知之應而鳴是也
鷮(小雅間/關篇)郭璞以鷮雉為鷮雞鄭漁仲以鷂雉為鷮雉
愚按上有秩秩海雉鸐山雉之文明以此名釋彼名璞
分鷂鷮為二而漁仲合之當非無據但山海經謂女几
之山多白鷮則又與青質五采之鷂異矣要以尾長走
鳴為驗可耳陸璣云鷮微小於翟走而且鳴曰鷮鷮其
尾長是也
說文謂鷮長尾雉走鳴乘輿尾為防釳著馬頭上按張
衡東京賦方釳左纛李善註云五寸鐡中央低兩頭髙
如山形翟尾結著轅兩邊防馬相突也則尾又是翟非
鷮抑如陸璣所云微小於翟者故亦謂之翟與
正義云此鷮是雉中之别名以雉有耿介之性與碩女
有貞專之德詩義止此陸農師取翬衣揄翟鷩冕為說
謂鷮又下鷩一等故詩用以况衆妾亦鑿甚矣
　　雁
雁(弼風匏有/苦葉篇)雁有翁雞□鶉䳸三名李巡謂埜曰雁家
曰鵞而方言謂自闗而西謂之􁉯鵞南楚之外謂之鵞
或謂之鶬􁉯羅瑞良以為鵞兼有雁名雁又假鵞以為
名愚按二物形相似蓋相易為别名者釋鳥舒雁鵞是
鵞有雁名也若方言廣雅諸書以鵞呼雁是雁又有鵞
名矣但舊說埜鵞大於雁似人家蒼鵞謂之駕鵞亦曰
􁉯鵞則駕鵞似又非雁族然今人直謂雁鵞耳
法言云能來能往者朱鳥之謂張揖以為𤣥鳥朱鳥皆
燕也陸農師則謂燕一名𤣥鳥雁一名朱鳥今按二鳥
並有往來之義然𤣥乃燕色朱於二鳥皆無取或云雁
以陽鳥名故曰朱朱者陽色也
禹貢陽鳥自以隨陽之義而名但昏禮所取不當在此
鄭氏以為似婦人從夫鑿矣本艸唐註云雁得中和之
氣熱則即北寒則即南以就和氣所以為禮幣者一取
其信一取其和其說似當
親迎非昕時不當言旭旦則此詩之雁自為親迎以前
時用但昏禮云下達納采用雁執雁請問名納吉用雁
請期用雁此章為淫者陳其正禮固當通指鄭氏專以
為請期之用不免執一耳
(鄭風女曰/雞鳴篇)古無以雁為饌惟内則有雁宜麥及雁腎之
文舊皆謂人君燕食之物要非常用者且古以雁為贄
及六禮之備皆生致之此言弋言宜以供飲燕當是田
舍夫婦景况不宜如正義拘大夫食禮為說也
(小雅鴻/雁篇)傳解肅肅為羽聲嚴華谷引小星傳以為疾貌
則此亦為羽聲之疾何元子云肅者矜持振肅之義鳥
之振羽其形肅然故曰肅肅愚謂雁飛行列不亂有整
肅之儀故謂之肅肅唐風肅肅鴇行鴇亦有行列如雁
也
首章以雁之行列整齊興民之劬勞離散次章以雁之
棲止得所興民之還定安居二義各有所取故或以春
北秋南專喻民不安居又或專以為避危就安喻者皆
執一之論也
易以鴻漸于木為失所書以陽鳥攸居為得所要之得
所亦非易事此詩于垣作堵全從勞處得安陸農師云
雁夜泊洲渚令雁奴圍而警察有遠害之道此正其集
中澤之劬勞也
鴻(弼風新/臺篇)陸璣云鴻鵠羽毛光澤純白似鶴而大長頸
肉美如雁又有小鴻大小如鳬色亦白愚謂此亦雁之
一種詩註别大為鴻小為雁淮南鴻烈别仲秋來者為
鴻雁季秋來者為候雁說文謂鴻雁從北漢中來過周
雒南去至彭蠡候雁從北漢中來南之彭蠡八月來者
其父母九月來者其子合諸說觀要是一族又杜詩云
故國霜前白雁來白雁者鴻也
舊以魚比伋鴻比宣公為所得非所求之喻愚謂上二
章皆有燕婉籧除語則設網離鴻取譬當不在此蓋宣
公作新臺而邀齊女猶漁人設魚網而羅鴻鵠反常背
理之喻也
(豳風九/罭篇)鴻乃水鳥洲渚固其樓所傳謂鴻不宜棲渚喻
公宜在朝廷而乃留滯東上者非也易鴻漸于陸有夫
征不復之象二章疑亦取不復之義非謂不得其安也
何元子謂遵渚者自北而南之時况公之避京師而居
東遵陸者自南歸北之時况公之自東而歸不復來東
亦鑿玩一歸字可知專取北鄉耳
　　烏
烏(弼風北/風篇)烏似烏鴉而小多羣飛作啞啞聲淮南子云
烏之啞啞是也有哺子之慈故廣雅謂之慈烏又有反
哺之孝故說文謂之孝烏與凡烏迥别詩凡單言烏者
皆屬此
小爾雅云去隂就陽者謂之陽烏鳩雁是也純黑而反
哺者謂之烏小而腹下白不反哺者謂之鴉烏白項而
羣飛者謂之燕烏白脰烏也按此足盡烏類然惟純黑
而反哺者專有烏名林罕謂烏字全象鳥形但不注其
目睛萬類目睛皆黑烏體全黑遠而不分别其睛是也
今玩北風語意當指純黑者言若白腹白脰緇素斑然
安得云莫黑匪烏耶
慈烏反哺白脰不祥二者災祥異類必以此詩所言烏
為不祥之物作危亂徴不能不為慈且孝者負屈也古
語云愛人者兼愛其屋上之烏惟慈且孝故足愛耳若
槩以為不祥之物思援弓繳之不暇而暇愛之乎
(小雅正/月篇)無祿猶云不幸與左傳無祿獻公即世義同疏
謂得祿者福慶之事故謂福佑為祿雖民無福亦謂無
祿是矣傳因卒章傅會作富人之屋正義乃謂烏求食
陸農師因以為趨利總為祿字寫照夫烏非惡鳥何經
說詩者之口動極醜詆如是不知詩但謂刑法之嚴如
此我民從何而得生猶彼網羅之密如此飛烏何處而
安止耳豈有他義耶
誰知雌雄亦必以純黑者言惟其全體皆黑雖目睛不
辨何况首尾毛色之間釋鳥云鳥之雌雄不可别者以
翼右掩左雄左掩右雌殆亦為此類設者
此詩前後二烏絶不相蒙前烏比無祿之民後烏喻予
聖之君陸農師謂詩人每引烏以刺者為其初皆利合
不以道匪特誣烏其誣詩甚矣夫詩人衝口吟咏不拘
一轍如天保前頌岡陵後復以南山為祝各有取義不
相關涉說詩者何自固乃爾耶
鸒斯(小雅小/弁篇)鸒斯即鴉烏有鵯鶋鵯烏壁屋賈烏諸名
此烏自名鸒斯不名鸒以釋鳥已有明文也正義謂斯
為語詞取蕭斯栁斯為證似矣然他書未有稱蕭栁為
蕭斯栁斯者惟鸒斯數見别本自釋鳥文外若禽經法
言類苑小爾雅注皆有斯字則此斯當非語助之比故
或加鳥作􁍰六書綂收正韻傳多遵爾雅立說舊本疑
皆有斯字非衍孔氏專以定本為據余未敢信
鸒斯專有鴉名以其亦是烏類故謂之鴉烏非名為烏
者即是鴉也如北風舊解直指烏為烏鴉誤矣烏鴉性
貪鷙善避矰繳見異則噪古有鴉經以占吉凶即此然
昔人專以白脰者為不祥則鸒斯恐猶不受不祥之名
耳
樂府朱鷺魚以烏統言烏也昌黎元和聖德詩魚魚雅
雅舉烏之一也以叶上妥下墮韻故易字成文耳弇州
巵言乃謂烏轉為鴉鴉轉為雅恐未然
傳訓弁為樂集傳以為飛拊翼貌或云通作般謂般旋
也俱未確按禮玉藻弁行剡剡起屨孔氏以弁為急是
也詩意當與此同蓋歸飛爭宿有急疾意杜詩昏鴉噪
晚林情景可見
提提不徒取羣義蓋衆鴉歸棲先後翔集若同體而追
隨者有提挈提擕之狀便覺隠隠闗情或訓提為舉謂
羣飛髙舉之貌髙舉則不似歸飛光景矣
即鸒斯之羣飛見追隨聚首為可幸嚴華谷謂烏鴉不
能反哺猶已之不能致養是為不孝自罪之詞詩意似
未及此
　
　
　
　
　
　
　
　
　詩識名解卷一
欽定四庫全書
　詩識名解卷二
　　　　　　　　　　　　錢塘　姚炳　撰
　鳥部
　　鶉
鶉(鄘風鶉之/奔奔篇)釋鳥云鷯鶉其雄鶛牡痺李巡以為鶉一
名鷯非也鶉無鷯名釋鳥並言之自是二物鶛痺取義
未詳張萱以為不亂其匹與其牝偕者曰鶛其匹不亂
故其牝曰痺若牝雞司晨非以不安於痺之義乎此皆
因刺宣姜立論未足據也
鶉䳺相似而非一族張揖云佳鶉也鴽䳺也月令仲春
田䑕化為鴽淮南子蝦蟆為鶉又釋鳥鶉子鳼鴽子鸋
各有類屬可見
奔奔禮表記作賁賁註云爭鬭惡貌是也然鬭鶉自古
有之盖其性然亦不必謂惡亂其匹以求合詩旨且賁
同奔國語天子有虎賁諸侯有旅賁註云執戈盾夾車
而趨是趨即奔義也夏小正十二月𤣥駒賁註云賁者
走於地中是走又即奔義也必易賁求他解鑿矣左氏
鶉之賁賁亦用成語為文取奔義耳豈天文鶉火固有
奔象耶
(魏風伐/檀篇)此因韻成文錯拈物類並無舉小之意舊謂在
位貪鄙小禽尚公之如此或又謂特比貆為易得而鶉
比特為尤小皆非且上言三百㕓囷何於禾並取其大
而於物並取其細此說之不可通者也莊子云吾未嘗
好田而鶉生於宎若勿怪何耶語意正與此詩相似
(小雅四/月篇)傳以此鶉為雕正義取說文之□證之或云赤
鳯亦名鶉六書故因傳訓鵰謂當作□則是泥傳而欲
改詩也舊註又音團引詩釋為鵰沿詩傳兩誤愚按此
辨頗確禽經赤鳯謂之鶉鶡冠子亦云鳯鶉火之禽陽
之精也鳯凰翺翔千仞翽羽高鶱足證戾天之說但與
鳶並言于義未恊舊說鵰屬似是然改字作解余素未
敢信也兹於鶉部兩存之苟有相詰者亦但應之曰匪
鶉可耳
　　雞
雞(王風君子/于役篇)釋鳥云雞大者蜀陸農師謂雞有蜀魯荆
越諸種越雞小蜀雞大魯雞又其大者羅瑞良辨以為
荆越相近若蜀者非巴蜀蓋魯成公㑹於蜀者亦魯地
云爾愚按釋鳥有鶾天雞之文逸周書以為文鶾若彩
雞成王時蜀人所獻又說文云魯郊以丹雞祝疑即蜀
雞之類也蓋魯之蜀地人所獻而郊用之耳若蜀道至
秦始通成王時安得有來獻者耶邢昺解蜀為雞之名
恐未然
羅瑞良引風俗通云呼雞曰朱朱相傳雞本朱氏翁化
為之而漢有祝雞翁呼雞名則種别而至疑朱為祝之
轉又引古今註雞名燭夜因通爾雅之蜀謂燭音本於
此愚按朱祝轉音不可考燭夜之燭猶燭奸之燭蓋以
其知時而名莊子見卵而求時夜註謂度時而呼更意
與此同非祝音之近也若蜀則雞所産之地尤不可混
燭明矣
雞為知時之畜故晦明風雨皆能應候而鳴人以夜漏
難憑獨重其晨啼為興居之節耳故棲塒棲桀亦以其
止息驗日夕又匪特其鳴為知時也
(鄭風風/雨篇)喈喈聲衆且和與黃鳥同然此當主衆為說羣
雞感時而鳴雖風雨慘凄皆不改其度有齊一之義和
於雞聲無取
陸農師解膠膠義為固於雞聲更不可通嚴華谷謂膠
膠擾擾是雜之意則羣雞聲是也然按說文膠訓昵昵
與黏通有相接之義此云膠膠蓋雞鳴相應此倡彼和
如接續而為聲者此所謂常度耳非擾雜之說也何元
子又謂雞聲與風雨聲相為糾雜而不可分别尤未是
古晨興以雞鳴為節禮内則雞初鳴而衣服齊風雞鳴
朝盈孟子雞鳴而起列女傳雞鳴樂師擊鼓以告旦后
夫人鳴佩而去凡自帝后至於士庶朝㑹以及闤闠莫
不皆然此時羣動俱作尚欲為桑中之期必不然耳則
雞鳴之非淫奔時可知且舊以東門之楊為淫者負約
不至矣其詩云昏以為期眀星煌煌夫奔者顧待雞鳴
時耶
(齊風雞/鳴篇)雞鳴蠅聲古今聚訟余世父論之稔矣通論云
嚴氏謂蠅以天將明乃飛而有聲雞未鳴之前無聲也
非是蠅聲夜中間有然亦不必泥蒼蠅之聲猶云蟲鳴
聲耳秋夜有蟲鳴此必夏夜故云蒼蠅或謂賢妃誤聽
或謂君誤指皆無不可乃謂蠅以天將明乃飛而有聲
是誤以蚊聲為蠅聲矣蚊則天將明乃飛而有聲即下
所謂蟲飛薨薨是也自嚴氏為此說後人均疑蠅聲在
雞鳴後與下月光不一例是以紛紛鑿解朱鬱儀謂月
字乃日字之誤季明德以一章為疑其已遲二章為幸
其尚早何元子謂賢妃警君毋謂雞鳴為早過此以徃
不但聞雞聲將有蒼蠅之聲矣因歎詩人本誤以蠅聲
為雞聲解詩者又誤以蠅聲為蚊聲真堪捧腹
　　鳧
鳧(鄭風女曰/雞鳴篇)鳧即釋鳥沈鳧一名鸍一名水䲹方言謂
南楚之外謂之鸊鵜大者謂之鶻鵜陸璣云大小如鴨
青色卑脚短喙是也此是埜族其性畏人晝見人則没
水中故飛而啄食常以晨夜陸龜蒙言冬視穫於甫田
夜間往往聞有聲類暴雨而疾至者一夕數四以此驗
之則知星爛翺翔非虚語耳其名因以晨稱故古賦云
晨鳧旦至說苑魏文侯嗜晨鳧廣志晨鳧肥而耐寒皆
可證
鳧與鶩自有家埜之分釋鳥云鸍沈鳧又云舒鳧鶩玩
詞㫖分上下為釋其賓主可見故尸子云埜鴨為鳧家
鴨為鶩是也余首源世父庸言錄中論之尤晰謹列於
篇以資博覽者
庸言錄云鴨之名最多孟子一匹雛曲禮庶人之摯匹
廣雅作鴄是名匹左傳竊更之以鶩又名鶩爾雅舒鳧
鶩又名鳧俗又名鴨一物四名或因以鴨為家鴨鳧為
埜鴨又以鶩為家鴨鳧為埜鴨紛紛不一予以為匹乃
古字鴨乃近字家鴨為鶩埜鴨為鳧耳禮庶人執鶩楚
詞將與雞鶩爭食乎將汎汎若水中之鳧乎左傳竊更
之以鶩又詩弋鳧與雁則是鶩為家鴨鳧為埜鴨甚明
若夫庾翼誚逸少有家雞埜鶩之說王勃滕王閣賦落
霞與孤鶩齊飛此取音調用字不足為據
周禮夏官司弓矢繒矢茀矢用諸弋註云結繳於矢謂
之矰矰高也茀矢象焉茀之言刜也二者皆可以弋飛
鳥刜羅之也陸龜蒙謂江之南不能弋常藥而得之羅
瑞良又謂江南大陂湖中其誘鳬者皆以網植兩表於
水相去甚遠中網焉以舟自前驅而逐之率一獲千百
輩則較弋為便矣
弋本射飛鳥之制但人情多貪并其宿者取之宿對飛
言蓋棲止者非夜宿也陸農師泥序刺不說德之說强
解弋為不射宿鳥所以為好德大是穿鑿且往弋之時
鳧雁羣集田間安知其盡為飛者無宿者耶蓋由誤訓
翺翔為鳧雁之飛逐遂至曲說如此耳
　　鴇
鴇(唐風鴇/羽篇)郭璞謂鴇似雁無後趾毛有豹文一名獨豹
此以文似豹而名羅瑞良謂鴇豹為聲之譌誤矣鴇不
與雁族而實相類性近水如雁託宿洲渚間然亦非必
竟為水鳥也
鴇既連蹄當不棲木故以集栩集棘集桑喻征役之危
苦文義本順陸農師以為鴇之勞苦如此尚得以其類
集則多一折矣羅瑞良專謂水鳥不木棲亦泥夫所以
不木棲者以其連蹄耳若近水之鳥何嘗不翔止山林
也且鴇亦鷙鳥詎水鳥耶
六書本義單作□象立於樹槎上按鴇性本不樹止反
以立於樹槎象形豈制字意耶今人以七十鳥為鴇尤
鄙
傳訓行為翮正義為鳥翮之毛有行列故稱行陸農師
云鴇性羣居如雁自然而有行列詩稱鴇行以此愚按
陸說得之今詞章家稱蜂行蝶隊亦以其羣飛成行言
也
肅肅鴇羽聲其義或取勞苦或取急疾或取振肅不一
其說愚謂此當與鴻雁肅肅其羽同義蓋羣鴇飛翔其
行列亦自整肅不亂故曰肅肅耳
　　鷺
鷺(陳風宛/丘篇)陸璣云鷺水鳥也汶陽謂之白鳥齊魯之間
謂之舂鋤遼東樂浪吳揚人皆謂之白鷺大小如鴟青
脚高尺七八寸尾如鷹尾喙長三寸頭上有毛十數枚
長尺餘毿毿然與衆毛異此可盡其狀矣其名亦不一
杜牧賦稱風標公子李昉稱雪客蘇子瞻詩稱雪衣兒
海錄一名帶絲禽格物論一名屬玉然屬玉紫绀色不
白又可以厭火故漢武帝取以名觀非鷺别名也舊說
楚威王時有朱鷺合沓飛翔而來舞故鼓吹有朱鷺曲
要是僅見非白鳥族耳
禽經露翥則露舊註以為鶴然鶴無露名物類相感志
云鷺人養之於池塘馴若家禽每至白露日即飛騰而
去則仍謂鷺也故陸農師云亦或謂之白露
傳謂鷺鳥之羽可以為翳鄭氏云翳舞者所持以指麾
也愚按古無以鷺羽舞者周禮國子羽舞舞人所執皆
翟羽籥師敎吹籥以節之弼風左手執籥右手秉翟是
矣舊鼓吹朱鷺曲亦援楚威王故事取其合沓飛翔之
勢所謂魚以烏耳非舞鷺羽也况詩中但有擊鼓無舞
羽文羅瑞良引隋樂志云建鼓商世所作又棲翔鷺於
其上考梓人之職臝者羽者鱗者以為筍簴陳風鷺羽
鷺翿皆筍簴之所懸說詩者乃以為舞翳而訓值為持
不知值者乃植立之義耳此亦創論但筍簴惟懸鐘磬
與鼔不合况三章易鼔為缶亦云值其鷺翿則又未敢
執羅說以强斷也
周禮羽舞皆國子舞之樂師則敎以采齊肆夏之儀不
自舞也至若籥師但敎國子吹籥為舞節更與舞事無
渉何元子因鷺羽之舞無據遂謂此與周禮之羽舞不
同蓋翟羽舞人所執鷺羽舞師所執其說較誕然則宋
樂志文舞之不用翟羽而用鷺羽非誤於此詩乃誤於
後之說詩者耳
翳華蓋也蔽也障也凡艸木延蔓所蔽曰翳又鳥名又
翳者所以隠射也射雉賦以講肄之餘暇習媒翳之事
蓋其用不一傳所云不知何指而鄭氏鑿言舞者所持
過矣
釋言訓翿為纛則纛亦非舞器周禮干戈羽籥其用具
備纛雖武舞不用之何况文舞鄭司農鄉師註云翿羽
葆幢也蔡邕獨斷云以旄牛尾為之大如斗在左騑馬
頭上所謂黃屋左纛愚疑幽公游蕩宛丘常在其下擊
鼓缶人見乘輿之纛日值其上不去故因以為刺併不
必强作鼓上棲鷺解也
白鳥(大雅靈/臺篇)上實言麀鹿此白鳥當有所指或謂鳥羽
色白者偶舉所見而言非也鷺好而潔白汶陽謂之白
鳥則鷺本有白鳥名故陸農師解此詩直云鷺白鳥也
(周頌振/鷺篇)傳以振振為羣飛貌然此詩只言振而已未嘗
言振振也玩詞義則翔舉之鷺為振鷺錢氏所謂自振
其羽近是後人加鳥作䳲為鷺别名誤左思蜀都賦鴻
儔鶴侣䳲鷺鵜鶘本借詩振鷺文選譌作䳲非鷺一名
䳲也此或當如羅說為鼓上所棲者詩言振鷺即樂志
所謂翔鷺是矣
羅瑞良云說者以西雝為澤案西雝當是置禮樂器之
所蓋大雅於論鐘鼔必於辟雝之地以在西故曰西雝
而春秋傳則云西辟樂備是辟雝西雝西辟皆樂器之
所在也大射儀建鼔在阼階西南書亦云大貝鼖鼔在
西房則西雝振鷺之飛為鼓上之鷺明矣鼓常在西振
鷺在鼔之上有飛之象耳存以俟考
何元子云此與有瞽有客之詩為微子作也微子封宋
修其禮物作賓王家故有客詩云亦白其馬商尚白也
鷺乃白鳥而客容似之意其衣服車旂之類皆尚白與
愚按此論頗似不則容字便難立言今解作我客之容
貌修潔取潔合白終屬勉强故謂為二王後者恐非也
(魯頌有/駜篇)此鷺確為鼔上之鷺以下皆有鼓咽咽文可據
蓋振之為言奮也裂也動也言擊此棲鷺之鼓其鷺振
然如飛動而欲下者是以鼓聲咽咽而醉且舞為可樂
耳上振字解作擊字下振字解作翔字文義不連二鷺
則皆指鼔上所棲也
舊以鷺羽為舞者所持因下有醉舞之說似也然二章
不云鼔咽咽醉言歸耶鼓則猶是而舞者變舞者變而
鷺終不變吾故曰鷺為鼓上之鷺也
舊解謂舞鷺羽外又有訓鷺下象舞者尤謬若使鷺鳥
之下而象舞則二章鷺鳥之飛亦云象歸耶舞說之不
可通於此可見
此詩之舞對歸言不過醉飽之餘起舞以曲暢其情耳
說者乃欲詔樂師進國子而行羽舞考之典禮則不合
揆之情事亦非宜雖使詩人復起當不易吾言矣
　　鴞
鴞(陳風墓/門篇)鴞一名􁉵鳥見廣雅或引天問繁鳥萃棘謂
繁即􁉵之誤未可據也陸璣謂大如斑鳩綠色即賈誼
所賦鵩鳥正義謂一名鵩梟一名鴟以瞻卭為梟為鴟
當之俗說即上梟非陸農師謂梟非鵩嚴華谷則合鴞
與怪鴟鵩鵂鶹四者為一而以為即瞻卭之鴟諸說互
異愚按廣志謂鴞為楚鳩所生如驢巨虛不孳乳或别
是一種若鵩乃是鴟非鴞也漢賈誼傳云鵩似鴞賈公
彥云鴞之與鵩二鳥俱夜為惡鳴者明是兩物且以陸
璣羹臛之說斷之莊子見彈而求鴞炙禮内則鵠鴞胖
未聞鵩可為羮炙也何氏辨之審矣
何元子云如邢陸說則梟鴞鵩乃一物而羅瑞良别鵩
與鴞為二以為鵩似鴞小如雉體有文采行不出域有
疆服者故名鵩則鵩之非鴞明矣然鴞亦非梟廣雅謂
之􁉵鳥未詳其狀若何其名梟者乃爾雅之梟鴟耳亦
謂之土梟故瞻卭篇云為梟為鴟舊說相傳皆謂梟者
土梟鴟者怪鴟與鴞無涉不可不辨
列女傳易鴞作鶚不足據然所載陳辨女事與詩頗相
似亦善於傅㑹者也
(魯頌泮/水篇)食黮懷音二語各自為義絶不相蒙一言其食
一言其聲自鄭氏以為食黮音美而諸家祖之奉為典
實雖賢者不免良可哂也且衞風戒鳩食黮傳因以為
過醉能傷其性此篇美鴞食黮箋因以為味美能好其
音明是緣詩傅㑹全無所本若使鳩鴞易地二者亦轉
而為說耳至季明徳乃謂食黮變音可見講學之功格
乎禽鳥則尤腐語矣
世說張天錫為孝武所器頗有嫉己者於坐問張北方
何物可貴張云桑黮甘香鴟鴞革響醇酪養性人無嫉
心此亦援詩為說要是詞章雋語耳如蘭成謝賚馬啓
云柳谷未開翻逢紫燕陵源猶遠忽見桃花此不過借
馬名渲染也監儒便欲向柳谷陵源求生活耶
蔡元度云惟僖公有仁厚之德故雖所惡之鳥能集可
欲之地今不庭之來猶之鴞去幽荒而集於泮林也此
語夸誕
謂鳩食黮變音已非陸農師復廣為食梅不能變音之
說强以陳風墓門傅㑹則穿鑿之尤也
　　鷊
鷊(陳風防有/鵲巢篇)釋鳥無鷊釋草有虉故傳疏皆易字訓綬
草意以對上苕言耳不知此大迂論觀篇中四有物皆
不倫况上言鵲此何必不言鷊也今仍為如字列鳥部
中陸農師云綬鳥大如鸜鵒頭頸似雉有時吐物長數
寸食必蓄嗉臆前大如斗古今注謂一名功曹今謂之
錦囊此可得其名狀矣
戴侗駁農師云鷊之大僅如鸜鵒而臆乃大如斗亦不
察矣埜人有餽予錦囊者大如雞頷下有錦囊鳴則囊
見又李時珍云吐綬雞項有嗉囊内藏肉綬常時不見
春夏清明則向日擺之頂上先出兩翠角二寸許乃徐
舒項下綬長闊近尺采色煥爛踰時悉斂或剖視之一
無所睹其說較詳
何元子引韻㑹小補謂鷊一名辟株以其行必遠艸木
亦名真珠雞體有真珠點文食之甚美是鷊可食故稱
旨鷊綬艸具五色作綬文字亦從鷊然未聞言虉可食
者則不得以旨名矣當作鳥名解為正愚按何氏以鷊
屬鳥固當但解旨字亦泥旨以美言與下予美相應詩
蓋以草與鳥之美者興予之所美意境自佳必欲於可
食不可食論之近鑿此誤於陸璣苕可生食之說也
陸農師謂鷊善相其天而吐綬樂則見其文采有戕賊
之疑則不吐此縁序為說也然序讒賊作讒言之讒此
譌為戕害之戕音義迥别豈别有取爾耶
憂讒之說蓋緣侜字而生其實宣公信讒之事一無所
考玩予美二字當如唐風葛生為訓疑亦婦人懷夫之
詞巢甓帶言其意謂高丘之上草之美者有苕鳥之美
者有鷊而予之所美雖有如無不可得見故心焉憂思
不能自安也舊謂綬草雜衆色以成文猶多言交織以
成惑皆為序中讒字穿鑿耳
說文鶂重文作鷊按鶂水鳥高飛似雁色蒼白雌雄相
視則孕莊子白鶂相視眸子不運而風化是也與綬鳥
迥别許氏謬謂重文合一又譌虉為□引詩作旨􁁊其
改文舛錯如此不可不辨
　　鵜
鵜(曹風候/人篇)鵜一名鴮鸅一名洿澤一名鵜鶘又俗呼淘
河按鴮鸅即洿澤從鳥從水義各有取至淘即洿意河
即澤意亦不必分二說羅瑞良謂洿抒水也又戽斗亦
抒水器鴮洿戽三字同音其義一是也此鳥本單名鵜
釋鳥文甚明郭璞云今之鵜鶘或以其頷下胡得名抑
讀爾雅者失其句讀以鴮屬上句轉音為鵜鶘耶然其
名自昔已有之莊子云魚不畏網而畏鵜鶘
或謂鴮鸅又名鸅鸆疑爾雅鶭即鵜别名婟澤即鴮鸅
不得分為二非也郭璞謂婟澤鳥似水鴞蒼黑色常在
澤中見人則鳴喚不去有象主守之官故名俗呼為護
田鳥其形性與鵜迥别釋鳥兩列之郭璞亦兩註之正
未可混魏黃初中有鵜集靈芝池文帝識之曰此詩人
所謂洿澤亦不作婟澤也
鵜沈水捕魚雖深淵能沒有似淘河者故因以為名陸
璣謂羣飛抒水竭澤食魚恐未然小如尺澤亦源源而
來未有鵜鶘能盡之理本艸謂其頥下有皮袋容一二
升物展縮由囊中盛水以養魚此或其胡之用也
山海經鵜鶘作􁍯鶘謂其狀如鴛鴦而人足其鳴自䚯
陸農師本此為說吳志伊廣註云俗以夏至前來謂之
犁湖主水夏至後來謂之犁塗主旱以其嘴之形狀似
犁故云犁湖轉聲為鵜鶘又譌為駝鶴愚謂不然犁如
犁田之犁作活字看犁湖猶言淘河耳此隨俗而呼者
非鵜鶘為犁湖之轉也
不濡不稱語意𦂳對蓋鵜在梁則當濡其翼而乃不濡
以興之子在位則當稱其服而乃不稱所謂服者上章
赤芾是也
　　鸞
鸞(秦風駟/鐵篇)三輔決疑注載光武時有大鳥高五尺雞頭
燕頷蛇頸魚尾五色備舉而多青詔問百僚咸以為鳳
太史令蔡衡對云凡象鳳者有五多赤色者鳯多青色
者鸞多黃色者鵷鶵多紫色者鸑鷟多白色者鵠今此
鳥多青乃鸞也禽經則云青鳯謂之鶡黃鳯謂之鸞而
說文以鸞為赤色五彩又禽蟲述云鸞赤為丹鳯青為
羽翔白為化翼𤣥為隂翥黃為土符諸書所載羽色互
異大抵以青鳥之說為正陸農師亦主之要是似鳯而
不與鳯族者也狀如翟見山海經及孫氏瑞應圖
有虞氏之路謂之鸞車月令春則乘之蔡邕謂以金為
鸞鳥懸鈴其中施於衡為遲速之節此乃天子乘車之
制也若兵車用皮纒束取堅且捷利於馳驟安得為金
鳥之飾故懸鈴於鑣以為聲觀小戎之車制可見箋謂
置鸞於鑣異於乘車是矣
羅瑞良引古今注以為五輅衡上金雀者朱鳥也又禮
云衡前朱雀或謂朱雀即鸞鳥並誤朱鳥乃南方之宿
取象鶉火與鸞無涉且禮朱鳥𤣥武青龍白虎皆建旟
旐旂旗於車上而畫其形耳豈所飾於衡上之金雀耶
鸞本車上所飾之鳥其口銜鈴故綂謂之鸞今無鳥有
鈴者亦以鸞名或别作鑾無二義羅瑞良必謂以車前
有鸞鳥故謂之鸞鸞口有鈴故謂之鑾鳥之鸞主形鈴
之鑾主聲亦過分其說矣
(小雅蓼/蕭篇)傳訓在軾曰和在鑣曰鸞正義以為無文此殆
誤據駟鐵例言之也魯詩和以設軾鸞以設衡韓詩在
軾曰和在軛曰鸞干寶周禮注和鸞皆以金為鈴鸞者
在衡和者在軾總無有云在鑣者則鄭氏謂乘車之制
異於兵車於此詩益信
陸農師謂雌名和雄名鸞當上古時鸞輿順動此鳥輒
集車上雄鳴於前雌應於後後世不能致作和鸞以象
之此誕語蓋本抱樸子及吕氏春秋諸書不足信也夫
鸞鳴和應若倡和然有倡無和則不和故謂軾上之鈴
為和亦飾鸞鳥銜之耳豈上古真有雌雄二鳥鳴應於
車上耶
(小雅采/芑篇)此詩在衡在鑣傳箋皆無明文以詩義與鄭氏
兵車制考之則應是在鑣者或謂上言錯衡此疑即衡
上之飾如漢輿服志安車立車亦一衡立八鸞存其說
(小雅庭/燎篇)傳亦以此為鸞鑣聲何元子引儀禮謂諸侯覲
天子乘墨車載龍旂以朝疑墨車亦有設鸞之制愚謂
鸞者鈴之總名惟車制有鸞鳥形餘不過設鈴取其聲
耳杜預春秋注云錫鸞和鈴者錫在馬額鸞在鑣和在
衡鈴在旂然綂言之則鸞和鈴一鸞而已是也此鸞當
為龍旂之鈴故首二章將至但聽其聲三章既至則觀
其旂確然可據者
(小雅采/菽篇)此亦如庭燎詩為旂上鸞聲細玩語氣明是順
遞惟旂淠淠而飛揚故旂上之鸞亦嘒嘒而聲動二語
合觀正上所云言觀其旂也自正義以淠淠屬旌旂嘒
嘒屬車馬兩義對舉語不貫穿失其解矣
(大雅烝/民篇)人臣出使四方則乘輶軒取其輕捷便馳驟故
行人乘之仲山甫奉命城齊所乘當是輶車之制鸞不
在衡而在鑣理固有之故他詩多言八鸞而不及四牡
惟此為可據耳
(大雅韓/奕篇)韓侯畢覲事而出國門遂於蹶父所居行娶妻
親迎之禮斷無乘戎路輕車者或如漢安車立車之制
施八鸞於衡上故易四牡而言百兩與
(魯頌泮/水篇)此與采菽語同亦當為旂上之鸞聲下章其音
昭昭乃衡軾和鸞之音由其馬蹻蹻驗之也舊解誤鸞
旂為鸞車而以二章車音為僖公之德音亦過矣
(商頌烈/祖篇)鄭氏解此詩又云鸞在鑣此自相矛盾語耳上
文明言錯衡此斷當為衡上之飾乃諸侯之金路所謂
金飾錯衡之車也施鸞於衡以為觀美夫何疑耶然則
周殆沿殷之舊者漢安車立車之制則又沿周之舊要
不當以鸞鏕例耳
(小雅信/南山篇)刀無鸞形而環有鈴故亦謂之鸞刀則鈴之綂
謂鸞明矣說詩者於鸞旂顧泥為鸞車耶或云環有和
鋒有鸞此不足信
正義引禮祭義文謂此鸞刀乃卿大夫親執是也鍾伯
敬云禮卿大夫袒而毛牛尚耳則人君祭禮執鸞刀者
固謂卿大夫也若儀禮特牲則謂主人立於門戸視側
殺少牢則謂主人即位於廟門之外司馬刲羊司士擊
豕宗人告備乃退則士大夫猶視殺而不親刲矣王介
甫劉執中乃謂王執鸞刀以親殺此何據耶愚按鸞刀
之執有二祭義卿大夫袒而毛牛尚耳鸞刀以刲此卿
大夫執之也祭綂夫人薦涗水君執鸞刀羞嚌又禮器
君親制祭夫人薦盎君親割牲夫人薦酒夫曰羞嚌曰
制祭曰割牲三者皆君執之也特俟司馬司士刲擊後
君大夫親行其禮(亦如秉耒躬耕三推五/推以身親其事為敬)非必自為殺
耳豈可謂王無親執鸞刀之文耶
　　倉庚
倉庚(豳風七/月篇)釋鳥云倉庚商庚郭璞謂即鵹黃也釋鳥
又云倉庚鵹黃也郭璞謂其黧黑而黃因以名此郭註
之誤辨見黃鳥不贅但並列其文以俟覧者而誤自見
然其誤已自毛公始之傳云倉庚離黃也以黧同離有
毫釐千里之别不知釋鳥黧黃之文紀其色非紀其名
倉庚黧黒而黃豈名鵹黃之楚雀又安得謬為名離黃
之黃鳥乎羅瑞良云倉庚黃鳥而黑章而爾雅有皇黃
鳥倉庚商庚鵹黃楚雀之名觀其詞旨彼固己心疑之
矣
舊謂闗西呼倉庚為黃鳥按豳土屬雍州為關中之域
與闗西接壌而此詩及東山出車何以皆不言黃鳥而
言倉庚則當為兩物明矣
蔡元度謂倉庚所以鳴其時也故凡紀時者皆言倉庚
黃鳥所以命其德也故哀三良刺宣王皆言黃鳥此亦
陸農師强分興賦之說不知謂黃鳥為命德而葛覃偏
取紀時謂倉庚為紀時而東山頗似命德可見本是兩
物不容强合耳
山海經說黃鳥狀如梟而白首食之不妬此黃鳥并非
黃鸝後人亦即譌為倉庚尤可哂楊夔止妬論云梁武
帝郗氏性妬或言倉庚為膳療忌遂令治之妬果減半
總是詞章傅㑹之說今安得如梟白首之黃鳥更安得
如梟白首之倉庚耶
月令仲春之月倉庚鳴說文鳴則蠶生其時蓋在春分
之後則感春陽頗遲龜經訓倉為清訓庚為新謂感春
陽清新之氣而出故名亦强解耳今以釋鳥商庚考之
商為秋令庚更也謂其春鳴至秋而更變也倉商則一
音之譌耳
(豳風東/山篇)鄭氏主仲春嫁娶之說故謂歸士始行時新婚
今還序其情以樂之此大非也正義云毛以秋冬為昏
此義必異於鄭宜以倉庚為興得之然說家謂賦時物
以起興則猶未離乎仲春之說何元子因以果臝熠燿
苦瓜皆夏末秋初所有而倉庚之鳴在仲春時不相值
則當為追述無疑輾轉擬議仍歸鄭說而詩之本旨全
失矣王肅云倉庚羽翼鮮明以喻嫁者之盛飾此二語
詩義已足蓋特以倉庚興之子以熠燿興皇駁偶舉相
况絶非因時而賦景物也故孔氏謂嫁之得禮明亦及
時可謂善為序擺脫者
陸農師為及時之說所誤又疑於歸時不合因謂倉庚
鳴於仲春其羽之鮮明在夏則其鳴喈喈者昏姻之時
熠燿其羽者非昏姻之時此以言得及男女之時而已
其泥於舊說委曲作解如此
說文云熠盛光也燿照也此詩以言羽色當是借用比
擬蓋物之鮮明者莫如火今倉庚之羽灼然耀目無可
名象因舉火光似之猶上章熠燿亦舉以似螢火之光
非熠燿為螢火之名也故以宵行為蟲名者固非以熠
燿作螢火名者亦誤觀釋蟲於蛜蝛蠨蛸下不列熠燿
而别以螢火為即照可見且以詩詞按之上蛜蝛蠨蛸
蟲名對舉此町畽熠燿空文對舉詞旨昭然無可疑者
并附考於此
傳釋熠燿為燐又釋燐為螢火正義駁之云燐者鬼火
之名非螢火而陳思王螢火論又謂詩熠耀章句以為
鬼火或謂之燐未為得也然按室廬荒廢夜色凄凉曠
埜青憐理或有之杜詩隂房鬼火亦是此况當存其說
要不可以憐為螢火耳
陸農師云一說螢非熠燿熠燿乃行蟲今畀溼處有蟲
如蠶蠋尾後載火行而有光俗謂之熠燿此尤非也所
謂如蠶載火者即未變化之螢火耳豈可别加以熠燿
之名乎
集傳訓熠燿為明不定而以宵行為蟲名蓋恐礙於四
章倉庚之說楊升菴解之云古人用字有虛有實熠燿
之為螢火實也熠燿為倉庚之羽虛也有一明證小雅
有鶯其領言桑扈之領如鶯之文非謂鶯即桑扈也彼
謂倉庚之羽如熠燿之明非謂熠燿即倉庚也然此亦
是慧舌强解鶯但作文采貌豈直指黃鶯耶愚謂熠燿
其羽猶言差池其羽泄泄其羽耳
(小雅出/車篇)此篇專為紀時之語黍稷方華夏正四五月也
此為往城朔方之時雨雪載塗(載塗猶云載路謂雨雪/滿道也傳謂凍釋為塗)
(泥/非)十二月也此為城朔方還歸之時方其還歸在塗而
又奉簡書西伐迨艸蟲鳴阜螽躍已踰年九月矣此為
伐西戎之時至倉庚喈喈則又踰年二月也此為伐西
戎還歸之時舊解皆謂凍釋為正月鳥鳴為二月出師
兩地未有如此神速者則倉庚喈喈當以三年仲春為
斷
　　鵙
鵙(豳風七/月篇)釋鳥云鵙伯勞也郭璞以為似鶷􁉍而大左
傳謂之伯趙氏陳思王惡鳥論云伯趙以五月鳴應隂
氣之動其聲鵙鵙故以其音名餘書論鵙狀不一禽經
註謂形似鴝鵒鴝鵒喙黃伯勞喙黑顔師古漢書註謂
為子規方言謂為鶡鴠遯齋閒覧謂為䲷國史補謂為
布穀丹鉛錄謂為架犁通雅謂為苦鳥衆說紛紜皆未
可據其云子規布穀惡梟者尤誤
釋鳥文鳥飛有翪有翔有翬皆專狀其飛勢不應言足
且翪字從羽當如邢昺竦翅之說陸農師本說文訓斂
足為翪謂鵙飛斂足腹下恐未然
鵙與鴂同夏小正鵙作鴂孟子註以鴂為鵙是也禽經
鶗鴂鳴而艸衰註本服䖍說以鵙當之又楚詞恐□鴂
之先鳴使百艸為之不芳蓋五月一隂始生艸木凋零
之根已基於此鵙又賊害之鳥感陰肅殺而鳴故為艸
衰不芳之驗此詩麻熟載績是矣何元子乃謂鴂名鸋
鴂與鵙無涉殆泥王逸楚詞註以鳭鷯名巧婦者為鵙
别名故力辨其誣要之單言鴂者即鵙也
臨海異物志謂□鴂一名杜鵑至三月鳴晝夜不止按
此名秭鴂不名□鴂史記厯書秭鴂先􁌖索隠云子鴂
鳥春氣發動先出埜澤而鳴是也未嘗以七月始鳴志
說誤
陸農師云或言□鴂春分鳴則衆芳生秋分鳴則衆芳
歇此是謬語大戴禮五月鵙則鳴逸周書芒種之日螳
螂生又五日鵙始鳴吕覽註謂仲夏隂作於下陽發於
上伯勞夏至後應隂而殺蛇磔之於棘而鳴於上合諸
說觀可知五月以前鵙未嘗鳴也如或所言仍以鵙為
杜鵑耳
羅瑞良謂伯勞以仲夏時鳴不當復有芳艸引離騷鵜
䳏先鳴以為鵜即秭之譌䳏即鴂字厯書所謂秭鴂先
􁌖者也或轉而為南蠻鴃舌之鴃則宜其以為伯勞耳
此非也按厯書云昔自在古厯建正於孟春於時冰泮
發蟄百艸奮興則秭鴂之鳴正百艸始生時不當一云
艸衰一云不芳是離騷之鵜䳏斷當為鶗鴂非秭鴂也
且羅氏認芳艸亦太泥芳對衰言離騷謂之不芳者即
禽經所云艸衰耳蓋一隂始生為彫零之基也否則仲
夏艸正壯茂何云無芳耶若夫梨菊萎折之說恐亦有
未盡然者
天地之氣南燠北寒此一定者豳土在岐山北乃西北
之域其寒應早鄭氏獨以為晚寒故五月之鳴鵙至此
始應之祇為七月二字强解耳補傳謂鵙仲夏始鳴至
七月則鳴之極而將去嚴華谷亦云七月猶鳴蓋三隂
之候而寒將至也兩說得之
蔡元度謂夏至則生者勞物鵙鳴同萬物而勞者也故
謂之百勞此亦鑿說伯勞名頗不一左傳作伯趙舊註
趙者疾也夏小正作伯鷯通卦驗又作傳勞或云趙勞
之轉鷯勞之譌博百之近
　
　
　
　
　
　
　
　
　
　
　詩識名解卷二
欽定四庫全書
　詩識名解卷三
　　　　　　　　　　　　　錢塘　姚炳　撰
　鳥部
　　鴟鴞
鴟鴞(豳風鴟/鴞篇)鴟鴞鸋鴂釋鳥文郭璞以爲鴟類邢昺疑
之謂與先儒意異愚謂此誤鴟鴞爲惡鳥之始前此毛
鄭皆依釋鳥文以鴟鴞爲小雀與詩義極合自璞目爲
鴟類而後儒宗之以小易大匪特名物失真而詩義亦
晦始作俑者於郭氏乎奚辭
陸璣云鴟鴞似黄雀而小其喙尖如錐取茅莠爲巢以
麻紩之如刺襪然懸著樹枝或一房或二房幽州人謂
之鸋鴂按此正詩所云鴟鴞釋鳥謂之鸋鴂者其茅莠
麻紩即詩之桑土綢繆也其一房二房即詩之牖户室
家也爲物小故有拮据卒瘏之况著枝危故有漂摇風
雨之憂核之詩義情狀脗合確然無可疑者
陸農師謂爾雅言鴟鴞鸋鴂繼以狂茅鴟怪鴟梟鴟則
鴟鴞宜亦鴟類賈誼所謂鸞鳯伏竄鴟鴞翺翔是也此
見最泥如鳯爲羽族長而釋鳥列於桃蟲之下䳭鴒之
上古人所作其不拘類此若賈誼所云乃以鴟鴞况鵩
鳥耳且其曰鴟鴞者非鴟鴞也鴟與鴞也猶夫鸞鳯之
爲鸞與鳯也
鳥類無兩鸋鴂名呂東莱據方言云自關而東呼桑飛
爲鸋鴂謂此乃陸璣所謂巧婦者其名偶與鴟鴞之别
名同與爾雅所載實兩物則更誤矣
鵂□亦名鴟鵂頭目似猫即釋鳥所謂怪鴟者莊子鴟
鵂夜撮蚤是也舊傳其入城城空入室室空以爲不祥
之物不聞其善搏擊其於毁巢取子事更無驗則是禍
鳥非惡鳥若謂鴟鴞爲鵂□而并以惡鳥目之匪特誣
鴟鴞并誣鵂鶹矣何元子云爾雅明别鴟鴞與怪鴟爲
二物無容混而爲一得之
嚴華谷謂鴟乃惡聲之鳥今鴟鴞爲鴟類則亦惡聲之
鳥此所謂想當然耳今有延二客於一堂者其一人自
北方來詰其姓名曰某某也其一人自南方來詰之其
姓同其名亦近同則將以二人者之爲一人與抑美厲
各殊而語言大異也鴟惡則鴟鴞亦惡之説何以異於
是
鴟鴞非鴟亦非鴞何元子謂單言之即鴞尤誤若單言
即鴞又何不云單言即鴟耶且物名固有半同異者不
可偏舉如蝸牛莎雞之類是也從何氏之説則蝸牛即
牛莎雞即雞矣然則鴞乃惡聲鴟鴞固未甞惡聲也
以爲比流言者非穿鑿而何
周公大義滅親事出於萬不得已方將隠痛不遑未有
既誅而又出忍言謂寧亡管蔡無能畱管蔡以毁我周
室者此傳疏誤解也蓋鴟鴞小鳥善爲巢而不得所託
故周公借以自比首章乃設爲自呼其名者意以王室
新造復遭流言既陷我管蔡於不義矣猶將不利於國
家乎二章則轉信其綢繆之固見其不可動摇也三章
又極歎其經營之勞瘁四章乃言今日遭家多難已之
東征不啻羽殺尾敝巢室漂摇是以嘵嘵哀鳴不能自
已逐段按來眞如鷇音婉轉叙述嗚咽核之陸璣巧婦
之釋情態如見諸家皆未見及故詆爲惡鳥且以破巢
食子厚誣之耳
鳥名多自呼者非自呼其名也因其呼而名之也如鷮
鷮爲鷮鵙鵙爲鵙之類鴟鴞當亦似此故首句先述其
本然之聲下乃寫其寄託之情陸農師以黄鳥例作戒
鴟鴞語謂非其自道則後三章何以無一語似相戒者
耶
鬻有養義傳訓稚誤釋言云鬻糜也淖糜本養人之物
莊子天鬻也者天食也此詩之鬻亦取食意蓋所以鬻
稚子非鬻爲稚故集傳通作育訓養是也
傳解嘵嘵爲懼本釋訓文按釋訓自作憢不作嘵註即
以此詩之嘵證之非是懼從心音從口今詩從口作嘵
嘵自是哀鳴不輟之意錢氏以為呌呼近之况羽殺尾
敝巢室漂摇亦是悲境非懼境也且其曰嘵嘵者安知
非即鷮之鷮鷮鵙之鵙鵙所謂鴟鴞鴟鴞其自呼蓋如
此矣使先儒聞之亦必瞿然曰此非惡聲也
　　鸛
鸛(豳風東/山篇)陸璣謂鸛似鴻而大長頸赤喙白身黑尾翅
一名負釜一名黑凥一名背竈一名皂裙廣雅别作皁
帔通雅又作皁君陳無功引作旱羣以其能致旱災之
故謬也又負釜作負金謂喜負日而飛色如金或又謂
周思方養鸛縱之後鸛背負金串卸於地故名説尤誕
愚謂竈釜皆取黑意鸛尾翅多黑有背竈負釜之狀因
以爲名皁黑色也裙帔義通至以釜譌金以皁譌旱以
裙譌羣皆因字誤致生妄語耳故舊謂殺其子六十里
旱能羣飛薄霄激散雲雨亦出傅㑹之説
陸農師謂鸛雀學術士禹步法能轉巨石解巢縛其説
出北夢𤨏言要是誕語不足信者
羅瑞良引講堂啣鱣事謂即鸛或辨之云後漢楊震傳
有冠雀啣三鱣飛集講堂以雀有朱頂故稱冠雀非謂
冠即鸛也愚按鸛本有雀名又舊稱其泥巢作池養魚
則啣魚固其能事况可啣三鱣定非小鳥别作朱頂之
雀其大小正不知何似通冠作鸛理固有之耳
釋鳥鸛鷒讀若歡團字同音别非此鸛雀也今鸛形尾
短故亦從佳爲雚然狀頗類鶴作巢如車輪蓋羽族之
大者而説文解雚作小雀故詩考異字直以爲爾雅之
鸛鷒亦誤甚矣
傳以鶴鳴爲將雨之徴先儒皆本其説何元子辨之云
鸛俯鳴則隂仰鳴則晴又善羣飛薄霄激雨雨爲之散
上文明言零雨其濛則非將雨矣以灑掃穹窒推之此
鶴之鳴所謂仰鳴則晴者也愚按俯仰隂晴之説出禽
經本未可據但就詩義推之上既言零雨此不當復以
鸛鳴爲將雨何駁是也要之下章倉庚祇興之子此鸛
鳴亦祇興婦歎不過引喻陪襯而已與上零雨何涉故
知於鸛鳴爭晴雨者猶後義耳
垤固爲蟻封然此詩垤字但作土丘言與蟻無涉况鸛
啗蛇魚必無屑食螻蟻之事故毛鄭猶僅以鸛嗚爲将
雨之徴若更舍却鸛鳴獨拈蟻垤以騐雨候特謂鸛爲
得食而鳴者去詩義尤遠矣果爾則詩何不云蟻出于
垤而云鶴鳴于垤又何不云鸛食于垤而云鸛鳴于垤
也不知零雨四句乃四章總文其下觸緒成吟絶不相
顧鶴何關雨事鶴鳴于垤何關蟻事詩義愈穿鑿則愈
晦此類是也
　　脊令
脊令(小雅常/棣篇)釋鳥以䳭鴒爲雝渠而廣雅别作□􁄨一
名雃按雃從隹音牽説文石鳥一名雝渠一名精列又
爲鵁鶄之别名上林賦云煩鶩庸渠(雝亦/作庸)乃水鳥也廣
雅所釋蓋指此與詩脊令名同物異先儒專謂雝渠爲
脊令别名此誤脊令爲水鳥之由矣
脊令大如鷃雀長脚長尾尖喙背上青灰色腹下白頸
下黑其别名有四雝渠見爾雅錢母見義訓連錢見詩
疏雪姑見物類相感志然雪姑之名不過取其白似雪
耳若云鳴則大雪豈無雪時長不鳴耶陸農師以爲極
驗恐不可信
詩意取興脊令以脊令本有兄弟之誼舊謂其共母者
飛鳴不相離又唐明皇時有脊令數十集麟徳殿廷木
翔棲浹日魏光乘作頌以爲天子友悌之祥蓋其天性
然也若徒以飛鳴行摇取急難意恐今烏鵲頗亦然耳
嚴華谷云鄭氏以爲水鳥宜在水中在原則失其常處
故飛鳴以求其類非也今雪姑非水中之鳥若失其常
處而飛鳴以求其類凡鳥皆然何獨脊令哉按此最有
識解惟其凡鳥皆知求類故飛鳴行搖不足爲脊令之
取况也鄭氏因誤認雝渠便多如許穿鑿不知即是水
鳥亦何妨在原幾見近洲渚者便不翔山林耶
飛鳴行搖二語傳因急難態狀想出嚴華谷乃謂小宛
取義在於飛則鳴常棣取義在於行則搖則益鑿矣即
以常棣言之詩但謂在原而已不知其在原飛在原行
也且鳥性無常未有行而不飛飛而不行者若必鑿分
二章亦失物情真趣矣遑言詩義乎
(小雅小/宛篇)題字義無所考按引此詩者中論作相潜夫論
作顧皆取視義當依傳爲訓孔子丘陵歌題彼泰山正
與此同讀若第亦不必泥睇爲邪視也
載飛載鳴非一脊令正與下而字我字對勘親切見脊
令共母者或則飛或則鳴而不相舍我與而同一所生
者當日有就月有進而共相勉也舊謂口翼俱勞無有
止息以興進修不得暇逸覺於詞㫖涉泛非兄弟相朂
語氣
鳴鳩念其父母不可得見故有宛然戾天之思脊令朂
其兄弟身得相親故有題彼飛鳴之况觀此其爲亂離
思親作無疑矣
　　鶴
鶴(小雅鶴/鳴篇)鶴從隹形如鵞短尾相鶴經所謂足髙而尾
凋是也故陸璣但謂頂目赤脚青黑而不及尾若云頸
尾俱黑恐誤蓋其翅杪色黑斂翮而立則羽尾黝然集
傳因以爲尾黑不知凌風鼓翅黑在翼不在尾也子瞻
賦𤣥裳縞衣殆亦未悟短尾故耳故陳晦伯稽疑云遇
九臯之介鳥偉胎化之仙禽其黑者尾耶
鶴爲仙禽取其能夀未有老而聲下之理此禽經謬語
而羅瑞良述之也易之在隂蓋處三四重隂之下王弼
以爲立誠篤志雖在闇昩物亦應焉耳乃謂鳴臯之鶴
爲俊鳴隂之鶴爲老不知二爻位處上卦之中與五相
應正士之及時而未仕者何以云老且物各從其類鶴
鳴子和不過同類相應之意彼鳴九臯者雖聞野聞天
豈更有非其類而應之耶焦弱矦引易作鸖謂鶴惡陽
故從雨鷺惡露故去雨尤誕
羅瑞良雜引諸書多言鵠者謂鵠即是鶴音之轉後人
以鵠名頗著謂鶴之外别有所謂鵠非也或辨之謂諸
書有專言鵠者未嘗謂鵠即鶴有鶴鵠並言者明分爲
二惟别鶴操雄鵠雌鵠辨命論龜鵠壽千歳擣衣詩開
縕舒龜鵠古原作鶴俗譌爲鵠豈可據今所見鶴與鵠
容貌差别信如諸家言鵠即鶴則今人通謂鸛爲鸛鶴
是鶴即鶴稱綬草爲鷊是草即鳥也愚謂二家各得其
一説不知鵠本有斛谷二音斛音與鶴通用前説是也
谷音者乃小鳥射者設之以命中後説是也
傳訓臯爲澤何元子謂其於義無取别作􁌖引史記秭
鴂先􁌖索隱亦訓爲澤又謂􁌖字説文不載疑即澤字
之譌故史記天官書云其色大圜黄􁌖􁌖亦音澤即潤
澤之義澤或省作睪荀子側載睪芷睪芷者澤芷也睪
或混作臯故睪有臯音列子望其壙睪如荀子作望其
壙臯如又後漢書郡國志以成臯爲成睪皆其明證然
則九臯之臯本澤字傳寫訛耳愚謂不然臯併不當訓
澤左傳御以如臯不可云如澤漢賈山傳江臯河濵臯
對濵言非深澤可知又李竒云臯水淤地若澤中水豈
能壅淤地上是臯乃澤之涯非竟爲澤不可以字譌强
通也鄭氏云臯澤中水溢出所爲坎得之
韓詩解九臯爲九折之澤泥甚鄭氏謂從外數至九尤
非鶴非水鳥要無深入澤中之理郝仲輿以爲九臯深
澤猶云九泉九天極言其深亦非詩旨也詩當取空曠
之意故謂其聲上極於天下周於埜與鳯鳴高岡情况
相似然則所謂九臯者猶四埜六幕八閎九垓之説耳
　　桑扈
桑扈(小雅小/宛篇)釋鳥兩列桑扈古今聚訟然物殊類而同
名者頗多若山海經所稱崌有鳥焉如鶚赤身白首其
名竊脂又與釋鳥所列兩者絶異無容執此以泥彼耳
但青雀青質非淺白嘴曲食肉好盜脂膏與扈不倫何
以亦名桑扈若因其毛色而名又恐與竊藍之秋扈混
此則難以臆斷者也
謂釋鳥有兩桑扈則可謂詩有兩桑扈則不可蓋以竊
脂對剖葦言之則爲青雀以竊脂對竊丹言之則爲淺
白此有可據之文也若必以詩之詠鶯羽者屬淺白之
竊脂而以詠啄粟者爲盜竊脂膏之雀則泥且鑿矣陸
農師云小雅桑扈所取者有兩竊脂故爾雅亦兩解此
强説也
無肉而循塲啄粟失其天性不能以自活理或有之故
淮南子亦有桑扈不食粟之説然按交交詞義羣飛往
來頗類自適情况且安知此詩所詠非淺白之竊脂而
必以盗肉之青雀就啄粟解耶愚疑引喻顚寡岸獄或
亦人不如鳥意不必定作困境也
杜預註扈有九種以九扈爲九農之號各隨其宜以教
民事賈逵樊光分爲趣民耕耘收藏及驅鳥雀諸職此
傅㑹不足據也必取釋鳥諸扈配合爲九鑿矣若桑扈
分爲二種不且有十扈乎况爾雅鶨䳢老扈鴳之文李
巡孫炎郭璞皆以老上屬扈下屬爲解惟樊光定鶨䳢
爲句以老下屬今重文曰老扈鷃鷃是明以九扈無證
强造釋鳥文作配耳吾誰欺耶
(小雅桑/扈篇)舊以此桑扈爲淺白之竊脂然竊脂既是淺白
其色淡然不應有文章即謂其翅領與身異色亦未必
遂文采之絢爛也若盜脂之扈青質蒼翠又頗與鶯羽
近似故吾謂兩詩不得各主一桑扈耳
　　鴛鴦
鴛鴦(小雅鴛/鴦篇)鴛鴦指間有幕圓嘴似鶩故崔豹以爲鳧
類歸藏云有鳧鴛鴦有鴈鷫鷞是也羅瑞良分質杏黄
色頭戴白毛垂至尾尾翅皆黑者爲鴛鴦黄赤五彩首
有纓者爲鸂鶒要之鸂鶒别是一族説文作谿􁍲陳昭
裕建州圖經云溪游雄左雌右皆有式度則其名各有
所取特以並遊似鴛鴦而色紫故太白詩稱七十紫鴛
鴦實非其種耳
匹鳥爲鴛鴦專稱羅瑞良引禮記庶人之摯匹謂鳬鷖
水鳥之類多相匹耦非也禮匹舊作鶩鶩之名匹於義
未詳一名末匹廣雅作􁍳鴄餘冬序録云鴄爲匹蓋古
省文要其類羣浮水上每一游輙數十未見其匹也鴛
鴦匹處故傳以爲匹鳥正不當與水鳥類同論耳
傳交物有道取之以時皆依序爲説核之詩語固不相
蒙然徒作頌君浮詞味亦如咀蠟且於興義無取按稽
聖賦云雎鳩奚别鴛鴦奚雙亦謂雙飛相耦足稱好逑
故後世閨闥投贈多引爲隹話此詩自爲伉儷之詠其
云萬年福禄必非尋常夫婦説此詩者惟何氏深得其
旨錄之以俟斷者
何元子云此美大昏之詩故以鴛鴦起興若如序以爲
刺幽王則咏娶申后事也以白華之詩證之七章亦有
在梁二語詞旨昭然矣幽王之娶申后當在未即位時
詩人追美其初昏祝以萬年之福亦猶唐高宗欲廢王
皇后長孫無忌述太宗言朕佳兒佳婦今以付卿言猶
在耳之意鴛鴦不再匹故以興新昏且刺幽王黜申后
立褒姒也愚按如此則詩中字字有情語無泛設何氏
此解可謂隻眼矣
白華詩爲既廢後作故詞激而怨深鴛鴦詩爲將廢時
作故語恭而情切玩其立言之旨則又不當依序作刺
詞觀也
陸農師嚴華谷皆衍毛鄭舊義而説益腐陸氏好引魯
論不射宿文説詩最爲可哂此其一也若嚴氏長大能
飛之説又本孔疏與鼈長後食謔語絶類夫弋射豈能
悉獲非獨畢然也陷穽皆令自投非獨網然也乃以畢
羅爲不盡物之意是傅㑹也且鴛鴦一小物耳品未聞
供簿正味不足充飲御而猶既畢之又羅之多方以相
戕若此是焚林竭澤之爲也有道明王顧如是乎
何元子云凡詩言于飛者六黄鳥倉庚雄雉皆單舉一
鳥若燕燕雖重言之然以比莊姜戴嬀則猶之乎皆雌
燕也(此説誤駁/見燕燕)至鴻雁則有大小之異要非一族其以
雌雄連言者惟鳯皇及此鴛鴦耳卷阿雖不從匹配取
義而左傳齊懿氏卜妻敬仲亦有鳯皇于飛和鳴鏘鏘
之占是以雄鳯雌皇之俱飛比夫婦也然則此詩雙舉
鴛鴦以興夫婦何疑興義重于飛不重畢羅愚按此眞
解人語其看飛字極雅切有致則前此不墜卵不射宿
之説不待辨而知其腐矣且云不重畢羅則嚴華谷有
得有不得待其自入之語通是傅㑹可見
首章明言畢羅亦既捕取之矣豈無驚擾之患則鄭氏
休息無恐懼之説其不可通明甚嚴華谷謂在梁者乃
畢羅之餘則是戢翼之鴛鴦爲幸而漏網者亦非盛世
明王氣象序説之不可傅㑹如是
正義謂戢左翼舉雄者言蓋誤泥釋鳥左掩右掩之文
何元子駁之謂詩明合言鴛鴦何得謂單舉雄者是也
陸農師以爲飛而起則仰左翼飛而下則仰右翼則是
飛翔時非止息時與在梁戢翼語不合此自取並棲爲
義當以張子厚説爲正夫一正一倒是皆左翼也皆左
翼則非獨一雄也故詩合舉之曰鴛鴦也
何元子云于飛畢羅皆可得所謂飛則爲雙也在梁戢
翼以相向所謂止則爲耦也詩興夫婦之和睦如此宜
其享長逺之福祇此二語詩義便自了然不當復求他
説耳
(小雅白/華篇)此與鴛鴦于飛篇無異旨亦不可以釋鳥左右
掩之文解也釋鳥左右之辨乃爲雌雄之不可别者而
設鴛鴦雌雄判然安得引爲證鄭氏謂隂陽相下皆飾
語也謝叠山云鴛鴦不失其匹耦幽王乃喪其良心嬖
妾廢后有愧於鴛鴦矣其大意止此
　　鶖
鶖(小雅白/華篇)秃鶖水鳥一名扶老一名舍利形似鵜鶘長
頸赤目爪如雞頭項無毛形頗陋惡崔豹謂其似鶴而
大蓋髣髴間耳若□光以爲似鳯皇景煥又謂爰居即
秃鶖皆擬非其倫北史魏明帝獲鶖於宮中養之崔光
諫云貪惡之鳥埜澤所有黄初中鵜暫集而去猶以爲
戒况饕餮之禽必費魚肉菽麥稻粱之食豈可畱意於
醜形惡聲哉此可以知其狀矣
鶖秃似老人頭童故名扶老非秃鶖别名䳓也䳓乃俗
字李時珍因秃作鵚誤鵚爲䳓以䳓同老因謂秃鶖一
名鴜䳓引元朝常賦有鴜䳓之供飲膳要是謬證未可
據耳
鶴善而鶖惡分喻申褒此不易之説但在梁在林只作
一得地不得地影子看如褒立而申黜云爾必泥魚梁
爲言謂以得食不得食喻别飽與餒則鑿矣羅瑞良云
鶖貪戀之鳥也故進造於梁鶴高潔之鳥也故退棲於
林以喻褒姒申后之進退語最淺合
　　鷖
鷖(大雅鳧/鷖篇)鷖傳以爲鳧屬蒼頡解詁謂即鷗也一名水
鴞風土記謂之鷖鴨海物異名記謂之信鳧按六書故
云鷖鷗一聲之轉實一物説文有鷗無鷖則鷖當即鷗
無疑列子作漚相如賦作翳皆即此與鳧不族而别名
信鳧又謂之鷖鴨故傳云鳧屬耳南越記謂其色白陸
農師以爲蒼黑色羅瑞良云鷗亦有白者不專於青黑
是也
水鳥皆能出没水中然其性各有所便陸農師謂鳧好
没鷗好浮蓋鳧未甞不浮而性便於没鷗未甞不没而
性便於浮耳或駁之謂凡駢跖之鳥皆能浮湛湛而求
魚必伏氣不息勢不能久此拘墟之見也
水鳥而居水中猶人爲公尸之在宗廟此語意淺而合
陸農師謂鳧鷖安樂於水者故詩以爲神祇祖考安樂
之喻此從序説推出亦覺添足矣總之詩之取興若有
意若無意不可執物以求解也
羅瑞良謂水鳥滅没浩蕩似不可羈然誠得其道有可
馴之理因引海鷗不至之説以爲誠僞之不可掩如此
誕矣夫鷗鳥忘機此列子寓言耳豈可牽合作鬼神如
臨如在氣象耶郝仲輿云鳧没鷖浮有變化出沒之象
以比鬼神其説亦倣此
羅氏又謂古者祭義通於物理故自樂之一變而致羽
物及川澤之示以至六變各有所致羽物既與川澤之
示相應則所以美神祇祖考之安樂者比之鳧鷖亦其
理宜也此説更誕詩人觸緒興懐斷無以物驗神之理
且水鳥微族豈真有鬼神式憑之耶禮云索祭于祊不
知神之所在于彼于此苟若所言但求之羽族之微足
矣其傅㑹益可知也
何元子泥二鳥不當興一尸謂先言鳧後言鷖則鳧當
興考鷖當興妣以鳧能遠飛鷖不能遠飛爲别又謂逸
周書有鳧旌男子所執周禮有鷖總王后所用亦以定
考妣之分此大穿鑿愚謂是詩爲繹祭享尸之詩一章
内兩言公尸而不言祖考神祇蓋正祭所重在格神繹
祭所重在事尸也且尸者神之所依考妣皆式憑之未
聞有一廟二尸者乃牽合旌路别鳧鷖爲考妣之興亦
誕甚矣
何元子謂涇爲水名其後沙渚潨亹乃蒙乎涇之詞非
也涇水去豐鎬亦遠此詩所指不當爲水名乃水流之
濁者莊子涇流不辨涯涘是矣與沙渚潨亹例言總言
之則一水耳鄭氏泥五者分五等鬼神鑿甚元子又以
爲高曽祖考之别更屬臆斷總非觸物連類之旨惟羅
瑞良次序之説猶覺淺合
　　鳯皇
鳯皇(大雅卷/阿篇)郭璞謂鳯皇高六尺許而京房易傳以爲
高丈二舊疑爲雌雄之異未可據也鳯鳥雖大亦無高
至丈二之理此當以郭説爲正京房於麟亦云高丈二
其誕可知且其形象亦紛傳不一如韓詩外傳載天老
對黄帝語及緯書六像九苞飛行鳴聲要是諛詞羅瑞
良云鳯生南方逹中國甚遠而又不妄飛鳴飲啄其至
蓋罕故孔子稱之而世好事者喜爲之傳道務竒怪其
章紬繹其聲列於神聖故千世而不合焉其識達矣
山海經鳯出丹穴爲南方之産不應以五色别五方所
謂發明焦明之名槩不足信又何論其爲祥爲孽耶樂
叶圖徴所謂䘮疫水旱之感必非真鳯鳥也楊升菴謂
西有鳻雀東有諫珂北有定甲南有錦駝皆竊鳯形而似
者漢宣成之世鳯皇數集安知非此則傅㑹者之妄不
可不辨羅瑞良云漢儒夸大其詞推爲希世之瑞夸而
無驗極而必反則又推之以爲孽揆厥所由實亦指埜
鳥爲鸞耳
翽翽傳訓衆多因下多士爲説正義直以爲鳯皇衆多
引白虎通云黄帝之時鳯皇蔽日而至此誕也鄭氏疑
鳯乃希見之鳥不當云衆多因解爲羽聲以爲衆鳥之
從亦未是不知翽翽對藹藹不對多士釋訓云藹藹濟
濟止也郭璞以爲皆賢士盛多之容止則藹藹以士之
容言翽翽以鳯之儀言總於飛時見之蓋集止者飛而
集傅天者飛而傅鳯皇上擊九千不知所至而喜見其
止又見其傅故曰亦也何元子乃謂羣鳥相從不一對
鳯皇言故云亦則誤矣
梧桐何地蔑有竹之實非佳物乃鳯皇樂棲之食之而
又不見其一至可知莊子非梧桐不棲非竹實不食二
語亦因詩傅㑹成語耳
何元子謂高岡者朝廷之比梧桐者大臣爵位之比此
説甚當按釋訓云藹藹萋萋臣盡力也噰噰喈喈民協
服也本以梧桐比臣固無比君之説蓋鳯皇祇賢士之
喻尚未應聘爲臣棲梧則居位殫職師濟同心而民亦
協服焉然則説文所謂鳯飛羣鳥從之以萬數其非翽
羽之時而雝喈之時乎鄭氏不㑹釋訓之旨易喻君徳
誤通論詳矣
通論云詩意本是高岡朝陽梧桐生其上而鳯皇棲於
梧桐之上鳴焉今鳯皇言高岡梧桐言朝陽互見也解
者不知見詩是鳯皇鳴高岡梧桐生朝陽則鳯皇梧桐
兩不相屬雖漫引莊子非梧桐不棲之言而究不知所
合也於是鄭氏以鳯皇鳴高岡喻賢者居高位則於梧
桐更無著落只得以之喻君且以朝陽爲溫仁之氣亦
喻君徳解者至今從之豈不鑿而謬乎
　　梟
梟(大雅瞻/卭篇)此鳥之最惡者與鴞絶異鴞但能爲聲禍民
無食母之惡惟土梟傴伏其子百日而長羽翼既成食
母而飛蓋稍長從母索食母無以應於是而死古者以
春解祠用梟祠黄帝又漢使東郡送梟作羮賜百官皆
惡其惡也
梟亦有鴟名釋鳥云梟鴟郭璞以爲土梟是也然在瞻
卭詩明以二者對舉如爲鬼爲蜮各爲一物鄭氏似混
而爲一不可不辨且梟乃惡鳥非惡聲之鳥鄭氏此言
乃爲下長舌寫照使後人以鴞同梟禾必非其説誤之
也
此但以鳥之惡者詆人之惡者更無他義舊謂梟鴟皆
能聚致衆鳥以比幽王鍾愛褒姒則羣小並集恐詩人
念不及此矣
(附/)流離(邶風旄/丘篇)傳以流離爲鳥正義引釋鳥文謂流與
鶹蓋古今之字離或作鷅以通其説此眞所謂讀爾雅
不熟者也試以文義按之上云鳥之雌雄不可别者以
翼右掩左雄左掩右雌下云二足而羽謂之禽四足而
毛謂之獸皆統論鳥獸情狀故謂凡鳥之少美長醜者
俱呼爲鶹鷅耳况上既釋梟鴟此不當復贅明甚後人
因黄鳥有栗畱離畱之通强以詩流離比例且飾爲食
母則醜之説何其寃也
若以流離爲梟則梟長大食母兇惡莫甚安得如傳以
爲微弱之喻蘇子瞻謂以狄之微而不忌如流離之養
其子不知將爲己害其説似矣然玩篇中語氣皆自傷
其失國飄零而未嘗及狄之强暴不如依集傳漂散之
説爲淺合耳
瑣細也尾末也此不易之解今人稱微末事爲瑣屑是
矣毛公誤讀釋鳥□鷅之文强解瑣尾爲少好全無取
義而正義傅㑹其説以瑣屬少以尾屬好尤不可解夫
考之名物按其詞旨舉無足通其説者則流離之非鶹
鷅與鶹鷅之併非土梟不辨自明矣
　　鴟
鴟(大雅瞻/卭篇)此釋鳥所謂怪鴟郭璞以爲即鴟鵂是也然
惟此專有鴟名舊説大如鴟鷹黄黑斑色頭目如猫有
毛角兩耳晝伏夜出鳴則雌雄相喚聲如老人初若呼
後若笑所至多不祥蜀人呼轂轆鳥亦呼春哥兒楚人
名呼咵鷹亦名快扛鳥呉人謂夜食鷹江東又謂之車
載板里俗忌聞其聲蓋與鴞同惡而實不族者也今人
譌鴟爲鴞又以鴞爲梟并以鴟鴞爲鴟梟紛紜舛錯如
其説則鴟當即鴞鴞又卽梟瞻卭詩人何爲叠床架屋
乃爾乎
李時珍分鴟鵂鵂鶹爲二通雅合之按本草亦謂鵂鶹
大如雊鵒毛色似鷂頭目似猫鳴則後竅應之其聲連
轉如休畱休畱故名正字通云此鳥初聲若呼若笑轉
而若休畱非呼笑爲鴟鵂之聲休畱爲鵂鶹之聲則仍
是一物也
莊子鴟鵂夜撮蚤蚤乃蚤虱後人譌蚤為爪謂夜能入
人家拾人指爪知人吉凶有人獲之嗉中猶有爪甲故
除爪甲者埋之户内爲此此齊東埜語耳
鳶(小雅四/月篇)鄭氏謂鳶爲鴟類蒼頡解詁以爲即鴟陸璣
陸農師皆從蒼説嚴華谷是之而别於瞻卭詩解云鴟
有二鳶飛戾天者鷹類也亦單名鴟惡聲之鳥者怪鴟
也此配梟言者愚以嚴氏後説爲當蓋惟惡聲之鳥專
有鴟名鳶特從其類耳今以釋鳥茅鴟推之廣雅别名
爲老􁍪者疑即指此陶隱居云俗人呼爲老鴉者與鵰
鶚並相似而大極善飛騰江淮間捕魚食之今人呼爲
餓鴟則鄭氏鴟類之説不誣矣
鳶亦鷙鳥一種其異於衆鷙者在不擊惟乗風直上摩
天回翔而已故以爲風之候越人呼爲風伯抱樸子云
鳶之在下無力及至乎上聳身直翅而已此釋鳥鳶烏
醜其飛翔之謂也
翰本爲鳥羽蘇子瞻以爲翼之鋭是也然此詩當訓高
飛非鳥羽之謂如易翰音登天王弼亦訓高飛是矣且
下云潛逃于淵潛取深意正與翰之高例言若云翰爲
鳥羽則鱣鮪何以不云尾云鱗而云潛耶
(大雅旱/麓篇)傳襲中庸成語全無著落正義以爲化及飛潛
乃腐語耳鄭氏易傳求解義並强合皆因泥作人爲教
化鼓舞便於鳶魚喻義無解愚謂作動也言其豈弟之
徳之盛有以感動乎人也有一明證棫樸以天人對言
此以天淵與人對言蓋天遠而難至淵深而難出人衆
而難動惟鳶有乘風之力故能至于天魚有泳游之性
故能出于淵君子有豈弟之徳故能動乎人二義融然
絶無沾滯不必深於求解也
宋明諸儒説是詩者不可勝紀大抵深言理者以爲道
在飛躍侈言化者以爲格及禽魚要於本詩作人之旨
去而萬里此皆溺於中庸斷章奥義耳通論云此言作
人也上篇言倬彼雲漢爲章于天此言鳶飛戾天魚躍
于淵亦見淵魚文藻掞及天淵之意故亦曰豈弟君子
遐不作人如此説詩便可掃除一切
陸農師云鳶鈍者也而乘風以作之則高飛魚潛者也
而乘氣以作之則深躍故詩以况君子作人之盛此解
作字正合感動之義
　　桃蟲
桃蟲(周頌小/毖篇)釋鳥以桃蟲爲鷦且云其雌鴱則但有鷦
名而非鷦鷯明矣郭璞謂之鷦􁉝陸璣直以爲今鷦鷯
誤也璣又引俗鷦鷯生雕之語尤不可信鄭氏亦謂鷦
之所爲鳥題肩或云鴞大抵因傳始小終大之説傅㑹
耳愚謂爾雅列桃蟲於鳥部則固是鳥無疑但以其亦
有蟲稱故借以爲説猶云問其名若爲蟲覩其飛則維
鳥不可因其名而忽之如武庚本爲孤雛乃能挾奄徐
諸國以叛事理之難測如此也
廣雅釋鷦􁉝爲鸋鴂按鸋鴂自是鴟鴞别名無容混入
若從其説則是桃蟲即鷦鷯鷦鷯又即巧婦輾轉相誣
不可復辨且使後人因此反易鴟鴞爲惡鳥則誤中又
誤也
或以釋鳥桃蟲鷦又鷯鶉又鳭鷯爲一物誤甚桃蟲但
有鷦名鷯鶉但有鷯名(李廵謂鶉/一名鷯)鳭鷯鷦鷯則音近而
已不可易鳭爲鷦也且鳭鷯之鷯叶力周切義尤難合
名物之失真皆自謬爲相通始之
拚與翻同不必爲手拊之義蓋泥桃蟲之名以爲不在
羽族未必能飛者孰知其竟飛而乃爲鳥也如此説則
鳥字上便可不添大字矣
余首源世父善張氏向爲鼠後爲虎之喻斷桃蟲非鳥
名故通論云鷦鷯雖小鳥亦鳥也安得以蟲名且莊子
謂其所棲不過一枝不云桃枝也爾雅之説已自難信
而郭璞復實之以鷦鷯生雕之説幾曽見鷦鷯生子爲
鵰鴞來其傅㑹更何疑若鷦鷯生子爲雕鴞不知鷦鷯
又何物所生乎且詩苐云鳥不云大鳥也今爲彼説以
桃蟲爲小鳥勢必以鳥爲大鳥增添語字以就已說可
乎總之若使桃蟲爲鳥詩決不又云拚飛維鳥矣蓋謂
蟲之小物忽變而爲飛鳥以喻武庚其始甚微而臣服
後乃鴟張也此又一説
　
　
　
　
　詩識名解卷三
欽定四庫全書
　詩識名解卷四
　　　　　　　　　　　　錢塘　姚炳　撰
　獸部
　　馬
馬(周南卷/耳篇)馬生於午在易為乾象稟純陽之體而健行
坤配乾取牝順牡故云利牝馬之貞以其行地因稱地
類實與地無涉緯書謂地精為馬非也貨殖傳地用莫
如馬亦行健之謂健則貞貞則久故十有二月始生其
齒遂以年加長考異紀又謂地生月精為馬因取應月
之説並非應月者皆隂類如顧兔在腹魚腦盈虚是也
緯書以為王者駕馬故字以王為馬此偽説不足論也
陸農師駁之謂王無駕馬之制古者天子乘龍葢取周
禮八尺以上為龍之説亦未是釋畜云馬八尺為駥易
駥作龍此周禮羙其辭耳陳用之又謂月令天子所乘
皆言龍衛諸侯所畜則言騋是天子乗龍諸侯乗騋也
其説並泥
正義云虺隤者病之狀似通作隳頽是也隳頽則罷罷
則不能升髙固是一意何元子穿鑿字義謂虺似蛇而
小隤説文以為下墜也孫炎解虺隤為馬退不能升髙
葢猶今人言蛇倒退耳易罷為退以就已説誕矣且虺
九經考異作㾯豈可泥字文為小蛇耶
傳云𤣥馬病則黃如此則專指色黑者言矣若騂騏黄
白諸種又將以何為病名耶郭璞謂虺隤𤣥黃皆人病
之通名人病則靣目黧黑而黄此自然之理馬之毛色
病則不能潤澤亦當似此故或𤣥或黄耳
駒(周南漢/廣篇)駒有拘繫義禮月令游牝别羣則縶騰駒註
謂季春妊孕已遂故仲夏不使同羣防踶齧是也釋畜
云𤣥駒褭驂郭璞亦謂小馬别名則是馬之小者總名
駒耳傳謂五尺以上株林箋謂六尺以下皆從周禮庾
人文差等之鑿甚
舊説六書不專以馬齒立字説文馬一嵗為馬八嵗為
􁋓果爾則駟當是四歳馵當是二十歳他七歳當作□
九歳當作□豈古人制字本義况説文馬二歳曰駒何
以不從□三歳曰駣何以不從□即如周禮教駣亦苐
指馬之未閑習者駒䮘駣皆馬之通稱不必拘年數分
詁耳此論最達然則以駒為二歳馬者亦拘也
(陳風株/林篇)傳云大夫乘駒其意葢謂天子乘八尺者為龍
諸侯乘六尺者為馬則大夫乘五尺者宜為駒凖此則
士初試為大夫者當乘三四尺為□矣此説之不可通
者也陸農師又謂駒血氣未定則有踶齧之虞故大夫
乘之夫問大夫之富數馬以對亦既儼然卿貳矣而必
乘踶齧之馬以危其身此何禮制耶
(小雅皇皇/者華篇)陸農師謂維騏維駱維駰蒙上之文宜皆為
駒此亦泥大夫分宜乘駒之説陋矣夫駪駪征夫衆多
疾行所遣不一人所駕不一馬安得盡為五尺以上者
而乘之乎
(小雅白/駒篇)白駒取潔白意猶如玉之謂何元子謂此為餞
箕子之詩由其不受周爵故退而就卿大夫之服不乘
馬而乗駒也白者殷所尚之色與振鷺有客義同此本
詩傳闡亦武斷
(小雅角/弓篇)此與下章皆根受爵不讓來老馬為駒喻父兄
之退處教猱升木喻子弟之凌尊所謂不顧其後謂今
日子弟不讓如此全不顧後時為父兄亦有起而凌我
者復將自蹈於老馬為駒之勢耳
騋(鄘風定之/方中篇)騋牝不當分訓釋畜云騋牝驪牡葢騋之
牝驪之牡皆馬之良者故指以為言正義謂諸侯齊道
髙八尺田馬髙七尺駑馬髙六尺獨言騋者舉中言之
非也若云兼言牝馬則周禮校人職云凡馬特居四之
一謂一牡可配四牝此詩誇牝之多適形牡之少矣鄭
氏檀弓註引釋畜文又以𤣥駒之𤣥上屬謂七尺曰騋
牝者色驪牡者色𤣥其于此詩騋牝之義何居
箋以邦國六閑之制例此詩謂文公徙而能富馬數過
制國人羙之泥甚後儒紛紜擬議其説不一以為可用
者三百乘而其牝牡乃三千此蘇氏説也以為革車不
用牝馬今併牝馬數之故為三千此嚴氏説也以為成
周以民牧者如丘甸歳取馬四疋之類葢天子十二閑
是養之于官者文公三千舉官民通數言之此林氏説
也以為馬特居四之一騋牝三千則當有牡一千革車
不用牝純用牡牡馬一千為車二百五十乗取成數曰
三百此羅氏説也愚謂三千不過侈言其盛以見良馬
衆多如此其下焉者更可知耳若必泥三千之字以求
合馬制迨於制不合則又曲為之解以通其説不識無
羊章三百九十為數何隘而詩人誇之耶即左傳元年
三十季年三百亦苐謂其生馬蕃息十倍昔時不必定
限以三百之數取合于邦國六閑也
(衛風于/旄篇)傳以轡為多寡之數謂驂馬五轡其制不可考
王肅因以為夏駕兩殷駕三言驂則三馬之名駕三馬
則五轡王基駁之云商頌約軧錯衡八鸞鏘鏘是殷駕
四不駕三明矣豈可據肅語以解傳併以解詩耶箋謂
五見之六見之於義為近嚴華谷云言來見者愈衆也
只可作如是解
五之五馬六之六馬此以馬為多寡之數然亦苐謂極
言其盛不可以禮制拘也若拘禮制言則五馬屬後世
事不可入經解六馬之說雖歴見古文尚書及易孟京
春秋公羊禮王度白虎通諸書然皆謂天子之制耳此
為衛大夫見賢之詩不當以是例也况大雅駟騵彭彭
武王所乘未嘗過四尚書諸侯入應門皆布乘黄朱獻
天子者亦祇四耶
(衛風碩/人篇)傳訓驕為壯貌於義未確字書謂馬驃逸不受
控制得之葢諸侯之女嫁于諸侯車馬之雄皆為上駟
其辟易之狀若不受控制者故謂之有驕云爾說文乃
云馬髙六尺為驕由其見周禮庾人三等之說六尺以
上為馬更無他字相代遂以驕為六尺之名其傅㑹如
此
黄(鄭風大叔/于田篇)傳以乘黄為四馬皆黄何元子辨之謂黄
下必四鴇叔不應乘馬之驟易若此當於乘字畧斷讀
之葢四馬為乘於乘之中有黄者有鴇者或兩服為黄
而兩驂為鴇也愚謂此不過舉馬之上色誇之固不必
泥四馬為一色亦不必分驂服各一色如小雅四黄既
駕魯頌駜彼乘黄則亦非必不可得者以叔之驕侈何
知不比物齊色以快一時耳目耶
襄訓駕本釋言文但此詩直指鉤衡之處馬之所以駕
者而言所謂轅端横木是也下齊首亦是此義葢服在
驂前直近轅端而兩驂次之故謂服為上駕與驂之鴈
行正相合鄭氏謂馬之最良者為上駕誤矣或通作驤
引説文馬低昻之謂則又易字求解不必從
(小雅車/攻篇)陸農師以四黄兩驂為駕六之證誕甚兩驂即
於四黄中指其易於出入者而能不倚以見御之良耳
若泥兩驂在四黄之外以為田獵盛事制固如此則方
其徂東伊始屬車載道何盛如之而龎龎者僅以四牡
稱耶
(魯頌/駉篇)黄純色無雜易辨故釋畜無文傳恐黄白之皇通
混作黄故專言黄者加騂以别之然頗涉語贅不必也
試合舉之黄辭曰黄又云赤黄曰騂兩馬不幾無辨乎
鴇(鄭風大叔/于田篇)釋畜驪白雜毛鴇郭璞以為今烏驄陸農
師謂其名取諸鳥葢毛色似耳詩舊本字從鳥釋畜文
從馬古通或云猶八尺以上曰龍二目白曰魚馬可以
曰龍曰魚鴇亦可曰鴇古稱良馬如翔麟紫燕駁龍紫
鹿黄鵠晨鳧鐵獺緑虵之屬不盡出馬類也其説達矣
驪(齊風載/驅篇)釋畜於驪無正文駉傳謂純黑曰驪不知何
據如黄白皆以色稱况鬛喙之黑者亦直言黑此何獨
易為驪耶愚疑驪乃良馬之號故釋畜盜驪驪牡皆為
上駟其毛色不同則分驪馬白跨驪馬黃脊青驪驪白
諸種耳未必驪為純黑名也識者斷之
(小雅六/月篇)四驪但稱比物不言齊色則驪固是良馬非黑
馬可知舊註以為既比其物而曰四驪則其色又齊似
屬添足
白顚(秦風車/鄰篇)釋畜訓馰顙為白顛舍人云的白也顙額
也額有白毛今之戴星馬也愚按的顙亦名的盧盧與
顱通猶顙也馬政論云顙有白毛謂之的盧是也世說
載劉備乘的盧得出厄其為良馬無疑若相馬經云馬
白額入口至齒者名的盧奴乘客死主乘棄市此誤也
晉書庾亮所乘馬有的盧殷浩以為不祥勸賣之殆亦
因相經而誤稱者按釋畜云白達素縣邢昺以為其白
自額下達鼻莖者名縣俗謂漫髗徹齒此當即相經所
云白額入口至齒者深源名士必不妄語其謂不样者
乃漫髗非的盧也的盧良馬而以為殺人何其寃乎且
秦以牧馬開基馬政固其世業其于良駑自熟悉必不
取殺人者而乘之而誇之明矣
陸農師引覲禮云奉束帛匹馬卓上九馬隨之説者以
為卓即的顙故以為上列而九馬隨其後此本鄭註素
的之説而誤者覲禮卓者特立之義謂先以束帛匹馬
特達而九馬隨以獻非卓為的顙名也
鐵(秦風駟/鐵篇)傳解此直作鐵驪葢以驪為純黑故合稱之
亦不察甚矣月令駕鐵驪乃謂鐵色之驪馬耳鐵為黑
金說文以為馬之赤黑色者是也陸農師云先儒謂非
特有取于色亦取其堅壯如鐵故曰鐵存其說
騏(秦風小/戎篇)騏釋畜無文楚詞騏驥抗軛則騏疑亦良馬
名未必為色名不當以青黑定之說文謂馬青驪文如
博綦未知何據但字與綦通尚書二人綦弁曹風其弁
伊騏俱互用故正義謂弁色如騏馬之文此詩又謂馬
色作綦文耳
(小雅采/芑篇)陸農師謂騏中駟驪上駟北伐舉四驪南征舉
四騏者方是時馬政愈修故雖騏亦閑習為用非也騏
乃馬之良者舊謂即今驄馬非駑駘也故小戎皇華駉
篇皆備舉之况周禮軍事物馬而頒此乃供元帥服御
者其為上駟之選何疑
翼翼驂服整齊之貌即上襄鴈行意傳訓壯健無謂何
元子謂馬在車左右如鳥之有翼亦是但謂兩服為兩
翼兩驂又為兩翼故重言翼翼則曲解矣
(魯頌/駉篇)傳謂蒼祺曰騏正義以為祺者黑色之名今按祺
從示者訓祥從衣者訓繫並無黒義傳作祺尤不可解
豈亦通綦耶
馵(秦風小/戎篇)左白馵釋畜明文郭璞以為後左脚白是也
說文謂䭴從馬一絆其足馵從馬二絆其足馽從馬口
其足則穿鑿之甚矣釋畜又云膝上皆白惟馵亦謂馵
之左足連膝皆白也郭璞謂馬膝上皆白為惟馵後脚
白者專名馵恐未然
陸農師謂騏與馵祇兩馬正合王肅駕兩之說謬甚戎
車未聞有兩馬者此省文耳必若所云則載驂載駟當
駕七馬矣且亦可謂騏馵為騏馬而馵足是又駕一非
駕二也說詩者之以辭害志如此
駵(秦風小/戎篇)釋畜駵無明文愚按駵同驑驊騮古良馬之
稱其毛色不一則有駵馬白腹者有駵馬黄脊者有駵
白者傳箋以為赤身黒鬛並臆説也正義云駵是色名
說者皆以駵為赤色若身鬛俱赤則為騂馬故為赤身
黒鬛固是强解
月令夏駕赤駵中央駕黄駵若駵定為赤身黑鬛之名
則黄駵又作何解豈有赤身黑鬛而仍黄者耶
何元子謂篇中騏駵騧驪四牡備矣益以上章之馵反
成五馬則知駵即馵也乃爾雅所謂駵白駁者因其白
之在足而題之以馵因其駵之在體而題之以駵愚謂
不然馵駵駁三者毛色自别釋畜分釋鑿鑿無庸强混
况本章中驂四牡言之甚悉必欲連馵為五謂其不成
駕數遂牽合馬色武斷成文是猶執騏馵為駕兩者也
方其出師西征車馳馬驟不可勝紀詩特約畧言之若
合二章始成一車之所駕則是一車之外更無他車四
馬之外更無他馬矣固矣夫元子之為詩也
騧(秦風小/戎篇)按釋畜云白馬黒鬛駱白馬黑脣駩黑喙騧
文義似蒙上白馬來而傳獨斷為色黄不知何據郭璞
酌衷于黄白之間謂今之淺黄色者為騧亦騎牆見耳
皇(豳風東/山篇)正義解黄白皇謂馬色有黄處有白處非也
夫有黄有白是雜毛矣而釋畜此條未有雜毛之語且
後文明釋黄白雜毛為駓可證愚意皇葢黄色之近白
者疑今淺黄色是也
駁(豳風東/山篇)釋畜云駵白駁葢駵馬之白者名為駁也先
儒誤以駵為色名謂馬色有駵處有白處夫駵誠為赤
身黑鬛則直謂之駵矣又安得云有駵處耶此説之不
可通者也今以釋畜文考之駵之白腹者名騵此則言
其通白者耳徐鉉謂疑象駮文亦臆揣
此言皇駁特取馬色燦爛若雲錦然與熠燿相輝映耳
陸農師引文王晉侯乘駁事謂皇駁國君所乘詩亦言
此則士昏禮攝盛故何其鑿也
駱(小雅四/牡篇)白馬黑鬛為駱釋畜明文廣雅易作朱鬛陸
農師解之云今呼黄馬尾鬛一道通黑如界者為駱葢
馬無分于黄白若今衣脊絡縫故曰駱也禮明堂位夏
后氏駱馬黑鬛此以别白馬朱鬛之駱也月令孟秋駕
白駱此以别黄馬黑鬛之駱也愚謂此正强解明堂位
駱馬黑鬛即白馬黑鬛葢謂之駱者未有不白也月令
駕白駱即駕黒鬛之白駱葢謂之白駱者未有不黑鬛
也禮單言之省文耳黄朱之說並不必從絡縫為駱尤
鑿
傳訓騑騑為行不止貌此因使臣作解於義未確正義
引少儀云車馬之容騑騑翼翼雖行不止不廢其容騑
騑也愚謂此直當作車馬之容解不必為傳行不止之
語回䕶或本說文謂騑為驂旁馬今云騑騑特指兩驂
而言亦鑿
嘽嘽當為聲氣盛疾之狀與戎車嘽嘽徒御嘽嘽王旅
嘽嘽無二義葢車馬行聲也又上聲音闡樂記其聲嘽
以緩則緩弛之意傳因愍使臣勞苦即以為馬喘息貌
與騑騑訓行不止皆相因起義耳陸農師謂駱善耐勞
苦而喘息不平如此以甚勞故尤傅㑹
駰(小雅皇皇/者華篇)陸農師謂此詩馬序先後與駉合則駰不
如駱駱不如騏卒言駰者以明馬雖彌劣所以御之滋
善此鑿說也皇華乃極道使臣每懷靡及之心不過借
馬名同韻者押出諏詢謀度四字而其先後適與駉合
耳何必拘牽文義以為説乎
(魯頌/駉篇)隂白雜毛為駰按舊解隂不一或云目下白或云
白隂或云淺黑色見舍人樊光孫炎郭璞諸說愚謂隂
乃幽隂之義如重雲宻布風雨欲來昧晦難辨之狀又
如漆室深閉帷幙周遮于櫺隙間稍露微光若隱若見
合之于色當作淺黑無疑舍人謂今之泥驄是也
(小雅吉/日篇)傳以伯為馬祖正義云伯者長也馬祖始是長
也何元子駁之謂未聞田獵有馬祖之祭亦未聞馬祖
有伯之稱祖者始也伯者長也二義懸殊何得以伯當
祖伯當通作貊亦作貉鄭司農讀為禡師田皆行軍之
事宜同有禡祭觀説文既伯作既禡可證即田獵表貉
之祭也愚按釋天明有馬祭之文亦作既伯說文易禡
非也况爾雅既釋禷禡為師祭此何得以混之特竟以
伯為馬祖恐未然釋天云是禷是禡師祭也既伯既禱
馬祭也通以祭名並舉則伯為祭馬祖之名非伯為馬
祖名耳若云伯通作貊又讀貉為伯是易字求解矣
(小雅節/南山篇)項無大義説文但訓頭後領即項也駕四牡者
必加衡軛於頸上故以項領言葢駕車主於行今有馬
可駕而無地可行故但見俛首伏軛好其項領而已新
序宋玉曰此皮筋非加急而體益短也處世不便故也
詩不云乎駕彼四牡四牡項領
(小雅鴛/鴦篇)何元子云此乘馬乃親迎時所用與碩人車舝
之四牡同漢廣詩之子于歸言秣其駒事亦似此愚按
如此説乗馬便覺親切有味存之(詳見鳥/部鴛鴦)
騵(大雅大/明篇)陸農師以為騵從縓省縓淺赤也此穿鑿説
釋畜明言腹白何得反以淺赤之名加之總因認駵為
赤馬故耳
先儒惟以駵為赤色故謂腹白者為上周下殷語尤誕
夫二代革易之際正當異其所尚何必以勝國之色雜
之且似兵家厭勝術非王師所為傳説葢本檀弓要不
可據故或言方叔率止乗其四騏則於戎事乗騵之説
害矣此確證也陸農師反曲為之解亦不察耳
驈(魯頌/駉篇)驈乃驪馬而白跨者郭璞以為白在髀間孫炎
以為股脚皆白按跨者所跨據之處則其白當及股本
而止未至於脚若股脚并白不得但謂之白跨矣
騅(魯頌/駉篇)釋畜以騅為蒼白雜毛説文易白作黑不知何
據史記項羽駿馬名騅所當無敵一日千里世號烏騅
此别是一種豈可以烏泥耶
陸農師謂騅亦鴇類取鵻之色鵻在青黑之間亦在青
白之間此騎牆説也且騅馬未必因鵻鳥而名豈可以
鴇例而併以為一類乎
駓(魯頌/駉篇)釋畜以駓為黄白雜毛說文以駓為黄馬白毛
夫既云黄馬矣而又以為白毛豈黄為馬名白為馬色
乎其為黄白毛相雜無疑也郭璞謂即今桃花馬按桃
花良馬名梁簡文西齋行馬詩桃花紫玉珂又蘭成謝
賚馬啟陵源猶逺忽見桃花豈其黄白斑駁如桃片零
落者與
不言雜毛者乃純色之毛如黄白為淺黄是也雜色則
是二色相間雜無疑邢昺於凡言雜毛者皆謂復有雜
毛又云兼雜毛則是二色之外更有他色相雜矣爾雅
立言之㫖似不如是
騂(魯頌/駉篇)騂釋畜亦無文正義解傳謂周人尚赤而牲用
騂剛禮稱陽祀用騂牲是騂為赤色也從之傳兼言黄
者以馬色無正赤故謂赤黄為騂於義近似特上章黄
騂曰黄則贅語耳
驒(魯頌/駉篇)釋畜云青驪驎驒葢謂青色之驪馬有淺深斑
駁隱粼者謂之驒孫炎以為似魚鱗是也舊皆作青黒
斑駁解為小異耳說文别有驒騱乃埜馬文亦如鼉魚
然駉篇乃畜牧不當入野馬其中郭璞以為即今連錢
驄未知是否韓詩外傳以白馬黒鬛為驒以色考之乃
是駱馬焉可誣也
雒(魯頌/駉篇)正義謂定本集註及徐音皆作駱而俗本多作
駁按上句既明言駱其以雒為駱者固非俗本易作駁
尤誕孔氏論之詳矣傳見釋畜無文莫可定解意以白
馬黑鬛為駱此亦名雒字異音同便取其文倒置之為
黑身白鬛其説究無所出耳
何元子以雒乃鴝鵒鳥疑馬之色似之故名此倣駂馬
為說但雒名釋鳥兩見皆作雒說文從佳者訓鵋䳢從
鳥者訓烏􁆛又分二種則馬色亦不知於二者何似要
是臆揣未可據也
騢(魯頌/駉篇)釋畜云彤白雜毛騢郭璞謂即今赭白馬是也
說文以為色似鰕魚按鰕魚色青黒與赤白者全不類
許氏因文同作段故謬為釋非是徐鍇謂騢色似霞近
之顔延之賦云膺門沬赭汗溝流血有可想見又宋梅
堯臣雜志號碧雲騢謂莊憲太后以馬賜荆王王惡其
旋毛留以借上閑遂為御馬策一以其物肉色碧如霞
片故號之此似霞之證也但堯臣特即其所見以刺朝
紳又非必騢馬盡旋毛耳
驔(魯頌/駉篇)驔釋畜無文今皆從傳鐘伯敬云毛傳本作豪
骭白驔朱傳因此四種馬文連餘三俱有曰字故言豪
骭曰驔若然則豪是長毛骭是脚脛註云豪在骭而白
白字從何生出愚按鍾說是此章四馬皆應主雜白者
言駰隂白也騢彤白也魚二目白也則驔當為豪骭白
者但毛傳今本皆作曰不獨朱傳也孔氏去古未逺其
舊本或原作白今譌為曰或曰上更有白字故釋毛意
以白言朱傳仍毛譌文而又本孔舊義故其說如此
釋畜驪馬黄脊者名騽文甚明說文易訓驔而解騽為
馬豪骭此謬也然驔釋畜無文而傳所說又與說文騽
同究不知其何所出耳
魚(魯頌/駉篇)二目白魚郭璞以為似魚目也羅瑞良引相馬
之說云馬目欲得黄又欲光而有紫焰若小而多白則
驚畏驚畏馬之大病故其序尤在後此非也夫馬固以
黄瞳紫焰為良然相馬黄白之辨但就病不病而言若
二目本白者自是一種不可以為病馬而棄之序後之
說泥甚
正義謂僖公使牧於炯埜馬皆肥健作者因馬有良戎
田駑四種故每章各取其一此迂論也夫諸侯四馬禮
無明文本不足據乃欲拘牽此詩分别良駑豈有一當
乎即以駉篇之馬言之舊分首章為良乃朝祭所乘者
其不䙝用可知乃六月篇比物四驪駕戎車矣車攻篇
四黄既駕供田獵矣且二章備行陣而皇華維騏以遣
征夫三章主蒐苗而四牡駕駱以勞行役即此以推可
知皆拘文牽墨執此例彼無論作詩者無是心即傳舉
是四者以為言亦未嘗鑿鑿分配如此也後人於凡言
馬者動謂其與駉序合此孔氏之作俑矣
駉與炯音同義亦畧同炯火光也後人借為精神强旺
意則駉駉猶炯炯所謂馬肥張也說文在坰之坰亦作
駉故以駉為牧苑此不足據何元子本之以為重言駉
駉者一苑又一苑也此大可哂按傳林外曰坰又郡縣
志坰澤俗名連泉澤在兗州曲阜縣東九里傳虚志實
其字要皆從土無從馬者許氏訛其一何氏并訛其二
試就其文言之一苑一苑之馬在一苑之埜叠牀駕屋
有是理乎
駽(魯頌有/駜篇)釋畜云青驪駽葢青色之驪馬别名為駽也
孫炎謂色青黑之間青毛黑毛相雜者名駽此總以驪
為黒色馬名故耳郭璞謂即今之鐵驄未知是否
在公專以臣言何元子引漢樂府君黄臣蒼之說謂此
詩特以黄駽相對當分屬君臣所乘非也樂府漢歌不
必為古制且其曰黄曰蒼亦不過錯舉為言何甞定屬
君臣之分耶
駜傳訓馬肥彊貌說文訓馬飽也二義亦自蒙合
　　兕
兕(周南卷/耳篇)釋獸謂兕似牛犀似豕兩形判然不容相混
郭璞亦謂犀有三角一角之不同而於兕但云一角山
海經嶓冢之山獸多犀兕葢並舉二物言之考工記犀
甲七屬壽百年兕甲六屬壽二百年則犀革又劣於兕
其非一族可知羅瑞良謂兕即犀之㹀者但犀青而兕
黑兕一角而犀二角以此為異又謂古人多言兕今人
多言犀北人多言兕南人多言犀俱混為一種恐未然
也李時珍乃云犀有山犀水犀兕犀三種直以兕為犀
之一更誤
觥惟用兕不用犀故舊引先師說云刻木為之形似兕
角葢不以犀代也今之角觥皆稱犀杯不知犀文頗闇
僅入藥餌兕觥則文理瑩然故凢帯鉤之飾皆用之惟
唐敬宗時南昌國進夜明犀上令解為腰帶其餘通天
辟寒辟暑却塵諸類僅供几座未聞琢為服玩其不以
為酒器更可知左成十四年衛侯饗苦成叔寗武子歌
兕觥昭元年鄭人燕趙孟穆叔子皮及曹大夫興拜舉
兕爵以知觥未有不用兕者陸農師云老子兕無所投
其角兕善抵觸故先王之制罰爵以兕角為之酒陽物
也而善發人之剛其過則在抵觸先王制此以為酒戒
其用兕之微意也與
鄭氏泥觥為罰爵於詩中詞㫖全無繫著夫我者后妃
自我也憂思之深託言惟酒可忘耳何故忽以罍自勸
又何故忽以觥自罰耶通論云罰爵偶用兕觥非兕觥
為罰爵也一語破的
(豳風七/月篇)傳解此詩亦謂觥所以示衆葢皆泥罰爵立論
耳不知躋堂稱祝何等和樂氣象豈有舉罰誓衆之事
不過酒行無算後稱觥以盡其歡耳
(小雅桑/扈篇)吕東萊謂卷耳罍觥並陳則不必指為罰爵若
此詩則罰爵也愚按下思柔匪傲詞㫖近似然其器凡
燕饗皆設之亦不必以罰為說如左傳歌兕觥舉兕爵
未嘗定為違禮罸飲要是醉飽後稱觥以極其情亦如
七月公堂之祝耳
(周頌絲/衣篇)鄭氏謂繹之旅大用兕觥變於祭也此亦因罸
爵曲解夫兕觥器之美者故以為宗廟之獻詩人顧物
思義取其不話傲而寧胡考以是為祭之備物盡志云
耳而反云變於祭耶曹氏云旅酬之後恐有失禮者以
此罸之要屬臆說
(小雅吉/日篇)兕重千斤獸之最大者故以一矢而殪為難羅
瑞良謂射以得兕為雋非也國策楚王游於雲夢有狂
兕忽至王彎弓射之應發而殪仰天而歎曰樂矣正此
意
(小雅何草/不黄篇)野獸當在曠野人不當常行道途此興義也
陸農師謂兕抵觸虎搏噬先王驅而逺之則率彼曠野
於義亦贅
　　兔
兔(周南兔/罝篇)兔似羊而小長耳短足毛褐色隂類也舊說
為明月之精月有時缺故兔口亦缺葢秉其精氣而降
生者今詞章家據傅𤣥擬天問之說動摭擣藥事為典
實則陋矣
博物志云兔無雄望月而孕口中吐子故謂之兔此誑
語也論衡兔䑛雄毫而孕則兔明有雄者又古樂府云
雄兔脚撲朔雌兔眼迷離亦並舉雄雌言大抵物類中
相感或以聲或以視或以跡所由孕者不同要皆具雌
雄而後變化者亦不必如陸農師說分其為九竅八竅
也若望月不過同氣相求之故非待望而始得孕耳
傳解肅肅為敬此本釋訓文按肅自有敬義但釋訓别
有所指非以兔罝之肅肅為敬也集傳以為整飭貌得
之玩語意文下連罝亦以其周張完宻嚴不可越儼然
干城之扞衛為足美耳於敬義何涉哉
(王風兔/爰篇)爰爰緩意何元子謂宜通作緩緩非也此雙聲
字連讀之取其意為某字義猶藹藹為和悠悠為長也
豈有易本字為雙聲之理乎
(小雅小/弁篇)猿兔之類窮則奔林未有反投人者鄭氏掩捕
之說為長此當如投䑕忌器之投先之者哀其生而預
釋之耳若奉時辰牡虞人固翼以待射則其不忍而先
縱之理或然也
(小雅巧/言篇)傳以毚兔為狡兔正義引蒼頡解詁云毚兔大
兔也大兔必狡猾又謂之狡兔此為傳文回䕶耳毚自
為大兔之專稱格物論云㕙其狡者毚又其大是也夫
三窟之智雖小猶狡况其大者特不可作毚義訓耳
(小雅瓠/葉篇)鄭氏訓斯為白謂今俗語斯白之字作鮮齊魯
之間聲近斯大是臆説兔多褐色少白者故瑞應圖以
白兔為祥今瓠葉之詩思古人不以微薄廢禮安得擇
白首者而燔炙之此當與秩秩斯干彼疏斯稗例觀皆
助語并不必如傳訓為此也
王肅孫毓述傳皆云惟有一兔頭此滯語正義已駁之
矣集傳謂斯首一兔也猶數魚以尾也得之今人凡於
牛羊類皆云幾頭是矣何元子引内則於兔去尻謂既
棄其後臀不用故但舉首以顯之亦不必
炮燔炙三者綂言之皆為治庖之事詩中多換字法如
鴛鴦篇乘馬始言摧秣繼言秣摧倒句成文更無深義
此詩亦然舊分新殺及割截脯乾三種何元子疑兔不
過二斤不當為用之宏如此因有先事後事之分亦不
必也
　　　麐
麐(周南麐/趾篇)麕身牛尾一角見釋獸文此麐之實狀也其
餘馬足黄色圖蹄五角有翼能飛含仁懷義音中律吕
諸語要是褒羙亦如鳯凰之多為祥說耳羅瑞良云麐
埜物也其為性又善鬬釋獸載之葢若麕䴥麋之屬初
不之異其所見亦如此
陸璣云今并州界有麟大小如鹿非瑞應麐也故司馬
相如賦射麋脚麟謂此麟也愚疑此乃從粦之麟非從
吝之麐麐與麟當有别齊詩麟趾本作麐趾爾雅公羊
傳皆然廣雅作麐義同其後麐麟多通用無所分辨說
文云麒仁獸也麐牝麒也麟大牝鹿也與璣說正合存
考
舊謂不踐生草不履生物有愛吝之意故麐從吝牡麒
牝麐隂主吝嗇故云麐也一說麐不世出世衰則麐死
故從吝吝惜也字義雖是穿鑿要不與麟同訓可知
通論云振乃振起振興意傳訓仁厚欲附㑹麐趾言麐
信而應禮以足至者也不知振豈有仁厚意乎按此則
仁厚字全從麐之不踐不履生出於振義固無關也然
即以不踐不履為仁厚則但謂之仁獸可矣何謂又以
麐屬信且修禮又何為致屬信之麐吾不解也
以足至三字尤費解正義謂麐是走獸以足而至若然
則凡獸皆足至者何獨為麐譽耶且於定角二義又難
通矣
定釋言作顁為題此明文可據者何元子謂說文無顁
字當通作頂非也說文多譌舛不可以彼所遺遂疑其
無且頂不可以言額釋名云額鄂也有垠鄂也絶非頂
義葢頂乃頭之顛額乃靣之顛顛者對末而言本始之
通稱也何氏專以額為顛因以頂為額并以顁為頂於
義踈矣
趾定角亦是即其所具錯咏之必謂從下而上取每况
愈上意則鑿矣何元子乃謂趾贊太姒定贊太任角贊
太姜於公子公姓公族三者分别求解尤鑿
(附/)騶虞(召南騶/虞篇)騶虞舊説不一以為白虎黑文者始自
毛公而諸緯書附和若響其後司馬封禪之書中郎五
靈之頌郭璞之賛薛綜之文陸璣之疏陸佃之雅其最
著者也以為掌鳥獸之官者始自韓詩明於賈生踵於
歐陽正義繼以嚴氏詩緝以為異獸者或執東方朔騶
牙之説為劵以為神馬者或指淮南子文王之事為徵
而愚獨取韓詩之說何也蓋爾雅一書於詩中鳥獸草
木無不備列雖小物弗遺何况赫赫仁獸與麐鳯同靈
者而顧不列一名則匪特白虎黑文無據即以為神馬
異獸者總强合耳
傳見周南以鳥始以獸終因指為感應自然之理而召
南恰首鵲巢不可無物為應又其文皆有于嗟歎美詞
指相似則騶虞當是靈獸無疑因飾為白虎黑文仍以
不踐不履實之陽與麐異名而隂與麐同德以愚後人
而後人亦遂以騶虞為與麐鳯同靈之獸也悲夫
　
　
　
　
　
　
　
　
　
　
　
　
　
　
　
　詩識名解卷四
欽定四庫全書
　詩識名解卷五
　　　　　　　　　　　　錢塘　姚炳　撰
　獸部
　　鼠
鼠(召南行/露篇)鼠具尾足如獸其屬若鼬鼠鼫鼠皆出没山
林與猿兔同類説文以爲穴蟲者猶倮毛羽介之説蓋
生物通稱也爾雅諸書並列獸部陸農師誤讀説文别
出附蟲族於義未當今正之按釋獸文鼠屬凡十有三
種廣雅増至二十餘兹不贅列取其見於詩者著之篇
説文訓牙爲牡齒徐鍇以爲比於齒爲牡蓋齒之最堅
者也然凡物無牙者齒必鋭其用更厲於牙鼠僅四齒
而能穿墉則似有牙者故舊謂雀角以無爲有鼠牙似
是而非陸農師亦謂必合兩説觀其義始足是也
獄與屋叶訟與墉叶取韻成文非有深旨也即以獄訟
言之周禮司㓂職註云訟謂以財貨相告者獄謂相告
以罪名者則不得專以圜牆爲獄明矣陸農師謂雀言
獄䑕言訟當别有義遂以晝夜難易之説解之鑿甚且
謂召南之初事易察者至獄而後明其後貞信已興則
雖難知者不待獄而明是直以獄作圜牆矣
(鄘風相/鼠篇)舊以此詩之鼠爲禮䑕亦名拱鼠録異記云拱
鼠形如常鼠行田野中見人即拱手而立人近欲捕之
即跳躍而走今秦川有之愚謂今鼫鼠人畜之家中飼
以食亦拱而受大抵足前高後卑者類然不必别有禮
名也禮鼠之名亦因詩爲説耳一説相州所出之鼠故
稱相鼠非
通詩語意以有無二字呼應蓋鼠一小物耳猶有皮齒
四體之具存而人反無禮儀容止之可法全是喚醒人
不如物意嚴華谷謂鼠只有皮人則不可以無儀語意
反懈此本正義不必從
止字當依鄭氏作容止解非止息也羅瑞良謂齒有時
以齧有時以止在易艮爲鼠故齒象止是强解取興武
斷甚矣此亦叶韻成文耳何必爲之說乎
(魏風碩/鼠篇)釋獸於鼠屬有鼫鼠無碩鼠愚疑碩鼫古字當
借用郭璞謂鼫鼠頭似兔如鼠形而大故序稱大鼠不
必訓碩爲大也鄭氏所據乃釋詁文然釋詁所指當是
碩人之碩非碩鼠之碩今鼫鼠有黄白二種人畜之家
中多純白者馴擾從人每行遇豐草一食輒盡則其害
稼可知陸璣以鼫鼠爲螻蛄而别謂河東有大鼠能人
立交前兩脚於頸上跳舞善鳴食人禾苖魏國今河北
縣言其方物宜謂此鼠非鼫鼠也不知璣所説正鼫鼠
别無所謂碩鼠耳
說文謂鼫爲五技鼠廣雅謂一名䶂鼠陸農師謂一名
雀鼠何元子謂䶂雀碩音相近宜可信李時珍謂關西
方音轉石爲䶂譌䶂爲雀又字書謂雀鼠即拱鼠䶂鼠
即□鼠不與鼫鼠同□省作䶂䶂無雀音鼫無䶂名愚
按鼯似蝙蝠有翅尾五技所謂能飛不能上屋彼爲近
之荀子亦謂鼯鼠五技而窮非鼫明甚雀鼠當即鼫鼠
曹憲釋廣雅亦作爵鼠見人能拱而立不必更有拱鼠
也至别䶂作□與廣雅異又非釋獸所謂豹文者恐未
可信
通雅引蜀圖經虎鼠即□鼠亦刺蝟之一種又談藪云
虎必居草薄者畏木上有□鼠也□□音相近省作䶂
耳愚謂□□異字不當以音近而混且豹從豸亦不應
省爲勺也世無孝亷郎此業固當益晦矣
鄭氏謂鼠爲斥其君非嚴華谷以爲指聚斂之臣即伐
檀所言在位貪鄙者是也
(豳風七/月篇)此釋獸所謂鼶鼠夏小正云鼶鼬則穴是也邢
昺謂鼶似鼬則形當如鼠狼其穴地中爲隙甚大寒氣
易入又穴於九月故豳人以十月熏之使出按之時令
自是此種若莊子所謂鼷鼠深穴神臯以避熏鑿又食
物本草謂鼱鼩大如蠶豆即今地鼠此亦皆穴地中者
但小不爲患耳
(小雅正/月篇)癙憂之癙詩本從疾癙病釋詁文舊説屚創也
淮南子云貍頭療癙又痒釋詁亦訓病説文同痬周禮
痬醫掌諸痬蓋其小心憂思如人有隱疾備極痛苦不
能告人者故謂之癙憂云耳舊必去疾爲鼠謂鼠伏獸
病而憂在穴内人所不知則是鼠思之解非癙憂之解
矣
(小雅雨/無正篇)此竟作鼠則當如字解猶今人言狐疑狼疾雉
乖之類舊説鼠性疑出穴多不果故持兩端謂之首鼠
韓子所謂狐鼠進退是也
　　羊
羔羊(召南羔/羊篇)舊説羔之徳宜施於朝故古者以爲朝服
春秋繁露云羔羣而不黨有角而不用類仁執之不鳴
殺之不嘷類義飲其母必跪類禮又公羊傳註云死義
生禮者此羔羊之徳也
傳謂大夫羔裘以居正義辨之以爲居於朝廷非居於
家是也如羔裘逍遥檜君以朝服而遊燕詩猶刺之豈
有大夫而反爲私居服者况下云退食自公明是由朝
歸家其非燕居時可知嚴華谷何元子皆主趨朝之服
是也
緎紽總皆合絲所成即俗稱綫是也西京雜記謂五絲
爲䌰倍䌰爲升倍升爲緎倍緎爲紀倍紀爲緵蓋綫粗
細之殊名耳此乃爲縫裘之用非飾裘之名也陸農師
乃謂緎寡於總紽寡於緎以昭儉徳何居且謂裘革縫
爲裘敝之漸尤非理夫既儼然在位而一裘蒙戎可謂
儉不中禮矣奚爲反舉羔羊美之耶
詩所謂五者明是紽與緎與總而補傳因序中儉字立
説易作五羊之皮此大可哂姚旅又謂皮小則合縫多
而用絲繁五紽見其皮之大皮大則賤正言其儉皆傅
㑹也夫詩既稱羔羊則皮必小皮小則一裘必非五羊
所能成明矣且裘縫内蘊不露何用復假素絲以飾其
外耶通論云大夫羔裘乃當時之制何得謂之節儉此
詩固贊大夫然無一字及其賢何以獨知其爲正直乎
若夫或以其服羊裘及以言革言縫爲節儉或以爲羊
性柔順逆牽不進像士難易進退爲正直所謂豈徒順
之又從爲之辭已閲此可爲掃却一切
(鄭風羔/裘篇)三英之爲裘飾無文可據范祖禹謂五紽五緎
五總皆所以英裘是之謂三然紽緎總只是縫皮之綫
而已豈爲裘外飾者且古亦無飾裘之制其訓英爲飾
者蓋因二矛重英之英訓爲矛飾云然不知彼亦但作
鋭字解不可云飾也此疑即三事大夫之稱傳訓三徳
謂剛克柔克正直亦太泥
(檜風羔/裘篇)脂膏色白此羔裘當指其白者言所謂白亂烝
肪是也故日出照耀有光非但取潤澤義耳
(王風于/役篇)牛羊羊牛行文者偶倒其詞非有義也陸農師
謂先羊後牛者羊性畏露而早歸常先於牛此固物理
有之然詩人亦念不及此今坊本次章作牛羊俗詁以
爲下山時羊先於牛到家時牛先於羊或云首章叙歸
之先後次章論類之大小皆是鑿説
詩中先羊後牛者凡四見小雅無羊篇何元子謂羊躁
進競前又其性畏露歸先於牛與于役意同周頌我將
篇何元子謂明堂祭天當用特牛而有羊者周禮積共
羊牲乃積柴祭天則用羊實柴先柴後獻故維羊文在
維牛之上絲衣篇傳云先羊後牛者從小及大也郝仲
輿主繹祭之説謂祭牲入先太牢後少牢徹故羊先出
而牛從之諸説紛如愚謂于役無羊我將三詩不過從
小及大錯舉之耳絲衣則以牛叶䋔韻不必别爲穿鑿
也
羜(小雅伐/木篇)未成羊羜釋畜文郭璞謂今俗呼五月羔是
也或駁之以爲羊自始生時形體雖微即已成羊未可
謂羜爲未成羊此迂論耳所謂未成者乃極形其小猶
今童子謂之未成人不得謂之非人也
説文訓羜爲五月生羔羅瑞良疑其似謂仲夏所生引
齊民要術五六七月生者兩熱相仍惡中之甚以速諸
父不應用此當是生及五月者是也
羅瑞良謂諸父用小羊諸舅用大牛隆殺不同者食禮
享禮之分各有所宜也此説非理詩限於韻束於句所
謂釃酒灑掃陳饋羜牡皆一時行舅父皆一時速互文
以相通亦因韻以成章耳正義舊分上爲燕下爲食又
謂二者爲一禮皆不必泥要之三禮之學不可以説詩
也
(小雅無/羊篇)羣乃衆多之意不可以數泥六書故謂自三以
往爲羣是也周語獸三爲羣亦謂自三以上蓋一則獨
兩則耦皆不可以言羣故羣爲三以上之通稱若依正
義必三百之衆始成一羣而羣又不可勝數恐無是理
愚意當其降阿飲池時或三五或什伯各自爲羣約計
羣數則饒有三百云爾史記卜式脱身出分獨取畜羊
百餘入山牧十餘歳致千餘可知孶息亦非易事讀詩
者善㑹之可也
濈濈有聚意有斂意惟聚且斂而不相觸故和然所謂
聚者即聚於降阿飲池寢訛之所非歸也三章麾肱來
升乃正言其歸耳嚴華谷謂羊不歸而聚則不見其角
之濈濈恐未然
羊行安緩同羣不爭先後此言矜兢有相路前行矜慎
不躁之意故能不患騫崩也傳訓堅彊無此義陸農師
以矜矜爲愛牧人兢兢爲畏牧人不免體物過當何元
子謂矜之爲言兢也兢之爲言競也陵兢不讓競先爭
歸乃是羊態如此則詩何不云兢兢競競而云矜矜兢
兢耶
騫之爲虧義可通崩之爲羣疾殊不倫陸農師以死善
耗敗訓崩尤非其旨何元子有二説其一謂天保騫崩
指山體言山中有虧損者有崩圯者今羣羊皆從正道
而行未甞奔逸傍出於崎嶇險仄之處致難收攝故謂
之不騫崩此爲近之其一引説文解騫爲馬腹縶通崩
作繃爲束縳義則强合矣愚按字義騫亦訓輕儇躁進
貌柳州乞巧文沓沓騫騫是也又自上墜下曰崩蓋羊
行矜慎安緩無輕儇躁進之態故能馴擾隨人山中自
上而下不患崩墜所以麾之以肱皆來升入於牢也核
之詩義覺較諦當
羖(小雅賓/筵篇)夏羊牡羭牝羖釋畜明文説文反以羖爲牡
羊遂致後人通羖作牯其誤甚矣觀郭璞夏羊註謂之
黒羖䍽則當時便綂謂夏羊爲羖其實但爲牝者專名
也且夏羊自有黑白二種又不得專以羖爲黒者耳
抑詩彼童而角童字訓作幼字謂牛羊之幼者無角也
此童羖之童乃無角之稱如人之無髮山之無木者皆
謂之童傳所謂羖羊不童是矣
牂(小雅苕/之華篇)釋畜云羊牡羒牝牂則牂自是呉羊牡者之
名説文亦易牝作牡不知何據廣雅謂呉羊牝一歲曰
□䍮三歲曰牂則牂非小羊也正義欲合墳首之義訓
爲牝小羊羅瑞良駁之是
傳訓墳爲大羅瑞良謂猶羒也牂羊羒首喻婦人而爲
男子之事何元子引焦氏易林作羵謂説文有羒無羵
其字當通然終嫌非詩本字不如仍依傳作大訓謂饑
饉之餘百物凋耗羊瘠則首大故但見其墳首爲通
(附/)達(大雅生/民篇)箋訓達爲羊子何氏辨之謂羊子名羍詩
乃達字非羍也逹通也以言語相通也此時后稷未生
而如有神焉告語之者即下不坼二句是也愚按小羊
作羍此作達説文本分二字正義因鄭説便以其訓羍
者實之恐未當也然何氏謂神以言語相通于詞旨不
似愚謂不過后稷當彌月時通逹易生毫無畱難二語
足畢其解下不坼不副正所謂如逹耳
羝(生民/篇)廣雅謂呉羊三歲者名羝羅瑞良以爲羝是牡
羊之總名而羒乃呉羊之羝者古者大率多言羝易羝
羊觸籓漢書蘇武牧羝又齊民要術畜牧之法大率十
羊二羝皆是然則此詩所指當綂謂牡羊非必謂呉羊
之羝者也
　　麕
麕(召南野有/死麕篇)釋獸有麕無麞周禮繢人註云齊人謂麕
為獐説文訓亦同今從之其義以傽偟爲近所謂性膽
最怯飲水見影輒奔是也陸農師謂爲章美之義非字
從囷亦取諧聲故俗或作麏其善聚散之説尤鑿
陸璣混麋爲麕以爲青州謂之麋誤釋獸麋麕並舉明
是兩物且其牝牡之名各異其子種類亦殊無容合而
爲一也
麇喜音聲麞喜文彩此好事者之説也今使獵者舍其
罝羅弓矢而張樂空山以待逸材之獸吾恐麋鹿見之
決驟矣是樂鷃以鐘鼓也且麞麋一物顧或以彩服誘
之而或以音聲導之兩者各異如此可知皆從文字穿
鑿非物情之真耳
詩以死麕爲興鄭氏漫謂麕肉作婚姻禮物陋矣此猶
論語束脩之訓十脡也若使死麕可爲禮物則下章樸
􁂶死鹿二者對舉亦將以樸􁂶爲禮物耶愚謂麕鹿性
奔逸不受拘縛林木勢高竦不可攀折然已死則包
之而已樸􁂶則束之而已今貞潔之女子如麕鹿之奔
逸林木之高竦者非可以無禮誘之耳
嚴華谷謂麕肉以茅包恐爲物汚也羅泌謂死麕可棄
而包茅惡其洿地也二説相反然均非詩旨郝仲輿云
麕鹿比奔也死麕死鹿如惡惡臭醜詆之詞若然則何
必以白茅之潔清者包之乎亦强解
(小雅吉/日篇)麕牡爲麌本釋獸文然但可作一字訓不可作
兩字訓今鄭氏解之云麌復麌言多則强合矣若然則
麀鹿亦何不重言麀麀鹿鹿耶此與三章其祁孔有易
祁作麎皆武斷不可從也或乃謂於鹿則舉牝於麕則
舉牡足盡乎麕鹿之類所謂强言耳
　　鹿
鹿(召南野有/死麕篇)按釋獸文鹿牝麀牡麚異名而詩中俱作
麀鹿則似謂牝者爲麀牡者爲鹿麚名不概見也又今
人通謂牝牡爲鹿則併不言麀矣蟫史云鹿牡有角而
無齒牝有齒而無角然其角易辨齒之有無陸農師謂
别於其上齦要是内藏難見耳
上言麕此言鹿乃換字文其義亦猶首章耳若依毛鄭
解謂廣可用之物以爲昏禮而次及於鹿則古者儷皮
爲禮一死鹿足矣何必云凶荒殺禮而廣及羣田之獲
哉此以知麕鹿肉之爲昏禮斷屬臆説也
何元子踵惡惡臭之説謂全用白茅裏束此死鹿亦惡
其臭此陋説也臭豈可以茅包而遂掩耶况玩文義純
束自總上兩語亦不得謂專爲死鹿用明矣
(豳風東/山篇)町畽田畔踐踏之所不必定爲鹿踐以下云鹿
塲則人跡少而鹿跡多故傳直訓爲鹿跡不可泥也孔
鮒云兔之所息謂之窟鹿之所息謂之塲塲之説本此
詩
(小雅鹿/鳴篇)焦氏易林云白鹿鳴呦呼其老少喜彼茂草樂
我君子則呦自是相呼之和聲重言呦呦者呼之長也
野有苹必相呼而共食興君有承筐必笙簧以相將詞
旨燎然其謂以臣呼臣者謬矣懇誠二字亦是從下承
筐好我看出必謂鹿無外貌矯飾之情得草相呼出自
中心則贅也
舊以鹿呼同類如君呼臣子嫌於鳥獸爲比然古人無
所拘忌也若魚藻明以魚在王在對言豈至如後世表
箋稱麐美鳯習爲應制體耶
(小雅小/弁篇)奔則疾舒則緩二義相反然則既言奔不得爲
舒傳箋所謂安舒而稽畱失其解矣何元子云通作跂
説文以爲足多指是也然則伎伎蓋奔趨足相及貌鹿
愛其類發於天性同羣而奔足指甚衆所以同求雌之
之雊雉異無枝之壊木耳
(大雅靈/臺篇)攸鄭氏訓所是也然云所伏不得云伏所此是
不了語蓋謂文王視麀鹿所伏息之處則見麀鹿濯濯
然耳趙岐孟子註韋昭國語註皆作懐孕伏息之説何
元子辨之謂樂記羽者嫗伏毛者孕鬻不應以伏咏麀
鹿且於濯濯不聨貫信然但又謂攸有行義伏有止義
詩意言麀鹿行止皆自得亦强解
濯濯自取鮮澤義孟子是以若彼濯濯蓋謂山無材木
童然如洗濯者今麀鹿毛潤無汚之義亦當似之何元
子所謂濯本訓澣取以擬鮮澤之貌如言新沐新浴是
也傳作娛遊非其旨
通論云攸伏濯濯合二語觀有自得境象詩人之描寫
刻露善於體物如此要不可執字義强解也嚴華谷謂
孟子最善説詩只民樂其有魚鼈一語道盡詩意毛氏
以爲靈道行於囿沼今鹿養之久則自馴白鳥未有不
潔魚未有不躍者豈皆靈道之行乎後之説詩者推廣
毛意其詞愈美而去詩義愈逺矣此深得子輿氏説詩
心法
(大雅桑/柔篇)甡甡有並立相角意説文云衆生齊盛若鹿角
然按之詩意似謂中林之鹿其角森然見人若將抵觸
者以喻交譖之可畏亦如此是以進退維谷也
　　虎
虎(邶風簡/兮篇)虎名不一白者名甝黒者名虪見釋獸文陳
魏楚宋之間呼李父南楚之間呼李耳或呼□關東西
呼伯都見方言然按左傳楚人謂虎爲於菟而方言兩
誌楚語所稱各異然則其姓其名不過好事者爲之耳
舊説虎舌大如掌生倒刺夜視一目放光一目看物有
威骨如乙字長一寸在脅兩傍尾端亦有之故較他獸
爲獨猛説苑又謂其能知衝破每行以爪坼地卜食觀
竒耦而行大抵物之靈者有之如豺祭狼卜之類是也
舊本以有力如虎二句下屬惟集傳别作一章今按上
兩言萬舞此𦂳從舞説來下又明言執籥秉翟之事似
不當以才藝浮語解之或疑是武舞之形容蓋武舞中
有所謂發揚蹈厲者故見爲如虎也存考
(鄭風大叔/于田篇)或引説文作膻肉膻也亦作亶荀子露亶是
也今文作襢乃丹縠衣與肉膻義無涉此説泥甚愚按
襢同袒喪大紀設牀襢笫又大夫士襢之註即訓袒不
必定從肉作膻也釋訓文與詩合可據
(秦風小/戎篇)傳以文茵爲虎皮愚疑此無明文如三章虎韔
則明言虎可據且覲禮云包干戈以虎皮是韔之用虎
皮古制然耳茵之用虎皮何所考耶釋名蓋亦本傳爲
説恐未足取徴也
(小雅小/旻篇)先儒解此詩皆以暴虎馮河易見之端引起小
人無形之禍於義殊淺按論語暴虎馮河死而無悔者
吾不與也可見君子之戰兢無時不有暴虎馮河之懼
所謂如臨如履即是不敢暴馮之心耳此詩中一與他
二字之義也
貓(大雅韓/奕篇)按釋獸虎竊毛謂之虦貓正此詩之貓也傳
謂貓似虎淺毛則似指畜貓非虎類矣陸農師引記迎
貓迎虎之文以爲貓食田鼠虎食田彘故詩以譽韓樂
誤也鍾伯敬云以上下文熊羆虎類觀知是猛獸非捕
鼠貓得之蓋此貓特淺毛虎别名西域傳註謂師子似
虎即釋畜所謂狻麑如虦貓可知其狀必猙獰異常物
而乃以尋常捕鼠者當之真鄙瑣之見矣且捕鼠之貓
何地蔑有而獨韓以爲樂耶
(大雅常/武篇)虓不獨爲虎怒之狀蓋怒而發於聲者説文訓
爲虎鳴得之風俗通作哮格物論云虎怒而吼其聲如
雷百獸爲之震恐而風從之生是也説文又訓爲師子
名非
　　狐
狐(邶風北/風篇)狐形如黄狗鼻尖口鋭尾大其性好羣每以
類聚舊謂多疑蓋恐他物害己如郭緣生述征記聽冰
始渡之説非必嫌其同類也陸農師謂疑則不可以類
合故文從孤省要是强解耳
狐烏爲比在毛鄭舊義亦然但謂喻衛君臣相承爲惡
如一莫能分别則赤黑判然非其解矣愚謂此全取下
惠好同車義蓋欲以類相從如狐烏之各從其色爲類
也所謂莫赤莫黑猶云麗朱者赤附墨者黑之意值此
世亂時危苟有與我同類而相好者吾當與之攜手偕
隱矣似於詞旨較合
(衛風有/狐篇)綏綏毛傳訓匹行朱傳訓獨行二説正相反要
皆就序中喪耦起義耳嚴華谷以爲定綏之意稍迂何
元子云易稱小狐汔濟濡其尾亦其尾重善濡溺古語
所謂狐欲渡河無如尾何者此論可謂創獲但以綏通
緌謂狐尾如冠結之餘散而下垂者此但得一字之解
而於兩字尚未詳也蓋狐前小後大行則其尾綏綏然
而散舒故易有濡尾之占荀子綏綏乎其有文章舊註
亦謂采色散舒之貌以知綏綏爲散舒意耳
(齊風南/山篇)對文則飛爲雌雄走爲牝牡散則可以相通正
義之説是也陸農師以爲非牡狐之稱宜讀如狐不二
雄之雄雄君之象羅瑞良引春秋秦穆伐晉之筮詞爲
證似矣然按伐晉之役筮得蠱卦狐有蠱惑之義因以
爲繇又軍中無婦人而占獨稱雄故知所惑者非他人
必晉君耳如駱丞討武氏檄直指武氏狐媚惑主可知
狐爲物妖淫凡有淫行者皆得比之此詩刺齊襄故繫
以雄若云雄爲君象則迂矣
(小雅何草/不黄篇)説文芃草盛貌徐鍇以爲汎汎然若風之起
是也狐尾長大散而下垂芃芃然若草之叢生者故以
爲况亦猶綏綏意耳傳凡於字義難解者輒以小訓如
交交緜蠻之類尤可哂也
(邶風旄丘秦風終/南檜風羔裘三篇)狐裘旄丘傳主狐蒼裘言終南正義
主狐白裘言羔裘箋主狐黄裘言三詩互異愚謂皆當
言狐白者按陳用之云士不衣狐白裘不特以其徳之
未成亦不敢以貴服賤也禮玉藻君衣狐白裘君謂國
君君以下有卿有大夫禮皆不言而獨於士云不衣狐
白則士以上大夫至天子皆得衣之斷無諸侯不敢私
服之理其衣狐青之君子乃專指士而言也旄丘狐裘
黎侯所服非黎臣所服此時侯雖失國而服猶仍其舊
所以蒙戎欲敝耳終南秦人創見誇美諒非褻物且有
錦衣爲裼詞旨昭然至黄冠草服田野之飾故都人士
皆服之檜君務爲華美不衣狐白而反衣狐黄是舍錦
繡而竊敝襦必不然矣覽者斷之
蒙戎傳訓亂蓋服久而毛敝之狀與如濡正相反又其
爲物毛深溫厚故敝則愈覺其蒙戎耳
(小雅都/人士篇)舊説狐裘黄衣貴者亦服之但以次章言臺笠
乃野人所用故知此當爲野服耳愚謂狐白惟士以下
不得服狐黄則通貴賤服之此云都人士必非尋常百
姓所謂河南帝城多近臣是也豈可竟以爲野人之用
耶嚴華谷云若專以爲民則萬民所望非庶民之事若
專以爲士大夫則下章臺笠非士大夫之服故士者通
貴賤之稱凡詩中以士對女者皆謂男子耳此都人士
對君子女言亦指男子得之
　　象
象(鄘風君子/偕老篇)南州異物志云象鼻長六七尺大如臂其
所食物皆以取之俗傳象牙歳脱猶愛惜之掘地而藏
之人欲取當作假牙潛往易之覺則不藏故處是也又
具十二生肖肉各有分段惟鼻是其本肉膽不附肝隨
月在諸肉間其異於他物如此
傳謂象服尊者所以爲飾蓋即鄭氏所云褕翟闕翟之
類也正義誤解傳意以爲言服則非揥明以象骨飾服
惟尊者爲然則真書傳之所未聞矣嚴華谷云翟皆刻
繒以象鳥羽故謂之象翟是也臯陶謨所謂予欲觀古
人之象日月星辰諸屬是其明證字説以爲人於象齒
也服而象焉於天象也象而服焉二語殊不可解
揥摘髪具正義謂以象骨搔首因以爲飾名爲揥嚴華
谷辨之云若摘爲摘取之義則鑷子矣搔首之摘因以
爲飾者若今之箆兒也何元子云整髪釵也愚按揥若
即箆亦非佩物疑所謂整髪釵近是古禮服有玉瑱無
象揥今並舉之或是燕居之飾歟
象骨即象牙古通稱齒左傳象齒焚身又羽毛齒革君
地生焉皆是漢後始易稱牙釋文云牙植牙也隨形言
之蓋象口中自有食齒惟兩吻出兩牙夾鼻所謂植牙
是矣
(魏風葛/屨篇)象揥自是華飾偕老與玉瑱對舉固侈言其盛
非簡樸之物可知此詩下有維是一轉則上正言服飾
威儀之美無譏刺意何元子泥魏俗儉嗇謂婦人雜佩
不一今惟象揥見其簡樸無華之甚非是
詩詁謂女子著於首男子佩之按摘髮固男子所有事
而詩兩言象揥皆屬婦人且書傳不聞男子佩揥之事
陳用之又謂有事則爲飾無事則佩亦贅語
(小雅采/薇篇)弭是弓之兩頭所以上弦鈎結之處以象骨飾
之取其滑也弓弰無解轡之理鄭氏誤耳釋器云弓有
緣者謂之弓謂繳束而漆之無緣者謂之弭謂不以繳
束骨飾兩頭者也而李廵謂骨飾兩頭曰弓不以骨飾
曰弭則象弭二字何以連文又郭璞毛詩拾遺云弭者
弓之别名以象牙爲之今西方有以犀角及器角爲弓
者則似謂純以象骨爲之矣俱非
　　牛
牛(王風君子/于役篇)牛名甚夥載爾雅及説文中然頗互異如
釋畜謂體長者爲牬而許氏别作二歳牛名要當以釋
畜文爲正又謂三歳爲犙四歳爲牭亦如馬驂駟之説
最爲可哂俱不贅論取其見於詩者列之
傳訓括爲至亦通何元子引説文解作絜謂絜之爲義
麻一專也蓋以繩繫之絜而來歸曰下括也愚謂牛羊
性旅行任鞭驅不任牽縛今牧者輒數十頭爲一羣兩
人前後驅之豈能一一以繩繫耶不知括與佸通有㑹
意車舝詩徳音來括是矣蓋放牧四散任其所之至日
夕則羣相㑹聚而來耳
犉(小雅無/羊篇)釋畜云黑脣犉又云牛七尺爲犉有二義何
元子以爲牛類頗多不應獨舉黒脣言當是標其最大
者是也愚按牛原未甞以黑脣重釋畜所載有黑眥黑
耳黑腹黑脚諸種不專列黑脣者詩人奚取於此而獨
標之惟七尺高大者有九十方見牧養之蕃與衛風騋
牝三千同意彼舉馬七尺者以侈其多此亦舉牛七尺
者以誇其盛耳
牛色騂犂各别黑脣之牛其身色絶無明文傳因釋畜
語漫加黄牛二字先儒多本其説果爾則凡黑眥黑耳
黑腹黑脚者盡屬黄牛耶郭璞以爲此宜通謂黑脣牛
其見達矣
傳以濕濕爲食時之狀食與耳無涉陸農師謂病則耳
燥安則潤澤亦無其據或云臥則下垂下垂要不似濕
意且牛並非歸息何以獨云臥狀乎愚按字書濕叶他
合切乃水名即禹貢漯字與燥溼之溼異自漢後以形
似借用紛然莫辨故佩觿集謂水名之濕不當借爲燥
溼之溼是也今此詩舊本皆作濕不作溼恐不應從潤
澤取義但濕字水名之外更無他義耳
牛之耳對上羊之角言不過舉一體以見其馴擾於義
本無所取陸農師必欲於耳求解引祭義尚耳及戎右
贊耳之文於是紛紛於主聽戒聽之説首持兩端究無
一當也
(小雅信/南山篇)牲色惟牛有騂者羊豕但有黑白二種詩言騂
牡當爲牛無疑故何元子謂此與下啓毛取血膋諸文
苐以牛爲主蓋牛乃牲之大者周禮大司徒奉牛牲羞
其肆祭義謂卿大夫毛牛而説文亦解膋爲牛腸脂是
也
犧(小雅甫/田篇)正義引郊特牲謂社稷太牢則四方之神亦
太牢又周禮小司徒職云小祭祀共牛牲是祭四方得用
牛明矣而鄭氏解犧羊爲純色之羊不言牛誤也按犧
從牛當爲牛美名故禮天子以犧牛不與肥牛索牛等
又犧尊作牛形因謂尊爲犧莊子見夫郊祭之犧牛乎
孟子無以供犧牲也湯使遺之牛羊徐幹七喻大宛之
犧是犧直以牛言此詩犧羊亦疑謂牛羊耳鄭氏純色
之説本閟宮傳駁義見後
(小雅大/田篇)傳分騂黑爲三牲箋以騂黑爲方色愚謂牲毛
騂黑者多詩特錯舉言之與黍稷句相儷耳據甫田方
祭禮同於社則牲亦自具牛羊豕三者其説當從傳爲
正
何元子謂所以取騂色者以螟螣蟊賊秉畀炎火故報
祝融所以取黑色者以雨我公田遂及我私故報𤣥冥
祝融主火𤣥冥主水故也此從詩中看出用騂黑之别
亦確存之
(小雅黍/苖篇)舊分車牛爲二正義釋鄭意云既言將車者車中
有牛而將之而别言牽傍牛者此牛不在轅中故别牽
傍之語費周折此宜從集傳謂輦車以人挽大車以牛
挽較明順不然則輦與車無所分别且據周禮牽傍之
文此牛仍所以輓車其謂任公載器者載任於車中而
牛輓之而罪𨽻者爲牽傍之也以下徒御師旅文推之
旅屬於師徒行御車還是師旅之人則必分四者爲四
事亦迂矣
(大雅旱/麓篇)正義引公羊傳周公白牡魯公騂剛羣公不毛
之説謂太王王季爲殷之諸侯其牲亦應不毛而云騂
牲者據周所尚而言之此謬也牛牲以騂爲貴書雒誥
烝祭歲文王騂牛一武王騂牛一則上祀先王先公亦
應如之故詩多言騂牡騂剛騂犧耳即謂周制所尚亦
何必以本朝之典推及祖宗之在前朝應用何毛色而
爲之説耶
(周頌良/耜篇)正義泥地官牧人文謂正禮隂祀用黝牲至於
報功則以社是土神故用黄色仍用黑脣者此因傳黄
牛二字傅㑹耳釋畜黑脣爲犉未嘗顯其身之色安知
不是騂與白者又安知不是七尺之牛以昭報功之盛
者乃據傳譌文以爲黄而黑者用報土功則穿鑿甚矣
大東傳訓捄爲長貌故傳於此謂社稷之牛角尺然禮
無其文也緯書則云社稷宗廟角握亦臆説愚按社稷
之祭綂於地中庸社對郊言則祭天地之牛角繭栗有
明文矣其角握角尺者恐均未當要之三禮不可以律
詩集傳所謂角上曲貌妙得情狀以兕觥其觩角弓其
觩二詩證之義亦近似則捄與觩字當通耳
(魯頌閟/宮篇)騂犧即雒誥之騂牛也傳訓騂爲赤訓犧爲純
可哂夫既專言騂定是純色何必又云赤色之純者若
騂而有他色雜之則是犁非騂矣愚故謂犧即牛之代
字也犧羊之爲牛羊何疑
楅衡傳謂設牛角以楅之是周禮註謂楅設於角衡設
於鼻非按説文楅木有所畐束也衡牛觸横大木明是
一物但牛穿鼻以任牽縛楅角時鼻亦繫於衡上耳
牲色貴騂其次則𤣥白純色者皆可用論語獨言騂且
角亦舉其最貴者非必騂爲周尚也然祭祀安得盡騂
牲而用之故𤣥牡白牡之文亦雜見書傳必以白牡爲
殷牲遂謂周公死有王禮嫌與文武同於是紛紜擬議
之説從此起矣通論云白牡騂剛見周亦不專用騂言
其無不備也且以白騂成文猶後言朱英緑縢之意傳
謂白牡周公牲騂剛魯公牲何據而分之耶
犧尊有二其一尊腹或足爲牛首形其一作全牛形鑿
背受酒舊謂畫牛於尊腹此即腹足爲牛首形者但少
一首字便失其制蓋本阮諶禮圖説也而王肅云太和
中魯郡於地中得齊大夫子送女器有犧尊以犧牛爲
尊又永嘉中賊曹嶷於青州發齊景公塜得二尊亦爲
牛象分其背受酒合之如全牛此即作全牛形鑿背
受酒者二尊皆有可據昔蔡絛謂徽宗崇尚古器遂盡
見三代典禮文章其犧象二尊正如王肅所言而讀先
儒解説有可哂者云云則亦僅得全牛之一説也
傳謂沙飾殊不可解後人因沙通娑因娑通犧葛藤無
已此鄭氏周禮註誤之耳顧太初辨之云古者犧通爲
戯以其字音之相同戱或爲獻以其字文之相近娑沙
同音犧之爲娑亦如皮之爲婆儀之爲莪上章騂犧叶
孔多一詩之中具有顯證騂犧尚音娑則犧尊之犧非
縁酒尊而異其音也知犧尊所以音娑則尊當爲牛而
鳯羽婆娑之説非也此辨最晰
　
　
　
　
　
　
　
　
　詩識名解卷五
欽定四庫全書
　詩識名解卷六
　　　　　　　　　　　　錢唐　姚炳　撰
　獸部
　　豹
豹(鄭風羔/裘篇)豹似虎圜文色黄黒者多若𤣥豹白豹青豹
之類惟載書傳中不槩見其屬亦各有種舊以為虎所
生非也釋獸文無豹名惟以貘為白豹與貔白狐文同
其非狐豹可知且据郭璞所説貘形與豹絶異或云豹
白色者别名貘則舛也而王㑹篇言屠州有黒豹白豹
别名貘又有以洞冥記所載青豹為即貘者並不足據
葢貘之别名為白豹豹原未嘗有貘名耳陸璣謂毛白
而文黒者為白豹此疑即土豹所以别於赤者亦非貘
也
列子程生馬註訓程為豹陸農師亦謂豹一名程言有
所程度而食此強解耳餘冬序録云列子之程言蟲也
秦人謂豹曰程葢方言如此而張耒謂沈存中聞秦人
言此中有程遂以為生馬之程不知秦聲謂蟲為程謂
虎為大蟲劉貢父亦言關中呼蟲為塵也愚按青寜程
馬本不根語無從核實若以程為豹是豹生於空竹馬
又産於豹胎人又出於馬腹縱極謬悠何至支離若此
大抵程之為蟲亦無所据或如前説秦人謂豹為蟲讀
蟲若程因訛程作豹耳不然豹亦安得有程名耶
正義以君裘用純此詩褎飾異皮為臣之服引唐風作
證謂縁以豹皮為袪褎也陸農師言國君體柔而文之
以剛其義上達引玉藻豹褎豹飾異文明飾非褎傳所
謂縁葢言領人君之服也愚按飾義通用凡縁領縁褎
縁履皆謂之飾豹飾自指褎袪而言裘惟有縁褎之制
未聞有縁領者玉藻以豹飾為君子之服註君子亦指
士大夫言未嘗專指人君之服也左昭十二年楚子次
於乾谿皮冠豹舄又瑣語云范獻子獵遺其豹冠則豹
之用亦不獨以縁裘禮書謂取其武而有文古人葢重
之矣
武力與豹無涉謂服豹飾之裘者其人之威望足以為
一邦直道之主耳正義文甚明或牽豹為説謂豹武而
有力故下三英亦以裘飾言之恐未然
(唐風羔/裘篇)陸農師以豹袪為下大夫服豹褎為上大夫服
非是袪褎無别袪即褎之口豈有等殺之分耶正義云
袂是褎之大名袪是褎頭之小稱其通皆為袂是也
傳以裘身為本裘袂為末皮異則本末不同喻在位與
民異心此臆説也裘制自有取義若使以本末不齊為
嫌君子何為服之且鄭風方以武力為服之者美此復
以異心為服之者刺同一服而憎愛不同若此可知皆
縁詩起義非作者本㫖耳
居何元子謂通作倨引前漢書郅都傳丞相條侯至貴
居作證取倨傲義近似究舊皆訓窮謂窮極其惡恐未
然愚意究究即察察之謂葢好用其明以苛察為知者
總言之則皆是惡也故釋訓云居居究究惡也
(大雅韓/奕篇)舊謂書傳所載豹有赤豹白豹黒豹青豹土豹
𤣥豹凡六種詩韓奕篇祇載赤豹若豹飾豹褎豹袪之
類並未詳何色疑因裘色異用其説非也宜為裘者正
此詩之赤豹即世所謂金錢豹者色黄而赤文黒如錢
圈袪褎之類亦必用此故以為美物而獻之餘皆罕見
要未必為冠服飾耳
　　狼
狼(齊風/還篇)釋獸謂狼之牡者名貛其牝者直名狼今人通
呼為狼葢舉其總名耳羅瑞良以為獸之類牝猛於牡
故狼為貛之牝而狼名獨著非也又名㹪見廣雅陸璣
云其鳴能小能大善為小兒啼聲以誘人葢物之最貪
暴者故古言狼疾狼貪皆取諸此陸農師又謂狼從良
此字説妄語果爾則是升木之猱柔而無技仁趾之麐
吝而多貪矣然乎否
陸農師以為一章言肩二章言牡三章言狼葢狼物之
尤暴戾者故詩以為後此即駉序之説也若以狼列後
則前肩□二者不知何獸而先言之且安知非狼之三
歳者為肩狼之牡者為牡耶
羅瑞良又謂首章從狼之子次章從其牡又末章從其
牝先牡而後牝者葢鳥之類雄摯於雌獸之類牝猛於
牡以乳䕶其子非可得犯也此亦恐未必然總之先後
之説不可以論詩如陸氏汎言肩牡而謂以狼之貪暴
者列後羅氏又以肩牡屬狼而必别其子母牝牡之序
作者之意豈暇及此耶
陳祥道云周禮庖人掌共六畜辨其名物春秋傳言六
畜五牲以奉五味鄭司農謂六畜者麕鹿熊□豕兔而
鄭康成以為有狼無熊杜預謂五牲者麋鹿狼麕兔今
考之於詩及禮内則少儀諸文當有埜豕無狼愚按古
以狼皮為裘供饌自内則八珍外不槩見惟熊蹯叠見
經𫝊舍狼取熊或當如司農説耳
(豳風狼/跋篇)跋之訓躐有引挈之義李巡以為跋前行曰躐
是也正義謂與疐皆是顛倒之類失其解矣蔡元度云
胡跋則可上而不可退退則觸尾尾疐則可就而不可進
進則踢胡此得兩語環互㣲㫖有顧前失後顧後失前
之况舊説皆以進退對言於詞㫖未當集傳用則字代
詩載字與蔡意合葢狼胡垂地礙於前進引頸挈之則
尾又擁地而躓後總一進退維谷之意也
舊以狼跋疐實指周公進退為論有謂進為東征退為
復辟有謂進為立朝退為居東不知此總在流言一時
耳當其疑謗忽起王室傾危二叔不咸冲人未悟周公
欲進不能欲退不得此際真是跋前疐後情狀不必分
時實拈也
嚴華谷謂狼猛捷之獸其老者雖項下垂胡若在平地
亦無跋之之理所言跋疐者謂其落機穽之時進退求
脱不能耳愚謂此亦取其意而已必謂在穽時始如此
亦覺拘滯且似為周公遭疑謗起義正不必也
　　貉
貉(豳風七/月篇)貉似貍鋭頭尖鼻斑色毛深厚溫滑可為裘
嗜紙人或畜之行數十步輒睡用物擊竹警之乃起既
行復睡葢其性然也此即釋獸之貈與狐同類者故論
語言狐必言貉詩義問云狐之類貉貒貍是也舊解即
以為狐貍因下文誤耳
豸無種説文以貉為北方豸種非若謂從豸者皆豸屬
則豹豺貓貂之類豈盡為豸類耶
貉與狐貍乃三獸名皮皆可為裘豳人亦皆取之特詩
限於句故上下分言𫝊謂于貉即是取狐狸皮則混矣
通論云于貉猶上之于耜于茅先言于貉者往取貉也
若謂往取狐狸又謂取彼狐貍世無此重叠文法信然
鄭氏謂搏貉以自為裘因下為公子裘起義其實鑿也
正義便以禮無貉裘之文惟孔子服狐貉裘以居明貉
裘為賤尤非理貉為狐類毛深厚温滑亦如狐其種頗
少故狐裘之用獨著若謂貉賤故禮無明文則孔子何
以與狐裘同為居服且論語與衣狐貉者立亦並狐言
明是貴者之裘可知蔡元度云貉之性不與物俱不為
物宗故為居服為賤者之裘詩言于則有見于往非必
得之詞言取則得之葢其時則可以為貉其志則在於
取狐狸緩於賤而要於貴也説更支離
陸農師謂貛之出穴以貉為導詩云于貉言往祭表貉
因取狐狸皮為裘周官所謂祭表貉即此羅瑞良亦從
陸説引穆天子傳云天子獵於漆澤於是得白狐𤣥貉
焉以祭於河宗以為此周禮獵祭貉之驗尤誕
貆(魏風伐/檀篇)此即貉之子釋獸云貈子貆是也郭璞以為
其雌者名􁉈江東呼􁉉􁊙廣雅謂之貁葢皆貈之通名
貈舊叶下谷切即貉重文故釋獸有貈無貉説文謂貈
似狐善睡引論語狐貈之厚以居皆可證
備考以貈為貂本字函史以貈為貉别名皆誤貂無從
舟之理郭璞謂貆雌者名􁉈􁉈乃刀反亦不竟作貂也
貈為貉重文其謂貉别名貈者亦讀貈若貂聲不知仍
是貉字耳
羅瑞良謂貆形狀與貉異貉子似貍葢貉之為貉取義
於此此誕也小則為貆大即為貉若使所生者盡異形
則世當有貆無貉矣
　　貍
貍(豳風七/月篇)貍狐之類也故釋獸云狸狐貒貉醜羅瑞良
以為狐口鋭而尾大貍口方而身文黄黒彬彬葢次於
豹是也文從里取諧聲陸農師謂其脊間有黒理一道
如界故字從理省此亦如駱馬衣脊絡縫之説不足据
貍有數種舊説大小似狐毛雜黄黒有斑如貓圓頭大
尾者為貓貍善竊雞鴨肉臭不可食斑如貙虎方口鋭
頭者為虎貍食蟲鼠果實似虎貍尾黒白錢文相間者
為九節貍皮可為裘領宋史安陸州貢埜貓花貓二種
即此是也文如豹而作麝香氣者為香貍即靈貓南方
白面尾似狐者為牛尾貍亦名白面貍善縁樹食百果
廣雅云玉面貍人捕畜之䑕帖服不敢出又登州島一
種貍頭魚尾者名海貍而本艸圖經載邕州有風貍似
兔而短多棲息髙木候風以過他木此又一種豳人所
取自是可為裘用者釋獸云貙似狸又云貙䝢似貍亦
謂似虎狸與九節貍二種也
陸農師以為狐善疑貍善擬不可以有為故古者以為
燕居之裘陳祥道謂公子無預於事而貍裘東郭即戎
而貍製則貍裘非禮服之裘皆臆説也狐與貍類深厚
温滑孔子所以為居服者亦取其適體耳今泥此一語
便謂其非禮服則錦衣狐裘最為貴重而華美者豈亦
䙝服耶左傳貍製正為東郭書誇美故豳人專取此二
者以奉公子也若云公子無豫於事而貍裘則反非豳
人奉公之心矣
何元子疑此章即射義諸侯貍首之歌非是舊謂貍善
搏為小步以擬度其發必獲謂之貍步量侯道法之古
者王大射則射人以貍步張三侯愚意貍首之義當取
諸此按射義註云貍首詩亡此篇所引曾孫侯氏八句
疑即其詩而大射貍首註云貍之言不來也射諸侯不
來朝者徐廣封禪書注貍一名不來可證總與豳風為裘
義無涉何氏欲與騶虞蘋蘩諸詩相匹所不敢信
　　魚
魚(小雅采/薇篇)魚獸書不槩見故傳亦但訓魚皮不言獸也
惟左傳歸夫人魚軒服䖍註云魚獸名而陸璣以為魚
獸似猪其皮背上斑文腹下純青雖乾燥為弓□矢服
經年海水潮及天將雨其毛皆起水潮還及天晴其毛
復如故與博物志所載東海半體魚狀如牛之説合又
周益公言周麟之使北塞得䱒牛魚歸皮應潮當即是
此則疑仍是魚屬或江豚類也
羅瑞良以魚為鮫魚謂其皮有珠文而堅勁可飾物從
古以然按今刀鞘諸飾多以其皮為之斑駁如沙石最
堅緻世所稱沙魚是也不聞有用魚獸皮者故陳祥道
云所謂魚服者魚皮之堅者皆可為之不必定魚獸也
亦一説
服同箙國語檿弧箕服釋名云矢其受之器以皮曰箙
謂柔服用之也初學記云織竹曰􁋾以皮曰箙今傳直
訓魚服為魚皮則似以皮訓服矣
(小雅采/芑篇)何元子謂此與采薇之魚服不同當是以魚皮
飾馬服引荀子鮫韅註及左傳魚軒註為證葢以上下
文皆言車馬之飾不應攙一矢服於中此説似是然愚
又謂簟茀句專言車鈎膺句專言馬葢茀僅是車後户
之名其旁亦當有飾或以魚皮為之如左傳之魚軒是
矣但魚軒乃君夫人所乘恐未必用以飾戎車此則所
不敢臆斷者耳
　　熊
熊(小雅斯/千篇)熊形不一舊傳有猪熊馬熊二種以能人立
足絶似人亦號人熊其一身之佳者有白有掌有膽白
與掌供飲膳膽入藥良陸農師所謂熊堅中當心有白
脂如玉味甚美俗呼熊白又冬蟄不食饑則自䑛其掌
故其美在掌其膽春在首夏在腹秋在左足冬在右足
是也東土人呼為子路不知何取見祖冲之述異記又
異苑亦云以物擊樹呼子路可起於是便下不呼則不
應也
鄭氏以熊羆在山為陽之祥故生男虺蛇穴處為隂之
祥故生女愚謂男女之占原不在别隂陽隂陽之義更
與在山穴處無涉且即以四物言之虺蛇何嘗不在山
熊羆何嘗不穴處正義已言之矣必以是而别隂陽又
因隂陽而占男女則穿鑿之甚也其義如陸農師所謂
強力壯毅柔弱隠伏近之
(小雅大/東篇)熊羆為裘古無所見惟黄羆之獻見韓奕詩及
禹貢梁州貢熊羆然云織皮亦非裘用其毛不温厚潤
澤既勿適體亦鮮美觀若依傳解以此誇西人之富則
説苑所載叔向聘呉事正足取證豈有不以狐豹之裘
為美而反取熊羆耶(説苑晉平公使叔向聘於呉呉人/拭舟以逆之左五百人右五百人)
(有繡衣而豹裘者/有錦衣而狐裘者)愚疑此乃東人行役而操舟者杼柚
皆空葛屨履霜無以禦寒聊取野獸之皮蔽體而故謂
之曰裘耳玩一是字有名實不相稱意鄭氏易舟為周
裘為求未育集及豐昉偽本皆依之不可据
(大雅韓/奕篇)上文訏訏甫甫語俳而意貫為一截麀鹿三句
乃言山獸之多耳斯干正義云熊羆大較是山獸亦居
澤在穴故韓奕言川澤訏訏有熊有羆則誤讀矣何元
子以為不言山者韓地多山故畧之然要是行文錯綜
法
　　羆
羆(小雅斯/千篇)釋獸謂羆如熊則羆形與熊相似郭璞以為
似熊而長頭髙脚猛憨多力能拔樹關西呼貑羆是也
但熊色多黒羆色多黄白為小異耳然古但稱熊掌不及
羆陸璣謂羆脂麄理不及熊白之美又秋冬則有春夏
則無則固是異族當不可混
熊羆自是二物各具牝牡羅瑞良謂今獵者言熊是其
雄羆則熊之雌者或云相類為牝牡猶麋與鹿交鰌與
魚游皆非也李時珍又謂熊羆魋三種一類按釋獸云
魋如小熊夫僅曰如之而必以為一類不亦泥乎
或謂此詩所夢熊羆虺蛇當屬噩夢噩者驚愕之義愚
按古未有占夢之書惟三夢六夢見周禮其他左氏所
載不免浮夸詩中三言占夢要是寓言若使以夢為真
是舍其日用切近而索之渺不可知之中君子必不然
矣夫詩言夢熊羆而兆男左稱夢黄熊而致疾感同而
應異如此何可執一説以相拘耶
(大雅韓/奕篇)釋獸謂羆黄白文則黄固羆之常色詩錯舉黄
羆以對赤豹非必羆之黄者為貴也追貊北方苦寒之
國其所寳貴者當是此耳
豹羆蒙上貔皮自亦以皮言西北所産無長物所有者
獸皮而已故以此為獻然皮之用自廣如車馬弓矢之
飾皆以皮為之尤以猛獸者為良非必盡為裘用要不
足取證熊羆是裘之説耳
　　犬
犬(小雅巧/言篇)犬與狗一類故説文謂犬為狗之有懸蹏者
然有田畜家畜之分釋畜所謂未成毫乃犬子蒙上而
言者也是以熊虎之子亦稱狗郭璞引律云捕虎一購
錢三千其狗半之是矣與家畜之狗不同禮檀弓仲尼
之畜狗死左傳叔孫婼如晉吏人取其吠狗弗與此狗
為家畜之證史記李斯傳牽黄犬出上蔡東門逐狡兔述
異記載陸機少時頗好獵在呉豪客獻快犬名曰黄耳
此犬為田畜之證大抵犬主逐狗主吠傳謂犬有田犬
食犬吠犬三種要亦混而言之不可無辨
箋云遇犬犬之馴者此語殊不可解正義善為説辭謂
遇非犬名以能獲兔知是犬之馴擾者然據其文則直
謂遇為馴犬名矣
厖(召南野有/死麕篇)厖説文謂犬之多毛者字從彡廣韻以為
毛長也徐鍇云多以羽毛為飾彡彡然則彡義於長較
合惟長故愈覺其多厖葢狗之長毛者今俗呼獅毛狗
疑即是此此乃已成毫之狗與未成毫犬子絶異觀詩
稱感帨其為家畜可知故釋畜别而言之云厖狗也蔡
元度乃謂未成毫則能吠而已能吠而大故謂之厖直
是臆説
狗性猜警吠所怪者此詩故為家常韻語以絶人其凛
然不可犯之意自見於言外填詞所謂門外猧兒吠知
是伊人至貞淫雖别其語况正復相似舊解謂正行昏
禮不得有狗吠則風雅之趣索然矣所以然者由其強
以麕鹿之肉為昏姻禮物耳
盧(齊風盧/令篇)何元子云韓盧宋鵲盧黒色鵲黒白色説文
齊謂黒為黸則盧當作黸是也然盧與玈通舊皆借為
黒色之稱故蒱樗戱號呼盧瓊采有五皆黒者曰盧盧
為最勝之采劉裕挼喝五木成盧可證則亦不必定作
黸耳葢田犬之黒者皆名盧惟韓氏之盧稱駿於天下
此詩所云亦取其色而已今世俗呼犬聲近盧盧要非
其字程大昌以為借韓盧之名與犬為髙亦未必然也
正義解傳以為令令即下環鋂聲是也陸農師乃謂令
令鈴聲也鈴以令之環以制之重鋂又言貫制之衆則
非矣玩詞義令令上繫以盧則明是盧項下所帯環鋂
行相擊成聲令令然耳豈可引説文别以為旂鈴之聲
耶
重環頷帯雙環非一大貫一小之説若鋂更無一環貫
二之理果爾則重鋂是一犬六環矣犬以便捷輕利為
主安得如許繫項以躓其行乎説文云鋂大鎖也則應
是頷帶雙鎖者耳
獫(秦風駟/鐵篇)釋畜獫但云長喙未言毛色説文别謂黒犬
黄顄為獫不知何据
歇驕(駟鐵/篇)正義云此説獵事故知獫與歇驕皆田犬非
守犬也陸農師云長喙善逐短喙善吠以守詩載獫歇
驕獫以田獵歇驕以守故也兩説互異然農師所云守
對逐而言乃謂田犬中之善守者非家畜之守犬則仍
與正義不謬耳一説短喙非田犬存考
傳据釋畜文作猲獢當是其本字説文亦同西京賦云
屬車之簉載獫猲獢皆可證補傳反謂爾雅改從犬以
合毛氏則誤矣又王雪山嚴華谷戴岷隠皆不作犬名
謂歇驕歇其驕逸即休其足力之意於義亦似愚謂如
其説則驕又不當屬犬言衛風四牡有驕所謂□逸若
不受控制者今四馬既閑則車以載犬馬不從禽其□
逸難控之勢至此得少休歇所謂歇驕是矣似此本上
四馬而言較有根據未知是否
鄭氏訓載為始非也遊園當是從狩後事若云始試習
獫與歇驕之犬皆曉達搏噬之事故今狩於囿中多所
獲得則詞意皆屬添足玩本文脱甚
　　豺
豺(小雅巷/伯篇)釋獸謂豺之足似狗説文以為其聲亦似之
陸農師云似狗而長尾白頰髙前廣後其色黄是也故
今人直呼豺狗舊説狗者豺之舅遇狗輒跪如拜狀此
俚語耳要之别是一種也
説文以豺為狼屬葢從其類羅瑞良云食豺消人脂肉
損人神精葢豺性本瘦其理或然也若狼有狼臅膏列
八珍之數其皮又可為裘而豺則一無所用是豺又劣
於狼矣
舊解豺虎之食人寒鄉之凍物非有所擇言不食不受
者惡之甚也愚謂如此則極醜詆之詞即諺所謂狗彘
不食其餘者似非詩人温厚之㫖葢此譖人無所容於
天地之間必謀所以制之之法計惟有取而畀豺虎投
有北而已設使彼若不食不受則無可如何姑舉而聴
之昊蒼或者黙正其罪即上章所云蒼天蒼天視彼驕
人之意耳識者斷之
　　猱
猱(小雅角/弓篇)猱即是猨釋獸猨作蝯以下玃父文考之則
猱蝯連言為一物之名非釋猱為蝯也蝯猨猿字通無
所别傳謂猱為猿屬要之即其物耳而陸農師云狨輕
捷善縁木大小類猿長尾尾作金色一名猱顔氏以為
其尾柔長可藉故制字從柔則是猱為狨别名又似猿
而非猿者抑豈猿之别種故釋獸謂之猱蝯與
張揖陸璣皆以猱為獼猴且謂凡猿玃獑胡之名皆以
其屬分愚謂猿與猴自是兩物按元康地記云猿與獼
猴不共山宿臨旦相呼柳子憎王孫文云猿之德靜以
恒王孫之德躁以囂勃諍號呶雖羣不相善葢其性之
不同如此又司馬相如賦蛭蜩玃猱顔師古以為猱即
今狨皮為鞍褥者非獼猴是也猴乃是王孫陸璣所謂
老者為玃此其屬耳與猱自異不可混説文云猴夔也
獿貪獸也今字書以獿為猱之本字並誤
何元子謂猱之類有五種一曰獼猴一曰母猴一曰貑
玃一曰禺頭其一則猱愚謂上四者皆猴屬不可云猱
之類也又或雜舉諸名曰猱曰蝯曰狙曰玃曰猨曰猴
曰狖曰獨曰狨曰獼猴曰沐猴曰母猴曰獑胡曰貑玃
曰胡孫曰王孫以謂其形有大小臂有長短鳴有曉夜
色有青白𤣥黄性有緩急羣特故異其名亦方言不同
如此要之仍未辨猨猴之分耳又鳥獸考云猴詩謂之
猱性躁而多智其説並謬
鄭氏以猱升塗附二語對勘失詩中如字此明以下句
喻上句也然如正義釋傳謂以猱之升木喻人心皆有
仁義於理亦未順愚謂猱乃狡獸升木有不安其位之
况以比子弟之凌尊者即上章受爵不讓意也葢猱有
登木之性教之則益縱其升子弟有不讓之心教之則
愈凌其上其勢如塗泥相附著愈積愈厚不復可解故
下二句正言在上者有美道則小人自以分相屬而不
相凌矣孫毓難鄭云若喻人心皆有仁義教之則進何
為禁之而云毋乎可謂一語破的
何元子謂猱字本作獿塗泥飾也服䖍云獿人古之善
塗者又師古云獿善抆拭故今謂塗者為獿人樂記所
謂及優侏儒獶雜子女不知父子是也詩以猱刺昏姻
之小人猶史言沐猴而冠之意言真猱自能升木假則
安能王母庸教之不必以假當真也此輩呼朋邀類實
繁有徒猶如獿人之相附麗彼亦塗飾此亦塗飾皆非
其本來面目與天屬之親異矣王信任之亦何為乎愚
按獿乃人名葢古之善塗塈者施廣領大袖以仰塗領
袖不汚揚雄解難云獿人亡則匠石輟斤是也與猱絶
不相涉何氏欲合二句為一義引此為説又礙升木二
字難於立言故其説仍分而不合亦可謂強解矣獿非
猱本字樂記之獶乃獿之譌非猱之譌也安得因之作
證耶
　　豕
豕(小雅漸漸/之石篇)豕有豬有彘有豚有豨有豭諸名釋獸謂
豕子為豬孔鮒謂豬子為豚字林謂蹄廢者為彘方言
謂朝鮮之間呼為豭南楚呼為豨説文云竭其尾故謂
之豕象毛足而後有尾則豕固其總名耳羅瑞良以為
凡六畜之屬皆見於釋畜惟豕見釋獸以豕者通田豕
之名故别異之是也
豕類非一舊謂生青兖淮徐者耳大生燕冀者皮厚生
梁雍者足短生遼東者頭白生豫州者喙短生江南者
耳小生嶺南者白而肥今豬最佳者稱南雄葢物土然
也
豕為亥位屬水此後人五行之説理或有之然非謂竟
習於水如魚鼈然也豕性不過喜卑下穢濕之所易稱
見豕負塗是矣羅瑞良乃穿鑿豬􁈱字義謂豕為水畜
又應於水為能充其類是欲驅負塗者而游泳清波此
不問而知其誣者其意總欲為涉波作一實證耳
正義云馬驚謂之駭則駭者躁疾之言釋豕四蹢皆白
名為􁈱是躁疾於餘豕駭與􁈱字異義同也據此則其
所以從亥者并不必作水畜應水之説矣
傳疏以涉波為雨徴其後説家皆謂豕羣涉水是乆雨
而停潦多故蹢濯其塗而見白非以涉波為雨兆也愚
謂將雨既雨諸説紛如總皆泥下離畢之義認苦雨為
真與鸛鳴蟻出之説同一可笑夫出師曠日持乆三年
六月不知幾歴雨𤾉武人何沾沾以此為苦若東山零
雨特就歸塗所遇以為言不可以此例彼也即令豕性
喜雨不過羣聚卑濕之所苟游泳波漣鮮不載胥及溺
矣葢二者皆以不得其所為興豕性負塗而今涉波月
行中道而今離畢武人有家室而今東征是以行役乆
病不遑他事兩兩相况意直捷而味深雋詩人可作倘
亦許我為同心耶
鄭氏謂豕離其橧牧之處與衆涉入水之波漣喻荆舒
之君率民去禮義之安而居亂亡之危賤之故比方於
豕也非是通詩語意惟怨憤自憐更無憎疾之㫖况云
進涉波漣亦豈穢賤之事耶
烝本火氣上升之義故又訓為進涉説文云徒行厲水
也進而涉水必以足故即舉其白蹄者以為言耳彼以
白蹢為躁進於他豕又謂乆雨則濯其塗而見白皆穿
鑿
或疑此豕為江豚此皆泥渉波而云然者不知豕非水
族而云涉波猶魚游涸轍之意説詩者皆認涉波為真
故推類及江豚尤可哂也何元子辨之云江豚乃風信
於雨無與亦見其惑已
豐坊偽本於此章上又有一章其詞云馬鳴蕭蕭陟彼
崕矣月離于箕風揚沙矣武人東征不遑家矣葢因春
秋有月離箕風揚沙之語而妄益之此不足論也但就
其文以風配雨而上云馬鳴陟崕於風無與則以涉波
為雨徴者其識殆又出豐氏下矣
廣雅云獸一歳為豵二歳為豝三歳為肩四歳為特則
此四者乃羣獸小大之通稱非豕之專名也豝豵特三
者豕屬亦有其名舊解并謂豜亦從豕因以一歳二歳
文訓之遂與釋獸文相刺謬不可不辨今考騶虞春田
之盛也長林豐草百獸咸集一發見五豈必盡是豕屬
七月四章為裘禦寒也若以豜豵為豕恐豕皮未必供
裘用惟吉日以豝對兕伐檀以特對貆鶉不妨實指田
豕言之耳余因論次豕屬備列如左於豝豵特三者存
其名於豜并黜其類婁豬艾豭亦勿使有亂耳矣
豝(召南騶/虞篇)廣雅謂豝為獸二歳通稱不專屬豕是也豕
之名豝者則以釋獸文為正豕而牝其體必大故崔豹
云漁陽以大豬為豝孔鮒亦云大者謂之豝皆非誣也
王安石謂巴猶婁婁豬求子之豬即其牝者仍與舊説
不異若説文二歳把拏之説宜通羣獸言之不應專謂
豕耳
羅瑞良謂射牝何足為仁豝葢牝豕之小者何元子亦
謂春蒐乃擇取不孕者若云豕牝則有孕道當從二歳
名愚謂如廣雅之説固當通指羣獸言則亦不必定作
牝豕觀自無害乎其仁心耳
集傳訓豝為牡豕與釋獸諸書異不知何據
一發五豝一言其少五言其多皆不可泥若謂惜物之
命不忍多殺則選徒命卒攻車同馬僅區區為一發已
耶嚴華谷直謂止於一發不忍盡殺則過泥仁心之説
也
馮時可云獸五惟一發者不忍盡殺仁心如是而宋儒
以為中必疊雙是後世之巧射窮兵黷武者所為非三
代之禮射矣至謂四矢為一發偶一發疊雙乃得五尤
附㑹可笑愚謂馮説甚當然云五惟一發則與中必疊
雙之説迂泥相似不知方春和時庶類繁殖豝豵皆獸
之小者羣相聚於草木之際一發矢而驚起騰躍其類
約以五計焉不過極言其多之意耳不可執成數以相
求也
(小雅吉/日篇)此可專指田豕言以與下兕為對豝謂之小儷
兕之大者也羅瑞良據二歳文謂小豝之名因此何元
子又謂豝之小者無孕道故騶虞春田取之並非
羅瑞良牽序説合論二詩以謂吉日之臣自豝而殪大
兕不私於已所以為奉上騶虞之君止於豝而已亦不
私於已所以為仁此鑿説也田獵所獲不一禽獸詩特
舉一物以例其餘耳使春田僅止於豝何以云盛且下
文無燕賔奉祭之文何以見其不私己而為仁至若吉
日乃虞人驅禽以待天子之射豈得謂不私所有以奉
上耶
豵(召南騶/虞篇)釋獸以豕生三為豵傳以一歳為豵正義兩
從之謂豵雖生數之名大小皆得名之言私其豵謂小
時此國君所射未必小也愚意不然傳一歳為豵葢通
謂獸之一歳者此詩所云正當指此若豕之名豵應以
釋獸文生三為正鄭志所謂過三以往猶謂之豵是矣
而説文别云豵豕生六月豚則不足据也
釋獸稱三為豵乃一豕所生此詩稱豵有五則羣豵所
聚必謂文王化行庶類向之生三者今且廣而至五是
刻舟膠柱之見也
豐坊謂専取豝豵以其獨害稼郊特牲迎虎為其食田
豕所以除農害也果爾則春田之際雖盡殪之亦不為
過何為又有不忍多殺之説耶以此知豝豵之俱不可
泥為豕也
葭蓬豝豵以草木禽獸分言各見其盛季明德謂豝大
故藏於葭豵小故藏於蓬試思葭乃蘆葦蓬則彫胡野
茭之類皆近水之草豈田豕之所棲息者乎
(豳風七/月篇)傳於此詩實指豕一歳為豵正義但云相傳為
然無正文也愚謂定當通指羣獸之一歳者言耳説見
前
特(魏風伐/檀篇)傳謂獸三歳曰特正義云不知出何書何元
子引爾雅豕生三豵二師一特之文以為此詩蒙上狩
獵言如田豕是也愚按特義不一以上貆下鶉推之或
當如何氏説為田豕蓋各指一物而言且有釋獸文可
據耳
(附/)豣(豳風七/月篇)釋獸豕屬無豣名惟麕屬有之亦非其字
傳獨以字從豕便定為豕三歳者説文謂三歳豕肩相
及因通齊風之肩亦為豕愚謂肩與豣同乃羣獸三歳
名耳鄭氏易傳疑豜為麕鹿之類不屬豕可謂隻眼但
以于貉推之又當通謂諸獸即上狐貉類為長
　　貔
貔(大雅韓/奕篇)貔名白狐又名執夷又名白羆郭璞以為虎
豹之屬葢猛相似而實不族者也而圖讚定為豹屬且
謂白狐之云似是而非則誤矣愚按貔之形狀書傳不
槩見惟陸璣謂其似虎又云似熊此可据也若釋獸白
狐之文葢其别名有然與貘白豹文相似豈真謂貔為
狐之白者耶郭璞泥族類而疑其名亦未之審矣
廣雅謂貔為貍貓按貍與狐類其種不一今人亦呼為
野貓然各有類屬更無貔名貔出遼東追貊之國别是
一種豈以其子鼬身貍首故誤以為貍貓與
豰為貔子見釋獸文蜀志黄腰鼬身貍首長則食母能
食虎牛孫愐以為豰似豹而小腰以上黄俗名黄腰是
也説文謂豰為小豕又舊作□訓犬屬並泥字誤耳或
引莊子豐狐文羆搏於山林伏於巖穴以為即貔亦未
是
　
　
　
　
　
　
　詩識名解卷六
欽定四庫全書
　詩識名解卷七
　　　　　　　　　　　　錢唐　姚炳　撰
　草部
　　荇
荇(周南關/雎篇)荇釋草作莕别名接余陸璣以為白莖葉紫
赤色正圓徑寸餘莖大如釵股上青下白鬻其白莖以
苦酒浸之脆美可案酒是也但今世鮮聞食之者與蓴
種别陸農師謂亦稱鳧葵非鳧葵蓴别名即魯頌之茆
又本草唐本誤以荇為猪蓴按猪蓴與絲蓴一種亦呼
龜蓴總非荇類羅瑞良辨之云荇葉雖圓而稍羡不若
蓴之極圓今宛陵陂湖中彌覆頃畆黄花六出日照如
金俗名金蓮子又猪好食民皆以小舟載取飼猪或因
是亦得猪蓴之名但非蓴菜其説詳矣
陸農師本介甫鑿説易接余作菨餘以為菨餘惟后妃
可比德行如此可以妾餘草故名若蘋蘩藻所謂餘草
也亦誕甚矣程大昌不悟其妄反疑漢之婕妤取此義
以名是為前説所愚耳夫蘋蘩蕰藻之菜皆可羞鬼神
何獨為荇之餘耶
嚴華谷謂凡菜皆不齊不當於荇獨言參差今池州人
稱荇為莕公鬚蓋細荇亂生有若鬚然詩人之詞斯為
不苟此猶愚以燕燕差池屬燕尾言之意覺更親切故
羅瑞良云博士皆以參差者是莧菜因呼人莧為人荇
亦可笑矣
陸璣謂茆與荇相似然未嘗謂荇即茆且茆菹乃豆實
而蔡元度直云荇菜謂之茆芥引魯頌薄采其茆謂德
足以事鬼神故以况淑女以薦神明則誤也
荇菜特以起興未嘗言其所有事如采蘩用之宫中蘋
藻奠之牖下皆明言事宗廟可見此何所指耶且天官
醢人陳四豆之實止於菖本茆芹深蒲而已未嘗有荇
菜也傳謂后妃有關雎之德乃能供荇菜備庶物以事
宗廟不知何据
陸農師因傳事宗廟一語遂有荇菜厚於蘋蘩之説且
云荇止於芼不言用之盛之湘之奠之亦位高事畧之
證尤穿鑿可笑如左傳所稱可薦鬼神亦祇蘋蘩蕰藻
而已未嘗及河洲之荇也且此水草之屬必瀹為菹而
後可薦惟荇非所宜薦故但云采之芼之耳可知不用
故不言用不盛故不言盛不湘不奠故不言湘與奠也
今乃以為后妃夫人等級之分不愈誣耶
傳訓流為求本釋言文今不用説家或云順水之流或
云潔於流水終非一流字確諦愚按釋詁云流差柬擇
也則流似有擇義擇而後采采而後芼其義亦合
芼訓搴此釋言文傳易訓擇未是葢采者小取之芼則
搴拔其全體也至東萊詩記改為熟而薦之不知何考
愚謂荇菜擢秀清流原僅供人搴擷而已未嘗可熟以
為羮也此總為薦宗廟之説膠於胸中便謂芼為熟薦
不知内則芼羮芼字但作一菜字用昏義芼之以蘋藻
亦謂生取蘋藻之類為羮上飾耳何嘗訓芼為熟烹乎
羅瑞良謂民以小舟載取飼猪今熟而薦之宗廟神不
其吐之耶
　　葛
葛(周南葛/覃篇)葛類不一有就葛龍葛冶葛食葛諸種其為
絺綌者乃山葛也周禮地官掌葛掌以時徴絺綌之材
於山農是矣
詩以葛起興葢因手之所成溯目之所覩有風景滿眼
流連不盡之致鄭氏乃喻及形體容色志在適人豈是
后妃意耶宜今之皆不從也
孔氏訓莫為大又與漠通廣莫曠貌葛葉之纒綿濶逺
似之傳因刈濩是可用之時便以為成就貌則非字義
矣何元子謂莫本古文暮字今云莫莫者葢取稠密隂
暗之義此又太泥
太姒歸文王時文尚未為伯又周之先世習為勤苦與
民同稼穡凡桑麻織紝無不共之故后妃之於葛躬執
其勞如此陸農師引王后親蠶織紞之禮以為治葛勸
女工之餘事則是從其後而論之也
(邶風旄/丘篇)此以葛興取𤓰葛意但節長則延及者多應以
葛之相及興衛伯叔之不相及耳郝仲輿謂旄丘前髙
後下乃丘之不斷截者葛亦不斷之物故以為喻則鑿
説也
誕與覃通猶葛覃之覃也書誕敷亦作覃敷是其明證
覃延也誕從延有延長意詩葢曰彼旄丘之上有葛其
節何延蔓而長雖前髙後下之丘猶逺相及而我之伯
叔同處一地乃多日而不相恤是何心也傳釋誕為濶
於義無据何元子引説文誕詞訓大言遂謂誕轉訓大
又因訓大轉為闊亦曲解甚矣
葛自有節初生節密後延蔓則愈長此自然之理非關
土氣也鄭氏欲為衛伯不恤其職之喻遂謂土氣緩則
葛生濶節皆縁詩説物於物情未必有當也
(王風采/葛篇)此詩宗序憂䜛之説甚無解若以采葛為真則
非臣子所有事以為喻則疑非其倫故田藝衡謂葛性
善攀附喻小人郝仲輿謂葛之為物可以織䜛言蔓引
何以異是是皆因序説推勘終嫌於詞㫖無涉耳或云
此賢臣見棄而思君之作葛藟蔓延本支聫屬比君臣
情誼相維也又一説
(唐風葛/生篇)葛不自植必有所附而後延蔓楚棘其所附者
也婦人之依託於夫義亦如之陸農師合葛蘝二句為
訓取髙卑䝉蔓意為榮瘁隨夫之喻亦不必
(齊風南/山篇)通論云五伍通即參伍之伍葛屨相伍必兩冠
緌必雙此確解正義謂五為竒是五隻非五兩矣若何
元子謂著此屨者有五人則齊子歸止其從如雲豈獨
五人已耶
舊引屨人注云有纁屨黄屨白屨黒屨散屨所謂五兩
也愚按屨惟夏用葛為便於時其纁黄白黒諸色未必
皆以葛為之士喪禮夏葛屨冬白屨變皮言白可見葛
屨惟用本色故喪禮不易其稱耳况朝祭屨舄各從其
裳之色并無用葛者亦安得有五者之異其制耶
(魏風葛/屨篇)嚴華谷云疏以為糾糾稀疎之貌非也繚繞纒
也糾三合繩亦繞纒之意故云猶繚繚也此解甚確葢
糾糾者糾而復糾正繚繞之狀今江東以絲合物皆呼
繚繚即傳説耳集傳因傳繚字通為繚戾寒凉意合下
履霜愚謂此四字乃霜空秋氣之云耳恐非所以言屨
者也
葛屨惟為當暑之需餘三時皆不用傳引儀禮夏葛冬
皮特舉其寒燠之期耳必謂履霜自秋始言冬為寒甚
則泥矣
魏俗儉嗇夏之所用至冬不易嚴華谷謂葛屨既敝而
以繩糾纒之糾而復糾謂其可以踐霜奔走道路祁寒
不休是也若依鄭氏謂利其賤則未有當冬而反售其
夏之所宜以為用者相去之間為利幾何
(小雅大/東篇)葛屨二句足上杼柚其空意所謂傷於財也惟
其絲帛告匱故有葛屨履霜之感下乃言貴戚大臣之
奔走道途為困於役耳必連下取義謂公子著葛屨以
履霜或又謂夏日供賦適周至履霜時始返國皆泥
　　藟
藟(周南樛/木篇)藟亦作櫐爾雅列釋木中所謂諸慮山櫐是
也郭璞謂今江東呼櫐為藤似葛而麤大正是其物或
疑草木異字不可援彼解此則泥矣按蘓頌云藟蔓延
木上葉如葡萄而小冬惟凋葉即詩云葛藟者也此藤
大者盤薄又名千歳櫐而韻㑹注謂千歳櫐即今言萬
歳藤大者如盌冬夏不凋故從木其形蔓似草故從草
葢在草木之間則蘽櫐固是一物無疑耳今詩字從草
又文與葛連言故釋見葛後列草部中
徐鉉以藟為葛蔓則直是葛矣非也陸璣云藟一名巨
苽似燕薁亦延蔓生葉如艾白色其子赤可食酢而不
美幽州謂之推藟按此與葛迥别併不可以為葛類耳
下曲之木能繫葛藟君子之德自召福禄兩兩相况取
義自捷併不必鑿云能逮下也或謂弱小之國有所依
歸如葛藟之得所繫則福履句直是贅疣矣
或引説文訓荒為蕪取蔓延廣逺意非也荒當訓蒙即
傳奄義猶䝉楚䝉棘之謂禮喪大記飾棺君龍帷黼荒
註云荒䝉也可證
(王風葛/藟篇)此但以葛藟之生長不絶喻宗族之飄零無依
緜緜終逺兩語對勘於河絶無關涉王城在大河之南
其地近河作者疑即河滸之所見以起興耳鄭氏謂生
河厓取潤澤義鑿嚴華谷謂不生丘野而生河滸水岸
善崩為所危盪葢本陸農師説而小變之並鑿
舊引諸詩謂葛施中谷縈樛木誕旄丘蒙楚棘施條枚
必是植於丘谷之上延蔓於草木之顛不生於水厓此
拘墟之見耳即以丘谷論之釋水云水注谿為谷谷中
葢兩山間流水之道也廣雅小陵為丘丘非髙山可知
今河滸河涘河漘乃近水髙出之地並非水中正葛之
所託以生者而曰必生於山谷丘野而不生於水厓吾
不信也且楚棘條枚之木安知近水之地無之使必執
此律彼是凡作詩言葛者不云纍于樛木即云䝉于楚
棘而後可此又不通之論矣
(大雅旱/麓篇)莫莫與葛覃同而傳一訓成就一訓施貌兩説
各異如此可知皆縁詩立説者耳
此章詩義與樛木無二解葛藟以喻福條枚以喻德自
不必以蔓延起依縁之説也
　　卷耳
卷耳(周南卷/耳篇)卷耳名不一釋草謂之苓耳廣雅謂之枲
耳亦呼胡枲亦呼常枲又名葹博物志謂蜀人呼羊負
來陸璣云生子如婦人耳中璫或謂之耳璫草幽州人
呼爵耳羅瑞良謂幽冀謂之䄠菜實如䑕耳而蒼色人
通謂之蒼耳博考之别有豬耳地葵野茄道人頭進賢
菜喝起草縑絲草凡十八名皆合巻耳蒼耳為一物惟
鄭漁仲辨以為今巻菜葉如錢細蔓被地非蒼耳今按
本草蒼耳之名注出爾雅然爾雅實作苓不作蒼也而
陸璣所釋卷耳狀葉青白色似胡荽白華細莖蔓生可
䰞為茹滑而少味四月中生子如璫則又與本草所説
無異並存俟考
卷耳惟有常枲名今别作常思思即枲之譌也李時珍
謂詩人思夫賦卷耳之章故名常思是徒據俗詁強解
耳此詩詎思夫之作耶
此以采耳喻懐人以頃筐喻周行葢謂卷耳㣲草采之
尚欲其盈筐豈我意中所欲得之賢者不登之髙位而
反棄寘道傍乎下章崔嵬髙岡喻髙位也馬瘏僕痡喻
在位諸臣也於是且酌罍觥而勿至於長懐正念之切
而思之深所謂朝夕思念至於憂勤也
歐陽正義謂后妃以采卷耳之不盈而知求賢之難得
因物託意諷其君子此説得之葢賢才難得官位至繁
欲求難得之才以實至繁之位是以思念憂勤不能自
置耳
嚴華谷引張南軒詩直謂后妃主酒漿之事預采巻耳
以為麴糵此大可哂按四民月令云伏後二十日為麴
至七月七日乾之覆以胡枲是卷耳固酒漿所需也但
后妃至貴安得親主酒漿之事即主之不過董率潔治
而已未有自持器具而采之以覆麴糵者解頥新語謂
周官酒人之奚為世婦役有女酒女漿若果親采之是
后妃下同酒人之奚矣且罍觥之酌皆假飾詞耳豈謂
忘憂惟酒預采卷耳以為之乎
羅瑞良因酒漿之説謂采采卷耳職之賤者引淮南子
瞽師庶女位賤尚枲為證今按尚枲之官古無可據淮
南所云當為麻枲葢婦人所有事者故取以比庶女之
職耳斷無采卷耳專設一官之理亦斷無采卷耳屬之
婦人之理不足信也且求賢審官不思吕召畢散之徒
而顧及於采枲之輩嗇夫喋喋雖後世猶知惡之况聖
德之太姒乎
　　芣苢
芣苢(周南芣/苢篇)芣苢大葉長穗好生道邊有馬舄勝舄陵
舄車前當道牛舌草蝦蟆衣諸名王肅引周書王㑹云
芣苢如李出於西戎王基駁之謂逺國貢贄非周南婦
人所得采是也羅瑞良兩存其説以謂説文韓詩皆云
似李其實宜子孫不妨自有芣苢與詩所説不同今按
王㑹篇芣苢從木作桴□及山海經亦然皆云食之宜
子則應别是一種非此詩芣苢明矣蘇頌云春初生苖
布地如匙面累年者長及尺餘如䑕尾花甚細青色㣲
赤結實如葶藶赤黑色此芣苢之狀也
陸農師引韓詩傳直曰車前瞿曰芣苢之説謂生於兩
傍謂之瞿今按釋草合二名為一不分瞿直陸璣亦云
芣苢喜在牛跡中生故曰車前當道則不得謂生兩傍
者為芣苢也愚謂瞿同衢丹鉛録引靡蓱九衢作瞿山
海經少室山有木其枝五衢註云樹枝交錯五出象衢
路也然則一本直生者曰車前數枝岐起者曰芣苢耳
其於兩傍之義奚取焉
韓詩説以芣苢為澤瀉非也澤舄叢生淺水中葉似牛
舌獨莖而長即釋草所謂蕍蕮者確是别種乃欲以芣
苢當之且以為臭惡之草殊不可解
何元子云車前善療難産特以其性大滑耳舊因以此
為樂有子之證陋矣或又引本草云強隂益精令人有
子今考神農本經之語苐云車前子味甘寒無毒主氣
癃上痛利水道小便除濕痺乆服輕身耐老初無宜懐
姙之説至唐本餘等始增入此語葢因毛説而附㑹之
也滑伯仁謂車前性寒利水男子多服則精滑而易痿
婦人多服則破血而墮胎豈宜子乎此論快甚
愚意通詩重在次章葢芣苢之采采其子耳曰掇子之
既落者拾取之也曰捋子之未落者手擷之也始曰采
曰有求其子而方見之也終曰襭曰袺得其子而歸攜
之也婦人樂之相與采以為兆曰有子矣故曰樂有子
也則夫治婦人難産之説猶後焉者也
以芣苢為臭惡之菜比惡疾此劉向傳經之孽耳即果
有宋女之事亦是引詩自况非宋女之所作明甚且惡
疾之比出列女傳不出韓詩韓詩但言傷夫耳劉向謂
宋女傷夫之惡疾而歌芣苢薛君即取以實其詩劉峻
辨命論又因薛君之説而寃及冉耕輾轉相因譌成典
故不亦謬乎
舊有蝦蟇衣理患癩之説據此則是以芣苢治惡疾非
以芣苢比惡疾也彼謂芣苢為臭惡之菜者誣矣本草
又稱蝦蟆能治惡疾李時珍謂蝦蟆喜伏於芣苢下故
江東號為蝦蟆衣豈芣苢以藏伏之故亦感其氣而能
治惡疾與
　　蔞
蔞(周南漢/廣篇)釋草購蔏蔞無蒿名郭璞謂之蔞蒿大招亦
稱蒿蔞按陸璣謂蔞葉似艾艾與蒿類舊有艾蒿之稱
蔞之名蒿當以此自唐孟詵食療以爾雅蘩由胡為蔞
蒿而説家遂通皤蒿為一以為特有水陸之分誤矣蔞
可羮魚又生食香脆陸農師謂古今以為珍菜非諸蒿
可比今從舊解以蔏蔞實之不入蒿類庶無誤覽者云
許東陽引陸璣疏蔞葉長數寸髙丈餘之語以為長言
其葉髙言其莖惟其髙丈餘故亦可刈而為薪集傳恐
脱髙丈餘三字則於錯薪之義似有礙此足補前人之
闕也
錯薪舊解不一或謂芻蕘者以薪相讓即序所云文王
之美化或謂芻蕘各有疆境多取則為淫故以喻男女
之非禮今錯薪猶不思冒取則無思犯禮可知或又謂
蔞野草之賤者以喻游女孤直而異於衆木故雖生於
田野與薪相錯而翹翹可辨三者皆臆説非詩意也詩
稱于歸明是指婚姻正禮而言見彼游女當以禮行不
可以非禮求耳所謂刈楚刈蔞葢引以為締姻之喻詩
中多用此如析薪束芻伐柯歴歴可證通論云兩章上
四句言其女子有夫彼將刈楚刈蔞以秣馬待其歸而
親迎矣不可得矣猶樂府所謂羅敷自有夫也
　　蕨
蕨(召南草/蟲篇)蕨虌釋草文陸璣謂周秦呼蕨齊魯呼虌葢
方言異也陸農師謂蕨狀如大雀拳足不如其足之蹷
故曰蕨又初生者亦類鼈脚故曰虌則是以形似言亦
曲説耳蕨新長如拳稱蕨至葉老不可食稱蕨萁葢即
豆萁之意故今掘根擣汁取粉者亦名蕨萁粉是也羅
瑞良以為今歳焚山則來歳蕨葉繁生其舊生蕨之處
蕨葉老硬紛披人誌之謂之蕨□此亦一説但不可誤
讀廣雅作紫藄耳紫藄似蕨有花釋草藄月爾即此與
蕨異種非如瑞良所謂基轉為藄也郭璞辨廣雅紫藄
之説為非信然
或謂一種大蕨亦可食謂之藄蕨陳藏器所謂永康道
中居民多用醋醃而食之者葢指此此皆誤以紫藄為
蕨也不知花繁為爾蕨無花而藄以爾稱其為别種已
明矣解之者云蕨芽拳曲繁盛如花故名月爾要是曲
説
舊説蕨名烏昩又名烏㮕按丹鉛録謂烏昩草即今野
麥淮南謂麥曰昩故史從音為文其説似非無据又范
仲淹安撫江淮進民間所食烏昩草乞宣示六宫傳諸
戚里以抑奢侈愚意亦當是野麥若初生蕨乃山菜佳
品而老者又枯硬不堪食雖歳饑不應取之其於奢侈
之戒奚有焉然則烏昩固非蕨名耳
蕨薇野菜無奉宗廟之理如夷齊義不食粟故登山采
之軍士行役在外則取以為食非所以薦神明也陸農
師引疏種薇供祭祀之説遂謂大夫妻之祭於其將嫁
則以蘋藻於其既嫁則以薇蕨直是傅㑹不根語耳即
謂漢時官園所種亦止漢制非周制也况疏但言薇未
嘗言蕨乎
羅瑞良以為薇蕨賤者所食薇猶禮家用之蕨不復用
愈知其賤此與共宗廟之説正相反可見禮固無用蕨
者亦足證陸説之誣矣愚謂碧芽兒拳自是野蔬佳品
不必蘋藻貴之亦何必藜藋賤之耶
　　薇
薇(召南草/蟲篇)釋草薇垂水邢昺以為生於水濵而枝葉垂
於水者曰薇果爾則非陟山可采矣故名物疏辨之云
本草薇有二種生平原川谷似柳葉者白薇也生水傍
葉似萍者薇也詩言陟山又言山有則是山菜非爾雅
所云垂水者愚按陸璣直謂薇為山菜莖葉皆似小豆
蔓生其味亦如小豆藿可作羮又可生食而項安世亦
謂即今之野豌豆苖蜀人謂之巢菜東坡改名為元修
菜者兩説相合則併非白薇也鄭漁仲别以為金櫻芽
不知何据
集傳以為薇似蕨而差大有芒而味苦山間人食之謂
之迷蕨疑即莊子所謂迷陽者愚按胡明仲云荆楚之
間有草叢生修條四時發𨽻春夏之交花亦繁麗條之
腴者大如巨擘剥而食之甘美野人呼為迷陽集傳葢
本其説然一云味苦一云甘美又各不同且花葉條刺
亦似未盡合者不可不辨也
陸農師謂薇為㣲者所食故草蟲序於蕨後此即駉篇
馬序之鑿説也如蕨不載典禮反以為共宗廟之用至
於薇以芼豕記有明文而云薇薄於蕨故後之吾不知
其誠何心耳夫詩人衝口成吟豈論先後若四月之章
則取韻而已何元子以為薇蕨皆二三月所采而言蕨
者常在薇先則蕨之生當稍先於薇要亦不必然也
(小雅采/薇篇)戴侗謂薇即苦益菜生山中冬晚抽芽至春柔
矣夏而剛宜芼豕詩云薇亦剛止歳亦陽止薇葢至夏
而剛也據此則以陽為夏與鄭氏十月之説不同愚意
仍宜與首章例觀彼云歳莫此不當云夏月葢薇之始
而作而柔而剛雖因時分叙然曰歸曰歸則皆預擬之
詞耳况末云今我來思雨雪霏霏其為歳莫不益可見
耶詩意謂草木隨時變遷已自春徂夏而屈指歸期尚
逺猶必須十月之期是以憂心孔疚此行恐不能歸來
耳
遣戌不必定以采薇為期文王之遣適值其時故軍士
因以為興如左傳𤓰期而往及𤓰而代是兒戯軍非王
師所為也至正義泥箋先輩可行之説分三章為三輩
以薇作柔剛定行期尤非理愚謂軍士始遣在塗乃初
春之時故薇方作而采之繼踰時而漸長則見其柔又
踰時而已老則見其剛乃一輩途中之閲歴耳若三輩
分遣前者未歸後者復出暴師頓卒莫此為甚有是理
乎
(小雅四/月篇)嚴華谷謂蕨薇把桋四物皆可食承上章欲逃
世患之意將遁跡山林采草木而食之如伯夷食薇四
皓茹芝之意非也通詩詞㫖似有凶年流移百物凋耗
不聊其生之况如百卉具腓梅栗皆廢髙原下隰之間
所有者不過如此更無長物為可哀也
陸農師引孔叢子於四月見孝子思祭之説以明蕨薇
所以祭也下國搆禍怨亂並興不得饗其親故詩以告
哀愚按左文十三年鄭伯㑹公于棐文子賦四月杜預
亦謂義取行役思歸祭祀不欲為還晉然核之此詩詞
㫖實無一語似思祭者不足据也
　
蘋(召南采/蘋篇)釋草分小者為萍大者為蘋葢同類而殊種
者郭璞混為一槩云水中浮萍江東謂之薸誤矣韓詩
沈者曰蘋浮者曰薸羅瑞良謂蘋葉正四方中拆如十
字根生水底葉敷水上不若小浮萍之無根而漂浮是
也嚴華谷云今薸只可養魚葢萍可茹而薸不可茹豈
有不可茹之薸而乃用以祭祀乎其辨審矣鄭漁仲又
疑之以為蘋即萍之大者萍屬皆不可食此必蓴類葉
圜浮水上如萍耳然左傳明謂蘋蘩藴藻之菜可羞鬼
神而陸璣亦謂蘋季春始生可糝蒸為茹又可用苦酒
淹以就酒則其非不可食明甚但今世未聞有茹蘋者
要不可以今而泥古也
蘋一名田字草取四葉合成一葉如田字形也又名破
銅錢又名四葉菜又名十字草皆此義湖塘田中多生
之陳藏器以為蘋葉圓闊寸許下有一㸃如水沬一名
芣菜是也通雅辨蘋萍為一類而别以天問靡蘋為田
字草不知靡蘋即蘋大則其莖葉分為衢道有披靡連
延之狀故謂之靡蘋九衢云爾
風土記以蘋為芹菜之别名此不辨而知其誣者舊又
謂蘋有水陸之異柳惲所云汀洲采白蘋葢水生而似
萍者宋玉所云起於青蘋之末葢陸生而似莎者愚按
蘋不陸生所謂似莎者乃藾蕭其字作苹不作蘋兩者
判然不容混也鄧元錫謂蘋為青蘋而别以破銅錢為
白蘋亦未可据羅瑞良云蘋五月有花白色故稱白蘋然
則白因花名要之即是青蘋耳
古者婦人將嫁教於宗廟教成有蘋藻之祭昏義所謂
牲用魚芼之以蘋藻是也此當為將嫁時之作觀卒章
稱季女可見葢在家采盛湘奠能循法度預知可以承
先祖共祭祀耳鄭氏謂既嫁為大夫妻能循其為女之
時所學所觀以為法度則不當復言蘋藻明矣
陸農師謂大夫妻祭共蘋藻則使女之季者佩蘭主而
奉之故傳以季女為㣲主此大非也主祭之季女自即
大夫妻於時教成將嫁因為辭廟之祭非女主之而誰
主之且祭祀之禮主婦主設羮正將嫁時所當習者未
有身臨祭而反使他人為主之理愚則謂奠之尸之者
乃大夫妻也采之盛之湘之者共大夫妻之役者也貴
族之女惟身臨其事以為敬耳又何必親執其勞乎
　　藻
藻(召南采/蘋篇)陸璣謂藻生水底有二種葉如雞蘇莖大如
箸長四五尺其一種莖大如釵股葉如蓬蒿謂之聚藻
此二藻皆可食䰞熟挼去腥氣米麵糝蒸為茹嘉美今
按釋草但有莙牛薻之文郭鄭註皆云葉大當是似雞
蘇之種其似蓬蒿者則與傳聚藻名合而顔氏家訓又
謂牛薻乃璣所謂如蓬者詩人所采究不知於二者何
屬也
藻與蘋異韓詩浮沉之説本謂蘋薸非蘋藻也陸農師
誤讀薸為藻而云蘋即所謂藻亦譌甚矣又分藻為二
種以為萍藻之藻浮蒲藻之藻沈皆因誤讀而傅㑹者
也羅瑞良辨之云水上小浮萍江東謂之薸又髙誘亦
稱大萍為水薸其字皆以漂蕩之漂音簞瓢之瓢字似
藻説者遂以相紊葢非其類也得之
蘋藻皆浮而不沈韓詩所謂沈非真沉於水底也浮者
漂水面而不濡沉者漾水中而不出今以在水中之藻
而便謂其浮則浮沉先未之辨宜其誤讀韓詩而多所
附㑹耳
廣雅以夌菜為藻按風俗通云殿堂宫室象東井形刻
荷夌水草所以厭火今屋上覆橑謂之藻井又西京賦
云蔕倒茄于藻井披紅葩之狎獵註茄藕莖以其莖倒
植于藻井其華下向反披據此則仍是荷與夌非藻也
夌菜之名豈别有所据耶
陸農師以為后妃夫人采一大夫妻采二全是武斷荇
非祭品薦繁惟見左傳而采蘩詩又非以共祭者乃必
苦相牽合以為一與二之分何哉
(小雅魚/藻篇)舊解魚性食藻藻茂而魚肥故以頒首莘尾為
得其性此陸農師説也一云淺水生藻而魚在猶言魚
在于沼亦匪克樂喻民之窮蹙窘迫此嚴華谷説也兩
者相反然玩在藻依蒲自是安適之狀宜從陸説但不
可入王者德及淵泉諸腐語耳
(魯頌泮/水篇)此無興義不過即泮水中所有以發語或謂字
下施澡取受教義受教則洒濯自新而有文采故以為
興此飾説也又有謂古之入學者有釋菜禮以菜為贄
因即水中採三品之草以薦之故今釋奠先師猶用芹
云要之亦未必因此耳
　　葭
葭(召南騶/虞篇)嚴華谷謂葭蘆葦又名華一物而四名愚按
爾雅葭凡兩見華蘆異釋大抵生植為葭取材為葦方
秀為華未秀為蘆故與蒹並釋則謂之華詩蒹葭蒼蒼
言乎其彊盛時也與菼並釋則謂之蘆詩葭菼掲掲言
乎其方長時也
詩蒹葭葭菼萑葦舊俱分二種陸璣所謂蘆薍别草是
也惟李廵樊光二家及字説紛紜互異而大車毛傳河
廣集傳亦各相混淆耳今以釋草文考之其萌虇則數
者同稱至葭與蒹與菼本各為釋不相混也兹綜其名
類區之曰葦曰蘆曰華則葭名曰薕則蒹名曰薍曰鵻
曰荻曰鳥蓲曰馬尾則菼名别為三種詳見後
茁即出義文從草從出説文以為草初生出地是也猶
未及壯盛莊子所謂怒生近之
(衛風碩/人篇)説文掲髙舉也此既茁之後日漸滋長掲掲然
如物之髙舉上竦無己葢猶未及蒼蒼之時也夏小正
謂葦未秀為蘆故釋草文與菼並釋則云葭蘆爾
馮時可謂葭出河中者得氣尤厚故衛風以為河水洋
洋葭菼掲掲北魏信都芳為律管吹灰之術得河内葭
灰用之應節便飛餘灰不動也愚按衛地近河故即河
中所有以為詠今葭江北是處有之里俗取以為薪非
必河内尤厚耳律管凡葭灰皆可用信都芳偶得其河
内者試之若必以河水者為良詩人豈專為律管之用
而津津稱道不置耶
(秦風蒹/葭篇)蒼深青色將黄之徴正義云八月白露節秋分
八月中九月寒露節霜降九月中此時葭正䒒秀風吹
揚如雪其聚於地如絮故釋草曰葭華正蒼蒼之候也
葭至八月成材可采豳風萑葦正其時也嚴華谷説采
采以為可采而不適於用葢泥其但謂之葭而未名為
葦耳傳似亦疑其候尚早故謂采采猶淒淒於字義難
通陸農師訓為采色之采尤強合
何元子云周之興也詩歌茁葭是春和之明景周禮行
而忠厚篤祜開卜年有道之長秦之興也詩歌蒹葭是
肅殺之蕭晨周禮廢而強梁腊毒兆二世撲滅之禍愚
按此以兩葭對勘言之有味葢本序中不能用周禮而
言也然彼咏春田此賦秋水因時抒景何足關興衰於
其間設易地以觀恐又指成材為彊盛而薄萌蘖為㣲
弱矣然則詞人之㫖殆不足信乎
葦(衛風河/廣篇)説文訓葦為大葭邢昺云葦即蘆之成者是
也然愚謂蘆之成材而未收者猶謂之葭至落取為用
乃謂之葦此章及七月可見集傳統言蒹葭之屬葢未
之審耳
正義辨一葦為一束謂可以浮之水上而渡若桴栰然
非一根葦也愚謂此極言其易之詞次章曾不容刁夫
刁小舟也以河之廣而若不容甚言其狹耳則此一葦
何必定作一束觀耶後世傳達磨一葦渡江雖屬外術
亦未嘗是一束葦也
(豳風七/月篇)舊以萑葦為曲薄之用按曲非即薄薄苫為曲
萑葦乃為薄中之苫者則但當云蓄以為筁耳月令註
訓筁為薄亦誤
(大雅行/葦篇)敦依傳主聚義何元子以為族生其義己足不
必泥敦訓厚又云厚盛也
行當讀如杭蘆葦傍岸而生如有行列然故謂之行葦
古註皆泥牛羊句謂是道傍之草故得而踐之不知降
阿飲池牧人固任其所之矣豈蘆洲荻渚牛羊足跡所
不及者耶
正義謂禁牛羊勿踐則是春夏時事而言葦者先王愛
其為人用人之所用在於成葦作者體其意故以葦名
此不必然也葦尾韻履紙韻古通詩言葦取其叶耳詎
有他義耶
苞乃甲拆之謂體則具莖葉而成蘆葦之形猶人旣離
母腹而備官骸之體故下云維葉泥泥然爾
泥泥自取柔澤之義廣雅别作苨苨云草盛也文選註
又作柅柅并無解
　
　
　
　
　
　
　
　
　
　詩識名解卷七
欽定四庫全書
　詩識名解卷八
　　　　　　　　　　　　錢唐　姚炳　撰
　草部
　　蓬
蓬(召南騶/虞篇)蓬似蒿散生故今俗亦稱蓬蒿要非蒿屬説
文直訓為蒿非是釋草彫蓬黍蓬二種鄭漁仲皆名為
茭不名蓬然按西京雜記宫中正月上辰出池邊盥濯
食蓬餌以袚邪此即所謂彫胡者其為蓬無疑矣
陸農師分蓬為陸草葭為澤草然蓬亦産隰間如彫胡
野茭之類皆傍水而出不得專指為陸草也此為南國
春田當在江沱汝濆之地故即其所生之草以為咏若
因蕃殖義鑿分原隰以見其蕃則失之矣
(衛風伯/兮篇)蓬草散生少根舊謂末大於本故遇風則旋轉
而亂髮之無膏沐者似之集傳獨謂其華如柳絮聚而
飛若亂髮不以葉言不知何据
(附/)諼草(衛風伯/兮篇)諼不通藼藼草亦非忘憂者此説文誕
詞耳諼但訓忘本釋訓不易之解正義辨之甚明是詩
以思伯之故飛蓬首疾故以忘憂解之且其曰焉得者
不可得之詞也草必不可得而憂終不可忘是以至於
心痗則諼草之非草明矣况爾雅備列草名而惟有諼
義别無諼草此其尤足据者也兹附辨飛蓬後如騶虞
之繫麐趾亦勿使得竊其名耳矣
羅瑞良云願得善忘之草而植之庶幾漠然無所思然
世豈有此物也哉葢亦極言其情耳説者因萱音與諼
同也遂命萱以為忘憂之草葢以萱合其音以忘合其
義耳而所謂忘憂憂之一字從何出哉説文養生論博
物志古今注皆因解詩者之言而廣之爾愚按此最有
識解語葢諼草為萱之謬剏自説文自後無宗之者唐
世如陸璣孔頴達輩皆勿存其説至宋而其説盛行惟
瑞良抉摘根柢獨伸舊説可謂雞羣之鶴矣
集傳訓諼草為合歡而云食之令人忘憂者余前輩毛
西河先生辨之云養生論合歡蠲忿萱草忘憂幾見合
歡而忘憂也乎夫合歡者青堂也董子所謂欲蠲人之
忿則贈以青堂者也然則青堂非萱矣愚按此嵇論及
董子可證也而梁何遜為衡山候與婦書有云始知萋
萋萱草忘憂之言不實團團輕扇合歡之用為虚雖不
言青堂亦分二義可見
萱堂稱母乃世俗不根語覆瓿集引昏禮婦洗在北堂
文正之且謂聶夷中詩慈親倚堂門不見萱艸花亦非
以萱比母是也愚謂就詩取義本當作婦事用若膏沐
為容之詞豈母道所宜言乎何元子又据本草謂萱即
今鹿葱葢鹿食九草之一食其花健忘一名宜男而風
土記謂萱花宜懐姙婦人佩之必生男因以為即稱母
萱堂之義皆傅㑹也且云萱花宜懐姙葢寓思夫尤鄙
俚甚矣
　　葑
葑(邶風谷/風篇)傳但訓葑為須無明文按釋草須凡兩見而
葑蓯獨有葑名故漢儒多据此為訓迨後説家始以薞
蕪之須屬葑今合爾雅註參考之郭璞謂葑蓯未詳而
鄭漁仲云積舊茭頭所成者其不堪采為茹明矣若薞
蕪之須郭璞以為似羊蹄細葉味酢可食而漁仲謂即
蔓青固當是此或云葑蓯即蔓菁一物異名非是韻書
訓蔓菁者平聲訓菰葑者去聲分見東送二韻固自有
别
正義謂葑也須也蕪菁也蔓菁也葑蓯也蕘也芥也七
者一物愚按既以葑屬蔓菁不當復列葑蓯之名邢昺
易為薞蕪是矣然芥名亦有大芥辛芥幽芥之分其紫
花者謂之蘆菔東魯謂之菈􁌧見方言又蘇頌云一名
薹子河朔謂之蕪根塞北呼為九英蜀呼為諸葛菜則
是隨俗異稱非止七名也但蘆菔當别是一種釋草云
葖蘆萉非蔓菁屬此又子雲之誤
蔡元度亦以蘆菔為葑且謂葑者封也封之於土而後
盛此傅㑹語按陶隠居云蘆菔是今温菘根可食葉不
可食蕪菁根乃細於温菘而葉似菘可食則明是二種
無疑矣
陸農師謂蕪菁與菘同類似菘而小有薹羅瑞良辨以
為梗長葉瘦髙為菘葉闊厚短為蕪菁固是兩者又南
北變種亦猶枳橘之隨地而化故舊説菘菜北種初年
半為蕪菁二年菘種都絶蕪菁南種亦然是也但今所
呼諸葛菜開紫花莖葉可食而味不美今亦罕食之相
傳為武侯所止令軍士獨種蔓菁即此豈昔人所稱與
今異物與
蘇頌謂蔓菁四時俱有春食苖夏食心秋食莖冬食根
是根莖秋冬可食詩葢取不棄其晚節之義若錢氏以
為下體莖葉近地多黄腐則凡菜皆然何為獨咏葑菲
耶箋謂不可以根惡并棄其葉葉字添出且根可食原
未始惡也
程大昌以古祭牲貴上體為説擬非其倫至云蕪菁之
葉可食而不如其根美故采葑菲者不棄之尤未是蕪
菁根葉皆美非葉不如根之謂但根莖食於秋冬恐於
衰晚相棄故戒以勿謂下體而遺之耳下體是詩人雋
詞不必泥如韭曰豐本亦取其近根者他若萊菔薯蕷
之類惟根可用草木之質固不可以上下拘也
(鄘風桑/中篇)郝仲輿謂亦取下體賤䙝之義為刺非是蕪根
可食本不當以賤䙝目之况此乃欲適所私而託為采
物以行者連言我字當為淫者自道之語韓詩云匹夫
匹婦相㑹於墻隂而明日有傳之者詩人即其自道之
語以刺之爾自道安得自刺則其於義尤為蛇足矣
(唐風采/苓篇)詩每連類興懐但取叶韻初非有意此云采葑
亦錯舉以諧下東從二音耳併不必云葑生於圃非山
所有明其可以無信也陸農師乃謂葑有時而甘有時
而苦采葑則因人所甘所苦而譖之之况羅瑞良又謂
苓甘而苦苦䜛者之入人必先甘而後苦而葑則甘苦
相半見䜛人所以嘗試其君者無所不用皆鑿説也且
甘義更屬傅㑹説見釋苓
　　菲
菲(邶風谷/風篇)釋草菲凡兩見一為芴郭璞謂即土𤓰一為
蒠菜郭璞謂生下濕地似蕪菁花紫赤色可食兩者異
釋至陸璣合為一以為幽州人謂之芴爾雅又謂之蒠
菜今河内人謂之宿菜正義從之今按舊註皆以芴為
土𤓰謂即月令王𤓰王𤓰僅食實而莖葉不可茹菲乃
菜類宜從蒠菜之釋不當混作一物
鄭漁仲謂蒠菜即蓫菜愚按釋草文蓫别見舊以為即
牛藬俗呼羊蹄菜者則非菲種也菲似葍葍大葉白華
根如指正白可啖固當以其類求之耳
蔡元度解菲為薄義以為物之體薄而可食者此大穿
鑿不知菲本未嘗專訓薄也上林賦吐芳揚烈郁郁菲
菲有茂盛意若物之名菲者體即薄則名蘴者體當厚
葑菲二菜果如是取義耶
菲根無所考舊以為似葍疑亦如指正白可啖者而唐
慎㣲云土𤓰根似葛細而多糝此又以菲屬芴之説并
存俟考
禮坊記引此詩證君子不盡利於人謂無以其根美則
并取之此是斷章於詩義迥别何元子謂與取節義同
則強合也
　　荼
荼(邶風谷/風篇)此荼為苦菜廣雅謂之游冬鄭漁仲云今人
呼苦益是也又本草一名荼草一名選王逸楚詞疏以
為紫葉者為香荼青葉者為青荼葢有二種其葉似苦
苣而細斷之有白汁六月花從葉出色黄似菊堪食按
儀禮鉶芼羊苦則荼古食物固用之今俗呼苦蕒菜用
以羮肉者未知其即此否也
嚴華谷謂詩有三荼一曰苦菜二曰委葉三曰英荼此
詩荼苦及唐風采苦緜堇荼之荼皆苦菜也良耜以薅
荼蓼之荼委葉也鄭風有女如荼英荼也鴟鴞予所捋
荼傳云􁀆苕疏云薍之秀穗亦英荼之類愚按諸詩之
荼名同物異嚴氏之辨甚晰而集傳解此詩獨以荼為
蓼屬則是毒艸非苦菜矣讀者斷之
楊用修謂荼一名呉葵唐王氷註素問引古月令四月
呉葵華而無苦菜秀一句唐本草註呉葵云即關河間
謂之苦菜者俗作鵞兒菜又名野苦蕒可證然按呉羅
瑞良作胡謂即釋草戎葵猶胡豆謂之戎菽郭璞以為
今之蜀葵似葵其華如木槿戎蜀葢其所自也據此則
呉葵與荼迥别又夏小正云四月小滿後五日呉葵華
王氷之註本此與月令小異不應即以苦菜當之
或謂以荼之苦喻新人之醜惡非是夫以醜惡詆新人
則非詩人温厚之㫖且亦安見新昏者之為醜惡耶此
明根上薄送來見離别大苦何啻如荼而其夫有新昏
之戀一送不顧若甚甘之猶云甘苦失宜焉爾
(唐風采/苓篇)正義釋此苦為荼所以别於大苦葢大苦僅入
藥類而月令明有苦菜秀之文則不得以大苦名苦明
矣今從之
陸農師以為采苦則因人所苦而譖之之况此固曲説
或云苦生於田非山中之物今云得之首陽之下者謾
詞也亦未是按陸璣謂苦菜生山田及澤中此云山下
何知非田澤間應有之處而必以為謾詞不可信耶
(豳風七/月篇)此食農夫之具與𤓰壺苴三者並為常食則是
苦菜無疑陸璣云苦菜得霜甜脆而美是也
(大雅/緜篇)集傳解此荼為苦菜又云蓼屬語録亦謂詩人與
堇並稱堇乃烏頭非先苦而後甘也又云荼毒葢荼有
毒今人用以藥溪魚荼是堇類則宜亦有毒而不得為
苦苣矣愚按飴謂之餳以言其甘甘與苦為對者今乃
置苦而言毒恐失其㫖殆由誤認堇因以誤認荼耳
此以地之美言雖苦亦甘甚其詞耳若嚴華谷謂得霜
甜脆故言如飴則隨地皆然何獨為周原異乎劉勰有
云鴞音之醜豈有泮林而變好荼味之苦寧以周原而
成飴並意深褒讚故義成矯飾是矣
(大雅桑/柔篇)正義分釋荼為苦葉毒為螫蟲則荼有苦名而
無毒性明矣集傳合之以為荼味苦氣辛能殺物故謂
之荼毒則宜其别以為蓼屬耳若苦菜不聞有殺物者
焉可誣也
(周頌良/耜篇)舊説此釋草委葉之蒤也郭璞註引此詩直作
以茠蒤蓼易荼為蒤豈舊本原如是與今附按苦菜後
以便考者
釋草以蒤與皇並列蒤為委葉皇為守田按名索義則
詩所云薅者或當是此然亦未聞其有毒也而鄭漁仲
又以蒤為茅針引良耜詩為證則與如荼之荼同亦是
田間所有者并存其説於此惟陸農師以如荼附入苦
菜則誤矣今從舊别歸茅部云
王肅分荼為陸穢蓼為水穢集傳合之以為一物而有
水陸之異今南方人猶謂蓼為辣荼或用以毒溪取魚
即所謂荼毒也何元子云爾雅於苦菜蔈荂字皆作荼
而委葉字乃作蒤又於别條有蒤虎杖之目則虎杖名
蒤疑此即委葉也疏於本條下引陶註本草謂此物田
野甚多狀如大馬蓼莖斑而葉圓此詩以荼蓼並言當
是其形相近故集傳亦云一物而有水陸之異耳愚按
虎杖一名斑杖秋有花直出作赤子與蒟蒻相似要是
陸産不可與水蓼混也荼與蓼自是二物宜從王説為
允
　　薺
薺(邶風谷/風篇)釋草薺類不一有䓆蓂葶藶菧苨諸種惟其
實名蒫者乃今所食菜陶隠居謂味甚甘人取其葉作
菹及羮亦佳是也自冬至春開白花名蝸螺薺俗呼地
英菜一名甘草師曠占云歳欲甘甘艸先生即此
冬令百草凋殘無生物之理薺乃得春氣之早而生者
舊謂乘冬水氣而美非是且物壯則老早生則早萎理
之常也淮南以五行生克之説論之余亦未敢信
説文薺蒺藜也引詩作墻有薺愚按二物音既各殊種
尤迥别師曠占甘草為薺旱草為蒺藜其不相假明甚
今混而為一竄墻茨之文為墻薺亦誕甚矣
　　苓
苓(邶風簡/兮篇)苓釋艸作蘦大苦也説文於苓訓為卷耳於
苦又謂即苓今考卷耳自名苓耳以其形如䑕耳故以
耳名之若舍耳而專名苓是失其真面目矣此詩所詠
必不指此愚按苓本通零管子宙合篇奮乃苓漢書失
時者苓落可證而釋詁苓落又作蘦落則苓與蘦古亦
通釋艸有蘦無苓故應以此當之
郭璞謂蘦即今甘草蔓延生葉似荷青黄莖赤有節節
有枝相當或謂似地黄沈存中辨之云此乃黄藥也其
味極苦故謂之大苦非甘草甘草枝葉悉如槐髙五六
尺但葉端㣲尖而糙濇似有白毛結角如相思角作一
本生至熟角折子扁如小豆極堅齒囓不破按今甘草
狀皆如存中説璞所云自是大苦所謂黄藥是矣又按
説文蘦大苦苷甘草分釋鑿確且以名義辨之甘甘也
苦苦也若以甘為苦雖不知味者當不云然
正義取榛苓得所興碩人處非其位意與下西方美人
二語不貫嚴華谷以為山澤之有草木猶盛朝之出人
物近之詩特以山隰興西方榛苓興美人耳非有深意
也
(唐風采/苓篇)正義解傳以為采苓取草故為細事首陽在河
曲之内故為幽辟大是鑿説詩人託物起興如葛覃卷
耳雖后妃猶繫思之何獨於采苓而以為細若首陽在
今山西蒲州東南三十里亦名雷首山又名首山左傳
趙宣子田乎首山是也雖在河曲固非僻處豈以夷齊
所隠而遂謂之幽耶可見皆縁䜛言附㑹非作詩者本
意人之為言苟亦無信吾於此亦欲云然
蘇頌謂首陽在河東蒲阪縣與今甘草所生處相近而
先儒所説苖葉與今全别疑種類有不同者此謬也按
甘草生河西川谷積沙山及上郡陶隠居謂今不復通
市近出蜀漢中悉從汶山諸夷中來而苓隨處皆有如
邶地與首陽相去絶逺而詩亦稱隰有苓是矣頌溺於
舊説不辨黄藥之誤反疑其地近而狀殊亦徒為古人
愚耳
　　茨
茨(鄘風墻/有茨篇)釋草謂茨為蒺藜按蒺藜有二種一種杜蒺
藜即今之道傍布地而生者開小黄花結芒刺一種白
蒺藜出同州沙苑牧馬處大如黍粒此詩所指當是道
傍布地生者陶隠居謂多生道上及墻上葉布地子有
刺狀如菱而小長安最饒行人多著木履今軍家乃鑄
鐵作之以布敵路名蒺藜易據于蒺藜言其凶傷詩墻
不可埽以刺梗穢是矣故别有旁通屈人止行休羽之
名皆因其刺故也
舊主埽刺傷墻之説愚謂蒺藜刺人之草難以埽除者
趙簡子云植桃李者夏得其休息秋得其實焉植蒺藜
者夏不得休息秋得其刺焉葢喻陽虎所植非人而為
人害也此詩亦當以傷人言不當以傷墻言墻上之茨
不可埽埽則傷人中冓之言不可道道則汚口二義較
明舊解殆因下中冓言醜為合好掩惡之説故云傷墻
耳
通論云茨即書梓材既勤垣墉惟其塗蔇茨之茨茨所
以覆墻也言墻上有茨本不可埽以比中冓之言本不
可道不必多為鑿論也毛鄭以爾雅釋茨為蒺藜謂墻
生蒺藜當埽去之不可從按此與詩義較合解同小雅
如茨如梁福禄如茨二詩又周禮圉司職茨墻則翦闔
説文茨茅葢屋皆可證
(小雅楚/茨篇)鄭氏分茨與棘為二物大誤嚴華谷辨之謂詩
中棘有二其一為酸棗此篇與青蠅之棘舊不指為何
物因以釋草茦刺當之是也然但知此棘為草木之刺
而不悟此刺即蒺藜亦知其一未知其二耳按方言草
木刺自關而西謂之刺江湘之間謂之棘今蒺藜子有
三角刺人兵家鑄鐵為之以梗敵路亦名此非棘而何
况語氣順遞所謂其者正指茨而言定是茨棘無疑也
何元子謂楚茨疑即九夏中之祴夏又名采薺愚按釋
草茨薺分釋判然其誤以茨為薺者乃起於東漢説文
與康成采薺之説何氏反謂後人誤薺作茨失其考矣
九夏出周禮他書惟左傳肆夏云是其一餘不槩見今
合鄭許之訛以楚茨為楚薺因以楚薺為采薺并以采
薺為祴夏但取卒章鐘鼓既戒戒字為祴證諺云不識
字讀半邉良可哂哉
抽本無除義乃因抽訓為拔㑹拔意為除耳嚴華谷主
抽發其條之説謂詩人感田野荒蕪言昔日豐穰之樂
如此而今為茨棘之場是可傷而思也於詞㫖較合
(小雅甫/田篇)舊解如茨但取積義則屋上茅葢是也與梁坻
京三者取喻正相倫嚴華谷謂從髙處視之則稼在下
而見其密如屋茅其説更長
(小雅瞻彼/洛矣篇)正義解箋謂福禄非積聚之物故云如屋葢
以喻多要之未有不積聚而能多者三章既同同非聚
義乎或云此當為蒺藜之茨茨布地叢生有連延屬續
之意故取以喻福禄與葛藟義同亦一説
　　唐
唐(鄘風桑/中篇)孫炎以釋草唐蒙連讀故云三名郭璞分之
為四名愚按釋唐為蒙自傳始其讀爾雅必有所据惟
以芣苢馬舄之文律之又似以女蘿釋唐蒙者不然則
當多下一蒙字矣然詩亦單言唐不連䝉爾雅所釋固
當指此但今兔絲子僅供合藥非食菜傳遵釋艸文為
訓而於䝉下増一菜字豈唐别有蒙菜之名非釋草所
謂唐䝉者耶
蔡元度謂䝉取蔽義䝉蔽乎松者也淫者志在依蔽故
以為采果爾則采麥采葑其志又何在耶何元子引淮
南菟絲無根之説謂其不擇物而附有苟合之象尤鑿
絲蘿松柏今約婚姻者多引為佳話豈得以苟合汚之
且此詩為淫奔自道語漫託采物以行者非有深義即
有之亦應謂彼美孟姜願附絲蘿已耳豈曰吾固苟合
乎哉
女蘿(小雅頍/弁篇)傳訓此不及唐䝉而合女蘿菟絲松蘿三
者為一物廣雅分女蘿為松蘿菟丘為菟絲陸璣謂女
蘿即菟絲而以松蘿為别種呉普本艸則謂菟絲一名
松蘿而無女蘿之名陸農師以為在草曰菟絲在木曰
女蘿羅瑞良又謂兩者皆附木或當有時相蔓引古樂
府花葉同根枝條兩處及唐樂府兔絲隨風女蘿縈抱
之語以為古今多知其為二物者又據博物志魏文帝
所記諸物相似亂者女蘿寄生菟絲釋草或亦此義諸
説紛如愚謂當以陸璣之説為正且以釋草文斷之則
仍是女蘿兔絲為一物而松蘿别種也葢松根結茯苓
舊謂下有茯苓上有兔絲則兔絲明是松上所附者今
女蘿亦云施于松上豈得以在草在木分乎抱樸子謂
兔絲初生之根其形似兔是兔絲之名因此非有異種
耳至於蘿類不一凡蔓延松上者疑通謂松蘿而兔絲
乃專有女蘿名也又凡物小者稱女如女桑女葛之類
則兔絲或亦蘿之細者與
　　麥
麥(鄘風桑/中篇)説文謂麥以金王而生月令註則云麥實有
孚甲屬木二説互異羅瑞良以為鄭氏特据四時與中
央所食為説麥性㣲寒要是許説為優愚按月令以四
時分配五行此秦漢讖緯習氣固不足據至艸木春生
夏長秋實冬成莫不備四時之氣未有獨稟一氣而生
者麥性宜寒故秋冬種而春夏收不過得氣之早者耳
舊傳小麥生於桃二百四十日秀秀後六十日成大麥
生於杏二百日而秀秀後五十日成亦有春種而夏收
者蘇頌以為四氣不足有毒是也則其非稟一氣而生
明矣
鄭漁仲以為麥從來象其實從夊象其根或駁之謂草
木皆有根何以不從夊皆有實何以不從來且來為小
麥來之下不從久是來無根也牟為大麥牟之上不從
來是牟無實也愚按前説固泥駁義亦未為得從來自
因來牟取義非取象芒刺之説從夕則戴侗以為夜吐
花而晝合近之
郝仲輿謂麥秋不收冬不藏三時在外有奔之象百物
未長而獨先秋有淫之象此比唐䝉苟合之義較鑿若
就其言反之霜雪含生比節後彫有守之象衆方春華
彼已秋實有貞之象設易此為漢廣行露之詩安知不
反其言以相譽甚矣説詩者之附㑹也
(鄘風載/馳篇)麥乃託言不當拘時為説葢夫人在許思衛預
為目擊心傷之詞曰我若行其野而故宫已不可復覩
也荒烟蔓草惟麥芃芃己耳將求援救於他邦不知其
何所因而何所至乎此即黍離麥秀之傷也正義謂以
今歳而思得來歳之時何元子又易為次年入夏時並
泥
(王風丘中/有麻篇)此詩通體無淫䙝語或當依序為思賢之作
然麻麥必非指賢者所治特借以發端耳葢丘之中有
麥留之中有子國兩以所有為興也若謂子治麻而父
治麥以世其農業為賢則三章之李又是父子二人同
治者耶
或謂麥可養人故以興來食果爾則麻何以興施施李
何以興佩玖乎鄭氏謂子國復來我乃得食亦非嚴華
谷云猶唐風枤杜曷飲食之之意愛而欲飲食之也得
之
(魏風碩/䑕篇)舊説麥者絶續所賴今皆為碩䑕所食則民之
困甚矣愚謂黍以秋成麥以春實合春秋之收而皆為
貪殘者所取是以不堪其困託碩䑕而傷悲耳下言苖
則并其未成者亦取之甚言重斂之酷也
(大雅生/民篇)幪有覆葢意麻麥盛茂覆滿田畦如帡幪然法
言云震風凌雨然後知夏屋之帡幪也詩義亦當取此
何元子謂詩以麻麥連言者以此菽麻之利人不及禾
麥故言蓻菽即亟繼以禾言蓺麻即亟繼以麥愚謂此
備舉后稷所蓺者如五榖之外尚言𤓰瓞總見其無一
不善種植無輕重緩急之意按齊民要術註以為麥黄
種麻麻黄種麥亦其候相因故連類及之不可以他求
耳
來牟(周頌思/文篇)傳但訓牟為麥不及來説文云天所來也
惟廣雅以大麥為麰小麥為麳愚按方言麥有□䴭䴳
麰□䵆䴹麴諸名别無稱來者則來牟自是一物乃大
麥名也大麥宜為飯又可為酢其蘖可為餳皆所以繼
禾之不逮者故古以為重今考麥字從來當亦由來牟
取義耳或作麳□䅘為小麥名並傅㑹之説
來牟劉向封事作釐麰古釐來音通(别見/釋萊)無殊義也但
以為自天而來亦美其詞如天命𤣥鳥之説非真有雨
粟事則其字義固不必深考耳觀孟子言麰麥而不言
來麥可見麥無單言來者是來之不得為小麥名益信
　　蝱
蝱(鄘風載/馳篇)蝱與莔音同字異自傳以詩之蝱屬雅之莔
後儒皆宗之故陸璣直云蝱今藥草貝母其葉如栝樓
而細小其子在根下如芋子正白四方連累相著有分
解是也然蝱從虫即蚊虻之虻不當為草名此字義之
不可解者今俗或作□又作□與□仍歸草部義亦難
通或云根狀如蝱故名
陸疏葉如栝樓今世所見郭註葉如韭今世不復見此
張萱之説也愚按郭璞謂莔形根如小貝圓而白其華
葉並似韭非但謂葉其説不知何据然萱謂葉如蕎麥
蕎麥赤莖緑葉如烏桕樹葉而陸璣謂似栝樓栝樓引
藤蔓葉如甜𤓰葉而穿又有細毛此兩説亦正未可一
視耳
貝母廣雅作貝父愚疑其一根而生多貝如貝之父母
然因通為名耳何元子泥此章詩義易貝作背為逺離
父母之况穿鑿甚矣且詩並未明言及父母也因蝱而
推其别名以為説則蝱之名不一如空艸藥實苦花苦
菜商艸勤母之類亦將各有取義乎
此專取興亦各有行一句葢陟丘者意在采蝱馳驅者
心存唁衛故直接云女子善懐亦各有行也傳療疾意
本贅説家因其説而甚之乃謂夫人親往山中采療鬱
結亦鑿甚矣至有云治目眩不得返顧尤陋夫夫人不
過思衛憂心耳何嘗抱目眩項直之病必須此以療之
耶
　　緑
緑(衛風淇/澳篇)緑齊魯韓三家及禮記詩疏皆作菉惟毛公
作緑舊解因以緑為竹之色要之緑竹可通菉竹則不
可通矣况小雅采緑亦作緑其為王芻何疑耶水經注
云今淇川無復竹惟王芻萹艸與昔無異葢其所親見
然也郭璞謂今呼鴟脚莎鄭漁仲以為即藎草按本草
稱藎草葉似竹而細薄莖圓小産平澤溪澗之側亦呼
淡竹葉即是其物陸璣别以菉竹為一草不知何据
羅瑞良引上林賦緑蕙為香草而離騷薋菉又為惡草
謂其各有取義愚按緑本非芳艸此詩特取其鮮澤茂
長有濯磨精進意故以為况豈以芳艸而比之耶若上
林賦所謂緑蕙對江離留夷蘼蕪言乃一物即楚詞所
云樹蕙百畮者冠以緑字非王芻之緑也
(小雅采/緑篇)何元子謂菉草澀礪可以為攪洗之用故采而
動歸沐之思又感其染色鮮好因而修容也愚按唐本
草註藎艸荆襄人煮以染黄色極鮮好采之者或當為
此且以二章藍證之其皆為染草無疑至澀礪説本陸
璣彼以緑竹為一物謂即木賊草故云然今分言之則
非矣乃謂因攪洗而思歸沐是誤解也萬時華云手方
采緑忽念髮之曲局歸而膏沐其想頭轉動處大可味
此是解人語㑹此則因染修容之説亦覺穿鑿耳
　
　
　
　
　
　
　
　
　
　
　詩識名解卷八
欽定四庫全書
　詩識名解卷九
　　　　　　　　　　　　錢塘　姚炳　撰
　草部
　　竹
竹(衛風淇/澳篇)釋草謂竹為萹蓄盖謂此詩之竹也郭璞以
為似小藜赤莖節好生道傍可食羅瑞良云說文引詩
作菉竹韓詩作緑􁈏菉既非色而􁈏又非竹不可合為
緑色之竹箭故析而解之是矣愚按釋文􁈏萹竹也則
萹蓄自有萹竹名又形㣲似竹蘇頌謂其細緑如竹赤
莖如釵股節間花出據此則古或稱􁈏或稱竹即是一
物且􁈏可名竹竹不可名􁈏以毛詩之竹而合之韓詩
之􁈏其為萹蓄奚疑耶
舊以緑竹為竹箭盖本兩漢書及戴凱之竹譜亦自有
考然今竹盡出江南不聞衛地多有又釋地云東南之
美者有㑹稽之竹箭亦未甞及大河南北豈淇園之竹
惟盛於漢時至後無遺種而宋復滋茂今又蕩然耶其
説雖有自要未敢據以言詩也
宋熙寧中太子右贊善大夫吳安度召試舍人院賦入
第三等論入第四等止緑竹青青詩不依註解作王芻
萹蓄遂定入第五等因是改一官放罷宰臣富弼言切
詳安度命意必謂王芻萹竹柔脆常草不足以詠武公
之德又按史記河渠書云淇園之竹則知淇澳之竹只
是竹箭之竹也又按陸德明釋文青音菁茂盛之貎於
理甚通未為不識題意乞再取安度所試下學士院看
詳於是賜安度進士出身此以緑竹為竹箭之始也
菉竹前兩説外惟陸璣别以為一草其莖葉似竹青緑
色髙數尺今淇澳傍生此人謂此為緑竹俗呼為木賊
此亦一説羅瑞良則謂淇水宜竹箭從古以然然淇澳
自出竹箭不妨兼有菉竹二草此又一説余前輩毛西
河先生寫官記又謂當時淇上菉與竹本同生水濱而
其後竹雖衰而菉猶存則菉竹本二物竹非草菉乃草
也此以菉為王芻而竹即竹箭者又是一説
猗舊讀如阿與猗儺之猗同傳訓為柔順是也弱草初
生柔澤可愛猗猗然爾何元子以為竹林之狀互相依
倚不可摧折因以興功夫夾持取合切琢風人之㫖便
爾索然即此可見猗猗但宜言草不應言竹明矣
舊訓青為竹色亦通但以猗猗為始生青青為堅茂如
簀為極盛以喻武公學問則未必然也首章切磋琢磨
瑟僴赫喧内外已無一不善豈必復於服飾笑語間論
進修次第耶是竹之轉青與宻比皆因武公學問起義
耳且青舊讀如菁釋文直作菁菁與菁莪義同又凡草
木之華皆曰菁此可以言茂盛不可以言堅剛明矣
傳但訓簀為積韓詩章句云簀緑􁈏盛如積也羅瑞良
以為西京賦芳草如積亦祖此義愚按釋器云簀謂之
笫舊註訓牀版非也笫即今之席寝所棲者檀弓華而
睆亦美其組織多文耳盖二草布生水涯一望文理錯
雜若織固當似之若竹林繁亂何可相況凌䝉初云即
以既比之竹形容在林之竹是直欲指桮棬為把栁矣
竹竿(衛風竹/竿篇)此則所謂竹箭者釋草□簢篠蕩是其屬
説文竿竹挺是也戴凱之竹譜云謂竹是草不應稱竹
竹是一族之總名一形之偏稱也植物之中有草木竹
猶動品之中有魚鳥獸也然爾雅竹類并入草部而陸
農師取以冠草類之首今仍其舊即附見緑竹後庶幾
覽者得以類而辨之
竹竿亦不必泥作衛物是詩為衛女思歸之詠所重在
淇水不在釣竿盖謂我繫情淇水之上思得竹竿以往
釣然竹雖長而身去衛逺不可以釣於衛之淇猶鞭長
不及之意也二語全注在逺莫致之句嚴華谷謂其㓜
時所見亦是莫須有之説
何元子以説文無籊字謂通作擢猶引也盖引竹竿以
釣也引而又引故重言之愚按籊從竹當為竹狀與擢
無涉説文多有紕漏不得以其所無遂旁通他字耳
(小雅斯/千篇)苞舊訓本按竹固一本叢生者然云竹苞非此
之解釋木如竹箭曰苞盖竹初萌時筍虇包固至長則
脫苞而出有怒生之勢因以竹箭之茂為苞故謂凡草
本甲拆狀似竹箭者亦統謂之苞耳又釋詁云苞蕪茂
豐也苞即茂意今以一本叢生為苞取根基叢宻之況
豈竹固於下未宻於上松宻於上未固於下者與然則
二語固不當為本末之分明矣
此詩咏松竹惟取茂盛不取不凋正義因松之不凋轉
及竹之冬青要非苞茂之㫖也
筍(大雅韓/奕篇)筍類不一釋草謂筍為竹萌又謂䈚為箭萌
鄭漁仲以為凡筍類惟箭筍為美故㑹稽竹箭有聞焉
今東南大抵皆三四月生者陸璣謂巴竹筍八九月生
始出地長數寸䰞以苦酒豉汁浸之可以就酒及食則
又其一種耳
正義為筍專所以為菹者稱䔩則對肉殽言爾何元子
辯之以為說文訓菹為酢菜而䔩者酏食糝食之類二
者皆有肉詩云䔩非云菹不可以不辯愚按釋器云菜
謂之䔩盖菜茹之總名也其類皆可為和吕氏春秋以
為和之美者越酪之菌(注云越酪山/名菌竹筍也)是筍之為和不專
為菹明矣正義惟据周禮醢人有深蒲筍菹之文并解
䔩為菹則亦徒得其一説耳
　　菼
菼(衛風碩/人篇)菼名薍薍名荻荻同藡至堅成則名萑又色
似鵻故名鵻而方言别名鳥蓲馬尾凡七名盖與蘆並
生非蒹也釋草蒹薕菼薍分釋自是二物舊解多混而
為一非陸璣云菼初生三月中其心挺出下本大如箸
上銳而細其狀槩可知矣
介甫字説不惟混蒹菼為一物并葭亦混為菼尤為舛
錯不可不辯
陸農師謂葭菼上擢則鱣鮪依焉而為罛之患故以譬
妾之上僭大是曲説盖此數者皆河水中所有詩故類
舉之以侈其廣饒於義絶不相䝉也且通詩惟美碩人
未甞齒及嬖妾奈何深文至此耶
自河水至葭菼五句但説得齊地廣饒四字下庶士庶
姜則所謂士女佼好也禮儀盛備又從士女推出此鄭
氏述卒章詩義大略如此今或以葭菼喻親迎禮容又
或以掲掲盛長興姪娣衆多媵臣武壯則拘牽甚矣
(王風大/車篇)傳於此以菼為蘆之始生李廵樊光因謂蘆薍
為一物則誤也至其本釋言文訓為鵻義亦難解鄭氏
以為毳衣有五色其青者如鵻則是草色與鳥色相似
故名也然陳祥道又云菼之初生其色𤣥如菼言其衣
璊之為玉其色赤如璊言其裳據此則菼又不得為青
色矣
傳泥序聽訟之説作解使後人以大車為聽訟之車毳
衣為聽訟之服其誤甚矣不知詩但謂此能決訟之人
乃乗車服毳之人其貌尊嚴為可畏耳如東人以衮衣
繡裳美周公豈必征東時定服此衮繡耶嚴華谷云乗
是車服是服以朝享助祭儼然人望而畏之不敢犯禮
其説最通
陸農師据説文􁉫為鵻帛其色如虋故謂之􁉇明非毳
冕可知毳冕作繪宗彛非所以聽訟又其衣不得如菼
青璊赤若説文之義是或一服也愚按此又以聽訟别
有毳衣非如傳所云毳冕者然毳衣之屬衣繢而裳繡
皆有五色則如菼如璊自可通總不當泥聽訟為説耳
萑(豳風七/月篇)傳訓薍為萑正義以為初生者為菼長大為
薍成則名為萑是也惟釋草之萑别為蓷音同追乃益
母草與此萑無涉萑之即菼即荻即鵻今古不異説夏
小正亦云萑未秀為菼皆可證
蔡元度謂白露降然後萑可以為用詩言八月萑葦未
用也愚按白露正八月節乃萑成材可用之時元度誤
以此為周正故耳若八月為周之六月則五月大火便
下而西流耶
(小雅小/弁篇)傳訓淠淠為衆今按淠無衆義集韻云淠動也
字從水如水之動詩其旂淠淠是也萑葦植水飄揚有
如旂之隨風者故亦謂之淠淠云爾
　　芄蘭
芄蘭(衛風芄/蘭篇)釋草訓雚為芄蘭合之詩詞確不可易郭
璞失其句讀别作雚芄則誤也邢昺溺於其説引説文
芄莞為解尤誤中之誤今按釋草莞别列一條但有苻
離之名更無芄蘭之名若説文祇訓芄為莞亦不以芄
蘭為莞也至後人紛紜擬議竟謂莞叢生水中似蘭而
莖圓故字從丸而又呼之以蘭則皆景純之遺誤耳
陸璣云芄蘭一名蘿摩幽州人謂之雀瓢蔓生葉青緑
色而厚斷之有白汁䰞為茹滑美其子長數寸似瓠子
是也按蘿摩名亦不一或呼白環藤或呼羊婆奶其實
裂時如瓢因有雀瓢之稱至六七月開小長花如鈴狀
紫白色結實長二三寸大如馬兠鈴沈存中云芄蘭生
莢枝出於葉間垂之正如解結錐後章所謂佩韘者疑
古人為韘之制亦當與芄蘭之葉相似核其形象其説
未為誣矣
或引徐鍇訓竹葉下垂為支謂芄蘭之葉亦下垂如竹
故其莖以支名愚按支本通枝揚雄傳支葉扶疎漢地
理志亦以强幹弱支皆作支專訓竹葉非是芄蘭當亦
取其莢之綴於支上故以支為詠爾
　　黍
黍(王風黍/離篇)黍有牛黍燕頷馬革驢皮稻尾諸名説文專
訓為禾屬而粘者羅瑞良辯之以其類有黏不黏如稻
之有粳糯其不黏者以為飯黏者别名秫以為酒是也
説文又謂以大暑而種故為黍今按齊民要術夏種黍
稷與殖穀同時非夏者大率以葚赤為候諺云葚離離
種黍時故舊謂三月種者五月即熟月令五月農乃登
黍是也奚待大暑耶
陶隠居謂黍苖如蘆而異於粟唐本草又謂黍有數種
其苖亦不似蘆二説各異今北地一種名蜀黍莖髙丈
許狀似蘆荻而内實葉亦似蘆穗大如帚粒大如椒紅
黒色南人呼為蘆穄此則與黍大别也
許東陽謂黍稷二物稍相類但黍黄而稷黑黍小而稷
大朱子解二物似差互今以傳文兩易之云黍穀名似
稷而小穗黄色稷亦穀名一名穄苖似蘆髙丈餘穗黑
色實圓重按此盖以集傳之黍為稷者彼必有所見非
虛語也然云黍穗黄稷穗黑則黍亦自有赤白黄黒數
種耳
離有參差懸綴之意禮明堂位叔之離磬註謂編懸之
磬歴歴非一疏以為磬希疏相離是也故亦謂黍實之
垂為離重言離離者非一之詞
(魏風碩/䑕篇)或云此詩首言黍者五穀之長明黍是貴非也
此不過以黍叶䑕取其韻為起句耳猶鴇羽叶稷黍鴇
翼叶黍稷換文成韻豈有他義耶
(曹風下/泉篇)羅瑞良謂黍之秀特舒散説者以其象火為南
方之穀詩云芄芃以此其説非也黍性寒出北貉之地
故孟子以為五穀不生惟黍生之今南方罕有種者若
果為南方之穀豈有不宜於南而反宜於北之理則散
舒象火之説謬也且詩於麥亦稱芃芃矣詎亦南方産
耶
(小雅出/車篇)鄭氏以方華為六月時何元子謂植種有早晚
則華實之早晚隨之非必定在六月中時方生華也今
按黍稷華遲者則六月此云方華固當以早者為説故
愚謂是夏正四五月(說見/倉庚)夫司馬法冬夏不興師月令
季夏之月不可起兵動衆此可以斷已
舊説南仲復以六月自北徂西而伐西戎非也前三章
但言出車城方不言何時此溯其所自以為昔我往矣
固當以出車之初言況下雨雪一時草蟲一時倉庚又
一時歴歴數來星移物換為日甚長豈朔方城於俄頃
而西戎拒以經秋也與
(小雅楚/茨篇)與字有舒義漢郊祀歌專與萬物師古注以為
開舒是也黍苖垂實田疇秀特舒散故為與與之象魯
論與與如也對踧踖言亦是開舒意舊解或云蕃廡或
云和柔或云黍黍相並如人之儔侣有黨與之義並非
也
(小雅信/南山篇)彧與郁同或作□亦作㦽彧彧猶郁郁今凡草
木華盛者稱馥郁又稱芬郁是也何元子謂黍稷交錯
成文故為彧取證説文有文章之義然一畆斷無雜樹
二者若各自為區又不可以言交錯矣
(小雅黍/苖篇)芃芃對下悠悠言悠悠者行路之長也此亦取
長義為允嚴華谷謂當如棫樸補傳之説不知彼以棫
為小木又下云為薪故謂其短小而盛然要是臆說於
本詩且不可通況移向黍苖作解耶
(周頌良/耜篇)黍稷古所並重舊謂稷為五穀之長禮稱稷曰
明粢吕氏春秋云飯之美者有陽山之穄其非專為賤
者之食可知矣大約黍多而稷少詩中專言黍者數見
凡言稷處皆連黍言疑古以黍為常食故子夘變而食
稷耳若使農人終嵗勤劬不食其所自力之黍則將采
薇蕨以為生耶鄭氏於饟黍謂賤者食貴食為豐年之
徴吾不信也
秬(大雅生/民篇)秬為黒黍此釋草明文愚謂秠糜芑三者皆
嘉種通名惟秬乃專為黍之黒者故左傳黒牡秬黍以
享司寒是也今按周禮鬯人注云釀秬為酒秬如黒黍
一粰二米是混秬秠二者為一矣集傳釋秠顧本其説
何與
蔡元度以麻實八角而純黒者謂之秬不知彼名巨勝
非秬也按陶隠居謂巨勝乃麻純黒者之名故元度因
以黒黍之秬實之誤矣
(大雅江/漢篇)秬鬯依傳説則謂鬯為香草即鬱金然鬱金無
鬯名故鄭氏辯之以謂黒黍之酒自名為鬯不待和鬱
是也何元子又謂秬鬱相須必合二者而後為鬯亦未
確愚謂鬯者㫖酒之總名用秬則為秬鬯用鬱則為鬱
鬯也且鬱鬯之酒凡黍稷皆可為之此獨言秬者正以
表其為嘉種之釀而鄭重之耳若和鬱則反掩其秬之
美矣故知秬鬯之不待和鬱也
(附/)秠(大雅生/民篇)羅瑞良云秬與秠之所以異秠必不黒秬
必不一稃二米也而鄭氏解鬯人既云秬如黒黍一稃
二米則是以秠之狀雜之於秬郭氏解釋草又云秠亦
黒黍則是又以秬之色雜之於秠秬既欲兼秠之狀秠
又欲兼秬之色所以紊亂不復可推究者由此故也又
引漢任城所生以顯二米者為黒黍不知此漢異事歴
世未有詩歌后稷降播乃民事之常必如任城所生而
後降之則没世不可待矣愚按羅説最通盖釋草但言
一稃二米為秠而已未甞實指其何種不得以黒黍槩
也秬秠之相淆康成謬亂於其先景純强證於其繼後
之紛紜又何足論乎
羅瑞良又謂百穀之中一稃二米者惟麥為然周所受
瑞麥來牟一來二縫則秠者正指此古者來釐丕三字
相通秠即來也此可謂創解但愚疑虋芑二者惟以苖
稱而秠亦空言稃米當如穜穋稙穉之類皆為通名麥
之一稃二米者亦其一種耳因并識其説於此
林光朝謂古之定律以上黨所出秬米之中者累之以
生律度量衡或說秬黍之中者即一稃二米之黍也愚
按漢書律歴志子谷秬黍中者一黍之廣度之九十分
孟康注云子北方北方黒謂黒黍也師古註云子谷猶
言穀子耳中者不大不小也言取黑黍穀子大小中者
率為分寸也二説甚明並無一稃二米之語若以一稃
二米黍合之則較常黍加大析之又較常黍加小不中
之甚矣定律者何為而取此耶(林光朝名兆珂閩人著/詩經多識編余未見其)
(全書今從别/本録其一條)
　　稷
稷(王風黍/離篇)邢昺雜引書傳謂粢也稷也粟也正是一物
而本草稷米在下品别有粟米在中品又似二物羅瑞
良則謂稷也粢也穄也皆一名特語音有輕重爾愚按
稷穄同音本一字粢則稷之嘉名非語音輕重之謂也
粟又古黍稷粱秫之總稱非稷所専有者唐本草註謂
八榖之中稷為最下蘇頌云所謂穄米今人不甚珍此
惟祠事用之農家種之以備他穀之不熟然古宗廟中
與黍並重稱為粢盛則下品要是後人之説耳
戴侗謂説文本爾雅爾雅本禮記記云稷曰明粢祭祀
之米黍稷稻粱通謂粢盛而各為之嘉號故稷曰明粢
粱曰薌萁謂稷為粢亦可謂粱為萁乎愚謂不然宗廟
之祀黍稷為重稷有粢名故通謂祭祀之米為粢盛耳
曲禮諸號皆漢儒文飾不可為典要者惟稷則因其本
名而加一明字此禮記本爾雅非爾雅本禮記也
黍離稷苖乃錯舉成文不得云時有先後黍秀而稷末
秀也正義又分稷苖為六月穗為七月實為八月以其
未得還歸故歴道所更見華谷辯之云使稷自苖而至
於實果為行役之乆則不應黍惟言離離是矣愚謂黍
稷之實同時詩人此時所見當是稷穂稷實之候先言
苖者不過本其初而言換字叶韻衍成三章而已如桃
夭先葉次華次實詩中立言次第往往如此若必泥三
者為三時豈行役之大夫每月各作一章而成此詩耶
抑八月後追溯所見而道之耶固矣夫其為詩也
韓詩外傳載伯封求亡之事要是傳㑹愚謂種黍之地
豈必不種稷況宗廟宫室所在甚廣黍稷彌望正見其
滿目荒涼若訛稷為黍縱謂憂懑目迷有何意境劉勰
云思親者莪蒿不分閔周者黍稷莫辯此是詞章雋語
不可作詩本㫖也乂先儒解謂彼黍者我后稷之苖尤
非理
箕子麥秀歌亦但謂城壞生黍宫室未必盡淪滅也當
時平王以亂故徙居東都王城及襄公討西戎救周乃
以岐豐賜之秦遂有宗周畿内之地此本朝之賜又未
有數年豈盡没其舊耶故有謂與言蔓艸荆榛者不同
其必為秦得岐豐之後務本力農周大夫出過其地而
見之知秦將以富强雄天下而傷周室之不競也亦一
説
傳以穗為秀嚴華谷云朱子論語注吐華曰秀是秀為
未穗今傳所為秀則已成穗而秀茂與彼秀别愚按秀
無二解集註以秀對實為華若禾苖之華不見其榮釋
草云不榮而實者謂之秀徐鍇以為有實之形象下垂
是也論語實以堅好言與初結實為秀者異正此篇穗
實之分不可不辯
(小雅楚/茨篇)田畦行列整齊稷茂於其中如鳥之翅羽比次
相附故謂之翼翼吕氏春秋云苖其弱也欲孤其長也
欲相與俱其熟也欲相扶是故三以為族正翼翼之謂
也
(小雅甫/田篇)舊引前漢書趙過為搜粟都尉過能為代田一
畆三􁆵一夫三百􁆵而播種於三􁆵中苖生葉以上稍
耨隴草因隤其土以附苖根故其詩云或芸或芓黍稷
儗儗言苖稍壯每耨輒附根比盛暑隴盡而根深耐風
與旱故儗儗言盛據此可見黍稷嶷嶷在夏時也愚按
耘耔本夏時事以次章祈雨證之月令仲夏命有司祈
祀山川百源大雩帝正其候爾
(附/)重穋(豳風七/月篇)重穋惟以熟之先後異名更無先種後
熟後種先熟之説此後鄭天官注臆解傳本不誤也又
重作穜穋作稑此周禮變字
(附/)稙穉(魯頌閟/宫篇)傳謂先種曰稙後種曰穉此以種之先
後言與重穋各不相涉後鄭合稙穉以訓重穋則誤矣
此四者為凡穀生熟早晚之通稱以詩與黍稷連文故
并按於此
　　蒲
蒲(王風揚/之水篇)此即蒲藻之蒲傳訓為草是也陸農師主其
説以為似莞而褊有脊生於水厓柔滑而温可為席按
逸周書云潤濕不穀樹之竹葦莞蒲盖與蘆葭為類生
卑濕水濱者左傳臧文仲妾織蒲即此
鄭氏謂蒲為蒲栁誤按蒲栁合言始為楊别名釋木云
楊蒲栁是也書傳從無單言蒲為楊者若可專以蒲名
則亦可專以栁名是二物矣左傳董澤之蒲亦指莞蒲
之屬言杜註正未可據耳正義解鄭意謂總上薪言宜
屬木不知薪文従草漢廣詩錯薪蔞楚蔞豈木耶嚴華
谷為調停之説以為毛言草鄭言蒲栁皆蒲草此何解
嚴華谷云楚愈輕蒲又愈輕至不流束蒲則弱之極矣
若然則蒲栁之蒲輕乎抑蒲草之蒲輕乎孰是孰非有
不待辯而自明者
(陳風澤/陂篇)蒲荷皆水草之可愛者故以興人之可愛者必
以其柔滑喻心性陋矣或更謂蒲所以為席故夏姬取
以自況尤陋
(小雅魚/藻篇)依有休䕃意蒲覆水涯魚㳺而就䕃乃得所之
況嚴華谷遵序謂蒲生近岸其水又淺愈更窘促於詞
㫖不似
(大雅韓/奕篇)此又蒲之一種人謂之香蒲春初生出水時紅
白色茸茸然其入土白色者啖之甘脆即傳所謂蒲蒻
也鄭氏以為深蒲本周禮其義自取入土白色為深耳
説文别作□贅
陸璣云蒲始生取其心中入地蒻大如匙柄正白生啖
之甘脆䰞而以苦酒浸之如食筍法此為菹之説也然
疑亦可為和如蘋藻芼魚之類何元子必欲强作糝食
解以為古無其傳則泥矣
莞(小雅斯/干篇)莞為蒲類釋草莞苻蘺其上蒚郭璞謂今西
方人呼蒲為莞蒲江東謂之苻蘺是也本草白蒲一名
苻蘺皆可證盖蒲類之細者周禮司几筵有莞筵蒲筵
麤細之分耳一説即燈心草非是
鄭氏謂莞席為燕樂用正義疑之以為其室寝卧袵席
亦當然愚按此明言寢言夢自為卧席董氏云几筵莞
蒲則有之而葦竹無施於席則知所以為寢也是矣
　　蓷
蓷(王風中谷/有蓷篇)釋草訓􁀆為蓷非􁀆葦之􁀆也郭璞謂即
今茺蔚葉似荏方莖白花花生節間廣雅名益母草者
陸璣謂舊説及魏博士濟隂周元明皆云是菴閭愚按
此當主益母之説本草益母生海濱池澤與中谷合又
莖本方類麻亦有野天麻之稱羅瑞良謂其全似杜天
麻而不生横枝皆可證
傳訓蓷為鵻嚴華谷為之説云彼􁀆音完此􁀆音追盖
借用鵻字非以蓷為菼也愚謂此直由誤讀釋草之萑
為萑葦故以鵻釋蓷耳集傳從其説而又云葉似萑即
今益母草則愈紊矣許東陽辨之以謂爾雅註及詩疏
皆作葉似荏今作似萑誤不知其非字誤也盖因傳訓
為鵻鵻乃萑葦之萑别名以為應是菼薍之屬而釋草
文則仍是訓蓷者遂騎牆作解謂其葉當似之反以舊
作荏為誤遂改荏為萑而復謂之益母是合毛鄭郭陸
之説為一者也
嚴華谷駁傳陸草傷水之説以為茺蔚正生海濱池澤
其性宜濕是也然据傳誤解為鵻以為菼薍之屬則尤
宜生水濱者而反謂為髙陸之草不先自相矛盾乎
脩集傳存兩説今按長義之修從彡此從月不應以長
訓釋名云脩縮也腊脯乾燥而縮此宜專取縮義草乾
則枯而縮併不必以脯言耳或作蓨贅
羅瑞良以此詩為燒薙行水之序愚按薙乃百草不應
專以蓷言況云中谷又非田間而燒薙行水亦於凶年
饑饉意不合不足据也暵乃日火猛烈之稱故易稱燥
萬物者莫暵乎火説文别謂耕暴田曰暵亦未足据
羅瑞良以燒薙不應獨言蓷故又謂蓷名益母曾子見
之而悲詩人之託此亦其窮而反本之意則益傅㑹矣
人情急則直呼父母何暇曲為寄託若室家相棄時此
何景象而思及豐年燒薙又於薙草中獨拈益母以寄
其反本之思乎如但云以草中益母興下有女則猶可
通耳
　　蕭
蕭(王風采/葛篇)釋草蕭訓荻無蒿名郭璞謂即蒿鄭漁仲註
亦謂即青蒿也説文以為艾蒿陸璣非之云是今人所
謂荻蒿者或稱牛尾蒿白葉莖麤科生多者數十莖愚
按釋草别蒿作􁊱又以蘩為皤蒿餘無蒿名則蕭不當
列蒿屬仍如蔞類别見可也
釋草舊本蕭荻之荻從狄鄭漁仲本易従秋音秋嚴華
谷羅瑞良皆主其説或當有据且取其别於蘆荻之名
從之
傳謂蕭所以共祭祀故鄭氏云喻臣以大事使出然核
諸詩中詞㫖絶不相似也夫人君誠聽䜛疎賢若趙髙
勸二世深居髙拱臣下自無由見何必以事使他出而
始不見之耶郝仲輿謂蕭可以爇為䜛言薫灼之比要
之終屬擬議不可据耳
姚舜牧謂蕭采於秋故下承三秋非也秋者百穀成熟
之期故以為言猶云再稔五稔耳又隂陽五行厯一月
為一秋三月為三秋管子輕重乙篇嵗有四秋謂春之
秋夏之秋秋之秋冬之秋可知此不得專作商秋解也
(曹風下/泉篇)此詩重在周京周京根本之地根本壞則枝葉
隨之故以稂蕭蓍之叢生者為興取一苞字耳若陸農
師説蕭乃事宗廟社稷之物以為民喻則稂蓍又何説
以處此耶
(小雅蓼/蕭篇)傳訓蓼為長大貎戴侗謂草蒼蒨貎以蓼本辛
菜名故以蒼蒨象其色蕭既受露則色愈蒼蒨愚按此
與蓼莪之蓼同解莪色蒼蒨故謂之蓼蓼又謂之菁菁
蕭與莪相似後人皆以為蒿屬則亦以色言可知且與
下笑語龍光有關合
鄭氏謂以香物之㣲者喻四海諸侯亦國君之賤者此
臆説也蕭草叢生受露最多故以為被澤深渥之況猶
湛露之豐草爾
(小雅小/明篇)此是西征大夫踰時不歸託采此以自遣乃寂
寞無聊之況意謂嵗欲暮而歸無期何反在此掇拾蕭
草為哉是自貽之戚耳董鼎以為感時晚而祭事不得
備於詩義無涉至蕭草秋榮亦不必為嵗暮作證也
(大雅生/民篇)傳引郊特牲文原以此蕭為宗廟之用非軷祭
也軷惟有羝而已此章本上肇祀而言凡宗廟以至行
神皆有其典以見自后稷貽穀至今祭祀備舉之意下
乃言今日郊稷之事耳祭行神無焫蕭者鄭説不足据
也
陸璣云蕭可作燭有香氣故祭祀以脂爇之為香愚按
古祭祀以黍稷之香為香至於鬯用鬱爇用蕭但為降
神禮更無用他香者韋彫五禮精義謂祭祀之禮用香
今古之禮並無其文是也左傳一薰一蕕及楚詞芳杜
皆是草類若後世沉檀乃隋唐通交廣海南諸郡始有
之則祭禮自無用香之文耳
　　艾
艾(王風采/葛篇)冰臺為艾别名見釋草文博物志云削冰令
圓舉以向日以艾承其影則得火艾名氷臺以此未知
是否初春布地生葉背白苖莖類蒿故郭璞謂之艾蒿
實非蒿屬也以歴乆者最良故釋詁云艾長艾歴是矣
傳謂艾所以療疾鄭氏因云喻臣以急事使出此强解
也郝仲輿謂艾可炙為讒言爍膚之喻此與蕭説同鑿
夫一焚一炙因云熏灼爍膚若採及水草不又當云浸
潤之譖乎
蕭艾質類蓬蒿其芳亦遜蘭蕙楚詞用以相形盖嗔薄
俗無識者取此棄彼猶惡紫奪朱意耳田藝衡乃指為
腐穢之物以通讒人之喻寃甚且焫蕭求神天子之禮
羅瑞良據張揖之説别為士庶人所用而以二者為賤
吾不信也
　
　
　
　
　
　
　
　
　
　
　
　
　
　詩識名解卷九
欽定四庫全書
　詩識名解卷十
　　　　　　　　　　　　　錢塘　姚炳　撰
　草部
　　麻
麻(王風丘/中篇)麻一名枲羅瑞良謂有實者名苴而無實者
名枲非也枲盖有實無實者之通名其為物衣食兼資
然衣之用多而食之用少盖古人藝麻本為績計至采
子其餘事耳素問以麻麥稷黍豆為五穀彼所指乃油
麻非大麻也如月令食麻甞麻甞則有之若三秋專食
恐無是事耳
釋草但有麻枲無胡麻名可知胡麻從大宛得來漢武
以前無此種至廣雅始謂胡麻别名藤𢎞其非詩中所
有明矣陶隠居以詩黍稷稻粱禾麻菽麥為八穀而引
董仲書云禾是粟苖麻是胡麻盖其誤也
(齊風南/山篇)齊民要術云種麻得良田耕不厭熟從横七通
以上則麻生無葉盖古法如此愚謂衡從乃反覆熟治
之謂不必定是南北為衡東西為縱也盖麻生於畆必
熟治其畆而後可蓻取妻之命由於父母必告父母而
後可取猶四章斧媒之相喻無深意耳
(陳風東門/之枌篇)此不績麻而婆娑者即上子仲之子也嚴華
谷謂如桑中溱洧諸詩亦是述淫者之言以為刺不績
其麻正是誚責之詞非相樂之詞最為得解若婆娑者
自知荒績麻之業而情見乎詞則子仲之子不淫矣
箋云鬷總也於是以總行欲男女合行是也若以鬷為
麻縷之數則上云不績其麻已明棄其所有事矣乃復
挾持其總而行何哉且婆娑者舞也將挾其麻總而舞
乎抑至其市棄其麻總而舞乎此又不可通矣
説文訓鬷為釜屬按舊説烈祖鬷假無言即雍人陳鼎
事凡祭必先雍人陳鼎以為烹牲體之用自鼎初至時
即能秉其肅敬靡有譁爭是亦以鬷為釜也愚疑此時
男女棄其舊業作旬日之遊各持㸑具以往不顧家室
以是見其荒淫之甚亦通
(陳風東門/之池篇)池喻姬漚麻喻晤歌取兩可為興耳若謂柔
麻績緝為衣喻柔順君子以成其德則鑿矣至何元子
以為古人貴麻與絲並言詩以麻比靈公而紵與菅則
孔儀二人之況尤鑿甚
(曹風蜉/蝣篇)古吉凶皆用麻惟以升數為别上言楚楚采采
此自當為吉服鄭氏以為深衣諸侯之夕服是也麻本
是白不必待鍛濯灰治傳云如雪言鮮潔不取白義甚
當
蜉蝣㣲物而盛羽翼昭公小國而侈服飾此引喻本意
非有取於朝生暮死也何元子以為服深衣則薄暮之
時蜉蝣之生亦不乆其説甚稚
(豳風七/月篇)正義以績染對言最為得解盖絲畢而麻績畢
而染遞言其勞如此也周官染人秋染夏舊謂於時天
朗氣清五色皆可染詩繫之八月之下以此故與
正義云禾是大名稻秫蓏粱之輩皆云為禾若麻與菽
麥則無禾稱故於麻麥之上更言禾字以總諸禾也此
説是若左傳夏率師取温之麥秋又取成周之禾則麥
已無禾名麻更不必言矣
苴(豳風七/月篇)麻子名苴亦名蕡一作□説文又謂之萉或
以蕡為牡麻之華非也
傳訓叔為拾寫官記云收也叔之為收雙聲之轉也
紵(陳風東門/之池篇)説文謂檾屬細者為絟粗者為紵陸璣云
紵亦麻也科生數十莖宿根在地中至春自生不嵗種
今南越紵布皆用此麻愚按紵同苧説文苧草為繩即
此今俗呼為苧麻盖亦麻屬之别種也
(附/)説文檾引詩衣錦檾衣或作䔛又作苘又云褧檾也
古作顈字書苘或作莔凡六字為一物今按褧通□為
禪此本鄭氏今皆從之又何元子引親迎之禮壻御婦
車授綏姆為加景衣乃驅景衣即褧衣也而説文同作
檾字似覺不倫且其詞云衣錦褧衣是謂著錦與麻之
衣語尤有礙更不似中庸尚絅之説猶可通也因麻屬
并附論於此
　　舜
舜(鄭風有女/同車篇)釋草無舜名陸璣以木槿當之故謂一名
櫬一名椵今從其説别有王蒸朝菌日及諸名今南方
用以植籬名籓籬草亦謂之洽容又謂之愛老而楊用
修謂重臺者永昌號花上花未知即其物否樊光謂花
朝生暮落與草同氣故在草中存之
説文謂䑞草秦謂之葍楚謂之蔓此别是一草非詩之
舜華也而釋艸所謂葍蔓茅者又無䑞名字書或譌作
蕣又誤同□並謬
舜華但比顔色無朝生暮隕之刺陸農師謂舜取瞬義
言其不可與久鑿矣羅瑞良謂舜華枝葉相當有同車
之象且太子忽當有功於齊之時而不取則若日及之
不可待又鑿之甚者也或謂舜並蒂之華彼以諸侯娶
諸侯之女取華色相稱亦是强解且舜華豈必盡並蒂
者耶
舊解有女彼美皆指齊女言嚴華谷分同車為忽所取
者孟姜為忽所不取者於義亦似然愚謂上云有女者
虚想其容貌也下云彼美者實稱其氏族也通首皆愛
慕稱羡之詞更無刺意仍從舊説為允
　　荷
荷(鄭風山有/扶蘓篇)按釋草文荷為莖葉華實根的之總名芙
蕖其别名也更有水芝澤芝水花諸稱郭璞專謂江東
呼荷北方人便以藕為荷蜀人以藕為茄或用其母
為華名或用根子為母葉號此皆名相錯習俗傳誤然
耳但荷之為荷名義無考陸農師本字説取不知為問
謂備加連遐宻之衆義則可以何物可以為夫可以為
渠故曰荷芙蕖皆不成語
傳主髙下大小得宜為説箋主美惡上下失所為説今
以詞㫖按之荷固名華扶蘓亦非小木則以兩有為興
者近是
(陳風澤/陂篇)鄭氏解此詩謂芙渠之莖曰荷彼意以二章蕳
為蓮言其實三章菡蓞言其華因以荷為莖分三義曲
就其説耳樊光注爾雅引詩有蒲與茄亦本鄭氏改文
舊本未聞有作茄者也
此亦以所有興所有并不必云取華之美以喻女色也
舊謂女之形體佼大如荷或又云荷善傾倚言其質之
柔皆鑿説
菡蓞(陳風澤/陂篇)菡蓞乃荷花之蕋説文謂未發為菡蓞已
發為芙蓉是也或云通謂草木華未發者陳風菡蓞非
荷乃蒲之初生此大謬語釋草文其華菡蓞明專謂荷
其餘有隨文通用者如陸璣白雲賦紅蕋發而菡蓞杜
甫享太廟賦雲菡蓞以張盖張説華山銘菡蓞森爽要
是借義形容耳
　　茹藘
茹藘(鄭風東門/之墠篇)茹藘葉似棘頭尖下濶莖葉俱澁四五
葉對生節間蔓延草木上根紫赤色釋草謂之茅蒐陸
璣云一名地血齊人謂之蒨徐州人謂之牛蔓是也以
其能染絳色類血如地之血故名説文乃謂人血所生
舊因以為蒐從草從鬼以此亦誕甚矣漢書千石巵茜
彼自有滋種故陸璣謂今圃人作畦種蒔之安得盡因
人血耶陸農師又云茜草所産處東少西多故文西草
為茜並鑿説也
東門外有墠墠邊有坂茅蒐生焉而繼之云其室則邇
明是所居在阪之上故以茹藘為表而心識之也鄭氏
乃謂茹藘為難又易越而出則非解矣觀室邇人逺子
不我即二語有想慕不得近意與漢廣游女相似不當
以奔為説劉公瑾云自昔説鄭詩者惟以東門之墠與
溱洧為淫詩吾猶未敢信
羅瑞良謂茹藘女所以染今方在門則衣服未備盖因
後章縞衣茹藘之語設想耳要於此詩絶不相䝉也易
林引詩作茹廬説家或解為菜廬不作草名并存考
(鄭風出其/東門篇)此與縞衣皆為女服傳分男女非是鄭氏謂
即所以染巾者亦泥上既云綦此又為絳貧家婦未必
具備如此當時薄繒之衣染赤色耳
陸農師因傳以如荼之白為喪服故謂縞衣言服而非
麻茹藘言色而非素明得吉服以相保不知荼自取繁
衆意與如雲例言非喪服之説也紅紫婦人女子之常
服豈必專取吉哉
此詩疑即東門之墠之男子思得其女而作者以其雖
不我即而我必欲求故謂如雲如荼皆不足欲而惟思
得此女以為娛樂耳又其詩曰東門曰茹藘詞㫖適合
并論於此
　　蕳
蕳(鄭風溱/洧篇)蕳之為蘭俗名省頭草亦名木香羅瑞良謂
即都梁香荆州記都梁縣山下所生蘭草因山為號是
也夏小正五月畜蘭為沐浴禮内則婦或賜之茝蘭皆
指此非澤蘭也澤蘭祗可入藥餘無所用陸璣以為似
澤蘭廣而長節節中赤髙四五尺正是其物而吕東萊
獨謂即今山蘭且云陸璣指為他物盖泥毛公香草之
言必欲求香於柯葉置其花而不論耳愚按今山蘭乃
家語所稱芝蘭生林谷不産水澤詩以溱洧所有為言
明是水香非林谷産觀陳風澤陂蒲蕳並詠可見楚詞
惟蘭蕙之蘭以芝蘭言餘椒蘭亦是蘭草故與掲車江
離並列要之惟蘭草有蕳名芝蘭無蕳名也
韓詩外傳註以蕳為蓮謂即華苹俗呼並頭蓮者又或
通作菅王氏詩考異字異義皆易為菅此康成一輩
祓除事見漢書禮儀志盖古俗有之然周禮女巫亦未
甞明言以何物釁浴禮内則男女皆佩容臭亦不必定
為釁浴用也鄭氏謂今三月上已水上之類以香藥薫
草沐浴其用蕳可知所謂想當然耳非有實證愚意此
苐為尋春行遊採花樂事所謂國香媚人托此結歡者
不然則勺藥之贈亦將用以釁浴乎
通論云秉者身秉之不必定是手執也且手中既秉蘭
又秉勺以贈亦稠叠不合矣愚按左傳稱服媚楚詞言
紉佩正此詩秉字之義其不以手而以身槩可知耳
(陳風澤/陂篇)鄭氏謂此詩之蕳當作蓮以上下皆言蒲荷則
此章不宜别據他草不知文以錯綜為妙變荷言蕳此
正按目思生衝口句就必易三章為一草如泥木偶全
無靈趣詩境索然矣正義不悟蕳為水香乃謂陸草非
澤中物故宜鄭氏易之則亦誤也
　　勺藥
勺藥(鄭風溱/洧篇)此即今藥草勺藥無二種陸璣孔頴逹皆
泥傳香草之説以為藥草無香氣未審今何草則羅瑞
良所謂醫方但用其根而不識其華者也廣雅一名攣
夷本草一名白木一名餘容一名犂食一名解倉一名
鋋一名黒牽一名没骨花春生紅芽作叢莖上三枝五
葉髙一二尺夏開花有紅白紫數種秋時採根根亦有
赤白二色但其華不甚載文字故傳惟以香草釋之而
先儒欲於柯葉間求香過矣
通論云勺藥即今牡丹古惟名勺藥自唐𤣥宗始得木
勺藥於宫中因呼牡丹又名以藥者其根古藥中用此
甚廣故獨擅藥名即所謂白勺也漢人醫方有白勺無
牡丹皮其丹皮亦後醫方始見之又鄭即今河南地今
河南牡丹甚多盖古時已然故詩人咏及焉愚按牡丹
之名經傳不載永叔記謂自唐則天以後始盛於洛陽
盖前此鮮有稱之者惟張揖釋攣夷為勺藥而以白􁌻
為牡丹分為二則魏時又先有其名存俟考者
鄭氏謂士送女以勺藥結恩情此因上維士與女文言
但云相謔則明是相贈不必拘也宋熙寜時始尚經術
説詩者競為穿鑿謂此為淫佚之㑹必求其為士贈女
乎女贈士乎劉貢父善滑稽甞云勺藥能行血破胎氣
此盖士贈女也若視爾如荍貽我握椒則女之贈士也
本草云椒性温明目暖水臟故耳聞者絶倒
勺藥之名離草出韓詩外傳然董子所謂將離贈勺藥
相招贈文無乃詞章雋語非可為據鄭士女相謔以此
為贈猶木瓜桃李託物將忱耳羅瑞良泥可離之名解
為使去之喻情景便覺索然且何知不贈於相謔之時
而必云贈於相謔之後耶
　　莠
莠(齊風甫/田篇)説文云禾粟下生莠羅瑞良以為先儒不適
言何物惟韋昭解魯論云莠草似稷無實又韋曜問答
甫田維莠今何草答云今之狗尾也然後此物方顯然
今字書又謂狗尾非莠莠似稷而無實狗尾似粟而小
穗兩者互異識者辯之
驕驕嚴華谷解謂人力不足芟夷不及見其蔓延長茂
如有驕縱之狀是也桀則桀然挺立之義何元子謂宜
通作傑不必又作桀傲訓
(小雅正/月篇)傳訓莠言為醜言舊解云莠惡也穀謂之善則
莠惡可知取義較確
　　莫
莫(魏風汾/沮洳篇)陸璣云莫莖大如箸赤節三葉似栁葉厚而
長有毛刺今人繅以取繭緒其味酢而滑始生可以為
羮又可生食五方通謂之酸迷冀州人謂之乾絳河汾
之間謂之莫陸農師云其子如楮實而紅乾絳之名以
此今吳越之俗呼為茂子是也愚按茂子一作苺子蘓
子瞻甞謂劉貢父戲呼黎錞為黎􁍴子一日聞市有唱
是果粥之者吾謫海南居有此霜實纍纍髙數尺有刺
開花落瓣則為子九月間紅熟可生采食之皆呼夢子
其實即􁍴子也盖其名以訛相傳不同如此
陸農師因疏有繅以取繭之説又與采桑相配遂附㑹
侵繅侵蠶以實序中儉勤之説穿鑿甚矣正義云采莫
之事賤官尚不為之君何故親采莫乎以采莫屬君此
陸氏侵繅之説所自來也
　　藚
藚(魏風汾/沮洳篇)藚釋草訓牛脣傳訓水蕮陸璣直以為今澤
蕮其葉如車前草大其味亦相似郭璞謂形如續斷寸
寸有節拔之可復續鄭漁仲又謂狀如麻黄亦謂之續
斷其節拔可復續諸説舛錯不一愚按藚無水蕮名其
名蕮者乃釋草所謂蕍即澤瀉也陸璣以水澤同義遂
因毛傳而誤為澤蕮鄭漁仲以拔續同形又因郭注而
誤為續斷要之藚與澤瀉續斷三者各自為種不相混
耳以類度之釋草謂牛脣今一種草生水中澤傍大葉
長尺形似澤瀉又似車前謂之牛舌菜疑即是此
舊謂采藚所以治疾愚按藚無論其是藥非藥即果為
澤瀉之類國君何事而采之將自治其疾乎抑治人之
疾乎且采莫云侵繅采桑云侵蠶則此采藚必為侵醫
矣論至此直堪撫掌
　　稻
稻(唐風鴇/羽篇)釋草訓稌為稻字林云糯粘稻也秔稻不粘
者然則稻者秔糯之總名稌則稻之别名也説文以稌
稻為糯名鄭氏周禮註又以稻為秔名本草分秔米稻
米為名皆誤羅瑞良以為詩書之文自依所用而解如
論語食夫稻則稻是秔月令秫稻必齊則稻是糯歴歴
援据其説逹矣
秈亦秔稻之一廣雅釋秈為秔盖從其類今俗號秈為
早稻秔為晚稻是矣又浙東有一種稻自播種至收穫
裁兩易月土人謂之六十日秈疑即羅瑞良所謂占城
種也
(豳風七/月篇)穫與釀是兩事食以穀為主未有養老具果酒
菜茹而不具粢食者穫稻所以為粢食也與上鬱薁五
者例言酒又因稻而類及之者自鄭氏專以穫稻為釀
酒之需故本草謂稬為稻而别出秔則説詩者之不善
耳矣
月令章句云十月穫稻人君甞其先熟故在季秋九月
熟者謂之半夏稻愚謂此得氣先後之故無二種今晚
稻大率以季秋成熟詩言十月者約其收穫之期也或
云豳土地寒十月乃穫
(魯頌閟/宫篇)此從上有國來堯封稷於邰使之專掌教稼之
事故得因地土之所宜而降種於民所謂揚州荆州其
穀宜稻則俾民以稻使稼穡於其土故云奄有下土也
不然楚茨諸詩何以專言黍稷而稻不概見與
稌(周頌豐/年篇)黍稌皆所以享神曲禮宗廟之祭稻曰嘉蔬
是也蔡元度謂黍所以交神稌所以養人非是按此章
詩義首三句祇誇豐年收穫之多下酒醴亦是從黍稌
中帶出非必以黍稌之多專為酒醴用也
　　粱
粱(唐風鴇/羽篇)粱有青黄白三種青粱穀穗有毛粒青米亦
㣲青而細於黄白米黄粱穗大毛長殻米俱粗於白梁
號竹根黄香味逾於他種白粱穗亦大毛多而長殻粗
扁長不似粟圓米亦白而大其香美亞於黄粱羅瑞良
以為古無粟名盖以粱統粟今人以穀之最細而圓者
為粟則粱是其類愚謂古以粟為黍稷粱秫之總稱今
世惟以粱為粟北人謂之小米者是矣李時珍謂穗大
毛長粒麤為粱穗小毛短粒細為粟要之皆是粱耳唐
孟詵本草言人不識粟大抵黏者為秫不黏者為粟因
呼粱為秈粟不知粱自有秔糯之别不得以秫名亦不
得以秈名也
羅瑞良謂粱性㣲寒其聲為粱盖亦借凉音此謬語物
性亦有大凉而不聞以凉稱者粱性甘平頗得中氣何
獨以凉得名耶至引許叔重説黍大暑而種黍從暑粱
從凉其義為一則傅㑹之尤者也
蔡元度謂豐年言養人之物而不言粱者盖稌加膳於
粱則為常膳愚謂古者食以粱為重曲禮粱曰薌萁宗
廟之祭用之又大夫無故不食粱古天子之飯有白粱
黄粱所謂膏粱之味食之最美者也豐年舉黍稌以例
其餘豈有加膳常膳之别存乎其間耶
穈(大雅生/民篇)釋草云虋赤苖按穈虋字同然但謂之赤苖
不言何物舊註皆以為粱屬惟羅瑞良沈存中謂即丹
黍存中又以為稷之赤者鄭剛中云岐山之陽種􁍵(俗/穈)
(字/)尤盛米類稷可麵可餅西人飽麵非􁍵猶饑據此則
當是稷屬今從舊註附論粱後
季明德謂黍為總名分言之則穈芑為粱粱似粟而大
即今膏粱也愚按穈芑以釋草無明文故黍粱之屬任
人作解至粱與黍種異性殊判不容混而謂黍中之穈
芑為粱則粱是黍之一種矣不亦誤乎
芑(大雅生/民篇)釋草但訓芑為白苖亦無明文從郭璞舊註
則謂即今白粱粟所謂穗大毛多而長殻麤扁長不似
粟圓者未知是否
傳訓恒為徧舊本多作亘字嚴華谷云亘義通也徧也
竟也今傳訓徧則本作亘者愚謂詩明作恒不當易亘
為訓此疑與月恒之恒同恒月弦也凡引之弦直者皆
曰恒楚詞恒瑟是矣盖田畦一畆三􁆵謂播種竟畆若
一如弦之直皆是嘉種是也或謂字同縆大索也言以
大索捆載而歸故繼之云是任是負以歸肇祀此又一
説
(小雅采/芑篇)此芑傳但訓菜陸璣謂似苦菜莖青白色摘其
葉白汁出肥可生食亦可蒸為茹青州人謂之芑西河
鴈門芑尤美胡人戀之不出塞集傳則以為即今苦蕒
菜宜馬食愚按芑菜於釋草無所見後之説者一云似
苦一云即苦兩説亦未合惟嚴華谷力主嘉穀之説於
新田菑畆中鄉較當舊疑既謂之采則不宜謂之穀何
元子引桑中詩辨之謂麥可言采何芑不可言采亦確
今從之列論穈芑後
或引顔氏家訓謂江南别有苦菜葉似酸漿即爾雅所
謂蘵黄除也今河北謂之龍葵梁世講禮者以此當苦
菜據云此菜可以釋勞宜乎人馬皆食或青州鴈門以
為芑江南無其名耳然按釋草黄除别是一種鄭漁仲
謂俗呼竹茶葉似蒟醤無芑名并無苦菜名未敢援据
臆斷也
舊解皆以采芑作引喻取義太深於詞㫖未合愚謂新
田菑畆中鄉瘠沃不一土而皆有嘉穀之采喻其車三
千士卒不一人而皆有佐師扞敵之用大意止此無他
義也
中鄉不必定為美地盖三千之衆非一處之人猶之嘉
穀之種非一處之地所以采之者於彼而又於此耳
(大雅文王/有聲篇)傳於此芑又訓草未知何指正義仍作芑菜
嚴華谷則主嘉穀之説似於詒孫燕子義較合今從之
山海經東始之山有木狀如楊赤理汁如血不實名曰
芑又本草地黄亦名芑然芑木於他書不槩見地黄釋
草但有芐名無芑名詩所詠亦不應指此若芑為地黄
傳何不直云地黄而但云草乎
豐芑引喻通章盖謂豐水地靈至今猶有嘉穀之貽豈
武王神聖反無所以貽子孫者思文之詩云詒我來牟
即豐水有芑之謂也有駜之詩云君子有穀貽孫子即
武王以貽燕為事之謂也審此則芑之為嘉穀可斷矣
　　蘞
蘞(唐風葛/生篇)蘞於釋草無所見惟有萰兔荄之文郭璞云
未詳而本草蘞有兔核之名取象其形又萰蘞音近或
即是此未敢妄據也説文謂即白蘞陸璣云蘞似栝樓
葉盛而細其子正黒如燕薁不可食幽人謂之烏服又
蘓頌謂其蔓生莖端五葉花青白色俗呼五葉苺葉五
稏子黑一名烏蘞草即烏蘞苺二月生苖多在林中作
蔓蜀本註謂或生人家籬落俗呼籠草此可得其大概
矣
按詩詞蔓草凄凉枕衾虛設及百嵗歸居歸室諸語疑
為悼夫之作何元子云以次章于域推之域為塋域乃
此婦之夫所葬之地地在野中故先言于野此二句寫
出塚上荒涼之景宛然在目次章變野言域知是賦其
所見詩翼云讀此恍然荒塚纍纍祭掃悲哀之狀存其
説
　　蒹
蒹(秦風蒹/葭篇)釋草訓蒹為薕郭璞謂似􁀆而細高數尺江
東呼為薕陸璣云蒹草堅實牛食之令牛肥强青徐州
人謂之蒹兖州遼東通語也按此則蒹惟有薕名後人
多誤菼薍為蒹故陸農師以為萑之未秀者今人用作
簾箔因名薕嚴華谷以為蒹薕荻一物三名鄭漁仲以
為荻即蘆屬之小者何元子以為蒹自小至大有七名
菼薍鵻蒹薕荻􁀆也並謬觀郭璞但云似􁀆則其非􁀆
可斷矣
傳謂淒淒猶蒼蒼義混陸農師易之以為其色淒而未
蒼亦未是淒不可以色言也嚴華谷云本亦作萋尤非
淒不與萋通説文淒雲雨起貌愚謂文從水有沾濡寒
凉意鄭風風雨淒淒義同此與白露未晞文連盖露零
未乾之貌耳作萋者乃石經及豐昉偽本不足據
　　荍
荍(陳風東門/之枌篇)釋草訓荍為蚍􁇩無葵名郭璞謂即荆葵
鄭漁仲謂即蜀葵陸璣亦謂荍一名荆葵崔豹又謂荆
葵一名戎葵羅瑞良以為荆葵盖戎葵之類比戎葵葉
小一名錦葵愚按釋草别有菺戎葵之名戎葵乃蜀葵
也荆蜀之分盖各從其地以為名而華之小大亦異崔
豹混荆葵為戎葵而漁仲遂以荍為蜀葵皆未是今别
見於此
或疑蚍􁇩字何以從蟲一説紫荆花生榦上連接甚宻
如蟣窠故名俗一名火蟣猶茢薽之名豕首綬草之名
㫖鷊也愚按以荍為紫荆此濮氏説以其亦有荆稱又
不列葵名於釋草文頗似存俟考者
舊説皆以芘芣之華比女色玩如荍貽椒二語屬對工
妙盖一言其色美一言其臭芳總是愛慕形容之意或
乃以如荍比觀者謂同時凑集而觀子仲婆娑其人亦
如芘芣開華之盛於詞意反覺索然矣
　　龍
龍(鄭風山有/扶蘓篇)釋草訓紅為蘢傳亦以龍為紅草惟廣雅
云葒蘢□馬蓼也陸璣亦謂游龍一名馬蓼葉麤大而
赤白色生水澤中髙丈餘愚按本草謂龍一名鴻□如
馬蓼而大陶隠居謂馬蓼生下濕地莖斑葉大有黒㸃
最大者是葒草即水紅也下溼地皆有之則龍又非馬
蓼大抵與蓼相似而葉較大故今水紅俗猶呼紅蓼可
證兹别見於此
或引管子五位云其山之淺有龍與卉則是龍生上土
不若諸蓼之下溼皆有此非也水紅生水涯乃最下溼
處又詩明言隰有與荷花並舉可見若管子所云乃是
山木如桑松把茸詎可牽合作水草耶
游以水言紅草生水中隨風蕩漾若泳㳺然故謂之游
龍緯書地有四游游訓動與此義正相似鄭氏放縱之
說未合至淮南逆溯浮草所自必是從其始生微者言
之豈有紅蘢之大而生萍蔈細物者耶羅瑞良以屈龍
為游龍未可据也
水草皆柔弱附著水面不可以為陸草之比嚴華谷引
李德裕正人如松栢邪人如藤蘿之説欲以水草之柔
者並山木之挺者不知輿金片羽相懸萬萬胡可同日
語耶要之山隰各有其美不當軒輊以為美惡之喻也
　
　
　
　詩識名解卷十　　　　　　　　　　　　　一
欽定四庫全書
　詩識名解卷十一
　　　　　　　　　　　　　錢塘　姚炳　撰
　草部
　　苕
苕(陳風防有/鵲巢篇)釋草惟釋苕為陵苕黄華者名蔈白華者
名苃餘無文則陳風小雅二詩祇是一苕也傳於此苕
别訓草又不明言何物惟陸璣確指為苕饒以為幽州
謂之翹饒夏生莖如勞豆而細葉似蒺藜而青其莖葉
緑色可生食如小豆藿說家多宗之大抵因㫖字解作
味美故見有可生食之語遂据為説耳要未可信也
正義謂陵苕生下濕苕草生髙丘强分二種無論下濕
之説誤作䑕尾固非即苕饒豈必盡産髙阜者此不過
因詩中卭字為説耳按博物記云卭地在陳縣北則卭
又為地名本不當訓髙丘
舊說讒言惑人必由積累而成如苕饒蔓引牽連以及
我此縁序曲解非詩意也苕華或黄或白為卭美觀以
興下予之所美耳故何元子謂四有既皆比讒人則苕
鷊二物似不應以㫖稱之此亦有見而云然者
(小雅苕/之華篇)傳於此詩依釋草文訓陵苕按陵苕舊説亦不
一廣雅以為蘧麥然蘧麥花紅與芸黄不類郭璞謂一
名陵時陸璣從之謂别名䑕尾似王芻生下溼水中七
八月中花紫似今紫草考璣所説乃釋草所謂葝也苕
為陵苕葝乃䑕尾分釋判然詎可相混則正義之以下
溼髙丘為説者不辯而知其誣矣惟鄭漁仲以為今之
凌霄花本草謂之紫葳蔓生依縁樹木皆黄花少白花
者此為近之
釋草苕花黄白異名可知白花外惟有黄者與詩芸黄
正合故説文解蔈字謂苕之黄花是也傳謂将落則黄
正義因謂苕華色紫初不黄就中有黄紫白紫之分衰
則全變為黄並誤羅瑞良云凌霄雖名紫葳而華不紫
詩謂芸其黄者正自華開之色得之
後序謂幽王時戎夷交侵中國師起君子閔之此但溯
其作詩所自耳詩人託物起興豈必泥此為説耶鄭氏
以苕榦喻京師京師天下根本不應以苕榦之依附柔
弱為比至若中夏曰華取其禮明樂備有華采之意乃
通作草木之華為説尤非理也且詩但言華耳因華及
榦復因榦及華輾轉穿鑿作詩者奚暇及此乎
宋時説家俱以苕弱取喻為近情理但羅瑞良本序以
周室言集傳則自作詩者一身言觀二章不如無生一
語宜若自謂者若以喻周室則仍是鄭氏之㫖不免多
支蔓語矣
詩以花葉並言則不得以青青之葉為花落後所見即
此可以證芸黄非将落之色也鄭氏變落言衰總一意
耳
　　萇楚
萇楚(檜風隰有/萇楚篇)釋草長楚訓銚弋或作銚芅郭璞陸璣
皆謂即今羊桃廣雅謂之鬼桃本草謂之羊腸又呼為
細子鄭漁仲謂之御弋又子赤狀如䑕糞亦名䑕矢皆
是陶隠居云羊桃山野多有甚似家桃又非山桃子細
小苦不堪噉花甚赤陸璣亦云葉長而狹華紫赤色二
説正合而郭璞註獨以為華白豈其華固有赤白二種
與
字書謂羊桃藤長丈餘可以為綆詩萇楚以枝言不以
蔓言故鄭氏謂銚弋初生正直長而猗難不妄尋蔓而
羊桃乃蔓生之草則羊桃與萇楚為二物其説非也枝
即是蔓未可鑿分至鄭氏特為刺淫作解故飾為正直
不妄尋蔓之語耳安得据以為辯哉
陸農師又謂有兩羊桃一種華實皆連理故詩以刺淫
恣此大鑿説羊桃祇有一種其連理者不概見先言枝
次言華次言實亦如桃夭次第盖立言之序然爾豈可
因此别生一解乎
序說皆不足据然首序但言疾恣而已恣有驕恣貪恣
之不同而後序定為淫恣尤不根語陸農師乃分猗為
有倚以立儺為有節以生以實不淫不恣之説何也猗
儺楚詞及相如賦王褒賦俱作旖旎髙唐賦作猗旎南
都賦作阿那洛神賦作婀娜義並同明是柔媚嬝娜態
狀詎可以他義訓耶
或謂詩有室家之語明是為男女之事而發故定從序
愚謂政煩賦重正合序中恣義未可因室家二字定作
淫恣解也盖苛政猛虎本欲避而去之但恨為室家所
累不能逺去故歎其不如草木之無知耳一入淫慾語
便穢陋至謂男以女為室女以男為家華之敷在外故
興家實之含在内故興室愈墮入惡道矣
　　稂
稂(曹風下/泉篇)稂名童粱見釋草文郭璞以為莠類陸璣云
禾秀為穗而不成崱嶷然謂之童粱今人謂之宿田翁
或謂守田也鄭漁仲亦以為即守田俗呼鬼稻愚按守
田釋草别列一條郭璞謂似燕麥子如雕胡恐又一類
從璣之説則是禾秀而不實者説文作蓈亦謂禾粟秀
采生而不成謂之蕫蓈是也然則莠乃惡草稂非惡草
耳
稂當作涼此鄭氏妄語耳草類無名涼者故亦不明涼
草是何物但以蕭蓍之屬混言其本無据可知愚謂稻
田正浸潤之所及易禾言稂趂韻而已况此但從苞字
取義稂蕭蓍不過草之叢生者因類舉以為言耳
傳謂稂非穊草得水而病非也稂即稻禾之屬性亦資
水但病在一浸字以叢生之苖無溝塗之界而苞本全
溺水中且寒泉浸灌方未有已所以為慮耳不然末章
黍苖何以反需隂雨之膏乎
(小雅大/田篇)羅瑞良論大田詩謂其稱稼之茂美繼以稂莠
螟螣蟊賊則皆是害稼者莠既别是一物則稂亦當是
一物因以本草狼尾草當之愚按釋草狼尾别列不與
童粱並舉何可以音字相近謬為擬議至於莠為狗尾
尚在疑似羅氏乃取配狼尾尤穉説也舊又謂稂即莨
䓪引倉公傳飲莨𦿆藥一撮作證遂至稂與狼尾莨𦿆
三者淆然莫辯亦不察甚矣
　　蓍
蓍(曹風下/泉篇)陸璣謂蓍似藾蕭青色科生陸農師以為蒿
屬按今蒿是處皆有而蓍草不概見且其莖花皆與蒿
異不得以科生便謂為蒿屬本草蓍生少室山谷今蔡
州上蔡縣白龜祠傍其生如蒿作叢髙五六尺一本一
二十莖至多者三五十莖生便條直異於衆蒿秋後有
花出於枝端紅紫色形如籬菊此蓍草之狀也
舊以蓍草為神靈之物上覆青雲下守神龜此亦如麐
鳳粉飾之説耳蓍草特為不易生之物聖人取其科生
條直足供分掛揲歸之用故用以筮且圓神之德存乎
易乃易理之靈非蓍草之靈也史稱千嵗百莖而王充
謂七百嵗十莖則百莖又當七千嵗矣若説文五行傳
博物志諸説更互異均未可盡信耳
陸農師云蓍從耆草之夀者也六十為耆卦之别六十
有四蓍數窮於此羅瑞良云今取蓍不能得滿百莖長
丈者取八十莖以上長八尺即難得也人民好用卦者
取滿六十莖以上長滿六尺者即可用矣然則廣為六
十莖從為六十寸故應耆耳愚謂易太衍之數五十其
用四十有九盖取象天地原不因卦數為多寡也至六
十莖六尺之説特為滿百與八十者不可必得因通其
窮以為六十亦可用耳若謂字從耆祇以六十為率何
為又獨重一本百莖者耶
何元子又謂苞蓍以比王城之中亦有老成人而從子
朝為逆者如尹文公召伯奐南宫極之類也此無論典
實强證即立言亦大可哂盖蓍從老取義已是曲解若
老復從蓍取義其説不愈曲乎
　　葽
葽(豳風七/月篇)傳不言葽為何草釋草亦無單名葽者但有
葽繞棘蒬之文郭璞以為即今逺志嚴華谷主其説謂
逺志苦澁之甚醫家以甘草熟䰞乃可用要之與詩所
説似不相屬也按月令孟夏苦菜秀逸周書時訓解云
小滿之日苦菜秀此疑即劉向所説苦葽者丘光庭引
月令疏謂苦菜似馬薤而花白其味極苦以為今四月
秀者野人呼為苦葽春初取煮去苦味和米粉作餅食
之四月中根如蓬艾花如牛蒡花此為可驗云
廣雅獨釋葽為萎草通雅亦謂狗尾之莠葽非逺志葽
繞又按夏小正云四月有秀幽戰國策幽莠之㓜也似
禾故或以幽為喓聲之轉亦是一説但害苖之草田家
務鋤而去之不應以此紀時令識者斷焉
鄭氏疑夏小正之王萯為葽此謬證也本草萯生田中
葉青刺人有實七月采之固非四月秀者況月令明有
王瓜苦菜兩條鄭氏獨舍菜而言瓜殊不可解豈以夏
小正一秀字而誤据耶若月令於王瓜言生於苦菜言
秀此其猶足取徴者也
詩立言之㫖在月不在物言物特錯舉以誌其月耳鄭
氏謂成熟自秀葽始則四月以前果實菜茹之類其成
熟者頗夥況麥報先秋為用甚大而區區以一葽草為
物候之先耶
　　薁
薁(豳風七/月篇)傳以薁為蘡薁不誤正義誤引晉寶閣銘薁
李以為即鬱類棣屬則誤之甚矣按蘡薁廣雅謂之蘡
舌陸璣謂一名車鞅藤花木志以為其實如龍眼黑色
本草謂之山葡萄苖葉蔓生與葡萄相似亦有莖大如
椀者實小而圓味酸色不甚紫蘓恭誤以為千嵗藟者
是也甌越諺云蘡薁熟食新粥正此詩六月所食無疑
兹因蔓屬定入草部明與鬱棣迥别用俟考者
嚴華谷云疏謂鬱是車下李薁是薁李則薁李非車下
李矣陸璣既以唐棣為薁李又云薁李一名車下李本
草有郁李仁亦云一名車下李則薁李又有車下之名
盖由二者相類故名稱相亂也愚謂不然薁無李名薁
與郁音同字别今誤以郁李為薁李因即以薁為李又
以薁李為車下李併混鬱薁常棣唐棣四者為一物則
皆正義之遺誤也何元子辯之云舊説皆以為即唐棣
而沈存中又以為唐棣即鬱常棣即薁此皆非也鬱乃
車下李薁乃蘡薁唐棣乃薁李本是三物何得相混此
辯甚晰惟謂唐棣乃薁李則又誤當云常棣即郁李耳
毛子晉云陸璣止釋鬱豈以薁即是唐棣故存而不論
其實常棣與唐棣鬱與薁原是四種傳云鬱棣屬則非
棣可知疏云薁鬱類則非鬱可知但燕薁蘡舌是草大
概與下文葵相似不應與木類相混此説得之
韓詩外傳薁作藿説文及邢昺疏引詩皆然今按藿亦
音育釋草謂之山韭羅瑞良謂山韭形性與韭相類但
根白葉如燈心苖是也豈舊本固作藿毛傳易作薁者
與存其説
　　葵
葵(豳風七/月篇)葵種類不一有丘葵廣雅所謂蘬是也有胡
葵廣志所謂其華紫赤是也有蜀葵(一名衛足葵/一名戎葵)釋草
所謂菺戎葵是也(又有黄蜀葵錦葵與蜀葵相/似而各别種花葉小大亦殊)有終葵
釋草所謂蔠葵繁露是也(别有落葵天葵/承露藤葵諸名)有龍葵本草
謂即關河間呼苦菜者是也有菟葵釋草所謂莃菟葵
是也有荆葵舊謂即荍釋草謂之蚍􁇩者以無葵名今
别見有蒲葵葉大可作扇者是也有楚葵釋草所謂芹
楚葵是也有澤葵即莓苔鮑昭蕪城賦所謂澤葵依井
是也有鳬葵一名茆毛傳所謂茆鳧葵是也又有吳葵
鴨脚葵春葵秋葵冬葵紫莖葵白莖葵是不一名若蜀
葵諸類或可食或不可食雖皆名葵非葵菜耳葵菜但
有紫白之分大約四五月種者可留子六七月種者為
秋葵八九月種者為冬葵正月復種者為春葵王禎農
書云葵為百菜之主備四時之饌可以防荒儉可以為
菹腊是也
葵稱露葵潘岳賦菜則緑葵含露王維詩松下清齋折
露葵皆是舊謂摘葵必待露解語云觸露不掐葵日中
不剪韭各有宜也然則謂露葵為葵之一種及以釋草
蔠葵繁露為露葵者並謬又顔氏家訓載蔡郎以父諱
純呼蓴菜為露葵此則廋詞耳
葵揆古字通采菽天子葵之蕩則莫我敢葵皆是陸農
師謂因能揆日嚮訓葵則為衛足專名矣且葵癸諧聲
耳羅瑞良以為天有十日葵與之終始故從癸尤鑿
芹(小雅采/菽篇)芹非葵族以釋草有楚葵名故併列葵中按
本草芹有兩種荻芹取根白色赤芹取莖葉並堪作菹
及生菜舊謂其葉似芎藭花白色而無實根赤白色是
也
采菽采芹祇取引喻不當以為燕享之物玩詩首章但
言錫予之盛次章但言車馬之儀無從加入燕享等事
且芹産於水故因泉及芹亦非尚潔清之意也傳本取
興而誤有菽芼太牢以待君子之語鄭氏故從而甚之
愈滋其鑿耳
羅瑞良又謂此與瓠葉同意芹盖㣲物古人不以微薄
廢禮王能修之猶愈於無禮也此尤大謬彼詩惟瓠葉
兔首故云薄物若燕享之禮有鼎烹即有菹醢上既作
牛芼解矣則芹菹自是備物何云微薄耶且彼詩烹炮
甞獻明是燕饗之詞此苐云采而已又焉知定用以待
諸侯乎何元子云詩意以檻泉自下上出興君子自下
國而朝於王朝檻泉之旁有芹可采興君子之來朝亦
有儀從可觀也此覺淺合
(魯頌思/樂篇)采芹苐為泮水發端無相況意陸農師謂芹取
有香士之於學攬其芳臭而至則采芹之譬此後世之
説也羅瑞良又泥古入學有釋菜禮以菜為贄即於水
中採三品之草以薦之其説尤固或又云教不擇人猶
采不遺芹亦是强説耳
茆(魯頌思/樂篇)傳訓茆為鳧葵干寳謂今之□蹗草陸璣云
茆與荇菜相似葉大如手赤圓有肥者著手中滑不能
停莖大如七柄江東人謂之蓴菜是也羅瑞良以為今
蓴小於荇璣所説大於荇則絲蓴塊蓴之異耳惟本草
以荇菜為鳧葵而蓴别為一種今以釋草荇斷之但有
接余之名更無鳧葵之名則傳疏為足据矣周禮茆菹
後鄭讀茆為茅謂茅初生者非是
陸農師以采茆為學道知味之譬謂芹潔白而有節其
氣芬芳而味不如蓴美其説陋矣或又謂蓴羮宜老魯
侯在泮養老故興意取此此欲取興下難老尤鑿詩但
云在泮飲酒而已未甞言何事而飲也其於養老之典
奚關耶
杜子春讀茆為卯説文用詩叶音讀若栁戴侗是許而
非杜非也茆無栁音讀為卯古韻自叶不必轉音作栁
耳即以今韻合之茆與老酒與醜間叶亦是一體唐李
建勲柏梁詩用此法如桑柔篇柔劉憂與旬民隔句相
叶三百篇中往往有此孫月峯謂即後世之轆轤韻是
矣
　　菽
菽(豳風七/月篇)廣雅分大豆為菽小豆為荅羅瑞良以為菽
者衆豆之總名按今小豆不聞有呼荅者則瑞良之言
是也吕氏春秋云得時之菽長莖而短足大菽則圓小
菽則搏以芳是大小皆以菽名明矣
羅瑞良舍烹菽而以叔苴之叔為菽謂穀之㣲者故以
食農夫此大謬解按漢書元鳳二年令三輔太常郡
得以叔粟當賦則菽與叔古固通然據詩正文瓜言食
壺言斷荼言采樗言薪則叔自為取物之義豈可作豆
菽解耶且豳民方烹菽以奉眉夀而曰吾将與瓜壺苴
荼以並食農夫也必不然矣
(小雅小/宛篇)傳於此菽訓藿正義本廣雅説以為葉謂之藿
明采取其葉或駁之謂詩言采芑采麥芑麥亦穀也安
在藿可言采菽不可言采其説正矣猶未得其實也按
説文藿同藿尗之少也又釋草蔨鹿藿郭璞謂即今鹿
豆是藿亦豆别名傳易豆訓藿變文耳而正義以為豆
葉因附㑹所以言采之故尤無謂也觀此則知廣雅亦
徒據鄭箋謂藿為葉耳其於大小之名又曷足信乎
鄭氏謂藿生原中無主以喻王位無常此因螟蛉句云
然愚謂菽乃穀類種溉方成豈有無主任人采取之理
且下云爾子與所生對言盖身之親枝也説者以辭害
志便作繼子之喻可笑
中原者庶民所共之中原也原不一菽菽非一人各有
之而各采之猶各有子而各誨之此喻人道之當然螟
蛉句則驗物理之自然也嚴華谷泥宜臼奔申事謂民
采則菽非我有於教誨式穀語意殊不似
藿(小雅白/駒篇)按傳謂藿猶苖也愚謂此亦當指菽言説文
以藿為尗之少盖豆之始生者故與苖對舉耳
(小雅小/明篇)舊謂穫菽所以為蓄時晚不得有備故憂之而
感非也此詩大㫖但以行役為勞未甞以無蓄為慼菽
與蕭連類相及不過即道途所有所見者以為言玩其
詞㫖祇在秋冬之交亦非定是嵗莫事耳
(小雅采/菽篇)傳箋實指采菽為享侯鉶羮論見釋芹不贅然
傳云菽以芼太牢是芼牛以菽非以菽葉也鄭氏不解
藿亦豆名故儀禮註謂豆葉為藿而曲解此傳以證其
説亦不察甚矣羅瑞良云菽於用甚多羞籩之實􁋭餌
粉餈皆擣粉熬大豆以為表則菽之得為芼可知
何元子謂詩以菽興車馬衣服采菽而貯以筐筥将以
待不時之需諸侯來朝有錫予之禮而不可亟儲其具
乎詩意止此
荏菽(大雅生/民篇)按釋草云戎菽謂之荏菽此箋及孫炎鄭
漁仲皆以為大豆樊光舍人李廵郭璞並云胡豆璞又
引春秋穀梁傳解戎為菽及管子北伐山戎出戎菽布
之天下為證正義辨之謂后稷不應舍中國之穀而求
戎産即言齊桓伐山戎始布其種則后稷所種者何時
忽絶而齊桓復布之禮有戎車不可謂之胡車明戎菽
為大豆其辯甚晰愚按戎本有大義見釋詁明文商書
乃不畏戎毒於逺邇大雅肆戎疾不殄皆作大訓戎菽
之為大菽無疑若管子所云或是伐戎時所得乃胡豆
耳觀此則荏菽為大豆名非菽為大豆名益信
或引齊民要術凡區種大豆令相去一尺二寸區種荏
令相去三尺則荏與大豆異愚按荏乃蘇類今有一種
白蘓名荏釋草蘓桂荏郭璞以為蘓荏類故名桂荏方
言關東西謂之蘇或謂之荏是也與菽無涉后稷所蓺
皆菜穀種不應以蘓荏並言且釋草明有荏菽之條未
可分二物訓也
斾説文云繼旐之旗沛然而垂名斾盖旐以全帛為之
續旐末為燕尾者名之為斾也以比荏菽則是豆莢懸
綴莖間參差並出亦有燕尾形故曰斾斾不專取長義
及揚起勢耳
　　瓜
瓜(豳風七/月篇)瓜蔓生種類不一有龍蹏虎掌羊骹兔頭桂
枝蜜筩□瑥貍頭白㼐無餘縑諸名具見廣雅今本草
所載惟六種而已羅瑞良謂周詩瓜無所出之地至秦
漢間始有東陵瓜其後以遼東廬江燉煌之種為美而
瓜州大瓜如斛按古瓜州正唐燉煌郡左傳廹逐乃祖
吾離於瓜州此其處也
羅瑞良謂古人以瓜紀時夏小正五月乃瓜始食瓜也
八月剥瓜乃蓄瓜也周詩七月食𤓰盖夏五月其説非是
豳風舊謂以夏正紀時此自不誤今𤓰期惟王瓜四月
即生其餘皆在夏秋始熟若七月為夏之五月此時瓜
實未成安所得食且古人食瓜最重故為天子諸侯削
者皆有異制今豳民儉於自奉而反以先時不多得之
物食我農夫必不然矣
(豳風東/山篇)傳訓敦為專專義究不可解即通為匏繫亦曲
説也嚴華谷讀音團取圓成之貎似矣愚謂不若與大
雅敦彼行葦同解行葦傳云敦聚貎盖瓜實纍纍叢生
聚繫故亦曰敦耳首章敦彼獨宿敦亦當訓聚謂軍士
聚處也云獨宿者對家室而言也
烝衆本釋詁文瓜實纍纍叢綴薪上自是衆義且與敦
聚之解適合鄭氏改訓塵不可解正義釋塵為乆亦强
語而嚴華谷從之且斷以獨宿非衆過矣
瓜苦瓜之苦者此即其所見言不必泥苦字求解而傳
分心苦事苦二説鄭氏更取瓜瓣喻心别以乆見使析
薪作事誕甚
嚴華谷謂征人想像婦見苦瓜乆在栗薪因思如我匏
繫於東定作三年之歎為説太曲其故在看我征聿至
四字不實耳觀末章躊躇婚娶明是既歸之語濶别許
乆瞥見故園風物且喜且悲情所必至唐詩始憐幽竹
山窓下不改清隂待我歸正其况也必從征夫意中想
婦語又從征婦語中作思夫意祇屬笨伯
(小雅信/南山篇)鄭氏税瓜之説無所据以場人職及郊特牲文
考之固有為天子樹瓜者非必盡出農力耳嚴華谷以
為野人獻芹之義亦曲解何元子云此疆場當主公田
之場故於此種植以盡地利而獻皇祖也
是剥是菹二是字䝉上瓜言文義甚明不必以醢人豆
實無瓜菹為疑也何元子謂剥言剥棗菹凡七種無瓜
菹詩但言剥菹而不言其物以惟棗用剥言剥則知其
為棗菹惟七種言菹則知其為七菹也此大武斷禮稱
削瓜削即剥義豈可易瓜言棗至瓜菹雖不見經傳然
禮𤓰祭上環則生者漬者自皆供祭品況齊民要術亦
載瓜菹之法其由來舊矣烏得謂後世所用非古祭禮
備物耶
嚴華谷云方其削治未定為菹故言是剥及已淹漬知
是為菹故言是菹於義較詳不然未有舍其生而專以
菹獻者於瓜祭之禮未備矣
瓞(大雅/綿篇)瓞瓝其紹瓞釋草文舊解皆謂瓞有二其一為
小瓜種專稱即瓝之别名其一則大瓜之近本初生者
小如瓝亦名瓞故曰其紹瓞也愚按文義其字䝉上瓝
來盖瓝瓞皆小瓜通稱故謂瓞即是瓝瓝之相繼而起
者較瓝更小則謂之瓞也如此則兩瓞祇是一小瓜耳
詩言瓜瓞盖舉小大以盡其類也
詩言自土沮漆則是已遷豳土在公劉之後矣義不及
后稷何容溯稷所自出者況篇中皆言太王及文王之
事與先世無涉正義解箋謂以瓜喻嚳瓞喻稷以下非
是
集傳與箋疏取喻正相反箋疏先瓜而後瓞喻祖紺以
上也集傳先瓞而後瓜喻太王以下也然以篇中詞㫖
合之則後説允矣愚則謂瓜生皆由小而至大始雖為
瓞繼漸成瓜瓜成又復生瓞此所謂緜緜不絶意耳必
謂近本者為小至末者為大説亦泥
(大雅生/民篇)傳訓唪唪為多實不知何据按説文唪大笑也
讀若詩瓜瓞菶菶則舊本疑原從草同菶萋之菶取茂
盛意者或譌從口同唪耳字書又作□義同
匏(邶風匏有/苦葉篇)匏謂之瓠此傳文陸農師駁之以為長而
瘦上曰瓠短頸大腹曰匏盖匏苦瓠甘定非一物愚按
謂匏即瓠者自毛傳後如説文廣雅古今注皆仍其説
然匏但為器用此詩與公劉酌之用匏是也瓠甘可食
詩幡幡瓠葉甘瓠纍之是也而匏又有大瓠之稱荘子
魏王遺我大瓠之種故古今遂通稱之要之是兩物耳
兹備列釋瓜中以俟覽者類辯云
首章總言濟涉之宜則匏本為濟用者左傳苦葉不材
於人供濟而已正此詩確解正義反以為斷章何也魯
論飽瓜繫而不食瓜尚苦不可食何況其葉陸璣亦據
傳謂匏即瓠故引瓠葉為可食之證而不知其誤也以
此斷之則匏之不得為瓠益明矣
鄭氏謂匏葉苦而渡處深盖八月之時隂陽交㑹始可
以為昏此以飽為紀時之詠固非然云八月始可為昏
庶幾猶是霜降逆女古制則以仲春為婚姻之期者實
自相矛盾矣
(大雅公/劉篇)匏取儉質故用以酌正義以為自然之物不假
雕飾是矣陸農師謂以匏盛酒冬即煖夏即冷物理有
之然非用匏之㫖也
瓠(衛風碩/人篇)陸農師謂瓠状要類於首尾類於要微鋭縁
蔓而生其状與匏異矣羅瑞良以瓠為匏之甘者猶荘
子以匏為大瓠盖互易為名實非一種也
釋草云瓠棲瓣郭璞直引此詩為解當是舊本原作棲
取瓣在瓠内棲集義耳今詩作犀於瓠瓣難通矣按古
以兕為甲因謂堅為犀漢書鼂錯傳器不犀利是也豈
以齒有堅義故亦通作犀與
相法齒瓣白如瓠犀青如榴子者貴詩所云自取潔白
義漢書張蒼肥白如瓠亦是其證集傳方正整齊之説
又從白中推出耳
(小雅南有/嘉魚篇)吕東萊謂瓠有甘有苦甘瓠則可食者此亦
誤通匏為瓠故云瓠有苦者耳古書傳但有甘瓠無甘
匏亦但言匏苦無言瓠苦者此可以斷已
嘉賓兼賢材言若有材無德則亦不足為君子重矣陸
農師就魯語苦匏不材之説因謂甘瓠為材且以賢材
分上下之等鑿甚夫傳明言供濟此匏葉正㫖也陸氏
顧不之取而專取一材字以穿鑿甘瓠之詩不亦誤乎
(小雅瓠/葉篇)陸璣謂匏葉少時可為羮又可醃鬻極美揚州
人恒食之至八月葉即苦愚按此正所謂瓠葉也惟其
可食故詩采烹以甞耳璣通作匏遂繫於有苦葉之下
誤矣
傳以瓠葉為庶人之菜恐未然庶人啜菽飲水而已豈
有瓠兔雜陳而反謂之㣲薄者按儀禮公食大夫上大
夫庶羞二十加於下大夫以雉兔鶉鴽則兔惟上大夫
有之瓠葉所以芼者其非庶人之饌明矣
幡翻通孟子既而幡然義同翻是也詩巷伯㨗㨗幡幡
賓筵威儀幡幡盖亦輕舉意大抵如唐棣偏反之説而
或乃泥字求解以為瓠葉似拭布之形亦迂甚矣
壺(豳風七/月篇)傳謂壺即瓠按瓠讀若䕶與壺音不同以形
求之亦非一種瓠長壺圓故崔豹以壺為無柄之瓠亦
猶匏之名大瓠耳然壺形但大腹而不細腰細腰者俗
呼藥壺盧廣志謂之約腹壺是也舊説𤣥蜂若壺盖指
此非單名壺者
壺與匏皆中虛可渉水然匏形短頸大腹而稍扁壺則
長腹而圓不可以利涉之故混為一物也詩匏有苦葉
此匏可涉水之證鶡冠子中流失舩一壺千金此壺可
涉水之證
陸農師謂壺非食物豳民斷其蔓使堅成可用其説是
也但嫌與下食農文不合長樂劉氏云枯者為壺嫰者
為茹八月宜斷其梢令勿復花實所以堅其壺而大其
茹此亦一説
　
　
　
　
　
　
　
　
　
　
　
　
　詩識名解卷十一
欽定四庫全書
　詩識名解卷十二
　　　　　　　　　　　　錢塘　姚炳　撰
　草部
　　茅
茅(豳風七/月篇)説文以茅為菅鄭漁仲别茅葉為菅皆非古
者菅茅異用菅同麻並漚為布而茅則以蓋屋其種佳
者用包裹禮物及充祭祀縮酒如禹貢包匭菁茅春秋
傳包茅不入及易詩白茅皆是並與菅不相渉也故陸
璣謂菅似茅又異物志云香菅似茅而葉長大于茅皆
以二物相例其非一種明矣
鄭氏謂取茅絞索以待時用不明言何事正義訓為蠶
具亦是臆揣蠶惟預備􁀆葦為栖從未聞用茅者嚴華
谷云取茅将以蓋屋索綯将以縛屋蓋公宫所蓋必不
用茅茅又不可為索綯今以屋為野廬取茅蓋之又作
繩索以縛此屋而修治之上下文義始曉耳此解最楚
綯之為絞釋言文不可易索則繩索也曰索綯者倒其
詞趁韻而已而其詞益竒古集傳訓綯為索訓索為絞
蓋未審其為倒文耳
白茅(召南野有/死麕篇)郭璞謂釋草藗牡茅為白茅屬陸璣云
茅之白者古用包裹禮物以充祭祀縮酒用蓋同為茅
類而種貴於諸茅者也釋艸謂之牡茅疑亦取其為茅
類之長耳邢昺泥牡字謂為不實之茅亦如牡菣之云
無子殆未足信
純當讀如凖緣也書顧命篾席黼純註謂以白黑雜繪
緣席也白茅裹束禮物有緣義蓋上章但云包之而已
此則既包而又用白茅束縛之也舊或訓為聚或通作
全皆於義强合
(小雅白/華篇)此詩言束猶周易言藉正與上菅對言明白華
可為菅白茅可為束二者皆有用之物非僅作裹束活
字訓也舊解多以茅為束菅之用謂如妻妾之相承皆
誤愚謂白華白茅總取潔白義自况其徳也蓋以嫡后
之尊助理隂教亦如菅茅之濟於用非可等閒棄置者
且白茅物薄而用重其非賤䙝之比可知或乃曲解喻
妾之説力詆為賤又嫌於縮酒不可通强以宗廟崇重
喻褒姒得時尤可哂
二章以菅茅連言然菅自菅茅自茅鄭氏以為為菅之
茅則誤矣正義謂上章言取茅而棄菅故此章申之不
識一取一棄從何處㸔出也則皆引喻之譌以致此耳
菅茅生質潔白故白雲從而覆被潤澤之兩者有臭味
相投意今之子乃憒憒然以色棄徳莫我肯顧其視菅
茅之被澤於雲何如哉故曰不猶也猶同也
荑(弼風靜/女篇)荑或作稊列子因以為茅靡一作弟靡字書
荑與稊弟通易枯楊生稊鄭註亦作荑是也惟説文分
荑稊為二物訓荑為艸故或以荑為柔艸通名然韻㑹
謂今人食之謂之茅揠則其為茅始生專有之名明矣
荑即茅所用以藉禮物者此即上彤管之藉也易茅言
荑變文耳看下貽字明是藉以将禮故曰匪汝荑之為
羙也乃羙夫人之以彤管相貽者而荑亦覺其羙耳末
句美字略讀𦂳接上為美來謂我羙之也舊説以荑為
喻又解贈荑在彤管之外且以為羙人之所贈皆未然
嚴華谷又以荑為男贈女之物報貽彤管按詞㫖羙人
之貽自是人以此貽我而必云我為羙人之貽於文亦
未順此與劉貢父所説贈勺貽椒謔語合觀可發一哂
何元子説此篇以靜女為一人女羙者又一人貽彤管
是實事歸荑是假象紛紜舛錯語意不倫且既以二章
女羙非靜女何以覩彤管而悦其羙且珍重其貽而深
以為羙耶夫羙者非羙其色也羙其所贈而歎想其正
靜之徳耳
荑生郊外故從其地采之許東陽泥自牧二字以為相
逐於野非也且如周南之女猶出游江漢人亦貴其徳
之貞耳何必以城隅自牧為嫌哉夫城隅而曰俟者從
其人想望之也即于歸牧馬之謂也故下曰愛而不見
也
(衛風碩/人篇)舊皆以荑新生取柔義然荑自為茅始生者此
以喻手當兼白言蓋柔則衆艸之始生所同柔而白則
茅所獨也
荼(鄭風出其/北門篇)鄭氏解此詩之荼為茅秀按茅秀亦有荼
名以釋艸蔈荂荼猋藨芀之文證之其説允矣陸農師
混入苦菜非今正之
舊以荼色白因謂女見棄又遭兵革之禍故皆䘮服此
大非也兵革不息男女相棄民方奔竄之不暇奚暇講
求凶禮必䘮服以覔其室家耶且下綦巾茹藘或蒼或
赤何同遭禍而服色不同如此愚謂對上如雲自取繁
盛義則陸農師之説得之
鄭氏謂荼物之輕者飛行無常蓋取亂離漂泊意然與
上如雲義究不協而或乃以為淫泆女子之况不尤謬
乎
(豳風鴟/鴞篇)傳以此荼為萑苕按茅薍相類其秀皆可稱荼
然此詩通作鴟鴞自言陸璣謂鴟鴞喙尖如錐取茅秀
為巢以麻紩之如刺襪然正與捋荼之語相合蓋所以
藉巢者則是茅秀非薍秀也
上綢繆牖户必取桑根之皮此但納茅秀於巢中以為
之藉蓋桑土以葺其外荼租以藉其内也禮封諸侯以
土蒩以白茅周禮音義亦作租説文訓蒩為茅藉是矣
　　韭
韭(豳風七/月篇)韭之為物不與常草同故自為一類而䪥屬
之本草一名草鍾乳一名起陽草其收種法具見齊民
要術説文謂一種而久者故謂之韭性内生根喜上跳
翦不用日中杜詩夜雨翦春韭是也然釋草但釋山韭
為蒮而不更列家韭又字林别載水韭之名大抵形似
而種各異者
正義謂祭韭者蓋以時韭新出故用之舊皆主其説愚
謂用韭非薦新之義韭逞味於春故凡春祭皆用之若
薦新當在三之日夏小正云正月囿有見韭是也况此
祭原為薦氷而設非為薦韭而設春祭凡羹芼皆用韭
此舉時物以該祭品耳宋淳化中李至上言詩四之日
即今二月也又月令開氷之祭當在春分非四月所當
行帝覽奏云韭長可以苫屋矣何謂薦新此辯時云爾
若今韭二月已盛長無復新黄則苫屋固不待四月也
　　果臝
果臝(豳風東/山篇)釋艸云果臝之實栝樓邢昺解為果臝之
艸其實名栝樓是也蘇頌謂其苖引藤蔓葉如甜𤓰葉
而窄作又有細毛七月開花似壺蘆花淺黄色結實在
花下大如拳其形有正圓者有銳而長者似是𤓰屬故
有天𤓰苽蔞之名然青時如𤓰黄則如􁅳柿又但入藥
品不與果蓏𤓰瓠同類兹依釋艸文别列以識其名云
李時珍云臝與蓏同説文木上為果地下為蓏此物蔓
生附木故得兼名栝樓即果臝二字音轉也亦作□􁌸
後人又轉為𤓰蔞愚按釋艸謂果臝之實為栝樓是果
臝者根蔓葉實之總名栝樓其實名也時珍謂果臝兼
得木上地下之稱近是至謂栝樓即果臝轉音則誤矣
雷斆分圓者為栝長者為樓又有謂以雌雄異名並存
考
宇乃屋垂即今檐下故栝樓得而延蔓之與室户有别
觀七月詩在宇在户之分可見
　　苹
苹(小雅鹿/鳴篇)苹與蔞異種而相似蔞葉如艾白色莖正白
生食之亦香而脆葉亦可蒸為茹故鄭漁仲謂蔞即苹
然釋草明以苹為藾蕭郭璞謂之藾蒿不與蔞混也王
弇州謂蔞蒿即藾蒿則皆誤於漁仲耳盧氏雜説載唐
徳宗聽政暇博覽群書一日問宰臣苹是何草楊珏以
爾雅藾蕭為對上謂詩疏葉圓而花白叢生野中似非
藾蕭云云然按今所傳陸璣説但謂苹葉青白色莖似
箸而輕脆通無葉圓花白之語也兹以釋草無蒿名别
列於此
傳訓苹為蓱説文訓蓱為苹皆大誤陸農師傅㑹之以
為蓱無根而浮常與水平故曰苹尤非理也羅瑞良又
謂鄭氏以蓱非野所生非鹿所食易為藾蕭然古人稱
水草之交為麋則麋鹿亦食水草此皆曲通傳説究屬
强解
陸農師既本傳釋苹為水草因謂鹿食苹亦兼飲言以
合序飲食之説尤鑿
　　蒿
蒿(小雅鹿/鳴篇)專名蒿者釋草謂之菣郭璞陸璣皆以為青
蒿愚按蒿類不一惟蒿菣及皤蒿牡菣見釋草文餘書
傳中有蓬蒿白蒿艾蒿蔞蒿薌蒿藾蒿蘿蒿黄花蒿牛
尾蒿馬先蒿諸類以釋草無蒿名俱别見至如陸農師
説青蒿亦自有黄色青色二種博物君子無槩視之可
耳
説家誤於傳以苹為蓱因謂鹿食水草今諸蒿叢生原
野豈亦水草類耶此不辨而知其誣者
(小雅蓼/莪篇)嚴華谷引釋草文以謂蘩蕭蔚莪之類春始生
氣味既異故其名不同至秋老成則皆蒿此詩説莪蒿
甚明愚按莪形似蒿故後人有蘿蒿之稱然釋草但云
莪羅而已所謂蘩醜秋為蒿者正以蘩有皤蒿之名其
長大則為蒿類非謂莪蕭為蘩之醜耳嚴氏合莪蒿為
一物作解誤矣
舊説多分莪蒿為二草得解然謂憂思亂神視莪為蒿
則非羅瑞良云古言蒿以為非羙物者涼秋九月枝榦
益髙荒壇枉徑蕪穢不治故蒿者農惡之然則詩意蓋
曰父母生我而不能得我一日養也彼蓼蓼然蒼蒨者
貌視之以為菁莪之草也庶乎其羙材也乃孰視之則
滿徑蓬蒿而無所用也此孝子之自况也則是本為蒿
而貌視為莪者也
蔚(小雅蓼/莪篇)釋草别蔚為牡菣郭璞以為無子者蓋從牡
取義而陸璣云牡蒿七月華八月為角角似小豆則又
有子矣至本草别以牡蒿為齊頭蒿與璣説馬新蒿異
至云秋開細黄花細實如車前實而内子㣲小不可見
故人以為無子亦是强語愚謂釋草有牡□牡茅其名
牡者頗夥自非無子之義蓋蒿蔚皆菣而蔚太於蒿猶
雌之有雄牝之有牡者故曰牡菣嚴華谷亦以蔚為蒿
之尤粗大者是也
羅瑞良泥無子之説謂蒿生子以喻母牡蒿以喻父尤
誕詩但以莪蒿喻材不材耳若果取義分喻父母則何
不如屺岵之詩明言之而乃先母而後父且喻言則分
父母為二正言又合父母為一耶羅瑞良又謂蒿猶有
子者蔚則無子以見父母得我之難且蔚又治無子亦
寓其意尤穿鑿與芣苢曲解相似
嚴華谷云詩人取義多在首章至次章則變韻以成歌
此舉蔚以言蒿之粗大耳猶揚之水一章言戍申二三
章言戍甫許借甫許以言申止是戍申不戊甫許也此
最得解蓋蒿蔚一種變文取韻非有他義舊解皆為過
於深求故穿鑿至此明其義者可與讀全詩匪特揚水
一篇堪例言也
蘩(召南采/蘩篇)蘩為皤蒿郭璞即謂白蒿邢昺以為皤猶白
是也釋草蘩名凡三見後二條註家皆以為未詳惟夏
小正傳以由胡釋蘩又廣雅云蘩母蒡勃也陸璣亦謂
皤蒿一名游胡北海人謂之旁勃則由胡當即皤蒿無
疑至陸農師引仙經兔食之説遂合釋草菟蒵為一物
未可據也羅瑞良則分蘩為水陸二種其一為蘿蒿屬
水其一為皤蒿屬陸然釋草文莪蘿别列並不以為蘩
醜本草謂白蒿生中山川澤何云非水物今洲渚滸涘
間草根下滋於水而出乎陸地者比比皆是又釋水小
渚曰沚乃水中可居之地詩云于沼于沚正根滋水而
出乎陸者未可强分為二也
皤蒿似艾葉上有白毛粗澀實非艾也陸璣以為凡艾
白色為皤蒿非是
菹有七韭菁茒葵芹菭筍是也無有以蘩為菹者傳箋
謂執蘩菜薦豆菹皆牽於序奉祭祀之説要鮮確據但
皤蒿香羙可食又左傳蘋蘩薀藻之菜可薦鬼神則古
或以蘩列祭品不似后妃采荇之語尤為不根耳
陸農師以沼沚分内外謂荇采之左右蘩采之内外蘋
藻采之上下蓋位下事繁之證此甚無謂夫荇藻亦在
沼沚之中凡采不越左右之際必紐三者分别繁簡為
后妃夫人等級則穿鑿之大病矣
通詩無奉祭祀之語又七月采蘩明供蠶事故語録云
從來説蘩可以生蠶可以供蠶事何必抵死説道只在
奉祭祀不為蠶事但不知於此詩集傳何故復仍祭祀
説也
何元子主蠶事之説解事為成君服之事古者蠶室必
近川以便浴蠶故有于沼于澗之采宫即記所謂築宫
之宫蠶室是也引據甚確特不當鑿云太姒親蠶之作
耳
首飾有副編次三者無被文古后夫人服三翟以供祭
祀其首服皆以副配之此獨言被則非祭祀之服可知
或引少牢禮主婦被裼之文為證要之彼即卿大夫禮
耳薦蘩之説未敢據以為確然也
(豳風七/月篇)白蒿所以生蠶此傳確不可易蓋蠶無食蘩之
事特其未生者䰞蘩水以沃之則易出古浴種是其遺
法所以不言飼而言生也集傳謂蠶生未齊未可食桑
故以此啖之不知何據
釋訓謂祁祁為徐然采不一人自取衆義此指民間之
女言蓋将從公室之女公子媵於他國者惟其有同歸
之故故染以為裳獵以為裘皆欲獻之公子也何元子
例以采蘩之詩以為宫中之人在其内則何以不先豳
公而先公子耶况彼專言被此泛言人各自為義明矣
　　芩
芩(小雅鹿/鳴篇)芩釋草無文故傳但訓草説文依傳而别出
菳為黄菳是芩與菳二物蘇頌謂黄芩苖長尺餘莖榦
粗如箸葉從地四面作叢生類紫草髙一尺許亦有獨
莖者葉細長青色兩兩相對據此則與陸璣所説芩草
莖如釵股葉如竹蔓生者相似當是一物又廣雅云黄
文内虚黄芩也字亦作芩可證
舊分菳芩二義謂説文作菳以其色黄或云芩者黔也
黔乃黄黑之色然今黄芩多外黄内青鮮黑色者芩從
黔恐未然
羅瑞良謂鹿鳴所食三物一曰苹始生香可食二曰蒿
甚香三曰芩亦香草蓋草木之臭味相同有同類食之
之義此强解也今黄芩無香豈可與藾蕭青蒿並為香
草此奚所據耶
　　臺
臺(小雅南山/有臺篇)臺夫須釋草文鄭漁仲謂即蕓臺菜全謬
陸璣云舊説夫須莎草也有皮堅細滑緻可為簦笠以
禦雨而羅瑞良又分莎草與莎為二物以為臺即莎草
也一名夫須蓋匹夫所須若莎莖葉都似三稜根若附
子周而多毛即今青莎與莎草不同愚按釋草云臺夫
須又云薃侯莎自是兩物羅氏之説不誤
一説臺别名山莎而夏小正云薃也者莎䔺也通作沙
□亦名地毛見廣雅則釋草所謂薃侯莎乃以莎䔺二
字為名不單名莎且有地毛之名疑羅氏所謂根若附
子周而多毛者近之而臺既一名山莎故舊説謂之莎
草或即青莎緑莎之類此大非也臺名山莎見纂文又
取為簑笠自是堅老可用者若緑莎但柔翠蔓延而已
晏殊庭莎記云是草耐水旱樂蔓延雖㧞心隕葉弗絶
也此則青莎緑莎之屬正釋草所謂薃侯莎者耳
羅瑞良謂詩以得賢為邦家立太平之基凡言八物以
臺為首蓋禦雨之具雖至微然必平日知其所在蓄以
待之亦猶賢者之當預蓄此誕説也通詩八物平列各
自為義安得取首義以槩其餘且簑笠固以臺草為之
未有專言臺而取簑笠為義者今有制器者於此不入
山度材漫取桮棬巵匜之屬而曰把栁之為把栁即在
是也然乎否
(小雅都/人士篇)鄭氏謂以臺皮為笠故謂之臺笠是也此與緇
撮對言明非二物傳分臺禦暑笠禦雨殊難解若依羅
瑞良説以臺止為衣而别笠於臺外則簑衣正禦雨之
具而但云禦暑何耶今世笠制不一有用麥莖織者亦
有以竹編其外而施椶皮蒻葉於内者此與用臺正相
似詎云臺必不為笠乎
正義引郊特牲文謂草笠野人之服是賤者也陸農師
辨之以為尊者草服臺笠而卑者蒲茅愚謂笠不必定
為賤者所服士君子家居亦用之如謝靈運好戴曲柄
笠李太白詩飯顆山頭逢杜甫頭戴笠子日果午大抵
登涉游覽多服此者與上狐裘下充耳對言此則燕居
之飾必謂此為賤服又或謂出田時所戴於都人士殊
不相肖
　　萊
萊(小雅南山/有臺篇)釋草云釐蔓華説文云萊蔓華愚按萊本
音讀若釐故釐萊古通范致能吴郡志云萊釐吴音並
用是也如劉向封事引詩貽我來牟作釐牟正與此合
則萊之即釐無疑者餘見他書或異義同字或異文同
音不可枚舉後人復因釐藜音似故或引陸璣逸説訓
萊為藜而注爾雅家又不知雅之釐即詩之萊但以為
蒙華并不言其状此古今一疑案也然事物原始則云
萊即藜一名落帚初生葉可食大則為樹可為杖則二
者又似一物未詳是否
傳因釋草無萊故不明言何草正義直以汚萊當之過
矣陸璣謂萊葉可食今兖州人蒸以為茹謂之萊蒸當
有所據又字書汚萊之萊讀若賚則并不叶臺韻矣
或謂萊即今紅心灰藋菜譙沛人以雞蘇為萊三蒼以
茱萸為萊皆名同物異愚按灰藋别是一種玉册號藜
為紅心灰藋蓋形似灰藋而心赤者此即謂藜為萊之
説若雞蘇茱萸則去之逺矣釋草拜蔏藋註謂赤似藜
左傳斬藜藋蓬蒿而共處則藋與藜相似謂萊為藜因
謂藜為藋此或有然耳
陸農師謂楊舟利渉以象濟難其義猶似若據萊葉可
食之説推至於藜藋充饑以為濟難之象則愈曲矣且
作詩錯舉發端謂山之有草木猶國之有嘉賔耳何能
一一引喻之曰若者為治平之佐若者為濟難之臣乎
　　莪
莪(小雅菁菁/者莪篇)釋草謂莪為蘿郭璞謂今莪蒿亦名䕲蒿
陸璣謂一名蘿蒿葉似邪蒿而細科生莖可生食又可
蒸食香羙味頗似蔞蒿陸農師謂一名角蒿愚按本草
角蒿似白蒿花如瞿麥徑三四分花罷結角長二寸許
微彎與莪絶異農師之説誤爾兹以釋草無蒿名别列
於此
覆蠶以蘩不聞以莪陸農師引釋蟲之蛾羅以解釋草
之莪蘿要是强合郝仲輿又謂蒿易長俄然而成故名
莪以比育才亦未然
羅瑞良謂莪為古之蘩即釋草所謂蘩之醜者愚謂蘩
之醜釋草不明言何物而莪蘿别列一條且無蒿名則
莪不當為蘩明矣羅氏又據此詩中沚合召南澗沚與
春秋傳澗溪沼沚為左劵然召南一章云于沼于沚二
章又云于澗之中春秋傳云澗溪沼沚之毛又云潢汚
行潦之水前後説相合而此詩首曰中阿三曰中陵夫
陵阿詎亦水中地耶
莪陸生性亦宜水大抵在陵阿中者多陳藏器謂䕲蒿
生髙岡是矣詩云在沚者蓋根滋水而仍出乎陸耳若
陸璣所謂澤田沮洳處非必竟是水中也故以莪為水
蘩吾未敢信
莪之在中阿陵沚猶士之在膠庠所謂得其地斯為良
也詩之大指傳語盡之其後説家浸淫益鑿並可掃除
耳
(小雅蓼/莪篇)蓼蓼傳取長大義無所據戴侗以為草蒼蒨貌
得之蓋莪之色也愚謂蓼蓼猶菁菁陸農師云草之初
生其色𤣥盛則乃青霜死而後黄落故菁文從青正與
蒼蒨之説合舊解多取長大義以便於莪變為蒿之解
則其誤實自此始矣
嚴華谷云莪至蓼蓼然長大之時則非莪矣乃蒿也其
始為莪猶可食其後為蒿則無用此孝子自怨其身之
詞與凱風言棘非羙材僅堪為薪之意同愚謂蓼蓼果
為長大之義則此長大者便已為蒿不當仍謂之莪矣
且使莪長大必變為蒿則少好長醜天下最不材者無
踰於此而菁莪何以為育材之况耶夫孝子誠自怨其
身也曰吾固願為莪而不得而直為蒿也
　　蓫
蓫(小雅我行/其野篇)釋草云蓫薚馬尾即此詩之蓫無疑今人
誤讀爾雅皆以蓫薚連文為商陸别名因不識詩中蓫
為何物不知蓫一名薚一名馬尾觀郭璞所引本草及
闗西方言可見又羅瑞良亦列薚為一條不作蓫薚此
其證也蘇頌謂蓫俗名章栁根多生於人家園圃中春
生苖髙三四尺葉如牛舌而長莖青赤至柔脆夏秋間
開紅紫花作朶根如蘆菔而長此可以識其状矣
傳但訓蓫為惡菜鄭氏以為牛蘈陸璣主其説謂揚州
人呼為羊蹄似蘆菔而莖赤可瀹為茹滑而羙幽州人
謂之蓫愚按牛蘈釋草惟有藬名更無蓫名今舍藬而
以蓫當之亦張冠李戴甚矣郭璞謂今江東呼牛蘈者
髙尺餘許方莖葉長如鋭有穗穗間有華華紫縹色可
淋為飲據其圖状與璣所説羊蹄逈異且傳以為惡菜
而璣甚稱其羙又兩相刺謬矣本草註謂商陸昔人亦
種之為蔬根苖莖並可洗蒸食頗與傳菜名合覽者斷
焉
或謂説文無蓫字蓫亦作蓄谷風詩我有㫖蓄亦以御
冬陶隱居謂即此菜戴侗云今羊蹄菜謂之秃唐即此
物秃蓫蓄蓋一聲之轉耳此尤影響傅㑹之説不可據
也
嚴華谷謂詩意蓫菜野生不待栽培猶可治疾今婚姻
交結之素乃野菜之不如其義非也此特野行無聊之
况觸物寓言豈暇計及治疾之用耶
　　葍
葍(小雅我行/其野篇)葍訓䔰釋草文郭璞謂大葉白花根如指
正白可啖者是也廣雅以為烏麮陸璣云河内謂之蓘
幽州人謂之燕葍根正白饑荒之嵗可蒸以禦饑其草
有兩種葉細而花赤有臭氣也愚按葍與蒠菜相似故
陸璣釋菲為葍類當以郭註大葉白華之状求之鄭漁
仲謂即商陸是以蓫為葍矣陶隱居釋木通或云即葍
藤莖又本草唐註江東人呼木通為畜葍子色白者乃
猴葍也則木通原有葍名蘇頌謂木通蔓大如指夏秋
開紫花亦有白花者又與郭璞説葍近似當是一物耳
釋草又云葍蔓茅郭璞以為葍華有赤者為蔓蔓葍一
種是也此則陸璣兩種之説蔓茅乃華赤者或當有臭
氣耳鄭漁仲仍以為商陸之赤者誤甚
鄭氏以采蓫采葍為婚姻之期故云仲春可采誤甚婚
期迨氷未泮此不必言即果如仲春俗説亦當賦桃夭
豈有采野草惡菜而識之以為佳期者此明是眼前流
落光景不可因婚姻傅㑹也
　　藍
藍(小雅采/緑篇)釋草葴馬藍郭璞以為今大葉冬藍也羅瑞
良云菘藍汁抨為澱堪染青蓼藍不堪為澱惟作碧色
其大葉者别名馬藍凡物於其大者多以馬名故以馬
藍為作澱之藍愚按詩但言藍於諸藍中未知何指然
采以為染則自取其大葉堪作澱者言之鄭漁仲通志
藍分三種謂俱堪作澱然但稱大藍無馬藍名至釋草
葴註别云馬藍菜要未可據蘇頌又謂菘藍即爾雅馬
藍則三者之分又混淆矣
崔實謂五月可刈藍與月令正相反愚謂采藍不必拘
時大約以五月為始故以為五月藍已漸長初及可刈
之候此民間私事若月令則國家之制必有闗係故禁
之非直為微草細事已也夏小正啟灌藍蓼固是分移
之説然安知不删繁作染薄言刈之耶至鄭氏以日作
月則六日不瞻采藍之期又過五月矣總之早晚先後
固無定時説詩者尤不可執成説以相拘也
陸農師謂藍大於緑又其畦植如鱗則采之盈襜較易
故詩以為後此傅㑹之説也緑乃鴟脚莎其葉細藍為
馬藍其葉大此大小之辨固然然以是為易盈不易盈
之别因謂序有先後詩人豈暇及此耶
　　白華
白華(小雅白/華篇)釋草正列白華而以野菅釋之蓋以白華
無他名取其已漚之名加一野字為識則白華其本名
也二章總云菅茅省文成句耳陸農師乃謂菅花白故
一云白華則似本名菅而偶呼為白華者誤矣至舊以
為茅屬尤誤
束晢補白華詩泥序謂孝子之潔白意故有湼而不渝
無營無欲之句説者以此見白華之羙愚謂凡華白者
頗多何必於為菅之華專楊其羙且如笙詩無文其序
本不可信束晢所補但摹寫一白字而詞頗淺陋去作
者之㫖逺甚詎可據彼而論此耶
舊有謂菅蒯皆苕也黄花者俗名黄芒白華者俗名白
芒黄芒即蒯白芒即菅愚按苕華見釋草文黄者自名
蔈白者自名茇與菅蒯無渉且菅蒯又不名芒釋草芒
杜榮郭璞謂似茅皮可以為䋲索屨屫本草别名芭茅
亦有黄白二種乃别是一物不可混
陸農師云白華不菅則脆薄白茅不束則散亂故詩以
譬夫婦菅與漚麻漚紵漚菅同義矣束與束薪束芻束
楚同義矣按此以二語例㸔得解且菅與束對舉引證
二詩確甚
菅(陳風東門/之池篇)陸璣云菅似茅而滑澤無毛其根如渣芹
而甜根下五寸中有白粉者柔韌宜為索漚乃尤善愚
按此即白華之状正義謂菅者已漚之名不誤至其未
漚者但當云白華不當云名為茅也本草註茅有白茅
菅茅黄茅香茅芭茅數種直以菅為茅之一又謂夏花
者名茅秋花者名菅二物状皆如筋可通呼地筋不可
並名菅則菅又非茅要之皆矛盾語耳
　　堇
堇(大雅/緜篇)此堇定當為苦堇釋草云齧苦堇郭璞謂今堇
葵葉似栁子如米汋食之滑是也本草唐註以為此菜
野生非人所種俗謂之堇菜葉似蕺花紫色者説文亦
謂堇根如薺葉如細栁蒸食之甘皆可證嚴華谷引内
則堇荁枌榆又公食禮鉶芼皆有滑以為内則言婦養
舅姑公食禮言君待其臣皆以堇則堇是羙菜傳以堇
為菜不言毒物知為堇荁之堇非芨堇之堇也其辨稔
矣
正義解箋謂性苦者皆甘如飴若是堇荁之堇雖非周
原亦自甘矣明堇是烏頭此大誤也堇菜亦有苦名詩
正與苦荼並舉而見其甘羙耳嚴華谷云若為驪姬寘
肉之堇則與鴆毒同類與荼菜可食之物非其類矣且
詩人稱周原之羙當言宜稼宜蔬不應言其宜毒物也
荼雖苦得霜而甜故可言如飴烏頭毒物不可食何尤
知其如飴乎賈山言江臯河濵雖有惡種無不猥大地
之羙者能使物無羙惡皆猥大耳安能變毒物而為羙
物其論甚暢備録之
釋草苦堇之堇與芨堇之堇音字原無異同亦顧於詩
義何如耳字書别苦堇作堇芨堇作堇又别爾雅苦堇
之堇為上聲詩芨堇之堇為去聲皆不必也
　　蓼
蓼(周頌艮/耜篇)釋草有薔虞蓼之文郭璞謂虞蓼即澤蓼是
也蘇頌以為蓼有紫赤青馬水香木七種紫赤二蓼葉
小狹而厚青香二蓼葉相似而俱薄馬水二蓼葉大上
有黑㸃木蓼一名天蓼蔓生葉似柘葉諸蓼花皆紅白
子皆赤黒木蓼花黄白子皮青滑按此則蓼類不一良
耜所薅是田間水中所生者其為虞蓼無疑矣説文以
虞上屬讀為薔虞則似水蓼專有蓼名非是
正義謂蓼是穢草此因薅云然愚謂田間不使草生恐
妨五穀故凡非種皆鋤何必定是穢者始薅之耶至蓼
與荼水陸異産斷非一物俗呼辣荼者荼即苦字之代
蓼味辛而苦故云辣荼蓋苦之易言荼猶辛之易言辣
也舊解混而一之不知何據
(周頌有/毖篇)集蓼言辛苦此妙諦但陸農師虚屬後患言何
元子專指武王䘮言以時考之武王既崩流言初興周
公避而居東二年之秋天有風雷之變於是王迎公歸
明年免䘮朝廟而作閔予此詩繼作於閔予之後則非
居䘮時矣集蓼語當不指此吳越春秋載越王念復吴
怨臥則以蓼詩語意雖不必著迹似亦當作如是觀是
乃所謂懲毖也
　
　
　
　
　
　
　
　
　
　詩識名解卷十二
欽定四庫全書
　詩識名解卷十三
　　　　　　　　　　　　錢塘　姚炳　撰
　木部
　　桃
桃(周南/夭篇)　釋草荆桃旄桃榹桃諸條皆有桃名而形種
各異今按花有紅紫白數種其實有緋桃碧桃緗桃白
桃金桃胭脂桃取其色而名也有緜桃油桃方桃扁桃
偏核桃象其形而名也有五月早桃冬桃秋桃霜桃因
其時而名也其性易生易死陸農師所謂白頭種桃其
華子之利可待羅瑞良亦云華實早茂而早成七八年
即死是矣
夭説文通作枖徐鍇以為草木始生未幾得地力而先
長大與毛傳少壮集傳少好義同陸農師云桃皮束莖
榦頗急四年以上宜以刀儷其皮不然皮急則死故周
南取少桃以興嚴華谷亦謂與書厥草惟夭皆少長之
意然按少穉之夭讀若杳月令孟春母殺胎夭王制不
殀夭要皆指蟲獸言無作雙聲者今讀平韻作雙聲惟
見此詩及凱風與魯論三書大抵是形容態度之詞愚
謂桃榦舒放茂長近是不當泥之子取少為義識者斷
之一説讀若歪唐人詩隨風趁蝶學夭斜又錢塘蘇小
小人道最夭斜今詞章家多以此言桃杏但作雙聲義
究未安耳
夭夭以樹態言灼灼以華容言二語開説首句但拈出
桃字為發語之端故三章華實葉文遞變而夭夭不易
也舊皆因少盛為説故正義謂桃或少而未華或華而
不少此詩並言之言由桃少則華盛皆是添足
何元子云周禮仲春令㑹男女康成謂仲春隂陽交以
成婚禮順天時也意古制如此后妃始嫁時或當桃始
華故詩人本而詠之此大謬解按古婚制霜降而逆女
氷泮而殺止孔子對哀公云霜降而婦功成嫁娶者行
焉迨氷泮而婚禮殺故媒氏職以仲春大㑹男女使之
急通其婚姻為失時也此詩託賦桃夭不過取其華葉
盛麗果實成熟為之子宜家預兆豈必定為婚期况后
妃貴族之女自應以時來歸何至遲及仲春大㑹而始
嫁耶且下云蕡實葉蓁則是夏時並非春時矣
傳以實為虚之匹故對色言取興婦徳然按之詞㫖似
未暇及大抵此詩為始嫁祝頌之語以華喻色以實喻
子言之親切而有味通論云桃花色最豔故以取喻女
子開千古詞賦之祖本以華喻色而其實其葉因華及
之毛傳以實為喻徳而以葉為喻形體至盛近滯且形
體至盛語尤未妥大抵説詩貴神㑹不必著迹如華喻
色矣實喻徳可喻子亦可蓋婦人貴有子也有實之時
其葉亦至盛即承有實來唐人詩云緑葉成隂子滿枝
不必定有所喻耳
羅瑞良引麻實之蕡證蕡實然麻實亦别作□草木中
多子者頗夥何必桃實而以麻子為喻耶嚴華谷云墳
為大防鼖鼓為大鼔有頒其首用宏茲賁皆訓為大則
蕡亦桃實之大貌似也顧其字義爾雅中已有之釋木
云蕡藹郭璞謂樹實繁茂奄藹則大義猶非真諦耳
釋訓云蓁蓁孽孽戴也郭璞謂皆頭戴物按戴義不可
觧故傳註皆不引其文若訓頭戴物於桃夭更難通此
滯説也愚謂蓁固盛貌孽同蘖萌芽也公羊傳以為孽
賤子猶樹之有蘖生則孽亦旁生之盛者戴固當為盛
字之誤
(衛風木/𤓰篇)舊謂𤓰有𤓰瓞桃有羊桃李有雀李此皆枝蔓
故言木𤓰木桃木李以别之是也然桃本木生謂之木
桃者因上木𤓰而言耳陸農師乃謂圓而小於木𤓰食
之酢澁而木者為木桃則即木𤓰之類矣姚寛亦主其
説蓋由認樝子以為桃故也不知任昉述異記有云桃
之大者為木桃
(魏風園/有桃篇)園是假境桃亦汎設傳取桃喻民詞㫖逺甚鄭
氏以為不取民而食己之桃尤滯陸農師則謂國君有
一國以自養今園之外莫能理亦拘牽之論也愚謂桃
不在山林而在園則國小而廹之譬有實而落之以為
殽則日以侵削之譬睹此景况得不心憂而發於聲也
乎故直接之曰心之憂矣我歌且謠
　　楚
楚(周南漢/廣篇)說文云楚叢木一名荆羅瑞良謂楚者楚地
所出其一名荆故楚國入春秋稱荆其後稱楚而荆州
亦以此木得名也按荆有牡荆蔓荆其種各異廣志以
牡荆即蔓荆復别赤荆大實者為牡荆並誤蘇頌云牡
荆即作箠杖者枝莖堅勁作科不為蔓生故曰牡葉如
萆麻更疎瘦花紅作穗實細而黄如麻子大蔓荆莖髙
四尺對節生枝初春因舊枝而生葉類小楝夏盛茂有
花淺紅色蘂黄白花下有青萼秋結實斑黑如梧子大
而輕虚此與羅瑞良所説合
翹翹訓逺不訓髙以楚言之蔓荆莖髙僅四尺而衆薪
尋丈者頗多其不得以楚為薪中之尤髙者明矣江漢
泳廣正歎其必不可求而反云我欲取其尤髙潔者抑
何孟浪至此耶詩蓋曰薪逺不可致也近有荆焉我庶
就而刈之女貞不可求也乗有馬焉我庶附而秣之是
則所謂執鞭忻慕之心已矣
(王風揚/之水篇)舊謂楚小於薪蒲輕於楚按楚髙者僅四尺薪
之小者也首章薪總楚蒲而言此言楚小於薪語滯耳
觀此則知楚為薪之小而易刈者漢廣翹翹之解不待
辨而自明矣
(鄭風揚/之水篇)此與王風異解取喻全在一束字舊以此詩為
閔忽之無臣而作無臣則孤立少助易致侵奪如楚木
雖輕而能盈束則雖有洪波激揚亦或不至漂流而忽
則孑然一身而已故以是為憂也
或謂此先楚後薪以見臣之愈彊愚按楚即是薪詩凡
言薪必及楚蓋楚者薪木之一也漢廣戍申綢繆三詩
皆從薪拈出楚此章因楚槩言薪隨文先後更無别意
勿拘可也
(唐風綢/繆篇)首章總薪而言次云芻薪草也三云楚薪木也
不過易字成文絶無區别何元子乃引漢廣詩所誤解
者以解此詩謂楚在衆薪中特為翹起故以興粲者見
其羙異於他女則更誤矣且亦思國亂則婚姻不得其
時此際如饑渴飲食雖媸亦妍何暇求其尤羙者耶
舊謂薪者析於彼而合於此有婚姻之義蘇子瞻云合
異姓以為婚姻譬如錯取衆薪而束之薪之為物束之
則合而釋之則解是則綢繆固之而後可以望其合是
也愚按古多以薪為婚姻喻者漢廣南山外如車舝四
章亦然蓋即執柯之説大抵取分合義近之
(唐風葛/生篇)蒙楚蔓埜蓋錯舉言之不必定以葛蘞所生之
髙卑言如葛生河漘未嘗不蔓野圖經謂烏蘞苺多在
林中作蔓則亦未嘗不蒙楚棘也陸農師謂葛生髙而
蒙楚蘞生卑而蔓埜各繫所遇殊泥陶詩荆棘籠髙墳
與何元子所説荒塚纍纍景象適合(詳見草/部蘞條)
(秦風黄/鳥篇)此詩首尾以棘楚言荆棘非好鳥所棲今三良
從𦵏恍若在荆棘叢中不復得出蓋惜之也或謂棘桑
楚人所共見丘隅則人所不見以止非其地故不免於
禍則是責之非哀之矣
　　甘棠
甘棠(召南甘/棠篇)杜為甘棠此釋木明文也後又恐混於白
者故復釋為赤以别之則赤棠為杜杜為廿棠明矣白
者但有棠名無杜名并不可以甘名陸璣謂棠羙而杜
惡白者為棠赤者為杜其説相反説文分牝為棠牡為
杜鄭漁仲又謂南為棠北為杜要未可據或云棠杜實
二物杜蓋小棃實小於棃大於棠棠則海紅嘉慶來禽
之類併存其説
蔽奄也齊語使海于有蔽註云可依蔽也芾説文云草
木盛貌召伯廵行聽政舍止甘棠之下必是枝葉敷舒
可休䕃者則隂翳茂盛之説得之傳獨訓為小義不可
解
嚴華谷云召公所歴不止一處所憇亦不專在棠下詩
人偶因其嘗憇之木而起興此論最活愚謂召伯侯國
命吏廵行所至自有候館斷無空止樹下而布化宣澤
之理此必驛路之旁偶一休䕃人思其徳遂作勝跡耳
鄭氏謂不重煩勞百姓止舍小棠之下而聽斷與韓詩
外傳及説苑之説同要是鑿論耳
九域志載甘棠樹在陜州府署西南隅今其處當猶有
可考者
翦傳訓去説文解為齊斷是也蓋翦而盡去之義釋言
云翦齊也禮記公族無宫刑不翦其類註謂翦滅其嗣
皆可證伐則斬刈之落其枝葉未去其根榦如伐其枚
肄以伐逺揚俱是故三章皆以勿翦貫而伐敗拜異文
遞輕之詞也若伐猛於翦則不應與拜敗例言矣
鄭氏釋拜為拔較伐尤猛今不從是也説文但以首至
地為拜無他義則攀屈近之恐亦不至折折即敗意更
與二章無别矣
杜(唐風有/枤篇)杜多一本特生至上則枝葉敷舒故召伯坐
其下聽政詩中言枤杜者凡三見可知惟杜之特生者
謂之杕非凡樹通稱也説文汎訓樹貌非
湑湑自取茂盛不取稀疎嚴華谷云本無枝葉則日燥
其根上之土而其木易枯有杕然特生之杜其葉湑湑
然潤澤雖無旁木之䕃而葉猶足以庇其本根是也傳
為無兄弟引喻故云不相比然對下菁菁便難通矣
(唐風杕/杜篇)先儒皆泥枤取孤特義故以喻寡弱不知榦則
特生葉自繁䕃正為往來休息之所是以下文直接肯
適肯來何云隂凉寡薄耶觀甘棠言蔽芾前杕杜言湑
湑菁菁小雅言萋萋皆可證
鄭氏以道左為道東謂日中之後樹隂過東不可休息
果爾則下何又易左言周耶不知左與我叶周與遊叶
取韻而已豈有他義耶
(小雅杕/杜篇)傳解睆為實貌無所取義何元子引檀弓華睆
之睆訓明亦强合愚謂字從目當以人之視其實言按
字書睆窮視貌荘子睆然在纆繳之中又陸士衡擬古
詩跂彼無良縁睆焉不得度皆可證蔡元度云睆者實
大而可見萋者葉齊而已成亦取視義
舊以萋萋為新葉言杕杜睆實是去年十月間物色於
今杜葉萋萋則實落而又生葉為今年之二月矣愚按
行役踰期以為次年新葉亦通但當睆實時舊葉猶未
落固自萋萋然盛也且詩先言實而後言葉者如桃夭
類然又未可執以騐先後之期耳
趙宧光謂牡棠牝杜與楊栁同義是詩代為室家思夫
之詞故以杜寄興此大可哂詩但因時序之變覩物興
懷而已孤特義亦覺是贅况取類牝牡耶正義謂杜實
猶繁滋君子不得安於室家而長子孫亦是穿鑿
　　梅
梅(召南摽/有梅篇)釋木三釋梅一梅柟柟木也一時英梅即雀
梅似梅而小一朹檕梅状如梅其子赤色似小柰而和
羮之梅未有釋詁今按梅古薦豆籩乃周禮所稱乾橑
是也蜀志載蜀名梅為橑而夏小正亦云五月煑梅為
豆實均足互證其枝葉形状是處可騐若釋木文梅名
三見要各有類屬不可强合耳
詩特以梅實之零落喻盛年之難久是以思及時婚姻
耳何嘗念及梅之香色與花實早晚且即以色論之冰
玉之姿較勝夭斜多矣陸農師必以華先桃李著實在
後曲求風人之㫖耶
梅實落三而始衰女年十六七而方盛二者正相反非
可相例也正義解傳謂以梅落始衰喻女年始衰豈傳
本意耶歐陽永叔云梅實有七至於落盡不出一月之
間故前世學者多謂詩人不以梅實紀時早晚信然
傳訓摽為落嚴華谷引柏舟詩寤辟有摽作證訓擊謂
擊而落之愚按梅實自落者少又摽從手當取擊義左
傳長木之斃無不摽也或又同抛作抛擲解公羊傳曹
子摽劍而去之亦通
塈無取義嚴華谷引塗堅解作霑地亦强合何元子易
土為木謂即槩量之槩傳寫訛者盈筐則以木槩之尤
非理梅實非米粟比安得用此取平耶當從讀詩記作
暨訓及為長或云去土為既既者盡也義亦通
(秦風終/南篇)果實之梅無柟名釋木釋梅為柟而傳用以訓
此詩之梅當非果實之木若郭鄭諸註則仍謂是似杏
實酢者誤矣陸璣又分梅柟為兩種謂梅樹皮葉似豫
章柟葉大可三四葉一叢木理細緻於豫章以地近故
亦有通稱而孫炎但以為荆揚方言之異要當是柟之
一種耳一説終南梅本作柟叶下丹如次章堂叶下蹌
傳寫者以方言誤也
陸農師解此詩仍以摽梅之梅為説雖變枳變杏於義
甚鑿然舉二果實以見地産之饒未為不可不必定是
巨木堪誇也集傳闕其文不釋嚴華谷引梅柟之文而
存郭註兩賢之意毋亦同此
何元子謂梅柟異木不得同混蓋梅至北方多變而成
杏故北人有不識梅者不應為終南所有當通作枚與
汝墳篇條枚義同此易字求解未可據也且按文索義
亦覺未安夫條者小枝也枚者别生條也今不言何木
而但曰終南之山有枝有條成何語
(陳風墓/門篇)傳亦謂此梅為似豫章者以生於空山墓隊中
當是大木不應為調羮之梅其説近是後之解者或但
云羙木不直指為柟或竟同摽梅例訓今並存之
墓門不過山中之地不得謂非梅所宜生且詩但言梅
木耳未言梅子也亦但言鴞集梅木耳未言鴞食梅子
也陸農師總認食葚變音為實事膠固於胸故即借以
言梅謂鴞非梅所能養而羙之者亦不根甚矣
(曹風鳲/鳩篇)此當是摽梅之梅以下對棘榛俱有實可食者故傳
亦無明文
(小雅四/月篇)梅栗俱可供籩實故為嘉卉不必定以竒果為嘉也
侯梅不槩見書傳若西京雜記載梅七種有侯梅要是標識
佳名以相炫美不可為典要耳鄭氏訓侯為維作助語極當
鄭氏泥卉作草故别謂嘉草為梅栗之下所生果爾則侯亦
不應訓維矣維者從嘉卉而撮舉之也
　　樸􁂶
樸􁂶(召南野有/死麕篇)此木之名詩與雅倒置固是疑案然以
二字恰合又他書别無􁂶檏之名則其所釋或當指此
且樸非木專稱釋木云樸枹者郭璞以為樸屬叢生者
為枹詩所謂棫樸枹櫟據此則詩之樸􁂶當是單名􁂶
者以叢生故加樸字即槲􁂶是也槲􁂶似櫟亦有斗皆
叢生彼云枹櫟此則云樸􁂶詞義允合且與下死鹿文
對若爾雅倒其辭為􁂶樸亦自有證大雅芃芃棫樸是
也今定其名與釋木合别出一部以俟博考者
林有野有文義對舉蓋林中木衆不必盡是樸樕猶野
中獸多不必盡是死鹿也此就其中拈出一木為言亦
足證樸樕之非小木通稱矣鄭氏誤以二語串説故不
言林而正義支離其詞尤難解
　　唐棣
唐棣(召南何彼/穠矣篇)唐棣為栘此釋木明文郭璞謂似白楊
是也本草扶栘樹葉緑花黄又古今注謂扶栘圓葉弱
蒂微風大揺一名髙飛一名獨揺與此詩所詠穠華及
逸詩偏反極合斷當指此陸璣以為薁李嚴華谷謂即
蘡薁並非也集傳於此詩依釋木文而註論語逸詩則
云郁李恐有誤
沈存中謂扶栘即白楊而逸詩之唐棣乃白栘小木比
郁李稍大者又與扶栘不同然按釋木文無他栘且其
所説白栘小木書中不槩見不若扶栘之黄華揺風於
詩語較有合殆未可據也
戴侗謂常棣唐棣棠棣特一物猶夫栘扶栘蒲栘之為
一物常唐棠夫扶蒲皆聲相邇故通用自爾雅分常棣
唐棣為二遂啟後誤此大謬語常唐異字不可以音近
通若其所説紅白花乃常棣非唐棣也惟辨郁李非薁
言之甚晰而當
此但以華之盛喻車服之盛鄭氏取况顔色已非其㫖
陸農師乃牽序語為反夫之説羅瑞良又從華之反合
興及王姬築館於外為有反而後合之道亦傅㑹甚矣
或語唐棣華一柎輒生二萼以羙夫婦如云並蒂芙蓉
此後世新昏陋語不可以入經解且一柎二萼乃郁李
花非此唐棣也
　　李
李(召南何彼/穠矣篇)李類甚多西京雜記有朱李黄李紫李緑
李青李綺李青房李車下李顔囘李合枝李羌李燕李
猴李諸名又閒居賦房陵朱仲之李而兩京記東都嘉
慶坊有羙李號嘉慶子皆其著者也其見釋木文惟三
種而休痤諸名頗不經見他書云
二章穠承上唐棣言桃李則喻唐棣之華之色正見其
穠也此是比中之比玩文自明惟正義得之其後説家
多舍唐棣而言桃李則失其本矣且桃李華同時色同
豔子同繁故每並言如投桃報李之類是矣而何二人
之取興為哉
(衛風木/𤓰篇)陸農師謂木李大於木桃似木𤓰而無鼻亦或
謂之木棃此蓋以榠樝為木李謂與木桃俱木𤓰類非
也𤓰不木生故謂楙為木𤓰若桃李本木實不過依上
章木字以成文耳何必别求所謂木桃木李耶舊有以
枝蔓之雀李别之足破其説
(王風丘中/有麻篇)李與麻麥皆是假設鄭氏實謂留子所治則
是農圃細民耳賢者即放逐不應事此陸農師又引吕
子文謂子産相鄭桃李垂街者莫援因以推及不盗而
見其政之善尤非其㫖矣
(小雅南山/有臺篇)李實非榖粟菜茹雖果籩尚不及之而陸農
師謂李可養人以喻父母之道亦强合矣近世俗詁謂
李性多子以與下父母相闗㑹尤陋通詩草木皆錯舉
無他意
鬱(豳風七/月篇)釋木無鬱名傳以為棣屬而正義定為唐棣
後儒皆宗其説此由誤認唐棣因以誤認鬱耳唐棣乃
扶栘大木不聞有子可食何得以鬱屬之今據劉稹詩
義問謂鬱樹髙五六尺實大如李(陸璣疏/亦同)而本草又有
車下李之名與西京雜記所載李名正合爰定為李屬
附李後覽者辨焉
本草列郁李一條而載薁李鬱李車下李爵李棠棣諸
名於下則傳所謂棣屬者乃棠棣非唐棣也自正義釋
為唐棣之屬而其名益紊矣今定鬱為李類而以本草
車下李之名屬之至以郁李為車下李及謂鬱為雀李
者並誤郁李乃棠棣别名非李屬其不得有車下之名
可知若雀李乃枝蔓所生又名罕見書傳尤不容混入
也(互見後棠棣/及草部薁)
　　柏
柏(弼風柏/舟篇)柏有數種葉扁而側生者為側柏此乃真柏
也若葉柏而身松者為檜身柏而葉松者為樅又峨嵋
山一種竹葉柏身謂之竹柏皆非柏種今人呼側柏為
扁柏葉尖者為圓柏疑即樅類不可槩以柏混耳釋木
謂柏别名椈而説文作鞠則古字當通月令鞠有黄花
周禮鞠衣皆可證
嚴華谷云柏羙材也以柏為舟羙言之也詩有柏舟松
舟楊舟皆言舟耳義不在柏與松楊也此説最得若徒
取喻羙材則是憤懣自矜之語非憂國意要從汎流看
出無人維楫真是巨眼至其引證諸篇並確持此説詩
乃是風雅解人何慮墮入惡道而或猶沾沾以為内貞
外固之喻何哉
(鄘風柏/舟篇)鄭氏謂舟在河中猶婦人在夫家是其常處詩
取義止此陸農師仍泥柏求解謂柏不宜為舟喻婦不
宜他適果爾則詩何以兩咏柏舟又與松楊並言耶且
弼柏舟傳云柏木宜為舟喻仁人宜為官而農師説此
詩則云不宜可知皆隨詩作解無定詞耳故嚴華谷謂
詩人取義不在於柏此確論也
弼鄘衛地皆近河故詩每即所見以起興如河廣河水
是也此云中河固非汎設言柏舟者河中之所有耳若
必云奪汝歸齊當乗舟渡河因以為咏則泥矣
(小雅頍/弁篇)松柏皆以喻王先儒多主其説何元子引字説
柏視松之語謂松喻王而柏喻相甚無謂夫王為宗族
所依託如史記所謂松柏為百木長而守宫闕故以為
比耳卿士特以輔王者奚可與王並言耶
(魯頌閟/宫篇)新甫以所産之地言作廟非必盡用松柏取柏
亦非必定屬新甫特敘名山名材以見其事之慎重而
華羙耳後魏志魯郡汶陽縣有新甫山又通典漢汶陽
故城在兖州泗水縣東南此故處可考者
(商頌殷/武篇)丸乃圓轉之名説文云圜傾仄而轉者字從反
仄徐鍇謂仄者一靣歆而不可為也是故仄而可反為
丸丸可左可右也木不圓則不能轉不直亦不能轉則
嚴華谷兼圓直二義得之傳訓易亦圓意惟圓故便易
耳而薛氏章句云丸取也取而伐斵之使其丸且澤故
曰丸丸謬矣如馬融長笛賦丸挺彫琢笛亦取圓直故
稱丸挺此尤明證
　　棘
棘(弼風凱/風篇)棘與棗異種沈存中謂棗獨生髙而少横枝
棘列生卑而成林以此為别要是二物也凡詩言棘者
皆荆棘之棘惟楚茨之棘為蒺藜刺(辨見/草部)總非棗屬然
棘亦有實如小棗而可食故詩云其實之食耳釋木專
有終牛棘文至其分列棗類頗夥無名棘者孟子養其
樲棘是二木與上梧檟例看明甚又釋木云樲酸棗未
嘗連棘言則棘非棗益明矣㓂宗奭謂棘生崖塹上久
不樵則成榦人呼為酸棗更不言棘要亦羙其名者而
古今注直云棘實為棗誤矣
陸農師援四時纂要云四月棗葉生正凱風之時此尤
强合彼自言棗葉之生與棘無涉且下云棘薪則又成
材時矣而凱風猶吹之豈亦葉初生之候與
羅瑞良引白虎通云景風至棘造實以為言棘心者乃
其造實之萌芽是也如此則與七子有闗合詩所以徑
接母氏劬勞見其長養之恩勤耳
夭夭亦舒放茂長之意與桃夭同但以對下薪言則不
妨從少取義且以見七子之自㓜而壮皆賴恩勤為不
忍忘也
棘至為薪可云成立然僅共㸑燎則菲材而已必兼二
義始與下詞㫖合
(魏風園/有桃篇)此傳直訓棘為棗陸農師直以為酸棗蓋因上
言桃不得不以棗為配耳愚謂國君即極儉嗇何至拾
橡充饑豈有自取其棘實而以為供者説者因以傅㑹
謂其安於儉嗇固陋而不知經制之大振起之謀如園
桃以為殽園棘以為實且謂推其氣量所至必當以桃
當肉以棘當穀其説益稚真堪捧腹
(秦風黄/鳥篇)棘多刺亦惡木又卑枝易見非黄鳥安集之處
猶三良從𦵏不得其所所謂㑹見汝在荆棘叢中正此
詩取喻之意耳
(陳風墓/門篇)取棘喻佗義自允合但鄭氏以斧析為誅絶之
喻嚴華谷謂為良師傅教誨之喻則嚴説為長也
(曹風鳴/鳩篇)棘叶國取韻故鳲鳩及青蠅之説同更無深意
蔡元度以棘之心赤外刺為四國求解則鑿矣且鳩子
有七安知不各隨所飛而何元子必謂始之在梅者降而
在棘以合曹地被分不能成國之説尤曲甚
(小雅湛/露篇)何元子謂棘有二此棘乃樲棘之棘也愚按樲
無棘名(説見/前)且露無物不被正見其溥荆棘雖非羙材
與豐草亦相埓豈獨不應沐霑濡之澤而必易為樲棘
耶或據本草謂把未有無刺者故詩稱把棘實一木與
楚茨説同存考
(小雅青/蠅篇)棘與榛總以樊言傳説甚當亦不必訓刺人求
合䜛言也
　　榛
榛(弼風簡/兮篇)榛陸璣以為栗屬其子小似柿子表皮黒味
如栗陸農師謂其樹似梓羅瑞良謂其枝榦如木蓼葉
如牛李色髙丈餘子核中悉如李生則胡桃味膏燭又
羙亦可食噉又一種大小枝葉皆如栗子如杼子味亦
如栗所謂樹之榛栗者其下云爰伐琴瑟是大木非榛
楛之榛至女贄則宜兩者皆可用愚謂榛亦自有各種
然皆有實可食不得以詩中所云别異同也羅氏説蓋
本齊民要術今人辨味如栗為樹之榛栗之榛莖可為
燭為山有榛之榛通謂出自陸璣所云然正義引止數
語他不槩見兹亦獨存正義所傳者以俟後
詞義以榛苓興羙人二物皆山澤中之所有者故以喻
西方之所思不必如傳作籩實資用藥物救患觀也讀
詩紀云山則有榛隰則有苓惟西方然後有此人數語
較淺合
(鄘風定之/方中篇)鄭氏因文順遞以六木皆為琴瑟用非是且
琴瑟正不必泥通論云因桐梓以言琴瑟意主祝其久
居於此所植之木異時直可伐為琴瑟之用猶唐人詩
種松皆作老龍鱗也下終焉允臧即其意非真欲伐之
也孟子故國喬木可見喬木亦為故國之徵豈有伐之
者哉鄭氏以為預備蘇氏謂種樹者求用於十年之後
皆謂真欲伐之固矣
(曹風鳲/鳩篇)陸農師取毎况愈下意謂榛卑於棘尤强解榛
木亦髙尋丈豈有比棘更卑之理若其果實雖有先後
然詩祗以取韻非以為序也此亦如駉篇説馬習氣最
為可憾
(小雅青/蝇篇)榛亦以為籓只如傳解已足後之穿鑿者乃念
及婦人所贄以生刺褒姒之説又因舊語謂榛木可為
矢取備文武二義為䜛人害善之興去詩人情㫖逺甚
(大雅旱/麓篇)詩以草木興者殆半如必依周語韋昭註謂王
者徳及榛楛隂陽調草木盛則本詩葛藟柞棫且不勝
其説矣彼自斷章取義安可據以為言耶此詩舊謂受
祖之作當自推本先業以見其承藉之厚故即旱麓榛
楛為喻傳泥草木固未是鄭氏因草木及民亦覺無謂
嚴華谷云山喻先祖麓喻子孫榛楛喻福禄似較切近
榛訓為菆此説文誤語榛乃木名菆則矢名有把栁桮
棬之分何云榛即為菆耶羅瑞良因此説謂瑟彼玉瓚
以下述文治之羙而首章言武備誕矣且周之先世積
徳累仁並未嘗耀武也即謂有文事者必有武備則弓
矢斯張干戈戚揚公劉之篇有之而此詩並未一語道
及乃取託興之榛楛而曰是武事之證可乎
　　栗
栗(鄘風定之/方中篇)栗髙二三丈葉似櫟花青黄色似胡桃陸
璣謂五方皆有周秦吳揚特饒有莘栗奥栗芧栗諸種
㓂宗奭以為河北路有一種栗頂圓末尖謂之旋栗又
西京雜記上林苑有侯栗瑰栗魁栗嶧陽栗之名蓋其
類頗夥亦任地生但分佳醜大小耳陸農師以為味鹹
為北方之果不知何據
廣雅釋辛為㮚陸璣作莘以為出桂陽藂生大如杼子
中仁皮子形色與栗無異蓋栗之一種也
(鄭風東門/之墠篇)栗對墠言明是表道之樹故以為近女子之
家而心識之傳説是也鄭氏以為栗而在淺室家之内
言易竊取故女以自喻此不可解詩但言栗之下有家
室未嘗言家室中有栗且但言栗而已而必取其實與
其味以為色喻是尤幻也至舊泥婦贄為説以為今方
在門不待禮而相奔亦非作者之㫖且念及備贄之禮
尤不當作淫奔解矣
(唐風山/有樞篇)此以山隰之有興子有意自淺合必因他人入
室句為山材為人所取用則蛇足矣栗瑟相叶如鄘秦
諸風皆然此但趁韻無取義也何元子謂栗供籩實以
興酒食之事義尤强合
(秦風車/鄰篇)羅瑞良説此詩以為燕秦千樹栗是其出處是
也故蘇秦説燕文侯亦云北有棗栗之利
阪漆隰栗舊以為上君下臣之喻以下有並坐文也或
謂是伶工之輩與其儕侣並坐以供鼓瑟之事非君臣
於秦風亦似
(豳風東/山篇)鄭氏解栗為析義且云栗裂聲同此臆斷也從
軍大役豈止析薪細事於義已不可通又書傳從未有
謂析薪為裂薪者况裂是分崩義栗是堅宻義二字逈
别烏得以聲同混耶愚疑栗堅木不易朽故人或取以
為棚架之類以苦𤓰之繫度之則何元子之説得矣或
云栗薪猶云堅木併不必作栗樹言亦通
(小雅四/月篇)羅瑞良謂西京雜記稱漢上林苑中有侯栗此
吴均之語不可取信是也然侯栗不獨見諸此廣志云
栗有闗中侯栗大如雞子又三秦記侯國出栗皆可證
要是異種不應隨山有之仍以鄭氏語助為斷
栵(大雅皇/矣篇)釋木訓栵為栭郭璞以為樹似槲樕而庳小
子如細栗可食鄭漁仲以為即芧栗也通志謂橡實之
類今俗謂之為芧栗猴栗柯栗皆其屬愚按内則芝栭
蔆椇並列諸果人君燕食庶羞用之陸璣亦謂栵葉如
榆其名具在不可沒也以有栗名附見栗部中并述行
生為栵之説於後以俟斷者
先儒謂行生曰栵解之者以為灌栵並言灌非木名則
栵亦非木名可知今字書以栭栵之栵屬屑韻音列灌
栵之栵屬霽韻音例分為二亦本此説然釋木於菑翳
灌三者皆釋其状而栵别列不與三者同條又以下檉
椐檿柘四木推之則亦各為一木名所不敢强斷也
　
　詩識名解卷十三
欽定四庫全書
　詩識名解卷十四
　　　　　　　　　　　　　錢塘　姚炳　撰
　木部
　　椅
椅(鄘風定之/方中篇)釋木訓椅為梓郭璞謂即楸陸璣以為楸
之疏理白色而生子者為梓梓實桐皮曰椅羅瑞良引
説文及郭璞椅梓楸榎諸註斷為一物而四名愚謂椅
乃梓之一種釋木直云梓者從其類耳故傳定為梓屬
是也詩小雅其桐其椅孟子拱把之桐梓皆類舉言可
證其餘説家通混為楸恐未可據按釋木楸别見又埤
雅廣要謂楸莖榦喬聳至秋條垂如緜與椅梓異惟䑕
梓樹葉木理如楸舊謂山楸之異者亦名苦楸豈以此
而誤耶
陶隱居謂白桐一名椅桐然此詩椅桐明是二木觀湛
露分言可見李時珍謂桐亦名椅與此椅不同此椅即
尸子所謂荆有長松文梓者泡桐古謂之椅桐也先花
後實故爾雅謂之榮桐其説似當又釋木梧為櫬桐為
榮亦自分别今人混呼為梧桐已失其考陸璣乃謂俗
稱椅為梧桐其類不愈紊耶
(小雅湛/露篇)鄭氏以桐椅同類而異名喻二王之後然謂其
相類則是謂其同類則非二王之後亦異姓而同爵者
以此取喻頗稱但必分諸侯等級求三章興義亦是穿
鑿何元子云桐椅又髙於把棘以象其威儀可為人所
瞻仰其説近似然要從離離取喻不必牽把棘較髙卑
也
梓(鄘風定之/方中篇)蘇頌謂梓木似桐而葉小華紫六書故云
江南梓木似桐葉小於桐生子成佩然今桐葉有三稜
與梓葉不似木皮亦青黑相殊非一類也舊謂其樹有
三種白木理者為梓赤者為楸梓羙文為椅則梓之正
者乃得專有梓名今依釋木文序椅條庶覽者知所類
辨云
梓不可謂楸猶椅不可謂桐韻語陽秋云楸花有香色
杜詩楸花媚逺天蓋别是一木或謂古凡以皮皵者為
楸要不得與梓合為一物明矣
(小雅小/弁篇)桑梓必恭敬猶魯論犬馬有養之意古者民居
之制一夫受五畝之宅墻下樹木如桑梓之類既在宅
中則出入必所瞻芘故以興父母耳傳乃謂父之所樹
是以當恭敬則田間桑麻甚夥豈必一一前人手植耶
羅瑞良引伯禽見周公事亦荒渺未足據且與此詩無
渉詩但言梓之當敬而已未嘗言欲如梓之俯而敬也
至五行書種梓令孝之説尤無稽不可入解
楰(小雅南山/有臺篇)楰為䑕梓亦稱虎梓乃梓屬非楸屬陸璣
謂楰葉木理如楸山楸之異者要是形似而實非類也
今附梓屬見梓後
通志譌䑕梓作䑕李且有牛李山李名又合椑為一物
愚按鼠李乃釋木之無實李椑乃烏椑絶非楰類蘇頌
辨之云䑕李亦名䑕梓或云即楰然鼠梓花實都不相
類恐别一物而名同則漁仲之誤可知矣
　　桐
桐(鄘風定之/方中篇)釋木桐梧分列梧桐乃桐之一種非即青
桐郭璞謂桐木即梧桐邢昺以為與上櫬梧為一並誤
其專有桐名者則青白岡三者也宋皇祐間陳翥作桐
譜又分六種謂紫花者名紫桐花如百合白花者名白
桐類榖花而不實一種油桐名膏桐實可厭油一種刺
桐文理細宻性喜拆裂花側旉如掌體有巨刺如欓樹
實如楓一種赬桐身青葉圓大而長髙三四尺即有花
花色紅如火無實一種人家庭院所植名梧桐皮白葉
青子可噉其槩具見於此
鄭漁仲説椅是岡桐桐是梧桐引陶隱居説云白桐岡
桐俱堪作琴瑟因以為白桐者梧桐也材最大可為棺
槨故爾雅謂之櫬其説通誤夫琴瑟之材惟取白桐白
桐乃葉三权白花不結子者漁仲以梧桐當之而謂岡
桐即椅亦不察甚矣
琴瑟必以桐為體惟脣則用他木梓材其選也椅又梓
之羙文者亦取以飾脣非謂其表似桐直作桐為琴瑟
用耳乃或以岡白二者為椅桐何居
(小雅湛/露篇)羅瑞良説此詩之桐為油桐其子可以取油蓋
因下其實離離云然然紫桐刺桐梧桐三者亦皆有實
不必定是取油者也陸農師又謂岡桐生於髙岡亦謂
之岡梧然岡梧乃俗稱此明是桐不應謂之梧總之梧
有桐名桐不可以梧名耳
詩意不在桐椅在桐椅之實舊謂以柔木况令儀非也
蓋桐實參差懸綴離離可愛君子威儀蹌濟亦藹藹可
親此取喻大指耳必謂下垂恭順亦是作時藝穿鑿法
矣
梧桐(大雅卷/阿篇)釋木專有櫬梧之文郭璞以為今梧桐是
也陸農師謂其别名青桐羅瑞良辨之以為桐有青赤
白而青桐又有有實無實之辨今人以梧之青亦云青
桐蓋假以為名耳然則梧别是一木故釋木專列而無
桐名以其皮青不皺直生無節葉光滑有尖絶似桐故
詩稱梧桐而本草諸書因附桐類分釋今從詩名併列
桐後覽者類族辨物亦勿使與諸桐混可耳
梧固非琴瑟材即棺櫬亦從無用梧者桐棺自是桐木
不可以梧通也釋木梧别名櫬亦其名偶合非以材為
棺槨之義如必棺槨之用始名櫬則釋草櫬木槿豈亦
用為棺槨而名耶
荘子據梧或以為琴或以為几或寓言取早凋之義其
説不一然史記項籍傳莫敢枝梧注云小柱為枝邪柱
為梧是柱有梧名也天運篇言倚梧齊物論言據梧倚
據之義於柱較合訓琴非是然則以桐梧通稱者乃里
俗譌語絶無考據耳
詩明分梧鳳所在不當如傳以髙岡合朝陽為説且其
云朝陽者祗取向明之義而已非必定是髙岡之東也
今梧桐是處有之山椒亦頗林立安得以髙生為太平
之化耶正義因傳説梧桐連髙岡遂謂不言鳳鳴處所
直将詩中鳳鳴一語抹煞矣
釋訓所謂臣盡力者蓋取師濟盈廷之况一如梧桐之
向明而蕃茂耳傳似認梧生為盡力之化則非比喻之
㫖矣何元子云中庸言官盛任使所以勸大臣孟子言
與共天位與治天職與食天禄即此詩託喻菶萋之意
是也
　　漆
漆(鄘風定之/方中篇)漆本作桼從水者乃雍州水名然詩書每
通用罕作桼者疑因取汁之義故亦從水為漆與其木
身如柿葉如椿花如槐子如牛李出漢中山谷及峽嚴
歙州皆有之今廣南又有漆樹似小榎而大六月取汁
漆物黄澤如金又是一種
漆自古用之禹貢豫州厥貢漆枲舊傳始造自舜故其
貢亦始於此周制因之漢書陳夏千畝桼與千户侯等
其為利廣矣文公樹此數木不專為琴瑟用而漆於琴
瑟則亦以固而飾之今世好古者於其斷處騐新舊豈
舜時五絃之製便用此為塗飾與
(唐風山/有樞篇)或謂漆可成琴瑟故以興下鼓琴此説最鑿與
栗興酒食論同若然則何不兼云鼓琴而只云鼔瑟耶
(秦風車/鄰篇)序禮樂不可泥陳暘謂阪漆君子所以為樂隰
栗君子所以為禮又引禮記並坐不横肱以為並坐者
禮也鼔瑟者樂也秦仲始大有禮樂之好是禮樂自諸
侯出此大武斷
　　桑
桑(鄘風定之/方中篇)桑書謂桑種甚多世所名者荆與魯也葉
薄而尖其邊有瓣者為荆桑葉圓厚而多津者為魯桑
愚按今桑有白桑雞桑子桑山桑諸名白桑葉大如掌
而厚雞桑葉細而薄子桑先葚而後葉山桑葉尖而長
類别之則荆魯各有其屬耳因疑釋木所謂梔者當是
子桑子桑葉葉皆有子所謂瓣有葚是也㸤即㸤字不
應訓半今人乃謂一半有葚一半無葚為梔誤矣種植
書云桑以構接則桑大然則梔其未接者與
此章通是相地形勢曰虚曰楚曰堂又皆地名不應夾
入桑木且下云卜吉亦祗為形勢而卜與觀桑木辨土
宜無涉愚疑桑亦地名即禹貢之桑土也樂記桑間濮
上之音乃衛音鄘風桑中舊謂沬鄉中小地通典滑州
衛南縣衛文公遷楚丘即此城郡縣志隋置楚丘縣屬
滑州後改衛南本漢濮陽縣地又郡國志濮陽縣有顓
帝塚皇覽云塚在城門外廣陽里而博物記云桑中亦
在其中合諸説觀之則桑為衛地當在楚丘之傍與漕
墟相屬故從虚而降觀耳且詩云望楚亦苐望之而已
猶未身歴楚丘何縁便降至其下察樹木而辨土宜哉
劉公瑾云衛詩多言桑蓋衛地跨冀兖二州據楚丘在
冀河之東兖州之境則文公所觀所説其桑土之野乎
蓋亦見及此矣
三章桑田亦祗作桑中之田言靈雨方零土膏萌動故
亟往田中勞勸之此明是勸耕未嘗勸蠶故説家以為
農桑並勸者非也何元子解觀桑句復補出田亦因其
義有礙不得不曲為通之耳
(衛風/氓篇)此桑自是寓言鄭氏實指為秋期非也以下文斷
之沃若時為仲秋不應猶有桑葚且詩明以鳩桑興士
女兩兩相形安得以為實事嚴華谷以沃若黄落為情
眷歡弛之喻蓋從下躭字看出於傳顔色喻較合况詩
三嵗食貧三嵗為婦則相隨至相棄曾未數年何至顔
色盛衰之速若此耶
鄭氏以秋桑無葚故謂鳩非時而食喻女子嫁不以禮
此總縁秋期之説而强合耳
(鄭風将仲/子兮篇)吕東萊謂孟子樹墻下以桑則桑在墻下引
證適合愚又謂云里云牆云園皆取同居之義於叔段
極有闗照所謂蕭牆之内是也
(魏風汾/沮洳篇)鄭氏前謂國君采菜已非兹更謂其采桑尤無
理夫治圃猶男子之事親蠶則婦人之職魏君縱極鄙
瑣未有身遵㣲行而躬代婦職者以致陸農師侵蠶侵
繅之説浸淫益甚直堪一噱
(魏風十畝/之間篇)閑字釋文及穆天子傳註皆作閒自是休暇
之意魏國小政促民不安居故有避世之想欲得十畝
而閒居耳傳真謂地隘無所相避以至男女雜沓無别
不知於閑閑義何取司馬法六尺為步步百為畝禮記
疏云徑一步長百步為畝折而方之則東西南北各十
步種桑之地亦寛然有餘矣何至一家聚采十畝便男
女不可復别且亦何至如華谷所説十畝之桑鮮所可
来徒閒閒然無所得而空歸如是耶
何元子引晉語子犯謀桑下殺蠶妾之事以實此詩觀
與子還逝二語恰似姜與犯謀醉載同行情况然蠶妾
已除不應有閑閑之象未可據以强證也
字書泄泄弛緩貌又散也十畝之外則地又寛廣采桑
者散舒自得較閑閑更覺從容矣傳訓多人於字義絶
不合正義乃謂地旁徑路行非一家則豈十畝之間定
是一家所有耶以此益證十畝之非削小之説也
(唐風鴇/羽篇)傳依釋言文解苞栩之苞為稹鄭氏以為稹者
根相廹迮梱緻也於苞棘苞桑義同故不復釋愚謂據
孫炎叢生之解亦當指枝條言桑枝繁茂叢起故鴇集
於其上若根雖廹迮梱緻於集者何與且使以根本堅
緻之木而鴇集之其安甚矣奚言危苦耶易否卦上六
有苞桑之占蓋桑枝柔軟不能繫集故云其亾與詩意
正合説家皆以安固之義為解恐非其㫖
(秦風車/鄰篇)或謂以桑興下文其亡者桑之為言䘮也此蓋
本劉向祥桑傳㑹按䘮亡之䘮去聲乃䘮本音其陽韻
則變音也先有䘮亡之䘮傷其亡而後有䘮服之䘮今
欲汎下亡義以桑通䘮亦誕甚矣且詩以桑楊興君子
至鼓簧句為一截未嘗興及其亡也不然則漆栗二者
又於耋義何居
(秦風交交/黄鳥篇)陸璣謂黄鳥當葚熟時來在桑間故里語云
黄栗畱看我麥黄葚熟否則黄鳥固有時止桑特非其
所恒止處耳舊以桑人所常採鳥性見人則駭為説大
是穿鑿
(曹風鳲/鳩篇)正義謂子自飛去母常不移此取首章儀一義
合序刺不壹之㫖然詩以鳲鳩均養起興於在桑之文
無涉况其子有七則所棲自非一木惟養之者均平故
在梅在棘在榛各得其所以順其性不致羣集桑間以
求食於母爾首句每章重言不必泥作專壹解也
(豳風七/月篇)蠶桑之候相待蠶穉時桑亦正柔非謂因始生
之蠶而别求所為柔桑也懿無深義何元子云爾雅説
文皆訓懿為羙以之言筐猶言精緻是也
條桑舊謂斬條於地就地采之則是下文斧斨之伐矣
愚謂條長也解如厥木維條之條言蠶月之時桑枝正
條達可以采而伐之正為下斧斨張本耳
嚴華谷云桑樹之髙大者其枝條逺人而楊起人手所
不能及故取斧斨以伐其條然後就地采其葉而棄其
條即上文所謂條桑也此説最明要之斬條就采乃從
斧斨之伐看出不可以徑解條桑耳
女桑自是小桑之稱釋木訓為桋桑按桋與荑字不相
通傳易作荑恐誤正義又通枯楊生梯為生荑以為葉
之新生者取合女桑則尤誤矣
掎角之掎從手鹿善決驟故角而掎之若桑乃植物枝
條柔軟隨人女桑更其卑小者何用此掎角束縛耶補
傳通猗作倚取猗重較猗畝丘為證其説近似按倚有
傾側之意猶甘棠之言拜也桑樹弱小者攀其條使傾
側就採見其不用斧斨之伐耳
(豳風鴟/鴞篇)桑土之土韓詩爾雅註及石經皆作杜方言云
東齊謂根曰杜又字林作􁈟云桑皮也則桑土之為桑
根無疑者要非桑根在土之説耳或謂取桑根和土膠
結成巢此不學人語
(豳風東/山篇)此桑野疑亦是桑中之野東征時所經歴者不
當汎言桑麻之野也羅瑞良乃以為蠋雖蠶類而不食
桑亦固於言詩矣
烝之本義訓衆况蜎蜎之動其非一蠋可知此與烝在
栗薪無二解嚴華谷以為喻獨宿不當取衆不知彼對
室家為獨宿耳否則東征軍士不知凡幾而云獨耶
(小雅南山/有臺篇)陸農師謂沃若之桑以賁乎山有光之象此
較氓詩容色之喻更强合詩意不過以桑楊有用之木
興君子有用之材光邦家正其材之有用處耳豈可泥
光以求桑之解耶
(小雅黄/鳥篇)何元子又援劉向祥桑之説以為桑非惡木而
字音不佳故以為醜太戊時桑榖俱生謂之不祥此詩
首章言榖次章言桑其醜可知此大謬也漢時儒者好
言五行禍福之事毎多臆測如太戊時所見其災不在
桑榖之生而在七日之拱今乃傅㑹以桑為䘮亡之兆
誣矣夫黄鳥食葚自止桑間特以非時而處故託為禁
語而去之耳
(小雅小/弁篇)舊謂桑梓為祖父手植已非羅瑞良更以梓屬
父而桑屬母以為桑者母之所事以供蠶繅則尤傅㑹
矣
(小雅隰/柔篇)桑木原隰皆有然亦隨所見言如秦風所見者
阪則言阪有此所見者隰則言隰有正不當泥為君子
在野之喻且汾洳十畝皆是隰地桑木於隰為宜大抵
在隰者多又不必如舊説以原為對耳
次句明言其葉則有阿自以枝條總言然阿難二字合
言之即萇楚之猗儺韻㑹小補作娿娜訓為弱態是也
正不必分羙盛二義求解涵泳二語大有偏反自得意
當取下樂字傳箋謂庇䕃利人此可以言凡樹不可以
言桑夫植桑豈所以休䕃者耶
傳訓沃為柔義以阿難之状推之其説為近如六轡沃
若亦取柔從之意是矣或云肥也故土不磽曰沃壤
幽色固近黒然謂桑葉茂盛而柔軟其色純黒則不可
通矣愚謂幽乃幽隂不可以葉之色言惟葉盛宻則隂
濃而幽所謂桑隂是也
(小雅白/華篇)桑性斬伐始茂今田舍多取以為薪如七月斧
斨之伐葉既飼蠶則榦自供㸑理所必然非獨以為善
也何元子引程大昌剃桑之説以為為薪者桑之附枝
乃庶妾之比亦不必然蓋樵薪本為烘燎之用烘煁則
桑薪得所宜今妻妾易位貴賤相陵曾桑薪之不若耳
或牽合氓詩謂鳩食葚則淫以刺褒姒淫亂不能不先
為嘉木負屈也
(大雅桑/柔篇)釋言謂旬為均均則徧故説文亦云徧也二義
自通若劉訓爆爍雖見釋詁文而義難解惟蘇子由援
商書無盡劉左傳䖍劉為證訓殘近是蓋捋采而至殘
盡也周頌遏劉亦作勝殘解與此字義畧同何元子引
豳風七月詩為配以為采蘩祁祁所謂采也猗彼女桑
所謂捋也取彼斧斨以伐逺揚所謂劉也取證亦確
桑葉雖茂而或采之或捋之又或劉之則無遺棄喻王
之於民所以殘削之者無所不至也詩意盡此故下徑
接云瘼此下民
(魯頌泮/水篇)説文專以桑葚之黒者名為黮解之者云葚有
黒白二種以黒者為羙故稱黮泥矣黮本黒之稱讀若
醰上聲荘子人固受其黮闇束晢詩黮黮重雲是也詩
特借通作葚耳詎可專謂黒葚為黮耶
泮林鴞黮通是寓言何元子以為泮林有此桑黮亦可
貴之物何其固甚
檿(大雅皇/矣篇)檿為山桑顔師古以為桑之有㸃文者其用
亦主飼蠶故禹貢青州以檿絲為貢蘇子由謂山桑之
絲惟東萊有之以之為繒其堅韌異常萊人謂之山繭
蓋即今所呼焦繭是也考工記工人取榦凡七檿居於
三又其餘用耳
柘(大雅皇/矣篇)柘亦桑之一種禮月令季春命野虞無伐桑
柘柘與桑並言可見性喜叢生榦疎直葉圓有尖結實
如椒名佳見古今注但其枝條柔弱婀娜葉大僅如掌
㓂宗奭謂其木理有紋亦可旋為器是也古史考載烏
號弓以柘枝為之故弓榦以柘為上然此但取韻不辨
良否陸農師謂先檿後柘即駉篇馬序鑿論耳
此但開闢荒徑非是布列室家與公劉卒章不同公劉
明有止旅之文此則僅如頌所謂有夷之行云耳既是
刋除險阻則於衆木自當去其惡者存其羙者故嚴華
谷分作屏修平啟闢為除去其木攘剔則成長其木義
各有别是也且如衛文徙楚猶皇皇樹木為百年大計
今岐西新定不為小民謀農桑之本而若檿若柘務所
誅鋤雖險阻刋除将何所賴以安其室家也哉
　　檜
檜(衛風竹/竿篇)檜乃栢葉松身其松葉栢身者為樅此釋木
明文不可混也檜大段似栢其葉亦如細杉謂之柏葉
松身者對樅而言勿泥可耳羅瑞良謂有一種别名檜
柏不甚長其枝葉乍檜乍柏一枝之間屢變此即柏之
種非檜也其材亦鮮大者左傳翰檜乃棺傍飾非為棺
之木詩亦但稱楫而已不徑言舟也
正義謂檜書禹貢作栝又字書别作桰愚按釋木無桰
名亦無栝名説文專訓桰為矢桰不訓木此必有據禹
貢杶榦栝柏榦為弓榦則栝亦當為矢栝杶柏皆弓矢
之材謂之栝柏者錯文耳然則謂檜别名栝又謂檜有
栝音俱未可信
玩此詩上下詞㫖但摹寫故鄉風物無一託喻之意傳
箋通作寓言以舟楫之配喻男女之合非也檜楫松舟
乃是麗語猶云桂棹蘭漿而已觀下徑接駕言出遊明
是乗此舟楫以遊故地則其非託喻顯然矣駕猶言乗
舟車通用子瞻賦駕一葉之扁舟是也嚴華谷别謂乗
車出遊則與檜楫松舟句不貫亦未是
　　松
松(衛風竹/竿篇)松别作枀不作㮤㮤乃榕樹南方巨木也説
文以㮤同松誤其樹􁍶砢修聳多節皮粗厚四時不改
柯易葉二三月抽㽔生花長四五寸結實状如猪心叠
成鱗砌秋老則子長鱗裂葉有二針三針五針之别出
遼海者子大可食謂之海松子是也
通雅云方書言松為五粒粒當是鬛誤李賀有五粒小
松歌從鬛為正是也按太平廣記謂五鬛松皮不鱗俗
謂孔雀三鬛松又李衛公言二鬛松與孔雀松别皆作
鬛可證此蓋以音似誤通者
(鄭風山有/扶蘇篇)松生於山有凌雲蔽日之勢且釋木謂木下
勾為喬其枝柯屈伸偃仰矯若游龍而正義反以枯槁
為説以妃放縱之龍草則非其㫖矣愚謂山有名材隰
有文草猶人之有子都子充皆其可羙者故類舉以為
喻耳
山隰分言不相比例嚴華谷必以名材凡草對勘非也
此當與同車之詩同㫖鄭忽不婚於齊而他娶故序謂
其所羙非所羙詩取橋松四者以喻子都子充蓋指齊
女而言見山隰各有所應有正破他齊大非吾耦之説
(小雅斯/千篇)一説竹苞松茂皆表此地景物之羙乃枚舉之
詞其言如者孰如之主下文兄及弟矣為言兄弟相好
則其根本堅固而不可揺其枝葉茂盛而不可替所以
擬之竹苞松茂也其説似合
(小雅頍/弁篇)三章變松柏言松上亦祗取叶句蓋古韻通也
何元子有柏視公之語膠於其胸因别松上為專責王
之詞非是
(大雅皇/矣篇)兌傳訓易直集傳訓通逹嚴氏訓悦澤三説互
異按松柏霜榦􁍶砢鮮滑易調直者商頌丸丸訓易直
彼自為宫室之木云然此不當以易直訓也兌有徑路
門闕之象則通義亦自有説然謂行道通則可謂松柏
通則不成語矣悦澤亦取卦義要不可以强合松柏愚
謂兑與隊通用通史王毛仲牧馬毎色為一兑注兑隊
同是也以言松柏則亦茂長成行之義緜之傳訓兑為
成蹊與此集傳義同
(魯頌閟/宫篇)按郡縣志徂來山亦曰龍來山一統志在濟南
府泰安州東南四十里水經注鄒山記云在兖州梁父
奉髙博城三縣界今猶有羙松
傳訓舄為大貌王肅以為無雕餙文章徒見彊大至牢
固義何元子謂通作冩禮記器之溉者不寫其餘皆寫
注訓寫為倒傳之又或加水作瀉考工記以澮瀉水義
與此同屋之有桷其形斜長首髙而末低所以瀉雨水
故云有舄此又一説
(商頌殷/武篇)傳訓梴為長按説文以梴為長木室之深廣者
其椽必長是也
　　木𤓰
木𤓰(衛風木/𤓰篇)木𤓰一名楙大者如甒其木可以為杖花
作房生子形似栝樓蘇頌謂即榠樝之類蒂間别有重
蒂如乳者為木𤓰無者為榠樝是也陸農師諸説家俱
以榠樝為木桃木李蓋就其類言耳六書故引釋木文
楙木𤓰也或云冬桃然冬桃别名旄見釋木不與楙同
未可混
或駁初學記六帖於果食木𤓰門皆引衛風木𤓰之詩
為誤謂詩以木為𤓰果如画餅土飯之説果爾則其欺
我䙝我甚矣而反答以寳貴之物此情理所必無者且
此詩為衛人欲厚報齊桓之作夫桓之於衛徳亦大矣
救敗存亡又遺以車服此奚翅木𤓰桃李之投而乃比
之画餅土飯反自多其報瓊之厚豈詩人忠厚之意與
傳謂木𤓰為可食之木然投贈正不取此意今惟用以
製釀及療筋轉用之不可與桃李例言郭璞謂其酢可
食疑亦榠樝非木𤓰也以此為投蓋猶茞蘭紉佩取芳
臭以相遺耳或引古語云棃百損一益楙百益一損報
人之道宜有以益之則并及療筋諸説益非其㫖矣
木𤓰自為衛人思報齊桓之作故孔子謂於木𤓰見苞
苴之禮行賈誼新書載繇余之説亦以施報言又左傳
韓宣子聘於衛衛侯享之北宫文子賦淇澳宣子賦木
𤓰思報徳也皆其可驗者
　　檀
檀(鄭風将仲/子兮篇)檀有黄白二種皮青而澤肌細而緻體重
而堅木性彊韌葉類槐論衡云楓桐之樹生而速長故
其皮肌不能堅剛樹檀以五月生葉後彼春榮之木其
材彊勁車以為幅是也陸璣謂與檕迷相似檕迷一名
挈醯按釋木有榽橀郭璞以為大木似檀鄭漁仲謂俗
呼樸樹其木如檀子大如梧桐子而黄則挈醯固與檀
相似者
或謂檀彊韌之木亦以比段然詩之取喻却不重檀乃
重園内之檀以為兄弟之比耳
(魏風伐/檀篇)坎坎傳訓伐檀之聲為是非用力也木之堅者
伐之聲洪而壮□宛丘云坎其擊鼓伐木云坎坎鼔我
皆可證或以坎為險義曲解作經歴險陷以伐之則後
章伐輻伐輪是已取材而製器矣而猶曰坎坎何耶
何元子謂伐檀為衛國女闗傷怨曠而作以檀比其夫
以河自比此出陳暘樂書述古琴曲然通詩詞㫖絶不
似婦人語且夫婦相處今雖暫離終必歸其居室豈如
檀輻河干之適然萍值已哉琴操載古琴有詩歌五曲
伐檀與鹿鳴騶虞鵲巢白駒並傳有大戴禮投壺篇謂
凡雅八篇可歌亦列伐檀並難深考
(小雅杕/杜篇)此舉車之最堅者以為言堅車而亦敝則其時
之久力之瘁可知徐鍇謂車敝則木連及韋革金鐏起
皆起若敗巾故字從巾為幝也
(小雅鶴/鳴篇)此主求賢言檀蘀並列羙惡判然以喻求之不
可不慎蓋樂其園之檀即當别其下之蘀勿使雜進而
後真賢得升於朝耳若説向求理便腐
蘀為他木敗葉與下榖對舉明非檀葉可知且使檀而
為蘀是賢者而淪於不肖之喻矣奚以反樂觀之何元
子謂檀葉凋零為賢者衰謝之况則又不應聞埜聞天
聲名之著若此自當以良楛分觀較合
(大雅大/明篇)傳訓煌煌為明於車無取即解為鮮明義亦但
可言旂幟之屬此則專云檀車而已愚按煌與皇通煌
煌猶皇皇著盛之象言兵車張皇赫業也故韓詩外傳
直作檀車皇皇
　　扶蘇
扶蘇(鄭風山有/枎蘇篇)傳謂扶蘇為扶胥然其名無所考何元
子謂即管子所説之枎通作榑為榑桑於蘇字又無著
落均未可據要以下三者各專一物則此當有所指非
僅如扶疎四布之空語耳
何元子駁傳謂下篇喬松是喬木則扶蘇非小木通論
云蓋謂枝葉扶疎乃大木也扶蘇喬松比子都子充荷
華游龍比狂狡義甚明然人不敢為此解者以荷華亦
佳卉也(宋儒尤重之以/周茂叔愛蓮故)不知詩意止以在山之髙大者
喻羙在隰之卑弱者喻不羙初未嘗拘自解者拘之於
是不得不以扶蘇為小木而以喻不羙以荷花喻羙下
章則又以喬松喻羙而以游龍喻不羙使山隰倒置比
物錯互非也
　　栁
栁(齊風東方/未明篇)栁陶隱居謂即今水楊栁唐本草駁之云
栁與水楊全不相似水楊葉圓濶而尖枝條短硬栁葉
狹長而青綠枝條長軟陶以栁為水楊非陳藏器又謂
江東人通名楊栁北人都不言楊楊樹枝葉短栁樹枝
葉長而李時珍則以為楊枝硬而揚起故謂之楊栁枝
弱而垂流故謂之栁蓋一類二種也據説文爾雅則楊
可稱栁栁亦可稱楊故今人猶并稱楊栁余宗種樹書
又謂順揷為栁倒揷為楊諸説紛紜皆未盡當愚謂釋
木文栁類甚多有河栁澤栁蒲栁諸名而楊僅列栁之
一則楊為栁屬栁不可言楊屬明矣説家多謂栁有小
楊水楊垂楊之稱並未足據
或謂古詩南楊北有栁分為二其合稱楊栁蓋兼楊與
栁言之非楊即栁栁即楊一物異名也愚按此僅别栁
與楊為二而不悟栁為總名楊乃栁之一種所謂知其
一未知其二者今俗通稱楊栁不知此乃蒲栁專名耳
栁春初生柔荑即開黄蘂花至春晚葉長成後花中結
細黒子及蘂落絮出如白絨因風飄揚如雪則栁絮非
花也至萍薸自有種非栁絮所生今詞章家稱絮為楊
花及以萍為一物變化者並非
齊民要術云凡作園籬法髙七尺便足匪直姦人慙失
而返狐狼亦息望而廻其種栁作之者一尺一樹初時
斜揷揷時即徧數年長成共相蹙迫交柯錯葉折似房
櫳則栁正為籓之木傳箋乃謂柔脆不足為樊比狂夫
之不能知時則非其㫖矣集傳以狂夫瞿瞿屬樊圃解
直比不能晨夜二句義㨗而當
折栁折字即齊民要術中編字乃所以作樊使之共相
蹙廹要之仍是生栁耳蔡元度謂以栁為樊而生之不
足以為固故折栁者柔之至也解誤
(小雅小/弁篇)栁盛蜩多嚴華谷以為物皆有依是也此緊對
下不知所届言蓋蟬鳴于栁草生于淵各有依託今宐
臼被放無歸如舟流之靡所屆極則安得菀栁以為蜩
鳴之所漼淵以為萑葦之地哉
(小雅菀/栁篇)郝仲輿謂楊之垂者曰栁柔脆之木也桑車亦
曰栁日酉亦曰栁昧谷謂之栁谷蓋頽敗䘮亡之比愚
按釋木文松柏醜茂桑栁醜菀所謂𤼵而成暢茂積而
成菀結是也栁以菀言自取其垂䕃之繁反喻王之暴
虐無親耳必謂比頽敗䘮亡則於菀義何居
把(鄭風将仲/子兮篇)此釋木所謂旄澤柳也陸璣云生水旁樹
如栁葉麄而白色木理㣲赤故今人以為車轂孟子猶
以杞栁為桮棬即此嚴華谷辨之云詩有三杞将仲子
無折我樹杞栁屬也有臺南山有杞湛露在彼杞棘山
木也四牡集于苞杞雅枤杜北山言采其杞四月隰有
杞桋枸杞也其辨甚晰
楊(秦風車/鄰篇)楊為栁屬之一釋木所謂楊蒲栁是也與澤
栁河栁文並列可見舊説或以栁為水楊又以楊為栁
之揚起者並誤鄭氏解揚之水束蒲謂即此楊則誤之
又誤矣
陸璣云蒲栁有兩種皮正青者為小楊紅者為大楊陸
農師以為有黄白青赤四種則又從楊之類屬分之耳
何元子謂此詩之楊當指白楊白楊墓上所種以興其
亡此較桑説更幻果爾則有臺之楊何以反興萬夀其
於黄青赤三者又安所指耶
(陳風東門/之楊篇)傳訓牂牂為盛於字義無解何元子云楊木
有四種以牂牂推之正謂赤楊牂乃赤色羊也前漢書
天文志云牂雲如狗赤色又太嵗在午曰敦牂午亦火
徳其色赤則牂為赤色明矣引據皆確存其説
何氏又援周禮肺石注云肺石赤石也疏云肺屬南方
火之色赤肺亦赤葉之色似之比牂為深此於赤義亦
有據或讀若弗與芾通叶下晳晳本音淅也芾有赤芾
朱芾楊葉之色似之其説並存攷
陸農師别牂牂為盛肺肺為衰以言嫁娶之暮此强解
耳肺無衰義可通且兩章詞㫖無别何云一盛而一衰
耶蔡元度又謂牂從羊言羙而未大肺為金臟言其已
成所以刺婚姻之失時尤穿鑿無理
霜降逆女冰泮殺止古婚禮所傳可據至周禮仲春大
㑹奔者不禁乃為過時者而設也此詩云失時蓋失昏
旦之時所謂親迎而有不至者不然赤楊霜降則葉赤
詩言牂牂肺肺正霜降後矣而顧失時耶若鄭氏以楊
葉牂牂為三月中則溺於仲春婚姻之説因并誣物候
耳
(小雅采/薇篇)傳專釋此為蒲栁甚當以其為栁屬故亦得稱
為楊栁非兼言楊與栁也今人不問蒲澤之類統呼楊
栁可哂詩云依依則柔條初長婀娜可人正薇柔之候
為往戍時矣
(小雅南山/有臺篇)陸農師謂鬱彼之楊以賁乎山有光之象此
較桑更强合桑猶有沃若光澤之稱楊益難通矣
(小義菁/莪篇)楊木不堅實性輕善浮舟之用利之故云載沉
載浮言其與波上下耳嚴華谷云舊説沉物亦載浮物
亦載韓退之亦從之且詩中載馳載驅載笑載言載饑
載渴載清載濁載飛載止凡言載皆則也不當獨以此
為載物於舟是也
(小雅采/菽篇)楊舟喻諸侯紼纚乃喻天子之寵賜正下所謂
福禄膍之也鄭氏以為治民禮法之喻何哉
檉(大雅皇/矣篇)檉為河栁陸璣云生水旁皮正赤如絳一名
雨師枝葉似松鄭漁仲謂又名春栁一説檉得水則垂
如絲師當為絲譌非如羅瑞良應雨之説宼宗奭謂人
呼為三春栁以一年三秀也花肉紅色成細穗河西者
戎人取滑枝為鞭亦謂之赤檉木以其材赤故也鄭氏
因材可卷為盤合之説通檴落為一此因郭註而誤(駁/見)
(釋/榆)至赤楊當即是檉故杜詩亦稱頳檉今漁仲分為二
未可據
檉栁性喜水故多生河傍然平原廣陸中亦時有之六
書故謂詩言啟土不宜先河傍此泥也且太王率滸至
岐凡所經過之地必須開闢以便行李往來又安知不
河傍折栁俾勿礙行塵而猥云平原廣陸之是啟也亦
見之固矣
　
　
　
　
　
　
　詩識名解卷十四
欽定四庫全書
　詩識名解卷十五
　　　　　　　　　　　　錢塘　姚炳　撰
　木部
　　楡
楡(唐風山/有樞篇)陸璣謂楡之類有十種葉皆相似皮及木理
為異愚按楡有大楡刺楡白楡姑楡柘楡朗楡梜楡椰
楡郎楡諸名大楡出北方木性堅韌皮汁滑二月生莢
亦稱莢楡其莢飄零又稱零楡皆大楡别名也刺楡即
此章樞白楡即陳風之枌(俱詳見/本條)姑楡即廣雅山楡一
作橭楡釋木謂之無姑説文謂之楩柘楡即刺楡别名
朗楡郎楡並見廣志分有莢無莢二種或云有朗楡無
郎楡郎即朗之譌耳梜楡莢葉味苦不如凡楡齊民要
術稱梜楡刺楡凡楡三種色别種之勿雜是矣椰楡陸
璣謂即大東之穫(附駁/見後)兹從舊説以楡冠其類而列樞
枌穫於後以俟覽者
何元子引雜五行書謂舍北種楡九株蠶大得又楡種
至十五年後中為車轂詩人因下有車馬衣裳之咏故
即楡以起興此尤傅㑹夫衣由蠶而致車由木而成推
本言之已是贅語乃更推及蠶所由宜木所利用者以
轉相牽合如此索解作詩者之心亦太苦矣
樞(唐風山/有樞篇)樞釋木作藲訓荎郭璞以為今之刺楡是也
陸璣云其鍼刺如柘其葉如楡瀹為茹美滑於白楡齊
民要術注云世有刺楡木甚牢韌可以為犢車材梜楡
可以為車轂及器物凡種者直種刺梜兩種利者為多
其餘軟弱非佳好之木按二説則樞固楡類之佳者矣
楡為西北之木仐隴西有楡林驛唐封域在禹貢冀州
太行恒山之西樞楡皆其所産分山隰言互文耳篇中
總以兩有為興如車馬衣裳昭公所皆得自有者亦在
其能自用之而已羅瑞良言江南無楡但有樞晉風則
兼有之其義可以説詩
枌(陳風東門/之枌篇)按釋木楡白枌嚴華谷云爾雅謂楡白為
枌陸璣誤謂楡為白枌枌乃楡之白者無縁楡又為枌
之白者此可謂善讀爾雅者矣
郭璞謂枌楡先生葉後著莢而李時珍謂白楡木正髙
大未生葉時枝條間先生楡莢形狀似錢而小色白成
串俗稱楡錢後方生葉似山茱萸葉而長其説互異
陳風多言東門當是陳人所遊息處故榆楊並植於其
際可以休䕃而舞者羣聚焉亦猶鄭之溱洧為士女相
謔之所耳
此男悦女之辭鄭氏以男女别二章非是愚謂子仲之
子即不績其麻之人東門宛丘即市三章所謂視爾如
荍正指婆娑者而言陸農師分道舞市舞尤無謂
(附/)檴(小雅大/東篇)鄭氏見釋木有檴落之文因易傳訓木名
此大誤其後郭璞註爾雅因云可以為杯器素者陸璣
以為今椰楡鄭漁仲謂當是檉杉以譌傳譌皆謂是一
木之耑名矣不知爾雅之訓落猶傳之訓刈也釋木文
若樸枹者灌木叢木自弊柛立死椔之類皆言木之情
狀非實指一木言檴落亦其例耳此詩謂已穫之薪生
意既槁不可復浸猶已勞之人財力既竭不可復役喩
意自明無所疑似因附駁楡後庻覽者知所類别云
　　栲
栲(唐風山/有樞篇)栲説文作□釋木謂之山樗實非樗也樗無
山田之分總謂之樗而已此云山樗乃栲别名不當以
樗類求之猶方俗因其似櫟遂稱栲櫟亦非栲與櫟一
類之説俗語舉相似者以櫄樗栲漆並言則栲之似樗
而非樗明矣陸璣泥山樗之名反以爾雅為誤不知與
其所説葉如櫟木皮厚數寸者正一物耳
張萱直稱栲為□樗謂其與椿相類而以莊子不才之
木當之不知彼自為樗此自為栲兩不相涉也何元子
借其説以為栲全天年有長守之義取喩下意則真誤
矣
(小雅南山/有臺篇)陸農師説此詩以栲可為車幅有乆之道故
曰遐不睂夀此與全天年之説相似
　　杻
杻(唐風山/有樞篇)杻一名檍郭璞謂關西呼杻子一名土橿陸
璣云或謂之牛筋正名曰萬歲葉似杏而尖白色皮正
赤為木多曲少直枝葉茂好二月中葉疏花如棟而細
蘂正白蓋樹是也按考工記弓人為弓取榦之道柘為
上檍次之又輪人斬材牙以橿是材中車輞及弓弩之
證楊用修亦謂宮中多樹之取億萬之意謂之萬年樹
注唐詩者以冬青為萬年枝皆誤是也至張萱别以杻
為梓屬則非其類矣
他木取夀義者皆傅㑹惟杻舊有萬歲名差可通然通
詩皆有宛死之句何獨於二章之木取長守義耶如使
詩人果欲取木之夀者以為興則蔑以加於松柏矣而
但云栲杻乎哉
(小雅南山/有臺篇)杻自有萬歲名陸農師於此耑以弓榦取乆
義為睂夀興已覺贅設復因弓榦取象軍旅至别南北
山為君明暗之分牽引魯論仲叔圉治賓客數語分配
萊楊李杻諸木何其輾轉傳㑹至此耶
　　椒
椒(唐風椒/聊篇)大椒釋木謂之檓鄭漁仲以為俗呼樛子通
志别有蓎藙陸撥南椒之名其樹大略相等陸璣以為
似茱萸有斜刺莖葉堅而滑澤是也宼宗奭謂秦椒葉
差大粒亦大而紋低不若蜀椒皺文為髙異是檓當為
秦椒名又陶隱居云今從西來形似椒而大色黄黑味
亦頗有椒氣或謂即今樛樹子樛乃豬椒恐謬則漁仲
以俗呼樛子者為秦椒亦誤矣
説文有茮無椒舊謂椒叢生如薔薇之屬非木故但從
草不知此乃譌文有似豆菽之菽不可從也
傳以椒聊連言陸璣謂聊為語助詞一説聊薄畧也何
元子引爾雅云朹檕梅朻者聊則檕梅名朹其朻者名
聊也朻説文云髙木也聊即朹之髙者此可謂獨解但
朹梅不見他書又與椒並言亦恐非倫愚疑釋木此條
亦汎指木之叢生糾曲者言與樸枹者文相似不必專
屬朹梅也椒條叢生因謂之椒聊即下所云逺條耳
椒性多實故以為蕃衍之喩其采之盈升盈匊正其常
事鄭氏欲合沃盛反常之喩强以少實解之誣椒甚矣
王肅謂種一實蕃衍滿一升尤非理
傳訓兩手為匊陸農師謂匊二升也愚按篆文匊從手
屈掌㑹意象兩手用力形是兩手為匊也然匊二升二
匊為豆四升見禮書則匊大於升與農師説合又詩以
為蕃衍固不當僅為兩手所奉者耳
嚴華谷云椒實蕃衍采之盈升然方興未艾將不止於
今日之所觀故復歎是椒也其新長之條日益逺矣條
益逺則實益蕃喩桓叔之子孫將日益衆多也舊説蕃
衍碩大逺條之意重複今分别之以見詩人紆餘之㫖
此最得解
(陳風東門/之枌篇)此乃男悦女之詞以視爾貽我詞㫖玩之語
皆虚活非真贈投蓋覩其如荍之容而忻慕愛樂之恍
若芬郁襲人異香盈握猶言風送蘭麝之意不必便與
贈芍齊觀也不然則真如劉貢父所云椒益陽煖腎當
為女贈士之戲語矣
(周頌良/耜篇)椒實通謂之椒非專謂椒木正義以為椒木氣
香作者以椒言香則泥矣古者以椒和酒取其芬烈今
俗猶用之此詩所謂椒馨乃實語非借用為馨香之詞
觀楚辭直稱為椒漿可見
　　栩
栩(唐風鴇/羽篇)釋木有栩無柞又但言櫟實之狀而不復釋
為何木則栩與柞櫟三者自為一種或葉實小大之微
差爾陸璣謂秦人呼柞為櫟徐州人呼櫟為杼風土記
謂吳越之間名柞為櫪孫炎謂櫟之實為橡古今注亦
謂杼實為橡均可互證或别櫟實之橡斗與栩橡異恐
未是鄭漁仲又以栩杼為柞以櫟為槲不知槲乃槲􁂶
即召南樸􁂶耳顧乃混櫟於槲而别杼於櫟其説不愈
誣耶
爾雅苞義凡三見釋言云苞稹釋詁云苞蕪茂豐也又
釋木云如竹箭曰苞其義亦各有取然稹義之訓叢生
自屬枝條言栩枝條迫迮梱緻故謂之苞栩耳鄭氏獨
釋為根之狀則凡木根皆叢生者何獨於栩櫟是稱耶
惟其如是是以於苞桑不得其解耳
(陳風東門/之枌篇)古者立樹以表道東門宛丘乃陳國之大都
㑹故植枌栩以識其處當是表道之樹非特為遊息休
䕃之用已也詩稱柞枝蓬蓬莊子櫟社樹其大蔽牛絜
之百圍故遊者即於其下而婆娑以為樂爾
(小雅黄/鳥篇)何元子以桑榖為惡木故引莊子櫟社之説以
為櫟亦無所可用似也然今柞木人以為梳子殻又可
以染亦非竟無用者不必過為詆毁以申巳説耳
櫟(秦風晨/風篇)陸璣云秦人謂柞櫟為櫟河内人謂木蓼為
櫟椒榝之屬也其子房生為梂木蓼子亦房生故説者
或曰柞櫟或曰木蓼此秦詩宜從其方土之言柞櫟是
也鄭漁仲駁之以為釋木云櫟其實梂詩秦風山有苞
櫟並此也其釋木云栩杼與唐風集于苞栩並是柞木
而陸璣誤謂是此耳愚按櫟有黑心櫟白櫟緜櫟諸類
白者子尤細緜櫟以堅忍得名非木蓼也櫟即是栩蘇
頌亦謂柞櫟也杼也栩也皆橡櫟之通名此當以陸説
為正或又謂橡實大於櫟葉冬凋櫟不冬凋亦未然至
木蓼出南鳯州揚髙如冬青不凋與櫟異種而上林賦
注應劭云櫟辛木也顔師古以為木蓼葉辛初生可食
亦似混為一木並誤
此詩以所有為興詞㫖與弼山有榛鄭山有扶蘇唐山
有樞諸篇同
柞(小雅車/舝篇)風土記云歴山在始寧邳郯二縣界上舜所
耕田在於山下多柞樹吳越之間名柞為櫟故曰歴山
按此則陸璣所謂五方通語者有據矣故李時珍謂本
草所説柞木乃鑿子木髙者丈餘葉小而有齒光滑而
韌其木及葉丫皆有針刺經冬不凋五月開碎白花不
結子而别以柞為橡櫟之名是也書傳或稱柞或稱櫟
或合稱柞櫟或别稱栩杼要是一種今併入栩部俾覽
者得互證焉
嚴華谷合引采菽緜及此詩之柞以為釋文分昨作二
音止此一木不得自為參差愚按柞止有昨音其餘或
隨文變叶不一如大雅載芟載柞叶下澤音側周禮柞
氏之柞鄭司農讀如唶唶之唶屋笮之笮又漢有五柞
宮俗或讀如乍或讀如柘則音之譌耳
析薪即是執柯之説與南山綢繆諸詩義同取分合意
為婚姻喩足矣不必有葉盛蔽岡女妬蔽明之説也故
下直接云鮮我覯爾
(小雅采/菽篇)此當從時解分興下四句蓋柞枝根本盤固殿
邦之喩也其葉蓊翳四䕃攸同之喩也皆屬來朝之諸
侯言舊或分祖孫賢才或别天子諸侯俱未當何元子
按尚書康王即位時事以實此詩故鑿分畢召東西亦
不可據
(大雅/緜篇)鄭氏謂以柞棫生柯葉之時使大夫將師旅出聘
問此大武斷王肅援世紀以附入毛傳尤傅㑹正義駁
之是也且此原未嘗言文王時事自一章至八章由在
豳而遷岐而定宅而授田居民而作宗廟宮室門社卒
乃美其木拔道通儼然成都成邑而混夷因之逺遁耳
下章文王蹶生始及文王此眀文可據者也
舊訓拔為挺拔何元子引説文云擢也又增韻云攻而
舉之也柞棫拔矣如左傳篳路籃縷以啟山林之意此
説得之柞棫叢生又多棘刺本非嘉木故古以供薪燎
之用觀旱麓棫樸二詩可見太王遷岐芟闢險阻如皇
矣作屏修平凡木皆然何况叢刺之柞棫又可以為薪
燎者乎此斷當為拔去之解史記秦拔我襄城師古注
謂若拔木并得其根本是也集傳亦釋為挺拔之義而
後註則云太王之時林木深阻至於其後木拔道通則
仍主芟拔之説耳
(大雅旱/麓篇)詩之詞㫖本明順可㑹鄭氏每曲説之而義反
晦如此詩明謂柞棫宜供民燎又有棫樸薪槱可證而
必云燎柞棫之旁之草而柞棫始荗則蛇足甚矣嚴華
谷以為不若謂民取供燎為不費詞則凡説詩而費詞
者皆非詩之本㫖可知也
(大雅皇/矣篇)斯拔亦訓芟拔之義二句緊䝉上作屏八者而
言見其叢棘芟除楨榦挺峙儼然都㑹氣象故下云帝
作邦作對也若柞棫皆任其遂茂則岐西之地維草宅
之矣何為於菑翳灌栵檉椐檿柘諸木急急務去之哉
羅瑞良云詩人道柞尤多方周之興太姒夢商之庭産
棘小子發取周庭之梓植之於闕間梓化為松柏柞棫
驚覺以告文王文王以為宗周興王之兆此詩斯㧞斯
兑未必不謂此也又述文王之事亦言柞棫拔矣山木
頗多而獨言柞棫蓋柞薪者民之所燎且至於聳拔則
其餘從可知也愚按此皆因詩詞杜譔典實要是不經
語耳果爾則柞棫乃周家發祥之徵當竭力愛䕶培植
之而乃以為薪槱以供民燎人言其可信耶
　　條
條(秦風終/南篇)釋木謂柚為條郭璞以為似橙實酢生江南
是也傳别訓為槄陸璣從之謂即今山楸並非按條惟
為柚專名與槄無涉釋木云槄山榎又云柚條二者分
釋判然不得以槄為條也又孫炎註爾雅槄山榎亦引
終南詩今皆不從其説
何元子引列子文橘柚凋於北徙謂終南不宜有柚當
與汝墳條枚義同愚按此易字求解於義難通(駁見/梅部)即
據變枳變杏之説是條梅皆西北所罕見者正惟罕見
而終南有之此其所以堪誇耳不然則枝曰條榦曰枚
何山蔑有而獨於終南驚相比論乎
六駁(秦風晨/風篇)陸璣云駁馬梓楡也其樹皮青白駁犖遥
視似駮馬故謂之駁馬下章苞棣樹檖皆山隰之木相
配不宜云獸按此足正毛傳之誤蓋駮名釋獸有文釋
木無文故傳即以為如馬倨牙之獸然合之詞㫖匪但
草木不倫即謂隰間有此猛獸亦覺誕妄山海經謂中
曲山有獸如馬而身黑二尾一角虎牙𤓰音如鼓名曰
駮食虎豹此豈常有之物耶况草木中如游龍伏牛以
鳥獸名者不可勝紀駮之為木無疑也古今注亦云山
中有木葉似豫章皮多癬駁者名曰六駁
王肅謂言六據所見而言意謂駁馬有六此謬語或云
六犖音同通犖為六即所云犖駁也愚謂此直名六駮
如三奈三七之類物之以數名者頗有正不必易字作
犖以求其義耳
　　檖
檖(秦風晨/風篇)檖一名蘿郭璞謂即今楊檖實似梨而小酢
可食陸璣云一名赤羅一名山梨一名鹿梨一名鼠梨
齊郡廣饒縣堯山魯國河内其北山中有今人亦種之
按此乃梨屬陸農師以為木文細密如羅故曰羅有赤
白二種以赤者為上故傳專以赤羅釋檖也説文作□
此省文
陸農師謂秦詩初曰晨風卒曰樹檖者言人君所以用
人之道始於能致之終於能立之樹檖以况可與立之
臣此大强解夫樹檖縁何以立為義豈云樹者植立之
意耶
或解樹檖為成樹之檖愚謂此但增字成文以樹字代
上苞字順言之則檖樹是也正不必於此求解若鶴鳴
詩爰有樹檀文亦同此
　　棗
棗(豳風七/月篇)棗與棘異小爾雅云棘實謂之棗陸農師亦
謂棘大者棗小者棘皆混為一種非也釋木棗有壺棗
要棗白棗酸棗齊棗羊棗大棗填棗苦棗無實棗棯棗
諸名凡十有一舊註於齊棗填棗未詳羅瑞良所謂郭
氏得其九者也又謂後世有紫棗𤣥棗西王母棗東海
蒸棗洛陽夏白與夫雞心牛頭羊矢獼猴細腰諸名然
釋木所謂羊棗即羊矢要棗即細腰白棗疑即夏白其
餘土物又有夭棗産南徐州樂氏棗産青州南棗産浦
江密雲棗産密雲波斯棗産廣州别有萬歲棗(一名千/歲棗)
木名海椶其種類同異之不可勝紀如此
剝傳但訓擊正義以為棗須就樹擊之所以剥為擊是
也陸農師云棗實未熟雖擊不落已熟則爛不擊自墮
蓋收棗擊而落之故齊民要術所謂全赤即收收法撼
而落之為上又羅瑞良引大戴禮云剥者取也其修治
則曰新之疐之則剥之不得為修治明矣王介甫好為
異義别以為剥其皮而進之宜其後悔奏除也
　　樗
樗(豳風七/月篇)古語櫄樗栲漆相似如一故陸璣以為樗樹
及皮皆似漆是也蘇頌云椿樗二木形榦相類椿木實
而葉香可噉樗木疎而氣臭北人呼樗為山椿江東呼
為鬼目宼宗奭辨二木以無花不實木身大其榦端直
者為椿其有花而莢木身小榦多迂曲者為樗莊子所
謂大本擁腫不中繩墨小枝拳曲不中規矩者正此
説文以㯉為薪樗之樗别樗讀若華重文作檴此謬也
㯉乃古樗字其讀若華者則樺與檴耳字書或合樗樺
為一或分㯉樗為二並非
薪樗因采荼帶言取韻成句而已凡木之不中材用者
始為薪如楚棘之類皆是若謂惡木以供農夫之㸑豈
養老酒食所燎盡是桂薪耶
(小雅我行/其野篇)古婚期在秋冬此確不可易者鄭氏乃以樗
葉初生為仲春之時嫁娶之月誕矣且蔽芾隂翳非歴
夏不能有此茂盛何云始生耶若泥樗為惡木喩遇惡
人亦是穿鑿又或取依蔽休息義興下就居於詞㫖要
未似愚謂此乃飢饉流離之詞當與苕華同時所作凶
年百物凋耗故野行荒凉惟見惡木隂蔽所采者蓫葍
惡菜而已此是賦現前光景即苕華所謂鮮可以飽者
别無取喩之意耳
　　把
把(小雅四/牡篇)此把乃釋木文所謂枸檵者郭璞以為即今
枸把陸璣云樹如樗一名苦把一名地骨春生作羮茹
微苦其莖似莓子秋熟正赤是也别有枸忌地輔羊乳
託廬三青蔓換骨菜天精子卻老根仙人杖西王母杖
諸名見本草廣韻諸書
嚴華谷分杞為三種以此四牡及杕杜四月北山四杞
為枸杞别南山湛露二杞為山木將仲子之杞為杞柳
説本陸璣然惟枸檵耑有杞名若杞梓則梓類郭璞謂
之楩杞非杞也今惟以杞柳别屬柳餘諸杞仍彚釋同
異是否覽者類而辨之可耳
廣雅以枸乳為苦杞地筋為枸杞分二物則陸璣謂枸
杞作羮茹微苦一名苦杞似混而為一又蘇頌云枸杞
春生苖葉如石榴葉而軟薄堪食俗呼為甜菜疑陸璣
微苦之説當是苦杞非枸杞也
蘇頌謂枸杞莖榦髙三五尺作叢此即詩稱苞杞之義
叢生以莖榦言則其謂之苞亦指莖榦叢生可知其義
與苞栩苞桑同總無言及根枝者
韻㑹小補載集韻杞或作梩增韻通作芑合芑杞梩李
為一並誤
栩父杞母第取叶韻不必有義觀鴇羽亦咏集于苞栩
而統言父母可見此何元子云爾愚謂趁韻成文凡詩
皆然何獨鴇羽四牡二篇哉持此説詩方可免穿鑿一
病
(小雅枤/杜篇)嚴華谷謂鄭孔説此杞皆不明言其何物以采
言之當是枸杞是也然按正義直以為杞木之葉則似
竟指杞梓之杞矣采之將安用耶
集傳有春暮而杞可食之語説詩者遂謂采杞又過於
木萋之時或辨之云采杞當即在卉木萋止之日特期
而未至故借此以致其想望耳愚謂采杞託言原不當
泥時為説蘇頌謂枸杞春夏採葉秋採莖實冬採根彼
雖為藥籠之須然亦足見其隨時可採不必拘為春初
春暮作時物之變觀也
此當為遥想征夫在役之事念其陟山采杞而以父母
為憂耳與北山詞㫖正合故上云女心傷止我心傷悲
而此獨云憂我父母也舊俱作婦人望夫之解故謂呼
夫為父母尤非理
(小雅南山/有臺篇)嚴華谷斷此詩之杞為山木蓋據陸璣之説
云杞一名狗骨山材也其樹如樗理白而滑可以為函
及檢版其子為木蝱可合藥故集傳説此詩亦從之按
此數語乃釋枸並非釋杞者此殆誤據云爾愚謂仍當
指枸杞言亦不必牽養人為義或謂杞與李同可食以
興父母則又陋説也
(小雅湛/露篇)何元子仍以此杞為枸杞謂今枸杞一名狗骨
其樹亦如樗陸所云即枸杞也詩以杞棘並言棘木低
小則杞非大木可知且以後章桐椅例之桐椅相類杞
棘亦當相類愚按木之叢生者被露獨厚杞莖榦叢生
與棘並有苞稱故以杞棘並言似不應為杞梓大木然
杞與棘要是二種若何氏縁枸杞通枸棘為同類諸侯
之喩則武斷矣
(小雅四/月篇)舊解有據禮表記註以詩豐水有芑之芑為枸
檵因謂芑杞二字通用杞桋之杞亦當通作芑乃爾雅
所云白苖者此蓋强牽生民以歸肇祀之文合孔叢子
思祭之語亦武斷甚矣杞固無通芑者且蕨薇皆以草
言杞桋皆以木言此明文不可誣也
(小雅北/山篇)嚴華谷亦以此杞為枸杞當從其説杞葉初生
可采以為茹而鄭氏以非可食之物為興郝仲輿又謂
苦菜為食苦之比豈此詩之杞固即廣雅所釋苦杞者
抑將同采芑之芑如陸璣所謂似苦菜集傳所謂野苦
蕒者故以苦為喩耶要未可據矣
　　常棣
常棣(小雅常/棣篇)按釋木常棣專有棣名與唐棣逈别郭璞
謂今關西有棣樹子如櫻桃可食者是也分赤白二種
以其結子如李而小因别有郁李之名其實非李屬也
蓋鬱之實大如李此如李而小其種各異故鬱并不得
為棣屬觀釋木文及陸璣所説判然無可混者戴侗合
唐棣為一物殊謬至其説棣以為小木叢生髙不過五
六尺其華或紅或白或單出或重出紅而重出者園圃
多種之白而單出者結實如小李頗得其實存之
陸農師云唐棣之華反而後合常棣之華上承下覆甚
相親爾故常棣以燕兄弟又宋氏云世人多誤以常棣
為唐棣於兄弟用之唐棣栘也栘開而反合者也此兩
物不相親合觀二説則唐棣與常棣其華性逈殊明甚
鄭氏謂承華者曰鄂按鄂同萼古通用曹憲訓為花苞
是也説文引詩亦作萼唐明皇取此為兄弟之喩以華
萼交輝名樓此皆可證傳云鄂鄂然外發於義未安前
輩有説此詩者謂吾讀至鄂然字每不勝鄂然可為一
噱
鄭氏謂不字當作柑字柎乃鄂足此語確不可易何元
子引韻㑹小補云萼花蘂也不花蒂也又左傳華不注
山伏琛齊記引虞摯畿服經作柎言此山孤秀如華柎
之注於水其讀入聲者誤也又通作趺亦作跗楊用修
云束晳詩白華朱萼白華絳趺唐人亦有紅萼青趺之
句皆可證又來斯行云郤至衣韎韋之跗注雜問志作
韎韋之不注可見柎跗不三字皆作通用按此引據皆
確備録其説存攷
正義謂華下有鄂鄂下有柎以鄂足比於弟華比於兄
鄂既承華文與柎連則鄂柎同比弟也愚謂不然合鄂
與不始成一華然則華乃總言下鄂與不則言其華之
實也自説詩者多宗傳以不作豈不解故唐世以華萼
名樓而詞章家稱棣萼棠花無復有言不者惟蘭成作
後魏賀㧞夫人墓誌乃云鄂跗雄圖其言蓋有本矣此
當以鄂比兄以不比弟上承下覆所謂兄弟相親之象
也何元子謂一柎輒生二萼為連枝同氣之喩恐未然
(秦風晨/風篇)傳訓苞棣為唐棣正義疑之以為未詳聞不知
此斷為毛公之誤耳釋木明以唐棣為栘常棣為棣則
棣之名惟常棣得有之故常棣或稱常或稱棣皆可通
而唐棣從未有舍唐而專言棣者戴侗謂常棣小木叢
生故詩稱為苞棣若扶栘髙聳尋丈大廣數圍當在喬
木之列又安得以苞稱耶
(小雅采/薇篇)傳以爾為華盛貌按爾有繁義以言常華則繁
英歴録之狀似之三倉解詁謂爾為華緐是也故釋天
地人物山川草木之書名爾雅又漢書儒林傳文章爾
雅言其質文相副也其義俱可互證陸農師顧泥常棣
之詩通爾作邇謂其上承下覆有親近之象不亦逺乎
　　枸
枸(小雅南山/有臺篇)傳訓枸為枳枸説文作□□崔豹云一名
樹蜜一名木餳實形卷曲核在實外一名機枸子陸璣
謂枸樹山木其狀如櫨一名枸骨髙大如白枸所在山
中皆有理白可為函板(按此正嚴華谷所引説南/山有杞者其誤據無疑矣)枝柯
不直子著枝端大如指長數寸噉之甘美如飴八九月
熟江南特美今官園種之謂之木蜜是也(木蜜前引作/木蝱此誤中)
(之/誤)陸農師謂今俗呼枅栱羅瑞良作枅枸謂即曲禮椇
榛之椇一名蜜曲録詩詁謂一名木珊瑚語録云建陽
謂之皆拱子吾鄉呼為兼勾又按曲禮疏謂椇即今白
石李鄭康成謂今邳郯之間食其實亦名支枸又名厲
漢脚指又一名雞距子一名木屈櫟梵書謂之木􁍷凡
二十餘名皆是物也
正義以釋木無文引宋玉賦枳枸來巢謂枸木多枝而
曲所以來巢是也嚴華谷駁之謂風賦字作枳句李善
注橘踰淮為枳句曲也句音溝似非毛義愚謂此乃李
注之誤枳枸為一木之名非踰淮之枳明甚荀子枳木
必待櫽括烝矯然後直又明堂位四代之俎商以椇舊
謂俎足横木為曲撓之形如椇枳之枝則枳枸木本是
曲者李善誤以木狀釋木名故句讀音義皆譌嚴氏又
誤據李注云然耳
或謂詩所以取興枸者不徒取髙大堅乆之義枸可代
飴所以為養末句云保艾爾後艾之為義則養也此大
穿鑿枸實即可代飴作養然其為養有限果爾詩何不
言其養之大者如豳風所云葵菽棗稻之類而區區一
枸為耶
　　榖
穀(小雅鶴/鳴篇)廣雅訓榖為楮陸璣云幽州人謂之榖桑或
曰楮桑羅瑞良辨之謂太戊時桑榖共生劉向以為桑
猶喪也榖猶生也是以桑榖為二物也而陸璣謂穀有
榖桑楮桑之稱則又一物也愚按榖自有桑名書傳所
稱不一舊傳伊陟相太戊亳有祥桑共生於朝則專言
桑不言榖矣而韓詩外傳稱榖生湯之廷七日而榖亡
又專言榖不言桑則桑榖之為一木明甚今楮紙最下
者俗呼桑皮紙亦是其證陸農師謂先賢以皮斑者為
楮皮白者為榖有瓣者曰楮無瓣者曰稱分三種恐未
然
穀雖非嘉木然江南人績其皮以為布亦以為紙葉初
生又可茹又斑榖之皮可取為冠廣州記謂蠻夷取穀
皮熟搥為揭裏布鋪以擬氊則其資於用者甚廣安得
以惡稱之陸農師謂惡木而以善名猶甘草名大若之
類羅瑞良則謂穀田乆廢所生又李時珍謂楚人呼乳
為榖其木中白汴如乳故以名之三説並非榖從禾從
木字義自别六書本分不可混也
以榖較檀美惡自分然非真棄材也論衡楓桐之木生
而速長樹檀以五月生葉後彼春榮之木則穀之易生
者視之為賤矣此與上籜對舉皆不賢之喩何元子謂
首言籜苐歎賢人凋謝耳此言穀則喩所進用者無非
小人是以籜作檀葉解故云然(駁見/前)
(小雅黄/鳥篇)鳥性隨木所棲不必泥榖為惡木以喩所處之
非地嚴華谷云説者以黄鳥集榖啄粟喩侵迫不知黄
鳥人所愛玩集木啄粟未為侵害於人其説甚當愚按
舊解以無集無啄為此邦之言不我肯榖為去者之言
故以侵迫為説非也穀粟乃即其異國所依之處而言
耳
　　桋
桋(小雅四/月篇)釋木以桋為赤梀白者直名梀是桋為赤梀
耑有之名也郭璞分赤梀樹葉細而岐鋭皮理錯戾好
叢生山中白梀葉圓而岐為大木按此則桋木叢生卑
小以其與梀相似故亦名梀非若白梀之為大木也釋
木女桑謂之桋桑豈亦以叢生不髙大與桋相似故名
與
嚴華谷謂此詩之桋與蕨薇杞並言當作荑也即自牧
歸荑之荑何元子從之以為茅春生布地如針謂之茅
針亦可噉夏生白葉茸茸然至秋而枯則皆四月維夏
時所有愚謂桋與杞並言自當同為木類嚴氏通杞作
芑因改桋為荑以與蕨薇配吾不信也
何元子又據郭璞説赤梀好叢生山中則非隰地所有
疑爾雅以女桑為桋桑而詩亦云隰桑有阿則此隰之
桋或當為女桑此語尤誕詩多以山隰對言如樞楡栲
杻漆栗之類不必定是言山者非隰有言隰者非山有
也且唐風云隰有杻矣而小雅云北山有杻若以山隰
之義泥之不兩相刺謬乎此所謂以文害辭説詩之大
病也
　　蔦
蔦(小雅有頍/者弁篇)釋木無蔦名但有寓木列木部中而説文
從木作樢以其皆寄生木上者斷為木屬無疑東方朔
傳在樹為寄生是也陸璣以為葉似當盧子如覆盆子
蓋與女蘿絶異女蘿延蔓乃草屬耳鄭漁仲謂女蘿即
蔦之一種通志亦謂大曰蔦小曰女蘿並非
蜀本草謂諸樹多有寄生葉葉並相似云是烏鳥食一
物子糞落樹上感氣而生宼宗奭駁之謂若為烏鳥食
物子落枝節間而生則麥當生麥穀當生穀不當生此
一物其説亦自有理愚謂大抵别是木之一種不能自
植必附木而榮者故桑柳楓槲皆有之通名為蔦而詩
云施于松上則是松上寄生者耳或以寓木宛童蔦諸
名屬桑寄生而别女蘿為松上寄生胥失之矣
正義謂蔦釋草無文寄生者毛以時事言之此不知通
寓木之條遂曲解如此
　　棫
棫(大雅/緜篇)棫一名白桵郭璞以為小木叢生有刺實如耳
璫紫赤可啖者陸璣引三倉説謂即柞也其材理全白
無赤心者為白桵今人謂之白梂或呼白柘愚謂棫與
柞自是二木棫而稱樸固是叢生者凡叢生之木未必
能髙大若枳棘類可驗故此詩與皇矣皆云㧞而旱麓
棫樸則以為薪燎其為小木可知三倉之説未可據也
鄭漁仲於釋木棫注云即山柘而通志又以為柞别名
説既矛盾而兩者又並謬亦不之察矣
(大雅棫/樸篇)傳於此詩分釋棫為白桵樸為枹木於文義未
明鄭氏謂白桵相樸屬而生者是也何元子泥傳説以
為樸當别是一木疑樸即􁂶樸又謂槲􁂶與櫟相類亦
有斗櫟即柞也詩言棫樸猶之乎言棫柞此大臆斷愚
按釋木以樸為木之枹者總名則樸非一木可知且􁂶
乃槲名非樸為槲名(詳見/樸􁂶)􁂶樸正與棫樸之文同詩作
樸􁂶亦即苞櫟之謂也互證昭然豈可强分為一木名
乎
月令註大者可析名薪小者合束名柴總言之則薪也
或駁郭註謂棫以薪言棫既堪為薪不當云小木其見
甚泥若漢廣詩蔞楚並可稱薪詎得執此以見棫之大
耶
薪槱是喩言鄭氏因槱字便泥為積柴燔燎之用以合
奉璋或又推廣其説以為類帝伐崇取合六師皆武斷
不可據
(大雅旱/麓篇)瑟傳訓衆貌集傳訓茂密貌何元子謂鄭衆賈
公彦於周禮註疏引此皆作䘏彼玊瓚䘏本義訓憂當
是愛惜之意愚謂不然玊瓚之瑟潔也乃瑟字本義庖
羲氏作瑟使人精潔於心是也以言玊瓚則純潔之意
柞棫之瑟蕭瑟也楚詞蕭瑟兮草木黄落琵琶行楓葉
荻花秋瑟瑟以言柞棫則亦蕭瑟之狀故可取以為薪
二義自明前説均未當
(大雅皇/矣篇)斯拔亦主芟拔之義拔柞棫與上作屏八者為
一時事皆屬太王之世此句蓋承上八者而總言之也
觀下自太伯王季句可見其義與緜同
　　楛
楛(大雅旱/麓篇)楛木不槩見他書惟禹貢荆州之貢有箘簬
楛又家語肅慎氏貢其楛矢大抵西北之産詩言旱麓
蓋亦岐西地也陸璣云楛形似荆而赤莖似蓍上黨人
織以為斗筥箱器又揉以為釵則又不獨為箭笴用矣
郝仲輿謂榛可以供籩楛可以為矢文武之材以比聖
德此本羅瑞良之説亦穿鑿甚矣詩但舉草木之盛以
喩福禄之多更無他義嚴華谷云培塿無松柏由其氣
薄故也以斯語反觀之則詞㫖自得矣
　　椐
椐(大雅皇/矣篇)椐一名樻陸璣謂其節中腫可作杖以扶老
今人以為馬鞭及杖𢎞農共北山甚有之孔光傳賜靈
夀杖顔師古云木似竹有枝節長不過八九尺圍三四
寸自然有合杖制不須削治是也今本草直稱為靈夀
木山海經廣都之野靈夀實華又水經注來水合溱水
湘水千秋水水出萬歲山山生靈夀木豈山水亦因此
而得名與
或謂今天台靈夀杖自然腫節乃籐也與椐别一種愚
疑此即萬歲籐之類當與椐異存俟考者
(附/)翳(大雅皇/矣篇)傳謂自斃為翳此誤讀爾雅文也按釋木
云木自斃柛立死椔蔽者翳郭璞謂樹翳覆地者文義
甚明今舍却自斃為柛之條又譌蔽為斃而加一自字
以翳為自斃之木亦不察矣不知惟亂柯䝉蔽故名為
翳耳若自斃者則枯榦秃然而已其於隂翳之義何取
乎兹于椐後附見俟覽者共證焉
　　樅
樅(大雅靈/臺篇)樅為木名釋木耑列一條所謂松葉柏身是
也郭璞謂今太廟梁材用此木又尸子亦有美樅之説
今以詩義按之樅自當以木言云虡業惟樅者蓋謂此
植木與大版皆以美樅為之猶檜楫松舟之意炫美之
詞耳陳祥道云詩虡業帷樅樅身葉皆直則虡業皆植
木為之此可以斷已
傳訓樅為崇牙不知何據正義以有瞽之詩證之謂文
承虡業云然是膠柱刻舟之見也且傳但謂樅為崇牙
之名而已孔氏於義無解奮筆釋云其狀樅樅然則又
易為雙聲形容之詞其不根可知
樂書有樅圖其形圓首長柄所以撞鐘陳暘云撞鐘鼓
謂之樅漢司馬相如傳樅金鼓又古樂府戞玉樅金是
樅乃擊鐘鼓之木之名以虡業樅三者對下賁鼓鏞于
義較合此又一説
　
　
　
　
　
　
　
　
　
　詩識名解卷十五
