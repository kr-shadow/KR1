#+TITLE: 春秋集傳纂例-唐-陸淳
#+DATE: 2018-05-12 10:14:27
#+SOURCE: github.com/kanripo/KR1e0013 master fed35fda                
欽定四庫全書　　　　經部五
　春秋集傳纂例　　　　春秋類
　　提要
　　　　(臣/)等謹案春秋集傳纂例十卷唐陸淳撰葢
　　　　釋其師啖助并趙匡之説也助字叔佐本趙
　　　　州人徙闗中官潤州丹陽縣主簿匡字伯循
　　　　河東人官洋州刺史淳字伯沖呉郡人官至
　　　　給事中後避憲宗諱改名質二程遺書陳振
　　　　孫書録解題及朱臨作是編後序皆云淳師
　　　　助匡舊唐書云淳師匡匡師助新唐書則云
　　　　趙匡陸淳皆助髙弟案吕温集有代淳進書
　　　　表稱以啖助為嚴師趙匡為益友又淳自作
　　　　修傳始終記稱助為啖先生稱匡為趙子餘
　　　　文或稱為趙氏重修集傳義又云淳秉筆執
　　　　簡侍于啖先生左右十有一年而不及匡又
　　　　栁宗元作淳墓表亦稱助匡為淳師友當時
　　　　序述顯然明白劉昫以下諸家並傳聞之悞
　　　　也助之説春秋務在考三家得失彌縫漏闕
　　　　故其論多異先儒如論左傳非邱明所作漢
　　　　書邱明授魯曾申申傳呉起自起六傳至賈
　　　　誼等説亦皆附會公羊名髙榖梁名赤未必
　　　　是實又云春秋之文簡易先儒各守一傳不
　　　　肯相通互相彈射其弊滋甚左傳序周晉齊
　　　　宋楚鄭之事獨詳乃後代學者因師授衍而
　　　　通之編次年月以為傳記又襍采各國諸卿
　　　　家傳及卜書夢書占書縱横小説故序事雖
　　　　多釋經殊少猶不如公榖之于經為宻其論
　　　　未免一偏故歐陽修晁公武諸人皆不滿之
　　　　而程子則稱其絶出諸家有攘異端開正途
　　　　之功葢舍傳求經寔導宋人之先路生臆斷
　　　　之弊其過不可掩破附㑹之失其功亦不可
　　　　没也助書本名春秋統例僅三卷卒後淳與
　　　　其子異裒錄遺文請匡損益始改名纂例成
　　　　于大厯乙卯定著四十篇分為十卷始末具
　　　　見第八篇中唐書藝文志卷數亦同此本卷
　　　　數相符葢猶舊帙其第一篇至第八篇為全
　　　　書總義第九篇為魯十三公併世緒第三十
　　　　六篇以下為經傳文字脱謬及人名國名地
　　　　名其發明筆削之例者寔二十六篇而已袁
　　　　桷後序稱此書廢已久所得為寳章桂公校
　　　　本聞蜀有小字本惜未之見呉菜栁貫二後
　　　　序皆稱得平陽府所刋金泰和三年禮部尚
　　　　書趙秉文家本是元時已為難覯流傳得至
　　　　今日亦可謂巋然獨存矣乾隆四十四年三
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
春秋集傳纂例原序
栁子厚與元次山論春秋書言自得集傳常願執灑掃
於陸先生之門及先生為給事中始得執弟子禮未及
卒業而先生云亡復有先生墓表謂説春秋者百千卒
無有及其根源者獨先生講述三十年經學始大光瑩
乃為先生能文聖人之書通于後世遂與門人世儒相
與諡曰文通先生其見尊於當世如此子厚文章宗匠
也以韓退之之賢猶不肯髙以為師獨肯執弟子禮於
陸氏前則陸氏之學從可論也自孔子沒前先生幾千餘
年矣後先生又數百年矣皆未有出其書之右者豈非膠
於偏見而然耶而漢通經者以董仲舒為第一然猶膠於
榖梁不克别白餘可知也臨嘗從師學識其大略復得
先生所為書乃益曉發惜乎不得人人傳之以速其
逺到子厚謂使庸人小童皆可積學以入聖人之道況
有明敏勤篤之資者乎近嵗取人以通經為尚學者無
大小以不通經為恥則此書之傳為時羽翼豈可忽哉
慶厯戊子呉興朱臨謹序
自唐世言文者一變而王楊盧駱再變而燕許三變而
韓栁雖其文振八代之弊及見當世經生攻訓詁治義
疏則深敬之太常殷侑新注公羊退之欲為之序幸得
掛名經端以蘄不朽及寄詩盧仝又言其抱遺經束三
傳然仝所著春秋摘微一巻間見一二未甚為學者輕
重惟子厚答元饒州書恒願歸于陸先生之門執弟子
禮會先生病子厚出邵州竟不克卒業先生葢河東陸
淳元沖也與子厚同郡且云先生師天水啖助及趙匡
知聖人之㫖兼用二帝三王法至先生大備春秋集注
纂例辨疑微㫖等書包羅旁魄轇轕上下一出于正于
是乎春秋有啖趙陸氏之學往予北游京師始從國子
學見陸氏纂例十巻是金泰和間禮部尚書趙秉文手
本太原板行後又得陸氏辨疑七巻微㫖三巻而集注
乆闕自唐世學者説經一本孔氏正義及宋之盛説者
或不用正義六經各有新注爭為一已自見之論而欲
求勝于先儒已成之説宋子京傳唐書猶不滿于啖助
者豈啖助實有以開之故歟雖然陸氏未可毁也後之
學者自肆于藩籬閫域之外口傳耳剽而不難于議經
者必引啖趙陸氏以自解是或未之思也夫元呉萊字
立夫序
唐丹陽主簿趙州啖助攷春秋三傳短長撰集傳復攝
綱條為統例助卒其子異裒録遺稿於是門人洋州刺
史河東趙匡損益之而給事中陸淳師事匡纂會其文
為春秋集傳纂例十卷集注自元已亡而纂例及辨疑
微㫖三書延祐中從集賢學士曲出之請鋟板江西行
省魏晉以前説春秋者創通大義而已有所未通則没
而不説又或自亂其義自杜元凱以例釋左氏其說有
正例變例非例之分别為五體以尋經傳之微㫖言春
秋者宗之然猶略而未該至三子書出例乃大備庶乎
絲麻之屨之不紊其有功于春秋甚大淳為韋執誼所
援得侍講東宫栁子厚因執弟子禮歸安朱臨序是書
謂子厚文章宗匠以韓退之之賢猶不肯髙以為師獨
肯執弟子禮於陸氏以此推陸氏之學要之子厚之師
陸氏特出于黨人一時附和正未足以是為輕重也然
唐人所尚者詩賦往往未暇究明經義陸氏獨能傳習
其師説通聖人之書于後世其賢有過人者當其時蔡
廣成以易施士匄以詩仲子陵袁彛韋彤韋􁉤以禮强
蒙以論語皆自名其學以顯于時今其書俱不傳惟三子
書僅存錢塘龔主事蘅圃刻而傳之功不在曲出下矣
秀水朱彛尊序
欽定四庫全書
　春秋集傳纂例卷一
　　　　　　　　　　　　唐　陸淳　撰
　　春秋宗指議第一
此經所以稱春秋者先儒説云魯史記之名也記事者
以事繫日以日繫月以月繫時以時繫年所以記遠近
别同異也故史之記必表年以首事年有四時故錯舉
以為所記之名也
啖子曰夫子所以修春秋之意三傳無文說左氏者以
為春秋者周公之志也暨乎周徳衰典禮喪諸所記注
多違舊章宣父因魯史成文考其行事而正其典禮上
以遵周公之遺制下以明將來之法(杜元凱左傳序/及釋例云然)言
公羊者則曰夫子之作春秋將以黜周王魯變周之文
從先代之質(何休公羊傳/注中云然)解榖梁者則曰平王東遷周
室微弱天下板蕩王道盡矣夫子傷之乃作春秋所以
明黜陟著勸戒成天下之事業定天下之邪正使夫善
人勸焉淫人懼焉(范寗榖梁/傳序云然)吾觀三家之説誠未達乎
春秋大宗安可議其深指可謂宏綱既失萬目從而大
去者也予以為春秋者救時之弊革禮之薄何以明之
前志曰夏政忠忠之弊野殷人承之以敬敬之弊鬼周
人承之以文文之弊僿救僿莫若以忠復當從夏政夫
文者忠之末也設教於本其弊猶末設教於末弊將若
何武王周公承殷之弊不得已而用之周公既沒莫知
改作故其頽弊甚於二代以至東周王綱廢絶人倫大
壞夫子傷之曰虞夏之道寡怨於民殷周之道不勝其
弊又曰後代雖有作者虞帝不可及已葢言唐虞淳化
難行於季末夏之忠道當變而致焉是故春秋以權輔
正(天王狩于河/陽之類是也)以誠斷禮(褒高子仲孫/之類是也)正以忠道原情
為本不拘浮名(不罪欒書/之類是也)不尚狷介(不褒洩台/之類是也)從宜救
亂因時黜陟或貴非禮勿動(諸非禮悉/譏之是也)或貴貞而不諒
(即合權/道是也)進退抑揚去華居實故曰救周之弊革禮之薄
也古人曰殷變夏周變殷春秋變周(出淮/南子)又言三王之
道如循環太史公亦言聞諸董生曰春秋上明三王之
道公羊亦言樂道堯舜之道以俟後聖是知春秋參用
二帝三王之法以夏為本不全守周典理必然矣據杜
氏所論褒貶之指唯據周禮若然則周徳雖衰禮經未
冺化人足矣何必復作春秋乎且游夏之徒皆造堂室
其於典禮固當洽聞述作之際何其不能贊一辭也又
云周公之志仲尼從而明之則夫子曷云知我者亦春
秋罪我者亦春秋乎斯則杜氏之言陋於是矣何氏所
云變周之文從先代之質雖得其言用非其所不用之
於性情(性情即前章所/謂用忠道原情)而用之於名位(謂黜周/王魯也)失指淺
末不得其門者也周徳雖衰天命未改所言變從夏政
唯在立忠為敎原情為本非謂改革爵列損益禮樂者
也故夫子傷主威不行下同列國首王正以大一統先
王人以黜諸侯不言戰以示莫敵稱天王以表無二尊
唯王為大邈矣崇髙反云黜周王魯以為春秋宗指(隠/元)
(年盟于昧𫝊/何休注然)兩漢專門傳之于今悖禮誣聖反經毁傳
訓人以逆罪莫大焉范氏之説粗陳梗槩殊無深指且
厯代史書皆是懲勸春秋之作豈獨爾乎是知雖因舊
史酌以聖心撥亂反正歸諸王道三家之説俱不得其
門也或問春秋始於隠公何也答曰夫子之志冀行道
以拯生靈也故歴國應聘希遇賢王及麟出見傷知為
哲人其萎之象悲大道不行將託文以見意雖有其徳
而無其位不作禮樂乃修春秋為後王法始於隠公者
以為幽厲雖衰雅未為風平王之初人習餘化苟有過
惡當以王法正之(此時但見周家/舊典自可理也)及代變風移陵遲乆
矣若格以太平之政則比屋可誅無復善惡故斷自平
王之末而以隠公為始所以拯薄俗勉善行救周之弊
革禮之失也(言此時周禮既壊/故作春秋以救之)
　　三傳得失議第二
啖子曰古之解説悉是口傳自漢以來乃為章句如本
草皆後漢時郡國而題以神農山海經廣説殷時而云
夏禹所記自餘書籍比比甚多是知三傳之義本皆口
傳後之學者乃著竹帛而以祖師之目題之予觀左氏
傳自周晉齊宋楚鄭等國之事最詳晉則每一出師具
列將佐宋則每因興廢備舉六卿故知史䇿之文每國
各異左氏得此數國之史以授門人義則口傳未形竹
帛後代學者乃演而通之總而合之編次年月以為傳
記又廣采當時文籍故兼與子産晏子及諸國卿佐家
傳并卜書及雜占書縱横家小説諷諫等雜在其中故
敘事雖多釋意殊少是非交錯混然難證其大略皆是
左氏舊意故比餘傳其功最髙博采諸家敘事尤備能
令百代之下頗見本末因以求意經文可知又況論大
義得其本源解三數條大義(天王狩于/河陽之類)亦以原情為説
欲令後人推此以及餘事而作傳之人不達此意妄有
附益故多迂誕又左氏本末釋者抑為之説遂令邪正
紛揉學者迷宗也公羊榖梁初亦口授後人據其大義
散配經文(傳中猶稱榖梁/子曰是其證也)故多乖謬失其綱統然其大
指亦是子夏所傳故二傳傳經宻於左氏穀梁意深公
羊辭辨隨文解釋往往鈎深但以守文堅滯泥難不通
比附日月曲生條例義有不合亦復强通踳駮不倫或
至矛盾不近聖人夷曠之體也夫春秋之文一字以為
襃貶誠則然矣其中亦有文異而義不異者(詳内以略/外因舊史)
(之文類/是也)二傳穿鑿悉以褒貶言之是故繁碎甚於左氏
公羊穀梁又不知有不告則不書之義凡不書者皆以
義説之且列國至多若盟會征伐喪紀不告亦書則一
年之中可盈數巻況他國之事不憑告命從何得書但
書所告之事定其善惡以文褒貶耳左氏言褒貶者又
不過十數條其餘事同文異者亦無他解舊解皆言從
告及舊史之文若如此論乃是夫子寫魯史爾何名修
春秋乎故謂二者之説俱不得中
　　啖氏集傳注義第三
啖子曰惜乎㣲言乆絶通儒不作遺文所存三傳而已
傳已互失經指註又不盡傳意春秋之義㡬乎冺滅唯
聖作則譬如泉源苟涉其流無不善利在人賢者得其
深者其次得其淺者若文義隠宻是虚設大訓誰能通
之故春秋之文簡易如天地焉其理著明如日月焉但
先儒各守一傳不肯相通互相彈射仇讐不若詭辭迂
説附會本學鱗雜米聚難見易滯益令後人不識宗本
因註迷經因疏迷註黨於所習其俗若此老氏曰大道
甚夷而人好徑信矣故知三傳分流其源則同擇善而
從且過半矣歸乎允當亦何常師今公羊榖梁二傳殆
絶習左氏者皆遺經存傳談其事跡翫其文彩如覽史
籍不復知有春秋微㫖嗚呼買櫝還珠豈足怪哉予輒
考覈三傳舍短取長又集前賢註釋亦以愚意裨補闕
漏商㩁得失研精宣暢期於浹洽尼父之志庶㡬可見
疑殆則闕以俟君子謂之春秋集傳集註又撮其綱目
撰為統例三卷以輔集傳通經意焉所以剪除荆棘平
易道路令趣孔門之士方軌康衢免涉於險難也
　　啖氏集註義例第四
啖氏曰予所註經傳若舊註理通則依而書之小有不
安則隨文改易若理不盡者則演而通之理不通者則
全削而别註其未詳者則據舊説而已但不博見諸家
之註不能不為恨爾或問曰傳則每題傳名註則何不
題註者之名乎答曰杜征南云略舉劉賈許頴之違何
掾云略依胡母生條例范武子云博采諸儒之説然則
若題此三人之名未必得其本故遂不言也又比見諸
家所註苟有異義欲題已名以示於後故須具載其名
氏爾予但以通經為意則前人之名與予何異乎楚得
未足異也縱是予所創意何知先賢不已有此説故都
不言所註之名但以通經為意爾
　　趙氏損益義第五
趙子曰啖先生集三傳之善以説春秋其所未盡則申
已意條例明暢真通賢之為也惜其經之大意或未標
顯傳之取舍或有過差葢纂集僅畢未及詳省爾故古
人云聖人無全能況賢者乎予因尋繹之次心所不安
者隨而疏之啖氏依公羊家舊説云春秋變周之文從
夏之質予謂春秋因史制經以明王道其指大要二端
而已興常典也著權制也故凡郊廟(郊廟常事/悉不書之)喪紀(卒/塟)
(之外雜喪事/皆記非禮也)朝聘(變文者皆譏非禮也杞伯/姬來朝其子之類是也)蒐狩昬取
(此二禮常/事亦不書)皆違禮則譏之(據五禮皆/依周禮)是興常典也(明不/變周)
非常之事典禮所不及則裁之聖心以定襃貶所以窮
精理也(謂變/例也)精理者非權無以及之(權衡所以辨輕重/言聖人深見是非)
(之禮有/似於此)故曰可與適道未可與立可與立未可與權是
以游夏之徒不能贊一辭然則聖人當機發斷以定厥
中辨惑質疑為後王法何必從夏乎或曰若非變周之
意則周典未亡焉用春秋答曰禮典者(周之禮經/典册也)所以
防亂耳亂既作矣(言幽厲不守/致令亂成)則典禮非能治也喻之
一身則養生之法所以防病病既作矣(不依其法/則病生矣)則養
生之書不能治也治之者在針藥耳故春秋者亦世之
針藥也相助救世理當如此何云變哉若謂春秋變禮
典則針藥亦為變養生可乎哉問者曰若春秋非變周
之意則帝王之制莫盛於周乎答曰非此之謂也夫改
制創法王者之事夫子身為人臣分不當耳(言夫子立/教之分止)
(於因舊史以示勸戒/不當變改制度也)若夫帝王簡易精淳之道安得無
之哉(言周道之/不足為盛)問者曰然則春秋救世之宗指安在答
曰在尊王室正陵僭舉三綱提五常彰善癉惡不失纖
芥如斯而已觀夫三家之説其𢎞意大指多未之知褒
貶差品所中無㡬故王崩不書者三王塟不書者七(春/秋)
(時凡十二王其有崩塟不/見於經者三傳悉無貶責)嗣王即位桓文之霸皆無義
說(三傳亦不/言其意)盟會侵伐豈無褒貶亦莫之論(三傳/無義)略舉
數事觸類皆爾(並見/𫝊中)故曰𢎞意大指多未之知也至于
分析名目以示懲勸乖經失指多非少是啖氏雖已裁
擇而蕪穢尚繁於戲聖典翳霾千數百年理當發揮不
可以已豈苟駮先儒哉故褒貶之指在乎例(諸几/例是)綴敘
之意在乎體所謂體者其大槩有三而區分有十所謂
三者凡即位崩薨葬朝聘盟會此常典所當載也故悉
書之隨其邪正而加褒貶此其一也祭祀婚姻賦税軍
旅蒐狩皆國之大事亦所當載也其合禮者夫子修經
之時悉皆不取故公榖云常事不書是也其非者及合
於變之正者乃取書之而增損其文以寄褒貶之意此
其二也慶瑞災異及君被殺被執及奔放逃叛歸入納
立如此並非常之事亦史册所當載夫子則因之而加
褒貶焉此其三也此述作之大凡也所謂十者一曰悉
書以志實(朝聘用兵之類一/切書之以著事實)二曰略常以明禮(祭祀婚/姻等合)
(禮等皆常/事不書)三曰省辭以從簡(經文貴從省觸類盡然諸/前目後凡帥師不言君使)
(之類/是也)四曰變文以示義(但經文比常例變一/字者必有褒貶之義)五曰即辭
以見意(謂不成例者但於辭中見褒貶之義公追齊/師至酅齊人來歸公孫敖之䘮之類是也)六
曰記是以著非(書子同生及塟/諸侯之類是也)七曰示諱以存禮(内惡/事皆)
(隠避其文/以示臣禮)八曰詳内以異外(内卿卒皆書被伐皆/言某鄙之類是也)九曰
闕略因舊史(宣成以前人名及/甲子多不具是也)十曰損益以成辭(如鄭/渝平)
(若言鄭伯使人來渝乎即不成言辭此損文也如/西狩常事不合書為獲麟故書西狩此益文也)知其
體推其例觀其大意然後可以議之耳或曰聖人之教
求以訓人也微其辭何也(怪其辭意深微人/難曉解不可以訓)答曰非微
之也事當爾也人之善惡必有淺深不約其辭不足以
差之也(如弑君有稱人稱盜之異來盟有書名書/字書官之異必假一字以示善惡淺深也)若廣
其辭則是史氏之書爾焉足以見條例而稱春秋乎辭
簡義隠理自當爾非微之也故成人之言童子不能曉
也縣官之才民吏不能及也是以小智不及大智況聖
人之言乎此情性自然之品彚非微之也今持不逮之
資欲勿學而能此豈里巷之言苟爾而易知乎或曰春
秋始於隠公何也答曰一則因平王之遷也(此與/啖同)二則
賢隠之讓也(此與杜同别/具言獲麟傳)啖氏依舊説以左氏為丘明
受經於仲尼今觀左氏解經淺於公榖誣謬寔繁(備在/纂例)
(諸門及/辨疑篇)若丘明才實過人豈宜若此推類而言皆孔門
後之門人但公榖守經左氏通史故其體異耳且夫子
自比皆引往人故曰竊比於我老彭又説伯夷等六人
云我則異於是並非同時人也丘明者葢夫子以前賢
人(論語云左丘明/耻之丘亦恥之)如史佚遲任之流見稱於當時耳焚
書之後莫得詳知學者各信胸臆見傳及國語俱題左
氏遂引丘明為其人此事既無明文唯司馬遷云丘明
喪明厥有國語劉歆以為春秋左氏傳是丘明所為且
遷好竒多謬故其書多為淮南所駮劉歆則以私意所
好編之七略(七略左氏傳/丘明所為)班固因而不革(謂漢書藝文/志憑七略而)
(為/也)後世遂以為真所謂傳虚襲誤往而不返者也或曰
司馬遷劉歆與左丘明年代相近固當知之今以遠駮
近可乎答曰夫求事實當推理例豈可獨以逺近為限
且遷作吕不韋傳云不韋為秦相國集門客千人著其
所聞集為八覽六論十二紀號為吕氏春秋懸之秦氏
及其與任安書乃云文王幽而演周易仲尼厄而修春
秋屈原放逐乃賦離騷左丘失明厥有國語孫子臏脚
兵法修列不韋遷蜀世傳吕覽則遷所論不韋書與傳
自相違背若此之甚其說丘明之謬復何疑焉劉歆云
左氏親見夫子杜預云凡例皆周公舊典禮經按其傳
例云弑君稱君君無道也稱臣臣之罪也然則周公先
設弑君之義乎又云大用師曰滅弗地曰入又周公先
設相滅之義乎又云諸侯同盟薨則赴以名又是周公
令稱先君之名以告隣國乎周以諱事神不應有此也
又云平地尺為大雪若以為災沴乎則尺雪豐年之徴也
若以為常例須書乎不應二百四十二年唯兩度大雪
凡此之類不可勝言(俱見纂例諸/篇及辨疑中)則劉杜之言淺近甚
矣左氏决非夫子同時亦已明矣(言若親授經不/應乖繆至此也)或曰
若左氏非授經於仲尼則其書多與汲冡紀年符同何
也答曰彭城劉惠卿著書(名/貺)云記年序諸侯列㑹皆舉
其諡知是後人追修非當世正史也至如齊人殲于遂
鄭棄其師皆夫子褒貶之意而竹書之文亦然其書鄭
殺其君某因釋曰是子亹楚嚢瓦奔鄭因曰是子常率
多此類别有春秋一巻全録左氏傳卜筮事無一字之
異故知此書按春秋經傳而為之也劉之此論當矣且
經書紀子伯莒子盟於宻左氏經改為紀子帛傳釋云
魯故也以為是紀大夫裂繻之字緣為魯結好故褒而
書字同之内大夫序在莒子上此則魯國褒貶之意而
竹書自是晉史亦依此文而書何哉此最明驗其中有
鄭莊公殺公子聖(春秋/作段)魯桓公紀侯莒子盟于區蛇如
此等數事又與公羊同其稱今王者魏惠成王也此則
魏惠成王時史官約諸家書追修此紀理甚明矣觀其
所記多詭異鄙淺殊無條例不足憑據而定邪正也(此/段)
(言左氏傳既非全實而/紀年又憑左氏而成也)且左傳國語文體不倫序事又
多乖剌定非一人所為也葢左氏廣集諸國之史以釋
春秋傳成之後葢其家子弟及門人見嘉謀事跡多不
入𫝊或有雖入傳而復不同(為諸國各有史故雖/一事而說各異也)故各
隨國編之而成此書以廣異聞爾自古豈止有一丘明
姓左乎何乃見題左氏悉稱丘明近代之儒又妄為記
錄云丘明以授魯曾申申傳呉起起傳其子期期傳楚
鐸椒椒傳虞卿卿傳荀況況傳張蒼蒼傳賈誼(陸徳明/經典釋)
(文序例/所引)此乃近世之儒欲尊崇左氏妄為此記向若傳
授分明如此漢書張蒼賈誼及儒林傳何故不書則其
偽可知也(漢初猶不能知後代/從何而得足明妄也)或曰公穀定何時人也
(緣漢書儒林藝文志並/無年代名字故問之也)答曰此二傳雖不記事跡然其
解經宻於左氏是知必孔門後之門人也但不知師資
㡬世耳傳記無明文故三傳先後亦莫可知也先儒公
羊名髙子夏弟子也(應劭風俗/通云爾)或云漢初人(何休隠三/年紀子伯)
(莒子注/中云然)或曰穀梁亦子夏弟子名赤(亦風俗/通所說)或曰秦孝
公同時人(麋信/云然)或云名俶字元始(阮孝緒世/録云然)皆為强說
也(西漢諸儒猶不能定其時代及名字而後/代方示廣傳妄為記録故知非真說也)儒史之流
尚多及此況語怪者哉(言厯代儒生及修史之人宜守/正據實而猶妄示廣傳有此偽)
(迹況讖緯迂怪之徒哉/此歎息作偽之意也)
　　啖子取舍三傳義例第六
啖子曰三傳文義雖異意趣可合者則演而通之文意
俱異各有可取者則並立其義其有一事之傳首尾異
處者皆聚於本經之下庶使學者免於煩疑至於義指
乖越理例不合浮辭流遁事迹近誣及無經之傳悉所
不録其辭理害教并繁碎委巷之談調戲浮侈之言及
尋常小事不足為訓者皆不録若須存以通經者删取
其要諫諍謀猷之言有非切當及成敗不由其言者亦
皆略之雖當存而浮辭多者亦撮其要凡敘戰事亦有
委曲繁文并但敘戰人身事義非二國成敗之要又無
誠節可紀者亦皆不取凡論事有非與論之人而私評
其事自非切要亦皆除之其巫祝卜夢鬼神之言皆不
錄(其有補於勸/戒者則存之)三傳敘事及義理同者但舉左氏則不
復舉公榖其公榖同者則但舉公羊又公榖理義雖同
而榖梁文獨備者則唯舉榖梁公羊榖梁以日月為例
一切不取其有義者則時或存之亦非例也(義是日/月例也)或
問無經之傳有仁義誠節知謀功業政理禮樂讜言善
訓多矣頓皆除之不亦惜乎答曰此經春秋也此傳春
秋傳也非傳春秋之言理自不得録耳非謂其不善也
且厯代史籍善言多矣豈可盡入春秋乎其當示於後
代者自可載於史書爾今左氏之𫝊見存必欲耽玩文
彩記事迹者覽之可也若欲通春秋者即請觀此傳焉
傳文有一句是一句非皆擇其當者留之非者去之疑
者則存而論之或問三傳之文每說一事解一義是當
併是非當併非何謂摘取之乎答曰三傳所記本皆不
謬後人不曉而以濫説附益其中非純是本說故當擇
而用之亦披沙揀金錯薪刈楚之義也趙子曰三傳堪
存之例或移于事首或移於事同(事首謂直為例無差/品者事同謂如弑君)
(有稱國稱人等差品待經文/厯其差品徧然後舉例也)各隨其宜也凡須都撮如
内外大夫名目例(見僖/八年)如此等三四條三傳及啖氏或
有已釋之而當者或散在前後學者尋之卒難總領今
故聚之使其褒貶差品了然易見其四家之義各於句
下註之其不註者(謂不註云/某家也)則鄙意也(鄙趙子/自謂也)既不遺
前儒之美而理例又明也凡公穀文義雖與本經不相
會而合正理者皆移於宜施處施之其孤絶之文不可
專施於經下者(謂不可/獨用也)予則引而用之(趙子引用為證/如古人引詩書)
(之比/也)庶先儒之義片善不遺也凡三傳經文不同故傳
文亦異(如盟于昧左/氏作蔑之類)今既纂㑹詳定之(義見三傳差/互略篇中)則
傳文亦悉改定以一之庶令學者免於疑誤也公榖說
經多云隠之閔之喜之之類且春秋舉經邦大訓豈為
私情悲喜生文乎何待春秋之淺也如此之例並不取
公羊災異下悉云記災也記異也予已於例首都論其
大意自此即觀文知義不復縷載其有須存者乃存之
耳公榖舉例悉不稱凡又公榖每一義輒數處出之今
既去其重複以復簡要其舉例故加凡字以通貫其前
後夫察微知逺識之精也故夫子云由也不得其死然
是也古人立蓍龜以求前知也故當不棄人之知然左
氏所記以一言一行定其禍福皆騐若符契如此之類
繼踵比肩縱不悉妄妄必多矣悉棄之乎則失於精深
勸戒之道悉留之乎則多言者無懼而詭妄繁興固當
擇其辭深理正者存之浮淺者去之庶乎中道也左氏
無經之傳其有因㑹盟戰伐等事而説忠臣義士及有
讜言嘉謀與經相接者即略取其要若説事迹雖與經
相符而無益於教者則不取左氏每盟下皆云尋某年
之盟每聘下則云報某人之聘侵伐下多云報某之役
凡此類但檢前以符後更無他義今考取其事相連帶
要留者留之左氏亂記事迹不達經意遂妄云禮也今
考其合經者留之餘悉不取左氏集諸國史為傳序呉
楚之君皆稱為王此乃本國臣民之偽號不可施於正
傳故皆改為呉子楚子若敘其君臣自相答對之語則
非我褒貶之意且令後代知其僭偽故仍舊耳左氏序
楚縣大夫皆稱曰公此乃僭偽之辭皆刋正之左氏敘
諸國之君皆稱曰公此皆依彼國之史成辭殊失魯史
之體今為繁多不可改易學者宜知之凡有徳之人人
敬其名故稱其字左傳追修前史足得正名而叙罪惡
之人亦舉其字(羽父/之類)乖褒貶之意甚矣為此例極多不
暇悉改學者宜知之凡諡者所以褒貶善惡其有罪之
人而加美諡(恭仲/之類)今不改削者以見當時政教之廢也
後代宜戒之
　　重修集傳義第七
淳秉筆持簡侍於啖先生左右十有一年述釋之間每
承善誘微言奥指頗得而聞嗟乎神不與善天喪斯文
筆削纔終喆人其䘮是以取舍三傳或未精研春秋綱
例有所遺略及趙氏損益既合春秋大義又與條例相
通誠恐學者卒覽難會隨文覩義謂有二端遂乃纂於
經文之下則昭然易見其取舍傳文亦隨類刋附又春
秋之意三傳所不釋者先生悉於注中言之示謙讓也
淳竊以為既自解經理當為傳遂申已見各附于經則
春秋之指朗然易見或問啖氏新解經意與先儒同者
十有二三焉今子重修集傳悉以啖氏目之得無似竊
古人之美以黨其師乎答曰啖氏本云集傳集註已明
集古人之説而掇其善者也今作傳者但以釋經之義
不合在於註中標以啖氏所以别於左氏公榖耳其義
亦不異於集註也啖趙所取三傳之文皆委曲剪裁去
其妨礙故行有刋句句有刋字以至精深實懼曾學三
傳之人不達斯意以為文句脱漏隨即註之此則集傳
之蠧也將來君子有意於斯者苟疑闕誤宜先詳覽啖
趙取舍例及辨疑以校之不可援三家舊文采正新傳
慎之慎之三傳義例雖不當者皆於纂例本條書之而
論其棄舍之意其非入例者即辨疑中論之或問集傳
先左氏次公羊後穀梁亦有意乎答曰左氏傳經多説
事迹凡先見某事然後可以定其是非故先左氏焉公
羊之説事迹亦頗多於榖梁而斷義即不如榖梁之精
精者宜最在後結之故榖梁居後焉事勢宜然非前優
而後劣也或問曰經傳文字有犯國朝廟諱悉不改易
何也答曰夫文所以傳義理也若改易之則失其義理
矣禮云臨文不諱葢謂此也但習讀之人訓而呼之則
臣子之禮備矣左氏傳所記事迹連帶經義者悉入集
傳矣其無經之傳集傳所不取而事有可嘉者今悉略
出之隨年編次共成三巻名曰春秋逸傳則左氏精華
無遺漏矣其他則妄偽繁碎無足觀也
　　修傳終始記第八
啖先生諱助字叔佐闗中人也聰悟簡淡博通深識天
寳末客於江東因中原難興遂不還歸以文學入仕為
台州臨海尉復為潤州丹陽主簿秩滿因家焉陋巷狹
居晏如也始以上元辛丑嵗集三傳釋春秋至大厯庚
戌嵗而畢趙子時宦於宣歙之使府因往還浙中途過
丹陽乃詣室而訪之深話經意事多響合期反駕之日
當更討論嗚呼仁不必壽是嵗先生即世時年四十有
七是冬也趙子隨使府遷鎮于浙東淳痛師學之不彰
乃與先生之子異躬自繕寫共載以詣趙子趙子因損
益焉淳隨而纂會之至大厯乙夘歲而書成趙子名匡
字伯循天水人也暨淮南節度使御史大夫陳公之領
宣歙時始召用累隨鎮遷拜後為殿中待御史淮南節
度判官淳字伯沖呉人也世以儒學著時又為陳公薦
詔授大常寺奉禮郎
　
　
　
　春秋集傳纂例巻一
欽定四庫全書
　春秋集傳纂例卷二
　　　　　　　　　　　　唐　陸淳　撰
　　魯十二公譜并世緒第九
魯周公之國也周公武王之弟也始受封身留輔王室
使子伯禽歸國都於曲阜伯禽卒子考公酋立考公卒
弟煬公熙立煬公卒子幽公宰立幽公為弟㵒所殺㵒
立是為魏公魏公卒子厲公擢立厲公卒弟獻公具立
獻公卒子真公濞立真公卒弟武公敖立武公卒子懿
公戲立懿公為兄子伯御所殺周宣王誅伯御立懿公
之弟稱是為孝公(孝公二十五年/犬戎殺幽王)孝公卒子惠公弗湼
立(惠公三年/平王東遷)
　隱公惠公之子名息姑立十一年為公子翬及桓公
　所殺母聲子不書卒不書塟不逆夫人攝謙不外逆
　也
　桓公惠公子隱公弟名允立十八年為齊所殺母仲
　子隱二年書夫人子氏薨不書塟不袝廟夫人文姜
　(三年公子翬所逆書/夫人姜氏至自齊)莊二十一年薨二十二年塟
　莊公桓公子名同立三十二年薨母文姜(已見/上)夫人
　哀姜(二十四年公自逆/夫人姜氏入也)僖元薨于夷(齊所/殺也)二年書塟
　閔公莊公庶子名開莊公薨後子般立(般莊/長子)公子慶
　父使圉人犖殺之立閔公閔公立二年慶父又使卜
　齮殺之母不見未取夫人
　僖公亦莊公庶子名申閔公兄也立三十三年薨母
　成風(莊公/妾也)文四年書薨五年書塟(並僭用夫人袝/禮與哀姜並)夫
　人聲姜文十六年書薨文十七年書塟
　文公僖公子名興立十八年薨母聲姜夫人姜氏(四/年)
　(逆婦姜于齊子赤/被殺後歸齊也)經云歸于齊左氏謂之出姜是也
　宣公文公子名㨗立十八年薨母敬嬴公穀謂之頃
　熊宣公八年書薨書塟夫人穆姜(元年公子遂所逆/書遂以夫人婦姜)
　(至自齊有敬嬴/故所以稱婦也)襄九年書薨書塟
　成公宣公子名黑肱十八年薨母穆姜(已見/上)夫人
　齊姜(十四年僑如所逆書僑如以夫人婦/姜至自齊有穆姜故所以稱婦也)襄二年書
　薨書塟
　襄公成公子名午立三十一年薨母定姒襄四年書
　薨書塟(與齊姜/並附也)夫人不見
　昭公襄公子名稠立二十五年書遜三十二年薨于
　乾侯(在外/七年)母齊歸昭十一年書薨書塟(僭追用夫人/之禮故也)
　夫人呉孟子哀十二年卒不書塟不可以袝也
　定公昭公弟名宋立十五年薨母不見夫人不見
　哀公定公子名蔣立十四年春西狩獲麟十六年四月
　孔子卒二十四年公遜于邾遂如越母定姒定十五
　年書卒書塟夫人不見哀公自越歸卒於有山氏子
　悼公寧立悼公卒子元公嘉立元公卒子穆公顯立
　穆公卒子共公奮立共公卒子康公屯立康公卒子
　景公偃立景公卒子平公叔立平公卒子文公賈立
　文公卒子頃公讎立頃公二十四年為楚所滅遷于
　下邑為家人魯起周公至頃公三十四世
　　公即位例第十
凡經文下所引五家之傳皆略言其意亦不備如傳文
後並放此學者宜知之
　隱元年春王正月(左氏不書即位攝/也公穀意亦同此)
　桓元年春王正月公即位(繼弑而言即位與/聞乎弑也公穀云)
　莊元年春王正月
　閔元年春王正月(繼子/般也)
　僖元年春王正月
　文元年春王正月公即位
　宣元年春王正月公即位
　成元年春王正月公即位
　襄元年春王正月公即位
　昭元年春王正月公即位
　定元年夏六月戊辰公即位(凡公即位皆於朔日故/不書日定公待昭公䘮)
　(至既殯而即位故書日/公穀啖意並同此也)
　哀元年春王正月公即位
啖子曰凡天子崩諸侯薨既殯而嗣子為君康王之誥
是也(周書曰乙丑成王崩七日既殯康王麻冕黼裳出/在應門之内臨百官羣臣既聴命相揖趨出王釋)
(冕反/䘮服)未就阼階之位來年正月朔日乃就此南面而改
元春秋此書是也(下不標趙子者並是/啖子義它皆放此)凡先君正終則
嗣子踰年行即位禮穀梁云繼正即位也此説是(文成/襄昭)
(哀等五公/是此例也)凡先君遇弑則嗣子廢即位之禮(不忍/行也)穀梁
云繼弑君不書即位正也此説是也(莊閔僖三公/是公羊同此)凡繼
弑君而行即位禮非也穀梁云桓公繼弑君而行即位
則是與聞乎弑也公羊云宣公繼弑君而行即位其意
也(意欲為君故黨於賊/而行即位二説並是)左氏不達其意曲為其説而云
莊公不言即位文姜出故也閔公不言即位亂故也僖
公不言即位公出故也(左氏云閔公弑後成季以僖公/適邾共仲奔莒乃入立之事見)
(閔二/年)公出復入不書諱故也(此言經中無僖/公出入之文也)其母以得
罪去國猶曰不忍父為他國所弑其情若何不舉其大
而舉其細非通論也且三月文姜方遜何妨正月即位
乎故知解莊公不言即位妄也國有危難豈妨行禮故
知解閔公不言即位妄也若君出諱而不書昭公何以
書乎假如實出亦當非時即位如定公也故知解僖公
不言即位妄也
　　告月視朔第十一
　隱元年春王正月(隱自元年之外餘並不書正月穀/梁曰隱十年無正隱不自正也元)
　　(年有正所以正/隱也公羊意同)
　桓三年正月(桓即位十八年唯元年二年十年十八/年四處有王字餘皆無王字趙云王者)
　　(人倫之所係桓無王惡桓之滅人/倫也桓之有王是謬増加書之也)
　文六年閏月不告月猶朝于廟(左氏云不告閏朔非/禮也穀梁云猶可以)
　　(已/也)　十六年夏五月公四不視朔(穀梁云以公/為厭政矣)
　襄二十九年春王正月公在楚(趙説/在下)
　昭三十年春王正月公在乾侯(此時鄆潰公無所容/寄在乾侯既非其地)
　　(不得書居故毎嵗/首皆書所在也)　三十一年春王正月公在乾
　　侯　三十二年春王正月公在乾侯
趙子曰天子常以今年冬班明年正朔於諸侯諸侯受
之每月奉月朔甲子以告于廟所謂禀正朔也故曰王
正月言王之所以班也因以特牲薦謂之告月亦曰告朔
故論語云子貢欲去告朔之餼羊也文公以閏非正不
行告朔之禮而以其朔日但身至廟拜謁而已故曰猶
朝于廟以此朝空廟謁故經文譏之襄二十九年書公
在楚者記君之所在且明不得告朔此史家之常事諸
公在外多矣悉不書者國之常事不足備書從省之義
此則因公正旦在逺故舉此一事以示常法也書昭公
在乾侯其義所同凡君在不應都廢告朔之禮當是執
政大臣攝行矣
　　郊廟雩社例第十二
啖子曰凡祭常事多不書失禮及變故則書趙子曰凡
郊廟社稷所以奉天地尊祖考而重生本咸國之大禮
也故過則書之
　　郊望
　僖三十一年夏四月四卜郊不從乃免牲猶三望(公/穀)
　　(云四卜非禮四月不時左氏公穀皆云譏猶三/望卜郊不從而免牲足知不郊故不云不郊)
　宣三年正月郊牛之口傷改卜牛牛死乃不郊猶三
　　望(穀梁云書郊牛之變猶/三望義同僖三十一年)
　成七年正月鼷鼠食郊牛角改卜牛鼷鼠又食其角
　　乃免牛不郊猶三望(書郊牛之變義同宣三年猶/三望義同僖三十一年穀梁)
　　(云免牛/禮也)　十年四月五卜郊不從乃不郊(穀梁云/五卜强)
　　(也/)　十七年九月辛丑用郊(穀梁云九月不/當郊故云用郊)
　襄七年夏四月三卜郊不從乃免牲(穀梁云三卜禮/也四月不時也)
　　　十一年夏四月四卜郊不從乃不郊(四月四卜/郊同僖三)
　　(十一/年也)
　定十五年正月鼷鼠食郊牛牛死改卜牛夏五月辛
　　亥郊(五月不時也趙子曰予早年常恠鼷鼠食郊/牛致死上元二年因避兵旅於㑹稽時有水)
　　(旱疫厲之苦至明年而牛災有小/鼠能噬牛纔傷皮膚無有不死者)
　哀元年春王正月鼷鼠食郊牛角改卜牛夏四月辛
　　巳郊(四月/不時)
　　郊時
啖子曰天子以冬至祭上帝又以夏之孟春祈穀于上
帝禮曰於郊故謂之郊(不敢斥言祀天故/但言其祭處而已)魯以周公之
故特得以孟春(周之/三月)祈穀于上帝亦謂之郊郊皆用辛
日故以二月卜三月上辛不吉則卜中辛又不吉則卜
下辛所謂吉事先近日也榖梁曰自正月至于三月郊
之時也我以十二月下辛卜正月上辛如不從則以正
月下辛卜二月上辛如不從則以二月下辛卜三月上
辛如不從則不郊矣此説非也若以冬至則不當卜若
以夏之孟春則不當起周正而卜(公羊舊註及鄭司農/註禮亦同此説皆是)
(謬/也)左氏云啓蟄而郊郊而後耕是也(啓蟄為建寅之月/百蟄驚出耳略舉)
(時侯非必取厯/驚蟄之節也)
　　養牲
禮曰養牲必在滌三月(滌者養牲/之官名也)故自周之十一月下
旬而養牲至二月中旬而牲成故得以二月下旬卜三
月上辛也
　　改卜牛
凡養牲必養二牲一以祀上帝一以祀后稷帝牛有變
(變所謂傷/食之類)則改卜稷牛以代之而别以他牛為稷牛可
也禮曰帝牛必在滌三月稷牛唯具(言稷牛但令備即/可不必在滌帝牛)
(必在/滌也)
　　不郊
凡卜三旬皆不吉則不郊牛死及牛有災害則卜稷牛
而代之若卜稷牛不吉及既養稷牛又死亦皆不郊(所/言)
(稷牛義/與上同)
　　免牲
凡不郊皆卜免牲穀梁曰卜免牲吉則免之(免牲之禮/見僖三十)
(一/年)不吉則但不郊而已又曰卜之不吉則繫而待庀牲
(庀具也待明年/具牲時卜用也)然後左右之(左右隨/所用也)此説是免牛凡未
成牲曰牛穀梁云牲傷者亦曰牛又曰已牛矣而又免
之何也嘗置之上帝矣(置之/滌官)故卜而免之不敢專也此
説是公羊云免牲禮也免牛非禮也此説不如穀梁之
義精(已前並/啖子説)
趙子曰郊者天子所以事上帝也魯曷為之(諸侯不/合郊祀)周
公故也成王尊周公之徳故錫天子之禮焉不於日之
至避王室也(周郊天用/冬至之日)卜用夏正(建寅/之月)於農耕之始也
(因祭祀遂祈嵗/事故於郊前)比旬而卜之逺怠慢也(比近也謂二月/下旬卜三月上)
(辛卜吉則有司庀事若逺日卜/之得吉則未庀事則似墮之也)必更三旬禮盡於三也
(凡禮以/三為節)且郊之月殫矣(言此月日盡不可/復郊故不復卜也)
　　望
啖子曰尋春秋義郊後必望祭若不郊則不當望凡書
猶三望猶皆非禮也(三傳/義同)
趙子曰三望之名公羊云泰山河海也而左氏穀梁無
其名説左氏者云分野之星及封内山川説穀梁者云
泰山淮海據禮篇云諸侯祭名山大川在其封内者而
不言星辰又淮海非魯之封内公羊云山川不在其封
内則不祭而云祀河海(河海不在/魯界也)則三家之義皆可疑
也
　　廟
公羊曰周公稱太廟(魯之始祖/故稱太廟)魯公稱世室(伯禽始受/封其廟稱)
(世室言世/世不毁也)羣公稱宫(尊始祖不令子孫/同其稱故曰宫也)
　隱五年九月考仲子之宫初獻六羽(趙子曰舍八佾/用六佾猶謂之)
　　(僭故/曰獻)
　桓二年夏四月取郜大鼎于宋戊申納于太廟(三傳/皆云)
　　(非禮/也)　八年正月己卯烝五月丁丑烝(公穀皆云/黷祀也)
　　　十四年秋八月壬申御廩災乙亥嘗(趙子曰譏/不時又不)
　　(改卜/也)
　莊二十三年秋丹桓宫楹(左穀皆云/非禮也)　二十四年春
　　王三月刻桓宫桷(義同/丹楹)
　閔二年夏五月乙酉吉禘于莊公(三傳並云不當吉/趙云不當禘不稱)
　　(宫不及/於祖也)
　僖八年秋七月禘于太廟用致夫人(穀梁云不/宜致也)
　文二年二月丁丑作僖公主(三傳皆云失/虞練之時)　八月丁
　　卯大事于太廟躋僖公(三傳皆云/逆祀也)　六年閏月不
　　告朔猶朝于廟(左氏云不告朔非禮/穀梁云不當朝廟)　十三年秋
　　七月大室屋壊(三傳皆云/書不敬也)　十六年夏五月公四
　　不視朔(穀梁云譏/公厭政也)
　宣八年六月辛巳有事于太廟仲遂卒于垂壬午猶
　　繹萬入去籥(三傳皆云卿/卒不當繹)
　成三年二月甲子新宫災三日哭(公穀並/云禮也)　六年二
　　月辛巳立武宫(三傳並/云非禮)
　昭十五年二月癸酉有事于武宫籥入叔弓卒去樂
　　卒事
　定元年九月立煬宫(義同/武宫)　八年冬從祀先公(公穀/皆云)
　　(復/正)
啖子曰凡宗廟之禮有常四時之祭雖失其月亦非大
故皆不書其失時及失禮之大者乃書左氏云始殺而
嘗閉蟄而烝過則書公羊云春曰祠夏曰禴秋曰嘗冬
曰烝常事不書(言失禮非/常乃書之)此説皆是
趙子曰四時之祭皆用夏時(言祠禴嘗烝皆/用夏之四時也)從物宜也
(若以周之四時用四祭於義理及所/用之物都不相合故用夏時為宜也)周雖以建子為正
至於祭祀則用夏時本月以行四時之祭故桓八年正
月烝則夏之仲冬也閔二年五月禘即夏之三月也凡
四時之祭盖用孟月宣八年六月有事于太廟即夏之
孟月也若有故及日不吉即用仲月桓八年正月烝是
也若又有故及日不吉即用季月昭十五年二月有事
于武宫即夏之季月也經文並無譏故但不失時即非
僭禮啖説是也然吉事先近日苟有其故而用季月渉
於怠矣當用仲月為嘉也時物既登且得二至二分之
節故也此事禮制都無定證今考經推理宜耳故也(向/下)
(别無標題亦並無/趙子義他皆放此)又曰禮不王不禘(禮篇大傳及䘮/服小記並云爾)魯
曷為之周公故也周之王也文王興之(王業/大興)武王成之
(伐紂有/天下也)周公康治之(輔幼主/治天下)是以魯得郊焉所以崇周
公也(令魯子孫用天子禮/所以尊崇周公故也)曰崇之宜乎(問合禮/之宜否)非宜也
國之所以樹者法制也法制所以限尊卑(不得/陵僭)諸侯而
行天子之禮非周公之意也其用乎莊又僭也(成王令/魯得用)
(禘禮已為僭矣本止施於周公之廟今又僭於莊之/廟行之非禮之甚用其豐備之禮而不能配文王也)不
稱宫不及于祖也(若言吉禘于莊宫即似於莊廟祭及/文王今既不爾故指言莊公以明之)
(也/)凡祭而非者稱祭(祭而失禮/則書祭名)以本下者稱事(祭非失/禮為下)
(事張本者則不書祭名大事/于太廟躋僖公之類是也)又曰禘者本帝王之大祭
諸侯不得行之成王以特尊周公令魯行耳閔二年遂
僭用於莊廟故經書以譏之公羊云其言莊公何未可
以稱宫廟也必若不合於宫廟行禘而今行之則當明
書以示譏不應隱避也自縁不配文王故斥言莊公以
明之爾又云譏始不三年也若然則當有初字故知皆
非也
　　　辨魯無祠礿義(四時祭名禮諸篇及諸經書説/之不同故儒者紛然趙氏辨之)
問曰周禮記四時祭名云春祠夏礿秋嘗冬烝公羊亦
同毛詩云礿祠烝嘗于公先王(協韻故云爾其/實祠礿嘗烝)而春秋
無礿祠二祭何也答曰春秋中一書烝(雖再書之/其實一事)一書
嘗兩書禘皆為失禮及有變故乃書耳於祠礿二祭無
他故所以不書何足怪哉
　　　辨禘義(禘義尤迷誤/故趙子辨之)
趙子曰禮記大傳云禮不王不禘(明諸侯不/得有也)王者禘其
祖之所自出(所出謂所/系之帝)以其祖配之諸侯及其太廟(諸/侯)
(有五廟唯太廟百世不遷及者言逺祀之所及也不言/禘者不王不禘無所疑也不言祫者四時皆祭故不言)
(祫/也)大夫有大事省於其君干祫及其高祖(有省謂有功/徳見省記者)
(也干者逆上之意也/言逆上及高祖也)予據此事體勢相連皆説宗廟之
祀不得謂之祭天(已上註義並趙子義非鄭/𤣥舊釋下祭法亦然也)禮記䘮服
小記曰王者禘其祖之所自出又下云禮不王不禘正
與大傳同則諸侯不得行禘禮明矣是以祭法云有虞
氏禘黄帝(舜祖顓頊顓頊出於黃帝則/所謂禘其祖之所自出也)而郊嚳(帝王郊/天當以)
(始祖配天即舜合以顓頊配天也為身繼堯緒不可舍/唐之祖故推嚳以配天而以顓頊為始祖情祀之至也)
祖顓頊(舜之世系出自顓/頊故以為世始也)而宗堯(凡祖者創業傳世之/所出也宗者徳髙而)
(可尊其廟/並不遷也)夏后氏亦禘黃帝(義同/舜也)而郊鯀(禹尊父且以/有水土之功)
(故以配/天也)祖顓頊(禹世系亦出/於顓頊也)而宗禹(當禹身亦宗舜/子孫乃宗禹也)殷
人禘嚳(殷祖契/出自嚳)而郊㝠(有水功故/推以配天)祖契(湯出/契後)而宗湯(當/湯)
(身未/有宗)周人禘嚳(義與/殷同)而郊稷(有播植之功/且為始祖也)祖文王而宗
武王(當武王身/亦未有宗)
趙子曰予以為禘郊祖宗並叙永世追祀而不廢絶者
也禘者帝王立始祖之廟猶謂未盡其追逺尊先之義
故又推尊始祖所出之帝而追祀之以其祖配之者謂
於始祖廟祭之而便以始祖配祭也此祭不兼羣廟之
主為其疎逺不敢䙝狎故也其年數或每年或數年未
可知也鄭𤣥註祭法云禘謂配祭昊天上帝於圜丘也
葢見祭法所説文在郊上謂為郊之最大者故為此説
耳祭法所論禘郊祖宗者謂六廟之外永世不絶者有
四種爾非闗配祭也禘之所及最逺故先言之爾何闗
圓丘哉若實圜丘五經之中何得無一字説處又云祖
之所自出謂感生帝靈威仰也此何妖妄之甚此文出
自纎緯始於漢哀平間僞書也桓譚賈逵蔡邕王肅之
徒疾之如讎而鄭𤣥通之於五經其為誣蠧甚矣或問
曰若然則春秋書魯之禘何也答曰成王追寵周公故
也故祭統云成王追念周公賜之重祭郊社禘嘗是其
義也(郊禘天子之禮社與嘗諸侯所自有撰禮/者見春秋書嘗社以為郊禘同遂妄言耳)魯之用
禘盖於周公廟而上及文王文王即周公之所出也
故此祭唯得於周公廟為之閔公時遂僭於莊公廟行
之(亦猶因周公廟有八佾/季氏遂用之於私庭也)以其不追配故直言莊公而
不言莊宫明用其禮物耳不追配文王也本以夏之孟
月為之至孟獻子乃以夏之仲月為之(禮雜記云孟獻/子曰正月日至)
(可以有事于上帝七月日至可以/有事于祖七月而禘獻子為之也)今備引諸經書之文
證之于左閔二年五月吉禘于莊公(譏其不當吉又/不當禘于莊)僖
八年秋七月禘于太廟用致夫人(譏其非時之禘又/譏致于夫人也)左
氏云烝嘗禘于廟又云禘于武宫僖宫襄宫又晉人云
以寡君之未禘祀(時未終/䘮也)又云魯有禘樂賔祭用之禮
運云魯之郊禘非禮也周公其衰矣(魯郊多失時又/於諸宫用禘禮)郊
特牲曰春禘而秋嘗(鄭𤣥注禘/當為礿)明堂位曰季夏六月以
禘禮祀周公於太廟(夏之/四月)祭義曰春禘秋嘗(鄭無/注)祭統
曰春礿夏禘(鄭𤣥夏/時禮也)下文云成王追念周公賜之重祭
郊社禘嘗是也(鄭無/注)雜記云七月之禘獻子為之也(義/已)
(見/上)仲尼燕居云明乎郊社之禮禘嘗之義治國其如指
諸掌而已王制云春礿夏禘(鄭𤣥注/殷時禮)又云礿則不禘禘
則不嘗嘗則不烝烝則不礿(鄭𤣥云虞夏諸侯/嵗朝廢一時祭也)詩周頌
序云雍禘太祖也(鄭𤣥云禘大於/時祭而小於祫)又商頌云長發大禘
也爾雅云禘大祭也論語曰禘自既灌而往者吾不欲
觀之矣國語曰禘郊之牛角繭栗問者曰左傳云蒸嘗
禘于廟何也答曰此為見春秋經前後祭祀唯有此三
種以為祭名盡於此但據經文不識經意所以云爾又
見經中禘于莊公以為諸廟合行之故妄云禘于武宫
僖宫襄宫皆妄引禘文而説祭爾問者曰若禘非時祭
之名則禮記諸篇所説其故何也曰禮記諸篇或孔門
之後末流弟子所撰或是漢初諸儒私撰之以求購金
(漢初以金購遺書故/儒者私撰禮篇鬻之)皆約春秋為之見春秋禘于莊公
遂以為時祭之名(若非末流弟子及漢初儒/者所著不應差互如此也)見春秋唯
兩度書禘一春一夏(閔二年五月吉禘于莊公今之三/月僖八年七月禘于太廟今之五)
(月/也)所以或謂之春祭或謂之夏祭各自著書不相符㑹
理可見也而鄭𤣥不達其意故註郊特牲云禘當為礿
祭義與郊特牲同鄭遂不註其註祭綂及王制則云此
夏殷時禮也且祭統篇末云成王追念周公賜之重祭
郊社嘗禘是也何得云夏殷禮哉遂都不註鄭又見吉
禘于莊公遂云禘小於祫(見毛詩/雍篇註)儒者通之云三年䘮
畢小禘于襧五年大祫自此便三年一禘五年一祫若
禘不迎羣廟之主何得謂之大若迎羣廟之主何得於
禰廟迎之又曾子問篇中何得不序(引文/在下)乖謬之甚也
且春秋宣八年公羊云大事祫也毁廟之主皆陳于太
祖(陳者明素皆蔵於太祖/廟今但出而陳之也)未毁廟之主皆升合食于太
祖(升者明自本/廟而來升也)禮記曾子問篇云祫祭于太廟祝迎四
廟之主(明毁廟之主皆素/在太廟故不迎也)又云非祫祭則七廟五廟無
虚主(義與公/羊同)並無説禘為殷祭處則禘不為殷祭明矣
(殷重大/之義也)問曰若禘非三年䘮畢之殷祭則晉人云以寡
君之未禘祀何也答曰此左氏之妄也左氏見經文云
吉禘於莊公以為䘮畢當禘而不知此本魯禮不合施
於他國故左氏亦自云魯有禘樂賔祭用之即明諸國
無禘了可知矣是左氏自相違背亦可見矣其左氏虚
妄之傳非一又何疑哉(具在纂例/及辨疑中)或曰禘非殷祭則論
語云禘自既灌而往者吾不欲觀之矣何也答曰此夫
子為大夫時當禘祭而往助祭歎其非禮故云爾也初
酌酒灌地以降神之時其禮易行既灌之後至於饋薦
則事繁而生懈慢故夫子退而嫌之或人因而問其故
夫子不欲指斥君之惡便云不知也言其禮難知也若
能知者則於天下大事莫不皆知可如掌中之物言如
此者是禘禮至難知以隱其前言非斥之意耳註家不
達其意遂妄云既灌之後列尊卑序昭穆為躋僖公惡
之且祫祭之時固當先陳設座位位定之後乃灌以降
神郊特牲云既灌然後迎牲明牲至即殺之以獻何得
先灌然後設位乎先儒不達經意相㳂致誤皆此類也
(或難曰夫子所嘆若非為逆祀而别虧禮則春秋何不/書乎答曰春秋所紀祭祀皆失時及非常變故乃云爾)
(至於懈慢虧失史官如何書乎若如此細故盡/書則春秋一年經當數萬言不當如此簡也)述祭統
者不達此意遂云明乎郊社之義禘嘗之禮治國其如
指諸掌乎此不達聖人掩君惡之意遂云爾假令達於
祭禮亦儀表中一事爾若别無理化之徳何能治天下
乎此並即文為説不能逺觀大指致此弊耳問者曰王
制所云礿則不禘禘則不嘗嘗則不烝烝則不礿信如
鄭説乎答曰撰此篇者亦縁見春秋中唯有禘烝嘗三
祭謂魯唯行此三祭遂云爾若信如鄭註諸侯每嵗皆
朝即逺國來往須厯數時何獨廢一時而已又須往來
常在道路如何守國理民乎問者曰明堂位云季夏六
月以禘禮祀周公于太廟又云夏礿秋嘗冬烝此即以
禘為大祭而時祭闕一時義甚明著也答曰禮篇之中
夏礿秋嘗冬烝庸淺鄙妄此篇為甚故云四代之官魯
兼用之又云君臣未嘗相弑也禮樂刑法未嘗變也其
鄙若此何足徴乎鄭𤣥不能尋本討原但隨文求義解
此禘禮輙有四種其註祭法及小記則云禘是祭天註
毛詩頌則云禘是宗廟之祭小於祫註郊特牲則云禘
當為礿註祭統王制則云禘是夏殷之時祭名殊可怪
也問者曰禘若非圓丘國語云郊禘之牛角繭栗何也
答曰凡禘皆及五帝五帝之功髙遂為五方之主則月
令所謂其帝太昊等是也以其功髙厯代兆於四郊以
祭之比之次於天帝且郊祀稷牛角猶繭栗則太皥黃
帝之牛不得不爾何足疑哉儒者又云禘祫俱大祭祫
則於太祖廟列羣廟之主禘則於文武廟各迎昭穆之
主(文為穆列武為昭列已毁廟及未/毁之主各以昭穆分集於文武)予謂凡太廟之有
祫祭象生有族食之義列昭穆則齒尊卑之義今乃分
昭穆各於一廟集之有何理哉又五經中何得無似是
之説(言不獨無明文/亦無疑似之説)若有此禮五廟七廟有虚主其曾
子問篇中何得不該(義已/見上)盖儒者無以分别禘祫之異
强生此義又何怪哉
　　門社
　莊二十五年夏六月日有食之鼓用牲于社(左氏云/當伐鼓)
　　(于社不/當用牲)　秋大水鼓用牲于社于門(左氏云凡天/災有幣無牲)
　　　三十年九月日有食之鼓用牲于社(左氏云非/正陽之月)
　　(當伐鼔不/當用牲)
　文十五年六月日有食之鼓用牲于社(義同莊二/十五年)
左氏曰日有食之天子不舉伐鼓于社諸侯用幣于社
伐鼓于朝又曰日有食之唯正陽之月朔慝未作(正月/為建)
(巳之月慝/謂隂氣)於是乎用幣于社伐鼓于朝又曰凡天災有
幣無牲非日月之𤯝不鼓啖子曰據左氏所説正禮也
此書門社皆記非常也
　　雩
趙子曰凡祈澤曰雩(澤潤澤也謂祈雨也凡祈/雨祭畢星及山林川澤也)稱大國
徧雩也(謂都邑徧修之/所以稱大也)勤民之祀也故志之(勤憂念也/建巳之月)
(雩祭自是/常事不書)
　　桓五年秋大雩
　僖十一年秋八月大雩　十三年秋九月大雩
　成三年秋大雩　七年冬大雩
　襄五年秋大雩　八年九月大雩　十六年秋大雩
　　十七年九月大雩　二十八年秋八月大雩
　昭三年八月大雩　六年秋九月大雩　八年秋大
　　雩　十六年九月大雩　二十四年八月大雩　二
　　十五年七月上辛大雩季辛又雩(啖子云承辛不/言大者  上文)
　　(可知/也)
　定元年九月大雩　七年秋大雩　九月大雩　十
　　二年秋大雩
趙子曰左氏云龍見而雩過則書之又曰書不時也盖
並為踰建巳之月為不時耳若然則但言某月日雩可知
也不時何用書大哉故知此説非也雩者為旱書也以
明旱而雩有益也憂民故書之與書不雨義同穀梁云
雩得雨曰雩不得曰旱此説是也舊説大謂禮物有加
也若禮物有加即書大何者是祈雨之雩乎假令實謂
禮物有加故書大則禮物合度但失時者當但書雩何
得總云大哉公羊曰大雩者旱祭也何以不言旱言雩
則旱見言旱則雩不見此説亦非也雩祭名爾旱乃災
也以雩言旱非舉重之義
　　婚姻例第十三(太子生附/)
啖子曰凡婚姻合禮者皆不書趙子曰凡男女之禮(謂/諸)
(侯婚姻/之禮也)人倫之本也風教之始也是以先王敬之故紀
其闕耳(闕失則/書之也)
　　納幣
　莊二十二年冬如齊納幣(公穀皆云親納幣非禮啖/子云時居喪又娶讎女也)
　文二年冬公子遂如齊納幣(公羊云譏喪娶趙子云/又譏使公子納幣也)
　成八年夏宋公使公孫夀來納幣(趙子云婚禮不/當使公孫也)
啖子曰魯往他國納幣皆常事不書凡書者皆譏也他
國來亦如之公羊云納幣不書(合禮者/皆不書)此説是也左氏
不達此例云襄仲如齊納幣為合禮誤亦甚矣(説具/辨疑)
趙子曰婚禮有六一納采二問名三納吉四納徵(即納/幣也)
五請期六親迎(即逆/女也)春秋獨書其二(納幣及/逆女也)以納幣方
契成(已前三禮/並未結定)逆女為事終舉重之義也
　　逆王后
　桓八年冬祭公來遂逆王后于紀(趙子曰言遂逆者/譏不躬白于王)
　襄十五年春劉夏逆王后于齊(左氏曰卿不/行非禮也)
啖子曰古儒者或言天子當親迎或言不當親迎二説
不同未敢定也然春秋所載皆譏也(合禮則常/事不書也)
趙子曰先儒爭此義鄭康成據毛詩義以文王親迎為
證據文王乃非天子不可為證考之大體固無自逆之
道王者之尊海内莫敵故嫁女即使諸侯主之適諸侯
諸侯莫敢有其室若屈萬乗之尊而行親迎之禮即何
莫敵之有乎問曰夫子對哀公云為天地社稷宗廟之
主非謂天子乎答曰魯有郊天祀地之禮故云爾何得
言天子之禮乎
　　内逆女
　桓三年秋公子翬如齊逆女(文姜也穀梁云當親迎/使大夫非也啖子曰使)
　　(公子/尤非)
　莊二十四年夏公如齊逆女(哀姜也穀梁/云譏逆讎女)
　文四年夏逆婦姜于齊(出姜也穀梁云譏禮成于/齊故曰婦不書公不斥言)
　宣元年春公子遂如齊逆女(齊姜也義與/公子翬同)
啖子曰諸侯親迎皆常事不書穀梁云親迎常事不志
是也(公羊/意同)公子翬公子遂叔孫僑如為君逆夫人皆以
非禮書翬遂公子而行婚禮尤不可也左氏以卿逆為
合禮殊誤矣
　　外逆女
　隱二年九月紀履緰來逆女(公穀並云/譏不親迎)
　莊二十七年冬莒慶來逆叔姬(公羊曰大夫越境逆/女非禮也穀梁意同)
　僖二十五年夏宋蕩伯姬來逆婦(穀梁云姑不當自/逆稱婦有姑之辭)
　　(也/)
　宣五年九月齊髙固來逆子叔姬(義同莒慶趙子云/時君之女也以别)
　　(非姑姊妹故加子/字也皆放此也)
啖子曰凡外逆女皆以非禮書公羊云外逆女不書(合/禮)
(者不/書)是也
　　王后歸
　桓九年春紀季姜歸于京師
左氏曰凡諸侯之女行唯王后書趙子曰敬王室也(言/所)
(以/書)記其是以著其非(天下之母當取之於諸侯其歸也/當赴告天下春秋時王室無綱少)
(能如此故記此則/不書者皆受譏也)穀梁曰為之中者歸之也(言魯為媒/居中問導)
(成之所/以書也)按王后者天下之母不同於諸侯自合書之不
關魯為之媒乃書也
　　王女歸
　莊元年冬王姬歸于齊(趙子曰時齊魯讎/譏其為婚主也)　十一年
　　冬王姬歸于齊(義同/元年)
趙子曰凡外女歸皆以非常乃書(合禮則/不書也)穀梁云為之
中者即歸之(中謂内/與其禮)若然則他公何不見有婚主之事
而莊公獨兩處書乎則知書歸者皆非常也譏與讎為
婚主也
　　内女歸
　隱二年九月紀履緰來逆女冬十月伯姬歸于紀(譏/義)
　　(見/上)　七年三月叔姬歸于紀
　莊十二年春王三月紀叔姬歸于酅(啖子曰非姬而/歸故加紀字義)
　(見本/傳)　二十五年夏伯姬歸于把
　僖十五年秋季姬歸于鄫
　成九年二月伯姬歸于宋
啖子曰公羊穀梁並云婦人謂嫁曰歸是也凡内女歸
嫁為夫人則書(以尊卑敵公為/之服故書其歸)但言歸而不云逆者知
自來逆常事不書
　　夫人至
　桓三年秋夫人姜氏至自齊(文姜也穀梁曰不言翬/之以來公親受之于齊)
　　(侯/也)
　莊二十四年八月丁丑夫人姜氏入(哀姜也穀梁云/以讎之子薦宗)
　　(廟故曰/入也)
　僖八年秋七月禘于太廟用致夫人(聲姜也趙子曰/譏禘以譏致也)
　宣元年三月遂以夫人婦姜至自齊(穆姜也趙子曰/書以言不當以)
　　(也夫人者將以承/宗廟也可不敬乎)
　成十四年九月僑如以夫人婦姜氏至自齊(齊姜也/義同宣)
　　(元年趙子曰書氏謬/増也言傳寫謬誤也)
啖子曰凡夫人初至皆書告于廟也趙子曰文四年
逆歸姜(出姜/也)不書至貶成禮于齊也昭公娶吳孟子
不書至耻娶同姓不告廟也襄公定公哀公並不迎
夫人文九年夫人姜氏至不入此例者以非初逆之
至
　　夫人如及㑹饗
　莊二年冬十一月夫人姜氏㑹齊侯于禚(文姜也左/穀皆云非)
　　(禮趙子曰姜氏齊侯之惡著矣/亦所以病公言不能正家也)　四年春二月夫
　　人姜氏饗齊侯于祝丘(穀梁云饗甚矣/言其惡甚於㑹)　五年夏
　　夫人姜氏如齊師(趙子曰不當/如也見其姦)　七年春夫人姜
　　氏㑹齊侯于防(義同/二年)　冬夫人姜氏如齊(義同/五年)
　　二十年春王正月夫人姜氏如莒
　僖十七年秋夫人姜氏㑹齊侯于卞(趙氏云/參議也)
　文九年春夫人姜氏如齊(趙子曰無父母而歸/寧故曰如譏之也)
啖子曰凡夫人行皆書比於公也趙子曰諸侯之女既
嫁父母存則歸寧不然則否今則不爾故書曰如(如者/朝聘)
(之名非婦人之事若合禮/者之歸寧則當云寜于某)左氏例云夫人歸寧曰如某
此説非也據經文所書者皆以非禮故也若以文姜如
齊為合禮則天下無非禮事矣又書如莒豈是歸寧乎
穀梁每經下皆云婦人既嫁不踰竟踰竟非禮也若然
則父母存豈得絶其歸寧乎又未嫁之女孀居之婦豈
得踰竟乎故不足取
　　夫人歸本國
　文十八年冬夫人姜氏歸于齊(子赤之母文公夫人/左氏云襄仲殺子赤)
　　(夫人歸/于齊)
趙子曰言歸不反之辭也左氏云夫人出曰歸于某據
文公夫人歸于齊乃是襄仲殺子赤後自歸耳不可以
此為例若夫人實有罪見出必當云出歸于某以示貶
不應但云歸爾
　　内女來
　莊二十有七年冬把伯姬來(趙子云譏無/父母而來也)
　僖五年春把伯姬來朝其子(公羊云/參譏之)　二十有五年
　　夏宋蕩伯姬來逆婦(穀梁云姑不/當自逆婦也)　二十有八年
　　秋把伯姬來(義同莊二十/七年伯姬來)　三十有一年冬把伯
　　姬來歸(義同宋/伯姬也)
　宣五年冬齊髙固及子叔姬來(啖子云大夫非公事/與妻出竟非禮也時)
　　(叔姬初嫁未合歸寧假令合歸/寧如此書之以明髙子之非也)
趙子曰凡内女稱來不宜來也譏無父母而歸也左氏
曰凡諸侯之女歸寧曰來言禮當來也竊謂合禮者悉
常事不書豈有二百四十二年内女唯兩度歸寧乎盖
知非禮而來故書云爾若須歸寧耳公羊云内女直來
曰來此盖見無他事故云爾殊不知經意
　　内女出
　文十有五年十有二月齊人來歸子叔姬(啖子云不/言齊叔姬)
　　(不售於齊也趙子云書來歸於姬/上者非嫁後之出故異其文焉)
　宣十有六年秋郯伯姬來歸
　成五年正月把叔姬來歸
啖子曰内女見出皆書曰來歸大其事也(三傳/意同)郯伯姬
把叔姬不書嫁而書出或嫁時夫未為君也趙子曰為
婦而出著其非也(言婦道不修故被出若出非其/罪經必異文但無非罪者爾)
　　雜婚姻事
　桓三年九月齊侯送姜氏于讙(左氏云諸侯不當/自送女公穀同)
　莊元年夏單伯送王姬(趙子云/不書送)　二十有四年八月
　　丁丑夫人姜氏入戊寅大夫宗婦覿用幣(穀梁云/娶讎人)
　　(女故云入左氏云婦人用/幣非禮也公羊意亦同此)
　成九年夏季孫行父如宋致女(趙子云不當/使卿致也)
啖子曰凡雜婚姻事亦以非常乃書
　　媵
　莊十九年秋公子結媵陳人之婦于鄄遂及齊侯宋
　　公盟
　成八年冬衛人來媵　九年夏晉人來媵　十年夏
　　齊人來媵
啖子曰凡媵常事不書公子結為遂事起本也三國來
媵非禮也故書(禮當二/國媵)公羊云媵不書穀梁云媵淺事
也不志此説皆是左氏云凡諸侯嫁女同姓媵之異姓
則否若然則莒姓己郯姓己邾姓曹此三國同姓至少
如嫁女孰為媵乎恐此禮難行今不取趙子曰左氏云
異姓則不合媵則成十年直云齊人來媵足知非禮何
假先書衛乎所以先書二國者明九女已足而又來媵
所以為失禮非謂譏異姓來媵其義亦甚明
　　太子生
　桓六年九月丁卯子同生
啖子曰君嫡子生以太子生之禮接之則史書之莊公
是嫡夫人之子又以太子生之禮接之故書(餘公雖有/是嫡夫人)
(之子不以太子生之/禮舉之故不書也)趙子曰太子生多矣曷為書子同
禮備故也禮備於嫡是重宗廟(太子將承先/君之宗廟)記其是以
著其非也(但書備禮者則/不備禮者自見)言太子生備其禮常事也不
當書為餘公皆不備禮不可書之但舉有禮者足以示
誡
　
　
　春秋集傳纂例卷二
欽定四庫全書
　春秋集傳纂例卷三
　　　　　　　　　　　　唐　陸淳　撰
　　崩薨卒塟例第十四
左氏曰凡崩薨來告則書不然則否
啖子曰天子卒曰崩諸侯卒曰薨皆臣子之辭外諸侯
則曰卒卒終也本國不言卒(言卒如/合終然)故異其文如今凶
儀稱親屬亡沒異於弔者之辭情禮然也
公羊曰天子曰崩諸侯曰薨大夫曰卒士曰不祿(按此/説不)
(了何者天子至尊天下稱曰崩可也諸侯曰薨則本國/臣子言之至於赴告猶曰不祿王史及他國之史則書)
(卒自此以下其家臣赴告並言不祿史官書之則曰卒/此則臣子及他國異辭爾何得定配以為品例邪自史)
(記漢書已下既有爵臣死皆言薨乖失甚/矣且魯史書外諸侯猶言卒況王臣乎)
　　王崩
　隱三年三月庚戌天王崩(平王/也)
　桓十五年三月乙未天王崩(桓王也比後莊/王僖王不書崩)
　僖八年冬十有二月丁未天王崩(惠王/也)
　文八年八月戊申天王崩(襄王也此後/頃王不書崩)
　宣二年冬十月乙亥天王崩(匡王/也)
　成五年冬十有一月己酉天王崩(定王/也)
　襄元年九月辛酉天王崩(簡王/也)　二十八年十有二
　　月甲寅天王崩(靈王/也)
　昭二十二年四月乙丑天王崩(景王/也)
趙子曰春秋王崩三不書(譏也謂不書於經/莊王僖王頃王也)見王室不
告魯之不赴也(王室使告國史當書之不然魯聞王/崩使卿赴弔則知其日月亦當書也)哀
王室之無人(王室陵遲公卿非/其人故禮闕爾)著諸侯之不臣也(王室/雖不)
(告諸侯聞/之自當徃)嗣王即位皆不書(逾年而即位天下更始即/當書其即位以見天下新)
(有大/君也)不能施令於天下也(但自即位而已不能有號令/新政使天下知也亦猶詩有)
(王風不/為雅也)罪諸侯不臣而莫之承也(諸侯視之與不即/位同不復重承也)哀
王道積微而莫之興也(積漸也無/復振興也)又曰王后世子(王之/世子)
廢興卒塟之不書何也王室不告諸侯不赴也(不赴不/慶弔)
哀其微也
　　公薨
　隱十一年冬十有一月壬辰公薨(桓公與羽/父弑之)
　桓十八年夏四月丙子公薨于齊(齊令彭生/弑之也)
　莊三十二年八月癸亥公薨于路寢
　閔二年秋八月辛丑公薨(共仲使卜齮/賊公于武闈)
　僖三十三年冬十有二月乙巳公薨于小寢
　文十八年春二月公薨于臺下(非路/寢也)
　宣十八年冬十月壬戌公薨于路寢
　成十八年八月己丑公薨于路寢
　襄三十一年夏六月辛巳公薨于楚宫
　昭三十二年十有二月己未公薨于乾侯
　定十五年夏五月壬申公薨于髙寢
啖子曰凡公薨必書其所(小寢路寢/髙寢之類)詳内事重凶變也
若遇弑則不地榖梁云公薨不地故也此説是趙子曰
公必薨於正寢以就公卿也大位奸之窺也危病邪之
伺也若蔽於隱是使小人女子得行其志也莊公正終
而嗣禍分位不眀而閨闈不修也(事見莊三/十二年)故宗嗣素
定之兵權散主之閨闈嚴飾之小人女子不尸重任賢
良受託鼎足交輔則纂弑之禍曷由而至哉
　　夫人薨
　隱二年十有二月乙卯夫人子氏薨(桓公母/仲子也)
　莊二十一年秋七月戊戌夫人姜氏薨(桓公夫/人文姜)
　僖元年秋七月戊辰夫人姜氏薨于夷齊人以歸(莊/公)
　　(夫人哀姜閔/公之嫡母也)
　文四年冬十有一月壬寅夫人風氏薨(僖公妾母/成風也)
　　十六年秋八月辛未夫人姜氏薨(僖公夫人聲/姜文公母也)
　宣八年夏戊子夫人嬴氏薨(宣公/母也)
　襄二年五月庚寅夫人姜氏薨(成公夫人/齊姜也)　四年秋
　　七月戊子夫人姒氏薨(襄公/妾母)　九年五月辛酉夫
　　人姜氏薨(成公/母)
　昭十一年五月甲申夫人歸氏薨(昭公/妾母)
　定十五年秋七月壬申姒氏卒(哀公/妾母)
　哀十二年夏五月甲辰孟子卒(昭公/夫人)
啖子曰凡夫人薨必書而不書地婦人無外事薨有常
處也其君之妾母仲子則本以夫人禮娶(事見隠/元年)又隠
公以桓公為先君之嗣故行夫人喪禮書薨(書夫人/子氏薨)自
成風之後(夫人風氏薨即/僖公妾母也)妾母皆僭用夫人禮故亦書
薨著其非禮也哀公母定姒卒時子未踰年(姒氏卒時/定公已薨)
(哀公初立未/踰年未成君)雖行喪禮不可加於子(凡未踰年君/卒亦不言薨)故書
卒子既未成君故不稱夫人也孟子呉女也(昭公/夫人)魯人
耻娶同姓不可書曰夫人姬氏薨而曰孟子卒
趙子曰若薨于外則書地記事實也榖梁曰夫人薨不
地地故也(故謂/被殺)此説非也假如夫人歸寜死於外豈得
云不地乎且君皆記其寢被殺則不言地隠公是也桓
公在齊被殺而亦書地故知在外薨不以有故無故皆
當書其地理甚昭然
　　未踰年君卒
　莊三十二年冬十月乙未子般卒
　文十八年冬十月子卒(子赤也襄/仲殺之也)
　襄三十年九月癸巳子野卒(毁/也)
　昭二十二年冬十月王子猛卒(啖氏云同年上言主/居于皇足知是未踰)
　　(年之王卒特加/子字義見本傳)
啖子曰凡未踰年君卒皆書曰卒言嗣先君未成君也
故不書崩薨而曰卒先君未塟則名之(父前子/名義也)既塟則
不名(子赤/是也)外諸侯未踰年而卒則不書異於内也
趙子曰子般子赤以被殺故不書地義與隠同子野非
被殺而亦不書於地闕文也
　　諸侯卒
趙子曰春秋記諸侯卒著易代也不曰薨異外内也(與/魯)
(異/也)名之降於天子也(唯天子/不書名)
　隠三年八月庚辰宋公和卒　七年三月滕侯卒
　　八年六月己亥蔡侯考父卒　辛亥宿男卒
　桓五年春正月甲戌己丑陳侯鮑卒　十年春正月
　　庚申曹伯終生卒　十一年五月癸未鄭伯寤生
　　卒　十二年八月壬辰陳侯躍卒　冬十一月丙
　　戌衛侯晉卒　十四年冬十有二月丁巳齊侯禄
　　父卒　十七年六月丁丑蔡侯封人卒
　莊元年冬十月乙亥陳侯林卒　二年冬十二月乙
　　酉宋公馮卒　十六年十有二月邾子克卒　二
　　十一年夏五月辛酉鄭伯突卒　三十三年冬十
　　有一月曹伯射姑卒　二十五年夏五月癸丑衛
　　侯朔卒　二十八年夏四月丁未邾子瑣卒　三
　　十一年四月薛伯卒
　僖四年夏許男新臣卒(脱/月)　七年七月曹伯般卒
　　九年三月丁丑宋公御説卒　九月甲子晉侯佹
　　諸卒　十二年冬十有二月丁丑陳侯杵臼卒
　　十四年冬蔡侯肸卒(脱/月)　十七年十有二月乙亥
　　齊侯小白卒　二十三年夏五月庚寅宋公兹父
　　卒　冬十有一月杞子卒　二十四年冬晉侯夷
　　吾卒(脱/月)　二十五年夏四月癸酉衛侯燬卒　二
　　十七年夏六月庚寅齊侯昭卒　二十八年六月
　　陳侯欵卒　三十二年夏四月己丑鄭伯㨗卒
　　冬十二月己邜晉侯重耳卒
　文五年冬十月甲申許男業卒　六年八月乙亥晉
　　侯驩卒　七年夏四月宋公王臣卒　九年八月
　　曹伯襄卒　十三年夏五月壬午陳侯朔卒　邾
　　子籧篨卒　十四年夏五月乙亥齊侯潘卒　十
　　八年春二月丁丑秦伯罃卒
　宣三年冬十月丙戌鄭伯蘭卒　四年春正月秦伯
　　稻卒　九年八月滕子卒　九月辛酉晉侯黒臀
　　卒于扈　冬十月癸酉衛侯鄭卒　十四年夏五
　　月壬申曹伯夀卒　十年夏四月己巳齊侯元卒
　　　十七年春正月庚子許男錫我卒　丁未蔡侯
　　申卒　十八年秋七月甲戌楚子旅卒
　成二年八月壬午宋公鮑卒　庚寅衛侯速卒　四
　　年三月壬申鄭伯堅卒　六年六月壬申鄭伯費
　　卒　九年秋七月丙子齊侯無野卒　十年五月
　　丙午晉侯獳卒　十三年五月曹伯廬卒于師
　　十四年正月莒子朱卒　冬十月庚寅衛侯臧卒
　　　秦伯卒　十五年夏六月宋公固卒　十六年
　　夏四月辛未滕子卒　十七年十有二月邾子貜
　　且卒
　襄二年六月庚辰鄭伯睔卒　四年春三月己酉陳
　　侯午卒　六年三月壬午杞伯姑容卒　七年十
　　有二月鄭伯髠頑如㑹未見諸侯丙戌卒于鄵
　　十二年秋九月呉子乘卒　十三年九月庚辰楚
　　子審卒　十五年冬十有一月晉侯周卒　十七
　　年春二月庚午邾子瞷卒　十八年冬十月曹伯
　　負芻卒于師　十九年秋七月辛邜齊侯環卒
　　二十三年三月己巳把伯匄卒　二十五年十有
　　二月呉子謁伐楚門于巢卒　二十六年八月壬
　　午許男寗卒于楚　二十八年十二月乙未楚子
　　昭卒　二十九年五月庚午衛侯衎卒
　昭元年六月丁巳邾子華卒　冬十有一月己酉楚
　　子糜卒　三年春正月丁未滕子原卒　五年七
　　月秦伯卒　六年春正月把伯益姑卒　七年秋
　　八月戊辰衛侯惡卒　八年夏四月辛丑陳侯溺
　　卒　十年七月戊子晉侯彪卒　十二月甲子宋
　　公成卒　十二年三月壬申鄭伯嘉卒　十四年
　　三月曹伯滕卒　八月莒子去疾卒　十五年春
　　正月呉子夷末卒　十六年八月己亥晉侯夷卒
　　　十八年春三月曹伯須卒　二十年十一月辛
　　夘蔡侯廬卒　二十三年夏六月蔡侯東國卒于
　　楚　二十四年八月丁酉杞伯郁釐卒　二十五
　　年十有一月己亥宋公佐卒于曲棘　二十六年
　　九月庚申楚子居卒　二十七年冬十月曹伯午
　　卒　二十八年夏四月丙戌鄭伯寧卒　秋七月
　　癸巳滕子寧卒　三十年夏六月庚辰晉侯去疾
　　卒　三十一年夏四月丁巳薛伯榖卒
　定三年二月辛邜邾子穿卒　四年春二月癸巳陳
　　侯呉卒　五月杞伯成卒于㑹　八年三月曹伯
　　露卒　秋七月戊辰陳侯桞卒　九年夏四月戊
　　申鄭伯蠆卒　秋秦伯卒(脱/月)　十二年春薛伯定
　　卒(脱/月)　十四年五月呉子光卒
　哀二年夏四月丙子衛侯元卒　三年冬十月癸邜
　　秦伯卒　四年秋八月甲寅滕子結卒　五年秋
　　九月癸酉齊侯杵臼卒　六年秋七月庚寅楚子
　　軫卒　八年冬十有二月癸亥把伯過卒　十年
　　三月戊戌齊侯陽生卒　五月薛伯夷卒　十一
　　年秋七月辛酉滕子虞母卒　十三年夏許男成
　　卒(脱/月)
趙子曰凡諸侯同盟名於載書(載書者載盟誓之辭於/冊者具標同盟諸侯之)
(名而毎國/執一也)朝㑹名於要約(相朝及㑹同者也要約約事/之簡牘也若今㑹計文牒等)
(也/)聘告名於簡牘(使使來聘及有言命/之事皆有簡書也)故於卒赴可知
而紀也(彼來告喪國史按舊/簡書知其名而紀之)非此則否示詳慎也(言若/非素)
(徃還雖傳聞其名不/書於冊示詳審也)
左氏云凡諸侯同盟故薨則赴以名此例於理不安豈
有臣子正當創巨痛深之日乃忍稱君之名禮固不爾
且禮篇所録亦云寡君不禄而已凡曽同盟會知其名
故於死時書之以紀易代左氏但見舊説知有同盟書
名之事不察其理遂妄發例爾據春秋諸侯卒不同盟
者凡五十二人九人不書名餘並書名左氏又云從赴
而書若未同盟實不合赴以名豈有如此衆國越禮而
稱亡君父之名乎左氏又云凡諸侯同盟於是稱名故
薨則赴以名告終稱嗣以繼好息民(告終告亡/君名也)據此意
乃以稱亡父之名為求好之意何誣鄙之甚况於例之
不合乎春秋中唯有九人卒不書名檢尋事迹並無朝
㑹聘告處所以不知其名耳是其明證也餘則悉書名
檢尋皆有徃來事迹則知必不同盟諸侯卒于他國(蔡/侯)
(東國卒于/楚之類)及卒于㑹卒于師則書之雖在國不卒於其
都亦書之晉侯卒于扈宋公卒于曲棘是也公羊云諸
侯卒其封内不地有何理哉解晉侯即云欲㑹故也解
宋公即云憂内故也今按餘國君更無書地者是知諸
侯不卒於其國都例書地耳如魯卿卒于垂卒于貍蜃
之義鄭伯髠頑如㑹未見諸侯卒于鄵(在襄/七年)從省文也
榖梁云諸侯不生名此名於如㑹之上何也見其如㑹
卒也言其為如㑹而卒也此説非也凡諸侯卒皆書名
若言鄭伯如㑹髠頑卒于鄵則不成文辭也故云爾呉
子謁伐楚門于巢卒書名於伐楚之上亦同此義
　　天子大夫卒
　隠三年夏四月辛邜尹氏卒(公羊云譏世卿趙子曰/未嘗同盟㑹不知其名)
　　(故曰尹氏王臣/赴告非禮也)
　文三年夏五月王子虎卒(同盟于狄泉故書名亦譏/赴告也無采地但言王子)
　　(也/)
　定四年秋劉巻卒(同盟于召陵故書名趙云畿内諸/侯不同列國故不言劉子卷卒亦)
　　(譏其來赴/故書之)
趙子曰臣無外交之禮今死而赴故書以譏
　　内大夫卒
趙子曰外大夫卒春秋不書(不書外/大夫也)書内大夫吾史也
(魯卿有王命/者則書卒)尊吾命卿所以尊王命也(不命卿不/書卒是也)不書
塟降於君也
　隠元年冬十二月公子益師卒　五年冬十二月辛
　　巳公子彄卒　八年冬十二月無駭卒(榖梁云隠/不命大夫)
　　(故不/書族)　九年三月俠卒(義同/無駭)
　莊三十二年秋七月癸巳公子牙卒
　僖十六年三月壬申公子季友卒(公穀皆云/稱字賢也)　秋七
　　月甲子公孫兹卒
　文十年三月辛邜臧孫辰卒　十四年九月甲申公
　　孫敖卒于齊(魯卿卒于他國/則地他皆放此)
　宣五年秋九月叔孫得臣卒　八年夏六月辛巳有
　　事于太廟仲遂卒于垂壬午猶繹萬入去籥(義見/郊廟)
　　(例/)　十七年冬十有一月壬午公弟叔肸卒(榖梁/云非)
　　(卿而書卒/得弟道也)
　成四年夏四月甲寅臧孫許卒　十五年三月乙巳
　　仲嬰齊卒　十七年冬十有一月壬申公孫嬰齊
　　卒于貍脤
　襄五年十有二月辛未季孫行父卒　十九年八月
　　丙辰仲孫蔑卒　二十二年秋七月辛酉叔老卒
　　　二十三年八月己邜仲孫叔卒　三十一年九
　　月己亥仲孫羯卒
　昭四年冬十有二月乙邜叔孫豹卒　七年冬十有
　　一月癸未季孫宿卒　十五年二月癸酉有事于
　　武宫籥入叔弓卒去樂卒(義見郊/朝例)　二十一年八
　　月乙亥叔輙卒　二十三年正月癸丑叔鞅卒
　　二十四年春王二月丙戌仲孫貜卒　二十五年
　　冬十月戊辰叔孫婼卒　二十九年夏四月庚子
　　叔倪卒
　定五年六月丙申季孫意如卒　秋七月壬子叔孫
　　不敢卒
　哀三年秋七月丙子季孫斯卒
啖子曰魯卿既王命皆書卒隠公攝位不請命大夫故
未命之卿亦書卒明非怠慢也俠無駭是也餘公則不
命之卿無書卒者責不尊王室也(桓十一年柔㑹宋公/莊三年溺㑹齊侯並)
(不書卒/是也)叔肸非卿而書弟卒美其得弟道特加之也(宣/公)
(因公子遂殺子赤而立叔肸不/食其禄又不去其國得弟道也)公孫敖既奔書卒為喪
歸赴也(文八年公孫敖奔莒十四年卒于/齊十五年齊人歸公孫敖之喪)大夫卒於他
國則書國(諸出聘者經雖無/其事理例昭然也)卒於魯地則書地仲遂公
孫嬰齊是也趙子曰魯卿凡四十三人書族而不書卒
者有公子慶父公子翬單伯公子結叔彭生凡五人公
子慶父及公子翬並以弑君故不書卒以貶之單伯不
書者以淫子叔姬及至自齊葢黜其卿位故不書卒叔
彭生則以不發襄仲之謀令君及禍故亦不書襄仲亦
弑君為記變禮之事也雖書其卒則去其族以貶之其
公子結不書卒遂事也啖子曰非大夫也為嘉其及齊
宋盟以安國家故褒之耳(義見莊/十九年)或曰文公時單伯(文/十)
(五年/見經)與莊公時單伯(莊元年/見經)若是一人計已過百嵗是
復能淫叔姬乎答曰近年有孫濟者歴典十餘郡年近
百嵗猶更娶妻况古人壽長焉知其不然乎不爾則父
子也但莊公之單伯何故不書卒不能詳也自此外則
柔(桓十一/年見經)溺(莊三年/見經)不書卒非命卿故也公孫歸父叔
孫僑如不書卒出奔故也仲孫何忌叔孫州仇叔還獲
麟時未卒也餘三十一人並書卒
　　内女卒
　莊四年三月紀伯姬卒　二十九年冬十二月紀叔
　　姬卒(歸于/酅者)
　僖九年秋七月乙酉伯姬卒(公羊云許嫁故以/成人之喪治之)　十
　　六年夏四月丙申鄫季姬卒
　文十二年二月庚子叔姬卒(書卒義同伯姬趙子曰/時君之女故曰子以别)
　　(非先君/之女也)
　成八年冬十月癸卯杞叔姬卒
　襄三十年五月甲午宋災伯姬卒
啖子曰内女為諸侯之夫人則書卒以公為之服故也
(禮諸侯絶朞故無服唯適國君者/為之服大功九月以其尊卑敵故)榖梁云外夫人書卒
者適諸侯則尊同以吾為之變故卒之此説是也許嫁
為夫人者亦然其為媵及嫁太子公子大夫則不書凡
内女嫁為諸侯夫人而不書卒時魯公非其兄弟及兄
弟之子也諸侯無大功已下之服故杞叔姬雖出猶書
者為喪歸杞故也(成八年杞叔姬卒九年杞/伯來逆叔姬之䘮以歸也)
　　外夫人卒
　莊二年秋七月齊王姬卒
啖子曰外夫人卒不書書王婚者魯主姬公為之服也
(主其嫁則有兄弟/之恩死則服也)榖梁云為之主者卒之是也(公羊/同)莊
十一年王姬不書卒者不為之服故不書義可見也
趙子曰記是以著非也(記二年是十/一年非也)
　　王塟
趙子曰凡天王塟不㑹則不書志不臣也(志記/也)記是以
著非也(諸㑹者是則知/不㑹者非也)平王不書塟
　莊三年五月塟桓王(改塟也此後莊王僖/王惠王並不書塟)
　文九年二月辛丑塟襄王(七月而塟此後/頃王不書塟)
　宣三年春塟匡王(三月而塟此後/定王不書塟)
　襄二年春正月塟簡王(五月而塟此後/靈王不書塟)
　昭二十二年六月塟景王(三月/而塟)
啖子曰凡天王之塟魯㑹則書不書者不㑹也故平王
之塟不書而有武氏子來求賻(若魯使人㑹塟豈/有不行賻禮乎)是其
證也榖梁云天子志崩不志塟必其時也舉天下而塟
一人其義不疑也(言合七月之禮悉/不書也公羊同)葢見書塟者多不
得禮(言不合七/月之禮也)故有此説耳且襄王之塟正合禮何以
書乎是知妄也杜元凱云萬國之數至衆封疆之守至
重故天子之喪諸侯不得越竟而奔修服於國卿徃弔
送既塟卒哭而除凶(榖梁云諸侯皆合親弔又恐難行/未知周制定如何故存以示疑也)
　　公塟
趙子曰塟稱我君舉其諡也(将塟方作諡若只言桓公/則恐渉他國君故明言我)
(君以舉其新/加之諡也)臣子之敬辭也(若不然則辭/不順敬也)
　桓十八年冬十有二月己丑塟我君桓公(賊在異國/故可塟凡)
　　(九月/乃塟)
　閔元年六月辛酉塟我君莊公(十一月乃/塟亂故也)
　文元年夏四月丁巳塟我君僖公(五/月)　十八年六月
　　癸酉塟我君文公(五/月)
　襄三十一年十月癸酉塟我君襄公(五/月)
　定元年秋七月塟我君昭公(八月/乃塟)　十五年九月丁
　　巳塟我君定公雨不克塟戊午日下昃乃克塟(五/月)
　　(而塟國君不當無雨備故譏不克塟若合為雨/止則當不書故榖梁曰雨不克塟喪以制也)
啖子曰凡公塟皆書唯隠公閔公(並被殺/見薨例)不書者言賊
不討如不塟然也公羊云君弑賊不討不書塟以為無
臣子也榖梁曰君弑賊不討不書塟以罪下也此説皆
是也凡未踰年之君不書塟(謂子般/子赤)無子不列序於廟
故也公羊云未踰年之君有子則廟廟則書塟無子則
不廟不廟則不書塟此説是也
　　夫人塟
　莊二十二年正月癸丑塟我小君文姜(桓公夫人/七月乃塟)
　僖二年夏五月辛巳塟我小君哀姜(莊公夫人齊所/殺十一月而塟)
　文五年三月辛亥塟我小君成風(僖公妾母/五年而塟)　十七
　　年夏四月癸亥塟我小君聲姜(僖公夫人文公/母九月乃塟)
　宣八年冬十月己丑塟我小君敬嬴雨不克塟庚寅
　　日中而克葬(宣公妾母五月/而塟定公同)
　襄二年七月己丑塟我小君齊姜(成公夫人/三月而塟)　四年
　　八月辛亥塟我小君定姒(襄公妾母/踰月而塟)　九年秋八
　　月癸未塟我小君穆姜(宣公夫人成公/母四月而塟)
　昭十一年九月己亥塟我小君齊歸(昭公母也/五月而塟)
　定十五年九月辛巳塟定姒(哀公妾母/三月而塟)
啖子曰凡夫人塟皆書仲子不書塟者(桓公母隠/二年卒)以諸
侯不二嫡雖用夫人禮猶不列於廟也(以别築/宫是也)自文公
塟成風之後乃有二夫人祔廟非禮也定姒之塟不書
小君以子未踰年故也(哀公未/踰年)子未成君故母亦未成
夫人後列於廟故書塟(凡君母塟史官皆書夫子修經/擇其祔廟者乃書以示例而明)
(其/禮)趙子曰孟子(昭公夫人哀/十三年卒)不書塟者以其與魯同姓
不列於廟
　　諸侯塟
趙子曰凡諸侯塟皆如我之辭何也(怪不言某/國塟某公)志我大
夫之徃㑹也徃㑹禮也生嘗邀好(謂朝聘/㑹盟也)死不弔塟君
子薄之記其是以著其非也(凡卒不書塟者以/譏内之不㑹塟)
　隠三年十二月癸未塟宋穆公　五年夏四月塟衛
　　桓公(被弑十五/月而塟)　八年八月塟蔡宣公(三/月)
　桓五年夏塟陳桓公(脱/月)　十年夏五月塟曹桓公
　　十一年秋七月塟宋莊公(三/月)　十三年三月塟衛
　　宣公　十五年夏四月己巳塟齊僖公　十七年
　　秋八月癸巳塟蔡桓侯(三月而塟葢/蔡季請王諡)
　莊二年春二月塟陳莊公　三年夏四月塟宋莊公
　　　九年秋七月丁酉塟齊襄公(被弑九/月而塟)　二十一
　　年冬十二月塟鄭厲公(八/月)　二十四年三月塟曹
　　莊公
　僖四年八月葬許穆公　七年冬塟曹昭公(脱/月)　十
　　三年夏四月葬陳宣公　十八年秋八月丁亥塟
　　齊桓公(九月乃塟/亂故也)　二十五年塟衛文公(脱/月)　二
　　十七年秋八月乙未塟齊孝公(三/月)　三十三年夏
　　四月癸巳葬晉文公
　文六年春塟許僖公(脱/月)　冬十月塟晉襄公(三/月)　九
　　年冬塟曹共公(脱/月)
　宣三年冬塟鄭穆公(脱/月)　十年六月葬齊惠公(三/月)
　　十二年春塟陳靈公(賊討國復二/十一月乃塟)　十四年九月
　　塟曹文公　十七年夏塟許昭公(六/月)塟蔡文公(脱/月)
　成三年正月辛亥塟衛穆公(六/月)　二月乙亥塟宋文
　　公(七/月)　四年夏四月塟鄭襄公(二/月)　九年冬十一
　　月葬齊頃公　十三年冬塟曹宣公(脱/月)　十五年
　　春二月葬衛定公　秋八月庚辰葬宋共公
　襄四年秋七月塟陳成公　六年秋塟把桓公(脱/月)
　　八年夏塟鄭僖公(脱/月)　十六年正月葬晉悼公(三/月)
　　十九年正月塟曹成公(四/月)　冬塟齊靈公(脱/月)　二
　　十三年夏塟杞孝公(脱/月)　二十六年冬塟許靈公
　　(脱/月)　二十九年秋九月塟衛獻公　三十年冬十
　　月塟蔡景公(世子般殺之而自/葬之十月乃塟)
　昭元年秋塟邾悼公(脱/月)　三年五月葬滕成公　六
　　年正月塟秦景公(七/月)　夏葬杞文公(脱/月)　七年十
　　二月癸亥葬衛襄公　八年冬十月壬午塟陳哀
　　公(七月乃塟/國滅故也)　十年九月葬晉平公(三/月)　十一年
　　二月塟宋平公(三/月)　十二年五月塟鄭簡公(三/月)
　　十三年冬十月葬蔡靈公(國復乃塟凡/三十一月)　十四年
　　秋塟曹武公(脱/月)　十六年冬十月塟晉昭公(三/月)　十
　　八年秋塟曹平公(脱/月)　十九年冬葬許悼公(脱/月)
　　二十一年三月塟蔡平公　二十四年冬塟把平
　　公(脱/月)　二十六年春正月塟宋元公(三/月)　二十八
　　年春三月塟曹悼公(六/月)　六月葬鄭定公(三/月)　冬
　　塟滕悼公(脱/月)　三十年秋八月塟晉頃公(三/月)　三
　　十一年秋塟薛獻公(脱/月)
　定三年秋塟邾莊公(脱/月)　四年六月塟陳惠公　七
　　月塟杞悼公(三/月)　八年七月塟曹靖公　九月塟
　　陳懐公(三/月)　九年六月塟鄭獻公(三/月)　冬塟秦哀
　　公(脱/月)　十二年夏塟薛襄公(脱/月)
　哀二年冬十月塟衛靈公(七/月)　四年二月塟秦惠公
　　　冬十有二月塟蔡昭公(被殺十一/月而塟)　塟滕頃公
　　　五年冬閏月塟齊景公　九年春二月塟杞僖
　　公(三/月)　十年五月塟齊悼公(三/月)　秋塟薛惠公(脱/月)
　　　十一年冬十有一月塟滕隠公　十三年秋塟
　　許元公(脱月以前經下不標/月者並合五月之禮)
啖子曰凡諸侯塟魯徃㑹則書之其有書塟不書徃者
徃非卿也呉楚之君不書塟者不可言塟楚某王也公
羊云呉楚之君不書塟避其號也此説是也榖梁云變
之不塟者三一曰失徳不書塟按時君失徳而書塟不
失徳而不書塟者多矣不可通也二曰賊未討不書塟
本施於魯不及他國他國則從㑹不㑹之例但賊當國
者多不得依常禮塟終不可為例也三曰國滅不塟言
無人塟之也公羊云諸侯記卒記葬者有天子存不得
必其時也按自為魯㑹故書何關不得必其時諸侯及
時自塟無待天子命之禮何故云不得哉五等諸侯本
國臣子皆稱之曰公塟既不請王命因而私諡為公(正/禮)
(諸侯皆合/請王諡)從而書之以見非禮按史記世本左氏傳蔡
之諸君皆諡為侯經則皆稱公者以其私諡與僭同也
唯蔡桓稱侯(桓十七年/塟蔡桓侯)葢告王請諡故特書之明得禮
也(義見/本傳)
　　外夫人葬
　莊二十七年秋公子友如陳塟原仲
　定四年秋塟劉文公
啖子曰陳原仲之塟書者見季友私事出境也趙子曰
劉文公天子畿内諸侯列國不當與行交徃之禮今㑹
其塟非禮也
　　内女塟
　莊四年六月乙丑齊侯塟紀伯姬(趙子云嫌國亡則/非夫人故志之目)
　　(齊侯見其滅國之/惡而塟之得禮)　三十年八月癸亥塟紀叔姬
　　(歸于□者義/與伯姬同也)
　襄三十年秋七月叔弓如宋塟宋共姬(為災而死髙/其志行使卿)
　　(徃㑹所/以書之)
啖子曰凡内女之塟不書書者皆非常也
　　雜喪事
趙子曰凡國之喪紀所以裁中而體政故紀其闕焉(雜/喪)
(事合禮者皆常/事故不書也)
　隠元年秋七月天王使宰咺來歸惠公仲子之賵(趙/子)
　　(云天子而賵妾/母是啟僭也)　三年秋武氏子來求賻(榖梁曰/交譏之)
　文元年二月天王使叔服來㑹塟(㑹僖公塟記/是以著非也)　五
　　年春正月王使榮叔歸含且賵(啖子曰承上文成/風薨故不言來趙)
　　(子曰譏天王/厚禮妾母也)　三月王使召伯來㑹塟(㑹成文塟/也趙子云)
　　(義與歸/賵同)　九年冬秦人來歸僖公成風之襚(秦人/不夫)
　　(人也即外之不/夫人以見正焉)　十五年夏齊人歸公孫敖之喪
　　(啖子云魯大夫必知歸魯故不言來趙/子云公孫之喪而使齊人歸之疪内也)
　成九年春正月杞伯來逆叔姬之喪以歸(榖云譏逆/出妻之喪)
　襄三十一年冬十月滕子來㑹塟(啖子云/非禮也)
　定十五年夏邾子來奔喪(義同襄/十一年)　九月滕子來㑹
　　塟
啖子曰凡他國以喪事來皆非常乃書(具見/上註)
　　喪禮總論
啖子曰古者君喪皆斬衰三年小君喪則齊衰周年故
禮曰大夫居倚廬士居堊室其吉事盟㑹征伐朝聘冠
婚燕享皆不可衰麻從事昔魯公伯禽以戎冦來侵不
得已而討之自此以後失禮之國引以為比漸染成俗
既卒哭金革無避久已然矣春秋時失禮更甚故不可
勝譏但引其年月即知居喪行吉事爾至於未踰年不
稱子(桓十三年衞侯戰于紀是也踰/年而未塟亦當不得朝㑹用兵)及在喪而吉(閔三/年在)
(喪而吉禘于/莊公是也)居喪婚(莊二十三年公如/齊納幣之類是也)及未塟出㑹(僖/元)
(年宋子盟于葵/丘之類是也)當時猶或未行故唯譏此數事而已其
惡大也餘則不復一一罪之不可勝書也古者大夫士
居喪致事於君君亦不奪其親春秋時世卿既多承襲
不復循喪紀此亦覽文可知亦不復具譏也趙子曰凡
諸侯在喪(謂未踰年及雖踰年而未塟/謂去年十二月遭喪者也)而有竟外之事
以喪行者稱子(謂不釋喪服僖/九年宋子是也)以吉行者稱爵(謂以吉/服從事)
(也即書其諸侯之爵位桓十三/年衛侯會戰于紀之類是也)志惡之淺深也(言稱子/者其罪)
(淺於/稱爵)
　
　
　
　
　
　
　
　春秋集傳纂例卷三
欽定四庫全書
　春秋集傳纂例卷四
　　　　　　　　　　　　　唐　陸淳　撰
　　朝聘如例第十五　(附錫命例/乞師例)　(歸田邑例/)
啖子曰人君相見曰朝使使致問曰聘此皆受之於廟
以重禮也他國來魯朝聘皆書之朝朝也以朝時相見
也聘問也魯君及卿往他國則曰如如往也
趙子曰朝聘諸侯必有婚姻之好疆場之理故王者不
絶其交焉(周禮有朝/聘之義)春秋之代則多自於黨仇矣(言春/秋時)
(諸侯自恣凡如此事/多於黨仇而為之也)皆國之大事故君子志之(此解書/朝聘意)
其邪正則存乎其文矣(不合禮者則譏之榖伯/鄧侯曹世子之類是也)
　　朝
　隠十一年春滕侯薛侯來朝
　桓二年夏滕子來朝　秋七月杞侯來朝　六年冬
　　紀侯來朝　七年夏穀伯綏來朝鄧侯吾離來朝
　　(趙子曰名之/用夷禮也)　九年冬曹伯使其世子射姑來朝
　　(榖梁云/參譏之)　十五年夏邾人牟人葛人來朝(公羊曰/夷狄之)
　　(用夷/禮也)
　莊五年秋郳犁來來朝(左氏曰/未王命)　二十三年夏蕭叔
　　朝公(啖子曰始封附庸之君故/書字公時在榖故不言來)　二十七年冬杞
　　伯來朝
　僖五年春把伯姬來朝其子(榖梁曰/參譏之)　七年夏小邾
　　子來朝　十四年夏季姬及鄫子遇于防使鄫子
　　來朝(啖子曰/參譏之)　二十年夏郜子來朝　二十七年
　　春杞子來朝
　文十一年秋曹伯來朝　十二年春杞伯來朝　秋
　　滕子來朝　十五年夏曹伯來朝
　宣元年秋邾子來朝
　成四年三月把伯來朝　六年夏六月邾子來朝
　　七年夏五月曹伯來朝　十八年秋杞伯來朝
　　八月邾子來朝
　襄元年秋邾子來朝　六年秋滕子來朝　七年春
　　郯子來朝　夏小邾子來朝　二十一年冬曹伯
　　來朝　二十八年夏邾子來朝
　昭三年秋小邾子來朝　十七年春小邾子來朝
　　秋郯子來朝
　定十五年春邾子來朝
　哀二年夏滕子來朝
啖子曰凡書朝皆人君也禮所謂諸侯相朝兩君相見
也
趙子曰榖梁云天子無事諸侯相朝時正也考禮修徳
以尊天子也按春秋諸侯不事天子自以强弱相制無
考禮修徳之事左氏云凡諸侯即位小國朝之此乃春
秋事霸者之宜非常事也據周禮五等之制以牧伯帥
之則必令相朝但不知令㡬年一行耳其正禮不可得
而尋也(左氏昭十三年有朝聘之/文故趙子論之見辨疑中)公羊曰諸侯來曰朝
按諸侯以他事來者多矣不可悉云朝
　　諸侯非朝事來者
　桓五年冬州公如曹　六年春寔來(趙子曰王臣外/交非禮曰寔來)
　　(義見/本傳)
　莊三十一年六月齊侯來獻戎捷(趙子曰繆文/當云齊人)
　僖二十九年春介葛盧來(左氏云公在/㑹故不言朝)　冬介葛盧
　　來(啖子曰不廟/受故不言朝)
　襄十八年春白狄來(義與介/葛盧同)　三十一年冬十月滕
　　子來㑹塟(啖子曰/非禮也)
　定十五年夏邾子來奔䘮(公羊曰/非禮也)　九月滕子來㑹
　　塟(啖子曰/非禮也)
啖子曰凡諸侯來而非朝者各書其事皆譏之也介葛
盧白狄不行朝禮又無他事故但曰來
　　聘
啖子曰聘者致君命也主人受之於廟以重禮也
趙子曰禮以通好曰聘(聘妻聘士/同此義)公羊曰大夫來曰聘
按大夫以他事來者多矣不可悉云聘
　　王臣來聘
　隠七年冬天王使凡伯來聘　九年春天王使南季
　　來聘
　桓四年夏天王使宰渠伯糾來聘(趙子曰名之/譏其失禮也)　五
　　年夏天王使仍叔之子來聘(公羊曰譏之者/子代從政也)　八
　　年春天王使家父來朝
　莊二十三年春祭叔來聘(啖子曰不言使見其專往/也書聘明其假王命以外)
　　(交/也)
　僖三十年冬天王使宰周公來聘
　宣十年秋天王使王季子來聘
啖子曰周禮云天子時聘以結諸侯之好人君亦有聘
士之禮榖梁曰聘諸侯非正也言天子不當聘諸侯殊
誤矣
趙子曰王政行也天子使使聘於諸侯所以洽恩惠考
政典春秋之聘通好命耳
　　外大夫聘
　隠七年夏齊侯使其弟年來聘(趙子曰將國命大/夫之事書弟譏之)
　桓三年冬齊侯使其弟年來聘(義同隠/七年)
　莊二十三年夏荆人來聘(啖子曰凡夷狄朝聘/當稱人君臣同辭)　二
　　十五年春陳侯使女叔來聘(𫝊無事迹啖子曰書/字之義葢如祭仲單)
　　(伯之/類)
　僖三十三年春齊侯使國歸父來聘
　文四年秋衛侯使甯俞來聘　九年冬楚子使椒來
　　聘(不稱氏義/見名位例)　十二年秋秦伯使術來聘
　宣十年冬齊侯使國佐來聘
　成三年冬晉侯使荀庚來聘衛侯使孫良夫來聘
　　四年春宋公使華元來聘　八年夏宋公使華元
　　來聘　冬晉侯使士爕來聘　十一年春晉侯使
　　卻犨來聘　十八年夏晉侯使士匄來聘
　襄元年冬衛侯使公孫剽來聘　冬晉侯使荀罃來
　　聘　五年夏鄭伯使公子發來聘　七年冬衛侯
　　使孫林父來聘　八年冬晉侯使士匄來聘　十
　　二年夏晉侯使士魴來聘　十五年春宋公使向
　　戌來聘　二十六年夏晉侯使荀呉來聘　二十
　　七年春齊侯使慶封來聘　二十九年夏晉侯使
　　士鞅來聘　秋呉子使札來聘　三十年春正月
　　楚子使薳罷來聘
　昭二年春晉侯使韓起來聘　十二年夏宋公使華
　　定來聘　二十一年夏晉侯使士鞅來聘
趙子曰春秋之辭從簡焉凡言聘則知君使矣曷為又
稱其君以别乎不當稱使者也(為來聘來盟不須書君/使者故存君使者以别)
(之不稱者/例見於後)
　　錫命例
　莊元年冬王使榮叔來錫桓公命(趙子曰不稱天王/寵纂弑以黷三綱)
　　(也/)
　文元年夏天王使毛伯來錫公命(趙子曰無功徳/苟錫之非禮也)
　成八年秋七月天子使召伯來錫公命(啖子曰稱天/子葢誤也餘)
　　(同文/元年)
趙子曰錫命者旌功徳之由(必因褒有徳賞/有功乃為之也)苟錫之非
禮也(如無功徳/不合錫命)榖梁曰禮有受命無來錫命此說非也
按秦漢已後郡縣天下天子益尊不比三代猶就郡國
加守相爵秩何得無錫命乎葢不知譏其賞無功而遂
妄為義也
　　歸田邑例(假田附歸田邑例義/見用兵例取田邑義)
　隠八年三月鄭伯使宛來歸祊(趙子曰田邑先祖所/命於天子也而以予)
　　(人其罪/著矣)
　桓元年三月公會鄭伯于垂鄭伯以璧假許田(榖梁/云以)
　　(璧則非假/也諱易田)
　宣十年春齊人歸我濟西田(趙子曰濟西之地非魯/盡有故言我以別之既)
　　(稱我故不/須言來)
　定十年夏齊人來歸鄆讙龜隂之田(趙子曰前未有/取讙及龜隂田)
　　(故書來以别之他國/無此田故不言我也)
　哀八年冬齊人歸讙及闡(啖子曰此年初經書齊人/取讙及闡今書歸知必歸)
　　(魯故不/言來)
趙子曰歸者來致之辭(雖非我本物但將與我亦皆曰/歸論語曰康子歸藥又歸孔子)
(豚/)又曰凡歸田邑志改過也(取之非也今/歸之為善)
　　乞師例
　僖二十六年夏公子遂如楚乞師
　成十三年春晉侯使卻錡來乞師　十六年六月晉
　　侯使欒黶來乞師　十七年秋晉侯使荀罃來乞
　　師　十八年冬晉侯使士魴來乞師
榖梁云乞重辭也古之人重師故以乞言之又曰非所
乞也師出不必反戰不必勝故重之此説是也
趙子曰天子在上而諸侯自相請師非禮也榖梁釋乞
字之義而不言其大意故辨之
　　王臣及外大夫以雜事來者
　隠六年春鄭人來渝平(趙子曰非和致/隙志其尤也)
　桓十五年二月天王使家父來求車(三傳並云/非禮也)
　莊六年冬齊人來歸衛寳(左氏云文姜請之趙子/云譏納讎賂足以為恥)
　文九年春毛伯來求金(義同/求車)
　成八年春晉侯使韓穿來言汶陽之田歸之于齊(趙/子)
　　(云非/正也)
　定十四年秋天王使石尚來歸脤(啖子曰不助祭/而歸脤非禮也)
趙子曰凡天子卿大夫士及他國卿士非聘來及諸例
所不管者件之于前他國下大夫及士雖接於魯亦不
得書名為須紀其事故但稱人也凡書人之來不稱君
以使(據朝聘皆/稱君以使)避不成辭也(若云齊侯使人來歸衞寳/則實鄙俚不成言辭也)
　　諸書來不言君使者
　隠元年冬十二月祭伯來(左氏云/非王命)　二年九月紀履
　　緰來逆女(趙子曰下言伯姬歸于紀足/知為君逆不假言使省文也)　三年秋
　　武氏子來求賻(左氏云王未/塟故不言使)
　桓八年冬祭公來遂逆王后于紀(公羊云使我為媒/可因徃逆矣或云)
　　(譏本以私來/故不言使也)
　莊二十三年春祭叔來聘(啖子曰私行假言聘/故不言王使以譏之)
　閔元年冬齊仲孫來(趙子曰非致成命也故不言使/非冇専故也故但言來所以病)
　　(齊侯而嘉/仲孫也)　二年冬齊髙子來盟(三傳皆云稱子/褒也不稱使趙)
　　(氏義同/仲孫來)
　僖四年夏楚屈完來盟于召陵(榖梁云不言使權在/屈完也楚子意令其)
　　(可盟則盟/事在屈完)
　文九年春毛伯來求金(左氏云王未/塟故不書使)　十五年三月
　　宋司馬華孫來盟(趙子曰不稱使意與/齊仲孫楚屈完義同)
啖子曰凡外臣來不言君使者皆有義
　　諸以雜事來有書來與不書來者
　隠元年秋天王使宰咺來歸惠公仲子之賵(趙子曰/若不書)
　　(來者即不知/何國之惠公)
　莊元年冬天王使榮叔來錫桓公命(趙子曰桓公已/塟若不言來即)
　　(莫知何國之/公故言來)
　文元年夏天王使毛伯來錫公命(趙子云若不言來/即似曾入於王朝)
　　(受命故/言來)　五年春王使榮叔歸含且賵(啖子曰承/上言成風)
　　(薨不言來/可知也)　十五年夏齊人歸公孫敖之喪(啖子/曰敖)
　　(魯大夫必知歸/魯故不言來)
　宣十年春齊人歸我濟西田(趙子曰不言來有我字/則來可知也稱我者為)
　　(濟水并貫諸國/故書我以别之)
　成八年秋天子使召伯來錫公命(稱來義同文/元年之錫)
　定十年夏齊人來歸鄆讙龜隂田(趙子曰入春秋時/未書齊侯取讙及)
　　(龜隂田故書來不稱我者他/國無此名不比濟西田也)
　哀八年冬齊人歸讙及闡(啖子曰此年初齊人取讙/及闡與歸田同年故不言)
　　(來又不言我/無所疑也)
趙子曰春秋之文從簡加減一字皆有義故分析於本
傳下
　　如
啖子曰凡公及内卿往他國朝聘皆書曰如非卿則不
書若㑹塟則但書彼塟而已(亦謂非卿/㑹塟者)
趙子曰凡内朝聘稱如以異外也周之制朝聘也有數
(朝王各加其/服之數而朝)春秋畢書之(謂書朝王/及諸侯)見如京師之簡也
所以傷王室之微著諸侯之不臣也凡書㑹遇亦如之
　　公如
　隠五年春公觀魚于棠(魯地也左榖/皆云非禮)
　桓十八年春公與夫人姜氏遂如齊(時會齊侯于濼/從濼遂行榖梁)
　　(曰不言及/夫人伉也)
　莊二十二年冬公如齊納幣(公榖皆/云非禮)　二十三年夏
　　公如齊觀社(三傳皆/云非禮)　二十四年夏公如齊逆女
　　(榖梁云譏/娶讐女)
　僖十年正月公如齊　十五年正月公如齊　二十
　　八年夏公朝于王所(踐土也趙子曰稱王所言非/京師也尊其不地志乎朝王)
　　(而已異乎/盟㑹所)冬壬申公朝于王所(河陽也義/同踐土)　三十
　　三年冬十月公如齊
　文三年冬公如晉　十三年冬公如晉
　宣四年秋公如齊　十年春公如齊　夏公如齊
　成三年夏公如晉　四年夏四月公如晉　十年秋
　　七月公如晉　十三年三月公如京師　十八年
　　春公如晉
　襄三年春公如晉　四年冬公如晉　八年正月公
　　如晉　十二年冬公如晉　二十一年春正月公
　　如晉　二十八年十一月公如楚
　昭二年冬公如晉至河乃復(晉辭公故復/也它倣此)　五年春
　　公如晉　七年三月公如楚　十二年三月公如
　　晉至河乃復　十三年冬公如晉至河乃復　十
　　五年冬公如晉　二十一年冬公如晉至河乃復
　　　二十三年冬公如晉至河有疾乃復　二十三
　　年冬公如晉至河有疾乃復　二十四年春公如齊
　　　冬公如齊　二十八年春公如晉次于乾侯
　　二十九年春公如晉次于乾侯
　定三年春正月公如晉至河乃復
啖子曰凡公行書其事者皆非常也(若合常禮則/但言如某)
　　卿如
　桓三年秋公子翬如齊逆女(為君逆也公/榖皆曰非禮)
　莊二十五年冬公子友如陳　二十七年秋公子友
　　如陳塟原仲(左氏云非禮啖子曰書塟/原仲者著季友之私出境)　二十八
　　年冬臧孫辰告糴于齊(趙子曰譏臧孫辰為政/無蓄也故以自行為文)
　　三十二年冬公子慶父如齊
　僖五年夏公孫兹如牟　七年秋公子友如齊　十
　　三年冬公子友如齊　二十六年夏公子遂如楚
　　乞師(榖梁云非/所乞也)　二十八年秋公子遂如齊　三
　　十年冬公子遂如京師遂如晉　三十一年春公
　　子遂如晉
　文元年夏叔孫得臣如京師　冬公孫敖如齊　二
　　年冬公孫遂如齊納幣(公羊云譏喪娶趙子曰/婚禮又不當使公子也)
　　五年夏公孫敖如晉　六年夏季孫行父如陳
　　秋季孫行父如晉　冬十月公子遂如晉　九年
　　二月叔孫得臣如京師　十一年秋公子遂如宋
　　　十四年冬單伯如齊　十五年春季孫行父如
　　晉　秋季孫行父如晉　十七年冬公子遂如齊
　　　十八年秋公子遂叔孫得臣如齊(趙子曰志/非度也)
　　冬季孫行父如齊
　宣元年春公子遂如齊逆女　夏季孫行父如齊　夏
　　公子遂如齊　八年夏六月公子遂如齊至黄乃復
　　　九年夏仲孫蔑如京師　十年六月公孫歸父
　　如齊　秋季孫行父如齊　冬公孫歸父如齊
　　秋季孫行父如齊　冬公孫歸父如齊　十八年
　　秋公孫歸父如晉
　成五年春仲孫蔑如宋　六年夏公孫嬰齊如晉
　　冬季孫行父如晉　八年春公孫嬰齊如莒　九
　　年夏季孫行父如宋致女(義見婚/姻例)　十一年夏季
　　孫行父如晉　秋叔孫僑如如齊　十四年秋叔
　　孫僑如如齊逆女(公榖皆/云非禮)
　襄二年秋叔孫豹如宋　四年夏叔孫豹如晉　五
　　年夏叔孫豹鄫世子巫如晉(時鄫屬魯比之内/大夫故不言及也)
　　六年冬叔孫豹如邾　冬季孫宿如晉　七年秋
　　季孫宿如衞　九年夏季孫宿如晉　十六年冬
　　叔孫豹如晉　十九年春季孫宿如晉　二十年
　　秋叔老如齊　冬季孫宿如宋　二十四年春叔
　　孫豹如晉　冬叔孫豹如京師　二十八年秋仲
　　孫羯如晉　二十九年冬仲孫羯如晉　三十年
　　秋七月叔弓如宋
　昭二年夏叔弓如晉　冬季宿如晉　三年夏叔弓
　　如滕　六年夏季孫宿如晉　冬叔弓如楚　八
　　年夏叔弓如晉　九年秋仲孫貜如齊　十年九
　　月叔孫婼如晉　十一年二月叔弓如宋　十六
　　年秋季孫意如如晉　二十三年正月叔孫婼如
　　晉　二十五年春叔孫婼如宋
　定六年夏季孫斯仲孫何忌如晉(義同文/十八年)　十年冬
　　叔孫州仇如齊
　哀五年冬叔還如齊
啖子曰凡卿行除盟塟之外若有書其事者皆非常也
　　外相如
　桓五年夏齊侯鄭伯如紀(趙子曰/譏其詐)冬州公如曹(趙子/曰譏)
　　(玊臣/外交)
趙子曰外相如不書凡書皆譏也
　　盟㑹例第十六
趙子曰盟者刑牲而徵嚴於神明者也王綱壊則諸侯
恣而仇黨行故干戈以敵仇盟誓以固黨天下行之遂
為常焉若王政舉則諸侯莫敢相害盟何為焉賢君立
則信著而義達盟可息焉觀春秋之盟有以見王政不
行而天下無賢侯也或曰周官司寇有司盟掌盟載之
法又禮記云殷人作誓而人始畔周人作㑹而人始疑
如此則何獨於衰世哉答曰周官之偽予已論之矣(趙/子)
(著五經辨惑説周/官是後人附益也)所稱其官三百六十舉其人數耳何
得三百六十司哉作偽者既廣立名目遂有此官耳且
盟誓者季世皆有之不必在周而聖人建邦創義豈先
立此官禮記所言亦據二代之衰時耳
　　内外諸侯盟
　隠元年三月公及邾儀父盟于眛　二年秋八月庚
　　辰公及戎盟于唐(啖子曰凡戎狄皆不分/其爵號而君臣同辭)　冬紀
　　子帛莒子盟于宻(啖子曰闕文也非兩/㑹也義見脱漏例)　三年冬
　　十有二月齊侯鄭伯盟于石門　六年夏五月辛
　　酉公㑹齊侯盟于艾　八年秋七月庚午宋公齊
　　侯衛侯盟于瓦屋
　桓元年夏四月丁未公及鄭伯盟于越　二年九月
　　公及戎盟于唐　十二年夏六月壬寅公會杞侯
　　莒子盟于曲池　秋七月丁亥公㑹宋公燕人盟
　　于榖丘　冬十一月丙戌公㑹鄭伯盟于武父
　　十七年春正月丙辰公㑹齊侯紀侯盟于黄　二
　　月丙午公㑹邾儀父盟于趡
　莊十三年冬公㑹齊侯盟于柯　十六年冬十有二
　　月㑹齊侯宋公陳侯衛侯鄭伯許男曹伯滑伯滕
　　子同盟于幽(啖子曰諸侯同辭而盟説具傳文趙/子云不言公諱與讐同盟志其無恥)
　　(於諸/侯也)　二十三年十有二月甲寅公㑹齊侯盟于
　　扈　二十七年夏六月公㑹齊侯宋公陳侯鄭伯
　　同盟于幽
　閔元年秋八月公及齊侯盟于落姑
　僖二年秋九月齊侯宋公江人黄人盟于貫　五年
　　夏公及齊侯宋公陳侯衛侯鄭伯許男曹伯㑹王
　　世子于首戴八月諸侯盟于首戴鄭伯逃歸不盟
　　(榖梁云重舉諸侯尊世子不敢與盟也鄭伯逃歸/著其罪也啖子曰齊不為盟主故不云㑹齊侯也)
　　　七年秋七月公㑹齊侯宋公陳世子款鄭世子
　　華盟于甯母　八年春正月公會王人齊侯宋公
　　衛侯許男曹伯陳世子款盟于洮鄭伯乞盟(啖子/曰王)
　　(人與盟非禮也又曰書鄭伯/乞盟者著其逃歸不智也)　九年夏公㑹宰周
　　公齊侯宋子衛侯鄭伯許男曹伯于葵丘九月諸
　　侯盟于葵丘(重言諸侯/義同首戴)　十五年三月公㑹齊侯
　　宋公陳侯衛侯鄭伯許男曹伯盟于牡丘遂次于匡
　　　十九年夏六月宋人曹人邾人盟于曹南鄫子㑹
　　盟于邾己酉邾人執鄫子用之　二十一年十有
　　二月癸丑公㑹諸侯盟于薄釋宋公(秋㑹雩之諸/侯也見會例)
　　(承上文故/不序也)　二十五年冬十有二月癸亥公㑹衛
　　子莒慶盟于洮(衛子衛侯也子在喪之稱也啖子/曰莒慶為魯釋怨故書之同於來)
　　(魯者詳/内也)　二十六年正月己未公㑹莒子衛甯速
　　盟于向　二十七年十有二月甲戌公㑹諸侯盟
　　于宋(前圍宋之諸侯見圉例/亦承上文不别序也)　二十八年五月癸
　　丑公㑹晉侯宋公蔡侯鄭伯衛子莒盟于踐土陳
　　侯如會(榖梁云書如/㑹於㑹受命)
　文三年十有二月己巳公及晉侯盟(在晉都盟/故不言地)　七
　　年秋八月公㑹諸侯晉大夫盟于扈(趙子曰諸侯/不敘公不得)
　　(與之盟也而曰會諸侯盟者言公附於載書/也載書不可從附與盟主之大夫敵焉也)　十
　　四年六月公㑹宋公陳侯衛侯鄭伯許男曹伯晉
　　趙盾癸酉同盟于新城(趙子曰他時但就諸侯行/盟禮故云某日㑹某侯盟)
　　(于某此即行會禮别日又/行盟禮故書日以隔之也)　十五年冬十有一月
　　諸侯盟於扈(趙子曰不敘諸侯諱公之不與也言/公怠於國政以致齊寇故諱之也)
　　　十七年六月癸未公及齊侯盟于榖
　宣十一年夏楚子陳侯鄭伯盟于辰陵　十七年六
　　月己未公㑹晉侯衛侯曹伯邾子同盟于斷道
　成五年十有二月己丑公㑹晉侯齊侯宋公衛侯鄭
　　伯曹伯邾子杞伯同盟于蟲牢　七年秋公㑹晉
　　侯齊侯宋公衛侯曹伯莒子邾子把伯救鄭八月
　　戊辰同盟于馬陵　九年春王正月公㑹晉侯齊
　　侯宋公衛侯鄭伯曹伯莒子杞伯同盟于蒲　十
　　五年三月癸丑公㑹晉侯衛侯鄭伯曹伯宋世子
　　成齊國佐邾人同盟于戚　十七年夏公㑹尹子
　　單子晉侯齊侯宋公衛侯曹伯邾人伐鄭六月乙
　　酉同盟于柯陵(不重言諸侯/譏尹子與盟)
　襄三年夏四月壬戌公及晉侯盟于長樗　六月公
　　㑹單子晉侯宋公衛侯鄭伯莒子邾子齊世子光
　　己未同盟于雞澤(不特言諸侯/單子與盟)陳侯使袁僑如㑹
　　(啖子曰不/召而自來)戊寅叔孫豹及諸侯之大夫及陳袁僑
　　盟(啖子曰諸侯既盟袁僑乃/至故大夫别與之盟也)　九年冬公㑹晉侯
　　宋公(云/云)伐鄭十有二月己亥同盟于戲　十一年
　　夏公㑹晉侯宋公衛侯(云/云)伐鄭　秋七月己未同
　　盟于亳城北　二十年六月庚申公㑹晉侯齊侯
　　宋公衛侯鄭伯曹伯莒子邾子滕子薛伯杞伯小
　　邾子盟于澶淵　二十五年夏公㑹晉侯宋公衛
　　侯鄭伯曹伯莒子邾子滕子薛伯把伯小邾子于
　　夷儀八月己巳諸侯同盟于重丘(重言諸侯/間有事也)
　昭十三年秋公㑹劉子晉侯齊侯宋公衛侯鄭伯曹
　　伯莒子邾子滕子薛伯把伯小邾子于平丘八月
　　甲戌同盟于平丘(不重言諸侯/劉子與盟)公不與盟　二十
　　六年秋公㑹齊侯莒子邾子把伯盟于鄟陵
　定四年三月公㑹劉子晉侯宋公蔡侯衛侯陳子鄭
　　伯許男曹伯莒子邾子頓子胡子滕子薛伯杞伯
　　小邾子齊國夏于召陵侵楚夏五月公及諸侯盟
　　于皋鼬(重言諸侯劉/子不與盟也)　七年秋齊侯鄭伯盟于鹹
　　　秋齊侯衛侯盟于沙　八年冬衛侯鄭伯盟于
　　曲濮　十二年冬十月癸亥公㑹齊侯盟于黄
　　公與外人盟
　隠元年九月及宋人盟于宿(趙子曰不書公諱與大/夫盟示恥也不名大夫)
　　(非大夫/之罪)八年九月辛夘公及莒人盟于包(趙子曰/莒小國)
　　(若不書公則嫌乎非公也/屈禮以盟其卑以病公也)
　莊九年春公及齊大夫盟于蔇(趙子曰納讎人之子/損禮而盟大夫故盟)
　　(書公又言大夫以盟非大夫之罪/也言所以異於處父及髙傒也)　二十二年秋
　　七月丙申及齊髙傒盟于防(趙子曰明書髙傒者/見其伉敵之罪也)
　僖十九年冬㑹陳人蔡人楚人鄭人盟于齊(趙子曰/義同宿)
　　(之/盟)　二十九年夏六月㑹王人晉人宋人齊人陳
　　人蔡人秦人盟于翟泉(趙子曰公會之也言公/及大夫不名義同宿盟)
　文二年三月乙巳及晉處父盟(義同髙傒不/書地在晉都)　十年
　　秋七月及蘓子盟于女栗(趙子曰公及之也不書/公諱獨與天子大夫盟)
　成二年十有一月丙申公及楚人秦人宋人陳人衛
　　人鄭人齊人曹人邾人鄫人盟于蜀(趙子曰譏公/屬楚而與其)
　　(臣盟故深譏之特書公義同齊大/夫也大夫不名義同宿之盟也)　三年冬十有
　　一月丙午及荀庚盟丁未及孫良夫盟　十有一
　　年三月己丑及卻犨盟(襄七年冬十月壬/戌及孫林父盟)
　襄十五年二月己亥及宋向戌盟于劉
趙子曰凡盟不目内(如隠元年及宋/人盟于宿之類)皆指公以示恥也
(與大夫㰱血/故作為恥也)外大夫稱人言非其罪也(據齊髙傒晉處/􁒚俱書名以其)
(霸國之强以臣敵君故罪之也他則皆目以/屈禮而與之盟非彼之過故但書人而已)榖梁云可
言公及人不可言公及大夫按經書公及齊大夫盟于
蔇何得云不可言哉詳據經意書公及人與公及大夫
皆譏公屈禮而與之盟耳其書外大夫名則是罪外大
夫及處父盟之類是也非外大夫之罪則但書人以譏
公義例昭然
　　大夫特盟外諸侯
　桓十一年九月柔㑹宋公陳侯蔡叔盟于折
　莊十九年秋公子結媵陳人之婦于鄄遂及齊侯宋
　　公盟(公羊云書媵為遂事起也又曰大夫無遂事/聘禮大夫受命不受辭出竟有可以安國家)
　　(定社稷則/專之可也)
　文二年夏六月公孫敖㑹宋公陳侯鄭伯晉士榖盟
　　于垂歛　十六年六月戊辰公子遂及齊侯盟于
　　郪丘
　成元年夏臧孫許及晉侯盟于赤棘　十八年十有
　　二月仲孫蔑㑹晉侯宋公衛侯邾子齊崔杼同盟
　　于虚朾
　昭十一年夏仲孫貜㑹邾子盟于祲祥
　定三年冬仲孫何忌及邾子盟于拔
　哀二年癸巳叔孫州仇仲孫何忌及邾子盟于句繹
趙子曰凡大夫特盟公侯非禮也(言特者明更有諸侯/則可兼大夫也言公)
(侯者明可以/會子男也)其無譏非强之也(公子遂特會齊侯經不/譏之彼自屈禮而盟非)
(我力能强/之故無譏)
　　内大夫與外人盟
　文八年冬十月壬午公子遂㑹晉趙盾盟于衡雍
　　乙酉公子遂㑹伊雒之戎盟于暴
　成十六年十二月乙丑季孫行父及晉卻犨盟于扈
　襄三年叔孫豹及諸侯之大夫及陳袁僑盟
　襄十六年三月公會晉侯宋公衛侯鄭伯曹伯莒子
　　邾子薛伯杞伯小邾子于溴梁戊寅大夫盟(趙子/曰晉)
　　(侯在喪故/大夫盟)　二十年正月辛亥仲孫速㑹莒人盟
　　于向　二十七年夏叔孫豹㑹晉趙武楚屈建(云/云)
　　于宋秋七月辛巳豹及諸侯之大夫盟于宋(啖子/曰重)
　　(言豹恐/涉他臣)
　　外人盟
　桓十一年春正月齊人衛人鄭人盟于惡曹
　僖十九年夏六月宋公曹人邾人盟于曹南鄫子㑹
　　盟于邾　二十年秋齊人狄人盟于邢(儿夷狄與/諸侯列敘)
　　(皆稱人以便文但君/臣同辭他皆倣此)　二十一年春宋人齊人楚
　　人盟于鹿上　三十二年秋衛人及狄盟(啖子曰/凡言人)
　　(者其國人往至盟處也既至狄國中不可/言人又不可云衞人盟于狄故改其文)
　宣十二年冬晉人宋人衛人曹人同盟于清丘
趙子曰凡盟㑹稱人皆不命卿也傳例見僖十八年啖
子曰凡同盟者謂其盟辭同也若言大無侵小爾無我
詐齊人出師魯以兵革從如此之類彼此之辭非同盟
也若言同奬王室之類載書之内衆國共其信誓無彼
此之異乃同盟也左氏諸言尋盟者若前是同盟尋所
同盟前但言盟尋亦但言盟故知尋者申明前約而略
用其舊辭也凡諸侯及王臣盟譏也(此解不特言/諸侯盟者)臣無
疑君之理故王臣在位但㑹而已多不與盟而其時或
有王臣與諸侯盟者皆書以示譏(交譏/之也)
趙子曰公羊云同盟者同欲也予謂小國被制而至豈
皆同欲榖梁云同尊周也同外楚也且盟㑹之辭固當
云同救災恤患及勸善止惡等辭豈止尊周外楚一辭
而已故知啖氏説同盟之禮當矣又曰凡經不書盟而
左氏言盟者皆非也
　　來盟
　桓十四年夏五鄭伯使其弟語來盟(夏五/闕文)
　閔二年冬齊髙子來盟
　僖四年夏楚屈完來盟于召陵
　文十五年三月宋司馬華孫來盟(三人並不言使説/見聘例及本傳)
　宣七年春衛侯使孫良夫來盟
趙子曰來盟彼欲之也(欲之故來此與/外為志同義)不書其誰(不書/内盟)
(者/名)敵者也(名位敵/無嫌也)簡辭也(若言内盟則又須重/書來者則辭煩也)又曰公
羊云來盟者來盟于我也此説是榖梁云來盟者前定
也按但以來魯即曰來盟何必前定乎又云不言及者
以國與之也不言其人亦以國與之也按若言及又書
内卿則文煩辭重故從簡耳無他義
　　莅盟
　僖三年冬公子友如齊莅盟
　文七年冬公孫敖如莒莅盟
　昭七年三月叔孫婼如齊莅盟
　定十一年冬叔還如鄭莅盟
啖子曰他國來魯盟者曰來盟魯往他國盟者曰莅盟
皆為盟而行故直以盟為文也若因朝聘而盟者則先
書聘書如後乃言盟(如成十一年晉卻犨來聘己丑及/卻犨盟文三年公如晉及晉侯盟)
(之/類)
趙子曰莅盟者我欲之也(與及/同義)不書其誰敵者也簡辭
也(義與來/盟同)又曰公羊云莅盟者往盟于彼也此説是榖
梁云内之前定之盟謂之莅盟此傳對來盟為義故云
耳此説非也(義己/見上)
　　平
　宣四年春正月公及齊侯平莒及郯莒人不肯(榖梁/云不)
　　(肯者可/以肯也)　十五年夏五月宋人及楚人平(趙子曰/皆書人)
　　(兩貶/之也)
　昭七年春正月暨齊平(趙子曰反及曰暨罪齊取賂/于燕見利亡義故以齊求平)
　　(為辭/也)
　定十年春王三月及齊平(公羊云及/我欲之)　十一年冬及
　　鄭平(義見定/十年)
啖子曰凡和而不盟曰平平者皆不言其名舉二國和
平而已
趙子曰隠六年傳曰平和也榖梁曰平者成也理亦通
公羊云平者以道成也按平者但以和為義有何道乎
　桓三年夏齊侯衛侯胥命于蒲
趙子曰苟爾相命㑹不以禮匹夫之事也非之也(若以/禮當)
(稱㑹/遇也)三傅俱言不盟榖梁又云善其約言而退按㑹遇
亦並不盟皆是約言而退何得獨異其文且二君並非
賢君又無殊異之迹據經文直譏其無人君之禮耳
　　㑹
啖子曰㑹者就也故鄉往㑹於他處則書曰㑹某若公
在外彼來就公則曰㑹公(文十三年公還自晉/鄭伯㑹公于棐之類)是就之
義也
趙子曰凡相見于外曰㑹(彼此俱不/在國中)凡㑹遇諸侯之事
也春秋之代則多自於黨仇矣
　　公㑹(因盟而會見盟門/因伐而會見伐門)
　隠二年春公會戎于潛　九年冬公㑹齊侯于防
　　十年春王正月公㑹齊侯鄭伯于中丘　十一年
　　夏公㑹鄭伯于時來
　桓元年三月公㑹鄭伯于垂鄭伯以璧假許田(義見/本傳)
　　　二年三月公會齊侯陳侯鄭伯于稷以成宋亂
　　(趙子曰言宋之惡逆/自此成也以病内也)　三年春正月公㑹齊侯于嬴
　　　六月公㑹把侯于郕　九月公㑹齊侯于讙
　　六年夏四月公㑹紀侯于郕　十年秋公㑹衛侯于
　　桃丘弗遇(趙子曰書不遇者/見衛侯之無信)　十一年秋九月公
　　㑹宋公于夫鍾　冬十二月公㑹宋公于闞　十
　　二年八月公㑹宋公于虛　冬十二月公㑹宋公
　　于龜　十四年春公㑹鄭伯于曹　十五年夏公
　　㑹齊侯于艾　十六年春正月公㑹宋公蔡侯衛
　　侯于曹　十八年春正月公㑹齊侯于濼
　莊二十七年冬公㑹齊侯于城濮
　僖元年八月公㑹齊侯宋公鄭伯曹伯邾人于檉
　　十一年夏公及夫人姜氏㑹齊侯于陽穀(趙子曰/記非禮)
　　　十三年夏公㑹齊侯宋公陳侯衛侯鄭伯許男
　　曹伯于鹹　十六年冬十二月公㑹齊侯宋公陳
　　侯衛侯鄭伯許男邢侯曹伯于淮　二十八年冬
　　公㑹晉侯齊侯宋公蔡侯鄭伯陳子莒子邾子秦
　　人于温
　文十三年冬衛侯㑹公于沓　十有二月己丑公及
　　晉侯盟公還自晉鄭伯㑹公于棐
　宣元年夏公㑹齊侯于平州　七年冬公㑹晉侯宋
　　公衛侯鄭伯曹伯于黒壤
　成十二年夏公㑹晉侯衛侯于瑣澤　十六年秋公
　　㑹晉侯齊侯衛侯宋華元邾人于沙隨不見公(榖/梁)
　　(云不見/公譏晉)
　襄五年秋公㑹晉侯宋公陳侯衛侯鄭伯曹伯莒子
　　邾子滕子薛伯齊世子光呉人鄫人于戚　七年
　　十二月公㑹晉侯宋公陳侯衛侯曹伯莒子邾子
　　于鄬鄭伯髠原如㑹未見諸侯丙戌卒于鄵(義見/卒例)
　　　十年春公㑹晉侯宋公衛侯曹伯莒子邾子滕
　　子薛伯杞伯小邾子齊世子光㑹呉于柤夏五月
　　甲午遂滅偪陽(啖子曰先為㑹又同/㑹呉故再書會地)　十一年公
　　會晉侯宋公衛侯曹伯齊世子光㑹呉于柤夏五
　　月甲午遂滅偪陽(啖子云先為㑹又同/會呉故再書會地)　十一年秋
　　公會晉侯宋公衛侯曹伯齊世子光莒子邾子滕
　　子薛伯杞伯小邾子伐鄭㑹于蕭魚　十六年三
　　月公會晉侯宋公衛侯鄭伯曹伯莒子邾子薛伯
　　杞伯小邾子于溴溪梁戊寅大夫盟(趙子曰晉侯/在喪故也)
　　　二十二年公㑹晉侯宋公衛侯鄭伯莒子邾子
　　于商任　二十二年冬公會晉侯齊侯宋公衛侯
　　鄭伯曹伯莒子邾子薛伯杞伯小邾子于沙隨
　　二十四年八月公會晉侯宋公衛侯鄭伯曹伯莒
　　子邾子滕子薛伯把伯小邾子于夷儀
　定八年夏公㑹晉師于瓦　十年夏公㑹齊侯于夾
　　谷　十四年夏公㑹齊侯衛侯于牽　邾子來㑹
　　公(時公蒐/北蒲)
　哀七年夏公㑹呉于鄫　十二年夏公㑹呉于槖皋
　　　秋公㑹衛侯宋皇瑗于鄖　十三年夏公會晉
　　侯及呉子于黃池
　　外相㑹
　桓二年秋七月蔡侯鄭伯㑹于鄧
　莊十三年春齊侯宋人陳人蔡人邾人㑹于北杏
　　十五年春齊侯宋公陳侯衛侯鄭伯㑹于鄄
　僖三年秋齊侯宋公江人黄人㑹于陽榖　二十一
　　年秋宋公楚子陳侯蔡侯鄭伯許男曹伯會于雩
　　執宋公以伐宋
　文十七年六月諸侯㑹于扈(趙子曰不列字/諱公之不與也)
　宣元年秋宋公陳侯衛侯曹伯會晉師于棐林伐鄭
　　　九年九月晉侯宋公衛侯鄭伯曹伯㑹于扈
　　十一年秋晉侯㑹狄于欑函
　昭四年夏楚子蔡侯陳侯鄭伯許男徐子滕子頓子
　　胡子沈子小邾子宋世子佐淮夷㑹于申
　定十四年秋齊侯宋公㑹于洮
　　公㑹外大夫
　成二年十一月公㑹楚公子嬰齊于蜀
　襄二十六年夏公㑹晉人鄭良霄宋人曹人于澶淵
啖子曰凡公與他國卿盟則恥之㑹則不恥故蜀之會
書楚公子嬰齊澶淵之會書鄭良霄左氏言澶淵之㑹
趙武不書(左氏言晉人趙武/也尊公故書人也)尊公也若如此良霄何不
尊公乎葢時㑹者非趙武别是未命之卿會耳而左氏
曲解之理甚乖越榖梁言蜀之㑹書嬰齊伉也(注言明/書嬰齊)
(以伉敵/公也)榖梁之義云處父髙傒以伉故不言公而嬰齊
之伉何以書公乎理亦自相反也(榖梁之義蜀之會以/書公為嬰齊伉敵處)
(父髙傒以不書公為/伉敵故曰理自相反)
　　内臣會(外臣/會附)
　莊十四年冬單伯會齊侯宋公衛侯鄭伯于鄄
　文元年秋公孫敖㑹晉侯于戚　十一年夏叔彭
　　生會晉郤缺于承匡　十六年春季孫行父會齊
　　侯于陽榖齊侯弗及盟(趙子曰大夫求盟諸侯宜/其弗盟也言公不親往也)
　宣十四年冬公孫歸父會齊侯于榖　十五年春公
　　孫歸父㑹楚子于宋　秋仲孫蔑㑹齊髙固于無
　　婁
　成五年夏叔孫僑如㑹晉荀首于穀　十五年十一
　　月叔孫僑如㑹晉士燮齊髙無咎宋華元衛孫林
　　父鄭公子鰌邾人㑹呉于鍾離(啖子曰重書會者/既會士爕又同往)
　　(會/吳)
　襄二年秋七月仲孫蔑㑹晉荀罃宋華元衛孫林父
　　曹人邾人于戚　冬仲孫蔑㑹晉荀罃齊崔杼宋
　　華元衛孫林父曹人邾人于戚　冬仲孫蔑會晉
　　荀罃齊崔杼宋華元衛孫林父曹人邾人滕人小
　　邾人于戚遂城虎牢　五年夏仲孫蔑衛孫林父
　　㑹呉于善稻　八年夏季孫宿㑹晉侯鄭伯齊人
　　宋人衛人邾人于邢丘　十四年春正月季孫宿
　　叔老㑹晉士匄齊人宋人衛人鄭公孫躉曹人莒
　　人邾人滕人薛人杞人小邾人㑹呉于向(趙子云/魯書二)
　　(卿志非度也義見文十八/年傳重書㑹者義同鍾離)　冬季孫宿㑹晉士匄
　　宋華閲衛孫林父鄭公孫躉莒人邾人于戚　十
　　九年冬叔孫豹㑹晉士匄于柯　二十七年夏叔
　　孫豹㑹晉趙武楚屈建蔡公孫歸生衛石惡陳孔
　　奐鄭良霄許人曹人于宋　秋七月辛巳豹及諸
　　侯之大夫盟于宋　三十年冬晉人齊人宋人衛
　　人鄭人曹人莒人邾人滕人薛人杞人小邾人㑹
　　于澶淵宋災故(左氏云譏諸侯竟不歸宋財趙子/云宋稱人亦譏其求救於人也)
　昭元年春叔孫豹㑹晉趙武楚公子圍齊國弱宋向
　　戌衛石惡陳公子招蔡公孫歸生鄭罕虎許人曹
　　人于虢　九年春叔弓㑹楚子于陳　十一年秋
　　季孫意如㑹晉韓起齊國弱宋華亥衛北宫佗鄭
　　罕虎曹人把人于厥憖　二十五年夏叔倪㑹晉
　　趙鞅宋樂大心衛北宫喜鄭游吉曹人邾人滕薛
　　人小邾人于黄父　二十七年秋晉士鞅宋樂祁
　　黎衛北宫喜曹人邾人滕人㑹于扈　三十一年
　　春季孫意如㑹晉荀躒于適厯
　定十年冬齊侯衛侯鄭游速㑹于安甫
　哀六年夏叔還㑹呉于相
啖子曰凡㑹皆不書其事(但言會于/某處而已)唯桓二年㑹于稷
以成宋亂襄三十一年㑹于澶淵書宋災故義各見本
傳餘即無他故但言㑹而已
　　遇
　隠四年夏公及宋公遇于清　八年春宋公衛侯遇
　　于垂
　莊四年夏齊侯陳侯鄭伯遇于垂　二十三年夏公
　　及齊侯遇于穀　三十年冬公及齊侯遇于魯濟
　　　三十二年夏宋公齊侯遇于梁丘
啖子曰古者有遇禮本制此禮恐忽有邂逅相遇簡略
而行故與㑹禮不同時雖非相遇而從省易以遇禮相
見者亦書曰遇公羊曰遇者不期也穀梁曰不期而㑹
曰遇(此並説/本遇意)趙子曰簡禮而㑹曰遇(此解當時所/行禮意並是)榖梁
云遇者志相得也按文直以所行之禮定名耳何用相
得為義乎榖梁為桓十年傳云不遇者志相得鄙俚之
甚公羊又云遇者一君出一君邀之假如實然忽以㑹
禮相見豈得書遇哉
　　唁
　昭二十五年九月齊侯唁公于野井(公在齊地/故不書來)　二
　　十九年春齊侯使髙張來唁公(上文云公至自乾/侯居于鄆故但云)
　　(唁公而不書/地又加來字)　三十一年夏晉侯使荀躒唁公于
　　乾侯(在晉地故/亦不言來)
趙子曰弔生曰唁榖梁曰弔失國曰唁非也且古人作
此字豈固為失國者為之乎自生死異文耳
啖子曰凡夫人内女本無㑹遇之禮時有越禮行之者
亦從而書之(莊二年夫人姜氏會齊侯于禚僖十/四年季姬及鄫子遇于防之類也)如師
(在莊/五年)饗(莊四年夫人姜氏/饗齊侯于祝丘)義亦同
　
　
　
　春秋集傳纂例卷四
欽定四庫全書
　春秋集傳纂例卷五
　　　　　　　　　　　　唐　陸淳　撰
　　用兵例第十七
趙子曰春秋紀兵曷無曲直之辭與(怪不以客主/曲直為褒貶)曰兵
者殘殺之道滅亡之由也故王者制之(無王命及非侯/伯不得興師)
王政既替諸侯專恣於是仇黨構而戰爭興矣為利(利/其)
(土地及/黨與)為怨(以報/仇怨)王度滅矣故春秋紀師無曲直之異
(時興師雖有曲直侵/伐圉入之辭皆同)一其非也(其專恣罪同不/復分其曲直)不一之
則禍亂之門闢矣(若分曲直則謂自直者/專興師轉相讎仇無巳)其差者(差有/善意)
(者/)甚者(惡甚/者)則存乎其文矣(教患為善滅同姓/為惡差甚之類也)又曰兵
出殊稱何也(或稱師或稱人或/稱帥師或稱某)正名位也(以辨正其/將之名位)王
命之大夫曰某(具名/氏也)君命之大夫曰某人(王命君命卿/例見僖八年)
(傳/)不稱帥師避不成辭也(成公已前侵伐稱人若言/某人帥師則不成言辭)年
逺人多難詳(成公已前侵伐稱人者多不必盡是君命/之卿益逺事難詳從舊史書人耳義見隠)
(元年公子/益師卒傳)下大夫稱師(内外同此稱但以衆/為文言將卑不足稱)譏委重於
卑也(兵者以凶危之事/不當委之賤也)内之師少則但稱伐或稱及詳
内以異外也(外師不必能審其多少故以將之品例為/名目至於内師則多者稱師莊八年師及)
(齊師圍郕之類是也少則但稱及稱伐桓十七/年及宋人衛人伐邾八年秋伐邾之類是也)大夫書
帥師紀其為將也(使當勝敗/之榮辱也)不書帥師不成師也(此指/内將)
(也二千五百人為師不書帥師明師少也内大夫出將/凡三十三不稱帥師凡十一故此例指為内言之也)
外則一之莫能詳也(外大夫一切稱帥/師莫能審其多少)君不稱師重君
也(此公羊舊義凡君出境必以師從/重人君也况是稱伐必知師衆也)外域舉號賤之也
(外域用兵不分其爵位及/君臣但稱其國名而已)諸侯稱國狄之也(諸侯用兵/為外域行)
(者亦但稱國名而已此公羊義/例只施於用兵不通於他處也)公羊曰將尊師衆曰某
帥師將尊師少曰某此例施於内師則可於外則不可
何者凡外國來告侵伐但言其將何能悉以衆寡來告
乎且春秋意在褒貶其事之是非不必須知其寡也故
外大夫一切稱帥師内事不得云不知故須詳言其衆
寡以異於外耳公羊又云將卑師少稱人按前後稱人
以圍者凡十五(宋人圍曹鄭/人圍許之類)若將卑師少何能圍國益
知外師不可以多少為目也凡内外事皆異文况用兵
大事必不一例也明矣又凡師稱罪致討曰伐(稱彼罪/而興師)
無名行師曰侵(不言罪名/但行殺掠)左氏曰有鐘鼓曰伐無曰侵
按前後凡書侵者齊侯侵蔡(在僖/四年)晉侯侵楚(在定/四年)之類
皆用大師而總數國若無鐘鼓何以行師乎又狄師亦
有稱伐者豈是能有鐘鼓乎則知左氏之例非矣國語
亦有序鐘鼓為伐之義此則一門之書自相扶㑹不足
疑也公羊則云觕者曰侵精者曰伐此則以深者為精
淺者為觕按前後有侵師至破其國伐師不深者殊多
則公羊之例又非矣榖梁則云苞人民毆牛馬曰侵斬
樹木壊宫室曰伐按齊桓伐楚不戰而服無壊宮室伐
樹木之事又豈有二百四十二年行師悉皆如此暴亂
乎則知榖梁亦非也今以趙氏為長戎伐凡伯者大天
子之使非正例也
或問淳曰三傳侵伐之例不當理則然矣今用趙氏之
例何知必然答曰据春秋書侵者凡五十有七無事迹
者莫知其可騐者亦可略舉如僖二十六年齊人侵我
西鄙公追齊師至嶲弗及据公聞有冦追之已不及則
無名之騐也定四年大㑹于召陵侵楚据左氏本謀伐
楚以荀寅之言而止足明不稱罪致討只侵掠而已又
僖四年齊桓侵蔡遂伐楚文十五年齊侯侵我西鄙遂
伐曹宣元年楚鄭侵陳遂侵宋定八年晉士鞅侵鄭遂
侵衛其伐師而言遂者唯襄二十三年齊侯伐衛遂伐
晉一處而已此又益明為無名行師之意也又自成公
已前書侵者凡四十戎狄居其半即又夷狄侵掠無名
之騐也成公以後狄為晉所滅乃不見爾或曰侵伐之
文皆從告也(据魯有侵有伐/則非從告也)又曰師衆曰伐少曰侵(据/齊)
(侯侵蔡及晉侯㑹于召/陵侵楚皆衆國故知非)又曰自興師而告者曰侵(据魯/亦言)
(外來伐此/又非矣)又曰興師而直曰伐曲曰侵(据前後夷狄伐/中國多矣豈是)
(直乎故知/又非矣)推据侵伐之例已上者皆似是而非故悉不
用(已上例推後後都不成文義如/此切慮學者生疑故發明也)
啖子曰凡侵伐不至國都則但書侵伐而已若至國都
則書圍若他國伐魯不至國都則言某鄙至國都則但
言伐我皆不深言之理當然也又曰公羊云戰不言伐
圍不言戰入不言圍滅不言出皆舉重也此說是有與
例不合者則隨義釋之
　　内伐
　隠七年秋公伐邾
　桓八年秋伐邾
　莊二年夏公子慶父帥師伐於餘丘　九年夏公伐
　　齊納子糾　二十六年春公伐戎
　僖二十一年冬公伐邾　三十年夏公伐邾　秋公
　　子遂帥師伐邾
　文七年春公伐邾　十四年春叔彭生帥師伐邾
　宣四年春公伐莒　十年公孫歸父帥師伐邾　十
　　八年春公伐杞
　襄二十年秋仲孫速帥師伐邾　二十二年春公伐
　　邾
　昭十年秋七月季孫意如叔弓仲孫玃帥師伐莒
　哀元年冬仲孫何忌帥師伐邾　二年春二月季孫
　　斯叔孫州仇仲孫何忌帥師伐邾取漷東田及沂
　　西田　六年冬仲孫何忌帥師伐邾　七年秋公
　　伐邾八月己酉入邾以邾子益來
　　伐我
　莊十九年冬齊人宋人陳人伐我西鄙
　僖二十六年夏齊人伐北鄙
　文十四年春邾人伐我南鄙　十七年夏齊侯伐我
　　西鄙
　成二年春齊侯伐我北鄙
　襄八年夏莒人伐我東鄙　十年秋莒人伐我東鄙
　　十二年三月莒人伐我東鄙圍邰　十五年夏齊
　　侯伐我北鄙圍成公救成至遇(趙子曰書遇公/畏齊不敢至成)秋
　　邾人伐我南鄙　十六年春齊侯伐我北鄙　秋
　　齊侯伐我北鄙圍成　十七年秋齊侯伐我北鄙
　　圍桃　齊髙厚帥師伐我北鄙圍防　冬邾人伐
　　我南鄙　十八年秋齊師伐我北鄙　二十五年
　　春齊崔杼帥師伐我北鄙
　定七年秋齊國夏帥師伐我西鄙　八年夏齊國夏
　　帥師伐我西鄙
　哀八年春吳伐我　十一年春齊國書帥師伐我
　　外伐
　隠二年冬鄭人伐衛　四年夏宋公陳侯蔡人衛人
　　伐鄭　五年秋邾人鄭人伐宋　七年冬戎伐凡
　　伯于楚丘以歸(公穀皆云大天子之使故/曰伐伐用兵也變例也)
　桓五年秋蔡人衛人陳人從王伐鄭(啖子曰不言㑹/及臣從君之辭)
　　(也/)　十四年冬宋人以齊人蔡人衛人陳人伐鄭
　　(趙子曰凡不用我師而用彼師曰以言用齊蔡等/兵而不自交鋒也何以知其然經書以者唯此與)
　　(僖二十六年公以楚師伐齊取榖及定四年蔡侯/以吳子及楚人戰于柏舉三處而已柏舉之戰左)
　　(氏所叙事迹並吳楚自戰都不言蔡經下文又云左/庚辰吳入楚亦不言蔡師明吳楚自戰蔡不交鋒)
　　(氏云凡師能左右之曰以且齊桓晉文用諸侯師/悉能左右之何不言以穀梁曰民君之本也使民)
　　(以其死非正也則諸處用兵悉不能死乎范寗注/云本非所得制而今得制之盖言宋素不制齊而)
　　(今制之則莊十五年宋人齊人邾人伐郳何不/言以又定四年蔡侯以吳子豈是能制之哉)
　莊十四年春齊人陳人曹人伐宋　十五年秋宋人
　　齊人邾人伐郳　十六年夏宋人齊人衛人伐鄭
　　　秋荆伐鄭　二十年冬齊人伐戎二十八年秋
　　荆伐鄭　三十年冬齊人伐山戎三十二年冬狄
　　伐邢
　僖元年秋楚人伐鄭　三年冬楚人伐鄭　七年春
　　齊人伐鄭　八年夏狄伐晉　十年夏齊侯許男
　　伐北戎　十一年冬楚人伐黄　十五年春楚人
　　伐徐　秋七月齊師曹師伐厲　冬宋人伐曹
　　十七年春齊人徐人伐英氏　十八年春宋公曹
　　伯衛人邾人伐齊　冬邢人狄人伐衛(凡夷狄用/兵唯舉國)
　　(號如與諸侯列序侵伐盟㑹則稱/人以便文而若臣同辭他皆倣此)　十九年秋衛
　　人伐邢　二十年冬楚人伐隨　二十一年秋宋
　　公楚子陳侯蔡侯鄭伯許男曹伯㑹于盂執宋公
　　以伐宋　二十二年夏宋公衛侯許男滕子伐鄭
　　　二十三年秋楚人伐陳　二十四年夏狄伐鄭
　　二十六年夏衛人伐齊　二十八年春晉侯伐衛
　　　三十三年冬晉人陳人鄭人伐許
　文元年夏晉侯伐衛　衛人伐晉　二年冬晉人宋
　　人陳人鄭人伐秦　三年夏秦人伐晉　四年秋
　　晉侯伐秦　七年冬徐伐莒　九年春楚人伐鄭
　　　十年夏秦伐晉(書秦者狄之也傳無事迹凡但/稱國者公羊云狄之也他倣此)
　　　十一年春楚子伐䴢　十七年春晉人衛人陳
　　人鄭人伐宋
　宣元年秋宋公陳侯衛侯曹伯㑹晉師于棐林伐鄭
　　(晉師先在棐林故/言㑹又言伐也)冬晉人宋人伐鄭　二年春秦
　　師伐晉　三年春楚子伐陸渾之戎　四年冬楚
　　子伐鄭　五年冬楚人伐鄭　八年夏晉師白狄
　　伐秦　冬楚師伐陳　九年夏齊侯伐萊　秋晉
　　荀林父帥師伐陳　冬楚子伐鄭　十年六月宋
　　師伐滕　晉人宋人衛人曹人伐鄭　冬楚子伐
　　鄭　十二年冬宋師伐陳　十三年春齊師伐莒
　　　夏楚子伐宋　十四年夏晉侯伐鄭　十五年
　　夏秦人伐晉　十八年春晉侯衛世子臧伐齊
　成三年夏鄭公子去疾帥師伐許　秋晉郤克衛孫
　　良夫伐廧咎如(趙子曰外大夫將兵凡七十/餘惟五處不言帥師闕文也)　鄭
　　伐許(書鄭者狄之/也傳無事迹)　四年冬鄭伯伐許　六年夏
　　楚公子嬰齊帥師伐鄭　七年春吳伐郯　秋楚
　　公子嬰齊帥師伐鄭　九年秋晉欒書帥師伐鄭
　　　冬楚公子嬰齊帥師伐莒庚申莒潰秦人白狄
　　伐晉　十四年秋鄭公子喜帥師伐許　十五年
　　夏楚子伐鄭　十八年夏楚子鄭伯伐宋
　襄元年夏晉韓厥帥師伐鄭　二年春鄭師伐宋
　　三年春楚公子嬰齊帥師伐吳　冬晉荀罃帥師
　　伐許　五年冬楚公子貞帥帥伐陳　八年冬楚
　　公子貞帥師伐鄭　九年冬楚子伐鄭　十年夏
　　楚公子貞鄭公孫輙帥師伐宋　晉師伐秦　十
　　一年秋楚子鄭伯伐宋　冬秦人伐晉　十四年
　　秋楚公子貞帥師伐吳　十七年春宋人伐陳
　　夏衛石買帥師伐曹　十八年冬楚公子午帥師
　　伐鄭　十九年夏衛孫林父帥師伐齊　二十三
　　年秋齊侯伐衛遂伐晉　二十四年夏楚子伐吳
　　　秋齊崔杼帥師伐莒　冬楚子蔡侯陳侯許男
　　伐鄭　二十五年冬鄭公子夏帥師伐陳　十有
　　二月吳子遏伐楚門于巢卒(義同鄭伯髠頑如㑹/未見諸侯卒于鄵其)
　　(文見㑹/例中)　二十六年冬楚子蔡侯陳侯伐鄭
　昭四年秋七月楚子蔡侯陳侯許男頓子胡子沈子
　　淮夷伐吳執齊慶封殺之遂滅厲　五年冬楚子
　　蔡侯陳侯許男頓子沈子徐人越人伐吳　六年
　　秋楚薳罷帥帥伐吳　冬齊侯伐北燕　十二年
　　冬楚子伐徐　晉伐鮮虞(稱晉者狄之也左氏/云因假道而伐之)
　　十五年秋晉荀吳帥師伐鮮虞　十六年春齊侯
　　伐徐　十九年春宋公伐邾　秋齊髙發帥師伐
　　莒　二十五年春齊侯伐莒　三十二年夏吳伐
　　越
　定二年秋楚人伐吳　四年秋晉士鞅衛孔圉帥師
　　伐鮮虞　十二年夏衛公孟彄帥師伐曹　十三
　　年夏衛公孟彄帥師伐曹　十五年夏鄭罕達帥
　　師伐宋
　哀元年秋齊侯衛侯伐晉　三年夏宋樂髠帥師伐
　　曹　五年夏齊侯伐宋　晉趙鞅帥師伐衛　六
　　年春晉趙鞅帥師伐鮮虞　吳伐陳　冬宋向巢
　　帥師伐曹　九年夏楚人伐陳　秋宋公伐鄭
　　十年夏宋人伐鄭　冬楚公子結帥師伐陳　十
　　二年秋宋向巢帥師伐鄭　十三年夏楚公子申
　　帥師伐陳
　　　㑹伐(以及/附)
　隠四年秋翬帥師㑹宋公陳侯蔡人衛人伐鄭　十
　　年夏翬帥師㑹齊人鄭人伐宋
　桓十五年冬十一月公㑹宋公衛侯陳侯于袲伐鄭
　　　十六年夏四月公㑹宋公衛侯陳侯蔡侯伐鄭
　　　十七年秋及宋人衛人伐邾
　莊三年春正月溺㑹齊師伐衛　五年冬公㑹齊人
　　宋人陳人蔡人伐衛　十四年夏單伯㑹伐宋(㑹/齊)
　　(陳曹也在/外伐例中)　二十六年秋公㑹宋人齊人伐徐
　僖四年春正月公㑹齊侯宋公陳侯衛侯鄭伯許男
　　曹伯侵蔡蔡潰遂伐楚次于陘(趙子曰凡/衆散曰潰)　秋及
　　江人黄人伐陳　二十六年冬公以楚師伐齊取
　　榖(趙子曰以字例/見桓十四年)
　文三年春正月叔孫得臣㑹晉人宋人陳人衛人鄭
　　人伐沈沈潰
　宣七年夏公㑹齊侯伐萊　十一年夏公孫歸父㑹
　　齊人伐莒
　成三年春正月公㑹晉侯宋公衛侯曹伯伐鄭　八
　　年冬叔孫僑如㑹晉士燮齊人邾人伐郯　十年
　　五月公㑹晉侯齊侯宋公衛侯曹伯伐鄭　十三
　　年夏五月公自京師遂㑹晉侯宋公衛侯鄭伯曹
　　伯邾人滕人伐秦　十六年秋公㑹尹子晉侯齊
　　國佐邾人伐鄭　十七年夏公㑹尹子單子晉侯
　　齊侯宋公衛侯曹伯邾人伐鄭六月乙酉同盟于
　　柯陵　冬公㑹單子晉侯宋公衛侯曹伯齊人邾
　　人伐鄭
　襄九年冬公㑹晉侯宋公衛侯曹伯莒子滕子薛伯
　　把伯小邾子齊世子光伐鄭　十年秋公㑹晉侯
　　宋公衛侯曹伯莒子邾子齊世子光滕子薛伯把
　　伯小邾子伐鄭(啖子曰世子光在/諸侯上見非禮)　十一年夏公
　　㑹晉侯宋公衛侯曹伯齊世子光莒子邾子滕子
　　薛伯把伯小邾子伐鄭　秋七月己未同盟于亳
　　城北公㑹晉侯宋公衛侯曹伯齊世子光莒子邾
　　子滕子薛伯把伯小邾子伐鄭㑹于蕭魚　十四
　　年夏四月叔孫豹㑹晉荀偃齊人宋人衛北公括
　　鄭公孫蠆曹人莒人邾人滕人薛人把人小邾人
　　伐秦　十六年夏叔老㑹鄭伯晉荀偃衛寗殖宋
　　人伐許
　哀十年春公㑹吳伐齊　十一年五月公㑹吳伐齊
　　内侵
　莊十年二月公侵宋
　成六年二月仲孫蔑叔孫僑如帥師侵宋
　襄二十四年春仲孫羯帥師侵齊
　定六年二月公侵鄭　八年正月公侵齊　二月公
　　侵齊　九月季孫斯仲孫何忌帥師侵衛
　　侵我
　僖二十六年春齊人侵我西鄙公追齊師至嶲弗及
　　(趙子曰寇至不知追而/不及言内之無戒警)
　文七年夏狄侵我西鄙　十五年秋齊人侵我西鄙
　　　冬齊侯侵我西鄙遂伐曹
　襄十四年夏莒人侵我東鄙
　　外侵
　莊十五年秋鄭人侵宋　二十四年冬戎侵曹　二
　　十九年夏鄭人侵許
　僖二年冬楚人侵鄭　十三年春狄侵衛　十四年
　　秋狄侵鄭　二十一年春狄侵衛　二十八年春
　　晉侯侵曹　三十年夏狄侵齊　秋介人侵蕭
　　三十二年夏衛人侵狄　三十三年夏狄侵齊
　文四年夏狄侵齊　九年夏狄侵齊　十年狄侵宋
　　　十一年秋狄侵齊　十三年冬狄侵衛
　宣元年秋楚子鄭人侵陳遂侵宋　冬晉趙穿帥師
　　侵崇　二年夏晉人宋人衛人陳人侵鄭　三年
　　夏楚人侵鄭　秋赤狄侵齊　四年夏赤狄侵齊
　　　六年春晉趙盾衛孫免侵陳(趙子曰不書/帥師闕文也)
　成二年冬楚師鄭師侵衛　六年春衛孫良夫帥師
　　侵宋　八年春晉欒書帥師侵蔡　十年春衛侯
　　之弟黑背帥師侵鄭　十六年夏鄭公子喜帥師
　　侵宋　十七年春衛北宫括帥師侵鄭　十八年
　　冬楚人鄭人侵宋
　襄元年秋楚公子壬夫帥師侵宋　二年夏晉師宋
　　師衛寗殖侵鄭(不言帥/師闕文)　八年夏鄭人侵蔡獲蔡
　　公子燮　十一年夏鄭公孫舎之帥師侵宋　十
　　二年冬楚公子貞帥師侵宋　十九年秋晉士匄
　　帥師侵齊至榖聞齊侯卒乃還(左氏公羊/皆云禮也)
　定七年夏齊人執衛行人北宫結以侵衛　八年秋
　　晉士鞅帥師侵鄭遂侵衛
　哀七年春宋皇瑗帥師侵鄭　晉魏曼多帥師侵衛
　　　十年夏晉趙鞅帥師侵齊　十三年秋晉魏曼
　　多帥師侵衛
　　㑹侵
　僖四年春正月公㑹齊侯宋公陳侯衛侯鄭伯許男
　　曹伯侵蔡蔡潰遂伐楚次于陘　冬十二月公孫
　　茲帥師㑹齊人宋人衛人鄭人許人曹人侵陳
　定四年三月公㑹劉子晉侯宋公蔡侯衛侯陳子鄭
　　伯許男曹伯莒子邾子頓子胡子滕子薛伯把伯
　　小邾子齊國夏于召陵侵楚
趙子曰凡書侵伐不書勝敗殺掠而還也(主人不出戰/客軍殺人掠)
　　(物而/還也)
　　王師敗績
　成元年秋王師敗績于貿戎
啖子曰王師不言戰無敵也敗則但書敗而已人臣無
敵君之義也故雖君能敗臣之師亦不言敗不許其有
師徒以敵君也鄭伯敗叚之師曰克即其義也(在隠/元年)但
書能破之而已時若有王師敗諸侯之師亦當言克也
(但春秋時無王師敗諸/侯之師故無克文也)
　　内戰及敗
　隠十年六月公敗宋師于菅辛未取郜辛巳取防
　桓十年冬十二月丙午齊侯衛侯鄭伯來戰于郎(趙/子)
　　(曰不書及罪/專于外也)　十二年十二月及鄭師伐宋丁未
　　戰于宋(十一月公㑹鄭伯盟于/武父十二月遂伐宋)　十三年二月公
　　㑹紀侯鄭伯己巳及齊侯宋公衛侯燕人戰齊師
　　宋師衛師燕師敗績(上已言㑹紀鄭及敵戰/故須言敵國敗績也)　十
　　七年五月丙午及齊師戰于奚
　莊九年八月庚申及齊師戰于乾時我師敗績(趙子/曰内)
　　(敗不書此書者納/讎䘮師以惡内也)　十年春正月公敗齊師于長
　　勺夏公敗宋師于乘丘　十一年夏五月戊寅公
　　敗宋師于鄑
　僖元年九月公敗邾師于郾　冬十月壬午公子友
　　帥師敗莒師于酈獲莒拏　二十二年秋八月丁
　　未及邾人戰于升陘
　文十一年冬十月甲午叔孫得臣敗狄于鹹
　成二年六月癸酉季孫行父臧孫許叔孫僑如公孫
　　嬰齊帥師㑹晉卻克衛孫良夫曹公子手及齊侯
　　戰于鞌齊師敗績(書敗績義同/桓十三年)
　昭五年秋戊辰叔弓帥師敗莒師于蚡泉
啖子曰凡魯勝則曰敗某師榖梁云内不言戰舉其大
者(舉敗彼/足知戰)此說是也敗則但書戰而巳不可斥言也公
羊云内不言戰言戰乃敗績也榖梁云内諱敗舉其可
道二說並通
趙子曰凡内戰公戰也(謂但書戰不/言勝敗也)不書公諱也(義與/不書)
(内盟/者同)榖梁曰不言其人(不書/將也)以吾敗也(言耻敗故/不書將)若實
公敗故不書公以示諱若大夫敗則明書以示罪豈有
隠蔽之理乎
　　外戰及敗
　莊十年九月荆敗蔡師于莘以蔡侯獻舞歸(趙子曰/不曰獲)
　　(見其戰之不力敗而不奔也/言楚之易所以云以蔡侯也)　二十八年三月甲
　　寅齊人伐衛衛人及齊人戰衛人敗績(趙子曰敗/稱人罪衛)
　　(之不服王命/故異其文)
　僖十五年冬楚人敗徐于婁林　十八年春正月宋
　　公曹伯衛人邾人伐齊夏師救齊　五月戊寅宋
　　師及齊師戰于甗齊師敗績(啖子曰據左氏事迹/乃是齊伐宋也故反)
　　(常例/書之)　二十二年冬十一月己巳朔宋公及楚人
　　戰于泓宋師敗績　二十八年夏四月己巳晉侯
　　齊師宋師秦師及楚人戰于城濮楚師敗績　三
　　十三年夏四月辛巳晉人及姜戎敗秦于殽(啖子/曰秦)
　　(不言師狄之也狄趙子曰及衍文也何以知之据/宣八年晉師白  伐秦成九年秦人白戎狄伐晉)
　　(如此例甚多並不言及故知此衍文耳蓋舊史例/序皆以主兵者及同行者夫子修經舉主兵為首)
　　(義以明矣故悉去及字以/從簡此誤存之耳是也)　秋晉人敗狄于箕
　文二年二月甲子晉侯及秦師戰于彭衙秦師敗績
　　　七年夏戊子晉人及秦人戰于令狐(公羊曰不/言師敗績)
　　(敵也言勝/負敵也)　十二年十二月戊午晉人秦人戰于
　　河曲(趙子曰凡戰不/言及交為主也)
　宣十二年夏六月乙卯晉荀林父帥師及楚子戰于
　　邲晉師敗績
　成二年夏四月丙戌衛孫良夫帥師及齊師戰于新
　　築衛師敗績　十二年秋晉人敗狄于交剛　十
　　六年夏甲午晦晉侯及楚子鄭伯戰于鄢陵楚子
　　鄭師敗績(楚子傷目而退其/師不敗故不言師)
　昭元年夏荀吳帥師敗狄于太原　十七年冬楚人
　　及吳戰于長岸(不言敗義/同文七年)　二十三年戊辰吳敗
　　頓胡沈蔡陳許之師于雞父胡子髠沈子盈滅獲
　　陳夏齧(公羊曰其言滅獲/何别君臣故也)
　定四年冬十有一月庚午蔡侯以吳子及楚人戰于
　　柏舉楚師敗績(趙子云以字見外/伐例中桓十四年)　十四年五月
　　於越敗吳于檇李
　哀二年秋八月甲戌晉趙鞅帥師及鄭罕達帥師戰
　　于鐵鄭師敗績
啖子曰凡外戰皆先書被伐之國以及來伐者僖十八
年宋師伐齊宋師及齊師戰獨違常例按左氏二國已
和齊又伐宋(時宋納孝公於齊齊人將立之/不勝四公子之徒遂與宋人戰)此乃齊伐
宋也故可云宋及齊戰若魯國與他國戰則皆先書魯
以及外此内外之體也凡外有不書勝敗者公羊云敵
也言勝敗等也此說是左氏曰未陳而薄之曰敗某師
言師未成列則非戰也又曰大崩曰敗績言功績敗散
也此說為外戰例則可通如内戰用此例並非也若是
未陳則曰敗某師據魯敗外師凡八皆言敗某師豈是
盡未陳乎惟兩處書敗績者即别有義(巳見内戰/及敗例中)趙子
曰凡戰先主人見不服也(主人服罪則不戰故戰由主/人而成是以春秋書中國之)
(戰以主/及客也)又曰凡外師敵者曰戰(師衆寡相敵或雖小國/實有抗敵之心而戰者)
(皆書/曰戰)戰而書及以主及客也(中國戰悉以/主客言之也)以華及夷也
(華謂中國夷謂吳楚此但以内外為文彼此/皆欲戰罪均故不以及字為貶責之文也)掩敗之曰
敗某師(敵未有備我掩敗/之也此外師之例)公羊曰伐者為主伐者為客
夫文字本以記分别今同其文誰能了之又據晉楚戰
皆及晉及楚則是内中國而外四夷也又戰之道以主
及客也(主人服則/客不戰)凡戰不言及交為主也(如秦初伐晉/而退晉復追)
(之至河曲而/戰之類是也)榖梁云秦晉之戰已亟故略之(亟數也言/戰不可悉)
(記/)今按經定書日月又書地則是一戰耳何得云數哉
盖不曉交為主之意遂妄為此說
　　滅獲
　莊十年九月荆敗蔡師于莘以蔡侯獻舞歸(不書執/獲義已)
　　(見/上)
　僖元年冬十月壬午公子友帥師敗莒師于酈獲莒
　　拏　十五年十一月壬戌晉侯及秦伯戰于韓獲
　　晉侯
　宣二年春正月壬子宋華元帥師及鄭公子歸生帥
　　師戰于大棘宋師敗績獲宋華元
　襄八年夏鄭人侵蔡獲蔡公子燮
　昭二十三年秋吳敗頓胡沈蔡陳許之師于雞父胡
　　子髠沈子盈滅獲陳夏齧(言滅及獲/義巳見上)
　哀十一年夏甲戌齊國書帥師及吳戰于艾陵齊師
　　敗績獲齊國書
啖子曰凡戰而死者君曰滅胡子沈子是也言與國滅
同也生禽曰獲獲晉侯是也言以力得之也大夫死生
皆曰獲(鄭獲華元生也吳/獲陳夏齧死也)但舉得之也諸侯滅則書名
以其死也獲則依執例以失地不失地言之(若遂失地/則名之不)
(失地則/不名)蔡侯獻舞戰敗之後隨楚子歸非見獲也(不言/戰故)
(知戰敗後/隨楚歸也)故依國滅以歸例書名
　　圍
　莊八年夏師及齊師圍郕郕降于齊師秋師還(趙子/曰書)
　　(師還告廟也/義見本傳)
　僖六年秋楚人圍許　十九年秋宋人圍曹　二十
　　五年秋楚人圍陳納頓子于頓(納義見/歸納例)　二十七
　　年冬楚人陳侯蔡侯鄭伯許男圍宋(穀梁曰楚人/楚子也人楚)
　　(子所以人/諸侯也)　二十八年冬諸侯遂圍許遂㑹諸侯
　　圍許(上㑹之諸侯也/義在㑹例中)　三十年秋晉人秦人圍鄭
　　　三十一年冬狄圍衛
　文三年秋楚人圍江　十二年夏楚人圍巢
　宣三年秋宋師圍曹　九年冬宋人圍滕　十二年
　　春楚子圍鄭　十四年秋九月楚子圍宋
　成九年冬鄭人圍許
　襄四年冬陳人圍頓　七年冬楚公子貞帥師圍陳
　　　十八年冬十月公㑹晉侯宋公衛侯鄭伯曹伯莒
　　子邾子滕子薛伯杞伯小邾子同圍齊(榖梁云言/同以病齊)
　昭十一年夏楚公子棄疾帥師圍蔡
　定四年秋楚人圍蔡　五年冬晉士鞅帥師圍鮮虞
　　　十年夏晉趙鞅帥師圍衛
　哀元年春楚子陳侯隨侯許男圍蔡　三年冬叔孫
　　州仇仲孫何忌帥師圍邾　七年秋宋人圍曹
啖子曰凡以兵圍其國都曰圍諸侯同心圍齊故特曰
同圍(在襄十八年時齊背盟主數/伐小國故諸侯同心圍之)
　　圍邑
　隠五年冬宋人伐鄭圍長葛
　僖六年夏公㑹齊侯宋公陳侯衛侯曹伯伐鄭圍新
　　城　二十三年春齊侯伐宋圍緡　二十六年冬
　　楚人伐宋圍緡
　襄元年春仲孫蔑㑹晉欒黶宋華元衛寗殖曹人莒
　　人邾人滕人薛人圍宋彭城　十二年莒人伐我
　　東鄙圍台　十五年夏齊侯伐我北鄙圍成公救成
　　至遇　十六年秋齊侯伐我北鄙圍成　十七年秋
　　齊侯伐我北鄙圍桃　髙厚帥師伐我北鄙圍防
　昭二十三年春晉人圍郊
　哀三年春齊國夏衛石曼姑帥師圍戚
趙子曰凡圍他國之邑皆繫其國(伐宋圍緡伐鄭/圍長葛之類)不繫
者皆變也(其義名/見夲傳)
　　内圍
　成三年秋叔孫僑如帥師圍棘
　昭十三年春叔弓帥師圍費　二十六年夏公圍成
　　(時昭公/在外)
　定六年夏季孫斯仲孫何忌帥師圍鄆　十年夏叔
　　孫州仇仲孫何忌帥師圍郈　秋叔孫州仇仲孫
　　何忌帥師圍費　十二年十二月公圍成
趙子曰凡内自圍者皆叛邑(義見/叛例)
　　伐國圍邑
　隠五年冬宋人伐鄭圍長葛
　僖六年夏公㑹齊侯宋公陳侯衛侯曹伯伐鄭圍新
　　城　二十三年春齊侯伐宋圍緡　二十六年冬
　　楚人伐宋圍緡
趙子曰伐國而圍邑皆書之不可偏遺也(言其事輕重/等故不偏舉)
(之/也)公羊曰强也夫一邑之强亦何能為而特書乎且隠
五年圍長葛明年又書取若長葛能强何可取乎榖梁
曰乆也據春秋書伐國而言圍邑者凡四(皆巳/見上)無乆師
之事盖見圍長葛明年書取以為經年不解圍故云爾
殊不知今年自圍明年自取耳其二傳見圍者例不言
伐故怪而發例耳凡圍不言伐自為圍國都成例不闗
圍邑耳或問曰外諸侯相伐甚多其圍邑者四處而己
魯一國而被伐圍邑亦四何也(並見外/入伐門)答曰内事詳故
多外事不告則不書故少不足疑也
　　内入
　隠二年夏無駭帥師入極　十一年秋七月壬午公
　　及齊侯鄭伯入許
　桓二年九月入杞
　僖二十七年秋公子遂帥師入把
　襄十二年春季孫宿帥師救邰遂入鄆(鄆莒/邑)
　哀七年八月己酉入邾以子益來
　　外入
　隠二年夏五月莒人入向　五年秋衛師入郕　十年
　　秋宋人衛人入鄭　冬十月壬午齊人鄭人入郕
　莊十四年秋七月荆入蔡
　閔二年十有二月狄入衛
　僖二十年夏鄭人入滑　二十八年三月丙午晉侯
　　入曹　三十三年春王二月秦人入滑
　文五年夏秦人入鄀　十五年夏晉卻缺帥師伐蔡
　　戊申入蔡(趙子曰入而言伐言伐之不服而後入/也所以兼惡蔡言晉本不欲入故與諸)
　　(入不/同也)　冬齊侯侵我西鄙遂伐曹入其郛
　宣十一年冬丁亥楚子入陳
　成七年秋吳入州來　九年冬楚人入鄆
　襄二十五年六月壬子鄭公孫舎之帥師入陳
　昭十八年六月邾人入鄅
　定四年冬十一月庚午蔡侯以吳子及楚人戰于栢
　　舉楚師敗績楚嚢瓦出奔鄭庚辰吳入楚　五年
　　夏於越入吳
　哀八年春正月宋公入曹以曹伯陽歸　十三年夏
　　於越入吳
趙子曰入者公羊所謂得而不居是也左氏曰弗地曰
入言入其國而不有其地按侵伐圍滅等亦是不有其
地何獨於入云爾乎榖梁曰入内不受也按侵伐圍滅
皆用兵之事安有彼國願受之乎獨隠五年我入邴義
與歸入之入同言不當入也與用兵之入不同
　　滅
　莊十年冬十月齊師滅譚譚子奔莒　十三年夏六
　　月齊人滅遂
　僖二年夏虞師晉師滅下陽(趙子曰言虢之罪由於/虞於此書滅以惡虞也)
　　(義見/本傳)　五年秋楚人滅弦弦子奔黄　十年春狄
　　滅温温子奔衛　十二年夏楚人滅黄　十七年
　　夏滅項(魯滅/之也)　二十五年正月丙午衛侯燬滅邢
　　(滅同姓/故名)　二十六年秋楚人滅䕫以䕫子歸(趙氏/曰楚)
　　(滅同姓䕫失國隨敵人俱不名者/莫得而知之也時未與魯通也)
　文四年秋楚人滅江　五年秋楚人滅六　十六年
　　秋楚人秦人巴人滅庸
　宣八年夏楚人滅舒蓼　十二年冬十二月戊寅楚
　　子滅蕭　十五年六月癸卯晉師滅赤狄潞氏以
　　潞子嬰兒歸(趙子曰所以書名也與魯近晉盟/主來告知而書之故與䕫異也)
　　十六年春正月晉人滅赤狄甲氏及留吁
　成十七年冬楚人滅舒庸
　襄六年秋莒人滅鄫　十有二月齊侯滅萊　十年
　　春公㑹晉侯宋公衛侯曹伯莒子邾子滕子薛伯
　　把伯小邾子齊世子光㑹吳于柤夏五月甲午遂
　　滅偪陽　二十五年楚屈建帥師滅舒鳩
　昭四年秋七月楚子蔡侯陳侯許男頓子胡子沈子
　　淮夷伐吳執齊慶封殺之遂滅賴　八年冬十月
　　壬午楚師滅陳　十一年冬十一月丁酉楚師滅
　　蔡執蔡世子有以歸用之(啖子曰稱執者内繫之/也趙子曰稱用者義同)
　　(僖十九年邾/人用鄫子傳)　十三年冬吳滅州來　十七年八
　　月晉荀吳帥師滅陸渾氏之戎　二十三年秋七
　　月戊辰胡子髠沈子盈滅　二十四年冬吳滅巢
　　　三十年冬十二月吳滅徐徐子章羽奔楚(啖子/曰徐)
　　(子名者初巳自服吳子吳/子唁而送之非能自奔也)
　定四年夏四月庚辰蔡公孫姓帥師滅沈以沈子嘉
　　歸殺之(啖子曰書殺/言蔡罪甚也)　六年正月癸亥鄭游速帥
　　師滅許以許男斯歸　十四年二月辛巳楚公子
　　結陳公孫佗人帥師滅頓以頓子牂歸　十五年
　　二月辛丑楚子滅胡以胡子豹歸
啖子曰凡滅國直書滅者罪來滅者其於見滅者(楚子/滅蕭)
(衛侯燬滅邢/之類是也)言力屈而死故也凡書滅又書其君奔者
(譚子奔莒弦/子奔黃之類)則兩罪之且責其不死社稷也諸侯失地
則名(諸侯奔/例書名)國滅而奔者何以不名(自發其問/以辨其疑)既書其
滅罪巳昭矣縁隨敵人歸者書名以重其罪故奔者不
名以示等差也凡書滅又書以歸及書名者罪重於奔
者也既責其不死位又責其無興復之志也(楚滅頓以/頓子牂歸)
(楚滅胡以胡/子豹歸之類)奔所以不名者位或未絶也以歸者則位
必絶矣國滅君奔者四其三不書名(譚子奔莒弦子奔/黄温子奔衛是也)
唯徐子章羽書名傳以服吳後乃奔楚故依以歸例書
名以罪之(左氏曰吳滅徐徐子斷其髪攜夫人以逆吳/子吳子唁而送之使其邇臣從之遂奔楚也)
隨之以歸者皆名之(言不復為人君也夔子不/名名變例也巳具上注)
趙子曰凡覆邦絶祀曰滅其惡著矣皆罪之也(此解直/書滅其)
(君死者也言非但來滅者/之罪亦見滅者無徳所致)左氏曰用大師焉曰滅竊謂
但敗而絶祀則書滅何必大師乎春秋用大師多矣何
不盡書滅乎公羊曰滅上下同力者也據侵伐圍襲未
必不同力也豈止滅乎又曰亡國之善辭豈有絶祀而
得稱善辭者哉此直當滅亡之文耳至於惡更深者則
更異其文以彰罪重(以前啖子/諸例是也)
　　滅同姓
　僖二年夏虞師晉師滅下陽(趙子曰不名虞晉虢/未滅也義見本傳)
　　二十五年春正月丙午衛侯燬滅邢　二十六年
　　秋楚人滅䕫以䕫子歸(趙子曰楚䕫俱不名/以逺國義見本傳)
啖子曰凡諸侯滅同姓則名之衛侯燬是也三傳意同
(變例者巳/具上注)
　　得國不書滅
　莊四年夏紀侯大去其國　十年三月宋人遷宿
　　三十年秋七月齊人降鄣
　閔二年春正月齊人遷陽
　僖三年夏徐人取舒　五年冬晉人執虞公(趙子曰/以不絶)
　　(把故不稱滅/義見本傳)　二十一年春公伐邾取須句
　宣九年秋取根牟
　成六年春取剸
　襄十三年夏取邿
　昭四年九月取鄫
趙子曰凡得國而不言滅者(諸取國及/遷降之類)不絶其祀也(以/為)
(附/庸)又曰紀侯使弟以國屬齊為附庸宿及陽遷入封内
為附庸鄣則降服為附庸虞則以君被執遂屬為附庸
諸言取者並為有所繫屬而取之也但為得之事異所
以異辭耳其義各見本傳
　　内取田邑(歸田/邑附)
　隠八年三月鄭伯使宛來歸邴　十年六月壬戌公
　　敗宋師于管辛未取郜辛巳取防
　僖二十二年春公伐邾取須句　二十六年冬以楚
　　師伐齊取榖(榖梁云言以不當以也民者君/之本也使民以其死非其正也)　三
　　十一年春取濟西田　三十三年春公伐邾取訾
　　婁
　文七年春公伐邾三月甲戌取須句(啖子曰書日月/者明不因伐而)
　　(取也趙子曰本非魯地嘗為魯取之中間却為邾/取皆不書之例見於後不復繫於邾者省文從可)
　　(知/也)
　宣四年春公伐莒取向　九年秋取根牟(啖子云不/分其國邑)
　　十年春齊人歸我濟西田秋公孫歸父帥師伐邾
　　取繹
　成二年秋取汶陽田　六年春取鄟(啖子云不/分其國邑)
　襄十三年夏取邿　十九年春取邾田自漷水
　昭元年三月取鄆　四年九月取鄫　三十二年春
　　取闞(邑/也)
　定十年夏齊人來歸鄆讙龜隂田
　哀二年春二月季孫斯叔孫州仇仲孫何忌伐邾取
　　郭東田及沂西田　八年夏齊人歸讙及闡
　　外取邑
　隠四年春二月莒人伐把取牟婁　六年冬宋人取
　　長葛(去年伐鄭圍長葛故出/不重言鄭從省文也)　十年秋宋人蔡人
　　衛人伐戴鄭伯伐取之
　僖三年夏徐人取舒
啖子曰凡先言伐國下言取邑者明其國之邑也伐莒
取向伐把取牟婁之類是也伐邾取須句亦同如取郜
取防上言敗宋師則宋邑可知也又曰凡取田者得其
土田而不得其國邑也歸田亦然
趙子曰凡力得之曰取(或是邑或是附庸力得之/故曰取取師義亦同也)不當
取也(言取見其/不當取也)不是其專奪雖復取本邑亦無異辭(其/有)
(本是我邑及我附庸為彼所奪之後却取得當異其文/謂其不能申明直辭諸於王以正疆理但專以兵爭奪)
(不得正道故/悉同辭言之)左氏云凡書取言易也榖梁亦曰取易辭
也按取者收奪之名何闗難易假令取之難而得之欲
如何書之乎又云凡克邑不用師徒曰取今經文見云
伐何得云不用師徒乎今謂凡係屬外而我克有之不
論難易一切稱取其言伐某取某者是用師徒也取者
或以師威偪或招收而得之既不侵伐方可是不用師
徒乎然取之非正皆為力得春秋之義在辨其得之邪
正(若得合宜/則不言取)固不當唯以師徒為例又曰凡内取之邑
不繫國者皆本是魯邑曽為外國所奪今却取之既是
本國邑不可繫之他國耳又曰凡有邑稱邑(諸取邑歸/邑皆是也)
無邑稱田公羊曰田多邑少稱田邑多田少稱邑按田
繫於邑若有邑則稱邑舉重也無邑自然稱田皆据事
實耳
　　外取内田邑
　宣元年六月齊人取濟西田(宣公/賂齊)
　成八年春晉侯使韓穿來言汶陽之田歸之于齊
　昭二十五年十有二月齊侯取鄆(居昭/公也)
　哀八年夏齊人取讙及闡(魯不與季姻故/怒而取二邑也)
趙子曰凡外取田邑多不書所繫取於我也不言我諱
之也(失邑大事故/諱以示譏)其不書者非我封也(春秋時相侵奪/田邑及附庸者)
(多据魯取外邑凡二十二其彼外取者唯三耳且魯非/强霸不應如此盖當時側近小國並被列國收為附庸)
(其被取者本非魯邑不可繫之於魯若書之/則與本封無異故悉不書之是魯本封乃書)而此書之
(謂濟/西田)記䘮守地(為失故/書本上)内取悉書可别知也(言伐某取/某即彼田)
(邑若不繫於外則本魯邑可/分别而知故一切書之也)榖梁但師資相傳知有外
邑不書之義而不知其非魯本封之故遂云内不言取
言取授之也言我以賂外者乃書之且以賂外者是内
之罪也以强取者是外之罪也若賂者則書而被兵取
者不書斯乃掩外之惡揚内之醜考之情理豈然乎且
疆邑社稷之本若失而不書豈成史冊故知榖梁之說
非也
　　取師
　哀九年春宋皇瑗取鄭師于雍丘(趙子云不言/帥師闕文也)　十
　　三年春鄭罕逹帥師取宋師于嵒
趙子曰凡悉俘之曰取某師(取者悉俘虜/之故不言敗)左氏曰覆而
敗之曰取某師按取者得之之稱若但敗之彼不死者
則走歸何名為取則當書云敗某師耳不當云取也公
榖並云取易辭也按經以得為義故名為取不論難易
假令用力甚難而悉取得豈得不名為取哉(啖云取以/得為義三)
(傳之説/並未安)
　　救
　莊六年春正月王人子突救衛(救公子/黔牟也)　二十八年
　　秋公㑹齊人宋人救鄭
　閔元年春正月齊人救邢
　僖元年春正月齊師宋師曹師次于聶北救邢(公榖/並云)
　　(救不/當次)　六年秋諸侯遂救許　十五年春公孫敖
　　帥師及諸侯之大夫救徐(上㑹牡/丘諸侯)　十八年夏師
　　救齊　秋救齊　二十八年春楚人救衛
　文三年冬晉陽處父帥師伐楚以救江　九年春公
　　子遂㑹晉人宋人衛人許人救鄭
　宣元年秋晉趙盾帥師救陳　九年冬晉卻缺帥師
　　救鄭　十二年冬衛人救陳
　成六年冬晉欒書帥師救鄭　七年秋公㑹晉侯齊
　　侯宋公衛侯曹伯莒子邾子把伯救鄭
　襄五年冬公㑹晉侯宋公衛侯鄭伯曹伯莒子邾子
　　滕子薛伯齊世子光救陳　十年冬楚公子貞帥
　　師救鄭　十二年春季孫宿帥師救台遂入鄆
　　二十三年八月叔孫豹帥師救晉次于雍榆(啖子/曰先)
　　(書救明魯君之命也/後言次罪叔孫豹)
　哀七年冬鄭駟𢎞帥師救曹　十年冬吳救陳
啖子曰救者救其患難凡救患皆為美也凡救當奔命
而徃救次失救道也公羊榖梁云救不言次言次非救
此說是也救邢之師譏不速赴故先書次于聶北而救
邢竟得其援故又言救邢(言有/成事)又救晉之師君命徃救
而叔孫次止故先書救晉明魯君之命也下言次于雍
榆罪叔孫也
　　次
　莊三年冬公次于郎　八年春師次于郎以俟陳人
　　蔡人　十年夏六月齊師宋師次于郎　三十年
　　夏師次于成
　僖元年春正月齊師宋師曹師次于聶北救邢　十
　　五年三月公㑹齊侯宋公陳侯衛侯鄭伯許男曹
　　伯盟于牡丘遂次于匡
　文十年冬楚子蔡侯次于厥貉
　襄元年仲孫蔑㑹齊崔杼曹人邾人把人次于鄫
　　二十三年八月叔孫豹帥師救晉次于雍榆
　定九年秋齊侯衛侯次于五氏　十三年春齊侯衛
　　侯次于垂葭　十五年夏齊侯衛侯次于蘧蒢
趙子曰凡師駐曰次惡興師也(言非奉王伯之命以討/罪救亂則不當興之惡)
(其興師無名故/書次以譏之)兵者亂之大者也次猶不可(次者無所/用但次止)
(耳經猶/譏之)况侵伐乎(言小猶戒之/况其大者)唯莊八年次于郎以俟
陳人蔡人俟寇以免其譏耳即明無寇而次是欲自為
寇也皆譏之也左氏云凡師一宿為舎再宿為信過信
為次按經無信舎之文此例亦妄也公榖解次悉云有
畏非也夫子意在刺其無王命而興師書之以懲亂耳
豈譏其懦怯哉若譏其懦怯則當褒其勇者春秋乃鼓
亂之書也决無是理
　　遷
　莊元年冬齊師遷紀郱鄑郚(啖子曰齊欲滅紀故遷/其三邑趙子曰遷邑唯)
　　(此一處與諸/遷國不同例)　十年三月宋人遷宿(榖梁云其不/地宿不復見)
　　(也/)
　閔二年春正月齊人遷陽(義與/上同)
　僖元年夏六月邢遷于夷儀　三十一年十二月衛
　　遷于帝丘
　成十五年冬許遷于葉
　昭九年春許遷于夷　十八年冬許遷于白羽
　定四年夏許遷于容城
　哀二年十一月蔡遷于州來
啖子曰凡書遷者有二義如宋人遷宿齊人遷陽之類
是移其國於國中而為附庸也公羊云遷之者非其意
也(被人强/遷之耳)此說是如邢遷于夷儀衛遷于帝丘之類或
自請遷或見强遷皆猶為例國故不言某人遷之言所
遷之地但言其移國都而已非為附庸也公羊云遷者
其意(言其意/自欲遷)此說是也
趙子曰凡非所遷而遷之(非其已邑/而遷之)其惡著矣(凡遷他/邑他國)
(都必知/非也)又曰能以國遷曰某遷(邢遷于夷儀之類/也言存為列國)徙而
臣之曰遷某(移入封内以為附庸/也宋人遷宿之類)
　　興兵雜事
　隠元年夏五月鄭伯克叚于鄢
啖子曰克者君戡臣之稱也(臣不敢敵君/故變其文)
　襄二十三年冬齊侯襲莒
趙子曰掩其不備曰襲(此兵家舊説/義備故依之)左氏云輕曰襲若
不掩擊輕兵侵掠不得云襲
　莊十八年夏公追戎于濟西(啖子曰去社稷/逺追戎危公)
　僖二十六年齊人侵我西鄙公追齊師至酅弗及(趙/子)
　　(云寇至不知追而不/及言内之無戎備也)
啖子曰追者寇巳去而躡之也
　僖二十八年春公子買戍衛不卒戍刺之
　襄五年冬戍陳　十年冬戍鄭虎牢
啖子曰戍者以兵守之也
　莊三十年秋齊人降鄣
啖子曰凡服從内附曰降(言内附/為附庸)不言滅不絶祀也不
言取異乎有繫也不言鄣降由於齊也
　桓七年二月己亥焚咸丘
公羊云以火攻
　僖十九年冬梁亡
三傳云自取滅亡故不書滅而以自亡為文其實亦因
秦取之乃亡也
　莊十七年夏齊人殱于遂
啖子曰殱者自滅之義不言遂人殱之言齊人自取其
殱也
　閔二年冬鄭棄其師
啖子曰罪其不以禮退臣(臣謂/髙克)故特異其文
　昭元年秋叔弓帥師疆鄆田
趙子曰凡疆田而有帥師者皆有難也城亦同此(文十/二年)
(季孫行父帥師/城諸及鄆之類)
　莊八年秋師還
趙子曰凡師還告廟則書重之也(用師國之安危/所繫故重之)記其
是以著其非也(記此則他時不告/者皆失禮可知也)又以二百四十二年
唯一處書師還告廟義可疑也
　
　
　
　
　
　
　
　
　
　
　
　
　
　春秋集傳纂例卷五
欽定四庫全書
　春秋集傳纂例卷六
　　　　　　　　　　　　　　唐　陸淳　撰
　　都敘㑹例第十八
啖子曰凡朝聘盟㑹用兵皆有㑹例今總論之非朝聘
盟㑹用兵亦有列爵位之處用同此例天子大夫士雖
㣲亦在諸侯上尊王室也(僖八年公㑹王人齊侯/云云盟于洮之類是也)盟㑹
則㑹主為首用兵則主兵者為首(不以班/爵也)附庸主兵亦
在列國上邾人鄭人伐宋是也(在隠/五年)大夫主兵則不在
諸侯上㑹荀偃是也(襄十六年叔老㑹鄭伯荀/偃云云伐許之類是也)餘皆以
國小大為次當時失禮故不依爵命夷狄常在中國下
義可知也齊太子光或在小國上非禮也故因書以示譏
卿未主命者曰某人而在既命者下向之㑹(在襄十/四年)齊
人宋人在衛北宫括鄭公孫蠆上澶淵之㑹(在襄二/十六年)晉
人在鄭良霄上非禮也故因書以示譏陳本在衛下齊
桓霸後(莊十五/十六年)乃序衛上盖齊桓以其近楚故優寵之
令來屬也杜元凱云或問曰諸侯之㑹先後何如答曰
左氏云叔孫豹曰宋衛吾匹也又曰諸侯之㑹寡君未嘗
後衛君據此魯在衛上宋先代之後其國又大襄公復曽
一合諸侯則魯當次在宋下凡朝聘同時至同行禮則列序
之滕侯薛侯是也(隠十/一年)一前一後不同行禮則各書之
榖伯鄧侯是也(桓七年榖伯綏來/朝鄧侯吾離來朝)故榖梁云犆言同時
也(謂四時/之時也)累數皆至也是也凡㑹盟以國為地者國主
亦與㑹(桓二年蔡侯鄭伯㑹于鄧襄二/十七年晉楚㑹于宋之類是也)省文從可知也
趙子曰凡盟㑹侵伐城等前巳列序而又須重言者皆
前目後凡(前目謂列序宋公鄭伯把子/之類後總言諸侯從可知也)凡公再與他國
序(謂已盟/畢又盟)則但言諸侯盟于首止(僖五年公及齊侯云/云㑹王世子于首止)
(諸侯盟/于首止)諸侯盟于葵丘(義同首止在僖/九年之類是也)魯卿再與他國
序則再言其名豹及諸侯之大夫盟(襄二十七年叔孫/豹㑹晉趙武楚屈)
(建云云于宋辛巳豹及諸侯之大夫/盟所以然者卿恐渉他臣故言豹)公則無二也(不假/重言)
(公/也)臯鼬之盟再序獨言公者以盟㑹異處(定四年三月/公㑹劉子晉)
(侯于召陵侵楚五月公及諸/侯盟于臯鼬即召陵諸侯也)故須言公以審之重丘之
盟(襄二十五年公㑹晉侯宋公云云于夷儀/八月諸侯同盟于重丘即夷儀之諸侯)盟㑹亦異
處不言公者以言同盟並㑹可知也(言同則與㑹/者皆盟也)凡召
盟而後至則曰㑹盟鄫子是也(僖十九年宋人曹人邾/人盟于曹南鄫子㑹盟)
(于/邾)召伐而後至則曰㑹伐單伯㑹伐宋是也(莊十四年齊/人陳人曹人)
(伐宋單伯㑹/伐宋是也)凡歸未及國而㑹圍則曰曹伯遂㑹諸侯圍
許是也(僖二十八年公㑹晉侯云云于溫時/曹伯襄被執晉文釋之遂㑹諸侯也)亦為巳舉
諸侯故但書㑹從省文也屈完不言㑹者(僖四年公㑹/齊侯宋公云)
(云伐楚次于陘/屈完來盟于師)本非召盟又非其君使請盟故特異其
文凡非召盟而來既㑹乃謀盟則先言如㑹如師後乃
言盟袁僑(襄三年公㑹單子晉侯云云同盟于雞澤陳/侯使袁僑如㑹戊寅叔孫豹云云及陳袁僑)
(盟/)國佐(成二年季孫行父㑹晉卻克云云及齊侯戰于/鞌齊師敗績齊侯使國佐如師己酉及國佐盟)
(于袁婁之/類是也)凡他國自盟㑹多不書卿名唯昭二十七年
晉士鞅宋樂祁犁衛北宫喜曹人邾人滕人㑹于扈定
十年冬齊侯衛侯鄭游速㑹于安甫書名餘皆不書謂
告辭例不具其名于扈㑹為納公(昭/公)故獨具安甫則不
詳其事迹(三傳俱/無事迹)然則外盟㑹不書卿名者乃是其常
而左氏妄為義説(左氏見外盟㑹/書人者多言貶)何不尋前後大例乎
征伐㑹盟自僖公以前諸國卿書名者至少文公之後則
多也成公之後齊晉宋衛陳蔡鄭七國唯三兩㑹書人
餘並書卿名盖東周之初諸國皆不請命及霸者漸興
則多請命以爭長又逺事難詳或有遺落所謂傳聞異
辭也文宣間三十年中經書人者多矣左氏言其名氏
而言貶之以他時雖有此類不書為義説夫子豈於此
時徧貶諸卿又貶之而不名是隠其惡也何名貶乎凡
魯與一兩國盟及用兵而言及者乃是魯為之主(説在/盟例)
若諸國大㑹而盟及言兵悉是盟主所召故徃就之非
魯起意故悉不言及唯僖四年云及江人黄人伐陳是
齊所命以伐我及江黄人同行耳非魯主也據上言齊
人執轅濤塗義即可知又僖五年公及齊侯宋公㑹王
世子于首止尊王世子齊不敢為㑹主故不言㑹齊侯
而言及也並變例也凡外諸侵自盟及侵伐皆以謀主
居首義即可知無㑹及之異唯三十三年晉人及姜戎
敗秦師于殽者衍及字耳僖三十三年衛人及狄盟縁
就狄國中不可言衛人盟于狄故也凡魯㑹盟主之盟
(謂大/㑹也)若於㑹日便盟者即但云某日公㑹某侯盟于某
若既行㑹禮别日又集而盟則書日以隔之以明㑹後
更盟也(文十四年公㑹宋公云云/癸酉同盟于新城是也)與他國戰亦然(凡戰/伐例)
(書曰若不行㑹禮但合戰則云某日㑹某及某戰成二/年鞌戰是也若先行㑹禮别日合戰則書日以隔之桓)
(十三年公㑹紀/鄭及齊戰是也)若魯與他國同侵伐不行㑹禮而便侵
伐者則但言㑹某伐某(桓十六年公㑹宋/公伐鄭之類也)若成㑹禮而
後徃伐則書曰㑹于某伐某(桓十五年公㑹宋公云/云于袲伐鄭之類是也)此
並略舉大綱以示常例但文異者即皆有義各自見本
傳矣
　　軍旅例第十九
　桓六年秋八月壬午大閲(三傳並云閲兵車也榖梁/又云平而修戎事非正也)
　莊八年春甲午治兵(榖梁云治兵而陳蔡不/至言得備敵之道也)夏師及
　　齊師圍郕郕降于齊師秋師還(以告廟故書/記是以著非)　三
　　十一年六月齊侯來獻戎㨗(當為齊/人文誤)
　僖二十一年冬楚人使宜申來獻㨗(左氏云諸侯不/當相遺俘公羊)
　　(云貶楚子詐宋故稱人同年上/有伐宋知是宋㨗故不言宋)
　成元年三月作丘甲(榖梁云甲非人人之所/能為令丘作甲譏之也)
　襄十一年春王正月作三軍(公穀皆云/不當作也)
　昭五年正月舎中軍(譏作舎/自己也)
啖子曰凡軍旅之事國之所以安危也故紀其善否焉(統/論)
(書軍旅/之意)觀民以定賦(賦不過/什一)量賦以制用於是經之以文
董之以武使文足以經綸武足以禦寇故靜而自保則為
禮樂之邦動而救亂則為仁義之師是以天子六軍(軍/亦)
(師也萬二千五百人為軍二千五百人為師傳或/稱六軍或六師盖六卿分管為名人數不必常定)大國
三之一(謂置/三軍)小國半大國(謂一/軍也)數不必常所以示稱也
(言軍數與/人力相稱)因蒐狩以訓之(習武/備也)有事則聚之無事則散
之今政弛民困而増虚名以奉私欲危亡之道也(譏作/三軍)
　　蒐狩例第二十
　昭八年秋蒐于紅(非時/也)　十一年夏大蒐于比蒲
　　二十二年春大蒐于昌間
　定十三年夏大蒐于比蒲　十四年秋大蒐于比蒲
　　(巳上譏失禮/而大為之)
啖子曰蒐閲車馬逐田獵示威武也公羊曰蒐簡車徒
是也蒐狩合禮者常事不書非時及越禮而為之則書
以示譏也或曰言春包今之正月言夏包今之二月三
月皆不失時也書春秋者非時也
　桓四年春正月公狩于郎(公羊云/譏逺也)
　莊四年冬公及齊人狩于郜(與鄰國臣狩非/禮也况仇國乎)
　僖二十八年冬天王狩于河陽(為晉文避召天王/之名也三傳意同)
　哀十四年春西狩獲麟(西狩常事為/麟故書之)
趙子曰四時之田其事各殊其名亦異春以閲武擇材
故以蒐為稱夏以為苖除害故以苖為名秋則順天時
以殺物故以獮為義冬則因守禽獸以習戰故以狩為
目左氏曰春蒐夏苖秋獮冬狩是也(周禮爾雅並同此/説公羊則曰春曰)
(苖秋曰蒐冬曰狩榖梁則曰春/曰田夏曰苖秋曰蒐冬曰狩)公羊榖梁冬狩秋蒐並
同而苖則公羊在春榖梁在夏公羊則夏時無名榖梁
則春曰田田者四時獵之總名不當專在於春故非也
公羊之義夏時務農不苖然則自非警急及有獸害苖
則不苖也
　　賦税例第二十一
　宣十五年秋初税畆(公羊云譏履/畆而税之也)
　成元年三月作丘甲(公羊云唯工人解作/甲使丘作甲非也)
　哀十二年春用田賦(以田多少/出軍賦也)
趙子曰賦税者國之所以治亂也故志之(統論書賦/税之意)民
國之本也取之甚則流亡國必危矣故君子慎之(有國/者慎)
(賦/税)
　　興作例第二十二
　　　城及築(臺囿五城/邑二十四)
　隠七年夏城中丘　九年夏城郎
　桓五年夏城祝丘　十六年冬城向
　莊元年秋築王姬之館于外　二十八年冬築􁌱
　　二十九年冬城諸及防　三十一年夏築臺于薛
　　秋築臺于秦　三十二年春城小榖(在它/國例)
　僖二年春城楚丘(在它/國例)
　文七年春城郚　十二年冬季孫行父城諸及鄆
　宣八年冬城平陽
　成四年冬城鄆　九年冬城中城　十八年秋築鹿
　　囿
　襄七年夏城費　十三年冬城防　十五年夏季孫
　　宿叔孫豹帥師城成郛　十九年冬城西郛城武
　　城
　昭九年冬築郎囿
　定六年冬城中城　十三年夏築蛇淵囿　十四年
　　冬城莒父及霄　十五年冬城漆
　哀三年夏季孫斯叔孫州仇帥師城啓陽(有晉/難也)　四
　　年夏城西郛　五年春城毗　六年春城邾瑕
　　　雜興作七
　莊九年冬浚洙　二十九年春新延廐
　僖二十年春新作南門(左氏云不時穀/梁云譏加其度)
　文十六年秋毁泉臺(公羊云先祖為之巳/毁之不如勿居而已)
　定二年冬十月新作雉門及兩觀　十二年夏叔孫
　　州仇帥師墮郈(義見/下文)季孫斯仲孫何忌帥師墮費
　　(公羊云夫子之/謀又云墮正也)
啖子曰凡土功皆當以農隙之時若有難亦有非時城
者非得禮也榖梁云凡城之志皆譏也此説非也凡城
國之急也但問時與不時不應一切是譏浚洙作兩觀
延廐之類皆當從土功之時王姬之館以非常不論不
時也新作南門左氏云不時也凡啓塞從時謂作門戸
為啓當用春分以後城郭為塞當用秋分以後順天時
以開閉也延廐(莊二十/九年春)又曰不時也凡馬日中而出日
中而入(謂春分/秋分)亦言馬春分入廐秋分出牧縱馬合依
時出入新廐何妨用農隙之時既非開閉之物又何象
乎故皆不用此義墮費及郈毁泉臺亦以非常書毁全
除之也墮但損之令不周爾城與築義見凡例篇
　　　城他國
　莊三十二年春城小榖(左氏云為管仲城之不繫齊/非為齊也説具本傳註中)
　僖元年夏六月齊師宋師曹師城邢(來告/故書)　二年春
　　正月城楚丘(穀梁云楚丘衛邑也/不言城衛衛未遷也)　十四年春諸
　　侯城縁陵(前年㑹鹹之諸侯不列序前目也/縁陵杞邑也不言杞與楚丘同)
　襄二年冬遂城虎牢
　襄二十九年夏仲孫羯㑹晉荀盈齊高止宋華定衛
　　世叔儀鄭公孫叚曹人莒人邾人薛人小邾人城
　　杞
　昭三十二年冬仲孫何忌㑹晉韓不信齊高張宋仲
　　幾衛世叔申鄭國參曹人莒人邾人杞人薛人小
　　邾人城成周
啖子曰凡興作必書重民力也(動衆則/皆書之)觀其時而是非
昭矣(書秋夏則知非時/書春冬則知得時)凡外興作春秋不書闗於魯及
來告故書之
　　改革例第二十三
　隠五年九月考仲子之宫初獻六羽(義見郊/廟例)
　文二年八月丁夘大事于太廟躋僖公(義見郊/廟例)
　宣十五年秋初税畆(義見賦/税例)
　成元年三月作丘甲(義見賦/税例)　六年二月辛巳立武
　　宫(義見郊/廟例)
　襄十一年春正月作三軍(義見軍/旅例)
　昭五年正月舎中軍(義見軍/旅例)
　定元年秋立煬宫(義見郊/廟例)　八年冬從祀先公(義見/郊廟)
　　(例/)
　哀十二年春用田賦(義見賦/税例)
趙子曰凡變常之事皆書公榖皆云用者不宜用也用
田賦是也作者不宜作也作三軍是也立者不宜立也
立武宫煬宫是也凡改舊而遂以為常者則曰初税畆
及六羽是也言自此始而常行也躋僖公作三軍不言
初者暫作暫用非常行也又云法者以保邦也中才守
之久而有敝况淫君邪臣從而壊之哉故革而上者比
於治革而下者比於亂(謂從/渝制)察其所革而興亡兆矣(此/統)
(論春秋中凡改/革事悉書之意)
　　慶瑞例第二十四
　桓三年冬有年(公羊云/僅有年)
　宣十六年冬大有年(公羊云/豐年也)
　哀十四年春西狩獲麟
趙子曰符祥者天地所以答人也是以志之(統論書符/瑞之意國)
(有政理則神祗答之以样騐也至/如獲麟則孔子之應祥非為魯也)凡豐年告于宗廟勤
民而敬先也(見其告廟則表其憂念/人庻尊敬祖考之心)故書之記是以著
非也(告廟為是故書之則/知不書為不告非也)公羊云喜有年按合禮故書
以表他年之不書為怠慢此存禮以示後世豈獨為喜
哉二百四十二年唯兩度書之足知他年不告廟耳不
應豐年如此之少也
　　災異例第二十五
　　　日食(三十/六)
　隠三年春二月己巳日有食之
　桓三年秋七月壬辰朔日有食之既　十七年冬十
　　月朔日有食之
　莊十八年春王三月日有食之　二十五年六月辛
　　未朔日有食之鼓用牲于社　二十六年冬十二
　　月癸亥朔日有食之　三十年九月庚午朔日有
　　食之鼓用牲于社
　僖五年九月戊申朔日有食之　十二年春三月庚
　　午日有食之　十五年夏五月日有食之
　文元年二月癸亥日有食之　十五年六月辛丑朔
　　日有食之鼓用牲于社
　宣八年秋七月甲子日有食之既　十年夏四月丙
　　辰日有食之　十七年六月癸夘日有食之
　成十六年六月丙寅朔日有食之　十七年十二月
　　丁巳朔日有食之
　襄十四年二月乙未朔日有食之　十五年秋八月
　　丁巳朔日有食之　二十年冬十月丙辰朔日有
　　食之　二十一年九月庚戌朔日有食之　十月
　　庚辰朔日有食之　二十三年二月癸酉朔日有
　　食之　二十四年七月甲子朔日有食之既　八
　　月癸巳朔日有食之　二十七年十二月乙亥朔
　　日有食之
　昭七年四月甲辰朔日有食之　十五年六月丁巳
　　朔日有食之　十七年六月甲戌朔日有食之
　　二十一年七月壬午朔日有食之　二十三年十
　　二月癸酉朔日有食之　二十四年五月乙未朔
　　日有食之　三十一年十二月辛亥朔日有食之
　定五年春三月辛亥朔日有食之　十二年十一月
　　丙寅朔日有食之　十五年八月庚辰朔日有食
　　之
　　　地震
　文九年九月癸酉地震
　襄十六年五月甲子地震
　昭十九年五月己夘地震　二十三年八月乙未地
　　震
　哀三年四月甲午地震
　　　震電
　隠九年三月癸酉大雨震電
　僖十五年九月己夘晦震夷伯之廟
　　　山崩
　僖十四年秋八月沙鹿崩
　成五年夏梁山崩
　　　星異
　莊七年夏四月辛夘夜恒星不見夜中星隕如雨(啖/子)
　　(曰為奔流者衆如雨之多詩曰衆/多如雨傳曰謀臣如雨皆言多也)
　昭十七年冬有星孛于大辰(又十四年有星/孛入于北斗)
　哀十三年冬十一月有星孛于東方　十四年冬有
　　星孛火災
　桓十四年秋八月壬申御廪災
　莊二十年夏齊大災
　僖二十年五月乙巳西宫災
　宣十六年夏成周宣榭火(趙子曰以樂器之所藏見/周之所司無人焉示譏焉)
　　(耳/)
　成三年二月甲子新宫災三日哭
　襄九年春宋災　三十年五月甲午宋災
　昭九年夏四月陳災　十八年夏五月壬午宋衛陳
　　鄭災
　定二年夏五月壬辰雉門及兩觀災
　哀三年五月辛夘桓宫僖宫災　四年六月辛丑亳
　　社災
　　　大水
　桓元年秋大水　十三年夏大水
　莊七年秋大水　十一年秋宋大水　二十四年秋
　　大水　二十五年秋大水鼓用牲于社于門
　宣十年秋大水
　成五年秋大水
　襄二十四年秋大水
　　　大雨雹
　僖二十九年秋大雨雹
　昭三年冬大雨雹
　四年春王正月大雨雹
　　　大雨雪
　隠九年三月庚辰大雨雪
　桓八年冬十月雨雪
　僖十年冬大雨雪
　　　無氷
　桓十四年春無氷
　成元年二月無氷
　襄二十八年春無氷
　　　雨大氷
　成十六年春王正月雨大氷
　　　不雨
　莊三十一年冬不雨(趙子曰凡經時/不雨告廟則書)
　僖二年冬十月不雨　三年春王正月不雨　夏四
　　月不雨
　文二年自十二月不雨至于秋七月　十年自正月不雨
　　至于秋七月　十三年自正月不雨至于秋七月
　　　大旱
　僖二十一年夏大旱
　宣七年秋大旱
　　　螽
　桓五年秋螽(杜預曰蚣蝑之屬按爾雅蚣蝑/乃斯螽俗呼蹐□未知是何物)
　僖十五年八月螽
　文三年秋雨螽于宋(趙子曰自空而下又多有似雨/耳有雨毛雨血雨土皆此類榖)
　　(梁義/非)　八年冬螽
　宣六年八月螽　十三年秋螽　十五年秋螽
　襄七年八月螽
　哀十二年十二月螽　十三年九月螽　十二月螽
　　　螟
　隠五年九月螟　八年九月螟
　莊六年秋螟
　　　饑
　宣十年冬饑　十五年冬饑
　襄二十四年冬大饑
　　　麋
　莊十七年冬多麋
　　　蝝
　宣十五年冬蝝生
　　　蜚
　莊二十九年秋有蜚
　　　􁊋
　莊十八年秋有􁊋
　　　隕石(鷁退/飛)
　僖十六年春正月戊申朔隕石于宋五是月六鷁退
　　飛過宋都
　　　鸜鵒
　昭二十五年夏有鸜鵒來巢
　　　霜
　僖三十三年十二月隕霜不殺草李梅實
　定元年冬十月隕霜殺菽
　　　無麥(無麥/禾)
　莊七年秋無麥苖　二十八年冬大無麥禾
已上陸淳辭亡
　
　
　
　
　
　春秋集傳纂例卷六
欽定四庫全書
　春秋集傳纂例卷七
　　　　　　　　　　　　唐　陸淳　撰
　　弑例第二十六
　隠四年春戊申衛州吁弑其君完(公羊以國氏當/國也義見本傳)
　桓二年春正月戊申宋督弑其君與夷
　莊八年冬十一月癸未齊無知弑其君諸兒　十二
　　年八月甲午宋萬弑其君㨗
　僖十年春晉里克弑其君卓
　文元年冬十月丁未楚世子商臣弑其君髠　十四
　　年九月齊公子商人弑其君舎(商人昭公之弟舎/之叔父為命卿)
　　　十六年十有一月宋人弑其君杵臼　十八年
　　夏五月戊戌齊人弑其君商人　冬十月莒弑其
　　君庶其
　宣二年秋九月乙丑晉趙盾弑其君夷臯(當稱人以/弑文脱耳)
　　　四年夏六月乙酉鄭公子歸生弑其君夷　十
　　年五月癸巳陳夏徴舒弑其君平國
　成十八年正月庚申晉弑其君州蒲
　襄二十五年夏五月乙亥齊崔杼弑其君光　二十
　　六年二月辛夘衛寗喜弑其君剽　二十九年夏
　　閽弑吳子餘祭(公穀皆云譏/近刑人也)　三十年夏四月蔡
　　世子般弑其君固　三十一年十有一月莒人弑
　　其君密州
　昭十三年夏四月楚公子比自晉歸于楚弑其君于
　　乾谿　十九年夏五月戊辰許世子止弑其君買
　　　二十七年夏四月吳弑其君僚
　定十三年冬薛弑其君比
　哀四年春二月庚戌盗殺蔡侯申　六年秋九月齊
　　陳乞弑其君荼
啖子曰凡魯君見弑止皆書薨不可斥言也他國公子
簒大夫弑必書名志罪也(若州吁宋督之/類非君無道也)稱國以弑目
大臣也(晉弑其君州蒲之/類凡四莒吳薛也)不書大夫君無道也(言舉國/皆欲殺)
(之/也)稱人以弑自賤人也(宋人弑其君杵/臼之類是也)亦惡其君也(君/不)
(善國人皆/欲殺之)稱盗以弑非君之惡也(盗殺蔡侯申之類賤/人為逆非君之惡也)
以自罪也人之賤之也不書其名罪已彰矣(經書盗足/以見罪若)
(云蔡盗殺其/君則不成文)據此君有道則大臣稱名卑者稱盗君無
道則大臣稱國卑者稱人其理例昭然不足疑也三傳
之義例皆不安矣
　　　殺未踰年君
　莊九年九月齊人取子糾殺之
　僖九年冬晉里克殺其君之子奚齊
　文十四年秋齊公子商人弑其君舎(稱公子/命卿也)
趙子曰魯君未踰年而見殺亦但書卒不可斥言也他
國未踰年見殺者二晉奚齊以本不正故曰君之子明
國人意不以為嗣獨君意立之明里克雖有罪而合晉
人之心也齊舎雖未踰年而為亂故夫子原情特以成
君書之榖梁云成舎之為君所以重商人之弑此説是
也齊人取子糾殺之雖未嗣位而以未踰年稱之以其
正故特書以罪國人殺正而立不正也(小白/不正)
　　　殺簒弑賊
　隠四年九月衛人殺州吁于濮
　桓六年秋蔡人殺陳陀
　莊九年春齊人殺無知
　僖三十年秋衛殺其大夫元咺及公子瑕
　昭十三年夏楚公子棄疾殺公子比
趙子曰凡作亂自立為君而國人殺之者皆稱人以殺
言衆所共棄不君之也且明無所累也公羊榖梁皆云
稱人以殺殺有罪也此説是也楚公子比稱公子者棄
疾假立為君國人心亦未服比雖立亦未如君故以兩
下相殺之辭言之也衛公子瑕即元咺所立瑕立而自
秉國權瑕亦未如君也故以君殺大夫之辭言之而反
在元咺之下以咺罪重於瑕也(僖二十八年衛侯殺叔/武晉人執之歸于京師)
(元咺立公子瑕三十年衛/侯歸殺元咺及公子瑕)
　　　殺大夫公子
趙子曰凡殺卿皆書雖未命亦書之大之也殺公子公
孫雖非卿亦書重親也或曰志其罪也(或死者之罪/或殺者之罪)
　　　内殺公子
　僖二十八年公子買戍衛不卒戍刺之
　成十六年乙酉刺公子偃
啖子曰内殺大夫謂之刺(周禮有三/刺之法)避惡名也唯有二
人皆非卿而特書明其是公子也偃則直書刺者有罪
當殺也買則上言晉人伐衛下言買不卒戍明不勝而
還非其罪也不斥言無罪申臣禮也榖梁傳誤矣
　　　外殺大夫公子
　莊二十二年春陳人殺其公子禦寇
　僖五年春晉侯殺其世子申生　七年夏鄭殺其大
　　夫申侯　十年夏晉殺其大夫里克　十一年春
　　晉殺其大夫㔻鄭父　二十八年夏楚殺其大夫
　　得臣　三十年秋衛殺其大夫元咺及公子瑕
　文六年春晉殺其大夫陽處父　九年春晉人殺其
　　大夫先都　三月晉人殺其大夫士縠及箕鄭父
　　　十年夏楚殺其大夫宜申
　宣九年冬陳殺其大夫洩冶　十三年冬晉殺其大
　　夫先縠　十四年春衛殺其大夫孔達　十五年
　　夏王札子殺召伯毛伯
　成八年夏晉殺其大夫趙同趙括　十五年秋宋殺
　　其大夫山　十六年夏楚殺其大夫公子側　十
　　七年冬晉殺其大夫卻錡卻犨卻至　十八年春
　　正月晉殺其大夫胥童　齊殺其大夫國佐
　襄二年冬楚殺其大夫公子申　五年秋楚殺其大
　　夫公子壬夫　十年冬盗殺鄭公子騑公子發公
　　孫輙(凡盗殺不言大夫不/可言也義見於本傳)　十九年秋齊殺其大
　　夫高厚　鄭殺其大夫公子嘉　二十年秋蔡殺
　　其大夫公子燮　二十二年冬楚殺其大夫公子
　　追舒　二十三年夏陳殺其大夫慶虎及慶寅
　　冬晉人殺欒盈(出奔而還/非大夫也)　二十六年秋宋公殺
　　其世子痤　二十七年夏衛殺其大夫寗喜　三
　　十年夏天王殺其弟佞夫　秋鄭人殺良霄(義同/欒盈)
　昭二年秋鄭殺其大夫公孫黒　五年春楚殺其大夫
　　屈申　八年春陳侯之弟招殺陳世子偃師　秋陳
　　人殺其大夫公子過　十二年夏楚殺其大夫成
　　熊　十三年夏楚公子棄疾殺公子比　十四年
　　冬莒殺其公子意恢　二十年秋盗殺衛侯之兄
　　縶　二十七年夏楚殺其大夫卻宛
　哀二年蔡殺其大夫公子駟　四年夏蔡殺其大夫
　　公孫姓公孫霍　十三年冬盗殺陳夏區夫
啖子曰凡他國殺其大夫公子目君者惡其君也(晉侯/殺其)
(世子申生宋公殺其世子痤天王殺/其弟佞夫直是君自殺之非國也)稱人者討罪之辭
也(衛人殺州吁之類言/國人皆欲殺之也)稱國以殺者罪累上也(宋殺其/大夫司)
(馬之類/是也)但稱大夫者無罪而死也(曹殺其大/夫之類也)兩下相殺
稱名目罪人之貴者也(王札子殺召伯毛伯陳侯之/弟招殺世子偃師之類是也)稱
盗者目罪人之賤者也(盗殺衛侯之/兄縶之類)出奔而復入見殺
不言大夫者言已絶也(欒盈良/霄之類)凡君命之大夫奔叛執
殺皆書之紀邦政也又齊髙厚楚卻宛莒意恢等據左
氏傳事迹並是兩下相殺而經以國討為文者盖殺者
承君之命故經書國以累上傳憑雜記之事意在專歸
罪于殺者故遺君命耳且當憑經以為正也
　　　諸殺大夫不書名
　莊二十六年夏曹殺其大夫
　僖二十五年夏宋殺其大夫
　文七年夏宋人殺其大夫(左氏云昭公將去羣公子/穆襄之族率國人以攻公)
　　(殺公孫固公孫鄭于公宫六卿和室昭公即位而/塟書曰宋人殺其大夫不稱名衆也且言非其罪)
　　(也/)八年冬宋人殺其大夫司馬(左氏云宋襄夫人/襄王之姊也昭公)
　　(不禮焉夫人因戴氏之族以殺襄公之孫孔叔公/孫鍾離及大司馬公子卬皆昭公之黨也司馬握)
　　(節以死故/書以官)
啖子曰稱國者明死者全無罪累君益深也死者又無
名節故不紀官與字也稱人者明死者無罪又非君意
而殺之者衆不可書名特加人字以别之若守節以死
特書官以美之
諸大夫國君被弑而見殺者三(忠義見殺故不/入常例特略之)
　桓二年春正月宋督弑其君與夷及其大夫孔父
　莊十二年秋八月甲午宋萬弑其君㨗及其大夫仇
　　牧
　僖十年春晉里克弑其君卓及其大夫荀息
趙子曰皆忠義見殺與君而死故言及以連之美其能
死節也孔父之節最高故又特書字以嘉之(公羊曰孔/父正色於)
(朝則人莫敢/致難於其君)
　　　殺他國君
　桓六年秋蔡人殺陳陀(陀雖踰年夲簒弑之賊故/不成之為君與無知同)
　宣十八年秋七月邾人戕鄫子于鄫(公羊曰戕殘賊/也謂加刳剔支)
　　(解異於/常殺也)
　昭十一年夏四月丁巳楚子䖍誘蔡侯般殺之於申
　　(兩罪之故/兩書名也)十六年春楚子誘戎蠻子殺之
啖子曰凡殺他國君卿亂辭也(死者殺者/皆有罪也)稱人以殺殺
者無罪死者無道也兩書名俱罪之也(楚子䖍誘蔡/殷殺之是也)
楚子誘戎蠻子殺之不名莫得而知也(地逺故不/知名也)故楚
子不名均其辭言罪之均也(為不知蠻子名故楚子亦/不書名令其罪惡均也)
　　　殺他國大夫
　宣十一年十月楚人殺陳夏徴舒(為弑靈公楚/入陳殺之也)
　昭四年秋七月楚子蔡侯(云/云)伐吳執齊慶封殺之(襄/二)
　　(十五年與崔杼同殺/莊公奔吳故殺之)　八年夏楚人執陳行人干
　　徴師殺之(干徴師告楚以偃/師被殺楚人殺之)　冬十月壬午楚師
　　滅陳(云/云)殺陳孔奐(陳侯之弟招殺世子偃師楚入/陳執陳招放之于越孔奐招黨)
　　(故殺/之也)
趙子曰三者皆宜見討干徴師無罪故稱陳行人以别
之也
　　執放例第二十七
　　　執諸侯
　僖五年冬晉人執虞公(天子三公/故不書名)　十九年春三月
　　宋人執滕子嬰齊六月己酉邾人執鄫子用之(取/其)
　　(血與/之盟)　二十一年秋宋公楚子陳侯(云/云)㑹于盂執
　　宋公以伐宋　二十八年三月丙午晉侯入曹執
　　曹伯畀宋人(不稱晉人執者承上晉侯入/曹文故不可重言晉人也)　冬晉
　　人執衛侯歸之于京師(以其殺武叔元咺訴之受/臣之訴以執其君不可以)
　　(訓故不/得稱侯)
　成九年秋晉人執鄭伯　十五年春晉侯執曹伯歸
　　之于京師(以其簒立故公羊云/稱侯以執伯討也)
　襄十六年春晉人執莒子邾子以歸　十九年晉人
　　執邾子(昭四年楚/人執徐子)
　哀四年春宋人執小邾子　夏晉人執戎蠻子赤歸
　　于楚
啖子曰春秋時以强暴弱故執諸侯皆稱人亂辭也(以/私)
(相執不/歸京師)唯言晉侯執曹伯(義見/㣲㫖)趙子曰被執失地則名
不然則否(滕嬰齊戎/蠻赤失地)凡執不言釋唯言釋宋公為公㑹
而見釋嘉我公之救患也
　　　執外大夫
　桓十一年九月宋人執鄭祭仲(左氏曰宋誘而執之/使立厲公以其受脅)
　　(廢立故不/稱行人也)
　莊十七年春齊人執鄭詹(不知以何/罪執也)
　僖四年夏齊人執陳袁濤塗(左氏云齊伐楚還説/令循海而歸故見執)
　文十四年冬齊人執單伯(公榖皆云/道淫故也)
　成十六年九月晉人執季孫行父舎之于苕丘(左氏/云僑)
　　(如譛/之也)
　襄十一年秋楚人執鄭行人良霄(鄭人使告服/於晉故也)　十
　　八年夏晉人執衛行人石買(責其伐曹也為使/而見執故稱行人)
　　二十六年秋晉人執衛寗喜(弑其君/剽故也)
　昭四年楚子伐吳執齊慶封殺之　八年夏楚人執
　　陳行人干徴師殺之(告楚以世子被/殺故立君之事)　十三年秋
　　晉人執季孫意如以歸(以其伐/邾故也)　二十三年秋晉
　　人執我行人叔孫婼(責伐邾也伐邾非其罪/且是使人故稱行人)
　定元年春三月晉人執宋仲幾于京師(左氏云㑹城/成周仲幾不)
　　(受故/也)　六年秋晉人執宋行人樂祁犁(左氏云使/於晉趙簡)
　　(子逆而飲之酒范獻子讚之/云未致命而飲酒故執之)　七年秋齊人執衛
　　行人北宫結以侵衛(衛欲叛晉而/齊人執之)
啖子曰凡稱行人而執以其事執也(言為/使事)不稱行人而
執以已執也(言其使/有罪也)榖梁曰稱人以執大夫執有罪也
稱行人以執怨接於上此説皆通也
　　　執内女
　文十四年冬齊人執子叔姬(與單伯/同罪也)
趙子曰内女見執依内大夫例書之左氏言是齊侯舎
之母春秋例别無書執本國人者故知左氏誤此乃魯
女嫁齊齊以非禮不肯受而執之耳公榖之義為是也
(義見/本傳)
　　　放
　宣元年夏晉放其大夫胥甲父于衛
　昭八年冬十月壬午楚師滅陳執陳公子招放之于
　　越
　哀三年冬蔡人放其大夫公孫獵于吳
啖子曰放者宥之以逺謂君以禮命命令去也依殺例
言之則稱國者罪累上也稱人者宜放也
　　　天王居
　僖二十四年冬天王出居于鄭(襄王也不書入/見内之不臣也)
　昭二十二年夏劉子單子以王猛居于皇　二十三
　　年秋天王居于狄泉(景/王)
啖子曰天子以天下為家故不言出襄王獨書出者自
絶天位雖居於鄭猶若出在四海之外然王者至尊故
不曰奔雖在外皆曰居諸侯奔在竟内亦曰居皆言猶
居其地但不得其所耳(公居于鄆/之類是也)
　　　公及夫人遜
　莊元年三月夫人遜于齊
　閔二年九月夫人姜氏遜于齊(哀姜/氏)
　昭二十五年九月己亥公遜于齊次于陽州
啖子曰凡公及夫人出謂之遜不可斥言奔公羊曰内
諱奔謂之遜是也
　　奔逃例第二十八
　　　諸侯奔
　桓十五年五月鄭伯突出奔蔡　十六年十一月衛
　　侯朔出奔齊
　莊四年夏紀侯大去其國(失國而云大去所/以䕶紀而惡齊也)
　僖二十八年夏衛侯出奔楚(令叔武攝位而/去故不名也)
　文十二年春正月郕伯來奔
　襄十四年四月己未衛侯衎出奔齊
　昭三年冬北燕伯欵出奔齊　二十一年冬蔡侯朱
　　出奔楚　二十三年秋七月莒子庚輿來奔
　哀十年春二月邾子益來奔
啖子曰凡人君奔例書名者罪其失地言非復諸侯也
或曰臣出其君非至公而其罪不彰無廼掩姦乎答曰
出君之罪史氏知之也春秋舉王綱正君則而治道興
矣不善之莫非已招也
　　　未踰年諸侯奔
　桓十一年秋鄭忽出奔衛
　莊二十四年冬曹羈出奔陳
　昭元年秋莒展輿出奔吳
趙子曰未踰年之君出奔但書名不書爵言不能嗣先
君也鄭忽曹羈是也莒展輿雖踰年猶不書爵其罪大
也
　　　王子王臣奔
　成十二年春周公出奔晉
　襄三十年夏王子瑕奔晉
　昭二十六年冬尹氏召伯毛伯以王子朝奔楚
啖子曰天子公卿奔者不言出天下皆周土也唯周公
自絶於王故書出罪之也左氏曰凡自周無出周公自
出故也榖梁云周有入無出皆是也王子朝書尹氏以
者能制之也
　　　内大夫奔
　閔二年九月公子慶父出奔莒
　文八年十月公孫敖如京師弗至而復丙戌奔莒(復/者)
　　(事未/畢)
　宣十八年十月歸父還自晉至笙遂奔齊(還者事/畢也)
　成十六年冬十月乙亥叔孫僑如出奔齊
　襄二十三年冬十月乙亥臧孫紇出奔邾
　昭十二年冬十月公子愸出奔齊
　　　外大夫奔
　莊十二年冬十月宋萬出奔陳
　僖二十八年六月衛元咺出奔晉
　文六年冬晉狐射姑出奔狄　七年夏晉先蔑奔秦
　　(不言出奔言/不返命也)　八年冬宋司城來奔(左氏云非其/身之罪為官)
　　(故/也)　十四年秋宋子哀來奔(左氏云不義宋公/而出稱字美之也)
　宣十年四月齊崔氏出奔衛(公羊云稱崔/氏譏世卿也)
　成七年冬衛孫林父出奔晉　十五年秋宋華元出
　　奔晉宋魚石出奔楚　十七年秋齊高無咎出奔
　　莒
　襄六年夏宋華弱來奔　十七年秋宋華臣出奔陳
　　二十年秋蔡公子履出奔楚　陳侯之弟光出奔
　　楚(榖梁云書弟/罪其兄也)　二十一年秋晉欒盈出奔楚
　　二十三年夏邾畀我來奔　二十四年冬陳鍼宜
　　咎出奔楚　二十七年夏衛侯之弟鱄出奔晉
　　二十八年夏衛石惡出奔晉　冬齊慶封來奔
　　二十九年九月齊高止出奔北燕　三十年七月
　　鄭良霄出奔許
　昭元年夏秦伯之弟鍼出奔晉　冬楚公子比出奔
　　晉　六年夏宋華合比出奔衛　八年夏陳公子
　　留出奔鄭　十年夏齊欒施來奔　十五年夏蔡
　　朝吳出奔鄭　二十年夏曹公孫㑹自鄸出奔宋
　　(據鄸以叛/今出奔)　冬十月宋華亥向寧華定出奔陳
　　二十二年春宋華亥向寧華定自宋南里出奔楚
　　(前年自陳入南里以叛今復/出奔故湏言南里以符前事)　二十七年邾快來
　　奔
　定四年冬楚囊瓦出奔鄭　十年秋宋樂大心出奔
　　曹　宋公子地出奔陳　冬宋公之弟辰暨仲佗
　　石彄出奔陳(暨者以彼及此也盖/彄首謀出奔辰從之)　十四年春衛
　　趙陽出奔宋　夏衛北宫結來奔　秋衛世子蒯
　　瞶出奔宋　衛公孟彄出奔鄭　宋公之弟辰自
　　蕭來奔
　哀四年二月蔡公孫辰出奔吳　六年夏齊國夏及
　　高張來奔　十一年夏陳轅頗出奔鄭　冬十一
　　月衛世叔齊出奔宋
啖子曰内外大夫奔卿則書君之股肱也治亂所寄故
重而書之凡奔皆惡也有非惡者則異其文宋司城是
也有美者又褒之宋子哀是也不是從國都而出奔皆
書所自兩下相逐不書責政於邦也來奔不言出異於
外也稱弟者罪其兄也非兄之罪則曰公子惡甚曰某
鄭叚是也
　　　逃(三/)
　莊十七年秋鄭詹自齊逃來
　僖五年八月諸侯盟于首止鄭伯逃歸不盟(時齊桓/大㑹以)
　　(尊王室鄭伯/不當逃歸也)
　襄七年十有二月公㑹晉侯宋公陳侯(云/云)于鄬陳侯
　　逃歸(二慶告陳侯曰楚人執公子黄矣君/若不來社稷懼有二圖遂來歸也)
趙子曰凡言逃者皆為義當留而竊去也故榖梁云逃
義曰逃君臣同辭逃者匹夫之事也
　　諸叛例第二十九
　莊三年秋紀季以酅入于齊(稱季順兄之命也不書/名言季非叛也不書弟)
　　(言兄無惡也書/入以罪齊也)
　成十八年夏楚子鄭伯伐宋宋魚石復入于彭城(十/五)
　　(年奔楚至此時入左氏曰以惡入曰復入不稱所/自以伐為重不稱納非復臣也不稱叛不止乎叛)
　　(也言其志在/滅本國也)
　襄二十一年春邾庶其以漆閭丘來奔(以地來奔/即叛也)二
　　十三年夏晉欒盈復入于晉入于曲沃(二十一年/奔楚不稱)
　　(所自潛至也稱/叛夲非叛也)　二十六年春衛孫林父入于戚
　　以叛　三十年秋鄭良霄自許入于鄭(不言叛與/欒盈義同)
　　(但不據邑也不書復入志在復/讎非謀害國不爾即經闕文也)
　昭五年夏莒牟夷以牟婁及防茲來奔(義同/庶其)　二十
　　一年宋華亥向寧華定自陳入于宋南里以叛
　　三十一年冬邾黒肱以濫來奔(義同/庶其)
　定十一年春宋公之弟辰暨仲佗石彄公子地自陳
　　入于蕭以叛　秋宋樂大心自曹入于蕭　十三
　　年秋晉趙鞅入于晉陽以叛　冬晉荀寅士吉射
　　入于朝歌以叛
啖子曰凡據土背君曰叛叛者皆書不必命卿也以地
來者而不言叛從可知也又凡叛而書所自非君無道
也
　　至歸入納例第三十
　　　公至自㑹
　僖十五年九月公至自㑹　十七年九月公至自㑹
　文十四年七月公至自㑹
　宣八年春公至自㑹　十七年秋公至自㑹
　成六年正月公至自㑹(七年公/至自㑹)　九年正月公至自
　　㑹　十五年三月公至自㑹　十六年秋公至自
　　㑹　冬公至自㑹　十七年秋公至自㑹
　襄三年秋公至自㑹　五年秋公至自㑹(十年公至/自㑹十一)
　　(年公至/自㑹)　十六年夏公至自㑹　二十年秋公至
　　自㑹　二十二年正月公至自㑹　冬公至自㑹
　　　二十四年冬公至自㑹　二十五年八月公至
　　自㑹
　昭十三年八月公至自㑹　二十六年公至自㑹
　定四年七月公至自㑹　十四年五月公至自㑹
　哀十三年秋公至自㑹
　　　公至自某國某地
　桓二年冬公至自唐
　莊二十三年春公至自齊　夏公至自齊　二十四
　　年秋公至自齊
　僖三十三年冬十二月公至自齊
　文四年春公至自晉　十四年正月公至自晉　十
　　七年秋公至自榖
　宣四年秋公至自齊　五年夏公至自齊　九年正
　　月公至自齊　十年春公至自齊　五月公至自
　　齊
　成三年夏公至自晉　四年秋公至自晉　十一年
　　三月公至自晉　十八年夏公至自晉
　襄三年四月公至自晉　五年春公至自晉　八年
　　夏公至自晉　十三年春公至自晉　二十一年
　　夏公至自晉　二十九年五月公至自楚
　昭五年七月公至自晉　七年九月公至自楚　十
　　四年公至自晉　十六年夏公至自晉(二十六年/三月公至)
　　(自齊居/于鄆)　二十七年春公至自齊居于鄆　二十
　　九年春公至自乾侯居于鄆
　定八年夏公至自瓦　十年夏公至自夾谷　十二
　　年十一月公至自黄
　　　公至自侵伐圍救
　定六年二月公至自侵鄭　八年正月公至自侵齊
　　　三月公至自侵齊(已上至/自侵)
　桓十六年七月公至自伐鄭
　莊六年秋公至自伐衛　二十六年夏公至自伐戎
　僖二十六年冬公至自伐齊
　宣七年秋公至自伐萊
　成三年二月公至自伐鄭　十三年七月公至自伐
　　秦　十七年十一月公至自伐鄭
　襄十年冬公至自伐鄭　十一年七月公至自伐鄭
　　　十九年春公至自伐齊
　哀十年五月公至自伐齊(已上至/自伐)
　僖二十九年春公至自圍許
　定十二年十二月公至自圍成(已上至/自圍)
　襄五年十二月公至自救陳
　　　致前事
　僖六年公㑹齊侯(云/云)伐鄭圍新城秋楚人圍許諸侯
　　遂救許冬公至自伐鄭
　襄十年春公㑹晉侯(云/云)㑹吳于柤夏五月甲午遂滅
　　偪陽公至自㑹
　　　致後事
　僖四年春王正月公㑹齊侯(云/云)侵蔡蔡潰遂伐楚次
　　于陘八月公至自伐楚
　襄十一年七月公㑹晉侯(云/云)伐鄭㑹于蕭魚公至自
　　㑹
　　　雜致
　成七年秋公㑹晉侯(云/云)救鄭八月公至自㑹　十六
　　年秋公㑹尹子(云/云)伐鄭十二月公至自㑹
　定四年春三月公㑹劉子(云/云)于召陵侵楚秋七月公
　　至自㑹(已上不以本事/致而以㑹致)
　襄十八年十月公㑹晉侯宋公衛侯鄭伯曹伯莒子
　　邾子滕子薛伯把伯小邾子同圍齊十九年春正
　　月公至自伐齊(亦不以/本事致)
　桓十八年夏公之䘮至自齊
啖子曰凡公行總一百七十有六書至者八十有二不
書至者九十有四此因時君告廟不告廟也左氏傳桓
二年公至自唐曰告于廟也此説是告廟則書之于䇿
故夫子隨其所致而書以示功過且志其去國逺邇遲
速也其有一出而渉兩事者則或致前事(若僖六年伐/鄭救許書至)
(自伐鄭/之類)或致後事(若僖四年侵蔡伐/楚至自伐楚之類)盖夫子擇其重者
志之也又有不致本事者盖本事非功也十二公獨隠
公不告盖謙讓不以人君之禮自居也其餘不告或恥也
或怠
　　　歸
　桓十一年九月突歸于鄭
　莊二十四年冬赤歸于曹
　僖三十年秋衛侯鄭歸于衛
　昭十三年秋蔡侯廬歸于蔡　陳侯吳歸于陳
　定十三年冬晉趙鞅歸于晉
　哀八年夏歸邾子益于邾(十年衛公孟彄/自齊歸于衛)
　桓十七年秋八月蔡季自陳歸于蔡(此以下皆/自某歸)
　成十四年夏衛孫林父自晉歸于衛　十五年八月
　　宋華元自晉歸于宋　十六年秋曹伯歸自京師
　襄二十三年夏陳侯之弟黄自楚歸于陳
　昭十三年夏四月楚公子比自晉歸于楚
　　　復歸(來歸逃/歸附)
　桓十五年五月鄭世子忽復歸于鄭
　僖二十八年六月衛侯鄭自楚復歸于衛　冬衛元
　　咺自晉復歸于衛　曹伯襄復歸于曹
　襄二十六年二月甲午衛侯衎復歸于衛
　閔元年八月季子來歸
　僖五年八月鄭伯逃歸不盟
　襄七年十二月陳侯逃歸
　　　入
　隠八年庚寅我入邴
　桓十五年夏許叔入于許秋九月鄭伯突入于櫟
　莊六年夏六月衛侯朔入于衛　九年夏齊小白入
　　于齊　二十四年秋夫人姜氏入
　襄二十五年秋衛侯入于夷儀　三十年秋鄭良霄
　　出奔許自許入于鄭
　昭元年秋莒去疾自齊入于莒　二十二年秋劉子
　　單子以王猛入于王城　二十六年冬十月天王
　　入于成周
　定十一年秋宋樂大心自曹入于蕭
　哀六年秋齊陽生入于齊
　　　復入(入某以叛/見叛例)
　成十八年夏宋魚石復入于彭城
　襄二十三年夏晉欒盈復入于晉入于曲沃
　　　納
　莊九年夏公伐齊納子糾
　僖二十五年秋楚人圍陳納頓子于頓
　文十四年秋晉人納㨗菑于邾弗克納
　宣十一年冬楚子入陳納公孫寧儀行父于陳
　昭十二年春齊高偃帥師納北燕伯于陽
　哀二年夏晉趙鞅帥師納衛世子蒯瞶于戚
　　已上啖趙之辭亡
　
　
　
　
　
　
　
　
　春秋集傳纂例卷七
欽定四庫全書
　春秋集傳纂例卷八
　　　　　　　　　　　　　唐　陸淳　撰
　　姓氏名字爵諡義例第三十一
　　　姓氏
陸淳曰古者一字不成文辭皆以氏字配之姜氏子氏
以氏配姓也季氏臧氏以氏配族也哭於賜氏以氏配
名也仲氏吹箎及不念伯氏之言以氏配字也滅赤狄
潞氏以氏配國也母氏聖善以氏配親也然則通而言
之皆得言氏别而言之單言氏者皆謂族也姓則百代
不易謂唯天子廼得特賜姓故曰因生以賜姓舜賜禹
姓曰姒伯夷曰姜武王賜胡公姓曰媯是也又曰胙之
以土而命之氏舜賜禹曰夏伯夷曰吕是也又天子之
子例以諡配字(僖伯文伯宣叔/襄仲之類是也)而後代子孫因以其字
為氏示所出不亂所謂别子為祖也自餘則或以官以
邑為其氏族以自分别凡此皆如近代之論房也又古
者男子皆以氏配名(華元王變髙/固之類是也)不言其姓婦人乃稱
姓(姜氏姬氏/子氏之類)禮曰男子稱名婦人稱姓是也公子公孫
以孫為氏明與一體以異於衆臣也不以國為氏者異
於君也曽孫以下去君稍疎則可書其氏矣晉之荀氏
經常稱荀氏左氏分為中行氏智氏魯之仲孫氏傳則
謂之孟氏盖當時或私自稱氏(於仲孫氏之中又自分/為小氏以自相别也)
傳從而書之經則必從其正諸氏之中又為諸氏者如
晉之魏氏分為吕氏厨氏魯之季氏分為公鉏氏皆就
中自分别如今同房之中又論房也
　　　名字
子生三月父名之二十而冠敬其名而立其字(以五十/更有伯)
(仲之字故為二/十冠而字也)五十乃為大夫則又敬其字而呼伯仲
之字凡稱其字者必加子字於上子美稱也且以便於
言也子突子哀是也宋孔父以子是其姓不可言子孔
故改曰孔父父美稱也加之者亦以便於言也古者或
有名父者如荀林父胥甲父之類而無以子字為名者
以子者配其字之美辭故避之父則本非配字之言故
可為名但夫子時書之耳又家父者天子大夫家氏也
當是無兄弟者無伯仲可稱故但以父配氏而已(按儀/禮二)
(十而冠便加伯仲之字伯某甫伯魚伯牛之類是也至/五十乃為大夫即又加敬但呼其伯仲孔伯冉伯而不)
(言魚牛也禮謂五十以伯仲是也亦有但以子連字不/言伯仲者子貢子路是也此即與啖説不同然而據儀)
(禮即似有憑也儀禮云庶子長者曰孟據孟與伯俱是/最長之稱嫡庶既分湏别立字而左氏傳諸國大夫亦)
(有非庶而稱孟/不知何故也)
　　爵諡
古者無諡周始有之武王追王三代而王季獨無諡盖
初制之時加諡者如殷祖之號有大功大徳乃加之故
三祖之中無諡者一并諸侯若公卿大夫有大功大徳
及大惡者乃特賜諡不盡有諡也故史記世本厲王以
前諸侯有諡者少其後乃皆有諡盖後代僭差遂以為
常如祖宗之號本以尊有功徳而漢以來一切加之亦
皆臣子之心願尊其君父之所致也楚之大夫有土者
皆僭封公(蔡公申公/之類是也)僭用諸侯禮也秦之大夫多僭為
子僭畿内諸侯禮也(此並不見於/經出於傳)諸侯皆當依爵而時
多僭諡為公(春秋時唯蔡一處稱/侯餘皆稱公僭也)天子大夫亦有僭諡
為公者(劉文公/之類也)諸侯之大夫皆以伯仲配諡而時或僭
為子(范文子季武/子之類是也)以其采地欲自同於畿内諸侯也侯
伯子男之臣皆得稱其君曰公其子孫亦曰公子而諡
不得云公者諡是王所賜也大夫之臣得稱其主曰子
而諡不得稱子者諡是君所賜也婦當從夫諡後代訛
謬無别有諡非正也若公之夫人稱小君言位比君而
小耳大夫之妻曰内子亦比於夫人尊之曰子而在内
耳左氏傳所序當時人或言本爵或言公吳楚則或言
王皆隨本國他國之史文也楚國史則曰王他國之史
則曰子其言人臣或稱爵位或言名氏或言其官亦或
從其家傳或從其國史或從當時雜記故不一也一行
之内則有數名故知傳采諸記錯綜而為之也經書名
氏傳言爵及自諡等經無名而傳有之今並存其文以
示當時人解釋其違經者則削之舊解春秋經傳人名
皆原其譜牒今以非褒貶之意故不復具言唯魯之世
卿則獨於註中言之爾
　　名位例第三十二
王者無上故加天字言如天也而有不書天者三(桓公弑隠/而王不討)
(之至莊元年反令榮叔來錫命故不言天一也文公以僖公/妾母成風用夫人禮而王不責反令榮叔歸舍且賵故去天)
(字二也又使召伯來㑹成風塟亦去/天字三也成風並見文五年春經)盖言不能法天者也(並各/于夲)
(年有/傳)又有書天子者一(成八年天子使/召伯來錫公命)或依策命之文以
懲失禮或傳寫誤也天子無上無以褒之故褒子突(莊六年/王人子)
(突救衛時魯伐/衛納朔不正也)則王美可見也天子自絶於天下而奔者曰
出(僖二十四年天王出/居于鄭義已見奔例)言自棄天下如在四海之外然
　　　諸侯
諸侯唯宋稱公餘稱侯伯子男四等各隨本爵書之唯
塟時稱公見其非王諡也(義見隠/五年)時吳楚雖僭稱王經
但依其本爵書之(不可依其/僭偽之號)諸侯位尊無以褒之但託
辭以見美而已紀侯不言奔而言大去即其類也(左氏/曰齊)
(欲滅紀紀侯以國與紀季令其事齊/以存宗社而身去之義見莊四年)諸侯失地則書名
(襄十四年衛侯衎/出奔齊之類是也)諸侯滅同姓(僖二十五年衛/侯燬滅邢之類)及誘人
(昭十一年楚子䖍誘蔡侯/般殺之于申之類是也)亦書名其惡大當絶之不以
為人君也國滅而不能死又不奔他國者(定四年蔡公/孫姓滅沈以)
(沈子嘉歸/之類是也)亦如之貴其不求興復也諸侯有僭亂之行
者亦名以外之(君臣同辭但/舉名而已)晉人敗秦師于殽(左氏云/秦人因)
(戍鄭而謀襲晉晉人敗之/于殽義見僖三十二年)鄭伐許(在成三年/傳無事迹)晉伐鮮虞
(在昭十二年左氏云晉荀吳偽㑹齊師假/道於鮮虞遂滅肥冬晉伐鮮虞因肥也)之類是也荆
人來聘(在莊二/十三年)楚人圍宋(在僖二十七年時晉文新霸/諸侯從楚子圍宋故公羊曰)
(人楚子所以/人諸侯也)楚人使宜申來獻㨗亦同(在僖二十一年/楚人即楚子也)
諸侯純用夷禮者以國稱之荆吳徐越之類是也諸侯
殺其臣皆書國而已(僖十年鄭殺其大/夫申侯之類是也)不書其爵言以
國法誅之也若殺臣之全無罪者則稱爵以罪之(僖五/年晉)
(侯殺其世子申/生之類是也)魯侯爵而曰公臣子之敬辭也非與僭
用其禮同也又曰滕薛把初皆書侯莊公之後滕則稱
子(桓公二年稱子時/為在䘮非正名也)薛杞則自莊公之後或稱侯或稱
伯或稱子者義具㣲㫖本非夷狄又非附庸故不書人
(言本中國諸侯非/夷狄所以議之也)附庸之君例書名介葛盧(僖二十九/年來朝)
郳黎來(莊五年/來朝)是附庸之君也雜用夷禮者以人稱之
邾人牟人葛人來朝(在桓十/五年)是也邾儀父亦名也三傳
謂之字誤矣(説見/辨疑)畿内諸侯在天子公卿例中也
　　　未踰年君
諸侯未踰年則稱子(僖二十五年公㑹衛子/莒慶盟于洮之類是也)言未成君
也未塟又加名(莊三十二年八月公薨十月/子般卒是也未塟故書名)對尸柩前
父前子名之禮也出外則亦不名非對尸柩故也王猛
據例當書曰子恐似羣王子故特曰王子明正也又書
名異成君也(義見昭二/十二年)未踰年君出奔不曰子但名而
已言不能嗣先君也鄭忽(桓十一/年奔衛)曹羈(莊二十四/年奔衛)是也
陳陀(桓六年蔡/人殺之也)齊無知(莊九年齊/人殺之也)莒展輿(昭元年/奔吳)雖踰
年猶不書爵以其不正不許其有爵也(以其本不/正故也)鄭忽
復歸猶書曰世子者明其正也(在桓十/五年)齊侯舎未踰年
而書爵重商人之罪也(義見文/十四年)
　　　太子
稱太子者皆父已命之上告於王周禮所謂誓於天子
者也衛太子蒯瞶父已命之後雖廢立猶謂之太子(哀/二)
(年晉趙鞅納衛/太子蒯瞶于戚)陳禦宼父命之故傳稱太子未誓於王
故經書公子(義見莊二/十二年)蔡侯般見殺䘮未歸太子有未
嗣位故猶稱太子(昭十一年夏四月楚子䖍誘蔡般殺/之冬楚師滅蔡執太子有以歸用之)
其弑逆者則不必待王命以重其罪(如未踰年稱君之/義楚世子商臣弑)
(其君是也義/見文元年)
　　　后夫人王姬内女
天子之妃曰后諸侯曰夫人凡稱婦者有姑之辭也姑
在則后夫人皆當執婦禮焉故書之曰婦至於公羊傳
曰在塗曰婦是以親迎未至于國而言也夫未至于國
婚禮未成猶然女也豈得遽曰婦哉故春秋有逆女之
文公羊殊失之矣
凡婦人皆以字配姓伯姬仲子季姜之類是也以諡言
之亦以諡配姓穆姜定姜共姬之類是也女者未嫁之
稱至夫之國乃曰夫人(宣元年公子遂如齊逆女遂/以夫人婦姜至自齊之類)王
后雖在父母國亦曰王后(桓八年祭公來逆王/后于紀之類是也)天下皆
王土故也凡取必親迎至夫國始當成禮文公成禮於
齊故不得言逆女而曰逆婦齊高固莒慶成禮於魯故
曰逆叔姬見其不言女則知失禮也(其義皆見/婚姻例中)諸侯之妾
母雖臣下尊之然不得稱夫人以體先君自成風之後
乃皆僭矣
春秋時有子叔姬者三(文十二年子叔姬卒文十五年/齊人來歸子叔姬宣五年髙固)
(來逆子/叔姬)公羊榖梁皆云同母姊妹非也據稱子直謂時
君之子以别先君之子耳乃云姊妹有何理哉難者或
云若是文公女不應有兩叔姬按伯仲之外餘稱叔管
叔蔡叔等即其類也
　　　天子之公卿大夫
三公稱公曽為三公而有土為畿内諸侯者亦曰公皆
以其地配公字言之祭公(桓八年來逆/王后于紀)周公(僖九年㑹/于葵丘者)
(也/)皆見為三公(以其皆用/王事也)州公(桓五年/如曹)郭公(莊二十四/年經闕)
或曽為三公也或見為三公未可定也天子卿大夫有
封為畿内諸侯者皆曰子殷制已然箕子㣲子是也周
亦因之故王臣稱子者皆畿内諸侯也温子劉子單子
尹子是也有采地不封為國者不得謂之子菜采也采
其租税而已不臣其人也其封土有宗廟社稷專其人
民如在天子畿内若諸侯國内之附庸然天子有六卿
冢宰無所不統故為冢宰者皆加宰字宰渠伯糾(桓四/年來)
(聘/)是也兼為三公則曰公(宰周公/是也)不兼三公者但書氏
字而已(宰渠伯/糾是也)天子大夫皆稱氏稱字字謂伯仲叔季
也諸侯不敢名也召伯毛伯榮叔兄弟無伯仲可言但
謂之叔叔美稱也足以當字(其例已見諸侯/例中此但字耳)天子大夫
唯渠伯糾一人兼書名以譏其不逹禮也(桓四年天王/使宰渠伯糾)
(來/聘)子突書字以褒之渠伯兼名以貶之義可知也又曰
王子王孫有大故亦書之王子札殺召伯毛伯是也(經/書)
(王札子/誤也)
　　　諸侯之卿大夫士
魯宋齊晉衛蔡陳鄭八國之卿自齊桓霸後無不稱族
餘國則否公羊榖梁言曹莒無大夫者無命大夫也舊
説或謂無君命若無君命何以得為大夫乎禮諸侯之
卿皆命於天子(王制大國三卿皆命於天子次國三卿/二卿命於天子一卿命于其君此盖見)
(春秋經不書卿名所以爾不知自是小/國不請命耳推尋事理啖説為之正也)平王東徙諸侯
之卿無復請命故隠桓及莊公之初少有書族者盖齊
桓既霸列㑹頗多凡列班位未命者在已命者之下故
此諸國皆請書族自餘小國不能自通於王室亦少能
爭長故皆不請王命終於春秋秦雖大國少列盟㑹故
不請命楚既僭號固當不請及公子嬰齊大㑹中國(成/二)
(年公㑹楚公/子嬰齊于蜀)不可以未命而長諸國故請王命焉所以
自嬰齊之後楚卿亦書族有王命者則通於諸國故書
族書名未王命者但曰某人言但某國之人耳同於衆
大夫及庶士也如此書者所以重王命尊周室也諸侯
之卿本當三人時多僭越其數頗多皆非禮而請也魯
卿雖未命者書其名詳内事也無駭翬柔溺是也(多是/隠公)
(時隠公謙居攝故/不爵命大夫也)他國非命卿不書既無王命不通於
他國也來魯及事連魯者皆書其名詳内事也紀履緰
(隠二年/來逆女)鄭宛(隠八年/來歸邴)莒拏(僖元年季/友獲之)楚宜申(僖二十一/年來獻㨗)
莒慶(僖二十五/年盟于洮)秦術(文十二/年來聘)吳札(襄二十九/年來聘)之類是也
諸國大夫王賜之畿内邑為號令歸國者皆書族書字
同於王大夫敬之也鄭祭仲(桓十一年宋/人執鄭祭仲)單伯(莊元年/單伯逆)
(王/姬)陳女叔(莊二十五/年來聘)是也左氏謂單伯是周大夫若然
何得㑹鄄之時不列序而言單伯㑹齊侯乎(莊十四年/單伯㑹齊)
(侯于/鄄)又自齊來魯何為書至乎(文十四年齊人執單伯/十五年單伯至自齊)
女叔則左氏曰嘉之故不名(莊二十五年來聘/左氏釋之云爾)結好者
多矣何獨嘉女叔乎公羊云書曰祭仲賢也(不知天王/賜之邑號)
(故見書字/乃云賢也)以廢君為賢害教之甚也(義見桓/十一年)内外命卿
沒之後既不稱名當稱諡及字原仲(莊二十七年公子/友如陳塟原仲)
夷伯(僖十五年震/夷伯之廟)是也凡天子之三公稱公(宰周公祭/公虞公之)
(類也此公/榖之義)其大夫氏字之尊王官也(尊王官異於列國/故不書其名凡伯)
(南季尹子單/子之類也)士曰人示差等也(天子之士比列國下大/夫故但稱人以示等差)
(也/)來則名之詳内以異外也(來謂來魯也則書氏與名/以詳内外之别石尚叔服)
(是/也)列國命卿皆名之(三傳義/皆同)降王室也(降謂不書字也/列國之士大夫)
(謂之卿左氏以命於天子稱為卿公/羊榖梁皆謂之大夫言上大夫也)君命之卿(謂不請/命於天)
(子/者)㑹伐稱人所以昭軌度别貴賤也(㑹伐謂征伐及盟/㑹也謂不敢自同)
(於王命之卿時天子㣲弱諸侯陵僭雖合命於天子者/亦不請命故夫子皆但書曰某人以示法度且以譏諸)
(侯之自/專也)來則名之執(齊人執鄭/詹之類)殺(楚殺其大夫/得臣之類)亦書之
紀刑辟(紀其刑辟/之是非也)懲亂政也(言皆因亂/所生也)不稱氏以别乎
王命者也(雖得稱名/而不書)外來稱人皆下大夫也(外來謂鄭/人來渝平)
(齊人來歸衛/寳之類是也)其或異此例之變也(内大夫稱字以示/褒稱盗以志惡也)内
外大夫名位差品既殊諸家既不總論而各釋之或有
未悟今故總而序之又曰凡諸侯子弟稱公子以氏者
有二種曽受王命為卿者以公子為氏公子慶父之類
是也自此之外則被殺者非卿亦書公子重骨肉也(不/言)
(公子無知其/骨肉相害也)故不言大夫而直稱公子陳人殺公子禦
寇是也其不稱公子而以國帶名謂之國氏亦有二種
其君自命為卿稱國以氏莒慶之類是也其簒弑及為
國人所立則雖非君命之卿亦以國氏(若不言國則不/知何國之人也)
齊無知(弑其君/諸兒)衛晉(衛人立/晉衆也)鄭突(突歸于/鄭也)曹赤(赤歸于/曹也)
之類是也公羊所謂國氏者是也或問曰列國之卿唯
左氏稱卿公榖但云大夫何也答曰大夫於王者但稱
大夫所謂上大夫也(如今九命卿但/稱卿即大夫也)國人加稱之即曰
卿(亦猶侯伯之國呼其君亦/曰公此加稱耳非正名也)其下大夫不在於經左氏
亦呼為大夫(亦如今呼少卿亦只/言卿不言少卿也)則左氏據時世所稱
言之公榖依正名言之義可知也
　　　兄弟
隠元年夏五月鄭伯克段于鄢(左氏曰段不弟故/不言弟公榖意同)段是
弟以無弟心故不言弟兄亦如之衛州吁楚公子比之
類皆是也(並不/言兄)舉此一例以明之他可知也(並無骨肉/之心故不)
(言兄/弟也)
　隠七年夏齊侯使其弟年來聘
　桓三年冬齊侯使其弟年來聘(將國命者大夫之事/不以私見使故譏之)
　　(也/)　十四年夏五　鄭伯使其弟語來盟(榖梁云/天子諸)
　　(侯之尊弟兄/不得以屬通)
　宣十七年冬十有一月壬午公弟叔肸卒(褒之特/書也)
　成十年春衛侯之弟黒背帥師侵鄭(義同齊/年之聘)
　襄二十年秋陳侯之弟光出奔楚(榖梁稱弟罪其/兄不能相容)
　　二十三年夏陳侯之弟光自楚歸于陳(重諸侯之/弟故書歸)
　　(陳鍼不書/歸不告也)　二十七年夏衛侯之弟鱄出奔晉(義/同)
　　(陳/光)　三十年夏天王殺其弟佞夫(榖梁云譏/天王也)
　昭元年夏秦伯之弟鍼出奔晉(義同/陳光)　八年春陳侯
　　之弟招殺陳世子偃師(昭元年號之㑹招稱公子/而云陳侯之弟者罪其殺)
　　(兄之子骨肉相害罪重於凡人也齊商人殺舎舎/亦兄之子而不言弟者齊昭公已卒則商人無兄)
　　(且殺君之罪重於兄/子故從重者書之也)　二十年秋盗殺衛侯之兄
　　縶(榖梁云目衛/侯衛侯累也)
　定十年夏宋公之弟辰暨仲佗石彄出奔陳(義同/陳光)
　　十一年春宋公之弟辰及仲佗石彄公子地自陳
　　入于蕭以叛(弟而叛兄/兩罪之也)　十四年秋宋公之弟辰
　　自蕭來奔(義同/陳光)
榖梁云天子諸侯之尊弟兄不得以屬通何者君臣重
於兄弟也凡書兄弟皆有義也鄭段不弟故不言弟(義/見)
(隠元/年)公子偃盖同此義左氏及公羊皆曰凡稱弟皆母
弟也盖見諸侯之弟或稱弟或不稱弟不能通其義而
曲為此説且聖人之教雖及其兄弟之子猶引而進之
安有異母即見疎外乎非敦睦之道也榖梁之説是也
(榖梁傳云國君之尊弟兄不得/以屬通言書兄弟皆有義也)然猶曰殺太子母弟目
君亦非也(見晉侯殺其太子申生天王/殺其弟佞夫妄為此説也)或問曰君殺弟
及弟奔則書曰弟若殺若逐公子公孫雖不為卿亦書
曰公子公孫罪君虐其骨肉也(義在殺/及奔例)而君之兄弟及
公子公孫殺君何不重其罪而依衆臣例書之乎答曰
君殺臣逐臣義有輕重故可分别之弑君至逆罪無加
矣如加兄弟之罪為重則衆臣弑君未為極重歟太子
輕於君故於陳招書弟以明其重也人倫大紀君臣父
子其次則兄弟故諸侯兄弟來接於我及在國有大故
則書之以示勸戒
　　　人
三傳皆稱卿有罪者貶之曰人夫人有善則欲人知之
有惡則欲人掩之若有惡貶書曰某人適足以成姦人
之計且未命者猶特書以懲惡豈既命者反隠其名乎
凡稱人為惡者唯楚子稱人以圍宋既在諸侯之上明
貶之同四裔也所以然者罪諸國從四裔也(義見僖二/十七年)
其餘則宜申獻㨗(在僖二/十一年)并朝聘之禮用夷禮者曰人
(牟人葛人/之類是也)執諸侯及執他國大夫皆覽文可知其貶故
可行也餘則不用此例矣經中一字徧施於諸例而義
不同者唯人字耳其通凡成例者義各見本例其不可
推以成例而又不可别加褒貶者亦用人字以示義楚
人使宜申來獻㨗之類是也此所謂即文見意者也今
略之于後
凡朝稱人外國之君也邾人牟人葛人來朝是也
凡聘稱人外國之臣也荆人來聘是也
凡列國史來稱人下大夫也齊人來歸衛寳鄭人來渝
平之類是也
凡他國盟㑹稱人皆不命卿也王人則士也
凡公及他國大夫盟非大夫之過皆稱人及宋人盟于
宿之類是也
凡他國用兵稱人皆不命卿也宣公已前稱人者多逺
事難詳從舊史也王人則士也
凡執諸侯執大夫皆稱人亂常也(唯成十五年執曹伯/歸于京師書晉侯)
凡弑君稱人目賤人也
凡殺大夫稱人殺有罪也
凡殺弑君之賊皆稱人討有罪也
凡殺他國君卿稱人皆亂辭也(死者雖有罪殺君亦/非治故曰亂辭也)
凡放大夫稱人放有罪也蔡人放其大夫公孫獵于吳
　是也
右並通凡成例義各見本部
　僖二十一年冬楚人使宜申來獻㨗(楚子伐宋故/稱人狄之也)
　　二十七年冬楚人陳侯蔡侯(云/云)圍宋(榖梁云人楚/子所以人諸)
　(侯/也)　宣四年春王正月公及齊侯平莒及郯莒人不
　肯(以其不肯/故人之也)　十五年夏五月宋人及楚人平(稱人/以平)
　(賤二/國也)　襄三十年冬齊人(云/云)㑹于澶淵宋災故(左氏/曰卿)
　(不書不/信也)
右並不可推以成例但用人字以示貶
　　　氏
卿大夫稱氏者唯尹氏(隠三年尹氏卒昭二十三年尹/氏立王子朝昭二十六年尹氏)
(以王子/朝奔楚)武氏(隠二年武氏/子來求賻)崔氏(宣十年崔/氏出奔衛)皆譏世卿也
言氏則世卿之意可見也時世卿既多不可勝譏因尹
氏私赴不以名因齊人崔氏出奔因武氏以子代父故
特書之及尹氏立王子朝并以子朝奔楚皆以世卿亂
王室故從而書之譏此數者足以見世卿之惡也
　　　盗
　襄十年冬盗殺鄭公子騑公子發公孫輙
　昭二十年秋盗殺衛侯之兄縶
　定八年秋盗竊寳玉大弓
　哀四年春王二月庚戌盗殺蔡侯申　十三年冬盗
　　殺陳夏區夫
夫殺君及竊國之重寳事合書名而其人㣲名不合見
經故經稱之曰盗公榖之説非也已見殺例中左氏云
齊豹為衛司寇作而不義其書為盗(齊豹殺衛/侯之兄縶)此盖左
氏不達春秋非上卿不書名妄云爾據上大夫殺君例
書名齊豹若信是上大夫而書盗是乃殺君之兄罪大
於殺君也
　　　論特書
命卿已上有善有惡皆備書之足以彰示後代未命之
卿及衆大夫已下若一例書人何以懲勸故有特書之
義叛逆者雖非命卿亦書衛州吁(弑其君完義/見隠四年)宋督(弑/其)
(君與夷義/見桓二年)齊無知(弑其君諸兒/義見莊八年)宋萬(弑其君㨗義/見莊十二年)邾庶
其(襄二十一年以/漆閭丘來奔)莒牟夷(昭五年以牟婁/及防茲來奔)黒肱(昭三十/一年以)
(濫來/奔)之類是也卿者君之股肱若奔及見殺亦國之大
故雖未命亦書之楚得臣(僖二十八/年殺之)宋萬(莊十二/年奔陳)宋子
哀(文十四/年來奔)宋山(成十五/年殺之)邾畀我(襄二十三/年來奔)邾快(昭二十/七年來)
(奔/)之類是也子哀之奔合義(左氏成十五年傳/不義宋公而來奔)故書字
以褒之宋司城之歸不書亦疑是未命特書之也(文公/八年)
(來奔而/無歸處)凡殺公子公孫雖不為卿亦特書之陳禦寇(莊/二)
(十二年/殺之)公子偃(成十六/年刺之)莒意恢(昭十四/年殺之)宋地(定十年/奔陳)之
類是也其自以為君而來爭國者則不論命與不命皆
但名而已不言公子公孫言非復人臣也所謂當國者
也齊小白(莊九/年)陽生(哀六/年)邾㨗菑(文十/四年)莒去疾(昭元/年)之
類是也楚比稱公子者初歸之志未爭國也(昭十/三年)齊糾
書子明正也(莊九/年)外大夫特為魯事雖不來魯亦書其
名莒慶之盟是也(僖二十五年公㑹/衛子莒慶盟于洮)莒拏則我獲之而
書也(僖元年公子友敗/莒師于酈獲莒拏)楚屈完來附中國功美尤高故
同既命之例特進之也(義見僖/四年)魯公子結(莊十九年及/齊侯宋公盟)
能安國家美之也特書公子結以明之諸侯兄弟以國
連字者有蔡叔(桓十二年柔㑹宋/公陳侯蔡叔盟)許叔(因鄭亂而復/見桓十五年)蔡
季紀季(蔡叔無子蔡人召之自陳歸見桓/十七年紀季以酅入齊見莊三年)皆國而字之
言與君一體也魯宣公弟叔肸(義見宣/十七年)季友(義見僖/十六年)最
賢故於其卒字之以示惜而褒之也肸非命卿特書之
也
　　　都論褒異
春秋時為惡者多貶者則衆其理易見其見褒者前已
論訖今又總而序之樂道人之善也夫諸侯去國之美
者莫過於紀侯(以國與季而去/義見莊四年)復歸之正者莫過於鄭
忽(本太子也身雖蒙耻而/位居正義見桓十五年)爭國不克而死者莫過於子
糾(糾當立齊人殺/之義見莊九年)王師之正者莫過於子突(救衛也義/見莊六年)
諸侯兄弟外附之美者莫過於紀季(義見莊/三年)入繼之美
者莫過於蔡季(次當立蔡人召之/義見桓十七年)興復之美者莫過于
許叔(因鄭伯亂而能復/國義見桓十五年)魯公子兄弟之忠賢者莫過於
季友(立僖公定社稷/也義見閔二年)其合義者莫過於叔肸(不食宣公/之禄義見)
(宣十/七年)卿大夫死節之美者莫過於孔父(正色立于朝則/人莫敢致難於)
(其君者義/見桓二年)奔亡之美者莫過於子哀(不義宋公而來奔/義見文公十四年)
歸正之大者莫過於屈完(服齊桓也義/見僖四年)守職不失者莫
過於司城司馬(義見文/公八年)存鄰國之美者莫過於高子(閔/元)
(年來/盟)仲孫(閔元年/來省難)故皆褒而進之如曰不然請聞其論
蔡叔(桓十一年盟于折/傳不詳其事迹)不見事迹盖亦美之
　　雜字例第三十二
春秋之文至簡故字皆有義但見其文則知其義必湏
解釋但相承曲説遂令迷其指歸何者夫子制作本教
中人故簡易其人昭著其義若能以質直見之則可不
俟傳註而自通矣故言滅國則知滅者之罪見諸侯生
名則知非復人君見言歸則正此類皆文勢常理何必
立異乎又上言伐衛次言王人救衛下言衛侯朔入于
衛則知逆王命(義見莊/六年)又上言成宋亂下言納鼎則知
貪賂縱罪(義見桓/二年)見正月烝五月烝則知黷祀(義見桓/八年)
凡此類則上下相應而見其理并一事再見卒名(公子/遂如)
(齊逆女遂以夫人/至自齊之類也)前目後凡(謂前列序後/但言諸侯也)皆存簡易之
道諸事各從本篇論之而文義或有未盡者今皆序之
　　　以用立吉不肯
公羊榖梁皆云以者不宜以也用者不宜用也立者不
宜立也吉者不可以吉也不肯者可以肯也如此類甚
多謂若宜以宜用宜立宜吉宜不肯則不書也以者行
其意也皆謂能制之也劉單以王猛(義見昭二/十二年)尹氏以
王子朝(義見昭二/十六年)遂僑如以夫人(至自齊也義/見姻婚例中)及以他
國之師(義見用/兵例中)皆不宜以者也用者用鄫子(十九年邾/子用之)
蔡太子(昭十一年楚滅蔡執/蔡太子有以歸用之)用牲用幣(已見郊/社例中)用致夫
人(見廟/例中)用郊(見郊/例中)亦皆不宜用也立者立武宫(在成/六年)煬
宫(在定/元年)立晉(在隠/四年)立王子朝(在昭二/十三年)皆不宜立也立晉
得變之正故不言石碏以許之也
　　　還復
公羊云還善辭也比復為善也榖梁云還者事未畢復
者事畢文正倒也當為還者事畢復者事未畢師還(在/莊)
(八/年)公還自晉(文十/三年)歸父還自晉(在宣十/八年)士匄聞齊侯卒
乃還(襄十/九年)皆不當更徃又並合禮故曰還事畢也善辭
也公如晉至河乃復(昭二十三年公如晉至/河公有疾乃復之類也)公孫敖如
京師不至而復(在文八年/從莒女也)仲遂至黄乃復(在宣八年/有疾而復)皆
事未畢而復也故知榖梁之説例倒也
　　　求告乞
求者得未得未可知也(求賻求/車之類)乞者亦然而又重辭乞
盟乞師皆可重故特曰乞重辭是也告糴不言乞者以
用財置之彼此之利不比乞師乞盟也
　　　獻錫畀假
獻獻上也(獻㨗/之類)錫錫下也(來錫公/命之類)畀與也(僖二十八年/執曹伯畀宋)
(人/)謂非上非下者也三者據尊卑言之(三者謂獻/錫畀也)假借
也(鄭伯以璧/假許田)謂易田遜辭也
　　　得獲克
用力禽之曰獲獲人(獲華元/之類也)獲獸(獲麟/是也)非用力禽之曰
得得寳玉是也(在定/九年)克段于鄢(在隠/元年)能破之也不克納
(文十四年晉人納/㨗菑于邾不克納)不克塟(宣八年塟我小君/敬嬴雨不克塟)皆謂不成
納不成塟也左氏曰得雋曰克春秋意在辨邪正豈論
雋哉
　　　辭
之乃而之類皆辭(俗謂之/語助也)榖梁云之于緩辭也之口緩
辭也乃亡乎人之辭也而緩辭也榖梁迂僻之甚且之
但以便聲而言何有緩辭乎執衛侯歸之于京師(義見/僖二)
(十八/年)亦從强説至于郊牛之口日有食之殺之用之之
類豈得稱緩辭乎故皆不足從也若言乃難於而(宣八/年塟)
(敬嬴則云日中而塟定十五年/塟定公則云日下昃乃克塟也)則是也又曰既者盡而
有繼之辭(日有食之既/之類是也)且者兼之之辭(歸含且/賵是也)此説並
通故用之也
　　　出來歸入納取
凡出者自國而出來者自外而來此並據事實書之其
邪正各隨事之是非不以此二字為褒貶也唯天子及
周大夫出即以書出為貶王者無外故(以出為/貶也)唯内女
不當歸寧(禮父母没不/合更歸寧)則書來以示貶男女之禮合禮
者不書故也(常事既不書書即為貶故知/來者不當來也義見婚姻例)歸字其義亦
非一諸侯及大夫反國者有歸與復歸之義(見歸/入例)内女
婦于外亦曰歸(三傳並云婦/人娟婦曰歸)外將物與我亦曰歸(天王/使宰)
(咺來歸惠公仲子之賵齊人來/歸衛寳之類曰歸者來致辭也)我將物與外亦曰歸(歸/粟)
(于蔡/是也)諸侯用兵破敵國將其君同還亦曰歸(莊十年荆/敗蔡于莘)
(以蔡侯/獻舞歸)除諸侯歸入之外諸事各以本事為邪正(義各/見本)
(例/)不以歸字為褒貶也入字亦有數諸侯反國有入與
復入之義(見歸/入例)用兵入敵國亦曰入(見用/兵例)故入者多非
善也庚寅我入邴(隠八/年)亦不可入也紀季以酅入于齊
(莊三/年)既不可言叛故言入亦明非正所以罪齊也而書
季以明季之無罪天王入于成周記其自外而入不同
諸侯之貶(義見歸/入例中)取字已見用兵例自此之外有取郜
大鼎于宋(桓二/年)齊人取子糾殺之(莊九/年)亦並不當取也
以前字並為交互渉嫌故分柝之其他不足疑者不復
論也初者遂以為常也初獻六羽初税畆之類是也作
者皆不宜作也新作南門作僖公主是也致者不宜致
也用致夫人如宋致女是也常事曰視視朔是也非
常曰觀觀魚觀社是也如此之類並更無交互所以不
復悉舉之也凡以者不宜以也用者不宜用也立者不
宜立也略舉數字觸類皆然此並為春秋省文以一字
為褒貶合禮者則常事不書故凡此等皆以示譏耳此
止施於春秋義例之内不可徧求之於五經也學者宜
知之
　
　
　
　
　
　
　
　
　
　
　
　春秋集傳纂例卷八
欽定四庫全書
　春秋集傳纂例卷九
　　　　　　　　　　　　　唐　陸淳　撰
　　諱義例第三十四
啖子曰公羊云春秋為賢者諱為尊者諱榖梁云為尊
者諱耻為親者諱疾為賢者諱過舊說隱諱也乃隱其
惡耳若隱其惡何名為直筆乎葢諱避之也避其名而
遜其辭以示尊敬也猶魯諱具敖以鄉名山非謂隱諱
言魯無此山也但諱為避則近春秋之義也今言他人
之遇屯否罪戾死䘮耻辱則正言之至於所尊所敬則
婉順言之此葢是人情常理春秋諱避之道亦爾公夫
人見殺及魯師敗不書不可斥言也公則以不地見殺
夫人則以齊人以尸歸見殺師敗則書戰而已舉例而
見意凡惡事必須書者則避辭言之猶公夫人奔則曰
遜殺大夫曰刺之類是也趙子曰凡君之過惡以諱為
示譏見其避諱亦足以知其不當為也(桓公元年璧假/許田之類是也)
為尊者諱不書王師戰(但言敗績/于某而已)不言天王奔及出(但/書)
(居而/已)凡伯不言執(義見隱/七年)及不書魯君弑(但書/公薨)君敗臣
師則曰克(鄭伯克叚于/鄢之類是也)魯君殺大夫則曰刺(刺公子/偃之類)公
與王人盟則不言公(及蘇子盟于女/栗之類是也)但存其禮而已為
親者諱謂魯與二國伉敵而有屈辱之時則避其辭不
書魯師敗(但書戰/而已)入邾則先言公伐邾下但言入邾(義/見)
(哀七/年)但遜其辭而不隱其實又榖梁云為尊者諱耻為
親者諱疾觀經意為尊者親者之諱亦隨事有宜不可
定言為尊者諱耻則親者之耻不諱乎至於為賢者諱
過則都妄也公羊亦多言為賢者諱考其義理一無通
者又公羊曰外大惡書小惡不書内大惡不書小惡書
殊非也立教之體事無巨細皆論其可否何得論其小
大乎且外事於例合書卽書小小侵伐等及大夫出奔
已來悉書之何名小惡不書乎内惡如弑君等伹隱避
其文以示臣禮然而不地不塟以見事實至於諸惡無
不書者何言大惡不書乎
　　日月為例義第三十五
啖子曰公榖多以日月為例或以書日為美或以為惡
夫美惡在於事迹見其文足以知其褒貶日月之例復
何為哉假如書曰春正月叛逆與言甲子之日叛逆又
何差異乎故知皆穿鑿妄說也假如用之則踳駮至甚
無一事得通明非春秋之意審矣左氏唯卿卒以日月
為例亦自相乖戾(左氏諸書皆不以日月為例何/獨於卿卒特生此文故知妄耳)杜元
凱曰凡朝聘㑹遇侵伐用兵執殺土功之屬例不書日
盟戰敗入滅崩薨卒塟弑君日食之屬例多書日自文
公以前書日者凡二百四十九宣公以下書日者四百
三十二年數略同而日數加倍故知久遠遺落不與近
同予竊謂公羊所謂不日遠也所見異辭所聞異辭亦
久遠多遺落也凡例當書而不書者皆舊史之文明非褒
貶所要也例當書日而不書者葢為遺闕其例不當書
日而書者皆有意也義各見本傳杜元凱云經首不書
王者為王室不班厯故不書王也檢尋二百四十二年
除桓公之外應年首之事未有事在書時之例而書王
者亦未有事在書日月之例而不言者則知自緣史體
成文不關厯也
　　　卽位
凡公卽位皆不記日以其必是朔日故也唯定公以昭
公之䘮六月乃至故書日以明其旣殯而卽位且志非
常也
　　　郊廟
凡郊及廟祭皆記日敬大事也其或不日者(唯僖八年/七月禘于)
(太廟/不日)闕文也其泛序郊廟卽不日非祭事故也(謂卜郊/及丹楹)
(等/)其雩祀為記旱之所在而非正祭故月而不日其社
祭自有定日其他所載者皆雜事爾故亦不日(雜事謂/鼓用牲)
(等/也)
　　　婚姻
凡婚姻禮初往納幣及逆女不知定成否故依聘例書
時
凡逆夫人至國禮旣定成故至時書月唯莊公逆文姜
以取讎女之故特變文書入而又書日以示急功
凡他國以婚事至納例皆書月重婚禮也
凡内女歸外永離本國故亦書月外女歸外者情不比
内但書其時
凡内女自夫家來者但書時不比嫁時也
凡内女被出卽書月事切於常也夫人被出亦如之
　　　崩薨卒葬
凡崩薨卒葬例書日重䘮事也雖未逾年之君卒亦書
日塟書月以紀得禮失禮也
　　　朝聘如
凡諸侯來朝常事也但紀其時(僖十四年夏六月季姬/使鄫子來朝以事異特)
(書月/也)
凡諸侯以䘮事來卽書月(奔䘮㑹/葬是也)
凡他國使使來聘亦常事也故但書時雜事來者亦書
時其有事大者乃書月耳(天王錫/命是也)
凡公如京師及如他國合書月或不書者因舊史也故
夫子存其書月者以示義也
凡内大夫如外常事但書時㑹塟者卽書月為塟生文
也(文六年公子遂如晉塟/襄公是也他皆放此)
凡盟結二國之好國之大事故例皆書日内盟有不書
者闕文外盟多不書者或告辭略闕文也其來盟及莅
盟不書日者來盟者不以至日莅盟者但紀其去盟時
所以不日也
凡平者皆書月事輕於盟也
凡公㑹諸侯皆書月重公也
凡外諸侯㑹皆伹書時
凡内大夫㑹外大夫亦不書月
凡公與諸侯遇理合書月不書者因舊史也
　　　用兵
凡諸侯相侵伐例伹書時輕於入滅等故也
凡内侵伐當書月經中書月者少因舊史也故夫子存
其書月者以示義也
凡内被侵伐當書月經中書月者少不書者多意與上
同
凡内與外共侵伐義亦同上
凡圍襲追等用日月與侵伐並同
凡内與外取國邑悉書月重於侵伐也
凡内外救皆書月竊記其善也
凡内外次例但書時
凡遷皆書月重於侵伐也降(齊人/降障)克(鄭伯/克叚)並同此例
凡弃師(鄭弃/其師)殱(齊人殱/于遂)亡(梁/亡)皆積久自致非一日之事
故不書日
凡内兵入他國例合書日不書日者史闕文也
凡戰及敗及滅及焚(焚咸/丘是)皆書日事重故也
　　　軍旅
凡軍旅雜事唯大閲及治兵是一日之事故書日其餘
但記非常及改作故隨事輕重或月或時以明變常之
始耳故皆不書其日
　　　蒐狩
凡蒐狩之禮四時有常變者則書紀其失也故伹著其
時桓四年公狩于郎為公非禮之行故書月也
　　　賦稅
凡賦稅但記變常之時故不必標其日月
　　　興作
凡興作皆合於農隙故但記其時是非著矣僖二年正
月城楚丘内為外城故特書月
　　　改革
凡改革但紀其初故唯書月不必言日唯躋僖公書日
者為上言祭故也(大事/祭也)
　　　慶瑞
凡有年冬收後則知之故但紀耳西狩獲麟依狩例書
也
　　　災異
凡日食皆書朔及日其不書日皆史闕文也其不書朔
者則或非朔日(例見隱/三年)
凡星變及隕者有定日有書其月者或彌月或累月故
不可書日也
凡山崩地震皆一日之事故書日
凡内災皆書日内事自詳也
凡外災或書月或書時莫能定知也故外事皆略也昭
十八年夏四月壬午宋衞陳鄭災皆書日者以四國同
日有災天下所異故可得而書也
凡水旱皆書時者為其久乃成災故不可書日月也
凡不雨皆書月旣不成災但其若干月不雨耳
凡雨雪雹不踰時但以為災故書卽不書日月也隱九
年三月(今之/正月)癸酉大雨雹電庚辰大雨雪書日者言震
後復雪舉其異且與震相近也桓八年冬十月雨雪(今/之)
(八/月)記非時也故書月昭三年冬大雨雹亦記非時也
凡氷霜皆記異無氷記時者彌時無之記月者其月無
之冬霜不殺草彌冬不寒也十月隕霜記其早也(今之/八月)
凡蟲災多書時明累月有之不在一月也其書月者卽
當月有之不連月也其書時者卽連月有之也其記蟲
及禽獸以異書者但記其異故不假日月也
凡歲飢年終之事故不繫於日月也皆於冬後書之
　　　殺
凡弑君皆書日大其事也殺他國君亦然
凡外殺公子大夫皆但書時降於君也内刺公子大夫
卽書日比之卒也
　　　執
凡執諸侯皆書月
凡諸侯執他國大夫皆書時若執魯大夫卽書月(異於/外也)
　　　放奔叛
凡天王出魯公夫人出遜皆書月而不書日者出與至
彼不同日故不書日也
凡諸侯出奔皆書月大夫奔及逃叛則但書時内大夫
奔卽書月
　　　歸入納至
凡天王歸入例書月(此魯不定知王室事故/書月王史當書日也)諸侯歸入
納亦然大夫歸入但書時
凡公自外還至國皆書月内大夫至但書時不可比君
也
　　　序例
凡合書日而或不書者葢告辭不具或舊史脫闕不合
書日而或書者因舊史誤不削耳(内大夫奔/有書日是)
凡合書月而不書者其故有三焉一則隱公時不書正
月以明讓德故隱公時悉無正月二則為同月上文已
有事也(如莊元年王使榮叔來錫公命合書月為同月/上文云冬十月陳侯林卒不可更言十月也他)
(皆放/此)三則舊史闕文也(舊史脫不書/月故因不書)
几不合書月而書月其故亦有三焉一則同月下文有
大事須書月故上文亦書之(如隱元年冬十二月祭伯/來不合書月下文公子益)
(師卒故須書/之他皆放此)二則同時上文有大事書月矣若下文不
書月則亦同月故以别之(意與/上同)三則舊史存之誤不削
耳
凡用日月史體當耳非褒貶之意故經文粗成大體亦
不知精加考覈理可知也
又僖十六年傳曰凡日事而遇晦朔則書(言事合書日/者又値晦朔)
(則書晦/朔也)正厯數也(言因記晦朔以為/推厯之證驗也)謂僖十五年己卯
晦震夷伯之廟僖十六年戊申隕石于宋五成十六年
甲午晦戰于鄢陵是也
　　脫繆略第三十六
　隱三年王二月己巳日有食之
　桓元年春王正月(誤加王字/義見本傳)　二年春王正月(義同/元年)
　　　四年無秋冬　五年甲戌己丑陳侯鮑卒(甲戌/下脫)
　　(也/)　七年無秋冬　十年春王正月(義同/元年)
　十二年冬丙戌公㑹鄭伯盟于武父丙戌衞侯晉卒
　　(多丙/戌)　十四年夏五鄭伯使其弟語來盟
　十七年冬十月朔日有食之　十八年春王正月(義/同)
　　(元/年)
　莊十八年王三月日有食之　二十二年夏五月(以/五)
　　(月首/時)　二十四年冬郭公
　僖十二年王三月庚午日有食之　十五年夏五月
　　日有食之
　宣二年春王二月壬子宋華元帥師及鄭公子歸生
　　帥師戰于大棘宋師敗績獲宋華元(重言宋/衍文)
　八年秋七月甲子日有食之　十年夏四月丙辰日
　　有食之　十七年夏六月癸卯日有食之
　襄十五年秋八月丁巳日有食之
　昭十年無冬字
　定六年夏季孫斯仲孫忌帥師圍費(仲孫名何忌/無何字闕文)
　　十四年無冬
啖子曰夏五之下必知脫月字(在桓十/四年)郭公之下必知
有字(在莊二/十四年)四時不具者亦必知是脫(此類多不/復舉也)其餘
不可得而詳也左氏傳事迹倒錯者甚多文十二年傳
言把伯請無絶婚當在成八年也襄四年夫人姒氏薨
傳曰不殯于廟無襯不虞宜在定十五年姒氏卒下呉
侵陳傳云延州來季子帥師(計此時季子縱存亦/近百嵗矣故知誤也)此傳
當在前數十年如此類甚多不可備舉皆由作傳之人
采舊說旣多故不免有所交錯公羊例不言㑹當在公
經下而誤在㑹下(已見㑹/例中)榖梁虞山林藪澤之利當在
築鹿囿之下而誤在築微下此例亦甚多皆由傳文本
别為卷後人散配經文不免至差舛也並略舉例爾其
類甚多
　　三傳經文差繆略第三十七
趙子曰三傳經不同者或以音相近而致誤昧蔑潛岑
之類是也有字義同而文異者帥率克尅之類是也有
穿鑿而改易者裂繻君氏之類是也有字體相似而致
誤者括結嘉善之類是也有義類致誤者及㑹侵伐之
類是也有端然而誤者衞俘弋氏之類是也又有誤脫
者其類非一今編之如後
　隱元年三月公及邾儀父盟于昧(昧左氏作蔑邾公/羊皆作邾婁齊人)
　　(語/)夏五月鄭伯克段于鄢(克公羊/作尅)　二年春公㑹
　　戎于潛(公羊/作岑)　夏無駭帥師入極(駭榖梁作侅/帥公羊作率)
　　秋九月紀履緰來逆女(履緰左氏作/裂繻誤也)　冬紀子伯
　　莒子盟于密(伯左氏作/帛非也)　三年夏四月辛卯尹氏
　　卒(尹左氏作/君誤也)　冬塟宋穆公(公榖/作繆)　四年春戊申
　　衞州吁殺其君完(州吁榖梁皆作祝吁/殺君公羊皆作弑君)　五年春
　　公觀魚于棠(觀左氏/作天)　秋衞師入郕(公羊/作盛)　六年
　　春鄭人來渝平(渝公榖皆/作輸非也)　八年春三月鄭伯使
　　宛來歸邴(邴左氏/作祊)　秋九月辛卯公及莒人盟于
　　包來(包左氏/作浮)　冬十有二月無駭卒(駭公榖/作侅)　九
　　年冬公㑹齊侯于防(防公羊/作邴)　十年秋宋人蔡人
　　衞人伐戴(戴公羊穀/梁作載)　十一年夏五月公㑹鄭伯
　　于時來(左氏無五月字時/來公羊作祁黎)
　桓二年秋七月把侯來朝(把公榖作紀左氏/有事迹故從之)　五年
　　夏天王使仍叔之子來聘(仍穀梁/作任)　螽(螽公羊/作􁉸)
　　六年夏四月公㑹紀侯于郕(成穀梁/作邴)　十一年秋
　　公㑹宋公于夫鍾(鍾公羊/作童)　十二年夏六月壬寅
　　公會把侯莒子盟于曲池(把公榖作紀曲/池公羊作敺蛇)　秋公
　　㑹宋公于虛(虛公羊/作郯)　十四年夏五月鄭伯使其
　　弟語來盟(語穀梁/作禦)　十五年夏公㑹齊侯于蒿(蒿/公)
　　(羊作鄗左氏作艾啖子云若是艾不應誤為蒿/若從蒿而誤則得為鄗不得為艾也未知孰是)
　　冬十一月公㑹宋公衞侯陳侯于袲伐鄭(袲公羊/作侈)
　　　十七年二月丙午公及邾儀父盟于趡(及左氏/作㑹或)
　　(作及故/知誤也)　夏五月丙午及齊師戰于奚(左氏公羊/無夏字榖)
　　(梁奚/作郎)
　莊元年夏單伯逆王姬(逆左氏作送誤也單伯魯大/夫也義具名位例故知言送)
　　(誤/也)　二年冬十有二月夫人姜氏㑹齊侯于禚(禚/公)
　　(羊作/郜)　三年冬公次于郎(郎左氏/作滑)　四年春王二
　　月夫人姜氏饗齊侯于祝丘(饗左氏/作享)　冬公及齊
　　人狩于郜(郜左氏/作禚)　五年秋郳黎來來朝(郳公羊/作倪)
　　六年冬齊人來歸衞寳(寳左氏作/俘誤也)　七年夏四月
　　辛卯夜恒星不見(夜穀梁作/昔非也)夜中星隕如雨(隕公/羊作)
　　(霣/)　八年春甲午治兵(治公羊作祠非也/周禮有治兵禮也)　九年
　　春公及齊大夫盟于蔇(蔇公羊/作曁)　夏公伐齊納紏
　　(紏左氏/作子紏)　十年冬十月齊師滅譚(十月公羊作/十有一月)
　　十二年秋八月甲午宋萬弑其君㨗(㨗公羊/作接)　十
　　三年春齊侯宋人陳人蔡人邾人㑹于北杏(齊侯/穀梁)
　　(作齊/人)　十六年冬十有二月㑹齊侯宋公陳侯衞
　　侯鄭伯許男曹伯滑伯滕子同盟于幽(公羊作公/㑹左氏無)
　　(曹伯/字)　十七年春齊人執鄭詹(詹公羊/作瞻)　夏齊人
　　殱于遂(殱公羊/作瀐)　十八年秋有􁊋(􁊋作蜮三/傳皆然)　二
　　十年冬齊人伐戎(戎穀梁/作我)　二十四年冬曹羈出
　　奔陳(羈公羊/作羇)　二十六年秋公㑹宋人齊人伐徐
　　(左氏無/公字)　二十八年秋荆伐鄭㑹齊人宋人救鄭
　　(公羊作公㑹齊人/宋人邾婁人救鄭)　冬築微(微左氏/作郿)　臧孫辰告
　　糴于齊(辰穀梁/作臣)　三十年秋七月齊人降鄣(鄣左/氏作)
　　(障/)
　閔元年秋公及齊侯盟于洛姑(洛左氏/作落)　二年秋八
　　月辛丑公薨(丑公羊/作酉)
　僖元年夏六月邢遷于夷儀(夷儀公榖/皆作陳儀)　秋公㑹齊
　　侯宋公鄭伯曹伯邾人于檉(檉公羊/作□)　九月公敗
　　邾師于偃(公羊/作纓)　冬十月壬午公子友帥師敗莒
　　師于麗獲莒挐(麗左氏作酈/公羊作犁)　二年夏虞師晉師
　　滅下陽(下公榖作夏據上陽下陽/俱虢邑都故左氏為是也)　秋九月齊侯
　　宋公江人黄人盟于貫(貫公羊/作貫澤)　四年春許男新
　　臣卒(新公羊/作辛)　齊人執陳袁濤塗(袁左氏/作轅)　冬十
　　有二月公孫兹帥師㑹齊(云/云)侵陳(公孫兹公/羊作慈)　五
　　年夏公及齊侯(云/云)㑹王世子于首戴(戴左氏/作止)　七
　　年秋七月公㑹齊侯宋公陳世子􁐠盟于寧母(左/氏)
　　(陳世子􁐠下又有鄭世子/華誤加之也寧左氏作寗)　曹伯般卒(般左氏穀/梁作班)
　　　九年秋晉侯佹諸卒(佹公羊/作詭)　十年春晉里克
　　殺其君卓(卓公羊/作卓子)　冬大雨雪(雪公羊/作雹)　十一年
　　春晉殺其大夫丕鄭父(丕公羊/作邳)　十二年冬十有
　　二月丁丑陳侯杵臼卒(杵公羊/作處)　十四年夏六月
　　季姬及鄫子遇于防使鄫子來朝(鄫穀梁/作繒)　秋八
　　月辛卯沙鹿崩(鹿公羊/作鹿)　十五年春公㑹齊侯宋
　　公陳侯鄭伯許男曹伯盟于牡丘(左氏陳侯下又/有衞侯公羊亦)
　　(有衞侯而在/陳侯之上)　十六年春王正月是月六鶂退飛
　　過宋都(是公羊作提誤也/鶂左氏公羊作鷁)　十七年秋夫人姜氏
　　㑹齊侯于卞(公羊左氏/或作弁)　十九年夏六月宋人曹
　　人邾人盟于曹南(宋人左氏穀梁/並作宋公誤也)　二十年夏郜
　　子來朝(郜榖梁/作邾)　二十一年秋宋公楚子(云/云)㑹于
　　雩(雩左氏作盂公羊/作霍榖梁或作宇)　二十二年春取須句(公羊/作須)
　　(昫/)　二十三年春齊侯伐宋圍緍(榖梁/作閔)　二十六
　　年春王正月己未公㑹莒子衞寗速盟于向(速公/羊作)
　　(遬/)　公追齊師至雋弗及(雋公羊左/氏或作酅)　秋楚人滅
　　䕫以䕫子歸(䕫公羊/作隗)　二十八年冬公㑹晉侯宋
　　公蔡侯鄭伯陳子莒子邾子秦人于温(左氏晉侯/下有齊侯)
　　　二十九年夏六月㑹王人晉人(云/云)盟于翟泉(㑹/公)
　　(羊作/㑹公)　三十二年夏四月己丑鄭伯㨗卒(㨗公羊/皆作接)
　　　三十三年夏公伐邾取訾婁(公羊邾作邾婁訾/婁作叢穀梁作訾)
　　(樓/)
　文元年春二月癸亥日有食之(公羊有/朔字)　二年夏六
　　月公孫敖(云/云)士縠盟于垂歛(左作/隴)　九月冬楚子
　　使椒來聘(椒榖梁/作荻)
　宣元年秋宋公(云/云)㑹晉師于棐林伐鄭(棐公羊/作斐)　冬
　　晉趙穿帥師侵崇(崇公羊/作柳)　二年秋九月己丑晉
　　趙盾弑其君夷臯(臯公羊/作□)　三年春楚子伐陸渾
　　之戎(陸渾公羊/作賁渾)　五年秋九月齊高固來逆子叔
　　姬(左氏無/子字)　八年夏夫人嬴氏薨(公榖並作熊/氏義見下)
　　楚人滅舒蓼(蓼穀梁/作鄝)　塟我小君敬嬴(公榖作頃/熊趙子云)
　　(頃是惡諡宣公追尊/其母不應加惡謚也)　十年秋公孫歸父帥師伐
　　邾取繹(繹公羊/作蘋)　十一年夏楚子陳候鄭伯盟于
　　辰陵(辰穀梁/作夷)　十三年春齊師伐莒(莒公羊/作衞)　十
　　五年秋仲孫蔑㑹齊高固于無婁(無公羊/作牟)　饑(公/羊)
　　(無此/經)　十六年夏成周宣榭火(火公榖作災/榭公羊作謝)　十
　　八年秋楚子旅卒(旅穀梁/作吕)　冬歸父還自晉至檉
　　遂奔齊(檉左氏/作笙)
　成元年秋王師敗績于貿戎(貿左氏/作茅)　二年六月癸
　　酉季孫行父(云/云)㑹曹公子手及齊師戰于鞌齊師
　　敗績(手左氏/作首)　秋七月己酉及國佐盟于袁婁(袁/穀)
　　(梁作/爰)　冬公及楚人秦人宋人陳人衞人鄭人齊
　　人許人曹人邾人薛人鄫人盟于蜀(左氏無許人/公羊無齊人)
　　　三年秋晉郤克(云/云)伐牆咎如(牆公羊/作將)　四年春
　　鄭伯堅卒(堅作/姬)　五年夏叔孫僑如㑹晉荀首于
　　縠(首公羊/作秀)　六年冬晉欒書帥師救鄭(救公羊/作侵)
　　七年秋公㑹晉侯(云/云)救鄭(左氏晉侯/下有齊侯)呉入州來(公/榖)
　　(皆作/州萊)　十二年夏公㑹晉侯衞侯于瑣澤(瑣公羊/作沙)
　　　十六年秋晉人執季孫行父舍之于苕丘(苕公/羊作)
　　(招/)　十七年春衞北宫括帥師侵鄭(括公羊/皆作結)　秋
　　晉侯使荀罃來乞師(罃公羊/作嬰)　冬公孫嬰齊卒于
　　貍脤(脤公羊作軫/穀梁作蜃)　十八年冬晉侯使士魴來乞
　　師(魴公羊/作彭)
　襄元年夏仲孫蔑㑹齊崔杼(云/云)次于鄫(鄫公榖/皆作合)　四
　　年秋七月戊子夫人姒氏薨(姒氏公羊/作弋氏)　八月辛
　　亥塟我小君定姒(姒公羊/作弋)　五年夏仲孫蔑(云/云)㑹
　　呉于善稻(稻左氏/作道)　冬公㑹晉侯宋公衞侯鄭伯
　　莒子邾子滕子薛伯齊世子光救陳(左氏無莒邾/滕薛四國)
　　　六年夏宋華弱來奔(弱公羊/作溺)　七年冬鄭伯髠
　　原如㑹(云/云)卒于操(原左氏作/頑操作鄵)　八年夏鄭人侵蔡
　　獲蔡公子夑(夑榖梁/作濕)　十年夏遂滅偪陽(偪穀梁/作傳)
　　　冬盗殺鄭公子騑(騑公榖作斐據字/子駟宜為騑也)　十一年
　　秋七月己未同盟于京城北(京左氏/作亳)　十二年莒
　　人伐我東鄙圍邰(邰左氏/皆作台)　十三年夏取邿(邿公/羊作)
　　(詩/)　十四年春王正月季孫宿(云/云)㑹晉士匄(云/云)鄭
　　公孫䘍(云/云)㑹呉于向(蠆公羊/作囆)　夏衞侯衎出奔齊
　　(左氏無/衎字)　十五年夏季孫宿(云/云)城成郛(成公羊/作郕)
　　十六年秋齊侯伐我北鄙圍成(成公羊/作郕)　十七年
　　春王二月庚午邾子瞷卒(瞷左氏/作脛)　秋齊侯伐我
　　北鄙圍桃(桃公羊/作洮)　齊高厚帥師伐我北鄙圍防
　　(左氏無/齊字)　十八年秋齊侯伐我北鄙(侯公羊作師/左氏或作師)
　　　十九年春王正月諸侯盟于祝柯(柯公羊/作阿)　秋
　　鄭殺其大夫公子嘉(嘉公羊/作喜)　二十三年夏邾畀
　　我來奔(卑公羊/作鼻)　秋叔孫豹帥師救晉次于雍俞
　　(左氏作榆/穀梁作偷)　二十五年冬鄭公孫夏帥師伐陳(夏/公)
　　(羊作/蠆)　十有二月呉子謁伐楚門于巢卒(謁左氏/作遏)
　　　二十七年夏叔孫豹㑹晉趙武(云/云)陳孔奐(云/云)于
　　宋(奐公羊/作愛)　衞侯之弟鱄出奔晉(鱄穀梁/作專)　二十
　　九年夏仲孫羯㑹晉荀盈齊高止宋華定衞世叔
　　儀鄭公孫改曹人莒人邾人滕人薛人小邾人城
　　把(儀公羊作齊/左氏無邾人)　三十年春王正月楚子使薳罷
　　來聘(罷公羊/作頗)　五月甲午宋災伯姬卒(左氏災下/又有宋字)
　　(衍文/也)　秋塟宋共姬(榖梁塟字/下無宋字)
　昭元年春叔孫豹㑹晉趙武楚公子圍齊國弱宋向
　　戌衞齊惡陳公子招蔡公孫歸生鄭罕虎許人曹
　　人于漷(漷左氏作虢榖梁作郭國弱公羊作/國酌並聲亂齊惡公羊作石惡誤也)　夏
　　晉荀呉帥師敗狄于太原(原左氏經作鹵傳作原/二傳經作原傳作鹵與)
　　(左氏正相反/未知孰是)　莒展出奔呉(展左氏/作展與)　冬十有一
　　月己酉楚子卷卒(卷左氏/作麋)　四年春大雨雹(榖梁/或作)
　　(雪/)　秋遂滅厲(厲左氏/作賴)　五年秋叔弓帥師敗莒
　　師于濆泉(濆左氏作蚡/穀梁作賁)　七年叔孫婼如齊莅盟
　　(婼公羊/皆作舍)　九年夏四月陳炎(災公榖皆/作火誤也)　十年夏
　　齊欒施來奔(齊公羊/作晉)　秋季孫意如叔弓仲孫貜
　　帥師伐莒(意如公羊/皆作隱如)　十有二月甲子宋公成卒
　　(公羊/作戎)　十一年春王二月叔弓如宋(二月公羊/作正月)
　　夏四月丁巳楚子䖍誘蔡侯般殺之于申(䖍榖梁/作乾)
　　　仲孫貜㑹邾子盟于䘲祥(䘲祥公羊/作侵羊)　秋季孫
　　意如㑹晉韓起(云/云)于厥憖(厥憖公羊/作屈銀)　冬十月丁
　　酉楚師滅蔡執蔡世子有以歸用之(有穀梁/作友)　十
　　二年春齊高偃帥師納北燕伯于陽(北燕伯左氏/作北燕伯􁐠)
　　　夏楚殺其大夫成熊(熊穀梁作虎/公羊作然)　十三年秋
　　八月甲戌同盟于平丘(甲戌榖梁/作庚戌)　十五年春王
　　正月呉子夷未卒(未公羊/作昧)　夏蔡朝呉出奔鄭(公/羊)
　　(朝作昭又/無出字)　十六年春楚子誘戎蠻子殺之(蠻公/羊作)
　　(曼/)　秋八月己亥晉侯夷卒(亥公羊/作丑)　冬十月塟
　　晉昭公(十月公羊/作十一月)　二十年夏曹公孫㑹自鄸出
　　奔宋(鄸穀梁/作夢)　秋盗殺衞侯之兄縶(縶公榖作輙/按衞侯之孫)
　　(名輙故/宜為縶)　冬十月宋華亥向寧華定出奔陳(寧公/羊作)
　　(寗/)　二十一年秋叔輙卒(輙公羊/作座)　冬蔡侯朱出奔
　　楚(朱穀梁/作東)　二十二年春大蒐于昌間(間公羊/作姦)
　　二十三年秋胡子髠沈子盈滅(盈左氏作逞/公羊作楹)　冬
　　公如晉至河有疾乃復(公穀河字下/更有公字)　二十四年
　　秋把伯郁釐卒(郁公羊/作鬰)　二十五年夏叔倪㑹晉
　　趙鞅宋樂大心(云/云)于黄父(倪左氏作詣大/心公羊作世心)　有鸜
　　鵒來巢(鸜公羊/作鸛)　秋九月乙亥公孫于齊(乙亥左/氏公羊)
　　(作己/亥)　次于陽州(陽公羊/作楊)　二十六年夏公圍成
　　(成公羊/作郕)　三十年冬十有二月呉滅徐徐子章羽
　　奔楚(羽公羊/作禹)　三十一年春季孫意如㑹晉櫟于
　　適歴(櫟左氏/作樂)　三十二年冬仲孫何忌㑹晉韓不
　　信(云/云)衞世叔申(云/云)城成周(世叔穀梁/作大叔)
　定元年冬十月隕霜殺叔(叔公羊/作菽)　四年夏四月庚
　　辰蔡公孫姓帥師滅沈(姓公羊/作歸姓)　五月公及諸侯
　　盟于臯鼬(臯鼬公羊/作浩油)　冬十有一月庚午蔡侯以
　　呉子及楚人戰于栢舉楚師敗績(舉公羊/作伯莒)　庚辰
　　呉入楚(左氏作/郢誤也)　五年春王三月辛亥朔日有食
　　之(三公羊/作正)　七年秋齊侯衞侯盟于沙(沙公羊/作沙澤)
　　八年秋晉士鞅帥師侵鄭遂侵衞(公羊作/趙鞅)　九年
　　夏四月戊申鄭伯䘍卒(公羊/作囆)　十年夏公㑹齊侯于
　　頰谷(頰左氏/作夾)　秋叔孫州仇仲孫何忌帥師圍郈(郈/公)
　　(羊作費/誤也)　宋公子地出奔陳(公子地公羊/皆作公子池)　冬齊
　　侯衞侯鄭游速㑹于安甫(安甫公羊/作鞌父)　十二年冬
　　十月癸亥公㑹齊侯盟于黄(齊公羊/作晉)　十三年春
　　齊侯衞侯次于垂葭(葭公羊作瑕/榖梁無衞侯)　冬晉荀寅士
　　吉射入于朝歌以叛(公羊荀寅下/又有及字)　十四年春衞
　　趙陽出奔宋(衞公羊/作晉)　二月辛巳楚公子結陳公
　　孫佗人帥師滅頓以頓子牂歸(公孫公羊作/公子牂作牄)　五
　　月於越敗呉于檇李(檇公羊/作醉)　公㑹齊侯衞侯于
　　牽(公羊/作堅)　十五年夏齊侯次于渠蒢(渠左氏/作遽)　秋
　　七月壬申姒氏卒(姒穀梁/作弋)　秋塟我君定公(云/云)日
　　下昃乃克塟(昃穀梁/作稷)　秋塟定姒(榖梁/作弋)
　哀元年鼷䑕食郊牛夏四月辛巳郊(榖梁牛下/有角字)
　　二年秋八月甲戌晉趙鞅帥師及鄭罕達戰于鐵
　　鄭師敗績(鐵公羊或作/栗或作秩)　三年夏季孫斯(云/云)城啓
　　陽(啓公羊/作開)　四年六月辛丑亳社災(亳公羊/作蒲)　五
　　年春城毗(毗公羊/作比)　六年春城邾瑕(瑕公羊/作葭)　秋
　　齊陳乞殺其君荼(荼公羊作/舍誤也)　八年夏齊人取讙
　　及闡(闡公羊/作僤)　十年夏薛伯夷卒(夷公羊/作寅)　十二
　　年秋公㑹衞侯宋皇瑗于鄖(鄖公羊/作運)　十三年夏
　　許男成卒(成公羊/作戌)　晉魏曼多帥師侵衞(公羊無/曼字脫)
　　(也/)　冬盗殺陳夏區夫(區公羊/作彄)
　　　以前凡二百四十處
趙子曰凡三傳經文不同考校義理必知其誤者則從
理正而定之若俱無别義則從多書之内有事迹如三
傳並不同(桓十五年盟/于蒿之類)亦考其有理者為定如悉無别
義從左氏為定為左氏多說事迹恐或在公榖前也今
按所有義可推者並見於本經註云
　續添　三傳經文差繆補闕
　隱九年春三月庚辰挾卒(挾公羊榖/梁作俠)
　桓十四年冬宋人以齊人衞人蔡人陳人伐鄭(左氏/穀梁)
　　(衞人在蔡/人之下)
　莊八年夏師及齊師圍郕(郕公羊/作成)　十五年秋宋人
　　齊人邾人伐郳(郳公羊/作兒)　二十二年春王正月肆
　　大𤯝(𤯝公羊/作省)　二十六年春公伐戎(公羊無/春字)　三
　　十年夏次于成(公羊穀梁作/師次于成)　三十二年冬十月
　　己未(公羊榖梁/作乙未)
　僖三年冬公子友如齊涖盟(榖梁作公/子季友)　八年春王
　　正月公㑹王人齊侯宋公衞侯許男曹伯陳世子
　　欵盟于洮(公羊於陳世子欵/下有鄭世子華)　九年三月丁丑宋
　　公御說卒(御公羊榖/梁作禦)　十八年春王正月宋公曹
　　伯衞人邾人伐齊(公羊宋公/下有㑹字)　二十三年夏五月
　　庚寅(宋/公)兹父卒(兹公羊/作慈)
　文元年冬十月楚世子商臣弑其君頵(頵公穀/作髠)　三
　　年冬陽處父帥師伐楚以救江(公榖無/以字)　六年冬
　　晉狐射姑出奔狄(穀梁作/夜姑)　七年夏晉先蔑奔秦
　　(蔑公羊/作昧)　十年冬楚子蔡侯次于厥貉(公羊作/屈貉)
　　十一年春楚子伐麇(麇公羊/作圈)　十二年春王正月
　　郕伯來奔(郕公羊/作盛)　秋秦伯使術來聘(公羊云/使遂)
　　冬城諸及鄆(鄆公羊/作運)　十三年秋七月大室屋壞
　　(公羊作/世室)　冬十二月公還自晉(公穀無/公字)　十六年
　　夏六月戊辰公子遂及齊侯盟于郪丘(郪公羊作/犀榖梁作)
　　(師/)　十七年夏四月癸亥塟我小君聲姜(聲公羊/作聖)
　宣十一年冬納公孫寧儀行父于陳(寧公羊/作寗)
　成八年秋七月天子使召伯來賜公命(賜公羊/作錫)　十
　　一年春晉侯使郤犫來聘己丑及郤犫(犫公羊/作州)
　襄元年夏晉韓厥帥師伐鄭(厥公羊/作屈)　九年春宋災
　　(災公羊/作火)　十九年秋七月辛卯齊侯環卒(環公羊/作瑗)
　　　二十年秋陳侯之弟黄出奔楚(黄公羊榖/梁作光)　二
　　十二年冬公㑹晉侯齊侯宋公衞侯鄭伯曹伯莒
　　子邾子薛伯把伯小邾子于沙隨(公榖於薛伯/上有滕字)
　　三十年夏五月天王殺其弟佞夫(佞公羊/作年)
　昭三年春王正月丁未滕子原卒(原公羊/作泉)　十二年
　　冬十月公子憖出奔齊(憖公羊/作整)　二十年冬宋華
　　亥向寧華定出奔陳(寧公羊作/寗後皆同)　二十一年夏宋
　　華亥向寧華定自陳入于宋南里以叛(叛公羊/作畔)
　　二十三年秋呉敗頓胡沈蔡陳許之師于雞父(父/榖)
　　(梁作/甫)　三十一年冬黑肱以濫來奔(肱公羊/作弓)
　定三年冬仲孫何忌及祁子盟于㧞(拔公羊/作枝)　十年
　　夏齊人來歸鄆讙龜隂田(鄆公羊作運/榖梁有以字)　宋公之
　　弟辰曁仲佗石彄出奔陳(公羊榖梁曁/字下有宋字)　十五年
　　鄭罕達帥師伐宋(罕公羊/作軒)
　哀五年秋九月癸酉齊侯杵臼卒(杵公羊/作處)　十一年
　　夏陳轅頗出奔鄭(轅公羊/作袁)
　　　　右四十六處前例闕今續補
　
　
　
　
　
　
　
　春秋集傳纂例卷九
欽定四庫全書
　春秋集傳纂例卷十
　　　　　　　　　　　　　唐　陸淳　撰
　　魯大夫譜第三十八
　　　公子
子般(莊公/子)　　子惡(文公/子)　　子視(子惡/弟)
公子偃(宣公/子)　公子鉏(宣公/子)　公衡(衡父成/公子)
子野(襄公/子)　　公衍(昭公/子)　　公為(公叔務人/也昭公子)
公果(昭公/子)　　公賁(昭公/子)　　公子荆(哀公/子)
　　　公女
紀伯姬　　　紀叔姬(已上並/惠公女)把伯姬(莊公/女)
宋蕩伯姬　　鄫季姬　　　子叔姬
郯伯姬　　　宋伯姬　　　共姬(宣公/女)
杞叔姬(宣公/女)　叔姬(宣公/女)
　　　臧氏
臧僖伯(公子彄字子/臧孝公子)臧哀伯(臧孫/達也)
臧文仲(臧孫辰/哀伯子)　　臧宣叔(臧孫許/文仲子)
臧武仲(臧孫紇/宣叔子)　　定伯(為宣/叔子)
臧昭伯(臧為/子)　　　臧㑹(項伯宣/叔孫)
臧賔如(臧㑹/子)　　　臧后(鑄女及姪/臧宣叔妻)
臧疇(臧宣/叔子)　　　　臧賈(臧宣/叔子)
臧石(賔如/之子)
　　　衆氏
公子益師衆父(孝公子衆/公字也)
衆仲(孝公/子)
　　　仲孫氏
慶父(桓公子/共仲也)　　　公孫敖(穆伯慶父/之子也)
難(惠叔敖/之子)　　　　榖(文伯亦/敖之子)
孟獻子(榖之子仲孫/蔑即孟孫也)孟子速(獻之子/莊子)
孺子秩(莊之/子)　　　仲孫羯(秩之弟/孝伯也)
孟僖子(仲孫玃即/孟僖子也)　南宫敬叔(説玃/之子)
何忌懿子(説之弟/懿子也)　孺子泄(懿子之/子武伯)
戴己　　　　　　聲已
已氏(已上公/孫敖妻)　　　泉丘人
其僚(已上皆孟/僖之妻)
　　　子服氏
懿伯(子服仲孫也/仲孫夢子)　孟椒(子服惠伯/子服椒)
子服昭伯(惠伯子/子服囘)　子服景伯(子服/何)
　　　叔孫氏
公子牙(慶父同母弟/即僖叔也)公孫茲(牙之子叔/孫戴伯也)
叔孫得臣(牙之孫/莊叔也)　叔孫僑如(得臣之子/叔孫宣伯)
叔孫豹(僑如之弟穆/也亦云穆子)叔孫昭子(豹之庶/子婼也)
叔孫成子(昭子之子/叔孫不敢)叔孫武叔(成子之子/叔孫州仇)
叔孫舒(武叔之子/文子也)　國姜(叔孫豹妻生/孟丙及仲壬)
庚宗婦人(叔孫豹外/妻生䜿牛)孟丙(叔孫/豹子)
仲壬(丙之/弟)　　　　䜿牛(叔孫/豹子)
　　　叔仲氏
叔仲惠伯(叔牙孫叔/彭生也)叔仲昭伯(惠伯/之孫)
叔仲帶(叔仲昭子/即叔仲子)　叔仲穆子(帶之子叔仲小/也即叔仲子也)
叔仲志(定伯帶/之孫也)
　　　季孫氏
公子友(季友成季季子公/子季友桓公子)　季孫行父(季文子公/子友之孫)
季孫宿(行父之子/武子也)　悼子(紇宿/之子)
平子(意如悼/之子)　　　桓子(斯平/之子)
康子(肥桓/之子)　　　　惠伯(鞅/)
公之(季孫訖/之子)　　　季魴侯(意如/子)
季寤(子言意/如子)　　　小邾夫人(生宋元夫人/季孫宿女)
平子妻(宋元夫人/曹氏女)　秦歂之妻(秦姬季/孫宿女)
隂忌老(季孫/宿女)　　　季公亥(季孫宿子/公若也)
季公鳥(季孫/宿子)　　　季姒(公鳥之妻齊/鮑公子之女)
南孺子(南氏季桓/子妻生男)　季姬(季孫/斯女)
　　　公鉏氏
公彌(季孫宿子/公鉏也)　　公鉏極(彌之/曾孫)
　　　公甫氏
公甫靖(穆伯季/孫紇子)　　公甫文伯(桓子從父昆/弟公子歜)
　　　東門氏
公子遂(東門襄仲仲遂/東門遂莊公子)公孫歸父(子家/歸父)仲嬰齊(襄仲/子)
　　　叔氏
叔肸(惠伯文/公子)　　　公孫嬰齊(肸之子子叔聲伯/亦曰子叔嬰齊)
叔老齊子(嬰齊/之子)　　叔弓(老之子子/叔子也)
叔輒(子叔伯/弓之子)　　　叔鞅(穆伯弓/之子)
叔詣(叔輒/之子)　　　　叔還成子(叔弓/曽孫)
叔青(僖/仲)　　　　　聲伯之母(叔伯/之妻)
　　　榮氏
榮成伯(榮駕鵝叔/肸曽孫)
　　　展氏
司空無駭(公子展/之孫)　夷伯(展氏/伯父)
展禽(食邑柳下/諡曰惠)　　展喜
　　　郈氏
郈成叔(厚孫也孝/公八世孫)　郈昭伯(郈/孫)
　　　施氏
施孝叔(惠公五/世孫)　　施氏婦(孝叔妻齊/管于奚女)
　　　子家氏
子家文伯(歸子家莊/公曾孫)子家懿伯(子家子/子家羈)
　　　南氏
南遺　　　　　　南蒯(遺之/子)
　　　孔氏
鄹人紇(叔梁紇孔/父嘉𤣥孫)　孔丘(仲尼孔/子尼父)
　　　秦氏
秦菫父　　　　　秦不茲(堇父/之子)
　　　苫氏
苫夷(即苫/越)　　　　陽州(越之/子)
　　　雜人
費伯(庈/父)　　　公子豫　　　翬(羽父云/子翬)
挾(未賜/族)　　　申繻　　　　公子達
柔(未賜/族)　　　溺(疾其専命/故去氏也)　秦子
梁子　　　　曹劌　　　　公子偃
公右歂孫生公子結　　　　御孫
圉人犖　　　鍼巫氏(鍼/季)　　公𫝊卜齮
公子魚(奚/斯)　　巫尫　　　　公子買(子/叢)
夏父弗忌　　侯叔夏　　　緜房生
公冶　　　　富父終甥　　公冉務人
太史克　　　禽鄭(管于奚/之子)　匡句須
鮑國(齊大/臣)　　師已　　　　匠慶
狄虒彌　　　臧堅　　　　秦周
御叔　　　　申豐　　　　閔子馬(閔騫/父)
豐㸃　　　　孟孫綽　　　梓慎
展莊叔　　　展瑕　　　　展王父
顔莊叔　　　公巫　　　　召伯仲
鄫鼓父黨叔　曽夭　　　　梁其踁
曽阜　　　　萊書　　　　杜泄
謝息　　　　公子憖(子/仲)　　冶區夫
司鐸射　　　慮癸　　　　司徒老祈
申須　　　　琴張　　　　公思展
申夜姑　　　雍人檀　　　秦遄
寺人僚杻　　鬷戾　　　　左師展
郈魴假　　　汝賈　　　　公孫朝
泄聲子(野/世)　　冉竪　　　　林雍
顔鳴　　　　仲梁懷　　　公山不狃(子/世)
公何藐　　　顔髙　　　　公歛處父(公歛/陽)
顔息　　　　叔孫輒(子/張)　　茲無還
林楚　　　　公若藐(公/若)　　公南
侯犯　　　　駟赤　　　　仲由(季/路)
申句須　　　子貢(衛/賜)　　　樂頎
富父槐　　　正常　　　　共劉
公賔庚　　　公甲叔子　　析朱鉏
徴虎　　　　顔羽(子/羽)　　　有若
冉求(有子/冉子)　　邴泄　　　　筦周父
樊遲須　　　孟之側　　　林不狃
嬖童汪錡　　弦多(本齊名/施父也)　太史固
釁夏　　　　公孫有山(公孫有/陘氏)
髙柴(季羔本/衛臣)　鉏商　　　　公孫宿(公孫/成也)
郭重　　　　陽虎　　　　陽越(陽虎/從弟)
冉㑹　　　　冉猛(冉㑹/弟)　　澹臺(子/羽)
卜楚丘之父　施父　　　　公斯
　　國名譜第三十九
周姬姓黄帝之苗裔后稷之後也后稷封於邰及夏之
衰后稷之子不窋失其官竄於西戎至大王為狄所逼
去邠居岐文王受命武王克殷而王有天下至幽王為
犬戎所殺平王遷都王城今河南縣是也平王四十九
年魯隱公之元年也敬王又遷成周今洛陽是也敬王
三十九年獲麟之嵗也四十二年而敬王崩
平王　桓王　莊王　僖王　惠王　襄王　頃王
匡王　定王　簡王　靈王　景王　敬王　悼王
　　　諸侯有譜系者二十三國
魯國姬姓侯爵文王子周公旦之後也周公股肱周室
成王封其子伯禽於曲阜為魯侯今魯國是也隱公是
惠公之子伯禽七世孫也哀公以下九世二百一十七
年而楚滅之
晉姬姓侯爵武王子唐叔虞之後也成王滅唐而封之
今太原晉陽是也燮父改唐為晉燮父孫成侯徙都曲
沃今河東聞喜縣是也穆侯徙都絳鄂侯二年魯隱公
之元年也定公三十一年獲麟之嵗也自定公以下六
世而韓趙魏滅之
衛姬姓侯爵文王子康叔封之後也周公既誅禄父殺
管蔡以其地封康叔為衛侯居殷墟今朝歌縣是也狄
滅衛文公居楚丘成公徙居帝丘今東郡濮陽是也桓
公十三年魯隱公之元年也公輒十二年獲麟之嵗也
自公輒以下十一世二百五十八年而秦滅之
鄭姬姓伯爵周厲王子宣王母弟桓公友之後也宣王
封友於鄭今京兆鄭縣是也及幽王無道友徙其人於
虢鄫滅虢鄫之君分其地遂國焉今河南新鄭縣是也
莊公二十二年魯隱公之元年也聲公二十年獲麟之
嵗也聲公三十七年卒自聲公已下五世九十一年而
韓滅之
蔡姬姓文王子叔度之後武王封之於汝南上蔡為蔡
侯作亂見誅子蔡仲成王復封之於蔡至平侯卒徙封
新蔡昭侯徙九江下蔡宣侯二十八年魯隱公之元年
也昭侯子成侯十年獲麟之嵗也自成侯以下三世而
楚滅之
滕姬姓侯爵文王子叔繡之後也武王封之居滕今沛
郡公丘縣是也自叔繡至宣公十七世乃見春秋隱公
以下後春秋七世而齊滅之
曹姬姓伯爵文王子叔振鐸之後也武王封之於陶丘
今濟隂定陶縣是也桓公二十五年魯隱公之元年也
伯陽立十五年魯哀公十八年而宋滅之
北燕姬姓伯爵召公奭之後也周武王封之於燕居鹿
陽蒯縣其國僻小不通諸夏自召公至簡公欵二十九
世始見春秋簡公子獻公十二年獲麟之嵗也獻公已
下七世始大稱王十三世二百四十年而秦滅之
呉姬姓子爵周大王之子大伯仲雍之後也武王克殷
而封其曽孫周章於呉為子至夀夢而稱王夀夢元年
魯成公之六年也夫差十五年獲麟之嵗也二十三年
而越滅之
虞姬姓公爵武王克商封虞仲之庶孫以為虞仲之後
處中國為西虞後世謂之虞公在河東太陽縣也僖公
五年晉滅之
隋姬姓侯爵不知始封僖二十年經書楚人伐隋自是
以後遂為楚之私屬不與諸侯㑹同至定四年呉人入
楚昭王奔隋隋人免之卒復楚國楚人徳之列於諸侯
哀元年隋侯見經其後不知為誰所滅
齊姜姓侯爵太公望之後也其先四岳佐禹有功或封
於吕故太公曰吕望也太公股肱周室成王封之於營
丘今臨淄是也僖公九年魯隱公之元年簡公四年獲
麟之嵗也後田氏奪齊太公之後遂滅矣
宋子姓公爵其先契佐唐虞為司徒封於商成湯受命
王有天下及紂為無道周武王伐紂而封其子武庚以
紹殷後武庚作亂更封紂兄帝乙之元子微子啓為宋
公今梁國睢陽縣是也穆公七年魯隱公之元年也景
公三十六年獲麟之嵗也後六世齊魏楚滅之
陳媯姓侯爵虞舜之後也當周之興有虞遏父者為周
陶正武王賴其利器用以為先聖之後以元妃之女太
姬配遏之子滿封於陳賜姓曰媯號胡公桓公二十三
年魯隱公之元年涽公二十二年獲麟之嵗也二十四
年楚滅之
杞姒姓公爵夏禹之後也武王克殷求禹後得東樓公
而封之於杞今陳留雍丘是也九代及成公遷縁陵文
公居淳于成公始見春秋涽公六年獲麟之嵗也後三
世而楚滅之
莒嬴姓子爵少昊之後也周武王封茲輿期於莒今城
陽莒縣是也自紀公以下為己姓不知誰賜之也十一
世茲丕公始見春秋共公以下微弱不復見四世楚滅
之
秦嬴姓伯爵隴西山谷之名也於漢則隴西郡秦亭秦
谷是也堯時有伯益佐禹治水有功帝舜賜其姓曰嬴
氏其後世之孫曰非子事周孝王使之養馬於汧渭之
間封之為附庸邑之於秦谷非子曽孫秦仲周宣王又
命為大夫始有車馬禮樂侍御之好秦仲之孫襄公平
王之初興兵討西戎以救周平王既東遷以岐豐之地
賜之始列為諸侯九世穆公始見春秋悼公十一年獲
麟之嵗也悼公子厲共公厲共公三十四年而卒自厲
共公以下十三世百八十八年而秦王正立并天下始
稱帝至二世而漢滅之
楚芈姓子爵顓頊之後也其後有鬻熊子事周文王早
卒成王封其曽孫熊繹於楚以子男之田居丹陽今南
郡枝江縣是也熊通始稱武王武王十九年魯隱公之
元年也武王居郢今江陵是也昭王徙鄀惠王八年獲
麟之嵗也惠王五十七年卒自惠王以下十一世二百
九年而秦滅之
越姒姓其先夏后氏少康之庶子也封於㑹稽自號於
越於越者夷言發聲也濵在南海不與中國通後二十
餘世至允常魯定公五年始伐呉允常卒子勾踐立是
為越王越王元年魯定公十四年也魯哀公二十二年
勾踐滅呉覇中國春秋後七世為楚所破遂微弱矣
邾曹姓顓頊之後有陸終氏産六子其第五子曰安邾
即安之後也周武王封其苗裔邾挾為附庸居邾今魯
鄒縣是也自挾至儀父十二世始見春秋齊桓公行覇
儀父附從進爵稱子文公徙繹桓公以下春秋後八世
而楚滅之
許姜姓男爵堯四嶽伯夷之後也周武王封其苗裔文
叔於許今潁川是也自文叔至莊公十一世始見春秋
元公子結元年獲麟之嵗也二十四世為楚所滅
薛任姓侯爵黄帝之苗裔也奚仲封薛今魯國薛縣是
也仲尫居薛為湯左相武王時復封其胄為薛侯齊桓
公覇諸侯黜為伯至獻公始與魯同盟小國無紀世不
可知亦不知為誰所滅
小邾曹姓子爵挾之後也夷父顔有功于周其子友别
封為附庸居於郳曽孫黎來始見春秋數從齊桓公以
尊周室王命以為小邾子穆公之孫惠公以下春秋六
世而楚滅之
春秋時國大數總一百二十四國
　　　　　正國一百一十五　　附庸國九
姓爵具者四十六國
魯(姬姓/侯爵)　晉(姬姓/侯爵)　楚(芈姓/子爵)　齊(姜姓/侯爵)　秦(嬴姓/伯爵)
呉(姬姓/子爵)　越(姒姓/子爵)　宋(子姓/公爵)　衛(姬姓/侯爵)　鄭(姬姓/伯爵)
陳(媯姓/侯爵)　蔡(姬姓/侯爵)　邾(曹姓/子爵)　曹(姬姓/伯爵)　許(姜姓/男爵)
莒(己姓/子爵)　杞(姒姓/公爵)　滕(姬姓/侯爵)　薛(任姓/侯爵)　小邾(曹姓/子爵)
息(姬姓/侯爵)　隋(姬姓/侯爵)　虞(姬姓/侯爵)　紀(姜姓/侯爵)　北燕(姬姓/伯爵)
巴(姬姓/子爵)　鄧(曼姓/侯爵)　郕(姬姓/伯爵)　徐(嬴姓/伯爵)　鄫(姒姓/子爵)
芮(姬姓/伯爵)　胡(姬姓/子爵)　南燕(姞姓/伯爵)州(姜姓/公爵)　梁(姬姓/伯爵)
荀(姬姓/侯爵)　賈(姬姓/伯爵)　凡(姬姓/伯爵)　祭(姬姓/公爵)　宿(風姓/男爵)
鄅(妘姓/子爵)　原(姬姓/伯爵)　夔(芈姓/子爵)　舒鳩(偃姓/子爵)滑(姬姓/伯爵)
郯(己姓/子爵)
有姓無爵者一十八國
黄(嬴/姓)　　羅(熊/姓)　　邢(姬/姓)　　魏(姬/姓)　　霍(姬/姓)
郜(姬/姓)　　鄋瞞(隗/姓)　向(姜/姓)　　偪陽(妘/姓)　韓(姬/姓)
舒庸(偃/姓)　焦(姬/姓)　　楊(姬/姓)　　夷(妘/姓)　　申(姜/姓)
宻(姬/姓)　　耿(姬/姓)
有爵無姓者一十七國
麇(子/爵)　　萊(子/爵)　　頓(子/爵)　　沈(子/爵)　　　榖(伯/爵)
譚(子/爵)　　舒(子/爵)　　宗(子/爵)　　䢵(子/爵)　　　白狄(子/爵)
賴(子/爵)　　肥(子/爵)　　鼓(子/爵)　　戎蠻(子/爵)　　唐(侯/爵)
潞(子/爵)　　弦(子/爵)
姓爵俱無者三十三國
江　　鄖　　　權　　　道　　　栢
貳　　軫　　　絞　　　蓼　　　六
遂　　崇　　　戴　　　冀　　　温
厲　　項　　　英氏　　介　　　巢
庸　　根牟　　無終　　邿　　　姒
蓐　　狄　　　房　　　鮮虞　　陸渾
桐　　　鄀　　　於餘丘
附庸國九
一國姓爵具　　　須句(風姓/子爵)
三國有姓無爵　　顓臾(風/姓)　任(風/姓)　　葛(嬴/姓)
五國姓爵俱無　　蕭　牟　鄟　極　鄣
四夷國共四十三
夷狄蠻戎皆氐羌之别種周衰交侵雜居中國自隱三
年潛之㑹見於春秋桓莊僖世頗盛為中國患其後種
族遂分
大戎(唐叔子孫别在夷狄者八/亦見前爵姓門莊二十)小戎(居瓜/州者)
驪戎(西戎/之别)　　　　　　　犬戎(西戎之在/中國者)
揚拒泉臯伊洛之戎(揚拒泉臯皆戎邑及諸/雜戎居伊水洛水之間)
陸渾之戎(入居陸/渾者)　　　　茅戎(戎之/别)
徐吾氏(茅戎/之别)　　　　　　戎子駒支(即姜/戎氏)
隂戎(陸渾/之别)　　　　　　　九州之戎(亦陸渾之别/在晉隂也)
狄戎(戎之屬/楚者)　　　　　　戎州(戎邑之/在衛者)
北戎(山戎/也)　　　　　　　山戎(北狄/也)
狄(氐羌别種/在北白狄)　　　　　　東山臯落氏(赤狄别種臯/落其氏族)
廧咎如(赤狄/别種)　　　　　　白狄(狄别種河西/郡有白部胡)
鄋瞞(長狄國名防/風氏之後)　　　　赤狄(唐叔子孫/之在狄者)
潞氏(赤狄/别種)　　　　　　　甲氏
留吁(二國皆赤/狄别種)　　　　　鐸辰(同/上)
無終(山戎/國名)　　　　　　　肅慎(北狄/也)
鮮虞(白狄别種/在中山)　　　　　肥(白狄别種/在鉅鹿)
鼓(同/上)　　　　　　　　　東夷(郯莒徐/夷之類)
羣舒(舒庸舒鳩之/類皆東夷國)　　　　根牟
夷虎(蠻之叛/楚者)　　　　　　淮夷(魯東/夷)
三夷(從越/之戎)　　　　　　　盧戎(南蠻/國)
山夷(今之/溪洞)　　　　　　　蠻氏(戎别/種)
戎蠻(蠻之居/中國者)　濮(南/夷)　　　黎(並東/戎國)
　　地名譜第四十
陸淳曰天有列宿之號地有山川之名尚矣與人倫並
今其文禹貢及山海經載其大略而春秋經國邑之名
又詳然書契以來厯代千百餘年其名號處所因縁改
變加以四方之語音聲有楚夏文字有異同或一地二
名或二地一名或得他國田邑以為已屬既難綜㑹又
多謬誤疑闕自禹貢之經猶與地里相錯又况傳記雜
書而可必處其異同似是而非似非而是者甚衆非精
敏兼通不能淹濟其終始以獨見於千載之表也六合
之内山川國邑道塗闗津春秋多見其事盟㑹征伐各
有所趣周流迂直可得而推日月逺近可得而校凡地
名之變易經傳有起發者有經書所改之名則傳以實
言之許遷于夷實城父齊侯衛侯次于垂葭實郥氏之
比是也經傳未改之名傳發所改為文而稱經以為實
者許遷于析實白羽公㑹齊侯于祝丘實夾谷之比是
也皆謂地理舊名絶于當時而史記有遺文者也若二
名當時並存則通兩文互見黒壤犬丘時來之屬是也
此皆經傳起事之常猶卿大夫名氏並見非例也傳曰
閨門之外實薰隧薰隧之地在門外非地名也其明年
子産殺子析之罪稱薰隧之盟是以丘明就於盟薰隧
傳發之學者推求之其庶乎彊場之邑一彼一此所屬
無常如陳之焦夷後之楚邑莒魯之鄆亦無一定故今
地名唯以先者為主其變改私易學者可尋而知世人
以河東汾隂為齊所盟葵丘又謂犨縣魚陵為楚公子
黒肱所次魚陂楚師分涉於彭澤為豫章之彭澤呉人
入棘櫟為河南翟末學之徒各互所見若此甚多古人
之教戒以闕疑苟不廣見亦乃不知所疑也
　　　　隱
蔑(魯地/元年)　鄢(鄭/地)　　宿(風姓/國)　　潛(魯地/二年)　極(附庸/國)
唐(魯/地)　　密(莒/地)　　石門(齊地/三年)　牟婁(杞地/四年)清(衛/地)
濮(陳地/水名)　長葛(鄭/地)　棠(魯地或曰/在宋五年)艾(齊地/六年)　中丘(魯地/七年)
楚丘(衛/地)　垂(衛地/八年)　邴(鄭/邑)　　　瓦屋(周/地)　浮來(紀/地)
郎(魯地/九年)　防(魯/地)　　菅(宋地/十年)　　郜防(宋/地)　時來(魯地十/一年)
　　　　桓
許田(魯國近許之/田也二十年)　越(衛/地)　　稷(宋地/三年)　郜(姬姓/國)
鄧(蔡/地)　　嬴(齊地/三年)　蒲(衛/地)　　郕(姬姓/國)　讙(魯/地)
祝丘(魯地/五年)成(魯地/六年)　咸丘(魯地/七年)桃丘(衛地/十年)惡曹(闕十/一年)
折(闕/)　　夫鍾(郕/地)　闞(魯/地)　　曲池(魯地十/二年)榖丘(宋/地)
虚(宋/地)　　龜(宋/地)　　武父(鄭/地)　櫟(鄭地十/五年)袲(宋/地)
向(魯地十/六年)黄(齊地十/七年)趯(魯/地)　　奚(魯/地)　　濼(水名在齊/南十八年)
　　　　莊
郱鄑郚(紀三邑/元年)　　禚(齊地/二年)　滑(鄭地/三年)　酅(紀/邑)
榖(齊地/七年)　蔇(魯地/九年)　乾時(齊/地)　洙(魯/地)　　　長勺(魯地/十年)
乗丘(魯/地)　莘(虢/地)　　鄑(魯地十/一年)北杏(齊地十/三年)柯(齊/地)
鄄(衛地十/四年)郳(邾地十/五年)幽(宋地十/六年)遂(小國十/七年)
濟西(魯地或曰曹/地十八年)　扈(鄭地二/十三年)洮(魯地二/十七年)　城濮(衛/地)
郿(魯地二/十八年)諸(魯地二/十九年)鄣(紀邑二/十年)魯濟(魯地/水名)　薛(魯地三/十一年)
秦(魯/地)　　小榖(齊地三/十二年)　　　梁丘(宋/地)
　　　　閔(總地/名二)
落姑(齊地/元年)陽(閔二/年)
　　　　僖
夷儀(邢地/元年)檉(宋/地)　　偃(邾/地)　　酈(魯/地)　　　楚丘(衞地/二年)
江(小/國)　　下陽(虢/地)　貫(宋/地)　　陽榖(齊地/三年)　陘(楚地/四年)
召陵(楚/地)　牟(小國/五年)　弦(小/國)　　首止(衛/地)　　新城(鄭地/六年)
寗母(魯地/七年)葵丘(宋地/九年)鹹(衛地十/三年)縁陵(把地十/四年)沙鹿(魯/山)
牡丘(闕十/五年)匡(衛/地)　　婁林(徐/地)　韓(國/名)　　　淮(水名十/六年)
卞(魯地十/七年)甗(齊地十/八年)曹南(曹之南鄙/十九年)　　　邢(國名二/十年)
鹿土(宋地二/十一年)　　　盂(宋/地)　　薄(宋/地)　　　升陘(魯地二/十二年)
泓(闕/)　　　向(莒地二/十六年)踐土(鄭地二/十八年)　温(國/)　　河陽(晉/地)
翟泉(周地二/十九年)帝丘(衛地三/十一年)介(小/國)　　　殽(晉要地或曰山/名三十五年)
箕(晉/地)
　　　　　文
戚(衛地/元年)　　彭衙(秦地/三年)　垂隴(鄭/地)　　令狐(晉地/七年)須句(邾/地)
郚(魯/地)　　　衡雍(八/年)　　㬥(鄭/地)　　　女栗(闕十/年)厥貉(闕/)
承匡(宋地十/一年)諸(魯/地)　　　何曲(晉地十/二年)鄆(魯/地)　　沓(闕十/三年)
棐(鄭/地)　　　新城(宋地十/四年)郪丘(齊地十/六年)
　　　　宣
棐林(鄭地/元年)平州(齊/地)　　大棘(宋地/二年)　黒壤(晉地/七年)平陽(魯地/八年)
欑函(狄/地)　辰陵(陳地十/一年)邲(鄭地十/三年)　清丘(衛/地)　無婁(杞地十/五年)
斷道(晉地十/七年)笙(魯地十/八年)
　　　　成
赤棘(晉地/元年)新築(衛地/二年)　鞌(齊/地)　　　袁婁(齊/地)　汶陽(魯/地)
蜀(魯/地)　　棘(楚地/三年)　　鄆(魯地/四年)　　蟲牢(鄭地/五年)馬陵(衛地/七年)
州來(楚/地)　中城(魯地/九年)　瑣澤(鄭地十/二年)交剛(鄭/地)　鍾離(楚地十/五年)
葉(闕/)　　　戚(闕/)　　鄢陵(鄭地十/六年)沙隨(宋/地)　苕丘(晉/地)
柯陵(鄭地十/七年)貍脤(魯/地)　彭城(宋地十/八年)虚朾(闕/)　鹿囿(魯/地)
　　　　　襄
鄫(鄭地/元年)　　虎牢(鄭地/二年)長樗(晉地/三年)　雞澤(晉/地)　善道(闕五/年)
鄬(鄭地/七年)　　費(魯/地)　　鄵(鄭/地)　　　邢丘(晉地/八年)戲(鄭地/九年)
柤(楚地/十年)　　蕭魚(鄭/地)　亳城北(鄭地十/一年)　　　台(魯地十/二年)
鄆(莒/地)　　　邿(齊地十/三年)遇(魯地十/五年)　成郛(魯/地)　劉(魯/地)
溴梁(梁地十/六年)成(魯/地)　　桃(魯地十/七年)　柯(衛/地)　　祝柯(齊地十/九年)
西郛(魯/地)　　武城(魯/地)　　澶淵(衛地二/十年)漆閭丘(邾地二/十三年)
曲沃(晉/地)　　雍榆(晉/地)　　重丘(齊地二/十五年)
　　　　　昭
漷(邾地/元年)　　太原(晉/地)　　鄆田(魯/地)　　蚡泉(魯地/五年)紅(魯地/八年)
比蒲(魯地十/一年)祲祥(闕/)　　厥憖(闕/)　　申(姜姓/國)　乾谿(楚地十/三年)
平丘(衛/地)　　長岸(楚地十/七年)白羽(楚/地)　　鄸(魯地二/十年)昌間(魯地二/十二年)
皇(周/邑)　　　郊(周/邑)　　　雞父(楚地二/十三年)狄泉(周/地)　黄父(二十/五年)
陽州(齊/地)　　野井(齊/地)　　曲棘(宋/地)　　鄟陵(闕二十/六年)
乾侯(晉地二/十二年)適厯(晉地三/十一年)成周(周地三/十二年)
　　　　　定
抜(闕年/三)　　臯鼬(鄭地/四年)　栢舉(楚/地)　沙(衛地/七年)　　瓦(衛地/八年)
曲濮(衛/地)　　五氏(晉地/九年)　夾谷(齊地/十年)鄆讙龜隂(魯/地)
郈(魯/地)　　　費(魯/地)　　　安甫(闕/)　蕭(附庸國/十一年)　垂葭(衛地十/三年)
晉陽(晉/邑)　　虵淵囿(魯/地)　朝歌(晉/地)　檇李(越地十/四年)牽(衛/地)
莒父(魯/地)　　霄(魯/地)　　　渠蒢(闕十/五年)漆(魯/地)
　　　　　哀
漷東(邾地/二年)沂西(邾/地)　　句鐸(小邾/地)　鐡(衛/地)　　州來(楚/地)
啓陽(魯地/三年)西郛(魯地/四年)　毗(魯地/四年)　　邾瑕(魯地/六年)闡(魯地/八年)
雍丘(宋地/九年)艾陵(齊地十/二年)橐臯(楚地十/二年)鄖(衛/地)　　嵒(宋鄭縣地/十三年)
黄池(鄭/地)
啖子曰天下有道諸侯各守疆域非有王事未嘗敢自
出其竟春秋時諸侯恣矣朝聘盟㑹侵伐圍襲遷追奔
逃如入出居之類未嘗休息也甚者踰一二年越數千
里而不知有社稷人民之守夫子惡之故因其所適而
紀其地以示去國之逺邇行事之當否且言志其實也
(不書某地則/事若不實)然地名雖存而不係所屬國分(如河陽屬/晉而不言)
(晉河陽/之類)歴年滋多學者不知處所故今總㑹其名各從
所屬使學者易曉其左氏傳有非當時地名經所不載
者此不論焉其有一地再見者則於前年題之後不再
叙其未諭者則闕焉以俟來者
　
　
　
　
　
　
　
　
　
　春秋集傳纂例卷十
