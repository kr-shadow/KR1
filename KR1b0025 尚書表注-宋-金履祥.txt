#+TITLE: 尚書表注-宋-金履祥
#+DATE: 2018-05-12 10:13:35
#+SOURCE: github.com/kanripo/KR1b0025 master fb99de4c                
欽定四庫全書
　尚書表注
　　提要
　　　　(臣/)等謹按尚書表注二卷宋金履祥撰履祥
　　　　字吉父號仁山蘭溪人從學於王柏德祐初
　　　　以史館編修召不赴入元隠居敎授以終事
　　　　跡具元史儒學傳初履祥作尚書注十二卷
　　　　栁貫所撰行狀稱早嵗所著尚書章釋句解
　　　　已有成書是也朱彝尊經義考稱其尚存
　　　　今未之見惟此書刻通志堂經解中前有自
　　　　序稱擺脱衆説獨抱遺經復讀玩味為之正
　　　　句畫叚提其章指與其義理之㣲事為之概
　　　　考證文字之誤表諸四闌之外盖其晚年定
　　　　本也其書於每頁之上下左右細字標識縱横
　　　　錯落初無行欵於古來著經之家別為一體大
　　　　抵攟摭舊説折衷己意與蔡沈集𫝊頗有異同
　　　　其徴引伏氏孔氏文字同異亦確有根原所
　　　　列作書嵗月則與所作通鑑前編悉本胡宏
　　　　皇王大紀㕘考後先雖未必一一盡確然要
　　　　非盡無據而作也至于過為髙論求異先儒
　　　　如欲以康誥之叙冠於梓材篇首謂前為周
　　　　公咸勤之事後即洪大誥治之文集庻邦
　　　　則營東都以均四方朝貢之道里先後迷民
　　　　則所謂毖殷遷洛以宻邇王化其説甚辨而
　　　　于篇首王曰封三字究無以解因復謂三字
　　　　當作周公封字因上篇酒誥而衍則未免于
　　　　竄改經文以就己意矣是則其瑜不掩瑕者
　　　　也乾隆五十四年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　尚書表注序
書者二帝三王聖賢君臣之心所以運量警省經論通
變敷政施命之文也君子於此考跡以觀其用察言以
求其心以誠諸身以措諸其事大之用天下國家小之
為天下國家用顧不幸不得見帝王之全書幸而僅存
者又不幸有差誤異同附㑹破碎之失考論不精則失
其事跡之實字辭不辨則失其所以言之意書未易讀
也燼於秦灰於楚鉗於斯何偶語挾書之律乆之而伏
生之耄言僅𫝊孔氏之壁藏復露伏生者漢謂今文孔
壁者漢謂古文顧伏生齊語易訛而安國討論未盡安
國雖以伏生之書考古文不能復以古文之書訂今文
是以古文多平易今文多艱澀今文雖立學官而大小
夏侯歐陽又各不同古文竟漢世不列學官後漢劉陶
獨推今文三家與古文異同是正文字七百餘事號曰
中文尚書不幸而不傳於世至東晉而古文孔傳始出
至蕭梁而始備唐貞觀悉屏諸家獨立孔𫝊且命孔穎
達諸儒為之疏夫古文比今文固多且正但其出最後
經師私相𫝊授其間豈無𫝊述𫝊㑹所以大序不類西
京而謂出安國小序事意多繆經文而上誣孔子朱子
𫝊註諸經畧備獨書未及嘗别出小序辨正疑誤指其
要領以授蔡氏而為集𫝊諸說至此有所折衷矣而書
成於朱子既歿之後門人語録未萃之前猶或不無遺
漏放失之憾予兹表注之作雖為踈畧苟得其綱要無
所疑礙則其精詳之藴固在夫自得之者何如耳婺州
金履祥序
　尚書序
古者伏犧氏之王天下也始畫八卦造書契以代結繩
之政由是文籍生焉伏犧神農黄帝之書謂之三墳言
大道也少昊顓頊髙辛唐虞之書謂之五典言常道也
至于夏商周之書雖設教不倫雅誥奥義其歸一揆是
故厯代寶之以為大訓八卦之說謂之八索求其義也
九州之志謂之九邱邱聚也言九州所有土地所生風
氣所宜皆聚此書也春秋左氏𫝊曰楚左史倚相能讀
三墳五典八索九邱即謂上世帝王遺書也先君孔子
生於周末覩史籍之煩文懼覧之者不一遂乃定禮樂
明舊章刪詩為三百篇約史記而修春秋讚易道以黜
八索述職方以除九邱討論墳典斷自唐虞以下訖于
周芟夷煩亂翦截浮辭舉其宏綱撮其機要足以垂世
立教典謨訓誥誓命之文凡百篇所以恢宏至道示人
主以軌範也帝王之制坦然明白可舉而行三千之徒
並受其義及秦始皇滅先代典籍焚書坑儒天下學士
逃難解散我先人用藏其家書於屋壁漢室龍興開設
學校旁求儒雅以闡大猷濟南伏生年過九十失其本
經口以𫝊授裁二十餘篇以其上古之書謂之尚書百
篇之義世莫得聞至魯共王好治宫室壞孔子舊宅以
廣其居於壁中得先人所藏古文虞夏商周之書及𫝊
論語孝經皆科斗文字王又升孔子堂聞金石絲竹之
音乃不壊宅悉以書還孔氏科斗書廢已久時人無能
知者以所聞伏生之書考論文義定其可知者為𨽻古
定更以竹簡寫之増多伏生二十五篇伏生又以舜典
合於堯典益稷合於臯陶謨盤庚三篇合為一康王之
誥合於顧命復出此篇并序凡五十九篇為四十六卷
其餘錯亂摩滅弗可復知悉上送官藏之書府以待能
者承詔為五十九篇作𫝊於是遂研精覃思博考經籍
採摭羣言以立訓𫝊約文申義敷暢厥㫖庶㡬有補於
將來書序序所以為作者之意昭然意見宜相附近故
引之各冠其篇首定五十八篇既畢㑹國有巫蠱事經
籍道息用不復以聞傳之子孫以貽後代若好古博雅
君子與我同志亦所不隱也
　　(前漢書言張霸采左傳書叙作書首尾後漢書言/衛宏作詩序衛宏之云朱子嘗引之以證時序之)
　　(偽矣獨書序疑而未斷方漢初時泰寄且有偽書/何况書序之類且孔傳古文其出最後則附㑹之)
　　(作有所不免若書序果出壁中亦不可謂非附㑹/者蓋孔鮒兄弟藏書之時上距孔子殁垂三百年)
　　(其同藏者論詰孝經論詰既有子曾子門人所集/孝經又後人因五孝之訓而雜引時書傳記之語)
　　(附㑹成書何為古缺三字是夫子舊本則其為齊魯/諸儒次序附㑹而作序亦可知也)
欽定四庫全書
　尚書表注卷上
　　　　　　　　　　　　宋　金履祥　撰
　　堯典(古文尚書作/兟􁆥第一)虞書(古文/作□)
昔在帝堯聰明文思光宅天下將遜于位讓于虞舜作
堯典堯典曰若稽古帝堯曰放勲欽明文思安安允恭
克讓光被四表格于上下克明俊徳以親九族九族既
睦平章百姓百姓昭明協和萬邦黎明於變時雍乃命
羲和欽若昊天厯象日月星辰敬授人時分命羲仲宅
嵎夷曰暘谷寅賔出日平秩東作日中星鳥以殷仲春
厥民析鳥獸孳尾申命羲叔宅南交平秩南訛敬致日
永星火以正仲夏厥民因鳥獸希革分命和仲宅西曰
昧谷寅餞納日平秩西成宵中星虛以殷仲秋厥民夷
鳥獸毛毨申命和叔宅朔方曰幽都平在朔易日短星
昴以正仲冬厥民隩鳥獸氄毛帝曰咨汝羲暨和朞三
百有六旬有六日以閏月定四時成嵗允釐百工庶績
咸熙帝曰疇咨若時登庸放齊曰𦙍子朱啟明帝曰吁
嚚訟可乎帝曰疇咨若予采驩兠曰都共工方鳩僝功
帝曰吁静言庸違象恭滔天帝曰咨四岳湯湯洪水方
割蕩蕩懐山襄陵浩浩滔天下民其咨有能俾乂僉曰
於鯀哉帝曰吁咈哉方命圯族岳曰异哉試可乃已帝
曰往欽哉九載績用弗成帝曰咨四岳朕在位七十載
汝能庸命巽朕位岳曰否徳忝帝位曰明明揚側陋師
錫帝曰有鰥在下曰虞舜帝曰俞予聞如何岳曰瞽子
父頑母嚚象傲克諧以孝烝烝又不格姦帝曰我其試
哉女于時觀厥刑于二女釐降二女子媯汭嬪于虞帝
曰欽哉
　　舜典
虞舜側微堯聞之聰明將使嗣位厯試諸難作舜典舜
典曰若稽古帝舜曰重華協于帝濬哲文明温恭允塞
元徳升聞乃命以位慎徽五典五典克從納于百揆百
揆時敘賔于四門四門穆穆納于大麓烈風雷雨弗迷
帝曰格汝舜詢事考言乃言底可績三載汝陟帝位舜
讓于徳弗嗣正月上日受終于文祖在璿璣玉衡以齊
七政肆類于上帝禋于六宗望于山川徧于羣神輯五
瑞既月乃日覲四岳羣牧班瑞于羣后嵗二月東巡守
至于岱宗柴望秩于山川肆覲東后協時月正日同律
度量衡修五禮五玉三帛二生一死贄如五器卒乃復
五月南巡守至于南岳如岱禮八月西巡守至于西岳
如初十有一月朔巡守至于北岳如西禮歸格于藝祖
用特五載一巡守羣后四朝敷奏以言明試以功車服
以庸肈十有二州封十有二山濬川象以典刑流宥五
刑鞭作官刑扑作教刑金作贖刑眚災肆赦怙終賊刑
欽哉欽哉惟刑之恤哉流共工于幽州放驩兜于崇山
竄三苖于三危殛鯀于羽山四罪而天下咸服二十有
八載帝乃殂落百姓如喪考妣三載四海遏宻八音月
正元日舜格于文祖詢于四岳闢四門明四目達四聰
咨十有二牧曰食哉惟時柔逺能邇惇徳允元而難任
人蠻夷率服舜曰咨四岳有能奮庸熙帝之載使宅百
揆亮采恵疇僉曰伯禹作司空帝曰俞咨禹汝平水土
惟時懋哉禹拜稽首讓于稷契暨臯陶帝曰俞汝往哉
帝曰弃黎民阻飢汝后稷播時百榖帝曰契百姓不親
五品不遜汝作司徒敬敷五教在寛帝曰臯陶蠻夷猾
夏寇賊姦宄汝作士五刑有服五服三就五流有宅五
宅三居惟明克允帝曰疇若予工僉曰垂哉帝曰俞咨
垂汝共工垂拜稽首讓于殳斨暨伯與帝曰俞往哉汝
諧帝曰疇若予上下草木鳥獸僉曰益哉帝曰俞咨益
汝作朕虞益拜稽首讓于朱虎熊羆帝曰俞往哉汝諧
帝曰咨四岳有能典朕三禮僉曰伯夷帝曰俞咨伯汝
作秩宗夙夜惟寅直哉惟清伯拜稽首讓于䕫龍帝曰
俞往欽哉帝曰䕫命汝典樂教胄子直而温寛而栗剛
而無虐簡而無傲詩言志歌永言聲依永律和聲八音
克諧無相奪倫神人以和䕫曰於予擊石拊石百獸率
舞帝曰龍朕堲讒説殄行震驚朕師命汝作納言夙夜
出納朕命惟允帝曰咨汝二十有二人欽哉惟時亮天
功三載考績三考黜陟幽明庶績咸熙分北三苖舜生
三十徵庸三十在位五十載陟方乃死帝釐下土方設
居方别生分類作汩作九共九篇槀飫
　　大禹謨(古文作大□謩/)
臯陶矢厥謨禹成厥功帝舜申之作大禹臯陶謨益稷
大禹謨曰若稽古大禹曰文命敷于四海祗承于帝曰
后克艱厥后臣克艱厥臣政乃乂黎民敏徳帝曰俞允
若兹嘉言罔攸伏野無遺賢萬邦咸寧稽于衆舎已從
人不虐無告不廢困窮惟帝時克益曰都帝徳廣運乃
聖乃神乃武乃文皇天眷命奄有四海為天下君禹曰
恵廸吉從逆凶惟影響益曰吁戒哉儆戒無虞罔失法
度罔逰于逸罔淫于樂任賢勿貳去邪勿疑謀疑勿成
百志惟熙罔違道以千百姓之譽罔咈百姓以從己之
欲無怠無荒四夷來王禹曰於帝念哉徳惟善政政在
養民水火金木土榖惟修正徳利用厚生惟和九功惟
叙九叙惟歌戒之用休董之用威勸之以九歌俾勿壊
帝曰俞地平天成六府三事允治萬世永賴時乃功帝
曰格汝禹朕宅帝位三十有三載耄期倦于勤汝惟不
怠總朕師禹曰朕徳罔克民不依臯陶邁種徳徳乃降
黎民懐之帝念哉念兹在兹釋兹在兹名言兹在兹允
出兹在兹惟帝念功帝曰臯陶惟兹臣庶罔或干予正
汝作士明于五刑以弼五教期于予治刑期于無刑民
協于中時乃功懋哉臯陶曰帝徳罔愆臨下以簡御衆
以寛罸弗及嗣賞延于世宥過無大刑故無小罪疑惟
輕功疑惟重與其殺不辜寜失不經好生之徳洽于民
心兹用不犯于有司帝曰俾予從欲以治四方風動惟
乃之休帝曰來禹洚水儆予成允成功惟汝賢克勤于
邦克儉于家不自滿假惟汝賢汝惟不矜天下莫與汝
争能汝惟不伐天下莫與汝争功予懋乃徳嘉乃丕績
天之厯數在汝躬汝終陟元后人心惟危道心惟㣲惟
精惟一允執厥中無稽之言勿聴弗詢之謀勿庸可愛
非君可畏非民衆非元后何戴后非衆罔與守邦欽哉
慎乃有位敬修其可願四海困窮天禄永終惟口出好
興戎朕言不再禹曰枚卜功臣惟吉之從帝曰禹官占
惟先蔽志昆命于元龜朕志先定詢謀僉同鬼神其依
龜筮協從卜不習吉禹拜稽首固辭帝曰毋惟汝諧正
月朔旦受命于神宗率百官若帝之初帝曰咨禹惟時
有苖弗率汝徂征禹乃㑹羣后誓于師曰濟濟有衆咸
聼朕命蠢兹有苖昏迷不恭侮慢自賢反道敗徳君子
在野小人在位民棄不保天降之咎肆予以爾衆士奉
辭伐罪爾尚一乃心力其克有勲三旬苖民逆命益賛
于禹曰惟徳動天無逺勿届滿招損謙受益時乃天道
帝初於厯山往于田日號泣于旻天于父母負罪引慝
祗載見瞽瞍䕫䕫齊慄瞽亦允若至諴感神矧兹有苖
禹拜昌言曰俞班師振旅帝乃誕敷文徳舞干羽于兩
階七旬有苖格
　　臯陶謨　(古文作咎繇□/)
臯陶謨曰若稽古臯陶曰允廸厥徳謨明弼諧禹曰俞
如何臯陶曰都慎厥身修思永惇敘九族庶民勵翼邇
可逺在茲禹拜昌言曰俞臯陶曰都在知人在安民禹
曰吁咸若時惟帝其難之知人則哲能官人安民則惠
黎民懐之䏻哲而惠何憂乎驩兜何遷乎有苗何畏乎
巧言令色孔壬臯陶曰都亦行有九徳亦言其人有徳
乃言曰載采采禹曰何臯陶曰寛而栗柔而立愿而恭
亂而敬擾而毅直而温簡而亷剛而塞强而義彰厥有
常吉哉日宣三徳夙夜浚明有家日嚴祗敬六徳亮采
有邦翕受敷施九徳咸事俊乂在官百僚師師百工惟
時撫于五辰庶績其凝無教逸欲有邦兢兢業業一日
二日萬幾無曠庶官天工人其代之天敘有典勅我五
典五惇哉天秩有禮自我五禮有庸哉同寅協恭和衷
哉天命有徳五服五章哉天討有罪五刑五用哉政事
懋哉懋哉天聰明自我民聰明天明畏自我民明威達
于上下敬哉有土臯陶曰朕言恵可底行禹曰俞乃言
底可績臯陶曰予未有知思曰贊贊襄哉威(古文作畏/)
　　益稷　　　　　(語意與□謨相接竹簡繁/多析為二編今文合之)
益稷帝曰來禹汝亦昌言禹拜曰都帝予何言予思日
孜孜臯陶曰吁如何禹曰洪水滔天浩浩懐山襄陵下
民昏墊予乘四載隨山刋木暨益奏庶鮮食予決九川
距四海濬畎澮距川暨稷播奏庶艱食鮮食懋遷有無
化居烝民乃粒萬邦作乂臯陶曰俞師汝昌言禹曰都
帝慎乃在位帝曰俞禹曰安汝止惟幾惟康其弼直惟
動丕應徯志以昭受上帝天其申命用休帝曰吁臣哉
鄰哉鄰哉臣哉禹曰俞帝曰臣作朕股肱耳目予欲左
右有民汝翼予欲宣力四方汝為予欲觀古人之象日
月星辰山龍華蟲作㑹宗彛藻火粉米黼黻絺繡以五
采彰施于五色作服汝明予欲聞六律五聲八音在治
忽以出納五言汝聴予違汝弼汝無面從退有後言欽
四鄰庶頑讒說若不在時侯以明之撻以記之書用識
哉欲並生哉工以納言時而颺之格則承之庸之否則
威之禹曰俞哉帝光天之下至于海隅蒼生萬邦黎獻
共惟帝臣惟帝時舉敷納以言明庶以功車服以庸誰
敢不讓敢不敬應帝不時敷同日奏罔功無若丹朱傲
惟慢遊是好傲虐是作罔晝夜頟頟罔水行舟朋淫于
家用殄厥世予創若時娶于塗山辛壬癸甲啟呱呱而
泣予弗予惟荒度土功弼成五服至于五千州十有二
師外薄四海咸建五長各迪有功苖頑弗即工帝其念
哉帝曰迪朕徳時乃功惟叙臯陶方祗厥叙方施象刑
惟明䕫曰戞擊鳴球摶拊琴瑟以詠祖考來格虞賔在
位羣后徳讓下管鼗鼓合止柷敔笙鏞以間鳥獸蹌蹌
簫韶九成鳳凰來儀䕫曰於予擊石拊石百獸率舞庶
尹允諧帝庸作歌曰勅天之命惟時惟幾乃歌曰股肱
喜哉元首起哉百工熙哉臯陶拜首稽首颺言曰念哉
率作興事慎乃憲欽哉屢省乃成欽哉乃賡載歌曰元
首明哉股肱良哉庶事康哉又歌曰元首叢脞哉股肱
惰哉萬事墮哉帝拜曰俞往欽哉
　　禹貢(古文第六/)夏書
禹别九州隨山濬川任土作貢禹貢禹敷土隨山刋木
奠髙山大川冀州既載壺口治梁及岐既修太原至于
岳陽覃懐底績至于衡漳厥土惟白壤厥賦惟上上錯
厥田惟中中恒衛既從大陸既作島夷皮服夾右碣石
入于河濟河惟兖州九河既道雷夏既澤濰沮㑹同桑
土既蠶是降丘宅土厥土黒墳厥草惟繇厥木惟條厥
田惟中下厥賦貞作十有三載乃同厥貢漆絲厥篚織
文浮于濟漯達于河海岱惟青州嵎夷既畧濰淄其道
厥土白墳海濵廣斥厥田惟上下厥賦中上厥貢鹽絺
海物惟錯岱畎絲枲鉛松怪石萊夷作牧厥篚檿絲浮
于汶達于濟海岱及淮惟徐州淮沂其又蒙羽其藝大
野既豬東原厎平厥土赤埴墳草木漸包厥田惟上中
厥賦中中厥貢惟土五色羽畎夏翟嶧陽孤桐泗濵浮
磬淮夷蠙珠暨魚厥篚元纎縞浮于淮泗達于河淮海
惟揚州彭蠡既豬陽鳥攸居三江既入震澤厎定篠簜
既敷厥草惟夭厥木惟喬厥土惟塗泥厥田惟下下厥
賦下上上錯厥貢惟金三品瑶琨篠簜齒革羽毛惟木
島夷卉服厥篚織貝厥包橘柚錫貢㳂于江海達于淮
泗荆及衡陽惟荆州江漢朝宗于海九江孔殷沱潛既
道雲土夢作乂厥土惟塗泥厥田惟下中厥賦上下厥
貢羽毛齒革惟金三品杶榦栝柏礪砥砮丹惟箘簵楛
三邦底貢厥名包匭菁茅厥篚元纁璣組九江納錫大
龜浮于江沱潛漢逾于洛至于南河荆河惟豫州伊洛
瀍澗既入于河滎波既豬導菏澤被孟豬厥土惟壤下
土墳壚厥田惟中上厥賦錯上中厥貢漆枲絺紵厥篚
纎纊錫貢磬錯浮于洛達于河華陽黒水惟梁州岷嶓
既藝沱潛既道蔡蒙旅平和夷底績厥土青黎厥田惟
下上厥賦下中三錯厥貢璆鐵銀鏤砮磬熊羆狐貍織
皮西傾因桓是來浮于潛逾于沔入于渭亂于河黒水
西河惟雍州弱水既西涇屬渭汭漆沮既從灃水攸同
荆岐既旅終南惇物至于鳥鼠原隰底績至于豬野三
危既宅三苖丕敘厥土惟黄壤厥田惟上上厥賦中下
厥貢惟球琳琅玕浮于積石至于龍門西河㑹于渭汭
織皮崑崙析支渠搜西戎即敘導岍及岐至于荆山逾
于河壺口雷首至于太岳底柱析城至于王屋太行恒
山至于碣石入于海西傾朱圉鳥䑕至于太華熊耳外
方桐柏至于陪尾導嶓冢至于荆山内方至于大别岷
山之陽至于衡山過九江至于敷淺原導弱水至于合
黎餘波入于流沙導黒水至于三危入于南海導河積
石至于龍門南至于華隂東至于底柱又東至于孟津
東過洛汭至于大伾北過降水至于大陸又北播為九
河同為逆河入于海嶓冢導漾東流為漢又東為滄浪
之水過三澨至于大别南入于江東匯澤為彭蠡東為
北江入于海岷山導江東别為沱又東至于澧過九江
至于東陵東迤北㑹于匯東為中江入于海導沇水東
流為濟入于河溢為滎東出于陶邱北又東至于菏又
東北㑹于汶又北東入于海導淮自桐柏東㑹于泗沂
東入于海導渭自鳥䑕同穴東㑹于灃又東㑹于涇又
東過漆沮入于河導洛自熊耳東北㑹于澗瀍又東㑹
于伊又東北入于河九州攸同四隩既宅九山刋旅九
川滌源九澤既陂四海㑹同六府孔修庶土交正底慎
財賦咸則三壤成賦中邦錫土姓祗台徳先不距朕行
五百里甸服百里賦納總二百里納銍三百里納秸服
四百里粟五百里米五百里侯服百里采二百里男邦
三百里諸侯五百里綏服三百里揆文教二百里奮武
衛五百里要服三百里夷二百里蔡五百里荒服三百
里蠻二百里流東漸于海西被于流沙朔南暨聲教訖
于四海禹錫元圭告厥成功
　　甘誓(古文作/甘□)　　　(扈古文作□/)
啟與有扈戰于甘之野作甘誓甘誓大戰于甘乃召六
卿王曰嗟六事之人予誓告汝有扈氏威侮五行怠棄
三正天用勦絶其命今予惟恭行天之罰左不攻于左
汝不恭命右不攻于右汝不恭命御非其馬之正汝不
恭命用命賞于祖弗用命戮于社予則孥戮汝
　　五子之歌
太康失邦昆弟五人須于洛汭作五子之歌五子之歌
太康尸位以逸豫滅厥徳黎民咸貳乃盤遊無度畋于
有洛之表十旬弗反有窮后羿因民弗忍距于河厥弟
五人御其母以從徯于洛之汭五子咸怨述大禹之戒
以作歌其一曰皇祖有訓民可近不可下民惟邦本本
固邦寧予視天下愚夫愚婦一能勝予一人三失怨豈
在明不見是圖予臨兆民懍乎若朽索之馭六馬為人
上者柰何不敬其二曰訓有之内作色荒外作禽荒甘酒嗜
音峻宇彫墻有一于此未或不亡其三曰惟彼陶唐有此
冀方今失厥道亂其紀綱乃底滅亡其四曰明明我祖萬
邦之君有典有則貽厥子孫闗石和鈞王府則有荒墜厥
緒覆宗絶祀其五曰嗚呼曷歸予懐之悲萬姓仇予予
將疇依鬰陶乎予心顔厚有忸怩弗慎厥徳雖悔可追
　　𦙍征(古文作□徭/)
羲和湎淫廢時亂日𦙍往征之作𦙍征𦙍征惟仲康肇
位四海𦙍侯命掌六師羲和廢厥職酒荒于厥邑𦙍后
承王命徂征告于衆曰嗟予有衆聖有謨訓明徴定保
先王克謹天戒臣人克有常憲百官修輔厥后惟明明
每嵗莫春遒人以木鐸徇于路官師相規工執藝事以
諫其或不恭邦有常刑惟時羲和顛覆厥徳沈亂于酒
畔官離次俶擾天紀遐弃厥司乃季秋月朔辰弗集于
房瞽奏鼓嗇夫馳庻人走羲和尸厥官罔聞知昏迷于
天象以干先王之誅政典曰先時者殺無赦不及時者
殺無赦今予以爾有衆奉將天罰爾衆士同力王室尚
弼予欽承天子威命火炎崐岡玉石俱焚天吏逸徳烈
于猛火殱厥渠魁脅從罔治舊染汙俗咸與維新嗚呼
威克厥愛允濟愛克厥威允罔功其爾衆士懋戒哉自
契至于成湯八遷湯始居亳從先王居作帝告釐沃湯
征諸侯葛伯不祀湯始征之作湯征伊尹去亳適夏既
醜有夏復歸于亳入自北門乃遇汝鳩汝方作汝鳩汝
︵字位過密　無法显示︶
　　湯誓(古文湯断第十/)商書(升陑於本篇無所考徒資異議/)
伊尹相湯伐桀升自陑遂與桀戰于鳴條之野作湯誓
湯誓王曰格爾衆庻悉聼朕言非台小子敢行稱亂有
夏多罪天命殛之今爾有衆汝曰我后不恤我衆舍我
穡事而割正夏予惟聞汝衆言夏氏有罪予畏上帝不
敢不正今汝其曰夏罪其如台夏王率遏衆力率割夏
邑有衆率怠弗協曰時日曷喪予及汝皆亡夏徳若茲
今朕必往爾尚輔予一人致天之罰予其大賚汝爾無
不信朕不食言爾不從誓言予則拏戮汝罔有攸赦湯
既勝夏欲遷其社不可作夏社疑至臣扈夏師敗績湯
遂從之遂伐三朡俘厥寳玉誼伯仲伯作典寳
　　仲虺之誥(古文作中□之□/)
湯歸自夏至于大坰仲虺作誥仲虺之誥成湯放桀于
南巢惟有慙徳曰予恐來世以台為口實仲虺乃作誥
曰嗚呼惟天生民有欲無主乃亂惟天生聰明時又有
夏昏徳民墜塗炭天乃錫王勇智表正萬邦纉禹舊服
兹率厥典奉若天命夏王有罪矯誣上天以布命于下
帝用不臧式商受命用爽厥師簡賢附勢實繁有徒肇
我邦于有夏若苖之有莠若粟之有秕小大戰戰罔不
懼于非辜矧予之徳言足聼聞惟王不邇聲色不殖貨
利徳懋懋官功懋懋賞用人惟已改過不吝克寛克仁
彰信兆民乃葛伯仇餉初征自葛東征西夷怨南征北
狄怨曰奚獨後予攸徂之民室家相慶曰徯予后后來
其蘇民之戴商厥惟舊哉佑賢輔徳顕忠遂良兼弱攻
昩取亂侮亡推亡固存邦乃其昌徳日新萬邦惟懐志
自滿九族乃離王懋昭大徳建中于民以義制事以禮
制心垂裕後昆予聞曰能自得師者王謂人莫己若者
亡好問則裕自用則小嗚呼慎厥終惟其始殖有禮覆
昏暴欽崇天道永保天命
　　湯誥
湯既黜夏命復歸于亳作湯誥湯誥王歸自克夏至于
亳誕告萬方王曰嗟爾萬方有衆明聼予一人誥惟皇
上帝䧏𠂻于下民若有恒性克綏厥猷惟后夏王滅徳
作威以敷虐于爾萬方百姓爾萬方百姓罹其凶害弗
忍荼毒並告無辜于上下神祗天道福善禍淫䧏災于
夏以彰厥罪肆台小子將天命明威不敢赦敢用元牡
敢昭告于上天神后請罪有夏聿求元聖與之勠力以
與爾有衆請命上天孚佑下民罪人黜伏天命弗僣賁
若草木兆民允殖俾予一人輯寧爾邦家茲朕未知獲
戾于上下慄慄危懼若將隕于深淵凡我造邦無從匪
彝無即慆滛各守爾典以承天休爾有善朕弗敢蔽罪
當朕躬弗敢自赦惟簡在上帝之心其爾萬方有罪在
予一人予一人有罪無以爾萬方嗚呼尚克時恱乃亦
有終咎單作明居
　　伊訓
成湯既沒太甲元年伊尹作伊訓肆命徂后伊訓惟元
祀十有二月乙丑伊尹祠于先王奉嗣王祗見厥祖侯
甸羣后咸在百官總己以聼冢宰伊尹乃明言烈祖之
成徳以訓於王曰嗚呼古有夏先后方懋厥徳罔有天
災山川鬼神亦莫不寧暨鳥獸魚鼈咸若于其子孫弗
率皇天䧏災假手于我有命造攻自鳴條朕哉自亳惟
我商王布昭聖武代虐以寛兆民允懐今王嗣厥徳罔
不在初立愛惟親立敬惟長始于家邦終于四海嗚呼
先王肇脩人紀從諫弗咈先民時若居上克明為下克
忠與人不求偹檢身若不及以至于有萬邦茲惟艱哉
敷求哲人俾輔于爾後嗣制官刑儆于有位曰敢有恒
舞于宫酣歌于室時謂巫風敢有殉于貨色恒于遊畋
時謂淫風敢有侮聖言逆忠直逺耆徳比頑童時謂亂
風惟茲三風十愆卿士有一于身家必喪邦君有一于
身國必亡臣下不匡其刑墨具訓于蒙士嗚呼嗣王祇
厥身念哉聖謨洋洋嘉言孔彰惟上帝不常作善䧏之
百祥作不善䧏之百殃爾惟徳罔小萬邦惟慶爾惟不
徳罔大墜厥宗肆命徂后
　　太甲上
太甲既立不明伊尹放諸桐三年復歸于亳思庸伊尹
作太甲三篇太甲惟嗣王不恵于阿衡伊尹作書曰先
王顧諟天之明命以承上下神祗社稷宗廟罔不祗肅
天監厥徳用集大命撫綏萬方惟尹躬克左右厥辟宅
師肆嗣王丕承基緒惟尹躬先見于西邑夏自周有終
相亦惟終其後嗣王罔克有終相亦罔終嗣王戒哉祗
爾厥辟辟不辟忝厥祖王惟庸罔念聞伊尹乃言曰先
王昩爽丕顯坐以待旦旁求俊彦啟廸後人無越厥命
以自覆慎乃儉徳惟懐永圖若虞機張往省括于度則
釋欽厥止率乃祖攸行惟朕以懌萬世有辭王未克變
伊尹曰兹乃不義習與性成予弗狎于弗順營于桐宫
密邇先王其訓無俾世迷王徂桐宫居憂克終允徳
　　太甲中
惟三祀十有二月朔伊尹以冕服奉嗣王歸于亳作書
曰民非后罔克胥匡以生后非民罔以辟四方皇天眷
佑有商俾嗣王克終厥徳實萬世無疆之休王拜手稽
首曰予小子不明于徳自底不類欲敗度縱敗禮以速
戾于厥躬天作孽猶可違自作孽不可逭既往背師保
之訓弗克于厥初尚賴匡救之徳圖惟厥終伊尹拜手
稽首曰修厥身允徳協于下惟明后先王子恵困窮民
服厥命罔有不悦並其有邦厥鄰乃曰徯我后后來無
罰王懋乃徳視乃厥祖無時豫怠奉先思孝接下思恭
視逺惟明聴徳惟聰朕承王之休無斁
　　太甲下
伊尹申誥于王曰嗚呼惟天無親克敬惟親民罔常懐
懐于有仁鬼神無常享享于克誠天位艱哉徳惟治否
徳亂與治同道罔不興與亂同事罔不亡終始慎厥與
惟明明后先王惟時懋敬厥徳克配上帝今王嗣有令
緒尚監茲哉若升髙必自下若陟遐必自邇無輕民事
惟難無安厥位惟危慎終于始有言逆于汝心必求諸
道有言遜于汝志必求諸非道嗚呼弗慮胡獲弗為胡
成一人元良萬邦以貞君罔以辯言亂舊政臣罔以寵
利居成功邦其永孚于休
　　咸有一徳　　　(元艮大善謂/與先王同道)
伊尹作咸有一徳咸有一徳伊尹既復政厥辟將告歸
乃陳戒于徳曰嗚呼天難諶命靡常常厥徳保厥位厥
徳匪常九有以亡夏王弗克庸徳慢神虐民皇天弗保
監于萬方啟廸有命眷求一徳俾作神主惟尹躬暨湯
咸有一徳克享天心受天明命以有九有之師爰革夏
正非天私我有商惟天佑于一徳非商求于下民惟民
歸于一徳徳惟一動罔不吉徳二三動罔不凶惟吉凶
不僭在人惟天䧏災祥在徳今嗣王新服厥命惟新厥
徳終始惟一時乃日新任官惟賢材左右惟其人臣為
上為徳為下為民其難其慎惟和惟一徳無常師主善
為師善無常主協于克一俾萬姓咸曰大哉王言又曰
一哉王心克綏先王之禄永底烝民之生嗚呼七世之
廟可以觀徳萬夫之長可以觀政后非民罔使民非后
罔事無自廣以狹人匹夫匹婦不獲自盡民主罔與成
厥功沃丁既葬伊尹于亳咎單遂訓伊尹事作沃丁伊
陟相大戊亳有祥桑榖共生于朝伊陟賛于巫咸作咸
又四篇太戊賛于伊陟作伊陟原命仲丁遷于嚻作仲
丁河亶甲居相作河亶甲祖乙圮于耿作祖乙
　　盤庚上
盤庚五遷將治亳殷民咨胥怨作盤庚三篇盤庚盤庚
遷于殷民不適有居率籲衆慼出矢言曰我王來既爰
宅于兹重我民無盡劉不能胥匡以生卜稽曰其如台
先王有服恪謹天命兹猶不常寧不常厥邑于今五邦
今不承于古罔知天之斷命矧曰其克從先王之烈若
顛木之有由蘖天其永我命于茲新邑紹復先王之大
業底綏四方盤庚斆于民由乃在位以常舊服正法度
曰無或敢伏小人之攸箴王命衆悉至于庭王若曰格
汝衆予告汝訓汝猷黜乃心無傲從康古我先王亦惟
圖任舊人共政王播告之修不匿厥指王用丕欽罔有
逸言民用丕變今汝聒聒起信險膚予弗知乃所訟非
予自荒兹徳惟汝含徳不惕予一人予若觀史予亦拙
謀作乃逸若網在綱有條而不紊若農服田力穡乃亦
有秋汝克黜乃心施實徳于民至于婚友丕乃敢大言
汝有積徳乃不畏戎毒于逺邇惰農自安不昏作勞不
服田畝越其罔有黍稷汝不和吉言于百姓惟汝自生
毒乃敗禍姦宄以自災于厥身乃既先惡于民乃奉其
恫汝悔身何及相時憸民猶胥顧于箴言其𤼵有逸口
矧予制乃短長之命汝曷弗告朕而胥動以浮言恐沈
于衆若火之燎于原不可嚮邇其猶可撲滅則惟汝衆
自作弗靖非予有咎遲任有言曰人惟求舊器非求舊
惟新古我先王暨乃祖乃父胥及逸勤予敢動用非罰
世選爾勞予不掩爾善茲予大享于先王爾祖其從與
享之作福作災予亦不敢動用非徳予告汝于難若射
之有志汝無侮老成人無弱孤有幼各長于厥居勉出
乃力聴予一人之作猷無有逺邇用罪伐厥死用徳彰
厥善邦之臧惟汝衆邦之不臧惟予一人有佚罰凡爾
衆其惟致告自今至于後日各恭爾事齊乃位度乃口
罰及爾身弗可悔
　　盤庚中
盤庚作惟陟河以民遷乃話民之弗率誕告用亶其有
衆咸造勿䙝在王庭盤庚乃登進厥民曰明聴朕言無
荒失朕命嗚呼古我前后罔不惟民之承保后胥慼鮮
以不浮于天時殷䧏大虐先王不懐厥攸作視民利用
遷汝曷弗念我古后之聞承汝俾汝惟喜康共非汝有
咎比于罰予若籲懐兹新邑亦惟汝故以丕從厥志今
予將試以汝遷安定厥邦汝不憂朕心之攸困乃咸大
不宣乃心欽念以忱動予一人爾惟自鞠自苦若乗舟
汝弗濟臭厥載爾忱不属惟胥以沈不其或稽自怒曷
瘳汝不謀長以思乃災汝誕勸憂今其有今罔後汝何
生在上今予命汝一無起穢以自臭恐人倚乃身迂乃
心予迓續乃命于天予豈汝威用奉畜汝衆予念我先
神后之勞爾先予丕克羞爾用懐爾然失于政陳于兹
髙后丕乃崇䧏罪疾曰曷虐朕民汝萬民乃不生生暨
予一人猷同心先后丕䧏與汝罪疾曰曷不暨朕幼孫
有比故有爽徳自上其罰汝汝罔能廸古我先后既勞
乃祖乃父汝共作我畜民汝有戕則在乃心我先后綏
乃祖乃父乃祖乃父乃斷棄汝不救乃死兹予有亂政
同位具乃貝玉乃祖先父丕乃告我髙后曰作丕刑于
朕孫廸髙后丕乃崇䧏弗祥嗚呼今予告汝不易永敬
大恤無胥絶逺汝分猷念以相從各設中于乃心乃有
不吉不廸顛越不恭暫遇姦宄我乃劓殄滅之無遺育
無俾易種于兹新邑往哉生生今予將試以汝遷永建
乃家
　　盤庚下
盤庚既遷奠厥攸居乃正厥位綏爰有衆曰無戯怠懋
建大命今予其敷心腹腎腸厯告爾百姓于朕志罔罪
爾衆爾無共怒協比䜛言予一人古我先王將多于前
功適于山用䧏我凶徳嘉績于朕邦今我民用蕩析離
居罔有定極爾謂朕曷震動萬民以遷肆上帝將復我
髙祖之徳亂越我家朕及篤敬恭承民命用永地于新
邑肆予冲人非廢厥謀弔由靈各非敢違卜用宏兹賁
嗚呼邦伯師長百執事之人尚皆隠哉予其懋簡相爾
念敬我衆朕不肩好貨敢恭生生鞠人謀人之保居叙
欽今我既羞告爾于朕志若否罔有弗欽無總于貨寳
生生自庸式敷民徳永肩一心
　　說命上
髙宗夢得説使百工營求諸野得諸傅巖作説命三篇
説命王宅憂亮隂三祀既免喪其惟弗言羣臣咸諫于
王曰嗚呼知之曰明哲明哲實作則天子惟君萬邦百
官承式王言惟作命不言臣下罔攸稟令王庸作書以
誥曰以台正于四方台恐徳弗類兹故弗言恭黙思道
夢帝賚予良弼其代予言乃審厥象俾以形旁求于天
下説築傅巖之野惟肖爰立作相王置諸其左右命之
曰朝夕納誨以輔台徳若金用汝作礪若濟巨川用汝
作舟楫若嵗大旱用汝作霖雨唘乃心沃朕心若藥弗
瞑眩厥疾弗瘳若跣弗視地厥足用傷惟暨乃僚罔不
同心以匡乃辟俾率先王廸我髙后以康兆民嗚呼欽
予時命其惟有終説復于王曰惟木從䋲則正后從諫
則聖后克聖臣不命其承疇敢不祗若王之休命
　　説命中
惟説命總百官乃進于王曰嗚呼明王奉若天道建邦
設都樹后王君公承以大夫師長不惟逸豫惟以亂民
惟天聰明惟聖時憲惟臣欽若惟民從乂惟口起羞惟
甲胄起戎惟衣裳在笥惟干戈省厥躬王惟戒兹允兹
克明乃罔不休惟治亂在庻官官不及私昵惟其能爵
罔及惡徳惟其賢慮善以動動惟厥時有其善䘮厥善
矜其能喪厥功惟事事乃其有備有備無患無啟寵納
侮無耻過作非惟厥攸居政事惟醇黷于祭祀時謂弗
欽禮煩則亂事神則難王曰㫖哉説乃言惟服乃不良
于言予罔聞于行説拜稽首曰非知之艱行之惟艱王
忱不艱允協于先王成徳惟説不言有厥咎
　　説命下
王曰來汝説台小子舊學于甘盤既乃遯于荒野入宅
于河自河徂亳暨厥終罔顯爾惟訓于朕志若作酒醴
爾惟麴蘖若作和羮爾惟鹽梅爾交修予罔予棄予惟
克邁乃訓説曰王人求多聞時惟建事學于古訓乃有
獲事不師古以克永世匪説攸聞惟學遜志務時敏厥
修乃來允懐于兹道積于厥躬惟斆學半念終始典于
學厥徳修罔覺監于先王成憲其永無愆惟説式克欽
承旁招俊乂列于庻位王曰嗚呼説四海之内咸仰朕
徳時乃風股肱惟人良臣惟聖昔先正保衡作我先王
乃曰予弗克俾厥后惟堯舜其心愧耻若撻于市一夫
不獲則曰時予之辜佑我烈祖格于皇天爾尚明保予
罔俾阿衡專美有啇惟后非賢不乂惟賢非后不食其
爾克紹乃辟于先王永綏民説拜穡首曰敢對揚天子
之休命
　　髙宗彤日　(肜古文作□繹也/)
髙宗祭成湯有飛雉升鼎耳而雊祖已訓諸王作髙宗
肜日髙宗之訓髙宗肜日髙宗肜日越有雊雉祖已曰
惟先格王正厥事乃訓于王曰惟天監下民典厥義降
年有永有不永非天天民民中絶命民有不若徳不聴
罪天既孚命正厥徳乃曰其如台嗚呼王司敬民罔非
天允典祀無豊于昵
　　西伯戡黎
殷始咎周周人乗黎祖伊恐奔告于受作西伯戡黎西
伯戡黎西伯既戡黎祖伊恐奔告于王曰天子天既訖
我殷命格人元龜罔敢知吉非先王不相我後人惟王
淫戯用自絶故天棄我不有康食不虞天性不廸率典
今我民罔弗欲喪曰天曷不䧏威大命不摯今王其如
台王曰嗚呼我生不有命在天祖伊反曰嗚呼乃罪多
参在上乃能責命于天殷之即喪指乃功不無戮于爾
邦　　　　　　　率(律/)摯(至/)
　　㣲子
殷既錯天命㣲子作誥父師少師微子㣲子若曰父師
少師殷其弗或亂正四方我祖底遂陳于上我用沈酗
于酒用亂敗厥徳于下殷罔不小大好草竊姦宄卿士
師師非度凡有辜罪乃罔恒獲小民方興相為敵讎今
殷其淪喪若渉大水其無津涯殷遂喪越至于今曰父
師少師我其𤼵出狂我家耄遜于荒今爾無指告予顛
隮若之何其父師若曰王子天毒䧏災荒殷邦方興沈
酗于酒乃罔畏畏咈其耉長舊有位人今殷民乃攘竊
神祗之犧牷牲用以容將食無災䧏監殷民用乂讎歛
召敵讎不怠罪合于一多瘠罔詔商今其有災我興受
其敗商其淪喪我罔為臣僕詔王子出廸我舊云刻子
王子弗出我乃顛隮自靖人自獻于先王我不顧行遯
　
　尚書表注卷上
欽定四庫全書
　尚書表注卷下
　　　　　　　　　　　　宋　金履祥　撰
　　泰誓上(古文第/二十七)周書
惟十有一年武王伐殷一月戊午師渡孟津作泰誓三
篇泰誓惟十有三年春大㑹于孟津王曰嗟我友邦冡
君越我御事庻士明聼誓惟天地萬物父母惟人萬物
之靈亶聰明作元后元后作民父母今商王受弗敬上
天降災下民沈湎冐色敢行暴虐罪人以族官人以世
惟宫室臺榭陂池侈服以殘害于爾萬姓焚炙忠良刳
剔孕婦皇天震怒命我文考肅将天威大勲未集肆予
小子發以爾友邦冡君觀政于商惟受罔有悛心乃夷
居弗事上帝神袛遺厥先宗廟弗祀犠牲粢盛既于凶
盜乃曰吾有民有命罔懲其侮天佑下民作之君作之
師惟其克相上帝寵綏四方有罪無罪予曷敢有越厥
志同力度徳同徳度義受有臣億萬惟億萬心予有臣
三千惟一心商罪貫盈天命誅之予弗順天厥罪惟鈞
予小子夙夜袛懼受命文考類于上帝冝于冢土以爾
有衆厎天之罰天矜于民民之所欲天必從之爾尚弼
予一人永清四海時哉弗可失
　　泰誓中
惟戊午王次于河朔羣后以師畢㑹王乃徇師而誓曰
嗚呼西土有衆咸聼朕言我聞吉人為善惟日不足凶
人為不善亦惟日不足今商王受力行無度播棄犁老
昵比罪人淫酗肆虐臣下化之朋家作仇脅權相滅無
辜籲天穢徳彰聞惟天惠民惟辟奉天有夏桀弗克若
天流毒下國天乃佑命成湯降黜夏命惟受罪浮于桀
剥喪元良賊虐諫輔謂已有天命謂敬不足行謂祭無
益謂暴無傷厥監惟不逺在彼夏王天其以予乂民朕
夢協朕卜襲于休祥戎商必克受有億兆夷人離心離
徳予有亂臣十人同心同徳雖有周親不如仁人天視
自我民視天聼自我民聼百姓有過在予一人今朕必
往我武惟揚侵于之疆取彼凶殘我伐用張于湯有光
朂哉夫子罔或無畏寜執非敵百姓懍懔若崩厥角嗚
呼乃一徳一心立定厥功惟克永世
　　泰誓下
時厥明王乃大巡六師明誓衆士王曰嗚呼我西土君
子天有顯道厥類惟彰今商王受狎侮五常荒怠弗敬
自絶于天結怨于民斮朝涉之脛剖賢人之心作威殺
戮毒痡四海崇信姦回放黜師保屏棄典刑囚奴正士
郊社不修宗廟不享作竒技淫巧以恱婦人上帝弗順
祝降時喪爾其孜孜奉予一人恭行天罰古人有言曰
撫我則后虐我則讎獨夫受洪惟作威乃汝世讎樹徳
務滋除惡務本肆予小子誕以爾衆士殄殱乃讎爾衆
士其尚迪果毅以登乃辟功多有厚賞不迪有顯戮嗚
呼惟我文考若日月之照臨光於四方顯于西土惟我
有周誕受多方予克受非予武惟朕文考無罪受克予
非朕文考有罪惟予小子無良
　　牧誓
武王戎車三百兩虎賁三百人與受戰于牧野作牧誓
牧誓時甲子昧爽王朝至于商郊牧野乃誓王左杖黄
鉞右秉白旄以麾曰逖矣西土之人王曰嗟我友邦冡
君御事司徒司馬司空亞旅師氏千夫長百夫長及庸
蜀羌髳微盧彭濮人稱爾戈比爾干立爾矛矛其誓王
曰古人有言曰牝雞無晨牝雞之晨惟家之索今商王
受惟婦言是用昏棄厥肆祀弗荅昏棄厥遺王父母弟
不迪乃惟四方之多罪逋逃是崇是長是信是使是以
為大夫卿士俾暴虐于百姓以奸宄于商邑今予發惟
恭行天之罰今日之事不愆于六步七步乃止齊焉夫
子朂哉不愆于四伐五伐六伐七伐乃止齊焉朂哉夫
子尚桓桓如虎如貔如熊如羆于商郊弗迓克奔以役
西土朂哉夫子爾所弗朂其于爾躬有戮
　　武成
武王伐殷往伐歸獸識其政事作武成武成惟一月壬
辰旁死魄越翼日癸巳王朝步自周于征伐商厥四月
哉生明王來自商至于豐乃偃武修文歸馬于華山之
陽放牛于桃林之野示天下弗服丁未祀于周廟邦甸
侯衛駿奔走執豆籩越三日庚戌柴望大告武成既生
魄庻邦冡君暨百工受命于周王若曰嗚呼羣后惟先
王建邦啟土公劉克篤前烈至于大王肇基王迹王季
其勤王家我文考文王克成厥勲誕膺天命以撫方夏
大邦畏其力小邦懐其徳惟九年大統未集予小子其
承厥志厎商之罪告于皇天后土所過名山大川曰惟
有道曽孫周王發將有大正于商今商王受無道暴殄
天物害虐烝民為天下逋逃主萃淵藪予小子既獲仁
人敢袛承上帝以遏亂略華夏蠻貃罔不率俾恭天成
命肆予東征綏厥士女惟其士女篚厥元黄昭我周王
天休震動用附我大邑周惟爾有神尚克相予以濟兆
民無作神差既戊午師逾孟津癸亥陳于商郊俟天休
命甲子昧爽受率其旅若林㑹于牧野罔有敵于我師
前徒倒戈攻于後以北血流漂杵一戎衣天下大定乃
反商政政由舊釋箕子囚封比干墓式商容閭散鹿臺
之財𤼵鉅橋之粟大賚于四海而萬姓恱服列爵惟五
分土惟三建官惟賢位事惟能重民五教惟食喪祭惇
信明義崇徳報功垂拱而天下治
　　洪範
武王勝殷殺受立武庚以箕子歸作洪範洪範惟十有
三祀王訪于箕子王乃言曰嗚呼箕子惟天隂隲下民
相協厥居我不知其彛倫攸叙箕子乃言曰我聞在昔
鯀陻洪水汩陳其五行帝乃震怒不畀洪範九疇彝倫
攸斁鯀則殛死禹乃嗣興天乃錫禹洪範九疇彛倫攸
叙初一曰五行次二曰敬用五事次三曰農用八政次
四曰協用五紀次五曰建用皇極次六曰乂用三徳次
七曰明用稽疑次八曰念用庶徵次九曰嚮用五福威
用六極一五行一曰水二曰火三曰木四曰金五曰土
水曰潤下火曰炎上木曰曲直金曰從革土爰稼穡潤
下作鹹炎上作苦曲直作酸從革作辛稼穡作甘二五
事一曰貌二曰言三曰視四曰聴五曰思貌曰恭言曰
從視曰明聴曰聰思曰睿恭作肅從作乂明作哲聰作
謀睿作聖三八政一曰食二曰貨三曰祀四曰司空五
曰司徒六曰司寇七曰賔八曰師四五紀一曰嵗二曰
月三曰日四曰星辰五曰厯數五皇極皇建其有極歛
時五福用敷錫厥庶民惟時厥庶民于汝極錫汝保極
凡厥庶民無有淫朋人無有比徳惟皇作極凡厥庶民
有猷有為有守汝則念之不協于極不罹于咎皇則受
之而康而色曰予攸好徳汝則錫之福時人斯其惟皇
之極無虐㷀獨而畏髙明人之有能有為使羞其行而
邦其昌凡厥正人既富方榖汝弗能使有好于而家時
人斯其辜于其無好徳汝雖錫之福其作汝用咎無偏
無陂遵王之義無有作好遵王之道無有作惡遵王之
路無偏無黨王道蕩蕩無黨無偏王道平平無反無側
王道正直會其有極歸其有極曰皇極之敷言是彝是
訓于帝其訓凡厥庻民極之敷言是訓是行以近天子
之光曰天子作民父母以為天下王六三徳一曰正直
二曰剛克三曰柔克平康正直彊弗友剛克燮友柔克
沈潛剛克高明柔克惟辟作福惟辟作威惟辟玉食臣
無有作福作威玉食臣之有作福作威玉食其害于而
家凶于而國人用側頗僻民用僭忒七稽疑擇建立卜
筮人乃命卜筮曰雨曰霽曰䝉曰驛曰克曰貞曰悔凡
七卜五占用二衍忒立時人作卜筮三人占則従二人
之言汝則有大疑謀及乃心謀及卿士謀及庻人謀及
卜筮汝則從龜從筮從卿士從庻民從是之謂大同身
其康彊子孫其逢吉汝則從龜從筮従卿士逆庻民逆
吉卿士従龜従筮従汝則逆庻民逆吉庻民従龜從筮
従汝則逆卿士逆吉汝則從龜従筮逆卿士逆庻民逆
作内吉作外凶龜筮共違于人用静吉用作凶八庻徴
曰雨曰𤾉曰燠曰寒曰風曰時五者來備各以其叙庻
草蕃廡一極備凶一極無凶曰休徴曰肅時雨若曰乂
時𤾉若曰哲時燠若曰謀時寒若曰聖時風若曰咎徵
曰狂恒雨若曰僭恒𤾉若曰豫恒燠若曰急恒寒若曰
䝉恒風若曰王省惟嵗卿士惟月師尹惟日嵗月日時
無易百穀用成乂用明俊民用章家用平康日月嵗時
既易百穀用不成乂用昏不明俊民用㣲家用不寜庶
民惟星星有好風星有好雨日月之行則有冬有夏月
之從星則以風雨九五福一曰夀二曰富三曰康寜四
曰攸好徳五曰考終命六極一曰凶短折二曰疾三曰
憂四曰貧五曰惡六曰弱武王既勝殷邦諸侯班宗彞
作分器
　　旅獒　　(置王大紀繫于成王之紀/)
西旅獻獒大保作旅獒旅獒惟克商遂通道于九夷八
蠻西旅底貢厥獒大保乃作旅獒用訓于王曰嗚呼明
王慎徳四夷咸賔無有逺邇畢獻方物惟服食器用王
乃昭徳之致于異姓之邦無替厥服分寳玊于伯叔之
國時庸展親人不易物惟徳其物徳盛不狎侮狎侮君
予罔以盡人心狎侮小人罔以盡其力不役耳目百度
惟貞玩人喪徳玩物喪志志以道寜言以道接不作無
益害有益功乃成不貴異物賤用物民乃足犬馬非其
土性不畜珍禽竒獸不育于國不寳逺物則逺人格所
寳惟賢則邇人安嗚呼夙夜㒺或不勤不矜細行終累
大徳為山九仭功虧一簣允迪兹生民保厥居惟乃世
王巢伯來朝芮伯作旅巢命
　　金縢　　(此篇除祝詞外皆非周公作序文誤/)
武王有疾周公作金縢金縢既克商二年王有疾弗豫
二公曰我其為王穆卜周公曰未可以戚我先王公乃
自以為功為三壇同墠為壇於南方北面周公立焉植
璧秉珪乃告大王王季文王史乃冊祝曰惟爾元孫某
遘厲虐疾若爾三王是有丕子之責于天以旦代某之
身予仁若考能多才多藝能事鬼神乃元孫不若旦多
材多藝不能事鬼神乃命于帝庭敷佑四方用能定爾
子孫于下地四方之民罔不祇畏嗚呼無墜天之降寳
命我先王亦永有依歸今我即命于元龜爾之許我我
其以璧與珪歸俟爾命爾不許我我乃屏璧與珪乃卜
三龜一習吉啓籥見書乃并是吉公曰體王其罔害予
小子新命于三王惟永終是圗兹攸俟能念予一人公
歸乃納冊于金縢之匱中王翼日乃瘳武王既喪管叔
及其羣弟乃流言於國曰公將不利於孺子周公乃告
二公曰我之弗辟我無以告我先王周公居東二年則
罪人斯得于後公乃為詩以貽王名之曰䲭鴞王亦未
敢誚公秋大熟未穫天大雷電以風禾盡偃大木斯㧞
邦人大恐王與大夫盡弁以啓金縢之書乃得周公所
自以為功代武王之説二公及王乃問諸史與百執事
對曰信噫公命我勿敢言王執書以泣曰其勿穆卜昔
公勤勞王家惟予冲人弗及知今天動威以彰周公之
徳惟朕小子其新逆我國家禮亦宜之王出郊天乃雨
反風禾則盡起二公命邦人凡大木所偃盡起而築之
嵗則大熟　新
　　大誥
武王崩三監反淮夷叛周公相成王將黜殷作大誥大
誥王若曰猷大誥爾多邦越爾御事弗弔天降割于我
家不少延洪惟我㓜冲人嗣無疆大厯服弗造哲迪民
康矧曰其有能格知天命已予惟小予若涉淵水予惟
往求朕攸濟敷賁敷前人受命兹不忘大功予不敢閉
于天降威用寜王遺我大寳龜紹天明即命曰有大艱
于西土西土人亦不静越兹蠢殷小腆誕敢紀其叙天
降威知我國有疵民不康曰予復反鄙我周邦今蠢今
翼日民獻有十夫予翼以于敉寜武圗功我有大事休
朕卜并吉肆予告我友邦君越尹氏庶士御事曰予得
吉卜予惟以爾庶邦于伐殷逋播臣爾庶邦君越庶士
御事罔不反曰艱大民不静亦惟在王宫邦君室越予
小子考翼不可征王害不違卜肆予冲人永思艱曰嗚
呼允蠢鰥寡哀哉予造天役遺大投艱于朕身越予冲
人不卬自恤義爾邦君越爾多士尹氏御事綏予曰無
毖于恤不可不成乃寜考圗功己惟予小子不敢替上
帝命天休于寜王興我小邦周寜王惟卜用克綏受兹
命今天其相民矧亦惟卜用嗚呼天明畏弼我丕丕基
王曰爾惟舊人爾丕克逺省爾知寜王若勤哉天閟毖
我成功所予不敢不極卒寜王圗事肆予大化誘我友
邦君天棐忱辭其考我民予曷其不于前寜人圗功攸
終天亦惟用勤毖我民若有疾予曷敢不于前寜人攸
受休畢王曰若昔朕其逝朕言艱日思若考作室既底
法厥子乃弗肯堂矧肯構厥父菑厥子乃弗肯播矧肯
穫厥考翼其肯曰予有後弗棄基肆予曷敢不越卬敉
寜王大命若兄考乃有友伐厥子民養其勸弗救王曰
鳴呼肆哉爾庶邦君越爾御事爽邦由哲亦惟十人迪
知上帝命越天棐忱爾時罔敢易法矧今天降戾于周
邦惟大艱人誕鄰胥伐于厥室爾亦不知天命不易予
永念曰天惟喪殷若穡夫予曷敢不終朕畝天亦惟休
于前寜人予曷其極卜敢弗于從率寜人有指疆土矧
今卜并吉肆朕誕以爾東征天命不僭卜陳惟若兹
　　㣲子之命
成王既黜殷命殺武庚命㣲子硌代殷後作㣲子之命
㣲子之命王若曰猷殷王元子惟稽古崇徳象賢統承
先王修其禮物作賔于王家與國咸休永世無窮嗚呼
乃祖成湯克齊聖廣淵皇天眷佑誕受厥命摭民以寛
除其邪虐功加于時徳垂後裔爾惟踐修厥猷舊有令
聞恪慎克孝肅恭神人予嘉乃徳曰篤不忘上帝時歆
下民祇協庸建爾于上公尹兹東夏欽哉往敷乃訓慎
乃服命率由典常以蕃王室宏乃烈祖律乃有民永綏
厥位毗予一人世世享徳萬邦作式俾我有周無斁嗚
呼往哉惟休無替朕命唐叔得禾異畆同頴獻諸天子
王命唐叔歸周公于東作歸禾周公既得命禾旅天子
之命作嘉禾
　　康誥
成王既伐管叔蔡叔以殷餘民封康叔作康誥酒誥梓
材康誥惟三月哉生魄周公初基作新大邑于東國洛
四方民大和㑹侯甸男邦采衛百工播民和見士于周
周公咸勤乃洪大誥治王若曰孟侯朕其弟小子封惟
乃丕顯考文王克明徳慎罰不敢侮鰥寡庸庸祗祗威
威顯民用肇造我區夏越我一二邦以修我西土惟時
怙冒聞于上帝帝休天乃大命文王殪戎殷誕受厥命
越厥邦厥民惟時叙乃寡兄朂肆汝小子封在兹東土
王曰嗚呼封汝念哉今民將在祇遹乃文考紹聞衣徳
言往敷求于殷先哲王用保乂民汝丕逺惟商耉成人
宅心知訓别求聞由古先哲王用康保民宏于天若徳
裕乃身不廢在王命王曰嗚呼小子封恫瘝乃身敬哉
天畏棐忱民情大可見小人難保往盡乃心無康好逸
豫乃其乂民我聞曰怨不在大亦不在小恵不恵懋不
懋已汝惟小子乃服惟宏王應保殷民亦惟助王宅天
命作新民王曰嗚呼封敬明乃罰人有小罪非𤯝乃惟
終自作不典式爾有厥罪小乃不可不殺乃有大罪非
終乃惟𤯝災適爾既道極厥辜時乃不可殺王曰嗚呼
封有叙時乃大明服惟民其勑懋和若有疾惟民其畢
棄咎若保赤子惟民其康乂非汝封刑人殺人無或刑
人殺人非汝封又曰劓刵人無或劓刵人王曰外事汝
陳時臬司師兹殷罰有倫又曰要囚服念五六日至于
旬時丕蔽要囚王曰汝陳時臬事罰蔽殷彛用其義刑
義殺勿庸以次汝封乃汝盡遜曰時叙惟曰未有遜事
已汝惟小子未其有若汝封之心朕心朕徳惟乃知凡
民自得罪寇攘姦宄殺越人于貨暋不畏死罔弗憝王
曰封元惡大憝矧惟不孝不友子弗祇服厥父事大傷
厥考心于父不能字厥子乃疾厥子于弟弗念天顯乃
弗克恭厥兄兄亦不念鞠子哀大不友于弟惟弔兹不
于我政人得罪天惟與我民彛大泯亂曰乃其速由文
王作罰刑兹無赦不率大戛矧惟外庶子訓人惟厥正
人越小臣諸節乃别播敷造民大譽弗念弗庸瘝厥君
時乃引惡惟朕憝已汝乃其速由兹義率殺亦惟君惟
長不能厥家人越厥小臣外正惟威惟虐大放王命乃
非徳用乂汝亦罔不克敬典乃由裕民惟文王之敬忌
乃裕民曰我惟有及則予一人以懌王曰封爽惟民迪
吉康我時其惟殷先哲王徳用康乂民作求矧今民罔
迪不適不迪則罔政在厥邦王曰封予惟不可不監告
汝徳之説于罰之行今惟民不静未戾厥心迪屢未同
爽惟天其罰殛我我其不怨惟厥罪無在大亦無在多
矧曰其尚顯聞于天王曰嗚呼封敬哉無作怨勿用非
謀非彝蔽時帎丕則敏徳用康乃心顧乃徳逺乃猷裕
乃以民寧不汝瑕殄王曰嗚呼肆汝小子封惟命不于
常汝念哉無我殄享明乃服命髙乃聴用康乂民王若
曰往哉封勿替敬典聴朕告汝乃以殷民世享
　　酒誥
酒誥王若曰明大命于妹邦乃穆考文王肇國在西土
厥誥毖庶邦庶士越少正御事朝夕曰祀兹酒惟天降
命肇我民惟元祀天降威我民用大亂喪徳亦罔非酒
惟行越小大邦用喪亦罔非酒惟辜文王誥教小子有
正有事無彞酒越庶國飲惟祀徳將無醉惟曰我民迪
小子惟土物愛厥心臧聰聴祖考之彞訓越小大徳小
子惟一妹土嗣爾股肱純其藝黍稷奔走事厥考厥長
肇牽車牛逺服賈用孝養厥父母厥父母慶自洗腆致
用酒庶士有正越庶伯君子其爾典聴朕教爾大克羞
耉惟君爾乃飲食醉飽丕惟曰爾克永觀省作稽中徳
爾尚克羞饋祀爾乃自介用逸兹乃允惟王正事之臣
兹亦惟天若元徳永不忘在王家王曰封我西土棐徂
邦君御事小子尚克用文王教不腆于酒故我至於今
克受殷之命王曰封我聞惟曰在昔殷光哲王迪畏天
顯小民經德秉哲自成湯咸至于帝乙成王畏相惟御
事厥棐有恭不敢自暇自逸矧曰其敢崇飲越在外服
侯甸男衛邦伯越在内服百僚庶尹惟亞惟服宗工越
百姓里居罔敢湎于酒不惟不敢亦不暇惟助成王徳
顯越尹人祇辟我聞亦惟曰在今後嗣王酣身厥命罔
顯于民祗保越怨不易誕惟厥縱淫泆于非彛用燕喪
威儀民罔不盡傷心惟荒腆于酒不惟自息乃逸厥心
疾很不克畏死辜在商邑越殷國滅無罹弗惟徳馨香
祀登聞于天誕惟民怨庶羣自酒腥聞在上故天降喪
于殷罔愛于毁惟逸天非虐惟民自速辜王曰封予不
惟若兹多誥古人有言曰人無於水監當於民監今惟
殷墜厥命我其可不大監撫于時予惟曰汝劼毖殷獻
臣侯甸男衛矧太史友内史友越獻臣百宗工矧惟爾
事服休服采矧惟若疇圻父薄違農父若保宏父定辟
矧汝剛制于酒厥或誥曰羣飲汝勿佚盡執拘以歸于
周予其殺又惟殷之迪諸臣惟工乃湎于酒勿庸殺之
姑惟教之有斯明享乃不用我教辭惟我一人弗恤弗
蠲乃事時同于殺王曰封汝典聴朕毖勿辯乃司民湎
于酒
　　梓材
梓材王曰封以厥庶民暨厥臣逹大家以厥臣逹王惟
邦君汝若恒越曰我有師師司徒司馬司空尹旅曰予
罔厲殺人亦厥君先敬勞肆徂厥敬勞肆往姦宄殺人
厯人宥肆亦見厥君事戕敗人宥王啓監厥亂為民曰
無胥戕無胥虐至于敬寡至于屬婦合由以容王其效
邦君越御事厥命曷以引養引恬自古王若兹監罔攸
辟惟曰若稽田既勤敷菑惟其陳修為厥疆畎若作室
家既勤垣墉惟其塗塈茨若作梓材既勤樸斵惟其塗
丹雘今王惟曰先王既勤用明徳懐為夾庶邦享作兄
弟方來亦既用明徳后式典集庶邦丕享皇天既付中
國民越厥疆土于先王肆王惟徳用和懌先後迷民用
懌先王受命已若兹監惟曰欲至于萬年惟王子子孫
孫永保民　　　　　若茲監　永保民
　　召誥
成王在豐欲宅洛邑使召公先相宅作召誥召誥惟二
月既望越六日乙未王朝步自周則至于豐惟太保先
周公相宅越若來三月惟丙午朏越三日戊申太保朝
至于洛卜宅厥既得卜則經營越三日庚戌太保乃以
庶殷攻位于洛汭越五日甲寅位成若翼日乙夘周公
朝至于洛則逹觀于新邑營越三日丁巳用牲于郊牛
二越翼日戊午乃社于新邑牛一羊一豕一越七日甲
子周公乃朝用書命庶殷侯甸男邦伯厥既命殷庶庶
殷丕作太保乃以庶邦冢君出取幣乃復入錫周公曰
拜手稽首旅王若公誥告庶殷越自乃御事嗚呼皇天
上帝改厥元子兹大國殷之命惟王受命無疆惟休亦
無疆惟恤嗚呼曷其奈何弗敬天既遐終大邦殷之命
兹殷多先哲王在天越厥後王後民兹服厥命厥終智
藏瘝在夫知保抱攜持厥婦子以哀籲天徂厥亡出執
嗚呼天亦哀于四方民其眷命用懋王其疾敬徳相古
先民有夏天迪從子保面稽天若今時既墜厥命今相
有殷天迪格保面稽天若今時既墜厥命今冲子嗣則
無遺夀耉曰其稽我古人之徳矧曰其有能稽謀自天
嗚呼有王雖小元子哉其丕能諴于小民今休王不敢
後用顧畏于民碞王來紹上帝自服于土中旦曰其作
大邑其自時配皇天毖祀于上下其自時中乂王厥有
成命治民今休王先服殷御事比介于我有周御事節
性惟日其邁王敬作所不可不敬徳我不可不監于有
夏亦不可不監于有殷我不敢知曰有夏服天命惟有
厯年我不敢知曰不其延惟不敬厥徳乃早墜厥命我
不敢知曰有殷受天命惟有厯年我不敢知曰不其延
惟不敬厥徳乃早墜厥命今王嗣受厥命我亦惟兹二
國命嗣若功王乃初服嗚呼若生子罔不在厥初生自
貽哲命今天其命哲命吉㓙命厯年知今我初服宅新
邑肆惟王其疾敬徳王其徳之用祈天永命其惟王勿
以小民淫用非彝亦敢殄戮用乂民若有功其惟王位
在徳元小民乃惟刑用于天下越王顯上下勤恤其曰
我受天命丕若有夏厯年式勿替有殷厯年欲王以小
民受天永命拜手稽首曰予小臣敢以王之讎民百君
子越友民保受王威命明徳王末有成命王亦顯我非
敢勤惟恭奉幣用供王能祈天永命
　　洛誥
召公既相宅周公往營成周使來告卜作洛誥洛誥周
公拜手稽首曰朕復子明辟王如弗敢及天基命定命
予乃允保大相東土其基作民明辟予惟乙卯朝至于
洛師我卜河朔黎水我乃卜澗水東瀍水西惟洛食我
又卜瀍水東亦惟洛食伻來以圗及獻卜王拜手稽首
曰公不敢不敬天之休來相宅其作周匹休公既定宅
伻來來視予卜休恒吉我二人共貞公其以予萬億年
敬天之休拜手稽首誨言周公曰王肇稱殷禮祀于新
邑咸秩無文予齊百工伻從王于周予惟曰庶有事今
王即命曰記功宗以功作元祀惟命曰汝受命篤弼丕
視功載乃汝其悉自教工孺子其朋孺子其朋其往無
若火始燄燄厥攸灼叙弗其絶厥若彛及撫事如予惟以
在周工往新邑伻嚮即有僚明作有功惇大成裕汝永
有辭公曰己汝惟冲子惟終汝其敬識百辟享亦識其
有不享享多儀儀不及物惟曰不享惟不役志于享凡
民惟曰不享惟事其爽侮乃惟孺子頒朕不暇聴朕教
汝于棐民彞汝乃是不蘉乃時惟不永哉篤叙乃正父
罔不若予不敢廢乃命汝往敬哉兹予其明農哉彼裕
我民無逺用戾王若曰公明保予冲子公稱丕顯徳以
予小子揚文武烈奉荅天命和恒四方民居師惇宗將
禮稱秩元祀咸秩無文惟公徳明光于上下勤施于四
方旁作穆穆迓衡不迷文武勤教予冲子夙夜毖祀王
曰公功棐迪篤罔不若時王曰公予小子其退即辟于
周命公後四方迪亂未定于宗禮亦未克敉公功迪將
其後監我士師工誕保文武受民亂為四輔王曰公定
予往已公功肅將祇歡公無困哉我惟無斁其康事公
勿替刑四方其世享周公拜手稽首曰王命予來承保
乃文祖受命民越乃光烈考武王宏朕恭孺子來相宅
其大惇典殷獻民亂為四方新辟作周恭先曰其自時
中乂萬邦咸休惟王有成績予旦以多子越御事篤前
人成烈荅其師作周孚先考朕昭子刑乃單文祖徳伻
來毖殷乃命寜予以秬鬯二卣曰明禋拜手稽首休享
予不敢宿則禋于文王武王恵篤叙無有遘自疾萬年
厭于乃徳殷乃引考王伻殷乃承叙萬年其永觀朕子
懐徳戊辰王在新邑烝祭嵗文王騂牛一武王騂牛一
王命作冊逸祝冊惟告周公其後王賔殺禋咸格王入
太室祼王命周公後作冊逸誥在十有二月惟周公誕
保文武受命惟七年
　　多士　(遷殷在踐□之後命誥在作洛之初序誤/)
成周既成遷殷頑民周公以王命誥作多士多士惟三
月周公初于新邑洛用告商王士王若曰爾殷遺多士
弗弔旻天大降喪于殷我有周佑命將天明威致王罰
勑殷命終于帝肆爾多士非我小國敢弋殷命惟天不
畀允罔固亂弼我我其敢求位惟帝不畀惟我下民秉
為惟天明畏我聞曰上帝引逸有夏不適逸則惟帝降
格嚮于時夏弗克庸帝大淫泆有辭惟時天罔念聞厥
惟廢元命降致罰乃命爾先祖成湯革夏俊民甸四方
自成湯至于帝乙罔不明徳恤祀亦惟天丕建保乂有
殷殷王亦罔敢失帝罔不配天其澤在今後嗣王誕罔
顯于天矧曰其有聼念于先王勤家誕淫厥泆罔顧于
天顯民祗惟時上帝不保降若兹大喪惟天不畀不明
厥徳凡四方小大邦喪罔非有辭于罰王若曰爾殷多
士今惟我周王丕靈承帝事有命曰割殷告勑于帝惟
我事不貳適惟爾王家我適予其曰惟爾洪無度我不
爾動自乃邑予亦念天即于殷大戾肆不正王曰猷告
爾多士予惟時其遷居西爾非我一人奉徳不康寧時
惟天命無違朕不敢有後無我怨惟爾知惟殷先人有
冊有典殷革夏命今爾又曰夏迪簡在王庭有服在百
僚予一人惟聼用徳肆予敢求爾于天邑商予惟率肆
矜爾非予罪時惟天命王曰多士昔朕來自奄予大降
爾四國民命我乃明致天罰移爾遐逖比事臣我宗多
遜王曰告爾殷多士今予惟不爾殺予惟時命有申今
朕作大邑于茲洛予惟四方罔攸賓亦惟爾多士攸服
奔走臣我多遜爾乃尚有爾土爾乃尚寧幹止爾克敬
天惟畀矜爾爾不克敬爾不啻不有爾土予亦致天之
罰于爾躬今爾惟時宅爾邑繼爾居爾厥有幹有年于
兹洛爾小子乃興從爾遷王曰又曰時予乃或言爾攸
居
　　無逸(古文亡脩/)
周公作無逸無逸周公曰嗚呼君子所其無逸先知稼
穡之艱難乃逸則知小人之依相小人厥父母勤勞稼
穡厥子乃不知稼穡之艱難乃逸乃諺既誕否則侮厥
父母曰昔之人無聞知周公曰嗚呼我聞曰昔在殷王
中宗嚴恭寅畏天命自度治民祗懼不敢荒寧肆中宗
之享國七十有五年其在高宗時舊勞于外爰暨小人
作其即位乃或亮陰三年不言其惟不言言乃雍不敢
荒寧嘉靖殷邦至于小大無時或怨肆高宗之享國五
十有九年其在祖甲不義惟王舊為小人作其即位爰
知小人之依能保惠于庻民不敢侮鰥寡肆祖甲之享
國三十有三年自時厥後立王生則逸生則逸不知稼穡之艱
難不聞小人之勞惟耽樂之從自則厥後亦罔或克夀
或十年或七八年或五六年或四三年周公曰嗚呼厥
亦惟我周太王王季克自抑畏文王卑服即康功田功
徽柔懿恭懐保小民惠鮮鰥寡自朝至于日中昃不遑
暇食用咸和萬民文王不敢盤于逰田以庻邦惟正之
供文王受命惟中身厥享國五十年周公曰嗚呼繼自
今嗣王則其無淫于觀于逸于逰于田以萬民惟正之
供無皇曰今日耽樂乃非民攸訓非天攸若時人丕則
有愆無若殷王受之迷亂酗于酒徳哉周公曰嗚呼我
聞曰古之人猶胥訓告胥保惠胥教誨民無或胥譸張
為幻此厥不聽人乃訓之乃變亂先王之正刑至于小
大民否則厥心違怨否則厥口詛祝周公曰嗚呼自殷
王中宗及高宗及祖甲及我周文王兹四人廸哲厥或
告之曰小人怨汝詈汝則皇自敬徳厥愆曰朕之愆允
若時不啻不敢含怒此厥不聼人乃或譸張為幻曰小
人怨汝詈汝則信之則若時不永念厥辟不寛綽厥心
亂罰無罪殺無辜怨有同是叢于厥身周公曰嗚呼嗣
王若監于兹
　　君奭
召公為保周公為師相成王為左右召公不說周公作
君奭君奭周公若曰君奭弗弔天降喪于殷殷既墜厥
命我有周既受我不敢知曰厥基永孚于休若天棐忱
我亦不敢知曰其終出于不祥嗚呼君已曰時我我亦
不敢寧于上帝命弗永逺念天威越我民罔尤違惟人
在我後嗣子孫大弗克恭上下遏佚前人光在家不知
天命不易天難諶乃其墜命弗克經厯嗣前人恭明徳
在今予小子旦非克有正廸惟前人光施于我沖子又
曰天不可信我道惟寧王徳延天不庸釋于文王受命
公曰君奭我聞在昔成湯既受命時則有若伊尹格于
皇天在太甲時則有若保衡在太戊時則有若伊陟臣
扈格于上帝巫咸乂王家在祖乙時則有若巫賢在武
丁時則有若甘盤率惟兹有陳保乂有殷故殷禮陟配
天多厯年所天惟純佑命則商實百姓王人罔不秉徳
明恤小臣屏侯甸矧咸奔走惟兹惟徳稱用乂厥辟故
一人有事于四方若卜筮罔不是孚公曰君奭天夀平
格保乂有殷有殷嗣天滅威今汝永念則有固命厥亂
明我新造邦公曰君奭在昔上帝割申勸寧王之徳其
集大命于厥躬惟文王尚克修和我有夏亦惟有若虢
叔有若閎夭有若散宜生有若泰顛有若南宫括又曰
無能往來兹迪彞教文王蔑徳降于國人亦惟純佑秉
徳迪知天威乃惟時昭文王迪見冐聞于上帝惟時受
有殷命哉武王惟兹四人尚迪有禄後暨武王誕將天
威咸劉厥敵惟兹四人昭武王惟冐丕單稱徳今在予
小子旦若㳺大川予往暨汝奭其濟小子同未在位誕
無我責收罔朂不及耉造徳不降我則鳴鳥不聞矧曰
其有能格公曰嗚呼君肆其監于兹我受命無彊惟休
亦大惟艱告君乃猷裕我不以後人迷公曰前人敷乃
心乃悉命汝作汝民極曰汝明朂偶王在亶乘兹大命
惟文王徳丕承無疆之恤公曰君告汝朕允保奭其汝
克敬以予監于殷喪大否肆念我天威予不允惟若兹
誥予惟曰襄我二人汝有合哉言曰在時二人天休滋
至惟時二人弗戡其汝克敬徳明我俊民在讓後人于
丕時嗚呼篤棐時二人我式克至于今日休我咸成文
王功于不怠丕冒海隅出日罔不率俾公曰君予不惠
若兹多誥予惟用閔于天越民公曰嗚呼君惟乃知民
徳亦罔不能厥初惟其終祗若兹往敬用治
　　蔡仲之命
蔡叔既没王命蔡仲踐諸侯位作蔡仲之命蔡仲之命
惟周公位冡宰正百工羣叔流言乃致辟管叔于商囚
蔡叔于郭鄰以車七乘降霍叔于庻人三年不齒蔡仲
克庸祗徳周公以為卿士叔卒乃命諸王邦之蔡王若
曰小子胡惟爾率徳改行克慎厥猷肆予命爾侯于東
土往即乃封敬哉爾尚葢前人之愆惟忠惟孝爾乃邁
迹自身克勤無怠以垂憲乃後率乃祖文王之彞訓無
若爾考之違王命皇天無親惟徳是輔民心無常惟惠
之懐為善不同同歸于治為惡不同同歸于亂爾其戒
哉慎厥初惟厥終終以不困不惟厥終終以困窮懋乃
攸繢睦乃四鄰以蕃王室以和兄弟康濟小民率自中
無作聰明亂舊章詳乃視聼罔以側言改厥度則予一
人汝嘉王曰嗚呼小子胡汝往哉無荒棄朕命成王東
伐淮夷遂踐奄作成王政成王既踐奄将遷其君扵蒲
姑周公告召公作将蒲姑
　　多方
成王歸自奄在宗周誥庻邦作多方多方惟五月丁亥
王來自奄至于宗周周公曰王若曰猷告爾四國多方
惟爾殷侯尹民我惟大降爾命爾罔不知洪惟圖天之
命弗永寅念于祀惟帝降格于夏有夏誕厥逸不肯慼
言于民乃大淫昏不克終日勸于帝之迪乃爾攸聞厥
圗帝之命不克開于民之麗乃大降罰崇亂有夏因甲
于内亂不克靈承于旅罔丕惟進之恭洪舒于民亦惟
有夏之民叨懫日欽劓割夏邑天惟時求民主乃大降
顯休命于成湯刑殄有夏惟天不畀純乃惟以爾多方
之義民不克永于多享惟夏之恭多士大不克明保享
于民乃胥惟虐于民至于百為大不克開乃惟成湯克
以爾多方簡代夏作民主慎厥麗乃勸厥民刑用勸以
至于帝乙罔不明徳慎罰亦克用勸要囚殄戮多罪亦
克用勸開釋無辜亦克用勸今至於爾辟弗克以爾多
方享天之命嗚呼王若曰誥告爾多方非天庸釋有夏
非天庸釋有殷乃惟爾辟以爾多方大淫圖天之命屑
有辭乃惟有夏圖厥政不集于享天降時喪有邦間之
乃惟爾商後王逸厥逸圖厥政不觸烝天惟降時喪惟
聖罔念作狂惟狂克念作聖天惟五年湏暇之子孫誕
作民主罔可念聼天惟求爾多方大動以威開厥顧天
惟爾多方罔堪顧之惟我周王靈承于旅克堪用徳惟
典神天天惟式教我用休簡畀殷命尹爾多方今我曷
敢多誥我惟大降爾四國民命爾曷不忱裕之于爾多
方爾曷不夾介乂我周王享天之命今爾尚宅爾宅畋
爾田爾曷不惠王熙天之命爾乃迪屡不静爾心未愛
爾乃不大宅天命爾乃屑播天命爾乃自作不典圖忱
于正我惟時其教告之我惟時其戰要囚之至于再至
于三乃有不用我降爾命我乃其大罰殛之非我有周
秉徳不康寧乃惟爾自速辜王曰嗚呼猷告爾有方多
士暨殷多士今爾奔走臣我監五祀越惟有胥伯小大
多正爾罔不克臬自作不和爾惟和哉爾至不睦爾惟
和哉爾邑克明爾惟克勤乃事爾尚不忌于凶徳亦則
以穆穆在乃位克閲于乃邑謀介爾乃自時洛邑尚永
力畋爾田天惟畀矜爾我有周惟其大介賚爾迪簡在
王庭尚爾事有服在大僚王曰嗚呼多士爾不克勸忱
我命爾亦則惟不克享凡民惟曰不享爾乃惟逸惟頗
大逺王命則惟爾多方探天之威我則致天之罰離逖
爾土王曰我不惟多誥我惟祗告爾命又曰時惟爾初
不克敬于和則無我怨
　　立政
周公作立政立政周公若曰拜手稽首告嗣天子王矣
用咸戒于王曰王左右常伯常任凖人綴衣虎賁周公
曰嗚呼休兹知恤鮮哉古之人迪惟有夏乃有室大兢
籲俊尊上帝迪知忱恂于九徳之行乃敦告教厥后曰
拜手稽首后矣曰宅乃事宅乃牧宅乃凖兹惟后矣謀
面用丕訓徳則乃宅人兹乃三宅無義民桀徳惟乃弗
作往任是惟暴徳罔後亦越成湯陟丕釐上帝之耿命
乃用三有宅克即宅曰三有俊克即俊嚴惟丕式克用
三宅三俊其在商邑用協于厥邑其在四方用丕式見
徳嗚呼其在受徳暋惟羞刑暴徳之人同于厥邦乃惟
庻習逸徳之人同于厥政帝欽罰之乃伻我有夏式商
受命奄甸萬姓亦越文王武王克知三有宅心灼見三
有俊心以敬事上帝立民長伯立政任人凖夫收作三
事虎賁綴衣趣馬小尹左右擕僕百司庻府大都小伯
藝人表臣百司太史尹伯庻常吉士司徒司馬司空亞
旅夷微盧烝三亳阪尹文王惟克厥宅心乃克立兹常
事司牧人以克俊有徳文王罔攸兼于庻言庻獄庻慎
惟有司之牧夫是訓用違庻獄庻慎文王罔敢知于兹
亦越武王率惟敉功不敢替厥義徳率惟謀從容徳以
並受此丕丕基嗚呼孺子王矣繼自今我其立政立事
凖人牧夫我其克灼知厥若丕乃俾亂相我受民和我
庻獄庻慎時則勿有間之自一話一言我則末惟成徳
之彦以乂我受民嗚呼予旦已受人之徽言咸告孺子
王矣繼自今文子文孫其勿誤于庻獄庻慎惟正是乂
之自古商人亦越我周文王立政立事牧夫凖人則克
宅之克由繹之兹乃俾乂國則罔有立政用憸人不訓
于徳是罔顯在厥世繼自今立政其勿以險人其惟吉
士用勱相我國家今文子文孫孺子王矣其勿誤于庻
獄惟有司之牧夫其克詰爾戎兵以陟禹之迹方行天
下至于海表罔有不服以覲文王之耿光以揚武王之
大烈嗚呼繼自今後王立政其惟克用常人周公若曰
太史司寇蘇公式敬爾由獄以長我王國兹式有慎以
列用中罰
　　周官
成王既黜殷命滅淮夷還歸在豐作周官周官惟周王
撫萬邦廵侯甸四征弗庭綏厥兆民六服羣辟罔不承
徳歸于宗周董正治官王曰若昔大猷制治于未亂保
邦于未危曰唐虞稽古建官惟百内有百揆四岳外有
州牧侯伯庻政惟和萬國咸寧夏商官倍亦克用乂明
王立政不惟其官惟其人今予小子祗勤于徳夙夜不
逮仰惟前代時若訓迪厥官立太師太傅太保兹惟三
公論道經邦夑理陰陽官不必備惟其人少師少傅少
保曰三孤貳公宏化寅亮天地弼予一人冡宰掌邦治
統百官均四海司徒掌邦教敷五典擾兆民宗伯掌邦
禮治神人和上下司馬掌邦政統六師平邦國司寇掌
邦禁詰奸慝刑暴亂司空掌邦土居四民時地利六卿
分職各率其屬以倡九牧阜成兆民六年五服一朝又
六年王乃時巡考制度于四岳諸侯各朝于方岳大明
黜陟王曰嗚呼凡我有官君子欽乃攸司慎乃出令令
出惟行弗惟反以公滅私民其允懐學古入官議事以
制政乃不迷其爾典常作之師無以利口亂厥官蓄疑
敗謀怠忽荒政不學牆面莅事惟煩戒爾卿士功崇惟
志業廣惟勤惟克果㫁乃罔後艱位不期驕禄不期侈
恭儉惟徳無載爾偽作徳心逸日休作偽心勞日拙居
寵思危罔不惟畏弗畏入畏推賢讓能庻官乃和不和
政厖舉能其官惟爾之能稱匪其人惟爾不任王曰嗚
呼三事暨大夫敬爾有官亂爾有政以佑乃辟永康兆
民萬邦惟無斁成王既伐東夷肅慎來賀王俾榮伯作
賄肅慎之命周公在豐将没欲塟成周公薨成王𦵏于
畢告周公作亳姑
　　君陳(古文酉敹/)
周公既没命君陳分正東郊成周作君陳君陳王若曰
君陳惟爾令徳孝恭惟孝友于兄弟克施有政命汝尹
兹東郊敬哉昔周公師保萬民民懐其徳往慎乃司兹
率厥常懋昭周公之訓惟民其乂我聞曰至治馨香感
于神明黍稷非馨明徳惟馨爾尚式時周公之猷訓惟
日孜孜無敢逸豫凡人未見聖若不克見既見聖亦不
克由聖爾其戒哉爾惟風下民惟草圗厥政莫或不艱
有廢有興出入自爾師虞庻言同則繹爾有嘉謀嘉猷
則入告爾后于内爾乃順之于外曰斯謀斯猷惟我后
之徳嗚呼臣人咸若時惟良顯哉王曰君陳爾惟宏周
公丕訓無依勢作威無倚法以削寛而有制従容以和
殷民在辟予曰辟爾惟勿辟予曰宥爾惟勿宥惟厥中
有弗若于汝政弗化于汝訓辟以止辟乃辟狃于奸宄
敗常亂俗三細不宥爾無忿疾于頑無求備于一夫必
有忍其乃有濟有容徳乃大簡厥修亦簡其或不修進
厥良以率其或不良惟民生厚因物有遷違上所命從
厥攸好爾克敬典在徳時乃罔不變允升于大猷惟予
一人膺受多福其爾之休終有辭於永世
　　顧命
成王将崩命召公畢公率諸侯相康王作顧命顧命惟
四月哉生魄王不懌甲子王乃洮頮水相被冕服凴玉
几乃同召太保奭芮伯彤伯畢公衛侯毛公師氏虎臣
百尹御事王曰嗚呼疾大漸惟㡬病日臻既彌留恐不
獲誓言嗣兹予審訓命汝昔君文王武王宣重光奠麗
陳教則肄肄不違用克達殷集大命在後之侗敬迓天
威嗣守文武大訓無敢昬逾今天降疾殆弗興弗悟爾
尚明時朕言用敬保元子釗宏濟于艱難柔逺能邇安
勸小大庻邦思夫人自亂于威儀爾無以釗冐貢于非
㡬兹既受命還出綴衣于庭越翼日乙丑王崩太保命
仲桓南宫毛俾爰齊侯吕伋以二干戈虎賁百人逆子
釗于南門之外延入翼室恤宅宗丁夘命作冊度越七
日癸酉伯相命士湏材狄設黼扆綴衣牖間南嚮敷重
篾席黼純華玉仍几西序東嚮敷重底席綴純文貝仍
几東序西嚮敷重豐席畫純雕玉仍几西夾南嚮敷重
筍席元粉純漆仍几越玉五重陳寳赤刀大訓宏璧琬
琰在西序大玉夷玉天球河圖在東序𦙍之舞衣大貝
鼖鼓在西房兊之戈和之弓垂之竹矢在東房大輅在
賓階面綴輅左阼階面先輅在左塾之前次輅在右塾
之前二人雀弁執惠立于畢門之内四人綦弁執戈上
刄夾兩階戺一人冕執劉立于東堂一人冕執鉞立于
西堂一人冕執戣立于東垂一人冕執瞿立于西垂一
人冕執銳立于側階王麻冕黼裳由賓階隮卿士邦君
麻冕蟻裳入即位太保太史太宗皆麻冕彤裳太保承
介圭上宗奉同瑁由阼階隮太史秉書由賓階隮御王
冊命曰皇后凴玉几道揚末命命汝嗣訓臨君周邦率
循太卞燮和天下用荅揚文武之光訓王再拜興荅曰
眇眇予末小子其能而亂四方以敬忌天威乃受同瑁
王三宿三祭三咤上宗曰饗太保受同降盥以異同秉
璋以酢授宗人同拜王荅拜太保受同祭嚌宅授宗人
同拜王荅拜太保降收諸侯出廟門俟
　　康王之誥
康王既尸天子遂誥諸侯作康王之誥康王之誥王出
在應門之内太保率西方諸侯入應門左畢公率東方
諸侯入應門右皆布乘黄朱賓稱奉圭兼幣曰一二臣
衛敢執壌奠皆再拜稽首王義嗣徳荅拜太保暨芮伯
咸進相揖皆再拜稽首曰敢敬告天子皇天改大邦殷
之命惟周文武誕受羑若克恤西土惟新陟王畢協賞
罰戡定厥功用敷遺後人休今王敬之哉張皇六師無
壊我高祖寡命王若曰庻邦侯甸男衛惟予一人釗報
誥昔君文武丕平富不務咎厎至齊信用昭明于天下
則亦有熊羆之士不二心之臣保乂王家用端命于上
帝皇天用訓厥道付畀四方乃命建侯樹屏在我後之
人今予一二伯父尚胥暨顧綏爾先公之臣服于先王
雖爾身在外乃心罔不在王室用奉恤厥若無遺鞠子
羞羣公既皆聼命相揖趨出王釋冕反喪服
　　畢命
康王命作冊畢分居里成周郊作畢命畢命惟十有二
年六月庚午朏越三日壬申王朝步自宗周至于豐以
成周之衆命畢公保釐東郊王若曰嗚呼父師惟文王
武王敷大徳于天下用克受殷命惟周公左右先王綏
定厥家毖殷頑民遷于洛邑密邇王室式化厥訓既厯
三紀世變風移四方無虞予一人以寧道有升降政由
俗革不臧厥臧民罔攸勸惟公懋徳克勤小物弼亮四
世正色率下罔不祗師言嘉績多于先王予小子垂拱
仰成王曰嗚呼父師今予祗命公以周公之事往哉旌
别淑慝表厥宅里彰善癉惡樹之風聲弗率訓典殊厥
井疆俾克畏慕申畫郊圻慎固封守以康四海政貴有
恒辭尚體要不惟好異商俗靡靡利口惟賢餘風未殄
公其念哉我聞曰世禄之家鮮克由禮以蕩陵徳實悖
天道敝化奢麗萬世同流兹殷庻士席寵惟舊怙侈滅
義服美于人驕淫矜侉将由惡終雖收放心閑之惟艱
資富能訓惟以永年惟徳惟義時乃大訓不由古訓于
何其訓王曰嗚呼父師邦之安危惟兹殷士不剛不柔
厥徳允修惟周公克慎厥始惟君陳克和厥中惟公克
成厥終三后協心同厎于道道洽政治澤潤生民四夷
左衽罔不咸賴予小子永膺多福公其惟時成周建無
窮之基亦有無窮之聞子孫訓其成式惟乂嗚呼罔曰弗
克惟既厥心罔曰民寡惟慎厥事欽若先王成烈以休
于前政
　　君牙(古文酉雅/)
穆王命君牙為周大司徒作君牙君牙王若曰嗚呼君
牙惟乃祖乃父世篤忠貞服勞王家厥有成績紀于太
常惟予小子嗣守文武成康遺緒亦惟先王之臣克左
右亂四方心之憂危若蹈虎尾涉于春氷今命爾予翼
作股肱心膂纘乃舊服無忝祖考宏敷五典式和民則
爾身克正罔敢弗正民心罔中惟爾之中夏暑雨小民
惟曰怨咨冬祁寒小民亦惟曰怨咨厥惟艱哉思其艱
以圖其易民乃寧嗚呼丕顯哉文王謨丕承哉武王烈
啟佑我後人咸以正罔缺爾惟敬明乃訓用奉若于先
王對揚文武之光命追配于前人王若曰君牙乃惟由
先正舊典時式民之治亂在兹率乃祖考之攸行昭乃
辟之有乂
　　冏命
穆王命伯冏為周大僕正作冏命冏命王若曰伯冏惟
予弗克于徳嗣先人宅丕后怵惕惟厲中夜以興思免
厥愆昔在文武聰明齊聖小大之臣咸懐忠良其侍御
僕從罔匪正人以旦夕承弼厥辟出入起居罔有不欽
發號施令罔有不臧下民祗若萬邦咸休惟予一人無
良實頼左右前後有位之士匡其不及繩愆糾繆格其
非心俾克紹先烈今予命汝作大正正于羣僕侍御之
臣懋乃后徳交修不逮慎簡乃僚無以巧言令色便辟
側媚其惟吉士僕臣正厥后克正僕臣諛厥后自聖后
徳惟臣不徳惟臣爾無昵于憸人充耳目之官迪上以
非先王之典非人其吉惟貨其吉若時瘝厥官惟爾大
弗克袛厥辟惟予汝辜王曰嗚呼欽哉永弼乃后于彞
憲
　　吕刑(經傳引此篇多作甫刑蓋呂國一名甫猶邾之為鄒也/)
吕命穆王訓夏贖刑作吕刑吕刑惟吕命王享國百年
耄荒度作刑以誥四方王曰若古有訓蚩尤惟始作亂
延及于平民罔不冦賊鴟義奸宄奪攘矯䖍苖民弗用
靈制以刑惟作五虐之刑曰法殺戮無辜爰始淫為劓
刵㭬黥越兹麗刑并制罔差有辭民興胥漸泯泯棼棼
罔中于信以覆詛盟虐威庻戮方告無辜于上上帝監
民罔有馨香徳刑發聞惟腥皇帝哀矜庻戮之不辜報
虐以威遏絶苖民無世在下乃命重黎絶地天通罔有
降裕羣后之逮在下明明棐常鰥寡無葢皇帝清問下
民鰥寡有辭于苖徳威惟畏徳明惟明乃命三后恤功
于民伯夷降典折民惟刑禹平水土主名山川稷降播
種農殖嘉穀三后成功惟殷于民士制百姓于刑之中
以教袛徳穆穆在上明明在下灼于四方罔不惟徳之
勤故乃明于刑之中率乂于民棐彞典獄非訖于威惟
訖于富敬忌罔有擇言在身惟克天徳自作元命配享
在下王曰嗟四方司政典獄非爾惟作天牧今爾何監
非時伯夷播刑之迪其今爾何懲惟時苖民匪察于獄
之麗罔擇吉人觀于五刑之中惟時庻威奪貨斷制五
刑以亂無辜上帝不蠲降咎于苗苗民無辭于罰乃絶
厥世王曰嗚呼念之哉伯父伯兄仲叔季弟幼子童孫
皆聼朕言庻有格命今爾罔不由慰日勤爾罔或戒不
勤天齊于民俾我一日非終惟終在人爾尚敬逆天命
以奉我一人雖畏勿畏雖休勿休惟敬五刑以成三徳
一人有慶兆民賴之其寧惟永王曰吁來有邦有土告
爾祥刑在今爾安百姓何擇非人何敬非刑何度非及
兩造具備師聴五辭五辭簡孚正于五刑五刑不簡正
于五罰五罰不服正于五過五過之疵惟官惟反惟内
惟貨惟来其罪惟均其審克之五刑之疑有赦五罰之疑有
赦其審克之簡孚有衆惟貎有稽無簡不聼具嚴天威墨辟
疑赦其罰百鍰閲實其罪劓辟疑赦其罰惟倍閱實其罪剕
辟疑赦其罰倍差閲實其罪宫辟疑赦其罰六百鍰閲實其
罪大辟疑赦其罰千鍰閱實其罪墨罰之屬千劓罰之屬
千剕罰之屬五百宫罰之屬三百大辟之罰其屬二百五
刑之屬三千上下比罪無僭亂辭勿用不行惟察惟法其
審克之上刑適輕下服下刑適重上服輕重諸罰有權刑
罰世輕世重惟齊非齊有倫有要罰懲非死人極于病
非佞折獄惟良折獄罔非在中察辭于差非從惟從哀
敬折獄明啟刑書胥占咸庻中正其刑其罰其審克之
獄成而孚輸而孚其刑上備有并兩刑王曰嗚呼敬之
哉官伯族姓朕言多懼朕敬于刑有徳惟刑今天相民
作配在下明清于單辭民之亂罔不中聼獄之兩辭無
或私家于獄之兩辭獄貨非寳惟府辜功報以庻尤永
畏惟罰非天不中惟人在命天罰不極庻民罔有令政
在于天下王曰嗚呼嗣孫今往何監非徳于民之中尚
明聼之哉哲人惟刑無彊之辭屬于五極咸中有慶受
王嘉師監于兹祥刑
　　文侯之命
平王錫晉文侯秬鬯圭瓚作文侯之命文侯之命王若
曰父義和丕顯文武克慎明徳昭升于上敷聞在下惟
時上帝集厥命于文王亦惟先正克左右昭事厥辟越
小大謀猷罔不率從肆先祖懐在位嗚呼閔予小子嗣
造天丕愆殄資澤于下民侵戎我國家純即我御事罔
或耆夀俊在厥服予則罔克曰惟祖惟父其伊恤朕躬
嗚呼有績予一人永綏在位父義和汝克昭乃顯祖汝
肇刑文武用會紹乃辟追孝于前文人汝多修扞我于
艱若汝予嘉王曰父義和其歸視爾師寧爾邦用賚爾
秬鬯一卣彤弓一彤矢百盧弓一盧矢百馬四匹父往
哉柔逺能邇惠康小民無荒寧簡恤爾都用成爾顯徳
　　費誓
魯侯伯禽宅曲阜徐夷並興東郊不開作費誓費誓公
曰嗟人無譁聼命徂兹淮夷徐戎並興善􁂵乃甲冑敿
乃干無敢弗弔備乃弓矢鍜乃戈矛礪乃鋒刄無敢不
善今惟淫舍牿牛馬杜乃擭敜乃穽無敢傷牿牿之傷
汝則有常刑馬牛其風臣妾逋逃勿敢越逐袛復之我
商賚汝乃越逐不復汝則有常刑無敢寇攘踰垣牆竊
馬牛誘臣妾汝則有常刑甲戌我惟征徐戎峙乃糗糧
無敢不逮汝則有大刑魯人三郊三遂峙乃禎榦甲戌
我惟築無敢不供汝則有無餘刑非殺魯人三郊三遂
峙乃芻茭無敢不多汝則有大刑
　　秦誓
秦穆公伐鄭晉襄公帥師敗諸崤還歸作秦誓秦誓公
曰嗟我士聼無譁予誓告汝羣言之首古人有言曰民
訖自若是多盤責人斯無難惟受責俾如流是惟艱哉
我心之憂日月逾邁若弗云來惟古之謀人則曰未就
予忌惟今之謀人姑将以為親雖則云然尚猷詢兹黄
髪則罔所愆畨畨良士旅力既愆我尚有之仡仡勇夫
射御不違我尚不欲惟截截善諞言俾君子易辭我皇
多有之昧昧我思之如有一介臣斷斷猗無他技其心
休休焉其如有容人之有技若已有之人之彦聖其心
好之不啻如自其口出是能客之以保我子孫黎民亦
職有利哉人之有技冐疾以惡之人之彦聖而違之俾
不達是不能容以不能保我子孫黎民亦曰殆哉邦之
杌隉曰由一人邦之榮懐亦尚一人之慶
　　(此篇秦穆公晚年悔過之書也秦晉交兵之故本/末具見左氏傳而不言作誓之事書序誤云殽敗)
　　(退歸之作惟史記載誓辭於取王官及郊封殽尸/之後穆公自是師不復東矣此篇老成懲艾之言)
　　(極為真切穆公平日貪利功於五伯為末而晚年/之悔若此蓋髣髴乎王者之意象焉但所欠剛明)
　　(之力而尚有悠緩之意所望於人者大而/所以自為者或尚小此所以為穆公歟)
　
　
　
　尚書表注卷下
