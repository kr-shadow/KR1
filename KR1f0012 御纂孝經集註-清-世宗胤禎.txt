#+TITLE: 御纂孝經集註-清-世宗胤禎
#+DATE: 2016-06-11 12:20:39
#+SOURCE: github.com/kanripo/KR1f0012 master 03b00ffe                
御纂孝經集注序
　孝經者聖人所以彰明彝訓覺悟生民溯天地之性則
　知人為萬物之靈叙家國之倫則知孝為百行之始人
　能孝於其親處稱惇實之士出成忠順之臣下以此為
　立身之要上以此為立教之原故謂之至徳要道自昔
　聖帝哲王宰世經物未有不以孝治為先務者也恭惟
　聖祖仁皇帝纘述
　世祖章皇帝遺緒
　詔命儒臣編輯孝經衍義一百卷刋行海内垂示永久
　顧以篇帙繁多慮讀者未能周徧朕乃命專譯經文以
　便誦習夫孝經一書詞簡義暢可不煩注解而自明誠
　使内外臣庶父以教其子師以教其徒口諷其文心知
　其理身踐其事為士大夫者能資孝作忠揚名顯親為
　庶人者能謹身節用竭力致養家庭務敦於本行閭里
　胥嚮於淳風如此則親遜成化和氣薫蒸躋比户可封
　之俗是朕之所厚望也夫
　欽定四庫全書　　　　經部六
御纂孝經集註　　　　　　孝經類
　　　提要
　　　　　(臣/)等謹案孝經集註一卷
　　世宗憲皇帝御纂雍正五年
　　製序頒行我
　　　朝
　　列聖相承宏敷孝理故於是經闡𤼵尤備
　　世祖章皇帝既為之註復有衍義之輯而
　　聖祖仁皇帝纘成之本末條貫義無遺藴
　　世宗憲皇帝慮其篇帙浩富或未能家喻户曉乃
　　命約為此註專釋經文以便誦習而詞㫖顯暢俾讀
　　　　　者賢愚共曉其體例悉仿朱子四書章句集
　　　　　註為之洵萬古説經教孝之至極矣乾隆四
　　　　　十六年十月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
　欽定四庫全書
御纂孝經集註
　　　開宗明義章第一(此章開張一經之宗本顯明五/孝之義理故以開宗明義名章)
　○仲尼居曽子侍子曰先王有至徳要道以順天下民
　用和睦上下無怨女知之乎曽子辟席曰參不敏何足
　以知之子曰夫孝徳之本也教之所由生也復坐吾語
　女(女音汝下同辟音避夫音扶語去聲燕仲尼孔子字/名丘曽子孔子弟子名參字子輿居  居閒暇之時)
　(侍侍坐也至者至善之義要者簡約之名道也徳也一/也自其得於心而言曰徳自其行於身而言曰道徳之)
　(至即所以為道之要順者謂先王以此至美之徳要約/之道順天下人心而教化之故天下之人被服其教自)
　(相和協而親睦上下尊卑舉無所怨也辟席者離坐席/而起對也禮師有問則辟席起對敏達也孝即所謂至)
　(徳要道也人之百行如章中所言忠順敬讓之類凡得/於心者無徃非徳然一孝立而百善從是孝為百行之)
　(根基故曰徳之本至于君子盡孝於親而所以教家教/國教天下者又靡不自此推之舉天下之大事事皆從)
　(吾孝中出故曰教之所由生也命之復坐者以孝之/義甚大非立談所能盡故使復位而坐詳以告之也)身
　體膚髮受之父母不敢毁傷孝之始也立身行道揚名
　於後世以顯父母孝之終也夫孝始於事親中於事君
　終於立身(夫音扶人身謂一身體謂四體髪毛髮膚肌/膚也凡  之身舉其大而言則一身四體舉)
(其細而言則毛髮肌膚此皆受之于父母者為人子者/愛吾父母因以愛吾父母所遺之身常須戰兢戒慎不)
(敢少有毁傷此行孝之始也又須以道修身卓然自立/大行于天下流聲于萬世使萬世而下賢其子因推本)
(其所生之自而以光顯其父母此行孝之終也故夫所/謂孝者始于聚百順以事親中于盡一心以事君而終)
(于敦百行以立身葢孝以事親猶為人子之常必其得/君而事能以親之身廣親之志移孝以為忠乃全事親)
(之道然一行未敦而身有不立則即為忠孝之虧故其/終尤在能立其身斯為宇宙之完人而稱孝道之極也)
大雅云無念爾祖聿修厥徳(聿以律切同遹雅詩有風/雅頌之三經大  小雅其)
(二也無念二語見大雅文王篇無念念也聿述也引詩/之意言凡為人子者當常念爾之先祖常述修其功徳)
(而勉于/行孝也)
　　天子章第二(前章雖通貴賤言之其迹未著此章/至下庶人章凡五章謂之五孝各説)
　　(行孝奉親之事而立教焉/天子至尊故標居其首)
○子曰愛親者不敢惡於人敬親者不敢慢於人愛敬
盡於事親而徳教加於百姓刑於四海盖天子之孝也
(惡去聲反親謂父母也惡憎惡也為愛之反慢敖慢也/為敬之  徳教謂至徳之教刑儀刑也天子之身乃徳)
(教之所自出故為天子而愛其親者必其於人無所不/愛而不敢有所惡於人敬其親者必其於人無所不敬)
(而不敢有所慢於人夫惟不敢惡人而以無所不愛之/心愛其親不敢慢人而以無所不敬之心敬其親然後)
(愛敬為盡于事親而天子以此至徳要道之教行于一/人加于百姓則四海之大皆知有所視效儀刑趨愛趨)
(敬而同歸于孝民用和睦上下無怨此乃天子/之孝當為如是而非諸侯卿大夫之可比也)甫刑云
一人有慶兆民賴之(甫音輔慶甫刑尚書作吕刑一人/謂天子  善也言天子一人有善)
(則兆庶皆倚賴之善則愛敬是/也二語所以通結上文之義)
　　諸侯章第三(次天子之貴者諸侯/也故次及於諸侯)
○在上不驕髙而不危制節謹度滿而不溢髙而不危
所以常守貴也滿而不溢所以長守富也富貴不離其
身然後能保其社稷而和其民人盖諸侯之孝也(離去/聲)
(在上在一國臣民之上驕矜肆也危傾危也制節制財/用之節限謹度謹守法度也溢奢侈泛溢也社土神稷)
(穀神國之主也言諸侯在一國臣民之上其位髙矣若/能不敢自為矜肆則身雖居髙而不至于傾危積一國)
(之賦税其財充滿矣若能制立節限謹守法度則財雖/充滿而不至于泛溢又言居髙位而不危則不失其位)
(之尊顯而貴是所以長守此貴也處充滿而不溢則不/失其財之盈足而富是所以長守此富也夫惟富貴長)
(乆如此乎不離其身然後方能保有其社稷而和調其/民人謂社稷以此安而一國之民亦用和睦上下亦為)
(無怨也此則諸侯/之孝當如是也)詩云戰戰兢競如臨深淵如履薄冰(詩/小)
(雅小旻之篇引之重以戒勉諸侯也葢諸侯如不念先/世積累之艱勒而一或驕溢以至失其富貴而不能保)
(其社稷人民則辱及其親而不孝為大矣也/戰戰恐懼兢兢戒謹臨淵恐墜履氷恐陷)
　　卿大夫章第四(次諸侯之貴者卿大夫也故次及/于卿大夫  按王朝侯國其卿大)
　　(夫之位分雖不同然章中乃統論其當行之孝不/必泥引詩以事一人之詞而謂專示王國之卿大)
　　(夫/也)
○非先王之法服不敢服非先王之法言不敢道非先
王之徳行不敢行是故非法不言非道不行口無擇言
身無擇行言滿天下無口過行滿天下無怨惡三者備
矣然後能守其宗廟葢卿大夫之孝也(德行擇行行滿/之行並去聲惡)
(去聲葢法服禮法之服法言禮法之言德行道徳之行/先王  古之以孝治天下者故其服爲法服其言爲法)
(言其行爲徳行也無擇謂言行皆與道法相合而無可/選擇也非先王之法服不敢服惟恐服之不衷爲身之)
(災也非先王之法言不敢言惟恐言輕而招辜也非先/王之徳行不敢行惟恐行輕而招辱也以此之故非法)
(則不言言則必合于法非道則不行行則必中于道出/于口者無可擇之言行於身者無可擇之行是以言之)
(多至於徧滿天下而無口過行之多至於徧滿天下而/無怨惡也服法服道法言行徳行三者旣全備矣斯能)
(長守其宗廟以奉其先祖之祭/祀此則卿大夫之孝當如是也)詩云夙夜匪懈以事一
人(詩大雅蒸民篇夙早也匪猶不也懈惰也一人天子/也引詩之意葢言卿大夫當早起夜寐以事天子而)
(不得懈惰也此乃/深致其勸勉之意)
　　士章第五(古有上士中士下士之三等然其/位總居卿大夫之下故以士名章)
○資於事父以事母而愛同資於事父以事君而敬同
故母取其愛而君取其敬兼之者父也故以孝事君則
忠以敬事長則順忠順不失以事其上然後能保其祿
位而守其祭祀葢士之孝也(長上聲則資取也長謂卿/大夫上  兼長與君言之)
(也資于事父以事母而愛同謂取事父之道以事母而/愛母同于愛父資于事父以事君而敬同謂取事父之)
(道以事君而敬君同于敬父也母取其愛君取其敬者/葢母主于恩而君主于義故事母雖未嘗不敬而專取)
(其愛事君雖未嘗不愛而專取其敬合愛與敬而兼之/者則惟父然也爲士者移事父之孝以事君則爲忠移)
(事父之敬以事長則爲順守其忠順而不失以事其上/然後能長保其祿位永守其祭祀此則爲士之孝當如)
(是也爲諸侯言社稷卿大夫言宗廟士言祭祀各以其/所事  重也若下文庶人則薦而不祭又非士之比矣)
詩云夙興夜寐無忝爾所生(忝音腆所詩小雅宛之篇/忝辱也  生謂父母也引)
(詩以深惕爲士者當早起夜寐以行孝無/致祿位不保而祭祀不守以辱其父母也)
　　庶人章第六(庶人泛指衆人學爲士而未受命與/農工商賈之屬皆是也一云兼府史)
　　(胥徒/言之)
○用天之道分地之利謹身節用以養父母此庶人之
孝也(養去聲地天之道謂春生夏長秋斂冬閉四時之/天運也  之利謂土地之高下燥濕生植農桑之)
(利也謹身者謹修其身不妄爲也節用者省節飲食衣/服喪祭之財用不妄費也庶人未受命爲士旣不得以)
(事君所事者惟父母而已故以能養父母爲孝其用天/之道而耕耘收穫一順乎時令分地之利而禾黍菽麥)
(一任乎土宜又必謹守其身而不敢放縱省節其用而/不敢奢侈以此爲事奉養其父母則不徒能養父母之)
(口體而養志亦無不足矣/此則庶人之孝所當然也)故自天子至於庶人孝無終
始而患不及者未之有也(上節與前四章分論天子諸/侯卿大夫士庶人當行之孝)
(此則總言以結之言上自天子以下至庶人其尊卑雖/殊而事親之孝當無終始之異若或有始無終而自患)
(己身不能及於孝者未有此理也/葢爲決言以勉人之力於行孝)
　　三才章第七(天地人謂之三才孔子陳説五等之/孝旣畢而曽子歎孝道之大因言天)
　　(經地義民行之事可教化於人/故以三才名章次五孝之後)
○曾子曰甚哉孝之大也子曰夫孝天之經也地之義
也民之行也天地之經而民是則之則天之明因地之
利以順天下是以其教不肅而成其政不嚴而治(夫音/扶行)
(去聲物經常也天以生覆爲常故曰經義宜也地以承/順利  爲宜故曰義則法也因憑也依也肅戒肅也嚴)
(威嚴也曽子因夫子陳說五孝而深歎其大故夫子以/彌大之義告之言孝之爲道雖出于人心然天爲乾父)
(不能外之以爲生覆之經地爲坤母不能外之以爲承/順利物之義民生天地之間不能外之以爲慈愛敬順)
(之行是孝乃天之經地之義民之行也夫以孝爲天地/經常之理而民于此取法而爲行則孝本天下人心之)
(所本然固有者故聖人上法天道之常明下因地道之/義利惟順乎天下本然愛敬之孝而導之是以敷之爲)
(教則不待戒肅而自成發之/爲政則不假威嚴而自治也)先王見教之可以化民也
是故先之以博愛而民莫遺其親陳之以徳義而民興
行先之以敬讓而民不爭導之以禮樂而民和睦示之
以好惡而民知禁(行去聲好惡並去聲化先王泛指古/先帝王見教之可以  民承上因天)
(地之常經而其教不肅而成其政不嚴而治來遺猶棄/也興起也睦和之至也言先王身行博愛之道以率先)
(斯民則人知愛親而無有遺棄其親者陳説徳義之美/以教誨斯民則人爲興起而未有不勉於行者先之以)
(恭敬謙讓而爲斯民之倡則人相敬讓而不爭導之以/五禮六樂而施陶淑之教則人皆秩然有禮雍然順適)
(而和睦又示之以爲善者之必好爲不善者之必惡則/人知國禁而不犯總見先王之順天下以化民而民之)
(速化如此以結上文其教不肅/而成其政不嚴而治之義也)詩云赫赫師尹民具爾
瞻(詩小雅節南山之篇赫赫明盛貎師尹周太師尹氏/也引詩之意葢言先王之在上者能教以化民而爲)
(民所瞻仰故民爲之速化也/此借師尹以深贊夫先王也)
　　孝治章第八(前章明先王因天地之常經順天下/以爲教此章則言明王以孝而治天)
　　(下也故卽以孝治/名章次三才之後)
○子曰昔者明王之以孝治天下也不敢遺小國之臣
而況於公侯伯子男乎故得萬國之懽心以事其先王
(昔者謂先代明王明哲之君遺忽忘也小國之臣謂土/地褊小如附庸之君之類公侯之地方百里伯七十里)
(子男五十里乃國之大者萬國極言其多先王卽行孝/明王之祖考也夫子言昔者明王之以孝道而治理天)
(下也推其愛敬之心至于附庸小國之臣尚不敢有所/遺忽而況於公侯伯子男大國之臣乎以此之故所以)
(合天下大小萬國之衆而皆得其懽悅之心以此事奉/其先王則尊養之至而明王能以孝道倡其化于上矣)
治國者不敢侮於鰥寡而況於士民乎故得百姓之懽
心以事其先君(鰥姑頑切所老而無妻曰鰥老而無夫/曰寡二者  謂天下之窮民而無告者)
(侮慢忽也一命以上爲士諸侯皆有卿大夫止言士者/舉小以見大耳百姓謂百官族姓先君始受命爲國君)
(者也夫子言諸侯分治一國者也當體明王孝治天下/之心而亦以孝治其國推其愛敬之心以及於國人卽)
(至於鰥寡之微亦不敢侮慢之而況於士民乎以此之/故所以合國中百官族姓之衆無不得其懽悅之心以)
(此事奉其先君則可謂能體明王孝/治之心以爲心而成其化于國矣)治家者不敢失於
臣妾而況於妻子乎故得人之懽心以事其親(臣妾婢/僕也賤)
(而疎者妻子貴而親者親謂父母也夫子又言卿大夫/各治一家者也亦當體明王孝治天下之心而以孝治)
(其家推其愛敬之心卽下及於臣妾曾不敢少失其心/彼疎賤者尚如此而況於妻子之親貴者乎以此之故)
(所以合一家之衆無貴無賤無親無疎而皆得其懽悅/之心以此事其父母則可謂能體明王孝治之心以爲)
(心而成其/化于家矣)夫然故生則親安之祭則鬼享之是以天下
和平災害不生禍亂不作故明王之以孝治天下也如
此(夫音扶者生謂父母存時祭謂沒後奉祀安者其心/無憂享  其魂來格也人死曰鬼氣屈而歸也災害)
(如水旱疾疫之類生于天者禍亂如賊君弑父之類作/于人者上文旣言天子諸侯卿大夫皆以孝治天下國)
(家而得人之懽心以事其先王先公與親此又總承上/文而言夫惟如此故其生而養則親安之沒而祭則鬼)
(享之是以普天之下和睦太平和則無乖戾之氣而災/害不生平則無悖逆之爭而禍亂不作總由明王身爲)
(率行孝道於上而諸侯以下化而行之故/明王之以孝治天下也有如此之美也)詩云有覺徳
行四國順之(行去聲徳詩大雅抑之篇覺大也義取天/子有大  行則四方之國順而行之以贊)
(美明王之/孝治也)
　　聖治章第九(曾子聞明王孝治以致和平因問聖/人之徳更有大於孝否孔子因問而)
　　(説聖人之治故以/名章次孝治之後)
○曾子曰敢問聖人之徳無以加於孝乎子曰天地之
性人爲貴人之行莫大於孝孝莫大於嚴父嚴父莫大
於配天則周公其人也(行去聲也聖人以在位者言之/嚴尊敬  配合也周公名旦文)
(王之子武王之弟成王之叔父食采於周位居三公故/稱周公前章夫子陳説明王之孝治天下能致災害不)
(生禍亂不作是言徳行之大故曾子有推廣之思而爲/此問天地之性人爲貴者謂天地生人與物皆有一副)
(當然之理是之謂性然人得其全物得其偏是人爲天/地之心而萬物之靈故云然也人之百行多端而以孝)
(爲本故曰人之行莫大于孝承之以孝莫大于嚴父嚴/父莫大於配天者言人子之孝其親者無所不至而莫)
(大于尊敬其父尊敬其父者亦無所不至而莫大于配/享上天也葢上天之尊尊無與對而能以已之父與之)
(配享則所以尊敬其父者至矣極矣不可以復加矣然/仁人孝子愛親之心雖無窮而立經陳紀制禮之節則)
(有限自古及今惟周公輔佐成王始/行配天之禮故曰則周公其人也)昔者周公郊祀后
稷以配天宗祀文王於明堂以配上帝是以四海之内
各以其職來祭夫聖人之徳又何以加于孝乎(郊祀祭/天也祭)
(天於南郊故曰郊宗祀謂宗廟之祭也后稷名棄周之/始祖舜嘗命爲稷正使教民播種百穀始封于邰爲諸)
(侯以君其國故稱曰后稷也文王名昌武王之父明堂/王者出政布治之堂也天以形體言上帝以主宰言天)
(也帝也一也郊祀后稷以配天宗祀文王以配上帝謂/郊祀祭天則以后稷配祭而尊后稷猶乎天宗祀祭上)
(帝則以文王配祭而尊文王猶夫上帝也周公之所以/尊敬其祖父者如此是以徳教刑於四海而四海之内)
(爲諸侯者各以其職之所當然皆來助祭敬供郊廟之/事夫以孝推之至于配天而又盡得四表之懽心以事)
(其親孝之大也誠可謂至極矣則夫/聖人之徳又有何者可以加于孝乎)故親生之膝下以
養父母日嚴聖人因嚴以教敬因親以教愛聖人之教
不肅而成其政不嚴而治其所因者本也(夫子答曾子/之問書矣此)
(復申言聖人教人以孝之故也親親愛也膝下謂孩笑/之時也言人子親愛父母之情已生於膝下孩笑之時)
(以此至情而養其父母然隨其年之漸長則日加尊敬/而尊卑之際又自有一定不可忽之分在焉此人子良)
(心之發最爲眞切人皆有之不待學而能者聖人之立/教亦惟因嚴以教敬因親以教愛循其人性之固然而)
(不加矯强故其教不待戒肅而自成其政不待威嚴而/自治民之大順有不期然而然者葢孝爲徳之本而聖)
(人之因嚴教敬因親教愛總因/之以立教焉是其所因者本也)父子之道天性也君臣
之義也父母生之續莫大焉君親臨之厚莫重焉(此承/上文)
(所因者本也句而發明人子愛敬之情所以當盡之故/父子之道爲天性謂父子之愛原于天率于性而本于)
(所固有然子之事父猶臣之事君其尊卑之分又自有/截然不可忽者是父子之間又有君臣之義也續者繼)
(先傳後之謂也續莫大者父母生子子以生孫人倫繼/續於此微父母則吾何所託生而人類幾乎滅矣然則)
(人倫之大孰有大于父母者乎厚莫重者以父之親等/君之尊而臨乎人子則恩義之㒺極與天同高與地同)
(厚莫有重焉者矣此可見人子愛/敬之當先所以莫有甚于父母也)故不愛其親而愛他
人者謂之悖徳不敬其親而敬他人者謂之悖禮以順
則逆民無則焉不在於善而皆在於凶徳雖得之君子
不貴也(此反説爲上者愛敬之失而悖徳悖禮之事不/愛其親而愛他人不敬其親而敬他人謂君自)
(不愛其親而令他人愛親自不敬其親而令他人敬親/也悖徳悖禮云者徳主於愛禮主於敬故也夫人君惟)
(身能愛敬而後以政教及人斯順天下之人心今則自/逆不行而翻使天下之人法行於逆道故人無所取法)
(而爲準則斯乃不在於善而皆在于凶徳如此之君雖/曰得志於民上乃古先哲王聖人君子之所不貴也在)
(謂心之所在凶/謂害于徳禮也)君子則不然言思可道行思可樂徳義
可尊作事可法容止可觀進退可度以臨其民是以其
民畏而愛之則而象之故能成其徳教而行其政令(行/去)
(聲樂音洛帝此承君子不貴句而表明君子之不然君/子泛指聖  明王道行也作爲也容主動止主靜言思)
(可道謂必其言之可行於民者而後言行思可樂謂必/其行之爲民所懽悦者而後行徳義可尊謂立徳行義)
(不違正道而可爲民之尊崇作事可法謂制作事業動/得物宜而可爲民之式法容止可觀謂威儀容貎合于)
(規矩而可爲民之觀瞻進退可度謂周旋動靜不越繩/尺而可爲民之軌度君子之謹其言行慎其動止舉措)
(如此由是以其身而臨蒞斯民則民畏其威而敬如神/明愛其徳而親如父母會極歸極如衆星之共北長無)
(不法則而象效之故徳教以/此而成政令以比而行也)詩云淑人君子其儀不忒
(忒音特盛詩曹風鳲鳩篇淑善也忒差也詩言原美善/人君子  徳之威儀此則借以贊美君子之能順人心)
(而成其/徳教)
　　紀孝行章第十(前數章俱統論乎孝道孝治此章/則詳述乎孝子當行之事也故以)
　　(紀孝行名章次/于聖治之後)
○子曰孝子之事親也居則致其敬養則致其樂病則
致其憂喪則致其哀祭則致其嚴五者備矣然後能事
親(居謂平居致者推之而致其極也病謂疾之甚也孝/子之事親當無一時無一事而不念及于親者其必)
(平居則禮儀祇肅盡其恭敬而不敢忽奉養則承顔順/志盡其歡樂而不敢違病則行止語嘿何所不致其憂)
(喪則哭泣擗踊何所不致其哀祭則潔俎豆肅駿奔何/所不致其嚴持此五者以事親而生存死沒咸備其道)
(庶幾盡志于親而無媿于子矣故曰能事親/也  此節乃紀孝子當行之善以示勉也)事親者居
上不驕爲下不亂在醜不爭居上而驕則亡爲下而亂
則刑在醜而爭則兵三者不除雖日用三牲之養猶爲
不孝也(醜等類也三牲牛羊豕也居上則當莊敬以臨/下而不可驕矜爲下則當恭謹以事上而不可)
(悖亂在醜則當和順以處衆而不可爭競此論人子保/身以事親之常居上而驕則失道而取亡爲下而亂則)
(犯分而致刑在醜而爭則啟釁而召兵此論人子危身/以及親之禍三者不除雖日用三牲之養猶為不孝者)
(謂驕亂爭三者之不能除則危亡之禍必至雖日具牛/羊豕三牲之養以進于親親得安坐而食乎故曰猶為)
(不孝也行此節又紀/不善之  以示戒也)
　　五刑章第十一(聖王之教雖不肅而成其政雖不/嚴而治然世有驕亂忿爭而自罹)
　　(于罪惡者刑辟亦不可不加也故/以五刑名章次于紀孝行之後)
○子曰五刑之屬三千而罪莫大於不孝要君者無上
非聖人者無法非孝者無親此大亂之道也(要平聲劓/五刑墨)
(剕宫大辟也三千合五刑條例之總數也吕刑曰墨罰/之屬千劓罰之屬千剕罰之屬五百宫罰之屬三百大)
(辟之罰其屬二百五刑之屬三千夫子之言葢本于此/要脅也無上無君也非詆毁也無法謂弁髦法度也無)
(親謂蔑視其親也葢君者臣之所禀令也而敢於要脅/之是爲無上聖人者法之所從出也而敢於非詆之是)
(爲無法人莫不有父母之當孝也而敢以孝道爲非是/爲無親此三者乃大亂之道而總爲不孝刑辟之加葢)
(不容/緩矣)
　　廣要道章第十二(首章略云至徳要道之事而未/爲詳悉於此復申而演之故云)
　　(廣也要道先於至徳者謂以要道施化化行/而後徳彰亦明道德相成所以互為先後也)
○子曰教民親愛莫善於孝教民禮順莫善於悌移風
易俗莫善於樂安上治民莫善於禮禮者敬而已矣故
敬其父則子悅敬其兄則弟悅敬其君則臣悅敬一人
而千萬人悅所敬者寡而悅者衆此之謂要道也(此夫/子述)
(廣要道之義言孝所以愛其親也然欲教民以相親相/愛則莫有善於孝悌所以敬其長也然欲教民以有禮)
(而順則莫有善於悌樂斯二者之謂樂然欲移改民風/而變易其俗則莫有善於樂節文斯二者之謂禮然欲)
(上安其君而下治其民則莫有善於禮若禮之爲禮則/主於敬而已矣嘗爲推廣乎敬之功用以此之敬而敬)
(人之父則凡爲之子者無不悦以此之敬而敬人之兄/則凡爲之弟者無不悦以此之敬而敬人之君則凡爲)
(之臣者無不悦夫此之敬止加于一人而彼則千萬人/悦所敬者寡而悦者衆誠所謂守者約而施者博也此)
(之謂要道/之義也)
　　廣至徳章第十三
○子曰君子之教以孝也非家至而日見之也教以孝
所以敬天下之爲人父者也教以悌所以敬天下之爲
人兄者也教以臣所以敬天下之爲人君者也(此夫子/述廣至)
(徳之義言君子之教人以孝也非必家至而為之喻日/見而為之督也教之以孝使凡爲人子者皆知盡事父)
(之道以敬其父是卽我之所以敬天下之爲人父者也/推而教之以悌使凡爲人弟者皆知盡事兄之道以敬)
(其兄是卽我之所以敬天下之爲人兄者也又推而教/之以臣使凡爲人臣者皆知盡事君之道以敬其君是)
(卽我之所以敬天下之爲人君者也夫致吾之敬者雖/有限而能使人各自致其敬者則無窮此孝之所以爲)
(至徳/也)詩云愷悌君子民之父母非至徳其孰能順民如
此其大者乎(愷音凱君詩大雅泂酌之篇愷樂也悌易/也葢言  子有如此愷悌樂易之徳民愛)
(之如父母葢能以至徳為教順/天下之心故其效如此其大也)
　　廣揚名章第十四(首章略言揚名之義而未審而/於此廣之故以名章次廣要道)
　　(至徳/之後)
○子曰君子之事親孝故忠可移於君事兄悌故順可
移於長居家理故治可移於官是以行成於内而名立
於後世矣(長上聲行去聲極此夫子述廣揚名之義言/君子之事親苟  其孝矣以之事君則為忠)
(故忠可移於君事兄苟極其悌矣以之事長則為順故/順可移於長居家苟極其理矣以之居官則必治故治)
(可移於官孝悌忠順齊治之道其相通有如此故士人/惟患内之所以事親事兄居家者行未成耳夫苟孝悌)
(修齊之行成于内必其忠順治理之勲猷著于外彪炳/宇宙輝映竹帛而後世之名曷有極哉顯親之孝此焉)
(寓/矣)
　　諫諍章第十五(曽子旣聞揚名以上之義而又問/子從父之令夫子以令有善惡不)
　　(可盡從乃爲述諫諍之事/故以名章次廣揚名之後)
○曾子曰若夫慈愛恭敬安親揚名則聞命矣敢問子
從父之令可謂孝乎(夫音扶令去聲攝慈愛恭敬安親/揚名是曽子包  夫子之所已言)
(者言之又以子從父之令可謂孝乎爲問者葢為子者/原一以順從為孝但于父母之命令若不問可否而悉)
(從之又恐有違于道此其所以疑于心而問也刑慈愛/如養致其樂恭敬如居致其敬安親如不近兵  揚名)
(如立身行道揚/名於後世之類)子曰是何言與是何言與昔者天子有
爭臣七人雖無道不失其天下諸侯有爭臣五人雖無
道不失其國大夫有爭臣三人雖無道不失其家士有
爭友則身不離於令名父有爭子則身不陷於不義故
當不義則子不可以不爭於父臣不可以不爭於君故
當不義則爭之從父之令又焉得爲孝乎(與平聲爭諍/同離令並去)
(聲欺爭與諍同葢是非必爭可否必辯所謂面折廷諍/不  而犯者也令善也焉何也兩言是何言與深明父)
(令之不可一于從也昔者以下是推廣而言為臣子者/若見君父之過皆不可以苟順而不諌諍天子之爭臣)
(以七人諸侯之爭臣以五人大夫之爭臣以三人者葢/位有崇卑責有輕重政有煩簡故爭臣有多寡也然天)
(子有天下者也故云不失其天下諸侯有國者也故云/不失其國大夫有家者也故云不失其家總之以諌諍)
(之得人故雖無道不亟至于亡也士無臣所有惟友故/云士有爭友不離令名謂事無謬誤而善名以彰不陷)
(不義謂所事合宜而行義以得也先言故當不義則子/不可以不爭於父臣不可以不爭於君是總言為臣子)
(者當諫爭其君父又曰故當不義則爭之從父之令又/焉得為孝乎所以結一章之㫖而終是何言與之義見)
(爲子者不可一/于從父之令也)
　　感應章第十六(此章明明王孝悌感應之事雖為/天子言之諸侯以下亦當自知勉)
　　(朂/也)
○子曰昔者明王事父孝故事天明事母孝故事地察
長幼順故上下治天地明察神明彰矣(長上聲故易曰/乾天也  稱乎)
(父坤地也故稱乎母則天有父道地有母道原與父母/之道相通者古昔明王能事父以孝則卽通于事天之)
(道故其事天也明事母以孝則卽通于事地之理故其/事地也察又推事父事母之孝心以順家之長幼故凡)
(四海之中上而尊長下而卑幼又罔不就吾之均調而/上下以治夫惟明王極孝之所至至于事天明事地察)
(如此則三光明寒暑序而天道以清川流岳峙奠其常/鳥獸魚鱉若其性而地道以寧其神明功用之彰見葢)
(有極其/盛者哉)故雖天子必有尊也言有父也必有先也言有
兄也宗廟致敬不忘親也修身愼行恐辱先也宗廟致
敬鬼神著矣孝悌之至通於神明光於四海無所不通
(行去聲神承上文而言明王不特以事父母之孝事天/地而致  明之彰已也雖以天子之尊必知有父之當)
(尊與有兄之當先矣其在宗廟承祭之時則嚴威衹肅/致其恭敬而不敢有忘親之心及夫平居無事之時則)
(修身愼行極其檢攝而惟恐招辱先之譴明王不過自/謂率其孝道之常也不知以修身愼行之主兼又致敬)
(于宗廟對越之時先王在天之靈洋洋乎有如在其上/如在其左右者而鬼神精爽之所著其視神明之彰見)
(又何如其盛哉夫孝悌之道原始于家庭然和順之至/精誠之極至于神明彰鬼神著卽幽而神明可以感通)
(如此則遠而四海必將和氣充/洽光輝普被又何有不通者乎)詩云自西自東自南自
北無思不服(詩大雅文王有聲之篇自從也義取四方/皆感其徳化無有思而不服者以明光于)
(四海無所不/通之意也)
　　事君章第十七(此章論君子事君之道葢為在朝/之卿大夫言也而士亦在其中矣)
○子曰君子之事上也進思盡忠退思補過將順其美
匡救其惡故上下能相親也(上謂君也進謂進見於君/退謂旣見而退匡正救止)
(也君子之事君無一念而不在于君者進而入告則思/竭盡其忠而不敢有所欺退而公餘則思補塞主過而)
(不敢有所狥至于君有為善之美意方在將萌未萌之/界則從而將順之俾君之美以成君有匪彝之惡意方)
(在將發未發之頃則從而匡救之俾君之惡以消是君/臣之相悦猶夫魚水之相懽鹽梅之相濟吾知其上下)
(交而徳業成矣其所/爲相親也豈其微哉)詩云心乎愛矣遐不謂矣中心藏
之何日忘之(詩小雅隰桑篇引此以明君子忠愛之心/久而不替葢其天王聖明之念藏之中者)
(已篤以故其一進一退一順一/匡舉不敢忘乎君有如此也)
　　喪親章第十八(章中云生事愛敬死事哀戚生民/之本盡矣死生之義備矣孝子之)
　　(事親終矣故以喪/親名章終之於末)
○子曰孝子之喪親也哭不偯禮無容言不文服美不
安聞樂不樂食㫖不甘此哀戚之情也三日而食教民
無以死傷生毁不滅性此聖人之政也喪不過三年示
民有終也(喪去聲偯隱綺切音倚又音伊不樂樂字音/洛  㫖甘也毁哀毁也孝子喪親哀痛之極)
(其哭也不偯氣竭而盡不能委曲也其禮也無容觸地/局蹐不能為容也其言也不文内憂無情不能為文也)
(服衣之美有所不安聞樂之和有所不樂食味之㫖有/所不甘凡若此者乃孝子自然哀戚之情非有所勉强)
(而為之也禮人子于父母之始死也水漿不入口者三/日然過三日則傷生矣教民三日而食粥使之無以哀)
(死而至于傷生雖毁瘠而不至於滅性此聖人之爲政/所以為生民立命也喪則定為三年而不過者孝子報)
(親之心雖無限量聖人為之/中制以示民有終極之期也)爲之棺槨衣衾而舉之陳
其簠簋而哀戚之擗踊哭泣哀以送之卜其宅兆而安
厝之爲之宗廟以鬼享之春秋祭祀以時思之(簠音府/簋音鬼)
(擗音辟踊音勇厝音措擗棺内棺槨外槨衾被也簠簋/祭器也方曰簠圓曰簋  拊心也踊跳躍也皆哭泣之)
(貎宅墓穴兆塋域也安厝猶言安置也當親之始死也/爲之棺以周衣槨以周棺衣衾以周身然後舉而斂之)
(其將葬也陳其簠簋奠以素器則傷痛而哀戚之其祖/餞也女擗男踊號哭涕泣則悲哀而往送之為墓于郊)
(則卜其宅兆必得吉而安厝之四者慎終之禮也為廟/於家則三年喪畢遷主於廟以鬼而禮享之及其久也)
　(寒暑變遷益用増感春秋祭祀以寓時思二者追遠/之禮也此皆聖人之政因人之情而為之節文者也)生
　事愛敬死事哀戚生民之本盡矣死生之義備矣孝子
　之事親終矣(此又合始終而言之以結一書之㫖謂孝/子之事親生則事之以愛敬死則事之以)
　(哀戚如此生民之道以孝為本於此而盡矣養生送死/其義為大於此而備矣孝子事親之道於是而終矣)
　(或問孝子之事親終矣豈自是而後可遂已乎曰非也/孝子之心無窮身在一日則思在一日古者大孝所以)
　(有終身之慕也此云終者畢之謂也謂生盡其養死永/其思然後子職畢盡無遺非謂從今日後遂不必容心)
　(也/)
　
　
　
　
　
　
　
　
御纂孝經集註
