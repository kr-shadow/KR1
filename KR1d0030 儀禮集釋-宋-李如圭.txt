#+TITLE: 儀禮集釋-宋-李如圭
#+DATE: 2018-05-12 10:14:08
#+SOURCE: github.com/kanripo/KR1d0030 master 661bff4d                
欽定四庫全書　　　　經部四
　儀禮集釋目録　　　　禮𩔖二(儀禮之屬/)
　　卷一
　　　士冠禮第一
　　卷二
　　　士昬禮第二
　　卷三
　　　士相見禮第三
　　卷四
　　　鄉飲酒禮第四
　　卷五
　　　鄉射禮第五之一
　　卷六
　　　鄉射禮第五之二
　　卷七
　　　燕禮第六之一
　　卷八
　　　燕禮第六之二
　　卷九
　　　大射儀第七之一
　　卷十
　　　大射儀第七之二
　　卷十一
　　　聘禮第八之一
　　卷十二
　　　聘禮第八之二
　　卷十三
　　　聘禮第八之三
　　卷十四
　　　聘禮第八之四
　　卷十五
　　　公食大夫禮第九
　　卷十六
　　　覲禮第十
　　卷十七
　　　喪服第十一之一
　　卷十八
　　　喪服第十一之二
　　卷十九
　　　喪服第十一之三
　　卷二十
　　　士喪禮第十二之一
　　卷二十一
　　　士喪禮第十二之二
　　卷二十二
　　　士喪禮第十二之三
　　卷二十三
　　　既夕第十三之一
　　卷二十四
　　　既夕第十三之二
　　卷二十五
　　　士虞禮第十四
　　卷二十六
　　　特牲饋食禮第十五之一
　　卷二十七
　　　特牲饋食禮第十五之二
　　卷二十八
　　　少牢饋食禮第十六
　　卷二十九
　　　有司徹第十七之一
　　卷三十
　　　有司徹第十七之二
　　　　(臣/)等謹案儀禮集釋三十卷宋李如圭撰如
　　　　圭字寳之廬陵人官至福建路撫幹案宋中
　　　　興藝文志曰儀禮既廢學者不復誦習乾道
　　　　間有張淳始訂其訛為儀禮識誤淳熙中李
　　　　如圭為集釋出入經𫝊又為綱目以别章句
　　　　之指為釋宫以論宫室之制朱熹嘗與之校
　　　　定禮書盖習於禮者云云則如圭當與朱子
　　　　同時而陳振孫書錄解題言如圭淳熙癸丑
　　　　進士文獻通考引振孫語又作紹興癸丑進
　　　　士考淳熙紀元凡十六年中間寔無癸丑紹
　　　　興癸丑為髙宗改元之三年朱子校正儀禮
　　　　乃在晚嵗疑當為紹熈癸丑陳氏馬氏並訛
　　　　一字也宋自熙寧中廢罷儀禮學者鮮治是
　　　　經如圭乃全錄鄭康成注而旁徵博引以為
　　　　之釋多𤼵賈公彦疏所未備又撰綱目釋宫
　　　　各一篇世無𫝊本故朱彝尊經義考云俱未
　　　　見今從永樂大典錄出排纂成書十七篇中
　　　　首尾完具尚十五篇惟鄉射大射二篇及别
　　　　行之綱目一篇均在永樂大典缺卷之内無
　　　　從考補姑仍其舊然已得其十之九矣儀禮
　　　　一經因治之者希經文併注往往訛脱如圭
　　　　生于南宋尚見古本今據以校正補注疏本
　　　　經文脱字二十四改訛字十四刪衍字一百
　　　　六十九併𠫭考唐石經及陸徳明經典釋文
　　　　張淳儀禮識誤及各本文句字體之殊各加
　　　　辯證者不勝指數各附案語於下方其鄉射
　　　　大射兩篇如圭之釋雖佚亦㕘取恵棟沈大
　　　　成二家所校宋本證以唐石經本補經文脱
　　　　字七改訛字四删衍字二補注文脱字四十
　　　　一改訛字三十九删衍字十七以成儀禮之
　　　　完帙如圭舊本本十七篇篇自為卷其間文
　　　　句稍繁者篇頁太多難于分帙今析之得三
　　　　十卷其釋宫則仍自為一書别著于錄焉乾
　　　　隆四十二年二月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總校官(臣/)陸　費　墀
儀禮集釋序
古者禮儀三百威儀三千其節備矣漢興髙堂生𫝊士
禮止十七篇魯徐生善為頌為禮官大夫(顔師古曰/頌與容同)而
瑕丘蕭奮以禮至淮陽太守東海孟卿事蕭奮以授后
倉倉説禮數萬言號曰后氏曲臺記授戴徳戴聖鄭康
成云五𫝊弟子則髙堂生蕭奮后倉二戴凡五人所𫝊
即儀禮之書也漢舊儀有二郎為此頌貌威儀事天下
郡國有頌史皆詣魯學之葢周旋曲折必習而後能其
善盤辟為頌而不知經者有矣未有不習于儀而能通
其意者也自漢以來禮日益壞其大經大本固已晦蝕
不明所謂頌貌威儀之事僅存此書世亦莫有知者此
學士大夫之責也然其節目之繁文義之宻驟而讀之
未易曉解甚或不能以句后倉所説泯没無𫝊鄭注又
時有疎畧汶心竊病之近得廬陵李君如圭所著集釋
窮探博采出入經𫝊以發明前人之未備考論宫室之
制則有釋宫分别章句之指則有綱目其有志于古而
用力之勤如此學者能玩而繹之則知禮與天地竝其
周旋揖讓登降進退莫非天理之流行人道之所以立
先王之盛化行俗美與夫後世之不如古皆由於禮之
與廢而不可誣也則是書于世教豈小補哉遂刻之桂
林郡之學官與同志者共之陳汶撰
欽定四庫全書
　儀禮集釋卷一　　　　宋　李如圭　撰
士冠禮第一
　鄭目録云童子任職居士位年二十而冠主人𤣥冠
　朝服則是仕于諸侯天子之士朝服皮弁素積古者
　四民世事士之子恒為士冠禮于五禮屬嘉禮大小
　戴及别録此皆第一
　釋曰童子居士位年二十而冠之禮也班固曰帝王
　質文世有損益至周事為之制威儀三千周衰諸侯
　惡其害己滅去其籍至秦大壞漢興魯髙堂生𫝊禮
　十七篇古經者出于魯淹中及孔氏與十七篇文相
　似多三十九篇今儀禮十七篇則髙堂生所𫝊者也
　古經所多三十九篇字皆篆書絶無師説此十七篇
　之次因劉向别録戴徳篇次初士冠禮至士相見禮
　三篇與别録同次士喪禮四既夕禮五士虞禮六特
　牲饋食禮七少牢饋食禮八有司九鄉飲酒禮十鄉
　射禮十一燕禮十二大射儀十三聘禮十四公食大
　夫禮十五覲禮十六喪服十七戴聖則大射儀已前
　七篇亦同别録之次而士虞禮八喪服九特牲饋食
　禮十少牢饋食禮十一有司十二士喪禮十三既夕
　禮十四聘禮十五公食大夫禮十六覲禮十七
士冠禮筮于庿門(案庿原本作廟下同唐石經作庿陸/徳明經典釋文云庿劉昌宗音廟則)
(知古本無作廟者今/從釋文及石經為正)
　鄭注筮者以蓍問日吉凶于易也冠必筮日于庿門
　者重以成人之禮成子孫也庿謂禰庿不于堂者嫌
　蓍之靈由庿神
　釋曰龜為卜筴為筮凡言庿者皆禰庿昬禮行事于
　庿記云受諸禰庿是也其非禰庿則皆舉庿名以别
　之
主人𤣥冠朝服緇帶素韠即位于門東西面
　鄭注主人将冠者之父兄也𤣥冠委貌也朝服者十
　五升布衣而素裳也衣不言色者衣與冠同也筮必
　朝服者(案今注疏/本脫者字)尊蓍龜之道(案此下今注/疏本有也字)緇帶黒
　繒帶(案此下今注/疏本有也字)士帶博二寸再繚四寸屈垂三尺
　素韠白韋韠(案此下今注/疏本有也字)長三尺上廣一尺下廣二
　尺其頸五寸肩革帶博二寸天子與其臣𤣥冕以眡
　朔(案眡各本作視張淳儀禮識誤云釋文/眡音視陸既音視正文非視字明矣)皮弁以日
　眡朝諸侯與其臣皮弁以眡朔朝服以日眡朝凡染
　黒五入為緅七入為緇𤣥則六入與
　釋曰禮之通例衣與冠同色黄衣黄冠是也裳與韠
　同色素積素韠是也此𤣥冠素韠故其服緇衣而素
　裳帶大帶也韠蔽膝也古者佃漁而食因衣其皮先
　知蔽前後知蔽後後王易之以布帛而猶存其蔽前
　者不忘本也門東門外之東天子之朝服皮弁諸侯
　之朝服𤣥冠主人𤣥冠朝服則諸侯之士矣朝服尊
　于𤣥端冠時主人𤣥端尊蓍龜故筮時朝服特牲饋
　食禮筮日與祭同服𤣥端者蓍不可尊於先祖𤣥冠
　如字下冠同冠弁以冠布冠冠箱執冠齊冠喪冠同
　大夫巳上大帶博四寸士再繞腰共為四寸帶之反
　屈向上又垂而下者則皆三尺頸韠之中央肩其兩
　角皆上繫於革帶者
有司如主人服即位于西方東面北上
　鄭注有司羣吏有事者謂主人之吏所自辟除府史
　已下(案此下今注/疏本有也字)今時卒吏及假吏是也(案吏下今/注疏本有)
　(皆/字)
筮與席所卦者具饌于西塾
　鄭注筮所以問吉凶謂蓍也所卦者所以畫地記爻
　易曰六畫而成卦饌陳也具俱也西塾門外西堂也
布席于門中闑西閾外西面
　鄭注闑門橛(案此下今注/疏本有也字)閾閫也古文闑為𣙗閾為
　蹙
　釋曰闑門中央所豎短木也閾門限也闑西而曰門
　中者舉大分言之闑與𣙗音義同穀梁𫝊曰置旃以
　為轅門葛覆質以為𣙗古文即出於孔氏壁中字以
　篆書者
筮人執筴抽上韇兼執之進受命于主人(案此于字唐/石經作於應)
(從前後作/于為正)
　鄭注筮人有司主三易者(案此下今注/疏本有也字)韇藏筴之器
　(案此下今注/疏本有也字)今時藏弓矢者謂之韇丸也(案丸今注/疏本訛作)
　(几/)兼并也進前也自西方而前受命者當知所筮也
　釋曰筴蓍也下韇以承筴上韇韜之(案此下永樂大/典内刪去原文)
　(注云餘同賈疏今取疏義補之少牢云史左執筮右/抽上韇兼與筮執之東面受命于主人得主人命訖)
　(史曰諾西面于門西抽下韇左執筮右兼執韇以擊/筮乃釋韇立筮此云筴彼云筮一也少牢具陳此不)
　(言者文不具當與彼同案三正記大夫蓍五/尺故立筮士之蓍三尺當坐筮與彼異也)
宰自右少退贊命
　鄭注宰有司主政教者(案此下今注/疏本有也字)自由也贊佐也
　命告也佐主人告所以筮也少儀曰贊幣自左詔辭
　自右
　釋曰有司各司其事者宰則總衆職者也仲弓為季
　氏宰問政子曰先有司少退後于主人
筮人許諾右還卽席坐西面卦者在左
　鄭注卽就也東面受命右還北行就席卦者有司主
　畫地識爻者(案此下今注/疏本冇也字)
卒筮書卦執以示主人
　鄭注卒已也書卦者筮人以方寫所得之卦(案此句/下今注)
　(疏本有/也字)
　釋曰方板也
主人受眡反之
　鄭注反還也
筮人還東面旅占卒進告吉
　鄭注旅衆也還與其屬共占之古文旅作臚
　釋曰以易辭占其吉凶也洪範曰三人占則從二人
　之言
若不吉則筮逺日如初儀
　鄭注逺日旬之外
　釋曰曲禮曰旬之外曰逺某日吉事先近日夏小正
　曰二月綏多女士冠子取婦之時是則冠有常月
徹筮席
　鄭注徹去也斂也
宗人告事畢
　鄭注宗人有司主禮者(案此下今注/疏本有也字)
主人戒賓賓禮辭許
　鄭注戒警也告也賓主人之僚友古者有吉事則樂
　與賢者勸成之(案勸今注疏/本訛作歡)有凶事則欲與賢者哀
　戚之今将冠子故就告僚友使來禮辭一辭而許(案/此)
　(下今注疏/本有也字)再辭而許曰固辭三辭曰終辭不許也
主人再拜賓荅拜(案荅今注疏本作答唐石經/及古本竝從艸無從竹者)主人退
賓拜送
　鄭注退去也歸也
前期三日筮賓如求日之儀
　鄭注前期三日空二日也筮賓筮其可使冠子者賢
　者恒吉冠義曰古者冠禮筮日筮賓所以敬冠事敬
　冠事所以重禮重禮所以為國本
乃㝛賓賓如主人服出門左西面再拜主人東面荅拜
　鄭注㝛進也㝛者必先戒戒不必㝛其不㝛者為衆
　賓或悉來或否主人朝服
　釋曰筮日朝服至此無改服之文知皆朝服朝服者
　常時相見所服也
乃㝛賓賓許主人再拜賓荅拜主人退賓拜送
　鄭注乃㝛賓者親相見致其辭
㝛贊冠者一人亦如之
　鄭注贊冠者佐賓為冠事者謂賓若他官之屬中士
　若下士也㝛之以筮賓之明日
　釋曰贊者皆降賓主一等若主人下士亦取下士為
　贊禮窮則同故也㝛賓㝛贊冠者同日
厥明夕為期于庿門之外(案此庿字原本及今注疏本/竝作廟唐石經作庿今從石)
(經為/正)主人立于門東兄弟在其南少退西面北上有司
皆如㝛服立于西方東面北上
　鄭注厥其也㝛服朝服
擯者請期宰告曰質明行事
　鄭注擯者有司佐禮者在主人曰擯在客曰介質正
　也宰告曰旦日正明行冠事
告兄弟及有司
　鄭注擯者告也
　釋曰兄弟有司在列而猶告之者審慎重冠事
告事畢
　鄭注宗人告也
擯者告期于賓之家夙興設洗直于東榮南北以堂深
水在洗東
　鄭注夙早也興起也洗承盥洗者棄水器也士用鐵
　榮屋翼也周制自卿大夫以下其室爲夏屋水器尊
　卑皆用金罍及大小異(案及周學/健改作其)
　釋曰直當也榮説文曰屋梠之兩頭起也梠楚謂之
　梠齊謂之檐檐頭之起者如翬之飛故榮又謂之屋
　翼周制天子諸侯爲殷人四阿之屋東西南北皆有
　霤大夫已下爲夏后氏南北兩下之屋無東霤而有
　東榮燕禮洗當東霤大夫士禮洗當東榮其處則同
　耳以堂深者洗北去堂逺近取于堂廉至北壁之逺
　近也盥手洗爵之時恐水穢地故設洗承而棄之凡
　設水用罍沃盥用枓見少牢饋食禮
陳服于房中西墉下東領北上
　鄭注墉牆也(案今注疏/本無也字)
爵弁服纁裳純衣緇帶韎韐
　鄭注此與君祭之服雜記曰士弁而祭于公爵弁者
　冕之次其色赤而微黑如爵頭然或謂之緅其布十
　三升纁裳淺絳裳凡染絳一入謂之縓再染謂之赬
　(案染各本作入張淳儀禮識誤云釋文再染如琰反/下二字同葢以三入四入皆染字也爾雅有再染三)
　(染之文此鄭氏用染字之/據若染絳之染則去聲也)三染謂之纁朱則四染與
　純衣絲衣也餘衣皆用布惟冕與爵弁服用絲耳先
　裳後衣者欲令下近緇明衣與帶同色(案衣字原本/訛在明字上)
　(據疏文/改正)韎韐緼韍也士緼韍而幽衡合韋為之士染
　以茅蒐因以名焉今齊人名蒨為韎韐(案疏云周公/時名蒨草為)
　(韎草以此韎染韋合之爲韐因名韍爲韎韐是蒨一/名韎而韍名韎韐蒨不得名韎韐也韐字乃衍文)
　韍之制似韠冠弁不與衣陳(案冠弁下各本衍/者字今據疏刪正)而言
　于上以冠名服耳今文纁皆作熏
　釋曰爵弁服者冕服之次士服之上者也凡冕以木
　爲體長尺六寸廣八寸低前一寸二分以三十升布
　衣之上𤣥下纁前後有旒其服𤣥衣而纁裳有章爵
　弁前後平無旒又爵色爲異耳其服無章亦純衣纁
　裳古緇䊷二字竝行據布為色則字爲緇據帛爲色
　則字爲䊷純即䊷字之轉也爾雅曰一染謂之縓再
　染謂之頳三染謂之纁考功記曰三入爲纁五入爲
　緅七入爲緇自纁已上爲絳自緅已下爲黑若以纁
　入赤則爲朱以纁入黑則爲紺又以紺入黒則爲緅
　𤣥在緅緇之間緅即爵也其色黑多而赤少與緇𤣥
　同𩔖故𤣥冠爵弁皆緇衣也韎韐者士之韍也合韋
　爲之故謂之韐染以茅蒐茅蒐一名蒨可以染絳韋
　昭謂急疾呼茅蒐成韎故因名其所染爲韎韐而齊
　人又名蒨爲韎韐也(案齊人名蒨為韎即韋昭所謂/急疾呼茅蒐成韎也李氏據鄭)
　(注誤本不知/韐字屬衍文)他服謂之韠祭服謂之韍韍有龍章山
　火之飾士無飾韎韋而已與君音預下與君同緼赤
　黄間色幽黑色也衡佩玉之衡也
皮弁服素積緇帶素韠
　此與君視朔之服也皮弁者以白鹿皮爲冠象上古
　也積猶辟也以素爲裳辟蹙其要中皮弁之衣用布
　亦十五升其色象焉
　釋曰古者以鳥獸之皮冒而句領皮弁象之服不言
　色者衣與冠同色也素素白繒
𤣥端𤣥裳黄裳雜裳可也緇帶爵韠
　鄭注此莫夕於朝之服𤣥端即朝服之衣易其裳耳
　上士𤣥裳中士黄裳下士雜裳雜裳者前𤣥後黄(案/前)
　(後原本訛作上下據疏云前陽後隂/故知前𤣥後黄也今從疏文改正)易曰夫𤣥黄者
　天地之雜也天𤣥而地黄士皆爵韋爲韠其爵同不
　以𤣥冠名服者是爲緇布冠陳之玉藻曰韠君朱大
　夫素士爵韋
　釋曰謂之端者用正幅爲之朝服冕服亦得端名語
　曰端章甫記曰端冕而聽古樂是也可也者三等士
　惟其所宜服者陳之裳雖有三而爵俱爲士故同用
　爵韠爵亦雜色也帶有二大帶以束衣革帶以繫韠
　繫佩舉韠則有革帶可知莫見曰夕
緇布冠缺項青組纓屬于缺緇纚廣終幅長六尺皮弁
笄爵弁笄緇組紘纁邊同篋
　鄭注缺讀如有頍者弁之頍緇布冠無笄(案此下各/本衍者字)
　(今據疏/刪正)著頍圍髮際結項中隅爲四綴以固冠也項
　中有􁉖亦由固頍爲之耳今未冠笄者著卷幘頍象
　之所生也滕嶭名蔮爲頍屬猶著纚今之幘梁(案此/下今)
　(注疏本/有也字)終充也纚一幅長六尺足以韜髪而結之矣
　笄今之簪有笄者屈組為紘垂爲飾無笄者纓而結
　其絛纁邊組側赤也同篋謂以上凡六物(案以原本/訛作此張)
　(淳儀禮識誤據釋文改爲/以今注疏本作謂此以上)隋方曰篋(案隋今注/疏本作隨)
　釋曰六物者缺項青組纓一緇纚二皮弁笄三爵弁
　笄四緇組紘皮弁爵弁皆有之為六緇布冠無笄冠
　武以下别爲頍頍之兩端爲􁉖以繩穿之結于項上
　其上四隅綴于武又以二組左右著于頍垂于頥下
　結之其有笄者則以組繫于笄之左繞頥仰屬于笄
　之右屈繫之組垂者曰纓屈者曰紘
櫛實于簞
　鄭注簞笥也
蒲筵二在南
　鄭注筵席也
側尊一甒醴在服北有篚實勺觶角柶脯醢南上
　鄭注側猶特也無偶曰側置酒曰尊側者無𤣥酒服
　北者纁裳北也篚竹器如笭者勺尊升所以㪺酒也
　爵三升曰觶柶状如匕以角爲之者欲滑也南上者
　篚次尊籩豆次篚古文甒作廡
　釋曰凡醴無𤣥酒而有柶一豆一籩者籩實脯而豆
　實醢按下行(案此下/原本缺)
爵弁皮弁緇布冠各一匴執以待于西坫南南面東上
賓升則東面
　鄭注爵弁者制如冕黑色但無繅耳周禮王之皮弁
　㑹五采玉琪象邸玉笄諸侯及孤卿大夫之冕皮弁
　各以其等爲之則士之皮弁又無玉象邸飾緇布冠
　今小吏冠其遺象也匴竹器名今之冠箱也執之者
　有司也坫在堂角古文匴爲篹坫爲檐(案原本云古/文匴作纂坫)
　(作襜張淳儀禮識/誤據釋文訂改)
　釋曰西坫堂西南隅之坫也以土爲之執匴者賓未
　入南面賓升東面以向賓也繅繩貫旒者㑹户外古
　外二反縫中也琪結也弁頂之柢也
主人𤣥端爵韠立于阼階下直東序西面
　鄭注𤣥端士入庿之服也阼猶酢也東階所以荅酢
　賓客也堂東西牆謂之序
兄弟畢袗𤣥立於洗東西面北上
　鄭注兄弟主人親戚也畢猶盡也袗同也𤣥者𤣥衣
　𤣥裳也緇帶韠位在洗東退于主人不爵韠者降于
　主人也古文袗爲均也
　釋曰兄弟之服衣裳帶與上士同惟以不爵韠爲降
　耳
擯者𤣥端負東塾
　鄭注東塾門内東堂負之北面
將冠者采衣紒在房中南面
　鄭注采衣未冠者所服玉藻曰童子之節也緇布衣
　錦縁錦紳并紐錦束髮皆朱錦也紒結髮古文紒爲
　結
　釋曰以朱錦爲總束髮又以爲大帶并約帶之紐及
　爲緇布衣之縁童子尚華飾
賓如主人服贊者𤣥端從之立于外門之外
　鄭注外門大門外
擯者告
　鄭注告者出請入告
　釋曰出請賓所以來故入告主人
主人迎出門左西面再拜賓荅拜
　鄭注左東也出以東爲左入以東爲右
　釋曰古者宮必南鄉主人迎出門左出以東爲左也
　主人入門而右客入門而左入以東爲右也
主人揖贊者與賓揖先入
　鄭注贊者賤揖之而已又與賓揖先入道之贊者隨
　賓
每曲揖
　鄭注周左宗庿入外門將東曲揖直庿將北曲又揖
　釋曰庿在寢東既入大門曲而東主人在南賓在北
　揖至庿南曲而北主人在東賓在西又揖
至于庿門揖入三揖至于階三讓
　鄭注入門將右曲揖將北曲揖當碑揖
　釋曰既入廟門主人右趨堂塗將背客宜揖當堂塗
　俱北鄉又揖前行當碑碑三分庭一在北庭之節又
　宜揖也三者禮之大節尊卑同
主人升立于序端西面賓西序東面
　鄭注主人賓俱升立相鄉
贊者盥(案此下各本有于洗西三字因注云盥于洗西/後人妄増加經文耳據疏云贊者盥于洗西無)
(正文可證唐初/本猶無此三字)升立于房中西面南上
　鄭注盥于洗西由賓階升也立于房中近其事也南
　上尊于主人之贊者古文盥皆作浣
　釋曰盥盥手也凡主人盥于洗北賓盥于洗南盥于
　洗西下賓也贊者之事在篋簞皆陳于房西面立于
　將冠者之東南贊冠者一人而云南上明與主人之
　贊者竝立敬賓之贊者序之于上
主人之贊者筵于東序少北西面
　鄭注主人之贊者其屬中士若下士筵布席也東序
　主人位也適子冠于阼少北辟主人
將冠者出房南面
　鄭注南面立于房外之西待賓命
　釋曰昬禮母南面于房外女出于母左知房外南面
　者皆于房户外之西其房外之東則南當阼階矣
贊者奠纚笄櫛于筵南端
　鄭注贊者賓之贊冠者也奠停也古文櫛爲節
賓揖將冠者將冠者即筵坐贊者坐櫛設纚
　鄭注卽就設施
賓降主人降賓辭主人對
　鄭注主人降爲賓將盥不敢安位也辭對之辭未聞
賓盥卒壹揖壹讓升主人升復初位
　鄭注揖讓皆壹者降于初古文壹皆作一
　釋曰賓盥者將有事先自絜也
賓筵前坐正纚興降西階一等執冠者升一等東面授
賓
　鄭注正纚者將加冠宜親之興起也降下也下一等
　升一等則中等相授冠緇布冠也
賓右手執項左手執前進容乃祝坐如初乃冠興復位
贊者卒
　鄭注進容者行翔而前鶬焉至則立祝坐如初坐筵
　前興起也復位西序東面卒謂設缺項結纓也
冠者興賓揖之適房服𤣥端爵韠出房南面
　鄭注復出房南面者一加禮成觀衆以容體
　釋曰冠于堂服于房以冠爲重也冠義曰冠而後服
　備服備而後容體正顏色齊辭令順觀示也
賓揖之即筵坐櫛設笄賓盥正纚如初降二等受皮弁
右執項左執前進祝加之如初復位贊者卒紘
　鄭注如初爲不見者言也卒紘謂繫屬之
　釋曰不見謂辭對主人升復位之𩔖(案此下永樂大/典内刪去原文)
　(注云餘同賈疏今取疏義補之櫛者脫緇布冠更櫛/也笄有二一是紒内安髪之笄一是皮弁及六冕固)
　(冠之笄今此櫛訖未加冠即言設笄宜是安髮之笄/緇布冠亦有之緇布冠不言設笄而言設纚皮弁言)
　(設笄不言設纚互見爲義繫屬之/者左相繫定右相屈繫擬解時易)
興賓揖之適房服素積素韠容出房南面
　鄭注容者再加彌成其儀益繁
賓降三等受爵弁加之服纁裳韎韐其他如加皮弁之
儀
　鄭注降三等下至地他謂卒紘容出
徹皮弁冠櫛筵入于房
　鄭注徹者贊冠者主人之贊者爲之
筵於户西南面
　鄭注筵主人之贊者户西室户西
　釋曰寢庿以室爲主故室户專得户名凡言户者皆
　室户房户則兼言房以别之
贊者洗於房中側酌醴加柶覆之面葉
　鄭注洗盥而洗爵者昬禮曰房中之洗在北堂直室
　東隅篚在洗東北面盥側酌者言無爲之薦者面前
　也葉柶大端贊酌者賓尊不入房古文葉爲擖
　釋曰凡洗爵必先盥手盥有不洗者無爲之薦自酌
　自薦也柶醴匕也其兩端枋細而葉大贊者面葉以
　授賓賓迎受得面枋以授冠者冠者亦迎受得面葉
　以扱醴也爲于偽反
賓揖冠者就筵筵西南面賓受醴于户東加柶面枋筵
前北面
　鄭注户東室户東今文枋爲柄
冠者筵西拜受觶賓東面荅拜
　鄭注筵西拜南面拜也賓還荅拜于東序之位東面
　者明成人與爲禮異于荅主人
　釋曰凡賓荅主人拜于西階上北面又主人禮賓皆
　云拜送此云荅拜亦異于主人
薦脯醢
　鄭注贊冠者也
冠者即筵坐左執觶右祭脯醢以柶祭醴三興筵末坐
啐醴建柶興(案釋文云捷柶初洽反本又作插亦作扱/張淳儀禮識誤以爲注之扱柶釋文作捷)
(柶李如圭以為經之建柶釋文作㨗柶今注疏本此處/經文作捷柶興乃誤據釋文改經考之他篇經文仍作)
(建柶不得此處獨異唐石經亦作/建柶則釋文指注非指經明矣)降筵坐奠觶拜執觶
興賓荅拜
　鄭注建柶扱柶于醴中(案扱釋文作捷今考此即釋/文所云亦作扱者是唐初已)
　(非一本無庸/改扱爲捷)其拜皆如初古文啐爲呼
　釋曰祭謂取少許祭先世造此食者不忘本也凡醴
　不卒觶啐之而禮成上拜拜受觶此拜拜禮成其卒
　觶者則卒觶乃拜曽子問曰將冠子冠者至聞齊衰
　大功之喪如之何孔子曰内喪則廢外喪則冠而不
　醴徹饌而埽即位而哭如冠者未至則廢内喪謂同
　門者冠者謂賓及贊者也廢者喪成服因喪而冠建
　陸作捷(案此下/原本缺)
冠者奠觶于薦東降筵北面坐取脯降自西階適東壁
北面見于母
　鄭注薦東薦左凡奠爵將舉者于右不舉者于左適
　東壁者出闈門也時母在闈門之外婦人入庿由闈
　門
　釋曰凡言薦謂籩豆也南面者以東爲左取脯明得
　禮也(案此下永樂大典内刪去原文注云賈疏見前/當是疏引雜記入自闈門升自側階鄭注云宫)
　(中之門曰闈門今/集釋僅缺此數語)
母拜受子拜送母又拜
　鄭注婦人于丈夫雖其子猶俠拜
賓降直西序東面主人降復初位
　鄭注初位初至階讓升之位
冠者立于西階東南面賓字之冠者對
　鄭注對應也其辭未聞
賓出主人送于庿門外
　鄭注不出外門將醴之
請醴賓賓禮辭許賓就次
　鄭注此醴當作禮禮賓者謝其自勤勞也(案今注疏/本脫此九)
　(字/)次門外更衣處也以帷幕簟席爲之(案以今注疏/本訛作必)
　釋曰士之醴子醴賓醴婦經皆作醴不必改爲禮大
　夫以上乃曰儐曰禮耳聘禮次以帷士或用簟席
冠者見于兄弟(案此于字唐石經作於/應從前後作于爲正)兄弟再拜冠者
荅拜見贊者西面拜亦如之
　鄭注見贊者西面拜則見兄弟東面拜贊者後賓出
入見姑姊如見母
　鄭注入入寢門也庿在寢門外如見母者亦北面姑
　與姊亦俠拜(案此下今注/疏本有也字)不見妺妺卑
　釋曰未字見母巳字見兄弟急于母緩于兄弟不言
　見父與賓者冠訖是見己
乃易服服𤣥冠𤣥端爵韠奠摯見于君遂以摯見于鄉
大夫鄉先生(案此于字唐石經作於/應同上句作于爲正)
　鄭注易服不朝服者非朝事也摯雉也鄉先生鄉中
　老人爲卿大夫致仕者
乃醴賓以壹獻之禮
　鄭注壹獻者主人獻賓而已即燕無亞獻者獻酢酬
　賓主人各兩爵而禮成特牲少牢饋食之禮獻尸此
　其𩔖也士禮一獻卿大夫三獻禮賓不用柶者(案禮/賓今)
　(注疏本訛/作賓醴)泲其醴内則曰飲重醴(案此下原本衍清/糟二字今據内則)
　(刪/正)稻醴清糟黍醴清糟梁醴(案今注疏本/脫此十字)清糟凡醴
　事質者用糟文者用清
　釋曰壹獻之禮主人獻賓賓酢主人主人復自飲酬
　賓賓奠而不舉即燕坐(案此下/原本缺)
主人酬賓束帛儷皮
　鄭注飲賓客而從之以財貨曰酬所以申暢厚意也
　(案厚下原本衍之字/今據注疏本刪正)束帛十端也儷皮兩鹿皮也古
　文儷爲離
　釋曰諸侯用虎豹皮餘人麋鹿皮可也(案此下永樂/大典内刪去)
　(原文注云餘同前賈疏今取疏義補之大戴禮云禮/幣采飾而四馬是大夫禮多與士異禮器云琥璜爵)
　(鄭云天子酬諸侯諸侯相酬以此玉將幣則又異于/大夫也尊卑獻數多少不同及其酬幣惟于奠酬之)
　(節一行而巳凡言束者無/問脯與錦皆以十爲數)
贊者皆與贊冠者爲介
　鄭注贊者衆賓也皆與亦飲酒爲衆賓介賓之輔以
　贊爲之尊之飲酒之禮賢者爲賓其次爲介
　釋曰大戴禮曰公冠饗之以三獻之禮無介無樂皆
　𤣥端其酬幣朱錦采四馬
賓出主人送于外門外再拜歸賓俎
　鄭注一獻之禮有薦有俎其牲未聞使人歸諸賓家
　也
若不醴則醮用酒
　鄭注若不醴謂國有舊俗可行聖人用焉不改舊也
　曲禮曰君子行禮不求變俗祭祀之禮居喪之服哭
　泣之位皆如其國之故謹脩其法而審行之是(案此/下今)
　(注疏本/有也字)酌而無酬酢曰醮醴亦當爲禮
　釋曰醴尚質無酬酢酒本有酬酢故無酬酢者爲醮
尊于房户之間兩甒有禁𤣥酒在西加勺南枋
　鄭注房户間者房西室户東也禁承尊之器也名之
　爲禁者因爲酒戒也𤣥酒新水也雖今不用猶設之
　不忘古也
　釋曰醴在房酒在堂酒事文也凡醴無幂醮亦不用
　幂從醴質古未有醴酪以水當酒之用後世以其色
　𤣥故謂之𤣥酒
洗有篚在西南順
　鄭注洗庭洗當東榮南北以堂深篚亦以盛勺觶陳
　于洗西南順北爲上也
　釋曰篚亦有識爲上下也
始加醮用脯醢賓降取爵于篚辭降如初卒洗升酌
　鄭注始加者言一加一醮也加冠于東序醮之于户
　西同耳始醮亦薦脯醢賓降者爵在庭酒在堂將自
　酌也辭降如初如將冠時降盥辭主人降也凡薦出
　自東房
冠者拜受賓荅拜如初
　鄭注贊者筵于户西賓升揖冠者就筵乃酌冠者南
　面拜受賓授爵東面荅拜如醴禮也於賓荅拜贊者
　則亦薦之
冠者升筵坐左執爵右祭脯醢祭酒興筵末坐啐酒降
筵拜賓荅拜冠者奠爵于薦東立于筵西
　鄭注冠者立俟賓命賓揖之則就東序之筵
　釋曰不卒爵者從醴禮
徹薦爵筵尊不徹
　鄭注徹薦與爵者辟後加也不徹筵尊三加可相因
　由便也
加皮弁如初儀再醮攝酒其他皆如初
　鄭注攝猶整也整酒謂撓之今文攝爲聶
　釋曰撓攪益之示新也酒云攝明因前
加爵弁如初儀三醮有乾肉折俎嚌之其他如初北面
取脯見于母
　鄭注乾肉牲體之脯也折其體以爲俎嚌嘗之
若殺則特豚載合升離肺實于鼎設扃鼏
　鄭注特豚一豚也凡牲皆用左胖煮于鑊曰亨在鼎
　曰升在俎曰載載合升者明亨與載皆合左右胖離
　割也割肺者使可祭也可嚌也今文扃爲鈜古文鼏
　爲宻
　釋曰說文曰豚小豕也周祭肺離割之不絶其中央
　少者食時乃絶以祭既又嚌之是謂離肺一名舉肺
　一名嚌肺言舉之以嚌也扃所以扛鼎鼏覆之牲體
　在俎亦得升名下云肴升折俎少牢饋食禮云升羊
　載右胖是也周人尚右胖用左胖者葢異代之禮
始醮如初
　鄭注亦薦脯醢徹薦爵筵尊不徹矣
再醮兩豆葵菹蠃醢兩籩栗脯
　鄭注蠃醢螔蝓醢今文蠃爲蝸
三醮攝酒如再醮加俎嚌之皆如初嚌肺
　鄭注攝酒如再醮則再醮亦攝之矣加俎嚌之嚌當
　爲祭字之誤也祭俎如初如祭脯醢
　釋曰上于再醮不言攝酒此言于三醮互相備也凡
　俎必祭而後嚌故鄭謂上嚌字當爲祭如圭謂如初
　皆謂如不殺者也嚌之如初如嚌乾肉折俎其所異
　者嚌肺耳
卒醮取籩脯以降如初若孤子則父兄戒㝛
　鄭注父兄諸父諸兄
冠之日主人紒而迎賓拜揖讓立于序端皆如冠主禮
于阼
　鄭注冠主冠者親父若宗兄也古文紒爲結今文禮
　作醴
　釋曰禮當從今文作醴醴重而醮輕孤子禮盛醴而
　不醮也且士之醴子無作禮字者
凡拜北面于阼階上賓亦北面于西階上荅拜
　釋曰大戴禮曰公冠自爲主迎賓揖升自阼立于席
　北既醴降自阼其餘自爲主者其降也自西階以異
　其餘皆與公同也曽子問曰父没而冠則已冠掃地
　而祭于禰巳祭而見伯父叔父而后饗冠者饗冠者
　謂禮賓也
若殺則舉鼎陳于門外直東塾北面
　鄭注孤子得申禮盛之父在有鼎不陳于門外
若庶子則冠于房外南面遂醮焉
　鄭注房外謂尊東也不于阼階非代也不醮于客位
　成而不尊
　釋曰適子不醴則醮庶子醮而不醴醮三舉而醴一
　酌以簡爲貴也醮用酒而醴用醴以質爲貴也醮有
　折俎醴惟脯醢而已以少爲貴不尚味也適子冠與
　醮異處以變爲敬庶子冠而遂醮略之此適庶之辨
　也
冠者母不在則使人受脯于西階下戒賓曰某有子某
將加布于其首願吾子之教之也
　鄭注吾子相親之辭吾我也子男子之美稱古文某
　爲謀
賓對曰某不敏恐不能共事以病吾子敢辭
　鄭注病猶辱也古文病爲秉
主人曰某猶願吾子之終教之也賓對曰吾子重有命
某敢不從
　鄭注敢不從許之辭
　釋曰此所謂一辭而許曰禮辭也
㝛曰某將加布于某之首(案此于字唐石經作於/應從前後作于爲正)吾子
將莅之敢㝛賓對曰某敢不夙興
　鄭注莅臨也今文無對
始加祝曰令月吉日始加元服
　鄭注令吉皆善也元首也
　釋曰服古音蒲北反下同
棄爾幼志順爾成徳壽考惟祺介爾景福
　鄭注爾女也既冠爲成徳祺祥也介景皆大也因冠
　而戒且勸之女如是則有壽考之祥大女之大福也
　釋曰古順愼通用既冠責以爲人子爲人弟爲人臣
　爲人少者之禮皆成人之徳也家語曰成王年十三
　而嗣立明年冠周公命祝雍祝王祝雍曰使王近于
　民逺于年嗇于時惠于財親賢而任能其頌曰令月
　吉日王始加元服去玉㓜志服衮職欽若昊天六合
　是式率爾祖考永永無極此周公之制也福古音拍
　逼反下同
再加曰吉月令辰乃申爾服
　鄭注辰子丑也申重也
敬爾威儀淑愼爾徳睂壽萬年永受胡福
　鄭注胡猶遐也逺也逺無窮古文眉作麋
三加曰以歳之正以月之令咸加爾服(案加原夲訛作/服據唐石經改)
(正/)
　鄭注正猶善也咸皆也皆加女之三服謂緇布冠
　皮弁爵弁也
兄弟具在以成厥徳
　鄭注厥其也(案今注疏本/脫此三字)
黄耇無疆受天之慶
　鄭注黃黃髮也耇凍棃也(案棃今注/疏本作犂)皆壽徴也疆竟
　釋曰黄髪髮白而復黄也凍棃面似凍棃色也慶古
　音羌下同此辭正與令叶服與徳叶疆與慶叶
醴辭曰甘醴惟厚嘉薦令芳
　鄭注嘉善也善薦謂脯醢芳香也
拜受祭之以定爾祥承天之休壽考不忘
　鄭注休美也(案今注疏本/脫此三字)不忘長有令名
醮辭曰㫖酒既清嘉薦亶時
　鄭注亶誠也古文亶爲癉
始加元服兄弟具來孝友時格永乃保之
　鄭注善父母爲孝善兄弟爲友時是也格致也永長
　也保安也行此乃能保之今文格爲嘏凡醮者不祝
　釋曰醮者于醮乃有辭冠時不祝來古音力之反
再醮曰㫖酒既湑嘉薦伊脯
　鄭注湑清也伊惟也
乃申爾服禮儀有序祭此嘉爵承天之祜
　鄭注祜福也
三醮曰㫖酒令芳籩豆有楚
　鄭注㫖美也楚陳列之貌
　釋曰再醮徹始醮之籩豆而别薦三醮則因之惟加
　俎而已是以始醮再醮之辭皆云嘉薦三醮直云籩
　豆有楚也
咸加爾服肴升折俎
　鄭注肴升折俎亦謂豚(案此七字今注疏本/在下受福無疆之下)
承天之慶受福無疆字辭曰禮儀既備令月吉日昭告
爾字
　鄭注昭明也(案此三字今注疏本/在下爰字孔嘉之下)
爰字孔嘉髦士攸宜
　鄭注爰於也孔甚也(案此六字今注疏本/接上注昭明也之下)髦俊也攸
　所也(案此六字今注疏本/在下永受保之之下)
　釋曰嘉古音姬與宜字叶
宜之于假永受保之曰伯某甫仲叔季惟其所當
　鄭注于猶爲也假大也宜之是爲大矣(案此十三/字今注疏)
　(本接上攸/所也之下)伯仲叔季長幼之稱甫是丈夫之美稱孔
　子爲尼甫周大夫有嘉甫宋大夫有孔甫是其𩔖甫
　字或作父
　釋曰惟其所當者當其次則稱之若次仲則曰仲某
　甫夏殷質次積于仲周文次積于叔二十曰伯某甫
　至五十則又舍其二十之字直以伯仲别之檀弓曰
　幼名冠字五十以伯仲死諡周道也假古音古隔句
　與甫叶之隔句與宜叶
屨夏用葛𤣥端黒屨青絇繶純純博寸
　鄭注屨者順裳色𤣥端黒屨以𤣥裳爲正也絇之言
　拘也以爲行戒狀如刀衣鼻在屨頭繶縫中紃也純
　縁也三者皆青博廣也
素積白屨以魁柎之緇絇繶純純博寸
　鄭注魁蜃蛤柎注也
爵弁纁屨黒絇繶純純博寸
　鄭注爵弁屨以黒爲飾爵弁尊其屨飾以繢次
　釋曰爵弁纁裳故纁屨畫繢之事青與白白與黑𤣥
　與黄對方爲繢次青與赤赤與白白與黑黑與青比
　方爲繡次凡舄之飾如繢次屨之飾如繡次上黑屨
　以青爲飾白屨以緇爲飾如繡次也纁屨當以白爲
　飾而乃以繢次黑爲飾者尊爵弁故飾其屨與舄同
　複下曰舄禪下曰屨天子諸侯乃冕服用舄他服用
　屨爵弁服者冕服之次也三服見屨不同者屨同裳
　色禮例之常故皮弁以裳挈屨𤣥端屨一而裳三故
　舍裳而以衣挈屨冕服亦𤣥衣纁裳而用舄故爵弁
　以弁挈屨也
冬皮屨可也不屨繐屨
　鄭注繐屨喪屨也屨不灰治曰繐
　釋曰屨冬皮夏葛春宜從夏秋宜從冬魏人以葛屨
　履霜詩刺其褊喪服有繐衰知繐屨喪屨也曽子問
　曰如將冠子而未及期日而有齊衰大功之喪則因
　喪服而冠除喪不改冠雜記曰以喪冠者雖三年之
　喪可也大功之末可以冠子可以嫁子父小功之末
　可以冠子可以嫁子可以取婦已雖小功既卒哭可
　以冠取妻下殤之小功則不可
記冠義始冠緇布之冠也大古冠布齊則緇之其緌也
孔子曰吾未之聞也冠而敝之可也
　鄭注大古唐虞以上緌纓飾未之聞大古質葢亦無
　飾(案今注疏本/脫葢亦二字)重古始冠冠其齊冠白布冠今之喪
　冠是也
　釋曰雜記曰大白冠緇布之冠皆不緌大白即大古
　白布冠也玉藻曰始冠緇布冠自諸侯下達冠而敝
　之可也緇布冠繢緌諸侯之冠也緇布冠士以上冠
　而敝棄之庶人則常服之詩云彼都人士臺笠緇撮
　是也撮謂其制小僅可撮其紒也凡記皆補經所不
　備者蓋當時所記亦或後世追記之
適子冠于阼以著代也醮于客位加有成也(案此二于/字唐石經)
(竝作於應從前/後作于爲正)
　鄭注醮夏殷之禮每加于阼階醮之于客位所以尊
　敬之成其爲人也(案今注疏本脫/此二十五字)
　釋曰客位户西也户西者尊處凡賓皆位于此故謂
　之客位
三加彌尊諭其志也
　鄭注彌猶益也冠服後加益尊諭其志者欲其徳之
　進也(案今注疏本/脫此二十字)
冠而字之敬其名也
　鄭注名者質所受于父母冠成人益文故敬之也今
　文無之(案今注疏本脫也字/及今文無之四字)
委貌周道也章甫殷道也毋追夏后氏之道也
　鄭注委猶安也(案此句之上今注疏本有或謂委貌/爲𤣥冠七字乃後人誤以儀禮經𫝊)
　(通解之文/竄入于此)言所以安正容貌章明也殷質言以表名
　丈夫也甫或爲父今文爲斧母發聲也追猶堆也夏
　后氏質以其形名之三冠皆所服以行道也其制之
　異同未之聞
周弁殷冔夏收
　鄭注弁名出于槃槃大也言所以自光大也冔名出
　于幠幠覆也言所以自覆飾也收言所以收斂髪也
　(案此下今注疏本有齊所服而祭也六字/亦後人誤以經𫝊通解之文竄入于此)其制之異
　亦未聞(案今注疏/本脫亦字)
三王共皮弁素積
　鄭注質不變
　釋曰歴記此者緇布冠始加皮弁再加周弁三加後
　言皮弁者見此先代之冠百王同之委貌即易服服
　𤣥冠者也
無大夫冠禮而有其昬禮古者五十而后爵何大夫冠
禮之有
　鄭注據時有未冠而命爲大夫者周之初禮年未五
　十而有賢才者試以大夫之事猶服士服行士禮二
　十而冠急成人也五十乃爵重官人也大夫或時改
　取(案今本/作娶)有昬禮是也
　釋曰喪服大夫爲昆弟之長殤小功大夫有兄殤是
　未二十而試爲大夫也已爲大夫則冠矣所謂大夫
　冠而不爲殤也雖早冠亦行士禮而冠無大夫冠禮
　也記之時有之非也
公侯之有冠禮也夏之末造也
　鄭注造作也自夏初已上諸侯雖父死子繼年未滿
　五十者亦服士服行士禮五十乃命也至其衰末上
　下相亂篡弑所由生故作公侯冠禮以正君臣也坊
　記曰君不與同姓同車與異姓同車不同服示民不
　嫌也以此坊民民猶得同姓以弑其君也(案也今/本作者)
　釋曰家語曰古者王世子雖幼其即位則尊爲人君
　人君治成人之事者何冠之有然則諸侯之冠異天
　子與曰君薨而世子主喪是亦冠也已人君無所殊
　也諸侯之有冠禮也夏之末造也有自來矣今無譏
　焉春秋𫝊曰晉侯以魯公宴于河上問公年曰十二
　年矣可以冠矣公還及衛冠于成公之庿假鍾磬焉
　書曰王與大夫盡弁以啓金縢之書説者以爲成王
　時年十五則天子諸侯不必二十而冠也大戴禮曰
　公冠四加𤣥冕天子儗焉或曰四當爲三𤣥當爲衮
　字之誤
天子之元子猶士也天下無生而貴者也
　鄭注元子世子也無生而貴皆由下升
　釋曰此明天子元子亦依士禮而冠也大戴禮曰太
　子與庶子冠禮與士同其饗賓也皆同
繼世以立諸侯象賢也
　鄭注象法也爲子孫能法先祖之賢故使之繼世也
　釋曰古者四民世事士之子常爲士(案此下/原本缺)
以官爵人徳之殺也
　鄭注殺猶衰也徳大者爵以大官徳小者爵以小官
死而諡今也古者生無爵死無諡
　鄭注今謂周衰記之時也古謂殷殷士生不爲爵死
　不爲諡周制以士爲爵死猶不爲諡耳下大夫也今
　記之時士死則諡之非也諡之由魯莊公始也
欽定四庫全書
　儀禮集釋卷二　　　　宋　李如圭　撰
士昬禮第二
　鄭目録云士娶妻之禮以昬爲期因而名焉必以昬
　者陽往而隂來日入三商爲昬昬禮于五禮屬嘉禮
　大小戴及别録北皆第二
昏禮下達納采用鴈
　鄭注達通也(案通下今注/疏本有達字)將欲與彼合昬姻必先使
　媒氏下通其言女氏許之乃後使人納其采擇之禮
　用鴈爲摯者取其順陰陽往來(案此十二字今注疏/本在皆所以養亷恥)
　(句下又用鴈上/有納采而三字)詩云取妻如之何匪媒不得昬必由
　媒交接設紹介皆所以養亷恥
　釋曰(案此下/原本缺)
主人筵于户西西上右几
　鄭注主人女父也筵爲神布席也户西者尊處將以
　先祖之遺體許人故受其禮于禰庿也(案今注疏/本無也字)席
　西上右設几神不統于人席有首尾
　釋曰席西上(案此下/原本缺)
使者𤣥端至
　鄭注使者夫家之屬若羣吏使往來者𤣥端士莫夕
　之服又服以事其庿有司緇裳
　釋曰屬謂君命之士吏謂府史也使者于主人庿中
　行事故亦服𤣥端緇裳即𤣥裳據上士而言冠禮云
　有司如主人服使者所吏反後使者奉使皆同
擯者出請事入告
　鄭注擯者有司佐禮者請猶問也禮不必事雖知猶
　問之重慎也
主人如賓服迎于門外再拜賓不荅拜揖入
　鄭注門外大門外不荅拜者奉使不敢當其盛禮
　釋曰聘賔不荅拜言辟此不言辟者士卑無君臣禮
至于庿門(案此句庿字唐石經作/廟應從前後作庿爲正)揖入三揖至于階三
讓
　鄭注入三揖者至内霤將曲揖既曲北面揖當碑揖
　釋曰内霤門内霤也霤屋檐滴處
主人以賓升西面賓升西階當阿東面致命主人阼階
上北面再拜
　鄭注阿棟也入堂深示親親今文阿爲庪
　釋曰士之庿五架中脊爲棟棟北之架下當室户棟
　南之架爲􁅯􁅯南之架爲庪凡賓皆當􁅯此深入當
　棟示親親也􁎌居委居綺二反
授于楹間南面
　鄭注授于楹間明爲合好其節同也南面竝授也
　釋曰楹柱也堂上有兩楹楹間堂東西之中也凡敵
　者授受于楹間聘禮受玉于中堂與東楹之間中堂
　者堂南北之中入􁅯之北而未及棟也東楹之間君
　行一臣行二也此昬禮使者與主人亦非敵而授于
　楹間者明合好故令其逺近之節同賓主俱南面
賓降出主人降授老鴈
　鄭注老羣吏之尊者
　釋曰猶公卿大夫之室老也賓出庿門主人授鴈立
　待後事
擯者出請
　鄭注不必賓之事有無
賓執鴈請問名主人許賓入授如初禮
　鄭注問名者將歸卜其吉凶古文禮為醴
擯者出請賓告事畢入告出請醴賓
　鄭注此醴亦當為禮禮賓者欲厚之
賔禮辭許
　鄭注禮辭一辭
主人徹几改筵東上側尊甒醴于房中
　鄭注徹几改筵者鄉為神今爲人側尊亦言無𤣥酒
　側尊于房中亦有篚有籩豆如冠禮之設
主人迎賓于庿門外(案庿字從/唐石經)揖讓如初升主人北面
再拜賓西階上北面荅拜主人拂几授校拜送賓以几
辟北面設于坐左之西階上荅拜
　鄭注拂拭也拭几者尊賓新之也校几足辟逡遁(案/原)
　(本訛作廵張淳云儀禮逡/遁字凡十一釋文皆作遁)古文校爲技(案今注疏/本訛作枝)
　釋曰北面拜拜賓至也以几辟者賓卑也凡受几皆
　横受之及其設皆旋几縱執乃設之
贊者酌醴加角柶面葉出于房
　贊佐也佐主人酌事也贊者亦洗酌加角柶覆之如
　冠禮矣出房南面待主人捂受(案捂原本及今注疏/本竝作迎張淳引釋)
　(文捂授吾故反又引既夕禮若無器則捂授之注曰/謂對相授可證注文本捂字後人改為迎今訂正)
　古文葉作擖
主人受醴面枋筵前西北面賓拜受醴復位主人阼階
上拜送
　鄭注主人西北面疑立待賓即筵也賓復位于西階
　上北面明相尊敬此筵不主爲飲食起
贊者薦脯醢
　鄭注薦進
賓即筵坐左執觶祭脯醢以柶祭醴三西階上北面坐
啐醴建柶興坐奠觶遂拜主人荅拜
　鄭注即就也左執觶則祭以右手也凡祭于脯醢之
　豆間必所爲祭者謙敬示有所先也啐嘗也嘗之者
　成主人意建猶扱也興起也奠停也
　釋曰公食大夫豆多者祭于上豆之間知凡祭皆于
　籩豆之間也
賓即筵奠于薦左降筵北面坐取脯主人辭
　鄭注薦左籩豆之東降下也自取脯者尊主人之賜
　將歸執以反命辭者辭其親徹
賓降授人脯出主人送于門外再拜
　鄭注人謂使者從者授于階下西面然後出去
納吉用鴈如納采禮
　鄭注歸卜于庿得吉兆復使使者往告昬姻之事于
　是定
納徴𤣥纁束帛儷皮如納吉禮
　鄭注徴成也使使者納幣以成昬禮用𤣥纁者象陰
　陽傋也束帛十端也周禮曰凡嫁子取妻入幣純帛
　無過五兩儷兩也執束帛以致命兩皮爲庭實皮鹿
　皮今文纁皆作熏
　釋曰雜記曰納幣一束束五兩兩五尋兩兩端也每
　端二丈兩端相向卷之爲一兩五兩𤣥三纁二象陽
　竒隂偶也諸侯加以大璋天子加以榖圭庶人則用
　緇帛無纁用緇者婦人隂也納徴用幣故又謂之納
　幣何休曰𤣥纁取其順天地儷皮者鹿皮所以重古
　凡陳于庭者曰庭實
請期用鴈主人辭賓許告期如納徴禮
　鄭注主人辭者陽倡隂和期日宜由夫家來也夫家
　必先卜之得吉日乃使使者往辭即告之
期初昬陳三鼎于寢門外東方北面北上其實特豚合
升去蹄舉肺脊二祭肺二魚十有四腊一肫髀不升皆
飪設扃鼏
　鄭注期取妻之日鼎三者升豚魚腊也寢壻之室也
　北面鄉内也特猶一也合升(案原本脱此二字/據今注疏本補)合左
　右胖升于鼎也去蹄蹄甲不用也舉肺脊者食時所
　先舉也肺者氣之主也周人尚焉脊者體之正也食
　時即祭之飯必舉之貴之也每皆二者夫婦各一耳
　凡魚之正十五而鼎減一爲十四者欲其敵偶也腊
　兔腊也肫或作純純全也凡腊用全髀不升者近竅
　賤也飪孰也扃所以扛鼎鼏覆之古文純爲鈞髀爲
　脾今文扃作鉉鼏皆作宻
　釋曰特牲饋食禮陳鼎當門重昬禮攝盛故如少牢
　禮陳鼎東方也合升者夫婦各一胖所謂共牢也去
　蹄謂其踐地穢惡也肺有二其一舉肺離割之使食
　時可祭可嚌又名離肺嚌肺其一祭肺刌切之以祭
　又名刌肺切肺祭時二肺俱有生人食惟有舉肺此
　具二肺者鬼神隂陽也祭用魚十有五此亦因之而
　減其一生人之魚數則異乎此凡牲止用一胖腊則
　左右體脅相配故得純名少牢禮腊用麋知士兔腊
　而已曲禮曰兔曰明視徐鉉説文曰鼏以木横貫鼎
　耳舉之即易玉鉉也
設洗於阼階東南
　鄭注洗所以承盥洗之器棄水者
饌于房中醯醬二豆菹醢四豆兼巾之黍稷四敦皆葢
　鄭注醯醬者以醯和醬生人尚䙝味兼巾之者六豆
　共巾也巾爲禦塵葢爲尚温周禮曰食齊視春時
　釋曰醬以醯和之故名醯醬下經直言醬也惟公食
　大夫及此禮有醯醬
大羮湇在爨
　鄭注大羮湇煮肉汁也大古之羮無鹽菜爨火上周
　禮曰羮齊視夏時今文湇皆作汁
　釋曰湇汁也郊特牲大羮不和後王更有鉶羮致以
　五味猶存大羮不忘古也羮尚熱故設時乃取之于
　爨大羮竝如字
尊于室中北墉下有禁𤣥酒在西綌幂(案幂今注疏本/訛作冪考周禮)
(幂人以疏布巾幂八尊説文作幎云/周禮有幎人是幂即幎字之變體)加勺皆南枋
　鄭注墉墻也禁所以􁎌甒者𤣥酒不忘古也綌麤葛
　今文枋作柄
尊于房户之東無𤣥酒篚在南實四爵合卺
　鄭注無𤣥酒者略之也夫婦酌于内尊其餘酌于外
　尊合卺破匏也四爵兩卺凡六爲夫婦各三酳一升
　曰爵
　釋曰外尊無幂以尊厭卑也燕禮方圜壺亦無幂郊
　特牲曰共牢而食同尊卑也器用陶匏尚禮然也三王
　作牢用陶匏大古禮器大古無共牢之禮三王作之
　而用大古之器重夫婦之始也
主人爵弁纁裳緇袉(案袉唐石經及各本竝/訛作袘今據説文改正)從者畢𤣥
端乘墨車從車二乘執燭前馬
　鄭注主人壻也壻爲婦主爵弁而纁裳𤣥冕之次大
　夫已上親迎冕服冕服迎者鬼神之鬼神之者所以
　重之親之纁裳者衣緇衣不言衣與帶而言袉者空
　其文明其與袉俱用緇袉為縁袉之言施以緇縁裳
　象陽氣下施從者有司也乘貳車(案貳各本訛作二/今據疏文改正)
　從行者也畢猶皆也墨車漆車士而乘墨車攝盛也
　執燭前馬使徒役持炬火居前炤道
　釋曰郊特牲曰𤣥冕齋戒鬼神陰陽也言敬此夫婦
　之道如事鬼神也凡昬各用其上服五冕色俱𤣥故
　謂之𤣥冕爵弁則士服之上也雜記曰士弁而親迎
　巾車職曰大夫乘墨車士乘棧車棧車漆而不革輓
　墨車革鞔而漆之大夫有貳車士無貳車此有之者
　亦攝盛
婦車亦如之有裧
　鄭注亦如之者車同等士妻之車夫家共之大夫已
　上嫁女則自以車送之裧車裳幃周禮謂之容車有
　容則固有葢
　釋曰春秋𫝊宣五年秋齊髙固來逆叔姬冬髙固及
　叔姬來反馬反馬者留其車也留車妻之道反馬壻
　之義此大夫已上自以其車送女也詩曰漸車帷裳
至于門外
　鄭注婦家大門之外
主人筵于户西西上右几
　鄭注主人女父也筵爲神布席
　釋曰凡逆者皆受女于庿春秋𫝊楚公子圍娶于鄭公
　孫段氏鄭人請墠聽命圍不可鄭人曰其敢愛豐氏之
　祧又曰圍布几筵告于莊共之庿而來則來逆者亦
　告廟曲禮曰齊戒以告鬼神
女次純衣纁袡立于房中南面
　鄭注次首飾也今時髲也周禮追師掌爲副編次純
　衣絲衣女從者畢袗𤣥則此衣亦𤣥矣(案原本脱衣/字摢疏文補)
　(正/)袡亦縁也袡之言任也以纁緣其衣象陰氣上任也
　凡婦人不常施袡之衣盛昬禮爲此服䘮大記曰復
　衣不以袡明非常
　釋曰次次第髪長短爲之少牢饋食禮所謂主婦髲
　鬄也女亦纚笄命婦衣褖衣者服次純衣褖衣也褖
　衣色黒士妻助祭之服盛昬禮故服之不言裳者婦
　人之服連衣裳
姆纚笄宵衣在其右
　鄭注姆婦人年五十無子出而不復嫁能以婦道教
　人者若今時乳母矣(案今注疏/本脱矣字)纚縚髮笄今時簪也
　纚亦廣充幅長六尺宵讀為詩素以朱綃之綃魯詩
　以綃為綺屬也姆亦𤣥衣以綃爲領因以爲名且相
　别耳姆在女右當詔以婦禮
女從者畢袗𤣥纚笄被顈黼在其後
　鄭注女從者謂姪娣也詩云(案今注疏/本脱云字)諸娣從之祁
　祁如雲袗同也同𤣥者上下皆𤣥(案此下今注/䟽有也字)顈襌
　也詩云素衣朱襮爾雅云黼領謂之襮周禮曰白與
　黒謂之黼天子諸侯后夫人狄衣卿大夫之妻刺黼
　以爲領如今偃領矣士妻始嫁施襌黼于領上假盛
　飾耳言被明非常服
主人𤣥端迎于門外西面再拜賓東面荅拜
　鄭注賓壻
主人揖入賓執鴈從至於庿門(案庿各本作廟/據唐石經改正)揖入三
揖至于階三譲主人升西面賓升北面奠鴈再拜稽首
降出婦從降自西階主人不降送
　鄭注賓升奠鴈拜主人不荅明主為授女耳主人不
　降送禮不參
　釋曰賓奠摯而拜稽首壻有子道也
壻御婦車授綏姆辭不受
　鄭注壻御者親而下之綏所以引升車者(案此下今/注疏本有)
　(曲禮曰三字據疏釋下二語云/曲禮文則注無曲禮曰可知)僕人之禮必授人綏
　釋曰郊特牲曰壻親御授綏親之也親之也者親之
　也
婦乘以几姆加景乃驅御者代
　鄭注乘以几者尚安舒也景之制盖如明衣加之以
　為行道禦塵令衣鮮明也景亦明也驅行也行輪三
　周(案行下今注/疏本有車字)御者乃代壻今文景作幜
　釋曰乘以几謂登車時也曲禮曰尸乘必以几詩云
　衣錦褧衣裳錦褧裳以錦爲衣裳而上加襌縠庶人
　妻之嫁服也碩人詩亦云衣錦褧衣庶人卑不嫌與
　國君夫人同士妻純衣加明衣非爲其文大著爲禦
　風塵耳
壻乘其車先俟于門外
　鄭注壻車在大門外乘之先者道之也男率女女從
　男夫婦剛柔之義自此始也俟待也門外壻家大門
　外
婦至主人揖婦以入及寢門揖入升自西階媵席于奥
(案媵下各本衍布字張淳/引釋文云媵席中無布字)夫入于室即席婦尊西南面
媵御沃盥交
　鄭注升自西階道婦入也媵送也謂女從者也御當
　爲訝訝迎也謂壻從者也媵沃壻盥于南洗御沃婦
　盥于北洗夫婦始接情有亷耻媵御交道其志
　釋曰詩云好人提提宛然左辟好人爲容好者左辟
　辟而左不敢當尊葢壻揖婦入之時也室中西南隅
　謂之與壻爲主先就席婦席未設也沃盥沃水以盥
　手也春秋外𫝊曰秦伯歸晉公子女五人公子使奉
　匜沃盥
贊者徹尊幂舉者盥出除鼏舉鼎入陳于阼階南西面
北上朼俎從設(案朼各本作匕下同張淳云釋文朼必/履反後士䘮禮乃朼載乂曰朼者特牲)
(饋食乃朼有司朼羊朼豕魚字皆從木少/牢饋食長朼古文作匕鄭氏亦改爲朼)
　鄭注執朼者執俎者從鼎而入設之朼所以别出牲
　體也俎所以載也
北面載執而俟
　鄭注執俎而立俟豆先設
朼者逆退復位于門東北面西上
　鄭注執朼者事畢逆退由便至此乃著其位略賤也
　釋曰逆退後入者先退也
贊者設醬于席前菹醢在其北俎入設于豆東魚次腊
特于俎北
　鄭注豆東菹醢之東
　釋曰醬爲饌本先設之而居右以右手取之便也俎
　豚俎也俎以牲體爲主故豚俎專得俎名魚次者次
　在俎東
贊設黍于醬東稷在其東設湇于醬南
　鄭注饌要方也
　釋曰豆東豚魚醬東黍稷取其饌方故特腊而設湇
　于醬南
設對醬於東
　鄭注對醬婦醬也設之當特俎
　釋曰席前醬右而腊左奥席之左當對席之右故對
　醬當奥腊也
菹醢在其南北上設黍于腊北其西稷設湇于醬北御
布對席贊啟㑹卻於敦南對敦于北
　鄭注啟𤼵也今文啟作開古文卻爲綌
　釋曰菹醢北上醢在菹南各上其右也俎亦設于豆
　西魚次腊特于俎南乃設黍于醬西曰腊北者以其
　次腊設之其實在俎北也㑹敦葢也卻仰也仰之于
　地
贊告具揖婦即對筵皆坐皆祭祭薦黍稷肺
　鄭注贊者西面告饌具也壻揖婦使即席薦菹醢
　釋曰肺祭肺也
贊爾黍授肺脊皆食以湇醬皆祭舉食舉也
　鄭注爾移也移置席上便其食也皆食食黍也以用
　也用者謂啜湇𠯗醬(案今注疏本作謂用口啜湇用指/𠯗醬疏内舉注文亦有用口用指)
　(四字皆校書是者所増觀集釋/復解𠯗字云以指𠯗之可證)古文黍作稷
　釋曰肺脊舉肺脊也以其舉之以祭以食故又名此
　肺脊爲舉𠯗以指𠯗之
三飯卒食
　鄭注卒已也同牢示親不主爲食起三飯而成禮也
贊洗酌酌酳主人主人拜受贊户内北面荅拜酳婦亦
如之皆祭
　鄭注酳漱也酳之言演也安也漱所以絜口(案絜今/注疏本)
　(作潔古本皆/作絜後同)且演安其所食酳酌内尊
贊以肝從皆振祭嚌肝皆實于菹豆
　鄭注肝肝炙也飲酒宜有肴以安之
　釋曰振祭以肝擩鹽中振之乃祭也士虞禮曰賓長
　以肝從實于俎縮右鹽言實不言加異于祭禮
卒爵皆拜贊荅拜受爵再酳如初無從三酳用卺亦如
之
　鄭注亦無從也(案經文卒爵皆拜下今注疏本有婦/拜見上篇見母章此篇婦見奠菜一)
　(章及内則女拜尚右手凡二十四字乃後/人誤以儀禮經𫝊通解之文竄入于此)
　釋曰昬義曰昬禮納采問名納吉納徵請期皆主人
　筵几于庿而拜迎于門外入揖讓而升聽命于庿所
　以敬慎重正昬禮也父親醮子而命之迎男先于女
　也子承命以迎主人筵几于庿而拜迎于門外壻執
　鴈入揖讓升堂再拜奠鴈葢親受之于父母也降出
　御婦車而壻授綏御輪三周先俟于門外婦至壻揖
　婦以入共牢而食合卺而酳所以合體同尊卑以親
　之也敬慎重正而后親之禮之大體而所以成男女
　之别而立夫婦之義也
贊洗爵酌于外尊(案于下各本衍户字據前尊于室中/北墉下是爲内尊尊于房户之東是)
(爲外尊注止稱爲内尊外尊此處/疏云乃酌外尊亦無户字今剛正)入户西北面奠爵拜
皆荅拜坐祭卒爵拜皆荅拜興
　鄭注贊酌者自酢也
主人出婦復位
　鄭注復尊西南面之位
乃徹于房中如設于室尊否
　鄭注徹室中之饌設于房中爲媵御餕之徹尊不設
　有外尊也
主人説服于房媵受婦說服于室御受姆授巾
　鄭注巾所以自絜清今文説皆作税(案今注疏/本無皆字)
御衽于奥媵衽良席在東皆有枕北止
　鄭注衽卧席也婦人稱夫曰良孟子曰將見良人之
　所之(案見釋文作覸/云今本亦作見)止足也古文止作趾
主人入親説婦之纓
　鄭注入者從房還入室也婦人十五許嫁笄而禮之
　因著纓明有繫也葢以五采爲之其制未聞
　釋曰曲禮曰女子許嫁纓與内則未冠笄者衿纓之
　纓異
燭出
　鄭注昬禮畢將臥息
媵餕主人之餘御餕婦餘贊酌外尊酳之
　鄭注外尊房户外之東尊
媵侍于户外呼則聞
　鄭注爲尊者有所徴求今文侍作待
夙興婦沐浴纚筓宵衣以俟見
　鄭注夙早也昬明日之晨興起也俟待也待見于舅
　姑寢門之外古者命士已上年十五父子異宫
　釋曰纚筓宵衣士妻服也特牲饋食禮主婦纚筓宵
　衣
質明贊見婦于舅姑席于阼舅即席席于房外南面姑
即席
　鄭注質平也房外房户外之西古文舅作咎(案舅下/今注疏)
　(本有/皆字)
婦執笲棗栗自門入升自西階進拜奠于席
　鄭注笲竹器而衣者(案而今注疏/本訛作有)其形盖如今之筥
　□蘆矣(案□蘆今注/疏本作􁏼籚)進拜者進東面乃拜奠之者舅
　尊不敢授也
舅坐撫之興荅拜婦還又拜
　鄭注還又拜者還於先拜處拜婦人與丈夫爲禮則
　俠拜
降階受笲腶脩(案腶釋文作段云本又/作腶同唐石經訛作□)升進北面拜奠
于席姑坐舉以興拜授人
　鄭注人有司姑執笲以起荅婦拜授有司徹之舅則
　宰徹之
　釋曰姑舉之若親受之然棗栗義取早自謹敬腶脩
　取斷斷自脩正公羊𫝊曰婦見曷用棗栗云乎腶脩
　云乎雜記曰(案此下/原本缺)
贊醴婦
　鄭注醴當爲禮贊禮婦者以其婦道新成親厚之
席于户牖間
　鄭注室户西牖東南面位
側尊甒醴于房中婦疑立于席西
　鄭注疑正立自定之貌
贊者酌醴加柶面枋出房席前北面婦東面拜受贊西
階上北面拜送婦又拜薦脯醢
　鄭注婦東面拜贊北面荅之變于丈夫始冠成人之
　禮
　釋曰始冠者南面受醴以向賓賓東面荅拜此舅姑
　在東故婦東面拜受也又拜者俠拜醴贊酌贊授故
　面枋也
婦升席左執觶右祭脯醢以柶祭醴三降席東面坐啐
醴建柶興拜贊荅拜婦又拜奠于薦東北面坐取脯降
出授人于門外
　鄭注奠于薦東升席奠之取脯降出授人親徹且榮
　得禮人謂婦氏人
舅姑入于室婦盥饋
　鄭注饋者婦道既成成以孝養
特豚合升側載無魚腊無稷竝南上其他如取女禮
　鄭注側載者右胖載之舅俎左胖載之姑俎異尊卑
　竝南上者舅姑共席于奥其饌各以南爲上其他謂
　醬湇菹醢女謂婦也如取婦禮同牢時今文竝當作
　併(案今注疏本無今文二字似後人因下/當字遂刪此二字耳當字應是衍文)
婦贊成祭卒食一酳無從
　鄭注贊成祭者授處之今文無成也
席于北墉下
　鄭注墉墻也(案今注疏本/脱此三字)室中北墻下
婦徹設席前如初西上婦餕舅辭易醬
　鄭注婦餕者即席將餕也辭易醬者嫌淬汙
　釋曰(案此下/原本缺)
婦餕姑之饌御贊祭豆黍肺舉肺脊乃食卒姑酳之婦
拜受姑拜送坐祭卒爵姑受奠之
　鄭注奠之(案今注疏本/脱此二字)奠于篚
　釋曰不餕舅餘者舅尊嫌相䙝郊特牲曰舅姑卒食
　婦餕餘私之也
婦徹于房中媵御餕姑酳之雖無娣媵先于是與始飯
之錯
　鄭注古者嫁女必姪娣從(案從下今注/疏衍之字)謂之媵姪兄
　之子娣女弟也娣尊姪卑若或無娣猶先媵客之也
　始飯謂舅姑錯者媵餕舅餘御餕姑餘也古文始爲
　姑
　釋曰媵先先于御也
舅姑共饗婦以一獻之禮舅洗于南洗姑洗于北洗奠
酬
　鄭注以酒食勞人曰饗南洗在庭北洗在北堂設兩
　洗者獻酬酢以絜清爲敬奠酬者明正禮成不復舉
　凡酬酒皆奠于薦左不舉其燕則更使人舉爵
　釋曰舅獻姑酬共成一獻也
舅姑先降自西階婦降自阼階
　鄭注授之室使爲主明代己
　釋曰昬義曰夙興婦沐浴以俟見質明贊見婦于舅
　姑婦執笲棗栗腶脩以見贊(案此下/原本缺)
歸婦俎于婦氏人
　鄭注言俎則饗禮有牲矣婦氏人丈夫送婦者使有
　司歸以婦俎當以反命于女之父母明其得禮
舅饗送者以一獻之禮酬以束錦
　鄭注送者女家有司也爵至酬賓又從之以束錦所
　以相厚古文錦皆爲帛(案今注疏本/云皆作帛)
姑饗婦人送者酬以束錦
　鄭注婦人送者隸子弟之妻妾凡饗速之
　釋曰士卑無臣自以其子弟爲僕隸春秋𫝊曰士有
　隸子弟速者就其館召之
若異邦則贈丈夫送者以束錦
　鄭注贈送也就賓館
　釋曰聘賓去至郊而贈知此亦就其館也古者大夫
　不外娶嫌外交士卑不嫌故有異邦送者
若舅姑既沒則婦入三月乃奠菜
　鄭注沒終也奠菜者以篚祭菜也葢用堇
　釋曰三月天氣變婦道成庿見猶舅姑存時之盥饋
　堇葢亦取謹敬之義内則有堇荁音謹
席于庿奥東面右几席于北方南面
　鄭注庿考妣之庿北方墉下
　釋曰祭設同几精氣合庿見象生時故别席也
祝盥婦盥于門外婦執笲菜祝帥婦以入祝告稱婦之
姓曰某氏來婦致奠嘉菜于皇舅某子
　鄭注帥道也入入室也某氏者齊女則曰姜氏魯女
　則曰姬氏來婦(案婦原本及今注疏木/竝訛作歸摢宋本改正)言來爲婦嘉
　美也皇君也
　釋曰盥于門外猶沐浴俟見也
婦拜扱地坐奠菜于几東席上還又拜如初
　鄭注扱地手至地也婦人扱地猶男子稽首
　釋曰皆拜之重者几東東字疑
婦降堂取笲菜入祝曰某氏來婦敢告于皇姑某氏奠
菜于席如初禮
　鄭注降堂階上也室事交乎户今降堂者敬也于姑
　言敢告舅尊于姑
婦出祝闔牖戸
　鄭注凡庿無事則閉之
老醴婦于房中南面如舅姑醴婦之禮
　鄭注因于庿見禮之
壻饗婦送者丈夫婦人如舅姑饗禮記士昬禮凡行事
必用昬昕受諸禰庿辭無不腆無辱
　鄭注用昕使者用昬壻也(案此下今注疏本有壻悉/訃反從士從胥俗作婿女)
　(之夫凡十四字乃釋文前壻/之二字下音義誤入于此)腆善也賓不稱幣不善
　主人不謝來辱
　釋曰(案此下/原本缺)
摯不用死皮帛必可制
　鄭注摯鴈也皮帛儷皮束帛也
　釋曰士摯用死雉故明之皮帛必可制爲衣物亦告
　以直信之義
腊必用鮮魚用鮒必殽全
　鄭注殽全者不餧敗(案餧今注疏本作餒説文有餧/無餒云餧飢也一曰魚敗曰餧)
　(張參五經文字云經典相承别作餒為飢餒字以/此字爲餧餉之餧字書無文可證餒字古人所無)不
　剥傷
　釋曰用鮮貴新也鼎九者腊乃有鮮用鮒殽全者取
　相衣附全節之義
女子許嫁筓而醴之稱字
　鄭注許嫁已受納徴禮也筓女之禮猶冠男也使主
　婦女賓執其禮
祖庿未毁教于公宫三月若祖庿已毁則教于宗室
　鄭注祖庿女髙祖爲君者之庿也以有緦麻之親就
　尊者之宫教以婦徳婦言婦容婦功宗室大宗之家
問名主人受鴈還西面對賓受命乃降
　鄭注受鴈于兩楹間南面還于阼階上對賓以女名
祭醴始扱壹祭(案壹今注疏本作/一唐石經亦作壹)及扱再祭賓右取脯
左奉之乃歸執以反命
　鄭注反命謂使者問名納吉納徴請期還報于壻父
納徴執皮攝之内文兼執足左首隨入西上參分庭一
在南
　鄭注攝猶辟也兼執足者左手執前兩足右手執後
　兩足左首象生曲禮曰執禽者左首隨入爲門中阸
　狹西上中庭位併
　釋曰内文者足向上兼執之掩其文在内也隨入室
　中庭乃竝立北面
賓致命釋外足見文主人受幣士受皮者自東出于後
自左受遂坐攝皮逆退適東壁
　鄭注賓致命主人受幣庭實所用爲節士謂若中士
　下士不命者以主人為官長自由也
　釋曰外足足之逺身者士(案此下原/本有缺文)來出於執皮者
　之後由其左北面受之後者先反而東不命之士官
　長所自辟除府史之屬
父醴女而俟迎者母南面于房外
　鄭注女既次純衣父醴之于房中南面葢母薦焉重
　昬禮也女奠爵于薦東立于位而俟壻壻至父出使
　擯者請事母出南面房外示親授壻且當戒女也
女出于母左父西面戒之必有正焉若衣若筓母戒諸
西階上不降
　鄭注必有正焉者以託戒使勿忘(案戒下今注/疏本衍之字)
　釋曰衣筓當在身見衣筓(案此下/原本缺)
婦乘以几從者二人坐持几相對
　鄭注持几者重慎之
　釋曰登車以几若王后之履石
婦入寢門贊者徹尊幂酌𤣥酒三屬于尊棄餘水于堂
下階間加勺
　鄭注屬注也𤣥酒涚水貴新昬禮又貴新故事至乃
　取之三注于尊中
笲緇被纁裏加于橋舅荅拜宰徹笲
　鄭注被表也笲有衣者婦見舅姑以飾爲敬橋所以
　庪笲其制未聞今文橋爲鎬
婦席薦饌于房
　鄭注醴婦饗婦之席薦也
饗婦姑薦焉
　鄭注舅姑共饗婦舅獻爵姑薦脯醢
婦洗在北堂直室東隅篚在東北面盥
　鄭注洗在北堂所謂北洗北堂房中半以北洗南北
　直室東隅東西直房户與隅間
　釋曰(案此下/原本缺)
婦酢舅更爵自薦
　鄭注更爵男女不相因也
不敢辭洗舅降則辟于房不敢拜洗
　鄭注不敢與尊者爲禮
凡婦人相饗無降
　鄭注姑饗婦人送者于房無降者以北洗篚在上
婦入三月然後祭行
　鄭注入夫之室三月之後于祭乃行謂助祭也
　釋曰婦人之從君子豈以爲必得當之哉見禮則進
　不見禮則退故嫁者三月而後庿見祭行祭行而後
　反馬也詩曰未見君子憂心忡忡亦既見止亦既覯
　止我心則降
庶婦則使人醮之婦不饋
　鄭注庶婦庶子之婦也使人醮之不饗也酒不酬酢
　曰醮亦有脯醢適婦酌之以醴尊之庶婦酌之以酒
　卑之其儀則同不饋者共養統于適也
　釋曰適婦贊醴之庶婦亦使人醮之適婦饋舅姑舅
　姑饗婦庶婦不饋不饗
昬辭曰吾子有恵貺室某也
　鄭注昬辭擯者請事告之辭吾子謂女父也稱有恵
　明下達貺賜也室猶妻也子謂公冶長可妻也某壻
　名
某有先人之禮使某也請納采
　鄭注某壻父名也某也使名也
對曰某之子憃愚又弗能教吾子命之某不敢辭
　鄭注對曰者擯出納賓之辭某女父名也吾子謂使
　者今文弗爲不無能字(案今文今注/疏本作古文)
致命曰敢納采問名曰某既受命將加諸卜敢請女爲
誰氏
　鄭注某使者名也誰氏者謙也不必其主人之女
對曰吾子有命且以傋數而擇之某不敢辭
　鄭注卒曰某氏不記之者明爲主人之女
醴曰子爲事故至於某之室某有先人之禮請醴從者
　鄭注言從者謙不敢斥也今文於爲于
對曰(案原本脱此二字據唐/石經及今注疏本補)某既得將事矣敢辭
　鄭注將行
先人之禮敢固以請
　鄭注主人辭固如故
某辭不得命敢不從也
　鄭注賓辭也不得命者不得許已之命(案許今注疏/本訛作辭)
納吉曰吾子有貺命某加諸卜占曰吉使某也敢告
　鄭注貺賜也賜命謂許以女名也某壻父名
對曰某之子不教惟恐弗堪子有吉我與在某不敢辭
　鄭注與猶兼也古文與爲豫
納徴曰吾子有嘉命貺室某也某有先人之禮儷皮束
帛使某也請納徴致命曰某敢納徴對曰吾子順先典
貺某重禮某不敢辭敢不承命(案原本脱此四字據唐/石經及今注疏本補)
　鄭注典常也法也
請期曰吾子有賜命某既申受命矣惟是三族之不虞
使某也請吉日
　鄭注三族謂父昆弟已昆弟子昆弟虞度也不億度
　謂卒有死䘮此三族者己及子皆爲服期期服則踰
　年欲及今之吉也雜記曰大功之末可以冠子嫁子
對曰某既前受命矣惟命是聽
　鄭注前受命者申前事也
曰某命某聽命于吾子
　鄭注曰某壻父名也
對曰某固惟命是聽使者曰某使某受命吾子不許某
敢不告期曰某日
　鄭注某吉日之甲乙
對曰某敢不敬須
　鄭注須待(案此下今注/疏本有也字)
凡使者歸反命曰某既得將事矣敢以禮告
　鄭注告禮所執脯(案此注今注疏本在下/主人曰聞命矣之下)
主人曰聞命矣父醮子
　鄭注子壻(案此下今注疏本有也字敖繼公集説又/有醮之禮如冠醮與其異者于寢耳凡十)
　(三字考春秋公羊𫝊隠公元年春王正月疏引鄭注/昬義醮之禮如冠醮與不引士昬禮可證儀禮中夲)
　(無此注敖氏取禮/記注入于此耳)
　釋曰醴重而醮輕女以從人爲重故父醴(案此下/原本缺)
命之曰(案唐石經亦作命之曰/今注疏本之下衍辭字)往迎爾相承我宗事
　鄭注相助也宗事宗庿之事
勖帥以敬先妣之嗣若則有常
　鄭注勖勉也若猶女也勉帥道婦(案各本皆訛作勉/帥婦道張淳引釋)
　(文上帥道之注云下帥道同下帥道/謂此句也可證古本乃勉帥道婦)以敬其爲先妣
　之嗣女之行則當有常深戒之詩云大似嗣徽音(案/此)
　(注今注疏本在下/不敢忘命句之下)
　釋曰易(案此下/原本缺)
子曰諾惟恐弗堪不敢忘命
　釋曰荀子曰親迎之禮父南鄉而立子北面而跪醮
　而命之往迎爾相成我宗事勖率以敬先妣之嗣若
　則有常子曰諾惟恐不能敢㤀命矣
賓至擯者請對曰吾子命某以茲初昬使某將請承命
　鄭注賓壻也命某某壻父名茲此也將行也使某行
　昬禮來迎(案此注今注疏本在下/某固敬具以須句之下)
對曰某固敬具以須父送女命之曰戒之敬之夙夜毋
違命
　鄭注夙早也早𧺫夜臥命舅姑之教命古文毋爲無
母施衿結帨曰勉之敬之夙夜無違宫事
　鄭注帨佩巾
　釋曰孟子曰女子之嫁也母命之往送之門曰往之
　女家必敬必戒毋違夫子坊記曰昬禮壻親迎見于
　舅姑舅姑承子以授壻恐事之違也以此坊民婦猶
　有不至者
庶母及門内施鞶申之以父母之命命之曰敬恭聽宗
爾父母之言夙夜無愆視諸衿鞶
　鄭注庶母父之妾也鞶鞶囊也男鞶革女鞶絲所以
　盛帨巾之屬爲謹敬申重也宗尊也愆過也諸之也
　示之以衿鞶者(案今注疏/本脱者字)皆託戒使識之也不示之
　衣筓者(案衣上今注/疏本衍以字)尊者之戒不嫌忘之視乃正字
　今文作示俗誤行之
壻授綏姆辭曰未教不足與爲禮也(案明監本注疏脱/此十四字唐石經)
(亦/有)
　鄭注姆教人者(案明監本注/疏脱此四字)
宗子無父母命之親皆沒已躬命之
　鄭注宗子者適長子也命之命使者母命之在春秋
　紀裂繻來逆女是也躬猶親也親命之則宋公使公
　孫夀來納幣是也言宗子無父是有有父者(案原本/脱一有)
　(字據今注/疏本補)禮七十老而𫝊八十齊䘮之事不及若是
　者子代其父爲宗子其取也父命之
　釋曰春秋公羊説宋公無母其來納幣也自命之紀有
　母其來逆女也母命之母命之而不稱使者婦人無
　外事
支子則稱其宗
　鄭注支子庶昆弟也稱其宗子命使者
弟稱其兄(案唐石經亦作弟稱今/注疏本弟下衍則字)
　鄭注弟宗子之母弟(案今注疏/本脱之字)
若不親迎則婦入三月然後壻見曰某以得爲外昬姻
請覿
　鄭注女氏稱昬壻氏稱姻覿見也
　釋曰壻見見妻之父母也爾雅曰婦之黨爲昬兄弟
　壻之黨爲姻兄弟
主人對曰某以得爲外昬姻之數某之子未得濯摡于
祭祀(案摡唐石經及今注疏本竝訛作溉張淳引釋文/摡古代反少牢饋食摡鼎匕俎摡甑甗匕與敦摡)
(豆籩勺爵觚觶字皆作摡今考説/文摡滌也溉灌注也二字各别)是以末敢見今吾子
辱請吾子之就宫某將走見
　鄭注主人女父也以白造緇曰辱
　釋曰未濯摡于祭祀謂婦未祭行
對曰某以非他故不足以辱命請終賜見
　鄭注非他故彌親之辭命謂將走見之言今文無終
　賜
對曰某得以爲昬姻之故(案得以今注疏本作以得今/考上言某以得爲外昬姻之)
(數以者自以也對稱某以非他故此乃云某得以為昬/姻之故以者指壻以之也唐石經亦作某得以爲敖繼)
(公疑上言之數此言之故必有一誤因云得以宜作以/得不知以字在下正與故字語氣相賈又與上故字相)
(應今注疏本從/敖氏説改經耳)不敢固辭敢不從
　鄭注不言外亦彌親之辭古文曰外昬姻(案明監本/脱此六字)
主人出門左西面壻入門東面奠摰再拜出
　鄭注出門出内門入門入大門出内門不出大門者
　異于賓客也壻見于寢奠摰者壻有子道不敢授也
　摰雉也
　釋曰凡見於尊者奠摰而不授
擯者以摯出請受
　鄭注欲使以賓客禮相見
壻禮辭許受摰入主人再拜受壻再拜送出
　鄭注出已見女父
　釋曰此禮與聘賓覿主國君之禮同
見主婦主婦闔扉立于其内
　鄭注主婦主人之婦也見主婦者兄弟之道宜相親
　也闔扉者婦人無外事扉左扉
　釋曰左扉東扉也士䘮禮卜葬日闔東扉主婦立于
　其内春秋𫝊曰婦人送迎不出門見兄弟不踰閾
壻立于門外東面主婦一拜壻荅再拜主婦又拜壻出
　鄭注必先一拜者婦人于丈夫必俠拜
主人請醴及揖讓入醴以一獻之禮主婦薦奠酬無幣
　鄭注及與也無幣異于賓客
壻出主人送再拜
欽定四庫全書
　儀禮集釋卷三　　　　宋　李如圭　撰
士相見禮第三
　鄭目錄云士以職位相親始承摯相見禮雜記㑹𦵏
　禮曰相見也反哭而退朋友虞祔而退士相見於五
　禮屬賓禮大小戴及别錄皆第三
士相見之禮摯冬用雉夏用腒左頭奉之曰某也願見
無由逹某子以命命某見
　鄭注摯所執以至者君子見所尊敬(案見下今注/疏本衍於字)必
　執摯以将其厚意(案此下今注/疏本衍也字)士摯用雉者取其耿
　介交有時别有倫也雉必用死者爲其不可生服也
　夏用腒備腐臭也左頭頭陽也無由逹言久無因縁
　以自逹也某子今所因縁之姓名也以命者稱述主
　人之意今文頭爲脰
　釋曰雉春交秋别既别不雜不可(案此下/原本缺)
主人對曰某子命某見吾子有辱請吾子之就家也某
將走見
　鄭注有乂也某子命某徃見今吾子又自辱來序其意
　也走猶徃也今文無走
賓對曰某不足以辱命請終賜見
　鄭注命謂請吾子之就家
主人對曰某不敢為儀固請吾子之就家也某将走見
　鄭注不敢為儀言不敢外貌爲威儀忠誠欲徃也固
　如故也今文不爲非古文云固以請
賓對曰某不敢爲儀固以請
　鄭注言如故請終賜見也今文不爲非
主人對曰某也固辭不得命将走見聞吾子稱摯敢辭
摯
　鄭注不得命者不得見許之命也走猶出也稱舉也
　辭其摯爲其大崇也古文曰某将走見
　釋曰凡始相見及新升爲臣者則有摯其餘會聚則
　執笏又卑見尊及敵(案此下/原本缺)
賓對曰某不以摯不敢見
　鄭注見于所尊敬而無摯嫌大簡
主人對曰某不足以習禮敢固辭
　鄭注言不足習禮者不敢當其崇禮来見己
賓對曰某也不依于摯不敢見固以請
　鄭注言依于摯謙自卑也今文無也(案今注疏本/脫此四字)
主人對曰某也固辭不得命敢不敬從出迎于門外再
拜賓荅再拜主人揖入門右賓奉摯入門左主人再拜
受賓再拜送摯出
　鄭注右就右也左就左也受摯于庭既拜送則出矣
　(案既拜下各本衍受字據/疏舉注文無之今刪正)不受摯于堂下人君也今
　文無也
　釋曰下記云君在堂升見此無升文則在庭也士相
　見之禮必依于介紹不茍合也必依于摯以道親也
　賓至門主人三辭見賓稱摯主人三辭摯所以致尊
　嚴也人茍以說而相親若者末必爭茍以簡而相親
　若者末必怨士相見者所以使人重其身而無邇于
　辱慎其交而無邇于禍也
主人請見賓反見退主人送于門外再拜
　鄭注請見者爲賓崇禮来相接以矜荘歡心未交也
　賓反見則燕矣下云凡燕見于君至凡侍坐于君子
　博記反見之燕義臣初見于君再拜奠摯而出
　釋曰請見如字反見復見同
主人復見之以其摯曰曏者吾子辱使某見請還摯于
将命者
　鄭注復見之者禮尚徃来也以其摯謂曏時所執来
　者也曏曩也𫝊命者謂擯相者(案者今注/疏本作也)
主人對曰某也旣得見矣敢辭
　鄭注讓其来荅已也
賓對曰某也非敢求見請還摯于将命者
　鄭注言不敢求見嫌䙝主人不敢當也今文無也(案/今)
　(注疏本脫/此四字)
主人對曰某也既得見矣敢固辭
　鄭注固如故也
賓對曰某不敢以聞固以請于将命者
　鄭注言不敢以聞又益不敢當
主人對曰某也固辭不得命敢不從
　鄭注許受之也異日則出迎同日則否
　釋曰此不言主人出迎葢同日也鄉射禮眀日息司
　正主人猶出迎
賓奉摯入主人再拜受賓再拜送摯出主人送于門外
再拜士見于大夫終辭其摯于其入也一拜其辱也賓
退送再拜
　鄭注終辭其摯以将不親荅也凡不荅而受其摯惟
　君于臣耳大夫于士不出迎入一拜正禮也送再拜
　尊賓
　釋曰見如字下相見同
若嘗爲臣者(案嘗唐石經作嘗卽嘗之俗體/各本竝訛作常今據石經訂正)則禮辭其
摯曰某也辭不得命不敢固辭
　鄭注禮辭一辭其摯而許也将不荅而聽其以摯入
　有臣道也
賓入奠摯再拜主人荅壹拜
　鄭注奠摯尊卑異不親授也古文壹爲一
賓出使擯者還其摯于門外曰某也使某還摯
　鄭注還其摯者辟正君也
賓對曰某也既得見矣敢辭
　鄭注辭君還其摯也今文無也
擯者對曰某也命某某非敢爲儀也敢以請
　鄭注還摯者請使受之
賓對曰某也夫子之賤私不足以踐禮敢固辭
　鄭注家臣稱私踐行也言某臣也不足以行賓客禮
　賓客所不荅者不受摯
擯者對曰某也使某不敢爲儀也固以請
　鄭注言使某尊君也或言命某𫝊言耳
賓對曰某固辭不得命敢不從再拜受
　鄭注受其摯而去之
下大夫相見以鴈飾之以布維之以索如執雉
　鄭注鴈取知時翔有行列也飾之以布謂裁縫衣其
　身也維之以索(案各本脫此三字張淳引釋文以索/悉各反注同注謂此也上舉經飾之)
　(以布全句此亦/舉全句明矣)謂繫聨其足
　釋曰如執雉亦左頭奉之曲禮曰飾羔鴈者以繢葢
　于布上乂畫之
上大夫相見以羔飾之以布四維之結于面左頭如麛
執之
　鄭注上大夫卿也羔取其從帥羣而不黨也面前也
　繫聨四足交出背上于胷前結之也如麛執之者秋
　獻麛有成禮如之或曰麛孤之摯也其禮葢謂左執
　前足右執後足今文頭為脰
　釋曰帥所類反
如士相見之禮
　鄭注大夫雖摯異其儀猶如士
始見于君執摯至下容彌蹙
　鄭注下謂君所也蹙猶促也促恭慤貎也其爲恭士
　大夫一也
　釋曰臣視君袷已下故謂君所爲下
庶人見于君不爲容進退走
　鄭注容謂趨翔
士大夫則奠摯再拜稽首君荅壹拜
　鄭注言君荅士大夫一拜則于庶人不荅之庶人之
　摯鶩古文壹作一
　釋曰稽首拜頭至地拜之重者也一拜周禮所謂竒
　拜拜頭至手者亦謂之拜手曲禮君于士不荅拜此
　荅拜者新升爲士也
若他邦之人則使擯者還其摯曰寡君使某還摯賓對
曰君不有其外臣臣不敢辭再拜稽首受凡燕見于君
必辯君之南面若不得則正方不疑君
　鄭注辯猶正也君南面則臣見正北面君或時不然
　當正東面若正西面不得疑君所處邪鄉之此謂特
　見圗事非立賓主之燕也疑度之
　釋曰曲禮曰立必正方
君在堂升見無方階辯君所在
　鄭注升見升堂見于君也君近東則升東階君近西
　則升西階
凡言非對也妥而後𫝊言
　鄭注凡言謂己爲君言事也妥安坐也𫝊言猶出言
　也若君問可對則對不待安坐也古文妥爲綏
與君言言使臣與大人言言事君與老者言言使弟子
與幼者言言孝弟于父兄與衆言言忠信慈祥與居官
者言言忠信
　鄭注博陳燕見言語之儀也言使臣者使臣之禮也
　大人卿大夫也言事君者臣事君以忠也祥善也居
　官謂士已下
凡與大人言始視面中視抱卒視面毋改衆皆若是
　鄭注始視面謂觀其顏色可𫝊言未也中視抱容其
　思之且爲敬也卒視面察其納己言否也毋改謂𫝊
　言見荅應之間當正容體以待之毋自變動爲嫌解
　惰不虚心也衆謂諸卿大夫同在此者皆若是其視
　之儀無異也古文毋作無今文衆爲終
　釋曰此大人謂君也曲禮天子視不上于袷國君妥
　視大夫衡視視謂其臣視之袷交領也妥視上于袷
　衡視視面此視君得視面者據與君言時抱即袷或
　曰大人亦謂大夫
若父則遊目毋上于面毋下于帶
　鄭注子于父主孝不主敬所視廣也因觀安否何如
　也今文父爲甫古文毋作無(案今注疏/本云為無)
　釋曰事親主愛故異于君也曲禮曰士視五步凡視
　上于面則敖下于帶則憂五步謂旁遊目五步也
若不言立則視足坐則視膝
　鄭注不言則伺其行起而已
　釋曰荀子云坐視膝立視足應對言語視面
凡侍坐于君子君子欠伸問日之早晏以食具告改居
則請退可也
　鄭注君子謂卿大夫及國中之賢者也(案今注疏/本脫之字)志
　倦則欠體倦則伸問日晏近于久也具猶辨也改居
　謂自變動也古文伸作信早作蚤
　釋曰曲禮曰侍坐于君子君子欠伸撰杖屨問日蚤
　莫侍坐者請出矣
夜侍坐問夜膳葷請退可也
　鄭注問夜問其時數也膳葷謂食之葷辛物蔥薤之
　屬食之可以止卧(案今注疏/本脫可字)古文葷作薰
若君賜之食則君祭先飯徧嘗膳飲而俟君命之食然
後食
　鄭注君祭先飯于其祭食(案于各本訛作/食據文義改正)臣先飯示
　爲君嘗食也此謂君與臣之禮食膳謂進庶羞既嘗
　庶羞則俟君之徧嘗也今云呫嘗膳
　釋曰孔子侍食于君君祭先飯玉藻曰侍食于先生
　異爵者後祭先飯
若有将食者則俟君之食然後食
　鄭注将食猶進食謂膳宰也膳宰進食則臣不嘗食
　周禮膳夫(案此下今注疏/本有授祭二字)品嘗食王乃食
　釋曰玉藻曰若賜之食而君客之則命之祭然後祭
　先飯辨嘗羞飲而俟若有嘗羞者則俟君之食然後
　食飯飲而俟
若君賜之爵則下席再拜稽首受爵升席祭卒爵而俟
君卒爵然後授虛爵
　鄭注受爵者于尊所至于授爵坐授人耳必俟君卒
　爵者若欲其釂然也今文曰若賜之爵無君也
　釋曰玉藻曰君若賜之爵則越席再拜稽首受登席
　祭之飲卒爵而俟君卒爵然後授虛爵曲禮曰侍飲
　于長者酒進則起拜受于尊所長者舉未釂少者不
　敢飲釂盡爵也燕禮曰公卒爵然後飲
退坐取屨隱辟而后屨君為之興則曰君無為興臣不
敢辭君若降送之則不敢顧辭遂出
　鄭注謂君若食之飲之而退也隱辟俛而逡遁興起
　也辭君興而不敢辭其降于己大崇不敢當也
大夫則辭退下比及門三辭
　鄭注下亦降也
　釋曰大夫尊得辭降
若先生異爵者請見之則辭辭不得命則曰某無以見
辭不得命将走見先見之
　鄭注先生致仕者也異爵謂卿大夫也辭辭其自降
　而来走猶出也先見之者出先拜也曲禮曰主人敬
　賓則先拜賓
非以君命使則不稱寡大夫士則曰寡君之老(案玉藻/篇上大)
(夫曰下臣擯者曰寡君之老下大夫自名擯者曰寡大/夫大夫私事使私人擯則稱名公士擯則曰寡大夫寡)
(君之老是上大夫自稱下臣下大夫自名擯者稱上大/夫曰寡君之老稱下大夫曰寡大夫然必公士擯乃得)
(稱之此文當云非以君命使則不稱寡大夫寡君之老/正與玉藻公士擯則曰寡大夫寡君之老互相為義衍)
(士則曰三字耳疏内言經直云大夫鄭兼云士者經本/文是士則云非以君命使可以兼士也䟽據本文是士)
(相見禮解注之士字似作疏時經猶未有士字又疏辨/别經云大夫鄭兼云士不一語及卿而今各本注稱大)
(夫卿士足證卿/字亦訛舛衍文)
　鄭注謂擯贊者辭也不稱寡者(案者今注疏/本訛作君)不言寡
　君之某言姓名而已大夫士(案大夫下各本衍/卿字今據疏删正)其使
　則皆曰寡君之某檀弓曰仕而未有禄者君有饋焉
　曰獻使焉曰寡君(案此下各本衍之老/二字今據禮記剛正)
　釋曰玉藻曰大夫私事使私人擯則稱名公士擯則
　曰寡大夫寡君之老公士為擯謂聘也上大夫曰寡
　君之老下大夫曰寡大夫
凡執幣者不趨容彌蹙以為儀
　鄭注不趨主慎也以進而益恭為威儀耳今文無容
執玉者則惟舒武舉前曳踵
　鄭注惟舒武者(案各本脫武/字據經文補)重玉器尤慎也武迹也
　舉前曳踵備􁏽跲也今文無者古文曳作抴
　釋曰踵足後跟也曳行不離地玉藻曰執龜玉舉前
　曳踵蹜蹜如也
凡自稱于君上大夫則曰下臣(案上字唐石經摩滅各/本訛作士今考疏云玉)
(藻上大夫曰下臣與此同/也經文作上大夫明矣)宅者在邦則曰市井之臣在
野則曰草茅之臣庶人則曰刺草之臣他國之人則曰
外臣(案前云非以君命使則不稱寡大/夫寡君之老當在此下錯簡已久)
　鄭注宅者謂致仕者也致仕者(案今注疏本/脫此四字)去官而
　居宅或在國中或在野周禮載師之職以宅田任近
　郊之地刺猶剗除也(案此五字今注疏本在/下古文茅作苗之下)今文宅
　爲託(案宅下今注/疏本衍或字)古文茅作苗
　釋曰孟子曰在國曰市井之臣在野曰草莽之臣皆
　謂庶人與此異
欽定四庫全書
　儀禮集釋卷四　　　　宋　李如圭　撰
鄉飲酒禮第四
　鄭目錄云諸侯之鄉大夫三年大比獻賢者能者于
　其君以禮賓之與之飲酒于五禮屬嘉禮大戴此乃
　第十小戴及别錄此皆第四
鄉飲酒之禮主人就先生而謀賓介
　鄭注主人謂諸侯之鄉大夫也先生鄉中致仕者賓
　介處士賢者周禮大司徒之職以鄉三物教萬民而
　賓興之一曰六德智仁聖義中和二曰六行孝友睦
　婣任恤三曰六藝禮樂射御書數鄉大夫以正月之
　吉受灋于司徒退而頒之于其鄉吏使各以教其所
　治以考其德行察其道藝及三年大比而興賢者能
　者鄉老及鄉大夫帥其吏與其衆寡以禮禮賓之厥
　明獻賢能之書于王是禮乃三年正月而一行也諸
　侯之鄉大夫貢士于其君葢如此云古者年七十而
　致仕老于鄉里大夫名曰父師士名曰少師而教學
　焉恒知鄉人之賢者是以大夫就而謀之賢者為賓
　其次為介又其次為衆賓而與之飲酒是亦將獻之
　以禮禮賓之也今郡國十月行此飲酒禮以黨正每
　歲邦索鬼神而祭祀則以禮屬民而飲酒于序以正
　齒位之說然此篇無正齒位之事焉凡鄉黨飲酒必
　于民聚之時欲其見化知尚賢尊長也孟子曰天下
　有達尊三爵也德也齒也
　釋曰周禮小胥正樂縣之位卿大夫判縣士特縣凡
　縣鍾磬半爲堵全爲肆判縣者縣東西兩面特縣者
　止縣一面也鍾磬編縣之二八十六枚而在一簴鍾
　一堵磬一堵謂之肆每面一肆諸侯之卿大夫半天
　子之卿大夫取一肆分縣之西縣鍾東縣磬士亦半
　天子之士縣磬而已此第從士禮惟縣磬而無鍾知
　主人者諸侯之鄉大夫也處士處而未仕者
主人戒賓賓拜辱主人荅拜乃請賓賓禮辭許主人再
拜賓荅拜
　鄭注戒警也告也拜辱出拜其自屈辱至己門也請
　告以其所爲來之事不固辭者素所有志
　釋曰鄉射禮曰賓出迎再拜
主人退賓拜辱
　鄭注退猶去也去又拜辱者以送謝之
介亦如之
　鄭注如戒賓也
乃席賓主人介
　鄭注席敷席也夙興往戒歸而敷席賓席牖前南面
　主人席阼階上西面介席西階上東面
　釋曰鄉飲酒義曰四面之坐象四時也天地嚴凝之
　氣始于西南而盛于西北此天地之尊嚴氣也此天
　地之義氣也天地溫厚之氣始于東北而盛于東南
　此天地之盛德氣也此天地之仁氣也主人者尊賓
　故坐賓于西北而坐介于西南以輔賓賓者接人以
　義者也故坐于西北主人者接人以仁以德厚者也
　故坐于東南而坐僎于東北以輔主人也又曰賓必
　南鄉介必東鄉主人必居東方
衆賓之席皆不屬焉
　鄭注席衆賓于賓席之西不屬者不相續也皆獨坐
　明其德各特
　釋曰衆賓衆賓之長三人也
尊兩壺于房户間斯禁有𤣥酒在西設篚于禁南東肆
加二勺于兩壺
　鄭注斯禁禁切地無足者𤣥酒在西上也肆陳也
　釋曰玉藻曰凡尊必上𤣥酒大夫尊用棜士用禁斯
　禁即棜也無足似棜故謂之棜士禁有足少儀曰酌
　者之左為上尊尊南鄉酌者北面故西為上也東肆
　者篚首在西向東陳之
設洗于阼階東南南北以堂深東西當東榮水在洗東
篚在洗西南肆
　鄭注榮屋翼
　釋曰鄉飲酒義曰鄉人士君子尊于房户之間賓主
　共之也尊有𤣥酒貴其質也羞出自東房主人共之
　也洗當東榮主人之所以自絜而以事賓也又曰洗
　之在阼其水在洗東祖天地之左海也尊有𤣥酒教
　民不忘本也
羮定
　鄭注肉謂之羮定猶孰也
　釋曰肉孰即定止不敢預勞賓故以羮定為速賓節
　也春秋傳鄭莊公賜潁考叔食食舍肉請以遺母曰
　小人有母未嘗君之羮羮即肉也
主人速賓賓拜辱主人荅拜還賓拜辱
　鄭注速召也還猶退
　釋曰主人尊故賓拜送公食大夫使大夫戒賓賓遂
　從之不拜送
介亦如之
　鄭注如賓速也(按今注疏本/作如速賓也)
賓及衆賓皆從之
　鄭注從猶隨也言及衆賓介亦在其中矣
　釋曰鄉飲酒義曰主人親速賓及介而衆賓自從之
　則衆賓主人不親速
主人一相迎于門外再拜賓賓荅拜拜介介荅拜
　鄭注相主人之吏擯贊傳命者
　釋曰主人立相乃出迎也門外庠門外鄉學曰庠庠
　惟一門耳
揖衆賓
　鄭注差益卑也拜介揖衆賓皆西南面
　釋曰賓介衆賓門外入門及堂位皆東面北上
主人揖先入
　鄭注揖揖賓也先入門而西面
賓厭介入門左介厭衆賓入衆賓皆入門左北上
　鄭注皆入門西東面賓之屬相厭變于主人也推手
　曰揖引手曰厭今文皆作揖又曰衆賓皆入左無門
主人與賓三揖至于階三讓主人升賓升主人阼階上
當􁅯北面再拜賓西階上當􁅯北面荅拜
　鄭注三揖者將進揖當陳揖當碑揖􁅯前梁也復拜
　拜賓至此堂尊之
　釋曰主人升賓升者主人尊升一等賓乃升也賓主
　敵者則俱升既洗禮殺雖不敵者亦俱升主人與賓
　揖至于階介及衆賓亦隨賓至西階下而序立堂塗
　謂之陳
主人坐取爵于篚降洗
　鄭注將獻賓也
賓降
　鄭注從主人也
主人坐奠爵于階前辭
　鄭注重以己事煩賓也事同曰讓事異曰辭
賓對
　鄭注對荅也賓主之辭未聞
主人坐取爵興適洗南面坐奠爵于篚下盥洗
　鄭注已盥乃洗爵致絜敬也今文無奠
　釋曰盥盥手也洗洗爵也少儀曰凡洗必盥篚下篚
　南也未洗奠爵于篚下已洗奠爵于篚
賓進東北面辭洗
　鄭注必進東行示情
主人坐奠爵于篚興對賓復位當西序東面
　鄭注言復位者明始降時位在此
主人坐取爵沃洗者西北面
　鄭注沃洗者主人之羣吏
　釋曰沃洗沃水以洗爵者
卒洗主人壹揖壹讓升
　鄭注俱升古文壹作一
賓拜洗主人坐奠爵遂拜降盥
　鄭注復盥爲手坋汙
　釋曰以將獻賓拜手坋塵不可酌酒也
賓降主人辭賓對復位當西序卒盥揖讓升賓西階上
疑立
　鄭注疑讀爲疑然從于趙盾之疑(按疑然之疑今注/疏本皆作仡因公)
　(羊傳作仡然從乎趙盾而入改此注耳鄭/康成所據之公羊傳葢作疑不作仡也)疑正立自
　定之貌(按正明監/本訛作然)
主人坐取爵實之賓之席前西北面獻賓
　鄭注獻進也進酒于賓
　釋曰西北面邪向席
賓西階上拜主人少退
　鄭注少退小辟(按小各本作少張淳兼引鄉射注少/退猶小辟也及少退小逡遁也釋文)
　(皆作小又辟今注疏本作避據釋文/云小辟音避則古本不作避明矣)
賓進受爵以復位主人阼階上拜送爵賓少退
　鄭注復位復西階上位
薦脯醢
　鄭注薦進也進之者主人有司
賓升席自西方
　鄭注升由下也升必中席
　釋曰凡升席由下降由上賓席東上統于主人
乃設折俎
　鄭注牲體枝解節折在俎
主人阼階東疑立賓坐左執爵祭脯醢
　鄭注坐坐于席祭脯醢者以右手
奠爵于薦西興右手取肺卻左手執本坐弗繚右絶末
以祭尚左手嚌之興加于俎
　鄭注興起也肺離之本端厚大者繚猶紾也大夫巳
　上威儀多紾絶之尚左手者明垂紾之乃絶其末嚌
　嘗也
　釋曰薦西薦右也凡奠者將舉于右少儀曰其有折
　俎者取祭反之不坐反之加于俎也卻仰也繚繚祭
　也絶絶祭也繚祭以手從肺本循之至末乃絶以祭
　絶祭不循其本直絶以祭此賓用士禮故弗繚主人
　亦從士禮故下祭如賓禮也祭俎于俎内少儀曰凡
　羞有俎者則于俎内祭
坐挩手遂祭酒
　鄭注挩拭也古文挩作說
　釋曰挩手爲絶肺染汚也挩手以所佩帨巾刌肺不
　挩手
興席末坐啐酒
　鄭注啐亦嘗也
降席坐奠爵拜告旨執爵興主人阼階上荅拜
　鄭注降席席西也旨美也
　釋曰席末啐酒因降席便故賓主人升降皆由下
賓西階上北面坐卒爵興坐奠爵遂拜執爵興主人阼
階上荅拜
　鄭注卒盡也于此盡酒者明此席非專為飲食起
　釋曰鄉飲酒義曰祭薦祭酒敬禮也嚌肺嘗禮也啐
　酒成禮也于席末言是席之正非專爲飲食也爲行
　禮也此所以貴禮而賤財也卒觶致實于西階上言
　是席之上非専為飲食也此先禮而後財之義也先
　禮而後財則民作敬讓而不爭矣又曰鄉飲酒之義
　主人拜迎賓于庠門之外入三揖而后至階三讓而
　后升所以致尊讓也盥洗揚觶所以致絜也拜至拜
　洗拜受拜送拜既所以致敬也尊讓絜敬也者君子
　之所以相接也君子尊讓則不爭絜敬則不慢不慢
　不爭則遠於鬭辯矣不鬭辯則無暴亂之禍矣斯君
　子所以免于人禍也故聖人制之以道
賓降洗
　鄭注將酢主人
主人降
　鄭注亦從賓也降降立阼階東西面
賓坐奠爵興辭
　鄭注西階前也
主人對賓坐取爵適洗南北面主人阼階東南面辭洗
賓坐奠爵于篚興對主人復阼階東西面賓東北面盥
坐取爵卒洗揖讓如初升
　釋曰凡洗必盥辭洗必既洗而後辭爵已洗則奠之
　不于篚下此經主人辭洗賓奠爵于篚對則既盥洗
　矣盥又當如鄉射禮繫于適洗南之下互之于後耳
主人拜洗賓荅拜興降盥如主人禮賓實爵主人之席
前東南面酢主人主人阼階上拜賓少退主人進受爵
復位賓西階上拜送爵薦脯醢主人升席自北方設折
俎祭如賓禮
　鄭注祭者祭薦俎及酒亦嚌啐
不告旨
　鄭注酒己物也
自席前適阼階上北面坐卒爵興坐奠爵遂拜執爵興
賓西階上荅拜
　鄭注自席前者啐酒席末因從北方降由便也
主人坐奠爵于序端阼階上北面再拜崇酒賓西階上
荅拜
　鄭注東西牆謂之序崇充也言酒惡相充實
　釋曰主人崇酒當賓告旨也奠爵東序端以當獻介
主人坐取觶于篚降洗賓降主人辭降賓不辭洗立當
西序東面
　鄭注不辭洗者以其將自飲
　釋曰自飲而洗者禮貴絜
卒洗揖讓升賓西階上疑立主人實觶酬賓阼階上北
面坐奠觶遂拜執觶興賓西階上荅拜
　鄭注酬勸酒也酬之言周忠信爲周
坐祭遂飲卒觶興坐奠觶遂拜執觶興賓西階上荅拜
主人降洗賓降辭如獻禮升不拜洗
　鄭注不拜洗殺于獻
賓西階上立主人實觶賓之席前北面賓西階上拜主
人少退卒拜進坐奠觶于薦西
　鄭注賓巳拜主人奠其觶
賓辭坐取觶復位主人阼階上拜送賓北面坐奠觶于
薦東復位
　鄭注酬酒不舉君子不盡人之歡不竭人之忠以全
　交也
主人揖降賓降立于階西當序東面
　鄭注主人將與介爲禮賓謙不敢居堂上
主人以介揖讓升拜如賓禮主人坐取爵于東序端降
洗介降主人辭降介辭洗如賓禮升不拜洗
　鄭注介禮殺也
介西階上立
　鄭注不言疑者省文
　釋曰凡事未至者皆疑立
主人實爵介之席前西南面獻介介西階上北面拜主
人少退介進北面受爵復位主人介右北面拜送爵介
少退
　鄭注主人拜于介右降尊以就卑也今文無北面
　釋曰凡禮殺者皆同
主人立于西階東薦脯醢介升席自北方設折俎祭如
賓禮不嚌肺不啐酒不告旨自南方降席北面坐卒爵
興坐奠爵遂拜執爵興主人介右荅拜
　鄭注不嚌啐下賓
介降洗主人復阼階降辭如初
　鄭注如賓酢之時
卒洗主人盥
　鄭注盥者當爲介酌
介揖讓升授主人爵于兩楹之間
　鄭注就尊南授之介不自酌下賓酒者賓主共之
　釋曰賓主共之故尊當在兩楹間介卑故不敢自酌
介西階上立主人實爵酢于西階上介右坐奠爵遂拜
執爵興介荅拜主人坐祭遂飲卒爵興坐奠爵遂拜執
爵興介荅拜主人坐奠爵于西楹南介右再拜崇酒介
荅拜
　鄭注奠爵西楹南以當獻衆賓
主人復阼階揖降介降立于賓南主人西南面三拜衆
賓衆賓皆荅壹拜
　鄭注三拜壹拜(案壹今注/疏本作一)示徧不備禮也不升拜賤
　也
主人揖升坐取爵于西楹下降洗升實爵于西階上獻
衆賓衆賓之長升拜受者三人
　鄭注長其老者言三人則衆賓多矣
　釋曰賓介以賢舉衆賓以年序衆賓之長三人是爲
　三賓鄉飲酒義曰立賓以象天立主以象地設介僎
　以象日月立三賓以象三光
主人拜送
　鄭注於衆賓右
坐祭立飲不拜既爵授主人爵降復位
　鄭注既卒也卒爵不拜立飲立授賤者禮簡
　釋曰少儀曰小子舉爵則坐祭立飲下記曰立卒爵
　者不拜既爵
衆賓獻則不拜受爵坐祭立飲
　鄭注次三人以下也不拜禮彌簡
每一人獻則薦諸其席
　鄭注謂三人也
衆賓辯有脯醢
　鄭注亦每獻薦于其位位在下今文辯皆作徧
　釋曰衆賓于堂下立侍
主人以爵降奠于篚
　鄭注不復用也
揖讓升賓厭介升介厭衆賓升衆賓序升即席
　鄭注序次也即就也今文厭皆爲揖
一人洗升舉觶于賓
　鄭注一人主人之吏發酒端曰舉
　釋曰舉此觶爲旅酬之始
實觶西階上坐奠觶遂拜執觶興賓席末荅拜坐祭遂
飲卒觶興坐奠觶遂拜執觶興賓荅拜降洗升實觶立
于西階上賓拜
　鄭注賓拜拜將受觶
進坐奠觶于薦西賓辭坐受以興
　鄭注舉觶不授主下人也言坐受者明行事相接若
　親受謙也
舉觶者西階上拜送賓坐奠觶于其所
　鄭注所薦西也
　釋曰後賓以酬主人故奠于右
舉觶者降
　鄭注事已
設席于堂廉東上
　鄭注爲工布席也側邊曰廉燕禮曰席工于西階上
　少東樂正先升北面此言樂正先升立于西階東則
　工席在階東
工四人二瑟瑟先相者二人皆左何瑟後首挎越内弦
右手相
　鄭注四人大夫制也二瑟二人鼓瑟則二人歌也瑟
　先者將入序在前也相扶工也衆賓之少者爲之每
　工一人鄉射禮曰弟子相工如初入天子相工使眡
　瞭者凡工瞽矇也故有扶之者師冕見及階子曰階
　也及席子曰席也固相師之道也(案今注疏/本脫也字)後首者
　變于君也挎持也相瑟者則爲之持瑟其相歌者徒
　相也越瑟下孔也内弦側擔之者
　釋曰後首瑟之首可鼓者何之在後也
樂正先升立于西階東
　鄭注正長也
工入升自西階北面坐相者東面坐遂授瑟乃降
　鄭注降立于西方近其事
　釋曰樂記曰樂師辨乎聲詩故北面而弦鄉射禮樂
　正適西方命弟子贊工遷樂知相者降立西方
工歌鹿鳴四牡皇皇者華
　鄭注三者皆小雅篇也鹿鳴君與臣下及四方之賓
　燕講道脩政之樂歌也此采其已有旨酒以召嘉賓
　嘉賓既來示我以善道又樂嘉賓有孔昭之明德可
　則詨也(案詨各本作傚據/釋文載古本作詨)四牡君勞使臣之來樂歌
　也此采其勤苦王事及念將父母懐歸傷悲忠孝之
　至以勞賓也皇皇者華君遣使臣之樂歌也此采其
　更是勞苦自以為不及欲諮謀于賢知而以自光明
　也
　釋曰學記言宵雅肄三亦謂此三詩則此三詩葢上
　下通用之樂
卒歌主人獻工工左瑟一人拜不興受爵主人阼階上
拜送爵
　鄭注一人工之長也凡工賤不爲之洗
　釋曰左瑟辟主人授爵也不興者無目不可責其備
　禮
薦脯醢使人相祭
　鄭注使人相者相其祭酒祭薦
工飲不拜既爵授主人爵
　鄭注坐授之
衆工則不拜受爵祭飲辯有脯醢不祭
　鄭注祭飲獻酒重無不祭也今文辯爲徧
大師則爲之洗賓介降主人辭降工不辭洗
　鄭注大夫若君賜之樂謂之大師則爲之洗尊之也
　賓介降從主人也工大師也上既言獻工矣乃言大
　師者大師或瑟或歌也其獻之瑟則先歌則後
　釋曰天子諸侯有大師常官大夫君賜之樂與工亦
　謂之大師不辭洗賤不備禮
笙入堂下磬南北面立樂南陔白華華黍
　鄭注笙吹笙者也以笙吹此詩以爲樂也南陔白華
　華黍小雅篇也今亡其義未聞昔周之興也周公制
　禮作樂采時世之詩以為樂歌所以通情相風切也
　其有此篇明矣後世衰微幽厲尤甚禮樂之書稍稍
　廢棄孔子曰吾自衞反魯然後樂正雅頌各得其所
　謂當時在者而復重雜亂者也惡能存其亡者乎且
　正考父校商之名頌十二篇于周大師歸以祀其先
　王至孔子二百年之間五篇而巳此其信也
　釋曰磬在階間郊特牲曰歌者在上匏竹在下貴人
　聲也鹿鳴曰我有嘉賓鼓瑟吹笙南陔白華華黍與
　由庚崇丘由儀皆以笙奏故後遂亡其辭
主人獻之于西階上一人拜盡階不升堂受爵主人拜
送爵階前坐祭立飲不拜既爵升授主人爵
　鄭注一人笙之長者也笙三人和一人凡四人鄉射
　禮曰笙一人拜于下
衆笙則不拜受爵坐祭立飲辯有脯醢不祭
　鄭注亦受爵于西階上薦之皆于其位磬南今文辯
　為徧
乃間歌魚麗笙由庚歌南有嘉魚笙崇丘歌南山有臺
笙由儀
　鄭注間代也謂一歌則一吹六者皆小雅篇也魚麗
　言大平年豐物多也此采其物多酒旨所以優賓也
　南有嘉魚言大平君子有酒樂與賢者共之也此采
　其能以禮下賢者賢者纍蔓而歸之與之宴燕樂也
　南山有臺言大平之治以賢者爲本此采其愛友賢
　者爲邦家之基民之父母既欲其身之壽考又欲其
　名德之長也由庚崇丘由儀今亡其義未聞
　釋曰由庚巳下五篇相次與六月詩序之次同古篇
　次如此
乃合樂周南關雎葛蕈(案蕈各本作覃下同張淳云釋/文葛蕈大南反今不作蕈非古)
(也/)卷耳召南鵲巢采蘩采蘋
　鄭注合樂謂歌樂與衆聲俱作周南召南國風篇也
　王后國君夫人房中之樂歌也關雎言后妃之德葛
　蕈言后妃之職卷耳言后妃之志鵲巢言國君夫人
　之德采蘩言國君夫人不失職采蘋言卿大夫之妻
　能循其法度昔大王王季居于岐山之陽躬行召南
　之教以興王業及文王而行周南之教以受命大雅
　云刑于寡妻至于兄弟以御于家邦謂此也其始一
　國耳文王作邑于豐以故地爲卿士之采地乃分爲
　二國周周公所食召召公所食于時文王三分天下
　有其二德化被于南土是以其詩有仁賢之風者屬
　之召南焉有聖人之風者屬之周南焉夫婦之道生
　民之本王政之端此六篇者其教之原也故國君與
　其臣下及四方之賓燕用之合樂也鄉樂者風也小
　雅爲諸侯之樂大雅頌爲天子之樂鄉飲酒升歌小
　雅禮盛者可以進取也燕合鄉樂禮輕者可以逮下
　也春秋傳曰肆夏蘩遏渠天子所以享元侯也文王
　大明緜兩君相見之樂也然則諸侯相與燕升歌大
　雅合小雅天子與次國小國之君燕亦如之與大國
　之君燕升歌頌合大雅其笙間之篇未聞
　釋曰合樂謂堂上歌瑟堂下鍾磬合奏此詩也燕禮
　曰歌鄉樂周南召南關雎序曰用之鄉人用之邦國
　用之鄉人此禮是也用之邦國燕禮是也鄉飲酒義
　曰工人升歌三終笙入三終間歌三終合樂三終歌
　與笙每篇爲一終間歌每間爲一終合樂鵲巢合關
　雎采蘩合葛蕈采蘋合卷耳每合爲一終肆夏遏渠
　頌之族𩔖
工告于樂正曰正歌備樂正告于賓乃降
　鄭注樂正降者以正歌備無事也降立西階東北面
　釋曰告于賓者作樂主爲樂賓樂正降在笙磬西如
　其堂上立位
主人降席自南方
　鄭注不由北方由便
側降
　鄭注賓介不從
作相爲司正司正禮辭許諾主人拜司正荅拜
　鄭注作使也禮樂之正既成將留賓爲有解惰立司
　正以監之拜拜其許
　釋曰相一相擯贊者
主人升復席司正洗觶升自西階阼階上北面受命于
主人主人曰請安于賓司正告于賓賓禮辭許
　鄭注爲賓欲去留之告賓于西階
司正告于主人主人阼階上再拜賓西階上荅拜司正
立于楹間以相拜皆揖復席
　鄭注再拜拜賓許也司正既以賓許告主人遂立楹
　間以相拜賓主人既拜揖就席
司正實觶降自西階階間北面坐奠觶退共少立
　鄭注階間北面東西節也其南北當中庭共拱手也
　少立自正愼其位也己帥而正孰敢不正燕禮曰右
　還北面
　釋曰奠觶者以顯其事表其位也
坐取觶不祭遂飲卒觶興坐奠觶遂拜執觶興(案此下/原本衍)
(盥字唐石經同疏云鄉射大射禮皆直云取觶洗南面/反奠于其所不云盥此俗本有盥者誤葢賈氏既訂正)
(經文又于疏内辨之後人或因石經仍加盥/字故永樂大典所載儀禮有之今從疏刪去)洗北面坐
奠觶于其所退立于觶南
　鄭注洗觶奠之示絜敬立于其南以察衆
賓北面坐取俎西之觶阼階上北面酬主人主人降席
立于賓東
　鄭注初起旅酬也凡旅酬者少長以齒終于沃盥者
　皆弟長而無遺矣
賓坐奠觶遂拜執觶興主人荅拜不祭立飲不拜卒觶
不洗實觶東南面授主人
　鄭注賓立飲卒觶因更酌以鄉主人將授
主人阼階上拜賓少退主人受觶賓拜送于主人之西
　鄭注旅酬同階禮殺
　釋曰鄉射禮拜皆北面
賓揖復席
　鄭注酬主人訖
主人西階上酬介介降席自南方立于主人之西如賓
酬主人之禮主人揖復席
　鄭注其酌實觶西南授介自此巳下旅酬酌者亦如
　之
司正升相旅曰某子受酬受酬者降席
　鄭注旅序也於是介酬衆賓衆賓又以次序相酬某
　者衆賓姓也同姓則以伯仲别之又同則以某字别
　之(案某今注疏本訛作其據疏云同姓之中有伯/仲同者則以某甫且字别之可證古本作某)
司正退立于序端東面
　鄭注辟受酬者又便其贊上贊下也始升相西階西
　北面
　釋曰衆賓席在賓西南面司正始升賓命之故西階
　西北面衆受酬者受自左故司正退辟之
受酬者自介右
　鄭注由介東也尊介使不失故位
衆受酬者受自左
　鄭注後將受酬者皆由西變于介也今文無衆酬也
　(案也原本訛作者/今從注疏本改正)
拜興飲皆如賓酬主人之禮
　鄭注嫌賓已下異也
辯卒受者以觶降坐奠于篚
　鄭注辯辯衆賓之在下者鄉射禮曰辯遂酬在下者
　皆升受酬于西階上
司正降復位
　鄭注觶南之位
使二人舉觶于賓介洗升實觶于西階上皆坐奠觶遂
拜執觶興賓介席末荅拜皆坐祭遂飲卒觶興坐奠觶
遂拜執觶興賓介席末荅拜
　鄭注二人亦主人之吏若有大夫則舉觶于賓與大
　夫燕禮曰媵爵者立于洗南西面北上序進盥洗
　釋曰二人舉觶爲無筭爵之始
逆降洗升實觶皆立于西階上賓介皆拜
　鄭注于席末拜
　釋曰逆降後升者先降
皆進薦西奠之賓辭坐取觶以興介則薦南奠之介坐
受以興退皆拜送降賓介奠于其所
　鄭注賓言取介言受尊卑異文今文曰賓受
司正升自西階受命于主人主人曰請坐于賓賓辭以
俎
　鄭注至此盛禮俱成酒清肴乾賓主百拜強有力者
　猶倦焉(案今注疏/本脫者字)張而不弛弛而不張非文武之道
　請坐者將以賓燕也俎者肴之貴者辭之者不敢以
　禮殺當貴者
　釋曰骨體貴而肉賤少儀曰飲酒者有折俎不坐
主人請徹俎賓許
　鄭注亦司正傳請告之
司正降階前命弟子俟徹俎
　鄭注西階前也弟子賓之少者俎者主人之吏設之
　使弟子俟徹者明徹俎賓之義
　釋曰徹俎者敬主人之禮
司正升立于序端(案序原本訛作席/從唐石經改正)
　鄭注待事
賓降席北面主人降席阼階上北面介降席西階上北
面遵者降席席東南面
　鄭注皆立相須徹俎也遵者謂此鄉之人仕至大夫
　者也今來助主人樂賓主人所榮而遵法者也因以
　爲名或有無來不來用時事耳今文遵爲僎或爲全
賓取俎還授司正司正以降賓從之主人取俎還授弟
子弟子以降自西階主人降自阼階介取俎還授弟子
弟子以降介從之若有諸公大夫則使人受俎(案受原/本訛作)
(授唐石經同據/今注疏本改正)如賓禮衆賓皆降
　鄭注取俎者皆鄉其席既授弟子皆降復初入之位
說屨揖讓如初升坐
　鄭注說屨者爲安燕當坐也必說于下者屨賤不空
　居堂說屨主人先左賓先右今文說爲稅
　釋曰少儀曰堂上無跣燕則有之
乃羞
　鄭注羞進也所進者狗胾醢也鄉設骨體所以致敬
　也今進羞所以盡愛也敬之愛之所以厚賢也
　釋曰胾切肉也薦羞不踰牲此牲狗則羞者狗胾也
　醢則雜餘牲兼作之
無筭爵(案筭今注疏本作算/下同唐石經亦作筭)
　鄭注筭數也賓主燕飲爵行無數醉而止也鄉射禮
　曰使二人舉觶于賓與大夫又曰執觶者洗升實觶
　反奠于賓與大夫皆是
　釋曰曏二人所舉觶者至此二觶竝行交錯以酬辯
　旅在下者主人之贊者亦與焉復實二觶反奠之其
　爵無筭詳見鄉射禮
無筭樂
　鄭注燕樂亦無數或間或合盡歡而止也春秋襄公
　二十九年吳公子札來聘請觀于周樂此國君之無
　筭
賓出奏陔
　鄭注陔陔夏也陔之言戒也終日燕飲酒罷以陔爲
　節明無失禮也周禮鍾師以鍾鼓奏九夏是奏陔夏
　則有鍾鼓矣鍾鼓者天子諸侯備用之大夫士鼓而
　已蓋建于阼階之西南鼓鄉射禮曰賓興樂正命奏
　陔賓降及階陔作賓出衆賓皆出
　釋曰詩亡篇六序皆以篇名釋其義南陔曰孝子相
　戒以養與鄭氏陔之言戒義協大射禮鍾鼔備有鄉
　射曰不鼓不釋知有鼓而已
主人送于門外再拜
　鄭注門東西面拜也賓介不荅拜禮有終也
　釋曰鄉飲酒義曰孔子曰吾觀于鄉而知王道之易
　易也主人親速賓及介而衆賓自從之至于門外主
　人拜賓及介而衆賓自入貴賤之義别矣三揖至于
　階三讓以賓升拜至獻酬辭讓之節繁及介省矣至
　于衆賓升受坐祭立飲不酢而降隆殺之義辨矣工
　入升歌三終主人獻之笙入三終主人獻之間歌三
　終合樂三終工告樂備遂出一人揚觶乃立司正焉
　知其能和樂而不流也賓酬主人主人酬介介酬衆
　賓少長以齒終于沃洗者焉知其能弟長而無遺矣
　降說屨升坐脩爵無數飲酒之節朝不廢朝莫不廢
　夕賓出主人拜送節文終遂焉知其能安燕而不亂
　也貴賤明隆殺辨和樂而不流弟長而無遺安燕而
　不亂此五行者足以正身安國矣彼國安而天下安
　故曰吾觀于鄉而知王道之易易也
賓若有遵者諸公大夫則既一人舉觶乃入
　鄭注不干主人正禮也遵者諸公大夫也謂之賓者
　同從外來耳大國有孤四命謂之公
　釋曰賓主獻酬爲正禮遵者無常或來或否故于此
　乃言之孤謂之公者若天子之有三公然
席子賓東公三重大夫再重
　鄭注席此二者于賓東尊之不與鄉人齒也天子之
　國三命者不齒于諸侯之國爵爲大夫則不齒矣不
　言遵者遵者亦卿大夫
　釋曰賓在户牗間尊在户東席遵者又于尊東曰賓
　東者繼賓而言耳其席南面西上統于尊士來觀禮
　者齒于堂下鄉飲酒之禮所尚三謀賓介尚徳也旅
　酬以齒尚年也大夫重席坐于賓東尚爵也三者天
　下之達尊也又按周官黨正職云國索鬼神而祭祀
　則以禮屬民而飲酒于序以正齒位一命齒于鄉里
　再命齒于父族三命而不齒鄉飲酒義又曰鄉飲酒
　之禮六十者坐五十者立侍以聽政役所以明尊長
　也六十者三豆七十者四豆八十者五豆九十者六
　豆所以明養老也此蓋黨正飲酒正齒位之禮
公如大夫入主人降賓介降衆賓皆降復初位主人迎
揖讓升公升如賓禮辭一席使一人去之
　鄭注如讀若今之若主人迎之于門内也辭一席謙
　自同于大夫
　釋曰不言出知迎于門内
大夫則如介禮有諸公則辭加席委于席端主人不徹
無諸公則大夫辭加席主人對不去加席
　鄭注加席上席也大夫席再重
明日賓鄉服以拜賜(案賓下原本有服字唐石經同據/注言今文曰賓服鄉服是注從古)
(文無服/字明矣)
　鄭注拜賜謝恩惠鄉服昨日與鄉大夫飲酒之朝服
　也不言朝服未服以朝也今文曰賓服鄉服
主人如賓服以拜辱
　鄭注拜賓復自屈辱也(案復原本訛作服釋文云復/自扶又反今注疏本亦作復)
　鄉射禮曰賓朝服以拜賜于門外主人不見如賓服
　遂從之拜辱于門外乃退
主人釋服
　鄭注釋朝服更服𤣥端也古文釋作舍
　釋曰服𤣥端燕私輕也
乃息司正
　鄭注息勞也勞賜昨日贊執事者獨云司正司正庭
　長也
無介
　鄭注勞禮略也司正爲賓
不殺
　鄭注市買若因所有可也不殺則無俎
薦脯醢
　鄭注羞同也
羞惟所有
　鄭注在有何物
徵惟所欲
　鄭注徵召也
以告于先生君子可也
　鄭注告請也先生不以筋力爲禮于是可以來君子
　國中有盛德者可者召不召惟所欲
賓介不與
　鄭注禮瀆則䙝古文與爲豫
鄉樂惟欲
　鄭注鄉樂周南召南六篇之中惟所欲作不從次也
　不歌鹿鳴魚麗者辟國君也
記鄉朝服而謀賓介皆使能不㝛戒
　鄭注鄉鄉人謂大夫也朝服冠𤣥端緇帶素鞸白屨
　今郡國行鄉飲酒之禮𤣥冠而衣皮弁服與禮異再
　戒爲㝛戒禮將有事先戒而復㝛戒(案復各本作又/釋文于復字云)
　(下而復同指此也/今從釋文改正)
　釋曰冠𤣥端𤣥冠𤣥端也冠與衣帶同色屨與裳鞸
　同色
蒲筵緇布純
　鄭注筵席也純縁也
尊綌幂賓至徹之
　鄭注綌葛也幂覆尊巾
其牲狗也
　鄭注狗取擇人
亨于堂東北
　鄭注祖陽氣之所始也陽氣主養易曰天地養萬物
　聖人養賢以及萬民
　釋曰鄉飲酒義曰亨狗于東方祖陽氣之發于東方
　也祖猶法也
獻用爵其他用觶
　鄭注爵尊不䙝用之
薦脯五挺横祭于其上出自左房
　鄭注挺猶膱也鄉射禮曰祭半膱膱長尺有二寸左
　在東(案明監本/脫左字)陽也陽主養房饌陳處也冠禮之饌
　脯醢南上曲禮曰以脯脩置者左朐右末
　釋曰脯横于人前其末居右祭横其上于人則爲從
　也脯五挺通祭而六挺
俎由東壁(案壁唐石/經訛作璧)自西階升
　鄭注亨狗既孰載之俎饌于東方
賓俎脊脅肩肺主人俎脊脅臂肺介俎脊脅肫胳肺(案/今)
(注疏本無肫字唐石經有據疏云賓用肩主人用臂介/用胳其間有臑肫在而介不用者葢以大夫俎故此闕)
(焉是賈疏之本無肫字也疏又云或有介俎肫胳竝言/者是賈氏所見别本有肫字也然注内作膞釋文云劉)
(音純而絶不涉及于肫是注及釋文皆不知經有肫字/使肫胳兩見康成必解釋其意古本無肫字明矣李如)
(圭獨取疏之發明肫胳兩/見者葢用賈氏所見别本)肺皆離皆右體進腠
　鄭注凡牲前脛骨三肩臂臑也後脛骨二膞胳也尊
　者俎尊骨卑者俎卑骨祭統曰凡爲俎者以骨爲主
　(案主今注疏/本訛作上)骨有貴賤凡前貴後賤離猶㨒也腠理
　也進理謂前本也(案前下今注/疏本有其字)今文胳爲骼(案今注/疏本云)
　(作/骼)
　釋曰周人貴肩賓俎用肩主人用臂尊賓也大夫雖
　尊不奪賓主正禮其俎用臑肫卑于主人而尊于介
　介用胳若大夫一人則介得用肫故介俎肫胳兩見
　右體者周所貴也
以爵拜者不徒作
　鄭注作起也言拜既爵者不徒起起必酢主人
坐卒爵者拜既爵立卒爵者不拜既爵
　鄭注降殺各從其宜不使相錯惟工不從此禮
　釋曰工賤不拜既爵無目不使立卒爵耳
凡奠者于左
　鄭注不飲者不欲其妨
　釋曰不妨後奠爵
將舉于右
　鄭注便也
　釋曰以右手舉之便少儀曰客爵居左其飲居右介
　爵酢爵僎爵皆居右客爵主人酬賓之爵也
衆賓之長一人辭洗如賓禮
　鄭注于三人之中復差有尊者餘二人雖爲之洗不
　敢辭其下不洗
立者東面北上若有北面者則東上(案敖繼公集說云/北面者與東面者)
(相繼當西上云/東者字誤也)
　鄭注賢者衆寡無常也或統于堂或統于門
　釋曰立堂下者東面立門西者北面
樂正與立者皆薦以齒
　鄭注謂其飲之次也尊樂正同于賓黨不言飲而言
　薦以薦明飲也既飲皆薦于其位樂正位西階東北
　面
凡舉爵三作而不徒爵
　鄭注謂獻賓獻大夫獻工皆有薦
樂作大夫不入
　鄭注後樂賢者
　釋曰大夫之來助主人樂賢故既樂作不入後户豆
　反下後正禮同
獻工與笙取爵于上篚既獻奠于下篚
　鄭注明其異器敬也如是則獻大夫亦然上篚三爵
　釋曰三爵獻賓介衆賓一獻工與笙二獻大夫三也
其笙則獻諸西階上
　鄭注謂主人拜送爵也于工拜于阼階上者以其坐
　于西階東也古文無上
　釋曰獻笙固于西階上矣復記之者嫌亦于阼階上
　拜送
磬階間縮􁇲北面鼓之
　鄭注縮從也􁇲以東西爲從鼓猶擊也大夫而特縣
　方賓鄉人之賢者從士禮也射則磬在東古文縮爲
　蹙
　釋曰磬階間者在堂下兩階之間東西節也縮􁇲者
　上當堂之南􁇲南北節也凡東西爲横南北爲從南
　􁇲則以東西爲從謂之縮􁇲
主人介凡升席自北方降自南方
　鄭注席南上升由下降由上由便
司正既舉觶而薦諸其位
　鄭注司正主人之屬也無獻因其舉觶而薦之
凡旅不洗
　鄭注敬禮殺也
不洗者不祭
　鄭注不甚絜也
　釋曰一人二人舉觶洗且祭者言旅始不可不自絜
既旅士不入
　鄭注後正禮也既旅則將燕矣
徹俎賓介遵者之俎受者以降遂出授從者
　鄭注以送之(案今注疏/本脫以字)
主人之俎以東
　鄭注藏于東方
樂正命奏陔賓出至于階陔作若有諸公則大夫于主
人之北西面
　鄭注其西面者北上統于公
主人之贊者西面北上不與
　鄭注贊佐也謂主人之屬佐助主人禮事徹鼏沃盥
　設薦俎者西面北上統于堂也與及也不及謂不獻
　酒
無筭爵然後與
　鄭注燕乃及之
欽定四庫全書
　儀禮集釋卷五　　　　宋　李如圭　撰
鄉射禮第五
　鄭目錄云州長春秋以禮㑹民而射于州序之禮謂
　之鄉者州鄉之屬鄉大夫或在焉不改其禮射禮于
　五禮屬嘉禮大戴十一小戴及别錄皆第五
郷射之禮主人戒賓賓出迎再拜主人荅再拜乃請
　鄭注主人州長也鄉大夫若左焉則稱鄉大夫也戒
　猶警也語也出迎出門也請告也告賓以射事不言
　拜辱者(案今注疏本脱/者字據宋本補)此為習民以禮樂不主為賓
　已也不謀賓者時不獻賢能事輕也今郡國行此禮
　以季春周禮鄉老及鄉大夫三年正月獻賢能之書
　于王退而以鄉射之禮五物詢衆庶諸侯之鄉大夫
　既貢士于其君亦用此禮射而詢衆庶乎
賓禮辭許主人再拜賓荅再拜主人退賓送再拜
　鄭注退還射宫省錄射事
無介
　鄭注雖先飲酒主于射也其序賓之禮畧
乃席賓南面東上
　鄭注不言于户牖之間者此射于序
衆賓之席繼而西
　鄭注言繼者甫欲習衆庶未有所殊别
席主人于阼階上西面
　鄭注阼階東階
尊于賓席之東兩壺斯禁左𤣥酒皆加勺篚在其南東
肆
　鄭注斯禁禁切地無足者也設尊者北面西曰左尚
　之也肆陳也
設洗于阼階東南南北以堂深東西當東榮水在洗東
篚在洗西南肆
　鄭注榮屋翼也
縣于洗東北西面
　鄭注此縣謂磬也縣于東方辟射位也但縣磬者半
　天子之士無鍾
乃張侯下綱不及地武
　鄭注侯謂所射布也綱持舌繩也武迹也中人之迹
　尺二寸侯𧰼人綱即其足也是以取數焉
不繫左下綱中掩束之
　鄭注事未至也
乏參侯道居侯黨之一西五步
　鄭注容謂之乏所以為獲者御矢也侯道五十步此
　乏去侯北十丈西三丈
羮定
　鄭注肉謂之羮定猶孰也(案孰從宋本今注/疏本作熟下同)謂狗孰
　可食
主人朝服乃速賓賓朝服出迎再拜主人荅再拜退賓
送再拜
　鄭注速召也射賓輕也戒時𤣥端今郡國行此郷射
　禮皮弁服與禮為異
賓及衆賓遂從之及門主人一相出迎于門外再拜賓
荅再拜
　鄭注相主人家臣擯贊傳命者
揖衆賓
　鄭注差卑禮宜異
主人以賓揖先入
　鄭注以猶與也先入入門右西面
賓厭衆賓衆賓皆入門左東面北上賓少進
　鄭注引手曰厭少進差在前也今文皆曰揖衆賓
主人以賓三揖皆行及階三讓主人升一等賓升
　鄭注三讓而主人先升者是主人先讓于賓不俱升
　者賓客之道進宜難也
主人阼階上當􁅯北面再拜賓西階上當􁅯北面荅再
拜
　鄭注主人拜賓至此堂
主人坐取爵于上篚以降
　鄭注將獻賓也
賓降
　鄭注從主人也
主人阼階前西面坐奠爵興辭降
　鄭注重以主人事煩賓也今文無阼階
賓對
　鄭注對荅
主人坐取爵興適洗南面坐奠爵于篚下盥洗
　鄭注盥手乃洗爵(案乃今注疏本訛/作又從宋本改)致絜敬也古文
　盥皆作浣
賓進東北面辭洗
　鄭注必進者方辭洗宜違其位也(案今注疏本脱其/字據宋本補又郷)
　(飲酒禮疏引此/注亦有其字)言東北面則位南于洗矣
主人坐奠爵于篚興對賓反位
　鄭注反從降之位也郷飲酒曰當西序東面
主人卒洗壹揖壹讓以賓升賓西階上北面拜洗主人
阼階上北面奠爵遂荅拜乃降
　鄭注乃降將更盥也古文壹皆作一
賓降主人辭降賓對主人卒盥壹揖壹讓升賓升西階
上疑立
　鄭注疑止也有矜莊之色
主人坐取爵實之賓之席前(案唐石經作賓席之前據/鄉飲酒禮亦言實之賓之)
(席前其餘經文稱某之席前者甚/多絶不云席之前當是石經誤倒)西北面獻賓
　鄭注進酒于賓也(案今注疏本脱/酒字據宋本補)凡進物曰獻
賓西階上北面拜主人少退
　鄭注少退猶少辟也
賓進受爵于席前復位
　鄭注復位西階上位
主人阼階上拜送爵賓少退薦脯醢
　鄭注薦進
賓升席自西方
　鄭注賓升降由下也
乃設折俎
　鄭注牲體枝解節折以實俎也
主人阼階東疑立賓坐左執爵右祭脯醢奠爵于薦西
興取肺坐絶祭
　鄭注卻左手執本右手絶末以祭也肺離上為本下
　為末
尚左手嚌之興加于俎坐捝手執爵遂祭酒興席末坐
啐酒
　鄭注捝拭也啐嘗也古文捝作帨(案帨今注疏本訛/作説據宋本改)
降席坐奠爵拜告旨
　鄭注降席席西也旨美也
執爵興主人阼階上荅拜賓西階上北面坐卒爵興坐
奠爵遂拜執爵興
　鄭注卒盡
主人阼階上荅拜賓以虛爵降
　鄭注將洗以酢主人
主人降
　鄭注從賓也降立阼階東西面當東序
賓西階前東面坐奠爵興辭降主人對賓坐取爵適洗
北面坐奠爵于篚下興盥洗
　鄭注賓北面盥洗自外來
主人阼階之東南面辭洗賓坐奠爵于篚興對主人反
位
　鄭注反位從降之位也主人辭洗進(案此下今注疏/本衍也字據宋)
　(本/刪)
賓卒洗揖讓如初升主人拜洗賓荅拜興降盥如主人
之禮賓升實爵主人之席前東南面酢主人
　鄭注酢報
主人阼階上拜賓少退主人進受爵復位賓西階上拜
送爵薦脯醢主人升席自北方乃設折俎祭如賓禮
　鄭注祭薦俎及酒亦嚌啐
不告旨
　鄭注酒已物
自席前適阼階上北面坐卒爵興坐奠爵遂拜執爵興
賓西階上北面荅拜
　鄭注自由也啐酒于席末由前降便也
主人坐奠爵于序端阼階上再拜崇酒賓西階上荅再
拜
　鄭注序端東序頭也崇充也謝酒惡相充滿也
主人坐取觶于篚以降
　鄭注將酬賓
賓降主人奠觶辭降賓對東面立主人坐取觶洗賓不
辭洗
　鄭注不辭洗以其將自飲
卒洗揖讓升賓西階上疑立主人實觶酬之阼階上北
面坐奠觶遂拜執觶興
　鄭注酬勸酒
賓西階上北面荅拜主人坐祭遂飲卒觶興坐奠觶遂
拜執觶興賓西階上北面荅拜主人降洗賓降辭如獻
禮
　鄭注以將酌己
升不拜洗
　鄭注酬禮殺也
賓西階上立主人實觶賓之席前北面
　鄭注酬賓
賓西階上拜主人坐奠觶于薦西賓辭坐取觶以興反
位
　鄭注賓辭辭主人復親酌己
主人阼階上拜送賓北面坐奠觶于薦東反位
　鄭注酬酒不舉
主人揖降賓降東面立于西階西當西序
　鄭注主人將與衆賓為禮賓謙不敢獨居堂
主人西南面三拜衆賓衆賓皆荅壹拜
　鄭注三拜示徧也壹拜不備禮也獻賓畢乃與衆賓
　拜敬不能竝
主人揖升坐取爵于序端降洗升實爵西階上獻衆賓
衆賓之長升拜受者三人
　鄭注長其老者言三人則衆賓多矣國以多德行道
　藝為榮何常數之有乎
主人拜送
　鄭注拜送爵于衆賓右
坐祭立飲不拜既爵授主人爵降復位
　鄭注既盡
衆賓皆不拜受爵坐祭立飲
　鄭注自第四以下又不拜受爵禮彌畧
每一人獻則薦諸其席
　鄭注諸於
衆賓辯有脯醢
　鄭注薦于其位
主人以虚爵降奠于篚
　鄭注不復用
揖讓升賓厭衆賓升衆賓皆升就席一人洗舉觶于賓
　鄭注一人主人之吏
升實觶西階上坐奠觶拜執觶興賓席末答拜舉觶者
坐祭遂飲卒觶興坐奠觶拜執觶興賓荅拜降洗升實
之西階上北面
　鄭注將進奠觶
賓拜
　鄭注拜受觶
舉觶者進坐奠觶于薦西
　鄭注不授賤不敢也
賓辭坐取以興
　鄭注若親受然
舉觶者西階上拜送賓反奠于其所舉觶者降大夫若
有遵者則入門左
　鄭注謂此鄉之人為大夫者也謂之遵者方以禮樂
　化民欲其遵法之也其士也于旅乃入卿大夫士非
　鄉人禮亦然主于鄉人耳今文遵為僎
主人降
　鄭注迎大夫于門内也不出門别于賓
賓及衆賓皆降復初位
　鄭注不敢居堂俟大夫入也初位門内東面
主人揖讓以大夫升拜至大夫荅拜主人以爵降大夫
降主人辭降大夫辭洗如賓禮席于尊東
　鄭注尊東明與賓夾尊也不言東上統于尊也
升不拜洗主人實爵席前獻于大夫大夫西階上拜進
受爵反位主人大夫之右拜送大夫辭加席主人對不
去加席
　鄭注辭之者謙不敢以已尊加賢者也(案今注疏本/脱敢字據宋)
　(本補考疏内引/注文亦有敢字)不去者大夫再重席正也賓一重席
乃薦脯醢大夫升席設折俎祭如賓禮不嚌肺不啐酒
不告旨西階上卒爵拜主人荅拜
　鄭注凡所不者殺于賓也大夫升席由東方
大夫降洗
　鄭注將酢主人也大夫若衆則辯獻長乃酢
主人復阼階降辭如初卒洗主人盥
　鄭注盥者雖將酌自飲尊大夫不敢䙝
揖讓升大夫授主人爵于兩楹間復位主人實爵以酢
于西階上坐奠爵拜大夫荅拜坐祭卒爵拜大夫荅拜
主人坐奠爵于西楹南再拜崇酒大夫荅拜主人復阼
階揖降
　鄭注將升賓
大夫降立于賓南
　鄭注雖尊不奪人之正禮
主人揖讓以賓升大夫及衆賓皆升就席席工于西階
上少東樂正先升北面立于其西
　鄭注言少東者明樂正西側階不欲大東辟射位
工四人二瑟瑟先相者皆左何瑟面鼓執越内弦右手
相入升自西階北面東上工坐相者坐授瑟乃降
　鄭注瑟先賤者先就事也相扶工也面前也鼓在前
　變于君也執越内弦右手相由便也越瑟下孔所以
　發越其聲者也(案今注疏本脱/者字從宋本補)前越言執者内有弦
　結手入之淺也相者降立西方
笙入立于縣中西面
　鄭注堂下樂相從也縣中磬東立西面
乃合樂周南闗雎葛蕈卷耳召南鵲巢采蘩采蘋(案蘩/從唐)
(石經今注/疏本作繁)
　鄭注不歌不笙不間志在射畧于樂也不畧合樂者
　周南召南之風鄉樂也不可畧其正也昔太王王季
　文王始居岐山之陽躬行召南之教以成王業(案今/注疏)
　(本脱召南之教/四字據宋本補)至三分天下而有其二(案今注疏本/脱而有其二)
　(四字據/宋本補)乃宣周南之化(案周南下今注疏本衍/召南二字據宋本刪)本其
　徳之初刑于寡妻至于兄弟以御于家邦故謂之鄉
　樂用之房中以及朝廷饗燕鄉射飲酒此六篇其風
　化之原也是以合金石絲竹而歌之
工不興告于樂正曰正歌備
　鄭注不興者瞽矇禮畧也
樂正告于賓乃降
　鄭注樂正降者堂上正樂畢也降立西階東北面
主人取爵于上篚獻工大師則為之洗
　鄭注尊之也君賜大夫樂又從之以其人謂之大師
　(案此下今注疏本/衍也字據宋本刪)
賓降主人辭降
　鄭注大夫不降尊也
工不辭洗卒洗升實爵工不興左瑟一人拜受爵
　鄭注左瑟辟主人授爵也一人無大師則工之長者
主人阼階上拜送爵薦脯醢使人相祭
　鄭注人相者
工飲不拜既爵授主人爵衆工不拜受爵祭飲辯有脯
醢不祭
　鄭注祭飲不興受爵坐祭坐飲
不洗遂獻笙于西階上
　鄭注不洗者賤也衆工而不洗矣而著笙不洗者(案/著)
　(今注疏本訛作/衆據宋本改)笙賤于衆工正君賜之猶不洗也
笙一人拜于下盡階不升堂受爵主人拜送爵階前坐
祭立飲不拜既爵升授主人爵衆笙不拜受爵坐祭立
飲辯有脯醢不祭主人以爵降奠于篚反升就席
　鄭注亦揖讓以賓升衆賓皆升
主人降席自南方
　鄭注禮殺由便
側降
　鄭注賓不從降
作相為司正司正禮辭許諾主人再拜司正荅拜
　鄭注爵備樂畢將留賓以事為有懈倦失禮立司正
　以監之察儀法也詩云既立之監或佐之史
主人升就席司正洗觶升自西階由楹内適阼階上北
面受命于主人
　鄭注洗觶者當酌以表其位顯其事也楹内楹北
西階上北面請安于賓
　鄭注傳主人之命
賓禮辭許司正告于主人遂立于楹間以相拜
　鄭注相謂贊主人及賓相拜之辭
主人阼階上再拜賓西階上荅再拜皆揖就席
　鄭注為己安也今文揖為升
司正實觶降自西階中庭北面坐奠觶興退少立
　鄭注奠觶表其位也少立自修正愼其位也古文曰
　少退立
進坐取觶興反坐不祭遂卒觶興坐奠觶拜執觶興洗
北面坐奠于其所
　鄭注今文坐取觶無進又曰坐奠之拜
興少退北面立于觶南
　鄭注立觶南亦其故擯位
未旅
　鄭注旅序也未以次序相酬以將射也旅則禮終也
三耦俟于堂西南面東上
　鄭注司正既立司射𨕖弟子之中德行道藝之高者
　以為三耦使俟事于此
司射適堂西袒決遂取弓于階西兼挾乘矢升自西階
階上北面告于賓曰弓矢既具有司請射
　鄭注司射主人之吏也于堂西袒決遂者主人無次
　隱蔽而已袒左免衣也決猶闓也以𧰼骨為之著右
　大臂指以鉤弦闓體也遂射韝也以韋為之所以遂
　弦者也其非射時則謂之拾拾斂也所以蔽膚斂衣
　也方持弦矢曰挾乘矢四矢也大射曰挾乘矢于弓
　外見鏃于弣右巨指鉤弦古文挾皆作接
賓對曰某不能為二三子許諾
　鄭注言某不能謙也二三子謂衆賓巳下
司射適阼階上東北面(案敖繼公云阼階上告/主人當北面東似衍文)告于主
人曰請射于賓賓許司射降自西階階前西面命弟子
納射器
　鄭注弟子賓黨之年少者也納内也射器弓矢決拾
　旌中籌楅豐也賓黨東面主人之吏西面
乃納射器皆在堂西賓與大夫之弓倚于西序矢在弓
下北括衆弓倚于堂西矢在其上
　鄭注上堂西亷矢亦北括
主人之弓矢在東序東
　鄭注亦倚于東序也矢在其下北括
司射不釋弓矢遂以比三耦于堂西三耦之南北面命
上射曰某御于子命下射曰子與某子射
　鄭注比𨕖次其才相近者也古文曰某從于子
司正為司馬
　鄭注兼官由便也立司正為涖酒爾今射司正無事
司馬命張侯弟子説束遂繫左下綱
　鄭注事至也今文説皆作税
司馬又命獲者倚旌于侯中
　鄭注為當負侯也獲者亦弟子也謂之獲者以事名
　之
獲者由西方坐取旌倚于侯中乃退樂正適西方命弟
子贊工遷樂于下
　鄭注當辟射也贊佐也遷徙也
弟子相工如初入降自西階阼階下之東南堂前三笴
西面北上坐
　鄭注笴矢榦也今文無南
樂正北面立于其南
　鄭注北面鄉堂不與工序也
司射猶挾乘矢以命三耦各與其耦讓取弓矢拾
　鄭注猶有故之辭拾更也
三耦皆袒決遂有司左執弣右執弦而授弓
　鄭注有司弟子納射器者也凡納射器者皆執以俟
　事
遂授矢
　鄭注受于納矢而授之
三耦皆執弓搢三而挾一个
　鄭注未違俟處也搢插也插于帶右
司射先立于所設中之西南東面三耦皆進由司射之
西立于其西南東面北上而俟司射東面立于三耦之
北搢三而挾一个
　鄭注為當誘射也固東面矣復言之者明卻時還
揖進當階北面揖及階揖升堂揖豫則鉤楹内堂則由
楹外當左物北面揖
　鄭注鉤楹繞楹而東也序無室可以深也周立四代
　之學于國而又以有虞氏之庠為鄉學鄉飲酒義曰
　主人迎賓于庠門外是也庠之制有堂有室也今言
　豫者謂州學也讀如成周宣榭災之榭周禮作序凡
　屋無室曰榭宜從榭州立榭者下鄉也左物下物也
　今文豫為序序乃夏后氏之學亦非也
及物揖左足履物不方足還視侯中俯正足
　鄭注方猶併也志在于射左足至右足還併足則是
　立也南面視侯之中乃俯視併正其足
不去旌
　鄭注以其不獲
誘射
　鄭注誘猶教也
將乘矢
　鄭注將行也行四矢象有事于四方
執弓不挾右執弦
　鄭注不挾矢盡
南面揖揖如升射降出于其位南適堂西改取一个挾
之
　鄭注改更也不射而挾之示有事也今文曰適序西
遂適階西取扑搢之以反位
　鄭注扑所以撻犯教者書云扑作教刑
司馬命獲者執旌以負侯
　鄭注欲令射者見侯與旌深有志于中
獲者適侯執旌負侯而俟
　鄭注俟待也今文俟為立
司射還當上耦西面作上耦射
　鄭注還左還也作使也
司射反位上耦揖進上射在左竝行當階北面揖及階
揖上射先升三等下射從之中等
　鄭注中猶間也
上射升堂少左下射升上射揖竝行
　鄭注竝併也併東行
皆當其物北面揖及物揖皆左足履物還視侯中合足
而俟司馬適堂西不決遂袒執弓
　鄭注不決遂因不射不備
出于司射之南升自西階鉤楹由上射之後西南面立
于物間右執簫南揚弓命去侯
　鄭注鉤楹以當由上射者之後也簫弓末也大射曰
　左執弣揚猶舉也
獲者執旌許諾聲不絶以至于乏坐東面偃旌興而俟
　鄭注聲不絶不以宮商不絶而已鄉射威儀省偃猶
　仆也
司馬出于下射之南還其後降自西階反由司射之南
適堂西釋弓襲反位立于司射之南
　鄭注圍下射者明為二人命去侯
司射進與司馬交于階前相左由堂下西階之東北面
視上射命曰無射獲無獵獲上射揖司射退反位
　鄭注射獲謂矢中人也獵矢從傍
乃射上射既發挾弓矢而后下射射拾發以將乘矢
　鄭注古文而后作後非也孝經説然后曰(案今注疏/本脱此十)
　(四字據宋本補考疏内云引孝經説取孝經緯援神/契文彼説孝經云然後能保其社稷之等皆作后后)
　(者後也今注文/蓋後人妄刪)后者後也(案今注疏本脱/者字據宋本補)當從后
獲者坐而獲
　鄭注射者中則大言獲獲得也射講武師田之𩔖(案/今)
　(注疏本脱師/字據宋本補)是以中為獲也
舉旌以宮偃旌以商
　鄭注宮為君商為臣聲和律呂相生
獲而未釋獲
　鄭注但大言獲未釋其算
卒射皆執弓不挾南面揖揖如升射
　鄭注不挾亦右執弦如司射
上射降三等下射少右從之中等竝行上射于左
　鄭注降下
與升射者相左交于階前相揖由司馬之南適堂西釋
弓説決拾襲而俟于堂西南面東上三耦卒射亦如之
(案三耦誤敖繼公云三當/作二二耦謂次耦下耦也)司射去扑倚于西階之西升
堂北面告于賓曰三耦卒射
　鄭注去扑乃升不敢佩刑器即尊者之側
賓揖
　鄭注以揖然之
司射降搢扑反位司馬適堂西袒執弓由其位南進與
司射交于階前相左升自西階鉤楹自右物之後立于
物閒西南面揖弓命取矢
　鄭注揖推之也
獲者執旌許諾聲不絶以旌負侯而俟
　鄭注俟弟子取矢以旌指教之
司馬岀于左物之南還其後降自西階遂適堂前北面
立于所設楅之南命弟子設楅
　鄭注楅猶幅也所以承笴齊矢者
乃設楅于中庭南當洗東肆
　鄭注東肆統于賓
司馬由司射之南退釋弓于堂西襲反位弟子取矢北
面坐委于楅北括乃退司馬襲進當楅南北面坐左右
撫矢而乘之
　鄭注撫拊之也就委矢左右手撫而四四數分之也
　上既言襲矣復言之者嫌有事即袒也凡事升堂乃
　袒
若矢不備則司馬又袒執弓如初升命曰取矢不索
　鄭注索猶盡也
弟子自西方應曰諾乃復求矢加于楅
　鄭注增故曰加曏獲者許諾至此弟子曰諾事同互
　相明
司射倚扑于階西升請射于賓如初賓許諾賓主人大
夫若皆與射則遂告于賓適阼階上告于主人主人與
賓爲耦
　鄭注言若者或射或否在時欲耳射者繹己之志君
　子務焉大夫遵者也告賓曰主人御于子告主人曰
　子與賓射
遂告于大夫大夫雖衆皆與士爲耦以耦告于大夫曰
(案今注疏本脱以耦/二字據唐石經補)某御于子
　鄭注大夫皆與士為耦謙也來觀禮同爵自相與耦
　則嫌自尊别也大夫為下射而云御于子尊大夫也
　士謂衆賓之在下者及羣士來觀禮者也禮一命已
　下齒于郷里
西階上北面作衆賓射
　鄭注作使
司射降搢扑由司馬之南適堂西立比衆耦
　鄭注衆耦大夫耦及衆賓也命大夫之耦曰子與某
　子射其命衆耦如三耦
衆賓將與射者皆降由司馬之南適堂西繼三耦而立
東上大夫之耦為上若有東面者則北上
　鄭注言若有者大夫士來觀禮及衆賓多無數也
賓主人與大夫皆未降
　鄭注言未降者見其志在射
司射乃比衆耦辯
　鄭注衆賓射者降比之耦乃徧
遂命三耦拾取矢司射反位
　鄭注反位者俟其袒決遂來
三耦拾取矢皆袒決遂(案下乃云司射作上耦取矢因/序上射下射取矢之儀繼云三)
(耦拾取矢亦如之則此惟袒決遂未拾取矢明矣此句/拾取矢三字當是因上文遂命三耦拾取矢衍此三字)
(耳/)執弓進立于司馬之西南
　鄭注必袒決遂者明將有射事
司射作上耦取矢
　鄭注作之者還當上耦如作射
司射反位上耦揖進當楅北面揖及楅揖
　鄭注當楅楅正南之東西
上射東面下射西面上射揖進坐横弓卻手自弓下取
一个兼諸弣順羽且興執弦而左還退反位東面揖
　鄭注横弓者南踣弓也卻手由弓下取矢者以左手
　在弓表右手從裏取之便也兼并矢于弣當順羽既
　又當執弦也順羽者手放而下備不整理也不言毋
　周在阼非君周可也
下射進坐横弓覆手自弓上取一个興其他如上射
　鄭注覆手由弓上取矢者以左手在弓裏右手從表
　取之亦便
既拾取乘矢揖皆左還南面揖皆少進當楅南皆左還
北面搢三挾一个
　鄭注楅南鄉當楅之位
揖皆左還上射于右
　鄭注上射轉居右便其反位也下射左還少南行乃
　西面
與進者相左相揖退反位(案今注疏本脱退/字據唐石經補)
　鄭注相左皆由進者之北
三耦拾取矢亦如之(案上耦已取矢此仍作三耦誤也/敖繼公曰三亦當作二大射云二)
(耦是/也)後者遂取誘射之矢兼乘矢而取之以授有司于
西方而后反位
　鄭注取誘射之矢挾五个弟子逆受于東面位之後
衆賓未拾取矢皆袒決遂執弓搢三挾一个由堂西進
繼三耦之南而立東面北上大夫之耦為上
　鄭注未猶不也衆賓不拾者未射無楅上矢也言此
　者嫌衆賓三耦同倫初時有射者後乃射有拾取矢
　禮也
司射作射如初一偶揖升如初司馬命去侯獲者許諾
司馬降釋弓反位司射猶挾一个去扑與司馬交于階
前升請釋獲于賓
　鄭注猶有故之辭司射既誘射恒執弓挾矢以掌射
　事備尚未知當教之也今三耦卒射衆足以知之矣
　猶挾之者君子不必也
賓許降搢扑西面立于所設中之東北面命釋獲者設
中遂視之
　鄭注視之當教之
釋獲者執鹿中一人執算以從之
　鄭注鹿中謂射于榭也于庠當兕中
釋獲者坐設中南當楅西當西序東面興受算坐實八
算于中横委其餘于中西南末興共而俟
　鄭注興還北面受算反東面實之
司射遂進由堂下北面命曰不貫不釋
　鄭注貫猶中也不中正不釋算也古文貫作闗
上射揖司射退反位釋獲者坐取中之八算改實八算
于中興執而俟
　鄭注執所取算
乃射若中則釋獲者坐而釋獲每一个釋一算上射于
右下射于左若有餘算則反委之
　鄭注委餘算禮尚異也委之合于中西
又取中之八算改實八算于中興執而俟三耦卒射
欽定四庫全書
　儀禮集釋卷六　　　　　宋　李如圭　撰
鄉射禮
賓主人大夫揖皆由其階降揖主人堂東袒決遂執
弓搢三挾一个賓于堂西亦如之皆由其階階下揖升
堂揖主人為下射皆當其物北面揖及物揖乃射卒南
面揖皆由其階階上揖降階揖賓序西主人序東皆釋
弓説決拾襲反位升及階揖升堂揖皆就席
　鄭注或言堂或言序亦為庠榭互言也賓主人射大
　夫止于堂西
大夫袒決遂執弓搢三挾一个由堂西出于司射之西
就其耦大夫為下射揖進耦少退揖如三耦及階耦先
升卒射揖如升射耦先降降階耦少退皆釋弓于堂西
襲耦遂止于堂西大夫升就席
　鄭注耦于庭(案今注疏本作于庭下據宋本及/儀禮經傳通解所引皆無下字)不竝
　行尊大夫也在堂如上射之儀近其事得申
衆賓繼射釋𫉬皆如初司射所作惟上耦
　鄭注于是言惟上耦者嫌賓主人射亦作之大射三
　耦卒射司射請于公及賓
卒射釋𫉬者遂以所執餘𫉬升自西階盡階不升堂告
于賓曰左右卒射降反位坐委餘𫉬于中西興共而俟
　鄭注司射不告卒射者釋𫉬者于是有事宜終之也
　餘𫉬餘算也無餘算則空手耳俟俟數也
司馬袒決(案敎繼公云禮無決而不/遂者此決字當為衍文)執弓升命取矢如
初𫉬者許諾以旌負侯如初司馬降釋弓反位弟子委
矢如初大夫之矢則兼束之以茅上握焉
　鄭注兼束大夫矢優之是以不拾也束于握上則兼
　取之順羽便也握謂中央也不束主人矢不可以殊
　于賓也言大夫之矢則矢有題識也肅愼氏貢楛矢
　銘其括今文上作尚
司馬乘矢如初司射遂適西階西釋弓去扑襲進由中
東立于中南北面視算
　鄭注釋弓去扑射事巳
釋𫉬者東面于中西坐先數右𫉬
　鄭注固東面矣復言之者為其少南就右𫉬
二算為純
　鄭注純猶全也耦陰陽
一純以取實于左手十純則縮而委之
　鄭注縮從也于數者東西為從古文縮皆為蹙
每委異之
　鄭注易挍數
有餘純則横于下
　鄭注又異之也自近為下
一算為奇奇則又縮諸純下
　鄭注奇猶虧也又從之
興自前適左東面
　鄭注起由中東就左𫉬少北于故東面鄉之
坐兼斂算實于左手一純以委十則異之
　鄭注變于右
其餘如右𫉬
　鄭注謂所縮所横
司射復位釋𫉬者遂進取賢𫉬執以升自西階盡階不
升堂告于賓
　鄭注賢𫉬勝黨之算也齊之而取其餘
若右勝則曰右賢于左若左勝則曰左賢于右以純數
告若有奇者亦曰奇
　鄭注賢猶勝也言賢者射之以中為雋也假如右勝
　告曰右賢于左若干純若干奇
若左右鈞則左右皆執一算以告曰左右鈞降復位坐
兼斂算實八算于中委其餘于中西興共而俟司射適
堂西命弟子設豐
　鄭注將飲不勝者設豐所以承其爵也豐形盖似豆
　而卑
弟子奉豐升設于西楹之西乃降勝者之弟子洗觶升
酌南面坐奠于豐上降袒執弓(案敖繼公云此時袒執/弓于禮無所當三字疑)
(衍文木射/禮無之)反位
　鄭注勝者之弟子其少者也耦不酌下無能也酌者
　不授爵畧之也執弓反射位不俟其黨巳酌有事
司射遂袒執弓挾一个搢扑北面于三耦之南命三耦
及衆賓勝者皆袒決遂執張弓
　鄭注執張弓言能用之也右手執弦如卒射
不勝者皆襲説決拾卻左手右加弛弓于其上遂以執
弣
　鄭注固襲説決拾矣復言之者起勝者也執弛弓言
　不能用之也兩手執弣又不得執弦
司射先反位
　鄭注居前俟所命來
三耦及衆射者皆與其耦進立于射位北上司射作升
飲者如作射一耦進揖如升射及階勝者先升堂少右
　鄭注先升尊賢也少右辟飲者也亦相飲之位
不勝者進北面坐取豐上之觶興少退立卒觶進坐奠
于豐下興揖
　鄭注立卒觶不祭不拜受罰爵不備禮也右手執觶
　左手執弓
不勝者先降
　鄭注後升先降畧之不由次
與升飲者相左交于階前相揖出于司馬之南遂適堂
西釋弓襲而俟
　鄭注俟復射
有執爵者
　鄭注主人使贊者代弟子酌也于既升飲而升自西
　階立于序端
執爵者坐取觶實之反奠于豐上升飲者如初
　鄭注每者輒酌以至于徧
三耦卒飲賓主人大夫不勝則不執弓執爵者取觶降
洗升實之以授于席前
　鄭注優尊也
受觶以適西階上北面立飲
　鄭注受罰爵者不宜自尊别
卒觶授執爵者反就席大夫飲則耦不升
　鄭注以賓主人飲耦在上嫌其升
若大夫之耦不勝則亦執弛弓特升飲
　鄭注尊者可以孤無能(案此下今注疏本衍對字據/宋本刪正後注云不以巳尊)
　(孤人也孤/謂簡忽之)
衆賓繼飲射爵者辯乃徹豐與觶
　鄭注徹猶除也設豐者反豐于堂西執爵者反觶于
　篚
司馬洗爵升實之以降獻獲者于侯
　鄭注鄉人獲者賤明其主以侯為功得獻也
薦脯醢設折俎俎與薦皆三祭
　鄭注皆三祭為其將祭侯也祭侯三處也
獲者負侯北面拜受爵司馬西面拜送爵
　鄭注負侯負侯中也拜送爵不同面者辟正主也其
　設薦俎西面錯以南為上為受爵于侯薦之于位古
　文曰再拜受爵
獲者執爵使人執其薦與俎從之適右个設薦俎
　鄭注獲者以侯為功是以獻焉人謂主人贊者上設
　薦俎者也為設籩在東豆在西俎當其北也言使設
　新之
獲者南面坐左執爵祭脯醢執爵興取肺坐祭遂祭酒
　鄭注為侯祭也亦二手祭酒反注如大射
興適左个中亦如之
　鄭注先祭左个後中者以外即之至中若神在中也
左个之西北三歩東面設薦俎𫉬者薦右東面立飲不
拜既爵
　鄭注不就乏者明其享侯之餘也立餘薦右近司馬
　于是司馬北面
司馬受爵奠于篚復位獲者執其薦使人執俎從之辟
設于乏南
　鄭注遷設薦俎就乏明己所得禮也言辟之者不使
　當位辟舉旌偃旌也設于南右之也凡他薦俎皆當
　其位之前
獲者負侯而俟司射適階西釋弓矢去扑説決拾襲適
洗洗爵升實之以降獻獲者于其位少南薦脯醢折俎
有祭
　鄭注不當其位辟中
釋獲者薦右東面拜受爵司射北面拜送爵釋獲者就
其薦坐左執爵祭脯醢興取肺坐祭遂祭酒興司射之
西北面立飲不拜既爵司射受爵奠于篚釋獲者少西
辟薦反位
　鄭注辟薦少西之者為復射妨司射視算也亦辟俎
司射適堂西袒決遂取弓于階西挾一个搢扑以反位
　鄭注為將復射
司射去扑倚于階西升請射于賓如初賓許司射降搢
扑由司馬之南適堂西命三耦及衆賓皆袒決遂執弓
就位
　鄭注位射位也不言射者以當序取矢
司射先反位
　鄭注言先三耦及衆賓也既命之即反位不俟之也
　曏不言先三耦未有拾取矢位無所先
三耦及衆賓皆袒決遂執弓各以其耦進反于射位
　鄭注以猶與也今文以為與
司射作拾取矢三耦拾取矢如初反位賓主人大夫降
揖如初主人堂東賓堂西皆袒決遂執弓皆進階前揖
　鄭注南面相俟而揖行也
及楅揖拾取矢如三耦
　鄭注及楅當楅東西也主人西面賓東面相揖拾取
　矢不北面揖由便也
卒北面搢三挾一个
　鄭注亦于三耦為之位
揖退
　鄭注皆已揖左還各由其塗反位
賓堂西主人堂東皆釋弓矢襲及階揖升堂揖就席
　鄭注將袒先言主人將襲先言賓尊賓也
大夫袒決遂執弓就其耦
　鄭注降袒決遂于堂西就其耦于射位與之拾取矢
揖皆進如三耦耦東面大夫西面大夫進坐説矢束
　鄭注説矢束者下耦以將拾取
興反位而后耦揖進坐兼取乘矢順羽而興反位揖
　鄭注兼取乘矢者尊大夫不敢與之拾也相下相尊
　君子之所以相接也
大夫進坐亦兼取乘矢如其耦北面搢三挾一个
　鄭注亦于三耦為之位
揖退耦反位大夫遂適序西釋弓矢襲升即席
　鄭注大夫不序于下尊也
衆賓繼拾取矢皆如三耦以反位司射猶挾一个以進
作上射如初(案敖繼公云上字似衍/否則其下當有耦字)一耦揖升如初
　鄭注進前也曏言還當上耦西面是言進終始互相
　明也今文或言作升射
司馬升命去侯獲者許諾司馬降釋弓反位司射與司
馬交于階前去扑襲升(案敖繼公云司射惟去扑耳其/決遂執弓挾矢自若也似不宜)
(襲此言/襲衍文)請以樂樂于賓賓許諾司射降搢扑東面命樂
正曰請以樂樂于賓賓許
　鄭注東面于西階之前也不就樂正命之者𫝊尊者
　之命于賤者遥號命之可也樂正亦許諾猶北面不
　還以賓在堂
司射遂適階間堂下北面命曰不鼓不釋
　鄭注不與鼓節相應不釋算也鄉射之鼓五節歌五
　終所以將八矢一節之間當拾𤼵四節四拾其一節
　先以聽也
上射揖司射退反位樂正東面命大師曰奏騶虞間若
一
　鄭注東面者進還鄉大師也騶虞國風召南之詩篇
　也射義曰騶虞者樂官備也其詩有一𤼵五豝五豵
　于嗟騶虞之言樂得賢者衆多嘆思至仁之人以充
　其官此天子之射節也而用之者方有樂賢之志取
　其宜也其他賓客卿大夫則歌采蘋間若一者重節
大師不興許諾樂正退反位乃奏騶虞以射三耦卒射
賓主人大夫衆賓繼射釋獲如初卒射降
　鄭注皆應鼓與歌之節乃釋算降者衆賓
釋獲者執餘獲升告左右卒射如初
　鄭注辛巳也今文曰告于賓
司馬升命取矢獲者許諾司馬降釋弓反位弟子委矢
司馬乘之皆如初司射釋弓視算如初
　鄭注算獲算也今文曰視數也
釋獲者以賢獲與鈞告如初降復位司射命設豐設豐
實觶如初遂命勝者執張弓不勝者執弛弓升飲如初
(案敖繼公云大射儀此下云卒/退豐與觶如初此脱一句也)司射猶袒決遂左執弓
右執一个兼諸弦面鏃適堂西以命拾取矢如初
　鄭注側持弦矢曰執面猶尚也并矢于弦尚其鏃將
　止變于射也
司射反位三耦及賓主人大夫衆賓皆袒決遂拾矢如
初矢不挾兼諸弦弣以退不反位遂授有司于堂西
　鄭注不挾亦謂執之如司射也不以反射位授有司
　者射禮畢
辯拾取矢揖皆升就席
　鄭注謂賓大夫及衆賓也相俟堂西進立于西階之
　前主人以賓揖升大夫及衆賓從升立時少退于大
　夫三耦及弟子自若留下
司射乃適堂西釋弓去扑説決拾襲反位司馬命弟子
説侯之左下綱而釋之
　鄭注説解也釋之不復射掩束之
命獲者以旌退命弟子退楅司射命釋獲者退中與算
而俟
　鄭注諸所退皆俟堂西備復射也旌言以者旌恒執
　也獲者釋獲者亦退其薦俎
司馬反為司正退復觶南而立
　鄭注當監旅酬
樂正命弟子贊工即位弟子相工如其降也升自西階
反坐
　鄭注贊工遷樂也降時如初入樂正反自西階東北
　面
賓北面坐取俎西之觶興阼階上北面酬主人主人降
席立于賓東賓坐奠觶拜執觶興主人荅拜賓不祭卒
觶不拜不洗實之進東南面
　鄭注所不者酬而禮殺也賓立飲
主人阼階上北面拜賓少退
　鄭注少退少逡遁也
主人進受觶賓主人之西北面拜送
　鄭注旅酬而同階禮殺也
賓揖就席主人以觶適西階上酬大夫大夫降席立于
主人之西如賓酬主人之禮
　鄭注其既實觶進西南面立鄉所酬
主人揖就席若無大夫則長受酬亦如之
　鄭注長謂以長幼之次酬衆賓
司正升自西階相旅作受酬者曰某酬某子
　鄭注某者字也某子者氏也稱酬者之字受酬者曰
　某子旅酬下為上尊之也春秋𫝊曰字不若子此言
　某酬某子者射禮畧于飲酒飲酒言某子受酬以飲
　酒為主
受酬者降席司正退立于西序端東面
　鄭注退立俟後酬者也始升相立階西北面
衆受酬者拜興飲皆如賓酬主人之禮辯遂酬在下者
皆升受酬于西階上
　鄭注在下謂賓黨也鄉飲酒記曰主人之贊者西面
　北上不與無算爵然後與此異于賓
卒受者以觶降奠于篚司正降復位使二人舉觶于賓
與大夫
　鄭注二人主人之贊者
舉觶者皆洗觶升實之西階上北面皆坐奠觶拜執觶
興賓與大夫皆席末荅拜舉觶者皆坐祭遂飲卒觶興
坐奠觶拜執觶興賓與大夫皆荅拜舉觶者逆降洗升
實觶皆立于西階上北面東上賓與大夫拜舉觶者皆
進坐奠于薦右
　鄭注坐奠之不敢授
賓與大夫辭坐受觶以興
　鄭注辭辭其坐奠觶
舉觶者退反位皆拜送乃降賓與大夫坐(案今注疏本/脫坐字據唐)
(石經/補)反奠于其所興
　鄭注不舉者盛禮巳崇古文曰反坐
若無大夫則惟賓
　鄭注長一人舉觶如燕禮媵爵之為
司正升自西階阼階上受命于主人適西階上北面請
坐于賓
　鄭注請坐欲與賓燕盡殷勤也至此盛禮已成酒清
　肴乾强有力者猶倦焉
賓辭以俎
　鄭注俎者肴之貴者也辭之者不敢以燕坐䙝貴肴
反命于主人主人曰請徹俎賓許司正降自西階階前
命弟子俟徹俎
　鄭注弟子賓黨也俎者主人贊者設之今賓辭之使
　其黨俟徹順賓意也上言請坐于賓此言主人曰互
　相備耳
司正升立于序端賓降席北面主人降席自南方阼階
上北面大夫降席席東南面
　鄭注俟弟子升受俎
賓取俎還授司正司正以降自西階賓從之降遂立于
階西東面司正以俎出授從者
　鄭注授賓家從來者也古者與人飲食必歸其盛者
　所以厚禮之
主人取俎還授弟子弟子受俎降自西階以東主人降
自阼階西面立
　鄭注以東授主人侍者
大夫取俎還授弟子弟子以降自西階遂出授從者大
夫從之降立于賓南
　鄭注凡言還者明取俎各自鄉其席
衆賓皆降立于大夫之南少退北上
　鄭注從降亦為將燕
主人以賓揖讓説屨乃升大夫及衆賓皆説屨升坐
　鄭注説屨者將坐空屨䙝賤不宜在堂也説屨則摳
　衣為其被地
乃羞
　鄭注羞進也所進者狗胾醢也燕設啗具所以案酒
無算爵使二人舉觶賓與大夫不興取奠觶飲卒觶不
拜
　鄭注二人謂曏者二人也使之升立于西階上賓與
　大夫將旅當執觶也卒觶者固不拜矣著之者嫌坐
　卒爵者拜既爵此坐于席禮既殺不復崇
執觶者受觶遂實之賓觶以之主人大夫之觶長受
　鄭注長衆賓長
而錯皆不拜
　鄭注錯者實主人之觶以之次賓也實賓長之觶以
　之次大夫其或多者迭飲于坐而巳皆不拜受禮又
　殺也
辯卒受者興以旅在下者于西階上
　鄭注衆賓之末飲而酬主人之贊者大夫之末飲而
　酬賓黨亦錯焉不使執觶者酌以其將旅酬不以巳
　尊孤人也(案孤今注疏本訛/作於據宋本改正)其末若皆衆賓則先酬
　主人之贊者若皆大夫則先酬賓黨而已執觶者酌
　在上辯降復位
長受酬酬者不拜乃飲卒觶以實之
　鄭注言酬者不拜者旅酬堂下異位當拜也古文曰
　受酬者不拜
受酬者不拜受
　鄭注禮殺雖受尊者之酬猶不拜
辯旅皆不拜
　鄭注主人之贊者于此始旅嫌有拜
執觶者皆與旅
　鄭注嫌已飲不復飲也上使之勸人耳非逮下之惠
　也亦自以齒與于旅也
卒受者以虚觶降奠于篚執觶者洗升實觶反奠于賓
與大夫
　鄭注復奠之者燕以飲酒為歡醉乃止主人之意也
　今文無執觶及賓觶大夫之觶皆為爵實觶觶為之
　(案此總上文執觶及賓觶大夫之觶數觶字今文皆/作爵惟實觶之觶今文作觶其曰今文無執觶者衍)
　(一無/字)
無算樂
　鄭注合鄉樂無次數
賓興樂正命奏陔
　鄭注陔陔夏其詩亡周禮賓醉而出奏陔夏陔夏者
　天子諸侯以鐘鼓大夫士鼓而已
賓降及階陔作賓出衆賓皆出主人送于門外再拜
　鄭注拜送賓于門東西面賓不荅拜禮有終
明日賓朝服以拜賜于門外
　鄭注拜賜謝恩惠也
主人不見如賓服遂從之拜辱于門外乃退
　鄭注不見不䙝禮也拜辱謝其自屈辱
主人釋服乃息司正
　鄭注釋服説朝服服𤣥端也息猶勞也勞司正謂賓
　之與之飲酒以其昨日尤勞倦也月令曰勞農以休
　息之
無介
　鄭注勞禮畧貶于飲酒也此已下皆記禮之異者
不殺
　鄭注無俎故也
使人速
　鄭注速召賓
迎于門外不拜入升不拜至不拜洗薦脯醢無俎賓酢
主人主人不崇酒不拜衆賓既獻衆賓一人舉觶遂無
算爵
　鄭注言遂者明其閒闕也賓坐奠觶于其所擯者遂
　受命于主人請坐于賓賓降説屨升坐矣不言遂請
　坐者請坐主于無算爵
無司正
　鄭注使擯者而已不立之
賓不與
　鄭注昨日至尊不可䙝也古文與作豫
徵惟所欲
　鄭注徴召也謂所欲請呼
以告于鄉先生君子可也
　鄭注告請也鄉先生鄉大夫致仕者也君子有大德
　行不仕者
羞惟所有
　鄭注用時見物
鄉樂惟欲
　鄭注不歌雅頌取周召之詩在所好
記大夫與則公士為賓
　鄭注不敢使鄉人加尊于大夫也公士在官之士鄉
　賓主用處士
使能不宿戒
　鄭注能者敏于事不待宿戒而習之
其牲狗也
　鄭注狗取擇人
亨于堂東北
　鄭注鄉飲酒義曰祖陽氣之所𤼵也
尊綌幂賓至徹之
　鄭注以綌為幂取其堅絜
蒲筵緇布純
　鄭注筵席也純縁
西序之席北上
　鄭注衆賓統于賓
獻用爵(案獻字上朱子儀禮/經𫝊通解本有凡字)其他用觶
　鄭注爵尊不可䙝也
以爵拜者不徒作
　鄭注以爵拜謂拜既爵徒猶空也作起也不空起言
　起必酢主人
薦脯用籩五膱祭半膱横于上醢以豆出自東房膱長
尺二寸
　鄭注脯用籩籩宜乾物也醢以豆豆宜濡物也膱猶
　脡也為記者異耳祭横于上殊之也于人為縮膱廣
　狹未聞也古文膱為胾今文或作植
俎由東壁自西階升
　鄭注狗既亨載于東方
賓俎脊脅肩肺主人俎脊脅臂肺肺皆離皆右體也進
腠
　鄭注以骨名肉貴骨也賓俎用肩主人用臂尊賓也
　離猶㨒也腠膚理也進理謂前其本右體周所貴也
　若有尊者則俎其餘體也
凡舉爵三作而不徒爵
　鄭注謂獻賓獻大夫獻工皆有薦
凡奠者于左
　鄭注不飲不欲其妨
將舉者于右
　鄭注便其舉也
衆賓之長一人辭洗如賓禮
　鄭注尊之于其黨
若有諸公則如賓禮大夫如介禮無諸公則大夫如賓
禮
　鄭注尊卑之差諸公大國之孤也
樂作大夫不入
　鄭注後樂賢也
樂正與立者齒
　鄭注謂其飲之次也尊樂正同于賓黨鄉飲酒記曰
　與立者皆薦以齒
三笙一和而成聲
　鄭注三人吹笙一人吹和凡四人也爾雅曰笙小者
　謂之和
獻工與笙取爵于上篚既獻奠于下篚其笙則獻諸西
階上
　鄭注尊爵于下篚不復用也今文無與笙
立者東面北上
　鄭注賓黨
司正既舉觶而薦諸其位
　鄭注薦于觶南
三耦者使弟子司射前戒之
　鄭注弟子賓黨之少者也前戒謂先射請戒之
司射之弓矢與扑倚于西階之西
　鄭注便其事也
司射既袒決遂而升司馬階前命張侯遂命倚旌
　鄭注著竝行事(案事今注疏本訛作也據宋/本改正疏内舉注文亦作事)古文曰
　遂命獲者倚旌
凡侯天子熊侯白質諸侯麋侯赤質大夫布侯畫以虎
豹士布侯畫以鹿豕
　鄭注此所謂獸侯也燕射則張之鄉射及賓射當張
　采侯二正而記此者天子諸侯之燕射各以其鄉射
　之禮而張此侯(案此下今注疏本有則經獸侯是也/六字於疏舉注文亦増此六字文義)
　(不貫據/宋本刪)由是云焉白質赤質皆謂采其地其地不采
　者白布也熊麋虎豹鹿豕皆正面畫其頭象于正鵠
　之處耳君畫一臣畫二陽奇陰耦之數也燕射射熊
　虎豹不忘上不相犯射麋鹿豕志在君臣相養也(案/今)
　(注疏本脱也/字據宋本補)其畫之皆毛物之
凡畫者丹質
　鄭注賓射之侯燕射之侯皆畫雲氣于側以為飾必
　先以丹采其地丹淺于赤
射自楹間物長如笴其間容弓距隨長武
　鄭注自楹間者謂射于庠也楹間中央東西之節也
　物謂射時所立處也謂之物者物猶事也君子所有
　事也長如笴者謂從畫之長短也笴矢榦也長三尺
　與跬相應射者進退之節也間容弓者上下射相去
　六尺也距隨者物横畫也始前足至東頭為距後足
　來合而南面為隨武跡也尺二寸
序則物當棟堂則物當􁅯
　鄭注是制五架之屋也正中曰棟次曰􁅯前曰庪
命負侯者由其位
　鄭注于賤者禮畧
凡適堂西皆出入于司馬之南惟賓與大夫降階遂西
取弓矢
　鄭注尊者宜逸由便也
旌各以其物
　鄭注旌總名也雜帛為物大夫士之所建也言各者
　鄉射或于庠或于榭
無物則以白羽與朱羽糅杠長三仞以鴻脰韜上二尋
　鄭注無物者謂小國之州長也其鄉大夫一命其州
　長士不命不命者無物此翿旌也翿亦所以進退衆
　者糅者雜也杠橦也七尺曰仞鴻鳥之長脰者也八
　尺曰尋今文糅為縮韜為翿
凡挾矢于二指之間横之
　鄭注二指謂左右手之第二指此以食指將指挾之
司射在司馬之北司馬無事不執弓
　鄭注以不主射故也
始射獲而未釋獲復釋獲復用樂行之
　鄭注君子取人以漸
上射于右
　鄭注于物右射(案物右今注疏本訛/作右物據宋本改正)
楅長如笴博三寸厚寸有半龍首其中蛇交韋當
　鄭注博廣也兩端為龍首中央為蛇身相交也蛇龍
　君子之𩔖也交者象君子取矢于楅上也直心背之
　衣曰當以丹韋為之司馬左右撫矢而乘之分委于
　當
楅髤横而拳之(案拳釋文音權唐石經亦作拳朱子儀/禮經𫝊通解云拳當作奉字之誤也)
南面坐而奠之南北當洗
　鄭注髤赤黑漆也
射者有過則撻之
　鄭注過謂矢揚中人凡射時矢中人當刑之今鄉㑹
　衆賢以禮樂勸民而射者中人本意在侯去傷害之
　心逺是以輕之以扑撻于中庭而巳書曰扑作教刑
衆賓不與射者不降
　鄭注不以無事亂有事古文與為豫
取誘射之矢者既拾取矢而后兼誘射之乘矢而取之
　鄭注謂反位巳禮成乃更進取之不相因也
賓主人射則司射擯升降卒射即席而反位卒事
　鄭注擯賓主人升降者皆尊之也不使司馬擯其升
　降主于射
鹿中髤前足跪鑿背容八算釋獲者奉之先首
　鄭注前足跪者象敎擾之獸受負也
大夫降立于堂西以俟射
　鄭注尊大夫不使久列于射位
大夫與士射袒薰襦(案薰今注疏本作䙧唐石經及宋/本竝作薰儀禮圖集説亦作薰古)
(字通/用)
　鄭注不肉袒殊于耦
耦少退于物
　鄭注下大夫也既𤼵則然
司射釋弓矢視算與獻釋獲者釋弓矢
　鄭注惟此二事休武主文釋弓矢耳然則擯升降不
　釋
禮射不主皮主皮之射者勝者又射不勝者降
　鄭注禮射謂以禮樂射也大射賓射燕射是矣不主
　皮者貴其容體比于禮其節比于樂不待中為雋也
　言不勝者降則不復升射也主皮者無侯張獸皮而
　射之主于獲也尚書𫝊曰戰鬭不可不習故于蒐狩
　以閑之也閑之者貫之也貫之者習之也凡祭取餘
　獲陳于澤然後卿大夫相與射也中者雖不中也取
　不中者雖中也不取何以然所以貴揖讓之取也而
　賤勇力之取嚮之取也于囿中勇力之取也(案今注/疏本脱)
　(也字據/宋本改)今之取也于澤宫揖讓之取也澤習禮之處
　非所于行禮其射又主中此主皮之射與天子大射
　張皮侯賓射張五采之侯燕射張獸侯
主人亦飲于西階上
　鄭注就射爵而飲也己無俊才不可以辭罰
獲者之俎折脊脅肺臑(案大射注引此文無臑字臑及/膞胳觳皆折也故注云臑若膞)
(胳觳之折當/是因注而衍)
　鄭注臑若膞胳觳之折以大夫之餘體
東方謂之右个
　鄭注侯以鄉堂為面也
釋獲者之俎折脊脅肺皆有祭
　鄭注皆皆獲者也祭祭肺也以言肺謂刌肺不離嫌
　無祭肺
大夫説矢束坐説之
　鄭注明不自尊别也
歌騶虞若采蘋皆五終射無算
　鄭注謂衆賓繼射者衆賓無數也每一耦射歌五終
　也
古者于旅也語
　鄭注禮成樂備乃可以言語先王禮樂之道也疾今
　人慢于禮樂之盛言語無節故追道古也
凡旅不洗
　鄭注敬殺
不洗者不祭
　鄭注不盛
既旅士不入
　鄭注後正禮也(案後今注疏本訛/作從據宋本改正)既旅則將燕矣士
　入齒于鄉人
大夫後出
　鄭注下鄉人不干其賓主之禮
主人送于門外再拜
　鄭注拜送大夫尊之也主人送賓還入門揖大夫乃
　出送拜之(案今注疏本訛作拜/送之據宋本改正)
鄉侯上个五尋
　鄭注上个謂最上幅也八尺曰尋上幅用布四丈
中十尺
　鄭注方者也用布五丈今官布幅廣二尺二寸旁削
　一寸考工記曰梓人為侯廣與崇方謂中也
侯道五十弓弓二寸以為侯中
　鄭注言侯中所取數也量侯道以貍歩而云弓者侯
　之所取數宜于射器也(案于今注疏本訛/作用據宋本改正)正二寸(案/此)
　(下今注疏本衍/者字據宋本刪)骹中之博也今文改弓為肱也
倍中以為躬
　鄭注躬身也謂中之上下幅也用布各二丈
倍躬以為左右舌
　鄭注謂上个也居兩旁謂之个左右出謂之舌
下舌半上舌
　鄭注半者半其出于躬者也用布三丈所以半上舌
　者侯人之形𩔖也上个象臂下个象足中人張臂八
　尺張足六尺五八四十五六三十以此為衰也凡鄉
　侯用布十六丈數起侯道五十弓以計道七十弓之
　侯用布二十五丈二尺道九十弓之侯用布三十六
　丈
箭籌八十
　鄭注箭篠也籌算也籌八十者畧以十耦為正貴全
　數其時衆寡從賓(案寡今注疏本訛/作賓據宋本改正)
長尺有握握素
　鄭注握本所持處也素謂刋之也刋本一膚
楚扑長如笴刋本尺
　鄭注刋其可持處
君射則為下射上射退于物一笴既𤼵則荅君而俟
　鄭注荅對也此以下雜記也今文君射則為下
君樂作而后就物君袒朱襦以射
　鄭注君尊
小臣以巾執矢以授
　鄭注君尊不搢矢不挾矢授之稍屬
若飲君如燕則夾爵
　鄭注謂君在不勝之黨也賓飲君如燕賓媵觚于公
　之禮則夾爵夾爵者君既卒爵復自飲
君國中射則皮樹中以翿旌獲白羽與朱羽糅
　鄭注國中城中也謂燕射也皮樹獸名以翿旌獲尚
　文德也今文皮樹為繁豎糅為縚古文無以
于郊則閭中以旌獲
　鄭注于郊謂大射也大射于大學王制曰小學在公
　宫南之左(案今注疏本脱南/字據禮記文補)大學在郊閭獸名如驢
　一角或曰如驢歧蹄周書曰北唐以閭析羽為旌
于竟則虎中龍旜
　鄭注于竟謂與鄰國君射也畫龍于旜尚文章也通
　帛為旜
大夫兕中各以其物獲
　鄭注兕獸名似牛一角
士鹿中翿旌以獲
　鄭注謂小國之州長也用翿為旌以獲無物也古文
　無以獲
惟君有射于國中其餘否
　鄭注臣不習武事于君側也古文有作又今文無其
　餘否
君在大夫射則肉袒
　鄭注不袒纁襦厭于君也今文無射
欽定四庫全書
　儀禮集釋卷七　　　　宋　李如圭　撰
燕禮第六
　鄭目録云諸侯無事若卿天天有勤勞之功與羣臣
　燕飲以樂之禮也(案今注疏本/脱此二字)燕禮于五禮屬嘉禮
　大戴第十二小戴及别録皆第六
　釋曰諸侯與羣臣燕飲酒之禮
燕禮小臣戒與者
　鄭注小臣相君燕飲之法戒與者謂留羣臣也君以
　燕禮勞使臣若臣有功故與羣臣樂之小臣則警戒
　告語焉飲酒以合㑹為歡也
　釋曰周禮大僕王燕飲則相其法小臣凡大事佐大
　僕諸侯兼官小臣當大僕之事故燕飲小臣相也留
　羣臣謂羣臣留在國不出使者若君臣無事亦有燕
　魯頌振鷺之詩是也
膳宰具官饌于寢東
　鄭注膳宰天子曰膳夫掌君飲食膳羞者也具官饌
　具其官之所饌謂酒也牲也脯醢也寢路寢
　釋曰天子之宰夫下大夫膳夫上士諸侯膳宰葢亦
　卑于宰夫燕禮膳宰具饌而公食大夫宰夫具饌者
　彼食異國之大夫敬之異于己臣子也
樂人縣
　鄭注縣鍾磬也國君無故不徹縣言縣者(案言今注/疏本訛作)
　(宫/)為燕新之
　釋曰燕在路寢有常縣之樂今更整理之而巳大射
　在學官學官不常縣故前射一日縣且具辨樂縣之
　位
設洗篚于阼階東南當東霤(案敖繼公云諸篇于此但/言設洗無連言篚者又下)
(别云篚在洗西則于此言篚文意重/複且不可以東霤爲節明衍文也)罍水在東篚在洗
西南肆設膳篚在其北西面
　鄭注設此不言其官賤也當東霤者人君爲殿屋也
　亦南北以堂深肆陳也膳篚者君象觚所饌也亦南
　陳言西面尊之異其文
　釋曰霤屋檐滴水處也殿屋四向流水所謂四阿故
　有東霤此設洗處與士禮處同大夫以下無東霤洗
　當東榮耳篚亦西面互其文
司宫尊于東楹之西兩方壺左𤣥酒南上公尊瓦大兩
有豐幂用綌若錫在尊南南上尊士旅食于門西兩圜
壺
　鄭注司宫天子曰小宰聽酒人之成要者也尊方壺
　爲卿大夫士也臣道直方于東楹之西予君專此酒
　也玉藻曰惟君面尊𤣥酒在南順君之面也瓦大有
　虞氏之尊也禮器曰君尊瓦甒豐形似豆卑而大幂
　用綌若錫冬夏異也在尊南在方壺之南也尊士旅
　食者用圜壺變于卿大夫也旅衆也士衆食謂未得
　正禄所謂庶人在官者也今文錫爲緆
　釋曰鄉飲酒尊于房户之閒賓主共之此尊近東者
　君尊專大惠也君西鄉尊東面以君之左爲上故𤣥
　酒皆在南圜壺不言上下無𤣥酒也明堂位曰泰有
　虞氏之尊也有虞氏上陶(案原本脱陶字/今據考工記補)用瓦大射
　儀云膳尊兩甒幂夏宜綌冬宜錫葛之麤者曰綌喪
　服傳曰麻十五斤抽其半無事其縷有事其布曰錫
　方圜壺無幂以尊厭卑也天官小宰掌治王宫之政
　令掌酒人之成要此司宫掌宫事亦掌酒事知當天
　子之小宰
司宫筵賓于戸西東上無加席也
　鄭注筵席也席用蒲筵緇布純無加席燕私禮臣屈
　也諸侯之官無司几筵也
射人告具
　鄭注告事具于君射人主此禮以其或射也
　釋曰以其或射故與大射儀同公食大夫禮贊者告
　具
小臣設公席于阼階上西鄉設加席公升即位于席西
鄉
　鄭注周禮諸侯胙席莞筵紛純(案胙今注疏/本訛作昨)加繅席
　畫純後設公席者凡禮卑者先即事尊者後也
小臣納卿大夫卿大夫皆入門右北面東上士立于西
方東面北上祝史立于門東北面東上小臣師一人在
東堂下南面士旅食者立于門西東上
　鄭注納者以公命引而入也自士以下從而入即位
　耳師長也小臣之長一人猶天子大僕正君之服位
　者也凡入門而右由闑東左則由闑西
　釋曰立者位于此也西方堂下位也門東門西門内
　位也凡位堂下東方者西面西方者東面位門内者
　皆北面小臣師在東堂下南面則東堂下在堂之東
公降立于阼階之東南南鄉爾卿卿西面北上爾大夫
大夫皆少進
　鄭注爾近也移也揖而移之近之也大夫猶北面少
　前
　釋曰公降立者揖人必違其位
射人請賓
　鄭注命當由君出也
公曰命某爲賓
　鄭注某大夫也
射人命賓賓少進禮辭
　鄭注命賔者東面南顧禮辭辭不敏也
反命
　鄭注射人以賓之辭告于君
又命之賓再拜稽首許諾
　鄭注又復
　釋曰稽首拜頭至地春秋傳曰非天子寡君無所稽
　首郊特牲曰大夫之臣不稽首非尊家臣以辟君也
　則臣拜君皆稽首
射人反命
　鄭注告賓許
賓出立于門外東面(案敖繼公云大射儀云/北面此東字葢誤也)
　鄭注當更以賓禮入
公揖卿大夫乃升就席
　鄭注揖之人之也(案疏云言人之者公將及/升堂故以人意相存偶)
小臣自阼階下北面請執幂者與羞膳者
　鄭注執幂者執瓦大之幂也方圜壺無幂羞膳羞于
　公謂庶羞
　釋曰羞進也君物曰膳凡薦謂脯醢羞謂庶羞
乃命執幂者執幂者升自西階立于尊南北面東上
　鄭注以公命于西階前命之也東上𤣥酒之幂爲上
　也羞膳者從而東由堂東升自北階房中西面南上
　不言之者不升堂畧之也
　釋曰記云執幂者皆士士位在西方故于西階前命
　之羞膳者無升文以羞在房知由堂東自北階升也
　士冠禮脯醢在房贊者薦脯醢立于房中西面南上
膳宰請羞于諸公卿者
　鄭注小臣不請而使膳宰于卑者彌畧也禮以異爲
　敬
射人納賓
　鄭注射人爲擯者也今文曰擯者
　釋曰大射儀大射正擯擯者請賓春秋傳王以鞏伯
　宴使相告之相相禮者即擯者也
賓入及庭公降一等揖之
　鄭注及至也至庭謂既入而左北面時
　釋曰出堂塗時也客入門而左
公升就席
　鄭注以其將與主人爲禮不參之也
　釋曰燕義曰諸侯燕禮之義君立阼階之東南南鄉
　爾卿大夫皆少進定位也君席阼階之上居主位也
　君獨升立席上西面特立莫敢適之義也設賓主飲
　酒之禮也使宰夫為獻主臣莫敢與君亢禮也不以公
　卿爲賓而以大夫爲賓爲疑也明嫌之義也賓入中
　庭君降一等而揖之禮之也
賓升自西階主人亦升自西階賓右北面至再拜賓荅
再拜
　鄭注主人宰夫也宰夫大宰之屬掌賓客之獻飲食
　者也其位在洗北西面君于其臣雖爲賓不親獻以
　其尊莫敢伉禮也至再拜者拜賓來至也天子膳夫
　為獻主
　釋曰至再拜者賓至乃拜之有尊卑不敵之義體敵
　者皆言拜至周禮膳夫王燕飲酒則爲獻主
主人降洗洗南西北面
　鄭注賓將從降鄉之
　釋曰洗南當北面今西北面者當辭賓降也鄉飲酒
　賓主異階故主人在階下辭賓降宰夫代君爲獻主
　升降不由阼階與賓同由西階升降故于洗南辭降
賓降階西東面主人辭降賓對
　鄭注對荅
主人北面盥坐取觚洗賓少進辭洗主人坐奠觚于篚
興對賓反位
　鄭注賓少進者又辭宜違其位也獻不以爵辟正主
　也古文觚皆爲觶
主人卒洗賓揖乃升
　鄭注賓毎先升尊也
主人升賓拜洗主人賓右奠觚荅拜降盥
　鄭注主人復盥爲拜手坋塵也
賓降主人辭賓對卒盥賓揖升主人升坐取觚
　鄭注取觚將就瓦大酌膳
執幂者舉幂主人酌膳執幂者反幂
　鄭注君物曰膳膳之言善也酌君尊者尊賓也
主人筵前獻賓賓西階上拜筵前受爵反位主人賓右
拜送爵
　鄭注賓既拜前受觚退復位
　釋曰一升爲爵二升爲觚通言之則觚亦稱爵
膳夫薦脯醢賓升筵膳宰設折俎
　鄭注折俎牲體骨也鄉飲酒記曰賓俎脊脅肩肺
賓坐左執爵右祭脯醢奠爵于薦右興取肺坐絶祭嚌
之興加于俎坐挩手執爵遂祭酒興席末坐啐酒降席
坐奠爵拜告旨執爵興主人荅拜
　鄭注降席席西也旨美(案此下今注/疏本有也字)
賓西階上北面坐卒爵興坐奠爵遂拜主人荅拜
　鄭注遂拜拜既爵也
賓以虚爵降
　鄭注將酢主人
主人降賓洗南坐奠觚少進辭降主人東面對
　鄭注上既言爵矣復言觚者嫌易之也大射禮曰主
　人西階西東面少進對今文從此以下觚皆爲爵
賓坐取觚奠于篚下盥洗
　鄭注篚下篚南
主人辭洗
　鄭注謙也今文無洗
賓坐奠觚于篚興對卒洗及階揖升主人升拜洗如賓
禮賓降盥主人降賓辭降卒盥揖升酌膳執幂如初以
酢主人于西階上主人北面拜受爵賓主人之左拜送
爵
　鄭注賓既南面授爵乃之左
主人坐祭不啐酒
　鄭注辟正主也未薦者臣也
　釋曰凡獻則薦宰夫代君行禮雖受酢而不薦至獻
　大夫乃薦于其位
不拜酒不告旨
　鄭注主人之義
不殺(案今注疏本/脱此二字)
　鄭注無俎故也(案今注疏本脱/此注文四字)
遂卒爵興坐奠爵拜執爵興賓荅拜主人不崇酒以虗
爵降奠于篚
　鄭注崇充也不以酒惡充滿謝賓者(案原本作不以/酒謝實今注疏)
　(本作不以酒惡謝賓皆脱誤不可/通從儀禮經傳通解所引訂正)甘美君物也
　釋曰正主啐酒而崇酒
賓降立于西階西
　鄭注既受獻矣不敢安盛
射人升賓賓升立于序内東面
　鄭注東西牆謂之序大射禮曰擯者以命升賓
主人盥洗象觚升實之東北面獻于公
　鄭注象觚觚有象骨飾也取象觚者東面
　釋曰南面取則背君膳篚之南有臣篚不得北面取故
　因自西階來東面取也實之實膳酒不言膳者可知
　大射禮曰洗象觚升酌膳
公拜受爵主人降自西階阼階下北面拜送爵士薦脯
醢膳宰設折爼升自西階
　鄭注薦進也大射禮曰宰胥薦脯醢由左房
　釋曰此篇凡應先拜者公皆後拜尊公也受獻禮重
　故公猶先拜賓之薦爼皆使膳宰公之薦爼異人者
　公尊故也大射公之賓與薦爼同人者畧于飲酒主
　于射
公祭如賓禮膳宰贊授肺不拜酒立卒爵坐奠爵拜執
爵興
　鄭注凡異者君尊變于賓也
主人荅拜升受爵以降奠于膳篚更爵洗升酌膳酒以
降(案敖繼公云上下文酌膳/皆無酒字此有者衍也)酢于阼階下北面坐奠爵
再拜稽首公荅再拜
　鄭注更爵者不敢襲至尊也古文更爲受
主人坐祭遂卒爵再拜稽首公荅再拜主人奠爵于篚
主人盥洗升媵觚于賓酌散西階上坐奠爵拜賓賓降
筵北面荅拜
　鄭注媵送也讀或爲揚揚舉也酌散者酌方壺酒也
　于膳爲散今文媵皆作騰
　釋曰媵觚者以酬賓也賓酢主人酌膳不敢卑主人
　主人酬賓酌散不敢自尊也少儀君之乗車君綏曰
　良綏副綏曰散綏散義同此
主人坐祭遂飲賓辭卒爵拜賓荅拜
　鄭注辭者辭其代君行酒不立飲也此降于正主酬
　也
主人降洗賓降主人辭降賓辭洗卒洗揖升不拜洗
　鄭注不拜洗酬而禮殺
主人酌膳賓西階上拜
　鄭注拜者拜其酌已(案己今注疏/本訛作也)
受爵于筵前反位主人拜送爵賓升席坐祭酒遂奠于
薦東
　鄭注遂者因坐而奠不北面也奠之者酬不舉也
　釋曰于酌膳時賓即拜且手受而祭之急承主人之
　酌重君物也此皆異于鄉飲酒酬禮
主人降復位
　釋曰下經薦主人於洗北則洗北者主人之位
賓降筵西東南面立
　鄭注賓不立于序内位彌尊也位彌尊者其禮彌卑
　記所謂一張一弛者是之𩔖與
小臣自阼階下請媵爵者公命長
　鄭注命長使選卿大夫之中長幼可使者
　釋曰媵爵者獻酬禮成更舉酒于公以爲旅酬之始
小臣作下大夫二人媵爵
　鄭注作使也卿爲上大夫不使之者爲其尊
媵爵者阼階下皆北面再拜稽首公荅再拜
　鄭注再拜稽首拜君命也
媵爵者立于洗南西面北上序進盥洗角觶升自西階
序進酌散交于楹北降阼階下皆奠觶再拜稽首執觶
興公荅再拜
　鄭注序次第也猶代也楹北西楹之北也交而相待
　于西階上既酌右還而反往來以右為上
　釋曰盥洗北面酌散宜鄉君東面其在洗南及西階
　上皆先者在右
媵爵者皆坐祭遂卒觶興坐奠觶再拜稽首執觶興公
荅再拜媵爵者執觶待于洗南
　鄭注待君命也
小臣請致者
　鄭注請使一人與二人與優君也
　釋曰二人俱致禮之當然優君故取君進止
若君命皆致則序進奠觶于篚阼階下皆再拜稽首公
荅再拜媵爵者洗象觶升實之序進坐奠于薦南北上
降阼階下皆再拜稽首送觶公荅再拜
　鄭注序進徃來由尊北交于東楹之北奠于薦南不
　敢必君舉也大射禮曰媵爵者皆退反位
　釋曰尊在東楹之西以執幂者在尊南故既酌由尊
　北楹北徃奠于君所薦南君左也鄉射記曰凡奠者
　于左將舉于右
公坐取大夫所媵觶興以酬賓賓降西階下再拜稽首
公命小臣辭賓升成拜
　鄭注興以酬賓就其階而酬之也升成拜復再拜稽
　首也先時君辭之于禮若未成然
　釋曰此君爲賓舉旅行酬也酬賓就西階降尊以就
　卑也臣拜君皆于堂下孔子曰拜下禮也今拜乎上
　泰也雖違衆吾從下
公坐奠觶荅再拜執觶興立卒觶賓下拜小臣辭賓升
再拜稽首
　鄭注不言成拜者爲拜故下實未拜也下不輒拜禮
　殺也此賓拜于君之左不言之者不敢敵偶于君
　釋曰燕義曰君舉旅于賓及君所賜爵皆降再拜稽
　首升成拜明臣禮也君荅拜之禮無不荅明君上之
　禮也臣下竭力盡能以立功于國君必報之以爵禄
　故臣下皆務竭力盡能以立功是以國安而君寧禮
　無不荅言上之不虗取于下也
公坐奠觶荅再拜執觶興賓進受虗爵降奠于篚易觶
洗
　鄭注君尊不酌故也凡爵不相襲者也于尊者言更
　自敵以下言易更作新易有故之辭進受虗爵尊君
　也不言公酬賓于西階上及公反位者亦尊君空其
　文也
　釋曰受尊者爵與尊者爵皆言更受卑者爵與卑者
　爵皆言易此公酬賓與卑者爵故言易也
公有命則不易不洗反升酌膳觶(案敖繼公云觶衍/文大射儀無之)下
拜小臣辭賓升再拜稽首
　鄭注下拜下亦未拜凡下未拜有二或禮殺或君親
　辭君親辭則聞命即升升乃拜是以不言成拜(案以/原本)
　(作亦從今/注疏木)
公荅再拜
　鄭注拜于阼階上也于是賓請旅侍臣
　釋曰請行酒于羣臣也記曰凡公所酬既拜請旅侍
　臣
賓以旅酬于西階上
　鄭注旅序也以次序勸卿大夫飲酒
射人作大夫長升受旅
　鄭注言作大夫則卿存矣長者尊先而卑後
　釋曰王制曰上大夫卿通言之則卿亦大夫
賓大夫之右坐奠觶拜執觶興大夫荅拜
　鄭注賓在右者相飲之位
　釋曰賓位在西而今在大夫之東者相飲之位如此
賓坐祭立飲卒觶不拜
　鄭注酬而禮殺
若膳觶也則降更觶洗升實散大夫拜受賓拜送
　鄭注言更觶卿尊也
　釋曰賓卑于卿故酬卿言更觶
大夫辯受酬如受賓酬之禮不祭卒受者以虗觶降奠
于篚
　鄭注卒猶後也大射禮曰奠于篚復位今文辯皆作
　徧
　釋曰不祭者禮殺也大夫復門右北面位旅卿大夫
　辯不及士
主人洗升實散獻卿于西階上
　鄭注酬而後獻卿别尊卑也飲酒成于酬也
司宫兼卷重席設于賓左東上
　鄭注言兼卷則毎卿異席也重席重蒲筵緇布純也
　卿坐東上統于君也席自房來
卿升拜受觚主人拜送觚卿辭重席司宫徹之
　鄭注徹猶去也重席雖非加猶爲其重累去之辟君
　也
　釋曰重者一種席重設之異席則稱加
乃薦脯醢卿升席坐左執爵右祭脯醢遂祭酒不啐酒
降席西階上北面坐卒爵興坐奠爵拜執爵興主人荅
拜受爵卿降復位
　鄭注不酢辟君也卿無俎者燕主于羞
辯獻卿主人以虗爵降奠于篚
　鄭注今文無奠于篚
射人乃升卿卿皆升就席若有諸公則先卿獻之如獻
卿之禮
　鄭注諸公者謂大國之孤也孤一人言諸者容牧有
　三監
　釋曰王制曰天子使其大夫爲三監監于方伯之國
　殷制也周制以伯佐牧容有因殷不改者周禮公之
　孤四命天子大夫四命與孤等故同稱公
席于阼階西北面東上無加席
　鄭注席孤北面爲其大尊屈之也亦因阼階西位近
　君近君則屈親寵苟敬私昵之坐
小臣又請媵爵者二大夫媵爵如初
　鄭注又復
請致者若命長致則媵爵者奠觶于篚一人待于洗南
長致致者阼階下再拜稽首公荅再拜
　鄭注命長致者公或時未能舉自優暇也古文云阼
　階下北面再拜(案今注疏本/脱此十字)
　釋曰若者不定之辭前所媵二觶上觶以爲賓舉旅
　下觶以爲卿舉旅今所媵一觶以爲大夫舉旅所用
　惟此三觶而言若命長致者優君之辭
洗象觶升實之坐奠于薦南降與立于洗南者二人皆
再拜稽首送觶公荅再拜
　鄭注奠于薦南者于公所用酬賓觶之處二人俱拜
　以其共勸君
公又行一爵若賓若長惟公所酬
　鄭注一爵先媵者之下觶也若賓若長則賓禮殺矣
　長公卿之尊者也賓則以酬長長則以酬賓
　釋曰此爲卿舉旅也故惟公所酬
以旅于西階上如初大夫卒受者以虗觶降奠于篚主
人洗升獻大夫于西階上大夫升拜受觚主人拜送觚
大夫坐祭立卒爵不拜既爵主人受爵大夫降復位
　鄭注既盡也不拜之者禮又殺
　釋曰前卿受獻不酢主人今大夫受獻又不拜既爵
胥薦主人于洗北西面脯醢無脀
　鄭注胥膳宰之吏也主人大夫之下先大夫薦之尊
　之也不于上者上無其位也脀爼實
　釋曰胥庶人在官爲什長者薦羞者皆膳宰知胥膳
　宰之吏也脀升也升牲體于爼故爲爼實
辯獻大夫遂薦之繼賓以西東上
　鄭注徧獻之乃薦畧賤也亦獻而后布席也
卒射人乃升大夫大夫皆升就席(案今注疏本/脱此句升字)
欽定四庫全書
　儀禮集釋卷八　　　　　宋　李如圭　撰
燕禮
席工于西階上少東樂正先升北面立于其西
　鄭注工瞽矇歌諷誦詩者也凡執技藝者稱工少牢
　饋食禮曰皇尸命工祝樂記師乙曰乙賤工也樂正
　于天子樂師也凡樂掌其序事樂成則告備
　釋曰此樂正告樂備知當天子之樂師周禮樂師下
　大夫四人上士八人下士十六人樂師多矣故諸侯
　亦有大樂正小樂正也
小臣納工工四人二瑟小臣左何瑟面鼓執越内弦右
手相入升自西階北面東上坐小臣坐授瑟乃降
　鄭注工四人者燕禮輕從大夫制也面鼓者燕尚樂
　可鼓者在前也越瑟下孔也内弦弦爲主也相扶工
　也後二人徒相天子大僕二人也小臣四人祭僕六
　人御僕十二人皆同官
　釋曰大射儀工六人僕人正僕人師僕人士相
工歌鹿鳴四牡皇皇者華
　鄭注三者皆小雅篇也鹿鳴君與臣下及四方之賓
　宴講道脩政之樂歌也此采其已有旨酒以召嘉賓
　嘉賓既來示我以善道又樂嘉賓有孔昭之明徳可
　則傚也(案傚今注疏/本訛作效)四牡君勞使臣之來樂歌也此
　采其勤苦王事念將父母懷歸傷悲忠孝之至以勞
　賓也皇皇者華君遣使臣之樂歌也此采其更是勞
　苦自以爲不及欲諮謀于賢知而以自光明也
卒歌主人洗升獻工工不興左瑟一人拜受爵主人西
階上拜送爵
　鄭注工歌乃獻之賤者先就事也左瑟便其右一人
　工之長者也工拜于席
　釋曰王制曰八十拜君命一坐再至瞽亦如之一坐
　再至者一坐于地而首再至地也工北面酒從東來
　故空其右以受獻詩簡兮曰左手執籥右手秉翟赫
　如渥赭公言錫爵錫爵謂此獻工之爵
薦脯醢
　鄭注輒薦之變于大夫也
　釋曰禮尚異非謂貴工
使人相祭
　鄭注使扶工者相其祭薦祭酒
　釋曰相祭文承薦下則長一人祭薦
卒爵不拜
　鄭注賤不備禮
主人受爵
　鄭注將復獻衆工也
衆工不拜受爵坐祭遂卒爵辯有脯醢不祭主人受爵
降奠于篚
　鄭注遂猶因也古文曰卒爵不拜
公又舉奠觶惟公所賜以旅于西階上如初
　鄭注言賜者君又彌尊賓長彌卑
　釋曰此爲大夫舉旅也
卒
　鄭注旅畢也
笙入立于縣中奏南陔白華華黍
　鄭注以笙播此三篇之詩縣中縣中央也鄉飲酒禮
　曰磬南北面奏南陔白華華黍皆小雅篇也今亡其
　義未聞昔周之興也周公制禮作樂采時世之詩以
　爲樂歌所以通情相風切也其有此篇明矣後世衰
　㣲幽厲尤甚禮樂之書稍稍廢棄孔子曰吾自衞反
　魯然後樂正雅頌各得其所謂當時在者而復重雜
　亂者也惡能存其亡者乎且正考父校商之名頌十
　二篇于周大師(案且今注疏/本訛作宋)歸以祀其先王至孔子
　二百年之閒五篇而已此其信也
主人洗升獻笙于西階上一人拜盡階不升堂受爵降
主人拜送爵階前坐祭立卒爵不拜既爵升授主人(案/敖)
(繼公云句下當有爵字如鄉飲/酒鄉射禮之所云此文脫耳)
　鄭注一人笙之長者也鄉射禮曰笙一人辯于下
衆笙不拜受爵降坐祭立卒爵辯有脯醢不祭乃閒歌
魚麗笙由庚歌南有嘉魚笙崇丘歌南山有臺笙由儀
　鄭注閒代也謂一歌則一吹也六者皆小雅篇也魚
　麗言大平年豐物多也此采其物多酒旨所以優賓
　也南有嘉魚言大平君子有酒樂與賢者共之也此
　采其能以禮下賢者賢者纍蔓而歸之與之宴樂也
　南山有臺言大平之治以賢者爲本也此采其愛友
　賢者爲邦家之基民之父母既欲其身壽考又欲其
　名徳之長也由庚崇丘由儀今亡其義未聞
遂歌鄉樂周南闗雎葛蕈卷耳召南鵲巢采蘩采蘋
　鄭注周南召南國風篇也王后國君夫人房中之樂
　歌也闗雎言后妃之徳葛蕈言后妃之職卷耳言后
　妃之志鵲巢言國君夫人之徳采蘩言國君夫人不
　失職也采蘋言卿大夫之妻能脩其法度也昔太王
　王季居于岐山之陽躬行召南之教以興王業及文
　王而行周南之教以受命大雅云刑于寡妻至于兄
　弟以御於家邦謂此也其始一國耳文王作邑于豐
　以故地爲卿士之采地乃分爲二國周周公所食也
　召召公所食也于時文王三分天下有其二徳化被
　于南土(案南今注疏/本訛作西)是以其詩有仁賢之風者屬之
　召南焉有聖人之風者屬之周南焉夫婦之道(案此/下今)
　(注疏本/衍者字)生民之本王政之端此六篇者其教之原也
　故國君與其臣下及四方之賓燕用之合樂也鄉樂
　者風也小雅爲諸侯之樂大雅頌爲天子之樂鄉飲
　酒升歌小雅禮盛者可以進取燕合鄉樂者禮輕者
　可以逮下也春秋𫝊曰肆夏繁遏渠天子所以享元
　侯也文王大明緜兩君相見之樂也然則諸侯相與
　燕(案諸侯下今注/疏本衍之字)升歌大雅合小雅也天子與次國
　小國之君燕亦如之與大國之君燕升歌頌合大雅
　其笙閒之篇未聞
　釋曰歌者亦與衆聲俱作而歌之鄉飲酒自歌其樂
　故不言鄉樂也
大師告于樂正曰(案今注疏/本脱于字)正歌備
　鄭注大師上工也掌合隂陽之聲教六詩以六律爲
　之音者也子貢問師乙曰吾聞聲歌各有宜也如賜
　者宜何歌也是明其掌而知之也正歌者升歌及笙
　各三終聞歌三終合樂三終爲一備備亦成也
樂正由楹内東楹之東告于公乃降復位
　鄭注言由楹内者以其立于堂廉也復位位在東縣
　之北
　釋曰工席在樂正東故樂正由楹内以適東楹之東
　也位見下左右正注
射人自阼階下請立司正公許射人遂爲司正
　鄭注君許其請因命用爲司正君三舉爵樂備作矣
　將留賓飲酒更立司正以監之察儀法也射人俱相
　禮其事同
　釋曰三舉爵者爲賓爲卿爲大夫舉旅也晉語曰獻
　公飲大夫酒令司正實爵與史蘇曰飲而無肴
司正洗角觶南面坐奠于中庭升東楹之東受命西階
上北面命卿大夫君曰以我安卿大夫皆對曰諾敢不
安
　鄭注洗奠角觶于中庭明其事以自表威儀多也君
　意殷勤欲留賓飲酒命卿大夫以我故安或亦其實
　不主意于賓(案此下今注/疏本有也字)
　釋曰鄉飲酒禮司正洗觶升不奠
司正降自西階南面坐取觶升酌散降南面坐奠觶右
還北面少立坐取觶興坐不祭卒觶奠之興再拜稽首
　鄭注右還將適觶南先西面也必從觶西爲君之在
　東也少立者自嚴正慎其位(案此下今注/疏本有也字)
左還南面坐取觶洗南面反奠于其所
　鄭注反奠虗觶不空位也
升自西階東楹之東請徹俎降(案敖繼公云降衍/文大射儀無之)公許
告于賓賓北面取俎以出膳宰徹公俎降自阼階以東
　鄭注膳宰降自阼階以賓親徹若君親徹然
　釋曰鄉飲酒主人取俎還授弟子弟子以降自西階
　主人降自阼階燕禮公不降故膳宰降自阼階也
卿大夫皆降東面北上
　鄭注以將坐降待賓反也
　釋曰降立西階下
賓反入及卿大夫皆說屨升就席公以賓及卿大夫皆
坐乃安
　鄭注凡燕坐必說屨屨賤不在堂也禮者尚敬敬多
　則不親燕安坐相親之心(案此下今注/疏本有也字)
　釋曰不言公降說舄則公說舄于堂上席側也凡坐
　于堂者說屨于堂下于室者說屨于户外少儀曰說
　屨於戸内者一人而巳矣謂尊者也此君尊在堂上
　說舄于席側可知春秋𫝊衞侯與諸大夫飲酒褚師
　聲子韈而登席公怒葢古者見君以解韈爲敬也
羞庶羞
　鄭注謂􁌽肝膋狗胾醢也骨體所致敬也庶羞所以
　盡愛也敬之愛之厚賢之道
　釋曰案内則肝膋取狗肝一䝉之以其膋燕禮牲用
　狗知有肝膋狗胾醢也以經云庶羞知不但胾醢而
　巳
大夫祭薦
　鄭注燕乃祭薦不敢于盛成禮也
　釋曰受獻禮成於祭薦五行禮爲盛
司正升受命皆命君曰無不醉賓及卿大夫皆興對曰
諾敢不醉皆反坐
　鄭注皆命者命賓命卿大夫也起對必降席司正退
　立西序端
　釋曰湛露天子燕諸侯之詩曰不醉無歸鄉飲酒禮
　司正升相旅退立于序端東面
主人洗升獻士于西階上士長升拜受觶主人拜送觶
　鄭注獻士用觶士賤也今文觶作觚
　釋曰士堂上無位故燕坐乃獻之
士坐祭立飲不拜既爵其他不拜坐祭立飲
　鄭注他謂衆士也亦升受爵不拜
　釋曰笙長受爵于階上知士亦升受爵
乃薦司正與射人一人司士一人執幂二人立于觶南
東上
　鄭注大子射人司士皆下大夫二人諸侯則上士其
　人數亦如之司正爲上
　釋曰司正在上庭長也此皆有事者故别在觶南北
　面而先薦司士士中之尊者
辯獻士士既獻者立于東方西面北上乃薦士
　鄭注每巳獻而即位于東方葢尊之畢獻薦于其位
　釋曰庭中之位東方爲尊卿大夫己獻升堂故士變
　即卿位
祝史小臣師亦就其位而薦之
　鄭注次士獻之已不變位位自在東方
主人就旅食之尊而獻之旅食不拜受爵坐祭立飲
　鄭注北面酌南鄉獻之于尊南不洗者以其賤畧之
　也亦畢獻乃薦之主人執虗爵奠于篚復位
　釋曰旅食之尊北面酌者尊後北面酌向君也
若射則大射正爲司射如鄉射之禮
　鄭注大射正射人之長者也如鄉射之禮者燕爲樂
　卿大夫宜從其禮也如者如其告弓矢既具至退中
　與筭也納射器而張侯其告請先于君乃以命賓及
　卿大夫其爲司正者亦爲司馬君與賓爲耦鄉射記
　(案此下原本有云字今/注疏本作曰竝衍文)自君射至龍旜亦其異者也
　薦旅食乃射者是燕射主于飲酒
　釋曰大射主于射大夫未舉旅則射行葦之詩曰或
　肆之筵或授之几肆筵設席授几有緝御或獻或酢
　洗爵奠斚醓醢以薦或燔或炙嘉殽脾臄或歌或咢
　敦弓既堅四鍭既鈞舍矢既均序賓以賢敦弓既句
　既挾四鍭四鍭如樹序賓以不侮王肅以爲燕射于
　燕旅酬後爲之春秋𫝊襄二十九年普范獻子來聘
　公享之射者三耦亦燕射也
賓降洗升媵觚于公酌散下拜公降一等小臣辭賓升
再拜稽首公荅再拜
　鄭注此當言媵觶酬之禮皆用觶言觚者字之誤也
　古者觶字或作角旁氏由此誤耳
　釋曰考工記云獻以爵而酬以觚馬季長云觚當爲
　觶誤同此賓受公賜多矣禮將終故媵觶以序厚意
賓坐祭卒爵再拜稽首公荅再拜賓降洗象觶升酌膳
坐奠于薦南降拜小臣辭賓升成拜公荅再拜賓反位
　鄭注反位反席也今文曰洗象觚
公坐取賓所媵觶興惟公所賜
　鄭注至此又言興者明公崇禮不倦也今文觶又爲
　觚
　釋曰此爲士舉旅也既燕坐而又言興明不倦矣
受者如初受酬之禮降更爵洗升酌膳下拜小臣辭升
成拜公荅拜乃就席坐行之
　鄭注坐行之若今坐相勸酒
有執爵者
　鄭注士有盥升主酌授之者
　釋曰前舉旅皆酬者自酌至此有士執爵行之
惟受于公者拜
　鄭注公所賜者也其餘則否
司正命執爵者爵辯卒受者興以酬士
　鄭注欲令惠均
大夫卒受者以爵興西階上酬士士升大夫奠爵拜士
荅拜
　鄭注興酬士者士立堂下無坐位
大夫立卒爵不拜實之士拜受大夫拜送士旅于西階
上辯
　鄭注祝史小臣旅食皆及焉
　釋曰庶子以下未獻故亦未酬無算爵乃及之
士旅酌
　鄭注旅序也士以次序自酌相酬無執爵者
卒主人洗升自西階獻庶子于阼階上如獻士之禮辯
降洗遂獻左右正與内小臣皆于阼階上如獻庶子之
禮
　鄭注庶子掌正六牲之體及舞位使國子脩徳學道
　世子之官也而與膳宰樂正聫事樂正亦教國子以
　以舞左右正謂樂正僕人正也小樂正立于西縣之
　北僕人正僕人師僕人士立于其北北上大樂正立
　于東縣之北若射則僕人正僕人士陪于工後内小
　臣奄人掌君陰事陰令后夫人之官也皆獻于阼階
　上别于外内臣也獻正下及内小臣則磬人鍾人鑮
　人鼓人僕人之屬盡獻可知也凡獻皆薦也
　釋曰云左右正則二樂正分居東西各監一縣也僕
　人亦相工者工席在西階上僕人宜近其事故立于
　西縣北北統于堂案鄉射禮射時遷樂于下工降阼
　階下之東南西面北上坐樂正北面立于其南燕禮
　若射則是時僕人陪于工後亦在樂正之北也燕義
　曰席小卿次上卿大夫次小卿士庶子以次就位于
　下獻君君舉旅行酬而后獻卿卿舉旅行酬而后獻
　大夫大夫舉旅行酬而后獻士士舉旅行酬而后獻
　庶子爼豆牲體薦羞皆有等差所以明貴賤也
無算爵
　鄭注算數也爵行無次無數惟意所勸醉而止
士也有執膳爵者有執散爵者執膳爵者酌以進公公
不拜受執散爵者酌以之公命所賜所賜者興受爵降
席下奠爵再拜稽首公荅拜
　鄭注席下席西也古文曰公荅再拜
　釋曰前受公爵者皆降拜升成拜至此拜席下而已
　席以東爲上統于君
受賜爵者以爵就席坐公卒爵然後飲
　鄭注不敢先虗爵明此勸惠從尊者來也
執膳爵者受公爵酌反奠之
　鄭注宴歡在于飲酒成其意
受賜爵者興授執散爵者(案各本脫此者字大射儀/亦有此文今據以訂𥙷)執
散爵者乃酌行之
　鄭注予其所勸者
惟受爵于公者拜卒受爵者興以酬士于西階上士升
大夫不拜乃飲實爵
　鄭注乃猶而也
　釋曰卒受爵者自酌酬士不使執爵者不以己尊孤人
　也前爲士舉旅時大夫猶拜至此不拜禮又殺
士不拜受爵大夫就席士旅酌亦如之公有命徹幂則
卿大夫皆降西階下北面東上再拜稽首公命小臣辭
公荅再拜大夫皆辟
　鄭注命徹幂者公意殷勤必盡酒也小臣辭不升成
　拜明雖醉正臣禮也不言賓賓彌臣也君荅拜于上
　示不虗受也
　釋曰鄉飲酒賓至則徹幂者酒賓主共之君専大惠
　其尊恐塵加之故有命乃徹
遂升反坐士終旅于上如初
　鄭注卿大夫降而爵止于其反席卒之
無算樂
　鄭注升歌閒合無數也取歡而已其樂章亦然
宵則庶子執燭于阼階上司宫執燭于西階上甸人執
大燭于庭閽人爲大燭于門外
　鄭注宵夜也燭燋也甸人掌共薪蒸者庭大燭爲位
　廣也閽人門人也爲作也作大燭以俟賓客出
　釋曰燋在地曰燎執之曰燭以荆爲之燕禮輕無庭
　燎設大燭而已
賓醉北面坐取其薦脯以降
　鄭注取脯重得君賜
奏陔
　鄭注陔陔夏樂章也賓出奏陔夏以爲行節也凡夏
　以鍾鼓奏之
賓所執脯以賜鍾人于門内霤遂出
　鄭注必賜鍾人鍾人掌以鍾鼓奏九夏今奏陔以節
　巳用賜脯以報之明雖醉不忘禮古文賜作錫
卿大夫皆出
　鄭注隨賓出也
公不送
　鄭注賓禮訖是臣也
公與客燕
　鄭注謂四方之使者
曰寡君有不腆之酒以請吾子之與寡君須臾焉使某
也以請
　鄭注君使人戒客辭也禮使人各以其爵寡鮮也猶
　言少徳謙也腆善也上介出請入告古文腆皆作殄
　今文皆曰不腆酒無之
對曰寡君君之私也君無所辱賜于使臣臣敢辭
　鄭注上介出荅主國使者辭也私謂獨有恩厚也君
　無所爲辱賜于使臣謙不敢當也敢者怖懼用勢決
　之辭
寡君固曰不腆使某固以請
寡君君之私也君無所辱賜于使臣臣敢固辭
　鄭注重𫝊命固如故
寡君固曰不腆使某固以請
某固辭不得命敢不從
　鄭注許之也于是出見主國使者辭以見許爲得命
　今文無使某
　釋曰公食大夫賓三辭燕禮輕故再辭而許
致命曰寡君使某有不腆之酒以請吾子之與寡君須
臾焉
　鄭注親相見致君命辭也
君貺寡君多矣又辱賜于使臣臣敢拜賜命
　鄭注貺賜也猶愛也敢拜賜命從使者拜君之賜命
　猶謙不必辭也
　釋曰客從使者來就燕而云拜賜命謙不敢必有燕
　事
記燕朝服于寢
　鄭注朝服者諸侯與其羣臣日視朝之服也謂冠𤣥
　端緇帶素韠白屨也燕于路寢相親昵也今辟雍十
　月行此燕禮𤣥冠而衣皮弁服與禮異也
　釋曰檀弓曰平公飲酒師曠李調侍鼓鍾杜蕢自外
　來聞鍾聲曰安在曰在寢飲酒者燕也在寢燕于寢
　也侍者與君飲也下記云請旅侍臣鼓鍾謂樂作奏
　肆夏履複底曰舄襌底曰屨朝服之履諸侯則白舄
其牲狗也(案今注疏本/脫此四字)
　鄭注狗取擇人也明非其人不與爲禮也(案今注疏/本脫注文)
　(十四/字)
亨于門外東方
　鄭注亨于門外臣所掌也
若與四方之賓燕則公迎之于大門内揖讓升
　鄭注四方之賓謂來聘者也自戒至于拜至皆如公
　食亦告饌具而後公即席小臣請執幂請羞者乃迎
　賓也
賓爲茍敬席于阼階之西北面有脀不嚌肺不啐酒其
介爲賓
　鄭注茍且也假也主國君饗時親進醴于賓今燕又
　宜獻焉人臣不敢䙝煩尊者至此升堂而辭讓欲以
　臣禮燕爲恭敬也于是席之如獻諸公之位言茍敬
　者賓實主國所宜敬也脀折爼也不嚌啐似若尊者
　然也介門西北面西上公降迎上介以爲賓揖讓升
　如初禮主人獻賓獻公既獻茍敬乃媵觚羣臣即位
　如燕也
　釋曰饗食在庿燕在寢饗重而燕輕饗既親獻也故
　燕以介爲賓而席賓于諸公之坐以介爲賓而後公
　可以無親獻也茍敬之席在公之左春秋𫝊宋公與
　魯叔孫昭子宴飲酒樂宋公使昭子右坐右坐者居
　公之右改禮坐也不嚌啐如卿之禮茍者聊且粗畧
　之意茍敬猶曰殺敬也
無膳尊無膳爵
　鄭注降尊以就卑也
　釋曰不自尊别于外臣
與卿燕則大夫爲賓與大夫燕亦大夫爲賓
　鄭注不以所與燕者爲賓者燕爲序歡心賓主敬也
　公父文伯飲南宫敬叔酒以路堵父爲客此之謂也
　君恒以大夫爲賓者(案恒今注疏/本訛作但)大夫卑雖尊之猶
　逺于君今文無則下無燕
　釋曰與四方之賓燕則其介爲賓亦事之宜
羞膳者與執幂者皆士也
　鄭注尊君也膳宰卑于士
羞卿者小膳宰也
　鄭注膳宰之佐也
若以樂納賓則賓及庭奏肆夏賓拜酒主人荅拜而樂
闋公拜受爵而奏肆夏公卒爵主人升受爵以下而樂
闋
　鄭注肆夏樂章也今亡以鍾鑮播之鼓磬應之所謂
　金奏也記曰入門而縣興示易以敬也卿大夫有王
　事之勞則奏此樂焉
　釋曰樂闋樂止也郊特牲曰大夫之奏肆夏由趙文
　子始也
升歌鹿鳴下管新宫笙入三成
　鄭注新宫小雅逸篇也管之入三成謂三終也
　釋曰宋公享叔孫昭子賦新宫與此所笙奏或謂即
　斯干之詩
遂合鄉樂
　鄭注鄉樂周南召南六篇言遂者不閒也
　釋曰不閒歌
若舞則勺
　鄭注勺頌篇告成大武之樂歌也其詩曰於鑠王師
　遵養時晦又曰實維爾公允師既合鄉樂萬舞而奏
　之所以美王侯勸有功也
惟公與賓有俎
　鄭注主于燕其餘可以無俎
　釋曰大射公卿皆有俎
獻公曰臣敢奏爵以聽命
　鄭注授公釋此辭不敢必受之
凡公所辭皆栗階
　鄭注栗蹙也謂越等急趨君命也
凡栗階不過二等
　鄭注其始升猶聚足連歩越二等左右足各一發而
　升堂
　釋曰二等上二等也連歩者謂前足躡一等後足從
　之并足相隨不相過曲禮所謂拾級聚足連歩以上
　也栗階者至其上二等左右各足一發而升堂其始
　升猶連歩
凡公所酬既拜請旅侍臣
　鄭注既拜謂自酌升拜時也擯者阼階下告于公還
　西階下告公許旅行也請行酒于羣臣必請者不専
　惠也
凡薦與羞者小膳宰也
　鄭注謂于卿大夫以下也上特言羞卿者小膳宰者
　(案今注疏/本脫者字)欲絶于賓羞賓者亦士
有内羞
　鄭注謂羞豆之實酏食糝食羞籩之實糗餌粉餈
　釋曰内羞房中之羞也以榖物爲之
君與射則爲下射袒朱襦樂作而后就物
　鄭注君尊
小臣以巾授矢稍屬
　鄭注君尊不搢矢
　釋曰屬續授之
不以樂志
　鄭注辟不敏也
既發則小臣受弓以授弓人
　鄭注俟復發也不使大射正燕射輕
上射退于物一笴既發則荅君而俟
　鄭注荅對
若飲君燕則夾爵
　鄭注謂君在不勝之黨賓飲之如燕媵觚則又夾爵
　釋曰將飲君先自飲君既飲又自飲
君在大夫射則肉袒
　鄭注不纁襦厭于君
若與四方之賓燕媵爵曰臣受賜矣臣請贊執爵者
　鄭注受賜謂公鄉者酬之(案酬今注疏/本訛作酌)至燕主人事
　賓之禮殺賓降洗升媵觶于公荅恩惠也
相者對曰吾子無自辱焉
　鄭注辭之也對荅也亦告公以公命荅之也
有房中之樂
　鄭注絃歌周南召南之詩而不用鍾磬之節也謂之
　房中者后夫人之所諷誦以事其君子
　釋曰與四方賓燕有之
欽定四庫全書
　儀禮集釋卷九　　　　宋　李如圭　撰
大射儀第七
　鄭目録云名曰大射者諸侯將有祭祀之事與其羣
　臣射以觀其禮也(案今注疏本脱/也字據宋夲補)數中者得與于祭
　不數中者不得與于祭大射儀于五禮屬嘉禮大戴
　此第十三小戴及别錄皆第七
大射之儀君有命戒射
　　鄭注將有祭祀之事當射宰告于君君乃命之言君
　有命政教宜由尊者
　宰戒百官有事于射者
　　鄭注宰于天子冢宰治官卿也作大事則掌以君命
　　戒于百官
　射人戒諸公卿大夫射司士戒士射與贊者
　　鄭注射人掌以射法治射儀司士掌國中之士治凡其
　戒令皆司馬之屬也殊戒公卿大夫與士辨貴賤也贊
　佐也謂士佐執事不射者
前射三日宰夫戒宰及司馬射人㝛視滌
　鄭注宰夫冢宰之屬掌百官之徵令者司馬于天子
　政官之卿凡大射則合其六耦滌謂溉器掃除射宫
司馬命量人量侯道與所設乏以貍步大侯九十參七
十干五十設乏各去其侯西十北十
　鄭注量人司馬之屬掌量道巷涂數者(案涂今注疏/本作塗據釋)
　(文作/涂)侯謂所射布也尊者射之以威不寧侯卑者射
　之以求爲侯量侯道謂去堂逺近也容謂之乏所以
　爲𫉬者之禦矢貍之伺物毎舉足者止視逺近爲𤼵
　必中也是以量侯道取象焉鄉射記曰侯道五十弓
　考工記曰弓之下制六尺則此貍步六尺明矣大侯
　熊侯謂之大者與天子熊侯同參讀爲糝糝雜也雜
　侯者豹鵠而麋飾下天子大夫也干讀爲豻豻侯者
　豻鵠豻飾也大夫將祭于己射麋侯士無臣祭不射
遂命量人巾車張三侯大侯之崇見鵠于參參見鵠于
干干不及地武不繫左下綱設乏西十北十凡乏用革
　鄭注巾車于天子宗伯之屬掌裝衣車者亦使張侯
　侯巾𩔖崇高也高必見鵠鵠所射之主射義曰為人
　君者以為君鵠為人臣者以為臣鵠為人父者以為
　父鵠為人子者以為子鵠言射中此乃能任己位也
　鵠之言較較直也射者所以直己志或曰鵠鳥名射
　之難中中之為俊是以所射于侯取名也淮南子曰
　鳱鵠知來然則所云正者正也亦鳥名齊魯之間名
　題肩為正正鵠皆鳥之㨗黠者考工記曰梓人為侯
　廣與崇方參分其廣而鵠居一焉則大侯之鵠方六
　尺糝侯之鵠方四尺六寸大半寸豻侯之鵠方三尺
　三寸少半寸及至也武迹也中人之足長尺二寸以
　豻侯計之糝侯去地一丈五寸少半寸大侯去地二
　丈二尺五寸少半寸凡侯北面西方謂之左前射三
　日張侯設乏欲使有事者豫志焉
禦人㝛縣于阼階東笙磬西面其南笙鐘其南鑮皆南
陳
　鄭注笙猶生也東為陽中萬物以生春秋𫝊曰太蔟
　所以金奏贊陽出滯姑洗所以脩絜百物考神納賓
　是以東方鐘磬謂之笙皆編而縣之周禮曰凡縣鐘
　磬半為堵全為肆有鐘有磬為全鑮如鐘而大奏樂
　以鼓鑮為節
建鼓在阼階西南鼔應鼙在其東南鼓
　鄭注建猶樹也以木貫而載之樹之跗也南鼓謂所
　伐面也應鼙應朔鼙也先擊朔鼙應鼙應之鼙小鼓
　也在東便其先擊小後擊大也鼓不在東縣南為君
　也
西階之西頌磬東面其南鐘其南鑮皆南陳一建鼓在
其南東鼓朔鼙在其北
　鄭注言成功曰頌西為陰中萬物之所成春秋傳曰
　夷則所以詠歌九則平民無忒無射所以宣布哲人
　之令德示民軌義是以西方鐘磬謂之頌朔始也奏
　樂先擊西鼙樂為賓所由來也鐘不言頌鼙不言東
　鼓義同省文也古文頌為庸
一建鼓在西階之東南面
　鄭注言面者國君于其羣臣備三面爾無鐘磬有鼓
　而巳其為諸侯則軒縣
簜在建鼙之閒
　鄭注簜竹也謂笙簫之屬倚于堂
鼗倚于頌磬西紘
　鄭注鼗如鼓而小有柄賓至摇之以奏樂也紘編磬
　繩也設鼗于磬西倚于紘也王制曰天子賜諸侯樂
　則以柷將之賜伯子男樂則以鼗將之
厥明司宫尊于東楹之西兩方壺膳尊兩甒在南有豐
幂用錫若絺綴諸箭蓋幂加勺又反之皆𤣥尊酒在北
　鄭注膳尊君尊也後陳之尊之也豐以承尊也說者
　以為若井鹿盧其為字從豆􁏿聲近似豆大而卑矣
　幂覆尊巾也錫細布也絺細葛也箭篠也為幂葢卷
　辟綴于篠横之也又反之為覆勺也皆𤣥尊二者皆
　有𤣥酒之尊重本也酒在北尊統于君南為上也惟
　君面尊言專惠也今文錫或作緆絺或作綌古文箭
　作晉
尊士旅食于西鑮之南北面兩圜壺
　鄭注旅衆也士衆食未得正禄謂庶人在官者圜壺
　變于方也賤無𤣥酒
又尊于大侯之之東北兩壺獻酒
　鄭注為𨽻僕人巾車糝侯豻侯之獲者獻讀為沙沙
　酒濁特泲之必摩沙者也兩壺皆沙酒郊特牲曰汁
　獻涗于醆酒服不之尊俟時而陳于南統于侯皆東
　面
設洗于阼階東南罍水在東篚在洗西南陳設膳篚在
其北西面
　鄭注或言南陳或言西面異其文也
又設洗于獲者之尊西北水在洗北篚在南東陳
　鄭注亦統于侯也無爵因服不也有篚為奠虚爵也
　服不之洗亦俟時而陳于其南
小臣設公席于阼階上西鄉司宫設賓席于户西南面
有加席卿席賓東東上小卿賓西東上大夫繼而東上
若有東面者則北上席工于西階之東東上諸公阼階
西北面東上
　鄭注惟賓及公席布之也其餘樹之于位後耳小卿
　命于其君者也席于賓西射禮辨貴賤也諸公大國
　有孤卿一人與君論道亦不典職如公矣
官饌
　鄭注百官各饌其所當共之物
羮定
　鄭注烹肉熟也射義曰諸侯之射也必先行燕禮燕
　禮牲用狗
射人告具于公公升即位于席西鄉小臣師納諸公卿
大夫諸公卿大夫皆入門右北面東上士西方東面北
上大史在干侯之東北(案史今注疏本訛作夫/據唐石經及宋本訂正)北面東
上士旅食者在士南北面東上小臣師從者在東堂下
南面西上
　鄭注大史在干侯東北(案史今注疏本亦訛/作夫據宋本訂正)士旅食
　者在士南為有侯入庭深也(案入上今注疏本/衍故字據宋本刪)小臣
　師正之佐也正相君出入君之大命
公降立于阼階之東南鄉小臣師詔揖諸公卿大夫諸
公卿大夫西面北上揖大夫大夫皆少進
　鄭注詔告也變爾言揖亦以其入庭深也上言大夫
　誤衍耳
大射正擯
　鄭注大射正射人之長
擯者請賓公曰命某為賓
　鄭注某大夫名
擯者命賓賓少進禮辭
　鄭注命賓者東面南顧辭辭以不敏
反命
　鄭注以賓之辭告于君
又命之賓再拜稽首受命
　鄭注又復
擯者反命賓出立于門外北面公揖卿大夫升就席小
臣自阼階下北面請執幂者與羞膳者
　鄭注請士可使執君兩甒之幂及羞脯醢庶羞于君
　者方圜壺獻無幂
乃命執幂者執幂者升自西階立于尊南北面東上
　鄭注命者于西階前以公命命之東上執𤣥尊之幂
　為上羞膳者從而東由堂東升自北階立于房中西
　面南上不言命者不升堂略之
膳宰請羞于諸公卿者
　鄭注膳宰請者異于君也
擯者納賓賓及庭公降一等揖賓賓辟
　鄭注及至也辟逡遁不敢當盛
公升即席
　鄭注以賓將與主人為禮不參之
奏肆夏
　鄭注肆夏樂章名今亡吕叔玉云肆夏時邁也時邁
　者太平廵守祭山川之樂歌其詩曰明昭有周式序
　在位又曰我求懿徳肆于時夏奏此以延賓其著宣
　王德勸賢與周禮曰賓出入奏肆夏
賓升自西階主人從之賓右北面至再拜賓荅再拜
　鄭注主人宰夫也又掌賓客之獻飲食君于臣雖為
　賓不親獻以其莫敢亢禮
主人降洗洗南西北面
　鄭注賓將從降鄉之不于洗北辟正主
賓降階西東面主人辭降賓對
　鄭注對荅
主人北面盥坐取觚洗賓少進辭洗主人坐奠觚于篚
興對賓反位
　鄭注賓少進者所辭異宜違其位也獻不用爵辟正
　主
主人卒洗賓揖升(案今注疏本作乃升唐/石經及宋本無乃字)
　鄭注賓每先升尊也(案尊也今注疏本作/揖之據宋本訂正)
主人升賓拜洗主人賓右奠觚荅拜降盥賓降主人辭
降賓對卒盥賓揖升主人升坐取觚
　鄭注取觚將就瓦甒酌膳
執幂者舉幂主人酌膳執幂者葢幂酌者加勺又反之
　鄭注反之覆勺
筵前獻賓賓西階上拜受爵于筵前反位主人賓右拜
送爵
　鄭注賓既拜于筵前受爵退復位
宰胥薦脯醢
　鄭注宰胥宰官之吏也不使膳宰薦不主于飲酒變
　于燕
賓升筵庶子設折俎
　鄭注庶子司馬之屬掌正六牲之體者也鄉射記曰
　賓俎脊脅肩肺不使膳宰設俎為射變于燕
賓坐左執觚右祭脯醢奠爵于薦右興取肺坐絶祭嚌
之興加于俎坐捝手執爵遂祭酒興席末坐啐酒降席
坐奠爵拜告旨執爵興主人荅拜
　鄭注降席席西也旨美也
樂闋
　鄭注闋止也樂止者尊賓之禮盛于上也
賓西階上北面坐卒爵興坐奠爵拜執爵興主人荅拜
賓以虚爵降
　鄭注既卒爵將酢也
主人降賓洗南西北面坐奠觚少進辭降主人西階西
東面少進對賓坐取觚奠于篚下盥洗
　鄭注篚下篚南
主人辭洗賓坐奠觚于篚興對卒洗及階揖升主人升
拜洗如賓禮賓降盥主人降賓辭降卒盥揖升酌膳執
幂如初以酢主人于西階上主人北面拜受爵賓主人
之左拜送爵
　鄭注賓南面授爵乃于左拜凡授爵鄉所受者
主人坐祭不啐酒
　鄭注辟正主也未薦者臣也
不拜酒
　鄭注主人之義燕禮曰不拜酒不告㫖
遂卒爵興坐奠爵拜執爵興賓荅拜主人不崇酒以虚
爵降奠于篚
　鄭注不崇酒辟正主也(案主今注疏本訛/作君據宋本訂正)崇充也謂
　謝酒惡相充實
賓降立于西階西東面
　鄭注既受獻矣不敢安盛
擯者以命升賓賓升立于西序東面
　鄭注命公命也東西牆謂之序
主人盥洗象觚升酌膳東北面獻于公
　鄭注象觚觚有象骨飾者也(案今注疏本脱/者字據宋本補)取象觚
　東面不言實之變于燕
公拜受爵乃奏肆夏
　鄭注言乃者其節異于賓
主人降自西階阼階下北面拜送爵宰胥薦脯醢由左
房庶子設折俎升自西階
　鄭注自由也左房東房也人君左右房鄉射記曰主
　人俎脊脅臂肺也
公祭如賓禮庶子贊授肺不拜酒立卒爵坐奠爵拜執
爵興
　鄭注凡異者君尊變于賓
主人荅拜樂闋升受爵降奠于篚更爵洗升酌散以降
酢于阼階下北面坐奠爵再拜稽首公荅拜
　鄭注更易也易爵不敢襲至尊古文更為受
主人坐祭遂卒爵興坐奠爵再拜稽首公荅拜主人奠
爵于篚主人盥洗升媵觚于賓酌散西階上坐奠爵拜
賓西階上北面荅拜
　鄭注媵送也散方壺之酒也古文媵皆作騰
主人坐祭遂飲賓辭卒爵興坐奠爵拜執爵興賓荅拜
　鄭注辭者辭其代君行酒不立飲也比于正主酬也
主人降洗賓降主人辭降賓辭洗卒洗賓揖升不拜洗
　鄭注不拜洗酬而禮殺也
主人酌膳賓西階上拜受爵于筵前反位主人拜送爵
賓升席坐祭酒遂奠于薦東
　鄭注遂者因坐而奠之不北面也奠之者酬不舉也
主人降復位賓降筵西東南面立
　鄭注賓不立于序内位彌尊
小臣自阼階下請媵爵者公命長
　鄭注命之使選于長幼之中也卿則尊士則卑
小臣作下大夫二人媵爵
　鄭注作使
媵爵者阼階下皆北面再拜稽首公荅拜
　鄭注再拜稽首拜君命
媵爵者立于洗南西面北上序進盥洗角觶升自西階
序進酌散交于楹北降適阼階下皆奠觶再拜稽首執
觶興公荅拜
　鄭注序次第也猶代也先者既酌右還而反與後酌
　者交于西楹北相左俟于西階上乃降徃來以右為
　上古文曰降造阼階下
媵爵者皆坐祭遂卒觶興坐奠觶再拜稽首執觶興公
荅再拜媵爵者執觶待于洗南
　鄭注待待君命
小臣請致者
　鄭注請君使一人與二人與不必君命
若命皆致則序進奠觶于篚阼階下皆北面再拜稽首
公荅拜媵爵者洗象觶升實之序進坐奠于薦南北上
降適阼階下皆再拜稽首送觶公荅拜
　鄭注既酌而代進往來由尊北交于東楹北亦相左
　奠于薦南不敢必君舉
媵爵者皆退反位
　鄭注反門右北面位
公坐取大夫所媵觶興以酬賓賓降西階下再拜稽首
小臣正辭賓升成拜
　鄭注公起酬賓于西階降尊以就卑也正長也小臣
　長辭變于燕升成拜復再拜稽首先時君辭之于禮
　若未成然
公坐奠觶荅拜執觶興公卒觶賓下拜小臣正辭賓升
再拜稽首
　鄭注不言成拜者為拜故下實未拜也下不輒拜禮
　殺也(案今注疏本輒訛作就/又脱殺字據宋本訂正)下亦降也𤼵端言降拜
　因上事言下拜
公坐奠觶荅拜執觶興賓進受虚觶降奠于篚易觶興
洗
　鄭注賓進以臣道就君受虛爵君不親酌凡爵不相
　襲者于尊者言更自敵以下言易更作新易有故之
　辭也不言公酬賓于西階上及公反位者尊君空其
　文也
公有命則不易不洗反升酌膳下拜小臣正辭賓升再
拜稽首公荅拜
　鄭注不易君義也不洗臣禮也
賓告于擯者請旅諸臣擯者告于公公許
　鄭注旅序也實欲以次序勸諸臣酒
賓以旅大夫于西階上擯者作大夫長升受旅
　鄭注作使也使之以長幼之次先孤卿後大夫
賓大夫之右坐奠觶拜執觶興大夫荅拜
　鄭注賓在右相飲之位
賓坐祭立卒觶不拜
　鄭注酬而禮殺
若膳觶也則降更觶洗升實散大夫拜受賓拜送遂就
席
　鄭注言更觶尊卿尊卿則賓禮殺
大夫辯受酬如受賓酬之禮不祭酒卒受者以虚觶降
奠于篚復位
　鄭注卒猶已也今文辯作徧
主人洗觚升實散獻卿于西階上
　鄭注酬賓而後獻卿飲酒禮成于酬
司宫兼卷重席設于賓左東上
　鄭注言兼卷則每卿異席重席蒲筵緇布純席卿言
　東上(案席卿今注疏本/作卿席從宋本改)統于君席自房來
卿升拜受觚主人拜送觚卿辭重席司宫徹之
　鄭注徹猶去也重席雖非加猶為其重累辭之辟君
乃薦脯醢卿升席庶子設折俎
　鄭注卿折俎未聞葢用脊脅臑折肺卿有俎者射禮
　尊
卿坐左執爵右祭脯醢奠爵于薦右興取肺坐絶祭不
嚌肺興加于俎坐挩手取爵遂祭酒執爵興降席西階
上北面坐卒爵興坐奠爵拜執爵興
　鄭注陳酒肴君之惠也不嚌啐事在射臣之意(案啐/以下)
　(七字今注疏本訛作肺亦自/貶于君六字從宋本訂正)
主人荅拜受爵卿降復位
　鄭注復西面位不酢辟君
辯獻卿主人以虚爵降奠于篚擯者升卿卿皆升就席
若有諸公則先卿獻之如獻卿之禮席于阼階西北面
東上無加席
　鄭注公孤也席之北面為大尊屈之也亦因阼階上
　近君近君則親寵茍敬私昵之坐
小臣又請媵爵者二大夫媵爵如初請致者若命長致
則媵爵者奠觶于篚
　鄭注命長致者使長者一人致也公或時未能舉自
　優暇
一人待于洗南
　鄭注不致者
長致者阼階下再拜稽首公荅拜
　鄭注再拜稽首拜君命
洗象觶升實之坐奠于薦南降與立于洗南者二人(案/二)
(人今注疏本訛作/三人從宋本訂正)皆再拜稽首送觶公荅拜
　鄭注奠于薦南先媵者上觶之處也二人皆拜如初
　共勸君飲之
公又行一爵若賓若長惟公所賜
　鄭注一爵先媵者之下觶也若賓若長禮殺也長孤
　卿之尊者也于是言賜射禮明尊卑
以旅于西階上如初
　鄭注賜賓則以酬長賜長則以酬賓大夫長升受旅
　以辯
大夫卒受者以虛觶降奠于篚主人洗觚升獻大夫于
西階上大夫升拜受觚主人拜送觚大夫坐祭立卒爵
不拜既爵主人受爵大夫降復位
　鄭注既盡也大夫卒爵不拜賤不備禮
胥薦主人于洗北西面脯醢無脀
　鄭注胥宰官之吏主人下大夫也先大夫薦之尊之
　也不薦于上辟正主脀俎實
辯獻大夫遂薦之繼賓以西東上若有東面者則北上
卒擯者升大夫大夫皆升就席
　鄭注辯獻乃薦略賤也亦獻後布席也
乃席工于西階上少東小臣納工工六人四瑟
　鄭注工謂瞽矇善歌諷誦詩者也六人大師少師各一
　人上工四人四瑟者禮大樂衆也
僕人正徒相太師僕人師相少師僕人士相上工
　鄭注徒空手也正僕人之長師其佐也士其吏也天
　子視瞭相工諸侯兼官是以僕人掌之大師少師工
　之長也凡國之瞽矇正焉杜蒯曰曠也大師也于是
　分别工及相者射禮明貴賤
相者皆左何瑟後首内弦挎越右手相
　鄭注謂相上工者後首主于射略于此樂(案今注疏/本作略于)
　(樂也從/宋本改)内弦挎越以右手相工由便也越瑟下孔所
　以發越其聲者也古文後首爲後手
後者徒相入
　鄭注謂相大師少師者也上列官之尊卑此言先後
　之位亦所以明貴賤凡相者以工出入
小樂正從之
　鄭注從大師也後升者變于燕也小樂正于天子樂
　師也
升自西階北面東上
　鄭注工六人
坐授瑟乃降
　鄭注相者也降立于西縣之北
小樂正立于西階東
　鄭注不統于工明工雖衆位猶在此
乃歌鹿鳴三終
　鄭注鹿鳴小雅篇也人君與臣下及四方之賓燕講
　道脩政之樂歌也言己有旨酒以召嘉賓與之飲者
　樂嘉賓之來示我以善道又樂嘉賓有孔昭之明德
　可則傚也歌鹿鳴三終而不歌四牡皇皇者華主于
　講道略于勞苦與諮事
主人洗升實爵獻工工不興左瑟
　鄭注工歌而獻之以事報之也洗爵獻工辟正主也
　獻不用觚工賤異之也工不興不能備禮左瑟便其
　右大師無瑟于是言左瑟者節也
一人拜受爵
　鄭注謂大師也言一人者工賤同之也工拜于席
主人西階上拜送爵薦脯醢
　鄭注輒薦之變于大夫
使人相祭
　鄭注使人相者相其祭薦祭酒
卒爵不拜主人受虛爵衆工不拜受爵坐祭遂卒爵辯
有脯醢不祭
　鄭注相者相其祭酒而已
主人受爵降奠于篚復位大師及少師上工皆降立于
鼓北羣工陪于後
　鄭注鼓北西縣之北也言鼓北者與鼓齊面餘長在
　後也羣工陪于後三人爲列也于是時小樂正亦降
　立于其南北面工立僕人立于其側坐則在後考工
　記曰鼔人爲臯陶長六尺有六寸
乃管新宫三終
　鄭注管謂吹簜以播新宫之樂其篇亡其義未聞笙
　從工而入既管不獻略下樂也立于東縣之中
卒管大師及少師上工皆東坫之東南西面北上坐
　鄭注不言縣北統于堂也于是時大樂正還北面立
　于其南
擯者自阼階下請立司正
　鄭注三爵既備上下樂作君將留羣臣而射宜更立
　司正以監之察儀法也
公許擯者遂爲司正
　鄭注君許其請因命用之不易之者俱相禮其事同
　也
司正適洗洗角觶南面坐奠于中庭
　鄭注奠觶者著其位以顯其事威儀多也
升東楹之東受命于公西階上北面命賓諸公卿大夫
公曰以我安賓諸公卿大夫皆對曰諾敢不安
　鄭注以我安者君意殷勤欲留之以我故安也
司正降自西階南面坐取觶升酌散降南面坐奠觶
　鄭注奠于中庭故處(案處今注疏本訛/作也據宋本改正)
興右還北面少立坐取觶興坐不祭卒觶奠之興再拜
稽首左還南面坐取觶洗南面反奠于其所北面立
　鄭注皆所以自昭明于衆也將于觶南北面則右還
　于觶北南面則左還如是得從觶西往來也必從觶
　西往來者爲君在阼不背之也
司射適次袒決遂執弓挾乗矢于弓外見鏃于弣右巨
指鉤弦
　鄭注司射射人也次若今時更衣處張幃席爲之(案/張)
　(今注疏本訛作/帳據宋本改正)耦次在洗東南袒左免衣也決猶闓
　也以象骨爲之著右巨指所以鉤弦而闓之遂射韝也
　以朱韋爲之著左臂所以遂弦也方持弦矢曰挾乗
　矢四矢弣弓把也見鏃焉順其射也右巨指右手大
　擘以鉤弦弦在旁挾由便也古文挾皆作接
自阼階前曰爲政請射
　鄭注爲政謂司馬也司馬政官主射禮
遂告曰大夫與大夫士御於大夫
　鄭注因告𨕖三耦于君御猶侍也大夫與大夫爲耦
　不足則士侍于大夫與爲耦也今文於爲于
遂適西階前東面右顧命有司納射器
　鄭注納内也
射器皆入君之弓矢適東堂賓之弓矢與中籌豐皆止
于西堂下衆弓矢不挾總衆弓矢楅皆適次而俟
　鄭注中閭中算器也籌算也豐可奠射爵者衆弓矢
　三耦及卿大夫以下弓矢也司射亦止西堂下衆弓
　矢不挾則納公與賓弓矢者挾之楅承矢器今文俟
　作待
工人士與梓人升自北階兩楹之間疏數容弓若丹若
墨度尺而午射正莅之(案莅今注疏本作涖/據唐石經及宋本改)
　鄭注工人士梓人皆司空之屬能正方圜者一從一
　横曰午謂畫物也射正司射之長
卒畫自北階下司宫埽所畫物自北階下
　鄭注埽物重射事也工人士梓人司宫位在北堂下
太史俟于所設中之西東面以聽政
　鄭注中未設也大史俟焉將有事也鄉射禮曰設中
　南當楅西當西序東面
司射西面誓之曰公射大侯大夫射參士射干射者非
其侯中之不獲卑者與尊者爲耦不異侯太史許諾
　鄭注誓猶告也古文異作辭
遂比三耦
　鄭注比𨕖次之也不言面者大夫在門右北面士西
　方東面
三耦俟于次北西面北上
　鄭注未知其耦今文俟爲立
司射命上射曰某御于子命下射曰子與某子射卒遂
命三耦取弓矢于次
　鄭注取弓矢不拾者次中隱蔽處
司射入于次搢三挾一个出于次西面揖當階北面揖
及階揖升堂揖當物北面揖及物揖由下物少退誘射
　鄭注搢㨗也挾一个挾于弦也个猶枚也由下物而
　少退謙也誘猶敎也夫子循循然善誘人
射三侯將乗矢始射干乂射參大侯再發
　鄭注將行也行四矢象有事于四方詩云四矢反兮
　以御亂兮
卒射北面揖
　鄭注揖于當物之處不南面者為不背卿
及階揖降如升射之儀遂適堂西改取一个挾之
　鄭注改更也不射而挾矢示有事也
遂取扑搢之以立于所設中之西南東面
　鄭注扑所以撻犯教者也于是言立著其位也鄉射
　記曰司射之弓矢與扑倚于西階之西
司馬師命負侯者執旌以負侯
　鄭注司馬師正之佐也欲令射者見侯與旌深志于
　侯中也負侯獲者也天子服不氏下士一人徒四人
　掌以旌居乏待獲析羽爲旌
負侯者皆適侯執旌負侯而俟司射適次作上耦射
　鄭注作使也
司射反位上耦出次西面揖進上射在左竝行當階北
面揖及階揖上射先升三等下射從之中等
　鄭注上射在左便射位也中猶間也
上射升堂少左下射升上射揖竝行
　鄭注竝併也併東行
皆當其物北面揖及物揖皆左足履物還視侯中合足
而俟
　鄭注視侯中各視其侯之中大夫耦則視參中參中
　十四尺士耦則視干中干中十尺
司馬正適次袒決遂執弓右挾之出升自西階適下物
立于物閒左執弣右執簫南揚弓命去侯
　鄭注司馬正政官之屬簫弓末揚弓者執下末揚猶
　舉也適下物由上射後東過也命去侯者將射當獲
　也鄉射禮曰西南面立于物閒
負侯皆許諾以宫趨直西及乏南又諾以商至乏聲止
　鄭注宫爲君商爲臣其聲和相生也郷射禮曰獲者
　執旌許諾古文聲爲磬
授獲者退立于西方獲者興共而俟
　鄭注大侯服不氏負侯徒一人居乏相代而獲參侯
　干侯徒負侯居乏不相代鄉射禮曰獲者執旌許諾
　聲不絶以至于乏坐東面偃旌興而俟古文獲皆作
　護非也
司馬正出于下射之南還其後降自西階遂適次釋弓
說決拾襲反位
　鄭注拾遂也鄉射禮曰司馬反位立于司射之南
司射進與司馬正交于階前相左由堂下西階之東北
面視上射命曰毋射獲毋獵獲上射揖司射退反位
　鄭注射獲矢中乏也從旁爲獵
乃射上射既發挾矢而后下射射拾發以將乗矢
　鄭注拾更也將行也
獲者坐而獲
　鄭注坐言獲也
舉旌以宫偃旌以商
　鄭注再言獲也(案再今注疏本作/等據宋木改正)
獲而未釋獲
　鄭注但言獲未釋算古文釋爲舎
卒射右挾之北面揖揖如升射
　鄭注右挾之右手挾弦
上射降三等下射少右從之中等竝行上射于左與升
射者相左交于階前相揖適次釋弓說決拾襲反位
　鄭注上射于左由下射階上少右乃降待之言襲者
　凡射皆袒
三耦卒射亦如之司射去扑倚于階西適阼階下北面
告于公曰三耦卒射反搢扑反位
司馬正袒決遂執弓右挾之出與司射交于階前相左
　鄭注出出于次也袒時亦適次
升自西階自右物之後立于物閒西南面揖弓命取矢
　鄭注揖推之
負侯許諾如初去侯皆執旌以負其侯而俟
　鄭注俟小臣取矢以旌指教之
司馬正降自西階北面命設楅
　鄭注此出于下射之南還其後而降之
小臣師設楅司馬正東面以弓爲畢
　鄭注畢所以敎助執事者鄉射記曰乃設幅于中庭
　南當洗東肆
既設楅司馬正適次釋弓說決拾襲反位小臣坐委矢
于楅北括司馬師坐乗之
　鄭注乗四四數之
卒(案今注疏本脫此字/據唐石經及宋本補)若矢不備則司馬正又袒執弓
升命取矢如初曰取矢不索乃復求矢加于楅卒司馬
正進坐左右撫之興反位
　鄭注左右撫分上下射此坐皆北面
欽定四庫全書
　儀禮集釋卷十　　　　　宋　李如圭　撰
大射儀
司射適西階西倚扑升自西階東面請射于公
　鄭注倚扑者將即君前不敢佩刑器也升堂者欲諸
　公卿大夫辯聞也
公許遂適西階上命賓御于公諸公卿則以耦告于上
大夫則降即位而後告
　鄭注告諸公卿于堂上尊之也
司射自西階上北面告于大夫曰請降司射先降搢扑
反位大夫從之降適次立于三耦之南西面北上
　鄭注適次由次前而北西面立
司射東面于大夫之西比耦大夫與大夫(案比今注疏/本訛作北據)
(唐石經及/宋本改正)命上射曰某御于子命下射曰子與某子射
卒遂比衆耦
　鄭注衆耦士也
衆耦立于大夫之南西面北上若有士與大夫為耦則
以大夫之耦為上
　鄭注為上居羣士之上
命大夫之耦曰子與某子射告于大夫曰某御于子
　鄭注士雖為上射其辭猶尊大夫
命衆耦如命三耦之辭諸公卿皆未降
　鄭注言未降者見其志在射
遂命三耦各與其耦拾取矢皆袒決遂執弓右挾之
　鄭注此命入次之事也司射既命而反位不言之者
　上射出當作取矢事未訖
一耦出西面揖當楅北面揖及楅揖
　鄭注三耦同入次其出也一上射出西面立司射作
　之乃揖行也當楅楅正南之東西
上射東面下射西面上射揖進坐横弓卻手自弓下取
一个兼諸弣興順羽且左還毋周反面揖
　鄭注横弓者南踣弓也卻手自弓下取矢者以左手
　在弓表右手從裏取之便也兼幷也并矢于跗當順
　羽既又當執弦順羽者手放而下備不整理也左還
　反其位毋周右還而反東面也君在阼還周則下射
　將背之古文且為阻
下射進坐横弓覆手自弓上取一个兼諸弣興順羽且
左還毋周反面揖
　鄭注横弓亦南踣弓也人東西鄉以南北為横覆手
　自弓上取矢以左手在弓裏右手從表取之便也
既拾取矢梱之
　鄭注梱齊等之也古文梱作魁
兼挾乘矢皆内還南面揖
　鄭注内還者上射左下射右不皆右還亦以君在阼
　嫌下射故左還而背之也上以陽為内下以陰為内
　因其宜可也
適楅南皆左還北面揖搢三挾一个
　鄭注楅南鄉當楅之位也
揖以耦左還上射于左
　鄭注以猶與也言以者耦之事成于此意相人耦也
　上射轉居左便其反位也上射少北乃東面
退者與進者相左相揖(案此下今注疏本衍還/字據唐石經及宋本刪)退釋弓
矢于次説決拾襲反位二耦拾取矢亦如之後者遂取
誘射之矢兼乘矢而取之以授有司于次中皆襲反位
　鄭注有司納射器因留主授受之
司射作射如初一耦揖升如初司馬命去侯負侯許諾
如初司馬降釋弓反位司射猶挾一个去扑與司馬交
于階前適阼階下北面請釋獲于公
　鄭注猶有故之辭(案有今注疏本訛/作守據宋本改正)于此言之者司
　射既誘射恒執弓挾矢以掌射事備尚未知當教之
　也今三耦卒射衆足以知之矣(案足以二字今注疏/本訛作一已字據宋)
　(本訂/正)猶挾之者君子不必也
公許反搢扑遂命釋獲者設中以弓為畢北面
　鄭注北面立于所設中之南當視之也鄉射禮曰設
　中南當楅西當西序
大史釋獲小臣師執中先首坐設之東面退大史實八
算于中横委其餘于中西興共而俟
　鄭注先猶前也命大史而小臣師設之國君官多也
　小臣師退反東堂下位鄉射禮曰横委其餘于中西
　南末
司射西面命曰中離維綱揚觸梱復公則釋獲衆則不
與
　鄭注離猶過也獵也侯有上下綱其邪制躬舌之角
　者為維或曰維當為絹(案絹當作縜考/工記曰縜寸焉)絹綱耳揚觸
　者謂矢中他物揚而觸侯也梱復謂矢至侯不著而
　還(案謂今注疏本訛/作為據宋本改正)復復反也公則釋獲優君也衆
　當中鵠而著古文梱作魁
惟公所中中三侯皆獲
　鄭注值中一侯則釋獲
釋獲者命小史小史命獲者
　鄭注𫝊告服不使知此司射所命
司射遂進由堂下北面視上射命曰不貫不釋上射揖
司射退反位
　鄭注貫猶中也射不中鵠不釋算古文貫作闗
釋獲者坐取中之八算改實八算興執而俟
　鄭注執所取算
乃射若中則釋獲者毎一个釋一算上射于右下射于
左若有餘算則反委之
　鄭注委餘算禮貴異
又取中之八算改實八算于中興執而俟三耦卒射賓
降取弓矢于堂西
　鄭注不敢與君竝俟告取之以升俟君事畢
諸公卿則適次繼三耦以南
　鄭注言繼三耦明在大夫北
公將射則司馬師命負侯皆執其旌以負其侯而俟
　鄭注君尊若始焉
司馬師反位隸僕人埽侯道
　鄭注新之
司射去扑適阼階下告射于公公許適西階東告于賓
　鄭注告當射也今文曰阼階下無適
遂搢扑反位小射正一人取公之決拾于東坫上一小
射正授弓拂弓皆以俟于東堂
　鄭注授弓當授大射正拂弓去塵
公將射則賓降適堂西袒決遂執弓搢三挾一个升自
西階先待于物北北一笴東面立
　鄭注不敢與君併笴矢幹東面立鄉君也
司馬升命去侯如初還右乃降釋弓反位
　鄭注還右還君之右也猶出下射之南還其後也今
　文曰右還
公就物小射正奉決拾以笥大射正執弓皆以從于物
　鄭注笥萑葦器大射正舍司正親其職
小射正坐奠笥于物南遂拂以巾取決興贊設決朱極
三
　鄭注極猶放也所以韜指利放弦也以朱韋為之三
　者食指將指無名指無極放弦契于此指多則痛小
　指短不用
小臣正贊袒公袒朱襦卒袒小臣正退俟于東堂小射
正又坐取拾興贊設拾以笥退奠于坫上復位
　鄭注既袒乃設拾拾當以韝襦上
大射正執弓以袂順左右隈上再下壹左執弣右執簫
以授公公親揉之
　鄭注順放之也隈弓淵也揉宛之觀其安危也今文
　順為循古文揉為紐
小臣師以巾内拂矢而授矢于公稍屬
　鄭注内拂恐塵及君也稍屬不搢矢
大射正立于公後以矢行告于公
　鄭注若不中使君當知而改其度
下曰留上曰揚左右曰方
　鄭注留不至也揚過去也方出旁也
公既發大射正受弓而俟拾發以將乗矢
　鄭注公下射也而先發不留尊也
公卒射小臣師以巾退反位大射正受弓
　鄭注受弓以授有司于東堂
小射正以笥受決拾退奠于坫上復位大射正退反司
正之位小臣正贊襲公還而后賓降釋弓于堂西反位
于階西東面
　鄭注階西東面賓降位
公即席司正以命升賓賓升復筵而后卿大夫繼射諸
公卿取弓矢于次中袒決遂執弓搢三挾一个出西面
揖揖如三耦升射卒射降如三耦適次釋弓説決拾襲
反位衆皆繼射釋獲皆如初
　鄭注諸公卿言取弓矢衆言釋獲互言也
卒射釋獲者遂以所執餘獲適阼階下北面告于公曰
左右卒射
　鄭注司射不告者(案告上今注疏本/衍言字據宋本刪)釋獲者于是有
　事宜終之也餘獲餘算也無餘算則無所執古文曰
　餘算
反位坐委餘獲于中西興共而俟司馬袒執弓升命取
矢如初負侯許諾以旌負侯如初司馬降釋弓如初小
臣委矢于楅如初
　鄭注司馬司馬正于是司馬師亦坐乗矢
賓諸公卿大夫之矢皆異束之以茅卒正坐左右撫之
進束反位
　鄭注異束大夫矢尊殊之也正司馬正也進前也又
　言束整結之示親也
賓之矢則以授矢人于西堂下
　鄭注是言矢人則納射器之有司各以其器名官職
　不言君矢小臣以授矢人于東下可知
司馬釋弓反位而后卿大夫升就席
　鄭注此言其升前小臣委矢于楅
司射適階西釋弓去扑襲進由中東立于中南北面視
算
　鄭注釋弓去扑射事已也
釋獲者東面于中西坐先數右獲
　鄭注固東面矣復言之者少南就右獲
二算為純
　鄭注純猶全也耦陰陽也
一純以取實于左手十純則縮而委之
　鄭注縮從也于數者東西為從古文縮皆作蹙
毎委異之
　鄭注易校數
有餘純則横諸下
　鄭注又異之也自近為下
一算為竒奇則又縮諸純下
　鄭注又從之
興自前適左
　鄭注從中前北也更端故起
東面坐
　鄭注少北于故
坐兼斂算實于左手一純以委十則異之
　鄭注變于右也
其餘如右獲
　鄭注謂所縮所横者
司射復位釋獲者遂進取賢獲執之由阼階下北面告
于公
　鄭注賢獲勝黨之算也執之者齊而取其餘
若右勝則曰右賢于左若左勝則曰左賢于右以純數
告若有奇者亦曰奇
　鄭注告曰某賢于某若干純若干奇
若左右鈞則左右各執一算以告曰左右鈞還復位坐
兼斂算實八算于中委其餘于中西興共而俟司射命
設豐
　鄭注當飲不勝者射爵
司宫士奉豐由西階升北面坐設于西楹西降復位勝
者之弟子洗觶升酌散南面坐奠于豐上降反位
　鄭注弟子其少者也不授者射爵猶罰爵略之
司射遂袒(案今注疏本脱遂字/據唐石經及宋本補)執弓挾一个搢扑東面
于三耦之西命三耦及衆射者勝者皆袒決遂執張弓
　鄭注執張弓言能用之也右手挾弦
不勝者皆襲說決拾卻左手右加弛弓于其上遂以執
弣
　鄭注固襲說決拾矣復言之者起勝者也不勝者執
　弛弓言不能用之也兩手執弣無所挾也
司射先反位
　鄭注居前俟所命入次而來飲
三耦及衆射者皆升飲射爵于西階上
　鄭注不勝之黨無不飲
小射正作升飲射爵者如作射一耦出揖如升射及階
勝者先升升堂少右
　鄭注先升尊賢也少右辟飲者亦因相飲之禮然
不勝者進北面坐取豐上之觶興少退立卒觶進坐奠
于豐下興揖
　鄭注立卒觶不祭不拜受罰不備禮也右手執觶左
　手執弓
不勝者先降
　鄭注後勝先降略之不由次也降而少右復竝行
與升飲者相左交于階前相揖適次釋弓襲反位僕人
師繼酌射爵取觶實之反奠于豐上退俟于序端
　鄭注僕人師酌者君使之代弟子也自此以下辯為
　之酌
升飲者如初三耦卒飲若賓諸公卿大夫不勝則不降
不執弓耦不升
　鄭注此耦謂士也諸公卿或闕士為之耦者不升其
　諸公卿大夫相為耦者不降席重恥尊也
僕人師洗升實觶以授賓諸公卿大夫受觶于席以降
適西階上北面立飲卒觶授執爵者反就席
　鄭注雖尊亦西階上立飲不可以己尊枉正罰也授
　爵而不奠豐尊大夫也
若飲公則侍射者降洗角觶升酌散降拜
　鄭注侍射賓也飲君則不敢以為罰從致爵之禮也
公降一等小臣正辭賓升再拜稽首公荅再拜賓坐祭
卒爵再拜稽首公荅再拜賓降洗象觶升酌膳以致下
拜小臣正辭升再拜稽首公荅再拜公卒觶賓進受觶
降洗散觶升實散下拜小臣正辭再拜稽首公荅再拜
　鄭注賓復酌自飲者夾爵也但如致爵則無以異于
　燕也夾爵亦所以恥公也所謂若飲君燕則夾爵
賓坐不祭卒觶降奠于篚階西東面立
　鄭注不祭象射爵
擯者以命升賓賓升就席
　鄭注擯者司正也今文席為筵
若諸公卿大夫之耦不勝則亦執弛弓特升飲
　鄭注此耦亦謂士也特猶獨也以尊與卑為耦而又
　不勝(案今注疏本脱與/卑二字據宋本𥙷)使之獨飲若無倫匹孤賤也
衆皆繼飲射爵如三耦射爵辯乃徹豐與觶
　鄭注徹除也
司宫尊侯于服不之東北兩獻酒東面南上皆加勺設
洗于尊西北篚在南東肆實一散于篚
　鄭注為大侯獲者設尊也言尊侯者獲者之功由侯
　也不于初設之者不敢必君射也君不射則不獻大
　侯之獲者散爵名容五升
司馬正洗散遂實爵獻服不
　鄭注言服不者著其官尊大侯也服不司馬之屬掌
　養猛獸而教擾之者洗酌皆西面
服不侯西北三歩北面拜受爵
　鄭注近其所為獻
司馬正西面拜送爵反位
　鄭注不俟卒爵略賤也此終言之獻服不之徒乃反
　位
宰夫有司薦庻子設折俎
　鄭注宰夫有司宰夫之吏也鄉射記曰獲者之俎折
　脊脅肺
卒錯獲者適右个薦俎從之
　鄭注不言服不言獲者國君大侯服不負侯其􁁎居
　乏待獲變其文容二人也司馬正皆獻之薦俎已錯
　乃適右个明此獻己己歸功于侯也適右个由侯内
　鄉射記曰東方謂之右个
獲者左執爵右祭薦俎二手祭酒
　鄭注祭俎不奠爵不備禮也二手祭酒者獲者南面
　于俎北當為侯祭于豆間爵反注為一手不能正也
　此薦俎之設如于北面人焉天子祝侯曰惟若寧侯
　無或若女不寜侯不屬于王所故抗而射女彊飲彊
　食貽女曽孫諸侯百福諸侯以下祝辭未聞
適左个祭如右个中亦如之
　鄭注先祭个後中者以外即之至中若神在中鄉射
　禮曰獻獲者俎與薦皆三祭
卒祭左个之西北三歩東面
　鄭注此鄉受獻之位也不北面者嫌為侯卒爵
設薦俎立卒爵
　鄭注不言不拜既爵司馬正已反位不拜可知也鄉
　射禮曰獲者薦右東面立飲
司馬師受虚爵洗獻隸僕人與巾車獲者皆如大侯之
禮
　鄭注隸僕人埽侯道巾車張大侯及參侯干侯之獲
　者其受獻之禮如服不也隸僕人巾車于服不之位
　受之功成于大侯也不言量人者此自後以及先可
　知
卒司馬師受虚爵奠于篚
　鄭注獲者之篚
獲者皆執其薦庶子執俎從之設于乏少南
　鄭注少南為復射妨旌也隸僕人巾車量人自服不
　而南
服不復負侯而俟司射適階西去扑適堂西釋弓説決
拾襲適洗洗觚升實之降獻釋獲者于其位少南
　鄭注獻釋獲者與獲者異文武不同也去扑者扑不
　升堂也少南辟中
薦脯醢折俎皆有祭
　鄭注俎與服不同惟祭一為異
釋獲者薦右東面拜受爵司射北面拜送爵釋獲者就
其薦坐左執爵右祭脯醢興取肺坐祭遂祭酒
　鄭注祭俎不奠爵亦賤不備禮
興司射之西北面立卒爵不拜既爵司射受虚爵奠于
篚釋獲者少西辟薦反位
　鄭注辟薦少西之者為復射妨司射視算亦辟俎也
司射適堂西袒決遂取弓挾一个適階西搢扑以反位
　鄭注為將復射
司射倚扑于階西適阼階下北面請射于公如初
　鄭注不升堂賓諸公卿大夫既射矣聞之可知
反搢扑適次命三耦皆袒決遂執弓序出取矢
　鄭注曏言拾是言序互言耳
司射先反位
　鄭注言先先三耦也司射既命三耦以入次之事即
　反位三耦入次袒決遂執弓挾矢乃出反次外西面
　位曏不言司射先反位三耦未有次外位無所先也
二耦拾取矢如初(案二今注疏本訛/作三據宋本訂正)小射正作取矢如
初
　鄭注小射正司射之佐作取矢禮殺代之
三耦既拾取矢諸公卿大夫皆降如初位與耦入于次
皆袒決遂執弓皆進當楅進坐説矢束上射東面下射
西面拾取矢如三耦
　鄭注皆進當楅進三耦揖之位也凡繼射命耦而已
　不作射不作取矢從初
若士與大夫為耦士東面大夫西面大夫進坐説矢束
退反位
　鄭注説矢束自同于三耦謙也
耦揖進坐兼取乘矢興順羽且左還毋周反面揖
　鄭注兼取乘矢不敢與大夫拾
大夫進坐亦兼取乘矢如其耦北面搢三挾一个揖進
(案敖繼公云進當作/退鄉射云揖退是也)大夫與其耦皆適次釋弓説決拾
襲反位諸公卿升就席
　鄭注大夫反位諸公卿乃升就席大夫與己上下位
衆射者繼拾取矢皆如三耦遂入于次釋弓矢説決拾
襲反位司射猶挾一个以作射如初一耦揖升如初司
馬升命去侯負侯許諾司馬降釋弓反位司射與司馬
交于階前倚扑于階西適阼階下北面請以樂于公公
許
　鄭注請奏樂以為節也始射獲而未釋獲復釋獲復
　用樂行之君子之于事也(案今注疏本脱/也字據宋夲補)始取茍能
　中課有功終用成法教化之漸也射用應樂為難孔
　子曰射者何以聽循聲而發發而不失正鵠者其惟
　賢者乎
司射反搢扑東面命樂正曰命用樂
　鄭注言君有命用樂射也樂正在工南北面
樂正曰諾司射遂適堂下北面眡上射命曰不鼓不釋
　鄭注不與鼓節相應不釋算也鼓亦樂之節學記曰
　鼓無當於五聲五聲不得不和凡射之鼓節投壺其
　存者也周禮射節天子九諸侯七卿大夫以下五
上射揖司射退反位樂正命大師曰奏貍首閒若一
　鄭注樂正西面受命左還東面命大師以大射之樂
　章使奏之也貍首逸詩曽孫也貍之言不來也其詩
　有射諸侯首不朝者之言因以名篇後世失之謂之
　曽孫曽孫者其章頭也射義所載詩曰曽孫侯氏是
　也以為諸侯射節者采其既有弧矢之威又言小大
　莫處御于君所以燕以射則燕則譽有樂以時㑹君
　事之志也閒若一者調其聲之疏數重節
大師不興許諾樂正反位奏貍首以射三耦卒射賓待
于物如初公樂作而後就物稍屬不以樂志其他如初
儀
　鄭注不以樂志君之射儀遟速從心其發不必應樂
　辟不敏也志意所擬度也春秋𫝊曰吾志其目
卒射如初賓就席諸公卿大夫衆射者皆繼射釋獲如
初卒射降反位釋獲者執餘獲進告左右卒射如初司
馬升命取矢負侯許諾司馬降釋弓反位小臣委矢司
馬師乗之皆如初司射釋弓視算如初釋獲者以賢獲
與鈞告如初復位司射命設豐實觶如初遂命勝者執
張弓不勝者執弛弓升飲如初卒退豐與觶如初司射
猶袒決遂左執弓右執一个兼諸弦面鏃適次命拾取
矢如初
　鄭注側持弦矢曰執面猶尚也兼矢于弦尚鏃將止
　變于射也
司射反位三耦及諸公卿大夫衆射者皆袒決遂以拾
取矢如初矢不挾兼諸弦面鏃退適次皆授有司弓矢
襲反位
　鄭注不挾亦謂執之如司射
卿大夫升就席司射適次釋弓説決拾去扑襲反位司
馬正命退楅解綱小臣師退楅巾車量人解左下綱司
馬命獲者以旌與薦俎退
　鄭注解猶釋也今文司馬師無司馬
司射命釋獲者退中與算而俟
　鄭注諸所退射器皆俟備君復射釋獲者亦退其薦
　俎
公又舉奠觶惟公所賜若賓若長以旅于西階上如初
大夫卒受者以虚觶降奠于篚反位司馬正升自西階
東楹之東北面告于公請徹俎公許
　鄭注射事既畢禮殺人倦宜徹俎燕坐
遂適西階上北面告于賓賓北面取俎以出諸公卿取
俎如賓禮遂出授從者于門外
　鄭注自其從者
大夫降復位
　鄭注門東北面位
庶子正徹公俎降自阼階以東
　鄭注降自阼階若親徹也以東去藏
賓諸公卿皆入門東面北上
　鄭注諸公卿不入門而右以將燕亦因從賓
司正升賓賓諸公卿大夫皆説屨升就席公以賓及卿
大夫皆坐乃安
　鄭注曏命以我安臣于君尚猶踧踖至此乃敢安
羞庶羞
　鄭注羞進也庶衆也所進衆羞謂􁌽肝膋狗胾醢也
　或有炮鼈膾鯉雉兎鶉鴽
大夫祭薦
　鄭注燕乃祭薦不敢于盛成禮
司正升受命皆命公曰衆無不醉賓及諸公卿大夫皆
興對曰諾敢不醉皆反位坐
　鄭注皆命者命賓命諸公命卿大夫皆鄕其位也興
　對必降席敬也司正退立西序端
主人洗酌獻士于西階上士長升拜受觶主人拜送
　鄭注獻士用觶士賤也今文觶作觚
士坐祭立飲不拜既爵其他不拜坐祭立飲
　鄭注其他謂衆士也升不拜受爵
乃薦司正與射人于觶南北面東上司正為上
　鄭注司正射人士也以齒受獻既乃薦之也司正大
　射正也射人小射正略其佐
辯獻士士既獻者立于東方西面北上乃薦士
　鄭注士既獻易位者以卿大夫在堂臣位尊東也畢
　獻薦之略賤
祝史小臣師亦就其位而薦之
　鄭注亦者亦士也辯獻乃薦也祝史門東北面東上
主人就士旅食之尊而獻之旅食不拜受爵坐祭立飲
　鄭注主人既酌西面士旅食北面受之不洗者于賤
　略之(案此下今注疏本/有也字宋本無)
主人執虚爵奠于篚復位賓降洗升媵觶于公酌散下
拜公降一等小臣正辭賓升再拜稽首公荅再拜
　鄭注賓受公賜多矣禮將終宜勸公序厚意也今文
　觶為觚公荅拜無再拜
賓坐祭卒爵再拜稽首公荅再拜賓降洗象觚升酌膳
坐奠于薦南降拜小臣正辭賓升成拜公荅拜賓反位
　鄭注反位反席也此觚當為觶
公坐取賓所媵觚興惟公所賜受者如初受酬之禮降
更爵洗升酌膳下再拜稽首小臣正辭升成拜公荅拜
乃就席坐行之
　鄭注坐行之若今坐相勸酒
有執爵者
　鄭注士有盥升主酌授之
惟受于公者拜
　鄭注公所賜者拜其餘則否
司正命執爵者爵辯卒受者興以酬士
　鄭注欲令惠均
大夫卒受者以爵興西階上酬士士升大夫奠爵拜士
荅拜
　鄭注興酬士者士立堂下與上坐者異也(案今注疏/本脱也字)
　(據宋/本補)
大夫立卒爵不拜實之士拜受大夫拜送士旅于西階
上辯
　鄭注祝史小臣師旅食皆及焉
士旅酌
　鄭注旅序也士以次自酌相酬無執爵者
若命曰復射則不獻庶子
　鄭注獻庶子則正禮畢後無事
司射命射惟欲
　鄭注司射命賓及諸公卿大夫射欲者則射不欲者
　則止可否之事從人心也
卿大夫皆降再拜稽首公荅拜
　鄭注拜君樂與臣下執事無已不言賓賓從羣臣禮
　在上
壹發中三侯皆獲
　鄭注其功一也而和者益多(案益今注疏本訛/作亦據宋本改正)尚歡
　樂也矢揚觸或有參中者
主人洗升自西階獻庶子于阼階上如獻士之禮辯獻
降洗遂獻左右正與内小臣皆于阼階上如獻庶子之
禮
　鄭注庶子既掌正六牲之體(案既今注疏本訛/作即據宋本改正)又正
　舞位授舞器與膳宰樂正聫事又掌國子戒令教治
　世子之官也左右正謂樂正僕人正也位在中庭之
　左右小樂正在頌磬之北右也工在西則北面(案則/今注)
　(疏本訛作即/據宋本改正)工遷于東則東面大樂正在笙磬之北
　左也工在西則西面工遷于東則北面僕人正相大
　師工升堂與其師士降立于小樂正之北北上工遷
　于東則陪其工後國君無故不釋縣二正君之近官
　也内小臣奄人掌君隂事陰令后夫人之官也獻三
　官于阼階别内外臣也同獻更洗以時事不聫也獻
　正下及内小臣則磬人鐘人鎛人鼓人僕人師僕人
　士盡獻可知也庶子内小臣位在小臣師之東少退
　西上
無算爵
　鄭注算數也爵行無次數惟意所勸醉而止
士也有執膳爵者有執散爵者執膳爵者酌以進公公
不拜受執散爵者酌以之公命所賜所賜者興受爵降
席下奠爵再拜稽首公荅再拜
　鄭注席下席西
受賜爵者以爵就席坐公卒爵然後飲
　鄭注酬之禮爵代舉今爵竝行嫌不代也竝行猶代
　者明勸惠從尊者來
執膳爵者受公爵酌反奠之
　鄭注燕之歡在飲酒成其意也
受賜爵者興(案今注疏本脱/爵字據宋本補)授執散爵者執散爵者乃
酌行之
　鄭注與其所勸者(案勸今注疏本訛/作歡據宋本改正)
惟受于公者拜卒受爵者興(案今注疏本脱/受字據宋本補)以酬士于
西階上士升大夫不拜乃飲實爵
　鄭注乃猶而也
士不拜受爵大夫就席士旅酌亦如之公有命徹幂則
賓及諸公卿大夫皆降西階下北面東上再拜稽首
　鄭注命徹幂者公意殷勤欲盡酒
公命小臣正辭公荅拜大夫皆辟升反位
　鄭注升不成拜于將醉正臣禮
士終旅于上如初
　鄭注卿大夫降而爵止于其反席卒之
無算樂
　鄭注升歌間合無次數惟意所樂
宵則庶子執燭于阼階上司宫執燭于西階上甸人執
大燭于庭閽人為燭于門外
　鄭注宵夜也燭燋也甸人掌其薪蒸者庭大燭為其
　位廣也為作也作燭俟賔出(案俟今注疏本訛/作候據宋本改正)
賓醉北面坐取其薦脯以降
　鄭注取脯重得君之賜
奏陔
　鄭注陔夏樂章也其歌頌𩔖也以鐘鼓奏之其篇今
　亡
賓所執脯以賜鐘人于門内霤遂出
　鄭注必賜鐘人鐘人以鐘鼓奏陔夏賜之脯明雖醉
　志禮不忘樂
卿大夫皆出
　鄭注從賓出
公不送
　鄭注臣也與之安燕交歡嫌亢禮也
公入驁
　鄭注驁夏亦樂章也以鐘鼓奏之其詩今亡此公出
　而言入者射宫在郊以將還為入燕不驁者于路寢
　無出入也
欽定四庫全書
　儀禮集釋卷十一　　　　宋　李如圭　撰
聘禮第八
　鄭目録云大問曰聘諸侯相於久無事使卿相問之
　禮也(案今注疏/本脫也字)小聘使大夫周禮曰凡諸侯之邦交
　嵗相問也殷相聘也世相朝也聘於五禮屬賓禮(案/今)
　(注疏本/脱聘字)大戴第十四小戴第十五别録第八
聘禮君與卿圖事
　鄭注圖謀也謀聘故及可使者謀事者必因朝其位
　君南面卿西面大夫北面士東面
　釋曰此朝位路寢門外正朝之面位也諸侯三朝燕
　朝見燕禮射朝見大射儀正朝面位當與燕射同
遂命使者
　鄭注遂猶因也既謀其人因命之也聘使卿
使者再拜稽首辭
　鄭注辭以不敏
君不許乃退
　鄭注退反位也受命者必進
　釋曰進違其位近君
既圖事戒上介亦如之
　鄭注既已也戒猶命也已謀事乃命上介難于使者
　易于介
　釋曰介副也上介使大夫
宰命司馬戒衆介衆介皆逆命不辭
　鄭注宰上卿貳君事者也諸侯謂司徒為大宰(案今/注疏)
　(本脱/大字)衆介者士也士屬司馬周禮司馬之屬司士掌
　作士適四方使為介逆猶受也
　釋曰不辭者賤不敢辭天子有六卿諸侯兼官并六
　卿為三司徒兼宰司馬兼宗伯司空兼司冦春秋傳
　季孫為司徒叔孫為司馬仲孫為司空是其事
宰書幣
　鄭注書聘所用幣多少也宰又掌制國之用
命宰夫官具
　鄭注宰夫大宰之屬也(案各本脱大字/據釋文補正)命之使衆官
　具幣及所宜齎
及期夕幣
　鄭注及猶至也夕幣先行之日夕陳幣而視之重聘
　也
使者朝服帥衆介夕
　鄭注視其事也古文帥皆作率
管人布幕于寢門外
　鄭注管猶館也館人謂掌次舍帷幕者也布幕以承
　幣寢門外朝也古文管作官今文布作敷
　釋曰布幕于地陳幣于上
官陳幣皮北首西上加其奉于左皮上馬則北面奠幣
于其前
　鄭注奉所奉以致命謂束帛及𤣥纁也馬言則者此
　享主用皮或時用馬馬入則在幕南皮馬皆乗古文
　奉為卷今文無則
　釋曰官陳幣者官具之官也左皮西上者也物四曰
　乗賓覿用乗馬禮玉用乗皮知享亦用乗
使者北面衆介立于其左東上
　鄭注既受行同位也位在幕南
　釋曰在幕南北面視幣也未受命之時卿大夫士面
　位各異東上統于君
卿大夫在幕東西面北上
　鄭注大夫西面辟使者
宰入告具于君君朝服出門左南鄉
　鄭注入告入路門而告
　釋曰出門而左君位在東也
史讀書展幣
　鄭注展猶校録也史幕東西面讀書賈人坐撫其幣
　每者曰在必西面者欲君與使者俱見之也
宰執書告備具于君授使者使者受書授上介
　鄭注史展幣畢以書還授宰宰既告備以授使者其
　受授皆北面
　釋曰下文宰授使者圭授受同面
公揖入
　鄭注揖禮羣臣
官載其幣舍于朝
　鄭注待旦行也
　釋曰官從行之官入竟展幣之有司是也
上介視載者
　鄭注監其安處之畢乃出
所受書以行
　鄭注為當復展
厥明賓朝服釋幣于禰
　鄭注告為君使也賓使者謂之賓尊之也天子諸侯
　將出告羣庿大夫告禰而已凡釋幣設洗盥如祭
有司筵几于室中祝先入主人從入主人在右再拜祝
告又再拜
　鄭注更云主人者庿中之稱也祝告告以主人將行
　也
釋幣制𤣥纁束奠于几下出
　鄭注祝視之也凡物十曰束𤣥纁之率𤣥居三纁居
　二朝貢禮云純四只制丈八尺
主人立于户東祝立于牖西
　鄭注少頃之間示有俟于神
又入取幣降卷幣實于笲埋于西階東
　鄭注又入者祝也埋幣必盛以器若藏之然
　釋曰笲竹器
又釋幣于行
　鄭注告將行也行者之先其古人之名未聞天子諸
　侯有常祀在冬大夫三祀曰門曰行曰厲喪禮有毁
　宗躐行出于大門則行神之位在庿門外西方不言
　埋幣可知也今時民春秋祭祀有行神古之遺禮乎
遂受命
　鄭注賓須介來乃受命也言遂者明自是出不復入
上介釋幣亦如之
　鄭注如其于禰與行
上介及衆介俟于使者之門外
　鄭注俟待也待于門外東面北上
使者載旜帥以受命于朝
　鄭注旜旌旗屬也載之者所以表識其事也周禮曰
　通帛為旜又曰孤卿建旜至于朝門使者北面東上
　古文旜皆為膳
　釋曰旜通以絳帛為之無他色之飾所謂周之大赤
　也北面東上展幣之位
君朝服南鄉卿大夫西面北上君使卿進使者
　鄭注進之者使者謙不敢必君之終使已
使者入及衆介隨入北面東上君揖使者進之上介立
于其左接聞命
　鄭注進之者有命宜相近也接猶續也
　釋曰近附近之近後猶近近君相近同
賈人西面坐啟櫝取圭垂繅不起而授宰
　鄭注賈人在官知物賈者繅所以藉圭也其或拜則
　奠于其上今文繅作璪
　釋曰櫝函也論語曰龜玉毁于櫝中繅者以韋衣木
　畫以雜采以之薦玉廣袤各如其玉之大小又以五
　綵組繋焉有事則組或垂或屈之垂者垂之向下屈
　者屈之于手凡言屈垂者皆據組而言
宰執圭屈繅自公左授使者
　鄭注屈繅者斂之禮以相變為敬也自公左贊幣之
　義
使者受圭同面垂繅以受命
　鄭注同面者宰就使者北面竝授之既授之而君出
　命矣凡授受者授由其右受由其左
既述命同面授上介
　鄭注述命者循君之言重失誤
上介受圭屈繅出授賈人衆介不從
　鄭注賈人將行者在門外北面
　釋曰如使者門外之位也出玉命賈人之留者
受享束帛加璧受夫人之聘璋享𤣥纁束帛加琮皆如
初
　鄭注享獻也既聘又獻所以厚恩惠也帛今之璧色
　繒也夫人亦有聘享者以其與已同體為國小君也
　其聘用璋取其半圭也君享用璧夫人用琮天地妃
　合之道也圭璋特達瑞也璧琮有加往徳也周禮曰
　瑑圭璋璧琮以頫聘
　釋曰琮半璧也前夕幣時束帛𤣥纁已陳矣至此乃
　受所加之璧琮者以其與圭璋同𩔖尊之也圭璋不
　用束帛特達也璧琮則加束帛乃達君子于玉比徳
　故聘享以玉致之所謂往徳也周禮幣放其器之色
　此束帛當如其璧之色未知璧用何色耳凡聘享之
　圭璋璧琮皆降于君所執朝享者一等其文瑑之而
　已
遂行舎于郊
　鄭注于此脱舎衣服乃即道也曲禮曰凡為君使已
　受命君言不宿于家
斂旜
　鄭注此行道耳未有事也斂藏也
若過邦至于竟使次介假道束帛將命于朝曰請帥奠
幣
　鄭注至竟而假道諸侯以國為家不敢直徑也將猶
　奉也帥猶道也請道己道路所當由
　釋曰春秋𫝊楚子使申舟聘于齊曰無假道于宋宋
　殺申舟
下大夫取以入告出許遂受幣
　鄭注言遂者明受其幣非為許故也容其辭讓不得
　命也
　釋曰言遂者容其中有辭讓之節非為許之而受其
　幣
餼之以其禮上賓大牢積惟芻禾介皆有餼
　鄭注凡賜人以牲生曰餼餼猶稟也給也以其禮者
　尊卑有常差也常差者上賓上介牲用大牢羣介用
　少牢米皆百筥牲陳于門内之西北面米設于中庭
　上賓上介致之以束帛羣介則牽羊焉上賓有禾十
　車芻二十車禾以秣馬
　釋曰鄭所云者雜約主國致饔餼上賓上介羣介米
　皆百筥上賓上介牲陳于門内之西北面米設于中
　庭用束帛致之大夫餼賓羣介則牽羊以致之凡禾
　牢十車此餼一牢故禾十車芻倍禾故芻二十車也
　言積惟芻禾則無車米與薪且獨上賓有之耳
士帥沒其竟
　鄭注沒盡
誓于其竟賓南面上介西面衆介北面東上史讀書司
馬執筴立于其後
　鄭注此使次介假道止而誓也賓南面專威信也史
　于衆介之前北面讀書以勅告士衆為其犯禮暴掠
　也禮君行師從卿行旅從司馬主軍法者執筴示罰
未入竟一肄(案一今注/疏本作壹)
　鄭注謂于所聘之國竟也肄習也習聘之威儀重失
　誤
為壝壇畫階帷其北無宫
　鄭注壝土象壇也帷其北宜有所鄉依也不宫不壝
　土畫外垣也
朝服無主無執也
　鄭注不立主人主人尊也不執玉不敢䙝也徒習其
　威儀而已
介皆與北面西上
　鄭注入門左之位也古文與作豫
　釋曰賓行聘時介止于門左北面西上然則所習者
　習庿門内之禮
習享士執庭實
　鄭注士士介也庭實必執之者皮則有攝張之節
習夫人之聘享亦如之習公事不習私事
　鄭注公事致命者也
　釋曰聘享夫人之聘享問卿公事也私覿私面私事
　也
及竟張旜誓
　鄭注及至也張旜明事在此國也張旜謂使人維之
　釋曰維持其旒也
乃謁闗人
　鄭注謁告也古者竟上為闗以幾異服識異言
　釋曰國語曰周之秩官有之敵國賓至闗尹以告行
　理以節逆之
闗人問從者幾人
　鄭注欲知聘問且為有司當共委積之具
以介對
　鄭注以所與受命者對謙也聘禮上公之使者七介
　侯伯之使者五介子男之使者三介以其代君交于
　列國是以貴之周禮曰凡諸侯之卿其禮各下其君
　二等
　釋曰大行人職上公介九人侯伯七人子男五人
君使士請事遂以入竟
　鄭注請猶問也問所為來之故也遂以入因道之
　釋曰春秋傳晉韓宣子聘于周王使請事對曰晉士
　起將歸時事於宰旅無他事矣此其對辭
入竟斂旜乃展
　鄭注復校録幣重其事斂旜變于始入
布幕賓朝服立于幕東西面介皆北面東上賈人北面
坐拭圭
　鄭注拭清也側幕而坐乃開櫝
　釋曰賓誓則南面專衆也展幣則西面將命也
遂執展之
　鄭注持之而立告在
上介北面視之退復位
　鄭注言退復位則視圭進違位
退圭
　鄭注圭璋尊不陳之
陳皮北首西上又拭璧展之㑹諸其幣加于左皮上上
介視之退
　鄭注㑹合也諸於也古文曰陳幣北首
　釋曰幣束帛也享用束帛加璧故今亦合而陳之小
　行人職合六幣璧以帛琮以錦
馬則幕南北面奠幣于其前
　鄭注前當前幕上
展夫人之聘享亦如之賈人告于上介上介告于賓
　鄭注展夫人聘享上介不視貶于君也賈人既拭璋
　琮南面告于上介上介于是乃東面以告賓亦所謂
　放而文之𩔖
有司展羣幣以告
　鄭注羣幣私覿及大夫者有司載幣者自展自告
及郊又展如初
　鄭注郊逺郊也周制天子畿内千里逺郊百里以此
　差之逺郊上公五十里侯伯三十里子男十里(案此/下今)
　(注疏本/有也字)近郊各半之
　釋曰各以其國封疆十之一差去國之數為逺郊也
　周禮諸公封疆方五百里諸侯方四百里伯三百里
　子二百里男百里周東郊成周去王城五十里則天
　子近郊也
及館展幣于賈人之館如初
　鄭注館舎也逺郊之内有侯館可以小休止沐浴展
　幣不于賓館者為主國之人有勞問已者就焉便疾
　也
賓至于近郊張旜君使下大夫請行反君使卿朝服用
束帛勞
　鄭注請行問所之也雖知之謙不必也士請事大夫
　請行卿勞彌尊賓也其服皆朝服
上介出請入告賓禮辭迎于舍門之外再拜
　鄭注出請出門西面請所以來事也入告入北面告
　賓也每所及至皆有舎其有來者與(案原本脱與字/據今注疏本補)
　(釋文云者與音餘/可證當有與字)皆出請入告于此言之者賓彌尊
　事彌録
　釋曰春秋傳魯叔弓聘於晉晉侯使郊勞辭曰寡君
　使弓來繼舊好固曰女無敢為賓敢辱郊使致館辭
　曰敢辱大館
勞者不荅拜
　鄭注凡為人使不當其禮
賓揖先入受于舎門内
　鄭注不受于堂此主于侯伯之臣也公之臣受勞于
　堂
　釋曰案司儀職云諸公之臣相為國客大夫郊勞旅
　擯三辭拜辱三讓登聽命下拜登受儐使者如初之
　儀及退拜送言登聽命則公之臣受勞于堂也侯伯
　之使者五介此禮有上介及士介四人知主于侯伯
　之臣
勞者奉幣入東面致命
　鄭注東面鄉賓
賓北面聽命還少退再拜稽首受幣勞者出
　鄭注北面聽命若君南面然少退象降拜
　釋曰勞者授幣當南面賓北面訝受之凡卑者訝受
　敵者竝受
授老幣
　鄭注老賓之臣
出迎勞者
　鄭注欲儐之也(案今注疏/本脱也字)
　釋曰儐以禮報賓也
勞者禮辭賓揖先入勞者從之乗皮設
　鄭注設于門内也物四曰乗皮麋鹿皮也
賓用束錦儐勞者
　鄭注言儐者賓在公館如家之義亦以來者為賓
勞者再拜稽首受
　鄭注稽首尊國賓也
　釋曰稽首拜之重者
賓再拜稽首送幣
　鄭注受送拜皆北面象階上
　釋曰若鄉飲酒賓受爵主人送爵各拜于其階上北
　面也
勞者揖皮出乃退賓送再拜
　鄭注揖皮出東面揖執皮者而出
　釋曰揖執皮者若親受之然執皮者從之出勞者之
　從者訝受之
夫人使下大夫勞以二竹簋方(案簋今注疏本從釋文/改作簠唐石經作簋據)
(注當以作/簋為正)𤣥被纁裏有葢
　鄭注竹簋方者器名也以竹為之狀如簋而方如今
　寒具筥筥者圜此方耳
　釋曰大夫對卿為下大夫夫人使下大夫勞降于君
　也被表也𤣥被纁裏竹簋方之衣也簋或作簠
其實棗蒸栗擇兼執之以進
　鄭注兼猶兩也右手執棗左手執栗
　釋曰考工記案十有二寸棗栗十有二列諸侯純九
　大夫純五夫人以勞諸侯
賓受棗大夫二手授栗
　鄭注受授不游手慎之也
賓之受如初禮
　鄭注如卿勞之儀
儐之如初下大夫勞者遂以賓入
　鄭注出以束錦授從者因東面釋辭請導之以入然
　則賓送不拜
至于朝主人曰不腆先君之祧既拚以俟矣
　鄭注賓至外門下大夫入告出釋此辭主人者公也
　不言公而言主人主人接賔之辭明至欲受之不敢
　稽賓也腆猶善也遷主所在曰祧周禮天子七庿文
　武為祧諸侯五庿則祧始祖也是亦庿也言祧者祧
　尊而庿親待賓客者上尊者
　釋曰至于朝者大門外之朝也國君三門臯應路内
　朝在路寢正朝在路門外外朝當在臯門外此朝則
　臯門外之外朝也拚洒掃也于太祖庿受聘享于禰
　庿饗食賓燕又在寢彌相親
賓曰俟閒
　鄭注賓之意不欲奄卒主人也且以道路悠逺欲沐
　浴齊戒俟閒未敢聞命
大夫帥至于館卿致館
　鄭注致至也賓至此館主人以上卿禮致之所以安
　之也
　釋曰致館則以束帛致之可知
賓迎再拜卿致命賓再拜稽首卿退賓送再拜
　鄭注卿不俟設飧之畢以不用束帛致故也不用束
　帛致之者明為新至非大禮也
宰夫朝服設飧
　鄭注食不備禮曰飧詩云不素飱兮春秋傳曰方食
　魚飧皆謂是
飪一牢在西鼎九羞鼎三腥一牢在東鼎七
　鄭注中庭之饌也飪熟也熟在西腥在東象春秋也
　鼎西九東七凡其鼎實與其陳如陳饔餼羞鼎則陪
　鼎也以其實言之則曰羞以其陳言之則曰陪
　釋曰鼎九者牛羊豕魚腊腸胃膚鮮魚鮮腊也鼎七
　者無鮮魚鮮腊羞鼎三膷臐膮也以其列於庶羞故
　謂之羞鼎掌客職曰饔餼死牢如飧之陳饔飧之陳
　見下春秋傳曰宴有好貨飧有陪鼎
堂上之饌八西夾六
　鄭注八六者豆數也凡饌以豆為本堂上八豆八簋
　六鉶兩簠八壺西夾六豆六簋四鉶兩簠六壺其實
　與其陳亦如饔餼
　釋曰凡饌皆先設豆故舉豆數以見其餘也此堂上
　及西夾之饌皆與饔餼同
門外米禾皆二十車(案二十唐/石經作廿)
　鄭注禾稾實并刈者也諸侯之禮車米視生牢禾視
　死牢牢十車大夫之禮皆視死牢而已雖有生牢不
　取數焉米陳門東禾陳門西
　釋曰周禮大夫之車米禾無文此飧禮死牢二而米
　禾皆二十車饔餼生牢二死牢三而米禾皆三十車
　知惟視死牢不取于牢之數稾古老反刈魚廢反
薪芻倍禾
　鄭注各四十車凡此之陳亦如饔餼
上介飪一牢在西鼎七羞鼎三堂上之饌六門外米禾
皆十車薪芻倍禾
　鄭注西鼎七無鮮魚鮮腊
　釋曰鼎七者賓腥鼎之數堂上之饌亦與賓西夾同
　西夾無饌
衆介皆少牢
　鄭注亦飪在西鼎五羊豕腸胃魚腊新至尚熟堂上
　之饌四豆四簋兩鉶四壺無簠
　釋曰承上文飪知衆介亦飪也歸餼則衆介無飪少
　牢饋食禮五鼎此少牢故亦五鼎彼有膚無腸胃此
　有腸胃無膚生人食與祭異也凡降殺以兩簠盛稻
　粱大夫常食故上介亦有之至士介而無簠
厥明訝賓于館
　鄭注此訝下大夫也以君命迎賓謂之訝訝迎也亦
　皮弁
賓皮弁聘至于朝賓入于次
　鄭注服皮弁者朝聘主相尊敬也諸侯視朔皮弁服
　入于次者俟辨也次在大門外之西以帷為之
乃陳幣
　鄭注有司入于主國庿門外以布幕陳幣如展幣焉
　圭璋賈人執櫝而俟
卿為上擯大夫為承擯士為紹擯擯者出請事
　鄭注擯謂主國之君所使出接賓者也(案謂今注疏/本訛作為)
　紹繼也其位相承繼而出也主君公也則擯者五人
　侯伯也則擯者四人子男也則擯者三人聘義曰介
　紹而傳命君子於其所尊不敢質敬之至也既知其
　所為來之事復請之者賓來當與主君為禮為其謙
　不敢斥尊者啟發以進之於是時賓出次直闑西北
　面上擯在闑東閾外西面其相去也公之使者七十
　步侯伯之使者五十步子男之使者三十步此旅擯
　耳不傳命上介在賓西北東面承擯在上擯東南西
　面各自次序而下末介末擯旁相去三丈六尺上擯
　之請事進南面揖賓俱前賓至末介上擯至末擯亦
　相去三丈六尺止揖而請事還入告于公天子諸侯
　朝覲乃命介紹傳命耳其儀各鄉本受命反面傳而
　下及末則鄉受之(案鄉今注疏/本訛作卿)反面傳而上又受命
　傳而下亦如之此三丈六尺者門容二徹參个旁加
　各一步也今文無擯
　釋曰案大行人上公之禮朝位賓主之間九十步侯
　伯七十步子男五十步卿禮各下其君二等上公擯
　者五人侯伯四人子男三人諸侯自相待擯數無文
　鄭據天子待己擯數以為己國待賓之擯數也其四
　四人五人者皆取士以足之傳命者上擯入受命出
　傳之承擯承擯傳之末擯末介於末擯受命傳之次
　介次介傳之上介上介傳于賓又發賓傳于主君是
　之謂交擯傳命旅擯者旅陳也不傳辭陳擯介耳時
　主君在門内南面上擯入北鄉受命出南面遥揖賓
　使前擯者南行至末擯南西面賓北行至末介北東
　面相去三丈六尺乃請所為來之事二徹參个者二
　徹之内八尺也參个二丈四尺傳丈專反所為為其
　于偽反下為其為温賓為同
公皮弁迎賓于大門内大夫納賓
　鄭注公不出大門降于待其君也大夫上擯也謂之
　大夫者上序可知從大夫總無所别也于是賓主人
　皆裼
　釋曰皮弁服十五升布衣而素裳白舄臣用白屨案
　司儀職云諸侯相為賓及將幣交擯三辭車逆拜辱
　賓車進荅拜三揖三讓而入門聘禮迎賓于大門内
　而已納大夫者實卿而曰大夫者卿總言之則亦曰
　大夫也賓主人皆裼未執玉尚文飾也袒上服見裏
　衣曰裼
賓入門左
　鄭注由賓位也衆介隨入北面西上少退擯者亦入
　門而右北面東上上擯進相君
　釋曰擯介面位與下入庿門之位同相息亮反後擯
　相相公相幣相拜相者相贊同
公再拜
　鄭注南面拜迎
賓辟不荅拜
　鄭注辟位逡遁不敢當其禮
　釋曰辟者主國君尊也司儀職曰諸臣將幣旅擯三
　辭拜迎客辟
公揖入每門每曲揖
　鄭注每門輒揖者以相人偶為敬也凡君與賓入門
　賓必後君介及擯者隨之竝而鴈行既入則或左或
　右相去如初玉藻曰君入門介拂闑大夫中棖與闑
　之間士介拂棖賓入不中門不履閾此賓謂聘卿大
　夫也門中門之正也不敢與君竝由之敬也介與擯
　者鴈行卑不踰尊者之迹亦敬也賓之介猶主人之
　擯
及庿門(案庿各本竝作廟據/唐石經及繹文訂正)公揖入立于中庭
　鄭注公揖先入省内事也既則立于中庭以俟賓不
　復出如此得君行一臣行二于禮可矣公迎賓于大
　門内卿大夫以下入庿門即位而俟之
　釋曰諸侯三門應門為中門應門之外左宗庿右社
　稷入大門東行即至庿門而其間有每門者庿前之
　兩旁隔牆門也諸侯五庿太祖之庿居中二昭居東
　二穆居西庿之兩旁皆有隔牆牆皆通門自大門内
　至太祖庿經三隔牆之門乃至故曰每門也凡門之
　中央所豎短木謂之闑門之兩旁長木謂之棖棖闑
　之間謂之中門兩君相見主東賓西各由中門而入
　擯介隨之鴈行參差于其後上擯近西上介近東而
　拂闑大夫直君之後士介拂棖聘賓入門還依為君
　介時近東而拂闑不敢中門也既入則擯者右賓介
　左相去亦三丈六尺
賓立接西塾
　鄭注接猶近也門側之堂謂之塾立近塾者已與主
　君交禮將有出命俟之于此介在幣南北面西上上
　擯亦隨公入門東東上少進于士
　釋曰曲禮曰客至於寢門則主人請入為席然後出
　迎客卿大夫先即位者于外無事
几筵既設擯者出請命
　鄭注有几筵者以其庿受宜依神也賓至庿門司宫
　乃于依前設之神尊不豫事也席西上上擯待而出
　請受賓所以來之命重停賓也至此言命事彌至言
　彌信也周禮諸侯祭祀席蒲筵繢純右彫几
　釋曰士入竟展幣時賓西面介北面東上統于賓此
　陳幣時賓在門西東面明介統于賓西上也下文介
　入門左北面西上知上擯之入當門東東上公食大
　夫禮士立于門東北面西上卿尊于士故少進也
賈人東面坐啟櫝取圭垂繅不起而授上介
　鄭注賈人曏入陳幣東面俟(案曏原本作鄉據今注/疏本改正釋文曏許亮)
　(反張淳儀禮識誤云對鄉之鄉從鄉曩/曏之曏加曰此曩曏之曏也宜加日)于此言之就
　有事也授圭不起賤不與為禮也不言裼襲者賤不
　裼也繅有組繫也
上介不襲執圭屈繅授賓
　鄭注上介北面受圭進西面授賓不襲者以盛禮不
　在于己也屈繅并持之也曲禮曰執玉其有藉者則
　裼無藉者則襲
　釋曰藉者薦也圭璋特達無藉也璧琮加于束帛有
　藉也襲者禮至敬尚質裼者禮差輕尚文賓執玉公
　受玉皆襲所謂無藉者則襲賓出公裼降立賓裼奉
　束帛加璧享所謂有藉者則裼若據繅藉而言則垂
　繅為有藉屈繅為無藉上介受賈人圭垂繅而不襲
　亦謂之有藉則裼賓受上介圭公受賓圭皆屈繅亦
　謂之無藉則襲凡享玉既藉以束帛不復用繅藉也
賓襲執圭
　鄭注執圭盛禮而又盡飾為其相蔽敬也玉藻曰服
　之襲也充美也是故尸襲執玉龜襲也
擯者入告出辭玉
　鄭注擯者上擯也入告公以賓執圭將致其聘命圭
　贄之重者辭之亦所以致尊讓也
納賓賓入門左
　鄭注公事自闑西
介皆入門左北面西上
　鄭注隨賓入也介無事止于此今文無門
三揖
　鄭注君與賓也入門將曲揖既曲北面又揖當碑揖
　釋曰公在中庭參分庭一在南南面再揖賓乃東鄉
　堂塗北行當碑又揖
至于階三讓
　鄭注讓升
公升二等
　鄭注先賓升二等亦欲君行一臣行二
　釋曰春秋傳衞孫文子來聘公登亦登叔孫穆子相
　趨進曰諸侯之㑹寡君未嘗後衞君今吾子不後寡
　君寡君未知所過吾子其少安此文子之悖禮
賓升西楹西東面
　鄭注與主君相鄉
擯者退中庭
　鄭注曏公所立處(案曏各本作鄉今從釋文/及張淳儀禮識誤訂正)退者以
　公宜親受賓命不用擯相也
　釋曰中庭即公揖入所立之處
賓致命
　鄭注致其君之命也
公左還北鄉
　鄭注當拜
擯者進
　鄭注進阼階西釋辭于賓相公拜也
公當􁅯再拜
　鄭注拜貺也貺惠賜也􁅯謂之梁
　釋曰拜拜受玉聘義曰聘禮上公七介侯伯五介子
　男三介所以明貴賤也介紹而傳命君子於其所尊
　弗敢質敬之至也三讓而后傳命三讓而后入廟門
　三揖而后至階三讓而後升所以致尊讓也君使士
　迎于竟大夫郊勞君親拜迎于大門之内而廟受北
　面拜貺拜君命之辱所以致敬也敬讓也者君子之
　所以相接也故諸侯相接以敬讓則不相侵陵
賓三退負序
　鄭注三退三逡遁也不言辟者以執圭將進授之
　釋曰序西序司儀職曰拜客三辟凡為人使者不荅
　拜
公側襲受玉于中堂與東楹之間
　鄭注側猶獨也言獨見其尊賓也佗日公有事必有
　贊為之者凡襲于隱者公序坫之間可知也中堂南
　北之中也入堂深尊賓事也東楹之間亦以君行一
　臣行二
　釋曰受玉于中堂東楹二者之間也中堂堂東西之
　中也是為兩楹間凡敵者受玉于兩楹間聘賓與主
　君非敵故進東近主君受玉于中堂與東楹之間也
　下賓覿受幣當東楹覿私事賓又宜近東而當東楹
　則此受玉在東楹之西明矣賈氏据鄭以中堂為南
　北之中意以東楹間為東楹之東若然則賓覿受幣
　不得反當東楹也又凡升堂皆當􁅯昬禮成當阿當
　南北之中在楣與阿之間亦非例也大射儀小臣正
　贊公襲士喪禮主人襲于序東
擯者退負東塾而立
　鄭注反其等位無事
　釋曰等位承擯以下門東之位
賓降介逆出
　鄭注逆出由便
　釋曰賓不拜送玉者為君使也逆出後入者先出
賓出
　鄭注聘事畢
公側授宰玉
　鄭注使藏之授于序端
裼降立
　鄭注裼者免上衣見裼衣凡當盛禮者以充美為敬
　非盛禮者以見美為敬禮尚相變也玉藻曰裘之裼
　也見美也又曰麛裘青豻褎絞衣以裼之論語曰素
　衣麛裘皮弁時或素衣其裘同可知也裘者為温表
　之為其䙝也寒暑之服冬則裘夏則葛凡襢裼者左
　降立俟享也亦于中庭古文裼皆作賜
　釋曰凡裘䙝必有衣以覆之使之可裼也裼衣皆象
　其上服與裘之色冬裘上有裼衣夏衣絺綌春秋衣
　祫褶袷褶上有中衣裼衣中衣之上有上服凡以禮
　事者袒左士喪禮主人亦左袒惟覲禮侯氏右肉袒
　聽刑故也
擯者出請
　鄭注不必賓事之有無
賓裼奉束帛加璧享擯者入告出許
　鄭注許受之
庭實皮則攝之毛在内内攝之入設也
　鄭注皮虎豹之皮攝之者右手并執前足左手并執
　後足毛在内不欲文之豫見也内攝之者兩手相鄉
　也入設亦參分庭一在南言則者或以馬也(案今注/疏本脱)
　(也/字)凡君于臣臣于君麋鹿皮可也
　釋曰皮右首言也者節賓入也
賓入門左揖讓如初升致命張皮
　鄭注張者釋外足見文也
公再拜受幣士受皮者自後右客
　鄭注自由也從東方來由客後西居其左受皮也執
　皮者既授亦自前西而出
賓出當之坐攝之
　鄭注象受于賓
　釋曰司儀職曰客授幣下出
公側授宰幣皮如入右首而東
　鄭注如入左在前皮右首者變于生也
　釋曰下記曰凡庭實隨入左先皮在庭西上居左首
　先入也曲禮曰執禽者左首昬禮記納徵執皮攝之
　内文兼執足左首隨入西上參分庭一在南賓致命
　釋外足見文主人受幣士受皮者自東出于後自左
　受遂坐攝皮逆退適東壁與此禮同惟左首逆退為
　異耳
聘于夫人用璋享用琮如初禮
　鄭注如公立于中庭以下
若有言則以束帛如享禮
　鄭注有言有所告請若有所問也記曰有故則束帛
　加書以將命春秋臧孫辰告糴于齊公子遂如楚乞
　師晉侯使韓穿來言汶陽之田皆是也無庭實也
　釋曰司儀職云每事如初之儀
欽定四庫全書
　儀禮集釋卷十二　　　宋　李如圭　撰
聘禮
擯者出請事賓告事畢
　鄭注公事畢
賓奉束錦以請覿
　鄭注覿見也曏將公事(案曏各本作鄉今從釋文/及張渟儀禮識誤訂正)是
　欲交其歡敬也不用羔因使而見非特來
　釋曰荀子曰聘問也享獻也私覿私見也
擯者入告出辭
　鄭注客有大禮未有以待之
請禮賓(案禮賓之禮/當作醴注同)賓禮辭聽命擯者入告
　鄭注告賓許也
宰夫徹几改筵
　鄭注宰夫又主酒食者也將禮賓徹神几改神席更
　布也賓席東上公食大夫禮曰蒲筵常緇布純加萑
　席尋𤣥帛純此筵上下大夫也周禮曰筵國賓于牖
　前莞筵紛純加繅席畫純左彤几者則是筵孤也孤
　彤几卿大夫其漆几與
公出迎賓以入揖讓如初
　鄭注公出近者己之禮更端也
公升側受几于序端
　鄭注漆几也今文無升
宰夫内拂几三奉兩端以進
　鄭注内拂几不欲塵坋尊者以進自東箱來授君
　釋曰内拂几拂之向己也坋被也
公東南鄉外拂几三卒振袂中攝之進西鄉
　鄭注進就賓也
擯者告
　鄭注告賓以公授几
賓進訝受几于筵前東面俟
　鄭注未設也今文訝為梧
　釋曰訝受迎受也公中攝几賓以兩手從兩端受之
公壹拜送
　鄭注公尊也古文壹作一
賓以几辟
　鄭注辟位逡遁
北面設几不降階上荅再拜稽首
　鄭注不降以主人禮未成也凡賓左几
宰夫實觶以醴加柶于觶面枋
　鄭注酌以授君也君不自酌尊也宰夫亦洗升實觶
　以醴自東箱來不面擸不訝授也
　釋曰擸即葉也柶之大端為葉小端為枋面前也凡
　主人授賓醴者皆面枋賓迎受之皆面葉冠禮贊者
　酌醴以授主人主人迎受故贊者面葉主人受之得
　面枋此宰夫實醴公不迎受故宰夫面枋公受之亦
　得面枋也下記曰醴尊于東箱宰夫不言升降者賤
　略之
公側受醴
　鄭注將以飲賓
賓不降壹拜進筵前受醴復位公拜送醴
　鄭注賓壹拜者醴質以少為貴
宰夫薦籩豆脯醢賓升筵擯者退負東塾
　鄭注事未畢擯者不退中庭以有宰夫也
　釋曰飲食之事宰夫所主故宰夫相也
賓祭脯醢以柶祭醴三庭實設
　鄭注庭實乘馬
降筵北面以柶兼諸觶尚擸坐啐醴
　鄭注降筵就階上
公用束帛
　鄭注致幣也言用尊于下也亦受之于序端
建柶北面奠于薦東
　鄭注糟醴不啐(案啐今注疏本作卒似/李如圭所見本亦作卒)
　釋曰不卒觶(案此下/原本缺)
擯者進相幣
　鄭注贊以辭
賓降辭幣
　鄭注不敢當公禮也
公降一等辭
　鄭注辭賓降也
栗階升聽命
　鄭注栗階趨君命尚疾不連步
　釋曰連步者足相隨不相過每等先舉一足而後足
　并之栗階者始升連步至上等則不連步左右足各
　一發而升堂
降拜
　鄭注拜受
公辭
　鄭注不降一等殺也
升再拜稽首受幣當東楹北面
　鄭注亦訝受而北面者禮主于己己臣也
退東面俟
　鄭注俟君拜也不北面者謙若不敢當階然
　釋曰鄉飲酒禮賓主專階者皆北面
公壹拜賓降也公再拜
　鄭注不俟公再拜者不敢當公之盛也公再拜者事
　畢成禮也
賓執左馬以出
　鄭注受尊者禮宜親之也效馬者并左右靮授之餘
　三馬主人牽者從出也
上介受賓幣從者訝受馬
　鄭注從者士介
　釋曰下記曰主人之庭實則主人遂以出賓之士訝
　受之
賓覿奉束錦總乘馬二人贊入門右北面奠幣再拜稽
首
　鄭注不請不辭曏時已請也(案曏各本作鄉今從釋/文及張淳儀禮識誤訂)
　(正/)覿用束錦辟享幣也總者總八轡牽之贊者居馬
　間扣馬也入門而右私事自闑右奠幣再拜以臣禮
　見也贊者賈人之屬介特覿也
　釋曰由闑右自牽馬不從介不升堂授幣皆臣禮
擯者辭
　鄭注辭其臣
賓出
　鄭注事畢
擯者坐取幣出有司二人牽馬以從出門西面于東塾
南
　鄭注將還之也贊者有司受馬乃出凡取幣于庭北
　面
擯者請受
　鄭注請以客禮受之
賓禮辭聽命
　鄭注賓受其幣贊者受馬
牽馬右之入設
　鄭注庭實先設客禮也右之欲人居馬左任右手便
　也于是牽馬者四人事得伸也(案伸今注/疏本作申)曲禮曰效
　馬效羊者右牽之
　釋曰言右之知人牽一馬
賓奉幣入門左介皆入門左西上
　鄭注以客禮入可從介
公揖讓如初升公北面再拜
　鄭注公再拜者以其初以臣禮見新之也
　釋曰公拜亦為受幣
賓三退反還負序
　鄭注反還者不敢與授圭同
振幣進授當東楹北面
　鄭注不言君受略之也
　釋曰禮賓賓覿受授當東楹臣禮也春秋傳鄭伯如
　晉拜成授玉于東楹之東士貞伯以為鄭伯視流而
　行速不安其位凡敵者授受當于兩楹間也
士受馬者自前還牽者後適其右受
　鄭注自由也適牽者之右而受之也此亦竝授者不
　自前左由便也便其已授而去也受馬自前變于受
　皮
　釋曰馬在庭北面西上牽者各在其西士受馬者從
　東方來由牽者之前遶其後于人東馬西受馬受不
　由其左者欲牽者已授馬右還而出便也
牽馬者自前西乃出
　鄭注自由也
　釋曰自前西由馬前而西也其西一人則否
賓降階東拜送君辭
　鄭注拜送幣于階東以君在堂鄉之
　釋曰拜送者己物也凡致命者不拜送
拜也君降一等辭
　鄭注君乃辭之而賓由拜(案由猶/古通用)敬也
擯者曰寡君從子雖將拜起也
　鄭注此禮固多有辭矣未有著之者是其志而煥乎
　未敢明說
栗階升公西鄉賓階上再拜稽首
　鄭注成拜
公少退
　鄭注為敬
賓降出公側授宰幣馬出
　鄭注庿中宜清
公降立擯者出請上介奉束錦士介四人皆奉玉錦束
請覿
　鄭注玉錦錦之文纖縟者也禮有以少文為貴者後
　言束辭之便也
　釋曰玉錦錦文纖縟如玉之縝密者賓及上介不用
　玉錦以少文為貴也
擯者入告出許上介奉幣儷皮二人贊
　鄭注儷猶兩也上介用皮變于賓也皮糜鹿皮
皆入門右東上奠幣皆再拜稽首
　鄭注皆者皆衆介也贊者奠皮出
擯者辭
　鄭注亦辭其臣
介逆出
　鄭注亦事畢也
擯者執上幣士執衆幣有司二人舉皮從其幣出請受
　鄭注此請受請于上介也擯者先即西面位請之釋
　辭之時衆執幣者隨立門中而俟
　釋曰介在門西東面故擯者西面請之隨立一一相
　隨而立
委皮南面
　鄭注擯者既釋辭執衆幣者進即位有司乃得委之
　南面便其復入也委皮當門
　釋曰委皮於門中北上贊皮者得北面取之而先入
　便
執幣者西面北上擯者請受
　鄭注請于上介也上言其次此言其位互約文也
　釋曰雖衆幣亦請于上介介同時覿統于上介也
介禮辭聽命皆進訝受其幣
　鄭注此言皆訝受者嫌擯者一一授之
上介奉幣皮先入門左奠皮
　鄭注皮先者介隨執皮者而入也入門左介至揖位
　而立執皮者奠皮以有不敢授之義古文重入
公再拜
　鄭注拜中庭也不受于堂介賤也
介振幣自皮西進北面授幣退復位再拜稽首送幣
　鄭注進者北行參分庭一而東行當君乃復北行也
介出宰自公左受幣
　鄭注不側授介禮輕
　釋曰不云側授葢贊者受于公轉以授宰
有司二人坐舉皮以東擯者又納士介
　鄭注納者出道入也
士介入門右奠幣再拜稽首
　鄭注終不敢以客禮見
擯者辭介逆出擯者執上幣以出禮請受賓固辭
　鄭注禮請受者一諸受而聽之也賓為之辭士介賤
　不敢以言通于主君也(案今注疏/本脫也字)固衍字當如面大
　夫也
　釋曰一辭而許曰禮辭再辭而許曰固辭今擯者禮
　請受明無固辭也下士介面大夫時賓亦一辭耳
公荅再拜擯者出立于門中以相拜
　鄭注擯者以賓辭入告還立門中閾外西面公乃遥
　荅拜也相者贊告之
士介皆辟
　鄭注辟于其東面位逡遁也
士三人東上坐取幣立
　鄭注俟擯者執上幣來也
擯者進
　鄭注就公所也
宰夫受幣于中庭以東
　鄭注使宰夫受于士士介幣輕也受之于公左賓幣
　公側授宰上介幣宰受于公左士介幣宰夫受于士
　敬之差
執幣者序從之
　鄭注序從者以宰夫當一一受之
擯者出請賓告事畢
　鄭注賓既告事畢衆介逆道賓而出也
擯者入告公出送賓
　鄭注公出衆擯亦逆道紹擯及賓竝行間亦六步
及大門内公問君
　鄭注曏以公禮將事(案曏各本作鄉今從釋文/及張淳儀禮識誤訂正)無由
　問也賓至始入門之位北面將揖而出衆介亦在其
　右少退西上于此可以問君居處何如序殷勤也時
　承擯紹擯亦于門東北面東上上擯往來傳君命南
　面蘧伯玉使人於孔子孔子問曰夫子何為此公問
　君之𩔖也
賓對公再拜
　鄭注拜其無恙公拜賓亦辟
公問大夫賓對公勞賓賓再拜稽首公荅拜
　鄭注勞以道路之勤
　釋曰司儀職云出及中門之外問君客再拜對君拜
　客辟而對君問大夫客對君勞客客再拜稽首君荅
　拜客趨辟
公勞介介皆再拜稽首公荅拜賓出公再拜送賓不顧
　鄭注公既拜客趨辟君命上擯送賓出反告賓不顧
　于此君可以反路寢矣論語說孔子之行曰君召使
　擯色勃如也足躩如也賓退必復命曰賓不顧矣
　釋曰凡去者不荅拜
賓請有事于大夫
　鄭注請問問卿也不言問聘聘亦問也嫌近君也上
　擯送賓出賓東面而請之擯者反命因告之
公禮辭許
　鄭注禮辭一辭
賓即館
　鄭注少休息也即就也
卿大夫勞賓賓不見
　鄭注以己公事未行上介以賓辭辭之
　釋曰公事問大夫之公事
大夫奠鴈再拜上介受
　鄭注不言卿卿與大夫同執鴈下見于國君周禮凡
　諸侯之卿見朝君皆執羔
勞上介亦如之君使卿韋弁歸饔餼五牢
　鄭注變皮弁服韋弁敬也韋弁韎韋之弁兵服也而
　服之者皮韋同𩔖取相近耳其服葢韎布以為衣而
　素裳牲殺曰饔生曰餼今文歸或為饋
　釋曰有毛曰皮去毛熟治曰韋韎赤色也春秋傳鄢
　陵之戰晉郤至衣韎韋凡衣同冠色衣韎韋則弁亦
　韎韋也致饔餼非兵事衣以韎布為之皮弁服素裳
　白舄韋弁服當亦與之同也周禮司服先序祭服次
　韋弁服次皮弁服則韋弁尊于皮弁
上介請事賓朝服禮辭
　鄭注朝服示不受也受之當以尊服
有司入陳
　鄭注入賓所館之庿陳其積
饔
　鄭注謂飪與腥
飪一牢鼎九設于西階前陪鼎當内廉東面北上上當
碑南陳牛羊豕魚腊腸胃同鼎膚鮮魚鮮腊設扃鼏膷
臐膮葢陪牛羊豕
　鄭注陪鼎三牲􁂄膷臐膮陪之庶羞加也當内廉辟
　堂塗也腸胃次腊以其出牛羊也膚豕肉也惟燖者
　有膚此饌先陳其位後言其次重大禮詳其事也宫
　必有碑所以識日景引陰陽也凡碑引物者宗庿則
　麗牲焉以取毛血其材宫庿以石窆用木
　釋曰陪者陪牛羊豕正鼎之後也不用豕腸胃者君
　子不食圂腴内廉西階之東廉也皆有東西兩廉近
　堂之中者為内廉陪鼎陪正鼎之後而當階内廉則
　鼎設于西階之東矣鼎以辟堂塗而設之當階内廉
　則堂塗直階也識日景知陰陽者視碑景邪正以知
　日之早晚視景短長以知陰陽之盈縮進退
腥二牢鼎二七無鮮魚鮮腊設于阼階前西面南陳如
飪鼎二列
　鄭注有腥者所以優賓也
堂上八豆設于户西西陳皆二以竝東上韭菹其南醓
醢屈
　鄭注户室户也東上變于親食賓也(案于今注疏/本訛作乎)醓
　醢汁也屈猶錯也今文竝皆為併
　釋曰屈者句屈陳之案公食下大夫六豆西上韭菹
　以東醓醢昌本昌本南麋臡以西菁菹鹿臡上大夫
　八豆鄭云加葵菹蝸醢此賓亦上大夫則八豆者韭
　菹東上其南醓醢以西昌本麋臡菁菹菁菹北鹿臡
　以東葵菹蝸醢
八簋繼之黍其南稷錯
　鄭注黍在北
　釋曰繼豆以西黍南稷稷西黍黍北稷八簋間錯陳
　之
六鉶繼之牛以西羊豕豕南牛以東羊豕
　鄭注鉶羮器也
　釋曰此䋫陳之也不言䋫者文已具也屈者句而屈
　陳之䋫者直屈陳之錯者間雜而陳既陳則皆有𩔖
兩簠繼之粱在北
　鄭注簠不次簋者粱稻加也凡饌屈錯要相變
八壺設于西序北上二以竝南陳
　鄭注壺酒尊也酒葢稻酒粱酒不錯者酒不以錯雜
　為味
西夾六豆設于西墉下北上韭菹其東醓醢屈六簋繼
之黍其東稷錯四鉶繼之牛以南羊羊東豕豕以北牛
兩簠繼之粱在西皆二以竝南陳六壺西上二以竝東
陳
　鄭注東陳在北墉下統于豆
饌于東方亦如之
　鄭注東方東夾室
西北上
　鄭注亦韭菹其東醓醢也
　釋曰雖陳于東墉下其陳亦以西北為上悉與西夾
　同嫌統于東墉以東北為上故著之
壺東上西陳
　鄭注亦在北墉下統于豆
醯醢百罋夾碑十以為列醯在東
　鄭注夾碑在鼎之中央也醯在東醯榖陽也醢肉陰
　也
餼二牢陳于門西北面東上牛以西羊豕豕西牛羊豕
　鄭注餼生也牛羊右手牽之豕束之寢右亦居其左
　釋曰豕束其足北首而臥其右尚左也士虞禮陳牲
　北首寢右與生人禮同陳于門内之西為其踐汙館
　庭使近外
米百筥筥半斛設于中庭十以為列北上黍粱稻皆二
行稷四行
　鄭注庭實固當庭中言當中庭者南北之中也東西
　為列列當酼醢南亦相變也此言中庭則設碑近如
　堂深也
　釋曰醯醢言醯在東則南北為列米言北上則東西
　為列米繼醯醢設之知在醯醢南也醯醢夾碑米設
　于庭南北之中而在醯醢南則碑近北矣設洗南北
　以堂深而鄭言設碑如堂深則碑東當洗也米以黍
　稷為正稻粱為加故南北兩端陳黍稷而稻粱于其
　間設之
門外米三十車(案三十唐/石經作卅)車秉有五籔設于門東為三
列東陳
　鄭注大夫之禮米禾皆視死牢秉籔數名也秉有五
　籔二十四斛也籔讀若不數之數今文籔或為逾
禾三十車(案三十唐/石經作卅)車三秅設于門西西陳
　鄭注秅數名也三秅千二百秉
薪芻倍禾
　鄭注倍禾者以其用多也薪從米芻從禾四者之車
　皆陳北輈凡此所以厚重禮也聘義曰古之用財不
　能均如此然而用財如此其厚者言盡之于禮也盡
　之于禮則内君臣不相陵而外不相侵故天子制之
　而諸侯務焉爾
賓皮弁迎大夫于外門外再拜大夫不荅拜
　鄭注大夫使者卿也
揖入及庿門賓揖入
　鄭注賓與使者揖而入使者止執幣賓俟之于門内
　謙也古者天子適諸侯必舍于大祖庿諸侯行舍于
　諸公庿大夫行舍于大夫庿
大夫奉束帛
　鄭注執其所以將命
入三揖皆行
　鄭注皆猶竝也使者尊不後主人
至于階讓大夫先升一等
　鄭注讓不言三不成三也凡升者主人讓于客三敵
　者則客三辭主人乃許升亦道賓之義也使者尊主
　人三讓則許升矣今使者三讓則是主人四讓也公
　雖尊亦三讓乃許升不可以不下主人也古文曰三
　讓
　釋曰使者尊者奉主君命也
賓從升堂北面聽命
　鄭注北面于階上也
大夫東面致命賓降階西再拜稽首拜餼亦如之
　鄭注大夫以束帛同致饔餼也賓殊拜之敬也重君
　之禮也
大夫辭升成拜
　鄭注尊賓
受幣堂中西北面
　鄭注趨主君命也堂中西中央之西
　釋曰堂中西葢中堂與西楹之間
大夫降出賓降授老幣出迎大夫
　鄭注老家臣也賓出迎欲儐之(案儐原本訛作擯/據今注疏本訂正)
大夫禮辭許入揖讓如初賓升一等大夫從升堂
　鄭注賓先升敵也皆北面
庭實設馬乘
　鄭注乘四馬也
賓降堂受老束錦大夫止
　鄭注止不降使之餘尊
賓奉幣西面大夫東面賓致幣
　鄭注不言致命非君命也
大夫對北面當􁅯再拜稽首
　鄭注稽首尊君客也致對有辭也
　釋曰體敵者當頓首
受幣于楹間南面退東面俟
　鄭注賓北面授尊君之使
賓再拜稽首送幣大夫降執左馬以出
　鄭注出庿門從者亦訝受之
賓送于外門外再拜明日賓拜于朝拜饔與餼皆再拜
稽首
　鄭注拜謝主君之恩惠于大門外周禮曰凡賓客之
　治令訝聽之此拜亦皮弁服
　釋曰案鄉射禮明日賓拜賜于門外主人不見知此
　拜饔餼亦于大門外也拜于大門外而曰拜于朝則
　諸侯外朝在大門外明矣公食大夫禮若不親食使
　大夫朝服致之賓朝服受明日朝服拜賜受饔餼皮
　弁則亦皮弁拜可知
上介饔餼三牢飪一牢在西鼎七羞鼎三
　鄭注飪鼎七無鮮魚鮮腊(案此下今注/疏本有也字)賓介皆異館
腥一牢在東鼎七堂上之饌六
　鄭注六者賓西夾之數
西夾亦如之筥及罋如上賓
　鄭注凡所不貶者尊介也言如上賓者明此賓容介
　也
餼一牢門外米禾視死牢牢十車薪芻倍禾凡其實與
陳如上賓
　鄭注凡凡飪以下
下大夫韋弁用束帛致之上介韋弁以受如賓禮
　鄭注介不皮弁者以其受大禮似賓不敢純如賓也
儐之兩馬束錦士介四人皆餼大牢米百筥設于門外
　鄭注牢米不入門略之也米設當門亦十為列北上
　牢在其南西上
　釋曰設于門外不言東西明當門牢亦在米南與賓
　介之陳同此西上為異耳
宰夫朝服牽牛以致之
　鄭注執紖牽之東面致命朝服無束帛亦略之上介
　西面拜迎
　釋曰車米禾視死牢士無死牢故無米禾無米禾則
　無芻薪
士介朝服北面再拜稽首受
　鄭注受于牢東拜自牢後適宰夫右受由前東面授
　從者
無擯(案擯今注疏本作儐據集/釋云當作儐則其訛已久)
　鄭注既受拜送之矣明日衆介亦各如其受之服從
　賓拜于朝
　釋曰擯當作儐下經記無擯及注不擯賓同
欽定四庫全書
　儀禮集釋卷十三　　　宋　李如圭　撰
聘禮
賓朝服問卿
　鄭注不皮弁别于主君卿每國三人
卿受于祖庿
　鄭注重賓禮也祖王父也
下大夫擯
　鄭注無士擯者旣接于君所急見之
　釋曰不必備士擯
擯者出請事大夫朝服迎于外門外再拜賓不荅拜揖
大夫先入每門每曲揖及庿門大夫揖入
　鄭注入者省内事也旣而俟于宁也
　釋曰爾雅曰門屏之間謂之宁郭氏曰人君視朝所
　宁立處李巡曰正門内兩塾間曰宁孫炎曰門内屏
　外人君所宁立處也案人君路門外有正朝故視朝
　則宁立于門内兩塾間門屏之間者謂門内屏外据
　諸侯内屏而言也此經言大夫揖入則旣入門内矣
　下云三揖竝行凡至門内霤爲三揖之始則省内事
　之後出俟于内霤南兩塾之間也
擯者請命
　鄭注亦從入而出請不几筵辟君也
庭實設四皮
　鄭注麋鹿皮也
賓奉束帛入三揖皆行至于階讓
　鄭注皆猶竝也古文曰三讓
賓升一等大夫從升堂北面聽命
　鄭注賓先升使者尊
　釋曰尊聘君之命
賓東面致命
　鄭注致其君命
大夫降階西再拜稽首賓辭升成拜受幣堂中西北面
　鄭注于堂中央之西受幣趨聘君之命
賓降出大夫降授老幣無擯(案擯今注疏本作儐據前/無擯下集釋云當作儐下)
(經記無擯及注不擯/賓同則其訛己久)
　鄭注不擯賓辟君也
　釋曰案卿受問之儀與賓受饔餼禮同惟在君側不
　擯賓為異耳
擯者出請事賓面如覿幣
　鄭注面亦見也其謂之面威儀質也
　釋曰如覿幣亦束錦乗馬春秋傳楚公子棄疾聘于
　晉過鄭鄭罕虎公孫僑游吉從鄭伯勞諸柤辭不敢
　見固請見之以其乗馬八匹私面見子皮以馬六匹
　見子產以馬四匹見子大叔以馬二匹非常禮故見
　鄭伯亦曰私面
賓奉幣庭實從
　鄭注庭實四馬
入門右大夫辭
　鄭注大夫于賓入自階下辭迎之
賓遂左
　鄭注見私事也雖敵賓猶謙入門右爲若降等然曲
　禮曰客若降等則就主人之階主人固辭于客然後
　客復就西階
　釋曰復音服
庭實設揖讓如初
　鄭注大夫至庭中旋竝行
大夫升一等賓從之
　鄭注大夫先升道賓
大夫西面賓稱面
　鄭注稱舉也舉相見之辭以相接
大夫對北面當􁅯再拜受幣于楹間南面退西面立
　鄭注受幣楹間敵也賓亦振幣進北面授
賓當􁅯再拜送幣降出大夫降授老幣擯者出請事上
介特面幣如覿介奉幣
　鄭注特面者異于主君士介不從而入也君尊衆介
　始覿不自别也上賓則衆介皆從之
　釋曰上賓面卿亦從介如覿介統于賓也衆介不統
　于上介上介面卿雖不自同于衆介亦不敢從衆介
皮二人贊
　鄭注亦儷皮也
入門右奠幣再拜
　鄭注降等也
大夫辭
　鄭注于辭上介則出
擯者反幣
　鄭注出還于上介也
　釋曰亦反皮
庭實設介奉幣入大夫揖讓如初
　鄭注大夫亦先升一等今文曰入設
介升大夫再拜受
　鄭注亦于楹間南面而受
介降拜大夫降辭介升再拜送幣
　鄭注介旣送幣降出也大夫亦受老幣
擯者出請衆介面如覿幣入門右奠幣皆再拜大夫辭
介逆出擯者執上幣出禮請受賓辭
　鄭注賓亦爲士介辭
大夫荅再拜擯者執上幣立于門中以相拜士介皆辟
老受擯者幣于中庭士三人坐取羣幣以從之擯者出
請事賓出大夫送于外門外再拜賓不顧
　鄭注不顧言去
擯者退大夫拜辱
　鄭注拜送也
下大夫嘗使至者幣及之
　鄭注嘗使至己國則以幣問之也君子不忘舊
　釋曰使所吏反下夫使同
上介朝服三介問下大夫下大夫如卿受幣之禮
　鄭注上介三介下大夫使之禮也
　釋曰小聘使下大夫降于卿二等三介問下大夫使
　上介者同班敵也
其面如賓面于卿之禮大夫若不見
　鄭注有故也
君使大夫各以其爵為之受如主人受幣禮不拜
　鄭注各以其爵主人卿也則使卿大夫也則使大夫
　不拜代受之耳不當主人禮也
　釋曰不拜猶奉使者不荅拜也
夕夫人使下大夫韋弁歸禮
　鄭注夕問卿之夕也使下大夫下君也君使之云夫
　人者以致辭當稱寡小君
堂上籩豆六設于户東西上二以竝東陳
　鄭注籩豆六者下君禮也設于户東又辟饌位也其
　設脯其南醢屈六籩六豆
　釋曰致饔餼堂上之饌八設于户西
壺設于東序北上二以竝南陳醙黍清皆兩壺
　鄭注醙白酒也凡酒稻爲上黍次之粱次之皆有清
　白以黍間清白者互相備明三酒六壺也先言醙白
　酒尊先設之
　釋曰上介四豆四籩四壺知此六豆六籩六壺
大夫以束帛致之
　鄭注致夫人命也此禮無牢下朝君也
賓如受饔之禮儐之乗馬束錦上介四豆四籩四壺受
之如賓禮
　鄭注四壺無稻酒也不致牢下于君也
　釋曰饔餼有牢
儐之兩馬束錦明日賓拜禮于朝
　鄭注于是乃言賓拜明介從拜也今文禮爲醴
　釋曰夫人禮不及士介亦下于君
大夫餼賓大牢米八筐
　鄭注其陳于門外黍粱各二筐稷四筐二以竝南陳
　無稻牲陳于後東上不饌于堂庭辟君也
　釋曰君餼賓亦牲在米南東上
賓迎再拜老牽牛以致之賓再拜稽首受老退賓再拜
送
　鄭注老室老大夫之貴臣
上介亦如之衆介皆少牢米六筐皆士牽羊以致之
　鄭注米六筐者又無粱也士亦大夫之貴臣
公于賓壹食再饗
　鄭注饗謂亨大牢以飲賓也公食大夫禮曰設洗如
　饗則饗與食互相先後也古文壹皆為一今文饗皆
　爲鄉
燕與羞俶獻無常數
　鄭注羞謂禽羞鴈鶩之屬成熟煎和也俶始也始獻
　四時新物聘義所謂時賜無常數由恩意也古文俶
　作淑
　釋曰曰羞則若内羞庶羞知成熟煎和者聘義曰主
　國待客出入三積餼客于舍五牢之具陳于内米三
　十車禾三十車芻薪倍禾皆陳于外乗禽日五雙羣
　介皆有餼牢壹食再饗燕與時賜無數所以厚重禮
　也
賓介皆明日拜于朝上介壹食壹饗
　鄭注饗食賓介為介從饗獻矣復特饗之客之也
若不親食使大夫各以其爵朝服致之以侑幣如致饔
無儐
　鄭注君不親食謂有疾及他故也必致之不廢其禮
　也致之必使同班敵者易以相親敬也致禮于卿使
　卿致禮于大夫使大夫非必命數也無儐以己本宜
　徃古文侑皆作宥
致饗以酬幣亦如之
　鄭注酬幣饗禮酬賓勸酒之幣也所用未聞也禮幣
　束帛乗馬亦不是過也禮器曰琥璜爵葢天子酬諸
　侯
　釋曰琥璜爵者用琥若璜以將酬幣也春秋傳秦后
　子享晉侯有酬幣聘義曰卿爲上擯大夫為承擯士
　為紹擯君親禮賓賓私面私覿致饔餼還圭璋賄贈
　饗食燕所以明賓客君臣之義也
夫夫于賓壹饗壹食上介若食若饗若不親饗則公作
大夫致之以酬幣致食以侑幣
　鄭注作使也大夫有故君必使其同爵者為之致之
　列國之賓來榮辱之事君臣同之
　釋曰燕不致者燕無幣故也春秋傳韓宣子來聘宴
　于季氏則大夫亦有燕賓之禮
君使卿皮弁還玉于館
　鄭注玉圭也君子于玉比德焉以之聘重禮也還之
　者德不可取于人相切厲之義也皮弁者始以此服
　受之不敢不終也
　釋曰聘義曰以圭璋聘重禮也己聘而還圭璋此輕
　財而重禮之義也諸侯相厲以輕財重禮則民作讓
　矣
賓皮弁襲迎于外門外不拜帥大夫以入
　鄭注迎之不拜示將去不純爲主也帥道也今文曰
　迎于門外古文帥爲率
大夫升自西階鉤楹
　鄭注鉤楹由楹内將南面致命致命不東面以賓在
　下也必言鉤楹者賓在下嫌楹外也
賓自碑内聽命升自西階自左南面受圭退負右房而
立
　鄭注聽命于下敬也自左南面右大夫且竝受也必
　竝受者若曏君前耳(案曏各本作鄉今從釋文/及張淳儀禮識誤訂正)退為
　大夫降逡遁今文或曰由自西階無南面
　釋曰竝受者若在主國君前受也賓介初受圭于君
　前亦同面先儒説大夫士直有東房天子諸侯乃有
　左右房此大夫之庿而有右房或曰此公館也故有
　右房當考
大夫降中庭賓降自碑内東面授上介于阼階東
　鄭注大夫降出言中庭者為賓降節也授于阼階東
　者欲親見賈人藏之也賓還阼階下西面立
上介出請賓迎大夫還璋如初入
　鄭注出請請事于外以入告也賓雖將去出入猶東
　惟升堂由西階凡介之位未有改也
賓裼迎大夫賄用束紡
　鄭注賄子人財之言也紡紡絲爲之今之縳也所以
　遺聘君可以爲衣服相厚之至
　釋曰還圭以報聘禮玉束帛乗皮以報享復加此束
　紡以厚聘君也
禮玉束帛乗皮
　鄭注禮禮聘君也所以報享也亦言玉璧可知也今
　文禮皆作醴
　釋曰圭璋言還禮玉言禮則主國自以璧琮報享也
　卿不報聘君之幣者尊卑不敵
皆如還玉禮大夫出賓送不拜公館賓
　鄭注爲賓將去親存送之厚殷勤且謝聘君之意也
　公朝服
賓辟
　鄭注不敢受主國君見己于此館也(案今注疏/本脱主字)此亦
　不見言辟者君在庿門敬也凡君有事于諸臣之家
　車造庿門乃下
上介聽命
　鄭注聽命于庿門中西面如相拜然也擯者每贊君
　辭則曰敢不承命告于寡君之老
聘享夫人之聘享問大夫送賓公皆再拜
　鄭注拜此四事公東面拜擯者北面
　釋曰孔子問人于他邦再拜而送之
公退賓從請命于朝
　鄭注賓從者實爲拜主君之館己也言請命者以己
　不見不敢斥尊者之意
公辭賓退
　鄭注辭其拜也退還館裝駕爲旦將發也周禮曰賓
　從拜辱于朝明日客拜禮賜遂行
賓三拜乗禽于朝訝聽之
　鄭注發去乃拜乗禽明己受賜大小無不識
　釋曰乗禽所謂禮賜
遂行舍于郊
　鄭注始發且㝛近郊自展軨
公使卿贈如覿幣
　鄭注贈送也所以好送之也言如覿幣見為反報也
　今文公爲君
　釋曰贈贈賄也布帛曰賄賄用束紡是也春秋傳曰
　入有郊勞出有贈賄齊國莊子來聘自郊勞至于贈
　賄禮成而加之以敏魯昭公如晉自郊勞至于贈賄
　無失禮則諸侯相朝郊勞贈賄之節亦同也贈之多
　少視覿幣秦西乞術來聘魯以為君子厚賄之厚賄
　之則所贈加于覿幣
受于舍門外如受勞禮無儐
　鄭注不入無儐明去而宜有己也如受勞禮以贈勞
　同節
使下大夫贈上介亦如之使士贈衆介如其覿幣大夫
親贈如其面幣無儐贈上介亦如之使人贈衆介如其
面幣士送至于竟使者歸及郊請反命
　鄭注郊近郊也告郊人使請反命于君也(案請今注/疏本訛作)
　(言/)必請之者以己久在外嫌有罪惡不可以入春秋
　時鄭惡其大夫髙克使之將兵逐而不納此葢請而
　而不得入
朝服載旜
　鄭注行時税舍于此郊今還至此正其故行服以俟
　君命敬也古文旜作膳
禳乃入
　鄭注禳祭名也爲行道累厯不祥禳之以除災凶
乃入陳幣于朝西上上賓之公幣私幣皆陳上介公幣
陳他介皆否
　鄭注皆否者公幣私幣皆不陳此幣使者及介所得
　于彼國君卿大夫之贈賜也其或陳或不陳詳尊而
　略卑也其陳之及卿大夫處者待之如夕幣其禮于
　君者不陳上賓使者公幣君之賜也私幣卿大夫之
　幣也他介士介也言他容衆從者
　釋曰陳幣者榮己之賜也禮于君者謂束紡束帛乗
　皮不陳執以反命也
束帛各加其庭實皮左
　鄭注不加其皮上榮其多也
公南鄉
　鄭注亦宰告于君君乃朝服出門左南鄉
卿進使者使者執圭垂繅北面上介執璋屈繅立于其
左
　鄭注此主于反命士介亦隨入竝立東上
反命曰以君命聘于某君某君受幣于某宫某君再拜
以享某君某君再拜
　鄭注君亦揖使者進之乃進反命也某君某國君也
　某宫若言桓宫僖宫也某君再拜謂再拜受也必言
　此者明彼君敬已君不辱命
宰自公左受玉
　鄭注亦于使者之東同面竝受也不右使者由便也
受上介璋致命亦如之
　鄭注變反言致者若云非君命也致命曰以君命聘
　于某君夫人某君再拜以享于某君夫人某君再拜
　不言受幣于某宫可知略之
執賄幣以告曰某君使某子賄授宰
　鄭注某子若言髙子國子凡使者所當以告君者上
　介取以授之賄幣在外也
禮玉亦如之
　鄭注亦執束帛加璧也告曰某君使某子禮宰受之
　士隨自後左士介受乗皮如初上介出取玉束帛士
　介從取皮也(案從今注疏/本訛作後)
　釋曰士受皮者亦如受享時由執皮者後惟左士介
　爲異耳
執禮幣以盡言賜禮
　鄭注禮幣主國君初禮賓之幣也以盡言賜禮謂自
　此至于贈
公曰然而不善乎
　鄭注善其能使于四方而猶女也
　釋曰使所吏反
授上介幣再拜稽首公荅再拜
　鄭注授上介幣當拜公言也不授宰者當復陳之
　釋曰復陳于故處
私幣不告
　鄭注亦略卑也
君勞之再拜稽首君荅再拜
　鄭注勞之以道路勤苦
若有獻則曰某君之賜也
　鄭注言此物某君之所賜予爲惠者也其所獻雖珍
　異不言某爲彼君服御物謙也其大夫出反必獻忠
　孝也
君其以賜乎
　鄭注不必其當君也獻不拜者爲君之荅己也
上介徒以公賜告如上賓之禮
　鄭注徒謂空手不執其幣
君勞之再拜稽首君荅拜勞士介亦如之
　鄭注士介四人旅荅一拜又賤也
君使宰賜使者幣使者再拜稽首
　鄭注以所陳幣賜之也禮臣子人賜之而必獻之君
　父不敢自私服也君父因以予之則拜受之如更受
　賜也旣拜宰以上幣授之
賜介介皆再拜稽首
　鄭注士介之幣皆載以造朝不陳之耳與上介同受
　賜命俱拜旣拜宰亦以上幣授上介
　釋曰至此不别上介知與士介同拜賜
乃退
　鄭注君揖入皆出去
介皆送至于使者之門
　鄭注將行俟于門反又送于門與尊長出入之禮也
乃退揖
　鄭注揖别也
使者拜其辱
　鄭注隨謝之也再拜上介三拜士介
　釋曰士卑禮之各一拜
釋幣于門
　鄭注門大門也主于闑布席于闑西閾外東面設洗
　于門外東方其餘如初于禰時出于行入于門不兩
　告告所先見也
　釋曰特牲饋食設筮席于門中闑西閾外西面此東
　面者神位在西也洗當東榮故門外設之亦于東方
乃至于禰筵几于室薦脯醢
　鄭注告反也薦進也
觴酒陳
　鄭注主人酌進奠一獻也言陳者將復有次也先薦
　後酌祭禮也行釋幣反釋奠略出謹入也
　釋曰燕飲先獻而後薦祭禮先薦而後奠不言奠而
　曰陳者陳者次第之言并後再獻俱列之
席于阼
　鄭注爲醉主人也醉主人者祝取爵酌不醉于室異
　于祭
　釋曰饋食禮祝酌酢主人于室
薦脯醢
　鄭注成酢禮也
三獻
　鄭注室老亞獻士三獻也每獻奠輒取爵酌主人自
　酢也
一人舉爵
　鄭注三獻禮成更起酒也主人奠之未舉也
獻從者
　鄭注從者家臣從行者也主人獻之勞之也皆升飲
　酒于西階上不使人獻之辟國君也
行酬乃出
　鄭注主人舉奠酬從者下辯室老亦與焉也
上介至亦如之
　釋曰士之初行不釋幣故反亦不告祭
欽定四庫全書
　儀禮集釋卷十四　　　宋　李如圭　撰
聘禮
聘遭喪入竟則遂也
　鄭注遭喪主國君薨也入竟則遂國君以國為體士
　旣請事已入竟矣關人未告則反
　釋曰春秋傳季文子將聘于晉使求遭喪之禮以行
　謂此禮
不郊勞
　鄭注子未君也
　釋曰無使臣義春秋武氏子來求􁏉不稱使天子當
　喪未君
不筵几
　鄭注致命不于庿就尸柩于殯宫又不神之
　釋曰凡殯宫不筵几者未忍異于生
不禮賓(案禮當/作醴)
　鄭注喪降事也
主人畢歸禮
　鄭注賓于飲食(案于今注/疏本作所)不可廢也禮謂饔餼饗食
賓惟饔餼之受
　鄭注受正不受加也
　釋曰掌客職曰遭主國之喪不受饗食受牲禮
不賄不禮玉不贈
　鄭注喪殺禮為之不備
　釋曰為于偽反下為鄰為之為致同
遭夫人世子之喪君不受使大夫受于庿其他如遭君
喪
　鄭注夫人世子死君為喪主使大夫受聘禮不以凶
　接吉也其他謂禮所降
　釋曰服問云君所主夫人妻大子適婦衰麻非所以
　接弁冕也
遭喪將命于大夫主人長衣練冠以受
　鄭注遭喪謂主國君薨夫人世子死也此三者皆大
　夫攝主人長衣素純布衣也去衰易冠不以純凶接
　純吉也吉時在裏為中衣中衣長衣繼皆掩尺表之
　曰深衣純袂寸半耳君喪不言使大夫受子未君無
　使臣義也
　釋曰更自遭喪不蒙上夫人世子之文知主國君薨
　亦使大夫受也長衣制如深衣皆用布連衣裳為之
　深衣縁以采長衣縁以素且繼袂一尺為異耳練冠
　練布為冠也雜記大夫筮宅史練冠長衣以筮則長
　衣練冠以凶接吉之服也臣為君斬為夫人世子期
　今權制此服畧為一等耳
聘君若薨于後入竟則遂
　鄭注旣接于主國君也
赴者未至則哭于巷衰于館
　鄭注未至謂赴告主國君者也哭于巷者哭于巷門
　未可為位也衰于館未可以凶服出見人其聘享之
　事自若吉也今文赴作訃
　釋曰君訃未至主國不敢專館為位而哭故哭于巷
　也曽子與客立于門側其徒之父死將出哭于巷
受禮
　鄭注受饔餼也
不受饗食
　鄭注亦不受加
赴者至則衰而出
　鄭注禮為鄰國闕于是可以凶服將事也
惟稍受之
　鄭注稍稟食也
　釋曰掌客職曰賓客有喪惟芻稍之受
歸執圭復命于殯升自西階不升堂
　鄭注復命于殯者臣子之于君父存亡同
　釋曰春秋傳吳子僚使季子聘于上國公子光弑僚
　季子至復命哭墓復命皆如字
子即位不哭
　鄭注將有告請之事宜清靜也不言世子者君薨也
　諸臣待之亦皆如朝夕哭位
辯復命如聘
　鄭注自陳幣至于上介以公賜告無勞
子臣皆哭
　鄭注使者旣復命子與羣臣皆哭
與介入北鄉哭
　鄭注北鄉哭新至别于朝夕
出袒括髮
　鄭注悲哀變于外臣也
入門右即位踊
　鄭注從臣位自哭至踊如奔喪禮
　釋曰奔喪曰至于家入門左升自西階殯東西面坐
　哭盡哀括髮袒降堂東即位西鄉哭成踊春秋傳魯
　公孫歸父聘于晉還至笙聞君薨家遣壇帷復命于
　介旣復命袒括髮即位哭三踊而出遂奔齊君子善
　之
若有私喪則哭于館衰而居不饗食
　鄭注私喪謂其父母也(案今注疏/本脱也字)哭于館衰而居不
　敢以私喪自聞于主國凶服干君之吉使(案于今注/疏本訛作)
　(于/)春秋傳曰大夫以君命出聞喪徐行而不反
　釋曰使所吏反
歸使衆介先衰而從之
　鄭注已有齊斬之服不忍顯然趨于徃來其在道路
　使介居前歸又請反命己猶徐行隨之君納之乃朝
　服既反命出公門釋服哭而歸其他如奔喪之禮吉
　時道路深衣
賓入竟而死遂也主人為之具而殯
　鄭注具謂始死至殯所當用
介攝其命
　鄭注為致聘享之禮也初時上介接聞命
君弔介為主人
　鄭注雖有臣子親姻猶不為主人以介與賓竝命于
　君尊也
主人歸禮幣必以用
　鄭注當中奠贈諸喪具之用不必如賓禮
　釋曰周禮掌客凡賓客死致禮以喪用
介受賓禮無辭也
　鄭注介受主國賓己之禮無所辭也以其當陳之以
　反命也有賓喪嫌其辭之
不饗食歸介復命柩止于門外
　鄭注門外大門外也必以柩造朝達其忠心
介卒復命出奉柩送之君弔卒殯
　鄭注卒殯成節乃至
若大夫介卒亦如之
　鄭注不言上介者小聘上介士也
士介死為之棺斂之
　鄭注不具他衣物也自以時服也
君不弔焉
　鄭注主國君使人弔不親徃
　釋曰士喪禮君有賜則視斂常禮君不親弔士
若賓死未將命則旣斂于棺造于朝介將命
　鄭注未將命謂俟閒之後也(案謂今注疏/本訛作請)以柩造朝
　以已至朝志在達君命
　釋曰春秋傳楚伐吳陳侯使公孫貞子弔焉及良而
　卒將以尸入吳子使大宰嚭勞且辭上介對曰君曰
　無以尸造于門是我寡君之命委于草莽也且臣聞
　之事死如事生禮也于是有朝聘而終以尸將事之
　禮又有朝聘而遭喪之禮若不以尸將事是遭喪而
　還也無乃不可乎吳人内之据此傳則賓入竟而死
　者皆以柩造朝
若介死歸復命惟上介造于朝若介死雖士介賓旣復
命徃卒殯乃歸
　鄭注徃謂送柩
小聘曰問不享有獻不及夫人主人不筵几不禮面不
升不郊勞
　鄭注記貶于聘所以為小也獻私獻也面猶覿也今
　文禮作醴(案各本脱此五字/據集説正誤補)
　釋曰周禮曰諸侯之邦交歲相問殷相聘殷中也聘
　義曰比年小聘五年大聘不禮者不禮賓面不升者
　私覿庭中受之不升堂
其禮如為介三介
　鄭注如為介如為大聘上介
　釋曰其禮謂得主國之禮也三介者大夫降于卿二
　等然則公之卿聘七介者小聘使大夫五介子男之
　卿聘三介者小聘使大夫一介
記久無事則聘焉
　鄭注事謂盟㑹之屬
若有故則卒聘束帛加書將命百名以上書于策不及
百名書于方
　鄭注故謂災患及時事相告請也將猶致也名書文
　也今謂之字策簡也方板也
主人使人與客讀諸門外
　鄭注受其意旣聘享賓出則讀之讀之不于内者(案/今)
　(注疏本不重讀/之二字係訛脱)人稠處嚴不得審悉主人國君也人
　内史也書必璽之
　釋曰周禮凡四方之事書内(案此下/原本缺)
客將歸使大夫以其束帛反命于館
　鄭注為書報也
明日君館之
　鄭注旣報館之書問尚疾也
旣受行出遂見宰問幾月之資
　鄭注資行用也古者君臣謀宻草創未知所之逺近
　問行用當知多少而已古文資作齎
使者受行日(案使者下原本及今注疏本/皆有旣字據唐石經剛正)朝同位
　鄭注謂前夕幣之間同位者使者北面介立于左少
　退别處臣也(案原本作别其處臣也今注疏本作别/于其處臣也據釋文舉别處二字張淳)
　(儀禮識誤辨證/甚明今剛正)
出祖釋軷祭酒脯乃飲酒于其側
　鄭注祖始也旣受聘享之禮出行國門止陳車騎釋
　酒脯之奠于軷為行始也詩傳曰軷道祭也謂祭道
　路之神春秋傳曰軷涉山川然則軷山行之名也道
　路以險阻為難是以委土為山或伏牲其上(案今注/疏本脱)
　(或/字)使者為軷祭酒脯祈告也卿大夫處者于是餞之
　飲酒于其側禮畢乗車轢之而遂行舍于近郊矣其
　牲犬羊可也古文軷作祓
所以朝天子圭與繅皆九寸剡上寸半厚半寸博三寸
繅三采六等朱白倉(案今注疏本作蒼唐/石經亦作倉古通用)
　鄭注圭所執以為瑞節也剡上象天圓地方也雜采
　曰繅以韋衣木板飾以三色再就所以薦玉重愼也
　九寸上公之圭也(案上今注疏/本訛作三)古文繅或作藻今文
　作璪
　釋曰剡鋭也等猶行也每采畫之再行三采故六等
　一等為一就是為三采三就此注云再就者一行為
　一就每色再就也雜記曰圭公九寸侯伯七寸博三
　寸厚半寸剡上左右各寸半玉也藻三就六等子男
　則璧徑五寸繅二采四等繅文象水草故字或作藻
　孔穎達雜記正義引此記文朱白倉下重有朱白倉
　三字
問諸侯朱緑繅八寸
　鄭注二采再就降于天子也于天子曰朝于諸侯曰
　問記之于聘文互相備
　釋曰于朝舉天子則自相朝亦然于聘舉諸侯則聘
　天子亦如之此聘圭之繅采為一行二采共為再行
　與朝圭繅異周禮典瑞曰王晉大圭執鎮圭繅藉五
　采五就以朝日公執桓圭侯執信圭伯執躬圭繅皆
　三采三就子執穀璧男執蒲璧繅皆二采再就以朝
　覲宗遇㑹同于王諸侯相見亦如之瑑圭璋璧琮繅
　皆二采一就以頫聘八寸亦謂上公之聘圭也考工
　記曰瑑圭璋八寸璧琮八寸以頫聘侯伯聘圭當六
　寸子男則四寸各降其君之瑞一等考工記又曰璧
　琮九寸諸侯以享天子瑑琮八寸諸侯以享夫人亦
　據上公禮互言之則五等侯享天子及后之璧琮大
　小各如其瑞諸侯自相享見降其瑞一等
皆𤣥纁繫長尺絢組
　鄭注采成文曰絢繫無事則以繫玉因以為飾皆用
　五采組上以𤣥下以絳為地今文絢作□
　釋曰纁淺絳也曰𤣥纁矣而又曰絢知以𤣥纁為地
　而加五采組也下謂垂之在下者
問大夫之幣俟于郊為肆又齎皮馬
　鄭注肆猶陳列也齎猶付也使者旣受命宰夫載問
　大夫之禮待于郊陳之為行列至則以付之也使者
　初行舍于近郊幣云肆馬云齎因其宜亦互文也不
　於朝付之者辟君禮也必陳列之者不夕也古文肆
　為肄
　釋曰不言賓介私覿之幣則私覿幣賓介自齎以行
　也
辭無常孫而説
　鄭注孫順也大夫使受命不受辭辭必順且説
　釋曰春秋公羊傳曰聘禮大夫受命不受辭
辭多則史少則不達
　鄭注史謂策祝
　釋曰論語曰辭達而已矣
辭苟足以達義之至也
　鄭注至極也今文至為砥
辭曰非禮也敢對曰非禮也敢
　鄭注辭辭不受也對荅問也二者皆卒曰敢言不敢
　釋曰此皆贊賓辭
卿館于大夫大夫館于士士館于工商
　鄭注館者必于庿不館于敵者之庿為大尊也自官
　師以上有庿有寢工商則寢而已
管人為客三日具沐五日具浴
　鄭注管人掌客舍者也客謂使者下及士介也
飧不致
　鄭注不以束帛致命草次饌飧具輕
賓不拜
　鄭注以不致命
　釋曰明日不拜賜于朝
沐浴而食之
　鄭注自絜清尊主國君賜也記此重者沐浴可知
卿大夫訝大夫士訝士皆有訝
　鄭注卿使者大夫上介也士衆介也訝主國君所使
　迎待賓者如今使者護客
賓即館訝將公命
　鄭注使己迎待之命
又見之以其摯
　鄭注又復也復以私禮見者訝將舍于賓館之外宜
　相親也大夫訝者執鴈士訝者執雉
賓旣將公事復見之(案之今注疏本作訝唐石/經及敖繼公本亦作之)以其摯
　鄭注旣已也公事聘享問大夫復報也使者及上介
　執鴈羣介執雉各以見其訝
　釋曰周禮掌訝中士為之與士迎賓于疆至于國賓
　入館次于舍門外待事于客又曰凡賓客諸侯有卿
　訝卿有大夫訝大夫有士訝士皆有訝彼天子之禮
　掌訝與訝賓異人此諸侯禮無掌訝通以訝賓為之
　賓即館訝始將公命明非與士逆于竟者復如字下
　復故同
凡四器者惟其所寶以聘可也
　鄭注言國獨以此為寶也四器謂圭璋璧琮
宗人授次次以帷少退于君之次
　鄭注主國之門外諸侯及卿大夫之所使者次位皆
　有常處
上介執圭如重授賓
　鄭注慎之也曲禮曰凡執主器執輕如不克
賓入門皇升堂讓將授志趨
　鄭注皇自莊盛也讓謂舉手平衡也志猶念也念趨
　謂審行步也孔子之執圭鞠窮如也(案窮各本訛作/躬釋文云鞠窮)
　(劉音弓張淳儀禮識誤云爾雅鞠究窮也鞠窮盖複/語自論語作鞠躬學者遂不復致思於其間安知非)
　(鞠窮若踧踖之謂者乎/如是則劉音亦誤矣)如不勝上如揖下如授勃如
　戰色足蹜蹜如有循古文皇皆作王
授如爭承下如送君還而后退
　鄭注重失隊也(案此句上今注疏本有爭爭闕/之爭五字乃釋文訛入注内)而后
　猶然後也
　釋曰授如爭承授玉時
下階發氣怡焉再三舉足又趨
　鄭注發氣舍息也再三舉足自安定乃復趨也此云
　舉足(案此云上今注/疏本有至字)則志趨卷豚而行也孔子之升
　堂鞠窮如也(案窮各本亦訛作/躬據釋文訂正)屏氣似不息者出降
　一等逞顔色怡怡如也没皆趨進翼如也
及門正焉
　鄭注容色復故此皆心變見于威儀
執圭入門鞠窮焉如恐失之(案此窮字各本亦訛作躬/據釋文訂正魏氏儀禮要)
(義云温本/作鞠窮焉)
　鄭注記異説也
及享發氣焉盈容
　鄭注發氣舍氣也孔子之于享禮有容色
衆介北面蹌焉
　鄭注容貌舒揚
私覿愉愉焉
　鄭注容貌和敬
出如舒鴈
　鄭注威儀自然而行列舒鴈鵞也
　釋曰聘時戰色及享舒緩發氣盈容私覿愉愉出如
　舒鴈又舒緩于愉愉矣
皇且行入門主敬升堂主慎
　鄭注復記執玉異説
凡庭實隨入左先皮馬相閒可也
　鄭注隨入不竝行也閒猶代也土物有宜君子不以
　所無為禮畜獸同𩔖可以相代古文閒作干
　釋曰皮北面西上故左先
賓之幣惟馬出其餘皆東
　鄭注馬出當從廏也餘物皆東藏之内府
多貨則傷于德
　鄭注貨天地所化生謂玉也君子于玉比德焉朝聘
　之禮以為瑞節重禮也多之則是主于貨傷其為德
　(案傷下今注/疏本有敗字)
幣美則没禮
　鄭注幣人所造成以自覆幣謂束帛也愛之斯欲衣
　食之君子之情也是以享用幣所以副忠信美之則
　是主于幣而禮之本意不見也
　釋曰荀子曰聘禮志曰聘厚則傷德財侈則殄禮禮
　云禮云玉帛云乎哉
賄在聘于賄
　鄭注賄財也于讀曰爲言主國禮賓當視賓之聘禮而
　為之財也賓客者主人所欲豐也若茍豐之是又傷
　財也周禮曰凡諸侯之交各稱其邦而為之幣以其
　幣為之禮古文賄皆作悔
凡執玉無藉者襲
　鄭注藉謂繅也繅所以縕藉玉
禮不拜至
　鄭注以賓不于是始至今文禮為醴
　釋曰諸侯以國為家賓入竟則旣至矣
醴尊于東箱(案箱各本作廂唐石/經作箱古字通用)瓦大一有豐
　鄭注瓦大瓦尊豐承尊器如豆而卑
薦脯五膱祭半膱横之
　鄭注膱脯如版然者或謂之脡皆取直貌焉
祭醴再扱始扱一祭卒再祭
　鄭注卒謂後扱
主人之庭實則主人遂以出賓之士訝受之
　鄭注此謂餘三馬也左馬賓執以出矣士士介從者
旣覿賓若私獻奉獻將命
　鄭注時有珍異之物或賓奉之所以自序尊敬也猶
　以君命致之
擯者入告出禮辭
　鄭注辭其獻也
賓東面坐奠獻再拜稽首
　鄭注送獻不入者奉物禮輕
　釋曰司儀職云及禮私面私獻皆再拜稽首君荅拜
擯者東面坐取獻舉以入告出禮請受
　鄭注東面坐取獻者以宜竝受也其取之由賓南而
　自後右客也
　釋曰擯者自門東適賓南由賓後于賓北取幣
賓固辭公荅再拜
　鄭注拜受于賓也固亦衍字
擯者立于閾外以相拜賓辟
　鄭注相贊也古文閾為蹙
擯者授宰夫于中庭
　鄭注東藏之旣乃介覿
若兄弟之國則問夫人
　鄭注兄弟謂同姓若㛰姻甥舅有親者問猶遺也謂
　獻也不言獻者變于君也非兄弟獻不及夫人
若君不見
　鄭注君有疾若他故不見使者
使大夫受
　鄭注受聘享也大夫上卿也
自下聽命自西階升受負右房而立賓降亦降
　鄭注此儀如還圭然而賓大夫易處耳今文無而
　釋曰易處大夫自賓左受之
不禮
　鄭注辟正主也古文禮作醴(案今注疏本/脱此五字)
幣之所及皆勞不釋服
　鄭注以與賓接于君所賓又請有事于己不可以不
　速也所不及者下大夫未嘗使者也不勞者以先是
　賓請有事于已同𩔖旣聞彼為禮所及則己徃有嫌
　也所以知及不及者賓請有事固曰某子某子
賜饔惟羮飪筮一尸若昭若穆
　鄭注羮飪謂飪一牢也肉謂之羮惟是祭其先大禮
　之盛者也筮尸若昭若穆容父在父在則祭祖父卒
　則祭禰腥餼不祭則士介不祭也士之初行不釋幣
　于禰不祭可也古文羮為羔飪作腍
僕為祝祝曰孝孫某孝子某薦嘉禮于皇祖某甫皇考
某子
　鄭注僕為祝者大夫之臣攝官也
如饋食之禮
　鄭注如少牢饋食之禮不言少牢今以大牢也今文
　無之
假器于大夫
　鄭注不敢以君之器為祭器
朌肉及廋車
　鄭注朌猶賦也廋廋人也車巾車也二人掌視車馬
　之官也賦及之明辯也古文朌作紛
聘日致饔
　鄭注急歸大禮(案今注疏本/脱此注四字)
明日問大夫
　鄭注不以殘日問人崇敬也古文曰問夫人也(案今/注疏)
　(本訛作問/大夫也)
夕夫人歸禮
　鄭注與君異日下之也今文歸作饋
旣致饔旬而稍宰夫始歸乗禽日如其饔餼之數
　鄭注稍稟食也乗禽(案禽今注疏/本訛作謂)乗行之禽也謂鴈
　鶩之屬其歸之以雙為數其賓與上介也古文旣為
　餼
　釋曰賓饔餼五牢故聘義云乗禽日五雙上介三牢
　則三雙致饔十日之後賓不得時反始有致稍歸禽
　之禮
士中日則二雙
　鄭注中猶間也不一日一雙大寡不敬也
　釋曰士介一牢宜日一雙
凡獻執一雙委其餘于面
　鄭注執一雙以將命也面前也其受之也(案也今注/疏本訛作)
　(則/)上介受以入告之士舉其餘從之賓不辭拜受于
　庭上介執之以相拜于門中乃入授人上介授亦如
　之士介拜授于門外
　釋曰少儀曰禽加于一雙則執一雙以將命委其餘
　云凡獻知受之如受賓私獻之禮也不辭者歸禽禮
　輕上介受如賓士介受于門外皆放受饔餼禮
禽羞俶獻比
　鄭注比放也其致之禮如乗禽也禽羞謂成熟有齊
　和者俶獻四時珍美新物也俶始也言其始可獻也
　聘義謂之時賜
歸大禮之日旣受饔餼請觀
　鄭注聘于是國欲見其宗庿之好百官之富若尤尊
　大之焉
　釋曰吳季札聘魯請觀于周樂晉韓起聘魯觀書于
　大史氏皆其事
訝帥之自下門入
　鄭注帥猶道也從下門外入游觀非正也
各以其爵朝服
　鄭注此句似非其次(案今注疏本脱/似非其次四字)宜在凡致禮下
　絶爛在此(案今注疏本脱/絶爛在此四字)
士無饔無饔者無擯
　鄭注謂歸餼也
　釋曰擯當為儐
大夫不敢辭君初為之辭矣
　鄭注此句亦非其次(案今注疏本脱/亦非其次四字)宜在明日問大
　夫之下
凡致禮皆用其饗之加籩豆
　鄭注凡致禮謂君不親饗賓及上介以酬幣致其禮
　也其其賓與上介也加籩豆謂其實也亦實于罋筐
　饗禮今亡
　釋曰醯醢豆實也歸饔餼有醯醢百罋
無饔者無饗禮
　鄭注士介無饗禮
凡餼大夫黍粱稷筐五斛
　鄭注謂大夫餼賓上介也器寡而大略
　釋曰君餼以多為榮故米筥器小而數多也
旣將公事賓請歸
　鄭注謂已問大夫事畢請歸不敢自專謙也主國留
　之饗食燕獻無日數盡殷勤也
凡賓拜于朝訝聽之
　鄭注拜拜賜也惟稍不拜
　釋曰稍米稟芻薪
燕則上介為賓賓為茍敬
　鄭注饗食君親為主尊賓也燕私樂之禮崇恩殺敬
　也賓不欲主君復舉禮事禮己于是辭為賓君聽之
　從諸公之席命為茍敬茍敬者所以小敬也更降迎
　其介以為賓介大夫也雖為賓猶卑于君君則不與
　亢禮也主人所以致敬者自敵以上
　釋曰燕禮記曰若與四方之賓燕則公迎之于大門
　外揖讓升賓為茍敬席于阼階之西北面有脀不嚌
　肺不啐酒其介為賓無膳尊無膳爵
宰夫獻
　鄭注為主人代公獻
無行則重賄反幣
　鄭注無行謂獨來復無所之也必重其賄與反幣者
　使者歸以得禮多為榮所以盈聘君之意也反幣謂
　禮玉束帛乗皮所以報聘君之享禮也昔秦康公使
　西乞術聘于魯辭孫而説襄仲曰不有君子其能國
　乎厚賄之此謂厚賄反幣者也今文曰賄反幣
曰子以君命在寡君寡君拜君命之辱
　鄭注此贊君拜聘享辭也在存也
　釋曰公館賓所拜者四事此其贊辭
君以社稷故在寡小君拜
　鄭注此贊拜夫人聘享辭也言君以社稷故者夫人
　與君體敵不敢當其惠也其卒亦曰寡君拜命之辱
君貺寡君延及二三老拜
　鄭注此贊拜問大夫之辭貺賜也大夫曰老
又拜送(案此經文及注今注疏本在君/貺寡君之前唐石經亦在此)
　鄭注拜送賓也其辭葢云子將有行寡君敢拜送自
　拜聘享至此亦非其次(案今注疏本脱自拜聘享至/五字及亦非其次四字葢後)
　(人所/妄刪)宜承上君館之下
　釋曰謂宜在上文明日君館之下也然愚案君館之
　自終上有故加書之文此贊拜辭在重賄反幣下釋
　皮帛謝主人上與公館賓之節正相當其次宜在此
賓于館堂楹間釋四皮束帛賓不致主人不拜
　鄭注賓將遂去是館留禮以禮主人所以謝之也(案/今)
　(注疏本/脱也字)不致不拜不以將别崇新敬也
大夫來使無罪饗之
　鄭注樂與嘉賓為禮
過則餼之
　鄭注餼之生致其牢禮也其致之辭不云君之有故
　耳聘義曰使者聘而誤主君不親饗食所以愧厲之
　也不言罪者罪將執之
　釋曰春秋時有執行人疑非古禮
其介為介
　鄭注饗賓有介者賓尊行敵禮也
　釋曰春秋傳宋公兼饗晉楚之大夫趙孟為客子木
　與之言弗能對使叔向侍言焉子木亦不能對也叔
　向葢為趙孟介而從饗者食禮介雖從入不從食也
有大客後至則先客不饗食致之
　鄭注卑不與尊者齊禮(案今注䟽/本脱者字)
惟大聘有几筵
　鄭注謂受聘享時也小聘輕雖受于庿不為神位
十斗曰斛十六斗曰籔十籔曰秉
　鄭注秉十六斛今江淮之間量名有為籔者今文籔
　為逾(案文今注疏/本訛作八)
二百四十斗
　鄭注謂一車之米秉有五籔
四秉曰筥
　鄭注此秉謂刈禾盈手之秉也筥穧名也若今萊陽
　之間刈稻聚把有名為筥者詩云彼有遺秉又云此
　有不斂穧
　釋曰米禾皆有秉筥字同數異
十筥曰稯十稯曰秅四百秉為一秅
　鄭注一車之禾三秅為千二百秉三百筥三十稯也
　古文稯作緵
欽定四庫全書
　儀禮集釋卷十五　　　宋　李如圭　撰
公食大夫禮第九
　鄭目録云主國君以禮食小聘大夫之禮也(案今注/疏本脫)
　(也/字)于五禮屬嘉禮大戴第十五小戴第十六别録第
　九
公食大夫之禮使大夫戒各以其爵
　鄭注戒猶告也告之必使同班敵者易以相親敬
　釋曰戒者必以其爵恭也已輕則卑之已重則是以
　其貴臨之言各以其爵則凡大夫聘賓皆用此禮
上介出請入告
　鄭注問所以為來事(案原本脫為字據釋文云以為/于偽反謂此也今注疏本依釋)
　(文/補)
三辭
　鄭注為既先受賜不敢當
賓出拜辱
　鄭注拜使者屈辱來迎已
大夫不荅拜將命
　鄭注不荅拜為人使也將猶致也
賓再拜稽首
　鄭注受命
大夫還
　鄭注復于君
賓不拜送遂從之
　鄭注不拜送者為從之不終事
賓朝服即位于大門外如聘
　鄭注于是朝服則初時𤣥端如聘亦入于次俟
即位具
　鄭注主人也擯者俟君于大門外卿大夫士序及宰
　夫具其饌物皆于庿門之外
羮定
　鄭注肉謂之羮定猶孰也(案孰今注疏本/作熟古通用孰)著之者下
　以為節
甸人陳鼎七當門南面西上設扃鼏若束若編
　鄭注七鼎一大牢也甸人冢宰之屬兼亨人者南面
　西上以其為賓統于外也扃鼎扛所以舉之者也凡
　鼎鼏盖以茅為之長則束本短則編其中央今文扃
　作鉉古文鼏皆作密
　釋曰鼎七牛羊豕魚腊腸胃膚也吉時陳鼎于門外
　者北面于阼階下者西面皆北上茅之為物潔白故
　鼏疑用之天官有甸師氏又有亨人諸侯甸人兼亨
　人之事
設洗如饗
　鄭注必如饗者先饗後食如其近者也饗禮亡燕禮
　則設洗于阼階東南古文饗或作鄉
　釋曰春秋傳趙孟叔孫豹曹大夫入于鄭鄭伯兼享
　之子皮戒趙孟遂戒穆叔趙孟欲一獻及享具五獻
　之籩豆于幕下趙孟辭乃用一獻趙孟為客禮終乃
　宴飲酒樂此春秋時饗禮之可見者
小臣具槃匜在東堂下
　鄭注為公盥也公尊不就洗小臣于小賓客饗食掌正
　君服位
　釋曰特牲饋食禮尸盥匜水實于槃中簞巾
宰夫設筵加席几
　鄭注設筵于户西南面而左几公不賓至授几者親
　設湇醬可以略此
無尊
　鄭注主于食不獻酬
飲酒漿飲俟于東房
　鄭注飲酒清酒也漿飲酨漿也其俟奠于豐上也飲
　酒先言飲明非獻酬之酒也漿飲先言漿别于六飲
　也
　釋曰此酒漿以酳口耳異于獻酬之酒與六飲也酨
　之言載以其汁滓相載故曰酨酒人職云共賓客之
　飲酒
凡宰夫之具饌于東房
　鄭注凡非一也飲食之具宰夫所掌也酒漿不在凡
　中者雖無尊猶嫌在堂
公如賓服迎賓于大門外
　鄭注不出大門降于國君
　釋曰出門者待其君之禮也臣之意欲尊其君迎賓
　于門内所以順其尊君之意也
大夫納賓
　鄭注大夫謂上擯也納賓以公命
　釋曰卿為上擯
賓入門左公再拜賓辟再拜稽首
　鄭注左西方賓位也辟逡遁不敢當君拜也
公揖入賓從
　鄭注揖入道之
及庿門公揖入
　鄭注庿禰庿也
　釋曰不言庿名者皆禰庿
賓入三揖
　鄭注毎曲揖及當碑揖相人偶
至于階三讓
　鄭注讓先升
公升二等賓升
　鄭注逺下人君
大夫立于東夾南西面北上
　鄭注東夾南東西節也取節于夾明東于堂
士立于門東北面西上
　鄭注統于門者非其正位辟賓在此
小臣東堂下南面西上宰東夾北西面南上
　鄭注宰宰夫之屬也古文無南上
内官之士在宰東北西面南上
　鄭注夫人之官内宰之屬也自卿大夫至此不先即
　位從君而入者明助君饗食賓自無事
介門西北面西上
　鄭注西上自統于賓也然則承擯已下立于士西少
　進東上
　釋曰承擯大夫也故少進于士上擯進相君退則反
　其位負東塾而立
公當􁅯北鄉至再拜賓降也公再拜
　鄭注􁅯謂之梁至再拜者興禮俟賓嘉其來也公再
　拜賓降矣
　釋曰凡言也者皆與下事為節
賓西階東北面荅拜
　鄭注西階東少就主君敬也
擯者辭
　鄭注辭拜于下
拜也公降一等辭曰寡君從子雖將拜興也
　鄭注賓降再拜公降擯者釋辭矣賓猶降終其再拜
　稽首興起也
栗階升不拜(案栗上各本有賓字考此句承上賓西階/東北面荅拜不必更言賓唐石經無賓字)
(者是今/從之)
　鄭注自以巳拜也栗實栗也不拾級連步趨主國君
　之命不拾級而下曰辵(案說文引春秋公羊傳曰辵/階而走今𫝊辵作躇釋文云)
　(丑略反一本/作辵音同)
　釋曰實栗疾意升階之節前足涉一級後足從之併
　足相隨不相過是謂連步曲禮所謂涉級聚足連步
　以上是也栗階者其始升連步至上二等左右各一
　發而升堂歴階則從下至上皆越等無連步禮記杜
　蕢入寢歴階而升是也公羊趙盾避靈公躇階而走
　謂左右足越三等即鄭所謂辵
命之成拜階上北面再拜稽首
　鄭注賓降拜主君辭之賓雖終拜于主君之意猶為
　不成
士舉鼎去鼏于外(案鼏石經訛作冪/今從釋文為正)次入陳鼎于碑南
南面西上(案原本脫一南字唐石/經同今據注疏本補)右人抽扃坐奠于鼎
西南順出自鼎西左人待載
　鄭注入由東出由西明為賓也今文奠為委古文待
　為持
雍人以俎入陳于鼎南旅人南面加匕于鼎退
　鄭注旅人雍人之屬旅食者也雍人言入旅人言退
　文互相備也出入之由亦如舉鼎者匕俎毎器一人
　諸侯官多也
　釋曰大夫饋食禮匕俎皆合執以從
大夫長盥洗東南西面北上序進盥退者與進者交于
前卒盥序進南面匕
　鄭注長以長幼也序猶更也前洗南
　釋曰北面盥
載者西面
　鄭注載者左人(案此下今注/疏本有也字)亦序自鼎東西面于其
　前大夫匕則載之
魚腊飪
　鄭注飪孰也(案孰今注/疏本作熟)食禮宜孰饗有腥者
載體進奏
　鄭注體謂牲與腊也奏謂皮膚之理也進其理本在
　前下大夫體七箇
魚七縮俎寢右
　鄭注右首也寢右進鬐也乾魚近腴多骨鯁
　釋曰縮縱也賓在户西南面俎東西陳其前魚在俎
　縱之于人為横西首而寢其右則腹腴鄉南而進鬐
　脊近賓矣以少骨鯁者鄉賓優賓也祭祀則體進下
　魚進腴
腸胃七同俎
　鄭注以其同𩔖也不異其牛羊腴賤也此俎實凡二
　十八
　釋曰君子不食圂腴圂謂犬豕也取牛羊腴而已牛
　與羊之腸及胃各七
倫膚七
　鄭注倫理也謂精理滑脆者(案脆原本訛作脃今注/疏本同據宋本改正)
　今文倫或作論
　釋曰膚取豕之脅革肉為之
腸胃膚皆横諸俎垂之
　鄭注順其在牲之性也腸胃垂及俎拒
　釋曰俎拒脛中當横節
大夫既匕匕奠于鼎逆退復位
　鄭注事畢宜由便也士匕載者又待設俎
公降盥
　鄭注將設醬
賓降公辭
　鄭注辭其從巳
卒盥公壹揖壹讓公升賓升
　鄭注揖讓皆壹(案今注疏/本作一)殺于初古文壹皆作一
宰夫自東房授醯醬
　鄭注授授公也醯醬以醯和醬
公設之
　鄭注以其為饌本
賓辭北面坐遷而東遷所
　鄭注東遷所奠之東側其故處也(案原本無也字釋/文取處也二字下)
　(云昌慮反今/據釋文補入)
　釋曰賓遷之不敢當君設處且若親授然側猶近也
公立于序内西鄉
　鄭注不立阼階上示親饌
賓立于階西疑立
　鄭注不立階上以主君離阼也疑正立也自定之貌
　今文曰西階
宰夫自東房薦豆六設于醬東西上韭菹以東醓醢昌
本昌本南麋臡以西菁菹鹿臡
　鄭注醓醢醢有醓昌本昌蒲本菹也醢有骨謂之臡
　菁蓂菁菹也今文臡皆作麋
士設俎于豆南西上牛羊豕魚在牛南腊腸胃亞之
　鄭注亞次也不言䋫錯俎尊也
　釋曰設豆䋫設黍稷錯俎尊具其文
膚以為特
　鄭注直豕與腸胃東也特膚者出下牲賤
旅人取匕甸人舉鼎順出奠于其所
　鄭注以其空也其所謂當門
　釋曰士不舉鼎出者俟設俎士喪禮亦甸人舉鼎
宰夫設黍稷六簋于俎西二以竝東北上黍當牛俎其
西稷錯以終南陳
　鄭注竝併也今文曰併古文簋皆作軌
大羮湇不和實于鐙宰右執鐙左執葢由門入升自阼
階盡階不升堂授公以葢降出入反位
　鄭注大羮湇煮肉汁也大古之羮不和無鹽菜瓦豆
　謂之鐙宰謂大宰宰夫之長也有葢者饌自外入為
　風塵今文湇為汁又曰入門自阼階無升
　釋曰湇升自阼階者公親設之故也
公設之于醬西賓辭坐遷之
　鄭注亦東遷所
宰夫設鉶四于豆西東上牛以西羊羊南豕豕以東牛
　鄭注鉶菜和羮之器
　釋曰以鼎煮牲取其骨體置之俎其汁謂之大羮芼
　之以菜調以醎酸盛之于鉶謂之鉶羮(案原本脱/羮字今補)
飲酒實于觶加于豐
　鄭注豐所以承觶者也如豆而卑
　釋曰觶之豉反
宰夫右執觶左執豐進設于豆東
　鄭注食有酒者優賓也設于豆東不舉也燕禮記曰
　凡奠者于左
宰夫東面坐啓簋㑹各卻于其西
　鄭注㑹簋葢也亦一一合卻之各當其簋之西
　釋曰㑹古外反後同
贊者負東房南面告具于公
　鄭注負東房負房戶而立也南面者欲得鄉公與賓
　也
公再拜揖食
　鄭注再拜拜賓饌具
賓降拜
　鄭注荅公拜
　釋曰曲禮曰主人親饋則拜而食
公辭賓升再拜稽首
　鄭注不言成拜降未拜
賓升席坐取韭菹以辯擩于醢上豆之間祭
　鄭注擩猶染也今文無于
贊者東面坐取黍實于左手辯又取稷辯反于右手興以
以授賓賓祭之
　鄭注取授以右手便也賓亦興受坐祭之于豆祭也
　獨云贊興優賓也少儀曰受立授立不坐
　釋曰簋俎去席逺故贊者取以授賓豆祭謂前祭豆
　處上豆之間
三牲之肺不離贊者辯取之壹以授賓
　鄭注肺不離者刌之也不言刌刌則祭肺也此舉肺
　不離而刌之便賓祭也壹猶稍也古文壹作一
　釋曰離割也刌切也刌肺切之離肺離割之不絶其
　中央少許刌肺直取以祭亦謂之祭肺離肺則絶之
　以祭亦謂之舉肺刌肺惟祭祀乃有之
賓興受坐祭
　鄭注于是云賓興受坐祭重牲也賓亦毎肺興受祭
　于豆祭
挩手扱上鉶以柶辯擩之上鉶之間祭
　鄭注扱以柶扱其鉶菜也挩拭也拭以巾
祭飲酒于上豆之間魚腊醬湇不祭
　鄭注不祭者非食物之盛者也
　釋曰魚腊不祭腸胃膚不祭可知或曰曲禮殽之序
　徧祭之殽謂出于牲體者惟魚腊不祭耳
宰夫授公飯粱公設之于湇西賓北面辭坐遷之
　鄭注既告具矣而又設此殷勤之加也遷之遷而西
　之以其東上也
　釋曰東上統于正饌
公與賓皆復初位
　鄭注位序内階西
宰夫膳稻于粱西
　鄭注膳猶進也進稻粱者以簠
士羞庶羞皆有大盖執豆如宰
　鄭注羞進也庶衆也進衆珍味可進者也大以肥美
　者特為臠所以祭也魚或謂之膴膴大也唯醢醬無
　大如宰如其進大羮湇右執豆左執葢
先者反之由門入升自西階
　鄭注庶羞多羞人不足則相授于階上復出取也
先者一人升設于稻南簋西間容人
　鄭注簋西黍稷西也必言稻南者明庶羞加不與正
　豆併也間容人者賓當從間往來也
　釋曰庶羞與稻粱皆加故繼稻言之
旁四列西北上
　鄭注不統于正饌者雖加自是一體是所謂羮胾中
　别
　釋曰曲禮曰左殽右胾殽骨體也為正饌胾切肉也
　為庶羞肉謂之羮羮則殽也正饌在東庶羞在西羮
　胾中别也管子弟子職篇云羮胾中别胾在醬前其
　設要方飯是為卒左酒右醬
膷以東臐膮牛炙
　鄭注膷臐膮今時􁂄也牛曰膷羊曰臐豕曰膮皆香
　美之名也古文膷作香臐作薰
炙南醢以西牛胾醢牛鮨
　鄭注先設醢䋫之以次也内則謂鮨為鱠然則膾用
　鮨今文鮨作鰭
　釋彐醢配胾而卑于胾今設之胾上者欲既設之五
　醢相錯也内則曰膳膷臐膮醢牛炙醢牛胾醢牛膾
　羊炙羊胾醢豕炙醢豕胾芥醬魚鱠雉兔鶉鷃自魚
　鱠以上與此庶羞同惟膮牛炙間衍醢字雉以下即
　上大夫之加數彼又以鴽為鷃耳
鮨南羊炙以東羊胾醢豕炙炙南醢以西豕胾芥醬魚
膾
　鄭注芥醬芥實醬也内則曰膾春用蔥秋用芥
衆人騰羞者盡階不升堂授以葢降出
　鄭注騰當作媵媵送也授授先者一人
贊者負東房告備于公
　鄭注復告庶羞具者以其異饌
贊升賓
　鄭注以公命命賓升席
　釋曰公不揖食者加饌禮殺
賓坐席末取粱即稻祭于醬湇間
　鄭注即就也祭稻粱不以豆祭祭加宜于加
　釋曰稻粱加饌也醬湇不祭亦正饌之加
贊者北面坐辯取庶羞之大興一以授賓賓受兼壹祭
之
　鄭注一一受之而兼壹祭之庶羞輕也自祭之于膷
　臐之間以異饌也
賓降拜
　鄭注拜庶羞
公辭賓升再拜稽首公荅再拜
　釋曰賓先拜庶羞公乃荅拜亦禮殺
賓北面自間坐左擁簠粱右執湇以降
　鄭注自間坐由兩饌之間也擁抱也必取粱者公所
　設也以之降者堂尊處欲食于階下然也
　釋曰曲禮曰客若降等執食興辭主人興辭于客然
　後客坐
公辭賓西面坐奠于階西東面對西面坐取之栗階升
北面反奠于其所降辭公
　鄭注奠而後對成其意也降辭公敬也必辭公者為
　其尊而親臨巳食侍食贊者之事
公許賓升公揖退于箱
　鄭注箱東夾之前俟事之處
擯者退負東塾而立
　鄭注無事
賔坐遂卷加席公不辭
　鄭注贊者以告公公聽之重來優賓
　釋曰公(案此下/原本缺)
賓三飯以湇醬
　鄭注毎飲歠湇以有擩醬食正饌也三飯而止君子
　食不求飽不言其殽優賓
　釋曰飯飯粱也飯粱以湇醬者公所設也食禮尸食
　舉殽皆有次第此則惟賓取之
宰夫執觶漿飲與其豐以進
　鄭注此進漱也非為卒食為將有事縁賓意欲自絜
　清
賓挩手興受
　鄭注受觶
宰夫設其豐于稻西
　鄭注酒在東漿在西是所謂左酒右漿
　釋曰曲禮曰酒漿處右鄭云若兩有之則左酒右漿
　案弟子職篇曰左酒右醬此云右漿未詳
庭實設
　鄭注乘皮
賓坐祭遂飲奠于豐上
　鄭注飲漱
公受宰夫束帛以侑西鄉立
　鄭注束帛十端帛也侑猶勸也主國君以為食賓殷
　勤之意未至復幣以勸之欲用深安賓也西鄉立序
　内位也受束帛于序端
賓降筵北面
　鄭注以君將有命也北面于西階上
擯者進相幣
　鄭注為君釋幣辭于賓
賓降辭幣升聽命
　鄭注降辭幣主國君又命之升聽命釋許辭
降拜
　鄭注當拜受幣
公辭賓升再拜稽首受幣當東楹北面
　鄭注主國君南面授之當東楹者欲得君行一臣行
　二也
退西楹西東面立
　鄭注俟主國君送幣也退不負序以將降
公壹拜賓降也公再拜
　鄭注賓不敢俟成拜
介逆出
　鄭注以賓事畢
賓北面揖執庭實以出
　鄭注揖執者示親受
公降立
　鄭注俟賓反
上介受賓幣從者訝受皮
　鄭注從者府史之屬訝迎也今文曰梧受
　釋曰案下經魚腸胃倫膚下大夫則若七若九九者
　葢侯伯大夫再命之數七則子男之大夫一命之數
　也小聘使大夫此篇魚腸胃倫膚之數皆七則所食
　者子男之小聘大夫也其士介止一人既受賓幣知
　受皮者府史之屬
賓入門左没􁇲北面再拜稽首
　鄭注便退則食禮未卒不退則嫌更入行拜若欲從
　此退
公辭
　鄭注止其拜使之卒食
　釋曰食如字下至注卒食同
揖讓如初
　鄭注如初入也
升賓再拜稽首公荅再拜
　鄭注賓拜拜主國君之厚意賓揖介入復位
　釋曰下更云介逆出明此時入
賓降辭公如初
　鄭注將復食
賓升公揖退于箱賓卒食㑹飯三飲
　鄭注卒巳也巳食㑹飯三漱漿也㑹飯謂黍稷也此
　食黍稷則初時食稻粱
不以醬湇
　鄭注不復用正饌也初時食加飯用正饌此食正飯
　用庶羞互相成也後言湇或時後用
挩手興北面坐取粱與醬以降西面坐奠于階西
　鄭注示親徹也不以出者非所當得又以已得侑幣
　釋曰醬湇粱公所設故賓前擁粱與湇此取粱與醬
　以降也玉藻曰若賜之食而君客之君既徹執飯與
　醬乃出授從者又曰主人自置其醬則客自徹之曲
　禮曰卒食客自前跪徹飯齊以授相者齊醬屬也
東面再拜稽首
　鄭注卒食拜也不北面者異于辭
公降再拜
　鄭注荅之也不辭之使升拜明禮有終
介逆出賓出公送于大門内再拜賓不顧
　鄭注初來揖讓而退不顧退禮略也示難進易退之
　義擯者以賓不顧告公公乃還也
有司卷三牲之俎歸于賓館
　鄭注卷猶收也無遺之辭也三牲之俎正饌尤尊盡
　以歸賓尊之至也歸俎者實于篚它時有所釋故
　釋曰士虞禮尸所舉牲體皆盛于篚以歸尸釋猶遺
　也饋食禮俎釋三个此無所釋故言卷也
魚腊不與
　鄭注以三牲之俎無所釋故也禮之有餘為施惠不
　言腸胃膚者在魚腊下不與可知也古文與作豫
明日賓朝服拜賜于朝拜食與侑幣皆再拜稽首
　鄭注朝謂大門外
訝聽之
　鄭注受其言入告出報也此下大夫有士訝
上大夫八豆八簋六鉶九俎魚腊皆二俎
　鄭注記公食上大夫異于下大夫之數豆加葵菹蝸
　醢四四為列俎加鮮魚鮮腊三三為列無特
　釋曰按周禮醢人朝事之豆韭菹醓醢饋食之豆葵
　菹蝸醢少牢饋食禮四豆兼而用之此亦大夫禮故
　取葵菹蝸醢加于韭菹以下六豆也
魚腸胃倫膚若九若十有一下大夫則若七若九
　鄭注此以命數為差也九謂再命者也十一謂三命
　者也七謂一命者也九或上或下者再命謂小國之
　卿次國之大夫也卿則曰上大夫則曰下大國之孤
　視子男
庶羞西東毋過四列
　鄭注謂上下大夫也古文毋為無
上大夫無羞二十(案二十唐/石經作卄)加于下大夫以雉兔鶉鴽
　鄭注鴽無毋
　釋曰爾雅釋鳥云鴽鴾毋上大夫西東亦四列南北
　則五列矣此篇所食者子男小聘之大夫也食凡聘
　賓與大夫介同用此禮故以食大夫名篇惟饌數異
　耳聘禮據侯伯之大聘食禮據子男之小聘互以見
若不親食
　鄭注謂主國君有疾病若他故
使大夫各以其爵朝服以侑幣致之
　鄭注執幣以將命
豆實實于罋陳于楹外二以竝北陳簋實實于筐陳于
楹内兩楹間二以竝南陳
　鄭注陳罋筐于楹間者象授受于堂中也南北相當
　以食饌同列耳罋北陳者變于食罋數如豆醢芥醬
　從焉筐米四今文竝作併
　釋曰豆實毎物為一罋黍稷稻粱各一筐庶羞之醢
　芥醬與醢臡同𩔖故從豆實醢芥醬宜各一罋
庶羞陳于碑内
　鄭注生魚也魚腊從焉上大夫加鮮魚鮮腊雉兔鶉
　鴽不陳于堂辟正饌
　釋曰生魚即庶羞所用為鱠者也膾切之此則用全
　三牲之胾炙在牲未殺醢芥醬從豆實故所陳者生
　魚耳乾魚乾腊同𩔖故從焉雉兔鶉鴽亦生致之牲
　不殺而有醢者醢經百日乃成不繫于殺有芥醬者
　以有生魚故也
庭實陳于碑外
　鄭注執乘皮者也不參分庭一在南者以言歸宜近
　内
　釋曰凡陳庭實三分庭一在南設碑三分庭一在北
　碑外盖南北之中庭
牛羊豕陳于門内西方東上
　鄭注為其踐汙館庭使近外
賓朝服以受如受饔禮
　鄭注朝服食禮輕也
　釋曰賓受饔皮弁服
無擯
　鄭注以己本宜往
　釋曰擯當作儐下無擯同
明日賓朝服以拜賜于朝訝聽命
　鄭注亦謂食侑幣
大夫相食親戒速
　鄭注記異于君者也速召也先就告之歸具既具復
　自召之
迎賓于門外拜至皆如饗拜
　鄭注饗大夫相饗之禮也今亡古文饗或作鄉
降盥受醬湇侑幣束錦也皆自阼階降堂受授者升一
等
　鄭注皆者謂受醬受湇受幣也侑用束錦大夫文也
　降堂謂止階上今文無束
賓止也
　鄭注主人三降賓不從
　釋曰三降受醬湇幣主人降堂不盡等故賓不降
賓執粱與湇之西序端
　鄭注不敢食于尊處
　釋曰兩大夫敵故賓不降食食如字至卒食同
主人辭賓反之卷加席主人辭賓反之辭幣降一等主
人從
　鄭注從辭賓降
受侑幣再拜稽首主人送幣亦然
　鄭注敵也
辭于主人降一等主人從
　鄭注辭謂辭其臨己食
卒食徹于西序端
　鄭注亦親徹
東面再拜降出
　鄭注拜亦拜卒食
其他皆如公食大夫之禮若不親食則公作大夫朝服
以侑幣致之
　鄭注作使也大夫有故君必使其同爵者為之致禮
　列國之賓來榮辱之事君臣同
賓受于堂無擯
　鄭注與受君禮同
記不宿戒
　鄭注食禮輕也此所以不宿戒者謂前期三日之戒
　申戒為宿謂前期一日
戒不速
　鄭注食賓之朝夙興戒之賓則從戒者而來不復召
不授几
　鄭注異于醴也
無阼席
　鄭注公不享
亨于門外東方
　鄭注必于門外者大夫之事也東方者主陽
司宫具几與蒲筵常緇布純加雈席尋𤣥帛純皆卷自
末
　鄭注司宫太宰之屬掌宫庿者也丈六尺曰常半常
　曰尋純縁也雈細葦也末經所終有以識之必長筵
　者以有左右饌也今文雈皆作莞(案原本云皆為莞/釋文取作莞二字)
　(下云音官/今從釋文)
　釋曰太宰之屬有宫人諸侯則司宫兼之
宰夫筵出自東房
　鄭注筵本在房宰夫敷之也天子諸侯左右房
賓之乘車在大門外西方北面立
　鄭注賓車不入門廣敬也凡賓即朝中道而往將至
　下行而後車還立于西方賓及位而止北面卿大夫
　之位當車前凡朝位賓主之間各以命數為逺近之
　節也
　釋曰曲禮曰客車不入大門賓主之間謂主人未迎
　賓時賓主相去之數也
鉶芼牛藿羊苦豕薇皆有滑
　鄭注藿豆葉也苦苦荼也滑蓳荁之屬今文苦為芐
　釋曰菜者土之毛故謂之芼堇荁乾則滑
贊者盥從俎升
　鄭注俎其所有事
簠有葢幂(案幂今注疏/本訛作冪)
　鄭注稻粱將食乃設去㑹于房葢以幂幂巾也今文
　或作幕
　釋曰簠至設時幂亦去之食如字下食庶羞同
凡炙無醬
　鄭注巳有醎和也
上大夫蒲筵加雈席其純皆如下大夫純
　鄭注謂三命大夫也孤為賓則莞筵紛純加繅席畫
　純也
　釋曰言上下大夫筵席不殊雖侯伯之卿亦與子男
　之大夫同也四命之孤則異莞筵繅席司几筵筵國
　賓之席
卿擯由下
　鄭注不升堂也
上贊下大夫也
　鄭注上謂堂上擯贊者事相近以佐上下為名
　釋曰擯謂上擯使卿贊謂贊賓食者使下大夫擯在
　堂下贊在堂上
上大夫庶羞酒飲漿飲庶羞可也
　鄭注于食庶羞宰夫又設酒漿以之食庶羞可也以
　優賓
拜食與侑幣皆再拜稽首
　鄭注嫌上大夫不稽首
欽定四庫全書
　儀禮集釋卷十六　　　　宋　李如圭　撰
覲禮第十
　鄭目錄云覲見也諸侯秋見天子之禮春見曰朝夏
　見曰宗秋見曰覲冬見曰遇朝宗禮備覲遇禮省是
　以享獻不見焉三時禮亡惟此存爾覲禮于五禮屬
　賔禮(案今注疏/本脱禮字)大戴第十六小戴第十七别錄第十
覲禮至于郊王使人皮弁用璧勞侯氏亦皮弁迎于帷
門之外再拜
　鄭注郊謂近郊去王城五十里小行人職曰凡諸侯
　入王則逆勞于畿則郊勞者大行人也皮弁者天子
　之朝朝服也璧無束帛者天子之玉尊也不言諸侯
　言侯氏者明國殊舍異禮不凡之也郊舍狹寡為帷
　宫以受勞掌舍職曰為帷宫設旌門
使者不荅拜遂執玉三揖至于階使者不讓先升侯氏
升聽命降再拜稽首遂升受玉
　鄭注不荅拜者為人使不當其禮也不讓先升奉王
　命尊也升者升壇使者東面致命侯氏東階上西面
　聽之
　釋曰(案此下/原本缺)
使者左還而立侯氏還璧使者受侯氏降再拜稽首使
者乃出
　鄭注左還還南面示將去也立者見侯氏將有事于
　已俟之也還玉重禮
侯氏乃止使者使者乃入侯氏與之讓升侯氏先升授
几侯氏拜送几使者設几荅拜
　鄭注侯氏先升賓禮統焉几者安賓所以崇優厚也
　上介出止使者則已布席也
　釋曰統者統于主人也使者不坐而設几優賓也諸
　侯之卿卑聘禮卿勞儐之不設几
侯氏用束帛乘馬儐使者使者再拜受侯氏再拜送幣
　鄭注儐使者所以致尊敬也拜者各于其階
使者降以左驂出侯氏送于門外再拜侯氏遂從之
　鄭注騑馬曰驂左驂設在西者其餘三馬侯氏之士
　遂以出授使者之從者于外從之者遂隨使者以至
　朝
　釋曰馬在庭北面西上聘禮賓亦執左馬以出馬在
　旁者曰驂天子使尊雖從之亦拜送
天子賜舍
　鄭注以其新至道路勞苦未受其禮且使即安也賜
　舍猶致館也所使者司空與小行人為承儐今文賜
　皆作錫(案今注疏/本脫皆字)
　釋曰聘禮賓至即欲受之者主人之禮覲禮且使即
　安者君上之惠勞如字
曰(案唐石經/無曰字)伯父女順命于王所賜伯父舍
　鄭注此使者致館辭
侯氏再拜稽首
　鄭注受館
儐之束帛乘馬
　鄭注王使人以命致館無禮猶儐之者尊王使也侯
　氏受館于外既則儐使者于内
天子使大夫戒曰某日伯父帥乃初事
　鄭注大夫者卿為訝者也掌訝職曰凡訝者賓客至
　而徃詔相其事戒猶告也其為告使順循其事也初
　猶故也古文帥作率
侯氏再拜稽首
　鄭注受覲日也
諸侯前朝皆受舍于朝同姓西面北上異姓東面北上
　鄭注言諸侯者明來朝者衆矣顧其入覲不得竝耳
　受舍于朝受次于文王庿門之外聘禮曰宗人授次
　次以帷少退于君之次則是次也言舍者尊舍也天
　子使掌次為之諸侯上介先朝受焉此覲也言朝者
　覲遇之禮雖簡其來之心猶若朝也分别同姓異姓
　受之將有先後也春秋傳曰寡人若朝于薛不敢與
　諸任齒則周禮先同姓
　釋曰諸侯受聘于祧知天子受覲亦于祧鄭以文武
　庿為二祧故謂受舍于文王庿門外也下記上介皆
　奉其君之旂置于宫知受舍者亦上介
侯氏裨冕釋幣于禰
　鄭注將覲質明時也裨冕者衣裨衣而冠冕也裨之
　為言埤也天子六服大裘為上其餘為裨以事尊卑
　服之而諸侯亦服焉上公衮無升龍侯伯鷩子男毳
　孤絺卿大夫𤣥此差司服所掌也禰謂行主遷主矣
　而云禰親之也釋幣者告將覲也其釋幣如聘大夫
　將受命釋幣于禰之禮既則祝藏其幣歸乃埋之于
　祧西階之東今文冕皆作絻(案今注疏本/脫此六字)
　釋曰諸侯𤣥冕以祭今入天子庿得伸其上服故服
　裨冕因告禰也曽子問曰天子巡守以遷庿主行諸
　侯去其國亦然冕服九章龍山華蟲火宗彞五者畫
　以為繢藻粉米黼黻四者絺以為繡衮之衣五章裳
　四章鷩之衣三章裳四章毳之衣三章裳二章絺刺
　粉米衣一章裳二章𤣥者衣無文裳刺黻而已皆𤣥
　衣纁裳
乘墨車載龍旂弧韣乃朝以瑞玉有繅
　鄭注墨車大夫制也乘之者入天子之國車服不可
　盡同也交龍為旂諸侯之所建弧所以張縿之弓也
　弓衣曰韣瑞玉謂公桓圭侯信圭伯躬圭子穀璧男
　蒲璧繅所以藉玉以韋衣木廣袤各如其玉之大小
　以朱白蒼為六色今文玉為璧繅或為璪
　釋曰大宗伯之職以玉作瑞桓圭以下是也各以其
　所琢飾名之
天子設斧依于户牖之間左右几
　鄭注依如今綈素屏風也有繡斧文所以示威也斧
　謂之黼几玉几也左右者優至尊也其席莞席紛純
　加繅席畫純加次席黼純
　釋曰釋宫曰户牖之間謂之扆謂窗東户西也扆與
　依同斧依亦以設于此處得名考工記曰白與黑謂
　之黼斧刃白而銎黒据形言之則謂之斧也書顧命
　曰設黼扆牖間南嚮敷重篾席黼純華玉仍几篾席
　則次席也
天子衮冕負斧依
　鄭注衮衣者裨之上也繢之繡之為九章其龍天子
　有升龍有降龍衣此衣而冠冕南嚮而立以俟諸侯
　見
　釋曰衮者卷龍衣也上公亦服之以無升龍為異負
　依謂背之也曲禮曰天子當依而立諸侯北面而見
　天子曰覲天子當宁而立諸公東面諸侯西面曰朝
　見賢遍反下見尊同
嗇夫承命告于天子
　鄭注嗇夫葢司空之屬也為末擯承命于侯氏下介
　𫝊而上上擯以告于天子(案今注疏/本脫于字)天子見公擯者
　五人見侯伯擯者四人見子男擯者三人皆宗伯為
　上擯春秋𫝊曰嗇夫馳
　釋曰此交擯也案司儀諸侯相為賓皆交擯則見天
　子可知
天子曰非他伯父實來予一人嘉之伯父其入予一人
將受之
　鄭注言非他者親之辭嘉之者美之辭也上擯又𫝊
　此而下至嗇夫侯氏之下介受之𫝊而上上介以告
　其君君乃許入今文實作寔嘉作賀
　釋曰其入者覲禮不出迎
侯氏入門右坐奠圭再拜稽首
　鄭注入門而右(案今注疏/本脫而字)執臣道不敢由賓之位也
　(案之各本訛作客張淳儀禮識誤/言據周顯徳監本改正今從之)卑見尊奠贄而不
　授(案卑下各本衍者字張淳儀禮識誤云釋文見/侯注云卑見同卑見謂此也中無者字從釋文)
擯者謁
　鄭注謁猶告也上擯告以天子前辭欲親受之如賓
　客也其辭所易者曰伯父其升
侯氏坐取圭升致命王受之玉侯氏降階東北面再拜
稽首擯者延之曰升升成拜乃出
　鄭注擯者請之侯氏坐取圭則遂左降拜稽首送玉
　也從後詔禮曰延延進也
　釋曰階東西階之東也侯氏取圭由門左升自西階
　致命郊特牲曰覲禮不下堂而見諸侯下堂而見諸
　侯天子之失禮也由夷王以下
四享皆束帛加璧庭實惟國所有
　鄭注四當為三古書作三四或皆積畫此篇又多四
　字字相似由此誤也大行人職曰諸侯庿中將幣皆
　三享其禮差又無取于四也初享或用馬或用虎豹
　之皮其次享三牲魚腊籩豆之實龜也金也丹漆絲
　纊竹箭也其餘無常貨此物非一國所能有(案物上/今注疏)
　(本衍/地字)惟國所有(案今注疏/本脫圉字)分為三享皆以璧帛致之
奉束帛匹馬卓上九馬随之中庭西上奠幣再拜稽首
　鄭注卓讀如卓王孫之卓卓猶的也以素的一馬以
　為上書其國名後當識其何產也馬必十匹者不敢
　斥王之乘用成數敬也
　釋曰中庭庭南北之中也凡庭實三分庭一在南此
　以三享同陳故入庭深設之書康王既尸天子王出
　在應門之内大保率西方諸侯入應門左畢公率東
　方諸侯入應門右皆布乘黄朱賓稱奉圭兼幣曰一二
　臣衛敢執壤奠皆再拜稽首彼因喪而見與此禮異
　乘黄朱四黄馬朱鬛也出應門其當宁而立與
擯者曰予一人將受之
　鄭注亦言王欲親受之
侯氏升致命王撫玉侯氏降自西階東面授宰幣西階
前再拜稽首以馬出授人九馬隨之
　鄭注王不受玉撫之而已輕財也以馬出隨侯氏出
　授王人于外也王不使人受馬者至于享(案至原本/訛作主據)
　(今注疏/本改正)王之尊益君侯氏之卑益臣
　釋曰幣謂束帛加璧也宰大宰也大宰之職大朝覲
　㑹同贊玉幣享者貢其國所有臣禮也聘禮使人受
　賓覿之馬者不臣人之臣
事畢
　鄭注三享訖
乃右肉袒于庿門之東乃入門右北面立告聽事
　鄭注右肉袒者刑宜施于右也凡以禮事者左袒入
　更從右者臣益純也告聽事者告王以國所用為罪
　之事也易曰折其右肱無咎
　釋曰士喪禮主人左袒則雖凶禮亦袒左
擯者謁諸天子天子辭于侯氏曰伯父無事歸寧乃邦
　鄭注謁告寧安也乃猶女也
　釋曰書文侯之命曰王曰父義和其歸視爾師寧爾
　邦
侯氏再拜稽首出自屛南適門西(案敖繼公云/西下脫襲字)遂入門
左北面立王勞之再拜稽首擯者延之曰升升成拜降
出
　鄭注王辭之不即左者當出隱于屛而襲之也天子
　外屛勞之勞其道勞也
　釋曰釋宫曰屛謂之𣗳論語曰邦君樹塞門謂立小
　牆當門中以自蔽也禮緯曰天子外屛諸侯内屛内
　屛在路門之内外屛在路門之外臣朝君至而加肅
　敬故屛有逺近也此出門乃自屛南知天子外屛道
　勞如字
天子賜侯氏以車服迎于外門外再拜
　鄭注賜車者同姓以金路異姓以象路服則衮也鷩
　也毳也古文曰迎于門外也
　釋曰巾車掌五路玉路以祀金路同姓以封象路異
　姓以封革路以封四衛木路以封蕃國司服公之服
　自衮冕而下侯伯鷩冕子男毳冕
路先設西上路下四亞之重賜無數在車南
　鄭注路謂車也凡君所乘車曰路路下四謂乘馬也
　亞之次車而東也詩云君子來朝何錫予之雖無予
　之路車乘馬又何予之𤣥衮及黼重猶善也所加賜
　善物多少由恩也春秋𫝊曰重錦三十兩
諸公奉篋服加命書于其上升自西階東面大史是右
　鄭注言諸公者王同時分命之而使賜侯氏也右讀
　如周公右王之右是右者始隨入于升東面乃居其
　右古文是為氏也
侯氏升西面立大史述命
　鄭注讀王命書也
侯氏降兩階之間北面再拜稽首
　鄭注受命
升成拜
　鄭注大史辭之降也春秋傳曰且有後命以伯舅耋
　老毋下拜此辭之𩔖
大史加書于服上侯氏受
　鄭注受篋服
使者出侯氏送再拜儐使者諸公賜服者束帛四馬儐
大史亦如之
　鄭注既云拜送乃言儐使者以勞有成禮略而遂言
　釋曰亦儐乃拜送如儐勞者之禮
同姓大國則曰伯父其異姓則曰伯舅同姓小邦則曰
叔父其異姓小邦則曰叔舅
　鄭注據此禮云伯父同姓大邦而言
饗禮乃歸
　鄭注禮謂食燕也王或不親以其禮幣致之略言饗
　禮互文也掌客職曰上公三饗三食三燕侯伯再饗
　再食再燕子男一饗一食一燕
　釋曰掌客職又曰若弗酌則以幣致之春秋傳戎朝
　于周發幣于公卿則諸侯既朝亦當有幣問公卿如
　聘問大夫禮
諸侯覲于天子為宫方三百歩四門壇十有二尋深四
尺加方明于其上
　鄭注四時朝覲受之于庿此謂時㑹殷同也宫謂壝
　土為埒以象牆壁也為宫者于國外春㑹同則于東
　方夏㑹同則于南方秋會同則于西方冬㑹同則于
　北方八尺曰尋十有二尋則方九十六尺也深謂高
　也從上曰深司儀職曰為壇三成成猶重也三重者
　自下差之為三等而上有堂焉堂上方二丈四尺上
　等中等下等每面十二尺方明者上下四方神明之
　象也上下四方之神者所謂明神也㑹同而盟明神
　監之則謂之天之司盟有象者猶宗廟之有主乎王
　巡守至于方嶽之下諸侯㑹之亦為此宫以見之司
　儀職曰將㑹諸侯則命為壇三成宫旁一門詔王儀
　南郷見諸侯也
　釋曰大宗伯職曰時見曰㑹殷見曰同時見者王將
　有征討之事則既朝覲王合諸侯而發禁殷見者十
　二歲王如不巡守則六服盡朝朝畢王亦合諸侯而
　命政皆為壇于國外以命事司盟職云北面詔明神
　春秋傳盟于亳城北載書有司愼司盟
方明者木也方四尺設六色東方青南方赤西方白北
方黑上𤣥下黄設六玉上圭下璧南方璋西方琥北方
璜東方圭
　鄭注六色象其神六玉以禮之上宜以蒼璧下宜以
　黄琮而不以者則上下之神非天地之至貴者也設
　玉者刻其木而著之
　釋曰大宗伯職曰以玉作六器以禮天地四方以蒼
　璧禮天以黄琮禮地以青圭禮東方以赤璋禮南方
　以白琥禮西方以𤣥璜禮北方此上下用圭璧葢禮
　日月也典瑞職云圭璧以祀日月鄭下注云日月而
　云天地靈之
上介皆奉其君之旂置于宫尚左公侯伯子男皆就其
旂而立
　鄭注置于宫者建之豫為其君見王之位也諸公中
　階之前北面東上諸侯東階之東西面北上諸伯西
　階之西東面北上諸子門東北面東上諸男門西北
　面東上尚左者(案者今注疏/本訛作皆)建旂公東上侯先伯伯
　先子子先男而位皆上東方也諸侯入壝門或左或
　右各就其旂而立王降階南鄉見之三揖土揖庶姓
　時揖異姓天揖同姓見揖位乃定古文尚作上
　釋曰旂者表朝位之旂也與銘旌及作軍徽幟同以
　尺易仞而為之贄虞曰建旂者所以殊爵命示等威
　也詩曰君子至止言觀其旂尚左左者東方也公侯
　伯子男面位鄭皆据朝事儀而言周公朝諸侯于明
　堂其位亦如此或曰壇三成者即明堂也爾雅丘三
　成為崐崙丘謂三重也此明堂形如崐崙丘故公玉
　帶遂謂明堂名曰崐崙謂之明堂者或者以祀方明
　而名與當考
四𫝊擯
　鄭注王既揖五者升壇設擯升諸侯以㑹同之禮其
　奠瑞玉及享幣公拜于上等侯伯于中等子男于下
　等擯者每延之升堂致命王受玉撫玉降拜于下等
　及請事勞皆如覲禮是以記之覲云四傳擯者(案今/注疏)
　(本云上/脫覲字)每一位畢擯者以告乃更陳列而升其次公
　也侯也伯也各一位子男俠門而俱東上亦一位也
　至庭乃設擯則諸侯初入門王官之伯帥之耳古文
　傳作傅
　釋曰康王之誥曰帥諸侯入者大保畢公所謂王官
　伯
天子乘龍載大旂象日月升龍降龍出拜日于東門之
外反祀方明
　鄭注此謂㑹同以春者也馬八尺以上為龍大旂大
　常也王建大常縿首畫日月其下及旒交畫升龍降
　龍朝事儀曰天子冕而執鎭圭尺有二寸繅藉尺有
　二寸搢大圭乘大路建大常十有二旒樊纓十有二
　就貳車十有二乘帥諸侯而朝日于東郊所以教尊
　尊也退而朝諸侯由此二者言之已祀方明乃以㑹
　同之禮見諸侯也凡㑹同者不協而盟司盟職曰凡
　邦國有疑㑹同則掌其盟約之載書及其禮儀北面
　詔明神既盟則貳之(案貳各本訛作藏/今據周禮改正)言北面詔明
　神則明神有象也象者其方明乎及盟時又加于壇
　上乃以載辭告焉詛祝掌其祝號
　釋曰常禮既朝日退而朝諸侯若邦國有疑而盟則
　既朝日反祀方明巳祀方明天子升壇見諸侯禮畢
　更加方明于壇而盟則此覲禮所記是
禮日于南門外禮月與四瀆于北門外禮山川丘陵于
西門外
　鄭注此謂㑹同以夏冬秋者也變拜言禮者容祀也
　禮月于北郊者月大陰之精以為地神也盟神必云
　日月山川焉者尚著明也詩曰謂予不信有如皦日
　春秋傳曰縱子忘之山川神祗其忘諸乎此皆用明
　神為信也
　釋曰言禮者容兼祀方明也先北後西者月尊也四
　瀆亦極陰故與月同配北方
祭天燔柴祭山丘陵升祭川沈祭地瘞
　鄭注升沈必就祭者也就祭則是謂王巡守及諸侯
　之盟祭也其盟掲其著明者燔柴升沈瘞祭禮終矣
　備矣郊特牲曰郊之祭也迎長日之至也大報天而
　主日也宗伯職曰以實柴祀日月星辰則燔柴祭天
　謂祭日也柴為祭日則祭地瘞者祭月也日月而云
　天地靈之也王制曰王巡守至于岱宗柴是王巡守
　之盟其神主日也春秋傳曰晉文公為踐土之盟而
　傳云山川之神是諸侯之盟其神主山川也月者大
　陰之精上為天使臣道莫貴焉是王官之伯㑹諸侯
　而盟其神主月與古文瘞作殪
記几俟于東箱
　鄭注王即席乃設之也東箱東夾之前相翔待事之
　處
　釋曰公食大夫禮賓食公揖退于箱
偏駕不入王門
　鄭注在旁與已同曰偏同姓金輅異姓象輅四衛革
　輅蕃國木輅駕之與王同謂之偏偏駕不入王門(案/今)
　(注疏本脫/一偏字)乘墨車以朝是也偏駕之車舍之于館與
　釋曰此車天子所乘者諸侯亦乘之故謂之偏
奠圭于繅上
　鄭注謂釋于地也
欽定四庫全書
　儀禮集釋卷十七　　　宋　李如圭　撰
喪服第十一　子夏傳
　鄭目録云天子以下死而相喪衣服年月親疏隆殺
　之禮不忍言死而言喪喪者棄亡之辭若全存居于
　彼焉己亡之耳大戴第十七小戴第九劉向别録第
　十一
　釋曰凡十有一章大傳曰服術有六一曰親親二曰
　尊尊三曰名四曰出入五曰長幼六曰從服喪服小
　記曰親親尊尊長長男女之有别人道之大者也此
　服之義也
喪服斬衰裳苴絰杖絞帶冠繩纓菅屨者
　鄭注者者明爲下出也凡服上曰衰下曰裳麻在首
　在要皆曰絰絰之言實也明孝子有忠實之心故爲
　制此服焉(案今注疏本/脫此六字)首絰象緇布冠之缺項要絰
　象大帶又有絞帶象革帶齊衰以下用布
　釋曰凡服上曰衣下曰裳喪服以布爲衰綴之於衣
　因統名此衣爲衰先言斬者斬之而後成衰裳也不
　言裁割而曰斬者取痛甚之意雜記曰三年之喪若
　斬春秋傳曰孤斬焉在衰絰之中苴絰杖絞帶一苴
　冒三者謂以苴色之麻爲首絰要絰苴色之竹爲杖
　絞帶與要絰同在於要葢亦以苴麻爲之閒傳曰斬
　衰何以服苴苴惡貌也所以苴其内而見諸外也喪
　服四制乂曰苴衰不補則衰裳亦苴色矣冠繩纓者
　以布爲冠牡麻繩爲其纓也冠纓不蒙苴文故退次
　帶下杖齊其心故序帶上也檀弓曰絰也者實也喪
　服皆因吉服舊名絰以明忠實之心衰以表哀摧之
　義惟此二者别制名耳春秋傳齊晏桓子卒晏嬰麤
　縗斬苴絰帶杖菅屨即此服不言三年者下齊衰云
　三年此三年可知
傳曰斬者何不緝也苴絰者麻之有蕡者也苴絰大搹
左本在下去五分一以爲帶齊衰之絰斬衰之帶也去
五分一以爲帶大功之絰齊衰之帶也去五分一以爲
帶小功之絰大功之帶也去五分一以爲帶緦麻之絰
小功之帶也去五分一以爲帶苴杖竹也削杖桐也杖
各齊其心皆下本杖者何爵也無爵而杖者何擔主也
非主而杖者何輔病也童子何以不杖不能病也婦人
何以不杖亦不能病也絞帶者繩帶也冠繩纓條屬右
縫冠六升外畢鍛而勿灰衰三升菅屨者菅菲也外納
居倚廬寢苫枕塊哭晝夜無時歠粥朝一溢米夕一溢
米寢不脫絰帶既虞翦屏柱􁅯(案柱唐石經與此同/今注疏本訛作拄)寢
有席食疏食水飲朝一哭夕一哭而已既練舎外寢始
食菜果飯素食哭無時
　鄭注盈手曰搹搹㧖也中人之㧖圍九寸以五分一
　爲殺者象五服之數也爵謂天子諸侯卿大夫士也
　無爵謂庶人也擔猶假也無爵者假之以杖尊其爲
　主也非主謂衆子也屬猶著也通屈一條繩爲武垂
　下爲纓著之冠也布八十縷為升升字當爲登登成
　也今之禮皆以登爲升俗誤已行久矣雜記曰喪冠
　條屬以别吉凶三年之練冠亦條屬右縫小功以下
　左縫外畢者冠前後屈而出縫于武也二十兩曰溢
　爲米一升二十四分升之一􁅯謂之梁柱􁅯所謂梁
　闇疏猶麤也舍外寢于中門之外屋下纍墼爲之(案/纍)
　(即累今注疏/本訛作壘)不塗塈所謂堊室也素猶故也謂復平
　生時食也斬衰不書受月者天子諸侯卿大夫士虞
　卒哭異數
　釋曰不緝者不緶衰裳之邊側也蕡麻子也爾雅曰
　蕡枲實麻之有子者其色惡以實言之謂之蕡以色
　言之謂之苴本麻根也大功以上絰有本左本在下
　者麻根居左其末自右來加其上也經文一絰包二
　者别而言之則首絰曰絰要絰曰帶士喪禮曰苴絰
　大鬲下本在左要絰小焉杖下本者竹桐之根在下
　順其性也小記曰絰殺五分而去一杖大如絰謂如
　要絰也童子不杖未成人不能備禮也雜記曰童子
　不杖不菲婦人亦謂童子婦人小功章爲姪庶孫丈
　夫婦人之長殤亦謂未成人者爲婦人也其成人者
　皆杖喪服四制曰杖者何爵也或曰擔主或曰輔病
　婦人童子不杖不能病也繩帶者絞麻爲繩作帶也
　五服之絰皆絞麻兩股相交繩帶則不但兩股矣絞
　帶輕于要絰故加細而爲飾也閒傳曰既虞卒哭葛
　帶三重三重者四股糾之要絰輕于首絰既虞不但
　爲兩股義與繩帶同絞帶大小王肅以爲如要絰雷
　次宗以爲五分要絰而去一條屬者喪冠之制也條
　謂冠之纓武共材以一條繩若布圍之兩相交過綴
　之以爲武垂其餘者以爲纓屬謂著冠于武冠與武
　相連屬也吉冠纓武異材冠與武各爲一物冠時乃
　合之惟燕居之冠少威儀冠武相屬玉藻所謂居冠
　屬武是也喪冠則又因武之材以爲纓謂之條屬喪
　事質略故也齊衰之冠纓用布則繩纓蓋用牡麻右
　縫者冠之三辟積其縫皆鄉右也大功以下乃從吉
　冠左縫外畢者冠之前後皆從武下出鄉外而反縫
　之也喪冠皆然是謂厭冠言冠厭伏于武下也既夕
　禮記曰冠六升外縪纓條屬厭冠尊在首升數常細
　于衣其布鍛治之不加灰耳閒傳曰斬衰三升菲草
　屨也茅已漚爲菅外納者以屨之餘末向外編納之
　皆取醜惡不事飾也居倚廬以下傳因博記居喪之
　禮虞謂已葬而虞祭練謂期而練祭也倚廬之制于
　中門外東壁之西横一木著地以爲􁅯立細木其上
　倚就東壁以草屏覆之開户北鄉既虞而施柱柱起
　􁅯翦正草而西其户是爲柱􁅯翦屏既練又别爲兩
　下之屋不復偏倚東壁謂之堊室哭無時者謂十日
　五日哀至則哭也凡喪皆既虞卒哭變而受以輕服
　以初喪冠之布爲衰冠降其衰一等受麻絰以葛絰
　其殺五分而去一閒傳曰斬衰三升既虞卒哭受以
　成布六升冠七升去麻服葛葛帶三重又曰斬衰之
　葛與齊衰之麻同絞帶與冠纓齊衰用布則斬衰宜
　受以布帶布纓傳曰帶視其冠則宜以七升布爲之
　十三月而練又以七升之冠爲衰冠又降一等以八
　升布爲之帶亦然七升者始入大功之布而以練衰
　謂之功衰服問曰三年之喪既練服其功衰雜記曰
　三年之喪雖功衰不弔是也閒傳曰期而小祥練冠
　縓緣要絰不除男子除乎首婦人除乎帶檀弓曰練
　葛要絰繩屨無絇既虞卒哭之履無文以既練用大
　功繩履差之其用齊衰藨蒯之履乎大率斬衰既葬
　如齊衰之服既練如大功之服斬衰既虞卒哭遭齊
　衰之喪既練遭大功之喪乃爲之變服義由于此二
　十五月大祥除衰去杖縞冠素紕布純深衣閒傳曰
　又期而大祥素縞麻衣檀弓曰祥而縞玉藻曰縞冠
　素紕既祥之冠也二十七月而禫冠朝服閒傳曰中
　月而禫禫而纖無所不佩禫之履無文先儒以爲大
　祥白麻履禫履無絇禫逾月即吉此章不言受服之
　月者雜記曰士三月而葬是月也卒哭大夫三月而
　葬五月而卒哭諸侯五月而葬七月而卒哭又虞大
　夫五諸侯七以次差之天子七月葬九虞九月而卒
　哭矣大夫以上既虞而卒哭受服故不得定言其月
　數溢一斛之米百升其重一石石九(案此二字有脫/誤當云石百二)
　(十/斤)名斛爲石本此闇鄭讀高宗諒闇爲梁闇謂施梁
　(案此下原本空/一字應是也字)故引以釋柱􁅯之義
父傳曰爲父何以斬衰也父至尊也
　釋曰嫡孫爲祖亦然下傳曰父卒然後爲祖後者服
　斬爲此也
諸侯爲天子傳曰天子至尊也
　釋曰諸侯爲天子斬衰爲王后齊衰昬義曰斬衰服
　父之義也爲王后齊衰服母之義以爲君之妻故服
　期也諸侯之夫人爲天子婦人爲夫之君齊衰不杖
　期服問曰君爲天子三年夫人如外宗之爲君也外
　宗爲君亦期也服問又曰世子不爲天子服大夫之
　適子爲君夫人世子如士服諸侯世子世國卿大夫
　不世爵故其服異也
君傳曰君至尊也
　鄭注天子諸侯及卿大夫有地者皆曰君
　釋曰喪服四制曰其恩厚者其服重故爲父斬衰
　三年以恩制者也門内之治恩掩義門外之治義斷
　恩(案原本脫義/斷二字今補)資於事父以事君而敬同貴貴尊尊
　義之大者也故爲君亦斬衰三年以義制者也尊尊
　謂天子諸侯貴貴謂卿大夫君也下傳曰卿大夫君
　謂有地者士卑無臣士虞禮賓執事者如弔服祝澡
　葛絰帶則士之官屬爲其長弔服而加麻耳凡與國
　君爲族親者不敢以輕服服君小記曰與諸侯爲兄
　弟者服斬
父爲長子
　鄭注不言適子(案適今注疏/本作嫡下同)通上下也亦言立適以
　長
　釋曰天子諸侯曰世子大夫以下曰適子天子諸侯
　亦爲世子三年故通上下而言長子也公羊傳曰立
　適以長不以賢言長者又以見斯義
傳曰何以三年也正體于上又乃將所傳重也庶子不
得爲長子三年不繼祖也
　鄭注此言爲父後者然後爲長子三年重其當先祖
　之正體又以其將代己爲宗廟主也庶子者爲父後
　者之弟也言庶者逺别之也小記曰不繼祖與禰此
　但言祖不言禰容祖禰共庿
　釋曰長子與所後父皆恩服本輕故更發問也父子
　一體也而長適獨正故曰正體長子正體先祖又將
　代己主宗廟所傳者重故爲之三年小記曰庶子不
　爲長子斬不繼祖禰故也必己身繼祖繼禰自祖而
　下適適相承者乃爲長子三年蓋自義言之則祖爲
　重己承二重故以重服服長子也父在則否周之道
　有適子者無適孫父在己爲適則己之子未成適故
　必爲父後而後爲長子三年凡言爲後者謂所後者
　没而己當其世也若適子有廢疾若他故不立則否
　小記曰適婦不爲舅後者則姑爲之小功適婦不爲
　後者服之與庶婦同則適子不爲後者服之與衆子
　同耳凡將傳重而不爲之重服者有三一則體而不
　正庶子是也二則正而不體適孫是也三則傳重而
　非正體庶孫是也與適子正體而不傳重者服之皆
　期庶子者妾子之號雖適妻第二子欲逺别之故亦
　謂之庶子
爲人後者傳曰何以三年也受重者必以尊服服之何
如而可爲之後同宗則可爲之後何如而可以爲人後
支子可也爲所後者之祖父母妻妻之父母昆弟昆弟
之子若子
　鄭注若子者爲所爲後之親如親子
　釋曰同宗同大宗也支子適妻次子以下及妾子也
　禮大宗無子則同宗以支子後之所後者之祖父母
　妻于爲後者爲曽祖父母母妻之父母昆弟昆弟之
　子則爲後者之外祖父母舅舅之子也傳舉正尊以
　見旁親舉外親以明本族餘有服者服之一如親子
　故經于斬衰章舉爲人後之目空其文以包見之後
　不重出也若宗子爲殤而死則宗人來後者惟後死
　者之父以昆弟之服服殤死者曽子問曰宗子爲殤
　而死庶子弗爲後小記曰爲殤後者以其服服之
妻爲夫傳曰夫至尊也
　釋曰父者子之天君者臣之天夫者妻之天三者皆
　至尊故以斬服服之
妾爲君傳曰君至尊也
　鄭注妾謂夫爲君者不得體之加尊之也雖士亦然
　釋曰士無臣不得君稱而妾之尊夫與臣不異故雖
　士妾亦名夫爲君
女子子在室爲父
　鄭注女子子者女子也(案女子各本訛作子女杜佑/通典兩引鄭注女子子者女)
　(子也今據/以訂正)别于男子也言在室者關已許嫁
　釋曰上父條女子子在其中矣嫌許嫁即從降服故
　重出此文
布總箭笄髽衰三年
　鄭注此妻妾女子子喪服之異于男子者總束髮謂
　之總者既束其本又總其末箭笄篠竹也(案注疏本/脫竹字)
　髽露紒也猶男子之括髮斬衰括髮以麻則髽亦用
　麻(案此下今注疏/本有也蓋二字)以麻者(案今注疏/本脫者字)自項而前交于
　額上卻繞紒如著幓頭焉小記曰男子冠而婦人笄
　男子免而婦人髽凡服上曰衣(案各本衣訛作衰據/上云凡服則通吉服)
　(之上衣下裳/言之今改正)下曰裳此但言衰不言裳婦人不殊裳
　衰如男子衰下如深衣深衣則衰無帶下(案衰原本/訛作裳據)
　(今注疏/本改正)又無袵
　釋曰絰杖帶履婦人同於男子其異者總笄髽以易
　男子之冠纓衰則連裳爲之故别見此四者也髽者
　去纚而露其紒也其别有二婦人吉時以纚縚髮以
　笄固之謂之纚笄遭喪去笄而纚至小斂後復去纚
　而露其紒謂之髽至成服而加以箭笄此著笄之髽
　也所謂男子冠而婦人笄也其未成服之時與旣啟
　殯之後當男子括髮之節則婦人髽亦用麻當免之
　節則髽亦用布用麻之時如著幓頭無笄此麻布之
　髽也所謂男子免而婦人髽也經蓋指著笄之髽鄭
　兼未成服之髽明之三年者因箭笄而言箭笄有除
　無變小記曰箭笄終喪三年
傳曰總六升長六寸箭笄長尺吉笄尺二寸
　鄭注總六升首飾象冠數長六寸謂出紒後所垂爲
　飾也
　釋曰斬衰冠六升亦以為總檀弓曰南宫縚之妻之
　姑之喪蓋榛以爲笄長尺而總八寸爲姑齊衰期而
　笄亦長尺則五服之笄皆長尺也大功以下總之長
　短無文大功當與齊衰同八寸小功緦同一尺吉總
　當尺二寸與吉笄之長同下記有用吉笄折首之制
　故于此併傳之
子嫁反在父之室爲父三年
　鄭注謂遭喪後而出者始服齊衰期出而虞則受以
　三年之喪受既虞而出則小祥亦如之既除喪而出
　則巳凡女行于大夫以上曰嫁行于士庶人曰適人
　釋曰出則爲父三年者已絶夫族于本親還服其本
　服也喪之變服必因虞祥之節故變而重服者亦因
　其節乃變小記曰婦爲父母喪未練而出則三年既
　練而出則巳未練而反則期既練而反則遂之反謂
　還歸夫家也遂之遂其三年
公士大夫之衆臣爲其君布帶繩屨
　鄭注士卿士也公卿大夫厭于天子諸侯故降其衆
　臣布帶繩屨貴臣得伸不奪其正
　釋曰布帶齊之帶繩屨大功之屨其貴臣自若絞帶
　菅屨
傳曰公卿大夫室老士貴臣其餘皆衆臣也君謂有地
者也衆臣杖不以即位近臣君服斯服矣繩屨者繩菲
也
　鄭注室老家相也士邑宰也近臣閽寺之屬君嗣君
　也斯此也近臣從君喪服無所降也繩菲今時不借
　也
　釋曰公卿大夫有采地者有家相有邑宰仲弓爲季
　氏宰家相也子羔爲費宰邑宰也無地者惟家相而
　巳孔子爲魯大夫而原思爲宰是也言君謂有地者
　則無地者無斬服矣即位即朝夕哭位也衆臣杖不
　以即位下于貴臣猶庶子不以杖即位下於適子然
　也近臣從君亦絞帶菅屨不借漢時菲名
疏衰裳齊牡麻絰冠布纓削杖布帶疏屨三年者
　鄭注疏猶麤也
　釋曰疏衰裳以疏布爲之斬衰斬而後爲衰裳故先
　言斬疏衰衰裳已制而後齊故後言齊也斬衰固麤
　矣而麤不足以言之故以斬名衰見其痛甚之意至
　齊衰而始有麤稱箭笄不曰惡笄而齊衰櫛笄曰惡
　笄亦是意也削杖言削殺于父也疏屨草屨也讀如
　周禮聚斂疏材之疏
傳曰齊者何緝也牡麻者枲麻也牡麻絰右本在上冠
者沽功也疏屨者藨蒯之菲也
　鄭注沽猶麤也冠尊加其麤麤功大功也齊衰不書
　受月者亦天子諸侯卿大夫士虞卒哭異數
　釋曰牡麻麻之無子者枲其名也閒傳曰斬衰貌若
　苴齊衰貌若枲服以稱其貌故斬衰之絰用苴麻齊
　衰用枲麻也右本在上麻本從左來加右之上也沽
　功謂人功麤大也下記曰齊衰四升冠七升七升者
　大功之布故曰冠者沽功也藨蒯皆草名玉藻曰履
　蒯席閒傳曰爲母疏衰四升旣虞卒哭受以成布七
　升冠八升又曰齊衰之葛與大功之麻同練而衰八
　升冠九升其他變除如斬衰之禮練而亦用大功繩
　屨則既虞卒哭或者用不杖期麻屨乎
父卒則爲母
　鄭注尊得伸也
　釋曰小記曰祖父卒而后爲祖母後者三年父卒君
　母存為其母當何服按小記曰庶子在父之室則爲
　其母不禫則父在爲妾母亦杖期同宮者惟不禫耳
　父殁君母存得伸三年可知其屈厭之節未聞
繼母如母傳曰繼母何以如母繼母之配父與因母同
故孝子不敢殊也
　鄭注因猶親也
　釋曰緣父之意視繼母與因母不殊故也
慈母如母傳曰慈母者何也傳曰妾之無子者妾子之
無母者父命妾曰女以爲子命子曰女以爲母若是則
生養之終其身如母死則喪之三年如母貴父之命也
　鄭注此主謂大夫士之妾(案今注疏本脫主字/又此句之下有也字)妾子
　之無母父命爲母子者其使養之(案今注疏本/脫此十五字)不命
　爲母子(案今注疏本/脫此三字)則亦服庶母慈己之服可也大
　夫之妾子父在爲母大功則士之妾子爲母期矣父
　卒則皆得伸也
　釋曰傳曰者引舊傳也小記曰爲慈母後者爲庶母
　可也爲祖庶母可也言妾子亦可命之與庶祖母爲
　後也公子爲其母父卒乃大功無命爲母子服三年
　之禮終其身者終慈母之身而巳小記曰慈母與妾
　母不世祭又曰爲慈母之父母無服先儒謂婦不服
　慈姑孫不服慈祖母義本于此養羊亮反
母爲長子傳曰何以三年也父之所不降母亦不敢降
也
　鄭注不敢降者不敢以已尊降祖禰之正體
　釋曰夫妻一體故也子爲母齊衰故母亦爲之齊衰
　父在子爲母期而母仍爲之三年者自爲服祖禰之
　正體無厭屈之義也小記曰母爲長子削杖爲父母
　長子稽顙婦人爲夫與長子稽顙其餘則否又曰妾
　爲君之長子與女君同
疏衰裳齊牡麻絰冠布纓削杖布帶疏屨期者傳曰問
者曰何冠也曰齊衰大功冠其受也緦麻小功冠其衰
也帶縁各視其冠
　鄭注問之者見斬衰有二(案今注疏/本脫見字)其冠同今齊衰
　有四章不知其冠之異同耳縁如深衣之縁今文無
　冠布纓
　釋曰此服與前章不殊以一期與三年懸隔嫌其服
　有異故重列之閒傳曰齊衰四升五升六升四升者
　三年齊衰也舊說杖期之衰五升不杖者五升六升
　下惟記斬衰與三年齊衰之冠杖期以下無文故傳
　發何冠之問冠其受者以受衰之布爲冠也冠其衰
　者冠與衰同也大功以上有受故冠其受小功以下
　無受故冠其衰率七升以上之衰受衰降三等此衰
　五升則冠八升也帶布帶也縁喪中衣之縁也吉時
　中衣用素若布縁之以采喪中衣則縁以布故特著
　之中衣之布亦當視其冠也檀弓曰練練衣黄裏縓
　縁謂三年既練之中衣也練而練冠亦練中衣哀殺
　稍飾故縓縁也此章本三年之喪屈而服期其與餘
　期異者服而加杖雖一期而練祥禫具有雜記曰期
　之喪十一月而練十三月而祥十五月而禫謂此章
　也疏衰不廬而父在爲母爲妻居廬期三月不御于
　内而父在爲母爲妻終喪不御于内期三月既葬食
　肉飲酒而父在爲母爲妻終喪不食肉飲酒皆其異
　者杖期既虞卒哭受以衰裳八升冠九升練衰冠又
　各降一等其他變除先儒以爲如三年齊衰之禮
父在爲母傳曰何以期也屈也至尊在不敢仲其私尊
也父必三年然後娶達子之志也
　釋曰喪服四制曰資于事父以事母而愛同天無二
　日土無二王國無二君家無二尊以一治之也故父
　在爲母齊衰期者見無二尊也此以權制者也猶心
　喪三年故父必三年然後娶士妾之子爲其母亦然
　惟不禫耳小記曰庶子在父之室爲其母不禫謂士
　之庶子也大夫以上妾子父在降其母無期服鄭氏
　以父在爲母衰五升按閒傳止言爲母疏衰四升無
　父卒父在之文當考
妻傳曰爲妻何以期也妻至親也
　鄭注適子父在則爲妻不杖以父爲之主也服問曰
　君所主夫人妻大子適婦父在子爲妻以杖即位謂
　庶子
　釋曰夫妻一體故曰至親周穆后崩王太子夀卒叔
　向以爲王一歲而有三年之喪二則妻本亦三年之
　喪也雜記曰爲妻父母在不杖不稽顙母在不稽顙
　稽顙者其贈也拜小記曰父在庶子爲妻以杖即位
　可也則適子父在爲妻不以杖即位也父母在爲妻
　亦不禫小記曰宗子母在爲妻禫宗子之妻尊故也
　父在爲母期杖而禫爲妻父母在不禫適子父爲之
　主則又不杖此其異也
出妻之子爲母
　鄭注出猶去也
　釋曰妻有出義而母無絶道故不曰出母而曰出妻
　之子爲母
傳曰出妻之子爲母期則爲外祖父母無服傳曰絶族
無施服親者屬出妻之子爲父後者則爲出母無服傳
曰與尊者爲一體不敢服其私親也
　鄭注在旁而及曰施親者屬母子至親無絶道
　釋曰施讀如詩葛藟施于條枚之施妻出則與夫族
　絶惟母子自以至親而相爲服不施出于餘親也服
　問曰母死則爲其母之黨服母出則爲繼母之黨服
　小記曰爲父後者爲出母無服無服也者喪者不祭
　故也爲後者傳重主祭不敢以己私喪廢祖禰之祭
　故爲出母無服宋桓夫人生襄公而出歸于衛襄公
　請于桓公使目夷立曰臣之舅在衞愛臣若終立則
　不可以徃以爲父後者不敢私出母故也母雖出自
　爲其子期小記曰妾從女君而出則不爲女君之子
　服妾不服則女君固自服之也父卒母嫁其服無文
　韋𤣥成蕭望之鄭𤣥皆謂當服杖期爲父後者則不
　服以嫁母與出母俱是絶族故約此經爲服譙周袁
　準吳商以爲嫁母非父所絶爲父後者亦當服期或
　以爲子無絶母之義爲嫁母應服三年
父卒繼母嫁從爲之服報傳曰何以期也貴終也
　鄭注嘗爲母子貴終其恩
　釋曰從者從乎繼母而寄育也即下傳所爲夫死妻
　稺子幼與之適人者也如此則爲之服然繼母配父
　之尊已絶故還以此服報之王肅曰從乎繼母而寄
　育則服不從則不服服也則報不服則不報馬融鄭
　𤣥以繼母已服父喪貴終母子之恩故隨爲之服王
　順經文鄭附傳說諸儒多從王義皇密曰婦無再醮
　之義禮許其嫁者以身稺子幼不能自存攜其孤幼
　與之適人使無窮屈之難故曰貴終也若偏喪之日
　志存爽貳棄己如遺何貴終之有
不杖麻屨者
　鄭注此亦齊衰言其異于上
　釋曰自此已下哀殺病輕故不杖也斬衰菅屨齊衰
　藨蒯之屨不杖者麻屨輕重之節也春秋傳曰雖有
　絲麻無棄菅蒯此章之衰裳五升六升冠八升九升
　五升者正服也六升者義服也凡名從服君服爲義
　服既虞卒哭各以其冠爲受受冠降衰一等服終而
　除凡婦人之笄與要絰齊衰之上皆有除無變小記
　曰齊衰帶惡笄以終喪又曰箭笄終喪三年
祖父母傳曰何以期也至尊也
世父母叔父母傳曰世父叔父何以期也與尊者一體
也然則昆弟之子何以亦期也旁尊也不足以加尊焉
故報之也父子一體也夫妻一體也昆弟一體也故父
子首足也夫妻牉合也昆弟四體也故昆弟之義無分
然而有分者則辟子之私也子不私其父則不成爲子
故有東宫有西宫有南宫有北宫異居而同財有餘則
歸之宗不足則資之宗世母叔母何以亦期也以名服
也
　鄭注宗者世父爲小宗典宗事者(案此下今注/疏本有也字)資取
　也爲姑在室亦如之(案爲姑下原本衍姊妹二字今/注疏本無之據後昆弟下注云)
　(爲姊妹在室亦如之則/此不兼姊妹言明矣)
　釋曰伯父有繼世爲小宗故謂之世父五屬之服同
　父者期同祖者大功同曽祖者小功同高祖者緦世
　父叔父與已同出于祖應服大功以其與父爲一體
　故進服期也世母叔母與世父叔父一體而生母名
　故同乎世父叔父之服大傳曰同姓從宗合族屬異
　姓主名治際㑹名著而男女有别其夫屬乎父道者
　妻皆母道也其夫屬乎子道者妻皆婦道也此名服
　之義也雖以名服其情則輕喪大記曰叔母世母故
　主宗子飲酒食肉異于他期喪之未葬不飲酒食肉
　也姑與世父叔父之親等故在室者亦期(案姑下原/本亦衍姊)
　(妹二字據經世父母叔父母與昆弟分見姑與世父/叔父之親等姊妹與昆弟之親等此因姑連及姊妹)
　(訛衍甚明/今删正)凡女子子適人者皆降本服一等經惟見
　其降服者以其未成人則爲殤已成人則當嫁故沒
　其本服欲明嫁當及時之義
大夫之適子爲妻傳曰何以期也父之所不降子亦不
敢降也何以不杖也父在則爲妻不杖
　鄭注大夫不以尊降適婦者重適也凡不降者謂如
　其親服服之降有四品君大夫以尊降公子大夫之
　子以厭降公之昆弟以旁尊降爲人後者女子子嫁
　者以出降
　釋曰凡言子者父在之稱夫人不以尊降適婦故適
　子亦不以厭降其妻以父爲之主辟尊者而不敢杖
　耳杖者所以扶病也服問曰父在不敢杖尊者在故
　也雜記曰爲長子杖則其子不以杖即位小記曰父
　不主庶子之喪則孫以杖即位可也父在庶子爲妻
　以杖即位可也則凡父在適子爲妻亦不以杖即位
　矣大夫之適子爲妻雖得伸服猶厭于其父直去其
　杖故在此章尊厭降者禮始于周檀弓曰古者不降
　上下各以其親滕伯文爲孟虎齊衰其叔父也爲孟
　皮齊衰其叔父也至周而大夫以上始以尊降其親
　惟正統不降天子諸侯服高曽祖父母祖父母父母
　妻長子適婦旁期以下尊不同者皆絶服大夫于天
　子諸侯所絶者降一等緦則不服司服職曰凡凶事
　服弁服卿大夫加以大功小功是也服弁服謂斬衰
　齊衰也其尊同者皆不降大夫以上其子厭于其父
　降與不降服與不服一視其父也公之昆弟其尊視
　大夫大功以下以旁尊降其尊不同者一等期以上
　則厭于先君餘尊先君所不服者服之不過大功又
　大夫以尊厭其子而公之昆弟無厭此其異也其爲
　人後者及女子子嫁者則通乎上下皆以出降其親
　一等大夫以上于其尊不同者則又以已尊累降之
　此四品降服不盡見于經參互出之小記曰世子爲
　妻與大夫之適子同則凡大夫大夫之子不降者達
　于天子皆然以大夫爲尊降之始其子爲厭降之始
　舉以例其餘
昆弟
　鄭注昆兄也爲姊妹在室亦如之
爲衆子
　鄭注衆子者長子之弟及妾子女子子亦如之(案今/注疏)
　(本脫一子字原本女子子下有在室二字據疏云上/姑姊妹云在室此不云在室可知故畧不言也可證)
　(在室二字乃後/人所加今刪正)士謂之衆子未能逺别也大夫則謂
　之庶子降之爲大功天子國君不服之内則曰冢子
　未食而見必執其右手適子庶子已食而見必循其
　首
　釋曰喪服平文皆據士此云衆子則士之稱也經毎
　云大夫之庶子則大夫乃謂之庶子内則所云適子
　者止謂適妻之子其云冢子則此所謂長子
昆弟之子傳曰何以期也報之也
　鄭注檀弓曰喪服兄弟之子猶子也蓋引而進之
大夫之庶子爲適昆弟
　鄭注兩言之者適子或爲兄或爲弟
傳曰何以期也父之所不降子亦不敢降也
　鄭注大夫雖尊不敢降其適重之也適子爲庶昆弟
　庶昆弟相爲亦如大夫爲之
適孫傳曰何以期也不敢降其適也有適子者無適孫
孫婦亦如之
　鄭注周之道適子死則立適孫是嫡孫將上爲祖後
　者也長子在皆爲庶孫耳孫婦亦如之適婦在亦爲
　庶孫之婦凡父于將爲後者非長子皆期也
　釋曰孫爲祖期祖(案此下/原本缺)
爲人後者爲其父母報傳曰何以期也不貳斬也何以
不貳斬也持重于大宗者降其小宗也爲人後者孰後
後大宗也曷爲後大宗大宗者尊之統也禽獸知母而
不知父野人曰父母何算焉都邑之士則知尊禰矣大
夫及學士則知尊祖矣諸侯及其大祖天子及其始祖
之所自出尊者尊統上卑者尊統下大宗者尊之統也
大宗者收族者也不可以絶故族人以支子後大宗也
適子不得後大宗
　鄭注都邑之士則知尊禰近政化也大祖始封之君
　始祖者感神靈而生若稷契也自由也及始祖之所
　由出謂祭天也上猶逺也下猶近也收族者謂别親
　疏序昭穆大傳曰繫之以姓而弗别綴之以食而弗
　殊雖百世昬姻不通者周道然也
　釋曰其者其私親也凡爲其私親者皆其以别之凡
　服旁尊則皆報正尊則降之既持重大宗(案持原本/訛作特今)
　(改/正)則其本生不足以加尊于此子故報之也降其小
　宗者下記爲人後者于兄弟降一等是也禮公子不
　得禰先君又不敢宗君謂之别子而自爲其後世爲
　祖其自他國而始來此國者亦然别子而下適適相
　承出于别子者皆來宗之齊衰雖百世不遷是謂大
　宗小宗則惟統其五屬之内亦以其適長爲宗繼禰
　者其弟宗之繼祖者從父昆弟宗之繼曽祖者從祖
　昆弟宗之繼高祖者族昆弟宗之自如其本服親盡
　宗易五世而遷是謂小宗吕大臨曰國君之次適爲
　别子立以爲先君一族大宗之祖子孫世繼之爲大
　宗毎一君一大宗故曰宗其繼别子之所自出所自
　出則先君也國君主先君之祀上及先君之大祖而
　下爲先君子孫之宗故曰尊者尊統上别子爲先君
　百世大宗之祖而不禰先君故曰卑者尊統下大宗
　者所以統先君之子孫故曰大宗尊之統也適子不
　得後大宗者以其自爲小宗故也何休曰小宗無後
　當絶或曰適子不後大宗則無後亦有立後之義
女子子適人者爲其父母昆弟之爲父後者傳曰爲父
何以期也婦人不貳斬也婦人不貳斬者何也婦人有
三從之義無專用之道故未嫁從父既嫁從夫夫死從
子故父者子之天也夫者妻之天也婦人不貳斬者猶
曰不貳天也婦人不能貳尊也爲昆弟之爲父後者何
以亦期也婦人雖在外必有歸宗曰小宗故服期也
　鄭注從者從其教令歸宗者父雖卒猶自歸宗其爲
　父後持重者(案持今注疏/本訛作服)不自絶于其族𩔖也曰小
　宗者言是乃小宗也小宗明非一也小宗有四丈夫
　婦人之爲小宗各如其親之服避大宗
　釋曰女子子適人爲昆弟爲父後期者雖外成猶重
　本統也檀弓曰妻之昆弟爲父後者死哭之適室子
　爲主父在哭于妻之室非爲父後者哭諸異室上傳
　止言不貳斬此言婦人不貳斬者彼謂不兩統貳父
　耳爲君爲長子猶有斬服婦人則惟于所天服斬故
　傳每連言婦人不貳斬以别之或曰鄭氏謂内宗外
　宗爲君服斬何言乎婦人不貳斬也曰非也服問曰
　君爲天子三年夫人猶内宗之爲宗也夫人爲天子
　期則内宗爲君亦期矣雜記曰外宗爲君夫人猶内
　宗也是内宗外宗之服不異也所謂與諸侯爲兄弟
　服斬者自爲男子生文婦人不貳斬何義而以斬服
　服君乎周禮曰内宗外宗内女外女之有爵者謂嫁
　于卿大夫士者也爲夫之君自應服期其異者并服
　夫人猶之仕焉而已者并服小君耳遂以爲服斬則
　誤矣
繼父同居者傳曰何以期也傳曰夫死妻稺子幼子無
大功之親與之適人而所適者亦無大功之親所適者
以其貨財爲之築宫庿歲時使之祀焉妻不敢與焉若
是則繼父之道也同居則服齊衰期異居則服齊衰三
月(案此下唐石/經有也字)必嘗同居然後爲異居未嘗同居則不
爲異居
　鄭注妻稺謂年未滿五十子幼謂年十五以下子無
　大功之親謂同財者也爲之築宫庿于家門之外神
　不歆非族妻不敢與焉恩雖至親族已絶矣夫不可
　二此以恩服耳未嘗同居則不服之
　釋曰小記曰繼父不同居也者必嘗同居皆無主後
　同財而祭其祖禰爲同居有主後者爲異居與傳義
　同其或同居而異財或繼父與己更自有子或昔同
　居今異則皆爲異居繼父服此子無文如圭以繼母
　嫁報服推之或者亦報服乎同母異父之昆弟之服
　經亦無文檀弓曰公叔木有同母異父之昆弟死問
　于子游子游曰其大功乎狄儀有同母異父之昆弟
　死問于子夏子夏曰我未之前聞也魯人則爲之齊
　衰狄儀行齊衰今之齊衰狄儀之問也鄭氏謂服大
　功者是同父服期同母故降一等服大功或曰母屬
　之親不過小功而已
爲夫之君傳曰何以期也從服也
　釋曰從乎夫而服之也凡從服降所從一等大傳曰
　有屬從有􁁎從屬從者所爲服者于己有血屬之親
　也徒從者與彼非親空從而服之耳子爲母之黨妻
　爲夫之黨屬從也臣爲君之黨妾子爲君母之黨妾
　爲女君之黨子爲母之君母妻爲夫之君徒從也小
　記曰從服者所從亡則己屬從者所從雖殁也服從
　服謂徒從也
姑姊妹女子子適人無主者姑姊妹報傳曰無主者謂
其無祭主者也何以期也爲其無祭主故也
　鄭注無主後者人之所哀憐不忍降之
　釋曰檀弓曰喪服姑姊妹之薄也蓋有受我而厚之
　者也今無夫無子則無厚之者矣故爲之服其本服
　女子子不貳斬雖無主後仍爲其父母期故惟姑姊
　妹報
爲君之父母妻長子祖父母傳曰何以期也從服也父
母長子君服斬妻則小君也父卒然後爲祖後者服斬
　鄭注此爲君矣而有父若祖之喪者謂始封之君也
　若是繼體則其父若祖有廢疾不立父卒者父爲君
　之孫宜嗣位而早卒今君受國于曽祖
　釋曰父母長子君服三年故臣從服期也爲母齊衰
　而言君服斬者連文而言耳(案文原本訛/作父今改正)妻則小君
　者爲小君齊衰自其本服故傳别見其義父卒爲祖
　後者服斬者言君爲之服斬者乃從服期也非服之
　常故經文次長子之下君之父祖若爲君而卒則羣
　臣固自服斬矣以其不立故止從君而服期也凡此
　服雖重而恩則輕雜記曰親喪外除兄弟之喪内除
　視君之母與妻比之兄弟檀弓曰居君之母與妻之喪
　居處言語飲食衎爾小記曰爲君之父母妻長子君巳
　除喪而后聞喪則不稅其禮若小功以下耳君之適
　殤適婦從服無文案下記君之所爲兄弟服室老降
　一等則君爲之服者臣皆從服也庾蔚之以爲經惟
　見重服之從則輕服不從可知未知然否服問曰大
　夫之適子爲君夫人大子如士服君之母非夫人則
　羣臣無服惟近臣及驂乗從服惟君所服服也小記
　曰近臣君服斯服矣其餘從而服不從而稅君雖未
　知喪臣服己惟君所服者其服視君無所降也稅謂
　于喪服年月己過乃追服之
妾爲女君傳曰何以期也妾之事女君與婦之事舅姑
等
　鄭注女君君適妻也女君于妾無服報之則重降之
　則嫌
　釋曰妾爲女君之黨雖爲從服然猶之近臣君服斯
　服故其服悉與女君同不從降一等之例且雖徒從
　而女君死猶服其黨所以防覬覦也雜記曰女君死
　則妾爲女君之黨服攝女君則不爲先女君之黨服
　攝女君差尊故自從徒從之例
婦爲舅姑傳曰何以期也從服也
　釋曰夫爲父母三年故婦從服期小記曰婦當喪而
　出則除之
夫之昆弟之子
　鄭注男女皆是
傳曰何以期也報之也
　釋曰從乎夫而服則當大功報之故期也凡爲夫之
　黨尊者皆從服卑者皆報之從服故降其夫一等卑
　者以名服己與夫同故己報之亦與夫同也此報服
　之重者故著之餘皆例此
公妾大夫之妾爲其子傳曰何以期也妾不得體君爲
其子得遂也
　鄭注此言二妾不得從于女君尊降其子也女君與
　君一體惟爲長子三年其餘以尊降之與妾子同也
　釋曰妾無尊君又不厭妾故自爲其子伸其本服
女子子爲祖父母傳曰何以期也不敢降其祖也
　鄭注經似在室傳似已嫁明雖有出道猶不降
　釋曰章首已著祖父母今重出之明爲己嫁者生文
　下章女子子嫁者未嫁者爲曽祖父母之服同知此
　雖己嫁者亦不降也女子子適人者爲昆弟之爲父
　後者期爲祖父母曽祖父母皆與在室者同然則女
　子子于正統之親雖出猶不降其爲父母期者屈于
　不貳斬耳鄭氏以爲女子子成人者有出道不敢降
　其祖則得降其旁親
大夫之子爲世父母叔父母子昆弟昆弟之子姑姊妹
女子子無主者爲大夫命婦者惟子不報傳曰大夫者
其男子之爲大夫者也命婦者其婦人之爲大夫妻者
也無主者命婦之無祭主者也何以言惟子不報也女
子子適人者爲其父母期故言不報也言其餘皆報也
何以期也父之所不降子亦不敢降也大夫曷爲不降
命婦也夫尊于朝妻貴于室矣
　鄭注命者加爵服之名自士至上公凡九等君命其
　夫則后夫人亦命其妻矣此所爲者凡六命夫六命
　婦(案以上注文今注疏本/在經之下傳曰之上)無主者命婦之無祭主謂
　姑姊妹女子子也其有祭主者如衆人惟子不報男
　女同不報耳傳以爲據謂女子子(案據原本訛作主/今注疏本作傳惟)
　(據女/子子)似失之矣大夫曷爲不降命婦據大夫于姑姊
　妹女子子既以出降(案此下今注疏/本有大功二字)其適士者又以
　尊降在小功也夫尊于朝與己同妻貴于室從夫爵
　也
　釋曰六命夫者世父一叔父二子三昆四弟五昆弟
　之子六六命婦者世母一叔母二姑三姊四妹五女
　子子六大夫爲命夫命婦以尊同不降故其子亦不
　敢以厭降之案下章大夫爲世父母叔父母子昆弟
　昆弟之子爲士者大功則其爲大夫者期矣大夫爲
　姑姊妹女子子嫁于大夫者大功則其無主者亦期
　也此惟見大夫之子者嫌此命夫命婦猶以尊降大
　夫之子不報故特著之惟子不報者子爲父斬女子
　子適人者爲父期自其本服非報服也傳止言女子
　子不報者女子子適人者爲父期與爲女子子無主
　者期其服適同嫌是報服故别其非報上經姑姊妹
　女子子適人無祭主者言姑姊妹報而不及于女子
　子意與此同
大夫爲祖父母適孫爲士者傳曰何以期也大夫不敢
降其祖與適也
　鄭注不敢降其祖與適則可降其旁親也
　釋曰三年之喪達乎天子祖與適則稍殺矣嫌得以
　尊降故舉大夫以明之案雜記曰大夫爲其父母兄
　弟之未爲大夫者之喪服如士服士爲其父母兄弟
　之爲大夫者之喪服如士服大夫之適子服大夫之
　服大夫之庶子爲大夫則爲其父母服大夫服(案原/本脫)
　(其字/今補)春秋傳晏桓子卒晏嬰麤縗斬寢苫枕草其老
　曰非大夫之禮也曰惟卿爲大夫則大夫喪服與士
　服有異也故鄭氏以爲士爲父服縷如三升半而三
　升爲母蓋五升縷而四升爲兄弟六升縷而五升大
　夫以上乃備儀盡飾大功以下大夫士服則同然案
　經斬衰章不見大夫士服之異孟子亦云三年之喪
　齊疏之服飦粥之食自天子達記傳所言蓋周衰禮
　壞或自爲服制以相别異記者因雜記之非舊典也
公妾以及士妾爲其父母傳曰何以期也妾不得體君
得爲其父母遂也
　鄭注然則女君有以尊降其父母者與春秋之義雖
　爲天王后猶曰吾季姜是言子尊不加于父母此傳
　似誤矣禮妾從女君而服其黨服是嫌不自服其父
　母故以明之
　釋曰經嫌妾以厭降其私親故明之下記曰凡妾爲
　私兄弟如邦人
欽定四庫全書
　儀禮集釋卷十八　　　宋　李如圭　撰
喪服
疏衰裳齊牡麻絰無受者
　鄭注無受者服是服而除不以輕服受之不著月數
　者天子諸侯葬異月也小記曰齊衰三月與大功同
　者繩屨
　釋曰凡喪皆既葬受以輕服此服三月既葬而除其
　為天子諸侯者葬而又反服之舊說此章衰裳六升
　冠九升如圭按曾祖父母不當為義服其衰亦宜五
　升冠八升不言冠帶屨者因服輕畧之繩屨者以麻
　糾繩為之凡用麻者以繩為經故齊衰期麻屨無受
　者繩屨
寄公為所寓
　鄭注寓亦寄也為所寄之國君服
　釋曰春秋傳衛侯出奔齊齊人以郲寄衛侯詩序曰
　狄人迫逐黎侯寓於衛是謂寄公
傳曰寄公者何也失地之君也何以為所寓服齊衰三
月也言與民同也
　鄭注諸侯五月而葬而服齊衰三月者三月而藏其
　服至葬又反服之(案反今注/疏本作更)既葬而除之
　釋曰郊特牲曰諸侯不臣寓公故服所寓惟與民同
丈夫婦人為宗子宗子之母妻
　鄭注婦人女子子在室及嫁歸宗者也宗子繼别之
　後百世不遷所謂大宗也
　釋曰宗子有君族之道故族人皆為齊衰三月其在
　五屬之内則三月之後自以本服終之宗子之母妻
　統族人之婦故族人亦為之服曾子問曰宗子雖七
　十無無主婦義由于此
傳曰何以服齊衰三月也尊祖也尊祖故敬宗敬宗者
尊祖之義也宗子之母在則不為宗子之妻服也
　釋曰無二統故也下記宗子不孤為殤則族人不為
　之服孤為殤者乃服之義亦猶此宗子母在雖不為
　宗子之妻服然舅没則姑老宗子之妻收放承祭之
　重異于他人故宗子母在得為妻禫大𫝊曰自仁率
　親等而上之至于祖自義率祖順而下之至于禰故
　人道親親也親親故尊祖尊祖故敬宗敬宗故收族
　收族故宗庿嚴
為舊君君之母妻𫝊曰為舊君者孰謂也仕焉而己者
也何以服齊衰三月也言與民同也君之母妻則小君
也
　鄭注仕焉而已者謂老若有廢疾而致仕者也為小
　君服者恩深于民
　釋曰仕焉而已則釋斬而齊者别親疏明貴賤也案
　士相見禮凡自稱于君宅者在邦則曰市井之臣在
　野則曰草莽之臣宅者謂致仕者也孟子曰在國曰
　市井之臣在野曰草莽之臣皆謂庶人宅者稱謂與
　庶人正同故其服亦同
庶人為國君
　鄭注不言民而言庶人庶人或有在官者天子畿内
　之民服天子亦如之
　釋曰庶人在官者謂府史胥徒也檀弓曰公之喪諸
　達官之長杖則庶人在官者不杖斬同于民而已
大夫在外其妻長子為舊國君
　鄭注在外待放已去者
𫝊曰何以服齊衰三月也妻言與民同也長子言未去
也
　鄭注妻雖從夫而出古者大夫不外娶婦人歸宗徃
　來猶民也春秋𫝊曰大夫越竟逆女(案竞今注/疏本作境)非禮
　君臣有合離之義長子去可以無服
　釋曰長子言未去則妻已去矣長子未去固從庶人
　之服而特著之者以大夫之適子為君得服士服嫌
　大夫已去猶為君斬也士之妻服舊國君與大夫妻
　同經欲明大夫長子之服故主大夫而言耳大夫之
　庶子士之子未去則庶人服之已去則皆不服上下
　條曰舊君此曰舊國君者以在其國而服之義繋于
　國故與庶人爲國君之文同
繼父不同居者
　鄭注嘗同居今不同
曽祖父母𫝊曰何以齊衰三月也小功者兄弟之服也
不敢以兄弟之服服至尊也
　鄭注正言小功者服之數盡于五則髙祖宜緦麻曽
　祖宜小功也據祖期則曽祖宜大功(案今注疏/本脱宜字)髙祖
　宜小功也曾祖髙祖(案各本作髙祖曾祖據通典所/引先曾祖方與下先曾孫語相)
　(貫/)皆有小功之差則曾孫𤣥孫為之服同也重其衰
　麻尊尊也減其日月恩殺也
　釋曰減其日月者減五月為三月也兄弟猶言族親
　也記曰小功以下為兄弟與己同出于曾祖者已皆
　為之小功故不敢以其服服曾祖也曾猶重也曾祖
　以上皆謂之曾祖曾孫以下皆謂之曾孫雖成王之
　于后稷蒯聵之于康叔皆稱曾孫故喪服無髙祖𤣥
　孫之文雖十世之祖茍相逮者必為之齊衰三月小
　記所謂親親以三為五以五為九上殺下殺旁殺而
　親畢者自為旁親生文旁親之殺極于九正統則固
　無絶道也不言以五為七者因曾祖以上曾孫以下
　之服皆同故畧為一節言之
大夫為宗子𫝊曰何以服齊衰三月也大夫不敢降其
宗也
　釋曰大夫不奪宗故也曾子問曰宗子為士庶子為
　大夫以上牲祭於宗子之家小宗且然大宗可知
舊君
　鄭注大夫待放未去者
𫝊曰大夫為舊君何以服齊衰三月也大夫去君埽其
宗庿故服齊衰三月也言與民同也何大夫之謂乎言
其以道去君而猶未絶也
　鄭注以道去君謂三諌不從待放于郊未絶者言爵
　禄尚有列于朝出入有詔于國妻子自若民也
　釋曰案𫝊言大夫去又曰以道去君葢大夫已去而
　服舊君之有恩禮者非待放未去者也雜記曰違諸
　侯之大夫不反服檀弓曰仕而未有禄者違而君薨
　弗為服也其為反服者則此經是已穆公問于子思
　曰為舊君反服古與曰古之君子進人以禮退人以
　禮故有舊君反服之禮齊宣王問孟子曰禮為舊君
　有服何如斯可為之服曰諫行言聽膏澤下於民有
　故而去則君使人導之出疆又先之於其所徃去三
　年不反然後收其田里如此則為之服子思孟子所
　言皆據此𫝊也埽其宗廟謂拚除之也鄭以此經為
　大夫待放未去又以子思所論為仕焉而已者失之
　矣雜記又曰違大夫之諸侯不反服則此經舊君亦
　通謂大夫君士去其國為舊君亦然𫝊舉大夫而言
　耳
曾祖父母為士者如衆人𫝊曰何以齊衰三月也大夫
不敢降其祖也
女子子嫁者未嫁者為曾祖父母𫝊曰嫁者其嫁于大
夫者也未嫁者其成人而未嫁者也何以服齊衰三月
不敢降其祖也
　鄭注言嫁于大夫者明雖尊猶不降也成人謂年二
　十已笄醴者也此著不降(案著今注疏/本訛作者)明有所降
　釋曰成人有出道嫌即得降其祖故特出以明之
大功布衰裳牡麻絰無受者
　鄭注大功布者其鍛治之功麤沽之
　釋曰布用功麤畧故曰大功布也小功則功差細宻
　緦則治其縷細如絲矣閒𫝊曰大功七升八升九升
　此章皆齊衰以上之殤降而服大功其齊裳七升冠
　十升衰服不言齊者齊之可知無受者既卒哭不變
　服也服問曰殤非重麻為其無卒哭之税所謂無受
　也
子女子子之長殤中殤
　鄭注殤者男女未冠笄而死可傷者(案傷各本訛/作殤今改正)女
　子子許嫁不為殤也
　釋曰言子者長子亦在焉以殤死畧之小記曰丈夫
　冠而不為殤婦人笄而不為殤春秋伯姬卒公羊𫝊
　曰此未適人何以卒許嫁矣婦人許嫁字而笄之死
　則以成人之喪治之
傳曰何以大功也未成人也何以無受也喪成人者其
文縟喪未成人者其文不縟故殤之絰不樛垂葢未成
人也年十九至十六為長殤十五至十二為中殤十一
至八歲為下殤不滿八歲以下皆為無服之殤(案今注/疏本脱)
(皆字唐石/經亦有)無服之殤以日易月以日易月之殤殤而無
服故子生三月則父名之死則哭之未名則不哭也
　鄭注縟猶數也其文數者謂變除之節也不樛垂者
　不絞其帶之垂者雜記曰大功以上散帶以日易月
　謂生一月者哭之一日也殤而無服者哭之而已為
　昆弟之子女子子亦如之凡言子者可以兼男女又
　云女子子者殊之以子關適庶也
　釋曰凡喪小斂後皆服麻大功以上垂其帶是謂散
　帶至成服而絞之小功以下初而絞之殤則自初以
　至成服皆垂之而不絞是謂不樛垂其文不縟與無
　受之義同以日易月者謂若滿七歲則八十四日哭
　之惟期親則然故𫝊于此章𤼵之大功親以下不復
　有以日易月之哭馬融王肅以為以哭之日易服之
　月謂若當服期者則哭之十有三日當服緦者則哭
　之三日非也期親長中殤降而大功下殤降而小功
　猶有緦一等以無服之殤未及于禮不以緦服之隨
　其生月制為哭日若大功則長中殤降而小功下殤
　降而緦無服之殤服名已絶與小功中殤緦之長殤
　皆已無服矣柰何生三月而更制哭日乎束晳曰緦
　麻不服長殤小功不服中殤大功不為易月哭惟齊
　衰乃備四殤
叔父之長殤中殤姑姊妹之長殤中殤昆弟之長殤中
殤夫之昆弟之子女子子之長殤中殤適孫之長殤中
殤大夫之庶子為適昆弟之長殤中殤公為適子之長
殤中殤大夫為適子之長殤中殤
　鄭注公君也諸侯大夫不降適殤者重適也天子亦
　如之
　釋曰天子諸侯絶服旁親大夫降一等正統之親則
　皆不降故經兩見之
其長殤皆九月纓絰其中殤七月不纓絰
　鄭注絰有纓者為其重也自大功以上絰有纓以一
　條繩為之小功已下絰無纓也
　釋曰纓所以固絰亦于頥下結之小記曰再期之喪
　三年也期之喪二年也九月七月之喪三時也五月
　之喪二時也三月之喪一時也喪服之正無七月七
　月者謂此中殤之服也
大功布衰裳牡麻絰纓布帶三月受以小功衰即葛九
月者
　鄭注受猶承也
　釋曰此章衰裳三等降服七升正服八升冠皆十升
　義服九升冠十一升三月既葬各以其冠為受十升
　十一升者小功之布故曰受以小功衰也下記曰大
　功八升若九升小功十升若十一升記此受服之差
　也纓絰者絰有纓也大功九月以上絰有纓故于此
　著之即就也
傳曰大功布九升小功布十一升
　鄭注此受之下也以𤼵傳者明受盡于此也又受麻
　絰以葛絰間傳曰大功之葛與小功之麻同凡天子
　諸侯卿大夫既虞士卒哭而受服正言三月者天子
　諸侯無大功主于大夫士也此雖有君為姑姊妹女
　子子嫁于國君者非内喪也(案凡天子諸侯至此五/十四字注疏本接上注)
　(受猶承/也之下)古文依此禮也(案今注疏本脫此六字又/古文二字下當有訛脫)
　釋曰傳據義服大功而言也義服大功衰九升受以
　小功衰十一升服之有受者止于此小功以下無受
　也凡為天子諸侯必以重服服之嫁于國君者彼國
　雖以五月葬此國自以三月受服
姑姊妹女子子適人者𫝊曰何以大功也出也
　鄭注出必降之者葢有受我而厚之者
　釋曰雜記曰伯母叔母疏衰踊不絶地姑姊妹之大
　功踊絶于地若知此者由文矣哉由文矣哉絶地離
　地也伯叔母義也姑姊妹骨肉也姑姊妹雖已出降
　其情猶不殺也
從父昆弟
　鄭注世父叔父之子也其姊妹在室亦如之
　釋曰世父叔父從父而别故謂其子為從父昆弟
為人後者為其昆弟傳曰何以大功也為人後者降其
昆弟也
庶孫
　鄭注男女皆是下殤小功章曰為姪庶孫丈夫婦人
　同
適婦
　鄭注適婦適子之妻
傳曰何以大功也不降其適也
　鄭注婦言適者從夫名
　釋曰婦人從服夫黨之尊者降于夫一等所為服者
　亦降其夫一等報之婦為舅姑期舅姑宜為之大功
　又以正尊降之服小功惟適婦則不降小記曰適婦
　不為舅後者則姑為之小功
女子子適人者為衆昆弟
　鄭注父在則同父没乃為為父後者服期也(案為父/後者為)
　(之服期各本脫一/為字今據文義補)
姪丈夫婦人報
　鄭注為姪男女服同
　釋曰姪者嫁姑謂其昆弟之子女子子也言婦人者
　明已嫁者與在室之服同下經大夫之妻為姑姊妹
　嫁于大夫者大功為人後者為其姊妹適人者小功
　則以出降者兩皆出亦止降一等
傳曰姪者何也謂吾姑者吾謂之姪
　釋曰春秋傳曰姪其從姑
夫之祖父母世父母叔父母
傳曰何以大功也從服也夫之昆弟何以無服也其夫
屬乎父道者妻皆母道也其夫屬乎子道者妻皆婦道
也謂弟之妻婦者是嫂亦可謂之母乎故名者人治之
大者也可無愼乎
　鄭注道猶行也言婦人棄姓無常秩嫁于父行則為
　母行嫁于子行則為婦行(案今注疏本脫/此二十四字)謂弟之妻
　為婦者卑逺之故謂之婦嫂者尊嚴之稱是嫂亦可
　謂之母乎(案今注疏本/脫此八字)言不可(案各本脫此三字/今據通典所引補)嫂
　猶叟也叟老人之稱也是為序男女之别耳若已以
　母婦之服服兄弟之妻兄弟之妻以舅子之服服已
　則是亂昭穆之序也治猶理也父母兄弟夫婦之理
　人倫之大者可不愼乎大傳曰同姓從宗合族屬異
　姓主名治際㑹名著而男女有别
　釋曰母道者名之為母以名服之與其夫同婦道者
　名之為婦以服已之服報之昆弟之妻本非母婦之
　行不可服以母婦之服又不得以妻道屬其昆弟之
　妻故昆弟之妻與夫之昆弟不相為服其謂之嫂與
　婦者以名逺之耳夫之祖父母世叔父母夫皆服期
　故妻從服大功為昆弟子夫之昆弟子之妻之服經
　無文案下經為夫之姑小功為夫之諸祖父母緦皆
　言報則夫之旁尊于卑者之婦皆報之不盡出耳王
　肅以為與己子之婦同服小功非旁尊報之例也
大夫為世父母叔父母子昆弟昆弟之子為士者
　鄭注子謂庶子
傳曰何以大功也尊不同也尊同則得服其親服
　鄭注尊同謂亦為大夫者親服期
公之庶昆弟大夫之庶子為母妻昆弟
　鄭注公之庶昆弟則父卒也大夫之庶子則父在也
　其或為母謂妾子也
　釋曰昆弟者繫于今君之稱言公之昆弟則庶自明
　矣重言庶者主見為母者指妾子為其母適子為母
　自伸其本服
傳曰何以大功也先君餘尊之所厭不得過大功也大
夫之庶子則從乎大夫而降也父之所不降子亦不敢
降也
　鄭注言從乎大夫而降則于父卒如國人也昆弟庶
　昆弟也舊讀昆弟在下其于厭降之義宜蒙此傳也
　是以上而同之父所不降謂適也
　釋曰大夫降其庶子庶婦一等為貴妾緦故大夫庶
　子為其母妻昆弟亦降期而大功諸侯絶服庶子庶
　婦不服妾故公子不敢服其母妻昆弟先君既没猶
　厭于餘尊服大功而已凡屈而降服者皆以心喪終
　其月數劉智曰小功以下不稅服者乃無心喪耳厭
　降之與尊降異者不降其正統之親及旁親之尊同
　者厭降者父所不服則皆不敢服之榖梁傳曰公子
　之重視大夫公之昆弟其尊與大夫等而其服有不
　同者以此公之昆弟于大功以下乃無餘尊之厭得
　伸于尊不同者則自以己旁尊降之一等與大夫同
皆為其從父昆弟之為大夫者
　鄭注皆者言其互相為服尊同則不相降其為士者
　降在小功適子為之亦如之
　釋曰皆者皆公之庶昆弟大夫之庶子也公之昆弟
　為從父昆弟為大夫不降者以尊同大夫之庶子不
　降者以父所不降也大夫之適子亦然承上庶子之
　文而不及于適耳
為夫之昆弟之婦人子適人者
　鄭注婦人者女子子也不言女子子者因出見恩疏
大夫之妾為君之庶子
　鄭注下傳曰何以大功也妾為君之黨服得與女君
　同指為此也妾為君之長子亦三年自為其子期異
　于女君也士之妾為君之衆子亦期
女子子嫁者未嫁者為世父母叔父母姑姊妹傳曰嫁
者其嫁于大夫者也未嫁者成人而未嫁者也(案以上/乃本節)
(經文/之傳)何以大功也妾為君之黨服得與女君同(案此十/六字乃)
(上節經文之𫝊鄭注/以為文爛在下是也)
　鄭注舊讀合大夫之妾為君之庶子女子子嫁者未
　嫁者言大夫之妾為此三人之服也(案舊讀以下三/十二字各本訛)
　(在經之下傳曰之上文/勢遂不相貫今改正)下言為世父母叔父母姑姊
　妹者謂妾自服其私親也(案此二十一字各本椄傳/得與女君同下為𫝊文唐)
　(石經亦然賈氏疏乃云下言二字及者謂妾自服其/私親也九字總十一字既非子夏自著又非舊讀者)
　(自安是誰置之也今以義必是鄭君置之鄭君欲分/别舊讀者如此意趣然後以注破之據疏此說以為)
　(世父母叔父母姑姊妹十字為傳文以下言二字及/者謂妾自服其私親也九字共十一字為鄭所加不)
　(知經既見為世父母叔父母姑姊妹十字𫝊不應重/見此十字而絶不釋其意是二十一字通為鄭注無)
　(疑且考其文義上云言大夫之妾為此三人之服也/下云謂妾自服其私親也一言字一謂字皆指舊讀)
　(者之意如是自舊讀至此不辭凡五/十六字一氣連貫不可截斷今訂正)此不辭即實為
　妾遂自服其私親當言其以明之(案明今注/疏本作見)齊衰三
　月章曰女子子嫁者未嫁者為曾祖父母經與此同
　足以明之矣(案明今注疏/本亦作見)傳所云何以大功也妾為
　君之黨服得與女君同文爛在下耳女子子成人者
　有出道降旁親及將出者明當及時也
　釋曰未嫁者為此期親當服期而服大功者以其成
　人將出欲其及時故逆降旁親也假年十九而遭期
　喪降之為大功則得及時而嫁大功之末可以嫁子
　故也馬融舊讀以大夫之妻降其庶子大功為女子
　子未嫁者亦然其嫁于大夫者則以出降無尊降亦
　大功大夫之妾為此三人者悉從女君之服其自服
　其私親世父以下則無尊厭降一如邦人出降一等
　兩義各異故經兩言為以别之其義自通鄭義于經
　文為順特成人未嫁者得逆降其旁親為異耳
大夫大夫之妻大夫之子公之昆弟為姑姊妹女子子
嫁于大夫者
　釋曰凡婦人從其夫之爵位故大夫之妻得體夫之
　尊其服與大夫同
君為姑姊妹女子子嫁于國君者傳曰何以大功也尊
同也尊同則得服其親服諸侯之子稱公子公子不得
禰先君公子之子稱公孫公孫不得祖諸侯此自卑别
于尊者也若公子之子孫有封為國君者則世世祖是
人也不祖公子此自尊别于卑者也是故始封之君不
臣諸父昆弟封君之子不臣諸父而臣昆弟封君之孫
盡臣諸父昆弟故君之所為服子亦不敢不服也君之
所不服子亦不敢服也
　鄭注不得禰不得祖者不得立其庿而祭之也卿大
　夫以下祭其祖禰則世世祖是人不得祖公子者後
　世為君者祖此受封之君不得祀别子也公子若在
　髙祖以下則如其親服後世遷之乃毁其庿爾因國
　君以尊降其親故終說此義云
　釋曰檀弓曰齊穀王姬之喪魯莊公為之大功由魯
　嫁故為之服姊妹之服春秋伯姬卒榖梁𫝊曰外夫
　人不卒此其言卒何也吾女也適諸侯則尊同以吾
　為之變卒之也其尊不同者則皆絶服也所不臣者
　鄭氏謂以其親服服之荀顗以為大夫猶降其親則
　諸侯雖所不臣者亦絶不服虞喜以為大夫亦當從
　諸侯之例一世為大夫不降兄弟二世不降諸父三
　世乃皆降之如圭謂諸侯世國大夫不世爵禄恐不
　得以世數為比所不臣者服此國君先儒据小記謂
　與諸侯為兄弟者服斬疑亦未然
繐衰裳牡麻絰既葬除之者傳曰繐衰者何以小功之
繐也
　鄭注治其縷如小功而成布四升半細其縷者以恩
　輕也升數少者以服至尊也凡布細而疏者謂之繐
　今南陽有鄧繐
　釋曰繐衰裳縷如小功又服天子七月既葬而除故
　章次在大功九月下也其冠八升戴徳謂絰亦當同
　小功之絰馬融以小功帶絰言澡麻此但言牡麻則
　絰當從大功
諸侯之大夫為天子傳曰何以繐衰也諸侯之大夫以
時接見乎天子
　鄭注接猶㑹也諸侯之大夫以時㑹見于天子而服
　之則其士庶民不服可知
　釋曰㑹見謂聘覜之屬雖未㑹見猶服之周衰子栁
　之妻以繐衰環絰服其舅叔仲皮又有綌衰而繐裳
　者皆非禮
小功布衰裳澡麻帶絰五月者
　鄭注澡者治去莩垢不絶其本也小記曰下殤小功
　帶澡麻不絶其本屈而反以報之
　釋曰閒傳曰小功十升十一升十二升此殤小功衰
　裳十升冠亦如之澡麻者以牡麻澡戛之使滑淨也
　小功以下皆然凡言絰則帶在其中矣此又言帶者
　欲見下殤之帶不絶其本屈而反以報之異于餘帶
　也凡絰大功以上有本小功以下斷本下殤小功本
　齊衰之親首絰無本而要絰猶有本又凡殤皆散帶
　垂下殤小功則屈所垂散帶上至于要乃中分麻為
　兩股合糾為繩垂之以明親重故經帶絰兩見而帶
　又序絰上主為下殤生文也賀瑒曰下殤小功之服
　男子澡麻帶婦人澡麻絰故帶在絰上男子絰婦人
　帶仍用牡麻非鄭義也凡喪年月已過而始聞喪者
　大功以上皆追服之謂之稅小功則否檀弓曰小功
　不稅小記曰降而在緦小功者則稅之
叔父之下殤適孫之下殤昆弟之下殤大夫庶子為適
昆弟之下殤為姑姊妹女子子之下殤為人後者為其
昆弟
　釋曰此下少之長殤三字
從父見弟之長殤傳曰問者曰中殤何以不見也大功
之殤中從上小功之殤中從下
　鄭注問者據從父昆弟之下殤在緦麻也大功小功
　皆謂服其成人也大功之殤中從上則齊衰之殤亦
　中從上也此主謂大夫之為殤者服也凡不見者以
　此求之也
　釋曰下𫝊曰齊衰之殤中從上大功之殤中從下彼
　謂婦人為夫黨之殤生文知此則主謂丈夫也不見
　中殤者以服差輕從省文
為夫之叔父之長殤
　鄭注不見中殤者中從下也
昆弟之子女子子夫之昆弟之子女子子之下殤
　釋曰昆弟之子女子子下殤在此章則長中殤當大
　功矣公大夫為適長中殤大功則下殤亦小功也互
　文耳
為姪庶孫丈夫婦人之長殤大夫公之昆弟大夫之子
為其昆弟庶子姑姊妹女子子之長殤
　鄭注大夫為昆弟之長殤小功謂為士者若不仕者
　也以此知為大夫無殤服也公之昆弟不言庶者此
　庶服無所見也大夫之子不言庶者關適子亦服此
　殤也云公之昆弟為庶子之長殤則知公之昆弟猶
　大夫
　釋曰大夫為昆弟之為士者尊不同故降其長殤大
　功而為小功也然則尊司者不降矣而大功章不見
　大夫為昆弟之長殤者為大夫無殤服也五十命為
　大夫者禮之常其或少有才徳命為大夫者雖在殤
　年而死亦不以殤服服之故大夫無為昆弟之殤大
　功也公子之重視大夫舊見大夫昆弟相為期而公
　之昆弟相為大功遂疑公之昆弟與大夫之尊不等
　此經大夫與公之昆弟為庶子以下之殤服同則公
　之昆弟與大夫之尊不殊也上章公之昆弟言庶者
　主見妾母之服此無取于庶之義故不言妾
大夫之妾為庶子之長殤
　鄭注君之庶子
小功布衰裳牡麻絰即葛五月者
　鄭注即就也小功輕三月變麻因故衰以就葛絰帶
　而五月也間傳曰小功之葛與緦之麻同舊説小功
　以下吉屨無絇也
　釋曰此章降服衰冠十升正服十一升義服十二升
　牡麻不言澡因上文也絇屨飾也吉屨大飾故去其
　絇
從祖祖父母從祖父母報
　鄭注祖父之昆弟之親
　釋曰從祖父者從祖祖父之子父之從父昆弟也報
　者為昆弟之孫從父昆弟之子亦小功故其長殤皆
　緦凡旁尊之服皆報從祖祖母從祖母云報則凡夫
　之卑屬皆報之可知
從祖昆弟
　鄭注父之從父昆弟之子
　釋曰上三小功與己同出于曾祖而别故以從祖名
　之
從父姊妹
　鄭注父之昆弟之女
孫適人者
　鄭注孫者子之子女孫在室亦大功也
為人後者為其姊妹適人者
　鄭注不言姑者舉其親者而恩輕者降可知
　釋曰上章為人後者為其昆弟而不言世叔父猶此
為外祖父母傳曰何以小功也以尊加也
　釋曰從乎母而服之也母之正尊故加緦而小功
從母丈夫婦人報
　鄭注從母母之姊妹
　釋曰從乎母而有母名故曰從母旁尊故報之
傳曰何以小功也以名加也外親之服皆緦也
　鄭注外親異姓正服不過緦丈夫婦人姊妹之子男
　女同
　釋曰言婦人者異姓無出降已嫁與在室者同服故
　舉其成人之名外親之服以緦斷外祖有尊從母有
　名因其可加而加之男女異長母于姊妹有相親之
　近情故加及于從母而不及于舅
夫之姑姊妹娣姒婦報
　鄭注夫之姑姊妹不殊在室及嫁者因恩輕畧從降
　釋曰從于夫而降一等當大功恩輕故與嫁者皆小
　功
傳曰娣姒婦者弟長也何以小功也以為相與居室中
則生小功之親焉
　鄭注娣姒婦者兄弟之妻相名也長婦謂稺婦為娣
　婦娣婦謂長婦為姒婦
　釋曰年小者曰娣年大者曰姒穆姜謂聲伯之母為
　姒伯華妻謂叔向妻為長叔姒則弟之妻亦曰姒也
　兄妻非母道弟妻非婦道以相與居室而小功耳娣
　姒婦兩見則相為服自明報文指為夫之姑姊妹而
　退在下者要娣姒之服亦因夫而生故使并蒙上文
大夫大夫之子公之昆弟為從父昆弟庶孫姑姊妹女
子子適士者
　鄭注從父昆弟及庶孫亦謂為士者
大夫之妾為庶子適人者
　鄭注君之庶子女子子也庶女子子在室大功其嫁
　于大夫亦大功
　釋曰上文云適士則此亦適士也適士者小功則嫁
　于大夫者大功大功章大夫之妾與女子子嫁者傳
　謂嫁于大夫是也鄭氏曰凡女行于大夫以上曰嫁
　行于士庶人曰適人葢據此也
庶婦
　鄭注夫將不受重者
　釋曰凡父母于子舅姑于婦將不傳重于適及將所
　傳重非適者服之如庶子庶婦
君母之父母從母
　鄭注君母君之適妻也從母君母之姊妹
傳曰何以小功也君母在則不敢不從服君母不在則
不服
　鄭注不敢不服者恩實輕也凡庶子為君母如適子
　釋曰小記曰為君母後者君母卒則不為君母之黨
　服是則君母卒雖為後者猶不服其黨徒從者所從
　亡則已也庶子亦自服其母之黨下記曰庶子為父
　後者為其外祖父母從母舅無服不為後如邦人馬
　氏以為外親無二統君母在則降其外祖父母緦君
　母卒乃得申服凡親母之黨惟母出則無施服母猶
　服之母之君母則否小記曰為母之君母母卒則不
　服亦徒從故也為繼母之黨無服親母出則服之服
　問曰母出則為繼母之黨服母死則為其母之黨服
　為其母之黨服則不為繼母之黨服雖外親亦無二
　統故也慈母恩不能及其黨小記曰為慈母之父母
　無服
君子子為庶母慈已者
　鄭注君子子者大夫及公子之適妻子
傳曰君子子者貴人之子也為庶母何以小功也以慈
已加也
　鄭注云君子子者則父在也父没則不服之矣以慈
　已加則君子子亦以士禮為庶母緦也内則曰異為
　孺子室於宫中擇於諸母與可者必求其寛裕慈惠
　温良恭敬愼而寡言者使為子師其次為慈母其次
　為保母皆居子室他人無事不徃又曰大夫之子有
　食母庶母慈已者此之謂也其可者賤于諸母(案今/注疏)
　(本脫此/七字)謂𫝊姆之屬也其不慈已則緦可矣不言師
　保慈母居中服之可知也國君世子生卜士之妻大
　夫之妾使食子三年而出見於公宫則劬非慈母也
　士之妻自養其子
　釋曰父没不服謂不服小功仍服緦也禮言貴人君
　子者皆謂大夫以上士之子賤無庶母慈已者國君
　子雖有此三母厭而不服故知君子子者指謂大夫
　及公子之適妻子其妾子賤亦無此三母也曾子問
　曰子游問喪慈母如母禮與孔子曰非禮也古者男
　子外有傅内有慈母君命所使教子也何服之有則
　庶母慈已者公子不服梁武帝曰庶母慈已謂適妻
　之子無母使妾養之者適妻之子妾無為母之義故
　謂之庶母慈已者而服以小功若子非無母擇賤者
　視之者亦有慈母之名此母無服内則所云是也子
　游所問乃此慈母故夫子曰非禮
欽定四庫全書
　儀禮集釋卷一九　　　宋　李如圭　撰
喪服
緦麻三月者
　鄭注緦麻布衰裳而麻絰帶也不言衰絰略輕服省
　文
𫝊曰緦者十五升抽其半有事其縷無事其布曰緦
　鄭注謂之緦者治其縷細如絲也或曰有絲朝服用
　布何衰用絲乎抽猶去也雜記曰緦冠繰纓
　釋曰閒𫝊曰緦麻十五升去其半有事其縷無事其
　布曰緦事猶治也朝服之布其經千二百縷緦半之
　升數雖少而縷之精麤如朝服故服次小功也冠之
　布與衰同纓則加澡治之又事其布也斬衰冠繩纓
　纓重于冠齊衰以下布纓纓與冠同緦冠澡纓纓輕
　于冠服輕者冠彌飾也三月既𦵏除之
族曽祖父母族祖父母族父母族昆弟
　鄭注族曾祖父者曾祖昆弟之親也族祖父者亦髙
　祖之孫祖父之從父昆弟之親也(案原本脫此十字/據今注疏本補)
　則髙祖有服明矣
　釋曰族父者族祖父之子父之從祖昆弟族昆弟者
　族父之子已之三從昆弟也族之為言屬也骨肉相
　連屬也髙祖𤣥孫之親謂之九族春秋𫝊曰凡諸侯
　之喪同姓臨于宗廟同宗于祖廟同族于禰廟杜預
　云同族謂髙祖以下也此四緦麻與已同出于髙祖
　恐其親盡相疏故以族名之大𫝊曰四世而緦服之
　窮也五世袒免殺同姓也六世親屬竭矣
庶孫之婦
　釋曰適孫之婦服無文以次差之當小功也庶婦小
　功適婦則大功庶孫之婦緦故適孫之婦當小功
庶孫之中殤
　鄭注庶孫者成人大功其殤中從上此當為下殤言
　中殤者字之誤耳又諸言中者皆連上下也
從祖姑姊妹適人者報從祖父從祖昆弟之長殤
　鄭注不見中殤者(案今注疏/本脫者字)中從下
外孫
　鄭注女子子之子
　釋曰女外適所生故曰外孫外祖父母以尊加小功
　為外孫自從其正服緦
從父昆弟姪之下殤夫之叔父之中殤下殤
　鄭注言中殤者明中從下(案今注疏/本脫明字)
從母之長殤報
庶子為父後者為其母傳曰何以緦也傳曰與尊者為
一體不敢服其私親也然則何以服緦也有死于宮中
者則為之三月不舉祭因是以服緦也
　鄭注君卒庶子為母大功大夫卒庶子為母三年也
　(案今注疏/本脫也字)士雖在庶子為母皆如衆人
　釋曰不敢服與不服出母義同雜記曰父母之喪將
　祭而兄弟死既𦵏而祭如同宫則雖臣妾葬而後祭
　縁此義而為之三月異于出母之不同宫悉無服也
　此服自士上達天子皆然服問曰君之母非夫人則
　羣臣無服惟近臣及僕驂乘從服惟君所服服曾子
　問又曰古者天子練冠以燕居鄭謂葢庶子王為其
　母異代之制非周禮也皇氏以為練冠者君母在之
　服君母没則伸服緦
士為庶母𫝊曰何以緦也以名服也大夫以上為庶母
無服
　釋曰喪服平文皆通據士庶人此特言士者庶人無
　妾無庶母大夫以上又降其庶母不服為庶母服者
　惟士而巳
貴臣貴妾𫝊曰何以緦也以其貴也
　鄭注此謂公士大夫之君也殊其臣妾貴賤而為之
　服貴臣室老士也貴妾姪娣也天子諸侯降其臣妾
　無服士卑無臣(案此下各本衍則士二字據/疏内舉注文無之今刪正)妾又賤
　不足殊有子則為之緦無子則巳(案此注今注疏本/在經文下𫝊曰上)
　釋曰士妾之服見小記魯哀公為悼公之母齊衰晉
　平公為少姜衰絰皆非禮
乳母
　鄭注謂養子者有它故賤者代之慈已
傳曰何以緦也以名服也
　釋曰荀子曰乳母飲食之者也而三月慈母衣被之
　者也而九月君曲被者也三年畢乎哉
從祖昆弟之子
　鄭注族父母為之服
　釋曰族祖父母族曾祖父母亦服從父昆弟之孫昆
　弟之曾孫緦從省文可知
曾孫
　鄭注孫之子
　釋曰曾𤣥以下皆為曾孫曾祖同服齊衰三月故曾
　祖同服緦
父之姑
　鄭注歸孫為祖父之姊妺
　釋曰不言適人者行屬已尊適人可知猶從祖祖父
　之不言殤服也其在室者自從上章從祖父之服釋
　親曰女子謂晜弟之子為姪謂姪之子為歸孫
從母昆弟𫝊曰何以緦也以名服也
　釋曰從母之子也以與已有昆弟之名而服之
甥
　鄭注姊妺之子
𫝊曰甥者何也謂吾舅者吾謂之甥何以緦也報之也
壻
　鄭注女子子之夫也
𫝊曰何以緦(案此下今注/疏本有也字)報之也
　釋曰壻亦有甥名孟子曰帝館甥是也釋親曰妻之
　父為外舅
妻之父母𫝊曰何以緦從服也
　鄭注從于妻而服之
　釋曰此服問所謂有從重而輕也妻之父母妻服期
　而夫從服緦抑外親以崇已族故不從降一等之例
　雖母黨亦然加不過小功而已凡以厭降者皆降其
　妻之父母服問曰有從有服而無服公子為其妻之
　父母是也小記曰世子不降妻之父母適子得伸服
　其妻故為其黨亦不降庾蔚之曰適子服妻之父母
　則天子諸侯亦服之矣母之父母其服可知譙周曰
　舊說外祖父母母之正統妻之父母妻之正統母妻
　與巳尊同母妻所不降已亦不降
姑之子
　鄭注外兄弟也
　釋曰姑外適而生故曰外兄弟
𫝊曰何以緦報之也
　釋曰姑之子從于母而服已己則報之
舅
　鄭注母之昆弟(案昆今注疏本訛作兄考篇内及爾/雅釋親曰昆弟曰從父昆弟曰從祖)
　(昆弟曰族昆弟皆不稱兄弟女子謂其五屬之内亦/然至若母與妻之黨為兄弟及舅之子為内兄弟姑)
　(之子為外兄弟皆不得稱昆弟而兄弟又為小功/以下通稱此經傳中辨别親疎義例不宜溷同也)
𫝊曰何以緦從服也
　鄭注從于母而服之
舅之子
　鄭注内兄弟也
　釋曰從于母而服故對姑之子而名内兄弟
傳曰何以緦從服也
夫之姑姊妺之長殤
夫之諸祖父母報
　鄭注諸祖父母者夫之所為小功從祖祖父母外祖
　父母或曰曾祖父母曾祖于曾孫之婦無服而云報
　乎曾祖父母正服小功妻從服緦
　釋曰馬融曰夫之諸祖父母有四曾祖父母也從祖
　祖父母也從祖父母也外祖父母也夫皆為之小功
　曾祖本亦小功之服故妻皆降一等從服緦曾祖父
　母以正尊降之不報外祖父母亦降外孫之服于其
　妻葢亦不報報之者旁尊耳
君母之昆弟𫝊曰何以緦從服也
　鄭注從于君母而服緦也君母在則不敢不從服君
　母卒則不服也
　釋曰以其徒從故經每别出之
從父昆弟之子之長殤昆弟之孫之長殤為夫之從父
昆弟之妻𫝊曰何以緦也以為相與同室則生緦之親
焉長殤中殤降一等下殤降二等齊衰之殤中從上大
功之殤中從下
　鄭注同室者不如居室之親也齊衰大功皆服其成
　人也大功之殤中從下則小功之殤亦中從下也此
　主謂妻為夫之親服也凡不見者以此求之
　釋曰此例𤼵于為夫黨之下知服夫黨之殤則然也
　檀弓曰同爨緦大功同居同財故從父昆弟之妻相
　為緦今人謂從父昆弟為同堂本此
記公子為其母練冠麻麻衣緣縓為其妻縓冠葛絰帶
麻衣縓縁皆既𦵏除之
　鄭注公子君之庶子也其或為母謂妾子也麻者緦
　麻之絰帶也此麻衣者如小功布深衣為不制衰裳
　變也詩云麻衣如雪縓淺絳也一染謂之縓練冠而
　麻衣縓縁三年練之受飾也檀弓曰練練衣黄裏縓
　緣諸侯之妾子厭于父為母不得伸權為制此服不
　奪其恩也為妾縓冠葛絰帶妻輕
　釋曰此經麻下經朋友麻與緦麻之麻同文知麻之
　大小如絲之絰帶也練冠練布冠也其布葢與衣同
　父在士之子為其母妻期大夫之子為其母妻大功
　則公子宜為其母妻小功矣知此麻衣用小功布也
　麻衣與深衣皆用十五升布連裳為之麻衣縁以布
　深衣縁以采此麻衣不用十五升布而又縓縁其名
　同耳
𫝊曰何以不在五服之中也君之所不服子亦不敢服
也君之所為服子亦不敢不服也
　鄭注君之所不服謂妾與庶婦也君之所為服謂夫
　人與適婦也諸侯之妾貴者視卿賤者視大夫皆三
　月而葬
　釋曰諸侯絶旁期公子亦從乎父而絶之母妻本杖
　期三年之喪雖不敢服不奪其恩猶制此服三月既
　葬除之齊王子有其母死其傅為之請數月之喪孟
　子曰是欲終之而不可得也謂此也公子既以厭降
　其母妻為其母妻之黨無服其妻于公子之黨自如
　其本服服之舅不厭婦故也服問曰有從輕而重公
　子之妻為其皇姑有從無服而有服公子之妻為公
　子之外兄弟有從有服而無服公子為其妻之父母
　是也皇姑之服期外兄弟謂母黨夫為之小功者妻
　從服緦公子之妻不厭于其舅大夫之妻可知
大夫公之昆弟大夫之子于兄弟降一等
　鄭注兄弟猶言族親也凡不見者以此求之(案此下/今注疏)
　(本有/也字)
為人後者于兄弟降一等報于所為後之子兄弟若子
(案各本訛作于所為後之兄弟之子若子唐石經亦然/考古人昆弟不稱兄弟凡稱兄弟皆疏逺者上節注云)
(兄弟猶言族親是也于所為後之子兄弟若子所為後/之子者其女子子也所為後之兄弟則其族親也舉逺)
(以該近之辭若言兄弟之子則義不可通矣通典載賀/循引喪服制曰為人後者為兄弟降一等報于所為後)
(之子兄弟若子其所見記/文未舛誤今據以訂正)
　鄭注報者嫌其為宗子不降
　釋曰雖後大宗其本親第依降服報之小記曰為人
　後者其妻為舅姑大功則妻于夫本親兄弟亦從夫
　而降一等
兄弟皆在他邦加一等不及知父母與兄弟居加一等
　鄭注皆在他邦謂行仕出逰若辟仇(案今注疏/本作讐)不及
　知父母父母早卒
𫝊曰何如則可謂之兄弟𫝊曰小功以下為兄弟
　鄭注于此發兄弟𫝊者嫌大功以上又加也大功以上
　若皆在他國則親自親矣若不及知父母則固同財
　矣
　釋曰大功以上同居同財恩義自重服稱其情無所
　復加故𫝊明記所加謂小功以下者
朋友皆在他邦袒免歸則已
　鄭注謂服無親者當為之主每至袒時則袒袒則去
　冠代之以免舊說以為免象冠廣一寸已猶止也歸
　有主則止也主若㓜少則未止小記曰大功者主人
　之喪有三年者則必為之再祭朋友虞祔而已
朋友麻
　鄭注朋友雖無親有同道之恩相為服緦之絰帶檀
　弓曰羣居則絰出則否其服弔服也周禮曰凡弔當
　事則弁絰服弁絰者如爵弁而素加環絰也其服有
　三錫衰也緦衰也疑衰也王為三公六卿錫衰為諸
　侯緦衰為大夫士疑衰諸侯及卿大夫亦以錫衰為
　弔服當事乃弁絰(案乃今注/疏本作則)否則皮弁辟天子也士
　以緦衰為喪服其弔服則疑衰也舊說以為士弔服
　布上素下或曰素委貌冠加朝服論語曰緇衣羔裘
　又曰羔裘𤣥冠不以弔何朝服之有乎然則二者皆
　有似也此實疑衰也其弁絰皮弁之時則如卿大夫
　然又改其裳以素辟諸侯也朋友之相為服即士弔
　服疑衰素裳冠則皮弁加絰庶人不爵弁則其弔
　服素冠委貎
　釋曰朋友言麻而不言衰則不别制衰因士之弔服
　耳弁絰者素弁而加環絰以一股麻為骨一股麻為
　繩纏之加環然異于五服之絞絰也朋友相為服士
　之弔服疑衰素裳而加麻絰帶雖不當事亦弁絰大
　夫以上亦然為師之異于朋友者出行亦絰檀弓曰
　孔子之喪二三子皆絰而出是也皆三月既葬除之
　為師則有心喪三年者隨其恩之輕重無定制也凡
　弔服皆有絰而無帶故經止云弁絰朋友則加帶子
　㳺帶絰而入弔鄭謂所弔者朋友是也賈公彦以為
　麻者不紳凶服必用麻帶君有友諸臣之義弔服
　三衰所服皆朋友絰帶具有也帶未必如環亦五分
　去一為帶糾之矣未詳是否
君之所為兄弟服室老降一等
　鄭注公士大夫之君
　釋曰邑宰逺臣不從服旁期國君不服
夫之所為兄弟服妻降一等
　釋曰謂從服尊于巳者卑者則報之與夫同
庶子為後者為其外祖父母從母舅無服不為後如邦
人
　釋曰與尊者為一體降其母矣故于其黨無服
宗子孤為殤大功衰小功衰皆三月親則月筭如邦人
　鄭注言孤有不孤者不孤則族人不為殤服服之也
　不孤謂父有廢疾若年七十而老子代主宗事者也
　孤為殤長殤中殤大功衰下殤小功衰皆如殤服而
　三月謂與宗子絶屬者也親謂在五屬之内筭數也
　月數如邦人者與宗子有期之親者成人服之齊衰
　期長殤大功衰九月中殤大功衰七月下殤小功衰
　五月有大功之親者成人服之齊衰三月卒哭受以
　大功衰九月其長殤中殤大功衰五月下殤小功衰
　三月有小功之親者成人服之齊衰三月卒哭受以
　小功衰五月其殤與絶屬者同有緦麻之親者成人
　及殤皆與絶屬者同
　釋曰為宗子齊衰其殤中從上
改葬緦
　鄭注謂墳墓以他故崩壊將亡失尸柩也言改葬者
　(案今注疏/本脫言字)明棺物毁敗改設之如葬時也其奠如大
　歛從庿之庿從墓之墓理宜同也服緦者臣為君也
　子為父也妻為夫也必服緦者親見尸柩不可以無
　服緦三月而除之
　釋曰穀梁𫝊曰改葬之禮緦舉下緬也言舉服之下
　者以其緬藐故也司徒文子改葬其叔父問服于子
　思答曰禮父母改葬緦既𦵏而除不忍無服送至親
　也非父母無服無服則弔服而加麻文子曰喪服既
　除然後葬則其服何服答曰三年之喪未𦵏服不變
　除何有焉期大功之喪服其所除之服以葬既𦵏而
　除之
童子惟當室緦
　鄭注童子未冠之稱也當室者為父後承家事者為
　家主與族人為禮于有親者雖恩不至不可以無服
　也
𫝊曰不當室則無緦服也
　釋曰禮曰童子不緦惟當室緦緦者其免也當室則
　免而杖矣言童子不杖不杖者不免當室則杖而免
　乃有緦服也内則曰男子二十而冠惇行孝弟則未
　冠者容有恩不至者故不備禮
凡妾為私兄弟如邦人
　鄭注嫌厭降之也私兄弟自其族親也然則女君有
　以尊降其兄弟者(案今注疏本/脫然則二字)謂士之女為大夫妻
　大夫之女為諸侯夫人諸侯之女為天王后也(案也/今注)
　(疏本/作者)父卒昆弟之為父後者宗子亦不敢降也
　釋曰如鄭義則繼禰之宗子嫁者亦不敢以尊降也
　為父後者無出降又不以尊降則還服期矣射慈譙
　周賀循以為大宗子亦不降按上經婦人為宗子鄭
　謂女子在室及嫁歸宗者則出嫁者不服
大夫弔于命婦錫衰命婦弔于大夫亦錫衰
　鄭注弔于命婦命婦死也弔于大夫大夫死也小記
　曰諸侯弔必皮弁錫衰服問曰公為卿大夫錫衰以
　居出亦如之當事則弁絰大夫相為亦然為其妻往
　則服之出則否
　釋曰雜記曰大夫之哭大夫弁絰大夫與殯亦弁絰
　諸侯弔者弔異國之臣也雖當事亦皮弁耳出謂以
　他事非至喪所
𫝊曰錫者何也麻之有錫者也錫者十五升抽其半無
事其縷有事其布曰錫
　鄭注謂之錫者治其布使之滑易也錫者不治其縷
　哀在内也緦者不治其布哀在外也君及卿大夫弔
　士雖當事皮弁錫衰而已士之相弔則如朋友服矣
　(案今注疏/本脫矣字)疑衰素裳凡婦人相弔吉笄無首素總
　釋曰灰治之使錫錫然滑易故曰錫也雜記曰朝服
　十五升去其半而錫加灰錫也疑衰之布十四升疑
　之言擬擬于吉也婦人笄總相將男子弔服素冠故
　婦人素總為父母卒哭折吉笄之首故弔服吉笄無
　首也
女子子適人者為其父母婦為舅姑惡笄有首以髽卒
哭子折筓首以笄布總
　鄭注言以髽則髽有著笄者明矣
　釋曰舊葢云髽無笄南宫縚之妻之姑之喪夫子誨
　之髽葢榛以為笄髽笄之文相連亦髽有笄之證
𫝊曰笄有首者惡笄之有首也惡笄者櫛笄也折笄首
者折吉笄之首也吉笄者象笄也何以言子折笄首而
不言婦終之也
　鄭注櫛笄者以櫛之木為笄或曰榛笄有首者若今
　時刻鏤摘頭矣卒哭而喪之大事畢女子子可以歸
　于夫家而著吉笄吉笄尊變其尊者婦人之義也(案/此)
　(十二字今注疏本在/下為其大飾也之下)折其首者為其大飾也據在夫
　家宜言婦終之者終子道于父母之恩
　釋曰玉藻曰沐櫛用樿櫛此惡笄以樿木為之象笄
　者象骨之笄也婦人外成卒哭歸夫家可以加容婦于
　人之義
妾為女君君之長子惡笄有首布總
　釋曰妾之事女君與婦之事舅姑等故其服皆同其
　為君之長子雖與女君同三年而情本輕故從齊衰
　之笄總
凡衰外削幅裳内削幅幅三袧
　鄭注削猶殺也大古冠布衣布先知為上外殺其幅
　以便體也後知為下内殺其幅稍有飾也後世聖人
　易之以此為喪服袧者謂辟兩側空中央也祭服朝
　服辟積無數凡裳前三幅後四幅也
　釋曰外削幅者削布之邊幅向外内幅者幅向内也
　幅三袧者拘裳而言裳前三幅象陽後四幅象隂每
　幅三辟攝之每辟攝兩邊相著中央空也吉冠與裳
　辟積無數喪服三辟積而巳
若齊裳内衰外
　鄭注齊緝也凡五服之衰一斬四緝緝裳者内展之
　緝衰者外展之
　釋曰展已乃行針功也裳内衰外順其削幅也齊以
　裳為主故先言裳
負廣出于適寸
　鄭注負在背上者也適辟領也負出于辟領外旁一寸
　釋曰以一方布負之于背故曰負其上端縫著于領
　其下垂之辟領廣尺六寸負廣尺八寸
適博四寸出于衰
　鄭注博廣也辟領廣四寸則與闊中八寸也兩之為
　尺六寸也出于衰者旁出衰外不著寸數者可知也
　釋曰衣領當項處左右各開四寸向外辟厭之是謂
　辟領所開處則闊中也辟領與闊中毎旁合為八寸
　通左右計之則尺六寸衰廣四寸當心辟領旁出衰
　外六寸闊中或作闕中謂闕去中央以安項也
衰長六寸博四寸
　鄭注廣袤當心也前有衰後有負版左右有辟領孝
　子哀戚無所不在
　釋曰衰綴于外衿之上表其哀摧之心負言負其悲
　哀適言主于念親不及他事張子厚曰喪服變而之
　輕而哀不變著之變服之上謂之受者以此得名不
　欲摧割之心亟忘且表其本服也
衣帶下尺
　鄭注衣帶下尺者要也廣尺足以掩裳上際也
　釋曰衣身之下為要其闊一尺以掩衣裳之際
袵二尺有五寸
　鄭注袵所以掩裳際也二尺五寸與有司紳齊也上
　正一尺燕尾一尺五寸(案燕尾一尺五寸各本訛作/二尺五寸據三尺五寸之布)
　(裁成兩袵上下各留正一尺中一尺五寸交裁之得/正一尺燕尾一尺五寸通正與燕尾共二尺五寸為)
　(袵今/改正)
　釋曰取布三尺五寸交解之兩端各留全幅長一尺
　其下横斷六寸乃斜裁之為二燕尾長尺五寸凡用
　布三尺五寸而得二袵綴于衣要之兩旁垂之以掩
　裳前後際其闊頭在上反于吉也春秋𫝊魯昭公比
　及葬襄公三易衰衰袵如故衰即此袵
袂屬幅
　鄭注屬猶連也連幅謂不削
　釋曰袂袖也布幅二尺二寸凡用布兩邊各去一寸
　為縫削此袂則全幅用之屬之于衣欲其與袂中縱
　横正方也
衣二尺有二寸
　鄭注此謂袂中也言衣者明與身參齊二尺二寸其
　袖足以容中人之肱也衣自領至要二尺二寸倍之
　四尺四寸加辟領八寸而又倍之(案辟領今注/疏本作□中)凡衣
　用布一丈四寸
　釋曰袂中謂袂自上向掖下之廣狹也中人之肘尺
　二寸袂可以回肘故袂中二尺二寸左右袂中與身
　參齊故舉衣之尺寸以見袂中也布幅二尺二寸袂
　中與衣身長亦二尺二寸以其正方故謂之端衰雜
　記曰端衰喪車皆無等無等者自天子達于庶人也
　辟領賈氏作闕中
袪尺二寸
　鄭注袪袖口也尺二寸足以容中人之併兩手也吉
　時拱尚左手喪時拱尚右手
　釋曰袂中二尺二寸自掖下㣲圜裁之至袂口而狹
　止闊尺二寸深衣曰袂圜以應規是也雜記曰凡弁
　絰其衰侈袂侈袂者葢半而益一則其袂三尺三寸
　袪尺八寸
衰三升三升有半其冠六升以其冠為受受冠七升
　鄭注衰斬衰也或曰三升半者義服也其冠六升齊
　衰之下也斬衰正服變而受之此服也三升三升半
　其受冠皆同以服至尊宜少差也
　釋曰義服者為君服也六升者義服之齊衰故曰齊
　衰之下三升半之衰不見于間𫝊經記亦無降正義
　服之文先儒以間𫝊齊功之衰各有三差之為三等
　又此記之三升半為義服舊說服夫之族𩔖為義而
　以名服者其情亦輕則凡服君與從服名服皆義服
　也夫妻雖以義合然一體之名均于天性是曰至親
　列于正服與君臣之方喪有殊為夫之黨曰屬從而
　為君之黨曰徒從葢由于此
齊衰四升其冠七升以其冠為受受冠八升
　鄭注言受以大功之上也此謂為母服也齊衰正服
　五升其冠八升義服六升其冠九升亦以其冠為受
　凡不著之者服之首主于父母
　釋曰七升者降服之大功故曰大功之上
繐衰四升有半其冠八升
　鄭注此謂諸侯之大夫(案今注疏本/脫一謂字)為天子繐衰也
　服在小功之上者欲著其縷之精麤也升數在齊衰
　之中者不敢以兄弟之服服至尊也
　釋曰齊衰五升者冠八升繐衰雖四升有半而縷則
　細故冠與之同
大功八升若九升小功十升若十一升
　鄭注此以小功受大功之差也不言七升者主于受
　服欲其文相值言服降而在大功者衰七升正服衰
　八升其冠皆十升義服九升其冠十一升亦皆以其
　冠為受也斬衰受之以下大功受之以正者重者輕
　之輕者從禮聖人之意然也其降而在小功者衰十
　升正服衰十一升義服衰十二升皆以即葛及緦麻
　無受也此大功不言受者其章既著之
　釋曰自衰三升以下主記受服斬齊章經無受文故
　記明言其受大功章既言受以小功衰矣故直記其
　受服之差而已凡有喪服而重遭喪者若遭重喪則
　皆變而服後喪之服遭輕喪則惟大功以上乃得變
　前服其變之節必于前喪之葛與後喪之麻大小正
　等之時間𫝊曰斬衰之喪既虞卒哭遭齊衰之喪輕
　者包重者特既練遭大功之喪麻葛齊衰之喪既虞
　卒哭遭大功之喪麻葛兼服小記曰斬衰之葛與齊
　衰之麻同齊衰之葛與大功之麻同皆兼服之兼服
　謂服麻又服葛也男子重絰而輕帶絰重喪之葛特
　之而不變帶輕喪之麻以包重喪之葛所謂易服易
　輕者也大功之麻與三年之練葛同故大功之服于
　三年既練乃變練而首絰已除故得重麻也雜記曰
　有三年之練冠則以大功之麻易之惟杖屨不易其
　衰裳則皆從其麤者服之後喪既虞卒哭則反前喪
　之葛若前喪已除則自受以後喪之受矣若遭小功
　以下之喪則皆無所變服問曰小功無變也又曰小
　功不易喪之練冠又曰緦之麻不變小功之葛小功
　之麻不變大功之葛惟大功之長中殤降而在緦小
　功者乃有變耳服問曰殤長中變三年之葛下殤則
　否間𫝊曰大功之葛與小功之麻同小功之葛與緦
　之麻同麻同則兼服之主為大功之殤長中而言也
　然則下殤小功亦得變矣服問曰麻之有本者變三
　年之葛小功以下麻斷本下殤小功齊衰之親麻猶
　有本得變可知庾蔚之以為殤長中經無大功文葢
　謂齊衰之殤在大功者其下殤雖麻有本以在小功
　亦不得變三年之葛閒𫝊所云緦小功麻葛兼服者
　因上文而并言之耳非鄭義也凡遭輕喪而不得變
　者皆為之成服當事則服之卒事反前服雜記曰有
　殯聞外喪哭之他室改服即位又曰三年之喪雖功
　衰不弔如有服而將徃哭之則服其服而往其輕喪
　當除者亦服其服而除之雜記曰雖諸父昆弟之喪
　如當父母之喪其除諸父昆弟之喪也皆服其除喪
　之服卒事反喪服是也曽子問曰有君喪服于身不
　敢私服又何除焉則惟服君喪者有私喪不服亦不
　除爾
欽定四庫全書
　儀禮集釋卷二十　　　　宋　李如圭　撰
士喪禮第十二
　鄭目録云士喪其父母自始死至于既殯之禮喪於
　五禮屬凶禮(案今注疏本/脱此禮字)大戴第四小戴第八别録
　第十二
　釋曰雜記曰恤由之喪哀公使孺悲之孔子學士喪
　禮士喪禮於是乎書
士喪禮死於適室幠用斂衾
　鄭注適室正寢之室也疾者齊故于正寢焉疾時處
　北庸下死而遷之當牖下有牀衽幠覆也斂衾大斂
　所幷用之衾衾被也小斂之衾當陳喪大記曰始死
　遷尸于牀幠用斂衾去死衣
復者一人以爵弁服簪裳于衣左何之扱領于帶
　鄭注復者有司招魂復魄也天子則夏采祭僕之屬
　諸侯則小臣為之爵弁服純衣纁裳也禮以冠名服
　簪連也
　釋曰連裳于衣取其便也凡復皆用死者之上服喪
　大記曰君以卷夫人以屈狄大夫以𤣥赬世婦以襢
　衣士以爵弁士妻以税衣以卷者謂上公以屈狄者
　謂子男之夫人互舉之也雜記又曰復諸侯以襃衣
　冕服爵弁服夫人稅衣揄狄狄稅素沙内子以鞠衣
　襃衣素沙下大夫以襢衣其餘如士復西上則復所
　用非一服復者非一人葢各如其命數公侯伯之士
　一命子男之士不命故此經復者一人
升自前東榮中屋北面招以衣曰皋某復三降衣于前
　鄭注北面招求諸幽之義也皋長聲也某死者之名
　也復反也降衣下之也喪大記曰凡復男子稱名婦
　人稱字
　釋曰檀弓曰復盡愛之道也有禱祠之心焉望反諸
　幽求諸鬼神之道也北面求諸陰之義也士禮復于
　寢而已檀弓曰君復于小寢大寢小祖大祖庫門四
　郊周禮大䘮夏采以冕服復于大祖以乗車建綏復
　于四郊祭僕復于小廟隸僕復于小寢大寢
受用篚升自阼階以衣尸
　鄭注受者受之于庭也復者其一人招則受衣亦一
　人也人君則司服受之衣尸者覆之若得魂反之
　釋曰此衣浴而去之不用襲斂故喪大記曰復衣不
　以衣尸不以斂又曰復有林麓則虞人設階無林麓
　則狄人設階小臣復復者朝服皆升自東榮中屋履
　危北面三號卷衣投于前司服受之降自西北榮
復者降自後西榮
　鄭注不由前降不以虚反也降因徹西北厞若云此
　室凶不可居然也自是行死事
　釋曰復者冀其生復而不蘇可以為死事也喪大記
　曰惟哭先復復而後行死事徹西北厞薪用以爨沐
　必毁屋厞明于死者無所愛惜所以趨其急也前後
　各有東西榮則屋有四榮
楔齒用角柶
　鄭注為將含恐其口閉急也
　釋曰周禮玉府大喪共角枕角柶
綴足用燕几
　鄭注綴猶拘也為將屨(案屨今注疏/本訛作履)恐其辟戾也今
　文綴為對
　釋曰燕几燕寢所用以安體者喪大記曰小臣楔用
　角柶綴足用燕几君大夫士一也檀弓曰殷道毁竈
　以綴足
奠脯醢醴酒升自阼階奠于尸東
　鄭注鬼神無象設奠以馮依之
　釋曰是謂始死之奠自始死至葬之祭曰奠不立尸
　奠置之而已
帷堂
　鄭注事小訖也
　釋曰帷之者鬼神尚幽闇檀弓曰復楔齒綴足飯設
　飾帷堂竝作父兄命赴者曽子曰尸未設飾故帷堂
　小斂而徹帷仲梁子曰夫婦方亂故帷堂小斂而徹
　帷
乃赴于君主人西階東南面命赴者拜送
　鄭注赴告也臣君之股肱耳目死當有恩
有賓則拜之
　鄭注賓僚友羣士也其位猶朝夕哭矣
　釋曰因出命赴者而拜賔也始死惟君命出朝夕哭
　賓位在庭直東序及門東門西
入坐于牀東衆主人在其後西面婦人俠牀東面
　鄭注衆主人庶昆弟也婦人謂妻妾子姓也亦適妻
　在前
親者在室
　鄭注謂大功以上父兄姑姊妹子姓在此者
衆婦人户外北面衆兄弟堂下北面
　鄭注衆婦人衆兄弟小功以下
　釋曰喪大記曰既正尸子坐于東方卿大夫父兄子
　姓立于東方有司庶士哭于堂下北面夫人坐于西
　方内命婦姑姊妹子姓立于西方外命婦率外宗哭于
　堂上北面大夫之喪主人坐于東方主婦坐于西方
　其有命夫命婦則坐無則皆立士之喪主人父兄子
　姓皆坐于東方主婦姑姊妹子姓皆坐于西方哭尸于
　室者主人二手承衾而哭下記室中惟主人主婦坐
　兄弟有命夫命婦在焉亦坐大記据不命之士下記
　据命士故與大夫禮同
君使人弔徹帷主人迎于寢門外見賓不哭先入門右
北面
　鄭注使人士也禮使人必以其爵使者至使人入將
　命乃出迎之寢門内門也徹帷㧁之事畢則下之
　釋曰不迎于外門外降于君至也
弔者入升自西階東面主人進中庭弔者致命
　鄭注主人不升賤也致命曰君聞子之喪使某如何
　不淑
主人哭拜稽顙成踊
　鄭注稽顙頭觸地成踊三者三
　釋曰稽顙拜稽首而觸地無容也踊跳躍也成踊每
　踊三跳三踊而九跳成一節也檀弓曰拜稽顙哀戚
　之至隱也稽顙隱之甚也辟踊哀之至也有算為之
　節文也喪服小記曰為父母長子稽顙大夫弔之雖
　緦必稽顙者
賓出主人拜送于外門外君使人襚徹帷主人如初襚
者左執領右執要入升致命
　鄭注襚之言遺也衣被曰襚致命曰君使某襚
主人拜如初襚者入衣尸出主人拜送如初惟君命出
升降自西階遂拜賓有大夫則特拜之即位于西階下
東面不踊大夫雖不辭入也
　鄭注惟君命出以明大夫以下時來弔襚不出也始
　喪之日哀戚甚在室故不出拜賓也大夫則特拜别
　于士旅拜也即位西階下未忍在主人位也不踊但
　哭拜而已不辭而主人升入明本不為賓出不成禮
　也
　釋曰因事曰遂因君出而拜賓非為賓出也既小斂
　主人位階下不辭不致弔辭也喪大記曰君之喪未
　小斂為寄公國賓出大夫之喪未小斂為君命出士
　之喪于大夫不當斂則出凡主人之出也徒跣扱衽
　拊心降自西階君命寄公國賓于位大夫于君命迎
　于寢門外使者升堂致命主人拜于下士于大夫親
　弔則與之哭不迎于門外夫人為寄公夫人出命婦
　為夫人之命出士妻不當斂則為命婦出
親者襚不將命以即陳
　鄭注大功以上有同財之義也不將命不使人將之
　致于主人也即陳陳在房中
　釋曰少儀曰親者兄弟不襚進
庶兄弟襚使人以將命于室主人拜于位委衣于尸東
牀上
　鄭注庶兄弟即衆兄弟也變衆言庶容同姓耳將命
　曰某使某襚拜于位室中位也
　釋曰庶者疏逺之稱同姓謂絶服者君襚尊故以衣
　尸庶襚委于牀而已下經曰西面委衣如于室禮則
　委衣西面
朋友襚親以進主人拜委衣如初退哭不踊
　鄭注親以進親之恩也退下堂反賓位也主人徒哭
　不踊别于君襚也
徹衣者執衣如襚以適房
　鄭注凡于襚者出有司徹衣
　釋曰如襚亦右執要左執領房以即陳
為銘各以其物亡則以緇長半幅䞓末長終幅廣三寸
書銘于末曰某氏某之柩
　鄭注銘明旌也雜帛為物大夫士之所建也以死者
　為不可别故以其旗識識之愛之斯録之矣亡無也
　無旌(案旌今注疏/本訛作旗)不命之士也半幅一尺終幅二尺
　在棺為柩今文銘皆為名末為斾也
　釋曰雜帛者以絳帛為旗縿白縁之案司常大夫同
　建物而杠之長短則異䞓赤也喪服小記曰復與書
　銘自天子逹于士其辭一也男子稱名婦人稱姓與
　伯仲如不知姓則書氏司常大喪共銘旌
竹杠長三尺置于宇西階上(案敖繼公云宇檐也不宜/與西階上連文宇字葢因)
(于字而衍也周官小祝職/鄭司農注引此無宇字)
　鄭注杠銘橦也宇梠也
　釋曰屋之邉垂謂之宇宇西階上者宇之下西階之
　上也宇即檐也釋宫曰檐謂之樀郭曰屋梠樀與梠
　以承檐之材言之兩階上當宇則堂廉迫近霤矣是
　以鄉飲酒記言階間縮霤
甸人掘坎于階間少西為垼于西牆下東鄉
　鄭注甸人有司主田野者垼塊竈西牆中庭之西今
　文鄉為面
　釋曰中庭庭南北之中也
新盆槃瓶廢敦重鬲皆濯造于西階下
　鄭注新此瓦器五種者重死事盆以盛水槃承渜濯
　瓶以汲水也廢敦敦無足者所以盛米也重鬲鬲將
　縣於重者也濯滌溉也造至也猶饌也以造言之喪
　事遽
　釋曰凡物無足者曰廢士虞禮有廢爵足爵敦之有
　足者直名敦下經敦啟㑹面足是也
陳襲事于房中西領南上不綪
　鄭注襲事謂衣服也綪讀為䋫䋫屈也(案今注疏本/脫一䋫字)
　襲事少上陳而下不屈江沔之間謂縈收繩索為䋫
　古文綪皆爲精
明衣裳用布
　鄭注所以親身為圭潔也
　釋曰論語曰齊必有明衣布親如字或清刃反
鬠笄用桑長四寸纋中
　鄭注桑之為言喪也用爲笄取其名也長四寸不冠
　故也纋笄之中央以安髮
　釋曰鬠即髻也男子冠而婦人笄下記云母之喪鬠
　無笄則知男子亦不冠此笄四寸者安髮之笄耳纋
　中謂狹其中央也家語曰孔子之喪襲而冠家語出
　于王肅與禮異
布巾環幅不鑿
　鄭注環幅廣袤等也不鑿者士之子親含反其巾而
　已大夫以上賓為之含當口鑿之嫌有惡古文環作
　還
　釋曰此巾含時設之覆面雜記曰鑿巾以含公羊賈
　為之也
掩練帛廣終幅長五尺析其末
　鄭注掩裹首也析其末為將結于頤下又還結于項
　中
瑱用白纊
　鄭注瑱充耳纊新綿
幎目用緇方尺二寸䞓裏著組繫
　鄭注幎目覆面者也幎讀若詩云(案云今注/疏本作曰)葛藟縈
　之之縈䞓赤也著充之以絮也組繫為可結也古文
　幎為涓(案今注疏本/脫此五字)
握手用𤣥纁裏長尺二寸廣五寸牢中旁寸著組繫
　鄭注牢讀為樓樓謂削約握之中央以安手也今文
　牢為纋旁為方
決用正王棘若檡棘組繫纊極二
　鄭注決猶闓也挾弓以横執弦詩云決拾既佽正善
　也王棘與檡棘善理堅刃者皆可以為決極猶放弦
　也以沓指放弦令不挈指也生者以朱韋為之而三
　死用纊又二明不用也古文王為玉(案玉今注疏/本訛作三)今
　文檡為澤世俗謂王棘矺鼠
冒緇質長與手齊䞓殺掩足
　鄭注冐韜尸者制如直囊上曰質下曰殺質正也其
　用之先以殺韜足而上後以質韜首而下齊手上𤣥
　下纁象天地也喪大記曰君錦冒黼殺綴旁七大夫
　𤣥冒黻殺(案黻原本今注疏本皆作黼張淳儀禮識/誤云監杭本黼作黻巾箱嚴本之為黼其)
　(以禮記喪大記之文乎禮器曰君黼大/夫黻喪大記之文葢誤也從監杭本)綴旁五士緇
　冒䞓殺綴旁三凡冒質長與手齊殺三尺
　釋曰冒者總名對殺言之則亦為在上之稱其制為
　兩囊一旁不縫韜尸巳乃綴之自明衣至冒皆喪具
　以所用先後為陳之次
爵弁服純衣
　鄭注謂生時爵弁之服也(案今注疏本作爵弁所衣/之服也據疏内舉注文亦)
　(無所衣/二字)純衣者纁裳古者以冠名服死者不冠
皮弁服
　鄭注皮弁所衣之服也其服白布衣素裳也
褖衣
　鄭注黑衣裳赤緣之謂之褖(案原本作赤縁謂之褖/據釋文云縁之則縁下)
　(當有之字今注疏本作赤縁之謂褖刪去下之/字亦非也注意謂黑衣裳以赤縁之謂之褖耳)褖之
　言縁也所以表袍者也喪大記曰衣必有裳袍必有
　表不襌謂之一稱古文褖為縁
　釋曰此𤣥端也𤣥端有三裳喪禮略用𤣥裳而已變
　名褖衣者以其連裳為之與婦人赤縁之褖衣同連
　衣裳者用之以表袍袍連衣裳故也雜記曰子羔之
　襲也繭衣裳與褖衣為一纊為繭緼為袍衣有著之
　異名耳
緇帶
　鄭注黑繒之帶
韎韐
　鄭注一命緼韍
　釋曰韎赤色也韐蔽膝也合韋為之祭服謂之韍他
　服謂之韠士名韎韐一命者名緼韍不得直名韍襲
　三服共一帶一韎韐
竹笏
　鄭注笏所以書思對命者玉藻曰笏天子以璆玉諸
　侯以象大夫以魚須文竹士以竹本象可也又曰笏
　度二尺有六寸其中博三寸其殺六分而去一又曰
　天子搢珽方正于天下也諸侯荼前詘後直讓于天
　子也大夫前詘後詘無所不讓今文笏作忽
夏葛屨冬白屨皆繶緇純(案緇下各本衍絇字據釋文/緇純中無絇字又周禮屨人)
(注引此文皆繶緇純疏云葛屨皮屨皆有繶也緇純純/用緇可證漢及唐初之本皆無絇字後人因注引士冠)
(禮緇絇繶純訛/入經耳今刪正)組綦繫于踵
　鄭注冬皮屨變言白者明夏時用葛亦白也此皮弁
　之屨士冠禮曰素積白屨以魁柎之緇絇繶純純博
　寸綦屨係也所以拘止屨也綦讀如馬絆綦之綦
　釋曰踵足跟也士冠禮曰屨夏用葛冬皮屨可也又
　曰素積白屨緇絇繶純素積皮弁之服也屨用皮弁
　帶用𤣥端韎韐用爵弁參相備自爵弁服至屨皆主
　者常服其陳之以貴賤為次
庶襚繼陳不用
　鄭注庶衆也不用不用襲也多陳之為榮少納之為
　貴
　釋曰庶襚至小斂則用之
貝三實于笲
　鄭注貝水物古者以為貨江水出焉笲竹器名
稻米一豆實于筐
　鄭注豆四升
　釋曰春秋傳曰四升為豆
沐巾一浴巾二皆用綌于笲
　鄭注巾所以拭汚垢(案汚今注疏/本訛作汗)浴巾二者上體下
　體異也綌麤葛
櫛于簞
　鄭注簞葦笥(案葦今注疏/本訛作􁊦)
　釋曰櫛梳也
浴衣于篋
　鄭注浴衣巳浴所衣之衣以布為之其制如今通裁
　釋曰浴衣無殺布單衣以晞身者巾櫛衣既沐浴棄
　之故饌次貝米口實之下
皆饌于西序下南上
　鄭注皆者皆貝以下(案貝原本訛作/具從今注疏本)東西牆謂之序
　中以南謂之堂
　釋曰堂半以北近房與户多繼房户言之半以南無
　所繫屬者則謂之堂下文淅米于堂是也
管人汲不説繘屈之
　鄭注管人有司主館舍者不說繘將以就祝濯米屈
　縈也
　釋曰聘禮記曰管人為客三日具沐五日具浴繘綆
　也易曰汔至亦未繘井
祝淅米于堂南面用盆
　鄭注祝夏祝也淅汰也
管人盡階不升堂受潘煑于垼用重鬲
　鄭注盡階三等之上喪大記曰管人受沐乃煑之甸
　人取所徹庿之西北厞薪用爨之(案今注疏/本脫用字)
　釋曰説文曰潘淅米汁也用之以沐故又曰沐
祝盛米于敦奠于貝北
　鄭注復于筐處(案此下今注/疏本有也字)
　釋曰米未淅盛于筐巳淅盛于敦還于筐處置之
士有冰用夷槃可也
　鄭注謂夏月而君加賜冰也夷槃承尸之槃喪大記
　曰君設大槃造冰焉大夫設夷槃造冰焉士併瓦槃
　無冰設牀襢笫有枕
　釋曰設冰于牀下以寒尸也春秋傳曰命夫命婦喪
　沐用冰士加賜則有冰其無冰者併瓦槃以盛水耳
　周禮凌人大喪共夷槃冰諸侯曰大槃辟天子大夫
　士曰夷槃卑不嫌
外御受沐入
　鄭注外御小臣侍從者沐管人所煑潘也
主人皆出户外北面
　鄭注象平生沐浴裸裎子孫不在旁主人出而襢笫
　釋曰襢笫去席而露其簀盝水便也
乃沐櫛挋用巾
　鄭注挋晞也清也古文挋皆作振
　釋曰沐沐髮也挋拭也
浴用巾挋用浴衣
　鄭注用巾用拭之也喪大記曰御者二人浴浴水用
　盆沃水用枓
　釋曰盛浴餘水之槃于尸牀下置之枓酌水器
渜濯棄于坎
　鄭注沐浴餘潘水巾櫛浴衣亦幷棄之古文渜作湪
　荆沔之間語
蚤揃如他日
　鄭注蚤讀為爪斷爪揃鬚也人君則小臣為之他日
　平生時
　釋曰喪大記曰管人汲授御者御者差沐于堂上君
　沐粱大夫沐稷士沐粱甸人為垼于西牆下陶人出
　重鬲管人受沐乃煑之甸人取所徹廟之西北厞薪
　用爨之管人授御者沐乃沐沐用瓦盤挋用巾如它
　日小臣爪手翦須渜濯棄于坎又曰管人汲不說繘
　屈之盡階不升堂授御者御者入浴小臣四人抗衾
　御者二人浴浴水用盆沃水用枓浴用絺巾挋用浴
　衣如它日小臣爪足浴餘水棄于坎周禮大喪大祝
　以肆鬯渳尸小祝贊渳鬯人設斗共其釁鬯鬱人共
　其肆器喪大記云士沐粱者葢天子之士也浴用絺
　巾葢亦君大夫禮玉藻云浴用二巾上絺下綌亦與
　此士禮異也潘巳煑故曰渜巳沐故曰濯渜濯棄于
　坎則浴餘氷與所用器服當亦并棄之
鬠用組乃笲設明衣裳
　鄭注用組組束髮也古文鬠皆為括
主人入即位
　鄭注巳設明衣可以入也
商祝襲祭服褖衣次
　鄭注商祝祝習商禮者商人教之以敬于接神宜襲
　布衣牀上祭服爵弁服皮弁服皆從君助祭之服大
　蜡有皮弁素服而祭送終之禮也(案原本脫也字/從今注疏本)襲
　衣于牀牀次含牀之東衽如初也喪大記曰含一牀
　襲一牀遷尸于堂又一牀
主人出南面左袒扱諸面之右盥于盆上洗貝執以入
宰洗柶建于米執以從
　鄭注俱入户西鄉也今文宰不言執
　釋曰面前也不言設盥喪事遽也周禮大宰大喪贊
　含玉
商祝執巾從入當牖北面徹枕設巾徹楔受貝奠于尸
西
　鄭注當牖北面值尸南也設巾覆面為飯之遺落米
　也如商祝之事位則尸南首明矣
　釋曰尸南首未葬不忍異于生也樂記曰商祝辯乎
　喪禮故後主人
主人由足西牀上坐東面
　鄭注不敢從首前也祝受貝米奠之口實不由足也
　釋曰商祝不言由足西則自尸首徃來
祝又受米奠于貝北宰從立于牀西在右
　鄭注米在貝北便扱者也宰立牀西在主人之右當
　佐飯事
　釋曰祝奠貝乃奠米則米奠貝南為便而奠于貝北
　者欲其北近主人也
主人左扱米實于右三實一貝左中亦如之又實米惟
盈
　鄭注于右尸口之右(案周禮大宰職疏内引此注有/左右齻及中央象齒堅九字)
　惟盈取滿而已
　釋曰檀弓曰飯用米貝弗忍虚也不以食道用美焉
　爾雜記曰天子飯九貝諸侯七大夫五士三
主人襲反位
　鄭注襲復衣也位在尸東
商祝掩瑱設幎目乃屨綦結于跗連絇
　鄭注掩者先結頤下既瑱幎目乃還結項也跗足上
　也絇屨飾如刀衣鼻在屨頭上以餘組連之止足坼
　也
　釋曰綦繫于踵以兩端向前結于足背餘組穿兩絇
　連之
乃襲三稱
　鄭注遷尸于襲上而衣之凡衣死者左衽不紐襲不
　言設牀又不言遷尸于襲上以其俱當牖(案俱今注/疏本訛作)
　(居/)無大異
　釋曰三稱祭服褖衣也
明衣不在算
　鄭注算數也不數明衣(案不下各本衍在字張淳儀/禮識誤云釋文不數中無在)
　(字從/釋文)襌衣不成稱也
設韐帶搢笏
　鄭注韐帶韎韐緇帶不言韎緇者省文亦欲見韐自
　有帶韐帶用革搢㨗也㨗于帶之右旁古文韐為合
　也
　釋曰雜記曰子羔之襲也繭衣裳與稅衣纁袡為一
　素端一皮弁一爵弁一𤣥冕一曽子曰不襲婦服譏
　其襲纁袡也又曰公襲卷衣一𤣥端一朝服一素積
　一纁裳一爵弁二𤣥冕一襃衣一朱緑帶申加大帶
　重加大帶于上朱緑帶者襲衣之帶也申加大帶重
　加于革帶也革帶以繫韍繫佩襲有韎韐則亦有革
　帶士襲三稱子羔襲五稱公襲九稱諸侯其七天子
　其十二與
設決麗于􁐂自飯持之設握乃連􁐂
　鄭注麗施也􁐂手後節中也飯大擘指本也決以韋
　為藉(案為下各本衍之字張淳儀禮識/誤云釋文為藉中無之字從釋文)有彄彄内端
　為紐外端有横帶設之以紐擐大擘本也因沓其彄
　以横帶貫紐結于擘之表也(案擘今注疏/本訛作􁐂)設握者以
　綦繫鉤中指由手表與決帶之餘連結之此謂右手
　也古文麗亦為連􁐂作捥
　釋曰横帶即組繫也
設冒櫜之幠用衾
　鄭注櫜韜盛物者取事名焉衾者始死時斂衾今文
　櫜為橐
　釋曰雜記曰冒者何也所以掩形也自襲以至小斂
　不設冒則形是以襲而後設冒也
巾柶鬊蚤埋于坎
　鄭注坎至此築之也將襲辟奠既則反之
　釋曰鬊所櫛之亂髮蚤所斷之爪喪大記曰君大夫
　鬊爪實于緑中士埋之下記云小斂辟奠不出室此
　始死之奠襲後因名襲奠
欽定四庫全書
　儀禮集釋卷二十一　　宋　李如圭　撰
士喪禮
重木刋鑿之甸人置重于中庭參分庭一在南
　鄭注木也縣物焉曰重刋斵治鑿之為縣簪孔也士
　重木長三尺
　釋曰重者相重累也豎者三尺横者宜半之士三尺
　則重其約銘旌之杠與
夏祝鬻餘飯用二鬲于西牆下
　鄭注夏祝祝習夏禮者也夏人教以忠其于養宜鬻
　餘飯以飯尸餘米為鬻也重主道也士二鬲則大夫
　四諸侯六天子八與簋同差
　釋曰凡奠皆夏祝為之饋食禮特牲二敦少牢四敦
　此二鬲與特牲數同人所嗜者飲食始死未作主故
　以飲食依之
幂用疏布(案幂今注疏/本訛作冪)久之繫用靲縣于重幂用葦席
北面左袵帶用靲賀之結于後
　鄭注久讀為灸謂以葢塞鬲口也靲竹䈼也以席覆
　重辟屈而反兩端交于後左袵西端在上賀加也今
　文幂皆作宻(案今文注疏/本作古文)
　釋曰北面以南為後以葦席覆重乃以䈼束加之
祝取銘置于重
　鄭注祝習周禮者也
　釋曰重主道故置銘于重荀子曰喪禮者以生者飾
　死者也大象其生以送其死也始卒沐浴鬠體飯含
　象生執也不沐則濡櫛三律而止不浴則濡巾三式
　而止充耳而設瑱飯以生稻琀以槁骨反生術矣說
　䙝衣襲三稱搢紳而無鉤帶矣設掩面儇目鬠而不
　笄矣書其名置于其重則名不見而柩獨明矣
厥明陳衣于房南領西上綪絞横三縮一廣終幅析其
末
　鄭注綪屈也絞所以收束衣服為堅急者也以布為
　之縮從也横者三幅從者一幅析其末者令可結也
　喪大記曰絞一幅為三
　釋曰謂析其末為三也喪大記又曰大斂布絞縮者
　三則一幅通皆三析之矣小斂之絞析其末以為堅
　之强也大斂之絞皆三析之以為堅之急也凡陳衣
　斂時在外者先陳之布衣亦然
緇衾赬裏無紞
　鄭注紞被識也斂衣或倒被無别于前後可也(案今/注疏)
　(本脫/可字)凡衾制同皆五幅也
　釋曰被生時有紞以組𩔖為之以識被之前後喪大
　記云紟五幅無紞衾亦紟𩔖故其制同内則曰六十
　歲制七十時制八十月制九十日修惟絞紟衾冒死
　而後制
祭服次
　鄭注爵弁服皮弁服
　釋曰小斂祭服在中而次絞衾先陳祭服尊也與陳
　襲衣之序同
散衣次
　鄭注褖衣以下袍襺之屬
凡十有九稱
　鄭注祭服與散衣
陳衣繼之
　鄭注庶襚
不必盡用
　鄭注取稱而已不務多
　釋曰喪大記曰小斂布絞縮者一横者三君錦衾大
　夫縞衾士緇衾皆一衣十有九稱君陳衣于序東大
　夫士陳衣于房中皆西領北上絞紟不在列不在列
　者不成稱不連數也西領北上葢亦天子之士又曰
　凡陳衣者實之篋凡陳衣不詘
饌于東堂下脯醢醴酒幂奠用功布實于簟在饌東
　鄭注功布鍛濯灰治之布也凡在東西堂下者南齊
　坫古文奠為尊
　釋曰鬲幂用疏布布之不灰治者也下記曰設棜于
　東堂下南順齊于坫饌于其上東堂下在堂之東堂
　隅曰坫
設盆盥于饌東有巾
　鄭注為奠設盥也喪事略故無洗也
　釋曰凡設洗篚者不言巾巾在篚可知也喪禮無洗
　篚故見其巾饋食禮尸盥亦然
苴絰大鬲下本在左要絰小焉散帶垂長三尺牡麻絰
右本在上亦散帶垂皆饌于東方
　鄭注苴絰斬衰之絰也苴麻者其貌苴以為絰服重
　者尚麤惡絰之言實也鬲搤也中人之手搤圍九寸
　絰帶之差自此出焉下本在左重服統于内而本陽
　也要絰小焉五分去一牡麻絰者齊衰以下之絰也
　牡麻絰者其貌易服輕者宜差好也右本在上輕服
　本于隂而統于外散帶之垂者男子之道文多變也
　饌于東方東坫之南苴絰為上
　釋曰帶即要絰也雜記曰大功以上散帶散帶者小
　斂後垂其帶至成服而絞之婦人則初而絞之與小
　功緦之男子同饌于東方不繼前饌而言則非東堂
　下矣下牀笫夷衾饌于西坫南則東方之饌亦然
婦人之帶牡麻結本在房
　鄭注婦人亦有苴絰但言帶者記其異此齊衰婦人
　斬衰婦人亦苴絰也(案亦字下今注/疏本衍有字)
　釋曰絰本不散帶也與男子異故著之
牀笫夷衾饌于西坫南
　鄭注笫簀也夷衾覆尸之衾喪大記曰自小斂以往
　用夷衾夷衾質殺之裁猶冒也
　釋曰用夷衾者大斂之衾當陳
西方盥如東方
　鄭注為舉者設盥也如東方者亦用盆布巾饌于西
　堂下
陳一鼎于寢門外當東塾少南西面其實特豚四鬄去
蹄兩胉脊肺設扃鼏鼏西末素俎在鼎西西順覆匕東
柄
　鄭注鬄解也四解之殊肩髀而已喪事略去蹄去其
　甲為不絜清也胉脅也素俎喪尚質既饌將小斂則
　辟襲奠今文鬄為剔胉為迫古文鼏為宻
　釋曰孔叢曰豕子曰豚殊左右肩髀為四并兩脅與
　脊而七體是謂豚解鼏以茅為之其本在東凡物無
　飾曰素檀弓曰奠以素器以生者有哀素之心也
士盥二人以竝東面立于西階下
　鄭注立俟舉尸也今文竝為併
布席于户内下莞上簟
　鄭注有司布斂席也
　釋曰不牀者斂衣多布之于地喪大記曰小斂于户
　内大斂于阼君以簟席大夫以蒲席士以葦席簟細
　席也
商祝布絞衾散衣祭服祭服不倒(案倒唐石/經作到)美者在中
　鄭注斂者趨方或傎倒衣裳祭服尊不倒之也美善
　也善衣後布于斂則在中也既後布祭服而又言善
　者在中明每服非一稱也
　釋曰喪大記曰小斂之衣祭服不倒君無禭大夫士
　畢主人之祭服親戚之衣受之不以即陳小斂君大
　夫士皆用複衣複衾
士舉遷尸反位
　鄭注遷尸于服上
　釋曰扶君卜人師扶右射人師扶左君薨以是舉周
　禮射人大喪與僕人遷尸喪大記曰凡斂者袒遷尸
　者襲君之喪大胥是斂衆胥佐之大夫之喪大胥侍
　之衆胥是斂士之喪胥為侍士是斂小斂大斂祭服
　不倒皆左袵結絞不紐斂者既斂必哭
設牀笫于兩楹之間袵如初有枕
　鄭注袵寢卧之席也亦下莞上簟
卒斂徹帷
　鄭注尸已飾
　釋曰喪大記曰鋪絞紟踊鋪衾踊鋪衣踊遷尸踊斂
　衣踊斂衾踊斂絞紟踊檀弓曰周人大事斂用日出
　周禮王崩小宗伯及執事涖小斂帥異族而佐大祝
　贊斂
主人西面馮尸踊無算主婦東面馮亦如之
　鄭注馮服膺之
　釋曰踊無算為動尸也問喪曰在牀曰尸在棺曰柩
　動尸舉柩辟踊無數馮音憑後同
主人髺髮袒衆主人免于房
　鄭注始死將斬衰者雞斯將齊衰者素冠今至小斂
　變又將初變服也(案變原本及今注疏本皆訛作喪/張淳儀禮識誤云監本喪作變從)
　(監/本)髺髮者去笄纚而紒衆主人免者齊衰將袒以免
　代冠冠服之尤尊不以袒也免之制未聞舊說以為
　如冠狀廣一寸喪服小記曰斬衰髺髮以麻免而以
　布此用麻布為之狀如今著幧頭矣(案原本及今注/疏本著上有之)
　(字張淳儀禮識誤云釋文/今著中無之字從釋文)自項中而前交于額上卻
　繞紒也于房于室釋髺髮宜于隠者今文免皆作絻
　古文髺作括
　釋曰檀弓曰袒括髮變也去飾去美也袒括髮去飾
　之甚也有所袒有所襲哀之節也凡袒必免古者冠
　加于武有罪免冠而武獨存喪服之免以布象而為
　之以其與冕弁之冕音相亂故讀如問括髮之狀與
　免同用麻為異耳案喪服小記及奔喪為父母皆括
　髮則此云衆主人免者謂將齊衰者也下記云既馮
　尸主人袒髺髮絞帶衆主人布帶布帶者齊衰之服
　明此衆主人謂齊衰以下
婦人髽于室
　鄭注始死婦人將斬衰者去笄而纚將齊衰者骨笄
　而纚今言髽者亦去笄纚而紒也齊衰以上至笄猶
　髽髽之異于髺髮者既去纚而以髮為大紒如今婦
　人露紒其象也檀弓曰南宫韜之妻之姑之喪夫子
　誨之髽曰爾毋縱縱爾爾毋扈扈爾其用麻布亦如
　著幧頭然
　釋曰未成服之髽無笄至成服有笄猶髽不改
士舉男女奉尸侇于堂幠用夷衾男女如室位踊無算
　鄭注侇之言尸也夷衾覆尸柩之衾也堂謂楹間牀
　笫上也今文侇作夷
　釋曰牀曰夷牀衾曰夷衾槃曰夷槃尸曰侇皆依尸
　而為言檀弓曰叔孫武叔之母死既小斂舉者出尸
　出户袒且投其冠括髮子游曰知禮袒括髮為奉尸
　尸出户乃袒括髮故子游嗤之
主人出于足降自西階衆主人東即位婦人阼階上西
面主人拜賓大夫特拜士旅之即位踊襲絰于序東復
位
　鄭注拜賓鄉賓位拜之也即位踊東方位襲絰于序
　東東夾前
　釋曰主人位在阼階下衆主人亦降自西階位繼主
　人而南序東堂下當東序之東絰在東方取之便喪
　大記曰小斂主人即位于户内主婦東面乃斂卒斂
　主人馮之踊主婦亦如之主人袒說髦括髮以麻婦
　人髽帶麻于房中徹帷男女奉尸夷于堂降拜君拜
　寄公國賓大夫士拜卿大夫于位于士旁三拜夫人
　亦拜寄公夫人于堂上大夫内子士妻持拜命婦汜
　拜衆賓于堂上主人即位襲帶絰踊母之喪即位而
　免乃奠弔者襲裘加武帶絰于主人拾踊奔喪曰奔
　親喪至于家入門左升自西階殯東西面坐哭盡哀
　括髮袒降堂東即位西鄉哭成踊襲絰于序東絞帶
　反位拜賓成踊送賓反位又曰奔母之喪西面哭盡
　哀括髮袒降堂東即位西鄉哭成踊襲免絰于序東
　拜賓送賓皆如奔父之禮免終事奔喪禮亦與在家
　者同惟不散帶為母異于父者于又哭不括髮而免
　耳
乃奠
　鄭注祝與執事為之
　釋曰曽子問曰天子諸侯之喪斬衰者奠大夫齊衰
　奠士則朋友奠不足則取于大功以下者不足則反
　之
舉者盥右執匕卻之左執俎横攝之入阼階前西面錯
錯俎北面
　鄭注舉者盥出門舉鼎者右人以右手執匕左人以
　左手執俎因其便也攝持也西面錯錯鼎于此宜西
　面錯俎北面俎宜西順之
　釋曰舉鼎者兼執匕俎喪禮略也鼎北上凡陳鼎于
　外者北面阼階下者西面喪禮陳鼎門外西面者變
　于吉在東方者未忍異于生至虞反吉乃設鼎于西
　階前
右人左執匕抽扃予左手兼執之取鼏委于鼎北加扃
不坐
　鄭注抽扃取鼏加扃于鼏上皆右手今文扃為鉉古
　文予為于鼏為宻
乃朼載載兩髀于兩端(案重一載字/應屬衍文)兩肩亞兩胉亞脊
肺在于中皆覆進柢執而俟
　鄭注乃朼以朼次出牲體右人也載受而載于俎左
　人也亞次也凡七體皆覆為塵柢本也進本者未異
　于生也骨有本末古文朼為匕髀為脾今文胉為迫
　柢皆為胝
　釋曰體覆之無尸不食也
夏祝及執事盥執醴先酒脯醢俎從升自阼階丈夫踊
甸人徹鼎巾待于阼階下
　鄭注執事者諸執奠事者巾功布也執者不升己不
　設祝既錯醴將受之
　釋曰執者執巾者
奠于尸東執醴酒北面西上
　鄭注執醴酒者先升尊也立而俟後錯要成也
　釋曰檀弓曰小斂之奠子游曰于東方曽子曰于西
　方斂斯席矣小斂之奠在西方魯禮之末失也
豆錯俎錯于豆東立于俎北西上醴酒錯于豆南祝受
巾巾之由足降自西階婦人踊奠者由重南東丈夫踊
　鄭注巾之為塵也東反其位
　釋曰言豆不言籩省文設俎者南面辟執醴酒者也
　巾之為牲肉之剥露也檀弓曰喪不剥奠也與祭肉
　也與丈夫婦人以奠者之升降為踊節重主道故奠
　者由之丈夫又踊也奠者位葢在盆盥之東南
賓出主人拜送于門外
　鄭注庿門外也
　釋曰不送于外門外降于君使
乃代哭不以官
　鄭注代更也孝子始有親喪悲哀憔悴禮防其以死
　傷生(案防今注/疏本作坊)使之更哭不絶聲而已人君以官尊
　卑士賤以親疏為之三日之後哭無時周禮挈壺氏
　凡喪縣壺以代哭
　釋曰喪大記曰君喪虞人出木角狄人出壺雍人出
　鼎司馬縣之乃官代哭大夫官代哭不縣壺士代哭
　不以官
有襚者則將命擯者出請入告主人待于位
　鄭注喪禮略于威儀既小斂擯者乃用辭出請之辭
　曰孤某使某請事
擯者出告須以賓入
　鄭注須亦待也出告之辭曰孤某須矣
賓入中庭北面致命主人拜稽顙賓升自西階出于足
西面委衣如于室禮降出主人出拜送朋友親襚如初
儀西階東北面哭踊三降主人不踊
　鄭注朋友既委衣又還哭于西階上不背主人
　釋曰拜君弔襚賵踊朋友襚不踊辟君也
襚者以褶則必有裳執衣如初徹衣者亦如之升降自
西階以東
　鄭注帛謂褶無絮雖複與襌同有裳乃成稱不用表
　也以東藏以待事也古文褶為襲
　釋曰如初左執領右執要雜記諸侯弔含襚賵之禮
　曰凡將命卿殯將命子拜稽顙西面而坐委之宰舉
　璧與圭宰夫舉襚升自西階西面坐取之降自西階
　以東雜記言西面坐委則亦于殯東委之
宵為燎于中庭
　鄭注宵夜也燎大燋
　釋曰古者以荆燋為燭其在地者曰燎或曰庭燎以
　布纏葦以臘灌之
厥明滅燎陳衣于房南領西上綪絞紟衾二君襚祭服
散衣庶襚凡三十稱(案三十唐/石經作卅)紟不在算不必盡用
　鄭注紟單被也衾二者始死斂衾今又復制也小斂
　衣數自天子達大斂則異矣喪大記曰大斂布絞縮
　者三横者三
　釋曰紟不在算以其單也不盡用者守祧職所謂其
　遺衣服藏焉是也喪大記曰大斂布絞縮者三横者
　五布紟二衾君大夫士一也君陳衣于庭百稱北領
　西上大夫陳衣于序東五十稱西領南上士陳衣于
　序東三十稱西領南上絞紟如朝服絞一幅為三不
　辟紟五幅無紞小斂君大夫士皆用複衣複衾大斂
　君大夫士祭服無算君褶衣褶衾大夫士猶小斂也
　士陳衣與大夫同葢亦天子之士
東方之饌兩瓦甒其實醴酒角觶木柶毼豆兩其實葵
菹芋蠃醢兩籩無縢布巾其實栗不擇脯四脡
　鄭注此饌但言東方則亦在東堂下也毼白也齊人
　或名全菹為芋縢縁也詩云竹柲緄縢(案柲詩/作閉)布巾
　籩巾也籩豆具而有巾盛之也特牲饋食禮有籩巾
　今文蠃為蝸古文縢為甸
　釋曰細切為韲全物為菹長于四寸者亦切之喪菹
　葵雖長而不切故得芋名下記設棜于東堂下饌豆
　二即此東方之饌
奠席在饌北斂席在其東
　鄭注大斂奠而有席彌神之
掘肂見袵
　鄭注肂埋棺之坎也掘之于西階上袵小要也喪大
　記曰君殯用輴攢至于上畢塗屋大夫擯以幬欑置
　于西序塗不暨于棺士殯見袵塗上帷之又曰君葢
　用漆三袵三束大夫葢用漆二袵二束士葢不用漆
　二袵二束
　釋曰古者棺不釘鑿棺葢之際以袵連之其形兩端
　大而中小所謂小要也每袵上以皮束之見袵者袵
　出見于平地肂深淺之節也君擯居棺以輴車以木
　欑其四面至于棺上盡塗之如屋然大夫廢楯置棺
　西牆下覆以棺衣欑其三面欑中狹小裁使塗不及
　棺士掘地下棺以木覆上而塗之耳檀弓曰棺束縮
　二横三袵毎束一天子之殯也菆塗龍輴以椁加斧
　于椁上畢塗屋天子之禮也禮與君殯同惟輴車畫
　轅為龍欑木如椁加斧文以覆棺為異耳檀弓曰夏
　后氏殯于東階之上殷人殯于兩楹之間周人殯于
　西階之上
棺入主人不哭升棺用軸葢在下
　鄭注軸輁軸也輁狀如牀軸其輪輓而行
　釋曰檀弓曰天子之棺四重水兕革棺被之其厚三
　寸杝棺一梓棺二喪大記曰君大棺八寸屬六寸椑
　四寸上大夫棺八寸屬六寸下大夫棺六寸屬四寸
　士棺六寸被猶合也杝棺椑也梓棺屬與大棺也上
　公棺四重革棺不被諸侯再重無革棺大夫一重無
　椑士不重惟有大棺耳
熬黍稷各二筐有魚腊饌于西坫南
　鄭注熬所以惑蚍蜉令不至棺旁也為舉者設盆盥
　于西
　釋曰周官舍人喪紀共飯米熬穀
陳三鼎于門外北上豚合升魚鱄鮒九腊左胖髀不升
其他皆如初
　鄭注合升合左右體升于鼎其他皆如初謂豚體及
　匕俎之陳如小斂時合升四鬄亦相互耳
　釋曰凡言合升者皆并髀升體解則否凡腊用全此
　及虞禮用左胖者喪禮略周禮喪紀䱷人共其魚之
　鱻薧腊人共其脯腊
燭俟于饌東
　鄭注燭燋也饌東方之饌有燭者堂雖明室猶闇火
　在地曰燎執之曰燭
　釋曰喪大記曰君堂上二燭下二燭大夫堂上一燭
　下二燭士堂上一燭下一燭
祝徹盥于門外入升自阼階丈夫踊
　鄭注祝徹祝與有司當徹小斂之奠者小斂設盥于
　饌東有巾大斂設盥于門外彌有威儀
　釋曰盥當亦于饌奠後設之
祝徹巾授執事者以待
　鄭注授執巾者于尸東使先待于阼階下為大斂奠
　又將巾之祝還徹醴也
　釋曰周禮大祝大喪徹奠
徹饌(案敖繼公云饌/字誤當作奠)先取醴酒北面
　鄭注北面立相待俱降
其餘取先設者出于足降自西階婦人踊設于序西南
當西榮如設于堂
　鄭注為求神于庭孝子不忍使其親須㬰無所馮依
　也堂謂尸東也凡奠設于序西南者畢事而去之
　釋曰畢事後奠事畢也不知神之所在故復設于庭
　以依之不巾不久設故也
醴酒位如初執事豆北南面東上
　鄭注如初者如其醴酒北面西上也執醴尊不為便
　事變位
　釋曰下徹設大斂奠醴酒北面西上豆西面錯立于
　豆北南面籩俎既錯立于執豆之西東上酒錯復位
　醴錯于西與此同奠時執事俎北西上今變位東上
　便其東適饌也
乃適饌
　鄭注東方之新饌
帷堂
　鄭注徹事畢
欽定四庫全書
　儀禮集釋卷二十二　　　宋　李如圭　撰
士喪禮
婦人尸西東面主人及親者升自西階出于足西面袒
　鄭注袒大斂變也不言髽免髺髮小斂以來自若矣
　釋曰至成服乃變
士盥位如初
　鄭注亦既盥並立西階下
布席如初
　鄭注亦下莞上簟鋪于阼階上于楹閒為少南
商祝布絞紟衾衣美者在外君襚不倒
　鄭注至此乃用君襚主人先自盡
　釋曰襲以明衣裳親身則祭服當居外小斂衣美者
　在中大斂衣美者在外三相變喪大記曰大斂祭服
　不倒皆左衽結絞不紐
有大夫則告
　鄭注後來者則告以方斂非斂時則當降拜之
士舉遷尸復位主人踊無算卒斂徹帷主人馮如初主
婦亦如之
　釋曰喪大記曰君将大斂子弁絰即位于序端卿大
　夫即位于堂廉楹西北面東上父兄堂下北面夫人
　命婦尸西東面外宗房中南面小臣鋪席商祝鋪絞
　紟衾衣士盥于盤上士舉遷尸于斂上卒斂宰告子
　馮之踊夫人東面亦如之大夫之喪将大斂既鋪絞
　紟衾衣君至主人迎先入門右巫止于門外君釋菜
　祝先入升堂君即位于序端卿大夫即位于堂廉楹
　西北面東上主人房外南面主婦尸西南東面遷尸
　卒斂宰告主人降北面于堂下君撫之主人拜稽顙
　君降升主人馮之命主婦馮之士之喪将大斂君不
　在其餘禮猶大夫也案此禮率與喪大記禮同惟君
　不在而主人西而為異爾下記云大夫升自西階階
　東北面東上即喪大記卿大夫堂廉楹西視斂之位
主人奉尸斂于棺踊如初乃蓋
　鄭注棺在肂中斂尸焉所謂殯也檀弓曰殯于客位
　釋曰王制曰天子七日而殯諸侯五日大夫士庶人
　三日大夫士三日雖同而士則通死日數之故喪大
　記又謂大夫之喪三日之朝既殯士之喪二日而殯
　二日者自死之明日數也問喪曰死三日而後斂者
　所以待其生也三日而不生亦不生矣孝子之心亦
　益衰矣室家之計衣服之具亦可以成矣親戚之逺
　者亦可以至矣是故聖人為之斷決以三日為之禮
　制也
主人降拜大夫之後至者北面視肂
　鄭注北面于西階東
　釋曰雜記曰當袒大夫至雖當踊絶踊而拜之反改
　成踊乃襲于士既事成踊襲而後拜之絶踊止踊大
　夫尊斂竟雖當踊亦絶踊而拜士則卒塗主人既襲
　乃拜之
衆主人復位婦人東復位
　鄭注阼階上下之位
設熬旁一筐(案敖繼公云喪大記引此云旁各一筐則/是此經脱一各字也各一黍稷也黍當在)
(南/)乃塗踊無算
　鄭注以木覆棺上而塗之為火備
卒塗祝取銘置于肂主人復位踊襲
　鄭注為銘設柎樹之肂東
　釋曰小祝大喪贊設熬置銘
乃奠燭升自阼階祝執巾席從設于奥東面
　鄭注執燭者先升堂照室自是不復奠于尸祝執巾
　與執席者從入為安神位室中西南隅謂之奥執燭
　南面巾委于席右
祝反降及執事執饌
　鄭注東方之饌
士盥舉鼎入西面北上如初載魚左首進鬐三列腊進
柢
　鄭注如初如小斂舉鼎執匕俎扃鼏朼載之儀魚左
　首設而在南鬐脊也左首進鬐亦未異于生也凡未
　異于生者不致死也古文首為手鬐為耆
　釋曰左首据執者言之西面設于奥于席前則右首
　也公食大夫禮右首進鬐
祝執醴如初酒豆籩俎從升自阼階丈夫踊甸人徹鼎
　鄭注如初祝先升
奠由楹内入于室醴酒北面
　鄭注亦如初
設豆右菹菹南栗栗東脯豚當豆魚次腊特于俎北醴
酒在籩南巾如初
　鄭注右菹菹在醴南也此左右異于魚者載者統于
　執設者統于席醴當栗南酒當脯南
既錯者出立于户西西上祝後闔户先由楹西降自西
階婦人踊奠者由重南東丈夫踊
　鄭注為神馮依之也
賔出婦人踊主人拜送于門外入及兄弟北面哭殯兄
弟出主人拜送于門外
　鄭注小功以下至此可以歸異門大功亦存焉
衆主人出門哭止皆西面于東方闔門主人揖就次
　鄭注次謂斬衰倚廬齊衰堊室也大功有帷帳小功
　緦麻有牀笫可也
君若有賜焉則視斂既布衣君至
　鄭注賜恩惠也斂大斂君視大斂皮弁服襲裘主人
　成服之後徃則錫衰
　釋曰喪大記曰君于大夫世婦大斂焉為之賜則小
　斂焉于外命婦既加葢而君至于士既殯而徃為之
　賜大斂焉諸侯弔異國之臣皮弁錫衰弔士宜如之
　以未成服故皮弁服襲裘雜記曰公視大斂公弁商
　祝鋪席乃斂既布衣矣又鋪席者榮君之來為之改
　始且示若事由君然
主人出迎于外門外見馬首不哭還入門右北面及衆
主人袒
　鄭注不哭厭于君不敢伸其私恩
巫止于庿門外祝代之小臣二人執戈先二人後
　鄭注巫掌招弭以除疾病(案弭今注疏本訛/作彌據周禮改正)小臣掌
　正君之法儀者(案原本小臣上有周禮二字今注/疏本移在下男巫上並屬衍文)男
　巫王弔則與祝前(案此下今注疏本有喪祝王弔則/與巫前八字葢疏内所引後人誤)
　(加入/注耳)檀弓曰君臨臣喪以巫祝桃茢執戈以惡之所
　以異于生也皆天子之禮諸侯臨臣之喪則使祝代
　巫執茢居前下天子也小臣君行則在前後君升則
　俠阼階北面凡宫有鬼神曰庿
　釋曰此殯宫而曰廟門外神之書顧命成王崩于翼
　室而曰諸侯出廟門俟是也巫祝皆接神者春秋傳
　曰楚康王卒楚人使魯公親襚公患之乃使巫祝以
　桃茢先祓殯檀弓亦云桃茢執戈惡之案此禮及喪
　大記皆不云桃茢桃茢其周之末造與又傳説公子
　圍設君衛曰二執戈者前矣則二人執戈疑亦君之
　常衛
君釋采入門主人辟
　鄭注釋采者祝為君禮門神也必禮門神者明君無
　故不來也禮運曰諸侯非問疾弔喪而入諸臣之家
　是謂君臣為謔
君升自阼階西鄉祝負墉南面主人中庭
　釋曰郊特牲曰君適其臣升自阼階不敢有其室也
祝負墉南面主人中庭
　鄭注祝南面房中東鄉君牆謂之墉主人中庭進益
　北
　釋曰中庭庭南北之中
君哭主人哭拜稽顙成踊出
　鄭注出不敢必君之卒斂事
君命反行事主人復位
　鄭注大斂事
君升主人主人西楹東北面
　鄭注命主人使之升
升公卿大夫繼主人東上乃斂
　鄭注公大國之孤四命也春秋傳曰鄭伯有嗜酒為
　窟室而夜飲酒擊鐘焉朝至未已朝者曰公焉在其
　人曰(案今注疏本脱/此二十八字)吾公在壑谷伯有者公子子良
　之孫良霄(案今注疏本/脱此十一字)
卒公卿大夫逆降復位主人降出
　鄭注逆降者後升者先降位如朝夕哭弔之位
　釋曰主人降出不敢久留君
君反主人主人中庭君坐撫當心主人拜稽顙成踊出
　鄭注撫手案之凡馮尸興必踊今文無成
　釋曰撫撫尸也喪大記曰君于臣撫之子于父母馮
　之
君反之復初位衆主人辟于東壁南面
　鄭注以君将降也南面則當坫之東
　釋曰初位中庭位也燕禮小臣師在東堂下南面則
　此亦南面辟于坫東東堂下
君降西鄉命主人馮尸主人升自西階由足西面馮尸
不當君所踊主婦東面馮亦如之
　鄭注君必降者欲孝子盡其情
　釋曰馮尸不當君所不敢與君所撫同處也
奉尸斂于棺乃葢主人降出君反之入門左視塗
　鄭注肂在西階上入門左由便趨疾不敢久留君
君升即位衆主人復位卒塗主人出君命之反奠入門
右
　鄭注亦復中庭位
乃奠升自西階
　鄭注以君在阼
君要節而踊主人從踊
　鄭注節謂執奠始升階及既奠由重南東時也
　釋曰喪大記曰君弔見尸柩而后踊然則塗之後雖
　徃不踊
卒奠主人出哭者止
　鄭注以君将出不敢讙囂聒尊者也
君出門庿中哭主人不哭辟君式之
　鄭注辟逡遁辟位也古者立乘式謂小俛以禮主人
　也曲禮曰立視五巂式視馬尾
貳車畢乘主人哭拜送
　鄭注貳車副車也其數各視其命之等君出使異姓
　之士乘之在後君弔葢乘象路(案路今注/疏本作輅)曲禮曰乘
　君之乘車不敢曠左左必式
　釋曰周禮大行人上公貳車九乗侯伯七乘子男五
　乘案此禮君視斂亦與喪大記君視大夫斂之禮同
　彼主人房外南面而此西楹東北面為異爾喪大記
　又曰大夫士既殯而君徃焉使人戒之主人具殷奠
　之禮俟于門外見馬首先入門右巫止于門外祝代
　之先君釋菜于門内祝先升自阼階負墉南面君即
　位于阼小臣二人執戈立于前二人立于後擯者進
　主人拜稽顙君稱言視祝而踊主人踊大夫則奠可
　也士則出俟于門外命之反奠乃反奠卒奠主人先
　俟于門外君退主人送于門外拜稽顙亦與此禮同
襲入即位衆主人襲拜大夫之後至者成踊
　鄭注後至布衣而後來者
賔出主人拜送
　鄭注自賔出以下如君不在之儀
三日成服杖拜君命及衆賔不拜棺中之賜
　鄭注既殯之明日全三日始歠粥矣禮尊者加惠明
　日必徃拜謝之棺中之賜不施己也曲禮曰生與來
　日
　釋曰三日成服者除死日數之也孝經曰三日而食
　喪大記云三日不食者通死曰數之成服除死日數
　生與來日也殯斂以死日數死與徃日也此士禮貶
　于大夫大夫以上皆以來日數喪大記曰君之喪三
　日子夫人杖五日既殯授大夫世婦杖大夫之喪三
　日之朝既殯主人主婦室老皆杖士之喪二日而
　三日之朝主人杖婦人皆杖檀弓曰天子崩三日祝
　先服五日官長服服謂杖也子亦三日而杖七日國
　中男子服七日而殯殯後乃皆成服
朝夕哭不辟子卯
　鄭注既殯之後朝夕及哀至乃哭不代哭也子卯桀
　紂亡日凶事不辟吉事闕焉
　釋曰檀弓曰子卯不樂雜記曰國禁哭則止朝夕之
　奠即位自因也自因謂因其故惟止哭耳
婦人即位于堂南上哭丈夫即位于門外西面北上外
兄弟在其南南上賔繼之北上門東北面西上門西北
面東上西方東面北上主人即位辟門
　鄭注外兄弟異姓有服者也辟開也凡庿門有事則
　開無事則閉
　釋曰婦人哭則門外亦哭矣喪大記曰祥而外無哭
　者則外位有哭也賔弔賔也少儀曰喪俟事不犆弔
　故以朝夕哭時而弔喪服小記曰無事不辟廟門哭
　皆于其次堂上之帷亦㧁之雜記曰朝夕哭不帷無
　柩者不帷自敬姜哭穆伯始帷殯非古也
婦人拊心不哭
　鄭注方有事止讙囂
主人拜賔旁三右還入門哭婦人踊
　鄭注先西面拜乃南面拜東面拜也
　釋曰每面三拜檀弓記君之喪士備入而後朝夕踊
主人堂下直東序西面兄弟皆即位如外位卿大夫在
主人之南諸公門東少進他國之異爵者門西少進敵
則先拜他國之賔凡異爵者拜諸其位
　鄭注賔皆即此位乃哭盡哀止主人乃右還拜之如
　外位矣兄弟齊衰大功者主人哭則哭小功緦麻亦
　即位乃哭上言賔此言卿大夫明其亦賔爾少進前
　于列異爵卿大夫也他國卿大夫亦前于列尊之拜
　諸其位就其位特拜
　釋曰内位外兄弟亦在主人之南以其少退于主人
　故卿大夫繼主人言之敵謂其爵等也先拜他國之
　賔優逺客也賔非異爵者皆士也主人為之旁三拜
　喪大記曰拜卿大夫于位于士旁三拜春秋傳衛穆
　公卒晉大夫自役弔焉哭于大門之外衛人逆之婦
　人哭于門内異此者晉大夫未復命不敢成弔禮衛
　人于門外設喪位逆之故婦人亦自堂移位于門内
徹者盥于門外燭先入升自阼階丈夫踊
　鄭注徹者徹大斂之宿奠
祝取醴北面取酒立于其東取豆籩俎南面西上祝先
出酒豆籩俎序從降自西階婦人踊
　鄭注序次也
設于序西南直西榮醴酒北面西上豆西面錯立于豆
北南面籩俎既錯立于執豆之西東上酒錯復位醴錯
于西遂先由主人之北適饌
　鄭注遂先者明祝不復位也適饌適新饌将復奠
乃奠醴酒脯醢升丈夫踊入如初設不巾
　鄭注入入于室也如初設者豆先次籩次酒次醴也
　不巾無菹無栗也菹栗具則有俎有俎乃巾之
　釋曰初設謂大斂奠時無俎爾檀弓曰朝奠日出夕
　奠逮日雜記曰喪奠脯醢而已
錯者出立于户西西上滅燭出祝闔户先降自西階婦
人踊奠者由重南東丈夫踊賔出婦人踊主人拜送
　鄭注哭止乃奠奠則禮畢矣今文無拜
衆主人出婦人踊出門哭止皆復位
　釋曰位東方西面位
闔門主人卒拜送賔揖衆主人乃就次朔月奠用特豚
魚腊陳三鼎如初東方之饌亦如之
　鄭注朔月月朔日也自大夫以上月半又奠如初者
　謂大斂時
無籩有黍稷有瓦敦有蓋當籩位
　鄭注黍稷併于甒北也于是始有黍稷死者之于朔
　月月半猶平常之朝夕大祥之後則四時祭焉
主人拜賔如朝夕哭卒徹
　鄭注徹宿奠也
舉鼎入升皆如初奠之儀卒朼釋匕于鼎俎行朼者逆
出甸人徹鼎其序醴酒菹醢黍稷俎
　鄭注俎行者俎後執執俎者行鼎可以出其序升入
　之次
其設于室豆錯俎錯腊特黍稷當籩位敦啟㑹卻諸其
南醴酒位如初
　鄭注當籩位俎南黍黍南稷㑹葢也今文無敦
祝與執豆者巾乃出
　鄭注共為之也
主人要節而踊皆如朝夕哭之儀月半不殷奠
　鄭注殷盛也士月半不復如朔盛奠下尊者
　釋曰士言不者大夫以上則有之
有薦新如朔奠
　鄭注薦五榖若時果物新出者
徹朔奠先取醴酒其餘取先設者敦啟㑹面足序出如
入
　鄭注啟㑹徹時不復葢也面足執之令足間鄉前也
　敦有足則敦之形如今酒敦
其設于外如于室
　鄭注外序西南
筮宅冡人營之
　鄭注宅葬居也冡人有司掌墓地兆域者營猶度也
　詩云經之營之
　釋曰周禮大喪既有日冡人請度甫竁遂為之尸甫
　竁謂始穿地祭告后土則為之尸或曰謂成葬祭墓
　時荀子曰經纊聽息之時則夫忠臣孝子亦知其閔
　已然而殯斂之具未有求也垂涕恐懼然而幸生之
　心未已持生之事未輟也卒矣然後作具之故雖備
　家必踰日然後殯三日而成服然後告逺者出矣備
　物者作矣故殯久不過七十日速不損五十日是何
　也曰逺者可以至矣百求可以得矣百事可以成矣
　其忠至矣其節大矣其文備矣然後月朝卜日月夕
　卜宅然後葬也卜宅大夫禮云月朝卜日月夕卜宅
　未詳
掘四隅外其壤掘中南其壤
　鄭注為葬将北首故也
　釋曰壤柔土也九章曰穿地四為壤五檀弓曰葬于
　北方北首
既朝哭主人皆徃兆南北面免絰
　鄭注兆域也所營之處(案所今注疏/本訛作新)免絰者求吉不
　敢純凶
　釋曰免絰去絰也
命筮者在主人之右
　鄭注命尊者宜由右出也少儀曰贊幣自左詔辭自
　右
筮者東面抽上韇兼執之南面受命
　鄭注韇藏筴之器也兼與筴執之今文無兼
命曰哀子某為其父某甫筮宅度兹幽宅兆基無有後
艱
　鄭注某甫且字也若言山甫孔甫矣宅居也度謀也
　兹此也基始也言為其父筮葬居今謀此以為幽冥
　居兆域之始得無後将有艱難乎艱難謂有非常若
　崩壊也孝經曰卜其宅兆而安厝之古文無兆基作
　期
　釋曰哀子喪稱也雜記曰祭稱孝子孝孫喪(案此下/原本缺)
筮人許諾不述命右還北面指中封而筮卦者在左
　鄭注述循也既受命而申言之曰述不述者士禮畧
　凡筮因㑹命筮為述命中封中央壤也卦者識爻卦
　畫地者古文述皆作術
　釋曰凡筮因述命以命筮士禮則否
卒筮執卦以示命筮者命筮者受視反之東面旅占卒
進告于命筮者與主人占之曰從
　鄭注卒筮卦者寫卦示主人乃受而執之旅衆也反
　與其屬共占之謂掌連山歸藏周易者從猶吉也
　釋曰冠禮筮者主人受眡知此亦然
主人絰哭不踊若不從筮擇如初儀
　鄭注更擇地而筮之
　釋曰不踊者得吉變也雜記曰大夫卜宅與葬日有
　司麻衣布衰布帶因喪屨緇布冠不㽔占者皮弁如
　筮則史練冠長衣以筮占者朝服亦不純凶也喪服
　小記曰祔葬者不筮宅
歸殯前北面哭不踊
　鄭注易位而哭明非常
　釋曰易位易阼階下西面位
既井椁主人西面拜工左還椁反位哭不踊婦人哭于
堂
　鄭注既巳也匠人為椁刋治其材以井構于殯門外
　也反位拜位也既哭之則徃施之竁中矣主人還椁
　亦以既朝哭矣
　釋曰檀弓曰天子柏椁以端長六尺喪大記曰君松
　椁大夫柏椁士雜木椁其施之竁中也積疊赤上四
　周于棺故椁材之陳亦井構之
獻材于殯門外西面北上綪主人徧視之如哭椁獻素
獻成亦如之
　鄭注材明器之材視之亦拜工左還形法定為素飾
　治畢為成
　釋曰檀弓曰既殯旬而布材與明器周禮王崩大宗
　伯及執事視葬獻器遂哭之卜葬兆甫竁亦如之
卜日既朝哭皆復外位卜人先奠龜于西塾上南首有
席楚焞置于燋在龜東
　鄭注楚荆也荆焞所以鑽灼龜者燋炬也所以燃火
　者也周禮菙氏掌共燋挈以待卜事凡卜以明火爇
　燋遂龡其焌契以授卜師遂役之
族長涖卜及宗人吉服立于門西東面南上占者三人
在其南北上卜人及執燋席者在塾西
　鄭注族長有司掌族人親疏者也涖臨也吉服服𤣥
　端也占者三人掌玉兆瓦兆原兆者也在塾西者南
　面東上
闔東扉主婦立于其内
　鄭注扉門扉也
席于闑西閾外
　鄭注為卜者也古文闑作𣙗閾作蹙
宗人告事具主人北面免絰左擁之涖卜即位于門東
西面
　鄭注涖卜族長也更西面當代主人命卜
卜人抱龜燋先奠龜西首燋在北
　鄭注既奠燋又執龜以待之
宗人受卜人龜示髙
　鄭注以龜腹甲髙起所當灼處示涖卜也
涖卜受視反之宗人還少退受命
　鄭注受涖卜命授龜宜近受命宜卻也
命曰哀子某來日卜葬其父某甫考降無有近悔
　鄭注考登也降下也言卜此日葬魂神上下得無近
　于咎悔者乎
　釋曰王制曰天子七月而葬諸侯五月大夫士庶人
　三月士之三月亦通死月數故春秋傳又謂大夫三
　月士踰月也曲禮曰凡卜筮日喪事先逺日雜記曰
　祝稱卜葬虞子孫曰哀夫曰乃兄弟曰某卜葬其兄
　弟曰伯子某春秋傳卜有令龜者涖卜其令龜者乎
　近附近之近
許諾不述命還即席西面坐命龜興授卜人龜負東扉
　鄭注宗人不述命亦士禮畧凡卜述命命龜異龜重
　威儀多也負東扉俟龜之兆也
　釋曰周禮大卜大祭祀則㫝髙命龜凡喪事命龜
卜人坐作龜興
　鄭注作猶灼也周禮卜師凡卜事眂髙揚火以作龜
　致其墨興起也
宗人受龜示涖卜涖卜受視反之宗人退東面乃旅占
卒不釋龜告于涖卜與主人占曰某日從
　鄭注不釋龜復執之也古文曰為日
授卜人龜告于主婦主婦哭
　鄭注不執龜者下主人也
告于異爵者使人告于衆賓
　鄭注衆賔僚友不來者也
卜人徹龜宗人告事畢主人絰入哭如筮宅賔出拜送
若不從卜擇如初儀
欽定四庫全書
　儀禮集釋卷二十三　　　宋　李如圭　撰
既夕第十三
　鄭目録云士喪禮之下篇也既已也謂先葬二日已
　夕哭時與葬間一日凡朝庿日請啟期必容焉此諸
　侯之下士一庿其上士二庿則既夕哭先葬前三日
　大戴第五刪小戴第十四别録名士喪禮下篇第十
　三
既夕哭
　鄭注既已也謂出門哭止復外位時
　釋曰謂先葬二日已夕哭時
請啟期告于賓
　鄭注將葬當遷柩于祖有司于是乃請啟肂之期于
　主人以告賓賓宜知其時也今文啟為開
　釋曰冠禮曰夕為期于庿門外告期于賓之家請
夙興設盥于祖庿門外
　鄭注祖王父也下士祖禰共庿
　釋曰祭法曰適士二廟官師一廟官師中士下士也
　此經据一廟者曰祖庿舉尊者而言
陳鼎皆如殯東方之饌亦如之
　鄭注皆皆三鼎也如殯如大斂既殯之奠
侇牀饌于階間
　鄭注侇之言尸也朝正柩用此牀
二燭俟于殯門外
　鄭注早闇以為明也燭用蒸
丈夫髽散帶垂即位如初
　鄭注為將啟變也此互文以相見耳髽婦人之變喪
　服小記曰男子免而婦人髽男子冠而婦人笄如初
　朝夕哭門外位
　釋曰小斂後男子髺髮免散帶垂婦人髽今啟殯見
　柩故變同小斂也雜記曰非從柩與反哭無免于堩
　從柩言免不言括髮又既啟之後皆無括髮之文則
　啟後雖斬衰者亦免為母于即位又哭而免斬衰啟
　殯乃免禮之差也
婦人不哭主人拜賓入即位袒
　鄭注此不蒙如初者以男子入門不哭也不哭者將
　有事止讙囂(案此下今注/疏本有也宇)
　釋曰朝夕哭主人即門外位婦人不哭主人拜賓入
　門哭即位此啟之昕主人主婦皆不哭與朝夕哭異
商祝免袒執功布入升自西階盡階不升堂聲三啟三
命哭
　鄭注功布灰治之布也執之以接神為有所拂㧍也
　聲三三有聲存神也啟三三言啟告神也舊説以為
　聲噫興也今文免作絻
　釋曰袒必免者問喪曰冠至尊不居肉袒之體故為
　之免以代之也曽子問君薨告世子亦祝聲三乃告
　聲
燭入
　鄭注炤徹與啟肂者
祝降與夏祝交于階下取銘置于重
　鄭注祝降者祝徹㝛奠降也與夏祝交事相接也夏
　祝取銘置于重為啟肂遷之吉事交相左凶事交相
　右今文銘皆作名
　釋曰祝不言夏商則周祝也㝛奠昨日之奠日相右
　降者在東升者在西
踊無算
　鄭注主人也
　釋曰為見柩
商祝拂柩用功布幠用夷衾
　鄭注拂去塵也幠覆之(案今注疏/本脱幠字)為其形露
遷于祖用軸
　鄭注遷徙也徙于祖朝祖庿也檀弓曰殷朝而殯于
　祖周朝而遂葬蓋象平生時將出必辭尊者軸輁軸
　也軸狀如轉轔刻兩頭為軹輁狀如長牀穿桯前後
　著金而闗軹焉(案軹今注疏/本訛作軸)大夫諸侯以上有四周
　謂之輴天子畫之以龍
　釋曰載柩以輁輓其軸而行也轔輪也桯謂輁之兩
　旁木如牀髀者檀弓謂三家者廢輴喪大記謂大夫
　葬用輴當考
重先奠從燭從柩從主人從
　鄭注行之序也主人從者丈夫由右婦人由左以服
　之親疏為先後各從其昭穆男賓在前女賓在後
　釋曰奠所徹㝛奠也周禮天府凡吉凶之事祖廟之
　中沃盥執燭内豎王后之喪遷于宫中則前蹕
升自西階
　鄭注柩也猶用子道不由阼也
奠俟于下東面北上
　鄭注俟正柩也
主人從升婦人升東面衆主人東即位(案各本脱主字/據唐石經補)
　鄭注東方之位
　釋曰東階下西面位也主人既正柩乃西面
正柩于兩楹間用夷牀
　鄭注兩楹間象鄉户牖也是時柩北首
　釋曰兩楹間堂東西之中也户東牖西尊者之處其
　位西柩居中而北首象鄉之耳檀弓曰喪之朝也順
　死者之孝心也其哀離其室也故至于祖考之廟而
　遂行雜記升正柩諸侯大夫有銜枚執鐸之禮
主人柩東西面置重如初
　鄭注如殯宫時也
席升設于柩西奠設如初巾之升降自西階
　鄭注席設于柩之西直柩之西當西階也從奠設如
　初東面也不統于柩神不西面也不設柩東東非神
　位也巾之者為禦當風塵
　釋曰奠設如初如于宫殯席前東面也殯宫設于奥
　此設于柩西耳奠統于柩則當西面不西面者神位
　在奥不在東也不于庿奥者奥庿神所在非死者之
　處也凡奠有牲肉乃巾之此㝛奠無牲肉以設于堂
　堂多風塵故巾之異于在室
主人踊無算降拜賓即位踊襲主婦及親者由足西面
　鄭注設奠時婦人皆室户西南面奠畢乃得東面親
　者西面堂上迫疏者可以居房中
　釋曰奠設于柩西故婦人辟之下記曰將戴柩祝及
　執事舉奠户西南面東上知婦人辟奠時面位亦然
　奠畢還東面時主人猶在柩東既降拜賓婦人乃得
　西面雜記曰小斂大斂啟皆辯拜
薦車直東榮北輈
　鄭注薦進也進車者象生時將行陳駕今時謂之魂
　車輈轅也車當東榮東陳西上于中庭
　釋曰輈車前持衡者北輈者鄉内也中庭庭南北之
　中下記薦乘車道車稾車乗車為首下經陳明器于
　乗車之西則陳車西上
質明滅燭
　鄭注質正也
徹者升自阼階降自西階
　鄭注徹者辟新奠不設序西南已再設為䙝
　釋曰將為遷祖奠故徹舊夕奠
乃奠如初升降自西階
　鄭注為遷祖奠也奠升不由阼階柩北首辟其足
　釋曰亦柩西席前設之
主人要節而踊
　鄭注節升降
薦馬纓三就入門北面交轡圉人夾牽之
　鄭注駕車之馬每車二匹纓今馬鞅也就成也諸侯
　之臣飾纓以三色而三成此三色者葢絛絲也其著
　之如罽然天子之臣如其命數王之革路絛纓圉人
　養馬者在左右曰夾既奠乃薦馬者為其踐汚庿中
　也凡入門㕘分庭二在南
　釋曰下經公賵馬兩則每車馬二匹也周禮巾車玉
　路纓十有再就金路纓九就象路纓七就革路絛纓
　五就鄭謂象路以上以五采罽飾之革路以絛絲飾
　之此三色三就則諸侯之大夫士皆同不依命數也
　凡陳于庭者皆三分庭繼堂言之者皆庭一在北繼
　門言之者皆一在南此言入門而不言門左門右則
　當門北矣既奠乃薦馬便其既出不久停庿中也周
　禮圉人凡賓客喪紀牽馬而入陳
御者執䇿立于馬後哭成踊右還出
　鄭注主人于是乃哭踊者薦車之禮成于薦馬
　釋曰馬以行車薦馬則行期已至故主人哭踊
賓出主人送于門外有司請祖期
　鄭注亦因在外位請之當以告賓賓每事畢輒出將
　行而飲酒曰祖祖始也
　釋曰吕氏云朝庿祖賓送而不拜
曰日側
　鄭注側昳也謂將過中之時
主人入袒乃載踊無算卒束襲
　鄭注袒為載變也乃舉柩卻下而載之(案今注疏/本脱乃字)束
　束棺于柩車賓出遂匠納車于階間謂此車
　釋曰下柩于階間載之
降奠當前束
　鄭注下遷祖之奠也當前束猶當尸腢也亦在柩車
　西束有前後也
　釋曰下記始死即牀而奠當腢腢肩頭也
商祝飾柩一池紐前䞓後緇齊三采無貝
　鄭注飾柩謂設牆栁也巾奠乃牆謂此也牆有布帷
　栁有布荒池者象宫室之承霤以竹為之牀如小車
　笭衣以青布一池縣于栁前士不揄絞紐所以聯帷
　荒前赤後黑因以為飾左右面各有前後齊居栁之
　中央若今小車葢上㽔矣以三采繪為之上朱中白
　下蒼著以絮元士以上有貝
　釋曰柩飾在旁曰帷在上曰荒荒蒙也對言之則帷
　為牆象宫室之牆壁荒為栁栁之言聚諸采之所聚
　通言之則帷荒總名栁周禮縫人掌喪縫棺飾衣翣
　栁之材是也亦總名牆下記云巾奠乃牆檀弓云周
　人牆置翣是也齊三采以繅藉例之則宜朱白蒼以
　其居中若人之有齊故謂之齊
設披
　鄭注披絡栁棺上貫結于戴人居旁牽之以備傾虧
　(案今注疏/本脱虧字)喪大記曰士戴前纁後緇二披用纁今文
　披皆為藩
　釋曰許叔重曰從旁持曰披以戴連繫棺束于栁材
　又以披貫于戴結之餘披出于外使人持之若登髙
　則引前適下則引後攲左則引右攲右則引左以防
　傾側也喪大記曰飾棺君龍帷三池振容黼荒火三
　列黼三列素錦褚加偽荒纁紐六齊五采五貝黼翣
　二黻翣二畫翣二皆戴圭魚躍拂池君纁戴六纁披
　六大夫畫帷二池不振容畫荒火三列黻三列素錦
　褚纁紐二𤣥紐二齊三采三貝黻翣二畫翣二皆戴綏魚
　躍拂池大夫戴前纁後𤣥披亦如之士布帷布荒一池
　揄絞纁紐二緇紐二齊三采一貝畫翣二皆戴綏士
　戴前纁後緇二披用纁鄭謂偽當為帷綏當為緌大
　夫以上有褚以覆棺以銅為魚垂于池下畫揄翟于
　絞繒而垂之以為振容大夫不揄絞士則去魚士揄
　絞一貝與此禮異葢亦天子之士
屬引
　鄭注屬猶著也引所以引柩車在軸輴曰紼古者人
　引柩春秋傳曰坐引而哭之三
　釋曰繩曰紼用力曰紖人引柩所謂乘人也雜記曰
　士喪有與天子同者三其終夜燎及乘人専道而行
　専道謂行不辟人屬音燭引音𦙍又如字注引所後
　屬引皆同
陳明器于乗車之西
　鄭注明器藏器也檀弓曰其曰明器神明之也言神
　明者異于生器竹不成用瓦不成味木不成斵琴瑟
　張而不平竽笙備而不和有鐘磬而無簨虡陳器于
　乘車之西則重北也(案重下今注/疏本衍之字)
　釋曰薦車陳于南北之中庭重三分庭一在南明器
　陳于乗車之西如在重北
折横覆之
　鄭注折猶􁎌也方鑿連木為之葢如牀而縮者三横
　者五無簀窆事畢加之壙上以承抗席横陳之者為
　苞筲以下䋫于其北便也覆之見善面也
　釋曰折以承抗木抗木横三縮二折宜大于抗木故
　縮三横五横謂東西陳之折加于壙其善面下鄉于
　棺今覆之而以善面鄉上取觀之便也
抗木横三縮二
　鄭注抗禦也所以禦止土者其横與縮各足掩壙
　釋曰抗木陳于折西
加抗席三
　鄭注席所以禦塵
　釋曰加者加于抗木上
加茵用疏布緇翦有幅亦縮二横三
　鄭注茵所以藉棺者翦淺也幅縁之亦者亦抗木也
　及其用之木三在上茵二在下象天三合地二人藏
　其中焉今文翦作淺
　釋曰加者又加于抗席上也茵用麤布為淺緇色不
　去邊幅縫合為袋更以物縁固邊縫因為飾也古之
　為椁累木于棺之四旁而上下不周棺之下藉以茵
　其上加以折次加抗席次加抗木故今亦重累陳之
　後陳者先用故窆時茵先入也折不加于抗上者為
　其長大故别陳之
器西南上綪
　鄭注器目言之也陳明器以西行南端為上綪屈也
　不容則屈而反之
茵
　鄭注茵在抗木上陳器次而北也
苞二
　鄭注所以裹奠羊豕之肉
筲三黍稷麥
　鄭注筲畚種𩔖也其容葢與簋同一觳也
罋三醯醢㞕幂用疏布
　鄭注罋瓦器其容亦葢一觳㞕薑桂之㞕也内則曰
　㞕桂與薑幂覆也今文幂皆作密
甒二醴酒幂用功布
　鄭注甒亦瓦器也(案今注疏/本脱也字)古文甒皆作廡
　釋曰罋甒有幂者溼物也
皆木桁久之
　鄭注桁所以庪苞筲罋甒也久當為灸灸謂以葢按
　塞其口每器異桁
　釋曰言皆塞之異桁
用器弓矢耒耜兩敦兩杅盤匜匜實于槃中南流
　鄭注此皆常用之器也杅盛湯漿槃匜盥器也流匜
　口也今文杅為桙
　釋曰周禮司弓矢大喪共明弓矢
無祭器
　鄭注士禮畧也大夫以上兼用鬼器人器也
　釋曰檀弓曰明器鬼器也祭器人器也士無祭器故
　明器實之兼用之則虛明器而實祭器宋襄公葬其
　夫人醯醢百罋曾子曰既曰明器而又實之譏其與
　祭器皆實之
有燕樂器可也
　鄭注與賓客燕飲用樂之器也
　釋曰周禮笙師鎛師籥師眡瞭大喪廞樂器及葬奉
　而藏之
役器甲胄干笮
　鄭注此皆師役之器甲鎧胄兜鍪干楯笮矢箙
　釋曰周禮司兵大喪廞五兵
燕器杖笠翣
　鄭注燕居安體之器也笠竹􁌓葢也翣扇
徹奠巾席俟于西方主人要節而踊
　鄭注巾席俟于西方祖奠將用焉要節者來象升丈
　夫踊去象降婦人踊徹者由明器北西面既徹由重
　南東不設于序西南者非㝛奠也㝛奠必設者為神
　馮依之久也
袒
　鄭注為將祖變
商祝御柩
　鄭注亦執功布居前為還柩車為節
乃祖
　鄭注還柩鄉外為行始
　釋曰還柩車令轅鄉外
踊襲少南當前束
　鄭注主人也柩還則當前東南
　釋曰柩未還時亦當前束今還柩少南于故
婦人降即位于階間
　鄭注為柩將去有時也位東上
　釋曰東上統于男子也不位車西辟祖奠
祖還車不還器
　鄭注祖有行漸車亦宜鄉外也器之陳自若南上(案/若)
　(今注疏本/訛作已)
祝取銘置于茵
　鄭注重不藏故于此移銘加于茵上
二人還重左還
　鄭注重與車馬還相反由便也
布席乃奠如初主人要節而踊
　鄭注車已祖可以為之奠也是之謂祖奠
　釋曰下記曰祝饌祖奠于主人之南當前輅北上巾
　之不言陳鼎葢止如朝夕之奠也雜記曰君若載而
　後弔之則主人東面而拜門右北面而踊出待反而
　後奠
薦馬如初
　鄭注柩動車還宜新之也
賓出主人送有司請葬期
　鄭注亦因在外位時
入復位
　鄭注主人也自死至于殯自啟至于葬主人及兄弟
　恒在内位
　釋曰未小斂位在尸東小斂後及啟後朝庿位在阼
　階下
公賵𤣥纁束馬兩
　鄭注公國君也賵所以助主人送葬也兩馬士制也
　春秋傳曰宋景曹卒魯季康子使冉求賵之以馬曰
　其可以稱旌繁乎
　釋曰士常兩馬出使若戎事則乗駟馬大夫以上常
　乗四馬春秋公羊傳曰賵者葢以馬以乗馬束帛以
　馬者謂士不備四即此馬兩是也書傳曰士乗飾車
　兩馬束帛𤣥三纁二賵芳鳳反車馬曰賵稱舉也
擯者出請入告主人釋杖迎于庿門外不哭先入門右
北面及衆主人袒
　鄭注尊君命也衆主人自若面西
　釋曰釋杖迎及衆主人亦袒皆尊君命也衆主人不
　出自若柩東西面喪大記曰子有王命則去杖國君
　之命則輯杖大夫有君命則去杖大夫之命則輯杖
　内子為夫人之命去杖為世婦之命授人杖士于君
　命夫人之命如大夫于大夫世婦之命如大夫
馬入設
　鄭注設于庭在重南
　釋曰重北陳明器故設重南
賓奉幣由馬西當前輅北面致命
　鄭注賓使者幣𤣥纁也輅轅縛所以屬引由馬西則
　亦當前輅之西于是北面致命得鄉柩與奠柩車在
　階間少前參分庭之北(案參今注/疏本作三)輅有前後
　釋曰輅言前知有後也轅縛者以木縛于轅上屬引
　其上而挽之也既還柩而婦人降即位于階間知柩
　車在階間少前
主人哭拜稽顙成踊賓奠幣于棧左服出
　鄭注棧謂柩車也凡士車制無漆飾左服象授人授
　其右也服車箱今文棧作輚
　釋曰周禮巾車職曰士乗棧車柩車鄉外以東為左
　于尸柩南首則東為右也
宰由主人之北舉幣以東
　鄭注柩東主人位以東藏之
　釋曰宰由柩東主人位之北舉幣也時主人在門右
　未復位雜記諸侯賵殯之禮曰上介賵執圭將命曰
　寡君使某賵相者入告反命曰孤某須矣陳乗黄大
　輅于中庭北輈執圭將命客使自下由路西子拜稽
　顙坐委于殯東南隅宰舉以東
士受馬以出
　鄭注此士謂胥徒之長也有勇力者受馬聘禮曰皮
　馬相閒可也
主人送于外門外拜襲入復位杖賓賵者將命
　鄭注賓卿大夫士也
擯者出請入告出告須
　鄭注不迎告曰孤某須
馬入設賓奉幣擯者先入賓從致命如初
　鄭注初公使者
主人拜于位不踊
　鄭注柩車東位也既啟之後與在室同
　釋曰惟君命出及受朋友襚不踊皆與始死同
賓奠幣如初舉幣受馬如初擯者出請
　鄭注賓出在外請之為其復有事
若奠
　鄭注賓致可以奠也
　釋曰致可為奠之物
入告出以賓入將命如初士受羊如受馬又請
　鄭注士亦謂胥徒之長又復也
若賻
　鄭注賻之言補也助也貨財曰賻
　釋曰公羊傳曰車馬曰賵貨財曰賻衣被曰襚
入告主人出門左西面賓東面將命
　鄭注主人出者賻主施于主人
主人拜賓坐委之宰由主人之北東面舉之反位
　鄭注坐委之明主人哀戚志不在受人物反位反主
　人之後位
　釋曰宰違其位而由主人之北舉幣則位在主人後
　少儀曰賵馬入廟門賻馬與其幣大白兵車不入廟
　門賻者既致命坐委之擯者舉之主人無親受也賵
　入廟門以其主于死者
若無器則捂受之
　鄭注謂對相授受(案今注疏/本脱受字)不委地
又請賓告事畢拜送入
　釋曰雜記曰諸侯使人弔其次含襚賵臨皆同日而
　畢事者也其次如此也此賓賵奠賻亦相次以一人
　行之耳
贈者將命
　鄭注贈送
擯者出請納賓如初
　鄭注如其入告出告須
賓奠幣如初
　鄭注亦于棧左服
若就器則坐奠于陳
　鄭注就猶善也贈無常惟翫好所有陳明器之陳
凡將禮必請而后拜送
　鄭注雖知事畢猶請君子不必人意
兄弟賵奠可也
　鄭注兄弟有服親者可且賵且奠許其厚也賵奠于
　死生兩施
所知則賵而不奠
　鄭注所知通問相知也降于兄弟奠施于死者為多
　故不奠
　釋曰上經賓賵若奠若賻者亦任行其一非必竝行
　也
知死者贈知生者賻
　鄭注各主于所知
書賵于方若九若七若五
　鄭注方板也書賵奠賻贈之人名與其物于板每板
　若九行若七行若五行
　釋曰云書賵者舉某首也曲禮曰書方衰凶器不以
　告不入公門
書遣于策
　鄭注策簡也遣猶送也謂所當藏物茵以下
　釋曰策者簡之編連者也聘禮記曰百名以上書于
　策不及百名書于方遣物多故以策書之
乃代哭如初
　鄭注棺柩有時將去不忍絶聲也初謂既小斂時
宵為燎于門内之右
　鄭注為哭者為明
　釋曰周禮閽人大喪紀設門燎蹕宫門廟門
厥明陳鼎五于門外如初
　鄭注鼎五羊豕魚腊鮮獸各一鼎也士禮特牲三鼎
　盛葬奠加一等用少牢也如初如大斂奠時
　釋曰陳如大斂奠鼎數則異凡宰鼎用特牲者一鼎
　或三鼎冠禮醮子昏禮饋舅姑喪禮小斂奠朝禰奠
　皆特豚一鼎昏禮同牢喪禮大斂奠朔奠遷祖奠祖
　奠用特豚虞禮饋食禮用特豚皆三鼎而以魚腊配
　之用少牢者皆五鼎饋食禮其實羊豕魚腊膚士葬
　奠加鮮獸而無膚聘禮致飧衆介少牢鄭謂去膚而
　有腸胃惟有司徹殺于正祭用少牢而羊豕魚三鼎
　用大牢者公食大夫鼎七若九聘禮致飧饔鼎十若
　十二者牛羊豕魚腊腸胃膚加鮮魚鮮腊而九又各
　加陪鼎膷臐膮而十與十二郊特牲曰鼎俎奇而籩
　豆偶鼎有十與十二而曰奇者正鼎與陪鼎各數之
其實羊左胖
　鄭注反吉祭也言左胖者體不殊骨也
髀不升
　鄭注周貴肩賤髀古文髀作脾
　釋曰左胖骨體相連惟去其體耳然則前後體為二
　豚皆合升成牲者則升其胖者髀不升合升者并髀
　升之
腸五胃五
　鄭注亦盛之也
　釋曰少牢饋食禮腸三胃三
離肺
　鄭注離㨒也(案今注疏/本脱也字)
豕亦如之豚解無腸胃
　鄭注如之如羊左胖髀不升離肺也豚解解之如解
　豚亦前肩後肫脊脅而已無腸胃者君子不食溷腴
　釋曰豕升左胖髀不升與羊同而豕解則異豚解者
　殊左右肩左右髀左右脅并脊為七體臂臑屬于肩
　肫胳屬于髀此惟取右胖亦屬肩肫脊脅為四惟去
　脾耳
魚腊鮮獸皆如初
　鄭注鮮新殺者士腊用兔加鮮獸而無膚者豕既豚
　解畧之
　釋曰鮮獸亦兔膚出于豕豕不體解故亦無膚周禮
　喪紀獸人共其生獸死獸
東方之饌四豆脾析蜱醢葵菹蠃醢
　鄭注脾讀為雞脾肶之脾脾析百葉也蜱蜯也今文
　蠃為蝸
　釋曰脾析虀也虀菹之稱菜肉通凡不言菹者皆虀
　也
四籩棗糗栗脯
　鄭注糗以豆糗粉餌
　釋曰粉稻米黍米合蒸之以為餌𢷬熬大豆為糗以
　粉之籩人謂之糗餌
醴酒
　鄭注此東方之饌與祖奠同在主人之南當前輅北
　上巾之
　釋曰下記云祝饌祖奠于主人之南當前輅北上巾
　之此葬奠與之同處甒在北次南豆次南籩
陳器
　鄭注明器也夜斂藏之(案夜今注疏/本訛作適)
滅燎執燭俠輅北面
　鄭注炤徹與葬奠也
　釋曰輅西炤徹輅東炤饌
賓入者拜之
　鄭注明自啟至此主人無出禮
　釋曰拜賓于内位
徹者入丈夫踊設于西北婦人踊
　鄭注猶阼階升時也亦既盥乃入入由重東面主人
　踊猶其升也自重北西面而徹設于柩車西北亦猶
　序西南
徹者東
　鄭注由柩車北東設𦵏奠之饌
鼎入
　鄭注舉入陳之也陳之葢于重東北西面北上如初
　釋曰如小斂奠時
乃奠豆南上綪籩蠃醢南北上綪
　鄭注籩蠃醢南辟醴酒也
　釋曰脾析其北蜱醢蜱醢東葵菹葵菹南蠃醢醴酒
　將奠脾析南故棗辟之而在蠃醢南棗南糗糗東栗
　栗北脯
俎二以成南上不綪特鮮獸
　鄭注成猶併也不綪者魚在羊東腊在豕東古文特
　為俎
　釋曰不綪者不屈陳復以南為始也鮮獸在北無偶
醴酒在籩西北上
　鄭注統于豆也
奠者出主人要節而踊
　鄭注亦以往來為節奠由重北西既奠由重南東
　釋曰檀弓曰曾子弔于負夏主人既祖塡池推柩而
　反之降婦人而后行禮從者問諸子游曰禮與子游
　曰飯于牖下小斂于户内大斂于阼殯于客位祖于
　庭葬于墓所以即逺也故喪事有進而無退鄭氏曰
　塡池當為奠徹謂徹遣奠更設祖奠也禮既祖而婦
　人降今反柩車于載處婦人辟之升堂而又降婦人
　皆非禮曽子之弔葢在此時
甸人抗重出自道道左倚之
　鄭注還重不言甸人抗重言之者重既虞將埋之言
　其官使守視之抗舉也出自道出自門中央也不由
　闑東西者重不反變于恒出入道左主人位今時有
　死者鑿木置食其中樹于道側由此
薦馬馬出自道車各從其馬駕于門外西面而俟南上
　鄭注南上便其行也行者乗車在前道槀序從
　釋曰薦馬凡三
徹者入踊如初徹巾苞牲取下體
　鄭注苞者象既饗而歸賓俎者也取下體者脛骨象
　行又俎實之終始也士苞三个前脛折取臂臑後脛
　折取骼亦得俎釋三个雜記曰父母而賓客之所以
　為哀
　釋曰臂臑膞骼下體也少牢饋食禮載俎肩臑膞骼
　在兩端特牲禮取牲魚腊以歸尸俎釋三箇此羊俎
　骨體有二豕俎有四各折取其臂臑與骼羊俎仍有
　二豕俎仍有四所釋者通六箇也雜記曰遣車視牢
　具牢具者所苞牲體之箇數也檀弓曰國君七箇遣
　車七乗大夫五箇遣車五乗自上差之則士三箇遣
　車三乗矣士葬用少牢而苞二則每牲一苞也用大
　牢者當苞三以箇數為尊卑之别耳遣車吕大臨謂
　即上所薦之車士則乗車道車槀車也先儒疑遣車
　載苞牲而藏于壙者若然則車各有苞苞數亦視其
　箇數矣士禮二苞三箇各自為數而曰苞視牢具非
　側也吕義似長惟説校人大喪共遣車之馬及葬埋
　之以為嘗薦于神懼為人䙝用故殺而埋之當考
不以魚腊
　鄭注非正牲也
行器
　鄭注目葬行明器在道之次
茵苞器序從
　鄭注如其陳之先後
　釋曰舉茵以兼抗折抗席舉苞以兼筲罋甒器謂用
　器以下
車從
　鄭注次器
徹者出踊如初
　鄭注于是庿中當行者惟柩車
欽定四庫全書
　儀禮集釋卷二十四　　　宋　李如圭　撰
既夕
主人之史請讀賵執算從柩東當前束西面不命毋哭
哭者相止也惟主人主婦哭燭在右南面
　鄭注史北面請既而與執算西面于主人之前讀書
　釋算燭在右南面照書便也古文算皆為筴
　釋曰燭在右則算在史南
讀書釋算則坐
　鄭注必釋算者榮其多
　釋曰算者坐為釋之
卒命哭滅燭書與算執之以逆出
　鄭注卒已(按此下今注/疏本有也字)
　釋曰雜記曰大夫之喪既薦馬薦馬者哭踊出乃包
　奠而讀書士禮異
公史自西方東面命毋哭主人主婦皆不哭讀遣卒命
哭滅燭出
　鄭注公史君之典禮書者遣者入壙之物君使史來
　讀之成其得禮之正以終也燭俠輅
　釋曰公史尊故命毋哭而主人主婦皆不哭
商祝執功布以御柩執披
　鄭注居柩車之前若道有低仰傾虧則以布為抑抑
　左右之節使引者執披者知之士執披八人今文無
　以
　釋曰下記曰執披者旁四人䘮大記曰君葬用輴四
　綍二碑御棺用羽葆大夫葬用輴二綍二碑御棺用
　茅士葬用國車二綍無碑比出宫御棺用功布周禮
　喪祝掌大喪勸防之事及辟令啟及朝御匶乃奠及
　祖飾棺乃載遂御及葬御匶出宫乃代及壙說載除
　飾小喪亦如之鄉師大喪及葬執纛以與匠師御匶
　而治役司士作六軍之士執披大司徒帥六鄉之衆
　庶屬其六引遂人帥六遂之役屬六綍功布士以上
　葢通有之御柩天子以纛君以羽葆大夫以茅士賤
　無御柩之物故在宫以功布拂柩而出宫因以御柩
　(按原本脱/出字今補)
主人袒乃行踊無算
　鄭注袒為行變也乃行謂柩車行也凡從柩者先後
　左右如遷于祖之序
出宫踊襲
　鄭注哀次
　釋曰大門外有賓次常時君大夫將葬弔于宫及出
　命引之三步則止如是者三君退朝亦如之哀次亦
　如之朝謂喪朝庿也哀次謂此出宫踊時也三命引
　柩以義奪孝子之情
至于邦門公使宰夫贈𤣥纁束
　鄭注邦門城門也贈送也
主人去杖不哭由左聴命賓由右致命
　鄭注柩車前輅之左右也當時止柩車
主人哭拜稽顙賓升實幣于葢降主人拜送復位杖乃
行
　鄭注升柩車之前實其幣于棺葢之栁中若親授之
　然復位反柩車後
至于壙陳器于道東面北上
　鄭注統于壙
　釋曰墓南鄉周禮巾車大喪及墓嘑啟闗陳車方相
　氏大喪先匶及墓入壙以戈擊四隅敺方良
茵先入
　鄭注當藉柩也元士則葬用輁軸加茵焉
　釋曰元士用輁軸未聞
屬引
　鄭注于是說載除飾更屬引于緘耳古文屬為燭
　釋曰棺束末皆為緘耳及壙以紼貫之而下棺人君
　又以木横貫緘耳屬紼于横木喪大記曰君窆以衡
　大夫士以咸咸即緘也
主人袒衆主人西面北上婦人東面皆不哭
　鄭注俠羨道為位
　釋曰袒為下棺變也不哭者下棺宜靜喪大記曰君
　命毋譁以鼓封大夫命毋哭士哭者相止也婦人亦
　北上羨道者入壙之道明器之屬皆自羨道入壙口
　容下棺而已國昭子之母死問于子張曰葬及墓男
　子婦人安位子張曰司徒敬子之喪夫子相男子西
　鄉婦人東鄉曰噫毋賓為賓焉主為主焉婦人從男
　子皆西鄉非禮也
乃窆主人哭踊無算
　鄭注窆下棺也今文窆為封
襲贈用制幣𤣥纁束拜稽顙踊如初
　鄭注丈八尺曰制二制合之束十制五合
　釋曰𤣥纁束葢公使宰夫所贈者重君物故以送終
　也雜記曰魯人之贈也三𤣥三纁廣尺長終幅禮幣
　用制以儉為節昬禮幣用二丈取成數
卒袒拜賓主婦亦拜賓即位拾踊三襲
　鄭注主婦拜賓拜女賓也即位反位
　釋曰反羨道東西位賓位男女各繼主人言拾踊三
　者主人踊婦人踊賓踊
賓出則拜送
　鄭注相問之賓也凡弔賓有五去皆拜之此舉中焉
藏器于旁加見
　鄭注器用器役器也見棺飾也更謂之見者加此則
　棺柩不復見矣先言藏器乃云加見者器在見内也
　内之者明君子之于事終不自逸也檀弓曰有虞氏
　之瓦棺夏后氏堲周殷人棺槨(案今注疏本/脱此十五字)周人牆
　置翣
　釋曰棺飾在柩外若牆然其外置翣後王之制文也
　周禮冢人共喪之窆器及葬言鸞車象人及窆執斧
　以涖遂入藏凶器
藏苞筲于旁
　鄭注于旁者在見外也不言罋甒饌相次可知四者
　兩兩而居喪大記曰棺槨之間君容柷大夫容壺士
　容甒
　釋曰雜記曰罋甒筲衡實見問而後折入衡即桁也
加折卻之加抗席覆之加抗木
　鄭注宜次也
　釋曰卻仰也折抗席皆善面鄉下折于陳時則為仰
　自茵至抗木相重累之此士禮重禮器曰天子五重
　八翣諸侯三重六翣大夫再重四翣以多為貴
實土三主人拜鄉人
　鄭注謝其勤勞
　釋曰雜記曰弔非從主人也四十者執紼鄉人五十
　者從反哭四十者待盈坎鄉人助事故于實土拜之
即位踊襲如初
　鄭注哀親之在斯
　釋曰上無袒文而言襲疑杜佑曰將踊袒既踊即襲
乃反哭入升自西階東面衆主人堂下東面北上
　鄭注西階東面反諸其所作也反哭者于其祖庿不
　于阼階西面西方神位
　釋曰所作者庿堂親平日所行禮之處
婦人入丈夫踊升自阼階
　鄭注辟主人也
主婦入于室踊出即位及丈夫拾踊三
　鄭注入于室反諸其所養也出即位堂上西面也拾
　更也
　釋曰所養庿室親所饋食之處自小歛以後主婦位
　常在阼階上西面問喪曰送形而往迎精而反也其
　往送也望望然汲汲然如有追而弗及也其反哭也
　皇皇然若有求而弗得也故其往送也如慕其反也
　如疑求而無所得之也入門而弗見也上堂又弗見
　也入室又弗見也亡矣喪矣不可復見已矣故哭泣
　辟踊盡哀而止矣養羊尚反
賓弔者升自西階曰如之何主人拜稽顙
　鄭注賓弔者衆賓之長也反而亡焉失之矣于是為
　甚故弔之弔者北面主人拜于位不北面拜賓東者
　以其亦主人位也今文無曰(案今注䟽本作/今文無曰字)
　釋曰此相見之賓也升無改面文則北面也反哭主
　人之位在西故因其位而拜坊記曰升自客階受弔
　於賓位教民追孝也檀弓曰反哭之弔也哀之至也
　殷既封而弔周反哭而弔孔子曰殷已慤吾從周
賓䧏出主人送于門外拜稽顙遂適殯宫皆如啓位拾
踊三
　鄭注啓位婦人入升堂丈夫即中庭之位
　釋曰啓位亦朝夕哭位也二庿者先朝禰次朝祖乃
　行其反哭亦當于祖庿次禰庿乃適殯宫
兄弟出主人拜送
　鄭注兄弟小功以下也異姓大功亦可以歸
衆主人出門哭止闔門主人揖衆主人乃就次
　鄭注次倚廬也
　釋曰問喪曰成壙而歸不敢入處室居於倚廬哀親
　之在外也寢苫枕塊哀親之在土也
猶朝夕哭不奠
　鄭注是日也以虞易奠
三虞
　鄭注虞䘮祭名虞安也骨肉歸于土精氣無所不之
　孝子為其彷徨三祭以安之朝葬日中而虞不忍一
　日離也(案今注䟽/本無也字)
卒哭
　鄭注卒哭三虞之後祭名始朝夕之間哀至則哭至
　此祭止也朝夕哭而已
　釋曰雜記士三月而葬是月也卒哭大夫三月而葬
　五月而卒哭諸侯五月而葬七月而卒哭士三虞大
　夫五諸侯七
明日以其班祔
　鄭注班次也祔卒哭之明日祭名祔猶屬也祭昭穆
　之次而屬之今文班為胖(案今注疏本/脱此五字)
　釋曰檀弓曰葬于北方北首三代之逹禮也之幽之
　故也既封主人贈而祝宿虞尸既反哭主人與有司
　視虞牲有司以几筵舍奠于墓左反日中而虞葬日
　虞不忍一日離也是日也以虞易奠卒哭曰成事是
　日也以吉祭易喪祭明日祔于祖父殷練而祔周卒
　哭而祔孔子善殷
記士處適寢寢東首于北墉下
　鄭注將有疾乃寢于適室今文處為居于為於
有疾疾者齊
　鄭注正情性也適寢者不齊不居其室
養者皆齊
　鄭注憂也
　釋曰曲禮曰言不惰琴瑟不御食肉不至變味飲酒
　不至變貌
徹琴瑟
　鄭注去樂
疾病外内皆埽
　鄭注為有賓客來問也疾甚曰病
徹䙝衣加新衣
　鄭注故衣垢汚為來人穢惡之
御者四人皆坐持體
　鄭注為不能自轉側御者今時侍從之人
屬纊以俟絶氣(案此條之前今注䟽本有記文男女改/服四字注文為賓客來問病亦朝服主)
(人深衣十三字與禮記喪大記篇正文及注並/同葢人取彼混入故永樂大典本無此十七字)
　鄭注為氣㣲難節也纊新絮
男子不絶于婦人之手婦人不絶于男子之手
　鄭注備䙝
　釋曰謂持體者春秋傳曰男子不絶于婦人之手以
　齊終也喪大記曰疾病外内皆埽君大夫徹縣士去
　琴瑟寢東首于北牖下廢牀徹䙝衣加新衣體一人
　男女改服屬纊以俟絶氣
乃行禱于五祀
　鄭注盡孝子之情五祀博言之士二祀曰門曰行
　釋曰論語子疾病子路請禱禱禮也請之非也五祀
　當考
乃卒
　鄭注卒終也
主人啼兄弟哭
　鄭注哀有甚有否于是始去笄纚服深衣檀弓曰始
　死羔裘𤣥冠者易之
　釋曰主人啼者𤼵聲則氣絶而息若往而不反也曾
　申問於曽子曰哭父母有常聲乎曰中路嬰兒失其
　母焉何常聲之有
設牀笫當牖袵下莞上簟設枕
　鄭注病卒之間廢牀至是設之事相變袵卧席古文
　笫為茨
遷尸
　鄭注徙于牖下也于是幠用歛衾
復者朝服左執領右執要招而左
　鄭注衣朝服服未可以變
　釋曰復以求生未可變服凶服
楔貌如軶上兩末
　鄭注事便也今文軶作厄
　釋曰軶馬鞅軶馬領者也角柶屈之如軶中間入口
　兩末向上與扱醴之柶異
綴足用燕几校在南御者坐持之
　鄭注校脛也尸南首几脛在南以拘足則不得辟戾
　矣古文校為枝
　釋曰几兩端各二足今縱用之以夾尸足又使御者
　坐持之恐几攲側也
即牀而奠當腢用吉器若醴若酒無巾柶
　鄭注腢肩頭也用吉器器未變也或卒無醴用新酒
　釋曰脯醢亦取閣上所餘者卒遽不用改新也檀弓
　曰死之奠其餘閣也與
赴曰君之臣某死赴母妻長子則曰君之臣某之某死
　鄭注赴走告也今文赴作訃
　釋曰雜記曰凡訃于其君曰君之臣某死父母妻長
　子曰君之臣某之某死
室中惟主人主婦坐兄弟有命夫命婦在焉亦坐
　鄭注别尊卑也
尸在室有君命衆主人不出
　鄭注不二主
襚者委衣于牀不坐
　鄭注牀髙由便
其襚于室戸西北面致命
　鄭注始死時也
夏祝淅米差盛之
　鄭注差擇之
御者四人抗衾而浴襢笫
　鄭注抗衾為其裸裎蔽之也襢袒也袒簀去席盝水
　便也(案今注疏/本脱也字)
其母之喪則内御者浴鬠無筓
　鄭注内御女御也無筓猶丈夫之不冠也
　釋曰周禮女御大喪掌沐浴
設明衣婦人則設中帶
　鄭注中帶若今之褌襂
卒洗貝反于笲實貝柱右齻左齻
　鄭注象齒堅
夏祝徹餘飯
　鄭注徹去鬻
瑱塞耳
　鄭注塞充窒
　釋曰瑱縣耳旁今以塞耳與生時異
掘坎南順廣尺輪二尺深三尺南其壤
　鄭注南順統于堂輪從也今文掘為坅
垼用塊
　鄭注塊堛也古文垼為役
明衣裳用幕布袂屬幅長下膝
　鄭注幕布帷幕之布升數未聞也屬幅不削幅也長
　下膝又有裳于蔽下體深也
　釋曰長下膝衣長至膝下也
有前後裳不辟長及觳
　鄭注不辟質也觳足跗也凡他服短不見膚長無被
　土
縓綼緆
　鄭注一染謂之縓今之淺紅也(案今注疏本/脱之淺二字)飾裳在幅
　曰綼在下曰緆
緇純
　鄭注七入為緇緇黑也(案今注疏本/作黑色也)飾衣曰純謂領
　與袂衣以緇裳以縓象天地也
　釋曰案自掘坎南順至緇純經次當在夏祝淅米之
　前疑脱簡在此
設握裏親膚繫鉤中指結于􁐂
　鄭注􁐂掌後節中也手無決者以握繫一端繞􁐂還
　從上自貫反與其一端結之
甸人築坅坎
　鄭注築實土其中堅之穿坎之名一曰坅
𨽻人湼厠
　鄭注𨽻人罪人也今之徒役作者也湼塞也為人復
　往褻之又亦鬼神不用
　釋曰周禮司隸邦有喪紀之事則役其煩辱之事
既襲宵為燎于中庭
　鄭注宵夜
厥明滅燎陳衣
　鄭注記節
　釋曰記陳衣之時
凡絞紟用布倫如朝服
　鄭注凡凡小歛大斂也倫比也今文無紟古文倫為
　輪
設棜于東堂下南順齊于坫饌于其上兩甒醴酒酒在
南篚在東南順實角觶四木柶二素勺二豆在甒北二
以並籩亦如之
　鄭注棜今之轝也角觶四木柶二素勺二為夕進醴
　酒兼饌之也勺二醴酒各一也豆籩二以併則是大
　斂饌也記於此者明其他與小斂同陳古文角觶為
　角柶
　釋曰醴用觶一柶一酒用觶一而實四觶二柶者後
　奠醴酒不同今器兼饌之
凡籩豆實具設皆巾之
　鄭注籩豆偶而為具具則于饌巾之巾之加飾也明
　小斂一豆一籩不巾
觶俟時而酌柶覆加之面枋及錯建之
　鄭注時朝夕也檀弓曰朝奠日出夕奠逮日
　釋曰建扱之于醴中也
小斂辟奠不出室
　鄭注未忍神逺之也辟襲奠以辟斂既斂則不出于
　室設于序西南畢事而去之
　釋曰辟奠而不徹遽也
無踊節
　鄭注其哀未可節也
既馮尸主人袒髺髮絞帶衆主人布帶
　鄭注衆主人齊衰以下
大斂于阼
　鄭注未忍便離主人位也主人奉尸斂于棺則西階
　上賓之
大夫升自西階階東北面東上
　鄭注視斂
　釋曰此大夫未大斂而先至者其視斂位與君在之
　位同君視斂主人西楹東北面大夫繼主人東上
既馮尸大夫逆降復位
　鄭注中庭西面位
　釋曰位在主人之南同朝夕哭位
巾奠執燭者滅燭出降自阼階由主人之北東
　鄭注巾奠而室事已
既殯主人說髦
　鄭注既殯置銘于肂復位時也今文説皆作稅兒生
　三月鬋髮為鬌男角女羈否則男左女右長大猶為
　飾存之謂之髦所以順父母幼小之心至此尸柩不
　見喪無飾可以去之髦之形象未聞
　釋曰内則曰子事父母總拂髦冠緌纓玉藻曰親没
　不髦
三日絞垂
　鄭注成服日絞要絰之散垂者
冠六升外縪纓條屬厭
　鄭注縪謂縫著于武也外者(案外下今注/疏衍之字)外其餘也
　纓條屬者通屈一條繩為武垂下為纓屬之冠厭伏
　也
　釋曰武冠卷也喪冠纓武同材以冠屬之武謂之條
　屬葢以一條繩交過兩旁綴之為武垂其餘為纓乃
　以冠前後著武從下鄉外縫之
衰三升
　鄭注衣與裳也
屨外納
　鄭注納收餘也
杖下本竹桐一也
　鄭注順其性也
居倚廬
　鄭注倚木為廬在中門外東方北户
　釋曰朝夕哭位在東方故廬亦在門外之東横一木
　著地立細木其上倚就東墉北其户既虞乃柱起横
　木之著地者而西其户喪服傳謂之外寢
寢苫枕塊
　鄭注苫編稾(案各本作藳/據釋文改正)塊堛也
不説絰帶
　鄭注哀戚不在于安
哭晝夜無時
　鄭注哀至則哭非必朝夕
　釋曰始喪至殯哭不絶聲既殯哭晝夜無時既卒哭
　惟朝夕哭既練朝夕止哭或一日二日哀至則哭亦
　無時
非喪事不言
　鄭注不忘所以為親
歠粥朝一溢米夕一溢米不食菜果
　鄭注不在于飽與滋味粥糜也二十兩曰溢為米一
　升二十四分升之一實在木曰果在地曰蓏
主人乘惡車
　鄭注拜君命拜衆賓及有故行所乘也雜記曰端衰
　喪車皆無等然則此惡車王喪之木車也古文惡作
　堊
白狗幦
　鄭注未成豪狗幦覆笭也以狗皮為之取其臑也白
　于喪飾宜古文幦為幕
　釋曰車前有式以幦覆之式之材謂之軨故通謂式
　為軨也禮記謂之幦周禮謂之􁉛詩謂之幭其實一
　也釋畜曰犬未成豪狗
蒲蔽
　鄭注蔽藩
御衣蒲菆
　鄭注不在于驅馳蒲菆牡蒲莖古文菆作騶
　釋曰御者以蒲菆策馬春秋傳蒲菆可為矢
犬服
　鄭注笭間兵服以犬皮為之取堅也亦白今文犬為
　大(案今注疏本/脱此五字)
木錧
　鄭注取少聲今文錧為轄
　釋曰常時車錧馬鑣以金為之
約綏約轡
　鄭注約繩綏所以引升車
木鑣
　鄭注亦取少聲古文鑣為苞
馬不齊髦
　鄭注齊翦也今文髦為毛主人之惡車如王之木車
　則齊衰以下其乘素車繅車駹車漆車與
　釋曰周禮蒲蔽犬􁉛鄭謂始喪所乘也卒哭乘素車
　既練乘繅車大祥乘駹車禫乘漆車喪車無等齊衰
　以下葢差次乘之
主婦之車亦如之疏布裧
　鄭注裧者車裳幃于葢弓垂之
　釋曰裧周禮謂之容詩謂之帷裳
貳車白狗攝服
　鄭注貳副也攝猶縁也狗皮縁服差飾
其他皆如乗車
　鄭注如所乘惡車
朔月童子執帚卻之左手奉之
　鄭注童子隸子弟若内豎寺人之屬執用左手卻之
　示未用
　釋曰曲禮拚者加帚于箕上
從徹者而入
　鄭注童子不專禮事
比奠舉席埽室聚諸㝔布席如初卒奠埽者執帚垂末
内鬛從執燭者而東
　鄭注比猶先也室中東南隅謂之㝔(案今注疏/本脱中字)
　釋曰㝔近户隠闇處也入時燭先徹者童子從徹者
　出時徹者先燭童子從燭童子常後于成人
燕養餽羞湯沐之饌如他日
　鄭注燕養平常所用供養也饋朝夕食也羞四時之
　珍異湯沐所以洗去汙垢内則曰三日具沐五日具
　浴孝子不忍一日廢其事親之禮于下室日設之如
　生存也進徹之時如其頃
　釋曰下室燕寢也如其頃如食頃
朔月若薦新則不饋于下室
　鄭注以其殷奠有黍稷也下室如今之内堂正寢聽
　朝事
筮宅冢人物土
　鄭注物猶相也相其地可葬者乃營之
卜曰吉告從于主婦主婦哭婦人皆哭主婦升堂哭者
皆止
　鄭注事畢
啓之昕外内不哭
　鄭注將有事為其讙囂既啓命哭古文啓為開
夷牀輁軸饌于西階東
　鄭注明階閒者位近西也夷牀饌于祖庿輁軸饌于
　殯宫其二庿者于禰亦饌輁軸焉古文輁或為拱
其二庿則饌于禰庿如小斂奠乃啓
　鄭注祖尊禰卑也士事祖禰上士異庿下士共庿
朝于禰庿重止于門外之西東面柩入升自西階正柩
于兩楹間奠止于西階之下東面北上主人升柩東西
面衆主人東即位婦人從升東面奠升設于柩西升降
自西階主人要節而踊
　鄭注重不入者主于朝祖而行若過之矣門西東面
　待之便也
燭先入者升堂東楹之南西面後入者西階東北面在
下
　鄭注照正柩者先先柩者後後柩者適祖時燭亦然
　互記于此
主人降即位徹乃奠升降自西階(案今注疏/本脱降字)主人踊如
初
　鄭注如其降拜賓至于要節而踊不薦車不從此行
祝及執事舉奠巾席從而降柩從序從如初適祖
　鄭注此謂朝禰明日舉奠適祖之序也此祝執醴先
　酒脯醢俎從之巾席為後既正柩席升設設奠如初
　祝受巾巾之凡喪自卒至殯自啓至葬主人之禮其
　變同則此日數亦同矣序從主人以下今文無從
薦乘車鹿淺幦干笮革靾載旜載皮弁服纓轡貝勒縣
于衡
　鄭注士乘棧車鹿淺鹿夏毛也幦覆笭玉藻曰士齊
　車鹿幦豹犆干盾也笮矢箙也靾韁也旜旌旗之屬
　通帛為旜孤卿之所建亦攝焉皮弁服者視朔之服
　貝勒貝飾勒有干無兵有箙無弓矢明不用古文靾
　為殺旜為膳
　釋曰纓轡貝勒馬所用也及薦馬又取纓用
道車載朝服
　鄭注道車朝夕及燕出入之車朝服日視朝之服也
　𤣥衣素裳
槀車載蓑笠
　鄭注槀猶散也散車以田以鄙之車蓑笠備雨服今
　文槀為潦凡道車槀車之纓轡及勒亦縣于衡也
　釋曰槀車游散所乘也詩都人士曰臺笠緇撮
將載祝及執事舉奠戸西南面東上卒束前而降奠席
于柩西
　鄭注將于柩西當前束設之
巾奠乃牆
　鄭注牆柩飾也
抗木刋
　鄭注剝削之古文刋為竿
茵著用荼實綏澤焉
　鄭注荼茅秀也綏亷薑也澤澤蘭也皆取其香且御
　溼
葦苞長三尺一編
　鄭注用便易也
菅筲三其實皆瀹
　鄭注米麥皆湛之湯未知神之所享不用食道所以
　為敬
　釋曰不以食道謂不孰之飯用米其義亦然
祖還車不易位
　鄭注為鄉外耳未行
執披者旁四人
　鄭注前後左右各二人
凡贈幣無常
　鄭注賓之贈也玩好曰贈在所有
凡糗不煎
　鄭注以膏煎之則䙝非敬
惟君命止柩於堩其餘則否
　鄭注不敢留神也堩道也曾子問曰葬既引至於堩
車至道左北面立東上
　鄭注道左墓道東先至者在東
　釋曰不北上統于壙者車不入壙
柩至于壙斂服載之
　鄭注柩車至壙祝説載除飾乃斂乘車道車槀車之
　服載之不空之以歸也(案今注疏/夲脱也字)送形而往迎精而
　反亦禮之宜
卒窆而歸不驅
　鄭注孝子往如慕反如疑為親之在彼
　釋曰檀弓曰衛有送葬者夫子觀之曰善者為喪乎
　足以為法矣其往也如慕其反也如疑
君視斂若不待奠加葢而出不視斂則加葢而至卒事
　鄭注為有他故及辟忌也
既正柩賓出遂匠納車于階間
　鄭注遂匠遂人匠人也遂人主引徒役匠人主載柩
　窆職相左右也車載柩車周禮謂之蜃車雜記謂之
　團或作輇或作摶聲讀皆相附耳未聞孰正其車之
　轝狀如牀中央有轅前後出設前後輅轝上有四周
　下則前後有軸以輇為輪許叔重説有輻曰輪無輻
　曰輇
祝饌祖奠于主人之南當前輅北上巾之
　鄭注言饌于主人之南當前輅則既祖祝乃饌
弓矢之新沽功
　鄭注設之宜新沽示不用今文沽作古
　釋曰沽功麤功也
有弭飾焉
　鄭注弓無縁者謂之弭弭以骨角為飾
　釋曰弭弓梢末也
亦張可也
　鄭注亦使可張
有柲
　鄭注柲弓檠弛則縛之于弓裏備損傷以竹為之詩
　云竹柲緄縢今文柲為枈
　釋曰柲狀如弓緄縢謂繩約之
設依撻焉
　鄭注依纏絃也撻弣側矢道也皆以韋為之今文撻
　為銛
有韣
　鄭注韣弓衣也以緇布為之
矢(案各本脱此/字據釋文補)翭矢一乘骨鏃短衛
　鄭注翭猶候也候物而射之矢也四矢曰乘骨鏃短
　衛亦示不用也(案示今注疏/本訛作云)生時翭矢金鏃凡為矢
　五分笴長而羽其一
　釋曰衛謂羽也羽以防衛矢使之調故名羽為衛釋
　器曰骨鏃不翦羽謂之志短衛即翦羽也
志矢一乘軒輖中亦短衛
　鄭注志猶擬也習射之矢書云若射之有志輖􁐄也
　無鏃短衛亦示不用生時志矢骨鏃凡為矢前重後
　輕也
　釋曰志矢不言鏃則無鏃也軒􁐄中者矢前後之輕
　重等也自君視斂至此記者更自前記之
欽定四庫全書
　儀禮集釋卷二十五　　宋　李如圭　撰
士虞禮第十四
　鄭目録云虞猶安也(案今注疏/本脫猶字)士葬其父母迎精而
　反日中而祭之于殯宫以安之之禮(案今注疏本/脫之禮二字)虞
　于五禮屬凶禮大戴第六小戴第十五别録第十四
士虞禮特豕饋食
　鄭注饋猶歸也
　釋曰大夫士之祭曰饋食虞喪祭也雜記曰上大夫
　之虞也少牢卒哭成事附皆大牢下大夫之虞也犆
　牲卒哭成事附皆少牢則下大夫與士虞同牲
側亨于庿門外之右東面
　鄭注側亨亨一胖也亨于爨用鑊不于門東未可以
　吉也是日也以虞易奠祔而以吉祭易喪祭鬼神所
　在則曰庿尊言之
　釋曰吉禮左右胖皆亨虞無主人主婦及賓以下俎
　亨一胖而已特牲饋食禮亨于門外東方
魚腊爨亞之北上
　鄭注爨竈
　釋曰特牲饋食禮記魚腊爨在牲爨南
饎爨在東壁西面
　鄭注炊黍稷曰饎饎北上上齊于屋宇于虞有亨饎
　之爨彌吉
　釋曰特牲禮記饎爨在西壁西壁堂之西牆也虞在
　東壁亦反吉黍爨為上上爨與堂檐齊周禮饎人掌
　凡祭祀共盛
設洗于西階西南水在洗西篚在東
　鄭注反吉也亦當西榮南北以堂深
尊于室中北墉下當户兩甒醴酒酒在東無禁幂用絺
布加勺南枋
　鄭注酒在東上醴也絺布葛屬
　釋曰喪祭無𤣥酒以醴代之凡酌者之左為上尊絺
　綌以葛為之布則以麻言絺布葢麻葛雜
素几葦席在西序下
　鄭注有几始鬼神也
　釋曰周禮司几筵凡喪事設葦席右素几
苴刌茅長五寸束之實于篚饌于西坫上
　鄭注苴猶藉也
　釋曰刌切也易曰藉用白茅
饌兩豆菹醢于西楹之東醢在西一鉶亞之
　鄭注醢在西南面取之得左取菹右取醢便其設之
　釋曰奥席(案此下/原本缺)
從獻豆兩亞之四籩亞之北上
　鄭注豆從主人獻祝籩從主婦獻尸祝北上菹與棗
　不東陳别于正
　釋曰亞之次鉶以東也入設者皆東面取之
饌黍稷二敦于階間西上藉用葦席
　鄭注藉猶薦也古文藉為席
匜水錯于槃中南流在西階之南簞巾在其東(案巾今/注疏本)
(訛作/布)
　鄭注流匜吐水口也
　釋曰為尸設盥也
陳三鼎于門外之右北面北上設扃鼏
　鄭注門外之右門西也今文扃為鉉
　釋曰鼎門外北面北上與士昬及特牲禮同惟陳于
　門外之右耳
匕俎在西塾之西
　鄭注不饌于塾上統于鼎也塾有西者是室南鄉
　釋曰塾有東西有内外一門而塾四也外塾南鄉則
　内塾北鄉
羞燔俎在内西塾上南順
　鄭注南順于南面取縮執之便也肝俎在燔東
主人及兄弟如葬服賓執事者如弔服皆即位于門外
如朝夕臨位婦人及内兄弟服即位于堂亦如之
　鄭注葬服者既夕曰丈夫髽散帶垂也賓執事者賓
　客來執事也
　釋曰髽散帶垂自啓至葬之服也
祝免澡葛絰帶布席于室中東面右几降出及宗人即
位于門西東面南上
　鄭注祝亦執事免者祭祀之禮祝所親也澡治也治
　葛以為首絰及帶接神宜變也然則士之屬官為其
　長弔服加麻矣至于既卒哭主人變服則除右几于
　席近南也
　釋曰祝有絰帶則官屬加麻也喪服小記曰緦小功
　虞卒哭則免祝親祭宜進而從重接神宜變而之輕
　南上祝為上
宗人告有司具遂請拜賓如臨入門哭婦人哭
　鄭注臨朝夕哭
　釋曰請拜賓禮漸文也
主人即位于堂衆主人及兄弟賓即位于西方如反哭
位
　鄭注既夕曰乃反哭入門升自西階東面衆主人堂
　下東面北上此則異于朝夕(案今注疏本/脱此則二字)
祝入門左北面
　鄭注不與執事同位接神尊也
　釋曰執事兄弟及賓也
宗人西階前北面
　鄭注當詔主人及賓之事
祝盥升取苴降洗之升入設于几東席上東縮降洗觶
升止哭
　鄭注縮從也古文縮為蹙
　釋曰苴東西設之順神東面也
主人倚杖入祝從在左西面
　鄭注主人北旋倚杖西序乃入喪服小記曰虞杖不
　入于室祔杖不升于堂然則練杖不入于門明矣
贊薦菹醢醢在北
　鄭注主婦不薦衰斬之服不執事也曾子問曰士祭
　不足則取于兄弟大功以下者
　釋曰曽子問曰天子諸侯之喪祭也不斬衰者不與
　祭大夫齊衰者與祭士祭不足則取于兄弟大功以
　下者與祭謂執事也天子諸侯之執祭事者其臣也
　大夫辟正君其臣不執事兄弟齊衰者執事士卑不
　嫌與君同故使其屬執事不足則取于兄弟大功以
　下者不取齊衰者又辟大夫也
佐食及執事盥出舉長在左
　鄭注舉舉鼎也長在左西方位也(案西上今注/疏本衍在字)凡事
　宗人詔之
　釋曰吉禮長在右
鼎入設于西階前東面北上匕俎從設左人抽扃鼏匕
佐食及右人載
　鄭注載載于俎佐食載則亦在右矣今文扃為鉉古
　文鼏為宻
卒朼者逆退復出
　鄭注復賓位也
俎入設于豆東魚亞之腊特
　鄭注亞次也今文無之
贊設二敦于俎南黍其東稷
　鄭注簋實尊黍也
設一鉶于豆南
　鄭注鉶菜羹也
佐食出立于户西
　鄭注饌已也今文無于户西
贊者徹鼎
　鄭注反于門外
祝酌醴命佐食啓㑹佐食許諾啓㑹卻于敦南復位
　鄭注㑹合也謂敦葢也復位出立于户西今文啓為
　開
　釋曰言酌醴不言酌奠此醴酒竝有明所酌者醴也
　吉禮以𤣥酒配酒不嫌酌𤣥酒故言酌奠而已
祝奠觶于鉶南復位主人再拜稽首
　鄭注復位復主人之左
祝饗命佐食祭
　鄭注饗告神饗(案此下今注/疏本有也字)此祭祭于苴也饗神辭
　記所謂哀子某哀顯相夙興夜處不寜下至適爾皇
　祖某甫尚饗是也(案今注疏/本脱尚字)
　釋曰相息亮切下相爵同
佐食許諾鉤袒取黍稷祭于苴三取膚祭祭如初祝取
奠觶祭亦如之不盡益反奠之主人再拜稽首
　鄭注鉤袒如今擐衣也苴所以藉祭也孝子始將納
　尸以事其親為神疑于其位設苴以定之耳或曰苴
　主道也則特牲少牢當有主象而無何乎(案何今注/疏本訛作)
　(可/)
　釋曰益反奠之復酌醴而還奠于鉶南也周禮司巫
　祭祀則共匰主及蒩館蒩即此苴也張子厚曰重主
　道也大夫士有重當有主既埋重不可一日無主故
　設苴已作主則否愚按重既虞而埋則此時未埋也
　當考
祝祝卒主人拜如初哭出復位
　鄭注祝祝者釋孝子祭辭
　釋曰祭辭即饗神辭按少牢饋食禮辭至此乃釋之
祝迎尸一人衰絰奉篚哭從尸
　鄭注尸主也孝子之祭不見親之形象心無所繫立
　尸而主意焉一人主人兄弟檀弓曰既封主人贈而
　祝㝛虞尸
尸入門丈夫踊婦人踊
　鄭注踊不同文者有先後也尸入主人不降者喪事
　主哀不主敬
淳尸盥宗人授巾
　鄭注淳沃也沃尸盥者賓執事者也
尸及階祝延尸
　鄭注延進也告之以升
　釋曰在後詔侑曰延尸升入祝在後尸謖祝在前禮
　器所謂詔侑無方也樂記曰宗祝辨乎宗廟之禮故
　後尸
尸升宗人詔踊如初
　鄭注言詔踊如初則凡踊宗人詔之
尸入户踊如初哭止
　鄭注哭止尊尸
婦人入于房
　鄭注辟執事者
主人及祝拜妥尸尸拜遂坐
　鄭注妥安坐也
從者錯篚于尸左席上立于其北
　鄭注北席北也
尸取奠左執之取菹擩于醢祭于豆間祝命佐食隋祭
(案隋今注疏本/訛作墮注同)
　鄭注下祭曰隋隋之言猶墮下也(案言字今注疏/本訛在猶字下)周
　禮曰既祭則藏其隋謂此也今文隋為綏特牲少牢
　或為羞失古正矣齊魯之閒謂祭為隋
　釋曰奠所奠觶也
佐食取黍稷肺祭授尸尸祭之祭奠祝祝主人拜如初
尸嘗醴奠之
　鄭注如初亦祝祝卒乃再拜稽首
　釋曰下記饗辭曰哀子某圭為而哀薦之饗即此祝
　辭
佐食舉肺脊授尸尸受振祭嚌之左手執之
　鄭注右手將有事也尸食之時亦奠肺脊于豆
祝命佐食邇敦佐食舉黍錯于席上
　鄭注邇近也
尸祭鉶嘗鉶
　鄭注右手也少牢曰以柶祭羊鉶遂以祭豕鉶嘗羊
　鉶
泰羮湇自門入設于鉶南胾四豆設于左
　鄭注博異味也湇肉汁也胾切肉也
　釋曰士昬禮大羮湇在爨昬禮公食禮大羮皆設于
　薦右虞未忍異于生少年饋食禮胾豆設于薦豆之
　北
尸飯播餘于篚
　鄭注不反餘也古者飯用手吉時播餘于㑹古文播
　為半
三飯佐食舉幹尸受振祭嚌之實于篚
　鄭注飯間啗肉安食氣
　釋曰幹脅也
又三飯舉胳祭如初佐食舉魚腊實于篚
　鄭注尸不受魚腊以喪不備味
又三飯舉肩祭如初
　鄭注後舉肩者貴要成也
舉魚腊俎俎釋三个
　鄭注釋猶遺也遺之者君子不盡人之歡不竭人之
　忠个猶枚也今俗或名枚曰個音相近此腊亦七體
　如其牲也
　釋曰牲七體已舉脊脅胳肩所釋亦三體
尸卒食佐食受肺脊實于篚反黍如初設
　鄭注九飯而已士禮也篚猶吉祭之有肵俎
　釋曰肵俎尸盛牲體之俎
主人洗廢爵酌酒酳尸尸拜受爵主人北面荅拜尸祭
酒嘗之
　鄭注爵無足曰廢爵酳安食也主人北面以酳酢變
　吉也凡異者皆變吉古文酳作酌
　釋曰特牲禮主人西面拜送
賓長以肝從實于俎縮右鹽
　鄭注縮從也從實肝炙于俎也喪祭進柢右鹽于俎
　近北便尸取之也縮執俎言右鹽則肝鹽併也
　釋曰柢本也進其本于尸執俎者左肝右鹽西面設
　于席前尸得右取肝也
尸左執爵右取肝擩鹽振祭嚌之加于俎賓降反俎于
西塾復位
　鄭注取肝右手也加于俎從其牲體也以喪不志于
　味
　釋曰特牲少牢禮尸嚌肝加于菹豆豆近而俎逺逺
　之者不志于味也
尸卒爵祝受不相爵主人拜尸荅拜
　鄭注不相爵喪祭于禮略相爵者特牲曰送爵皇尸
　卒爵
祝酌授尸尸以醋主人主人拜受爵尸荅拜
　鄭注醋報
主人坐祭卒爵拜尸荅拜筵祝南面
　鄭注祝接神尊也筵用雈席
　釋曰雈如葦而細尸葦席祝雈席可也
主人獻祝祝拜坐受爵主人荅拜
　鄭注獻祝因反西面位
薦菹醢設俎祝左執爵祭薦奠爵興取肺坐祭嚌之興
加于俎祭酒嘗之肝從祝取肝擩鹽振祭嚌之加于俎
卒爵拜主人荅拜
　鄭注今文無擩鹽
祝坐授主人主人酌獻佐食佐食北面拜坐受爵主人
荅拜佐食祭酒卒爵拜主人荅拜受爵出實于篚升堂
復位
　鄭注篚在庭不復入事已也亦因取杖乃東面立
主婦洗足爵于房中酌亞獻尸如主人儀
　鄭注爵有足輕者飾也昬禮曰内洗在北堂直室東
　隅
　釋曰主婦服輕于主人
自反兩邊棗栗設于㑹南棗在西
　鄭注尚棗棗美
　釋曰自反反而取籩無贊之者也喪事縱縱反吉自
　薦者獻己所有事非執事
尸祭籩祭酒如初賓以燔從如初尸祭燔卒爵如初酌
獻祝籩燔從獻佐食皆如初以虛爵入于房
　鄭注初主人儀
賓長洗繶爵三獻燔從如初儀
　鄭注繶爵口足之間有篆又彌飾
　釋曰繶履縫飾也
婦人復位
　鄭注復堂上書面位事已尸將出當哭踊
祝出户西面告利成主人哭
　鄭注西面告告主人也利猶養也成畢也言養禮畢
　也不言養禮畢于尸閒嫌
　釋曰告利成致尸意于主人也虞三獻而巳特牲饋
　食禮凡六獻三獻之後致爵于主人主婦主人獻賓
　酬賓奠觶其後賓舉以行旅酬賓兄弟弟子又各舉
　觶于其長行無算爵乃告利成曾子問曰小祥者主
　人練祭而不旅奠酬于賓賓不舉禮也昔者魯昭公
　練而舉酬行旅非禮也孝公大祥奠酬弗舉亦非禮
　也以次差之虞不致爵練不旅酬大祥無算爵彌吉
　雜記又曰自諸侯達于士小祥之祭主人之酢也嚌
　之衆賓兄弟則皆啐之大祥主人啐之衆賓兄弟則
　皆飲之可也葢謂致爵以後受酢則然其受尸酢雖
　虞主人猶卒爵重神惠
皆哭
　鄭注丈夫婦人于主人哭斯哭矣
祝入尸謖
　鄭注謖起也(案今注疏本/脱此三字)祝入而無事尸則知起矣
　不告尸者無遣尊者之道也古文謖或為休
從者奉篚哭如初
　鄭注初哭從尸
祝前尸出户踊如初降堂踊如初出門亦如之
　鄭注前道也如初者出如入降如升三者之節悲哀
　同
祝反入徹設于西北隅如其設也几在南厞用席
　鄭注改設饌者不知鬼神之節改設之庶幾歆饗所
　以為厭飫也几在南變右文明東面不南面漸也厞
　隱也于厞隱之處從其幽闇
　釋曰如其設如奥之設也特牲禮改設饌東面几在
　南少牢禮南面明同于特牲禮東面也東面不反吉
　者示向吉有漸也
祝薦席徹入于房祝自執其俎出
　鄭注徹薦席者執事者祝薦席則初自房來
　釋曰席初在房今還于房也冠昬公食禮筵皆在房
贊闔牖户
　鄭注鬼神尚居幽闇或者逺人乎贊佐食者
主人降賓出
　鄭注宗人詔主人降賓則出庿門
主人出門哭止皆復位
　鄭注門外未入位
宗人告事畢賓出主人送拜稽顙
　鄭注送拜者明于大門外也賓執事者皆去則徹室
　中之饌者兄弟也
　釋曰荀子曰几筵饋薦告祝如或饗之物取而皆祭
　之如或嘗之母利舉爵主人有尊如或觴之賓出主
　人拜反易服即位而哭如或去之謂喪祭也母利舉
　爵謂佐食不獻尸主人有尊謂納一尊于西北隅易
　服楊倞謂易祭服蓋謂練祥之祭也當考
記虞浴不櫛(案各本浴上有沐字據注云今文/曰沐浴是鄭從古文無沐字甚明)
　鄭注浴者將祭自潔清不櫛未在于飾也惟三年之
　喪不櫛期以下櫛可也今文曰沐浴
　釋曰雜記曰凡喪小功以上非虞祔練祥無沐浴三
　年者至祔而櫛則期虞而櫛可
陳牲于庿門外北首西上寢右
　鄭注言牲腊在其中西上變吉寢右者當升左胖也
　腊用棜檀弓曰既反哭主人與有司視虞牲
　釋曰特豕而曰西上明兼兎腊也少牢禮東上特牲
　禮升右胖牲北首東足
日中而行事
　鄭注朝葬日中而虞君子舉事必用辰正也再虞三
　虞皆質明
殺于庿門西主人不視豚解
　鄭注主人視牲不視殺凡為喪事略也豚解解前後
　脛脊脅而已熟乃體解升于鼎也今文無庿
羮飪升左肩臂臑肫骼脊脅離肺膚祭三取諸左膉上
肺祭一實于上鼎
　鄭注肉謂之羮飪熟也脊脅正脊正脅也喪祭略七
　體耳離肺舉肺也少牢饋食禮曰舉肺一長終肺祭
　肺三皆刌膉脰肉也古文曰左股上此字從肉殳(案今/注疏)
　(本脱此字肉/下有從字)殳矛之殳聲
　釋曰肩臂臑肫骼脊脅為七體特牲禮則増横脊短
　脅而九少牢又増脡脊代脅而十一離肺與脊同舉
　者膚祭尸未入前所祭肺祭尸所祭
升魚鱄鮒九實于中鼎
　鄭注差减之
　釋曰特牲禮魚十有五
升腊左胖髀不升實于下鼎
　鄭注腊亦七體牲之𩔖
　釋曰特牲記曰腊如牲骨
皆設扃鼏陳之
　鄭注嫌既陳乃設扃鼏也今文扃作鉉古文鼏作宻
載猶進柢魚進鬐
　鄭注猶猶士喪既夕言未可以吉也柢本也鬐脊也
　今文柢為胝古文鬐為耆
　釋曰吉祭進下進腴
祝俎髀脰脊脅離肺陳于階閒敦東
　鄭注不升于鼎賤也統于敦明神惠也祭以離肺下
　尸
淳尸盥執槃西面執匜東面執巾在其北東面宗人授
巾南面
　鄭注槃以盛棄水為淺汚人也執巾不授巾卑也
　釋曰槃匜在西階南執槃西面執匜東面亦反于吉
主人在室則宗人升户外北面
　鄭注當詔主人室事
佐食無事則出户負依南面
　鄭注室中尊不空立户牖之間謂之依
鉶芼用苦若薇有滑夏用葵冬用荁有柶
　鄭注苦苦荼也荁蓳𩔖也乾則滑夏秋用生葵冬春
　用乾荁古文苦為枯今文或作芐
豆實葵菹菹以西蠃醢籩棗烝栗擇
　鄭注棗烝栗擇則菹刌也棗烝栗擇則豆不楬籩有
　籘也
　釋曰大斂之奠毼豆兩葵菹芋兩籩無籘栗不擇芋
　全菹也
尸入祝從尸
　鄭注祝在主人前也嫌如初時主人倚杖入祝從之
　初時主人之心尚若親存宜自親之今既接神祝當
　詔侑尸也
尸坐不説屨
　鄭注侍神不敢燕惰也(案今注疏/本脫也字)今文説為稅
　釋曰少儀曰凡祭于室中堂上無跣燕則有之飲酒
　燕禮降説屨乃升坐
尸謖祝前鄉尸
　鄭注前道也祝道尸必先鄉之為之節
還出户又鄉尸還過主人又鄉尸還降階又鄉尸
　鄭注過主人則西階上不言及階明主人見尸有踧
　踖之敬
降階還及門如出户
　鄭注及至也言還至門明其閒無節也降階如升時
　將出門如出户時皆還鄉尸也(案鄉今注/疏本作向)每將還必
　有辟退之容凡前尸之禮儀在此
尸出祝反入門左北面復位然後宗人詔降尸服卒者
之上服
　鄭注上服者如特牲士𤣥端也不以爵弁服為上者
　祭于君之服非所以自配鬼神士之妻則宵衣耳
　釋曰特牲禮主人服𤣥端主婦宵衣故尸還服此祭
　服也曾子問曰尸弁冕而出卿大夫士皆下之為君
　尸或弁者君之先祖或為大夫士者也以其子孫為
　君故先祖為士者之尸得還服助祭于君之服
男男尸女女尸必使異姓不使賤者
　鄭注異姓婦也賤者謂庶孫之妾也尸配尊者必使
　適也
　釋曰曽子問曰祭成喪者必有尸尸必以孫無孫則
　取于同姓可也自禫祭以前男女别尸吉祭云以某
　妃配則男女共尸鄭曰雖合葬及同時在殯皆異几
　體實不同祭于庿同几精氣合
無尸則禮及薦饌皆如初
　鄭注無尸謂無孫列可使者也殤亦是也禮謂衣服
　即位升降
既饗祭于苴祝祝卒
　鄭注記異者之節
不綏祭無泰羮湇胾從獻
　鄭注不綏言獻記終始也事尸之禮始于綏祭終于
　從獻綏當為墮
　釋曰從獻肝燔也
主人哭出復位
　鄭注于祝祝卒
祝闔牖户降復位于門西
　鄭注門西北面位也
　釋曰初入門左北面位
男女拾踊三
　鄭注拾更也三更踊
如食間
　鄭注隱之如尸一食九飯之頃也
祝升止哭聲三啓户
　鄭注聲者噫歆也將啓户警覺神也今文啓為開
主人入
　鄭注親之
祝從啓牖鄉如初
　鄭注牖先闔後啓扇在内也鄉牖一名也如初者主
　人入祝從在左
主人哭出復位
　鄭注堂上位也
卒徹祝佐食降復位
　鄭注祝復門西北面位佐食復西方位不復設西北
　隅者重閉牖户䙝也
　釋曰佐食賓也設于西北隅則當更闔牖户懼其䙝
宗人詔降如初
　鄭注初贊闔牖户宗人詔主人降之
始虞用柔日
　鄭注葬之日日中虞欲安之柔日陰取其靜
曰哀子某哀顯相夙興夜處不寜
　鄭注曰辭也祝祝之辭也喪祭稱哀顯相助祭者也
　顯明也相助也詩云於穆清廟肅雍顯相不寜悲思
　不安
敢用絜牲剛鬛
　鄭注敢昧冒之辭豕曰剛鬛
　釋曰祭以牲為主故先言之
香合
　鄭注黍也大夫士于黍稷之號合言普淖而已此言
　香合葢記者誤爾辭次黍又不得在薦上
　釋曰曲禮云豕曰剛鬛兎曰明視黍曰薌合粱曰薌
　萁稷曰明粢黍稷别號者人君禮特牲少牢禮惟言
　普淖
嘉薦普淖
　鄭注嘉薦菹醢也普淖黍稷也普大也淖和也徳能
　大和乃有黍稷故以為號云
明齊溲酒
　鄭注明齊新水也言以新水溲釀此酒也郊特牲曰
　明水涚齊貴新也或曰當為明視謂兔腊也今文曰
　明粢粢稷也皆非其次今文溲為醙
　釋曰明視當次牲上已見普淖不得又言明粢
哀薦祫事
　鄭注始虞謂之祫事者主欲其祫先祖也以與先祖
　合為安今文曰合事
適爾皇祖某甫
　鄭注爾女也女死者告之以適皇祖所以安之也皇
　君也某甫皇祖字也若言尼甫
　釋曰至祔始合先祖于此預言之雜記曰男子祔于
　王父
饗
　鄭注勸强之也(案强今注/疏本作彊)
再虞皆如初曰哀薦虞事
　鄭注丁日葬則己日再虞其祝辭異者一言耳
三虞卒哭他用剛日亦如初曰哀薦成事
　鄭注當祔于祖庿為神安于此後虞改用剛日剛日
　陽也陽取其動也士則庚日三虞壬日卒哭其祝辭
　異者亦一言耳他謂不及時而葬者喪服小記曰報
　葬者報虞三月而後卒哭然則虞卒哭之間有祭事
　者亦用剛日其祭無名謂之他者假設言之文不在
　卒哭上者以其非常也令正者自相亞也檀弓曰葬
　日虞(案各本訛作葬日中/而虞據禮記刪正)弗忍一日離也是日也以
　虞易奠卒哭曰成事是日也以吉祭易喪祭明日祔
　於祖父如是虞為喪祭卒哭為吉祭今文他為它
　釋曰下云中月而禫是月也吉祭猶未配卒哭對虞
　為吉祭對禫後吉祭則猶為喪祭
獻畢未徹乃餞
　鄭注卒哭之祭既三獻也餞送行者之酒詩云出㝛
　于濟飲餞于禰尸旦將始祔于皇祖是以餞送之古
　文餞為踐
　釋曰虞卒哭在寢祔在庿故餞之
尊兩甒于庿門外之右少南水尊在酒西勺北枋
　鄭注少南將有事于北有𤣥酒即吉也此在西尚凶
　也言水者喪質無鼏(案鼏今注疏/本訛作冪)不久陳古文甒為
　廡也
　釋曰水吉禮謂之𤣥酒凶禮反吉洗篚烹爨皆在西方
洗在尊東南水在洗東篚在西
　鄭注在門之左又少南
饌籩豆脯四脡
　鄭注酒宜脯也古文脡為挺
　釋曰鄉飲射脯五脡大夫禮也
有乾肉折俎二尹縮祭半尹在西塾
　鄭注乾肉牲體之脯也如今凉州烏翅矣(案烏今注/疏本訛作)
　(鳥/)折以為俎實優尸也尹正也雖其折之必使正縮
　從也古文縮為蹙
　釋曰從置半尹于上以為祭
尸出執几從席從
　鄭注祝入亦告利成入前尸尸乃出几席素几葦席
　也以几席從執事也
尸出門右南面
　鄭注俟設席也
席設于尊西北東面几在南賓出復位
　鄭注將入臨之位士喪禮賓繼兄弟北上門東北面
　西上門西北面東上西方東面北上
主人出即位于門東少南婦人出即位于主人之北皆
西面哭不止
　鄭注婦人出者重餞尸
　釋曰喪之常婦人無外位
尸即席坐惟主人不哭洗廢爵酌獻尸尸拜受主人拜
送哭復位薦脯醢設俎于薦東朐在南
　鄭注朐脯及乾肉之屈也屈者在南變于吉
尸左執爵取脯擩醢祭之佐食授嚌
　鄭注授乾肉之祭
　釋曰既祭嚌之故謂祭為嚌
尸受振祭嚌反之祭酒卒爵奠于南方
　鄭注反之反于佐食佐食反之于俎尸奠爵禮有終
　釋曰尸不酢而奠爵猶送賓賓不荅拜然(案然字下/當有脱文)
主人及兄弟踊婦人亦如之主婦洗足爵亞獻如主人
儀無從踊如初
　釋曰無從者無籩燔從
賓長洗繶爵三獻如亞獻踊如初佐食取俎實于篚尸
謖從者奉篚哭從之祝前哭者皆從及大門内踊如初
　鄭注男女從尸男由左女由右及至也從尸不出大
　門者猶庿門外無事尸之禮也古文謖作休
　釋曰事尸在庿以庿門為限餞在寢門外故以大門
　為限
尸出門哭者止
　鄭注以餞于外大門猶庿門
賓出主人送拜稽顙
　鄭注送賓拜于大門之外
主婦亦拜賓
　鄭注女賓也不言出不言送拜之于闈門之内闈門
　如今東西掖門
　釋曰釋宫曰宫中之門謂之闈春秋傳曰婦人送迎
　不出門
丈夫説絰帶于庿門外
　鄭注既卒哭當變麻受之以葛也夕日則服葛者為
　祔期今文説為税
　釋曰夕當為祔期故前為期而受服
入徹主人不與
　鄭注入徹者兄弟大功以下言主人不與則知丈夫
　婦人在其中古文與為豫
　釋曰不徹者齊斬之服不執事也吉祭則君婦廢徹
婦人説首絰不説帶
　鄭注不説帶齊斬婦人帶不變也(案變今注疏/本訛作説)婦人
　少變而重帶帶下體之上也大功小功者葛帶時亦
　不説者未可以輕文變于主婦之質至祔葛帶以即
　位檀弓曰婦人不葛帶
　釋曰喪服小記曰齊衰帶惡笄以終喪則斬衰者不
　變可知檀弓所謂不葛帶
無尸則不餞猶出几席設如初拾踊三
　鄭注以餞尸者本為送神也丈夫婦人亦從几席而
　出古文席為筵
哭止告事畢賓出死三日而殯三月而葬遂卒哭
　鄭注謂士也雜記曰大夫三月而葬五月而卒哭諸
　侯五月而葬七月而卒哭此記更從死起異人之間
　其義或殊
將旦而祔則薦
　鄭注薦謂卒哭之祭
卒辭曰哀子某來日某隮祔爾于爾皇祖某甫尚饗
　鄭注卒辭卒哭之祝辭隮升也尚庶幾也不稱饌明
　主為告祔也今文隮為齊
女子曰皇祖妣某氏
　鄭注女孫祔于祖母
婦曰孫婦于皇祖姑某氏
　鄭注不言爾曰孫婦婦差疏也今文無某氏(案今注/疏本脱)
　(此五/字)
　釋曰喪服小記曰妻祔于諸祖姑
其他辭一也
　鄭注來日某隮祔尚饗
饗辭曰哀子某圭為而哀薦之饗
　鄭注饗辭勸强尸之辭也圭絜也詩曰吉圭為饎凡
　吉祭饗尸曰孝子
明日以其班祔
　鄭注卒哭之明日也班次也喪服小記曰祔必以其
　昭穆亾則中一以上凡祔已復于寢如既祫主反其
　庿練而後遷庿古文班或為辨辨氏姓或然今文為
　胖
　釋曰穀梁傳曰于練焉壞庿檀弓曰殷練而祔周卒
　哭而祔孔子善殷
浴櫛搔揃(案浴上各本衍沐字揃訛作翦據注云今文/曰沐浴是鄭從古文無沐字甚明釋文揃子)
(淺反注鬋同則經/注皆無翦字甚明)
　鄭注彌自飾也搔當為𤓰(案為今注疏/本訛作音)今文曰沐浴
　搔或為蚤揃或為鬋(案今注疏本訛作搔翦/或為蚤揃揃或為鬋)
用專膚為折俎取諸脰膉
　鄭注專猶厚也折俎謂主婦以下俎也體盡人多折
　骨以為之今以脰膉貶于純吉今文字為肵俎而説
　以為折俎亦甚誣矣古文脰膉為頭嗌也
　釋曰特牲禮主婦佐食俎皆觳折
其他如饋食
　鄭注如特牲饋食之事或云以左胖虞右胖祔今此
　如饋食則尸俎肵俎皆有肩臂豈復用虞臂乎其不
　然明矣
　釋曰特牲饋食禮尸俎右臂阼俎臂用左阼俎(案原/本脱)
　(阼字/今補)主人俎也今本阼作肵非
用嗣尸
　鄭注虞祔尚質未暇筮尸
　釋曰嗣主人嗣子也特牲饋食禮曰嗣舉奠喪服小
　記曰練筮日筮尸
曰孝子某孝顯相夙興夜處小心畏忌不惰其身不寜
　鄭注稱孝者吉祭
　釋曰雜記曰祭稱孝子孝孫喪稱哀子哀孫
用尹祭
　鄭注尹祭脯也大夫士祭無云脯者今不言牲號而
　云尹祭亦記者誤矣
嘉薦普淖普薦㳛酒
　鄭注普薦鉶羮不稱牲記其異者今文溲為醙
　釋曰鉶設于黍稷酌奠前故其辭次如此
適爾皇祖某甫以隮祔爾孫某甫尚饗
　鄭注欲其祔合兩告之曾子問曰天子崩國君薨則
　祝取羣廟之主而藏諸祖廟禮也卒哭成事而後主各
　反其廟然則士之皇祖于哭亦反其廟無主則反廟
　之禮未聞以其幣告之乎
朞而小祥
　鄭注小祥祭名祥吉也檀弓曰歸祥肉古文朞皆作
　基
曰薦此常事
　鄭注祝辭之異者言常者朞而祭禮也古文常為祥
又朞而大祥曰薦此祥事
　鄭注又復也
中月而禫
　鄭注中猶閒也禫祭名也與大祥閒一月自喪至此
　(案此今注疏/本訛作中)几二十七月禫之言澹澹然皆平安意
　也古文禫或為導
　釋曰聘禮記士中日則二雙喪服小記亡則中一以
　上而祔學記中年考校中皆謂閒也大祥中月而禫
　與期之喪十三月而祥十五月而禫同王肅据檀弓
　祥而縞是月禫徙月樂謂禫在祥是月之中讀此中
　月與文王中身享國之中同按是月禫自為下生之
　文猶子于是日哭則不歌是日之文亦上無所屬王
　義非也
是月也吉祭猶未配
　鄭注是月是禫月也當四時之祭月則祭猶未以某
　妃配某氏哀未忘也少牢饋食禮祝祝曰孝孫某敢
　用柔毛剛鬛嘉薦普淖用薦歳事于皇祖伯某以某
　妃配某氏尚饗
欽定四庫全書
　儀禮集釋卷二十六
特牲饋食禮第十五
　鄭目錄云特牲饋食之禮謂諸侯之士祭祖禰非天
　子之士而于五禮屬吉禮(案此條有脱誤釋文引鄭/云諸侯之士以嵗時祭其)
　(祖庿之禮又疏云鄭知非天子之士而云諸侯之士/者似釋文所引乃鄭目錄本文此云非天子之士及)
　(而字皆疏内字訛入注文于五禮屬吉禮下又脱/大戴第七小戴第十三别錄第十五凡十四字)
　釋曰諸侯之士祭其祖禰之禮特牲一豕也韋昭曰
　凡牲一為特二為牢曲禮曰凡祭大夫以索牛士以
　羊豕者謂天子之大夫士
特牲饋食之禮不諏日
　鄭注祭祀自孰始曰饋食饋食者食道也諏謀也士
　賤職䙝時至事暇可以祭則筮其日矣不如少牢大
　夫先與有司于庿門諏丁巳之日今文諏皆為詛(案/今)
　(注疏本脱/此六字)
　釋曰饋食薦孰也大夫士之祭不祼不薦血腥而自
　薦孰始故名其禮曰饋食天子諸侯薦孰以前有祼
　鬯薦血腥之禮
及筮日主人冠端𤣥即位于門外西面
　鄭注冠端𤣥𤣥冠𤣥端下言𤣥者𤣥冠有不𤣥端者
　門謂庿門
　釋曰𤣥冠一冠冠𤣥端朝服二服士冠禮言筮于庿
　門此祭于庿筮于庿門可知筮日者孝子不知鬼神
　降格之期故因卜筮以請敬之至也
子姓兄弟如主人之服立于主人之南西面北上
　鄭注所祭者之子孫言子姓者子之所生小宗祭而
　兄弟皆來與焉宗子祭則族人皆侍
　釋曰姓之言生也兄弟猶言族親也祭統曰有事于
　太廟則羣昭羣穆咸在而不失其倫此之謂親疏之
　殺
有司羣執事如兄弟服東面北上
　鄭注士之屬吏也
席于門中闑西閾外
　鄭注為筮人設之也古文闑作𣙗(案𣙗今注疏/本訛作栔)閾作
　蹙
筮人取筮于西塾執之東面受命于主人
　鄭注筮人官名也筮問也取其所用問神明者謂蓍
　也
　釋曰塾門側之堂士冠禮筮饌于西塾
宰自主人之左贊命命曰孝孫某筮來日某諏此某事
適其皇祖某子尚饗
　鄭注宰羣吏之長自由也贊佐也達也贊命由左者
　為神求變也士祭曰嵗事此言某事又不言妃者容
　大祥之後禫月之吉祭皇君也言君祖者尊之也某
　子者祖字也伯子仲子尚庶幾也
　釋曰郊特牲曰祭稱孝孫孝子以其義稱也禫月之
　吉祭猶未配喪祭又不言嵗事故空其文兼見此祭
　少牢饋食禮曰用薦嵗事以其妃配此下㝛賓辭亦
　曰薦嵗事
筮者許諾還即席西面坐卦者在左卒筮寫卦筮者執
以示主人
　鄭注士之筮者坐蓍短由便卦者主畫地識爻爻備
　以方寫之
　釋曰三正記曰天子蓍長九尺諸侯七尺大夫五尺
　士三尺少牢禮立筮
主人受視反之
　鄭注反還
筮者還東面長占卒告于主人占曰吉
　鄭注長占以其屬之長幼旅占之
若不吉則筮逺日如初儀
　鄭注逺日旬之外日
　釋曰曲禮云旬之内曰近某日旬之外曰逺某日上
　旬内筮不吉則筮中旬不吉復筮下旬復不吉則止
　大夫以上則前一旬筮之
宗人告事畢前期三日之朝筮尸如求日之儀命筮曰孝
孫某諏此某事適其皇祖某子筮某之某為尸尚饗
　鄭注三日者容㝛賓視濯也某之某者字尸父而名尸
　連言其親庶幾其馮依之也大夫士以孫之倫為尸
　釋曰祭前二日㝛賓前一日視濯曲禮曰為人子者祭
　祀不為尸則尸筮無父者天子諸侯之祭亦用孫之倫
　為尸取有爵者為之
乃㝛尸
　鄭注㝛讀為肅肅進也進之者使知祭日當來古文㝛
　皆作羞凡㝛或作速記作肅周禮亦作㝛
　釋曰速賓肅客㝛視滌濯是也乃緩辭㝛尸㝛賓同日
主人立于尸外門外子姓兄弟立于主人之後北面東上
　鄭注不東面者來不為賓客子姓立于主人之後上當
　其後
　釋曰祭統曰孫為王父尸所使為尸者于祭者子行也
　父北面而事之所以明子事父之道也
尸如主人服出門左西面
　鄭注不敢南面當尊
主人辟皆東面北上
　鄭注順尸
主人再拜尸荅拜
　鄭注主人先拜尊尸
宗人擯辭如初卒曰筮子為某尸占曰吉敢㝛
　鄭注宗人擯者釋主人之辭如初者如宰贊命筮尸
　之辭卒曰者著其辭所易也今文無敢(案今注疏本/脱此四字)
祝許諾致命
　鄭注受宗人辭許之傳命于尸始宗人祝北面至于
　傳命皆西面受命東面釋之
　釋曰始時宗人祝從主人北面
尸許諾主人再拜稽首
　鄭注其許亦宗人受于祝而告主人
尸入主人退
　鄭注相揖而去尸不拜送尸尊
㝛賓賓如主人服出門左西面再拜主人東面荅再拜
宗人擯曰某薦嵗事吾子將涖之敢㝛
　鄭注薦進也涖臨也言吾子將臨知賓在有司中今
　特肅之尊賓耳
　釋曰賓即筮時有司知有祭事矣不筮賓者主人為
　獻主賓助祭而巳
賓曰某敢不敬從主人再拜賓荅拜主人退賓拜送厥
明夕陳鼎于門外北面北上有鼏
　鄭注厥其也㝛賓之明日夕門外北面當門古文鼏
　為宻
　釋曰不言門之東西知當門
棜在其南南順實獸于其上東首
　鄭注順猶從也棜之制如今大木轝矣上有四周下
　無足獸腊也
牲在其西北首東足
　鄭注其西棜西也東足者尚右也牲不用棜以其生
　釋曰牲豕也縛其足寢左
設洗于阼階東南壺禁在東序豆籩鉶在東房南上几
席兩敦在西堂
　鄭注東房房中之東當夾北西堂西夾之前近南耳
　(案西夾下各本衍室/字據疏引注文刪正)
　釋曰大夫士直曰房此言東房明在房中之東當東
　夾室之北也西堂西廂也釋宫曰室有東西廂曰廟
　郭曰夾室前堂
主人及子姓兄弟即位于門東如初
　鄭注初筮位也
賓及衆賓即位于門西東面北上
　鄭注不蒙如初者以宰在而宗人祝不在(案宰今注疏/本訛作賓)
　釋曰賓及衆賓即筮時有司羣執事也筮時祝宗人
　在其中惟宰在門東今宰在衆賓中祝宗人别自為
　位與筮位異
宗人祝立于賓西北東面南上
　鄭注事彌至位彌異宗人祝于祭宜近庿
主人再拜賓荅再拜三拜衆賓衆賓荅再拜
　鄭注衆賓再拜者士賤旅之得備禮也
　釋曰少牢下篇大夫三拜衆賓衆賓皆荅一拜不再
　拜者辟國君
主人揖入兄弟從賓及衆賓即位于堂下如外位
　鄭注為視濯也
宗人升自西階視壺濯及豆籩反降東北面告濯具
　鄭注濯溉也不言敦鉶者省文也東北面告縁賓意
　欲聞也言濯具不言絜以有几席
　釋曰几席不濯告具而已
賓出主人出皆復外位
　鄭注為視牲也今文復為反(案今注疏本/脱此五字)
宗人視牲告充雍正作豕
　鄭注充猶肥也雍正官名也北面以策動作豕視聲氣
　釋曰周禮充人展牲則告牲牲無疾則聲氣和
宗人舉獸尾告備舉鼎鼏告絜
　鄭注備具
請期曰羮飪
　鄭注肉謂之羮飪孰也謂明日質明時而曰肉孰重
　豫勞賓宗人既得期西北面告賓有司
　釋曰少牢饋食禮為期宗人北面
告事畢賓出主人拜送夙興主人服如初立于門外東
方南面視側殺
　鄭注夙早也興起也主人服如初則其餘有不𤣥端
　者側殺殺一牲也
　釋曰不記賓及兄弟服朝服惟尸祝佐食同主人服
　𤣥端側猶特也
主婦視饎爨于西堂下
　鄭注炊黍稷曰饎宗婦為之爨竈也西堂下者堂之
　西下也近西壁南齊于坫古文饎作糦周禮作􁇎
　釋曰坫在堂角既夕記曰設棜于東堂下南順齊坫
　(案坫上各本有于字釋文舉/齊坫二字可證于字乃衍文)如在東西堂下者皆齊
　于坫
亨于門外東方西面北上
　鄭注亨煮也煮豕魚腊以鑊各一爨詩云誰能亨魚
　溉之釡鬵
羮飪實鼎陳于門外如初
　鄭注初視濯也
尊于户東𤣥酒在西
　鄭注户東室户東𤣥酒在西尚之凡尊酌者在左
實豆籩鉶陳于房中如初
　鄭注如初者取而實之既而反之
執事之俎陳于階間二列北上
　鄭注執事謂有司及兄弟二列者因其位在東西祝
　主人主婦之俎亦存焉不升鼎者異于神
盛兩敦陳于西堂藉用雈几席陳于西堂如初
　鄭注盛黍稷者宗婦也雈細葦古文用為于
尸盥匜水實于槃中簞巾在門内之右
　鄭注設盥水及巾尸尊不就洗又不揮門内之右象
　洗在東統于門東西上凡鄉内以入為左右鄉外以
　出為左右
　釋曰尸盥在門右据鄉内也揮振去水也春秋傳曰
　奉匜沃盥既而揮之
祝筵几于室中東面
　鄭注為神敷席也至此使祝接神
　釋曰祭統曰鋪筵設同几為依神也筵于室中西南
　隅
主婦纚笄宵衣立于房中南面
　鄭注主婦主人之妻雖姑存猶使之主祭祀纚笄首
　服宵綺屬也此衣染之以黑其繒本名宵詩有素衣
　朱宵記有𤣥宵衣凡婦人助祭者同服也内則曰舅
　沒則姑老冢婦所祭祀賓客每事必請於姑
　釋曰祭統曰夫祭也者必夫婦親之所以備外内之
　官也官備則具備
主人及賓兄弟羣執事即位于門外如初宗人告有司
具
　鄭注具猶辦也
主人拜賓如初揖入即位如初
　鄭注初視濯也
佐食北面立于中庭
　鄭注佐食賓佐尸食者立于宗人之西
　釋曰虞禮主人即位于堂如反哭東面宗人西階前
　北面詔主人此禮主人位堂下西面宗人當在阼階
　南擯主人知佐食在主人之西
主人及祝升祝先入主人從西面于户内
　鄭注祝先入接神宜在前也少牢饋食禮曰祝盥于
　洗升自西階主人盥升自阼階祝先入南面
主婦盥于房中薦兩豆葵菹蝸醢醢在北
　鄭注主婦盥盥于内洗昬禮婦洗在北堂直室東隅
　釋曰薦豆于奥席前
宗人遣佐食及執事盥出
　鄭注命之盥出當助主人及賓舉鼎
主人降及賓盥出主人在右及佐食舉牲鼎賓長在右
及執事舉魚腊鼎除鼏
　鄭注及與也主人在右統于東主人與佐食者賓尊
　不載少牢饋食禮魚用鮒腊用麋士腊用兔
　釋曰入以東為右賓不偶主人者左人當載載賤者
　之事曲禮曰兔曰明視
宗人執畢先入當阼階南面
　鄭注畢狀如又葢為其似畢星取名焉主人親舉宗
　人則執畢導之既錯又以畢臨朼載備失脱也雜記
　曰朼用桑長三尺畢用桑三尺(案三上今注/疏本有長字)刋其本
　與末朼畢同材明矣今此朼用棘心則畢亦用棘心
　舊説云畢以御他神物(案以今注疏/本訛作似)神物惡桑叉則
　少牢饋食及虞無又何哉此無叉者乃主人不親舉
　耳少牢大夫祭不親舉虞喪祭也主人未執事祔練
　祥執事用桑叉自此純吉用棘心叉
鼎西面錯右人抽扃委于鼎北
　鄭注右人謂主人及二賓既錯皆西面俟也
贊者錯俎加匕
　鄭注贊者執俎及匕從鼎入者其錯俎東縮加匕東
　枋(案今注疏/本作柄)既則退而左人北面也
　釋曰左人北面于其南載之昬禮曰北面載少牢饋
　食禮俎皆設于鼎
乃朼
　鄭注右人也尊者于事指使可也左人載之
佐食升肵俎鼏之設于阼階西
　鄭注肵俎(案今注疏/本脱俎字)謂心舌之俎也郊特牲曰肵之
　為言敬也言主人之所以敬尸之俎古文鼏皆作宻
卒載加匕于鼎
　鄭注卒已也已載畢亦加焉
主人升入復位俎入設于豆東魚次腊特于俎北
　鄭注入設俎載者腊特饌要方也凡饌必方者明食
　味人之性所以正
主婦設兩敦黍稷于俎南西上及兩鉶鉶芼設于豆南
南陳(案各本脱一鉶/字據唐石經𥙷)
　鄭注宗婦不贊敦鉶者以其少可親之芼菜也
祝洗酌奠奠于鉶南遂命佐食啟㑹佐食啟㑹卻于敦
南出立于户西南面(案今注疏本脱戸/字唐石經亦有)
　鄭注酌奠奠其爵觶也少牢饋食禮啟㑹乃奠之
　釋曰㑹敦葢也卻仰也
主人再拜稽首祝在左
　鄭注稽首服之甚者祝在左當為主人釋辭于神也
　祝祝曰孝孫某敢用剛鬛嘉薦普淖用薦某事于皇
　祖某子尚饗
卒祝主人再拜稽首祝迎尸于門外
　鄭注尸自外來代主人接之就其次而請不拜不敢
　與尊者為禮周禮掌次凡祭祀張尸次
主人降立于阼階東
　鄭注主人不迎尸成尸尊尸所祭者之孫也祖之尸
　則主人乃宗子禰之尸則主人乃父道事神之禮庿
　中而巳出迎則為厭
　釋曰祭統曰君迎牲而不迎尸别嫌也尸在廟門外
　則疑于臣在廟中則全于君君在廟門外則疑于君
　入廟門則全于子
尸入門左北面盥宗人授巾
　鄭注侍盥者執其器就之執簞者不授巾賤也宗人
　授巾庭長尊少牢饋食禮曰祝先入門右尸入門左
　釋曰尸盥在門右侍盥者執以之門左就尸
尸至于階祝延尸尸升入祝先主人從
　鄭注延進在後詔侑曰延禮器所謂詔侑武方者也
　少牢饋食禮曰尸升自西階入祝從主人升自阼階
　祝先入主人從
　釋曰無方無常也
尸即席坐主人拜妥尸
　鄭注妥安坐也
　釋曰郊特牲曰舉斚角詔妥尸古者尸無事則立有
　事而后坐也
尸荅拜執奠祝饗主人拜如初
　鄭注饗勸强之也其辭取于士虞記則宜云孝孫某
　圭為孝薦之饗舊説云明薦之
祝命挼祭尸左執觶右取菹㨎醢(案各本作㨎于醢釋/文舉㨎醢二字可證)
(于字乃/衍文)祭于豆間
　鄭注命詔尸也挼祭祭神食也士虞禮古文曰祝命
　佐食隋祭(案隋今注疏本/訛作墮下同)周禮曰既祭則藏其隋隋
　與挼讀同耳今文改挼皆為綏古文此皆為挼祭也
　㨎醢者染于醢
　釋曰鄉者設饌厭飫神謂之陰厭(案此下/原本缺)
佐食取黍稷肺祭授尸尸祭之祭酒啐酒告旨主人拜
尸奠觶荅拜
　鄭注肺祭刌肺也旨美也祭酒穀味之芬芳者齊敬
　共之惟恐不美告之美(案美上今注/疏本有以字)達其心明神享
　之
　釋曰尸俎具有離肺刌肺此所祭者刌肺郊特牲曰
　祭肺肝心貴氣主也明堂位曰夏后氏祭心殷祭肝
　周祭肺
祭鉶嘗之吿旨主人拜尸荅再拜
　鄭注鉶肉味之有菜和者曲禮曰客絮羮主人辭不
　能亨
　釋曰鉶羮有菜和故告旨盛之鉶器故名鉶羮
祝命爾敦佐食爾黍稷于席上
　鄭注爾近也近之便尸之食也
設大羮湇于醢北
　鄭注大羮湇煮肉汁也不和貴其質設之所以敬尸
　也不祭不嚌大羮不為神非盛者也士虞禮曰大羮
　湇自門入今文湇皆為汁
　釋曰士虞禮記曰無尸則無大羮湇大羮在左者神
　禮變于食
舉肺脊以授尸尸受振祭嚌之左執之
　鄭注肺氣之主也脊正體之貴者先食啗之所以導
　食通氣
　釋曰肺離肺也周禮九祭五曰振祭六曰擩祭擩祭
　者擩于醢以祭不食也振祭者將食既擩必振乃祭
　也黍稷牢肉魚皆擩于醢
乃食食舉
　鄭注舉言食者明凡解體皆連肉
　釋曰食舉即肺脊也食必先舉之故曰舉以其可食
　故又曰食舉凡體皆連肉以骨為主耳
主人羞肵俎于腊北
　鄭注肵俎主于尸主人親羞敬也神俎不親設者貴
　得賓客以神事其先
尸三飯告飽祝侑主人拜
　鄭注三飯告飽禮一成也侑勸也或曰又勸之使又
　食少牢饋食禮侑辭曰皇尸未實侑也(案今注疏/本脱也字)
　釋曰實飽也詩楚茨曰以享以祀以妥以侑
佐食舉幹尸受振祭嚌之佐食受加于肵俎舉獸幹魚
一亦如之
　鄭注幹長脅也獸腊其體數與牲同
　釋曰正脅曰幹此禮無正脅則幹者通謂長脅公羊
　傳曰搚幹而殺之
尸實舉于菹豆
　鄭注為將食庶羞舉謂肺脊
佐食羞庶羞四豆設于左南上有醢
　鄭注庶衆也衆羞以豕肉所以為異味四豆者膮炙
　胾醢南上者以膮炙為上以有醢不得䋫也
　釋曰王制曰庶羞不踰牲案公食大夫禮醢與胾炙
　䋫設此進一醢故不得䋫
尸又三飯告飽祝侑之如初
　鄭注禮再成也
舉骼及獸魚如初尸又三飯告飽祝侑之如初
　鄭注禮三成獸魚如初者獸骼魚一也
舉肩及獸魚如初
　鄭注不復飯者三三者士之禮大成也舉先正脊後
　肩自上而卻下䋫而前終始之次也
　釋曰案少牢饋食禮載牲體之次肩臂臑膊胳在俎
　兩端脊脅肺在上其序肩脊脅骼先舉正脊自上也
　次舉脅卻也後舉骼下䋫也終舉肩前也尸舉牲體
　如䋫也
佐食盛肵俎俎釋三个
　鄭注佐食取牲魚腊之餘盛于肵俎將以歸尸俎釋
　三个為改饌于西北隅遺之所釋者牲腊則正脊一
　骨長脅一骨及臑也魚則三頭而已个猶枚也今俗
　言物數有云若干個(案今注疏本作/有若干个者)此讀然
　釋曰案下記尸俎右肩臂臑肫胳正脊二骨横脊長
　脅二骨短脅今已舉肩胳正脊一骨長脅一骨前脛
　宜盛臂後脛宜盛肫脊脅宜盛横脊短脅知所釋者
　正脊一骨長脅一骨及臑
舉肺脊加于肵俎反黍稷于其所
　鄭注尸授佐食佐食受而加之反之也肺脊初在菹
　豆
主人洗角升酌酳尸
　鄭注酳猶衍也是獻尸也謂之酳者(案謂之二字今/注疏本作云字)
　尸既卒食又欲頤衍養樂之不用爵者下大夫也因
　父子之道質而用角角加人事略者(案者今注疏/本訛作也)今
　文酳皆為酌
　釋曰凡觴一升曰爵二升曰觚三升曰觶四升曰角
　五升曰散少牢饋食禮酳尸用爵此辟大夫不用爵
　次當用觚而用角者角用功少象質也
尸拜受主人拜送尸祭酒啐酒賓長以肝從
　鄭注肝肝炙也今文曰啐之(案今注疏本/脱此五字)古文無長
　釋曰羞肝亦以祭右鹽
尸左執角右取肝㨎于鹽振祭嚌之加于菹豆卒角祝
受尸角曰送爵皇尸卒爵主人拜尸荅拜
　鄭注曰送爵者節主人拜
祝酌授尸尸以醋主人
　鄭注醋報也祝酌不洗尸不親酌尊尸也尸親醋相
　報之義(案今注疏本/脱此七字)古文醋作酢
主人拜受角尸拜送主人退佐食授妥祭(案妥各本訛/作挼據注訂)
(正/)
　鄭注退者進受爵反位妥亦當為挼(案今注疏本/脱此五字)尸
　將嘏主人佐食授之挼祭亦使祭尸食也其授祭亦
　取黍稷肺祭今文或皆改妥作挼(案今注疏本作/今文妥作綏)
主人坐左執角受祭祭之祭酒啐酒進聴嘏
　鄭注聴猶待也受福曰嘏嘏長也大也待尸授之長
　大之福(案此下今注/疏本有也字)
佐食摶黍授祝祝授尸尸受以菹豆執以親嘏主人
　鄭注獨用黍者食之主其辭則少牢饋食禮有焉
主人左執角再拜稽首受復位詩懐之實于左袂挂于
季指卒角拜尸荅拜
　鄭注詩猶承也謂奉納之懐中季少也實于左袂挂
　袪以小指者便卒角也少牢饋食禮曰興受黍坐振
　嚌之古文挂作卦(案今注疏本/脱此五字)
　釋曰内則曰詩負之詩含神霧曰詩持也以手維持
　則承奉之義袂袖也袪袖口
主人出寫嗇于房祝以籩受
　鄭注變黍言嗇(案言今注疏/本訛作以)因事託戒欲其重稼嗇
　嗇者農力之成功
筵祝南面
　鄭注主人自房還時
主人酌獻祝祝拜受角主人拜送設菹醢俎
　鄭注行神惠也先獻祝以接神尊之菹醢皆主婦設
　之佐食設俎
　釋曰神坐及亞獻致爵之籩豆皆主婦設之少牢饋
　食禮主人獻祝佐食設俎
祝左執角祭豆興取肺坐祭嚌之興加于俎坐祭酒啐
酒以肝從祝左執角右取肝㨎于鹽振祭嚌之加于俎
卒角拜主人荅拜受角酌獻佐食佐食北面拜受角主
人拜送佐食坐祭卒角拜主人荅拜受角降反于篚升
入復位
　釋曰下記祝俎離肺則祝絶肺以祭此不見者省文
主婦洗爵于房酌亞獻尸
　鄭注亞次也次猶貳主婦貳獻不夾拜者士妻儀簡
　耳
　釋曰爵房中爵也少牢饋食禮主婦拜獻尸尸拜受
　主婦拜送
尸拜受主婦北面拜送
　鄭注北面拜者辟内子也大夫之妻拜於主人之北
　西面
宗婦執兩籩户外坐主婦受設于敦南
　鄭注兩籩棗栗棗在西
　釋曰十虞禮主婦亞獻尸自反兩籩棗栗設于㑹南
　棗在西周禮九嬪凡祭祀贊玉齍贊后薦徹豆籩
祝贊籩祭尸受祭之祭酒啐酒
　鄭注籩祭棗栗之祭也其祭之亦于豆祭
　釋曰祝贊者猶前命挼祭也籩豆同祭于豆間少牢
　下篇曰尸取豐蕡白黑兼祭于豆祭
兄弟長以燔從尸受振祭嚌之反之
　鄭注燔炙肉也
　釋曰反之反于長兄弟楚茨曰執爨踖踖為俎孔碩
　或燔或炙
羞燔者受加于肵出
　鄭注出者俟後事也
　釋曰俟羞燔于祝也
尸卒爵祝受爵命送如初
　鄭注送者送卒爵
酢如主人儀
　鄭注尸酢主婦如主人儀者自祝酌至尸拜送如酢
　主人也不易爵辟内子
　釋曰上尸酢主人不易爵此如之亦不易爵也禮男
　女不相襲爵少牢饋食禮尸酢主婦祝易爵洗以授
　尸此襲爵者辟大夫之妻
主婦適房南面佐食挼祭主婦左執爵右撫祭祭酒啐
酒入卒爵如主人儀
　鄭注撫挼祭示親祭佐食不授而祭于地亦儀簡也
　入室卒爵于尊者前成禮明受惠也
　釋曰少牢禮主婦受祭祭之
獻祝籩燔從如初儀及佐食如初卒以爵入于房
　鄭注及佐食如初如其獻佐食則拜主人之北西面
　也
　釋曰佐食北面受獻主婦不宜同面拜送言如初明
　同主人西面拜與内子禮同
賓三獻如初燔從如初爵止
　鄭注初亞獻也尸止爵者三獻禮成欲神惠之均于
　室中是以奠而獻之
欽定四庫全書
　儀禮集釋卷二十七　　　宋　李如圭　撰
特牲饋食禮
席于户内
　鄭注為主人鋪之西面席自房來
主婦洗爵酌致爵于主人主人拜受爵主婦拜送爵
　鄭注主婦拜拜于北面也今文曰主婦洗酌爵
宗婦贊豆如初主婦受設兩豆兩籩
　鄭注初贊亞獻也主婦薦兩籩東面也
俎入設
　鄭注佐食設之
主人左執爵祭薦宗人贊祭奠爵興取肺坐絶祭嚌之
興加于俎坐挩手祭酒啐酒
　鄭注絶肺祭之者以離肺長也少儀曰牛羊之肺離
　而不提心豕亦然挩拭也挩手者為絶肺染汙也忖
　肺不挩手古文挩皆作說
　釋曰忖肺忖切之直取以祭離肺四面離割之不絶
　其中央少許時絶之以祭下記主人以下俎皆離肺
　無刌肺
肝從左執爵取肝㨎于鹽坐振祭嚌之宗人受加于俎
燔亦如之興席末坐卒爵拜
　鄭注于席末坐卒爵敬也一酌而備再從而次之示
　均
　釋曰尸再獻而具肝從主人一酌而肝燔從與尸均
　坐振祭重出坐字疑
主婦荅拜受爵酌醋左執爵拜主人荅拜坐祭立飲卒
爵拜主人荅拜主婦出反于房
　釋曰主婦醋不更爵殺也
主人降洗酌致爵于主婦席于房中南面主婦拜受爵
主人西面荅拜宗婦薦豆俎從獻皆如主人主人更爵
酌醋卒爵降實爵于篚入復位
　鄭注主人更爵自酢男子不承婦爵也祭統曰夫婦
　相授受不相襲處酢必易爵明夫婦之别古文更為
　受(案今注疏本訛/作今文授為受)
　釋曰更爵更房内之爵也庭篚惟有二爵其一獻尸
　爵止其一主人致爵于主婦少牢下篇賓致爵于主
　婦之俎亦佐食設之
三獻作止爵
　鄭注賓也謂三獻者以事命之作起也舊説云賓入
　户北面曰皇尸請舉爵
尸卒爵酢酌獻祝及佐食洗爵酌致于主人主婦燔從
皆如初更爵酢于主人卒復位
　鄭注洗乃致爵為異事新之燔從皆如初者如亞獻
　及主人主婦致爵也凡獻佐食皆無從其薦俎獻兄
　弟以齒設之賓更爵自酢亦不承婦人爵今文曰洗
　致古文更為受(案今注疏本/脱此十字)
　釋曰下記佐食旅旅齒于兄弟故其薦俎亦然賓三
　獻節中有十一爵獻尸一主婦致爵于主人二主婦
　自酢三主人致爵于主婦四主人自酢五尸卒爵酢
　賓六賓獻祝七獻佐食八賓致爵于主人九致爵于
　主婦十賓酢于主人十一
主人降阼階西面拜賓如初洗
　鄭注拜賓而洗爵為將獻之如初如視濯時主人再
　拜賓荅拜三拜衆賓衆賓荅再拜者
賓辭洗卒洗揖讓升酌西階上獻賓賓北面拜受爵主
人在右荅拜
　鄭注就賓拜者此禮不主于尊也賓卑則不專階主
　人在右統于其位今文無洗(案今注疏本/脱此四字)
　釋曰賓有司耳不得專階故主人就而獻之主人之
　位在東
薦脯醢設折俎
　鄭注凡節解者皆曰折俎不言其體略云折俎非貴
　體也上賓骼衆賓儀公有司設之
　釋曰少牢下篇曰司士設賓俎羊骼衆賓其脀體儀
　也儀者儀度可用者用之
賓左執爵祭豆奠爵興取肺坐絶祭嚌之興加于俎坐
挩手祭酒卒爵拜主人荅拜受爵酌酢奠爵拜賓荅拜
　鄭注主人酌自酢者賓不敢敵主人主人達其意
主人坐祭卒爵拜賓荅拜揖執祭以降西面奠于其位
位如初薦俎從設
　鄭注位如初復其位東面少牢饋食禮宰夫執薦以
　從設于祭東司士執俎以從設于薦東是則皆公有
　司為之與
　釋曰祭脯肺
衆賓升拜受爵坐祭立飲薦俎設于其位辯主人備荅
拜焉降實爵于篚
　鄭注衆賓立飲賤不備禮鄉飲酒記曰立卒爵者不
　拜既爵備盡盡人之荅拜
　釋曰坊記曰尸飲三衆賓飲一示民有上下也因其
　酒肉聚其宗族以教民睦也
尊兩壺于阼階東加勺南枋西方亦如之
　鄭注為酬賓及兄弟行神惠不酌上尊卑異之就其
　位尊之兩壺皆酒優之先尊東方示惠由近禮運曰
　澄酒在下
　釋曰旅酬禮䙝不敢與神靈共尊故就賓及兄弟之
　位尊之不用𤣥酒澄酒在下人君禮也案司尊彞四
　時之祭皆有罍諸臣之所酢少牢饋食禮上下大夫
　堂下皆無尊者辟人君士卑不嫌與人君同
主人洗觶酌于西方之尊西階前北面酬賓賓在左
　鄭注先酌西方者尊賓之義
主人奠觶拜賓荅拜主人坐祭卒觶拜賓荅拜主人洗
觶賓辭主人對卒洗酌西面賓北面拜
　鄭注西面者鄉賓位立于西階之前賓所荅拜之東
　北
主人奠觶于薦北
　鄭注奠酬于薦左非為其不舉行神惠不可同于飲
　酒
　釋曰鄉飲酒記云凡奠者于左將舉于右
賓坐取觶還東面(案此下各本衍拜字考上經賓北面/拜主人奠觶于薦北下云主人荅拜)
(荅賓北面之拜也賓坐取觶還東面下乃云/賓奠觶于薦南賓方執觶在手不得拜明矣)主人荅拜
賓奠觶于薦南揖復位
　鄭注還東面就其位薦西奠觶薦南明將舉
　釋曰揖復位則奠觶時少南于位
主人洗爵獻長兄弟于阼階上如賓儀
　鄭注酬賓乃獻長兄弟者獻之禮成于酬先成賓禮
　此主人之義亦有薦脀設于位私人為之與
　釋曰下記公有司獻次衆賓私臣獻次衆兄弟賓薦
　俎葢公有司設之兄弟薦俎葢私臣設之
洗獻衆兄弟如衆賓儀
　鄭注獻卑而必為之洗者顯神惠此言如衆賓儀則
　如獻衆賓洗明矣
洗獻内兄弟于房中如獻衆兄弟之儀
　鄭注内兄弟内賓宗婦也如衆兄弟如其拜受坐祭
　立飲設薦俎于其位而立内賓其位在房中之尊北
　(案今注疏/本脱其字)不殊其長略婦人也有司徹曰主人洗獻
　内賓于房中南面拜受爵
　釋曰下記尊兩壺于房中西墉下内賓立于其北東
　面南上宗婦北堂東面
主人西面荅拜更爵酢卒爵降實爵于篚入復位
　鄭注爵辯乃自酢以初不殊其長也内賓之長亦南
　面荅拜
長兄弟洗觚為加爵如初儀不及佐食洗致如初無從
　鄭注大夫士三獻而禮成多之為加也不及佐食無
　從殺也致致于主人主婦
衆賓長為加爵如初爵止
　鄭注尸爵止者欲神惠之均于在庭
嗣舉奠盥入北面再拜稽首
　鄭注嗣主人將為後者舉猶飲也使嗣子飲奠者將
　傳重累之者大夫之嗣子不舉奠辟諸侯
　釋曰奠鉶南所奠觶也文王世子曰宗廟之中登餕
　獻受爵則以上嗣上嗣君子適長子也以此禮言之
　受爵謂嗣舉奠獻謂舉奠洗酌入餕謂宗人遺舉奠
　盥祝命之餕也大夫之嗣無此禮辟君
尸執奠進受復位祭酒啐酒尸舉肝舉奠左執觶再拜
稽首進受肝復位坐食肝卒觶拜尸備荅拜焉
　鄭注食肝受尊者賜不敢餘也備猶盡也每拜荅之
　以尊者與卑者為禮略其文耳古文備為復
　釋曰肝酳尸所從獻者舉奠者嗣也以事名之
舉奠洗酌入尸拜受舉奠荅拜尸祭酒啐酒奠之舉奠
出復位
　鄭注啐之者荅其欲酢己也奠之者復神之奠觶嗣
　齒于子姓凡非主人升降自西階
　釋曰尸復神之奠觶故惟啐之與挼祭同時
兄弟弟子洗酌于東方之尊阼階前北面舉觶于長兄
弟如主人酬賓儀
　鄭注弟子後生也
宗人告祭脀
　鄭注脀俎也所告者衆賓衆兄弟内賓也(案今注疏/本兄弟上)
　(脱一/衆字)獻時設薦俎于其位至此禮又殺告之祭使成
　禮也其祭皆離肺不言登豆可知
乃羞
　鄭注羞庶羞也下尸胾醢豆而已此所羞者自祝主
　人至于内賓無内羞
　釋曰少牢下篇乃有内羞此庶羞降于尸無膮炙少
　牢下篇曰羞及私人辯
賓坐取觶阼階前北面酬長兄弟長兄弟在右
　鄭注薦南奠觶
　釋曰主人酬賓之觶
賓奠觶拜長兄弟荅拜賓立卒觶酌于其尊東面立長
兄弟拜受觶賓北面荅拜揖復位
　鄭注其尊長兄弟尊也此受酬者拜亦北面
長兄弟西階前北面衆賓長自左受旅如初
　鄭注旅行也受行酬也初賓酬長兄弟
長兄弟卒觶酌于其尊西面立受旅者拜受長兄弟北
面荅拜揖復位
　釋曰其尊西面之尊
衆賓及衆兄弟交錯以辯皆如初儀
　鄭注交錯猶言東西
　釋曰楚茨曰獻酬交錯禮儀卒度笑語卒獲古者于
　旅也語謂此時
為加爵者作止爵如長兄弟之儀
　鄭注于旅酬之間言作止爵明禮殺竝作
　釋曰賓酬長兄弟長兄弟酬賓二觶繼舉至此禮殺
　故不俟其畢而作止爵
長兄弟酬賓如賓酬兄弟之儀以辯卒受者實觶于篚
　鄭注長兄弟酬賓亦坐取其奠觶此不言交錯以辯
　賓之酬不言卒受者實觶于篚明其相報禮終于此
　其文省
　釋曰長兄弟亦取兄弟弟子所舉之觶酬賓以相報
　故互文以見之
賓弟子及兄弟弟子洗各酌于其尊中庭北面西上舉
觶于其長奠觶拜長皆荅拜舉觶者祭卒觶拜長皆荅
拜舉觶者洗各酌于其尊復初位長皆拜舉觶者皆奠
觶于薦右
　鄭注奠觶進奠之于薦右非神惠也今文曰奠于薦
　右
長皆執以興舉觶者皆復位荅拜長皆奠觶于其所皆
揖其弟子弟子皆復其位
　鄭注復其位者東西面位弟子舉觶于其長所以序
　長幼教孝弟凡堂下拜亦皆北面
爵皆無算
　鄭注算數也賓取觶酬兄弟之黨長兄弟取觶酬賓
　之黨惟己所欲亦交錯以辨無次第之數因今接㑹
　使之交恩定好優勸之
利洗散獻于尸酢及祝如初儀降實散于篚
　鄭注利佐食也言利以今進酒也更言獻者以利待
　尸禮將終宜一進酒嫌于加酒亦當三也不致爵禮
　又殺也
主人出立于户外西面
　鄭注事尸禮畢
祝東面告利成
　鄭注利猶養也供養之禮成不言禮畢于尸閒之嫌
尸謖祝前主人降
　鄭注謖起也前猶導也少牢饋食禮曰祝入尸謖主
　人降立于阼階東西面祝先尸從遂出于庿門前尸
　之儀士虞之禮備矣
　釋曰楚茨曰孝孫徂位工祝致告神具醉止皇尸載
　起致告告利成也
祝反及主人入復位命佐食徹尸俎俎出于庿門
　鄭注俎所載于肵俎少牢饋食禮曰有司受歸之
徹庶羞設于西序下
　鄭注為將餕去之庶羞主為尸非神饌也尚書傳曰
　宗室有事族人皆侍終日大宗已侍于賓奠然後燕
　私燕私者何也祭已而與族人飲也(案今注疏/本脱祭字)此徹
　庶羞置西序下者為將以燕飲與然則自尸祝至于
　兄弟之庶羞宗子以與族人燕飲于堂内賓宗婦之
　庶羞主婦以燕飲于房
　釋曰楚茨曰諸宰君婦廢徹不遲諸父兄弟備言燕
　私
筵對席佐食分簋鉶
　鄭注為將餕分之也分簋者分敦黍于㑹為有對也
　敦有虞氏之器也周制士用之變敦言簋容同姓之
　士得從周制耳祭統曰餕者祭之末也不可不知也
　是故古之人有言曰善終者如始餕其是巳是故古
　之君子曰尸亦餕鬼神之餘(案此下今注/疏本有也字)惠術也可
　以觀政矣
宗人遣舉奠及長兄弟盥立于西階下東面北上祝命
嘗食𧃊者舉奠許諾升入東面長兄弟對之皆坐佐食
授舉各一膚
　鄭注命告也士使嗣子及兄弟𧃊其惠不過族親也
　(案今注疏/本脱也字)古文𧃊皆作餕
　釋曰𧃊者舉膚降于尸也祭統曰尸謖君與卿四人餕
　君起大夫六人餕大夫起士八人餕少牢饋食禮二
　佐食及二賓長餕
主人西面再拜祝曰𧃊有以也兩𧃊奠舉于俎許諾皆
荅拜
　鄭注以讀如何其乆也必有以也之以祝曰𧃊(案曰/今注)
　(疏本訛/作告)釋辭以戒之言女𧃊乎此(案今注疏/本脱乎字)當有所
　以也以先祖有徳而享于此祭其坐𧃊其餘亦當以
　之也少牢饋食禮不戒者非親昵也舊説曰主人拜
　下𧃊席南
若是者三
　鄭注丁寧戒之
皆取舉祭食祭舉乃食祭鉶食舉
　鄭注食乃祭鉶禮殺
　釋曰食簋實也尸祭鉶嘗之乃爾黍
卒食主人降洗爵宰贊一爵主人升酌酳上𧃊上𧃊拜
受爵主人荅拜酳下𧃊亦如之
　鄭注少牢饋食禮曰贊者洗三爵酌(案今注疏/本脱酌字)主人
　受于户内以授次𧃊舊説云主人北面授下𧃊爵
主人拜祝曰酳有與也如初儀
　鄭注主人復拜為戒也與讀如諸侯以禮相與之與
　言女酳此當有所與也與者與兄弟也既知似先祖
　之徳亦當與女兄弟謂教化之
兩𧃊執爵拜
　鄭注荅主人也
祭酒卒爵拜主人荅拜兩𧃊皆降實爵于篚上𧃊洗爵
升酌酢主人主人拜受爵
　鄭注下𧃊復兄弟位不復升也
上𧃊即位坐荅拜
　鄭注既授爵户内乃就坐
主人坐祭卒爵拜上𧃊荅拜受爵降實于篚主人出立
于户外西面
　鄭注事餕者禮畢
祝命徹阼俎豆籩設于東序下
　鄭注命命佐食阼俎主人之俎宗婦不徹豆籩徹禮
　略各有為而已設于東序下亦將燕也
祝執其俎以出東面于户西
　鄭注俟告利成少牢下篇曰祝告利成乃執俎以出
宗婦徹祝豆籩入于房徹主婦薦俎
　鄭注宗婦既竝徹徹其卑者士虞禮曰祝薦席徹入
　于房
佐食徹尸薦俎敦設于西北隅几在南厞用筵納一尊
佐食闔牗户降
　鄭注厞隱也不知神之所在或諸逺人乎尸謖而改
　饌為幽闇庶其饗之所以為厭飫少牢饋食禮曰南
　面如饋之設此所謂當室之白陽厭也則尸未入之
　前為陰厭矣曽子問曰殤不備祭何謂陰厭陽厭也
　(案今注疏本/謂訛作為)
　釋曰釋宫曰西南隅謂之奥西北隅謂之屋漏郭璞
　曰奥者室中隱奥之處孫炎曰屋漏者當室之白日
　光所漏入也厭者無尸直厭飫神尸未入饌于奥故
　曰陰厭厞謂以席為障隱也祭時厞西北隅因謂西
　北隅為厞喪大記曰取西北厞薪
祝告利成降出主人降即位宗人告事畢賓出主人送
于門外再拜
　鄭注拜送賓也凡去者不荅拜
佐食徹阼俎堂下俎畢出
　鄭注記俎出節兄弟及衆賓自徹而出惟賓俎有司
　徹歸之尊賓也(案也今注疏/本訛作者)
　釋曰賓出主人拜送明賓不自徹也曲禮曰凡祭于
　公者必自徹其俎
記特牲饋食其服皆朝服𤣥冠緇帶緇韠
　鄭注于祭服此也皆者謂賓及兄弟筮日筮尸親濯
　亦𤣥端至祭而朝服朝服者諸侯之臣與其君日視
　朝之服大夫以祭今賓兄弟緣孝子欲得嘉賓尊客
　以事其祖禰故服之緇韠者下大夫之臣夙興主人
　服如初則固𤣥端
　釋曰凡朝服素韠
惟尸祝佐食𤣥端𤣥裳黄裳雜裳可也皆爵韠
　鄭注與主人同服周禮士之齊服有𤣥端素端然則
　𤣥裳上士也黄裳中士雜裳下士
　釋曰可者惟其所當服服之
設洗南北以堂深東西當東榮
　鄭注榮屋翼也
水在洗東
　鄭注祖天地之左海(案左今注疏/本訛作右)
篚在洗西南順實二爵二觚四觶一角一散
　鄭注順從也言南從統于堂也二爵者為賓獻爵止
　主婦當致也二觚長兄弟及衆賓長為加爵二人班
　同宜接竝也四觶一酌奠其三長兄弟酬賓卒受者
　與賓弟子兄弟弟子舉觶于其長禮殺事相接禮器
　曰貴者獻以爵賤者獻以散尊者舉觶卑者舉角舊
　説云爵一升觚二升觶三升角四升散五升
　釋曰賓獻尸之爵止主人當致爵于主婦故爵二長
　兄弟與衆賓長班同接竝為加爵宜各用一觚故觚
　二長兄弟酬賓之觶未奠于篚賓弟子及兄弟弟子
　已各舉觶于其長其一觶酌奠于鉶南故觶四
壺棜禁饌于東序南順覆兩壺焉葢在南明日卒奠幂
用綌即位而徹之加勺
　鄭注覆壺者盝瀝水且為其不宜塵幂用綌以其堅
　絜禁言棜者祭尚厭飫得與大夫同器不為神戒也
　釋曰卒奠酌奠奠于鉶南時即位尸即席坐時鄉飲
　酒賓至徹幂禮器曰禮有以下為貴者天子諸侯之
　尊廢禁大夫士棜禁玉藻曰大夫側尊用棜士側尊
　用禁棜無足禁有足士卑故以禁戒為稱棜又曰斯
　禁鄉飲酒鄉射雖大夫以非祭禮猶曰斯禁至祭乃
　名曰棜士祭禮言棜禁得與大夫同名
籩巾以綌也纁裏棗烝栗擇
　鄭注籩有巾者果實之物多皮核優尊者可烝裹之
　也烝擇互文舊説云纁裏者皆𤣥被
　釋曰聘禮竹簋(案此下/原本缺)
鉶芼用苦若薇皆有滑夏葵冬荁
　鄭注苦苦荼也荁堇屬乾之冬滑于葵詩云周原膴
　膴堇荼如飴今文苦為芐芐乃地黄非也
　釋曰内則曰堇荁以滑之
棘心匕刻
　鄭注刻若今龍頭
　釋曰詩大東曰有捄棘匕
牲爨在庿門外東南魚腊爨在其南皆西面饎爨在西
壁
　鄭注饎炊也西壁堂之西牆下舊説云南北直屋梠
　稷在南
肵俎心舌皆去本末午割之實于牲鼎載心立舌縮俎
　鄭注午割從横割之亦勿沒立縮順其性心舌知食
　味者欲尸之饗此祭是以進之
　釋曰一從一横曰午四面皆鄉中割之
賓與長兄弟之薦自東房其餘在東堂
　鄭注東堂東夾之前近南
沃尸盥者一人奉槃者東面執匜者西面淳沃執巾者
在匜北
　鄭注匜北執匜之北亦西面每事各一人淳沃稍注
　之今文淳作激
宗人東面取巾振之三南面授尸卒執巾者受
　鄭注宗人代授巾庭長尊
尸入主人及賓皆辟位出亦如之
　鄭注辟位逡遁
嗣舉奠佐食設豆鹽
　鄭注肝宜鹽也
佐食當事則户外南面無事則中庭北面
　鄭注當事將有事而未至
凡祝呼佐食許諾
　鄭注呼猶命也
宗人獻與旅齒于衆賓
　鄭注尊庭長齒從其長幼之次
佐食于旅齒于兄弟
　釋曰祭統曰凡賜爵昭為一穆為一昭與昭齒穆與
　穆齒及羣兄弟
尊兩壺于房中西牗下南上
　鄭注為婦人旅也其尊之節亞西方
　釋曰尊壺于西方已乃尊于房
内賓立于其北東面南上宗婦北堂東面北上
　鄭注二者所謂内兄弟内賓姑姊妹也宗婦族人之
　婦其夫屬于所祭為子孫或南上或北上宗婦宜統
　于主婦主婦南面北堂中房而北
主婦及内賓宗婦亦旅西面
　鄭注西面者異于獻也男子獻于堂上旅于堂下婦
　人獻于南面旅于西面内賓象衆賓宗婦象兄弟其
　節與其儀依男子也主婦酬内賓之長酌奠于薦左
　内賓之長坐取奠于右宗婦之娣婦舉觶于其姒婦
　亦如之内賓之長坐取奠觶酬宗婦之姒交錯以辯
　宗婦之姒亦取奠觶酬内賓之長交錯以辯内賓之
　少者宗婦之娣婦各舉奠于其長竝行交錯無算其
　拜及飲者皆西面于主婦之東南(案今注疏/本脱于字)
宗婦贊薦者執以坐于户外授主婦尸卒食而祭饎爨
雍爨
　鄭注雍孰肉以尸享祭竈有功也舊説云宗婦祭饎
　爨享者祭雍爨用黍肉而已無籩豆俎禮器曰燔燎
　于爨夫爨者老婦之祭盛于盆尊于瓶
賓從尸俎出庿門乃反位
　鄭注賓從尸送尸也士之助祭終其事也俎尸俎也
　賓既送尸復入反位者宜與主人為禮乃去之
尸俎右肩臂臑肫胳正脊二骨横脊長脅二骨短脅
　鄭注尸俎神俎也士之正祭禮九體貶于大夫有併
　骨二亦得十一之名合少牢之體數此所謂放而不
　致者凡俎實之數竒脊無中脅無前貶于尊者不貶
　正脊不奪正也正脊二骨長脅二骨者將舉于尸尸
　食未飽不欲空神俎
　釋曰尸餕鬼神之餘故謂神俎為尸俎也尸先舉正
　脊次舉長脅故皆二骨少牢饋食禮又有脡脊代脅
　為十一體
膚三
　鄭注為𧃊用二厭飫一也
離肺一
　鄭注離猶㨒也小而長午割之亦不提心謂之舉肺
刌肺三
　鄭注為尸主人主婦祭今文刌為切
　釋曰尸酢主人主人不絶祭知用尸俎之刌肺
魚十有五
　鄭注魚水物以頭枚數陰中之物取數于月十有五
　日而盈少牢饋食禮亦云十有五而俎尊卑同此所
　謂經而等也
腊如牲骨
　鄭注不但言體以有一骨二骨者
祝俎髀脡脊二骨脅二骨
　鄭注凡接于神及尸者俎不過牲三體以特牲約加
　其可併者二亦得竒名少牢饋食禮羊豕各三體
　釋曰脅葢代脅也與脡脊皆尸俎所不備者
膚一離肺一阼俎臂正脊二骨横脊長脅二骨短脅
　鄭注主人尊欲其體得祝之加數五體又加其可併
　者二亦者竒名臂左體臂
膚一離肺一主婦俎觳折
　鄭注觳後足折分後右足以為佐食俎不分左臑折
　辟大夫妻古文觳皆作穀(案今注疏本/脱此六字)
其餘如阼俎
　鄭注餘謂脊脅膚肺
佐食俎觳折脊脅
　鄭注三體卑者從正
　釋曰無加骨也脊脅不名無定體
膚一離肺一賓骼長兄弟及宗人折其餘如佐食俎
　鄭注體左骼也賓俎全體尊賓不用尊體為其已甚
　卑而全之其宜可也長兄弟及宗人折不言所分略
　之
　釋曰祝佐食接神賓三獻長兄弟為加爵宗人庭長
　授巾皆接尸而祝為尊故祝五體而餘皆三體衆賓
　長亦為加爵接于尸葢亦三體下文惟衆賓殽脀耳
衆賓及衆兄弟内賓宗婦若有公有司私臣皆殽脀
　鄭注又略此所折骨直破折餘體可殽者升之俎一
　而已不備三者賤祭禮接神者貴凡骨有肉曰殽祭
　統曰凡為俎以骨為主貴者取貴骨賤者取賤骨貴
　者不重賤者不虚示均也俎者所以明惠之必均也
　(案今注疏/本脱明字)善為政者如此故曰見政事之均焉公有
　司亦士之屬命于君者也私臣自己所辟除者
　釋曰禮器曰羔豚而祭百官皆足大牢而祭不必有
　餘此之謂稱百官謂衆助祭者
膚一離肺一公有司門西北面東上獻次衆賓私臣門
東北面西上獻次兄弟升受降飲
　鄭注獻在後者賤也祭祀有上事者貴之非執事者
　亦皆與旅
　釋曰擇公有司以為賓為衆賓位西階下執祭事其
　不執事者則在門西兄弟雖無上事亦在堂下西面
　族親故也宗人獻與旅齒于衆賓則公有司為之佐
　食齒于兄弟其選于私臣與公有司私臣薦俎葢徒
　隸為之
欽定四庫全書
　儀禮集釋卷二十八　　　宋　李如圭　撰
少牢饋食禮第十六
　鄭目録云諸侯之卿大夫祭其祖禰于庿之禮羊豕
　曰少牢少牢于五禮屬吉禮大戴第八小戴第十一
　别録第十六
少牢饋食之禮
　鄭注禮將祭祀必先擇牲繫于牢而芻之羊豕曰少
　牢諸侯之卿大夫祭宗廟之牲
日用丁巳
　鄭注内事用柔日必丁巳者取其令名自丁寧自變
　改皆為謹敬必先諏此日明日乃筮
筮旬有一日
　鄭注旬十日也以先月下旬之己筮來月上旬之巳
筮于庿門之外主人朝服西面于門東史朝服左執筮
右抽上韇兼與筮執之東面受命于主人
　鄭注史家臣主筮事者
　釋曰主人朝服者服祭服以筮也特牲筮日主人亦
　服祭時𤣥端司服職曰享先王則衮冕祭義曰易抱
　龜南面天子衮冕北面則天子卜祭亦服其祭服雜
　記大夫士筮宅史練冠長衣以筮筮蓍也
主人曰孝孫某來日丁亥用薦嵗事于皇祖伯某以某
妃配某氏尚饗
　鄭注丁未必亥也直舉一日以言之耳禘于大庿禮
　曰日用丁亥不得丁亥則己亥辛亥亦用之無則苟
　有亥焉可也薦進也進嵗時之祭事也皇君也伯某
　其字也大夫或因字為諡春秋傳曰魯無駭卒請諡
　與族公命以字為展氏是也其仲叔季亦曰仲某叔
　某季某也某妃某妻也合食曰配某氏若言姜氏子
　氏也尚庶㡬饗歆也
　釋曰夏小正曰丁亥萬用入學(案原本訛作萬入大/學據大戴禮記改正)
　丁亥者吉日也筮不同士禮贊命者葢辟君
史曰諾西面于門西抽下韇左執筮右兼執韇以擊筮
　鄭注將問吉凶焉故擊之以動其神易曰蓍之徳圜
　而神
遂述命曰假爾大筮有常孝孫某來日丁亥用薦嵗事
于皇祖伯某以某妃配某氏尚饗
　鄭注述循也重以主人辭告筮也假借也言因蓍之
　靈以問之常吉凶之占繇
乃釋韇立筮
　鄭注卿大夫之蓍長五尺立筮由便
卦者在左坐卦以木卒筮乃書卦于木示主人乃退占
　鄭注卦者史之屬也卦以木者每一爻畫地以識之
　六爻備書于板史受以示主人退占東面旅占之
　釋曰示主人石本上有以字
吉則史韇筮史兼執筮與卦以告于主人占曰從
　鄭注從者求吉得吉之言
乃官戒宗人命滌宰命為酒乃退
　鄭注官戒戒諸官也當共祭祀事者使之具其物且
　齊也滌溉濯祭器掃除宗庿
若不吉則及逺日又筮日如初
　鄭注及至也逺日後丁若後己
㝛
　鄭注㝛讀為肅肅進也大夫尊儀益多筮日既戒諸
　官以齋戒矣(案矣今注疏/本訛作也)至前祭一日又戒以進之
　使知祭日當來古文㝛皆作羞
　釋曰申戒為㝛㝛諸官宜在㝛尸之後㝛尸之夕為
　期則㝛前于祭一日
前㝛一日㝛戒尸
　鄭注皆肅諸官之日又先肅尸者重所用為尸者又
　為將筮
明日朝筮尸如筮日之儀(案儀唐石經及原本/皆作禮從今注疏本)命曰孝
孫某來日丁亥用薦嵗事于皇祖伯某以某妃配某氏
以某之某為尸尚饗筮卦占如初
　鄭注某之某者字尸父而名尸也字尸父尊鬼神也
　不前期三日筮尸者大夫下人君祭之朝乃視濯與
　士異
　釋曰周禮大宰享先王則掌百官之誓戒前期十日
　帥執事而卜日遂戒祭統曰𣪚齋三日以定之致齋
　三日以齊之先期旬有一日宫宰㝛夫人夫人亦散
　齋七日致齋三日則天子諸侯前祭十日卜日而戒
　諸官散齋前期三日致齋士卑亦前期三日筮尸不
　嫌與人君同惟不得散齋七日耳大夫不敢同君散
　齋九日前祭一日乃筮尸而致齋
吉則乃遂㝛尸祝擯
　鄭注筮吉又遂肅尸重尸也既肅尸乃肅諸官及執
　事者祝為擯者尸神象
主人再拜稽首祝告曰孝孫某來日丁亥用薦嵗事于
皇祖伯某以某妃配某氏敢㝛
　鄭注告尸以主人為此事來肅(案今注疏/本脱肅字)
尸拜許諾主人又再拜稽首主人退尸送揖不拜
　鄭注尸不拜者尸尊
　釋曰祝釋辭尸乃拜異于士
若不吉則遂改筮尸
　鄭注即改筮之不及逺日
既㝛尸反為期于庿門之外
　鄭注為期肅諸官而皆至定祭早晏之期為期亦夕
　時也言既肅尸反為期明大夫尊肅尸而已其為賔
　及執事者使人肅之
　釋曰特牲饋食禮親宿賓
主人門東南面宗人朝服北面曰請祭期主人曰比于
子
　鄭注比次早晏在于子也主人不西面者大夫尊于
　諸官有君道也為期亦惟尸不來也
宗人曰旦明行事主人曰諾乃退
　鄭注旦明旦日質明
　釋曰周禮雞人凡國事為期則告之時時謂此旦明
　之時
明日主人朝服即位于庿門之外東方南面宰宗人西
面北上牲北首東上司馬刲羊司士擊豕宗人告備乃
退
　鄭注刲擊皆謂殺之此實既省告備乃殺之文互者
　省也(案今注疏本/作省文也)尚書傳曰(案今注疏/本脱曰字)羊屬火豕屬
　水
雍人摡鼎匕俎于雍爨雍爨在門東南北上
　鄭注雍人掌割烹之事者爨竈也在門東南統于主
　人北上羊豕魚腊皆有竈竈西有鑊凡摡者皆陳之
　而後吿絜
廩人摡甑甗匕與敦于廩爨廩爨在雍爨之北
　鄭注廩人掌米入之藏者甗如甑一孔匕所以匕黍
　稷者也古文甑為烝
　釋曰甗無底甑也
司宫摡豆籩勺爵觚觶几洗篚于東堂下勺爵觚觶實
于篚卒摡饌豆籩與篚于房中放于西方設洗于阼階
東南當東榮
　鄭注放猶依也大夫攝官司宫兼掌祭器者也
羮定雍人陳鼎五三鼎在羊鑊之西二鼎在豕鑊之西
　鄭注魚腊從羊膚從豕統于牲
司馬升羊右胖髀不升肩臂臑膞胳正脊一脡脊一横脊
一短脅一正脅一代脅一皆二骨以並腸三胃三舉肺
一祭肺三實于一鼎
　鄭注升猶上也上右胖周所貴也髀不升近竅賤也
　肩臂臑肱骨膊胳股骨脊從前為正脅旁中為正脊
　先前脅先後屈而反猶器之䋫也並併也脊脅骨多
　六體各取二骨併之以多為貴舉肺一尸食所先舉
　也祭肺三為尸主人主婦古文胖皆作辯髀皆作脾
　今文並皆為併
　釋曰肩至代脅凡十一體脊脅言一見其體言二以
　竝見其骨腸胃各三葢取脊脅之數尸主人主婦各
　取神(案此下/原本缺)
司士升豕右胖髀不升肩臂臑膊胳正脊一脡脊一横
脊一短脅一正脅一代脅一皆二骨以竝舉肺一祭肺
三實於一鼎
　鄭注豕無腸胃君子不食圂腴
　釋曰養牛羊曰芻犬豕曰豢豢亦作溷犬豕食米穀
　腸胃有似人穢
雍人倫膚九實於一鼎
　鄭注倫擇也膚脅革肉擇之取美者
　釋曰膚豕肉也
司士又升魚腊魚十有五而鼎腊一純而鼎腊用麋
　鄭注司士又升副倅者合升左右胖曰純純猶全也
　釋曰升鼎同時下經云司士三人升魚腊膚
卒脀皆設扃鼏乃舉陳鼎于庿門之外東方北面北上
　鄭注北面北上鄉内相隨古文鼏皆為宻
司宫尊兩甒于房户之間同棜皆有幂(案幂各本訛作/冪據唐石經改)
(正/)甒有𤣥酒
　鄭注房户之間房西室户東也棜無足禁者酒戒也
　大夫去足改名優尊者若不為之戒然古文甒皆作
　廡今文幂作鼏
司宫設罍水于洗東有枓設篚于洗西南肆
　鄭注枓㪺水器也凡設水用罍沃盥用枓禮在此也
改饌豆籩于房中南面如饋之設實豆籩之實
　鄭注改更也為實之更之威儀多也如饋之設如其
　陳之左右也饋設東面
　釋曰如設于奥時
小祝設槃匜與簞巾於西階東
　鄭注為尸將盥
主人朝服即位于阼階東西面
　鄭注為將祭也
司宫筵于奥祝設几于筵上右之
　鄭注布陳神坐也室中西南隅謂之奥席東面近南
　為右
主人出迎鼎除鼏士盥舉鼎主人先入
　鄭注道之也主人不盥不舉
司宫取二勺于篚洗之兼執以升乃啓二尊之葢幂奠
于棜上加二勺于二尊覆之南柄
　鄭注二尊兩甒也今文啓為開古文柄皆為枋(案今/注疏)
　(本脫啓為開古/文皆共六字)
　釋曰𤣥酒亦有勺重古如酌者然
鼎序入雍正執一匕以從雍府執四匕以從司士合執
二俎以從司士贊者二人皆合執二俎以相從入
　鄭注相助
　釋曰雍正雍官之長府其屬也鼎一匕二俎正俎五
　與肵俎而六
陳鼎于東方當序南于洗西皆西面北上膚為下匕皆
加于鼎東枋
　鄭注膚為下以其加也南于洗西陳于洗西南
　釋曰榮在序外鼎當序洗當榮膚升鼎先魚腊從其
　牲陳之在下如其次
俎皆設于鼎西西肆肵俎在羊俎之北亦西肆
　鄭注肵俎在北將先載也異其設文不當鼎
　釋曰肵俎不言在羊鼎西知不當鼎
宗人遣賓就主人皆盥于洗長朼
　鄭注長朼者長賓先次賓後也主人不朼言就主人
　者明親臨之古文朼作匕
　釋曰此臣也而曰賓者祭以得賓客之助為榮也禮
　運曰仲尼與於蜡賓
佐食上利升牢心舌載于肵俎心皆安下切上午割勿
沒其載于肵俎末在上舌皆切本末亦午割勿沒其載
于肵横之皆如初為之于爨也
　鄭注牢羊豕也安平也平割其下于載便也凡割本
　末食必正也午割使可絶也(案今注疏/本脫也字)勿沒為其分
　散也肵之為言敬也所以敬尸也周禮祭尚肺事尸
　尚心舌心舌知滋味今文切皆為刌
　釋曰凡言牢者羊豕具有也午割從横割之勿沒不
　絶其中央少許在爨制之已然特牲饋食禮曰肵俎
　心舌皆去本末午割之實于牲鼎載心立舌縮俎論
　語曰割不正不食
佐食遷肵俎於阼階西西縮乃反佐食二人上利升羊
載右胖髀不升肩臂臑膊骼正脊一脡脊一横脊一短
脅一正脅一代脅一皆二骨以竝腸三胃三長皆及俎
拒舉肺一長終肺祭肺三皆切肩臂臑膊骼在兩端脊
脅肺肩在上
　鄭注升之以尊卑載之以體次各有宜也拒讀為介
　距之距俎距脛中當横節也凡牲體之數及載備于
　此
　釋曰俎距謂中俎足為横距猶雞距也凡牲體前脛
　骨三肩臂臑也後脛骨三膊骼觳也脊骨三正脊脡
　脊横脊也脅骨三代脅長脅短脅也膊之(案此下/原夲缺)
下利升豕其載如羊無腸胃體其載于俎皆進下
　鄭注進下變于食生也所以交于神明不敢以食道
　敬之至也鄉飲酒禮進腠羊次其體豕言進下互相
　見
　釋曰骨有本末進腠進本也進下進末也
司士三人升魚腊膚魚用鮒十有五而俎縮載右首進
腴
　鄭注右首進腴亦變于食生也有司載魚横之少儀
　曰羞濡魚者進尾
　釋曰凡載魚皆右首食生則寢右而進鬐下篇賓尸
　魚横于人為縮葢進其尾也又與此正祭異
腊一純而俎亦進下肩在上
　鄭注如羊豕凡腊之體載禮在此
膚九而俎亦横載革順
　鄭注列載于俎令其皮相順亦者亦其骨體
　釋曰牲體進下則俎亦横載于此互見之
卒脀祝盥于洗升自西階主人盥升自阼階祝先入南
面主人從户内西面
　鄭注將納祭也
主婦被錫衣侈袂薦自東房韭菹醓醢坐奠于筵前
婦贊者一人亦被錫衣侈袂執葵菹蠃醢以授主婦主
婦不興遂受陪設于東韭菹在南葵菹在北主婦興入
于房
　鄭注被錫讀為髲鬄古者或剔賤者刑者之髮以被
　婦人之紒為飾因名髲鬄焉此周禮所謂次也不纚
　笄者大夫妻尊亦衣綃衣而侈其袂耳侈者葢半士
　妻之袂以益之衣三尺三寸袪尺八寸韭菹醓醢朝
　事之豆也而饋食用之豐大夫禮葵菹在此䋫今文
　錫為緆蠃為蝸
　釋曰追師有次次第髮之長短為之亦見士昬禮婦
　贊者一人亦被錫衣侈袂則其餘如士之妻纚笄宵
　衣耳士妻與助祭婦人同宵衣無異服者禮窮則同
　故也袂袖也袪袂口也士妻之袂二尺二寸袪尺二
　寸朝事薦血腥之事也周禮醢人朝事八豆有韭菹
　醓醢饋食八豆有葵菹蠃醢士饋食禮惟取葵菹蠃
　醢豐大夫禮故兼取朝事二豆豆皆右菹左醢而此
　葵菹在北者與韭菹䋫設之采蘋詩曰于以奠之宗
　室牖下王肅以為大夫妻助祭采蘋藻以為菹設之
　于奥奥即牖下朝士當作朝事
佐食上利執羊俎下利執豕俎司士三人執魚腊膚俎
序升自西階相從入設俎羊在豆東豕亞其北魚在羊
東腊在豕東特膚當俎北端
　鄭注相助也
主婦自東房執一金敦黍有葢坐設于羊俎之南婦贊
者執敦稷以授主婦主婦興受坐設于魚俎南又興受
贊者敦黍坐設于稷南又興受贊者敦稷坐設于黍南
敦皆南首主婦興入于房
　鄭注敦有首者尊者器飾也飾葢象龜周之禮飾器
　各以其類龜有上下甲今文曰主婦入于房
祝酌奠遂命佐食啓㑹佐食啓㑹葢二以重設于敦南
　鄭注酌奠酌酒為神奠之後酌者酒尊要成也特牲
　饋食禮曰祝洗酌奠奠于鉶南重累之
　釋曰饌由尊者而成故酒後設之下經鉶設于韭菹
　之南此時鉶未設故奠處亦空其文
主人西面祝在左主人再拜稽首祝祝曰孝孫某敢用
柔毛剛鬛嘉薦普淖用薦歳事于皇祖伯某以某妃配
某氏尚饗主人又再拜稽首
　鄭注羊曰柔毛豕曰剛鬛嘉薦菹醢也普淖黍稷也
　普大也淖和也徳能大和乃有黍稷春秋傳曰奉粢
　以告曰潔粢豐盛謂其三時不害而民和年豐也
　釋曰曽子問曰宗子為士庶子為大夫其祭也如之
　何孔子曰以上牲祭于宗子之家祝曰孝子某為介
　子某薦其常事若宗子有罪居于他國庶子為大夫
　其祭也祝曰孝子某使介子某執其常事羊肥則毛
　柔豕肥則鬛剛盛音成
祝出迎尸于庿門之外主人降立于阼階東西面祝先
入門右尸入門左
　鄭注主人不出迎尸伸尊也特牲饋食禮曰尸入主
　人及賓皆辟位出亦如之祝入門右者辟尸盥也既
　則後尸
　釋曰不迎尸伸尸之尊
宗人奉槃東面于庭南一宗人奉匜水西面于槃東一
宗人奉簞巾南面于槃北乃沃尸盥于槃上卒盥坐奠
簞取巾興振之三以授尸坐取簞興以受尸巾
　鄭注庭南没霤
　釋曰尸盥設于西階東尸入門左至門内霤侍盥者
　奉器就之門内霤在庭之南特牲饋食禮曰尸入門
　左北面盥亦繼門言之
祝延尸尸升自西階入祝從
　鄭注由後詔相之曰延延進也周禮曰大祝相尸禮
　祝從從尸升自西階
主人升自阼階祝先入主人從
　鄭注祝接神先入宜也
尸升筵祝主人西面立于戸内祝在左
　鄭注主人由祝後而居右尊也祝從尸尸即席乃卻
　居主人左
祝主人皆拜妥尸尸不言尸荅拜遂坐
　鄭注拜妥尸拜之使安坐也尸自此荅拜遂坐而卒
　食其間有不啐奠不嘗鉶不告旨大夫之禮尸彌尊
　也不告旨者為初亦不饗所謂曲而殺
　釋曰不嘗鉶不嘗豕鉶也不饗祝不釋勸强之辭葢
　辟人君
祝反南面
　鄭注未有事也隋祭爾敦(案隋各本訛作墮/下同據釋文改正)官各肅
　其職不命
尸取韭菹辯㨎于三豆祭于豆間上佐食取黍稷于四
敦下佐食取牢一切肺于俎以授上佐食上佐食兼與
黍以授尸尸受同祭于豆祭
　鄭注牢羊豕也同合也合祭于俎豆之祭也黍稷之
　祭為隋祭將食神餘尊之而祭之今文辯為徧
　釋曰切肺祭肺也神俎祭肺二取其一也言牢者羊
　豕兼取之俎豆當作菹豆
上佐食舉尸牢肺正脊以授尸上佐食爾上敦黍于筵
上右之
　鄭注爾近也或曰移也右之便尸食也重言上佐食
　明更起不相因
　釋曰牢肺離肺也授尸下賈氏有尸受祭肺四字不
　設大羮者大羮為尸不為神賓尸乃有之
主人羞肵俎升自阼階直于膚北(案直各本訛作/置據釋文改正)
　鄭注羞進也肵敬也親進之主人敬尸之加
上佐食羞兩鉶取一羊鉶于房中坐設于韭菹之南下
佐食又取一豕鉶于房中以從上佐食受坐設于羊鉶
之南皆芼皆有柶尸扱以柶祭羊鉶遂以祭豕鉶嘗羊
鉶
　鄭注芼菜也羊用苦豕用薇皆有滑
　釋曰苦薇滑見公食記
食舉
　鄭注舉牢肺正脊也先食啗之以為道也
三飯
　鄭注食以黍
　釋曰飯扶晚切下同
上佐食舉尸牢幹尸受振祭嚌之佐食受加于肵
　鄭注幹正脅也古文幹為肝
上佐食羞胾兩瓦豆有醢亦用瓦豆設于薦豆之北
　鄭注設于薦豆之北以其加也四豆亦䋫羊胾在南
　豕胾在北無臐膮者尚牲不尚味
　釋曰䋫者羊胾北醢醢東豕胾胾南醢
尸又食食胾上佐食舉尸一魚尸受振祭嚌之佐食受
加于肵横之
　鄭注又復也或言食或言飯食大名小數曰飯魚横
　之者異于肉
　釋曰魚縮俎今則横之牲横載加于肵其縮之與
又食上佐食舉尸腊肩尸受振祭嚌之上佐食受加于
肵
　鄭注腊魚皆一舉者少牢二牲略之腊必舉肩以肩
　為終也别舉魚腊崇威儀
　釋曰特牲魚腊皆竝時三舉肩尊牲體亦後舉之
又食上佐食舉尸牢骼如初
　鄭注如舉幹也
又食
　鄭注不舉者卿大夫之禮不過五舉須侑尸
尸告飽祝西面于主人之南獨侑不拜侑曰皇尸未實
侑
　鄭注侑勸也祝獨勸者更則尸飽實猶飽也祝既侑
　復反南面
尸又食上佐食舉尸牢肩尸受振祭嚌之佐食受加于
肵
　鄭注四舉牢體始于正脊終于肩尊于終始
尸不飯告飽祝西面于主人之南
　鄭注祝當贊主人辭
主人不言拜侑
　鄭注祝言而不拜主人不言而拜親疏之宜
　釋曰周禮大祝辨九拜以享侑祭祀
尸又三飯
　鄭注為祝一飯為主人三飯尊卑之差凡十一飯(案/凡)
　(今注疏本/訛作尸)下人君也
　釋曰下户稼切
上佐食受尸牢肺正脊加于肵
　鄭注言受者尸授之也尸受牢幹而實舉于菹豆食
　畢操以授佐食焉
　釋曰菹豆韭菹之豆
主人降洗爵升北面酌酒乃酳尸尸拜受主人拜送
　鄭注酳猶羨也既食之而又飲之所以樂之古文酳
　作酌
尸祭酒啐酒賓長羞牢肝用俎縮執俎肝亦縮進末鹽
在右
　鄭注羞進也縮從也鹽在肝右便尸㨎之古文縮為
　蹙
　釋曰鹽在右據賓長西面設者而言于尸為鹽在左
　右取肝鄉左㨎之
尸左執爵右兼取肝㨎于俎鹽振祭嚌之加于菹豆卒
爵主人拜祝受尸爵尸荅拜
　鄭注兼兼羊豕
　釋曰少儀曰其有折俎者取祭反之不坐燔亦如之
　尸則坐
祝酌授尸尸酢主人主人拜受爵尸荅拜主人西面奠
爵又拜
　鄭注主人受酢酒俠爵拜彌尊尸
上佐食取四敦黍稷下佐食取牢一切肺以授上佐食
上佐食以綏祭
　鄭注綏或作挼挼讀為墮將受嘏亦尊尸餘而祭之
　古文綏為肵(案綏各本訛作墮據經云以綏祭又後/注云綏亦當作挼古文為肵可證此墮)
　(字乃綏/之訛)
主人左執爵右受佐食坐祭之又祭酒不興遂啐酒
　鄭注右受佐食右手受墮于佐食也至此言坐祭之
　者明尸與主人為禮也尸恒坐有事則起主人恒立
　有事則坐
祝與二佐食皆出盥于洗入二佐食各取黍于一敦上
佐食兼受搏之以授尸尸執以命祝
　鄭注命祝以嘏辭
卒命祝祝受以東北面于户西以嘏于主人曰皇尸命
工祝承致多福無疆于汝孝孫來汝孝孫使女受禄于
天宜稼于田睂壽萬年勿替引之
　鄭注嘏大也予主人以大福工官也承猶𫝊也來讀
　曰釐釐賜也耕種曰稼勿猶無也替廢也引長也言
　無廢止時長如是也古文嘏為格禄為福睂為㣲替
　為袂袂或為臷臷替聲相近
　釋曰詩天保曰吉蠲為饎是用孝享禴祠烝嘗于公
　先王君曰卜爾萬壽無疆楚茨曰工祝致告徂賚孝
　孫苾芬孝祀神嗜飲食卜爾百福如㡬如式既齊既
　稷既匡既勑永錫爾極時萬時億卜予也此皆序嘏
　主人之辭
主人坐奠爵興再拜稽首興受黍坐振祭嚌之詩懐之
實于左袂挂于季指執爵以興坐卒爵執爵以興坐奠
爵拜尸荅拜執爵以興出宰夫以籩受嗇黍主人嘗之
納諸内
　鄭注詩猶承也實于左袂便右手也季猶小也出出
　户也宰夫掌飲食之事者收歛曰嗇明豐年乃有黍
　稷也復嘗之者重之至也納猶入也古文挂作卦
主人獻祝設席南面祝拜于席上坐受
　鄭注室中迫狹
　釋曰亦變于尸
主人西面荅拜
　鄭注不言拜送下尸
　釋曰下户稼切後下尸同
薦兩豆菹醢
　鄭注葵菹蠃醢
佐食設俎牢髀横脊一短脅一腸一胃一膚三魚一横
之腊兩髀屬于尻
　鄭注皆升下體祝賤也魚横者四物共俎殊之也腊
　兩髀屬于尻尤賤不殊
　釋曰髀横脊短脅皆下體也四物羊豕魚腊腊升左
　右胖故尻在兩髀中連屬之
祝取菹㨎于醢祭于豆間祝祭俎
　鄭注大夫祝俎無肺祭用膚逺下尸不嚌之膚不盛
　釋曰大夫尸尊祝無祭肺又無離肺其祭用膚與餕
　者同耳
祭酒啐酒肝牢從祝取肝㨎于鹽振祭嚌之不興加于
俎卒爵興
　鄭注亦如佐食授爵乃興不拜既爵大夫祝賤也
主人酌獻上佐食上佐食户内牖東北面拜坐受爵主
人西面荅拜佐食祭酒卒爵拜坐授爵興
　鄭注不啐而卒爵者大夫之佐食賤禮略
　釋曰授石本作受
俎設于兩階之間其俎折一膚
　鄭注佐食不得成禮于室中折者擇取牢正體餘骨
　折分用之有脀而無薦亦逺下尸
　釋曰無肺又無菹醢
主人又獻下佐食亦如之其脀亦設于階間西上亦折
一膚
　鄭注上佐食既獻則出就其俎特牲記曰佐食無事
　則中庭北面謂此時
有司贊者取爵于篚以升授主婦贊者于房户
　鄭注男女不相因特牲饋食禮曰佐食卒角主人受
　角降反于篚
婦贊者受以授主婦主婦洗于房中出酌入户西面拜
獻尸
　鄭注入户西面拜由便也不北面者辟人君夫人也
　拜而後獻者當俠拜也昬禮曰婦洗在北堂直室東
　隅
　釋曰特牲主婦北面拜凡大夫所辟者士多得與君
　同卑不嫌也
尸拜受主婦主人之北西面拜送爵
　鄭注拜于主人之北西面婦人位在内此拜于北則
　上拜于南矣(案此今注疏本/訛作也脫矣字)由便也
尸祭酒卒爵主婦拜祝受尸爵尸荅拜易爵洗酌授尸
　鄭注祝出易爵男女不同爵
主婦拜受爵尸荅拜上佐食綏祭主婦西面于主人之
北受祭祭之其綏祭如主人之禮不嘏卒爵拜尸荅拜
　鄭注不嘏夫婦一體綏亦當作挼古文爲肵
主婦以爵出贊者受易爵于篚以授主婦于房中
　鄭注贊者有司贊者也易爵亦以授婦贊者婦贊者
　受房戸外入授主婦
主婦洗酌獻祝祝拜坐受爵主婦荅拜于主人之北卒
爵不興坐授主婦
　鄭注不俠拜下尸也今文曰祝拜受
主婦受酌獻上佐食于户内佐食北面拜坐受爵主婦
西面荅拜祭酒卒爵坐授主婦主婦獻下佐食亦如之
主婦受爵以入于房
　鄭注不言拜于主人之北可知也爵奠于内篚
賓長洗爵獻于尸尸拜受爵賓户西北面拜送爵尸祭
酒卒爵賓拜祝受尸爵尸荅拜祝酌授尸賓拜受爵尸
拜送爵賓坐奠爵遂拜執爵以興坐祭遂飲卒爵執爵
以興坐奠爵拜尸荅拜賓酌獻祝祝拜坐受爵賓北面
荅拜祝祭酒啐酒奠爵于其筵前
　鄭注啐酒而不啐爵祭事畢示醉也不獻佐食將儐
　尸禮殺
　釋曰啐爵當作卒爵
主人出立于阼階上西面祝出立于西階上東面祝告
曰利成
　鄭注利猶養也成畢也孝子之養禮畢
　釋曰特牲饋食禮戸外告利成此禮于階上尊者彌
　逺于尸
祝入尸謖主人降立于阼階東西面
　鄭注謖起也謖或作休
祝先尸從遂出于庿門
　鄭注事尸之禮訖于庿門外
　釋曰尸在庿門外則疑于臣故送逆尸皆以庿門為
　斷
祝反復位于室中主人亦入于室復位祝命佐食徹肵
俎降設于堂下阼階南
　鄭注徹肵俎不出門將儐尸也肵俎而以儐尸者其
　本為不反魚肉耳不云尸俎未歸尸
　釋曰特牲饋食禮佐食徹尸俎出于庿門即此肵俎
司宫設對席乃四人𧃊
　鄭注大夫禮四人餕(案餕今注/疏本作𧃊)明恵大也
上佐食盥升下佐食對之賓長二人備
　鄭注備四人餕也三餕亦盥升
　釋曰上佐食坐尸之處
司士進一敦黍于上佐食又進一敦黍于下佐食皆右
之于席上
　鄭注右之者東面在南西面在北
資黍于羊俎兩端兩下是餕
　鄭注資猶減也減置于羊俎兩端則一賓長在上佐
　食之北一賓長在下佐食之南今文資作齎
　釋曰餕當如上下文作𧃊
司士乃辯舉𧃊者皆祭黍祭舉
　鄭注舉舉膚今文辯為徧
主人西面三拜𧃊者𧃊者奠舉于俎皆荅拜皆反取舉
　鄭注三拜旅之示徧也言反者拜時或去其席在東
　面席者東面拜在西面席者皆南面拜
　釋曰在西面者與主人同面故南面拜
司士進一鉶于上𧃊又進一鉶于次𧃊又進二豆湇于
兩下乃皆食食舉
　鄭注湇肉汁也
　釋曰神坐止有羊豕二鉶故兩下進湇也皆食食黍
　也食舉食膚
卒食主人洗一爵升酌以授上𧃊贊者洗三爵酌主人
受于户内以授次𧃊若是以辯皆不拜受爵主人西面
三拜𧃊者𧃊者奠爵皆荅拜皆祭酒卒爵奠爵皆拜主
人荅壹拜(案壹今注疏/本訛作一)
　鄭注不拜受爵者大夫餕者賤也荅壹拜略也古文
　壹為一也
　釋曰周禮九拜有奇拜謂一拜也荅臣下之拜
𧃊者三人興出
　鄭注出降實爵于篚反賓位
上𧃊止主人受上𧃊爵酌以醋于戸内西面坐奠爵拜
上𧃊荅拜坐祭酒啐酒
　鄭注主人自醋者上𧃊獨止當尸位尊不酌也
上𧃊親嘏曰主人受祭之福胡壽保建家室
　鄭注親嘏不使祝授之亦以黍
主人興坐奠爵拜執爵以興坐卒爵拜上𧃊荅拜上𧃊
興出主人送乃退
　鄭注送佐食不拜賤
欽定四庫全書
　儀禮集釋卷二十九　　　宋　李如圭　撰
有司徹第十七
　鄭目録云少牢之下篇也上大夫既祭儐尸于堂之
　禮若下大夫祭畢禮尸于室中無别行儐尸于堂之
　事天子諸侯之祭眀日而繹有司徹于五禮屬吉禮
　(案今注疏/本脫禮字)大戴第九小戴第十二别録少牢下篇第
　十七
有司徹
　鄭注徹室中之饋及祝佐食之俎卿大夫既祭而儐
　尸禮崇也儐尸則不設饌西北隅以此薦俎之陳有
　祭象而亦足以厭飫神天子諸侯明日祭于祊而繹
　春秋傳曰辛巳有事于大庿仲遂卒于垂壬午猶繹
　是也爾雅曰繹又祭也
埽堂
　鄭注為儐尸新之少儀曰汎埽曰埽埽席前曰拚
司宫攝酒
　鄭注更洗益整頓之今文攝為聶
乃燅尸俎
　鄭注燅溫也溫尸俎于爨肵亦溫焉獨言溫尸俎則
　祝與佐食不與儐尸之禮古文燅皆作尋記或作燖
　春秋傳曰若可燖也亦可寒也
　釋曰燅說文曰于湯中爚肉也尸俎神俎也尸所舉
　肩骼加于肵者下皆復載于俎知肵俎亦燅
卒燅乃升羊豕魚三鼎無腊與膚乃設扃鼏陳鼎于門
外如初
　鄭注腊為庶羞膚從豕去其鼎者儐尸之禮殺于初
　如初者如庿門之外東方北面北上今文扃為鉉古
　文鼏為宻
乃議侑于賓以異姓
　鄭注議猶擇也擇賓之賢者可以侑尸必用異姓廣
　敬也是時主人及賓有司已復内位古文侑皆作宥
宗人戒侑
　鄭注戒猶告也南面告于其位戒曰請子為侑
侑出俟于庿門之外
　鄭注俟待也待于外當與尸更入主人興禮事尸極
　敬心也
司宫筵于戸西南面
　鄭注為尸席也
又筵于西序東面
　鄭注為侑席也
　釋曰尸侑席位與鄉飲酒賓介之位同
尸與侑北面于庿門之外西上
　鄭注言與殊尊卑北面者賓尸而尸益卑西上統于
　賓客
主人出迎尸宗人擯
　鄭注賓客尸而迎之主人益尊擯贊
　釋曰鄉者祝擯尸神象今宗人擯賓尸也
主人拜尸荅拜主人又拜侑侑荅拜主人揖先入門右
　鄭注道尸
尸入門左侑從亦左揖乃讓
　鄭注沒霤相揖至階又讓
　釋曰沒霤至門内霤
主人先升自阼階尸侑升自西階西楹西北面東上
　鄭注東上統于其席
　釋曰異于門外西上也户西之席東上侑席亦西于
　尸席
主人東楹東北面拜至尸荅拜主人又拜侑侑荅拜
　鄭注拜至喜之
乃舉
　鄭注舉舉鼎也舉者不盥殺也
司馬舉羊鼎司士舉豕鼎舉魚鼎以入陳鼎如初
　鄭注如初如阼階下西面北上
雍正執一匕以從雍府執二匕以從司士合執二俎以
從司士贊者亦合執二俎以從匕皆加于鼎東枋二俎
設于羊鼎西西縮二俎皆設于二鼎西亦西縮
　鄭注雍正羣吏掌辨體名肉物者府其屬凡三匕鼎
　一匕四俎為尸侑主人主婦其二俎設于豕鼎魚鼎
　之西陳之宜具也古文縮皆為蹙
　釋曰四俎皆載羊體之正俎而分陳二鼎西者欲使
　鼎具有俎
雍人合執二俎陳于羊俎西竝皆西縮覆二疏匕于其
上皆縮俎西枋
　鄭注竝併也其南俎司馬以羞羊匕湇羊肉湇其北
　俎司士以羞豕匕湇豕肉湇豕脀湇魚疏匕匕柄有
　刻飾者古文竝皆作併
　釋曰二俎上有匕知以羞匕湇既則以羞羊肉湇豕
　脀下經羊肉湇載于南俎匕湇皆次賔羞之侑魚湇
　司馬羞之而槩云司馬司士者因司馬刲羊司士擊
　豕而統言之疏者疏通刻飾之名明堂有疏屏豕肉
　湇三字衍即豕脀也
主人降受宰几尸侑降主人辭尸對
　鄭注几所以坐安體周禮大宰掌贊玉几玉爵
宰授几主人受二手横執几揖尸
　鄭注獨揖尸几禮主于尸
主人升尸侑升復位
　鄭注位阼階賓階上位
主人西面左手執几縮之以右袂推拂几三二手横執
几進授尸于筵前
　鄭注衣袖謂之袂(案此下今注疏本有/拂者外拂之也六字)推拂去塵示
　新
尸進二手受于手閒
　鄭注受從手閒謙也
主人退尸還几縮之右手執外廉北面奠于筵上左之
南縮不坐
　鄭注左之者異于鬼神生人陽長左鬼神隂長右不
　坐奠之者几輕
主人東楹東北面拜
　鄭注拜送几也
尸復位尸與侑皆北面荅拜
　鄭注侑拜者從于尸
主人降洗尸侑降尸辭洗主人對卒洗揖主人升尸侑
升尸西楹西北面拜洗主人東楹東北面奠爵荅拜降
盥尸侑降主人辭尸對卒盥主人揖升尸侑升主人坐
取爵酌獻尸尸北面拜受爵主人東楹東北面拜送爵
　鄭注降盥者為土汚手不可酌
主婦自東房薦韭菹醢坐奠于筵前菹在西方婦贊者
執昌菹醢以授主婦主婦不興受陪設于南昌在東方
興取籩于房麷蕡坐設于豆西當外列麷在東方婦贊
者執白黑以授主婦主婦不興受設于初籩之南白在
西方興退
　鄭注昌昌本也韭菹醓醢昌本麋臡麷熬麥也蕡熬
　枲實也白熬稻黑熬黍此皆朝事之豆籩大夫無朝
　事而用之儐尸亦豐大夫之禮主婦取籩興者以饌
　異親之當外列辟鉶也退退入房也
　釋曰先獻後薦異于祭也陪設重列之也籩人掌朝
　事之籩其實麷蕡白黑醢人掌朝事之豆其實韭菹
　醓醢昌本麋臡凡無骨為醢有骨為臡當外列麷在
　昌菹西韭菹西以俟亞獻設鉶
乃升
　鄭注升牲體于俎也
司馬朼羊亦司馬載載右體肩臂肫骼臑正脊一脡脊
一横脊一短脅一正脅一代脅一腸一胃一祭肺一載
於一俎
　鄭注言燅尸俎復序體者明所舉肩骼存焉亦著脊
　脅皆一骨也臑在下者折分之以為肉湇貶也(案貶/今注)
　(疏本訛/作俎)一俎謂司士所設羊鼎西第一俎
　釋曰此尸之羊正俎也復肩骼于俎與正祭神俎同
　其異者脊脅腸胃祭肺皆一又無舉肺且折分其臑
　故降臑在骼下第一俎謂羊鼎西之南俎羊肉湇俎
　在豕俎之南知尸俎亦在侑俎南
羊肉湇臑折正脊一正脅一腸一胃一嚌肺一載于南
俎
　鄭注肉湇肉在汁中者以増俎實為尸加也必為臑
　折上所折分者嚌肺離肺也南俎雍人所設在南者
　此以下十一俎俟時而載于此厯說之爾今文湇為
　汁
　釋曰此羊加俎也以肉初在湇中故異其名曰羊肉
　湇臑折折分正俎之臑也凡祭肺切之嚌肺離之祭
　肺祭而不嚌嚌肺嚌而亦祭祭肺尊故加俎用嚌肺
　祭肺又名切肺刌肺嚌肺又名離肺舉肺南俎羊俎
　西之南俎尸羊俎以下凡十二俎其四俎尸侑主人
　主婦之正俎餘八俎以雍人所設二俎徃還載之
司士朼豕亦司士載亦右體肩臂肫骼臑正脊一脡脊
一横脊一短脅一正脅一代脅一膚五嚌肺一載于一
俎
　鄭注臑在下者順羊也俎謂雍人所設在北者
　釋曰此豕脀也豕無正俎不折臑臑亦在下順上文
　也
侑俎羊左肩左肫正脊一脅一腸一胃一切肺一載于
一俎侑俎豕左肩折正脊一脅一膚三切肺一載于一
俎
　鄭注侑俎用左體侑賤其羊俎過三體有肫尊之加
　也豕左肩折折分為長兄弟俎也切肺亦祭肺互言
　之爾無羊湇下尸也豕又祭肺不嚌肺不備禮俎司
　士所設羊鼎西之北俎也豕俎與尸同
　釋曰體數奇而侑羊俎四體尊侑而加肫也羊正俎
　用祭肺豕加俎當用嚌肺此豕俎與尸同用雍人羊
　俎西之北俎
阼俎羊肺一祭肺一載于一俎羊肉湇臂一脊一脅一
腸一胃一嚌肺一載于一俎豕脀臂一脊一脅一膚三
嚌肺一載于一俎
　鄭注阼俎主人俎無體逺下尸也以肺代之肺尊也
　加羊肉湇而有體崇尸惠亦尊主人臂左臂也侑用
　肩主人用臂下之也不言左臂者大夫尊空其文也
　降于侑羊體一而増豕膚三有所屈有所申亦所謂
　順而摭也阼俎司士所設豕鼎西俎也其湇俎與尸
　俎同豕俎又與尸豕俎同
　釋曰侑無羊肉湇尸酢主人而有之三體降于侑羊
　俎一為屈膚三増于主婦俎二則申摭之石反猶拾
　也拾取上禮用之
主婦俎羊左臑脊一脅一腸一胃一膚一嚌羊肺一載
于一俎
　鄭注無豕體而有膚以主人無羊體不敢備也無祭
　肺有嚌肺亦下侑也祭肺尊言嚌羊肺者文承膚下
　嫌也膚在羊肺上則羊豕之體名同相亞也其俎司
　士所設在魚鼎西者
　釋曰豕之膚猶羊之腸胃故膚次腸胃下羊肺上言
　羊肺嫌是豕肺嚌肺同于侑
司士朼魚亦司士載尸俎五魚横載之侑主人皆一魚
亦横載之皆加膴祭于其上
　鄭注横載之者異于牲體彌變于神膴讀如殷冔之
　冔刳魚時割其腹以為大臠也可用祭也其俎又與
　尸豕俎同
　釋曰食生薦神魚俎縮俎右首此横于俎則進其尾
　也少儀曰羞濡魚者進尾冬右膄夏右鰭祭膴濡魚
　此所謂魚湇冔或呼孤反覆也
卒升
　鄭注卒已也已載尸羊俎
賓長設羊俎于豆南賓降尸升筵自西方坐左執爵右
取韭菹㨎于三豆祭于豆間尸取麷蕡宰夫贊者取白
黑以授尸尸受兼祭于豆祭
　鄭注賓長上賓
雍人授次賓疏匕與俎受于鼎西左手執俎左廉縮之卻
右手執匕枋縮于俎上以東面受于羊鼎之西司馬在
羊鼎之東二手執挑匕枋以挹湇注于疏匕若是者三
　鄭注挑謂之歃讀如或舂或抌之抌字或作挑者秦
　人語也此二匕者皆有淺升狀如飯操挑長枋可以
　抒物于器中者注猶寫也(案寫今注/疏本作瀉)今文挑作抌挹
　皆為扱
尸興左執爵右取肺坐祭之祭酒興左執爵
　鄭注肺羊祭肺
次賓縮執匕俎以升若是以授尸尸卻手受匕枋坐祭
嚌之興覆手以授賓賓亦覆手以受縮匕于俎上以降
　鄭注嚌湇者明湇肉加耳嘗之以其汁尚味
　釋曰此匕湇也匕湇無肉肉湇無汁匕湇羊豕皆有
　之豕不曰肉湇而曰豕脀曰肉湇者言肉初在湇中
　曰脀者明在俎時無汁羊豕互文也魚無匕湇言湇
　魚者明魚在湇耳俎降以俟羞羊肉湇
尸席末坐啐酒興坐奠爵拜告旨執爵以興主人北面
于東楹東荅拜
　鄭注旨美也拜告酒美荅主人意古文曰東楹之東
司馬羞羊肉湇縮執俎尸坐奠爵興取肺坐絶祭嚌之
興反加于俎司馬縮奠俎于羊湇俎南乃載于羊俎卒
載俎縮執以降(案各本作縮執俎以/降唐石經無俎字)
　鄭注絶祭絶肺末以祭周禮曰絶祭湇使次賓肉使
　司馬大夫禮多崇敬也
　釋曰正俎皆横執于席前横設之加俎皆縮執于席
　前縮奠之羊湇俎湇字衍下尸酢主人司馬縮奠湇
　俎于羊俎西
尸坐執爵以興次賓羞羊燔縮執俎縮一燔于俎上鹽
在右尸左執爵受燔㨎于鹽坐振祭嚌之興加于羊俎
賓縮執俎以降
　鄭注燔炙
　釋曰羞羊燔亦當以羊肉湇之俎鄭不言或者曰有
　俎與當考主人獻尸之從獻五籩豆一俎二羊匕湇
　三羊肉湇四羊燔五侑降于尸無羊湇羊肉湇主人
　受酢從獻與尸同五主婦與侑同三尊卑之羞也
尸降筵北面于西楹西坐卒爵執爵以興坐奠爵拜執
爵以興主人北面于東楹東荅拜主人受爵尸升筵立
于筵末主人酌獻侑侑西楹西北面拜受爵主人在其
右北面荅拜
　鄭注不洗者俱獻間無事也主人就右者賤不專階
　釋曰獻間無他酢酬故不洗也若爵自卑者來獻尊
　者則否
主婦薦韭菹醢坐奠于筵前醢在南方婦贊者執二籩
麷蕡以授主婦主婦不興受之奠麷于醢南蕡在麷東
主婦入于房
　鄭注醢在南方者立侑為尸使正饌統焉
侑升筵自北方司馬横執羊俎以升設于豆東侑坐左
執爵右取菹㨎于醢祭于豆間又取麷蕡同祭于豆祭
興左執爵右取肺坐祭之祭酒興左執爵次賓羞羊燔
如尸禮侑降筵自北方北面于西楹西坐卒爵執爵以
興坐奠爵拜主人荅拜
　鄭注荅拜拜于侑之右
　釋曰侑與主婦無羊肉湇故羊俎皆司馬設之
尸受侑爵降洗侑降立于西階西東面主人降自阼階
辭洗尸坐奠爵于篚興對卒洗主人升尸升自西階主
人拜洗尸北面于西楹西坐奠爵荅拜降盥主人降尸
辭主人對卒盥主人升尸升坐取爵酌
　鄭注酌者將酢主人
司宫設席于東序西面主人東楹東北面拜受爵尸西
楹西北面荅拜主婦薦韭菹醢坐奠于筵前菹在北方
婦贊者執二籩麷蕡主婦不興受設麷于菹西北蕡在
麷西主人升筵自北方主婦入于房
　鄭注設籩于菹西北亦辟鉶今文無二籩(案今注疏/本脫此五)
　(字/)
　釋曰菹北當設籩豆于鉶西設籩
長室設羊俎于豆西主人坐左執爵祭豆籩如侑之祭
興左執爵右取肺坐祭之祭酒興次賓羞匕湇如尸禮
席末坐啐酒執爵以興司馬羞羊肉湇縮執俎主人坐
奠爵于左興受肺坐絶祭嚌之興反加于湇俎司馬縮
奠湇俎于羊俎西乃載之卒載縮執虛俎以降
　鄭注奠爵于左者神惠變于常也言受肺者明有授
　言虛俎者羊湇俎訖于此虛不復用
　釋曰神惠右不舉變于飲酒也賈氏曰羊俎西之南
　俎不復用則羞羊燔用北之豕俎
主人坐取爵以興次賓羞燔主人受如尸禮主人降筵
自北方北面于阼階上坐卒爵執爵以興坐奠爵拜執
爵以興尸西楹西荅拜主人坐奠爵于東序南
　鄭注不降奠爵于篚急崇酒
侑升尸侑皆北面于西楹西
　鄭注見主人不及位知將與己為禮
主人北面于東楹東再拜崇酒
　鄭注崇充也拜謝尸侑以酒薄充满
尸侑皆荅再拜主人及尸侑皆升就筵司宫取爵于篚
以授婦贊者于房東以授主婦
　鄭注房東房户外之東
主婦洗于房中(案今注疏本作洗爵于/房中唐石經亦無爵字)出實爵尊南西
面拜獻尸尸拜于筵上受
　鄭注尊南西面拜由便也
主婦西面于主人之席北拜送爵入于房取一羊鉶坐
奠于韭菹西婦贊者執豕鉶以從主婦不興受設于
羊鉶之西興入于房取糗與腶脩執以出坐設之糗在
蕡西脩在白西興立于主人席北西面
　鄭注飲酒而有鉶者祭之餘鉶無黍稷殺也糗糗餌
　也腶脩擣肉之脯今文腶為斷
尸坐左執爵祭糗脩同祭于豆祭以羊鉶之柶挹羊鉶
遂以挹豕鉶祭于豆祭祭酒次賓羞豕匕湇如羊匕湇
之禮尸坐啐酒左執爵嘗上鉶執爵以興坐奠爵拜主
婦荅拜執爵以興司士羞豕脀尸坐奠爵興受如羊肉
湇之禮坐取爵興次賓羞豕燔尸左執爵受燔如羊燔
之禮坐卒爵拜主婦荅拜受爵酌獻侑侑拜受爵主婦
主人之北西面荅拜
　鄭注酌獻者主婦今文無西面
　釋曰亞獻之從獻五鉶一糗脩二豕匕湇三豕脀四
　豕燔五侑無鉶與豕匕湇主人與尸同五
主婦羞糗脩坐奠糗于麷南脩在蕡南侑坐左執爵取
糗脩兼祭于豆祭司士縮執豕脀以升侑興取肺坐祭
之司士縮奠豕脀于羊俎之東載于羊俎卒乃縮執俎
以降侑興
　鄭注豕脀無湇于侑禮殺
次賓羞豕燔侑受如尸禮坐卒爵拜主婦荅拜受爵酌
以致于主人主人筵上拜受爵主婦北面于阼階上荅
拜
　鄭注主婦易位拜于阼階上辟併敬
主婦設二鉶與糗脩如尸禮主人共祭糗脩祭鉶祭酒
受豕匕湇拜啐酒皆如尸禮嘗鉶不拜
　鄭注主人如尸禮尊也其異者不告旨
　釋曰尸啐酒不拜而云拜啐酒如尸禮者特牲少牢
　饋食禮尸嘗鉶不拜則此尸嘗鉶拜仍為啐酒也或
　拜字衍
其受豕脀受豕燔亦如尸禮坐卒爵拜主婦北面荅拜
受爵尸降筵受主婦爵以降
　鄭注將酢主婦
主人降侑降主婦入于房主人立于洗東北西面侑東
面于西階西南
　鄭注俟尸洗
尸易爵于篚盥洗爵
　鄭注易爵者男女不相襲爵
主人揖尸侑
　鄭注將升
主人升尸升自西階侑從主人北面立于東楹東侑西
楹西北面立
　鄭注俟尸酌
尸酌主婦出于房西面拜受爵尸北面于侑東荅拜主
婦入于房司宫設席于房中南面主婦立于席西
　鄭注設席者主婦尊今文曰南面立于席西
婦贊者薦韭菹醢坐奠于筵前菹在西方婦人贊者執
麷蕡以授婦贊者婦贊者不興受設麷于菹西蕡在麷
南
　鄭注婦人贊者宗婦之少者
主婦升筵司馬設羊俎于豆南主婦坐左執爵右取菹
㨎于醢祭于豆間又取麷蕡兼祭于豆祭主婦奠爵興
取肺坐絶祭嚌之興加于俎坐挩手祭酒啐酒
　鄭注挩手者于帨帨佩巾内則曰婦人亦左佩紛帨
　古文挩作說
　釋曰主婦羊俎嚌肺不祭肺故絶祭挩手
次賓羞羊燔主婦興受燔如主人之禮主婦執爵以出
于房西面于主人席北立卒爵執爵拜尸西楹西北面
荅拜主婦入立于房尸主人及侑皆就筵
　鄭注出房立卒爵宜鄉尊不坐者變于主人也執爵
　拜變于男子也
上賓洗爵以升酌獻尸尸拜受爵賓西楹西北面拜送
爵尸奠爵于薦左賓降
　鄭注上賓賓長也謂之上賓以將獻異之或謂之長
　賓奠爵爵止也
　釋曰奠于薦左尸後舉之神惠右不舉
主人降洗觶(案觶今注疏本作爵下兩/實觶同唐石經亦竝作觶)尸侑降主人奠
爵于篚辭尸對卒洗揖尸升侑不升
　鄭注侑不升尸禮益殺不從
主人實觶酬尸東楹東北面坐奠爵拜尸西楹西北面
荅拜坐祭遂飲卒爵拜尸荅拜降洗尸降辭主人奠爵
于篚對卒洗主人升尸升主人實觶尸拜受爵主人反
位荅拜尸北面坐奠爵于薦左
　鄭注降洗者主人
　釋曰奠于薦左者奠酬不舉也神惠右不舉而此左
　不舉者賓尸而酬之同于賓客異于神惠
尸侑主人皆升筵乃羞宰夫羞房中之羞于尸侑主人
主婦皆右之司士羞庶羞于尸侑主人主婦皆左之
　鄭注二羞所以盡歡心房中之羞其籩則糗餌粉餈
　其豆則酏食糝食庶羞羊臐豕膮皆有胾醢房中之
　羞内羞也内羞在右隂也庶差在左陽也
　釋曰内羞穀物庶羞牲物内羞周禮曰羞籩羞豆膮
　許堯反
主人降南面拜衆賓于門東三拜衆賓門東北面皆荅
壹拜
　鄭注拜于門東明少南就之也言三拜者衆賓賤旅
　之也衆賓壹拜賤也卿大夫尊賓賤純臣也位在門
　東古文壹為一
　釋曰特牲饋食禮記私臣門東北面
主人洗爵長賓辭主人奠爵于篚興對卒洗升酌獻賓
于西階上長賓升拜受爵主人在其右北面荅拜宰夫
自東房薦脯醢醢在西司士設俎于豆北羊骼一腸一
胃一切肺一膚一
　鄭注羊骼羊左骼上賓一體賤也薦與設俎者既則
　俟于西序端古文骼為胳
　釋曰俟俟執薦俎從賓降鄉飲酒司正升相旅退立
　于序端
賓坐左執爵右取脯㨎于醢祭之執爵興取肺坐祭之
祭酒遂飲卒爵執爵以興(案各本脫爵字/據唐石經補)坐奠爵拜執
爵以興主人荅拜受爵賓坐取祭以降西面坐委于西
階西南
　鄭注成祭于上尊賓也取祭以降反下位也反下位
　而在西階西南已獻尊之祭脯肺
　釋曰賓自門東而位西階西南猶燕禮士卒于西方
　已獻而位于東方也衆賓以下則已獻而設薦俎于
　其位
宰夫執薦以從設于祭東司士執俎以從設于薦東衆
賓長升拜受爵主人荅拜坐祭立飲卒爵不拜既爵
　鄭注既盡也長賓升者以次第升受獻言衆賓長拜
　則其餘不拜
宰夫贊主人酌若是以辯
　鄭注主人每獻一人奠空爵于棜宰夫酌授于尊南
　今文若為如辯皆為徧
辯受爵其薦脯醢與脀設于其位其位繼上賓而南皆
東面其脀體儀也
　鄭注徧獻乃薦畧之亦宰夫薦司士脀用儀者尊體
　盡儀度餘骨可用而用之尊者用尊體卑者用卑體
　而已亦有切肺膚今文儀皆作□或為議
乃升長賓主人酌酢于長賓西階上北面賓在左
　鄭注言升長賓則有贊者為之主人酌自酢序賓意
　賓卑不敢酢
主人坐奠爵拜執爵以興賓荅拜坐祭遂飲卒爵執爵
以興坐奠爵拜賓荅拜賓降
　鄭注降反位
欽定四庫全書
　儀禮集釋卷三十　　　　宋　李如圭　撰
有司徹
宰夫洗觶以升主人受酌降酬長賓于西階南北面賓
在左主人坐奠爵拜賓荅拜坐祭遂飲卒爵拜賓荅拜
　鄭注宰夫受主人觶則受其虛爵奠于篚古文酌為
　爵(案今注疏本/脫此五字)
　釋曰上主人卒爵不言降知虛爵
主人洗賓辭主人坐奠爵于篚對卒洗升酌降復位賓
拜受爵主人拜送爵賓西面坐奠爵于薦左
　釋曰奠于左者後舉之與不儐尸之禮奠酬同神惠
　右不舉
主人洗升酌獻兄弟于阼階上兄弟之長升拜受爵主
人在其右荅拜坐祭立飲不拜旣爵皆若是以辯
　鄭注兄弟長㓜立飲賤不别大夫之賓尊于兄弟宰
　夫不贊酌者兄弟以親暱來不以官待之
　釋曰兄弟雖賤而親故主人親酌之士之兄弟長則
　賓衆兄弟如衆賓
辯受爵其位在洗東西面北上升受爵其薦脀設于其
位
　鄭注亦辯獻乃薦既云辯矣復言升受爵者為衆兄
　弟言也衆兄弟升不拜受爵先著其位于上乃後云
　薦脀設于其位明位初在是也位不繼于主人而云
　洗東卑不統于尊此薦脀皆使私人
　釋曰賓拜受受爵拜既爵衆賓及長兄弟不拜既爵
　衆兄弟又不拜受爵故别言升受爵也兄弟已獻不
　變其位特牲饋食禮兄弟位主人之南者士卑故繼
　主人言之士冠禮兄弟立于洗東西面北上
其先生之脀折脅一膚一
　鄭注先生長兄弟折豕左肩之折
　釋曰折分侑俎豕左肩之折
其衆儀也主人洗獻内賓于房中南面拜受爵主人南
面于其右荅拜
　鄭注内賓姑姊妹及宗婦獻于主婦之席東主人不
　西面尊不與為賓主禮也南面于其右主人之位恒
　左人
　釋曰特牲主人西面
坐祭立飲不拜既爵若是以辯亦有薦脀
　鄭注亦設薦脀于其位特牲饋食禮記曰内賓立于
　房中西墉下東面南上宗婦北堂東面北上
主人降洗升獻私人于阼階上拜于下升受主人荅其
長拜乃降坐祭立飲不拜既爵若是以辯宰夫贊主人
酌主人于其羣私人不荅拜其位繼兄弟之南亦北上
亦有薦脀
　鄭注私人家臣也所自謁除也大夫言私人明不純
　臣也士言私臣明有君之道北上不敢專其位亦有
　薦脀初亦北面在衆賓之後爾言繼者以爵既獻為
　文凡獻位定
　釋曰大夫曰私人辟君特牲饋食禮私臣門東北面
　此亦然既獻乃位兄弟之南北上繼于兄弟不敢别
　自為列凡專其位者雖共方皆别自為上十喪禮朝
　夕哭大夫即位于門外西面北上兄弟在南南上賔
　繼之北上是也謁除謂謁于君除其課役
主人就筵
　鄭注古文曰升就筵
尸作三獻之爵
　鄭注上賔所獻爵不言三獻作之者賓尸而尸益卑
　可以自舉
司士羞湇魚縮執俎以升尸取膴祭祭之祭酒卒爵
　鄭注不羞魚匕湇略小味也羊有正俎羞匕湇肉湇
　豕無正俎魚無匕湇隆汚之殺
司士縮奠俎于羊俎南横載于羊俎卒乃縮執俎以降
尸奠爵拜三獻北面荅拜受爵酌獻侑侑拜受三獻北
面荅拜司馬羞湇魚一如尸禮卒爵拜三獻荅拜受爵
　鄭注司馬羞湇魚變于尸
酌致主人主人拜受爵三獻東楹東北面荅拜
　鄭注賔拜于東楹東以主人拜受于席就之
　釋曰賓之禮當于西階
司士羞一湇魚如尸禮卒爵拜三獻荅拜受爵尸降筵
受三獻爵(案今注疏/本脱爵字)酌以酢之
　鄭注既致主人尸乃酢之遂賓意
三獻西楹西北面拜受爵尸在其右以授之尸升筵南
面荅拜坐祭遂飲卒爵拜尸荅拜執爵以降實于篚二
人洗觶升實爵西楹西北面東上坐奠爵拜執爵以興
尸侑荅拜坐祭遂飲卒爵執以興坐奠爵拜尸侑荅拜
皆降
　鄭注三獻而禮小成使二人舉爵序殷勤于尸侑
洗升酌反位尸侑皆拜受爵舉觶者皆拜送侑奠觶于
右
　鄭注奠于右者不舉也神惠右不舉變于飲酒
尸遂執觶以興北面于阼階上酬主人主人在右
　鄭注尸拜于阼階上酬禮殺
坐奠爵拜主人主人荅拜不祭立飲卒爵不拜既爵酌
就于阼階上酬主人
　鄭注言就者主人立待之
主人拜受(案此下各本有爵/字據唐石經删)尸拜送
　鄭注酬不奠者急酬侑也
尸就筵主人以酬侑于西楹西侑在左坐奠爵拜執爵
興侑荅拜不祭立飲卒爵不拜既爵酌復位侑拜受主
人拜送
　鄭注言酌復位明授于西階上
主人復筵乃升長賓侑酬之如主人之禮
　鄭注遂旅也言升長賓則有贊呼之
至于衆賓遂及兄弟亦如之皆飲于上
　鄭注上西階上
遂及私人拜受者升受下飲
　鄭注私人之長拜于下升受兄弟之爵下飲之
卒爵升酌以之其位相酬辯
　鄭注其位兄弟南位亦拜受拜送升酌由西階
　釋曰卒爵受獻惟荅其長拜故受酬亦其長得升受
　羣私人以之其位相酬耳
卒飲者實爵于篚
　鄭注末受酬者雖無所旅猶飲
乃羞庶羞于賔兄弟内賔及私人
　鄭注無房中之羞賤也此羞同時羞則酌房中亦旅
　其始主婦舉觶于内賔遂及宗婦
　釋曰内羞賓文在私人之上私人得酬則内賓亦旅
　可知
兄弟之後生者舉觶于其長
　鄭注後生年少也古文觶皆為爵延熹中詔校書定
　作觶
洗升酌降北面立于阼階南長在左坐奠爵拜執爵以
興長荅拜
　鄭注長在左辟主人
　釋曰獻酬之位主人在右
坐祭遂飲卒爵執爵以興坐奠爵拜執爵以興長荅拜
洗升酌降長拜受于其位舉爵者東面荅拜爵止
　鄭注拜受荅拜不北面者儐尸禮殺長賓言奠兄弟
　言止互相發明相待也
　釋曰爵止謂奠之此爵與前主人酬賓之觶後竝行
　為無算爵特牲饋食禮兄弟弟子舉觶于其長皆北
　面拜送
賔長獻于尸如初無湇爵不止
　鄭注賓長者賓之長次上賓者非即上賔也如初如
　其獻侑酌致主人受尸酢也無湇爵不止别不如初
　者不使兄弟不稱加爵大夫尊也不用觚大夫尊者
　也
　釋曰賓長衆賓之長次上賔者湇湇魚也特牲饋食
　禮長兄弟洗觚為加爵衆賓長亦為加爵此言獻者
　若三獻之外更容有獻優之也用爵者爵尊于觚
賓一人舉爵于尸如初亦遂之于下
　鄭注一人次賓長者如初如二人洗觶之為也遂之于
　下者遂及賓兄弟下至于私人是言亦遂之于下(案/今)
　(注疏本作故言/亦遂之于下也)上言無湇爵不止互相發明
　釋曰賓長獻一人舉爵皆如初無湇爵不止别其異
　者亦遂之于下明其同者此禮皆如上二人洗觶至
　卒飲者實爵于篚惟不奠爵于薦耳
賓及兄弟交錯其酬皆遂及私人爵無算
　鄭注算數也長賓取觶酬兄弟之黨長兄弟取觶酬
　賓之黨惟己所欲無有次弟之數也
尸出侑從主人送于庿門之外拜尸不顧
　鄭注拜送之
拜侑與長賓亦如之衆賓從
　鄭注從者不拜送也
司士歸尸侑之俎
　鄭注尸侑尊送其家
主人退
　鄭注反于寢也
有司徹
　鄭注徹堂上下之薦俎也外賔尸雖堂上婦人不徹
若不儐尸(案儐各本作賓/據唐石經訂正)
　鄭注不儐尸謂下大夫也其牲物則同不得備其禮
　耳舊説云謂大夫有疾病攝昆弟祭曾子問曰攝主
　不厭祭不旅不假不綏祭不配布奠于賓賓奠而不
　舉而此備有似失之矣
　釋曰厭祭陽厭也旅旅酬也假嘏主人也綏祭主人
　墮減黍稷牢肉以祭也配言某妃配也布奠謂主人
　酬賓奠觶于薦北賔奠謂取觶奠于薦南舉舉之以
　行旅酬也此不儐之禮亦具有之
則祝侑亦如之
　鄭注謂尸七飯時
尸食
　鄭注八飯
乃盛俎臑臂肫脡脊横脊短脅代脅皆牢
　鄭注盛者盛于肵俎也此七體羊豕其脊脅皆取一
　骨也與所舉正脊幹骼凡十矣肩未舉既舉而俎猶
　有六體焉
　釋曰俎有十一體三脊三脅皆二骨既舉而三脊三
　脅各遺一骨
魚七
　鄭注盛半也魚十有五而俎其一已舉必盛半者魚
　無足翼于牲象脊脅而已
　釋曰特脊脅亦各盛半
腊辯無髀
　鄭注亦盛半也所盛者右體也脊屬焉言無髀者云
　一純而俎嫌有之古文髀作脾
　釋曰下云摭于魚腊俎則腊不盡盛亦盛半與魚同
　辯者葢辯盛右體也右脛骨五與脅骨三而八前已
　舉右肩今盡盛其餘三脊骨亦盛焉俎所存者左脛
　骨與脅骨八个耳上篇云腊一純而俎其兩髀左祝
　俎尸俎無髀自明不儐尸之禮髀之所用無文故云
　無髀以明之
卒盛乃舉牢肩尸受振祭嚌之佐食受加于肵
　鄭注卒已
佐食取一俎于堂下以入奠于羊俎東
　鄭注不言魚俎東主于尊
　釋曰魚在羊東此俎又奠于魚東繼羊言之耳
乃摭于魚腊俎俎釋三个其餘皆取之實于一俎以出
　鄭注个猶枚也魚摭四枚腊摭五枚其所釋者腊則
　短脅正脅代脅魚三枚而已古文摭為揲
　釋曰祝主人之腊用脛體取于所摭則所釋者葢三
　脅骨
祝主人之魚腊取于是
　鄭注祝主人主婦俎之魚腊取于此者大夫之禮文
　待神餘也三者各取一魚其腊主人臂主婦臑祝則
　骼也與此皆于鼎側更載焉不言主婦未聞
　釋曰特牲主人主婦祝皆無魚腊下主婦俎有腊臑
　此經不言主婦未聞其義或轉寫脱耳
尸不飯告飽主人拜侑不言尸又三飯
　鄭注凡十一飯士九飯大夫十一飯其餘十有三飯
　十五飯
佐食受牢舉如儐
　鄭注舉肺脊
　釋曰儐謂上萹及此萹有賓尸之禮者
主人洗酌酳尸賓羞肝皆如儐禮卒爵主人拜祝受尸
爵尸荅拜祝酌授尸尸以腊主人亦如儐其綏祭其嘏
亦如儐
　鄭注肝牢肝也綏皆當作挼挼讀為藏其隋之隋古
　文為㨎
其獻祝與二佐食其位其薦脀皆如儐主婦其洗獻于
尸亦如儐
　鄭注自尸侑不飯告飽至此與儐同者在上篇
主婦反取籩于房中執棗糗坐設之棗在稷南糗在棗南
婦贊者執栗脯主婦不興受設之栗在糗東脯在棗東
主婦興反位
　鄭注棗饋食之籩糗羞籩之實雜用之下賓尸也粟
　脯加籩之實也反位反主人之北拜送爵位(案送今/注疏本)
　(訛作/還)
　釋曰籩人掌饋食之籩其實棗㮚加籩之實㮚脯羞
　籩之實糗餌
尸左執爵取棗糗祝取栗脯以授尸尸兼祭于豆祭祭
酒啐酒次賓羞牢燔用俎鹽在右尸兼取燔㨎于鹽振
祭嚌之祝受加于肵卒爵主婦拜祝受尸爵尸荅拜
　鄭注自主婦反取籩(案各本脫取/字據經文補)至祝受加于肵此
　異于儐
祝易爵洗酌授尸尸以醋主婦主婦主人之北拜受爵
尸荅拜主婦反位又拜上佐食綏祭如儐卒爵拜尸荅
拜
　鄭注主婦夾爵拜為不儐尸(案儐今注疏/本訛作賓)降崇敬今
　文醋曰酌
　釋曰士妻獻尸不夾爵内子獻尸夾爵拜下大夫不
　儐尸雖與士同仍同内子夾爵拜
主婦獻祝其酌如儐拜坐受爵主婦主人之北荅拜
　鄭注自尸卒爵至此亦與儐同者亦在上篇
　釋曰經無尸卒爵之文鄭注云尸者以經有卒爵之
　文多故言尸以别之也
宰夫薦棗糗坐設棗于菹西糗在棗南祝左執爵取棗
糗祭于豆祭祭酒啐酒次賓羞燔如尸禮卒爵
　鄭注内子不薦籩祝賤使官可也自宰夫薦至賓羞
　燔亦異于儐
　釋曰特牲主婦設籩
主婦受爵酌獻二佐食亦如儐主婦受爵以入于房賓
長洗爵獻于尸尸拜受賓户西北荅拜爵止
　鄭注尸止爵者以三獻禮成欲神惠之均于室中是
　以奠而待之
主婦洗于房中酌致于主人主人拜受主婦户西北面
拜送爵司宫設席
　鄭注拜受乃設席變于士也
主婦薦韭菹醢坐設于席前菹在北方婦贊者執棗糗
以從主婦不興受設棗于菹北糗在棗西佐食設俎臂
脊脅皆牢膚三魚一腊臂
　鄭注臂左臂也特牲五體此三者以其牢與腊臂而
　七牢腊俱臂亦所謂腊如牲體
主人左執爵右取菹㨎于醢祭于豆間遂祭籩奠爵興
取牢肺坐絶祭嚌之興加于俎坐挩手祭酒執爵以興
坐卒爵拜
　鄭注無從者變于士也亦所謂順而摭也
主婦荅拜受爵酌以醋户内北面拜
　鄭注自酢不更爵殺
主人荅拜卒爵拜主人荅拜主婦以爵入于房尸作止
爵祭酒卒爵賓拜祝受爵尸荅拜
　鄭注作止爵乃祭酒亦變于士自爵止至作止爵亦
　異于儐
　釋曰一止爵順上大夫儐尸之禮也特牲饋食禮再
　止爵
祝酌授尸賓拜受爵尸拜送坐祭遂飲卒爵拜尸荅拜
獻祝及二佐食洗致爵于主人
　鄭注洗致爵者以承佐食賤新之
主人席上拜受爵賓北面荅拜坐祭遂飲卒爵拜賓荅
拜受爵酌致爵于主婦主婦北堂司宫設席東面
　鄭注北堂中房以北東面者變于士妻賓尸不變者
　賓尸禮異矣内子東面則宗婦南面西上内賓自若
　東面南上
　釋曰特牲饋食禮主婦房中南面宗婦北堂東面北
　上内賓西墉下東面南上宗婦與主婦易處宗婦統
　于主婦今西上
主婦席北東面拜受爵賓西面荅拜
　鄭注席北東面者北為下
婦贊者薦韭菹醢菹在南方婦人贊者執棗糗授婦贊
者婦贊者不興受設棗于菹南糗在棗東
　鄭注婦人贊者宗婦之弟婦也今文曰婦也贊者執
　棗糗授婦贊者不興受(案今注疏本/脫此十七字)
佐食設俎于豆東羊臑豕折羊脊脅祭肺一膚一魚一
腊臑
　鄭注豕折豕折骨也不言所折略之特牲主婦觳折
　豕無脊脅下主人羊豕四體與腊臑而五
　釋曰下文絶祭則離肺也曰祭主人以下肺或者因
　而名之乎特牲禮其用以祭皆離肺
主婦升筵坐左執爵右取菹㨎于醢祭之祭籩奠爵興
取肺坐絶祭嚌之興加于俎坐挩手祭酒執爵興筵北
東面立卒爵拜
　鄭注立飲拜既爵者變于大夫
賓荅拜賓受爵易爵于篚洗酌醋于主人户西北面拜
主人荅拜卒爵拜主人荅拜賓以爵降奠于篚
　鄭注自賓獻及二佐食至此亦異于儐
　釋曰上篇賓長獻不及佐食此賓長獻節内有十爵
　獻尸一主婦致爵于主人二主人酢主婦三尸酢賓
　四賓獻祝五獻上佐食六下佐食七賓致爵于主人
　八于主婦九賓受主人酢十
乃羞宰夫羞房中之羞司士羞庶羞于尸祝主人主婦
内羞在右庶羞在左主人降拜衆賓洗獻衆賓其薦脀
其位其酬醋皆如儐禮主人洗獻兄弟與内賓與私人
皆如儐禮其位其薦脀皆如儐禮卒乃羞于賓兄弟内
賓及私人辯
　鄭注自乃羞至私人之薦脀此亦與儐同者在此篇
　不儐尸則祝猶侑耳卒已也乃羞者羞庶羞
　釋曰儐尸之禮羞于侑不儐尸則羞于祝賓以下無
　内羞
賔長獻于尸尸醋獻祝致醋賓以爵降實于篚
　鄭注致謂致爵于主人主婦不言如初者爵不止又
　不及佐食
賔兄弟交錯其酬無算爵
　鄭注此亦與儐同者在此篇
　釋曰特牲饋食禮堂下别尊旅酬無算爵兩有之下
　大夫不敢同君禮闕旅酬直為無算爵而已兄弟舉
　觶于其長亦當如儐禮在羞于私人之後賓長加獻
　之前文不具耳
利洗爵獻于尸尸醋獻祝祝受祭酒啐酒奠之
　鄭注利獻不及主人殺也此亦異于儐
　釋曰上篇此篇皆無佐食獻
主人出立于阼階上西面祝出立于西階上東面祝告
于主人曰利成祝入主人降立于阼階東西面尸謖祝
前尸從遂出于庿門祝反復位于室中祝命佐食徹尸
俎佐食乃出尸俎于庿門外有司受歸之徹阼薦俎
　鄭注自主人出至此與賓雜者也先𧃊徹主人薦俎
　者變于士特牲饋食禮曰徹阼俎豆籩設于東序下
乃𧃊如儐
　鄭注謂上篇自司宫設對席至上餕興出也古文𧃊
　作餕
卒𧃊有司官徹饋饌于室中西北隅南面如饋之設右
几厞用席
　鄭注官徹饋者司馬司士舉俎宰夫取敦及豆此于
　尸謖改饌當室之白孝子不知神之所在庶其饗之
　于此所以為厭飫不令婦人改徹饌敦豆變于始也
　尚使官也佐食不舉羊豕俎親餕尊也厞隱也古文
　右作侑厞作茀
　釋曰主婦獻祝宰夫宰夫多主主婦之事故敦豆宰夫
　徹之特牲饋食禮佐食徹尸薦俎敦
納一尊于室中
　鄭注陽厭殺無𤣥酒
司官埽祭
　鄭注埽豆間之祭舊說云埋之西階東
　釋曰神位在西故埋近西階也曽子問凡幣帛皮圭
　為主命埋之階間
主人出立于阼階上西面祝執其俎以出立于西階上
東面司宫闔牖户
　鄭注閉牖與户為鬼神或者欲幽闇
祝告利成乃執俎以出于庿門外有司受歸之衆賓出
主人拜送于庿門外乃反
　鄭注拜送賓者(案賓下今注/疏本有也字)亦拜送其長不言長賓
　者下大夫無尊賓也
婦人乃徹
　鄭注徹祝之薦及房中薦俎不使有司者下上大夫
　之禮
徹室中之饌
　鄭注有司饌之婦人徹之外内相兼禮殺
