#+TITLE: 郭氏傳家易說-宋-郭雍
#+DATE: 2018-05-12 10:13:14
#+SOURCE: github.com/kanripo/KR1a0033 master 5d777522                
欽定四庫全書　　　　經部一
　郭氏傳家易說目録　　易類
　　卷首
　　　自序
　　　總論
　　卷一
　　　上經(乾畜坤履屯/小)　(蒙/)　(需/)　(訟/)　(師/)　(比/)
　　卷二
　　　上經(泰/蠱)　(否/臨)　(同人/觀)　(大有/)　(謙/)　(豫/)　(隨/)
　　卷三
　　　上經(噬嗑過賁坎剥離復/  大)　(无妄/)　(大畜/)　(頤/)
　　卷四
　　　下經(咸睽恒蹇遯解大壯/              損)　(晉/益)　(明夷/)　(家人/)
　　卷五
　　　下經(夬/震)　(姤/艮)　(萃/漸)　(升妹困/歸)　(井/)　(革/)　(鼎/)
　　卷六
　　　下經(豐/過)　(旅濟巽未兌/既      濟)　(渙/)　(節/)　(中孚/)　(小/)
　　卷七
　　　繫辭上
　　卷八
　　　繫辭下
　　卷九
　　　說卦
　　卷十
　　　序卦
　　卷十一
　　　雜卦
　　　　(臣/)等謹案易説十一卷宋郭雍撰雍字子和
　　　　洛陽人父忠孝受學于程子著兼山易解靖
　　　　康中為永興軍路提刑死難其書散逸雍遭
　　　　亂後隱居峽州長楊山谷著為此書乾道中
　　　　守臣薦于朝旌召不起賜號沖晦處士後更
　　　　賜稱頤正先生遣官受所欲言乃以傳家易
　　　　說進雍是書雖云本其父説而實多出于自
　　　　得朱子云兼山易溺于象數之學今觀雍書
　　　　大抵剖析義理與程傳相似非溺象數者也
　　　　雍之言曰易之為書其道其辭皆由象出未
　　　　有忘象而知易者如首腹馬牛之類或時可
　　　　忘此象之末也其説如此殆與其父意不必
　　　　盡同雍又不以卦辭為彖而謂觀乎彖辭者
　　　　即孔子自謂其彖傳是説為世所非蓋循王
　　　　弼本之誤不識古本故至于此要其學為程
　　　　子之支流而其平生自處亦有合幽人坦坦
　　　　履道之吉可謂無媿于立言者已乾隆四十
　　　　五年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
傳家易説自序
易道冥昧于鴻荒之世包犧氏始畫而明之歴數千年
槩見于聖人行事而述作無聞焉文王重之然後煥然
成章此文王之所以為文也迨春秋時大道不行獨卜
筮行于世孔子于是作傳大明其道然後天下復知文
王之易為大道之書故自開闢以來力舉斯道而明之
者三聖人而止耳觀三聖人之為心所以曉天下萬世
者亦可謂至矣自孔子歿微言復絶至秦漢間斯道大
否漢興諸儒僅能訓詁舉大義或復歸于隂陽家流大
失聖人言易之旨正始中王輔嗣一切革去易以髙尚
之言然輔嗣祖述虚無其辭雖美而無用于天下國家
于是易為空言矣又非三聖人所謂易之道也虚無之
學流弊至今卒無以正之兹大道所以不明歟大抵自
漢以來學者以利禄為心明經秪欲取青紫而已責以
聖人之道固不可得而聞也宋興百有餘載有明道伊
川二程先生横渠張先生出焉監前世儒者之弊力除
千餘載利禄之學直以聖人為師斯道為己任豈非古
之所謂豪傑之士也哉其于孟氏之功聖智巧力之間
而已先人受業伊川先生二十餘年雍始生之時横渠
明道乆已謝世甫四歲而伊川歿獨聞先人言先生之
道其所學所行所以教授多見于易與春秋中庸論語
孟氏之書是以門人率于此盡心焉且自周公歿大道
不行五百餘歲而得孔子孔子歿百有餘歲而得孟子
去聖人世如此未逺而道之難明亦已甚矣況于孔子
歿後千五百餘年而三先生欲力復聖人之道其難矣
哉夫先知先覺之士曠世無有將使百世之下聞者莫
不興起豈非三先生之力也歟雍不肖無聞甘與草木
同腐乆矣重念先人之學殆將泯絶先生之道亦因以
息惟懼無以遺子孫于是潜稽易象以述舊聞用傳于
家使毋忘先生之業道雖不足志則有餘矣孟子所謂
嘐嘐然曰古之人古之人者其庶幾歟紹興辛未歲仲
夏望日河南郭雍謹序
欽定四庫全書
　郭氏傳家易説
　　總論
易
　上下二經自序卦已分其來尚矣傳者謂今之周易
　乃孔子所傳文王易也易者體常盡變其用不窮之
　義經曰易窮則變變則通通則乆蓋言常道之窮必
　繼之以變是以通乆故易以變通為義大抵道適變
　則可用可用則通乆而為易未適變則不可用非易
　也太極之道初不可有而易能有而用之者包犧文
　王之力也是故易者用也用之之書也舉而用之大
　小不同斯則在人然則變而通之然後盡其利是以
　論其道則未始繫于聖人及書之有無惟聖人憂患
　後世之深恐不復聞也故明其道而載之于此自包
　犧畫八卦而卦之名立文王重之為六十四之後然
　後易之名出焉易之名出然後謂是道為易之道也
　是則卦名始于包犧而易名始于文王卦也爻也聖
　人能畫之重之名之耳因其畫之重之名之故為作
　易之聖人作易者作是書也是書之道具于未有天
　地之初非包犧文王所能作也後世聖人又因文王
　之易以周題之所以别夏商二代夏曰連山商曰歸
　藏而不名曰夏商易者時未有易之名故也連山以
　艮為首主名山川禹之功也歸藏以坤為首成湯黜
　夏命造攻自鳴條之義也故孔子曰我欲觀殷道是
　故之宋而不足徵也吾得坤乾焉周易以乾為首文
　王三分天下有其二以服事殷之道也故繫辭首曰
　天尊地卑乾坤定矣卑髙以陳貴賤位矣此繫文王
　周易之辭也
卦
　皇之道簡于帝帝之道簡于王非聖人有意于其間
　時焉而已書契之作始自八卦而後世不勝其繁者
　蓋惟天地有萬古不易一定之體而人則生生無窮
　故自簡至繁是為人事必然之理上古之時天道勝
　人人知有天而不知其他也故包犧氏始畫八卦其
　意若曰是道之一列而有三如是而天如是而地如
　是而人天道主覆故畫于上地道主載故畫于下人
　道財成輔相故畫于中于是自任以財成輔相之道
　而配天地焉者包犧畫卦之道也然天道不以天髙
　而大于地地道不以地廣而大于人人道不以人微
　而小于天地故三畫皆無差殊要其至也混而為一
　復于太極故名曰卦然則卦者太極之一耳或八或
　六十有四曰道曰事大小不同其于太極名易而實
　存也非若三才之分太極名實俱易矣是以聖人經
　以三才而太極分緯以八卦而太極復一經一緯而
　六十四象由之以備天下之能事畢矣所以太極為
　易之體而易者用太極之名太極之道方其混然一
　成物莫能破人安得而用之及乎包犧判而三之才
　之離為八文王重而六之離為六十四然後天下後
　世以之脩身齊家治國平天下始可得而議矣非天
　下之至聖其孰能與于此
　八卦之時天道純全故其名卦必備三才之義曰乾
　坤震巽坎離艮兌為八卦之名與八者之名所以總
　謂之卦者凡九字不可以常義膚淺訓釋蓋出于上
　古之言文王孔子能通之者也雖因孔子以卦之才
　德言之知為乾健坤順震動巽入終莫能究其義而
　後世或謂卦者卦也其言如此豈能盡聖人之意哉
　大抵易之為義易通而卦之為義難得卦也畫也象
　也蓋自道而一變為畫因而成象畫象具而成卦使
　萬世之下復由卦以知象由象以知畫由畫以明道
　此聖人之意也然終莫知上古之時卦為何訓乾坤
　八字出于包犧卦之一字出于包犧之後聖人名之
　其餘五十六卦及易與元亨利貞皆命于文王凡六
　十四卦可以意義訓釋其卦名或具三才或在人物
　或以道德或寓時事命名不同皆可攷而知蓋中古
　之言後世之所通也上古中古之名于是較然可見
　則知包犧之畫八卦而已而文王重卦又何疑焉包
　犧氏之前有聲而無畫包犧之時有畫無字三即乾
　也文王之時畫字具有六十四卦之畫即六十四卦
　之字後世以字易明故于畫之下重字以明之且包
　犧氏以天地人之三而其道一故三畫而成一卦畫
　有竒偶故有乾坤窮則盡變故有六子乾坤六子包
　犧初不能加損益也天以是示之因以是明之耳故
　包犧之畫得于天而明天文王之重得于人而明人
　得于天者亦知地道人道之一也是以三竒為乾而
　地道存焉三偶為坤而天道存焉一竒一偶終不可
　以成卦也得于人者知太極生天地天地生人有天
　而無地人無得而生也故以包犧之畫在上為天文
　王之重在下為地天地設位而後聖人成能于其中
　天有氣地有形人得天之氣以生得地之形以成必
　兼三才而兩之然後人因天地以生矣此文王重卦
　之義也揲蓍者分而為二以象兩然後掛一以象三
　蓋因于重卦之義且包犧之畫為天天君道也故五
　之在人為君文王之重為地地臣道也故二之在人
　為臣以上下二卦别而言之如此合六爻而言之則
　三四皆人道也是之謂中爻繫辭曰雜物撰德辨是
　與非則非其中爻不備故盡人事之變以二三四五
　為主初上終始之而已然終始之亦位也故曰六位
　時成六位成章
爻
　包犧氏畫卦之始其畫雖具三才而卦之天地未判
　無九六六位之别文王重卦之後然後天地判而有
　九六人道成而著六位此周公明六爻之義也何謂
　天地判而有九六繫辭曰天一地二天三地四天五
　此天地之生數也合一三五為九天數也天本乾故
　乾稱九合二四為六地數也地本坤故坤稱六此列
　六爻之後聖人稱九六之旨也是以揲蓍之法老陽
　三十有六揲以四象而得九老隂二十有四揲以四
　象而得六故九為乾爻三十六為乾䇿六為坤爻二
　十四為坤策此後世聖人衍九六之道也包犧肇三
　才之微獨畫天卦方知三才為一道故必文王重卦
　之後天地上下二卦既具而後九六可生焉九六既
　生而後大衍之法立此聖人作易之序也何謂人道
　成而著六位一卦之象雖備三才而六畫之後聖人
　道在成能欲用于天下萬世故舍天地而獨明人道
　是以六爻皆人位其辭皆人事故文王之治同天之
　載而周公之禮樂法度粲然具備者盡人道也此聖
　人著六爻之義也繫辭曰二多譽四多懼三多凶五
　多功此後世聖人以人道明六爻之説也是則有畫
　而後可重重而後有九六有九六而後有六位有六
　位而後可繫辭彖象文言故方畫重九六之際皆統
　明三才及六位繫辭彖象之後一以人道為主人道
　至此而後明矣此四聖成始成終之道也然前乎周
　公畫卦之時爻具于畫不復重見也至周公列之于
　下而繫以辭焉易于是始備矣而明其道傳其教者
　孔子也故必一聖人畫之一聖人重之一聖人列于
　爻一聖人垂其教則道無餘藴矣使包犧重之非包
　犧也三王之道也使文王爻之非文王也周公之道
　也聖人隨時之義蓋不然矣故自太極之始包犧象
　三才之道文王盡三才之義周公列三才之事孔子
　著三才之教皆隨時之義也然孔子之于文王猶文
　王之于包犧也周公特終文王之一事耳故古人獨
　稱三聖者以此
彖
　繫辭曰彖者言乎象者也又曰彖者才也乾之象六
　竒是也乾之彖言六竒之義也乾之才大而健是也
　乾之彖言大健之義也故觀乎彖辭則一卦之義思
　過半矣然先儒以文王卦辭為彖辭蓋以孔子不當
　自言觀乎彖辭則思過半也此大不然孔子之彖正
　論一卦之象及釋文王之辭非孔子之彖則卦象與
　文王辭不可通矣蓋文王之辭旨意深隐出于憂患
　之言雖使知者觀之豈能思過半哉必觀孔子彖辭
　然後一卦之義有思過半之理孔子作彖本以垂法
　後世欲學者先盡心于彖然後可明重卦之象及通
　文王之辭則思過半之言乃孔子自明作彖之意及
　示學文王易之要法也
象
　繫辭曰易者象也又曰聖人立象以盡意蓋以易之
　意不可得而盡故有象以盡之也意不可盡徒玩其
　辭皆空言耳如是則不可以訓天下後世而作易之
　道絶矣此聖人立象之旨也經曰見乃謂之象然則
　使斯道之可見者無非象也故象非一義四聖人之
　象不同卦之三畫包犧之象也重之為六文王之象
　也次為六位剛柔周公之象也在乾則自天行健至
　于天德不可為首孔子之象也三六之象以卦為主
　六位剛柔之象以爻為主孔子之象以辭為主所主
　不同其為盡意一也故辭有不能盡者求之爻爻有
　不能盡者求之卦則易之意無餘藴矣然則象也者
　豈為天為地為馬為牛而已乎天地牛馬有乾坤之
　象者也非乾坤之象止于天地牛馬而已也故知易
　之為書其意其辭皆由象出未有忘象而知易者如
　首腹馬牛之類或時可忘此象之末者也
　歐陽文忠公言彖象文言雜入卦中者自費氏始王
　弼為注亦用彖象相雜之經考費氏傳曰徒以彖象
　繫辭十篇文言解説上下經觀今之易十篇未嘗盡
　入卦中則非費氏明矣孔穎達言孔子象辭在六爻
　經辭之後及王輔嗣以為象者本釋經文宜相附近
　其義易了故分爻之象辭各附其當爻下言之猶如
　杜元凱注左傳分經之年與傳相附觀此則小象固
　已先在卦中弼又雜之爻中也其彖與大象文言終
　莫可考
文言
　易有彖所以明成卦之才有象所以盡作易之意又
　為文言所以釋一卦之辭然獨著于乾坤二卦者言
　辭在聖人道之易明者也學者考諸彖象智之可及
　也孔子曰舉一隅不以三隅反則不復又謂賜也告
　諸徃而知來蓋有不勝其言者言之終不可盡學者
　觀乾坤二卦文言觸類而長之可也(案是書舊有夷/陵謝主簿校證)
　(本未詳主簿名字其校證此條謂脱去乾坤二卦文/言句校補之今此本弗脱與所校補符合别詳卷一)
　(卷十一/小註)
繫辭
　包犧畫卦初無繫辭文王孔子之言皆繫辭也故孔
　子曰繫辭焉以斷其吉凶繫辭焉以盡其言則卦爻
　之辭皆是也今獨以此上下二篇稱繫辭者蓋卦辭
　爻辭文王周公之繫辭也此上下二篇孔子之繫辭
　也又于十翼之中獨此二篇泛論大道為諸卦之統
　要與彖象文言之辭異故獨曰繫辭所以尊崇孔子
　之辭與文王等也觀其言廣大而備變通而神无思
　而精皆彖象文言序卦説卦之所不能盡者非聖人
　孰能與于此哉微此則易道絶矣
　何氏謂上篇明无下篇明幾或以上篇論易之大理
　下篇論易之小理孔穎達言上下無異義直以簡編
　重大是以分之今觀上篇自天尊地卑至存乎德行
　篇章相次事理大小皆有條理不可紊亂次章之言
　皆前章所未盡至存乎德行則易道備矣下篇復起
　其説前後相次復如上篇是則初為二篇非後人妄
　分也
　諸儒分章不一孔穎達定以上篇十二章下篇九章
　然章有甚大甚小有可分不可分者似不止此二十
　一章故有文意未斷而章分有才一二句而文意斷
　不相續者豈能拘以二十一章也説見于後
　上篇所言多易道之大者與其精微神變之用下篇
　多卦義及上所未終粗顯之説又不可不明之者則
　上下二篇畧有辨也且上篇言天尊地卑乾坤定矣
　卑髙以陳貴賤位矣以其有是言故下篇可言八卦
　成列象在其中因而重之爻在其中也上篇言乾以
　易知坤以簡能至易簡而天下之理得以其有是言
　故下篇可言夫乾確然示人易矣夫坤隤然示人簡
　矣也孔穎達謂天地之道貞觀者也日月之道貞明
　者也此豈復為易之小事然貞觀貞明特引天地日
　月以明吉凶貞勝之辭非在易之義又不若廣大配
　天地變通配四時隂陽之義配日月易簡之善配至
　德為易之道也觀此數義則二篇精粗畧可見矣
說卦
　說卦論八卦之道德與其象義情性也然則六十四
　卦亦有是乎蓋六十四卦各具于文言彖象雜卦之
　中矣至萬物象類如履之為虎漸之為鴻中孚之鳴
　鶴小過之飛鳥井之為井鼎之為鼎皆是也其象不
　可盡言故于是數卦畧明之繫辭曰以言乎天地之
　間則備矣斯其所以難言也故曰書不盡言
序卦
　孔穎達曰六十四卦二二相耦非覆即變覆者表裏
　視之遂成兩卦屯蒙需訟之類皆是也變者反覆惟
　成一卦則變以對之乾坤坎離大過頤中孚小過八
　者皆是也此蓋卦變反對之象先天之學詳矣雖出
　于變象豈無其序哉故聖人所以序之也八卦之序
　有二帝出乎震一章八方之序也乾天也一章成卦
　先後之序也先序八卦于上故序六十四卦于此八
　卦序包犧之道六十四卦序文王之道也道至難明
　也聖人判之為三才離之為八卦使有目者可見有
　耳者可聞亦云至矣于是又為之説為之序三才八
　卦之道纎介不遺而言易者尚或滯于空言而乖亂
　正道或溺于術數之用不明三聖人之大旨斯學者
　所宜深戒也
雜卦
　卦之性情與其為德之不同八卦則見于説卦六十
　四卦則見于雜卦孔子于包犧之道詳盡于說卦皆
　文王所未嘗明之者故不得不詳也于文王之道則
　具于序卦雜卦之中其象則見于諸卦大小象而繫
　辭上下則兼統之(案原本自論繫辭至論雜卦複載/繫辭説卦序卦雜卦各卷篇首殆)
　(因曽穜大易粹言分載之不察已見卷首誤據以増/入今已校刪至各卷有與粹言所載互異者就文義)
　(審定不皆從粹言或據/以增入則註明本文下)
　
　
　
　
　
　
　
　
　郭氏傳家易説總論
欽定四庫全書
　郭氏傳家易説卷一
　　　　　　　　　　　　　宋　郭雍　撰
　　上經(乾/訟)　(坤/師)　(屯/比)　(蒙畜需履/小)
䷀(乾下/乾上)
乾元亨利貞
　包犧名卦必備三才之義故自太極離而為八名曰
　乾坤震巽坎離艮兊至文王重卦之後然後三才八
　卦不一而足而天地人之道或分矣獨八卦之名因
　之不改是以其義獨異于諸卦也説卦曰乾為天故
　世之説乾者止于天不得其道又以天為體乾為用
　夫以乾止于天則乾象當一畫不當有人道地道而
　備三才也孔子曰乾陽物也自道言之乾坤天地人
　无非一物則是三才陽物皆乾之道故説卦曰乾為
　天在天之乾也為圜在象之乾也為君為父在人之
　乾也為玉為金為寒為冰為大赤為馬為木果在地
　在物之乾也以乾能備三才萬物之象而三才萬物
　之一物不能兼乾之象故不得獨名曰天而必名曰
　乾也又況乾坤道也天地物也得是道而後為物故
　天得乾之道而為天也八卦之名皆與此同義文言
　之初言四德後又曰乾元者始而亨者也利貞者性
　情也又觀餘卦利牝馬之貞利君子貞之類則疑其
　以元亨二德為一利貞二德為一矣蓋自易論之乾
　陽物也坤陰物也由乾之一卦論之則元與亨陽之
　類也利與貞陰之類也是猶春夏秋冬雖為四時由
　隂陽觀之則春夏為陽秋冬為陰是以四德或為二
　義可也且四德者在卦則為天地人而言之曰元亨
　利貞在天地人别而言之雖亦曰元亨利貞然天之
　所謂元亨利貞者如立天之道陰與陽之類是也地
　之所謂元亨利貞者如立地之道柔與剛之類是也
　人之所謂元亨利貞者如立人之道仁與義之類是
　也天地人陰陽剛柔仁義皆可謂之元亨利貞而卦
　之元亨利貞不可謂之隂陽不可謂之剛柔不可謂
　之仁義者以卦得兼三才而三才之一物不得以兼
　卦故也是以乾之道天得之而為天君父得之而為
　君父圜得之而為圜木果得之而為木果大小不同
　其具四者則一而已所謂語大天下莫能載語小天
　下莫能破其道一也文王之易乾卦六畫之下惟元
　亨利貞四字而已至周公益六位爻辭六十二字而
　易道備孔子彖象文言成今之易而後世明觀文王
　之易則知周公事業所謂郁郁乎文者也亦見文王
　無聲無臭同于上天之載天不已文王亦不已之義
　由文王以觀包犧之畫則知包犧範圍天地之道同
　于太極至矣
初九潛龍勿用
　爻辭皆以人道為主龍雖非人而萬物皆人道之内
　又取以象聖人故乾爻稱之乾不為龍而稱之者龍
　有聖人之德不必拘以乾象也初始也聖人之始果
　行育德未可為時用或時亦未能致聖人皆潛可也
　此舜耕稼陶漁之時必至𤣥德升聞乃命以位故潛
　之時宜勿自用伊尹耕于有莘傳説隱于巖野二老
　避于海濱亦皆是道或喻漢祖及後世之隱者皆不
　足以當潛龍之義
九二見龍在田利見大人
　君子學以聚之問以辯之寛以居之然後仁以行之
　至于仁以行之道大成矣故龍之潛也有必見之理
　聖人之學也有必行之道舜之相堯伊尹之就湯太
　公伯夷之歸文王皆利見九五之大人者也人臣地
　道也故見而在田人君天道也故飛而在天大人者
　其道甚大之人也故德合天地明合日月其序合四
　時其吉凶合鬼神不如是豈足以有天下之大而賛
　化育參天地乎君臣俱有大德而小人勿用此二帝
　三王之所以興也乾德以大為主故不言聖人而曰
　大人然則聖人之法乾法其大而已矣
九三君子終日乾乾夕惕若厲无咎
　三居臣道之尊當興事造業之任故終日乾乾法乾
　之健不遑休息此大禹三過其門不入之時然天下
　之理髙則危滿則溢必戰戰兢兢然後无危溢之患
　是以九三位極之君子能朝夕惕然則雖處危地无
　咎矣若厲者雖危也禹曰予思日孜孜舜稱其不自
　滿假孟子稱其聞善言則拜皆夕惕之意也乾之道
　堯舜得之大禹得其健雖欲不為帝王不可得已故
　堯舜禹之授受係乎道之自然聖人无心于其間焉
九四或躍在淵无咎
　初居下體之下潛之也潛則行而未成故不可用四
　居上卦之下猶有淵義雖潛道已革而无在田之位
　進退惟時固不可躍而進也然君子進德修業欲及
　時居近君之位時其可失乎是以疑于可進而自躍
　也可以仕則仕可以止則止所謂或躍也六爻之義
　大率以初為未仕四為己仕二為應君之臣三為人
　臣尊極之位蓋下卦以漸進而四為近君矣故二多
　譽得君也四多懼近君也三多凶危也
九五飛龍在天利見大人
　孔子曰惟天為大惟堯則之孟子曰大舜有大焉則
　大人莫大于堯舜也然堯以不得舜為已憂舜以不
　得禹臯陶為己憂雖堯舜之大其憂尚如此此九五
　大人之君所以利見九二大人之臣也天位不可階
　而升也故稱飛龍焉二帝三王未有不得大人以興
　者漢唐之際雖莫不然然皆權謀變詐小人之徒爭
　雄竊國而止耳安知所謂利見大人之道哉
上九亢龍有悔
　九三過而惕故无咎上九過而亢故有悔然則龍德
　莫善于惕而莫不善于亢也亢則貪夫位慕夫禄不
　知進退存亡其悔宜矣堯老而舜攝舜亦以命禹伊
　尹復政厥辟周公復子明辟君臣之間皆有是道故
　知進退存亡者其惟聖人乎
用九見羣龍无首吉
　九天德也用天德者徧覆包含无所不容其于見羣
　龍而容之有餘裕矣夫是之謂大人大人有容天下
　之德而无長天下之志至于天下樂推首出庶物之
　際一以无心應之而已象言天德不可為首為者自
　為之辭无首者戒其无自為首也是以堯無能名舜
　有天下而不與文王三分有二而事殷皆无首之道
　孔子曰天何言哉四時行焉百物生焉知此然後盡
　用九无首之吉也乾坤純備天地九六之道故稱用
　九用六他卦雜而不純雖有所用亦乾坤之九六也
彖曰大哉乾元萬物資始乃統天雲行雨施品物流形
大明終始六位時成時乘六龍以御天乾道變化各正
性命保合太和乃利貞首出庶物萬國咸寧
　乾之四德元為大元為始彖論一卦之才故首言乾
　元元之在乾猶人之有首也萬物之所以資始者在
　此且雲行雨施品物流形天之長育萬物健而亨之
　道也而乾元則統之聖人知此故大明乾元終始一
　卦之道得所謂潛見飛躍各以其時而成六位矣此
　周公繫爻之義也六位既以時成則聖人可以乘此
　而用天道或潛或見或惕或躍或飛或亢亦各因其
　時而乘焉此聖人法乾用九之道也故孔子曰乾元
　用九乃見天則且乾道之變化也蓋非物物而生之
　大闢資始之戸使萬物无一物之不和是之謂保合
　太和乾始能以美利利天下不言所利者以此是乃
　乾之所謂利貞也聖人知乾之利貞在此而不在彼
　故法各正性命之道以出庶物法保合太和之道以
　寧萬國則首出庶物而萬國咸寧矣此又聖人法乾
　用九之道也故孔子曰乾元用九天下治也易之彖
　非獨統論一卦之體蓋以人事兼明之
象曰天行健君子以自强不息
　天有乾之象也君子像天與乾者也天有乾之象者
　以乾健而天行亦健故也君子能像天與乾者以天
　行健而君子自强不息可像之也
潛龍勿用陽在下也
　在下非獨處微亦陽未動而時未至故也
見龍在田德施普也
　時至而出兼善天下膏澤下于民之時也
終日乾乾反復道也
　乾乾自强不息也自强不息則反復皆天道造次顛
　沛必于是也
或躍在淵進无咎也
　四為有位之臣與二同功雖有進退之義而義在有
　為故進亦无咎聖人懼其近而必進故或之亦慮其
　退而失時故曰進无咎也
飛龍在天大人造也
　大人體乾行健不為小道也故飛龍見大人之為
亢龍有悔盈不可乆也
　易窮則變變則通通則乆亢不知變其能乆乎
用九天德不可為首也
　善用天德者用其大不善用天德者用其强强无不
　及也處衆則欲長有功則欲伐故聖人于是戒之益
　賛于禹曰滿招損謙受益時乃天道其知用天德者
　歟
文言曰元者善之長也亨者嘉之會也利者義之和也
貞者事之幹也
　元亨利貞固不止于在人者則善之長嘉之㑹義之
　和事之幹非獨人事而已
君子體仁足以長人嘉會足以合禮利物足以和義貞
固足以幹事君子行此四德者故曰乾元亨利貞
　君子體乾之仁故足以長人體乾之嘉㑹故足以合
　禮體乾之利物故足以和義體乾之貞固故足以幹
　事此君子行此四德之道也君子行此四德亦同乾
　之元亨利貞
初九曰潛龍勿用何謂也子曰龍德而隱者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
　道與世合則出而見道與世違則隱而潛惟有德者
　能之古之人邦無道至死不變又曰邦無道則愚豈
　不易乎世不成乎名者歟遯世无悶獨善其身者也
　不見是而无悶人不知而不愠者也行其所可樂違
　其所可憂此顔子所以不改其樂而人不堪其憂也
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
　初九潛而勿用故孔子言其隱德九二見而在田故
　孔子言其龍德之著見者由二爻以觀之中庸所謂
　誠則形形則著著則明明則動動則變變則化之序
　也庸言之信庸行之謹言行之見者安行之也惟正
　故能閑邪惟中故能存誠閑邪所以存其誠也有善
　世之功而不自伐故天下莫與汝爭功有正中龍德
　博而物化故能盡性盡人物之性豈閑邪存誠之所
　致歟君之德正中而已九二所謂咸有一德者也
九三曰君子終日乾乾夕惕若厲无咎何謂也子曰君
子進德修業忠信所以進德也修辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
　乾健也乾乾健之至其自强不息可知也蓋不如是
　不足以進德修業大有為于天下也德在我者也非
　内盡忠信則德不可進事業措諸天下者也其修辭
　外見者未見其所以盡成已成物之道皆不足以居
　業也事之方來可至者至之君子知動之微作事謀
　始也事之已徃當終者終之君子存謹終如始之義
　也卦至于三其道革矣自初至三可終之德業也自
　四以徃可至之德業也既盡善始善終之道故居三
　之尊而不驕任五之事而不憂雖在危地何咎之有
　夫内以忠信而進德外以辭誠而居業知至之幾知
　終之義不驕不憂皆兢兢而夕惕者也修辭立其誠
　如臯陶矢厥謨之類是也𤼵號施令皆修辭也以誠
　為主
九四或躍在淵无咎何謂也子曰上下无常非為邪也
進退无恒非離羣也君子進德修業欲及時也故无咎
　上下進退皆貴有常而不變而此无常者上下進退
　係乎時命也孔子嘗為委吏乘田矣豈捨正道而為
　此哉亦豈離類敗德而為此哉不得其時而已君子
　進德修業欲及時是以不忘于或躍也孟子以可仕
　則仕可止則止為聖之時而文言以或躍為欲及時
　其義一也由是為魯之司寇或躍之義存焉耳九四
　之處不以正疑其為邪也故言非為邪龍德在下而
　已違之疑其離羣也故言非離羣孔子懼進不以道
　而退不以義者故以及時釋或躍无咎之義
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
　大哉君臣之道各從其類如是之至也故湯使聘之
　幡然而改者商之一德之臣也聞文王興而盍歸乎
　來者周之同德之臣也雖求之于上應之于下在人
　事如此而有必應必親之道者係乎龍德之同耳
上九曰亢龍有悔何謂也子曰貴而无位髙而无民賢
人在下位而无輔是以動而有悔也
　貴而非其位不知退也髙而无其民不知喪也賢人
　謂九三也九三之德知幾夕惕與此異矣德既不同
　則在下不應不為輔也動不知止其悔宜矣
潛龍勿用下也見龍在田時舍也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也
　下也猶言微也如有鰥在下也時舍時可進故隨時
　而舍明有正中君德亦必待時前言位之人也後言
　爻之時也(案前言以下原本在時舍句/上今據謝主簿校本移正)行事興事造
　業大有為也自試君子謹失時之戒故或自試上治
　以天德位天位治所從出窮之災窮不知變故災至
　天下治知乾元之義而用天德則治矣
潛龍勿用陽氣潛藏見龍在田天下文明終日乾乾與
時偕行或躍在淵乾道乃革飛龍在天乃位乎天德亢
龍有悔與時偕極乾元用九乃見天則
　陽氣潛藏則閉塞未亨之時天下文明君子出則道
　文明與時偕行時可行健君子應時行之行謂用也
　乾道乃革潛龍之義至四而革也乃位乎天德有天
　德而得天位也與時偕極乾道極矣時不復矣而不
　知止故與偕極乃見天則惟天為大惟堯則之觀用
　九之義見天之可則也
乾元者始而亨者也利貞者性情也乾始能以美利利
天下不言所利大矣哉
　元亨者乾之始也利貞者乾之性情也乾之始大是
　也乾之性情健是也惟其大故元亨而健故利貞也
　利天下者始于乾元故彖曰大哉乾元萬物資始可
　言所利則其利小矣不言所利无所不利也
大哉乾乎剛健中正純粹精也六爻𤼵揮旁通情也時
乘六龍以御天也雲行雨施天下平也
　剛健中正純粹精乾之德也六爻𤼵揮旁通情乾之
　業也時乘六龍以御天乾之用也雲行雨施天下平
　乾之功也有是德則有是業有是用則有是功也然
　精者德之精情者卦之情乗六龍用九也天下平致
　美利也乾之大如此聖人之法乾也剛健中正以崇
　德𤼵揮旁通以廣業時乘六龍崇德以致用也雲行
　雨施廣業之功成也
君子以成德為行日可見之行也潛之為言也隱而未
見行而未成是以君子弗用也
　隱而未見時之未至也行而未成德未大成也是以
　確乎其不可拔也成德者時成之龍德也言之信行
　之謹善世不伐德博而化皆可見也初之潛未足以
　與此
君子學以聚之問以辯之寛以居之仁以行之易曰見
龍在田利見大人君德也
　學聚問辯寛居之者期于仁以行之耳故潛龍勿用
　知其成而未成也見龍在田知其君德大成而可行
　也是以利見大人惟仁以行之為九二之事
九三重剛而不中上不在天下不在田故乾乾因其時
而惕雖危无咎矣
　在天為君在田為臣皆中正也三乘重剛而過中故
　為危懼之地
九四重剛而不中上不在天下不在田中不在人故或
之或之者疑之也故无咎
　四承重剛多懼之地上不為中正之君下不為同德
　之臣中非興事造業之任故于進退懼而或之也或
　之則毋必是以可進則進可退則退故无咎
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而況于人乎況于鬼神乎
　天下至大也非有天德者不能有天下惟有天德故
　其德有容无私于覆載其明无不及无私于照臨其
　序有常无私于生養其吉凶有感无私于賞罰是以
　能同于天而无相違之道況于人鬼乎蓋與天道同
　者不係乎先天後天也究觀乾之一卦則包犧之畫
　明人配天地文王之重明聖人成天地之能周公之
　爻明有天德則居天位孔子之辭明合天地則可以
　治神人乃知君道不可以不大也故堯則天之大舜
　能有大禹為大禹皆九五之大人歟
亢之為言也知進而不知退知存而不知亡知得而不
知喪其惟聖人乎知進退存亡而不失其正者其惟聖
人乎
　孔子可仕則仕可止則止可乆則乆可速則速孟子
　稱為聖之時大哉隨時之義也一失其正而為亢則
　于進退存亡得喪之際尚不能周知況天下國家乎
　聖人釋爻至于四五者蓋其道難以一義盡也
䷁(坤下/坤上)
坤元亨利牝馬之貞君子有攸徃先迷後得主利西南
得朋東北喪朋安貞吉
　乾健也坤順也天地之大德曰生則乾坤元亨皆一
　也利貞之體異者坤以順為正也牝馬順而健者也
　先順而後健坤之道也利牝馬之貞所謂言所利也
　言所利則不名為大故彖曰至哉坤元坤德至順待
　唱而應不為物先故君子有所徃在物之先則失其
　道在物之後則得其道得其道斯能成其所利矣西
　南坤之類也故得朋東北反坤之類也故喪朋世有
　以得為吉者堯之得舜是也有以喪為吉者坤之喪
　朋是也得朋則以順濟順可小事不可大事之道喪
　朋則以健濟順天下無不濟矣坤道以喪朋為正君
　子安此則吉孰大焉上言元亨利牝馬之貞蓋坤之
　繇辭自君子攸徃之下皆人道也凡言吉凶皆人道
　之辭餘卦同
彖曰至哉坤元萬物資生乃順承天坤厚載物德合无
疆含𢎞光大品物咸亨牝馬地類行地无疆柔順利貞
君子攸行先迷失道後順得常西南得朋乃與類行東
北喪朋乃終有慶安貞之吉應地无疆
　大則无不至至則有所極此乾坤之異也始則未生
　生則成形坤之資生順承之道是為坤之至也一順
　未足以盡坤之道其能合乾无疆之大德者厚載萬
　物而已元者四德之首也故統天為乾之元而厚載
　為坤之元也无疆之德健是也剛健中正此乾之所
　以大含𢎞光大此坤之所以至含𢎞言其静而翕也
　光大言其動而闢也萬物資生而得咸亨者本于含
　𢎞光大而已乾為馬非坤也而坤有取于牝馬者欲
　合乾德无疆故有取于馬也合乾而非乾故曰牝馬
　牝馬柔順而行健坤道至柔而動剛故能合乾之德
　而行地无疆也君子法坤之道行此柔順利貞而已
　柔順至柔也利貞則動剛在其中矣且乾健坤順道
　之常也逆之則失其道也故坤先則迷而失常道後
　則順而得常道也然一陰一陽之謂道坤本陰而西
　南與類行是不知坤有剛柔動靜之道一于陰者也
　東北喪朋則得至柔動剛之理坤道乃備是以乃終
　有慶矣聖人出庶物而寧萬國者法天之行健也安
　于後順喪朋之正而終于吉者應地之无疆也坤合
　乾德之无疆馬行類地之无疆聖人應坤之无疆此
　三言无疆之别也
象曰地勢坤君子以厚德載物
　天得乾道之大者地得坤道之大者聖人從其大者
　故乾坤皆言天地而六子之象亦各舉其大者明之
　也乾言天行健則知天得乾之健也坤言地勢坤則
　知地勢得坤之順也故君子法之厚其德而无不載
　焉古之人自任以天下之重者以此
初六履霜堅冰至象曰履霜堅冰隂始凝也馴致其道
至堅冰也
　陽主生陰主殺故春夏為陽秋冬為陰而陽為君子
　陰為小人坤之初六陰生之始而言履霜之漸以見
　聖人好生惡殺辨君子小人之分防微杜漸戒之于
　其早也霜之始殺未至于堅冰馴致其道有必至之
　理故也禍亂之作莫不由此是以大禹之戒言不見
　是圖而成王毖之于小宣王慎之于微詩書有取焉
六二直方大不習无不利象曰六二之動直以方也不
習无不利地道光也
　臣道以順為正得順之至者其六二乎六二盡牝馬
　之道者也盡牝馬之道而言直方大者疑于陽德也
　蓋不有是德則一于柔順而已又豈能東北喪朋而
　行地无疆乎故象以直方為六二之動而文言亦以
　其動也剛稱之然牝馬順而健性之自然非習之而
　後能也蓋君子盡在已直方大之德而外物之來雖
　不習而可應猶所謂素富貴貧賤者也不習无不利
　者以敬義也素富貴貧賤者以誠明也臣道得此則
　動靜之際无所徃而不為利雖非乾之不言所利亦
　盡坤之利矣繫辭曰坤其靜也翕其動也闢闢則含
　𢎞光大品物咸亨所以為地道之光也地道之光非
　以其動而光乎舜曰重華禹曰文命皆地道之光者
　也
六三含章可貞或從王事无成有終象曰含章可貞以
時𤼵也或從王事知光大也
　坤以六二為一卦之主三非任時之責者雖有美德
　可明含而固守之可也或從王事謂從天下大務无
　成天之功終地之德而已然含章則不茹終于必吐
　而後己此待時之義也待時者從王事之時也知固
　守含章以待從王事之時則含𢎞光大之義得矣三
　居下卦之上其位非不尊雖有從王事任天下之道
　而六二中正己當其位矣故或之含章可貞非小道
　也故知六二之外三之德可以任重
六四括囊无咎无譽象曰括囊无咎慎不害也
　六五之君柔弱在上而四又以柔德獨近之其道危
　矣惟六四知幾之君子一以柔德自處既絶直方之
　動又異含章之𤼵括而絶物斯无咎矣善惡括而不
　形故无譽好惡括而不萌故不害天下徒知毁之為
　害而六四又知夫譽之為害也不其慎之至歟孔子
　言賢人隱非隱其身也隱其德也善夫知幾君子之
　隱乎然則括囊果為臣之道歟曰時使之然耳非得
　已也
六五黄裳元吉象曰黄裳元吉文在中也
　坤雖臣道而五實君位雖以柔德不害其為君也猶
　乾之九二雖有君德亦不害其為臣故乾有兩君德
　而无兩君坤有兩臣德而无兩臣皆一義也六二以
　柔居尊下下之君也江海所以能為百谷王者以其
　善下之也下下本坤之道也黄中色也色之美者也
　裳下服也是以至美之德而下人也昔堯有允恭克
　讓之德而後能得舜舜有温恭允塞之德而後能得
　禹臯陶文王有徽柔懿恭之德而後能得閎夭泰顛
　然則黄裳之德其為元吉宜矣元大也一人有慶兆
　民賴之之吉也二五之爻蓋聖人明直方之臣非有
　黄裳之君不能致也文在中者言美德在中故暢于
　四肢𤼵于事業皆天下之至美是以天下蒙其福也
　六四明柔德近君著一時之變與六五辭不相通不
　可符合易之辭類如此觀之爻象文言斯得之矣
上六龍戰于野其血𤣥黄象曰龍戰于野其道窮也
　隂道柔順待陽唱而後動者也故陽不唱則隂不動
　君不唱則臣不和有不待唱進而干陽者上六之道
　也進而干陽逼也則疑而戰矣野者在外之地言陽
　之拒陰必使不侵其内也龍戰于野則為臣之道既
　窮而在君之義亦闕矣其血𤣥黄蓋君臣兩傷之謂
　也觀二帝三王之時君臣一體如元首股肱夫人無
　尺寸之膚不愛豈自傷其元首股肱哉漢唐之君屠
　戮臣下如異類其臣固有得罪者而彰君之惡大矣
　非特𤣥黄而已嗚呼上无黄裳之君下无直方之臣
　幾何不道窮而龍戰哉
用六利永貞象曰用六永貞以大終也
　柔順而動剛坤之德也可乆之道也用六之義用此
　而已用此可乆能勿大終乎用九非獨君也臣亦可
　用九二是也用六非獨臣也君亦可用六五是也
文言曰坤至柔而動也剛至靜而德方後得主而有常
含萬物而化光坤道其順乎承天而時行
　坤雖以柔靜為主苟无剛方之德不足以含𢎞光大
　後得主而有常矣含萬物含𢎞也化光光大也所謂
　其靜也翕其動也闢也然而要坤之至以順承天而
　行以時而已此重明卦彖之意
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辨之
不早辨也易曰履霜堅冰至蓋言順也
　坤之初六非積善之象而文言先及積善者因明善
　不善皆在所積知不善之不可積則善為可積矣聖
　人貴夫早辨者慮馴致之易長耳所以坤之德以柔
　而剛靜而方為至蓋非剛非方則一于順皆馴致之
　道必不能早辨故也
直其正也方其義也君子敬以直内義以方外敬義立
而德不孤直方大不習无不利則不疑其所行也
　直以言六二之正也方以言六二之義也以敬為正
　而直内盡處中之道矣又以義而方外是以能居興
　事造業之任也直内則中立不倚君子所以正其心
　方外則和而不流君子所以措諸事業内外並立則
　大德不孤矣虞舜夔夔齋慄直内之敬也温恭允塞
　方外之義也五典克從百揆時敘无所往而不利故
　不疑其所行也
隂雖有美含之以從王事弗敢成也地道也妻道也臣
道也地道无成而代有終也
　陰能含美則能從事蓋坤之德含𢎞為先也地道妻
　道臣道皆坤之道也无成代終含美俟用而已
天地變化草木蕃天地閉賢人隱易曰括囊无咎无譽
蓋言謹也
　天地交感則賢人出而萬物亨天地閉隔則賢人隱
　而萬物不遂此自然之理非必天地不交否之時為
　然也君臣之道不合則為閉矣賢人之德不彰則為
　隱矣括囊蓋欲其自謹之耳
君子黄中通理正位居體美在其中而暢于四支𤼵于
事業美之至也
　君子有至美之德能通天下之理故可以正君之位
　居君之體而德與位稱也是以近而暢于四支大而
　𤼵于事業見于四方萬里之逺者無非在中之美德
　也充之足以保四海是為美德之至夫聖人治天下
　國家之道必本于正心脩身之微是以六五君子之
　𤼵于事業者蓋由在中之美能通天下之理而已
隂疑于陽必戰為其嫌于无陽也故稱龍焉猶未離其
類也故稱血焉夫𤣥黄者天地之雜也天𤣥而地黄
　上六之戰无龍以明之則不知其與陽戰也為其嫌
　于无陽而言戰也故稱龍焉蓋俱隂无戰故也因其
　稱龍故稱血因其稱血故稱𤣥黄從其類而言此周
　公爻辭之大法也天𤣥而地黄蓋天地隂陽兩傷之
　意也
䷂(震下/坎上)
屯元亨利貞勿用有攸往利建侯
　易為三才之書其言則三才之道也天地人雖均為
　三才獨人道雜而多端无天地之純全故純剛為乾
　而盡天道純柔為坤而盡地道至于人事不齊一卦
　不足以盡故自屯至未濟共為人道以配乾坤是以
　諸卦所載人事為多而人道自此明矣然則人道以
　六十二卦而後能配乾坤所謂乾以易知坤以簡能
　歟天地无屯人與萬物皆有之物之始生及其未亨
　之時皆屯也故為人道之始乾坤之四德所以生萬
　物而康屯者故屯有得于乾坤之四德也然四德非
　一于屯也屯之所得者屯之時屯之事而已觀乾之
　彖萬物資始元也品物流形亨也各正性命保合太
　和利貞也是則天地之道始終在于萬物而萬物以
　人為首故屯為人道之始具四德而繼乾坤也人道
　始生而未成未可用有所徃先于建侯者聖人配天
　地之德生萬物而康屯莫先此大公之道故也
彖曰屯剛柔始交而難生動乎險中大亨貞雷雨之動
滿盈天造草昧宜建侯而不寧
　乾剛坤柔至屯而始交交則人道乃著然純隂疑于
　陽則戰況剛柔之交能无難乎以是知人道之患與
　天地異故繫辭言鼓萬物而不與聖人同憂是聖人
　不能无憂也屯之時處險而不可動故言勿用有攸
　徃屯者也而天下草昧聖人不得不動之時故言利
　建侯康屯之主也利建侯則動乎險中亦聖人所不
　得已也惟動則得天地大亨萬物之利道苟一于勿
　用有攸往則非康屯之主也雷雨之動滿盈乎天地
　之間此天造草昧也建侯而不寧聖人法天而造草
　昧也聖人法天繼天而造草昧此屯之所以繼乾坤
　之道也
象曰雲雷屯君子以經綸
　坎在上為雲故雲雷屯坎在下為雨故雷雨作解雲
　而未雨所以為屯經綸者經綸天下之事建侯而不
　寧之謂也
初九盤桓利居貞利建侯象曰雖盤桓志行正也以貴
下賤大得民也
　屯之時興事皆當盤桓盤旋未決也居屯之道則當
　居貞建侯如是之利可免盤旋矣剛柔始交而難生
　則居屯者有不可動之勢而天下萬物方資于濟屯
　之才則濟屯者為不可不動之時以不可動之勢而
　遇不可不動之時此所以盤旋也初九以剛明之才
　濟屯之難居正而靜不違勢建侯而動不違時其于
　屯也何不利之有故雖盤桓而不失康屯之道故曰
　志行正也況以陽下陰大得民乎聖人經綸建侯非
　自為也為民而已為民而得民其難濟矣夏商之季
　湯武其盡之
六二屯如邅如乘馬班如匪寇婚媾女子貞不字十年
乃字象曰六二之難乘剛也十年乃字反常也
　屯之世動在險中非隂柔之所宜也況六爻之中莫
　柔弱于六二故為在屯之邅者而有女子之象焉馬
　班如欲應五而不能進也初九之剛進而見逼非為
　寇則婚媾耳六二居中待應不為苟合寇婚不從故
　云不字至于十年屯難反常終從正應則六二之處
　屯可謂女子之貞者矣
六三即鹿无虞惟入于林中君子幾不如舍徃吝象曰
即鹿无虞以從禽也君子舍之往吝窮也
　虞翻王肅以鹿為麓先人曰如鉅鹿沙鹿之鹿故知
　從禽非專鹿也雍曰孟子言從禽獸而无厭書言外
　作禽荒則從禽禽荒皆謂田獵則此不止于鹿明矣
　六三以隂柔之才非中正之位居動之極貪于有獲
　非處險之道也曽不自度可動之利雖即鹿也不過
　入于林中而已豈能有濟哉惟君子知幾不如舍之
　為得矣往則遇險其道窮也
六四乘馬班如求婚媾往吉无不利象曰求而往明也
　居屯之時有濟難之志而无濟難之才者六四也无
　其才則必資剛明之才與共濟難此所以班如有待
　于初九也初九正應以陽下隂得婚媾之義彼求而
　我徃是以吉无不利也六二不與初九而待正應是
　之謂貞貞則正道存焉六四不近比九五下待初九
　求而後往是之謂明明則事業興焉此伊尹伯夷之
　所以辨也
九五屯其膏小貞吉大貞凶象曰屯其膏施未光也
　伊川先生云人君之尊雖屯難之世于其名位非有
　損也惟其施為有所不行德澤有所不下是屯其膏
　人君之屯也既膏澤有所不下是威權不在己也威
　權去己而欲驟正之求凶之道魯昭公髙貴鄉公之
　事是也故小貞則吉也小貞則漸正之也若盤庚周
　宣脩德用賢復先王之政諸侯復朝以道馴致為之
　不暴也又非恬然不為若唐之僖昭也不為則常屯
　以至于亡矣雍曰九五位非不尊也處非不正也德
　非不中也見揜于二陰而有屯膏之象者蓋五方自
　屯于險中豈能膏澤下于民哉然女子小人皆陰之
　類也能揜君之德者也能屯君之澤者也人君惑而
　好之乃所以不下是屯其膏人君之屯也既膏澤有
　所不下施豈能光哉
上六乘馬班如泣血漣如象曰泣血漣如何可長也
　康屯之道莫大于建侯不寧非優柔不斷之所能濟
　也上六處屯之極乘馬班如同二四之道可謂優柔
　不知變者矣故進退猶豫終以自傷非可乆之道也
　二之班如待正應也四之班如待求而往也上六班
　如獨无所待進退不決而自傷耳屯為柔弱待濟之
　時故乘馬班如皆欲待而有所之也
䷃(坎下/艮上)
蒙亨匪我求童蒙童蒙求我初筮告再三瀆瀆則不告
利貞
　屯之所以為屯者險而動也蒙之所以為蒙者險而
　止也屯者物之始生生而後穉卦之序也物穉有必
　亨之理聖人發蒙有致亨之道此蒙之所以亨也童
　蒙處蒙者也我所以發蒙者也一德以筮之則我一
　德以告之彼二三其德是以不能告也蒙之時行此
　為利貞耳筮者問而決之也蓍之稱筮義蓋同此
彖曰蒙山下有險險而止蒙蒙亨以亨行時中也匪我
求童蒙童蒙求我志應也初筮告以剛中也再三瀆瀆
則不告瀆蒙也蒙以養正聖功也
　險而止蒙畏而止之者童蒙也安而止之者聖人也
　童言物之穉也物穉則求亨求亨有亨之道患不以
　亨之道行耳九二處得其中應得其時是亨之道也
　我有治蒙之志童蒙有求我之志故云志應初筮告
　者剛中之性无二三也再三不告蓋以瀆我而亦所
　以瀆蒙也瀆則愈惑是以窒者不復通晦者不復光
　非所以治蒙也蒙之道養正者則不惑而不取于二
　三養正不已終成聖功是以不失赤子之心為大人
　養正猶孟子言以直養而無害蓋正直皆謂天之所
　命也
象曰山下出泉蒙君子以果行育德
　先人有言蒙之為蒙可以達材可以成已也雍曰山
　下出泉行之所以果行止之所以育德非以泉行而
　山止也蓋山下之泉必飬其源然後決而為江河君
　子必育德深厚然後可以果行也其所以利生萬物
　者所謂達材歟
初六𤼵蒙利用刑人用説桎梏以往吝象曰利用刑人
以正法也
　先人曰人之生不知學問之可成不知罟擭陷阱之
　可避凡以蒙故也雍曰初六𤼵蒙是使之知學問之
　可成也利用刑人是使之知陷阱之可避也聖人懼
　民性之易遷故欲辨之于初也雖舜之刑期无刑不
　過于此豈非説桎梏之道哉不知此道而以往能无
　吝乎或以用刑為𤼵蒙之道疑聖人先刑後教非也
　𤼵蒙所以教之也用刑所以輔教也此舜戒臯陶明
　于五刑以弼五教之意聖人豈有先刑罰而後教化
　之理哉
九二包蒙吉納婦吉子克家象曰子克家剛柔接也
　九二以剛中之德為治蒙之主所謂尊賢而容衆嘉
　善而矜不能者也故雖昏愚之蒙包而容之柔道之
　善取而納之長幼之節不廢而君臣之倫不亂是雖
　為治蒙之主而上下之分嚴矣是以吉也然包蒙者
　包衆蒙而為之主以陰陽言之九夫道也六婦道也
　以尊卑言之五父道也二子道也包蒙納婦必子克
　家而後吉苟无子道獨能包而納之是為强僭不制
　之臣矣故二者皆以克家為吉包蒙納婦剛克也子
　克家柔克也孟子曰有伊尹之志則可其九二之謂
　乎剛柔接者謂二之剛中上接于柔五之巽順下接
　于剛也
六三勿用取女見金夫不有躬无攸利象曰勿用取女
行不順也
　六三不正之女捨應從二見利忘身與貞不字者異
　矣何所利哉易于有應言婦无應言女捨應從二行
　不順矣稱女可也
六四困蒙吝象曰困蒙之吝獨逺實也
　先人曰上下逺于二剛无所資焉謂之困蒙是以君
　子慎其獨也雍曰逺于二剛无所發蒙則困陽實而
　陰虚故稱逺實孟子曰夫苟好善則人將輕千里而
　來告之以善何困之有夫苟不好善則訑訑之聲音
　顔色拒人于千里之外是其所以困也故以此居上
　則失道而寡助以此務學則孤陋而寡聞然則困蒙
　抑亦自取之歟伊川以吝為不足謂可少之也然有
　嗇而可鄙之意
六五童蒙吉象曰童蒙之吉順以巽也
　柔順居尊下應九二學焉而後臣此童蒙之吉也太
　甲之于伊尹髙宗之于傅説是也太甲克終允德髙
　宗克邁乃訓皆順以巽之義
上九擊蒙不利為寇利禦寇象曰利用禦寇上下順也
　先人曰不利為寇利禦寇彼我賔主之辭非有時而
　利為寇也雍曰既利禦寇則彼來寇者不利明矣夫
　不能戒之于早終至于過而後擊之亦非特教之不
　至也蓋有積惡不移之質如何校滅耳者也上九剛
　過之才發蒙則不能容以之禦寇則利矣能禦寇亦
　去衆蒙之害上下得不順之乎
䷄(乾下/坎上)
需有孚光亨貞吉利涉大川
　天地之大尚不能无所需以生萬物況人道乎有孚
　者充實之美也光亨者輝光之大也有是德衆之所
　需也需之亦以成是德也貞則吉需之道也利涉大
　川乾之健也
彖曰需須也險在前也剛健而不陷其義不困窮矣需
有孚光亨貞吉位乎天位以正中也利涉大川徃有功
也
　以卦言之乾猶需于五以爻言之五猶需于物故曰
　需須也以乾之剛健其遇險也止于不陷不困窮而
　已則險之為義大矣能无需乎有德以待天下之需
　者九五也故言位乎天位以正中為需之主宜矣
象曰雲上于天需君子以飲食宴樂
　先人曰文武以天保以上治内采薇以下治外而始
　于燕羣臣嘉賔者需之道也雍曰序卦曰需者飲食
　之道也飲食朝夕之需也人无饑渇之害則飲食无
　需也屯蒙之後天下之所需者在君而君之所需者
　在賢雲上于天欲雨之象萬物之所需也飲食宴樂
　所以養賢膏澤將以及民亦天下之需也
初九需于郊利用恒无咎象曰需于郊不犯難行也利
用恒无咎未失常也
　以乾之剛猶有畏難之義則險其可犯哉初九逺于
　難者也故言于郊于郊不犯難矣勿以逺而妄動乃
　盡畏難之義是以利用恒无咎可需則需不可需則
　勿需也可應則應不可應則不應也此需時用常之
　道
九二需于沙小有言終吉象曰需于沙衍在中也雖小
有言以吉終也
　沙近水近難也近之必不能无難故小有言剛明之
　才居柔守中小言之傷不為大損是以終吉欲无小
　言之愆則逺于郊而用常可也二雖不能逺于郊而
　以寛裕居中是雖有言而吉終也叔孫武叔毁仲尼
　子貢曰其何傷于日月乎終吉之謂也
九三需于泥致寇至象曰需于泥災在外也自我致寇
敬慎不敗也
　于泥則有難矣不能于郊而于沙不能于沙而于泥
　則于泥之寇自我致之也災自外來也敬慎而不敗
　者君子責己反身之道也躬自厚而薄責于人則逺
　怨矣何敗之有是以君子居易以俟命敬慎也小人
　行險以儌幸鮮不敗矣然君子雖因接物而有敬而
　敬當在物先故坤之直内言存于物先也需之九三
　上六見于用以接物而已
六四需于血出自穴象曰需于血順以聽也
　以陰柔之質處衆剛之上不能違而避之反出自穴
　是自求禍也故需于血然應于初九自上應下能順
　以退聽故雖傷而无凶
九五需于酒食貞吉象曰酒食貞吉以中正也
　先人曰既醉以酒既飽以德人有士君子之行詩之
　所謂太平需之所謂貞吉也雍曰飲食非自養也養
　賢而已養賢以及萬民所謂應天下之需也鹿鳴之
　君蓋得需于酒食之道天保之福所謂貞吉也
上六入于穴有不速之客三人來敬之終吉象曰不速
之客來敬之終吉雖不當位未大失也
　先人曰上六不當有事之地至于三陽彚征不能退
　聽以違之雖敬之終吉未大失而已乃若鴻飛冥冥
　弋人何慕焉上六坎也故不足以進此雍曰上六據
　非其位不能退聽徒知入于穴以避焉僅免夫需血
　自傷而已故曰未大失也天道上行理之常來而敬
　之終无凶也夫需之時天下如饑之需食渇之需飲
　也故于郊于沙于泥出入于穴獨五自然是為需之
　主然水行需舟陸行需車莫非需也卦特言其大者
　耳
䷅(坎下/乾上)
訟有孚窒惕中吉終凶利見大人不利涉大川
　需訟一體也相親而需則為需相違而訟則為訟性
　情之異耳然性情之異而有孚則同者親而无孚需
　之妄也訟而无孚訟之妄也窒者塞其源而不流也
　惕者謹其事而知懼也得其中則吉成其終則凶如
　此則知訟之為道矣非特訟者為然聽訟亦如之也
　好生之德洽于民心兹用不犯于有司窒之也欽哉
　欽哉唯刑之恤哉惕之也吕刑曰簡孚有衆又曰獄
　成而孚輸而孚有孚也故乃明于刑之中中吉也舜
　典之疑唯輕吕刑之疑有赦不成其終也
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
　訟不親也不親而健健而陷此所以為訟剛來居二
　而得中故二為成卦之主用中則吉也大人與天地
　合德日月合明无私之大者況訟乎是以利見之也
　險欲陷健逺之可也故不利涉大川涉之則自入于
　淵矣需之利涉大川險在前也訟之不利涉大川險
　在下而必陷也
象曰天與水違行訟君子以作事謀始
　天水違行大不親矣作事謀始期无訟也邦无道免
　于刑戮在下之謀始也刑期无刑必也无訟在上之
　謀始也此謂窒惕之道
初六不永所事小有言終吉象曰不永所事訟不可長
也雖小有言其辯明也
　訟之初未始不小有言也永其事則有成終之凶不
　永所事是以終吉言于初者戒之于始也初四在訟
　之應者是以其辯易明二五在訟之不應者是以不
　克而掇患也
九二不克訟歸而逋其邑人三百户无眚象曰不克訟
歸逋竄也自下訟上患至掇也
　先人曰十室之邑必有忠信則三百户不為小矣雍
　曰二五有君臣之位上下之分非可訟也訟之義不
　克也不克則置三百戸之邑而歸逋竄之中可无眚
　矣蓋以下訟上其患自取苟不違其邑是速誅伐之
　禍也九二以剛中之才一陷險中而不克訟其取患
　如此況无其才者乎是以聖人貴夫窒惕而不利涉
　難也伯氏駢邑三百管仲奪之而沒齒無怨言豈有
　訟上之患者乎
六三食舊德貞厲終吉或從王事无成象曰食舊德從
上吉也
　以陰柔而介二剛之間危懼也能不以訟為事所謂
　窒惕者也故能保舊德之禄而固守勿失與逋其邑
　而喪者異矣雖介二剛為危道而終獲吉者能窒其
　訟故也介二剛有道乎捨二之訟上從乾道代終而
　已從其大體者也故吉六三不以訟為事上從乾吉
　之大可謂德與位稱者矣然僅能食舊而已九二自
　下訟上掇患已至又豈能保其舊邑哉逋竄宜矣
九四不克訟復即命渝安貞吉象曰復即命渝安貞不
失也
　剛强之才未嘗下人非得位必多訟九四居上訟下
　為初辨明既不克訟復即初之命變而安于貞是以
　獲吉復即初命捨訟而應初也應初所以為正也是
　以不失舊德之道苟非復即命渝安貞殆亦逋邑之
　流乎九四蓋嘗有訟能變而獲吉故不言舊德而象
　但言不失也既云不克訟則无德可言矣論訟則四
　優于二論德則三優于初其訟者上九乎亦愈于二
　之犯上也
九五訟元吉象曰訟元吉以中正也
　九五中正大人也聽訟之主也天下之長也為天下
　之長以中正之德聽天下之訟人之所利見其為吉
　也大矣蓋非一人之吉實天下之吉也訟獄之歸虞
　舜虞芮之質文王其九五之謂也
上九或錫之鞶帶終朝三褫之象曰以訟受服亦不足
敬也
　先人言鞶大帶也男子帶鞶婦人帶絲蓋爵命之服
　非所以賞訟也雍曰上九以訟而錫之鞶帶其招褫
　不足貴如此況自下訟上義不克者奪邑宜矣是不
　若六三不言訟而守舊德又不若九四復即命而不
　失也
䷆(坎下/坤上)
師貞丈人吉无咎
　師為衆九二主師之象也貞正也師之道正于一者
　也故師以貞為先丈人尊嚴老者之稱故能慮善以
　動无輕敵貪利危國喪師之患所以惟丈人為吉也
　與武王唯師尚父宣王方叔元老同義兵凶器戰危
　事爭逆德无全吉也故以丈人无失律喪師為吉以
　善補過為无咎
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
　剛中而應九二也行險而順師之義也師道必正而
　後動衆正于九二也能用衆正之九二則可以王六
　五是也師者凶危行險之道故曰毒天下而必以順
　動者蓋有義存焉則民從之毒如藥石之攻疾毒之
　所以除害也所謂誅其君而弔其民東面而征西夷
　怨者可謂善補興師動衆之過者矣
象曰地中有水師君子以容民畜衆
　先人言地所以容民水所以畜衆大司徒有比閭族
　黨州鄉容民之道也小司徒有伍兩卒旅師軍畜衆
　之法也
初六師出以律否臧凶象曰師出以律失律凶也
　師之勝負上則繫國家安危下則繫億兆人之命利
　害之大者无踰于此故戎為國之大事而洪範八曰
　師聖人戒謹之意為至深矣可无律以妄動而蹈至
　險之機乎禁暴誅亂雖不得已而用之不可无律也
　故師之初六言師出以律以明用師莫先于律也猶
　卦辭首言師貞以明師之道莫先于貞也然失律否
　臧其凶固宜或幸而勝雖臧亦凶者蓋聖人明師之
　吉凶于有律失律之際不在于否臧幸不幸之間也
　否臧幸不幸小人之事非丈人之道故聖人不取也
　漢武窮兵以討匈奴僅有獲焉而天下戸口減半非
　臧凶歟計其所獲曾未補千萬分之一安知所謂中
　吉无咎之道哉
九二在師中吉无咎王三錫命象曰在師中吉承天寵
也王三錫命懐萬邦也
　九二以至剛之才為一卦之主其行師用兵之道宜
　一以剛濟矣而能用中焉此蓋丈人主師之道也用
　中則吉而无過何咎之有是以王三錫命以寵其无
　咎之吉非攻戰之功也昔禹之徂征也苗民逆命而
　班師振旅文王之命將也曰薄伐西戎宣王之北征
　也曰薄伐玁狁皆以用中為貴也用中故无過之可
　補又何必有戰勝之功而後為吉乎春秋無義戰聖
　人貶之乆矣後世爭地以戰殺人盈野爭城以戰殺
　人盈城孟子辭而闢之其言有曰徒取諸彼以與此
　然且仁者不為而況殺人以求之乎又曰我能為君
　約與國戰必克今之所謂良臣古之所謂民賊也觀
　此則知殺獲之功固非聖賢所尚矣是知中吉之寵
　為懐萬邦之道不然以王命三錫民賊則天下被不
　仁之害適足以糜爛吾民尚何懐萬邦之有是以古
　之仁賢之將率以安民和衆為先恥為孫吴小人變
　詐之技視殺獲首虜初无意焉其安疆埸之功後世
　蒙其利而人无知者師卦所謂丈人之徒歟史氏既
　不能暴白于天下徒誇大匹夫悍卒與夫權謀狙詐
　之士以資委巷之談識者悲之安得以師中之道發
　潛德之光哉
六三師或輿尸凶象曰師或輿尸大无功也
　師道尚専則正故五陰一陽成為師卦師臣道也故
　九五為此而九二為師觀師之成卦則師之義得矣
　六三以柔居剛非其才也位不中正非其任也拂衆
　主師凶之道也師或有功而凶或无功而吉六三象
　主无功之凶也師之不善无以加此春秋遷延之役
　邲戰之類是也
六四師左次无咎象曰左次无咎未失常也
　賢哉六四之左次也師之進退理不可必可進而進
　可退而退則常道也六四以陰居柔力不能進而左
　次得其常也何咎之有故師之凶在内則傷財害民
　在外則覆軍亡將内外无是焉雖左次无功亦謂之
　无咎可也彼不度德不量力而喪師者六四之罪人
　歟
六五田有禽利執言无咎長子帥師弟子輿尸貞凶象
曰長子帥師以中行也弟子輿尸使不當也
　自古帝王興兵動衆蓋未有無名之師也故六五言
　田有禽利執言田之有禽害稼也故獵取之蠻戎寇
　賊害民也故執言以伐之執言奉辭也以興師則无
　咎矣此論在師之君道非將帥之事也故雖鳴條之
　師牧野之戰湯武必執言誓師明告其罪而後舉也
　長子九二也以行師得其道者也弟子六三也以輿
　尸而凶非獨六三之罪也君使之不當也貞凶蓋言
　輿尸之凶長子帥師无凶也然則師之君道无他焉
　執言專任而已師道貞則吉卦既言得丈人而後吉
　爻于此又明弟子雖貞亦凶聖人之意其慎如此
上六大君有命開國承家小人勿用象曰大君有命以
正功也小人勿用必亂邦也
　先人曰武成之終曰列爵惟五分土惟三又曰敦信
　明義崇德報功則盡上六之義者其武王乎雍曰雖
　大君有命而小人不得開國承家者以小人无容衆
　居上之德此武王所以必崇德而報功也崇德則小
　人勿用矣
䷇(坤下/坎上)
比吉原筮元永貞无咎不寧方來後夫凶
　伊川曰原筮者推原占決相比之道也非以蓍龜也
　上之比下必有元永貞之三者下之比上必求此三
　者則无咎矣又曰夫剛立之稱也傳曰子南夫也又
　曰我非夫剛立者猶凶況柔弱乎雍曰一陽之卦得
　位者師比而已得天位則為比得臣位則為師天下
　之吉莫吉于此故比直言吉治天下之衆莫急于貞
　故師先言貞帥師有君道而不得如是之大如是之久
　也故无元永之貞昔成湯之初征也東征西怨曰奚
　獨後予所謂不寧方來而无後凶者矣
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
　伊川曰卦之辭泛言比道而彖言盡比道之善惟五
　而已民不能自保故戴君以求寧君不能獨立故保
　民以為安凡生于天地之間者未有不相親比而能
　自存者也又曰以聖人之公言之固至誠求天下之
　比以安民也以後王之私言之不求下民之附則危
　亡矣雍曰天下之吉生于順而凶生于逆下之順從
　天下无異意不寧方且來非吉乎後之凶无順意故
　也不寧方如初六六四是也後夫上六之不我比也
　上下應者上而六四下而初六非正應而來比也然
　易之道窮則變不知變則失易之道故乾有窮之災
　坤則其道窮況後夫乎聖人于道窮之際每致意焉
　者明易之道初无窮人自失之也
象曰地上有水比先王以建萬國親諸侯
　伊川云建萬國所以比民親諸侯所以比天下先人
　曰民之有君諸侯之有王非先王創治而有之皆出
　于自然之勢此先王封建之本也梁襄王曰天下惡
　乎定孟子曰定于一一者王也方地上有水非澤之
　所鍾散而相親則各有所比先王以是建萬國親諸
　侯王道之本也觀禹㑹諸侯于塗山執玉帛者萬國
　周成王時助祭者千八百國春秋之時見于經者止
　百二十四國其後離為十二合為六七卒并于秦數
　百年間吞噬屠滅殆盡凡以天下无王故也故易之
　有比春秋之書王其義一也
初六有孚比之无咎有孚盈缶終來有他吉象曰比之
初六有他吉也
　廣大乎比天下之道見賢則比之不必有應而比也
　然有應而比者比之易二四是也逺而非應者比之
　難初六是也然逺而非應柔弱不能自達有待于人
　者也缶之為器有物盈之則有用也无以盈之虚器
　也是缶之有待于物猶初六之不能自用也初六以
　誠信之道自充于中所謂有孚盈缶矣何患其无用
　乎中孚曰鳴鶴在陰其子和之蓋誠信感人有必應
　之道故終使六二自内與之同比于五也雖非其應
　而比其道蓋益賢于求應者矣何咎之有他吉本非
　我有之吉因人而得之者也初六才位不足直以誠
　信得他吉也故比之道雖吉而比之始又以孚為先
　古之人因人得用者多矣惟誠信充于中能終他吉
　不然吉未終而凶矣
六二比之自内貞吉象曰比之自内不自失也
　比以九五為主而六二正應為主于内蓋率天下而
　比五者故自内之外率天下以歸王也二之比初非
　欲親初也欲與之比五也終能同比于五是不失己
　道之貞吉也觀初六他吉六二自内之辭可明其義
　蒙之六三亦舍應親二矣而有不有躬之象蓋蒙與
　比異道而三與二異位義不同也故象言不自失以
　見非如蒙之不有躬也夏商之季天下諸侯相率以
　歸湯武或三千或八百國所謂六二貞吉初六他吉
　者衆矣
六三比之匪人象曰比之匪人不亦傷乎
　六三不知比賢而比于上上非正應而有凶比非其
　人則自失其身矣是其所以可傷也
六四外比之貞吉象曰外比于賢以從上也
　四與初非正應故舍逺比近外比九五之賢亦自知
　才位非可兼人從上保身而已故得貞而吉比或自
　内或外比以明比道之大不可拘于常也
九五顯比王用三驅失前禽邑人不誡吉象曰顯比之
吉位正中也舍逆取順失前禽也邑人不誡上使中也
　先人曰洪範五皇極曰無偏無陂遵王之義無有作
　好遵王之道無有作惡遵王之路無偏無黨王道蕩
　蕩無黨無偏王道平平無反無側王道正直凡上之
　所以示下者如此也凡厥庶民無有淫朋人無有比
　德惟皇作極凡下之所以從上者如此也方顯比建
　大中之道逆者不追順者不拒无恤于去來无間于
　小大邑人之不誡特為其微者言之至于自西自東
　自南自北蓋有无思而不中者矣可勝言哉雍曰九
　五之君非以力假仁者也蓋有大中至正之道以昭
　示天下天下自從而比之故曰顯比王田不合圍三
　面而驅故所失者前禽而已是猶上六之不我比也
　夫以大中至正之道昭示天下无容私焉是以逆則
　舍之順則取之故上言不寧方來後夫凶皆自來自
　後之辭非聖人有以强之也聖人以大中至正舍逆
　取順必无侵伐之虞邑人又何誡焉是則顯比之吉
　為天下之至公也求其所以然實建大中以致之耳
　故曰上使中也書曰民心罔中惟爾之中其使中之
　謂乎由是知商之三千周之八百亦舍逆取順而已
　或謂顯比之道狹不亦異乎
上六比之无首凶象曰比之无首无所終也
　上六非天下之所比又不能比人為臣而无君與无
　元首何異哉是以凶而无所終也三有匪人之傷上
　有无首之凶皆逆比之道聖人捨之者也四也初也
　其知幾乎故能非其應而獲吉以是知比者必求大
　中至正而比之斯无不吉
䷈(乾下/巽上)
小畜亨密雲不雨自我西郊
　剛德天德也天德畜之則止不能畜則失聖人之所
　以為聖以能畜天德而已然畜有二道有止而畜之
　者畜之大也故為大畜有入而畜之者畜之小也故
　為小畜捨是皆不能畜矣能大畜天德則理非不亨
　小畜疑于未亨故言亨也密雲不雨言畜之而未及
　用也自我西郊明其自我畜之也自我畜之而未及
　用君子成己之道未至于成物所以為小畜
彖曰小畜柔得位而上下應之曰小畜健而巽剛中而
志行乃亨密雲不雨尚往也自我西郊施未行也
　初之應四而曰上下應者陽道過盛喜于從陰雖非
　其位而其志皆應之也剛中二之天德也志行四之
　巽志也剛德居中而巽志行是以亨也尚往者其道
　方行行猶未已也施未行也澤未下也密雲尚往則
　澤有必下之理君子成己有必能成物之道盡其道
　則為大畜施未行則為小畜也
象曰風行天上小畜君子以懿文德
　文德美德也坤言文在中而文言曰美在其中而暢
　于四支𤼵于事業美之至也然則畜之道必先畜美
　德以成己而後可見于事業也大畜之以畜其德則
　天德之大皆止而畜之矣乾之不言所利猶大畜以
　畜其德坤利牝馬之貞猶懿文德也風行天上是為
　巽入之道是我入而畜之也天在山中則為來畜于
　我大小之辨如此
初九復自道何其咎吉象曰復自道其義吉也
　天德之大而人畜之雖曰小畜亦已艱矣惟早辨者
　易為力而不能早辨者難為功故小畜雖同而有初
　九九三之異也易為力則復自道復自道則鮮失焉
　是以其義吉而无咎也然小畜之道何與于復而初
　九九二曰復何哉蓋大畜畜而无失无失故无復小
　畜未能无失是以不免有復也學者不能大畜則有
　小畜不能小畜則有復雖初无異道蓋力行有淺深
　耳
九二牽復吉象曰牽復在中亦不自失也
　不能辨之于早至二尤艱矣故牽而後復也牽者强
　勉之義雖无自復之易然强勉能復猶為吉也非二
　有剛中之德亦將自失矣
九三輿説輻夫妻反目象曰夫妻反目不能正室也
　大畜有止畜之義説輹則止而不行也小畜入而畜
　之有復之象焉復貴早辨過中則危矣此牽復之後
　所以言説輻也説輻則害于行道故又有夫妻反目
　之象夫妻反目道不行于一家何以正天下是如輻
　壊而車不能行也孔子曰大車無輗小車無軏其何
　以行之哉意與此同求其所以然蓋本于不能正室
　不能正室者其身不正故也是以君子必篤于成已
　而後可以成物為是故也大畜輿説輹止于二也良
　馬逐行道于三也小畜牽復于二未為成德故説輻
　于三不能行也輹可説者也輻不可説者也
六四有孚血去惕出无咎象曰有孚惕出上合志也
　以人畜天以柔畜剛非天下之至誠其孰能與于此
　此六四有孚之道也六四以有孚之道主于中又且
　惕然知懼此其所以免害而血去且无咎矣蓋一柔
　五剛有害而傷之之理故也上合志者合九五有孚
　之志故志行也惟其上合志是以能畜也
九五有孚攣如富以其鄰象曰有孚攣如不獨富也
　九五合六四誠信之志攣衆剛而畜之是富以其鄰
　者也富以其鄰則以畜衆為富不以獨智為富矣此
　明畜之君道如大舜善與人同取諸人以為善者也
　易言富以其鄰者乾之象也不富以其鄰者坤也乾
　大也坤吝嗇也
上九既雨既處尚德載婦貞厲月幾望君子征凶象曰
既雨既處德積載也君子征凶有所疑也
　小畜密雲不雨之象至上九畜道成而後既雨也既
　雨則小畜之道盡矣是安于畜者也故曰既處君子
　于成終之際未嘗不思戒焉戒而尚德則无顛覆之
　憂婦人以順為貞不知尚天德之大以持守之是以
　危也幾望將盈也將盈之時居位之極知進不知退
　是以征凶有所疑者盈滿皆有疑之時故君子戒之
　孔子言知及之仁能守之所謂尚德者如此夫畜德
　既成尚戒其失況畜之未成者乎
䷉(兌下/乾上)
履虎尾不咥人亨
　履者行道之義乾在上天道也天道至大天下之所
　難履而行之也故有履虎尾之象履虎尾直取其難
　非取其為害也然履虎尾者有咥人之患履乾之道
　者雖難而无咥人之患惟有亨之理也孔子言博施
　濟衆則曰堯舜其猶病諸言修己以安百姓則曰堯
　舜其猶病諸信乎天道之難履如此
彖曰履柔履剛也説而應乎乾是以履虎尾不咥人亨
剛中正履帝位而不疚光明也
　履之所以難者以六三之柔而履天之剛德是以難
　也説而應乎乾則與乾合德是以能履而有不咥人
　亨之象剛中正九五也履帝位而不疚然後其道下
　濟而光明疚則不能光明也剛德常過過則疚剛而
　不過斯不疚矣故允恭克讓堯所以光被温恭允塞
　舜所以文明皆剛而中正也謂之不疚者如此
象曰上天下澤履君子以辨上下定民志
　伊川曰後世士夫公卿日志于尊榮農工商賈日志
　于侈富此蓋民志未定欲其不亂難矣雍曰上天下
　澤言天道居上則澤必下及也君子之澤无他焉使
　斯民各安其分无乖爭之變而已故曰辨上下定民
　志上下既辨則民服事其上而下无覬覦又安有不
　定之志哉
初九素履徃无咎象曰素履之往獨行願也
　素有先定于内之義素定于内則隨事之來履而往
　之又何咎矣素富貴則可以行富貴素貧賤則可以
　行貧賤故孔子曰不以其道得之不處也不以其道
　得之不去也此素富貴貧賤之道也可以仕則仕可
　以止則止可以久則久可以速則速此孔子之素履
　也素履行已之義非澤民之道故曰獨行願也伊川
　曰若欲貴之心與欲行道之心交戰于中豈能安履
　其素也
九二履道坦坦幽人貞吉象曰幽人貞吉中不自亂也
　居君位而得中九五也居臣位而得中九二也剛中
　之道自非大人難于兩立此九二所以為幽人之象
　也履得其道而坦坦平且易也幽人之履如此何適
　而非貞吉乎孟子曰我無官守我無言責則吾進退
　豈不綽綽然有餘裕哉履道坦坦之謂也故惟孟子
　然後有餘裕不然雖周公大聖人亦有跋㚄之患不
　得為坦坦也幽人剛中處道深逺非富貴貧賤所能
　移大丈夫也況已志素定豈有中亂之道哉
六三眇能視跛能履履虎尾咥人凶武人為于大君象
曰眇能視不足以有明也跛能履不足以有行也咥人
之凶位不當也武人為于大君志剛也
　六三以陰居陽无中正之道又以一柔介五剛之間
　勢无全人故有眇跛之義也以是而視以是而履所
　以遇咥人之凶矣夫居五剛之中履于上則不能履
　于下視于前則不能視于後常有不足之道故眇也
　跛也遇咥也皆以不足故也位不當者豈以非其所
　居歟武人三軍之勇者視不勝猶勝則其視一于進
　而已自反而縮雖千萬人吾往則其履亦一于進而
　已此所以惟武人可用是道以有為于大君也夫武
　人可用有為于大君者以其志剛也故爻辭于咥人
　凶之後繼以武人為于大君而象言志剛不言其凶
　吉者明武人可用也履之爻六三九五皆有二義亦
　如否之小人吉大人否亨恒之婦人吉夫子凶皆難
　以一義明矣
九四履虎尾愬愬終吉象曰愬愬終吉志行也
　九四近剛決之君處多懼之地而能愬愬恐懼所謂
　戰戰兢兢如臨淵履冰者也豈有不終吉者哉此聖
　人居危難之道也志行者不失其所志之謂也舜之
　志孝也文王之志仁也父頑母嚚而克諧以孝舜居
　難而志行也出羙里而請除炮烙之刑文王居難而
　志行也
九五夬履貞厲象曰夬履貞厲位正當也
　夬決也剛決不已之辭也以陽居陽剛之過也剛過
　而自任其剛宜為致凶之道然以居位正當故特貞
　厲而已非所謂履帝位而不疚者也彖論中正故發
　其光明之義爻言夬厲故示以剛決之戒道之常變
　如此位正當者猶以用剛而厲則知位非正當者凶
　矣
上九視履考祥其旋元吉象曰元吉在上大有慶也
　先人曰視履猶洪範之五事也考祥猶念用庶徴也
　其旋元吉猶嚮用五福也雍曰視履而考其祥則其
　動容周旋之間元吉著矣所以大有慶也大有慶者
　一人有慶兆民賴之也
　
　
　
　
　
　
　
　
　
　
　
　
　
　
　郭氏傳家易説卷一
欽定四庫全書
　郭氏傳家易説卷二
　　　　　　　　　　　　宋　郭雍　著
　　上經(泰/豫)　(否/隨)　(祠人/蠱)　(大有/臨)　(謙/觀)
䷊(乾下/坤上)
泰小徃大來吉亨彖曰泰小徃大來吉亨則是天地交
而萬物通也上下交而其志同也内陽而外陰内健而
外順内君子而外小人君子道長小人道消也
　泰通之大者也通不足以盡之故曰泰小大云者乾
　為大坤為小陽為大隂為小君上為大臣下為小君
　子為大小人為小總衆類而言之故特曰大小也三
　隂外而徃三陽降而來故曰小徃大來陽來故吉道
　交故亨天地交萬物之泰也上下交人道之泰也其
　志同者君臣同心同徳以泰天下者也内陽而外隂
　天地之道泰也内健而外順乾坤之道泰也内君子
　而外小人天地國家之道泰也消長者有漸之辭
象曰天地交泰后以財成天地之道輔相天地之宜以
左右民
　有復姤然後有臨遯有臨遯然後有否泰復姤臨遯
　隂陽之偏得其正者其泰否乎正故交偏則不交也
　故曰天地交泰六十四卦之中隂陽得其正而交者
　獨泰一卦而已此泰之時所以為難遇也泰之時萬
　物盛極而人不知有節故欲財成輔相焉蓋聖人體
　天地交泰之道財而制之以成人道又因天地生萬
　物之宜為之播殖收斂東作西成以輔相之是以天
　地交泰之道左右吾民也
初九拔茅茹以其彚征吉象曰拔茅征吉志在外也
　君子小人各從其類不能相入也故言拔茅茹彚征
　則得志故吉志在外者君子以獨善為内而以澤加
　于民為外也昔堯用舜而野無遺賢者其拔茅茹之
　謂乎
九二包荒用馮河不遐遺朋亡得尚于中行象曰包荒
得尚于中行以光大也
　泰之道甚大有三才成能之事故象言財成輔相非
　小人可居必大人君子用天徳者可以主之九二之
　臣是也九二得乾剛中之大徳故荒不治者包而治
　之馮河之勇者用之幽逺之士不遺焉是有含容之
　度而无忿疾之心者非天徳之臣不能至也如是則
　大者自來而无幽遯之志小者自徃而无干進之心
　善惡各安其分而天下之朋比亡矣蓋一于大公而
　无私心則天下有朋者未必用而无朋者未必遺君
　子小人率包而容之而其用者必有徳遺者必无徳
　也天下曉然知有徳必用而无徳必遺雖有朋何益
　也是為朋亡之道也此九二所以得尚于中行之君
　尚猶配也中行者六五為中以行願之君也洪範以
　凡厥庶民無有淫朋人無有比徳為皇極大中之道
　則象以九二為光大不亦宜乎九二以君徳而為臣
　觀爻象之辭盡坤含𢎞光大之義矣所謂大人之事
　也而不言大人者以否之辭可互見也故乾之九二
　善世而不伐徳博而化而泰之九二包荒用馮河不
　遐遺近之坤之六五黄裳元吉而泰之六五帝乙歸
　妹以祉元吉近之非得于乾坤用九用六之道不足
　以成泰也九二所謂見羣龍无首者也六五所謂永
　貞以大終者也
九三无平不陂无徃不復艱貞无咎勿恤其孚于食有
福象曰无徃不復天地際也
　否泰之道如循環終則有始可不豫戒乎城復于隍
　則无及矣九三下體之上位已過中故以平陂徃復
　而思戒也艱若周公之無逸也貞若成王之持守也
　能艱能貞則无咎矣君子能為可信之道以无咎何
　恤人之必信否也艱貞无咎邦有道穀之時是以于
　食有福况太平之世既醉以酒既飽以徳君子萬年
　介爾景福則于食有福明矣九三六四是為天地相
　交之際天道終矣地道之始故曰天地際也過此以
　徃則未之或知故君子思必陂必復之戒焉
六四翩翩不富以其鄰不戒以孚象曰翩翩不富皆失
實也不介以孚中心願也
　翩翩飛之疾也疾飛而趨下從陽蓋見幾之君子也
　陽道常饒而為實隂道常乏而為虛乏而從饒虚而
　從實理之必然也故翩翩從陽以不富而失實也皆
　者三隂同志之辭鄰者五也上也不戒以孚則不約
　而從也不約而從以三隂中心之願同故耳不富主
　坤言與謙同
六五帝乙歸妹以祉元吉象曰以祉元吉中以行願也
　泰之時有乾徳剛中之臣而上无飛龍之君不㡬于
　不能用乎然泰之所謂天地交者以臣有乾徳而居
　下君有坤徳而居上是以謂之交也兼具乾坤之體
　而不得其全所以為聖人參天地之卦故象言財成
　輔相之道也六五以謙尊自居用坤之六得黄裳之
　道下下以成其政所謂上下交而其志同也有是君
　有是臣所以能福天下以元吉也元吉非一人之吉
　天下之吉也所謂斂時五福用敷錫厥庶民者也以
　祉者以福天下也六五之志在于用柔今之下下行
　用柔之願而已乙用柔也妹柔之至也非柔之至不
　足以盡黄裳之道故歸妹黄裳皆稱元吉蓋一道也
上六城復于隍勿用師自邑告命貞吝象曰城復于隍
其命亂也
　泰極必否故上城復于隍方是時也紀綱法度頽毁
　將絶雖自治且不暇又安能行師以治人之罪乎故
　直曰勿用師然號令雖宣亦且塞而不通不過于告
　自邑止于近者小者而已雖固守是道亦可鄙也且
　泰之過極則有君弱臣强不倡而和之象故九三无
　平不陂无徃不復所以戒臣之剛也上六城復于隍
　所以戒君之柔也城之所以為城者以有立也城反
　于隍君道圮矣上下之命能无亂乎觀此則宜戒于
　城隍未復之時也不言凶者何哉泰有持守之道故
　也
䷋(坤下/乾上)
否之匪人不利君子貞大徃小來彖曰否之匪人不利
君子貞大徃小來則是天地不交而萬物不通也上下
不交而天下无邦也内隂而外陽内柔而外剛内小人
而外君子小人道長君子道消也
　否閉也塞也天地閉塞而不通人道何從而立乎故
　否之時非人道也人道配天地而言聖人之道是也
　聖人之道絶故曰否是知城復于隍亦有未絶者存
　為否之始而未否也不利君子貞者非不利于固守
　已道蓋不利于固禄位也故象言不可榮以禄而初
　六言君子貞吉亨也大徃小來皆反泰之道也天下
　所以為邦者以有君臣父子人倫之道上下不交則
　人倫之道絶謂之无邦可也此之謂匪人矣匪人猶
　曰无道也
象曰天地不交否君子以儉徳辟難不可榮以禄
　先人曰大道之行也天下為公故君子得以為君子
　小人不肯為小人君子則事道屈身而行道者有之
　小人事事屈道而信身无不為也況否之時小人非
　唯屈道信身又將惡直醜正協比䜛言以害君子者
　多矣詩云為鬼為域則不可得有靦面目視人罔極
　是也孔子稱殷有三仁焉微子去之箕子為之奴比
　干諌而死方其自靖人自獻于先王固有不可去之
　者而儉徳辟難𤼵于早辨與疎且逺者言也孟子曰
　我無官守我無言責也則吾進退豈不綽綽然有餘
　裕哉故醴酒不設穆生去之曰楚人將鉗我于都市
　何必見否之已然而後避之不亦晚乎雍曰禮言嵗
　凶年穀不登君膳不祭肺馬不食榖馳道不除祭事
　不縣凶年尚殺禮如此況否之時乎此君子所以儉
　徳辟難不可榮以禄也以无難言之邦無道穀為耻
　況有難之時乎故直曰不可也太公伯夷之避紂是
　也夫君子小人之際患亦多乎君子雖未嘗有意于
　害小人而小人嘗忍于害君子何哉蓋方泰之時君
　子彚進以小人亂邦必不容于其間不過逺而勿用
　也小人得志則以君子為害己者必欲窮其陷害務
　快私忿誅絶之而後已為君子者可不避哉漢之黨
　錮雖有以致之在君子未為無罪然小人忍于誅戮
　一至是耶
初六拔茅茹以其彚貞吉亨象曰拔茅貞吉志在君也
　先人曰先大夫有言曰居廟堂之髙則憂其民處江
　湖之逺則憂其君蓋泰言志在外否言志在君之意
　也雍曰君子當否之時有止无進固守且吉而道不
　廢于自亨也亨如顔氏之樂是也卦象以内為小人
　而爻以初為君子伊川所謂隨時取義變動无常也
　志在君者君子儉徳辟難豈忘君者哉如伊尹樂堯
　舜之道其愛君至矣君臣之義如之何其廢之故荷
　蓧之徒聖人无取焉
六二包承小人吉大人否亨象曰大人否亨不亂羣也
　大人與天地合徳其于含容固有餘矣然六二之包
　承則異于是蓋枉己屈道以承媚于人小人固能之
　非大人之事也故大人否亨否者身之否而道則亨
　矣孔子曰獲罪于天無所禱也孟子曰臧氏之子焉
　能使予不遇哉大人之不能包承也如此不亂羣者
　如鷹鸇鳥雀必不可同羣伯夷不立于惡人之朝不
　與惡人言是也
六三包羞象曰包羞位不當也
　三居下體之上過中思變之時也泰之九三能艱貞
　以守之故无咎否之六三不能變以有為而輔休否
　之君尸禄素餐所謂包羞者也孔子曰邦無道穀耻
　也其六三之謂歟書言沈潛剛克六三包羞无剛也
　无剛而處三五同功之位故曰位不當也
九四有命无咎疇離祉象曰有命无咎志行也
　九四以剛健之才居近君之位可以輔其君以休否
　者也然臣道无成有終而已必君命之斯无過舉矣
　故有是臣有是命又非特无過而已其疇類亦將附
　麗而獲福也湯之命見于湯誓也又曰聿求元聖與
　之戮力則有命无咎之人伊尹是也武王之命見于
　泰誓也又曰予小子既獲仁人以遏亂畧則有命无
　咎之人太公之徒也湯誓曰予其大賚汝周書曰大
　賚于四海豈非疇離祉之謂歟嗚呼商周之民非伊
　吕則无休否之祉伊吕非湯武之命將老死于莘渭
　間尚何志行之有哉
九五休否大人吉其亡其亡繫于苞桑象曰大人之吉
位正當也
　九五以剛中之才而居尊位為休否之主湯武是也
　商書曰徯予后后來其蘇此湯之休否也周書曰一
　戎衣天下大定此武王之休否也湯武休否大人吉
　也其亡其亡存不忘亡也繫于苞桑則為悠久無疆
　之道也聖人之意蓋亦深矣湯之書曰慄慄危懼若
　將殞于深淵仲虺又為之誥曰慎厥終惟其始此湯
　其亡苞桑之義也武王之書曰乃偃武修文歸馬于
　華山之陽放牛于桃林之野示天下弗服召公又訓
　于王曰為山九仞功虧一簣此武王其亡苞桑之義
　也位正當者有其徳而有其位也易于否稱大人而
　泰不言者則知泰之九二否之九五皆得乾二五大
　人之道可互見也否疑其非則言之
上九傾否先否後喜象曰否終則傾何可長也
　志行于四否休于五上九之傾宜矣滿而傾覆自然
　之理也且處泰而泰則終否處否而否則終泰先否
　者乃所以為後喜之道故曰何可長也
䷌(離下/乾上)
同人于野亨利涉大川利君子貞
　同人名卦不曰同者同大同也大同則三才无不同
　矣聖人明人道得失必有所指故名曰同人不曰同
　也然聖人雖行人道而其道未嘗不同天者蓋由同
　人則同天矣人道以同人為大故也故為君臣父子
　為兄弟夫婦朋友至于臨民為政處己接物凡有見
　于外者無非欲盡同人之道子思之所謂盡性孟子
　之所謂盡心其説一本于此然天无事于人也聖人
　亦同其无事于人則不期同天而天自同矣大舜善
　與人同孔子稱其無為而治則同天矣孔子曰予欲
　無言是亦同其无事之義也野者逺于有事又其廣
　大无際同人之道至于野則廣大无不同矣六爻之
　才皆不及此利涉大川天道之大且健也利君子貞
　廣大非小人之事言惟君子可得同人之道也夫不
　能同人而欲人同已者小人也能同人則君子矣君
　子言其徳之盛大蓋不以才言以是知同人之道在
　徳不在才也中庸曰天之所覆地之所載日月所照
　霜露所隊凡有血氣者莫不尊親故曰配天此同人
　之道也
彖曰同人柔得位得中而應乎乾曰同人同人曰同人
于野亨利涉大川乾行也文明以健中正而應君子正
也唯君子為能通天下之志
　同人之成卦以六二為主故言柔得位得中而應乎
　乾曰同人以成卦言也同人于野非六二之事獨卦
　辭言同人之道故稱同人曰以别之同人于野亨利
　涉大川彖言以乾道而行是為天道也文明以健中
　正而應彖言二五之才君子之道也同人之所以同
　乾之行者无事而已至大且健而已君子之所以貞
　者明健而已中正而已唯君子能通天下之志此言
　君子之事業也子思曰能盡其性則能盡人之性能
　盡人之性則能盡物之性可以贊天地化育與天地
　參矣夫盡人物之性則盡同人之道也盡同人之道
　則同天而配天矣故贊化育參天地夫如是天下之
　志其有不通者乎通天下之志則人物之性盡矣
象曰天與火同人君子以類族辨物
　先人曰陳相道許行之言使市賈不二國中無偽孟
　子曰物之不齊物之情也或相倍蓰或相什百或相
　千萬子比而同之是亂天下也故類族辨物乃所以
　盡同人之道
初九同人于門无咎象曰出門同人又誰咎也
　同人之始未足以及逺故言于門知出而同人无我
　者也則无咎矣出于門則一東一西一南一北或達
　于大道究四方萬里之逺或困于窮途止于五十步
　百步之間是皆未可知也吉凶悔吝隨動以生豈能
　究言之哉此特能知出門之同則无咎于其初也誰
　咎者人无咎我者也
六二同人于宗吝象曰同人于宗吝道也
　在卦論之六二文明之性固知同人之義自爻觀之
　其才至柔不足與立安能大同于物是雖知之力有
　所不能也故彖之所論者卦之徳也六二之所言者
　爻之才也然知同于五不失上下之分又以中正同
　中正亦何異于宗黨同于所尊者哉然以同人之道
　論之則小而吝矣
九三伏戎于莽升其髙陵三嵗不興象曰伏戎于莽敵
剛也三嵗不興安行也
　有得同人之道者于野是也郊庶㡬焉失其道者大
　師相遇是也伏戎甚矣九三之爻居下卦之極性剛
　而炎上其暴可知也然同人有道力不能強雖使伏
　戎升髙經時累年肆其強暴雖二之柔終不可得而
　同也況九五之剛敵乎故至于三嵗之久而不能興
　也宜矣安行者行將安之也伏戎不敢顯𤼵也升髙
　畏而顧望之意伊川曰此爻深見小人之情狀然小
　人欲以此道同人難矣
九四乘其墉弗克攻吉象曰乘其墉義弗克也其吉則
困而反則也
　同人之時以一陰欲同衆陽而衆陽亦欲同于二也
　三四居二五之間故有爭奪之象亦已見君子志于
　大同而小人私于同已者也説者謂九四乘其墉而
　欲攻五或謂欲攻三不克而困反于則乃吉夫三可
　攻者也弗克攻反則吉也謂攻五者其理尤悖且乘
　墉之逼過于伏戎于莽之逺也弗克之攻過于升髙
　陵之不興也是則強暴悖逆過九三逺矣況君臣大
　分一有犯焉困而反則何吉之有而曰弗克攻吉者
　何哉蓋九四近君之地聖人言其地近易攻如在其
　墉間非若于莽之逺不能攻也弗克攻者言其勢可
　攻而不攻也勢可攻而不攻知君臣之大分也知君
　臣之大分是以吉也然九四无應居三五二剛之間
　為多懼之地困窮甚矣窮斯濫小人之常情也九四
　雖困而反能守則君子固窮者也異于小人之情矣
　豈所謂利君子貞乎不然一乘其墉終身无可吉之
　道故知乘墉如升堂入室皆親近之意非必真乘其
　墉而攻之四爻言此深罪三之伏戎也然伊周示大
　信于天下萬世必无乘墉弗攻之義觀漢帝驂乘之
　憚蜀主臨終之言則霍光與亮不幾于乘墉弗攻之
　人歟
九五同人先號咷而後笑大師克相遇象曰同人之先
以中直也大師相遇言相克也
　九五之君能盡于野之道則亨矣而其私在于六二
　安足以盡同人之道哉故九三伏戎升髙亦有以致
　之也然方其為三所間則憤抑而號咷及其克而同
　也則懽然而笑以此見其私于一人非大有為之道
　所可取者特斷金之利同心之言而已終以大師克
　之而後相遇則其于同人之道亦未優乎故象言二
　五之同其先本以中直之道而反至于大師相遇以
　失于野之亨也九五之君私其應如此者无他焉蓋
　乾剛在上而離明在下剛有餘而明不足故也與大
　有之君異矣爻辭所以垂戒也
上九同人于郊无悔象曰同人于郊志未得也
　郊之與野其庶幾乎然上九非有為之位其自為則
　善矣所以同天下之道則未大也故无悔者言自為
　也志未得者不能同天下之大也上九逺于有事之
　地故言于郊也夫同人之道甚大六爻皆非其才自
　卦觀之以人同天以隂同陽以有為同无事則同人
　之義可得矣謂之于野者如此
䷍(乾下/離上)
大有元亨
　伊川曰凡卦徳有卦名自有其義者如比吉謙亨是
　也有因其卦義而有訓戒者如師貞丈人吉同人于
　野亨是也有以其卦才而言者大有元亨是也由剛
　健文明應天時行故能元亨也又曰諸卦具元亨利
　貞則彖皆釋為大亨恐疑與乾坤同也不兼利貞則
　釋為元亨盡元義也元有大與善二義故也又曰元
　之在乾為元始為首出庶物之義他卦則為善為大
　而已又曰元之為善何也曰元者物之先也物之先
　豈有不善乎事成而後有敗敗非先于成也興而後
　有衰衰固後于興也得而後有失非得則无失也至
　于善惡治亂是非天下之事莫不皆然必善為先也
　故文言曰元者善之長也雍曰乾坤四徳諸卦有具
　之者皆自乾坤中得其一時一事非全有之也雖使
　彖釋无異辭亦不得與乾坤同如屯為屯之時元亨
　利貞臨為臨之時元亨利貞屯之元亨利貞已不得
　施于臨臨之元亨利貞亦不得施于屯又安得如乾
　坤四徳天地長久其用无窮哉故知四徳支分派别
　散為諸卦合則為乾坤矣譬之水焉澗谿沼沚江淮
　河漢以至于海皆水也其功皆能潤其徳皆能生其
　力皆能載而大小相逺則有間矣乾卦言不言所利
　大矣哉者正所以别坤也諸卦不必辯也
彖曰大有柔得尊位大中而上下應之曰大有其徳剛
健而文明應乎天而時行是以元亨
　同人之六二不能大同者也非其位也非其才也大
　有之六五能有大者也有大者包衆陽而有之其道
　孰大于此故大有者非獨有賢也无所不有也孔子
　曰履信思乎順又以尚賢也則履信思順而又尚賢
　不獨以尚賢為主也是以帝堯克明俊徳以親九族
　平章百姓協和萬邦皆堯之有也虞舜詢于四岳闢
　四門明四目達四聰皆舜之有也然惟天為大惟堯
　則之則堯之有則天而為大也大舜有大焉善與人
　同則舜之有以人同天之大也故柔得尊位大中而
　上下應之者若舜之事是也其徳剛健而文明應乎
　天而時行者若堯之事是也其為元亨則一而已
象曰火在天上大有君子以遏惡揚善順天休命
　明之為徳也大矣聖賢之所甚重而後世未之思也
　堯之巽位大事也曰明明揚側陋而已臯陶賡歌君
　徳曰元首明哉而已伊尹論終始慎厥與曰惟明明
　后而已商臣之諫髙宗曰明哲實作則而已泰誓言
　元后曰亶聰明而已是以古人稱君徳率曰明王明
　后則明為君徳之大也故堯典稱堯曰欽明舜典稱
　舜曰文明五子稱禹曰明明我祖仲虺言于成湯曰
　惟天生聰明時乂詩人以大明稱文王非獨知明為
　君之大徳亦以見不明為君之大惡也伊尹放太甲
　于桐非有桀紂之多罪也以不明而已由不明以充
　其惡是亦桀紂耳故伊尹懼而放之太甲亦曰予小
　子不明于徳是知君之大惡莫大于不明也大有之
　象在天為日之明在地為火之明在人為徳之明今
　也火在天上又為人君明徳之象安得不大有于天
　下也故象言火在天上以見至明居至尊至髙之位
　而臨照四方雖衆陽之剛非資其明則冥行而已故
　天下之動晝行夜伏者無他焉其動以明為主故爾
　是知大有之卦以五陽而歸于一隂者非歸其柔也
　歸其明也人主明徳天下歸之意也乃若同人之象
　火在天下雖火為至明潛而在下不復有君徳尊明
　之象是以同人則可語以大有則未也遏惡揚善明
　于人道也順天休命明于天道也堯授舜而舜受之
　明休命也舜舉十六相而去四凶明善惡也
初九无交害匪咎艱則无咎象曰大有初九无交害也
　賢者當彚進之時而已獨在下以无交為害疑于有
　咎矣疑于有咎而匪咎者以无交之害非己自致故
　匪咎也大有尚賢之君將使野無遺賢何患于不進
　哉難進易退士之常也不失是道則无咎矣故曰艱
　則无咎叔孫之毁仲尼臧倉之沮孟子无交之害如
　此而孔孟未嘗枉道以干之所謂艱則无咎也大有
　之時不以无交為害而初九最為卑逺者故獨有无
　交之害也邦有道穀之時恥于无交也
九二大車以載有攸徃无咎象曰大車以載積中不敗
也
　自任以天下之重者伊尹也大車以載非伊尹不足
　以當之以此而徃就湯可就桀可也相湯伐桀可也
　放太甲于桐可也歸太甲于亳可也又何咎之有蓋
　聖人道積于中无所徃而不利故如大車之不可敗
　也九二有剛健之才柔謙之徳居中而无過其積于
　中者如此
九三公用亨于天子小人弗克象曰公用亨于天子小
人害也
　九三居下卦之上為臣之尊位方之九二之權或不
　足是為諸侯之尊大者矣先儒多以亨為享獨王輔
　嗣曰通也且天子饗諸侯皆于祖廟上公備九獻之
　禮其為禮也莫加焉小人安能勝此享哉小人享之
　則其榮也適所以為害歟
九四匪其彭无咎象曰匪其彭无咎明辨晳也
　賢者居近君之位特立獨行自進于君而无外交者
　九四是也故雖九三之剛徳亦不與之親附而進焉
　此所謂匪其彭也如是則其明足以辨晳何咎之有
　九四離之初故知其有明徳子夏傳彭作旁伊川云
　如詩行人彭彭駟騵彭彭皆盛多之貌蓋匪其旁者
　盛多也
六五厥孚交如威如吉象曰厥孚交如信以發志也威
如之吉易而无備也
　君能下下以成其政臣能歸美以報其上盡君臣相
　與之誠故曰厥孚交如也凡為臣者皆以誠交非一
　臣也書曰威克厥愛允濟大有之君以柔居尊而有
　衆賢雖盡相與之誠苟无克愛之威亦且未為吉也
　交如親之也通誠信之道也威如尊之也嚴君臣之
　分也誠信之道已通君臣之分已嚴故能消患于无
　形矣非明君盡惟幾惟康之道者不足以與此君臣
　上下信以𤼵志孰為猜嫌之患是以易而无備也且
　初九之難進九二之積中九三之克享九四之匪彭
　各以其道而來親而尊之可謂有賢之極矣舜闢四
　門明四目達四聰終至於無為而治君臣賡歌都俞
　而已其六五易而无備之吉乎
上九自天祐之吉无不利象曰大有上吉自天祐也
　繫辭曰祐者助也天之所助者順也人之所助者信
　也履信思乎順又以尚賢也六五之君實盡此而言
　于上九者非上九之才能得此也蓋言大有之吉以
　此終也故象曰大有上吉則知此吉大有之吉也非
　止上九之吉也與小雅樂得賢之詩每章必終以夀
　考同意然大有之時不以无交為害獨初九卑逺有
　是患焉故象曰大有初九如言大有之初九獨有是
　患也上九之吉大有之吉也故象曰大有上吉如言
　大有之極則終有是吉也聖人變文立義如此
䷎(艮下/坤上)
謙亨君子有終
　繫辭曰勞而不伐有功而不徳厚之至也故謙為不
　居其徳之稱徳且不居則富貴崇髙皆餘事矣孔子
　不居聖顔淵願無伐善無施勞之謂也然有徳而不
　居亨在其中矣小人矜能伐功日損之道君子徳日
　進而謙不已是以有終也然一盈而有四害一謙而
　有四益是以君子拳拳而弗失之矣
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
　先人曰天之虧盈日月是也地之變流山河是也鬼
　神害福吉凶是也人之好惡得失是也以此居尊則
　益光以此居卑則不可踰故惟有徳君子能終之伊
　川曰以地勢而言則盈滿者傾變而反陷卑下者流
　注而益増雍曰四者非天地鬼神人有心如是其道
　自然如此故皆曰道艮之一陽即有天道下濟之象
象曰地中有山謙君子以裒多益寡稱物平施
　謙地類也故象以地見其義地卑而山髙理之常也
　今地在上益之也山在下損之也非以山居地中為
　山謙也乃以地謙而致益也是為變盈流謙之義裒
　多益寡者損有餘補不足之道也稱物平施者裒多
　益寡之道也裒多益寡見于彼者也稱物平施行乎
　此者也天地鬼神莫不皆然故君子法之以此此君
　子有為之道
初六謙謙君子用涉大川吉象曰謙謙君子卑以自牧
也
　卦之六爻三言吉三言利是知謙之為道天地人鬼
　之所貴也謙謙者謙而又謙也謙而又謙是為有終
　惟君子能之昔舜戒禹曰汝惟不矜天下莫與汝爭
　能汝惟不伐天下莫與汝爭功曽子稱顔淵曰有若
　無實若虚是知謙謙非君子不能也書曰滿招損謙
　受益是謙為滿之反亦有虚之象也乘木舟虚故用
　涉大川吉易于乾健之才多言利涉大川如謙與中
　孚皆以虚而有濟耳卑則謙之道也卑以自牧言又
　能自養其謙以至謙謙也
六二鳴謙貞吉象曰鳴謙貞吉中心得也
　詩曰鶴鳴于九臯聲聞于天則鳴者聲必逺聞也易
　曰鳴鶴在陰其子和之則聲之有聞必有應焉六二
　得位得中謙徳著聞而貞吉者也得位得中則非在
　隂之幽近于九三又非于天之逺況九三方以功下
　人如謙之近而有聞者无不應矣中心得者非有心
　于鳴以感人于外者也蓋修徳于内而自然有聞者
　其得自于中心故也
九三勞謙君子有終吉象曰勞謙君子萬民服也
　九三以一陽而為衆隂之主衆隂宗之而俱與之有
　終則其為勞也大矣勞而不伐是曰勞謙非君子能
　之乎故君子有終吉唐虞之際能盡勞謙之道者其
　禹歟克勤于邦而至于九功惟叙所謂勞也不自滿
　假而拜昌言所謂謙也至于訽謀僉同鬼神其依則
　天地人鬼莫不從有終之吉大矣萬民服者特其一
　而已然卦以一隂為主者難以一陽為主者易隂常
　失之不足非有至明之徳不能也大有同人是也陽
　常失之太過非有至中之徳不能也師比是也謙豫
　近師比而徳不同者非中故也故謙以徳下人則民
　服豫以順合衆則得志皆不失損剛從柔之道于中
　為近矣
六四无不利撝謙象曰无不利撝謙不違則也
　六四以柔順之徳兼四益之道天地人鬼何所不利
　哉故曰无不利然有近君之權能撝而不有以尊勞
　謙之臣可謂得謙之道者矣合謙之道而无過焉故
　曰不違則也觀帝堯曰汝能庸命巽朕位岳曰否徳
　黍帝位有鰥在下曰虞舜若四岳者可謂撝謙矣伊
　川曰撝如手之撝也
六五不富以其鄰利用侵伐无不利象曰利用侵伐征
不服也
　先人曰孟子有言得道者多助失道者寡助寡助之
　至親戚畔之多助之至天下順之以天下之所順攻
　親戚之所畔故君子有不戰戰必勝矣雍曰謙之為
　卦五隂一陽隂虚之象以乾坤之䇿言之亦已耗矣
　故為不富不富非足也與泰之六四同義而六五尊
　位大中謙以居之徳盛禮恭之主是以為衆所歸而
　能有其鄰也以其鄰故多助多助則戰必勝故利用
　侵伐也征不服者蓋有不服則征无不服則勿征也
　昔禹之徂征苗民逆命益贊于禹曰惟徳動天無逺
　弗届滿招損謙受益時乃天道蓋謙以徳為主有謙
　之徳則无不利其于侵伐用與不用在上之人耳非
　必于用師也六五坤道不足而不富故容有不服之
　征九三陽道有餘而有終故萬民无不服也
上六鳴謙利用行師征邑國象曰鳴謙志未得也可用
行師征邑國也
　上六之鳴異乎六二之鳴也六二之鳴非有求于應
　而欲人之聞之也其聲之自聞而人自應之也所謂
　聲無逺而弗聞行無隠而弗彰者也上與三為應也
　有應而鳴以聲感三也九三止而不求又且為衆隂
　之主而無私焉此上六所以志未得也終以其應而
　有助故可用行師征邑國而已邑國小也非无不利
　之師也可者僅辭也謙道本亨六爻无凶咎悔吝危
　厲之變以此知徳盛禮恭之事天地人鬼无不宜者
　矣然謙之為徳非有挾太山超北海之難能而人每
　患其不能行者此君子小人所以分也故卦爻皆以
　君子為言君子无大過人者特能行之耳
䷏(坤下/震上)
豫利建侯行師
　馬氏王氏以豫為樂從釋詁也闗氏曰豫備也備豫
　則安逸也孔氏以為逸豫又為悦豫亦釋詁之義程
　氏言動而天下順應為和豫蓋取彖義諸儒之説不
　同如此大率易之名卦兼備衆義固非一字可訓故
　豫得兼和悦逸樂備豫為名而和悦逸樂不可以一
　字盡豫之道故伊川既曰和豫又曰逸豫為得之矣
　考之于卦獨無備豫之義而闗子明言之者蓋因繫
　辭言重門擊柝以待暴客之意也且豫之為卦上動
　而下順惟動丕應徯志者也以此建侯則内无不服
　之人以此行師則外无逆命之敵周封同姓五十而
　不以為私順故也所謂利建侯也湯東西南北之征
　而天下不以為怨順故也所謂利行師也
彖曰豫剛應而志行順以動豫豫順以動故天地如之
而況建侯行師乎天地以順動故日月不過而四時不
忒聖人以順動則刑罰清而民服豫之時義大矣哉
　三才一理也順之則易逆之則難行于一身尚不能
　違況有天下國家如建侯行師者乎故得其理而順
　動則豫雖天地于日月四時尚不能外此則人道固
　不能違也是以聖人刑罰清而民服所以為順也歟
　夫順坤道也貫通三才非止人事故論其時則建侯
　行師論其義則天地如之不亦大乎卦以九四為主
　言剛應而志行者羣隂應剛得行其志順動而已伊
　川曰既言豫順之道其㫖味淵永言盡而意有餘也
　故復贊之云豫之時義大矣哉欲人研味其理優柔
　涵泳而識之也時義謂豫時之義諸卦之時與義用
　大者皆贊其大矣哉豫而下十一卦是也豫遯姤旅
　言時義隨言隨時之義坎睽蹇言時用頤大過解革
　言時各以其大者言也
象曰雷出地奮豫先王以作樂崇徳殷薦之上帝以配
祖考
　先人曰雷出地蓋帝出乎震之時于夏則仲春之二
　月于周則孟夏之四月也又曰大司樂以圜鍾為宫
　雷鼓雷鼗孤竹之管雲和之琴瑟雲門之舞于地上
　之圜丘奏之圜鍾夾鍾也夏時二月律也則雷出地
　奮豫而作樂崇徳其在于斯時乎帝者生物之宗祖
　考者人之始也故推以配焉雍曰雷出地奮夏之二
　月天地萬物悦豫之時也作樂崇徳治定功成君臣
　萬民悦豫之時也樂之出虚蓋本隂陽之氣自无而
　生有故因器而成聲器可見者也聲可聞者也氣不
　作焉聲不聞矣雷之收發何以異此故隂陽者雷之
　氣也而雷者隂陽之聲也春秋者又雷之器也非鍾
　鼓則樂无作止非春秋則雷无收發以是知雷之與
　樂非特取象而成其實一氣同類特大而作于天地
　者曰雷小而作于人者曰樂此見先王法象乎天地
　之道也故祭義曰君子合諸天道春禘秋嘗此言夏
　商之時也又曰禘有樂而嘗無樂以見先王作樂之
　道因雷之收發其微如此蓋春秋者天地之闔闢也
　一闢而雷奮于是乎作樂以通隂陽之氣一闔而雷
　收于是乎不作樂以順隂陽之理此所以禘有樂而
　嘗無樂合于豫之作樂崇徳也
初六鳴豫凶象曰初六鳴豫志窮凶也
　初六之鳴如謙上六之鳴感其應而有求也上六之
　鳴蓋鳴而求謙初六之鳴蓋鳴而求豫豫而知裁尚
　或有失況知其悦逸而鳴以求之乎且鳴而求謙者
　志猶未可得況鳴豫乎其志窮凶也宜矣夫履霜之
　始未堅氷也馴致其道則堅氷也鳴而求豫未至于
　凶馴致其道則凶矣聖人知幾故欲早辨也志窮凶
　也窮其求豫之志則凶也
六二介于石不終日貞吉象曰不終日貞吉以中正也
　繫辭曰幾者動之微吉之先見者也又曰惟幾也故
　能成天下之務是以聖人貴夫知幾者以此豫之六
　二知幾之君子也知逸豫之道必凶而後已故不為
　逸豫中正自居介如石焉守以貞固是以吉也觀其
　上交不諂是不與上為豫也下交不瀆是不與下為
　豫也上下无與應不得變其志故中正之道常存而
　貞固之守益堅非介如石之象乎終日則失于不能
　早辨不終日所以為知幾也古之人行此道者其惟
　文王乎始于憂勤終于逸樂文王之治也至于不敢
　盤于遊田以庶邦惟正之供故能享國久長而得介
　于石之吉也明此道者其惟周公乎觀其作無逸以
　戒成王曰無淫于觀于逸于遊于田以萬民惟正之
　供惟成王能持盈守成為太平之君子亦得介于石
　之吉也不然則盤遊無度太康尸位之逸豫也酗于
　酒徳商王受之迷亂也故孔子曰知幾其神矣乎惟
　文王周公其盡之然有初六之鳴故有六二之介
六三盱豫悔遲有悔象曰盱豫有悔位不當也
　處豫之道戒在于不能自立而優柔无斷是以馴致
　必至于凶故六二以介如石為得而六三以盱遲有
　失也夫睢盱視上而悦之非介如石者也遲遲疑而
　有待非不終日者也視而悦之者失于不立遲疑有
　待者失于无斷與夫鳴而求之者過猶不及耳宜其
　皆為有悔之道欲无悔者无他道焉介然不動以守
　之斷然不疑以行之惟此見六二之貞可謂能知能
　行者也孔子之不惑顔子之弗失孟子之不動心亦
　皆六二介于石之道歟再言悔者一盱一遲皆各有
　悔也
九四由豫大有得勿疑朋盍簪象曰由豫大有得志大
行也
　九四以一陽而總衆隂為豫之主以順動自任者方
　是時上无剛健之君則衆隂不得不由之以豫也由
　之以豫則天下少安所以大有得也然處由豫之道
　在于信立而勿疑勿疑故朋盍朋盍則總衆智力以
　安上其序如此也昔齊晉之霸也歸魯三敗之地示
　原三日之圍可謂信立矣㑹于葵丘㑹于踐土可謂
　朋盍矣總諸侯以尊王室非安上乎此雖霸者之事
　然孔子嘗曰微管仲吾其被髪左衽矣蓋孔子之意
　以為雖非三王之舉豈不愈于委而棄之夷狄也哉
　是所以由豫之為大有得也伊川曰簪聚也簪之名
　取聚髮也
六五貞疾恒不死象曰六五貞疾乘剛也恒不死中未
亡也
　伊川曰居得君位貞也受制于四有疾也五居尊位
　權雖失而位未亡故云貞疾恒不死雍曰九四以一
　剛為豫之主六五不能正為君之道求其所以然蓋
　失于好逸不知文王周公之戒馴致于君弱臣強而
　不能振也其猶平王東遷下堂而見諸侯之時乎君
　徳微矣雖僅能守其位譬夫人之老也血氣既衰疾
　亦甚矣僅得常不死而已中未亡者終亡之象已見
　特其中未盡亡而已
上六冥豫成有渝无咎象曰冥豫在上何可長也
　上六豫極之時冥昧耽樂迷不知反豫之凶將成矣
　或有變焉亦且无咎蓋豫雖必至于凶而上六知變
　之位聖人貴其能變故不言冥之凶而言渝之无咎
　也且初六之鳴未凶而言凶上六之冥當凶而曰无
　咎何哉蓋鳴于終者則未必凶鳴于初者馴致于終
　則其凶必矣冥于終者變則无咎冥于初者雖變亦
　有咎其凶又有甚于鳴矣故上六之冥始勤而終怠
　者也非若鳴之怠于初也是以其為凶咎係乎初終
　而不與于鳴冥之輕重也
䷐(震下/兑上)
隨元亨利貞无咎
　隨有隨之主有隨之者有隨于内有隨于外者隨之
　主大哉而隨之則小也隨于内小矣而隨于外則大
　也以隨之成卦言之剛來隨于内而柔上隨于外二
　三得剛而隨以動四五得柔而隨以説此隨之義也
　六爻无不隨者矣然謙卦一謙而得四益為吉隨卦
　一隨具四徳而无咎非无咎不足于吉也蓋謙之得
　失在人事人事以吉為善隨之得失在道道以无咎
　則不失不可一槩論
彖曰隨剛來而下柔動而説隨大亨貞无咎而天下隨
時隨時之義大矣哉
　先人曰隨不止于人道而言震東方之卦也萬物隨
　之以生兑西方之卦也萬物隨之以成其出入也孰
　不隨之故春生之夏長之秋成之冬藏之隨也聖人
　東作西成亦隨也五載一巡狩亦隨也隨之大豈一
　端而已也伊川曰凡人君之從善臣下之奉命學者
　之徙義衆人之隨已已之隨人與臨事而擇所隨皆
　隨也雍曰隨之成卦以初九上六來往成震兑動説
　而有隨王輔嗣以震為剛而兑為柔是剛下柔如咸
　卦男下女之説不言初九上六之義若如王氏言則
　剛來下柔之卦居易之半矣何獨于隨言之也且天
　下之理不動則无所隨不説則不能隨所以致動而
　説者初九上六之力也聖人論上下卦則言男女隂
　陽及論爻則言剛柔隨蠱二卦不以初上之變論之
　則剛來下柔與剛上柔下之義終不可明也然隨之
　道大而天地小而人民細而蟲魚草木无不有隨不
　能以言盡要其歸則隨時而已至如堯舜隨于揖遜
　湯武隨于征伐伊周隨于致君孔孟隨于設教以聖
　人之隨其不同已如此況天地萬物之隨乎蓋道與
　時㑹則聖人隨之易地皆然也是以聖人所任者道
　而不能違者時故曰隨時之義大矣哉
象曰澤中有雷隨君子以嚮晦入宴息
　伊川曰禮晝不居内夜不居外亦隨時也雍曰夫君
　子一動一靜至于宴息猶有存焉大者可知也此蓋
　因其小者足以見隨之大不然君子之道宴息而已
　乎
初九官有渝貞吉出門交有功象曰官有渝從正吉也
出門交有功不失也
　剛來隨于内者也在内之隨主于初九夫以乾剛之
　性豈能變于所守哉能變而從動雖未至隨之大已
　為動之主矣易曰變則通此隨之成卦所以有取于
　初之變也能變其所守是以得貞而吉二三得剛而
　後動剛亦得二三而後動剛柔相須以動故出門交
　而有功也出門交兑然後隨道成而不失隨之大也
　蓋初雖為主于内特動之主未為隨耳伊尹幡然而
　改是為出門交有功也
六二係小子失丈夫象曰係小子弗兼與也
　六二初不能動今居動之中者得初九而後動也故
　捨應從初非得已也亦隨之小者耳是以有係小子
　失丈夫之象方其未動之時雖欲應五豈可得哉然
　終无絶五之志以急于託𥘉之動未能兼與故也與
　夫愚而好自用賤而好自專者異矣是以所係雖小
　而无凶咎
六三係丈失失小子隨有求得利居貞象曰係丈夫志
舍下也
　六二隨于内者也六三隨于外者也隨之道貴知變
　知變故能隨時非六三之智優于六二也時之不同
　耳方其不能動之時則不得不隨于初及其居動之
　極則不得不隨于説此六三係丈夫失小子之義蓋
　盡初九出門交有功之説也雖小有失于内而其隨
　之大者蓋有得也故曰隨有求得有得則利居正以
　守之故利居貞然初自守而變而三自變而守易地
　觀之皆一道也志舍下者六三于斯時志在于隨而
　不在于動故舍下也
九四隨有獲貞凶有孚在道以明何咎象曰隨有獲其
義凶也有孚在道明功也
　九四居尊近之位有剛健之才天下之所説隨亦足
　以致人之隨者也故為隨之有獲者六三隨有求得
　蓋隨人而有得者九四隨有獲蓋以得人之隨為獲
　也夫尊近之臣勢疑于君又獲天下之隨守此為貞
　則凶矣是必有至誠之道大明于天下足以使天地
　人鬼萬世無疑焉斯无咎矣文王之時三分天下有
　其二可謂有獲矣方且以服事商不識不知順帝之
　則而已是以萬邦作孚而天下萬世稱其徳焉非有
　孚在道者乎其義凶者非九四誠有是凶也若貞固
　守之其義有得凶之理也明功者有孚在道明隨之
　功也
九五孚于嘉吉象曰孚于嘉吉位正中也
　九五之于隨所謂信以成之者也亦所謂安而行之
　者也故能無事于隨不優不迫居中履正孚于嘉而
　已嘉美徳也美徳孚于天下无外内之限豈堯所謂
　欽明文思允恭克讓光被四表之徳哉豈舜所謂濬
　哲文明温恭允塞之徳哉位正中者天下之人莫知
　其有為之迹所可見者位正中而已孔子言堯無能
　名舜恭已南面之意也或謂孚于六二則與屯其膏
　同人號咷无以異安足以見隨時之大哉
上六拘係之乃從維之王用亨于西山象曰拘係之上
窮也
　先人曰舍已從人不咈人以從已之欲隨民之道也
　隨民之極則民之隨也亦如是而已方文王之三分
　天下有其二固有不隨者也至于其化自北而南皆
　有徳以維其心此亨于西山之道也故詩曰自西自
　東自南自北無思不服方是時民歸之若自拘係乃
　從而維之也必也文王有以拘係有以維縶豈文王
　之道哉而上六所言乃上窮之民將從文王之維無
　孑遺者也大哉隨乎舍已從人隨也達則兼善天下
　亦隨也不當時命而獨善其身亦隨也故始之言父
　子夫婦朋友之隨而終之以文王之成王道皆隨時
　之義也雍曰上六隨道之成盡動而説隨之義故如
　水之就下獸之走壙各從其類拘係而來莫之能禦
　也為之主者乃從而以道維之而已觀二老之歸文
　王孟子曰天下之父歸之其子焉徃夫其歸也如父
　子相拘而來豈非拘係之謂乎至于虞芮之訟亦非
　文王有以拘之也然文王發政施仁必先于鰥寡孤
　獨視之如傷使无凍餒是為維之之道蓋非文王有
　心于其間隨時之義當然耳孟子言朝覲訟獄謳歌
　之歸舜禹亦由是也説者謂有不從者必拘係之乃
　從此宜齊桓晉文之所不為而謂文王為之乎
䷑(巽下/艮上)
蠱元亨利涉大川先甲三日後甲三日
　伊川曰自古治必因亂亂則開治理自然也又曰甲
　數之首事之始也如辰之甲乙是也有始必有終有
　終必有始天之道也聖人知始終之道故能原始而
　究其所以然要終而備其將然先甲謂先于此究其
　所以然也後甲謂後于此慮其將然也一日二日至
　于三日言慮之深推之逺也究其所以然則知救之
　之道慮其將然則知備之之方善救則前弊可革善
　備則後利可久此古之聖王所以新天下而垂後世
　也又曰甲者事之首庚者變之首制作政教之類則
　云甲舉其首也發號施令之事則稱庚庚猶更也雍
　曰甲庚之説自古失之甚至于論及辛丁為巫史之
　言獨伊川先生最為得也且蠱者事也事之蠧弊者
　也故傳曰皿蟲為蠱天下之事如循環新故治亂相
　因而不留也故亂則將治弊則將新理之必然者也
　是以蠱為已弊而大亨居前勢甚易為也利涉大川
　言其有為之易也易言利涉大川非剛健之才則虚
　中有濟之象而蠱特言其易于有為也觀易之爻兼
　三才而兩之故六是以陽不過六隂不過六而盡矣
　復稱七日自姤經六爻至復初九而七日臨稱八月
　自復經六爻至遯六二而八也蠱之先甲後甲亦六
　日之義先甲三日者蠱之先也新之終而弊之始也
　至中而大弊矣是為蠱也以言乎治則不治之時也
　後甲三日者蠱之後也弊之終而新之始也至中而
　大新矣是為蠱之反也以言乎治則治之時也故治
　為蠱之反而蠱為治之反二者之象兼于先甲後甲
　之中相與循環而已甲即蠱也
彖曰蠱剛上而柔下巽而止蠱蠱元亨而天下治也利
涉大川徃有事也先甲三日後甲三日終則有始天行
也
　否泰反其類者也而蠱之于泰亦有相循之義焉然
　泰之道大蠱之事小雖不能如否之反而泰之後先
　蠱而後否聖人圖難于其易為大于其細是以有治
　蠱之道使不至于否此商宗周宣之所以興也先儒
　謂蠱自泰來剛上而柔下是也知蠱之極而治之則
　有治无亂故後甲三日之後元亨而天下治也蠱之
　時事為易圖宜徃有事故利涉大川先甲後甲則天
　行終始之道循環然耳易于泰言其命亂于蠱言天
　下治皆先甲後甲之常也故聖人于蠱弊之時未嘗
　憂其不治特患幹之无其人耳知其道得其人治天
　下可運諸掌也觀傅説之戒髙宗曰事不師古以克
　永世匪説攸聞又曰監于先王成憲其永無愆詩人
　之美宣王曰復古也天下喜于王化復行也復文武
　之境土復㑹諸侯于東都也觀是二者則知治蠱之
　道特在于除前人之弊復先王之法而已蓋无創業
　垂統之多難也
象曰山下有風蠱君子以振民育徳
　先人曰女惑男風落山為蠱長女從少男惑也風在
　山下落也以人事言則風俗敗也故必有振徳之術
　焉雍曰蠱自泰來是泰之道弊而為蠱也夫泰之所
　謂地今弊而為山矣所謂天今弊而為風矣天地之
　道弊而為山風之事矣道弊于事大弊于小君子弊
　于小人安得不振而起之也哉此君子所以振民育
　徳也能振而起之以復于泰是以元亨而天下治也
　不能振之日入于頽弊之域此所以否而不反矣振
　民風象育徳山象也
初六幹父之蠱有子考无咎厲終吉象曰幹父之蠱意
承考也
　蠱非創始之事蓋嘗作之而弊者弊而改為則治矣
　非若屯難之難濟否塞之難傾也故雖初六柔弱之
　才亦能幹焉蠱實家道蓋承父已基之事又非去故
　而鼎新也能幹父之蠱則有子矣有子則考乃无過
　雖有涉川之危亦終吉也況非危事者乎考无咎若
　武王言惟朕文考無罪同意而初六非武王之才徳
　耳意承考者葢繼父之志也
九二幹母之蠱不可貞象曰幹母之蠱得中道也
　初六以隂承陽故言幹父九二以陽應隂故言幹母
　然九二以剛強之才而幹隂柔之事方之初六有餘
　力矣不可固守剛強以盡用其才也惟九二能得中
　道故克幹焉貞本幹事之徳而九二不用者蠱之時
　易為力適中足矣不可過也
九三幹父之蠱小有悔无大咎象曰幹父之蠱終无咎
也
　幹蠱之道欲知其弊而順治之固不必經綸之大才
　也不順其弊而治反更張作新未嘗不至于變亂也
　詩曰不愆不忘率由舊章遵先王之法而過者未之
　有也九三之才已過矣然不至于大悔而終无咎者
　蓋所幹之蠱遵前人之法而已宣王之詩有箴䂓是
　為小有悔也
六四裕父之蠱徃見吝象曰裕父之蠱徃未得也
　幹蠱之爻多无大才以弊事順治不用過也過則有
　害非幹蠱也然才之過者九三而止耳亦无大過也
　其不及者六四是已以六四隂柔不及之才猶能裕
　父之蠱則知治蠱不為難也裕父非幹也能因其基
　而増益之耳或徃幹之則見吝矣蓋才力太柔未可
　徃故也繼體守文之治似之
六五幹父之蠱用譽象曰幹父用譽承以徳也
　六五以柔順中正居尊位盛徳之君也幹蠱有餘裕
　矣是以聲名洋溢乎中國而蚤有譽于天下者以徳
　不以力故也觀成王之時作詩者嘉美之喜樂之安
　樂之其詩有曰顒顒卬卬如圭如璋令問令望豈弟
　君子四方為綱所謂用譽承以徳者也幹蠱之美不
　可以有加矣
上九不事王侯髙尚其事象曰不事王侯志可則也
　先人曰伯夷目不視惡色耳不聽惡聲非其君不事
　非其民不使治則進亂則退横政之所出横民之所
　止不忍居也思與鄉人處如以朝衣朝冠坐于塗炭
　當紂之時居北海之濵以待天下之清也故聞伯夷
　之風者頑夫亷懦夫有立志故曰伯夷聖之清者也
　當蠱之時非其徳可以忘世其道可以髙人不為事
　窮不以物累不如是曷足以振之哉雍曰夏尚忠商
　尚質周尚文三王非故為異也救一時之弊耳知此
　故足以興道不知此雖歴舉三代之政其治道愈逺
　矣孟子言伯夷之清伊尹之任栁下惠之和為行不
　同而同歸于聖者所以救弊之方在時有不同故也
　蠱之時天下事弊人知幹治為急而不知幹治之弊
　又有甚焉是以捨本源循末流風俗鄙陋委靡而不
　振去道日已逺矣此不事王侯髙尚之士所為作也
　髙尚之士豈直以不事王侯為髙哉蓋必有其道焉
　非捨簞食豆羮之義也方蠱之時大道不明王侯之
　賢者知趨事赴功而已非獨不知道之大全而用之
　也亦有以道為不切時務而不用者多矣如是則髙
　尚之所守乃當世之不用而王侯之所務或髙尚未
　嘗容心焉故髙尚之士既不能屈道伸身則王侯不
　可得而事也王侯不可得而事而人謂之髙尚其事
　亦宜矣在君子則盡用舍行藏之道夫何容心于髙
　尚哉是以天下既又弊于幹蠱非夫人孰能振之蠱
　之上九既无絶物之過又无屈道之累其用舍行藏
　之志是可為法于天下後世矣此孟子所以稱伯夷
　為百世之師也不然雖不仕如荷蓧狂歌如接輿放
　蕩不法如莊周為我無君如楊氏皆流浪不反其自
　為髙尚以欺世俗耳目則有之君子未嘗有取焉故
　孔子不能為素隠行怪而孟子深鄙陳仲子之為亷
　也非夫伯夷之聖使聞其風者頑夫廉懦夫有立志
　又安能振蠱之風歟易于否有彚貞之君子在蠱有
　不事王侯之士其道同而時異者也
䷒(兑下/坤上)
臨元亨利貞至于八月有凶
　臨以大臨小上臨下為義序卦曰臨者大也蓋臨為
　大而所臨者小故也元亨利貞天地生物之大徳澤
　下于地施生物之徳故臨具四徳也自一陽生而為
　復長而為臨凡八變而得遯遯臨之反也有臨之大
　亨是以知遯之有凶也有凶不必凶至蓋有凶之理
　也與隨有獲其義凶同意易于臨言月于復言日者
　日月皆一也論天道則稱日論人道則稱月從其類
　也堯典言日中日永稱日也仲春仲夏稱月也日之
　所次月之所周皆為一月故後世為月令者曰孟春
　之月日在營室雖别言之合而言之其義皆同
彖曰臨剛浸而長説而順剛中而應大亨以正天之道
也至于八月有凶消不久也
　自一卦之象言之二陽之生為臨其生不已也故曰
　剛浸而長不言陽而言剛者以初九九二二爻言也
　自内外二卦之象言之則曰説而順自九二成卦之
　爻言之則曰剛中而應順者順天之道而説萬物也
　九二剛中之徳足以有臨其有不大亨以正者乎且
　剛柔之義相反以相生故泰中有復否中有傾而臨
　之中有八月之凶也君子知幾之義欲其辨早而思
　其亡之戒也
象曰澤上有地臨君子以教思无窮容保民无疆
　天之澤謂之澤地之澤亦謂之澤皆以及物為功故
　澤為説也猶坎之水在上為雲在下為雨在地為水
　具三者之義斯為坎矣坎之為水本周流轉注淵深
　莫測而已及其為澤皆兑之功也然其道亦相須焉
　此坎為險而兑為説之意也觀雲雷為屯雷雨作解
　澤地為萃地澤為臨則知臨之及物至矣是以有元
　亨利貞之徳也君子法之以教思无窮充澤之利也
　保民无疆充地之容也不如是則不能大不能大則
　不足以有臨也
初九咸臨貞吉象曰咸臨貞吉志行正也
　先人曰臨觀之義或與或求故初九九二六四六五
　皆有焉雍曰咸感也感之而應也初九以此道正而
　吉无他求焉可謂行正之君子諸卦皆感而應也獨
　臨觀具與求之義者蓋臨者求也臨之者與也童闚
　求也大觀與也
九二咸臨吉无不利象曰咸臨吉无不利未順命也
　剛中有應為一卦之主方剛長之時權獨在已而能
　感中順之君以求應焉斯吉无不利矣未順命者有
　獻可替否之義非獨順命而後利也蓋君之所言而
　然所行而善則世俗謂之不肖臣故舜之戒禹曰予
　違汝弼汝無而從退有後言六五中順之君在上故
　九二以未順命為吉也
六三甘臨无攸利既憂之无咎象曰甘臨位不當也既
憂之咎不長也
　以柔而居不中不正之位是以不正之道甘而説人
　者也安足以有臨乎无攸利者也剛長泰來又豈容
　小人以邪説誣民而充塞仁義也哉能知時之變懼
　而憂之可以補過矣咎不長者憂則其咎不能久也
六四至臨无咎象曰至臨无咎位當也
　六之居四柔之至也初以至剛而感四以至柔臨之
　以至柔臨至剛无乖爭之變是為至臨然位則當然
　也知當然而然則不失剛長之道故无咎
六五知臨大君之宜吉象曰大君之宜行中之謂也
　聰明睿智足以有臨聖之事也大君之宜也何徃而
　不吉也舜之大智是也舜執其兩端用其中于民其
　行中之謂乎非行中蓋不足以為大君之宜矣中庸
　率性之謂道修道之謂教洪範皇建其有極用敷錫
　厥庶民皆行中也
上六敦臨吉无咎象曰敦臨之吉志在内也
　有感而應理之常也无感而志在内者蓋二陽方進
　為君子道長之時不以尊髙自居而有下賢之志是
　厚于君子而薄于小人徳之盛者也其有敦臨之吉
　宜矣以一身言之則可獲吉以臨之道論之是无咎
　也
䷓(坤下/巽上)
觀盥而不薦有孚顒若
　鬼神至幽也人至明也聲臭之所不能交也聖人設
　為祭祀寓之誠心洋洋乎如在其上如在其左右是
　道也天地鬼神尚且弗違況人乎故盥而不薦一示
　于上則有孚顒若必見于下觀而化也馬氏曰盥者
　進爵灌地以降神也郊特牲言周人既灌然後迎牲
　祭統曰祭有三重焉獻之屬莫重于灌祭必先灌而
　後薦腥薦熟方灌之時其道一于誠而已非若薦之
　託物也灌者祭之本也薦者祭末也籩豆之事則有
　司存是為有司可備之禮故自灌而徃孔子不觀蓋
　君子惟誠之為貴之義也夫誠之感人不行而至故
　方盥之時欲誠于求神初非有意于化天下而天下
　觀之者感其誠而顒肅之心自生焉惟其不期化而
　自化此所謂大觀之道使聖人有意于化民是教以
　化之非大觀之意也記曰明乎郊社之禮禘嘗之義
　治國其如示諸掌乎豈非誠之所感天地鬼神不能
　違況人也哉
彖曰大觀在上順而巽中正以觀天下觀盥而不薦有
孚顒若下觀而化也觀天之神道而四時不忒聖人以
神道設教而天下服矣
　大觀在上以巽順之徳居中正之位初未嘗有心于
　示人也其誠明之著睟然見於面盎於背施於四體
　有不可揜者焉亦猶聖人有以示之也觀之者至于
　不期化而自化是之謂神道神道之謂大觀且觀之
　天則天亦无所示也特四時不忒而已因四時不忒
　而萬物自生自化故知四時不忒是為天之神道由
　人言之亦曰天之大觀也聖人大觀其道同天則下
　觀而化也宜矣曰設教者天无教聖人主教雖以不
　教教之亦曰設教可也帝堯之則天孔子欲無言皆
　是道也乾卦言各正性命保合太和天之神道其及
　物如此而已然彖因卦辭盥而不薦明一卦之全體
　盡巽順之道以居中正故曰大觀九五言一爻之義
　能巽而已故反諸其身為觀民之道也卦辭彖辭明
　其大者象與爻抑又次焉是亦取義不同也卦之名
　不曰大觀者以上下大小之觀无不兼統而言故獨
　曰觀而彖則首明大觀之義也
象曰風行地上觀先王以省方觀民設教
　風之為物初不知其生化萬物也而風行地上萬物
　自生自化猶大觀在上下觀而化故為觀之象也省
　方觀民設教伊川謂如奢則示之以儉儉則示之以
　禮是也禮王制言巡狩之禮命太師陳詩以觀民風
　命市納賈以觀民之所好惡命典禮考時月定日同
　律禮樂制度衣服正之此省方觀民設教也彖言神
　道設教天下不知所以然而然觀民設教則其迹可
　見矣所以為王者之事非盡彖之義者也
初六童觀小人无咎君子吝象曰初六童觀小人道也
　在觀之初以柔自處未見其有立童觀是也童則䝉
　而无知小人道也小人能用童䝉則内无剛戾之性
　外无强暴之行惟知觀人而效之者也何咎之有君
　子以設教立道為事反同小人之觀不亦鄙乎故曰
　君子吝初六小人之觀也六二女子之觀也三四君
　子之觀也
六二闚觀利女貞象曰闞觀女貞亦可醜也
　闚者觀之小道也六二柔順居中女子之象也而見
　應焉故利女貞所謂可醜者非女子之醜也君子為
　闚觀則醜也男女吉凶不同故恒卦曰婦人貞吉夫
　子凶則此利女貞者固知為君子之醜也故初之象
　言小人道則知君子必吝二之爻言利女貞則知男
　子可醜不然柔順居中得其正應在女子何醜之有
六三觀我生進退象曰觀我生進退未失道也
　六三順而應上可以進也柔不當位可以退也觀我
　道之可進而進可退而退則為不失進退之道矣雖
　孔子用舍行藏孟子得志不得志之説不過如是而
　已
六四觀國之光利用賓于王象曰觀國之光尚賓也
　先人曰古之人道合則從不合則去孰无賓之義乎
　雍曰君之光莫光于有徳國之光莫光于用賢六三
　逺君方且自觀其身而圖進退四則近君之地已進
　而觀國者也國有光焉非利用賓于王之時乎蓋无
　進退之疑也或謂賓有不純臣之義夫忠臣嘉賓賢
　有徳之稱也
九五觀我生君子无咎象曰觀我生觀民也
　九五尊位大中居大觀之位未嘗責天下以必化唯
　觀我道之何如耳天下入于君子之塗我之道得也
　故无咎是觀民所以為觀我生也中庸曰取人以身
　修身以道又曰失諸正鵠反求諸其身皆九五觀民
　之道也羣黎百姓徧為爾徳人有士君子之行皆天
　下為君子之時也
上九觀其生君子无咎象曰觀其生志未平也
　上九道之已成處觀之極不當其任者非若小人女
　子之童闚又无進退之疑无賓王之利者也故觀其
　生九五之君六三之臣皆在所觀也志未平者上不
　能忘君下不能忘民猶有心于觀焉故君子居之則
　无咎是以聖人謹于在上之觀必觀天而設教者以
　此
　
　
　
　
　
　
　
　
　
　
　
　
　
　
　
　郭氏傳家易説卷二
欽定四庫全書
　郭氏傳家易説卷三
　　　　　　　　　　　　宋　郭雍　撰
　　上經(噬嗑/大畜)　(賁/頣)　(剥過復坎无妄/大        離)
䷔(震下/離上)
噬嗑亨利用獄
　噬嗑之名有二義合而言之則噬而後合嗑而後亨
　事之序也别而言之則方噬者未合既嗑者不噬噬
　為始也嗑為終也終始之義分焉文王之辭兼始終
　故言亨謂嗑之終也言利用獄謂噬之始也噬之始
　立卦之義也嗑之終成卦之義也周公論立卦之始
　故爻辭言噬而不言嗑非无嗑義也舉一以明之耳
　孔子于彖從文王蓋釋文王之辭也于象從周公蓋
　釋周公之辭也于繫辭極其終蓋明文王周公之所
　未言也故言日中為市致天下之民聚天下之貨又
　曰嗑者合也物不可以苟合而已皆以嗑為義而不
　及噬也如是則知方立卦之始主于噬而成卦之後
　主于嗑矣主于噬故利用獄嗑亨之時非利用矣是
　以聖人于道徳仁義无時不用刑獄雖設而其用有
　時者蓋本噬嗑之義故也唐虞之民不犯成周刑措
　不用方是時則不以用獄為利也故知利用特在于
　有間之時易之為辭其㫖遠哉然頤中有物事之至
　小者也而名卦之義有取于此者蓋易之道觸類而
　長之雖大而天下莫能載小而物莫能破者其道皆
　一也又况頤中至小猶湏震之動離之明而後可斷
　矧有大于此者乎是以聖人欽慎之而不忽也
彖曰頤中有物曰噬嗑噬嗑而亨剛柔分動而明雷電
合而章柔得中而上行雖不當位利用獄也
　先人曰噬嗑自否來否乾剛而坤柔初六外而為離
　柔也九五降而為震剛也雍曰剛柔之分蓋以乾之
　三剛分一以成震坤之三柔分一以成離也否泰二
　體乾坤之純故噬嗑與賁皆稱分焉噬嗑之彖蓋具
　三義自已成一體論之合六爻而言有頤中有物之
　象自乾坤之變論之則有剛柔分之義自震離二體
　而言故曰動而明雷動也電明也雷與電合則天威
　于是乎章動而且明則聖人之威于是乎立此聖人
　法天之道而用獄也柔得中六五也上行則法天動
　而必明之意也故雖无剛健之才以當其位亦可為
　噬嗑之主而用獄矣由是知聖人用獄无私情一本
　天道而已然則漢唐之興卒无三代之治者不明法
　天故也其惡之大尤見于用獄之際不知雷電之必
　合以盡動而明之義復蹈秦皇慘毒之政其傳祀数
　百年亦已幸矣是以游聖門者羞稱之
象曰雷電噬嗑先王以明罰勑法
　先人曰噬嗑先動而後明初未明也故不敢折獄致
　刑豐則先明而後動初已明也故不待明罰勅法而
　後用也雍曰二卦先後之象盡于此矣然噬嗑方動
　以期于明必先明其罰勅其法以示天下使天下知
　所避然後犯于有司者可以麗其罪若周官大司寇
　垂刑象之法于象魏小司寇令以木鐸曰不用法者
　國有常刑令羣士乃宣布于四方憲刑禁至于士師
　又憲禁令于國及郊野此之謂明罰勑法也豐則已
　明而動是已布刑也已令憲也動則麗之刑矣若大
　司寇邦典定之邦法斷之邦成弊之小司寇以五刑
　聽萬民之獄訟附于刑用情訊之至于旬乃弊之士
　師察獄訟之辭以詔司寇斷獄弊訟致邦令此之謂
　折獄致刑也是皆聖人之政見于有迹者也若其至
　仁内充推恩四海蓋不可得而見焉特于聖人之言
　得其大槩而已觀舜戒羣后曰欽哉欽哉惟刑之恤
　哉其戒臯陶曰惟明克允又曰明于五刑以弼五教
　又曰刑期于無刑而臯陶稱舜亦曰好生之德洽于
　民心兹用不犯于有司知此則盡噬嗑之用獄矣然
　舜之命臯陶必先曰蠻夷猾夏寇賊姦宄然後曰汝
　作士蓋蠻夷猾夏宼賊姦宄利用獄之時也由是知
　非噬嗑之時聖人未嘗以用獄為利也
初九屨校滅趾无咎象曰屨校滅趾不行也
　伊川曰初最下上過尊位皆无位也无位受刑者也
　王弼謂无陰陽之位非也雍曰觀輔嗣傳文曰无位
　而已伊川謂无陰陽之位者以略例言初上无陰陽
　定位故也易之于爻以二三四五為人道之著初上
　雖為始終然既居六畫之内安得謂之无陰陽之位
　若謂非有位用事之象則可也以在噬嗑為受刑之
　人夫以聖人仁覆天下于小罪輕刑固宜赦宥而此
　初九屨校滅趾不以為過何哉蓋小懲于早所以大
　誡于後使惡不進是為无刑之本此聖人之大仁也
　不然姑息不忍長惡孰甚焉校者械之通名在足之
　屨校之而没其趾大其桎而使之不能行也乃所以
　戒其惡之使不行也
六二噬膚滅鼻无咎象曰噬膚滅鼻乘剛也
　二三四五皆言噬蓋用刑除間之爻也膚柔脆之物
　易噬也夫以六二柔順中正之徳宜其用刑无過舉
　矣今噬膚之易而有滅鼻之深者蓋六二以柔乘剛
　患在不及能勉于用剛焉乃能乘剛故此噬深亦无
　咎也古者刑亂國用重典豈非噬膚乘剛之義乎四
　爻必假膚腊胏肉見義者以噬嗑之名本取頤中之
　象故也
六三噬腊肉遇毒小吝无咎象曰遇毒位不當也
　六二雖乘剛而能噬深者中正故也六三之爻又非
　中正其噬難矣而能擇乾物之小者噬之猶如治小
　獄決小罪可謂度徳而量力者也然其威徳終不足
　以服人適足以招怨懟而致悔吝以其刑既小是以
　止于小吝而无大咎也鄭氏周官注以小物全乾為
　腊馬氏以有骨謂之胏其義最得之毒害也猶人不
　勝其噬而疾作也
九四噬乾胏得金矢利艱貞吉象曰利艱貞吉未光也
　先人曰胏骨之乾堅強難噬者也噬嗑皆以柔而四
　為頤中之間上下二陰三五之所同欲以噬者也故
　在訟則為難聽之訟在獄則為難折之獄而九四以
　剛明而聽之能得其情者也古者以兩造禁民訟以
　兩造聽之而无所偏受則不直者自反而民訟禁矣
　入束矢于朝不直則入其矢所以懲不直也以兩劑
　禁民獄而无偏信則不信者自反而民獄禁矣入鈞
　金三日乃致于朝不信則入其金所以懲不信也方
　九四之聽訟也旣得其矢則不直者自反而服其非
　又得其金則不信者自反而服其罪則難折之獄旣
　折而得其情矣尚且曰利艱貞吉則人之于獄訟其
　可易言之哉故曰刑者侀也侀者成也死者不可復
　生刑者不可復續言一成而不可變也故于聽之始
　也如此之審于其成也則又可知矣雍曰九四有至
　難之噬而得束矢鈞金猶曰利艱貞吉者曽子所謂
　如得其情則哀矜而勿喜盖聖人明審欽恤之意也
　雖然刑期于无刑必也使无訟如是則得金矢亦安
　足以為聖人之光哉所謂聽訟猶人者也帝堯之光
　被四表文王之光于四方其道有大于此者矣故孔
　子之象以九四為未光也
六五噬乾肉得黃金貞厲无咎象曰貞厲无咎得當也
　先人曰噬嗑之義有審克之斷无五過之疵可以明
　于刑之中率乂于民棐彝者也故噬乾肉得黃金亦
　庶幾居中之得也又曰六五之貞厲才得當而已較
　之虞芮質厥成其亦未優乎雍曰乾肉之噬易于乾
　胏六五柔而用中有可噬之道故得黃金然猶貞厲
　者蓋未能盡為君之道故也觀舜命臯陶作士而戒
　以无刑孔子予仲由折獄而自任以无訟蓋君道无
　事于獄不必有乾肉之噬矣
上九何校滅耳凶象曰何校滅耳聰不明也
　小人不積小善不去小惡終至于不可揜不可解之
　際故有何校滅耳之凶則其聰之不明可知也蓋能
　明善惡安危之戒必无是凶矣然初六滅趾六二滅
　鼻上九滅耳或以滅為刑而疑之獨孔氏以為滅没
　也蓋屨校何校則刑也屨校桎其足也桎大而没趾
　也何校械其首也械大而没耳也噬膚之易而深噬
　焉自没其鼻用力之過也此皆没之義也若以滅耳
　為刵滅鼻為劓滅趾為剕則上九復不為凶而初二
　又不為无咎也書注劓刵輕刑也考之吕刑剕辟為
　重故漢重斬趾同于棄市方初六小懲固不當斷趾
　上九罪大復不當輕刑以是知三者言滅皆非刑也
　初二无咎上九則凶蓋戒之于早故終為无咎上九
　已極雖戒亦晚矣然則械其首者安知終不麗于大
　辟乎故為重刑也
䷕(離下/艮上)
賁亨小利有攸徃
　伊川曰賁飾之道非能增其實也能加之文而已又
　曰理必有對待生生之本也有上則有下有此則有
　彼有質則有文自然之理也一則不立二則為文非
　知道者孰能識之凡卦有二體之義及二象成者如
　屯取動乎險中與雲雷訟取上剛下險與夫天與水
　違行是也有取一爻者柔得位而上下應之曰小畜
　柔得尊位大中而上下應之曰大有是也有取二體
　又取消長之義者雷在地中復山附于地剝是也有
　取二象兼取二爻變者風雷益又取損上益下山下
　有澤損又取損下益上是也有以二象成卦又取爻
　義者夬之剛決柔姤之柔遇剛是也有以用成卦者
　巽乎水而上水井木上有火鼎是也有以形為象者
　山下有雷頤頤中有物曰噬嗑是也此成卦之義也
　如剛上柔下損上益下據成卦而言非謂卦中升降
　也如訟无妄云剛来非謂自上體而来也凡柔居五
　者皆云柔進而上行柔居下者也居尊位是進而上
　行也非謂自下體而上也先儒謂賁本泰卦豈有乾
　坤重而為泰又由泰而變之理乎雍曰賁自泰来雖
　取六二上九之變其實主文明之道者六二而已故
　彖釋賁亨則曰柔来文剛其文有異于噬嗑所謂剛
　柔分也小利有攸徃以上九之變而非主卦之爻是
　以小利而已
彖曰賁亨柔来而文剛故亨分剛上而文柔故小利有
攸徃天文也文明以止人文也觀乎天文以察時變觀
乎人文以化成天下
　先人曰鄭康成輩謂離為日天文也艮為石地文也
　天地二文交相飾焉成賁蓋在天成象在地成形无
　一物不相文今纔得之二象而已故經曰日月麗乎
　天百穀草木麗乎土則凡麗乎天地者无非文也惟
　人則内之于一身外之于庶物因其理而節文之所
　謂文明以止是也故君尊臣卑君南而臣北面父坐
　子立兄先弟後夫唱婦隨上行之以為教下化之以
　成俗一本于上下相文自然而止耳故觀乎天文則
　日中星鳥宵中星虚而知東作西成之序時變可知
　也觀乎人文則二南之道麟趾騶虞之應化成可知
　矣故謂水火土石風雨露雷不如剛柔相摩八卦相
　盪之為博也斗振天而進日違天而退不如日徃則
　月来寒徃則暑来之為約也故君子惟易可以盡心
　焉雍曰王氏有言互體不足遂及卦變變又不足推
　至五行一失其原巧論彌甚此言卦變不可用也及
　觀輔嗣釋賁之彖辭則曰坤之上六来居二位柔来
　文剛之義也乾之九二分居上位分剛上而文柔之
　義也如此則賁自泰来乃卦變也故正義曰今謂此
　卦本泰卦故也是以隨蟲噬嗑賁之彖皆以卦變為
　主臨川則云艮乾德之所成離坤道之所成如此則
　亦可為旅亦可為諸卦蓋諸卦皆自乾坤索而成今
　獨言于離下艮上之賁者以自乾下坤上之泰来不
　得與諸卦同也且賁飾也交相飾謂之賁柔来而文
　剛則剛為質而柔為文也以剛為質而柔文之得中
　得正此六二所以亨賁也分剛上而文柔則柔為質
　而剛為文也以柔為質而剛文之又非中正之位可
　小事而已此上九所以小利有攸徃也然由二卦之
　變論之則以六二上九二爻為主是為乾坤之變文
　也地道无成而代有終則是地来文天天徃文地皆
　以天為主地在其中耳故獨曰天文也由一卦之成
　論之則上體為艮下體為離是為艮離之成文也故
　曰文明以止人文也天文主二卦之變人文由一卦
　之成故觀乎天文者以察時變觀乎人文者能化成
　天下此聖人觀賁之卦以用賁之道也以是知乾坤
　相文而獨歸之天蓋包犧畫乾之道也艮離因變而
　得人文蓋文王重卦之道也天人之分見矣
象曰山下有火賁君子以明庶政无敢折獄
　本乎天者親上火之性也本乎地者親下山之德也
　山在上而親下火在下而親上是又相飾成文之象
　也聖人之德无加于明文明如此故可以明庶政然
　无敢折獄者有其象而无其才故也噬嗑以離明而
　明罰豐以離明而折獄賁之文明是有其象也噬嗑
　動而明豐明以動而賁文明以止是无其才也且噬
　嗑與賁均有頤中有物之象而賁无除間之義者蓋
　動則間當除而止則不能除間也洪範曰龜筮共違
　于人用靜吉用作凶亦猶為間雖一而有動止不同
　之義也
初九賁其趾舎車而徒象曰舎車而徒義弗乘也
　趾在下者也徒行賤者之事也皆初之象也君子以
　義為榮而不以徒行為辱舎生取義尚有之況車徒
　之間乎是以古之人禄以天下弗顧繫馬千駟弗受
　一介不以與人一介不以取諸人惟義所在而已故
　初九以卑自居舎車而徒所謂窮不失義者矣雖徒
　行也乃以義飾其趾者乎二之虚中猶載我者也舎
　二應四義弗乘也若夫小人不義而乘盗之招也雖
　慶氏之車何有于我哉孔子曰不義而富且貴于我
　如浮雲孟子曰萬鍾不辨禮義而受之萬鍾于我何
　加焉充舎車而徒之義則義不可勝用然後孔孟之
　學可得而至也
六二賁其須象曰賁其須與上興也
　先人曰安定先生謂須待也君子之道不可以躁進
　也蓋上下相文之時六二以文明而麗乎下柔順中
　正无私无應靜而有待物必有致飾者雍曰以王輔
　嗣之清談猶以須為上附之物獨安定以為須待然
　後賁之六二可得而言也六二文明之主也有待而
　興智之事也然其須也乃所以為賁歟與上興者柔
　而无應故須九三剛為之助則可興于君矣
九三賁如濡如永貞吉象曰永貞之吉終莫之陵也
　三以剛德居文明之極其不待致飾而賁于自然者
　故曰賁如也濡如有相與之義二足以飾三而三亦
　所以飾二之須也賁之時上下相文二三既以剛柔
　盡須濡之義得賁之道矣能永保而固守何吉如之
　終孰得而陵之哉相與非其道多致陵此言致飾故
　終莫之陵也
六四賁如皤如白馬翰如匪宼婚媾象曰六四當位疑
也匪寇婚媾終无尤也
　賁雖剛柔相文然陽道常饒故足以兼人陰道常乏
　故有受飾之理四雖自失矣亦有皤如之質將受物
　之飾猶六二之須丘園之賁皆虛己待物之象也初
　九以剛強之才飾其趾而来翰如之馬也馬之来所
　以飾四之皤四亦以飾馬之白皆有受飾之質而交
　相文也此其所以為賁也凡剛自内進柔必疑之蓋
　力不足而居上常懼人之寇已也初以剛下柔而来
　應匪寇也婚姻之道也六四雖多懼懷疑終何尤哉
　伊川云翰從之疾也
六五賁于丘園束帛戔戔吝終吉象曰六五之吉有喜
也
　六五為賁之主及于丘園所飾遠矣非若二三之須
　濡初四之私應也其道豈不廣且大哉聖人不遐遺
　之義也遠且不遺況邇者乎丘園尚及之況朝廷之
　上乎故商之賁也及于耕築周之賁也及于漁釣賁
　于丘園乃所以飾天下國家非特下飾窮士而已束
　帛戔戔幣聘之禮湯聘伊尹文王聘吕望實幣帛箱
　篚之意也子夏傳云三元二纁象陰陽為束帛或以
　戔戔為多何哉馬氏云戔戔委積貌許叔重以戔從
　二戈蓋謂有相次不一之意四方聘賢前後相望于
　道如有次非一所也然以幣聘賢猶為吝道故孟子
　言仁人不可以貨取而在禮不廢故賢者至而終吉
　也人君與天下之喜莫喜于得賢故君子能長育人
　材則天下喜樂之而詩人于得賢興賢育材之際未
　嘗不以喜樂壽考終之蓋六五之吉有喜之義也先
　儒多以賁于丘園為聘士獨王氏孔氏以為國之道
　不尚華侈而貴儉約其説不同然書言野無遺賢詩
　有考槃在澗在阿之刺則丘園宜為賢者窮處之地
　必曰賁于丘園蓋示无遺賢之意為國之道孰大于
　此孰美于此天下之治孰不本于此故在賁之時為
　君道之至廣大也在易言于野于郊于陸于陵之類
　皆誠為郊野陸陵何獨假丘園以為質素也況質素
　為上九之事六五正當賁之盛大之時言賁之盛大
　无過于得賢及遠為國之休光若從王孔二家説云
　賁飾于束帛珍寶則質素之道乃隕落若設飾于丘
　園質素之所則束帛戔戔衆多此務在積帛之多即
　管墨喜利之學貪鄙小道豈足以充賁之六五之義
　乎在節之彖曰節以制度不傷財不害民聖人之崇
　尚節儉恐傷財害民而已非有望于束帛珍寶之多
　也聖人所寶惟賢苟有意于束帛戔戔之多又安足
　以為聖人之道故非聘賢之君不足以當六五之位
　王氏之言害義孔氏膠于爻象无待士之文丘園之
　義幾不復聞矣
上九白賁无咎象曰白賁无咎上得志也
　先人曰賁之文陰陽上下之相文自然之文也至于
　文明而不以止人為之偽也人為之偽殆不若白賁
　之為得也禮有以文為貴者有以素為貴者孔子曰
　惡衣服而致美乎黻冕卑宫室而盡力乎溝洫禹吾
　無間然矣此之謂也故三代之王忠質相先救時之
　弊也方賁之時文既勝矣白賁无咎其救僿之道歟
　然則人之文也率歸之偽可乎詩云緜蠻黄鳥止于
　丘隅子曰于止知其所止可以人而不如鳥乎為人
　君止于仁為人臣止于敬為人子止于孝為人父止
　于慈與國人交止于信未有不知止者也知止則誠
　而无偽矣雍曰大哉白賁之義也立德之始也治天
　下之本也且以一性言之天命之謂性也聖人懼其
　質而近于禽獸故假賁飾以文之文之不已于是乎
　窮人欲而滅天理是豈人之性也哉知白賁之義則
　知天命之性知天命之性則知率性之道知率性之
　道則知脩道之教此中庸之道所以立也以天下言
　之則忠之弊救以質質之弊救以文文之不已其弊
　僿矣大者驕奢滛泆于其上小者放僻邪侈于其下
　是豈聖人之教哉知白賁之道則救僿以忠于以繼
　周雖百世可知此三代之治可以復也不然則君臣
　上下沈湎滛泆卿士師師非度從流忘反尚何化成
　天下之有哉故彖言文明以止所以止其初上九言
　白賁无咎所以復其終其義一也方夫賁之時則白
　賁為非既賁之後乃无咎矣此獨上九之事故象言
　上得志蓋得上九之志也
䷖(坤下/艮上)
剝不利有攸徃
　剝有二道有民剝君小人剝君子民之剝君不過厚
　百姓以自薄為安宅順止之道小人剝君子則勿與
　爭利藏器待時而已潛龍勿用内文明而外柔順艱
　貞晦其明儉德辟難遯之時義皆君子遇剝之義也
　剝之卦辭獨言不利有攸徃者遇剝无他説焉懼君
　子以直道自任與小人校也
彖曰剝剝也柔變剛也不利有攸徃小人長也順而止
之觀象也君子尚消息盈虛天行也
　伊川曰山附于地圯剝之象雍曰剝落也剛過久而
　柔落之卦之所以為剝也自初至五剝五剛而為柔
　剝之極也一陽順于下而止于上僅足以避害而已
　故不利有攸徃然衆剥剛其害為難避君子觀順止
　之象而行順止之道故能處剝之時也消息盈虚天
　道之運君子所尚之道也當陽消陰息進盛而剝是
　為天道自然之運君子何尤焉不過於觀象順止俟
　時而已
象曰山附于地剝上以厚下安宅
　以剛柔言之則天道盈虚消息所以有剝自卦才言
　之則順而止之為處剝之道由象言之則山附于地
　者剝也厚下安宅者處剝之道也彖象之義不一而
　足象言上者非獨君后也几居上者皆當然也語曰
　百姓足君孰與不足是亦厚下之道厚下所以安宅
　也夫知幾君子未必至于剝之時也不幸而至是不
　過厚下俟時而已
初六剝牀以足蔑貞凶象曰剝牀以足以滅下也
　剝自下興也故初言剝牀以足剝以厚下而安牀則
　僅可安身亦非厚下之道況剝其足者乎既失厚下
　之道則下已滅矣然剝之初而未甚也所以蔑貞則
　凶言貞固不蔑則无凶矣詩曰載寢之牀故處牀為
　求安之道剝言牀亦見道之无乎不在也
六二剝牀以辨蔑貞凶象曰剝牀以辨未有與也
　伊川曰辨牀之幹所以分上下也輔嗣謂足之上孔
　氏謂牀身之下足之上分辨之處義皆一也剥牀以
　辨則其剥進矣未有與者遠陽而无應无以止之也
　或近陽而有應有以止之安有蔑貞之凶哉天下之
　患未有不自小至大自微至著苟不能辨之於早未
　有不至于凶者剥之初二有凶之漸而非凶者三以
　應而无咎四則凶矣
六三剥之无咎象曰剥之无咎失上下也
　剥之時小人道長之極羣衆剥君子獨六三舎其羣
　類于上下而應乎陽是捨小人而從君子也所以在
　道為无咎然則六三之失其類乃所以為有得歟
六四剥牀以膚凶象曰剥牀以膚切近災也
　剥牀而後及其身及其身自膚始六四上體之下居
　牀之上膚之象也初二先剥其所安而後有及身之
　漸不能止之至六四災及其身故直云凶也繫辭言
　窮上反下于此可見
六五貫魚以宫人寵无不利象曰以宫人寵終无尤也
　六五柔得尊位大中為剥之主能御衆陰以承陽者
　也魚陰類也六五未免其類是以能聯而貫之制于
　我也雖制于我而在剥无剛決之義故以宫人寵之
　宫人宫中之人也女子小人皆是也孔子曰惟女子
　與小人為難養也然則女子小人為同類御小人以
　宫人之道宜矣方剥之時小人進長六五知不可決
　而寵之所謂順剥之時而為止剥之道者也雖然貫
　衆陰而寵之疑非聖人之道而曰无不利終无尤者
　蓋消息盈虛天之所行君子之所尚雖聖人不能違
　時特于其間既順以從時而又有止之道以救時耳
　非若一于順而寵之不知濟時者也安定先生曰以
　宫人寵但厚之田宅不使竊天下之權則无不利然
　此謂根蔕之難去者
上九碩果不食君子得輿小人剥廬象曰君子得輿民
所載也小人剥廬終不可用也
　果者易食之物也在剥之時君子易傷之象也果之
　碩大易食而不食君子居剥易傷而不傷者以君子
　觀剥之象有順而止之之道足以厚下故終不食也
　且無君子莫治野人無野人莫養君子君子小人蓋
　相須也輿所以載君子小人之象廬所以庇小人君
　子之象君子得輿為民所載則有厚下之道故也小
　人之性自下窮上必剥其廬而後已剥其廬則无以
　自庇終失所安之象以見小人不可用于天下國家
　也唯其終不可用而遭時未復故以宫人寵之宜矣
　能貫之則可寵而寵之亦可貫所以柔服其心毋使
　為患而已此孔子所以嘆其難養也然君子之剥非
　自取也小人剥之也故其剥也有漸小人之性不能
　育物處剥之極必自剥矣是以其亡也忽焉蓋自取
　之速也易于小人女子有順止貫寵之道非逹時變
　者不足以知此
䷗(震下/坤上)
復亨出入无疾朋来无咎反復其道七日来復利有攸
徃
　乾坤剛柔相為消長陰剥陽盡至復而剛反在卦之
　中其義為大幽微難言故因七日以言之則復之義
　易明非復之義盡于七日而止也陽道方復為泰之
　始故亨疾猶不疾而速之疾陰陽消長有漸其出其
　入任道自運无遲速于其間與天之行健无以異也
　方剛長之初獨陽未能用必得其類斯无咎矣是以
　朋来則有臨有泰而後為復之无咎也此皆陰陽剛
　柔大義微而難言者欲觀復道反復无若歲功之易
　明故繼以反復其道七日来復也自夏至陽始剥而
　于卦為姤建亥剥盡建子而一陽来復在天之日蓋
　自鶉首以及星紀凡更七舎在人之月亦七易矣人
　之月即月之周天也從天道與日而言故云七日猶
　堯典言日永星火日短星昴詩言一之日二之日皆
　是也剛長之初利動而徃之時蓋自易言之不動而
　徃无以致臨泰自天地言之不動而徃无以生萬物
　自聖人言之不動而徃无以治天下其利有攸徃皆
　一也然陰陽剛柔皆一道自天與氣言之則曰陰陽
　自地與形言之則曰剛柔在易之卦麗于形矣故六
　爻以剛柔言而復謂之剛反也
彖曰復亨剛反動而以順行是以出入无疾朋来无咎
反復其道七日来復天行也利有攸徃剛長也復其見
天地之心乎
　先人曰先儒謂易以靜為復天地以无心為心觀其
　自古以固存未有不由乎順行周旋之必信者也且
　卦之二體靜以法坤動以象震震已復于下雷已復
　于地中惡在其靜而已也然謂靜之終動之始斯可
　矣雍曰復以剛反而亨則天地萬物皆有待于剛者
　也剛故動柔故靜物久于靜不能自動是以有待于
　剛然後動而亨如此則復主動而非靜姤主靜而非
　動動靜之義係乎剛柔之反也有震之動有坤之順
　以是行焉則上順天地之道下順萬物之理是以出
　入行于自然无遲速之異也且剛柔反復其運不停
　自其小者視之四時日月可見也故在易之中一陽
　為復進而為臨為泰為大壯為夬為乾一陰為姤進
　而為遯為否為觀為剝為坤皆其出也陽出則陰入
　陰出則陽入陰陽出入反復如此孰為遲速故无疾
　而有常也朋来之後然後道大亨而成功故言无咎
　天行者自天道以言之七日之復是也由七日之復
　以觀則三才萬物之復莫不皆然其見天地之心者
　天地固无心于萬物也而萬物有心于天地因其有
　心于天地言之故曰天地之心然萬物資天地以有
　生故天地于是乎生萬物則天地之心无他焉生物
　而已是以繫辭言天地之大德曰生以有生故有徳
　有德則有心矣復為生物之始是所以見天地之心
　也然復之時義大矣而彖不言大矣哉者蓋復非小
　道不待言而可知也姤遇之事有至小者存焉聖人
　欲人遺其小而玩其大者故姤言大矣哉也
象曰雷在地中復先王以至日閉關商旅不行后不省
方
　坤為靜之終復為動之始雷在地中則動已萌矣而
　未奮也然天地萬物之理得陽則舒得陰則慘故人
　喜陽之復而畏陰之剥也先王至日閉關助陽道也
　喜陽之復懼其微而人泄之以先奪陽氣則陽愈微
　而不進是以閉關而固其氣以助之蓋三才一氣耳
　方天地欲動而人爭先之是爭天地之動以損天地
　之氣也聖人欲奉天時莫不先天地而後人從之是
　所以閉塞人事以助天地之𤼵也後世為月令者于
　仲冬之月塗闕庭門閭築囹圄以助天地之閉藏蓋
　假此以為義誤以至日閉關為天地閉藏之時也夫
　至日日至也天地至復則動而將𤼵生先王至日閉
　關正為陽氣方動而微懼人道分奪其氣先動以泄
　之故至日閉關以奪人動𤼵之氣是所以助天地生
　生之義也何閉藏之有哉
初九不遠復无祇悔元吉象曰不遠之復以脩身也
　卦辭言出入无疾朋来无咎統復道而言之也至于
　七日来復則指天行而言是復道之一也爻象言君
　子脩身蓋亦復也凡易之一卦其義象皆不可窮盡
　聖人卦爻彖象之外不能悉言者多矣就其所言之
　中已具數義學者當觸類通之以極廣大而已如乾
　象為天為馬豈能居于大小之間哉故昭昭之多與
　天同一撮土之多與地同一卷之石與山嶽同一勺
　之水與河海同道无間于小大故觀復之初九顔子
　盡之能不貮過故不遠而復于道苟貮過則遠矣雖
　然有不善未嘗不知則蓋嘗有過也有過則有悔唯
　不貮過故其悔小而无大悔也凡充有悔之極則有
　大凶充无悔之極則有大吉以其不遠復故知无祇
　悔以其无祇悔故終知其元吉也此顔子克己復禮
　之道故象言脩身也
六二休復吉象曰休復之吉以下仁也
　孟子稱樂正子好善優于天下又曰可欲之謂善有
　諸己之謂信充實之謂美休美也充好善之實孟子
　之所以為美盡下仁之道復之所以為休其義一也
　不遠之復克己者也克己復禮仁也故六二之下初
　九所以為下仁也然古之人脩身者豈徒然哉所以
　為齊家治國平天下之始也聖人之治天下仁之而
　已孟子所謂推恩保四海是也夫欲仁天下者必先
　仁其身是以中庸言脩身以道脩道以仁而復以初
　九脩身六二為下仁不亦宜乎
六三頻復厲无咎象曰頻復之厲義无咎也
　先人曰先儒皆以頻為頻蹙之頻不得已而復也獨
　王昭素謂為頻數之頻頻蹙不得已則勉強而行之
　及其成功一也何厲之有與孔子所謂義无咎者為
　不侔矣孔子曰中庸其至矣乎民鮮能久矣人皆曰
　予知擇乎中庸而不能期月守也唯君子能久于其
　道其餘則日月至焉而已故道有至于數失亦有知
　其數復得失之間不能一寸是以危也然而義无咎
　者知復故也是以子夏之徒出見紛華盛麗而説入
　聞夫子之道而樂蓋頻復也與夫囘之為人擇乎中
　庸得一善則拳拳服膺而弗失之者固有間矣
六四中行獨復象曰中行獨復以從道也
　位不得中而居四陰之中獨從初九之道而應焉是
　以捨其類而獨行其志者也故曰中行獨復七十子
　于衰周之際從夫子于洙泗之間豈是道歟剥之六
　三與復之六四反對其義相類故在剥則取失上下
　以應乎陽在復則取其獨復以從道也
六五敦復无悔象曰敦復无悔中以自考也
　五以陰居尊位在坤之中有厚德之象故言敦復中
　以自考者能以中道自厚而已自厚則所以成已者
　至矣雖未足以盡為君之道亦可以无悔矣中庸曰
　誠者非自成已而已也所以成物也盡成已成物之
　道則君道盡二帝三王是也六五為一卦之主其才
　有所不足故僅能自成與在下君子脩身无以異然
　初九既无大悔于其初馴致其道則知其終為元吉
　矣六五居尊極之位方同在下之道雖敦復優于不
　遠之復而以時位初終論之是未足以致人君之元
　吉也故特中以自成而已矣
上六迷復凶有災𤯝用行師終有大敗以其國君凶至
于十年不克征象曰迷復之凶反君道也
　處復之終迷不知反孔子所謂下愚不移者歟夫天
　道人事皆貴復焉迷不知復則上逆天道下乖人事
　其凶宜矣言有災𤯝則得之天得之人者其凶非一
　也迷復无所不失故其凶至亦无不有之況行師用
　兵之道尤為危事是以自用之則大敗佐其君以用
　之則十年不克之凶十年極矣十年不克則自敗可
　知是其國君凶也且復有自復者有不能自復而從
　人者有失而頻復者皆復也上六居一卦之上有君
　之道君道以能從人為善坤之六五黃裳元吉是也
　上六自不能復又不能從人之復可謂反君道矣或
　謂迷而後復非也苟能復矣雖迷何凶太甲是也冥
　豫成有渝是也
䷘(震下/乾上)
无妄元亨利貞其匪正有𤯝不利有攸徃
　自太極函三論之則无有妄无妄之别自三才之判
　論之然後有妄无妄分焉天之于覆地之于載皆无
　妄也聖人所以成天地之能者亦无妄也无妄天道
　也盡天道故具元亨利貞也諸卦具四德者各見其
　義无妄則以天道得之也匪正則妄矣妄故招𤯝匪
　正而有𤯝非无妄之災也災𤯝之義其説不一以无
　妄觀之則自天至者為災由人自致者為𤯝无妄之
　動貴其止于天道不知所止而徃是以窮人欲而滅
　天理也故不利有攸徃
彖曰无妄剛自外来而為主于内動而健剛中而應大
亨以正天之命也其匪正有𤯝不利有攸徃无妄之徃
何之矣天命不祐行矣哉
　剛自外来而為主于内論卦之所以无妄者主于震
　也動而健者動以天不以人也剛中而應九五也大
　亨以正无妄之道也无妄之道天也非人也故言天
　之命與中庸言天命之謂性孟子言有命焉君子不
　謂之性義皆同然止于无妄而不徃則天道常存不
　止于无妄而有攸徃者是以人而滅天者也故彖之
　意以謂捨无妄而徃者又何之焉一捨无妄而徃則
　為匪正矣是以人滅天以偽喪誠乖于天道此天命
　所以不祐也天非有心于祐不祐之間蓋其道不與
　天合天何由而助之故孟子言盡心知性則知天存
　心養性所以事天蓋知天事天為天所祐皆必與天
　合德也曰動而健則動而與天合德矣不與天合德
　則與天非其類故非天之所助如是行而有徃又何
　之乎蓋聖人欲人之著誠去偽而明其天也伊川曰
　動以天故无妄動以人欲則妄矣此之謂也輔嗣于
　此卦尤不曉聖人之㫖
象曰天下雷行物與无妄先王以茂對時育萬物
　天運乎上雷行于下无適而非天故為无妄然雷之
　収𤼵有時疑其有妄也蓋収𤼵非雷也天之所運是
　雷无妄也物之生死又應乎雷以從天之所運則物
　亦无妄矣故曰天下雷行物與无妄茂對時育萬物
　者聖人以至誠任天道贊天地之化育與天地參于
　无妄者也其茂對也育物也自然馴致之耳聖人初
　无容心焉
初九无妄徃吉象曰无妄之徃得志也
　伊川曰卦辭言不利有攸徃者謂既无妄則不可復
　徃過則妄矣爻言徃吉謂以无妄之道而行之吉也
　以是知伊川之得于无妄也深矣蓋卦之辭以天下
　之誠未有不以偽喪者故欲守正而不徃顔子拳拳
　服膺弗失之義也爻之辭欲以无妄之道見于有行
　既盡已之性如是而徃其為得志大矣是以吉也言
　于初者初震也震之動以天故也卦爻之言相為終
　始與中庸天命之性率性之道脩道之教及成已成
　物之義皆同
六二不耕穫不菑畬則利有攸徃象曰不耕穫未富也
　无妄之卦不利有攸徃而六二利有攸徃何哉蓋盡
　天理而動則利有攸徃與无妄徃吉之義同其匪正
　則不利有攸徃也且耕而穫菑而畬天之理也苟不
　耕可穫乎不菑可畬乎以是為思而後動則利有攸
　徃矣未富者未能足乎已也誠欲不耕而穫不菑而
　畬是未能成己之事而遂及物非无妄之道也无妄
　與中庸同必先成己而後成物爻象之辭互為𤼵明
　蓋非一意禮于坊記稱易曰不耕穫不菑畬凶其辭
　義皆異蓋果欲不耕而穫不菑而畬皆妄也故凶既
　云凶矣何利有攸徃之有而象亦不當言未富也蓋
　不耕穫不菑畬之義自昔難通故當時傳授有如是
　之疑者然爻辭言利有攸徃必曰則利有攸徃象不
　曰不富而曰未富觀此二者然後得聖人之㫖乃知
　不當有凶字也
六三无妄之災或繫之牛行人之得邑人之災象曰行
人得牛邑人災也
　關子明曰无妄而災者災也有妄而災則其所也非
　災之也運數適然非己妄致乃无妄之災自妄召災
　所宜也災亦不能妄近人也子明之言无妄之災最
　近之然曰運數適然又非也无妄无運且无數也輔
　嗣以六三行違謙順无妄之災失之矣行既違則非
　无妄況六三有妄乎何則六三非中正之位居震動
　之極不知過于動而求止反欲應于上九妄行窮災
　之爻是亦妄行之人也匪正有眚之道也然亦有行
　之而无災者孔子所謂罔之生也幸而免者也爻辭
　因六三有眚之道而无眚因以明无妄无致災之道
　而有災也故于无妄之災之後以繫牛行人邑人重
　明之行人六三也妄行之人也邑人止其所者也止
　其所者知不利有攸徃故也孟子所謂不失赤子之
　心者也六三知初之徃吉二之利有攸徃而以動為
　利不知初徃之吉二徃之利蓋有无妄之道存諸己
　而六三獨欲以妄得之是窮人欲而滅天理小人徼
　倖之道雖得之君子不貴蓋其所得不過于物之利
　而已于道无有也殆不若邑人寧災而其得多矣故
　有或繫之牛者為行人之得而邑人受其災夫行人
　得牛則所得者牛而所失者无妄是得于人而失于
　天也邑人之災則所受者災而所守者无妄則得失
　一于天矣中庸曰君子居易以俟命邑人也小人行
　險以徼幸行人也行人雖得牛驅而納諸罟擭陷阱
　之中矣可不戒哉六爻无邑人之象能與行人之道
　相反者皆邑人也故因行人而邑人可明焉然由其
　小者言之則得失一牛耳由其大者言之則堯湯水
　旱皆无妄之災也與道何損焉
九四可貞无咎象曰可貞无咎固有之也
　九四為乾體之下震動之象革矣動革則止止則能
　固守天道而不失是可固有无妄者也于道何咎之
　有孔子曰以約失之者鮮矣顔子拳拳服膺而弗失
　之皆九四之謂也
九五无妄之疾勿藥有喜象曰无妄之藥不可試也
　易以乘剛為疾豫之六五是也乘剛之疾自取之也
　非无妄也九五以剛乘剛居中得正无自取之道故
　為无妄之疾也人之有疾也或以藥石攻去其邪而
　復其正或損益有餘不足以適其平然此治豫之貞
　疾則可治无妄之疾則不可蓋疾以无妄而攻我我
　以有妄治之則天理滅矣是所以勿藥有喜藥者有
　妄之物也而孔子又言不可試者蓋深絶之戒其必
　不可用有妄之藥也災與疾其理相類无妄雖有災
　而有有妄无災者幸也无妄雖勿藥而有有妄勿藥
　者亦幸也皆小人之道也凡足以害无妄者皆謂之
　疾
上九无妄行有眚无攸利象曰无妄之行窮之災也
　上九居卦之極而不知止于是猶欲行焉行則失无
　妄之道所謂无妄之徃者也是為有眚之道也何利
　之有初之往吉未過也二之攸利得中也三之行人
　之得幸免也上九有眚窮之災也窮之災自取也非
　无妄也
䷙(乾下/艮上)
大畜利貞不家食吉利涉大川
　健天德也能止天德其畜大矣惟天為大惟堯則之
　堯之止健也不識不知順帝之則文王之止健也天
　何言哉四時行焉百物生焉孔子之止健也能止之
　則畜而有之矣為大利為大貞上合天德内之所畜
　也不家食以養賢外之所畜也外内止健而畜之其
　于濟難也何有无妄動以天大畜止天德畜之所以
　能動也而序卦言有无妄而後可畜者是亦无妄言
　不利有攸往之義也然則畜之而後能動者又大畜
　言利涉大川之義也二卦相終始而後其道大備
彖曰大畜剛健篤實輝光日新其德剛上而尚賢能止
健大正也不家食吉養賢也利涉大川應乎天也
　卦之才能止健故内能成剛健篤實之德𤼵于事業
　者又輝而日新也剛健篤實猶中庸所謂至誠輝光
　所謂誠則形形則著著則明也日新所謂悠久无疆
　也好剛者常不能下人蓋有剛強不撓之才非有德
　故也大舜樂取于人以為善所謂有德者也書以𤣥
　德稱之𤣥德天德也故剛上而尚賢者必止健得天
　德之大正者能之非有天德之大者不能也賢不家
　食禄之也書曰惟賢非后不食蓋古之人不仕无禄
　則耕耕而食之家食也仕而得禄以代耕則不耕不
　耕則不家食也至于孟子所謂廩人繼粟庖人繼肉
　皆養賢大烹之道不必人君蚤暮餔啜之也二五之
　應以艮應乾止乾之健而畜之其于涉大川為餘事
　蓋有剛德可以涉難尚賢可以涉難大畜兼之故涉
　大川優為之矣
象曰天在山中大畜君子以多識前言往行以畜其德
　高高在上者天之體也而天道无乎不在其在人亦
　莫不有之皆自失之耳且以山言之一山必不能畜
　天之大也而畜天之道則為有餘在人亦然故君子
　欲多識前聖之言以知天之德如是而可畜也欲多
　識往聖之行以見天之德如是而可畜也是以稽其
　言考其行如是而畜之則天德盡在是矣故能畜其
　德也其德者謂剛健篤實輝光日新之天德也此所
　以為大畜也歟且識孔子之言曰天何言哉四時行
　焉百物生焉則知天之德以是而畜之也識唯天為
　大唯堯則之則見天之德以是而可畜也故知帝堯
　孔子之言行如此是為多識前言往行矣所以能畜
　其德也然自其不可名而言之則曰天道自其可名
　而言之則曰天德其實一也畜以德為本故大畜言
　畜其德小畜言懿文德能畜天德斯能行天道矣此
　盡性盡人性之説也
初九有厲利已象曰有厲利已不犯災也
　天道上行今居下焉有難畜之象唯聖人則安而畜
　之賢人則利而畜之中人之才則勉強而畜之必不
　使有失于天德也失天德則納諸陷阱其危可立而
　待然人雖知危可畏而不知危之為利知危之可畏
　者不知反身脩德之道也知危之為利者蓋以危而
　脩德則无犯災之理反所以為己之利也故古之人
　以宴安為酖毒知此則有厲為利己明矣畜德之初
　蓋有出于勉強知之而未必好之者故因有厲而畜
　其德也如艮之九三為力止之道則曰厲熏心同意
　若夫聖人則安不忘危存不忘亡治不忘亂蓋其脩
　德不繫乎有厲无厲是以其身常安而國家可保故
　曰有始有卒者其惟聖人乎初九不足以與此利己
　者非若利吾身之利蓋誠利于治己也
九二輿説輹象曰輿説輹中无尤也
　人心操則存舎則亡古之人必求其放心而後謂之
　學者以不能操其心而止之則不能畜德故也畜之
　初未能力也畜之中則不得不力止之矣故九二有
　輿説輹中无尤之辭焉輿説輹蓋必止不行之象止
　而説之則不失其中故无尤不能説而止雖中亦尤
　也孔子絶四曰毋意毋必毋固毋我雖孔子之聖亦
　必絶而毋之然後天德可存而孔子乃能配天況衆
　人乎故貳過遷怒皆放心之小者顔子未嘗有焉亦
　可謂庶幾畜天德者矣此中庸所以言謹獨君子戒
　愼乎其所不睹恐懼乎其所不聞然後天命之性可使
　不失不然則物交物而引之驅而納諸罟擭陷阱之
　中矣至孟子則曰我四十不動心蓋亦説輹之道
　也
九三良馬逐利艱貞曰閑輿衛利有攸徃象曰利有攸
往上合志也
　能止健而畜徳无若九二説輹之道也説輹止健而
　有之夫欲何為哉蓋欲施之天下國家非獨善其一
　身而已此中庸之道也大畜之健中庸天命之性也
　止健率性之道也九三良馬逐脩道之教也故中庸
　言能盡其性則盡說輹之義矣盡其性而盡人物之
　性此良馬遂利有攸往之義也良馬遂利有攸往蓋
　言用道也聖人之畜德確乎不可㧞及其用也推而
　放諸四海而凖雖有良馬逐之象亦未喻其至也至
　于何天之衢則放乎四海與天道同矣故良馬之逐
　所以上合天衢之志也良馬正為乾象言良馬則知
　九三畜乾之德至于用九矣然自輿説輹之止至于
　良馬逐之用中庸之道已備矣蓋參天地贊化育之
　時上合天地之志猶曰利艱貞閑輿衛蓋懼有失焉
　此中庸始言戒懼謹獨終言不愧于屋漏之義不然
　則湯之慄慄危懼文王小心翼翼詩書何取焉
六四童牛之牿元吉象曰六四元吉有喜也
　四在上卦之初蓋知早辨而止之于初者止于初則
　天理不失而人偽不萌故能全其天童牛全其天者
　也亦猶人之赤子也自童牛而後角角而充之其狠
　戾鬬爭之性斯无不至自赤子而充之放其良心亦
　无不至牛豈无童牛之善人豈无赤子之心哉皆以
　其放不知止故人欲日窮而天理日滅也孟子言大
　人不失赤子之心此童牛之牿之象也吉孰大于是
　哉牿牢之也童牛不必牿而牿之君子戒懼乎其所
　不睹也赤子之心良心也中庸天命之性也誠是已
六五豶豕之牙吉象曰六五之吉有慶也
　不能止之于初如童牛之牿如大人不失赤子之心
　或至于有害當如九二說輹之道故言豶豕之牙也
　牛之所以為害者角也豕之所以為害者牙也童牛
　則止于角未生之初故其止也易豕既有牙斯不可
　止必除其牙則不為害矣是猶君子必盡去人欲然
　後天性良心可得而復也童牛未嘗失天性无欲可
　去故大人不失赤子之心似之牙豕已有失矣蓋已
　陷于人欲者故求其放心之論似之能求其放心是
　以吉而有慶也復之不遠復顔子之克己復禮其義
　皆相近有喜者自得于一心而已有慶者喜之廣大
　及物之意蓋五為君道與四不同能盡己之性以盡
　人物之性贊天地之化育其慶豈不大哉
上九何天之衢亨象曰何天之衢道大行也
　孟子曰聖人之于天道命也有性焉君子不謂命也
　如童牛之牿豶豕之牙如不失赤子之心求其放心
　豈非其性哉能盡是性是以至于天之衢也何天之
　衢聖人止于天道矣止于天道然後萬物各正性命
　保合太和是以道大行而亨也以在上言之則蕩蕩
　乎民无能名之時也以在下言之則仰之彌高鑽之
　彌堅瞻之在前忽焉在後之時也方是時博厚配地
　高明配天悠久无疆雖日月所照霜露所墜凡有血
　氣莫不尊親故曰配天其上九之謂歟究觀大畜上
　下卦三爻各相類童牛之牿則知利己之厲矣豶豕
　之牙則説輹矣良馬逐則何天之衢矣蓋艮之所止
　者乾之健也乾之健為艮之所止也是以三爻各相
　類特君臣之道不同耳然尚賢之義六爻有之乎曰
　止健與止賢畜德與畜賢其義皆一反求尚賢之義
　于六爻之中亦猶止健畜德之道也特尚賢為大畜
　之一耳止健畜德足以兼之
䷚(震下/艮上)
頤貞吉觀頤自求口實
　頤之為象上下二陽中含四陰虚中而實外上止下
　動飲食之象也頤養也飲食所以自養也天下之養自
　飬生養心養徳養人其養雖不一然非如頤之虚
　中則口實无自而致養必有虚以容之斯足以受養
　矣故卦辭祗以觀頤口實為言以明頤之道以虚中
　為主故也況飲食之養朝夕有常不可變者如此然
　後盡頤養之道所以必取飲食之象而頤非止于飲
　食而已也聖人立象以盡意故言簡而理明如此
彖曰頤貞吉養正則吉也觀頤觀其所養也自求口實
觀其自養也天地養萬物聖人養賢以及萬民頤之時
大矣哉
　人與萬物莫不有所養然有養之以正養之非其正
　者養之以正則得所養養之非正則失所養是以養
　正則吉也欲觀天下之所養必觀口實自養之義則
　得頤之道矣莫非天下之所養也雖大至于天地養
　萬物聖人養賢以及萬民皆是也以其頤之大者自
　求于口實頤養之中皆得之矣則頤之時非止飲食
　口體而已豈不大矣哉卦言觀頤彖稱其大皆謂不
　可以飲食小者為盡頤也
象曰山下有雷頤君子以愼言語節飲食
　山附于地其養物以形也雷動于天其養物以氣也
　此天地致養萬物之道也在人之養亦无異此故天
　地以形氣而養萬物而人亦受養于形氣之間是以
　君子謹言語而節飲食也然頤以虚中為主雖以言
　語飲食為致養之道而為虚中之患者亦言語飲食
　也言語出于虚者也飲食入于虚者也出而為患于
　是謹之入而為患于是節之頤養之道斯為至矣蓋
　君子知言語飲食之不能无也使不為養之之患者
　其唯謹而節之乎天下之虚其患皆如是所以去其
　患者亦莫不然也
初九舍爾靈龜觀我朶頤凶象曰觀我朶頤亦不足貴
也
　頤之善者莫善于龜之為物也蓋言語飲食人所以
　致養亦所以為頤之患遠取諸物獨龜不以是而壽
　舉頤之患息矣不亦善乎初九在頤之初可求善道
　自養而舎之反觀朶頤之患是失其所守之貞者也
　頤之道貞則吉非貞則凶初九之凶自取之也然初
　九于六四為應捨陽求陰捨善求不善是捨君子而
　為小人又何足貴乎頤之取龜亦猶艮之取背
六二顛頤拂經于丘頤征凶象曰六二征凶行失類也
　天下之理陽足以養陰而陰則受養而已蓋陰道不
　足无及人之力也二五相應者也二陰不足而求養
　于五五陰不足无以致養失頤養之道故曰顛頤若
　是則二五又違經常相應之理矣故又曰拂經五艮
　也艮為山而曰于丘頤者山之養物之道不足故也
　是為五之象也必欲征行求養徒凶而已二五類也
　不得其養故言失類先儒謂頤征凶當作于丘頤蓋
　言丘之所養異乎山也
六三拂頤征凶十年勿用无攸利象曰十年勿用道大
悖也
　二言拂經謂違二五相應之常此言拂頤則違頤之
　道矣故象言其大悖也六二之凶宜矣六三有應而
　凶者蓋上止下動為頤之道今居上下之際過于動
　而不知止以動為貞則凶矣是以十年勿用无所利
　也易每以十年然後反常則人之一失必十年而後
　復可不畏哉
六四顛頤吉虎視眈眈其欲逐逐无咎象曰顛頤之吉
上施光也
　居上而求養于下者亦失養頤之道故謂之顛頤顛
　頤一也所以為顛頤則異也經曰頤養正也又曰養
　正則吉也故知求養正于下者是能養其德也故吉
　不知求養正于下則是厲民而以自養也故凶此其
　所以異也六四所居者正所應者正獨得養正之道
　故一爻之中具求養自養養内飬外之義是以吉且
　无咎而為上施之光也且顛頤求養也虎視眈眈其
　欲逐逐自養也虎視耽耽所以養威容于外又逐逐
　然去其多欲所以養心于内也詩云他山之石可以
　攻玉故古之人以能問于不能以多問于寡有若無
　實若虛此顛頤求養之道也君子正其衣冠尊其瞻
　視所謂虎視耽耽以養其外者如此顔子克己而非
　禮勿視是也孟子曰養心莫善于寡欲所謂其欲逐
　逐以養其内者如此孔子絶四而毋意毋必是也彖
　曰觀頤觀其所養也自求口實觀其自養也觀六四
　之所養則顛頤求養是也觀六四之自養則虎視養
　其外逐欲養其内是也六四雖无養賢及萬民之位
　而其養德之正亦可謂大人之事矣不然則不知養
　正之道而失顛頤之吉其求下也不過上下征利養
　口體而已所謂觀我朶頤凶者也若是者外安得有
　可畏之威而内安能无欲哉上施光者易以謙為光
　以益為光謙卦曰天道下際而光明又曰謙尊而光
　益卦曰自上下下其道大光六四求下養德亦庶幾
　謙益之光者歟
六五拂經居貞吉不可涉大川象曰居貞之吉順以從
上也
　五為一卦之主其才不足非徒无以養天下雖六二
　之應亦不能致養非養賢以及萬民之道也故亦曰
　拂經苟能以柔道自居守正不失足以自養其身凶
　禍亦无自而至是以吉也然柔道不可以有為故不
　可涉大川柔道好從人故順以從上上九有剛陽之
　才而知止者是以得其所從而成己之吉也六二拂
　經蓋違相應之理六五拂經以違大君之道其言雖
　同而各有所辨
上九由頤厲吉利涉大川象曰由頤厲吉大有慶也
　豫之由豫以九四之剛德也頤之由頤以上九之剛
　德也初九非不剛也在頤之初未足以自養況養天
　下乎此天下之養所以必由于上九也上九居人臣
　之極位以養天下其事危矣知其危而不忘是以吉
　也不知其危而安其位則凶矣利涉大川者由頤之
　才也大有慶者天下得其所養也禹思天下有溺者
　由己溺之稷思天下有饑者由己饑之伊尹思天下
　匹夫匹婦有不被堯舜之澤者如己推而納之溝中
　周公思兼三王以施四事由頤之道蓋自任天下之
　重者如禹稷伊周為能盡之
䷛(巽下/兌上)
大過棟橈利有攸往亨
　頤之虚中虚故受實實則剛剛而後過二卦之象相
　終始也故頤以虚為主而過以剛為義過非人之失
　也過于用剛也過于用剛所以為大者過也當本末
　弱而棟橈之時非過于用剛不可也夫大厦將顛梁
　棟傾橈不可扶持是以必當大過治之也亦猶衰亂
　之世天下蕩蕩无綱紀文章非聖人大過常道以治
　之豈能復治哉利有攸往亨者大過棟橈之時利于
　聖賢大過治之然後亨也由此觀之大過之時亦非
　不可治之世特蠱弊之大者耳患无剛過而中之德
　以行大過之事也
彖曰大過大者過也棟橈本末弱也剛過而中巽而説
行利有攸往乃亨大過之時大矣哉
　伊川曰聖賢道德功業大過于人凡事之大過于常
　者皆是也又曰堯舜之禪遜湯武之征伐皆由此道
　也又曰立天下之大事興不世之大功成絶俗之大
　德皆大過之事也雍曰彖言大者過也蓋明大過之
　義非言小者之過也棟橈大過之時也大過之時外
　則棟橈故宜用剛内則剛過而中是以其剛可用所
　以成大過之象然剛過而中非剛德過中也乃剛過
　之德又不失中者也剛過之德既不失中又巽而說
　行者罔咈百姓以從己之欲也所謂致天下之大利
　成天下之大順者也以是而有攸往寧无利亨乎大
　過之時大矣非大人孰能當之
象曰澤滅木大過君子以獨立不懼遯世无悶
　澤上而木下滅木之象也滅木澤之過也君子于大
　過之時有二道或進則大有為或退則窮處而已進
　而大有為則反天下之衰弊獨立不懼可也退而窮
　處則遯世无悶可也禹之治水伊尹之相湯伯夷之
　諫武王皆大過之事可謂獨立不懼者矣孔子反魯
　而剛詩書繫周易作春秋顔子人不堪其憂回不改
　其樂亦皆大過之事可謂遯世无悶者矣若接輿荷
　蓧長沮桀溺皆失德之人非遯世之士也遯世无悶
　幾于乾道之潛二者蓋聖賢出處之大致非止于行
　過恭喪過哀用過儉而已
初六藉用白茅无咎象曰藉用白茅柔在下也
　大過之初未可大有為而初六旣柔居下又不可以
　有為者故特可用于過厚而已此藉用白茅之義也
　藉用白茅在初六則无咎二則失之不及矣上六不
　知柔道之難濟是以凶也
九二枮楊生稊老夫得其女妻无不利象曰老夫女妻
過以相與也
　澤潤養木者也木之枯者不可復生其澤之潤養至
　于枯楊生稊生華則潤之大過可知故二五取以為
　象然則聖賢當棟橈之世其用剛也必如澤之潤養
　枮木使之生榮而後可豈不大哉且枮楊不可復生
　猶老夫之不能復妻也今枯楊生稊有實之漸潤澤
　之力也老夫女妻有子息之理過以相與之致也用
　剛如是何所徃而不利哉九二下比初六之柔故有
　女妻之象蓋大過之得其道者稊之字他書无見王
　輔嗣曰稊者楊之秀也爾雅云木謂之華草謂之榮
　不榮而實謂之秀如此則秀主草言且楊一木也既
　言其華又不得兼不榮而實之名也虞翻曰稊稚也
　説文云穉㓜禾也後世作稚䄺皆同音如虞言則為
　䄺可矣鄭氏作荑陸云謂山榆之實如此則爾雅所
　謂莁荑蔱蘠也益非矣說文又有荑草即詩之柔荑
　亦无稊義獨伊川曰稊根也稊字之釋終不可明如
　此以爻意推之則老夫女妻有實之象而老婦士夫
　徒華而不實也實則可久華不可久也然稊字之疑
　其来尚矣今從根義
九三棟橈凶象曰棟橈之凶不可以有輔也
　木之所以能任重者剛之材也君子之所以任重者
　剛之德也欲剛必以柔守之是以能成其材與德也
　九二之生稊得其女妻有柔以輔之也九三之棟橈
　无柔以輔之也上應上六而无柔以輔之者蓋卑不
　能有尊以為輔故也且任重雖在我而輔我之任者
　在人是猶一棟之強不能獨任室屋之用必資衆材
　之輔焉无以輔之則棟橈矣能无凶乎彖曰剛過而
　中巽而說行是為柔輔剛之義也
九四棟隆吉有它吝象曰棟隆之吉不橈乎下也
　九三之應上六卑不能有尊是以无輔初六之應九
　四得居下輔上之義是以九四之棟隆而不撓乎下
　也在大過之時九四非大有為之才僅足小用任重
　不撓其剛而已它用之則吝矣故九四之不能有它
　雖愈于三之不能有輔其于大過之道亦未優也
九五枯楊生華老婦得其士夫无咎无譽象曰枯楊生
華何可久也老婦士夫亦可醜也
　三四之應同故皆曰棟而其應有橈隆之異二五之
　道同故皆言枮楊夫婦然五之承上二之乘初尊卑
　上下之位不同而老少夫婦之情自異也三下體也
　是以不能有輔五尊位也故得夫婦之道焉然上承
　于陰不如下比之順也上六之過不如初六之謹也
　二五之辭二為優矣華見于外敷榮而已不若稊之
　可久也老婦之得士夫反婚姻男女之正方之女妻
　為可醜也觀象之辭蓋言不若初二之相與也无咎
　无譽者僅得无咎幸矣何譽之有二之枮楊謂老夫
　也五之枮楊謂老婦也老夫女妻則剛為主而柔輔
　之大過之得者也故无不利老婦士夫則柔為主而
　剛輔之大過之失者也故无譽而象言何可久亦可
　醜之意也然大過之道在臣下為多故彖言獨立不
　懼遯世无悶而九五亦不以君道責之亦猶君道之
　无明夷也曰人君亦有大過如此者其義何如曰人
　君大過如此則九五休否之君也
上六過涉滅頂凶无咎象曰過涉之凶不可咎也
　上六以柔道居過之極不知以濟剛為己任而欲自
　同剛德以有為是以有過涉滅頂之象焉其凶自為
　之不可咎于人也易于諸卦言无咎者以百數獨大
　過上六无咎先儒之説大相反王輔嗣謂處大過之
　極涉難過甚至于滅頂志在救時不可咎也如是則
　取義于卦之時與震之上六雖凶无咎之義同伊川
　先生曰上六以陰柔處過之極為小人過常越理之
　事履險蹈禍過涉滅頂其凶自為之无所怨咎如是
　則取義于爻之才以其才不足而過涉與節之六五
　又誰咎之義同使上六果以救時而滅頂則輔嗣之
　言為得使非救時而自為之則伊川之言當矣且大
　過之時固大矣卦辭言利有攸徃象言獨立不懼謂
　其救時亦可然未免有不度德量力之失至于六爻
　俱无濟時之義獨有自為之文而上六乃以陰柔之
　才致過涉之凶故伊川之言由是而𤼵大扺大過六
　爻其義皆難通上六特甚雍于此義誠不能决第考
　諸卦之爻有才不足而自任者如鼎之九四直以折
　足而致凶夬之初九直以不勝而徃為咎竊意伊川
　先生取義于爻者以此
䷜(坎下/坎上)
習坎有孚維心亨行有尚
　易中諸卦于卦上无加字者獨此稱習坎孔氏正義
　云以坎為險難故特加習名王原叔先生引徐氏新
　義謂習坎字上脱卦名一坎字而易中卦名之下亦
　无重言卦者故離卦不曰離重離巽卦不曰巽重巽
　其重言卦名者皆孔子彖辭也或者云本无習字緣
　坎卦六畫漫滅正如習字故傳寫者誤以漫滅之卦
　畫為習字又于上添畫一卦是坎字上十二畫矣然
　雖以習字漫滅觀之僅有六畫之象如此則其誤在
　𨽻古既出之後而彖象皆已先言習坎則此説又非
　矣大扺坎加習字學者思慮終不能得不可更附會
　穿鑿也坎離等六卦卦辭并彖皆只以三畫取義坎
　以剛中而實故稱有孚心亨有剛中之德者未有不
　能濟難也故行有尚如頤大過噬嗑中孚之類皆六
　畫取象者也坎以三畫取義是一卦之中其象再見
　故云習坎豈乾坤不可稱習而六子之序始于坎故
　坎獨稱歟其義則六卦俱有之矣疑當闕之未可深
　辯也
彖曰習坎重險也水流而不盈行險而不失其信維心
亨乃以剛中也行有尚往有功也天險不可升也地險
山川丘陵也王公設險以守其國險之時用大矣哉
　彖言重險正釋習坎二字則習之為重明矣先儒謂
　便習非也水流而不盈者坎之險无窮已也行險而
　不失其信者坎之德有孚也夫以一陽而揜于二陰
　非亨也然終不能陷者剛中也剛中則所守至固雖
　非亨而心亨矣孟子所謂富貴不能滛貧賤不能移
　威武不能屈者也故孔子亦謂棖也慾焉得剛剛中
　之德用以有行何往而非功其本則自于有孚心亨
　之微推而及之天下也君子正心誠意而能治天下
　國家者以此故中庸之學不離乎一性之内其失則
　為罟擭陷阱而君子每謹其獨所以守剛中之德為
　心亨之道也天非險也而人不可升者豈天之大險
　歟地非險也而山川邱陵豈地之大險歟天地之大
　尚未離乎坎險之道是以王公内則治教政刑外則
　城郭溝池皆所以象天地之險以守其國也故彖又
　曰險之時用大矣哉蓋人知用險于小而不知險有
　大人之事孟子所謂王請大之者是亦孔子大矣哉
　之意也坎无時險有時故曰險之時用
象曰水洊至習坎君子以常德行習教事
　坎者水也原泉混混不舎晝夜放乎四海故言洊至
　洊至則其来不已險陷亦不已是為習坎之義也君
　子法之以常德行習教事曰常曰習皆不已之義也
　常德行所以行險而不失其信習教事所以設險而
　固其國造次顛沛必于是斯為常矣國家閒暇及是
　時明其政刑斯為習矣常德行故能有孚維心亨習
　教事故能行有尚而往有功二者其可一日廢乎亦
　猶君子自強不息以法乾之健者也
初六習坎入于坎窞凶象曰習坎入坎失道凶也
　習坎重險也初六以陰柔之才居重險之下陷于坎
　險而不能出者也不能出者无剛中之德而失處險
　之道是以凶也若從便習之義則初六不為坎窞之
　凶矣
九二坎有險求小得象曰求小得未出中也
　以一陽揜于二陰之中不能无難也故曰坎有險然
　剛而得中有心亨之道故可以求小得而不至于喪
　其良心也一離乎中則失之矣故象言求小得以其
　未出中也求得之際道之所以失也以九二剛中尚
　且小得而已況无剛中之德者乎是以君子戒懼乎
　不睹不聞之際誠非用心之過也聖人所謂求小得
　不過如明哲保身而已異乎小人之求之也
六三来之坎坎險且枕入于坎窞勿用象曰来之坎坎
終无功也
　三居重險之中當上下之際進則過險退亦險也又
　履非其位所處亦險矣既无濟險之道終陷于坎窞
　而已宜其勿用也又安有行有尚徃有功之義哉是
　知其終无功也来之猶来往也進退之象坎之下卦
　言處險之道上卦言用險之道枕言處險之上也
六四樽酒簋貳用缶納約自牖終无咎象曰樽酒簋貳
剛柔際也
　有孚者坎之德君子行險而不失其信所以法其德
　也觀乎六四蓋可見矣且一樽之酒貳簋之食瓦缶
　之器至微物也苟能虚中盡誠以通交際之道君子
　不以微薄為失禮亦猶自牖納約其誠已至不必階
　序行禮之地是以終无咎也坎之六四在上體之下
　與五為比當剛柔交際之地所謂能用有孚之道者
　也傅曰苟有明信澗谿沼沚之毛蘋蘩蕰藻之菜筐
　筥錡釡之器潢汙行潦之水可薦於鬼神可羞于王
　公者无他焉交際之道以誠為主故也春秋之時齊
　侯衛侯胥命于蒲蓋申約言而退終二公之世未嘗
　相征伐雖二君未賢于當時之君胥命未為得禮亦
　猶自牖納約之事而聖人有取焉傳亦言其近古近
　正者蓋其信為有餘也孔子不以人廢言況屢盟長
　亂之世有約言近古之事乎是亦不得中行而與狂
　狷之義也由是觀之則樽酒簋貳足以盡交際之道
　者主于習坎有孚而已
九五坎不盈祇既平无咎象曰坎不盈中未大也
　水之来終不可盈而不失其平者水之常也守其常
　而不變固可以无咎矣然九五以剛中之才而居君
　位當法天地設險以守其國蓋思有濟險之道以二
　陰見揜无應以助之僅能守常而已非大人之事也
　故象曰中未大也與屯膏小貞之義相類謂雖得中
　而未大也
上六係用徽纆窴于叢棘三歲不得凶象曰上六失道
凶三歲也
　坎之爻以近中為得初與四是也初居重險之下失
　道而凶獨四能行其志是以得納約自牖之道其過
　中而失之也三與上也三處險而不能有功上用險
　之過亦已失矣蓋刑法坎險之象而非用坎之道故
　用徽纆叢棘為坎之道者上六之過也雖使三歳之
　久亦將不得其情能无凶乎是上失其道而終凶也
　其道如何有孚維心亨是也以是行之斯有功矣古
　之聖人任德不任刑故孔子曰上好信則民莫敢不
　用情上六之失其在兹乎
䷝(離下/離上)
離利貞亨畜牝牛吉
　坎為險為水離為明為火險與明足以見坎離之情
　水與火不足以盡坎離之象而論坎者必先水言離
　者復先明何哉蓋坎險難明而水易見由水以知險
　由險以知坎斯得坎之義矣離明易見不必因火而
　後知故直言其明也離之道柔中柔中失之无守故
　必利貞而後亨牝牛性順而從人柔中之道也然其
　強力足以有守復有貞固之象是以吉也離之與坤
　道雖不同而性畧相類故坤之牝馬自順而健離之
　牝牛自柔而強馬乾象也故坤之黃裳元吉見于六
　五牛坤象也故離之黃離元吉見于六二君臣之辨
　觀二五之象斯得之矣
彖曰離麗也日月麗乎天百榖草木麗乎土重明以麗
乎正乃化成天下柔麗乎中正故亨是以畜牝牛吉也
　離附麗也萬物莫不有所麗在天之日月在地之百
　穀草木皆是也舉日月百穀則萬物在天地之中有
　形有象者其麗皆一也推而上之雖天地聖人不能
　不麗乎道而道亦不能不麗乎天地聖人矣離之為
　義亦大矣而彖不言者蓋坎險難明而離明易見不
　待言而知也是以坎以險而陷離以麗而明重明麗
　乎正者在卦為二五在人為君臣以明相繼是以化
　成天下也書曰元首明哉肱股良哉庶事康哉
　則化成天下矣柔謂二五也麗乎中正者貞也貞故
　亨此畜牝牛吉之義也
象曰明兩作離大人以繼明照于四方
　先人曰堯曰放勲舜曰重華君臣也而並文王武王
　宣重光奠麗父子也而繼此所謂繼明雍曰聖人立
　象以盡意意盡而止耳不必同也坎之險難明故象
　言水洊至因水而知險也離之明易見故直言明兩
　作離蓋不必因火而後知其明也大人者與日月合
　其明故論繼明必以大人為言大人非必君父也揔
　君臣父子有是明者皆兼言之如乾之二五皆為大
　人是也
初九履錯然敬之无咎象曰履錯之敬以辟咎也
　先人曰文明之初錯然者也不敬何以行之子入太
　廟每事問亦履錯之敬歟雍曰履下道也故為離之
　初錯然之文過則有弊敬所以救其弊也使文之弊
　无自而生焉非辟咎之道歟
六二黃離元吉象曰黃離元吉得中道也
　離之六爻二五為美五得中而非正柔麗乎中正者
　惟六二盡之經曰君子黃中通理正位居體美在其
　中則黃為中之色而德之至美者也美德在中故能
　暢于四支發于事業極美之至是以元吉也六二之
　美雖未及乎天下而黃中之理有必至焉故言元吉
　其義之美與坤六五相類而其道則中庸之教也
九三日昃之離不鼓缶而歌則大耋之嗟凶象曰日昃
之離何可久也
　先人曰葉公問孔子于子路子路不對子曰女奚不
　曰其為人也𤼵憤忘食樂以忘憂不知老之將至云
　爾若孔子者又安有大耋之嗟乎雍曰離日也三已
　過中是為日昃之時以人言之則衰矣于斯時也不
　能忘憂而從樂則大耋之嗟至而凶矣衆人以歌為
　樂故此爻從衆言之血氣旣衰之時使絶滅衆念惟
　鼓缶而歌以待終焉則良心可復誠日著而偽日去
　矣是所以逸其老也聖人感人之意深矣然聖賢之
　樂亦豈鼔缶而歌哉孔子不復夢見周公而述作六
　經是聖人之樂也顔子不以簟瓢陋巷為憂而不改
　其樂是賢人之樂也聖賢之樂其心與衆人同其所
　以為樂則異故接輿歌而過門林𩔖歌而拾穗莊周
　之鼔盆二子之臨尸雖狂蕩不法以極其矯枉之心
　終不異於衆人日昃之歌矣蓋未能安之者也是以
　孔氏之門皆无有焉
九四突如其来如焚如死如棄如象曰突如其来如无
所容也
　火性炎上而九四近君當慄慄危懼如臨深淵可也
　反肆其剛暴突如其来若火之焚不能自制速死之
　道无踰于斯矣自蹈禍機雖三尺之童亦知其非而
　棄之矣故雖至于死地而人无傷怛之心焉方其突
　然而来烈如猛火人人將望而畏之其有見容者乎
　故象曰无所容也古之君子于進也必有漸是以有
　三揖而進一辭而退之義況居近君多懼之地者乎
六五出涕沱若戚嗟若吉象曰六五之吉離王公也
　五雖得中而非正焉又麗乎二剛之間未足以致六
　二之臣以大明德于天下故自傷而出涕以至憂戚
　嗟若也夫堯以不得舜為己憂舜以不得禹臯陶為
　己憂方其不得為己憂也豈六五出涕戚嗟之時歟
　天下之急務莫急于斯也人君之明德若明于斯也
　其為吉也亦孰大于是焉是為離明之君乃有戚嗟
　之吉聖人慮學者不知戚嗟之明又曰離王公也言
　六五之戚嗟蓋王公思欲相麗之意也孟子又言堯
　舜急親賢所謂親賢其離王公之義歟
上九王用出征有嘉折首獲匪其醜无咎象曰王用出
征以正邦也
　聖人以離明之德繼照四方天下无不仰其化成又
　豈爭地爭城而故威強天下也哉蓋有不得已之師
　出焉且征者正也各欲正己也謂之出征正己而已
　必不得已而至于戰不過折獲非其善類者耳如殱
　厥渠魁脅從罔治蓋非玉石俱焚之師也謂之有嘉
　在此而已非嘉其勝敵之功也故知舜征有苖啓攻
　有扈成王伐淮夷皆非得已之師用以正邦而已惟
　出于不得已故无咎若得已而不已則過矣正邦者
　非利人民土地之師也
　郭氏傳家易説卷三
欽定四庫全書
　郭氏傳家易說卷四
　　　　　　　　　　　　　宋　郭雍　撰
　　下經(咸人恒睽遯蹇大壯/家            解)　(晉/損)　(明夷/益)
䷞(艮下/兌上)
咸亨利貞取女吉
　易卦六爻皆相應者有泰否咸恒損益旣濟未濟八
　卦雖名義各有所主而其為道皆大咸以感為義蓋
　无所不感故謂之咸感而无不通是以言亨咸无不
　亨上也利貞以感次也夫婦之感人倫之始人道之
　大也是以以咸取女則无不吉然序卦言天地萬物
　男女夫婦父子君臣上下皆有咸之道者也聖人明
　人道故卦辭以男女為言而彖并天地萬物言之所
　以盡卦之象也
彖曰咸感也柔上而剛下二氣感應以相與止而說男
下女是以亨利貞取女吉也天地感而萬物化生聖人
感人心而天下和平觀其所感而天地萬物之情可見
矣
　伊川曰柔上變剛而成兊剛下變柔而成艮故曰柔
　上而剛下雍曰咸自否来六三上而成兊是柔上也
　上九下而成艮是剛下也柔上而剛下謂二爻之變
　也變所以成艮兊二氣感應相與之道止而說咸感
　之情也男下女内外之象也自咸感至男下女同釋
　文王之辭自天地感而萬物化生所以盡明一卦之
　象夫天地非感不能生萬物聖人非感不能平天下
　則咸之為感雖天地不能外是又豈止男女夫婦而
　已哉故由所感以觀之大而天地細而萬物其情皆
　可得而見此咸所以通三才而无間不獨以感人心
　為道也然文王之辭舉其微而著者孔子極其大與
　幽逺言之然後咸之道備孔子曰文不在兹乎信不
　誣矣
象曰山上有澤咸君子以虚受人
　山生物也澤利物也天地之大亦相感而後萬物化
　生況山澤乎是宜交感而後生利萬物也君子法之
　以虛受人唯虛故受受故能感不能感者以不能受
　故也不能受者以不能虛中故也充虛中之道故至
　于无所不感无所不通然後盡咸之道矣聖人寂然
　不動感而遂通天下之故蓋本諸此言虛者本山澤
　有容之義盖卦无虛之象而咸有虛之義也
初六咸其拇象曰咸其拇志在外也
　咸之名卦蓋取六爻无不相感故合一卦論之則足
　以見天地萬物之情自六爻觀之則所遇所感不同
　其咸分矣不足以見其大全猶耳目手足之用不同
　又安足以識人之大體哉各言其手足耳目之一用
　可也故咸之諸爻皆不能盡充咸之義各舉其一偏
　言之也初之感四其感未深有志于感而已故曰志
　在外也外四也易之六爻上為首而初為足故初言
　拇而上言輔頰舌也然天地男女皆以二氣相感而
　六爻言拇言腓雖一物亦有感而後用于此見萬物
　之情无所不感矣又非特天地男女二體而已
六二咸其腓雖凶居吉象曰雖凶居吉順不害也
　咸之道至難言故文王明之以男女夫婦之道而六
　爻又以人之一身取義盖因其易明而可言者也然
　自拇而腓腓而股股而心心而脢脢而頰舌自下而
　上之象也腓腨腸也在足之上股之下腓動則足舉
　而股隨之足之力本諸此為下體之要下卦六二之
　象實似之二居止之中腓為動之主吉凶之責在此
　是以吉凶之義特在夫動止之間耳雖涉妄動之凶
　苟能居而止之亦不害順感之道咸之六爻雖其應
　皆順然妄動求感失居正虛受之義尤非艮止之宜
　聖人戒其違時是以不若居吉也
九三咸其股執其隨往吝象曰咸其股亦不處也志在
隨人所執下也
　足之力在腓而行之用在拇股无所事隨之而已所
　應在上所隨在下以是而往能无吝乎九三居止之
　極亦以隨人尚不能處是其所執愈下者也以其不
　能自動而隨人故特曰吝苟自動則凶矣君子于行
　止之間有道存焉孔子可以止則止至公山佛肸之
　召欲往而不往是以无九三執隨之吝有六二居中
　之吉也然則咸腓之動往吝之隨不得不深為之戒
　也
九四貞吉悔亡憧憧往来朋從爾思象曰貞吉悔亡未
感害也憧憧往来未光大也
　九四失位過中非吉之象而咸道利貞九四之感初
　出于貞又以說道感人人之所願從故吉也吉則悔
　亡矣許叔重以憧憧為意不定此言憧憧則其感无
　定也朋從爾思言其類從而感也然思之所及者能
　感而從之思所不及者則未從也且天地之間往来
　者非一豈志意之所能盡虛己聽之可也而欲皆以
　心思感之是以憧憧无定蓋不知咸之大有在于何
　思何慮者也象言貞吉悔亡未感害者言九四本无
　貞吉悔亡之道而在咸則未為害者咸道利貞故也
　憧憧固不足以盡往来相感之道故未為光大往来
　之道繫辭言之詳矣
九五咸其脢无悔象曰咸其脢志末也
　子夏傳曰在脊曰脢蓋感于不思不動之地其道優
　矣是以无悔然不能捨脢之感而志夫體之大全未
　足以盡君人之道故曰志末也君人之道如之何感
　人心而天下和平是也
上六咸其輔頰舌象曰咸其輔頰舌滕口說也
　先人曰易稱近取諸身獨咸艮二卦言之為詳而其
　成終者特異豈非咸極于說而艮終于止而已耶觀
　艮其輔言有序為可見矣雍曰咸之六爻莫善于脢
　莫不善于頰舌口舌感人小人之道也故中庸言聲
　色之化民末矣是以聖人不為也然咸之道以身觀
　之以男女觀之以聖人和平天下觀之以天地萬物
　觀之皆可得而見特舉其至近而易明者則莫若人
　之一身故六爻取象如此
䷟(巽下/震上)
恒亨无咎利貞利有攸往
　咸恒二卦六爻剛柔皆應而名義不同者咸以男下
　女交感之義也恒男上女下夫夫婦婦之常道也交
　感時焉而已故曰取女吉夫夫婦婦可久之道也故
　曰恒久也其道可久斯无不通无不通則无過舉内
　利以固外利以行此其所以為恒也王輔嗣曰恒而
　亨以濟三事也後之諸儒竟分三事其說不一然恒
　之卦辭止有二義輔嗣誤以為三以彖觀之恒亨无
　咎利貞一也久于其道之謂也利有攸往一也終則
　有始之義也久于其道天地同也終則有始日月四
　時同也是孔子以為二義也
彖曰恒久也剛上而柔下雷風相與巽而動剛柔皆應
恒恒亨无咎利貞久于其道也天地之道恒久而不已
也利有攸往終則有始也日月得天而能久照四時變
化而能久成聖人久于其道而天下化成觀其所恒而
天地萬物之情可見矣
　恒自泰来故伊川以乾之初上居于四坤之四下居
　于初二爻剛上柔下成為震巽盖非謂震為剛而巽
　為柔也若以上下二卦為剛柔則易之柔上剛下剛
　上柔下之卦居其半矣不當獨于咸恒言之也是故
　剛上柔下言初四二爻成震巽之始也雷風相與言
　震巽可久之象也巽而動言震巽可久之才也剛柔
　皆應言六爻可久之道也有是四者是之謂恒恒亨
　无咎利貞久于其道之所致也雖天地之大不能外
　此故必恒久不已然後為天地利有攸往者恒道无
　終窮无終窮則往无不利猶日月久照四時久成皆
　終則有始之道聖人之道天地恒久不已之道也其
　所以化成天下亦如日月四時是已使有終无始則
　日月亦不能久照變化亦不能久成聖人亦不能化
　成天下矣故彖言所以為恒者四剛上而柔下雷風
　相與巽而動剛柔皆應是也又言恒之所以為道者
　二久于其道也終則有始也久于其道雖天地亦如
　之終則有始雖日月四時亦如之此可以見天地萬
　物之情矣咸恒六爻之才皆不及疑二卦之義非大
　故孔子于彖皆以天地萬物之情終之使後世學者
　不以小道觀之也
象曰雷風恒君子以立不易方
　方猶道也君子所立不可易易則不可常矣是以顔
　子拳拳服膺而弗失之也
初六浚恒貞凶无攸利象曰浚恒之凶始求深也
　進道有漸而後可久在恒之初浚而深求非其道也
　孔子曰欲速則不達孟子曰其進銳者其退速是豈
　可久之道乎以是為貞則凶矣不達退速之道何所
　利哉
九二悔亡象曰九二悔亡能久中也
　可久之道无它焉中而已矣過猶不及皆非可久也
　故中庸曰中者天下之大本也九二位雖失正非无
　悔之象能久于中則其悔亡矣九二无他辭特曰悔
　亡蓋見止于守常无他事也
九三不恒其徳或承之羞貞吝象曰不恒其徳无所容
也
　人之于徳也過中則不恒不恒則日入于小人之域
　是以為機變之巧无所用恥焉雖或承之羞亦忍而
　固守方自以為得計而不知恥是可鄙也孔子曰人
　而无恒不可以作巫醫蓋言不能容身于巫醫之賤
　況事君治民之職乎故曰无所容也伊川曰或承謂
　有時而至也
九四田无禽象曰久非其位安得禽也
　居可久之地故能成可久之功居非其位而望其功
　是以没世窮年而終不可得也其九四田无禽之謂
　歟初六以柔求深自用之過者也九四剛而不中居
　非其位不能自用以有獲者也皆非恒道語之聖人
　久于其道則失之逺矣
六五恒其徳貞婦人吉夫子凶象曰婦人貞吉從一而
終也夫子制義從婦凶也
　先人曰柔而在中位有餘而才不足稱也能恒其徳
　婦人則吉夫子則凶何也婦人從一而終可也夫子
　制義從婦之義可乎是以伯夷聖之清孟子謂之隘
　宋伯姬守禮而不去孔子取其恭于此可見矣
上六振恒凶象曰振恒在上大无功也
　先人曰居震之極以動為常窮而不知變者也是以
　言其得失則凶語其道則終无功矣
䷠(艮下/乾上)
遯亨小利貞
　古之人有大徳而无其時則遯方二陰浸長進而之
　否不利君子之時進則否而遯則亨也乾健也艮止
　也有剛健之徳而止于上者大畜也有剛健之徳而
　止于下此其所以為遯也孔子之徳與天同矣而可
　以止則止遯之義也小利貞者可小事也是以孔子
　乘田委吏中都司宼皆屑為之至孟子為齊卿其道
　皆止于一國一邑一職之間在聖賢皆謂之小事也
彖曰遯亨遯而亨也剛當位而應與時行也小利貞浸
而長也遯之時義大矣哉
　常人之亨以得位失位言聖人之亨進退皆以道言
　道不必位亨雖遯亦亨也故曰遯而亨也剛當位而
　應五之應二也與時行者時止則止時行則行是為
　遯之義雖聖人亦不能自必也小利貞浸而長者陰
　浸而長不可大事之時也不可大事而彖言大矣哉
　者蓋有天徳而止者謂之遯不然困窮逃難而已非
　聖人所謂遯也此遯之時義所以為大也雖堯舜授
　受亦不過于遯而已矣聖人懼人之不知天徳之大
　徒以逃難避仇逺迹山林者皆謂之遯則遯之為義
　小矣故特曰遯之時義大矣哉也遯之小利貞暌之
　小事吉不知者遂以為小而不思也故孔子明其大
　而後知小利貞者有大義存焉小事吉者有大用存
　焉
象曰天下有山遯君子以逺小人不惡而嚴
　遯之為象取二陰浸長而消陽君子見幾而作故卦
　謂之遯天下有山盖備二體之象非是名卦之意易
　如此類者亦多矣君子當遯之時畏小人之害道志
　在逺之而已雖山林江海為逺害之地然亦有以道
　逺之者逺之之道何如不惡其人而嚴其分是也孔
　子曰人而不仁疾之已甚亂也疾之則惡也不惡則
　不疾矣孔子曰君子無衆寡無小大無敢慢又曰君
　子正其衣冠尊其瞻視儼然人望而畏之皆嚴之謂
　也自古山林江海遯世之士多矣獨遯以道者孔孟
　而已若夫君臣授受亦有遯之道者蓋臣道上行君
　不得不為之遯也知其道而遯者堯舜也不知其道
　而固有者桀紂也然非舜禹湯武而遯則篡矣
初六遯尾厲勿用有攸往象曰遯尾之厲不往何災也
　易道貴早辨而君子欲知㡬故自履霜堅冰之後早
　辨之道言于初者多矣而遯之初六獨止而不知去
　不能早辨者也故曰遯尾厲遯尾者遯之後時也為
　遯之尾是為難之首也其危宜矣勿用有攸往者言
　處遯尾之道雖危而災猶可避也蓋往之義在我能
　止而不往則何災之有故止而不退則為厲止而不
　往則无災矣用靜吉之時也
六二執之用黃牛之革莫之勝說象曰執用黃牛固志
也
　六二柔順中正上應九五可謂得君之臣矣而猶執
　用黃牛固志何哉方遯之時小利貞不可大事勿用
　有攸往雖應于君而遯之志不可不固也是以孔子
　于定哀孟子于齊梁非无應也而其道不可少貶以
　從時好者所謂固志也六二為下體艮卦之主知時
　止而止故稱執焉柔順牛之象也中正黃之象也不
　能執用黃牛則見利忘義終不可大有為于天下而
　自喪其徳多矣勝說或如字或作脫易以說為脫者
　有矣此義實近之而其言似膚淺故先儒有不從者
　也
九三係遯有疾厲畜臣妾吉象曰係遯之厲有疾憊也
畜臣妾吉不可大事也
　遯以艮止故六二止于下以固志九三過于止而係
　于遯也係于遯而不知變是以疾困而危其江海避
　世之徒歟畜臣妾吉者是道也施之于家則可施之
　于天下則不可若是者君子謂之隘其可大事乎
九四好遯君子吉小人否象曰君子好遯小人否也
　遯自九四而上其遯皆美盖乾徳剛健中正何適而
　非美乎九四好遯所謂遯世无悶者也潛龍之義也
　君子安之故吉小人汲汲于富貴戚戚于貧賤一不
　得志將自經于溝瀆而莫之知又豈能好遯而安之
　哉故曰小人否也
九五嘉遯貞吉象曰嘉遯貞吉以正志也
　先人曰堯授舜舜授禹雖曰天之厯數在爾躬其為
　嘉遯之志則一也故子謂韶盡美矣又盡善也其是
　之謂乎雍曰九五剛健中正道全徳備舉遯之事莫
　美于斯故曰嘉遯貞吉以正志者道至于此與時為
　對隨而不流无係也无執也无好也不事于外正其
　在我者而已矣此其所以為嘉也上非堯舜下非孔
　子皆不足以與此
上九肥遯无不利象曰肥遯无不利无所疑也
　肥者道之充實也道之充實放諸四海而準孟子所
　謂至大至剛塞于天地之間者何所往而不利乎以
　是道而處遯世故无所係好其于進退綽綽然有餘
　裕矣夫何疑之有當遯之極所謂知變之大人也遯
　之時義觀九五上九可見
䷡(乾下/震上)
大壯利貞
　泰之辭言小往大来而彖則言天地上下陰陽健順
　君子小人以極大小之類大壯之象四陽過中名卦
　之義實取于大也雖天地亦大者之壯非獨人事而
　已與泰言大来无以異也故彖曰正大而天地之情
　可見矣
彖曰大壯大者壯也剛以動故壯大壯利貞大者正也
正大而天地之情可見矣
　凡天地萬物大者之壯俱為大壯徒用壯而已非大
　壯也徳之大者无踰于天自人道言之人得天徳而
　動壯之所以大也且彊梁以動者雖无不壯其或窮
　人欲而滅天理則性善梏亡天徳于是失之矣雖壯
　而非大也故必得天之剛徳而動而後謂之大壯大
　壯利貞者大者之正也大者天也正則天之徳也天
　地之情于斯可見況人道乎孟子謂齊宣王曰王請
　無好小勇夫撫劔疾視曰彼惡敢當我哉此匹夫之
　勇敵一人者也王請大之惟孟氏深明大小之義諸
　子未之或知也故言文武一怒而安天下之民豈所
　謂大者之壯歟若匹夫匹婦自經于溝瀆何其小哉
　聖人以羊譬壯深見小人之情矣
象曰雷在天上大壯君子以非禮弗履
　天下雷行為无妄雷在天上為大壯无妄之動以天
　則天徳及物之時故象言茂對時育萬物大壯先天
　而後動在人則盡心知性則知天之時期不失中庸
　所謂天命之性者故象以非禮弗履為言也且壯者
　君子所以勝己而小人所以勝人孔子告顔淵以克
　己復禮勝己之道也旣勝己之私則无適而非天矣
　是為壯之大者也小人不知勝己至于窮人欲而滅
　天理何大之有是以九三祗以用壯言之然有大壯
　之弗履以成己然後有无妄之育物以成物二者之
　道相為終始亦猶中庸言天命之性率性之道而後
　曰脩道之謂教盖性與道成己也而敎所以成物也
初九壯于趾征凶有孚象曰壯于趾其孚窮也
　壯于趾者用壯之始也始而用壯必終于凶矣有孚
　者信其必以凶窮也凡爻辭獨言壯者謂小人之壯
　皆非大者壯也
九二貞吉象曰九二貞吉以中也
　卦辭言利貞然得其貞者九二也九二之貞謂固守
　大壯之道也天之徳以剛中為正九二以剛居中是
　以能固守而貞吉也居卦之下位為不足未能究天
　徳之用故特曰貞吉而已蓋非禮弗履之士也
九三小人用壯君子用罔貞厲羝羊觸藩羸其角象曰
小人用壯君子罔也
　剛至三而壯矣小人務勝人故喜壯而用之君子務
　在勝己之私不失天命之性是以勿用壯于外也以
　用壯為正則危矣羊狠而喜觸用壯之象也觸藩羸
　其角用壯而厲也其厲如此凡以小人不知壯有天
　道之大故也君子用罔者君子罔以壯為用也先儒
　或為羅罔之罔失之矣
九四貞吉悔亡藩決不羸壯于大輿之輹象曰藩決不
羸尚往也
　剛至四而愈壯而曰貞吉悔亡何哉盖四居上體之
　下能捨衆剛而與上有承柔載上之志是以貞吉悔
　亡藩決不羸壯于大輿之輹也然九四之壯雖非大
　壯特用得其宜耳輿輹當用壯之物也又況大輿之
　輹乎壯于大輿之輹是為得其宜也得其宜故貞吉
　悔亡藩決不羸君子之所以能任重者以此伊川曰
　輹與輻同虞翻為腹非也
六五喪羊于易无悔象曰喪羊于易位不當也
　羊之用壯无異于小人不務勝己于内而欲觸物于
　外一往若此其害深矣是以非禮弗履之人務在克
　己而喪其羊也克己喪羊亦人之難能而六五初无
　甚難則其无悔宜矣位不當者徳不足而位有餘不
　能究天徳之大以成堯舜三王之治徒喪羊无悔僅
　能成己而已
上六羝羊觸藩不能退不能遂无攸利艱則吉象曰不
能退不能遂不詳也艱則吉咎不長也
　居動之極以柔用壯雖无羸角之厲而進退不能何
　所利哉不能遂者進不足以勝人也不能退者退不
　足以自勝也此豈不能審于度徳量力之事者歟故
　曰不詳也聖人兢兢業業其難其慎以不矜不伐為
　己任又安有用壯之厲乎是以艱則吉也
䷢(坤下/離上)
晉康侯用錫馬蕃庶晝日三接
　伊川曰晉以其明盛故不言亨順乎大明故不戒以
　貞不待言而其徳可知雍曰彖言晉進也雜卦曰晉
　晝也則知晉之義不止于進盖言明以進故曰晉漸
　以進不謂之晉也晉卦取名之義與大有略相類大
　有火在天上君道也故為大有晉明出地上臣道也
　故為晉君臣天地之象雖不同其欲以明徳居上則
　一而已且以人臣之進獨備一卦之義則臣道之至
　大者非康侯安足以當之易之卦辭唯晉為異專以
　康侯為義是以不及其他也康侯如是其亨利貞可
　知
彖曰晉進也明出地上順而麗乎大明柔進而上行是
以康侯用錫馬蕃庶晝日三接也
　明出地上二卦之象也順而麗乎大明晉之義也柔
　進而上行成卦之序康侯之徳也其徳柔順而明故
　下能康一國之民而為之主上能致王之寵而錫馬
　蕃庶晝日三接也車馬重賜也三接數接乎上也在
　國能康一國之民則進而麗乎大明斯足以康天下
　矣古之人文王是也
象曰明出地上晉君子以自昭明徳
　元首明哉股肱良哉自古以明為君徳之大堯舜文
　王皆是也而晉為臣道自昭明徳何哉盖侯有君人
　之道有明徳自昭而柔順上行然後備晉之義可以
　謂之康侯不如是雖使錫馬蕃庶晝日三接亦非晉
　進之道不得謂之康侯矣古之人莫不務明明徳于
　天下為君為臣亦豈有二徳哉是以伊尹言咸有一
　徳武王言同心同徳則晉之象言自昭明徳不為過
　矣
初六晉如摧如貞吉罔孚裕无咎象曰晉如摧如獨行
正也裕无咎未受命也
　在卦之初為進之始有可進可退之義能不以進退
　為慮唯固守明徳柔順上行為臣若此能无吉乎罔
　孚者雖以明徳自任而初之時名實未加于上下未
　足信于人當是時也進退之際旣已處之裕然何咎
　之有若孔子可以仕則仕可以止則止是也獨行正
　者獨以明徳上行而固守為正不以進退為慮也未
　受命者无官守言責之時孟子所謂吾進退豈不綽
　綽然有餘裕也
六二晉如愁如貞吉受兹介福于其王母象曰受兹介
福以中正也
　六二柔順中正為臣之道莫美于斯而曰晉如愁如
　者蓋小人以進為喜而君子以進為懼故召公為保
　則不悅正考父三命而傴俯兹其所以順而麗乎大
　明歟是以旣貞且吉受介福于其王也孔子言諸侯
　長守富貴之道則曰戰戰兢兢如臨深淵如履薄冰
　則晉如愁如而受兹介福也宜矣此爻之義與卦辭
　相類盖言侯之受錫福于王者母字无别義亦衍字
　也
六三衆允悔亡象曰衆允之志上行也
　在晉之初名實未加未孚于人至三則忠順不失以
　事其上也久矣于是乎衆允之也雖非中正疑于有
　悔及衆允之時則悔亡矣三之上行有嚮明之志所
　謂順而麗乎大明者是以衆不為疑而允之也故曰
　志上行也
九四晉如鼫鼠貞厲象曰鼫鼠貞厲位不當也
　離以明為徳而火以暴為失故離之九四有突如其
　来如焚如死棄之象晉之九四與離同位雖順徳在
　下不至于焚如之暴然當晉之時不免有貪位慕祿
　之失也鼫鼠貪而畏人者也守此道以事上能无危
　乎位不當者旣未進六五之明又過三陰之順以剛
　自進故不當也晉之六爻无凶獨四以貪而厲上以
　伐而吝盖才有餘而徳不足者豈若初二三五之昭
　明徳也哉是以聖人徳之為貴
六五悔亡失得勿恤往吉无不利象曰失得勿恤往有
慶也
　君道无他焉在中與明而已六五居中何悔不亡又
　唯自昭明徳而一己之失得勿恤于外盖君子失諸
　正鵠反諸其身之道也如是則何往不吉何行不利
　乎象言往有慶者人君勿恤一己之失得獨以離明
　自昭所謂一人有慶兆民頼之者矣孟子告滕文公
　曰君子創業垂統為可繼也若夫成功則天也君如
　彼何哉強為善而已矣失得勿恤之意強為善也謂
　之強為善亦自昭明徳之義
上九晉其角維用伐邑厲吉无咎貞吝象曰維用伐邑
道未光也
　角上窮之物位進而上窮亦危矣然晉非止于進而
　已明順之義存焉是以可用伐邑也然自危則終吉
　自危者如臨深淵如履薄冰之義不得已而用之非
　好攻戰而樂殺人也是以无咎不然則旣伐邑而厲
　不亡幸矣何吉之有至于伐邑則明徳之昭已或虧
　蔽故象言道未光也固以伐邑為貞不知明徳之虧
　非吝而何是以春秋无義戰彼善于此聖人无取焉
　然則齊晉之霸方之康侯其未優乎
䷣(離下/坤上)
明夷利艱貞
　聖人之徳惟明為大有明徳以在上大有之君是也
　有明徳以居下晉之臣是也明夷者明傷也故為明
　徳遭難之時非聖人其難其愼用晦而明殆且傷矣
　所以利艱貞也
彖曰明入地中明夷内文明而外柔順以蒙大難文王
以之利艱貞晦其明也内難而能正其志箕子以之
　在易卦彖之辭異者獨晉言康侯明夷言文王箕子
　革言湯武是也蓋康侯能盡晉之義故文王言之以
　見卦之徳與人之徳一也孔子明文王之意故繼以
　湯武文王箕子為言然明夷之彖自分二義文王箕
　子之道蓋不同也孔子曰文王旣没文不在兹乎文
　明言文王有明徳所謂内文明也三分天下有其二
　以服事商所謂外柔順也文王盡坤離之義所謂得
　明夷之大者矣箕子用晦而明得其艱貞而已此文
　王箕子之辨也觀其與微子比干自靖自獻于先王
　所謂内難而能正其志也自為之奴卒陳洪範所謂
　艱貞用晦而明矣明夷大象獨為聖人明徳遭難之
　事初无衆人之象故正言文王箕子也
象曰明入地中明夷君子以莅衆用晦而明
　離日也方其明出地上晉晝之時也及其日中照天
　下則為豐矣至于明入地中而後為明夷夷之為傷
　非毁其明也晦其明而已晦其明則有終明之道是
　以艱貞之君子所以能用晦而明也然日所以照臨
　下土故君子之莅衆者其象以之
初九明夷于飛垂其翼君子于行三日不食有攸往主
人有言象曰君子于行義不食也
　卦之初爻皆有進无退而明夷之初聖人三釋之其
　辭皆不能果于進者以明傷之時其義不可果于進
　而其勢亦不得進也何謂三明夷于飛垂其翼一也
　君子于行三日不食二也有攸往主人有言三也且
　譬之鳥焉欲進則飛之疾而今言垂其翼者以明明
　傷之時義不可進也知義不可進而不進是為初九
　垂翼之道也此戒于未進之前也君子當斯時而欲
　有行是自取困窮之道象言義不食者君子于行義
　有不得祿食之象然則三日不食自取之也此言勢
　不得進而自取困辱也苟不知勢之不得進而終欲
　有所往是以至于主人有言主人主我者也主人有
　言則難將作矣故聖人欲垂其翼于前不欲主人有
　言于後斯能用晦而明矣是以辨之于初也
六二明夷夷于左股用拯馬壯吉象曰六二之吉順以
則也
　離之所以為明者以二也明夷之時初則以進為傷
　二則不進亦傷矣不用其明則其傷淺故有夷于左
　股之象雖傷于左股而有用拯之道用拯之道健順
　則吉故言馬壯吉馬壯猶明夷于飛也順以則者猶
　垂其翼也以是知明夷之道固不能一于明亦不可
　一于晦也六二以柔順中正至明之才是以能順時
　不違則以盡用拯之道而獲吉也
九三明夷于南狩得其大首不可疾貞象曰南狩之志
乃大得也
　伊川曰九三離之上明之極也又處剛而進上六坤
　之上闇之極也斯義也其湯武之事乎湯武非利人
　之天下也去其害而已南在前明方也狩畋而去害
　之事也大首謂闇之魁首上六也三與上相敵應為
　至明克至闇之象不可疾貞謂誅其元惡舊染汙俗
　未能遽革必有其漸故酒誥云又惟殷之迪諸臣惟
　工乃湎于酒勿庸殺之姑惟敎之是也雍曰初九其
　傷未至六二其傷已至九三則其傷已過矣濟之以
　剛明上進之才是所以南狩而大得志也不可疾貞
　者離之性失之過則暴故戒之以此伊川謂九三為
　湯武則夷于左股者其文王乎
六四入于左腹獲明夷之心于出門庭象曰入于左腹
獲心意也
　伊川以六四為陰邪小人居高位以柔邪順于君者
　也雍曰小人之事其君也務引其君于不正之道然
　後能獲其心意而作威福于天下也大學之道欲明
　明徳于天下者必先正心誠意而後可以治國治天
　下是以明君務知本而後小人不得啟其邪心又烏
　有入于左腹獲心意之事哉明夷之君暗主也暗主
　不知正心誠意故小人得以不正之道乗間而入以
　獲其心意適所以喪其君之明也好大喜功者以攻
　戰入之好貨財者以聚斂入之好奢侈者以土木文
　繡入之好淫泆驕樂者以鄭衞聲色入之故入于左
　腹言投其不正之道也明夷之心暗主之心也于出
　門庭作威福于天下也君子務引其君于當道而格
　君心之非小人則務投其不正之道而得其心意以
　作威福君子小人之事君其辨如此是以爭臣多君
　子而功利之臣多小人此爻盖言小人以不正之道
　傷君之明為義
六五箕子之明夷利貞彖曰箕子之貞明不可息也
　君子以正道處己而以道之權濟時明者聖人之正
　道也用晦而明者權也雖權而其明未嘗息者箕子
　之明夷是也當明夷之時不知用晦而明則見傷必
　矣此箕子所以為利貞也五為尊位以君臣之分言
　之則君也以君子小人言之則君子也故君子處晦
　與人君處晦皆同
上六不明晦初登于天後入于地象曰初登于天照四
國也後入于地失則也
　明夷之極一于晦也故言不明晦不明而晦則非若
　于飛垂翼者也又非用拯馬壯之道也其明息矣聖
　人原始要終言之故曰初登于天後入于地入于地
　所謂不明晦而明之道失矣
䷤(離下/巽上)
家人利女貞
　大學言古之欲明明徳於天下者先治其國欲治其
　國者先齊其家故家齊而後國治國治而後天下平
　則一家之治所以為治國治天下之本也而家人之
　道亦與治國治天下之道皆一也齊家自夫婦始故
　舜觀厥刑于二女文王刑于寡妻至于兄弟然則利
　女貞者又家道之本也此與詩首關雎言后妃之徳
　同意
彖曰家人女正位乎内男正位乎外男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
　家人之名卦以二五也二五正男女之位而曰天地
　之大義者由人事言之則男女所以為家人自道言
　之則天地男女一也故男女正有天地之大義存焉
　然聖人畫是卦而名以家人者豈真一家之事而已
　哉内之修身外之治國治天下大而至于天地之義
　舉家人皆足以明之道之要者无以易此此聖人名
　卦之義也且家人之義以正家為主正家之主尊而
　嚴者父母也父母盡尊嚴之道以正一家則父父子
　子兄兄弟弟夫夫婦婦而家道正矣家正則國治國
　治而天下定其道一也故孟子曰推恩足以保四海
　不推恩不足以保妻子古之人所以大過人者無他
　焉善推其所為而已善推其所為斯足以究正家而
　天下定之義
象曰風自火出家人君子以言有物而行有恒
　風外也火内也風自火出由内而之外也修身内也
　欲齊其家者先修其身是猶風自火出之道也言有
　物而行有常君子之修身也非禮勿言則言有物矣
　非禮勿動則行有常矣是以乾之九二自庸言之信
　庸行之謹終至于盡君徳家人自言有物行有常終
　至于正家而天下定其義一也故孟子言國之本在
　家家之本在身又曰大人者正己而物正也其是之
　謂乎
初九閑有家悔亡象曰閑有家志未變也
　制治于未亂保邦于未危此聖人防微杜漸早辨之
　道也苟亂而後治之危而後保之不亦晚乎家人之
　道能閑于初故能有家而悔亡象言志未變者治家
　之道志于家道未變之初所謂制治于未亂故能終
　无變也有家如此有國者亦无以異矣
六二无攸遂在中饋貞吉象曰六二之吉順以巽也
　彖言夫夫婦婦六二所謂婦婦者也婦人從夫无遂
　事婦之道也居中主饋婦之職也詩所謂无非无儀
　唯酒食是議是也二者六二之所以貞吉也然正家
　者夫也從夫者婦也故以順巽為吉
九三家人嗃嗃悔厲吉婦子嘻嘻終吝象曰家人嗃嗃
未失也婦子嘻嘻失家節也
　嗃嗃剛嚴之意也嘻嘻歡悅之情也剛嚴之道悔厲
　由生雖非中道而終吉无凶歡悦之情固人所喜而
　以恩掩義分日以亂情愛雖隆終吝之道也九三過
　中故或悔厲然聖人之道貴有終與其失家節而終
　吝固不若終吉而悔厲未為失也由是而言則閑家
　之道當以嚴分為先此家人所以稱嚴君歟然有嗃
　嗃之嚴使无悔厲雖王假有家之道不過于此是雖
　非九三所能盡實自嗃嗃積而致之耳
六四富家大吉象曰富家大吉順在位也
　君子修身齊家由内出外至于巽體家道成矣故六
　四富家大吉九五王假有家上九威如終吉也六四
　之富豈金玉布帛而已哉盖必有其道矣其道何如
　父父子子兄兄弟弟夫夫婦婦是也家道之富无以
　加于此故其為吉莫大焉然得其道謂之順失其道
　謂之逆父父子子順也父不父子不子逆也彖言家
　人家道正則父子兄弟夫婦各安其分而无逆焉故
　曰順在位也在禮亦曰父子篤兄弟睦夫婦和家之
　肥也易之所謂富猶禮之所謂肥也禮以人之肥家
　之肥國之肥天下之肥是謂大順象言順在位則禮
　之大順是也齊景公曰信如君不君臣不臣父不父
　子不子雖有粟吾得而食諸夫有國有家者以有粟
　為國矣而有不得而食者其富有甚于粟也孔子于
　家人之彖言父父子子兄兄弟弟夫夫婦婦及對景
　公則曰君君臣臣父父子子則知家人之道推之國
　則國治道一而已
九五王假有家勿恤吉象曰王假有家交相愛也
　九五父道也父母為嚴君故父與王其道一也況家
　國之治寧有二乎是以非王道之至不足以有家非
　有家未見其能正天下也此家人之道所以正家而
　天下定矣勿恤吉者王假有家毋憂天下之不定也
　天下定則吉孰大焉然父父子子兄兄弟弟夫夫婦
　婦同大順而无逆焉者交相愛之義也
上九有孚威如終吉象曰威如之吉反身之謂也
　家人之始在于閑及其能成在于信究終始不可變
　者威如之吉而己威自我出也孟子曰家之本在身
　故威如之吉克保其終者非反諸其身盖不能也象
　旣明言有物而行有常而此又言反身之謂者家人
　之道所以成始成終者修身而已且恩愛人之常情
　父子兄弟夫婦之間所不能无而過之者多矣至于
　明信嚴分或為情愛所奪則家人嚴君之義未盡其
　道故上九以有孚威如終之威如之吉未備君子必
　自反也然是道也内之則可以正心修身外之則可
　以治國治天下惟明家人終始之義允執其中而内
　外之道至矣是以詩首關雎則見文王化天下之道
　所謂王假有家者也聖人序詩之意蓋亦深矣
䷥(兌下/離上)
睽小事吉
　有睽之事有睽之時睽本小人事而大人有睽者遇
　睽之時也遇睽之時大有為亦難矣是以小事吉盖
　睽之常也
彖曰睽火動而上澤動而下二女同居其志不同行說
而麗乎明柔進而上行得中而應乎剛是以小事吉天
地睽而其事同也男女睽而其志通也萬物睽而其事
類也睽之時用大矣哉
　火澤无相得之性二陰有難和之情所以為睽火性
　上今動而上澤性下今動而下方之天水違行盖其
　小者雖不成訟亦為睽也然澤中有火謂之革上火
　下澤謂之睽革以不相得之性上下相交火自下而
　上澤自上而下其勢必遇而相息又不若睽之相違
　而不遇也小事吉者自卦論之初說而終明其道非
　睽也自爻論之六五上行得中而下應九二之剛其
　事非睽也其為吉也宜矣凡卦皆二義睽之彖先言
　睽之所以為睽之道也後言睽之時用則聖人用睽
　之時也睽非大人事故上言小事吉而聖人有用睽
　之道故下言大矣哉盖文王言其常而孔子極其用
　也非孔子不知其大也天高地下睽也男尊女卑睽
　也萬物散殊亦睽也天地雖睽不害于同事男女雖
　睽不害于通志萬物雖睽不害于事類盖睽之道必
　體睽而用合然後有濟孔子懼人不明其大故特曰
　時用大矣哉
象曰上火下澤睽君子以同而異
　上火下澤異之象也聖人用睽有道存焉然用同者
　用睽之道也故大舜善與人同同也有天下而不與
　焉異也柳下惠不羞汙君不辭小官同也而曰爾為
　爾我為我異也故君子以同而異為用睽之道也孔
　子曰君子和而不同盖言不同于小人之事也此言
　君子以同而異盖言同于道也故言同雖一而為事
　道則異矣
初九悔亡喪馬勿逐自復見惡人无咎象曰見惡人以
辟咎也
　初九无應有悔之象居睽而說道存焉故悔亡也喪
　馬初睽也逐之則成其為睽不可合矣勿逐自復用
　同而復也惡人與已異者也見之所以同而異也能
　同而異何咎之有栁下惠曰爾為爾我為我雖袒裼
　裸裎於我側爾焉能凂我哉故由由然與之偕而不
　自失焉象所謂同而異而初九見惡人其義一也見
　者遇之而勿絶之辭非必欲見之也子見南子之見
　是也孔子初不見陽貨盖以從大夫之後不敢先也
　在魯衞之禮不同非不見惡人者也
九二遇主于巷无咎象曰遇主于巷未失道也
　在睽諸爻皆以見遇為言是以君子貴夫同而異也
　二五正應雖睽易合盖男女通志之義故遇主于巷
　也說文言巷里中道也里中之道出門則遇之言遇
　主之易也方睽之時遇主之易而无咎者不失正應
　之道故也古之君子難進易退況睽之世乎孟子曰
　君子未嘗不欲仕也又惡不由其道苟不由其道則
　其進易矣九二遇主于巷若甚易然疑其類于不由
　其道者故象特言其未失道也初九之无咎異于時
　九二之无咎同于道故不待喪馬勿逐而後自復亦
　不待見惡人而後可辟咎也同人曰出門同人又誰
　咎也睽之九二實似之
六三見輿曵其牛掣其人天且劓无初有終象曰見輿
曳位不當也无初有終遇剛也
　六三陰柔居二剛之間當睽之世欲求速合盖亦難
　矣故有見輿曵其牛掣之象見輿曳欲從而求合也
　其牛掣則違而致睽也時之方睽動輒乖異豈人力
　也哉天道然也然六三致牛掣之睽豈六三之罪耶
　時使之然故曰其人天且劓譬猶无妄之災非人所
　致孟子亦曰行止非人所能也无初者遇二剛而不
　得進也有終者睽道終極則反而從應也象言位不
　當者以陰位柔急于求濟故見輿曳而欲從焉
九四睽孤遇元夫交孚厲无咎象曰交孚无咎志行也
　天下之勢合則衆睽則孤凡睽皆然而獨于九四上
　九稱睽孤何哉盖上居睽極四近君而不得非若初
　之自復二之遇主三之有終也故稱睽孤焉處孤之
　道不過于求人以自助而已故求善士而相與以誠
　則雖危无咎矣所謂徳不孤也王輔嗣以初亦无應
　獨立同在體下同志者也故交孚无咎其志得行伊
　川曰元夫猶云善士也初九悔亡則處之至善者矣
六五悔亡厥宗噬膚往何咎象曰厥宗噬膚往有慶也
　處睽之世已為悔矣六五以柔自將又悔之道也得
　其正應能下賢焉故悔可亡厥宗二也二之應五若
　噬膚然言其易也故二稱于巷五稱噬膚其義一也
　君臣道合則非睽以是而往將有大慶又何咎之有
　睽之道用合而體睽二五盡之故彖言天地睽男女
　睽象言同而異皆一也
上九睽孤見豕負塗載鬼一車先張之弧後說之弧匪
宼婚媾往遇雨則吉象曰遇雨之吉羣疑亡也
　處睽之極故曰睽孤然天下之睽始于疑疑故睽不
　疑則交孚而无睽矣疑者小人之道也聖人无疑也
　睽之成卦本自二女則小人之象明矣故上九極言
　其疑也見豕負塗有之疑也載鬼一車无之疑也有
　之疑疑之始也无之疑其疑甚矣有无无所不疑是
　以張弧以禦之其道乖矣三之應上何寇之有其應
　甚正婚姻之道也故後有說弧之象焉往遇雨則吉
　者陰陽和則雨往而和則有无之際羣疑自釋睽道
　革矣是以吉也六三陰也上九陽也陽氣下降陰道
　上行故言遇雨見豕負塗猶詩言誰謂鼠無牙有之
　疑也載鬼一車猶詩言誰謂雀無角无之疑也
䷦(艮下/坎上)
蹇利西南不利東北利見大人貞吉
　蹇難也見難而知止謂之蹇故蹇為智者之事蹇之
　時得人則濟故利西南不利東北利見大人西南得
　朋之地也東北喪朋之地也大人足以濟大蹇者也
　得人之道先在反已其身正而天下歸之故貞吉也
彖曰蹇難也險在前也見險而能止知矣哉蹇利西南
往得中也不利東北其道窮也利見大人往有功也當
位貞吉以正邦也蹇之時用大矣哉
　險而止蒙者之事見險而能止智者之事蹇之與䝉
　用智不用智雖不同其于待人以濟險則一也猶屯
　解不同其于自動以濟險亦一也震之動剛其才足
　以自濟艮之止柔其才不足以自濟故䝉蹇必止而
　待人也蹇利西南往得中者謂九五也九五朋来而
　中節也不利東北其道窮者寡助之至至于親戚畔
　之道窮可知矣利見大人往有功者大蹇之時雖多
　善士亦不能有濟必大人而後有功也當位貞吉者
　所處知所止則无不當位之失无不當位之失則其
　身貞矣是以吉也古之聖人莫不先于治己故大人
　正己而物正當位貞吉則正已者至矣所以為正邦
　之本也蹇之時用以見大人為主雖乾龍飛見不過
　利見大人而止耳顧不大哉
象曰山上有水蹇君子以反身修徳
　古之君子窮則獨善其身達則兼善天下獨善之道
　无他修徳而已䝉也蹇也皆君子遇險獨善之時也
　故䝉曰果行育徳蹇曰反身修徳也蹇利得朋而反
　身修徳者君子愛人不親反其仁治人不治反其智
　禮人不答反其敬行有不得者皆反求諸己其身正
　而天下歸之故得朋之道莫大于反身修徳之要也
　屯之難濟以動故君子以經綸困之難濟以說故君
　子致命遂志蹇之難在止于至善故曰反身修徳難
　非一也故所以濟難亦不能同也
初六往蹇来譽象曰往蹇来譽宜待也
　蹇為智者之事見難而止智也見難而往非智也故
　往則蹇而来則譽也夫知止而止則安榮知止而不
　止則危辱故言来譽来譽雖美未足以究蹇之實用
　故宜有待以濟也
六二王臣蹇蹇匪躬之故象曰王臣蹇蹇終无尤也
　六二當位得中上應九五不私其身涉己之難以濟
　君之難非同徳興王之臣不能至也孟子曰畜君何
　尤畜君者好君也夫蓄君之徳濟君之難其志皆同
　无尤宜矣初六以往為蹇六二以蹇蹇為无尤盖九
　五大人也初六非見大人則當止不止則失身六二
　見大人則當往不往則失君此其所以異也
九三往蹇来反象曰往蹇来反内喜之也
　蹇難之際非見大人則皆當止故往蹇之義皆同反
　者旣往復反之辭蹇自觀来九三復反于内故内喜
　之也初二陰爻故見剛反則喜之伊川謂反猶春秋
　之言歸九三之反實歸也
六四往蹇来連象曰往蹇来連當位實也
　馬氏以連為難故輔嗣謂往来皆難伊川曰来則與
　下同志衆所從附也雍曰往来皆蹇何取當位惟其
　来而能連在下之志故曰當位實也六四之位實以
　接下為職今得其實矣
九五大蹇朋来象曰大蹇朋来以中節也
　君道居蹇則天下難矣故云大蹇也九五以中正之
　道致匪躬之臣盖所謂反求諸己而天下歸之者也
　故曰朋来大蹇朋来所謂西南得朋之利也故彖曰
　蹇利西南往得中也以中節者以中自反而致朋来
　也
上六往蹇来碩吉利見大人象曰往蹇来碩志在内也
利見大人以從貴也
　居難之極難將革矣猶能以往為戒慎之至也故有
　来碩之吉利見大人者以居難之極志當濟難徒謹
　失身之戒則乖正邦之義矣故利見九五之大人也
　志在内者謹失身之戒也以從貴者明得君之義也
　内外兩盡其道宜其来碩而吉矣蹇自二至上五爻
　皆當位故彖言當位貞吉其曰来譽来反来連来碩
　者碩大也反身修徳至于盛大則至矣譽則次之反
　者衆之所喜連則當其實而已方險難之時无悔吝
　凶咎而有譽反連碩无尤中節之得斯其所以為智
　之事歟
䷧(坎下/震上)
解利西南无所往其来復吉有攸往夙吉
　解者難之解也故動乎險中為屯動乎險外為解解
　與屯為内外亦與蹇為反復故蹇利西南而解亦利
　西南雖止與動不同其險難則相接跡矣復者来之
　漸也難解之時无所往而復于道難作之際速于往
　而緩難各盡其宜是以皆吉也先言无所往而後言
　有攸往者安不忘危之義也亦猶先泰後否先旣濟
　後未濟也
彖曰解險以動動而免乎險解解利西南往得衆也其
来復吉乃得中也有攸往夙吉往有功也天地解而雷
雨作雷雨作而百果草木皆甲坼解之時大矣哉
　遇險而止者才之不足也遇險而動者才之有餘也
　以有餘之才故能動而免乎險所以為解也解利西
　南往得衆者西南得朋之地也得朋而動乃能濟險
　故蹇之大蹇朋来與解之朋至斯孚皆一道也其来
　復吉乃得中者險難旣解而来復不為太過乃得中
　也所謂𫉬三狐而得黃矢者也有攸往夙吉往有功
　者以有餘之才故往則有功如射隼于高墉之上者
　也夫有難則有解解終復于難故解緩之時復存夙
　吉之義亦休否其亡苞桑之道也解之道雖天地亦
　如之天地之解以雷雨故百果草木皆甲坼然則豈
　止人難解散而已乎故曰解之時大矣哉王輔嗣曰
　難解之時非治難時故不言用體盡于解之名无有
　幽隱故不曰義
象曰雷雨作解君子以赦過宥罪
　雷雨之作无間于大小美惡皆解其難此天地之所
　以為大也聖人法天以解大難亦无所不及雖過失
　罪戾之人亦有赦宥以緩之是所以能盡解時之大
　非私己自謀而已也古者罪有寛宥而无赦赦而釋
　之者惟過失耳此過罪之不同也故康誥言人有小
　罪非眚而曰乃不可不殺謂罪也乃有大罪非終而
　曰時乃不可殺謂過也觀解之象與康誥之言可見
　先王用刑之意赦過宥罪亦解之一耳語盡解之大
　則未也彖言解時之大故象復明其小
初六无咎象曰剛柔之際義无咎也
　處解之初以柔居剛以陰應陽得无所往其来復吉
　之義故无咎也其為无咎盖于剛柔之交際盡其所
　處之道理必无過矣
九二田𫉬三狐得黃矢貞吉象曰九二貞吉得中道也
　狐疑之喜不足與有成況難解之時乎九二以剛陽
　之才田而𫉬之以去其害然後中直之道可得而守
　貞吉矣狐陰𩔖也解有三陰故云三狐黃中也矢直
　也
六三負且乘致寇至貞吝象曰負且乘亦可醜也自我
致戎又誰咎也
　陽為君子陰為小人小人六也負之事也君子三也
　乘之器也居非其位以負而乘致寇之至不亦宜乎
　吝而固守益可鄙也凡来寇已者皆曰寇不必盗也
九四解而拇朋至斯孚象曰解而拇未當位也
　輔嗣以三為拇伊川以初為拇九四拘于應初不知
　朋至斯孚之大故必解而拇而後朋可至此難之所
　以解也
六五君子維有解吉有孚于小人象曰君子有解小人
退也
　六五之君以柔居中下應忠直之臣无所不緩故曰
　維有解吉不言所事解之大者也其解之至有孚于
　小人者不私己以解難如天地雷雨无間于草木之
　微是以小人亦信之而退安其分也
上六公用射隼于高墉之上𫉬之无不利象曰公用射
隼以解悖也
　六三負且乘悖亂之道隼之象也高墉三之位也乘
　非負之所當乘墉非隼之所當處在三致戎猶負乘
　在上能獲猶射隼也夫以上六解悖之道以獲六三
　負乘之醜是以无不利也孔子曰君子藏器于身待
　時而動解悖有道所謂器也高墉之上則其時也
䷨(兌下/艮上)
損有孚元吉无咎可貞利有攸往曷之用二簋可用享
　名卦之義以一損无復謂之損損而復益謂之益故
　二卦皆有損義而其名則難同也世以損有損下厚
　已之意故以損為非美然損善損惡損上損下損其
　過與不及或損而為君子或損而為小人一治一亂
　莫不有損之謂也文王取損惡益善為言孔子因之
　至益則彖言民說无疆然後知損亦有損下厚已之
　意也聖人之旨深矣損惡之至至于有孚是以元吉
　无咎有可貞之道亦利于有行也曷之用二簋可用
　享猶言何必用多儀所以損其過也且禮者中也過
　則為偽不可謂之禮是以可損也禮以時為大故損
　之時雖二簋亦可用享不以微薄廢禮也與坎樽酒
　簋貳同意故彖曰與時偕行
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虛與時偕行
　損自泰来乾之九三損而成兌坤之上六益而為艮
　在卦之象以剛變柔謂之損以柔變剛謂之益故曰
　損下益上以義言之則下流惡也上善善也損惡益
　善則道日進故卦言利有攸往而彖言其道上行也
　或不知居尊之義損天下以奉一人則善日消而惡
　日長矣迂儒方究多儀備物之享不知損過復禮之
　義則天下不勝其偽矣伊川曰享祀之禮以誠敬為
　本儀物所以飾其誠敬之心飾過其誠則為偽矣斯
　言盡之也祀事在所損則其他可知二簋應有時者
　當末俗繁文之世二簋可享也時方得禮之中則二
　簋為不及矣所謂可用享者盖欲著誠去偽損其末
　節寧儉之意也可僅辭也非中禮之享也損剛者損
　乾之三也益柔者益坤之上也損剛益柔有時者亦
　猶二簋之享剛亦有時而不可損也故損益盈虛之
　道又有時焉遇其時則道與偕行矣以此見聖人非
　固為損益皆因其時而已
象曰山下有澤損君子以懲忿窒慾
　山澤言二卦之體損之所以為損彖言損下益上而
　已忿欲小人之道也惡之所積偽之所生也必先懲
　忿窒欲以去小人之道然後君子所以為一損不復
　而繫辭曰損徳之修也然欲者平居无時不生故直
　欲窒之忿有時而作也遇作之時則懲之而已
初九已事遄往无咎酌損之象曰已事遄往尚合志也
　繫辭曰損先難而後易已事謂畢先難之事也遄往
　後易也以其道先難故言之于初也已事遄往則无
　咎以明難事未已往則咎矣以彖觀之損下為先難
　之事也以象觀之懲忿窒欲為先難之事也酌損之
　者酌其宜而損之過與不及皆非酌損也象言已事
　遄往尚合志者盖損下益上則其道上行是以上合
　六四之志顔淵問克己復禮孔子告以非禮勿視非
　禮勿聽非禮勿言非禮勿動顔淵請事斯語所謂已
　事酌損也所謂懲忿窒慾也所謂先難也修徳也損
　之道如是而已
九二利貞征凶弗損益之象曰九二利貞中以為志也
　初能已事遄往故二有可貞之道可貞而言征凶者
　三損于上足以致益二復損之則過矣故以征為凶
　而弗損也弗損所以益徳也九二得中故曰中以為
　志
六三三人行則損一人一人行則得其友象曰一人行
三則疑也
　三人三陽也三陽彚征而損一人謂六三之損也一
　人行者上九之行也上九行而下得六三為應故云
　得其友也以泰之乾坤論之則下乾也上坤也乾坤
　交變故繫辭言天地絪縕也以三人一人言之則六
　三兊女也上九艮男也故繫辭言男女搆精也三則
　疑者損之成卦由六三上九之變得其友也三爻雖
　皆應而非艮兌成卦之主不可言得其友故一人行
　則可三則疑也三陽盛極必損之道故于六三言此
六四損其疾使遄有喜无咎象曰損其疾亦可喜也
　疾害己者也先損其害已者然後遄有喜猶已事遄
　往皆先難後易之義也先損其疾至于遄有喜是以
　无咎初九六四之辭略相𩔖者上下皆為損之初也
　亦可喜者能損其疾雖未至于道之大成己可喜矣
　意必固我人之疾也孔子絶之遷怒貳過人之疾也
　顔子去之謂之損其疾者如此故曰損以逺害
六五或益之十朋之龜弗克違元吉象曰六五元吉自
上祐也
　當損之時下損上益故居尊之位无不益也十朋之
　龜元龜也益之至豈獨人事而已雖元龜之靈弗能
　違此其所以元吉也洪範曰汝則從龜從筮從卿士
　從庶民從是之謂大同六五之元吉猶洪範之大同
　也自上祐者所謂天且弗違而況于人乎況于鬼神
　乎龜之弗違鬼神從之也先言或益之者由人益之
　而言也先儒皆以十朋為十龜神龜靈龜之屬非也
　大貝十朋之龜謂元龜也六五之辭與益之六二同
　者損至六五疑于益矣又其反對之義同也或益之
　謂来益之不一以見人從之多也
上九弗損益之无咎貞吉利有攸往得臣无家象曰弗
損益之大得志也
　一人行而得其友者上九也故无咎貞吉利有攸往
　是由損下益上其道上行之所致也得臣无家者天
　地男女君臣皆一象也得臣即得友之義无家者致
　一之臣象言大得志者修徳而至于无咎貞吉居上
　而得臣无家在損之時大得志者无踰于此矣上九
　為損道之成益且至矣无家之臣謂六三也損之道
　五得其元吉上得其无咎貞利也
䷩(震下/巽上)
益利有攸往利涉大川
　損益實一道相須以成徳有損而後有益故聖人先
　求損修徳之序也損而致益損之得也損而无益損
　之失也得則為善為君子失則為惡為小人此損之
　道有二也益一而已然損主止益主動止故有孚元
　吉无咎而後利有攸往益繼止以動故利有攸往而
　利涉大川也益象虛中而上下二卦皆木所以利涉
　大川損益之道相為終始故二卦之辭其義相繼
彖曰益損上益下民說无疆自上下下其道大光利有
攸往中正有慶利涉大川木道乃行益動而巽日進无
疆天施地生其益无方凡益之道與時偕行
　益自否来乾之九四損而成巽坤之初六益而為震
　是損上之四益下之初也民說无疆者言其為君而
　厚下也損不以君民為言者蓋其所損或善或惡其
　道皆上行耳損惡而上行則徳日進矣損善而上行
　是以自厚私已之道故與益為異也然自修徳言之
　則先損以逺害後益以興利是以其道大光也利有
　攸往言往而興利是以中正之道益天下斯天下有
　慶矣木道乃行者益之卦象與中孚相𩔖中孚之利
　涉大川以乘木舟虛也益之震巽皆為木道雖未若
　中孚之舟虛亦木道行而利涉矣神農氏斵木為耜
　揉木為耒耒耨之利以教天下取諸益者亦木道之
　行也益動而巽則无盈滿之累故日進无疆顔淵有
　若无實若虛終日不違如愚所以見其進未見其止
　也孔子曰益長裕而不設故益裕道也雖天施地生
　其益无方亦長裕不設之大者耳聖人法天地是以
　中正有慶也損言損益盈虚與時偕行則并損益言
　之益言凡益之道至是損為己事則无損矣惟有益
　而已與時偕行以言其日進而不已也
象曰風雷益君子以見善則遷有過則改
　子夏傳曰雷以動之風以散之萬物皆益也故天施
　地生所以益萬物者莫盛于雷風也損之象言懲忿
　窒欲盖言修徳之始務損去其惡也其惡旣損則見
　善自遷矣然猶曰有過則改者非謂懲窒忿欲之未
　盡也蓋遷善之際猶或有失焉有之又當不憚改也
　過謂過失耳非若忿欲之為惡也顔子三月不違仁
　則亦有違矣不逺復則亦有未復之時矣所謂過也
　是以顔子克已之始于視聽言動之非禮者皆勿而
　絶之所謂懲忿窒欲也及其得一善則拳拳服膺而
　又弗失所謂見善則遷也有不善未嘗不知知之未
　嘗復行孔子以謂殆庶㡬所謂有過則改也論語亦
　以不遷怒不貳過言之不遷怒則所遷者善矣故懲
　忿窒欲始也見善則遷中也有過則改終也知此則
　損益之道盡矣
初九利用為大作元吉无咎象曰元吉无咎下不厚事
也
　損為益之始益為損之終損益者終始之道也在損
　之初言當已事至益之初則遄往之時矣故言利用
　為大作而繫辭言益以興利其義一也自益之一卦
　言之則初九為益之始自損而至于益言之則初九
　道已成矣先難之事已矣言乎得失則元吉論其修
　徳則无咎當興利之初故利為大作也損益二卦終
　始相通故其辭意相接損之上九曰弗損益之无咎
　貞吉利有攸往得臣无家而象言大得志益之初九
　言利用為大作元吉无咎盖所以終利有攸往之辭
　亦知其大得志也猶之卦辭損自有孚終于利有攸
　往而益之卦辭以利有攸往為始也下不厚事者益
　之初九非先難之時故雖在下而不必厚于事是以
　直以長裕之道大有為以益天下自然元吉无咎也
　事如懲忿窒欲損惡之事固當厚而不敢忽然徳旣
　有成當利澤天下非厚事之時也何以知其徳之成
　蓋方忿未懲欲未窒之時非獨无以致元吉亦且未
　能補過而无咎矣
六二或益之十朋之龜弗克違永貞吉王用享于帝吉
象曰或益之自外来也
　損益本一道相須以相成以二卦反對言之則損之
　上益之初損之五益之二也故損上益初其辭相屬
　而損五益二又大同矣自損五之下去益旣逺于益
　為不及自益二之上去損復逺其辭為己過矣六二
　柔順中正人之所與故或益之十朋之龜弗克違也
　或者来益而不一之辭損之六五曰元吉自然之吉
　也此曰永貞吉久而有守斯為吉也君臣之道不同
　故其吉亦異或益之人益之也十朋之龜弗克違鬼
　神益之也王用享于帝吉天益之也益象虚中而六
　二謙以居之是以致益之多天且弗違況于人與鬼
　神乎在謙之彖言天道益謙鬼神福謙人道好謙益
　之六二皆得之伊川曰人之為善則千里之外應之
　六二中正虛己而益之者自外来是也茍為不善則
　千里之外違之上九求益之極擊之者自外来是也
六三益之用凶事无咎有孚中行告公用圭象曰益用
凶事固有之也
　六三居動之極為益之過者過于益下雖不為凶而
　用于患難之際則得其宜而无咎也有孚中行告公
　用圭者信以行之貴于得中而後可以告公用圭也
　告公用圭治世之禮也益之過厚用于患難則固有
　之茍欲用之平世非有孚以中道行則不可矣此明
　時有不同其用亦異也伊川曰凶事謂患難非常之
　事然則孟子謂拯民于水火之時又如周官行人有
　賻補賙委槁禬哀弔之禮皆是也
六四中行告公從利用為依遷國象曰告公從以益志
也
　三四失中故皆以中行戒之四非有為之地居巽之
　下不能自動以益人故欲有行也告公而已欲遷國
　也依人而已不能自用也告公者以益天下之志告
　之也
九五有孚惠心勿問元吉有孚惠我徳象曰有孚惠心
勿問之矣惠我徳大得志也
　天下之能致益者君也而求其益者天下之民也有
　孚惠心則所以致益者有至誠之道焉此其所以元
　吉也有孚惠我徳則天下之民求益而得益至誠懷
　我之徳矣此其所以大得志也益之道于是為至損
　之上九言大得志蓋自損得益而為得志也此言大
　得志盖君有惠天下之志至于天下信而懷其徳是
　為大得志之時也孔子曰老者安之朋友信之少者
　懷之九五之謂也勿問者有孚惠心无所擇也猶彖
　言天施地生而曰无方繫辭言益之長裕而曰不設
　皆无限極之意
上九莫益之或擊之立心勿恒凶象曰莫益之偏辭也
或擊之自外来也
　天下之理高極者必危滿極者必溢是以益贊于禹
　曰滿招損謙受益詩人美成王言能持盈守成則知
　盈滿之戒古人深慎之也益之上九益道旣極其損
　將至故莫益之莫益之者莫之與益也莫之與益則
　惟傷之者至是以至于或擊也夫以乾之健猶有姤
　以坤之順猶有復物之所不能免者當是時也戰戰
　兢兢如臨深淵如履薄冰尚懼不免于擊況立心勿
　恒之人乎其凶宜矣偏辭者言莫益之之辭謂一偏
　于求益不已不知持滿之戒故至于極而莫之與是
　所以謂之偏也持滿之道何如孔子所謂安其身易
　其心定其交是也且方益之時天地人鬼无或不致
　益焉及其極也外来之擊斯亦衆矣謙言天道虧盈
　鬼神害盈人道惡盈益而至于盈其害必至與豐之
　上六闚其户閴其无人三嵗不覿凶其義皆同
　
　
　
　
　
　
　
　
　
　郭氏傳家易說卷四
欽定四庫全書
　郭氏傳家易説卷五
　　　　　　　　　　　　宋　郭雍　撰
　　下經(夬/革)　(姤/鼎)　(萃/震)　(升/艮)　(困/漸)　(井妹/歸)
䷪(乾下/兌上)
夬揚于王庭孚號有厲告自邑不利即戎利有攸往
　以剛決柔謂之夬剛柔者君子小人之象也小人之
　害君子也以喜怒之私心往往隂為之謀以行譖害
　君子之去小人也以天下之公義是以暴揚于王庭
　孚號其有自取危厲之道而決之也以一柔而乗五
　剛自危之道也不能退聽以違之是其可決也告自
　邑者始自王庭孚號其有厲而決之然後自邑國告
　之及于四方以見盡天下之公義也夫威天下者不
　以兵革之利况君子決小人有道存焉豈假威力以
　强之乎是以不利即戎也利有攸往者乾道將復雖
　君子不得自己往而決之隨時之義也此舜所以必
　先去四凶然後天下可得而治矣
彖曰夬決也剛決柔也健而説決而和揚于王庭柔乗
五剛也孚號有厲其危乃光也告自邑不利即戎所尚
乃窮也利有攸往剛長乃終也
　彖明剛決柔謂之夬非剛決柔不名夬也然有乾之
　健故能決有兌之說故能和小人既決合天下之公
　義故天下說而和所謂四罪而天下咸服也柔乘五
　剛不得不正其罪是所以必揚于王庭也其危乃光
　者明信宣布其所以自取危亡之道則君子之公義
　乃明矣所尚乃窮者以威力為尚而不知有道存焉
　適足以致小人之辭是自窮之道也剛長乃終者五
　剛既盛必復于乾而後己柔不去則剛不長剛不長
　非終道也小人不去則君子之道不長君子之道不
　長非君子之終也剛長乃終必決之義也
象曰澤上于天夬君子以施祿及下居徳則忌
　説萬物者莫說乎澤今澤上于天有必下之𫝑在萬
　物有必說之理君子法之所以施祿及下是不以富
　貴自有而與天下共之也施祿及下者君子之所以
　澤物也居徳則忌者君子之所以處己也所處在徳
　不踰法禁之中躬已之厚也子夏所謂大徳不踰閑
　之義也惟躬己厚故可以澤物而天下說之矣孔子
　曰修己以安百姓故人君未有不正心誠意修身而
　能治天下國家者也或謂忌者禁民為非也夬之象
　以説下為主无法禁之義葢夬之取名本于五剛一
　柔卦彖論全卦六畫之象故以剛決為主而象則分
　兌與乾之二象論之故以説下為主是以其義不同
　也輔嗣又以則忌為明忌失之矣忌猶自有忌憚之
　思故亦通不踰法禁之意謂之居徳則知在我自居
　之徳也
初九壯于前趾往不勝為咎象曰不勝而往咎也
　四剛過中已為大壯況夬之五剛乎故大壯初九曰
　壯于趾而夬曰壯于前趾則又欲速進其壯矣然初
　九居剛長之初力未能決有必不勝之理必不勝而
　往其咎宜也此復所以有朋來无咎之義而夬之初
　九失之
九二惕號莫夜有戎勿恤象曰有戎勿恤得中道也
　初九過于用剛而不知不勝之咎九二處中居隂則
　无過焉是以有兢慎戒不虞之義惕知懼也號明戒
　也有備无患故雖莫夜有戎非所憂也得中道者以
　剛中自治而已非如初九之過于用剛者也大壯以
　初九九三用壯而二則貞吉皆與夬同惕號鄭氏音
　號令之號而作呼號者非其義也
九三壯于頄有凶君子夬夬獨行遇雨若濡有愠无咎
象曰君子夬夬終无咎也
　夬與大壯内卦三爻相𩔖故初九九三皆言壯壯者
　小人用剛之事非大者之壯也二卦九三皆具君子
　小人二義故大壯曰小人用壯君子用罔而此則曰
　壯于頄有凶君子夬夬是也以小人用壯言之則知
　壯于頄者小人事也頄面顴也上體也三往用壯于
　上而不知有時焉是以凶也君子之剛則異乎此當
　可決之時則決之君子之道也是以九五之決有莧
　陸之易小人獨行用壯雖遇雨之和猶濡而有愠况
　非和乎故其為過實自取之无所歸咎也唯君子明
　夬夬之義則終无咎矣故象言終无咎非釋爻辭也
　葢言小人之有咎不若君子終无咎也九三雖用壯
　而上六為應故有遇雨之象夬夬者上之夬夬時也下
　之夬夬決也得夬之時而後夬決也大壯于君子用
　罔之下復言小人事故曰羝羊觸藩羸其角此于君
　子夬夬之後言獨行遇雨其義同也皆言君子小人
　者九三之位有上下之義然小人之歸者多矣故聖
　人皆重明小人之戒也胡安定以君子夬夬在若濡
　有愠之下伊川以獨行遇雨在君子夬夬之上皆以
　下有无咎二字難釋然義亦可通不必疑也至諸家
　非大失其意則不明釋之皆疑故也(案自當可決之/時以下原本脱)
　(落字句甚多今據/大易粹言校補)
九四臀无膚其行次且牽羊悔亡聞言不信象曰其行
次且位不當也聞言不信聰不明也
　五剛之中九四獨非中正之位故為不明之象葢有
　因循茍安之心且當三陽並進之時己獨居其上則
　不得其安矣故臀无膚初无果敢有為之志故其行
　次且能自勉以從陽亦可亡其悔矣羊狠而无知九
　四之象牽如牽復之牽勉强之意也然有見善不明
　聞言而不信者其悔亦未能亡也陽喜進而隂喜退
　其位不當則進退不一是以次且君子聽思聰故聞
　善言則信九四不足以與此
九五莧陸夬夬中行无咎象曰中行无咎中未光也
　剛長至于五所謂可決之時矣君子于是決之如決
　莧陸之易无所用力焉故曰莧陸夬夬也初之為咎
　三之有凶皆非知時者也九五得其時得其位用衆
　剛之力有決之過无不及焉是以用中行之道則无
　咎過則咎也然九五尊位大中居光宅天下之任其
　道豈決小人而已哉決小人臣下之事也雖得中道
　亦未光也未光有終光之義能充其道則光矣取象
　于莧陸二物者如言摧枯拉朽之易也
上六无號終有凶象曰无號之凶終不可長也
　伊川曰夬者小人之道消亡之時也決去小人之道
　豈盡誅之乎使之變革乃小人之道亡也道亡乃其
　凶也雍曰上六之凶適當五剛進決之時不可茍免
　故言无號終有凶也不可長者又言終凶之速也然
　號有哀號之意卦有三號字王氏以一為號令二為
　號呼或皆為號令字獨伊川以二為號令上六為號
　咷字最為當理
䷫(巽下/乾上)
姤女壯勿用取女
　夬之一隂將消之隂也姤之一隂方長之隂也其隂
　雖同所以為隂則異故夬姤卦象反對其義正相反
　夬以五剛為義姤以一柔為義也隂之方長女壯之
　象也自以一隂方長而陽道向消无畏五剛之志欲
　獨以一柔遇之用壯之甚也是以不可取也觀一陽
　之復猶曰朋來无咎而姤以一隂之遇不待得朋是
　以知其壯也陽至四五而後言壯姤一隂方長即為
　壯者亦見君子小人之情不同也是以陽為君子而
　隂為小人
彖曰姤遇也柔遇剛也勿用取女不可與長也天地相
遇品物咸章也剛遇中正天下大行也姤之時義大矣
哉
　以柔遇剛謂之姤遇之為事天地萬物不能无也无
　則萬物不生教化不成故地之遇天臣之遇君主于
　一則可而以一遇五則不可也遇不主于一豈長乆
　之道哉故貞女不從二夫忠臣不事二君是以姤之
　女壯勿用取也卦辭止于女壯勿用取女而已聖人
　懼學者止以女子之道而言姤故極天地明教化而
　言其義之大也天地不相遇則萬物不章剛為天柔
　為地也剛中之臣非得中正之君則教化不能盛行
　姤之時義其大如此彖辭前言姤之象後明姤之徳
　剛得中正謂五也
象曰天下有風姤后以施命誥四方
　天下風行无物不遇后王法之可以施命誥四方夫
　姤之道最為難用聖人用于施命誥四方之際所謂
　善用易之道者矣非聖人明之則姤道廢矣伊川曰
　象稱先王者先王所以立法制若建國作樂省方勅
　法閉關育物享帝皆是也稱后者后王所為也財成
　天地之道施命誥四方是也君子則上下之通稱大
　人則王公之通稱雍竊謂先王王者之事后則凡有
　君道者皆同之君子大人通上下有徳之稱大人則
　又徳之大者耳故雖匹夫亦可為君子大人顔淵柳
　下惠是也
初六繫于金柅貞吉有攸往見凶羸豕孚蹢躅象曰繫
于金柅柔道牽也
　隂之始生雖有方長之漸而柔弱未可有行故利在
　堅固自制繫而不動以待其時斯可矣柅止車之物
　也能以固止為貞則吉有攸往則見凶也茍不能堅
　固自制以待時譬如羸豕躁動信能蹢躅而已安能
　有為有行哉動而不能有為有行徒有見凶之患所
　謂非徒無益而又害之者是以必繫于金柅不動可
　也柔道不能獨立初六之繫葢為柔道所牽耳夫遇
　有必動之理而初居不可動之勢以見遇之初猶將
　有待也
九二包有魚无咎不利賔象曰包有魚義不及賔也
　初六以隂居下魚之象也九二包而有之得相遇之
　道故无咎初當應四疑九二之包有為非葢姤遇之
　時遇為先也是以言包有魚无咎也賔者外來之隂
　也初六之隂二能包之二隂之來不能包也故九二
　不利賔之來也不利其來者以義不能包及二隂故
　也且初六柔道方長必有繼來之隂三四尚逺二當
　先遇故言不利賔也惟其不能包有二隂故賔之繼
　來則九二退而成遯時運已化姤遇之道息矣
九三臀无膚其行次且厲无大咎象曰其行次且行未
牽也
　九三不能安其位者也當遇之時无遇之位可以止
　矣當止不止是以至于臀无膚其行次且也至是則
　危矣且初六得遇之位以柔道不能獨立茍不能自
　制以有待亦有羸豕蹢躅之患况九三非遇之位其
　危宜矣二之遇四之應為有其事也无事而行九三
　也无膚次且之厲本非九三所有葢未嘗牽勉而妄
　行焉是以至此然无大咎者三居二四之間雖行不
　能越二剛終无妄遇之事故亦无大咎夬之九四辭
　相𩔖者夬姤三四反對之爻也與損益二五同
九四包无魚起凶象曰无魚之凶逺民也
　四與初應為有魚也當姤遇之時初六見九二而先
　遇焉是九四失其正應故言无魚也夫得道者多助
　失道者寡助寡助之至親戚畔之此无魚所以起凶
　葢言凶之起自无魚始矣魚民象也為君而不得其
　民能无凶乎四之與初非逺也而曰逺民者視二為
　逺耳他卦正應有間多為終吉獨姤之時以遇為急
　故也
九五以杞包瓜含章有隕自天象曰九五含章中正也
有隕自天志不舍命也
　九五尊位中正為道甚大其為遇也宜異夫在下包
　茅之微故言以杞包𤓰也杞大木也人君之象也瓜
　緜緜相繼之實也民象也髙其木大其䕃緜緜之屬
　託其本而有生焉是其為包也大矣含章九五之徳
　也有隕自天志惟天命之遇也志不舍命循天之理
　也以杞包瓜則盡養民之道有隕自天則无妄遇之
　災是其所以為含章之美也含章非含而不發也内
　有含章之美故見于外者如此
上九姤其角吝无咎象曰姤其角上窮吝也
　居姤之終不知道之變道既上窮猶欲遇焉是其所
　以吝也无咎者姤以妄遇則有凶上九既不遇于君
　又進則无所遇非能得无咎之道幸而居无咎之位
　耳與九三无大咎同義
䷬(坤下/兌上)
萃亨王假有廟利見大人亨利貞用大牲吉利有攸往
　萃聚之世既庶既富之時也故萃有亨之道孔子曰
　既富矣又何加焉曰教之聖人設教必于富庶之後
　而設教之道莫先于孝享以為天下先故觀之神道
　設教亦必以盥而不薦為首與萃之時王假有廟致
　孝享之意同利見大人亨者天下萬物萃聚之時主
　之者不得其道則亂由以生故非見大人則萃不能
　亨也大人為道之大足以容民畜衆者也所以利見
　大人者利貞故也正故能亨不正則不亨矣始言萃
　亨王假有廟統言之也自利見大人下詳言其事也
　見大人則正正則得主萃之道故天下可以用大牲
　而致孝享因萃之盛足以有為是以利有攸往矣由
　是觀之萃非大人適足以致亂也故卦辭先言萃有
　亨之道而後言見大人則亨也
彖曰萃聚也順以説剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣
　其道不順其情不説則无萃聚之理剛中而應九五
　也萃之主也非剛則不能為衆聚之主非中則不可
　為主茍无其應又不能為之主也是以順以說為物
　聚之理剛中而應為能聚之道致孝享者嘉㑹之時
　禮在所先也萃之致孝享亦以身化天下也聚以正
　者見大人則聚以正道非大人則聚以不正之道故
　大人所以為時利見也用大牲吉利有攸往者因時
　而可有為也時則所謂天命也當可為而為所以順
　天命也然天地萬物之情所以聚者不過順說而已
　其道不順則無由以聚其情不說亦不能聚矣故天
　地萬物之情既不過順說是以彖言可見也
象曰澤上于地萃君子以除戎器戒不虞
　澤聚于地萃之象也然天下之理順極者必逆説極
　者必怨聚極者必散乖爭陵犯莫不由此以生所以
　萃之時君子豫為之防除戎器而戒不虞也除謂除
　弊惡而新之
初六有孚不終乃亂乃萃若號一握為笑勿恤往无咎
象曰乃亂乃萃其志亂也
　初與四為正應誠信之應也而初六捨應從𩔖不終
　其道乃惑亂相聚非聚以正之道也雖有一握為笑
　之暫何可長也故必勿恤其𩔖往從正應以終有孚
　則无咎矣何以知初六之不終葢隂柔不能有立當
　萃之時見其𩔖則必聚今二隂在上故知其捨應從
　𩔖也其志亂者其志惑于其𩔖而失應故云亂也
六二引吉无咎孚乃利用禴象曰引吉无咎中未變也
　二雖隂柔而有中正之徳猶牽于羣𩔖不能自達必
　九五引而後應以見柔之不能盡萃聚之道也應而
　得吉吉乃无咎則得聚之道矣得聚之道則既庶既
　富是以可薦誠而用禴也禴祭簡薄以誠為主茍誠
　不至則不可以禴故以孚先之中未變者柔道好從
　而易變如初六捨應從𩔖是也二之所以引吉葢以
　得中故未變也二以用禴故知得萃之道初之乃亂
　乃萃知其失矣
六三萃如嗟如无攸利往无咎小吝象曰往无咎上巽
也
　三以其𩔖在下常失所聚故有嗟如之歎无應无𩔖
　何所利乎然與其上无應而下失初二不若往從上
　六雖非正應而萃之時或復以同𩔖而可聚也是以
　无咎然求之非其道能无吝乎上巽者以上六有柔
　巽之徳故有可往而從之之理也
九四大吉无咎象曰大吉无咎位不當也
　九四之言大吉无咎道之至美者也而注釋之家皆
　反其意未以為美故伊川亦以象言位不當疑其所
　為未能盡善故云必得大吉然後无咎也且以卦爻
　觀之萃之六爻獨有二陽下皆有應四又上比于君
　得其所聚莫吉于斯故言大吉无咎也位不當者四
　得上下之聚有大君之象而位非君位不充其徳故
　言不當也以萃聚而得吉之大固其所宜而又曰无
　咎者以臣而有君聚之象其位不當疑于有咎故也
　萃之成卦在九四故為萃之主與豫之九四同
九五萃有位无咎匪孚元永貞悔亡象曰萃有位志未
光也
　居萃之時得位之當者九五而已然有其位斯有其
　事主天下之萃則其事也能充其道故為大人不能
　充其道則僅有其位无過亦幸矣湯之克寛克仁彰
　信兆民豈有位无咎而已哉故九五為匪孚也匪孚
　者未能大信于天下也不能信于天下則將有悔矣
　惟元永貞可以无悔元者盡君長之道也永可久也
　貞正也得位而孚充是三者之道則大君之能事畢
　矣湯文是也得位而匪孚未能信于天下故特悔亡
　而已此象所以言志未光也九五宜能充其道而爻
　象弗與何哉葢九四下比羣隂非其位而有其道矣
　萃聚之權獨在九四凡以九五未能孚于天下故也
　此爻辭弗與之義也必曰萃有位又見徒有其位而
　已所以甚言无其道也然九四大吉无咎而象曰位
　不當九五萃有位而象曰志未光者以見九四得萃
　聚之道而无君位可行九五雖有君位而其志未光
　大也
上六齎咨涕洟无咎象曰齎咨涕洟未安上也
　衆隂可與之聚則逺而在下二陽可從之而聚而已
　獨乗之當萃之時失其所聚者上六也故有齎咨涕
　洟之象然能齎咨涕洟不敢自安于上猶為知懼之
　人故雖失其所聚亦无咎矣
䷭(巽下/坤上)
升元亨用見大人勿恤南征吉
　天地萬物皆有升在人則位之升謂之升徳之升亦
　升也升位則足以行道升徳則足以進道是以元亨
　之理在焉升位而見大人故无附麗小人之失升徳
　而見大人則日入于君子之塗故用見大人可以无
　憂而有慶也南為明方陽之位也君之所也君子之
　𩔖也故南征无不吉也惟見大人故可勿恤則害已
　者去而无憂矣故可至南征南征斯无不吉葢升之
　有序如此
彖曰柔以時升巽而順剛中而應是以大亨用見大人
勿恤有慶也南征吉志行也
　柔道不升則沈潛无以自達其徳與位日入于卑汙
　陷溺之域故書謂沈潛剛克者亦柔以時升之義也
　升以坤巽成卦二隂相附其體難升故必須時而後
　可升焉巽有入之道坤有順之義二五剛中而應故
　可升而大亨也用見大人勿恤者見大人則在己者
　无憂在己无憂則害己者去矣位日可進徳日可成
　故為有慶之漸慶者澤加于民天下之慶也然則南
　征則志无不行明矣
象曰地中生木升君子以順徳積小以髙大
　萬物之升其象則皆如地中生木也自毫末以至合
　抱人皆見其升之之迹者以順積而致之耳順則不
　逆於徳積則為之有漸故能升而不已以極髙大不
　然則逆徳暴行未能升而困及之矣
初六允升大吉象曰允升大吉上合志也
　初六居衆爻之下沈滯而難升者能自信之篤確然
　不移終自拔于沈滯之中故言允升而致大吉也上
　合志者二三之陽其升為易初六能上合九二九三
　之志與之同體而升所謂用見大人勿恤者也故无
　沈滯難升之害焉
九二孚乃利用禴无咎象曰九二之孚有喜也
　書曰沈潛剛克故升之道亦以剛中而應而後大亨
　九二是也九二能以誠信之道孚于上下其進而有
　喜不亦宜乎必曰利用禴者事天地鬼神與事君一
　道也禴祭簡薄惟以誠為主茍有誠信雖天地鬼神
　无嫌于簡薄况人道乎是以无咎
九三升虚邑象曰升虚邑无所疑也
　自下而升至于三其來不可禦也况有剛陽之才足
　以自致乎是以如升无人之虛邑其行无所疑矣
六四王用亨于𡵨山吉无咎象曰王用亨于𡵨山順事
也
　孟子言太王邑于岐山之下居焉又曰昔者文王之
　治𡵨也則岐山為太王文王之所治也太王文王其
　道皆亨是以吉且无咎然所以亨者无他順事而已
　觀其狄人侵則事之欲土地則去之又曰不以其所
　以養人者害人此太王之順也故邠人從之如歸市
　而肇基王迹所謂亨吉而无咎矣文王三分天下有
　其二以服事殷文王之順也故二老來歸而天下歸
　之光于四方顯于西土所謂亨吉而无咎矣謂之順
　事不亦宜乎升之道以順積為主獨六四得之
六五貞吉升階象曰貞吉升階大得志也
　升之道在上為易在下為難在上以順而可升在下
　必有剛徳而後可升焉故六五之升獨无所事以貞
　自守不失其吉如歴階而升有進无退况九二以剛
　中而應之其大得志宜矣
上六㝠升利于不息之貞象曰㝠升在上消不富也
　在下升之難故初六必合陽剛之志而後可升在上
　升之易故上六有冥升不知止之辭焉利于不息之
　貞者冥升于祿位則失知止之戒茍能知止不息以
　進于道其為利貞孰大于是消不富者冥升不已則
　極于升而困矣困則消至焉是以不富葢冥升不已
　為消之漸而在消息之理息則富而消則不富故也
　易于坤體多言不富者隂道常乏也泰之六四謙之
　六五皆是也
䷮(坎下/兌上)
困亨貞大人吉无咎有言不信
　天下之時不同而所以處之之道不能一也困為難
　處之時惟君子反諸其身以修徳不繫于困否故不
　失其亨也大人之貞寛裕有容如天地然何物足以
　困之是以吉而无咎以見小人匪正不能處困而凶
　咎必至也處困尚徳而不尚言雖君子之言人亦未
　之信况衆人乎
彖曰困剛揜也險以説困而不失其所亨其唯君子乎
貞大人吉以剛中也有言不信尚口乃窮也
　困之所以成卦以剛揜于隂不能自伸故為困也險
　陷而能說不失其所亨之道人之難能也故惟君子
　能之君子亦大人也言其成徳曰君子語其徳之大
　則曰大人大人以貞而吉者有剛中之徳也尚口乃
　窮者君子有徳則以徳濟身尚徳也小人无徳則以
　利口辯辭濟其身故云尚口也尚徳則不失其所亨
　尚口則終窮矣孔子曰君子固窮小人窮斯濫矣君
　子小人惟困乃見故繫辭曰困徳之辨也
象曰澤无水困君子以致命遂志
　澤水一物也語其為功利之名曰澤論其為功利之
　物則曰水也澤必資水而利萬物澤无水則困而无
　以資物矣君子得位而後能澤加于民无位則困而
　窮處矣君子知命者也當其困也豈復怨天尤人哉
　一歸之天命而已故孔子曰道之將行也與命也道
　之將廢也與命也而孟子則曰行止非人所能也吾
　之不遇魯侯天也則孔孟之困皆致之天命而无怨
　也遂志者君子所志者道道不以困窮而變窮亦是
　道也通亦是道也故孔子曰用之則行舍之則藏遂
　志也孟子曰窮則獨善其身達則兼善天下亦遂志
　也遂志是以不失其所亨也
初六臀困于株木入于幽谷三嵗不覿象曰入于幽谷
幽不明也
　臀困内自困也困于株木外困于物也處困之初内
　不能自安外不能有行内外皆困而欲以柔濟之則
　困益甚矣是以入于幽谷三嵗不覿也幽谷不明之
　所愈不能自安至于三嵗之久无所見焉又不若困
　于株木之有物也既困于株木而處之非其道故有
　入于幽谷三嵗不覿之象雖九四為應方且自困不
　能庇初故如株木不能庇物也然則處困之道何如
　惟修徳以致命遂志而已凡卦之初居下體之下故
　為臀為趾為拇為尾皆一象也
九二困于酒食朱紱方來利用享祀征凶无咎象曰困
于酒食中有慶也
　彖曰困剛揜也謂九二之剛揜于二隂所以為困非
　止三之揜二也然九二剛中之大人困而不失其所
　亨者特君臣未遇天禄未食君子困于家食之際无
　飲食宴樂之奉而已其道不可得而困也朱紱王者
　之象九五之君方將以同徳而來求則困于酒食非
　所患矣利用享祀者天下之至難致者君之求至難
　通者鬼神之徳而九二剛中之徳至誠感物故无或
　不通以之待君之求則朱紱方來以之交鬼神則利
　用享祀是其至誠之道无所感而不通也茍不知是
　道而欲妄進以求用則先自失其所亨凶之道也中
　有慶者大人以道自任豈以口腹酒食為困哉葢酒
　食以見君臣相遇交際之道不得乎此雖如伊尹樂
　堯舜之道不過老死莘野而已終无享天心革夏正
　之事也是知酒食之間有天下之大慶存焉故需卦
　于九五言需于酒食而詩人于鹿鳴言燕樂葢一義
　也
六三困于石據于蒺藜入于其宫不見其妻凶象曰據
于蒺藜乗剛也入于其宫不見其妻不祥也
　石之為物堅不可犯知不可犯而不犯則无困焉知
　不可犯而犯之是以遇困也六三之柔不能以柔道
　自安反欲用剛上干二陽困于石也下乘九二之剛
　據于蒺藜也宫者自安之所也妻者所安之主也以
　進則非所困而困以退則非所據而據上下失自安
　之道雖有宫有妻將皆失之矣是以凶也象曰不祥
　也者其不能自安則不善之幾也至于不見其妻則
　不善之明應也故知處困而不自安終必至于名辱
　身危死期將至而後不祥之效終焉至于不能保妻
　子則他人可知矣
九四來徐徐困于金車吝有終象曰來徐徐志在下也
雖不當位有與也
　當困之時以隂求陽者无他焉求濟而已初六之困
　甚矣而九四正應不能以濟者以九二剛中在下力
　足以有濟而初六近而可從也故有金車之象焉金
　有堅剛之象車有積中之徳謂九二也來徐徐者初
　六既從二而于九四之應則徐徐其來也當困之時
　九二得濟難之權四不當位非其敵也故不能濟初
　之急而致徐徐其來也不能濟初之急是困于九二
　之權也困于九二而未能應初吝也雖吝而有終者
　正道終復而應也故初六言三嵗以見雖乆而有期
　非若終凶者也與九四有終之義相符象曰志在下
　者彼雖徐徐其來而四則未有忘初之志也有與者
　雖不當濟困之事以初六正應而有當與之道也
九五劓刖困于赤紱乃徐有説利用祭祀象曰劓刖志
未得也乃徐有説以中直也利用祭祀受福也
　困之象上下皆揜于隂在常人處之受其困而已在
　有為之君必思所以去之是亦有用刑之象劓刖者
　上下皆刑之也刑小人而去之所以進君子故九五
　劓刖以困于赤紱故也赤紱君子之服也病君子之
　不進故刑及小人也君子進則善者勸而不仁者逺
　何困之有且君子難進易退不求而致之不可得也
　故九五患赤紱之不進而九二有朱紱方來之辭以
　見九五之求之也九二中直之臣至而後有說故曰
　乃徐有説必曰紱者紱蔽膝也與黄裳之義同取其
　謙下之道也朱紱君也赤紱臣也九二以謙而不敢
　自進九五以謙而下求之故皆曰紱也君臣相與至
　誠而已其道雖鬼神可交况人乎故以九二事君之
　道用于享祀則利用享祀矣以九五下賢之道用于
　祭祀則利用祭祀矣此亦見其君臣同于至誠之徳
　用于人用于神皆可也如是則天下其有不治者哉
　志未得者非樂于用刑也君子未進人君志未得之
　初不得已而用之也受福者與孔子祭則受福之義
　同葢是道也用于君子則必得賢用于鬼神則必受
　福人神雖不同其交感之道則一而已
上六困于葛藟于臲卼曰動悔有悔征吉象曰困于葛
藟未當也動悔有悔吉行也
　上六以柔居困之極不能脱困有葛藟纏糾之象復
　欲安而居之又甚危不可安也是處困之不能退不
　能遂者故曰困于葛藟于臲卼也曰動悔有悔者畏
　懦之過徒知悔吝生乎動不敢動乎悔中如是則必
　有悔至不知當困之極征而脫困則吉是未可與權
　之士也未當者處困之道未當也吉行者謂悔雖生
　乎動而困之上六吉在于行時有不得同也此爻葢
　聖人明處困失時之戒
䷯(巽下/坎上)
井改邑不改井无䘮无得往來井井汔至亦未繘井羸
其瓶凶
　井之為物水在下也今坎水居上而為井者水在下
　則未用在上則出而有功乃能盡井之義故卦辭合
　徳與用言之改邑不改井无䘮无得往來井井皆井
　之徳也汔至亦未繘井羸其瓶凶言井之用也井言
　其凶者以見雖有徳而不及用非井也中庸曰天命
　之謂性率性之謂道修道之謂教又曰能盡其性則
　能盡人之性又曰誠者非自成已而已也所以成物
　也故中庸之言皆終于用盡井之義則中庸之道得
　矣然卦辭不言其功獨言其凶者葢深以不克終其
　功為戒也能終其功則吉可知亦猶中庸言人皆曰
　予知擇乎中庸而不能期月守之謂也井字本取井
　榦之象而井田又取井字之象故卦名非井田之義
　改邑不改井者邑有變而井无變故也取之不能竭
　勿取不能盈故无䘮无得往者謂已應而往者也來
　者謂方來而應之者也往者以此來者以此雖應物
　无窮而其徳未嘗改也幾至未盡綆而羸其瓶與无
　井徳者何以異是以凶也能克終其用則无凶矣孟
　子曰掘井九仞而不及泉猶為棄井也此論適與井
　之義同是以聖人貴夫有用而中庸之徳為至焉
彖曰巽乎水而上水井井養而不窮也改邑不改井乃
以剛中也汔至亦未繘井未有功也羸其瓶是以凶也
　順入水性而能上水是之謂井葢井以靜為徳以動
　為功動而出故能致養于无窮不能動出特止水而
　已非井之義也由是言之則井之道其猶人之性乎
　人性本靜及其盡之也又足以盡人盡物而至于參
　天地賛化育井之徳亦本靜及其出而應物則致養
　而不窮故中庸自天命之性至修道之教而後其道
　終井自其徳以及于有用而其道亦終焉改邑不改
　井剛中之徳也汔至亦未繘井未有致養之功功用
　未成而羸其瓶非凶而何不言无䘮无得往來井井
　者何葢皆繫乎剛中之徳聖人舉一以明之耳
象曰木上有水井君子以勞民勸相
　飢渇之害甚矣人能无飢渇之害者井養之功也民
　之勞苦亦甚矣使民忘其勞而服田力穡者君子勞
　民勸相之道也勞民勸相之道无他焉盡其性以安
　之而已因其性以利導之而已皆所以致養也故勞
　民勸相可以配井之功用則井之功用博矣
初六井泥不食舊井无禽象曰井泥不食下也舊井无
禽時舍也
　井泥在下之物也井以潔而食泥則汙穢不食矣舊
　井无禽汙穢也禽尚不至况人乎初六知守下而不
　知動出之功故為時舍也亦猶人之性不能自修偽
　惡日生則性失矣安能有及物之功乎
九二井谷射鮒甕敝漏象曰井谷射鮒无與也
　巽之性順而入不能自舉以趨有用之地故九二亦
　失井之道而莫見其功也井以上出為功不能動而
　上反如谷水旁流足以射鮒不足以養人其徳既非
　美矣語其用則甕且敝漏雖有動出之名而无上水
　之實是以為衆所不與也敝漏近於羸瓶无與近于
　時舍若是者安知有用之大乎許氏云甕汲瓶也
九三井渫不食為我心惻可用汲王明並受其福象曰
井渫不食行惻也求王明受福也
　知井以上出為用而能自治以待用者九三是也渫
　治之而不食則不見知者衆也不見知者衆故有知
　之者為我心惻也心惻傷之也傷其可用汲而不食
　也猶之修徳之士不見用者王不知之也王不知之
　王之不明也王明則達而兼善天下而天下受其福
　矣象言井渫不食行惻也者葢言渫治而不見用其
　行可傷惻也爻言王明而象言求王明者君子難進
　易退葢求明王而事之也故古之人有非其君不事
　者所以求王明也欲見爻言王明為九三之未遇故
　曰求王明也
六四井甃无咎象曰井甃无咎修井也
　九三有其才而未得其時故有求王明之辭六四近
　中正之君非无其時矣而其才不能濟物足以自修
　而已故有井甃之象焉雖不能濟物茍能自修則无
　咎矣未為失也易之言无咎于有疑之爻多言之其
　不言者或明見其无咎或明知其有咎如井之初六
　九二雖未至凶皆有咎之爻也九三雖未吉知其无
　咎矣六四之才疑于有咎故明言无咎以别之聖人
　之意或見于有言或見于无言是以人難得之也
九五井洌寒泉食象曰寒泉之食中正也
　九五剛健中正才徳與位兼得之井道莫善于斯故
　言井洌寒泉食也洌潔也寒者水之性也寒泉既不
　失其性又修潔之食之美者莫善于斯猶人能自修
　不失其性則徳全矣天命之性初未失也皆以不中
　不正則失之其能自修使不失其性者无他焉中正
　而已寒泉之食亦猶是也然言洌又言寒者洌言井
　之修潔主人事而言也寒言泉有自然之性主天理
　而言也人事學也天理命也兩得之斯為至矣繫辭
　論九卦皆言徳徳未有不能修性而得者此井之道
　所以與性通也
上六井收勿幕有孚元吉象曰元吉在上大成也
　井无他道特以上出為功用耳故至上六為功用大
　成而元吉也收者功之成也勿以功成而遂吝其博
　施濟衆之徳故云勿幕戒其勿幕所以終井道也其
　功既成其施愈博天下信之是以元吉象言元吉在
　上者非上六之元吉也井道至上而大成盡元吉之
　道也
䷰(離下/兑上)
革已日乃孚元亨利貞悔亡
　甚哉革道之難也天下之事不和則革和則无革是
　革之繫乎時者也聖人以道論之乖于道則革不乖
　于道則不革是革又繫乎聖人也然方革之初固不
　能使天下之盡信俟其盡信則失時矣故聖人觀當
　革之時盡其在我所以革之之道雖衆所未孚革已
　則其孚必矣葢得革之道故也故卦辭首言已日乃
　孚以明革道之難也革道如之何元亨利貞是也元
　亨利貞天徳也无欲也革之而不失天徳是可革也
　故革之而當已日可孚其悔亦亡矣革之而失天徳
　是不可革也不可革而革則革之不當已日不孚必
　有大咎不止于其悔不亡而已悔亡者凡欲革者皆
　有悔是以革之當則能亡其悔也
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天
地革而四時成湯武革命順乎天而應乎人革之時大
矣哉
　息滅也非生息也水火之性以勝相滅然有相違者
　則不息也不幸如二女同居而不能相違其志復不
　相得則必革而息矣已日乃孚言革而後信之也文
　明以說大亨以正然後革而當其悔乃亡非文明以
　說大亨以正則知其革必不當其悔不能亡矣文明
　故見于未革之先說故孚于已革之後大亨故能終
　革之道正故能明革之公以是為當而悔亡則革之
　道其難矣哉然天地尚有革而不能廢况人道乎此
　湯武革命所以不能自已也惟順天故元亨利貞惟
　應人故已日乃孚上乃順天下能應人故悔亡能此
　則為湯武不能此是篡也且桀紂之君上則得罪于
　天下則結怨于民湯武知當革之時盡所以革之之
　道以順天應人而已曽无私欲焉此革之道也是以
　革通天道非止人事改更而已故曰大矣哉
象曰澤中有火革君子以治厯明時
　革天道也非人力也天道謂之革人力為之則曰篡
　也惟革本天道故卦具四徳而象言治厯明時聖人
　所以明天道而欽授之此革之所以為大也
初九鞏用黄牛之革象曰鞏用黄牛不可以有為也
　革有革者有革之者有從革者有輔君之革者諸爻
　之義不同初九在下非能革人亦非人所革者從革
　而已故固用黄牛之革黄中色也牛順物也戒其用
　中而順從是以不可有為也不可戒辭也初九雖非
　可為之爻聖人之辭又所以戒不知革道者也
六二已日乃革之征吉无咎象曰已日革之行有嘉也
　六二得君得位柔順中正可以革矣而臣道不當先
　君故君已革而後乃革之也已日乃革之非從君之
　革也謂終君之事而革天下也是以進則吉而无咎
　已日革之則盡臣道故其行有嘉君未革而革之則
　失君臣之道非嘉也
九三征凶貞厲革言三就有孚象曰革言三就又何之
矣
　革之為卦上則九五下則六二為革之主三不中而
　用剛非革之主也故以革道進則凶以革道守則厲
　不知革不可妄為有天道存焉非九三用剛炎上之
　性可自任之時也首言征凶貞厲葢九三之象如此
　下言革言三就有孚則明革之卦辭言三就之道也
　三就有孚者謂元亨利貞悔亡及已日乃孚也三者
　皆得之是為三就也故進則无凶貞則无厲九三既
　非其位又非其人而捨革言三就之道則又何之乎
　宜其征則凶貞則厲是誠不若初九鞏用黄牛之革
　矣
九四悔亡有孚改命吉象曰改命之吉信志也
　九四近君而用柔輔君之革者也輔君之革非自用
　也故其悔可亡而上下信之是以有孚改命吉也不
　曰革而曰改命者四不若二之中正不能行已日乃
　革之大特可奉行改命而已猶之出納之臣也書曰
　夙夜出納朕命惟允然則出納王命以信為主此九
　四所以有有孚信志之辭信志者志可信于人者也
九五大人虎變未占有孚象曰大人虎變其文炳也
　盛矣哉九五之革也大人之道也且虎之文炳然而
　易見大人之道文明而可覩使天下曉然知大公至
　正革命之當无隂謀可疑之事以順天應人則天下
　不必占決而信之也昔湯征自葛而天下信之其大
　人虎變未占有孚之道歟
上六君子豹變小人革面征凶居貞吉象曰君子豹變
其文蔚也小人革面順以從君也
　上六革道既成君子小人皆從九五大人而革者也
　君子弸中彪外至誠以從君故其文蔚然以成豹變
　炳者文之著明也蔚者文之茂宻也豹與虎相𩔖葢
　言從君之徳也詩所謂濟濟多士秉文之徳羣黎百
　姓徧為爾徳是也小人雖无徳自將亦能革面從君
　不失順從之道此所以為革道之成也革道既成則
　无革矣猶欲以革進則凶惟能居守其貞是以吉也
　書曰夏迪簡在王庭豈豹變之君子乎
䷱(巽下/離上)
鼎元吉亨
　易以器物名卦者井鼎二卦而已聖人名卦必以道
　獨二卦以器者以明道器皆一也由道可見器由器
　可推道也井以不改為徳以動出為功井之道也鼎
　用以享上帝養聖賢鼎之道也伊川謂吉為羨字卦
　才可以致元亨未便有元吉也故彖辭无吉字
彖曰鼎象也以木巽火亨飪也聖人亨以亨上帝而大
亨以養聖賢巽而耳目聰明柔進而上行得中而應乎
剛是以元亨
　井鼎皆物也彖于鼎言鼎象而于井不言象者葢井
　之象水在下今取于巽乎水而上水之義非象也鼎
　取以木巽火亨飪之象故曰鼎象也聖人之亨豈口
　腹之奉而已哉享上帝養聖賢而已享上帝交天也
　養聖賢交人也交通天人則亨飪之用大矣巽而耳
　目聰明者人君之視聽以天而其明四目達四聰也
　以人能享上帝養聖賢則其耳目聰明之用廣大矣
　故可以垂旒充耳而視聽天下也柔進而上行得中
　而應乎剛五之徳也自聖人亨以享上帝以至得中
　而應乎剛皆致元亨之道也
象曰木上有火鼎君子以正位凝命
　鼎能革物而已君子法之何取于正位凝命哉究鼎
　之用上足以享上帝下足以養聖賢雖人君垂旒充
　耳而聰明无不及焉故君子正其位以凝命以成垂
　拱无為之治者如此
初六鼎顛趾利出否得妾以其子无咎象曰鼎顛趾未
悖也利出否以從貴也
　趾下道也凡物之顛趾皆悖也惟鼎之用初必顛趾
　利于出敗惡以致潔取新故在鼎獨為未悖也妾下
　人也使妾有子悖也子足以奉祭祀承先祖亦未悖
　之道也是以无咎以從貴者否為賤而潔新為貴也
九二鼎有實我仇有疾不我能即吉象曰鼎有實慎所
之也我仇有疾終无尤也
　凡陽為實而隂為虛九二剛中故為有實明鼎之方
　用非虚鼎也仇為我之害者也虛則方有容故害我
　者不來實則盈滿之時故害我者必至必使我仇不
　我能即然後吉此聖人持滿之戒也古之人爵髙祿
　厚不免凶禍者多矣皆仇能即之故也仇非一也既
　滿而仇人則人為仇既滿而驕則驕為仇既滿而貪
　則貪為仇凡能害我者无彼无此皆仇也是以古之
　君子慎之欹器之戒以虛則欹中則正滿則覆九二
　之仇不我能即者用中故也象言慎所之者方是時
　尤當慎其所之也之怨耦之驕之貪皆所之也有所
　之則有所致鼎既有實何致之有是求益也盈而求
　益損之道也故害且至焉是以君子戒之也我仇有
　疾終无尤者仇雖有害我之理然我能用中則仇自
　病之而不我能即故終吉而无尤矣
九三鼎耳革其行塞雉膏不食方雨虧悔終吉象曰鼎
耳革失其義也
　鼎以虚中故能受耳以虚中所以納鉉九三居下體
　之上有鼎耳之象以陽居陽其實甚矣不能虚中以
　待是所以鼎道革而其行塞也凡物之行以足獨鼎
　待鉉故以耳耳實則其行塞其行塞則不為用雖有
　雉膏烏得而食之雉文明之物也離之象也膏祿食
　也上有文明之君至美之禄其行既塞不可得而食
　也必待隂陽之和然後虧其悔而終吉矣豈髙明柔
　克之戒乎失其義者失鼎耳虛中之義也
九四鼎折足覆公餗其形渥凶象曰覆公餗信如何也
　二與四同功之爻也二方有持滿之戒慎其所之故
　四以近君而任天下之重曽不自量其力至于喪身
　敗事沾汙狼藉其凶甚矣信如何者言力小任重之
　理信當如何言必至于敗覆也
六五鼎黄耳金鉉利貞象曰鼎黄耳中以為實也
　六五文明之主柔順居中故有黄耳金鉉之象黄中
　也中虚故能納鉉金堅剛也故足與有行能如是焉
　鼎道備矣固守是道終无革耳折足之憂也中以為
　實者六五隂虚以黄中之徳為實也亦猶坤之六五
　美在其中之道也
上九鼎玉鉉大吉无不利象曰玉鉉在上剛柔節也
　上九鼎道大成剛柔適宜故得玉鉉之象玉剛而温
　非一于剛者也是以大吉无不利與井之上六元吉
　在上之義同剛柔節者以剛節柔以柔節剛相與以
　相濟猶所謂欲剛必以柔守之之意也九三剛過于
　中无節也九四用剛自任之過无節也故獨上九得
　剛柔之節而盡玉鉉之美以成鼎道之吉斯為至矣
䷲(震下/震上)
震亨震來虩虩笑言啞啞震驚百里不䘮匕鬯
　震一索而得男故謂之長男自乾坤而來變之始者
　莫先于震故為動之始然乾坤震動之始其來方興
　莫測是以有震動之象曰亨者天下之理不動則不
　亨故天地萬物待震而後亨也自震來虩虩皆主人
　事而言虩虩恐懼之貌啞啞和樂之意因震動而恐
　懼則長慮却顧終无危亡之失是以後獲笑言和樂
　之吉也震驚百里不䘮匕鬯者雖有大震恐不失主
　祭之道葢知恐懼修省而已主祭長子之事也然則
　文武始于憂勤終于逸樂其亦震來虩虩笑言啞啞
　之義乎
彖曰震亨震來虩虩恐致福也笑言啞啞後有則也震
驚百里驚逺而懼邇也出可以守宗廟社稷以為祭主
也
　震來虩虩因恐懼而致福笑言啞啞和樂而未嘗失
　則驚逺懼邇言震之大逺邇皆及之也震之為卦内
　外重震故有逺邇大震之象逺邇大震而能不䘮匕
　鬯此其所以可守宗廟社稷為祭主也匕者撓鼎之
　器所以載鼎實而致之俎鬯香酒所以灌地降神皆
　主祭之事也
象曰洊雷震君子以恐懼修省
　洊重也上下皆震威益盛也當是時也知恐懼畏天
　修徳省身故可以无過而不至于危亡茍不知恐懼
　修省之戒則危亡矣
初九震來虩虩後笑言啞啞吉象曰震來虩虩恐致福
也笑言啞啞後有則也
　恐懼修省于前則必𫉬和樂笑言之吉于後理之必
　然也初九震動之初恐懼修省不可緩也過此則危
　矣故于初言之
六二震來厲億䘮貝躋于九陵勿逐七日得象曰震來
厲乗剛也
　震之動自下而上在震之初猶欲恐懼修省况二之
　乗剛乎故震來則危厲而䘮失隨之也躋于九陵避
　其來也不知修省而避非其道也故不待逐而七日
　可得言不可避也七日一卦之復復則自來矣
六三震蘇蘇震行无眚象曰震蘇蘇位不當也
　震自初動六三逺于動者而能蘇蘇然畏懼不自安
　是以行而无過眚也不敢自安者知位之不當亦所
　謂知懼者也
九四震遂泥象曰震遂泥未光也
　九四處多懼之地限于重隂之間无中正之徳以自
　將故不能有行而遂泥也滯溺不自振又安有光亨
　之道乎
六五震往來厲億无喪有事象曰震往來厲危行也其
事在中大无喪也
　二以來厲而喪貝則五之往來皆厲宜其大有喪也
　得无喪有事亦幸矣有事者其事也謂六五之君事
　也象言危行者往來皆厲行則危也六五往而上則
　即柔來而下則乗剛皆喪有事之道是以知其危也
　六五位雖不正而用中焉其事既不失中道雖渉危
　行可以大无喪矣以无喪為大則知喪之亦大也億
　者恐懼驚歎之辭說者或為辭或為萬億或為億度
　其義頗不能通為辭近之
上六震索索視矍矍征凶震不于其躬于其鄰无咎婚
媾有言象曰震索索中未得也雖凶无咎畏鄰戒也
　居震之極无中以自守内積驚懼失所處之道是以
　志氣索索然而其瞻視亦矍矍然不安也能止而守
　不過驚懼而已以征則凶也震驚之來未及其身方
　及其鄰能畏懼而戒之如此則无咎矣蓋先時而懼
　未至于極故也婚媾所親也有言失之小也處震之
　極得无大咎足矣小有言葢不可得而免也象言中
　未得者以失中道故索索然也震卦言虩虩啞啞蘇
　蘇索索矍矍與二五之言億諸卦皆无其義雖多為
　恐懼之貌亦于爻義各有辨也
䷳(艮下/艮上)
艮其背不獲其身行其庭不見其人无咎
　伊川曰艮與畜止之義何異曰畜止者制畜之義力
　止之也艮止者安止之義止其所也雍曰艮止之義
　最為近道而知之行之者鮮且天下之欲无窮而人
　每患于不能止者葢不知无欲之地而止之也有欲
　而止之大畜是也故有說輹豶豕之象伊川所謂力
　止之者也止于无欲之地所謂艮其背也人之有目
　欲于色者也耳欲于聲者也口欲于味者也鼻欲于
　臭者也至于背則无見无知故无欲常與物背而馳
　不相向使欲无自而生故得安于止之道一身且不
　獲况外物乎内欲不動則外境不入是以行其庭不
　見其人也不獲其身忘我也不見其人忘人也忘我
　者在止之止也忘人者在行之止也以止而忘我之
　止施之于行施之于人皆一也内外兼止則人欲自
　滅而天理固存是以无咎孟子言養心莫善於寡欲
　與艮其背之義正同
彖曰艮止也時止則止時行則行動靜不失其時其道
光明艮其止止其所也上下敵應不相與也是以不獲
其身行其庭不見其人无咎也
　止有止之止有行之止其行止之間又有時焉葢行
　止繫乎時而不繫乎止也止所以應行止者也時所
　以為行止者也是則艮止之止在我而行止之止則
　在彼矣行止為時則艮止為道矣故彖言時止則止
　又曰艮其止所以兼明有二義也且艮之道時方止
　則止其止時方行則行其止行止在時艮止在此在
　時者不可必在此者可必不以在此之可必而易時
　之不可必則止道盡矣是以艮止之中復有行而行
　止之行復有艮之止是所謂行其道者也孔子曰用
　之則行舍之則藏孟子曰窮則獨善其身達則兼善
　天下是皆以止道應時也莊子曰寧其死為留骨而
　貴乎寧其生而曳尾于塗中乎二大夫往矣吾將曳
　尾于塗中是為知止不知行有我廢時者也欲孰甚
　焉且天下之欲常生于必而无欲生于不必孔子所
　以毋必者止其欲也莊子不知必之可止而欲必其
　生之樂是以失時止則止時行則行之義老氏有曰
　絶聖棄智絶仁棄義莊子又曰焚符破璽剖斗折衡
　彼時有之而我絶之欲不在時與物而在我也易在
　彼之欲而為我之欲其惑甚矣故雖艮止之道聖人
　不能廢時老莊氏未之思也動靜統言之也行止亦
　動靜也動靜俱不失時其道至矣故光明也道大成
　則明故中庸曰誠則明其道光明則艮道大成矣艮
　始于止施之於行止又施之于行止之時此其所以
　為大成也止其所者又言止无他義知其所而止之
　耳上下敵應不相與者艮之六爻皆敵也敵所以成
　艮也知敵而相與則為交戰之道失艮止之義逺矣
　知敵而不相與則與敵背馳情欲自逺是以能不獲
　其身不見其人无咎也无咎者于道无失其為義大
　矣
象曰兼山艮君子以思不出其位
　艮之為卦上下皆艮故曰兼山下卦内也内為身上
　卦外也外為人兼内外而統之所以有不獲其身不
　見其人之象也止无他義止其所而已以君子之位
　言之則思不出其位者亦止其所也位非獨爵禄而
　已所守之分皆位也必曰思者未有事之時也未有
　事之時則无欲矣待有其欲而止則非艮也中庸曰
　喜怒哀樂之未發謂之中然則艮之為止其在兹時
　乎
初六艮其趾无咎利永貞象曰艮其趾未失正也
　趾初象也凡動之先莫先于趾止于動之先則易而
　止于既動之後則難止于其先故得无咎止于既動
　之後不能无得失也利永貞者利在乆于其道而固
　守之也中庸曰人皆曰予知擇乎中庸而不能期月
　守是不知利永者也又曰得一善則拳拳服膺而弗
　失之是能利貞者也象言未失正者止于未動之先
　未有失正之事也小畜于復自道言吉復于不逺復
　言元吉艮之初六有過于二者而不言吉葢吉凶者
　失得之象二卦之復雖與止相近然有失而能止則
　謂之復凡言復皆先失後得復則吉不復則凶吉凶
　可得而言也艮其趾則止于未失得之前吉凶失得
　皆在所止矣是以不言吉也然則艮之无咎豈不足
　于小畜與復之吉哉葢不使累于得失而已故象言
　未失正則止于无失止于无失則未嘗有得矣然世
　多以吉為過于无咎是不知吉與无咎自為二道論
　有為則莫善于吉論守道則无咎為大是以易辭或
　言吉或言无咎或吉而无咎或凶而无咎不可同也
六二艮其腓不拯其隨其心不快象曰不拯其隨未退
聽也
　腓腨腸也下體之所主也上而股下而足皆隨之故
　為六二之象也六二下卦之主也初六九三之所隨
　也六二雖居中得正得止之道然以柔用柔才有不
　足是以不能舉其隨而其心不快也方止之時忘我
　忘人而六二不拯其隨其心不快何哉葢六二有為
　之臣位也君子正心誠意之初故艮其背不𫉬其身
　行其庭不見其人及其道之大成施之于天下國家
　欲天下各安其所止葢伊尹使是君為堯舜之君使
　是民為堯舜之民孟子欲正人心之時而不能拯其
　隨者是以其心不快也此謂其隨失隨之義故君子
　之心不快象言未退聽謂隨者也
九三艮其限列其夤厲熏心象曰艮其限危熏心也
　不能止之于初至于三則難矣九三用剛有力止之
　象猶大畜説輹豶豕之道也限所以制内外也内欲
　不生外境不入所謂艮其限也亦猶列身之夤而制
　其左右也厲熏心者常以危亡之憂熏爍其心使不
　忘者所謂其亡其亡繫于苞桑者也曰熏者與詩言
　憂心如熏同意凡此者皆以九三之止失于早辨故
　必極于用力以限止之方之初六則甚難矣然艮止
　之道行无不善是以六爻終无凶危特有難易之别
　也雖然止而言厲何也中庸曰人皆曰予知驅而納
　諸罟擭陷阱之中而莫之知辟也君子失性之危中
　庸謂之陷阱則艮之言厲一道也
六四艮其身无咎象曰艮其身止諸躬也
　以初論四則初為早辨者也然有初之艮其趾然後
　四能艮其身先後之序理亦宜然艮其身則一身之
　内合于自然无不止也是以无咎止諸躬者謂能成
　已而已未能成物也
六五艮其輔言有序悔亡象曰艮其輔以中正也
　六五君位一卦之主葢主天下之止者也天下命令
　之所由出可不慎乎故艮其輔言有序而後悔亡也
　輔頰車也言之所出也有序中節也君子居其室出
　其言善則千里之外應之有序者固如此也是以其
　悔可亡惟中正之君故能慎而止之如此庸主忽其
　言故天下亦共違之也觀舜命九官則知艮其輔言
　有序之道而商紂謂已有天命謂敬不足行謂祭无
　益謂暴无傷葢有間矣豈孔子所謂䘮邦之言哉
上九敦艮吉象曰敦艮之吉以厚終也
　居止之極止之過中者也過中則疑于有失矣然慎
　厥終惟其始者古人之戒有始有卒者聖人之事能
　過于止是厚于終也又安有失哉故言敦艮吉
䷴(艮下/巽上)
漸女歸吉利貞
　漸之進不速而不已也天地之道進皆有漸况人乎
　舉人道而言之則進之漸者无若女之歸也女歸不
　以漸則奔也漸則為歸速則為奔故女歸以漸為吉
　也凡天下之進如女歸之漸无不吉也利貞者女歸
　之道正也固守之无不利矣然聖人制昏禮有納采
　問名納吉納徵請期之節其禮為尤備是以知其漸
　也鴻之進也有于干于磐于木于陸之漸豈不猶女
　歸之禮乎故卦辭言女歸而爻明鴻漸其義一也伊
　川曰諸卦多利貞而所施或不同有涉不正之疑而
　為之戒者損之九二是也處隂居說故戒以宜貞也
　有其事必貞乃得其宜者大畜是也言所畜利于貞
　也有言所以利者以其有貞漸是也言女歸之所以
　吉而利者以如此貞也
彖曰漸之進也女歸吉也進得位往有功也進以正可
以正邦也其位剛得中也止而巽動不窮也
　彖言漸之進如女之歸則吉所以明卦辭也葢世俗
　多失漸進之道獨女歸有漸存焉耳進得位者先明
　女歸之漸而後言人之進也凡人之進以漸得位則
　往有功葢其進鋭者其退必速是以无功也進既以
　漸又能以正則可以正邦所謂不能正其身如正人
　何也凡進以漸者必不失正進不以漸而失正者多
　矣孔子于漸進之時又并進以正而言之也其位剛
　得中者言五之徳也止而巽動不窮者言艮以止巽
　而動是以其進不窮也
象曰山上有木漸君子以居賢徳善俗
　合抱之木生于毫末則木之生未嘗不以漸也有山
　之髙而木生焉故其髙无窮猶漸之進其進有道故
　亦不窮也進之道何如止而巽是也先有所止不為
　妄進巽而入之則有漸矣居賢徳先有所止也善俗
　巽而入之也徳非一日可成也俗非一日可善也居
　賢徳善俗又漸之義也居賢徳而後善俗葢先自治
　而後治人彖所謂進以正可以正邦之道也易以巽
　主風教故此言善俗
初六鴻漸于干小子厲有言无咎象曰小子之厲義无
咎也
　易以象言之則一卦一爻之内天地萬物无不具焉
　聖人或取諸身或取諸物獨能舉其一以明之耳理
　不能盡也如艮則取諸身漸則取諸鴻非艮之象不
　在物而漸之象不在人也故卦言女歸象言進位爻
　言鴻漸互相發明无嫌于不同也世之論象者率拘
　于說卦已言八卦之象其所不言者不能明也况六
　十四卦之象古人未嘗明言之且震為龍而乾稱龍
　乾為馬而坤稱馬坤為牛而離稱牛皆非説卦之象
　八卦无鴻而漸稱鴻故知易之取象天地萬物无不
　具聖人亦不能盡言姑舉八卦之略使後世知所謂
　象者如此貴夫觸𩔖而長之也鴻漸于干者鴻水鳥
　也干水涯也言進之漸未逺于水也君子能安于漸
　也小子細人也志務速進故以漸為厲危之而有言
　是不知在漸之初未能逺進者其于君子之義无咎
　也何危之有
六二鴻漸于磐飲食衎衎吉象曰飲食衎衎不素飽也
　磐石之可安者自干而磐已𫉬安矣飲食衎衎葢君
　臣相遇安而和樂也與詩所謂嘉賔式宴以衎同意
　漸進之道見于得君之禄安樂飲食雖小子亦无危
　厲之言是以吉也不素飽者不素餐之謂也伊川曰
　不素飽者君子漸進于上將行其道以及天下豈徒
　空飽飲食而已乎而王輔嗣謂本无禄養進而得之
　其為歡樂願莫先焉孔氏因之曰素故也故无禄養
　今日得之故願莫先也觀此益見伊川先生造次不
　忘于行道二子所養如此而已昔孟子謂樂正子曰
　我不意子學古之道而以餔啜也飲食之事疑于餔
　啜故孔子言不素飽之義以明之而二子以得祿養
　為歡樂豈不異哉
九三鴻漸于陸夫征不復婦孕不育凶利禦宼象曰夫
征不復離羣醜也婦孕不育失其道也利用禦宼順相
保也
　初二之進也有漸而三則自任以剛其進欲速失漸
　之道是以致凶爾雅髙平曰陸自水而至于陸進之
　甚遠故有夫征不復之象進而比四不正之婦也故
　曰婦孕不育凶然九三之才有進无退患在失中獨
　用以禦宼則利也離羣醜者捨初二同體而進也失
　其道者比四之不正失漸之道也非所謂進以正可
　以正邦者也順相保者禦宼所以保其𩔖也初二隂
　柔順九三之相保也與䝉之上九利禦宼同義葢他
　无所用獨可禦宼而已䝉之象言上下順者以已獨
　處上衆皆順之也此言順相保者初二順而相保而
　已
六四鴻漸于木或得其桷无咎象曰或得其桷順以巽
也
　六四隂柔才有不足乗九三之剛從而比之非所安
　也故有于木之象桷平衡之柯或得則可安矣安則
　无咎象言順以巽者當不安之際惟巽與順可得安
　寧故也巽權道也繫辭曰巽以行權然六四順以巽
　終為无咎之爻而先言于木不安之象者葢六四之
　象有失有得獨言其得則人將莫知其失而不慎始
　者多矣聖人雖取其善終又欲人之善始是以兼明
　其失得也漸之為卦本明慎始之義
九五鴻漸于陵婦三嵗不孕終莫之勝吉象曰終莫之
勝吉得所願也
　陵髙阜也君之象也二五正應君臣同中正之徳宜
　其吉矣然猶三嵗不孕者以三四為之間故也四不
　能間五而能間二九三禦宼之才足以間五然君臣
　同得有間終合故終莫之勝也雖九五之尊猶有三
　嵗之乆者亦為之以漸故也三言夫征不復五言婦
　三嵗不孕以卦辭言女歸吉故以夫婦為言
上九鴻漸于陸其羽可用為儀吉象曰其羽可用為儀
吉不可亂也
　先人有言陸當作逵逵者九達之衢雍曰漸進之吉
　至是无所不通矣安與樂皆不足以盡之漸之六爻
　其辭皆聲音相協故初則干言二則磐衎三則陸復
　育四則木桷五則陵孕勝如此則上九為逵儀明矣
　其羽可用為儀者九達之地非止十目所視而已通
　道大都人之瞻仰者衆莫不以為儀表也漸進之吉
　孰大于是羽者外見之美故人可則而象之也不可
　亂者至美外見獨異于衆人故人莫得而亂之也
䷵(兌下/震上)
歸妹征凶无攸利
　歸者女子之嫁也妹言少女也少女從長男非正之
　道樂于自進則凶也何所利哉卦辭言征凶者獨歸
　妹一卦然而非樂于自進亦无凶矣王輔嗣以歸妹
　為娣媵故其言曰雖與長男交嫁而係娣是以説也
　孔氏因之曰以妹從姊而嫁謂之歸妹誤矣娣媵謂
　之媵非歸也孔子言天地之大義謂夫婦也娣媵豈
　能具此義哉諸爻言娣義自不同輔嗣以初九有歸
　妹以娣之辭故以妹為娣媵耳六五曰其君之袂不
　如其娣之袂良孔子象曰帝乙歸妹不如其娣之袂
　良也以見妹稱君而娣為媵矣
彖曰歸妹天地之大義也天地不交而萬物不興歸妹
人之終始也說以動所歸妹也征凶位不當也无攸利
柔乗剛也
　有乾坤則有六子有天地則有男女夫婦天地夫婦
　之義一也繫辭曰天地絪緼萬物化醇男女搆精萬
　物化生故彖以歸妹為天地之大義葢主夫婦生化
　之道而言也歸妹人之終始者夫婦生化之道終則
　有始猶天地之无窮也說以動所歸妹者孔子先言
　女嫁皆曰歸至此論歸妹之卦所以征凶无攸利也
　闗雎之義樂得淑女葢以徳為主而此長男以所歸
　者妹遂說以動則不以徳矣彼既不以徳而説此又
　不以徳而進是以征凶位不當者卦爻皆不當位是
　以有不以徳進者矣以少女而婦長男非以柔乗剛
　而何宜其无攸利也或謂少女說而動如此則去淫
　奔不逺矣孔子曰説以動所歸妹也觀此則説動者
　男也
象曰澤上有雷歸妹君子以永終知敝
　衛人作氓詩葢言男女无别遂相奔誘華落色衰復
　相棄背此所謂男女不終之敝也歸妹之義雖非奔
　誘然以長說少志在容色失夫婦之大義其去奔誘
　不逺矣是以君子于此欲思永終偕老之道而戒不
　終之敝也禮曰壹與之齊終身不改故夫死不嫁所
　謂永終者如此
初九歸妹以娣跛能履征吉象曰歸妹以娣以恒也跛
能履吉相承也
　初在下賤者之位也上无正應无所歸焉娣之象也
　自无所歸因人之歸而為娣媵故言歸妹以娣也跛
　能履者娣雖非正亦足以有行猶跛者之能履也故
　進而佐其君則吉恒者可乆之道也娣媵古之道非
　妄為也故可乆吉相承者言娣以進而承君為吉也
九二眇能視利幽人之貞象曰利幽人之貞未變常也
　九二剛中賢女也長男説少女而動則夫之非賢可
　知矣女從男者也夫之不賢女不能制也一賢一否
　眇之象也眇而能視以見九二之獨賢也然夫之不
　賢豈可變常而從之哉守其幽獨之操不為不賢之
　人奪其志可謂女子之貞者矣斯其所以為利也故
　曰利幽人之貞九二葢能獲其利者非才不足而戒
　之也幽人亦女子之象
六三歸妹以須反歸以娣象曰歸妹以須未當也
　六三之女不正也不正之女人之所棄故難其歸而
　有待也雖有待而終難其歸固不若反歸妹之義而
　從娣媵之事也未當者居位未當是以不能有所歸
　而待也下卦惟九二得中有歸妹之象初居下位三
　失正徳故為娣媵義殊不同而謂一卦皆為娣媵之
　象則非也娣媵非天地大義安足以盡歸妹之象
九四歸妹愆期遲歸有時象曰愆期之志有待而行也
　三之與四其不當相似而辭有不同何哉葢六三以
　柔用剛又為過中而九四以剛用柔有未中之義是
　其所以不同也以其不當无應亦不免愆期有待而
　已其歸終有時故无反歸之事象言有待而行者行
　如詩言女子有行是也又以見所以愆期者在我有
　所待非人不求之也以是知過中與未中用剛與用
　柔其不同如此所以繫辭言三多凶也
六五帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴行
也
　六五以柔居尊得謙下之道故為帝乙歸妹與泰之
　六五同意此王姬下嫁之象帝而稱乙亦言其謙柔
　也其君之袂不如其娣之袂良者君謂妹也妹以徳
　自飾不以服飾為事故不如其娣之袂良也詩序言
　王姬車服不繫其夫下王后一等猶執婦道以成肅
　雝之徳則詩人所美者繫乎肅雝之徳不獨取于車
　服也月幾望者不自滿假之意也其娣袂良猶能謙
　下而无嫉妬之心葢樛木逮下之義也帝乙歸妹下
　于其夫也月幾望下于其娣也夫如是吉孰大焉故
　樛木之詩每章必以福履終之是亦月幾望而繼以
　吉之義也月隂類也小畜上九曰婦貞厲月幾望則
　月為女子之象矣其位在中以貴行者天下未有不
　得中而能謙下于人者六五之位在中也以尊歸卑
　是以為貴行也惟在中故能不失貴行之義聖人之
　意尚徳而已
上六女承筐无實士刲羊无血无攸利象曰上六无實
承虚筐也
　上六居一卦之極失謙下之義无以奉祭祀則非夫
　婦之道矣故稱女士焉未嫁曰女未娶曰士筐所以
　載實也承筐无實失婦道也禮云血祭盛氣也親割
　牲而无血失夫道也夫不夫婦不婦何所利哉是以
　夫婦之道有不能永終者以此聖人貴其知敝故夫
　夫婦婦而家道正矣言无實无血无攸利于上六之
　爻皆不能永終之敝也
　
　郭氏傳家易說卷五
欽定四庫全書
　郭氏傳家易説卷六
　　　　　　　　　　　　宋　郭雍　撰
　　下經(豐孚旅小巽/中      過)　(兑濟渙未節/既      濟)
䷶(離下/震上)
豐亨王假之勿憂宜日中
　豐者盛大之名盛大所以亨極天下之盛大惟王能
　至之葢王者有道之主也然物極太盛者憂必將至
　惟用中道自持則可无憂故欲勿憂則宜如日之方
　中也日過中則昃豐過盛則憂一道也聖人欲持滿
　以中故言宜日中然噬嗑與豐皆明動之卦噬嗑先
　動而求明得明而後可亨也豐已明而後動則不期
　而自亨矣故噬嗑亨繼以利用獄利于求明故也豐
　无不亨故特曰王假之而已亦猶乾之不言所利也
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虚與時消息
而况于人乎况于鬼神乎
　非動則不能致豐不明以動又无自而豐惟明以動
　是以豐也豐之為道尚也大也非盡王之道者不至
　之也日未中則不及既中則過皆偏照也惟日中无
　偏照故王者宜法是道以照天下是以聖人貴夫持
　之而不失也日中而後有昃月盈而後有食昃食皆
　有憂矣葢以其道失中故也此再明勿憂宜日中之
　義也豈特日月而已乎雖天地盈虚尚與時為進退
　如春為陽中秋為隂中過是皆隂陽之極矣况在人
　與鬼神者乎孔子作彖畧及豐大而言中為詳者大
　其時也中其道也詳其道所以垂戒亦見豐之時非
　易處者矣
象曰雷電皆至豐君子以折獄致刑
　噬嗑動以求明故雖為雷電而未極其至豐先明而
　後動則動无不善是以極其至也故曰雷電皆至葢
　明之至而動亦至也折獄斷弊也致刑麗于刑也方
　動而有明有不明故明罰勑法以申戒之求于明也
　既明而後動則无疑矣是以斷弊而致之刑也
初九遇其配主雖旬无咎往有尚象曰雖旬无咎過旬
災也
　有為之世所莫先者明動而已豐者有為之時也明
　與動相配之道也初之遇四以明遇動故言配主非
　遇配主則不能有為矣輔嗣曰旬均也配主雖均而
　可與有為故雖均亦无咎而往則有尚是宜往配以
　有為也過旬災者才力既均則當相資以有成一欲
　偏勝則為災矣是以初以四為配主四以初為夷主
　迭自為賔而莫適為主斯无過旬之災矣王氏以旬
　為均者以初九九四均陽爻也非正應也
六二豐其蔀日中見斗往得疑疾有孚發若吉象曰有
孚發若信以發志也
　六二為離明之中而有豐蔀之闇者以隂居隂才位
　不足上非正應所以有從闇之象也蔀者覆障而致
　闇之謂也居明而豐于闇自致之也故至于日中見
　斗葢豐于闇則闇必至焉天下之理明則无疑闇則
　疑六二用明投闇往得疑疾乃其宜也然天下之无
　信者生于不中不正既中且正斯為有孚矣任其中
　正有孚而發則動无不吉捨中正有孚之徳而從居
　隂從闇之義則惑矣是其所以疑也信以發志者由
　固有之明信發中正之志則吉也六二有中正離明
　之徳足以致吉有居隂從闇之義足以蔽明是以聖
　人之辭兩及之然有為則在人耳故人守徳不妄動
　則吉舍徳而妄動則疑理之必然也有孚發若内也
　主在己之徳言也豐其蔀外也主在外之事言也是
　以君子不明則不動終无豐蔀見斗之患唯智者能
　之然日中无見斗之理是之謂疑疾猶睽之載鬼一
　車也
九三豐其沛日中見沬折其右肱无咎象曰豐其沛不
可大事也折其右肱終不可用也
　王氏謂沛為幡幔之屬然凡偏蔽之象皆謂之沛非
　必幡幔之𩔖也沬昧也𨼆昧不明之象也自蔽其明
　至于𨼆昧不明之地則傷其明矣人之有為也目有
　所見而後手足可為今自傷其明至于幽昧无所見
　焉是不能有為也故有折其右肱之象无咎者猶雖
　凶无咎之義葢言折其右肱疑于凶而无咎也(案自/无咎)
　(者以下原本脱去二十/字今據大易粹言校補)且豐居盛大之際最為大有
　為之時非天下之至明不足以盡其道今自損其明
　如豐沛見沬則其才不可以有為也自知其才不可
　以有為而彊為之則其為過甚矣知其才不可以有
　為而不為亦可謂自知之明矣是所以折其右肱无
　咎也象言不可大事者既失其明不可有為故也必
　言折者葢絶其有為之資示終不可用也九三過中
　而從隂故有是象右肱偏體也
九四豐其蔀日中見斗遇其夷主吉象曰豐其蔀位不
當也日中見斗幽不明也遇其夷主吉行也
　二之豐蔀見斗以重隂而非正應也而有孚發若吉
　者中正也四之豐蔀見斗非中正也而遇其夷主吉
　者應初之求而有遇也反復參考之則二爻之義實
　相𩔖故其辭同而皆終之以吉有為之時明動必相
　濟然後有成故初謂四為配主四謂初為夷主夷等
　也等亦匹配之義迭稱主者均為陽剛特明動相湏
　不能專任以有為莫適賔主惟足于明者知求動以
　為主居于動者知求明以為主故也象言位不當者
　非中正也遇其夷主則行斯吉矣
六五來章有慶譽吉象曰六五之吉有慶也
　觀豐之世以无所豐為大不知此而徒欲務豐于外
　是蔽于豐者也蔽于豐故惟見斗見沬而已非處豐
　之道也猶為之君者居豐盛之世上欲豐于朝廷下
　欲豐于民物或欲豐其貨財或欲豐其土地城邑宫
　室車徒之類是不知豐之世盛大无以加又求豐之
　是无厭也故必有一偏之蔽然後從而損其明則向
　之欲豐今反損矣聖人貴夫持盈守成而不以豐大
　為務故書有滿招損之戒而易著豐蔀豐沛之失且
　卦辭言王假之又言勿憂宜日中則知能行道者乃
　能極其至而持之以中道者又所以无憂也是以六
　爻之中稱豐者皆无善道而六五不言豐獨為可尚
　也來章章之也所以章豐之盛大也豐在彼者也豐
　之來我能章之而已茍豐之來我亦豐之是二三見
　斗見沬之不明也章之之道何如持之守之保而弗
　失使豐之道久亨于世无加損焉是為章之之道也
　此五所以獨能至之也不知出此而有一偏之蔽則
　所豐者小道而損豐之大所豐者末務而忘豐之本
　是日中而求昃月盈而求食非聖人章豐之道也來
　章如是則其慶其譽何時而已耶是為六五之吉也
　不然茍務豐而不知善終之道聖人无取焉故豐其
　屋蔀其家固非有期于闚其户閴其无人而其為應
　必至是而後已可不戒哉
上六豐其屋蔀其家闚其户闃其无人三嵗不覿凶象
曰豐其屋天際翔也闚其户闃其无人自藏也
　屋之覆障非特蔀沛而已而豐其屋蔀其家又為自
　厚于一身一家之事者也于豐之道豈不小哉然天
　下之理有謙盈之異效雖欲自厚其如天地鬼神何
　故豐屋蔀家者固非有期于窺其户闃其无人而其
　為應必至是而後已也久而无所見其凶甚矣見斗
　見沬猶有見焉上六既極故不覿而凶也天際翔者
　天際之髙不可極也髙不可極猶欲至而翔焉是不
　知豐大之无以加遂窮无厭之欲者也故為豐其屋
　之𧰼自藏者其无人也非由人致之實自致之耳序
　卦曰窮大者必失其居其是之謂歟班固言許史三
　王丁傅之家皆重侯累將窮貴極富見其位矣未見
　其人也豈闃其无人之謂乎
䷷(艮下/離上)
旅小亨旅貞吉
　旅者失其所居也序卦曰窮大者必失其居故受之
　以旅是以豐之上六豐其屋蔀其家闚其户閴其无
　人而旅之象已形焉旅雖失其所居而未困故亦有
　可小亨之𧰼然自亨之道論之則旅得其小者耳自
　貞吉論之亦不能大全獨得旅之貞吉也故在亨得
　其小者在旅得其貞吉是以言小亨又曰旅貞吉也
　由是觀之則小亨未必不大于貞吉而旅之貞吉未
　必不小于小亨也諸卦亦有是義因旅可明之耳
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
　旅自否來以六五為成卦之主六五柔得中也自否
　三而為旅之六五是柔得中乎外也上承上九順乎
　剛也艮止也離明也止而麗乎明則止不失其所者
　也是皆所以小亨而貞吉也旅之時義所以為大者
　居尊得中順剛麗明安得不為大義乎故大有之所
　以為大火在天上而已旅之所以為大義亦以山上
　有火故也以火在天上而為元亨則山上有火又宜
　為小亨矣觀此則知君人之道其以明為大也如此
　是以詩人于闇亂之世則思古明王葢下民之至情
　也
𧰼曰山上有火旅君子以明慎用刑而不留獄
　易於火在天上明出地上山上有火雖𧰼有大小不
　同其為至明則一也君子法之是以明慎用刑而不
　留獄也獄者天下之至難明者也以舜之聖猶至于
　再三訓戒有曰欽哉欽哉惟刑之恤哉有曰惟明克
　允有曰明于五刑由是觀之則明慎用刑宜聖人之
　致意也留獄則為不明矣聖人深懼其不明故又申
　言之旅之明義見于卦象而不見于卦辭故孔子于
　𧰼明之此葢義之大者也
初六旅瑣瑣斯其所取災𧰼曰旅瑣瑣志窮災也
　旅雖有失其所居之義而卦𧰼之中至明存焉故君
　子之處旅也必思其至明而法以行事然後足以得
　旅之大義此𧰼所以言明慎用刑之意不知出此反
　致意于瑣瑣細末之務則闇于大義是其所以為取
　災之道歟夫窮志畢力于瑣瑣之務者終不能大有
　為于天下也初六隂柔之才自居於卑故无髙逺之
　見如此孟子曰養其大體為大人養其小體為小人
　旅之大義與其瑣瑣皆在人自養之而已可不審哉
六二旅即次懐其資得童僕貞𧰼曰得童僕貞終无尤
也
　伊川曰次舍旅所安也貨財旅所資也童僕旅所賴
　也雍曰旅幾于困者也不得其安則困不得其資則
　困不得其助則困今安即其次懐其資又得童僕之
　助則處旅之善者矣是所以不能困也童僕以助上
　為正得其貞則得其助矣終何尤哉六二柔順中正
　故其善處如此語之以大義則未也
九三旅焚其次喪其童僕貞厲𧰼曰旅焚其次亦以傷
矣以旅與下其義喪也
　旅以致明為大而柔順中正亦足小亨九三剛而不
　中俱失亨大之義故不能安旅失助而危也旅焚其
　次則失其所安斯亦可傷矣然二以旅自處故得童
　僕貞王以剛暴之才不以旅自居反欲自脱于旅而
　以旅道居童僕宜其失衆心而喪也童僕以助為貞
　既喪則失助是以貞為厲矣夫旅豈與人之道哉君
　子修已安人自卑自厚而已故終无以旅與下之事
　焚亦言其剛暴也旅有火之性也
九四旅于處得其資斧我心不快象曰旅于處未得位
也得其資斧心未快也
　九四居上體之下无髙亢不屈之義葢亦安于旅者
　方之即次亦庻幾焉雖得資用徒能自修異夫童僕
　之助者是以其心未快也君子之快何如使是君為
　堯舜之君是民為堯舜之民是也不然則雖得資斧
　適足以獨善其身而已何所快哉故九四之我心不
　快孟子所謂窮也所謂不得志者也且爻辭言于處
　而象言未得位亦以見六二即次為得位而于處未
　得位者窮處而未得志者也
六五射雉一矢亡終以譽命象曰終以譽命上逮也
　六五君位又為成卦之主且自否三升而為文明之
　君豈非射雉一矢亡之象乎君子藏噐于身待時而
　後動故一矢而亡之發无不中也終以譽命者終譽
　以致天命也譽在人者也命在天者也天聽自我民
　聽也上逮者其道登聞于天也葢言人君修徳于身
　終致文明之盛下得百姓之心而上受天命也猶文
　王受命作周之詩而言令聞不已葢未有不得于人
　而能受命者也六五射雉有由艱危以致治之象兹
　豈非人君在旅之義乎
上九鳥焚其巢旅人先笑後號咷喪牛于易凶象曰以
旅在上其義焚也喪牛于易終莫之聞也
　旅不可窮也而上九窮之是以失其所安之甚如鳥
　之焚巢將无依焉旅之道易入而難出未嘗不先笑
　而後號咷也其于得失之際則得之甚艱失之甚易
　牛大而難失之物亦易喪之三者究其終皆无獲吉
　之理是以凶也象言其義焚者窮旅于上必焚之義
　也喪牛于易方自失不暇終无譽命之得故莫之有
　聞也
䷸(巽下/巽上)
巽小亨利有攸往利見大人
　伊川曰巽與兊皆剛中正巽兊義亦相𩔖而兊則亨
　巽乃小亨者兊陽之為也巽隂之為也兊柔在外用
　柔也巽柔在内性柔也巽之亨所以小也雍曰巽入
　也故能亨然柔弱自居其小宜矣能入故利有攸往
　居柔小亨故利見大人聖人懼小其志而欲養其大
　體也是亦沈潛剛克之意與
彖曰重巽以申命剛巽乎中正而志行柔皆順乎剛是
以小亨利有攸往利見大人
　上下皆巽是為重巽上以巽入而化下下以巽順而
　從上是以命行无違也剛巽乎中正而志行者上以
　巽入而化下是剛以巽而无太過也柔皆順乎剛者
　下以巽順而從上是柔以巽而无不及也上下之巽
　如此故亨而利也
象曰隨風巽君子以申命行事
　君子之徳風也有風之徳而下无不從然後具重巽
　之義故象言隨風巽則知重巽隨風之義皆繫乎上
　下而言也君子有是徳下民如是而從其于申命行
　事也何有易于巽主教命猶詩之言風也故觀則省
　方觀民設教姤則施命誥四方蠱則振民育徳皆主
　巽而言也由是觀之則巽之命可順之命也命或不
　可順而欲以剛強之亦難矣哉
初六進退利武人之貞象曰進退志疑也利武人之貞
志治也
　卦以居柔而不能大初六又以柔而不能決是以有
　進退之象武人三軍之勇者不膚撓不目逃其志決
　於進者也初六疑于申命行事之際則敗且至矣宜
　以武人之貞自治其志可也治已以武人之貞斯无
　進退之疑矣孔子語冉求以聞斯行之是也然道雖
　不一于進而此利在行事是亦行權之義
九二巽在牀下用史巫紛若吉无咎象曰紛若之吉得
中也
　二有剛中之徳巽无不行矣而猶過于恭巽有牀下
　不安之象者此其所以謂之巽也是道也雖神明可
　交而受福况人乎然過于巽在聖人之道疑若有咎
　矣而當巽之時九二以剛徳能行巽之道是其所以
　无咎也故象言紛若之吉得中也然惟九二剛中故
　有巽在牀下之美不然殆且過矣
九三頻巽吝象曰頻巽之吝志窮也
　過于剛而不中是以或巽或失所謂既不能令又不
　受命者也非吝而何其志終不能以有行是以窮也
六四悔亡田獲三品象曰田獲三品有功也
　六四近君志決于進无初六之疑既无羣疑則悔亡
　矣是以有田獲三品之功也六四至柔不當有田獲
　之功而此以順乎剛故得之由是觀之則剛以巽而
　无太過柔以巽而无不及則巽之為道豈柔弱畏懦
　之義哉是其可與有行也
九五貞吉悔亡无不利无初有終先庚三日後庚三日
吉象曰九五之吉位正中也
　剛以巽而後貞吉柔以巽而後有功貞吉則无太過
　有功則无不及是以四五皆得巽道而悔亡也九五
　居尊中正為巽之主固守是道吉无不利猶曰无初
　有終者巽之為象以柔而用剛也惟以柔故有初六
　進退之疑惟用剛故有九五正中之吉是為无初有
　終也先庚三日後庚三日吉者九五人君之位也出
　命人君之所先也慎乃出令君人之道也故必先後
　三日而申命之夫上有巽入之道下有巽順之義風
　行草偃莫易于斯時猶且先後三日而申命之者慎
　之至也慎之至者令出惟行弗惟反故也命令之出
　有必可行之善而无不可行復反之失是以吉也上
　曰貞吉九五之吉也下曰吉葢命令以是為吉也庚
　即命令也先庚謂未出令之前已申命後庚謂出令
　之後三日而後行事也伊川曰甲者事之始也庚者
　變更之始也
上九巽在牀下喪其資斧貞凶象曰巽在牀下上窮也
喪其資斧正乎凶也
　九二有為之臣也以巽用剛者也上九巽之極者也
　巽極不知變而欲同九二之道則其過也甚矣過則
　失故喪其資斧貞凶也巽之道剛柔用之皆獲其利
　今喪其所資之利能无凶乎故巽在牀下无用于上
　窮之時喪其資斧殊乖悔亡之利彼以悔亡而吉則
　此以喪失正乎凶矣觀此則知謂之資斧者其行權
　之義乎是不可失者也
䷹(兌下/兌上)
兌亨利貞
　兌之為説非有意于説人亦非有意于求説天下
　説之道在上者不違是道以臨人在下者得其志而
　自説耳使有心于其間非兌也兌之所以亨者此也
　何謂説之道即王道是也然使有心于其間則為常
　人私欲之情非天下之公說是以利貞惟貞則无私
　矣故兌因貞而利也
彖曰兌説也剛中而柔外説以利貞是以順乎天而應
乎人説以先民民忘其勞説以犯難民忘其死説之大
民勸矣哉
　兌之為象剛居中而柔在外剛居中則无私柔在外
　則足以説物无私則貞足以説物則亨此兌之所以
　亨利貞也順乎天而應乎人者兌説有道得其道則
　能順天而應人以盡天下之大公失其道則不能順
　乎天而溺于私心是亦不能應人之望也昔湯之征
　也東面而征西夷怨南面而征北狄怨曰奚為後我
　此得兌説之道者也武王自西自東自南自北无思
　不服此亦得兌説之道者也所謂順乎天而應乎人
　者若湯武是已孟子論以徳服人者中心悦而誠服
　也中心悦而誠服兌之道也是能應乎人者也能應
　乎人則順天矣其應人也非寒而衣之飢而食之又
　非有矜憐撫恤之言使之聞之也聖人惟知道耳故
　聖人知道而不知説天下知説而不知道道行有必
　致之説初非有期于民者也説以先民民志其勞説
　以犯難民忘其死非聖人固如是以説人也在道論
　之則非民情之説聖人有所不敢為必説在事為之
　先則民可忘勞説在患難之先則民可忘死民或未
　説而欲覬其忘勞忘死雖聖人不能也是以聖人平
　居無事之日使民飽食煖衣養生送死无憾所謂説
　以先之也故文王事紂非不能説民也武王卒伐功
　非能説民也順天應人之道聖人不得私焉昧者充
　私情故勞而日拙聖人明公道故逸而日休天下可
　以無事處之矣説道之大有至于此是以視民之自
　勸皆可見説之大也孟子嘗謂齊宣王曰取之而燕
　民悦則取之取之而燕民不悦則勿取若孟子者所
　謂知説之先民者歟
象曰麗澤兌君子以朋友講習
　麗者附著相連之意亦見上下之説誠意交而連結
　也説之大有見于順天應人而其微有見于朋友講
　習蓋順天應人之説與朋友講習之説大小不同其
　情一也孔子曰學而時習之不亦説乎有朋自逺方
　來不亦樂乎此朋友講習所以為説也況天下大説
　又有在于朋友講習之間乎
初九和兌吉象曰和兌之吉行未疑也
　初九固非知道者之事而知兌説在和其去道不逺
　矣是以得兌之吉也夫知和為説不和為非説則上
　不諂媚以從人而下無私情示人之失是則用和為
　貴何所疑乎疑者上不知説之在道次不知説之在
　和既惑于説與不説之際是以其行不能无疑也吉
　亦无自而至矣
九二孚兌吉悔亡象曰孚兌之吉信志也
　九二有剛中之徳蓋賢者之能自治者也故知説之
　在我不在于天下不求説于天下而孚兌之道自信
　其志彼天下之説有不期而自至者矣是以吉而悔
　亡也使有心求説于天下而不知信其在我者則徇
　外忘内物我兩失之剛中之賢固如是乎有賢如此
　未有事是君為容説者也昔成湯克寛克仁彰信兆
　民蓋信在我而信之者在人雖君臣之道不同其與
　九二孚兌信志之理一也
六三未兌凶象曰來兌之凶位不當也
　來兌求説也説自有道其可求乎失道求説是以凶
　也
九四商兌未寧介疾有喜象曰九四之喜有慶也
　當兌之時處上下之際不妄從説而擬議不遑寧是
　知所擇者也為臣如此賢矣哉故終有介疾之喜也
　介然自守外患不能入故能全兌説之喜喜非獨一
　身而已終亦有及物之慶也昔伊尹五就湯五就桀
　湯三使往聘之然後幡然而改所謂商兌未寧者如
　此至于享天心革夏正所謂有喜有慶也且隂者陽
　所説也捨所説而比五故為商兌之義然兌之象剛
　中柔外其象上行九四捨三而此五上行也至扵九
　五比上失在小人蓋亦上行之象雖其性均本乎象
　而得失之異則係乎爻伊川曰兩間謂之介介分限
　也故人之守節者謂之介
九五孚于剥有厲象曰孚于剥位正當也
　當兌之時居九五中正之位宜其天下心悦誠服而
　此有厲何哉蓋兌之象上行不知擇賢而比之反上
　親容悦小人之徒是以危也夫既得其位又得其時
　不能孚兌之道而上比小人故孔子惜其得位而失
　道則曰孚于剥位正當也剥者小人之事安足與語
　説之大乎古之人君或以小人之術自任雖茍一時
　之譽終不能究大人之造者孚于剥之謂也孟子曰
　舍其梧檟養其樲棘則為賤場師焉惜乎九五之未
　進此道也
上六引兌象曰上六引兌未光也
　説有引之而説者從人也隂柔不足以有為引之則
　從人而説蓋上六不當有事之象无毁无譽特不能
　光大而已于道固无得而亦未至于失已故吉凶悔
　吝无得而言焉
䷼(坎下/巽上)
渙亨王假有廟利渉大川利貞
　渙者離散之義天下離散為渙而散天下之難亦為
　渙居渙得散而亨散天下之難亦亨也王道至而有
　廟則難散矣萃與渙其義相𩔖難渙則萃萃則渙難
　故當萃聚難渙之時宜莫先于有廟以致孝享也利
　渉大川木行水上之象也利貞者渙難以是為徳之
　先也經曰孝莫大于嚴父嚴父莫大于配天王者有
　廟孝享必至于嚴父配天而後其道盡故象又言享
　于帝立廟所以終王假有廟之義也
彖曰渙亨剛來而不窮柔得位乎外而上同王假有廟
王乃在中也利渉大川乗木有功也
　渙之成卦自否來故剛自四來而為二柔自二升而
　為四剛來得中而不窮柔自内升位乎外而上同此
　言成卦之義也王乃在中者以王居渙難之中故難
　散而後假有廟也大川難也乗木濟難之方也濟難
　有功則難散矣此渙之所以亨也
象曰風行水上渙先王以享于帝立廟
　水難也風行水上則无不散矣此渙難之象也享于
　帝立廟者天地祖考王祭之大也難渙之時莫急于
　此也能此則治天下可運諸掌不能此則亂將復矣
　是以先王不敢後也
初六用拯馬壯吉象曰初六之吉順也
　初六難之始也方難之始而能竭其至健之才以拯
　之則難无不濟矣是其所以吉也天下之事辨之于
　早則順而易舉故象曰初六之吉順也卦以初二四
　五皆為渙難者初能比二四能比五故也三與上私
　于其應能免其身幸矣明夷用拯馬壯吉曰順以則
　也此言順也是知馬以健順為義故坤之象有取于
　馬也
九二渙奔其机悔亡象曰渙奔其机得願也
　九二之剛自外來而得中得去危就安之義故有奔
　其机之象焉剛不得中則不可有為而其道窮道窮
　則其志失矣惟得中就安故彖所以言不窮而象言
　得願此悔之所以亡也言奔與悔亡皆去危之義
六三渙其躬无悔象曰渙其躬志在外也
　渙難之時六三知應于上而不知有所擇而比之以
　行渙難之志是其志之小者也故其為道止及其身
　而已終无濟時之義然不失正應終亦不為悔也志
　在外者志應上九也
六四渙其羣元吉渙有丘匪夷所思象曰渙其羣元吉
光大也
　六四之柔自下而升故有上同之義夫以柔道上行
　而輔君為臣之至美故君臣相濟能渙天下之難也
　羣者天下罹于難者也能渙天下之難則其道大矣
　非止于其躬而已故无吉難雖渙散猶若有丘焉勿
　謂難之小而弗戒也有丘則匪夷矣有丘匪夷之思
　其可一日忘乎此雖已濟難不敢忘難之意也是亦
　其亡苞桑之義昔禹平水土成湯伐夏救民皆渙其
　羣者也成王懲而毖後患所謂匪夷之思也元吉光
　大之義于夏商可見然易之卦變屢見于彖至渙尤
　明見于二爻之辭不然則九二剛中自无奔机之象
　而六四至柔豈能具渙羣之吉乎惟究成卦之變則
　二爻之辭可得也
九五渙汗其大號渙王居无咎象曰王居无咎正位也
　令出惟行弗惟反則號令之出其猶渙汗乎一出不
　反之義也是以王者重慎之四五君臣合徳以渙天
　下之難其號大矣故渙之大號則王居之渙羣之功
　則六四主之王居渙號則正位以令天下得君道也
　故无咎六四主渙羣之功則宣力四方盡臣職也吉
　孰大焉故元吉此君臣之義不同也
上九渙其血去逖出无咎象曰渙其血逺害也
　難不能散則傷之者至矣上九知見傷之憂故渙其
　血去逖出而後无咎也逖逺也違難必逺乃可免害
　此與渙其躬者无以異蓋止于一身之謀非天下之
　大計也夫同聲相應同氣相求二爻之應亦其志同
　耳然渙之六爻皆无凶悔者以皆知濟難及保身之
　道也茍不能有道以濟天下之難又不能明哲以自
　保其身是皆凶悔之徒歟此蓋不必六爻有象而後
　知之故易之辭觀吉可以知凶由凶可以見吉斯得
　知微知彰之義矣
䷻(兌下/坎上)
節亨苦節不可貞
　天下之理有過則有節不及无節也過而不知節則
　傷害隨之節无傷害是以亨也節之過與无節同非
　亨之道故苦節不可貞如是則節无他道焉中而已
　然節獨以過為主中由過與不及言也此其所以異
　者
彖曰節亨剛柔分而剛得中苦節不可貞其道窮也説
以行險當位以節中正以通天地節而四時成節以制
度不傷財不害民
　節之成卦自泰三五而來剛柔分而上下剛上而得
　中故為節且賁之與節皆自泰來其義相𩔖賁則柔
　來而文剛剛上而文柔節則柔來而節剛剛上而節
　柔夫泰為天地純剛柔之卦賁以剛柔純質而无文
　故文之節以剛柔過盛而无節故節之𧰼言剛柔分
　而剛得中則知節之名卦以剛柔皆過盛為義也是
　以泰之象曰后以財成天地之道而節則終其義者
　也然天下之理中則可久不及與過皆非可久之道
　苦節過中是以其道易窮而不能久也説以行險非
　苦節也中道也九五居尊位有能節之勢而行甘節
　之道道與位當故言當位以節居中得正其道乃通
　此節亨之義也人知過盛之可節而不知天地非節
　亦不能有成是非獨人事而已故聖人因明天地節
　而四時成為君者必法之以制度故不傷財不害民
　也天地節者剛之節柔柔之節剛也剛節柔猶冬之
　有春柔節剛猶夏之有秋不然則大冬大夏而已安
　能成四時乎泰之六五以剛節之而成坎少陽也春
　之象也泰之九三以柔節之而成兊少隂也秋之𧰼
　也天地之節于此可見故易之卦變于節為尤詳然
　易卦雖以人事為主亦未有不本于天地而來者葢
　上下二體三才亦皆具天地之𧰼聖人明人道本于
　天地故彖之所言或取變或取二體三才其稱天地
　亦非一道也革節是已
象曰澤上有水節君子以制數度議徳行
　澤无水困則為不足澤上有水則為有餘不足則為
　困有餘則當節理之常也在人之節則制數度所以
　節于外議徳行所以節于内也為國為家至于一身
　其内外制節皆一也
初九不出户庭无咎𧰼曰不出户庭知通塞也
　六爻惟初為有應而曰不出户庭无咎者所以節之
　也不知有節則出入无時而失慎宻之道且通則行
　塞則止當出則出初不係于有應无應也應者助其
　外而已而在我之節其可廢乎故𧰼以不出户庭為
　知通塞而繫辭又明慎宻不出之義聖人之㫖深矣
　節之議徳行于此可見伊川曰户庭户外之庭也門
　庭門内之庭也
九二不出門庭凶𧰼曰不出門庭凶失時極也
　初為不當有事之地而二以剛中居有為之位其道
　不可同也故初以不出户庭為知塞而二以不出門
　庭為不知通知塞故无咎不知通則有失時之凶矣
　極至也有初故可以節二有二則可以節初二者亦
　相濟之道歟
六三不節若則嗟若无咎𧰼曰不節之嗟又誰咎也
　自成卦之初論之則六三所以節剛也自生爻之後
　論之則六三居不中正乗剛履險不知節者也不知
　節則傷嗟且至咸其自取又誰咎乎
六四安節亨𧰼曰安節之亨承上道也
　以隂比陽以柔從剛安行承上之節而无勉強矯為
　之意此六四所以亨也亨自亨也未足以及人古之
　所謂守節之士也
九五甘節吉往有尚𧰼曰甘節之吉居位中也
　安節自安而已而人未必安甘節則施之于已施之
　于人皆不以為苦故无往不可所以為人君之道九
　五居中履正以甘節節天下上下同之其吉宜矣盡
　節之大者是以往有尚也詩所謂如月之恒如日之
　升者其往有尚之意歟葢言日進而無已也
上六苦節貞凶悔亡𧰼曰苦節貞凶其道窮也
　上六居節之極葢節之過者以苦節人固不能于以
　自節亦非可久之道如是為貞則凶矣夫苦節不可
　貞而上六固守之故凶而道窮也伊川曰上六之悔
　亡與他卦異葢言悔則凶亡矣
䷼(兌下/巽上)
中孚豚魚吉利渉大川利貞
　雜卦曰中孚信也夫信者孚之一也孚者其道之大
　全也以信不足以盡孚故必曰中孚然有信之而信
　者有作也有未嘗信之而信者无作也无作中孚是
　也故自人之為徳論之則曰信又其小者則信于言
　而已自道論之則曰孚或未見于有為而其道可孚
　或无其人焉而是道為可孚皆曰有孚也故孚之道
　有无心于信天下而天下信之之意无不感也无不
　通也亦无不受而容之也无作也无止也亦无損益
　盛衰之理有孚于一身于一家于一國于天下逺近
　大小衆寡之不同其孚一也然易之卦皆道也而爻
　則人也在卦辭言之則主道也在爻辭言之則言乎
　其人也而中孚又以名卦者以信不足以名卦也且
　道有誠有孚有信人或未之别葢信者孚之一也孚
　者誠之一也道之所至誠亦至焉故道大誠亦大而
　孚為道之信信為人之徳是其别也自二帝以來言
　信者葢寡至成湯而後言彰信兆民文王演易復稱
　孚詩人亦言上天之載無聲無臭儀刑文王萬邦作
　孚故道之盛者後世莫若文王也至武王而後復言
　惇信明義及乎世衰道微人不知孚之為道獨知信
　而已孔子作易所以曉天下萬世欲其明而无惑故
　為言曰中孚信也是使後世由信而可得中孚之道
　也學者于此即以信為孚以孚為信不知孚之有别
　斯失聖人釋經之㫖矣夫中孚之𧰼中虚也虚已而
　對物則无物在物先來則應之不來則无應此中孚
　之為信所以進乎誠也茍實其中則先物有物矣先
　物有物則不誠在物先安得謂之孚乎故子絶四曰
　毋我毋我則虚已矣是无先物之物也上天之載無
　聲無臭亦不過如是而已使有聲臭實其中非天道
　也有物以實其中非聖人之道也豚魚吉者信及豚
　魚也惟天地之道可信及豚魚葢天地以生為徳而
　无私于豚魚以生為徳故豚魚以是道而生信及也
　使有心于豚魚則信及者微而其不及者大非天地
　也聖人法之亦如是而已信及豚魚則孚于天下可
　知也利渉大川中虚之有濟也利貞者中虚之徳也
　中虚之徳天徳也
彖曰中孚柔在内而剛得中説而巽孚乃化邦也豚魚
吉信及豚魚也利渉大川乗木舟虚也中孚以利貞乃
應乎天也
　中孚之象二隂居内而二五剛中下説而上巽故孚
　聖人法此所以化邦也儀刑文王萬邦作孚豈非化
　邦之謂歟豚魚物之至微而无知者信之難及者也
　信及豚魚況于有知者乎又況于人乎觀此則化邦
　可知矣巽木也木而中虚所以難可濟也利貞乾徳
　也虚中而利貞其孚所以應天而大也
𧰼曰澤上有風中孚君子以議獄緩死
　治獄聽訟虚中為先實其中則有閡此中孚之卦君
　子所以議獄緩死也議獄亦舉一端言之也凡天下
　之務當虚中者皆如治獄用中孚之道也且聖人之
　為治也有道以為之本刑罰助治而已非聖人之所
　專任以治天下也知此則知虚中之道矣不知此則
　刑罰先實其中道无自而入焉是其為治无適而非
　刑也安得議獄緩死之事哉如書言宥過无大又言
　罪疑惟輕皆議獄之謂也觀舜與臯陶之言然後知
　聖人之刑舜之戒臯陶曰明于五刑以弼五教則五
　刑者正所以弼五教故命臯陶于契之後非五刑可
　獨任以致治也曰刑期于无刑民協于中則聖人之
　心以无刑在刑之先此葢虚中之道也其命臯陶則
　先曰蠻夷猾夏宼賊姦宄故知舜之刑由蠻夷猾夏
　寇賦姦宄而有之非此則无用于刑也臯陶稱帝之
　徳曰宥過无大刑故无小罪疑惟輕功疑惟重與其
　殺不辜寧失不經則知聖人之刑皆不得已而用也
　不得已而用則由天下有罪而後有刑葢聖人不先
　刑以制天下也故至于好生之徳洽于民心則盡孚
　天下之道矣中孚之獄如是而已後世舍道徳仁義
　獨任刑以為治者不患天下之不孚而患網之不宻
　不患徳之不洽而患文之不峻于是有刲屠夷族之
　禍而人之有生殆犬彘之不如矣又安足與語中孚
　之道哉秦漢是已
初九虞吉有它不燕𧰼曰初九虞吉志未變也
　中孚之虚无物閡其中故其孚最為近誠虞吉者審
　度吉道而後行也度吉而行固善道也然已為有物
　非中孚之虚矣故言有它有它則中實非安于中孚
　之道𧰼言志未變者言虞吉有它之志未能忘也忘
　此則中孚矣初九中孚之始未能盡其道故尚有虞
　吉之志盡中孚之道者无適而非吉又何虞乎
九二鳴鶴在隂其子和之我有好爵吾與爾靡之𧰼曰
其子和之中心願也
　中孚之道與物无閡況于交感之際為感通之易者
　乎是猶鶴鳴于幽隂之中而其子和之必至之理也
　有好爵以與爾靡之又其子之願也是其所以和也
　好爵猶美道也吾與爾靡其道虚已以容人也葢言
　中孚之美道其能感人也虚已而已然中孚本應物
　之道二得之而三失之
六三得敵或鼔或罷或泣或歌𧰼曰或鼓或罷位不當
也
　自一卦論之則三四為虚中自爻言之則六三之不
　當位又不若六四之能虚己也且中孚之道不立已
　何得敵之有得敵則有已甚于虞吉故物或怒之則
　鼔或困之則罷或悲之則泣或樂之則歌四者有感
　于外而動于中者也感于外而動于中不能忘敵也
　不能忘敵有我之過也惟中孚虚己无與為敵外物
　之來如投虚然或怒之則无鼔也或困之則无罷也
　或悲之則无泣也或樂之則无歌也舉无得敵之理
　則其道全矣
六四月幾望馬匹亡无咎𧰼曰馬匹亡絶𩔖上也
　六四處得其正蓋有中孚之道者月幾望居盛位而
　不盈也馬匹亡舍衆志而獨上也六四近君有自盈
　之失今月幾望則虚己而不盈矣馬匹不亡則有鼔
　罷泣歌之累今馬匹亡則安行上道終无得敵之理
　是以无咎也匹亦敵之𩔖也得敵匹亡其道相反也
　𧰼言柔在内而爻則其道相反蓋卦爻取義有不得
　而同者也
九五有孚攣如无咎象曰有孚攣如位正當也
　孚之道无不通亦无不感可以通天下之志至于固
　結攣如是以无咎九五君位足以感通天下又无私
　應之累故直曰有孚攣如位正當而已
上九翰音登于天貞凶𧰼曰翰音登于天何可長也
　中孚虚己也虛己者道之虛也道之虛故足以應天
　下之實而无不通焉是以聖人尚之也翰音登于天
　聲之虛也聲之虚不足以有為也以是為貞則凶矣
　虛聲无實非可久之道也九五知虚己而用道于中
　故足以通天下之志上九獨務虚聲而事于外不知
　其道已喪于中矣故凶而不可久也
䷽(艮下/震上)
小過亨利貞可小事不可大事飛鳥遺之音不宜上宜
下大吉
　大過四剛二柔剛過之𧰼小過二剛亦曰過者蓋剛
　實其中則為過矣是以聖人貴夫居柔而用剛故中
　孚而後有小過頤而後有大過也
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之𧰼焉飛鳥遺之音不宜上宜下大吉上逆而下順
也
　小過之亨蓋以小者過則亨是以可小事也過以利
　貞故能與時偕行而无違非利貞則雖小過亦不能
　有行矣此小過所以莫先于利貞也可大事者剛也
　柔可小事而已二五柔中故小事則吉三四剛而不
　中故不可大事凡剛非二五皆非得位故言剛失位
　而不中也中孚虚中而實外舟虚之𧰼也小過中實
　而外柔飛鳥之𧰼也飛烏遺音能下不能上上則逆
　也下則順也逆則无適而非凶此順所以為大吉也
　由是言之則小過之義可過于下不可過于上可過
　于順不可過于逆可過于柔不可過于剛故不及其
　君遇其臣所以為小過之无咎歟
𧰼曰山上有雷小過君子以行過乎恭喪過乎哀用過
乎儉
　凡物之過者非其物也事之過者非其事也過則其
　𧰼變矣如泰之過不為泰否之過不為否也惟行之
　過恭不失其為行喪之過哀不失其為喪用之過儉
　不失其為用是則為可過之道所謂宜下大吉也故
　凡可過者過之則不為失不可過而過之斯為過矣
　孔子曰禮與其奢也寧儉喪與其易也寧戚此其所
　以為可過也歟自道論之三者猶為道之小者故稱
　小過
初六飛鳥以凶𧰼曰飛鳥以凶不可如何也
　卦彖言飛鳥之𧰼飛鳥之音而初上又明飛鳥之凶
　中實外柔飛鳥之𧰼也上逆下順飛鳥之音也迅疾
　多過飛鳥之凶也别而言之固不同合而言之則飛
　鳥皆有是三者之義也初六以柔居下其道順也從
　剛而應四則舍順而從逆飛鳥上逆之過也是以有
　凶飛鳥之過一往不及反雖欲救止之末如之何矣
　故曰不可如何也
六二過其祖遇其妣不及其君遇其臣无咎象曰不及
其君臣不可過也
　伊川曰陽之在上者父之象尊于父者祖之象四在
　三上故為祖又曰五隂而尊祖妣之象也雍曰過其
　祖而遇其妣謂二之遇五也不及其君遇其臣謂五
　之遇二也過祖之妣尊妣也不及之臣自卑也尊妣
　而自卑則二五雖俱為隂柔而君臣之分不亂所謂
　行過乎恭也是以无咎二五非正應而相從故言遇
　遇則所謂小過非大得志也
九三弗過防之從或戕之凶𧰼曰從或戕之凶如何也
　聖人之所以為防者禮而已惟禮足以防人亦足以
　防已遇人而不知防則從或戕于外守已而不知防
　則從或戕于内傷害既至其凶如何信不可逃也君
　子行過乎恭喪過乎哀用過乎儉皆所以防之耳九
　三以陽居剛為道過矣過而不知防是以凶也
九四无咎弗過遇之往厲必戒勿用永貞𧰼曰弗過遇
之位不當也往厲必戒終不可長也
　九四以陽居柔无過也故无咎无咎无過遇之而已
　遇之者下順乎柔不以剛自居也若舍柔用剛以是
　而往危之道也故必戒焉勿用永貞貴夫知時而已
　時不可過而過之故有往厲之戒時可小過焉又不
　可以斯道永貞也此過之與時偕行者也位不當者
　所謂剛失位而不中也剛失位而不中是以弗過而
　遇之也或得位而中斯為大有為之君尚何往厲之
　戒乎故往厲之戒特處九四之道耳終非可久之貞
　也觀爻辭之義則遇為小事而過為大事故上六弗
　遇過之所以為亢也
六五密雲不雨自我西郊公弋取彼在穴象曰密雲不
雨已上也
　雨之潤澤萬物非小道也豈小過柔中之君能盡其
　道哉雖與二為遇亦可小事而已故言雨則密雲自
　我西郊方興而未有潤澤之功蓋見其不可大事也
　公弋取彼在穴者弋取小事故能有在穴之獲在穴
　之獲謂二之遇也君臣之遇固非小事然未能大得
　君未足以澤及天下故為小也若乾之二五同聲相
　應同氣相求所謂大矣已上者言隂道已上行而未
　雨蓋君臣俱柔之𧰼也
上六弗遇過之飛鳥離之凶是謂災眚𧰼曰弗遇過之
已亢也
　知不可大事而遇之者二四之无咎也知不可大事
　而過之者上六之災眚也鳥之飛也多失之過鳥飛
　之過則離凶焉非獨天災亦自取耳上六當過之時
　不知處過之道至于亢極其凶宜矣太甲曰天作孽
　猶可違自作孽不可逭其斯之謂與
䷾(離下/坎上)
既濟亨小利貞初吉終亂
　已濟難為既濟方將濟難為未濟名卦之義甚明然
　則既濟之亨可知矣易六爻有應者八卦既濟未濟
　居其二而未濟不能濟難者以既濟六爻皆得位未
　濟六爻皆失位故也六爻皆應皆得位在六十四卦
　之中獨此一卦而已以是知欲濟者必在有應必得
　其位然後可也既濟亨小者小為衍字蓋縁未濟亨
　之下有小字故亦誤書于此又孔子彖言小者亨也
　因此遂不能去六十四卦无亨小之義如旅小亨巽
　小亨是誠小亨也既濟亨之大者也然則孔子言小
　者亨也者蓋濟難大人之事故未濟言小狐汔濟以
　明小者不能濟故為未濟若既濟則雖小者亦有濟
　故孔子彖言小者亨也所以别未濟之義也小者如
　小道小徳亦有濟也又如大事雖濟小事亦濟也是
　皆為小如是則知舉无不濟矣使卦辭有小字則孔
　子彖辭當以既濟亨小者為句斷下句獨曰亨也殊
　无義理必以既濟亨為斷句則見既濟亨為文王辭
　小者亨也為孔子釋之之辭也且大人于難无所不
　濟故既濟未濟不必論大人惟既濟之後雖小道小
　徳皆可亨未濟之時非小道小徳所能亨也故必以
　小者亨小狐濡尾為别也孔子于小亨增者也二字
　即文義與旅巽自不同矣初吉者既濟无不吉也道
　窮則變未濟終焉故終亂也既濟有初吉終亂之𧰼
　未必濟者皆亂也終亂不亂則在人耳故聖人慎終
　如始所以復濟終亂之道也昔成湯黜夏命之後乃
　曰茲朕未知獲戾于上下慄慄危懼若將隕于深淵
　武王大告武成乃偃武修文歸馬放牛示天下弗服
　若是者豈有終亂之道乎是以商周享國久長由湯
　武有以濟終亂之道也有其𧰼則卦言之而亂與不
　亂在人事者非卦所可盡言也
彖曰既濟亨小者亨也利貞剛柔正而位當也初吉柔
得中也終止則亂其道窮也
　小者皆亨故曰既濟小或未亨非既也既者皆盡之
　辭利貞者既濟以六爻剛柔皆當位而濟以是知其
　利貞也使不當位而可濟則非貞利矣六二柔得中
　也初二皆卦之始也故為初吉終止則亂者止謂難
　止則亂至也猶上六濡首之厲是也難止則亂至有
　不至者何也蓋難止亂至者𧰼當然也有不至者聖
　人維持之力也
𧰼曰水在火上既濟君子以思患而豫防之
　水性下而居上火性上而居下交則相濟是為既濟
　也既濟雖非有患之時而患必生于既濟之後故君
　子思患而豫為之防也成湯之危懼成王之小毖皆
　思患豫防之謂也故卦言終亂𧰼言豫防爻有濡首
　之厲其義一也
初九曵其輪濡其尾无咎𧰼曰曳其輪義无咎也
　既濟之初方出難矣是以有曳輪濡尾之𧰼曳輪所
　以出難也濡尾以曳輪而濡也曳輪而濡尾則身出
　而難在後矣是以知其既濟也既濟故義无咎
六二婦喪其茀勿逐七日得𧰼曰七日得以中道也
　六二柔而得中者也當既濟之時在我者得其位則
　不失已在人者得其應則不失人内外无失又何患
　于喪乎有喪亦有復故勿逐七日得也如是則六二
　之𧰼有得无失而辭言婦喪其茀者蓋得失者消長
　循環之道方得之際失在前也猶既濟之終必復于
　難君子思患而豫防之勿謂其无喪而遂忘其喪也
　此六二所以言婦喪其茀之義柔中婦之𧰼爾雅謂
　輿革後謂之茀而詩有簟茀魚服鄭氏謂茀之言蔽
　也故伊川曰婦人出以自蔽者也而馬氏王氏皆為
　首飾未詳其㫖伊川曰卦有六位七則變矣七日謂
　時變也雖不為上所用而中正之道无終廢之理也
九三髙宗伐鬼方三年克之小人勿用𧰼曰三年克之
憊也
　髙宗中興之賢君也鬼方至逺之伐也髙宗之中興
　其為政事豈伐逺方而已哉故知鬼方之伐在髙宗
　為小事也小事猶克之以見小者亦亨也猶有三年
　之憊者既濟之難未至大亨也髙宗中興所謂既濟
　之大亨矣鬼方小事猶且小人勿用則大者可知此
　其所以中興歟九三當既濟方興之時故有髙宗之
　𧰼
六四繻有衣袽終日戒𧰼曰終日戒有所疑也
　既濟思患豫防而六四又為多懼之地近君居險是
　以有繻有衣袽之戒袽敝衣也説文謂繻為繪采蓋
　其意以謂勿以新繪而忘敝袽亦猶勿以既濟而遂
　忘未濟之難也終日者言无怠時也有所疑者雖未
　有患以多懼而豫防之也
九五束鄰殺牛不如西鄰之禴祭實受其福𧰼曰東鄰
殺牛不如西鄰之時也實受其福吉大來也
　大難既濟為之君者何所事焉惟祭祀為先耳與萃
　渙二卦王假有廟同意牛祭祭之盛者也禴祭祭之
　薄者也祭之盛者非无誠也然以物為主祭之薄者
　非无物也然以誠為主物過于誠則物勝誠而誠日
　以衰誠過于物則誠勝物而誠日以著鬼神惟誠而
　後通物亦因誠而可薦則祭祀之道誠在所先而物
　在所後明矣是以東鄰殺牛不如西鄰之禴祭實受
　其福也𧰼言西鄰之時蓋君子誠之為貴方既濟之
　初未能備物為亨是得其時也吉大來者既濟亨矣
　其吉方興而未艾是猶天保之詩言吉蠲為饎是用
　孝享禴祠烝嘗于公先王其卒章言如月之恒如日
　之升如南山之夀不騫不崩如松栢之茂無不爾或
　承謂之大來者如此伊川曰東鄰陽也謂五西鄰隂
　也謂二也
上六濡其首厲𧰼曰濡其首厲何可久也
　上六處既濟之極當終止之亂是以有濡首之危非
　可久于既濟之道也既濟之極難之始而未深也故
　但濡首而已惟聖人通其變而不至于極則无是危
　矣
䷿(坎下/離上)
未濟亨小狐汔濟濡其尾无攸利
　易六十四卦終于既濟未濟者凡人事之終始惟曰
　濟與不濟而已故以是二卦終焉先既濟而後未濟
　者猶泰之與否也泰極則否既濟窮則未濟天道人
　事莫不然也聖人之為戒深矣既濟曰亨未濟亦曰
　亨者既濟之亨已然之亨也未濟之亨將然之亨也
　既濟言濡其尾而未濟亦言濡其尾者既濟之濡其
　尾以曳輪既濟而濡尾也未濟之濡其尾以小狐幾
　濟而濡尾也夫濟難大人之事豈狐疑小人之所能
　哉宜其濡尾而无攸利此其所以為未濟也幾濟而
　濡尾不喪其生亦幸矣何所利乎若夫飛龍在天大
　人之造何難不濟是以有不言所利之大
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
　未濟知其亨也以六五柔中知其有濟是以亨也小
　狐幾濟未能出險之中故濡其尾无攸利未能終其
　濟也有始有卒者其唯聖人乎是以續終之事固非
　狐疑小人之所能也六爻雖不當位而剛柔皆相應
　雖處已有失然亦未嘗失于人故得人之助是以有
　終亨之𧰼而小狐之濟亦止于无攸利而已不然則
　凶及之矣
𧰼曰火在水上未濟君子以慎辨物居方
　火性炎上而在上水性潤下而在下二氣不交不相
　為用是以為未濟亦猶天地不交而為否也物之有
　可辨者如水火之性是也居方者猶居上居下是也
　君子觀未濟之𧰼而慎于辨物居方者欲其所居各
　得交濟之道无若火在水上而不相為用也不然則
　物自各止其所在君子何慎之有
初六濡其尾吝𧰼曰濡其尾亦不知極也
　初六隂柔在下居險之中而上應九四是則小狐欲
　濟之𧰼然不能有終而濡其尾是隂柔不足以有濟
　故吝也極至也度可至而至之智者之事不度才力
　而妄欲有濟是不知可至之道也无凶而止于吝者
　得其應以為之助耳
九二曳其輪貞吉𧰼曰九二貞吉中以行正也
　曳其輪者將以有行也九二以剛中之才居險難之
　中剛而有濟故曳其輪貞吉也夫六五之君柔中未
　能有濟必得九二剛中之臣相與為應乃可濟矣是
　以有曳輪濟難之漸固守是道无不吉也中以行正
　者其曳輪也所以輔其君以有濟道之正也以九居
　二中之徳也以中之徳行道之正故曰中以行正也
　既濟初九曳輪而已濟者也未濟九二曳輪而將濟
　者也夫濟者宜有用舟之𧰼而二卦皆言曳輪者以
　見濟難之時用力甚艱而後有濟故也
六三未濟征凶利渉大川𧰼曰未濟征凶位不當也
　三非中正之才不足以有濟必欲力征而有濟斯取
　凶之道也然二卦謂之濟者非獨濟其身而已有載
　上濟下之道故皆有曳輪之𧰼茍濟其身則為小狐
　之事也非濟之大者也六三雖非中正之才而處險
　之上險不能害以之自濟則可濟衆則不可是以雖
　征凶而利渉大川也征凶以其濟衆也利渉大川自
　濟也必曰未濟征凶言欲以未濟之道而征是以知
　其欲大濟也征凶固不若九二曳輪之吉而利渉大
　川復優于小狐濡尾之吝以此見六三之才居初二
　之間特以不當濟難之位往濟則凶也
九四貞吉悔亡震用伐鬼方三年有賞于大國𧰼曰貞
吉悔亡志行也
　四居近君之位有剛強可濟之才而能固守居柔之
　貞是以吉也吉則未濟之悔亡矣故可以震用伐鬼
　方震用伐鬼方則其才足以逺濟非獨自濟其身而
　已故其君報能濟之功是以三年有賞于大國也必
　言三年以見未濟之時艱于有為也自古觀之舜有
　大功三十而後為天子禹八年于外而後平水土湯
　十一征而天下信之文王九年而大統未集周公東
　征三年而歸未濟之難如此則九四之三年有賞未
　為久也志行者上有六五虛明柔中之君故九四得
　以行其志而有鬼方之伐不然則自濟不暇又安能
　濟逺人乎既濟九三與未濟九四皆有伐鬼方之象
　者二卦三四為反對故其象同與損益二五言十朋
　之龜夬姤三四言臀无膚其行次且同義稱髙宗則
　知伐鬼方為小亨言震用則知伐鬼方為大事矣係
　乎其人大小不同也
六五貞吉无悔君子之光有孚吉𧰼曰君子之光其暉
吉也
　六五柔中文明之君虚己而有容故賢者樂為之輔
　以濟天下之難是以九二有曳輪之吉而九四有鬼
　方之伐也人君不以尊位自居而樂于虚己待賢固
　守是道宜其吉而无悔矣貞吉而无悔是以未濟之
　悔可亡于九四也為君之徳孰有光于是者乎此其
　所以為文明之君有孚虚中也虚中故能尊賢而容
　衆是以吉也上言貞吉始之吉也下言有孚吉終之
　吉也此所謂能續終者也昔文王之為君也徽柔懿
　恭所謂柔中也光于四方顯于西土非君子之光乎
　至于得賢而用之則有若虢叔閎夭散宜生泰顚南
　宫适之徒以為疏附先後奔走禦侮之臣故在詩則
　文王獨稱大明而在易則未濟六五亦獨為君子之
　光也
上九有孚于飲酒无咎濡其首有孚失是𧰼曰飲酒濡
首亦不知節也
　六五有孚于賢者故為君子之光上九有孚于飲酒
　適足自養而已安能有濟哉然自養者獨善其身雖
　无大咎至于難將及已濡首而不變是不知進退存
　亡之節者也向之謂有孚今則失是矣上九剛明之
　才可用而不知變故聖人之辭戒之如此昔伊尹始
　則耕于有莘之野終則幡然而改所謂知進退存亡
　之節者又安有濡首之失乎
　
　
　
　
　
　
　
　
　
　
　
　
　
　
　
　郭氏傳家易説卷六
欽定四庫全書
　郭氏傳家易説卷七
　　　　　　　　　　　　　宋　郭雍　撰
　　繫辭上
天尊地卑乾坤定矣
　繫辭首一章之義當先辨天地非乾坤乾坤非天地
　及明道之乾坤易之乾坤三才之天地卦中之天地
　然後其義可明若直以天地尊卑便為乾坤孰不知
　天地尊卑之理如此則于道于易于卦皆無意義若
　非聖人之言也聖人之言豈茍然哉此章蓋明作易
　聖人首畫乾坤二卦之義此謂易之乾坤卦中天地
　之象也且无形者道有形者物乾坤道也天地物也
　故道有乾坤而无天地物有天地而无乾坤及乎觸
　𩔖而長之然後乾為天坤為地非本无分也此乾坤
　天地之辨也无象則道也有象則卦也道之乾坤无
　象也有其道而未見于書也易之乾坤有象也畫而
　為卦見之于書者也三才之天地天地也卦中之天
　地上下二卦又三才之象也孔子繫辭繫周易也周
　易以乾坤六畫為首故首言天尊地卑乾坤定矣蓋
　言文王重卦得天尊地卑之象而後乾坤之卦定也
　若論乾坤之道則乾坤定而後天尊地卑其義不同
　故包犧之畫在上為天尊道也文王之重在下為地
　卑道也尊包犧而自卑之是為得天尊地卑之道矣
　天尊地卑然後卦象形六位著剛柔分其始則乾坤
　二卦先定故曰乾坤其易之門邪
卑高以陳貴賤位矣
　卑地也高天也天地高卑以陳則人位乎兩間而人
　道著矣貴賤人道也天地純一故一高一卑人道不
　齊則或貴或賤而位有分焉此六位之所由以立也
　有六位而後剛柔生焉故位為一定之體而剛柔則
　變矣
動靜有常剛柔斷矣
　乾陽也陽為動坤陰也陰為靜爻之變本乎動靜觀
　動靜常理則六爻剛柔斷然可知動以變為常靜以
　不變為常易稱剛柔皆謂九六也上言乾坤定者由
　上下二卦也貴賤位者六位也此言剛柔斷者六爻
　也
方以𩔖聚物以羣分吉凶生矣
　乾坤畫卦之始本無吉凶因人而生也方所也物以
　方而聚言其大致也復以羣而分言乎其微也𩔖聚
　羣分皆在物也物動則有吉凶而其幾則見于易故
　易之吉凶因物之𩔖聚羣分而生初未之有也易之
　所有者卦與爻位而已前三者是也因三才而生見
　者吉凶變化也論乾坤卦位六爻吉凶變化如此則
　諸卦可知
在天成象在地成形變化見矣
　此章論乾坤先言卦位生爻以盡設卦之道繼言吉
　凶生變化見以見乾坤之致用變化之道至微難見
　因在天成象以見乾之變化因在地成形以見坤之
　變化故曰變化見矣
是故剛柔相摩八卦相盪鼓之以雷霆潤之以風雨日
月運行一寒一暑乾道成男坤道成女
　變化之見在易則見于剛柔八卦在天地之間則見
　于雷霆風雨日月寒暑在人則見于男女皆乾坤變
　化之道也剛柔者六爻之九六也乾坤九六剛柔相
　摩而變故八卦因之相盪而六十四卦生焉此見于
　易者也雷霆風雨之鼔潤日月寒暑之運行皆八卦
　變化之象見于天地之間者也雷霆風雨鼓潤萬物
　者也日月運行寒暑者也乾道成男在易則震坎艮
　是也在人則男也坤道成女在易則巽離兌是也在
　人則女也
乾知大始坤作成物乾以易知坤以簡能
　自天尊地卑言乾坤之設卦卑高以陳言乾坤之六
　位動靜有常言乾坤六爻之剛柔繼言因方物而吉
　凶生因象形而變化見則乾坤之義略備矣繼又明
　變化之見有見于易者有見于天地之間及人道者
　雖各不同而其象一也自乾知大始坤作成物之下
　大明乾坤之徳而終之以聖人法乾坤之道則乾坤
　之義畢矣繫易之義莫大于此莫先于此故以是首
　章也且自易言之則易始于乾坤而乾又為坤之始
　是為大始也自物言之則萬物始于坤坤始于乾是
　為大始也大始以氣言乾為天天知始物而已非生
　也坤為地地成形則生而作成之也此地道之代終
　也然乾之大始以易而知知始而已亦非生也坤之
　成物以簡而能能則作成之義也非易則不知非簡
　則不能乾坤之道不過于此况人乎是以聖人之道
　无他焉法乾坤易簡而已
易則易知簡則易從易知則有親易從則有功有親則
可乆有功則可大可乆則賢人之徳可大則賢人之業
易簡而天下之理得矣天下之理得而成位乎其中矣
　乾道易故人亦易知坤道簡故人亦易從人能法乾
　坤之易簡者以易知易從而已以易知之道接物故
　物輔而相親以易從之道有為故人歸而有功有親
　樂其易也易則可乆之道也有功成于簡也簡則可
　大之道也且乾以無不覆為易坤以无不載為簡人
　思无不覆之道則天下萬物不能外其親此其所以
　可乆也思无不載之道則天下萬物不能外其功此
　其所以可大也法乾坤之易簡至于可乆可大則賢
　人之徳業至矣原始要終雖天下之理不同皆以易
　簡而得之此所謂知其所本者也天下之理得則與
　天地合徳是以成位乎其中而參天地且乾以易知
　天亦易也坤以簡能地亦簡也聖賢之徳業以易簡
　而成天下之理以易簡而得天地與人其徳一歸之
　易簡非合徳參天地而何此章前言設卦之道而後
　言賢人可大可乆之徳業則知易不徒設也將以其
　道用于天下耳昧者未之知故務為艱險以去其易
　務為繁苛以去其簡徇目前之利而不顧方來之弊
　則徳于是乎不可乆作聰明窮奢欲矜權術滋法令
　則業于是乎不可大天下之理既不能得于是上下
　乖離而天下始亂矣漢唐之弊是也安能知成位乎
　其中本于至簡至易之道哉聖人憂患後世不知君
　人之有道此文王之易所以作而孔子復繫辭以明
　之之意也然乾坤易簡與人道易簡本非二道故孔
　子論易簡自乾坤終以人道相馴而致无少間也此
　章始自天尊地卑終于易簡乾坤之義畢矣
聖人設卦觀象繫辭焉而明吉凶剛柔相推而生變化
是故吉凶者失得之象也悔吝者憂虞之象也變化者
進退之象也剛柔者晝夜之象也六爻之動三極之道
也
　此章明聖人設卦之道卦所以觀天下之象象在彼
　者也聖人像之于卦故觀于此而可得也有畫而无
　辭則吉凶不可得而知繫之以辭所以明吉凶也剛
　柔不相推則止于乾坤而已變化无自而生變化不
　生則六十四卦不能成也然吉凶變化雖各有所主
　䆒其實亦皆象也易以象為主而象為難明故復詳
　言之彼有失得則卦以吉凶象之彼有憂虞則卦以
　悔吝象之彼有進退則卦以變化象之彼有晝夜則
　卦以剛柔象之彼所有之象聖人莫不觀而象之于
　此此作易之道也六爻之動動則變所以象三極變
　化之道也既象進退又象三極者進退特人事耳由
　卦全體而言天地人之道皆具豈獨人事而已哉曰
　明吉凶則悔吝可知然剛柔變化自為易之二道相
　因而生故各有象獨辭无象故不言也剛之極則柔
　晝之極則夜所以剛柔象晝夜也
是故君子所居而安者易之序也所樂而玩者爻之辭
也是故君子居則觀其象而玩其辭動則觀其變而玩
其占是以自天祐之吉无不利
　上言聖人謂作易之聖人也此言君子謂玩易之君
　子也有聖人作易如彼故君子玩之如此非獨明作
　易之道亦所以垂玩易之法又以見非聖人不能作
　易而君子之成徳玩易之所致也然玩易有二道一
　則所居而安者易之序所樂而玩者爻之辭是也一
　則居則觀其象而玩其辭動則觀其變而玩其占是
　也易之序者卦之序也序有時在其中故君子居其
　時而安之者得其序也如居否之時則儉徳辟難居
　既濟之時則思患豫防之是以安也爻之辭所以明
　道也道非樂玩其辭則不可得而見故因介于石而
　有得于知幾之神因鳴鶴在陰而有得于樞機之慎
　舉爻辭尚樂而玩則卦辭為可知矣此其一也其二
　則聖人又明居處動作之有異不可以一塗盡其道
　方居之時无所營為故觀易之象以明時玩易之辭
　以探道及動之後悔吝攸生故觀其變以知善惡玩
　其占以明吉凶是以君子常吉而天祐之者蓋于所
　居所樂一動一靜之際莫非以易道自處非天私君
　子而祐之實自致也占不獨蓍龜也凡極數知來皆
　占也謂占于易之道也前章終于天下之理得而成
　位乎其中謂在上尊位之聖人也不曰聖人而曰賢
　人謂能法乾坤易簡非獨聖人可得天下之理賢者
　亦可修而得也此章終于君子玩易蓋兼上下窮通
　之君子其玩易皆一也稱君子兼聖賢言之
彖者言乎象者也爻者言乎變者也吉凶者言乎其失
得也悔吝者言乎其小疵也无咎者善補過也
　前章言卦之象備矣此章又明玩辭之法也彖之辭
　所以言一卦之象也象非為天為地而已八卦之義
　變動不居皆其象也爻之辭所以言一卦之變也卦
　由爻以變爻之辭又明其變之所以也吉凶言其失
　得之大悔吝言其所失之小无咎稱其善補過此五
　者皆易辭之道也君子樂玩在此而已
是故列貴賤者存乎位齊小大者存乎卦辨吉凶者存
乎辭憂悔吝者存乎介震无咎者存乎悔
　上而貴下而賤係乎六爻故曰存乎位乾坤之大井
　鼎之小皆卦也故言齊小大繫辭焉而明吉凶是存
　乎辭也憂悔吝者方悔吝未至之時先明于幾微則
　无疵故存乎介亦由思患而豫防之也知畏過咎常
　自震悔則可補過故存乎悔亦由恐懼修省者也人
　有貴賤而位列之人有小大不齊而卦齊之介雖所
　以憂悔吝而悔又以震无咎也能知辭之所言如彼
　又知理之所存如此樂而玩之是其所以為君子也
是故卦有小大辭有險易辭也者各指其所之
　觀卦之象而卦有小大之異君子所居不可同玩卦
　之辭而辭有險易之辨君子所樂不能一各指其所
　之者之于常則其辭易之于變則其辭險是非辭无
　以示其所之也
易與天地凖故能彌綸天地之道
　自此至知鬼神之情狀别為一章天地至大也人居
　其中則備三才易之為書三才之道也是以一卦之
　中皆備三才之象故與天地凖凖則其道彌綸周滿
　天地而无有餘不足之差故天地人鬼无或不知者
　以不能外乎易故也言天地則人在其中矣
仰以觀于天文俯以察于地理是故知幽明之故原始
反終故知死生之説
　由易之道仰觀俯察則天地幽明之故无不知幽則
　天地之道其隱者也明則天地之道其顯者也在人
　則原形氣之始反形氣之終其死生之説尤為易知
　故謂幽明之故者以事理言至死生則可説者也
精氣為物游魂為變是故知鬼神之情狀
　萬物出于天地者也人與萬物皆一也由天地至精
　之氣鍾而為物物散而變則復于天地是鬼神之情
　狀雖極幽隱不過于人物聚散而已蓋可得而知也
　故文王之易于卦具天地而爻具人位是人由天地
　精氣而生雖有參天地之道而无同天地之體也卦
　以用事而終窮窮而變亦猶鬼神也故人鬼之象與
　卦一也上言幽明之故天地也死生之説人也精氣
　游魂鬼神也辨天地人鬼之理宜其同章先儒别鬼
　神于下章未詳其旨
與天地相似故不違
　自此别為一章論聖人之道至无方无體而終也聖
　人與天地合其徳故與天地相似天且弗違而况於
　人乎是以天地无違于聖人聖人亦无違于天地也
　或謂易與天地相似易非特相似而已相似者謂人
　道也
知周乎萬物而道濟天下故不過
　聖人以周物為知以濟天下為道未嘗私一身而周
　濟之也故能與天地相似其道雖大而不為過者以
　此上言與天地相似猶中庸所謂參天地也此言知
　周乎萬物而道濟天下猶中庸所謂非自成已而已
　也所以成物也(案原本脱參天地也至中庸所謂/二十一字今據大易粹言校補)
旁行而不流
　聖人應天下之變一以易道而已故雖委曲旁通而
　未嘗逐物流移適則用之過則棄之而已所以和而
　不流也蓋亦曲能有誠之義
樂天知命故不憂
　聖人不能无憂而此言不憂者蓋聖人之憂在道而
　其所不憂者在身樂天則无偽知命則无欲憂者偽
　欲之所生无偽无欲无適而非天則憂无自而至也
　此言天者孟子所謂知性則知天之天也此言命者
　孟子所謂有命焉之命也中庸言天命之謂性亦是
　道也故此言樂天知命説卦言窮理盡性至于命及
　中庸孟子之言其道皆一致中説竊聖人之言曰樂
　天知命吾何憂窮理盡性吾何疑其言似也其道非
　也且言樂天知命吾何憂雖未大失然其意以窮通
　為命矣至言窮理盡性其失逺矣夫窮理盡性聖人
　之事非特去疑而已其與樂天知命相為終始未易
　以憂疑為辨也語曰知者不惑不惑則无疑矣况窮
　理盡性聖人之事乎聖人之无疑乆矣至于盡已之
　性盡人之性盡物之性又豈无疑而已哉文中子不
　明此務為心迹之説反覆其言不過于一身憂疑而
　止耳蓋不知知周乎萬物而道濟天下以窮理盡性
　之説者也故區區于心迹之間終不能遺一身而觀
　之是之謂不知道
安土敦乎仁故能愛
　安土常人之情聖人之治因之而已固不能從已之
　欲也能因其所安而安之而後可以敦乎仁敦乎仁
　則愛道廣矣所謂仁者愛人也愛者好生之徳也
範圍天地之化而不過曲成萬物而不遺通乎晝夜之
道而知
　聖人以一人之身固不能範圍天地之化然所謂範
　圍者為之有制而已天地之化有時而過者在彼聖
　人範圍之制无傷財害民之失則所過在彼而制其
　過者在聖人是猶泰所謂財成天地之道也曲成萬
　物而不遺者盡人之性盡物之性生成而无天傷无
　所遺焉所謂輔相天地之宜也易言晝夜之道最為
　難明夫幽明隱顯也晝夜之道非幽明之故也昏極
　則生晝明極則生夜猶陰之生陽柔之變剛動極而
　靜皆有道以運之而變于是乎生變者有象運者无
　形由有象則可以知无形由晝夜陰陽剛柔動靜則
　可以知道故曰通乎晝夜之道而知通乎晝夜則陰
　陽剛柔其𩔖舉可知也以人事言之則盛衰治亂進
　退存亡得喪孰非晝夜之道乎故有範圍之道以參
　天地有曲成之道以育萬物通乎晝夜之道則寂然
　不動感而遂通天下之故矣非聖人極天下之至神
　其孰能與于此先儒或以範圍為犯違誤矣
故神无方而易无體
　經言神易道聖人凡有四者之異且神无自神其在
　道則道之神也在易則易之神也在聖人則聖人之
　神也神寓于道易聖人而道易聖人各有其名不謂
　之神此神所以无方也易之有體者書也書之為體
　者卦象也書以卦象為體卦象未立而是道具有及
　其既立則曰卦也曰象也不得復謂之易如此則易
　為无體矣然聖人範圍曲成通乎晝夜豈无自而能
　然哉蓋用易无體之道以盡无方之神而後能之也
　如是則神也易也託聖人以為方體耳故以是終之
一陰一陽之謂道繼之者善也成之者性也仁者見之
謂之仁知者見之謂之知百姓日用而不知故君子之
道鮮矣
　繫辭言道此章為甚著蓋惟道兼統三才三才不過
　二象陰陽是也天地人皆具陰陽故六是之謂一陰
　一陽之道也繼之者有自然之善成之者有在人之
　性大其性者于此成其大小其性者于此成其小仁
　者見其仁而得之謂道為仁知者見其知而得之謂
　道為知故自古聖賢雖各有得而未嘗同者其性之
　所成異故也然謂仁知非道則不可也特非道之大
　全耳仁者知者猶有見而得之斯民之愚又日用而
　不知矣凡日用而順成者皆道也百姓不知有道故
　性之所成者鮮此聖人所以明之也明之則天下後
　世皆知其一陰一陽為具三才之道繼之者有善而
　成之在人使仁知不為獨見之異百姓用而知之此
　聖人明道之意也然則聖人何如其明也包犧以八
　卦文王以六十四孔子以彖象繫辭是已故易之為
　書所以明易之道也易之道三才之道也三才之道
　一陰一陽之道也一陰一陽之道道之大全也道之
　大全天得之而天地得之而地人得之而人又成于
　性者有仁知聖賢之異道盡于斯矣然經自成之者
　性之後主人事而言其言繼之者善則與道同體不
　獨在人之善矣經所謂易簡之善配至徳之善也能
　充孟子性善之説則可以明此為善惡論者不知有
　此也此善天道也天道无不誠故至善存焉中庸論
　誠首言天命之性孟子良心赤子之心與性善之説
　雖本諸此又加詳焉
顯諸仁藏諸用鼓萬物而不與聖人同憂
　此章明易與聖人之同用也易之道无體故隱顯无
　常當用則顯諸仁已用則藏諸用顯也蔵也皆有所
　託故知易之无體也方其用也雖鼔動萬物使之化
　育而无道不行之憂是不與聖人同憂矣
盛徳大業至矣哉富有之謂大業日新之謂盛徳
　易有盛徳大業聖人用易之道亦見于徳業故盛徳
　大業不獨主聖人言之易窮則變變則通通則乆此
　易之盛徳也以言乎天地之間則備矣此易之大業
　也然富有則无外无外大之至也聖人用此故有可
　大之業日新則无窮无窮則乆聖人用此故有可乆
　之徳也前言易道之不與聖人同憂者此言其所同
　者徳業也
生生之謂易成象之謂乾效法之謂坤極數知來之謂
占通變之謂事陰陽不測之謂神
　此章先明易與乾坤體用後言聖人之效法也自易
　而生乾坤自乾坤生八卦八卦生六十四而後二篇
　之䇿當萬物之數所謂生生之謂易也自易之生乾
　為成象之始坤則效法于乾此乾坤之義也能盡天
　下之數以前知者易之占也通其變而周流无窮者
　易之事也惟神无方无乎不在故以陰陽不測言之
　此論易與乾坤之體以及于不可知之神皆體也自
　此而下易與乾坤之用也
夫易廣矣大矣以言乎逺則不禦以言乎邇則静而正
以言乎天地之間則備矣
　易道廣大彌綸天地故逺不可禦而无不及近无所
　遺皆靜而正天地之間或道或事在人在物无不備
　于斯此易道之用也
夫乾其靜也專其動也直是以大生焉夫坤其靜也翕
其動也闢是以廣生焉廣大配天地變通配四時陰陽
之義配日月易簡之善配至徳
　乾為陽主動坤為陰主静一于動則不能生大无其
　體也一于靜則不能生廣无其用也大哉乾元萬物
　資始靜專也雲行雨施品物流形動直也坤之含𢎞
　靜翕也光大動闢也故又曰坤至柔而動也剛至靜
　而徳方此廣大所由以生也乾坤之廣大足以配天
　地其變通足以配四時其為陰陽之義足以配日月
　其易簡之善足以配至徳至徳主聖人中庸之徳而
　言盡中庸人道之至徳則可乆之徳可大之業皆至
　徳也配者非乾坤不足于是四者而曰配也以言乾
　坤之一足以配其全徳則天地四時日月至徳皆為
　乾坤之一象耳是以乾坤以廣大之一道足以盡天
　地而天地不足以盡乾坤者此也
子曰易其至矣乎夫易聖人所以崇徳而廣業也
　前言易與乾坤之義故此復歎美易之至而言聖人
　用其道以崇徳廣業也崇徳故徳盛廣業故業大盛
　徳大業非用易之道則不能至故聖人先歎美易之
　至而後言法效也至謂前所言易與乾坤之事也
知崇禮卑崇效天卑法地天地設位而易行乎其中矣
成性存存道義之門
　易之廣大備于天地之間故舉天下之事莫不皆有
　易之道凡具天地之象者易已在其中矣故聖人无
　適而不用易非獨崇徳廣業而已也且知以崇高而
　後明禮以卑遜而後恭知崇禮卑宜无與于易矣然
　崇者天之道卑者地之徳知崇效天禮卑法地則天
　地之位已設矣天地之位已設則易已行乎知禮之
　中此聖人所以大而徳業小而言行至于天地人鬼
　之變无適而不用易者此也惟成之以性存存不忘
　則修身齊家治國平天下其道義之要皆由此塗出
　故易為道義之門也法乾坤簡易以崇徳廣業特其
　大者耳故此又言知崇禮卑以見其小者也
聖人有以見天下之賾而擬諸其形容象其物宜是故
謂之象聖人有以見天下之動而觀其㑹通以行其典
禮繫辭焉以斷其吉凶是故謂之爻言天下之至賾而
不可惡也言天下之至動而不可亂也擬之而後言議
之而後動擬議以成其變化
　此章明擬議爻象之道至盜之招也而終且賾者天
　下之至隱不可得而見也聖人或擬其形容或象其
　物宜易于是乎有象矣天下之動變所由生觀時㑹
　通以行典禮則爻之動為觀時之要也繫之以辭斷
　其吉凶則爻之辭吉凶之證也謂之爻者如此二者
　蓋作易聖人立爻象之初意也象為天下之至賾勿
　遂惡其賾而忽之也爻為天下之至動蓋因時有宜
　而不可亂也所以然者君子于一言一動必以爻象
　擬議之而後能成變化之道則所樂而玩者極其至
　矣上言聖人立爻象之本意下言君子擬議爻象而
　後言動亦猶前言聖人設卦觀象終之以君子觀象
　玩辭之説也能明此故知爻象之用是以君子玩易
　必擬其象而議其辭可也
鳴鶴在陰其子和之我有好爵吾與爾靡之子曰君子
居其室出其言善則千里之外應之況其邇者乎居其
室出其言不善則千里之外違之況其邇者乎言出乎
身加乎民行發乎邇見乎逺言行君子之樞機樞機之
發榮辱之主也言行君子之所以動天地也可不慎乎
同人先號咷而後笑子曰君子之道或出或處或黙或
語二人同心其利斷金同心之言其臭如蘭
　自此以下皆言擬議爻象之道也鳴鶴在隂其子和
　之我有好爵吾與爾靡之初非有及于言行也聖人
　擬議之則見言行之不可不慎既得其道則言行之
　間所以成其變化也同人先號咷而後笑初非有及
　于出處語黙也聖人擬議之則見其同心之利同言
　之臭既得其道則出處語黙之際所以成其變化也
　聖人憂患後世不知爻象之用故明擬議之道如此
　而已
初六藉用白茅无咎子曰茍錯諸地而可矣藉之用茅
何咎之有慎之至也夫茅之為物薄而用可重也慎斯
術也以徃其无所失矣勞謙君子有終吉子曰勞而不
伐有功而不徳厚之至也語以其功下人者也徳言盛
禮言恭謙也者致恭以存其位者也亢龍有悔子曰貴
而无位高而无民賢人在下位而无輔是以動而有悔
也不出戸庭无咎子曰亂之所生也則言語以為階君
不密則失臣臣不密則失身幾事不密則害成是以君
子慎密而不出也子曰作易者其知盜乎易曰負且乘
致冦至負也者小人之事也乘也者君子之器也小人
而乘君子之器盜思奪之矣上慢下暴盜思伐之矣慢
藏誨盜冶容誨淫易曰負且乘致冦至盜之招也
　此五者當與鳴鶴在陰同居爻象擬議之終蓋皆擬
　議之道也或别為一章非也擬議者聖人用易之道
　蓋觀象玩辭所以反諸其身也然不曰用而曰擬議
　者爻象必先擬議而後可用方擬諸形容象其物宜
　必從其事物象𩔖以探作易聖人之意是以必至于
　擬議而後可也古之君子以擬議為學易之要務而
　世多略而不言或言之復失擬議之道是以易終不
　用于世也且玩易之辭有曰藉用白茅无咎則知无
　所失之慎有曰勞謙君子有終吉則知以功下人之
　恭有曰亢龍有悔則知貴高不可以无輔有曰不出
　户庭无咎則知言語不可以不密有曰負且乗致冦
　至則知非所乘而招盜是皆擬議而知其變化也五
　者之下各繫以孔子之言蓋孔子擬議之辭所謂擬
　之而後言者也能觸𩔖而長之則三百八十四爻能
　事畢矣天地之間備矣聖人存其大法得此七者已
　足用蓋難盡為之言也聖人初已盡言于彖象文言
　以謂擬議之學未明故復繫于此其憂後世所以垂
　教至矣盡矣後世欲務空言誇世則不必深明其説
　茍欲為力行之學歸于君子之儒則擬議之道宜先
　盡心焉其言作易者其知盜乎者蓋聖人歎易之道
　无不備也盜之情不必知也宜其无所見于易也尚
　且深明于此則天地之間舉无遺矣擬議之道其可
　忽乎故驚而歎之有是言也觀此則知崇禮卑又无
　足疑者繫辭自天尊地卑之後至此章終凡言重卦
　設卦易道易辭爻位彖象乾坤神聖及聖賢之所法
　則君子之所觀玩與夫學者擬議之道略盡于斯其
　所未言者數所未詳者變化之道故繼之于後也
天一地二天三地四天五地六天七地八天九地十(案/原)
(本此節錯置易有聖人之道四焉此之謂也後故説曰/前言天數五地數五者此也今從程子朱子傳義移此)
　前言天數五地數五者此也漢志言天以一生水地
　以二生火天以三生木地以四生金天以五生土故
　或謂天一至天五為五行生數地六至地十為五行
　成數雖有此五行之説而于易无所見故五行之説
　出于厯數之學非易之道也(案原本云此二十字當/在天數五之上錯簡于)
　(此今已移/正附識之)
天數五地數五五位相得而各有合天數二十有五地
數三十凡天地之數五十有五此所以成變化而行鬼
神也(案原本此節在故再扐而後掛句後故説曰/先大衍而天地次之今從朱子本義移此)
　一三五七九天數之五也二四六八十地數之五也
　一與六二與七三與八四與九五與十皆合也故曰
　五位相得而各有合積一三五七九之數凡二十五
　故曰天數二十有五積二四六八十之數凡三十故
　曰地數三十合天地之數五十有五天地所以能成
　變化而行鬼神者莫不有數存焉成變化行鬼神所
　謂幽明之故也變化見于萬物者也鬼神運于四時
　者也易數以大衍為宗天地之數大衍之所合也故
　先大衍而天地次之
大衍之數五十
　聖人易數之學不傳乆矣今粗能通者天地之數大
　衍之數乾坤二篇之䇿而已捨揲卦之外亦莫知其
　用也世之言易數者皆出于緯書星厯災異之學流
　為陰陽末技非聖人之道也然大衍天地謂之數乾
　坤二篇謂之䇿則數者䇿之所宗而䇿為已定之數
　也孔穎達謂于二篇之䇿萬有一千五百二十之中
　獨取五十䇿為用是則數反出于䇿大衍反出于二
　篇其倒置甚矣豈不思積數之揲而後有䇿由大衍
　而後有二篇乎京房以十日十二辰二十八宿為五
　十馬融以太極兩儀日月四時五行十二月二十四
　氣為五十荀爽以八卦六爻加乾坤用九用六為五
　十皆妄相傅㑹非學者所宜言至鄭康成姚信董遇
　皆取天地之數以減五六義雖近之而鄭氏謂五行
　減五為五十姚董謂六畫減六為四十九五六當減
　則減又何必傅會五行六畫此儒者之蔽也韓氏取
　王弼之言曰演天地之數所賴者五十夫何賴焉顧
　歡云立此五十數以數神又何立焉夫數本于自然
　數之所始聖人能知而明之耳安能以私意加毫末
　于是也故大衍之數五十是為自然之數皆不可窮
　其義窮之愈切其失愈逺惟毋意母必斯得之矣故
　曰至誠如神自其用四十有九之後聖人得以用之
　也若是則大衍之數五十猶數之天也其用四十有
　九猶數之人也天人之道既立則用與不用生焉此
　之謂易之數也然近世厯家多稱出于大衍蓋傅㑹
　其數于其始名是而實非及一變用則其數支離終
　不可復得何大衍之有皆妄人之説也厯數之學傅
　會甚易且以五十為始四十九為始五十五為始八
　十一六十四皆可首數至其窒不能通則小小遷就
　亦无大失是如顧歡之言可立之數也儒者往往不
　明乎此肆為術士所欺然自漢以來太初四分猶為
　近古故其數多本乎自然是以厯家有言曰古之六
　術並同四分以遷史攷太初亦四分也而亡失特甚
　厯之疎繆有古以來莫甚于三統班氏不復討論太
　初而備載三統至其傅會欺妄之言一語不遺良可
　歎也後世皆謂一行王朴之術出于大衍二者亦皆
　術士之學第能文飾之耳欲如太初四分近古之數
　尚未之有況易乎故易數與厯不可同論也
其用四十有九分而為二以象兩掛一以象三揲之以
四以象四時歸竒于扐以象閏五嵗再閏故再扐而後
掛
　五十者數之本也四十有九者數之用也此聖人用
　數揲蓍之法也揲蓍之法自四十有九分而為二以
　象兩儀就兩儀之間于天數之中分掛其一而配兩
　儀以備三才之象故曰掛一以象三也揲之以四象
　四時也奇者所掛之一也扐者左右兩揲之餘也得
　左右兩揲之餘寘于前以奇歸之也歸奇象閏也五
　嵗再閏非以再扐象再閏也蓋閏之後有再嵗故歸
　奇之後亦有再扐也再扐而後復掛掛而復歸則五
　嵗再閏之義矣凡一竒再扐三變而成一爻十有八
　變則一卦成矣然併奇與扐計之初揲非餘五則餘
　九再揲三揲皆非餘四則餘八世俗以八九謂之多
　四五謂之少故有三多三少之言其數雖不差而其
　名非矣且初揲餘五再揲餘四三揲餘四以四十九
　數計之去此十三數則左右兩手之中得四九三十
　有六老陽之數也故陽爻為九而其䇿為三十六初
　揲餘九再揲餘八三揲餘八以四十九數計之去此
　二十五數則左右兩手之中得四六二十有四老隂
　之數也故陰爻為六而其䇿為二十四至于世俗所
　謂兩少一多者去其十七則得四八三十有二少陰
　之數八也俗所謂兩多一少者去其二十一則得四
　七二十有八少陽之數七也揲蓍之法本无二致因
　或者誤以扐為奇又好以三多三少論陰陽之數故
　異説從而生焉
乾之䇿二百一十有六坤之䇿百四十有四凡三百有
六十當期之日二篇之䇿萬有一千五百二十當萬物
之數也
　䇿者揲而所得之數也乾坤之䇿皆取老陽老陰之
　數老陽之數三十有六六之則乾之䇿故二百一十
　有六老陰之數二十有四六之則坤之䇿故百四十
　有四二篇之䇿凡陽爻百九十有二皆乾之九也陰
　爻百九十有二皆坤之六也合為䇿萬有一千五百
　二十以象萬物之數也乾坤之䇿三百六十而日當
　期之日者三百六十中數也二十四氣過之故曰氣
　盈十二月不及焉故曰朔虚氣盈朔虚積而為閏者
　也聖人舉中道言之故曰當期之日乾坤二篇之䇿
　皆一定之數出于大衍者也故大衍之序先天地而
　乾坤之䇿又次之
是故四營而成易十有八變而成卦八卦而小成引而
伸之觸𩔖而長之天下之能事畢矣
　四營謂分而為二掛一象三揲之以四歸奇于扐其
　營有四也四營而後有爻爻而後有卦故云成易也
　一掛再扐共為三變而成一爻六爻則十有八變矣
　自八卦小成引而伸之觸𩔖而長之重為六十四卦
　合三百八十四爻為䇿萬有一千五百二十則天地
　之間无不備矣乾坤䇿數之後復繼以四營成易之
　道者以明易之作始于數也
顯道神徳行是故可與酬酢可與祐神矣
　此言聖人能顯易之道神易之徳行而用之故可以
　酬酢天下之變而贊天地之化育也祐助也祐神所
　以贊化育也繫辭自首章至天下之能事畢矣皆聖
　人顯道神徳行酬酢祐神之事故以此終之
子曰知變化之道者其知神之所為乎
　變化即盡神也故由變化可以知神天下之變化或
　不得而知則由易之變化以知之知神之所為者知
　神之所謂也
易有聖人之道四焉以言者尚其辭以動者尚其變以
制器者尚其象以卜筮者尚其占
　言則用其辭動則用其變制器用其象卜筮用其占
　聖人用易之道又有是四焉者故言易有聖人之道
　四焉也
是以君子將有為也將有行也問焉而以言其受命也
如響无有逺近幽深遂知來物非天下之至精其孰能
與于此
　君子有為有行問言受命蓋言求其道于易中如問
　之以言求而得其道如響應以見易之无乎不備可
　與酬酢也无逺近幽深見幾知來非易為天下之至
　精孰能如此
參伍以變錯綜其數通其變遂成天地之文極其數遂
定天下之象非天下之至變其孰能與于此
　凡天下之變皆變也凡天下之數皆數也而易又參
　伍之錯綜之蓋變與數之所自出又制其變數不可
　窮盡者也雖天地之文必成于其變天下之象必定
　于其數則知易之變數不可窮盡如此故為天下之
　至變也凡天地之道顯而可見者皆曰文天下之物
　可見者皆曰象如日月星辰山川草木皆為天地之
　文或陰陽晝夜以變而運或生長融結以變而成皆
　是也或謂天地之文如青赤之文非也
易无思也无為也寂然不動感而遂通天下之故非天
下之至神其孰能與于此
　易无思无為宜其不能與人事相感而反能通天下
　之故者是易為天下之至神也至于聖人用易以易
　簡之道得天下之理亦可謂通天下之故矣
夫易聖人之所以極深而研幾也惟深也故能通天下
之志惟幾也故能成天下之務惟神也故不疾而速不
行而至
　上言至精至變至神皆謂易之道也此言聖人用易
　之道以極深而研幾也天下之事至深難測也幾微
　難見也用易之道則能極其不測之深研其難見之
　幾矣然極易之深則天下之志无不通是能得其至
　精也研易之幾則天下之務无不成是能得其至變
　也又盡易之神故得不疾而速不行而至所謂感而
　遂通者也
子曰易有聖人之道四焉者此之謂也
　前言聖人之道四四者本于人事由人而言之也繼
　以至精至變至神三者易之道由易而言之也又繼
　以惟深惟幾惟神言雖聖人猶極深研幾如此也復
　以聖人之道四焉終之者蓋易之道其精變神如此
　聖人用易極深研幾又如此則天下後世于言動制
　器卜筮之間豈可任其私智以他求哉必當尚易之
　辭變象占也此衆人當尚之事而曰聖人之道者以
　言聖人猶尚此道也聖人尚此者以易為至精至變
　至神天下无以加焉故也此之謂者猶言謂是故也
子曰夫易何為者也夫易開物成務冐天下之道如斯
而已者也
　易之道難窮不可以一言盡故此章又明開物成務
　冐天下之道也以言乎天地之間則易无不備故能
　冐天下之道蓋言天下之道无不具于其中也
是故聖人以通天下之志以定天下之業以斷天下之
疑
　孔子言易道于上必繼以聖人用易于下以見聖人
　无適而非易也此章先言開物成務冐天下之道繼
　之以通天下之志本乎易之開物也以定天下之業
　本乎易之成務也以斷天下之疑本乎易之冐天下
　之道也故聖人有為有行未嘗不本于易
是故蓍之徳圓而神卦之徳方以知六爻之義易以貢
　蓍卦六爻各言其徳固非易道之大全聖人用之亦
　所以通志定業斷天下之疑也圓而神故能通志方
　以知故能定業易以貢故能斷疑聖人之于易也取
　而用之左右逢其原矣貢猶告也
聖人以此洗心退藏于密吉凶與民同患神以知來知
以藏往其孰能與于此哉古之聰明叡知神武而不殺
者夫
　以此洗心者以易洗心也聖人之用易也隨用隨取
　隨取隨足故能无思无慮以滌其心蓋其酬酢應變
　在易不在心則心无留事亦无應變之方非洗心而
　何故其修身齊家治國平天下之道莫不一本于易
　微而至于耒耜舟楫臼杵弧矢之用亦必取諸益取
　諸渙取諸小過取諸暌聖人皆无容心焉是所以能
　洗心而退藏于密也彼愚而好自用者雖極精神逞
　智力而天下之志未必能通天下之業未必能定天
　下之疑未必能斷又安知聖人通天下之志者用易
　開物之道也定天下之業者用易成務之道也斷天
　下之疑者用易冐天下之道也天下之事不過于志
　業疑三者而已聖人用易亦不過三者之道也所謂
　洗心用易者如此雖聖人吉凶之患不得不與民同
　然无心受之亦无妄之道也夫何患焉若是者非神
　之妙足以知方來非知之崇足以藏已往又安能與
　于洗心之道哉古之聰明叡知之君神武不殺而天
　下治者蓋得洗心退藏之道也是知心之為物用之
　則塵滓不用則清明衆人不知不用之術而聖人獨
　明不用之道故聖人洗心在此而衆人莫之知也
是以明于天之道而察于民之故是興神物以前民用
聖人以此齋戒以神明其徳夫
　聖人明天之道察民之故无或不通故興神物以前
　民用則无有逺近幽深遂知來物聖人初无與焉是
　以能齋戒其心休休然以神明其徳也神物易也前
　言聖人用易而不自用其心故曰洗心此又追本而
　言聖人作易之時亦无容心焉因神物固有獨能興
　之而已故既興神物以前民用是乃所以齋戒神明
　其徳夫齋戒所以洗心也洗心所以神明其徳也
是故闔戸謂之坤闢户謂之乾一闔一闢謂之變往來
不窮謂之通見乃謂之象形乃謂之器制而用之謂之
法利用出入民咸用之謂之神
　繫辭論變通最為易之要道而人多畧之變通者易
　之道也用易之道也故孔子于繫辭三致意焉蓋其
　義微而難知也因其微而難知故以闔户闢户言之
　蓋聖人舉近人而易曉者莫若户之為用也固非乾
　坤之道止于闔户闢户而已也因闔戸闢戸以明變
　通則又并及象器法神而言者以見乾坤變通以至
　制法盡神之妙舉一戸之義足以兼明之則聖人所
　以探賾索隱鉤深致逺者如是其至也然一户至末
　也猶必盡此道而後可用于天下後世則聖人所以
　治天下者其可不盡變通之道乎故易曰神農氏没
　黄帝堯舜氏作通其變使民不倦神而化之使民宜
　之易窮則變變則通通則乆是以自天祐之吉无不
　利然則變通之道是乃黄帝堯舜氏得之以治天下
　者也可不務乎且坤陰物也故有闔户之象乾陽物也
　故有闢户之象既能闔復能闢是所謂變也朝闢
　之暮闔之日復一日往來闔闢不窮是所謂通也通
　也者通其變也至于其户之可見則曰象也其有形
　則曰器也制而用此者則曰法也利于出入之用而
　天下之民无不用之者又其所以為神也如是則一
　戸之設豈茍然哉故治天下之道无他焉如制一戸
　之法使之變通可乆斯得之矣雖黄帝堯舜之治不
　過于此
是故易有太極是生兩儀兩儀生四象四象生八卦八
卦定吉凶吉凶生大業
　太極者三才未分之名統三才之道者也兩儀猶曰
　二象也謂有乾坤天地之二象而未為乾坤天地也
　四象者九八七六隂陽老少之象此與大衍之序同
　大衍太極也分而為二兩儀也揲之以四四象也四
　象既生然後太極分而為三才兩儀定而名乾坤八
　卦以成吉凶以定而大業生焉吉凶者八卦之所有
　而非八卦之所生大業者聖人之所造吉凶定則易
　道成矣易道成故聖人用之以崇徳廣業也
是故法象莫大乎天地變通莫大乎四時縣象著明莫
大乎日月崇髙莫大乎富貴備物致用立成器以為天
下利莫大乎聖人探賾索隱鉤深致逺以定天下之吉
凶成天下之亹亹者莫大乎蓍龜
　自論乾坤變通至天生神物四事皆首以是故為言
　蓋因洗心齋戒用易而有是四事明文義相屬也聖
　人洗心齋戒用易以應天下之務蓋用易不用心故
　用乾坤變通而至于利用出入之神用大極兩儀之
　道而至于生大業由聖人用易備物致用為天下利
　故與天地四時日月蓍龜同為莫大神明之徳終言
　聖人效象天地神物皆不自用其心有所則象亦洗
　心用易之道也且天下物理有形名氣象者固不可
　槩舉也然有法象者非一而莫大于天地變通者非
　一而莫大于四時懸象著明者非一而莫大于日月
　崇高者非一而莫大于富貴備物致用者非一而莫
　大于聖人探賾索隱者非一而莫大于蓍龜富貴謂
　人君之勢位道必假此而後行故位為大寳聖人亦
　人也以能用易故莫大也然法象變通著明崇高備
　物致用探賾索隱皆易之道而天地四時日月富貴
　與聖人蓍龜得之皆成莫大之徳又以見易之開物
　成務冐天下之道无乎不備如是之大也
是故天生神物聖人則之天地變化聖人效之天垂象
見吉凶聖人象之河出圖洛出書聖人則之
　聖人用易无他焉欲不自用其心耳蓋自用其心則
　是有心于成敗好惡皆私心也不自用其心則酬酢
　萬變皆取諸易成敗好惡聖人无容心焉此所謂洗
　心也聖人不獨用易以酬酢萬變也凡天地萬物可
　則象者皆則而象之故天生神物則則之天地變化
　則效之天垂象則象之河圖洛書則則之以見洗心
　之道皆有則象未嘗自用其私智如此河圖洛書先
　儒之説多不同至于取緯為證者尤非學易之事也
　蓋河出圖而後畫八卦洛出書而後定九疇故河圖
　非卦也包犧畫而為卦洛書非字也大禹書而為字
　亦猶箕子因九疇而陳洪範文王因八卦而演周易
　其始則肇于河圖洛書書畫于八卦九疇成于周易
　洪範其序如此(案原本此節説詞有脱/誤今據大易粹言校正)
易有四象所以示也繫辭焉所以告也定之以吉凶所
以斷也
　四象所以示變繫辭所以告得失吉凶所以斷行事
　自易有四象以下與前文不相屬又非别章疑其錯
　簡
易曰自天祐之吉无不利子曰祐者助也天之所助者
順也人之所助者信也履信思乎順又以尚賢也是以
自天祐之吉无不利也
　已順故天助之以順已信故人助之以信大有之君
　履不失信下足以感人思不失順上足以動天又以
　尚賢是以吉无不利也横渠張先生謂此章宜在立
　心勿恒凶之下亦疑與前文義不相屬也若然則當
　在易曰憧憧往來之前蓋自易者象也至小人之道
　也結語助辭多稱也與所以示也所以告也所以斷
　也皆相𩔖自憧憧往來困于石公用射隼皆稱易曰
　故自天祐之宜在其前也上篇擬議七爻自鳴鶴在
　陰皆不稱易下篇十一爻自憧憧往來皆稱易曰與
　自天祐之文意同(案自亦疑與前文義以下原本/少十數句今據大易粹言校正)
子曰書不盡言言不盡意然則聖人之意其不可見乎
子曰聖人立象以盡意設卦以盡情偽繫辭焉以盡其
言變而通之以盡利鼔之舞之以盡神
　聖人作易所以盡言意易之一書為言亦備矣為意
　亦盡矣猶曰書不盡言言不盡意者言意豈茍然哉
　所以明乎道于以見道之難明也如此若是則聖人
　之意其不可見乎蓋夫子又欲明言意之盡也且意
　不可以言盡也故立象以盡之情偽不可以徧舉也
　故設卦以盡之言非一説可盡也故卦爻彖象文言
　互為之辭以盡之若是則易道明矣于是乎極其變
　通又盡其美利窮其鼔舞又盡其至神則易之為道
　无遺蘊矣然立象設卦繫辭皆聖人作易以盡道者
　也變通鼔舞又明聖人用易之盡其道者也變而通
　之則經所謂通其變使民不倦之意鼔之舞之所謂
　神而化之使民宜之也聖人以書必不能盡其所欲
　言言必不能盡聖人之意故立象繫辭智者觀之則
　見其可盡也味者亦未之知(案自言意豈苟然哉以/下原本少數句今據大)
　(易粹言/校補)
乾坤其易之縕邪乾坤成列而易立乎其中矣乾坤毁
則无以見易易不可見則乾坤或幾乎息矣
　乾坤與易其名雖異其道一也易之道縕于乾坤故
　易之書成則乾坤成列而易立乎其中如是則乾坤
　有體而易无體也有體則成毁從之故上言成列下
　言乾坤毁易以无體託于乾坤故乾坤之卦毁則无
　以見易易不可見則乾坤之道亦因以息矣此蓋言
　易之道固不係于有書无書而无書則易不可見而
　乾坤之道亦息以明聖人不得不作易之意也
是故形而上者謂之道形而下者謂之器化而裁之謂
之變推而行之謂之通舉而錯之天下之民謂之事業
　道无形故言形而上器有形故言形而下形而上者
　杳然而難知形而下者炳然而易見其不同如是其
　為變通則一也化而裁之謂如一闔一闢不執一也
　推而行之謂可運行无窮也如是則可以舉而措之
　天下矣前言乾坤變通自言易道之變通也此言道
　器變通言聖人用易道之變通也曰化而裁之推而
　行之聖人之事也下言象爻卦辭言易書之中象爻
　卦辭各有變通也其化而裁之推而行之言用易之
　象爻卦辭亦存乎聖人之變通也且大而天地細而
　萬物物物各具變通之理天地不變通則不能長且
　乆人與萬物不變通則死矣故舉人而言之朝而作
　闢之道也暮而息闔之道也一作一息變也與日无
　窮通也茍朝而不能作暮而不能息非死則病矣然
　則聖人尚象制器制法以利天下不知變通之道其
　可乎故包犧神農黄帝堯舜之王天下所以大過人
　者无他焉能通其變而已是以聖人以此洗心不敢
　自用其私智也
是故夫象聖人有以見天下之賾而擬諸其形容象其
物宜是故謂之象聖人有以見天下之動而觀其㑹通
以行其典禮繫辭焉以斷其吉凶是故謂之爻極天下
之賾者存乎卦鼔天下之動者存乎辭化而裁之存乎
變推而行之存乎通神而明之存乎其人黙而成之不
言而信存乎徳行
　象爻卦辭易之書也化而裁之推而行之神而明之
　黙而成之皆聖人用易也易之道知之則可用故直
　曰謂之變謂之道易之書擬議而後可用故言存乎
　變存乎通雖存乎此不思則不得其道觀夫子之辭
　自繫辭首章以及于此莫不以用易之道終之以是
　知易之為書用道之書也然易道廣大以言乎天地
　之間无不備故聖人修身齊家治國平天下皆可取
　而用之以成日新之徳富有之業又何必焦心勞思
　任一已之獨智而後可以有為于天下乎夫是之謂
　洗心
　
　
　
　
　
　
　
　
　
　
　
　
　
　
　
　郭氏傳家易説卷七
欽定四庫全書
　郭氏傳家易説卷八
　　　　　　　　　　　　宋　郭雍　撰
　　繫辭下
八卦成列象在其中矣因而重之爻在其中矣
　上篇始于乾坤之成卦繼以易簡賢人之徳業下篇
　始于八卦成列繼以乾坤示人易簡其道雖相𩔖然
　上篇言所未盡者見于下篇是相為終始之道也象
　非重卦而後有也盖始于八卦成列之初三奇三偶
　皆象也爻因重卦而後有六位剛柔是也觀此則知
　象始于包犧畫卦之時而爻立于文王重卦之後故
　聖人設卦觀象則易之為書以象為本矣是以成列
　則有自然之象重之則有自然之爻有剛柔則有自
　然之變有繫辭則有自然之動皆非聖人之私意也
剛柔相推變在其中矣繫辭焉而命之動在其中矣
　有象而後可重重而後有爻有爻則有剛柔剛柔推
　而有變剛柔相推以此易彼迭盛迭衰猶日月相推
　之義也象爻易見而變為難知故聖人必又繫辭而
　明其吉凶以命之也因動則生吉凶因吉凶則聖人
　繫之以辭故繫辭雖本于明吉凶以告人而君子必
　觀吉凶而後動是繫辭所以命之故曰動在其中矣
吉凶悔吝者生乎動者也
　上言繫辭焉而命之而動之説未詳故繼言吉凶悔
　吝生乎動所以終其言也蓋謂聖人繫之以辭者所
　以明其吉凶悔吝以告人使人知吉凶悔吝莫不生
　乎動也
剛柔者立本者也變通者趣時者也吉凶者貞勝者也
　剛柔者爻之剛柔也爻有剛柔則可相推相推故變
　變故自乾坤而成八卦自八卦而為六十四所以剛
　柔為易之本也變通謂剛柔之變通也一剛一柔即
　變也相推不窮即通也剛柔相推所以明時之異故
　曰趣時也吉凶者繫辭之所明也君子玩易之辭而
　知吉凶故以貞勝也貞正也吉凶之道正則勝而常
　吉匪正則弗勝而常凶如是則吉凶在夫正與不正
　之間故惟貞可以勝吉凶也上言爻在其中故此復
　言剛柔立本上言變在其中故此復言變通趣時上
　言動在其中故此復言吉凶貞勝皆所以明在上未
　終之意
天地之道貞觀者也日月之道貞明者也天下之動貞
夫一者也
　上言吉凶以貞勝故此復以天地日月天下之動明
　貞之義也天地之所以示人日月之所以常明皆正
　也天下之動所以貞夫一者亦以一則正二則非正
　也吉凶貞勝之道亦若是而已矣然聖人之辭所以
　盡意意盡則辭止意之未盡則再三言之所以復言
　三貞之義于以見聖人之情也
夫乾確然示人易矣夫坤隤然示人簡矣爻也者效此
者也象也者像此者也爻象動乎内吉凶見乎外功業
見乎變聖人之情見乎辭
　乾之示人以易也確然不易坤之示人以簡也隤然
　无變是為天地貞觀之道也由乾坤示人易簡觀之
　則八卦六十四莫不有所示故效其所示之謂爻像
　其所示之謂象于是雷風水火山澤之異與夫震動
　巽入坎陷離麗艮止兌説之情莫不具于爻象矣爻
　象動乎卦中而吉凶見于人事聖人用其道故觀變
　以成功業學者究其微則由辭以知聖人之情能事
　畢矣然自八卦成列以及于斯與上篇首章互有𤼵
　明其歸一致也
天地之大徳曰生聖人之大寶曰位何以守位曰仁何
以聚人曰財理財正辭禁民為非曰義
　天地以生物為徳故人以大徳歸之聖人得崇高之
　位然後成位乎中而贊化育故以位為大寶也大寶
　者亦非聖人自以為寶也天下有生幸聖人之得位
　以䝉其澤故天下以為寶也然位惟仁可守不仁則
　失之故孟子曰惟仁者宜在高位且足以資人之生
　者皆曰財得其所資則人聚失其所資則人去斯民
　一日不可以无者也聖人理財非自用也生聚人而
　已又正其辭以出號令禁民為非以明法禁此五教
　五刑之用有義存焉然天地易簡一于生而已聖人
　法天地亦一于生曰仁曰財曰義皆所以生斯民者
　也
古者包犧氏之王天下也仰則觀象于天俯則觀法于
地觀鳥獸之文與地之宜近取諸身逺取諸物于是始
作八卦以通神明之徳以𩔖萬物之情
　易之道道之大全也有古以來聖人用之未嘗絶也
　自包犧畫而有卦文王重而有書于是斯道明矣故
　世言易始于包犧者蓋言因易之書而後其道明也
　故繫辭論卦亦以包犧為始然聖人必觀天下之象
　而後畫卦故包犧觀象于天觀法于地觀鳥獸之文
　與地之宜細大无不察也近則取諸身逺則取諸物
　内外无不取也如此而後能畫卦八卦既成則神明
　之徳于是乎通萬物之情于是乎𩔖所謂通于天地
　應于萬𩔖者也前乎包犧未之有也故言始作八卦
　然為天地雷風山澤水火者皆包犧法象于天地也
　動物之屬馬牛雞雉皆鳥獸之文也植物之屬木果
　竹葦反生果蓏皆地之宜也為首為腹寡髪廣顙心
　病耳痛取諸身也自身之外皆取諸物也
作結繩而為網罟以佃以漁蓋取諸離
　自以𩔖萬物之情已上言包犧所以畫八卦自作結
　繩之下言取諸離之義八卦者道之大全也作之所
　以明道于萬世也離者道之一也聖人遭時用道以
　利天下趣時者也聖人不能獨盡天下之時故亦不
　能盡用天下之道是以明大全之道于方來而其遭
　時所立不過一二而已故明與不明係乎聖人而用
　與不用又係乎時焉雖聖人不能必也包犧之時未
　有犧牲故作結繩為網罟以佃以漁而已當時之人
　知為網罟佃漁不知有所取也孔子以易道觀之然
　後知是道有取于離故曰蓋取諸離離麗也網罟麗
　道也然包犧始作八卦所謂係乎聖人者也作結繩
　而為網罟所謂係乎時者也此聖人道與時之辨也
包犧氏没神農氏作斵木為耜揉木為耒耒耨之利以
敎天下蓋取諸益
　包犧有犧牲而未粒食炎帝氏為耒耨之利以敎天
　下故號曰神農然則粒食自神農始也取諸益者益
　以重震巽二木成卦故有斵木為耜揉木為耒之象
　而其彖則曰木道乃行粒食木𩔖也耒耜木敎也故
　言取諸益然則益以益下為道又有天施地生其益
　无方之義耒耨之利是亦益下之道也亦其益无方
　之道也皆備易之三義
日中為市致天下之民聚天下之貨交易而退各得其
所蓋取諸噬嗑
　古之聖人所以利天下者非自用其私智皆有取于
　易此聖人洗心之道也為市以合民取諸噬嗑者嗑
　合也凡合之道皆本于噬嗑此言致天下之民聚天
　下之貨是又合之大者故曰取諸噬嗑也方神農時
　有八卦而已文王未重未有益與噬嗑也而此言取
　諸益取諸噬嗑者蓋六十四卦之畫象雖始于文王
　而六十四卦之道未嘗无也百世之下獨有孔子能
　追明其道若曰耒耜之敎雖始于神農考其所取蓋
　益道也為市合民亦雖始于神農考其所取蓋噬嗑
　之道也于是而為言曰蓋取諸益蓋取諸噬嗑以明
　雖未有易之時而自古聖人所用之道亦不過六十
　四者而已天下之道不能外是所謂百世以俟聖人
　而不惑者也是道固有乆矣文王知而重之為書故
　曰因而重之由孔子之辭則知文王之所作者易之
　書其非文王之所作者易之道也以書言之神農之
　時未有益與噬嗑也以道言之神農之時蓋有益與
　噬嗑也先儒惑于二卦故謂神農重易誤矣渙隨諸
　卦皆同
神農氏没黄帝堯舜氏作通其變使民不倦神而化之
使民宜之易窮則變變則通通則乆是以自天祐之吉
无不利
　時異則事異于是乎有變唯聖人能通其變則民不
　困于事是以不倦于有行也故雖聖人神道設敎不
　過宜斯民而已宜氏則非甚高難行之道亦不過為
　舟車臼杵弧矢宫室書契之𩔖凡可以利斯民後世
　之所不能易者皆是也知道之人固以是為聖人之
　道不知道之人謂聖人之道變化超忽如神豈在舟
　車杵臼之間哉故聖人先言宜民而知後之制器皆
　宜民之道也然自易道觀之道窮則必變變而後通
　通則可乆況用之于民者乎故自包犧神農黄帝堯
　舜氏皆能通其變者也是以自天祐之吉无不利非
　天私此數聖人也天之所祐民之所宜皆在夫通變
　之間耳易凡三言自天祐之吉蓋謂如是之祐皆聖
　人有以自致則无不利
黄帝堯舜垂衣裳而天下治蓋取諸乾坤
　垂衣裳而天下治謂无為而治也能无為而治者无
　他焉法乾坤易簡而已
刳木為舟剡木為楫舟楫之利以濟不通致逺以利天
下蓋取諸渙
　渙之為卦木上而水下是以有舟楫之象故其彖曰
　利渉大川乗木有功也
服牛乗馬引重致逺以利天下蓋取諸隨
　致逺之道人之所難也不有所隨安能有所至哉故
　服牛乗馬引重致逺所以取諸隨也且聖人之所用
　以致逺者道也故聖人隨時之義在道衆人之所用
　以致逺者牛馬也故衆人之所隨牛馬而已然舟車
　者皆人所恃以致逺故隨渙皆言致逺之利使天下
　之民得舟楫牛馬之用知舟楫牛馬之利又安知聖
　人取諸隨渙哉此所謂百姓日用而不知也
重門擊柝以待暴客蓋取諸豫
　豫備豫也備豫之義蓋非一也此獨舉重門擊柝者
　黄帝堯舜之世獨有此耳不若後世防禁備豫之密
　也以黄帝堯舜之世猶設是焉則後世之君可不豫
　為之防哉豫之一卦本無備豫之義而孔子又明備
　豫于此者以見諸卦之𧰼元不可以一義盡也
斷木為杵掘地為臼臼杵之利萬民以濟蓋取諸小過
　小過有實中之象而臼杵致實中之利自神農氏興
　耒耜之敎臼杵之制不可无也故黄帝繼之萬民以
　濟此皆備物致用立成器以為天下利者也
弦木為弧剡木為矢弧矢之利以威天下蓋取諸睽
　暌无弧矢之象而弧矢取諸睽者非謂物乖爭而弧
　矢足以威之也蓋弧矢之用以暌而發也弧矢相暌
　則發而為用暌之至則為用亦至故弧矢二物有至
　暌之道存焉暌之象曰君子以同而異同而異者其
　唯弧矢異物而同功乎
上古穴居而野處後世聖人易之以宫室上棟下宇以
待風雨蓋取諸大壯
　宫室之制上棟下宇有覆物之象天之道也大壯有
　天之道而動則人事故為宫室之象
古之葬者厚衣之以薪葬之中野不封不樹喪期无數
後世聖人易之以棺椁蓋取諸大過
　上古之世知簡不知禮故葬親之薄有至于此喪期
　无數者哀盡則止也聖人為之制禮然後棺椁有度
　則喪期可知矣大過雖取其過于厚然四剛居中有
　堅中之象故取以為棺椁也養生不足以當大事惟
　送死可以當大事可不過于厚乎上世嘗有其親死
　則舉而委之于壑者孟子謂孝子仁人之掩其親亦
　必有道矣此蓋聖人易之以棺椁取諸大過之意也
上古結繩而治後世聖人易之以書契百官以治萬民
以察蓋取諸夬
　未結繩之初結繩所以為治也結繩之後書契所以
　為治也結繩書契皆所以防小人之偽非待君子也
　夬之為道以剛決柔君子道長小人道憂書契所以
　取諸夬者亦以決去小人之偽也自離至夬十三卦
　與本卦之義多不同以見卦之象義皆不可一例窮
　盡能變而通之則其例亦无窮于天下矣此之所言
　亦其一也故曰通其變使民不倦
是故易者象也象也者像也彖者材也爻也者效天下
之動者也是故吉凶生而悔吝著也
　易之為書卦象莫知後先雖聖人觀象以設卦卦立
　而象復見于後故易之為書象而已象也者所以像
　天下之有象者也彖爻皆出于卦象已立之後彖所
　以内明一卦之材爻所以外效天下之動爻立然後
　吉凶生而悔吝著此成易之序也
陽卦多陰陰卦多陽其故何也陽卦奇陰卦偶其徳行
何也陽一君而二民君子之道也陰二君而一民小人
之道也
　陽宜其多陽也陰宜其多陰也今則反是其故何也
　陽以竒為主陰以偶為主陰陽徳行又何也此聖人
　設問之意也凡陰陽二卦皆以陽為君一君而二民
　者其道順也順故為君子二君而一民者其道逆也
　逆則為小人其故其徳行以是而知也横渠先生曰
　一其歸者君子之道多以御者小人之理
易曰憧憧往來朋從爾思子曰天下何思何慮天下同
歸而殊塗一致而百慮天下何思何慮日往則月來月
往則日來日月相推而明生焉寒往則暑來暑往則寒
來寒暑相推而嵗成焉往者屈也來者信也屈信相感
而利生焉尺蠖之屈以求信也龍蛇之蟄以存身也精
義入神以致用也利用安身以崇徳也過此以往未之
或知也窮神知化徳之盛也
　自憧憧往來至莫益之十一義皆明聖人所以玩易
　之辭蓋將致用于天下以終上篇擬議之道也道以
　用為大故聖人以中庸為至者道之用也自一心之
　正推而及乎天下自一性之盡推而至于盡物皆用
　也所謂精義入神以致用者此也且以咸卦論之則
　憧憧往來朋從爾思言其志意未定也孔子于此雖
　論何思何慮而極天下往來之理而論之則知爻辭
　往來二字非徒然也是所謂玩辭也且往來理之常
　也有往必有來有來必有往理勢之相感然也往而
　不來來而不往理无是也知往來之説則凡憧憧往
　來相感无定固有理存不必皆從爾思也惟知同歸
　殊塗一致百慮則天下何思何慮矣蓋朋從爾思者
　爾所感也不從爾思者非爾所感其往來自相感也
　日月寒暑是也有以屈信相感者尺蠖龍蛇是也有
　以精義相感而致用者聖人是也此雖殊塗而同歸
　于感也又何必朋從爾思乎故日月往來則明生寒
　暑往來則嵗成尺蠖之屈知其必信龍蛇之蟄知其
　必神然則聖人精義入神豈用以寂黙而已哉必將
　致用于天下利用安身豈用以私一己而已哉必將
　崇徳而廣業是皆往來屈伸相感而利生出于自然
　者也然非往則不來非屈則不信非精義入神則不
　能致用過此以往皆非聖人致用之道是以聖人未
　之或知也蓋謂繁而見于事業者也若是則窮神之
　妙知化之極非聖人盛徳孰能與此觀乾之初九潛
　龍勿用至九五而後飛龍在天此所謂屈信相感精
　義入神以致用者也
易曰困于石據于蒺藜入于其宫不見其妻凶子曰非
所困而困焉名必辱非所據而據焉身必危既辱且危
死期將至妻其可得見邪
　當困而困當據而據道之正也非所困非所據失道
　之正是以名辱身危也太甲所謂自作孽不可逭者
　也妻者至親而易保入宫必可見者也非所宜為而
　為之者終至不能保其妻子尚安能保四海乎此
　所謂失道者寡助也
易曰公用射隼于高墉之上𫉬之无不利子曰隼者禽
也弓矢者器也射之者人也君子藏器于身待時而動
何不利之有動而不括是以出而有𫉬語成器而動者
也
　君子以道存諸己而困于外者在時是以藏器于身
　猶有待也括結也結則有閡凡无其道則括非其時
　則括動而不括然後出而有𫉬此章蓋語成器而後
　可動動亦必有時焉故也藏器于身有其道也高墉
　之上斯其時也
子曰小人不恥不仁不畏不義不見利不勸不威不懲
小懲而大誡此小人之福也易曰屨校滅趾无咎此之
謂也
　小人非不知天下之所謂善惡亦非不知天下之禍
　福也蓋昧于善惡㡬微之際故積而至于大惡以受
　天下之大禍者多矣聖人憫其愚而受禍也于是制
　刑以小懲之懲其小而誡于大則終无大惡大禍之
　虞是豈非小人之福哉此所以屨校滅趾于初然後
　終无咎也
善不積不足以成名惡不積不足以滅身小人以小善
為无益而弗為也以小惡為无傷而弗去也故惡積而
不可掩罪大而不可解易曰何校滅耳凶
　善惡之道皆積而至非一朝一夕之故積惡不已能
　无終凶乎明善惡之積知所當為知所當去斯謂之
　君子已夫
子曰危者安其位者也亡者保其存者也亂者有其治
者也是故君子安而不忘危存而不忘亡治而不忘亂是
以身安而國家可保也易曰其亡其亡繫于苞桑
　安危存亡治亂蓋相代相生之道是以聖人居安慮
　危故終无危亡之患
子曰徳薄而位尊知小而謀大力小而任重鮮不及矣
易曰鼎折足覆公餗其形渥凶言不勝其任也
　道之用无施不可自一身至天下其可用皆一安有
　不勝之患哉此論不勝其任者蓋因鼎而言也鼎器
　也于人才器之象也才器限量不同猶若鼎然故有
　不勝其任之凶君子不器則无限量矣故形而上者
　為道形而下者為器
子曰知幾其神乎君子上交不諂下交不瀆其知幾乎
幾者動之微吉之先見者也君子見幾而作不俟終日
易曰介于石不終日貞吉介如石焉寜用終日斷可識
矣君子知微知彰知柔知剛萬夫之望
　人有君子小人之辨者以君子知道知道則知幾矣
　小人不知道不知道則不知幾矣是以小人不恥不
　仁不畏不義惡積而不可掩罪大而不可解皆以其
　不知幾故也且幾者動之微吉之先見言吉則凶可
　知君子由幾而趣者吉也故此獨言吉方豫之時其
　介如石有无逸之戒居上居下无與為豫者是以上
　交不諂下交不瀆而為知幾之君子也且諂瀆至微
　也而鳴豫之凶有由諂瀆而生者是其所以為幾也
　君子極深研幾則能盡神故曰知幾其神乎知微知
　彰自微而知著也知柔知剛由一而知二也是皆知
　幾之道也知幾則能成天下之務是有長人之道故
　為萬夫之望横渠先生曰常易故知險常簡故知阻
　豫之六二常不動故能得動之微
子曰顏氏之子其殆庶幾乎有不善未嘗不知知之未
嘗復行也易曰不逺復无祇悔元吉
　顏子亞聖之道未能无過故論語稱不貳過未能无
　得失故中庸言得一善則拳拳服膺而弗失之由此
　則知幾于聖人矣故此言其殆庶幾乎
天地絪縕萬物化醇男女搆精萬物化生易曰三人行
則損一人一人行則得其友言致一也
　天地男女之化生皆由致一以交感三人行則損一
　人一人行則得其友言致一以交感也損自泰來由
　乾坤而為艮兌故有天地男女之𧰼
子曰君子安其身而後動易其心而後語定其交而後
求君子脩此三者故全也危以動則民不與也懼以語
則民不應也无交而求則民不與也莫之與則傷之者
至矣易曰莫益之或擊之立心勿恒凶
　君子慎于持滿之戒脩此三者以保其常全蓋懼益
　之極也益道未極則人必與之人與之則益日至益
　道既極則人必莫之與莫之與則莫之益也故傷之
　者必至此固損益常理況立心勿恒之人寜无凶乎
子曰乾坤其易之門邪乾陽物也坤陰物也陰陽合徳
而剛柔有體以體天地之撰以通神明之徳其稱名也
雜而不越于稽其𩔖其衰世之意邪
　此章論易之為書也乾坤二卦在易之書猶易之門
　學者首當明乾坤之義也自道言之三才之内无非
　物乾坤雖非天地萬物以𩔖言之亦陽物陰物也況
　在易之乾坤見于卦𧰼者乎乾坤合陰陽之徳而後
　有剛柔之體蓋言先得乾坤陰陽之道而後見于象
　者剛柔之體具焉剛柔之體具則六十四卦由之而
　生故觀其象則可以體天地之撰明其義則可以通
　神明之徳矣六十四卦稱名雖雜而不越乎乾坤剛
　柔之一道稽其言之𩔖不過于幾微禍福吉凶悔吝
　豈皆衰世之意邪是亦聖人之情見乎辭也
夫易彰往而察來而微顯闡幽開而當名辨物正言斷
辭則備矣其稱名也小其取𩔖也大其㫖逺其辭文其
言曲而中其事肆而隱因貳以濟民行以明失得之報
　易之為書也所以彰往聖之道察方來之變而垂敎
　于无窮其微顯闡幽所謂顯道神徳行也開明大道
　至于六十四其當名辨物正言斷辭无或不備雖其
　稱名小者其取𩔖大也旨逺者道具于旨也辭文者
　道顯于辭也其言屈曲而𤼵无不中其事肆直而理
　无不精開明失得之報以濟民之所行故曰因貳貳
　者失得也斯道得則吉報之斯道失則凶報之故吉
　凶所以為失得之報也前言當名謂卦也辨物謂象
　也正言爻彖之辭也斷辭繫之以吉凶者也
易之興也其于中古乎作易者其有憂患乎
　易始于包犧而興于文王故曰中古作易者其有憂
　患乎蓋謂文王也説者謂既有憂患則須脩徳以避
　患故明九卦為徳之所用誤矣夫聖人脩徳又豈係
　于憂患乎而孔子言此者蓋以聖人居崇髙之位道
　行于天下為帝為王參天地贊化育則易行乎其中
　矣固不必有作也及其道不行于天下而憂患天下
　後世之深欲力以斯文昭示來世則不得不作矣此
　文王所以䝉大難而作易也然則孔子道不行而繫
　易其亦所謂憂患者乎故憂患者蓋憂患後世之不
　後與聞斯道也
是故履徳之基也謙徳之柄也復徳之本也恒徳之固
也損徳之脩也益徳之裕也困徳之辨也井徳之地也
巽徳之制也
　聖人用易上篇言之詳矣而脩徳之事或未盡也故
　舉九卦以明之夫擇可履而履之故為徳之基謙以
　持之為徳之柄復以反之為徳之本恒以可乆為徳
　之固損其害己之欲故為徳之脩遷其益己之善故
　為徳之裕困而不失其所亨故為徳之辨改邑不改
　井井猶性也(案原本脱此句今/據大易粹言校補)故為徳之地巽以申
　命行事故為徳之制此聖人以九卦成徳于内也
履和而至謙尊而光復小而辨于物恒雜而不厭損先
難而後易益長裕而不設困窮而通井居其所而遷巽
稱而隱
　説而應乎乾和也辨上下定民志至也尊而謙益光
　之道也復之早辨不逺復也剛柔皆應恒是以雜而
　不厭也懲忿窒欲先難後易也天施地生其益无方
　長裕不設也不設者不居于一方也困窮而通人窮
　而道亨也井居其所而能遷其不窮之養也巽之申
　命其稱也順而入之其隱也此九卦之性情也
履以和行謙以制禮復以自知恒以一徳損以逺害益
以興利困以寡怨井以辨義巽以行權
　聖人因履之和以和行因謙之遜以制禮因復以自
　反于道因恒以不變其徳因損以去其害己者因益
　以遷善因困而亨道則无怨尤于天人因井以辨勞
　民往來之有義因巽以行申命之權是皆聖人用九
　卦以見于有行也權者反于古而宜于今道之權也
　非小人之狙詐也堯舜傳賢而禹傳子權也夏尚忠
　商尚質周尚文亦權也
易之為書也不可逺為道也屢遷變動不居周流六虚
上下无常剛柔相易不可為典要唯變所適
　人之于道不可須臾離也故于易不可逺可離者非
　道可逺者亦非易也易之為道數遷而變動未嘗止
　周流六爻或初下而升上或由上而降下以剛易柔
　以柔易剛不可以常道拘也唯變所適而已此之謂
　易之道也
其出入以度外内使知懼又明于憂患與故无有師保
如臨父母初率其辭而揆其方既有典常茍非其人道
不虚行
　人之學道能不逺易則出入行藏必謹其度外焉知
　懼則懼其失于有行内焉知懼則懼其失于脩身憂
　患者一己之憂患也故者天下之務也明于憂患與
　故則自一身以及天下无或不明也人能明此以不
　逺易故也雖无師保敎訓常如父母之臨豈无因而
　然哉知易之道須臾不可逺離而已且如臨父母則
　敬易之心存焉易之言敬有二道有接物之敬需所
　謂敬之終吉是也有先物之敬坤所謂敬以直内是
　也接物之敬有作有輟直内之敬雖造次顛沛无時
　而非敬故常如父母之臨之也初率其辭而揆其方
　既有典常者聖人言學易之道也學者初循其辭以
　探其道而後可以得其典常典常大要也(案原本句/上脱典常)
　(二字今據大/易粹言校補)茍非其人能盡學易用易之道則易道
　安能有行于世哉然君子之于學也有二道有率其
　辭者自外入也故易之為書不可逺有率其性者由
　中出也故中庸之道不可須臾離書不可逺則道不
　可逺矣道不可離則書不可離矣明乎此然後善學
易之為書也原始要終以為質也六爻相雜唯其時物
也其初難知其上易知本末也初辭擬之卒成之終若
夫雜物撰徳辨是與非則非其中爻不備噫亦要存亡
吉凶則居可知矣知者觀其彖辭則思過半矣
　前曰易之為書蓋明易之道此言易之為書蓋論卦
　爻之要皆終以學者之事且自一卦論之原始要終
　上下不遺為一卦之質也卦名之義名其質而已如
　乾之為乾也原始要終知乾之質為健故名其卦曰
　乾至于潛見飛躍則非質也六爻之義剛柔動靜吉
　凶悔吝之不同各從其時與物之異而已是則潛見
　飛躍之謂也此卦爻之義不能一也爻之初為難知
　及其上則易知者本末之不同也初者事之始事之
　微其辭則擬之而已故為難知上者事之終事之成
　其辭无隱故易知也若夫雜辨天下之物論撰衆人
　之徳明二者之是非則非其中爻不能備矣蓋言初
　上本末不能具也説者以二五為中爻此章論六爻
　相雜之道既言初上本末于其上則下言中爻者二
　五三四皆是也蓋二五三四皆為人道雜物撰徳辨
　是非人事也故中孚以三四為中而王輔嗣亦疑初
　上之无位此言雜物撰徳則兼天下之物與徳為言
　非止二五君臣而已故知捨初上之餘皆中爻也而
　其辭言不備者謂非此四者不能備天下之象也學
　者要中爻之存亡吉凶以考其所居得失皆可以自
　知此所以不可逺也彖辭明一卦之義物徳是非存
　亡吉凶未能論辨者觀乎彖辭則思己過半矣此又
　言學易之要在夫彖也先儒或謂彖辭為文王卦下
　之辭非也直今之彖耳
二與四同功而異位其善不同二多譽四多懼近也柔
之為道不利逺者其要无咎其用柔中也三與五同功
而異位三多凶五多功貴賤之等也其柔危其剛勝邪
　二四陰也三五陽也陰陽之功同而位則異也二之
　多譽中也四之多懼近君也此其善之不同也二四
　宜以柔居之而柔之用近不利逺者則六二何其多
　譽乎然要其終所以无咎者六四不若六二之用柔
　中故也三之多凶五之多功其貴賤不同位有當不
　當也三五皆宜以剛居之而九三多凶者賤而失中
　也五柔則危而剛則勝者貴而得中也上言中爻而
　此論二四三五蓋其同功而異位者皆中爻也王輔
　嗣不辨四者為中爻而反以初上為无位不知以六
　位言之則初上不得為无位以中爻言之自无初上
　也
易之為書也廣大悉備有天道焉有人道焉有地道焉
兼三才而兩之故六六者非他也三才之道也道有變
動故曰爻爻有等故曰物物相雜故曰文文不當故吉
凶生焉
　易之為書廣大无不備者蓋有三才之道焉故六畫
　非他也兼三才而兩之之道也一卦之道各有變動
　因其變動而别言之故為爻此言六位之辨也爻有
　貴賤上下之等故曰物物謂二四三五之𩔖是也物
　雜九六則以剛柔相文故曰文文之當其位則吉九
　之于五六之于二是也文之不當其位則凶六之于
　三九之于四是也大致如此故曰吉凶生焉
易之興也其當殷之末世周之盛徳邪當文王與紂之
事邪是故其辭危危者使平易者使傾其道甚大百物
不廢懼以終始其要无咎此之謂易之道也
　文王遭紂之世䝉大難而演易是故其辭危危懼也
　懼斯道之不聞于天下後世也後世得其言則危者
　可平失其言則易者可傾其道甚大天地之間无不
　備是以天下无廢物懼人以終始則使人慎終如始
　安不忘危存不忘亡要其歸終使无咎而已此所謂
　易之道也説者或以危為述憂危之事使後世危懼
　避患或以危為微不正之辭二者皆非聖人之道也
夫乾天下之至健也徳行恒易以知險夫坤天下之至
順也徳行恒簡以知阻能説諸心能研諸侯之慮定天
下之吉凶成天下之亹亹者
　横渠先生曰恒易故知險恒簡故知阻又曰易簡故
　能説諸心險阻故能研諸慮或者言亹亹勉也以意
　逆之則謂天下之事功也定吉凶成亹亹皆由乾坤
　之易簡故也諸侯之慮侯之為衍字故王輔嗣曰能
　説諸心能研諸慮
是故變化云為吉事有祥象事知器占事知來
　凡人道變化云為之間吉事則先見其祥象事則先
　知其器占事則知方來皆言人事不能先見是以定
　天下之吉凶成天下之亹亹也
天地設位聖人成能人謀鬼謀百姓與能
　天地設位于上下而已不能自成其能也惟聖人成
　其能以備三才之道此所以參天地而贊化育也聖
　人亦豈自謂其能哉人謀鬼謀百姓與其能而已所
　以致是者有道存焉道者易也既曰人謀又言百姓
　者猶洪範之言卿士庶民也
八卦以象告爻彖以情言剛柔雜居而吉凶可見矣變
動以利言吉凶以情遷
　八卦有象而未有言故以象告六十四卦之後有爻
　彖之辭故曰以情言剛柔相雜而後有得失故吉凶
　可見是三者皆卦所具之情也變動以利言者聖人
　變而通之以盡利故變動主于利也吉凶以情遷者
　卦之吉凶因人善惡而遷也
是故愛惡相攻而吉凶生逺近相取而悔吝生情偽相
感而利害生
　六爻剛柔各因其愛惡相攻而後有吉凶逺或相應
　近或不相得則有悔吝此皆言爻之情也亦猶在人
　情偽相感而生利害與爻一也
凡易之情近而不相得則凶或害之悔且吝
　凡易之情與人之情何以異哉自六爻觀之相近而
　不相得則凶矣雖无不相得或少害之亦悔且吝也
　人之情蓋亦猶是此盖重釋上言吉凶悔吝利害之
　説以先言人之情偽相感故此復言凡易之情
將叛者其辭慙中心疑者其辭枝吉人之辭寡躁人之
辭多誣善之人其辭游失其守者其辭屈
　六者之辭宜无與于易焉然由六者觀之則易之辭
　盖无是也然聖人作易所以无是六者之辭者以聖
　人之辭出于道未嘗出于胸中之私也六者之人所
　以有六者之辭者各因其心之私而不自知其為是
　言也以是知衆人之所任者心而聖人之所任者道
　也凡心惡善皆私也惟道為天下之大公故足以洗
　心知言如此然後可見聖人之情
　
　
　
　
　郭氏傳家易説卷八
欽定四庫全書
　郭氏傳家易説卷九
　　　　　　　　　　　　宋　郭雍　撰
　　說卦
昔者聖人之作易也幽贊于神明而生蓍參天兩地而
倚數觀變于陰陽而立卦𤼵揮于剛柔而生爻和順于
道徳而理于義窮理盡性以至于命
　説卦論説八卦之道而此極重卦而言者明八卦六
　十四終始一道耳或者言聖人謂包犧也然以八卦
　六十四卦言之則非獨包犧矣聖人以道幽贊神明
　故生用蓍求卦之法猶繫辭言是興神物以前民用
　盖是道本于神明聖人能生之是為幽贊之道矣故
　有神明之道有幽贊之道有生蓍之道以道合道故
　能生是道也此言變化之始也自蓍道生而後數可
　倚數可倚而後卦可立卦可立而後爻可生作易之
　道終矣易成而後道徳理義有所寓聖人窮見之理
　盡萬物之性復于天道故曰以至于命此章自幽贊
　之始至以至于命盖明以此道始復以此道終有无
　循環實由一道非聖人有私意以作也微顯闡幽而
　已天地者數所由生陰陽者變所由生剛柔者萬𩔖
　所從生故參兩觀變𤼵揮之也易于道徳无違也和
　順顯𤼵之而已于義无作也明辨之而已盖言象辭
　之間其道徳與義本諸自然聖人因之而作易特載
　以明之而已故聖人于玩易之際復用此道以窮理
　盡性至于命也窮理者窮天之理也盡性者盡天之
　性也然後不失其所謂天之命矣是知聖人由道以
　生易由易以復于道非聖人則无生无復謂之聖人
　作易可也然異乎衆人之所謂作者矣
昔者聖人之作易也將以順性命之理是以立天之道
曰陰與陽立地之道曰柔與剛立人之道曰仁與義兼
三才而兩之故易六畫而成卦分陰分陽迭用柔剛故
易六位而成章
　前章自作易生蓍終于性命而止此章復因性命之
　説而詳言之以見易之為書所以能至于命者以本
　乎性命之理故也性命之理即天地人之道也性命
　本一故中庸言天命之謂性孟子言君子不謂性命
　因天地人而言之則天道之謂命人道之謂性于是
　乎有别矣是以陰陽柔剛仁義各異其名也陰陽者
　天之二道也柔剛者地之二道也仁義者人之二道
　也天地人之道各二所謂三才兩之也易能兼三才
　則皆兼其兩之之道此易之畫所以六而後成卦也
　然則文王之重不得不作矣盖出于三才自然非文
　王之私意也自六畫成卦而後三才陰陽之位具于
　是乎迭用柔剛之爻以居之則變化見矣故曰六位
　而成章也章者變化之道明見之謂也分陰分陽非
　謂立天之道陰陽也言三才之道皆一為陰一為陽
　見于六位也迭用柔剛非謂立地之道柔剛也言三
　才陰陽分為六畫迭以九六柔剛居之也故三才二
　道不兼九六言之則曰六畫兼明九六柔剛而後謂
　之六位是以六畫成卦特有其象而已至六位成章
　而後道大明也方包犧未分三才陰陽故卦止三畫
　文王重之以備三才陰陽故六畫具由此言之則三
　畫之道不為不足六畫之道不為有餘孔子言立天
　立地立人言包犧之道也言陰陽柔剛仁義言文王
　之道也包犧立其始文王成其終孔子明其終始三
　聖人實出于一心是為同道道同故其書同一聖人
　不作則斯道不明後世不復有聞矣
天地定位山澤通氣雷風相薄水火不相射八卦相錯
數往者順知來者逆是故易逆數也
　天地之位定然後山澤雷風水火相與為用或異體
　而交通或同氣而相薄或不相入而為用此八卦所
　以必相錯之道也八卦不相錯則道雖立而不及于
　用是以聖人重之重而後可以數往知來人之道數
　往者順而易知來者逆而難易之逆數未見其難者
　非止卜筮之用盖由其道之始必知其道之終也是
　亦原始可以要終知微知彰之義故孔子以知幾為
　神衆人獨知卜筮而已
雷以動之風以散之雨以潤之日以晅之艮以止之兌
以說之乾以君之坤以藏之
　天地雷風功用與八卦同故或言象或言卦其實一
　也動止說又其性也散潤晅又其功也君其道也蔵
　其徳也互言之知其互備也
帝出乎震齊乎巽相見乎離致役乎坤說言乎兌戰乎
乾勞乎坎成言乎艮萬物出乎震震東方也齊乎巽巽
東南也齊也者言萬物之潔齊也離也者明也萬物皆
相見南方之卦也聖人南面而聴天下嚮明而治盖取
諸此也坤也者地也萬物皆致養焉故曰致役乎坤兌
正秋也萬物之所說也故曰說言乎兌戰乎乾乾西北
之卦也言陰陽相薄也坎者水也正北方之卦也勞卦
也萬物之所歸也故曰勞乎坎艮東北之卦也萬物之
所成終而所成始也故曰成言乎艮
　天道始于震萬物從之皆出而有生生而齊齊畢出
　也至離而明明則可見至坤而養養而後物成物成
　則說乾以純陽居陰地故陰陽相薄而戰自出至戰
　乆勞于外必歸而有以休息之故勞乎坎息之而後
　終終則有始此雖萬物之情實天之道也故言帝以
　先之自天地定位之後皆論八卦此章獨異復有重
　釋之辭盖上論八卦之位未明言其所故下復明言
　之曰震東方也巽東南也如是則无嫌于重釋之也
　唯潔齊之義難通求其意則齊一而已
神也者妙萬物而為言者也
　道則道也易則書也聖人則人也獨神為无方而三
　者皆有之故道亦有神易亦有神聖人亦有神神非
　别一物惟以其道之見于用而妙萬物者名為神也
　易與聖人之神皆一也因妙萬物而言之為神故曰
　妙萬物而為言也觀易則知神之為貴究神之為言
　則知道以用為大此孔子所以言中庸其至矣乎
動萬物者莫疾乎雷撓萬物者莫疾乎風燥萬物者莫
熯乎火說萬物者莫說乎澤潤萬物者莫潤乎水終萬
物始萬物者莫盛乎艮故水火相逮雷風不相悖山澤
通氣然後能變化既成萬物也
　此章論象其序與前八方之卦同獨不言乾坤者乾
　坤妙萬物之神在六子而已莫疾乎雷莫疾乎風其
　神也萬物无以加之也故易皆取神物以為八卦之
　象至乾坤之神又不得而見之矣橈散也澤上為天
　澤下為藪澤故莫說乎澤也天地之間山之養物為
　多故能終始萬物上言雷風則艮與山同功矣下言
　艮則雷風震巽同功矣其義互見非艮獨異也六子
　之象雖有動橈燥潤之功而或各專其用獨動獨橈
　不能變化亦不能成物必水火相須雷風相從山澤
　相通于是乎變化而畢成萬物況易之于卦坎離震
　巽豈能獨用也哉此聖人所以重卦之義也重之故
　變變則通通則乆是以自天祐之吉无不利
乾健也坤順也震動也巽入也坎陷也離麗也艮止也
兌說也
　此章言乾坤之徳與六子之性情所以釋八卦之名
　也八卦之名出于包犧氏上古之言止于八者而已
　文王能明之而不訓其義孔子訓之故後世可以學
　易非健順八字則易不復能讀矣故乾坤八字盡三
　才之道健順八字盡八卦六十四之道然則文王不
　載之簡編孔子何由而得之夫是之謂聖人
乾為馬坤為牛震為龍巽為雞坎為豕離為雉艮為狗
兌為羊
　遠取諸物皆此𩔖也說者或以巽主號令雞能知時
　義猶近之其言豕處汙濕狗善禁止鄙矣
乾為首坤為腹震為足巽為股坎為耳離為目艮為手
兌為口
　乾无首之象也坤之含𢎞腹也陽動于下足也順于
　下而動于上股也坎幽利聽離明利視艮具動靜而
　下垂兌為口舌而上向也
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兌三索而得女故謂之少女
　乾坤天地父母皆一道也此論父母男女之象故乾
　坤主父母而言六子之變自下為先震自坤變而得
　陽畫于初巽自乾變而得陰畫于初故皆曰一索而
　為長男長女也坎自坤變而得陽畫于中離自乾變
　而得陰畫于中故皆曰再索而為中男中女也艮自
　坤變而得陽畫于上兌自乾變而得陰畫于上故皆
　曰三索而為少男少女也一二三之義取于三畫之
　初中上也王氏云索求也自坤而求陽皆男也自乾
　而求陰皆女也卦變之義盖始于此文王之重亦无
　以異也故說卦首章曰觀變于陰陽而立卦
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
　繫辭言包犧氏始畫八卦以通神明之徳以𩔖萬物
　之情此皆所謂𩔖萬物之情也乾之于八卦天之于
　三才君之于臣父之于子金玉之于土石皆一道也
　是之謂𩔖也乾之道天之形人之首皆圜也寒冰西
　北之位也大赤乾剛之色也馬行健也良則善于其
　道也老則乆于其道也瘠馬駁馬未詳其旨先儒或
　以瘠為柴益非也孔氏又謂駁馬有牙如鋸能食虎
　豹雖古人有說亦誤矣未有蹄物能搏虎豹者也或
　言有獸名駁食虎豹事非經見亦非馬𩔖疑无其字
　借用駁耳非駁馬也又言果實著木如星之著天如
　是則果為星象非天象也乾无為萬物之始居羣物
　之上萬物之所資焉而果者木之始也木以果為始
　亦猶物以乾為始也然聖人言此使學者知其道无
　乎不在也此亦舉其大槩耳安能盡言天下萬物之
　象哉觸𩔖而長之斯可矣自人言之則千夫長百夫
　長夫之于妻長之于㓜亦皆乾也自物言之宫室之
　覆車盖之象亦皆乾也麒麟之于走獸鳳凰之于飛
　鳥泰山之于丘垤河海之于行潦亦皆乾也山河雖
　坎艮之象方其于丘垤于行潦則乾也至于虎狼有
　父子之仁螻蟻有君臣之義孰謂乾之道又有在于
　虎狼螻蟻之間者乎故知其道无乎不在特知而用
　之者鮮矣八卦之象皆然
坤為地為母為布為釡為吝嗇為均為子母牛為大輿
為文為衆為柄其于地也為黒
　布均皆猶地之徳釡猶地之化吝嗇陰性也子母牛
　蕃生也大輿厚載也物雜則生文數偶則衆柄為化
　權純陰之色黒大赤之反也八卦之義最難通故聖
　人詳其所象亦立象盡意之謂也詳其一卦所為之
　象然後可通一卦之義不然則乾坤八卦非親質之
　三聖人終莫知其為義矣惟八卦有象如此其詳故
　雖百世之下亦可聞而知之也聖人反覆言八卦于
　前又列其卦言之于後得无深旨耶
震為雷為龍為𤣥黄為旉為大塗為長子為決躁為蒼
筤竹為萑葦其于馬也為善鳴為馵足為作足為的顙
其于稼也為反生其究為健為蕃鮮
　乾為純陽坤為純陰自乾坤相索一索而得震故震
　為陰陽交變之始其去乾坤未逺也是以震備乾坤
　之象為具體而微者錯而言之則其色𤣥黄𤣥黄天
　地之色也别而言之則龍乾畜也決躁乾剛也旉與
　大塗坤之道也其于馬者因乾而言也其于稼者因
　坤而言也其究為健乾也為蕃鮮坤也蒼筤萑葦反
　生皆盛生之物雖為陽卦陰道盛也善鳴動而有聲
　也馵足作足陽動于下也卦以白為陰的顙陰在上
　也此亞乾之四馬也
巽為木為風為長女為繩直為工為白為長為髙為進
退為不果為臭其于人也為寡髪為廣顙為多白眼為
近利市三倍其究為躁卦
　木為曲直曲直為工白陰也長高木象也進退風性
　也臭以風而傳物以進退而不果陰卦多陽是以其
　究為躁寡髪剛上也廣顙重剛也為多白眼近利市
　三倍未詳其象
坎為水為溝瀆為隱伏為矯輮為弓輪其于人也為加
憂為心病為耳痛為血卦為赤其于馬也為美脊為亟
心為下首為薄蹄為曳其于輿也為多眚為通為月為
盜其于木也為堅多心
　江河谿澗皆水也溝瀆人所為者也隱伏水性也矯
　輮弓輪方圓曲直之易也加憂心病耳痛血卦陽陷
　于中也坎再索以中為主中得乾之剛故為赤震坎
　皆有馬象者得乾徳之餘也美脊亟心陽在中也下
　首陰居上也薄蹄下亦陰也流物故為通流不能止
　故多眚離日而坎月也盜小人之隱伏也木堅多心
　剛中也于輿之義疑當作其于輿也為曳易曰見輿
　曳又曰曳其輪故輿有曳而馬无曳也乾震之馬四
　而坎之言馬五亦知曳為輿矣屯以坎為雲解以坎
　為雨而于此不言者于以見八卦之象不能盡言者
　多矣
離為火為日為電為中女為甲胄為戈兵其于人也為
大腹為乾卦為鱉為蟹為蠃為蚌為龜其于木也為科
上槁
　離麗也火日電皆麗物而明者也坎陽為水而離陰
　為火者陽卦多陰陰卦多陽故也坎艮不言中男少
　男離兌言中女少女者互見也甲胄戈兵剛在外也
　甲胄自衛戈兵以外向也于人為大腹虚中之陰也
　乾卦燥也鱉蟹蠃蚌龜介物也介物甲胄類也孔氏
　云科空也科木上槁陰中而无實也與堅多心之義
　反矣
艮為山為徑路為小石為門闕為果蓏為閽寺為指為
狗為鼠為黔喙之屬其于木也為堅多節
　震自坤變故為大塗艮其小者則為徑路艮大為山
　其小亦為石山與小石如坎水溝瀆之義門闕閽寺
　性之止也果蓏亦乾之餘陽也指亦手也陽過而在
　上无中下之剛是以陽卦之中獨艮不言馬其剛在
　上所用益小故于獸畜之𩔖无行健之功徒有噬齧
　之象狗鼠黔喙之屬皆是也震之剛動于下故言足
　坎之剛動于中故言心艮之剛動于上故言喙皆因
　所索而言也且坎之為隱伏也在賢者為隱在小人
　為盜艮之為利則為狗為害斯為鼠皆一義而二象
　也堅多節者剛不中也中則為心不中則為節心則
　利用節不利于用二卦之辨也
兌為澤為少女為巫為口舌為毁折為附決其于地也
為剛鹵為妾為羊
　兌藪澤之象亦為天澤雨有潤澤之功故雨亦名澤
　别而言之雨其物也澤其功也故坎與兌義不同也
　唯言其功故凡可以澤物者皆為兌又不止雨之為
　澤而已八卦之中三索而成者皆動于上也以陽動
　者艮也以陰動者兌也陽動則有口之義而未見其
　象陰動則卦具口象于上故直言其為口舌也巫之
　通神以口舌而致精誠也古之巫與今之巫異古之
　巫誠人也今之巫妄人也誠故可用以通神妄非聖
　人之所用也口舌之用非止辯論是非毁譽而已或
　附或決或用以毁折也附猶誓命使天下之比附決
　猶號令之決小人毁折猶噬嗑之用獄除間以去天
　下之害則口舌之用大矣非小人之所謂口舌頰舌
　之間而已是以天下說之也陽在下為剛陰在上為
　鹵盖亦藪澤之象妾為女道之下者也兌雖二剛在
　下而卦以上之一陰為主故无良馬行健之功而有
　羝羊羸角之患也附決之意與詩之疏附同
　
　
　郭氏傳家易說卷九
欽定四庫全書
　郭氏傳家易說卷十
　　　　　　　　　　　　宋　郭雍　撰
　　序卦
有天地然後萬物生焉盈天地之間者唯萬物
　三才之序先天地而後萬物萬物盈天地之間人居
　萬物之中聖人之道周萬物而濟天下則萬物復附
　于聖人故聖人與天地相似是以萬物盈天地聖人
　之道亦盈天地物盡則聖人之道盡孟子所謂塞乎
　天地之間者也
故受之以屯屯者盈也屯者物之始生也
　易卦三才也乾坤為天地惟人事不齊故自屯以往
　皆為人道然後可配乾坤以見乾坤之大非諸卦比
　也屯為人事之始故次于坤物之始生屯之始也其
　究則盈也卦或有一義或二三義言于此者或取其
　一或二三取之不必皆同
物生必䝉故受之以䝉䝉者䝉也物之稺也
　上䝉卦也下䝉物之䝉也物以稺而䝉也
物稺不可不養也故受之以需需者飲食之道也飲食
必有訟故受之以訟
　物稺不可不養故天地待聖人以成能養人為事也
　(案原本作養為人事也/今據大易粹言校正)飲食欲也欲為訟之始
訟必有衆起故受之以師師者衆也衆必有所比故受
之以比比者比也比必有所畜故受之以小畜
　畜徳畜賢畜君畜衆皆畜也是以比必有所畜
物畜然後有禮故受之以履
　衆必有比比必有畜畜而有禮則安无禮則危
履而泰然後安故受之以泰
　履之而通者安之道不通則不安非所宜履也
泰者通也物不可以終通故受之以否物不可以終否
故受之以同人
　泰否時也同有盈謙皆在人事自取之耳能盡同人
　之道則否傾矣舜文是也物不可者猶云物不能終
　通終否也
與人同者物必歸焉故受之以大有有大者不可以盈
故受之以謙
　如器之容物盈則不能有故有大者同天无物可以
　盈不盈為謙
有大而能謙必豫故受之以豫
　以謙有大則絶盈滿之累故優游不廹而暇豫也
豫必有隨故受之以隨
　豫猶中庸所謂素也素有富貴之道則可行乎富貴
　素有貧賤之道則可行乎貧賤行則隨矣富貴貧賤
　其所隨者也統言隨義不必皆為隨人
以喜隨人者必有事故受之以蠱蠱者事也有事而後
可大故受之以臨臨者大也
　隨善道也喜隨人則失于无所擇故必有弊蠱者已
　弊之事弊而知改為則可大故有事復為大之幾
物大然後可觀故受之以觀
　天地可觀者也聖人與國皆可觀也而聖人又觀乎
　道故可觀皆大物
可觀而後有所合故受之以噬嗑
　凡合在觀之後未有无所見而合者不獨大觀而後
　有合也
嗑者合也物不可以茍合而已故受之以賁賁者飾也
　人之合則有上下長少非禮以飾之則无分无分則
　亂故不可茍合
致飾然後亨則盡矣故受之以剝剝者剝也
　自同人大有謙豫隨蠱臨觀噬嗑賁聖人所以履泰
　傾否之美道備盡于斯其道極盡則有剝矣
物不可以終盡剝窮上反下故受之以復復則不妄矣
故受之以无妄
　剝窮則降而必復于道復于道則不妄以見小人之
　剝皆妄也是以小人无忌憚而君子惟誠之為貴
有无妄然後可畜故受之以大畜
　大畜畜无妄之道而已无妄之道天道也有无妄之
　道則可畜猶有天命之性則可率而循之是以君子
　存其心養其性使不失赤子之心者以此
物畜然後可養故受之以頤頤者養也
　有所畜則天道止于我矣不有以養之將復失其正
　孟子所謂以直養而无害則塞乎天地之間者也
不養則不可動故受之以大過
　大過之動非常動也不能大養其徳者不可動養大
　過之徳如養枮楊使之生稊盖亦難矣豈可失所養
　而妄動哉此孟子所以養浩然之氣也
物不可以終過故受之以坎坎者陷也陷必有所麗故
受之以離離者麗也
　過越非常則蹈陷害何所謂陷必有麗也或麗于險
　或麗于阻皆為陷也
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯
　有天地然後生物人出其中則有男女男女人道之
　大夫婦人道之始父子君臣相因以生至于上下分
　定而後禮義有所錯舉禮義而錯諸上下也人道以
　此為急无此則亂矣
夫婦之道不可以不乆也故受之以恒恒者乆也物不
可以乆居其所故受之以遯遯者退也
　日月乆照尚有昃食况萬物乎乆居其所而退者宜
　也
物不可以終遯故受之以大壯
　遯以陰侵而遯大壯以剛長而壯消息往來之理
物不可以終壯故受之以晉晉者進也進必有所傷故
受之以明夷
　剛過則柔至進極則必傷
夷者傷也傷于外者必反于家故受之以家人
　行有不得者皆反求諸己治國治天下而不治者必
　反于家治自近始實一道也
家道窮必乖故受之以暌睽者乖也
　治道不可窮極有家有國有天下皆一也
乖必有難故受之以蹇蹇者難也
　合則有飾乖則有難理之宜也
物不可以終難故受之以解解者緩也緩必有所失故
受之以損損而不已必益故受之以益益而不已必決
故受之以夬夬者決也
　難必思戒思戒故可緩緩則不知懼不知懼則必失
　損極則益益極則決皆理勢之常也
決必有遇故受之以姤姤者遇也
　人之于性決去其惡則徳可遇其在國也決去小人
　則君子可遇
物相遇而後聚故受之以萃萃者聚也
　相遇則道合而聚不合亦散矣故利見大人貞
聚而上者謂之升故受之以升升而不已必困故受之
以困困乎上者必反下故受之以井
　聚而上進于道則日升升不知止則遇困遇困而後
　反下其常理如此
井道不可不革故受之以革革物者莫若鼎故受之以
鼎主器者莫若長子故受之以震震者動也物不可以
終動止之故受之以艮艮者止也物不可以終止故受
之以漸漸者進也進必有所歸故受之以歸妹得其所
歸者必大故受之以豐豐者大也窮大者必失其居故
受之以旅
　動極而止止極復進進極必傷進以漸則有歸歸得
　其所則大窮其大則必失盖非有大以謙故也
旅而无所容故受之以巽巽者入也入而後說之故受
之以兌兌者說也
　窮无所容其入必決入然後感感則說不入則无感
　矣
說而後散之故受之以渙渙者離也物不可以終離故
受之以節
　說而後羣疑可散散而无節則乖離矣
節而信之故受之以中孚有其信者必行之故受之以
小過有過物者必濟故受之以既濟物不可窮也故受
之以未濟終焉
　有節故可信如人之言无節行无節者皆不可信也
　信故可行行則有濟濟之極則復于未濟然自屯至
　于未濟雖皆相受之道而君子居而安之者又必有
　其道焉是以履泰則不至于否居豐則不至于旅又
　非常道相受之所能拘也故繫辭言吉凶則曰貞勝
　稱君子則曰自天祐之吉无不利
　
　
　
　郭氏傳家易說卷十
欽定四庫全書
　郭氏傳家易說卷十一
　　　　　　　　　　　　宋　郭雍　撰
　　雜卦
乾剛坤柔
　六子之剛柔索于乾坤六十四卦之剛柔重于八卦
　故卦中之剛柔皆乾之剛坤之柔也是以獨乾坤為
　剛柔
比樂師憂
　比以比輔從順為樂師以相須行險致憂是天下可
　乆比而不可乆師也故比有永貞而師无之
臨觀之義或與或求
　臨與所臨觀與所觀二卦皆有與求之義或有與无
　求有求无與皆非臨觀之道有舜在上必有戴舜者
　是為臨觀也
屯見而不失其居䝉雜而著
　屯旅皆近困旅困于已窮故失其居屯困于始生故
　不失其居而利于有為也䝉未有所知之時中无所
　執則雜而著見故𤼵之屯之難見于象者也䝉之稺
　著于形者也
震起也艮止也
　陽動起于震初止于艮終盖震為一索之始艮為三
　索之終也
損益盛衰之始也
　損己必盛故為盛之始益己必衰故為衰之始消長
　相循在道當如是也
大畜時也
　君子藏器于身待時而動然則多識前言往行以畜
　其徳亦以待時也
无妄災也
　无妄之謂災其餘自作孽而已故无妄匪正有眚
萃聚而升不來也
　不來不知反也故至于困來則知止无困矣
謙輕而豫怠也
　謙輕已豫怠已也以樂豫故心怠是以君子貴知幾
噬嗑食也賁无色也
　頤中有物則必斷故噬嗑利斷猶人之食也賁以白
　賁无咎故无色无色則質全有天下之至飾存焉
兌見而巽伏也
　其道見則說其道伏故入
隨无故也蠱則飭也
　隨之道在此事在彼所隨有道不為事變故言无故
　蠱弊事特加整治因飭之而已言非大有作也
剝爛也復反也
　小人之道必害于物君子必反于道
晉晝也明夷誅也
　晉與明夷朝暮之象也故言明出地上明入地中誅
　亦傷也
井通而困相遇也
　往來井井則其道通困遇剛揜所以為困遇者柔遇
　剛之遇也遇其困我者也
咸速也恒久也
　感為天下至速之道所謂不疾而速者也
渙離也節止也
　散則離矣有節故可止
解緩也蹇難也睽外也家人内也
　睽本于外疑家人本于内治故治家者必先其身治
　天下者必先其家
否泰反其𩔖也
　否泰反𩔖而相馴致之道故休否之道復反其𩔖𩔖
　謂陰陽之𩔖如君子小人是也否反其𩔖得君子則
　傾也泰反其𩔖得小人則亂也在人道言之則曰君
　子小人治亂而已合三才言之故云𩔖也(案謝主簿/校正是書)
　(第八條謂脫故休否之道六十六字校補之今此本/弗脫前數條亦然無須校補舊以謝主簿校證八條)
　(原文彚列卷末既嫌複贅/且滋淆惑今附識于此)
大壯則止遯則退也
　壯不知止小人之壯也君子之壯則有止遯之退大
　壯之止皆克已之道
大有衆也同人親也
　其有非一故衆衆則大能同乎人則天下親之易知
　則有親同人之親其得乾之易乎
革去故也鼎取新也
　革鼎之義相為終始是以去故取新共成一道
小過過也中孚信也豐多故也親寡旅也
　因豐則多事无親而後為旅旅則我之親寡也非天
　下皆寡親也
離上而坎下也
　上下猶水火之性也
小畜寡也履不處也
　寡則不能大其施履以行為義非處之道
需不進也訟不親也
　需有待則不能自退訟違行相親之道絶矣
大過顛也
　中之四剛大難之象也有大難而本末弱故顛
姤遇也柔遇剛也
　柔之遇剛曰姤剛之來復不可謂之遇也
漸女歸待男行也
　待男而行其行漸也是以吉
頤養正也
　養其正所以去其非正謂之頤
既濟定也
　濟則難定
歸妹女之終也
　女以歸為有終
未濟男之窮也
　剛柔失位男道弱而窮矣柔失位則以賤居尊剛失
　位則以貴居賤是以窮也
夬决也剛決柔也君子道長小人道憂也
　姤遇夬決始終之道異也聖人貴于行道毎致意于
　君子小人之際故以是終之雜卦前皆二二相耦至
　大過之後獨各言一卦觀歸妹未濟之辭又非簡錯
　聖人之旨莫可詳究豈雜卦從變而言其序有不同
　歟
　　郭雍子和家傳伊川先生之學初示余兼山先生
　　中庸解易說四學淵源論乆之子和又以所著中
　　庸易說二書及兼山九圖相授其道則子思孟軻
　　一出于誠廣而充之求為聖賢皆有益于徳者也
　　舉而措之事業可以廸哲爽邦則清靜簡易悉本
　　諸人情可无為而有成功是書之傳豈曰小補之
　　哉伋承之宜春奉詔書搜羅逸遺伋不揆輒以雍
　　之學行薦于朝廷今又以其書傳諸學者茍有絲
　　髪之益則愚之志願足矣伋以斯言寄子和乃報
　　云子何為者耶吾將與書俱隱幸勿廣也隆興甲
　　申六月十五日右奉直大夫知袁州軍州主管學
　　事兼管内勸農營田事賜紫金魚袋曾伋書
　
　
　
　
　
　
　
　
　
　
　
　
　郭氏傳家易說卷十一
