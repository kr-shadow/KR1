#+TITLE: 詩纘緖-元-劉玉汝
#+DATE: 2018-05-12 10:13:50
#+SOURCE: github.com/kanripo/KR1c0032 master 7d8764e8                
欽定四庫全書　　　　　經部三
　詩纉緒　　　　　　　　詩類
　　提要
　　　　(臣/)等謹案詩纉緒十八卷元劉玉汝撰玉汝
　　　　始末未詳惟以周霆震石初集考之知其為
　　　　廬陵人字成之嘗舉鄉貢進士所作石初集
　　　　序末題洪武癸丑則明初尚存也此書諸家
　　　　書目皆未著錄獨永樂大典頗載其文其大
　　　　㫖專以𤼵明朱子集傳故名曰纉緒體例與
　　　　輔廣童子問相近凡集傳中一二字之斟酌
　　　　必求其命意所在或存此說而遺彼說或宗
　　　　主此論而兼用彼論無不尋繹其所以然至
　　　　論比興之例謂有取義之興有無取義之興
　　　　有一句興通章有數句興一句有興兼比賦
　　　　兼比之類明用韻之法如曰隔句為韻連章
　　　　為韻叠句為韻重韻為韻之類論風雅之殊
　　　　如曰有腔調不同之類於朱子比興叶韻之
　　　　說皆反覆體究縷析條分雖未必盡合詩人
　　　　之㫖而於集傳一家之學則可謂有所闡明
　　　　矣明以來諸家詩解罕引其說則亡佚已久
　　　　今就永樂大典所載依經排纂正其脫訛定
　　　　為一十八卷乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　詩纘緒卷一　　　　　　元　劉玉汝　撰
周南
關關雎鳩在河之洲窈窕淑女君子好逑　參差荇菜
左右流之窈窕淑女寤寐求之求之不得寤寐思服悠
哉悠哉輾轉反側　參差荇菜左右采之窈窕淑女琴
瑟友之參差荇菜左右芼之窈窕淑女鐘鼓樂之
　興有二例有無取義者有有取義者傳前以彼此言
　者無取義也後言摯而有别和樂恭敬者兼比也兼
　比即取義之興也傳兼二義故云後凡言興者倣此
　欲學者各隨文意而推之　集傳首舉文王固此詩
　本㫖亦以正舊説之非也首章雖先言淑女後言文
　王然重在君子文王也其興闗雎有和樂恭敬意賦
　窈窕有幽閒意然皆不明言至於太姒則曰淑女於
　文王曰君子於匹配曰好逑皆稱美之常辭耳然味
　其中雖極盛之德亦可於此而見故傳下文既云見
　其一端又云關雎舉其全體而言意蓋如此朱子又
　言關雎深奥張子則言以平易求之則意逺以廣此
　類即可推矣傳既言幽閒又曰貞静惟貞故幽惟静
　故閒表裏之謂也匡衡之説最得女徳外著幽閒之
　意
　此與末章託興惟取辭字相應以起詞語錄有順潔
　之説然本章無此意傳亦不言不得取此義大序傳
　言關雎興兼比者祇言首章耳
　首章詠文王后妃之徳詞雖常而意已至次末二章
　詩人止自述已憂樂之情而已其於后妃雖止用前
　窈窕淑女一語而全章之意皆在此一語之中蓋詩
　後章承前章多有意如此者故其詞雖畧而意自備
　后妃之徳愈可見蓋己之所以憂樂者以此人此徳
　世不常有故也使可常有何以能使人為之憂樂如
　是哉然其憂樂雖主后妃而實為文王而憂樂也其
　憂樂之情又各得其正此夫子所以稱關雎而朱子
　以為深奥者亦於此可見矣
　傳叶音於某字下云叶某反愚按詩音韻反切古今
　不同宋吴氏才老始為叶音補韻其考證諸書最為
　有據朱子取而用之於詩傳其間有未安者又從而
　釐正之使讀者音韻鏗鏘聲調諧合諷詠之間誠深
　有助然古人淳厚質實當風氣未開之時其言語聲
　音皆得天地自然之聲氣而合於天地自然之律呂
　自唐虞至於秦漢凡聖賢君子民俗之言語文章歌
　謠詞曲之見於經史子傳百家之書者莫不相合蓋
　古人之正音也後来光岳氣分而大音不全方言里語
　漸以訛謬而為韻書者又不能正之而一從俗音其
　意惟欲取便一時而不知其非古矣今吳氏補韻以
　正音為叶韻則是以後來之俗音為古人之正音豈
　其然哉今叶音之叶字竊謂當以古字易之如友下
　云古羽已反謂之古庶幾人知音韻之正以復先王
　之舊以本天地聲氣之初以終朱子釐正未盡之説
　而未知然否也
　孔子之言論作詩者性情之正也凡讀者固當觀詩
　人所咏之人亦不可不觀作詩者之情故傳兼論后
　妃詩人之性情謂之一端者摯而有别乃后妃全德
　一端之外見謂之全體者人情大端惟憂樂二者合
　二章可以見人情之全體　詳傳以此篇見文王之
　徳文王生而徳盛身修故得於天而天立厥配得於
　人而人化於其未得配既得配而為之憂樂非文王
　徳盛身修何以致此周公定樂用此於房中鄉國所
　以著明文王之徳為風化首也孔子屢稱關雎二南
　固此意朱子於此首以文王之徳言亦此意也
葛之覃兮施于中谷維葉萋萋黄鳥于飛集于灌木其
鳴喈喈　葛之覃兮施于中谷維葉莫莫是刈是濩為
絺為綌服之無斁　言告師氏言告言歸薄汚我私薄
澣我衣害澣害否歸寧父母
　此篇傳以勤儉敬孝論之精切矣竊又因此而推之
　以為古者女子姆教四徳今詩所言為絺為綌者婦
　功也服絺綌澣濯者婦容也言告婦言也勤儉孝敬
　婦徳也四徳咸備故曰后妃之本本即有子孝弟為
　仁之本之本言后妃之徳皆由此出也此篇與下篇
　皆見后妃之徳文王齊家之實
　次章乃此詩所由作首章追述絺綌未成以前事末
　章則預言既成以後事首章葛初生而未入用故止
　述所見聞之時物非心常存何以𤼵此次章絺綌既
　成而服之無有厭斁非身親之何以能此末章則仁
　之根於心者深禮之行乎身者周矣然此皆后妃之
　常事而自述者述其實耳在他人視之則有以見其
　心之徳有以見其身之修既足稱文王身修之配又
　足以實闗雎之詠矣下篇同
　首章中谷無韻合下章中谷以重韻為韻詩有本章
　重韻為韻者簡兮末章是也有合兩章三章重韻為
　韻者此篇與瞻彼洛矣是也此古人用韻之體後人
　以重韻為嫌非古矣
采采卷耳不盈頃筐嗟我懐人寘彼周行　陟彼崔嵬
我馬虺隤我姑酌彼金罍維以不永懐　陟彼髙岡我
馬𤣥黄我姑酌彼兕觥維以不永傷　陟彼砠矣我馬
瘏矣我僕痡矣云何吁矣
　傳以采卷耳登山馬罷人病為託言然酌罍與觥亦
　託言也國風中如栢舟無酒采綠狩釣皆當為託言
　云何吁言將何説惟有憂歎矣若從目則惟有逺望
　矣極嗟歎憂傷而其詞不迫此得性情之正所以為
　貞静専一也
　二南詩皆三章此獨四章首章即見本意次章三章
　對舉申詠末章變文而以咏歎結之又四矣字皆結
　詞後来四韻律詩之體蓋本於此矣
　關雎詩詠文王后妃之徳行孔子則稱詩人之性情
　葛覃卷耳則兼之蓋二詩后妃所自作故既可見其
　性情又可因以見其徳行焉以徳行言之則葛覃見
　勤儉敬孝於居處之常卷耳見貞静專一於憂思之
　變以性情言之則葛覃樂而不淫卷耳憂而不傷也
　文王為家之主后妃為家之内主皆必身修而後家
　可得而齊故闗雎見文王之徳葛覃卷耳見后妃之
　徳皆有以為齊家之本矣故合此二篇與下二篇皆
　見文王齊家之實焉
南有樛木葛藟纍之樂只君子福履綏之　南有樛木
葛藟荒之樂只君子福履將之　南有樛木葛藟縈之
樂只君子福履成之
　衆妾因見樛木為葛藟所纍遂託以后妃為福履所
　歸舊説取下垂之義則是比而非興矣君子謂所詠
　君子中含逮下意則興兼比矣然兼比不若専興為
　深逺諷詠之自可見樂只猶言樂哉贊美咏歎之詞
　與南山有臺采菽之樂只君子同非衆妾之樂此君
　子也傳謂樂其徳者謂作詩之由非釋樂只之樂字
　也若以樂只之樂字為衆妾之樂此君子則誤矣樂
　只君子稱之也福履綏之願之也稱願即頌禱風雅
　不同故傳只以稱願言二字出禮記此篇三章一意
　無淺深無次序惟易韻以致殷勤再三不能自己之
　意蓋詩之一體咏歌之妙者也張子謂詩人之意至
　平易以平易求之則思逺以廣正謂此類輔氏謂語
　有深淺非也
　此文王后妃家齊之實也后妃無嫉妬之心固見后
　妃身修而徳盛矣衆妾樂其徳而稱願之則亦能以
　后妃之徳為徳矣以此推之則文王后妃身修家齊
　之樂豈虚也哉
螽斯羽詵詵兮宜爾子孫振振兮　螽斯羽薨薨兮宜
爾子孫繩繩兮　螽斯羽揖揖兮宜爾子孫蟄蟄兮
　比有二例有専比有兼興専比之中又有二例有全
　篇比鴟鴞伐柯是也有全章比螽斯是也每章三句
　皆只説螽斯暗藏所詠之事而不露故曰全章比三
　章一意惟易疊字為韻以致其殷勤再三稱美之意
　無淺深無次序與前篇同但前篇有稱有願此則有
　稱無願蓋宜爾者已然之詞也既已有之而甚宜則
　無所事乎祝願惟稱美之而已耳螽斯稱羽以比外
　見之徳其用疊字亦含徳意已有徳子孫亦有徳所
　以為福不然雖多亦奚以為此用疊字之工亦有法焉
　非苟然也
　此亦文王后妃家齊之實也此詩不特見文王后妃
　與媵妾之徳并見文王后妃子孫之徳以此二事推
　之文王后妃閨門雍睦之氣象為何如哉
桃之夭夭灼灼其華之子于歸宜其室家　桃之夭夭
有蕡其實之子于歸宜其家室　桃之夭夭其葉蓁蓁之
子于歸宜其家人
　月令二月桃始華周禮仲春㑹男女詩人因所見桃
　華以起興此専指首章言次末二章則因首章言華
　遂取實與葉以申所詠不必皆實見矣蓋桃始華所
　見者也當此之時安有實與葉哉詩之託興多如此
　如黍離之苖穗實亦然不必别為之説蓋亦一體也
　周國女子之嫁始至而詩人見其賢知其必有以宜
　其家曰知曰必為其始至可知必詠始至者詩美女
　子之賢多如此如闗雎鵲巢碩人皆然蓋古者明日
　見舅姑三月廟見而後成婦前此皆為始至之時女
　子之賢否於此乎觀周民熟文王之化皆能修身以
　齊其家故女子既賢人亦歎咏而深喜其賢也
　此文王治國之實也國之所以治者以人人能修身
　以齊其家也國人之家齊而後君之國始可以言治
　故曰人人親其親長其長而天下平矣
肅肅兔罝椓之丁丁赳赳武夫公侯干城　肅肅兔罝
施于中逵赳赳武夫公侯好仇　肅肅兔罝施于中林
赳赳武夫公侯腹心
　此詩全篇興體也全篇興與各章興之例不同蓋以
　全篇為興也詩人以文王人才之衆多偶見兔罝之
　人遂託兔罝以興其人才之可用復以此人興文王
　之人才衆多詩中所興者兔罝之人耳文王人才衆
　多之意猶在一篇所言之外故曰全篇興觀傳猶字
　可見蓋猶者謂兔罝之人猶如此則文王人才之衆
　多可知此又興之一體不可不知也詩中有此體者
　惟此與隰有萇楚二篇而已或曰如此則當為比曰
　比者以彼物狀此物蓋二物也若此詩則以此事興
　此事非有二事也故只當為興不可以為比也中逵
　通行之路肅肅可也中林無人之地而亦肅肅干城
　好仇腹心語皆有淺深
采采芣苢薄言采之采采芣苢薄言有之　采采芣苢
薄言掇之采采芣苢薄言捋之　采采芣苢薄言袺之
采采芣苢薄言襭之
　此篇最見文王徳化泯然無迹之意周民承周家累
　世之澤加以文王壽考之聖斯民薰陶涵浸于徳化
　深矣其婦人采芣苢而自賦其言采采者常事也芣
　苢者常物也采有掇捋袺襭者常序也以此自賦又
　常語也而優游安逸閒暇從容陶然而無累悠然而
　自得直有堯民擊壤帝力何有之意王者之民皥皥
　而莫知所以為之者于此可見其實焉且桃夭女子
　之賢兔罝武夫之才猶以詩人美之而後見若此則
　非自言其樂亦非人之稱其樂也而其樂不特已不
　自知而且有非人所得與尤非他人所能喻者文王
　之徳化周民之美俗于是乎盛矣至矣而蔑以加矣
　讀者反覆吟哦而玩味之則中庸所謂淡而不厭者
　其此詩之謂矣
　以上三詩皆見文王國治之實先桃夭後兔罝者國
　家之治皆由内而外也芣苢見文王之化人人之于
　文王皆有莫知其然者然化不離于人心之本然百
　姓之日用豈外此而别有所謂聖人之化哉中庸曰
　動則變變則化唯天下至誠為能化此自明而誠者
　之事也人人可以自勉
南有喬木不可休息漢有游女不可求思漢之廣矣不
可泳思江之永矣不可方思　翹翹錯薪言刈其楚之
子于歸言秣其馬漢之廣矣不可泳思江之永矣不可
方思　翹翹錯薪言刈其蔞之子于歸言秣其駒漢之
廣矣不可泳思江之永矣不可方思
　傳曰興而比竊謂當曰興又比蓋興有兼比者闗雎
　是也傳止曰興也比兼興者綠衣是也傳亦止曰比
　也至下泉比兼興乃𤼵例曰比而興野有蔓草溱洧
　黍離頍弁賦兼興則𤼵例曰賦而興蓋興在賦比中
　非賦比外别有興故其例如此頍弁賦而興後比則
　曰賦而興又比是比在賦興外者當曰又比也今漢
　廣比在興後則當用頍弁例曰興又比也若曰興而
　比則與比而興賦而興者不辨矣故漢廣椒聊巧言
　之四章皆當曰興又比氓之三章末章當云比又興
　賦又興云
　首章極言游女之不可求後二章承前意以其不可
　求故悦之而復以二比歎咏之則有敬之之意矣敬
　而悦之悦生於敬故兩言秣馬為悦之至悦而敬之
　敬生於悦故三致歎咏為敬之深此篇只言游女之
　不可求而興比反覆最見歎咏非工於咏歌者乎故
　此游女端莊静一之不可求與作詩者知其不可求
　而愛敬之皆得性情之正皆可以見文王后妃之徳
　化
遵彼汝墳伐其條枚未見君子惄如調飢　遵彼汝墳
伐其條肄既見君子不我遐棄　魴魚赬尾王室如燬
雖則如燬父母孔邇
　文王之化非止江沱汝漢之間傳於漢廣曰先及於
　汝墳曰先被此其所先被及者則後所被及者豈可
　限量哉此篇次章乃此詩所由作首章追賦未見
　時事次末章正述既見時意其體與葛覃相似所以
　知為追賦者以條枚條肄而知之汝墳之去紂都視
　江漢為近以漢廣推之則汝墳染紂之俗必深以本
　篇推之則不特染其惡且必有遭其虐而怨叛者矣
　文王率殷之叛國以事紂其身修之純徳事君之小
　心皆有以浹於人故汝墳之婦人未見君子憂之之
　意如彼既見而喜之之情如此其憂喜既得其正矣
　而又知王室之當尊文王之當親而以是美其夫蓋
　亦莫非義矣夫當商紂淫虐之時能使江漢之女子
　端莊静一難矣而汝墳之婦人既得性情之正又知
　倫誼之大豈不尤難歟故文王之徳化於漢廣見其
　及人之逺於汝墳見其入人之深此汝墳詩所以後
　於漢廣歟魴魚赬尾一句比與衛終風大雅緜同當
　類推之
　以上二詩皆見文王天下漸平之實文王三分天下有其
　二故曰漸平詩列風雅頌以寓修齊治平之法而二
　南諸詩之次第已具此法於其中此聖人之精意也
　程子謂二南猶易乾坤乾統坤坤承乾竊謂二卦不
　特見統承雖全易不出此二南亦然其説詳見後
麟之趾振振公子于嗟麟兮　麟之定振振公姓于嗟
麟兮　麟之角振振公族于嗟麟兮(案此篇永樂/大典失載)
欽定四庫全書
　詩纘緒卷二　　　　　　元　劉玉汝　撰
召南
維鵲有巢維鳩居之之子于歸百兩御之　維鵲有巢
維鳩方之之子于歸百兩將之　維鵲有巢維鳩盈之
之子于歸百兩成之
　此詩見諸侯身修有徳得賢妃亦有徳而身修足為
　齊家之本猶闗雎也
　鵲巢鳩居如序説則是比而非興矣今以為興蓋以
　鵲巢鳩居二句興之子于歸一句而居之御之取詞
　字相應觀傳是以二字可見蓋義興之一體也
　盈謂媵之多則以二句興之子一句可知禮以成為
　美不成禮則迎送雖多奚以為故以成終之此篇雖
　據實事而咏未嘗言夫人所以為徳者然非有徳何
　以稱其儀成其禮哉故此詩無溢美無過詞而自有以
　見其徳家人作詩者之性情亦可見其正張子謂以
　平易求之則思逺以廣尤可以此詩類推之
于以采蘩于沼于沚于以用之公侯之事　于以采蘩
于澗之中于以用之公侯之宮　被之僮僮夙夜在公
被之祁祁薄言還歸
　前二章以兩于以提起詠歎末章僮僮祁祁乃極形
　容蓋祭以敬為主前兩言采以見采之勤兩言用以
　見用之謹含敬意而歎詠之末直以愛敬之意形容
　之夫人之敬如此其美可知且采蘩未祭時事僮僮
　正祭時事祁祁既祭後事蘩祭之物事祭之禮宮祭
　之所末章祭之心三章見始中終辭簡意備而表裏
　之敬可知歎美之善者也
喓喓草蟲趯趯阜螽未見君子憂心忡忡亦既見止亦
既覯止我心則降　陟彼南山言采其蕨未見君子憂
心惙惙亦既見止亦既覯止我心則説　陟彼南山言
采其薇未見君子我心傷悲亦既見止亦既覯止我心
則夷
　時物不同而所感如一故上文所賦則易其辭下文
　惟易其韻以見思念之情既見既覯乃未見未覯時
　言之觀亦字則字可見然其未見而憂傷止於如此
　亦得性情之正矣
　按孔䟽及儀禮此篇當在采蘋後説見下篇之末
　按此篇當從儀禮及孔疏移置於采蘋後則采蘩采
　蘋處其常草蟲處其變尤與周南之三詩相對而相
　似按鵲巢見諸侯身修而得賢妃采蘩見夫人身修
　而諸侯之家齊采蘋草蟲見大夫身修而得賢妻行
　露聽訟見大夫之身修羔羊退食見大夫之家齊殷
　靁標梅見士庶之家齊而諸侯之國治矣
于以采蘋南澗之濱于以采藻于彼行潦　于以盛之
維筐及筥于以湘之維錡及釡　于以奠之宗室牖下
誰其尸之有齊季女(案此篇永樂/大典缺卷)
蔽芾甘棠勿翦勿伐召伯所茇　蔽芾甘棠勿翦勿敗
召伯所憩　蔽芾甘棠勿翦勿拜召伯所説
　觀伐拜敗三字可以見其愛之愈深下文茇憩説隨
　上文叶韻耳必稱召伯據今而言皆足見愈久愈愛
　之意又甘棠所以蔽芾者以人愛之故也屢稱蔽芾
　數戒以勿辭意愈至則不特愛之於今日者愈深而
　愛之於後来者尤未見其已也諷咏之自可見
　此篇為武王時所作蓋文正時召公未稱伯武王克
　商分周召左右而後稱伯今稱召伯故知其作於武
　王時然周南召南皆著明文王之徳甘棠所言為文
　王時事所以列於召南之中今按此詩與何彼穠矣
　皆為武王時所作必當與何彼穠矣同列於後而此
　詩乃移而升居於前者意者采蘋草蟲以上為文王
　躬化南國之詩行露以下為召伯布文王徳教所致
　之詩其以甘棠升居於此者欲以明行露以下為召
　伯布政所致召南之所以為召南者以此非何彼穠
　矣所可同故特移而居於采蘋草蟲之後行露之前
　也其移之者或周公或太師或孔子雖不可知然移
　之之故以事理推之而可知其或然也不然則二詩
　之作同時而何列之異所邪後日思召公之詩何乃
　先於前日布政之時邪
厭浥行露豈不夙夜謂行多露　誰謂雀無角何以穿
我屋誰謂女無家何以速我獄雖速我獄室家不足
誰謂鼠無牙何以穿我墉誰謂女無家何以速我訟雖
速我訟亦不女從
　輔氏謂前章責之以禮後章斷之以義此説得之以
　此絶其人則其所守可知以女子而能是豈無所自
　來揭甘棠於前而召南之義粲然矣傳於末章言求
　室家之禮不足蓋詩後章承前章意不言而前意在
　其中觀此傳尤可見
　此詩南國民間女子所作并見大夫之賢則南方諸
　侯之國漸治矣其政教雖本文王而實召伯布政使
　然故揭甘棠於前以表之此篇本與采蘋草蟲相連
　今以甘棠間之然意未嘗相間也蓋女子能以禮自
　守而聽訟者能使有禮者得以自直無情者不得盡
　其辭則大夫之賢亦可知聴訟者或為召伯或為諸
　侯不可知然前後之詩皆言大夫而此詩居其間豈
　非皆為南國之大夫與故曰意未嘗相間也讀者當
　以意觀之可也
羔羊之皮素絲五紽退食自公委蛇委蛇　羔羊之革
素絲五緎委蛇委蛇自公退食　羔羊之縫素絲五總
委蛇委蛇退食自公
　稱美服飾易形容氣象難此篇三章惟以一服飾變文叶
　韻以咏之而服飾之有常可見惟以退食一句反覆
　三變以咏之而從容自得之氣象可想又舉燕服以
　見在朝之節儉舉退食以見在公之正直節儉正直
　見身修退食燕居見家齊大夫之在位者固可美而
　國人之稱美之者亦知徳而善咏矣
　自行露至摽有梅皆民間所作行露因女子守禮而
　見大夫聴訟者之賢羔羊因大夫而知國人作詩者
　之善二詩可以互見又大夫賢能治其國而國人能
　守禮咏徳則南方諸侯之國治亦皆可以互見矣
殷其靁在南山之陽何斯違斯莫敢或遑振振君子歸
哉歸哉　殷其靁在南山之側何斯違斯莫或遑息振
振君子歸哉歸哉　殷其靁在南山之下何斯違斯莫
或遑處振振君子歸哉歸哉
　行役遇雨為最苦家人因聞雷聲觸景興詞而念君
　子之勞三章一意而惟易其韻者念之深也下二句
　美其徳望其歸而三章不易其辭者思之尤切也思
　其君子而再三美其徳其所思者惟以其徳婦人之
　亦有徳可知也凡章首託興興辭後章同辭異韻者
　非有他義也若下文咏意同辭而復致其咏歎者其
　意為尤重當以此篇與衛北門北風王黍離揚之水
　等篇例推之可也　歸哉歸哉本章二哉字重韻為
　韻又合後章重韻為韻凡本章無韻者當推此例
摽有梅其實七兮求我庶士迨其吉兮　摽有梅其實
三兮求我庶士迨其今兮　摽有梅頃筐塈之求我庶
士迨其謂之(按此篇永樂/大典缺卷)
嘒彼小星三五在東肅肅宵征夙夜在公寔命不同
嘒彼小星維參與昴肅肅宵征抱衾與裯寔命不猶
　召南之詩至小星而再更端蓋鵲巢以下四詩為文
　王后妃躬化之詩甘棠以下五篇為召伯宣化之詩
　然皆南方之近國也小星以下三詩則為南方之逺
　國而野有死麕則為南方極逺之地自古難化之俗
　至是而化亦及之矣故小星承上更端總以文王后
　妃召伯之化繼以逺方諸侯之國所以明徳化極逺
　天下漸平之實效也故以類言之則小星與鵲巢同
　為諸侯夫人之詩江有汜與采蘋草蟲同為大夫妻
　之詩野有死麕與摽有梅同為庶人婦女之詩然而
　不以類同列於前而再以列國夫人起大夫士庶於
　後蓋王者之化自近而逺得詩者近先逺後其序自
　然如此傳於漢廣言文之化由近而逺即此意又乾
　一坤二亦此意
　命謂貴賤之命孔子曰不知命無以為君子夫人以
　后妃之徳化衆妾以夫人之徳感能知命而安之故
　有以定其心而不為怨欲之所動興取字相應前漢
　廣已然傳於此𤼵例後當以此類推之
江有汜之子歸不我以不我以其後也悔　江有渚之
子歸不我與不我與其後也處　江有沱之子歸不我
過不我過其嘯也歌
　以一句興二句又以彼形此故傳以猶字乃字釋之
　取義興之一例也汜渚沱一意取叶韻以起下文耳
　江為南方流水之通名沱則江之别名凡水由江出
　或入江者皆曰沱南方江水中多有不特江陵漢陽
　之間有此也又不必為媵妾所居之地凡所聞所見
　所經行皆可取以起興始言悔中言處末總言嘯且
　歌悔而未遂則嘯相安而樂則歌相安而樂則非徒
　悔矣然其始何以能悔哉婦人之性最未易開悟者
　今乃能悔而非為人悔可謂至難故媵首言之推厥
　所自豈非樛木螽斯之化哉
　觀小星見夫人衆妾之性情觀江有汜見大夫妻妾
　之性情可謂名得其正矣
野有死麕白茅包之有女懷春吉士誘之　林有樸􁂶
野有死鹿白茅純束有女如玉　舒而脱脱兮無感我
帨兮無使尨也吠(按此篇永樂/大典缺卷)
何彼襛矣唐棣之華曷不肅雝王姬之車　何彼襛矣
華如桃李平王之孫齊侯之子　其釣維何維絲伊緡
齊侯之子平王之孫
　何問辭應在下句首以何起辭宋玉九辨相如長門
　賦皆用之末章倒用何字變文之法也曷不猶言豈
　不也肅雝本言車中王姬而曰王姬之車不直指王
　姬尊敬之也王姬平王皆追稱也以孫子子孫互言
　反覆咏歎以美之也首次章首以興對舉次末章下
　以事對舉詩體也湛露詩亦有此體　竊謂此詩武
　王時詩人追述文王為諸侯時以世子武王女嫁諸
　侯之世子而美之也女子能執婦道以成肅雝之徳
　久而人猶師法之至武王有天下之後詩人欲化天
　下以婦道故追述其初嫁時事以美之亦如甘棠作
　於武王時追述文王時召伯布教之事而歌之也所
　以知詩作於武王時者以其言王姬平王也蓋追稱
　之也所以知文王為諸侯時者以其平王對齊侯文
　王非實王也所以知武王為世子者詩不稱女而稱
　孫文王以諸侯為婚主也文王既追稱王則孫亦追
　稱王姬也所以知為諸侯世子者不稱齊侯而稱侯
　之子子者侯嗣也稱肅雝故知其化天下古人稱徳
　不必多也兩取桃李絲緡為興故知其為初嫁時事
　闗雎鵲巢桃夭皆美女子於初嫁時碩人閔莊姜之
　不見答亦追述其嫁時之盛蓋詩稱美婦人女子體
　如是也甘棠稱召伯何彼襛矣稱王姬同作於武王
　之時同為咏文王時之事故皆得列於召南之中以
　甘棠例之則何彼襛矣當為追述文王時事之詩以
　何彼穠矣例之則甘棠既作于武王之時當與何彼
　襛矣同列于召南之末今甘棠既揭居前以表召南
　之義而此詩不移者蓋又欲以騶虞並為麟趾之對
　而為召南之終也説見後篇
彼茁者葭壹發五豝于嗟乎騶虞　彼茁者蓬壹發五
豵于嗟乎騶虞
　此詩專詠諸侯之仁葭豝見其及物騶虞見其本心
　本心之仁推行有序親親而仁民仁民而愛物者序
　也由本心之仁推行已及於物則其親親仁民不言
　可知矣狀仁之全莫善於此詩人因春田以發詠彼
　茁者春也一發者田也見草木之茂則以葭蓬詠之
　見禽獸之多則以豝豵咏之見其仁心自然非由勉
　强則以騶虞咏之舉葭蓬豝豵而天地萬物與吾一
　體之意已可想而又再三歎騶虞以咏本心不惟見
　諸侯之仁又因以見文王之化又且使人油然感發
　真可反求而自得其本心焉厯觀詩三百篇言仁未
　有如此篇之善形容者故取及物為召南之終而又用
　之為天子之射節歟　騶虞首章叶則音牙後章叶
　則音五紅反與乎叶則本音一字三叶韻若合後則
　重韻為韻一詩而用韻之例四
　麟趾見文王后妃子孫宗族之仁厚何彼穠矣見文
　王后妃孫女之肅雝言化不特被當時而且及後人
　矣麟與騶虞皆王者之瑞一彼一此言此不特及人
　而且及物矣子孫孫女以人而類麟與騶虞以物而
　類麟趾兼二義此二詩各一義故合二詩對麟趾為
　鵲巢之應為召南之終又合二南為闗雎之應以見
　文王天下漸平之實而其徳可法如此云
　傳謂鵲巢猶周南之有闗雎采蘩猶葛覃草蟲若卷
　耳竊以此意推之謂采蘩采蘋猶葛覃草蟲若巷耳
　小星江有汜猶樛木螽斯行露猶桃夭而甘棠羔羊
　猶兔罝摽有梅猶芣苢野有死麕若漢廣殷其靁若
　汝墳何彼襛矣騶虞若麟趾蓋内以是施之則外以
　是應之上以是行之則下以是效之故二南諸詩相似
　而相對有乾統坤承之義焉然其相似者不必真相
　似相對者不必真相對又有乾一坤二乾純坤雜之
　義焉皆可以意觀之
欽定四庫全書
　詩纘緒卷三　　　　　　元　劉玉汝　撰
邶
汎彼柏舟亦汎其流耿耿不寐如有隠憂微我無酒以
敖以遊　我心匪鑒不可以茹亦有兄弟不可以據薄
言往愬逢彼之怒　我心匪石不可轉也我心匪席不
可卷也威儀棣棣不可選也　憂心悄悄慍于羣小覯
閔既多受侮不少靜言思之寤辟有摽　日居月諸胡
迭而微心之憂矣如匪澣衣静言思之不能奮飛
　首章以柏舟為比者不得於夫而隠言之敦厚之意
　也綠衣終風亦然
　二章反求諸心而知己之不能度物往愬兄弟而兄
　弟又不能察己之心則窮亦甚矣
　後二章乃言衆妾見侮而心憂直言羣小而隠言日
　月蓋妾賤夫貴立言之等以此而觀莊姜之心豈真
　不能度物哉特不能度莊公之狂暴而移易此心耳
　衆妾見怒實由莊公致然然其憂思止於如此不過
　其則皆得性情之正大序所謂𤼵乎情止乎禮義者
　此類是也
綠兮衣兮綠衣黄裏心之憂矣曷維其已　綠兮衣兮
綠衣黄裳心之憂矣曷維其亡　綠兮絲兮女所治兮
我思古人俾無訧兮　絺兮綌兮淒其以風我思古人
實獲我心(按此篇永樂/大典缺卷)
燕燕于飛差池其羽之子于歸遠送于野瞻望弗及泣
涕如雨　燕燕于飛頡之頏之之子于歸遠于將之瞻
望弗及佇立以泣　燕燕于飛下上其音之子于歸遠
送于南瞻望弗及實勞我心　仲氏任只其心塞淵終
溫且惠淑慎其身先君之思以勗寡人
　首言别時景物乃以燕燕興己與妾次言送别之地
　大歸歸宗也于野托言與卷耳陟岡同婦人送迎不
　出門末二句言送别之情既送而又逺送之既别而又
　瞻望之瞻望弗及則又為之泣涕淚有盡心難忘也
　故曰實勞我心當此之時衛國禍亂有不可勝道者
　而隠然不露辭極淺近平易而其中自有歎恨不盡
　之意所以為不可及末述仲氏平素之徳相厚之意
　相勉之辭以致别後難忘之思嫡妾之間處變如此
　而性情皆不失其正猶南有樛木江有汜之遺意焉
　衛風初變而猶美於此可觀蓋莊姜述仲氏之徳而
　以身心言是其平日知學古人而用力於身心者故
　事君事夫為嫡為妾無間於死生常變皆能以大義
　自勉真可為閨門之訓矣世之君子徒口耳之是學
　可媿也哉
　當從傳移置此篇於終風後後凡言錯脱者並依此
　例移置為是
日居月諸照臨下土乃如之人兮逝不古處胡能有定
寧不我顧　日居月諸下土是冒乃如之人兮逝不相
好胡能有定寧不我報　日居月諸出自東方乃如之
人兮徳音無良胡能有定俾也可忘　日居月諸東方
自出父兮母兮畜我不卒胡能有定報我不述
　莊姜以古人古道自處所以不見答於莊公莊公資
　質本已狂蕩而又未嘗學問不知師古是以處閨門
　之間言不道忠信身不循禮義心志囘惑無有定時
　此莊姜所以憂也故此詩専為莊公心志無定而作
　首言不古處者無定之原也繼言無良不述者無定
　之實也不相好與不顧不報而復俾我報我者皆待
　已無定之情也胡能有定之辭終篇不易焉然既無
　定矣而曰胡能曰寧不皆為疑辭而不為決辭先曰
　徳音而後曰無良既曰不報而又曰報我皆有望之
　之情望之者望其定也苟能有定則所以報我顧我
　者必有其道矣此其所以望也首呼日月末呼日月
　父母憂思之至所以結也
終風且暴顧我則笑謔浪笑敖中心是悼　終風且霾
惠然肯來莫往莫來悠悠我思　終風且曀不日有曀
寤言不寐願言則嚏　曀曀其隂虺虺其靁寤言不寐
願言則懐
　不忍斥言惟取比寓意與柏舟綠衣同故傳於柏舟
　謂與下篇相類者此其一也前二章以一句比後二
　章因前比增為二句比且其取義亦以漸而加始止
　取義終風繼增以霾又增以曀因曀又增以雷有此
　事有此情而取比復有此義如層瀾疊障以寫此情
　工於比者也又比之一體　前篇言不報而又曰報
　我言不顧而此篇又曰顧我莊姜之憂豈謂其不答
　不顧者謂其所以答我顧我者非其義也非其禮也
　故既曰顧我而又曰謔浪笑敖既曰肯来而又有莫
　往莫来之時是其所以答我顧我者乃所以為不答
　不顧也莊公之為人無定如此且將無以為家而何
　以為國無可奈何則惟有悼思嚏懐而已矣柏舟綠
　衣與此皆能止乎禮義所謂相類者以此不日有曀
　兼比前顧我笑敖肯来莫来之意末章則深念而未
　已耳詩凡後章合前章意者此亦可見
擊鼓其鏜踊躍用兵土國城漕我獨南行　從孫子仲
平陳與宋不我以歸憂心有忡　爰居爰處爰喪其馬
于以求之于林之下　死生契闊與子成説執子之手
與子偕老　于嗟闊兮不我活兮于嗟洵兮不我信兮
　州吁以嬖人之子弑君而虐用其民阻兵而用以釋
　怨從軍者自知其必死亡而作是詩首章自言其用
　兵之狀而有已獨死亡之怨次章舉主將之名言所
　以用兵者為此事見其師出無名不以我歸而軍士
　無義不反顧之心矣舉孫子仲而州吁不言可知三
　章軍行而居處則不特無不反顧之義而且無鬭志
　矣䘮馬而往求之林下則不特無鬭志而且失伍離
　次矣失伍離次而惟思室家有不遂偕老之歎則軍
　士之情益可見矣衞莊公不能脩身以正其家又不
　能以義方教其子使州吁恃寵驕奢阻兵安忍弑君
　殘民而卒受討賊之誅詩存此篇所以著柏舟緑衣
　之禍至於如此其為世戒深矣
凱風自南吹彼棘心棘心夭夭母氏劬勞　凱風自南
吹彼棘薪母氏聖善我無令人　爰有寒泉在浚之下
有子七人母氏勞苦　睍睆黄鳥載好其音有子七人
莫慰母心
　詩有章四句而三句興或三句比者比興之一例也
　凱風吹棘辭同而一比一興比興之所以異二章最
　可觀後三章興又自不同棘薪無令借彼發此言彼
　則如彼此則如此是平説寒泉黄鳥借彼形此言彼
　猶然而此乃不然是抑揚説此興之取義者又有此
　二例他可類推　育我而劬勞者父母之㤙也首述
　父母之恩者將自責而先推本以發端言之序也
　次章而下皆自責也子壯大而不令使母勞苦不安
　非子之責乎故曰痛自刻責然母非實勞苦而以勞
　苦為詞故曰微指其事而婉詞幾諫焉然善婉詞幾
　諫而無以慰悦其心未有能安之者故以慰母心終
　焉此詩本欲幾諫而先自責幾諫之詞寡而自責之
　詞多蓋幾諫固人子所當然而自責尤人子之難事
　何則幾諫猶見父母之有過自責則不見父母之過
　而惟見其為己之罪尤足以感動親心固有不待幾
　諫而父母自喻於道者矣舜盡事親之道而瞽瞍厎
　豫者以負罪引慝也夫負罪引慝者事親之要道也
　説苑謂深受其罪使親哀憐羅仲素謂天下無不是
　底父母皆此意也凡為人子者苟或處人倫之變或
　事難事之親首當以此為法况親之小過而能一以
　是行之豈特無愧於七子雖舜之盡道不患不及矣
　夫子以衛風雖不足道而七子深可為法故存此以
　為世教使讀是詩者孝弟之心可以油然而生也
雄雉于飛泄泄其羽我之懐矣自詒伊阻　雄雉于飛
下上其音展矣君子實勞我心　瞻彼日月悠悠我思
道之云逺曷云能来　百爾君子不知徳行不忮不求
何用不臧
　雄雉之自得本以興君子之不自得然下文不言而
　君子不自得之意隠然於其中取興以興意又是一
　體
　前二章詞平易而意悠長此章直賦其憂思詞愈平
　易而意愈悠長故程子曰思之切矣蓋寫其自然之真
　情所以為至
　此言徳行又言不忮不求則已亦知徳行者矣張子曰貧
　與富交强者必忮弱者必求愚謂已與人交遇弱者
　忮遇强者求强弱雖有人己之殊而忮求則皆在己
匏有苦葉濟有深涉深則厲淺則揭　有瀰濟盈有鷕
雉鳴濟盈不濡軌雉鳴求其牡　雝雝鳴鴈旭日始旦
士如歸妻迨冰未泮　招招舟子人涉卬否人涉卬否
卬須我友
　何以見此詩之為刺淫亂以第三章而知之第三章
　言昏姻始終之正禮而無所美因是知前後之所言
　者皆比體而所比為此事又因所比者皆非美辭而
　知第三章之無所美乃所以刺淫亂也故傳於第三
　章言深刺淫亂之人然則第三章乃此詩之主一篇
　之要也古者昏姻必以禮而行禮各有時旭日冰泮
　時也鳴鴈歸妻禮也納采用鴈昏姻之始事親迎歸
　妻昏姻之終事也詩人工於咏一章四句而昏禮之
　始終備矣謂非一詩之主一篇之要可乎愚嘗因是
　推之此詩分各章而論則首章取比言人有當然之
　理次章取比言世有不然之人三章則直陳昏姻之
　正禮末章則取比兼言其一然一否者以結之此則
　四章各一意也若合一篇而論則首次二比乃為第
　三章之興而一然一否以興之者所以見第三章之
　言為寓刺也末章又取比以終第三章之事謂人多
　不待時之至禮之備我之待之以見第三章之意人
　當行之而乃不然所以深明其為刺以結之也其例
　則見於卷耳漢廣卷阿鳯凰車馬二章分言則一比
　一賦合言則彼之比為此之興又漢廣與巧言秩秩
　章皆興而又比特彼為一章此則為一篇耳故愚詳
　此詩以正禮刺淫亂以二比為興又以一比終之其
　前後興比皆一然一否又詩之一體蓋詩不一體也
習習谷風以隂以雨黽勉同心不宜有怒采葑采菲無
以下體徳音莫違及爾同死　行道遲遲中心有違不
遠伊邇薄送我畿誰謂荼苦其甘如薺宴爾新昏如兄
如弟　涇以渭濁湜湜其沚宴爾新昏不我屑以毋逝
我梁毋發我笱我躬不閱遑恤我後　就其深矣方之
舟之就其淺矣泳之游之何有何亡黽勉求之凡民有
喪匍匐救之　不我能慉反以我為讎既阻我徳賈用
不售昔育恐育鞠及爾顛覆既生既育比予于毒　我
有旨蓄亦以御冬宴爾新昏以我御窮有洸有潰既詒
我肄不念昔者伊余來塈
　夫婦之際有難於言亦有不忍言者故多取比以寓
　意敦厚之意也谷風一篇大意不出於首章其次章
　三章則終首章後段之意四章以下則終首章前段
　之意詩於首章畧見一篇大意者長篇長章間有此
　體蓋亦自然之勢也此詩本言夫之見棄而首章止
　以怒言寛柔不迫辭不盡意皆厚之道也
　首章述其見棄之由由其夫好色而不好徳也然將
　去而心有所不忍情不勝其苦者蓋猶有及爾同死
　之望也
　二三章自省己徳之無違而不得與同死矣故有絶意
　之詞然於新昏雖以二毋戒之而二我亦有警之之
　意其辭雖隠而意亦悲矣
　四章詳言黽勉同心之事如此
　五章承上章章斷意連惟長篇長章間有此體此則
　言不宜有怒而怒矣然此止曰為讎曰阻曰毒至末
　方言其怒者蓋是三者怒之本也先有此三者於心
　而後形於色昔育至御窮言先貧後富尤無可去之
　義故至末方言之
　末章亦承上章言昔育既育之意亦章斷而意連有
　洸有潰極言武怒以終首章之意然辭既終而猶欲
　其念昔者怨之深望之至也
　谷風之婦人有徳之婦人也其始夫婦和而閨門治
　故能以貧而致富今既富而見棄是前貧後富無去
　之意而能反身省徳述己勤家之素不忍遽去而有
　望夫之情以遂其同死之義不賢而能是乎其夫所
　以棄之者徒以好色不好徳之故則其不能正身以
　齊家可知矣夫者家之主也為家之主而不好徳則
　今雖富也豈可保乎其家之衰必自兹始矣夫衛國
　之風其初本非不美也上則莊公有賢妻而不見答
　下則谷風有賢妻而見棄上者下之效家者國之本
　君臣上下之間皆無以正其家則一國之風安得而
　不衰乎其卒至淫風大行而静女作其所由來者漸
　矣有國有家者可不於此而監之哉
　風雅皆有谷風篇意者曲名同而音調異用風之曲
　調則為風用雅之曲調則為雅朱子謂小雅大雅如
　今之歌曲按其腔調而作愚謂朱子此説乃作詩之
　一例耳詩亦有先作而後被之八音者如周南召南
　周公采文王時事詩而被之管絃者今皆可見若按
　腔調而作如谷風揚之水小明大明小旻名旻猶可
　以當之其他諸篇不可得而盡知之矣
式微式微胡不歸微君之故胡為乎中露　式微式微
胡不歸微君之躬胡為乎泥中
　前二句謂君後二句謂已於君則重言以見其微之
　甚於己則言己以君故而困辱於此蓋雖為勸君之
　辭而亦有激勵其君之意意者君臣同寓於衞如魯
　昭公子家羈之類臣雖為君圖歸而有不得遂者故
　寓激勵之意於勸勉之中庶君有以自振而為歸之
　謀不然雖勸之歸歸可得乎是徒勸而無益也故此
　詩若止言勸恐未足以盡詩人之意大抵詩有正意
　而其中復含一意本甚明白者不可以為艱險而畧
　之也
旄丘之葛兮何誕之節兮叔兮伯兮何多日也　何其
處也必有與也何其久也必有以也　狐裘蒙戎匪車
不東叔兮伯兮靡所與同　瑣兮尾兮流離之子叔兮
伯兮褎如充耳
　比篇所賦皆由感物而起故所興雖為一章之興而
　實一篇之興蓋詩有為一章起興者有為一篇起興
　者不可不知也　觀式微知君臣之在衛微之甚觀
　旄丘知其在衛留之久久則愈微故黎臣之望救甚
　切而衛人視之漠然矣然此詩之辭不迫而有序四
　何字怪之之辭怪其不救而未責也
　二必字決辭怪而以意決之也然亦非實然蓋揆之
　人情當有此二者豈可謂衛人無此情乎所必者二
　事故曰曲盡亦未遽責之也
　三章乃序己困弊之狀往告之情是宜動心矣而乃
　不與我同心此已有責之之意然不直言其不來救
　故曰微諷切之靡同以心言見其不來者非不能來
　亦非不得來乃不肯來耳不肯者心不肯也
　四章極言瑣尾流離之苦其訴之迫切矣而乃如無
　聞者由其心之不同是以耳之無聞無聞則不以入
　於耳豈復動其心乎其不肯來可知矣故曰盡其辭
　焉然亦不明言其無救意止曰充耳而又曰如蓋猶
　有望之之意已固不可輕絶人亦不可遽自絶也故
　傳於下有何哉二字政此意詞盡而意不盡矣
　此篇不責衛君而斥其臣既優柔而不迫于其臣又
　微諷切之含蓄而不露至訴其瑣尾流離則惟以言
　已而不及其君蓋寓於他國雖責人而猶有望於人
　亦不可自弱其君以取慢於人既得尊敬主國責望
　君臣之體尤得在外從君處難濟君之道為此詩者
　其如衛甯武子之流歟　末章傳言黎之君臣愚謂
　此篇皆臣自言而君在其中亦婉意
簡兮簡兮方將萬舞日之方中在前上處　碩人俁俁
公庭萬舞有力如虎執轡如組　左手執籥右手秉翟
赫如渥赭公言錫爵　山有榛隰有苓云誰之思西方
美人彼美人兮西方之人兮(按此篇永樂/大典缺卷)
毖彼泉水亦流于淇有懐于衛靡日不思孌彼諸姬聊與
之謀　出宿于泲飲餞于禰女子有行逺父母兄弟問
我諸姑遂及伯姊　出宿于干飲餞于言載脂載舝還
車言邁遄臻于衛不瑕有害　我思肥泉兹之永歎思
須與漕我心悠悠駕言出遊以寫我憂
　首章之興乃一篇之興與旄丘同
　出宿飲餞下文言有行故知為始嫁來時之途次諸
　姑疑當為夫之姊妹諸姬娣姪安得有姑
　三章出宿飲餞下文言還車臻衛故知為適衛之途
　也
　此詩始末皆述思歸之意無寧父母之詞故知其父
　母之已終其思衛也止思土地之美亦無寧兄弟之
　意盖知無歸寧之義也始也思勝義故思而謀繼則
　疑其可否而問終又疑之而不敢遂則能以義勝思
　而制之矣既以義不敢歸而猶不能已於思此詩所
　以作也然始終思歸而義之所在終不敢違亦足為
　既知而能自克者之勸矣當此之時文王后妃武王
　康叔之澤猶有存者使衛之人君能因是以導之則
　民知自克豈遽有流而不止之患哉惜乎君暗政昏而
　又甚之夫子刪詩而存此為戒切矣
出自北門憂心殷殷終窶且貧莫知我艱已焉哉天實
為之謂之何哉　王事適我政事一埤益我我入自外
室人交徧讁我已焉哉天實為之謂之何哉　王事敦
我政事一埤遺我我入自外室人交徧摧我已焉哉天
實為之謂之何哉
　憂者憂世亂君暗也窶貧歎已也莫知歎人莫我知
　也人兼君與家人言窶貧難堪而又艱苦而人又莫
　知我尤所不可堪也後章益遺君莫我知也讁摧家
　人莫我知也君雖不我知而家人能相安猶可處也
　今家人亦不知我又讁之又摧之益無以自安其困
　於内外真可謂極矣視汝墳之勉以義者為何如然
　之人也一歸於天而安於命未嘗以是而移易其心
　故下三言意之所歸而三章不易其辭焉凡章末語
　不易而再三申之者説見殷其靁　傳以之與哉叶
　二哉字又重韻為韻為何亦可互叶此詩用韻有二
　例
　衞詩言王者二篇北門伯兮也當此之時衞人猶供
　王役猶知有王王令猶行於諸侯也王事國非大夫
　任之而誰任此非怨於事也怨其既適而又厚益之
　耳
北風其涼雨雪其雱惠而好我攜手同行其虚其邪既
亟只且　北風其喈雨雪其霏惠而好我攜手同歸其
虚其邪既亟只且　莫赤匪狐莫黑匪烏惠而好我攜
手同車其虚其邪既亟只且
　上言北風雨雪赤狐黑烏下言攜手而去不言所以
　去之因故知上所言者為比北風雨雪以比危亂之
　氣象愁慘狐烏以比危亂之形迹昭彰觀傳言所見
　無非此物則似當為賦今以為比者蓋以所見為比
　也比義為長　以好我語同去之人則欲與我留者
　是禍我也非所以相愛也此見不可不去之意虚邪
　既亟則見去不可不速之意曰其曰只且辭緩而意
　迫又三章不易其辭則去當速也决矣
靜女其姝俟我於城隅愛而不見搔首踟蹰　靜女其
孌貽我彤管彤管有煒說懌女美　自牧歸荑泃美且
異匪女之為美美人之貽
　女子俟人於城隅而又出於外野既貽人以管復貽
　人以荑曾不知恥而為男子者女子期而不至則踟
　蹰躑躅既見而受其彤管之貽又受其荑之貽於美
　物則物與人皆美於微物則物以人而美明述而備
　言之其不知恥尤甚蓋至此而衛之淫風成矣邶風
　之淫詩莫甚於靜女然只一詩而已舉一而餘可知
　矣
　詳考邶風柏舟已變而未淫凱風始淫而猶有安母
　之七子能孝雄雉之婦人知徳匏有苦葉之淫亂有
　刺谷風之去婦猶有從一之望泉水之衛女猶知不
　歸之義其淫奔之風至靜女而始甚然其馴至有漸
　也使當凱風以來漸壊之際得賢君以拯救之豈不
　可以復於正而衛之君臣不然狄已病鄰而不知恤
　樂已雜優而不知覺賢人則使之仕不得志忠臣則
　使之無以為家俗日壊而君日昏使人思避而去之
　則衛國之俗烏得不流而為靜女之淫乎靜女既作
　衛風既壊而又加以新臺二子乗舟之詩作夫婦之
　倫瀆父子之恩傷衛雖未滅而其滅也可必矣讀者以
　邶詩循序而觀之而後知變與正之積漸次第至明
　且備誠非諸國所能及以首變風誠可為萬世之戒
　懲
新臺有泚河水瀰瀰燕婉之求籧篨不鮮　新臺有洒
河水浼浼燕婉之求籧篨不殄　魚網之設鴻則離之
燕婉之求得此戚施
　燕安婉順也燕婉之求婚姻之正禮嫁娶之大義男
　女夫婦之本心也宣公作新臺以要其婦於禮安乎
　於義順乎詩人既舉新臺之顯迹繼言燕婉之正義
　而所刺乃徒惡其形之惡何也盖上言所求者安順
　下言得之者乃有惡疾之人燕婉之辭三而無所易
　惡疾之人二而無適指所以見此人之所為於禮不
　安於義不順也既見其形之惡又見其禮之悖其意
　正其辭婉詩人之善刺也不然詩人之刺不以禮而
　以形不亦舛乎蓋合禮則雖惡疾之人安且順也苟
　不安順則其所惡者豈盡惡其形惡而已哉故此詩
　重在燕婉之求一語而三章皆用之所刺之意既明
　則上言新臺之鮮明峻潔者乃所以自表其惡也惡
　疾有二意者所刺之人必有彷彿其一疾者舉二疾
　而言抑有類此疾者歟皆婉意也
二子乘舟汎汎其景願言思子中心養養　二子乘舟
汎汎其逝願言思子不瑕有害
　二子乘舟相繼乘舟而往也宣公欲殺伋伋知之壽
　亦知之國人則疑之而宣公獨忍之夫婦之淫禍遂
　及於繼嗣矣國人惡宣公之惡而愛二子之賢故於
　二子之事始則憂其行繼則疑其有害終則思之不
　能已此詩所以作也伋惡傷父之志壽欲代兄之死
　其心非有他也然死非其所陷父於惡亦未得為盡
　善若宣公不能為父之惡不容誅矣聖人存此篇以
　終邶風正欲以為夫婦父子兄弟之永監而太史公
　之言尤足以勵薄俗而警後人是以傳有取焉
欽定四庫全書
　詩纘緒卷四　　　　　　元　劉玉汝　撰
鄘
汎彼柏舟在彼中河髧彼兩髦實維我儀之死矢靡他
母也天只不諒人只汎彼柏舟在彼河側髧彼兩髦實
維我特之死矢靡慝母也天只不諒人只
　興無取義惟取彼我二字相應　共姜素有守義之
　志因母欲奪其志然後發為自誓之辭不然此志在
　我何以誓為然之死之誓已堅靡慝之辭愈堅至呼
　母則先言其如天而後言其不相信既足見已之志
　尤得告母之體且不言其不知而言其不信又以見
　其守義之誠焉母而聞此有不憐其志髙其義信其
　心而從之乎聖人存此篇明婦人從一之義以為世
　教至程子言人只是怕寒餓死然餓死事極小失節
　事極大其義愈明矣
牆有茨不可埽也中冓之言不可道也所可道也言之
醜也　牆有茨不可襄也中冓之言不可詳也所可詳
也言之長也　牆有茨不可束也中冓之言不可讀也
所可讀也言之辱也
　讀此詩者一當知宣頑之惡二當知詩人刺惡之意
　三當知夫子存詩致戒之意宣姜之惡不可道也而
　詩人以此意申之再三既欲見隠之不可掩尤欲見
　醜辱之深可惡夫子之意楊氏得之楊氏之言發明
　慎獨之功最為明切聖人訓戒正在於此讀者當惕
　然知畏矣
君子偕老副笄六珈委委佗佗如山如河象服是宜子
之不淑云如之何　玼兮玼兮其之翟也鬒髪如雲不
屑髢也玉之瑱也象之揥也揚且之晳也胡然而天也
胡然而帝也　瑳兮瑳兮其之展也蒙彼縐絺是紲袢
也子之清揚揚且之顏也展如之人兮邦之媛也
　君子偕老婦人從一之義也副笄象服國君夫人之
　禮服也無慊於義而服是服則威儀甚美而服飾甚
　稱矣此泛言為君夫人之義也子之不淑方説宣姜
　然首語即舉正義也已含譏刺至不淑乃明言之而
　又曰云如之何雖直責之而亦婉矣象服即下文翟
　展之服
　傳胡然為見者驚異之詞東萊以為詩人問之之辭
　謂問宣姜如何如此而為帝欲宣姜之自愧也二説
　不同又此詩首章七句次章九句末章八句不齊又多
　用也字前也字七後也字四皆短長不齊又一體大
　抵衛詩多濃麗婉媚他國諸詩所無也
　翟展皆君夫人之服也人無此服亦無此行故此詩
　為宣姜而作無疑既服正服而又容貌美服飾盛顔
　色晳見之使人驚異猶鬼神然極形容而無譏刺蓋
　合末章而同歸於末二句也
　末章首二語與前章相對下文復極形容其服飾眉
　目顏色之美辭意亦與前章同然不過為邦國之美
　人耳其譏刺之意溢乎言外然必前有責之之辭而
　後見後章辭益婉而意益深
爰采唐矣沬之鄉矣云誰之思美孟姜矣期我乎桑中
要我乎上宮送我乎淇之上矣　爰采麥矣沬之北矣
云誰之思美孟弋矣期我乎桑中要我乎上宮送我乎
淇之上矣　爰采葑矣沬之東矣云誰之思美孟庸矣
期我乎桑中要我乎上宮送我乎淇之上矣
　衛自凱風以來積而至於靜女風斯淫矣而又益之
　以新臺甚之以牆茨偕老於是在位之世族效之而桑
　中作則當時之民可知矣此衛風之極也國雖欲不
　亡得乎夫子刪衛諸詩其得失先後淺深始終厯厯
　可考比之諸國之風其事為獨詳其序為最明而必
　存此詩聖人豈不知淫惡之不足錄哉蓋垂戒之大
　政在於此讀者徒知淫行之惡而不務去徒知淫禍
　之酷而不知戒是豈聖人刪詩勸懲之本旨哉
　或曰變風諸詩皆有音調皆可絃歌然乎曰然何以
　知之以桑中知之樂記曰桑間濮上之音亡國之音
　也以桑中聲淫亡國猶有音調而被之樂則諸國變
　風之詩可知矣諸國變風雖非雅樂然詩之作或按
　調而為詩或詩成而諧其音或當時作以歌或他日
　取以為樂而必有音調可知也春秋國君大夫賦詩
　歌詩累累相望亦必各隨其詩之音節歌之必不泛
　泛而歌也如今之詞曲可歌可絃者亦各按其腔調
　而絃之歌之但其聲音各為變音不可以入韶武耳
鶉之奔奔鵲之彊彊人之無良我以為兄　鵲之彊彊
鶉之奔奔人之無良我以為君
　取二物為興二章皆用而互言之又是一體　傳謂
　為惠言以刺頑而次章不言若以為詩人自言則似
　與首章不相類愚謂此詩承桑中後次章疑當為在
　位有妻妾者之言以刺姜蓋此詩雖曰以刺頑姜亦
　以譏惠公與在位者意謂頑惡而惠公反以為兄而
　親之姜淫而在位者反以為小君而尊之是衛之君
　臣内外淪胥於淫風皆不知其為惡頑姜固鶉鳥之
　不若而人類亦無以異於禽獸矣列之桑中之後所
　以著衛風之極也所以著衛國之亡也
定之方中作于楚宮揆之以日作于楚室樹之榛栗椅
桐梓漆爰伐琴瑟　升彼虚矣以望楚矣望楚與堂景
山與京降觀于桑卜云其吉終焉允臧　靈雨既零命
彼倌人星言夙駕說于桑田匪直也人秉心塞淵騋牝
三千
　定之方中得其時揆之以日合乎制樹之榛栗資其
　用皆有宏逺之規模
　若據左傳則此詩當作於元季間追述其初遷時事
　望景觀卜未遷時事允臧既遷後事升高降觀致其
　詳景卜致其謹允臧則獲其善矣語有詳畧前揆作
　室也此景相地也其事不同
　末章言文公遷後終有治國致富之效首言勤農舉
　所重也中言秉心推其本也末言騋牝極其效也騋
　色之牝已至三千他色而牡者不可數計一語見富
　以結一篇之意詩人之善咏
蝃蝀在東莫之敢指女子有行遠父母兄弟　朝隮于
西崇朝其雨女子有行遠兄弟父母　乃如之人也懐
昏姻也大無信也不知命也
　此詩本只以蝃蝀為比而此一物二名二章各以一
　名發一意如七月詩斯螽莎鷄蟋蟀作詩有此一法
　非重複也今人則以此為嫌矣　女子有行逺父母
　兄弟二章略易下語以叶韻疑當時有此成説故泉
　水亦用此語蓋女子婚嫁之大義也此言女子既嫁
　之後於所親者猶如此况可如蝃蝀乎或曰此二句
　通下章言正義如此而之人不然也
　末章言之人所以縱欲者由失其本心也蓋天理之
　正人心所固有不以男女間也循天理而行則能守
　貞信之節而無縱欲之患惟不知此理故不貞信不
　貞信故縱欲詩人推其本心而言其所以失者以此
　不特使人知義理之正而且知用力之序非徒刺其
　惡而且有以進其徳又首以蝃蝀為比末以懐昏姻
　為言不直指其惡無絶人之心首言女子之正義末
　乃推其受病之原而示以進徳之方皆忠厚之意也
　文公能以正導民而一轉移之功至於如此人君亦
　何苦而不樂善乎
相鼠有皮人而無儀人而無儀不死何為　相鼠有齒
人而無止人而無止不死何俟　相䑕有體人而無禮
人而無禮胡不遄死
　興以彼形此者傳以猶字言他皆倣此　儀止行禮
　之容儀也何為何俟其辭猶緩禮指全體言遄死則
　其辭迫矣此篇辭意與前篇異前篇婉而正此篇直
　而切蓋其出於禍亂懲創之餘惡惡之甚辭也此作
　詩者性情之不同然其惡天下之惡則一也
孑孑干旄在浚之郊素絲紕之良馬四之彼姝者子何
以畀之　孑孑干旟在浚之都素絲組之良馬五之彼
姝者子何以予之　孑孑干旌在浚之城素絲祝之良
馬六之彼姝者子何以告之
　詩人見大夫乘車馬由郊而都由都而城以見賢者
　其辭意已具首章其後旟字旌字皆因都城字以叶
　韻五六亦因四而增之以見其盛非真有五馬六馬
　也組字祝字與下予字畀字皆然非别有意義不過
　因郊都城易字易韻以見再三之意詩有此體也或
　者以大夫車無旟為疑而又强釋五與六者皆以辭
　害意者也何以二字最見詩人深喜之意蓋賢者必
　自有以答其勤其所以答之者又豈吾所能測度哉
　然詩人惟欲重有以答之猶恐其未至所以深喜大
　夫之能見賢也而詩人之好賢亦可知矣於是衛俗
　其庶矣乎何以二字極有味
載馳載驅歸唁衞侯驅馬悠悠言至於漕大夫跋渉我
心則憂　既不我嘉不能旋反視爾不臧我思不逺既
不我嘉不能旋濟視爾不臧我思不閟　陟彼阿丘言
采其蝱女子善懐亦各有行許人尤之衆稺且狂　我
行其野芃芃其麥控于大邦誰因誰極大夫君子無我
有尤百爾所思不如我所之
　此詩首章即見事端凡詩所言之事有即見於首章
　有中篇乃見有至篇末始見者學者尤當觀此斯可
　得詩之本㫖　言至則未至也未至而大夫以不可
　歸之義來告此傳最得詩旨蓋下章言阿丘采蝱行
　野皆在途之辭也舊説非
　二章乃見所以作詩之由蓋至是以義不得歸以其
　所思不能止乃作此詩以述意故特以此章反覆其
　辭一再而申言之與前後章異
　第三章言各有道而大夫不能體其情故稱許人尤
　之衆稺且狂而其辭激四章知己無歸救之義則稱
　大夫君子毋我有尤而其詞遜激者情之所不能已
　遜者義之所不敢違也又大夫尊故不敢斥言而曰
　許人及知其守禮則深服而稱君子詞意文法各適
　輕重而義亦在其中矣百爾所思不如我所之極盡
　人情
　泉水父母終思歸寧而不得者義之常也故終不往
　此國滅君死非常之變故若可往而往然聞大夫之
　義而從之亦可謂不逺復矣聖人存此固欲明婦人
　弔不出境之義亦欲示人以改過遷善徙義之法雖
　婦人猶能况君子乎范氏義重於亡之説可謂明白
　矣此詩許穆夫人所作而列於鄘者鄘人得之而以
　鄘音傳之歟又或夫人在途作此其在鄘之地乎又
　此詩當在定之方中前而列於此其詩則許其事則
　衛故以附於鄘之末歟
衞
瞻彼淇奥綠竹猗猗有匪君子如切如磋如琢如磨瑟
兮僩兮赫兮咺兮有匪君子終不可諼兮　瞻彼淇奥
綠竹青青有匪君子充耳琇瑩㑹弁如星瑟兮僩兮赫
兮咺兮有匪君子終不可諼兮　瞻彼淇奥綠竹如簀
有匪君子如金如錫如圭如璧寛兮綽兮猗重較兮善
戲謔兮不為虐兮
　凡詩人所作先有咏事之意偶觸所見以興辭故後
　章有所興隨下所咏易其韻亦有所咏因上所興而
　見其意者詩有此體可以此詩類推之　此詩大抵
　只咏武公之成徳故各章已見而又特備於末章既
　咏成徳則不可不見其進徳之功與其進徳之序故
　首章言學問自修見進徳之功矣而即以自内達外
　之成徳者歎咏其不可忘
　二章言服飾見其徳進而足以稱其服合前章為進
　徳之序而復以其成徳之不可忘者再致其歎咏焉
　三章則備見成徳言其學問本於生質而又有以成
　其美質功夫有序至是而成故末特以處已待人動
　容中禮者言之前四兮後五兮字皆咏歎之辭前對
　舉以咏後變言以結一篇大意惟在成徳而歎美之
　至尤可於此而觀之　言重較者君子之敬容見於
　憑軾之時此欲見君子寛綽而恭敬然不言恭敬而
　惟歎美其重較猶前言充耳㑹弁不言徳而徳可知
　也猗字與首章猗字不同首猗於何反此為歎辭則
　音於宜反與商頌猗與之猗同若音於綺反則猗為
　跛倚在重較而或倚則不足觀矣故只當作歎詞
　風雅皆有武公詩凡三篇首賓之初筵次淇奥最後
　抑
考槃在澗碩人之寛獨寐寤言永矢弗諼　考槃在阿
碩人之薖獨寐寤歌永矢弗過　考槃在陸碩人之軸
獨寐寤宿永矢弗告
　考槃見隠者所居之室在澗見隠者所居之地寛見
　身心徳量寐寤言見起居語黙永矢見其節弗諼見
　其志此四言備隠者之美後世之善言隠無以加此
　矣獨非孤獨之獨言其幽居閒處非常人俗輩所能
　即故謂之獨言謂言語凡文辭皆是歌謂歌詠凡聲
　詩皆是宿非特覺卧凡坐止偃息皆是軸有卷而懐之
　之意弗諼以心言弗過以身言皆在己者弗告則弗
　以告人矣古之隠者皆在野在野者無必隠之心常
　待見知則出仕而行道不見知則甘遯而無悶故孔
　子曰隠居以求其志行義以達其道未嘗有固必之
　意也世道既衰人心不古隠非真隠而仕非所仕於
　是賢人君子始有憤世長往不返之心然視聖人之
　中道則有間矣考槃之賢其隠固可美而永矢之辭
　不能不失於太過此其所以為衛風之變周道之衰
　乎其後晨門荷蕢之徒果於忘世反以聖人為譏而
　世道之衰也益甚原其所自蓋已見於此矣然君子
　之制行與其不及也寧過過猶不失其為高此考槃
　所以可美也
碩人其頎衣錦褧衣齊侯之子衞侯之妻東宮之妹邢
侯之姨譚公維私　手如柔荑膚如凝脂領如蝤蠐齒
如瓠犀螓首蛾眉巧笑倩兮美目盼兮　碩人敖敖説
于農郊四牡有驕朱幩鑣鑣翟茀以朝大夫夙退無使
君勞　河水洋洋北流活活施罛濊濊鱣鮪發發葭菼
揭揭庶姜孽孽庶士有朅
　首章即述族類之貴者見正嫡之重也次章乃詳言
　其容貌之美三章追述其初嫁時車馬之盛皆不見
　荘公不見答之意至無使君勞之語然後歎今不然
　之意可見於言後又以此觀前後章之辭然後重歎
　荘公之意皆可見於言外此詩人所以為善於嗟歎也
　傳於首章言所宜親厚而歎荘公之昏惑於次章言
　猶前章之意末章又猶首章之意皆因第三章歎今
　不然之意以發明前後章之㫖蓋作詩者有此法讀
　者亦當以此法觀之也或曰荘姜之徳見於柏舟諸
　詩可謂賢矣詩人於此不稱其徳而徒稱其族類容
　貌車馬士女之盛何也意者莊公昏惑不知有徳其
　所知者惟若此等而已詩人之作此詩意或莊公聞
　之庶猶可囘其親厚正嫡之意蓋因其所明者而歎
　之亦納約自牖之法也詩人微意其或出於此與
　此詩首二句畧舉起端下文及後章乃言其詳首章
　末句變文次章螓首蛾眉以下再變末章末句變文
　與首章同皆文法也
氓之蚩蚩抱布貿絲匪來貿絲來即我謀送子涉淇至
于頓丘匪我愆期子無良媒將子無怒秋以為期　乘
彼垝垣以望復關不見復關泣涕漣漣既見復關載笑
載言爾卜爾筮體無咎言以爾車來以我賄遷　桑之
未落其葉沃若于嗟鳩兮無食桑葚于嗟女兮無與士
耽士之耽兮猶可説也女之耽兮不可説也　桑之落
矣其黄而隕自我徂爾三歲食貧淇水湯湯漸車帷裳
女也不爽士貳其行士也罔極二三其徳一三歲為婦
靡室勞矣夙興夜寐靡有朝矣言既遂矣至于暴矣兄
弟不知咥其笑矣靜言思之躬自悼矣　及爾偕老老
使我怨淇則有岸隰則有泮總角之宴言笑晏晏信誓
旦旦不思其反反是不思亦已焉哉
　傳謂淫婦一失其身人所賤惡故雖始迷終悟而終
　不免於困以為士君子立身一敗萬事瓦裂之戒可
　謂嚴切矣然於婦人之失則詳於男子之惡則未之
　及亦何可以不論乎今觀首章之意淫奔之謀出於
　男子始託事以入其謀繼誘之送而戒其愆又偽怒
　以堅其約及其再見則又假卜吉而遷其賄矣既貪
　其色又利其財其狡險有甚於婦人也謂之蚩蚩之
　氓者怨而鄙之之辭如此耳
　桑沃比家富而容麗既以賄遷則男家富矣故已容
　色潤澤而光麗方言家富容麗而忽發嗟歎之辭託
　戒鳩之言以興戒已之意又借士之不可以明已之
　甚不可蓋前章皆自述其前日所為之事至此而後
　自道其今日愧悔之意是以上語未竟而特以嗟歎
　發之則愧悔之有感於中者深矣
　桑隕比家貧而色衰蓋首章言男抱布來貿見男貧
　女富既以賄遷則男富矣至是而食貧者意此男子
　必輕佻浮蕩之人既得其財而暴殄之故不三歲而
　遽貧既貧而色斯落則又棄此而慕彼蓋欲以前日
　之施於我者又移而施之人也故於此明言切責其
　貳行既曰罔極又曰二三言不特貳於已而已也以
　此而觀男子之惡豈可勝道哉衞風至此豈專婦人
　之罪男子不能正身齊家專欲以淫惑而卒也淫婦
　亦得以誚責之豈不甚可羞乎故其流而為静女為
　桑中雖曰由上之化而亦在下之為家主者自有以
　致之豈不深可戒哉
　婦人既去而追述其為婦之勞見棄而遭夫之怒既
　歸而不為兄弟所恤然皆無所歸咎惟有躬自痛悼
　而已蓋淫婦之奔雖由人誘然已果能守其貞静又
　豈人之所能動哉今日之失身皆由己以致之故静
　思而自悼可謂善自反矣
　淇隰二句興下四句首章之謀始於抱布末章之信
　誓出於總角抱布始謀安得有總角之誓則謀非始
　抱布矣前後意不相合豈此男或有世好之舊故總
　角相與不待父母之命自為信誓至抱布時始即之
　謀而使行媒合之耶又豈淫風之時仕族閭巷之間
　男女自幼習為言笑不以為恥及長而遂竊謀私合
　邪或者以為婦人自述其總角時居室之言笑和柔
　而從人之信誓甚明今而失身由不思其反復以至
　於此非指與此人為信誓蓋泛言從人之道如此也
　今詳氓詩之婦人固以淫而失身矣然其被棄之後
　雖極其怨而未嘗有他適改從之意蓋此婦始欲行
　媒追念信誓亦尚知有義信者但此時惑於人動於
　欲而不能自制耳其愧悔也雖出於困極而深嗟重
　歎甚言耽樂之不可為其良心本性於此發見而不
　容泯是以既去而極言其人之貳行罔極於已則自
　信其不爽既歸也不敢責人而惟反躬自悼而已不
　與偕老則惟言已之怨而已追念信誓則付之於無
　可奈何而已蓋其始失身之罪雖不自知而其終從
　一之義終不敢違其視貞静之徳固逺而於淫奔行
　私而不知止者亦有逕庭矣傳謂一失其正則餘無
　可觀然於無可觀之中猶有可矜者不可以不論庶
　乎人之知悔其非者猶思保其終而益謹於其始云
　季文子三思而後行子曰再斯可矣程子曰再思則
　已審三則私意起而反惑又曰為惡之人未嘗知有
　思有思則為善矣今觀氓之末章尤信
籊籊竹竿以釣于淇豈不爾思遠莫致之　泉源在左
淇水在右女子有行遠父母兄弟　淇水在右泉源在
左巧笑之瑳佩玉之儺　淇水滺滺檜楫松舟駕言出
遊以寫我憂(按此篇永樂/大典缺卷)
芄蘭之支童子佩觿雖則佩觿能不我知容兮遂兮垂
帶悸兮　芄蘭之葉童子佩韘雖則佩韘能不我甲容
兮遂兮垂帶悸兮
　傳謂此詩不知所謂不敢强解愚意衞人之賦此母
　亦嘆衛國小學之教不講歟周室盛時小學大學之教
　各有所服之佩各有所習之事各有當行之儀而亦
　各有可見之能今衞國之童子如此豈非小學之教
　不講致然歟而大學可知矣蓋小學成而後大學施
　學校廢而後風俗壊今衞俗如此童子又如此豈不
　重可慨哉
誰謂河廣一葦杭之誰謂宋遠跂予望之　誰謂河廣
曾不容刀誰謂宋遠曾不崇朝
　傳言孫與祖同體者同昭穆也此詩止言宋不逺耳若
　義不可而不得往之意則猶在言後作者不必盡言
　而讀者自可默㑹又詩之一體唐人歇後之作蓋本
　於此望之而即可見猶有逺者行之而即可至則愈
　近矣語有淺深衞有婦人之詩六人共姜莊姜許穆
　夫人宋桓夫人泉水竹竿之衞女愚謂當增雄雉伯
　兮為八人
伯兮朅兮邦之桀兮伯也執殳為王前驅　自伯之東
首如飛蓬豈無膏沐誰適為容　其雨其雨杲杲出日
願言思伯甘心首疾　焉得諼草言樹之背願言思伯
使我心痗(按此篇永樂/大典缺卷)
有狐綏綏在彼淇梁心之憂矣之子無裳　有狐綏綏
在彼淇厲心之憂矣之子無帶　有狐綏綏在彼淇側
心之憂矣之子無服
　知此人為鰥夫者以有狐為比也知其為寡婦者古
　者廟見而後執婦功今此婦憂人無裳無帶無服而
　欲為為之又此時國亂民散多䘮其妃耦者故可知
　其鰥寡也或曰此當為興蓋以有狐興之子在梁興
　無裳其曰可以裳可以帶可以服者以有狐興之子也
投我以木瓜報之以瓊琚匪報也永以為好也　投我
以木桃報之以瓊瑶匪報也永以為好也　投我以木
李報之以瓊玖匪報也永以為好也
　琚為成器瑶玖則玉耳三者不過隨瓜桃李易文為
　韻詩有此體也然意尤重在後二句故重言而三咏
　焉此詩如序所言固未見其然傳疑為男女相贈答
　之詞蓋若以為昏姻之投報則六禮不用此二物惟
　贄用榛栗棗脩然非投又無報而欲以此永好其情
　似未得其正是以傳為此説與
欽定四庫全書
　詩纘緒卷五　　　　　　元　劉玉汝　撰
王
彼黍離離彼稷之苗行邁靡靡中心搖搖知我者謂我
心憂不知我者謂我何求悠悠蒼天此何人哉　彼黍
離離彼稷之穗行邁靡靡中心如醉知我者謂我心憂
不知我者謂我何求悠悠蒼天此何人哉　彼黍離離
彼稷之實行邁靡靡中心如噎知我者謂我心憂不知
我者謂我何求悠悠蒼天此何人哉
　以黍離為賦者謂故宗廟宫室全不見而所見惟此
　耳然不言所不見惟言所見則故都興亡盛衰之感
　皆在黍稷二語而有無限悲愴之情矣故因以興下
　文行邁心憂之意然不言所憂為何事則憂之深既
　嘆時人莫我知又傷所以致此者何人而不言其為
　誰則怨之至於是黍離之悲有言不能盡者矣故下
　文四句三章不易其辭以深致其憂怨焉言有盡而
　恨無窮其是詩之謂矣
　元城之說亦詩人之一意然詩之興有隨所見相因
　而及不必同時所眞見者如此詩因苗以及穗因穗
　以及實因苗以興心搖因穗以興心醉因實以興心
　噎由淺而深循次而進又或因見實而追言苗穂皆
　不必同時所眞見如桃夭因花以託興其時未有葉
　與實特因華以及之此乃作詩託興之一體也然元
　城之說得君子忠厚之意故傳取焉
君子于役不知其期曷至哉雞棲于塒日之夕矣羊牛
下來君子于役如之何勿思　君子于役不日不月曷
其有佸雞棲于桀日之夕矣羊牛下括君子于役苟無
飢渴
　曷至哉言其去時曷其有佸言其歸日來會雞與牛
　羊皆畜於家者故日夕之際其棲其來皆家人所常
　見以此動念而嘆其君子之不如又一再言之其所
　思可知矣首章言如之何勿思思之故不能己末言
　苟無飢渴則憂之深而思之切矣如之何勿思述已
　之思苟無飢渴述君子之苦婦人主中饋故以君子飢
　渴為念而行役勞苦尤以飢渴為患故以此為憂然
　所思所憂止於如此亦情性之正也兩言君子于役
　一起一末每章兩言思之至也又按此詩所謂君子
　未見其為大夫大夫固有行役庶人亦有行役君行
　師從卿行旅從士庶人豈無行役者乎當以伯兮例
　釋之伐冰之家不畜牛羊詩言牛羊猶可以為所見
　不必所畜然以下篇安於貧賤觀之則此所謂君子
　似不必為大夫又况士庶人之家人能是尤足以見
　王國之風
君子陽陽左執簧右招我由房其樂只且　君子陶陶
左執翿右招我由敖其樂只且
　此君子即前篇之君子又二篇詞氣相似故傳疑亦
　前篇婦人所作陽陽志之得樂則心之樂其樂只且
　詠歎之也古者十三學樂誦詩成童舞象二十舞大
　夏樂無間於貴賤人皆得習而用之此篇樂舞非用
　之公庭非用之宗廟蓋親執而行於閨門之間故知
　其為貧賤又或隱為伶官亦貧賤也左執右招有和
　樂自得之意古有房中之樂婦人諷誦以事君子敖
　亦必房中之舞位房在堂之東北故又曰東房
　國風以修身齊家為主王風二篇之婦人其賢如此
　歎美其夫又如此則此君子其亦有得於修齊之道
　者歟以此而觀王風之始何嘗不美文王后妃之餘
　化周公治洛之餘澤何嘗不存故傳謂豈非先王之
　澤而說者乃謂王風之變乃商頑餘俗是徒見王風
　之末而不究王風之始使先王之澤人莫知之而欲
　修身齊家治國者謂世已衰而不復用其力豈足與
　論詩哉衞鄭齊唐之風皆當以是觀之
揚之水不流束薪彼其之子不與我戍申懷哉懷哉曷
月予還歸哉　揚之水不流束楚彼其之子不與我戍
甫懷哉懷哉曷月予還歸哉　揚之水不流束蒲彼其
之子不與我戍許懷哉懷哉曷月予還歸哉
　戍申者作此詩其意唯怨戍申而并言戍甫戍許者
　蓋甫許皆申同姓作者借用叶韻以述其再三思歸
　之詞非實戍甫戍許也蓋甫侯今不知其何名又不
　知其國何在崧高本美申伯甫無與焉而亦及甫并
　稱其來已久周人習聞而嘗誦之故戍申者本非戍
　甫戍許而亦因及甫許焉申為平王之母家許雖與
　同姓而異國又非實母家平王何為遣兵而亦戍之
　乎以是知此詩不過借以叶韻而致其再三之詞而
　已詩有此體也
　懷哉韻叶三哉字亦重韻上述其事下述其情情不
　能盡而嗟嘆之蓋戍者之情政見於此不然何以見
　其怨之深耶
　詩有揚之水凡三篇其辭雖有同異而皆以此起詞
　竊意詩為樂篇章國風用其詩之篇名亦必用其樂
　之音調而乃一其篇名者所以標其篇名音調之同使
　歌是篇者即知其為此音調也後來歴代樂府其詞
　事不同而猶有用舊篇名或亦用其首句者雖或悉
　改而亦必曰即某代之某曲也其所以然者欲原篇
　章之目以明音調之一也如上之回公無渡河遠别
　離之類多以此而推則詩之三揚之水其篇名既同
　豈非音調之亦同乎况此三篇用其首句者一用首
　次二句者二苟非當時有此篇章之詞音調之譜何
　為小異大同若是邪若二甫田一比一賦二谷風一
　言夫婦一言朋友朋友夫婦皆以義合故皆取此蓋
　託興以興辭然其音調則一風一雅相去懸異也二
　白華雖同小雅而一正一變有詞無詞亦相去懸異
　也二明二旻之有小大在小雅者則曰小明小旻在
　大雅者則曰大明召旻蓋當時篇名偶同而音調各
　異太師恐其無辨也故以小大分之使大小二雅之
　音調不至於相混然則篇名同音調異又同在雅而
　雅有大小則不可以無别篇名同音調同又同為風
　則篇名不必易若篇名同音調異而在風在雅有詞
　無詞相去懸異者則亦不必分别而自明矣詩以樂
　為主其音調今雖不存而有可推者亦豈可不論哉
中谷有蓷暵其乾矣有女仳離嘅其嘆矣嘅其嘆矣遇
人之艱難矣　中谷有蓷暵其脩矣有女仳離條其歗
矣條其歗矣遇人之不淑矣　中谷有蓷暵其濕矣有
女仳離啜其泣矣啜其泣矣何嗟及矣
　此亦當云賦而興賦者謂賦旱暵之蓷興謂以彼之
　暵乾脩濕興此之仳離嘅泣其例當與黍離同上一
　句皆不易下句之乾脩濕嘆歗泣由淺而深取興之
　意為多故止言興歟
　仳離由相棄背故嘅嘆至於啜泣者怨也然相棄背
　由其人之艱難不淑而已適遇艱難不淑者其人之
　不幸而遇其人者已之不幸也故怨而無過甚之詞
　夫艱難不淑皆將不免於死亡然離嗟何及其窮已
　甚而有無可奈何安之若命之意尤足見其厚之至
　至此而謂成王周公治洛之餘澤無復有存者豈不
　厚誣也哉
　范氏之說專責在上在上而能養其民豐年有蓄積
　之備凶年有賑恤之政則民雖遇艱難而無流離之
　苦矣今夫婦之衰薄皆以凶年之故則在上之政可
　知矣然當此之時成周之風俗非不厚也成王周公
　之徳澤又非不存也使平王而能奮興為治何患號
　令之不行於天下哉而委靡怠慢坐視其民而不知
　救是眞可嘆也矣
　范氏又謂一物失所而知王政之惡一女見棄而知
　人民之困愚謂斯言亦讀詩之法也蓋聖人刪詩教
　人垂之萬世所以存三百於三千者其擇之也精矣
　故一代之政有以一國而見一國之風有以一詩而
　知一詩之所關係有甚重者讀者固不可以平易而
　艱險求之亦不可以簡短而忽慢視之要當以夫子春
　秋謹嚴之法求夫子刪定詩書之意凡讀詩必先字
　求其義句求其解章求其法合各章以玩一篇之意
　會諸詩以觀一國之風既得於心然後吟哦上下揄
　揚反覆以玩其味焉則所以嗟嘆咏歌之妙眞有非
　言之所能喻者矣
有兔爰爰雉離于羅我生之初尚無為我生之後逢此
百罹尚寐無吪　有兔爰爰雉離于罦我生之初尚無
造我生之後逢此百憂尚寐無覺　有兔爰爰雉離于
罿我生之初尚無庸我生之後逢此百凶尚寐無聰
　西周之盛為宣王時歴幽而平其人若非耄老亦必
　中歳以上已衰之年矣身逢多難已不可堪况猶及
　見其盛時者乎既經幽昏復逢平弱其間禍亂何所
　蔑有謂之百罹非過言也老成忠貞之士視之無可
　奈何亦唯欲死而已蓋當時之禍亂已不忍見而東
　周之中興無復可望雖生亦何樂哉觀此與前詩見
　周之不復能西也決矣
緜緜葛藟在河之滸終遠兄弟謂他人父謂他人父亦
莫我顧　緜緜葛藟在河之涘終遠兄弟謂他人母謂
他人母亦莫我有　緜緜葛藟在河之漘終遠兄弟謂
他人昆謂他人昆亦莫我聞
　世衰民散而終遠兄弟非得已也謂他人父尊之也
　謂他人母親之也凡吾所以尊之親之若此者庶乎
　人之以子顧念我也此既不可得則又有以兄事之
　者庶乎人之或以弟友我也而亦邈然如不聞也則
　其窮亦甚矣然其所以然者或以世道衰而情義薄
　或以家蕩析而財力微然皆足以見民之流離失所
　者所在皆然矣
彼采葛兮一日不見如三月兮　彼采蕭兮一日不見
如三秋兮　彼采艾兮一日不見如三歲兮
　淫奔者託以行彼指其地而言不見則指其人而言
　託言往彼采葛因其人不見而思念之三章語有淺
　深
大車檻檻毳衣如菼豈不爾思畏子不敢　大車啍啍
毳衣如璊豈不爾思畏子不奔　穀則異室死則同穴
謂子不信有如皦日
　大夫之私邑有欲淫奔者畏大夫之刑政而不敢大
　夫可謂賢矣惟私邑之人獨然則王國之民其敢者
　多矣王朝非無大夫而有政刑者惟此私邑之大夫
　則王朝之無臣可知雖或有之而不得以行其政刑
　可知矣夫王非無賢大夫也王國之民亦非無羞惡
　之心也而善邑治者不得施於國善國治者僅得施
　於邑則國人之不幸有不如一邑之幸矣此誰之咎
　哉使王果能盡得賢大夫而用於王朝則轉移之機
　雖由邑而國由國而天下可也豈患二南之遠哉然
　二南之化雖遠而大夫猶有賢者豈非成王周公治
　洛之澤猶有存乎
丘中有麻彼畱子嗟彼畱子嗟將其來施施　丘中有
麥彼畱子國彼畱子國將其來食　丘中有李彼畱之
子彼畱之子貽我佩玖
　王國之風至是蕩然矣婦人固不知恥男子尤不知
　恥至以珍寳與淫賤則尤甚者也夫君者國之主夫
　者家之主婦人之淫固本於上之無政尤本於家之
　無法故夫不正則婦不正家未有不敗國未有不亡
　者也故此詩足為婦女戒尤足為男子戒其所以正
　其本者至深切矣
鄭
緇衣之宜兮敝予又改為兮適子之館兮還予授子之
粲兮　緇衣之好兮敝予又改造兮適子之館兮還予
授子之粲兮　緇衣之蓆兮敝予又改作兮適子之館
兮還予授子之粲兮(按此篇永樂/大典缺卷)
將仲子兮無踰我里無折我樹杞豈敢愛之畏我父母
仲可懷也父母之言亦可畏也　將仲子兮無踰我牆
無折我樹桑豈敢愛之畏我諸兄仲可懷也諸兄之言
亦可畏也　將仲子兮無踰我園無折我樹檀豈敢愛
之畏人之多言仲可懷也人之多言亦可畏也
　此鄭風變淫之始也鄭首緇衣俗非不美至是始變
　為淫而女子猶知所畏而不敢夫女子居家未有不
　畏其父母若兄者也然猶有狎恩恃愛而軼出防閑
　之外者况於外人豈復有所顧忌哉今女子之動於
　欲者於家之内外皆知所畏而不敢則本性之善羞
　惡之心未嘗亡也且謂人之多言則鄭國之譏淫惡
　惡者尚有其人國人亦畏而不敢者宜不少矣豈獨
　將仲子之女子哉使當時之有國有家者縱不能制
　其未然而於此將然者能閑之以嚴臨之以莊導之
　以善而帥之以正使婦人女子皆知所以自克則猶
　可及止也而鄭不能然可勝惜哉
叔于田巷無居人豈無居人不如叔也洵美且仁　叔
于狩巷無飲酒豈無飲酒不如叔也洵美且好　叔適
野巷無服馬豈無服馬不如叔也洵美且武
　知此篇為段作者以下篇而知之又段不義而得衆
　故也傳又疑為民間男女相悅之詞者伯叔自稱閭
　巷居卑居人輩賤飲酒意䙝也又民間亦有田獵之
　事而此詩又在將仲子之後也
叔于田乘乘馬執轡如組兩驂如舞叔在藪火烈具舉
襢裼暴虎獻于公所將叔無狃戒其傷女　叔于田乘
乘黄兩服上襄兩驂鴈行叔在藪火烈具揚叔善射忌
又良御忌抑磬控忌抑縱送忌　叔于田乘乘鴇兩服
齊首兩驂如手叔在藪火烈具阜叔馬慢忌叔發罕忌
抑釋掤忌抑鬯弓忌
　二叔于田皆為共叔而作而傳於前篇又疑為民間
　男女相悅之詞愚意謂鄭民間舊有此詩篇名曲譜
　民常歌之至是以叔之名同田之事又同故遂用之
　既仍其篇名又依其音調即項氏所云以其篇名之
　同義類之似而取其音節以為詩朱子所謂變風變
　雅者變用其腔調又謂大雅小雅如今之宫調商調
　作歌曲者亦按其腔調而作耳又謂按大雅體格作
　大雅按小雅體格作小雅非是做成詩後旋相度其
　詞而為大雅小雅也以是而推之則風雅詩篇題之
　同者亦必按其腔調為之耳大叔恐二叔于田所咏
　之人不辨故特以大而别之歟不然則又或者以文
　辭曲譜之長短為篇異故加大以别之歟不然均稱
　為叔于田何不可而必欲如是耶
　田獵以車馬為用射御為能故鄭人之愛大叔者惟
　以此稱譽之于田首舉其所事在藪特言其所在藪
　獵最便馳射而火田為尤盛故于田在藪對舉言之
　首章不言射而先稱其襢裼暴虎此大叔之所能衆
　人之所喜者既誇之復戒之皆小人愛人之情也
　二章末四句射御互言文法也補傳云磬謂使人曲
　折如磬控謂控制不逸抜括也矢銜弦處覆例也彇
　與簫同弓弰也愚謂騁馬則折身如磬故曰磬
　末章首三句專言射尤以射為精故以此見獵將畢
　以結此篇忌字抑字有嘆咏意故見其從容整暇於
　始終焉極稱射御而亦曰喜其無傷之詞者見此篇
　所言皆小人之愛耳
清人在彭駟介旁旁二矛重英河上乎翺翔　清人在
消駟介麃麃二矛重喬河上乎逍遥　清人在軸駟介
陶陶左旋右抽中軍作好
　久外無聊相與游戲固有將潰之勢矣然使主將加
　之嚴威猶或可止而中軍之游戲亦復如此則其潰
　也必矣詩有刺有諷而為將為君者不顧此所以危
　也
　此詩有三意一見士卒將潰二見潰由中軍三見中
　軍由鄭伯處之不善然不言必潰而憂其將潰之意
　自見則聞者烏可不早制之乎此詩人所以善詠也
　詩雖危之而鄭終棄之此春秋所以責鄭也
羔裘如濡洵直且侯彼其之子舍命不渝　羔裘豹飾
孔武有力彼其之子邦之司直　羔裘晏兮三英粲兮
彼其之子邦之彥兮
　洵直且侯言羔孔武有力言豹三英言裘命指理以
　立心言直指事以行義言心安於天理而後義見於
　行事處已事君之道於是乎全彥兼舍命司直而以
　美士稱之所以結也鄭有賢大夫而不救其俗之淫
　然鄭既淫矣乃幸而後亡其亦以尚有賢大夫故歟
　觀左傳所載可見
遵大路兮摻執子之袪兮無我惡兮不寁故也　遵大
路兮摻執子之手兮無我魗兮不寁好也
　義理之心為情欲所蔽故失其羞惡之眞此婦所為
　乃眞可惡可醜者乃不自知而欲以情好奪之使去
　者果為始迷終悟之人固非此語所能留也况以人
　心之天理言始不以正者必無善終以聖賢之禮法
　言則婦之淫者在所必去故禮有七去一曰淫去既
　不能去則棄而去之庶幾人知謹始改過而婦人之
　動於欲者其亦知所懼哉
女曰雞鳴士曰昧旦子興視夜明星有爛將翺將翔弋
鳧與鴈　弋言加之與子宜之宜言飲酒與子偕老琴
瑟在御莫不靜好　知子之來之雜佩以贈之知子之
順之雜佩以問之知子之好之雜佩以報之
　詩人述夫婦警戒之詞而婦人之詞為多蓋夫能警
　戒常事不足為美惟婦人能之所以可稱詩人欲表
　而出之故首述女曰次述士曰然後轉詳婦詞以見
　婦先夫戒夫戒過之而女之戒又過之然後婦之賢
　益著故此篇述婦之詞始終詳備而首三句尤極曲
　折所以提一篇之要者此詩人措意行文之工者也
　子興以下意極警戒而詞致和柔弋鳧與鴈而曰將
　翺將翔主饋飲食而期與偕老至謂琴瑟莫不靜好
　蓋樂以和為本而和又本於人人和而物無不和皆
　情正理到之詞也
　婦人之情喜宴昵而好吝嗇首章既見其無私昵之
　情末章尤見其無吝嗇之性所以為賢有當贈送者
　有當問遺者有當酬答者六句不惟見其相夫親賢
　不愛服飾且有勤厚周密各宜所施之意詩人之善
　詠也當此之時鄭俗已淫而未嘗無賢婦人蓋風俗
　美惡從其多者耳然君子不沒人之善於此亦可見
有女同車顏如舜華將翺將翔佩玉瓊琚彼美孟姜洵
美且都　有女同行顏如舜英將翺將翔佩玉將將彼
美孟姜德音不忘
　有女泛然之稱乘車佩玉蓋貴者有泛然之女子與
　之同車同行翺翔而佩玉又歎彼孟姜美且閑雅而
　賢蓋既與此同復歎彼美同情而相稱羨如此也婦
　之淫者有外為閑雅之態使人望之若不可近慕之
　若不可得者此最惑人之甚者也其稱為賢亦淫者
　之所賢耳徳音言語也觀其態則閑雅聞其言則使
　人不可忘而相與賢之人安得不為所惑哉此不足
　錄而太師錄之聖人存之其為戒也深矣
山有扶蘇隰有荷華不見子都乃見狂且　山有橋松
隰有游龍不見子充乃見狡童
　此與下篇皆興體此篇借彼以形此意有抑揚下篇
　借彼以明此只是平說婦人以正為主戲謔非正也
　以不正之詞相加而所答之詞亦不正矣非惑焉有是
　哉所以深戒之也後狡童倣此
蘀兮蘀兮風其吹女叔兮伯兮倡予和女　蘀兮蘀兮
風其漂女叔兮伯兮倡予要女(按此篇永樂/大典缺卷)
彼狡童兮不與我言兮維子之故使我不能餐兮　彼
狡童兮不與我食兮維子之故使我不能息兮
　不能食息非眞不能故傳曰未至
子惠思我褰裳涉溱子不我思豈無他人狂童之狂也
且　子惠思我褰裳涉洧子不我思豈無他士狂童之
狂也且
　狂狡之稱雖出謔言然知恥者亦不受也惟自處以
　正則淫自遠而無此狎侮矣
子之丰兮俟我乎巷兮悔予不送兮　子之昌兮俟我
乎堂兮悔予不將兮　衣錦褧衣裳錦褧裳叔兮伯兮
駕予與行　裳錦褧裳衣錦褧衣叔兮伯兮駕予與歸
　錦衣駕車必富貴之家衣錦而欲人以車迎其亦衞
　氓車來遷賄之意乎氓詩悔而怨此悔而不改者情
　慾之蔽於是乎深此鄭風所以甚於衞也
東門之墠茹藘在阪其室則邇其人甚遠　東門之栗
有踐家室豈不爾思子不我即
　此當為女惑男之辭
風雨淒淒雞鳴喈喈既見君子云胡不夷　風雨瀟瀟
雞鳴膠膠既見君子云胡不瘳　風雨如晦雞鳴不已
既見君子云胡不喜
　疑此篇即前篇思而未得見者今得見之故喜之也
　夫當風雨晦冥之際雞鳴夜半之時而與其人相見
　豈禮之正哉思而未得見則稱子既見而稱君子蓋
　一見而即夫之矣習俗之薄惡如是使此人知魯男
　子之義豈肯為是哉
青青子衿悠悠我心縱我不往子寧不嗣音　青青子
佩悠悠我思縱我不往子寧不來　挑兮達兮在城闕
兮一日不見如三月兮
　先嗣音而後來此古人所以内言不出外言不入深
　宫固門閽寺守之而必致其謹也有家者可不戒哉
揚之水不流束楚終鮮兄弟維予與女無信人之言人
實迋女　揚之水不流束薪終鮮兄弟維予二人無信
人之言人實不信
　離間之人亦必婦人也女女重韻為韻
出其東門有女如雲雖則如雲匪我思存縞衣綦巾聊
樂我員　出其闉闍有女如荼雖則如荼匪我思且縞
衣茹藘聊可與娛
　樂我自樂也與娛與家人同樂也衆人皆好彼而我
　獨好此故曰自好自好而有得於身心則不為習俗
　所移矣夫當淫俗大行之時而已之家人獨能安於
　貧陋者豈家人所能自為哉由已能安於貧陋所思
　不在彼而所樂惟在此也心不在彼身惟安此於是
　家人亦相與安之我固聊可自樂而家人亦聊可與
　同樂焉聊者自卑之詞詞雖自卑而實過於人也遠
　非有得於身心者能之乎故正心脩身齊家之道人
　皆知驗之於治平之時而不知行乎衰亂之世其效
　尤可驗也人亦何苦不自立而失其所可樂者哉
野有蔓草零露漙兮有美一人清揚婉兮邂逅相遇適
我願兮　野有蔓草零露瀼瀼有美一人婉如清揚邂
逅相遇與子偕臧
　有美一人男子婦人可通稱故傳止言男女相遇也
溱與洧方渙渙兮士與女方秉蕑兮女曰觀乎士曰既
且且往觀乎洧之外洵訏且樂維士與女伊其相謔贈
之以勺藥　溱與洧瀏其清矣士與女殷其盈矣女曰
觀乎士曰既且且往觀乎洧之外洵訏且樂維士與女
伊其將謔贈之以勺藥
　此與前篇皆賦而興即賦其事以起興也賦無興者
　也說見漢廣
　此與前篇作者或士或女皆未詳但此篇首尾述士
　女中述女要男之詞末復述相贈之情曲折詳傋方
　以為樂而不知其非鄭國之淫風於是乎極矣故以
　二篇終焉
欽定四庫全書
　詩纘緒卷六　　　　　　元　劉玉汝　撰
齊
雞既鳴矣朝既盈矣匪雞則鳴蒼蠅之聲　東方明矣
朝既昌矣匪東方則明月出之光　蟲飛薨薨甘與子
同夢會且歸矣無庶予子憎
　齊人工於歌咏如此詩述賢妃警戒之辭只首二句
　耳詩人欲表出其事而發揚之故即其辭而明其言
　此之時雞猶未鳴乃聞其似者以為眞則其心存警
　畏之意愈益顯著矣此其發揚之妙與鄭女曰雞鳴
　直述其辭者自不同矣
　此章三告以上章推之蓋亦言之於夜未旦蟲未飛
　之前也古者后夫人雞鳴去君所羣臣之朝辨色以
　入若當將旦蟲飛之時始告則亦晚矣何足言警畏
　乎曰甘曰庶辭氣和柔尤得告君之體前章上二句
　賢妃之辭下二句詩人發明之辭此全述賢妃之辭
　不復發明蓋意與前章同不必重述惟述告君之詳
　以見前告非略三告非晚也蓋末章承言互意詩有
　此體
　序謂古之賢妃蓋於齊不見有賢夫人故以為古傳
　亦從之愚謂自齊封國歴幾世矣其間未必無賢夫
　人特不可知其為誰耳此當泛言齊國賢夫人能警
　戒其君而詩人敘其事以美之亦似可也當此之時
　齊國之風豈不可謂美哉
子之還兮遭我乎峱之閒兮並驅從兩肩兮揖我謂我
儇兮　子之茂兮遭我乎峱之道兮並驅從兩牡兮揖
我謂我好兮　子之昌兮遭我乎峱之陽兮並驅從兩
狼兮揖我謂我臧兮
　獵有其制亦有其時得其時制亦奚不可哉今齊人
　交錯道路之間往來相遭並驅相從相揖而相稱無
　非以獵而已且其相稱譽者無他惟以便利之美盛
　而已此其習俗固不為美而又稱子者一稱我者三
　還不如儇茂不如好昌不如臧述已譽人者略述人
　譽已者詳述已譽人之辭不逮人之譽已者是特借
　已之譽人顯人之譽已者以自誇耳齊人喜夸之俗
　已見於此矣夸獵已非而又數以自夸夸而不已必
　將為功利之圖則此詩之作豈非霸習之萌乎
俟我於著乎而充耳以素乎而尚之以瓊華乎而　俟
我於庭乎而充耳以青乎而尚之以瓊瑩乎而　俟我
於堂乎而充耳以黄乎而尚之以瓊英乎而
　賓主之禮三揖而後升堂親迎三揖亦用此禮故著
　詩述男不親迎惟俟婦至而揖入亦以此三章所言
　不斥言婿而必稱所見之充耳女而未婦辭當如是
　也親迎昏禮之所重蓋男先於女天地之大義也故
　冕而親迎君猶行之况衆人乎今齊國之人廢棄此
　禮為男子者習以為常曾不如婦人之猶知此禮也
　夫夫者家之主也親迎者昏之始也當始昏而不謹
　禮其何以正其家猶幸有知禮之婦則家其庶幾乎
　然婦人從人者也而能如此不終隨其夫家之風者
　鮮矣此東方之日所以繼作歟夫子存此所以美此
　女之賢正為夫之禮以示齊家之道著齊國之風其
　為勸戒至明至切矣
東方之日兮彼姝者子在我室兮在我室兮履我即兮
　東方之月兮彼姝者子在我闥兮在我闥兮履我發
兮
　小人有欲揜其惡而不可得者矣今彼姝在室人猶
　或見之至於履我人烏知之而乃自言其然豈斯人
　眞無羞惡之心哉蓋風俗已淫人染為常於是有女
　子之見愛如此者則述之以自誇也誇不可為而又
　誇人以淫則亦何所不至哉此非周書所謂驕淫矜
　誇將由惡終者乎夫善惡人知之惡惡而欲揜之猶
　不若也故不能辯理而欲謹獨難矣
東方未明顚倒衣裳顚之倒之自公召之　東方未晞
顚倒裳衣倒之顚之自公令之　折柳樊圃狂夫瞿瞿
不能辰夜不夙則莫
　序謂刺興居無節號令不時傳從之愚謂此篇興居
　無節因號令不時而遂以刺之蓋興居本也號令末
　也號令為輕興居為重興居無節而後號令不時故
　詩人因號令以刺其興居前一章先述號令後一章
　乃述興居號令見於事故曰召曰令興居屬於身故
　曰能號令之失顯著故直賦而再言之興居之惡隱
　微故取比而婉言之因事而言故單舉晞明歸重而
　言兼言晨夜此皆齊人婉曲譏刺所以為工者也能
　辰夜即子產所謂朝以聽政晝以訪問夕以修令夜
　以安身者也不能辰夜即晉平公淫則生疾醫和謂
　其不節不時者也失之早則罔晝靡明失之暮則罔
　夜靡晦皆興居之不能於身者何以知興居之謂此
　豈不以此詩在東方之日後南山之前與
南山崔崔雄狐綏綏魯道有蕩齊子由歸既曰歸止曷
又懷止　葛屨五兩冠緌雙止魯道有蕩齊子庸止既
曰庸止曷又從止　蓺麻如之何衡從其畝取妻如之
何必告父母既曰告止曷又鞠止　析薪如之何匪斧
不克取妻如之何匪媒不得既曰得止曷又極止
　此詩齊人作之以刺齊襄魯桓前二章刺襄惟取物
　為比不言所事下言魯道齊子又若刺魯者至章末
　終其辭而後取比刺襄淫行之意隱然可見後二章
　刺桓則承前魯道齊子而託物興詞明言取妻之事
　至章末終其詞而刺桓取妻不能防閑之意顯然可
　知蓋襄本國之君也刺本國之君則其意隱魯桓外
　國之君也刺外國之君則其辭顯其體當然也然一
　篇之意尤在各章末既曰曷又四字蓋既者謂昔之
　已然又者謂今之不然曷者怪而問之也此於末句
　止設怪問之辭不為答之之語然其所以答者昭然
　已具於問之中蓋傷禮以問故一發問而其情已露
　不待答也其事已著不必答也中冓之惡不可答也
　為國諱惡不宜答也故問焉而所答自在其中不必
　悉言而意已切至此所謂婉曲之妙譏刺之工者也
無田甫田維莠驕驕無思遠人勞心忉忉　無田甫田
維莠桀桀無思遠人勞心怛怛　婉兮孌兮總角丱兮
未幾見兮突而弁兮
　此詩全比一篇而以三事為比
　此詩人見齊人夸詐之萌而戒告之也夸者必詐詐
　者必夸二者常相因今齊人厭小忽近者夸也務大
　圖遠者詐也惟夸故以小者近者為不足矜以是而
　務大圖遠則必以詐力行之矣此齊俗之所喜君子
　之所憂也故此篇則以三事為比田甫田以比厭小
　務大之事思遠人以比忽近圖遠之心各言無者戒
　之也末言總角忽弁以比循序漸進而可至遠大者
　教之也言未幾突而者極言其易又以四兮字嘆咏
　之所以誘勸之也既一再諄切而戒之詩人之忠厚
　也當此之時齊猶未霸也其後齊霸而先詐力尚功
　利後仁義其原已見於此故君子之戒教時人也既
　得遜之道尤得豫之法聖賢之學猶有存焉如此後
　來儒者獨稱齊魯有以也夫
盧令令其人美且仁　盧重環其人美且鬈　盧重鋂
其人美且偲
　此與還略同但彼有自夸意此專譽人而已令令言
　環聲重鋂言環形美言貌美詩惟此篇每章二句而
　辭盡形容所謂工也
　宋公築臺而民怨文王築臺而民樂齊宣王有囿而
　民以為穽文王有囿而民以為靈事一也而憂樂異
　者其所以憂所以樂者不在臺與囿也舉事一循乎
　天理則臺文王之臺也囿文王之囿也舉事一循乎
　人欲則臺宋公之臺也囿齊宣之囿也天理人欲一
　分而民之喜怒隨焉安危治亂舉積諸此君天下者
　豈可不察哉
敝笱在梁其魚魴鰥齊子歸止其從如雲　敝笱在梁
其魚魴鱮齊子歸止其從如雨　敝笱在梁其魚唯唯
齊子歸止其從如水
　女子既嫁父母終無歸寧之義今齊子非以父母而
　歸只言歸而越禮之情可知又以見非桓公時事其
　為譏莊公無疑唯唯合前魚而言所以結也詩三章
　者有此體
載驅薄薄簟茀朱鞹魯道有蕩齊子發夕　四驪濟濟
垂轡瀰瀰魯道有蕩齊子豈弟　汶水湯湯行人彭彭
魯道有蕩齊子翺翔　汶水滔滔行人儦儦魯道有蕩
齊子遊敖
　疾驅而往欲會之速也此言未會之情
　馬和轡柔從容閒暇即杜甫麗人行後來鞍馬何逡
　巡之意豈弟即蓼蕭之孔燕豈弟言飲酒樂易耳此
　言既會而燕享之樂
猗嗟昌兮頎而長兮抑若揚兮美目揚兮巧趨蹌兮射
則臧兮　猗嗟名兮美目清兮儀既成兮終日射侯不
出正兮展我甥兮　猗嗟孌兮清揚婉兮舞則選兮射
則貫兮四矢反兮以禦亂兮
　首以猗嗟發嘆繼以一字昌名孌總稱其美然後下
　文句舉一事各以兮字咏嘆之惟次章中間兩句一
　兮變文也稱美之序首容貌次眉目然後言其威儀
　技藝趨蹌於威儀為末故先言而略舞射於技藝為
　難而射精尤難故後言射以漸而詳首章一句言射
　次章二句言射末章三句言射射不出正以射中言
　射以觀徳故云展我甥兮因以寓微意焉貫則中而
　力故云以禦亂兮詩人行文借意既極工緻若又以
　東萊所論并所論君子偕老詩並觀尤見齊人譏刺
　之婉曲
魏
糾糾葛屨可以履霜摻摻女手可以縫裳要之襋之好
人服之　好人提提宛然左辟佩其象揥維是褊心是
以為刺
　以葛屨為興蓋取疊字與可以字相應又或當時有
　是故借之以形可以之為不可意亦可通舊說以此
　為吝嗇則是賦矣且佩象揥而屨履霜有所不通故
　當以為興與大東不同既使縫裳又使縫要縫襋其
　吝嗇褊急可知然吝嗇瑣碎已可刺而又加以褊急
　則甚矣故後明舉褊心而專刺之蓋以此詩即縫裳
　女子所作則使此女縫裳者固褊矣而女子未廟見
　未成婦而即作此詩譏刺人則已亦自墮於褊而不
　自覺矣已褊而猶以他人為褊則魏人之褊又為何
　如
彼汾沮洳言采其莫彼其之子美無度美無度殊異乎
公路　彼汾一方言采其桑彼其之子美如英美如英
殊異乎公行　彼汾一曲言采其藚彼其之子美如玉
美如玉殊異乎公族
　此詩本刺儉不中禮然彼其之子則不指其名公路
　公行公族則顯列其官不指其名而極稱其美顯列
　其官而各見其貴然而深歎其與貴人不相似使儉
　者聞之而自反彼既稱我之美且貴矣而乃謂我不
　相似此其故何哉是必儉有不中於禮者是以不似
　貴人耳於是黙然有悟則不中禮之病庶乎其有瘳
　乎此使人悟意於言後豈非婉曲譏刺之工歟又之
　子不顯其名公路公族不一其職使當時魏人誦之
　者皆可以自反而自藥則詩之所教博矣
　興特取二彼字相應所謂托興興辭全不相涉者此
　尤易見也
園有桃其實之殽心之憂矣我歌且謡不知我者謂我
士也驕彼人是哉子曰何其心之憂矣其誰知之其誰
知之蓋亦勿思　園有棘其實之食心之憂矣聊以行
國不知我者謂我士也罔極彼人是哉子曰何其心之
憂矣其誰知之其誰知之蓋亦勿思
　此詩專述己憂而不言所憂為何事其聞吾之歌謡
　者謂我為驕是固不知我者而謂彼為是則是非不
　知我之憂矣故再言心之憂矣以重歎人之不我知
　蓋彼非不知我憂乃不知我所憂為眞可憂耳然本
　不難知也是特未之思耳其謂蓋亦勿思者欲其思
　之也然祗言其勿思使人黙會此意於言後庶乎其
　誠能思而思則得之也此亦詩人之婉曲也兩言心
　之憂矣後辭切蓋重歎其不我知也兩言其誰知之
　後辭緩蓋轉言不難知也
　此所興與所詠尤不相干不過託此起辭與前篇同
陟彼岵兮瞻望父兮父曰嗟予子行役夙夜無已上愼
旃哉猶來無止　陟彼屺兮瞻望母兮母曰嗟予季行
役夙夜無寐上愼旃哉猶來無棄　陟彼岡兮瞻望兄
兮兄曰嗟予弟行役夙夜必偕上愼旃哉猶來無死
　孝子行役不忘其親登山而望其親之所在因想像
　其親念已祝已之辭在外而常存此心則必能謹其
　身不登高臨危冒險犯患以貽其親之憂矣即此以
　觀其人則在家而能事親事兄也必矣故傳以孝子
　目之然行役者何遽至於死亡况孝子而有此患哉
　今魏國之行役者皆有死亡之懼不惟已不敢自保
　雖父母兄亦不敢保其子弟也子弟之為此詩者其
　意苦其辭哀而其氣迫促此其魏國將亡之音歟然
　孝子之存心如此雖使不幸而死亦非已不謹之所
　致固不失其為孝也
十畝之閒兮桑者閑閑兮行與子還兮　十畝之外兮
桑者泄泄兮行與子逝兮
　郊外鄉遂都鄙之地一夫受五畝之宅二畝半在邑
　二畝半在田舍外有場圃樹牆下以桑云十畝者四
　家所受之場圃也其所謂友蓋同仕於朝同居於里
　出入相友者也云鄰圃者以此四家視彼同溝共井
　之家皆為鄰圃矣夫為國而使人不樂仕而思歸則
　其國可知矣然其云行者將去而未即去尚有拳拳
　不忍即舍其君之意孰謂吝褊之中舉無忠厚之人
　乎
坎坎伐檀兮寘之河之干兮河水清且漣猗不稼不穡
胡取禾三百廛兮不狩不獵胡瞻爾庭有縣貆兮彼君
子兮不素餐兮　坎坎伐輻兮寘之河之側兮河水清
且直猗不稼不穡胡取禾三百億兮不狩不獵胡瞻爾
庭有縣特兮彼君子兮不素食兮　坎坎伐輪兮寘之
河之漘兮河水清且淪猗不稼不穡胡取禾三百囷兮
不狩不獵胡瞻爾庭有縣鶉兮彼君子兮不素飱兮
　既言寘河干又言河水清漣所以甚言其車之不得
　用也親自伐檀為車而寘河干言自食其力而窮餓
　然不自耕自獵則終不取其禾與獸言雖窮餓而甘
　心不悔也蓋此人之志維欲自食其力若非其力則
　寧窮餓而此志終不移故傳謂其厲志如此作詩者
　特指此三事以互明之非專於伐檀則窮餓於耕獵
　則甘心不悔也讀書者當合而觀之則有以得詩之
　指矣以伐檀一事言食力窮餓以耕獵二事言其心
　不悔蓋食力窮餓者事理有必至君子之常事甘心
　不悔者君子所難能故下文特稱其美焉此篇參舉
　而互明又是一體
碩鼠碩鼠無食我黍三歲貫女莫我肯顧逝將去女適
彼樂土樂土樂土爰得我所　碩鼠碩鼠無食我麥三
歲貫女莫我肯德逝將去女適彼樂國樂國樂國爰得
我直　碩鼠碩鼠無食我苗三歲貫女莫我肯勞逝將
去女適彼樂郊樂郊樂郊誰之永號
　三歲貫女是必大夫之新得政者至於三歲亦已久
　矣其欲去也亦曰逝將與前篇之行與同皆有未忍
　即去其君之意忠厚之道也末章末句變文所以
　結也
欽定四庫全書
　詩纉緒卷七　　　　　　元　劉玉汝　撰
唐
蟋蟀在堂歲聿其莫今我不樂日月其除無已大康職
思其居好樂無荒良士瞿瞿　蟋蟀在堂歲聿其逝今
我不樂日月其薖無已大康職思其外好樂無荒良士
蹶蹶　蟋蟀在堂役車其休今我不樂日月其慆無已
大康職思其憂好樂無荒良士休休
　詩惟七月篇兼用三正外此則皆夏正此篇曰歲曰
　九月皆夏正也春秋晉史所言皆述夏正則此篇歲
　月自當為夏正可知追言蟋蟀在堂而已憂歳暮所
　謂思逺者此也其終歳勤苦不敢為樂而即以過樂
　為戒則此所謂樂特唐人之樂耳良士之樂雖曰無
　荒亦豈如是之甚耶唐人得而知之是則唐人之樂
　未見其過但見其憂之過耳其憂思可謂深逺矣夫
　勤儉固帝堯之遺風然憂思之深逺視時雍之黎擊
　壤之老為何如此唐風之所以變歟
　周禮有大蜡之禮樂禮記有伊耆氏始為蜡而行之
　於十二月也鄭氏謂伊耆氏堯之别名十二月建亥
　之月按詩言十月納稼滌場則周之收農息老蜡固
　應在亥月夏商正朔不同則商當在子夏當在丑堯
　命羲和皆用夏時則伊耆之蜡當在建丑之月皆歲
　晚務閒之事也此詩所言正與相合則此詩之宴樂
　其祭蜡之飲乎子貢曰百日之蜡一日之澤其猶醵
　歟正謂蜡也唐都帝堯之故墟而醵飲為一日之樂
　謂非堯之遺風可乎
山有樞隰有榆子有衣裳弗曳弗婁子有車馬弗馳弗
驅宛其死矣他人是愉　山有栲隰有杻子有廷内弗
洒弗埽子有鐘鼓弗鼓弗考宛其死矣他人是保　山
有漆隰有栗子有酒食何不日鼓瑟且以喜樂且以永
日宛其死矣他人入室
　以二有興二有取有字相應
　四弗直言以喻之何不且以婉言以勸之皆所以解
　其憂也然弗曳弗婁何至於即死而曰死見其死死
　亦何至為他人所取而曰他人是保所謂憂愈深而
　意愈蹙者以此盖為之者與言之者皆不合乎中道
　非聖人之所與也然存之使讀者知風之自而謹所
　擇
揚之水白石鑿鑿素衣朱襮從子于沃既見君子云何
不樂　揚之水白石皓皓素衣朱繡從子于鵠既見君
子云何其憂　揚之水白石粼粼我聞有命不敢以告
人
　晉雖微弱君也曲沃雖盛强臣也晉人乃不以晉弱
　為憂而惟沃盛是從且以得見君子為樂不得見為
　憂至聞其有命而為之隠是但知强弱之勢不知順
　逆之義至形於歌詠而無所忌憚於是晉故國勤儉
　之風既久而益衰深逺之意太過而反昏矣大抵晉
　居北方風氣剛勁其君善治則民亦能確守先王之
　遺風而不改其舊一見衰微有以強盛之勢利鼓舞
　之則其衽金革之氣不能自已於是勇往相從顯言
　無忌而不知其不可矣嗚呼為民上者可不謹其所
　以導民之術哉
椒聊之實蕃衍盈升彼其之子碩大無朋椒聊且逺條
且　椒聊之實蕃衍盈匊彼其之子碩大且篤椒聊且
遠條且
　此當云興而又比例見漢廣諸篇前興後比各取一
　物此篇後比仍用上所興物更發一義而極言之又
　前興後比之一體非工於歌詠不能也
　上再歎椒下又歎其條之逺則實益多之意自見此
　雖六字而有餘味且者歎辭也既亟只且其樂只且
　亦皆歎辭
綢繆束薪三星在天今夕何夕見此良人子兮子兮如
此良人何　綢繆束芻三星在隅今夕何夕見此邂逅
子兮子兮如此邂逅何　綢繆束楚三星在户今夕何
夕見此粲者子兮子兮如此粲者何
　古者昏姻以時而行禮以昏今男女失時而後得遂
　其夫婦之禮故從初昏至夜分因束薪見星以綢繆類
　婚姻之事星見為婚娶之時遂託興而各為自慶之
　言詩人敘之而先敘婦語夫者婚姻失時而得遂尤
　為女子之幸願所謂所仰望以終身者也以子兮子
　兮為自謂自慶深得人情合詩意喜自慶而尤恐已
　無以當之其喜為何如非工於歌詠不能也
　次章當即及夫語婦而乃敘其相語者承上起下之
　體也邂逅謂不期而相遇猶今言天緣遇合也
　至此夜分猶因所見而相語如此其喜可知首稱良
　人専敘夫詞末敘夫語并及妻妾得尊卑之序合閨
　門之和皆喜之意也　良人邂逅粲者各章重韻為韻
有杕之杜其葉湑湑獨行踽踽豈無他人不如我同父
嗟行之人胡不比焉人無兄弟胡不佽焉　有杕之杜
其葉菁菁獨行睘睘豈無他人不如我同姓嗟行之人
胡不比焉人無兄弟胡不佽焉
　以二句興一句詩有此體
　豈無他人自釋所以獨行之故所謂獨行固非特立
　獨行人不得而親亦非狷介自守而與人不親特以
　無父母兄弟宗族之助而不免於孤特耳是以人之
　生也五者之大倫不可缺一也父母俱存兄弟無故
　猶必資朋友以自輔況孤特而求助於人斯亦當然
　之事也而五倫本乎天性天性之發必先父母次兄
　弟又次宗族然後及于朋友他人也施之得其序然
　後無愧於已無悖於理而人之親已者亦得盡其情
　若不敬其親而敬他人則謂之悖理矣不愛其親而
　愛他人則謂之悖徳矣人亦豈能親己哉今其人先
　言不如我同父同父不可得則莫如我同姓同姓又
　不可得然後求助於行路之人則為之朋友者可知
　矣故此詩不如我同父同姓之語其義正其情哀其
　意若以是心而求助夫豈患人之不相親相助哉盖
　當此之時先王之敎猶有存者焉故其言有序而於
　理無悖如此　後四句不易其辭重其求助也
羔裘豹袪自我人居居豈無他人維子之故　羔裘豹
褎自我人究究豈無他人維子之好
　爾雅云居居究究惡也毛傳曰懷惡不相親比之貌
　究究猶居居箋曰云云李巡曰居居不狎習之惡孫
　炎曰究究窮極人之惡集傳曰未詳又曰此詩不知
　所謂不敢强解今以爾雅毛鄭諸儒之説仍備于前
　庶見此詩非無解者而集傳不敢强解則繼是解者
　可以無容喙矣
肅肅鴇羽集于苞栩王事靡盬不能蓺稷黍父母何怙
悠悠蒼天曷其有所　肅肅鴇翼集于苞棘王事靡盬
不能蓺黍稷父母何食悠悠蒼天曷其有極　肅肅鴇
行集于苞桑王事靡盬不能蓺稻粱父母何甞悠悠蒼
天曷其有常
　國風之言王者有四焉邶北門衞伯兮唐鴇羽秦無
　衣皆東遷以後
豈曰無衣七兮不如子之衣安且吉兮　豈曰無衣六
兮不如子之衣安且燠兮(案此篇永樂/大典缺卷)
有杕之杜生于道左彼君子兮噬肯適我中心好之曷
飲食之　有杕之杜生于道周彼君子兮噬肯來遊中
心好之曷飲食之
　人之好賢者苟能謙已以相尊而不敢必其恵顧盡
　誠以相愛而常思致其殷勤則不患不足以得賢矣
　蓋自比杕杜謙也噬不敢必也曷不自足也君子之
　待賢者必有筐篚幣帛以将其意飲食燕饗以通其
　情貧弱而不能為禮則惟有飲食庻可接其殷勤然
　猶以為無自而致之其好賢之心於是為至故傳云
　恐不足以致正此意而章末二言不易其辭者亦此
　意也　各章二之字重韻為韻
　此篇與前杕杜首章句同而篇名異或以表篇題或
　以别音節於此尤可見
葛生蒙楚蘞蔓于野予美亡此誰與獨處　葛生蒙棘
蘞蔓于域予美亡此誰與獨息　角枕粲兮錦衾爛兮
予美亡此誰與獨旦　夏之日冬之夜百歲之後歸于
其居　冬之夜夏之日百歲之後歸于其室
　以二物興一事又是一體詩稱亡此愚謂出奔之謂
　亡舅犯曰亡人無以為寶意者此篇之作婦人以其
　夫出亡在外而未得歸故思之切如此予美指其夫
　樂府有指夫為歡者亦此意與助也出亡必有助也
　獨處自謂晉公子夷吾公子重耳皆出亡在外而各
　有從者
　四五二章言歸無期而不可得見則要死以相從蓋
　惟出亡則歸無期故言其居其室有從一之意焉若
　據詩辭則未見其必然亦姑從序説歟
采苓采苓首陽之巔人之為言苟亦無信舎旃舎旃苟
亦無然人之為言胡得焉　采苦采苦首陽之下人之
為言苟亦無與舎旃舍旃苟亦無然人之為言胡得焉
　采葑采葑首陽之東人之為言苟亦無從舎旃舎旃
苟亦無然人之為言胡得焉(案此篇永樂/大典存無解)
秦
有車鄰鄰有馬白顚未見君子寺人之令　阪有漆隰
有栗既見君子並坐鼓瑟今者不樂逝者其耋　阪有
桑隰有楊既見君子並坐鼓簧今者不樂逝者其亡
　此所謂秦君未知為何君秦仲為附庸之君其詩未
　必見采襄公為諸侯之君然後太師乃采其詩歟秦
　地本在西周畿内其民於先王之禮樂文物稔聞而
　熟見也秦君始有車馬僕侍琴瑟其視先王為何如
　而即驚見誇美之乎豈秦之地僻在深山窮谷其民
　長子老孫安於文武成康之化日用飲食淳厚質朴
　未嘗入城邑未嘗見尊貴至是秦君來邑於此民始
　相親是以創見其始有而遂誇美之乎又或西都盡
　汙戎俗先王典禮掃地殆盡至是秦君來邑於此始
　為君侯而有車馬禮樂是以邑民因見而誇美之乎
　又或秦君始封雖有車馬琴瑟而猶與其民相親狎
　無異於平日是以民當國破戎退之後見其始有而
　誇美之乎於是秦國之風有可感者多矣何以見其
　始有君有寺人琴瑟乃其常事今特以此誇美之故
　可見其為始有有而未見而寺人之令粗備人君之儀
　既見而並坐猶存友朋之素盖雖為之君而猶未敢
　儼然以君臨之也又禮有始封之君不臣諸父兄弟
　之文以此又可知為始有歟寺人之令禮之小節故
　一言之鼓瑟鼓簧樂之常用故再言之
駟驖孔阜六轡在手公之媚子從公于狩　奉時辰牡
辰牡孔碩公曰左之舎拔則獲　遊于北園四馬既閑
輶車鸞鑣載獫歇驕
　前篇稱君子此篇稱公公非附庸之君所得稱秦其
　已為諸侯乎媚子從狩尤不足稱而誇美之亦以具
　始有故也此篇序田獵雖止三章而始中終之事皆
　備序事之法也以車載犬傳記不載惟韓公畫記言
　騎載犬則此詩所言虞人翼獸周之制也載獫歇驕
　其戎俗乎
小戎俴收五楘梁輈游環脅驅隂靷鋈續文茵暢轂駕
我騏馵言念君子溫其如玉在其板屋亂我心曲　四
牡孔阜六轡在手騏駵是中騧驪是驂龍盾之合鋈以
觼軜言念君子溫其在邑方何為期胡然我念之　俴
駟孔羣厹矛鋈錞䝉伐有苑虎韔鏤膺交韔二弓竹閉
緄縢言念君子載寢載興厭厭良人秩秩徳音
　首章先言車而後及所駕之馬言馬者一言而已次
　章先言馬而後及所乗之車言車者二言末章兼言
　車馬矛盾而于弓矢為詳秦人性強悍尚勇敢又値
　犬戎之變而事戰鬭其平居暇日所以修其車馬器
　械以備戰伐之用者無不整飾而精緻故家人婦女
　亦皆習見而熟觀之而襄公又能以王命命之大義
　驅之其民勇于赴鬬而甘于死敵故其家人婦女亦
　深喜而樂道之是以此詩之作其於車馬器械之細
　微曲折隨意形容各盡其制隨韻長短各諧其聲參
　差錯雜各得其詞而于君子之敵王所愾者又能極
　情思念而皆合于義焉蓋是時西都雖已陷戎而先
　王之遺澤二南之餘風草蟲汝墳殷雷之正義猶有
　隠然於人心者故小戎無衣之形於歌詠亦不自知
　其適于義特昔為和平之音而今則變為剛烈之氣
　耳故嘗以為秦襄公有周八百里之地雖曰習戎攻
　伐専尚勇力而實藉先王之徳澤在人心而得以成
　其功耳使平王能因是人心以返故都秦襄亦能因
　人心而迎王歸京師則崧髙烝民江漢常武當再見
　于平王襄公而宣王與申甫方召不得専美而王風
　秦風不作矣故陷秦于戎而詩遂列于變風之間君
　子固為平王惜尤為秦襄而惜之也
蒹葭蒼蒼白露為霜所謂伊人在水一方遡洄從之道
阻且長遡游從之宛在水中央　蒹葭淒淒白露未晞
所謂伊人在水之湄遡洄從之道阻且躋遡游從之宛
在水中坻　蒹葭采采白露未已所謂伊人在水之涘
遡洄從之道阻且右遡游從之宛在水中沚
　蒹葭白露言其時耳因下文言水故以見其時之水
　盛非以詠水也之字指伊人二在字皆指伊人所在
　也道阻且長固不可至中央則近矣又坐見伊人在
　彼而已其求而不可得之意自見於言外所以為善
　詠傳謂不知其何所指者懲穿鑿戒傅會也他云未
　詳或云不知何謂之類意同此此詩三章一意無淺
　深次第不過再三詠之而已耳
終南何有有條有梅君子至止錦衣狐裘顔如渥丹其
君也哉　終南何有有紀有堂君子至止黻衣繡裳佩
玉將將壽考不忘
　以何發問起語法也篇中亦有用此起語者彼爾維
　何是也説見何彼襛矣　錦衣狐裘諸侯之服黻繡
　佩玉祭祀之服其君也哉稱之也壽考不忘願之也
　秦君至是始有人君之衣服始有人君之容貌威儀
　故國人美之之意雖與車鄰駟驖同而其所稱願視
　前願其鼓瑟為樂稱其載犬以獵者其氣象不侔矣
　蓋秦君祛戎立國以漸而得中國人君之體故諸詩
　先後之序如此而此詩所言為先王法服有人君體
　貌得頌禱遺意其所以致是者雖秦俗已不純而文
　武之道未盡墜豈無或識其小者哉此詩最可見也
　今之讀秦風者但以秦視秦君而不以西周視秦人
　則見秦而不見周使先王累葉之澤歘然而斬豈不
　誤哉夫唐去堯逺矣猶有遺風西周之為秦未久也
　而反唐之不若是何薄待吾文武成康周宣而蔑視
　人心天理哉
交交黄鳥止于棘誰從穆公子車奄息維此奄息百夫
之特臨其穴惴惴其慄彼蒼者天殲我良人如可贖兮
人百其身　交交黄鳥止于桑誰從穆公子車仲行維
此仲行百夫之防臨其穴惴惴其慄彼蒼者天殲我良
人如可贖兮人百其身　交交黄鳥止于楚誰從穆公
子車鍼虎維此鍼虎百夫之禦臨其穴惴惴其慄彼蒼
者天殲我良人如可贖兮人百其身
　此詩分三良為三章所興各從三良之字易之以叶
　韻無所取義也前篇秦人見秦君之法服猶有喜幸
　之意至穆公之變於夷康公從父亂命擅制殺人而
　又殺其良先王之遺俗盡於此乎觀此詩三良固可
　哀也而秦亦可哀矣
鴥彼晨風鬱彼北林未見君子憂心欽欽如何如何忘
我實多　山有苞櫟隰有六駮未見君子憂心靡樂如
何如何忘我實多　山有苞棣隰有樹檖未見君子憂
心如醉如何如何忘我實多
　秦人勁悍而染戎俗故輕室家而寡情義然婦人述
　已憂夫之切怪夫忘我之多而如何如何之詞極婉
　曲而不直致且猶有望之之意焉故三章之意重在
　後語雖非復二南之風然謂秦俗之盡變于戎亦未
　可也扊扅之歌見風俗通　百里奚為相所賃澣婦
　能歌而不識其為妻事奇而理不通恐歌則有之事
　未必然也
豈曰無衣與子同袍王于興師修我戈矛與子同仇
豈曰無衣與子同澤王于興師修我矛㦸與子偕作
豈曰無衣與子同裳王于興師修我甲兵與子偕行(案/此)
(篇永樂大/典缺卷)
我送舅氏曰至渭陽何以贈之路車乗黄　我送舅氏
悠悠我思何以贈之瓊瑰玉佩
　送行而止述其送贈懷思之情而不及其所事者正
　得送别之體文選中送贈詩多如此蓋古意也崧髙
　烝民徳業崇隆關繫重大故辭意氣象皆淵深宏濶
　而為大雅之作非可與國風例論也又況康公特為
　太子重耳歸晉之故已無與焉止述親親懷念之意
　尤得世子之體
於我乎夏屋渠渠今也每食無餘于嗟乎不承權輿
於我乎每食四簋今也每食不飽于嗟乎不承權輿(案/此)
(篇永樂大/典缺卷)
陳
子之湯兮宛丘之上兮洵有情兮而無望兮　坎其擊
鼓宛丘之下無冬無夏値其鷺羽　坎其擊缶宛丘之
道無冬無夏値其鷺翿
　詩有首句中用一字而即見全篇之意者此詩是也
　惟用一湯字而下文所詠之歌舞皆非其正可知宛
　丘上下無定所也無冬無夏無定時也有情無望寫
　出游蕩歌舞之情態最可想見擊鼓擊缶歌也鷺羽
　鷺翿舞也首章先見逰蕩之情而後疊見歌舞之事
　實事實易敘而歌舞難畫故有情無望最善形容傳
　謂歌舞之俗本於大姬愚謂歌舞祭祀而䙝慢無禮
　楚俗尤甚屈原九歌猶然陳南近楚此其楚俗之薰
　染歟不然則伊川之被髪先有以兆戎矣
東門之枌宛丘之栩子仲之子婆娑其下　穀旦于差
南方之原不績其麻市也婆娑　穀旦于逝越以鬷邁
視爾如荍貽我握椒
　作此詩者以為男子與女子皆可東門宛丘南方原
　市非一所矣子仲稱氏非賤者也越以衆往非一人
　矣既擇善旦又擇善旦言無常時但遇好日則會也
　既婆娑於彼又婆娑於此歌舞之餘又贈椒以交情
　好則聚會未已也績麻為女子本業今不以本業為務
　而以歌舞為樂故特喜其能棄業而來會也折芳馨
　兮遺所思楚俗尤甚
衡門之下可以棲遲泌之洋洋可以樂飢　豈其食魚
必河之魴豈其取妻必齊之姜　豈其食魚必河之鯉
豈其取妻必宋之子
　身之所居心之所樂若是其薄也而曰可以且飲食
　男女人之大欲而曰豈必其人之寡欲無求如此宜
　其隠居而有以自樂也孟子曰養心莫善於寡欲
東門之池可以漚麻彼美淑姬可與晤歌　東門之池
可以漚紵彼美淑姬可與晤語　東門之池可以漚菅
彼美淑姬可與晤言
　陳男女之會皆為歌舞故此詩首曰晤歌後章曰語
　曰言皆歌以及之耳彼美為誰家之人淑姬又必非
　賤者之女而與之晤歌又且以為可亦若池之可以
　漚麻漚菅然曾不知其不可也陳風之不美可知
東門之楊其葉牂牂昏以為期明星煌煌　東門之楊
其葉肺肺昏以為期明星晳晳
　此只言其負期耳而所託之興所見之景有足詠歌
　者凡詩欲吟哦上下諷詠者能於短章而有得焉斯
　可以觀大篇長章矣如此篇不必為男女期會只以
　章句諷詠自有意味不可以短章忽易之
墓門有棘斧以斯之夫也不良國人知之知而不已誰
昔然矣　墓門有梅有鴞萃止夫也不良歌以訊之訊
予不顧顛倒思予
　夫也不知何所指不良不知其何事人有惡常謂人
　不知故為之不已人既知之則當改矣而不改者蓋
　自前至今而已然矣故首章極言切責其人從前之
　非
　人有過常謂無諫我者故自信而不疑今既有告者
　則當思人之言矣而亦不顧則必将有害故此章明
　言直告其人将來之禍既已切責其非又明告以禍
　其所以刺之者可謂能盡其情矣使是人果能聴之
　則昔之過可復於無過而何顛倒之足患哉
防有鵲巢卭有㫖苕誰侜予美心焉忉忉　中唐有甓
卭有㫖鷊誰侜予美心焉惕惕
　以彼然興此不然然所興之物與此所事全不相涉
　興之體也　此詩所言與丘中有麻鄭揚之水意頗
　相似然彼顯而此隠彼直而此疑此陳風所以不如
　鄭之甚歟或謂唐葛生予美指其夫安知此詩非有
　人侜張其夫而愛之乎然侜其夫者不知為何人則
　當時如此人者多矣陳風豈不以此而可見乎
月出皎兮佼人繚兮舒窈糾兮勞心悄兮　月出皓兮
佼人懰兮舒懮受兮勞心慅兮　月出照兮佼人燎兮
舒夭紹兮勞心慘兮
　因月出而感興思美人而不見為之勞心而不自已
　故三章一意惟變文叶韻以致再三之詠蓋作者亦
　欲詠歌以盡已意豈特讀詩者當吟哦諷詠哉傳謂
　男女相悅佼人男女皆可通稱東萊謂此詩用字聱
　牙意者其方言歟愚謂安知非作者喜為是聱牙語
　歟司馬揚雄賦中連綿亦多聱牙字
胡為乎株林從夏南匪適株林從夏南　駕我乗馬説
于株野乗我乗駒朝食于株
　靈公君臣之事不可言惟首以胡為乎發問下以匪
　適答之而皆謂其從夏南則其往株林之故不言而
　言矣下章止言駕馬乘駒舎止飲食無往不在株林
　不復言從夏南而此意自可知故此詩既得婉曲譏
　刺之體尤得作詩省文之法不特從其子之言為忠
　厚也陳與楚鄰楚之猾夏最春秋之所惡而啓楚者
　陳實為之使陳君臣不淫夏徵舒不為弑逆楚莊安
　得假此大義以誅大逆而入夏受盟乎春秋予楚辰
　陵而詩罪陳於株林聖人謹華夷致懲戒之意尤於
　詩可見也
彼澤之陂有蒲與荷有美一人傷如之何寤寐無為涕
泗滂沱　彼澤之陂有蒲與蕳有美一人碩大且卷寤
寐無為中心悁悁　彼澤之陂有蒲䓿萏有美一人碩
大且儼寤寐無為輾轉伏枕
　蒲荷二物容色相鮮行澤陂之間見蒲荷之盛而美
　人一彼一此不得同處而並居則如之何而不傷感
　邪以蒲荷二物並居雜處容色相鮮興男女之相憶
　反不如蒲荷也
欽定四庫全書
　詩纘緒卷八　　　　　　元　劉玉汝　撰
檜
羔裘逍遙狐裘以朝豈不爾思勞心忉忉　羔裘翺翔
狐裘在堂豈不爾思我心憂傷　羔裘如膏日出有曜
豈不爾思中心是悼
　逍遥翶翔互見以朝在堂亦互見専舉羔裘亦兼見
　狐裘逍遙翺翔見其不自强如膏有曜見其好潔耳
　互見例與伐檀同三章末二句意一辭異
庶見素冠兮棘人欒欒兮勞心慱慱兮　庶見素衣兮
我心傷悲兮聊與子同歸兮　庶見素韠兮我心蘊結
兮聊與子如一兮
　不見而願見故曰庶見首以素冠棘人並言後章止
　言素衣素韠不言棘人而棘人自可見後章承前例
　多如此減棘人一句而增同歸一句增損文法也不
　見則傷悲蘊結庶見則與子同歸如一愛慕之愈甚
　也孝子之事親養則致其敬喪則致其哀乃良心天
　理自然而不能已者聖人之制喪禮亦因其自然而
　為之中制非以强世也故三年之喪過之者固非而
　不及者尤不可也後世教衰俗薄人或喪其良心不
　肖之不及者或不知執親之喪則天理或㡬乎滅矣
　此其世道為何如哉檜國之君子自能執喪矣人之
　不能者於已何與而發於言者君子錫類之心也且
　天性之親一也人心之理同也初何彼此之間哉故未
　見則願望之庶見則愛慕之示之以悲傷願愛之情
　使人諷誦而此心之天三年父母之愛皆將自有油
　然而生者豈不猶足為世道之願幸也歟
隰有萇楚猗儺其枝夭之沃沃樂子之無知　隰有萇
楚猗儺其華夭之沃沃樂子之無家　隰有萇楚猗儺
其實夭之沃沃樂子之無室
　此全篇興體也與兔罝同此體惟此二篇耳葢此詩
　本詠政煩賦重已不堪其苦因見萇楚而嘆已之不
　如言萇楚則無知已則有知而憂萇楚則無家無室
　已則有家室而累詩之所言者全只是長楚耳已之
　有知有家室之意猶在所言之後故曰全篇興或曰
　如此則當為比曰取物為比則全不言所事曰比今
　以彼之無知無家興此之有知有室所興之物與所
　詠之事相應不得以為比故曰全篇興家室皆累而
　累心為重故先言無知枝華實以有一為實見遂取
　以詠蓋華實非同時與桃夭黍離同興之體也
匪風𤼵兮匪車偈兮顧瞻周道中心怛兮　匪風飄兮
匪車嘌兮顧瞻周道中心弔兮　誰能亨魚溉之釡鬵
誰將西歸懐之好音
　檜小國也君子不思自治其國而憂周室之陵遲不
　亦迂逺乎天下者周之天下也天下之不治由周室
　之不治也周室而既治天下寧憂不治乎而况于檜
　乎故匪風之思治非思檜治也思周治也非思周治
　也思天下治也此君子知世道之極而尤知治道之
　本他國所少有也又邶以下分五方之國以形天下
　之風而檜曹之所思者乃天下之治正與五方之變
　風相關蓋合變風而終之且以見變之可正此匪風
　下泉所以終檜曹檜曹所以居變風之終也程子陳
　氏之説備矣説見于後
曹
蜉蝣之羽衣裳楚楚心之憂矣於我歸處　蜉蝣之翼
采采衣服心之憂矣於我歸息　蜉蝣掘閲麻衣如雪
心之憂矣於我歸説
　愚謂蜉蝣之羽一句比比不能久存也衣裳衣服平
　居所服而有鮮華之飾信可喜也麻衣弔服而有明
　潔之色亦可觀然此乃其細耳至於脩身之大道處
　事之逺謀則無有也是此人之衣此衣者特蜉蝣之
　久耳豈不甚可憂乎於我居處者欲常得以言誨而
　身教之也忠愛之意也舊説以為好奢蓋常服既鮮
　華弔服亦明潔過於常制者皆奢也國中而有此非
　奢乎時人猶且不可况國君乎
彼候人兮何戈與祋彼其之子三百赤芾　維鵜在梁
不濡其翼彼其之子不稱其服　維鵜在梁不濡其咮
彼其之子不遂其媾　薈兮蔚兮南山朝隮婉兮孌兮
季女斯飢
　首章以彼人之所執興此人之所服隠然見彼宜此
　弗稱然未顯言故傳以何哉二字起次章三章託興
　興詞乃明言其不稱謂不稱赤芾其字指首章赤芾
　言末章乃取物為比言小人氣盛君子道窮則此詩
　刺逺君子近小人之意昭然矣
鳲鳩在桑其子七兮淑人君子其儀一兮其儀一兮心
如結兮　鳲鳩在桑其子在梅淑人君子其帶伊絲其
帶伊絲其弁伊騏　鳲鳩在桑其子在棘淑人君子其儀
不忒其儀不忒正是四國　鳲鳩在桑其子在榛淑人
君子正是國人正是國人胡不萬年
　在桑見母之專一七見其子之衆又見其子所在不
　一而其母飼子子仰食皆平均如一焉梅棘榛隨下
　文變以叶韻耳儀一心結從表說向裏由外以知内
　容貌為德之符也首章言儀與心次章承上儀一心
　結而極言其服稱徳以詠嘆上文之心與儀三章不
　復言心止承上言儀而美其正四國末章又不復言
　儀止承上言正國人而祝願其壽考其言先後相遞
　如升階上進一級則下退一級作詩之一法也衞終
　風詩近之
冽彼下泉浸彼苞稂愾我寤嘆念彼周京　冽彼下泉
浸彼苞蕭愾我寤嘆念彼京周　冽彼下泉浸彼苞蓍
愾我寤嘆念彼京師　芃芃黍苗隂雨膏之四國有王
郇伯勞之
　關雎興兼比而止曰興此比兼興而曰比而興發例
　也他詩前比後興者當云比而又興不可與比相混
　說見漢廣
　春秋之時王者之號令不行於諸侯矣小國之困弊
　皆由霸主大國不見恤周焉得而病之今曹之君子
　不堪其困而思周周其果能振曹乎夫子曰吾其為
　東周乎蓋欲興周道於東方也東方之周未嘗不可
　興而謂其不復可西者豈其然乎蓋惟王室陵夷而
　後大國放恣小國困弊使東周之君臣復有如文王
　郇伯者為之則天下將皆受其賜豈獨曹哉此所以
　思周也説見檜風
豳
七月流火九月授衣一之日觱發二之日栗烈無衣無
褐何以卒嵗三之日于耜四之日舉趾同我婦子饁彼
南畝田畯至喜　七月流火九月授衣春日載陽有鳴
倉庚女執懿筐遵彼微行爰求柔桑春日遲遲采蘩祁
祁女心傷悲殆及公子同歸　七月流火八月萑葦蠶
月條桑取彼斧斨以伐逺揚猗彼女桑七月鳴鵙八月
載績載𤣥載黄我朱孔陽為公子裳　四月秀葽五月
鳴蜩八月其穫十月隕蘀一之日于貉取彼狐狸為公
子裘二之日其同載纉武功言私其豵獻豣于公　五
月斯螽動股六月莎雞振羽七月在野八月在宇九月
在戸十月蟋蟀入我牀下穹窒熏鼠塞向墐户嗟我婦
子曰為改歲入此室處　六月食鬱及薁七月亨葵及
菽八月剝棗十月穫稻為此春酒以介眉壽七月食瓜
八月斷壺九月叔苴采荼薪樗食我農夫　九月築場
圃十月納禾稼黍稷重穋禾麻菽麥嗟我農夫我稼既
同上入執宫功晝爾于茅宵爾索綯亟其乘屋其始播
百穀　二之日鑿冰沖沖三之日納于凌隂四之日其
蚤獻羔祭韭九月肅霜十月滌場朋酒斯饗曰殺羔羊
躋彼公堂稱彼兕觥萬壽無疆
　七月之詩周公陳先公之風化乃公劉治國國治之
　事也成王為世子周公相武王以叔父為成王師以
　為成王天子之儲貳雖未有天子之責亦不可不豫
　教以治國之道而治國已然之迹莫如公劉治豳為
　最顯固於成王為易知而周家以農開國稼穡艱難
　之務尤於成王為所當先知者故作是詩然是詩所
　陳雖為治國之事而所以格物致知誠意正心修身
　齊家之道隠然全具於其中蓋詩中所言天時地利
　民情國法者事物之理也至誠惻怚憂勤忠愛者身
　心之事也男女正位父父子子夫夫婦婦一家之道
　也衣食耕桑狩獵祭飲者一國之務也其言雖専陳
　其風化而其意實欲以進君徳故七月一詩上述先
　公風化之迹下寓世子教學之法外見王業基本之
　𢎞内備聖學工夫之細詩以永言瞽以諷誦使人易
　於感發而樂於聽受此周公所以為善教善戒也七
　月九月一之日二之日天時也流火天象也觱發栗
　烈天氣也南畝地利也授衣于耜舉趾同饁民事也
　月用夏正日用周正官述田畯國制也無衣同我而
　下皆人情也何為以人情言風化以民俗見民俗以
　人情見也蓋人君理人之道本諸身者為化施諸事
　者為政行乎人者為風一人感之而為情衆人習之
　而為俗故觀人情而後民俗可知觀民俗而後風化
　可驗七月一詩欲以民俗見風化以人情見民俗故
　每章推舉民事而必以人情終之七月流火三之日
　于耜先時而豫也授衣舉趾同饁及時而勤也豫而
　勤者民俗之厚也無衣卒歳見一已之情同我婦子
　見一家之情至喜見上下之情田畯之至惟有喜之
　而已民自用力不待督責也此章前段言衣之始後
　段言食之始首章有此體也首章總言後章至末章
　分言以終此章之意惟長篇有此體也
　次章起語復用首章二句三章只用一句而前意備
　具詩多此體也春日天時也夏正二月之春也載陽
　遲遲天氣也或以遲遲為三月非也二月蠶已生故
　求桑採蘩皆當為二月倉庚桑蘩物理也執遵求采
　民事也女心傷悲見父母之親男女之别夫婦之義
　上下交相忠愛之情後章皆放此推之
　蠶月或以為三月今以前采蘩推之則條桑當為二
　月萑葦鳴鶪豫也條伐勤也載績為裳勤而成矣𤣥
　黄總言蠶績
　自秀葽至隕蘀之時已憂不足以禦寒豫也于取纉
　獻勤也後章皆當放此推之竭作盡起衆往也分為
　裘獻豣為兩段變文也又見無已之愛
　斯螽莎雞蟋蟀同物而異名者隨天時以為氣候也
　舉蟋蟀於四句之中又八字一句者變文也十月而
　曰改歳周正也首章卒歳用夏正此改歳用周正吕
　氏謂三正通于民俗尚矣周特舉而迭用之愚按唐
　虞有夏皆以寅為正朔而甘誓云怠棄三正以是責
　有扈則當時三正之用不特民俗矣商正建丑而月
　數仍寅則商亦兼用商正夏正也公劉國於夏商之
　間其所用當時之正朔雖不可知然以豳詩逆推之
　則其國民俗已用子紀候特未有時王用之耳至周
　有天下遂用之為一代之制然周官所紀正月者周
　正也正嵗者夏正也是周亦兼用三正也夫子作春
　秋因魯史用周正而書之然當時魯晉史官多言夏
　正夫子未嘗見譏杞國猶存夏時夫子見取而詩三
　百篇周詩皆用夏正夫子亦未嘗見刪也吕氏所謂
　周特舉而迭用於此尤為可證夫三正通行逺稽唐
　虞近考夏商猶皆用之况周監二代者乎周有天下
　頒厯授時雖尊一代之正朔然周官法度王朝典禮
　猶兼三正况諸侯乎又况豳當夏商之時處逺僻之
　地用子紀候夫何疑乎又况七月之詩兼用三正而
　陳之天子播之聲詩則當時後世有不然乎是則迭
　用三正不特豳也且不獨周矣且三代更王必新制
　度正朔雖重而三正不棄其立法甚寛也觀於周禮
　與詩皆可見自夫子作春秋書王正説者推明大一
　統之義而後正朔至重而立法甚嚴夫正朔之法固
　重且嚴矣然乃以夫子所書一代之制例視三代之
　法是知春秋於既作之後而未究春秋未作之前愚
　未見其説之可以盡也
　春酒之春夏正建寅之春也篇中言春者三載陽遲
　遲皆為二月之春則春酒為夏正之春可知謂之春
　酒者至春而成也以介眉壽豐於老者之情食我農
　夫儉於少者之情隨時用物而有節可互見焉
　築納既同治田之終事入執宫功治室之始事未及
　乗屋之終又思播榖之始所謂始終農事者如此此
　篇皆見農事憂勤艱難而此章尤見其極耳見始終
　之意吕氏之説盡之納稼無麥此統言農事之終故
　并以麥言二我二爾自警戒也
　沖沖非貌非聲而曰意見人情也當涸隂沍寒之時
　而鑿氷之人有沖沖之意則納冰開冰之競勸可知
　預戒於九月速畢於十月曰以下皆民自相謂之詞
　觀二彼字可見勸役見民之忠稱壽見民之愛而有
　甚意秀葽章終首章前段以夏正周正言鑿冰章終
　首章後段以周正夏正言皆與首章相應末萬壽結
　詞也
　籥鼓見豳樂之器擊吹見豳樂之聲逆暑迎寒祈年
　國蜡見豳詩之用周公作此本以戒成王而又用之
　於祭祀皆周公制作時所定也當此之詩謂之豳未
　有諸國之變風而列於二南之後正雅之前者體同
　國風而用同雅頌故也其體則大師辨之其用則籥
　師掌之瞽矇誦之其重如此豈變風諸詩徒存肄而
　備觀省者所可同哉此豳詩之用最為可據者若作
　者之意則所言至近而所包甚廣非聖人不能也
鴟鴞鴟鴞既取我子無毁我室恩斯勤斯鬻子之閔斯
　迨天之未隂兩徹彼桑土綢繆牖户今女下民或敢
侮予　予手拮据予所捋荼予所蓄租予口卒瘏曰予
未有室家　予羽譙譙予尾翛翛予室翹翹風雨所溧
搖予維音嘵嘵
　詩有全篇興有全篇比此篇只為鳥言呼告鴟鴞之
　詞全不説出所事故曰全篇比與螽斯伐柯同鴟鴞
　比武庚子比管蔡室比王室恩勤鬻閔比情愛篤厚
　次章比已預備患難三章比已勤勞皆前日事末章
　予室翹翹以比今日事維音以比作詩此篇見周公
　之心忠於王室用力極勤成王天資極髙受教日久
　服除難平而學問益進故一見公詩即知公意雖公
　未即歸輔已而亦不敢誚公又適當雷風之變啟金
　縢之書遂感泣謂周公嘗以身代武王之病則小子
　親往迎之以歸禮亦宜也遂出郊而迎周公焉説見
　後　鄭箋引書以辟為避居于東蔡氏釋書取之蔡
　氏説經朱子訂定今朱子詩傳乃不取鄭箋而從書
　孔註以辟為誅辟説不同皆朱子所取然語録尤以
　誅辟為長則讀詩者當從詩傳可也　此篇各章前
　後上下句長短不齊第三章五予而一加曰字末五
　句四予變文法也或兩句易韻或一句無韻或句句
　有韻用韻法也
我徂東山慆慆不歸我來自東零雨其濛我東曰歸我
心西悲制彼裳衣勿士行枚蜎蜎者蠋烝在桑野敦彼
獨宿亦在車下　我徂東山慆慆不歸我來自東零雨
其濛果臝之實亦施于宇伊威在室蠨蛸在戸町畽鹿
場熠燿宵行不可畏也伊可懷也　我徂東山慆慆不
歸我來自東零雨其濛鸛鳴于垤婦嘆于室洒埽穹窒
我征聿至有敦瓜苦烝在栗薪自我不見于今三年
我徂東山慆慆不歸我來自東零雨其濛倉庚于飛熠
燿其羽之子于歸皇駁其馬親結其縭九十其儀其新
孔嘉其舊如之何
　章首四句每章重言有與下文意相關涉者有似相
　關涉者有全不相關涉者盖後章用前章首句以起
　辭如七月伐木之類詩有此體也但有用一句或二
　句者此則用四句又是一體也　前二章言始往久
　外將歸在塗未至之事故有悲傷之情後二章言既
　至之事故極喜樂之意行役雖有始往久外將歸在
　途未至已至六者然人情大端不過憂喜二者而已
　今東山之詩深體其情曲盡其意而備述其事真如
　身厯而親見之者所以能感人心也末章所謂舊即
　上章有室家者也東山勞還詠新昏而以倉庚興出
　車勞還詠執訊獲醜而以春日卉木為賦皆極形容
　不歸無韻合下章重韻為韻
既破我斧又缺我斨周公東征四國是皇哀我人斯亦
孔之將　既破我斧又缺我錡周公東征四國是吪哀
我人斯亦孔之嘉　既破我斧又缺我銶周公東征四
國是遒哀我人斯亦孔之休
　此篇一見周公之心二見軍士皆知周公之心三見
　周公之心明白正大軍士知而信之皆能以周公之
　心為心其所以能心周公之心者以能知大義云爾
　知大義則知周公之為此舉所以為四方也所以哀
　我民也我雖破斧缺斨乃義之所當然也故不惟無
　怨且樂為之死以是答公之勞已非真知義乎然非
　公之心有以感其心不能也　此篇三章一意惟變
　文叶韻耳語再三而意深逺此下數篇舊説從序極
　辭費集傳平易明白真可以見天地聖人之情
伐柯如何匪斧不克取妻如何匪媒不得　伐柯伐柯
其則不逺我遘之子籩豆有踐
　用二事正説覆説以比一事而一事之二意備見又
　是比之一體非傳則此意不明蓋舊説以之子指周
　公與九罭同故其説牽强今以之子指妻為比比體
　既定而詩意涣然矣或疑同牢之禮無籩豆此以詞
　害意也
九罭之魚鱒魴我覯之子袞衣繡裳　鴻飛遵渚公歸
無所於女信處　鴻飛遵陸公歸不復於女信宿　是
以有袞衣兮無以我公歸兮無使我心悲兮
　前一章言周公在東二章言公將歸専為將歸而發
　故再言之在東託興於罭魚將歸則託興於渚鴻興
　有隱然相涉者此類可見袞衣承首章公歸承次兩
　章而終以一句乃詩之本意也蓋伐柯九罭二詩為
　周公在東之始終始見東人得見公而喜終見東人
　聞公將歸而悲東人之悲喜如此自非深知公之心
　敬公之德感公之恩而重公之望何能如是哉夫東
　人非不知公之歸相成王將大惠天下東人亦與受
　其賜而敬愛眷戀之私情自有不能已者然則此詩
　之作豈非周公東方之甘棠也哉
狼跋其胡載疐其尾公孫碩膚赤舄几几　狼疐其尾
載跋其胡公孫碩膚德音不瑕
　愚嘗於成王疑周公之事不能無疑嘗考其説而未
　知所自竊以為三代之事可據而信者惟經與傳耳
　今詩豳風書金縢皆無此説孔子孟子亦無此言他
　有是説果可信乎詩載破斧將士之詩將士不獨東
　人也狼跋詩人之詩詩人未見必為東方之人或者
　為西土之人為天下之士未可知也夫周公忠誠之
　心從征之將士知之㑹伐之諸侯知之東方西土之
　人天下之士皆知之何成王親炙周公日見周公受
　教周公乃獨不知公心而有疑於公耶金縢書周公
　致辟之事止書二叔之流言畧無成王疑公之意惟
　下文書誚公書問諸史有若疑者書王執書以泣有
　若渙然疑釋者數語不明遂啟傅㑹後儒又不順考
　經文深究其㫖乃輕信不經之言誤解金縢之書遂
　使周公之心不白於後世成王之徳終累於千載豈
　不惜哉故愚於金縢嘗備論之亦復存其略於此以
　待博雅者去取之
　竊謂疑字當作野字蓋咏周公不兼見疑之意只言
　讒邪之口可見程子之言亦専論周公徳無愧於先
　王行無顧慮而致其誅辟也自譲大美非周公有此
　意有此事詩人特發此論以尊美周公故曰立言又
　詩之一體可法也
欽定四庫全書
　詩纘緒卷九　　　　　　元　劉玉汝　撰
小雅一
呦呦鹿鳴食野之苹我有嘉賔鼓瑟吹笙吹笙鼔簧承
筐是將人之好我示我周行　呦呦鹿鳴食野之蒿我
有嘉賔徳音孔昭視民不恌君子是則是傚我有旨酒
嘉賔式燕以敖　呦呦鹿鳴食野之芩我有嘉賔鼔瑟
鼔琴鼔瑟鼔琴和樂且湛我有旨酒以燕樂嘉賔之心
　鹿鳴燕享本欲以通上下之情洽賔主之樂然所求
　乎嘉賔者惟在於言行而已惟君子有言教有身教
　言教不如身教之入人深故首章言所以燕賔者欲
　其以言教我也次章言君子有身教不待言語而示
　我者深故致其殷勤欲賔燕飲而且敖游焉末則止
　言燕飲厚致殷勤而欲以樂君子之心蓋心者身之
　主言之所由出也既能得其心之樂則言教身教自
　然無已矣夫燕樂而欲樂君子之心君子之心所以
　樂之者惟在於言行則燕賔者非以口體為養賢者
　亦不以奉口體為恱燕飲之道莫加於此此鹿鳴所
　以為詩之至而燕飲教肄必用之歟
四牡騑騑周道倭遲豈不懐歸王事靡盬我心傷悲
四牡騑騑嘽嘽駱馬豈不懐歸王事靡盬不遑啟處
翩翩者鵻載飛載下集于苞栩王事靡盬不遑將父
翩翩者鵻載飛載止集于苞杞王事靡盬不遑將母
駕彼四駱載驟駸駸豈不懐歸是用作歌將母来諗
　馬行不止道路囘逺厯逺經久勤苦之意備見於二
　語之中嘽嘽衆盛貌皇華征夫在其中我心傷悲以
　心言不遑啓處以身言人之為人身心而已心憂身
　勞而行役之情可知故先言之翩翩者鵻三句興二
　句王事靡盬忠也將父將母孝也忠孝人之大節父
　母人之大倫行役而念室家者常情念父母者至性
　聖人體人之情語其至者故本人情於至性寓大節
　於私恩既知其勞而忠尤知其忠而孝故不特有以
　慰其心而且可以勉其徳所以為聖者之作與末章
　述前四章之意而申結之舉四駱以見四牡言母以
　見父文法也若曰因上章之文則亦兼父言矣作歌
　雖曰設言然前之所言即所以代之歌故曰是用或
　以為前之所言者未足以盡其情故復欲聞其歌云
皇皇者華于彼原隰駪駪征夫每懐靡及　我馬維駒
六轡如濡載馳載驅周爰咨諏　我馬維騏六轡如絲
載馳載驅周爰咨謀　我馬維駱六轡沃若載馳載驅
周爰咨度　我馬維駰六轡既均載馳載驅周爰咨詢
(按此篇永樂/大典缺卷)
常棣之華鄂不韡韡凡今之人莫如兄弟　死喪之威
兄弟孔懐原隰裒矣兄弟求矣　脊令在原兄弟急難
每有良朋况也永歎　兄弟鬩于牆外禦其務每有良
朋烝也無戎　喪亂既平既安且寧雖有兄弟不如友
生　儐爾籩豆飲酒之飫兄弟既具和樂且孺　妻子
好合如鼔瑟琴兄弟既翕和樂且湛　宜爾室家樂爾
妻帑是究是圗亶其然乎(按此篇永樂/大典缺卷)
伐木丁丁鳥鳴嚶嚶出自幽谷遷于喬木嚶其鳴矣求
其友聲相彼鳥矣猶求友聲矧伊人矣不求友生神之
聽之終和且平　伐木許許釃酒有藇既有肥羜以速
諸父寧適不來微我弗顧於粲洒埽陳饋八簋既有肥
牡以速諸舅寧適不来微我有咎　伐木于阪釃酒有
衍籩豆有踐兄弟無逺民之失德乾餱以愆有酒湑我
無酒酤我坎坎鼔我蹲蹲舞我迨我暇矣飲此湑矣
　以伐木興鳥鳴取辭意相應後章用首章興不必與
　下文相關詩之體也東山皆以四句賦𤼵辭體與此
　同相彼者觸物而有感於外矧伊者反已而有動於中
　猶者相形之辭以彼形此以見已求友之本心朋友
　以義合以信交人能篤信義則神聴之而和平所以
　質諸神者欲朋友知已好友之誠意和平謂神和平
　和平屬神小明神之聽之之下言以女介爾皆指神
　則此和平亦指神何疑聲字重韻為韻
　朋友有父執先輩有同儕後輩酒美牡肥致潔盛陳
　待尊者之禮也寧彼適不来而無以不召致咎待尊
　者之情也酒多器設待同儕之禮也恐以小節致愆
　而欲不計有無但及閒暇而與歡飲待同儕之情也
　蓋雖皆欲盡其先施之道然待尊卑有宜處隆殺有
　等制厚薄有節文無不具而情無不至義無不適而
　禮無不厚此所以能致已之情樂友朋之心而無愧
　于神明也燕朋友無不欲其来而曰寧適不来豈逆
　其不來而偽召之乎盖設言其來耳古人無閑暇飲
　酒之禮又沽酒聖人不食今云然者亦設言之耳且
　上言釃酒而下言無酒其設言可知蓋欲致其先施
　之意故其言如此首章統言求友後二章分言燕友
　而下文不相對蓋末兼結意也
天保定爾亦孔之固俾爾單厚何福不除俾爾多益以
莫不庶　天保定爾俾爾戩榖罄無不宜受天百禄降
爾遐福維日不足　天保定爾以莫不興如山如阜如
岡如陵如川之方至以莫不增　吉蠲為饎是用孝享
禴祠烝嘗于公先王君曰卜爾萬壽無疆　神之弔矣
詒爾多福民之質矣日用飲食羣黎百姓徧為爾徳
如月之恒如日之升如南山之壽不騫不崩如松柏之
茂無不爾或承
　歐陽公言天保其辭重複蓋人臣報君無以措其意
　則惟稱願其獲福而已然其意已至而猶以為未至
　是以其辭繁複而不能已此報君之至情也今考其
　辭既曰保曰定而又曰孔固單厚曰除曰多益曰庶
　曰戩榖曰無不宜曰有曰遐曰日不足曰興曰方至
　曰增曰萬曰無疆曰多曰徧為曰恒曰升曰不騫不
　崩曰茂曰承言保定爾俾爾者各三言降爾卜爾詒
　爾者各一言何不一言莫不無不者三言如者九言福
　者三言壽者二而又曰禄曰徳其繁複亦至矣然意
　有序而不亂辭相變而不齊故雖繁複而不覺善於
　咏者也君尊也其能予君以福者惟天惟祖宗而已
　故首言天次言祖宗祝君之體也篇首直從天説起
　只言福而不言所以為福次及祖宗乃言其以孝致
　福乃以祖享予壽為福乃以民質助德為福蓋天尊
　也故統言之祖宗親也故二章詳言之而天亦不外
　乎是至末章則總言之孝者福之本福者孝之效予
　壽助德者福之實也又此篇有天人交相與之意蓋
　天固有以與之尤必君有以受之則天又常以與之
　矣故除受承三字皆有深意除如嵗除舊嵗將除而
　新嵗復至也承如松柏舊葉落而新葉已生也受猶
　今人言容受消受如海能容受天下之水又能消受
　天下之水不可限量也君若足以容受消受天下之
　福則天既予之而又予之相除相承亦豈有限量哉
　若有時而滿則無以受之矣天雖欲予之豈可得乎
　故此篇此受字屬君非可泛以受福之受觀之此意
　愚聞之先師云
采薇采薇薇亦作止曰歸曰歸嵗亦莫止靡室靡家玁
狁之故不遑啓居玁狁之故　采薇采薇薇亦柔止曰
歸曰歸心亦憂止憂心烈烈載飢載渇我戍未定靡使
歸聘　采薇采薇薇亦剛止曰歸曰歸嵗亦陽止王事
靡盬不遑啓處憂心孔疚我行不來　彼爾維何維常
之華彼路斯何君子之車戎車既駕四牡業業豈敢定
居一月三捷　駕彼四牡四牡騤騤君子所依小人所
腓四牡翼翼象弭魚服豈不日戒玁狁孔棘　昔我往
矣楊柳依依今我來思雨雪霏霏行道遲遲載渴載飢
我心傷悲莫知我哀(按此篇永樂/大典缺卷)
我出我車于彼牧矣自天子所謂我来矣召彼僕夫謂
之載矣王事多難維其棘矣　我出我車于彼郊矣設
此旐矣建彼旄矣彼旟旐斯胡不旆旆憂心悄悄僕夫
况瘁　王命南仲往城于方出車彭彭旂旐央央天子
命我城彼朔方赫赫南仲玁狁于襄　昔我往矣黍稷
方華今我来思雨雪載塗王事多難不遑啓居豈不懐
歸畏此簡書　喓喓草蟲趯趯阜螽未見君子憂心忡
忡既見君子我心則降赫赫南仲薄伐西戎　春日遲
遲卉木萋萋倉庚喈喈采蘩祁祁執訊獲醜薄言還歸
赫赫南仲玁狁于夷
　采薇遣戍出車勞還而出車之辭多與采薇不相應
　采薇言戍役出車言城築攘伐采薇不指名主將出
　車則指名南仲采薇言孔棘於在戍時出車則以多
　難且急而往采薇言君子小人為常例戍役之將士
　出車南仲固非常例戍役所宜任伐西亦非常戍北
　者所當行采薇言豈敢言豈不或戰或守無必定之
　計出車言戰勝執獲而還之事彼遣此勞言不相應
　竊疑出車為勞南仲之詩其後乃移而為勞還之常
　用耳又疑遣戍乃每嵗常制不必常遣大將又不必
　皆天子親命也出車乃因玁狁内侵踰越城邑其勢
　甚急故天子親命大將特往城築而驅逐之乗勝西
　伐而還又守備四夷不命之方伯連帥而王畿之民
　往任戍邊意者周西邊戎北則邊玁狁其地無方伯
　諸侯故周以畿内之民戍之耶然出車所言乃大將
　率師自天子所由牧厯郊而往似非畿内常役也故
　愚疑遣勞之詩其初先有采薇後定尊卑異等之制
　乃一采舊一新作以勞還歟
　此二章泛為將帥自言承王命召僕夫出車建旐設
　旄而往者以多難而且急故已憂而僕悴也未言其
　所如往未見大將之為誰也
　三章乃明言主帥大將為南仲其往也為朔方城築
　攘伐玁狁之事首言王命見王命將之重繼言命我
　見大將傳命令衆之嚴終言于襄見功成之赫赫稱
　賛而歸美之也此章備見此篇所詠軍事之本末蓋
　詩有首章即見詩意者采薇是也中篇方見者此篇
　是也有末章乃見者采芑是也
　四章亦為將帥自言其往来之所遭其嵗月雖可與
　采薇相合然此乃南仲出師往還之嵗月不必合采
　薇而論之可也以簡書為戒命則將帥皆可言以為
　臨遣策命則必大將重事乃有之非常典所用也
　五章為將帥家人言之召南草蟲有此語亦大夫妻
　之詩也
　末章又為將帥至家之言蓋前章為將帥家人言將
　帥未歸之由由伐西戎而未歸也此為將帥自言至
　家和樂之由由玁狁夷故歸而樂也然赫赫之詞皆
　歸功於南仲故曰此勞南仲之詩而偏禆副貳之將
　帥皆在其中則受是勞者其有不感恱者乎二詩皆
　首言往末言還敘事相似蓋詩有起結自然之體也
有杕之杜有睆其實王事靡盬繼嗣我日日月陽止女
心傷止征夫遑止　有杕之杜其葉萋萋王事靡盬我
心傷悲卉木萋止女心悲止征夫歸止　陟彼北山言
采其杞王事靡盬憂我父母檀車幝幝四牡痯痯征夫
不逺　匪載匪来憂心孔疚期逝不至而多為恤卜筮
偕止㑹言近止征夫邇止
　前二章首四句是追述其在戍時歎已久役而傷悲
　後三句是述其想像家人之思已末一句思已之詞
　也家人不自稱女心也
　後二章乃述其室家望君子之辭王事靡盬見其為
　忠憂我父母見其為孝與四牡意同
　末章言父母室家之情不来則心之孔疚惟憂其不
　來而已若期已過而不來則莫知其故故為之多端
　憂慮多謂非止於一端也一字亦曲盡人情憂疑多
　端則卜之筮之而合言其近亦足寛已之思既而果
　近而將至其喜為何如不言既歸而既歸之喜可知
　矣
南陔　白華　華黍
魚麗于罶鱨鯊君子有酒旨且多　魚麗于罶魴鱧君
子有酒多且旨　魚麗于罶鰋鯉君子有酒旨且有
物其多矣維其嘉矣　物其旨矣維其偕矣　物其有
矣維其時矣
　愚謂傳言所薦之羞下當有以起興三字不然則賦
　矣極道其下當有酒字燕饗皆有酒惟食無酒故此
　以魚興酒而多旨有皆止詠酒耳有與又通謂既有
　又有接續不絶亦多之意物兼酒與羞言嘉如大饗
　之尚腵脩肉乾酒清而不食飲取其嘉也不貴多品
　也尚其敬而已矣偕如酒醴與𤣥酒並列鉶羮與大
　羮同陳與其偕也不饗其味也尚其質而已矣時如
　春行羔豚不必腒鱐冬行鮮羽不必羔豚隨其時也
　不强有也尚其誠而已矣蓋多旨有禮之備也嘉偕
　時禮之精意也既盛稱備物以見其意之勤復約言
　精意以深見其勤蓋慈惠恭儉之意而言之所以為
　燕饗通用若止稱盛多以為勤則儀不及物矣亦可
　饗乎以是優賔恐非所以為優也
由庚
南有嘉魚烝然罩罩君子有酒嘉賔式燕以樂　南有
嘉魚烝然汕汕君子有酒嘉賔式燕以衎　南有樛木
甘瓠纍之君子有酒嘉賔式燕綏之　翩翩者鵻烝然
來思君子有酒嘉賔式燕又思
　魚既嘉矣又罩汕不一而皆得之有樂意故以興樂
　衎綏之謂賔樂而心安於我忘其孰為賔孰為主而
　心與之一此樂之至也又思以見至誠有加而無已
　蓋雖不復言樂而欲賔樂無窮之意亦隠然於其中
　主人意欲樂賔而工道主意言賔樂至於相安則至
　矣而又道其無已之誠是猶以主人樂賔之意為未
　至也可謂善於道人之意者矣
崇丘
南山有臺北山有萊樂只君子邦家之基樂只君子萬
壽無期　南山有桑北山有楊樂只君子邦家之光樂
只君子萬壽無疆　南山有杞北山有李樂只君子民
之父母樂只君子德音不已　南山有栲北山有杻樂
只君子遐不眉壽樂只君子德音是茂　南山有枸北
山有楰樂只君子遐不黄耇樂只君子保艾爾後
　詩人先有一再歎咏君子之意故托興亦以二山二
　草之崇髙盛多者而言與有榛有苓有樞有榆之興
　不同觀下文兩稱樂只君子可見此又詩之一體後
　章皆承此興而易其韻非有異義也
　此詩必屢稱樂只君子而咏嘆之尊敬之意藹然已
　見下文美其徳者頌也祝其壽者禱也前章言君子
　為邦基本而有光華末言所以為基本而光華者至
　第三章而後言所以能立邦家之基者由其德能使
　民父母之蓋民為邦本也所以有邦家之光者由其
　為民父母之令聞不已也此君子之德實也然先言
　基言光而後及此者先虛後實咏歌優㳺之體也且
　詩凡五章皆言德壽此章居中尃言德而不言夀意
　可知矣後二章變其文而進其意前二章先德後壽
　後二章先壽後德前曰無期無疆後兩曰遐不言已
　壽而益壽也茂指德之在今日者後指德之在後人
　者言德音不已於今者益茂而後又不已也首先稱
　德而末又専歸重於德蓋尊賔者尊其德齒而德尤
　尊尊賔莫大於此故以此始終焉
　三詩皆與鹿鳴相關始歌鹿鳴主人自道其情及笙
　樂既畢則又為樂工之詞以申道之鹿鳴已包厚賔
　樂賔尊賔之意至此申達此意則分為三詩所以益
　致其情也然鹿鳴歸重於德此三詩至南山有臺之
　詩乃専以徳終之蓋合前歌間歌而始終於徳所以
　樂而不淫和而不流也三詩有序優而後能樂優而
　不樂雖多奚為樂之而後能尊之然不知所尊則唯
　口體之奉耳烏足尚哉
由儀
蓼彼蕭斯零露湑兮既見君子我心冩兮燕笑語兮是
以有譽處兮　蓼彼蕭斯零露瀼瀼既見君子為龍為
光其德不爽壽考不忘　蓼彼蕭斯零露泥泥既見君
子孔燕豈弟宜兄宜弟令德壽豈　蓼彼蕭斯零露濃
濃既見君子鞗革沖沖和鸞雝雝萬福攸同
　既見而此心輸寫如此則未見而想慕何如也燕笑
　語諸侯燕而相與笑語譽處謂名美而身安世有身
　安而無美名者不足樂也此有善譽而安樂斯可謂
　之安樂矣此皆指諸侯㕘之裳裳者華之譽處可見
　我心寫兮者天子見諸侯而喜是以有譽處者諸侯
　得天子而樂上下交驩之意也此章天子自述已與
　諸侯相見之情即有藹然驩愛之意後章乃致頌禱
　寓勸戒湛露采菽行葦皆然此所以為燕樂也凡詩
　敘事未易敘情尤難
　為龍為光言諸侯之來足為天子之輝光褒美之也
　其德頌之也壽考祝之也不爽因頌其德而以不爽
　為戒不忘謂人不能忘觀烈文可見因祝其壽而以
　不忘為勸也
　孔燕兼言燕飲燕樂豈弟謂徳將無醉兄弟凡同氣
　同宗同為列國同時朝㑹燕饗者皆兄弟也此必有
　諸侯同在燕席者故以家人之兄弟美之舉親以包
　疎也豈兼不爽不忘言故樂此章褒美頌禱勸戒與
　前章同末章則不復重述惟稱其服飾福禄而已所
　謂不盡人之歡者與
湛湛露斯匪陽不晞厭厭夜飲不醉無歸　湛湛露斯
在彼豐草厭厭夜飲在宗載考　湛湛露斯在彼杞棘
顯允君子莫不令德　其桐其椅其實離離豈弟君子
莫不令儀
　私燕燕同姓諸父兄弟于路寢醉言其節宗言其所
　二章蓋互見也不醉無歸以情言載考以禮言情以
　愛為主禮以敬為主禮勝則離故首言不醉無歸以
　致其相愛之情樂勝則流故次言載考以致其相敬
　之禮情欲洽而禮欲成夜飲之本意也故於首次二
　章言之先情後禮者禮以情而行燕以樂為主也
　德兼内外以顯允為備言顯於外而實於中故顯允
　之人其德無不令者儀主容貌以和易為美言和易
　在中而形于外故豈弟之人其儀無不令者德即徳
　將無醉之德儀即飲酒孔嘉維其令儀之儀燕久則
　易怠既醉則易肆失德失儀多在此時况夜飲乎故
　以令德令儀褒美之而因以寓戒焉令徳因前章之
　興令儀則别取興興有因易而下文所咏相對亦是
　一體邶緑衣似之
彤弓弨兮受言藏之我有嘉賔中心貺之鐘鼓既設一
朝饗之　彤弓弨兮受言載之我有嘉賔中心喜之鐘
鼔既設一朝右之　彤弓弨兮受言櫜之我有嘉賔中
心好之鐘鼔既設一朝醻之
　諸侯朝正燕詩猶戒此賜彤弓使得専征賜大任重
　而詩無勸戒何也蓋王賜彤玈自有誥命如文侯之
　命稱美戒勉之辭已具故此惟述其賜予燕饗之情
　而已然詩言藏之重好之誠予之速如此使諸侯能
　體此意必能思盡其道矣一詩之意備於首章後章
　特申述之耳藏統言其在王府弓必先櫜而後可藏
　也中心二字包喜好大飲賔曰饗右謂坐賔於右所
　以尊賔也醻謂酌自飲而飲賔所以厚賔也二者皆
　燕饗中一事故曰後章止申述以致再三殷勤之情
　而已
菁菁者莪在彼中阿既見君子樂且有儀　菁菁者莪
在彼中沚既見君子我心則喜　菁菁者莪在彼中陵
既見君子錫我百朋　汎汎楊舟載沉載浮既見君子
我心則休
　首章為興蓋以莪之在彼興我之有此言莪則盛而
　在彼中阿我見君子則樂而有此禮儀儀謂燕飲之
　儀待賔客之禮也此篇所以見其為燕飲賔客者以
　此或以為比者為後章起也當各隨下文觀之凡詩
　末章有總始終言者此兼未見既見言所以結之也
　愚按毛傳菁莪後為六月以六月為變雅之首集傳
　謂楚茨而下十篇疑正雅錯脱在變雅又謂魚藻采
　菽與楚茨等相類按楚茨十篇元在鼓鐘後青蠅前
　魚藻二篇在賔筵後角弓前今若從傳移置此十二
　篇于菁莪之後不惟可復正雅之全且使武成康之
　際祭祀朝㑹田獵燕饗務農講武之典略備于正雅
　之中而一代之盛治為可考説者不必曲説而辭意
　自明白豈不韙歟
六月棲棲戎車既飭四牡騤騤載是常服玁狁孔熾我
是用急王于出征以匡王國　比物四驪閑之維則維
此六月既成我服我服既成于三十里王于出征以佐
天子　四牡修廣其大有顒薄伐玁狁以奏膚公有嚴
有翼共武之服共武之服以定王國　玁狁匪茹整居
焦穫侵鎬及方至于涇陽織文鳥章白旆央央元戎十
乘以先啟行　戎車既安如輊如軒四牡既佶既佶且
閑薄伐玁狁至于大原文武吉甫萬邦為憲　吉甫燕
喜既多受祉來歸自鎬我行永久飲御諸友炰鼈膾鯉
侯誰在矣張仲孝友
　首舉六月中含数意一紀出兵之時二表用兵之急
　三見不得已四見事關匡正之大也王國謂中國也
　匡正中外之分也與一匡天下之匡同
　次章承首章載服用急之意而言四驪見雖急而馬
　有餘練有素馬閑服成於本月見雖急而應變從事
　之敏速于三十里見雖急而行止之有常度皆承用
　急而言兩言王命出征皆暗指大將
　三章言軍容盛大故可以建大功武事嚴敬故足以
　定王國王國定而中外分定矣亦暗指將帥
　前章言孔熾而不言所以熾言伐而不言伐之所在
　暗言將帥而不言將帥之為誰至四章方明言其深
　入而後知所謂急者誠不可緩五章明言大將吉甫
　而後知承王命匡王國者有文武全才此所以大功
　成王國定也此章方歸功吉甫
　末章専言吉甫功成來歸燕飲之事舉張仲而言孝
　友者尊德也且以見吉甫之有德非特才全而已此
　二章皆稱吉甫者蓋一篇之意歸宿於此此詩之所
　由作也其敘事先後次第甚明矣舊説以為美宣王
　非也此美吉甫也宣王北伐之事因此而見之耳崧
　髙烝民之作見吉甫之文六月所詠見吉甫之武吉
　甫作者也美吉甫者亦必作者也而當時有其人焉
　則韓奕江漢諸詩序以為吉甫所作者傳安得無疑
　歟
薄言采芑于彼新田于此菑畝方叔涖止其車三千師
干之試方叔率止乘其四騏四騏翼翼路車有奭簟茀
魚服鉤膺鞗革　薄言采芑于彼新田于此中鄉方叔
涖止其車三千旂旐央央方叔率止約軧錯衡八鸞瑲
瑲服其命服朱芾斯皇有瑲葱珩　鴥彼飛隼其飛戾
天亦集爰止方叔涖止其車三千師干之試方叔率止
鉦人伐鼓陳師鞠旅顯允方叔伐鼔淵淵振旅闐闐
蠢爾蠻荆大邦為讎方叔元老克壯其猶方叔率止執
訊獲醜戎車嘽嘽嘽嘽焞焞如霆如雷顯允方叔征伐
玁狁蠻荆來威
　此詩以采芑起興而于田于畆有耕者不變之意于
　此中鄉有與民雜居軍無私焉之意賦其事以起興
　亦可因興而見其事也涖謂臨之於上故下言軍旅
　車干之盛率謂率之以已故下専言方叔所乘所服
　之美徒能臨之而不能率之豈得為賢將故此篇特
　以率止終篇而各詳其實焉其車三千總言其盛師
　干之試見師衆之練習旂旐央央見號令之精明四
　騏而下見其為大將約軧而下見其為命大夫若謂
　在軍中服此命服則是以辭害義矣三章言戰故不
　復以采芑起興而以隼之飛止興用軍之進退再言
　師干之試為將戰也率止下乃言將戰未言進兵振
　旅而特稱顯允方叔者大其用兵之有法而美之也
　末章言蠻荆服叛之始終即此篇所詠用師之本末
　也説見出車獨言率止者見方叔不特能壯其謀蓋
　在軍又能親任勞苦將率三軍而身先士卒者乎此
　戰所以勝也執訊獲醜見戰勝而凱旋戎車而下見
　師完而聲振再稱顯允方叔所以大其信威懐逺之
　功也後世用兵有合於此者其惟諸葛孔明乎
欽定四庫全書
　詩纉緒卷十　　　　　元　劉玉汝　撰
小雅二
我車既攻我馬既同四牡龐龐駕言徂東　田車既好
四牡孔阜東有甫草駕言行狩　之子于苗選徒囂囂
建旐設旄搏獸于敖　駕彼四牡四牡奕奕赤芾金舄
會同有繹　決拾既佽弓矢既調射夫既同助我舉柴
　四黄既駕兩驂不猗不失其馳舍矢如破　蕭蕭馬
鳴悠悠旆旌徒御不驚大庖不盈　之子于征有聞無
聲允矣君子展也大成
　首章盛稱車馬言自鎬京王朝往東方蓋兼朝㑹田
　獵之意而未明言次章方言将往東都之圃田三章
　亦未明言獵時事四章言諸侯會同正此篇本意見
　為中興會朝而田獵也五六章正言狩獵七章言終
　事末總敘始終敘事次章最為明白此詩本美宣王
　而只稱有司此所以為美宣王也先後皆述有司中
　間乃述諸侯所以尊王朝也宣王當逐玁狁服蠻荆
　之後大會諸侯東都而田獵中興之盛舉也其至東
　都也百官景從六師扈從諸侯五方雲合而鱗集朝
　廷之盛禮方國之儀章軍旅之紀律蒐田之軌物皆
　在於是固非西都歲時常制所可同尤非前日久廢
　之舊迹所可及有司之各庀其職豈有司所能自為
　哉然詩人稱之既極道其興盛尤深見其静治蓋徒
　御車馬之堅好旗旐之鮮明芾舄之絡繹射御精而
　殺獲多則止見其興盛而已於興盛之中而有静肅
　者存則典禮儀章紀律軌物之行乎其間者既可見
　其秩然而不紊粲然而可循尤可見其不勞而治不
　煩而成車攻之中興所以宛然成康周畢之盛者以
　此非徒謂其氣勢威靈之赫而已也故此詩始言選
　徒中言不驚終言無聲而蕭蕭悠悠尤極形容非詩
　人深知舊典親見當時何以發此哉讀車攻者尤當
　以此意觀之
　君子指有司其曰君子猶夫子言君子哉若人之意
　言信乎其為有徳位之人也有司而有大成則王朝
　中興之事業其有大成也必矣故允矣展也對言所
　以深信之
　東都講武之詩盛時則有瞻彼洛矣中興則有車攻
　瞻彼則惟稱天子而頌禱之車攻則詳述田獵而形
　容之蓋出於久廢也詩之正變於此可見以久廢視
　中興則車攻盛矣以車攻視瞻彼洛矣則瞻彼洛矣
　之氣象又何如皆可以竝觀
吉日維戊既伯既禱田車既好四牡孔阜升彼大阜從
其羣醜　吉日庚午既差我馬獸之所同麀鹿麌麌漆
沮之從天子之所　瞻彼中原其祁孔有儦儦俟俟或
羣或友悉率左右以燕天子　既張我弓既挾我矢發
彼小豝殪此大兕以御賔客且以酌醴
　篇首言獵前期事中言獵時事末言獵終時事一篇
　備見獵之始終從其羣醜有驅禽待射意悉率有競
　勸意於三品惟舉中而言有不敢自謂足充上殺之
　意此宣王西都四時之田本為常典然久廢而中興
　所以可美又此詩雖美田獵而最見中興之人心蓋
　周室中衰人心離散宣王中興能修政事一有田獵
　人即興起而樂趨之故詩人中間兩稱天子見其從
　天子而來首言可以從禽則有先事趨赴之心中言
　悉率以燕則有親上愛君之心末言獻禽則有尊君
　奉上之心人心如此此宣王所以中興中興所以可
　美也孟子云聞車馬之音見羽旄之美舉欣欣然有
　喜色東萊謂見上下之情者此篇最可見也
鴻鴈于飛肅肅其羽之子于征劬勞于野爰及矜人哀
此鰥寡　鴻鴈于飛集于中澤之子于垣百堵皆作雖
則劬勞其究安宅　鴻鴈于飛哀鳴嗷嗷維此哲人謂
我劬勞維彼愚人謂我宣驕
　此篇興比之例最為明白可以類其餘　三章皆以
　劬勞言劬勞于野真可憐之劬勞也所謂劬勞惟在
　于此雖則劬勞不敢辭劬勞也蓋勞于築室乃所以
　為安也作歌出於劬勞不敢忘劬勞也其究安宅無
　復劬勞矣故追述安宅以前事而歌之於安宅之後
　所以始終劬勞之意也然歌聲可聞也歌辭未易通
　也而況所以歌之意非哲人其孰能知之哉築室必
　以築垣言者作室任匠築垣役衆以役衆之最勞者
　言以見其成
　此詩與前都人士篇先後相應前日萬民離散已不
　復見昔時之美矣至是宣王能勞來還定安集之故
　有此詩以此推之則都人士之非昔者其以厲王暴
　虐稼穡卒痒而致此具贅卒荒歟豈必如幽王戎狄
　之禍而後有此哉　此言前都人士者指所移置都
　人士在六月前者言之見正雅
夜如何其夜未央庭燎之光君子至止鸞聲將將　夜
如何其夜未艾庭燎晰晰君子至止鸞聲噦噦　夜如
何其夜鄉晨庭燎有煇君子至止言觀其旂
　如何問辭至止者想其将至其實未至也将将尚逺
　噦噦漸近觀旂則既至矣然皆想辭非真見真聞也
　所以見其勤此詩見王既勤於政而於諸侯猶有拳
　拳晉接之情故於君子之朝也想見之尤至待逺者
　既如此則近者可知曰聲曰觀皆想聞想見者也
沔彼流水朝宗于海鴥彼飛隼載飛載止嗟我兄弟邦
人諸友莫肯念亂誰無父母　沔彼流水其流湯湯鴥
彼飛隼載飛載揚念彼不蹟載起載行心之憂矣不可
弭忘　鴥彼飛隼率彼中陵民之訛言寧莫之懲我友
敬矣讒言其興
　此以四句興四句　首章言亂而不言所以亂起語
　體也後章乃言不蹟訛言蓋上不循道下有訛言亂
　之證也彼不肯念者豈無父母乎苟有父母則念矣
　誰無父母甚言朋友之不肯念也若我則念而不能
　不憂憂之則不能忘矣然憂之如何亦曰敬而已矣
　蓋朋友有莫念者有能敬者莫念者我則代為之憂
　矣能敬者我則反諸已而自修焉盖念有思患預防
　之慮而敬則謹身逺害之要也念而能敬斯可免於
　亂世矣不然則雖念之至憂之深亦何益哉憂人而
　及其親反已而一於敬念亂而憂莫善於此矣
　末章六句毛鄭以前已脱兩句今首句猶可知次句
　不可知矣
鶴鳴于九臯聲聞于野魚濳在淵或在于渚樂彼之園
爰有樹檀其下維蘀他山之石可以為錯　鶴鳴于九
臯聲聞于天魚在于渚或潜在淵樂彼之園爰有樹檀
其下維榖他山之石可以攻玉
　陳善納誨或於君或於友不可知也不直言明告而
　託物為比者物顯理隠即物觀理而易曉也誠不可
　揜者知其存誠也理無定在者欲其窮理也愛當知
　惡憎當知善者欲其正心修身也所以知為正心修
　身者大學以忿懥好樂為正心以愛知其惡惡知其
　美為修身也程子言先立誠意以格之朱子言存心
　而後能致知故彼存誠在窮理之前又言致知而後
　能力行故此正心修身在窮理之後朱子又嘗言窮
　理修身斯學之大即此意也輔氏之説非也由是四
　者謂四物天下之理謂四事　程子之説乃憎知其
　美之意但傳則處常之事程子則處變之事至曰義
　理生道徳成則皆指身心而言矣
祈父予王之爪牙胡轉予于恤靡所止居　祈父予王
之爪士胡轉予于恤靡所底止　祈父亶不聰胡轉予
于恤有母之尸饔
　以國體言之予王之爪牙所當留衞而久役于外汝
　豈無王乎此義之所不可者也以國法言之有父母
　而無兄弟者所當歸養而久役于外汝豈無父母乎
　此情之所不忍者也王衞不可使單弱天下之大義
　又祈父所當盡職者故一再言之于前父母不可使
　勞苦一已之至情故一言之於後盖作此詩者亦為
　衞王之人故先公後私其言如此然靡止者已也已
　為輕故雖再言而意猶緩尸饔者母也親為重故雖
　一言而情則切矣其曰亶不聰切責之也而仍曰胡
　以繼之所以終致其婉曲之情而欲其聽之也怨而
　不怒此之謂矣
皎皎白駒食我場苗縶之維之以永今朝所謂伊人於
焉逍遥　皎皎白駒食我場藿縶之維之以永今夕所
謂伊人於焉嘉客　皎皎白駒賁然來思爾公爾侯逸
豫無期慎爾優游勉爾遁思　皎皎白駒在彼空谷生
芻一束其人如玉毋金玉爾音而有遐心
　賢者将去而欲留之辭至于一再則其意已勤矣既
　而知其勢之不可羈志之不可奪也則多方百計以
　留之故思其來則欲縻以好爵庶乎其鑒禮賢之意
　而或可縻也萬一不可縻則但得其去之意少緩斯
　亦足矣故又欲其慎之勉之庶乎其去國遲遲忘世
　不果而可少淹也盖謀所以留之計靡不至而後出
　此是以雖好爵不足縻而不自知雖其志不遂而不
　之恤其意盖甚苦矣末章則賢者已去而在空谷矣
　然其人雖親勞賤之事而實有如玉之徳使人愛惜
　而想慕之故雖其跡之已逺而猶望其音問之相聞
　云
黄鳥黄鳥無集于榖無啄我粟此邦之人不我肯穀言
旋言歸復我邦族　黄鳥黄鳥無集于桑無啄我粱此
邦之人不可與明言旋言歸復我諸兄　黄鳥黄鳥無
集于栩無啄我黍此邦之人不可與處言旋言歸復我
諸父
　人生一本由一本而推之諸父諸兄宗族而莫不得
　其道則在平時而相睦處患而相扶持非他人之所
　能如也今舎其父兄宗族而適他人意謂他人之可
　依也而不思我能厚宗族何必去父母之邦不能厚
　父兄而能厚人乎人亦豈能厚我哉乂况世衰道微
　民心離散之時乎必致困窮而反然後知親者為可
　親天倫之不可薄如此是人也不知其人之不可與
　明而擇居之不智不責已而責人不仁知其不可不
　即去而猶言旋而言歸不勇盖無一之足取矣夫子
　之存此詩政欲以為世戒也而時君使民之如此其
　政敎亦可知矣然此世敎衰微民不興行即有此俗
　不必亂亡流離而後有此也
我行其野蔽芾其樗昏姻之故言就爾居爾不我畜復
我邦家　我行其野言采其遂昏姻之故言就爾宿爾
不我畜言歸思復　我行其野言采其葍不思舊姻求
爾新特成不以富亦祗以異
　此詩與前詩不同此人以貧故而依昏姻此昏姻所
　當念者而不見收恤此婚姻之薄也所謂不婣之刑
　正為此等設也然之人也不謂其以貧見厭止言其
　以新舊而異故見責人忠厚之意焉
秩秩斯干幽幽南山如竹苞矣如松茂矣兄及弟矣式
相好矣無相猶矣　似續妣祖築室百堵西南其戸爰
居爰處爰笑爰語　約之閣閣椓之槖槖風雨攸除鳥
鼠攸去君子攸芋　如跂斯翼如矢斯棘如鳥斯革如
翬斯飛君子攸躋　殖殖其庭有覺其楹噲噲其正噦
噦其冥君子攸寧　下莞上簟乃安斯寢乃寢乃興乃
占我夢吉夢維何維熊維羆維虺維蛇　大人占之維
熊維羆男子之祥維虺維蛇女子之　祥乃生男子載
寢之牀載衣之裳載弄之璋其泣喤喤朱芾斯皇室家
君王　乃生女子載寢之地載衣之裼載弄之瓦無非
無儀唯酒食是議無父母詒罹(按此篇永樂/大典缺卷)
誰謂爾無羊三百維羣誰謂爾無牛九十其犉爾羊來
思其角濈濈爾牛來思其耳濕濕　或降于阿或飲于
池或寢或訛爾牧來思何蓑何笠或負其餱三十維物
爾牲則具　爾牧來思以薪以蒸以雌以雄爾羊來思
矜矜兢兢不騫不崩麾之以肱畢來既升　牧人乃夢
衆維魚矣旐維旟矣大人占之衆維魚矣實維豐年旐
維旟矣室家溱溱
　三百九十言所成之多濈濈濕濕言所養之充孔子
　牛羊茁壯長而已矣角濈耳濕非茁壯乎其長固未
　已也詩人深得物理而巧於形狀如此
　或降六句承上文牛羊言牛羊隨所在而適其性牧
　者從所適以順其性三十維物専以色言若牲則色
　有騂黝白犉之等角有蠒栗握尺之等而體必博大
　肥腯而後可為牲也具言其可為牲者無不有也用
　牲以祭祀為大
　爾牧來思承上文爾牧而言不特持雨具齎餱糧而
　無費事亦且取薪蒸搏禽獸而有餘力牧事之成可
　知既言爾牧又言爾羊與上章互文又専舉羊以見
　牛盖羊比牛最易瘠易病今充肥者常堅強盛多者
　不騫崩麾之以肱羊亦知人之意而順其命來升固
　見羊之馴而畢既二字尤盡羊之性盖羊來有一之
　或後入牢有一之不能則此羊即有病矣故畢既二
　字不特不羣疾乃無一病者也
　牧人乃夢實有此夢占者以為吉夢而獻之于王故
　詩人述之以為牧人既成牧事而得吉夢乃國家将
　有年豐民衆之祥不特牧事之成而已所以别發一
　意進一説以結此篇也前篇之夢非實有此夢詩人
　祝願其有此夢耳此篇乃實述此夢故傳於彼言頌
　禱而此不言云　愚謂此篇言爾牧者乃親牧牛羊
　於山谷草野之人也故何蓑笠負餱糧取薪蒸皆賤
　者之事末章言牧人乃掌牧之官即周禮之牧人也
　其屬自有府史等安得身荷蓑笠負餱取薪之事哉
　惟其為掌牧之官故有以感天地隂陽之氣而夢而
　夢必有騐也況首言爾牧末言牧官斯見牧事之成
節彼南山維石巖巖赫赫師尹民具爾瞻憂心如惔不
敢戲談國既卒斬何用不監　節彼南山有實其猗赫
赫師尹不平謂何天方薦瘥喪亂𢎞多民言無嘉㦧莫
懲嗟　尹氏大師維周之氐秉國之均四方是維天子
是毗俾民不迷不弔昊天不宜空我師　弗躬弗親庶
民弗信弗問弗仕勿罔君子式夷式已無小人殆瑣瑣
姻亞則無膴仕　昊天不傭降此鞠訩昊天不恵降此
大戾君子如届俾民心闋君子如夷惡怒是違　不弔
昊天亂靡有定式月斯生俾民不寧憂心如酲誰秉國
成不自為政卒勞百姓　駕彼四牡四牡項領我瞻四
方蹙蹙靡所騁　方茂爾惡相爾矛矣既夷既懌如相
醻矣　昊天不平我王不寧不懲其心覆怨其正　家
父作誦以究王訩式訛爾心以畜萬邦
　首章言國卒斬而尹不察猶若非尹所致特尹不察
　耳緩辭而略責之未迫切也
　次章即明言尹之不平不平即尹之病根也一辭已
　盡其實又言天怒民怨而莫知懲則直辭而切責之
　矣次第而言詩之法也
　三章承上章不平之説而告之以當平也
　四章以王委任尹尹委任小人言尹使庶民弗信已
　不可況罔天子而可乎若能平其心而退小人逺姻
　婭則小人無由進而天下猶不至於危殆其曰勿曰
　無猶有戒之之意焉
　鞠訩大戾即前卒斬薦瘥等也言尹若能平其心必
　躬必親式夷式已則禍或可止也猶有告戒勸勉之
　意焉
　六章又據今喪亂靡定而言其日甚使人憂之然誰
　秉國成而不自為政乎言平其心以為政是在我而
　已初無難事也盖猶敎之以此欲其自反而自得之
　也此詩雖譏刺甚切而告戒亦至盖家父大夫也故
　效忠於君相者如此
　七章言天災民亂隨處皆然無可逃者欲使尹氏知
　之而或有改也
　八章言尹任用小人所在布滿風俗人情俱為之變
　相矛之惡猶可制相醻之懌不可測欲尹知其情狀
　而逺之也
　九章言尹氏以不平致亂則王将不得寧矣然豈有
　他哉是在尹之心而已心即是而能懲則猶可及止
　也若不懲其心而反怨人之正已則使王之不寧也
　必矣至此而及王蓋亦所以諷王也正者家父自謂
　也
　末章言致亂者尹心之不平而用尹者王心之有蔽
　也故尹氏之亂本由其心之不懲王之亂本由其心
　之不訛王心之不訛又尹心不懲之本也以究王訩
　兼尹而言也欲訛王心者人臣格君之忠以畜萬邦
　尤人臣事君之職有所畏避而不言豈家父之本心
　哉
正月繁霜我心憂傷民之訛言亦孔之將念我獨兮憂
心京京哀我小心癙憂以痒　父母生我胡俾我瘉不
自我先不自我後好言自口莠言自口憂心愈愈是以
有侮　憂心惸惸念我無祿民之無辜并其臣僕哀我
人斯于何從祿瞻烏爰止于誰之屋　瞻彼中林侯薪
侯蒸民今方殆視天夢夢既克有定靡人弗勝有皇上
帝伊誰云憎　謂山蓋卑為岡為陵民之訛言寜莫之
懲召彼故老訊之占夢具曰予聖誰知烏之雌雄　謂
天蓋高不敢不局謂地蓋厚不敢不蹐維號斯言有倫
有脊哀今之人胡為虺蜴　瞻彼阪田有菀其特天之
扤我如不我克彼求我則如不我得執我仇仇亦不我
力　心之憂矣如或結之今兹之正胡然厲矣燎之方
揚寧或滅之赫赫宗周褒姒烕之　終其永懷又窘隂
雨其車既載乃棄爾輔載輸爾載将伯助予　無棄爾
輔員于爾輻屢顧爾僕不輸爾載終踰絶險曾是不意
　魚在于沼亦匪克樂濳雖伏矣亦孔之炤憂心慘慘
念國之為虐　彼有㫖酒又有嘉殽洽比其隣昏姻孔
云念我獨兮憂心慇慇　佌佌彼有屋蓛蓛方有穀民
今之無祿天天是椓哿矣富人哀此惸獨
　此詩述憂之辭為多蓋大夫見天變民訛國将亡而
　民益困已有言而人莫信其禍皆由於嬖妾幸而小
　人進故憂之又憂而作此詩首章言天變民訛皆可
　憂而民訛尤可憂盖天道逺人道邇訛言變惑衆聽
　摇動人心禍亂将起於不測知者憂禍於将萌而為
　之成病矣
　次章言生値訛言之時已憂而衆不然是以反為所
　侮
　三章述已之憂民将囚虜而國将危亡也
　四章言民方困而天未定天若有定固能勝人然今
　上帝誰憎而未定耶蓋當未定之時而望其有定甚
　切也傳謂天非有所憎其福善禍淫乃自然之理若
　然則有以自解而不必憂矣此説於理甚精于情似
　踈盖謂淫者固可憎而民何辜是以望之
　五章言天定既不可待則人有能止訛者惟故老明
　事之是非占夢決兆之吉凶此為可望而今皆自以
　為是竟莫知其言之是非則人之止訛者又不足恃
　矣此一章専為訛言而發
　六章言已處亂世畏懼之甚不得已而號斯言則皆
　倫理之言也然今之造訛喜亂者胡為肆毒害人亦
　且及于我乎是以使我跼蹐如此即前所謂是以有
　侮者也作詩者為大夫故有當言者不得已也
　七章承上章言人之肆毒我者乃天欲扤我也盖不
　特斯人雖昔嘗求我而不可得者今亦不能用其力
　即所謂念我獨兮者也
　八章乃言天變民訛國危民困之由皆由于褒姒此
　為可憂之大者故先言憂心以發之全盡為滅半滅
　為烕言将烕也燎之方揚或曰興也此當曰賦又興
　后夫人死而諡如曰文姜哀姜妾止稱國姓褒姒如
　稱齊姜宋子雖生存亦以是稱
　愚謂九章十章忽取物為比而欲其無棄賢臣與前
　章意既不屬于本章詞亦不類盖上兩章方説褒姒
　不應遽舍而他説竊謂輔猶助也妻為内助内輔車
　輔正可為比疑此謂申后也内寵並后亂之本也襃
　姒賤故明言之申后尊貴故取比隠言之言王能毋
　棄嫡后數親賢臣則不特不傾爾載且可同濟艱險
　矣輻以比王之所行員輻言相其内行也以僕比賢
　臣屢顧言數視顧問之也
十月之交朔日辛卯日有食之亦孔之醜彼月而微此
日而微今此下民亦孔之哀　日月告凶不用其行四
國無政不用其良彼月而食則維其常此日而食于何
不臧　􁉁􁉁震電不寧不令百川沸騰山冡崒崩髙岸
為谷深谷為陵哀今之人胡㦧莫懲　皇父卿士番維
司徒家伯維宰仲允膳夫棸子内史蹶維趣馬楀維師
氏豔妻煽方處　抑此皇父豈曰不時胡為我作不即
我謀徹我牆屋田卒汙萊曰予不戕禮則然矣　皇父
孔聖作都于向擇三有事亶侯多藏不憖遺一老俾守
我王擇有車馬以居徂向　黽勉從事不敢告勞無罪
無辜讒口囂囂下民之孽匪降自天噂沓背憎職競由
人　悠悠我里亦孔之痗四方有羨我獨居憂民莫不
逸我獨不敢休天命不徹我不敢傚我友自逸
　前二章言日食之變甚大繼言不特日食而災異叠
　見尤可懼而王不懲
　日食由不用善人所致王不能懲方且外任大臣内
　寵豔妻而未已也觀方處二字可見
　抑此而下専責皇父盖皇父尤専而貪故已受害如
　此
　上章不時不謀而毁人居里則有車馬而徂向者其
　害可知矣此言皇父貪而自私上不顧王下不恤衆
　不特已受其害也
　七章已遭讒衆受禍皆由於人愚謂人兼皇父言
　天下病而我里病甚下乃言四方有羨民莫不逸而
　我友又有逸者辭若相反盖詩人借彼以明此耳毋
　以辭害意也此詩詳言天地災異歴指臣妾姓名又
　専責皇父可謂切直而無婉曲矣然已雖受害而安
　於命盖有田祿之賢者歟詩言災異此篇最詳七月
　盡天道之常十月之交盡天道之變所謂天道備於
　上二詩尤可觀有國所當鑒
浩浩昊天不駿其徳降喪饑饉斬伐四國旻天疾威弗
慮弗圖舎彼有罪既伏其辜若此無罪淪胥以鋪　周
宗既滅靡所止戻正大夫離居莫知我勩三事大夫莫
肯夙夜邦君諸侯莫肯朝夕庶曰式臧覆出為惡　如
何昊天辟言不信如彼行邁則靡所臻凡百君子各敬
爾身胡不相畏不畏于天　戎成不退饑成不遂曾我
􁂎御憯憯日瘁凡百君子莫肯用訊聽言則答譖言則
退　哀哉不能言匪舌是出維躬是瘁哿矣能言巧言
如流俾躬處休　維曰于仕孔棘且殆云不可使得罪
于天子亦云可使怨及朋友　謂爾遷于王都曰予未
有室家鼠思泣血無言不疾昔爾出居誰從作爾室
　饑饉全家死絶如斬死者衆多如伐兵戎環境米粟
　不通賑救不至民在死亡之地而不得出如淪相籍
　如鋪天所降曰斬伐人所受曰淪鋪非親見此厄者
　不能如此形容之
　周之族姓有遭饑饉死者有為兵戎所殺者而未有
　底止故有以兆易姓之禍莫知我勩去者不知留者
　勞苦也莫肯夙夜言在公之大夫但知避灾害而去
　朝見曰朝夕見曰夕言諸侯無朝見而來者惟已獨
　畱此詩所以作也
　敬兼信與畏言人有辟言而不信則行無所底故當
　各敬爾身能敬其身則辟言所當相畏若不相畏是
　不畏天也葢将見其去而先欲其聽已言也
　莫肯用訊即莫肯夙夜之意人有辟言而已不信是
　不敬其身也已有辟言而不盡告王雖曰敬身畏禍
　而亦不當若是恝也於是責去者之意昭昭矣此章
　方兼兵戎饑饉言
　五章言王惡忠好佞而言之難六章言王好枉惡直
　而仕之難哀哉哿矣極難而深悲之孔棘且殆明言
　而極論之不能言即不可使者皆反辭以形容之二
　者之難誠難矣然彼已之所同而已未嘗去也故末
　章欲去者之復還焉
　無言不疾諒其懼禍之情誰從作爾室破其拒我之
　辭以庶幾其復返也詩人可謂忠君愛友之道兼盡
　矣吁當時之大夫君子邦君諸侯不若一暬御者多
　矣聞其言者能無愧乎
旻天疾威敷于下土謀猶回遹何日斯沮謀臧不從不
臧覆用我視謀猶亦孔之卭　潝潝訿訿亦孔之哀謀
之其臧則具是違謀之不臧則具是依我視謀猶伊于
胡底　我龜既厭不我告猶謀夫孔多是用不集發言盈
庭誰敢執其咎如匪行邁謀是用不得于道　哀哉為
猶匪先民是程匪大猶是經維邇言是聽維邇言是爭
如彼築室于道謀是用不潰于成　國雖靡止或聖或
否民雖靡膴或哲或謀或肅或艾如彼泉流無淪胥以
敗　不敢暴虎不敢馮河人知其一莫知其他戰戰兢
兢如臨深淵如履薄冰(按此篇永樂/大典缺卷)
宛彼鳴鳩翰飛戾天我心憂傷念昔先人明發不寐有
懷二人　人之齊聖飲酒温克彼昏不知壹醉日富各
敬爾儀天命不又　中原有菽庶民采之螟蛉有子蜾
蠃負之敎誨爾子式穀似之　題彼脊令載飛載鳴我
日斯邁而月斯征夙興夜寐無忝爾所生　交交桑扈
率場啄粟哀我填寡宜岸宜獄握粟出卜自何能穀
温温恭人如集于木惴惴小心如臨于谷戰戰兢兢如
履薄冰
　詩有起詞然後入事蓋詩體如是自然之法也傳以
　此章之語為相戒之端詩體便可見矣兄弟相戒而
　首及父母此同氣同體之真情不能自已者是相感
　動也二人字重意重韻
　次章便説時事正是此詩入事本㫖盖上飲酒而下
　化之時人昏醉之風日富必将有禍敗故我兄弟當
　各敬爾之儀不敬則天之所以與我者不可乂得盖
　一失此理即有死之道矣可不懼哉
　前章既戒兄弟此章又戒諸子葢昏亂沈醉之世兄
　弟固當各敬而子弟血氣方剛習俗易移尤所當戒
　故當用善敎之則無不可使似已也
　四章而下復承前説而申致戒端言兄弟和平患難
　無不相須何可使日月虚度和平不及共樂患難不
　及相恤以詒無窮之悔以貽父母之羞故當勤夙夜
　以無忝父母則所以處亂世者宜無不盡矣此申述
　首章念二人之意
　五章申第二章第三章之意言彼醉酒而至于淫刑
　矣彼醉酒吾猶當敬況淫刑而及於鰥寡矣而可不
　求所以自善之道乎於是卜之而卜首亦謂自何而
　能善乎惟在自善而已此可見各敬用善之道無可
　疑也能穀與前式穀之辭相應傳釋自何二字為何
　自能善則為命卜之辭愚以自何為卜者之荅辭謂
　自何而能善惟在於自善即楚辭善不由外來之意
　末章乃極言所以自善之道惟在敬謹畏慎如恭人
　之所為則善矣臨谷臨淵同意而異言
弁彼鸒斯歸飛提提民莫不穀我獨于罹何辜于天我
罪伊何心之憂矣云如之何　踧踧周道鞠為茂草我
心憂傷惄焉如擣假寐永歎維憂用老心之憂矣疢如
疾首　維桑與梓必恭敬止靡瞻匪父靡依匪母不屬
于毛不離于裏天之生我我辰安在　菀彼栁斯鳴蜩
嘒嘒有漼者淵萑葦淠淠譬彼舟流不知所届心之憂
矣不遑假寐　鹿斯之奔維足伎伎雉之朝雊尚求其
雌譬彼壞木疾用無枝心之憂矣寧莫之知　相彼投
兔尚或先之行有死人尚或墐之君子秉心維其忍之
心之憂矣涕既隕之　君子信讒如或醻之君子不恵
不舒究之伐木掎矣析薪扡矣舍彼有罪予之佗矣
莫髙匪山莫浚匪泉君子無易由言耳屬于垣無逝我
梁無發我笱我躬不閲遑恤我後
　首章言已得罪於天而不知以何罪盖自傷之辭云
　如之何自歎已無以處此蓋共子職而怨不可親之
　過大而不怨亦不可故傷其無以自處以起後章
　次章猶不忍言惟反覆述其悲傷而不及乎他蓋孝
　子不忍遽言又詩體貴優柔也
　三章方説父然止説已無瞻依無屬離而歎已不時
　而已
　四章言已無瞻依如舟流五章言已無屬離如壞木
　皆無怨懟父母之辭皆無怨其見棄逐之意𫝊於二
　章言猶見棄逐者蓋詩本為棄逐而作故傳以作詩
　本意於此言之然詳其辭意不過承前申言已無瞻
　依屬離而極道其憂傷而已孟子所謂涕泣道之者
　正此也
　六七似微有怨父之意矣雖曰怨慕然恐終非宜臼
　惡傷其父之意竊謂此二章乃太子為其母之辭故皆
　稱君子而言其忍恵謂恩愛妻望夫之辭也稱予者
　代母言也其曰加者明母無罪也母子一也又同得
　罪者也故不言母而言予亦愛母之意也且母子俱
　逐而不能為母致涕泣之辭是知有父而不知有母
　亦豈若是恝哉
　末章亦為母言告王而本其初致亂之由耳屬於垣
　謂褒姒之黨末又為母言告褒姒戒其無居我之處
　無任我之事既又為母自嘆而為絶望之辭以寛褒
　姒之讒妬庶幾王之或悟母子之猶可保也故以此
　而終篇焉谷風去婦告新昏亦用此四句
欽定四庫全書
　詩纘緖卷十一　　　　　元　劉玉汝　撰
小雅三
悠悠昊天曰父母且無罪無辜亂如此憮昊天已威予
慎無罪昊天泰憮予慎無辜　亂之初生僭始既涵亂
之又生君子信讒君子如怒亂庻遄沮君子如祉亂庶
遄已　君子屢盟亂是用長君子信盜亂是用暴盜言
孔甘亂是用餤匪其止共維王之卭　奕奕寢廟君子
作之秩秩大猷聖人莫之他人有心予忖度之躍躍毚
兔遇犬獲之　荏染柔木君子樹之往來行言心焉數
之蛇蛇碩言出自口矣巧言如簧顔之厚矣　彼何人
斯居河之麋無拳無勇職為亂階既微且尰爾勇伊何
為猶将多爾居徒幾何
　此人遭亂世之讒首章反覆言亂大甚而已無罪次
　章乃言亂本於讒讒本於王之信王之於讒始則容
　之繼而信之終而甘之是以亂生而又生暴而益進
　皆由王徒謂其能盡職而不知其為已病也皆以亂
　字發端繼以七亂字承接語極痛切末復以一亂字
　終之則斯人之厭亂甚矣又詩以一字貫串亦是一
　體
　上章言已能燭讒人之心此章言已能辨讒人之言
　并能察讒人之顔貌然識心為上故首章以二興一
　比明之言與顔色在外者也故此以竝言其意以為
　已且不可欺王而欲辨之又何難之有哉出自口而
　如簧顔厚即觀其色赧赧然之意
　末則直斥為何人并以其居處質性形貌疾病徒黨
　而盡發揚之意以為不待識辯而即可知其為某某
　雖鋤而去之亦無難矣
彼何人斯其心孔艱胡逝我梁不入我門伊誰云從維
暴之云　二人從行誰為此禍胡逝我梁不入唁我始
者不如今云不我可　彼何人斯胡逝我陳我聞其聲
不見其身不愧于人不畏于天　彼何人斯其為飄風
胡不自北胡不自南胡逝我梁祗攪我心　爾之安行
亦不遑舍爾之亟行遑脂爾車壹者之來云何其盱
爾還而入我心易也還而不入否難知也壹者之來俾
我祗也　伯氏吹壎仲氏吹篪及爾如貫諒不我知出
此三物以詛爾斯　為鬼為蜮則不可得有靦面目視
人罔極作此好歌以極反側
　蘇公為暴公所譛既受其禍而不欲遽與之絶故不
　言其譛而猶望其來彼既先絶然後絶之而作此詩
　首言其心孔艱一語已盡下追述始受禍時居家而
　不知禍之所自乃有二人過門不入問之則所從為
　暴公二云字皆疑詞然二人始未嘗言我之不是者
　今何故而然歟甚而至陳可入而不入其心以為人
　可欺而不知天之不可欺此其故又何也且其往來
　飄忽既不我値今又逝梁不入皆莫知其故則徒攪
　亂我之心而已三何二誰六胡字皆為疑辭蓋明知
　其譛而不言屢致其疑而不決以見此時未嘗絶之
　猶望其來又為後絶之之張本其詞可謂婉也已胡
　不自北者言自北來則相値而不自北何也自南亦
　此意皆其詭秘之迹也前言逝梁逝陳飄風往來非
　一日矣非一度矣其行又不亟也何不一來而何使
　我望之切乎其行既不亟而還又不入雖其情不可
　知然但得一來則亦足慰我之望而安我之心矣二
　章皆有望其來之意壎篪言平日爾我相與如一相
　知甚熟今始不入唁終不一來乃若誠不相知者是子
　絶長者乎長者絶子乎若曰誠不我知則當出三物
　而盟之見汝之不我知者非諒也不我知兼前不入
　不來而言末言汝以壎篪為鬼蜮是子先絶我矣爾
　之為是其心必謂我之不知也然鬼蜮則不可得見
　爾亦人也豈其情終不可測哉是以作此詩以極爾
　之反側本欲絶之而止言極其反側盖雖絶而猶望
　其改忠厚之情也王氏云既絶之矣愚欲易以未遽
　絶之
萋兮斐兮成是貝錦彼譛人者亦已大甚　哆兮侈兮
成是南箕彼譛人者誰適與謀　緝緝翩翩謀欲譛人
慎爾言也謂爾不信　捷捷幡幡謀欲譛言豈不爾受
既其女遷　驕人好好勞人草草蒼天蒼天視彼驕人
矜此勞人　彼譛人者誰適與謀取彼譛人投畀豺虎
豺虎不食投畀有北有北不受投畀有昊　楊園之道
猗于畝丘寺人孟子作為此詩凡百君子敬而聽之
　貝錦比讒人之言善文致故太甚以心言南箕比讒人
　之口善簸揚故與謀以言言慎爾指讒者謂爾指聽
　讒者當慎若聽者悟則不爾信矣受指聽者遷指讒
　者謂譛之禍必反中于爾之身忠告而使之自止也
　呼天而告之者以天能福善禍淫也天言視者讒人
　之惡非言能盡使天自視之也不食不受見物所共
　惡而亦讒人當誅之大證也誅讒不歸之王而歸之
　天聽讒者所當自省矣
習習谷風維風及雨将恐将懼維予與女将安将樂女
轉棄予　習習谷風維風及頽将恐将懼寘予于懷将
安将樂棄予如遺　習習谷風維山崔嵬無草不死無
木不萎忘我大徳思我小怨
　維予與汝詩人有所指正其相怨之友非泛論天下
　之友道也此詩當觀四将字将恐将懼而相與政欲
　以濟此恐懼也若當恐懼時始相與則或有所不能
　濟矣故自将恐懼之時至今将安樂之際其所以與
　汝者非一日矣然将安将樂之時未至安樂也汝即
　見棄是我與汝始終患難而汝與我未嘗共一日之
　安樂也此友道所以薄也且當恐懼之時又有大徳
　於汝也雖於其間豈無毫髪之未能曲盡者乃所以
　成吾之大徳也汝不思此而一旦忘之反以毫髪未
　盡者為怨夫棄予如遺吾不問也忘我大徳吾非望
　報也而乃思其小者而見怨則将以怨報徳耶此人
　之友道又不止于薄而且可絶矣以是而觀國人之
　俗時君之政可知矣
蓼蓼者莪匪莪伊蒿哀哀父母生我劬勞　蓼蓼者莪
匪莪伊蔚哀哀父母生我勞瘁　缾之罄矣維罍之恥
鮮民之生不如死之久矣無父何怙無母何恃出則銜
恤入則靡至　父兮生我母兮鞠我拊我畜我長我育
我顧我復我出入腹我欲報之徳昊天罔極南山烈烈
飄風發發民莫不穀我獨何害　南山律律飄風弗弗
民莫不穀我獨不卒
　匪莪伊蒿即見痛恨哀哀痛父母之死劬勞念父母
　之存勞瘁念父母存時生我之勞以哀痛之情念劬
　勞之恩如之何而不重自哀傷乎故哀哀二字見創
　鉅痛深而無所措劬勞二字見恩深徳厚而尤可思
　詞簡而情切理至而哀誠故後章申言再述而不能
　已焉
　三章言父母既殁已無怙恃生不如死其哀痛迫切
　之情如此即前哀哀父母之意傳從毛傳謂缾小罍
　大皆酒器而缾資于罍愚按此詩言父母不得其所
　乃子之責是以缾比父母而反小罍比子而反大其
　小大不相應又若父母反資于子何怙何恃之意亦
　不相應竊謂缾為酒器後世始然古者以缾為汲水
　器易井卦羸其缾是也罍固酒器亦承水器罍洗是
　也缾罍皆有大小以缾汲水注于罍則罍資于缾而
　缾資罍缾罄則罍為空罍而可恥父母不得其所則
　子為不子而可責以此比父母與子又與何怙恃之
　意相應也
　四章言父母存時生鞠顧復之恩如此所謂三年免
　于父母之懷者即前生我勞瘁之意昊天罔極言恩
　如天之大自無可報之所又如天之無窮自生至死
　無非受恩之日亦無容報之時所以極言父母之徳
　廣大無窮已無以報之也
　末二章言父母存時已遭害而不得終養不言哀痛
　而有哀痛無窮之意故以此二章觀前章則哀哀父母
　之痛固不忍言以前四章觀此章則我獨不穀之痛愈
　非言之所能盡矣此所以能感人之深三復而不忍
　讀也
有饛簋飱有捄棘匕周道如砥其直如矢君子所履小
人所視睠言顧之潸焉出涕　小東大東杼柚其空糾
糾葛屨可以履霜佻佻公子行彼周行既往既來使我
心疚　有冽氿泉無浸穫薪契契寤歎哀我憚人薪是
穫薪尚可載也哀我憚人亦可息也　東人之子職勞
不來西人之子粲粲衣服舟人之子熊羆是裘私人之
子百僚是試　或以其酒不以其漿鞙鞙佩璲不以其
長維天有漢監亦有光跂彼織女終日七襄　雖則七
襄不成報章睆彼牽牛不以服箱東有啓明西有長庚
有捄天畢載施之行　維南有箕不可以簸揚維北有
斗不可以挹酒漿維南有箕載翕其舌維北有斗西柄
之掲
　首章只託興以詠周道言道路人所共由今乃顧之
　而出涕盖含蓄輸将行役之歎而不言至次章方説
　出詩之體有如此也
　二章方是此詩本意杼柚言居者之困葛屨言行者
　之困公子貴臣猶行役勞病賤者可知極言東人之
　困苦
　詩有各章同興異咏者此于本章就用所興轉詠一
　意又是一體上以薪已穫又浸興民已勞而又勞下
　用所興轉以薪穫而猶可載興民已勞而亦可息盖
　一興再興也此承前章言病而哀憫之也
　四章言東人専任勞苦而不見謂勤西人則雖操舟
　之賤者亦華飾而侈富其賦役不均如此而私人之
　子又用為百僚焉盖私家皂𨽻之屬善為掊克聚斂
　以此進而為百僚尤為東人之害者故列之西人舟
　人之下而深惡之
　或以其酒承上百僚言盖有司出納之吝巧詆善毁
　所輸之物以要利殃民故輕視天物貪黷無厭而有
　重斂不已之意輸者苦其厚薄長短之誣無以别辨
　則望天之監無以供億則望天之助而已
　雖則七襄以下四章章雖斷而意皆聨屬皆為私
　人之為百僚者發而文三轉折始望天之監助繼言
　天不能監助終言不特不能監助而且助人見困三
　轉之意髙逺深切善于怨者也且其人審於天象其
　于星名星象星度既明其理又盡其變然亦皆在行
　役中不得息故朝夕恒見而有感歟序以為譚大夫
　作譚東國也大夫其亦行道之公子而困于私人之
　子者乎
四月維夏六月徂暑先祖匪人胡寧忍予　秋日淒淒
百卉具腓亂離瘼矣奚其適歸　冬日烈烈飄風發發
民莫不穀我獨何害　山有嘉卉侯栗侯梅廢為殘賊
莫知其尤　相彼泉水載清載濁我日構禍曷云能穀
　滔滔江漢南國之紀盡瘁以仕寧莫我有　匪鶉匪
鳶翰飛戾天匪鱣匪鮪潜逃于淵　山有蕨薇隰有杞
桋君子作歌維以告哀
　以時之盛暑興先祖之忍予只見無所歸咎之義而
　不言所事至次章方説亂離此體與前後二篇同次
　章以具腓興亂離三章以日寒風疾興已獨害歴三
　時而感興者如一則亂日進而不息可知四章託興
　言彼之嘉木不變而此則變矣莫知其尤微及于王
　五章託興言彼有清有濁此則有禍而無福六章言
　江漢猶無不包絡而王於盡瘁之人乃不識有作此
　詩者其南國之人歟七章言已無所逃而當時可知
　末章言告哀見非得已也
陟彼北山言采其杞偕偕士子朝夕從事王事靡盬憂
我父母　溥天之下莫非王土率土之濵莫非王臣大
夫不均我從事獨賢　四牡彭彭王事傍傍嘉我未老
鮮我方将旅力方剛經營四方　或燕燕居息或盡瘁
事國或息偃在牀或不已于行　或不知叫號或慘慘
劬勞或栖遲偃仰或王事鞅掌　或湛樂飲酒或慘慘
畏咎或出入風議或靡事不為
　首章言我勤於王事至下章方言不均而已獨勞
　二章乃詩本意
　前章先言不均後說獨賢後章先申獨賢後申不均
　交互承接之法也此章承上申言獨賢然只言所以
　賢我者以未老而方壯耳隠然自謙不以才賢自處
　又見當時非真無賢於我者又見已勞而未嘗辭勞
　也
　此下三章承上申言不均既極盡不均之情態以兾
　上之察又皆以或言見非獨為已而發皆忠厚之意
　也又一逸一勞隠然相對而不必整然相反古人言
　語渾厚如此亦可以為法矣十二或字韓文公南山
　五言四十餘或字本於此文果無法乎
無将大車祗自塵兮無思百憂祗自疷兮　無将大車
維塵冥冥無思百憂不出于熲　無将大車維塵雝兮
無思百憂祗自重兮
　何以知為行役勞苦以首句用将車自塵起興也無
　思百憂似戒憂者之詞然傳謂憂思者所作則為憂
　者自解之詞矣蓋憂者自知多憂之無益故言多憂
　適以自病自累耳然則憂可也百憂無益也之人也
　其亦知憂之無可奈何而欲安之若命者歟不出于
　熲者蓋憂者本欲出此憂也而不能脫出於憂之外
　所以自病自累也故不出于熲乃自疷自重之所由
　出也此語尤有意味
明明上天照臨下土我征徂西至于艽野二月初吉載
離寒暑心之憂矣其毒大苦念彼共人涕零如雨豈不
懷歸畏此罪罟　昔我往矣日月方除曷云其還歲聿
云莫念我獨兮我事孔庶心之憂矣憚我不暇念彼共
人睠睠懷顧豈不懷歸畏此譴怒　昔我往矣日月方
奥曷云其還政事愈蹙歲聿云莫采蕭穫菽心之憂矣
自詒伊戚念彼共人興言出宿豈不懷歸畏此反覆
嗟爾君子無恒安處靖共爾位正直是與神之聽之式
穀以女　嗟爾君子無恒安息靖共爾位好是正直神
之聽之介爾景福
　此詩疑大夫得罪於小人為所中傷出之逺方而叢
　以難事大夫念在位僚友之賢者作詩訴已而且戒
　之并有望助之意焉蓋此詩首呼天而自訴言其往
　荒逺之地歴日月之久任盤錯之事心既毒苦政益
　繁蹙我所以憂勞而不得暇者由昧先幾不去而自
　貽患也於是念同僚而不見為之涕泣顧懷卧不安
　寢雖思歸與共處而畏此罪譴反覆而不敢其曰罪
　罟譴怒反覆必有所指矣既不得歸則戒其僚友謂
　人當有勞時事安有常勢汝豈可在位而懷安乎惟
　當盡已職分惟正直之人是助是好助非私相助也
　惟正直之人是好則自然有以及我矣如是則人雖
　欲禍汝而神自福汝矣蓋憂之深戒之逺望之切非
　獨為已而已後世小人竄逐君子其始稍出一二賢
　者而羣賢不悟其後盡逐
鼓鐘将将淮水湯湯憂心且傷淑人君子懷允不忘
鼓鐘喈喈淮水湝湝憂心且悲淑人君子其徳不回
鼓鐘伐鼛淮有三洲憂心且妯淑人君子其徳不猶
鼓鐘欽欽鼓瑟鼓琴笙磬同音以雅以南以籥不僭
　𫝊謂此詩未詳又謂不可知姑取王氏蘇氏説而又
　未敢信其必然愚謂此詩蓋詩人歎古樂之将崩也
　古者嘉樂不野合而今王以盛樂久用於淮水之上
　樂者樂也而使人愈聞而愈悲樂以象德亦以敎德
　也而古人之徳使人懷之不忘其徳不回不似今王
　之回其徳也三者如是則今日之樂雖甚盛而豈久
　盛之兆哉末章備言樂舞之不亂以見先王之樂當
　此之時其盛猶如此也然而其兆将亡矣其盛不久
　矣而歇後不言者蓋詩人寓将崩之歎於猶盛之時
　致不久之憂於久用之日欲使讀者默㑹此意於言
　後且使他日有志於樂者知世亂樂崩其來有漸非
　一朝一夕之故而於此同發永慨也其後周衰禮樂
　殘缺失次夫子推見其本而存此詩於此使學者之
　有考也詩凡前章已詳言者後章承用不言而意在
　其中詩多此體歇後之説雖出後世然詩之河廣鼔
　鐘亦有然者不可謂非也
　毛傳鼓鐘下接楚茨合從集𫝊以楚茨諸篇移置正
　雅為是
楚楚者茨言抽其棘自昔何為我蓺黍稷我黍與與我
稷翼翼我倉既盈我庾維億以為酒食以饗以祀以妥
以侑以介景福　濟濟蹌蹌絜爾牛羊以往烝嘗或剝
或亨或肆或将祝祭于祊祀事孔明先祖是皇神保是
饗孝孫有慶報以介福萬壽無疆　執爨踖踖為俎孔
碩或燔或炙君婦莫莫為豆孔庶為賔為客獻醻交錯
禮儀卒度笑語卒獲神保是格報以介福萬壽攸酢
我孔熯矣式禮莫愆工祝致告徂賚孝孫苾芬孝祀神
嗜飲食卜爾百福如幾如式既齊既稷既匡既敕永錫
爾極時萬時億　禮儀既備鐘鼓既戒孝孫徂位工祝
致告神具醉止皇尸載起鼓鐘送尸神保聿歸諸宰君
婦廢徹不遲諸父兄弟備言燕私　樂具入奏以綏後
祿爾殽既将莫怨具慶既醉既飽小大稽首神嗜飲食
使君夀考孔恵孔時維其盡之子子孫孫勿替引之
　周家以農事開國周公陳詩作頌皆以農務為重禮
　達樂行而公卿化之皆能力農田備禮樂以尊宗廟
　故詩人述之此篇述祭本末始終為詳首言闢草萊
　蓺黍稷奉祭祀乃此篇本意故舉以發端首章之體
　也觀六以字可見妥侑主尸言享祀主神言篇中皆
　
　濟濟蹌蹌敬而有容指主祭者蓋上承五我下言孝
　孫故知此指主祭者即有田奉祀之公卿也自此以
　下皆以敬為主剝亨肆将皆主牛羊言先祖以神言
　神保以尸言此章美主祭之人故先及祭物之美統
　言祭祀之備上尊先祖下及孝孫皆為主祭者言之
　既有慶而復報以福報以夀致詠美也每章各以此
　意結本章又是一體
　三章言執事與祭助祭之人而并及俎豆燔炙祭物
　之細舉大細而物備可知執爨執事之人也君婦與
　祭之人賔客助祭之人也踖踖莫莫碩庶度獲皆言
　其敬也燔炙不言敬承踖踖之文也執爨未祭之時
　事薦豆正祭之時事笑語旅醻時事承上章言主祭
　者敬故在廟者皆敬也孔曰獻醻笑語在祭末今在
　先者因説羣臣助祭而言之也
　四五二章復指主祭者式用也工祝致告主神而言
　苾芬而下八句皆嘏辭極善為福隨事報之使無一
　不善故有萬億之多
　戒告在廟者以祭畢此工祝致告則主尸而言祭畢
　而主愈敬故神醉如見主敬而諸宰君婦皆敬故廢
　徹不遲祭終能敬祭時可知
　末章言燕私之事燕而有樂祭時可知莫怨具慶和
　也小大稽首敬也與燕之人指諸父兄弟此時賔客
　不與也鄭曰神嗜以下皆慶詞蓋假祭時嘏辭以為
　慶也詩人於各章以介福結本章已寓慶辭而於此
　復以始終介福之意總結之既見慶辭又見嘏辭又
　見祭時燕時事又見既祭既燕後無窮之慶結包數
　意作詩之妙也
　此篇為詩人美公卿力田奉祀而作愚疑亦可為公
　卿祭畢飲酒父兄致慶之詩蓋頌有天子祭而飲酒
　之絲衣大雅有天子燕父兄耆老之行葦小雅有朝
　正在宗私燕之湛露豈有公卿之祭有燕有樂而無
　詩歟此篇言祭最詳而言燕亦備安知非公卿諸侯
　得用小雅故在宗祭畢私燕有詩而父兄以楚茨致
　慶亦如行葦之既醉歟又此詩若從𫝊説以復正雅
　而居菁莪之後則皆為燕飲之詩義類亦相接也其
　後又移用之為豳雅蓋以其言農言祀故采而用之
　也此詩既為正雅又為豳雅一詩異用而異音也
信彼南山維禹甸之畇畇原隰曾孫田之我疆我理南
東其畝　上天同雲雨雪雰雰益之以霡霂既優既渥
既霑既足生我百穀　疆埸翼翼黍稷彧彧曾孫之穡
以為酒食畀我尸賔壽考萬年　中田有廬疆埸有瓜
是剝是菹獻之皇祖曾孫壽考受天之祜　祭以清酒
從以騂牡享于祖考執其鸞刀以啓其毛取其血膋
是烝是享苾苾芬芬祀事孔明先祖是皇報以介福萬
壽無疆
　楚茨信南山皆從古說起不忘本也然詩有言瞻彼
　相彼此以信彼言者非泛論禹功蓋終南惇物原隰
　底平皆禹所親治又詩人身歴終南原隰親見田辟
　之廣如劉康公臨河而歎禹功然故曰信而且有歎
　美之意焉我指曾孫疆理從時王之制順地勢水勢
　則用禹治水之道首舉大禹末寓此意故與前篇泛
　言自昔不同
　先言疆理而後及雪雨者地平而天成也此詩言力
　田故先從人力上說起言人力至而地利治故天澤
　降而百穀生
　疆埸中田承疆理言黍稷有瓜承百穀言隂陽和謂
　雪百物遂謂穀瓜前後承接詩有此體　時和歲豐
　人心之悦在其中矣此與下章始言力田奉祀之意
　丘曰先尸賔後祖考者尊祖考也
　疆埸有瓜見地有餘利民有餘力也順孝子之心謂
　獻皇祖也曹曰郊特牲云天子植瓜華周官場人掌
　國之場圃而植瓜蓏珍異之物此云爾者豈取之以
　薦新於廟歟據曹説則此章言薦新下章承皇祖始
　言祭天子種瓜蓏公卿可知
　丘曰清潔之酒非三酒之清酒三酒乃諸侯之所酢
　非祭用也前見黍稷此舉酒牲以包祭之百物此章
　與末専言祭祀
　中二章各以壽福結本章下章只言祭而不言福蓋
　二章章斷意連以末章結上章又總一章而結之其
　體頗與楚茨同故𫝊謂如出一手然二詩所美未必
　同此一公卿也
　前二章専言力田中二章兼言力田奉祀末二章言
　祭祀
倬彼甫田歲取十千我取其陳食我農人自古有年今
適南畝或耘或耔黍稷薿薿攸介攸止烝我髦士　以
我齊明與我犧羊以社以方我田既臧農夫之慶琴瑟
擊鼓以御田祖以祈甘雨以介我稷黍以穀我士女
曽孫來止以其婦子饁彼南畝田畯至喜攘其左右嘗
其㫖否禾易長畝終善且有曾孫不怒農夫克敏　曾
孫之稼如茨如梁曾孫之庾如坻如京乃求千斯倉乃
求萬斯箱黍稷稻粱農夫之慶報以介福萬壽無疆
　首言田雖甚大而未嘗多取以厲農繼言粟雖多積
　年雖屢豐而未嘗不省耕斂以助農終言農雖自勤
　年又将豐而未嘗不親往以勞農蓋曾孫力田而重
　農故無所不用其至如此且自古有年則曾孫之重
　農亦非一日矣首章止言耘耔者耕種乃耘耔耘耔
　後即穫矣耘耔舉中而言也介指黍稷美大處止指
　農夫止息處　此篇首章止言力田次章方言奉祀
　三章又言力田末章祝農夫之介福仍用次章農夫
　之慶之詞其亦欲神降以福壽歟
　二章専言祀神惟舉齊明犧羊與前二章同報成故
　歸力於農祈年故欲大養其民人祭各有義也齊明
　犧羊禮也琴瑟擊鼓樂也禮樂互文先報後祈者既
　報復祈見為農而祀未嘗倦廢也此雖言祀神而重
　農之意藹然可見
　三章承前今適南畝而言自我言之則曰適自人言
　之則曰來前章詩人為曾孫言故皆曰我此下則皆
　詩人之言故皆首舉曾孫焉公卿上下平日志趣惟
　在於農此意相孚故曾孫之來與農夫婦子偕行而
　上無驅迫田畯至喜取嘗婦子之饋而下無驚猜蓋
　曽孫之來為農而來婦子之饁為農而饁田畯之至
　為農而至嘗其㫖否為農而嘗情同志一故上下之
　間相親相愛真若家人父子然情既親矣而用力又
　無不盡故禾既易治又終畝如一而有年可必也不
　言曾孫喜而曰不怒者蓋憂喜喜怒憂與怒皆與喜
　對人喜則無憂而毎易於怒蓋方喜而或觸之則怒
　矣故乘喜而易發者莫如怒今喜而不怒則誠喜之
　矣克敏謂誠能敏也猶言堯克讓禹克勤蓋耕田之
　能至敏而止苟誠能之則耕之道至矣故不怒克敏
　皆詩人形容之妙也此章本述力田之事而并得上
　下之情故此章述農事如畫而并得畫不盡之意讀
　者能體會之則知農務之樂太平之象矣
　末章承前農夫之慶而言曾孫收成之多萬壽所以
　祝君者而以報農古人之厚也且國以民為天民以
　食為天國不可一日而無農農之壽民之壽也民之
　壽國之壽也農有億萬年之壽則國亦有億萬年之
　壽矣此非誠知農為命脉者不能為此言也故以此
　報農非虛詞也至理也誠意也於是公卿力田重農
　之意至矣
　𫝊謂楚茨四篇即豳雅今按楚茨信南山言力田以
　祀宗廟而用以祈年意亦如頌豐年報賽而言祖妣
　降福邪甫田大田明言方社田祖其為豳雅而用以
　祈年於義正合然詩言祈報而乃止取一節以祈年
　意者報成與蜡收農息老同類而用豳頌邪
大田多稼既種既戒既備乃事以我覃耜俶載南畝播
厥百穀既庭且碩曾孫是若　既方既皁既堅既好不
稂不莠去其螟螣及其蟊賊無害我田穉田祖有神秉
畀炎火　有渰萋萋興雨祁祁雨我公田遂及我私彼
有不穫稺此有不斂穧彼有遺秉此有滯穂伊寡婦之
利　曾孫來止以其婦子饁彼南畝田畯至喜來方禋
祀以其騂黑與其黍稷以享以祀以介景福
　按𫝊云于今歲之冬具來歲之種戒來歲之事則是
　此詩自既種至終篇皆是預説來歲之事皆為虚説
　非實詠矣愚謂當是今歲追說于去歲之冬具今歲
　之種戒今歲之事至今歲凢事皆備然後事之自以
　我覃耜之下皆是説今歲之事如此辭意似順也曽孫
　平日此心惟在于農此心既孚農咸知之故預備于
　隔歲勤耕時種于當年者惟以順曾孫之欲也又前
　篇皆是曾孫重農之詞故傳云此詩若以答其意焉
　次章三章雖為農夫自述已意之詞亦以前篇曾孫
　為已而祀田祖故此見苗既盛美則願田祖去此四
　蟲之患前篇曾孫為已而祈甘雨故此見雲興雨作
　則冀祜君徳皆荅之之意焉伊寡婦之利亦惟曽孫
　重農之意而欲餘利所及之廣也
　曾孫來止前篇詩人述曾孫之事此篇此句為農夫
　相告之詞以其婦子乃農夫相告以曾孫之來遂與
　婦子餉穫者因曽孫省斂報成美其禮備而願其介
　福亦荅前篇報農萬壽之意也
　周家以農事開國見于豳之七月其後周公成王制
　禮作樂尤拳拳于農事觀周頌可見而正雅諸詩未
　有言農事者豈非正雅之缺乎今楚茨四詩美公卿
　力田以奉祀楚茨述禮樂之節最詳信南山次之至
　于甫田大田述農事之勤民俗之厚藹然豳七月之
　風行乎天下矣非在上躬行而身敎何以能此哉𫝊
　謂此十篇當為正雅又據籥章疑此四篇當為豳雅
　豳雅即正雅也其作于成王周公時尤可無疑矣
欽定四庫全書
　詩纉緒卷十二　　　　　元　劉玉汝　撰
小雅四
瞻彼洛矣維水泱泱君子至止福祿如茨韎韐有奭以
作六師　瞻彼洛矣維水泱泱君子至止鞞琫有珌君
子萬年保其家室　瞻彼洛矣維水泱泱君子至止福
祿既同君子萬年保其家邦
　周公營洛為朝會之所於是洛之形勢氣象非復前
　日之洛矣諸侯朝會者覩洛都之盛大而歎美之然
　毎章之首止言水者洛本以水名舉水之深廣而都
　之盛大可知矣此福祿指實迹而言蓋諸侯以天子
　之至此其道徳光華威靈顯赫諸侯雲集而四方輻
　湊國勢隆盛而人心齊一以是為天子之福祿而頌
　美之作起也武事貴奮揚又時平武備易弛故以作
　為美次章鞞琫有珌即韎韐有奭之意包福祿在其
　中末章福祿既同即福祿如茨之意而作六師之意
　亦在其中反覆含蓄而申詠之泱泱本句疊字重韻
　又合後章重韻為韻
裳裳者華其葉湑兮我覯之子我心寫兮我心寫兮是
以有譽處兮　裳裳者華芸其黄矣我覯之子維其有
章矣維其有章矣是以有慶矣　裳裳者華或黄或白
我覯之子乘其四駱乘其四駱六轡沃若　左之左之
君子宜之右之右之君子有之維其有之是以似之(按/此)
(篇永樂大/典缺卷)
交交桑扈有鶯其羽君子樂胥受天之祐　交交桑扈
有鶯其領君子樂胥萬邦之屏　之屏之翰百辟為憲
不戢不難受福不那　兕觥其觩㫖酒思柔彼交匪敖
萬福來求
　鶯只詠桑扈之羽與領有文章耳舊説以為詠諸侯
　之有文章如此則是比而非興矣此篇四章皆頌中
　寓禱意先言樂只後言君子以徳言此先言君子後
　言樂胥以心言祜言素所受之福屏言素所任之職
　天以見其福之大萬邦以見其任之重皆頌也所以
　知其為頌者以先受福而後任職也
　此承屏而始言徳承祜而申言福有德而不矜故戢
　有徳而益謹故難惟戢惟難所以受福豈不者已然
　之辭尤可見其為頌也
　末章乃言燕飲之事觥觩酒柔言無失禮也百辟為
　憲下交之徳也燕無失禮上交之徳也彼于上下交
　際無所傲慢如此故未嘗求福而福自來求之此篇
　本稱諸侯之有福以為燕飲之樂然天子之待諸侯
　専頌美而無戒勉古人無是也故受天之祜受福不
　那萬福來求頌美之中有祝願之意
鴛鴦于飛畢之羅之君子萬年福祿宜之　鴛鴦在梁
戢其左翼君子萬年宜其遐福　乘馬在廏摧之秣之
君子萬年福祿艾之　乘馬在廏秣之摧之君子萬年
福祿綏之
　此篇四章皆禱中寓頌意正與前篇相對大抵人臣
　受君恩意而無以報答則惟有祝其福壽而已祝之
　不足故其辭繁復再三而不能自已如樛木天保瞻
　彼洛矣與此篇皆是而此篇尤與樛木相似不稱其
　徳止願其福而徳自可見尤得臣下尊君不敢讃述
　之體故此篇頌意實寓於禱之中或曰鴛鴦乘馬不
　以興天子當以興福祿曰不必然也古人託興多隨
　所觸而借以興詞凡物之美者皆可取不屑屑較也
　後世多忌諱嫌疑故奉君之辭非取比於靈異則託
　意於珍竒其意甚尊敬其詞甚華美而古意逺矣
　此篇若在正雅則篇後當總什内篇章而以頍弁為
　後什之首例在正雅
有頍者弁實維伊何爾酒既㫖爾殽既嘉豈伊異人兄
弟匪他蔦與女蘿施于松柏未見君子憂心奕奕既見
君子庶幾説懌　有頍者弁實維何期爾酒既㫖爾殽
既時豈伊異人兄弟具來蔦與女蘿施于松上未見君
子憂心怲怲既見君子庶幾有臧　有頍者弁實維在
首爾酒既㫖爾殽既阜豈伊異人兄弟甥舅如彼雨雪
先集維霰死喪無日無幾相見樂酒今夕君子維宴
　頍弁為賦而興蓋即燕飲所戴之服以起興與采芑
　泮水同彼云賦其事以起興此云賦而興足以互相
　明矣首章當云賦而興又比與後章同蓋缺興又二
　字當補　此詩前言兄弟後言甥舅故知為燕兄弟
　親戚之詩而皆以豈伊異人一語喚起蓋詩人以兄
　弟至親親戚至厚欲先致其感發也言兄弟者再兼
　甥舅者一親疎之辨也於兄弟則言匪他以見至親
　言具來以見當親要必有纒綿依附之意是以未見
　而憂不必有憂患既見而樂不待銜杯酒也末章言
　老至将死則不久相見欲以是而勸飲焉其禮意篤
　至情義懇惻而詞氣和平所以為處常之道治世之
　音也末又呼君子而稱其宴亦勸飲之辭君子即未
　見既見之君子
　疑此篇為冠而飲酒之詩冠禮三加𤣥端皮弁爵弁
　首句稱弁賦其事以起興也女蘿松柏以比弱冠者
　必依附長者以立死喪無日以冠有著代之義故言
　此意以勸飲焉又合下篇為冠婚燕飲之詩按家語
　諸侯世子天子元子行冠事必於祖廟以祼享之禮
　将之以金石之樂節之公冠以卿為賔公自為主醴
　賔如士饗以三獻之禮酬幣于賔則束帛乘馬大戴
　冠禮祝詞云兄弟具在公冠既祼有樂酬有幣則饗
　豈無樂乎卿有同姓異姓同姓則為兄弟異姓則為
　甥舅冠而賔之則饗而親之不稱兄弟甥舅而何以
　哉祝詞舉親見疏頍弁則二者可通用其言具在具
　來則其與於冠與饗者疑非止賔一人矣又娶婦三
　日不舉樂而傳以車牽為燕樂新昏之詩蓋天子諸
　侯之禮亡惟據詩詞意以定之也今取車牽例以頍
　弁為冠而醴賔之酒之詩不亦可乎
間關車之牽兮思孌季女逝兮匪飢匪渴徳音來括雖
無好友式燕且喜　依彼平林有集維鷮辰彼碩女令
徳來敎式燕且譽好爾無射　雖無㫖酒式飲庶幾雖
無嘉殽式食庶幾雖無徳與女式歌且舞　陟彼髙岡
析其柞薪析其柞薪其葉湑兮鮮我覯爾我心寫兮
高山仰止景行行止四牡騑騑六轡如琴覯爾新昏以
慰我心
　禮娶婦之家三日不舉樂此燕新昏而有詩歌意者
　娶婦三日後或三月廟見後燕飲所歌歟首章前四
　句言親迎時事下言今日燕飲次章前四句言成婦
　後事下乃言今日燕飲前曰會初至而始相見也此
　曰敎則成婦後婦徳婦言皆可見也故好爾無射不
　特且喜而已三章専言今日燕飲四章言我心輸寫
　則燕飲之終也末章則舉始終而言所以總結之此
　詩燕樂新昏而皆以徳言徳音令徳美彼之以徳親
　已也無好友㫖酒嘉殽謙已而以禮親彼也無徳與
　女尚徳而欲彼已交勉也及親迎自我好爾自我與
　女亦自我得男先於女陽倡隂和之義至於燕飲之
　樂則止曰我心寫兮曰以慰我心皆無宴昵之私也
　蓋夫婦人倫之始而昏姻又夫婦之始是詩深得正
　始之道所謂樂而不淫者也正雅夫婦之詩僅此而
　已烏可列之變雅哉
營營青蠅止于樊豈弟君子無信讒言　營營青蠅止
于棘讒人罔極交亂四國　營營青蠅止于榛讒人罔
極構我二人
　王汝按毛傳青蠅賔筵在魚藻采菽前今從傳以魚
　藻采菽接車牽為正雅青蠅賔筵居采菽後為變雅
　蓋雅之正變實于此而分也或曰毛𫝊以六月為變
　雅之首今從集𫝊移置毛𫝊所次二十篇于菁莪後
　六月前乃以青蠅首變雅而不首六月其有説乎曰
　詩有正變其變必以漸而以正風相反者惟邶最明
　而且備故邶首變風然風之變非一日也邶首莊姜
　之詩而鄘衛首共伯武公之詩則武公之初風已變
　矣變大雅之中有厲王詩武公之抑列于其中則厲
　王之時大雅四變矣而小雅武公之賔筵乃列于幽
　王之後而以宣王六月首變雅豈得其序乎夫六月
　固雅之變然宣王之前已有變雅六月焉得為始又
　鹿鳴六月不見正變之所以異而可以六月對鹿鳴
　為變雅之首乎今若以青蠅賔筵之詩為首既得小
　雅先後之序又青蠅信讒非復君臣和樂之情賔筵
　沈耽無復禮樂宴飲之意角弓非常棣伐木之兄弟
　昏姻菀栁非天保之下下保上正與鹿鳴以下五詩
　相反則此數篇固當為變雅始而皆厲王時詩矣若
　六月為宣王征伐夷狄之詩既不足為正變之别又
　黍苗乃隔越于六月以下數十篇之後豈非其錯簡
　乎以此推之則六月又焉得為變雅首乎且大雅崧
　髙在烝民諸詩之前則黍苗亦當在六月之前何疑
　以此次第其先後之序又豈不甚順甚明邪
賔之初筵左右秩秩籩豆有楚殽核維旅酒既和㫖飲
酒孔偕鐘鼓既設舉醻逸逸大侯既抗弓矢斯張射夫
既同獻爾發功發彼有的以祈爾爵　籥舞笙鼓樂既
和奏烝衎烈祖以洽百禮百禮既至有壬有林錫爾純
嘏子孫其湛其湛曰樂各奏爾能賔載手仇室人入又
酌彼康爵以奏爾時　賔之初筵溫溫其恭其未醉止
威儀反反曰既醉止威儀幡幡舍其坐遷屢舞僊僊其
未醉止威儀抑抑曰既醉止威儀怭怭是曰既醉不知
其秩　賔既醉止載號載呶亂我籩豆屢舞僛僛是曰
既醉不知其郵側弁之俄屢舞傞傞既醉而出竝受其
福醉而不出是謂伐徳飲酒孔嘉維其令儀　凡此飲
酒或醉或否既立之監或佐之史彼醉不臧不醉反恥
式勿從謂無俾大怠匪言勿言匪由勿語由醉之言俾
出童羖三爵不識矧敢多又
　此篇為飲酒悔過而作其先燕射而後及祭者蓋祭
　雖飲酒非如燕禮止為飲酒而設又古者将祭則射
　以擇士将射則先行燕禮既擇而後燕即以賔筵言
　祭無賔筵故首以樂言其中賔載手仇乃助祭之賔
　非燕飲之賔也燕自設席至舉酧同為燕飲始時事
　其禮樂固盛矣若祭畢而燕雖亦始燕之禮樂然此
　所謂始時則非指燕蓋以祭時行獻酧之禮為飲酒
　之始事也故自籥舞至康爵其禮樂為尤盛首章歴
　言燕飲而終曰以祈爾爵是欲辭爵辭養意不在飲
　也次章歴言祭飲而終曰以奏爾時言欲以奉時祭
　意亦不在飲也觀二以字可見前章先言燕而後言
　射是兩事其肆筵陳器和酒安賔設鐘鼔舉醻爵抗
　大侯張弓矢而衆耦拾發皆循其序次章先言祭而
　後言飲其用樂衎祖備禮受嘏亦循禮序唯子孫酌
　獻尸尸酢而卒爵即嗣舉奠之事本在佐食加爵後
　今乃言之于賔助祭室人復爵之前此不循其序者
　詩主詠歌惟述其意非敘其事如楚茨笑語者詩有
　此體也或又謂鄭氏以禮説詩不免有泥于禮者若
　以各奏爾能為子姓兄弟羣昭羣穆咸在宗廟而以
　有事為榮者亦似可通三章言始治終亂専以威儀
　言四章専言終亂而極言威儀言語之失福則賔主
　共之伐徳則自害已徳豈能害人哉末又兼二者言
　不臧大怠威儀之失匪言匪由言語之失也不識又
　兼二者言前章皆知過而悔之詞末章則悔而戒之
　詞過而知悔者鮮矣知悔而能戒則終無悔矣夫然
　後謂之悔過末致丁寧為戒深矣　凡首二句無韻
　則與後章重韻為韻後章無叶則本章自叶此篇右
　叶羽已秩叶尺熾反又秩秩疊字重韻叶號叶呼交
　呶叶呼毛反唯溫溫其恭無叶未詳或云溫叶泓恭
　叶肱
　詩之時世不可考然亦有可據者韓詩謂賔之初筵
　衞武公所作集𫝊從之考之史記年表武公即位于
　宣王十六年卒于平王三年在位五十五年國語言
　武公年九十有五猶箴儆于國今止以年九十五為
　斷則武公生于厲王時至宣王初年年已二十有六
　至即位之時年已四十有一矣其作抑戒則當在平
　王時然大雅列抑于厲王詩中而在宣王之前豈以
　武公生長厲王時實為厲王時人于今為前朝元老
　于徳為睿聖故推其所生之時尊之而列之厲王詩
　中邪若賔筵之作安知非處厲則有過遇共和而知
　悔也邪又安知抑詩所言夙知者非武公自述其知
　過之早邪今大雅之抑既在厲王詩列而小雅賔筵
　以下歴角弓菀栁都人士采綠四篇而後至黍苗為
　宣王時美召公之詩則自青蠅賔筵至采綠皆當為
　宣王以前詩矣黍苗隰桑之後乃續以六月而同為
　宣王時詩其次序豈不甚明邪
魚在在藻有頒其首王在在鎬豈樂飲酒　魚在在藻
有莘其尾王在在鎬飲酒樂豈　魚在在藻依于其蒲
王在在鎬有那其居
　此篇只見王與諸侯在京燕飲之樂殊不見其所美
　然詳味王在在鎬之辭其中固自有王者無為京師
　尊安四方向化諸侯賔朝之意焉豈樂飲酒之詞其
　中自有天下無事王心至正君臣交通上下歡洽之
　意焉不必言德而德在其中至於末章有那其居則
　又有居所星共之意有萬年永安之意言不特樂飲
　於今日而已所以包前章飲酒之意以結之也然王
　在在鎬一語以魚在在藻興之而三章不易其詞又
　藻鎬自相叶韻蓋此篇之意尤在此語而𫝊又言何
　在一問一荅以盡其曲折彌覺詞簡而有味
采菽采菽筐之筥之君子來朝何錫予之雖無予之路
車乘馬又何予之𤣥衮及黼　觱沸檻泉言采其芹君
子來朝言觀其旂其旂淠淠鸞聲嘒嘒載驂載駟君子
所届　赤芾在股邪幅在下彼交匪紓天子所予樂只
君子天子命之樂只君子福祿申之　維柞之枝其葉
蓬蓬樂只君子殿天子之邦樂只君子萬福攸同平平
左右亦是率從　汎汎楊舟紼纚維之樂只君子天子
葵之樂只君子福祿膍之優哉游哉亦是戾矣
　二何字辭極懇至前三章皆以二句興二句下文乃
　承上意而申言之
　二章喜見其車馬之至以為榮即為龍為光之意
　三章𫝊曰賦也愚謂當云興也取邪幅交纒以興諸
　侯交際言赤芾在股則邪幅交纒而在下矣諸侯交
　際匪紓則上為天子所予也蓋赤芾則特取在下之
　邪幅者以其與下彼交之意相關故知當如前後章
　作興也匪紓方見諸侯之徳故下文樂只君子一再
　歎而稱美之
　四章末章則皆以二句興四句柞枝興君子葉盛興
　殿邦受福此方見諸侯之職故既咏歎之而併及從
　臣之賢蓋君行卿從於燕而稱美之亦所以勉勵之
　也前章先美諸侯而歎詠之此再歎咏之而後及其
　臣言之序也
　三章樂只君子六致嘆咏而終以優㳺戾矣之辭所
　以結全篇也蓋優㳺二字有悠久從容之意亦是二
　字有源源而來之意二亦是字不同前言臣之從君
　此言後之繼今蓋天子欲諸侯君臣相與於無窮也
　匪紓鎮邦率從戾矣皆寓戒勉
　按毛傳楚茨至隰桑二十篇在鼓鐘後白華前其中
　魚藻采菽在青蠅賔筵後魚藻采菽既從集𫝊以類
　而從前則青蠅賔筵角弓以下八篇自當仍依毛𫝊
　元次而居采菽之後矣然此二十篇前既有以見正
　雅至采菽而終後尤有以見變雅自青蠅而始其序
　其義皆若有不可易者玉汝此説雖出鄙陋實本集
　𫝊正雅錯脫黍苗宣王時詩之言故且存之於此以
　待他日博雅之君子去取之然此說前人未有及此
　者似亦非偶然之故也願更詳之
騂騂角弓翩其反矣兄弟昏姻無胥逺矣　爾之逺矣
民胥然矣爾之敎矣民胥傚矣　此令兄弟綽綽有裕
不令兄弟交相為瘉　民之無良相怨一方受爵不讓
至于已斯亡　老馬反為駒不顧其後如食宜饇如酌
孔取　母敎猱升木如塗塗附君子有徽猷小人與屬
　雨雪瀌瀌見晛曰消莫肯下遺式居婁驕　雨雪浮
浮見晛曰流如蠻如髦我是用憂
　角弓反興興辭蓋詩之託興多以彼然興此不然此
　以彼不然興此當然故曰反興
　首章言無逺者汎言兄弟之當然次章乃言王不然
　則民将傚其然三章至五章申言民之相逺六章至
　末章申言王之相逺民由相逺故相瘉而各據一方
　以相怨至有以此受爵者然受爵已過其任則宜飽
　矣而又孔取則太甚矣民即王之兄弟宗族不敢戚
　君而自稱為民也此三章一意相連然民之相逺由
　王之相逺兄弟既胥為不令矣而王又爵讒以來之
　是敎猱塗塗也苟王有善道則不令者亦将傚之反
　為善道而相附屬宗族兄弟皆可相依相保矣今既
　無善道而又不肯貶下受爵者遺棄不令者所以自
　處者惟益長其驕慢是使民益為不讓無禮義而相
　殘賊如蠻髦然則王之國必有大可憂者豈獨兄弟
　宗族之受其禍哉此作詩者所以為王憂也此三章
　一意相連曰無曰有有敎戒於王之意曰與屬有開
　悟不令者之意泛言君子舉下以見上泛言小人舉
　疏以見親
　毛𫝊楚茨之隰桑二十篇相連集𫝊謂楚茨十二篇
　當為正雅黍苗隰桑當為宣王時詩今以楚茨十二
　篇上接菁莪黍苗二篇下接六月固主集𫝊也中間
　青蠅而下六篇乃在元次者從毛𫝊也不特六篇雖
　二十篇本相連在後今移於前而仍相連亦用毛𫝊
　也凡詩中篇次之移置或依儀禮周禮或仍毛𫝊或
　主集𫝊或用孔疏各有所據玉汝何敢以私意臆說
　僣移妄易以亂聖經哉
有菀者栁不尚息焉上帝甚蹈無自暱焉俾予靖之後
予極焉　有菀者栁不尚愒焉上帝甚蹈無自瘵焉俾
予靖之後予邁焉　有鳥髙飛亦傅于天彼人之心于
何其臻曷予靖之居以凶矜(按此篇永樂/大典缺卷)
彼都人士狐裘黄黄其容不改出言有章行歸于周萬
民所望　彼都人士臺笠緇撮彼君子女綢直如髪我
不見兮我心不説　彼都人士充耳琇實彼君子女謂
之尹吉我不見兮我心苑結　彼都人士垂帶而厲彼
君子女卷髪如蠆我不見兮言從之邁　匪伊垂之帶
則有餘匪伊卷之髪則有旟我不見兮云何盱矣
　三代王都之盛非徒以民物繁富而已名卿賢相世
　家宦族聚廬於其間禮儀典則文物衣冠言貌威儀
　足為四方表式者於是乎在焉故當盛時惟是為可
　稱及其衰也亦惟是為可思若思盛時而惟在于繁
　富則亦末矣豈有得於先王之餘風遺俗哉是以都
　人士之詩人及見昔日之盛者首専稱士而次兼士
　女其稱士也惟舉貴顯之人有言行而為民望者其
　稱女也惟舉君子女為舊姓而有禮法者蓋天下之
　士女莫多於王都而王都之所以盛則以累聖之澤
　深而士女多賢也詩人惟有感于此而思之故其所
　思誠可思也至其稱士女之容飾則臺笠緇撮小服
　也充耳琇實常服也帶垂髪卷之美亦嘗有之而乃
　以此為歎則詩人之意重在士女之徳禮可知矣不
　然容飾如此而果足以盡前日之盛乎果足以重今
　日之思乎以西都之炫燿不若東都之法度曾謂詩
　人而無見於此乎此其詩所以為雅也有餘謂多威
　儀旟者揚也謂竦敬也即采蘩所謂僮僮彼編髪為
　之此不必編而自竦揚二者皆謂有禮容非止垂與
　卷之美而已也云何猶言無可奈何蓋不為怨懟之
　辭惟歸之氣運世道而悵望之云耳末章承用上章
　二事申言而極詠之尤有餘味亦詩之一體
　此篇若與下三篇俱移置六月前乃與後鴻鴈詩相
　應蓋此離散彼安集亦一錯簡之證也見鴻鴈篇末
終朝采綠不盈一匊予髮曲局薄言歸沐　終朝采藍
不盈一襜五日為期六日不詹　之子于狩言韔其弓
之子于釣言綸之繩　其釣維何維魴及鱮維魴及鱮
薄言觀者
　婦人以夫不在家不為容故髪曲局今歸沐以待其
　還者知君之歸期故也與後章過期相應五日六日
　言其過期耳非止五日六日也狩釣預言歸時事綸
　繩徃觀皆託言末章與前篇末章同但前篇承用上
　二事而竝言此則止承用其一又一體也
　此篇若從前後移置則篇後當總什内篇章而以黍
　苗為後什之首
芃芃黍苗隂雨膏之悠悠南行召伯勞之　我任我輦
我車我牛我行既集蓋云歸哉　我徒我御我師我旅
我行既集蓋云歸處　肅肅謝功召伯營之烈烈征師
召伯成之　原隰既平泉流既清召伯有成王心則寧
　此行者歸而作此詩其曰我故知為行者所作曰歸
　哉歸處曰成之有成故知其歸而作召伯營謝城邑
　雖有旅從而非征伐故征為征行成之有成謂成營
　謝之功
　黍苗為營謝方畢而歸之詩崧髙為營謝既成申伯
　出封之詩此二詩之表裏先後也
隰桑有阿其葉有難既見君子其樂如何　隰桑有阿
其葉有沃既見君子云何不樂　隰桑有阿其葉有幽
既見君子徳音孔膠　心乎愛矣遐不謂矣中心藏之
何日忘之
　桑阿葉難以興其樂若此則以比君子之徳盛故比
　不如興為長樂對愛言樂主發散在外愛根於中故
　始言樂終言愛發之遲謂遐不謂存之久謂末一句
　愛非言所能盡故發之遲藏者或不能久何日忘之
　則存之久矣此愛之久晏平仲交久而敬此愛賢彼
　敬友此由見賢而樂故専以愛言
　此詩在黍苗後豈以宣王任賢使能以致中興故當
　時之人亦皆喜見賢者如此歟𫝊於序謂此非刺詩
　則此在黍苗後固當在六月前也
白華菅兮白茅束兮之子之逺俾我獨兮　英英白雲
露彼菅茅天步艱難之子不猶　滮池北流浸彼稻田
嘯歌傷懷念彼碩人　樵彼桑薪卬烘于煁維彼碩人
實勞我心　鼓鐘于宫聲聞于外念子懆懆視我邁邁
　有鶖在梁有鶴在林維彼碩人實勞我心　鴛鴦在
梁戢其左翼之子無良二三其德　有扁斯石履之卑
兮之子之逺俾我疷兮(按此篇永樂/大典缺卷)
緜蠻黄鳥止于丘阿道之云逺我勞如何飲之食之敎
之誨之命彼後車謂之載之　緜蠻黄鳥止于丘隅豈
敢憚行畏不能趨飲之食之敎之誨之命彼後車謂之
載之　緜蠻黄鳥止于丘側豈敢憚行畏不能極飲之
食之敎之誨之命彼後車謂之載之
　黄鳥有好音故為其自言緜蠻即其自言之聲也止
　于丘阿而下皆黄烏之言也我黄鳥自我也為鳥自
　言以比己止丘阿而道逺我勞如之何而可前乎其
　止其前皆飢乏而不能自給故思有飲食之者庶幾
　有以養其生乎孤陋而無以自修故思有敎誨之者
　庶幾有以進其德乎微賤而無以自致故思有命車
　載之庶幾有以達其道乎謂後車者自謙而無厚望
　之詞也凡人處微賤勞苦之中其所思不出於此三
　者苟能有之則得所託矣而求誨之意常存其間則
　所思不失其正必無嗟來斯濫詭遇之病矣此詩所
　以為雅也畏包道逺我勞而言凡詩明言于前則後
　不再言而意自見
幡幡瓠葉采之亨之君子有酒酌言嘗之　有兔斯首
炮之燔之君子有酒酌言獻之　有兔斯首燔之炙之
君子有酒酌言酢之　有兔斯首燔之炮之君子有酒
酌言醻之
　獻酢醻燕飲之大節也詩人将述物薄禮至之意止
　以獻酢醻三者言之足矣今於首章先以物之尤薄
　者而致其先嘗之意然後别即一物以敘三者之禮
　則雖物薄而尊賔敬賔殷勤篤至之情藹然可見此
　詩善道主意之體也
漸漸之石維其高矣山川悠逺維其勞矣武人東征不
遑朝矣　漸漸之石維其卒矣山川悠逺曷其没矣武
人東征不遑出矣　有豕白蹢烝涉波矣月離于畢俾
滂沱矣武人東征不遑他矣
　高山石路巉巖險峻登歴者最為勞苦故特以此為
　言山川悠逺謂路經幾山幾川非止一山一水而已
　故曰悠逺逺行逢水最苦又遇大雨則苦愈甚故于
　末言之朝言天時出言地勢他言人事兼此三者則
　備嘗矣東征由西周而東也破斧漸漸之石皆言東
　征破斧之武夫不知其勞此詩之武夫不勝其怨以
　此見地非有險夷事非有難易惟繫人心之欣戚而
　人心欣戚又繫在上之賢愚明暗而國之盛衰治亂
　可觀矣
苕之華芸其黄矣心之憂矣維其傷矣　苕之華其葉
青青知我如此不如無生　牂羊墳首三星在罶人可
以食鮮可以飽
何草不黄何日不行何人不将經營四方　何草不𤣥
何人不矜哀我征夫獨為匪民　匪兕匪虎率彼曠野
哀我征夫朝夕不暇　有芃者狐率彼幽草有棧之車
行彼周道(按此二篇永/樂大典缺卷)
欽定四庫全書
　詩纘緒卷十三　　　　　元　劉玉汝　撰
大雅一
文王在上於昭于天周雖舊邦其命維新有周不顯帝
命不時文王陟降在帝左右　亹亹文王令聞不已陳
錫哉周侯文王孫子文王孫子本支百世凡周之士不
顯亦世　世之不顯厥猶翼翼思皇多士生此王國王
國克生維周之楨濟濟多士文王以寧　穆穆文王於
緝熙敬止假哉天命有商孫子商之孫子其麗不億上
帝既命侯于周服　侯服于周天命靡常殷士膚敏祼
將于京厥作祼將常服黼冔王之藎臣無念爾祖　無
念爾祖聿修厥徳永言配命自求多福殷之未喪師克
配上帝宜鑒于殷駿命不易　命之不易無遏爾躬宣
昭義問有虞殷自天上天之載無聲無臭儀刑文王萬
邦作孚
　此篇本述文王之徳以戒成王然傳於首章不言文
　王之徳而言其神葢首言文王既沒而如在故知其
　專以神言然神亦徳也有是徳則有是神言神則徳
　在其中矣新謂成王初嗣位而新受命即伊尹稱嗣
　王新服厥命之新顯者昭之極至時謂新於此時又
　言不顯不時者申詠上文以覆説下文文王也天以
　形體言帝以主宰言天與帝非有二文王與天帝亦
　非有二故於昭言其全體之昭著陟降言其妙用之
　流行於昭于天言其與天並明陟降帝側言其與帝
　同運天之造化非運用無以見其妙非妙用無以見
　其神故詩人以是詠文王以見文王之神與天無間
　有所在而無不在極昭顯而尤神妙政與易後天先
　天之義同先天後天亦非有二然非後天入用之位
　無以見先天全體之妙又如中庸言聖人同於天地
　既言天地不二又言不測之意必如是而後天地造
　化聖人徳業一而二二而一之意可見此固非聖不
　能與亦非聖不能知故曰此詩非聖人不能作也此
　為是詩之首章中含三意一見文王有顯徳上帝有
　成命故子孫蒙其福澤以有天下二見文王與天同
　其體用而無間三則此詩為戒成王而作首章雖未
　有戒辭而已含戒意故極言文王如在欲成王思慕
　感𤼵不能自已先有是心而後可進其言亦作詩陳
　戒之微意也大抵讀詩者既觀本章之㫖又當觀一
　篇之㫖以求作者之意如此章為一篇之首章其起
　意𤼵辭廣大精微如此即可以見大雅之正體矣
　次章至五章皆詠文王之徳分為二節各以文王起
　辭先言亹亹後言穆穆先言令聞不已後言不已其
　敬者言之序也不言純亦不已而言其若有所勉不
　言其敬不已而言不已其敬蓋後章將戒成王故此
　先寓文王可法之意為之張本非文王真有所勉而
　猶待於緝熙也文王孫子成王與焉見上章命新命
　時當指成王可知
　二章從文王存時之徳順說到今三章承二章末語
　從今日逆說歸文王存時事思皇多士以下言文王
　存時得人之盛是以周士傳世之顯如此次章以下
　皆說文王之徳不復語其神矣克生謂能用之使不
　徒生夫然後謂之能生也此以二章為一節觀前以
　文王起辭此承用前末語可見後二章倣此
　文王之徳莫盛於敬故以於字嘆之假哉天命有商
　孫子是順說下文逆說後章又順說與前二章相似
　反覆咏嘆也
　五章言殷士服周助祭而服殷服則殷亡之禍極矣
　寓戒之意切矣故下文即呼王藎臣而告之然告王
　之言不以為下章起辭而於此章末言之蓋此章在
　一篇之中結前起後既欲前有歸宿尤欲後相連續
　若意連語斷則意雖相接而語不切至又前以文王
　起辭此若以成王起辭則是以成王與文王相對非
　所以尊文王而欲成王之念之矣故特於此章之末
　忽呼王臣而告之欲成王感動而警𤼵也此措意行
　文之妙亦大雅大篇長章之一體也
　六章言無念爾祖惟在於修徳前後無非言文王之
　徳然不說出至此方說一徳字蓋特為成王言之見
　我之徳即文王之徳不待他求故下言永言配命即
　修徳之功自求多福即修徳之效永言則不息矣配
　命則無間矣命則天之與我而我所以為徳者徳之
　本也配命則徳既成而即文王矣多福則福在我而
　無殷禍矣修徳之本效二語盡之可謂簡而要矣非
　周公孰能之法文王以自修監殷道以自省亦承前
　章周興殷亡之意而反覆丁寧之也
　無遏爾躬承上求福而言遏絶天命皆由我以致之
　所謂禍福無不自已求之者也宣昭義問承上配命
　而言能修其徳則有以宣昭其善譽矣徳之不修義
　問何有而欲宣昭之乎虞殷自天承上鑒殷而言雖
　能宣昭義問又當度殷而折之於天其曰自天葢將
　轉歸天與文王也此篇首言文王之神如在而與天
　無間末言天之事無迹而文王可法皆反覆以明文
　王與天一而尤欲成王之法文王與首章相應又自
　求多福效見於一已萬邦作孚則效見於天下後世
　效莫大於此故以終篇焉此篇起結相應中間承接
　轉折血脉相貫反覆歎詠意味無窮非聖人有意於
　為是皆自然之文理也
明明在下赫赫在上天難忱斯不易維王天位殷適使
不挾四方　摯仲氏任自彼殷商來嫁于周曰嬪于京
乃及王季維徳之行大任有身生此文王　維此文王
小心翼翼昭事上帝聿懐多福厥徳不回以受方國
天監在下有命既集文王初載天作之合在洽之陽在
渭之涘文王嘉止大邦有子　大邦有子俔天之妹文
定厥祥親迎于渭造舟為梁不顯其光　有命自天命
此文王于周于京纘女維莘長子維行篤生武王保右
命爾燮伐大商　殷商之旅其㑹如林矢于牧野維予
侯興上帝臨女無貳爾心　牧野洋洋檀車煌煌駟騵
彭彭維師尚父時維鷹揚涼彼武王肆伐大商㑹朝清
明
　徳明而又明則命顯而又顯難忱不可恃不易不可
　忽起語泛說正理次即轉入殷亡以起後章言文武
　詩體文法也
　次章以下言天命文武文王以徳言武王以功言而
　言武王之功為多疑當以此篇為追述武王之功與
　前篇相對葢武王有天下者也故篇内雖分言文武
　而推本王季以及文王者實欲推本文王以及武王
　也又前篇既專述文王故此篇惟重在於武王歟前
　篇呼王藎臣明見戒詞此篇戒意寓於首章
　翼翼恭慎恭見乎外慎主乎中兼内外言昭事上帝
　顯然事帝於動静作止語黙之間文王有事君之小
　心即事上帝之小心也懐言福自來或謂懐即予懐
　明徳之懐言帝自懐與之受言方國自來已不拒之
　即歸斯受之之受
　次章承首章之起語即述大任以及文王三章則專
　述文王之徳至四章再從天命說起葢將陳武王而
　先推本文王也洽陽渭涘言周京之盛如碩人言齊
　地廣大韓奕言韓土孔樂也俔天之妹言大姒徳自
　然而生即貴也文定厥祥言文王之昏禮極備也大
　姒生有徳而昏盡禮故曰不顯其光言徳禮之光也
　又意此時王季為文王娶六禮甚盛故詩人特以是
　咏之觀造舟後為天子制則其禮盛可知又夫婦人
　倫之始故聖道必本於此天下之本在國國之本在
　家也
　六章又從天命說起葢此章正言文王生武王武王
　伐商前曰天監此曰有命又曰篤曰保右命葢武王
　受命有天下其功尤大故二章皆承上更端再三推
　原天命見此篇之意重在武王又前咏文王止二章
　後推本以及武王凡五章意尤可知中入武王與文
　王篇中入成王同皇矣篇中亦然
　維予侯興之下忽言上帝臨女無貳爾心乃衆人贊
　武王之辭有數意一見天意必欲亡紂衆心同欲武
　王除暴二見武王之心常若帝臨而于天下無不順
　於理無所違三見武王順天應人而非得已四見武
　王之心明白洞達衆人所共知至此而贊其决作詩
　者於此又以詠其事辭簡義精意深文竒信非聖不
　能作也
　孟子曰周公相武王誅紂此詩乃獨以太公言葢太
　公精兵法伐紂軍旅之事實專任之故詩人舉其實
　以明功鷹揚者太公以紂為天人所共怒故年雖老
　而氣甚壯志氣不以血氣而衰也又贊武王者衆人
　也而太公為天下之父於此而助武王豈得辭哉且
　言太公而不及周公則此詩為周公所作亦一證也
　肆者兵進而不可遏也葢衆人皆欲紂亡之速故雖
　遏之而不可得且見罔有敵於我師之意焉㑹朝清
　明即書所謂一戎衣而天下定者但書紀其終詩咏
　其始㑹朝清明如沈霾忽開而觀白日如炎埃忽散
　而挹清風其形容即時頓異之氣有大定一語所不
　能盡者以武王成功如此其大一篇序事如此其詳
　而終以一語凡反商之政代商之治皆可即是而推
　可謂極簡要而善形容矣且不特此也是詩用一字
　形容如曰昭曰篤曰燮曰肆用二字形容如曰明明
　曰赫赫曰鷹揚用一語形容於殷紂曰天位殷適於
　文王曰小心翼翼於大任曰維徳之行於大姒曰俔
　天之妹於武王曰無貳爾心而以㑹朝一語結全篇
　之意皆可玩味傳謂末章所以終首章之意又云其
　章以六句八句相間以此論之則詩必有體文必有
　法烏可以是為末而不論哉
緜緜𤓰瓞民之初生自土沮漆古公亶父陶復陶穴未
有家室　古公亶父來朝走馬率西水滸至于岐下爰
及姜女聿來胥宇　周原膴膴堇荼如飴爰始爰謀爰
契我龜曰止曰時築室于兹　迺慰迺止迺左迺右迺
疆迺理迺宣迺畝自西徂東周爰執事　迺召司空迺
召司徒俾立室家其繩則直縮版以載作廟翼翼　捄
之陾陾度之薨薨築之登登削屢馮馮百堵皆興鼛鼓
弗勝　迺立臯門臯門有伉迺立應門應門將將迺立
冡土戎醜攸行　肆不殄厥愠亦不隕厥問柞棫拔矣
行道兌矣混夷駾矣維其喙矣　虞芮質厥成文王蹶
厥生予曰有䟽附予曰有先後予曰有奔奏予曰有禦
侮
　緜緜𤓰瓞一語於本章則為比合全章則為興𤓰瓞
　取義先小後大本章只言小而不及大故只當為比
　合全篇則由首章循至末章方見先小後大則此一
　句當為興矣以一句興全篇又詩之一體與衆例不
　同大雅大篇皆出聖賢𤼵端一語便見始終於此詩
　乎見之此篇詠大王文王首章即見古公所謂入題
　者是也然先從周人説起却引入大王言周人始生
　自公劉遷豳以來至大王已歴數世然只二句包括
　不說出葢意重在大王也作此詩文法也其言初生
　即厥初生民之初生彼說出於姜嫄此包括公劉諸
　君所以知之者以自土沮漆而知之也其言古公者
　謂古公之時民俗如此故傳以民與俗言非古公居
　土室中也
　二章却提古公說此下皆詠古公矣走馬非從容故
　見避狄難此隠言至下厥愠混夷乃明言序事緩急
　法也
　凡遷都先相地宜次詢人謀乃考卜如公劉遷豳武
　王遷鎬衛遷楚丘大舜官占洪範謀及凡事皆然况
　遷都重事可不謹乎此與下章皆定民居
　慰止左右使民有居疆理宣畝使民有養周爰執事
　見古人愛民周徧
　至是乃召司空見上居民授田皆古公身親臨之此
　時司空司徒未必不在特詩人欲表此意故于此始
　以乃召言之此言古公作已室家下文乃詳其先後
　作之之序
　捄之度之承上章繩直縮版而述其作墻之序即上
　章立室家之事二章雖斷而一事相因又詩之一體
　文之變也鼛鼓言民自樂勸周爰見上愛下弗勝見
　下愛上二語備之
　二門因居室而言居室正門之外左祖右社而營築
　畢矣二門與社至周皆為天子制詩人欲成王知所
　由始故特因居室併及之乃者相繼之辭迺慰至迺
　立凡十三迺字自有次序非泛言之捄之一章獨無
　乃字見是承上而二章相連明矣
　末二章乃一篇之歸宿故以肆字起辭又以見後大
　之意前皆述大王事至此方詠其徳然只以混夷一
　事言之所以為善詠徳也言大王不能絶人之見怒
　但能不廢已之自修卒致文王之時岐下繁盛而混
　夷奔竄矣混夷之服夲文王時事詩人欲言大王積徳之
　效故推本而歸之大王焉四矣字所以深嘆其效也
　末章因混夷之服而言文王之徳惟以虞芮一事言之
　葢舉其大者所以為善詠徳也虞芮之來自來質成
　而莫知其所以然者何也但見文王之國有蹶然興
　起之勢周公謂以已意推之毋亦有此四臣之助乎
　其稱予者周公對成王之辭也前章言大王不言混
　夷之服其服固有所自末章止言虞芮之來不言文
　王其來也雖文王亦不期然矣文王之化至是而未
　易名言周公特因國勢興起而以予斷之然猶不敢
　自是也故稱予曰者凡四以寓不盡之意欲成王深
　思自得之而文王得人盛之意亦在其中矣二章言
　周至大王始大而文王益大以終首章之意則緜緜
　𤓰瓞一語豈非一篇之興歟又按三詩皆成王之詩
　文王篇則追述文王之徳大明篇則追述武王之功
　緜篇則追述大王文王之事文王詩戒明矣大明戒
　意見首章緜似無戒意葢緜首言國小無咏美意中
　言愠問有艱難意末言予曰乃公告王之辭書載周
　公告王皆稱予故緜戒可知又三詩皆用為相見之
　樂二詩既戒則此詩亦戒可知
芃芃棫樸薪之槱之濟濟辟王左右趣之　濟濟辟王
左右奉璋奉璋峩峩髦士攸宜　渒彼涇舟烝徒楫之
周王于邁六師及之　倬彼雲漢為章于天周王夀考
遐不作人　追琢其章金玉其相勉勉我王綱紀四方
　芃芃棫樸則薪之槱之矣薪以燎之所以致其用於
　今日槱以積之所以儲其用於後日也濟濟辟王則
　左右趣之矣左右使令之人固無不於此乎趣向左
　右輔弼之人又無不於此乎趣向也
　左右言無方也首次二章皆言濟濟辟王左右而其
　一則泛言人心歸向之一則特言人中之賢士歸向
　之詞語相疊意義相足與前篇縮版捄之二章之體
　相似又前後皆興此獨賦可見
　三章之興與前章之賦體雖不同而下文文意相對
　與湛露後二章之體相似葢言居而奉祭則賢士歸
　向出有所往則六師歸向三章葢一意相通
　後二章言文王之徳化政治能使天下四方之人自
　歸向之非止國之髦士師衆也故此章託興於天而
　聖人所作可知矣周王有聖徳又有夀考聖人在位
　日久如之何而不作人非以其在位久而後能也追
　琢金玉託興又變其體葢以一物析為二句横作四
　截追琢金玉以興勉勉其章其相以興綱紀又當先
　言金玉而乃先言追琢者所以為興勉勉也我王有
　聖徳而又勉勉故其綱紀為至傳于三者皆以至意
　言之又追琢金玉極文質之美者興中自有至意故
　詩有意因興而顯興有藏言外之意者所謂興兼比
　者也上章亦然何以見後二章亦言人歸之者葢歸
　向者此篇所詠之大意也前三章既見此意則後二
　章可知故詩有後章承前章不言而前意在其中者
　觀此詩尤可見也作謂作興鼓舞於當時綱紀謂維
　持鞏固於無窮勉勉有徳化造極不已之意綱紀有
　天下後世可守可久之意故以是終篇焉
瞻彼旱麓榛楛濟濟豈弟君子干禄豈弟　瑟彼玉瓚
黄流在中豈弟君子福禄攸降　鳶飛戾天魚躍于淵
豈弟君子遐不作人　清酒既載騂牡既備以享以祀
以介景福　瑟彼柞棫民所燎矣豈弟君子神所勞矣
　莫莫葛藟施于條枚豈弟君子求福不回
　此詩詠文王有徳而得福即中庸大徳必得其禄之
　意首章託興中含自然之意次章取興中含必然之
　意前詩作人託興雲漢有廣大光明之意此詩作人
　託興鳶魚有流動充滿莫知所以然之意末章葛藟
　有纒固不已之意皆興之兼比者當各隨所興以見
　所詠葢大雅所興多有在所詠之外而可以因興得
　所詠之意者此興所以為深遠也此篇詠歌文王之
　徳重在豈弟君子一語葢此一語詠徳也前後始終
　皆言得福中間一言徳化言徳盛民化所以得福也
　觀傳於下章謂承上章言有豈弟之徳則祭必受福
　可見此章為得福之本故此章不言福惟託興專以
　形容徳化之妙焉輔氏謂斂福錫民則非傳承上章
　之㫖矣三章言豈弟而不言福四章言介福而不言
　豈弟以是推之則第五章亦當承上章言享祀之福
　神勞之矣又前後皆興惟第四章居中獨為賦葢二
　章一意相通詩有二章意連有三章意連者惟大雅
　篇有此體不可以常例論也首章末章皆子貢答子
　禽之意首末相應而末兼興纒固不已所以為結
思齊大任文王之母思媚周姜京室之婦大姒嗣徽音
則百斯男　惠于宗公神罔時怨神罔時恫刑于寡妻
至於兄弟以御于家邦　雝雝在宫肅肅在廟不顯亦
臨無射亦保　肆戎疾不殄烈假不瑕不聞亦式不諌
亦入　肆成人有徳小子有造古之人無斁譽髦斯士
　詩有一句引起次句入題者此詩首句推本大任次
　句即説文王雖言文王之母然提出文王即是此詩
　之綱領矣下言周姜大姒亦為文王言之故後章不
　再舉文王矣齊有純一之意兼内外而言詠大任只
　用一齊字雖大姒之嗣亦嗣此耳故人稱徳不在多
　所以善詠
　首章先大任及大姜故此先言宗公次言寡妻又先
　宗廟後閨門先祖宗後家國言之序也以宗工對寡
　妻兄弟邦家則尊卑之等以家邦自相對則内外之
　序大分小分所施各有其道焉然言惠而不言所以
　惠言刑而不言所以刑葢猶是承上起下未曽説出
　所以為徳者下章乃言之
　三章乃承上章言其所以刑于家邦者以其在宫而
　有雝雝之徳所以惠于宗公者以其在廟而有肅肅
　之徳也至此與下章方極言文王之徳然先宫後廟
　與上章交互而言者變文法也
　雝雝肅肅徳之見於身者故亦臨亦保以心言不顯
　以地言無射以時言也至誠無息之心也戎疾不瑕
　徳之見於事者故亦式亦入以理言聞謂已非有聞
　於人諫謂人非有諫於已從容中禮之事也在宫在
　廟處常之徳不殄不瑕處變之徳二章詠文王之徳
　無以復加矣然必有諸身而後見於事能處常而後
　能應變故此章以肆言
欽定四庫全書
　詩纘緒卷十四　　　　　元　劉王汝　撰
大雅二
皇矣上帝臨下有赫監觀四方求民之莫維此二國其
政不獲維彼四國爰究爰度上帝耆之憎其式廓乃眷
西顧此維與宅　作之屏之其菑其翳修之平之其灌
其栵啓之辟之其檉其椐攘之剔之其檿其柘帝遷明
徳串夷載路天立厥配受命既固　帝省其山柞棫斯
拔松柏斯兌帝作邦作對自大伯王季維此王季因心
則友則友其兄則篤其慶載錫之光受禄無喪奄有四
方　維此王季帝度其心貊其徳音其徳克明克明克
類克長克君王此大邦克順克比比于文王其徳靡悔
既受帝祉施于孫子　帝謂文王無然畔援無然歆羡
誕先登于岸密人不恭敢距大邦侵阮徂共王赫斯怒
爰整其旅以按徂旅以篤于周祜以對于天下　依其在
京侵自阮疆陟我高岡無矢我陵我陵我阿無飲我泉
我泉我池度其鮮原居岐之陽在渭之將萬邦之方下
民之王　帝謂文王予懐明徳不大聲以色不長夏以
革不識不知順帝之則帝謂文王詢爾仇方同爾兄弟
以爾鉤援與爾臨衝以伐崇墉　臨衝閑閑崇墉言言
執訊連連攸馘安安是類是禡是致是附四方以無侮
臨衝茀茀崇墉仡仡是伐是肆是絶是忽四方以無拂
　皇矣至式廓即大明明明赫赫之意而此則詳盡曲
　折尤見天人之心焉葢大明言天監徳此言天觀民
　民之定即徳之騐言徳則所本者切言民則所關者
　廣葢各一意也二國四國承求民而言天於夏商非
　無意焉而二國無定民之政故不得不舍之言天不
　輕廢也於四海則廣求而詳擇之苟得其人而耆致
　之則増大其規模而後眷之言天不輕予也天之心
　惟欲求民之定而大王有焉於是乃眷而顧之篇首
　泛論起辭就入太王然一篇大意皆不出此此章祇
　言大王居岐下章乃言遷岐
　大王之徳莫大於遷岐故凡詠大王惟以遷岐為言
　大王之遷岐也天以其有明徳而遷之也凡不得已
　而遷者莫難於固而大王内外之治如此是遷之者
　所以固之也上文八句只言芟除草木而始遷漸盛
　漸廣之意具見此善詠也而大王既受而能固者自
　有其實矣必及立配者國之本在家又遷岐姜女實
　來又詩人欲為後大伯王季張本大明思齊皆然𫝊
　言成王業者通後章言也
　前章言帝遷者固之也此則天欲興之矣故曰帝作
　邦作對因心則友謂王季之友其兄根于至性𤼵於
　至誠自然而無勉强大伯之讓王季之受讓皆隠㣲
　而無迹於此特以為王季之徳非周公孰能知之王
　季之徳莫盛於此故首言之下文修徳篤慶後章六
　徳書言其勤王家皆由此而推之也大伯未讓之時
　王季之本心惟知友愛而已王季受讓之後惟知周
　家之慶當厚之而已所謂篤慶非他有篤之之道惟
　因孝友之徳而益修之即所以篤其慶矣所謂錫之
　光者亦非别有以為之光也能篤其慶即所以彰其
　兄之讓矣篤慶錫光皆不在因心之外也
　四章専詠王季之徳謂王季心能制義而事得其宜
　徳能致譽而人無間言故治國而有此六者之徳皆
　因心之所推修徳之所致也王此大邦追稱之也維
　此王季一語兩章重見前由大王轉入王季此反由
　王季轉入文王皆於章半承上起下與文王藎臣大
　明武王同一機軸也
　此下二章承上章文徳靡悔之意止以文王二事言
　之詠徳之法也章首以二帝謂對舉起辭真若上帝
　親與文王言真若文王周旋唯諾面受帝語者以見
　天與文王為一文王與帝無間與前帝遷帝省帝度
　之意迥異葢前述賢君事功此詠聖人徳業也密人
　不恭為可怒文王因其可怒而怒之文王之怒得性
　情之正故首言文王無人欲獨能於天理先知先覺
　也王師所至皆以我言見仁者無敵罔有敵於我師
　而我即天也
　伐密言在京密小遣師取之而已伐崇言同爾兄弟
　崇大蓋親往也其親往也雖以兵行而實以徳服故
　始欲致其來附不至則退修徳而復伐之肆之待其
　自降然後絶滅其國皆天理之當然順而行之不見
　有為之迹者也文王以徳行師最難形容詩人首言
　其外則不大聲色中則不識不知末述聖人致之附
　之乃其本心伐之絶之非有私意緩徐迅速各盡當
　然皆得冺然無迹之意至言四方無侮無拂尤得天
　下自然心服之意其形容徳不形功無迹之妙有不
　容言者非聖知聖孰能作此哉　按周公追王三王
　而此篇專敘三王之徳豈作此詩以述其所以追王
　之本意歟故于三王皆本之于天于帝而于王季則
　曰王此大邦其追述可見于王季言之者舉中以見
　前後也又此詩終篇皆本首章帝臨求定增其式廓
　之意于天于帝于賢于聖循實致詠各盡形容又皆
　于中章轉入又暗説大王顯稱王季文王又奄四方
　施孫子既結復起又各章中或二句連或三句連或
　一句韻或三句韻或連用韻參差不齊皆變文法自
　然之體也惟大雅為然　首章言天亡殷興周中言
　施于孫子孫子成王與焉疑亦周公戒成王之詩歟
經始靈臺經之營之庶民攻之不日成之經始勿亟庶
民子來　王在靈囿麀鹿攸伏麀鹿濯濯白鳥翯翯王
在靈沼於牣魚躍　虡業維樅賁鼓維鏞於論鼓鐘於
樂辟廱　於論鼓鐘於樂辟廱鼉鼓逢逢矇瞍奏公
　文王始作靈臺辟廱而有臺池鳥獸鐘鼓之樂周人
　樂文王之有此樂也故詩人述民樂之意以見文王
　得民之樂之者如此然詩中所言者皆文王之樂未
　見民之樂所以知者以庶民子來一語知之也東萊
　之說本於孟子孟子之言亦本於此語政詩之本㫖
　也又詩首章既𤼵此意則後章皆含此意詩有比體
　與棫樸同首章重在庶民子來一語一篇意皆本此
　王在囿中而物各適其性安其所有天地物各付物
　之意則文王之樂何如以築臺而民猶樂之如此則
　於此而樂文王之有其樂可知先言鼓鐘後言辟廱
　者言文王奏樂行禮於辟廱也於樂非謂文王樂此
　亦非謂民樂蓋言樂作而倫理之聲𤼵於鐘鼓和樂
　之氣充乎辟廱也前言物自適于囿沼此言人同樂
　於禮樂皆文王之樂也以文王之樂在彼民猶樂之
　况其樂之在此民其有不樂者乎葢知池臺之樂者
　常人也知禮樂之樂者文王之民也故觀後三章之
　言祗見文王之樂推首章之意則民之樂固在文王
　所樂之中矣此詩人所以為善述也故觀此詩者有
　三意一見文王之樂二見民樂文王之樂三見詩人
　之善述民樂兼此三意而涵泳之則得之矣奏曰方
　奏葢言樂方奏而人已和樂不待樂之終所以甚言
　樂能感人心之和樂如此也凡詠樂先說陳器而後
　說奏樂如有瞽之先設後舉那之先置後奏皆然葢
　序事之法自然如此不可以見聞分也謂虡業為見
　則於論非聞乎謂逢逢為聞則奏公豈必非見必分
　見聞則泥矣
下武維周世有哲王三后在天王配于京　王配于京
世徳作求永言配命成王之孚　成王之孚下土之式
永言孝思孝思維則　媚兹一人應侯順徳永言孝思
昭哉嗣服　昭兹來許繩其祖武於萬斯年受天之祜
　受天之祜四方來賀於萬斯年不遐有佐
　詩美武王纘三王之緒故首稱文武次說三王下復
　歸武王見詩為武王作也
　王配于亰繼其位也世徳作求繼其徳也求徳為配亰
　之本原配命為求徳之極至而成孚則求徳配命之明
　效也求徳貴於興起不興起則不能有為配命貴於永
　言不永言則不能終合暫合暫得皆為不永者言之
　武王纘三后之緒約言之則維孝而已前二章其言
　畧盡故此二章惟以孝思一語重言對舉而深美之
　中庸稱武王繼志述事惟以逹孝言之政此詩意傳
　說亦祖于此下土之式謂為法維民之則謂可為法
　上句實下句虛二意不同
　媚應承維則之意而言順徳謂孝程子曰孝弟順徳
　也維民之則覆說成王之孚昭哉嗣服覆說世徳作
　求反覆詠歎之也昭哉昭兹皆歎聲
　後二章言孝道之極致前言孚謂當時此二章謂來
　世傳言武王之道道謂孝道言武王之孝可傳於來
　世來世而能繼祖武以行此孝道于萬年則此萬年
　可以受福也於字承上斯字起下於字傳無音只當
　如字也
　來世受天之祜而四方皆來朝賀于萬年則此萬年
　豈不有助於國家乎四方來賀即孝經所謂明王以
　孝治天下得萬國之懽心者言孝道不特可傳子孫
　于無窮亦可感人心于無窮也此孝道之極效為子
　孫者不可以不知其亦寓戒後人與　次章而下每
　承上章末語而疊用之惟媚兹不然然中間對舉上
　章永言孝思一語血脈上斷而中連又媚兹接意永
　言疊文變文成體自然之妙也
　皇矣述大王王季文王靈臺詠文王下武詠武王後
　篇又兼詠文武血脈通貫葢謂此若間以康王以後
　之詩則不相通貫矣然傳曰文意曰文體曰血脈亦
　何嘗不以文論哉
文王有聲遹駿有聲遹求厥寧遹觀厥成文王烝哉
文王受命有此武功既伐于崇作邑于豐文王烝哉
築城伊淢作豐伊匹匪棘其欲遹追來孝王后烝哉
王公伊濯維豐之垣四方攸同王后維翰王后烝哉
豐水東注維禹之績四方攸同皇王維辟皇王烝哉
鎬京辟廱自西自東自南自北無思不服皇王烝哉
考卜維王宅是鎬京維龜正之武王成之武王烝哉
豐水有芑武王豈不仕詒厥孫謀以燕翼子武王烝哉
　有聲二字形容文王未可泛觀有聲即令聞聞只聞
　於人聲則有振𤼵感動逺揚深入之意堯之光舜之
　華文王之聲皆聖徳之事虞芮之質成江漢之純被
　皆聲自然之致也孟子仁言不如仁聲之入人深也
　正是此意詩人猶以此意之不足猶恐已意之不白
　故復申言重詠以為甚大乎其有聲也然則此所謂
　聲豈可以尋常之聲例觀哉曰寧曰成即有聲之實
　也愚謂求觀當屬詩人成功見後章
　次章述得豐之由言文王受天命而有此伐崇之功
　也
　三章述作豐之志乃文王欲追先王之志而致其奉
　先之孝也匪棘即靈臺勿亟之意文王之本意也出
　有武功入有孝道致孝仁也致武義也文王之全徳
　也伐崇之功甚大而作豐之制不大文王之小心也
　四章述文王都豐之事葢至此而寧成之功濯濯乎
　著明矣
　五章詠豐水而推禹績者本往聖之功而大豐水之
　地文王言維翰武王言維辟見文王未王武王始王
　也極言豐水之盛所以著遷鎬之由也四方同而地
　不能容所以遷也
　鎬京為四方之極辟廱為風化之原武王遷都立學
　而天下化鎬京莫大之美也
　考卜本其初而言定遷之事詒謀要其終而言傳後
　之計葢遷非特為四方攸同之故實欲為萬世無疆
　之休也詠鎬而猶及豐故興之説為長又言芑以小
　興大意尤深逺翼子者敬事之子也以是稱武王葢
　周公之詞也亦足為周公作之證文王追王故先言
　王后武王實王故言皇王追王故先言文王後言王
　后實王故先言皇王後言武王言各有當而先後相
　變相間亦作文之體也哉者歎辭八言申重以深歎
　之也其單句無韻葢合八章重韻為韻與麟之趾同
　皇矣言孫子下武言來世文王有聲言翼子疑亦周
　公戒成王之詩歟
厥初生民時維姜嫄生民如何克禋克祀以弗無子履
帝武敏歆攸介攸止載震載夙載生載育時維后稷
誕彌厥月先生如達不坼不副無菑無害以赫厥靈上
帝不寧不康禋祀居然生子　誕寘之隘巷牛羊腓字
之誕寘之平林㑹伐平林誕寘之寒冰鳥覆翼之烏乃
去矣后稷􁀾矣實覃實訏厥聲載路　誕實匍匐克岐
克嶷以就口食蓺之荏菽荏菽斾斾禾役穟穟麻麥幪
幪𤓰瓞唪唪　誕后稷之穡有相之道茀厥豐草種之
黄茂實方實苞實種實褎實𤼵實秀實堅實好實穎實
栗即有邰家室　誕降嘉種維秬維秠維穈維芑恒之
秬秠是穫是畝恒之穈芑是任是負以歸肇祀　誕我
祀如何或舂或揄或簸或蹂釋之叟叟烝之浮浮載謀
載惟取蕭祭脂取羝以軷載燔載烈以興嗣歲　卬盛
于豆于豆于登其香始升上帝居歆胡臭亶時后稷肇
祀庶無罪悔以迄于今(按此篇永樂/大典缺卷)
敦彼行葦牛羊勿踐履方苞方體維葉泥泥戚戚兄弟
莫逺具爾或肆之筵或授之几　肆筵設席授几有緝
御或獻或酢洗爵奠斝醓醢以薦或燔或炙嘉殽脾臄
或歌或咢　敦弓既堅四鍭既鈞舎矢既均序賔以賢
敦弓既句既挾四鍭四鍭如樹序賓以不侮　曾孫維
主酒醴維醹酌以大斗以祈黄耉黄耉台背以引以翼
夀考惟祺以介景福
　此詩首章言兄弟末言黄耉故知為兄弟耆老既言
　曽孫又後篇言公尸故知為祭畢而燕勿莫禁止辭
　最詩人用意處葢兼人與已平日與今日而言兄弟
　本至戚既戒其逺又欲其邇邇則或筵或几而得以
　敘親戚之情於既燕而又述其戒焉所以為慇懃篤
　厚也燕飲之詩多先敘其情盖情既相洽而禮得以
　行故其言之序如此伐木蓼蕭裳裳者華皆然
　次章承上章筵几而言設席緝御見其情意之益勤
　獻酢見其禮樂之咸備六或字與上章二或字同舉
　一以見其餘又語不齊對文法也
　三章既均止言射中如樹則既中而又貫革燕射非
　主皮而此言之者見其射藝之精也中而貫革易以
　病人故尤以不侮為徳焉按祭畢而燕無射儀禮將
　射則先行燕禮非祭畢之燕也此祭畢而燕乃言及
　射其禮未考又耆老不以筋力為禮而貫革非耆老
　所能傳所以疑者其以此歟豈詩人於此追述其祭
　前射中之事歟又豈儀禮之燕為諸侯禮天子禮逸
　今不可得而知歟
　以引以翼祈耆老之皆夀也或引導於前或輔翼於
　左右無非夀者葢耆老非一人欲夀者之相與以夀
　則無一人不夀矣而其所以致夀之道皆在其中此
　祈禱之至也既祈其夀又願其福葢有夀而無福無
　益也
既醉以酒既飽以徳君子萬年介爾景福　既醉以酒
爾殽既將君子萬年介爾昭明　昭明有融髙朗令終
令終有俶公尸嘉告　其告維何籩豆静嘉朋友攸攝
攝以威儀　威儀孔時君子有孝子孝子不匱永錫爾
類　其類維何室家之壼君子萬年永錫祚𦙍　其𦙍
維何天被爾禄君子萬年景命有僕　其僕維何釐爾
女士釐爾女士從以孫子
　行葦備言燕禮之盛而此專以酒言燕以飲為主故
　止言酒而筵几禮樂皆在其中徳言恩意即情意之
　相感者非徒事飲食所能致者故特以此言之
　燕有殽烝政燕禮所用者故與酒並言昭明兼内外
　徳業言身心家國天下皆在其中即明昭有周之意
　言其徳業昭著光明盛大也
　融猶今言融化融液皆盛極之所致故以為明之盛
　髙朗則復歸君之身心言其身處崇髙而心極昭徹
　高謂崇高富貴首出庶物以位言朗謂聰明睿智足
　以有臨以徳言令終即洪範考終命五福之一古人
　以此為福故臣以此祝其君後人則以此為諱矣父
　兄答君而述公尸語即楚茨末章述嘏辭而以為慶
　辭也
　祭祀莫重於禮儀言籩豆則禮備可知言朋友威儀
　則君敬可知
　言君子有孝子則君之禮儀誠敬可知
　室家之壼言家齊也深邃嚴肅非齊乎祚𦙍承上章
　君子有孝子而言既錫福禄又錫以子孫人君之福
　莫大於此故下二章惟此意而已
　接上章𦙍字言然下復言福者葢必君先有福而後
　有賢子孫故此將言𦙍而復言福以終上章祚字之
　意
　釐爾女士謂天與爾女子之有士行者為孝子之配
　又生賢子孫則君之福無窮矣故言此以終上章𦙍
　字之意
鳧鷖在涇公尸來燕來寧爾酒既清爾殽既馨公尸燕
飲福禄來成　鳧鷖在沙公尸來燕來宜爾酒既多爾
殽既嘉公尸燕飲福禄來為　鳧鷖在渚公尸來燕來
處爾酒既湑爾殽伊脯公尸燕飲福禄來下　鳧鷖在
潨公尸來燕來宗既燕于宗福禄攸降公尸燕飲福禄
來崇　鳧鷖在亹公尸來止熏熏㫖酒欣欣燔炙芬芬
公尸燕飲無有後艱(按此篇永樂/大典缺卷)
假樂君子顯顯令徳宜民宜人受禄于天保右命之自
天申之　干禄百福子孫千億穆穆皇皇宜君宜王不
愆不忘率由舊章　威儀抑抑徳音秩秩無怨無惡率
由羣匹受福無疆四方之綱　之綱之紀燕及朋友百
辟卿士媚于天子不解于位民之攸塈
　假樂君子言美哉樂哉之君子也嘉言其徳之美樂
　言其心之樂也即下文所謂令徳也令徳顯而又顯
　故能宜民人宜民人故能受禄于天而天眷顧之不
　厭保佑命申皆出自天而言自天於中間文法也
　上章言令徳受禄故此言干禄豈弟之意又公尸言
　干禄含祭祀意言君以祭得福有若干然亦子貢答
　陳亢意也干禄而得百福故子孫既多而且賢千億
　多也自穆穆至羣匹賢也既有穆穆皇皇之徳又必
　率由乎舊章正孟子徒善不足以為政之意然太過
　則愆違不及則遺忘無過不及適合乎中斯得率由
　舊章之道矣
　既有穆穆皇皇之徳故此惟以抑抑秩秩徳之見乎
　外者言之舉外以見内也既有威儀聲譽又必率由
　羣賢即舜兢業無曠庶官之意然私怨因人而生私
　惡由已而出無私怨惡一出於公斯得率由羣匹之
　道矣不愆不忘特為遵祖而言無怨無惡特為任賢
　而發八句辭意正相對章斷而意連故傳以為皆稱
　願其子孫之辭受福無疆總遵祖任賢而言四方之
　綱則福及乎民矣
　末章語疊之綱意承羣匹言君能綱紀斯民而民頼
　以安故臣以其君能勤身安民為已愛上之道所謂
　以安社稷為悦者也臣欲其君如此則民安而君臣
　皆得常安矣三章之文意血脈接續通貫只是一段
　意思皆稱願其子孫之辭於是祝君得福之意至矣
　傳以不解屬君欲君不解屬臣吕氏以上四句為君
　臣交泰以不解為君臣處泰二說不同然傳以後二
　章稱願君之子孫則責難於君與子孫之為君者其
　意為切其說為備故傳先已說後吕說亦隠然於中
　可得而兼也　既醉以臣答君故致其頌禱假樂之
　公尸尊也故於頌禱之中寓規戒之意不愆不忘無
　怨無惡不解于位皆規戒之辭且不特寓戒時王并
　寓戒其子孫用意尤篤厚而深逺與既醉不同而各
　得其體矣東萊燕字當從傳釋為安義亦可也
篤公劉匪居匪康迺埸迺疆迺積迺倉迺裹餱糧于槖
于囊思輯用光弓矢斯張干戈戚揚爰方啟行　篤公
劉于胥斯原既庶既繁既順迺宣而無永歎陟則在巘
復降在原何以舟之維玉及瑶鞞琫容刀　篤公劉逝
彼百泉瞻彼溥原迺陟南岡乃覯于京京師之野于時
處處于時廬旅于時言言于時語語　篤公劉于京斯
依蹌蹌濟濟俾筵俾几既登乃依乃造其曹執豕于牢
酌之用匏食之飲之君之宗之　篤公劉既溥既長既
景迺岡相其隂陽觀其流泉其軍三單度其隰原徹田
為糧度其夕陽豳居允荒　篤公劉于豳斯館渉渭為
亂取厲取鍛止基迺理爰衆爰有夾其皇澗遡其過澗
止旅乃宻芮鞫之即(按此篇永樂/大典缺卷)
泂酌彼行潦挹彼注兹可以餴饎豈弟君子民之父母
　泂酌彼行潦挹彼注兹可以濯罍豈弟君子民之攸
歸　泂酌彼行潦挹彼注兹可以濯溉豈弟君子民之
攸塈
　詩有以三句興一句者此以三句興二句以小喻大以
　彼明此以賤形貴則人易知而必信也子夏之言全
　釋此詩豈弟父母之意故居先大學止釋父母而無
　豈弟意故居後子夏言父母屬民大學言父母屬君
　然君能使民有父母之尊親則亦民之父母矣為民
　父母足該民有父母意即元后作民父母之意也此
　言有豈弟之徳者必民之父母欲君盡子民之道也
　詩人以此一言為簡要故始則托興三句以起其辭
　後仍前興而以攸歸攸塈明其效葢欲王深信此言
　而益勉之也後章反覆一再皆以明此一言所謂一
　言居要一篇警䇿者又大雅之體也民之父母與南
　山有臺同特此託興𤼵揚舉效贊詠意尤𤼵越而顯
　煥使人有所感悟葢此言豈弟彼言樂只彼美其已
　然之徳是賛美之辭此詩有戒勉意非頌禱也故不
　言樂只
有卷者阿飄風自南豈弟君子來游來歌以矢其音
伴奐爾游矣優游爾休矣豈弟君子俾爾彌爾性似先
公酋矣　爾土宇昄章亦孔之厚矣豈弟君子俾爾彌
爾性百神爾主矣　爾受命長矣茀禄爾康矣豈弟君
子俾爾彌爾性純嘏爾常矣　有馮有翼有孝有徳以
引以翼豈弟君子四方為則　顒顒卬卬如圭如璋令
聞令望豈弟君子四方為綱　鳯凰于飛翽翽其羽亦
集爰止藹藹王多吉士維君子使媚于天子　鳯凰于
飛翽翽其羽亦傅于天藹藹王多吉人維君子命媚于
庶人　鳯凰鳴矣于彼高岡梧桐生矣于彼朝陽菶菶
萋萋雝雝喈喈　君子之車既庶且多君子之馬既閑
且馳矢詩不多維以遂歌
　此詩首述地形次述天氣然後述人事見詩本意其
　言來游歌以陳歌音不惟成王之情性氣象可想而
　作歌之意度亦可見矣首章乃此詩所由作故總敘
　發端而應在末章見詩之有起結如此矣
　次章承接首章游字而語有次第游休指成王此身
　而言身閒暇而下大土宇上受天命皆成王所已有
　者故只以伴奐優游昄章孔厚長康等字形容其盛
　彌終也又滿也故有夀意身雖閒暇而似先公之始
　終為難葢先公自后稷以來庶無罪悔文武聖人俱
　有夀考似之實難既有土宇而幽能主神則明而人
　物可知茀禄安康而有常則不止安康而已皆成王
　所難致者故又以俾爾而極言其盛所以發此者欲
　成王之心開濶廣大知人君福禄之盛如此歆歆然
　先有感動慕向之意然後下文之言易入而心樂從
　此召公所以善於開𨗳君心歟
　馮翼與孝徳互文指賢者引翼言用賢者此言得賢
　以輔徳則四方以為法則
　體貌尊嚴則有令望徳行純潔則有令聞此言得賢
　之助而已徳可成則四方以之為綱非止取則而已
　綱有維持固結之意
　賢人瑞世之鳯凰也當是之時鳯烏適至成王所親
　見藹藹多士又成王所素有以所親見之鳯凰喻所
　素有之吉士託興至為親切且其言鳯凰之集止於
　下而賢人上媚天子鳯凰上傅於天而賢人下媚庶
　人止下前後抑揚交互以見賢人無不可用其託興
　尤有微意葢士患不多多患不吉吉患不用用患不
　盡今士多矣吉矣惟所用而無不可用矣然則王其
　可不命之使之以盡其用乎維命維使則立賢無方
　矣四章託興婉切辭意藴藉飛動真足使人歆慕而
　感發
　前章託興鳯凰而用賢之意已盡故上章惟以鳯凰
　為比而臣遇君之意自見合末章為興而君禮賢之
　意自明詩固有此體又况是時王在卷阿召公從之
　鳯凰梧桐皆在眉睫髙岡朝陽近在指顧曰車曰馬
　亦在左右則託興於菶萋雝喈之梧鳯而措意於庶
　多閑馳之車馬固可以心領神㑹超然而得之矣故
　言不盡意意不盡言詘然而止即述矢詩賡歌之意
　以結之矢詩不多自謙之辭又以見所陳如前非有
　他說欲成王之思之也遂歌與首章來歌相應見此
　詩為賡歌而作其有起有結尤為明白謂詩無法豈
　其然乎
欽定四庫全書
　詩纘緒卷十五　　　　　元　劉玉汝　撰
大雅三
民亦勞止汔可小康惠此中國以綏四方無縱詭隨以
謹無良式遏冦虐憯不畏明柔逺能邇以定我王　民
亦勞止汔可小休惠此中國以為民逑無縱詭隨以謹
惽怓式遏寇虐無俾民憂無棄爾勞以為王休　民亦
勞止汔可小息惠此京師以綏四國無縱詭隨以謹罔
極式遏冦虐無俾作慝敬慎威儀以近有徳　民亦勞
止汔可小愒惠此中國俾民憂泄無縱詭隨以謹醜厲
式遏冦虐無俾正敗戎雖小子而式𢎞大　民亦勞止
汔可小安惠此中國國無有殘無縱詭隨以謹繾綣式
遏冦虐無俾正反王欲玉女是用大諌
　此必同列有惑於詭隨者盖詭隨之人乃無良無畏
　惽怓繾綣而欲為冦虐者為之人多以其柔順善從
　而喜之不知其行詭隨之道實有冦虐之心也故冦
　虐易識詭隨難知能知其為詭隨而勿縱之則其冦
　虐無所施而自止矣故此篇雖以冦虐對詭隨而意
　實在詭隨也首章言民勞矣庶幾其可小康乎小康
　則惠此中國而可以綏四方然所以致此無他惟勿
　縱詭隨之人使無良肅而㓂虐止然後柔逺能邇而
　王室定矣以謹無良使不得進也
　小休則民猶可聚不惠則民散矣詩人稱此人有前
　勞則必嘗用力於國家者豈其無定見無堅志一得
　志而變其所守者歟
　敬慎則詭隨無所施近有徳則詭隨逺矣此教以勿
　縱詭隨老成忠厚之心也
　冦虐不知明命而不畏雖民皆受害已自作慝而正
　道猶存其害尚小若詭隨之積使正道敗壊敗壊之
　積至於全反則有大可憂者矣故女雖小子而所為
　關係甚大則我述王意以相諌亦不得不大矣盖詭
　與正相反小與大相對詭隨不已必致正反小休難
　望必致大敗此老成所以憂也謂之大諌者非特為
　同列也為王也為國天下也故前言以定我王又言
　以為王休終又推原王之本心而託以告盖王雖無
　道而其相愛之本心豈欲女縱詭隨以敗國家哉
　文武君臣以徳化政治平天下大雅諸詩以其大體
　言之其後衰㣲君臣之所為不一皆不與治同道故
　民勞諸詩亦以其大體言之周之興也君聖臣賢而
　其得人也盛君仁臣忠而其為謀也敬及其衰也君
　昏而臣詭隨矣君臣自聖而謀不逺矣方其治也天
　命人歸而天下和平及其亂也民勞民怨而帝疾威
　矣此其相反者其大體皆如此至其所以救則惟惠
　民敬天而鑒殷終不出於大雅之正道此又小雅之
　所未備者也故即此而論二雅之正變大小豈不尤
　可歎乎
上帝板板下民卒癉出話不然為猶不逺靡聖管管不
實于亶猶之未逺是用大諌　天之方難無然憲憲天
之方蹶無然泄泄辭之輯矣民之洽矣辭之懌矣民之
莫矣　我雖異事及爾同僚我即爾謀聽我囂囂我言
維服勿以為笑先民有言詢于芻蕘　天之方虐無然
謔謔老夫灌灌小子蹻蹻匪我言耄爾用憂謔多將熇
熇不可救藥　天之方懠無為夸毗威儀卒迷善人載
尸民之方殿屎則莫我敢葵喪亂蔑資曽莫惠我師
天之牖民如壎如箎如璋如圭如取如攜攜無曰益牖
民孔易民之多辟無自立辟　价人維藩大師維垣大
邦維屏大宗維翰懷徳維寧宗子維城無俾城壊無獨
斯畏　敬天之怒無敢戲豫敬天之渝無敢馳驅昊天
曰明及爾出王昊天曰旦及爾游衍
　出話不合理則為謀無逺慮皆由不法徃聖而心無
　依據不出誠實而心皆欺罔此謀所以未逺也為猶
　未逺總合上文而與卒癉相對易不為未者將諫而
　欲其從言能從而猶可逺也大諫説見篇末
　憲憲者欣欣然踴躍而喜事泄泄者沓沓然怠緩而
　廢事不過於動則不及而息此出話為猶所以不然
　不逺也參合聖道而不乖謂之輯紬繹義理而可悦
　謂之懌辭能如是而依於聖本於誠則民無不定無
　不合矣無然者戒其不可為輯懌者教以所當為
　前章言其不善謀此下三章言其不聽人之善謀言
　我以同寮情義之厚而從爾謀爾既不聽而又笑之
　然猶不責之而戒之又舉先民之言謙已而冀其從
　焉忠厚之意也
　四章言不特見笑而且見謔不一則棄善人侮老成
　而憂愈甚矣故直言以戒之然小子本指此人而若
　泛言自稱老夫而又曰耄忠厚之詞也多字對首章
　未字未猶可也多則去道逺而禍愈近矣故下文言
　禍將及身後章則言禍及於民
　五章傳謂戒小人愚謂前後皆戒同列不應此忽戒
　小人只當以戒同列夸謂大言而為夸誕毗謂卑論
　而為附㑹惟靡聖不實故如此憲憲泄泄囂囂謔謔
　威儀之迷可知笑謔老耄善人載尸可知莫我敢葵
　無善人故也故民遭喪亂以終卒癉之意
　六章以下泛言導民修徳敬天之事盖導民在于修
　徳修徳在于敬天也六章言導民之易若自立辟以
　導之則民易于辟矣以起下章
　价大也愚謂价兼介助意盖言大徳之輔臣也价人
　大師以上下言大邦大宗以内外言懐徳即夫子所
　謂君子懐徳言常思念其徳也宗子賅价師邦宗舉
　親以見疏也維城賅藩垣屏翰舉大以包小也此即
　中庸九經之目帝堯俊徳九族百姓萬邦之序也無
　自無俾無獨無敢皆戒辭
　難蹶虐懠以天意言牖民明旦以天道言語天意而
　每章必以無戒之其意已諄切矣至末章而總言之
　謂天難天懠之時憲憲謔謔而無能禁止固將見絶
　於天矣若當天怒天變之時而有所不敢則亦可謂
　之畏矣然而未也盖天怒而不敢則不怒而敢矣豈
　得為能敬哉故欲敬天者當知大之聰明無所不及
　必其出入起居動静隠顯無時無處而不用其力斯
　可謂之能敬矣盖天之怒渝者其變也明旦者其常
　也果能於出王㳺衍之常一無所忽則雖怒渝之變
　必無不敬矣豈特無敢戲豫馳驅而已哉詩人論敬
　天之功至於此可謂極至矣非深知聖人之學者能
　是乎
蕩蕩上帝下民之辟疾威上帝其命多辟天生烝民其
命匪諶靡不有初鮮克有終　文王曰咨咨女殷商曾
是彊禦曾是掊克曾是在位曾是在服天降滔徳女興
是力　文王曰咨咨女殷商而秉義類彊禦多懟流言
以對冦攘式内侯作侯祝靡届靡究　文王曰咨咨女
殷商女炰烋于中國斂怨以為徳不明爾徳時無背無
側爾徳不明以無陪無卿　文王曰咨咨女殷商天不
湎爾以酒不義從式既愆爾止靡明靡晦式號式呼俾
晝作夜　文王曰􁀡咨女殷商如蜩如螗如沸如羮小
大近喪人尚乎由行内奰于中國覃及鬼方　文王曰
咨咨女殷商匪上帝不時殷不用舊雖無老成人尚有
典刑曽是莫聽大命以傾　文王曰咨咨女殷商人亦
有言顛沛之揭枝葉未有害本實先撥殷鑒不逺在夏
后之世
　天仁而曰疾威天命之理至善而曰多辟有物必有
　則而曰匪諶故知其為怨天之辭然曰有初鮮終者
　性習也習乃人為之而非天也以此自解固足以解
　其怨天之意而不能不致怨於人矣含蓄其意而不
　發故此章不言其君而止言民泛言其理而不言其
　事所以為詩之首章盖優柔不廹尤得刺之體
　次章而下本刺厲王而借紂為喻與首章全若不相
　涉者然味其間莫非有初鮮終之意以見厲王之無
　道乃其自為而非天故曰女興是力曰天不湎爾以
　酒匪上帝不時皆此意又一詩之血脈也其借紂為
　喻者以厲王暴虐不可以正諫也厲王惡與紂同然
　紂惡非一此詩所言正指厲之惡名紂而實厲者也
　首章次章言厲王用人之虐次章以彊禦掊克相對
　言有暴虐者有聚歛者天降此人以滔徳而王乃興
　起用之使力為此以害民也
　三章乃言彊禦而冦攘者有甚於掊克盖以暴虐之
　人行聚歛之政其害尤甚故下言民怨謗之無極
　四五二章言王在已之惡言王以勇猛之氣為歛怨
　之事反以此為徳者由其不明已徳而左右前後之
　無人也此厲王為惡之原故反覆而極言之歟言厲
　王既不明其徳而又湎于酒此為惡所以愈大也既
　愆而靡明靡晦號呼而罔晝夜皆氣健之為也
　蜩螗皆蟬也如蟬鳴如沸羮皆亂意也小者大者幾
　於喪亡矣而且由此而行不知變也奰怒覃延也鬼
　方逺夷之國也言自近及逺無不然也
　七章言雖左右前後無老成人然文武之道布在方
　䇿今不聽用則將墜於地矣舊兼人與典刑言前言
　民怨近喪此言大命以傾則國必亡矣可不慎乎
　厲王之心以天下未亂已可以自肆故益為暴虐而
　不知已乃本也本撥則枝葉隨之而顛沛矣夏殷之
　亡政如此故詩人先發其立心之病而後告以藥病
　之方使知立本之道無他惟在監殷而已矣此雖至
　理之言而深中厲王之病尤切厲王之身雖極譏刺
　而并寓教戒愛君忠國之心也
抑抑威儀維徳之隅人亦有言靡哲不愚庻人之愚亦
職維疾哲人之愚亦維斯戾　無競維人四方其訓之
有覺徳行四國順之訏謨定命逺猶辰告敬慎威儀維
民之則　其在于今興迷亂于政顛覆厥徳荒湛于酒
女雖湛樂從弗念厥紹罔敷求先王克共明刑　肆皇
天弗尚如彼泉流無淪胥以亡夙興夜寐洒埽廷内維
民之章修爾車馬弓矢戎兵用戒戎作用逷蠻方　質
爾人民謹爾侯度用戒不虞慎爾出話敬爾威儀無不
柔嘉白圭之玷尚可磨也斯言之玷不可為也　無易
由言無曰苟矣莫捫朕舌言不可逝矣無言不讎無徳
不報惠于朋友庻民小子子孫繩繩萬民靡不承　視
爾友君子輯柔爾顔不遐有愆相在爾室尚不愧于屋
漏無曰不顯莫予云覯神之格思不可度思矧可射思
　辟爾為徳俾臧俾嘉淑慎爾止不愆于儀不僭不賊
鮮不為則投我以桃報之以李彼童而角實虹小子
荏染柔木言緡之絲溫溫恭人維徳之基其維哲人告
之話言順徳之行其維愚人覆謂我僭民各有心　於
乎小子未知臧否匪手㩦之言示之事匪面命之言提
其耳借曰未知亦既抱子民之靡盈誰夙知而莫成
昊天孔昭我生靡樂視爾夢夢我心慘慘誨爾諄諄聽
我藐藐匪用為教覆用為虐借曰未知亦聿既耄　於
乎小子告爾舊止聽用我謀庶無大悔天方艱難曰喪
厥國取譬不逺昊天不忒回遹其徳俾民大棘
　靡哲不愚者盖生稟過人而所為迷謬用聰明為不
　善者也庶人之愚乃稟賦之偏謂此為愚不足為怪
　若哲人之愚者質非不美而習為不善乃自反戾其
　常性者曽庶人之不若矣程子曰所謂下愚者自暴
　自棄者也又曰所謂下愚者徃徃才力有過人者商
　辛是也究其歸則誠愚也此詩所謂哲人反戾之愚
　正此意也武公以如圭如璧之資為載號載呶之行
　以其資質而言豈非哲人與以其言行而觀則其愚
　也亦甚矣至是而深有悟故雖㮣舉今人之言而實
　為切已之病其悔悟深切如此然不明言只為泛論
　所以為詩之首章也大抵詩之首章泛論起辭而中
　含本意亦首章之體也
　次章承首章維徳之意言反戾其常者欲復其性則
　用功當如是也故章首四句亦只泛説道徳下文方
　言行道徳之工夫故傳以故必二字言之人道原於
　天而徳得於已故行道而有得於心之謂徳非有二
　致也以烈文之詩參之疑首四句有成説故引之以
　起論歟謀猶道徳之施於人者威儀道徳之發於已
　者訏定以盡治人之政敬慎以盡治己之功覆接上
　文故先政後徳又武公有國者也故其言如此訓順
　道徳自然之效民則修為所致之騐及其成功而一
　者也
　三章方是入題其在于今武公反已而自述其過也
　謂已所以迷亂顛覆者皆原于酒而湛酒也雖惟湛
　樂之從而弗念厥紹然不求先王而能執明法乎盖
　明法傳之先君本之先王即已所當紹者也弗念則
　弗求弗求則所執非明法而可弗念乎弗求故政迷
　亂弗念故徳顛覆顛覆本於湛酒武公可謂知過之
　原矣故言已之徳政與訏謨敬慎之相反者而曰興
　興尚也謂今猶如此乎所以見其為悔也先政後徳
　者順上文也又有國者也
　肆故也今也繼事之辭也言今湛酒顛覆非天所尚
　如彼泉流急宜治之毋使淪陷而相與以亡言知悔
　則當速改也是以為政之道當由内而外由近而逺
　由小而大由處常而應變慮無不周備無不飭可也
　皆為人戒己之辭此章專言政與訏謨相應
　承上章言政既無不備又當定民守法以戒不虞不
　可以政既備而怠慢也欲戒不虞尤當修徳盖謹言
　慎儀皆修徳之事而出言尤所當謹故取喻于白圭
　而深致其戒焉此於章内承上起下終前為政之説
　發下修徳之端詩有此體也
　六章專言慎言而并及其效
　七章專言修徳之功夫言敬其儀而修之於外者既
　常戒懼自省惟恐有過矣尤必於不睹不聞之地而
　致其戒謹恐懼則修徳工夫極致矣尚庶幾也無禁
　止也皆為他人命已之辭觀傳三當字可見下章乃
　言其效
　上文修徳之工夫極矣此言為徳而使之盡善盡美
　愼止而不愆于儀不差于理不害于義則民之法之
　真如投桃報李之必然矣此極言修徳之效下文㣲
　發聽言之端以起下章此詩自其在于今至此文意
　接續血脈貫通故有異章而辭相連同章而意中斷
　相連以終前詞中斷以起後説其問意脈各相貫通
　大篇長章之體自然有如此者故大雅諸詩不可以
　常例論若泥章句而觀則但見其繁雜而不見其統
　緒豈足以盡詩人之㫖哉
　九章托興更端言溫恭者進徳之基址也既有其基
　而不善於聽言則亦無以進其徳矣武公未醉而溫
　恭亦既有其基矣况悔過之始又用功之一初也然
　年既耆艾其教我者誰與故為他人之辭以聽言從
　違不同智愚相逺者告已使自審其所處盖雖泛言
　而實自道武公欲卿以下交戒之意於此尤見
　聽言之患有二焉有能聽而未知善否者有昏亂而
　不聽人之言者十章與下章分言之言能聽而未知
　臧否者亦有二焉有氣質愚下而不知者有志氣盈
　滿自以為知而實不知者故歎息而告之謂爾未知
　臧否也人之教爾既詳切而爾又長大如此亦宜有
　知矣儻能虚己以受雖多而不自滿則未知者可以
　早知早知則豈有反晚成者乎若武公者既成矣而
　患於盈
　十一章言昏亂不聽人誨者既藐於人之誨而又以教
　為虐則其夢夢尤甚矣故上引天下述已於乎告爾
　所以戒之為尤切盖人固有能聽人之誨者然耄則
　易昏武公今雖無此患然自發其耄者言既耄則當
　知而愈戒也曰盈曰耄皆所以自警也我生者命已
　者自謂也
　上章分言聽者末章極言不聽言之禍言聽我之謀
　則猶可以無悔况天運方艱吾言易從而天道不差
　若不聽吾言而回遹其徳則民大病而必亡矣不特
　終前聽言且深自提省當從卿以下交戒也
菀彼桑柔其下侯旬捋采其劉瘼此下民不殄心憂倉
兄填兮倬彼昊天寧不我矜　四牡騤騤旟旐有翩亂
生不夷靡國不泯民靡有黎具禍以燼於乎有哀國歩
斯頻　國步蔑資天不我將靡所止疑云徂何徃君子
實維秉心無競誰生厲階至今為梗　憂心慇慇念我
土宇我生不辰逢天僤怒自西徂東靡所定處多我覯
􁈶孔棘我圉　為謀為毖亂况斯削告爾憂恤誨爾序
爵誰能執熱逝不以濯其何能淑載胥及溺　如彼遡
風亦孔之僾民有肅心荓云不逮好是稼穡力民代食
稼穡維寶代食維好　天降喪亂滅我立王降此蟊賊
稼穡卒痒哀恫中國具贅卒荒靡有旅力以念穹蒼
維此惠君民人所瞻秉心宣猶考慎其相維彼不順自
獨俾臧自有肺腸俾民卒狂　瞻彼中林甡甡其鹿朋
友已譖不胥以榖人亦有言進退維谷　維此聖人瞻
言百里維彼愚人覆狂以喜匪言不能胡斯畏忌　維
此良人弗求弗迪維彼忍心是顧是復民之貪亂寧為
荼毒　大風有隧有空大谷維此良人作為式榖維彼
不順征以中垢　大風有隧貪人敗類聽言則對誦言
如醉匪用其良覆俾我悖　嗟爾朋友予豈不知而作
如彼飛蟲時亦弋獲既之隂女反予來赫　民之罔極
職凉善背為民不利如云不克民之回遹職競用力
民之未戾職盗為冦凉曰不可覆背善詈雖曰匪予既
作爾歌
　周室甚盛而忽衰我不殄之憂非一日矣而倬然明
　大之昊天何不我矜而使我憂之不絶耶不殄謂自
　今以後填兮謂自始至今
　四牡則征行不止旟旐則飛揚不定言征役不息也
　亂及諸侯諸侯皆將滅亡而無復有國禍及生民生
　民皆將灰燼而無復有黎亂以政治言禍兼冦戎饑
　饉言孔棘我圉知有冦戎稼穡卒痒知有饑饉國步
　斯頻言國運自此頻促矣四牡旟旐傳以為民見而
　苦之自此至第四章皆征役之怨辭愚謂以第四章
　推之意作詩者自述其征役之苦下文其身歴月見
　者故深歎而極哀之
　資者可嗟歎也所居所徃禍亂如一而皆無以自存
　然君子維持天下秉心豈有所争不知誰為禍階而
　至今為病誰必有所指猶此何人哉之意憂怨之深
　也
　念我土宇言其不在鄉居而念之也自西徂東而靡
　定言其征行而不得息也孔棘我圉言其在邊而見
　病尤多且甚急也此必在邊而適有冦戎之禍故其
　言如此觀下文亂况斯削可見以此章推之則第二
　章三章所言皆作詩者自述可知矣
　作詩者言王豈不為謀為毖然我親見天下之亂邊
　圉之削矣今告王以憂恤誨王以序爵宜必見用如
　濯熱而王不能用則將相與陷溺耳後二章言憂恤
　後六章言序爵
　此與下章言憂恤之事世亂則賢人隠今賢者以世
　亂皆願為農而不願仕是王無賢也
　此言中國之人既危且極無旅力以念天禍是王無
　民也無賢無民豈非所當憂恤者乎故此二章皆申
　告以憂恤之事傳疑此詩作於共和之後盖以滅我
　為已滅也愚謂立王指厲王共和不可言立王共和
　之後為宣王無如此之亂盖滅謂將滅也傳於喪亂
　蔑資言國將危亡則此滅為將滅亦未嘗不可盖詩
　人憂之之辭也前國泯民燼亦然
　自八章至我悖凡六章皆申言序爵之事此與下二
　章言王不能擇相朋友又背義用事者又昧於理既
　使民眩惑而狂亂尤使已進退兩難而不敢諌王焉
　用事之愚人即已之朋友也畏謂畏王之暴忌謂忌
　朋友用事者之譖
　十一章言用人顚倒使民貪亂荼毒不止扵狂而已
　大風所行之隧必有所出之谷君子小人之道必有
　善不善之迹良人之為用善而已不順者之所為有
　隠暗而蔵扵中者有汙穢而見扵外者亦各有其實
　焉
　凡前章二句興後章只舉一句則前二句興意皆在
　其中詩多此體此言貪人有傷害善人之實迹意王
　必聽我言故問焉則以實對然不能聽故誦言如醉
　問焉則對匪言不能也誦言如醉有所畏忌也悖謂
　憂之而失其常通前六章皆申言誨爾序爵之憂本
　扵用貪故言序爵為詳
　嗟爾朋友以下専言朋友即上章王所用之榮公歟
　十五十六兩章承上言朋友不我聴而所為益甚民
　之罔極回遹未戾者即前所謂貪人也善背謂其行
　善詈謂其言職涼善背含盗意為民不利職競用力
　含冦意末章乃明言之
　使氏回遹而未戾則職盜而為冦矣面涼善背而又
　曰匪予非盜而何為冦易識職盜難窮今既得其實
　情故作歌而極言之上章先言譖賢後言害民此章
　先言害民後言害賢反覆其辭以深惡之
欽定四庫全書
　詩纘緒卷十六　　　　　元　劉玉汝　撰
大雅四
倬彼雲漢昭回于天王曰於乎何辜今之人天降喪亂
饑饉薦臻靡神不舉靡愛斯牲圭璧既卒寧莫我聽
旱既大甚蘊隆蟲蟲不殄禋祀自郊徂宫上下奠瘞靡
神不宗后稷不克上帝不臨耗斁下土寧丁我躬　旱
既大甚則不可推兢兢業業如霆如雷周餘黎民靡有
孑遺昊天上帝則不我遺胡不相畏先祖于摧　旱既
大甚則不可沮赫赫炎炎云我無所大命近止靡瞻靡
顧羣公先正則不我助父母先祖胡寧忍予　旱既大
甚滌滌山川旱魃為虐如惔如焚我心憚暑憂心如熏
羣公先正則不我聞昊天上帝寧俾我遯　旱既大甚
黽勉畏去胡寧瘨我以旱憯不知其故祈年孔夙方社
不莫昊天上帝則不我虞敬恭明神宜無悔怒　旱既
大甚散無友紀鞫哉庶正疚哉冢宰趣馬師氏膳夫左
右靡人不周無不能止瞻卬昊天云如何里　瞻卬昊
天有嘒其星大夫君子昭假無贏大命近止無棄爾成
何求為我以戾庶正瞻卬昊天曷惠其寧
　首章不言旱惟先舉天象之為旱徴者言之起語法
　也此詩惟此二句為詩人之辭王曰以下至篇末則
　皆詩人述王訴天之辭必述王言者言心聲也舉其
　言則尤可以見其心此正詩人用意善詠也何辜今
　之人而天降饑饉見王此憂為旱災之故見王素憂
　民故遇烖而懼見王言民何辜則罪在已此四句兼
　蓄數意而一篇大㫖皆不出此作詩有綱領此篇尤
　可見靡神不舉亦以總後章反覆申言皆見宣王憂
　意
　二章而下始言旱每章各以旱甚起辭見王憂旱切
　切之心此篇言神皆尊天親祖然後及羣神故首章
　既以神統言此下申言即先郊後宫以尊親為序至
　下先稷後帝以尊親為序盖郊承前言天順説稷承
　上言宫覆説文法也稷欲救而不能親也上帝不臨
　尊也何為當我躬而見此反已自省也
　三章皆以一句形容旱勢如霆如雷憂畏之甚如聞
　雷霆怒也胡不相畏謂豈可不相畏乎盖無民則無
　已無已則先祖之祀絶矣此章憂民之意孟子言之
　盡矣
　四章則以三句形容旱勢承上章天不我遺之意言
　已身無所容將死無所仰羣公先正既不我助而父
　母先祖其忍予乎羣公逺先正踈故不能無怨父母
　先祖親故以恩澤望之皆憂無所措之辭
　五章則以四句極形容旱勢羣公先正不特不我助
　而且不我聞昊天上帝不我遺故不肯俾我得遯也
　上章形容旱勢已極故此只言旱甚而意已至
　六章承上言天既不俾我遯故我盡心於此而不敢去
　復反已自省所以致旱之故意者今日之祀雖無不
　舉無乃平日為農而祀者其有缺乎然祈年方社亦
　未嘗敢後也雖上帝之尊不即見度然我敬神如此
　宜無怨恨也隠然不敢必於天而深有望于神矣前
　所言祀皆為旱禱此言孔夙不莫故知指平日之祭
　首章言神莫我聽而於后稷曰不克謂欲救而不能
　於羣公先正則怨其不助疑其不聞於父母先祖則
　望其不忍至於上帝則曰不臨曰不遺曰俾遯曰不
　虞盖祖親猶冀其相親帝尊不敢望其下監畏之之
　甚也故後二章惟瞻天而訴之耳亦統於尊之意也
　七章言不特已憂百官為救旱之故不暇他務諸事
　紀綱為之廢弛此以事言鞫疚而下皆以心言上下
　憂民之心如此然猶不敢自謂可免也故呼天而問
　焉曰如何而聊頼乎可見憂之至矣
　末章起語變文以結嘒星與首章雲漢意同此則為
　宣王之辭也庶正羣臣也羣臣皆為民憂儻得雨以
　安民則羣臣安矣然而不可必也故又呼天而訴之
　其憂之甚如此見宣王憂民之心無已也無棄者無
　禁止也宣王自述其戒羣臣之辭也
　周以荒政十二救萬民今宣王遇災而懼詩人不述
　其救民之政而徒述其事神之事何也曰不修其政
　而聽於神古人不為也况宣王中興有志復古而有
　是哉盖雲漢專述宣王憂民之心而人之心尤於事
　神而見其誠故特舉事神以見宣王之心又况心者
　政之所由出古之為政者必先民而後神舉事神之
　心而先民之政可知矣此所以不言其政而言其心
　且不獨此也於羣臣而亦以其言故曰無不能止盖
　宣王之心在民羣臣體王之心以憂民憂故舉羣臣
　憂民之心而宣王之心可見矣然詩人不為已辭以
　美之而乃述王之言盖以己之言述人之心不若即
　其人之言尤可以盡其心之精㣲凡此皆詩人善詠
　之妙不可不知也
崧高維嶽駿極于天維嶽降神生甫及申維申及甫維
周之翰四國于蕃四方于宣　亹亹申伯王纘之事于
邑于謝南國是式王命召伯定申伯之宅登是南邦世
執其功　王命申伯式是南邦因是謝人以作爾庸王
命召伯徹申伯土田王命傅御遷其私人　申伯之功
召伯是營有俶其城寢廟既成既成藐藐王錫申伯四
牡蹻蹻鈎膺濯濯　王遣申伯路車乘馬我圖爾居莫
如南土錫爾介圭以作爾寶徃近王舅南土是保　申
伯信邁王餞于郿申伯還南謝于誠歸王命召伯徹申
伯土疆以峙其粻式遄其行　申伯番番既入于謝徒
御嘽嘽周邦咸喜戎有良翰不顯申伯王之元舅文武
是憲　申伯之徳柔惠且直揉此萬邦聞于四國吉甫
作誦其詩孔碩其風肆好以贈申伯
　山川靈氣降生賢俊而嶽又山之最尊者舉大嶽詠
　賢臣辭事既稱而申伯先世世奉嶽祀以嶽起辭於
　申尤切故此詩此起非泛論也傳謂甫甫侯也則甫
　國侯爵也又云即穆王所命者如此則古人也又云
　宣王時人如此則與申伯同時人也然傳先言古人
　後説時人意必有所在竊謂當從先説盖申甫四岳
　之裔甫侯穆王時已作吕刑此詩推本大嶽所生故
　先甫後申以見申伯所出之同盖甫侯為侯國為王
　官皆嘗任蕃宣者故特於首以甫申並言若以為同
　時人則此詩先甫後申必甫於同姓為尊又職任非
　小何以其名不傳乎嚴氏以為仲山甫然仲山甫乃
　字也不當以字與國並言又烝民必稱仲山甫未有
　以甫之一字稱仲山甫者其説不通矣然其必以甫
　申並言者盖作詩詠人之法有發端以二人同姓或
　齊名或同徳者引起至下却轉入本人而專言之如
　下武首章並言文武下文却從三后轉入武王作詩
　起語之體有如此者作文亦然
　次章乃専詠申伯惟以亹亹二字見其美至末章方
　語其徳之詳于邑于謝便見申伯出封大略即此詩
　所由作之題目詩有綱領此類可見下文乃敘出封
　之事皆詩之體也南國是式為法於當時也世執其
　功可傳於後世也此詩言王將封申伯而先定其居
　宅然上纘其事中式于時下傳子孫宣王分封始終
　大意可以見矣
　三章提起王命重述為式而并及賜命已見宣王尊
　敬勤厚之端而下先言作城授田者盖邑有居田有
　賦然後家人就國而各有安養也功兼定宅作城徹
　田而言總舉前功以發揚後説盖前止言其定宅作
　城此下將言王錫遣餞行之盛故此極形容其城新
　居邃召伯告成而後王錫遣也
　錫遣同一事而異章故長篇有章斷語連者我圖爾
　居四句王命申伯之辭不可盡述故後二句止述其
　意此述言之法也保兼世執式是言
　邁謂離岐還謂還鎬盖先已營謝而王猶留之至錫
　遣則離岐而信行矣故王餞之于郿既餞而王又留
　之故傳曰數留至是還鎬而南行則誠將歸謝矣其
　信邁也王親至郿而餞之其誠歸也王命召伯斂賦
　税備委積而使其行無阻滯焉宣王情厚而禮備如
　此詩人欲見此意故每事必稱王至命召伯亦稱王
　盖重召伯所以重申伯也若營謝事首尾稱召伯盖
　司封雖其世職然營謝不勞而成觀小雅黍苗可見
　故於此并美召伯亦所以美申伯也
　述周人喜而相告之辭如此見申伯出封甚合天下
　之公論入謝而深係國家之倚重至於語徳則前章
　惟見其畧末章乃明言而詳説之盖首舉其職此舉
　其徳次畧舉徳此説其詳惟其有是徳故有是聞惟
　其有是聞故詩辭孔碩而聲肆好見徳業詩歌事辭
　俱稱凡作詩贈人必其徳足稱詩詩足紀徳乃可見
　自稱其名自美其詩明舉其人則人知其詩非苟作
　而可以誦詠興起亦所以増其人之重也後詩烝民
　亦然
天生烝民有物有則民之秉彞好是懿徳天監有周昭
假于下保兹天子生仲山甫　仲山甫之徳柔嘉維則
令儀令色小心翼翼古訓是式威儀是力天子是若明
命使賦　王命仲山甫式是百辟纘戎祖考王躬是保
出納王命王之喉舌賦政于外四方爰發　肅肅王命
仲山甫將之邦國若否仲山甫明之既明且哲以保其
身夙夜匪解以事一人　人亦有言柔則茹之剛則吐
之維仲山甫柔亦不茹剛亦不吐不侮矜寡不畏彊禦
　人亦有言徳輶如毛民鮮克舉之我儀圖之維仲山
甫舉之愛莫助之袞職有闕維仲山甫補之　仲山甫
出祖四牡業業征夫㨗㨗每懐靡及四牡彭彭八鸞鏘
鏘王命仲山甫城彼東方　四牡騤騤八鸞喈喈仲山
甫徂齊式遄其歸吉甫作誦穆如清風仲山甫永懐以
慰其心(按此篇永樂/大典缺卷)
奕奕梁山維禹甸之有倬其道韓侯受命王親命之纘
戎祖考無廢朕命夙夜匪解䖍共爾位朕命不易榦不
庭方以佐戎辟　四牡奕奕孔脩且張韓侯入覲以其
介圭入覲于王王錫韓侯淑旂綏章簟茀錯衡𤣥衮赤
舄鈎膺鏤鍚鞹鞃淺幭鞗革金厄　韓侯出祖出宿于
屠顯父餞之清酒百壺其殽維何炰鼈鮮魚其蓛維何
維筍及蒲其贈維何乘馬路車籩豆有且侯氏燕胥
韓侯取妻汾王之甥蹶父之子韓侯迎止于蹶之里百
兩彭彭八鸞鏘鏘不顯其光諸娣從之祁祁如雲韓侯
顧之爛其盈門　蹶父孔武靡國不到為韓姞相攸莫
如韓樂孔樂韓土川澤訏訏魴鱮甫甫麀鹿噳噳有熊
有羆有貓有虎慶既令居韓姞燕譽　溥彼韓城燕師
所完以先祖受命因時百蠻王錫韓侯其追其貊奄受
北國因以其伯實墉實壑實畝實籍獻其貔皮赤豹黄
羆
　梁山韓國之鎮又經禹治則韓之國望尊矣道舊説
　謂韓侯由此道而來朝傳不釋愚謂上承禹甸則此
　道當為澮上川上之道路舉道則溝洫澮川之修可
　知故此言道路之明則韓之地利治矣首三句言韓
　之山川土地乃其傳之先君而世守者故與下文纘
　戎祖考對言之王親命之見恩寵之隆也諸侯之土
　地雖傳之先君必得王命乃敢有其地故言親命以
　為韓侯之榮無廢朕命而下述王親命之辭謂當無
　廢王命而存心以勤又當敬以居位則朕命定矣言
　由是不廢故朕不易不易即抑所謂定命也又言爾
　當正不庭之國使之來庭則有以佐爾之天子矣勤
　敬治己之事榦不庭正人之事正己而後能正人皆
　奉命佐王之所當修者也王必告戒之者見韓侯職
　業之重而王任倚之深也此王親命之辭意而必備
　述之者亦所以為韓侯光也
　次章言韓侯始來入覲之禮無違既覲而宣王錫予
　之物甚厚覲禮始末此章方見盖詩人以王命為重
　故于首章先言之至此乃備其始末也淑旂與𤣥衮
　對言旂章衣服也簟茀與鈎膺對言車馬也鞹鞃二
　句又言車馬參錯重複以見其盛詩有此體初無别
　義也
　三章既覲而歸出祖餞飲而覲禮畢矣顯父賢臣鼈
　魚嘉殽笱蒲美蓛車馬厚贈籩豆盛陳而禮意勤篤
　矣胥訓相則侯氏指同時來覲而與於餞者若作語
　辭則侯氏指韓侯
　汾王之甥蹶父之子氏族之尊貴也迎于其里而車
　百兩禮儀之整備也諸娣徐靚而衆多則女子之賢
　可知爛其盈門送車亦百兩也古者送迎車百兩不
　顯爛盈言車馬光輝而盛多也
　慶既令居韓姞燕譽者喜韓侯有此善居韓姞居之
　而安樂也上章言韓侯取妻得婚姻之正此章言韓
　姞歸韓得内助之樂韓侯有以正家矣家正而後可
　以正國故末章乃言治國之事
　韓國完大之城郭昔者召公之所營者先祖之所居
　也因韓國之土城而為百蠻之長者先祖之所受也
　今王又因其先祖長百蠻之故錫以追貊之地使奄
　有北方之國而為之長大其土宇重其職任而恩寵
　益隆矣又使修其城池以防外患正其經界以養國
　人薄其貢賦以懐蠻貊北國之逺人其所以為韓侯
　之謀者固具備矣為韓侯者當如何念先祖之迹體
　宣王之心有其所當有而為其所當為豈在他求哉
　寓諷切于詠美之中託深意于不言之表所以為結
　也盖韓侯雖賢非申伯仲山甫之比徒以頌而不以
　規非所以語韓侯也故戒勉之意具舉于首章而黙
　寓于末章云赤豹黄羆亦謂獻其皮舉皮字于中間
　文法與假樂自天申之句同
江漢浮浮武夫滔滔匪安匪遊淮夷來求既出我市既
設我旟匪安匪舒淮夷來鋪　江漢湯湯武夫洸洸經
營四方告成于王四方既平王國庶定時靡有争王心
載寧　江漢之滸王命召虎式辟四方徹我疆土匪疚
匪棘王國來極于疆于理至于南海　王命召虎來旬
來宣文武受命召公維翰無曰予小子召公是似肇敏
戎公用錫爾祉　釐爾圭瓚秬鬯一卣告于文人錫山
土田于周受命自召祖命虎拜稽首天子萬年　虎拜
稽首對揚王休作召公考天子萬夀明明天子令聞不
已矢其文徳洽此四國
　江漢水盛之時武夫順流而下不安徐而銳進者為
　淮夷叛而來求其服也登陸出車旗旐精整而亦不
　安徐而鋭進者為淮夷叛而陳兵伐之也水陸繼進
　兵行神速意欲疾行深入出其不意使淮夷破膽而
　不及謀則自來歸服爾此召公用兵之法詩人即其
　實而述之亦可謂知兵矣先言來求後言來鋪盖本
　意惟欲其歸服非事殺戮也
　次章言江漢水盛武夫勇健而曰經營者非事殺伐
　而惟欲其來服可知既而不血刄而淮夷服不旋踵
　而武功成於是四方平而王國定矣時兼王國四方
　言盖宣王之心惟欲天下皆安其用武於江漢非得
　已也若四方未平則王國未定命將行役亦未能定
　四方既平則王國庶乎其定矣四方平王國定當時
　靡有鬭争則王之心烏得不安乎輔氏曰宣王以天
　下為心而召公能以王之心為心斯言得之矣
　淮夷既平即江漢之滸而命召虎使之闢四方之侵
　地正我周之徹法且謂非欲病民非欲急民惟欲其
　來取法于王國而召公復能體王之心遂疆理之至
　於南海而徹法之行逺矣盖淮夷既平用餘威以復
　侵地侵地既復而徹法即行事體相因故乘機順勢
　遍治其事而一時皆畢大臣立功不苟安于小成如
　此且用兵不勞而逺夷服行徹不擾而南土正用兵
　則以神速致其自來歸服行徹則以匪棘致其自來
　取法緩急異施而成功則一於以見召公不特精於
　治兵而且長于治民全徳如此宜成功之易而速也
　此詩所指四方本指南方詩既言之毋以辭害意可
　也凡在王畿之外總謂之四方又當時四方惟南國
　是視其經營南方者所以經營四方也南方平則四
　方無不平矣故槩以四方言南方若必欲分析之則
　鑿矣
　四章述宣王初命穆公初伐時策命之詞欲其來旬
　來宣而以文武召公為言者以召公佐文武之事業
　勉穆公固足感發况召公嘗布教於南國使江漢純
　被文王之化於穆公旬宣江漢之事尤為親切既以
　世績相勉復以新功相期宣王可謂善命矣
　五章述淮夷既平之後策命之詞爵人于廟常典也
　此徃岐周文王之廟從乃祖受命文王之所者盖昔
　者召公布教江漢而受命於此穆公復能成功江漢
　而受命於此表而章之所以為寵異非同時諸人所
　能有也宣王又可謂善賞矣而詩人述之必以此亦
　可謂之善詠矣卣韻不叶者四句一韻田與年叶與
　生民歆今叶同
　天子萬年穆公受策命時報謝語也天子萬夀穆公
　所勒廟器上祝禱語也明明天子美之也令聞不已
　進之也矢其文徳洽此四國勸之也既勒器以祝君
　又進言以勸君召公愛君之忠也或謂末四句勒銘
　語非也　此篇備見伐淮夷之始終然篇内敘征伐
　之事畧述典禮之節詳盖伐淮此舉宣王初意非專
　尚武穆公成功不勞餘力故旬宣之意策命之辭賚
　賜之典對揚之禮雍容詳雅而以召公勉王文徳之
　説結之盖大雅詩敘中興君臣武功文事之美莫此
　詩為全備也然序事之法當先王命次江漢次及釐
　錫今乃先敘用兵功成然後從初及終而言之盖詩
　人欲以策命及對揚一類順説故首見武功之盛然
　後再起以敘本末而終之以文徳於是中興之氣象
　煥然矣盖又詩之一體
赫赫明明王命卿士南仲大祖大師皇父整我六師以
修我戎既敬既戒惠此南國　王謂尹氏命程伯休父
左右陳行戒我師旅率彼淮浦省此徐土不留不處三
事就緒　赫赫業業有嚴天子王舒保作匪紹匪遊徐
方繹騷震驚徐方如雷如霆徐方震驚　王奮厥武如
震如怒進厥虎臣闞如虓虎鋪敦淮濆仍執醜虜截彼
淮浦王師之所　王旅嘽嘽如飛如翰如江如漢如山
之苞如川之流緜緜翼翼不測不克濯征徐國　王猶
允塞徐方既來徐方既同天子之功四方既平徐方來
庭徐方不回王曰還歸
　首句虚用雙疊字以起又是一體首敘王命卿士為
　大將既欲其整修尤欲其敬戒敬戒用兵之要法特
　以是而命大將所以大戎事而重民命也
　次章詔内史命司馬使之陳行列而戒師旅循淮浦
　而省徐土者非欲留處于彼特欲成就農事而已言
　雖用兵以伐夷實暫駐以省耕也盖淮夷作亂徐土
　廢農故首言惠言省而惟以三事為言則宣王用兵
　之本心可知而為將士者又豈縱兵以病農哉于大
　將則親命于司馬則使内史命之合乎禮矣命大將
　則舉其要命司馬則致其詳得其義矣觀此則宣王
　之敬戒可知此二章惟述宣王命將誓戒之辭詩人
　首敘王命大將次及裨將下章乃述王親征敘事之
　法也
　三章首復用雙疊字以起宣王親征之意王者之師
　日行三十里不疾不徐徐方已連絡騷動及震而驚
　之如雷霆之迅則徐方為之震驚矣不疾不徐正也
　震之如雷竒也
　徐方震驚而猶不服則奮其武怒進其虎臣厚集其
　陣以出就執醜虜而還則王師勝矣奮進而不輕即
　勝而不驕紀律嚴明而節制整肅信乎截然為王者
　之師信乎淮浦為王師之所
　四章極言兵勢之盛下文尤見兵法之精以此大征
　徐國而正其罪所以為王者之師也前後皆敘征伐
　專詠師旅大篇舂容真詠歌之體也
　宣王用兵威而實行王道非獨兵威故末以王道言
　王道甚大故徐方之來皆由天子之親征四方之既
　平又由徐方之來庭徐方既不回違王即振旅而歸
　觀上章所詠則兵有餘力以此見宣王無黷武之意
　焉傳因以為戒專謂王道愚謂王曰還歸亦寓戒意
　四徐方字在句上下反覆交錯故不覺重句法也
瞻卬昊天則不我惠孔填不寧降此大厲邦靡有定士
民其瘵蟊賊蟊疾靡有夷届罪罟不收靡有夷瘳　人
有土田女反有之人有民人女覆奪之此宜無罪女反
收之彼宜有罪女覆説之　哲夫成城哲婦傾城懿厥
哲婦為梟為鴟婦有長舌維厲之階亂匪降自天生自
婦人匪教匪誨時維婦寺　鞫人忮忒譖始竟背豈曰
不極伊胡為慝如賈三倍君子是識婦無公事休其蠶
織　天何以刺何神不富舍爾介狄維予胥忌不弔不
祥威儀不類人之云亡邦國殄瘁　天之降罔維其優
矣人之云亡心之憂矣天之降罔維其幾矣人之云亡
心之悲矣　觱沸檻泉維其深矣心之憂矣寧自今矣
不自我先不自我後藐藐昊天無不克鞏無忝皇祖式
救爾後
　瘵以比蟊賊罪罟靡届靡瘳皆以瘵疾比之謂無届
　止之勢亦無痊愈之期言天之不寧也乆其降亂也
　大故人之受病也深
　説赦文也二章申言蟊賊罪罟之實病有收奪説互
　換叶韻之法也
　三章乃言蟊賊罪罟之病原言婦有哲智者覆人國
　婦有美色者為鴟梟婦有長舌者為厲階三者既備
　故亂不自天生自婦人而長舌為尤甚故多言而非
　有教誨者惟婦寺為然其稱婦之辭繁者屢言而深
　惡之也
　以長舌窮人而其心忮忒故始譖終背不自謂其無
　極而反自謂其非慝惟其心不以忮忒為惡故以言
　鞫人譖背而不已此但言婦寺蟊賊罪罟之情狀而
　末又專言婦者乃禍之本也
　上二章言天與首章昊天相應有不善於朝廷故相
　與怨忌
　三章方言王信婦寺而棄良善婦人而不蠶織夷狄
　之道也是必將有夷狄之禍而王不知忌婦人而與
　朝廷之事不祥莫大焉是必將有天譴之菑而王不
　知恤彼則舍而此之忌中不弔而外不類盖婦言是
　用則正言不諱者必見忌於君婦人圖政則君之威
　儀不似人君矣
　上章言王忌賢而賢亡故此蟊賊之罪罟不特及無
　罪而且及善人矣善人云亡最為可憂故上歸禍於
　天下重憂於己申上章之語再三以警王焉
旻天疾威天篤降喪瘨我饑饉民卒流亡我居圉卒荒
　天降罪罟蟊賊内訌昬椓靡共潰潰回遹實靖夷我
邦　臯臯訿訿曽不知其玷兢兢業業孔填不寧我位
孔貶　如彼嵗旱草不潰茂如彼棲苴我相此邦無不
潰止　維昔之富不如時維今之疚不如兹彼疏斯粺
胡不自替職兄斯引　池之竭矣不云自頻泉之竭矣
不云自中溥斯害矣職兄斯𢎞不烖我躬　昔先王受
命有如召公日辟國百里今也日蹙國百里於乎哀哉
維今之人不尚有舊(按此篇永樂/大典缺卷)
欽定四庫全書
　詩纘緒卷十七　　　　　元　劉玉汝　撰
周頌
於穆清廟肅雝顯相濟濟多士秉文之徳對越在天駿
奔走在廟不顯不承無射於人斯
　頌詩多用於字以致詠歎形容不盡之意此首言於
　穆猶商頌首言猗與也詩形容多在一字一辭之間
　故語簡要而意精深周頌之體也秉文之徳傳以此
　文字爲指文王愚謂此只多士之文徳耳句法與共
　武之服同蓋頌稱文王未嘗獨稱文者雖於武王亦
　未嘗單以武稱之况清廟詩祀文王而畢稱爲文非
　所以尊之也夫人臣之文徳即文王之文徳矣何必
　指言文王而後爲文王之徳邪首歎廟次述在廟奉
　祭之人此篇皆以人心詠文王之徳雖廟之穆清亦
　以此不顯申詠廟穆清相肅雝士秉徳不承申詠對
　越奔走與大雅文王篇重詠不顯不時同致詠嘆也
　無斁於人斯不止在廟之人而廣及民人矣此反覆
　歎詠言不盡意於文王未嘗明言而自有不可名之
　妙非聖不能作也𫝊以文王之徳言者釋經之辭其
　實通篇不言文王而皆文王之徳斯字無義竊疑爲
　畢曲聲也音近蘇音首以於起調以人字畢曲音不
　叶故用斯字以致詠歎亦三人從歎之聲歟
　此詩祀文王而天子視學養老則升歌清廟下管象
　舞大武饗諸侯亦用之盖詩有為一事而作而用之不
　一事者如天作祀太王用之祭先王先公執競祀武
　王用之成康思文豐年載芟良耜等篇用之爲豳頌
　而蜡振鷺用之大饗而徹閔予小子四篇用之嗣王
　朝廟桓用之講武類禡此皆可得而考者亦有傳記
　可考而尚有可疑者如維清之爲文爲武思文三詩
　之爲三夏是也若他篇未必無他用者但經傳無文
　豈可强附哉登歌樂章也上歌謂堂上歌也
維天之命於穆不已於乎不顯文王之德之純假以
溢我我其收之駿惠我文王曽孫篤之
　天命即天道流行付與萬物者此理無窮盡無止息
　以文王與天對言見聖德與天無間也語天曰不已
　語聖德惟用一純字贊美已極精至而又將言不已
　先以於穆歎詠之將言純先以於乎不顯歎詠之於
　是贊美形容有不盡之妙矣假以者相親而深有望
　之辭其收者或得而不敢慢之辭有愛敬之心焉駿
　惠責已而欲大順則無一事之不遵曽孫戒後而欲
　其篤則無一時之或息有慰悦之意焉皆孝子孝孫
　所當盡之誠也故傳以二當字言之
維清緝熈文王之典肇禋迄用有成維周之禎
　清緝熈皆勉力用力之辭故傳以所當二字指主祭
　之人而言典謂文王之典章法度祀典在其中不可
　專指為祀典肇禋說者謂文王始祀竊謂肇禋即生
　民之肇祀謂上自初封始祀而來以至于今武王成
　王時以用文王之典有成也后稷可言肇祀文王豈
　始祀者乎清緝熈猶言儀式刑極言當遵也禎亦指
　典而言於有成之下言雖既成而今之清緝熈其典
　皆吉之先見而未有已也言此以深明其當遵所以
　遵祖法述已責以慰神靈而勉後人也
　按文王世子升歌清廟下管象注云象武王伐紂之
　事疏云下管奏此象武之曲大武即象也又云詩維
　清奏象舞武王作樂稱象也既謂大武即象又以維
　清為象二說已自不同朱子於管象亦從鄭說以象
　爲武舞故於維清見其言文王之典又無象字故謂未
　見舞象舞之意然序言維清舞象舞必有所傳授左傳
　見舞象箾者杜預謂是文王之舞象既爲文王舞則武
　舞自當用武詩維清自當爲文王象舞之詩矣先儒因
　是遂謂象有二有文王之象文舞也有武王之象武舞
　也象名一而實二也杜又云象箾是象文王之武盖
　杜見維清奏象舞而言文王禮記下管象而舞大武
　故合二說音箾爲朔以爲象文王之武然文王之舞
　不象文王之文而象其武乎非所以象文王之德也
　左傳箾韶象箾同此箾字而一音簫一音朔豈非杜
　欲合詩禮二家之說而兩從之歟今若以此爲文王
　之文舞二箾字皆音簫不惟不必改字音又象舞而
　非武實一大證據也
烈文辟公錫兹祉福惠我無疆子孫保之無封靡于爾
邦維王其崇之念兹戎功繼序其皇之無競維人四方
其訓之不顯維德百辟其刑之於乎前王不忘
　烈文頌德之詞言有光輝之文德也錫兹三句歸功
　之詞言錫我福而及我子孫也無封四句戒飭之詞
　言汝有儉德則當尊汝而念此功也繼序言繼世次
　序念爾功而亦及爾子孫也歸功而致戒天子待諸
　侯之體也無競六句勸勉之詞人謂人道解見抑詩
　於乎歎美之詞歎嗟以致感發欲諸侯不忘文武亦
　使人不忘已而用此道也
　詩不叶韻句長短不齊者周頌之體其問有韻叶句
　齊者與商頌相類其監二代與說者謂商質周文今
　以頌觀之周頌之詞視商頌爲簡質韻叶句齊者亦
　視商頌為簡質是則周豈嘗過於文哉周樂之情文
　得其中皆於頌可見季札親聞其聲而極贊頌之美
　其有得於此與宗廟始祼獻次朝踐次饋獻次再獻
　然後諸侯行助祭之禮焉
天作高山大王荒之彼作矣文王康之彼徂矣岐有夷
之行子孫保之
　太王之德莫盛於遷岐故祭太王惟以岐山言上作
　字屬天下作字屬天與太王彼指岐山謂天作岐山
　而太王始治之彼岐山既以天與太王而作矣至文
　王又由此而康之必言文王者推文王之盛以尊太
　王見太王之功至此而益大也子孫保之戒後來以
　慰太王而欲其來厚也與前曽孫篤之意同時祭太
　王故上本天眷下逮文王後及子孫皆爲太王言之
　太王遷岐為興王之地子孫尤所當守其後平王棄
　岐而東遷周不復西豈非其驗與
　序言祀文王又言祀先王先公盖此上言太王下言
　文王王季固在其中故亦可用以祭王季與其用之
　先公者又推太王之意而尊之與序爲此言必有所
　傳授故傳不以為非而姑從之與
昊天有成命二后受之成王不敢康夙夜基命宥宻於
緝熈單厥心肆其靖之
　推天命文武以及成王當天下已安之時不敢自安
　而益致其自强不息之功盖成王由學以成其徳其
　用功實在於此故頌成王首以是稱之下文基命承
　上天命而以積徳言緝熈承上二后而以廣業言既夙
　夜又宥宻既緝熈又單厥心此即不敢康之實也宥
　謂用功於外寛廣以酬酢而不淺露也故曰宏深宻
　謂用功於内静定以存養而不粗疏也故曰静宻心
　則兼内外動静而言盡則内外交養動静兼致而無
　間雜遺缺也非積德無以為廣業之本非廣業無以
　見積德之成故傳曰是能然皆以心爲主故特以於
　而歎美之也愚嘗謂成王天資純粹學力精勤自湯
　武而下爲君而能學以有成者成王一人而已其用
　功成德之實備見於頌諸詩最人君守成好學者所
　當取法也肆其靖之言致治之效也肆字兼二義故
　也今也此合言之故曰故今盖兼成王康王時而言
我將我享維羊維牛維天其右之儀式刑文王之典日
靖四方伊嘏文王既右享之我其夙夜畏天之威于時
保之(按此篇永樂/大典缺卷)
時邁其邦昊天其子之實右序有周薄言震之莫不震
疊懐柔百神及河喬嶽允王維后明昭有周式序在位
載戢干戈載櫜弓矢我求懿德肆于時夏允王保
之
　時謂廵守之歲四仲月也祭告者祭神告至也其者
　不敢必而應以一實二允則實可信矣右謂尊爲天
　子序謂次代有商與下序義不同先人後神者先致
　力於人而後致力於神也明昭有周與右序有周雖
　若相對而亦不同明昭謂光明昭顯承上言周家之
　氣象光輝也式法式謂典也式序謂明黜陟之典以
　次序在位諸侯之賢否也戢櫜偃武也求肆修文也
　懿德兼人已言謂修已德用德人也廵守在天下大
　定之後故此篇所言皆已然之事而以二允言然前
　明言人神皆歸固可信後則寓勸戒兼意盖欲諸侯
　信已實能而專尚德也
　周禮九夏之三鄭註引韋昭云肆夏一名繁昭夏一名
　遏又引吕云一名繁遏樂名分合已不同又肆夏既
　一名繁何爲而重舉其名邪然猶只見其爲昭夏未
　嘗言其爲某詩也叔玉以時邁詩中有肆夏字思文
　詩中亦有夏字又祀后稷配天有渠大義執競雖無
　夏字而在二詩中間又穰簡有繁意故以三詩為肆
　夏繁遏渠之詩又文王大明緜既有見在詩篇則肆
　夏繁遏渠亦必有見在詩篇也然若以字求之則雅
　有南陔思齊亦可以爲陔夏齊夏乎以義求之則尸牲
　出入何取乎時邁執競之義四方賓來何取乎思文
　之義乎以是而求何可附㑹哉又若以文王大明爲
　例則笙詩無詞何嘗不與魚麗諸詩並列邪傳以執
　競爲昭王以後所作則周公制作時未有執競詩安
　得以爲韶夏乎然則叔玉之說非朱子所取矣然猶
　録於此者姑存之以見一説歟或曰九夏之樂謂之
　金奏蓋與笙詩言奏同禮記投壺所記爲投節周禮
　九夏所記爲鐘節實非有詩與又或曰九夏即二十
　所舞皮弁素積裼所舞之大夏夏禹之樂也九夏即
　九歌之節也其詩亡又或曰樂歌之大者稱爲夏故
　季札稱秦風爲夏聲以是數者而論則三詩之爲三
　夏篇章皆未有據朱子雖存之以備一說然以愚意
　論之吕說削之可也
執競武王無競維烈不顯成康上帝是皇自彼成康奄
有四方斤斤其明鐘鼔喤喤磬筦將將降福穰穰降福
簡簡威儀反反既醉既飽福祿来反
　此於成康不稱王而止稱其諡又連稱三諡下文又
　言自彼似非所以尊成王康王也蓋上係武王故下
　連稱二諡殺所尊也自彼謂自彼時成康已極著明
　見其相繼致治四十餘年之久也不顯咏其德之在
　已者明著咏其德之著於四方者包制作之禮樂在
　其中故下承言鐘鼓磬筦舉大小以見全樂威儀所
　以行禮舉威儀以見備禮既以樂降福又降福以禮
　反覆以禮樂言雖本咏祭祀之禮樂而亦以見自彼
　時至今禮樂福禄之盛如此固爲成康不顯之德是
　亦武王無競之功也周頌無言樂與禮者此獨言之
　又與成王制作之意有相關者宜與商頌言祭祀禮
　樂者不同也醉飽謂神與尸禮曰祝侑尸曰皇尸未
　實也未實者未飽也楚茨曰神具醉止皇尸載起是
　神與尸亦有醉飽也此祭時樂不當以祭後燕時之
　醉飲而言之也
　此祭武王成王康王不知合祭乎各祭於其廟乎若
　祭武王則下及成康所以推尊武王言其功施後王
　者如此若祭成王則推武王而本之也鐘鼓而下則
　統言祭祀可通用也　通典以執競爲祭武王詩今
　謂昭王以後詩則成王祭武王非執競也頌中雖有
　祭武王詩然乃獻助祭者求成王正祭武王詩則無
　有豈有司佚其𫝊邪抑先儒之𫝊詩者失之邪
思文后稷克配彼天立我烝民莫匪爾極貽我來牟帝
命率育無此疆爾界陳常于時夏
　首不稱天止稱后稷配天之德至下方言帝命者尊
　天而不敢直情徑言也極稱后稷立我極至之德貽
　我徧養之功而言其爲帝之所命豈非尊后稷以尊
　天歟　天以形體言故曰彼天帝以主宰言故曰命
　天體徧覆故后稷徧育而無彼此之限所以體天廣
　大使五常之陳皆本於此則后稷之德亦未嘗不與
　天一其推尊配天之實德如此雖不明贊天之尊而
　尊天之意亦已至矣明堂圜丘其祭同類故其樂章
　亦頗相類我將饗帝而言天思文祀天而言帝天與
　帝一之意又有以互明焉而或者謂𫝊於思文不言
　祀天之樂歌疑只爲豳頌耳然明堂圜丘皆爲大祭
　明堂有樂歌而圜丘無之可乎愚特取𫝊不非序郊
　祀之意見此篇之爲郊祀之樂歌也
　序以此爲郊祀傳無說又以爲豳頌而蜡蓋移用此
　詩也
嗟嗟臣工敬爾在公王釐爾成来咨来茹嗟嗟保介
維莫之春亦又何求如何新畬於皇來牟將受厥明明
昭上帝迄用康年命我衆人庤乃錢鎛奄觀銍艾
　對百官以戒農官言百官王既與汝以成法而猶有
　可效者則當來咨詢之有難依者則當來茹度之不
　可専也保介以下則専戒農官舉副則戒正可知言
　暮春之時不可違新畬之田至難治何求如何發問
　以警動之辭食之大者莫如麥而兆豐年之祥者亦
　惟在於麥故以於皇歎美之將受於前迄用於後而
　以二明字言之所以見天賜之甚明而可必使之競
　勸也康年銍艾皆以新畬言之見新闢難治者既豐
　他可知矣命我衆人者官之責也既具而奄觀言收
　成之易而速見命衆治田之宜早而疾則即見收成
　矣此戒農官而先勅百官亦欲百官知農事之爲重
　農官知已事視百官之事爲特重亦戒農官之微意
　百官有成法而不可以自専農官於農事則不可少
　緩不必禀命而後行暮春時至則先求新畬以治其
　事康年兆見則速命衆人以成其功皆以農事之重
　與國家所以重農之意所以深敕戒之也
噫嘻成王既昭假爾率時農夫播厥百榖駿發爾私終
三十里亦服爾耕十千維耦(按此篇永樂/大典缺卷)
振鷺于飛于彼西雝我客戾止亦有斯容在彼無惡
在此無斁庻幾夙夜以永終譽
　烈文載見諸侯助祭詩振鷺二王之後助祭詩有客
　微子來朝見祖詩烈文明見助祭振鷺𫝊言助祭而
　曰來見祖廟亦助祭可知此篇雖爲二王後作然詩
　意在宋爲多蓋周代商宋正爲客又爵上公尊於杞
　杞雖亦爲賓而其序則當爲次又越一代之逺故此
　詩辭意兼杞而尤切於宋未段前說兼杞宋陳說於
　宋爲切陳爲三恪何杞得爲賓助祭亦有詩而陳不
　與邪今止據此詩稱二王之後則陳不得列于二客
　助祭之次止在諸侯助祭之中歟
　按禮記大享徹以振羽注謂即振鷺則此詩又移用
　之爲大享之徹歟
豐年多黍多稌亦有高廪萬億及秭爲酒爲醴烝畀祖
妣以洽百禮降福孔皆
　彼多此少亦有先民後已先農後公田之意焉惟以
　黍稌言惟以宗廟言舉重也皆徧也記所謂祭必有
　惠惠必均境内之民無凍餒之類即福之徧也言祭
　而受福者由收多之故以見田祖先農方社之功而
　於此報賽之也觀可將字可見
有瞽有瞽在周之庭設業設虡崇牙樹羽應田縣鼔鞉
磬柷圉既備乃奏簫管備舉喤喤厥聲肅雝和鳴先祖
是聽我客戾止永觀厥成
　瞽樂官也樂得其官則和故詩首言之然成一代之
　樂而不頌祖之德者此告樂成而已故止以樂言再
　言有瞽者稱美之也言周者見其非商之舊也蓋樂
　始成故言周以别於商焉庭者宗廟之庭也合乎祖
　者合樂器而奏之於祖廟之庭禮記所謂大合樂者
　是也非合諸侯之樂器也夏簨虡殷崇牙周璧翣而
　垂五采羽樹之於簨角夏足鼔殷楹鼓周懸鼓而懸
　之於簨虡此詩舉樹羽縣鼓以見樂設之異於前代
　所以爲周樂也三句相連䝉上設字記曰賜諸侯樂
　則鼗將之孔氏曰鼗以導樂作馬氏曰兆奏鼔者鼗
　也應聲者鞞也磬石磬愚謂業虡已見鐘磬此當爲
　特磬玉磬所謂玉振之者也鼗以導之磬以收之柷
　以合之敔以止之而簫管在其中故言之於後鞉磬
　柷敔質簫管文鐘鼓大簫管小先質後文先大後小
　曰奏曰舉而兩言其備以見樂節之全樂既備而聲
　不和何以爲樂故喤喤以下言樂聲之和肅雝我客
　以下言其人神之和也先祖以下則言聽樂者祖聽
　客觀所謂神人以和也樂至此極盛而盡美矣永謂
　可行之久逺舉我客之永觀則當時後世之觀者可
　知矣成而可觀觀而可永則樂之始作也豈可以淺
　易觀之哉此篇詠樂鋪敘有法而末語尤深逺也
猗與漆沮潛有多魚有鱣有鮪鰷鱨鰋鯉以享以祀以
介景福
　鎬京之水非一而獨言漆沮者蓋漆沮由豳岐而至
　豐鎬乃周家興王之地言漆沮亦不忘本之意也首
　以猗與歎美之則薦廟之際豈獨爲魚而興感哉潛
　當以潛藏之說爲長蓋鱣鮪魚大非積柴簿圍所能
　取月令天子親漁蓋先王饗親牲必親牽獵必親殺
　殺必親射所以致其敬也故四時薦新常事也魚則
　牲類也非常薦之物故漁必親徃薦獨有樂所以重
　之也詩言享祀非獨爲薦可知
有來雝雝至止肅肅相維辟公天子穆穆於薦廣牡相
予肆祀假哉皇考綏予孝子宣哲維人文武維后燕及
皇天克昌厥后綏我眉夀介以繁祉既右烈考亦右文
母
　有起辭也下有所指如有瞽有客本句即見有駜次
　句見此至第三句方見文法也其稱天子豈以先祖
　既享祭俎將徹爲徹者之言歟又豈武王始有天下
　故爲諸侯助祭者而言歟竊謂上言辟公則下言天
　子措辭當然又前段未祭以前則稱天子後段既祭
　乃稱孝子與又此詩先述諸侯次說天子先說助祭
　次言已祭然後稱頌祖德既以錫福終之而又言奉
　祭大抵此詩皆倒說又是一體豈以徹自下始而義
　亦有取於此歟此篇見爲武王祭文王者以言天子
　言皇考文母也見其爲徹者以周禮論語證之而甚
　明矣詳詩之意所言爲助祭受釐以後事其爲徹時
　所歌亦可見然祭將畢矣俎將徹矣而君臣猶同其
　敬既受福矣而猶有親愛不已奉承無窮之意焉當
　此之時安有既灌以往不足觀之患哉
載見辟王曰求厥章龍旂陽陽和鈴央央鞗革有鶬休
有烈光率見昭考以孝以享以介眉夀永言保之思皇
多祜烈文辟公綏以多福俾緝熈于純嘏
　曰求厥章來朝之事也龍旂以下來朝之儀也休有
　烈光總上三言而形容稱美之也率見必因其來朝
　而率以見也振鷺之戾止有客之來見皆助祭皆有
　樂歌則此諸侯可知以孝以享奉祭者之心也以介
　而下言辟王所受之福烈文而下言諸侯助祭使我
　得之之福也所謂歸德之辭也福多而不純未足爲
　至故既綏我以多尤必復俾我以純則無雜而不已
　矣緝熈謂續明孝享之心也此篇與烈文同而此稱
　昭考故知爲祭武王烈文在祭文王詩後疑當爲祭
　文王然朱子釋大學以前王爲文武而於烈文不指
　言爲何王也
　按頌有祭文王之詩四皆宗廟所用也宗廟祭禮有
　時祫大祫其祫也有祼獻朝踐饋獻再獻等節載之
　通典皆有樂始有升歌則清廟是也終有徹則雝是
　也若維天之命維清二詩其用之於何節則於經傳
　未有考也助祭之詩四說具于前
有客有客亦白其馬有萋有且敦琢其旅有客宿宿有
客信信言授之縶以縶其馬薄言追之左右綏之既有
淫威降福孔夷
　白馬乗殷之舊故曰亦萋且美客之敬慎敦琢美其
　從者之賢美其君并及其臣敬愛之也采菽美諸侯
　亦然宿宿信信言客有信宿之留不及而將去也言
　授之縶將去而不欲其去也左右綏之已去而復還
　之也末二句頌美之也此篇序言來見祖廟而不言
　其助祭以詩中無祭辭也然賓來祖廟無不祭而徒
　見之禮其祭也亦未有不從主祭而自祭祀之禮故
　詩雖無祭意而說是詩者何可不以祭言邪竊意此
　詩必祭畢而將去故獻之而歌此詩焉然其敬愛之
　無已如此則無惡斁之意亦藹然於其中矣
於皇武王無競維烈允文文王克開厥後嗣武受之勝
殷遏劉耆定爾功
　於皇嘆武王武功之大一戎衣而有天下不惟當時
　莫能敵從古以來莫强焉故無競雖二字而形容極
　至文王之德止用一文字尤極簡要文王以文德開
　之武王繼嗣而以武功受之此武字與允文之文字
　相對謂武功也首既稱武王則此只當以爲武功對
　文德而言之不可指此武字爲武王之諡字也勝殷
　者功也遏劉者德也定即天下大定克定厥家之定
　言天下治安也以勝殷之功遏劉之德致天下之定
　爾無競也無競維烈統言之下文即無競之實也
　按文王世子下管象舞大武注云象周武王伐紂之樂
　疏云大武即象也明堂位下管象注云謂周頌武也
　疏云下管象謂吹大武詩說象不同一以象爲維清
　詩一以象爲武詩又豈象一名而有文武二詩如萬
　舞總文武二舞之名邪朱子于維清言詩中未見象
　舞意今武詩中亦未見象舞意小序注䟽要皆必有
　所𫝊矣
閔予小子遭家不造嬛嬛在疚於乎皇考永世克孝念
兹皇祖陟降庭止維予小子夙夜敬止於乎皇王繼序
思不忘
　前三句見除喪於乎以下見朝廟言皇考能盡孝以
　念皇祖已則惟當盡敬以繼祖考繼祖考必本於孝
　而行孝尤在於主敬主敬行孝斯能盡繼祖考之道
　矣觀孝敬二字即見成王資禀純粹學問勤敏年雖
　㓜沖而學已成人雖百世之思繼其祖考者其道無
　以易此且其思慕嗟嘆尤可使人感發此後嗣嗣王
　之朝廟者所以必用之也庭止敬止雖韻相連然庭
　止意屬上皇考敬止意屬下皇王詩有此體
訪予落止率時昭考於乎悠哉朕未有艾將予就之繼
猶判渙維予小子未堪家多難紹庭上下陟降厥家休
矣皇考以保明其身
　道逺非已所能及將欲就之又不能以有合蓋欿然
　慊然不敢自足以期人之盡忠樂告已也况已未足
　以當國家之多難則當如之何亦維繼武王之治國
　齊家者以保明吾之身而已蓋身者家國之本也武
　王身修而後家齊國治者也吾惟即其在庭在家者
　而紹之則庶乎身可保明而武王之休在我矣又何
　有國家之難哉既謙已之所未能復示已之所欲爲
　不惟得訪臣之道尤能知勉已之方以是而思繼其
　祖安有不足以致治者哉前篇庭字兼家庭朝廷言
　此篇庭對家言則専指朝廷
敬之敬之天維顯思命不易哉無曰高高在上陟降厥
士日監在兹維予小子不聰敬止日就月將學有緝
熈于光明佛時仔肩示我顯德行
　頌皆美聖人之德惟敬之一篇見王者之學堯舜禹
　湯文武之德莫不以敬爲先今羣臣亦以進戒而成
　王乃能取是言而述之且詳述所以不可不敬者而
　歎已之未能焉又知在已之當學必取人以自輔則
　庶幾其能敬以明天道而保天命焉其論學也尤得
　日新不已之要雖前聖後聖之論學亦無以踰此非
　成王天資極其粹輔導得其人進修得其正其能若
　是乎其後進德益高而幾於聖人周家致治不愧于
　二代豈非王者善學之明效大驗歟
予其懲而毖後患莫予荓蜂自求辛螫肇允彼桃蟲拚
飛維鳥未堪家多難予又集于蓼
　愚謂此篇當云賦又比也蓋予其未堪二句爲賦荓
　蜂桃蟲集蓼爲比大序六義三爲經三爲緯考之頌
　有興體者惟振鷺有比體者惟此篇則振鷺當爲興
　此篇中當有比不然頌無比興之緯其義不備矣莫
　無也無我使蜂者猶言無我使此惡人皆我自取其
　害乎所謂見不賢而不能逺也若信其小善而不知
　其有大惡是以其小者信其大者奚可哉此爲病之
　最大者故家既多難而身又集于辛苦之地家與身
　俱病何可以不懲乎極言已所當懲而謹者而有望
　於羣臣之助焉然成王除喪朝廟之時管蔡之變既
　平矣而猶不忘戒懼以此謹始雖終身誦之可也此
　嗣王朝廟所以必用之也前篇欲繼文武于家庭朝
　廟之間次篇欲繼文武而訪之於臣敬之則欲即日
　用而修之于已小毖則欲因患難而謹之于心蓋雖
　一時所作而實可爲萬世嗣王之法所以備録之歟
　懲前毖後者詩之意懲大謹小者命篇之意也
載芟載柞其耕澤澤千耦其耘徂隰徂畛侯主侯伯
侯亞侯旅侯彊侯以有嗿其饁思媚其婦有依其士
有略其耜俶載南畝播厥百榖實函斯活驛驛其
達有厭其傑厭厭其苗緜緜其麃載穫濟濟有實其積
萬億及秭爲酒爲醴烝畀祖妣以洽百禮有飶其香邦
家之光有椒其馨胡考之寧匪且有且匪今斯今振古
如兹
　首言芟柞耕耘之事繼言芟柞耕耘之人爲田之處
　視畛爲卑濕故亦名爲隰非原隰之隰也有略其耜
　再起述耕耘穫積之事見百榖生成之盛多爲酒以
　下備言百榖之用莫重於祭宗廟次則燕賓客養耆
　老大者既備則小者可知振古如兹兼匪且匪今而
　言𫝊於序謂二詩祈報之異蓋以二詩辭意相似未
　見孰爲祈報也今詳詩中所云皆有報意無祈意而
　𫝊又謂與豐年相似其用應亦不殊則其爲報賽詩可
　知
畟畟良耜俶載南畝播厥百榖實函斯活或來瞻女
載筐及筥其饟伊黍其笠伊糾其鎛斯趙以薅荼
蓼荼蓼朽止黍稷茂止穫之挃挃積之栗栗其崇如
墉其比如櫛以開百室百室盈止婦子寧止殺時犉
牡有捄其角以似以續續古之人
　二詩所述有或詳或略之殊而大意相似考之周禮
　籥章蜡祭吹豳頌以息老物今二篇既見其爲報賽
　又前篇言胡考之寧此言婦子寧止皆有息老物之
　意意者終歲勤動至此而始收息故於勞之息之時
　而歌之歟意與周禮合又視豐年爲詳用亦應不殊
　然又安知報賽則歌豐年息老物則歌此二詩不殊之
　中亦自有不同者歟
絲衣其紑載弁俅俅自堂徂基自羊徂牛鼐鼎及鼒兕
觥其觩㫖酒思柔不呉不敖胡考之休(按此篇永樂/大典缺卷)
於鑠王師遵養時晦時純熈矣是用大介我龍受之蹻
蹻王之造載用有嗣實維爾公允師
　此篇頌武王之功孰頌之成王頌之也頌之而并述
　已繼武王之事亦所以頌武王也於武王維以時爲
　言者蓋聖人之取天下雖有其德而無其時不能以
　成大功武王之有天下適當其時盖時者天命人心之
　所寓也時未至不可先時既至不可後故時非聖人
　所能爲聖人惟能知而順之耳武王時晦則退自循
　養時熈而未純則猶晦也時既大明而後用之此即
　張子所謂此事間不容髪者是也非聖人灼見天命
　人心之妙豈能與於此哉我龍以下成王自述已繼
　武王之事受者受其所已爲嗣者繼其所未畢造爲
　也公事也武王維順時故所爲無不成而事無不可
　法今我受此武王順時之所已爲者則用此而有以
　嗣之亦惟以武王順時之事而信法之耳盖此篇上
　言時包所爲所事在其中下承上意曰造曰公亦包
　時在其中其意以為武王之用武創業者前王時純
　熈之事也我之制禮作樂者今時純熈之事也我雖
　以制作爲繼述然莫非時純熈之所宜爲者故我受
　而嗣之者亦惟以此爲師耳一篇大意皆在時字蓋
　成王損益大舞爲勺樂上頌武王之功而下述已事
　者皆武王之事也故名樂爲勺而詩亦名爲酌皆取
　酌時之義謂酌時以繼武功也序詩者不察以爲酌
　先祖之道以養天下宜𫝊之不取也
　先儒謂周公作武又作勺勺者斟酌大武之樂而參
　用之豈以賚桓在其端故爲此說也
綏萬邦屢豐年天命匪解桓桓武王保有厥士于以四
方克定厥家於昭于天皇以間之
　綏萬邦統言之桓桓武王而下詳言之保有見積累
　之業士謂熊羆之士克定能定之謂非天下大定不
　足以言能定前言邦此言家至是以天下爲家矣爲
　天下皇王必如商之致治歴年而後可謂之皇而後
　可爲之代綏萬邦屢豐年從下說向上言武王得天
　下也天命匪解而下從上說向下言天命武王也互
　言而極道之謂武王除害故天屢以豐年報之然天
　命未厭故武王功足興周而德足代商也屢豐者武
　王數致其祥於一初方興之應也匪解皇問者天欲
　大其業於萬世無疆之休也武王既得天矣而天命
　武王又必使其徳足代商爲皇王非屢豐而已此所
　以爲匪解此所以爲頌武王之功
　𫝊謂春秋傳以此爲大武之六章今之篇次已失其
　舊𫝊從春秋傳今亦從集𫝊移置於賚後閔予小子
　前然已逸其第二第四第五凡三篇杜預以左𫝊所
　言武賚桓之次爲楚樂歌以其與詩不合故爲此說
　歟集𫝊不取也
文王既勤止我應受之敷時繹思我徂維求定時周之
命於繹思
　此頌文武之功而詩中不言武王蓋上推文王下言
　我則武王固在其中矣故凡文王之所勤與我之所
　受所敷所求所定者莫非武王已成之功且於中言
　凡此皆周之命而非商之舊則非武王而誰哉蓋前
　詩明舉武王此詩暗藏武王并暗藏其封功事又頌之
　一體所以知爲封功者以樂篇名而知之又此詩爲
　大武之章象武王之樂觀武聽歌而頌武之意自有
　不言而可知者又樂之一意也敷文王之可思與諸
　侯之當思文王者固武王之功亦武王之心也若君
　臣始終皆能以文王之心爲心是亦以武王之心爲
　心也其頌文武用意深矣
於皇時周陟其高山嶞山喬嶽允猶翕河敷天之下裒
時之對時周之命
　時邁爲武王廵狩祭告之樂歌此雖言廵狩然不知
　爲廵狩所歌乎抑述其事以頌乎未詳其所用也時
　周之命與賚同
　内則曰十三舞勺董子曰樂莫盛於韶勺𫝊謂酌即
　勺則是以酌爲勺矣於賚桓則取春秋傳以爲武之
　樂章惟般未有以處之則止當從元次居詩之末也
欽定四庫全書
　詩纘緒巻十八　　　　　元　劉玉汝　撰
魯頌
駉駉牡馬在坰之野薄言駉者有驈有皇有驪有黄以
車彭彭思無疆思馬斯臧　駉駉牡馬在坰之野薄言
駉者有騅有駓有騂有騏以車伾伾思無期思馬斯才
　駉駉牡馬在坰之野薄言駉者有驒有駱有駵有雒
以車繹繹思無斁思馬斯作　駉駉牡馬在坰之野薄
言駉者有駰有騢有驔有魚以車袪袪思無邪思馬斯
徂
　𫝊謂閟宫一篇蓋僖公詩無疑則以前三詩未可必
　爲僖公故此僖公二字當作魯侯牧馬之盛然略舉
　而極盛自見於詠也舉牡則牝者未言也在坰則不
　在坰者未述也薄言則略言而未詳也舉所有之馬
　則馬有名而未數者不可勝數也而况無名而不足
　數者乎楚丘騋牝三千之句法本於此矣古人用馬
　以駕車駕車爲馬之大用故此以駕車言能左右之
　曰以見馬之閑習也馬盛有力而徃來不絶矣然以
　健爲貴不健則雖盛有力而易乏心之所思牧馬之
　所本也所思雖無窮而不厭矣然以無邪爲主邪則
　所思皆非矣臧言徳才言才而又奮起矣然以善行
　爲至不善行則雖有徳有才不足稱也易乾爲馬坤
　爲牝馬乾曰天行健坤曰行地無疆
有駜有駜駜彼乗黄夙夜在公在公明明振振鷺鷺于
下鼔咽咽醉言舞于胥樂兮　有駜有駜駜彼乗牡夙
夜在公在公飲酒振振鷺鷺于飛鼔咽咽醉言歸于胥
樂兮　有駜有駜駜彼乗駽夙夜在公在公載燕自今
以始歲其有君子有榖詒孫子于胥樂兮
　𫝊不言君臣蓋謂君燕飲臣而頌禱之可謂君燕其
　臣而臣禱其君亦可故所乗謂托興於君臣之馬皆
　可夙夜勤也而又辨治美其徳也勤而後燕飲也鷺
　鼔美其樂舞也末乃頌禱之辭有歲而無善以及人
　是富而無教也歲歳有而無賢子孫亦非有道之長
　有善則得所以處有歲之道善詒子孫則得所以處
　歲歲有之道矣此能感天休而又能盡人道者也以
　此爲禱至矣于胥樂兮美其燕飲之樂樂而至于有
　善詒後斯其爲樂大矣
思樂泮水薄采其芹魯侯戾止言觀其旂其旂茷茷鸞
聲噦噦無小無大從公于邁　思樂泮水薄采其藻魯
侯戾止其馬蹻蹻其馬蹻蹻其音昭昭載色載笑匪怒
伊教　思樂泮水薄采其茆魯侯戾止在泮飲酒既飲
㫖酒永錫難老順彼長道屈此羣醜　穆穆魯侯敬明
其徳敬慎威儀維民之則允文允武昭假烈祖靡有不
孝自求伊祜　明明魯侯克明其徳既作泮宫淮夷攸
服矯矯虎臣在泮獻馘淑問如臯陶在泮獻囚　濟濟
多士克廣徳心桓桓于征狄彼東南烝烝皇皇不吳不
揚不告于訩在泮獻功　角弓其觩束矢其搜戎車孔
博徒御無斁既克淮夷孔淑不逆式固爾猶淮夷卒獲
　翩彼飛鴞集于泮林食我桑黮懐我好音憬彼淮夷
來獻其琛元龜象齒大賂南金
　首章言侯將至而人皆樂從之次章言侯既至而人
　皆歎美之音謂聲譽歎美之聲既著而侯又能身教
　故人樂從而稱譽之者尤在於此蓋侯能身教斯不
　愧於泮宫矣三章言侯飲酒於泮政此詩所由作蓋
　因其飲酒而頌禱之也祝夀者多祈其老而夀今曰
　難老則常少而不老又永錫之以此則夀豈可量乎
　順彼衆人所共由之大道以服此魯國之羣衆衆豈
　有不服者乎慎儀者明徳之事也皆以敬爲主文武
　者昭假祖考於素者也昭假之際則以孝為主能敬
　能孝則修身奉先之道得矣有不足爲法於民而得
　福於已者乎此魯侯身教之本也允文含上在泮身
　教事允武含下服淮夷事四章五章言敬以明之則
　能明矣獻馘獻囚言将臣此克明故彼克廣徳之能
　感人如此于征既歸而獻功言士卒七章總言将
　帥士卒戎車將臣也徒御士卒也孔淑不逆固猶卒
　獲雖聖人制夷服逺之道不過於此矣前以兵服此
　于篇末言作泮以徳服故淮夷貢琛而心服矣好音
　謂徳音承上明徳廣徳而言
閟宫有侐實實枚枚赫赫姜嫄其徳不回上帝是依無
災無害彌月不遲是生后稷降之百福黍稷重穋稙稺
菽麥奄有下國俾民稼穡有稷有黍有稻有秬奄有下
土纘禹之緒　后稷之孫實維大王居岐之陽實始翦
商至于文武纘大王之緒致天之届于牧之野無貳無
虞上帝臨女敦商之旅克咸厥功王曰叔父建爾元子
俾侯于魯大啓爾宇爲周室輔　乃命魯公俾侯于東
錫之山川土田附庸周公之孫莊公之子龍旂承祀六
轡耳耳春秋匪解享祀不忒皇皇后帝皇祖后稷享以
騂犧是饗是宜降福既多周公皇祖亦其福女　秋而
載嘗夏而楅衡白牡騂剛犧尊將將毛炰胾羮籩豆大
房萬舞洋洋孝孫有慶俾爾熾而昌俾爾夀而臧保彼
東方魯邦是常不虧不崩不震不騰三夀作朋如岡如
陵　公車千乗朱英緑縢二矛重弓公徒三萬貝胄朱
綅烝徒増増戎狄是膺荆舒是懲則莫我敢承俾爾昌
而熾俾爾夀而富黄髪台背夀胥與試俾爾昌而大俾
爾耆而艾萬有千嵗眉夀無有害　泰山巖巖魯邦所
詹奄有龜蒙遂荒大東至于海邦淮夷來同莫不率從
魯侯之功　保有鳬繹遂荒徐宅至于海邦淮夷蠻貊
及彼南夷莫不率從莫敢不諾魯侯是若　天錫公純
嘏眉夀保魯居常與許復周公之宇魯侯燕喜令妻夀
母宜大夫庶士邦國是有既多受祉黄髪兒齒　徂來
之松新甫之柏是斷是度是尋是尺松桷有舄路寢孔
碩新廟奕奕奚斯所作孔曼且碩萬民是若
　愚按𫝊云魯頌獨閟宫一詩爲僖公詩無疑今從傳
　說則閟宫前三詩安知非僖公以前詩乎僖公之前
　伯禽之後魯豈皆無賢君歟又泮水舊以爲頌僖公
　故與閟宫言服淮夷事皆以爲願望僖公之辭可也
　今泮水既未見爲僖公詩則自伯禽以後至於僖公
　之前豈其淮夷始終未嘗有一日服從中國之迹乎
　故愚不能無疑嘗讀史記魯世家載孝公之事若有
　與泮水詩合者竊以爲泮水一詩魯人頌孝公之詩
　歟周宣王伐魯問為魯後者樊穆仲曰懿公弟稱肅恭
　明神順事耆老賦政行刑必問於遺訓而咨於故實
　不干所問不犯所知王曰然則能訓治其民矣乃立
　爲魯侯是爲孝公今泮水言魯侯至泮而飲酒是養
　老乞言也其能問遺訓咨故實可見昭假烈祖敬恭
　明神也淑問如皐陶行刑也桓桓于征賦政也獻囚
　獻功而在泮亦必問咨而行之矣載色載笑匪怒伊
　教豈非能訓治其民者乎孝公終諡爲孝又豈非以
　靡有不孝之故歟又按常武宣王親征淮夷而徐方
　來其征徐方魯必帥師以從前乎孝公伯禽伐淮夷
　後乎孝公僖公從齊桓伐淮夷安有宣王親征有功
　而魯不與乎又况孝公賢而適當其時則伐淮夷而
　淮夷服魯人以是美其君不爲過矣以此觀之泮水
　所言似皆是實事似未可與閟宫無其事而願之者
　例視也又頌禱其君之福徳者雅體也竊意魯人之
　意其初蓋取雅中之頌體以美其君故名其詩而謂
　之頌非擬周頌也故其詩體非周頌視雅體亦不純
　蓋其意専以頌美爲主觀其首詩有頌而無禱最可
　信其次三詩皆頌多而禱少如泮水一詩最近雅體
　舊說禱頌多少以愚觀之其中禱辭惟永錫三言孔
　淑四言而已前後皆頌辭也若頌不勝禱恐非魯頌
　之體亦豈魯人名頌之本意哉蓋頌本欲效雅惟以
　天子嘗賜之樂又不采其詩遂假頌之名名其詩以
　是尊魯而美其名然僭名之罪容得逃乎
　首序作詩本意只二句下文即推本魯事至末章方
　與首句相應又是一體前三章純是頌辭至第三章
　末降福福女方爲禱辭四章五章皆前頌後禱前美
　其祭祀後美其軍旅與棫樸奉璋六師意同齊桓伐
　楚而以美其君亦頌辭也兩章俾爾之下方爲禱辭
　六七二章亦前頌後禱二山魯國所有大東海邦淮
　夷南夷魯君所無所有爲頌所無爲禱合二章則前
　以泰山起辭中語相對後以莫敢二句結亦是一體
　首述先王次稱大祭禮樂末又效商頌蓋用成王尊
　魯之意而不知非所以爲尊也八章禱中有頌末乃
　頌修廟以終首句之意一篇始終皆頌多於禱
商頌
猗與那與置我鞉鼔奏鼓簡簡衎我烈祖湯孫奏假綏
我思成鞉鼓淵淵嘒嘒管聲既和且平依我磬聲於赫
湯孫穆穆厥聲庸鼓有斁萬舞有奕我有嘉客亦不夷
懌自古在昔先民有作温恭朝夕執事有恪顧予烝嘗
湯孫之將
　商人尚聲故首發歎嗟亦尚聲之意也此下即述奉
　祭之樂先置後奏未祭時樂也和平穆穆正祭之樂
　也萬舞陳庭祭畢之樂也始終爲敘樂舞尚聲之意
　可知自古至末皆敘奉祭之敬商稱湯孫武丁孫子
　周稱曾孫稱孝子成王稱小子商質周文也　此詩
　有二意𫝊引記以爲樂三闋然後出迎牲如此則此
　詩即樂三闋所奏之詩按記言有虞氏尚氣商人尚
　聲周人尚臭商人尚聲者謂於未迎牲之前以聲音
　詔告於天地之間也若於此奏此詩則詩意當是備
　道其祭始中終之盛樂以達吾自古在昔之敬恭庶
　幾湯知爲湯孫之將蓋先以此聲此意告神於陰陽
　之間而求其降也𫝊又引舊說以爲祀湯之樂如此
　則此詩乃正祭所奏之詩詩意當以奏假思成爲重
　而終之以所𫝊之恭庶幾湯歆我湯孫之將蓋當祭
　時述此聲此意而欲湯之享之也二意不同而有先
　後則𫝊意必有所在然其尚聲之意則一也
嗟嗟烈祖有秩斯祜申錫無疆及爾斯所既載清酤
賚我思成亦有和羮既戒既平鬷假無言時靡有爭綏
我眉壽黄耉無疆約軧錯衡八鸞鶬鶬以假以享我
受命溥將自天降康豐年穰穰來假來饗降福無疆顧
予烝嘗湯孫之將(按此萹永樂/大典缺卷)
天命𤣥鳥降而生商宅殷土芒芒古帝命武湯正域彼
四方方命厥后奄有九有商之先后受命不殆在武丁
孫子武丁孫子武王靡不勝龍旂十乗大糦是承邦畿
千里維民所止肇域彼四海四海来假来假祈祈景員
維河殷受命咸宜百禄是何
　此詩首述契次湯次先后次武丁無適主故傳曰祭
　祀宗廟宅殷土芒芒或曰湯以後方稱殷此句當屬
　下或曰殷土追稱當屬上愚謂自契宅此至湯而地
　始大屬上爲是先后或曰湯也愚謂言湯以後之先
　后故曰受命不殆不殆非所以語湯也武丁孫子主
　祭者自稱猶言湯孫武王靡不勝主祭者自述龍旂
　大糦述助祭者邦畿四海言由内而外域于四海者
　極其廣四海維河言由外而内朝于京師者極其多
　景員維河言京師也諸侯來朝至景山四面之河則
　達于京師矣猶禹貢言九州之貢達于河則至堯都
　矣蓋覆說邦畿也若曰語形勢則在徳不在險况邦
　畿千里而民止所包更大奚止形勢四海之諸侯來
　假則四海之人可知或曰前篇約軧受命此篇武王
　靡不勝而下皆若主祭者自述其功徳又或曰邦畿
　至末再述先王之功徳言國勢之大人心之一以見
　自昔以來殷之爲君者受命咸宜而百祿是荷也或
　又曰邦畿而下通今昔而言謂在昔在今國勢人心
　之盛如此先王以此而受命咸宜故已以此而奉祀
　百禄是荷也
　𫝊以長發言契相土湯故謂宜爲祫詩愚按𤣥鳥言
　契言宅殷土即契以後之君言湯言先后武丁則湯
　以後之君亦似宜爲祫詩然不可考也
濬哲維商長發其祥洪水芒芒禹敷下土方外大國是
疆幅隕既長有娀方將帝立子生商　𤣥王桓撥受小
國是達受大國是達率履不越遂視既發相土烈烈海
外有截　帝命不違至于湯齊湯降不遲聖敬日躋昭
假遲遲上帝是祗帝命式于九圍　受小球大球爲下
國綴旒何天之休不競不絿不剛不柔敷政優優百祿
是遒　受小共大共爲下國駿庬何天之龍敷奏其勇
不震不動不戁不竦百祿是總　武王載斾有䖍秉鉞
如火烈烈則莫我敢曷苞有三蘖莫遂莫達九有有截
韋顧既伐昆吾夏桀　昔在中葉有震且業允也天子
降于卿士實維阿衡實左右商王
　首句統說世世之君長承上發起下禹敷土方四句
　只見禹之時爾所謂長也有娀方將二句所謂發也
　桓撥謂武治也猶言勇於自治也桓撥率履猶言克
　己復禮也受小大國契爲司徒也海外有截疏謂相
　土爲王官司馬也齊謂生之時徳之成皆與天命㑹
　也生有聖徳而不與天命㑹伊尹周公孔子不有天
　下是也所謂湯齊下文所言即是也湯之生不遲固
　已應期而與天命㑹矣而湯聖敬日躋事天不息至
　是而復其性又與天㑹是生之期徳之盛皆與天命
　㑹夫是之謂齊此帝所以命之也受小球大球至百
　祿是總敷政所以發政施仁奏勇所以除殘去暴敷
　政有餘然後武功可進四不見湯之執中前先言四
　不後及敷政後先言奏勇後及四不者變其文法也
　駿釋爲大則音峻釋爲馬則音俊駿馬也庬雜也綴
　旒爲敷政而言故爲諸侯所係屬駿庬爲奏勇而言
　故爲諸侯所歸往言諸侯從往征伐如衆多之馬雜
　色而往進也旒先言綴駿後言庬亦變文法也六章
　因上言奏勇乃遡言伐桀之事末章因上言伐桀有
　九有又遡言湯以前中衰至湯興王得相之事然此
　篇惟述祖徳全不見祭祀等意又左右商王似非結
　語傳謂商頌多闕文疑義者其在此篇歟
撻彼殷武奮伐荆楚罙入其阻裒荆之旅有截其所湯
孫之緒　維女荆楚居國南鄉昔有成湯自彼氐羌莫
敢不來享莫敢不來王曰商是常　天命多辟設都于
禹之績歲事來辟勿予禍適稼穡匪解　天命降監下
民有嚴不僭不濫不敢怠遑命于下國封建厥福　商
邑翼翼四方之極赫赫厥聲濯濯厥靈夀考且寧以保
我後生　陟彼景山松柏丸丸是斷是遷方斲是䖍松
桷有梴旅楹有閑寢成孔安
　先儒言周以農開國商以武興王觀前篇長發頌湯
　信然故此頌高宗亦首以殷武言之其言撻言奮言
　罙可見神速勇勁之勢未服則入其阻而致其衆既
　至則定其地而安其民又見其寛仁安靜之意此湯
　用武取天下之道而高宗似之故曰湯孫下乃以湯
　服逺之事言之次章言外夷狄之來朝三章言内諸
　侯之畏服四章言高宗勤身心謹刑賞以治民五章
　言高宗政治整飭於内聲靈赫顯于外夀康兼備于
　身以保後人末章始見廟成始祔而祭作此詩也
