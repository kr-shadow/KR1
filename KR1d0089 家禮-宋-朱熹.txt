#+TITLE: 家禮-宋-朱熹
#+DATE: 2018-05-12 10:14:23
#+SOURCE: github.com/kanripo/KR1d0089 master ab6ca81f                
欽定四庫全書　　　　經部四
　家禮　　　　　　　　禮類六(雜禮書之屬/)
　　提要
　　　　(臣/)等謹案家禮五卷舊本題宋朱子撰案王
　　　　懋竑白田雜著有家禮考曰家禮非朱子之
　　　　書也家禮載子行狀其序載于文集其成書
　　　　之嵗月載于年譜其書亡而復得之由載于
　　　　家禮附錄自宋以來遵而用之其為朱子之
　　　　書幾無可疑者乃今反復考之而知決非朱
　　　　子之書也李公晦叙年譜家禮成于庚寅居
　　　　祝孺人喪時文集序不紀年月而序中絶不
　　　　及居喪事家禮附錄陳安卿述朱敬之之語
　　　　以為此往年僧寺所亡本有士人錄得會先
　　　　生葬日擕來因得之其錄得擕來不言其何
　　　　人亦不言其得之何所也黄勉齋作行狀但
　　　　云所輯家禮世所遵用其後多有損益未及
　　　　更定既不言成於居母喪時亦不言其亡而
　　　　復得其書家禮後亦然敬之朱子季子公晦
　　　　勉齋安卿皆朱子髙第弟子而其言㕘錯不
　　　　可考據如此按文集朱子荅汪尚書書與張
　　　　敬夫書吕伯恭書其論祭儀祭説往復甚詳
　　　　汪吕書在壬辰癸巳張書不詳其年計亦其
　　　　前後也壬辰癸巳距庚寅僅二三年家禮既
　　　　有成書何為絶不之及而僅以祭儀祭説為
　　　　言耶陳安卿録云向作祭儀祭説甚簡而易
　　　　曉今已亡之矣則是所亡者乃祭儀祭説而
　　　　非家禮也明矣文集語錄自家禮序外無一
　　　　語及家禮者惟與蔡季通書有已取家禮四
　　　　卷納一哥之語此儀禮經傳通解中家禮六
　　　　卷之四而非今所傳之家禮也甲寅八月跋
　　　　三家禮範後云嘗欲因司馬氏之書㕘考諸
　　　　家裁訂増損舉綱張目以附其後顧以衰病
　　　　不能及已後之君子必有以成吾志也甲寅
　　　　距庚寅二十年庚寅已有成書朱子雖耋年
　　　　豈盡忘之至是而乃為是語耶竊嘗推求其
　　　　故此必有因三家禮範跋語而依仿以成之
　　　　者葢自附於後之君子而傳者遂以託之朱
　　　　子所自作其序文亦依仿禮範跋語而於家
　　　　禮反有不合家禮重宗法此程張司馬氏所
　　　　未及而序中絶不言之以跋語所未有也其
　　　　年譜所云居母喪時所作則或者以意附益
　　　　之爾敬之但據所傳不加深考此如司馬季
　　　　思刻温公書之比公晦從遊在戊申後其於
　　　　早年固所不詳祗叙所聞以為譜而勉齋行
　　　　狀之作在朱子没後二十餘年其時家禮已
　　　　盛行又為敬之所傳錄故不欲公言其非但
　　　　其辭略而不盡其書家禮後謂經傳通解未
　　　　成為百世之遺恨則其微意亦可見矣後之
　　　　人以朱子家季子所傳又見行狀年譜所載
　　　　廖子晦陳安卿皆為刋刻三山楊氏上饒周
　　　　氏復為之考訂尊而用之不敢少致其疑然
　　　　雖云尊用其書實未有能行者故于其中謬
　　　　誤亦不及察徒口相傳以熟文公家禮云爾
　　　　惟元應氏作家禮辨其文亦不傳僅見于明
　　　　邱仲深濬所刻家禮中其辨専據三家禮範
　　　　跋語多疎略未有以解世人之惑仲深亦不
　　　　然之故余今編考年譜行狀及朱子文集語
　　　　錄所載俱附于後而一一詳註之其應氏邱
　　　　氏語亦並附焉其他所載謬誤亦數十條庶
　　　　來者有以知家禮決非朱子之書而余亦得
　　　　免于鑿空妄言之罪云云其考證最明又有
　　　　家禮後考十七條引諸説以相印證家禮考
　　　　誤四十六條引古禮以相辨難其説並精核
　　　　有據懋竑之學篤信朱子獨于易本義九圖
　　　　及是書齗齗辨論不肯附合則是書之不出
　　　　朱子可灼然無疑然自元明以來流俗沿用
　　　　故仍錄而存之亦記所謂禮從宜使從俗也
　　　　乾隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
家禮序
凡禮有本有文自其施於家者言之則名分之守愛敬
之實其本也冠婚喪祭儀章度數者其文也其本者有
家日用之常禮固不可以一日而不修其文又皆所以
紀綱人道之始終雖其行之有時施之有所然非講之
素明習之素熟則其臨事之際亦無以合宜而應節是
亦不可以一日而不講且習焉者也三代之際禮經備
矣然其存於今者宫廬器服之制出入起居之節皆已
不宜於世世之君子雖或酌以古今之變更為一時之
法然亦或詳或畧無所折衷至或遺其本而務其末緩
於實而急於文自有志好禮之士猶或不能舉其要而
困於貧窶者尤患其終不能有以及於禮也熹之愚盖
兩病焉是以嘗獨究觀古今之籍因其大體之不可變
者而少加損益於其間以為一家之書大抵謹名分崇
愛敬以為之本至其施行之際則又畧浮文務本實以
竊自附於孔子從先進之遺意誠願得與同志之士熟
講而勉行之庻㡬古人所以修身齊家之道謹終追逺
之心猶可以復見而於國家所以崇化導民之意亦或
有小補云
欽定四庫全書
　家禮卷一
　　　　　　　　　　　　宋　朱子　撰
　通禮(此篇所著皆所謂有家日用/之常禮不可一日而不修者)
　　祠堂(此章本合在祭禮篇今以報本反始之心尊/祖敬宗之意實有家名分之首所以開業傳)
　　　　(世之本也故特著此冠於篇端使覽者知所/以先立乎其大者而凡後篇所以周旋升降)
　　　　(出入向背之曲折亦有所據以考焉然古之/廟制不見於經且今士庶人之賤亦有所不)
　　　　(得為者故特以祠堂名之/而其制度亦多用俗禮云)
君子將營宫室先立祠堂於正寢之東
　(祠堂之制三間外為中門中門外為兩階皆三級東/曰阼階西曰西階階下隨地廣狹以屋覆之令可容)
　(家衆叙立又為遺書衣物祭器庫及神厨於其東繚/以周垣别為外門常加扃閉若家貧地狹則止為一)
　(間不立厨庫而東西壁下置立兩櫃西藏遺書衣物/東藏祭器亦可正寢謂前堂也地狹則於㕔事之東)
　(亦可凡祠堂所在之宅宗子世守之不得分析東凡/屋之制不問何向背但以前為南後為北左為  右)
　(為西後/皆放此)
為四龕以奉先世神主
　(祠堂之内以近北一架為四龕毎龕内置一卓大宗/及繼高祖之小宗則高祖居西曾祖次之祖次之父)
　(次之繼曽祖之小宗則不敢祭高祖而虚其西龕一/繼祖之小宗則不敢祭曾祖而虚其西龕二繼禰之)
　(小宗則不敢祭祖而虚其西龕三若大宗世數未滿/則亦虚其西龕如小宗之制神主皆藏於櫝中置於)
　(卓上南向龕外各垂小簾簾外設香卓於堂中置香/爐香合於其上兩階之間又設香卓亦如之非嫡長)
　(子則不敢祭其父若與嫡長同居則死而後其子孫/為立祠堂於私室且隨所繼世數為龕俟其出而異)
　(居乃備其制若生而異居則預於其地立齋以居如/祠堂之制死則因以為祠堂  主式見喪禮治𦵏章)
旁親之無後者以其班祔
　(伯叔祖父母祔於高祖伯叔父母祔於曽祖妻若兄/弟若兄弟之妻祔於祖子姪祔於父皆西向主櫝並)
　(如正位姪之父自立祠堂則遷而從之殤程子曰無/服之殤不祭下殤之祭終父母之身中  之祭終兄)
　(弟之身長殤之祭終兄弟之子之身成人而無/後者其祭終兄弟之孫之身此皆以義起者也)
置祭田
　(初立祠堂則計見田毎龕取其二十之一以為祭田/親盡則以為墓田後凡正位祔者皆放此宗子主之)
　(以給祭用上世初未置田則合墓下子孫/之田計數而割之皆立約開官不得典賣)
具祭器
　(牀席倚卓盥盆火爐酒食之器隨其合用之數皆具/貯於庫中而封鎖之不得它用無庫則貯於櫃中不)
　(可貯者列於/外門之内)
主人晨謁於大門之内
　(主人謂宗子主此堂之祭/者晨謁深衣焚香再拜)
出入必告
　(主人主婦近出則入大門瞻禮而行歸亦如之經宿/而歸則焚香再拜逺出經旬以上則再拜焚香告云)
　(某將適某所敢告又再拜而行歸亦如之但告云某/今日歸自某所敢見經月而歸則開中門立於階下)
　(再拜升自阼階焚香告畢再拜降復位再拜餘人亦/然但不開中門  凡主婦謂主人之妻  凡升降惟)
　(主人由阼階主婦及餘人雖尊長亦由西階答凡拜/男子再拜則婦人四拜謂之俠拜其男女相  拜亦)
　(然/)
正至朔望則參
　(正至朔望前一日灑掃齊宿厥明夙興開門軸簾毎/龕設新果一大盤於卓上每位茶盞托酒盞盤各一)
　(於神主櫝前設束茅聚沙於香卓前别設一卓於阼/階上置酒注盞盤一於其上酒一缾於其西盥盆帨)
　(巾各二於阼階下東南有臺架者在西為主人親屬/所盥無者在東為執事者所盥巾皆在北主人以下)
　(盛服入門就位主人北面於阼階下主婦北面於西/階下主人有母則特位於主婦之前主人有諸父諸)
　(兄則特位於主人之右少前重行西上有諸母姑嫂/姊則特位於主婦之左少前重行東上諸弟在主人)
　(之右少退子孫外執事者在主人之後重行西上主/人弟之妻及諸妹在主婦之左少退子孫婦女内執)
　(事者在主婦之後重行東上立定主人盥帨升啟櫝/奉諸考神主置於櫝前主婦盥帨升奉諸妣神主置)
　(於考東次出祔主亦如之命長子長婦或長女盥帨/升分出諸祔主之卑者亦如之皆畢主婦以下先降)
　(復位主人詣香卓前降神焚香再拜執事者盥帨升/開瓶實酒於注一人奉注詣主人之右一人執盞盤)
　(詣主人之左主人跪執事者皆跪主人受注斟酒反/注取盞盤奉之左執盤右執盞酹於茅上俛伏興少)
　(退再拜降復位與在位者皆再拜參神主人升執注/斟酒先正位次祔位次命長子斟諸祔位之卑者主)
　(婦升執茶筅執事者執湯瓶隨之㸃茶如前命長婦/或長女亦如之子婦執事者先降復位主人主婦分)
　(立於香卓之前東西再拜降復位與在位者皆再拜/辭神而退  冬至則祭始祖畢行禮如上儀  望日)
　(不設酒不出主主人㸃茶長子佐之先降主人立於/香卓之南再拜乃降餘如上儀  凖禮舅没則姑老)
　(不預於祭又曰支子不祭故今専以世嫡宗子夫婦/為主人主婦其有母及諸父母兄嫂者則設特位於)
　(前如此頭凡言盛服者有官則幞頭公服帶靴笏進/士則幞  襕衫帶處士則幞頭皂衫帶無官者通用)
　(帽子衫帶又不能具則或深衣或涼衫有官者亦通/服帽子以下但不為盛服婦人則假髻大衣長裾女)
　(有室者冠子背子/衆妾假髻背子)
俗節則獻以時食
　(節如清明寒食重午中元重陽之類凡鄉俗所尚者/食如角黍凡其節之所尚者薦以大盤間以蔬果禮)
　(如正至朔/日之儀)
有事則告
　(如正至朔日之儀但獻茶酒再拜訖主婦先降復位/主人立於香卓之南祝執版立於主人之左跪讀之)
　(畢興主人再拜降復位餘並同昭告授官祝版云維/年嵗月朔日子孝某某官某敢  告於皇某親某官)
　(封諡府君皇某親某封某氏某以某月某日䝉恩授/某官奉承先訓獲霑祿位餘慶所及不勝感慕謹以)
　(酒果用伸䖍告謹告貶降則言貶某官荒墜先訓皇/恐無地謹以後同若弟子則言某之某某餘同  告)
　(追贈則止告所贈之龕别設香卓於龕前又設一卓/於其東置浄水粉盞刷子硯墨筆於其上餘並同但)
　(祝版云奉某月某日制書贈皇某親某官皇某親某/封某奉承先訓竊位於朝祗奉恩慶有此褒贈禄不)
　(及飬摧咽難勝謹以後同若因事特贈則别為文以/叙其意告畢再拜主人進奉主置卓上執事者洗去)
　(舊字别塗以粉俟乾命善書者改題所贈官封䧟中/不改洗水以灑祠堂之四壁主人奉主置故處乃降)
　(復位後同人主人生嫡長子則滿月而見如上儀但/不用祝主  立於香卓之前告曰某之婦某氏以某)
　(月某日生子名某敢見告畢立於香卓東南西向主/婦抱子進見於兩階之間再拜主人乃降復位後同)
　(寸冠昬别見本篇其凡言祝版者用版長一尺高五/  以紙書文黏於  上畢則揭而焚之其首尾皆如)
　(前但於皇高祖考皇高祖妣自稱孝元孫於皇曾祖/考皇會祖妣自稱孝曽孫於皇祖考皇祖妣自稱孝)
　(孫於皇考皇妣自稱孝子有官封諡則皆稱之無則/以生時行第稱號加於府君之上妣曰某氏夫人凡)
　(自稱非宗子不言孝止告事之祝四龕共為一版自/稱以其最尊者為主  告正位不告祔位茶酒則并)
　(設/之)
或有水火盜賊則先救祠堂遷神主遺書次及祭器然
後及家財易世則改題主而遞遷之
　(改題遞遷禮見䘮禮大祥章大宗之家始祖親盡則/藏其主於墓所而大宗猶主其墓田以奉其墓祭嵗)
　(率宗人一祭之百世不改其第二世以下祖親盡及/小宗之家高祖親盡則遷其主而埋之其墓田則諸)
　(位迭掌而嵗率其子孫/一祭之亦百世不改也)
　　　深衣制度(此章本在冠禮之後今以前章已/有其文又平日之常服故次前章)
裁用白細布度用指尺
　(中指中/節為寸)
衣全四幅其長過脇下屬於裳
　(用布二幅中屈下垂前後共為四幅如今之置領衫/但不裁破腋下其下過脇而屬於裳處約圍七尺二)
　(寸毎幅屬/裳三幅)
裳交觧十二幅上屬於衣其長及踝
　(用布六幅毎幅裁為二幅一頭廣一頭狹狹頭當廣/頭之半以狹頭向上而聫其縫以屬於衣其屬衣處)
　(約圍七尺二寸毎三幅屬衣一幅/其下邉及踝處約圍丈四尺四寸)
圓袂
　(用布二幅各中屈之如衣之長屬於衣之左右而縫/合其下以為袂其本之廣如衣之長而漸圓殺之以)
　(至袂口則其/徑一尺二寸)
方領
　(兩襟相掩衽在腋下/則兩領之㑹自方)
曲裾
　(用布一幅如裳之長交觧裁之如裳之制但以廣頭/向上布邉向外左掩其右交映垂之如燕尾狀又稍)
　(裁其内旁大半之下令漸如魚腹/而末為鳥喙内向綴於裳之右旁)
黑縁
　(緣用黑繪領表裏各二寸袂口裳邉表/裏各一寸半袂口布外别此緣之廣)
大帶
　(帶用白繪廣四寸夾縫之其長圍腰而結於前再繚/之為兩耳乃垂其餘為紳下與裳齊以黑繪飾其紳)
　(復以五采絛廣三分約/其相結之處長與紳齊)
緇冠
　(糊紙為之武高寸許廣三寸袤四寸上為五梁廣如/武之袤而長八寸跨頂前後下著於武屈其兩端各)
　(半寸自外向内而黑漆之武之兩旁半/寸之上竅以受笄笄用齒骨凡白物)
幅巾
　(用黒繪六尺許中屈之右邉就屈處為横□左邉反/屈之自□左四五寸間斜縫向左圓曲而下遂循左)
　(邉至於兩末復反所縫餘繪使之向裏以□當額前/褁之至兩髻旁各綴一帶廣二寸長二尺目巾外過)
　(頂後相結/而垂之)
黑履
　(白絇繶/純綦)
　　　司馬氏居家雜儀(此章夲在昬禮之後今按此/乃家居平日之事所以正倫)
　　　　　(理篤恩愛者其本皆在於此必能行此然/後其儀章度數有可觀焉不然則節文雖)
　　　　　(具而本實無取君子所不貴也故/亦列於首篇使覽者知所先焉)
凡為家長必謹守禮法以御羣子弟及家衆分之以職
(謂使之掌倉廩廐庫/庖廚舎業田園之類)授之以事(謂朝夕所幹/及非常之事)而責其成
功制財用之節量入以為出稱家之有無以給上下之
衣食及吉凶之費皆有品節而莫不均壹裁省冗費禁
止奢華常湏稍存贏餘以備不虞
凡諸卑幼事無大小毋得専行必咨禀於家長(易曰家/人有嚴)
(君焉父母之謂也安有嚴君在上而其下敢直行自恣/不顧者乎雖非父母當時為家長者亦當咨禀而行之)
(則號令出於一人家/政始可得而治矣)
凡為子為婦者毋得蓄私財俸禄及田宅所入盡歸之
父母舅姑當用則請而用之不敢私假不敢私與(内則/曰子)
(婦無私貨無私蓄無私器不敢私假不敢私與婦或賜/之飲食衣服布帛佩帨茝蘭則受而獻諸舅姑舅姑受)
(之則喜如新受賜若反賜之則辭不得命如更受賜藏/之以待乏鄭康成曰待舅姑之乏也不得命者不見許)
(也又曰婦若有私親兄弟将與之則必復請其故賜而/後與之夫人子之身父母之身也身且不敢自有况敢)
(有私財乎若父子異財互相假借則是有子富而父母/貧者父母饑而子飽者賈誼所謂借父耰鉏慮有徳色)
(母取箕箒立而誶語不孝不義孰/甚於此茝昌改切耰音憂誶音碎)
凡子事父母(孫事祖/父母同)婦事舅姑(孫婦/亦同)天欲明咸起盥(音/管)
(洗手/也)潄櫛(阻瑟切/梳頭也)緫(所以束髮/今之頭􁐑)具冠帶(丈夫帽子衫帶/婦人冠子背子)
昧爽(謂天明暗/相交之際)適父母舅姑之所省問(丈夫唱喏婦人/道萬福仍問侍)
(者夜來安否何如侍者日安乃退其或/不安節則侍者以告此即禮之晨省也)父母舅姑起子
供藥物(藥物乃關身之切務人子當親自檢數調煮/供進不可但委婢僕脱若有誤即其禍不測)婦
具晨羞(俗謂㸃心易曰在中饋詩云惟酒食是議凡烹/調飲膳婦人之職也近年婦女驕倨皆不肯入)
(庖㕑今縱不親執刀匕亦/當檢校監視務令精潔)供具畢乃退各從其事將食
婦請所欲於家長(謂父母舅姑或當時家長/也卑幼各不得恣所欲)退具而共
之尊長舉筯子婦乃各退就食丈夫婦人各設食於他
所依長㓜而坐其飲食必均壹幼子又食於他所亦依
長幼席地而坐男坐於左女坐於右及夕食亦如之既
夜父母舅姑將寢則安置而退(丈夫唱喏婦女道安/置此即禮之昬定也)居
閒無事則侍於父母舅姑之所容貎必恭執事必謹言
語應對必下氣怡聲出入起居必謹扶衛之不敢涕唾
喧呼於父母舅姑之側父母舅姑不命之坐不敢坐不
命之退不敢退
凡子受父母之命必籍記而佩之時省而速行之事畢
則返命焉或所命有不可行者則和色柔聲具是非利
害而白之待父母之許然後改之若不許苟於事無大
害者亦當曲從若以父母之命為非而直行已志雖所
執皆是猶為不順之子况未必是乎
凡父母有過下氣怡色柔聲以諫諫若不入起敬起孝
悦則復諫不悦與其得罪於鄉黨州閭寧熟諫父母怒
不悦而撻之流血不敢疾怨起敬起孝
凡為人子弟者不敢以貴富加於父兄宗族(加謂恃其/富貴不率)
(卑幼/之禮)
凡為人子者出必告反必面有賓客不敢坐於正㕔(有/賓)
(客坐於書院無書院/則坐於㕔之旁側)升降不敢由東階上下馬不敢當
㕔凡事不敢自擬於其父
凡父母舅姑有疾子婦無故不離側親調嘗藥餌而供
之父母有疾子色不滿容不戲笑不宴逰舎置餘事専
以迎醫檢方合藥為務疾已復初(顔氏家訓曰父母有/疾子拜醫以求藥盖)
(以醫者親之存亡/所繫豈可傲忽也)
凡子事父母父母所愛亦當愛之所敬亦當敬之至於
犬馬盡然而况於人乎
凡子事父母樂其心不違其志樂其耳目安其寢處以
其飲食忠養之幼事長賤事貴皆倣此
凡子婦未敬未孝不可遽有憎疾姑教之若不可教然
後怒之若不可怒然後笞之屢笞而終不改子放婦出
然亦不明言其犯禮也子甚宜其妻父母不悦出子不
宜其妻父母曰是善事我子行夫婦之禮焉沒身不衰
凡為宫室必辨内外深宫固門内外不共井不共浴室
不共厠男治外事女治内事男子晝無故不處私室婦
人無故不窺中門男子夜行以燭婦人有故出中門必
擁蔽其面(如葢頭面/帽之類)男僕非有繕修及有大故(謂水火/盜賊之)
(類/)不入中門入中門婦人必避之不可避(亦謂如水火/盗賊之類)
亦必以袖遮其面女僕無故不出中門有故出中門亦
必擁蔽其面(雖小婢/亦然)鈴下蒼頭但主通内外之言傳致
内外之物毋得輙升堂室入庖廚凡卑幼於尊長晨亦
省問夜亦安置(丈夫唱喏婦人/道萬福安置)坐而尊長過之則起出
遇尊長於塗則下馬不見尊長經再宿以上則再拜五
宿以上則四拜賀冬至正旦六拜朔望四拜凡拜數或
尊長臨時減而止之則從尊長之命吾家同居宗族衆
多冬正朔望聚於堂上(此假設南面之堂若/宅舎異制臨時從宜)丈夫處左
西上婦人處右東上(左右謂家/長之左右)皆北向共為一列各以
長幼為序(婦以夫之長幼為序/不以身之長幼為序)共拜家長畢長兄立於
門之左長姊立於門之右皆南向諸弟妹以次拜訖各
就列丈夫西上婦人東上共受畢幼拜(以宗族多若人/人致拜則不勝)
(煩勞故同/列共受之)受拜訖先退後輩立受拜於門東西如前輩
之儀若卑㓜自逺方至見尊長遇尊長三人以上同處
者先共再拜叙寒暄問起居訖又三再拜而止(晨夜唱/喏萬福)
(安置若尊長三人以上同處/亦三而止皆所以避煩也)
凡受女壻及外甥拜立而扶之(扶謂/搊䇿)外孫則立而受之
可也
凡節序及非時家宴上夀於家長卑㓜盛服序立如朔
望之儀先再拜子弟之最長者一人進立於家長之前
㓜者一人搢笏執酒盞立於其左一人搢笏執酒注立
於其右長者搢笏跪斟酒祝曰伏願某官備膺五福保
族宜家尊長飲畢授㓜者盞注反其故處長者出笏俛
伏興退與卑幼皆再拜家長命諸卑㓜坐皆再拜而坐
家長命侍者徧酢諸卑㓜諸卑㓜皆起序立如前俱再
拜就坐飲訖家長命易服皆退易便服還復就坐
凡子始生若為之求乳母必擇良家婦人稍温謹者(乳/母)
(不良非惟敗亂家法兼令/所飼之子性行亦類之)子能食飼之敎以右手子能
言教之自名及唱喏萬福安置稍有知則教之以恭敬
尊長有不識尊卑長幼者則嚴訶禁之(古有胎教况於/己生子始生未)
(有知固舉以禮况於已有知孔子曰㓜成若天性習慣/如自然顔氏家訓曰教婦初來教子嬰孩故於其始有)
(知不可不使之知尊卑長㓜之禮若侮詈父母毆擊兄/姊父母不加訶禁反笑而奨之彼既未辨好惡謂禮當)
(然及其既長習已成性乃怒而禁之不可復制於是父/疾其子子怨其父殘忍悖逆無所不至盖父母無深識)
(逺慮不能防㣲杜漸溺/於小慈飬成其惡故也)六嵗教之數(謂一十/百千萬)與方名(謂/東)
(西南/北)男子始習書字女始習女工之小者七嵗男女不
同席不共食始誦孝經論語雖女子亦宜誦之自七嵗以
下謂之孺子早寢晏起食無時八嵗出入門戸及即席
飲食必後長者始教之以亷讓男子誦尚書女子不出
中門九嵗男子誦春秋及諸史始為之講解使曉義理
女子亦為之講解論語孝經及列女傳女戒之類略曉
大意(古之賢女無不觀圖史以自鑒如曹大家之徒皆/精通經術議論明正今人或教女子以作歌詩執)
(俗樂殊非/所宜也)十嵗男子出就外𫝊居宿於外讀詩禮傳為
之講解使知仁義禮知信自是以往可以讀孟荀楊子
博觀羣書凡所讀書必擇其精要者而讀之(如禮記學/記大學中)
(庸樂記之類/它書倣此)其異端非聖賢之書傳宜禁之勿使妄觀
以惑亂其志觀書皆通始可學文辭女子則教以婉娩
(娩音晚婉/娩柔順貎)聴從及女工之大者(女工謂蠶桑織績裁縫/及為飲膳不惟正是婦)
(人之職兼欲使之知衣食所來之艱難不敢/恣為奢麗至於纂組華巧之物亦不必習也)未冠笄者
質明而起總角靧(靧音悔/洗面也)靣以見尊長佐長者供養祭
祀則佐執酒食若既冠笄則皆責以成人之禮不得復
言童㓜矣
凡内外僕妾鷄初鳴咸起櫛總盥潄衣服男僕灑掃㕔
事及庭鈴下蒼頭灑掃中庭女僕灑掃堂室設倚卓陳
盥潄櫛靧之具主父主母既起則拂牀襞(襞音璧/疊衣也)衾侍
立左右以備使令退而具飲食得間則浣濯紉縫先公
後私及夜則復拂牀展衾當晝内外僕妾惟主人之命
各從其事以供百役
凡女僕同輩(謂兄弟/所使)謂長者為姊後輩(謂諸子/舎所使)謂前輩
為姨(内則云雖婢妾衣服飲食必後長者鄭康/成曰人貴賤不可以無禮故使之序長㓜)務相雍
睦其有闘争者主父主母聞之即訶禁之不止即杖之
理曲者杖多一止一不止獨杖不止者
凡男僕有忠信可任者重其禄能幹家事次之其専務
欺詐背公徇私屡為盜竊弄權犯上者逐之
凡女僕年滿不願留者縱之勤舊少過者資而嫁之其
兩面二舌飾虚造䜛離間骨肉者逐之屢為盜竊者逐
之放蕩不謹者逐之有離叛之志者逐之
　
　
　
　
　
　
　
　
　
　
　
　
　家禮卷一
欽定四庫全書
　家禮卷二
　　　　　　　　　　　　宋　朱子　撰
　冠禮
　　冠
男子年十五至二十皆可冠
　(司馬公曰古者二十而冠所以責成人之禮葢将責/為人子為人弟為人臣為人少者之行於其人故其)
　(禮不可以不重也近世以來人情輕薄過十嵗而總/角者少矣彼責以四者之行豈知之哉往往自幼至)
　(長愚騃若一由不知成人之道故也今雖未能遽革/且自十五以上俟其能通孝經論語粗知禮義然後)
　(冠之其/亦可也)
必父母無朞以上喪始可行之
　(大功未𦵏/亦不可行)
前期三日主人告於祠堂
　(古禮筮日今不能然但正月内擇一日可也主人謂/冠者之祖父自為繼高祖之宗子者若非宗子則必)
　(繼高祖之宗子主之有故則命其次宗子若其父自/主之告禮見祠堂章祝版前同但云某之子某若某)
　(之某親之子某年漸長成将以某月某日加冠於其/首謹以後同若族人以宗子之命自冠其子其祝版)
　(亦以宗子為主曰使介子某云若宗子已孤而自冠/則亦自為主人祝版前同但  某將以某月某日加)
　(冠於首謹/以後同)
戒賓
　(古禮筮賓今不能然但擇朋友賢而有禮者一人可/也是日主人深衣詣其門所戒者出見如常儀啜茶)
　(畢戒者起言曰某有子某若某之某親有子某將加/冠於其首願吾子之教之也對曰某不敏恐不能供)
　(事以病吾子敢辭戒者曰願吾子之終教之也對曰/吾子重有命某敢不從地逺則書初請之辭為書遣)
　(子弟致之所戒者辭使者固請乃許而復書曰吾子/有命某敢不從  若宗子自冠則戒辭但曰某將加)
　(冠於首/後同)
前一日宿賓
　(遣子弟以書致辭曰來日某將加冠於子某若某親/某子某之首吾子将涖之敢宿某上某人荅書曰某)
　(敢不夙興某上某人其若宗子/自冠則辭之所改如  戒賓)
陳設
　(設盥帨於㕔事如祠堂之儀以帟幕為房於㕔事/東北或㕔事無兩階則以堊畫而分之後放此)
厥明宿興陳冠服
　(有官者公服帶靴笏無官者襴衫帶靴通用皂衫深/衣大帶履櫛􁐑掠皆以卓子陳於房中東領北上酒)
　(注盞盤亦以卓子陳於服北幞頭帽子冠并巾各以/一盤盛之䝉以帕以卓子陳於西階下執事者一人)
　(守之長子則布席於阼階上之東少北西向衆子/則少西南向  宗子自冠則如長子之席少南)
主人以下序立
　(主人以下盛服就位主人阼階下少東西向子弟親/戚童僕在其後重行西向北上擇子弟親戚習禮者)
　(一人為儐立於門外西向將冠者雙紒四䙆衫勒帛/采履在房中南向若非宗子之子則其父立於主人)
　(之右尊則少進卑則少退宗子自/冠則服如將冠者而就主人之位)
賓至主人迎入升堂
　(賓自擇其子弟親戚習禮者為賛冠者俱盛服至門/外東向立賛者在右少退儐者入告主人主人出門)
　(左西向再拜賓答拜主人揖賛者賛者報揖主人遂/揖而行賓賛從之入門分庭而行揖讓而至階又揖)
　(讓而升主人由阼階先升少東西向賓由西階繼升/少西東向賛者盥帨由西階升立於房中西向擯者)
　(筵於東序少北西向將冠者出房南向若非宗子之/子則其父從出迎賓入從主人後賓而升立於主人)
　(之右/如前)
賓揖將冠者就席為加冠巾冠者適房服深衣納履出
　(賓揖將冠者出房立於席右向席賛者取櫛􁐑掠置/於席左興立於將冠者之左賓揖將冠者即席西向)
　(跪賛者即席如其向跪進為之櫛合紒施掠賓降主/人亦降賓盥畢主人揖升復位執事者以冠巾盤進)
　(賓降一等受冠笄執之正容徐詣將冠者前向之祝/曰吉月令日始加元服棄爾㓜志順爾成徳夀考維)
　(祺以介景福乃跪加之賛者以巾跪進賓受加之興/復位揖冠者適房釋四䙆衫服深衣加大帶納履出)
　(房正容南向立良乆主若宗子自冠則賓/揖之就席賓降盥畢  人不降餘立同)
再加帽子服皂衫革帶繫鞋
　(賓揖冠者即席跪執事者以帽子盤進賓降二等受/之執以詣冠者前祝之曰吉月令辰乃申爾服謹爾)
　(威儀淑順爾徳眉夀永年享受胡福乃跪加之興復/位揖冠者適房釋深衣服皂衫革帶繫鞋出房立)
三加幞頭公服革帶納靴執笏若襴衫納靴
　(禮如再加惟執事者以幞頭盤進賓降没階受之祝/辭曰以嵗之正以月之令咸加爾服兄弟具在以成)
　(厥徳黄耉無疆受天之慶賛者徹帽賓乃/加幞頭執事者受帽徹櫛入於房餘並同)
乃醮
　(長子則賓者改席於堂中間少西南向衆子則仍故/席賛者酌酒於房中出房立於冠者之左賓揖冠者)
　(就席右南向乃取酒詣席前北向祝之曰㫖酒既清/嘉薦令芳拜受祭之以定爾祥承天之休夀考不忘)
　(冠者再拜升席南向受盞賓復位東向荅拜冠者進/席前跪祭酒興就席末跪啐酒興降席授賛者盞南)
　(向再拜賓東向荅拜冠者遂拜/賛者賛者賓左東向少退荅拜)
賓字冠者
　(賓降階東向主人降階西向冠者降自西階少東南/向賓字之曰禮儀既備令月吉日昭告爾字爰字孔)
　(嘉髦士攸冝宜之於嘏永受􁀇之曰伯某父仲叔季/唯所當冠者對曰某雖不敏敢不夙夜祗奉賓或别)
　(作辭命以字/之之意亦可)
出就次
　(賓請退主人請/禮賓賓出就次)
主人以冠者見於祠堂
　(如祠堂章内生子而見之儀但改告辭曰某之子某/若某親某之子某今日冠畢敢見冠者進立於兩階)
　(間再拜餘並同降若宗子自冠則改辭曰某今日冠/畢敢見遂再拜  復位餘並同  若冠者私室有曽)
　(祖祖以下祠堂則各因其宗子而/見自為繼曽祖以下之宗則自見)
冠者見於尊長
　(父母堂中南靣坐諸叔父兄在東序諸叔父南向諸/兄西向諸婦女在西序諸叔母姑南向諸姊嫂東向)
　(冠者北向拜父母父母為之起同居有尊長則父母/以冠者詣其室拜之尊長為之起還就東西序毎列)
　(再拜應荅拜者荅拜若非宗子之子則先見宗子及/諸尊於父者於堂乃就私室見於父母及餘親  若)
　(宗子自冠有母則見於母如儀族人宗之者皆來見/於堂上宗子西向拜其尊長每列再拜受卑㓜者拜)
乃禮賓
　(主人以酒饌延賓及賓賛者酧之以/幣而拜謝之幣多少隨宜賓賛有差)
冠者遂出見於鄉先生及父之執友
　(冠者拜先生執友皆荅拜若有誨之則對/如對賓之辭且拜之先生執友不荅拜)
　　　笄
女子許嫁笄
　(年十五雖未/許嫁亦笄)
母為主
　(宗子主婦則其中堂非宗子而與宗子同/居則於私室與宗子不同居則如上儀)
前期三日戒賓一日宿賓
　(賓亦擇親姻婦女之賢而有禮者為之以牋紙書其/辭使人致之辭如冠禮但子作女冠作笄吾子作某)
　(親或某封夫凡婦人自稱於己之尊長則曰兒卑㓜/則以屬於  黨尊長則曰新婦卑㓜則曰老婦非親)
　(戚而往來者各以/其黨為稱後放此)
陳設
　(如冠禮但於中堂/布席如衆子之位)
厥明陳服
　(如冠禮但用/背子冠笄)
序立
　(主婦如主人之位将笄/者雙紒衫子房中南面)
賓至主婦迎入升堂
　(如冠禮但不用賛/者主婦升自阼階)
賓為将笄者加冠笄適房服背子
　(略如冠禮但祝用始/加之辭不能則省)
乃醮
　(如冠禮/辭亦同)
乃字
　(如冠禮但改祝/辭髦士為女士)
乃禮賓皆如冠儀
　
　
　
　
　
　
　
　
　家禮卷二
欽定四庫全書
　家禮卷三
　　　　　　　　　　　　宋　朱子　撰
　昬禮
　　議昬
男子年十六至三十女子年十四至二十
　(司馬公曰古者男三十而娶女二十而嫁今令文男/年十五女年十三以上並聴昬嫁今為此説所以参)
　(古今之道酌禮令之中順/天地之理合人情之宜也)
身及主昬者無期以上喪乃可成昬
　(大功未𦵏亦不可主昬以凡主昬如冠禮主/人之法但宗子自昬則  族人之長為主)
必先使媒氏往來通言俟女氏許之然後納采
　(司馬公曰凡議昬姻當先察其壻與婦之性行及家/法何如勿苟慕其富貴壻苟賢矣今雖貧賤安知異)
　(時不富貴乎苟為不肖今雖富盛安知異時不貧賤/乎婦者家之所由盛衰也苟慕其一時之富貴而娶)
　(之彼挾具富貴鮮有不輕其夫而傲其舅姑養成驕/妬之性異日為患庸有極乎借使因婦財以致富依)
　(婦勢以取貴苟有丈夫之志氣者能無愧乎又世俗/好於襁褓童㓜之時輕許為昬亦有指腹為昬者及)
　(其既長或不肖無頼或身有惡疾或家貧凍餒或喪/服相仍或從宦逺方遂至棄信負約速獄至訟者多)
　(多是以先祖太尉嘗曰吾家男女必俟既長然後議/昬既通書不数月必成昬故終身無此悔乃子孫所)
　(當法/也)
　　　納采(納其采擇之禮即今/世俗所謂言定也)
主人具書
　(主人即主昬者書用牋紙如世俗之禮/若族人之子則其父具書告於宗子)
夙興奉以告於祠堂
　(如告冠儀其祝版前同但云某之子某若某之某親/之子某年已長成未有伉儷已議娶某官某郡姓名)
　(之女今日納采不勝感愴謹以/後同  若宗子自昬則自告)
乃使子弟為使者如女氏女氏主人出見使者
　(使者盛服如女氏女氏亦宗子為主人盛服出見使/者非宗子之女則其父位於主人之右尊則少進卑)
　(則少退啜茶卑使者起致辭曰吾子有恵祝室某也/某之某親某官有先人之禮使某請納采從者以書)
　(進使者以書授主人主人對曰某之子若妹姪孫蠢/愚又弗能教吾子命之某不敢辭北向再拜使者避)
　(不荅拜使者請退俟命出就次若許嫁者於主/人為姑姊則不云蠢愚又弗能教餘辭並同)
遂奉書以告於祠堂
　(如壻家之儀祝版前同但云某之第㡬女若某親某/之第㡬女年漸長成已許嫁某官某郡姓名之子若)
　(某親某今日納采不/勝感愴謹以後同)
出以復書授使者遂禮之
　(主人出延使者升堂授以復書使者受之謂退主人/請禮賓乃以酒饌禮使者使者至是始與主人交)
　(拜揖如常曰賓客之禮其從/者亦禮之别室皆酧以幣)
使者復命壻氏主人復以告於祠堂
　(不用/祝)
　　　納幣(古禮有問名納吉今不能盡/用止用納采納幣以從簡便)
納幣
　(幣用色繪貧富隨宜少不過兩多不踰/十今人更用釵釧羊酒果實之屬亦可)
具書遣使如女氏女氏受書復書禮賓使者復命並同
納采之儀
　(禮如納采但不告廟使者致辭改采為幣從者以書/幣進使者以書授主人主人對曰吾子順先典貺某)
　(重禮某不敢辭敢不承命乃受書執事者受幣主人/再拜使者避之復進請命主人授以復書餘並同)
　　　親迎
前期一日女氏使人張陳其壻之室
　(世俗謂之鋪房然所張陳者但氊褥帳幔帷幙應用/之物其衣服鏁之篋笥不必陳也  司馬公曰文中)
　(子曰昬娶而論財夷虜之道也夫昏姻者所以合二/姓之好上以事宗廟下以繼後世也今世俗之貪鄙)
　(者将娶婦先問資装之厚薄将嫁女先問聘財之多/少至於立契約云某物若干某物若干以求售其女)
　(者亦有既嫁而復欺紿負約者是乃狙儈賣婢鬻奴/之法豈得謂之士大夫昏姻哉其舅姑既被欺紿則)
　(殘虐其婦以攄其忿由是愛其女者務厚其資装以/悦其舅姑者殊不知彼貪鄙之人不可盈厭資装既)
　(竭則安用汝女哉於是質其女以責貨於女氏貨有/盡而責無窮故昏姻之家往往終為仇讐矣是以世)
　(俗生男則喜生女則戚至有不舉其女者用此故/也然則議昏姻有及於財者皆勿與為昏姻可也)
厥明壻家設位於室中
　(設倚卓於兩位東西相向蔬果盤盞匕筯如賔客之/禮酒壺在東位之後又以卓子置合卺一於其南又)
　(南北設二盥盆勺於室東隅右設酒壺盞注於室外/或别室以飲從者  卺音謹以小匏一判而兩之)
女家設次於外　初昬壻盛服
　(世俗新壻帶花勝以擁蔽其面/殊失丈夫之容體勿用可也)
主人告於祠堂
　(如納采儀祝版前同但云某之子某若某親之子某/将以今日親迎於某官某郡某氏不勝感愴謹以後)
　(同昬若宗子/自  則自告)
遂醮其子而命之迎
　(先以卓子設酒注盤盞於堂上主人盛服坐於堂之/東序西向設壻席於其西北南向壻升自西階立於)
　(席西南向賛者取盞斟酒執之詣壻席前壻再拜升/席南向受盞跪祭酒興就席末跪啐酒興降席授賛)
　(者盞又再拜進詣父坐前東向跪父命之曰往迎爾/相承我宗事勉率以敬若則有常壻曰諾惟恐不堪)
　(不敢忘命俛伏興出非宗子之子則宗子告於祠堂/而其父醮於私室如儀但改宗事為家事  若宗子)
　(已孤而自昬/則不用此禮)
壻出乘馬
　(以二燭/前導)
至女家俟於次
　(壻下馬於大門/外入俟於次)
女家主人告於祠堂
　(如納采儀祝版前同但云某之第幾女若某親某之/第㡬女将以今日歸於某官某郡姓名不勝感愴謹)
　(以後/同)
遂醮其女而命之
　(女盛飾姆相之立於室外南向父坐東序西向母坐/西序東向設女席於母之東北南向賛者醮以酒如)
　(壻禮姆導女出於母左父起命之曰敬之戒之夙夜/無違爾舅姑之命母送至西階上為之整冠歛帔命)
　(之曰勉之敬之夙夜無違爾閨門之禮諸母姑嫂姊/送至於中門之内為之整裙衫申以父母之命曰謹)
　(聴爾父母之言夙夜無愆非宗子之女則/宗子各于祠堂而某父醮於私室如儀)
主人出迎壻入奠鴈
　(主人迎壻於門外揖讓以入壻執鴈以從至于㕔事/主人升自阼階立西向壻升自西階北向跪置鴈於)
　(地主人侍者受之壻俛伏興再拜主人不荅拜若族/人之女則其父從主人出迎立於其右尊則少進卑)
　(則少退之凡贄用生鴈左首以生色繪交絡之無則/刻木為  取其順陰陽往來之義程子曰取其不再)
　(偶/也)
姆奉女出登車
　(姆奉女出中門壻揖之降自西階主人不降壻遂出/女從之壻舉轎簾以俟姆辭曰未教不足與為禮也)
　(女乃/登車)
壻乘馬先婦車
　(婦車亦以/二燭前導)
至其家導婦以入
　(壻至家立於㕔事俟/婦下車揖之導以入)
壻婦交拜
　(婦從者布壻席於東方壻從者布婦席於西方壻盥/於南婦從者沃之進帨婦盥於北壻從者沃之進帨)
　(壻揖婦就席/婦拜壻荅拜)
就坐飲食畢壻出
　(壻揖婦就坐壻東婦西從者斟酒設饌壻婦祭酒舉/殽又斟酒壻揖婦舉欽不祭無殽又取卺分置壻婦)
　(之前斟酒壻揖婦舉飲不祭無殽壻出就他室姆與/婦留室中徹饌置室外設席壻從者餕婦之餘婦從)
　(者餕壻/之餘)
復入脫服燭出
　(壻脫服婦從者受之婦脱服壻從者受之為司馬公/曰古詩云結髪為夫婦言自少年束髪即  夫婦猶)
　(李廣言結髪與匈奴戰也今世俗昏姻/乃有結髮之禮謬誤可笑勿用可也)
主人禮賓
　(男賓於外㕔/女賔於中堂)
　　　婦見舅姑
明日夙興婦見於舅姑
　(婦夙興盛服俟見舅姑坐於堂上東西相向各置卓/子於前家人男女少於舅姑者立於兩序如冠禮之)
　(叙婦進立于阼階下北面拜舅升奠贄幣於卓上舅/撫之侍者以入婦降又拜畢誧西階下北靣拜姑升)
　(奠贄幣姑舉以授侍者婦降又拜姑若非宗子之子/而與宗子同居則先行此禮於舅  之私室與宗子)
　(不同居則/如上儀)
舅姑禮之
　(如父母醮/女之儀)
婦見於諸尊長
　(婦既受禮降自西階同居有尊於舅姑者則舅姑以/婦見於其室如見舅姑之禮還拜諸尊長於兩序如)
　(冠禮無贄小郎小姑皆相拜非宗子之子而與宗子/同居則既受禮詣其堂上拜之如舅姑禮而還見於)
　(兩序其宗子及尊長不/同居則廟見而后往)
若冡婦則饋於舅姑
　(是日食時婦家具盛饌酒壺婦從者設蔬果卓子於/堂上舅姑之前設盥盤於阼階東南帨架在東舅姑)
　(就坐婦盥升自西階洗盞斟酒置舅卓子上降俟舅/飲畢又拜遂獻姑進酒姑受飲畢婦降拜遂執饌升)
　(薦於舅姑之前侍立姑後以俟卒食徹飯侍者徹餘/饌分置别室婦就餕姑之餘婦從者餕舅之餘壻從)
　(者又餕婦之餘非宗子/之子則於私室如儀)
舅姑饗之
　(如禮婦之儀禮畢舅姑先/降自西階婦降自阼階)
　　　廟見
三日主人以婦見於祠堂
　(古者三月而廟見今以其太逺改用三日如子冠/而見之儀但告辭曰子某之婦某氏敢見餘並同)
　　　壻見婦之父母
明日壻往見婦之父母
　(婦父迎送揖讓如客禮拜即跪而扶之入見婦母婦/母闔門左扉立於門内壻拜於門外皆有幣婦父非)
　(宗子即先見宗子夫婦不用/幣如上儀然後見婦之父母)
次見婦黨諸親
　(不用幣婦女/相見如上儀)
婦家禮壻如常儀
　(親迎之夕不當見婦母及諸親/及設酒饌以婦未見舅姑故也)
　
　
　
　
　
　
　
　
　
　
　家禮卷三
欽定四庫全書
　家禮卷四
　　　　　　　　　　　　　宋　朱子　撰
　喪禮
　　初終
疾病遷居正寢
　(凡疾病遷居正寢内外安靜以俟氣絶男子/不絶於婦人之手婦人不絶於男子之手)
既絶乃哭　復
　(侍者一人以死者之上服嘗經衣者左執領右執要/升屋中霤北面招以衣三呼曰某人復畢卷衣降覆)
　(尸上男女哭擗無數大上服謂有官則公服無官則/襴衫皂衫深衣婦人  袖背子呼某人者從生時之)
　(號/)
立喪主
　(凡主人謂長子無則長孫承重以奉饋奠/其與賔客為禮則同居之親且尊者主之)
主婦
　(謂亡者之妻無/則主喪者之妻)
䕶喪
　(以子弟知禮能幹者/為之凡喪事皆禀之)
司書司貨
　(以子弟或/吏僕為之)
乃易服不食
　(妻子婦妾皆去冠及上服被髪男子扱上衽徒跣餘/有服者皆去華飾為人後者為本生父母及女子已)
　(嫁者皆不被髪徒跣諸子三日不食期九月之喪三/不食五月三月之䘮再不食親戚鄰里為糜粥以食)
　(之尊長强之少食可也紫扱上衽謂揷衣前/襟之帶華飾謂錦繡紅  金玉珠翠之類)
治棺
　(䕶喪命匠擇木為棺油杉為上柏次之土杉為下其/制方直頭大足小僅取容身勿令高大及為虚簷高)
　(足内外皆用灰漆内仍用瀝清溶㵼厚半寸以上煉/熟秫米灰鋪其底厚四寸許加七星版底四隅各釘)
　(大鐡環動則以大索貫而舉之必司馬公曰棺欲厚/然太厚則重而難以致逺又不  高大占地使壙中)
　(寛易致摧毁冝深戒之椁雖聖人所制自古用之然/板木嵗乆終歸腐爛徒使壙中寛大不能牢固不若)
　(不用之為愈也孔子𦵏鯉有棺而無椁又許貧者還/葬而無椁今不欲用非為貧也乃欲保安亡者耳)
　(程子曰雜書有松脂入地千年為伏苓萬年為琥珀/之説葢物莫乆於此故以塗棺古人已有用之者)
訃告於親戚僚友
　(䕶喪司書為之𤼵書若無則主人自訃親戚不訃僚/友自餘書問悉停以書來弔者並湏卒哭後荅之)
　　沐浴　襲　奠　為位　飯含
執事者設幃及牀遷尸掘坎
　(執事者以幃幛卧内侍者設牀於尸牀前縱置之施/簀去薦設席枕遷尸其上南首覆以衾掘坎於屏處)
　(潔/地)
陳襲衣
　(以卓子陳於堂前東壁下西領南上幅巾一充耳二/用白纊如棗核大所以塞耳者也幎目帛方尺二寸)
　(所以覆面者也握手用帛長尺二寸廣五寸所以裹/手者也深衣一大帶一履二袍襖汗衫袴韈勒帛裹)
　(肚之類隨所/用之多少)
沐浴飯含之具
　(以卓子陳於堂前西壁下南上錢三實於小箱米二/升以新水淅令精實於盌櫛一沐巾一浴巾二上下)
　(體各用/其一也)
乃沐浴
　(侍者以湯入主人以下皆出帷外北靣侍者沐髪櫛/之睎以巾撮為髻抗衾而浴拭以巾剪爪其沐浴餘)
　(水巾櫛棄於/坎而埋之)
襲
　(侍者設襲牀於幃外施薦席褥枕先置大帶深衣袍/襖汗衫袴韈勒帛裏肚之類於其上遂舉以入置浴)
　(牀之西遷尸其上悉去病時衣及復/衣易以新衣但未着幅巾深衣履)
徙尸牀置堂中間
　(卑㓜則各於室中/間餘言堂者放此)
乃設奠
　(執事者以卓子置脯醢升自阼階祝盥手洗盞/斟酒奠於尸東當肩巾之  祝以親戚為之)
主人以下為位而哭
　(主人坐於牀東奠北衆男應服三年者坐其下皆藉/以槀同姓期功以下各以服次坐於其後皆西面南)
　(上尊行以長㓜坐於牀東北壁下南向西上藉以席/薦主婦衆婦女坐於牀西藉以槀同姓婦女以服為)
　(次坐於其後皆東向南上尊行以長㓜坐於牀西北/壁下南向東上藉以席薦妾婢立於婦女之後别設)
　(幃以障内外異姓之親丈夫坐於帷外之東北向西/上婦人坐於帷外之西北向東上皆藉以席以服為)
　(行無服在後上若内喪則同姓丈夫尊卑坐於帷外/之東北向西  異姓丈夫坐於帷外之西北向東上)
　(草三年之喪夜則寢於尸旁藉槀枕塊病羸者藉以/  薦可也期以下寢於側近男女異室外親歸家可)
　(也/)
乃飯含
　(主人哭盡哀左袒自前扱於腰之右盥手執箱以入/侍者一人挿匙於米盌執以從置於尸西以幎巾入)
　(徹枕覆面主人就尸東由足而西牀上坐東面舉巾/以匙抄米實於尸口之右并實一錢又於左於中亦)
　(如之主人襲/所袒衣復位)
侍者卒襲覆以衾
　(加幅巾充耳設幎目納履乃襲/深衣結大帶設握手乃覆以衾)
　　靈座　魂帛　銘旌
置靈座設魂帛
　(設椸於尸南覆以帕置倚卓其前結白絹為魂帛置/倚上設香爐香合珓杯注酒果於卓子上侍者朝夕)
　(設櫛頮奉養之具皆如平生之司馬公曰古者鑿木/為重以主其神今令式亦有  然士民之家未嘗識)
　(也故用束帛依神謂之魂帛亦古禮之遺意也世俗/皆畫影置於魂帛之後男子生時有畫像用之猶無)
　(所謂至於婦人生時深居閨門出則乘輜軿擁蔽其/面既死豈可使畫工直入深室揭掩靣之帛執筆訾)
　(相畫其容貎此殊為非禮又世俗或用冠/帽衣履装飾如人状此尤鄙俚不可從也)
立銘旌
　(以絳帛為銘旌廣終幅三品以上九尺五品以下八/尺六品以下七尺書曰某官某公之柩無官即隨其)
　(生時所稱以竹為杠如/其長倚於靈座之右)
不作佛事
　(司馬公曰世俗信浮屠誑誘於始死及七七日百日/朞年再朞除䘮飯僧設道塲或作水陸大會寫經造)
　(像修建塔廟云為此者滅彌天罪惡必生天堂受種/種快樂不為者必入地獄剉燒舂磨受無邉波吒之)
　(苦殊不知人生含氣血知痛癢或剪爪剃髪從而燒朽/斫之已不知苦况於死者形神相離形則入於黄壤)
　(腐消滅與木石等神則飄若風火不知何之借使剉/燒舂磨豈復知之且浮屠所謂天堂地獄者計亦以)
　(勸善而懲惡也苟不以至公行之雖鬼何得而治乎/是以唐廬州刺史李丹與妹書曰天堂無則已有則)
　(君子登地獄無則已有則小人入世人親死而儔浮屠/是不以其親為君子而為積惡有罪之小人也何待)
　(其親之不厚哉就使其親實積惡有罪豈賂浮屠所/能免乎此則中智所共知而舉世滔滔信奉之何其)
　(易感而難燒也甚者至有傾家破産然後已與其如/此曷若早賣田營墓而𦵏之乎彼天堂地獄若果有)
　(之當與天地俱生自佛法未入中國之前人死而復/生者亦冇之矣何故無一人誤入地獄見閻羅等十)
　(王者耶不學者固不足言讀/書知古者亦可以少悟矣)
執友親厚之人至是入哭可也
　(主人未成服而来哭者當服深衣臨尸哭盡哀出拜/靈座上香再拜遂弔主人相向哭盡哀主人以哭對)
　(無/辭)
　　小歛(袒哭括髪/代)　　(免/)　(髽/)　(奠/)
厥明
　(謂死之/明日)
執事者陳小歛衣衾
　(以卓陳於堂東北壁下據死者所有之衣隨宜用之/若多則不必盡用也衾用複者絞横者三縱者一皆)
　(以細布或綵一幅而析其兩端為三横者取足以/周身相結縱者取足以掩首至足而結於身中)
設奠
　(設卓子於阼階東南置奠饌及盞注於其上中之設/盥盆帨巾各二於饌東其東有臺者祝所盥也其西)
　(無臺者執事者所盥也别以卓子設潔滌盆新拭/巾於其東所以洗盞拭盞也此一節至遣並同)
具括髮麻免布髽麻
　(括髪謂庥繩撮髻又以布為頭□也免謂裂布或縫/絹廣寸自項向前交於額上郤遶髻如著掠頭也髽)
　(亦用麻繩撮髻竹木為/簮也設之皆於别室)
設小歛牀布絞衾衣
　(設小歛牀施薦席褥於西階之西鋪絞衾衣舉之升/自西階置於尸南先布絞之横者三於下以備周身)
　(相結乃布縱者一於上以備掩首及足/也衣或顛或倒但取正方唯上衣不倒)
乃遷襲奠
　(執事者遷置靈座西南俟設/新奠乃去之後凡奠皆放此)
遂小歛
　(侍者盥手舉尸男女共扶助之遷於小歛牀上先去/椀而舒絹疊衣以藉其首仍卷兩端以補兩肩空處)
　(又卷衣夾其兩脛取其正方然後以餘衣掩尸左衽/不紐裹之以衾而未結以絞未掩其面盖孝子猶俟)
　(其復生欲時見其面/故也歛畢則覆以衾)
主人主婦憑尸哭擗
　(主人西向憑尸哭擗主婦東向亦如之姑凡子於父/母憑之父母於子夫於妻執之婦於舅  奉之舅於)
　(婦撫之於昆弟執之凡/憑尸父母先妻子後)
袒括髪免髽於别室
　(男子斬衰者袒括髪齊衰以下至同五/世祖者皆袒免於别室婦人髽於别室)
還遷尸牀於堂中
　(執事者徹襲牀遷尸其處/哭者復位尊長坐卑㓜立)
乃奠
　(祝帥執事者盥手舉饌升自阼階至靈座前祝/焚香洗盞斟酒奠之卑㓜者皆再拜侍者巾之)
主人以下哭盡哀乃代哭不絶聲
　　大歛
厥明
　(小歛之明日死之第三日也不司馬公曰禮曰三日/而歛者俟其復生也三日而  生則亦不生矣故以)
　(三日為之禮也今貧者䘮具或未辦或漆棺未乾雖/過三日亦無傷也世俗以陰陽拘忌擇日而歛盛暑)
　(之際至有汁出/蟲流豈不悖哉)
執事者陳大歛衣衾
　(以卓子陳於堂東壁下/衣無常數衾用有綿者)
設奠狊
　(如小歛/之儀)
舉棺入置於堂中少西
　(執事者先遷靈座及小歛奠於旁側役者舉棺以入/置於牀西承以兩凳若卑㓜則於别室役者出侍者)
　(先置衾於棺中垂其裔於四外小司馬公曰周人殯/於西階之上今堂室異制或狹  故但於堂中少西)
　(而已今世俗多􁐜於僧舎無人守視往往以年月未/利踰數十年不𦵏或為盜賊所𤼵或為僧所棄不孝)
　(之罪孰/大於此)
乃大歛
　(侍者與子孫婦女俱盥手掩首結絞共舉尸納於棺/中實生時所落髪齒及所剪爪於棺角又揣其空缺)
　(處卷衣塞之務令充實不可揺動謹勿以金玉珍玩/置棺中啟盜賊心收衾先掩足次掩首次掩左次掩)
　(右令棺中平滿主人主婦憑哭盡哀婦人退入幕中/乃召匠加盖下釘徹牀覆柩以衣祝取銘旌設跗於)
　(柩東復設靈座於故處留婦人兩人守之當司馬公/曰凡動尸舉柩哭擗無筭然歛殯之際亦  輟哭臨)
　(視務今安固不可但哭而已未按古者大歛而殯既/大歛則累墼塗之今或漆棺  乾又南方土多螻蟻)
　(不可塗殯/故從其便)
設靈牀於柩東
　(牀帳薦席屏枕衣被/之屬皆如平生時)
乃設奠
　(如小歛/之儀)
主人以下各歸喪次
　(中門之外擇朴陋之室為丈夫喪次斬衰寢苫枕塊/不脱絰帶不與人坐焉非時見乎母也不及中門齊)
　(衰寢席大功以下異居者既殯而歸居宿於外三月/而復寢婦人次於中門之内别室或居殯側去帷帳)
　(衾褥之華麗者不/得輙至男子喪次)
止代哭者
　　成服
厥明
　(大歛之明日死/之第四日也)
五服之人各服其服入就位然後朝哭相弔如儀　其
服之制一曰斬衰三年
　(斬不緝也衣裳皆用極麤生布旁及下際皆不緝也/裳前三幅後四幅縫内向前後不連每幅作三□□)
　(謂屈其兩邉相著而空其中也衣長過腰足以掩裳/上際縫外向背有負版用布方尺八寸綴於領下垂)
　(之前當心有衰用布長六寸廣四寸綴於左衿之前/左右有辟領各用布方八寸屈其兩頭相著為廣四)
　(寸綴於領下在負版兩旁各攙負版一寸兩腋下有/衽各用布三尺五寸上下各留一尺正方一尺之外)
　(上於左旁裁入六寸下於右旁裁入六寸便於盡處/相望斜裁却以兩方左右相㳫綴於衣兩旁垂之向)
　(下狀如燕尾以掩裳旁際也冠比衣裳用布稍細紙/糊為材廣三寸長足跨頂前後裹以布為三陬皆向)
　(右縱縫之用麻繩一條從額上約之至頂後交過前/各至耳結之以為武屈冠兩頭入武内向外反屈之)
　(縫於武武之餘繩垂下為纓結於頥下首絰以有子/麻為之其圍九寸麻本在左從額前向右圍之從頂)
　(過後以其末加於本上又以繩為纓以固之如冠之/制腰絰大七寸有餘兩股相交兩頭結之各存麻木)
　(散垂三尺其交結處兩旁各綴細繩繫之絞帶用有/子麻繩一條大半腰絰中屈之為兩股各一尺餘乃)
　(合之其大如絰圍腰從左過後至前乃以其右端穿/兩股間而反揷於右在絰之下其杖用竹髙齊心本)
　(在下屨亦麤麻為之婦人則用極麤生布為大袖長/裙盖頭皆不緝布頭􁐑竹釵麻屨衆妾則以背子代)
　(大袖凡婦人皆不杖其正服則子為父也其加服則/嫡孫父卒為祖若曾髙祖承重者也父為嫡子當為)
　(後者也其義服則婦為舅也夫承重則從服也為人/後者為所後父也為所後祖承重也夫為人後則妻)
　(從服也妻為夫/也妾為君也)
二曰齊衰三年
　(齊緝也其衣裳冠制並如斬衰但用次等麤生布緝/其旁及下際冠以下為武及纓首絰以無子庥為之)
　(大七寸餘本在右末繫本下布纓腰絰大五寸餘絞/帶以布為之而屈其右端尺餘丈以桐為之上圓下)
　(方婦人服同斬衰但布用次等為異後皆放此其正/服則子為母也士之庻子為其母同而為父後則降)
　(也其加服則嫡孫父卒為祖母若曽髙祖母承重者/也母為嫡子當為後者也其義服則婦為姑也夫承)
　(重則從服也為繼母也為慈母謂庻子無母而父命/他妾之無子者慈已也繼母為長子也妾為君之長)
　(子/也)
杖期
　(服制同上但又用次等生布其正服則嫡孫父卒祖/在為祖母也其服降則為嫁母出母也其義服則為)
　(父卒繼母嫁而已從之者也夫為妻也子為/父後則為出母嫁母無服繼母出則無服也)
不杖期
　(服制同上但不杖又用次等生布其正服則為祖父/母女雖適人不降也庶子之子為父之母而為祖後)
　(則不服也為伯叔父也為兄弟也為衆子男女也為/兄弟之子也為姑姊妹女在室及適人而無夫與子)
　(者也婦人無夫與子者為其兄弟姊妹及兄弟之子/也妾為其子也其加服則為嫡孫若曾元孫當為後)
　(者也女適人者為兄弟之為父後者也其降服則嫁/母出母為其子子雖為父後猶服也妾為其父母也)
　(其義服則繼母嫁母為前夫之子從已者也為伯叔/母也為夫兄弟之子也繼父同居父子皆無大功之)
　(親者也妾為女君也妾為君/之衆子也舅姑為嫡婦也)
五月
　(服制同上其正服則為曾/祖父母女適人者不降也)
三月
　(服制同上其正服則為髙祖父母女適人者不降也/其義服則繼父不同居者謂先同今異或雖同居而)
　(繼父有子已有大功以上親/者也其元不同居者則不服)
三曰大功九月
　(服制同上但用稍粗熟布無負版衰辟領首絰五寸/餘腰絰四寸餘其正服則為從父兄弟姊妹謂伯叔)
　(父之子也為衆孫男女也其義服則為衆子婦也為/兄弟子之婦也為夫之祖父母伯叔父母兄弟子之)
　(婦也夫為人後者其/妻為本生舅姑也)
四曰小功五月
　(服制同上但用稍熟細布冠左縫首絰四寸餘腰絰/三寸餘其正服則為從祖祖父從祖祖姑謂祖之兄)
　(弟姊妹也為兄弟之孫為從祖父從祖姑謂從祖祖/父之子父之從父    也為從父兄弟之子也為從)
　(祖兄弟姊妹謂從祖父之子所謂再從兄弟姊妹者/也為外祖父母謂母之父母也為舅謂母之兄弟也)
　(為甥也為從母謂母之姊妹也為姊妹之子也為同/母異父之兄弟姊妹也其義服則為從祖祖母也為)
　(夫兄弟之孫也為從祖母也為夫從兄弟之子也為/夫之姑姊妹適人者不降也女為兄弟姪之妻已適)
　(人亦不降也為娣姒婦謂兄弟之妻相名長婦謂次/婦曰娣婦娣婦謂長婦曰姒婦也庶子為嫡母之父)
　(母兄弟姊妹嫡母死則不服也母出則為繼母之父/母兄弟姊妹也為庻母慈己者謂庻母之乳養己者)
　(也為嫡孫若曾元孫之當為後者之婦其姑/在則否也為兄弟之妻也為夫之兄弟也)
五曰緦麻三月
　(服制同上但用極細熟布首絰三寸腰絰二寸並用/熟麻纓亦如之其正服則為族曾祖父族曾祖姑謂)
　(曾祖之兄弟姊妹也為兄弟之曾孫也為族祖父族/祖姑謂族曾祖父之子也為從父兄弟之孫也為族)
　(父族姑謂族祖父之子也為從祖兄弟之子也為族/兄弟姊妹謂族父之子所謂三從兄弟姊妹也為曾)
　(孫元孫也為外孫也為從母兄弟姊妹謂從母之子/也為外兄弟謂姑之子也為内兄弟謂舅之子也其)
　(降服則庶子為父後者為其母而為其母之父母兄/弟姊妹則無服也其義服則為族曾祖母也為夫兄)
　(弟之曾孫也為族祖母也為夫從兄弟之孫也為族/母也為夫從祖兄弟之子也為庶孫之婦也士為庶)
　(母謂父妾之有子者也為乳母也為壻也為妻之父/母妻亡而别娶亦同即妻之親母雖嫁出猶服也為)
　(夫之曾祖髙祖也為夫之從祖祖父母也為兄弟孫/之婦也為夫兄弟孫之婦也為夫之從祖父母也為)
　(從父兄弟子之婦也為夫從兄弟子之婦也為夫從/父兄弟之妻也為夫之從父姊妹適人者不降也為)
　(夫之外祖父母也為夫之從母及舅也為/外孫婦也女為姊妹之子婦也為甥婦也)
凡為殤服以次降一等
　(凡年十九至十六為長殤十五至十二為中殤十一/至八嵗為下殤應服期者長殤降服大功九月中殤)
　(七月下塲小功五月應服大功以下以次降等不滿/八嵗為無服之殤哭之以日易月生未三月則不哭)
　(也男子已娶女子/許嫁皆不為殤)
凡男為人後女適人者為其私親皆降一等私親之為
之也亦然
　(女適人者降服未滿被出則服其本服已除則不復/服也  凡婦服夫黨當喪而出則除之  凡妾為其)
　(私親則/如衆人)
成服之日主人及兄弟始食粥
　(諸子食粥妻妾及期九月疏食水飲不食菜菓五月/三月者飲酒食肉不與宴樂自是無故不出若以喪)
　(事及不得已而出入則/乘樸馬布鞍素轎布簾)
凡重喪未除而遭輕喪則制其而哭之月朔設位服
其服而哭之既畢返重服其除之也亦服輕服若除重
喪而輕服未除則服輕服以終其餘日
　朝夕哭奠　上食
朝奠
　(每日晨起主人以下皆服其服入就位尊長坐哭卑/者立哭侍者設盥櫛之具於靈牀側奉魂帛出就靈)
　(座然後朝奠執事者設蔬果脯醢祝盥/手焚香斟酒主人以下再拜哭盡哀)
食時上食
　(如朝/奠儀)
夕奠
　(如朝奠儀卑主人以下奉/魂帛入就靈牀哭盡哀)
哭無時
　(朝夕之間哀至/則哭於喪次)
朔日則於朝奠設饌
　(饌用肉魚麫米食羮飯/各一器禮如朝奠之儀)
有新物則薦之
　(如上/食儀)
　　弔奠􁏉
凡弔皆素服
　(幞頭衫帶皆以/白生絹為之)
奠用香茶燭酒果
　(有狀或用食/物即别為文)
賻用錢帛
　(有狀惟親友/分厚者有之)
具刺通名
　(賓主皆有官則具門狀否則名紙題/其陰面先使人通之與禮物俱入)
入哭奠訖乃弔而退
　(既通名喪家炷火然燭布席皆哭以俟䕶喪出迎賓/入至㕔事進揖曰竊聞某人傾背不勝驚怛敢請入)
　(酹并伸慰意䕶喪引賓入至靈座前哭盡哀再拜焚/香跪酹茶酒俛伏興䕶喪至哭者祝跪讀祭文奠􁏉)
　(狀於賓之右畢興賓主皆哭盡哀實再拜主人哭出/西向稽顙再拜賓亦哭東向答拜進曰不意凶變某)
　(親某官奄忽傾背伏惟哀慕何以堪處主人對曰某/罪逆深重禍延某親伏䝉奠酹并賜臨慰不勝哀感)
　(又再拜賓答拜又相向哭盡哀賓先止寛譬主人曰/修短有數痛毒奈何願抑孝思俯從禮制乃揖而出)
　(主人哭而入䕶喪送至㕔事茶湯而退主人以下止/哭  若亡者官尊即云薨逝稍尊即云捐館生者官)
　(尊則云奄棄榮養存亡俱無官即云色養若尊長/拜賔禮亦同此惟其辭各如啟狀之式見卷末)
　　聞喪　奔喪
始聞親喪哭
　(親謂父母也以哭答/使者又哭盡哀問故)
易服
　(裂布為四脚白/布衫繩帶麻屨)
遂行
　(日行百里不以夜行/雖哀戚猶辟害也)
道中哀至則哭
　(哭避市邑喧繁之處哭司馬公曰今人奔䘮及/從柩行者遇城邑則  過則止是飾詐之道也)
望其州境其縣境其城其家皆哭
　(家不在城則/望其鄉哭)
入門詣柩前再拜再變服就位哭
　(初變服如初喪柩東西面坐哭/盡哀又變服如小歛亦如之)
後四日成服
　(與家人相弔賓/至拜之如初)
若未得行則為位不奠
　(設椅子一枚以代尸柩左右前後設位哭如儀/但不設奠若喪側無子孫則此中設奠如儀)
變服
　(亦以聞後/之第四日)
在道至家皆如上儀
　(若喪側無子孫則在道朝夕為位設/奠至家但不變服其相弔拜賓如儀)
若既𦵏則先之墓哭拜
　(之墓者望墓哭至墓哭拜如在家之儀未成服者變/服於墓歸家詣靈座前哭拜四日成服如儀已成服)
　(者亦然但/不變服)
齊衰以下聞喪為位而哭
　(尊長於正堂卑㓜於别室喪司馬公曰今人皆擇日/舉哀凡悲哀之至在初聞  即當哭之何暇擇日但)
　(法令有不得於州縣公廨舉哀之文則在/官者當哭於儈舎其它皆哭於本家可也)
若奔喪則至家成服
　(奔喪者釋去華盛之服装辦即行既至齊衰望鄉而/哭大功望門而哭小功以下至門而哭入門詣柩前)
　(哭再拜成服就/位哭弔如儀)
若不奔喪則四日成服
　(不奔喪者齊衰三日中朝夕為位會哭四日之朝成/服亦如之大功以下始聞喪為位會哭四日成服亦)
　(如之皆毎月朔為位會哭月數既滿次月之/朔乃為位會哭而除之其間哀至則哭可也)
　　治𦵏
三月而葬前期擇地之可𦵏
　(司馬公曰古者天子七月諸侯五月大夫三月士踰/月而𦵏今五服年月敕王公以下皆三月而𦵏然世)
　(俗信𦵏師之説既擇年月日時又擇山水形勢以為/子孫貧富貴賤賢愚夀夭盡繋於此而其為術又多)
　(不同争論紛紜無時可決至冇終身不𦵏或累世不/𦵏或子孫衰替忘失處所遂棄捐不𦵏者正使殯𦵏)
　(實能致人禍福為子孫者亦豈忍使其親臭腐暴露/而自求其利耶悖禮傷義無過於此然孝子之心慮)
　(患深逺恐淺則為人所抇深則濕潤速朽故必求土/厚小深之地而𦵏之所以不可不擇也或曰家貧鄉)
　(逺不能歸𦵏則如之何公曰子㳺問䘮具夫子曰稱/家之有亡子㳺曰有亡烏乎齊夫子曰有無過禮苟)
　(亡矣歛手足形還𦵏懸棺而窆人豈有非之者哉昔/亷范千里負喪郭平自賣營墓豈待豐富然後𦵏其)
　(親哉在禮未𦵏不變服食粥居廬寝苫枕塊葢閔親/之未冇所歸故寝食不安奈何舎之出逰食稻衣錦)
　(不知其何以為心哉世人又有逰宦沒於逺方子孫/火焚其柩收燼歸𦵏者夫孝子愛親之肌體故歛而)
　(藏之殘毁它人之尸在律猶嚴况子孫乃悖謬如此/其始盖出於𦍑胡之俗浸染中華行之既乆習以為)
　(常見者恬然曾莫之怪豈不哀哉延陵季子適齊其/子死𦵏於嬴博之間孔子以為合禮必也不能歸𦵏)
　(𦵏於其地可也豈不猶愈於焚之哉抇音骨惡音烏/齊子細切窆彼歛反  程子曰卜其宅兆卜其地之)
　(羙惡也非陰陽家所謂禍福者也地之羙則其神靈/安其子孫盛若培㙲其根而枝葉茂理固然矣地之)
　(惡者則反是然則曷謂地之羙者土色之光潤草木/之茂盛乃其騐也父祖子孫同氣彼安則此安彼危)
　(則此危亦其理也而拘忌者惑以擇地之方位决日/之凶吉不亦泥乎甚者不以奉先為計而専以利後)
　(為慮尤非孝子安厝之用心也惟五患者不得不謹/須使它曰不為道路不為城郭不為溝池不為貴勢)
　(所奪不為耕犁所及也一夲云所謂五患者溝渠道/路避村落逺井窖  愚按古者𦵏地𦵏日皆決於卜)
　(筮今人不曉占法/且從俗擇之可也)
擇日開塋域祠后土
　(主人既朝哭帥執事者於所得地掘兆四隅外其壤/掘中南其壤各立一標當南門立兩標擇逺親或賔)
　(客一人告后土氏祝帥執事者設位於中標之左南/向設盞注酒果脯醢於其前又設盥盆帨巾二於其)
　(東南其東有臺架告者所盥其西無者執事者所盥/也告者吉服入立於神位之前北向執事者在其後)
　(東上皆再拜告者與執事者皆盥帨執事者一人取/酒注西向跪一人取盞東向跪告者斟酒反注取盞)
　(酹於神位前俛伏興少退立祝執版告於告者之左/東向跪讀之曰維某年嵗月朔日子某官姓名敢告)
　(於后土氏之神今為某官姓名營建宅兆神其保佑/俾無後艱謹以清酌酺醢祗薦於神尚饗訖復位告)
　(者再拜祝及執事者皆再拜徹出主/人若歸則靈座前哭再拜後放此)
遂穿壙
　(司馬公曰今人𦵏有二法有穿地直下為壙而懸棺/以窆者有鑿隧道旁穿土室而攛柩於其中者按古)
　(者唯天子得為隧道其它皆直下為壙而懸棺以窆/今當以此為法其穿地宜狹而深狹則不崩損深則)
　(盜難/近也)
作灰隔
　(穿壙既卑先布炭末於壙底築實厚二三寸然後布/石灰細沙黄土拌匀者於其上灰三分二者各一可)
　(也築實厚二三寸别用薄板為灰隔如椁之状内以/瀝清塗之厚三寸許中取容棺墻高於棺四寸許置)
　(於灰上乃於四旁旋下四物亦以薄板隔之炭末居/外三物居内如底之厚築之既實則旋抽其板近上)
　(復下炭灰等而築之反墻之平而止盖既不用椁則/無以容瀝清故為此制又炭禦木根辟水蟻石灰得)
　(沙而實得土而黏歳乆結為全石螻蟻盜賊皆不能/進也  程子曰古人之𦵏欲比化不使土親膚今竒)
　(玩之物尚保藏固宻以防損汚況親之遺骨當如何/哉世俗淺識惟欲不見而已又有求速化之説者是)
　(豈知必誠必信之義且非欲求其/不化也未化之間保藏當如是耶)
刻誌石
　(用石二片其一為盖刻云有宋某官某公之墓無官/者則書其字曰某君某甫其一為底刻云有宋某官)
　(某公諱某字某某州某縣人考諱某某官母氏某封/某某年月日生叙歴官遷次某年月日終某年月日)
　(𦵏於某鄉某里某處娶某氏某人之女子男某某官/女適某官某人婦人夫在則葢云有宋某官姓名某)
　(封某氏之墓無封則云妻夫無官則書夫之姓名夫/亡則云某官某公某封某氏夫無官則云某君某甫)
　(妻某氏其底叙年若干適某氐因夫子致封號無則/否𦵏之曰以二石字而相向而以鐵束束之埋之壙)
　(前近地面三四尺間葢慮異時陵谷變遷或誤為人/所動而此石先見則人有知其姓名者庶能為掩之)
　(也/)
造明器
　(刻木為車馬僕從侍女各執奉養之物象平生而小/准令五品六品三十事七品八品二十事非陞朝官)
　(十五/事)
下帳
　(謂牀帳茵席倚卓之/類亦象平生而小)
苞
　(竹掩一以盛/遣奠餘脯)
筲
　(竹器五以/盛五榖)
甖
　(梵器三以盛酒脯醢便司馬公曰自明器以下俟寶/土及半乃於其旁穿  房以貯之愚按此雖古人不)
　(忍死其親之意然實非有用之物且脯肉/腐敗生蟲聚蟻尤為非便雖不可用也)
大轝
　(古者桺居制度甚詳今不能然但從俗為之取其牢/固平稳而已其法用兩長杠杠上加伏兔附杠處為)
　(圓鑿别作小方牀以載柩足高二寸旁立兩柱柱外/施圓枘令入鑿中長出其外枘鑿之間湏極圓滑以)
　(膏塗之使其上下之際柩常適平兩柱近上更為方/鑿加横扄扄兩頭出柱外者更加小扄杠兩頭施横)
　(杠横杠上施短杠短杠上或更加小杠仍多作新麻/大索以備札縳此皆切要實用不可闕者但如此制)
　(而以衣覆棺亦足以少華道路或更欲加飾則以竹/為之格以綵結之上如撮蕉亭施帷幔四角垂流蘇)
　(而已然亦不可太高恐多罣礙不湏太華徒為觀羙/若道路逺決不可為此虚飾但多用油單裹柩以防)
　(雨水/而已)
翣
　(以木為筐如扇而方兩角高廣二尺高二尺四寸衣/以白布柄長五尺黼翣畫黼黻翣畫黻畫翣畫雲氣)
　(其縁皆為雲氣/皆畫以紫准格)
作主
　(程子曰作主用栗趺方四寸厚寸二分鑿之洞底以/受主身身高尺二寸博三寸厚寸二分剡上五分為)
　(圓首寸之下勒前為頷而判之四分居前八分居後/頷下䧟中長六寸廣一寸深四分合之植於趺下齊)
　(竅其旁以通中圓徑四分居三寸六分之下下距趺/面七寸二分以粉塗其前面  司馬公曰府君夫人)
　(共為一櫝便愚按古者虞主用桑将練而後易之以/栗今於此  作栗主以從簡便或無栗止用木之堅)
　(者櫝用黒漆且容一主夫婦/俱入祠堂乃如司馬氏之制)
　　遷柩　朝祖　奠􁏉　陳器　祖奠
發引前一日因朝奠以遷柩告
　(設饌如朝奠祝斟酒訖北面跪告曰今以吉辰遷柩/敢告俛伏興主人以下哭盡衰再拜葢古有啟殯之)
　(奠今既不塗殯則其禮無所施然/又不可全無節文故為此禮也)
奉柩朝於祖
　(将遷柩役者入婦人退避主人及衆主人輯杖立視/祝以箱奉魂帛前行詣祠堂前執事者奉奠及倚卓)
　(次之銘旌次之役者舉柩次之主人以下從哭男子/由右婦人由左重服在前輕服在後服各為叙侍者)
　(在末無服之親男居男右女居女左皆次主人主婦/之後婦人皆葢頭至祠堂前執事者先布席役者致)
　(柩於其上北首而出婦人去盖頭祝帥執事者設靈/座及奠於柩西東向主人以下就位立哭盡哀止此)
　(禮盖象平生将/出必辭尊者也)
遂遷於㕔事
　(執事者設帷於㕔事役者入婦人退避祝奉魂帛導/柩右旋主人以下男女哭從如前詣㕔事執事者布)
　(席役者置柩於席上南首而出祝設靈座及奠/於柩前南向主人以下就位作哭藉以薦席)
乃代哭
　(如未殮之前/以至發引)
親賓致奠賻
　(如初/喪儀)
陳器
　(方相在前狂夫為之冠服如道士執戈揚盾四品以/上四目為方相以下兩目為魌頭次明器下帳苞筲)
　(甖以牀舁之次銘旌去跗執之次靈車以/奉魂帛香火次大轝轝旁有翣使人執之)
日晡時設祖奠
　(饌如朝奠祝斟酒訖北向跪告曰永遷之禮靈辰不/留今奉柩車式遵祖道俛伏興餘如朝夕奠儀  司)
　(馬公曰若柩自它所歸𦵏則行日但設/朝奠哭而行至𦵏乃備此及下遣奠禮)
　　遣奠
厥明遷柩就轝
　(轝夫納大轝於中庭脫柱上撗扄執事者徹祖奠祝/北向跪告曰今遷柩就轝敢告遂遷靈座置旁側婦)
　(人退避役夫遷柩就轝乃施扄加楔以索維之令極/牢實主人從柩哭降視載婦人哭於帷中載畢祝帥)
　(執事者遷靈座/於柩前南向)
乃設遣奠
　(饌如朝奠冇脯惟婦人不在奠畢執/事者徹脯納苞中置舁牀上遂徹奠)
祝奉魂帛升車焚香
　(别以箱盛主置帛後至是婦人乃葢頭出帷降階/立哭守舎者哭辭盡哀再拜而歸尊長則不拜)
　　發引
柩行
　(方相等前導/如陳器之叙)
主人以下男女哭歩從
　(如朝祖之叙出門/則以白幕夾障之)
尊長次之無服之親又次之賓客又次之
　(皆乘車馬親賓或先待於/墓所或出郭哭拜辭歸)
親賓設幄於郭外道旁駐柩而奠
　(如在家/之儀)
塗中遇哀則哭
　(若墓逺則毎舎設靈座於柩前朝夕哭奠食時/上食夜則主人兄弟皆宿柩旁親戚共守衛之)
　　及墓　下棺　祠后土　題木主　成墳
未至執事者先設靈幄
　(在墓道西南/向有倚卓)
親賓次
　(在靈幄前十數歩男東女西/女次北與靈幄相直皆南向)
婦人幄
　(在靈幄/後壙西)
方相至
　(以戈繫/壙四隅)
明器等至
　(陳於壙東/南北上)
靈車至
　(祝奉魂帛就幄座/主箱亦置帛後)
遂設奠而退
　(酒菓/脯醢)
柩至
　(執事者先布席於壙南柩至脱載置席/上北首執事者取銘旌去杠置柩上)
主人男女各就位哭
　(主人諸丈夫立於壙東西向主婦諸婦女/立於壙西幄内東向皆北上如在塗之儀)
賓客拜辭而歸
　(主人拜之/賓答拜)
乃窆
　(先用木杠横於灰隔之上乃用索四條穿柩底鐶不/結而下之置杠上則抽索去之别摺細布若生絹兠)
　(柩底而下之更不抽出但裁其餘棄之若柩無鐶即/用索兠柩底兩頭放下至杠上乃去索用布如前大)
　(凡下柩最須詳審用力不可誤有傾墜動摇主人兄/弟宜輟哭親臨視之已下再整柩衣銘旌令平正)
主人贈
　(𤣥六纁四各長丈八尺主人奉置柩旁再拜稽顙在/位者皆哭盡哀家貧或不能具此數則𤣥纁各一可)
　(也其餘金玉寳玩並不/得入壙以為亡者之累)
加灰隔内外盖
　(先度灰隔大小制薄板一片旁距四墻取令脗合至/是加於柩上更以油灰彌之然後旋旋少灌瀝清於)
　(其上令其速凝即不透板/約以厚三寸許乃加外葢)
實以灰
　(三物拌匀者居下炭末居上各倍於底及四旁之厚/以酒灑而躡實之恐震柩中故未敢築但多用之以)
　(俟其/實爾)
乃實土而漸築之
　(下土毎尺許即輕手/築之勿令震動柩中)
祠后土於墓左
　(如前儀祝板前同但云今為某/官封諡窆茲幽宅神其後同)
藏明器等
　(實土及半乃藏明器下帳苞/筲甖於侵房以版塞其門)
下誌石
　(墓在平地則於壙内近南先布磚一重置石其上又/以磚四圍之而覆其上若墓在山側峻處則於壙南)
　(數尺間掘地深四/五尺依此法埋之)
復實以土而堅築之
　(下土亦以尺許為/凖但湏宻杵堅築)
題主
　(執事者設卓子於靈座東南西向置硯筆墨對卓置/盥盆帨巾如前主人立於其前北向祝盥手出主卧)
　(置卓上使善書者盥手西向立先題䧟中父則曰宋/故某官某公湋某字某第㡬神主粉面曰皇考某官)
　(封諡府君神主其下左旁曰孝子某奉祀母則曰宋/故某封某氏諱某字某第㡬神主粉靣曰皇妣某封)
　(某氏神主旁亦如之無官封則以生時所稱為號題/畢祝奉置靈座而藏魂帛於箱中以置其後炷香斟)
　(酒執板出於主人之右跪讀之曰子同前但云孤子/某敢昭告於皇考某官封諡府君形歸窆穸神返室)
　(堂神主既成伏惟尊靈舎舊從新是憑是依畢懐之/興復位主人再拜哭盡哀止母喪稱哀子後放此凡)
　(冇封諡皆稱/之後皆放此)
祝奉神主升車
　(魂帛箱/在其後)
執事者徹靈座遂行
　(主人以下哭從如來儀至墓門尊長乘車馬去墓百/歩許卑㓜亦乘車馬但留子弟一人監視實土以至)
　(成/墳)
墳高四尺立小石碑於其前亦高四尺趺高尺許
　(司馬公曰按令式墳碑石獸大小多寡雖各有品數/然𦵏者當為無窮之規後世見此等物安知其中不)
　(多藏金玉邪是皆無益於亡者而反有害故令式又/有貴得同賤賤不得同貴之文然則不若不用之為)
　(愈也馬今按孔子防墓之封其崇四尺故取以為法/用司  公説别立小碑但石湏濶尺以上其厚居三)
　(之二圭首而刻其面如誌之葢乃略述其世系名字/行實而刻於其左轉及後右而周焉婦人則俟夫葬)
　(乃立面如夫之/誌葢之刻云)
　　反哭
主人以下奉靈車在塗徐行哭
　(其反如疑為親/在彼哀至則哭)
至家哭
　(望門/即哭)
祝奉神主入置於靈座
　(執事者先設靈座於故處祝奉神主/入就位櫝之并出魂帛箱置主後)
主人以下哭於㕔事
　(主人以下及門哭入升自西階/哭於㕔事婦人先入哭於堂)
遂詣靈座前哭
　(盡哀/止)
有弔者拜之如初
　(謂賓客之親宻者既歸待反哭而復弔檀弓曰反/哭之弔也哀之至也反而亡焉失之矣於是為甚)
期九月之喪者飲酒食肉不與宴樂小功以下大功異
居者可以歸
　　虞祭
　　　(𦵏之日日中而虞或墓逺則但不出是日可也/若去家經宿以上則初虞於所館行之鄭氏曰)
　　　(骨肉歸於土魂氣則無所不之/孝子為其彷徨三祭以安之)
主人以下皆沐浴
　(或已晚不暇即/略自澡潔可也)
執事者陳器具饌
　(盥盆帨巾各二於西階西東南上東盆有臺巾有架/西者無之凡喪禮皆放此酒瓶并架一於靈座東南)
　(置卓子於其東設注子及盤盞於其上火爐湯瓶於/靈座西南置卓子於其西設祝版於其上設蔬果盤)
　(盞於靈座前卓上七筯居内當中酒盞在其西醋楪/居其東果居外蔬居果内實酒於瓶設香桉於堂中)
　(炷火於香爐束茅聚沙於香案前/具饌如朝奠陳於堂門外之東)
祝出神主於座主人以下皆入哭
　(主人及兄弟倚杖於室外及與祭者皆入哭於靈座/前其位皆北面以服為列重者居前輕者居後尊長)
　(坐卑㓜立丈夫處東西上婦人處西/東上逐行各以長㓜為序侍者在後)
降神
　(祝止哭者主人降自西階盥手帨手詣靈座前焚香/再拜執事者皆盥帨一人開酒實於注西面跪以注)
　(授主人主人跪受一人奉卓上盤盞東面跪於主人/之左主人斟酒於盞以注授執事者左手取盤盞右)
　(手執盞酹之茅上以盤上授執/事者俛伏興少退再退復位)
祝進饌
　(執事者佐之其/設之叙如朝奠)
初獻
　(主人進詣注子卓前執注北向立執事者一人取靈/座前盤盞立於主人之左主人斟酒反注於卓子上)
　(與執事者俱詣靈座前北向立主人跪執事者亦跪/進盤盞主人受盞三祭於茅束上俛伏興執事者受)
　(盞奉詣靈座前奠於故處祝執版出於主人之右西/向跪讀之前同但云日月不居奄及初虞夙興夜處)
　(哀慕不寧謹以潔牲柔毛粢盛醴齊哀薦祫事尚饗/祝興主人哭再拜復位哭止牲用豕則曰剛鬛不用)
　(牲則曰清酌庻羞袷合/也欲其合於先祖也)
亞獻
　(主婦為之禮如初/但不讀祝四拜)
終獻
　(親賓一人或男或/女為之禮如亞獻)
侑食
　(執事者執注/就添盞中酒)
主人以下皆出祝闔門
　(主人立於門東西向卑幼丈夫在其後重行北上主/婦立於門西東向卑㓜婦女亦如之尊長休於它所)
　(如食/間)
祝啟門主人以下入哭辭神
　(祝進當門北向噫歆告啟門三乃啟門主人以下入/就位執事者㸃茶祝立於主人之右西向告利成歛)
　(主匣之置故處主人以下哭再/拜盡哀止出就次執事者徹)
祝埋魂帛
　(祝取魂帛帥執事/者埋於屏處潔地)
罷朝夕奠
　(朝夕哭哀/至哭如初)
遇柔日再虞
　(乙丁巳辛癸為柔日其禮如初虞惟前期一日陳器/具饌厥明夙興設蔬果酒饌質明行事祝出神主於)
　(座祝辭改初虞為再虞祫事為虞事為異/若墓逺途中遇柔日則亦於所館行之)
遇剛日三虞
　(甲丙戊庚壬為剛日其禮如再虞惟改再虞為三虞/虞事為成事若墓逺亦途中遇剛日且闕之須至家)
　(乃可行/此祭)
　　卒哭
　　　(檀弓曰卒哭曰成事是日也以/吉祭易喪祭故此祭漸用吉禮)
三虞後遇剛日卒哭前期一日陳器具饌
　(並同虞祭帷更設𤣥/酒瓶一於酒瓶之西)
厥明夙興設蔬果酒饌
　(並同虞祭唯更取/井花水充𤣥酒)
質明祝出主
　(同再/虞)
主人以下皆入哭降神
　(並同/虞祭)
主人主婦進饌
　(主人奉魚肉主婦盥帨奉麪米食主/人奉羮主婦奉飯以進如虞祭之設)
初獻
　(並同虞祭惟祝執版出於主人之左東向跪讀為異/詞並同虞祭但改三虞為卒哭哀薦成事下云來日)
　(隮祔於祖考某官府君尚饗也/按此云祖考謂亡者之祖考)
亞獻終獻侑食闔門啟門辭神
　(並同虞祭唯祝西/階上東靣告利成)
自是朝夕之間哀至不哭
　(猶朝/夕哭)
主人兄弟蔬食水飲不食菜菓寢席枕木
　　祔
　　　(檀弓曰商既練而祔周卒哭而祔孔子善商注/曰期而神之人情然商禮既亡其本末不可考)
　　　(今三虞卒哭皆用周禮次/第則此不得獨從商禮)
卒哭明日而祔卒哭之祭既徹即陳器具饌
　(器如卒哭唯陳之於祠堂堂狹即於㕔事隨便設亡/者祖考妣位於中南向西上設亡者位於其東南西)
　(向母喪則不設祖考位酒瓶𤣥酒瓶於阼階上火爐/湯瓶於西階上具饌如卒哭而三分母䘮則兩分祖)
　(妣二人以上則以親者配雜記曰男子祔於王父則/配女子祔於王母則不  注云有事於尊者可以及)
　(卑有事於卑者/不敢援尊也)
厥明夙興設菜果酒饌
　(並同/卒哭)
質明主人以下哭於靈座前
　(主人兄弟皆倚杖於階下入哭盡哀止用按此謂繼/祖宗子之喪其世嫡當為後者主喪乃  此禮若喪)
　(主非宗子則皆以亡者繼祖之宗主此祔/祭  禮注云祔於祖廟宜使尊者主之)
詣祠堂奉神主出置於座
　(祝軸簾啟櫝奉所祔祖考之主置於座内執事者奉/祖妣之主置於座西上若在它所則置於西階上卓)
　(子上然後啟櫝告若喪主非宗子而與繼祖之宗/異居則宗子為  於祖而設虚位以祭祭訖除之)
還奉新主入祠堂置於座
　(主人以下還詣靈座所哭祝奉主櫝詣祠堂西階上/卓子上主人以下哭從如從柩之叙至門止哭祝啟)
　(櫝出主如前儀若喪主非宗/子則唯喪主主婦以下還迎)
叙立
　(若宗子自為喪主則叙立如虞祭之儀若喪主非宗/子則宗子主婦分立兩階之下喪主在宗子之右喪)
　(主婦在宗子婦之左長則居前/少則居後餘亦如虞祭之儀)
叅神
　(在位者皆再/拜恭祖考妣)
降神
　(若宗子自為喪主則喪主行之若喪/主非宗子則宗子行之並同卒哭)
祝進饌
　(並同/虞祭)
初獻
　(若宗子自為喪主則喪主行之若喪主非宗子則宗/子行之並同卒哭但酌獻先詣祖考妣前日子前同)
　(卒哭祝版但云孝子某謹以潔牲柔毛粢盛醴齊適/於皇某考某官府君隮祔孫某官尚饗皆不哭内喪)
　(則云皇某妣某封某氏隮祔孫婦某封某氏次詣亡/者前若宗子自為喪主則祝版同前但云薦祔事於)
　(先考某官府君適於皇某考某官府君尚饗若喪主/非宗子則隨宗子所稱若亡者於宗子為卑㓜則宗)
　(子不/拜)
亞獻終獻
　(若宗子自為喪主則主婦為亞獻親賓為終獻若喪/主非宗子則喪主為亞獻主婦為終獻並同卒哭及)
　(初獻儀惟/不讀祝)
侑食闔門啟門辭神
　(並同卒哭/但不哭)
祝奉主各還故處
　(祝先納祖考妣神主於龕中匣之次納亡者神主西/階卓子上匣之奉之反於靈座出門主人以下哭從)
　(如來儀盡哀止若喪主非宗子則哭而先行宗子亦/哭送之盡哀止若祭於它所則祖考妣之主亦如新)
　(主納/之)
　　小祥
　　　(鄭氏云/祥吉也)
期而小祥
　(自喪至此不計閏凡十三月古者卜曰/而祭今止用初忌以從簡易大祥放此)
前期一日主人以下沐浴陳器具饌
　(主人帥衆丈夫灑掃滌濯主婦帥衆婦/女滌釜鼎具祭饌它皆如卒哭之禮)
設次陳練服
　(丈夫婦人各設次於别所置練服於其中男子以練/服為冠去首絰負版辟領衰婦人截長裙不令曵地)
　(應服期者改吉服然猶盡其月不服金珠錦/繡紅紫唯為妻者猶服􁇡盡十五月而除)
厥明夙興設蔬果酒饌
　(並同/卒哭)
質明祝出主主人以下入哭
　(皆如卒哭但主人倚杖於門外與期親各服其服而/入若已除服者來預祭亦釋去華盛之服皆哭盡哀)
　(止/)
乃出就次易服復入哭
　(祝止/之)
降神
　(如卒/哭)
三獻
　(如卒哭之儀祝版同前但云日月不居奄及小祥夙/興夜處小心畏忌不惰其身哀慕不寧敢用潔牲柔)
　(毛粢盛醴齊薦/此常事尚饗)
侑食闔門啟門辭神
　(皆如卒/哭之儀)
止朝夕哭
　(惟朔望未除服者會哭其遭喪以來親戚之未/嘗相見者相見雖已除服猶哭盡哀然後許拜)
始食菜果
　　大祥
再期而大祥
　(自喪至此不計閏凡二十/五月亦止用第二忌日祭)
前期一日沐浴陳器具饌
　(皆如/小詳)
設次陳禫服
　(司馬公曰丈夫垂脚黲紗幞頭黲布衫布裹角帶未/大祥閒假以出謁者婦人冠梳假髻以鵞黄青碧皁)
　(白為衣履其金珠/紅繡皆不可用)
告遷於祠堂
　(以酒果如朔日之儀無親盡之祖則祝版而云云使/其主祭告訖改題神主如加贈之儀逓遷而西虚東)
　(一龕以俟新主若有親盡之祖而其别子也則祝版/云云告畢而遷於墓所不埋其支子也而族人有親)
　(未盡者則祝版云云告畢遷於最長之房使主其祭/其餘改題遞遷如前若親皆已盡則祝版云云告畢)
　(埋於兩階之間其/餘改題遞遷如前)
厥明行事皆如小祥之儀
　(惟祝版改小祥曰/大祥常事曰祥事)
畢祝奉神主入於祠堂
　(主人以下哭從如祔/之叙至祠堂前哭止)
徹靈座斷杖棄之屏處奉遷主埋於墓側始飯酒食肉
而復寢
　　禫
　　　(鄭氏曰澹澹/然平安之意)
大祥之後中月而禫
　(閒一月也自喪至此/不計閏凡二十七月)
前一月下旬卜日
　(下旬之首擇來月三旬各一日或丁或亥設卓子於/祠堂門外置香爐香合㺽珓盤子於其上西向主人)
　(禫服四向衆主人次之少退北上子孫在其後重行/北上執事者北向東上主人炷香燻珓命以上旬之)
　(日曰某将以來月某日祗薦禫事於先考某官府君/尚饗即以珓擲於盤以一俯一仰為吉不吉更命中)
　(旬之日又不吉則用下旬之日主人乃入祠堂本龕/前再拜在位者皆再拜主人焚香祝執辭立於主人)
　(之左跪告曰孝子某将以來月某日祗薦禫事於先/考某官府君卜既得吉敢告主人再拜降與在位者)
　(皆再拜祝闔門退若不得/吉則不用卜既得吉一句)
前期一日沐浴設位陳器具饌
　(設神位於靈座故/處它如大祥之儀)
厥明行事皆如大祥之儀
　(但主人以下詣祠堂祝奉主櫝置於西階卓子上出/主置於座主人以下皆哭盡哀三獻不哭改祝版大)
　(祥為禫祭祥事為禫事至辭神/乃哭盡哀送神主至祠堂不哭)
　　居喪雜儀
檀弓曰始死充充如有窮既殯瞿瞿如有求而弗得既
𦵏皇皇如有望而弗至練而慨然祥而廓然　顔丁善
居喪始死皇皇如有求而弗得及殯望望焉如有從而
弗及既𦵏慨焉如不及其反而息雜記孔子曰少連大連
善居喪三日不怠三月不觧期悲哀三年憂喪服四制
曰仁者可以觀其愛焉知者可以觀其禮焉彊者可以
觀其志焉禮以治之義以正之孝子弟弟貞婦皆可得
而察焉曲禮曰居喪未𦵏讀喪禮既𦵏讀祭禮喪復常
讀樂章檀弓曰大功廢業或曰大功誦可也
　(今居喪但勿/讀樂章可也)
雜記三年之喪言而不語對而不問
　(言言已事也/為人説為語)
喪大記父母之喪非喪事不言既𦵏與人立君言王事
不言國事大夫士言公事不言家事檀弓高子臯執親
之喪未嘗見齒
　(言笑/之㣲)
雜記疏衰之喪既𦵏人請見之則見不請見人小功請
見人可也又凡喪小功以上非虞祔練祥無沐浴曲禮
頭有創則沐身有瘍則浴喪服四制百官備百物具不
言而事行者杖而起言而後事行者杖而起身自執事
而後行者面垢而已凡此皆古禮今之賢孝君子必有
能盡之者自餘相時量力而行之可也
　　致􁏉奠狀
具位姓某
　　某物若干
右謹専送上　某人靈筵聊備　􁏉儀(香茶酒食/云奠儀)伏惟
　歆納謹状　年月日具位姓某状(降等不/用年)
(封/皮)狀上某官靈筵　具位姓某謹封
　(降等即用靣簽云某人/靈筵具位姓某狀謹封)
　　謝狀(三年之喪未卒哭/只令子姪發謝書)
具位姓名
　　某物若干
右伏䝉　尊慈(降等云/仁私)以某(發書/者名)某親違世(大官云/薨沒)特
賜(平交/云貺)􁏉儀(禭奠/隨事)下誠(平交不用/此二字)不任哀感之至謹具
(平交/作奉)狀上(平交/云陳)謝謹状(餘並同前但封/同不用靈筵字)
　　慰人父母亡疏(慰嫡孫承/重者同)
某頓首再拜言(降等云/頓首)不意凶變(亡者官尊即云邦/國不幸後皆放此)先
某位(無官即云先府君有契即加㡬丈於某位府君之/上  母云先某封無封即云先夫人  承重則云)
(尊祖考某位尊祖/妣某封餘並同)奄棄榮養(亡者官尊即云奄捐館舎/或云奄忽薨逝母封至夫)
(人者亦云薨逝若生者/無官即云奄違色養)承　訃驚怛不能已已伏惟(平/交)
(云恭惟降/等𬗟惟)孝心純至思慕號絶何可堪居日月流邁遽
踰旬朔(經時即云已忽經時已𦵏即云遽經/襄奉卒哭小祥大祥禫除各隨其時)哀痛奈何
罔極奈何不審自罹荼毒(父在母亡/即云憂苦)氣力何如伏乞(平/交)
(云伏願降/等云惟冀)强加􁊾粥(已𦵏則/云疏食)俯從禮制某役事所縻(在/官)
(即云職/業有守)未由奔　慰其於憂戀無任下誠(平交已下但/云某未由奉)
(慰悲係/増深)謹奉䟽(平交/云狀)伏惟　鑒察(平交以下/去此四字)不備謹䟽
(平交云不/宣謹狀)月日具位(降等用/郡望)姓某䟽上(平交/云狀)某官大孝
(苫前母亡即云至孝/平交以下云苫次)　(封/皮)䟽上某官大孝(苫/前)具位姓某
謹封
　(降等即用靣簽云某官大孝苫次郡望/姓名狀謹封若慰人母亡即云至孝)
(重/封)䟽上(平交/云状)某官具位姓某謹封
　　父母亡答人䟽(嫡孫承/重者同)
某稽顙再拜言(降等/去言)某罪逆深重不自死滅禍延先考
(母云先妣承重則祖父云/先祖考祖母云先祖妣)攀號擗踊五内分崩叩地呌
天無所逮及日月不居奄踰旬朔(隨時/同前)酷罰罪苦(父在/母亡)
(即云偏罰罪深/祖父母亦如之)無望生全即日䝉　恩(平交以下/去此四字)祗奉
几筵苟存視息伏䝉　尊慈俯賜　慰問哀感之至無
任下誠(平交云承仰持仁恩俯垂慰問其為哀感但切/下懐降等云  承  慰問哀感良深  司馬公)
(曰凡遭父母喪知舊不以書來弔問是無相恤之心/於禮不當先發書不得已湏至先發即刪此四句)未
由號訴不勝隕絶謹奉䟽(降等/云狀)荒迷不次謹䟽(降等/云狀)月
日孤子(母喪稱哀子俱亡即稱孤哀子/承重者稱孤孫哀孫孤哀孫)姓名䟽上　某
位(座前謹空平交/以下去此二字)
封皮重封並同前
　　慰人祖父母亡啟狀(謂非承重者伯叔父母姑/兄姊弟妹妻子姪孫同)
某啟不意凶變(子孫不/用此句)尊祖考某位奄忽違世(祖母曰/尊祖妣)
(某封無官封有契已見上賢伯叔父母姑即加尊字兄/姊弟妹加令字降等皆加  字若彼一等之親有數人)
(即加行第云㡬某位無官云㡬府君有契即加㡬丈㡬/兄於某位府君之上姑姊妹則稱以夫姓云某宅尊姑)
(令姊妹令妻則云賢閤某封無封則但云賢閤官子即/云伏承  子㡬某位姪孫並同降等則曰賢無  者稱)
(秀/才)承　訃驚怛不能已已(妻改怛為愕子孫/但云不勝驚怛)伏惟(恭𬗟/見前)
孝心純至哀慟摧裂何可勝任(伯叔父母姑云親愛加/隆哀慟沈痛何可堪勝)
(兄姊弟妹則云友愛加隆妻則云伉儷義重悲悼沈痛/子姪孫則云慈愛隆深悲慟沈痛餘與伯叔父母姑同)
孟春猶寒(墮/時)不審　尊體何似(降等云/所履)伏乞(平交以/下如前)深
自寛抑以慰　慈念(其人無父母即但云/逺誠連書不上平)某事役所縻
(在官/如前)未由趨　慰其於憂想無任下誠(平交以/下如前)謹奉狀
伏惟　鑒察(平交/如前)不備(平交/如前)謹狀月日具位姓名狀上
某位服前(平交云/服次)
封皮重封同前
　　祖父母亡答人啟狀(謂非承重者伯叔父母姑/兄姊弟妹妻子姪孫同)
某啟家門凶禍(伯叔父母姑兄姊弟妹云家門不幸/妻云私家不幸子姪孫云私門不幸)
先祖考(祖母云先祖妣伯叔父母云㡬伯叔父母姑舎/云㡬家姑兄姊云㡬家兄㡬家  弟妹云㡬)
(弟㡬舎妹妻云室人子云小子/某姪云從子某孫曰幼孫某)姊忽棄背(兄弟以下云/䘮逝子姪孫)
(云遽爾/夭折)痛苦摧裂不自勝堪(伯叔父母姑兄姊弟妹云/摧痛酸苦不自堪忍妻改)
(摧痛為悲悼子姪/孫改悲悼為悲念)伏䝉尊慈特賜慰問哀感之至不任
下誠(平交降/等如前)孟春猶寒(寒温/隨時)伏怍(恭怍𬗟/惟如前)某位尊體起
居萬福(平交不用起居降/等但云動止萬福)某即日侍奉(無父母即/不用此句)幸免
他苦未由靣訴徒増哽塞謹奉狀上(平交/云陳)謝不備(平交/如前)
謹狀月日某郡姓名狀上某位(座前謹空/平交如前)
封皮重封如前
　
　
　
　
　
　
　
　
　
　
　
　
　家禮卷四
欽定四庫全書
　家禮卷五
　　　　　　　　　　　　宋　朱子　撰
　祭禮
　　四時祭
時祭用仲月前旬卜日
　(孟春下旬之首擇仲月三旬各一日或丁或亥主人/盛服立於祠堂中門外西向兄弟立於主人之南少)
　(退北上子孫立於主人之後重行西向北上置卓子/於主人之前設香爐香合㺽珓及盤於其上主人搢)
　(笏焚香薰珓而命以上旬之日曰某將以來月某日/諏此嵗事適其祖考尚餐即以珓擲於盤以一俯一)
　(仰為吉不吉更卜中旬之日又不吉則不復卜而直/用下旬之日既得曰祝開中門主人以下北向立如)
　(朔望之位皆再拜主人升焚香再拜祝執辭跪於主/人之左讀曰孝孫某將以來月某日祇薦嵗事於祖)
　(考卜既得吉敢告用下旬日則不言卜既得吉主人/再拜降復位與在位者皆再拜祝閉門主人以下復)
　(西向位執事者立於門西皆東靣北上祝立於主人/之右命執事者曰孝孫某將以來月某日祗薦嵗事)
　(於祖考有司具修執/事者應曰諾乃退)
前期三日齋戒
　(前期三日主人帥衆丈夫致齋於外主婦帥衆婦女/致齋於内沐浴更衣飲酒不得至亂食肉不得茹葷)
　(不弔喪不聼樂凡凶/穢之事皆不得預)
前一日設位陳器
　(主人帥衆丈夫深衣及執事灑掃正寢洗拭倚卓務/令蠲潔設高祖考妣位於堂西北壁下南向考西妣)
　(東各用一倚一卓而合之曾祖考妣祖考妣考妣以/次而東皆如高祖之位世各為位不属祔位皆於東)
　(序西向北上或兩序相向其尊者居西妻以下則於/階下設香案於堂中置香爐香合於其上東茅聚沙)
　(於香案前及逐位前地上設酒架於東階上别置卓/子於其東設酒注一酹酒盞一盤一受胙盤一匕一)
　(巾一茶合茶筅茶盞托鹽碟醋瓶於其上火爐湯瓶/香匙火筯於西階上别置卓子於其西設祝版於其)
　(上設盥盆帨巾各二於阼階下之東西/其西者有臺架又設陳饌大牀於其東)
省牲滌器具饌
　(主人帥衆丈夫深衣省牲涖殺主婦帥衆婦女背子/滌濯祭器潔釜鼎具祭饌毎位果六品菜蔬及脯醢)
　(各三品肉魚饅頭糕各一盤羮飯各一椀肝各一串/肉各二串務令精潔未祭之前勿令人先食及為猫)
　(犬蟲䑕/所汚)
厥明夙興設蔬果酒饌
　(主人以下深衣及執事者俱詣祭所盥手設果楪於/逐位卓子南端蔬菜脯醢相間次之設盞盤醋楪於)
　(北端盞西楪東匙筯居中設𤣥酒及酒各一瓶於架/上𤣥酒其日取井花水充在酒之西熾炭於爐實水)
　(於瓶主婦背子炊煖祭饌皆令極/熱以合盛出置東階下大牀上)
質明奉主就位
　(主人以下各盛服盥手帨手詣祠堂前衆丈夫叙立/如告日之儀主婦西階下北向立主人有母則特位)
　(於主婦之前諸伯叔母諸姑繼之嫂及弟婦姊妹在/主婦之左其長於主母主婦者皆少進子孫婦女内)
　(執事者在主婦之後重行皆北向東上立定主人升/自阼階搢笏焚香出笏告曰孝孫某今以仲春之月)
　(有事於皇高祖考某官府君皇高祖妣某封某氏皇/曾祖考某官府君皇曾祖妣某封某氏皇祖考某官)
　(府君皇祖妣某封某氏皇考某官府君皇妣某封某/氏以某親某官府君某親某封某氏祔食敢請神主)
　(出就正寢恭伸奠獻/)　(告訖搢笏歛櫝正位祔位各/)
　(置一笥各以執事者一人捧之主人出笏前導主婦/從後卑㓜在後至正寢置於西階卓子上主人搢笏)
　(啟櫝奉諸考神主出就位主婦盥帨升奉諸妣神主/亦如之其祔位則子弟一人奉之既畢主人以下皆)
　(降復/位)
參神
　(主人以下叙立如祠堂之儀立定/再拜若尊長老疾者休於它所)
降神
　(主人升搢笏焚香出笏少退立執事者一人開酒取/巾拭瓶口實酒於注一人取東階卓上盤盞立於主)
　(人之左一人執注立於主人之右主人搢笏跪奉盤/盞者亦跪進盤盞主人受之執注者亦跪斟酒於盞)
　(主人左手執盤右手執盞灌於茅上以盤/盞授執事者出笏俛伏興再拜降復位)
進饌
　(主人升主婦從之執事者一人以盤奉魚肉一人以/盤奉米麫食一人以盤奉羮飯從升至高祖位前主)
　(人搢笏奉肉奠於盤盞之南主婦奉麫食奠於肉西/主人奉魚奠於醋碟之南主婦奉米食奠於魚東主)
　(人奉羮奠於醋碟之東主婦奉飯奠於盤盞之西主/人出笏以次設諸正位使諸子弟婦女各設祔位皆)
　(畢主人以下/皆降復位)
初獻
　(主人升詣高祖位前執事者一人執酒注立於其右/      主人搢笏奉高祖考盤盞位前東向立執事)
　(者西向斟酒於盞主人奉之奠於故處次奉高祖妣/盤盞亦如之出笏位前北向立執事者二人奉高祖)
　(考妣盤盞立於主人之左右主人搢笏跪執事者亦/跪主人受高祖考盤盞右手取盞祭之茅上以盤盞)
　(授執事者反之故處受高祖妣盤盞亦如之出笏俛/伏興少退立執事者炙肝於爐以碟盛之兄弟之長)
　(一人奉之奠於高祖考妣前匙筋之南祝取版立於/主人之左跪讀曰維年嵗月朔日子孝元孫某官某)
　(敢昭告於皇高祖考某官府君皇高祖妣某封某氏/氣序流易時維仲春追感嵗時不勝永慕敢以潔牲)
　(柔毛粢盛醴齊祗薦嵗事以某親某官府君某親某/封某氏祇食尚饗畢興)
　　　　　　　　　　　　　(主人再拜退詣諸/)
　(位獻祝如初毎逐位讀祝畢即兄弟衆男之不為亞/終獻者以次分詣本位所祔之位酌獻如儀但不讀)
　(祝獻畢皆降復位執事者以/它器徹酒及肝置盞故處)
亞獻
　(主婦為之諸婦女奉炙肉及/分獻如初獻儀但不讀祝)
終獻
　(兄弟之長或長男或親賓為之衆/子弟奉炙肉及分獻如亞獻儀)
侑食
　(主人升搢笏執注就斟諸位之酒皆滿立於香案之/東南主婦升扱匙飯中西柄正筯立於香案之西南)
　(皆北向再/拜降復位)
闔門
　(主人以下皆出祝闔門無門處即降簾可也主人立/於門東西向衆丈夫在其後主婦立於門西東向衆)
　(婦女在其後如有尊長則/少休於他所此所謂厭也)
啟門
　(祝聲三噫歆乃啟門主人以下皆入其尊長先休於/它所者亦入就位主人主婦奉茶分進於考妣之前)
　(祔位使諸子/弟婦女進之)
受胙
　(執事者設席於香案前主人就席北靣祝詣高祖考前/舉酒盤盞詣主人之右主人跪祝亦跪主人搢笏受)
　(盤盞祭酒啐酒祝取匙并盤抄取諸位之飯各少許/奉以詣主人之左嘏於主人曰祖考命工祝承致多)
　(福於汝孝孫使汝受禄於天宜稼於田眉夀永年勿/替引之主人置酒於席前出笏俛伏興再拜搢笏跪)
　(受飯嘗之實於左袂掛袂於季指取酒卒飲執事者/受盞自右置注旁受飲自左亦如之主人執笏俛伏)
　(興立於東階上西向祀立於西階上東向告利/成降復位與在位者皆再拜主人不拜降復位)
辭神
　(主人以下/皆再拜)
納主
　(主人主婦皆升各奉主納於櫝主/人以笥歛櫝奉歸祠堂如來儀)
徹
　(主婦還監徹酒之在盞注它器中者皆入於瓶緘封/之所謂福酒果蔬肉食並傳於燕器主婦監滌祭器)
　(而蔵/之)
餕
　(是日主人監分祭胙品取少許置於合并酒皆封之/遣僕執書歸胙於親友遂設席男女異處尊行自為)
　(一列南面自堂中東西分首若止一人則當中而坐/其餘以次相對分東西向尊者一人先就坐衆男叙)
　(立世為一行以東為上皆再拜子弟之長者一人少/進立執事者一人執注立於其右一人執盤盞立於)
　(其左獻者搢笏跪祖考嘉饗伏起受注斟酒反注受/盞祝曰祀事既成          願某親備膺五福保)
　(族冝家授執盞者置於尊者之前長者出笏尊者舉/酒畢長者俛伏興退復位與衆男皆再拜尊者命取)
　(注及長者之盞置於前自斟之祝曰祀事既成五福/之慶與汝曹共之命執事者以次就位斟酒皆徧長)
　(者進跪受飲畢俛伏興退立衆男進揖退立飲長者/與衆男皆再拜諸婦女獻女尊長於内如衆男之儀)
　(但不跪既畢乃就坐薦肉食諸婦女詣堂前獻男尊/長壽男尊長酢之如儀衆男詣中堂獻女尊長壽女)
　(尊長酢之如儀乃就坐薦麫食内外執事者各獻内/外尊長壽如儀而不酢遂就斟在坐者徧俟皆舉乃)
　(再拜退遂薦米食然後泛行酒間以祭饌酒饌不足/則以它酒它饌益之将罷主人頒胙於外僕主婦頒)
　(胙於内執事者徧及㣲賤其/日皆盡受者皆再拜乃徹席)
凡祭主於盡愛敬之誠而已貧則稱家之有無疾則量
筋力而行之財力可及者自當如儀
　　　初祖(惟繼始祖/之宗得祭)
冬至祭始祖
　(程子曰此厥初生民之祖也冬/至一陽之始故象其類而祭之)
前期三日齋戒
　(如時祭/之儀)
前期一日設位
　(主人衆丈夫深衣帥執事者灑掃祠堂滌濯器具設/神位於堂中間北壁下設屏風於其後食牀於其前)
陳器
　(設火爐於堂中設炊烹之具於東階下盥東炙具在/其南束茅以下並同時祭主婦衆婦女背子帥執事)
　(者滌濯祭器潔釜鼎具果楪六盤三杅六小盤三盞/盤匙筯各二脂盤一酒注酹酒盤盞一受胙盤匙一)
　(以按此夲合用古祭器今恐私家或不能辦且用今器/  從簡便神位用蒲薦加草席皆有縁或用紫褥皆)
　(長五尺濶二尺有半屏風如枕屏之制足以圍席三/面食牀以扳為面長五尺濶三尺餘四圍亦以版高)
　(一尺二寸二寸之下/乃施版面皆黒漆)
具饌
　(晡時殺牲主人親割毛血為一盤首心肝肺為一盤/脂雜以蒿為一盤皆腥之左胖不用右胖前足為三)
　(叚脊為三叚脅為三條後足為三叚去近竅一節不/用凡十一體飯米一杅置於一盤蔬果各六品切肝)
　(一小盤切/肉一小盤)
厥明夙興設蔬果酒饌
　(主人深衣帥執事者設𤣥酒瓶及酒瓶於架上酒注/酹酒盤盞受胙盤匙各一於東階卓子上祝版反脂)
　(盤於西階卓子上匙筯各一於食牀北端之東西相/去二尺五寸盤盞各一於筯西果子在食牀南端蔬)
　(在其北毛血腥盤切肝肉皆陳於階下饌牀上米實/階下炊具中十一體實烹具中以火㸑而熟之盤一)
　(杆六置/饌牀上)
質明盛服就位
　(如時/祭儀)
降神參神
　(主人盥升奉脂盤詣堂中爐前跪告曰孝孫某今以/冬至有事於皇始祖考皇始祖妣敢請尊靈降居神)
　(位恭伸奠獻遂燎脂於爐炭上俛伏興少退/立再拜執事者開酒主人跪酹如時祭之儀)
進饌
　(主人升詣神位前執事者奉毛血腥肉以進主人受/設之於蔬北西上執事者出熟肉置於盤奉以進主)
　(人受設之腥盤之東執事者以杅二盛飯杅二盛肉/湆不和者又以杅二盛肉湆以菜者奉以進主人受)
　(設之飯在盞西大羮在盞東/鉶羮在大羮東皆降復位)
初獻
　(如時祭之儀但主人既俛伏興兄弟炙肝加鹽實於/小盤以從祝辭曰維年歳月朔日子孝孫姓名敢昭)
　(告於皇初祖考皇初祖妣今以中冬陽至之始追惟/報本禮不敢忘謹以潔牲柔毛粢盛醴齊祗薦嵗事)
亞獻
　(如時祭之儀但衆/婦炙肉加鹽以從)
終獻
　(如時祭/及上儀)
侑食闔門啟門受胙辭神徹餕
　(並如時/祭之儀)
　　　先祖(繼始祖高祖之宗得祭繼始祖之宗則自/初祖而下繼高祖之宗則自先祖而下)
立春祭先祖
　(程子曰初祖以下高祖以上之祖也/立春生物之始故象其類而祭之)
前三日齋戒
　(如祭初/祖之儀)
前一日設位陳器
　(如祭初祖之儀但設祖考神位於堂中之西祖妣神/位於堂中之東蔬果碟各十二大盤六小盤六餘並)
　(同/)
具饌
　(如祭初祖之儀但毛血為一盤首心為一盤肝肺為/一盤脂蒿為一盤切肝兩小盤切肉四小盤餘並同)
厥明夙興設蔬果酒饌
　(如祭初祖之儀但毎位匙筋各一/盤盞各二置階下饌牀上餘並同)
質明盛服就位降神參神
　(如祭初祖之儀但告/辭改始為先餘並同)
進饌
　(如祭初祖之儀但先詣祖考位奉毛血首心前足上/二節脊三節後足上一節次詣祖妣位奉肝肺前足)
　(一節脅三節後足/下一節餘並同)
初獻
　(如祭初祖之儀但獻兩位各俛伏興當中少立兄弟/炙肝兩小盤以從祝祠改初為先中冬陽至為立春)
　(生物餘/並同)
亞獻終獻
　(如祭初祖之儀但/從炙肉各二小盤)
侑食闔門啟門受胙辭神徹餕
　(並如祭/初祖儀)
　　　禰(繼禰之宗以上皆/得祭惟支子不祭)
季秋祭禰
　(程子曰季秋成物之/始亦象其類而祭之)
前一月下旬卜日
　(如時祭之儀惟告辭改孝孫為孝子又改祖考妣為/考妣若母在則止云皇考告於本龕之前餘並同)
前三日齋戒前一日設位陳器
　(如時祭之儀但止於正寢合設兩/位於堂中西上香案以下並同)
具饌
　(如時祭之/儀二分)
厥明夙興設蔬果酒饌
　(如時祭/之儀)
質明盛服詣祠堂奉神主出就正寢
　(如時祭於正寢之儀但告辭云孝子某今以季秋/成物之始有事於皇考某官府君皇妣某封某氏)
參神降神進饌初獻
　(並如時祭之儀但祝辭曰今以季秋成/物之始感時追慕昊天罔極餘並同)
亞獻終獻侑食闔門啟門受胙辭神納主徹餕
　(並如時/祭之儀)
　　　忌日
前一日齋戒
　(如祭禰/之儀)
設位
　(如祭禰之儀/但止設一位)
陳器
　(如祭禰/之儀)
具饌
　(如祭禰之/儀一分)
厥明夙興設蔬果酒饌
　(如祭禰/之儀)
質明主人以下變服
　(禰則主人兄弟黲紗幞頭黲布衫布裏角帶祖以上/則黲紗衫旁親則皂紗衫主婦特髻去飾白大衣淡)
　(黄帔餘人皆/去華盛之服)
詣祠堂奉神主出就正寝
　(如祭禰之儀但告辭云今以某親某官府君逺/諱之辰敢請神主出就正寢恭伸追慕餘並同)
參神降神進饌初獻
　(如祭禰之儀但祝辭云嵗序流易諱日復臨追逺感/時不勝永慕考妣改不勝永慕為昊天罔極旁親云)
　(諱日復臨不勝感愴若考妣則/祝興主人以下哭盡哀餘並同)
亞獻終獻侑食闔門啟門
　(並如祭禰之/儀但不受胙)
辭神納主徹
　(並如祭禰之/儀但不餕)
是日不飲酒不食肉不聼樂黲布素服素帶以居夕寢
於外
　　　墓祭
三日上旬擇日前一日齋戒
　(如家祭/之儀)
具饌
　(墓上毎分如時祭之品更設魚/肉米麪食各一大盤以祀后土)
厥明灑掃
　(主人深衣帥執事者詣墓所再拜奉行塋域内外環/繞哀省三周其有草棘即用刀斧鉏斬芟夷灑掃訖)
　(復位再拜又除地/於墓左以祭后土)
布席陳饌
　(用新潔席陳於墓前/設饌如家祭之儀)
參神降神初獻
　(如家祭之儀但祝辭云某親某官府君之墓氣/序流易雨露既濡瞻掃封塋不勝感慕餘並同)
亞獻終獻
　(並以子弟/親賓為之)
辭神乃徹遂祭后土布席陳饌
　(四盤於席南端設盤盞/匙筋於其北餘並同上)
降神參神三獻
　(同上但祝辭云某官姓名敢昭告於后土氏之神某/恭修嵗事於某親某官府君之墓惟時保佑實頼神)
　(休敢以酒饌敬/伸奠獻尚饗)
辭神乃徹而退
　
　
　
　
　
　
　
　
　
　家禮卷五
欽定四庫全書
　家禮附録
李方子曰乾道五年九月先生丁母祝令人憂居䘮盡
禮參酌古今因成喪𦵏祭禮又推之於冠昏共為一編
命曰家禮
　(年譜簣黄㽦云先生既成家禮為一行童竊以逃先/生易  其書始出今行於世然其間有與先生晚嵗)
　(之論不合者故未嘗為學者道也出陳淳云嘉定辛/未嵗過温陵先生季子敬之倅郡  示家禮一編云)
　(此徃年僧寺所亡本也有士人録得㑹先生𦵏日擕/來因得之  楊復云家禮始成而失之不及再加考)
　(訂先生既沒而書始出愚嘗竊取先生/後來之考訂議論以與朋友共參考云)
先生曰今廟制以西為上至禰處謂之東廟太廟亦然
　司馬公曰所以西上者神道尚右故也
　　按先生論廟制詳見中庸或問第二十章
先生曰人家族衆或主祭者不可以祭及叔伯父之類
則須令其嗣子别得祭之今且說同居同出於曾祖便
有從兄弟及再從兄弟衮做一處祭不得要好則主祭
者之嫡孫當一日祭其曾祖及祖及父餘子孫與祭次
日却令次位子孫自祭其祖及父又次日却令次位子
孫自祭其父此却有古宗法意古今祭禮這般處皆有
之今要如宗法祭祀之禮須是先就宗室及世族家行
之做個様子方可使以下士大夫行之
楊氏曰祔位謂旁親無後及卑㓜先亡者纔祭髙祖畢
即使人酌獻祔於髙祖者曾祖祖考皆然
先生曰元旦在官者在朝謁之禮恐不得專精於祭事
某鄉里却止於除夕前三四日行事此亦更在斟酌也
問俗節之祭如何先生曰韓魏公處得好謂之節祠殺
於正祭　又曰今之俗節古所無有故古人雖不祭情
亦自安今人既以為重至於是日不能不思其祖考而
復以其物享之雖非禮之正然亦人情之不能已者且
古人不祭則不敢以燕况今於此俗節既已據經而廢
祭而生者則飲食燕樂隨俗自如非事死如事生事亡
如事存之意也愚意時祭之外各因鄉俗之舊以其所
尚之時所用之物奉以大槃陳於廟中而以告朔之禮
奠焉則庻幾合乎隆殺之節而盡乎委曲之情可行於
久逺而無疑矣(荅南軒/先生書)
先生曰焚黄近世行之墓次不知於禮何據張魏公贈
諡只告於廟疑為得禮
　(按先生文集有焚黄/祝文云告於家廟)
問而今士庻亦有始基之祖只祭四代四代以上則可
不祭否先生曰若是始基之祖想亦只存得墓祭
　(楊氏曰按祠堂章云始祖親盡則藏其主/於墓所然則墓所必有祠堂以奉墓祭)
深衣章云度用指尺楊氏曰按說文周制寸尺咫尋皆
以人之體為法
楊氏云按禮記深衣篇云袂之長短反屈之及肘然則
未嘗以一幅為拘
蔡淵云深衣方領與屬衽鉤邊之制先生謂方領者只
是衣領既交則自有如矩之象謂屬衽鉤邊者只是連
續裳旁無前後幅之縫左右交鉤即為鉤邊非有别布
一幅裁之如鉤而綴於裳旁也方領之說先生已修之
家禮矣而屬衽鉤邊則未及修焉
　　復按禮記云衽當旁鄭注云衽謂裳幅所交裂也
　　凡衽者或殺而下或殺而上是以小要取名焉屬
　　衣則垂而放之屬裳則縫之以合前後上下相變
　　(玉/藻)又云續衽鉤邊鄭注云續猶屬也(屬音/燭)衽在裳
　　旁者也屬連之不殊裳前後也鉤讀如鳥喙必鉤
　　之鉤鉤邊若今曲裾也又云純邊(純之/允反)鄭注云純
　　謂緣之也邊衣裳之側(深/衣)鄭氏釋續衽之義則甚
　　明白其釋鉤邊之義以鉤如鳥喙必鉤既已難曉
　　而引曲裾為證又復不可考矣惟朱先生之說為
　　簡明蓋鉤有交互之義(諺所謂鉤牽/鉤連是也)邊者裳幅之
　　側謂其相掩而交鉤也接荀子云鉤有須卵有毛
　　(鳥之喙無須而曰有須卵無毛/而曰有毛蓋堅白異同之論也)則鉤者似又鳥喙
　　之别名也因附記於此　衽蓋衣襟交結之處所
　　謂左衽右衽是也若夫交觧布一幅㳫而綴於衣
　　之衽處下垂以掩裳際以其上屬於衽故因得衽
　　之名注所謂衽在裳旁者也布之交觧而屬於衣
　　者既謂之衽故其交觧而為深衣之裳者亦因得
　　衽之名注所謂衽謂裳幅所交裂者也
楊氏曰請期之禮具書遣使如女氏女氏受書復書禮
賓使者復命並同納采之儀
　(使者致辭一用儀禮謂按楊氏於家禮多欲從儀禮/及温公書儀之詳愚  文公固曰畧浮文務本實以)
　(自附於孔子從先進之意/矣故今不得而悉録之也)
先生曰親迎之禮恐當從伊川之說為是近則迎於其
國逺則迎於其館(妻家就迎設一處/壻即就彼迎歸)
先生曰昏禮用命服乃是吉禮如士乘墨車而執鴈皆
大夫之禮也
先生曰儀禮雖無娶妻告廟之文而左傳曰圍布几筵
告於莊共之廟是古人亦有告廟之禮　問左氏先配
後祖之說先生曰左氏固難盡信然其後說親迎處亦
有布几筵告廟而來之說恐所謂後祖者譏其失此禮
耳
楊氏曰勉齋先生定龔氏親迎禮主人迎於門外西靣
再拜賓東靣答拜主人揖入三揖三讓主人并西靣賔
升北靣奠鴈今宜從之
司馬公曰女子與文夫為禮則俠(音/夾)拜男子以再拜為
禮女子以四拜為禮古無壻婦交拜之儀今世俗始相
見交拜拜致恭亦事理之宜不可廢也
先生曰某定昏禮親迎用温公入門以後則從伊川
又曰人著書只是自入些已意便做病司馬文正與伊
川定昏禮都是依儀禮只是各改一處便不是古人意
司馬禮云親迎奠鴈見主昏者即出(不先見妻父母者/蓋以婦未先見舅)
(姑/也)是古禮如此伊川却教拜了又入堂拜大男小女這
不是伊川云壻迎婦既至即揖入内次日見舅姑三月
而廟見是古禮司馬禮却說婦入門即拜影堂這又不
是古人初未成婦次日方見舅姑蓋先得於夫方可見
舅姑到兩三月得舅姑意了舅姑方令見祖廟某思量
今亦不能三月之久亦須第二日見舅姑第三日廟見
乃安
高氏曰始死廢牀寢於地(人始生在地故廢牀寢於地/庶其生氣之復也本出儀禮)
　(記及喪/大記)
司馬公曰古者死之明日小歛又明日大歛顛倒衣裳
使之正方束以絞紟韜以衾冒皆所以保其肌體也今
世俗有襲而無大小歛所闕多矣然古者士襲衣三稱
(衣單複/具曰稱)等而上之有差此非貧者所能辦也今從簡易
襲用衣一稱小大歛則據死者所有之衣及親友所襚
之衣隨宜用之若衣多不必盡用也　楊氏曰按高氏
一用禮經襲歛用衣多故襲有冒小歛有布絞大歛有
布絞布紟司馬公欲從簡易襲歛用衣少故小歛雖有
布絞而襲則無冒大歛則無絞紟此為踈畧先生初述
家禮皆取司馬公書儀後與學者論禮以高氏喪禮為
最善遺命治喪俾用儀禮此可以見其去取折𠂻之意
矣然欲悉從高氏之說誠非貧者所能辦有如司馬公
之所慮者但當量其力之所及可也
　　復按李方子述先生年譜云諸生入問疾葉味道
　　因請曰先生之疾革矣萬一不諱當用書儀乎曰
　　踈畧范元裕請曰用儀禮乎先生摇首蔡沉復請
　　曰儀禮書儀參用如何乃頷之然則通古今之變
　　參詳畧之中酌貧富之宜學禮者不可以不謹也
問重先生曰三禮圖有畫象可考然且如温公之說亦
自合時之宜不必過泥於古也　楊氏曰按禮大夫無
主者束帛依神温公用魂帛蓋本於此高氏曰古人遺
衣裳必置於靈座既而藏於廟中恐當從之而加魂帛
於其上可也
楊氏曰喪服制度惟辟領一節㳂襲差誤自通典始按
喪服記云衣二尺有二寸蓋指衣身自領至要之長而
言之也用布八尺八寸中斷以分左右為四尺四寸者
二又取四尺四寸者二中摺以分前後為二尺二寸者
四此即尋常度衣身之常法也合二尺二寸者四疊為
四重從一角當領處四寸下取方裁入四寸乃記所謂
適博四寸注䟽所謂辟領四寸是也辟猶開也從一角
當領處取方裁開入四寸故曰辟領以此辟領四寸反
摺向外加兩肩上以為左右適故曰適乃䟽所謂兩相
向外各四寸是也辟領四寸既反摺向外加兩肩上以
為左右適故後之左右各有四寸虛處當脊而相並謂
之濶中前之左右各有四寸虛處當胷而相對亦謂之
濶中此則衣身所用布之數與裁之之法也注又云加
辟領八寸而又倍之者謂别用布一尺六寸以塞前後
之濶中也布一條縱長一尺六寸横濶八寸又縱摺而
中分之其下一半裁斷左右兩端各四寸除去不用只
留中間八寸以加後之濶中元裁辟領各四寸處而塞
其闕(當脊相/並處)此所謂加辟領八寸是也其上一尺六寸
不裁以布之中間從項上分左右對摺向前垂下以加
於前之濶中與元裁斷處(當胷相/對處)相接以為左右領也
夫下一半加於後之濶中者用布八寸而上一半從項
而下以加於前之濶中者又倍之而為一尺六寸焉此
所謂而又倍之者是也此則衣領所用之布與裁之之
法也古者衣服吉㓙異制故衰服領與吉服領不同而
其制如此注又云凡用布一尺四寸者衣身八尺八寸
衣領一尺六寸合為一丈四寸也(此是用布正數又當/少寛其布以為針縫)
(之/用)然此即衣身與衣領之數若負衰帶下及兩衽又在
此數之外矣但領必有祫此布何從出乎曰衣領用布
濶八寸而長一尺六寸古者布幅濶二尺二寸除衣領
用布濶八寸之外更餘濶一尺四寸而長一尺六寸可
以分作三條施於祫而適足無餘欠也通典以辟領為
適本用注䟽又自謂喪服記文難曉而用臆說以參之
既别用布以為辟領又不言制領所用何布又不計衣
身衣領用布之數失之矣但知衣身八尺八寸之外又
别用布一尺六寸以為領凡用布共一丈四尺則文義
不待辨而自明矣
又按喪服記及注云袂二尺二寸緣衣身二尺二寸故
左右兩袂亦二尺二寸欲使縱横皆正方也喪服記又
云袪尺二寸袪者袖口也袂二尺二寸縫合其下一尺
留上一二寸以為袖口也
又按喪服記云衣帶下尺緣古者上衣下裳分别上下
不相侵越衣身二尺二寸僅至腰而止無以掩裳上祭
故於衣帶之下用縱布一尺上屬於衣横繞於腰則以
腰之濶狹為凖所以掩裳上祭而後綴兩衽於其旁也
已上度用指尺(中指中/節為寸)首絰腰絰圍九寸七寸之類亦
同
楊氏曰儀禮注云前有衰後有負版左右有辟領孝子
哀戚之心無所不在䟽云衰者有哀推之志負者負其
悲哀適者指適緣於父母不念餘事又按注䟽衰負版
辟領惟子為父母用之旁親則不用也
　　按儀禮喪服於斬衰章首列冠絰衰裳杖屨之目
　　(其制度則詳見/於本篇之記)自齊衰章而下若牡麻絰之異於
　　苴絰冠布纓之異於繩纓布帶之異於絞帶削杖
　　之異於苴杖䟽屨之異於菅屨悉數而詳言之若
　　衰負版辟領則無異於斬衰者故不復言自齊衰
　　杖期以至緦麻例應如此又按雜記大夫卜宅與
　　𦵏日有司麻衣布衰布帶因喪屨緇布冠不蕤鄭
　　注云麻衣白布深衣而著衰焉及布帶緇布冠此
　　服非純吉亦非純凶也䟽云麻衣謂白布深衣(十/五)
　　(升吉/布也)布衰謂麤衰也皇氏云以三升半布為衰長
　　六寸廣四寸綴於深衣前當胷上又有負版長一
　　尺六寸廣四寸布帶以布為帶(裒衰三年/用布帶)因喪屨
　　謂因喪之繩屨(喪服小記云齊衰三/月與大功同者繩屨)緇布冠不蕤
　　者以緇布為冠不加緌也夫深衣吉服也猶加衰
　　及布帶况緦麻以上之服乎有司非親也所服猶
　　有衰用布帶况緦麻以上之親乎又况喪服自斬
　　衰至緦麻布絰有帶服必相稱不應有絰帶而無
　　衰及負版辟領注以為用之父母而不用之旁親
　　似未然也
楊氏曰家禮用書儀服制婦人皆不杖與喪大記喪服
小記不同恨未得質正
　(喪大記云三日子夫人杖五日大夫世婦杖喪服小/記云女子子在室為父母其主喪者不杖則子一人)
　(杖/)
先生曰宗法雖未能立然服制自當從古父為長子三
年是亦愛禮存羊之意不可妄有改易也如漢時宗子
法已廢然其詔令猶云賜民當為父後者爵一級是此
禮猶在也豈可謂宗法廢而庶子皆得為父後者乎楊
氏曰不杖期章其正服當添姊妹既嫁相為服一條其
義服當添父母在為妻一條先生曰喪禮須從儀禮為
正如父在為母期非是薄於母只為尊在其父不可復
尊在母然亦須心喪三年這般處皆是大項事不是小
節目後來都失了而今國家法為所生父母皆心喪三
年此意甚好　楊氏曰今服制令庶子為後者為其母
緦亦觧官申心喪三年　母出及嫁為父後者雖不服
申心喪三年　為人後者為其父母不杖期亦解官申
心喪三年　嫡孫祖在為祖母齊衰杖期雖期而除仍
心喪三年
楊氏曰長子主喪以奉饋奠以子為母喪恩重服重故
也朔奠則父為主者朔殷奠以尊者為主也喪服小記
曰婦之喪虞卒哭其夫若子主之虞卒哭皆殷祭故也
朔祭亦殷祭故夫主之
楊氏曰按程子張子與朱先生後來之說(見祭禮/降神條)奠酒
則安置於神座前既獻則徹去酹者初酌酒則傾少酒
於茅代神祭也今人直以奠為酹而盡傾之於地非也
與家禮所謂入酹跪酹似相牴牾(弔奠/􁏉條)當以後來之說
為正
問合𦵏夫婦之位先生曰某𦵏亡室時只存東畔一位
亦不會考禮是如何陳安卿云地道以右為尊恐男當
居右先生曰祭時以西為上則𦵏時亦當如此方是
廖子晦問𦵏法先生曰後來講究木椁瀝清似亦無益
但於穴底先鋪炭屑築之厚一寸許其上即鋪沙灰四
旁即用炭屑側厚寸許下與先所鋪者相接(此所謂四/旁謂沙灰)
(之四/旁也)築之既平然後安石椁於其上四旁又下三物如
前(此所謂四旁謂/石椁之四旁也)棺底及棺四旁上靣復用沙灰實之
(此謂棺之/外椁之内)俟滿加蓋復布沙灰而加炭屑於其上然後
以土築之盈坎而止蓋沙灰以隔螻蟻愈厚愈佳項嘗
見籍溪先生說嘗見用灰𦵏者後因遷𦵏則見灰已化
為石矣炭屑則以隔木根之自外至者亦里人改𦵏所
親見故須令在沙灰之外四靣周宻都無縫罅然後可
以為固但法中不許用石椁故此不敢用全石只以數
片石合成庻幾不戾法意爾
先生曰某舊為先人飾棺考制度作帷荒延平先生以
為不切而今禮文覺繁多使人難行後聖有作必是裁
減了方始行得
先生曰伊川制士庻不用主只用牌子又曰若是士人
用主亦無大利害又曰主式乃伊川先生所制初非朝
廷立法固無官品之限萬一繼世無官亦難遽易但繼
此不當作爾牌子亦無定制切意亦須是主之大小高
下但不為判合䧟中可也凡此皆是後賢義起之制今
復以意斟酌如此若古禮則未有考也楊氏曰古禮啟
殯斬衰男子括髪婦人髽蓋小歛括髪髽啟殯見尸柩
故變同小歛今既不塗殯則亦不啟雖不變服可也啟
殯之後男子免至虞卒哭皆免今家禮皆不用
楊氏曰高氏禮遣奠之祝辭曰靈輀既駕往即幽宅載
陳遣禮永訣終天
問夫在妻之神主宜書何人奉祀先生曰旁注施於所
尊以下則不必書也
先生曰温公以虞祭讀祝於主人之右卒哭讀祝於主
人之左蓋得禮意
楊氏曰高氏禮卒哭之祝辭曰日月不居奄及卒哭叩
地號天五情糜潰謹以清酌庻羞哀薦成事尚饗楊氏
曰父在袝妣則父為主乃是夫附妻於祖妣三年喪畢
尚祔於祖妣待父他日三年喪畢遞遷祖考妣始妣考
同遷也胡泳曰先生内子之喪主只袝在祖妣之旁此
當為據
先生曰古者昭穆之次昭常為昭穆常為穆故祔新死者
於其祖父之廟則為告其祖父以當遷他廟而告新死
者以當入此廟之漸也今公私之廟皆為同堂異室以
西為上之制而無復左昭右穆之次一有遞遷則羣室
皆遷而新死者當入於其禰之故室矣此乃禮之大節
與古不同而為禮者猶執袝於祖父之文似無意義然
欲遂變而祔於禰廟則又非愛禮存羊之意竊意與其
依違牽制而均不免為失禮曷若獻議於朝盡復公私
之廟皆為左昭右穆之制而一洗其繆之為快乎
楊氏曰儀禮喪服記載衰負版辟領之制而不言衰負
版辟領何時而除家禮并首絰並去於小祥之時蓋用
司馬公書儀云
　按間傳云期而小祥男子除乎首(謂首/絰也)婦人除乎帶
　(謂腰/絰也)故家禮書儀以小祥去首絰也
問子為母大祥及禫夫已無服其祭當如何先生曰今
禮几筵必三年而除則小祥大祥之祭皆夫主之但小
祥之後夫即除服大祥之祭恐須素服(如弔服/可也)但改其
祝詞不必言為子而祭也　先生曰主祭者雖已除服
亦何害於與祭乎但不可純用吉服須如弔服及忌日
之服可也
問祧主先生曰天子諸侯有太廟夾室祧主藏於其中
今士人家無此祧主無可置處不得已只埋於墓所
先生曰横渠說三年後祫祭於太廟因其祭畢還主之
時遂奉祧主歸於夾室遷主新主皆歸於其廟此似為
得禮鄭氏周禮注大宗伯享先王處似亦有此意
　(李繼善曰既祥而撤凡筵其主且祔於祖父之廟候/祫畢而後遷  楊氏曰世次迭遷昭穆繼序其事至)
　(重家禮但以酒果告遷於祠堂恐禮大輕當於吉祭/前一夕以薦告還至畢乃題神主厥明合祭畢奉祧)
　(主埋於墓所奉遷主新主各歸於廟嵗高氏告祔遷/祝文曰年月日孝曾孫某罪積不滅  及免喪世次)
　(迭遷昭穆繼序先/王制禮不敢不至)
司馬公曰士虞禮注云自喪至禫凡二十七月三年之
喪二十五月而畢禫祭在祥月之中今律勅三年之喪
皆二十七月而除不可違也　先生曰二十五月祥後
便禫看來當如王肅之說於是月禫從月樂之說為順
(檀/弓)而今從鄭之說雖是禮疑從厚然未為當
先生曰薦新告朔吉凶相襲似不可行未𦵏可廢既𦵏
則使輕服或已除者入廟行禮可也四時大祭既𦵏亦
不可行如韓魏公所謂節祠者則如薦新行之可也
又曰頃年居喪於四時正祭則不敢舉而俗節薦享則
以墨衰行之蓋正祭三獻受胙非居喪所可行而俗節
則惟普同一獻不讀祝不受胙也　先生以子喪不舉
盛祭就祠堂内致薦用深衣幅巾薦畢反喪服哭奠子
則至慟
司馬公曰王制大夫士有田則祭無田則薦注祭以首
時薦以仲月今國家享太廟用孟月自周六廟濮王廟
皆用仲月以此私家不敢用孟月　高氏曰何休曰有
牲曰祭無牲曰薦今人鮮用牲惟設庻羞而已
問先生祭儀時祭皆卜日今聞却用二至二分祭是如
何先生曰卜日不定慮有不䖍温公亦云只用分至亦
可
　(司馬公曰孟詵家祭儀用二至二分然今仕宧者職/業既繁但時至事暇可以祭則卜筮亦不必亥日及)
　(分至也若不暇卜日則止依/孟儀用分至於事亦便也)
司馬公曰舅沒則姑老不與於祭若或自欲預祭則特
位於主婦之前參神畢升立於酒壺之北監視禮儀或
老疾不能久立則休於他所俟受胙復來受胙辭神而
已司馬公書儀祭及曾祖有問伊川先生曰今人不祭
高祖如何曰高祖自有服不祭甚非某家却祭高祖又
曰自天子至於庶人五服未嘗有異皆至高祖服既如
是祭祀亦須如是　先生曰考諸程子之言則雖三廟
一廟以至祭寢亦必及於高祖但有䟽數之不同耳疑
此最為得祭祀之本意今以祭法考之雖未見祭必及
高祖之文然有月祭享嘗之别則古者祭祀以逺近為
䟽數亦可見矣禮家又言大夫有事省於其君干祫及
其高祖此則可為立三廟而祭及高祖之騐但干祫之
制他未有考耳　又曰主祭者遊宧四方或貴仕於朝
則奉二主以從之於是為宜蓋上不失萃聚祖考精神
之義(二主常相依則/精神不分矣)下使宗子得以田禄薦享祖宗處
禮之變而不失其中所謂禮雖先王所未之有而可以
義起者蓋如此但支子所得自主之祭則當留以奉祀
不得隨宗子而徙也　又曰兄弟異居廟初不異只合
兄祭而弟與執事或以物助之為宜向見說前輩有如
此而相去逺者則兄家設主弟不立主只於祭時旋設
位以紙榜標記逐位祭畢焚之如此似亦得禮之變也
先生嘗書戒子塾曰吾不孝為先公弃捐不及供養事
先妣四十年然愚無識知所以承顔順色甚有乖戾至
今思之常以為終天之痛無以自贖惟有嵗時享祀致
其謹潔猶是可着力處汝輩及新婦等切宜謹戒凡祭
肉臠割之餘及皮毛之屬皆當存之勿令殘穢䙝慢以
重吾不孝
陳淳曰降神在參神之後然始祖先祖之祭只設虛位
而無主則又當先降而後參不容以是為拘
伊川先生曰古者灌以降神故以茅縮酌謂求神於陰
陽有無之間故酒必灌於地若奠酒則安置在此今人
以澆在地上甚非也既獻則撤去可也　横渠先生曰
奠酒奠安置也若言奠摯奠枕是也注之於地非也
朱先生曰酹酒有兩說一用鬱鬯灌地以降神則惟天
子諸侯有之一是祭酒蓋古者飲食必祭鬼神自不能
祭故代之祭也今人雖存其禮而失其義不可不知
問酹酒是少傾是盡傾先生曰降神是盡傾
　(楊氏曰祭酒/是少傾於地)
楊氏曰士虞禮無尸者祝闔牖户如食問注如尸一食
九飯之頃也
先生曰某家舊時時祭外有冬至立春季秋三祭後以冬
至立春二祭似僣覺得不安遂已之季秋依舊祭禰
又曰始祖之祭似禘(冬/至)先祖之祭似祫(立/春)　問忌日黲
巾之制先生曰如帕複相似有四雙帶當幞頭然
先生嘗書戒子云比見墓祭土神之禮全然滅裂吾甚
懼焉既為先公託體山林而祀其主者豈可如此今後
可與墓前一様菜果鮓脯共十器肉魚饅頭各一大盤
凡所具之物悉陳之羮飯茶湯各一器以盡吾寧親事
神之意勿令少有隆殺
問改𦵏曰須告廟而後告墓方啟墓以𦵏𦵏畢奠而歸
又告廟哭而後畢事方穏當行𦵏更不必出主祭告時
却出主於寢
　右文公門人三山楊復所附注於逐條之下者可謂
　有功於家禮矣復别出之以附於書之後恐其間斷
　文公本書也抑文公此書欲簡便而易行故與儀禮
　或有不同(如婦人用今之衰裳弔/喪者徇俗而答拜之類)其所同者又不能
　無詳畧之異(如昏禮之六禮喪禮/襲歛用衣多少之類)楊氏徃徃多不滿
　之意復竊謂儀禮存乎古家禮通於今儀禮備其詳
　家禮居其要蓋並行而不相悖也故文公雖著家禮
　而尤拳拳於編集儀禮之書遺命治喪必令參酌儀
　禮書儀而行之其意蓋可見矣好古而欲盡禮者固
　有儀禮在楊氏之說有不得而盡録云淳祐五年乙
　已嵗二月既望上饒周復謹書
　
　
　
　
　
　
　
　
　
　
　
　
　家禮附録
