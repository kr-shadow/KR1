#+TITLE: 儀禮析疑-清-方苞
#+DATE: 2016-06-11 12:20:15
#+SOURCE: github.com/kanripo/KR1d0041 master 452e3b7c                
欽定四庫全書　　　　　經部四
　儀禮析疑　　　　　　禮類二(儀禮之屬/)
　　提要
　　　　(臣/)等謹案儀禮析疑十七卷
　　　國朝方苞撰苞有周官集注已著録是書大指
　　　　在舉儀禮之可疑者而詳辨之其無可疑者
　　　　並經文不録苞于三禮之學周禮差深晚年
　　　　自謂治儀禮十一次用力良勤然亦頗勇于
　　　　自信如士冠禮緇布冠缺項鄭康成讀缺如
　　　　頍弁之頍敖繼公則謂以緇布一條圍冠為
　　　　缺項别以一物貫之其兩相又以纓屬自來
　　　　講儀禮者多用其説苞謂既有紒以束髪無
　　　　為又以緇布圍冠據經文乃以青組為緇後
　　　　屬缺項而前繫于兩相以結于頤下不知鄭
　　　　氏讀缺為頍固為改字而别注云項中有􁈋
　　　　疏謂兩頭皆為􁈋别繩穿􁈋中結之廣韻訓
　　　　􁈋為闕類篇曰􁈋結也則鄭之此注大可依
　　　　據明是缺項有布為之結然後加繩敖繼公
　　　　説猶有未詳苞則去敖氏更逺矣士昏禮納
　　　　徴元纁束帛苞云致幣之儀不具何也士庶
　　　　人所通行人皆知之夫經文儷皮以下既曰
　　　　如納吉禮則非以人所通行而畧之也且束
　　　　帛為十端詳于周禮鄭注禮記襍記注十箇
　　　　為束二端向相卷之共為一兩苞第云執一
　　　　兩以致辭則一兩不知為何語矣有司徹侑
　　　　俎二字葢總挈羊左肩左肫以下下節阼俎
　　　　則以起羊肺諸品而苞以前文有侑有俎謂
　　　　此衍文果如所説則與下階爼不配皆不詳
　　　　考之故也然其用功既深發明處亦復不少
　　　　于士相見禮辨注謂賓反見即有燕禮之非
　　　　辨張侯下綱之文所以見于鄉射而不載于
　　　　大射儀之故皆由周禮以通之于聘禮公答
　　　　再拜擯者出立于門中以相拜以為待公既
　　　　拜然後反還振幣于覲禮候氏近于惟門之
　　　　外再拜解使者不答以王命未宣不敢受拜
　　　　禮皆細心體認合乎經義其他稱是者尚夥
　　　　檢其全書要為瑜多于瑕也乾隆四十四年
　　　　十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　儀禮析疑卷一
　　　　　　　　　　翰林院侍講銜方苞撰
　　士冠禮
　古者十五入大學九年而後出學冠者不宜有任職
　之士其用士禮與昬禮之墨車同乃攝盛也盖公卿
　大夫元士之適子並入成均即士之庶子亦恒為學
　士舍不帥教而屏之逺方鮮不登于天府者故其始
　冠俾攝用士禮及三十而娶則有九年出學而升於
　司徒升於大學升于司馬者故攝用大夫之墨車若
　農工商之子雖能為學士而其父非任職之士冠不
　得用士禮其室居不足以陳服器親賓不足以展禮
　儀也　疏義支離皆縁鄭註任職居士位必欲强伸
　其說謂冠者身為士故援䘮服小功章大夫為昆弟
　之長殤以證之喪服小功章大夫公之昆弟大夫之
　子為其昆弟庶子姑姊妹之長殤以兼公之昆弟大
　夫之子故不得去兄與姊乃割截經文曰大夫為其
　昆弟而謂兄為殤則大夫之冠不以二十其謬顯然
　前儒莫辨以未詳讀經文故耳至小記之文乃丈夫
　冠而不為殤而疏作大夫則其誤又不待辨矣既謂
　大夫冠不以二十故據大戴禮公冠篇謂公冠四加
　又據家語冠頌謂王大子之冠擬公不知公冠篇四
　加元冕不過約此經三加爵弁而意為之說冠頌則
　又傳㑹公冠篇而為之說耳天子之元子士也天下
　無生而貴者則其為妄說明矣(如其言士三加用爵/弁其上服也公侯當)
　(以衮冕鷩冕為四加而以元冕何義乎陳氏/祥道又謂天子之冠宜五加皆無稽之言)據左傳
　諸侯十二而冠因援尚書王與大夫盡弁而以大戴
　記文王十三而生伯邑考證之不知成王之時周邦
　新造三叔流言多方攜貳故禮以權制既葬而冠如
　家語所云是不可知若千八百國之諸侯上統于天
　子下監以方伯連帥夾輔以守卿嗣子幼弱正當從
　容督教以徐觀其性行必象賢而後繼世不宜定為
　十二而冠之禮以長其驕惰也秦王政年二十有一
　而冠載在秦紀則變易周公之典禮者至少可知矣
　魯襄公之冠或衰周慝禮晉侯不察而使魯行焉至
　文王十三而生伯邑考則理必無之詩曰文王嘉止
　大邦有子適當其年之謂也周公自述父母之事列
　於雅歌豈反有不信而可以尨言亂之乎盖漢平帝
　生九年而嗣立三年而莽以其女配焉故劉歆承其
　意竄此於大戴記以示文王早㛰亦年十有二云爾
筮于廟門
　凡朝聘饗食及冠昬之禮事皆行于廟堂而筮則于
　門外何也天子則普天之下莫非先王之臣庶也諸
　侯則二國之先君固比肩王朝而同方嶽者也士大
　夫之姻親朋友亦可以祖宗臨之卜筮外神故用事
　于廟門之外以獨伸其尊及嘗禘郊社尊無二上之
　義也
主人𤣥冠朝服緇帶素韠即位于門東西面
　主人註謂父兄非也若兄可主則將冠者不宜紒而
　迎賓二弁非私家所服故用𤣥冠門東閾外之東偏
　也以筮人進受命于此知之
有司如主人服即位于西方
　註謂有司主人所自辟除府史以下非也府史胥徒
　乃庶人在官者豈得與主人同朝服而即客位盖族
　黨内中下士也周官黨正職凡其黨之祭祀喪紀冠
　昬飲酒教其禮事掌其戒禁則雖庶人之冠昬亦必
　使其屬監臨而教戒之况士之子既冠而得見于君
　見于鄉大夫鄉先生者乎(士喪禮公/史讀遺)所謂筮人宗人
　即閭胥中明筮習禮者所謂宰即所屬之閭胥所謂
　賓即他族之師也黨正掌冠昬之禮事正以有司莅
　事者可於五族中各擇其所知耳敖繼公既覺註疏
　之非而曰宰宗人筮人皆公家所使給事於私家者
　不知春官所屬之筮人僅下士二人豈能及私家禮
　事而尚書戴記所稱宗人則官中之師與司宰則六
　職中並無此官也惟取于族黨中明筮習禮者其人
　本中士下士故可假以筮人宗人之稱亦猶夏官之
　兩司馬公司馬耳二十五人之長在鄉曰閭胥在遂
　曰里宰故命筮告期皆贊主人以主人則家之尊閭
　胥則邑之長男女始生必書于閭史故冠昬之禮莅
　事者必閭胥也惟國中之士賓贊有司或取諸官中
　及他官之僚屬若鄉遂公邑縣都則舍同黨五族之
　士安所取哉如主人為中士下士之不命者則宰祝
　宗人當取諸隸子弟之曾為學士而不升於司徒者
　其禮無傳然義不得謂之有司故此經皆就上士之
　冠其子者而言
筮與席所卦者具饌于西塾
　所卦者註謂所以畫地記爻似未安土可以木畫若
　地已甓則木畫不能成文且可分隂陽而不能别老
　少又人所踐踏畫爻於其上非所以尊筮也少牢饋
　食禮云卦以木盖以木為小方刻老隂老陽少隂少
　陽于其上各六方四營成易則釋一方六爻備乃以
　筆别書于大方以占玩耳所卦者謂所以為卦之物
　也若以木畫則當稱名如朼畢籌朴之類不宜曰以
　木曰所卦者盖以木為四象故不敢别為之名
筮人執筴
　易大傳乾之䇿二百一十有六坤之䇿百四十有四
　筴乃蓍之正名也句中有二筮故實指其物而易以
　筴言之法宜然敖氏謂此傳寫之誤證以特牲少牢
　皆云執筮按特牲筮人取筮于西塾執之少牢左執
　筮于丈義皆不必易筮以筴則此非傳寫之誤也
卒筮書卦執以示主人
　書卦即卦者書之也以緊承上文卦者在左又特牲
　少牢有明文故不復言卦者書卦耳至此始言書卦
　則上文所卦者謂刻識隂陽老少之木而非以木畫
　地明矣
苦不吉則筮逺日如初儀
　下始云徹筮席明即于是日再筮也不然則當如少
　牢禮云不吉則及逺日又筮日如初
主人再拜賓答拜主人退賓拜送
　鄉飲酒鄉射主人戒賓賓拜辱主人退賓又拜辱疏
　謂此篇文不具禮則宜同非也鄉大夫興賢能州長
　禮先于學士或州之公士自當拜其辱以僚友而請
　賓以冠其子何為拜其辱哉義各有當也
前期三日筮賓如求日之儀
　戒賓于十日之前而前期三日始筮賓何也以三族
　之不虞近其期庶可保也筮賓已定又至前夕乃宿
　之者至前夕則知可無奪于國事矣若更出意外而
　奪于國事則當擇于衆賓以攝之以事不常見故經
　不具耳宿賓賓對曰敢不夙興則以前夕為期明矣
乃宿賓
　註云宿進也疏謂義與速同案祭統前期旬有一日
　宫宰宿夫人似不宜以進與速為義盖先事而與之
　要也
擯者請期宰告曰質明行事
　筮日請命于主人而宰贊焉為期則宰專命而主人
　不與何也擇日以行禮主人之家事可自專也為期
　則期衆賓兄弟有司以時至以里宰命之則儼若承
　黨正之教戒矣(問胥里宰凡事掌觥撻罰使/宰命告者亦所以肅禮事)故主人
　不敢與也昬冠掌于黨正國法行焉故筮日宰亦贊
　命
擯者告期于賓之家
　正賓或有國事喪疾不及更筮必以擬筮之次賔攝
　則次賓亦宜告主人親宿贊冠者禮同於賓亦宜告
　獨舉賓則兄弟有司既告於其位不復告于家矣
陳服于房中西墉下東領北上
　贊者立于房中負東墉将冠者房中南面當户近于
　西故服陳西墉下取之便也凡著衣必挈其領故東
　領亦取之便也
𤣥端𤣥裳黄裳雜裳可也
　此為緇布冠陳之緇布冠乃庶人所常著始加用之
　明身本庶人也三加而至爵弁亦宵雅肄三之義
　黄裳雜裳有司及衆賓可用主人正賓冠者必冠裳
　同色
緇布冠缺項青組纓屬于缺緇纚廣終幅長六尺
　下經賓受緇布冠右手執項左手執前則缺項即謂
　緇布冠後當項處缺之敖氏謂以緇布一條圍冠為
　缺項别以一物貫之兩相又以纓屬皆非也既有紒
　以束髮無為又以緇布圍冠據經文乃以青組為纓
　後屬缺項而前繫于兩相以結于頤下耳今幽燕士
　大夫燕居之冠後多兩岐以組屬之以便或卷而髙
　或垂而下閭巷閒人則出入皆冠之疑上古之緇布
　冠制類此
爵弁皮弁緇布冠各一匴執以待於西坫南南面東上
賓升則東面
　待于西坫南賓升自西階負西序而立取之便也賓
　未升執匴者南面賓升時面宜鄉之也賓既升則東
　面以賓自筵前降取冠弁在西階上之東宜東面以
　授之苦早東面則賓升時背之矣　服可以陳於筵
　爵可以奠於筵而冠弁必執以待示將冠者以自敬
　其身之義也
主人𤣥端爵韠
　不言冠者篇首朝服用𤣥冠則𤣥端之冠不待言矣
兄弟畢袗𤣥
　玉藻無君者不貳采謂未仕及去位者衣裳上下同
　色也此兄弟盖未仕者袗𤣥即所謂不貳采也衆皆
　袗𤣥即閒有己仕者亦降服以從同故曰畢也敖氏
　謂盡服𤣥端則經文宜曰畢𤣥端此經于主人擯者
　𤣥端之中特掲袗𤣥而昬禮于從者曰畢𤣥端於女
　從者曰畢袗𤣥則異制明矣　伯叔父不與何也不
　可與主人同位于序端不可與兄弟同立于洗東也
贊者𤣥端從之
　敖氏謂贊者以下之衆賓皆俟于賓之門從之立于
　主人之門外非也鄉大夫興賢州長習射國政也故
　羣士承之而有此禮冠則賓贊之外執事者皆私臣
　也即親黨中有來觀禮者亦不宜俟于賓之門
主人揖贊者與賓揖先入每曲揖
　主人當與賓讓而入故揖先贊者後賓然後每曲與
　賓揖而贊者從之也
主人升立于序端西面
　冠者筵于東序少北則主人惟序之北端可立敖氏
　謂不立於東序辟子之坐且不參冠禮非也使主人
　立于東序則廹近冠者之筵而礙執事者之往來立
　于序北端正臨視冠者之禮儀而曰辟其坐義無所
　處
贊者盥于洗西升立于房中西面南上
　贊者一人而云南上故註疏皆謂與主人之贊者序
　但主人贊者陳衣後更無房中之事則此經南上乃
　所立之地宜近南非與人列序也(猶下經設篚一物/而曰南順註云北)
　(為/上)盖冠者在房中南面贊者西面必立于其南乃可
　相覿如立于北則冠者非側身不能見又席東鄉西
　鄉以南方為上則無席而立者亦宜上南
主人之贊者筵于東序
　不舉冠者之筵經記有明文也賓贊之事條舉之則
　布冠者之筵陳服執冠弁與徹之不目其人並屬主
　人之贊者可知矣
贊者卒
　不言卒纓以兼治其屬于缺者統言卒乃可以該之
冠者興賓揖之適房服𤣥端爵韠出房南面
　據經文似冠者自服而出盖被服束帶納屨事䙝且
　自成童已習為之故不敢以煩贊者敖氏謂皆贊者
　為之未知何據
服素積素韠容出房南面
　賓之容在始加之先示冠者以威儀宜于冠之始也
　冠者之容在再加之後示衆人以威儀宜于服之盛
　也
服纁裳韎韐
　始加舉𤣥端爵韠而不言裳以陳服時雖列三等之
　裳而冠者正服必𤣥裳不待言也再加三加不言衣
　以皮弁之色白爵弁之色赤而㣲黑則衣冠同色不
　待言也周頌絲衣其紑載弁俅俅則弁服皆絲亦不
　待言也不言帶緇帶三加所同也不言屨後有明文
　　周頌孔疏云惟爵弁絲衣後儒從之皆據此經爵
　弁純衣耳但三加皆不言衣以冠則衣用布弁則衣
　用絲二弁同服不言可知若皮弁衣仍用布宜特文
　以表之
徹皮弁冠櫛筵入于房
　初加入房服𤣥端爵韠以出則采衣委于房矣次加
　服素積素韠以出則𤣥端爵韠委于房矣三加後徹
　皮弁冠櫛筵以冠者不復入房俟門内之禮終而後
　易服也而再加三加後贊者捧緇布冠皮弁與櫛並
　奠于筵具見矣
贊者洗于房中
　洗在北堂而曰房中者自房中入洗故蒙其稱以此
　推古之廟制北堂宜隔取東夾室之半而厰其北房
　之東北隅有戶以通于堂然後祭之日主婦宗婦女
　賓可自北堂入于東房鄭註北堂房中半以北賈疏
　房無北壁故得堂名非也棟以北僅兩架取一架以
　為室房復隔房之半以為北堂則祭之日籩豆鉶敦
　具陳于此主婦宗婦及子婦襄事觀禮者畢集于此
　主人且入獻内賓何所容其席位乎况無北壁則嚴
　冬凜冽婦人豈能終日待事于此為此說者盖未達
　于士之廟皆有東西夾室耳室房所取惟一架亦臆
　說非事禮之實也
側酌醴
　凡尊必有𤣥酒惟冠獨陳醴故云側凡酌未有使人
　助者不宜言側盖傳寫誤衍
冠者筵西拜受觶賓東面答拜
　鄉飲酒鄉射主人乃鄉大夫州長賓其所涖士民也
　故北面以答此以父之行為賓而答子弟之拜故東
　面
冠者奠觶于薦東
　或醴或醮皆啐而不飲何也未見于尊親恐不勝飲
　而或愆於儀即此示以成人之禮也
降筵北面坐取脯降自西階適東壁北面見于母母拜
受子拜送母又拜
　冠者無見父之禮何也父為主而親臨之故冠後無
　庸更見即見贊者而不見賓之義也凡以爵相授受
　必拜父不可與子為賓主之禮故藉手于賓猶燕禮
　君不可與羣下交獻而以屬宰夫也祭于廟中則父
　可以荅子之拜何也弟子之舉旅以廣神惠故長賓
　長兄弟答焉嗣舉奠尸且答拜故為上𧃊而拜酳爵
　父亦答焉以示宗祊付託之重也父子主恩自孩提
　以後視其寒燠而加之衣賜以餘􁏏而使之飲數數
　然矣使親以冠加而醴之則習為故常而無震動恪
　恭之義不若使賢者臨之有所感發而是則是效也
　子未拜送而母先迎拜何也肅拜也禮成於廟中故
　迎拜以示宗祊之重而拜止于肅則雖無改俠拜之
　儀而不為過禮也(少儀婦人吉事雖有君賜肅拜其/頓首惟見舅姑與祭獻爵稽顙惟)
　(主夫及長子之喪與/臨君夫人之喪耳)庶子之冠母答之無異禮何也
　設長子死舍庶子無從故不容有異也　凡内事主
　婦位于房中冠則受脯於東壁何也将冠者房中南
　面尊甒服屨陳于西墉贊者負東墉而立則無地以
　位之其不可待于北堂何也三加畢贊者將入洗觶
　男子婦人無禮不相接祭之日主婦出獻賓祝佐食
　主人入獻内賓義不容已故禮答焉冠子而母與贊
　者數相面則義無取而禮與辭亦無可施是以出待
　于闈門外也其不于内寢何也母喪疾則使人受脯
　于西階西階無受者而母不在東壁則疑于父存而
　母殁爾
入見姑姊如見母
　不目其地何也姊必于母之寢姑必于大母之寢遭
　變則通焉不目其地然後辭約而義該不言妹文闕
　也兄弟姑姊妹皆見則伯叔父大父母不待言矣父
　殁而冠見伯父叔父而大父母無文亦此義也伯叔
　父或異居則見君之後見于其家然後見于鄉大夫
　鄉先生時義宜然
乃易服服𤣥冠𤣥端爵韠
　弁服可攝而不可常也故易之而後出
乃醴賓以壹獻之禮
　士惟祭備三獻鄉大夫賓興州長教射雖國政賓不
　過一獻故冠昬不得踰也　註謂醴當作禮非也與
　昬禮醴婦于房中同義
贊者皆與贊冠者為介
　此贊者謂主人之私臣也贊冠者賓之贊也篇首但
　列兄弟有司之位而不見衆賓盖姻黨中行輩或來
　觀禮無多人當與兄弟列序其餘執事者皆有司也
　又于此見冠禮姻黨中尊行不與使與則宜特見衆
　賓之位
若不醴則醮用酒
　周公制禮以宰制羣衆宜定一尊使知所遵循而或
　醴或醮或殺牲或否並著于禮典疏以為夏殷之禮
　非也五方之民異性循而習之者異俗修其教不易
　其俗齊其政不易其宜聖人之道所以曲成萬物而
　平易近民也或醴或醮因其國故焉爾或殺牲或否
　稱家之有無焉爾
若殺則特豚載合升
　曰若殺則三醮之乾肉折俎非特殺明矣冠重禮也
　而醮之終乃加乾肉總一醴則惟脯醢降及庶人禮
　物尤殺是以比戶可行也若不殺即禮賓止脯醢乾
　肉而酬必用束帛儷皮又以見古人薄于飲食之奉
　而特重交際之禮也　註云明亨與載皆合升下文
　離肺實于鼎不宜預闌入載俎事疏云鼎直有升名
　俎則升載兩稱不過以經文連載與升曲為之解義
　無所取敖氏以載為衍文乃定論也吉祭用右體虞
　祭用左體此合升盖半用于冠者之俎半用于賓俎
三醮攝酒如再醮加俎嚌之皆如初嚌肺
　疏謂再醮之薦不徹三醮因之而加俎敖氏謂不宜
　相因是也疏盖因再醮不言徹薦三醮不言加籩豆
　而臆為是說不知殺牲之再醮未言攝酒經乃遥承
　不殺之再醮而曰攝酒如再醮則再醮之徹薦三醮
　之更陳籩豆皆包於其他如初内矣經文之簡而有
　法類如此
卒醮取籩脯以降
　有折俎而取籩脯者執以見母濡肉非所宜且脯非
　一脡可取其完者牲體則皆所嚌之餘也
若孤子則父兄戒宿冠之日主人紒而迎賓
　周官黨正凡祭祀喪紀昬冠飲酒敎其禮事掌其戒
　禁則有司宜與事者皆官紀之大夫士之子雖孤得
　用士禮有司皆本族中下士或共黨别族之士皆将
　冠者之等夷儔輩也故筮日筮賓為期可自主之若
　賓則必其父行不可以不冠而與為禮故戒與宿必
　諸父諸兄主之直至冠之日然後紒而迎賓以接時
　而加冠也　父兄可戒宿而不可迎賓何也未與賓
　接而自往戒不若父兄戒宿為安若為主而命冠則
　父之事不忍以諸父諸兄攝也故寧使孤子自為主
　而迎賓猶娶有日而父母死哀痛方深自致命于女
　氏不若伯父致命為安若饗婦而授之室則父母之
　事不敢以伯父伯母攝也故寧使老醴婦而饗則廢
禮于阼
　父在則冠于阼暫筵于主人之位以著代也醴醮于
　戶西暫筵於客位以昭敬也孤子自為主人冠加于
　阼而復就客位以受禮則義無所處矣故醴醮並于
　阼禮有父母而賓客之者遣之包牲是也所以重孝
　子之哀也有子孫而賓客之者冠之醴醮是也所以
　責成人之禮也
若殺則舉鼎陳于門外
　註疏孤子尊得伸盛禮非也孤子為主而以盛禮自
　伸其尊非義所安或謂不忍仍父在之故地亦非也
　鋪筵席設服陳器一仍其故而獨不忍于陳鼎乎盖
　鼎陳于門外賓燕之禮也冠而殺牲本為其子故不
　敢陳于賓燕之地孤子自主冠則陳于門外示特殺
　以盡敬于賓而非為己也不于賓燕之地以見情也
　禮之忠質也于賓燕之地以義起也禮之敬文也其
　他立于序端拜于阼階下乃義之不得復仍其故者
　爾
苦庶子則冠於房外南面遂醮焉
　敖氏謂此指父在者父殁則禮同似未安古者期之
　兄弟未有不同宫者適兄在而庶弟冠于阼其義何
　居觀庶婦之不饋則知庶子不得冠于阼矣必庶子
　孤而無兄弟然後禮同于適耳
冠者母不在則使人受脯于西堦下
　不在或以疾或冠有期而歸視父母伯叔父兄弟姑
　姊妹之疾或出而不肯改適以待夫之命或有期九
　月之喪未卒哭不得反夫家也疏謂歸寧不應廹冠
　期而歸敖繼公謂出母如已改適或雖未改適而志
　有他義不得受子之脯
某有子某将加布於其首願吾子之教之也
　冠加二弁乃攝用有位者之服使冠者自砥于德行
　道藝然是乃未然不可必之事故禮辭告賓但據緇
　布冠以為言言不過物且使庶人可通用也故祝醮
　之辭惟勉以德祈以福夀皆貴賤所同
兄弟具在以成厥德
　初加祝辭曰棄爾幼志順爾成德略以冠而成人之
　義示之也再加曰敬曰淑曰慎内外交養樂善謹幾
　成德之實事也三加曰兄弟具在以成厥德修身以
　及家成己以成物所包之義益深以廣矣盖必如是
　而後成人之德備也
始加元服兄弟具來孝友時格永乃保之
　註詁格為至與具來義複敖氏云兄弟皆來乃汝孝
　友之德有以感格之無為不相戒勉而先漫為讚美
　之辭推經意似言兄弟具來汝必能以孝友相感格
　乃可永保同氣共族之恩耳凡人百行之敗多由兄
　弟恩薄大傷祖考心而睦姻任恤皆推之無其本矣
　故于始醮即此戒勉而再醮三醮惟祝其承福慶也
　祝辭則以是終而欲其兼成兄弟之德義更深逺矣
屨夏用葛𤣥端黑屨青絇繶純純博寸素積白屨以魁
柎之緇絇繶純純博寸爵弁纁屨黑絇繶純純博寸冬
皮屨可也不屨繐屨
　退屨在後又不言設之之人所陳之地何也與冠事
　者多羣士主人之僚屬也冠可使之執服可使之設
　以屨煩焉則瀆矣必主人之贊者陳服而别使御者
　置屨其人㣲不可登于典册也不言其地既加冠適
　房易服而出則並易屨不待言矣
無大夫冠禮而有其昬禮古者五十而後爵何大夫冠
禮之有公侯之有冠禮也夏之末造也天于之元子猶
士也天下無生而貴者也繼世以立諸侯象賢也以官
爵人德之殺也死而諡今也古者生無爵死無諡(記/)
　首言大夫有冠禮之非次言諸侯之有冠禮見于夏
　之末造則虞夏以來諸侯之子必既冠成人能象賢
　而後立之以繼世殷周聖王革而正之久矣次言天
　子之元子冠用士禮則諸侯大夫别為冠禮之謬不
　待言矣然推其所由來則以諸侯世國而不論其賢
　大夫世官而不論其德故有不安于童稚者而為此
　慝禮耳繼世以立諸侯本為其能象先君之賢故誓
　於天子然後為世子免喪類見然後命為諸侯安得
　有諸侯之冠禮乎任官然後爵之以德為等殺初試
　為士其德未成其業未著故必待五十命為大夫然
　後有爵有諡今士無爵而有諡其悖甚矣大夫有冠
　禮士有諡不言周之末造而第言古者無此此聖賢
　之言語氣象也
　
　
　
　
　
　
　
　
　
　儀禮析疑卷一
欽定四庫全書
　儀禮析疑卷二
　　　　　　　　　　翰林院侍講銜方苞撰
　　士昬禮
　親迎昬以為期盖必既成夫婦而後可見于舅姑若
　早至而不見所尊則嫌于慢且未成夫婦而坐對一
　室語言不接面目難施故縁情制節必近夜為宜
下達
　敖氏謂自天子下達于庶人納采皆用鴈非也臣下
　之贄乃用膳物大國之孤則更以皮帛矣然則惟卿
　以下宜用鴈耳天子穀圭以聘女諸侯大璋合之以
　幣安用參以食物之細㣲者下經序納采之禮自主
　人筵使者至始則達于媒妁而有成言明矣註不可
　破即用敖說亦宜謂下達于庶人皆備六禮
納采用鴈
　納采問名本一事也媒妁通言而未見女之父母故
　使人執贄以請示已見采擇俟受鴈而後問名以漸
　而進也　鴻鴈性難馴且非時非地不可必得昬禮
　及大夫所執皆舒鴈耳盖取其潔白而安舒
主人筵於戶西西上右几
　設几筵以依神而無奠告何也祭禮繁重不可與昬
　禮並日而行且先嫁之三月教于祖廟宗室既有祭
　矣女至壻家必三月而後成婦故殆歸亦無祭告也
　傳稱伍舉之辭曰圍布几筵告于荘共之廟而來而
　士昬禮無文何也納吉之辭曰加諸卜占曰吉則必
　告于祖禰其節當在問名之後而文略耳冠禮不設
　筵几何也以冠者立于房西受醴于戶西也且禮行
　於禰廟以著代則不待設席以依神而已洋洋如在
　矣
使者𤣥端至
　按周官庶尹為上士則其屬有中士下士中士亦然
　註疏以使者為屬士據此但約㛰非冠子之比不宜
　以僚友為使又註云下士之屬亦有下士更不可通
　敖繼公以為家臣非也士無家臣其室老不過與胥
　史在官者等耳而可使與僚友執友分庭抗禮乎宜
　以姻黨士友中齒少而分卑者為之
主人如賓服迎于門外再拜賓不答拜
　主人再拜致敬于壻之父非拜賓也故不答拜猶諸
　侯之臣相為國客主君拜逆拜至皆避而不敢答以
　其致敬于君而非為已也
賓升西階當阿東面致命主人阼階上北面再拜授于
楹閒南面
　註以阿為棟敖氏曰未詳盖以主人立阼階上賓不
　宜深入堂中以致命疏釋今文謂楣前接簷為􁍘似
　得之盖致命于簷前而後進授鴈于楹閒也敖氏謂
　授當作受盖以主人之受無文然下文主人降授老
　鴈則北面再拜後進受鴈于楹閒具見矣經所以不
　言受者鴈非使者之物主人無儀之可展無辭之可
　致故以下授鴈見之問名之鴈亦但言賓授盖使者
　受醴取脯以反命則主人受鴈不待言也
主人迎賓于廟門外揖讓如初升主人北面再拜賓西
階上北面答拜
　前此門外再拜拜壻父之以禮先也阼階上再拜拜
　所致之命也至此乃正拜賓之勤故賓答拜
主人拂几授校拜送賓以几辟北面設于座左之
　授几以安賓主人不自設而授賓使設何也敷筵設
　几而不授者于喪于祭所以事鬼神也天子諸侯之
　禮事則有司所以奉君也公食大夫則君之所以禮
　臣也主人筵賓擬以事神之禮則不倫比于臣之奉
　君則非受者所安比于君之禮臣則非施者所宜故
　自儐尸以及賓客之事莫不親相授受　疏謂冠賓
　輕故無几非也冠賓與主人敵體豈得反輕于昬賓
　盖冠賓乃主人朋好猶鄉飲鄉射及燕賓皆本國之
　人故禮從簡略而几可不設昬賓則來自壻家致舅
　姑之命猶聘賓來自他邦致其君命禮宜嚴重而几
　不可不設也公食大夫内兼本國之臣而有几何也
　大夫有勲勞德望然後禮食焉(左傳晉悼公将使魏/絳佐新軍與之禮食)
　故雖設而不授所以别于聘使也
賓即筵坐左執觶祭脯醢以柶祭醴三西階上北面坐
啐醴建柶興坐奠觶遂拜主人答拜賓即筵奠于薦左
　受醴于筵前復位于西階升筵以祭醴反西階而啐
　醴奠觶于西階復即筵而奠於薦東皆易以敬也賓
　啐醴奠觶而不飲與聘禮醴賓同非飲酒之禮無卒
　爵也
降筵西北面坐取脯主人辭
　辭其坐而取脯也
納徵𤣥纁束帛儷皮如納吉禮
　致幣之儀不具何也士庶人所通行人皆知之又使
　者執一兩以致辭其餘從者執之儷皮陳於庭中不
　言可知與冠禮不言設屨與著之同也
尊于房戶之東無𤣥酒篚在南實四爵合巹
　四爵合巹為夫婦之酳而設于房戶之外何也尊設
　於室中北牖下正當戶婦立于尊西則尊之南正執
　事者出入往來所由不可置篚以隘之室中有𤣥酒
　示禮有初兼兩尊相配也外尊贊以自酢以酳媵御
　則無取焉
主人爵弁纁裳緇袘
　爵弁纁裳純衣緇帶已見冠禮故獨舉緇袘而繫于
　纁裳見以緇縁裳惟親迎之服為然猶女之縁袡也
乘墨車
　古者三十而娶則宜有升于司徒司馬及任官而身
　為士者矣故得攝大夫之車
婦車亦如之有裧
　註以裧為裳幃即周禮所謂容有容則有盖是也敖
　氏乃謂在上曰裧未知何據婦人出門必擁蔽其面
　况始嫁加景以禦塵乃有盖而無幃乎
姆纚筓宵衣在其右女從者畢袗𤣥被顈黼在其後
　註于宵衣顈黼並以領詁疏曲為之觧似未安敖氏
　謂皆指衣言是也據少牢特牲宵衣次于褖衣女衣
　褖則姆衣綃宜也獨舉領而不言其衣何義乎顈黼
　曰被示覆于袗𤣥外也領而曰被則辭不當物矣
主人𤣥端迎于門外西面再拜賓東面答拜主人揖入
賓執鴈從至于廟門揖入三揖至于階三讓主人升西
面賓升北面奠鴈再拜稽首降出婦從降自西階主人
不降送
　記曰古之君子不必親相與言也以禮樂相示而已
　儀禮中此類甚多必各求其所以然然後知先王依
　人性以作儀之意凡主賓初接必有禮有辭惟壻親
　迎主人主婦之與壻接則無辭可致故壻至門外使
　擯者請事傳辭而主人出迎賓升堂奠贄主人西面
　主婦南面相視而不為禮不交一言壻降出婦自從
　之以明授受養亷恥皆體性而為之儀則也主人不
　送賓仍立西階盖俟女出而面戒之又女與壻相從
　父母不宜參故惟庶母送之及大門以内　稽首非
　君父無所施以鴈授婦曷為有此禮娶婦以承宗祀
　奉粢盛供盥饋祖宗父母子姓皆将託焉故重為禮
　於其祖禰以示待之厚望之深也女不親受其義有
　二未成夫婦不可親授受又以避夫之稽首即舅降
　洗婦避于房之義也主人之不答其義有三壻出女
　從不可參也又以示稽首之禮乃致敬于己之祖禰
　而非己所敢當猶聘禮主君拜逆而使者不敢答也
　且禮之有報所以相稱也納采以下五禮主人皆拜
　于門堂者再而使者不答故于壻之重禮一不答亦
　所以為稱也　納采但言授鴈問名門外言執登堂
　但言授惟此言執鴈從則餘皆使人奉鴈俟于堂下
　而後賓取以授也(婦見舅姑及廟見皆言下堂/取笲而不言執笲以待事者)盖四
　禮皆賓致主人之命親迎則壻以為贄于女義不得
　使人代執(記云執贄以相/見敬彰别也)　壻攝盛主人則不可以
　朝祭之服即私事
壻御婦車授綏姆辭不受
　姆為婦辭盖從女而歸于壻家也七出中惡疾惟母
　家可歸五者皆身為不義可聽其所之惟五十無子
　者情可矜憫其不肯再適人者或母家貧不能相養
　則使姆教他人之女而依以終世得自完其從一而
　終之節凡此皆聖人所以盡人之性贊天地之化育
　也　姆辭不受壻宜執而拖諸軫閒俾女自取之然
　後御輪三周而下
婦乘以几
　升以漸則體安尸乗以几尊之故欲其安也婦乗以
　几恐失容于壻前使其升易也
媵布席于奥夫入于室即席婦尊西南面
　親迎以前六禮皆男先于女入寢門之後媵先布夫
　席婦久立以待則女下于男咸恒之義也媵布夫席
　沃盥示服事其君之禮也婦入門則壻稱主人入室
　則稱夫而閑家之義具矣　婦立于尊西然後設俎
　豆醬湆黍稷者得自展布即早設對席陳饌者往來
　非獵席必避席故直至啓㑹告具而後揖婦即筵也
　御謂夫家内御者不必改讀為訝
贊者徹尊幂
　贊者乃姻黨中老婦與冠之贊同非内御者之比故
　主人及婦皆與交拜
舉者盥出除鼏舉鼎入陳于阼階南西面北上
　喪奠陳鼎于阼階前将匕載而後除鼏以陳鼎于未
　斂之前俟斂畢而後載俎時久不可以早除鼏也昬
　禮則陳鼎與匕載同時旋用之故除鼏而後舉少牢
　亦然少牢鼎陳于洗西當東序以在廟主人子姓兄
　弟並立于阼階下也此陳於阼階南以階下無立者
　近堂室便陳饌也二斂将舉阼階亦無立者故鼎可
　陳
俎入設于豆東魚次腊特于俎北
　特言俎入明别有以入者不言其人盖男不入内内
　御者以入可知
設黍于腊北
　對饌不言豚魚何也席東西相對夫之豚俎設于菹
　豆東魚在豚東腊特于豚魚之北婦之豚俎設于菹
　豆西魚在豚西腊特于豚魚之南菹醢黍腊之位具
　則魚豚二俎可知矣黍豚腊三俎相次黍設于豚北
　而云于腊北何也腊特于魚豚二俎之閒南北不正
　相直故因此以見東西之節也
御布對席
　筵席皆不言布之者惟媵與御目其人義存焉爾
贊爾黍授肺脊皆食以湆醬皆祭舉食舉也
　皆食以湆醬為句黍久陳宜溫以湆肺味淡宜擩于
　醬重言祭舉嫌前既祭肺食時不再祭也舉言食以
　别于嚌也　凡獻酬肺脊有嚌而無食即公食大夫
　禮但以湆醬食惟尸食舉以祭主于養尸也婦始入
　室而食舉者夫婦之道以直以誠晨而興至是宜夕
　食矣故從質也　大羮湆惟飯食用之鄉飲酒鄉射
　燕大射皆不設湆以有牲酒而無黍稷也惟昬禮及
　公食大夫義主于牲黍故食以湆醬士虞特牲湆雖
　設而尸不嘗以将飯已嘗鉶羮也少牢正祭無湆乃
　簡殘文闕宜與士虞特牲禮同儐尸設湆而不嘗以
　正祭既飯時則肺肉及燔皆嚌而不食也　饋食禮
　祭舉而後飯尸象神禮多文也此既飯乃祭舉與朝
　夕恒食同從質也
三飯卒食
　自朝食待事以至于昬不再食則饑矣而飯止于三
　縁婦之情不能飫也
三酳用巹亦如之
　飲酒之禮雖一獻賓主人各既三爵冠之醮昬之三
　酳皆取義于三爵也酳以安食故祭禮惟主人稱酳
　昬則再三皆稱酳承夕食之後非飲酒之禮不可以
　稱獻也
贊洗爵酌于戶外尊入戶西北面奠爵拜皆答拜
　贊自酢以婦始至未見舅姑不得用主賓常法出戶
　洗爵以酢贊也酌于戶外尊示房中之尊專為合巹
　設也疏云三酳乃酌外尊以自酢乃略賤者非也冠
　禮亦三醮具舉而後主人别醴賓則非輕賓可知矣
　禮辨于㣲禓襲不相因校足不襲執贊自酢自不宜
　酌于合巹之尊以為略賤則贊非賤者
主人出婦復位
　復位避徹饌并改筵而布衽也
御衽于奥媵衽良席在東皆有枕北止
　奥室西北隅夫衽席在東外方也婦衽在西内方也
　外内正位之義具焉北趾並南首也卧未有無枕者
　而曰皆有枕嫌男女共枕也　前布于奥飲食之席
　也故曰夫此所設寢寐之衽也故曰良其辭彌親稱
　名之當如此
主人入親說婦之纓
　說婦于房復稱主人對媵而言此復稱主人示婦之
　纓非主之者不可說也
媵侍于户外呼則聞
　媵習于女異日當與女君分夕而叙御凡隂事所徵
　求無所嫌也
夙興婦沐浴纚筓宵衣以俟見
　婦歸之次日即著事舅姑之常服而親盥饋焉以示
　昬禮既成即宜操作而無事於容觀家人之初閑有
　家悔亡之義也
席于阼舅即席席于房外南面姑即席
　姑之席不敢正對舅即主人席于奥婦尊西南面之
　義婦饋舅姑同席東面盖並坐則上下已别也
婦執笲棗栗自門入
　此言命士父子異宫者不命之士其出自寢室直升
　西階與
北面拜奠于席
　拜舅不言東面以拜姑之北面見之拜奠于席下遺
　如初禮三字冠禮母受子脯猶俠拜以其禮重也莫
　重于始昬而見于姑無不俠拜之義觀三月廟見俠
　拜與舅同則此為闕文無疑
姑坐舉以興拜授人
　註授有司非也祭祀助主婦薦徹者必婦人而况受
　婦之贄乎舅使宰徹則姑舉必授内御者婦以脯授
　人于門外則所授必丈夫送者皆曰授人而不目其
　人以其人不待目而辨耳
贊醴婦
　舅姑不自醴婦而使贊代註以為親厚之敖氏以為
　示尊卑之禮皆非也婦未盥饋而舅姑先醴焉非理
　也故使贊代之且女之父母急望其當於舅姑俟婦
　既盥饋舅姑饗之而後以受禮歸報非情也贊代醴
　使婦先取脯以授送嫁者然後情安而理得
贊者酌醴加柶面枋出房席前北面婦東面拜受贊西
階上北面拜送婦又拜
　婦人相為禮有不俠拜者云婦又拜明贊者止一拜
　也
北面坐取脯降出授人于門外
　以授送嫁之人與饗而歸俎同義以安其父母也不
　言歸脯簡㣲故略之問名賓取脯降授人而不出門
　以禮行于廟從者在階下庭中也婦取脯授人于門
　外以禮行于寢送女者在寢門外也
特豚合升側載無魚腊無稷
　惟夫婦牲牢可共祭祀則神俎尸俎必用右體且設
　同几各有配享故祖考不可共牲牢也始㛰則同俎
　男女初合而親之婦饋則異俎外内正位而别之亦
　具咸恒之義　婦始饋而無魚腊無稷示朝夕盥饋
　惟在忠養潔敬而無取于備物也卒食一酳無從肝
　義與此同
並南上
　婦見則舅姑别席示男女正位之義也婦饋則舅姑
　同席循朝夕侍食之儀也
御贊祭豆黍肺舉肺脊乃食
　先祭醢次祭黍于醢舉器于敦舉實以豆兼菹醢二
　者皆祭敦兼黍稷而所食惟黍也(昬之夕贊惟爾/黍而不及稷)先
　列肺于舉肺脊之上示别有婦祭之肺而非姑所舉
　之餘也姑所舉肺脊御並以授婦使嚌之而後食食
　　據祭禮𧃊者皆祭婦饋舅姑而餕亦祭則曲禮餕
　餘不祭謂子婦朝夕侍食之餕明矣盖𧃊食鬼神之
　餘故可以祭饋則侍食于舅姑之始故禮變于常
姑酳之婦拜受姑拜送坐祭卒爵姑受奠之
　婦受贊醴俠拜受姑之酳不又拜者大親不文不敢
　以答贊之禮行于姑即受饗不敢辭洗舅降辟于房
　不敢拜洗之義也
婦徹于房中媵御餕姑酳之雖無娣媵先于是與始飯
之錯
　使媵御餕不敢使媵御徹則凡膳飲百物進于舅姑
　者必躬必親毋或疎忽而假手于他人義已見于此
　矣媵御之卑而姑親酳之國君燕射獻及于庶子有
　司内小臣上之接下以禮故下之事上以誠也　媵
　賤無特見舅姑之禮故婦始饋舅姑始飯則使從婦
　以觀錯置俎簋湆醬之儀法故曰與也
舅姑共饗婦以一獻之禮
　昬義云厥明此不言盖既見舅姑受醴婦盥饋則饗
　為明日之事不言可知
姑饗婦人送者酬以束錦
　别有婦人送者而合巹之夕布壻席者媵侍于戶外
　者媵其義益著矣　婦人送者女行時不見于經歸
　猶得饗酬姆與女從者始見于經而饗酬不及則并
　依女以終具見矣婦人送者主婦及壻猶與為禮而
　所以待姆者無聞焉何也女與壻合巹之夕主婦必
　賓而食飲之盥饋之後女必私奉養之以無闗于昬
　禮之正又雖不言而知其必然故可略也
若異邦則贈丈夫送者以束錦
　敖氏謂古者婦人不越疆而送嫁但送女與慶弔異
　姆及娣姪皆留壻家父母之心必念悲女行之逺使
　婦人送嫁以察其當于舅姑與否也婦人送者饗與
　酬宜一同于同國大夫則别加贈幣以勞其辦䕶之
　勤
若舅姑既没則婦入三月乃奠菜
　廟見重禮也無鼎俎豆籩而奠以菜何也正祭必夫
　婦共之廟見婦事也夫不可從而獻薦婦又不可以
　自獻薦故惟奠菜為安然則父没而冠何以可祭于
　禰也孤子免喪而未娶者可自舉時祭則雖因冠而
　特祭可也但已冠而祭已祭而見伯父叔父而後饗
　冠者則其禮必略或如聘使歸之以脯醢釋奠或如
　朔奠之陳三鼎而無獻酢可知矣　崔靈恩云若舅
　姑偏没則厥明饋食于生者三月又廟見於亡者是
　也註謂舅存姑殁則姑無廟然姑雖無廟必袝于祖
　姑官司一廟者祖禰共廟而廟見獨舉舅則姑袝于
　祖姑而廟見獨舉姑可也即有繼姑與舅同饋食同
　饗婦而三月奠菜于前姑可也
席于廟奥東面右几席于北方南面
　吉祭考妣共席而設同几以不設女尸也廟見不設
　尸故可别席異面以象其生而姑無几盖祀于廟而
　設同几舊矣未知神之所在于彼乎于此乎所以㣲
　别于生也　婦始見舅席于阼正位乎外也姑席于
　房外正位乎内也饋食則舅姑同席将授之室則婦
　為主而舅姑同居賓位故皆東面也合巹夫婦同俎
　而異席同者情之親異者位之辨也饋食則舅姑同
　席而異俎同席者傳代之義宜變異俎者夫婦之位
　有常也至廟見則用生時始見之位舅東鄉姑南鄉
　匪是則姑有二三人不可以叙列矣　婦朝饋及廟
　見夫未有不與之偕者而經記無文何也朝夕侍食
　于父母春秋致享于祖禰子之事而婦從焉宜也殆
　㛰而朝饋廟見而釋菜婦之事而子從之則非宜故
　雖與之偕而不與其事其義與舅没姑老子婦承祭
　姑未有不在廟者而經記無文以無事可記耳
祝盥婦盥于門外婦執笲菜祝帥婦以入
　祝當為姻黨中老婦習禮事者或巫女也周官王后
　有女祝則民閒禱祈宜有女巫在禮男女不同巾櫛
　祭禮夫人薦豆執校執醴授之執鐙尸酢夫人執柄
　夫人受之執足使祝非婦人豈可與婦共洗而盥相
　隨以入乎
某氏來婦敢奠嘉菜於皇舅某子
　某子註舉姓敖氏舉諡士無諡宜舉姓若大夫則宜
　稱諡
婦拜扱地坐奠菜于几東席上還又拜
　婦始見拜奠笲舅撫之婦還又拜此事死如生若舅
　撫其奠而俠拜也廟見拜扱地而生見舅姑拜不及
　地何也猶祭禮隂厭及尸傳神嘏主人皆再拜稽首
　而事尸不稽首至敬之中又有差焉幽明之體異也
　此獨表扱地則凡祭祀及父母舅姑生時拜皆頓首
　也(左傳晉襄公夫人穆嬴頓首/于趙宣子盖過禮以逼之)父母舅姑而不稽首
　盖不敢用拜君之禮猶大夫之臣不稽首不敢同于
　國君也而隂厭受嘏則稽首廟見則拜扱地幽明之
　體異也喪拜則稽顙吉凶之體異也同等之拜皆空
　首所謂拜手也君答臣拜亦然婦人吉事則肅拜餘
　可以類推之(戴記婦人吉事雖有君命則/不手拜肅拜雖宜作非文譌)
婦降堂取笲菜入
　以是知廟門之外娣姪與御者各執笲以俟婦既盥
　執一笲以入則笲者皆從立于堂下以俟再取厥明
　見舅姑于寢之禮亦然始見及盥饋禮事甚繁非合
　巹之比媵不能獨供故送女者不一人
敢告于皇姑某氏
　註謂以舅尊于姑未安生時婦始見奠笲舅撫之姑
　舉以興授人從姑言之不敢自同于舅則義之宜若
　禮辭有輕姑之意是導婦以悖也同時而告于舅既
　曰敢奠嘉菜則於姑從略而曰敢告乃設辭之法宜
　然非有所輕重也
老醴婦于房中如舅姑醴婦之禮
　男女之辨嚴矣而使老醴婦何也贊醴婦以舅姑之
　命父母没若使伯叔父母諸姑主其禮是以他人代
　已之父母心不安義不可也惟使老攝則儼若考妣
　之靈臨之在上故婦受醴于贊者舅姑不與焉而正
　其名曰舅姑醴婦之禮也胡不使婦贊者若女祝之
　類掌之也舅姑存親饗婦重禮在後故可使婦贊者
　先之贊者贊舅姑也舅姑没則無所贊矣故親饗之
　禮廢而醴則使老攝焉所以重其禮也王后不與祭
　祀賓客之祼不使春官世婦攝而使大宗伯攝即此
　義也不曰宰而曰老何也容下士無宰則以隸子弟
　之老者任之不受醴於堂上何也贊醴婦在寢寢門
　内惟贊及媵御有事焉則受醴于堂可也奠菜于廟
　有司皆待事于堂階則醴婦于房中為宜
受諸禰廟(記/)
　舉禰示具二廟三廟者昬冠之禮必行於禰又以見
　官師以下庶人無廟者雖舉昬冠之禮而不得傋其
　儀物也
腊必用鮮
　獸難于鮮猶為必然之辭則魚不待言敖氏之說非
　也
祖廟未毁教于公宫三月若祖廟已毁則教于宗室
　宗室即别子廟也(詩于以奠之宗室/牖下謂大宗之廟)以此記推之則
　别子之子為百世不遷之宗别子之廟亦宜百世不
　毁盖雖天子諸侯之子孫有親未絶而列于庶人者
　矣如宗子為庶人而無祖廟則卿大夫士之女當教
　者其家可久舍乎又或有同時而教者其家能兼容
　乎惟大宗之廟不毁然後可各止于旁舍而並教于
　宗室耳内則曰若富則具二牲獻其賢者于宗子夫
　婦皆齊而宗敬焉終事而後敢私祭乃大宗之法也
　若别子之廟毁豈惟宗子為庶人卿大夫士之牲鼎
　無地可陳即宗子為卿大夫不過私立三廟以祀其
　祖禰而上祖之宗祏無存安得受族人之宗敬哉疏
　以宗室為宗子之家敖氏遂云别子之廟必三四世
　而毁不亦蔽于理乎
問名主人受鴈還西面對賓受命乃降
　問名主賓之面位及親迎擯者出請入白主人出迎
　經皆無文盖雖㣲記按事之節可知其必然
祭醴始扱壹祭又扱再祭賓右取脯左奉之乃歸執以
反命
　疏謂贊醴婦之禮非也再扱三祭即納采問名後醴
　賓賓以柶祭醴三也右取脯左奉之即爾時賓降筵
　取脯之儀耳是以所記節次上承問名下接納徵如
　謂醴婦之祭則不宜閒厠于此且與賓取脯不相屬
執皮攝之内文兼執足左首隨入
　攝之而内文以便致命時釋外足而文見也
主人受幣士受皮者自東出于後
　執皮幣隨賓者不目其人人㣲不足言與布筵席設
　几陳屨之不目其人同也受皮者稱士其在鄉邑則
　比長里宰之屬其在官中之士則如卜師卜人所屬
　下士十有六人否則隸子弟始嘗為學士而未升于
　司徒者故以禮之重者任焉異于羣隸也
父醴女而俟迎者母南面于房外女出于母左父西面
戒之必有正焉若衣若笄
　不言父出以女出父西面戒之則與母同出不待言
　矣女出于母左就父位以便戒而正之也于時母先
　至西階上俟女至乃戒焉
母戒諸西階上不降
　母不降以既戒之後于女更無辭之可申也庶母則
　送至門而申父母之戒則禮意之仿偟周浹也使女
　降階至門惟婦人送者從則于父母之心猶若有歉
　焉耳
贊者徹尊幂酌𤣥酒三屬于尊棄餘水于堂下階閒
　凡賓祭齊酒牲體黍稷無虚陳而竟不一薦者故記
　曰明水涚齊又曰祭齊加明水則祭之時以明水注
　于五齊之尊此曰酌𤣥酒則注于飲酒之尊明矣如
　註疏所云則記文宜曰贊者徹尊冪以外器新涚水
　三注于𤣥酒之尊其事乃明凡酌酒以爵就尊而承
　之故無餘瀝淋濺酌明水以注酒尊亦必有小器以
　承之故棄其餘瀝註疏盖疑明水不宜棄于階閒故
　曲為之觧獨不思隋祭尚可措諸地掃而埋之尊中
　之明水終豈能不棄于地哉
笲緇被纁裏
　笲有被有裏棗栗腶脩皆惡塵也婦執此以進象父
　母舅姑晨興朝饋以前子婦所進以待先嘗者自饘
　酏酒醴至滫瀡脂膏皆非新婦所能猝治故惟用其
　中棗栗而佐以腵修也
婦席薦饌于房
　醴婦饗婦之席與薦皆預饌于房中待事至而後設
　於戶牖間薦脯醢于席前猶特牲少牢豆籩鉶敦並
　預陳于房中及時而後薦設耳
婦洗在北堂直室東隅
　與室東隅遥相對兼明房之開戶於東北以通北堂
　也言東而不言北何也房東南之墉立者負焉曰隅
　則北已見矣不以户識所直何也東房有二戶也
婦入三月然後祭行
　註助祭謂入廟觀禮習事耳疏曰舅在無姑或舅没
　姑老非也古者宗子雖七十無無主婦非宗子無主
　婦可也則艾耆鮮不更娶者若舅没姑老則子婦承
　祀不得曰助祭矣敖氏謂夫家之祭待婦入三月而
　後行尤謬禮過時不祭設婦以正月二月入則春祭
　可遲至孟夏仲夏乎
問名曰某既受命将加諸卜敢請女為誰氏
　請問女為誰氏必辨其伯仲及夫婦之所生或妾婦
　之子又或兄及弟之孤女也春秋傳晉請繼室于齊
　公孫蠆尚以其子更公女故昬禮必謹焉卿大夫以
　下所主及兄弟之女而止諸侯則上兼先公遺姑姊
　妹以伯叔父皆人臣不敢上干也
吾子有命且以傋數而擇之某不敢辭
　女所自出及行次年齒或别書于方或口對而記者
　略之耳註疏皆曲義不可通
吾子有貺命某加諸卜
　有貺謂受鴈而許嫁也問名之辭曰将加諸卜女父
　以名告是命壻父加之卜也註以下記曰賜命因以
　貺命斷句未安
父醮子
　醮子乃昬禮大節而不見于經何也古者記事記言
　多分而為二春秋傳曰先王之禮辭有之或别有一
　書其事已見于昬辭其義又見于冠醮故略之耳敖
　氏云註謂昬醮在寢果爾則事異于冠經記宜特著
　之疏謂醴女之禮重故于廟醮子之禮輕故于寢益
　失之迎婦以延先嗣主廟祭乃輕于遣女乎禮辭云
　承我宗嗣先妣之嗣似皆命于廟中之辭
若則有常
　若順也順家則而有常也家人象傳順以則也又曰
　失家則也春秋傳曰不若于言者人絶之
吾子命某以兹初昬使某将
　将訓不一無将大車扶持也仲山甫将之奉以行也
　又奉而出也此将與將軍将子将雛同義謂奉持以
　行
勉之敬之夙夜毋違宫事
　父戒以毋違命順于舅姑之大綱也母戒以毋違宫
　事服勤忠養之細目也雖命不敢違而盥饋洒掃縫
　紉事違其節亦将失舅姑之意而遺父母之憂為婦
　之道傋于此矣命之違多由于不戒事之違多由於
　不勉而不戒不勉皆起于不敬是謂言近而指逺守
　約而施博也
視諸衿鞶
　父戒掲其大綱母戒詳其細目人情不忘于大者易
　而不忘于細者難故獨舉衿鞶為時取以傋用可觸
　目而警心也若筓闗于首衣被于身如曰視諸衣筓
　轉不若衿鞶之切著耳
支子則稱其宗弟則稱其兄
　此謂無伯叔父則使者致命稱小宗之兄又無宗兄
　則衆兄屬親者皆可稱也曾子問昬禮有吉日而父
　母死伯父為致命則叔父視此矣宗子無父母命之
　則無父母有大父者可知矣經記無文不待言也冠
　禮言見姑姊妹而不言祖父母伯叔父母義亦如此
　(曾子問已孤而冠掃地而祭/于禰既冠而見伯叔父母)
若不親迎則婦入三月然後壻見
　不親迎必已及期父母暴疾子不敢離也(大父母及/母之父母)
　(疾篤禮/亦宜然)盖二姓□姻皆集事難再舉父母之心亦望
　子婦昬禮早成故使人迎亦禮之可以權制者女當
　趨舅姑之所與子同齊𤣥而養親迎女在途而壻之
　父母死女改服布深衣縞總以趨喪亦此類也父母
　疾愈而昬禮事必每簡焉以既見于舅姑也齊衰大
　功之喪壻及女各改服以就其次除喪則不復昬禮
　亦此類也
　
　
　
　
　
　
　儀禮析疑卷二
欽定四庫全書
　儀禮析疑卷三
　　　　　　　　　　翰林院侍講銜方苞撰
　　士相見禮
　所載不獨士禮而統曰士相見何也自卿大夫至於
　士惟所贄之物及受贄還贄辭讓之節相與之辭異
　而所贄之飾執之之儀以及士見于大夫卿大夫交
　相見卿大夫見于君異國之臣見異國之君凡為臣
　者燕見于君傳言之法相與言之事侍大人侍父言
　與視之宜侍君子進退之度侍飲食于君之禮自稱
　于君之辭先生異爵者之禮先於士無一不與士同
　故依類列叙而以士相見名篇
贄冬用雉夏用腒
　凡請見皆使人奉贄以從及致辭于将命者及奠贄
　然後親執焉但入門升階必揖讓不可以授人又不
　可委于地豈古之揖止推手而少下之故無妨于執
　贄耶　鴈與羔皆索維故知雉不用生也曰夏用腒
　則冬用鮮可知(左傳惟君用鮮謂所得/上殺之禽非謂生得者)
某子以命命某見
　雖有先容主人無願見之言義不得漫相就故禮辭
　首掲焉
某也不依於贄不敢見
　初辭曰不以贄再則曰不依于贄何也贄以達禮而
　将其敬不依于贄謂不依于禮也正與不足以習禮
　相應但正言不依于禮則似以主人為失辭盖言之
　體宜然
出迎于門外再拜賓答再拜
　主賓相見之禮或一拜或再拜各有義存焉冠禮戒
　賓主人再拜以卑幼之事勤尊長也昬禮主人再拜
　重先人之遺體而拜其以好來命也(故使者不答/以拜非為已)鄉
　射戒賓則賓先再拜長吏以國政而親臨焉故重拜
　其辱也此篇主人再拜以賓自屈而禮先也特著賓
　答再拜以見凡答再拜者之通例也故他篇答再拜
　者第云答拜以既於相見禮舉其凡其三拜再拜而
　答一拜者又特著于經也惟鄉飲酒主人為鄉大夫
　其禮先于士再拜者六而士之禮先于鄉大夫皆一
　拜義尤大且深詳見本篇
賓奉贄入門左主人再拜受賓再拜送贄出
　先言受而後言送與受爵同盖執贄以授必既受而
　後送者可拜也賓主相見皆受贄于大門内惟士昬
　禮受鴈於堂以筵几設戶牖間臨之以先祖與致禮
　于生人異也聘禮私面大夫亦受幣于堂以賓所將
　乃友邦君之命不可于堂下受也送贄即出待主人
　之請而後反見者示交有道而不可暱就記所謂小
　讓如偽也
主人請見賓反見退主人送于門外再拜
　註謂賓反見即有燕禮非也物不可以苟合裼襲之
　不相因示民以毋相瀆也主人未報禮而以飲食留
　賓是瀆也賓遂留是自輕也康成盖因後有燕見于
　君之禮而云然不知燕見乃君以事召或有復于君
　非必有飲食之事也其或燕見而適㑹君之膳與稍
　事亦于下賜食賜飲之禮包之賈氏乃多為之徵而
　于君在堂升見亦云兼反見之燕益誤矣
主人復見之以其贄
　不别用贄以贄本卑者見君長之禮故主人固辭然
　後暫受而即以其贄還不敢易也聘之享幣可易以
　報禮而圭璋則還亦此義也
賓對曰某也非敢求見請還贄于将命者
　已得見矣以不敢更煩主人之接待為恭故設辭云
　爾
賓奉贄入
　註云異日則出迎同日則否賈疏比類推説義皆無
　當敖氏謂賓不待迎而自入亦近似而非也不迎而
　入奠贄曾為臣者見其大夫君之禮也主人而以待
　其舊臣者施于賓賓而以事其故主者下其友無時
　焉而可同日異日義何所别而以此亂禮之大經不
　亦悖乎盖迎拜如前儀而簡殘文闕焉爾
出主人送于門外再拜
　以是知古人之交不苟合也以恒情言之賓還贄而
　出主人宜如初見請賓復入以示眤好乃聽其别而
　不留盖不敢遽相親附也交接之禮有相趨而不相
　揖者有相揖而不相問者有相問而不相見者至相
　見進此則為朋友矣志之同道之合非久與相處不
　能知其真故有相見而不為朋友者慎之至也
士見于大夫終辭其贄于其入也一拜其辱也賓退送
再拜
　士與大夫比肩事主而相見不出迎入而拜乃一答
　送賓不出門不已倨乎盖侯國三卿五大夫兼攝六
　職凡有聨事他官之士亦相臨長平時必使明于等
　威然後體統肅而教令行觀晉先縠不用元帥之命
　以喪晉師薰隧之盟鄭公孫黒矯君之位包藏亂心
　子産亦無如之何則知禮嚴于爵等所以大為之坊
　也大夫於士之見不親答士朝不坐燕不與所以遏
　賤妨貴之萌也黨正以飲酒正齒位六十者坐五十
　者立侍以聽政役所以妨少陵長之漸也履之象曰
　君子以辨上下定民志履者禮也禮以消患于未萌
　盖可忽乎
若嘗為臣者則禮辭其贄
　敖氏謂因此知士大夫相見用贄不獨始見為然非
　也此乃家臣始升于公而見大夫君之禮猶周官射
　人職三公孤卿大夫因射而朝則有贄耳若每朝而
　有贄士大夫每見必有贄不勝其擾矣
賓入奠贄再拜主人答壹拜
　嘗為臣者乃以一拜答則外此皆答再拜不必言矣
某也命某某非敢為儀也
　嘗為臣而稱名以辭贄何也既升于公則宜以公士
　待之矣不迎不報謁存故義以循其本而辭贄稱名
　重自下以厚於終主人之辭益恭故賓自謂賤私以
　効其情禮之所以曲得其次序也
下大夫相見以鴈飾之以布維之以索如執雉
　雉不可生服鴻鴈尤難雖布纒其翼索維其足能禁
　其首之揺喙之啄乎奠授之際何以為儀以是決
　其為舒鴈也
上大夫相見以羔
　記曰諸侯之上大夫卿以周官小宰小司徒類皆中
　大夫而推之也此云下大夫相見以鴈上大夫相見
　以羔則王朝侯國之卿大夫士其贄同與后勞諸侯
　及卿大夫案列惟分二等同義以難一一區别禮窮
　則同也　春秋定公七年公㑹晉師于瓦左傳范獻
　子執羔趙簡子中行文子執鴈魯于是始尚羔
如士相見之禮
　士之類非一國中與鄉遂異地已升與修業者異向
　聞聲相慕朋友為合其交故有相見之禮若由士而
　大夫由大夫而卿則涉公事及以鄉黨之禮接者非
　一日矣而復有見禮盖始進為大夫為卿必就見同
　列之先進也
庶人見于君不為容進退走
　古者天子諸侯耕耤廵方省耕省斂大詢時田皆與
　庶人接故庶人有見君之禮疏專以庶人在官者言
　未安
士大夫則奠贄再拜稽首君答壹拜
　覲禮諸侯稽首王皆不答周官司儀土揖庶姓時揖
　異姓天揖同姓傳謂天子于宋有喪拜焉則餘無拜
　禮諸侯于其臣燕食及射皆答拜則執贄以見答拜
　宜矣舊說君拜以空首盖以敵者頓首而差之　君
　于士不答拜也而受爵始見則答焉父至尊也而嗣
　舉奠為𧃊則拜焉舅至尊也而婦始見饗之則拜焉
　盖過禮以致敬使卑者震動恪恭以職思其居也
賓對曰君不有其外臣臣不敢辭再拜稽首受
　凡敵者之辭讓必至再三惟異國之君則曰不敢辭
　者以事君之禮事異國之君則于禮為過也春秋傳
　季孫宿如晉有加籩辭曰下臣君之隸也其甘自屈
　辱乃欲固外援以内制其君觀此可以知先王制禮
　之意
凡燕見于君必辯君之南面若不得則正方不疑君
　疑當作擬立必正方非徒自正亦欲君因而自檢也
　若便辟側媚之臣必擬君之欲其就已而邪嚮之此
　正心術邪正之辨君子小人之分岐也　辯辨别也
　註訓正敖氏訓視不若本文切著
凡言非對也妥而後傳言
　曰傳言則義與出言異周官小臣掌三公孤卿之復
　逆御僕掌羣吏之逆萬民之復侯國制亦宜然復者
　君有詢而覆對也逆者已欲有言也所覆對則小臣
　御僕轉達之所欲言則必俟君聽政畢安坐無事而
　後白掌復逆者入告某欲有言或轉達其言乃所謂
　傳言也
與君言言使臣
　人君治政成民一日萬幾而要道莫如使臣能使大
　臣羣臣皆稱其職而各盡其材則萬事得理而民無
　不安矣孟子草芥冦讐之喻後世或以為過言不知
　此正對君之禮經戰國諸君之鍼石也
與大人言言事君
　事君獨與大人言何也始仕者雖有職事尚未得自
　逹于君故曰出則事公卿必能以忠信自達于其長
　然後能獲上治民故與居官者言但言忠信至于大
　人則忠信不必言當勉以事君之大義所謂以道事
　君是也
與衆言言忠信慈祥與居官者言言忠信
　忠信足以包慈祥居官而偏于慈祥則容奸引惡而
　反為民害矣非衆人之比也
凡與大人言始視面中視抱卒視面毋改終皆若是
　毋改者毋倐而上下其視也抱謂袷之下帶之上盖
　俯首而聽大人之裁度也故卒復視面以觀其意色
　終皆若是謂自進見以至于退即疊言數事儀法終
　始如是也古文作衆豈一人與君言則同見及列侍
　者視皆以為式與
若父則遊目
　視父遊目以當㣲察意色所謂視于無形也
凡侍坐于君子君子欠伸問日之早晏以食具告改居
則請退可也
　或御者告食已具或君子遷坐他所則侍者宜請退
　也
若君賜之爵則下席再拜稽首受爵升席祭卒爵而俟
君卒爵然後授虛爵
　燕禮無算爵君賜之爵受爵而後降席拜以急欲傳
　君之賜徧于衆人惟恐時之不逮也此偶侍君飲君
　獨賜已爵則降席而後受爵升席而祭然後卒爵可
　也燕之受賜爵也将傳致于衆人故不敢先君而飲
　俾君知宜要節而卒爵此獨受君賜則義比于侍食
　之先嘗而君之卒爵則遲速惟君可矣燕則受執爵
　者以酌行此受虚爵則其事本異非相變也　賜食
　不祭何也君已祭臣先飯而徧嘗膳至食時又祭則
　䙝矣酒異爵則祭無嫌饋食禮尸毎獻必祭祝佐食
　主人主婦又各祭酒是也
君為之興則曰君無為興臣不敢辭君若降送之則不
敢顧辭遂出
　古者君臣之禮自一命以上其始見也拜必答其燕
　見也飲食可共其退也必興其辭也猶降送士所以
　守官臨難而不敢讓其死也故曰體羣臣則士之報
　禮重非報君之恩賜也上經與君言言使臣即告以
　使臣之禮　臣不敢辭預以後不敢顧辭遂出之情
　告也以士之卑而君禮之如此所以厲士節而養人
　君禮下懿恭之德也　燕禮孤卿與焉而無送法侍
　食侍飲則士亦降送何也燕雖以示慈惠而為國典
　專送賓則嫌簡于孤卿徧送公卿大夫則非人君之
　體若侍飲食則君之燕私故可伸存故尊賢之義耳
大夫則辭退下比及門三辭
　君臣朋友皆以義合故聖人制君臣之禮坐起揖拜
　迎送辭讓略與朋友同盖必如此然後上下交而其
　志同言可以盡其誠道不至有所屈自秦變周禮尊
　君抑臣限隔堂陛專恃爵禄以招延趨勢慕利之庸
　臣是以人臣自視若徒隸罔上行私恬然而不知恥
　此萬事所以墮壞于冥昧之中雖有賢者亦為所掣
　曳而不得行其志也
辭不得命則曰某無以見辭不得命将走見先見之
　無以見謂無道術可資諏度也先見之謂不俟辭贄
　先出門拜見也
非以君命使則不稱寡大夫士則曰寡君之老
　士當作使以音同而誤也春秋傳天子之老不得為
　寡君老皆公卿之辭士安得為此稱盖以君命使則
　擯者稱寡大夫以身将命不必稱君而知其為君事
　也若以私事遣使則使者稱寡君之老盖其身不在
　焉必以君統之註引檀弓多之老二字兼失本義
執玉者則唯舒武舉前曳踵
　展足僅一武而踵又不離于地也
宅者在邦則曰市井之臣
　者疑若字之譌
　
　
　
　
　
　
　儀禮析疑卷三
欽定四庫全書
　儀禮析疑卷四
　　　　　　　　　　翰林院侍講衘方苞撰
　　鄉飲酒禮
　將興賢能其德之蓄行之恒藝之習惟鄉先生教之
　乆知之深故就而謀焉若州長習射黨正正齒位則
　賓之爵齒德乆著於衆無待於謀註謂鄉大夫興賢
　能不可易也習射正齒位乃平時所以教士故可遵
　用其禮敖繼公乃謂此士與其同鄉士大夫㑹飲於
　鄉學之禮誤矣三者皆國政故有司掌之若大夫士
　會飲無為著於國典亦不宜行於鄉學賈疏謂鄉飲
　酒義乃黨正正齒位之法不知通篇皆正解鄉大夫
　興賢能習射正齒位有賓而無介也中間覆舉鄉飲
　酒之禮五十者立侍以聽政役特約略黨正之正齒
　位以附之耳至黨正職曰飲酒於序鄉飲酒義曰主
　人迎於庠門之外不過字形相近而譌或庠序乃鄉
　學之通稱羣儒辨説紛綸存而不論可也　此禮不
　得為士大夫㑹飲其徵有三先生異爵者請見士必
　終辭而先走見此則禮辭即出迎以興賢能乃國典
　上以誠求下以實應無庸辭至再三也鄉大夫戒宿
　再至其門而不往答以賓興之禮未成不敢預拜其
　賜也士大夫㑹飲徵惟所欲所徵者宜各自其家而
　至此則介與衆賓並集於賓之門而從賓以入正以
　鄉大夫興賢能乃功令非私招不可或先或後耳
　註謂專指侯國之鄉大夫亦未安盖冠昬士相見鄉
　飲酒鄉射乃鄉黨之通禮王畿與列國宜通用之(士/相)
　(見禮附載見國君侍食於君周官司士掌/擯仕者膳其摯則雖見天子當無異法)惟大射燕
　聘公食大夫士喪禮祭禮十篇經有明文為侯國之
　禮耳(王朝之射聘燕食諸侯天子之喪祭/儀物數度截然不同當别見邦國禮)若喪服則
　自天子達於庶人皆具焉覲禮惟王朝有之而先儒
　臆決謂前五篇為侯國之禮不知事在鄉黨不獨大
　體略同即儀物數度亦不容有異即如此篇賈疏據
　有磬無鐘決為諸侯之鄉大夫不知此非鄉大夫之
　燕飲也興賢能義起於士士為賓即以天子之鄉老
　鄉大夫舉之止宜用士禮觀燕雖諸侯舉之而以大
　夫為賓樂亦無鐘惟大射以有事于宗廟故備金石
　耳至大夫以上之無冠禮則記已明辨之昬禮攝盛
　用墨車則雖王朝之大夫亦不容有加矣若孤鄉再
　娶必廟見之後乃請于君而命之其始嫁亦不得遂
　乘夏縵夏篆也(記曰夫人之不命于天子自魯昭公/始周官外命婦之服亦王官共之)
　禮經殘缺學者宜折衷義理而證以羣經不可以舊
　説自錮也
主人就先生而謀賓介
　先生鄉之致仕而教於黨庠州序者也周官黨正書
　德行道藝而州長考之以贊鄉大夫廢興其法必二
　十五家之塾歲升其秀民于黨而庠之師聚教焉是
　黨正所憑以書其德行道藝而待州長之考者也序
　之師則時㑹而問試省察焉是州長所憑以考其德
　行道藝而贊鄉大夫之興者也故三年大比鄉大夫
　就之而謀賓介即周官所謂使民興賢出使長之使
　民興能入使治之也古者官得其人而事無不治皆
　由於此　禮終息司正以告于先生君子而始不與
　君子謀何也鄉大夫致仕者及庠序之師鄉必有之
　有大德行而不仕者則未易數覯也即有之亦不敢
　以謀賓介煩其往來酬應觀禮成之後以所興之賢
　能告而不敢以燕請則知尊賢之體宜然
主人戒賓賓拜辱主人答拜乃請賓賓禮辭許主人再
拜賓答拜
　主賓往來無稱拜辱者惟此篇戒宿再言拜辱示所
　舉不稱恐為舉者之辱也賓拜賜主人報禮亦稱拜
　辱示功罪榮辱彼此共之也始出迎賓主各一拜既
　請而許則主人再拜示為國求賢之重使士進身之
　始即知不可苟於自待也鄉射禮主人戒宿賓不言
　拜辱而賓拜賜主人答之則稱拜辱何也習射國政
　也以公事相戒非私禮於賓無為稱拜辱射禮或公
　士為賓則非其屬也不可不拜其辱而既有此禮即
　學士為賓亦不容異同盖其德行道藝異日宜與賓
　興之選以貴下賢辭過于恭亦所以勵士節也
乃席賓主人介
　不言所席之地何也自聘饗燕射下及冠昬賓席於
　户牖之閒乃一定不移之位也下文云衆賓之席皆
　不屬焉鄉射禮曰衆賓之席繼而西則位與賓並明
　矣下文又云尊兩壺於房户之閒鄉射禮曰尊於賓
　席之東則尊當房户之中賓席于户西牖東而遵席
　于尊東具見矣盖以尊為節三賓則繼賓而西諸公
　與大夫則相繼而東位正相配地始可容也尊之左
　右既無地可以席介自當席於西序而與主人相對
　矣(少牢下篇席主人於東/序席侑於西序義亦然)介之位不繼於賓所以伸
　賓之尊也不與三賓同列又所以伸介之尊也
衆賓之席皆不屬焉
　鄉射禮衆賓之席繼而西彼州民習射故席相屬以
　示鄉黨齒讓之風此國興賢能故不相屬以彰朝廷
　尊賢之義又於此經見鄉射之賓席相屬於鄉射見
　此衆賓之席亦繼而西也
尊兩壺于房户閒
　房户閒東西之度鄉射禮曰尊于賓席之東則在户
　外而南北淺深之度具見矣　疏冠醴子昬醴婦尊
　皆在房隱見其質冠醮子及鄉飲鄉射特牲少牢尊
　皆在顯處見其文非也房中户外辨于賓之親酌與
　否與酒醴文質何渉乎冠昬洗在北堂故尊於房中以
　便事也房中北堂皆婦人所有事醴惟一舉使贊者洗
　酌以授賓於户外可耳醮則三洗三酌賓皆親之使
　賓數出入於房中北堂則幾于瀆矣鄉飲鄉射獻酬
　皆在堂階自無尊于房中之義特牲少牢則尸祝賓
　侑主人主婦之籩豆鉶羮皆陳於房(尸之黍敦/亦陳焉)而主
　婦宗婦贊者女賓皆立而待事故尊于户外寜使主
　婦時出而酌獻即長賓長兄弟非獻尸薦俎不得出
　入于房户况衆賓衆兄弟之獻酬無算而可使入酌
　於房中乎凡此乃禮以義起顯著而無可疑者不可
　以曲義汨之　見於經傳祭先聖先師及有道有德
　者皆於國學周官州長以禮㑹民而射于州序黨正
　飲酒于序以正齒位不聞有祀事(韓氏愈云鄉先生/没而可祭于社雖)
　(未知語所從出而/可知鄉學無祀事)而堂室房户略同于廟制何也必
　如此然後習射習鄉席位禮器陳設具宜而士之升
　降揖讓及執事于其閒者皆可以預習宗廟朝廷之
　儀法且州黨庠序之師與學士講習于堂燕休于房
　而寢息於室亦體嚴而事便也
賓及衆賓皆從之
　戒與速註疏言至賓門而不言其所賓介或取于一
　黨一庠之中而衆賓散布五州二十五黨之内若戒
　速于其家不惟異黨異州之士不能羣萃以待于賓
　之門如賓介各處一偏則亦不能同日而戒况羮定
　而後速乎其法必州黨之師賓介之當興衆賓之觀
　禮者前期聚於某州之序而後鄉大夫就問焉及期
　則賓介衆賓次于近序之庠故可俟羮定鄉大夫躬
　速而賓及衆賓皆從之也鄉不設學何也鄉大夫以
　六鄉攝不能親教事且以便學子俾各近其家而省
　勞費耳
主人一相迎于門外再拜賓賓答拜拜介介答拜揖衆
賓
　主賓之禮交擯傳辭故聘禮上介問下大夫尚以三
　介從鄉大夫國鄉也而一相以賓乃鄉民之秀無擯
　可陳承鄉大夫之命而相厭以入無辭可傳若陳擯
　以臨之則非降尊以下賢之義故惟用一相也其不
　曰擯而曰相以主于相禮非接賓也鄉大夫不可以
　獨出與賢士接又不可使胥史閒厠故惟以相禮者
　從　賓主獻酬進退拜興之節㑹有目視不能及者
　皆相者詔之故於出門迎賓特著一相以見凡禮皆
　相贊也冠昬相見無此文其禮皆目視所能給擯者
　特傳辭耳　祭祀之衆賓半主人之屬吏而主人拜
　送于門外飲射之衆賓終不拜送始則揖之而使自
　入何也祭者主人之私事故大夫雖尊衆賓長之獻
　則交拜焉衆賓之出則拜送焉同之於賓所以報其
　勤也興賢能教射則國政也賓介乃德行道藝之越
　衆者故特申其敬屈貴貴之禮以尊賢而衆賓不得
　與之儕異之于賓所以厲其德行道藝也然皆得獻
　於堂下而主人汜拜之以其亦後此之賢能又所以
　别之于有司贊者也　敖氏云主人于介亦再拜非
　也介於戒速禮壹同于賓故並曰介亦如之惟迎賓
　再拜而介一拜故特文以著之盖戒速于私家故同
　之以見用貴下賤之常迎于公所故異之以示為國
　選賢之序義兩行而不相悖也
主人揖先入賓厭介入門左介厭衆賓入衆賓皆入門
左北上
　惟鄉飲酒鄉射賓介衆賓有相厭而入之禮何也賓
　介衆賓皆鄉大夫州長所治所教之士民也故主人
　先入而相引以從之非主賓之常禮也賓主獻酬交
　拜無少退之禮亦惟鄉飲酒鄉射有之何也學士見
　賓禮以致身故重其禮以答主人主人得賢才以報
　國故重其禮以厲賓也鄉射之禮雖較輕于興賢能
　然獨立一賓而無介故賓主之交相重不異賓興亦
　所以淬礪羣士觀示鄉民也君臣之禮更嚴于師長
　而燕無此儀何也燕禮之主人代君獻也若賓見其
　拜而少退則疑于當君之禮矣賓之拜拜君賜也若
　主人見其拜而少退則疑于代君受禮矣故主人之
　無變乃自比于舉觶賓之無變乃自比于受酬也
　既曰介厭衆賓入又曰衆賓皆入門左見介引手以
　招衆賓而衆賓序入不復自相厭也鄉飲酒義至于
　門外主人拜賓及介而衆賓自入可與此相證
賓復位當西序東面
　但云當西序東面猶未見南北之節也上言賓進東
　北面辭洗下言主人坐取爵沃洗者西北面則知賓
　階下之位在洗之南矣蓋主人南面而洗賓宜面嚮
　之不宜退立其後也
主人坐取爵沃洗者西北面
　沃者西北面以洗者南面也主人南面洗以賓復位
　當西序東面在洗篚之南也鄉飲酒之洗爵别有沃
　洗者而鄉射則無之何也鄉射之賓或以公士則州
　長之匹儔也獨立一賓即取諸州之君子及羣士必
　德行道藝迥出於衆者主人執自洗之常禮可也鄉
　大夫則國卿也雖親洗以下賢能而别有沃洗者使
　衆著於貴有常尊之義也至於冠則贊者洗酌而賓
　不與以賓乃冠者之父行不惟洗不親酌亦不必親
　也輕重之權衡蓋如此
賓西階上疑立
　疑當作凝
賓西階上拜主人少退
　獻則主賓皆少退酢與酬皆于拜受爵時少退禮備
　於初以漸而殺也拜受爵時既少退則拜送爵無庸
　再退矣
主人阼階上拜送爵
　主人拜送爵轉在賓拜受爵之後何也爵既實而以
　授人非若未洗之先既受之後可因事之閒而奠之
　也故受者必先拜而後受授者必既受而後拜雖尊
　如尸貴如君其禮皆同酬則先奠爵而後拜自酢亦
　然以其爵乃自飲而不以授人也舉觶騰爵亦奠于
　薦側而不授盖燕與大射乃不敢煩君之受而鄉射
　鄉飲酒因用于賓大夫以致異敬故賓大夫必辭而
　坐受以示不敢當也
賓升席自西方
　自西方乃不與主人背
主人阼階東南面辭洗
　鄉射燕大射皆賓盥洗而後主人辭惟鄉飲酒主人
　辭於賓盥之先何也燕與大射膳宰以君命禮賓自
　當待其盥洗而後禮辭鄉大夫爲國求賢故賓未盥
　而先辭過禮以示下士之誠也若州長習射即賓為
　公士亦州中有位於朝者則循禮之常可矣
賓東北面盥坐取爵卒洗揖讓如初升
　階下之位主人在洗北賓在洗南故賓辭洗少進東
　北面而盥洗亦如之主人辭洗西南面而盥洗亦如
　之
主人坐奠爵于序端阼階上北面再拜崇酒賓西階上
答拜
　鄭註辭意蒙晦敖繼公謂賓崇重已酒而飲之既故
　拜謝之其然則其節宜在賓卒爵主人答拜時無爲
　拜於賓酢主人之後也周官酒正職大祭三貳中祭
　再貳小祭一貳註疏五齊以祭不敢副益三酒人所
　飲故就其尊而益注之義取獻酢既畢則尊中酒減
　而益注以崇之(栁宗元文載肉于俎崇酒于觴則唐/之中葉學者已不用注疏所詁矣)
　惟賓介有崇酒之文正所謂再貳蓋比於中祭也賓
　介獻酢所減無幾而以此爲崇酒之節者旅酬無算
　爵皆因賓介而及之耳
卒拜進坐奠觶于薦西
　燕大射薦西之酬觶賓時不舉而相授受備其儀以
　觀示衆人也少牢儐尸之酬爵亦然惟鄉大夫興賢
　能州長教射則主人奠觶於薦西賓移置薦東而不
　相授受以當其時不舉則略其儀教士以信直也主
　人已奠觶賓復遷之以此觶終當取酬主人故更奠
　以示已受耳
主人以介揖讓升拜如賓禮
　疏言主人與賓三揖至於階時介與衆賓亦隨至階
　下無庭中三揖非也主人與賓三揖至於階三讓以
　賓升此時介與衆賓尚在門左繼乃以介揖讓升拜
　如賓禮則自門左三揖三讓皆與賓同可知矣凡賓
　主同升有讓無揖(此篇及鄉射主人揖升燕/及大射賓揖升皆獨升也)使無庭
　中三揖則曰以介讓升拜如賓禮可也鄉射無介主
　人于衆賓初無三揖是以與賓獻酬既畢然後汎拜
　衆賓
主人介右北面拜送爵
　主人獻介及答拜皆就西階何也必正主人之位以
　拜者惟賓一人故禮介必少異于賓又賓介衆賓工
　笙大師序進為禮而主人徧獻酬使一一反其位而
　拜不勝其勞故自賓以外漸損趨走之節以息主人
　也
不嚌肺不啐酒不告㫖
　示禮為賓設而已不敢當也
介降洗主人復阼階降辭如初
　凡自酢多由受獻者自卑而不敢抗敵者之禮以相
　酢也自酢者皆自洗自酌惟鄉飲之介不敢抗禮以
　酢主人又不敢煩主人親洗故降洗而後以爵授主
　人蓋燕與大射主人獻公而自酢則更爵而自洗宜
　也特牲饋食禮主人主婦交致爵則仍其爵以自酢
　宜也賓致爵於主人主婦更爵而自酢亦宜也介之
　義則宜洗爵以酢主人主人之義則不宜洗爵以自
　酢故其儀獨異焉
介降立于賓南
　在禮離坐離立毋徃參焉况鄉大夫興賢能州長教
　射賓主相為禮而以無事者參其閒則無以為儀故
　將延介而賓降將延衆賓而介降設不降而凝立於
　堂以視衆賓之交拜則近於汰故獻酢甫畢即降以
　自儕於以次而升受爵者
主人西南面三拜衆賓衆賓皆答壹拜
　衆賓長而外皆獻於堂下故於堂下徧拜之如賓升
　堂而主人拜其至也
主人揖升坐取爵于西楹下降洗升實爵于西階上獻
衆賓衆賓之長升拜受者三人
　主人揖兼堂下不升之賓故實爵後特言獻衆賓以
　揭其義既實爵然後賓長三人升拜受耳疏謂一一
　揖之而升似未安
主人拜送
　不言其地介之獻猶就西階而拜於其右則衆賓可
　知　註云於衆賓右非也主人在堂衆賓在堂下當
　作賓長
衆賓獻則不拜受爵
　不拜受爵不敢煩主人拜送也獻爵而不拜可乎主
　人之拜衆賓衆賓皆答一拜正為衆賓儀略故總行
　拜獻拜受之禮於階下主人三拜所以達其意於衆
　賓衆賓各答主人所以止於一拜耳　衆賓並無拜
　受爵之禮則上文主人拜送爵乃於三賓之右益明
　矣
主人以爵降奠于篚揖讓升賓厭介升介厭衆賓升衆
賓序升即席
　覆言衆賓序升猶入門時覆言衆賓皆入門左以示
　衆賓不相厭耳
一人洗升舉觶于賓
　此觶用於樂畢之後而舉於工笙未入之前何也工
　之升降拜興也艱故歌畢即獻所以達情而便事也
　衆賓既獻樂宜作矣而賓介與主人酬酢未畢衆賓
　皆未受酬故先舉後酬之觶以示工先受獻乃禮以
　權制也
工四人二瑟瑟先相者二人皆左何瑟後首挎越内弦
右手相
　左手挎越則弦自向内矣相瑟者以有荷瑟之儀故
　著之瞽必有相故於歌者不言
樂正先升立于西階東
　燕及鄉飲鄉射樂正皆先升大射則從工師而升何
　也鄉飲鄉射工與笙之入及獻各分先後燕則中有
　閒事使從升歌之工師而升則似堂下之樂事非其
　所掌故先升而並監視之大射惟堂上之工師有獻
　則從之而升與之俱降以監視堂下之工可矣所以
　然者燕及飲射時暇則儀可展大射事殷則節必殺
　觀下管之無獻則其義益顯矣燕及飲射並稱樂正
　而大射乃小樂正何也大射禮重相工者僕人正僕
　人師而掌樂事者小樂正則燕不待言矣蓋惟宗廟
　社稷之祭大樂正乃與焉與周官祀五帝及大神示
　享先王冢宰贊玉幣玉爵而餘皆小宰贊之義同以
　事實按之惟鄉大夫興賢或公家之小樂正與焉州
　長習射必有司假其名以攝事如司馬司射司士之
　類耳况黨正之蜡祭乎　獻工而不及樂正何也長
　官不得與工同獻也終篇無獻樂正之文何也樂正
　司正凡有司及弟子並包於衆受酬者記曰主人之
　贊者無算爵然後與則公有司弟子皆與酬明矣
工飲不拜既爵授主人爵
　祭酒祭薦皆使人相則工執爵而相者以適阼階可
　知
大師則為之洗
　大師乃為之洗則衆工實爵而不親洗終則使人以
　爵奠於篚而主人不親具見矣
主人獻之于西階上
　以獻笙見獻工亦於西階上以獻工見獻笙亦於阼
　階上拜送爵各舉一節以互相備也於笙不言相不
　言受獻不言相祭義同
乃閒歌魚麗笙由庚歌南有嘉魚笙崇丘歌南山有臺
笙由儀
　堂上樂歌具存堂下笙歌皆亡何也樂歌乃學士所
　循誦雖經秦火口授耳熟笙則有聲而無辭與陔夏
　同惟矇瞽識之周衰疇人子弟散亡其音調不可復
　識也若本有其辭則當日何不以笙應詩如堂上之
　瑟而六篇中竟無一為學士所傳誦哉
工告于樂正曰正歌備
　觀此則無算樂不限於閒合之所歌明矣必於正歌
　中取之則不得為無算如以疊奏為無算則複而厭
　矣
主人降席自南方側降
　疏謂主人側降賓介不從以方燕禮輕非也樂以樂
　賓故主人為大師降洗賓介從遵者為賓興而至故
　主人迎賓介從若立司正以監酒儀則主人之事主
　人自命之可矣與賓無與何為而從降哉
作相為司正
　易相為司正者前此雖飲酒而義主於相禮後此雖
　行禮而義主於謹酒賓筵之詩曰其未醉止威儀抑
　抑曰既醉止威儀怭怭祭之末尚有跛踦以臨者况
　獻酬樂備之後乎故以董正為名使皆震動恪恭以
　赴禮之節㑹也
司正洗觶升自西階阼階上北面受命于主人
　時尚未請安於賓賓尚未許而預洗觶者司正之立
　本以警怠察儀以罰其不如法者故執觶以請於賓
　賓既許即實之自飲以為儀法也
司正立于楹閒以相拜
　自主人與相迎於大門之外即主賓交拜而至此始
　言相拜者前此揖讓進反拜興辭對之節繁相者無
　不贊至旅酬以後則所相惟拜耳　敖氏云凡相拜
　皆有相之者經不悉見似未安曰立於楹閒則所相
　惟賓介主人之拜於衆賓曰相旅則呼受酬者而進
　之不相其拜之辭也
司正實觶降自西階階閒北面坐奠觶退共少立
　燕與大射奉君命以紏儀法故司正奠觶皆南面鄉
　飲鄉射以屬吏共事於長官之前故皆北面也
坐取觶不祭遂飲卒觶興坐奠觶遂拜執觶興洗北面
坐奠觶于其所退立于觶南
　自此以後司正賓主人皆不祭盖主人賓介衆賓畢
　飲而以餘酒祭則䙝矣司正先自飲而拜非為酒謝
　也如謝主人之酒則主人宜答拜盖自退共少立取
　觶卒觶奠觶洗觶坐飲拜興退立皆以為受酬者儀
　法俾既醉而知其秩故主人義不得答拜耳　奠虛
　觶於其所欲衆無失儀此觶終虛而不用也鄉射記
　射者有過則撻之則飲而失儀罰以觥觶可知矣詩
　曰既立之監或佐之史必史書其過越日而行法以
　正日禮殷無暇及此又事分彰癉不宜相干也周官
　閭胥掌觥撻罰之事則鄉之飲射掌罰者必閭胥經
　不言行法之地與時必已見於春秋四時所讀之法
　也燕大射掌罰者亦必别見於邦國禮而今皆無考
　耳祭祀獻酬尤繁而不立司正以非德性安重而謹
　於儀者不得與於祭詩所謂奏假無言時靡有爭是
　也
不洗實觶東南面授主人
　賓鄉民之為士者也以已所飲觶授鄉大夫而不洗
　何也法之行必自貴者始而後可以畏民志禮之行
　必自貴者始而後可以感人心度時量事旅酬以後
　必不能以洗為禮故不洗而授觶自鄉大夫始而興
　教勸學之誠愾乎上下矣一事之中禮有相反而適
　相成者賓介相厭以入主人之贊者不與於酬禮之
　兼乎法以辨名分者也有順乎情以通和樂者拜無
　不答酬皆不洗之類是也凡此皆聖人運用天理之
　實也
司正升相旅曰某子受酬
　此專呼受酬者必受之於介無疑也鄉射曰某酬某
　子或大夫或賓長酬者無定故必目其人　衆賓工
　笙畢獻主人以一人而儔數十人之拜興雖强力者
　亦倦矣故自介以下酬爵必遞相致然後衆賓有司
　弟子可徧而主人得自息也後此舉觶皆使人代非
　惟禮殺亦主人之力不能繼耳
辯卒受者以觶降坐奠于篚
　辯後不言遂酬在下者與鄉射禮異也鄉大夫國卿
　也以君命興賢能則參用朝廷之禮堂下之賓皆賢
　能之待興於再舉者故得升堂受酬而有司執事者
　不與以示國之重典非賢能不得與獻酬也若州長
　習射黨正正齒位主人位非甚尊而其禮為教法之
　常其事為少長貴賤所能習故獻酬終於沃洗者以
　洽衆情而示禮教之無不徧亦所以興起之也若謂
　與鄉射禮同而文不具則執事者之受酬與否乃禮
　之大閑(鄉射鄉飲酒義饋食記/公有司私臣皆獻酬)宜詳其受酬於此經
　而鄉射從略以見其皆同非若面鄉行由之小節可
　以彼此互見而昭然無疑者以此知賓賢能之禮無
　遂酬在下者之事也祭之末煇胞翟閽皆有畀焉故
　主人之贊者無算爵亦得與
使二人舉觶于賓介
　俎尚未徹而觶先舉何也脫屨升堂後拜興受送之
　儀皆不可展(惟受爵于/公乃拜)故先舉觶於賓介以行酬賓
　介不飲而奠焉至無算爵則仍令二人舉此觶也凡
　舉爵而奠之必下事更端使請安徹俎之後舉觶而
　行之於事甚順而必先舉何也君子勸禮則不敢緩
　求安則不敢急亦三揖而進三讓而升之義也鄉飲
　則舉觶於賓介射則舉觶於賓大夫示主人不敢專
　惠且遞酬而交錯主人力不能徧俾得少自休息焉
　耳二人舉觶不於諸公而於介何也此禮為賓介而
　舉諸公雖尊乃為觀禮而來自不得主舉酬之事鄉
　射無介則大夫與賓各舉一觶可矣俎實則特存臑
　肫以薦公大夫而介薦以胳又以明貴有常尊之義
　也
賓辭坐取觶以興介則薦南奠之介坐受以興
　敖氏據鄉射禮言介亦宜辭與大夫同特文不具非
　也鄉飲酒之所興羣士也故凡事不敢與正賓同若
　鄉射則無介大夫之重過於賓無所嫌而並辭故經
　特著之介不辭所以尊賓也不舉觶於遵所以尊介
　也
退皆拜送降賓介奠于其所
　司正所司旅酬之儀也故前此卒受者以觶降奠然
　後司正可降復位若舉觶者則拜送觶而事畢矣故
　先降而後賓介自奠觶
賓取俎還授司正司正以降
　惟賓之俎以授司正鄉民之秀者可以出而長之故
　重其禮以厲羣士也
若有諸公大夫則使人受俎如賓禮
　敖氏據鄉射禮云人亦謂弟子非也鄉射之大夫不
　過本州中爵列少尊者(一州仕者寡習射/禮輕故諸公不與)故俎授弟
　子與主人同鄉飲酒之遵者諸公之下尚有諸卿故
　使公士受俎特異其文曰使人又申之以如賓禮謂
　如賓之俎使司士受乃公士而非弟子也若使弟子
　則一與主人介同更無所謂如賓禮者而經贅設此
　文義無所處矣
說屨揖讓如初升坐
　燕大射但言賓諸公卿大夫說屨升則君說於堂上
　明矣排闔說屨於户内惟長者一人卿大夫爵齒並
　尊以興賢能與賓同說屨於階下盖降爵齒以明尚
　德之義也
無算爵
　此篇為鄉禮之首而無算爵之儀乃見於鄉射何也
　恐人疑州長教射不得用鄉大夫之禮故於此篇揭
　其名而於鄉射詳其事則凡鄉之禮事皆舉無算爵
　之禮明矣盖使羣士預習其儀法惟鄉射為宜興賢
　能三歲而一舉秀民之與于衆賓者亦希蜡祭歲終而
　一舉以聽政役且與衆為一日之澤耳惟州射則族
　黨之學士歲再與焉使數與於禮則有所感興而益
　厲於德行道藝閭里慕之則風教寓焉矣
無算樂
　舊說仍用前歌與閒但疊用數篇周而復始亦比於
　慢矣疑若春秋傳所載賓各賦詩工以瑟與笙應之
　其不歌者亦聽以無定數故謂之無算耳以不出太
　師所陳十五國之風故曰鄉樂
賓出奏陔主人送于門外再拜
　主人禮先於賓者十有三其大節六(賓許出迎拜至/崇酒立司正拜)
　(送/)皆再拜一拜者惟獻酬耳賓之禮先於主人者十
　有二皆一拜盖鄉大夫興賢能士當以道自重不敢
　重拜疑喜於得舉而翕翕相附也周公制禮教士以
　難進易退而公卿為國求賢致敬盡禮以相勖厲者
　可謂切著矣　戒速賓介禮同至拜送則介不與焉
　以是知賢能之書所獻惟賓也盖介乃德行道藝次
　於賓而可備後舉者故戒速壹與賓同所以異之於
　羣士也而登於天府者惟賓至於後舉則羣士之德
　行道藝或有先於介者矣故禮終惟賓得拜送而介
　與衆賓不與焉又所以儕之羣士俾介與羣士皆有
　所觀感而興起也　鄉射賓出衆賓皆出主人拜送
　於門外盖習射乃有司之學政凡在列者皆宜加禮
　不可以分差等此則送賓而不及介以賓乃所興之
　賢能而介仍鄉之學士也敖氏乃謂此士大夫私飲
　於學中之禮固哉
主人迎揖讓升公升如賓禮辭一席使一人去之
　遵者宜先次於門外一人舉觶相者使人告而公大
　夫遂入主人乃降而迎迎而不拜以遵有主道也必
　要其節者使早入則主人之禮不得專於賓介故入
　於一人舉觶之後示衆賓之酬爵既奠禮之連而不
　相及此類是也去席宜公之從者大夫辭加席義與
　公辭一席同任其委於席端而主人不徹則公自使
　人徹之可知矣
大夫則如介禮有諸公則辭加席委于席端主人不徹
　疏謂如賓厭介而入之禮非也鄉之學士宜從鄉大
　夫以入盖主人雖敬執賓主之禮而賓介則不敢抗
　禮也大夫與鄉大夫比肩事主不宜使厭而升尤不
　可使公厭大夫以升如介禮謂不拜洗不嚌肺不啐
　酒不告㫖送爵崇酒拜皆不於阼階之類與介同耳
　盖介不敢正當禮以讓於賓大夫不敢正當禮以讓
　於諸公其義正同經乃總言諸公之禮壹如賓大夫
　之禮壹如介惟加席及辭席有異而疏誤以為升階
　時禮異又見升階時主人揖讓升降介壹與賓同故轉
　而為賓厭介之説不知其决不可通也
明日賓鄉服以拜賜主人如賓服以拜辱主人釋服乃
息司正
　據經文乃特著賓之鄉服與鄉射之朝服異也主人
　為國興賢朝服不言可知故經略焉而記乃詳之而
　賓之服宜辨故特著其為鄉服即修業於鄉之服𤣥
　端是也盖冠禮可攝盛即鄉射亦可攝盛惟鄉大夫
　興賢能則朝士與鄉民之分界也故雖升於司徒未
　入於國學則仍鄉服而鄉大夫之拜辱亦如之盖報
　禮於賢士與之同服示不敢以貴臨也(鄉射大夫為/下耦禮一同)
　(于士義/正類此)息司正則改朝服以即事示國政以嚴終也
　若鄉射之賓則宜多公士即閒用學士亦可假以朝
　服盖春秋學政之常假以朝服亦以騶虞為射節之
　意耳習射禮輕故𤣥端以息司正與鄉飲相變義各
　有當也註謂服鄉者所服之朝服似未安賓之服經
　未前見而以前所服為義則不可通矣記獨補主人
　之服正以賓之鄉服已見於經耳　經記𤣥端與朝
　服每分言之士冠禮三加朝服既冠改服𤣥冠𤣥端
　以見於君則其别顯然矣特牲饋食禮冠端𤣥註𤣥
　冠有不𤣥端者盖謂朝服則緇衣也六入為𤣥七入
　為緇衣色稍異而冠則同故註疏或混而一之如士
　冠禮主人𤣥冠朝服註謂衣與冠同𤣥是也豈對文
　則有别散文則可通與
無介
　據經文以告於先生君子兼召知友盖先生君子既
　不可屈為司正之介知友又不可為介而先於先生
　君子故無介為安
以告于先生君子可也
　但以告而不敢請來與否聽焉敬老尊賢之義也鄉
　先生外别有君子以是知先王興賢育材有不敢强
　以仕者必如是而後禮賢之義傋也孟子曰大有為
　之君必有所不召之臣春秋戰國猶有周豐段干木
　泄栁之儔為時君所不能屈周公之教思可謂無窮
　矣周之士也肆其此之謂與　遵者亦不告以禮輕
　不敢復煩尊者
賓介不與
　不與者惟賓介示衆賓尚有與者上經曰徵惟所欲
　則必德行道藝為主人所心許然後召之非衆賓皆
　與也人情於得失榮辱之界可徵其器量使周旋於
　鄉先生君子之前則有不能自掩者矣此與以五物
　詢衆庶之義同鄉先生君子微辨其德器衆庶明徵
　其行藝皆所以振興羣士以為後舉所依據也若賓
　介已受正禮而又以飲食之道召焉則䙝矣
鄉朝服而謀賓介(記/)
　註鄉人謂鄉大夫非也記曰習射尚功習鄉尚齒又
　曰觀于鄉而知王道之易易盖古者惟飲酒之禮名
　曰鄉以鄉大夫興賢能退而以五物詢衆庶黨正正
　齒位皆鄉禮獨言鄉乃可以該之(若鄉射之得名則/以别于大射耳)
　其不言主人何也以經有明文兼明所就謀賓介之
　先生亦朝服也
皆使能不宿戒
　興賢能國政也惟其人之可無事宿戒故及期而速
　之賓惟禮辭
尊綌幂賓至徹之
　凡事皆於諸篇互傋此經通例也尊有盖盖上加幂
　幂上加勺又反之以覆勺(大射禮幂用錫若絺/綴諸箭盖冪又反之)此篇
　及鄉射皆賓至即徹自獻酌至禮終不再覆祭則陳
　饌時徹幂酌奠隨覆之神事尤宜潔敬也(少牢啟二/尊之盖冪)
　(奠于棜上加二/勺于二尊覆之)故酳尸之後獻酢相繼無復神事則
　徹而不覆(特牲記明日卒奠幂/用綌即位而徹之)賓祭之尊惟有司以
　時啟幂而已燕大射更有執幂者每酌於膳尊旋啟
　而旋覆之敬君之禮不異於饗神也觀散尊幂徹則
　不再覆其義顯然矣燕禮至無算爵君命徹膳幂亦
　不再覆以酌無算不可以旋啟而旋覆也
賓俎脊脅肩肺主人俎脊脅臂肺
　先脊脅而後肩臂何也鬼神不享味而貴氣臭故骨
　體以次升生人所食惟肺脊故㛰禮夕食及朝饋舅
　姑所舉惟肺脊從其質也賓禮所嚌惟肺而骨體之
　陳亦以平時所舉為先用别於神享也
樂正與立者皆薦以齒
　舉樂正司正之薦而不及弟子何也此日之弟子即
　他日可為賓介列衆賓者也有司與酬則弟子可知
　矣不言與酬而言薦何也言薦則酬見言酬則薦不
　見而或疑於無薦也
凡舉爵三作而不徒爵
　此謂無算爵也古者於旅也語既受三爵則必以善
　言相告戒或歌詩以見志如以不徒爵為薦則衆賓
　辯有脯醢立者皆薦安得以獻賓獻大夫獻工為三
　舉爵且又去介而著工乎　又以見爵雖無算而一人
　受爵亦不過於三故詩曰三爵不識矧敢多又
主人介凡升席自北方降自南方
　主人及介升席自北方經有明文而記復舉此何也
　主人之降席無文介之降席雖見於受獻而將徹俎
　賓主介降席皆不目其方故舉此以著升降之凡例
　而賓降席之方亦可於升席自西方比類而得之矣
凡旅不洗
　與酬者衆每人而洗日不暇給矣註云敬殺未安
主人之贊者西面北上不與無算爵然後與
　特牲饋食記公有司獻次賓此則與酬而不獻何也
　彼以公有司而助已之私祭義近於賓此以公有司
　給公事義不得比於賓也特牲私臣獻次兄弟此無
　獻并不與酬何也士之私臣隸子弟也義同於兄弟
　此所興賢能則將使出長之入治之者也賓興之日
　可使私臣與賓介同獻酬乎事各異則義從而變也
　鄉飲酒義旅酬終於沃洗者與此經異何也彼所釋
　黨正之飲酒於序以正齒位也故曰六十者坐五十
　者立侍以聽政役而豆之數各以年為差安得以混
　賓興之禮乎
　
　
　
　
　
　
　
　
　儀禮析疑卷四
欽定四庫全書
　儀禮析疑卷五
　　　　　　　　　　翰林院侍講衘方苞撰
　　鄉射禮
　鄉射及正齒位無介而立三賓與興賢能同何也教
　射則考德行道藝正齒位則書德行道藝皆以為鄉
　大夫興賢能之據故立三賓示將以充後舉之選俾
　羣士有所觀感也
主人戒賓
　冠之賓贊始汜戒之前期三日筮之既筮而宿之前
　期一日告之鄉飲鄉射則並戒宿於即事之日何也
　冠子私家之事雖前期宿戒尚恐奪於公事興賢能
　習射則國政也鄉大夫既就先生而謀賓介則衆賓
　之當與諸公卿大夫之來觀者預傋之矣春秋習射
　其法有常其人有定故可以及期戒速同日而畢事
　也
賓出迎再拜主人答再拜乃請賓禮辭許主人再拜賓
答再拜
　凡賓主以禮事相見必再拜貴賤同之惟鄉飲酒賓
　出迎一拜俟主人再拜而後答焉比事以觀而先王
　教士以自重教公鄉大夫以下賢之義耿著矣　州
　長教民習射故賓不宿戒不固辭一同鄉飲酒但不
　言拜其辱盖此賓或在朝公士或不仕之君子與鄉
　大夫所舉賢能不同即或用庠序中學士亦奉長吏
　之教令而習禮無所為拜其辱也
無介
　註謂義主於射故略於序賓敖氏謂介尊次于賓同
　于大夫射時難為合耦皆近似而未得其情也謂略
　于序賓則賓長三人皆得受獻而獨略于介何義乎
　謂難與合耦則大夫雖衆皆與士為耦介必學士之
　越其曹者乃不得儕于羣士而與大夫耦乎盖大射
　鄉射公食大夫燕禮皆有賓無介有介者獨鄉飲酒
　耳五州之中德行道藝相比次者必有數人故立賓
　及介而介之禮亞於賓俾衆賓觀感而益自矜奮焉
　若州長習射則立賓以與主人行禮而倡衆耦足矣
　無所用介鄉射無介則黨正之正齒位可知大射燕
　禮則有位者皆在列賢者衆多不可以賓介盡之公
　食大夫則異國之臣惟正客當此盛禮而介不與禮
　以義起各有所當耳
乃席賓南面東上
　鄉飲酒鄉射皆不言席賓之地何也燕禮司宫席賓
　於户西東上昬禮主人筵於戸西西上將醴賓改筵
　東上則凡賓席皆在户牖閒可知矣註疏謂州射於
　序序無室故不言户牖非也果爾則宜特著布席之
　地下經尊於賓席之東則在户牖閒之常位明矣
衆賓之席繼而西
　鄉飲酒禮衆賓之席皆不屬此則繼而西盖賢能以
　獻於君將出使長之入使治之故於興之之日即辨
　其等列若春秋習射即公士為賓亦宜與鄉之學士
　齒無庸過為區别
乃張侯下綱不及地武不繫左下綱中掩束之
　凡經文彼此互見者其見之各有所宜如畫物者司
　空之屬埽所畫者司宫其升降皆自北階義當於大
　射見之大射既詳則丹墨尺度升降所由不容有異
　而鄉射之畫者埽者或州之有司或州長之私人不
　言而可知侯綱去地之數掩束左下綱之度説束繫
　綱之節義當於鄉射見之俾學士私居習射具知其
　儀法鄉射既詳則大射惟著三侯之高下與設張者
　量人與巾車而已聖人制禮審則宜類而使人曲得
　其情聖人之文隨事異形而措之各有其地凡互見
　者皆可以是推之
乏參侯道居侯黨之一
　遠於堂而與侯近故曰侯黨
羮定主人朝服乃速賓賓朝服出迎再拜主人答再拜
退賓送再拜
　興賢能國之重典也故戒賓宿賓皆不言所服舍朝
　服無可服也會民習射疑可以常服故於速賓特舉
　朝服則前此皆常服可知矣鄉飲酒戒速賓皆拜辱
　此不拜辱者以已為賢能將獻於君而禮先焉故拜
　其辱習射乃春秋常法賓或公士或州之學士無為
　稱拜辱也
賓少進
　少進而東以獨與主人揖讓也鄉飲酒之賓介禮宜
　同
主人以賓三揖皆行
　主人接賓前後儀法皆與鄉飲酒同惟此言皆行鄉
　飲酒主人與賓揖讓而升介及衆賓徐進至階下事
　不相連鄉射則衆賓皆隨賓而行也興賢能則全用
　賓主之禮故聽其自行教射則兼用有司之法故使
　之隨行黨正之正齒位賓入而衆賓從之亦此義也
　鄉飲酒之衆賓主人不酬而鄉射則衆賓長亦受酬
　以大夫不與則長正當介位也敖氏似謂賓與主人
　同行果爾則宜稱並不宜曰皆
及階三讓主人升一等賓升
　凡敵者讓登主人先登客從之謂舉歩少有先後耳
　(以下文拾級聚足上于東階則先/右足上于西階則先左足知之)此賓州民也故州
　長先升一等而後賓升燕禮則賓升公降一等而揖
　之義亦類此
降席坐奠爵
　席南鄉北鄉以西方為上升席自下賓不宜由西以
　不欲與主人相背變其常故特著之降席本宜自西
　故不言
賓坐取爵適洗北面坐奠爵于篚下
　註疏主人自内出故南面洗賓自外出故北靣洗非
　也古者為長之道通于師鄉飲酒鄉射之主人長也
　師也賓民也弟子也故雖執賓主之禮而兼存師弟
　子之義也(有大夫然後以公士為實公士于大夫屬/吏也大夫為遵則有主道公士亦宜屈)
　然則主人之獻賓西北面賓酢主人東南面何也尊
　賓之義既明著於户牖閒之面位矣其餘儀節又各
　有時措之宜主人實爵於尊南而進獻賓之席前自
　宜北面賓實爵於尊南而降至主人之席前自宜南
　面然則燕與大射主人代君賜爵而洗皆北面何也
　君雖使膳宰為獻主而膳宰所執則為賓舉觶之禮
　若南面則嫌以主人自居其升也從賓之後而由西
　階亦此義也
賓西階上拜主人坐奠觶于薦西
　賓酢主人主人拜賓少退與鄉飲酒同主人酬賓賓
　拜而主人不少退與鄉飲酒異何也習射以明教即
　公士為賓致敬於州長亦宜與鄉大夫同鄉大夫為
　國求賢故於賓介受酬之拜皆少退盖過禮以明尊
　賢之義也以施於習射之賓則義無所取故無此節
主人西南面三拜衆賓衆賓皆答一拜
　註獻賓畢乃與衆賓拜敬不能並近似而實非也禮
　有宜分致者有宜合致者賓主獻酢自不宜使無事
　者立於其側如謂敬不可並則四時朝覲諸侯旅見
　天子與天子大合諸侯為壇於國外五等之君傳擯
　將幣饗禮同時而卒事君與臣皆為相瀆矣
舉觶者西階上拜送賓反奠于其所舉觶者降
　特牲少牢之禮異者詳之同者則互見此篇自獻賓
　至舉觶於賓與鄉飲酒同而一一復見何也士大夫
　之祭禮衆所習知故可互見若鄉飲酒三年而一舉
　士不預教則始與於衆賓者或愆於儀(如春秋傳鄭/孔張失位立)
　(于縣閒之/類是也)惟於州長教射詳之則進而與於賓興者
　可益深於禮意下而與於蜡賓者亦衆習其節文矣
大夫若有遵者則入門左
　周官以三公為鄉老鄉之地廣興賢禮重故諸公樂
　道化之行而臨觀焉春秋習射即有居是州者亦無
　為來觀故遵者惟大夫耳尊者之禮不詳於鄉飲酒
　而具於是篇何也獻酬揖讓大夫即與賓同諸公雖
　貴禮無以加故獨著其加席辭賓去席之特異者至
　所自執之禮視賓主人每殺為遵之道則然公大夫
　一也　鄉飲酒禮言遵者之入而不見其方亦末著
　入之深淺故互見於此以明主人之降正當遵者入
　門時也
席于尊東
　鄉飲酒禮尊于房户之閒遵席於賓東或疑繼賓席
　而東此曰席于尊東然後東西之位次顯然並遵席
　與賓正相對而尊之設也少南亦具見矣盖賓與遵
　之席必偪近於室尊必少南然後出入於房户者可
　通而酌以獻酬亦便耳　鄉飲酒遵者之禮綴於後
　此則與賓及衆賓相次何也鄉大夫興賢能三年而
　一舉國之重典也公大夫雖尊特來觀禮故正禮既
　終而後以接之之禮附州長習射乃政學之常大夫
　即州人也本當在衆賓之列可與衆賓列序而無嫌
　以遵有主道故序在衆賓之後若諸公而列序衆賓
　之後則非言之體
升不拜洗
　大夫之不拜洗與介不拜洗酬而賓不拜洗同恐重
　勞主人之答拜非以其尊也鄉大夫之尊猶拜洗於
　學士州長與大夫位相近而以尊廢禮非所安也工
　則并不辭洗義可叅觀
再拜崇酒
　無介則於遵崇酒亦再貳之義也盖惟大祭三貳賓
　禮雖隆不敢逾中祭故鄉飲酒雖公與大夫不崇酒
席工于西階上少東
　鄉飲無射位工升自西階即北面坐故不言少東
乃合樂
　獨奏合樂不惟志在射也鄉飲酒以興賢能故升歌
　閒歌備陳君臣相悦上下志同之樂使觀感而興起
　焉學士習射則歌二南使盡志於修身齊家之要可
　矣
工不興告于樂正曰正歌備
　鄉飲酒之樂四缺其三而曰正歌備何也凡樂歌必
　與禮事相應鄉大夫為國興賢必為忠為孝使民物
　安阜上下和樂然後可為邦家之基故必備升歌笙
　歌閒歌合樂而其義始全修業於鄉學之士則所以
　養其德性而烝於門内者二南備矣故正歌不過合
　樂也
大師則為之洗
　州長習射不應有大師或大師即其州之人會公事
　之閒樂與於斯禮又或公卿有賜樂而從以工師者
　使來襄事耳
賓降主人辭降
　凡辭而終降者必有對對後必更見降者階下之事
　惟主人為工洗賓降則有辭而無對並不見賓階下
　之事盖賓以降表意主人辭焉而遂止也使三賓大
　夫皆不降而賓獨降則其升也不可與主人同又不
　可後於主人與主人同升是與身受主人之獻無别
　也後主人而升則主人無以自安故惟辭焉而遂止
　為宜
不洗遂獻笙于西階上
　示即無大師獻升歌之工必洗也
主人以爵降奠于篚反升就席
　註謂兼以賓及衆賓升非也賓雖欲降以主人之辭
　而止三賓則並無欲降之文則反升就席者惟主人
　耳樂以樂賓故大夫三賓不言欲降不敢與賓同受
　禮也盖賓及三賓之為大夫而降不獨以其尊也主
　人將與大夫為獻酢崇酒之禮賓及衆賓席位偪介
　於大夫不宜無事而相叅若獻工與笙則賓與大夫
　三賓位在户牖閒而主人别獻工於西階之上絶不
　相礙且其儀甚簡賓大夫衆賓何故又相牽率而辭
　降讓升費時失事以促正射之節使旅酬舉觶升堂
　無算爵之禮皆汲汲若不可逮乎
主人降席自南方側降作相為司正
　惟賓酢主人主人升席自北方用升席之正禮尊賓
　也立司正及將徹俎主人降席自南方臨屬吏及弟
　子乃特變其方以尊主人註皆曰由便似非禮意
　具樂以樂賓故主人洗獻工而賓從降不敢坐視主
　人之勤而自安也立司正以旅酬則主人側降而賓
　不從不敢謂禮專為已也義不宜降而註以大夫尊
　為義失之矣鄉大夫尚為工降洗大夫乃不可從降
　與主人為禮乎
西階上北面請安于賓
　立司正以紏儀而曰請安於賓盖指不祭立飲不拜
　卒觶不洗而為言禮辭之體然也而此篇更有隱義
　焉教射禮嚴司射執扑以臨不勝者以觥代扑賓大
　夫皆就不勝者之位而飲方是時賓大夫酬主人之
　禮末備衆賓皆未受酬先舉罰爵而後舉酬所以愧
　厲之者切矣故先以主人之意請安於賓以示主人
　急於酬賓而會有司之請射禮之旁徨周浹曲得其
　次序類如此
未旅
　司正所奠旅酬之觶也直待三射事畢然後賓取所
　奠之觶以行酬故於此曰未旅以明射事未畢而預
　請安於賓之義　鄉飲酒立司正之後即舉旅故此
　言未旅以别之若不言未旅直承以三耦次於堂西
　則事之節次不明而辭氣亦不相貫敖氏之説前後
　皆失之
司射適堂西
　註於相曰主人之家臣於司射曰主人之吏辭未别
　白以義裁之皆非也周官王朝大禮皆大宗伯相戴
　記有發則命大司徒教士以車甲司徒搢扑北面誓
　之州長會民而習射於序亦禮事之大者相與司射
　必於黨正取之主人之吏與家臣可使與賓大夫相
　揖讓且搢扑以涖羣士乎
司馬命張侯
　司射所掌皆射之威儀節會所以觀其德也司馬所
　掌張侯説侯唱獲釋獲之節獲者負侯去侯執旌倚
　旌舉旌偃旌之宜至乏無停聲唱獲應宫商乃以預
　習師田之事所謂習射尚功也
降自西階阼階下之東南堂前三笴西面北上坐
　鄉飲酒禮著工之降而不見所坐之地故互見於此
　彼註云降立於西方誤
有司左執弣右執弦而授弓
　經於前後弟子所有事皆質言之而别言有司獲者
　則非弟子明矣註疏並以為弟子非也禮必有義弟
　子所有事皆簡便而易供若授弓矢唱獲必有司習
　事乃能無愆於儀度使以弟子任之設倉皇失措而
　取觥撻非所以誘教也
不去旌
　註謂以不獲敖氏謂不主於中皆非也發而不中尚
　可以教射乎疑旌之高不揜正鵠倚於侯之中央在
　正鵠之下惟司射發必中的不失分寸故不去旌以
　為表儀使人則傚是以誘射畢始命獲者執旌以負
　侯三耦射則去之正恐矢或集於旌而貫於侯也
遂適階西取扑搢之以反位
　扑作教刑平時庠序之所用也至習射則必有大過
　而後撻其不中者飲之而已而司射非有事於堂上
　必搢扑正以示衆射者容體不比於禮節不比於樂
　皆由平時不盡志於此本當用扑而姑以觥代也而
　賓大夫主人亦因此各繹己之志矣周官閭胥掌觥
　撻罰盖功事役事庶人則以撻罰禮事則吏士以觥
　罰耳
司馬適堂西不决遂袒執弓
　教射而㑹鄉民儀可略不與射則不决遂執弓而不
　挾可矣大射則擇士以祭君親臨之故不射而决遂
　執弓而右挾禮宜嚴也
右執簫南揚弓命去侯
　命去侯則揚弓揮之使行故高舉以為招也命取矢
　則揖弓俯拾於地故下指以示意也
司馬出于下射之南還其後降自西階反由司射之南
適堂西釋弓襲反位
　司馬升降皆紆道而由司射之南何也升降徑由堂
　東西者惟賓主人大夫不敢上擬又司馬位在司射
　之南三耦衆賓卒射而降皆由司馬之南適堂西釋
　弓説决拾故司馬先為之儀　司馬命去侯升由上
　射之後立於物閒故降還下射之後以適堂西與再
　射命去侯升自右物之後降還左物之後同理當如
　此别無深意註疏推説似迂遠
獲而未釋獲
　州長習射黨正以下皆即事司馬司射宜取於黨正
　有司獲者釋獲舉觶者宜取於族師薦脯醢執爵者
　宜取於閭胥惟敷席設器乃主人之私臣耳
若矢不備則司馬又袒執弓如初升命曰取矢不索
　必餘於所用之數以備鈎折不可索盡及時求之而
　莫給也至此而後發命何也初射惟三耦矢有定數
　再射則衆耦皆辯又初射之矢或有鈎折故宜多取
　以備乏匱也
大夫雖衆皆與士為耦
　士當為學士之有德行道藝者註疏必以為在官之
　士非也鄉大夫之尊可與所興之學士為賓主州之
　良士即異日所賓興也大夫雖尊而為遵則有主道
　焉故可與學士耦而為下射若在官之士而居大夫
　之右則悖矣
衆賓將與射者皆降
　衆賓謂三賓也主人教射賓以德行為表儀三賓亦
　尚德齒大夫來觀禮不欲射者宜聽之若羣士則先
　期師長必稽之詰其不能射者而督責之不使即事
　於射宫其來集者非適有暴疾不聽不與也經記無
　文盖宜見於州長所讀之法而今無考耳
賓主人與大夫皆未降
　主人較射宜於堂上監視之賓及三賓為射者表儀
　大夫來觀禮三耦升射無為久立堂下以相待故俟
　射事及已而後降也此與獻工賓大夫不降之義相
　發盖賓主人大夫之席位與射位亦不相參
順羽且興
　以兼矢於弣因順羽而興從便也大射則興而後順
　羽在君所儀詳也
後者遂取誘射之矢兼乘矢而取之以授有司于西方
而后反位
　古者甲劍多有銘識至弓矢則各因其人之志慮血
　氣以辨安危誘射之矢必别有識非然則與三耦同
　射何由知其為誘射之矢哉此時司射方比衆耦取
　矢隨作射若中輟其事自取矢以反於其所則義無
　所取而將再射初誘射之矢仍委於楅旁又非所以
　為義故使最後之下射兼取以授有司盖節文必如
　是而後稱也
衆賓未拾取矢
　未不字之譌
司射作射如初
　射事畢皆以弓矢授有司於堂西誘射之矢三耦之
　後者以授有司則司射之射事畢矣故再射第舉作
　射如初示不復誘射也三耦三射皆與賓主人大夫
　與再射三射司射則一射而止何也誘射者教之射
　也賓大夫主人與焉則不敢教也弟子筋力方進故
　三射皆與以强教之賓大夫主人三賓則有年長者
　矣故射止於再而不欲與者亦聽焉皆禮之曲盡乎
　人情也
不貫不釋
　註謂不中正不釋是也而於貫之義尚未切著盖必
　射甲革椹質而後可貫必矢貫於鵠的而後有白矢
　襄尺剡注井儀之形故詩曰四鍭如樹也王制鄉簡
　不帥教者習射尚功習鄉尚齒州長之習射黨正正
　齒位正簡不帥教者之法也曰尚功則當以貫的為
　賢尚書傳所云貫革之射閑於蒐狩者謂甲革也周
　官圉人充椹質以習射於澤宫州長習射宜用澤宫
　之禮則所貫者椹質也疑士大夫雖畫布為侯必以
　木為匡蒙以布實草於其中而著於侯之背面以受
　矢故以剪草之工充椹質也若但畫布以為正則數
　貫之後不可復射且所謂特穿之而過無所為白矢
　白矢襄尺剡注井儀之式矣
大夫袒决遂執弓搢三挾一个
　賓主人大夫皆自取矢不敢如國君使人授也三耦
　之弓矢則有司授之以共為弟子并教以授弓矢之
　儀
大夫為下射
　大夫雖尊為遵則有主道故於衆賓亦遜焉
勝者之弟子洗觶升酌南面坐奠于豐上
　註謂耦不酌下無能非也非獻非酬本無親酌之義
　投壺禮勝者曰敬飬而亦使他人酌則非下無能審
　矣盖勝者張弓而先升不勝者弛弓而先降彼此相
　形實有難為情者雖法行於有司而同儕猶略見獻
　酬之意故使子弟洗酌坐奠於豐亦曰敬飬之義耳
司射遂袒執弓挾一个
　不言决遂下適階西釋弓矢説决遂有明文也
不勝者進北面坐取豐上之觶興少退
　投壺禮不勝者奉爵勝者跪曰敬飬主賓相歡無所
　謂榮辱也此則同耦相視絶無禮與辭有司行法私
　禮無所施
有執爵者
　尚有三射弟子多與焉如每耦之弟子皆升洗酌費
　時而失事矣故别使執爵者代之惟於初升之一耦
　見其義執爵與獲者同稱則亦州之屬士耳
賓主人大夫不勝則不執弓執爵者取觶降洗升實之
以授于席前
　雖優尊者實與不勝者同罰盖古者武事莫重於射
　君臣長幼莫不盡志於此無事則以習禮樂有事則
　以决戰勝所以保國衞民將於是乎在大夫州長即
　有事時之軍帥師帥也故老疾不能射者可辭於請
　射之初而與於射則不敢寛其罰盖法不行於貴者
　則無以肅其下也　騰酬爵以奠而不敢授為敬舉
　射爵則反之何也以飲為罰非獻酬以將愛敬之比
　故奠於豐俾自取飲使尊者自降而取飲則義不安
　故又使執爵者升授也
獻獲者于侯
　獲者不宜得獻且有俎獻於侯示以侯而得獻也大
　射則服不先受獻於侯之西北設薦俎而後轉以祭
　侯示不寜侯本不當祭而服不私獻之也示獲者以
　侯得獻宜於鄉人挍射見之明不寜侯本不宜祭宜
　於諸侯之大射見之禮之變必有義而置之各有其
　所如此
獻釋獲者于其位少南薦脯醢折俎有祭
　未射之先獲者傳呼至乏舉旌偃旌聲中宫商以習
　武節也故受命於司馬而獻之者亦司馬既射之後
　釋獲者從容釋算所共禮事也故受命於司射而獻
　之者亦司射　賓主人大夫而外衆賓薦惟脯醢而
　獲者釋獲者乃有俎有祭何也以祭侯宜有薦俎也
　獲者釋獲者有俎而司馬司射無俎何也事有所專
　以主祭侯而有加俎猶大射所先薦者惟司正與射
　人而司馬則與羣士徧獻薦燕所先薦司正射人司
　士執幕者而大射正則與羣士徧獻薦也特牲少牢
　衆賓兄弟皆有薦脀何也祭自尸食以後皆與祝侑
　賓兄弟獻酬之時三射禮成餘時無多人人皆備祭
　肺祭酒之節日亦不暇給矣燕禮若射則不獻庶子
　義可類推也　獲者釋獲者皆特受獻則皆族師之
　類而相與司射司正必於黨正取之决矣
命三耦及衆賓皆袒決遂執弓就位
　下文各以其耦進反於射位則此所就為堂西序立
　之位明矣
主人堂東賓堂西皆袒決遂執弓皆進階前揖及楅揖
拾取矢如三耦
　賓主人大夫至三射而後取矢於楅者禮以漸而詳
　義以漸而深與三射而後循聲而發不鼓不釋同又
　以優尊者也
大夫進坐説矢束興反位而後耦揖進
　自大夫以上矢有束必矢與其人之志慮血氣相應
　而不可混也脱束以矢當拾取也其自為耦則並行
　至楅南而脱之以拾取而同升就席也與士為耦則
　脱束而反位其耦乃進取矢俟耦反其位而後大夫
　釋弓矢以升故取矢時即分先後也大夫先脱束示
　欲與耦拾取也耦進而兼取乘矢示不敢與之拾也
　然後大夫亦兼取焉則尊不陵而卑不偪矣
司射與司馬交于階前去扑襲升請以樂樂于賓
　初射再射欲其容體比於禮也至三射又欲其節比
　於樂初射再射欲其不失正鵠也至三射又欲其循
　聲而發射之初弓矢未調三射而後樂作俾循序而
　益致其精也射之終筋力既乏三射而樂始作俾嚴
　終而彌斂其氣也孔子曰射者何以射何以聽其事
　至難故聖人陶冶羣材而磨礲其德性者如是其曲
　盡焉其辭曰請以樂賓不敢質言之也賓喻其意故
　不辭而遂諾
不鼓不釋
　初射所戒惟射獲獵獲而已再射不貫不釋射之實
　用在立武也管夷吾曰射不能中與亡矢同實中不
　能入與無鏃同實三射不鼓不釋射之精意在飬德
　也孔子曰循聲而發發而不失正鵠者其惟賢者乎
奏騶虞
　騶虞天子之射節而士之習射奏之即興賢能歌鹿
　鳴之三魚麗之三之義也天下雖安忘戰必危而軍
　政寓於四時之田弧矢之利以威天下習射尚功而
　歌騶虞所以漸摩天下於仁義者深矣
三耦及賓主人大夫衆賓皆袒决遂拾取矢如初矢不
挾兼諸弦弣以退不反位以授有司于堂西
　凡射皆因習禮而寓軍令兵事以嚴終故必袒决遂
　拾取矢兼諸弦弣而後以授有司也據經文乃並就
　堂西敖氏謂賓自階下授有司於堂西主人則授於
　堂東豈因納射器時賓與大夫之弓矢陳於西序主
　人之弓矢陳於東序而此經曰不反位故意為此説
　與夫初陳於東西序乃因賓主人降階就取弓矢為
　便也至三射拾取矢於楅一如三耦射畢受弓矢者
　俟於堂西必同就堂西以授之於事乃便盖後此尚
　有旅酬説屨升堂無算樂諸事節文宜省也
大夫降席立于主人之西如賓酬主人之禮
　賓就阼階上酬主人即於阼階拜送觶主人就西階
　酬大夫亦如賓酬主人之禮皆欲節文之徑省也
某酬某子
　註以字為卑稱子為尊稱疏曲為之解終不可通不
　知有司教射自當序賓以齒而射者私家之行軰又
　各有少而尊長而卑者設以父族母族之尊行次酬
　卑者而司正代為尊之之稱義無所取况以次相酬
　受酬者必少而轉為尊稱亦未見其安夫子孫祭告
　以字呼祖考則不得為卑稱明矣盖因衆賓姓同者
　甚多設曰某子酬某子則不辨其誰何惟酬者稱字
　則所酬者雖以姓舉而不慮其相混矣但其中有同
　姓遞酬者則宜並稱字而記無文盖既明於異姓相
　酬之稱則同姓之不得更稱姓者並以字舉可知矣
賓與大夫坐反奠于其所
　未請安於賓未命弟子徹俎而預奠酬觶何也進退
　拜送坐興之禮説屨升堂後不可復行故預拜送坐
　奠於其所然後升坐而取飲可以不興不拜也
若無大夫則惟賓
　大夫不與衆賓長可同於介之受酬而不可同於為
　介舉觶何也鄉飲酒之介乃德行道藝亞於賓以待
　後舉者故禮多同於賓而與大夫等鄉射之衆賓長
　非必德行道藝遠過其曹也主人繼賓而酬之乃所
　以達其意於衆賓若特為舉觶則義無所取而受者
　轉不能安矣
賓取俎還授司正
　鄉飲酒主人大夫介之俎皆授弟子惟實俎授司正
　賓乃鄉之學士也司正鄉有司嘗治教之矣(司正宜/取諸黨)
　(正族/長)一旦賓興而為之傳俎所以明朝廷尊賢之義
　也此鄉射之賓或公士若州之君子則隆禮之固其
　宜也即州之學士亦必異日可興之賢故禮亦如之
無算爵使二人舉觶賓與大夫不興取奠觶飲
　無算爵之儀節若於鄉飲酒具之則疑此篇義主於
　射或從簡略於此篇具之則鄉飲酒不侍言矣　二
　人舉觶即舉賓大夫前奠於其所之二觶也賓大夫
　不興而取奠觶飲則命舉觶者取之明矣註未分明
　敖氏之説失之
長受酬酬者不拜
　自是受酬者皆不拜矣故酬者以不拜先之非怠於
　禮不足於日也盖日暮人倦受酬而拜尊者將答焉
　故轉以不拜為敬
執觶者洗升實觶反奠於賓與大夫
　卒受者以虛觶奠於篚則無算爵止矣而復實二觶
　反奠於賓與大夫示飲酒之秩節有終而主人之歡
　心無已也猶三射既畢復袒决遂拾取矢兼諸弦弣
　以授有司於堂西示勤禮則敬心如始至立武則軍
　事以嚴終也曰執觶者洗示前一觶已奠於篚别於
　篚取二觶而新之也
賓出衆賓皆出主人送于門外再拜
　拜送衆賓異於鄉飲酒禮何也鄉大夫國卿也惟既
　獻於王之賢能乃以賓禮寵異之故雖介不拜送若
　州長教射則概執主賓之禮可矣
明日賓朝服以拜賜于門外
　賓為公士則朝服其正也即州之學士而攝用之亦
　宵雅肄三之義惟隱居之君子不宜朝服但既抱道
　不仕自不得以鄉射之賓强之　别記曰無辭不相
　接也鄉飲酒及射禮既畢更無辭可致故拜於門外
　而不見士相見禮主人復見以還贄有禮與辭也
使人速
　賓即司正無所用戒故速亦不必親也
不拜衆賓
　謂無階下之三拜也正獻時衆實已不拜受爵敖氏
　乃云若獻則衆賓亦拜受爵而主人答之未知何據
無司正
　息司正而更立司正則於敬賓之義微若有嫌不若
　無之為安
以告于先生君子可也
　鄉飲酒鄉射至息司正乃告於君子何也君子抱道
　不仕賓興習射自不敢相屈至息司正則聞鄉之後
　進有成有造未必不惠然肯來耳鄉先生宜兼大夫
　以公事不得為遵及樂作而未入者鄉飲酒疏謂老
　人教於鄉學者尚未該教於鄉學惟士大夫退休者
　耳
大夫與則公士為賓(記/)
　註以公士為在官之士似未盡將取於國中上中下
　士則彼有官中之事不能棄其職業而為鄉遂之賓
　且春秋習射三鄉之賓十有五人遂亦如之公邑則
　又倍焉安得每州皆有六官之士若本州在官者則
　惟黨正族師乃州長之屬助主人以涖事者也不可
　以為賓然則所謂公士者盖鄉大夫所興之賢能升
　於國學而未升於司馬故作以為賓俾羣士取法焉
　註又謂不敢使鄉人加尊於大夫故使在官之士益
　誤矣大夫與衆士耦且為下射以遵有主道也乃慮
　其為賓屈乎敖氏謂記言此明不可用處士大夫尊
　處士去之遠亦非也處士抱道者經所謂君子是也
　不敢以國法戒宿乃尊賢之道宜然故息司正必以
　告而至與否聽之至則當與大夫之遵者同禮
使能不宿戒
　不能則不得與於射不待勝負分而已有所愧厲矣
　能者始得與於射則鄉大夫興賢能非德行道藝有
　可觀不得與於衆賓可知矣州長教射而徵學士事
　有故常無用先期而戒之
其牲狗也
　註狗能擇人疏燕亦取可與燕者敖氏又云因大射
　之牲皆未安狗所以養老鄉黨莫如齒即興賢能三
　賓遵者必有耉老故曰習鄉尚齒射雖尚功而為鄉
　禮燕與大射則國之老臣必與焉故牲皆以狗
西序之席北上
　堂上地狹故賓長之席止於三衆賓升受獻者宜特
　設一席而更進以行禮不宜若庭中比耦有東面北
　上者豈記所述乃西階下衆賓立位而誤為席與
三耦者使弟子司射前戒之
　誘射乃教射也故使弟子先焉以弟子而能志正體
　直不失正鵠則凡射者皆自愧厲矣
大夫布侯畫以虎豹士布侯畫以鹿豕
　註謂各畫其毛象其淺深純駁之物色也
無物則以白羽與朱羽糅杠長三仞以鴻脰韜上二尋
　二尋以上乃韜則所韜五尺也曰韜上二尋其制已
　明而曰以鴻脰則五尺中必微曲如鴻之脰也
衆賓不與射者不降
　三賓或有老疾而用為表義者故不能與射則聽之
　非若衆賓不能則不使也
取誘射之矢者既拾取矢而後兼誘射之乘矢而取之
　經云後者遂取誘射之矢則為下射明矣疏謂上射
　誤
大夫降立于堂西以俟射
　大夫與士耦則為下射以士方務學故屈貴以示下
　賢之義也而不與其耦同立於射位以位在司射司
　馬之南貴有常尊不可使有司臨之也
大夫與士射袒纁襦耦少退于物
　敖氏謂少退于物則與君之耦同禮必無此是也盖
　春秋以降大夫僭用君禮記者習而不察以為當然
　耳
歌騶虞若采蘋
　疑賓主人衆賓之射皆歌騶虞有司學士並宜助流
　王化也大夫則歌采蘋以職位既有定耳疏以上下
　為别義不可通
大夫後出主人送于門外再拜
　敖氏謂大夫雖多惟拜送其長盖例以鄉飲酒禮賓
　出主人拜送而介則否不知其義各異鄉射衆賓出
　主人皆拜送况衆大夫乎　若與衆賓同出則無以
　特伸其敬
箭籌八十
　賓主人大夫三耦三賓已近十耦而箭籌止於八十
　盖更迭用之
君射則為下射
　此記有詳於鄉飲酒者其事本異獲者釋獲者之牲
　俎是也有與鄉飲酒互備者三笙一和而成聲之類
　是也興賢能三年而一舉即事用希故於春秋習射
　詳之射之器物度數儀節不具於大射而綴於是篇
　職是故也據經遵者惟大夫且或無大夫而記具公
　卿上至君射之儀使學士少而習之長而安之也若
　具於大射則侍君射與耦於公卿大夫之儀皆平生
　所未見一旦就其班而即事欲其從容中節難矣
既發則答君而俟
　曰答者如侍於旁而答君之問也如曰對則似南北
　正相對
君樂作而後就物
　敖氏云先言樂而後見君之射儀是燕射再射即用
　樂行亦變於大射似未安記於鄉射附載君射之儀
　即謂大射之禮三射樂作君乃就物耳燕禮附載燕
　射語亦甚略然曰如鄉射之禮則亦至三射然後用
　樂何所據而知再射即以樂行乎
士鹿中翿旌以獲
　士用翿旌如君射於國中而命之射不敢自用其物
　以儕於卿大夫也
　
　
　
　儀禮析疑卷五
欽定四庫全書
　儀禮析疑卷六
　　　　　　　　　翰林院侍講銜方苞撰
　　燕禮
　疏所分四類似未安本國之臣入貢獻功於王朝出
　聘于隣國而還勞之一也有大勲勞功伐而特燕賜
　之(詩吉甫燕喜既多受禄燕勞而受命賜也/左傳魏絳和戎晉侯與之食禮使佐新軍)二也無
　事而燕羣臣三也燕聘賓四也聘賓則入大門而奏
　肆夏以主君出迎于大門之内也本國之臣入至庭
　而奏肆夏以君於是時始降階而揖之也無事及出
　聘者不宜以樂納其諸有大勲勞者與
小臣戒與者
　檀弓記朝不坐燕不與則中下士多不與者矣不言
　戒之之所其在朝者面戒以事未入者則使胥戒於
　家可也(旅酬胥薦主人則/傳戒非胥無使)
膳宰具官饌于寢東
　官饌謂籩人醢人庖人外饔所共薦羞牲體也不曰
　命諸官共饌而曰膳宰其官饌見膳宰親監視而具
　陳寢東以俟時而進也
樂人縣
　註宫字疑衍　疏以小臣相工謂諸侯無眂瞭非也
　燕與大射使小臣僕人相工所以崇賓祭大射所相
　不過大師小師上工耳燕禮工四人瑟二人小臣不
　能徧相非眂瞭孰任之且小臣授瑟而降相祭者何
　人乎凡大祭祀聲樂傋具即事之工甚多非用眂瞭
　不能使有位者徧相小祭祀及學校中樂事君或不
　親則小臣僕人未必與且眂瞭所自共之樂事將孰
　使代之
設篚洗于阼階東南
　大射先設尊後篚洗乃自上而下此先篚洗後設尊
　乃由外而内燕先賓筵以終司宫之事大射則先君
　席而次及於賓乃紀事者各就事緒文勢以為先後
　别無深義可推
司宫尊于東楹之西
　註司宫當天子小宰非也乃戴記所稱宫宰之屬中
　下士耳小宰則在侯國為小卿席位當次于卿而在
　五大夫之上乃為賓設席下逮工師又徹賓席與甸
　人執燭乎
尊士旅食于門西
　註謂士旅食庶人在官者非也士有不與燕而府史
　胥徒乃得與獻酬傎矣周官司士職凡㑹同賓客作
　士從此經所謂士即司士之所作也盖升于司馬而
　未授官之士雖未受職而已不家食又羣萃而食于
　公所故謂之旅食也諸子職㑹同賓客作羣子從下
　經所獻庶子即諸子所謂羣子也㑹同賓客皆使觀
　禮則燕羣臣大射以擇士必使觀禮而習事可知矣
　升于司馬入于國學乃異日公卿大夫之選也故雖
　無執事而得獻所以興起之
司宫筵賓于户西
　不言卿大夫之席位具見於大射也祭而擇士公卿
　大夫士無不與者故席位必于是具焉其入門及立
　位則于燕見之以朝夕出入之常大射無以易也註
　無加席燕私禮臣屈也疏對公食大夫異國之臣禮
　得伸似未安大射之賓有加席亦異國之臣乎盖燕
　以閒暇為須臾之歡故卿重席賓無加一循其常大
　射辨等威則特加席以致隆于賓示尊賢之義與貴
　貴同也
公升即位于席西鄉
　君常南面疑席雖西鄉而即席仍南面故再言西鄉
　以著其位
卿大夫皆入門右
　臣入君門由闑右嫌燕或有異故著之
小臣師一人在東堂下
　天子小臣四人侯國宜半之特標一人明一正一師
　也大射禮小臣正相君小臣師佐之此篇相上授瑟
　者小臣二人在東堂下者師則設公席納卿大夫者
　必正也無事不升堂故小臣師立于東堂下南面預
　擬公降立則侍公之右猶大射席孤于阼階北面而
　侍公之左也公降小臣正宜從降與師並立東堂下
　而文略以公升之後小臣自阼階下北面請事則其
　位在東堂下可知矣
士旅食者立于門西東上
　官中之士既與卿大夫立于庭西而復有此文則當
　為升于司馬而未任官受禄之士明矣
射人請賓公曰命某為賓
　燕義曰不以公卿為賓而以大夫為賓為疑也此一
　義耳才德之大小不限于名位故春秋時子産叔向
　自始仕而聞望重于諸卿故以大夫為賓尊賢之義
　彰焉天子之宰夫為下大夫降殺以等則諸侯之宰
　夫士也使與公卿為敵者之禮則非所安盖貴貴之
　義寓焉饗食燕射國之大政也君卿實共主之故不
　以公卿為賓體國之義著焉故曰禮者義之實也
乃命執冪者執冪者升自西階立于尊南北面東上
　羞膳者與執冪者同請而無命何也羞膳者有常職
　而執冪者無定也然則獻公士薦脯醢不與執冪者
　同命何也必膳宰之屬士共之亦以有常職無煩特
　命
膳宰請羞于諸公卿者
　君命執冪者而膳宰即請羞于諸公卿者則羞膳為
　膳宰之常職明矣
賓升自西階主人亦升自西階賓右北面
　燕與大射但言主人不著其為何職以有常職也周
　官王燕飲酒膳夫為獻主而燕義曰宰夫為獻主何
　也周官宰夫掌賓客膳獻飲食之數而此篇羞牲俎
　者皆膳宰則為獻主者舍宰夫無以也王朝與侯國
　獻主所以異者何也王朝之宰夫不惟掌治官之目
　兼執五官之總凡事必由焉大賓大客燕賜無數必
　不能供獻主之事故惟祭祀乃掌薦羞侯國則治禮
　事三官各有小卿分職以附于三卿而燕射亦希故
　宰夫可為獻主耳
賓揖乃升主人升
　凡賓主之禮主人先升客從之惟燕與大射賓升而
　主人從盖君雖命為賓不敢以賓自處而與主人序
　尊卑即膳宰雖為獻主不敢以主人自處而升自賓
　階之義也
主人酌膳
　獻公卿酌散獻賓獨酌膳示獻者雖膳宰而君實以
　主人之道禮賓也
揖升酌膳
　賓酢主人亦酌膳者主人代君以獻則酌之如酢君
　不敢用散
主人坐祭不啐酒
　鄉飲鄉射之酒有司及時所造故主人雖無告㫖之
　義必啐以嘗之燕與大射則公酒無不㫖之疑故主
　人不敢啐公卿亦然惟賓受獻則啐之不可以不啐
　而告㫖也
主人不崇酒以虚爵降奠于篚
　崇酒敵者所以致渥洽也君專大惠而膳宰拜崇酒
　是代君尸惠故不敢且禮大物博異于鄉飲鄉射亦
　無庸増益尊中之酒也
主人盥洗象觚升實之東北面獻于公
　主人獻賓賓酢主人並言酌膳嫌不敢酌膳也獻公
　則酌膳不待言矣　敖氏謂經言獻酳在席者多矣
　獨此與大射見獻公之儀則其他獻酳皆正向其席
　非也鄉飲酒鄉射主人皆于賓之席前西北面獻賓
　盖賓席在西階自宜西面公席在阼階自宜東面而
　進獻自席南故皆北面耳
公拜受爵
　天子于羣下舍喪無拜法而諸侯于大夫士皆答拜
　何也天無二日惟喪則臨之以先王苫塊之中不敢
　以至尊自處也古者家臣可以升于公則諸侯之臣
　有大德大功王亦可以賜國位有尊卑以天子臨之
　則皆比肩而事主者故臣之稽首一同于天子而君
　則答拜不敢上同于天子然亦惟始見及燕射有拜
　法其朝夕見惟以揖春秋傳三揖在下是也司士所
　掌朝儀司儀所掌合諸侯之儀皆止于三等揖法
　古者天子于師保拜手稽首諸侯于羣下受爵必拜
　燕見而退送之降階及門以君臣而用師友之禮平
時恩浹義明然後君有過失雖深言而不疑國有大
　事可正言而立斷設儀起教之意盖深逺矣
士薦脯醢膳宰設折俎
　私家燕飲之禮主人親饋故燕禮獻賓脯醢折俎皆
　膳宰薦設正其為賓主也獻君則士薦脯醢不敢用
　賓主之禮而少變之也大射則君及賓之薦設皆使
　宰胥盖小膳宰皆君之親臣祭祀有常職焉故息其
　筋力使得盡志于射自大夫以下皆不獻亦此意也
　　賓與公之薦設皆曰膳宰而不曰小膳宰者主人
　方獻則薦設者非主人明矣但未辨其為膳宰之佐
　與屬故記詳之
更爵洗升酌膳酒以降酢于阼階下北面坐奠爵再拜
稽首公答再拜主人坐祭遂卒爵再拜稽首公答再拜
　自飲而酌膳代君以酢如君自酢無用散之義也公
　受爵而拜卒爵而拜主人答拜皆不稽首循獻禮之
　常也至代公自酢則賓主之禮臣下所不敢望於君
　故再拜稽首以比于君賜之爵而不敢以主人自居
　也
媵觚于賓酌散
　代公自酢則酌膳酬賓之爵已所自飲則酌散賓奠
　而不舉之觶乃代公致于賓故亦酌膳時措之宜如
　此　獻為正爵而酬從之如媵之從嫡故以名焉
受爵于筵前反位主人拜送爵
　鄉飲酒鄉射主人酬賓奠爵而不授以此觶不用不
　煩賓以親受也燕則君賜故親相授受以致其嚴恭
媵爵者阼階下皆北面再拜稽首公答再拜
　主人及媵爵者皆代君行禮而君禮之則異何也膳
　宰士也且為獻主職素定矣故臨事無加命媵爵者
　大夫也小臣作之必進受命于君故答其拜也主人
　獻賓獻公酬酢始畢即作媵爵者俾主人得暫息然
　後獻公卿大夫也
媵爵者皆坐祭遂卒觶
　鄉飲酒鄉射媵爵者皆先自卒爵示欲代賓大夫導
　飲也而賓大夫更卒觶必自致其敬而後安也燕射
　宰夫代君以獻大夫似可代君以酬而公酬賓亦自
　卒觶以君之于臣不可以獻而酬以導飲則無妨也
　至酬賓以後三舉酬不復卒觶則義當有節耳
若君命皆致則序進奠觶于篚
　所酬惟賓而或命皆致以後媵酬爵者皆此二大夫
　故二觶齊舉示一以酬賓一以酬公卿大夫也及為
　公卿舉旅則易觶而不相因以瀆為嫌也至為士舉
　旅則因賓媵觶于君而及之示君待羣士不異于賓
　與公卿大夫也
公坐取大夫所媵觶興以酬賓
　註謂就其階而酬之非也凡獻酬主人就賓之階賓
　就主人之階經皆明著之况以君而就臣之階以酬
　以拜無不特書之理敖氏謂立于席舉觶鄉賓而酬
　之于文義脗合
賓下拜小臣辭賓升再拜稽首
　前既下拜矣接時又下拜故及其未拜而辭之止受
　其升拜後酌膳下拜亦然禮下之恭不欲其僕僕而
　亟拜也
賓進受虚爵
　觀此則公不就西階亦明矣凡經言進體例不一於
　揖讓行趨而言進者各指其事表其地也于受爵而
　言進者皆至其席前鄉飲酒賓拜進坐奠觶于薦西
　鄉射賓進受爵于席前是也于授物而言進者婦見
　舅姑執笲進拜奠于席是也公酬不言就西階飲不
　言降席而賓受虚爵曰進則進受于公之席前明矣
賓以旅酬于西階上
　公卿先受酬而後獻何也君不可親酌以獻臣若酬
　則自飲以相導故可親也公卿君之所敬故既親酬
　賓因藉手于賓以酬之士為獻主而媵爵者以大夫
　何也君親酬賓暨公卿大夫禮重于宰夫之獻也
射人作大夫長升受旅
　舊說大夫包公卿以周官六卿之貳皆中大夫記又
　云諸侯之上大夫卿也下經分獻公卿及大夫則此
　大夫包公卿明矣
賓坐祭立飲卒觶不拜
　凡旅酬皆不拜卒爵以時不能給筋力亦不能勝也
　故燕與大射雖君所賜爵不拜以示禮之節宜然而
　非慢于終也
大夫辯受酬如受賓酬之禮
　一如公卿受賓酬之禮而無殺也
司宫兼卷重席設于賓左
　賓無加席故卿之席臨事乃設辭即徹之不敢以重
　席臨賓也若前與賓席同設則相形而若有所絀矣
乃薦脯醢
　大射大夫有脀而燕則卿無脀何也惟食禮有茹牲
　體饗燕皆祭而不舉大射将祭而辨尊卑義近于饗
　故傋設薦俎以見其文燕示慈惠庶羞畢陳以致滋
　味故公及賓而外不設薦俎以見其質也
若有諸公則先卿獻之如獻卿之禮席于阼階西北面
東上無加席
　諸公乃天子有加命而禮絶于同僚者也故席于阼
　階西所以别于卿大夫而并無加席以示下不敢過
　于賓上不敢擬于君也
小臣又請媵爵者二大夫媵爵如初
　公若命長致則仍有奠而不舉之爵而再請媵爵者
　以此為公卿大夫舉酬之始不可仍酬賓未用之爵
　也曰二大夫媵爵如初見媵爵者始終惟此二大夫
　也為君行酬則致爵者大夫坐而飲則執爵者士輕
　重之衡也
降與立于洗南者二人皆再拜稽首送觶
　立于洗南者亦拜以同受君命後此君為大夫舉旅
　所舉即立于洗南者所奠之觶也
公又行一爵若賓若長唯公所酬
　賓前已受酬矣長之中若有諸公及師保之卿則宜
　先故所酬無定也公舉酬爵經文凡三變此不曰舉
　觶而曰又行一爵唯公所酬者前已再卒觶矣能更
　勝酒則仍親卒觶若不能勝可竟以此觶授賓若長
　而使自行酬也
胥薦主人于洗北西面脯醢無胥
　主人已三卒觶矣而至是始薦何也諸侯之膳宰士
　也以為主人故崇之使與大夫班而同受薦其前之
　不可以薦何也與公及賓酬酢而受薦則于下為汰
　于上為慢矣公及賓與公卿獻薦相隨以優尊也大
　夫則辯獻有席而後薦主人薦于獻大夫之時士則
　既獻就位東方而後薦皆以便事也自卿以下皆無
　脀而于主人始言之者鄉飲酒鄉射主人設俎與賓
　同疑于有脀故特文以見之也記言薦卿者小膳宰
　主人與大夫同時而薦則大夫亦胥薦可知也大射
　禮公及賓皆宰胥薦則士庶子及内小臣之薦不宜
　同屬宰胥而胥以下更無可任豈胥亦分大小薦大夫者
　乃宰胥而士庶子内小臣則内外饔之胥薦與
辯獻大夫遂薦之
　自大夫以下皆徧獻後同薦省其節以便事也隨獻
　而薦則費時多矣
樂正先升北面立于其西
　燕與鄉飲酒樂正先升大射則後工而升何也此二
　禮笙入閒歌合樂備舉而後樂正告樂備故先升以
　示並監堂上下之樂也大射惟歌鹿鳴故樂正從工
　師而升旋隨而降以監下管禮略故其辭亦略也鄉
　射惟合樂而樂正先升卒告樂備何也鄉大夫興賢
　能故笙歌閒歌宜備舉以厲羣士州長教射則但舉
　鄉樂而鄉之正歌亦可云備矣若大射則國政也禮
　宜備樂而射事殷繁工歌鹿鳴管惟新宫故不得告
　樂備耳
小臣坐授瑟
　敖氏謂周官小臣四人此侯國不宜相工者亦四人
　竊疑持瑟而相者乃正與師其相工者則官中下士
　也大射禮僕人正相大師僕人師相少師僕人士相
　工大僕僕臣之長小臣僕臣之貳府史胥徒並同則
　燕禮相工而不持瑟者必官中下士也大射註云僕
　人士其吏豈即謂官中下士與
主人西階上拜送爵
　鄉飲酒鄉射主人獻工于西階反阼階上拜送爵賓
　主正禮也獻笙即拜送爵于西階禮殺也燕大射獻
　工亦拜送爵于西階工賤代君賜爵不得全用賓主
　之禮
薦脯醢使人相祭
　公及賓與公卿獻薦相隨而工亦然何也工數少儀
　略故歌奏獻薦同時而畢事同而義異也
公又舉奠觶惟公所賜以旅于西階上如初
　上經公又行一爵唯公所酬或親卒爵或徑以授賓
　若長不定之辭也此曰唯公所賜則惟舉奠觶以賜
　受酬之大夫而公不自飲之辭也盖公既三卒爵矣
　即能勝亦不宜多飲以自檢于威儀故下經賓媵象
　觶公亦不自卒觶而以賜大夫盖無算爵之始又不
　可不自飲以導之故不得不預為劑度耳　為大夫
　舉旅不于獻後而介于獻工獻笙之閒何也正禮再
　獻再酢一酬公與賓尚有閒而獻主無時休息雖强
　力者亦倦矣故别使大夫媵觶以休獻主自是以後
　公為賓舉旅而主人獻公卿公為公卿舉旅而主人
　獻大夫皆媵觶者與獻主遞代而即事獻大夫禮略
　獻工尤略故同時而畢然後公為大夫舉旅而主人
　獻笙仍與媵觶者事相閒耳
笙入立于縣中
　曰縣中不知其為何所也大射兩階縣編磬編鐘一
　建鼓在阼階之西南一建鼓在西階之東南面蕩在
　建鼓之南則笙立于縣之中央明矣凡儀禮應具而
　無文及辭略而指不分明者以是推之可八九得也
主人洗升獻笙于西階上
　鄉射獻笙不洗州邑之樂工至笙益賤矣故禮殺燕
　之笙必官中之士也與膳宰爵等相差故並為之洗
　至鄉飲酒則主人乃國卿即工為大師亦有獻而無
　洗體當然也
君曰以我安卿大夫
　立司正恐既醉而號呶俾謹其儀法也而不可以為
　禮辭故曰君命我為司正乃所以安卿大夫使坐而
　行酒耳言卿大夫則賓可知矣不及諸公燕禮輕非
　大射擇士以祭之比或不以煩諸公也
卒觶奠之興再拜稽首
　鄉飲鄉射主人作司正故許諾而主人拜焉司正答
　焉燕與大射則官事有常故司正自請而不拜也惟
　卒觶之拜則皆無答而其義各别飲射之觶將糾旅
　酬者之儀法而先自飲以為式若主人與賓答拜則
　似與司正共監衆賓故不敢答示已亦在所糾之列
　也燕與大射則有司共其常職君無庸答拜而主人
　亦不敢答示共禀于君命與衆賓同也
升自西階東楹之東請徹俎
　鄉飲酒鄉射賓請而後主人命徹尊賓也君臣之禮
　則有司要其節而請于君宜也
公以賓及卿大夫皆坐乃安
　乃安擯者以皆安坐告也鄉飲酒鄉射賓主人雖有
　尊卑而為鄉黨朋儕之禮故主人請之而衆即升坐
　燕則以諸臣而升坐于君之堂心必不安故先有安
　卿大夫之命而對曰敢不安示本不安而以君命不
　敢不坐也坐定之後擯者復以安告嚴恭之義即於
　和樂中寓之
羞庶羞
　牲以狗而羞則庶觀六月韓奕二詩所陳品味惟嘉
　惟偕可羞者無不薦也此西周之詩可以證周公之
　典禮
乃薦司正與射人一人司士一人執幂二人
　司正射人也而稱司正以特薦宜首庭長也鄉射之
　司正司射司馬皆以州之屬士攝事而假以是稱燕
　則皆以大射正為之故下經特標若射則大射正為
　司射以明篇首之射人此特薦之司正皆大射正而
　同薦之射人則小射正也(周公射人下/大夫二人)司射反為司
　正不見于經何也以鄉射作相為司正司正為司馬
　司馬反為司正義可互見也大射正為司正又為司
　射則射畢之後反為司正者非大射正而誰哉燕而
　射則不立司馬而凡禮事皆射人主之何也周官射
　人掌公卿大夫士之朝位詔相其儀法君行必從則
　燕射之禮事惟射人掌之為宜
辯獻士士既獻者立于東方西面北上乃薦士
　其文正與辯獻大夫遂薦之相對明大夫于獻之時
　遂薦士則辯獻畢立于西方而後同時齊薦也
祝史小臣師亦就其位而薦之
　獻媵爵者無文包于大夫也獻無算爵之執爵者無
　文包于士也惟主人則無受獻之禮盖身為獻主更
　無獻之之人故惟卒爵于君及賓之酬酢而薦則與
　大夫之獻薦同時也
主人就旅食之尊而獻之
　得獻在庶子之先則為升于司馬之士益明矣就其
　尊而獻者在禮侍飲于長者拜受于尊所士旅食者
　位卑人衆而禮不可廢故體主人之勤而簡其節也
　凡不拜受爵者以獻酬者本不拜士旅食之初受爵
　者主人亦宜拜獻而受者亦拜文不具耳
公坐取賓所媵觶興唯公所賜
　賓尊獨伸卿大夫莫與之並故旅酬之終賓媵觶以
　致敬于君君即取所媵之觶以賜卿大夫使遞酬以
　及于士以示君于羣下一視同仁而賓之敬亦逹于
　上下矣二大夫媵觶之始君坐取觶至是復坐取觶
　禮以嚴終脫屨升堂坐而行爵無算易至怠忽故君
　先自力于禮以教之肅也
降更爵洗升酌膳
　即以象觶賜君之惠也更爵而後行酬臣之禮也所
　受象觶無卒觶之文盖賓所以獻君非臣下所敢飲
　奠而不用可也飲酒之禮爵有實而終不用者義各
　有當也
大夫立卒爵不拜實之士拜受
　士自酌以相酬故大夫卒受者亦自實以先之而不
　用執爵者禮之曲當于人情類如此
士旅酌卒
　同為士不得使執爵者酌又不得使卑者升堂而代
　酌也
遂獻左右正與内小臣皆于阼階上
　庶子之後惟左右正内小臣得獻則知胥以下必無
　獻酬之禮待事終日必别有飲之食之之法以事㣲
　不見于經記耳
無算爵士也有執膳爵者有執散爵者
　特表其為士以事之終或疑使無位者代其勤也自
　大夫以上皆得親與君為禮士則受酬于大夫並不
　得與公卿接故于禮終使二士執無算爵不惟執膳
　爵者得徑進于公即執散爵者亦先進于公而公親
　命之以賜公卿所以作其志氣而厲其節行也士位
　在堂下而獻必於階上亦此義也獻執爵者無文何
　也該于上經辯獻士也
執膳爵者受公爵酌反奠之
　此爵公終不舉而奠之何也奠之而公不舉以示飲
　有秩節而無醉飽之心也
大夫不拜乃飲實爵士不拜受爵
　至無算爵士必不能拜辭拜受故卒受爵之大夫不
　拜而飲以先之若酬者拜則受爵者不得不拜矣于
　士之酬不拜則似于士太簡于大夫之酬先之則知
　時不逮而上下同之矣
公有命徹冪則卿大夫皆降西階下北面東上再拜稽
首公命小臣辭公答再拜大夫皆辟遂升反坐
　公不命升成拜何也此禮終而總拜君之賜也異國
　之賓明日拜賜君不復見而聽其稽首于門外故本
　國之臣聽其稽首于階下而不復命之升成拜盖以
　朝夕君所之人而拜賜于明日是自同于國客也故
　必變其節而後各明其義焉　君命徹冪使羣臣盡
　膳尊而卿大夫降拜反坐不復行爵士終旅是至此
　士亦酌膳以相酬也盖賓與卿大夫各受特賜之膳
　爵脫屨升堂又酌膳坐行以徧故不敢專君之惠而
　均諸羣士貴臣推賢讓能不敢賴寵之義也燕之初
　卿大夫獻酬皆以散至末而羣士皆飲膳示君之馭
　臣名分則親貴不敢假恩義則疎賤不敢遺惟嚴于
　始乃可以厚終也禮之起教于㣲渺類如此
士終旅于上如初
　士受爵西階上終旅于上而别記曰燕不與何也古
　人重禮不得與升堂之坐則不以獻薦為榮
宵則庶子執燭于阼階上
　鄉飲酒之禮朝不廢朝暮不廢夕而燕則至于宵何
　也鄉大夫興賢能公卿大夫相飲自不宜廢朝夕之
　官常國君無事而燕羣臣及以賓燕必君臣之職業
　皆于正書畢之而後休其餘閒故詩曰厭厭夜飲不
　醉無歸且燭不見跋亦未至于怠荒也春秋傳所謂
　未卜其夜者乃齊桓賢陳敬仲就其家而飲公非典
　禮也燕薦庶羞而不設黍稷則日必下昃而後舉之
　可知矣
賓所執脯以賜鐘人于門内霤
　工笙並受獻不宜獨遺于金奏故賓以薦脯賜之九
　夏皆以鐘鼓奏而所賜惟鐘人以鏄師掌金奏之鼓
　别無鼓人也賓及門内霤則奏陔者尚未離庭中之
　位所受特其黨之立于門内者耳盖以為禮也非飲
　食之道也一人受則與衆同之矣　凡薦之實皆不
　舉則既徹府史胥徒皆取分焉故以賓脯賜鐘人見
　其凡
公不送
　士大夫侍食侍飲君降送及門而燕則不送何也侍
　飲食必民之望或君之故舊也私致其隆禮可已燕
　畢而汜送卿大夫則非國體也主人拜至而不送何
　也燕既終則仍宰夫耳豈惟不敢代君而為主人亦
　不敢與卿大夫為敵者之禮
賓為苟敬席于阼階之西北面(記/)
　苟當作耉簡編剥蝕或傳寫譌也虞夏殷周莫不敬
　老故尚書以耉長夀耉稱齒德兼隆之舊臣故用為
　國客之稱以尊異之古者五十為大夫班至上卿而
　天子加命以比王臣非耉老焉能躋此席賓于諸公
　之位而加以耉老之稱所以昭其敬也在賓則不敢
　更受主君之獻而必欲自同于諸臣在主國則待之
　如加命之孤而不敢使儕于獻主此以介為賓以賓
　為苟敬之義與
不嚌肺不啐酒
　諸臣嚌肺啐酒國客乃無此二節何也國家閒暇君
　臣同樂而因以謹禮故其節不可廢國客則聘享饗
　食恪恭以將事屢矣至于燕則加勞以示昵好故簡
　其儀　註似若遵者然也字誤為尊遂不可觧鄉飲
　酒禮雖公卿為遵禮無嚌啐
與大夫燕亦大夫為賓
　既著為典禮則遣聘之國以中大夫為正使必以下
　大夫為上介凡燕外臣與本國之臣皆不以卿為賓
　者古者五十為大夫累日積久以至孤卿年必過耆
　七十不與賓客之事亦量其筋力難勝(春秋傳趙孟/欲一獻亦若)
　(多獻/之煩)疏以為畏其逼過矣饗之獻賓既親即事則于
　燕可息之矣如畏逼則聘賓之受饗本國公卿之禮
　食君親與為賓主之禮何以不畏逼乎燕義曰為嫌
　義己未審又易以逼則失之愈逺矣
羞膳者與執幂者皆士也
　羞膳者明著于經非補記或疑執幂者非命士
羞卿者小膳宰也
　特著小膳宰明羞膳與賓者皆膳宰正也卿惟脯醢
　而曰羞祭義薦其薦俎盖義可通用
惟公與賓有俎
　公與客燕禮辭稱須臾焉而宵設燭則舉之必于日
　下餔君有稍事羣臣亦各食于官次明矣故惟君與
　賓有俎以為儀而羣下則無之從其質也
凡公所酬既拜請旅侍臣
　大射禮惟賓有請而此記曰凡公所酬以下為卿大
　夫士三舉旅經文皆曰如初則皆有請也士之請亦
　曰旅侍臣以至是又獻庶子及左右正與内小臣也
几薦與羞者小膳宰也
　周官膳夫之屬内饔掌宗廟之割烹凡燕飲食亦如
　之外饔掌外祭祀賓客之事則小膳宰即内外饔也
　經不見執幂者之爵或疑庶子士旅食者可供故記
　著其為命士經不見羞卿者或疑與賓同故特著其
　為小膳宰既于卿曰小膳宰或疑大夫以下復易人
　故特著凡薦與羞同之凡獻必有薦士旅食庶子及
　内小臣皆使小膳宰薦何也薦羞乃膳夫本職為君
　展事無擇于所致之貴賤主人可通獻而况薦羞乎
有内羞
　燕禮惟賓與公有俎嚌而不食餘皆祭薦而已故具
　内羞恐或有饑而欲食者與
若與四方之賓燕媵爵曰臣受賜矣臣請贊執爵者
　但具禮辭餘皆與本國之臣為賓者同也其異者本
　國之臣不拜賜聘賓則拜賜耳其禮已總見于聘禮
　又見于公食大夫禮故無庸備舉
　
　
　
　
　
　
　儀禮析疑卷六
欽定四庫全書
　儀禮析疑卷七
　　　　　　　　　　翰林院侍講銜方苞撰
　　大射儀
宰戒百官有事于射者
　春秋傳趙孟曰武請於冡宰矣南遺曰冢卿無路以
　此經及聘禮參證則侯國亦有宰舊典也蓋假以尊
　稱以臨莅其吏民與五等之國皆稱公大國之孤亦
　稱公同義
射人戒諸公卿大夫射司士戒士射與贊者
　曰戒士射則知贊者不射矣觀此則士旅食乃升於
　司馬掌於司士而未受職者作之以贊射事明矣用
　此推之鄉射贊者有司之類射皆不與
前射三日宰夫戒宰及司馬射人宿視滌
　百官聞宰之戒則射前一日已官陳器與水三官聞
　宰夫之戒則届期已同視滌故下獨舉司馬之命張
　侯設乏也疏謂滌射器非也射器拂拭而已無所用
　滌○自視滌至量侯道設乏張侯宿縣並射前一日
　事故以宿視滌貫之註云前射三日張侯設乏非也
　量人量侯定植巾車張之可同時而畢事若張設於
　三日之前必别具帷幂以備風雨非事之宜○此篇
　主於射而言視滌則燕禮不待言矣戒三官之地所
　滌之器滌之之法視滌者之儀皆不載必已見於祭
　禮也
大侯九十參七十千五十
　筋力不可强而侯道之逺近壹以貴賤為差何也臯
　陶陳謨以六德三德為有邦有家之差蓋居君卿之
　位而德器才識不能及逺則無以馭其衆臨其屬故
　寓其義於射傳曰為人君者以為君鵠為人臣者以
　為臣鵠志力不足以中鵠則君卿與有司同罰以示
　才德不足以稱位則不足以任國社而亦無以安於
　四民之上矣此義明則苟非至愚必將撫躬而自懼
　求賢以自助尚敢荒寜以自恣於民上乎位卑者雖
　力能中逺而非其鵠不獲亦教以職思其居而無越
　志也傳所謂射者各射已之鵠繹者各繹已之志其
　此義也與
遂命量人巾車張三侯
　前承宿眠滌濯後接宿縣則為射前一日事明矣
設乏西十北十凡乏用革
　西十北十之文重見以上乃司馬命量人定設乏之
　度此則巾車設乏之事也
樂人宿縣於阼階東
　於樂人之縣復特言宿事更端也蓋張侯設乏與視
　滌同時而官事相聨無庸更言宿樂人之縣則宗司
　所掌也故别言之
笙磬西面其南笙鍾其南鑮皆南陳建鼓在阼階西南
鼓應鼙在其東南鼓
　磬西面而笙鍾與鑮皆南陳何也擊者東面而立擊
　西面南面皆便也鍾鑮所以必南陳者以編鍾同簴
　不可以西面也南陳之占地無多建鼓猶設於阼階
　西以辟君降揖卿大夫之位可縮簴而西面乎阼階
　之鼓聲南面西階之鼓鼙則東面何也凡考擊必用
　右手東面而擊者以南為便西面而擊者以東為便
　也○笙鍾頌鍾以應笙管皆編鍾也鑮則大鐘以聲
　羣樂奏九夏者○建鼓即楹鼔以木貫而建之遂以
　建名若以樹詀則下云一鼔在其南一鼓在西階之
　西簜在鼓西可矣皆特標建鼓義無所處於文為贅
　　楊氏復承朱子之意為儀禮圖最有功於治經者
　但尚有宜補正處如燕禮但云樂人縣詳具於大射
　而樂器之陳設無圖後之君子宜詳訂焉
一建鼔在其南東鼔朔鼙在其北
　鑮建鼔大鼙小故設於鑮與鼓之間而少北於鼔以
　便先擊鼙後擊鼔也
冪用錫若絺綴諸箭蓋冪加勺又反之
　綴錫若絺於箭慮風之搖蕩也蓋冪謂以冪覆尊明
　勺加於冪上也又反之以覆勺也
皆𤣥尊酒在北
　記稱上𤣥酒以陳尊南上𤣥尊在南也
兩壺獻酒
　獻酒示為獻服不設也註讀獻為沙疏因言祭侯用
　鬱鬯故隸僕以下卑賤之人並得以鬱鬯獻漢唐人
　學而不思至此貿儒乃以不用註疏病程朱謬矣
司官設賔席於戸西南面有加席
　大射之賔大夫也以為賔而有加席與卿同猶燕之
　主人士也以為獻主而與大夫偕薦也卿之重席陳
　而不設以卿終辭且諸公無加席而卿之加席久設
　於其位非所宜也
小卿賔西東上
　諸侯之國卿以下别有小卿春秋傳魯有宗伯小司
　冦乃小卿也蓋禮事獄事最繁難以兼攝故特立小
　卿以主之其下各以大夫大夫之數所以必五人也
　冢宰則以司徒攝而不設小卿故見於春秋傳者無
　小宰吳楚僭王故有太宰少宰衛有右宰穀蓋僭設
　故易其名以自蓋也
若有東面者則北上
　惟大射卿大夫在國者無不與小卿位於賔西五大
　夫繼之戸西不足以容其席位故有東面者燕則無
　此文衰老及有事於國中者可不與也
士西方
　不著庭中南北之度以下旅食者在士南則其位約
　畧可知
小臣師從者在東堂下南面西上
　非有禮事者不得升堂公將降階揖公卿大夫故從
　公者預負東堂而立也周官司士治朝之位王族故
　士在路門之右南面東上大僕大右大僕從者在路
　門之左南面西上亦擬王出視朝南面故從王者亦
　南鄉也彼或東上或西上以王位當路門之中也此
　皆西上以公降自阼階也○燕禮小臣師一人在東
　堂下儀畧也大射儀繁故有從者
賔再拜稽首受命
　燕以示慈惠故曰許諾大射以辨等威故曰受命文
　無㣲而不辨也
小臣自阼階上北面請執冪者與修膳者乃命執冪者
執冪者升自西階立於尊南北面東上膳宰請羞於諸
公卿者
　羞膳者與執冪者同時而請而惟見執冪者升立之
　位何也羞膳者之職與其儀具詳於後也羞於諸公
　卿者亦然燕禮請羞於諸公卿者壹與此同而篇中
　竟不目其人必已見於饗禮(公食大夫禮/設洗如饗)而畧之也
　觀此篇亦可互證
賔及庭公降一等揖賔賔辟
　公之降揖同而燕則賔不辟何也燕主溥惠於羣臣
　而立一人以為賔禮猶輕大射擇士以祭賔有加席
　與卿同升奏肆夏與異國之賔同奠爵執爵興而樂
　闋且上擬於君故於君初接見時退辟以見其不敢
　當禮也
公升即席奏肆夏
　燕禮記若以樂納賔則奏肆夏此經三奏肆夏皆燕
　禮之所無也蓋燕以示慈恵宜畧於儀節故納賔公
　即席及受獻皆不用樂大射以辨尊卑别賢能宜詳
　於度數故公即度受獻皆以樂尊尊也納賔以樂賢
　賢也大夫以下無脀而獲者釋獲者有脀報勤也肆
　夏之詩曰明昭有周式序在位又曰我求懿德肆于
　時夏與大射辨尊卑别賢能之義相應燕而摲用肆
　夏以納賔其必臣有大勲勞功伐而加隆焉以厲羣
　下與
賔升自西階主人從之賔右北面至再拜賔答再拜
　主人從賔之後既升堂則北面而立俟賔就席然後
　拜其至故不曰拜至而曰至再拜也
賔洗南西北面坐奠觚少進辭降主人西階西東面少
進對
　禮與燕同而於賔増北面於主人増西階然後賔主
　所立之位愈明
擯者以命升賔
　燕禮射人按節而升賔不復請於君也此曰以命蓋
　君重其禮而特命之
宰胥薦脯醢由左房庶子設折俎
　燕禮輕獻公獻賔設俎者皆膳宰大射禮重轉以宰
　胥庶子薦設以士皆與射故薦設用不與於射者
更爵洗升酌散以降酢於阼階下
　主人獻公自酢燕禮酌膳志恩禮渥洽而不可忘也
　大射酌散示等級分明而不敢苟也
賔升席坐祭酒遂奠於薦東
　凡奠於薦東之觶不飲何也燕與大射公卿皆未得
　獻賓已受獻且隨當受君之酬故不飲主人之酬爵
　以示不敢再先於公卿俟受君之酬而以酬公卿大
　夫然後事順而情安也主人之酬爵君不可用以酬
　賓故别舉媵觶而薦東之觶又不得他用則俟禮終
　而徹之可矣鄉飲鄉射不用薦東之觶義與此同其
　舉薦西之觶以旅則以事各不同而節文亦少異焉
　耳
公命長
　長謂五大夫爵列之尊者故小臣以次作二大夫而
　不復請於君也公為公卿舉旅曰若賓若長則非以
　長幼言可知
皆奠觶再拜稽首
　上稽首拜媵爵之命也此稽首拜飲觶之賜也賓未
　酬而先賜媵爵者飲何也凡酬必先自飲而後致爵
　於人媵爵者之飲乃代君也酬爵四舉非有代者君
　豈能媵
遂卒觶興坐奠觶再拜稽首執觶興公答再拜
　燕禮主人自酢賓受酬二大夫媵觶公皆答再拜大
　射皆答一拜惟此答再拜何也燕示慈惠故過禮以
　明恩大射辨名分主人士也君於士不答拜以為獻
　主而拜答焉禮已過矣賓與媵觶者大夫也本當答
　拜故一循其常而於二大夫卒觶時閒答再拜以别
　於士賓則公飲射爵而夾爵及媵觶於公并答再拜
　以别於衆大夫又所以稱禮之輕重而為之隆殺也
賓降西階下再拜稽首小臣正辭賓升成拜
　拜下禮也故主人獻公大夫媵觶皆聽其稽首於階
　下而不辭惟於賓則畧君臣之分而執賓主之禮故
　命小臣辭而升成拜且始猶拜於下而後辭既則不
　待其拜而升之皆異敬也公以賓所媵觶賜人亦不
　待其拜而升之蓋所賜必諸公若諸卿之長或君之
　師保故與賓同禮然君雖有異敬而臣宜守常禮故
　至君命徹幕則賓與公卿大夫皆降拜稽首公雖命
　辭而終不敢升成拜
賓告于擯者請旅諸臣
　祭祀賓客獻酬本無或遺而燕射舉旅必使賓請者
　自賓言之則不敢専惠自君言之則推惠於賓而使
　浹於上下也公卿之請所以推惠於公卿而使浹於
　諸大夫也(卒爵者/大夫)大夫之請所以推惠於大夫而使
　浹於羣士也士舉旅而後獻庶子有司則士之請又
　推惠於士而以浹於庶子有司也惟賓之請見於經
　而燕禮記曰凡公所酬既拜請旅侍臣蓋據為公卿
　大夫士舉旅受爵者皆曰如初請酬之文惟見大射
　何也大射禮重於燕於燕舉之或疑大射辨尊卑簡
　賢能一稟於君命或無此節於大射舉之則燕不待
　言矣以告於擯者以射者無自請於君之儀也
若膳觶也則降更觶洗升實散
　公命不易主恩也賓更觶臣禮也
卿辭重席司宫徹之
　賓有加席而卿轉辭因其辭而遂徹之何也上則體
　君之意以致隆於賓下則不敢過諸公也
乃薦脯醢卿升席庶子設折俎
　不指言薦脯醢者以庶子仍設折俎而獻大夫始言
　胥薦脯醢則公卿之脯醢薦者仍宰胥可知矣賓薦
　以宰胥一日之敬公卿貴有常尊不得降於賓
若有諸公則先卿獻之如獻卿之禮席于阼階西北面
東上無加席
　燕與大射諸公皆無加席與卿辭重席之意同以成
　君致隆於賓之義也又位在阼階若加席則上擬於
　君故設席時本無加席不待其辭
主人洗觚升獻大夫于西階上
　燕禮為大夫舉旅在獻工之後笙入之前以其事與
　無算樂獻士相連故使媵爵者遞進而代獻以息獻
　主大射為大夫舉旅退於既射之後獻主之事至獻
　大夫獻工而中止則連而舉之可也
胥薦主人于洗北西面脯醢無脀
　大射以辨等威故惟公卿有折俎雖主人亦無脀以
　此知薦獻獲者之俎以祭侯設而釋獲者亦得以類
　及也
擯者升大夫大夫皆升就席
　獻公卿畢即為舉旅獻大夫直待射事畢而後為舉
　旅義主於射禮重事繁恐日不足也工得獻而笙否
　義亦然
乃歌鹿鳴三終
　不合鄉樂射以擇士與彰女教之義無渉鹿鳴三終
　兼四牡皇皇者華左傳歌鹿鳴之三可證
主人洗升實爵獻工
　鄉飲酒鄉射惟為大師洗以衆工不過族黨中知音
　樂者或國之中瞽下瞽耳燕與大射則歌者必大師
　小師即上工亦異日之小師大師也故皆洗以獻而
　並及於笙大射禮繁故省獻笙之節耳
大師少師上工皆降立于鼓北羣工陪于後乃管新宫
三終
　既無閒歌合樂則堂上之事畢矣故大師少師上工
　皆降也春秋昭公二十五年魯叔孫婼聘於宋宋公
　享之賦新宫昭子賦車牽則新宫有辭與南陔六篇
　異而獨以管奏射事殷故簡其節也敖氏以無管入
　之文遂謂即大師管非也上經工六人四瑟僕人正
　相大師僕人師相少師僕人士相上工則上工謂四
　瑟明矣此經既曰大師少師上工皆降又曰羣工陪
　于後則非衆管者而誰哉經於羣工陪于後下繼言
　乃管則管者即羣工甚明無事復言管入言之法當
　然耳
擯者自阼階下請立司正
　鄉射主人自作司正政學之常有司及時而發命國
　君之禮則宜有請者
公許擯者遂為司正
　鄉射禮曰作相為司正所作無定之辭也此則禮之
　秩節故曰公許擯者遂為司正無所用其辭也
為政請射
　為去聲言為政典而請射主於事非指其人也國之
　大事在祀與戎故於禮辭特著其義曰為政若鄉射
　以教學士燕射以樂賓無庸及此註疏以為司馬之
　稱則司馬當自請於君不宜使司射請且君前臣名
　不宜𨼆其名而曰為政也
遂告曰大夫與大夫士御於大夫
　侯國三卿五大夫或從王事或交於友邦或疾或喪
　不能成耦故以士御之公卿不能成耦者亦以大夫
　御可知○敖氏云不言士與士略賤非也與尊者作
　耦自宜特文以見之上經云戒士射則皆與射而自
　為耦不待言矣
主人士與梓人升自北階
　南堂之前射者司禮事者掌射政者共獻薦者樂器
　射器皆陳焉工人士梓人司宫畫物外别無所共之
　事故並立北階下○升自北階自北堂由東房以至
　於堂也宗廟之祭婦人由北堂以入東房冠之日贊
　者入北堂以洗爵而酌於房中則東房與北堂相通
　明矣
疏數容弓若丹若墨度尺而午
　兩物左右相去六尺然後射耦張臂挾弓矢乃有餘
　地又司正命去侯物閒可容其立也
卒畫自北階下司宫掃所畫物自此階下
　工人士梓人司宫本待事於北堂下畫物掃畫畢仍
　反立於其所也
大史俟于所設中之西東面以聽政
　鄉射鹿中此篇但言設中而不舉其名者侯有三則
　中亦宜三必己見於王朝禮又君射於國中則皮樹
　中大夫兕中見鄉射記則别見必多矣○曰以聽政
　者匪獨擇士以祭其坐作進退趨走呼唱此次誓命
　視聽之節即軍政所隠寓也古者弓矢為長兵軍政
　莫重於此此聽政與上為政請射正相應○燕列祝
　史之位以或因燕而射則祝當釋祭侯之辭也禮主
　於射則祝必有事不待言矣
卒遂命三耦取弓矢于次
　此下司馬命張侯繫左下綱獲者倚旌文皆不具以
　其於射事為必不可闕之節於射者為必容有異之
　儀有司羣士自州長教射習之有素故可與鄉射互
　備而不復舉耳其他與鄉射大同而小變者具有精
　意存焉不覆舉則不可得而辨也
司射入于次
　大射有次非獨以國君具官有張耦次者也州長㑹
　民於序習射尚功以角材力習威儀與射者皆少壯
　强有力之士無所用次大射則公卿大夫皆與焉老
　者立而待事必有所休息以安其筋骸貴者降於階
　庭必有所隠蔽以肅其體貌又鄉射舉於春秋而擇
　士以祭則兼冬夏嚴風烈日勢不可以無次若鄉射
　禮亦宜然則黨共射器何難具幄幙帟案哉
由下物少退誘射
　誘射之儀與鄉射各有詳略互備也
卒射北面揖
　卒射大節故北面而揖示為誘射而射君之侯如復
　於君也○鄉射之主人州長也故司射南面而揖大
　射君在阼司射在堂而南面對君以揖則義必不可
　蓋臣在君所奉命而執事時或南面司馬揚弓筮人
　抱蓍之類是也行禮則未有不北面者故雖聘賓啐
　醴必降筵北面註謂不背卿則鄉射公卿之位亦在
　尊東而南面揖敖氏云為下射與君同物不可南面
　然司射少退乃不敢踐君之射位非北面揖之正義
　也
遂取扑搢之以立于所設中之西南東面
　鄉射無次故司射先立於中之西南使三耦立於其
　西南以俟射大射先比三耦於次北面命取弓矢俟
　誘射畢然後定位於中之西南也
司馬正適次袒决遂執弓右挾之出
　周官一曰正掌官法以治要二曰師掌官成以治凡
　謂六官之正與貳也此經司馬師司馬正敖繼公以
　為射時所立之官經指始明註義亦可通周官大司
　馬教振旅辨鼔鐸鐲鐃之用伍長與二十五人之長
　皆得假以公司馬兩司馬之名則因射而立監得假
　以正與師之名明矣知非司馬之卿與貳者卿貳席
　位在堂此正與師射時與司射聨事而終獻獲者則
　非卿貳决矣周官軍司馬下大夫四人輿司馬上士
　八人行司馬中士十有六人侯國爵列雖降員數雖
　減而職司必具司馬正宜取諸軍司馬司馬師宜取
　諸輿司馬行司馬○鄉射司馬不决遂以教射而不
　與於射也大射之司馬亦不與於射而决遂特備射
　儀以為衆式耳
升自西階適下物立于物閒
　鄉射鈎楹物當棟也大射物在楹間故升階徑適下
　物
卒射右挾之北面揖
　鄉射皆執弓不挾而此右挾擇士以祭儀彌謹也鄉
　射南面揖此北面對君之儀也
上射降三等下射少右從之中等並行上射于左
　階下陿各持弓矢必中空一等乃無掛礙庭中寛廣
　故盡階履平地然後可並行
公許遂適西階上命賓御于公諸公卿則以耦告于上
大夫則降即位而後告
　初射命三耦有辭此命賓有辭惟公卿則惟以某公
　與某卿耦告而不敢命以命辭有軒輊也
命大夫之耦曰子與某子射告于大夫曰某御于子
　命大夫之耦與告於大夫同事而異文義宻而文辨
　蓋如此
遂命三耦各與其耦拾取矢
　鄉射取矢必拾有司教射習儀不厭其詳也凡與於
　大射皆習儀有素者又耦多儀繁恐時不足以周事
　故初射不拾至再射設楅取矢於庭中於是觀禮則
　不可以或略矣○鄉射命三耦拾取矢後司射反位
　此經無之註疏推説義皆無據蓋未詳繹上下經文
　而考其事義也大射三耦衆耦位皆在次大夫立於
　三耦之南司射東面於大夫之西以命衆耦一人取
　矢未畢司射不得反庭中之位及衆耦皆還反次中
　以俟射則司射作之以升遂適阼階下請釋獲於公
　備命射事直至命上射不貫不釋之後然後退反庭
　中之位中閒實無反位之事安得有此文哉鄉射始
　命三耦取矢司射即反位者司馬之位在司射之南
　三耦之位在司馬之西南衆賓繼三耦而立司射適
　堂西比衆耦命三耦取矢後必反其庭中之位乃可
　作三耦衆耦取矢於楅而次第作之以升其所立之
　位命事之地絶不相同而欲以彼例此宜乎皆不得
　其義也
皆内還南面揖
　觀此則司射卒射北面揖之義益顯著矣司射在堂
　君在阼階雖不正對君而揖則君見之故不可以南
　面君在阼階上射耦在庭中雖南嚮而揖君不見其
　面又揖後始適楅南則出次時在楅北進而及楅面
　必南故因之南面而揖也
退者與進者相左相揖退釋弓矢于次説决拾襲反位
　鄉射三耦及衆耦自始至終皆拾取矢執弓立而俟
　大射之初則取矢於次而不拾再射三射皆取矢於
　楅退釋弓矢反位何也有司教射則宜使久立待事
　以固其筋骸將祭而擇士則宜休其神氣使盡志於
　當射之時也鄉射之終賓主人大夫獨釋弓矢反位
　待事至旋取以升大射至再諸公卿皆取矢於次中
　三射雖取矢於楅與大夫同而隨升就席則釋弓矢
　臨事而後取以優尊者明矣(賓先待於物樂作而/公就席義亦如此)於
　尊者為優則於衆耦為休其神氣而使盡志於射益
　明
一耦揖升如初
　上經三耦大夫衆射者皆釋弓矢於次襲反位此直
　曰一耦揖則旋取弓矢不待言矣蓋拾取矢於次儀
　不可廢故使預習而復休之所以曲體人情也
大史釋獲小臣師執中
　鄉射一人執算以從而大射無之何也事輕人微鄉
　射獲者自執中尚有執算以從者大史釋獲小臣師
　執中則别有一人執算不待言故文略耳
中離維綱揚觸梱復公則釋獲衆則不與
　離者麗也矢麗維綱而不中鵠也梱謂植之横於上
　者仰觸於相下落而經正鵠也雖不中不逺於侯故
　君猶可假
唯公所中中三侯皆獲
　三侯南北正相值故鵠之見以差矢少揚力過强則
　或誤中其髙且逺者矢少留力稍弱則或誤中其卑
　且近者故有中非其侯不獲及唯公則獲之法
司射遂進由堂下北面視上射命曰不貫不釋
　以耦告則先公卿大夫而後及三耦尊卑之序也取
　矢以射則三耦先公卿并先君仍前誘射之義也不
　貫不釋賓與公卿之所同而於三耦命之言各有當
　也
司馬升命去侯如初
　司馬下當有正字
公就物小射正奉决拾以笥大射正執弓皆以從于物
　射以擇士不中者不得與於祭篇中射人司射大射
　正小射正司馬正司馬師自始至終各有所待之事
　無暇身與於射疑當以祭有常職如鄉師肆師膳夫
　鬱人之類攝之非必取諸射人羣司馬也其餘百官
　有事於射者則供其本事之暇當仍更互比耦而與
　於射(如獲者釋獲者倍其人/數則皆可更番合耦)經記無文必己見於邦
　國祭禮
大射正立于公後以矢行告于公下曰留上曰揚左右
曰方
　不中而以其矢告俾君自省以勉於後也人君於事
　物之理不中常苦不自知射失其宜而不中則易明
　於心亦所以示君當繹思己過也凡此皆所以防縱
　弛養德性事近而義深矣
公還而後賓降
　諸公卿升射降反位皆如三耦惟君初曰就物事畢
　曰還凡要節而揖君皆無之也蓋惟燕食賓初入君
　揖而進之大射之賓亦然及正射則無為對羣臣而
　揖亦無為向物而揖也君不揖而賓揖則疑於揖君
　故不揖與君同若兩君好㑹而射則揖當各循其節
　矣
諸公卿取弓矢于次中
　君將射諸公卿始適次君射畢即於次中取弓矢而
　升貴貴優老不敢過勤其筋力也至三射則又與衆
　耦同取矢於楅蓋公卿民之師保百僚所式故使為
　衆耦之表儀以示儀皆素習雖貴且老而不敢怠於
　終焉
司馬袒執弓升命取矢
　命取矢以下六節皆三射之始事也再射之算尚未
　視獲未數賢獲未告中算未釋豐未設射爵未舉侯
　與有事於侯者未獻而汲汲於此何也以此時儀節
　甚繁閲時甚久而司馬與司射所掌之事與用事之
　地各異故乘司射發命之隙使有司各供其事並行
　而不相悖而司射既請三射於公可直入次而命三
　耦矣禮之所謂連而不相及茂而有閒此其可騐者
　也
賓之矢則以授矢人于西堂下
　再射賓取矢於堂西故以矢授於西堂下以備三射
　之取也舉賓之矢以見例則公之矢以授於東堂公
　卿大夫之矢以授於次中可知矣射畢凡與射者皆
　授有司弓矢故不列數也矢人即初納射器之有司
勝者之弟子洗觶升酌散南面坐奠于豐上降反位
　鄉射禮執弓反位以弟子皆與射也大射弟子不與
　故反位不執弓蓋洗觶本未執弓也
東面于三耦之西
　出師之禮司徒搢扑北面誓之故鄉射禮司射搢扑
　北面於三耦之南以三耦州之子弟可以師長之道
　臨之大射之三耦皆士而公卿大夫並列射位故司
　射之面位必異
一耦出
　鄉射曰一耦進以立於中之西南也此曰出以位在
　次中
交于階前相揖適次
　耦次在洗東南鄉射禮相揖出於司馬之南遂適堂
　西彼射者州之學士也必過於司馬之前以察其儀
　度大射之耦則公卿大夫士降階而徑適次於禮乃
　宜
賓升再拜稽首公答再拜
　公酬賓賓再拜稽首公答一拜至飲射爵賓致爵則
　答再拜者四不惟答賓之親獻及夾爵隂以示事有
　未當雖尊者宜為理屈重自抑下所以養成其德性
　俾凡事不敢自是而求助於賢臣所謂各繹己之鵠
　也
公卒觶賓進受觶
　公卿大夫飲射爵亦於西階示法行於貴而後可以
　齊衆也君則卒觶於阼階之位貴有常尊也公卿大
　夫之飲耦不升君則賓親獻而夾爵上下之辨則然
　而飲不勝之爵與衆耦同又使君知罰不敢行而躬
　宜自省也
司宫尊侯于服不之東北
　鄉射禮酌堂上之尊以獻獲者此别設尊以國君之
　禮與州長習射異所祭者不寧侯也不得與堂上同
　尊故設尊之初即正其名曰獻酒示主獻服不而非
　為祭侯也此曰尊侯不沒其實也不曰大侯之乏之
　東北而曰服不亦以見此尊主獻服不而服不轉以
　祭侯
司馬正洗散遂實爵獻服不
　飲食之道祭必先於生人唯祭侯則先獻服不以義
　取不寧侯無特祭之義故使服不以所受獻爵祭之
　蓋服不以侯得獻故私以祭報而又申攻責於祝辭
　以為戒也
司馬正西面拜送爵反位
　前司馬正獻服不註云洗酌皆西面疏因謂獻旅食
　尊後酌者為背君此北面不嫌背君以南統於侯曲
　説也諸侯堂髙七尺禮行於階下庭中君不見故雖
　南面無背君之嫌况西面乎○鄉射衆賓燕獻大夫
　皆不拜既爵故送爵即反位
卒錯獲者適右個薦俎從之
　司馬獻服不薦俎錯焉示非為侯設也服不不祭啐
　而適右个不敢以己之餘祭侯也終則仍設薦俎於
　乏南明獲者雖以祭侯而薦俎本為獲者設也○五
　帝三王之世凡冦賊姦宄聽斷於士師其阻兵倡亂
　敢為不寧者皆强横之諸侯(蚩尤有苖觀扈/洗邳徐奄之類)故射之
　正鵠取義於不寧侯使貴賤少長同心於貫之以示
　敵王所愾之義義取於不寧侯而又祭之何也祭有
　非報功而以聲其罪者攷工記所載天子祭侯之辭
　乃周官太祝詛祝所謂攻説也燕義所稱則諸侯燕
　射樂歌非祭侯之辭師禡所祭於經傳無考而後儒
　以為祭黄帝蚩尤祭黄帝則禱祈也祭蚩尤則必以
　攻説之詞記曰禡於所征之地必以蚩尤為戒使不
　寧之方毋侮毋忽也
卒祭左个之西北三歩東面設薦俎立卒爵
　以此見祭侯之時執俎而不設至獲者反位卒爵而
　後設之
司馬師受虚爵洗獻隸僕人與巾車獲者皆如大侯之
禮
　張爾岐曰觀此則前註謂司馬正容獻服不與其徒
　之誤明矣服不本下士其徒即得獻亦宜在隸僕巾
　車之後○註謂不言量人此自後及先可知敖氏謂
　量人或不與此獻指皆未明蓋大射自公卿大夫庶
　士以及士旅食者庶子皆受獻隸僕人巾車參干二
　侯之獲者職卑事鋭疑不得與於獻故特著之若量
　人制燔脯與鬱人舉斚瀝於祭有常職當與卿大夫
　並受主人之獻於適士中若使司馬師與僕隸等同
　獻於侯側則非其倫矣
洗觚升實之降獻釋獲者于其位
　不近酌獻獲者之尊而實之於堂上則别設獻獲者
　之尊以祭辭稱不寧侯不可與堂上同尊益明矣
司射倚扑于階西適阼階下北面請射於公如初
　再射升堂而後請特見於經此如初謂如初之請於
　階下耳
反搢扑適次命三耦皆袒决遂執弓序出取矢司射先
反位
　方命三耦取矢即反位與再射異何也再射司射之
　事皆在次中三射則事在庭中不得不先反位也再
　射時大夫羣士始即事恐其或愆於儀故就次中監
　視之至三射則次中之儀皆前見矣而諸公卿始繼
　三耦而出就楅與衆耦同拾取矢司射命三耦後宜
　先反庭中之位以待事且再射止見大夫庶士次中
　之儀而未見其取矢於楅之儀至是始一一監視之
三耦既拾取矢諸公卿大夫皆降如初位與耦入于次
　三耦本在次中諸公卿大夫之初位亦在次中既曰
　如初位又曰與耦入於次義不可通必傳冩者誤倒
　其文也若作諸公卿大夫皆降入於次如初位與耦
　皆袒决遂云云則理得事順而辭意亦坦然明白矣
　敖氏謂入次有淺深據經文所書亦無以見其然
若士與大夫為耦士東面大夫西面
　再射言為耦之上下三射言所面之東西互見且相
　證也○士與大夫耦再射即有之而至此始見以君
　射之儀賓與諸公卿大夫升降進反揖讓之數具詳
　於再射禮重文繁無暇及士與大夫耦之末節故補
　叙於二射亦列事之儀法宜然
公樂作而後就物稍屬
　再射於授矢言稍屬三射於樂作言稍屬蓋以君之
　血氣有强弱志慮有緩急且無暇專勤藝事故四矢
　之行不過與拾發之節稍相屬而已求以疏數如一
　不可必得也不過與鼓樂之節稍相屬而已求以循
　聲而發不可必得也故少寛之亦所以使自循省而
　知職任之重且大也
公又舉奠觶唯公所賜若賓若長以族於西階上如初
　合燕與大射觀之凡曰酬者公先自飲也曰賜者即
　以其爵賜也(凡言賜者皆無/先自飲之文)燕禮為公卿舉旅曰酬
　為大夫舉旅始曰賜蓋事主於燕時寛而禮可備也
　大射為公卿舉旅即曰賜事主於射時蹙而儀當略
　也賓已受酬而為公卿舉旅復言賜賓者若賓如子
　産叔向為一國之望則公或再賜爵以風有位而公
　卿亦以下賢為樂也為大夫舉旅仍曰若賓若長者
　如再舉觶以賜公卿則三舉觶或仍以賜賓也燕禮
　為大夫舉旅在未立司正之前以工歌之後隨立司
　正説屨升堂即閒有射事亦用以為歡其禮極簡(觀/大)
　(射旅後復射/之儀可知)自當繼公卿而舉旅於未安諸臣之前
　以别於羣士大射則大夫志專於射必俟射畢舉酬
　然後理得而其心可安也(公卿即不與射而廟有著/位事有秩節大夫則射不)
　(中者不/與於祭)
庶子正徹公俎
　王朝庶子下大夫二人中士二人侯國正必上士副
　必下士也徹公俎者庶子正則俎服不之庶子必周
　官諸子職所作之羣子也服不在王官為下士則侯
　國必不命之士而使當官之下士設其俎不亦舛乎
大夫祭薦
　受獻時不祭脯醢省其節文俾盡志於射也故三射
　既畢升堂坐飲而後祭薦士之獻以數多射前無暇
　及此必待脱屨升堂别有執爵者主人無堂上之事
　而後可徐徧耳
乃薦司正與射人于觶南北面東上司正為上
　司正即大射正也司馬之事與司射等而不與於特
　薦以大射主於習禮觀德而義不兼於立武也司馬
　且不與况司士與執幂者疏謂文不具非也○按上
　下經文似羣士皆受獻立於東方而後徧薦焉司正
　射人執射政之總故獻時獨薦於觶南以優異之猶
　燕禮之主人士也而與大夫同薦舊説俱難通○燕
　以示慈惠故并及司士與執幂者大射以辨名位程
　德器故惟射人特薦義之宜也
主人就士旅食之尊而獻之
　鄉射之射事及獻薦弟子所共實多國君官備燕與
　大射獻酬射事皆官共之庶子惟設折俎弟子惟洗
　射爵酌奠而已庶子執事有列而門内無位士旅食
　者一無所事而位在士南特為設尊繼士而獻則為
　升於司馬之士司馬作之以從㑹同賓客者無疑矣
　蓋士旅食者及庶子即他日之命士卿大夫也猶鄉
　射之弟子即他日之學士可賓興者也使之觀禮則
　志氣有所感興使之習事則政法日以練達所以成
　其德達其材者即於是乎寓焉至於祭祀之有旅酬
　所以盡主賓之敬又以使族婣鄉黨情意周洽而潛
　消其怨争鬭辨之萌燕大射之有旅酬所以溥君公
　之恩又以使少長尊卑分誼詳明而即是為協恭和
　𠂻之本聖人縁情制禮徧布周宻本末兼該而一以
　貫之如此○燕禮有士旅食而庶子弟子不與焉何
　也射節禮容威儀辭命莫詳於大射乃庶子弟子所
　未見而宜早知者燕則君臣相樂惟將仕者使觀禮
　可矣
賓升再拜稽首公答再拜賓坐祭卒爵再拜稽首公答
再拜
　燕禮公答賓主人媵爵者卿大夫皆再拜大射皆一
　拜惟答賓前後兩再拜於飲射爵見救過之道在自
　下於賓媵觚見禮賢之儀當厚終也然賓始升及卒
　爵答再拜而奠爵仍答一拜輕重之衡寓焉外此惟
　始媵觶者卒觶後答再拜以此觶乃代公飲酬爵也
　無算爵受賜爵者答再拜以受者非賓則公卿亦禮
　厚於終之義
公坐取賓所媵觚興惟公所賜
　士不得升坐獻與酬必俟卿大夫升坐之後等威之
　辨嚴矣而公為士舉旅坐取賓所媵爵興而授爵酌
　膳敬禮不殊於公卿大夫此士之報禮所以至於忘
　身亡家也
所賜者興受爵降席下奠爵再拜稽首公答再拜
　公為賓舉旅再拜稽首公答一拜則為卿大夫舉旅
　皆答一拜可知矣而無算之受賜者獨答再拜示君
　之待臣宜厚於終也猶燕禮公命徹幂公卿大夫皆
　降拜稽首而不復升拜示臣之事君於終彌謹也
　
　
　
　
　
　
　
　
　
　儀禮析疑巻七
欽定四庫全書
　儀禮析疑巻八
　　　　　　　　　　翰林院侍講銜方苞撰
　　聘禮
遂命使者
　疏謂命聘時不言其國以既受行出見宰問㡬月之
　資决之非也未有命聘而不及所之之國者蓋本事
　有淹速在途有經過故道齎不可定耳
使者再拜稽首辭君不許乃退
　以此知君臣之禮惟饗食燕射乃答臣之拜其命以
　事或臣有復逆則再拜稽首而不答也
既圖事戒上介亦如之
　復言圖事蓋君與宰以遣聘之故及所謂之事國勢
　邦交更與使者共圖之也非然則前已言君與卿圖
　事戒上介亦如之宜直承乃退下無為復言圖事如
　疏所云以示别命則宜曰更命上介亦如之第曰戒
　者戒以事而不與圖也於衆戒曰不辭則上介之辭
　亦同於使者
衆介皆逆命不辭
　逆謂迎而受之與周官太僕聞鼓聲則速逆御僕與
　御庶子同義
及期夕幣
　既命既戒而期則無定何也凡在行者各有宜庇之
　家事也視幣必以夕何也陳之即載而舎於朝乃可
　與使者同時而就道也且在禮已受命君言不宿於
　家必夕幣然後厥明使介告於室神而進受於君事
　乃順禮乃安
官陳幣皮北首西上加其奉于左皮上馬則北面奠幣
于其前
　圭璋璧琮不陳非獨以其寶貴也天質自成雕鏤有
　度無事臨期而覆視之纁帛則有精麤馬則有駑良
　皮則辨毛色非有司别擇而君卿大夫臨展不敢以
　輸所以重邦交達誠悃也
宰執書告具備于君授使者使者受書授上介
　將行宰以書授使者而君不視周官作大事宰賛王
　命則列國聘使之䇿書君與宰已詳視之矣及夕幣
　君不視宰及使者亦不視蓋宰命宰夫官具則宰夫
　一一審擇之陳幣之時卿大夫已共見之矣此三代
　盛時百官得其宜萬事得其序君相所以得從容論
　道以盡其裁成輔相燮理之宜也
公揖入
　周官司士掌朝位射人掌射朝之位惟見王之揖法
　不見羣臣拜禮觀燕射君揖公卿大夫無答者蓋不
　敢答也以此推之惟朔月之朝羣臣小大皆宜稽首
　其常朝必君以事命或臣有復逆然後再拜稽首明
　矣
上介視載者所受書以行
　視謂以示之也使者以書授上介故上介以所受書
　示舎於朝者使與幣並載以行若詁監視載者所受
　書則以行於文為贅覲禮天子賜侯氏車服諸公奉
　篋服如命書於其上則聘書宜與玉幣同載明矣
厥明賓朝服釋幣于禰
　將告於禰遂稱賓為國客自兹始也入廟則稱主人
　對祝史之辭也載旜受命于朝稱使者對君之辭也
　○古者五十為大夫積功累勞以至國卿則年必長
　矣故出釋奠反獻薦皆曰於禰道其常也惟至所聘
　之邦受饔以祭筮一尸上及於祖該其變也蓋閒有
　篤老而父尚存者
主人立于户東祝立于牖西
　此卿大夫士廟制户于室西南之徵也下經賓館有
　右房又有西夾所館者乃大夫士之廟則不獨天子
　諸侯有西房西夾矣諸疏之説必以經傳折中乃得
　其實
上介及衆介俟于使者之門外
　必備集於使者之門然後序入於朝而無參錯衆介
　亦告於祖禰文不具耳
賈人西面坐啟櫝取圭垂繅不起而授宰
　以此知夕幣不陳玉也宰與使介遞相授而終以屬
　賈人責有所専也○繅藉韋版絢組之説註疏俱未
　分明依事以測義則周官典瑞所謂天子大圭鎮圭
　繅藉五采五就繅謂裹圭之褶帛與繋繩即聘禮所
　謂絢組藉則薦圭之韋版也朿圭又别有組執之則
　以組末挽指閒以防失墜所謂圭中必也韋版之用
　則天子祀天朝日諸侯朝天子執圭而有拜事既拜
　仍坐取興執之圭為重寶非若爵觶有足有臀可以
　奠於地也故以韋版薦之至享禮之璧璋加於帛上
　則必有繅用韋版與否則無考矣
宰執圭屈繅自公左授使者使者受圭同面垂繅以受
命既述命同面授上介上介受圭屈繅出授賈人衆介
不從
　賈人垂繅袒圭以示宰也宰屈繅既視而掩之以授
　使者也使者垂繅復啟視以授上介也上介屈繅既
　視而掩之以授賈人也正聘時賈人垂繅以授上介
　上介屈繅以授賓義亦如此宰屈繅以授使者以使
　者必垂繅袒圭以授上介也上介屈繅以授賓以賓
　必去繅袒圭而後執之以行事也惟上介之授賈人
　似不宜屈繅然啟櫝出圭者本賈人則亦不必復袒
　圭以授矣皆事理所宜不獨以相變為貴○執圭以
　受命見親受於君付之瑞節以昭其信又夕幣未陳
　圭使得於君前一展視也慮使者聽之未審故使覆
　述所命以不忘於心又使上介重聽之設使者有故
　可代之傳也
下大夫取以入告許遂受幣
　曰遂受幣者聘禮賓私覿私面皆先入陳幣於門内
　擯者辭以其幣出請受然後賓復以幣入相授受假
　道禮畧故大夫取其幣以入告而不煩次介入陳及
　出許遂受其幣而不煩相授皆體過賓之心每懐靡
　及不欲稽留也註疏推説皆未得其理
餼之以其禮上賓大牢積唯芻禾介皆有餼
　餼以牲牽道或回逺中有停止可自為節適也芻禾
　不可猝具故官致之米薪百物随在可市使者計月
　而請道齎正用之於此必如此然後主國不困客亦
　可安春秋時齊桓創霸資糧屝屨皆所至之國供之
　故陳轅濤塗以為國必甚病而詭辭以誤之也
士帥沒其竟
　周官訝士邦有賓客則與行人送逆之誅戮暴客者
　春秋傳晉欒盈出奔楚過周周西鄙掠之盈有辭於
　王乃使候出諸轘轅則官常之廢久矣
誓于其竟
　事之序當在次介假道之前而退於士帥沒竟之後
　何也所過非一邦故原始要終以該在途假道之事
　矣
朝服無主無執也介皆與北面西上
　言介之面位而賔無見何也曰無主無執則賓之面
　位壹如正聘時不待言矣○玉為瑞節在途不敢輕
　執慎之至也上經賈人不起而授宰義同
賓朝服立于幕東西面
　展幣則使者為主故從主人之位以與肄儀異故特
　見之
賈人告于上介上介告于賓
　幣玉上介親視賈人告事畢上介則告賓以所視皆
　完好也聘使自受玉於君前以授上介其後三展皆
　不復親蓋國卿多老耆不欲煩以事故記曰官盛任
　使所以勸大臣也
有司展羣幣以告
　記曰問大夫之幣俟于郊自不得與公幣同載同展
　然其幣則受自公家無疑也賓與上介私齎幣馬義
　雖未安力或能具士介何從具此周官校人共使者
　之幣馬侯國宜同之疏乃謂彼天子之使與諸侯異
　以曲䕶其説固也
及館展幣于賈人之館如初
　聘幣有圭璋璧琮故載用任輦恐馬牛之車時有㒹
　僨入竟而展及郊再展及館三展雖任輦尚虞仆蹶
　頓撼又皮帛則燥濕不時宜風日也展於賈人之館
　而不於賓館已造國都不敢復移動直俟將命之日
　然後以造於朝慎之至也觀孔子執圭勃如戰色足
　蹜蹜如有循則知就展於賈人之館之義
賓揖先入受于舎門内
　周官司儀賓受勞使者受儐皆升堂聽命下拜登受
　此經則授於舎門内而不升堂當以此經為正蓋下
　拜登受惟天子有賜於諸侯則然周衰禮壊臣於君
　皆不拜下故君有賜皆登受於堂有司莫能正久之
　且以新儀易故籍而成周之舊典遂失其傳惟聘禮
　則肄習者多故籍尚未改耳
勞者再拜稽首受
　儐幣乃友邦之君官授聘使者故如見友邦君而稽
　首也與賓前後稽首同義奉君命而出勞則如見與
　國之君
賓再拜稽首送幣
　疏引歸饔餼賓儐大夫禮謂註受送當作授送證據
　甚確敖氏仍從註未安
夫人使下大夫勞以二竹簠方
　諸侯之邦交歳相問殷相聘者必兄弟婚姻之國也
　(若同州之國皆行此則物不能具人不能供記曰若/兄弟之國則問夫人明非兄弟之國無問夫人之禮)
　故有聘享夫人之禮而主國之夫人亦使大夫答禮
　焉其相朝而大饗主國之夫人亦與焉王后惟二王
　之後有祼大賓客宫卿詔后禮事九嬪從必后之母
　家王之近屬伯叔父兄弟也内宰掌致后之賓客之
　禮漿人共夫人致飲於賓客之禮則為王及后夫人
　之親戚明矣考之春秋惟齊晉宋衛與魯交聘入春
　秋之始陳為望國一聘於魯春秋之末鄭視諸小國
　為强大一聘於魯秦楚吳越之聘則以盛强而窺東
　夏用此推之則周初舊典惟大國物博易具官備能
　供乃舉殷聘若次國小國雖兄弟婚姻慶喜弔憂而
　外惟問可時通當殷聘之期則小聘耳
下大夫勞者遂以賓入至于朝主人曰不腆先君之祧
既拚以俟矣賔曰俟閒
　致命受聘以至之明日禮有常經而帥以至於朝縁
　賓之心使事未通不敢就館也主人曰拚以俟示聘
　君有嘉命迫欲受之也賓曰俟閒設主君有疾病事
　故當擇日而行事也受聘於廟而禮辭則曰祧何也
　几邦交多逺承於上祖或在已祧之列禮行於太廟
　則凡主皆在祏也
公再拜賓辟不答拜
　再拜重友邦君以好來命也故賓辟而不敢答
公揖入每門每曲揖
　註卑不踰尊者之迹謂主君由門中而賓入不中門
　偏近闑則不踰君之迹介與擯各拂闑則不踰君與
　卿之迹士介拂棖則不踰上介之迹疏似未達
上介不襲執圭屈繅授賓
　垂繅者使玉體呈露而不結束故見組未之垂屈繅
　者周迴而結束之也故賈人始啟櫝授宰及聘授上
　介皆垂繅使受者目擊其完好也宰授使者上介授
　賓皆屈繅蓋結而授之使便於執也註謂屈繅並持
　之辭未分明其謂並組約圭而兩手各持組末與
介皆入門左北面西上
　司儀職及廟門惟君相入本兩君相見之禮羣介皆
　入人臣奉使之禮也周衰大夫强僭不肯循臣禮之
　常(如衛孫林父聘魯/君登亦登之類)又不能强上介從已以入而顯
　用兩君之禮故盡止羣介於廟門外而惟主君之相
　入耳與受勞受儐之升堂同皆有司失其傳
賓升西楹西東面
　旅擯於大門賓北面對君之禮也至升堂則東鄉而
　與主君正相對傳己君之命也及至命則公左還北
　鄉而拜凡敵者之禮拜皆北面如親見聘君也若東
　面則似答使者矣
擯者退中庭
　公與賓方升階而致命擯者無事焉堂髙七尺若立
　階下轉不見楹閒所有事故退立於中庭然後可要
　節而進以釋辭相拜也
賓三退負序
　此經三退即司儀所謂三辟也同有事於楹閒退之
　外别無辟法註疏强為分别似未當
公側襲受玉於中堂與東楹之間
　敖氏謂公西面賓東面以授似尚未安凡敵者之禮
　授受並鄉故變其鄉而不並然使東西相對則使臣
　仍過於抗按賔致命主君北面則楹閒拜後進至中
　棟宜右還西南面賓三退負序後宜進就主君東北
　面進玉以答其敬義乃盡情乃安○中堂言南北之
　度東楹之閒言東西之度故曰與
賓出當之坐攝之
　俟賓之出而當之以攝示親受於賓也
公側授宰幣皮如入右首而東
　前士受皮者自後右客註約私覿牽馬者自前西向
　出敖氏謂與受馬之儀相變此註右首變於生敖氏
　謂右當作左義甚瑣細存而不論可也
賓奉束錦以請覿
　疏引春秋傳公㑹晉師於瓦證晉卿乃從君見主君
　法非也經書㑹晉師則君不在師中明矣傳亦無君
　在之文未可曲證
公出迎賓以入
　聘享不出迎縁使者之心欲敬將君命而自致其為
　臣之禮也至是而出迎權主君之義不宜竟以内臣
　之禮待故轉於其私覿自抑下耳
賓進訝受几于筵前東面俟
　疏謂受几受醴不北面以禮未成義尚未備受几時
　將俟公之拜而以几辟公拜送非於阼階則東序端
　而賓筵在户牖閒若北面則不見公之拜無以要其
　節而為禮矣受醴後亦然
公壹拜送賓以几辟北面設几不降階上答再拜稽首
　主君受聘享各再拜受夫人之聘享亦如之賓皆不
　敢答至是禮賓故見君之拜即再拜稽首於階上以
　示震動恪恭不敢當此盛禮而不暇循降拜升成拜
　之常也(燕禮公親酬食禮公拜至揖食將/飯受有幣皆先降拜而後升成拜)受几受醴
　賓皆不降所以自别於主國之臣也主君於聘賓受
　聘享不出迎以臣禮待之至私覿而後以賓禮迎焉
　聘賓於主君初拜於階上以見其為異國之臣及禮
　終拜稽首於階下然後一同於己國之君屈伸先後
　皆天理之自然也
擯者退負東塾
　要其節而出不復受命於君故逺退於東塾以便事
　也
公用束帛建柶北面奠于薦東
　賓建柶奠觶以將降辭也公用束帛下疑落酬字
升公北面再拜
　賓入門奠幣再拜稽首主君不答不敢受其臣禮也
　故於其升則再拜焉
賓三退反還負序
　反還負序至牆然後旋而東鄉也蓋其退也轉面而
　西鄉不敢見主君之拜也至序而後東鄉則主君拜
　已畢矣以是知致命之初主君當楣而拜賓逆退負
　序面猶鄉東所拜者聘君之命也使者宜辟逺之而
　猶可以見主君之拜焉耳
擯者曰寡君從子雖將拜起也
　公辭下拜多矣惟此著其辭何也燕射乃本國之臣
　即聘賓之拜醴幣亦奉君命將公事雖辭不必如是
　之懇至也惟私覿下拜以送幣故獨釋此辭而他無
　見焉
上介奉幣皮先入門左奠皮公再拜
　賓介私覿主君皆拜於未受幣之先既受幣之後則
　賓介再拜稽首主君皆不答示始入之拜乃執主人
　之禮與拜至相類而非重幣物也惟享幣再拜而受
　如主君親授故執敵者之禮
介出宰自公左受幣
　上言北面授幣公受之也介出而宰自公左受幣則
　受於公可知蓋公側授宰幣已見賓覿故於介省文
公答再拜擯者出立于門中以相拜
　士立門外不見公之答拜擯者立門中要其節而贊
　然後得聞而辟焉正聘時公拜賓雖三退而面猶鄉
　公私覿反還負序則退時轉面而不見公之拜矣至
　士介則公拜於庭中而士辟於門外辟之中亦有差
　焉惟上介之辟無文蓋儀與賓同士介門外猶辟上
　介無視公之拜而不辟之禮其轉面南鄉而三退待
　公既拜然後反還振幣無疑也但庭中廣且深去門
　逺非若堂上有負序可表故並沒其文使讀者上下
　比類而知其必然耳○主君於賓介之覿皆拜於未
　受幣之前猶燕與公食大夫之禮之拜至也及送幣
　再拜稽首皆不答至士介則惟賓代之辭公答再拜
　時衆士已出辟中門之外其幣則使宰夫受之等威
　嚴辨如此蓋天下有王卿大夫士皆王爵也故異國
　之臣亦得以君道臨之所以辨上下定民志也周之
　衰始於霸國㑹盟擅易周班其終至於渉佗成何衆
　辱衛侯列國皆有叛志晉亦不能復宗諸侯而六卿
　且不有其君記曰以舊禮為無用而棄之者必有亂
　患可不懼哉
士介皆辟士三人東上坐取幣
　擯者執上幣以出時士介皆出門公拜辟於門外之
　後三人復入坐取幣也不言復入可知也
公出送賓及大門内公問君賓對公再拜公問大夫賓
對公勞賓賓再拜稽首公答拜
　周官司儀出及中門之外即大門内也諸侯相為賓
　主君出郊以勞故於聘君必出廟及大門而後問示
　不敢即安若欲就客而問之也司儀問君君拜則客
　辟勞客君答拜則客趨而此經缺焉何也賓始至入
　門左公拜賓辟勞賓君答拜賓三退負序拜君之命
　使者猶趨辟則更端而問君之起居禮義尤重趨辟
　不待言矣公醴賓拜送几賓以几辟公受覿再拜賓
　三退反還負序今釋辭以慰己之勞苦禮義尤勤趨
　辟不待言矣且儀禮所詳禮之細目也周官所布禮
　之大綱也問君勞客之辟列於職官人莫不知故不
　復詳而惟詳於司儀所未列者耳
腥二牢
　飪一牢外復有二腥牢何也飪鼎及簠簋豆鉶即日
　所需也腥鼎則翼日所需始至未暇自割牲故主人
　先奉以至也卿行則自有司下逮隸圉其為人多矣
　非此不足以供億故上介士介每減焉皆稱從者之
　多寡以為齊量也
饌于東方亦如之
　堂上之饌為飪牢設也東西之饌為腥二牢設也堂
　上之饌加隆焉以賓將以祭其祖考也餼二牢則以
　備無事在館時所需其牲牢不必同時而用之醯醢
　百罋以供調和鼎俎豆鉶簠簋諸器賓館自具無事
　於致餼時預陳也腥二牢既體解以載於鼎則宜於
　羮者亦可以實於鉶故並列焉
米百筥
　周官侯伯之積米百筥醯醢百罋而次國之卿與之
　同何也君行師從卿行旅從疑惟軍旅㑹盟則然非
　朝聘之法也韓侯之百兩以入覲兼親迎春秋傳百
　兩必千人伯國求多而幣重也先王制禮厚徃而薄
　來安用百兩且諸侯同時旅見使皆百兩千人則畿
　内候館不足以容矣以是揆之侯伯朝覲車徒必寡
　約而卿大夫聘於鄰國禮幣略與君行等則車徒亦
　不能過損故供積亦同皆稱所用而為之具耳
賓降階西再拜稽首拜餼亦如之大夫辭升成拜
　辭其下拜而命之升成拜本國之臣禮也賓受酬幣
　下拜公辭賓升再拜稽首而不曰升成拜見不敢以
　臣禮待賓若賓自拜於階上與前受几同此則曰升
　成拜以賓欲盡敬於主君大夫不敢固辭以存國體
　而亦以達賓之意焉耳
賓升一等大夫從升堂
　大夫致命則先升一等崇主君之體也賓儐大夫而
　先升一等從主人之常也
賓降堂受老束錦大夫止
　敵者之禮主人降賓必從而大夫止何也奉君命歸
　饔餼幣雖已所受而禮則為答君之貺故不降以存
　國體而亦以達賓之意賓北面再拜稽首以送幣正
　此義也
賓致幣
　以在異國不得稱致命耳出聘之時即齎儐幣非君
　有命可出之内府乎大夫再拜稽首正以重聘君之
　賜耳註謂非君命義亦滯
大夫對北面當楣再拜稽首受幣于楹閒南面退東面
俟賓再拜稽首送幣
　大夫受儐幣南面以所將者主君之命也然受幣雖
　南面而將受則北面再拜稽首以致幣者賓而實友
　邦君之賜也同等宜再拜而不稽首大夫既稽首以
　拜聘君之賜則賓亦宜稽首以送幣矣匪是則不稱
明日賓拜于朝
　君歸饔餼下逮士介則賓拜禮於朝上介與士介皆
　從可知矣
西夾亦如之筥及罋如上賓
　牢以頒之從者故賓介數異豆鉶簠簋之實與醯醢
　所以奉上介者自宜與賓同至筥米之數羣介皆同
　乃始至所用其門外之米則視牢數為多少也
士介四人皆餼大牢米百筥設于門外
　周官掌客諸侯相為賓凡介行人宰史皆有飱饔餼
　又云諸侯之卿大夫為國客則如其介之禮以待之
　是凡介皆有飱饔餼也而此經獨有餼者惟餼具大
　牢禮盛故特著之飱饔從畧耳致飱衆介皆少牢則
　饔可知矣如無饔則始就館未暇自割烹賓與衆介
　之所同也
宰夫朝服牽牛以致之
　疏士有生餼無死牢則並無芻薪米禾非也芻薪米
　禾不致客焉取之蓋飪與腥亦如飱之少牢凡醯醢
　簠簋豆鉶之屬亦每減以其為日用必需之物更無
　不致之疑故畧之周官掌客日致乘禽而此經缺焉
　(記始/補之)皆以禮非盛而文不具耳
無儐
　禮無不答聘禮用財最廣故惟主君於賓有醴主君
　夫人致禮賓有儐若問卿私面而有儐則大夫餼賓
　賓亦宜有儐不勝其費故雖尚文而亦有所止也
大夫對北面當楣再拜受幣於楹閒南面退西面立
　問卿大夫北面受幣則授者必南面此南面受幣則
　授者必北面也私面似可用敵者之禮然大夫於聘
　君之問聽命受幣皆北面壹如對本國之君禮不可
　以無報故於私面北面而進幣蓋不敢如將君命之
　南面而奉君命而為邦交又不敢用私家敵者受授
　同鄉之禮也還玉則賓主同鄉以彼此皆將君命耳
　大夫受幣再拜而不稽首以别於聽聘君之命也
　問卿賓東面致命而南面授幣私面大夫北面拜禮
　而南面受幣皆禮意之曲而當者
擯者出請衆介面如覿幣
　賓及上介士介於主君之覿卿大夫之覿與面皆同
　幣蓋稱已之所宜致而不以所致之尊卑為差等也
　飱積饔餼之數則以所致之尊卑為等各稱其所需
　也
擯者執上幣立于門中以相拜士介皆辟
　一與覿君之禮同何也擯者下大夫也使下大夫相
　拜而士介與國卿覿面而相為禮則彼此皆不能安
　故禮以有所窮而同
擯者退大夫拜辱
　擯者下大夫也以同僚而共己之私事故拜其辱擯
　必以下大夫者介乃下大夫也將聘君之命以問卿
　若使公士或私屬為擯則禮不稱卿有故不能親饗
　食公作同等大夫為致義亦如此
夕夫人使下大夫韋弁歸禮
　問卿大夫既畢而後夫人歸禮何也主君之禮已答
　於聘使而聘君之禮尚未達於主國之卿大夫而再
　受禮非使者所安猶聘享既畢賓請覿非主君所安
　故辭之而請醴也夫人所歸惟籩豆兩壺不待頃而
　可畢故於夕為宜
儐之兩馬束錦
　夫人所歸無牢禮歸之者大夫而儐之壹如君君夫
　人敵體禮不可有加損也聘使卿也而六豆六壺六
　籩一同於子男大國之卿當小國之君周制也夫人
　無殷膳饗食諸侯世相朝故盛禮可備聘使則嵗時
　不絶供意繁費更不可有加矣
老牽牛以致之賓再拜稽首
　大夫私餼而賓稽首何也賓請有事於大夫而主君
　許焉則後此之歸餼亦主君之命也猶問卿升堂北
　面聽命賓致命卿降階北面稽首所謂禮有報也
公于賓壹食再饗燕與羞俶獻無常數賓介皆明日拜
于朝上介壹食壹饗
　敖氏謂賓介皆明日拜於朝當在上介一食一饗之
　下非也凡賓受禮而拜於朝介與羣介必從舉例於
　前則上介之食饗賓及羣介皆同拜於朝可知矣若
　退其文於上介一食一饗之後則似賓受禮拜於朝
　者惟賓上介受禮拜於朝者惟上介而羣介皆從賔
　介而拜之禮義不可得而見矣○介惟食饗惟賓乃
　有燕而燕以介為賓賓為苟敬則非以尊介乃所以
　優賓義益著矣
賓皮弁襲迎于外門外不拜帥大夫以入
　大夫還玉答聘君之正禮也故使者不敢拜猶始至
　聘享君致主君之正禮也故主君再拜使者亦不敢
　答大夫出賓送而不拜義與此同既無拜禮無暇與
　大夫為小禮故但帥以入而不揖
賓自碑内聽命升自西階自左南面受圭退負右房而
立
　大夫南面致圭如主君親臨之也賓不北面受而並
　受如聘君親受之也於本國受圭璋時北面並受乃
　臣在君前相授受之禮與此異註若鄉君前未安
大夫降中庭賓降自碑内東面授上介于阼階東
　言東而不言阼階下者自碑内授則在階下明矣又
　經通例堂西堂東皆謂堂下則階東西為階下更不
　待言○觀此則碑在中庭以北明矣
上介出請賓迎大夫還璋如初入
　不言大夫之出何也曰上介出請又曰如初入則大
　夫已出在門外明矣蓋圭璋不容並執故主國之賈
　人執以待於門外還圭之後復出而取之○此節經
　文疑有錯衍宜曰上介出請賓迎大夫入賓裼大夫
　還璋如初賄用束紡云云乃事得而辭順如本文則
　辭不别白事不分明
大夫出賓送不拜
　大夫則承君之命而為君還玉賓則終聘之事而為
　君受禮故皆不敢拜
聘享夫人之聘享問大夫送賓公皆再拜
　四者皆答聘君之正禮故知主君必申其敬而賓不
　敢親見也若親見則拜送不可以不答拜聘享又再
　為前退辟之禮問大夫又别為之儀皆非所安故並
　以辟為敬焉介可以視主君之拜者義不敢答也問
　大夫而主君乃拜焉示聘君為己而加禮故大夫轉
　不敢私拜於賓館也賓不敢見而主君拜送示好命
　之有終猶始見將命而拜其至也觀主君為大夫拜
　問而大夫受幣賓受大夫私餼之稽首皆如對友邦
　君其義益著矣○於儀禮見聖人盡精微之學而聘
　禮若微有缺焉主君於使者拜無不答終又總其大
　節而再拜者四焉聘君遣使時宜再拜而送之而經
　記無其文豈告廟卜聘筮日筮使之禮皆包於君卿
　圖事之中而所述直自命使者始前此卜筮告廟為
　聘事而拜者屢矣故命使之後轉無拜禮與
公辭賓退
　賓不拜而退所以示主君之拜乃答其君之禮而已
　不敢尸即致辭不曰拜辱而曰請命之義也○賓辟
　則公拜於賓之館公辭而賓不拜於君之朝何也拜
　聘享使者不敢代君夫人答也公為問大夫拜使者
　又禮無可施也三禮不拜而専拜公之館送則轉似
　敵者之禮鄉飲酒鄉射之終賓主皆拜辱而不相見
　是也故公辭而遂退以示不敢當公之拜送舅為婦
　降洗婦辟於房中而不敢辭洗亦此義也司儀職曰
　賓從拜辱於朝探其從而請命之意也此經不曰拜
　辱以公辭賓退實未嘗拜而以拜為文則辭與事不
　應矣
賓三拜乘禽于朝
　公之饔餼饔食燕羞俶獻賓皆明日拜於朝惟乘禽
　日致未嘗特拜故禮終而後稱言凡禮之重者三拜
　故總拜亦以三○公就賓之館賓不見而拜送於禮
　為過故轉以從公之命而不敢答拜為敬辭於朝乃
　以拜乘禽為言且不稽首仍不敢與公抗禮之義也
公使卿贈如覿幣
　還玉及賄在賓將行時贈幣則於出舎於郊之後與
　出聘時公幣載於朝問大夫之幣俟於郊同非獨公
　私有辨異期易地然後可從容裝載也
乃入陳幣于朝
　報君之禮玉使者親執以反命則介宜執幣以從故
　所陳惟賓介所受之幣也圭璋璧琮自夕幣後在途
　之肄不展入境及郊就館三展皆賈人拭之上介視
　之而以告於賓蓋王朝所命之瑞節不惟懼或失墜
　即久陳於席上亦非恭敬奉持之義也
束帛各加其庭實皮左
　曰各加其庭實以庭實或皮或馬各相從而設也皮
　幣並列而皮左則幣置於馬之前不待言矣
上介執璋屈繅立於其左
　同時反命於君前使者既垂繅袒圭則上介屈繅相
　變以為儀無妨也與相授受者事殊而儀亦異矣
某君受幣於某宫
　受聘宜皆於太廟而曰某宫者或婚姻之好始於某
　君則宜於某君之宫也
禮玉亦如之
　前註謂禮於君者不陳非不陳無可陳也賄幣賓執
　以告授宰有明文禮玉亦如之則賓執玉以告士介
　執帛以從賓授宰玉士介亦以帛授宰士明矣外此
　尚安有可陳之公幣哉
執禮幣以盡言禮賜
　圭璋瑞節使者所執以反命也禮玉退在賄幣之後
　一循主國還玉時致禮之次第也公事畢然後可言
　己所受幣曰賜者所受於主君也曰禮者卿大夫所
　致也其事繁賾不可勝言故以盡言禮賜括之經文
　辭約而事詳如此
公曰然而不善乎
　然字斷句謂其然則汝於使禮果盡善而無缺誤乎
　喜之甚而若有難也大夫使無失言無失儀然後主
　君親饗食燕勞而備禮焉
君使宰賜使者幣
　昭公四年左傳杜洩曰夫子受命於朝而聘於王王
　賜之路復命而致之君君不敢逆王命而復賜之王
　賜且然則鄰國之賜必待君之復賜宜也
介皆送至于使者之門乃退揖使者拜其辱
　揖而退恐勞使者之答此亦以不拜為敬者也拜辱
　宜各至其門註疏謂即拜於退揖時以未告於禰自
　不暇報禮於介之門也
筵几于室薦脯醢觴酒陳席于阼薦脯醢三獻
　觴酒陳叙於薦脯醢下見脯醢觴酒第薦陳於筵上
　以明無尸亦不用祝代神祭酒也(士虞禮尸未入佐/食代神祭黍稷祝)
　(代神/祭酒)不言孰亞獻孰三獻以主婦不與從者不與則
　為居守之室老貴臣無疑也先列阼席與薦而後言
　三獻明主人獻爵後随受酢然後亞獻三獻繼舉
　敖氏謂主人酌以自酢非也凡自酢必所獻者非一
　人而無敢專酢或應酢之人自卑而不敢酢奠告無
　尸祝酌象神賜宜也若主人自酌酢則似以逺行而
　自勞義無所處矣
一人舉爵獻從者行酬乃出
　一人舉爵示洗酌皆此人為之以授主人而親獻也
　所獻惟從者之長一人餘則遞酬以徧所以息主人
　之勤也逺役始歸敬如君所對命禮終雖强力亦倦
　怠矣况國卿年必耆艾乎是以告廟之禮甚畧也○
　古人御下非獨恤之必接以禮國卿行役歸告禰廟
　先獻從者而後入見家人師出而反王親弔勞士庶
　子大司馬相所以誠無不通而人忘其死也
聘遭喪入境則遂也
　經文曰入境註遂謂闗人未告則反既抵闗主國無
　不納之義即使者亦無遂反之義朝聘稱先君以接
　之乃邦交之為非為一人也且立闗或因山川之要
　綰或度人民所走集非若四封之有植也其入境而
　未達於闗者多矣經曰入境而不曰叩闗其是之故
　與春秋傳魯宋並朝於楚及漢聞楚子卒宋人遂反
　蓋本不願朝楚故曰俟立君而為之備非朝聘之常
　禮也
不筵几
　正禮設筵几以受聘示先君之靈實式慿之也今君
　之魄體尚在堂則與親受同其義與使者以尸將命
　可相發也
不賄不禮玉不贈
　喪之殺禮非為財用之竭子則創鉅痛甚無心於外
　事臣則治喪營葬不暇接朝聘之賓客故受而不報
　以俟喪畢而報聘耳
遭喪將命于大夫主人長衣練冠以受
　疏引春秋成公十七年邾子來朝傳謂踰年可朝他
　國他國來朝亦可以吉禮受之廟迷亂極矣三年之
　喪畢然後入見天子乃踰年而私相朝以吉禮受於
　廟乎
赴者未至則哭于巷衰于館
　既以君喪聞於使者而不並告主國何也告終之禮
　必具册書遣行人特告於天王徧赴於同好始喪薄
　遽未暇及此且使主君既聞喪而嘉服以受聘則非
　情所安及使臣未成服而常服以將命則於義為可
　也其禮節當以傳遽書方先告於使者俾即致命聘
　享聘享畢乃哭於巷衰於館
受禮不受饗食
　受禮所包甚廣自郊勞致館以及飱積饔餼皆是也
　所不受者惟饗食耳在禮為君食粥疏食菜羮不御
　也而受飱饔何也飪腥已具不受則主國將焉用之
　且惟賓介士介及有司為公士者不食耳僕從隸圉
　無疏食之禮是以得受而朌之也
赴者至則衰而出
　使者聞喪即私布於主國及赴之未至而吉服以將
　事矣聘禮既致則衰於館而不復出赴者至則主國
　亦不得留賓即日奔喪其來弔唁者當徃拜而後行
　故衰而出也
唯稍受之
　周官大行人職賓客出入皆有積此經畧之故記詳
　焉行人職諸侯相為賓致積有常數此待鄰國之聘
　使故旬而稍敖繼公謂稍乃漿飲乘禽之屬非也舎
　致積之重禮而詳漿飲乘禽於義無處
歸執圭復命于殯升自西階不升堂
　君殯在西階無堂事故不升
與介入北鄉哭
　明子臣皆哭乃在國諸臣使介以復命未畢於時不
　哭故既出復入以致哀也
若有私喪則哭于館衰而居不饗食
　上經曰不受饗以公喪賓介皆不受也此曰不饗食
　則主國並戒賓介而有私喪者則固辭不徃○上賓
　死則上介不忍受饗食而終辭以君弔而主其喪則
　禮之主於酒食者不可復與也
歸使衆介先衰而從之
　註謂君納之則朝服而反命君子不奪人之親既以
　國事不得送死又不使速歸而哭殯非情也其義與
　在所聘之國異邦交禮重更舉為難故於凶問始至
　吉服將命即日終事而後盡其私焉蓋其期猶在未
　成服以前也反其國則介可復命又使脱衰而朝服
　毋乃傷恩而愆義乎賈疏又云出公門釋朝服反常
　服三日成服而後去之益無義理聞喪不得奔喪則
　成服於所適之國記有明文
主人為之具而殯
　異國賓館無肂而加塗之義云殯承為之具而言凡
　輤裧裳帷屋衾綍披皆載柩以歸殯之具也
介受賓禮無辭也
　使者死以尸將命則喪具之外仍歸賓禮於主國之
　義乃安禮之歸以重邦交非為己也故介受而不辭
士介死為之棺斂之
　註不具他衣物以時服斂非也延陵季子使而反在
　途故子死斂以時服古人重送死賵賻含襚雖不逮
　事猶越國而致禮焉使者死於其國而斂缺衣物非
　主國所安同使者亦難為情康成蓋以為之棺句謂
　獨具其棺而斂以親身之服不知經意正謂為之棺
　而具衣物以斂耳
小聘曰問不享有獻不及夫人
　不能備禮而以國之所有獻友邦之君可也不用玉
　帛而以器物獻夫人則䙝矣記云既覿賓若有私獻
　則此為聘君之公獻可知且下經面不升私覿之前
　不宜先有私獻註不可通
主人使人與客讀諸門外(記/)
　古者册書之辭簡要大者百名以外恐言不盡意必
　叩之使者乃知情事之詳周官内史讀四方之事書
　以簡書之辭出於内史先與客讀然後為王誦之而
　後可發命也侯國禮亦宜然
問大夫之幣俟于郊為肆又齎皮馬
　為肆賓介羣介之幣各一列問下大夫嘗使者之幣
　又一列也幣兼玉帛皮馬既曰幣俟於郊又曰齎皮
　馬何也明掌載各有人也不曰賚而曰齎何也或本
　國少皮馬而所經之地多有之則道齎外别授以市
　皮馬之齎
卿館于大夫大夫館于士士館于工商
　註謂館必於廟以禮事皆在廟也然受禮必於廟而
　起居飲食必别有館舎車馬必别有所納徒御必散
　舎於里黨之閒唯天子巡狩可舎於諸侯之祖廟耳
　友邦聘使嵗時數至而使舎於羣臣之祖廟則室神
　弗得寧矣曽子問曰為君使而卒於舎禮曰公館復
　私館不復何謂也孔子曰自卿大夫士之家曰私館
　公館與公所為曰公舘公所為者即卿大夫士之家
　而公命館客者也由是觀之使臣之公館必本設數
　區聘者麇至然後命館於私家耳
飱不致賓不拜沐浴而食之
　賓初至力乏事紛故飱不致重煩賓答禮也賓亦不
　拜正聘諸大禮皆在厥明無暇拜小禮也故夫人夕
　歸禮之後乃曰明日拜禮於朝然必沐浴而后食造
　次必以禮也
宗人授次次以帷
　敖氏據司儀車進謂朝君未嘗入次但雖不入次次
　亦宜張使未傳擯之先禮成之後朝君或有私急不
　能就舎無次可乎
將授志趨
　其義與士相見禮執幣容彌蹙類蓋將授玉而操心
　愈専慤也魯論勃如戰色足蹜蹜如有循則志可想
　見矣
授如爭承下如送君還而后退
　如爭如爭取物不遽釋手也主君既受猶以手承君
　之手不如初送玉者然防主君握之或未固也君轉
　身而后退則必無隕墜之虞矣蓋致己之慤恭兼防
　受者之失誤也
多貨則傷於德幣美則沒禮
　春秋傳庭實旅百乃天子大饗宗廟六服諸侯各薦
　國之所有非侯國之事也玉帛之外不過乘皮或代
　以乘馬若如秦鍼將幣八反季氏賂齊百兩一布則
　受者成貪而致者亦為貨取德為之傷矣制幣度數
　有常錦文色象有定若竒巧華靡則禮意為之沒矣
賄在聘於賄
　在察也與戴記在視寒暖之節義同
凡執玉無藉者襲
　圭璋手執不連韋版所謂無藉也故聘則賓襲璧琮
　加於束帛必繋於韋版或薦以褶帛故享則裼
既覿賓若私獻奉以將命
　私獻如魯壺宋斤及飲食珍異之物所聘之國無有
　者非聘享之法物而君以相遺則䙝矣故使使者私
　獻而稱君命以將之
幣之所及皆勞
　下大夫常使至者幣及之不惟卿也敖氏謂以幣不
　及已而不勞恐非禮意非也若聘幣徧及小卿五大
　夫而徧勞焉豈惟財力難供日亦不暇給矣
賜饔唯羮飪筮一尸若昭若穆
　君賜腥必熟而薦之太牢之飪乃人臣所不得用以
　承君命而得賜於異國之君不敢以自享也故薦於
　先人
朌肉及廋車
　周官掌客諸公之臣相為國客惟賓介有牢禮則羣
　有司惟歸稍而無牲賜卿行旅從隸圉厮役之多無
　若掌車馬之官故以腥牢朌之乃可徧也其餘有司
　及府史胥徒家僕私人則各以飪牢朌之可知矣賓
　腥二牢上介腥一牢皆稱其車馬之衆寡而為之制
　其飪皆一牢古者屬吏事其長府史胥徒家僕私人
　甚少飪一牢已綽有餘裕矣賓祭之事惠澤及下不
　遺一人故饔餼牢禮之盛如此非此不足以供億也
　用財之厚豈惟聘義所云以故邦交而弭侵陵之患
　也
旬而稍宰夫始歸乘禽日如其饔餼之數
　以十日為期則主國君臣饗食燕皆寛然有餘矣有
　故而留則惟致稍與乗禽雖用財至廣亦未嘗不節
　以制度也曰乗禽以其雄雌相乗而為偶也故致之
　亦以雙
凡獻執一雙委其餘於面
　註具賓介拜受之儀恐未安飱稍不拜乃日致乗禽
　使賓僕僕而亟拜乎疑禽獻與稍廩乃有司以致於
　賓之宰故無拜禮將行三拜乗禽之賜特揭於禮辭
　職此故耳
既受饔餼請觀訝帥之自下門入各以其爵朝服
　請觀下疑有闕文蓋事㣲故不特請而假於致饔餼者以
　達之也其入觀之日則惟主君所命非受饔餼之日
　旋請旋帥以入也其期宜介於饗食與大夫致餼之
　中間必主國無他禮事而後可帥賓以觀○如所觀
　為宗廟朝廷則聘享饗食已數有事矣所請蓋觀其
　國之舊典及方志如韓起聘魯而觀書於大史氏或
　國有名山大川因國先哲之遺蹟也○所觀者官府
　之典册則入自下門而觀者朝服若山川古蹟各就
　其地而觀之則服其常服也
凡餼大夫黍粱稷筐五斛
　周官稻人掌稼下地中原所寡有也江淮以南飯稻
　羮魚之國春秋以前皆未通上國河南北山東西建
　國有稻地者少而賓客饔餼甚多故惟用土之所宜
反幣
　諸本俱屬上重賄下義無所取宜屬下禮辭蓋還玉
　之後公随至賓館而拜聘享之命故以拜命之禮辭
　繼之也不曰還玉而曰反幣者賄用束紡禮玉束帛
　乗皮同時而致致之者即還玉之人也
賓於館堂楹閒釋四皮束帛賓不致主人不拜
　君命館賓而以幣酬賓若致則館人宜固辭館人終
　辭則賓自視缺然故必不致不拜而後於情安於理
　得也
有大客後至則先客不饗食致之
　以大國卿大夫後至而不親前聘者饗食之禮雖衰
　亂不可行况王道盛明之世乎所謂大客乃諸侯來
　朝或王使過賓未暇與先客為禮而列國三卿五大
　夫各有國事或使者所聘非一國豈能久待後客之
　歸而後受禮故可以情告而饗食皆以幣致耳
　
　
　
　儀禮析疑卷八
欽定四庫全書
　儀禮析疑巻九
　　　　　　　　　　翰林院侍講銜方苞撰
　　公食大夫禮
　賈疏謂不言賔介以小聘之上介乃士專言大夫然
　後可包大聘之上介小聘之賔得之而義尚未盡專
　言大夫明士介不得與又本國之臣有大勲勞亦用
　此禮春秋傳魏絳和戎晉侯與之禮食使佐新軍是
　也
賔出拜辱大夫不答拜
　賓拜大夫之辱而大夫不答以君命未將明惠出於
　君而已不敢與也
即位具
　謂羣臣即外朝之位以待君出也蓋諸侯三門外朝
　在大門之内故序立以待君出然後延賓入大門東
　轉鄉廟而卿大夫從君以入也
鼏若束若編
　若束若編著其異於尊鼏之用布也可束可編以覆
　者惟茅為善故知以茅於尊鼏明著其以綌而鼎鼏
　則以製作之方見其物周人之文簡而愈明類如此
設洗如饗
　燕與食存而饗禮則亡蓋其禮甚嚴几設而不倚爵
　盈而不飲故諸侯苦其難行而去其籍䘮祭惟大夫
　士之禮存亦職此之故耳春秋傳趙孟欲一獻衰世
　之人怠於行禮如此
飲酒漿飲俟于東房
　無獻酬故無尊而惟具飲酒一食之頃無用六飲故
　惟胾漿曰俟蓋酒人漿人奉之待事至然後實觶以
　授宰夫也他禮酒尊多設於户外嫌或俟於堂東故
　特著之
凡宰夫之具饌于東房
　大射禮薦君之脯醢亦特表其出自左房則燕禮具
　官饌於寢東在堂上而不在房中明矣食禮在廟凡
　廟祭籩豆簋鉶設於東方夫人親薦諸侯相饗夫人
　亦有事焉此聘使禮輕故使宰夫饌具於此大射在
　射宮房中無禮事亦可使有司饌具若路寢之東西
　房則君之几席書册食閣皆列焉此燕禮所以饌具
　於堂上與
大夫立于東夾南西面北上
　此以見東西之節而面北之節並見矣曰東夾則知
　夾在東墉之外曰東夾南則知夾室之基齊於箱之
　檐霤而不並於堂基蓋兩夾之基必内縮然後堂東
　堂西乃有待事於堂下者之立位也射禮三耦俟於
　堂西司射適堂西取弓矢於階西所謂堂西乃西夾
　之南又其南則階西也堂東階東之節亦然　至此
　始見羣臣之位明公入然後從而入公與賓升堂然
　後羣臣與介各就其位也知非先立於廟以俟公之
　入者饌具者必先有事於廟羣臣則宜從君介從賓
　以入而位次羣臣之後則同時而就位明矣冠禮主
　人之兄弟及擯者就位在未納賓以前明其先立以
　俟也使羣臣先立以俟則其文當在饌具之後納賓
　以前而公與賓升之後惟著介位可矣主國羣臣至
　是始從君而入以是知篇首即位乃卿大夫士即位
　於外朝以俟君之出也
宰東夾北西面南上内官之士在宰東北西面南上
　鄭本西面下有南上二字註古文無之敖氏從古文
　是也宰獨立於此南上之文無所用之註以為宰夫
　之屬疏因謂非止一人以曲附南上之義獨不思篇
　中兩稱宰大羮湆亦可云宰夫之屬執以授公乎大
　夫皆位東夾南宰獨位其北何也賓客之事皆小宰
　及宰夫所掌内官之士亦屬内宰故宰位東夾之北
　西面以監視饌具於東房及内官之士由北堂而即
　事於東房者莫尊於宰而位序在大夫士之後職是
　故也侯國無冢宰當以司徒兼攝(詳具春/秋傳)春秋傳晉
　趙孟欲一獻曰武請於冡宰矣以専主賓客之事也
　内官司宮之類故立於宰之東北而少退以皆無堂
　左右庭中之職事也大射禮司宮工人士梓人皆有
　事於堂上而降立北階下義與此同記曰宮宰夙夫
　人疏謂侯國無内宰誤
介門西北面西上
　聘禮介從賓入以介各有覿又賓當為士介辭也食
　惟賓與上介不過受賓侑幣耳故後賓而入立於門
　西
公當楣北鄉至再拜賓降也公再拜
　翁荃曰士昏禮鄉飲酒鄉射但言再拜而不言至賓
　主敵體始相接主人先拜則拜賓之至無疑也若燕
　射則義為君臣使宰夫攝主人朝夕在朝疑無拜其
　至之禮故特著之　燕射乃本國之臣故拜至者宰
　夫公食聘賓則親拜其至以是推之公與客燕介為
　賓禮殺拜至者亦宰夫而本國之臣有大勲勞而與
　之禮食則君亦宜拜其至前再當作一或作公
賓西階東北而答拜
　不言階下既降而未升則不待言矣不言稽首凡答
　鄰國之君拜鮮不稽首亦不待言也
公降一等辭曰寡君從子雖將拜興也賓栗階升不拜
命之成拜階上北面再拜稽首
　凡再拜稽首而不升拜惟膳宰送爵於公大夫媵爵
　大射賓始受命燕射之終公命徹幂卿大夫降拜則
　然至公酬賓賓媵爵於公則小臣雖辭賓升即成拜
　而公亦無再命惟食禮升而不拜再有命而後成拜
　何也以本國之臣而君拜其至禮過於恭即他國之
　賓始聘拜其至饗拜其至至是而三勤亦過矣故賓
　終拜於下而升不敢拜自同於膳宰之送爵大夫之
　媵觶以明其震悚不寧之意也惟賓以不敢拜明異
　敬故公又以命成拜為優禮也　惟聘與食釋此辭
　蓋賓之盡禮於主君者莫重於送幣而拜稽首與本
　國之臣奠贄同也莫重於以賓禮接而降拜稽首與
　本國之臣為賓者同也故辭加廹焉而賓之升拜又
　各異聘賓則已拜稽首於階下故以升而即拜為敬
　一循臣禮之常也故公亦不命之拜食則公先拜至
　賓降又降辭施禮過重故以升而不拜為敬示不敢
　成拜一如本國之臣拜稽首於階下而不升故公命
　之升而後成拜也
旅人南面加匕於鼎退
　疏謂旅人即燕禮旅食者非也燕禮尊士旅食於門
　西與士相連而同位則知為庶子學士之觀禮者此
　與饔人聨事而别之曰旅人則饔人之屬士
大夫長盥洗東南西面北上序進盥退者與進者交于
前卒盥序進南面匕
　饗禮亡燕之牲以狗用為脯醢無所用匕惟食禮專
　主於食具太牢公親視饌故大夫匕士載以致其隆
　也三牲魚腊腸胃倫膚人載一俎故大夫序進以即
　事蓋食禮大夫士無他職事惟助君以養賓故儀繁
　而不殺
宰夫自東房授醯醬公設之賓辭
　正聘禮賓公授几賓不降而拜於西階上所以自别
　於本國之臣也此公親設醯醬賓辭而不拜至揖食
　然後降拜升成拜所以自比於本國之臣也相接之
　初自别以示禮之異正禮既辨自比以示敬之同皆
　義之宜也或謂公拜送几故賓答拜設醯醬涪粱公
　不拜故賓亦不拜近似而非也使非自别於本國之
　臣則公授几時亦宜降拜俟主君辭而升成拜無為
　兩拜於堂上使非自比於本國之臣則公親設醬亦
　可以拜於堂上俟公揖食然後降拜升成拜隨時以
　變而稱事之宜所以盡在物之理也
旅人取匕甸人舉鼎順出奠于其所
　此文宜繼大夫既匕而退之後而别舉於此何也非
　一時之事也蓋公當降盥賓從降揖讓而升使取匕
　舉鼎者閒厠其閒則瀆慢而不恭即俎未陳設而使
　取俎者與出鼎者交錯亦亂雜而無紀故必待公立
　於序内賓立於階西豆俎既陳而後終階下之事
贊者負東房南面告具于公
　註疏本一人贊者無義意可求敖氏據石經削之但
　上文先者一人此時事畢宜退疑本文乃先者一人
　降而傳冩者落降字也經於執事要人無見其升而
　不見其降之義
公再拜揖食
　凡送爵惟拜而食加以揖何也躬親獻酬則送爵而
　受者自飲之可矣食禮公弗與故拜饌而興又推手
　以速賓之食
興以授賓賓祭之
　賓祭之則受可知矣受不言興祭不言坐以其儀詳
　具祭肺故省文註謂獨云贊興優賓難通　註豆祭
　似當作際傳寫誤也下註又云每肺興受祭於豆際
　則非作際義不可通矣
魚腊醬湆不祭
　醬為食殽之主而不祭以其為朝夕恒設之物也大
　羮公所親設而不祭以三牢既各有肺祭又以柶扱
　鉶取其肉之羮者而祭之則其中已有湆矣且醬湆
　與酒醬異酒醬之質清潔酹於地則徐自乾醬湆滲
　漉雖旋掃除甓色必為之變矣
宰夫授公飯粱公設之于湆西
　醯醬品味之主也大羮湆禮所重也粱加饌之首也
　故公皆親設
蓋執豆如宰
　言執於蓋豆之閒文當然也曰執蓋豆則似蓋加於
　豆而兩手共執之曰執豆蓋又似所執惟蓋先言蓋
　後言執豆而曰如宰則分執之與左右手並著矣此
　經文之竒而法也　宰進大羮湆所執鐙也如曰執
　蓋豆如宰則似宰所執亦豆鐙辭意之無微不辨如
　此
先者反之由門入升自西階
　先者反之明衆騰羞者亦反取豆以進不獨先者一
　人也正饌之豆出自東房牲俎升自碑南惟庶羞入
　自門升自西階者正饌祭而不食飯用湆醬則所食
　惟庶羞故比時而升自爨鑊取其温也正饌惟大羮
　由門入義同其升自阼階則以當授公故耳
先者一人升設於稻南簋西閒容人旁四列西北上膷
以東臐膮牛炙炙南醢以西牛胾醢牛鮨鮨南羊炙以
東羊胾醢豕炙炙南醢以西豕胾芥醬魚膾衆人騰羞
者盡階不升堂授以蓋降出
　此節事緒使秦漢以後人筆之必先言豆之數升堂
　而羞惟一人嗣言衆人騰羞者由門入升自西階盡
　階不升堂然後言先者一人升設然後言其次皆以
　所執豆授先升者然後言授豆者皆以蓋降然後言
　衆騰羞者皆反取豆而復進之然後言設羞畢則降
　者逆出如此則文倍焉而其節始具且與上下文義
　轉未能脗合無閒經則以逆為順簡而愈明自衰周
　無能為此者矣
取粱即稻祭于醬湆閒
　醬豆湆鉶之間也
賓北面自閒坐左擁簠粱右執湆以降
　公所親設大羮為重加饌至粱而食物傋左擁右執
　則無暇及其餘矣
賓升公揖退于箱
　尊卑分殊主賓未習而與之共食不惟於主君為䙝
　而賓轉不能自適故退於箱以俟之庶羞惟所欲而
　不言所舉亦此義也　以是知諸侯之廟有東夹也
　聘禮西夾六豆設於西牖下饌於東方亦如之則是
　大夫士之廟亦有東西夾也蓋中室之前為中堂左
　右房之前為東西堂左右夾室之前為東西廂上下
　同之特深廣之度異耳如今逹官富人家聽事所中
　閒三以並東西有墉墉外各附一閒外異其屋脊而
　内相通古制則中棟之北以為室房中棟之南以為
　堂廂則異耳觀尚書顧命西夾敷王之几席聘禮豆
　設於墉下則中棟以北東西房之南必鑿墉闢户以
　通於夾室觀此經公退而待事於箱則堂前東北墉
　必包檐柱留餘地以逹於箱而容人之往來堂前隆
　起以逹於階者基必深非深不可以布主賓之席展
　進退拜獻之儀也兩廂之基必淺非淺無以容堂東
　堂西待事於下者之立位也
賓升再拜稽首受幣當東楹北面退西楹西東面立
　聘賓三退負序以執圭當進授辟公之拜於堂上以
　逺為宜也此則公拜送幣賓當降辟於階下以速為
　宜故近立西楹之西
賓北面揖執庭實以出
　庭實乃執者以出而不目其人何也下文上介受賓
　幣從者訝受皮則别有執皮者而非賓兼執不待言
　矣
取粱與醬以降西面坐奠于階西
　明知己所當得而不敢必主君之以歸謙也
東面再拜稽首公降再拜
　惟敵者主人拜迎於門外公始迎賓再拜於門内不
　敢以臣禮待之也惟本國之臣有拜於階下而不升
　成拜公拜至賓降拜而升不拜欲自同於本國之臣
　也故公必命之成拜以升而成拜友邦之臣之所同
　拜於階下而不升與升而不復拜者本國之臣之所
　獨也(大夫騰爵者拜而不升公命徹幕/卿大夫降拜稽首升而不復拜)食禮既終賓
　拜稽首於階下又自同於本國之臣也公降而答拜
　使賓無庸復升終不敢以臣禮待之也主賓各盡其
　敬上下皆得其安是謂因人性而作儀　賓取粱與
　醬以降則賓者以告於箱於時賓自拜於階下公要
　其節而降拜因以送賓也如公自箱入堂則賓降時
　公宜辭公降時賓又辭節文滋繁義無所取蓋自聘
　享禮賓覿問之後饗禮既行敬文皆備至於食而主
　賓益渥洽矣故儀可漸省也
介逆出
　公食賓介不與焉其從而至以當為賓受侑幣耳其
　逆出以待賓之授也主君絶不與為禮以介當特受
　食蓋賓介可同獻酬而不可同食食之饌具多賓介
　異等難並陳即並陳主君亦難與為禮故簡其節而
　異其期然後事易舉而敬可專也
有司卷三牲之俎歸於賓館
　卷者振取俎實而置於篚也牲體有脂膏或别有以
　裹之如遣奠之包敖氏謂并以俎歸則其文當曰以
　三牲之俎歸於賓館
明日賓朝服拜賜於朝拜食與侑幣皆再拜稽首
　此篇於賓即位曰如聘於設洗曰如饗拜賜已總見於
　聘其詳必已具於饗而覆舉之何也經於禮之大節必
　一再舉之故至燕禮然後文多畧焉食與侑幣分拜
　明羞與俶獻無幣則止於再拜也
上大夫八豆八簋六鉶九俎魚腊皆二俎
　上大夫之禮乃附見於下大夫何也以示豆籩鉶俎
　之數雖各依爵等而主君徳意之厚體貌之隆則上
　下如一所以固邦交而彰禮信也若舉上大夫之儀
　則疑每下而差减矣
豆實實于罋陳于楹外二以並北陳簋實實于筐陳于
楹内兩楹閒二以並南陳
　豆實簋實雖分外内而並陳於兩楹閒故總見之
皆自阼階降堂受授者升一等賓止也
　主人取醬湆降自阼階故客亦就阼以便主人受授
　皆於中等以授者升一等見之而賓止於中等而不
　更降主人之降沒階而後升執醬湆幣者俟於階下
　並見矣　聘禮歸饔餼賓儐大夫降堂受老幣大夫
　止與此大夫降取侑幣賓止不降同以旋當拜稽首
　於階下故儀之小者可畧也然聘禮大夫之止又以
　賓欲盡敬於主君將命者不宜固辭此則與主人降
　受醬湆相連受醬湆止而受幣降嫌輕禮而重財義
　非一端可盡也
賓執粱與湆之西序端主人辭賓反之
　敖氏謂此下當有辭於主人降一等主人從十字非
　也賓既受湆更執粱與湆以之西序此時主人在堂
　上賓即有辭無為降階若辭侑幣則主人不許其辭
　當以授其介或私臣故降一等而主人從之以對耳
受侑幣再拜稽首主人送幣亦然
　平敵而稽首以主人稱君命以將幣也聘禮賓雖私
　獻猶遥稱君命以將之况食他國之卿大夫有不奉
　命而私有事者乎惟稱君故受者如受主君之賜而
　送者亦稽首也
辭于主人降一等主人從
　不言主人退辟何所以下文皆如公禮包之也平敵
　相食而不與賓共之以承君命而食異國之賓不敢
　用同國相食之禮也
其他皆如公食大夫之禮
　其他謂賓三飯而後以幣侑受侑幣後賓入又拜之
　類不見於經恐疑無此二節也
若不親食則公作大夫朝服以侑幣致之
　大夫不能親食公猶使他人以侑幣致之則賓介私
　面大夫相食之禮幣皆官給可知矣是以受者必稽
　首也　饗以訓恭儉燕以示慈惠而其閒復設食禮
　何也惟饗為待賓客之正禮其義極嚴几設而不倚
　爵盈而不飲故復食之以示饜飫焉燕禮本為諸臣
　而設蓋以酒獻酬可徧於多人故於本國用之而閒
　用於國客則簡其儀節記所載不嚌肺不啐酒經之
　禮辭亦曰請吾子與寡君須臾焉是也若食則並立
　賓介而延食者惟賓蓋介宜别食揖使自食即時而
　畢其禮極簡可無費時而壅國事也經記於國客多
　言饗食而與客燕惟附見於燕禮之末以其事甚希
　　周官小行人掌待四方之使大客則擯小客則受
　其幣而聽其辭禮官之司及大小行人司儀掌客絶
　無王朝饗食使臣之禮蓋禮不可瀆事亦難周也春
　秋傳王饗管仲與晉鞏朔宴乃周室陵夷為此慝禮
　非周公舊典
亨于門外東方(記/)
　翁荃曰儀禮亨或於門内或於門外註於燕禮言臣
　所掌意謂君禮亨於門外别於鄉飲鄉射臣禮之在
　内而無解於少牢臣禮饔爨亦在門外此註言大夫
　之事意謂同於少牢大夫禮之在外而無解於鄉飲
　鄉射亦大夫之事而亨於堂下且燕食皆君禮其臣
　而分二義亦無所處　國君備官燕食羣臣國賓相
　示以禮自以亨於門外為宜鄉飲鄉射亨狗於東方
　以表養賢優老之内心自以門内堂下為宜故諸侯
　之鄉大夫國卿也州長黨正大夫士也而飲射皆亨
　於堂東大夫之祭主婦籩豆簠簋鉶羮之事多故視
　爨與饔並使有司共事於門外士則公有司私臣甚
　少故主婦爨於堂西而有司亨於門外體事制物各
　有所宜故耳
拜食與侑幣皆再拜稽首
　臣拜君賜皆稽首無待於言必周衰大國之卿驕亢
　有不稽首如孔子所稱拜乎上傳稱孫子與魯君齊
　登者故因記上文大夫之禮而特著之
　
　
　
　
　
　
　
　
　儀禮析疑巻九
欽定四庫全書
　儀禮析疑巻十
　　　　　　　　　　翰林院侍講銜方苞撰
　　覲禮
　註謂覲遇禮省故享獻不見似竟無享獻䟽遂云獻
　謂三享後私覿私獻益誤矣聘使鄰國之臣也故公
　享之外覿獻皆曰私諸侯入覲正享之外不得有私
　庭實各以土之所有即魯壺之類亦器貢也周官太
　宰職所謂玉幣即此經初享之束帛加璧所謂玉獻
　即此經之庭實亦執玉以將之耳
至于郊王使人皮弁用璧勞
　勞鄰國聘使以束帛則諸侯入覲以玉勞宜也而璧
　不合以束帛受山川土田民社而來述職惟以天子
　之禮貌為榮若以財物厚之則禮轉輕而不稱也春
　秋傳先王卜征五年而歳習其祥則諸侯入覲必貞
　卜於祖禰圖事既定必筮介筮日前期必陳幣玉皮
　馬如聘禮將行必告於祖奠於禰命祝史告於社稷
　宗廟所過山川命五官道而出如曽子問所記出疆
　則有假道請帥之禮在途則有與同覲諸侯相遇之
　禮入王畿則有誓衆謁關人習覲享展羣幣小行人
　出勞所經致積之禮一切不具而自至於王郊始蓋
　凡此皆具於春朝夏宗而無庸覆出也其與聘禮同
　者則一如聘禮而加詳焉不待言矣敖氏所謂初無
　四時之别與周官所謂秋見曰覲之義異未之思耳
　　諸侯勞聘使各以其爵則二王之後勞者必三公
　二伯諸侯以卿伯以大夫子男以士故綂之曰使人
　至賜服命則五等之國皆賜諸公蓋天命有徳三公
　坐而論道與王同執維綱也　書傳畧說孝經註必
　緯書之類其言天子使世子郊迎非惟害義亦勢不
　能行賈䟽以為異代之禮惑也
侯氏亦皮弁迎于帷門之外再拜
　侯氏再拜而不稽首以王命未宣拜使者之至也使
　者不答以王命未宣不敢私受侯氏之禮也無聘禮
　出諸入告禮辭之節聞王命即出迎不敢同客主之
　禮也敖氏謂天子於諸侯有三勞逺郊宜使中大夫
　近郊宜使卿此惟一勞與周官異非也已於朝宗具
　之
侯氏升聽命降再拜稽首遂升受玉
　聘禮受勞幣於庭中此升受玉者王命不可宣於階
　下故使者不讓而升堂升侯氏使聽之侯氏降拜稽
　首而後升受體當然也
使者乃出
　當有以玉授有司之節文不具
使者降以左驂出侯氏送于門外再拜侯氏遂從之
　聘禮夫人使下大夫郊勞玉人案有十二寸棗栗十
　有二列夫人以勞諸侯周官酒正職載王后致飲於
　賓客之禮則於諸侯有郊勞明矣以皆前見故文不
　具
天子賜舍
　致館當使卿故註謂使司空而周語曰司里授館蓋
　司里乃冬官之屬故各以所宜授之館告而司空致
　之猶聘禮大夫帥以至館而後卿致耳
侯氏再拜稽首儐之束帛乘馬
　此下當有設飱之禮及期侯氏有展幣之禮聘則陳
　幣於廟門外賓禮也朝覲職貢宜展而奉之及時乃
　入布於庭中以皆前見故文不具
天子使大夫戒曰某日伯父帥乃初事
　聘禮先造於朝而後就館主君之命未逹不敢即安
　且賓禮可徑造於主國之朝也覲則就館而不造於
　朝蓋既以入覲告進止遲速一聽於王命臣禮也
　聘禮賓至厥明即迓賓於館同盟之國來聘者少以
　速接為敬也侯氏賜舍之後戒以某日帥乃初事則
　逺近無定之辭使大夫戒亦不著其為何日蓋來王
　者多必俟其㑹集數宜旅見而後期可定故大夫往
　戒之期亦不可預定
諸侯前朝皆受舍于朝同姓西面北上異姓東面北上
　春秋傳曰非天子不旅見諸侯凡朝覲皆旅見不獨
　㑹同也蓋六年五服一朝而侯甸男三服朝期尤宻
　若日受一二國四三國之覲享而兼以饗食則日不
　暇給凡祭祀師田學校䘮紀諸大事皆不能舉矣必
　積至兼旬度可衆見而後一舉以次歸之然後館舍
　有以容饔積易以致註乃謂來朝者衆顧其入覲則
　不得並誤矣至其饗食燕則不惟王有䘮疾凡祭祀
　入齋期蒐狩既卜日皆可以幣致也若時㑹殷同則
　必刻日以至受享禮賓命事涖盟既併於一日則饗
　燕亦必擇用其一同日而畢事使之遄歸然後王命
　速逹禮事無壅其來㑹者侯甸而外必州長卒正始
　召焉　此分東西受舍正旅見之禮也諸公至少侯
　伯旅見之次日子男繼之則車逆送之度亦不至參
　錯矣掌客凡朝覲者饗食燕皆有定數秩叙則然以
　義揆之惟饗禮最重必一舉侯伯七獻共一饗子男
　五獻共一饗燕無分於爵等惟食禮之舉甚難其鼎
　俎豆籩簠簋各異又必每人而與之為禮勢不能徧
　又不可遺惟以幣分致為宜是以王禮諸侯見於詩
　及春秋傳者惟饗燕而未嘗有食也掌客所列饗食
　燕之數或王之師保周親或有大勲勞者閒備其數
　未可以為常式
侯氏裨冕釋幣于禰
　聘使筮尸若昭若穆以國卿或有耆艾而父尚存者
　諸侯繼世故釋幣必於禰也使臣以好將命苟無愆
　儀無失辭可安然而受主國之禮故至受饔然後筮
　薦若諸侯入覲則必在國能謹於侯度述職咸順於
　王心然後可保天子之寵命小有譴呵則負先君之
　付授而無以歸臨其臣民故將覲而幣告於禰事畢
　而肉袒請鉶乃先王崇禮消萌養諸侯而兵不試之
　道也國卿非出聘無由受太牢之饔飪故非薦於祖
　考不敢先嘗若諸侯則先君之受饗燕於王朝舊矣
　無為以饔飪薦也　敖氏謂朝以裨冕與周官大行
　人異非也大行人以九儀之命同邦國之禮兼諸侯
　諸臣在國之服命而言故曰上公九章侯伯七章子
　男五章至朝覲㑹同天子衮冕以臨則雖上公不得
　與天子同服自宜禆冕以朝若有事於圜邱方澤四
　郊明堂天子服十二章之服則公侯伯子男自宜各
　服其上服而不用裨冕矣天子衮冕以享先王故朝
　覲㑹同服不得踰而諸侯各服其次服禮各有當也
　　註謂遷廟之主而云禰親之非也按曾子問惟天
　子巡狩諸侯師行所載必遷主諸侯適天子告於祖
　奠於禰則所載必禰主蓋若得過於王或至易位而
　建置宗支則遷廟之主仍當留於本國不宜載也(諸/侯)
　(去國然後祝取/羣廟之主以行)至諸侯相朝惟告於禰則禰主亦不
　宜載所載必奠告之幣帛皮圭凡此類皆禮以義起
　者不可執彼以例此
乘墨車
　三享後肉袒請命天子辭焉然後更賜車服故有乘
　墨車之禮使入覲之始凛然於車服之不可常反國
　之後時懼職貢業命之不修而無敢自恣也
載龍旂弧韣
　載而不斾也弧在韣所以明之
乃朝以瑞玉有繅
　曰瑞玉明必以始封錫命之圭也瑞玉必朝覲乃親
　執之則聘使所執其倣命圭之數度而為之者與聘
　使所執之圭上介臨事而授之或有繅而不用韋版
　侯氏瑞圭入門而奠於地非承以韋版不可經不言
　亦前見也
嗇夫承命告于天子
　侯氏之入王都禮莫先於授館司空主之故因使嗇
　夫承命
侯氏入門右坐奠圭再拜稽首擯者謁侯氏坐取圭升
致命王受之玉
　瑞玉有繅奠於地又有韋版侯氏取圭升致命後受
　繅與韋版者何人王受玉後以授何人經記皆無文
　必前見無疑也周官冢宰職大朝覲㑹同贊玉幣玉
　獻則受玉於王者必冢宰而受繅與韋版者亦冢宰
　命之與　聘使致命致聘君之命也侯氏親見天子
　而曰致命何也朝覲述所職也小大庶邦各有所命
　之常職其不朝之閒又或有隨時而命之事今來王
　所皆親致於王下經所云聽事是也故賜舍之禮辭
　亦曰順命於王所
侯氏降階東北面再拜稽首擯者延之曰升升成拜乃
出
　國君燕射諸臣降拜稽首小臣先辭君必答拜諸侯
　覲享降拜稽首天子惟三揖蓋必能肅之以禮而後
　可懐之以徳也周衰下堂以見諸侯王臣下聘而諸
　侯不答究察世變可以知先王制禮之意矣　司儀
　王土揖庶姓時揖異姓天揖同姓未知始入氾揖之
　或稽首時以揖答經記無文必已前見
四享皆束帛加璧庭實唯國所有
　三享儀法不具皆前見也註分三享無徴敖氏削去
　三牲魚腊籩豆之實得之而仍以龜金丹漆絲纊竹
　箭為次享則非也凡此類皆毎嵗九貢之常不宜用
　享以義測之享王庭實以馬享后庭實以皮三享則
　以寳物良器如九江之大龜泗濱之浮磬雍州之球
　琳琅玕及魯壺紀甗之類然惟國之所有不可致逺
　方難得之物以上供也　周官太宰以九貢致邦國
　之用大府職凡邦國之貢以待弔用蓋王朝之用無
　多而仍用之邦國也大夫所以専言弔用者以侯國
　有死亡凶札禍烖圍敗天子所以勤恤賙委者其用
　大且多外此則下經所云重賜大行人所云時聘閒
　問不過以方物非其土産者頒之耳
匹馬卓上
　卓者迥立神駿之象
侯氏升致命王撫玉侯氏降自西階東面授宰幣西階
前再拜稽首
　享而曰致命凡職貢皆王所命也曰王撫玉則侯氏
　進玉可知既降受幣而後拜正以降時執幣授宰而
　後可拜也　親相授受敵者之禮也至尊不可以下
　夷且旅見非一人禮煩則日不暇給故惟撫之而使
　人受也
事畢
　三享訖宜更享后王后之禮事多以大宗伯攝其儀
　法宜見於春夏故以事畢括之
乃右肉袒于廟門之東乃入門右北面立告聽事
　朝覲以述職故既享告擯者以入聽天子辨其所述
　之職事也肉袒以請懼有獲罪事故辭於侯氏直曰
　伯父無事
出自屏南適門西遂入門左北面立
　侯氏肉袒請鉶則凛於王命至矣故有歸寧爾邦之
　命則使入門左以客禮待也
天子賜侯氏以車服迎于外門外再拜
　迎拜及送皆與勞者同惟受命稽首蓋入覲則與内
　公卿同為王臣禀於一尊非受王命一以同列之禮
　交接與聘使及主國之臣受私禮而稽首以尊友邦
　之君異也
重賜無數在車南
　重賜與命書車服同頒何也六服來王旬月無虚若
　命賜異日加之以饗食燕勞雖旅見分班受禮亦不
　勝其擾矣　王所加禮則或賜以禮樂之器及典册
　彞器餘惟方物即他國用享之庭實也註引重錦而
　詁以善但重可以包善善不可包重也　致事之璧
　琮侯國則别以璧琮報享王朝則宜并還其享玉蓋
　使受而不報則侯國以屢供為難而王朝則積於無
　用若以他國之享玉相報是君臣而降從鄰國之禮
　也故有賜物而無報享其詳必己見於朝宗故不覆
　舉耳或以周官内府受四方幣獻之金玉齒革兵器
　為疑不知與金及齒革並言則為九貢中未琢之玉
　明矣若璧琮琥璜則玉瑞也宜藏於典瑞　典瑞職
　及玉人記天子於諸侯惟用瑞節為信無以璧琮琥
　璜賜者尚書分寳玉於伯叔之國乃始封時所分其
　有大勲勞賜以圭瓚(大雅江漢之詩/宣王以賜召虎)則内公卿膺侯
　伯之命與山川土田同錫非常典也聘禮還圭璋外
　别言報享之禮玉則受其享禮之璧琮而别以璧琮
　報可知覲禮但言重賜郊勞賜館並無束帛則不惟
　無報享之玉而所賜并非錦文帛皮之類明矣
侯氏升西面立太史述命
　周官太史掌建邦之六典以逆邦國之治其事與冢
　宰相聨故王賜諸侯服命諸公奉篋而太史述命也
侯氏降兩階之閒北面再拜稽首
　周官朝士外朝之位三公北面射人射朝之位三公
　北面諸侯在朝亦北面則三公居中而諸侯左右分
　列明矣(劉歆偽撰明堂位謂三公中階/之前北面東上亦據此二職)此拜於兩階
　之閒與射朝位同蓋近東西階而中央則空之以避
　三公之位也
同姓大國則曰伯父其異姓則曰伯舅同姓小邦則曰
叔父其異姓小邦則曰叔舅
　禮文殘缺惟聞伯父叔父之稱蓋舉其尊者而言其
　實同姓在子孫行者辭必有異呂命伯父伯兄仲叔
　季弟幼子童孫蓋其凡也尚書稱小子封小子胡皆
　弟也况子孫行而可冐伯父叔父之稱乎異姓姻近
　而行卑者亦不宜稱舅其同庶姓専舉其爵曰侯氏
　伯氏與以國大小為别亦未安
饗禮乃歸
　聘使始至即致飱饔饗燕既畢將歸而後贈賄侯氏
　則賜車服重賜並頒及將歸而後饗禮何也奉使而
　誤不過主君不親饗食而邦交如故也故次第致禮
　而後賄贈使歸報其君侯氏而有干王章或賊賢害
　民暴内陵外而不寧於其邦雖時㑹來王不遽加以
　九伐之法必將有削地降律之罰焉故必肉袒請聽
　事待天子有無事歸寧爾邦之命更賜車服重加命
　書然後繼此得為諸侯於是乎榮以饗食厚其燕好
　而歸之此先王制禮之精意也
諸侯覲于天子為宮方三百步四門壇十有二尋深四
尺加方明于其上
　記字宜冠此節之首而誤置篇末也周公振綰綱維
　運動六服養諸侯而兵不用莫大於朝覲宗遇㑹同
　之禮而㑹同所關尤重五官之長皆涖事焉盟書則
　登於天府六事本各為一篇至周之衰惟覲禮尚存
　諸侯朝覲適當朝日夕月之期天子常帥以用事焉
　(救日且帥諸侯陳五/兵五麾則朝日可知)記者雜述舊聞以補經所畧因
　拜日而並及方明之祀故事無首尾辭氣亦斷缺不
　完經文之體無是也若正述㑹同之禮則宜詳載發
　禁施政要言載書刑牲歃血之事而無一及焉且㑹
　同禮重春秋皆宜有之故周官或謂之大朝覲不宜
　附於覲禮之末而闕畧至此其為記者掇拾於禮亡
　之後决也
方明者木也
　自為註釋通經所無記文多此類
設六玉
　註謂設玉者刻其木而著之蓋以在下之璧非䧟置
　木中則難於設不知言設則非䧟置於木中明矣且
　玉所以禮神也方明之木象神則禮神之玉亦不宜
　附著於木蓋主於匰蒩有館方明未設宜有類匰館
　者以函之及設有類几案者以承之其度較廣而虛
　其中以設在下之璧圭則薦於方明之上四方之玉
　奠於四旁雖經傳無文然非此則義不可通
上圭下璧
　天氣發生於春則圭宜用東方之色地氣凝結於冬
　則璧宜用北方之色(上𤣥下黄木用天地之正/色則玉宜用青𤣥以間之)圭之
　體方璧之體圜又陰陽互藏天地交泰之義也
四傳擯
　擯者各就其等傳王命以升諸侯其從者唯奉旂之
　上介也據周官司儀三享皆於壇則非羣介皆從不
　足以展事未審壇階三等何地以容之豈但將玉幣
　而庭實則陳於宮外别有人相授受與
禮日于南門外禮月與四瀆于北門外禮山川丘陵于
西門外
　上文拜日於東門外此又易拜為禮以示非秩祀之
　期有拜禮而無奠祭也春夏陽故皆禮曰秋冬陰故
　禮嶽瀆山川五嶽尊於四瀆不宜有瀆而無嶽必傳
　寫誤嶽為四而後儒莫辨也　周官司儀載合諸侯
　於壇而不及拜日與祀方明據此記序次則祀方明
　之前日當於壇宮堂北張帷承幕以設方明為外設
　黼扆或皇邸質明諸侯各就其旂而立王入壇宮升
　堂以次傳擯朝享受禮畢王乃帥諸侯拜日於壇宮
　門外反徹帷幕以祀方明祀畢王乃發命使諸侯受
　命於方明有不協則歃血而盟載書藏於司盟無不
　協則册書藏於太史諸侯各記其事於辭而歸　按
　春秋傳楚子㑹諸侯於申宋向戍獻公合諸侯之禮
　六鄭子産獻伯合諸侯之禮六則天子大㑹同載於
　河間獻王所獻邦國禮者必甚詳惜唐以後竟失之
　耳註所引朝事儀似天子自王宮帥諸侯以朝日於
　東郊然後退而朝諸侯於壇宮與此記及司儀俱不
　合其辭意亦不分明蓋必既朝諸侯而後可帥以朝
　日則不得云退而朝諸侯必曰退而為㑹盟乃可通
　也
祭天燔柴祭山丘陵升祭川沈祭地瘞
　天神地示之祭四者該之人鬼設尸以代饗則惟理
　墮於階閒而已不及日月何也三辰麗於天祭義云
　郊之祭大報天而主日配以月則幽宗之祭亦用燔
　燎明矣秦始皇三十六年使者自關東夜過華隂有
　人持璧遮使者曰為我致滈池君明年祖龍死人忽
　不見置璧而去御府視璧乃二十八年濟江所沉也
　先王制禮通幽明之故而知鬼神之情狀燔瘞升沉
　以逹其氣豈苟然哉
偏駕不入王門(記/)
　王門王都之門也天子五路惟玉路不以賜人金路
　以下諸侯始封偏得其一故曰偏駕入王都而羣駕
　天子之車則使人疑故五等之國並乘墨車所以彰
　臣節定民志也不入王門則行於畿内得乘可知矣
奠圭于繅上
　或記者即以韋版為繅或奠圭時以繅韜圭而加於
　韋版但繅不宜直措諸地耳
　
　
　儀禮析疑卷十
欽定四庫全書
　儀禮析疑卷十一
　　　　　　　　　　翰林院侍講銜方苞撰
　　䘮服
　儀禮十七篇自漢唐以來皆以為完書余幼讀䘮服
　傳至尊同則不降覺反之於心實不能安而無以詘
　之及見漢書王莽傳居攝踐阼稱明堂位以定其儀
　而二戴所述皆無是篇乃知為莽歆所偽造故當時
　不敢顯布其書至東漢馬融始與呂氏月令並增入
　禮記也厥後治周官凡為後儒所指摘病民盡利悖
　情逆理者皆若為莽之亂政開其端兆循是以薙芟
　之則五官所列無一非運用天理即乎人心者乃悟
　尊同則不降亦莽歆所增竄公孫禄所謂顛倒五經
　使學士疑惑此尤其顯著者也蓋莽自知為天下所
　詬詈莫過於稱奉漢大宗之後不服母䘮故於䘮服
　傳增竄尊同則不降之說齊衰章則於大夫為祖父
　母適孫下增為士者大功章則於大夫為世父母叔
　父母子昆弟昆弟之子增為士者又於雜記竄士之
　子為大夫則其父母不能主也三條以示大夫士相
　去一閒耳而於父母祖父母之䘮紀即有變更况踐
　阼居天子位奉漢大宗而可私屈為母䘮主乎傳之
　悖謬註疏閒亦覺之而於其旁見側出以為尊同不
　降之徴者則必屈為之說蓋謂經文乃周孔所定不
　敢置疑不知莽歆欲竄傳記即先增易經文以合之
　且有全造經文者今取經記傳内涉於尊同則不降
　者一一薙芟則傳之辭意閒涉膚淺而經所列則皆
　天理人情之自然是乃程朱所未辨正然心理皆同
　後之君子當切究之
左本在下(傳/)
　䟽以下為内云重服統於内以痛心從内發非也母
　之䘮右本在上則痛心不從内發乎
苴杖竹也削杖桐也(傳/)
　經不言竹與桐蓋有爵者或必以其物若農工商賈
　則取苴之色用削之度可矣土各有宜設無桐竹安
　得不以他木為之
無爵而杖者何擔主也非主而杖者何輔病也(傳/)
　擔任也為䘮主凡事皆身任焉則病必甚然創鉅痛
　甚衆子所同故皆授以杖使自致其哀也
童子何以不杖不能病也婦人何以不杖亦不能病也
(傳/)
　婦人謂衆女庶婦不主䘮者童子不能病心無主而
　哀敬有時移也婦人不能病事不及而筋力未嘗憊
　也傳者首明此義則成人而有童心主䘮而不致毁
　者宜内疚於心而外怍於人矣
朝一溢米夕一溢米(傳/)
　敖氏引小爾雅一手之盛謂之溢兩手謂之掬一升
　也以今之升計一手之盛約一合於古當一合有半
　是為近之䘮大記曰食之無算則既殯以後自朝及
　夕中閒苦饑仍可量進但不得過一溢耳
寢不說絰帶(傳/)
　聖人依人性而作儀莫著於䘮禮䘮禮至切要者莫
　如男女各有次不脫絰帶(虞後寢有席或脫絰/帶正晝則終䘮不脫)所以
　清其内行使邪慝無自而萌廬堊室之中不與人坐
　非䘮事不言所以絶其外緣使哀痛不至有閒修身
　者能持此則四端日以充長治家者能謹此則門内
　由此敦睦為政者能以此防民即孔子所謂齊之以
　禮之根源也
朝一哭夕一哭而已(傳/)
　敖氏謂哭於次中是也未葬魄體在堂朝夕有奠故
　見奠而哭既葬主設於殯宮惟朔月月半有奠則哭
　於次中與階下等也先王之制䘮禮所以發人子忠
　實之心而不責以力之所不能使既殯之後欲如未
　小斂之哭無停聲不能也既虞之後欲如未葬哭晝
　夜無時不能也小詳之後欲如未期之朝夕哭於次
　不能也於所不能而强責之則偽生焉節哀順變而
　不肖者尚不能從則罰禁閑之所謂不孝不弟之刑
　是也荀卿子曰將由夫愚陋邪淫之人與則彼朝死
　而夕忘之然而縱之是曾鳥獸之不若也夫安能相
　與羣居而不亂乎故叛禮者有誅又所以止亂也
既練舍外寢(傳/)
　註於中門外屋下壘墼為之中對外而言猶内門耳
　䟽謂天子諸侯有中門大夫士惟二門而曰中門者
　以門内外皆有哭位義甚迂且失註意
父為長子(傳/)
　不曰適長何也所辨者身之繼祖與否而不在子之
　適庶也記曰妾為女君君之長子三年(小功傳曰妾/為君之黨服)
　(得與女/君同)退君於女君之下而曰長子所以明庶長之
　服同也然則其以長為斷何也設庶子受重而夭殙
　者相繼則服有不能持矣(或問/)
何如而可以為人後支子可也(傳/)
　繼父之適不可以後祖以繼父之小宗為重也繼祖
　之適不可以後高曾以繼祖之小宗為重也百世不
　遷之大宗則子姓衆多不患無支子以繼之
為所後者之祖父母妻妻之父母昆弟昆弟之子若子
(傳/)
　父舉正統而母黨則詳焉何也正統有重服嫌或同
　於庶子母黨有徒從嫌或同於前母之子故著之也
　母之黨然則父之黨無降殺可知矣(或/問)
女子子在室為父
　舊說女子許嫁於旁親逆降蓋據此經惟為其父也
　然此斬衰之目自宜獨舉其父於父見例則凡䘮皆
　以在室出嫁為别可知矣其或疊遭大故愆期既久
　舅姑篤老不能更待閒有以權制而降旁䘮者舍此
　决無逆降之理
布總箭筓髽衰三年
　不舉此於妻為夫之前何也婦人所異者惟髽與總
　筓退於後然後知衰裳絰帶杖屨一與男子同而無
　容覆舉也(若冠於前而不覆舉則/事義有缺覆舉則文贅)不係於子嫁反在
　父室之後何也小記曰未練而出則三年既練而出
　則己未練而反則期既練而反則遂之概以髽衰三
　年則不足以該䘮期之變矣三年之文至此始見何
　也於輕者舉之然後可以包重也(或/問)　李光墺曰露
　紒謂去纚也始死括髮以麻免而以布成服用緦皆
　去纚而露紒故謂之髽士䘮禮丈夫髽則男女同
子嫁反在父之室
　諸經言嫁皆通貴賤其别言適人猶娶之别言有室
　或授室耳康成謂女行於大夫以上曰嫁據齊衰三
　月章傳云嫁者嫁於大夫謂行於士庶人曰適人據
　齊衰不杖章女子子適人者為父母昆弟之為父後
　者不知皆莽歆所增竄也如其言則嫁於大夫者雖
　父母之服可降乎
公士大夫之衆臣為其君布帶繩屨
　詩書多言卿士戴記諸侯之大夫入天子之國曰某
　士左傳晉士起歸時事於宰旅是也曰公卿則似專
　言王朝之公卿曰公士乃可包大國之孤及列國之
　卿
父卒則為母
　父殁為母齊衰三年何也不貳斬者原母之情而不
　敢並於父也加以再期原子之情而著其本不異於
　父也杖之削也絰之右本也取諸天地陰陽以為象
　焉耳非謂恩義之有重輕也記曰三年之䘮如斬期
　之䘮如剡不曰斬衰之䘮如斬齊衰之䘮如剡也然
　則父在為母期所以逹父之情而非子之情有所殺
　便父之事而於子之事無所變也决矣(或/問)　則者急
　辭也但父卒即得為母伸疏引三驗皆不可通有故
　二十三年而嫁蓋舉父母之䘮以為極而未暇記及
　於並有䘮耳如所云必女遭父䘮定以正二月父䘮
　既畢遭母䘮亦定以正二月然後可彊合少有前後
　即二十五年而嫁矣况䘮期二十五月而畢而曰大
　祥後即嫁其不可通者一也服問註母既葬衰八升
　孔氏穎逹已辨其誤當為七升說甚具其不可通者
　二也且是二者皆鄭註非經記惟閒傳為母既虞卒
　哭衰七升與為父對舉正父在為母之服疏於下齊
　衰期章亦云降服齊衰四升既葬七升而於此章乃
　云是父服除後乃為母伸之升數其不可通者三也
　觀曾子問並有父母之䘮及君與父母之䘮或先或
　後其禮節母皆與父同何獨於降服則父殁之後猶
　不得為母伸乎
慈母如母
　慈母如母何也非天屬也婦人同室志常不相得今
　使字他人之子故重其義以生恩也又縁其恩以起
　義也(或/問)
妾之無子者妾子之無母者父命妾曰女以為子命子
曰女以為母(傳/)
　士之妾子無母理亦宜然註專言大夫未安疏謂必
　舊有子而今無乃可命養子非也設妾為父母所愛
　或久故勤勞而為立後以養其老亦情理所宜又或
　慈良敬慎可託無母之子反舍之而别屬乎
母為長子
　父在為母齊衰期而母為長子三年何也痛先祖正
　體之摧而與夫同其戚夫斬衰之期内不可以脫衰
　與父既脫衰子不敢伸母之服以相感動義相發也
父在為母
　父在為母齊衰期何也所以逹父之情而便其事也
　期之外父居服寢樂作矣而子纍然哭泣於其旁是
　使父不自克也若父之䘮則母與子同戚憂故不慮
　其相感動也古者大夫有出疆之政則祭必攝期之
　外祭當攝而廢焉是使父不得伸敬於祖父也然則
　父殁為母三年何以不慮祭之廢子以哀而不得伸
　敬於祖父情也以子之哀而使父不得伸敬於祖父
　是傷父之志也然則後世加以三年易以斬衰而衆
　安焉何也古之為䘮也責其實後世之為䘮也侈其
　文古者服有厭降而居處飲食一如其常期是文雖
　屈而不害其實之伸也若實之亡而徒以三年為隆
　是相率而為偽也父母何别焉又况斬齊苴削象於
　外以為文者乎(或/問)
妻
　為妻齊衰期何也古之為夫婦者嚴於始而厚於終
　故三月而後反馬微不當於舅姑而遂出焉其能成
　婦順則父母得其養兄弟姑姊妹得其親三黨得其
　和子姓得其式夫苟亡常以死責之其擔負至死而
　後弛故於其䘮服以期而非過也然則一同於母乎
　妻則期之外寢可服樂可作矣母則居處飲食猶三
　年也(漢戴徳䘮服變除天子諸侯庶昆弟大夫庶/子為其母哭泣飲食居處思慕猶三年也)何
　以知其然也諸侯絶期而公族有死罪素服居外不
　舉不聽樂如其倫之䘮况所生之痛如斬者乎大夫
　之適子何以不降其妻也舅姑為之大功則去期近
　矣祭之宜攝而廢也僅矣(或/問)
出妻之子為母
　出妻之子為母與父在為母同何也父之匹敵身之
　所自出也雖去父之室服不可降於期然自是而終
　矣其無别於父之存殁何也為父後者無服則祭可
　攝矣義既絶於父雖逹子之哀而不慮其相感動也
　其為外祖父母無服何也從服也母出則無所從矣
　轉而服繼母之黨矣别記曰妾從女君而出則不為
　女君之子服用此見婦而不婦不惟自絶於舅姑且
　絶其子於已之父母不惟自逺其子且絶其子於娣
　姪雖終於父母之室而終身怍焉所以重懲婦行之
　放佚而使不敢犯也(或/問)　以義權之以期為斷及出
　而他適者也若終於母家及惡疾則服止於期而居
　處飲食哭泣思慕則三年其哀痛宜視母之考終者
　有加焉妾子於生母之棄絶而不改適者亦然惟不
　事父母與淫佚則宜無服而心䘮期年蓋為父之罪
　人且悖於人道惟心䘮以志生育之私恩可耳
出妻之子為父後者則為出母無服(傳/)
　父沒無服以有服則不可以祭故伯魚為出母服期
　孔子得以權制也母之恩而可以無服者君之庶昆
　弟於生母無一日之服而居處飲食哭泣思慕猶三
　年凡降絶之服視此
繼母嫁從為之服報
　繼母嫁從為之服期何也此以權制使背死而棄孤
　者無所逃其罪也夫無大功之親相養以生守死義
　也而孤則無與立矣嫁而以從於死者猶有說焉故
　母子之恩不可絶也古者同財相養何以不及小功
　之兄弟聖人不以衆人之所難者望人蓋專其責於
　所親也因母嫁而從者無文何也其服同也何以知
　其同無可加也(或/問)
何以期也貴終也(傳/)
　於妻之義雖未終而於母之恩為有終故子不可不
　終其恩也
世父母叔父母
　父在為母期而世母叔母亦期母為衆子期而夫之
　昆弟之子亦期何也恩之所難屬也故重其義以維
　之幼失父母舍是無依也嫠而獨舍是無歸也故非
　其母也而母之所以責母之義也非其子也而子之
　所以責子之義也(記曰叔母世母疏衰踊不絶地又/曰叔母世母故主宗子食肉飲酒)
　(故知責以義/為多  或問)
大夫之適子為妻
　大功章適婦通士庻人服問君所主大子適婦即此
　傳亦通上下而言大夫之三字乃莽歆所增竄
父之所不降子亦不敢降也(傳/)
　庶婦服見小功章敖氏謂降而無服誤也若無適無
　長而庶子為父後(記所謂為/君母後者)則其妻當與適婦同
大夫之庶子為適昆弟
　兼言弟者庶子不得為父後無適長必以次適傳重
　故庶兄亦無服期而不降也　周道適子死則立適
　孫適無孫則必以次適承父後蓋大夫兼孤卿或有
　賞田賜邑應嗣宗職故未仕者於君夫人太子服士
　服傳所謂門子記所謂正室自不容以庶長繼承也
　　李清植曰天子諸侯為適長服期則羣王子羣公
　子於適昆弟亦服其本服可知專言大夫者以為君
　之長子特見於下經也
適孫
　適孫為祖父母三年而服以期何也三年者代其父
　也原父之心致痛於尊者之惸獨無終極也故累而
　相承雖高曾無殺焉適子之服既三年矣原子之心
　見父母之致哀於卑者惟恐其或過也故適孫以期
　斷此先王所以逹人情權禮義而不可損益也(曰適/孫而)
　(不曰祖為適孫/故知祖母同)　夫承高曾之重則妻何服凡祭必
　夫婦親之父卒為祖父後者斬則妻從服如舅姑可
　知也高曾視此矣然則母在宜何服原祖之情不忍
　以孫之亡而逺其婦縁婦之義不敢以夫之亡而逺
　其祖則服如舅姑可也然則婦姑同服可乎義之重
　均則高曾之服同齊衰三月恩之輕均則從祖父母
　諸父昆弟同小功安在婦姑不可以同服也　適孫
　婦服不見經何也文脫也適父不為舅姑後降而為
　小功則適孫婦為後者加而為小功可知矣註謂適
　婦在則孫婦不得為適亦禮意也凡祭必夫婦親之
　孫為祖後其婦從焉適婦嫠不與於祭凖以有適子
　無適孫之義則失之矣(三條皆/或問)
為人後者為其父母報
　何以不得比於衆子而不杖也既為人後舍晨昬之
　定省復就其兄弟而居堊室則所後者難乎為情杖
　於所後者之側尤難乎其為情也既殯之後當有事
　則往事畢而旋歸使旋杖而旋釋之則於禮為虛而
　比於慢矣　為人後者為其父母昆弟姊妹適人者
　之外服不見經何也以親兄弟之子而相後則三者
　之外服皆同也以是知古之立後親者盡然後取於
　疏所以則天經而定民志也(或/問)
為人後者孰後後大宗也(傳/)
　疏據何休說謂小宗無後當絶小宗子之繼父祖者
　父為之斬而忍聽其絶乎大夫之庶子為適兄弟不
　降而忍聽適長繼父祖者之絶乎公羊高傳春秋於
　祭仲衞輙大亂君臣父子之義而何休篤信之則其
　心之蔽䧟宜矣
尊者尊統上卑者尊統下(傳/)
　敖氏專以天子及始祖所自出諸侯及其太祖言似
　偏大宗百世不遷則其尊之所統者逺小宗高曾遞
　降則其尊之所統者近不曰逺近而曰上下者曰上
　下則由高祖等而上之以至於始祖所自出等而下
　之以至祖禰皆可通直曰逺近則諸侯之祀太祖卿
　大夫之干祫及其高祖不可以言近矣下記曰太宗
　者尊之統也正申明此義而敖氏乃云與大宗為族
　人之尊統者義不相關特假此以發明之殊不可解
婦人不貳斬也(傳/)
　疏據雜記與諸侯為兄弟者服斬謂婦人為夫并為
　君得二斬婦人為舅姑期則於君更無加隆之道大
　夫為君居廬士居堊室庶人齊衰三月尚有等差而
　婦人之從服乃加隆於父母舅姑其義何居賈氏蓋
　未逹於與諸侯服斬及昬義為天王斬衰皆以命夫
　言而未可以槩其婦耳　為夫之君期經有明文而
　孔穎逹戴記外宗為君夫人猶内宗也疏亦云於君
　服斬蓋唐之學者篤信鄭學迷誤至此試思國君之
　女兄弟嫁於諸侯或鄰國之大夫而為兄弟服斬何
　以對其夫與舅姑周官大䘮具列外命婦之哭位䘮
　衰則后有服甚明而此疏據鄭註謂臣妻於夫人無
　服尤不可解
婦人雖在外必有歸宗(傳/)
　謂出於父殁後必歸其兄弟之為後者
繼父同居者
　繼父同居者服期何也所以存孤而使人不獨子其
　子也鳦之䘮其故雄者常護其子而卒莫能容非其
　族也能卵而翼之有父道焉故正其名重報以教民
　厚也古者大宗收族而禮文復具此何也人事或有
　所窮也(如單微轉徙/之類  或問)
夫死妻穉子幼子無大功之親(傳/)
　妻雖穉而子有大功之親子無大功之親而妻之齒
　非甚穉皆可以立孤註乃以未滿五十為穉謬矣
為夫之君
　疏謂臣妻於夫人無服溺於鄭註而未嘗詳考經傳
　也周官大䘮辨内外命婦之服位者不一而足司服
　職為后服齊衰服母之義也戴記服問外宗為君夫
　人猶内宗也則臣妻為夫人服明矣古者男女之辨
　至嚴故嫂叔無服而羣臣為君斬為夫人齊視猶父
　母也而其妻反不為夫人服其義何居
姑姊妹女子子適人無主者
　女子適人而無主者不為父母斬何也父母之於女
　服可加者仁之通女之於父母服不可加者義之限
　也服過於期則疑於去夫之室矣然則姪與兄弟之
　期何以報也期其本服也小功皆在他邦加一等况
　適人而無主後者於其兄弟乎故加期以報而無所
　嫌焉耳(或/問)
妾之事女君與婦之事舅姑等(傳/)
　夫於貴妾緦而女君則無服何也娣姪有親疎同室
　有久近恩義有淺深而或間以異姓宜各以其等為
　心䘮而服不可定也夫則極於緦而以貴為凖又所
　以閑私情而正家則也(或/問)　敖氏謂娣姪親疏不同
　則其服亦異是也又云當以出嫁降一等服之則未
　安小功皆在他邦加一等不及知父母與兄弟居加
　一等娣姒婦以同居室中生小功之親則娣姪從嫁
　恩當有加而服不得反降明矣　苞兒時見黄岡杜
　先生濬謂先君子曰堯舜亦不能無過使二女共事
　一夫不有傷於羞惡乎先君子曰周公制禮國君以
　上媵必以娣姪士大夫則聽之詩曰問我諸姑遂及
　伯姊蓋以御叙有期各當其夕於義無傷而所全甚
　大每見鄉里閒嫡妾相忌害如仇讐異母之兄弟鬩
　牆者十八九使能用周公之禮則和睦之風式於閨
　門同氣之好延及子姓人倫為之厚禮教為之明矣
　古者后夫人無子嗣立者先左右媵所以定民志遏
　亂萌端由於此杜先生作而曰微子不能正我之過
　言
婦為舅姑
　婦為舅姑齊衰期何也稱情以立文其情適至是而
　止也婦之痛其舅姑信及子之半可以稱婦順矣其
　義之重比於孫之䘮其祖不可謂非隆矣虞杖不入
　於室祔杖不升於堂謂可以舍杖而仍焉是作偽於
　其親也婦為舅姑後世易以斬衰三年將責以誠乎
　抑任其偽乎此以知禮非聖人不能作也(或/問)
女子子為其祖父母
　正統之服不可入大小功九月以下無齊衰故女子
　已嫁者無可降也三月以上無齊衰故曾祖父母無
　可加也
大夫之子為世父母叔父母子昆弟昆弟之子姑姊妹
女子子無主者為大夫命婦者唯子不報
　說者謂周人貴貴故服有厭降而尊同則不降非也
　夏殷忠質禮節未詳(如五服之外同/姓可㛰之類)至周公制禮然
　後貫通事理曲盡人情古者䘮三年不祭唯祭天地
　社稷越紼而行事天子諸侯所承之統大使用卿大
　夫之禮期大功廢祭則祭之得行者僅矣不敢以旁
　親卑幼之䘮而廢宗廟百神之祀猶不敢以親䘮而
　不親天地社稷之祀也卿大夫則必降焉而後可承
　王事與國事(記曰既葬君言王事不言國事大夫士/言公事不言家事君既葬王政入於國)
　(既卒哭而服王事大夫士既葬公政入/於家既卒哭弁絰帶金革之事無辟也)大夫之適子
　必從降而後可攝祖禰之祭大夫之庶子公之昆弟
　必從降而後可以為尸皆事理之不得不然非貴貴
　明矣惟君在庶子不服其母似為君與夫人所壓然
　觀公妾大夫之妾於其子得伸則庶子非以貴壓而
　義起於為尸可見矣此節乃莽歆所增竄宜削之蓋
　公之庶昆弟大夫之庶之為母妻兄弟已降列大功
　章母且降則世叔父母以下不待言矣試思母既降
　為大功而於庶妹庶女之嫁於大夫者則加期設同
　時而䘮届期將除母之服而留庶妹庶女之服乎設
　同時而有數䘮諸姊諸姑之嫁於士者皆降為小功
　而庶妹庶女兄弟之庶女嫁於大夫者反服齊羣聚
　於䘮次不識其心何以自安又何顔面以對降為小
　功者之戚屬乎門人問濮議朱子曰試思仁宗濮王
　同坐於此英宗侍側終不成皆唤為父便知道理不
　可如此悖理逆情害義傷教敖氏辨其謬誤甚詳但
　未知其為增竄耳
大夫為祖父母適孫為士者
　祖父母適孫已明著於上經而復竄此以為尊同不
　降之證如其言則祖父母之為庶人者亦降矣此與
　堯及瞽瞍北面而朝舜荒謬畧同而先儒莫辨蓋以
　儀禮早列於學官疑其為完書必周公所手訂耳不
　知莽招羣士記說逸禮於庭中正為欲增竄無稽之
　言於既列學官之書使學者疑為庭中所記述耳
妾不得體君得為其父母遂也(傳/)
　敖氏謂女君雖體君亦未見有重降其私親者是也
　莽不欲為母服歆上議曰禮庶子為後者為其母緦
　傳曰與尊者為體不得顧其私親攝皇帝奉漢大宗
　之後不得顧私親故又竄為此傳以示妾不得體君
　故得為父母遂與攝皇帝與尊者為體不得為父母
　遂反對也
寄公為所寓
　失地之君不宜遽與民同而特制此服俾守宗廟社
　稷者知一旦可降為鄰國之庶人而慎乃有位也孔
　子對哀公曰君出門而望亡國之墟必有數蓋焉平
　明而聽朝諸侯之子孫必有在君之庭末者蓋國君
　敬懼之心惟此可以發之
宗子之母在則不為宗子之妻服(傳/)
　疏母在年未七十則自與祭故族人為之服非也祭
　必夫婦親之故舅沒則姑老冢婦所祭祀賓客每事
　請於姑則宗子之母不得與祭明矣族人所以為之
　服者雖不與祭而族人合食及將嫁之女教於宗室
　領之者必宗子之母其妻不敢代也攷工記内鎮必
　宗后守之不曰王后而曰宗后以王后雖承祭而内
　治必壹禀於王之母若大母耳
為舊君君之母妻
　既列為舊君君之母妻而後復重出舊君何也舊君
　之服本為去國者設若在國則宜曰先君此經兩列
　舊君之服所以該事之變也此傳云仕焉而已者謂
　以罪廢服已褫爵已奪而等於齊民故不敢與士大
　夫同服註乃以老疾致仕者當之則悖矣以老致仕
　則君之禮必將有加焉以疾致仕則君之恩亦必無
　改焉其於君夫人之服宜一同於有位者(雖不能廬/於君之宮)
　(當持服於家/一如其常期)惟以罪廢則不敢君其君故易先君而
　稱舊君以别之何以知非為去國者以為君之母妻
　决之也首列此條以身雖廢黜而尚居父母之邦也
　故身在外而妻與長子在國者次之是田里未收反
　不反未定者也獨舉舊君者終焉是終去不反而妻
　子亦徙家者也故惟服舊君而君之母妻則無服焉
　身服舊君而妻及長子則不服焉蓋必分而為三然
　後事義明而言之倫序不失耳(或/問)
庶人為國君
　康成據此謂圻外之民為天子無服非也曰國君者
　以明大夫君則臣有服而民無服耳周官太宰職以
　九兩繫邦國之民一曰牧以地得民則雖諸侯不過
　為天子之繫屬此民與師長主友之屬等而謂侯國
　之民不為天子服不亦悖乎䘮期之變自漢文帝始
　詔曰令到出臨三日皆釋服母禁娶婦嫁女祠祀飲
　酒食肉則漢文帝以前天下之民皆齊衰三月不得
　嫁娶祠祀飲酒食肉明矣
妻言與民同也長子言未去也(傳/)
　命婦為君期以夫既去國故與民同觀此則大夫以
　老疾致仕者其妻仍以命婦服君夫人而傳所云仕
　焉而已者乃以罪黜益明矣大夫之適子為君夫人
　世子如士服則以老疾致仕者其長子仍從士服亦
　於此可見矣大夫既去而妻子尚留與民同服則從
　徙於異國於舊君君之母妻世子皆無服可知矣蓋
　即未遽受職於異國亦不敢以逐臣之妻子而服舊
　君及君之母妻世子也惟大夫於君不忍不反服耳
曾祖父母
　䘮服不及高祖何也與曾祖同也何以知其同無可
　殺也何以知其非無服也未有旁服以是屬而反遺
　於正體者也服之有差所以責其誠以義則高曾等
　重而㤙亦未見其有差也後卋易曽祖為五月高祖
　三月而例以小功緦麻之月數未逹於先王稱情以
　立文之義也(或/問)
君埽其宗廟(傳/)
　埽註疏誤歸宜從石經宗子去國庶子為壇而祭則
　歸其宗廟於何人哉主祭者出其留者不敢辟廟門
　故君命有司春秋埽除示望其歸守先祠以相感動
　耳
曾祖父母為士者如衆人
　曾祖父母非宗子之比也宗子疑可降故既列衆人
　之服復言大夫之不降正體相承設遭變故雖天子
　諸侯亦無降服之理不宜於大夫轉以為疑且曰為
　士者則為庶人者遂降而無服乎抑易以他服乎凡
　此類皆以為莽事比證而不知其偽亂之迹即此可
　按而不能匿其情矣
女子子嫁者未嫁者為曾祖父母
　齊衰則無以易三月又不可損益也故嫁與未嫁同
　傳註甚無味敖氏辨之並宜刪
子女子子之長殤中殤
　古之詳於殤服何也先王之制䘮禮一以哀死一以
　衞生也悲哀志懣氣盛故袒而踊之所以動體安心
　下氣也水漿糜粥量而後納恐其有所滯壅也哭泣
　奠告所以致其思慕也蓋必備其禮逹其情而後哀
　可節焉人之愛其子也於所親為甚服可除其情不
　可抑而絶也故子婦之愚惷者乃過時哭泣以傷長
　老其敬順者或攝隘以傷其生用此知古之道所以
　達人情之實而不可易也(或/問)
夫之昆弟之子女子子之長殤中殤
　為兄弟之子女子子之殤無文而於妻見之何也不
　可以先叔父姑姊妹之殤也然則子與女子子何以
　可先於叔父姑姊妹也人情於子之殤其哀心多過
　於叔父姑姊妹故首舉之以示䘮服之制皆以責人
　情之實而不可偽也於妻之從服列之則所從者不
　待言矣
公為適子之長殤中殤
　國君絶期而為適子之長殤中殤大功何也痛先祖
　正體之摧也用此見父為長子三年通乎上下(或/問)
大夫為世父母叔父母子昆弟昆弟之子
　大夫為世父母叔父母子昆弟昆弟之子何以降而
　大功也殺其文以便事也齊衰之重次於斬期而杖
　者雖公門不脫焉不杖者脫衰而仍絰焉八者之服
　至衆也不降則不可以服王事與鄰國之事矣先王
　制禮貴者恩每隆哀每篤是故百官備百物具不言
　而事行者扶而起言而後事行者杖而起謂以尊而
　降其親非禮意也然則尊同者何以不降也此莽歆
　所偽亂所謂顛倒五經使學士疑惑者也(或/問)　大夫
　之子大夫之妾所不降者已見於齊衰而大夫所降
　尚未見於經以降為大功宜於大功正服見之也自
　莽歆於齊衰章竄入為祖父母適孫為士者一條此
　節又增為士者三字疏皆曲為之解而康成無主則
　其心必有疑焉天理之具於人心者終豈能蔽哉
公之庶昆弟大夫之庶子為母妻昆弟
　大夫之庶子公之昆弟何以降也為為尸也卿大夫
　將為尸於公未受宿有齊衰内䘮則廢是以降而大
　功也古者尸必以孫無親者然後以其屬傳曰公子
　厭於先君之餘尊信乎非也公妾大夫之妾為其子
　與父母皆不降則服之降非以尊厭審矣妾得伸以
　不與於祭焉爾大夫之庶子為適昆弟不降父之所
　不降則祭與尸皆無事焉爾　庶子之子為父之母
　服不見經何也大夫之庶子父在為母服大功父殁
　則其子從服而每降焉可知也不嫌於以之配祖而
　卑其祖與庶子父殁為母三年不嫌於以之配父而
　卑其父也先王制禮恩與義並行而不相悖别記曰
　有從輕而重公子之妻為其皇姑則君夫人在既以
　正其姑之名而服以婦之服矣庶子得服母之黨庶
　子之子乃不得從父而服父之母乎(二條皆/或問)　獨舉
　大夫之庶子以適子於母妻不降庶子從父而降兄
　弟則適子之降不待言矣
先君餘尊之所壓不得過大功也(傳/)
　君在則羣公子當為祖尸其數少故雖母之䘮無服
　先君殁則君之昆弟當為曾祖尸其數多故正期可
　伸而大功以下降義起於為尸則皆有倫次曰先君
　餘尊之所壓則大夫不聞壓其子何為與公之昆弟
　同降乎
大夫之庶子則從乎大夫而降也(傳/)
　大夫之庶子從而降以祭或宜攝也攝主不厭祭不
　旅不假不綏祭不配其辭於賓曰宗兄宗弟宗子在
　他國使某辭以是知有出疆之政則祭必攝也(春秋/傳大)
　(夫聞君之䘮攝主而往雖與曾子/問不合足徴以公事出疆祭必攝)無子然後攝以兄
　弟(祭禮嗣舉奠䘮服大夫之子為君夫人/世子如士服故知無子然後攝以兄弟)大夫之祭
　内䘮齊衰大功皆廢期雖降祭仍不可得而攝也期
　降而大功然後大功可降而小功也匪是則祭之得
　行者僅矣殤之期再降而小功亦此義也(或/問)
皆為其從父兄弟之為大夫者
　伯叔父兄弟姑姊妹皆降而從父兄弟之為大夫者
　不降此奴𨽻所不能平也而聖人制為典禮乎
大夫之妾為君之庶子
　大夫之三字竄入刪
女子子嫁者未嫁者為世父母叔父母姑姊妹
　未嫁者三字亦竄入蓋欲見許嫁於大夫即逆降其
　親屬以示禮辨貴賤若此之嚴以為莾奉養皇太后
　不得私服其母之徴也註疏謂何以大功也三句當
　在上大夫之妾為君之庶子下脫誤在此得之但未
　知未嫁者亦莽歆所增
妾為君之黨服得與女君同(傳惟此傳前後皆莽歆增/竄  二句為經傳本文)
　(賈疏及敖氏亦覺其/悖謬可徴心理之同)
　妾為女君君之長子三年何也婦人之性惟猜妬為
　難化也故以禮明彰其義而潛移易焉一人有子三
　人緩帶所以同其喜服為女君君之長子三年所以
　同其憂如此則女教明家和理而下型於兄弟矣婦
　為舅姑期其情適至是而止妾為女君君之長子三
　年將責以誠乎責以誠也舅姑以考終常也長子死
　家之大變也先祖之正體摧君及女君痛如斬而不
　與同其憂非事人之道也其曰女君君之長子何也
　無適雖庶長不可殺也(或/問)
大夫大夫之妻大夫之子公之昆弟為姑姊妹女子子
嫁於大夫者君為姑姊妹女子子嫁於國君者
　大夫為世父母叔父母子昆弟之子已前見則其妻
　與之同服女子子已在其中矣公之昆弟大夫之庶
　子為母妻已前見此補所未見宜舉昆弟昆弟之子
　而後及姑姊妹女子子莽歆欲實其嫁於大夫之說
　故專舉姑姊妹女子子而併大夫大夫之妻大夫之
　子公之昆弟混而同之竟忘大夫之子公之昆弟於
　昆弟昆弟之子之降服不宜竟不見於經又忘大夫
　之妻於姑姊妹宜降在小功而與女子子異先儒皆
　習而不察耳若果行此則於不降者為附勢為過情
　於降者為寡恩為愆義國君卿大夫父子兄弟戚屬
　之閒離心離徳瑕釁百出而禍亂隨之矣莽匿情悖
　行至末年妻子皆怨叛其明徴也　為王事國事而
　降為攝祭為尸而降乃人事之匪是則窮天理之反
　心無愧者(降服者不飲酒食肉/御内本各如其䘮期)經傳可徴人心允愜
　自竄入尊同不降諸條前儒詁經皆以為貴貴而王
　事國事攝祭為尸之實義蔽晦以終古賊經誣聖莫
　大於此學者宜審思焉　期之䘮逹乎大夫中庸有
　明文古書中未有言天子諸侯為旁親之期者(上下/各以)
　(其親檀弓已/辨其為古禮)春秋傳所云為王姬服乃魯莊公之慝
　禮耳
諸侯之子稱公子公子不得禰先君公子之子稱公孫
公孫不得祖諸侯此自卑别於尊者也若公子之子孫
有封為國君者則世世祖是人也不祖公子此自尊别
於卑者也是故始封之君不臣諸父昆弟封君之子不
臣諸父而臣昆弟封君之孫盡臣諸父昆弟故君之所
為服子亦不敢不服也君之所不服子亦不敢服也(傳/)
　此傳當繫公之庶昆弟大夫之庶子為母妻兄弟下
　以竄入諸條簡錯在此
繐衰者何以小功之繐也(傳/)
　小功布十升以上此四升半以同小功布縷之細故
　曰繐衰裳
諸侯之大夫為天子
　康成據此傳謂諸侯之大夫以時接見於天子故為
　天子服而士無服不知繐衰七月在大功之下小功
　之上則士服繐五月以别於庶人之齊衰三月無疑
　矣大夫有雖聘頫而不得接見天子者行人職小客
　則受其幣而聽其辭是也士有從君而王朝且任之
　以事者掌客職凡作事王之大事諸侯次事卿次事
　大夫次事上士下事庶子是也使從君朝覲適遭大
　䘮卿大夫繐衰庶人縞素而士獨吉服不惟不可以
　列朝夕哭位即行於道路出入於客館亦顔面無所
　容而大駭入臨者之視聽矣
諸侯之大夫以時接見於天子(傳/)
　傳以接見天子為義已失經指註疏遂謂士庶人無
　服又云大夫未聘於天子者亦無服悖謬極矣天崩
　地拆凡食土之毛者無不為之變豈惟義不可以苟
　安即情亦不能自已唐堯之聖百姓如䘮考妣宋仁
　宗崩深山窮谷莫不悲號尚云恩徳足以感人周自
　幽厲以後王澤既竭而衞詩曰伯也執殳為王前驅
　秦詩曰王于興師與子同仇以此知天澤之義乃民
　生而自具之本性也天子之䘮而諸侯聽其臣民不
　為一日之服尚可望以敵王所愾乎尚可教以親上
　死長乎漢唐諸儒治經雖勤程朱既作取其不當於
　理者辨析而更易之誠懼經之本指以之蔽晦况害
　義傷教如此其甚者乎　諸侯之大夫為天子服世
　子誓於天子而不為天子服何也古者繼世以象賢
　故君薨子承嗣三年之䘮畢類見於天子天子錫之
　命而後其位定(未類見視天子之/元士以君其國)今父在承嗣與定
　位不可知故其服不可得而制也古者諸侯覲於天
　子既事肉袒請刑世子不為天子服皆所以使自戒
　懼而不忘其事守也然則無變乎䘮之通禮父有服
　宮中子不與於樂則既為之變矣(或/問)
小功布衰裳澡麻帶絰五月者
　小功大功絰同牡麻於殤之降服言澡則正服與大
　功之不澡可見矣據經文大功始言布帶則齊衰以
　上皆麻也此經曰澡麻絰帶别記亦曰帶澡麻不絶
　本蓋以麻為帶也使用布為帶則何本之可絶大功
　布帶而小功之帶轉用麻何也本齊衰大功之親哀
　其無受而用麻故經與記特著之倒帶於絰上者如
　曰澡麻絰帶則似絰以麻而帶仍用布矣
大夫庶子為適昆弟之下殤
　庶子或十年或九年則適昆弟並有服　大夫之祭
　至大功以上始為之廢則兄弟小功之殤似無容分
　異未詳何故
為人後者為其昆弟從父昆弟之長殤
　本期大功再降而服同必有譌不可强為之說或曰
　從父昆弟衍
為姪庶孫丈夫婦人之長殤
　男子十六有父道女子十四有母道或凶荒殺禮或
　孤幼無依先期而早㛰既為丈夫婦人疑不當以殤
　降故著之也必周以前早㛰而殤者以成人服之故
　禮經具此
大夫公之昆弟大夫之子為其昆弟庶子姑姊妹女子
子之長殤
　大夫之子又分而為二庶子為適昆弟之下殤尚有
　服而適子於昆弟之中殤下殤則無之小功不廢祭
　何故創此悖情逆理之制乎疑亦為尊同不降之證
從祖父母
　世父叔父期則從祖宜大功而服小功何也大功之
　親皆屬乎祖與父者也從祖則屬於曾祖者也其恩
　不可强而同且服止於五而窮於緦若從祖大功則
　三從之緦施於六世矣(朱子語類所載乃門人之/問非朱子之答也  或問)
從父姊妹孫適人者
　舊截孫適人者别為一節義不可通蓋從父姊妹及
　女孫適人者皆降在小功也
從母
　從母之服乃隆於母之兄弟何也與母同生而又同
　類也故親其姊妹之子常過於舅之親其甥是以稱
　其情而為之服也(或/問)
外親之服皆緦也(傳/)
　外親服廣外祖父母從母之外無小功故以緦蔽之
娣似婦者弟長也(傳/)
　弟長謂兄弟之友恭也家之乖恒由婦人嫂叔既無
　服故縁弟長之義而制娣姒之服以教親睦所以内
　和而家理也　春秋傳穆姜稱聲伯之母為姒叔向
　之嫂曰長叔姒生男似據二婦年大小而曲禮曰坐
　以夫之齒豈坐則從夫之序以正家則而稱則從已
　之年以示撝謙與
以為相與居室中則生小功之親焉(傳/)
　古者大功同財而異宮期之兄弟未有異居者以問
　寢視膳佐餕羣子婦所同也故娣姒婦曰相與居於
　室中夫之從父兄弟之妻都宮則同而所居分南北
　東西故曰相與同室
大夫大夫之子公之昆弟為從父昆弟庶孫姑姊妹女
子子適士者
　從父姑姊妹女子子在室者已降為大功適人者自
　當降為小功士當作人傳寫之誤也或劉歆增竄以
　為尊同不降之證註疏又從而為之辭誤矣　尊同
　不降之說最害義傷教者莫如大夫之子降世父叔
　父兄弟而於庶子兄弟之庶子為大夫者則不降母
　降為大功而庶女兄弟之庶女嫁於大夫者服加於
　母曾祖父母必為士而後服不降是三者於莽事尤
　為切近莽過禮以奉大將軍鳳因此得舉故忍為此
　說隠然謂先王制禮於庶子兄弟之庶子為大夫者
　即加隆焉况世父之尊位冠百僚而主國政乎庶女
　兄弟之庶女嫁於大夫者即加隆焉况祖姑配先帝
　為天下母而身受天位於此人者乎雖曾祖父母正
　統之尊必為士而後服不降則莽之父以蚤死獨未
　受封其母功顯君之䘮以供奉太后而不為之服亦
　心安而理得矣後之儒者若尚以芟薙此數條為疑
　是失其本心而自比於逆亂也
大夫之妾為庶子適人者
　大夫之妾為君之庶子大功則庶女適人者自當小
　功註疏之誤皆由惑於尊同不降之說耳　妾為女
　君之黨女君雖死服不絶而於君之黨則子女而外
　無延服何也妾雖卑賤愛君之子女不宜異於女君
　若君之尊親同軰而服延焉則與妻無别矣所以辨
　微而防其漸也
庶婦
　婦人為子婦小功而夫之兄弟之子婦大功何也報
　服也姑之於婦則不可以言報夫之兄弟之子婦服
　不見經何也以婦服夫之世母叔母知其報也何以
　知其報也旁親之相為服無尊卑皆報(或/問)
君母之父母從母傳曰何以小功也君母在則不敢不
從服君母不在則不服
　傳以不敢不服為義則君母不在而不服傷於恩而
　愆於義矣蓋外祖父母從母不必於己有恩而君母
　之痛如斬如剡則庶子當與同其憂至君母不在則
　心實無所感而强為之服義無所處也然則因母死
　不為繼母之黨服何以與此異也雖與繼母同其憂
　而服則不可假也假之服則疑於因母之出矣
君子子為庶母慈已者
　慈母如母服至重以子無母母無子也貴人之子自
　有母以三母有慈己之恩故服加於庶母不宜以父
　殁異
從父昆弟姪之下殤
　姪字或衍或姊妹二字傳寫遺其一而又譌焉
夫之叔父之中殤下殤
　婦人於夫之叔父之殤猶為之服所以與舅姑同其
　哀而成婦順也所以助夫之慟而使益篤於同氣也
　抑於此見夫之兄弟無服為逺同等之嫌故曲禮已
　嫁而反不與同席而坐同器而食專指兄弟而不兼
　姑之於姪世父叔父於兄弟之女也
有死於宮中者則為之三月不舉祭因是以服緦也(傳/)
　觀此則大夫之妻大夫之適子從大夫而降專為服
　重且多而廢祭益明矣君之昆弟大夫之庶子之從
　降專為尸必以孫而大夫之庶子亦有時而攝祭亦
　見矣
士為庶母
　父妾之無子者不得稱庶母庶母有服所以篤兄弟
　之恩義也雖適長亦然
貴臣貴妾
　貴臣乃祖父之室老(猶文王世子篇/所謂貴宮貴室)於已有保持之
　義者貴妾則攝女君者歟大夫於庶母無服而服臣
　妾此以義起者猶天子諸侯絶旁期而有三衰為諸
　臣弔服也
乳母
　註義尚渾疏則專以大夫之子言謂三母内之慈母
　有他故使賤者代之俱未安備三母而别有食子者
　國君之禮也食子者本不在三母數中大夫之子未
　必皆備三母而必有食子者此經所謂乳母是也若
　士之妻自食其子而或死亡疾病豈能不使人乳至
　庶人之家有故而代乳則其恩倍篤豈可不以服報
　乎
君母之昆弟
　君母之父母兄弟妾子皆為之服而不報何也以是
　知妾子之服乃與君母同其憂而義不起於其父母
　兄弟也若女君之父母兄弟而使為女之庶子服則
　不論女之存亡而情無由生義亦無所處以是知先
　王制禮雖緦小功之輕服亦必縁哀心之感以為之
　質而非徒外之文也
公子為其母練冠麻麻衣縓縁(記/)
　戴徳䘮服變除天子諸侯庶昆弟大夫庶子為其母
　哭泣飲食居處思慕猶三年也彼於天子諸侯曰庶
　昆弟則父殁後也故曰三年此曰公子則父在時之
　服也其不食肉飲酒居外寢則不以父之存殁異
大夫公之昆弟大夫之子於兄弟降一等
　觀此記而經傳中本無尊同則不降之文益明矣記
　皆補經之缺此記自首至妾為私兄弟如邦人皆記
　禮之變也此條及為人後乃變之尤大者故雖已見
　於經記仍畧舉其要以該衆目如降服中有尊同不
　降之例則變中之再變且為經文所缺必特書而詳
　闡其義矣莽歆於經傳徧布增竄而獨於此記遺焉
　蓋民彞不容終晦故作偽者必有時而自敗露焉耳
兄弟皆在他邦加一等不及知父母與兄弟居加一等
　以事之變而生其恩故不得服其常服也别記曰生
　不及從祖父母諸父昆弟而父稅䘮已則否情之所
　不屬不可作而致或并其服而去之所以責服其服
　者之誠也(或/問)　戴記専指小功蓋以小功以下為兄
　弟與不及知父母與兄弟居加一等决之也古者大
　功同財雖異居而同一都宮則幼室父母與大功之
　兄弟居者多矣豈能徧加齊衰重服必無大功之親
　而後依小功之兄弟耳
夫之所為兄弟服妻降一等
　妻從夫而服其親族皆前見於經記惟兄弟無服此
　約舉其大凡而傳寫者誤衍兄弟二字也
庶子為後者為其外祖父母從母舅無服
　觀此則大夫之子有降服為為尸或攝祭而非以父
　之尊厭益明矣有死於宮中者三月不舉祭故庶子
　得為其母緦雖適子亦得為庶母緦以庶母死於宮
　中祭己為之廢也外祖父母雖尊親而為外䘮則祭
　不廢祭不廢無為脫衰而即事則無服而心䘮焉其
　可矣然則小功而祭不廢者非脫衰而即事乎父族
　之小功皆自高曾以下一體而分焉者也父母在殯
　而逺兄弟之䘮可往哭即斯義也
改葬緦
　昌黎韓氏曰此謂子之於父母其他則皆無服衞司
　徒文子改葬其叔父問服於子思子思曰禮父母改
　葬緦既葬而除之不忍無服送至親也非父母無服
　無服則弔服而加麻或曰經稱改葬緦而不著其月
　數似三月而後除也子思則曰既葬而除之今宜若
　何曰自啟至於既葬而三月則除之未三月則服以
　終三月可也
命婦弔於大夫亦錫衰
　必於所弔大夫之妻有連或彼此皆春官世婦與之
　屬公事其夫死不容不弔唁其妻故具是禮
何以言子折笄首而不言婦終之也(傳/)
　傳言婦與子不同宜齊衰惡笄以終䘮也女子居父
　母之䘮既練而歸卒哭後何以事暫還夫家故易吉
　笄而折其首蓋恐舅姑以為嫌與養有疾者易服之
　義同耳其事畢而還父母家仍宜惡笄禮以權制而
　旋反其常者類如此疏謂婦人以飾事人雖居䘮不
　可廢修容悖矣
　　考定儀禮喪服(附/)
大夫之子為世父母叔父母昆弟昆弟之子姑姊妹
女子子無主者為大夫命婦者唯子不報
　為大夫命婦者六字劉歆竄入削之則經義坦然明白
傳曰大夫者其男子之為大夫者也命婦者其婦人之
為大夫妻者也無主者命婦之無祭主者也何以言唯
子不報也女子子適人者為其父母期故言不報也言
其餘皆報也何以期也父之所不降子亦不敢降也大
夫曷為不降命婦也夫尊於朝妻貴於室矣
　無主者無祭主也唯子不報言其餘皆報也(傳本文/宜止此)
　此傳義悖辭舛全不可通鄭氏止辨唯子不報專主
　女子適人者之非而不知無主者下增命婦之三字
　則非命婦雖無主亦降顯與經背况此經本言父族
　正服之期而兼及姑姊妹女子子無主後者而首曰
　大夫者其男子之為大夫者也命婦者其婦人之為
　大夫妻者也使人莫知其所指且于其餘皆報也下
　忽接何以期也父之所不降子亦不敢降也更不知
　其義之所屬矣至謂大夫不降姑姊妹女子子之為
　大夫妻者乃為其夫尊於朝則苟有人心者忍為此
　語乎蓋經文本無為大夫命婦者六字歆既竄入故
　復竄傳文而故亂其緒使人莫解正與文王世子篇
　所增竄周公踐阼等語及莽傳奏議詔誥悠謬恍忽
　之語畧同使果有尊同不降之禮則經文當云大夫
　之子為世父母叔父母子昆弟昆弟之子姑姊妹女
　子子之子為大夫命婦者姑姊妹女子子無主者唯
　子不報其義始明其辭始順以是知為歆所偽亂無
　疑也
大夫為祖父母適孫為士者
　上經已明著祖父母適孫不宜復有此經此傳莽歆
　之意蓋謂大夫于祖父母之服尚疑於降而特著其
　不敢降則等而下之者之降絶無疑矣此皆陰為莽
　不服其母解爾
曾祖父母為士者如衆人
　為士者如衆人亦歆所竄也正統之服齊衰三月而
　猶疑於降絶乎不仁人之言其流毒逺矣
女子子嫁者未嫁者為曾祖父母
　傳曰嫁者其嫁于大夫者也然則嫁于士庶人者曾
　祖父母之服有異乎合下二語皆歆所竄
大夫為世父母叔父母子昆弟昆弟之子為士者
　傳曰尊不同也尊同則得服其親服甚乎哉非莽歆
　不能為此言也經有為士者之文亦歆所竄也服之
　有降義别有在與所服者之為士與否何與乎增之
　以為尊同不降之徴爾
公之庶昆弟大夫之庶子為母妻兄弟
　義别有在傳亦失之
女子子嫁者未嫁者為世父母叔父母姑姊妹
　傳曰嫁者其嫁于大夫者也未嫁者成人而未嫁者
　也蓋謂許嫁于大夫而未嫁者即逆降其世父母叔
　父母姑姊妹之服也異哉是之謂人而畜鳴者與鄭
　氏譏其不辭抑末矣
大夫大夫之妻大夫之子公之昆弟為姑姊妹女子子
嫁于大夫者
　其文重出與文王世子篇周公踐阼之疊見同皆故
　亂其緒以設疑而惑衆也公之昆弟乃以姑姊妹之
　嫁于大夫為榮乎　儀禮戴記而外無言服有厭降
　者何以知非莽歆所偽竄也事有所窮則禮從而變
　乃殺其文以便事而䘮之實無加損也(詳見䘮/服或問)王子
　有其母死者孟子曰是欲終之而不可得則服有厭
　降非莽歆所搆造明矣
君為姑姊妹女子子嫁于國君者
　期之䘮逹乎大夫封君之孫盡臣諸父兄弟則其服
　皆絶矣而于姑姊妹女子子嫁于國君者不降聖人
　制禮乃若是其傎乎
　
　
　
　
　
　
　
　
　
　
　
　
　
　
　
　儀禮析疑卷十一
欽定四庫全書
　儀禮析疑巻十二
　　　　　　　　　　　翰林院侍講銜方苞撰
　　士喪禮
死于適室
　敖氏本引註作北墉是也亳社北牖使隂明也生人
　寢室北不宜有牖
幠用斂衾
　大斂二衾註謂用其一以覆尸是也夷者等也大斂
　衣倍多衾必稱其廣狹而與之等故曰夷衾(天子曰/夷盤大)
　(夫士亦曰夷盤則夷當以等訓明矣斂/衣有多少盤必與之稱故通曰夷盤)覆柩之衾又
　宜與棺之廣狹相稱故通謂之夷衾覆柩而曰夷衾
　則不得以尸訓明矣
復者一人以爵弁服簪裳于衣左何之扱領于帶
　爵弁士之上服也春秋傳魯叔孫豹聘於周王賜以三命
　車服將葬季孫使舍之其臣杜洩曰若命服生不敢
　服死又不以將焉用之則復宜用上服周官夏采以
　冕服復於太祖以乘車建綏復於四郊而不用大裘
　蓋大裘惟冬至祀天乃用之王之出郊不皆以祀天
　又廟宜用服郊宜用綏非以大裘為上服而不用也
　　張爾岐曰扱領于帶平疊衣裳使領與帶齊　别
　以物關之而非縫也故曰簪
受用篋升自阼階以衣尸
　别記復衣不以衣尸謂斂也此云衣蓋暫覆之
綴足用燕几
　張爾岐曰側立此几並排兩足於几兩脛之間以夾
　持之
奠脯醢醴酒升自阼階奠于尸東
　張爾岐曰喪禮大端有二一以奉魄體一以萃精神
　楔齒綴足奉魄體之始也奠脯醢醴酒萃精神之始
　也
乃赴于君主人西階東南面命赴者拜送
　告於君必親命赴者而拜送之若族姻朋友則所赴
　不一致辭各異且有在他邦者主人哀毁昬迷豈能
　一一自命故父兄代之檀弓記所云是也疏乃以為
　大夫士之别誤矣赴於君而不北面何也以赴者必
　南行出門拜送宜鄉之也
入坐于牀東衆主人在其後
　敖氏云衆主人若有斬衰者亦存焉謂父主適子之
　喪而其子以斬衰隨祖後也女子在室者則從母後
　無母其從適婦之後與
婦人俠牀東面
　喪大記並舉主人主婦道其常也此第曰婦人該其
　變也蓋或死者妻早亡則子婦不可以稱主婦
主人哭拜稽顙成踊
　前此哭無停聲辟踊無算至是有君命以敬節哀然
　後成踊
禭者入衣尸
　衣謂以覆尸也庶禭旋徹以適房惟君禭不言徹則
　襲與小斂後仍以覆衾直至大斂然後以覆於外而
　包庶禭耳
親者禭不將命以即陳
　始喪親者在室不忍離尸且同宫同財(雖宫分南北/東西而並在)
　(都宫/之中)故使人陳衣無庸將命小功緦麻衆多或在他
　邦或貧不能禭又或以疾病事故身不能親故必使
　人將命其立於堂下者或執喪事或待弔賓亦不親
　禭也
庶兄弟禭使人以將命于室主人拜于位
　父不主衆子之喪以卑幼而屈尊者以拜賓非禮也
　雖主長子之喪其所立之位與拜賓之時與地必與
　子異若禭者將命父拜於尸旁何以安死者之心必
　使其子拜無子則妻拜無妻則兄弟拜也君視臣斂
　即位於序端既殯而徃即位於阼大夫君臨其臣則
　即位於堂下是尊臨卑喪各以時義而異其立位也
　父主長子之喪室中之位宜負北墉其東西俠尸者
　必其妻子無妻子則弟妹父拜賓必俟其退而拜於
　階下舅主適婦則位不宜在室凡此類必已見於大
　夫之禮　曰庶兄弟兼同族之小功絲麻及異姓之
　内外兄弟舅甥
朋友禭親以進主人拜委衣如初退哭不踊
　惟朋友之禭以哭答親以禭進必死者所親厚故哀
　心之感不能自遏也何以必俟其退而後哭禭者本
　未哭也未小斂主人創鉅痛甚附身之事猶未營無
　庸以哭擾之小斂畢則朋友進襚以哭踊先之矣先
　王制禮親者陳衣而不將命小功以下使人將命而
　不親朋友親襚而不哭非畧襚者之儀節慮孝子致
　禮以傷生也自始死主人啼聲無停故轉以禮事之
　至而停其哭使少休息皆天理自然之節也踊必興
　襚者衆多使每哭必興踊力不能任矣
為銘各以其物亡則以緇長半幅䞓末長終幅廣三寸
　䞓末以下皆緇度也物有定制不待言且大夫與上
　中下士各有等差不宜同用䞓末(䟽雜帛者旗旌之/縿以絳帛為之以)
　(白色之帛/裨緣之)其末亦不宜太短且狹
竹杠長三尺置于宇西階上
　以是知肂依西壁其上亦為宇以吐霤不使零於肂
　也如指南檐為宇則汎言宇西不知置於何所
陳襲事于房中西領南上不綪
　西領取以入室便也冠禮陳服於西墉下東領冠者
　入而服之便也戸在南此南上取以入室由近以及
　逺冠禮北上入而服之亦由近以及遠　張爾岐曰
　衣裳少單行列去可盡不須屈轉重列
鬠筓用桑長四寸纋中
　註䟽謂死者不冠以母之喪無筓决之非也男女冠
　筓乃責以成人之禮正望其受而全歸未有附身細
　物無一不備而轉削去首服之義况陳服器二弁與
　服並舉首設掩幎足結綦屨後承以乃襲三稱則幷
　包弁服明矣筓止四寸正以鬠外加弁弁外加冒不
　可更用生時關弁之長筓也母喪無筓亦以束髮為
　髻髻外加編次編次外加冒不可更用關編次之長
　筓也纋廣韻謂筓巾其文左方從絲則詁繞髪之巾
　於義為順纋中者生時作髻多向後死則圍髪於中
　央以便加弁而就枕也舊說死者不冠必謂冠則不
　便於襲斂耳以弁之遺制度之弁而加冒絶無妨閡
　即天子諸侯之冕旒但削約其方版前後無出而綴
　以旒自可以加冒何故奪其親身之元服乎
瑱用白纊
　生時以玉石象角為瑱懸之當耳死則無所用懸故
　以纊裹瑱而塞之䟽因檀弓記角瑱鄭註專以君言
　遂疑人臣送死無瑱而直用纊塞不知檀弓雜記喪
　禮無以見其專主人君况角柶燕几君大夫士一也
　而士獨無瑱義不可通此經所以未著瑱用何物者
　蓋禮文全備時士之瑱别有所見而今不可考耳
幎目用緇
　周官幂人註以巾覆物曰幂此經文義本明註改讀
　若葛藟之縈轉支而不切
握手用𤣥纁裏長尺二寸廣五寸牢中旁寸著組繫
　長尺廣五寸乃以一面言其制宜合二面如囊大指
　最短小指亦短使囊之廣狹均則韜手不固故必削
　約握之前半旁各一寸然後中三指結束牢固其大
　小二指則稱其短長巨細而分韜之以組連結然後
　與手穩稱下經設決麗於掔為大指明矣又曰設握
　乃連掔正大指别韜而以組連結於握之徴也自大
　指及掌乃正廣五寸耳
爵弁服純衣皮弁服禒衣
　不言素積冠衣同色舉皮弁則知白布衣素裳矣子
　羔之襲以素衣此則褖衣即𤣥端也襲斂自明衣以
　外皆用生時吉服則此經為正
庶襚繼陳不用
　喪大記親戚之衣受之不以即陳鄭註謂不用以小
　斂此疏則云不用以襲至小斂用之蓋襲衣少自無
　用襚之理小斂十有九稱或主人祭服既畢則庶襚
　亦可用耳
貝三實于笲
　惟大夫飯含未知何物莊子云未解裙襦口中有珠
　又引詩曰生不布施死何含珠天子諸侯用玉士用
　貝經傳有明文以差次卿大夫或用珠雜記又云自
　天子以下皆用貝蓋各記所聞其傳或異也
管人汲不說繘屈之
　不言所授以淅米者祝而管人又受潘焉則與祝相
　授受不待言矣
主人皆出
　浴者將入而主人皆出則前此皆未離牀東西之位
　明矣主人辟浴則婦人之出不待言矣至復入亦惟
　舉主人以衆主人婦人親者必入視飯含不待言也
蚤揃如他日
　古蚤爪通考工記爪皆作蚤
商祝襲祭服褖衣次
　張爾岐曰此但布衣於牀尚未襲而云襲者衣與衣
　相襲而布之也其布也先祭服次褖衣至衣尸則褖
　衣近明衣祭服在外
主人出南面左袒
　必袒者逢掖長袖不利於飯含也死者南首主人尸
　西東面必用左手故左袒
宰洗柶建于米執以從
　註於冠昬喪祭執事者皆曰有司而以府史當之古
　者府史胥數甚少僅足以供官中之事使為官中羣
　士執吉凶嘉禮之役日不暇給矣蓋凡執事而不以
　名見者皆主人之隸子弟也其假以有司之稱如宰
　史老祝宗人甸人管人之類及贊者使者則宜以姻
　黨及弟子能其事者充之惟冠與特牲饋食經特見
　有司之文則或同官中中下士耳周官黨正掌五族
　冠昬喪祭之禮事則同黨中下士宜與焉而昬喪無
　有司之文以執事者必其親暱也冠之宰宜為二十
　五家之里宰喪之冢人宜為掌墓地之有司其宰則
　隸子弟董其家事而假以是稱者非然則宰與老乃
　卿大夫之貴臣士無臣不宜有宰與老
徹枕設巾
　徹枕者頭頸必直然後實米可盈也設巾者使孝子
　心壹於飯含恐哀痛觸而不能自持也
主人由足西牀上坐
　祝受貝而後主人西受米柶而後宰西則始入皆立
　於尸東明矣蓋以待祝之入而受貝與米柶也牀西
　婦人之位主人有事於飯含而宰贊則婦人宜少退
　以辟之其不於牀東飯含何也飯含畢當移尸於牀
　而襲飯含時執事者必俟於牀東(衣尸非商祝一人/所能共必左右各)
　(一人佐之/乃可舉)執事者移尸然後主人自牀西而反位以
　視襲所以曲得其次序也據喪大記始死遷尸於牀
　仍疾時所臥也設牀襢第有枕乃含牀也浴畢宜有
　移尸於含牀之節飯含畢宜有移尸於襲牀之節經
　皆不見必己見於卿大夫之禮　米貝皆及時授受
　襲衣及掩瑱幎屨笏決握冒無授受之文蓋上經陳
　祭服褖衣於襲牀時已設於左右也
主人左扱米實于右三實一貝左中亦如之
　惟飯含主人親執朝夕進食至是而終不忍使他人
　代也
乃屨綦結于跗連絇
　張爾岐曰屨繫既結以餘組穿連兩屨之絇使兩足
　不相離也
乃襲三稱
　上經云祭服褖衣次則爵弁皮弁褖衣為三稱故明
　衣不在算也但衣可重而冠屨不可重足用皮弁之
　屨則首宜爵弁經記無文必前已别見也　註引喪
　大記皆左衽結絞不紐䟽引禮記註皆以衽為衣襟
　非也衣襟無左衽之理朝祭之服及常服亦無改為
　左衽之法鄭氏孔氏蓋謂惟衣有衽不知凡物相掩
　皆可謂之衽大記蓋言衾之衽結於左耳即據此經
　以席幂鬲亦曰左衽况以衾斂衣乎詳見戴記本節
　辨
明衣不在算
　張爾岐曰親體之衣非法服故不算
設決麗于􁏈自飯持之設握乃連􁏈
　張爾岐曰其左手無決者則下記云設握裏親膚繫
　鉤中指結於捥是也
重木刋鑿之甸人置重于中庭三分庭一在南
　既襲設冒親之形容不可復見故設木於中庭使神
　依焉此時尸尚在堂即殯後尸猶在柩而復立木以
　依神故謂之重至虞則親已離其室不可復言重故
　埋重而作主迎精而返宗廟之祭皆以為主也　尸
　在堂則直其南尸在肂則直其東孝子居廬使觸目
　而感於心也
夏祝鬻餘飯
　鬻宜作粥以口實之餘為粥而懸于重蓋親之養至
　是而終矣朝夕見之孝子之心有隱焉所謂以故興
　物也
冪用疏布久之
　或曰久糾音之誤也鬲瓦器非以蔑索糾結其下不
　可以靲繫或曰鬲懸於庭中經風雨必以堅牢之物
　承之乃可久既夕禮木桁久之謂結甒于桁也
祝取銘置于重
　不言置重之南北及銘所面何也幂重之席面郷北
　則銘置於重南不待言矣銘以示族姻賓友之自外
　入者則南面不待言矣
婦人之帶牡麻結本
　曰婦人之帶則首絰以苴一同於男子可知矣
牀第夷衾饌于西坫南
　小斂後尸當夷於堂故夷衾與牀第並饌於西坫南
　即奉尸侇堂後所用以幠也大斂二衾此衾宜入斂
　疏乃據啓殯幠用夷衾謂此衾本為覆尸覆柩不以
　入棺誤矣啓殯後覆柩之衾蓋别為之而與柩之廣
　狹等故亦曰夷衾此夷衾則註謂大斂所幷用之衾
　是也
布席于戸内下莞上簟
　襲於牀衣少也小斂衣多必於地斂事始可展故布
　莞簟既斂然後奉而侇於楹閒之牀
祭服不倒
　上經曰襲三稱并明衣已四重矣衣至數重雖生人
　難更加况死而手足辟戾乎襲後加冒則手足已囊
　小斂之衣不得如襲衣之穩稱於身與生時無異矣
　其薦於下而掩於上者宜不過三重餘則折疊卷搏
　以充其䧟缺蓋人之身中實而首之兩旁足之左右
　中閒皆虛故斂衣之橫從廣狹必與䧟缺相稱使上
　下左右停均平帖然後以衾左右掩覆而絞結堅牢
　也
設牀第于兩楹之閒衽如初
　小斂後將奉尸侇於堂故預設以待事
主人西面馮尸踊無算
　自始死君襚而外皆不踊哀痛充充衆事廹遽勢不
　能備禮也至此則附身之事小備親之容色髪膚欲
　再見而不可得矣故踊無算
主婦東面馮亦如之
　用此知始死婦人俠牀乃變文以該無主婦者
主人髺髪袒衆主人免于房
　衆主人乃大功以上親者以免於房知之也註專舉
　齊衰其實衆兄弟位堂下者亦宜免也朋友死於他
　邦為之主者尚免而况小功之兄弟乎上經著髺髮
　與免之異而統之曰衆主人無以見免者獨齊衰别
　記曰不冠者之所服無以見小功緦之不免也以小
　功皆在他邦加一等不及知父母與兄弟居加一等
　推之(小功加一等則/服與親者同矣)如無主後而小功者王其喪飯
　含即大斂亦宜袒以致哀特禮文殘闕無考耳
婦人髽于室
　曰髽于室則衆婦人之在戸外者不髽明矣即大功
　之婦人亦不宜髽喪服記婦人為父母舅姑惡筓有
　首以髽是也男子雖輕服必免婦人非斬齊不髽何
　也文王世子記族之相為也宜弔不弔宜免不免有
　司罰之雖輕必免所以厚恩也婦人朝夕侍舅姑故
　雖父母之喪卒哭後即易吉筓而以輕服髽則道大
　悖矣
男女如室位踊無算
　喪事即逺此則親離其室之始也故踊無算
婦人阼階上西面
　婦人位阼階上以尸在堂不得復入於房賓之襚者
　將升自西階也主人位阼階下便拜賓也
大夫特拜士旅之
　士旅之非以其位卑而簡於禮也士之弔者多一一
　特拜力實不勝且衆兄弟朋友之襚已每人而拜之
　今旅拜可也
襲絰于序東復位
　小斂以後主人終位於堂下何也尸在楹閒婦人阼
　階上西面賓及朋友繼襚者升降於西階惟房户之
　外可立而其地則嘉禮中賓位也在喪則功緦婦人
　立焉必位於阼階下然後便於送賓與繼襚者為禮
　且小斂以前親形未掩男女宜共守之既小斂則男
　女分堂上下即既殯後次分内外以中門為限之義
　也
載兩髀于兩端
　敖氏謂兩端為俎之前後非也應為左方右方蓋髀
　賤先載居兩旁兩肩兩胉次之則脊肺正居中央其
　序乃順
祝受巾巾之由足降自西階婦人踊
　婦人在阼階上惟見設奠而降故一踊丈夫在西階
　下故見奠者之升而踊降又踊其節宜然非哀有淺
　深
乃代哭不以官
　小斂徹奠後乃代哭則前此哭無停聲遞代者必主
　人主婦衆子姓衆婦及女子子可知矣代哭不以官
　宜大功小功之兄弟姑姊妹兄弟之子之子婦也
　疏謂哭無時有三節惟練前葬後朝夕哭阼階下無
　無時之哭未安自虞至練日月甚長親喪未久廬中
　竟無哀心之感則非人理哀至而抑不使哭則非人
　情其然則朝夕之哭亦似強赴其節而不誠矣蓋父
　母之喪哭無時本無分於久近特其中自有䟽數耳
賓入中庭北面致命
　君使人弔尸在室使者自西階升致命於堂上自當
　東面小斂後尸在楹閒主人在阼階下使者致命於
　中庭自當北面君襚致命於堂自當與弔者同入衣
　尸而不言其面位何也以自右而衣之不待言也知
　然者奉君襚不可遶足而由左
賓升自西階出于足西面委衣如于室禮降出主人出
拜送
　任賓自升委衣而主人不與之俱以襚者非一人毁
　痛方深水漿未入不能備禮也
朋友親襚如初儀西階東北面哭踊三降主人不踊
　朋友哭踊而主人不以踊答何也辟踊哀之甚也親
　賓將襚宜各致其哀主人則不食三日哭無停聲若
　皆以踊答將病不能興矣小斂以後哭使人代義亦
　如此如必勉焉以觀衆人之耳目則反不得其情
　初儀謂將命擯傳至拜送之儀非如小斂前親襚之
　儀也小斂惟親者庶兄弟襚大斂然後衆賓襚必定
　制如此朋友則情親義重故大小斂皆襚襚必親
襚者以褶則必有裳
　至大斂乃見此文明小斂不以褶也或以衆賓中有
　窶不能為禮者而不以物薄廢與(古無木綿/著必以繭)
宵為燎于中庭
　大斂增馮尸升柩攢塗三大節或君親視斂禮事繁
　重前夕必有夜事於中庭故為燎也小斂衣衰器物
　夙具斂日陳之事不紛前夕當無夜事若尸未入棺
　男女守之室中房中夜不息燭自不待言故無其文
　但尸侇於堂則及宵婦人當入於房主人及親者當
　俠夷牀經不言必己見於君卿大夫之禮耳
厥明滅燎陳衣于房南領西上綪絞紟衾二
　死與徃日曰厥明則知襲以次日而明為三日之朝
　但言衾二不舉絞紟之數者喪大記小斂布絞縮者
　一橫者三大斂布絞縮者三橫者五小斂絞數已見
　上經而大斂不言非遺之也必已别見而不覆舉耳
君襚祭服散衣庶襚凡三十稱
　始襲明衣之外加褖衣死者朝夕所恒服也再加祭
　服其命服也小斂則祭服在内近身宜尊服也君襚
　至尊而至大斂然後用者大斂之衣美者在外列之
　在先則被之在後鋪之在下則掩之在上君襚至尊
　無敢被其上者必如是而後大斂既畢惟君襚上覆
　而私服庶襚盡包其内耳　古人儉於服用而襲斂
　之衣至五十二稱非獨不忍儉其親也死者朝祭之
　服子孫不忍服又不可以予他人惟以斂為宜三王
　之世禮敎彰明風俗淳厚生則比居死則族葬墓大
　夫居其中以守厲禁故含用珠貝襚服衆多而無意
　外之患至衰周而發塜探珠之變見矣然後知先王
　之道不行則人心風俗之變百出而不可防也五代
　時郭威至以紙為衣以瓦為棺而刻石墓道可哀也
　矣
奠席在饌北斂席在其東
　小斂奠無席以尸未入棺不忍以神道事之也大斂
　奠席與斂席並陳東堂下以尸在堂上若神式憑焉
　既殯升奠於室中祝執巾席以先之若神實依而徃
　也義與宿奠徹而仍設於序西南吉祭遷尸薦俎敦
　厞於室西北隅畧同不知神之所在於彼於此焉耳
棺入主人不哭
　奠之升降主人哭踊哀親之不復生饗也棺之入乃
　不哭冀親之魂魄安焉而不敢哭踊以震驚之也既
　奉尸斂於棺將蓋然後踊自是則與親永隔矣皆人
　情之實故先王因之以制節焉
升棺用軸蓋在下
　敖氏謂郤蓋於棺下似未安蓋之形制未審可郤而
　置棺於其上否疑棺以軸升而蓋仍留階下俟置棺
　於肂然後手舉蓋以升也其升而置於何所無文必
　已别見
祝徹巾授執事者以待
　上經祝徹盥於門外衆徹奠者並盥然後祝獨徹巾
　授執事者以待而先徹醴酒下取先設者則衆徹奠
　者也獨言祝徹明其主徹事也衆徹者之盥則不言
　可知
徹饌先取醴酒北面
　吉祭祝先酌奠尸先執奠飯畢主人酳尸故喪奠祝
　亦先執醴酒俟豆俎既錯而後錯焉其徹也亦先取
　醴酒而後及其餘蓋以酒包食之始終而祝主祀事
　故始之終之者皆祝也
帷堂
　未奠之前不惟堂以襚者尚欲見尸而委衣以致其
　哀奠時執事者方升降以饌徹也
婦人尸西東面主人及親者升自西階出于足西面袒
　主人舉親者以疎者本位於堂下也女婦之疎者則
　無不出於房之義故統之曰婦人明亦與親者比次
　也不著主人及親者之位何也知婦人之位則知男
　子視此矣　親者與主人同袒是小功以下衆主人
　不袒也小斂畢主人髺髪衆主人免不辨其親疎免
　者皆袒袒者哀之甚也先王制禮稱情以立文袒不
　及疎者所以責親者之致其哀又以明君親弔則衆
　主人皆袒以昭異敬也
布席如初
　斂席之布與小斂同奠席亦下莞上簟如初兼此二
　義
商祝布絞紟衾衣美者在外君襚不倒
　小斂祭服不倒則衆服倒矣大斂君襚不倒則祭服
　亦倒矣斂衣何以必倒非倒不可以斂也小斂之倒
　折疊巻搏塡實限缺以取平正至大斂之衣裳則並
　不能展布以襟衽相交惟結衽平布或自首順而下
　或自足倒而上鱗次相承以兩袖左右上掩而交於
　中央然後停均平帖可至三十稱之多等而上之雖
　百稱可加也此斂法之必不可不詳者而經傳無文
　必已詳於卿大夫之禮　司馬温公嘗歎世俗有襲
　而無大小斂究其原蓋因古巻疊倒置之法無傳襲用
　四稱之後雖欲加而難為被也故諸大儒終無能用
　古斂衣之數者然聖人制禮必隨世變而後能與民
　宜自漢文帝時張釋之已云使其中有可欲雖錮南
　山猶有郄後世公卿富家以鐵石窆封發掘不絶則
　數稱之外亦無庸多加但以命服之尊者上覆棺中
　未實則用瀝青或以布衣葛草之類充之可也延陵
　季子葬其子深不至於泉斂以時服蓋己見其微矣
士舉遷尸復位主人踊無算
　小斂既斂馮尸而後踊無算前事方殷也附於身者
　必誠必信目視而心注焉主於敬而不可以哀閒也
　大斂始遷尸而踊無算卒斂馮尸復踊無算蓋棺加
　塗又踊無算蓋自是與親之音容幽隔矣故心絶志
　摧而不能自己也
卒斂徹帷
　小斂大斂第曰卒斂而斂之人數及絞紟之制結束
　之法胥無及焉必已前見也惟沐浴飯含襲事獨詳
　以其為貴賤所通用故於士禮見之使庶人可倣焉
　卿大夫以上不過所用器物加貴重耳其節次儀法
　則不容有異祭禮為貴賤所同者皆具於特牲其義
　亦然俾士無田及庶人薦於寢者可畧知其疏節耳
主人降拜大夫之後至者北面視肂
　肂在西階上主人必北面於西階東始可視肂疏以
　不忍即阼階位為義失之矣尸在楹閒主人即阼階
　下位豈忍於遠親乎地限之耳衆子不視肂以賓位
　西階下更無地以容也婦人復阼階上位以工役方
　有事於西階不宜偪近也
衆主人復位婦人東復位
　揭衆主人婦人之復位則主人奉尸斂於棺皆從至
　西階視蓋與肂可知矣遷尸者士則舉以入棺者仍
　此士而男女奉之皆如初亦可知矣聖人之經辭簡
　而事不遺義愈著皆此類也將浴尸衆主人婦人之
　出將含飯衆主人婦人之入經皆無文而此獨特文
　以見之何也在彼雖不言出入而無不出不入之疑
　在此不言復位將疑主人奉尸斂於棺衆主人婦人
　皆不從矣婦人不入於房而復阼階上之位何也尚
　未加塗也
設熬旁一筐乃塗踊無算
　設熬即飯用米貝遣車載牲體之義如以惑蜉蚍則
　以置肂内而後塗是招之使入也殯而加塗直至啟
　而後見親柩故踊無算
卒塗祝取銘置于肂
　死者不可别故銘以識之尸在室朋友親者尚入視
　尸在堂朋友親者弔賓尚升堂親致襚故銘置重南
　今既肂自當依尸柩而設之註在肂東敖氏謂在南
　俱擬議之辭註為長蓋介於殯與重之閒使賓出入
　皆見之也
乃奠燭升自阼階祝執巾席從設于奥東面
　自始死至小斂奠於尸旁以親之魄體尚在室堂也
　古不墓祭以祭乃飲食之道宜在室堂既殯於西階
　不得奠於階前故當室之奥是廟祭之始也
錯者出立于戸西西上祝後闔戸先由楹西降自西階
　錯者序立以俟祝出而讓之先降也祝降則錯者從
　之　自二斂至遣奠有司陳薦主人不親祝亦不代
　獻侑蓋未葬以前主人創鉅痛甚即使視豆籩牲醴
　其心亦逐於物而閒其哀矣(惟獻材井椁哭踊而視/之附於棺者必誠必信)
　(也/)獻侑者生人飲食之禮而假以事鬼神也故必有
　尸而後有獻侑魄體尚在堂而使祝獻侑是誣於祭
　也故既葬而虞始用隂厭使佐食與祝代神祭於苴
　然後出迎尸蓋易事生之道以事死義各有所起而
　變必以漸也
賓出婦人踊
　主人不踊以拜送賓不暇自伸其哀也而婦人踊何
　也唁弔者各還其家而父母舅姑之音容則永世不
　再見矣此正以故興物之節㑹也故成服朝奠亦以
　賓出為婦人踊節古者喪禮宫中必有相職此之由
闔門主人揖就次
　既殯就次而後有苫有塊則未殯之前有坐起而無
　寢興明矣
君若有賜焉則視斂
　君視士斂非公族姻親則同學於師氏保氏者非可
　以近幸而私為之賜也必有典則著於禮經今殘闕
　耳
主人出迎于外門外見馬首不哭
　男子出寢門外見人不哭以謀喪事而見人非哭之
　時與地也若君親臨弔則震動感傷有不知涕之何
　從者故號泣而出迎但不敢徹聲使聞於君耳
巫止于廟門外祝代之先
　君臨臣喪以巫祝桃茢執戈本掃除不祥之意但祝
　以通鬼神而巫主招珥以除疾病宫中方有死喪而
　以巫入似重以不祥相擬故止於門外且桃為鬼所
　畏執桃茢者巫也不以桃茢入恐死者惡之
君釋采入門主人辟
　君入門而辟不敢以凶服近君也俟君升而後哭拜
　於中庭君升之而後就西楹以視斂哀敬並伸而義
　各有當如此
卒公卿大夫逆降復位
　喪大記馮尸惟君及父母妻子兄弟此經君尚未馮
　公卿大夫逆降君馮後獨升主人則公卿大夫視斂
　而不馮尸明矣而後記大夫升自西階既馮尸大夫
　逆降何也以義揆之舅甥内外兄弟之親同學同官
　之久亦宜聽其馮豈君親視斂則主人主婦之外皆
　不敢馮若君無賜或重為之賜視小斂而大斂不臨
　則大夫之為親戚故舊者亦有馮尸之禮與蓋馮者
　哀戚之至也若姻賓之疏遠者皆馮則在馮者為非
　情而主人一一以哭踊答亦實不能勝觀斂襚主人
　之不踊則知衆賓不馮之義矣
君坐撫當心主人拜稽顙成踊
　非君踊主人不敢踊則君坐撫興必踊别記云君稱
　言視祝而踊則始入而哭亦宜踊文皆畧者以禮終
　將出總言君要節而踊主人從踊著其凡也
君降西鄉命主人馮尸
　主人主婦馮當踊無算故命之馮則君先降使伸其
　哀而馮者之踊亦不敢無算使君久立以待也君降
　不言立位入棺加蓋並不見其儀法必已於臨卿大
　夫見之　據喪大記君視斂主人房外南面主婦尸
　西東面卒斂升主人馮之命主婦馮之此經斂時雖
　不見主婦之位但馮尸云主婦東面亦如之則斂時
　本在堂上明矣惟主人之位與面不同以義揆之則
　此經為正蓋君位在尸東則主人主婦宜皆向君且
　主婦位在尸西主人位在西楹卿大夫繼主人而東
　則去主婦位遠而又有主人之位閒之於禮意為得
　如記所云則卿大夫直當主婦之南又卿大夫北面
　而主人南面更非所宜　君位堂東西鄉宜近北主
　婦之位宜如主人當西楹而近北然後於對君視斂
　皆順主人正當西楹主婦則正對尸故云尸西
君升即位
　君加蓋而後升男女號踊君臨視之則瀆矣常禮主
　人奉尸斂於棺婦人東復阼階之位君視斂降立於
　階下而旋當升則主婦宜仍西楹東之位或退立於
　房外南面經記無文必已前見
君出門廟中哭
　大斂後常禮賓出婦人踊主人送賓於門外入及兄
　弟北面哭殯此曰君出門廟中哭則不獨婦人踊於
　堂上而衆主人亦哭於階下矣所以不俟主人之入
　同哭殯者主人至是水漿不入者三日矣君親臨視
　拜趨益勞宜少息之也哭殯之禮乃因兄弟將歸者
　辭殯必哭而與之同哀非哭親之正禮也故主人送
　賓後亦不復哭皆人情之實也　統於君故下賓出
　婦人不再踊
貳車畢乘主人哭拜送
　君始至主人見馬首而入不敢以凶服迎君而使前
　君者見其迎君之歸不敢哭以送君而使從君者見
　其哭是謂連而不相及也
襲入即位衆主人襲拜大夫之後至者成踊
　君不臨則殯奠丈夫婦人各二踊送賓後主人及兄
　弟哭殯今惟君踊主人從君出廟中一哭而奠升降
　無踊君在不敢私踊也惟拜大夫後至者成踊而不
　復與兄弟哭殯必拜大夫成踊時兄弟皆哭故即以
　當哭殯之節也(經無文必/已前見)蓋至大斂禮終又重以君
　弔不惟主人力不能勝即兄弟亦憊矣故節文宜減
　皆天理之自然也
三日成服杖拜君命及衆賓不拜棺中之賜朝夕哭不
辟子卯
　成服大禮也必君有命故有公卿大夫之位拜即於
　殯宫拜也若親賓有含襚之贈而不及尸則告以既
　殯而辭不受故不拜註疏謂出拜君與衆賓之弔臨
　非也曲禮君弔之必有拜者雖朋友州里舍人可也
　乃以成服之日躬出拜衆賓乎且拜君之臨則不宜
　曰君命蓋此三節乃總言是日禮事婦人即位以下
　乃詳叙朝哭儀位耳　必數來日以四日之朝為三
　日者或死在夜分以前而以死日為期則實未及三
　日孝子所不忍也
婦人即位于堂南上哭
　時廟門未辟而婦人已位於堂上何也按雜記諸侯
　之夫人奔父母之喪入自闈門升自側階婦人自外
　入者由闈門以適側階由側階以入東房則自内出
　者可知矣蓋闈門本為婦人有事於外寢而設不獨
　主婦姑姊妹女子子婦凡宗婦及外宗皆然此經没
　其文必已别見也　必南上主婦親者乃與肂相對
　而近主人堂下直東序亦以肂在西序相對而近也
　婦人哭見肂而哀心感也故丈夫亦入門見肂而後
　哭疏乃引雜記祥而外無哭者謂殯後門外皆有哭
　以下註為徴失之矣雜記謂大祥後門外堊室中無
　哭而朔月月半之奠殯宫内尚有哭耳男子出寢門
　外見人不哭自君視斂外雖初喪無哭於門外之禮
　下註乃言入門即位而哭耳
門東北面西上門西北面東上西方東面北上
　門内外主賓之位皆分為兩重以當門地狹不能容
　多人門東西地寛必分行序列然後各居其所而不
　相雜也他國之異爵者無多人故其位正當門西其
　下則以位他國及本國之士門東門西下經皆目其
　人而西方不目其人蓋本國他國之公卿大夫位皆
　見經則衆士位在西方不待言矣本國之衆士不位
　於門東何也諸公之下尚有公有司及私臣執事者
　舍門東别無地以容且士為弔賓不宜與有司執事
　者同列故位於他國之士之下而統之曰西方下經
　亦不目其人也公有司及私臣之位不著於經何也
　冠昬私禮執事者微則不著其位或并没其人喪禮
　亦然與射鄉國事異乃經之通例　衆賓位次至此
　始詳蓋未殯以前逺者未至且主人大事方殷不暇
　與賓序立也　主賓親疏貴賤門内門外位次有同
　有異若兩番叙述不獨辭事重複且樊然殽亂觀者
　為之目眩矣此經前列其地後目其人或列其地而
　不目其人或没其人而并空其地彼此互證隱見相
　參而其人其地其位朗然在目凡聖賢之文簡而有
　法類如此不獨春秋為然
主人拜賓旁三右還入門哭婦人踊
　婦人即位以前宜有丈夫婦人易服儀位主人入門
　哭以後宜詳與兄弟哭殯或升階或即在堂下位面
　此類大節目俱不見於經則前已别見無疑
卿大夫在主人之南諸公門東少進他國之異爵者門
西少進
　此既殯次日朝哭之禮即成服之朝也故卿大夫諸
　公他國之異爵者皆至必死者君之親舊或私與公
　卿有連
敵則先拜他國之賓
　謂弔賓中有爵位敵者
豆西面錯立于豆北南面籩俎既錯立于執豆之西東
上
　立俟祝錯醴而從之適新饌也
主人卒拜送賓
　前已拜送賓復拜送何也公卿大夫有國事者宜先
　出姻黨朋友去留亦不能齊故出者先後分二節而
　後送曰卒以顯其義
無籩有黍稷
　張爾岐曰朝夕之奠無黍稷以下室又有燕之饌也
　既奠殯宫又奠下室莫必神之所在也
主人拜賓如朝夕哭
　以是知古俗之厚也未葬之先賓蓋日有至者焉既
　葬之後朔奠猶㑹焉姻黨且然族未移者可知矣祭
　祀同福死喪同恤比閭族黨中忿爭鬬辨不戒而潛
　消矣曾子曰慎終追遠民德歸厚蓋深探乎先王制
　禮之原也
筮宅冢人營之
　周官冢人掌公墓之地凡諸侯及諸臣皆授之兆均
　其禁故士之葬地授於冢人與庶民之掌於墓大夫
　者異也王朝冢人下大夫二人中士四人而胥十有
　二人徒百有二十人蓋鄉遂公邑都家皆有兆域冢
　人按圖以授定其邱封之度及樹數而使胥徒為之
　營居其中之室以守之者則有地治之中下士也
掘四隅外其壤掘中南其壤
　南其壤者藏明器加折抗必自東西壤積則事難展
　也鑿壙掘壤井椁獻材獻素獻成雖小而具詳俾衆
　庶徧知其儀法也
命筮者在主人之右
　以下卜日凖之命筮者宜宗人
度兹幽宅兆基無有後艱
　兆基謂宅兆始定於此也張爾岐曰謂兆域之基址
主人絰哭不踊
　主人免絰已前見而復曰主人絰示中無更易直待
　事畢而後反常服也自卜宅及井椁獻材獻素獻成
　皆哭而不踊其哭也感時撫事而哀不能禁其不踊
　也卜幽埏治明器以安親之魄體而哀不敢過皆稱
　情以立文也
若不從筮擇如初儀
　古者族葬五服中兆域共一區故不從則左右可更
　擇也
既井椁
　殯後椁材已散布及筮宅定將用之然後搆架於殯
　門外如井形
卜日既朝哭皆復外位
　此與前筮宅皆言既朝哭井椁獻材無丈何也筮宅
　不言則疑主人皆徃兆域或如重喪既啟輕喪不奠
　而闕一朝奠卜日不言或疑昧爽行筮事而後朝奠
　視材獻器禮輕事簡則朝奠而後視不待言也
族長涖卜
　曰族長斷自服内也設其人有君事或自有喪則以
　其次代記曰絶族無移服經特著其服之吉則為有
　服者明矣不以宗子或行卑而年少也
左擁之
　喪禮絰垂以敬卜事而異其節故擁之與吉時雜佩
　有時而擁同義或疑三字義無著蓋衍
考降無有近悔
　卜宅曰無有後艱恐宅不吉而後日有艱也卜日曰
　無有近悔謂在途陟降無有傾側顚頓之悔也近與
　後義相對舊説未析敖氏説尤未安
西面坐命龜
　以涖卜所命命龜也
告于主婦主婦哭
　筮宅告占主人加絰而哭此不哭何也墓在郊野親
　之魄體將於是焉藏哀心之感不能至家乃哭也故
　哭有再此則旋入門而哭理無容再卜日主婦哭則
　筮宅主人歸而哭主婦必同之矣
告于異爵者使人告于衆賓
　註知衆賓謂僚友不来者蓋僚友来者及外姻執友
　則告異爵者即衆聞之矣曰使人告於其家之辭也
　
　
　
　
　儀禮析疑卷十二
欽定四庫全書
　儀禮析疑卷十三
　　　　　　　　　　翰林院侍講銜方苞撰
　　旣夕禮
　註謂上士二廟則夕哭先葬三日疏因謂大夫四日
　諸侯六日天子八日非也婦人不居廬不寢苫以起
　居動作與男子異也一夕朝廟可於帷幕中坐以待
　旦若至三日五日則廟中將别有婦人栖息之所乎
　抑仍反其寢宮乎天子崩國君薨祝取羣廟之主藏
　諸祖廟(主旣出廟則日朝/於無主之廟何為)卒哭成事而後主各反其
　廟則朝祖廟時羣廟之主皆在焉雖天子諸侯同此
　一夕之期明矣惟大夫喪禮無考按諸侯在其國車
　服政敎多與天子同大夫在其家號名禮度多與國
　君同廟數既異雖藏主一節上同於人君不為僭忒
　也惟上士二廟可由禰以之祖耳
請啓期告于賓
　既卜曰即告於賓賓知葬日則知啓日矣而前夕又
　告者喪奠大夫以上用諸臣士則朋友虞祔然後退
　不獨賓長三獻即衆賓亦代主人執事倘届期或有
　喪疾或服公事不得與奠則當更易其人次叙其事
　非啓之前夕不能定也　喪禮質請於主人故無辭
　下文曰夙興則為明旦不待言矣故與祖期告以日
　側異也
聲三啓三命哭
　營葬宜虛中以檢察附棺之物屬引下窆及待親賓
　之事宜故男女夙興皆不哭祝要節而命之
祝降與夏祝交于階下取銘置于重
　敖氏謂周祝取銘而降非也使祝取銘則與夏祝交
　於階下於文為贅矣周祝方執醴酒而降則夏祝之
　升為取銘無疑也疏因此奠不言所置之地遂謂亦
　遷於序西南以下經曰奠從遂謂宿奠擬朝廟所設
　皆非也朝廟大禮不新之而以宿奠薦不亦悖乎(祭/奠)
　(品物從無/復薦之禮)柩旋出殯宫宫門當閉宿奠必徹於造而
　别用之故不復陳於序西義與柩在殯宫異矣即此
　可徴奠從為朝夕新奠
商祝拂柩用功布幠用夷衾
　觀此則夷不可以尸訓益明矣蓋更作大衾與柩相
　稱也既蓋棺而名為尸衾何義乎經云自小斂以徃
　用夷衾正以别於始死之斂衾也前此所陳夷衾大
　斂既盡用之則此别為覆柩之夷衾明矣
遷于祖用軸
　天子諸侯殯皆用輴車承柩置肂中蓋為火備倉卒
　可御以行也士用輁軸亦宜置肂中上篇升棺用軸
　謂承棺以軸然後可傅衆力以舉之非謂以軸轉而
　上也此亦人舉之以降然後御以遷於祖非以軸轉
　而下也階有級軸不能轉而上下棺無輁人不能徒
　手以舉之(輁狀如牀前後横木兩旁直木/束棺於輁然後衆手可齊舉)下經正柩
　於兩楹閒用夷牀亦人舉輁軸以升而後遷於夷牀
　以正其位也雜記大夫死於外至於家而脫輤載以
　輲車至于阼階下而脫車舉自阼階升適所殯此禮
　蓋上下同之故諸侯升正柩至五百人蓋或舉之或
　挽之升降出入更番以傅其力也　桯蓋柄之容達
　常者故註以名軸髀之容軸者　按檀弓記惟天子
　諸侯用輴魯三家猶未敢用註乃謂大夫宜用輴疏
　既知大夫殯葬不用輴又以士朝廟用軸為大夫朝
　廟當用輴之徴皆曲說也
重先奠從燭從柩從燭從主人從
　疏以至祖廟後接時而再設奠疑始設者為夕哭之
　宿奠遂於上經祝降云所徹宿奠擬朝廟用之獨不
　思已奠之物決無更薦之理果一宿一新則宜有特
　文以見之蓋二奠皆新而夙具以從也子婦事父母
　舅姑昧爽而朝慈以甘㫖然後具朝饋啓肂本宜有
　奠而夜中非進食之時肂旁非設奠之地柩方行諸
　事迫遽亦無更設奠於室中之理故必待至祖廟既
　正柩而後設之既奠而後質明則設時正昧爽而朝
　之節也朝祖載柩而又奠則朝饋之節也是日已再
　奠至日側則前所陳如殯之祖奠設焉故無夕奠厥
　明少牢五鼎之遣奠設焉故無朝奠如父母生時有
　嘉好慶事具盛饌則朝夕恒饋不復陳皆事死如生
　稱情事而為之節也　殯初啓柩將行主人拜賓至
　是從柩者惟主人則賓不從明矣而柩至祖廟又曰
　拜賓則知啓時主人拜賓後賓即前行而俟於祖廟
　矣蓋賓若從柩則必與婦人相先後且有執事之賓
　如祝宗人巾奠匕牲者宜先至祖廟以待事也　註
　謂男賓在前女賓在後主人居中男女分左右以行
　敖氏謂女賓從男賓在後皆未安喪之女賓乃姑姊
　妹女子子已嫁宗婦之以事相助者皆宜與衆子婦
　偕行賓及執事者先俟於祖廟則主人從柩丈夫先
　婦人後自然之序也婦見舅姑兄公羣叔並立階下
　而不正行相見之禮送喪乃序昭穆而使同等之男
　婦相左右何義乎
升自西階
　自始殯升棺於西階及啓肂降自西階而用軸遷於
　祖廟復升柩於兩楹之閒而用夷牀既正柩朝祖又
　自夷牀降載於車中途屬引執披及壙負繂下棺所
　用人數及以升以降以行以載以束以引以窆之法
　乃喪紀之最要雖微而不可畧者而經第曰升曰降
　曰正曰載曰束曰窆而不更置一辭必其法已詳具
　於諸侯卿大夫之喪而無庸更舉也
主人從升婦人升東面
　柩升自西階而正位於兩楹閒故主人之升暫立於
　西方以俟之正柩畢乃轉適柩東而西面猶婦人本
　位柩西及主人既降而不復升則轉適柩東而西面
　以再奠仍設於柩西升降皆自西階故辟之也
正柩于兩楹閒用夷牀
　既以輁軸升柩而必遷於夷牀何也輁軸所以行也
　始朝祖不宜遂用行具且其形迫地非所以尊先靈
　故必正柩於夷牀而後降載於柩車　未含飯死者
　南首不忍遽用死禮也遷尸於堂殯於西階則北首
　不敢仍用生禮也惟既祖降載於柩車旋車之夕則
　南首以出廟由堩至於壙皆宜北首
席升設于柩西
　設奠之東西先儒多據尸首所鄉南北為義但以事
　義求之尸在室婦人俠牀東面主人坐於牀東小斂
　男女如室位設奠自宜近主人而與婦人相避也大
　斂之奠設於室中而初陳奠時衆賓位在西階下升
　棺為肂工役執事者皆升降於西階舍阼階下别無
　可以陳奠之地至朝祖則柩東主人在焉主人降則
　婦人即焉西階上别無堂事自宜設奠於柩西婦人
　可暫避於室戸西以待主人之降而東也至祖奠則
　將載時奠於柩西以降自西階暫停焉以俟車之旋
　既旋車乃饌於主人之南蓋方是時明器陳於乘車
　之西公賵賓賵奉幣將命皆在庭西舍主人之南更
　無可以設奠之地也遣奠在阼階下與祖奠同皆時
　義宜然義不起於尸之南北首　記云祝及執事者
　舉奠卒束前降奠席於柩西即經所謂降奠當前束
　也記云舉奠降席而不言饌至旋車之後乃云祝饌
　祖奠於主人之南則舉奠降席祝及執事者手執而
　不設與大射禮服不以所得獻爵祭侯薦俎皆執以
　從而不奠直待祭侯畢然後奠於服不所居之乏前
　同義禮之細入無閒若此
薦車直東榮
　薦車馬事宜相連而分舉之何也昬夜惟車可陳馬
　則宜以質明薦也直東榮階閒乃柩車之位也故下
　經陳明器於乘車之西柩車之東
徹者升自阼階降自西階
　前此奠升後此奠降皆自西階而徹者升自阼階則
　口實不由足過義自著見矣
乃奠如初
　註以此為陳鼎如殯之奠果爾則日側之祖奠必别
　陳鼎俎經宜特文以見之蓋自殯以後朝夕常奠未
　嘗一日闕故朝祖夙具二奠以從至日側祖道乃用
　前陳之奠經所以三奠同辭而不别白之者以祖用
　如殯之盛奠不待言耳
賓出主人送于門外
　賓中夜以興至是可就次少休息進食飲以待後事
　矣其有執於載柩飾柩降奠設奠陳器還車者宜復
　入以治事衆賓送葬則俟於門外可矣
有司請祖期曰日側
　祖者餞行之祭故不以日中亦卜日先遠之意且容
　載柩說飾屬引陳器之節也不以日夕者容公賵賓
　賵書方書策之節也
主人入袒乃載
　儀禮中有必不可畧之大節而篇中則闕焉如覲禮
　所闕必已見於朝宗也此篇朝祖曰薦車非後記則
　不知其為何車也此節云乃載非後記不知其載於
　何車一似仍用遷祖之輁軸矣蓋自天子諸侯以至
　卿大夫朝祖必薦生時所乘之車正柩後天子諸侯
　陳柩輅卿大夫陳命車已屢書不一書故於士畧之
　周衰禮廢及漢初河閒獻王所獻邦國禮藏於内府
　而列於學官者惟十七篇故諸老儒各為傳記以補
　其闕
商祝飾柩一池紐前䞓後緇齊三采無貝
　張爾岐曰牆柳自其縛木為格者而言帷荒自其張
　於外者而言
折橫覆之抗木橫三縮二
　壙中虚土壤易䧟故以木抗之猶懼其撓折又於其
　下設折以承之折但言横敖氏以為未必有縮是也
　記曰罋甒筲衡實見閒而後折入日入則在壙内周
　圍必疊石甓為短垣以承折折入適與壙平然後加
　席設抗而實土以為塜折不言數以排列滿壙為度
　所用之木但取堅實大小不可定也設折與抗每加
　席者木與木相凑其間或容塵壤也折之橫者為一
　重抗之縮者再重橫者三重橫從相任則雖久而無
　撓折之患矣抗之廣輪必周於壙外縮二橫三雖大
　木必連木而中貫之然後能合度(秦晉之閒疊石為/垣覆以大石視抗)
　(折之用木/更為可久)註謂折亦縮三橫五似折亦再重但經止
　言橫記言却之則不可謂再重疏謂壙口大小容棺
　明器皆由羡道入尤遠於事理
加茵用疏布緇翦有幅亦縮二橫三
　張爾岐曰茵設壙中先布橫三乃布縮二厝柩後施
　抗壙上先用縮二乃用橫三註云木三在上茵二在
　下據既設後人所見而言其實抗茵皆三在外二在
　内象天之包乎地也
器西南上綪茵
　上言陳明器於乘車之西折抗茵席乃藉覆棺柩之
　物宜以類從不可别見也故先列之以為表以示明
　器之陳由是而西以南為上屈而反之以取方焉
　抗上於折茵加於席四物重累而茵在上故獨舉茵
　　張爾岐曰綪當連下茵字為句言陳器從茵屈而
　北也非然則前已詳茵不應更舉
無祭器
　明器中無祭器上下同之註謂士禮畧大夫以上兼
　用人器鬼器敖氏謂大夫有無未可知諸侯以上則
　有之皆臆説也壙中藏用器樂器孝子不忍死其親
　之意耳祭器所以享祖考而納諸壙中則誣且䙝矣
　周禮春官之樂器夏官之兵器廞之奉之藏之每職
　必舉不厭其煩而鼎鉶籩豆天官膳夫以下諸職無
　一語及此此天子明器中無祭器之明徴也證以肆
　師職大喪共祼器遂貍之更無可疑蓋未葬以前先
　王之體魄在堂無灌以求神之理及葬則新陟王永
　離裸享先王之事平生所用灌器嗣王不忍復用故
　貍之宗廟階閒仁之至義之盡也康成既知貍於祖
　廟而又謂祼器遣奠所用則惑之甚矣賈疏因謂祖
　祭以前奠小不合用彝惟大遣有此裸器益謬悠而
　義無所處
有燕樂器可也
　曰可也則不有亦可非若用器役器必不可無也而
　祭器不可入壙義益明矣
乃祖
　後言乃奠則此言乃祖者以將還車而設祖奠告於
　柩也
祖還車不還器
　車必還乃可駕而行器則人持之無所用還
布席乃奠如初
　每奠之先必布席者擬神降於席而受享也
賓出主人送
　至是則有執事之賓亦可退休而即次矣惟擯者及
　宰留待賵奠賻贈
宰由主人之北舉幣以東
　張爾岐曰此時主人仍在門東北面經云主人之北
　指柩東定位而言此時此位雖無主人宰不得履之
　以過故由其北
主人拜于位不踊
　主人自啓以後至虞以前夙夜不寧哭踊無算者五
　要節而哭踊者十有九雖强有力者亦憊矣親賓賵
　奠賻贈之事並集於一時尤煩且充故自公奠公賵
　以外皆有拜而無哭踊即拜亦不離其位不惟力不
　能勝時亦懼不逮也
士受羊如受馬
　註於士皆以為胥徒之長非也古者下士多而胥徒
　少士之喪不得多發官中胥徒所謂士必其族姻朋
　友州里之下士也君有賵而敢使胥徒受乎士生時
　不得用少牢助遣奠而以羊必卿大夫也故亦不敢
　使私人受
主人拜賓坐委之
　聘禮陳幣布幕則受幣亦布幕可知蓋玊幣親授皮
　則設於幕上也主人獨以賻出門何也賵奠以禮死
　者致命於柩前故主人拜於位賻以助生者物將於
　門外不得不出拜也賓於賵幣親奉之而賻物則坐
　委之亦重禮而輕財之義
若無器則捂受之
　惟賻物有盛之之器何也賵幣有定可手奉以授賻
　則多寡無定數布帛則承以筐篚泉布亦别以器貯
　其無器則賻物少可手授擯者若坐委之嫌於約而
　為泰故捂受也
兄弟賵奠可也
　賓可兼賻而兄弟止於賵奠何也恐其力不能備禮
　也於賓則受賵之後曰出請曰又請則或備其全或
　舉其一二於兄弟之賵奠曰可也則或加焉或損焉
　皆稱其力之所能致明矣惟所知則賵而不奠蓋於
　䟽者過厚則親者必轉薄所以稱情立文而責之以
　分誼之實也别言贈者則不問親疎貧富而皆可行
　賵奠賻備具而復有贈焉可也未舉三者而獨有贈
　焉亦可也故記曰贈幣無常
乃代哭如初
　代哭之禮後儒或以為疑不知先王所以養天下忠
　敬仁恕之心而厚其俗端由於此蓋大夫以上使官
　代哭示久故相承之義不可忘也士則族姻示親戚
　相依之情不可恝也且使子姓近親觸耳動心蹙然
　有隱時自驗其哀敬之誠否則所以警發乎人心者
　至深且切矣
宵為燎于門内之右
　宵為燎之後直接質明無夜事主人衆主人宜就其
　位而張帷幕婦人宜張幄幕於東夾之南(柩既降於/庭中不得)
　(復入/東房)遠兄弟姻賓宜張次於西夾之南私有司隸子
　弟宜次於門内之左右柩車幕覆以備風雨此宿夜
　之事必不可缺者也古者貴賤有等士之壙宜具廣
　輪之度折與抗木宜具廣厚之度而經記皆無文宿
　夜之事必已前見壙封折抗之度必可以爵等比次
　而得之今所存惟士禮故無考
厥明陳鼎五于門外
　遣奠得用少牢猶冠禮之用爵弁昬禮之用墨車也
　昬冠則假之於始以厲其志宵雅肄三之義也喪奠
　則厚之於終以報其勤士有賜帟大夫没不呼名之
　義也祖奠以前猶用事生之禮不敢踰也葬引則自
　是而終矣故於遣奠而特假焉而禮之起各有其義
　學士而至於冠則入大學者六年矣九年出學舎不
　帥敎未有不身為士者三十而受室則郷邑之士或
　升於司徒而入於太學矣太學之士或升於司馬矣
　虎門之士或列於侍御僕從矣既身為士則攝用大
　夫之禮可也守官之士終其身而無廢事如天假之
　年未有不厠下大夫之列者故特假焉以示能於其
　職而君恩方渥也故大夫廢其事則以士禮葬之蓋
　即是以勸懲焉
東方之饌
　自小斂以後皆曰東方之饌亦如之而此復具列其
　物以籩豆倍加也舉醴酒則瓦甒觶柶可無更舉矣
賓入者拜之
　此時惟有執事之賓如祝史苞牲執披者然後入其
　餘皆待於門外柩就塗而執紼以廟庭中不能容也
甸人抗重出自道道左倚之
　重先柩而出者以柩出則廟門當闔反葬則日中而
　虞不暇更舉抗重之禮也自始作重位在柩前及啓
　重先柩後又無柩出而後抗重之義故先出而倚之
　道左(東階主人平時行立/之處故即而埋之)甸人蓋助耕圭田者
薦馬馬出自道車各從其馬
　朝祖時柩車入廟中闑與下檻已脫去矣(河北高門/旅店車出)
　(入皆旋/脫闑檻)故重與車馬得由中道出也註云不由闑東
　西似闑尚未脫有闑則車豈能出入乎
徹巾苞牲取下體
　擬上體神已歆饗也䟽謂留以分禱五祀五祀外神
　敢以喪奠之餘禱乎且記行禱於五祀在卒之前而
　以為柩出宫之後可乎　張爾岐曰牲體陳於俎其
　脛骨在兩端故註云脛骨為俎實之終始也
行器茵苞器序從車從
　入壙之器已列序而復特言行器以著器與車之先
　後又以見器皆人持以行而不以車載也首舉茵苞
　則苞以人持士無遣車亦於此可徴矣
公史自西方東面命毋哭
　周官太史凡喪事考焉御史之屬史百二十人故士
　之喪公使讀遣以示恩禮而僭忒亦無由生矣亦所
　以飭喪紀也上言主人之史此曰公史則凡假以有
　司之名者非公士具見矣
主人主婦皆不哭
　讀賵則哭者事已過矣不過以告於神而柩將行主
　人主婦哀不可抑也若遣則附棺之物必誠必信雖
　執事者自無遺忘而主人主婦必傾耳而聽之於心
　始安故俟讀遣畢而後命之哭也
商祝執功布以御柩執披
　古者載柩用車設披屬引以防傾虧不若後世以木
　架承柩人舉之為安非聖人之知反有所未周也其
　時肩輿之制未興先王以人道使人故念不到此
出宫踊襲
　註曰哀次疏謂次為平時賓客所受大門外舍國君
　朝門外設次以待聘賓卿大夫或亦有之俾屬吏待
　事者次焉士不宜有此未知所據
至于邦門公使宰夫贈
　親賓贈於家君則致於邦門者使國人榮之
由左聽命賓由右致命
　公使人弔賵主人皆在門東使者在西以至其家則
　使者有賓道也贈於塗則主人在西使者在東以國
　門乃君之門使者有主道也其義與君弔位東序端
　相發賵北面將命向柩也則贈南面不待言矣
主人哭拜稽顙
　君賵拜稽顙成踊贈則稽顙而不踊非以在塗而殺
　禮也柩行至壙鼓窆實土日未中而反虞恐時不逮
　耳下記惟君命止柩於堩其餘則否蓋遠方親賓赴
　弔後時及賵贈者皆從柩以之墓而柩車不為之停
　以葬必在日中以前少遼緩則防虞祭矣
至于壙陳器于道東西北上
　註疏未分句讀敖氏繼公以西北上為句非也道即
　羨道入壙乃便且士之羨道上不覆土若專陳於道
　東藏器時將踰羨道而西乎抑迂出於羡道之南然
　後折而西又轉而北乎器陳於廟中南上將出門也
　陳於墓前北上將入壙也
茵先入
　註謂士葬則用輁軸疏謂先以輁軸由羨道入並誤
　周官遂人及窆陳役遂師抱磨喪祝及葬説載小喪
　亦如之則雖天子諸侯用輴及壙則脫之矣喪大記
　凡封用綍去碑負引君以衡大夫士以咸以鼓封則
　雖用輴者皆以碑綍下棺明矣檀弓記所謂輴而設
　幬為榆沈故設撥為柩引在路言之耳而以為載柩
　入壙之徴又因此決大夫亦用輴上士用輁軸豈不
　謬與然則壙前之設羨道何為也壙之南有埏門門
　之下為羨道使水潦下洩而不滲於壙中也
乃窆主人哭踊無算
　窆以鼓俾引者聽鼓聲以為節也主喪者一人哭踊
　猶可使衆主人婦人皆哭踊轟囂雜亂則鼓音難辨
贈用制幣
　入藏器物詳見於經而贈幣不見即公所贈也春秋
　傳曰若命服生弗敢服死又不以將焉用之公所贈
　幣不以入壙將焉用之乎其曰制幣以非適士公或
　無贈亦可以用親賓之贈也
賓出則拜送
　不曰退而曰出者言退嫌於尚立而待事曰出則既
　窆而退者不復從至喪家朋友與虞袝者亦各還其
　家然後復弔具見矣墓無門階而有塋域故亦可言
　出
藏器于旁加見
　此謂棺旁也下曰藏苞筲於旁則見旁也蓋用器役
　器燕器皆久而後敝之物故切附於棺之兩旁而加
　見焉甕甒苞筲之實皆速敗之物故以見覆諸器而
　後寘之見與壙之閒記曰甕甒筲衡實見閒而後折
　入是也敖氏分左旁右旁失之矣用器役器燕器衆
　多甕甒苞筲則少分左右藏之或蹙或曠界限亦不
　均
加折郤之加抗席覆之
　折必以善面向下然後措於土者平以粗面向上然
　後著於席者固
實土三主人拜鄉人
　歸而反哭日中而虞故以實土為節不得俟束版以
　為封也
乃反哭入升自西階東面
　朝祖而行據生者之義宜歸告於祖迎精而反探死
　者之情亦必先就考妣而後可反其私室故反哭於
　廟而後虞於寢也凡為人子之禮升降不由阼階故
　自小斂大斂以至於啓升降皆自西階其在堂上亦
　未嘗就阼階之位不忍死其親也既葬迎精而反仍
　升自西階儼若神之陟降於堂猶在生時有事於廟
　中阼階上之位故東面以向之是乃孝子悵愴惚恍
　之實情他日僾見愾聞思成之始事也註疏以西方
　神位為義指未分明
主婦入于室踊出即位
　未小斂主婦及婦人親者皆在室至此入室者惟主
　婦何也居常寢室婦人親者亦入焉尸未斂不忍離
　故並立於室中至祭祀饋食於廟惟主婦與主人有
　事於室中故反哭入而致其哀記所謂反諸其所養
　者謂與主人追養考妣之所非謂宫中饋食之奉養
　也且柩已出宫餘婦人何為入祖廟之室哉主婦既
　出及丈夫哭踊則婦人之親者疎者皆從主婦而哭
　踊可知矣　不言衆婦人之踊何也婦人而送葬至
　墓必親者也丈夫之疎者皆與主人拾踊則婦人之
　親者與主婦拾踊不待言矣
賓弔者升自西階曰如之何主人拜稽顙
　衆賓偕弔惟長賓致辭賓降而遂出以主人即適殯
　宫也主人拜稽顙者再皆總拜衆賓　小斂畢凡襚
　者主人皆拜稽顙以附身之事畧定可勉赴禮節也
　及反葬賓升自西階曰如之何則自始喪来助至虞
　袝而後退其勤至矣故主人稽顙至於再
遂適殯宫皆如啓位拾踊三
　虞於殯宫以主未入廟神當反於寢又母葬則立女
　尸不得於祖廟也拾踊三之後當行虞祭以别為一
　篇故此經不載
兄弟出主人拜送
　虞禮兄弟賓即位於西方則此時小功之兄弟及朋
　友或以事暫反其家而日中復来㑹故主人拜送其
　無事者則出廟而仍俟於殯宫之外也(凡喪禮賔兄/弟出門未有)
　(不拜送者啓在夜中賓出殯宫即先赴祖廟明矣而/主人拜送祖後賓宿夜以待送葬而賓出主人亦拜)
　(送故知反哭拜送後無他事/者仍適殯宫以待虞祭也)小斂時惟有送賓之文
　則兄弟皆次於階下而不出也自啓以後惟有拜賓
　送賓之文則知大功小功皆包於衆兄弟之中從主
　人之後而未嘗離與未殯之前同故直至卒哭始有
　拜送兄弟之文　兄弟自啓至葬宿廟必有次既窆
　内外男子婦人食飲必各有次初啓時賓之入廟宜
　有時有位經皆無文非已别見不宜疎濶至此
乃就次
　少息而後虞可更舉也
猶朝夕哭不奠
　註疏謂卒去廬堊室無時之哭惟殯宫朝夕哭以經
　文按之顯然相悖蓋葬後猶朝夕哭至三虞並卒去
　朝夕之哭惟廬堊室中哀至則哭耳未葬以前朝夕
　哭奠周語所謂日祭也卒哭以後朔奠望奠所謂月
　祀也先王緣人情而制禮雖中人以下未葬之前未
　有遽忘哀痛者故朝夕奠哭乃事之不容苟已情之
　不能苟安者也既袝之後使朝夕哭則或有哀情漸
　釋強為號哭以觀衆人之耳目而中誠不應者惟廬
　堊室中聽其哀至而哭則賢者可自致其誠而中人
　以下亦不至以禮為偽焉耳　敖氏謂此朝夕哭乃
　未虞以前之禮與戴記葬日中而虞異疑記非舊典
　蓋以辭而害意也此於反哭後總記虞祔而約其文
　謂虞之夕及閒日之朝夕皆哭而不奠耳
有疾疾者齊養者皆齊(記/)
　齊室即適寢也凡有疾即居焉所以敎疾者持生之
　道盡矣養者皆齊所以敎子孫妻妾忠養之道盡矣
　及至於大病亦不待遷移而終於正寢聖人制禮所
　以盡人之性也
御者四人皆坐持體
　詩曰小大莫處御於君所内則父没母存冢子御食
　曲禮曰御同於長者則御乃卑幼侍於尊長之稱曾
　子寢疾病樂正子春坐於牀下曾元曾申坐於足則
　持體者必子弟門人註謂侍御之人誤矣孔子曰與
　其死於臣之手也母寧死於二三子之手乎(伯魚早/卒子思)
　(尚幼故/云然)若子弟門人環立而使死於僮僕之手忍乎
　哉䟽引大記内御者抗衾而浴以證之益非也持體
　非喪浴之比生時父之浴御者多僮僕即母之浴亦
　不使女婦御故喪浴不得不用内外御者耳
男子不絶于婦人之手婦人不絶于男子之手
　凡人遘疾以至於死彌留之際親身䙝事亦不能不
　假手於人慮夫婦溺愛而不自嫌故特設此禁使母
　相瀆以正其終耳若母將絶子豈忍離子將絶母豈
　忍離特䙝事不以手治男子則子弟及外御者親之
　婦人則女婦及内御者親之耳
室中唯主人主婦坐兄弟有命夫命婦在焉亦坐
　據經惟主人主婦坐據傳則命夫命婦亦坐據喪大
　記則父兄主人主婦姑姊妹皆坐蓋經乃成周所布
　之典禮記則隨世而增之變禮也主人主婦之坐非
　以優尊自父母疾病晝夜服勤以至含斂豈惟心絶
　志摧即筋骨亦勞苦倦極矣實不能久立故有事而
　後興也禮之變必始於期大功之兄弟有同為大夫
　者年過艾耆亦實不能久立故大夫之禮室中有命
　夫命婦皆坐又或士之兄弟有為大夫者覺獨使命
　夫命婦坐而同等者立情不能安故兄弟姑姊妹皆
　坐也禮之中變有久近俗之相承有異同故此記又
　與喪大記别耳至於父兄行則雖無爵而必坐子姓
　行雖異爵而必立則一定而不可移故此記與大記
　並以兄弟姊妹為限也
實貝柱右齻左齻
　張爾岐曰齻兩畔牙最長者以貝柱象生時齕堅
縓綼緆
　張爾岐曰在幅裳之側緣也
無踊節
　未小斂主人主婦俠牀以守尸如斬如剡而使時坐
　時起以赴踊節轉不得自致其情故哭不停聲而不
　制踊節凡浴沐飯含揜幎襲冒皆宜踊之節也而經
　無踊文至於拜賓受襚又特文以揭之曰不踊直至
　小斂畢而馮尸然後踊無算蓋以恤孝子之病俾哀
　痛中兼注心於附身之事也不曰未小斂不踊而曰
　無踊節者以君使人弔則踊始死婦人爵踊則丈夫
　辟踊可知但此二節外皆無踊法耳或曰小斂設奠
　及徹主人主婦皆要升降之節而踊此辟奠不出室
　中故無踊節
大夫升自西階階東北面東上既馮尸大夫逆降復位
　惟君親視斂然後有升卿大夫之禮君不在則賓不
　視斂不馮尸無堂上之事蓋自小斂侇尸於堂大斂
　入棺止宜使主人親者專致其哀誠且婦人俠夷牀
　外賓不宜閒之其中或為死者同道同志之友則於
　始死未襲斂時入室而親襚蓋義同兄弟使得一見
　其形貌經於賓之外别言朋友則其人無多皆虞袝
　而後退者也大夫馮尸其朋友而兼親懿者與
居倚廬
　殯在西階上故知廬在東方廬在門外故知戸必北
　鄉
不說絰帶
　以故興物者惟喪禮為多婦人不居廬而聚於内次
　喪期之内不説絰帶豈惟過行無由而作即動作語
　言容貌之閒或違於禮則衆目所視莫能自掩而自
　顧所居所服必有不安於心者矣是謂制於外以養
　其中也
主人乘惡車
　註謂拜君命衆賓所乘車未知何據君子不奪人之
　親故曰喪公弔之必有拜者雖朋友州里舍人可也
　君弔主人且不親拜况衆賓乎或既葬而親拜於門
　義亦可通然於君則為重拜矣非所安也故禮經無
　之春秋傳列國之君親弔或奔喪主國未聞使人拜
　勤則成周之典禮可知其以喪事出則如筮宅主人
　皆徃是也以弔事出則有殯聞遠兄弟之喪是也至
　君與父母同時而喪其歸於家及反君所無問孰先
　孰後其乘惡車並以君喪為主有君喪服於身不敢
　私服是也
御以蒲菆
　以菆為幹而繫之以蒲也漢時尚用蒲鞭
犬服
　行於道路輿必有衞雖喪不廢
貳車白狗攝服
　士無二車喪則有之以衆主人老者疾者不能徒行
　也惟乘車者衆主人故服以白狗加攝焉以别於主
　人之斬衰者又以見犬服革無毛且不緣也
從徹者而入
　玉藻見先生從人而入平時且然喪事縱縱故進退
　皆從執事之人
埽室聚諸窔
　聚諸窔恐塵之揚也卒奠而執帚垂末則於時乃斂
　諸箕明矣
燕養饋羞湯沐之饌如他日
　下室之饋義與祝祭於主索祭於祊同不知神之所
　在於彼於此而孝子因以致其思慕恍惚之忱焉其
　執事之人與陳薦之儀必以前見而畧也
冢人物土
　古者族葬兆域雖共而土壤之墳埴水泉之淺深尋
　常閒即不能齊故有冢人物土之法與周語物土之
　宜同義
重止于門外之西
　註疏為日朝一廟之説蓋據此記自襧適祖不知重
　止於門外而不入奠徹而從於祖廟則並在一日明
　矣禰廟惟有兄弟之位而賓皆不與蓋惟恐日不暇
　給也疏乃據序從如初謂燭在其中朝禰與祖必各
　分一日不知此正必不可分為二日之徴也蓋朝禰
　在丑寅之交至祖廟猶未辨明故必以燭從也巾席
　從奠以降而柩即從經文顯著則日朝一廟之誤不
　待辨而明矣然則大夫三廟何不可更早啓期同日
　而畢事也朝一廟啓可以丑寅兼二廟則啓以子初
　猶恐其薄遽若朝三廟則啓必以啓之前夕而非啓
　之日矣
徹乃奠
　上記曰饌於禰廟此曰徹乃奠則所徹乃從柩而入
　升於柩西朝奠之脯醢此則前饌於禰廟如小斂之
　奠下記舉奠兼此二奠蓋禰廟將闔凡奠皆宜適祖
　以供宿夜之衆也蓋義以祖廟為重而仁於禰廟尤
　親故辭禰而適祖用小斂之奠辭祖而適墓用大斂
　而殯之奠遣則事親之終事故用少牢哀彌深而禮
　愈隆也朝禰朝祖一日而再用有牲之奠故夕奠之
　常不復陳
祝及執事舉奠巾席從而降柩從序從如初適祖
　主人踊畢奠隨巾席而降柩從奠主人以下從柩適
　祖中間無俄頃之停正以朝祖事方殷惟恐費時而
　失事也如註説柩止於禰廟此明日舉奠適祖之序
　則此日夕奠之陳夕哭之節弔賓之退主人主婦親
　者衆主人衆婦人之位次有司從者所執之夜事必
　一一具列然後大書厥明適祖然後其事備其義明
　乃於奠升主人踊之下直承以奠降柩從序從適祖
　本欲著二廟分日以朝之禮而反為同日以朝之辭
　使觀者索之而不得其解強為之説而必不可通記
　者不宜鹵莽暗昧至此觀敖氏之說則其失顯然矣
干笮革靾
　弓矢經載用器中而註云有干無兵有箙無弓矢豈
　兵器中之弓矢不用而但以備用器耶周官大喪廞
　五兵則國君以上可具兵衞
載旜載皮弁服
　乘車道車槀車各載生時所服何也柩入壙斂而載
　於柩車迎精而反將以設於寢廟也旜可攝而服止
　於皮弁何也爵弁服盡用於襲斂也遣以少牢乘車
　載旜攝盛以觀示國人昭君之恩禮也而被於身設
　於寢廟者不得踰其爵等故襲斂極於爵弁喪車惟
　載皮弁朝服也
卒窆而歸不驅
　至窆後則孝子之憊甚矣且非從柩之比不必徒行
　也
　詳考士喪禮惟主人拜賓賓於死者雖親襚有哭踊
　而無拜非惟弔賓即衆子姓兄弟親者踈者亦然蓋
　主喪者惟適惟長餘則自致其哀誠而禮不敢參也
　(觀父不主衆子之喪則其/子得以杖即位可知此義)豈惟士大夫天子之喪諸
　侯卿大夫亦無拜禮顧命卿士邦君入即位惟太保
　祭酢乃拜是也諸侯奔天子之喪似宜拜殯而康王
　嗣位二伯率諸侯以見新君並無特拜殯宫之文惜
　邦國禮亡他無所見但士大夫奔喪亦無拜尸拜柩
　之禮蓋子事父母必歳時嘉慶乃有拜事朝夕問寢
　上食未聞進拜故親始死不忍異於生至既葬虞祔
　練祥然後主喪者得拜於寢廟其餘亦惟各致哀誠
　於其位次而已
　
　儀禮析疑卷十三
欽定四庫全書
　儀禮析疑卷十四
　　　　　　　　　　翰林院侍講銜方苞撰
　　士虞禮
特豕饋食
　曰特豕以别於吉祭也自小斂至虞皆直指其物而
　不言牲惟苞稱牲以兼羊豕文當然耳自小斂至祖
　皆用豚遣奠及虞始用豕蓋未啓以前不惟主人及
　衆主人親者疏食水飲即遠兄弟姻賓執事者食可
　以肉而不忍飽也至遣及虞則執事者之勤甚矣必
　牲體充盈而後可給即用物之節而至敎亦存焉
　昬禮婦歸之明日以特豚饋子婦忠養之始也既葬
　而虞以特豕饋食追養之始也此先王制禮事死如
　生事亡如存之義過此以徃始有禴祠烝嘗之名而
　儀禮春秋吉祭但曰饋食兼明士大夫之祭自羮定
　始而無薦血燔膋之節耳
側亨于廟門外之右
　吉祭合升而虞止一胖何也吉祭敷筵設同几祖妣
　共之虞則或父或母即並有喪亦一先一後故義變
　於吉非有惜於牲體也
設洗于西階西南
　以尸當盥於此敖氏謂以主人位於西階上未審其
　義
尊于室中北墉下當戸
　吉祭尸或東面或南北面如尊於室中則無獻祝佐
　食之席位矣虞惟一尸故北墉下可並設兩甒吉祭
　衆賓衆兄弟有司執事者皆受獻與旅酬及無算爵
　必尊於室房之外乃便升酌虞所獻惟及祝佐食無
　室外之事且葬而反日中而虞人倦時促使尊於堂
　上則義無所取而不近於人情
兩甒醴酒酒在東
　凡喪奠皆醴酒並設蓋象親生時饌有所宜時有所
　欲故孝子忠養不知神之所便於彼於此而隂厭所
　酌惟醴以朝夕常饋醴列漿飲中親没未久仍奉以
　人道也至即遠而吉祭則薦馨致味必以酒為宜矣
苴刌茅長五寸束之
　喪奠何以無苴柩未藏也初虞迎精而反主尚未作
　故設苴藉祭以示靈之所宜降也既祔後之朔奠則
　有桑主小祥後之練禫則有栗主無所用苴矣疏謂
　諸侯以下不立主非也尸在柩尚有重重既埋而無
　主可乎若無主則二廟三廟可以不立矣宗子去國
　必載主祏故庶子無爵而居者望墓為壇而祭正以
　廟無主故也
匕俎在西塾之西羞燔俎在内西塾上
　以此知門之左右室皆中隔而内外並名塾也燔俎
　曰内西塾明匕俎在門外也鼎陳於門外故匕俎從
　設以俟升載牲爨在門外而燔俎乃在内塾者俟正
　俎既升然後以俎出受燔不相混也
賓執事者如弔服
　虞之賓惟来執事者故特文以見之又以見反哭以
　前執事者皆賓與私有司至虞則賓或以官守不能
　皆留故取於兄弟以共其事也
婦人及内兄弟服即位于堂亦如之
　小斂後婦人即位於堂以尸在堂殯在西階上也既
　葬而仍朝夕奠之位何也主尚未作而遽入於房義
　無所處又迎精而反子婦之心悵愴惚愾仍若神之
　陟降在庭且尸入當哭踊也既祔而主反於寢則朔
　奠薦新必即位於房中矣　主宜成於末虞既畢之
　後厥明奉以祔廟左傳祔而作主據入廟而言公羊
　虞而作主據刋木為主而言其實一也相隔僅一夕
　耳　以是知女賓即内兄弟及外宗送葬時必與衆
　子婦隨主婦之後註疏之誤即此可徴矣
祝免澡葛絰帶布席于室中東面右几
　戴記虞而立尸有几筵合之此經則初虞尚未作主
　明矣如已作主則布几筵後宜有奉主入室之節
　特牲少牢饋食禮亦惟設几筵而無迎主主入之節
　康成註王制謂大夫士無主據此又據戴記祝取羣
　廟之主藏於祖廟主出廟入廟必蹕周旅酬六尸皆
　邦國禮故後儒不能辨正獨不思若無主則無為多
　立虛廟而庶人私祭高曾於寢亦無術以稽之無法
　以禁之矣記云重既虞而埋之又云殷主綴重焉周
　主重徹焉雖庶人必有重則雖庶人必立主此喪之
　大綱也作主之節必已見於王侯公孤之虞迎主之
　節必已見於王侯公孤之祭而大夫士之儀數已附
　見焉如大夫相見大夫士庶人見於君見他邦之君
　侍坐於君子一切言視之法飲食之禮執玊幣之儀
　皆附於士相見禮是也若以經記無文遂謂古無是
　禮則謂諸侯入覲無及郊以前之禮事大夫士筮尸
　惟祭其祖而下不及禰上不及曾祖可乎
主人倚杖入祝從在左
　凡吉祭祝先入而主人從祝之接神舊矣故先入以
　導主人也虞則人子以神事其親之始猶親在時朝
　夕御食不忍遽變其常故主人先而祝從也喪奠皆
　祝帥執事者設之主人惟要節而踊以如斬如剡之
　痛方切雖視薦徹猶恐閒其哀也虞為易奠之始故
　主人不親舉鼎不羞肵俎惟恐事益而哀心為之損
　也吉祭尸未入室設饌祝神祝酌奠者一主人再拜
　稽首者三虞則祝奠觶者再主人再拜稽首者三形
　音未遠致其恍惚以與神明交於尸未入宜詳也敖
　氏謂無尸之祭亦主人先入以聘禮釋幣徴之則不
　然未知何據
佐食及執事盥出舉長在左
　惟喪祭之賓專為執事而来故上經云賓執事者如
　弔服此長謂執事之賓長也吉祭主人及佐食舉鼎
　主婦視爨設敦此時心絶志悲故一切不與
贊設二敦于俎南黍其東稷設一鉶于豆南
　設敦與鉶主婦事也主婦方在堂東俟尸之入故贊
　代之
主人再拜稽首
　自斂奠至遣奠主人惟哭踊至是而後拜何也子事
　父母之禮莫詳於内則而朝夕奉養未嘗有拜即世
　子問寢視膳亦無拜禮(惟始昬婦餕餘姑酳之婦拜/受姑亦拜送其初饋食亦無)
　(拜/禮)蓋拜者君臣朋友饗燕之禮也大親不文故就養
　無方無所用拜未葬親之魄體尚在宫中不忍父母
　而賓客之也至迎精而反則形已潛藏以神道事之
　故尸未入而隂厭為主人祭拜之始既設尸矣而復
　有厭祭何也頌所謂綏我思成記所謂入室僾然必
　有見乎其位周旋出戸肅然必有聞乎其容聲者正
　謂此時至尸入以後則升降進反拜獻揖讓之節繁
　而思其居處思其笑語如見於位如聞其聲者轉不
　能若是之誠壹矣曾子以祭必有尸不若隂厭為疑
　正為此也然則何以必立尸也日遠則哀敬漸弛故
　禮有以故興物者執父母之書册桮捲必有動於中
　况設其裳衣而使人被服之則感痛倍深即生而未
　識其祖考者望其冠服亦將肅恭悵愾而思繼承之
　重矣又體祖考之情生時祭祀燕飲合食必與兄弟
　朋友獻酬渥洽而後盡其懽且下洽子姓旁及族婣
　而敎以親睦莫此為切也
命佐食祭佐食許諾鉤袒取黍稷祭于苴三取膚祭祭
如初祝取奠觶祭亦如之不盡益反奠之
　此孝子躬祭於室中之始也鬼神依人而行故使祝
　佐食代祭冀迎精而反庶或陟降而馮之也喪奠無
　此禮尸柩尚在堂不忍使人代也吉祭隂厭無此禮
　僾見愾聞自致其恍惚可矣非若音容始隔不敢遽
　易朝夕御食之常也　祝接神佐食事尸尸未入室
　隂厭之事宜皆祝主之而以命佐食故再言佐食許
　諾以見代祝而執其事也尸入以後則佐食自共其
　職而祝詔之以其節故不復有許諾之文
祝祝卒主人拜如初哭出復位
　薦食飲冀神之歆饗不宜哭於室中蓋出戸而後哭
　也加哭於出之上見饗祝時不哭乃抑哀而自强故
　甫出戸而嗚咽不自禁與獻尸畢復位而不遽哭異
　也
祝迎尸一人衰絰奉篚哭從尸
　尸亡者之親屬也以象神不可以哀弛其敬故使衰
　絰者奉篚以從而代之哭也哭而不踊以奉篚故也
尸入門丈夫踊婦人踊
　奠之遣父母而賓客之所以為哀也虞之尸父母而
　神像之哀愠慕思之中變也吉祭主婦設豆敦鉶毛
　於室中以為隂厭至亞獻然後與尸接故位在房中
　虞則衆子婦衆女與父母舅姑之音容永隔一旦使
　人被其裳衣以象焉心絶志摧故隂厭之室事主婦
　不親而羣俟於堂視尸之入哭踊以致其哀而後獻
　薦於室中是以亞獻畢仍反於堂以俟尸之出而哭
　踊以送之也
尸升宗人詔踊如初尸入戸踊如初哭止婦人入于房
　以此知喪禮有哭而不踊無踊而不哭也　尸入室
　婦人入於房以尸為先靈所馮也故尸謖又復堂上
　之位
主人及祝拜妥尸
　古人事死如事生廟中之神祝相主人以追養舊矣
　故吉祭惟主人拜妥尸虞而立尸則孝子以鬼享其
　親之始亦祝接見於新尸之始故與主人同拜然則
　不於隂厭時拜何也時祝方告饗命祭且代神祭酒
　不得與主人同拜也
從者錯篚于尸在席上立于其北
　室中尊嚴而從者久立於尸左何也不忍遽異於生
　也婦人行動内御者必從母之尸有從者則父之尸
　不容有異非然則篚既奠從者當如宗人之立戸外
　佐食之無事則出矣吉祭則無此禮何也即遠而以
　鬼享惟宜致其恍惚以與神明交而聚衆從者於室
　中義無所處
祝祝主人拜如初尸嘗醴奠之
　吉祭九飯主人拜尸亦不答説見特牲饋食
佐食舉肺脊授尸尸受振祭嚌之左手執之
　虞之異於吉祭者不設肵俎不備庶羞尸不食舉佐
　食不舉魚腊亞飯舉魚腊實於篚而不以授尸祝不
　侑主人不拜蓋以主人心絶志摧不得已而虞以安
　神尸乃子屬與主人同憂惟九飯為饋食之大節不
　可减損不惟尸不忍食肺脊即佐食每飯舉魚腊以
　授尸祝每飯必侑使主人要節而亟拜亦不近於人
　情而於禮為虛故實篚之牲體亦不以歸於尸也
　張爾岐曰此肺脊至尸卒食佐食始受之實於篚中
　閒食時宜奠於豆
泰羮湆入自門
　入自門取諸鑊也飯以湆醬故湆必温是以無尸則
　無泰羮湆也
尸飯播餘于篚三飯佐食舉幹尸受振祭嚌之實于篚
　吉祭尸食舉此嚌而不食播黍之餘則雖備三飯之
　數而食者少播者多明矣此尸之哀見於飲食者故
　特著之篚奠於尸左親播之為便而幹因自實焉後
　六飯並曰如初皆尸自播自實也魚腊尸不食故佐
　食以實於篚肺脊最貴嘗醴之後即舉之而卒食始
　授焉故受者因代為之實
舉魚腊俎俎釋三个
　牲腊並七體魚七个佐食前所舉牲體四則留俎者
　惟臂臑肫三故腊亦舉四醴魚舉四个而留俎者亦
　三个以將改饌於室西北隅不可虛也舉者實於篚
　故留者曰釋　於亞飯舉魚腊見初飯不舉也於終
　三飯言俎釋三个見并舉初飯之魚腊實於篚而留
　於俎者惟三个也
尸卒食
　吉祭拜妥尸而後尸啐酒告㫖嘗鉶告㫖九飯告飽
　者三祝三侑主人皆要節而拜虞拜妥尸而後嘗醴
　嘗鉶九飯壹與吉祭同而主人皆不拜蓋思親之痛
　方殷故事尸之禮宜畧也而尸亦不告㫖告飽祝亦
　不侑皆致其内心以助主人之哀痛也使葬日之虞
　尸即告旨告飽祝即三侑則不情吉祭主人設肵俎
　尸食舉九飯之牲體皆佐食受而加於肵俎虞則從
　者錯篚於尸左尸執舉而不食不受魚腊黍與牲體
　自播自實於篚何也朝夕盥饋始變而為神享孝子
　之心愴焉恍焉如見親之容聲不忍遽用即遠之儀
　而設肵俎也尸於亡者非孫行則孫婦行猶如侍食
　於尊者受賜而捧持以歸故自播自實而不敢假手
　於佐食也舉尚不忍食手掬之餘黍尚不忍多食而
　播之篚况受魚腊以盡味乎凡此乃孝子之志人情
　之實聖人制禮所以循而達之也
反黍如初設
　舉黍時佐食邇敦至是反其所
主人洗廢爵酌酒酳尸
　祭名饋食以食為主尸九飯畢而後主人進酒故義
　取於酳而不稱獻也主婦賓長則主於進酒故並曰
　獻
尸拜受爵主人北面答拜
　同一拜也吉祭曰拜送爵虞則曰答拜者沉痛惚荒
　不忍循獻酢之常儀惟見尸之拜而不敢不答焉耳
　尸卒爵祝受而不相者不以送爵命主人也義正與
　此相發祭肝加於俎而不加於菹豆亦遭變而不忍
　用常儀
賓降反俎于西塾
　吉祭之肝加於菹豆將合摶黍以嘏主人也虞無嘏
　故仍加於俎而反之亞獻三獻之燔俎不反何也哀
　主人之遭閔凶而祭無嘏故特反之以見義也燔俎
　則俟禮終而與豆俎鉶籩同徹可矣
尸卒爵祝受不相爵
　凡送爵未有不拜者主人哀痛方深無庸以呼唱為
　禮
主人拜受爵尸答拜
　尸亦稱答拜而不曰拜送爵與主人同憂戚也
主人坐祭卒爵拜尸答拜
　按雜記小祥之祭主人之酢也嚌之衆賓兄弟則皆
　啐之大祥主人啐之衆賓兄弟飲之而虞則主人卒
　爵此禮以權制與喪疾飲酒食肉同義也蓋自初啓
　以至反哭哭踊無算宵旦靡寧故緣亡者之情憫孝
　子勞苦倦極而假神賜使一卒爵以少扶其氣體祥
　之祭則惟懼哀心之懈也故以嚴終焉虞惟祝佐食
　有獻何也哀痛方深不暇與賓兄弟為禮也
筵祝南面
　敖氏謂筵於北墉下尊之西似據少牢佐食戸内墉
　東北面比類而得之蓋佐食北面在墉東則祝南面
　必負北墉尊既設於北墉之東則祝筵當在尊西佐
　食雖與祝同獻以其為同姓子弟故室中不得設席
　而牲俎亦陳於階間
主人獻祝祝拜坐受爵
　主人自飲之爵不洗而獻祝心絶志摧而與祝為小
　禮則不情又所承乃獻尸之爵示已與祝佐食皆受
　尸之賜而飲其餘瀝故不敢洗以致其私敬也吉祭
　亦不洗而獻祝義與此同
佐食北面拜坐受爵
　士虞朋友不足則取於兄弟大功以下者佐食當以
　小功之兄弟故受爵北面而拜
受爵出實于篚
　出當作降
自反兩籩棗栗設于㑹南
　吉祭宗婦執兩籩戸外坐主婦受而設之虞則自反
　不忍遽變朝夕進食於舅姑之常而使宗婦傳致也
　觀此而不曰拜送爵與尸自播黍實牲體之義益明
　矣
賓以燔從
　吉祭長兄弟以燔從當喪故以賓代
尸祭燔卒爵如初
　如肝之祭嚌而加於俎卒爵祝受而不相爵也
以虛爵入于房
　共祀事者祝與佐食為要求神侑尸禮莫重焉事莫
　勤焉古者賓祭必夫婦親之主人繼尸而獻之主婦
　不可不從獻也
賓長洗繶爵三獻燔從如初儀
　亞獻三獻吉祭所以皆酢者體祖考之心凡有吉祥
　慶事必與子婦親賓共樂之然後快於心虞則主婦
　上堂入室悲不自勝賓亦為之惘然使尸抑哀而强
　致爵則酢者受酢者中皆不自得故廢酢乃所以達
　生者之情也觀此而主人獨受酢且卒爵為達亡者
　之情而輔其病義益著矣
婦人復位
　吉祭婦人位在房中喪奠則位在堂上以尸柩在堂
　當要奠之升徹而踊也虞仍位於堂以要尸之入門
　入戸而踊也故尸入哭止則入於房三獻畢婦人復
　堂上之位以祝告利成主人哭則丈夫婦人皆哭尸
　出戸降堂出門皆踊如初也　葬日虞冀先靈之安
　於寢室也故尸入戸堂上之哭止虞既畢主人婦人
　復堂上之位然後哭尸出戸然後踊恐室神之不安
　也尸不哭而使以篚從者代哭義亦然
祝入尸謖
　吉祭三獻爵止後主人主婦交獻酢虞則獻加爵旅
　酬皆廢禮當然也
從者奉篚哭如初
　以是知乃代尸而哭也尸出入衆主人婦人皆哭踊
　尸為主人之子行固宜與主人同哀者也以為尸而
　止哭故要其節必使人代焉
祝前尸出戸
　以尸入戸祝從尸後故特著祝前以明其先導也凡
　導及詔相必於前從後則不能詔相周官寺人職凡
　内人弔臨於外立於其前而詔相之
出門亦如之
　凡尸出主人不拜送禮事既畢則仍子行也
祝反入徹設于西北隅
　徹而設於西北隅亦索祭於祊之意又衆賓皆退祝
　執事者不宜獨留故惟獻祝之席與俎出而饌則俟
　主人之兄弟宗婦自徹
几在南厞用席
　厞隱蔽之意以饌不久停行當徹無庸一一巾冪而
　總以席蔽之也將祖徹奠巾席俟於西方則久停越
　宿之奠皆各加巾冪可知矣　註當為變吉又明東
　面不南面傳寫吉譌古又譌文賈疏又從而為之辭
　固矣
祝薦席徹入于房祝自執其俎出
　以此知佐食雖與祝同獻而席不設也薦徹入於房
　本自房出也佐食之俎不在室故自徹者惟祝(少牢/饋食)
　(禮佐食之俎設於階閒特牲禮佐食/受酢惟祭酒皆為同姓子弟之徴)
宗人告事畢賓出主人送拜稽顙
　再言賓出前所出廟門也故主人出門則哭止而賓
　主人皆復未入時序列之位俟宗人告事畢然後賓
　出大門而主人拜送於大門外也
虞沐浴不櫛(記/)
　葬日虞及日之未中而浴無暇更櫛斬齊之喪一也
殺于廟門西主不視
　反而亡焉失之矣哀慕方切不忍視殺又當以其間
　沐浴無暇也
主人在室則宗人升戸外北面
　宗人不入室佐食無事則出俾主人幽默以致其哀
　誠是以僾然必有見乎其位也
尸謖祝前鄉尸還出戸又鄉尸還過主人又鄉尸還降
階又鄉尸降階還及門如出戸
　每還必先鄉尸者雖無辭若告尸以行與轉之節也
　前後皆以戸階門為節惟過主人不言地以下言降
　階則適當階上可知也再言降階而後言還者祝先
　降鄉尸立待尸之盡階而後還也
男男尸女女尸
　廟祭設同几惟喪祭在寢可設女尸祔用嗣尸專指
　男尸而言也練祥禫於寢則皆有女尸可知
既饗祭于苴祝祝卒不綏祭無泰羮湆胾從獻
　世儒多謂古祭用尸不若後世無尸為安不知無尸
　則儀節不得不簡而羣義皆無由而見惟既葬日中
　而虞各致其哀而退尚若可行若時祭如此則與奠
　告無異於追養為率慢而不足以萃祖考之精神於
　親賓為涼薄而不足以盡十倫之義類矣
主人哭出復位
　有尸則主婦亞獻主人復位而俟賓三獻婦人復位
　而俟至祝告利成然後哭尸出戸然後踊既無尸則
　出而哭同時而踊可矣
祝闔牖戸降
　有尸則主人復位而祝迎尸既無尸則事神之事畢
　矣於孝子徬徨周浹之心未能慊也故闔牖戸冀神
　之憺安而久留於斯以致其思成之慤焉
男女拾踊三
　曰男女兼朋友與内外宗也有尸則尸入門而踊入
　戸而踊出戸出門亦如之無尸則總而為拾踊三者
　三也
祝升止哭
　以是知闔牖戸如尸九飯之閒哭無停聲也自小斂
　以後未有哭踊如此其久者(大斂即代哭葬之前夕/亦代哭即踊無算亦要)
　(其節而後舉主人衆主人婦人哭踊正/禮未有三者三無停聲如此其久者)蓋至無尸則
　死者必惻然有隱而孝子之哀痛更深矣先王制禮
　皆所以效人情之實而不得不然者也
主人入祝從啓牖鄉如初
　復入於室僾見愾聞如親奉侍也如初久立於位洞
　洞屬屬如將失之也有尸則不復入者尸神像也悵
　焉愴焉惚焉愾焉親之容聲無時不刻著於心目而
　復入於室則煩且黷矣　隂厭之初主人入祝從在
　左西面此仍西面故曰鄉如初
始虞用柔日
　葬日虞迎精而反不忍一日末有所歸也錯見傳記
　義極明著敖氏乃謂言用則非葬日又援祝辭夙興
　夜處以證之非也始虞宜用柔日則卜葬以柔日可
　知矣至祝辭乃云早夜不寧耳無以見虞之隔宿也
　　外事用剛日内事用柔日鄭註以國中郊外言徴
　以郊用辛社用戊辰既不可通崔靈恩易為兵事廟
　祭考之詩書亦不盡合曲禮内事稱孝王某外事稱
　嗣王某則冠昏告廟及四時之祭皆内事也賓戎祀
　外神皆外事也觀武成祭周廟用丁未柴望用庚戌
　可徴
哀子某哀顯相
　如稱亞獻之主婦則不得云顯稱三獻之賓長則不
　得云哀蓋謂衆子及嗣孫也弟副兄孫承祖皆天之
　顯道故曰哀顯相
敢用潔牲剛鬛香合嘉薦普淖
　豕腊天產也黍稷地產也尸所飯惟黍故獨舉香合
　籩豆之薦陸産水草之和具備正所謂嘉薦普淖也
　辭意本不待釋而明註誤以曲禮剛鬛香合等為人
　君祝號而不知其為上下之通稱由此曲生支節義
　皆蒙混
明齊溲酒
　喪奠皆兼用酒醴象生人之飲也至虞則用明水和
　醴齊漸易而即吉雜記所謂以吉祭易喪祭此類是
　也註謂以新水釀酒固失之敖氏謂溲酒為衍義亦
　未安
三虞卒哭他用剛日亦如初曰哀薦成事
　記本謂三虞則廟寢奠祭之哭至此而終而註乃謂
　别有卒哭之祭蓋惑於檀弓記文而不知彼記所云
　卒哭曰成事者乃舉卒哭以當三虞曰以吉祭易喪
　祭者蓋於是日丈夫脫絰帶婦人脫絰則祭之儀物
　必有異於初虞再虞(如雜記虞與卒/哭祔異牢之類)而非謂三虞後
　别有卒哭之祭也知然者下記曰獻畢未徹乃餞餞
　而事畢則三虞外别無所謂卒哭之祭明矣且哀薦
　成事乃三虞之祝辭與初虞再虞正相對者不容别
　為臆説也　初曰祫事以當祔於祖告乃異日祫祭
　於祖廟之始事也再曰虞事魄體有歸得從先人於
　廟則靈魂可安也卒曰成事詰旦而祔禮終事備也
主人出即位于門東少南婦人出即位于主人之北皆
西面哭不止
　即位後主人衆主人婦人皆哭無停聲以俟尸之即
　席也至此則親之靈魂亦將離其室矣故哀心之感
　更深
尸即席坐唯主人不哭洗廢爵酌獻尸尸拜受主人拜
送哭復位
　尸即席主人將有事故以敬抑哀既拜送則獻事畢
　哀心不能自抑矣曰哭復位者號泣而行别於即位
　而後哭也　三虞既畢而餞則喪祭既終而吉祭以
　始故用吉祭之辭而曰拜送
祭酒卒爵奠于南方
　吉祭卒爵獻者拜尸答拜象祖考樂康嘉孝子之追
　養也虞以安神故承用其儀若餞則獻者哭男女衆
　賓皆踊而用從容獻酢之儀則悖人情而失禮義矣
主人及兄弟踊婦人亦如之
　餞在廟門之外惟獻者不哭而衆人之哭不止每獻
　畢男女齊哭踊與室中不哭不敢驚室神異也
主婦洗足爵亞獻如主人儀無從
　主人獻而尸不酢主婦獻而燔不從以餞行理無淹
　久又舉於三虞之末不宜過繁且詰旦而祔事宜預
　治時亦不暇給也
賓長洗繶爵三獻如亞獻踊如初
　初獻尸卒爵主人及兄弟踊婦人亦如之亞獻主婦
　及婦人踊如初則主人及兄弟亦如之三獻則凡在
　列者皆踊哭之久踊之多幾與殯前啓後等哀親之
　魄體既藏而靈魂亦將離其室也虞以安神故室中
　不哭餞以送神故號泣而從每獻必踊各以義起也
尸出門哭者止
　主人無送尸之禮以尸本子行也廟中則以神事之
　出門則仍兼子道無拜送之義祔仍虞尸則尸出門
　仍各反其次以待事也
入徹主人不與
　文立於丈夫説絰帶之後婦人説絰之前以見婦人
　不與徹也吉祭設於室中堂上故主婦宗婦與諸宰
　並徹餞設於廟門之外則非婦人所宜有事故兄弟
　大功以下入徹而主人不與婦人則拜女賓後即自
　闈門而反其次矣
無尸則不餞猶出几席設如初拾踊三
　上記尸出門右几席既設賓出復位主人出即位於
　門東婦人出即位於主人之北故此記明雖無尸不
　餞而主人婦人及賓猶出也猶出斷句几席設斷句
　則情事顯然註疏以猶出几席為句辭義俱不相貫
　　尸先出則几席從之而後賓主人出無尸則主人
　主婦先出視几筵之設以致其哀慕曰拾踊三則賓
　亦出可知矣虞祔而退之賓義此於兄弟故與衆主
　人同踊
遂卒哭
　舊説卒哭謂卒去無時之哭非也記曰父母之喪哭
　無時本無分於久近如斬如剡之痛有動於中乃以
　限於既祔而不敢哭非人情蓋自啓殯以後朝廟入
　壙哭踊無算反哭以後三虞及餞哭踊無算皆自是
　而終即既祔以後殯宫朝夕奠之哭亦自是而終也
將旦而祔則薦卒辭曰哀子某来日某隮祔爾于皇祖
某甫尚饗
　薦即餞也以音同而訛或記者即以餞為薦也末虞
　既畢將夕而後餞則餞乃虞之終故曰卒辭註蓋誤
　以此為卒哭之祝辭而謂别有卒哭之祭也獻畢未
　徹而餞則不得别為一祭明矣將謂卒哭在餞之前
　不惟經記無文且其後尚有餞之哭踊不得謂之卒
　哭蓋前記至告事畢賓出而止後記别一人所為故
　始於死三日而殯終於小祥大祥吉祭凡禮事禮辭
　為前記所未備者則以所聞補之而特揭卒辭以見
　其他辭事之同也如一人所記則饗辭宜附於饗之
　下祔辭宜次於末虞之後何故言之無序若此　卒
　辭宜施於尸出門右設席置几時所以明餞神之義
　為將祔之本也疏謂迎尸之前誤　敖氏謂既餞而
　復薦於寢無此禮義
女子曰皇祖妣某氏
　父母之心哀其魂魄無歸故祔之蓋必祔廟而後可
　比於殤與無後者從祖祔食也其祭至適若長為父
　後者而止與妾母之不世祭同但妾母於適孫止而
　庶子之子可承祀女子無歸者則不及再世耳
明日以其班祔
　疏謂天子諸侯始有主士大夫無木主以幣主其神
　臆説也曾子問天子諸侯出師無毁廟之主乃以幣
　帛皮圭告於祖廟載於齊車惟受命於主故可以幣
　代耳廟既毁主猶藏之祏况無木主而專用速朽易
　蠧之幣乎　人壽以百年為極子死而已之父尚存
　者有矣父没而父之祖尚存未之有也萬有一然則
　士大夫無高祖之廟安得祔於中一以上哉禮窮則
　變必有以權制如妾祔於女君者以其事曠世不見
　故經記無文耳
用嗣尸
　註稱虞祔尚質未暇卜尸近之而義未盡也祔與奠
　告之祭相類為新死者設尸像其進見於祖祖之尸
　不必設也(人君月朔朝廟聘使/出入奠告皆不設尸)為新死者設尸而改
　卜則悖矣故嗣用虞尸理當然也
孝子某孝顯相夙興夜處小心畏忌不惰其身不寧
　未葬以前耳目思慮瞬息不在於親則為失其本心
　而無所畏忌又或昬忽懈惰則形色必違於禮故著
　之祝辭春秋傳叔向稱范武子之德曰其祝史陳信
　於鬼神無愧辭若主喪者及衆主人心無畏忌身實
　懈惰夙興夜寐無甚不寧而以此告於先靈能不怵
　然内愧而怍於族姻友黨乎先王制哭踊之節正薦
　告之辭皆所以振發人之本心而俾自循省也
用尹祭
　尹正也三虞皆以將祔告於新亡者至此乃正告於
　祖而以孫祔乃祔祭之正也不必以脯曰尹祭詁
　劉捷曰虞祭側亨至祔特豕合升乃用吉祭之正禮
　耳
適爾皇祖某甫以隮祔爾孫某甫尚饗
　時祭必祫則饗辭宜備告如一世無尸可卜則獻薦
　之儀同於因事奠告而不設尸者其事則同於以某
　妃配而受獻者惟男尸也
中月而禫
　註謂與大祥閒一月而禫記曰祥而縞是月禫則非
　閒一月明矣魯人有朝祥而暮歌者孔子曰踰月則
　其善也故曰三年之喪二十五月而畢又曰禫而從
　御吉祭而復寢古者祭必以仲月除喪之日與吉祭
　近者必一月遠者或二月三月故不以月計而惟以
　吉祭為斷後世因此定為二十七月非古制固然也
是月也吉祭猶未配
　母先父没而不配何也母之祔食於祖姑也久矣吉
　祭與祔同月祖始祧廟始遷原亡者之心不忍遽改
　其舊故遲之又久而後配也用此知惟父没廟始遷
　母祔於祖姑則其祭也亦如女子子未嫁而死及反
　父之室與歸葬於女氏之黨者從祖祔食焉耳　周
　官大宗伯六享特揭饋食即指吉祭猶未配者蓋禘
　祫四時正祭外惟此為廟祀先王之吉祭而不與時
　祭同也大戴記言諸侯遷廟事畢乃擇日而祭焉宜
　上下同之
　
　
　
　
　
　
　
　儀禮析疑卷十四
欽定四庫全書
　儀禮析疑卷十五
　　　　　　　　　　翰林院侍講銜方苞撰
　　特牲饋食
　疏謂無問廟數多少皆同日而祭畢是也又云皆先
　祭祖後祭禰則失之矣獻有多寡每獻同時而畢事
　然後節簡時寛禮意浹洽若祭分先後即兼祭祖禰
　亦日不暇給而況三廟五廟乎至天子祫祭惟隂厭
　俎豆鉶簋並陳啟户宜徹於堂東西尸入更次第以
　進既祭既嚌旋以俎簋降然後能畢獻視羣下室中
　之禮必大有變通惜今無可考耳惟牲則廟各一牢
　洛邑烝祭歲文王騂牛一武王騂牛一是也　士祭
　祖禰宜用二牲大夫三廟宜用三牢而經記無文必
　已附見於公孤之禮也神俎尸俎必用右體特牲不
　足以充四俎少牢不足以充六俎故聘禮賜饔飪一
　牢九鼎而筮一尸若祖若禰正為牲體有定雖太牢
　不可以並祀祖禰耳魯頌曰白牡騂剛公羊傳曰周
　公白牡魯公騂剛羣公不毛祫祭羣廟之主皆合食
　於太廟則主各異牲明矣　疏大夫有公事及病祭
　使人攝士則廢而引公羊傳士不及兹四者則冬不
　裘夏不葛為徵非也記曰士不攝大夫士攝大夫惟
　宗子蓋大夫之祭鼎俎服物與士庶乂絶殊器與名
　不可假人故嗣子幼則惟宗子之為士者可攝是以
　特著之若士則凡兄弟之為士者皆可攝故文略耳
　(經傳中不見庶人攝大夫士之祭蓋雖一命之/士其賓與公有司私有司不可以庶人臨之也)公羊
　傳所云乃士之失田祿而不祭者未可援據　周官
　王不與祭祀則大宗伯攝位量人職凡宰祭鬱人
　受斚歴而飲之而諸侯朝覲國中之祭不得使人
　攝何也王在是而以喪疾命攝義可通也諸侯出
　國則匕鬯不可假人(春秋傳云君怒未怠子姑歸/祭季氏亂臣不難逐君故敢)
　(干大/禮耳)以宰與宗伯之攝位知諸侯在國亦如之以
　諸侯入王之廢一時祭知王之巡狩亦如之然不
　可以終歲而缺宗廟之祀也其諸祠而出歸而烝
　與
子姓兄弟如主人之服
　主人之子嗣舉奠者也主人之孫亦老而傳之後舉
　奠者也故先於兄弟敖氏謂以服之親疏為序似未
　安
有司羣執事如兄弟服
　冠禮如加𤣥端則𤣥冠𤣥端通乎庶人之服故士之
　子姓兄弟及執事者服皆同　𤣥冠𤣥端同而於有
　司羣執事則曰如兄弟於尸於賓則曰如主人尊卑
　各以其倫亦言之序
孝孫某筮來日某諏此某事適其皇祖某子
　方舟曰適其皇祖某子則有二廟者迎禰主而合祭
　於祖廟明矣命筮之辭不及於考祖既許則父必從
　之也迎禰主或於前夕或於祭之晨二尸三尸入廟
　入室受獻行酬之儀經記無文必已詳見於諸侯孤
　卿之禮也　註謂不言妃容大祥後禫月之吉祭非
　也禮同則互備少牢特牲是也相類則參見鄉飲與
　鄉射燕與大射是也已前見則後不覆見覲禮未及
　郊以前已見於朝宗則闕是也享祖考未有遺先妣
　者必邦國禮已前見也少牢復著之示臣下之禮同
　也既見於少牢則特牲不待言矣虞未全吉故吉祭
　猶未配附記於虞特牲饋食全吉而同於祥後禫月
　之不配則義無所處矣時祭所卜惟一日則祫無疑
　也少牢特牲惟見祖而不見禰獻酢及酬亦唯見一
　尸之禮而不及羣尸記曰周旅酬六尸尚書作洛烝
　祭歲文武牲異而日同則並獻羣尸與羣尸揖讓酬
　酢之儀必已見於王室邦君之禮故於羣下不復言
　正與此經不言妃不載嘏辭覲禮闕未至王郊以前
　之義例同耳
卒筮冩卦
　疏引士冠禮註謂彼乃筮人書之此則卦者書之非
　也二篇文義未有殊異皆卦者書於方而筮者以示
　主人耳
筮某之某為尸
　註謂連言其親庶幾其馮依之非也尸未必即所祭
　者之孫屬有親疏非舉其父不可辨也虞祭有無尸
　者必五服之外不用也天子諸侯之時祭則不可無
　尸同姓皆可卜曾子問卿大夫將為尸於公是也
乃宿尸
　宿者夙戒而兼齊肅之義也古人重禮既聞期則尸
　與賓亦當各次其齊宫及祭之日齊亦三日矣
主人辟皆東面北上
　於門外北面以祖考擬尸也尸出則辟而東面不敢
　正對尸而旁立亦侍尊者之義
主人再拜尸答拜
　主人之拜尸猶答焉擯者尚未釋辭也然已知應為
　尸故不迎拜
宗人擯辭如初卒曰筮子為某尸占曰吉敢宿
　張爾岐曰如初者如初筮曰孝孫某諏此某事適其
　皇祖某子乃易去下二語而曰筮子為某尸曰吉也
尸入主人退
　主人與尸相見於門外何也尸主人子行也在門外
　乃可以神道接入其門則宜兼家人之禮故尸入而
　主人遂退也凡賓主相見之禮擯者傳言而後主人
　出尸則聞主人之至而遽出父之行不敢以賓接也
　凡戒賓出迎於門外皆面交辭惟宿尸相見而後擯
　傳言以像祖考不可以親相與言也古者卜尸必以
　孤子非孤子則祭之時父或宜加爵也宿尸時不可
　以父不出而使子迎也
某薦歲事吾子將涖之
　註以前無戒賓之文而云吾子將涖之遂謂賓在有
　司中非也詩書所稱宗廟之祭賓之重幾並於尸(詩/曰)
　(畀我尸賓/夀考萬年)士大夫之賓當以屬世交執友或州黨之
　有徳譽者苟以公有司為之則上不足為宗廟之榮
　下不足為兄弟子姓衆賓之式且以屬吏而致爵於
　主婦尤覺不倫按記序俎實賓及衆賓與公有司私
　臣各别公有司獻次衆賓則卑微甚矣而可為賓長
　乎　篇首筮日有司羣執事位在門東是時賓不與
　也經所以不具戒賓之節者冠與鄉射飲酒戒賓之
　禮衆所習也曰宿賓則前已戒可知矣篇首所謂有
　司者在鄉則閭胥里宰之類在國則官中下士假以
　祝宗人筮人雍人之號即記所云公有司也篇首所
　謂羣執事者乃隸子弟即記所云私臣也經於筮日
　舉有司羣執事乃供筮事及省牲濯器者别言宿賓
　則佐主人事尸於室中舉酬於堂上者可混而一之
　乎
棜在其南南順實獸于其上東首牲在其西北首東足
　獸腊去毛不宜置地上其體微以加於棜髙下乃與
　牲平排其足於棜上為伏狀故但言東首牲則縛其
　足而寢之故並及足所鄉也
主人及子姓兄弟即位于門東如初賓及衆賓即位于
門西東面北上宗人祝立于賓西北東面南上
　此又賓非有司之徵也主人及子姓兄弟賓及衆賓
　門東西正相對祝宗人以事先於賓故立於賓之北
　少退而西以示不敢與賓並舉宗人祝之位則其他
　有司羣執事立於賓之西南而東面北上不待言矣
　約畧言之而其人可包位亦可辨惟儀禮有此義法
　　張爾岐曰宰在門西與賓同行皆與筮位異故不
　蒙如初之文
宗人舉獸尾告備舉鼎鼏告潔
　祭前一日設器陳牲省牲視濯之儀主人兄弟賓長
　衆賓之位具詳於特牲而少牢則闕焉牲體之數實
　鼎升俎之人陳俎執匕割制升載之法具詳於少牢
　而特牲則闕焉何也牲牢鼎俎豆籩至大夫而倍加
　於士則陳執割制升載之法自宜詳於少牢若士用
　特牲魚腊牲用肺脊幹骼肩膚則已見於虞祭無庸
　覆舉也設器陳牲省牲視濯上下同之主人承祀而
　兄弟子姓從賓長備獻而衆賓助亦上下同之匹士
　以上始得廟祭其儀自宜具於特牲大夫以上宜小
　異而大同(如上大夫儐尸下/大夫不儐尸之類)至庶人祭於寢則時物
　惟力所能共并無主賓祝佐俎豆之儀法故祭禮自
　士始
夙興主人服如初
　張爾岐曰按下記惟尸祝佐食與主人同服賓及兄
　弟筮日筮尸視濯亦𤣥端至祭日則朝服𤣥端緇帶
　緇縪
羮餁實鼎陳于門外
　曰實鼎而不言割牲之人以及牲體之數骨物之别
　升俎之法饋設之位一切不見皆以見於少牢也
祝筵几于室中東面
　方舟曰周旅酬六尸惟太祖尊雖設尸而不相酬士
　大夫之禮祖禰並宜設尸即已附見於諸侯或王朝
　卿大夫之禮其次主之位獻酬之法亦宜略見其大
　者而經記之文皆似止一尸者此十七篇内莫解之
　疑姑發之以俟後之君子
土婦纚笄宵衣立于房中
　註據舅殁則姑老謂姑雖存主祭者乃主人之妻是
　也然嫠而主祭者有二焉戴記曰大功者主人之喪
　有三年者則必為之再祭則子幼或無子虞祔練祥
　族子可攝而共主婦之事者必嫠也魯語公父文伯
　之母季康子之從祖叔母也祭悼子康子與焉酢不
　受徹俎不宴繹不盡飫則退時文伯尚幼故敬姜主
　祭而康子攝文伯之事之二者必别見於他篇而今
　無考耳羣儒或援喪服傳妻不敢與焉謂妻不改適
　者不主祭而猶與於祭非也子幼族子攝祭嫠為主
　婦可也子受室妻為主婦而姑從其婦可乎宗婦之
　事不可使姑執不可與内兄弟同居賓位不可與主
　婦同居主位不可與宗婦同立北堂不可如冠禮之
　别在東壁而位於東夾蓋立於東壁俟冠者以脯見
　也若祭祀而母在廟中則主人主婦之獻長賓之致
　爵當次於尸而特舉焉事紛禮黷而義無所取不若
　齋居於内私致其哀敬為安也
主人及賓兄弟羣執事即位于門外如初
　不言子姓衆賓及門東西以曰如初則其人其位不
　必具詳也
主婦盥于房中
　饋食之饌惟主婦為最先以生時盥饋主婦職也薦
　先兩豆象生時恒食先陳醯醬也
主人在右及佐食舉牲鼎
　凡事宜尊賓而舉鼎則主人先所以致養於親者必
　自盡其力而後可求助於人也
主人降立于阼階東
　雖不迎而不敢安於堂上也至阼階東而止立視尸
　之盥待其升而從之不敢與為禮也
尸入門左北面盥
　雖為尸未即席猶有子姓之道故北面而盥
尸至于階祝延尸尸升入祝先主人從
　招延延佇延頸皆面嚮而望之之辭玩此經文義亦
　祝先而延尸以升註謂由後詔相曰延蓋據少牢饋
　食禮尸升自西階入祝從決之但少牢尸入室祝從
　非謂升階時祝亦在尸後也
主人拜妥尸尸答拜執奠祝饗主人拜如初
　隂厭主人再拜稽首及尸入則拜而不稽首何也隂
　厭乃事祖考之正禮致其恍忽以與神明交非稽首
　不足以見情尸以象神則宜微有别矣不見主人之
　面位何也虞禮尸拜受爵主人北面答拜則拜尸皆
　北面可知矣父母舅姑生時子婦拜皆北面故祭亦
　如之若西面則主婦拜尸之位西北面則主人答祝
　佐食之位也少牢祝與主人同拜妥尸何也祝貴不
　宜以私臣為之大夫之祝必官中屬士也故與長官
　同拜士之祝則朋友姻親即同官下士亦僚友無隨
　主人拜妥尸之義
祝命挼祭
　命疑當作詔以後命爾敦而誤
祭于豆間
　豆間兩豆間之隙地也惟虞祭隂厭祭於苴恐汚席
　則餘皆委於地也自冠婚至大射皆不言祭所委之
　地脯醢則於豆旁肺則於俎旁不待言也惟公食大
　夫曰上豆之間以有六豆也士虞特牲饋食皆兩豆
　故曰豆間於特牲覆舉之著吉祭與虞同也少牢四
　豆亦曰豆間以取韭菹辯㨎於三豆祭於豆間則於
　上豆之閒不待言矣
乃食食舉
　篇名特牲饋食以食為主此承上經邇黍稷舉肺脊
　而言故先食食繼以食舉下經乃承此而曰三飯告
　飽也疏乃以食為食肺則不言食食而曰三飯辭事
　有缺以乃食為食肺食舉為食正脊則指意不明當
　以敖氏為正
主人羞肵俎
　祭俎多主人既舉鼎以致敬故使執事者設之而親
　羞者惟肵俎以此俎專為尸設也
尸三飯告飽祝侑主人拜
　前此啐酒告㫖嘗鉶告㫖後此送爵主人拜尸皆答
　拜惟侑食之拜不答何也九飯者饋食之正禮也卒
　飯尸親執黍以嘏主人故侑食時亦若神式馮焉是
　以聽主人之拜而不答也
尸實舉于菹豆
　前云食舉此復實舉於菹豆代神受饗不敢盡食也
　肺周人所尚脊牲體之正故不置肵俎而實於菹豆
　示欲留以嘏主人也佐食復自菹豆舉之以加於肵
　俎示神俎之肺脊宜歸於尸而所以嘏主人者專用
　黍稷為宜也(嘏辭獨言/宜稼於田)肝亦加於菹豆而佐食不以
　加於肵嗣舉奠尸將舉以授之也
主人洗角升酌酳尸尸拜受
　每三飯主人拜尸皆不答至酳始拜受酒以行氣舉
　爵而拜興可也方食而數拜興易至哽噎故公食大
　夫禮賓再三飯皆飯畢而後降拜聖人體性作儀或
　兼涵兹義
祝受尸角曰送爵皇尸卒爵
　尸受角時主人已拜送祝受角又曰送爵言所送之
　爵皇尸已卒主人宜先拜尸之既爵也或曰言尸既
　卒爵而將還送於主人也　主賓相為禮皆受爵者
　先拜而後授者拜送爵蓋爵方在手必已授已奠然
　後可拜(執爵而拜惟主/人受嘏則然)而受者急於拜禮不敢俟其
　拜送也尸神象也故待主人拜送而後答拜
主人拜受角尸拜送
　送爵必拜雖尸酢主人亦然於士祭見禮之常至大
　夫則曰答拜與士妻獻尸不俠拜而内子俠拜義同
　示貴者事尸益嚴而尸之體益尊也
主人坐左執角受祭祭之祭酒啐酒進聽嘏
　受酢禮輕而先於受嘏何也必酳酢之小節既畢然
　後傳神語始足以明主人自始至終盡慤盡敬僾見
　愾聞之誠而彰神賜之重也啐而不飲何也尸代神
　賜爵必待嘏辭既傳稽首受黍而後敢飲神之福也
佐食搏黍授祝祝授尸尸受以菹豆執以親嘏主人
　古人於福不敢妄邀榖食人所以生雖庶人寢祭必
　具葅豆故以受黍而牲鼎服命之隆嘏辭無一及焉
　言不過物而不願乎其外也上𧃊之嘏惟胡夀建保
　室家義亦如此　主人拜妥尸之面位升鉶祭鉶之
　儀賓長羞肝牢之法祝侑尸主人之辭一切不言皆
　見於少牢
主人左執角再拜稽首受復位詩懷之實于左袂挂于
季指卒角
　敖氏謂拜不奠爵異於大夫是也云受黍不祭則未
　然乃與少牢互見而文畧耳黍者尸所親執以嘏也
　未有祭酒而不祭黍啐酒而不嘗黍者此亦如黍非
　搏不可以授人雖搏亦不可以手承故各舉其一於
　特牲見少牢之黍亦受以菹豆於少牢見特牲之黍
　亦搏而授耳
興取肺坐祭嚌之興加于俎
　祝佐食主人主婦賓長之俎不言設者其人微也義
　例於少牢主人獻祝設俎目佐食而設佐食之俎者
　不言見之不言陳俎以待薦之地何也執事之俎設
　於階間則祝佐食主人主婦賓長之俎非與祭俎肵
　俎並陳於阼階西無地可陳且少牢儐尸主人主婦
　之俎與尸侑同升並陳則特牲可知猶特牲執事之
　俎設於階閒則少牢可知皆互備也
以肝從
　不言其人微者也
酌獻佐食佐食北面拜受角
　佐食必非異姓其徵不一記云宗人獻與旅齒於衆
　賓佐食於旅齒於兄弟其明著者也見於經者北面
　受獻而無燔以其為族姓子弟也蓋薦俎與衆兄弟
　同設於階下室中無薦俎而設從獻則無是理與衆
　兄弟同薦而獨加肝燔又無是情也長兄弟為加爵
　致祝而不及佐食非以其為同姓則義無所處矣
主婦洗爵于房
　此篇無房中設洗置篚之文而曰主婦洗爵于房何
　也少牢饋食禮司宫摡豆籩勺爵觚觶几洗篚於東
　堂下勺爵觚觶實於篚卒摡饌豆籩與篚於房中是
　房中别設篚有篚則有洗士禮宜同觀此則知凡儀
　物宜具而經無其文者皆以别見而畧也
宗婦執兩籩户外坐
　執籩以宗婦燔從以兄弟長而不使衆子婦者支子
　不祭所以示正體之重耳其致恍惚以交於神明則
　與主人主婦同
佐食挼祭主婦左執爵右撫祭祭酒啐酒入卒爵如主
人儀
　主人主婦之薦俎皆設於致爵時而佐食授祭不言
　取於尸俎已見於尸俎之實祭肺三也婦人受爵祭
　啐宜於房中卒爵宜在尸前惟士妻各於其所内子
　則受祭祭之並在尸前以儐尸别舉獻薦於房中也
　然則不儐尸受祭卒爵何以與儐尸同别於士妻也
　與士妻之撫而不祭以自别於内子同義
獻祝籩燔從如初儀
　不言易爵洗獻者賛者易爵以授主婦於房中主婦
　洗爵獻祝已見於少牢
及佐食如初
　祝之俎豆獻於室中燔亦從焉佐食雖受獻於室中
　其薦與衆兄弟同陳於階下且無燔而云如初者惟
　拜獻相答之儀同耳
賓三獻如初
　主人主婦之後不繼以長兄弟而以三獻屬賓長何
　也蓋以義言之祭得嘉賓乃可以為親榮兄弟之長
　者未必其皆賢也即以情言之其為執友則厲學輔
　仁吾親徳誼所賴以成也其為僚友則當官共事吾
　親職業所資以盡也其義有過於同生而情有親於
　同姓者矣與之共襄祀事以致祖考之歡心繫族姻
　之觀聽最為重大况佐食取於兄弟既與主人主婦
　同初獻再獻矣於同姓則取其情之親於異姓則取
　其徳誼之著此禮之所以義盡而仁至也
主婦洗爵酌致爵于主人
　獻祝佐食拜其相助之勤也夫婦自致爵是亦不可
　以己乎此縁祖考存日之心凡有嘉慶燕賜必與子
　婦俱然後其心暢然亦祭義所謂思其志意思其所
　樂之切近者也嗣子少長即使舉奠亦此義也凡事
　宜夫倡而婦隨致爵則婦先而夫從何也承獻祝佐
　食之爵又飲乃致養之事不宜夫先於婦也
主婦答拜受爵酌醋
　敖氏謂婦人承男子後多不易爵非也按祭統夫人
　薦豆執校執醴授之執鐙尸酢夫人執柄夫人授尸
　執足夫婦相授受不相襲處可以婦人而承男子口
　澤之餘乎見於經者惟尸酢主婦主婦受之卒爵無
　易爵洗爵之文蓋以義言之則尸神象也婦餕舅姑
　之餘則受尸之賜何必更洗况易爵乎以分言之則
　尸子行也世母叔母乃大親仍其爵何嫌乎惟主婦
　受主人之卒爵而自酢無易爵洗爵之文蓋婦承其
　夫無所嫌且更爵易以敬也尸以神惠酢主婦主人
　以卒爵授主婦自酢何為易爵以致敬乎洗爵以致
　潔也尸及主人之爵主婦以為不潔而新之可乎及
　主人致爵於主婦然後降洗以示女之不相瀆雖夫
　之於婦猶以敬彰别此聖人因事制宜以盡精微而
　各不可易者也　有獻有酢而後禮成夫婦一體異
　於尸賓祝侑故主人卒爵主婦受爵示不敢煩主人
　之酌主婦卒爵主人亦如其禮以答之主於質以見
　情簡其儀以便事也
主婦拜受爵主人西面答拜
　或稱拜送爵或稱答拜義例不一吉祭稱拜送爵喪
　祭則曰答拜哀痛方殷不忍循獻酢之常儀也特牲
　禮主人獻祝佐食稱送爵獻賓則曰答拜祝佐食主
　事神故用獻尸之辭賓與衆賓兄弟同助祭故與衆
　賓兄弟同辭也少牢獻祝佐食及侑皆曰答拜大夫
　尊於祝佐食及侑有相臨長之義也主婦致爵於主
　人稱拜送爵主人於主婦則曰答拜婦宜自卑不得
　用敵體之辭其餘皆可以是類之惟卒爵皆曰答拜
　舍答拜無以為辭也
主人更爵酌醋
　主婦自酢所受於夫之爵不宜復洗主人自酢所致
　於婦之爵不可不更義正相發
三獻作止爵尸卒爵酢
　賓三獻爵止乃尸止而奠之俾主婦與主人交致爵
　故至是賓請尸舉所奠之爵而尸卒爵以酢賓也
　尸止爵時祝佐食已再得獻原主人之意必急欲致
　敬於賓而夫婦之相致爵乃先焉何也原祖考之意
　惠之所加莫先於主人主婦也賓作止爵又不即獻
　賓以主人初獻主婦亞獻尸隨酢焉而三獻尚未酢
　則主人之獻自不得先於尸之酢也爵既授於賓則
　賓又不可遺祝佐食之獻矣以初獻亞獻禮行於尸
　必繼及於祝佐食也既獻祝佐食則主人主婦又不
　可遺蓋不於此時致爵而更端以起事則禮繁而時
　費若於主人獻後答禮則無由及於主婦故先並致
　爵而主人獻賔轉退於賓酢主人後耳　酢下疑脱
　賓受爵三字
洗爵酌致于主人主婦
　賓有酌致於主人主婦之禮何也賓長非祖考之至
　交即鄉里之耆徳也嘉姻親故舊得良子婦以守宗
　祊故於正獻之終特酌以致慶焉所以作主人主婦
　之孝恭而為足弟子姓宗婦女賓所觀聽也其或廢
　事而失儀或素行之不類則受禮於稠人廣衆中必
　有愧生於中而大懼人有後言者矣此先王制禮所
　以隂感乎人心而漸積為風教也賓長必主人之尊
　行故不曰酌獻而曰酌致
更爵酢于主人
　主人主婦獻尸後即獻祝佐食拜其勤也賓亦獻祝
　佐食體主人之意也致爵於主人主婦慶孝子之能
　追養也洗爵而後致於主人示易以敬又以此爵將
　傳致於主婦也更爵以酢主人以主婦所飲之爵不
　可不易而遂自酢也致爵雖兼主婦而所酢惟主人
　禮統於尊者又尸於主婦子行也故有酢而賓異姓
　故不酢以自别也主婦獻祝而不獻賓祝為公有司
　地逺而無嫌也義與賓異矣　凡獻之後必有酢以
　賓於主人主婦不可以言獻故易名致爵其實獻也
　故因而酢焉
執祭以降西面奠于其位位如初薦俎從設
　主人受尸酢旋寫嗇主婦受尸酢旋獻祝佐食賓受
　獻後無他事宜反其位故自執其祭以降義當然也
　凡祭禮終則埽而埋之周官守祧既祭則藏其隋是
　也祭委於地故曰隋
主人洗觶酌于西方之尊西階前北面酬賓
　尸於祝佐食無加禮而所酢惟賓主人於祝佐食無
　酬而所酬惟賓何也祝佐食三獻皆繼尸而受爵而
　賓惟一受尸之酢故主人之獻繼以酬則賓亦三受
　爵矣況佐食相主人以養尸而未嘗親獻爵則尸無
　因而與酬酢主人主婦既各有獻又無暇更為酬酢
　也　尊四壺於兩階下本為衆賓衆兄弟弟子皆酌
　於堂上而酬於階下則禮繁而時費耳然長賓長兄
　弟亦酬於階下宗祝亦與衆賓齒佐食亦與衆兄弟
　齒又以見尊於堂下乃簡節以便事而非於衆賔衆
　兄弟有慢心也
賓坐取觶
　鄉飲酒之賓學士也鄉大夫以國政興賢能故賓於
　酬爵必辭而後取特牲饋食之賓鄉黨中齒徳並尊
　者也主人以私祭求助故賓於酬爵不辭而取之
揖復位
　獻畢而復位無揖法酬則揖何也獻尸則以卑而飲
　尊者獻祝佐食則以尊而飲卑者惟旅酬則同等者
　用以為歡故揖復位也至尸與主人主婦亦平等而
　致爵所承者則尸酢賓之爵以廣神惠故亦無揖法
主人洗爵獻長兄弟于阼階上如賓儀
　獻用爵酬用觶於酬言酌於階下西方之尊於獻言
　酢於阼階上則酌於上尊不待言矣如賓儀則主人
　亦自酢也使長賓長兄弟酢則似主人專與為禮惟
　主人自酢則禮意達於衆賓衆兄弟矣至内賓則不
　便親致爵於主人故主人自酢以達其意　禮有經
　而等者器位儀法尊卑畧同則彼此互見特牲少牢
　或詳或缺者是也禮有推而進者則於士禮道其常
　大夫之禮詳其變士獻長賓長兄弟之禮與衆賓衆
　兄弟異而大夫則同或以示少不得並於長禮之經
　也或以示貴尤當下於賤義之權也
洗獻内兄弟于房中
　不言内兄弟之位已見少牢
主人西面答拜更爵酢
　獻賓長而自酢所以該衆賓而達其意也獻長兄弟
　而自酢所以該衆兄弟而達其意也賓兄弟酢於其
　始内兄弟則於其終以兼姑姊妹與宗婦酢於其始
　則不可以相統必皆獻而後酢可該也賓獻祝佐食
　主人主婦而後自酢亦此義也
入復位
　酬賓揖復位乃復阼階下位以旋獻長兄弟衆兄弟
　也獻内兄弟入復位則主人獻事已畢復室中西面
　之位也以是見主婦長賓有事於室中主人皆不離
　其位至旅酬則室中侍尸者惟主人故尸將謖然後
　主人出
長兄弟洗觚為加爵如初儀不及佐食
　賓獻佐食而長兄弟之獻不及焉以佐食取諸子弟
　不敢受長者之禮非祝比也
衆賓長為加爵如初
　敖氏謂此加爵宜用觶似未安此承長兄弟之加爵
　宜用觚後此旅酬乃承用主人酬賓之觶耳
嗣舉奠盥入北面再拜稽首
　尸未入祝酌奠於鉶南以獻神也故尸入執奠祭啐
　告㫖而仍奠之不敢專神惠留以待嗣舉也至是親
　執以授之俾知自義率祖之重　隂厭主人再拜稽
　首者再而尸入則止於拜嗣飲神奠再拜稽首者再
　及為上𧃊受主人之酳及酢主人則止於拜義有大
　小長短於此類見之
舉奠洗酌入尸拜受
　嗣子並無獻賓事疏云獻賓賓皆酢之賓當作尸
尸祭酒啐酒奠之
　嗣酌進尸啐而奠之利獻尸不再言啐奠與嗣獻同
　可知也自主人酳尸至衆賓長加爵尸卒爵者五矣
　嗣與利分卑雖啐而不飲可也
舉奠出復位
　復子姓兄弟堂下東方之位
兄弟弟子洗酌于東方之尊阼階前北面舉觶于長兄
弟如主人酬賓儀
　張爾岐曰此下言旅酬前主人酬賓已舉西階一觶
　此弟子復舉東階一觶皆為旅酬啟端因於此時告
　祭設羞蓋旅西階一觶加爵者即作止爵次旅東階
　一觶次並旅東西二觶而神惠均於在庭矣　酬者
　主賓導飲之禮兄弟非賓故主人不酬使弟子舉觶
　而用酬賓之儀又賓長衆賓長兄弟衆兄弟已備受
　獻而賓子弟兄弟之子自質明待事以至旅酬故使
　各舉觶於其長而先自卒爵以習禮亦以均惠也周
　官大司徒以本俗六安萬民三曰聨兄弟五曰聨朋
　友春秋時祭族姓姻賓衆㑹數聚而交致其敬各盡
　其懽則所以聨之而作其親睦齒讓之心者周浹而
　深固矣
宗人告祭脀
　使衆賓衆兄弟内賓各於其獻時祭脀則日不暇給
　矣必獻時各設薦俎於其位而總告祭脀然後禮成
　而時不費
賓坐取觶阼階前北面酬長兄弟
　兄弟弟子既舉觶於長胡不使長兄弟就酬賓而轉
　使賓酬長兄弟也主人已親酬賓長矣無為又使兄
　弟酬蓋以賓雖異姓而繼主人主婦而為三獻則亦
　獻主也祝佐食已受賓獻而致爵且及主人主婦矣
　故使先酬長兄弟以終其為獻主之事而兄弟報其
　酬於禮義乃安　祭之末俾賓長兄弟長衆賓衆兄
　弟相勸酬交錯以徧而子弟與執事焉又有無算爵
　使親交相屬各引其曹自公卿大夫以及庶士比次
　而行之相厲以禮儀相尚以敦睦則孝友睦婣任恤
　之風化而怨懟忿争鬬辨之端息皆由於此所以達
　孝子敬宗收族之心而又以助流政教也
為加爵者作止爵如長兄弟之儀
　前此賓與長兄弟相酬而交錯以辯此衆賓長又作
　止爵與長兄弟相酬而交錯以辯然後衆賓長衆賓
　衆兄弟皆各受三爵
賓弟子及兄弟弟子洗
　使弟子觀禮於廟中舉觶於其長耳濡目染以至於
　成人則禮儀之度和敬之徳習與性成矣
長皆執以興舉觶者皆復位答拜長皆奠觶于其所皆
揖其弟子弟子皆復其位爵皆無算
　旅酬之爵前既以次而徧矣如再以次行酬則不勝
　杯棬者不能强而善飲者不得盡其歡且拜受拜送
　之節衆煩而難舉故無算爵長賓長兄弟各執其觶
　不相授受而奠於所欲致者之所所致者既卒觶其
　弟子為之酌又執以奠於所欲致者之所而盡去彼
　此拜興之節兩觶並行不依其人之次不計其爵之
　數故總之曰無算爵也　通經之例未有奠爵而不
　目其地者此獨為無定之辭而曰奠於其所謂其人
　所立之位不可以指定也(論語居其所而衆星共之/易大傳井居其所而遷)
　　卑者不可以揖尊而尊者可以揖卑天子揖諸侯
　諸侯揖羣臣是也酬終奠觶必揖故長亦揖其弟子
　　兄弟之子以同姓而來觀禮宜也賓亦率其子弟
　而至何也不命之士及農工商賈有寢而無廟有薦
　而無祭無由習禮而其子弟固有學於黨庠州序者
　故使為主人之姻婭及公有司私有司者各率其子
　弟而至以觀祭祀賓客之儀又使為人子孫者知必
　得廟祀然後可以盡追養之心將父勉其子兄勉其
　弟而衆厲於徳行道藝矣非僅為代長者舉觶宜與
　主黨之弟子相匹也　祝佐食賓長長兄弟獻酬已
　多而衆賓衆兄弟僅一受獻故旅酬之後又為無算
　爵使既醉者可節飲少者可充聖人制禮本末兼該
　而一以貫之如此
利洗散獻于尸酢及祝
　獻尸時祝已酌長賓有獻長兄弟衆賓長有加爵故
　佐食終事亦獻於尸又因獻尸而與祝相酢以佐食
　為同姓於祝又有主道也
祝命嘗食𧃊者舉奠許諾
　敖氏云當為祝命𧃊者嘗食舉奠許諾是也嗣子為
　上𧃊先於長兄弟者異日當承祀為主人也
主人西面再拜祝曰𧃊有以也
　此戒專為嗣子設也若徳之不類則宗廟之犧將變
　而為畎畝之禽矣所為申戒以至於三也酳有與也
　其意畧同而不可强為之解　或曰主戒嗣子而並
　及長兄弟謂今日得有田禄以將祀事皆以先人之
　徳𧃊者不可忘所自也不易以為似義亦可通
上𧃊洗爵升酌酢主人
　嗣子獨酢異日將代父承祀故因登餕受酳而獻爵
　以昭敬養也是以下𧃊有酳而無酢少牢𧃊者不酢
　非嗣子故也
主人拜受爵
　受嗣子之爵而卒爵又拜神惠之餘不可以子將之
　而有異也
其服皆朝服𤣥冠緇帶緇韠(記/)
　主人冠端𤣥以致隂幽之思内心乃合漠之本也賓
　兄弟有司朝服私有司且假大夫之臣之緇韠以外
　心見儀物之盛所謂致其濟濟漆漆也尸祝佐食宜
　與主人同心故服亦同
覆兩壺焉蓋在南明日卒奠鼏用綌即位而徹之
　張爾岐曰覆壺謂倒置其壺口下腹上以漉滌濯之
　水至明日尊於户東始注酒焉蓋即綌冪未奠不冪
　卒奠乃設之奠祝洗酌奠鉶南也即位尸即席位
賓與長兄弟之薦自東房其餘在東堂
　長賓長兄弟薦於階上則陳於東房為便其餘設階
　下則陳於東堂為便不言祝主人主婦者階上之薦
　尚出自東房況薦於室中者乎
佐食于旅齒于兄弟
　士祭其祖諸父皆與焉大夫祭曾祖從祖皆與焉而
　經但言兄弟蓋各於其輩行齒序非於主人為兄弟
　也長兄弟蓋屬尊而年長者佐食若取諸伯叔兄弟
　子姓則各於其輩行齒
尊兩壺于房中西墉下南上内賓立于其北東面南上
宗婦北堂東面北上
　北堂宜在東夾之北而户於西墉之北以達於房或
　南上或北上皆以嚮明者為上也宗婦亦東面以受
　主婦之酬又兼有賓道也
主婦及内賓宗婦亦旅西面
　時祭各有祖禰而女兄弟宗婦得羣聚於祭者之家
　何也惟命士立廟然後召延族姻祭於寢者禮必甚
　略即同為命士筮日各以其吉筮前祭後皆可以相
　助也其長者於是毖禮儀其少者於是觀奠賛尊卑
　序列獻酬相屬女教因以明彰睦婣由此深固矣
賓從尸
　主人無送尸之義故尸之出使祝先而賓從賓非主
　人雖以示送之意而不交辭不為禮與主人宿尸再
　拜稽首而尸遂入意同蓋彼時尸於主人此時賓於
　尸無辭之可致無儀之可展即以無辭與儀為禮之
　節而上大夫儐尸則拜送於門外又别有義此記所
　謂深而通也
衆賓及衆兄弟内賓宗婦若有公有司私臣皆殽脀
　先王制禮皆因人情之實以為事物之節故精粗畢
　貫而性命之理順焉如祭祀之有獻酬縁祖考之心
　必浹於子姓親賓下逮私臣而後慊而使與祭者習
　動作威儀之節以礪徳隅作敬讓親睦之風以逺鬭
　辯此固制作之精意也即以粗迹而言鷄鳴而起質
　明行事以至於昬若無獻酬飲食之節則雖有强力
　之容肅敬之心亦不免倦怠而跛踦以即事矣祭之
　事惟祝佐食主人主婦甚殷故初獻再獻即並受爵
　焉其次則賓長長兄弟其次則衆賓衆兄弟至於旅
　酬則子弟私臣宗婦内賓徧有殽脀蓋不如此則禮
　意之徬徨周浹者未能盡達而人情之饑渴疲勞者
　不能自支也天子諸侯祭末畀煇胞翟閽義亦如此
　
　
　
　
　儀禮析疑卷十五
欽定四庫全書
　儀禮析疑卷十六
　　　　　　　　　　翰林院侍講銜方苞撰
　　少牢饋食
曰用丁巳
　有事於宗廟據尚書武成名誥畢命及春秋所書魯
　事無非柔日惟洛誥烝祭歲日用戊辰豈事屬創舉
　則禮從而變與
筮旬有一日
　特牲筮日無期以旬有一日上下所同也天子諸侯
　惟致齋乃不貳事散齊於外以國事不可廢也卿大
　夫士私祭散齊宜朝而聽事事畢反齊於家古者祭
　必於仲月國君之祭卿大夫皆宿齊宫若私祭常散
　齊於家則是月之中王事國事皆廢矣
主人曰孝孫某來日丁亥用薦歲事于皇祖伯某
　士之祭稱某子以該其祖之為大夫者(大射禮於大/夫曰某子)
　大夫之祭稱伯某以該其祖之為士者大夫祭三廟
　皇祖即其曾祖也凡逺祖皆可稱皇詩曰周公皇祖
　春秋傳曰皇祖伯父昆吾　張爾岐曰註某伯且字
　也謂其字無可指且言某以擬之且者聊解經言某
　之意也非謂人之字為且字也疏大失註意士喪禮
　筮宅註某甫且字也若言山甫孔父彼處疏云孔甫
　是實字以某甫擬之是且字却甚分明可證此疏之
　失又註云大夫或因字為諡顧炎武云乃氏字之訛
以某妃配某氏
　古者諸侯不再娶以媵攝内事則配享者可定於一
　宗子雖七十無無主婦則卿大夫以下娶有再三者
　矣而配止一人故加以某妃配於某氏之上以别其
　為元妃繼妃也若元妃見出而承祀者繼妃之子則
　以生母配無疑矣若婦徳無虧殁於中道而子孫不
　以配是私其所生而黜先妣於殁後也經傳無明文
　故朱子不從伊川以生母配之説而以顔真卿家祭
　並配為宜後聖有作不可易也矣　士二廟尸必二
　大夫三廟尸必三而惟曰皇祖何也所筮之日同命
　筮之辭同舉尊者則餘可知矣尸有尊有卑入廟而
　相見必有儀儐尸而旅酬必有法經記無見焉何也
　蓋諸侯五廟天子七廟卜尸延尸之禮必前見且不
　一見矣故於大夫士畧焉
左執筮右兼執韇以擊筮
　韇不可舉以擊筮蓋以蓍觸韇而振動之文義與李
　牧銜劍徵之於柱以自刺同
乃官戒宗人命滌宰命為酒
　命滌註兼宗廟之埽除非也若黝堊丹漆則非前期
　十日所能辦埽除事輕易舉當包於官戒中宗人所
　命惟滌濯祭器耳前期十日始為酒故初成尤濁滓
　汁相將記曰縮酌用茅明酌也又曰醆酒涗於清汁
　獻涗於醆酒以初成之酒濁故用舊醳而清者以明
　之
前宿一日宿戒尸
　士前期二日宿尸以助祭者少(按曾子問喪奠至士/乃有不足則取之大)
　(功以下不足則反/之之文義可類推)比時其物必躬親之於前夕視濯
　視牲故宿尸以前二日大夫之祭官宿其職則祭之
　朝視濯可矣特牲祝命爾敦而少牢不命義與此同
　皆因事之情而為之節耳
明日朝筮尸
　士筮尸於三日之前而大夫以祭前一日何也卿大
　夫數少若早筮尸或諸侯來朝王使及貴國之賓當
　以祭之日至不易期則國事不能供易期則諸事皆
　宜重戒故僅為一夕之期然後事可必耳士則數多
　僚屬相攝國事不廢故期可早定(若遭變事宜廢祭/如曾子問所列則)
　(士與卿大夫畧同無/為筮尸之期有異)
吉則乃遂宿尸
　特牲主人親宿賓祭之日賓即位主人再拜少牢不
　宿賓並無接賓之儀位何也宿賓之儀已具於特牲
　故此篇直至盥匕而後賓見於經猶戒賓之儀已見
　於冠與飲射故特牲惟見宿賓之節而戒則無文也
尸送揖不拜
　大夫能亢其宗故雖尸之尊猶揖以送
若不吉則遂改筮尸
　祭日既定不容更緩也
既宿尸反為期于廟門之外
　註謂大夫尊宿尸而已餘使人宿之非也筮尸乃祭
　前一日事也樂器既陳以待展聲祭器既陳以待滌
　濯則賓及執事者皆在列矣何事又使人宿哉惟宜
　卜為尸者反於家以待卜耳士之筮尸前期三日故
　不得不宿賓而以祭日並祭前一日視濯視牲之時
　告耳　劉捷曰不舉接賓以下儀節以賓及子姓兄
　弟之位拜送之節視濯告具視牲告充之儀壹與特
　牲同故不言而惟舉其異者蓋祭之晨雍人廩人司
　宫但言摡器則前夕已陳而濯之不必言矣司馬刲
　羊司士擊豕則前夕已視之而告充告備不必言矣
主人門東南面
　特牲主人東面此南面以賓即公士卿大夫亦有相
　臨長之道也視殺特著有司北面則為期賓及衆賓
　壹如特牲之東面可知矣
司宫摡豆籩勺爵觚觶几洗篚
　特牲兩敦几席並陳於西堂以待設此篇不言所陳
　之地以大夫四敦陳於房中與特牲異故總於主婦
　之薦設見之几席則陳於西堂與特牲同可互見故
　文略耳
卒摡饌豆籩與篚于房中放於西方設洗于阼階東南
當東榮
　於房中舉篚則洗並設可知文略者以下篇主婦洗
　於房中見之也几不言所陳之地已見特牲
司宫筵于奥祝設几于筵上右之
　特牲祝筵几以神席與器物異不可以私臣設也大
　夫官具故二人共之又於所共别差等焉公食大夫
　則司宫設几輕重之權衡具見矣
主人出迎鼎除鼏士盥舉鼎主人先入
　士禮以舉鼎屬賓長佐食及執事之人故主人以身
　先之大夫不親舉鼎又除鼏而先入非以尊而怠於
　事也官宿其事則主人專致其内心以與神明交而
　僾見愾聞焄蒿悽愴之精愈著矣喪禮百官具百物
　備不言而事行者扶而起言而後事行者杖而起亦
　此義也又大夫則年非壯盛或不能以筋力為禮
陳鼎于東方當序南于洗西
　庭中地廣故特掲序南則知在庭之北而邇於階不
　惟鼎之位著洗之位亦愈明矣東方即特牲所云阼
　階洗西即特牲所云阼階西序南洗西位次詳於少
　牢故特牲文畧
宗人遣賓就主人皆盥于洗長朼
　卒脀而後主人盥則此時尚未盥也曰賓皆盥於洗
　可矣而曰遣賓就主人皆盥於洗何也無此文則似
　賓祝主人各以其時就盥而事不相聨於升牢之初
　言就主人與後卒脀相應則升牢時主人就洗以臨
　視並見矣特牲不著主人與祝及賓之盥以此篇既
　詳具也前此並無宿賓之文已見特牲也曰賓就主
　人則除鼏後主人先入立於洗北並見矣卿大夫之
　祭賓宜與士異魯語天子祀上帝諸侯㑹之受命焉
　諸侯祀先王先公卿大夫佐之受事焉不聞諸侯之
　相㑹祀也則卿大夫之祭同列不得為賓且祭必於
　仲月三卿五大夫俟君祭事畢各擇日以祀其祖禰
　亦無暇助同官之祭其正賓必於命士二十七人擇
　其有徳譽者(鄉射禮大夫與/則公士為賓)其次賓必取諸執友姻
　黨能自修飭者若有道有徳隠居不仕之君子則射
　鄉國政亦不敢屈為三賓卿大夫私祭必無相助之
　義　註謂長朼長賓先次賓後是也敖氏乃云賓即
　二佐食及司士蓋以下文未見賓之事耳不知匕之
　外賓别無事而升載之儀數實繁賓以匕出之於鼎
　佐食以手承(心舌之下上本末牲體之或縮或横魚/腊之宜進宜順必以手治非匕所能為)
　升而載之於俎其事本分特牲禮亦主人長賓匕佐
　食升載至儐尸之俎即用朼者升載殺其儀以示辨
　特掲於下篇則此為賓朼而佐食及司士升載的然
　無疑矣　特牲註以佐食為賓羣儒遵信但佐食於
　尸最切近每事必助焉宜以夙所親愛之子弟為之
　宗人之獻與旅齒於衆賓佐食於旅齒於兄弟則非
　異姓明矣又主人舉鼎與佐食俱尸酢主婦佐食授
　主婦祭少牢以上佐食為上𧃊下佐食為次𧃊長賓
　次賓為兩下正為𧃊本子姓族人之事故賓後於佐
　食猶嗣為上𧃊長兄弟轉為下𧃊耳
佐食上利升牢心舌載于肵俎
　心舌不登於神俎何也古者物各有象尸為祖考之
　心之所寄而代傳嘏辭故並載於肵俎若享神則貴
　氣味肺為氣主周人尚之齊酒牲體羮燔黍稷菹醢
　皆用氣味也
心皆安下切上
　安特牲載心立謂立而載於俎也必下平立之始安
　故曰安下
肩臂臑膊骼在兩端脊脅肺肩在上
　疑肩臂肩字衍蓋臂臑居左端膊骼居右端而置脊
　脅肺肩於四體之上也
卒脀祝盥于洗升自西階主人盥升自阼階
　以此知祝設几後即降立於洗旁與主人同視匕載
　也主人立洗旁以宗人命賓就主人皆盥於洗見之
　祝則以不言自某所進盥於洗見之
婦賛者執敦稷以授主婦
　不曰宗婦而曰婦賛者何也士卑凡宗人之婦嫻於
　禮者皆可賛大夫尊賛者必士之妻然後可攝盛而
　錫衣侈袂與主婦之服同也賛者再反房中取三敦
　以授主婦而惟一人以必士之妻而後可賛耳觀尸
　盥事至簡而用二宗人則知婦賛者不能多人之故
　矣
佐食啟㑹蓋二以重
　蓋二以重以黍稷二敦南北相次㑹之啟不得各從
　其敦故重之而並設於下敦之南兼明所謂㑹者即
　蓋也
祝延尸尸升自西階入祝從
　如註疏則經文當云尸升自西階祝由後延之升入
　祝從其義始明其揭祝延於尸升之上綴祝從於尸
　入之下正以明升階則祝前而入户則祝後耳蓋承
　上文祝出迎尸於廟門之外祝先入門右尸入門左
　正以當前尸而導之也故及階則延尸以登即主人
　先登客從之之義也惟自中庭及階尸行宜導升階
　宜延至入户則位定筵設無所用其導矣故及户則
　退從尸後耳
主人升自阼階祝先入主人從
　貴者多儀疑主人將入祝復出户以導之經無文猶
　特牲主人先祝而升祝先入主人從不言主人俟於
　堂以待祝至而讓之先也如敖氏説則上云尸入祝
　從此第云主人升自阼階入其入之先後本明無為
　覆舉祝先入以明其入在主人之先也
祝主人皆拜妥尸尸不言
　大夫之祝必專立之祝官如都宗人家宗人之類即
　或用官中屬士平時涉公事相臨長舊矣故與主人
　同拜妥尸於少牢乃曰尸不言以禮辭視特牲每詳
　也
尸答拜遂坐祝反南面
　註謂不啐奠不嘗鉶不告㫖以大夫之尸尊又云初
　不饗為曲而殺疏推其義以為不敢與人君同皆非
　也不饗乃事之節與特牲異也饗者薦神之辭特牲
　隂厭時未饗故至尸挼祭而舉之少牢既饗於隂厭
　時則挼祭何為而覆饗哉士始得田禄具牲鼎故以
　致味徵追養之誠大夫禄厚官具備盛禮以致享則
　酒與羮之㫖不足言矣故嘗鉶而不告㫖至儐尸始
　用賓禮啐酒告㫖則正祭不告㫖可知也但尸祭豆
　敦俎實未有不祭酒者祭酒未有不啐奠者而經無
　文豈簡殘而文闕耶抑以祭酒啐奠已見於特牲而
　不告㫖之義又於儐尸見之故文畧耶　大夫之尸
　尊惟祝不敢命挼而尸自取之不命爾敦而佐食自
　爾之則禮體宜然又挼乃禮之大節祝不命挼肺兼
　羊豕二事與特牲異故舉其大略而細節則不具焉
上佐食取黍稷于四敦下佐食取牢一切肺于俎以授
上佐食上佐食兼與黍以授尸尸同受祭于豆祭
　承上經取黍稷於四敦而曰兼與黍以授尸則兼稷
　無疑也下經曰爾上敦黍則不兼稷無疑也所以然
　者縁尸之意已所飯不敢同於神祭也尸酢主人上
　佐食取四敦黍稷以授祭則主人所受兼黍稷無疑
　也下經曰二佐食各取黍於一敦則不兼稷無疑也
　所以然者縁主人之心受神惠以祭先炊不敢用其
　半而致嘏於已則不敢受其全也　張爾岐曰豆祭
　即韭菹之祭於豆間者
上佐食舉尸牢肺正脊以授尸
　上經舉一切肺此曰舉尸牢肺正脊明上所取肺以
　墮祭此肺脊乃尸所食也其餘牢幹骼肩魚腊皆曰
　尸以舉肺脊牲體皆入肵俎而牢幹骼肩魚腊則有
　入肵俎者有留神俎者故並言尸以别之然則特牲
　之肺脊幹骼肩魚腊亦加於肵俎而不言尸何也少
　牢物備俎多故徧言尸以見其禮之盛特牲之俎無
　多其儀法已詳於少牢而一一言尸則義無所處胾
　用兩豆羮用兩鉶則幹骼肩羊豕並舉可知也
上佐食羞兩鉶取一羊鉶于房中坐設于韭菹之南下
佐食又取一豕鉶于房中以從
　但言取鉶於房中而不言實之之人初設之地以實
　豆籩鉶陳於房中已見於特牲則雍人實之於雍爨
　而升設於陳鼎時可知與不言几陳於堂西同
三飯
　特牲每三飯祝侑主人拜尸答拜少牢則祝惟八飯
　時一侑而不拜主人惟九飯時一拜侑何也牲牢鼎
　俎倍加則儀節益繁公士私臣益衆則獻酬難徧使
　掌鉶侑食壹與特牲同賓侑主人交拜則日不暇給
　矣豕鉶祭而不嘗與二佐食卒爵而不拜𧃊者不拜
　受爵皆職此之由
上佐食羞胾兩瓦豆有醢亦用瓦豆
　亦與特牲互見於鉶言房中故於豆不復言天子諸
　侯有籩人醢人卿大夫無考但據少牢有房中之羞
　則似内子所共惟糗餌粉餈酏食糝食豆籩亦有司
　共之以各有定職故不言實之之人以雍人例之可知
　也
尸又食食胾上佐食舉尸一魚
　特牲舉幹骼肩皆以獸魚從以合九飯之節也少牢
　分魚腊為二又以魚附於胾以成十一飯之數也
上佐食受尸牢肺正脊加于肵
　張爾岐曰牢肺正脊即上文所謂食舉以特牲禮約
　之方尸三飯佐食舉牢幹時尸蓋置舉於菹豆至此
　十一飯畢乃取於菹豆以授上佐食也
卒爵主人拜祝受尸爵
　特牲祝相爵而少牢無之少牢尸嘏主人有辭而特
　牲無之皆互見也蓋賓禮既爵有拜尸則不拜既爵
　而主人先拜故祝詔之士禮既詳則大夫不待言矣
　嘏辭既詳於少牢而特牲曰聽嘏則其辭無庸覆述
　矣
尸醋主人主人拜受爵尸答拜主人西面奠爵又拜
　受爵而俠拜視特牲禮有加與下經出門拜送尸同
　義位彌髙禮彌卑也凡俠拜不復答故尸於主人受
　嘏後奠爵之拜答此又拜則不答也　特牲尸酢主
　人主人拜受角尸拜送少牢則曰答拜大夫尊而尸
　以祖考臨之轉用尊長答卑幼之辭與士與下大夫
　不送尸而上大夫儐尸出門拜送同義皆使人不敢
　以富貴加於父兄宗族也
上佐食以綏祭
　惟此宜從敖氏為授祭蓋尸之墮祭神食也故既祭
　而藏之尸酢主人主人以祭始為飲者則與常時飲
　食之祭同耳安得為墮祭乎尸酢主婦上佐食綏祭
　亦然
皇尸命工祝承致多福無疆于女孝孫來女孝孫使女
受禄于天宜稼于田眉夀萬年勿替引之
　方舟曰周官不耕者祭無盛士無田則從庶人之禮
　薦而不祭故雖卿大夫之尊祝嘏所謂受祿於天者
　不過宜稼於田而已其他福祚不敢妄求也雅有楚
　茨大田頌有載芟良耜自天子以至於庶人但能知
　稼穡之艱難則百行有本所以為萬福之原也古者
　祭有嘏辭所以大警主人敬懼之心也使不能受祿
　于天則宗廟之犧為畎畆之禽矣稼不宜於田則祭
　用下牲而不敢備物矣於其身則願其眉夀而承多
　福於勿替於其子孫則願其萬年而引多福於無疆
　當致誠致慤以交於神明之際而探祖考之志意諄
　諄然命之其心有不怵然者乎上𧃊之嘏曰胡夀建
　保室家辭意尤明顯而後儒或以為無益之虚文誤
　矣
主人獻祝設席南面祝拜于席上坐受主人西面答拜
　祝即公有司其爵等亦與大夫懸隔故主人獻祝不
　拜俟祝拜而後答也　註謂室中廹狹疏推論大夫
　士廟制合室堂五架中棟以北二架最北一架為室
　似不可通即以官師之廟言之昭穆二筵各陳俎敦
　籩鉶登豆一架中何以容況東房又隔一架之半以
　為北堂乎君子將營宫室宗廟為先意者雖五架而
　廣輪之度與七架等中棟以北取三之二以為室房
　空其一以陳尊布席耶
佐食設俎牢髀横脊一短脅一腸一胃一膚三魚一横
之腊兩髀屬于尻
　特牲祝祭肺然後以肝從少牢祝俎無轉無肺之理
　疑髀乃肺字之訛也經記每連舉肺脊髀賤不宜序
　脊上以特牲取肺坐祭有明文故少牢獨云祭俎敖
　氏求其説而不得遂謂祭膚未知所據　不言右體
　所升皆下體則用神薦之餘可知矣
卒爵興
　祝不拜既爵不敢煩主人之答也祝且然則佐食可
　知矣其曰卒爵拜拜衍也
上佐食户内牖東北面拜
　佐食受獻於户内則筵祝於室中不待言矣佐食北
　面則祝南面而負北墉可知矣佐食俎設於階閒則
　祝俎設於筵前可知矣
佐食祭酒卒爵
　祝不嚌膚不拜既爵佐食不啐與賓獻祝而不及佐
　食同義以將儐尸日不足也註皆以為賤似失之
俎設于兩階之間其俎折一膚
　敖氏謂下篇獻衆賓以至私人皆有薦有脀佐食不
　宜反有脀而無薦是也疑經文本薦設於兩階之間
　而薦譌俎也觀獻下佐食其脀亦設於階間正與薦
　設於兩階之間相應且薦以豆曰薦設乃與其俎相
　應若上句為俎設則下句復言其俎義無所處而於
　文為贅矣
尸祭酒卒爵主婦拜
　特牲豆俎敦鉶並饌於隂厭尸食羞肵俎故留籩燔
　於主婦亞獻薦之少牢則别有堂上之亞獻籩豆鉶
　俎加以匕湆脀燔故主婦於室中有獻而無薦蓋專
　薦籩燔則不宜鉶俎湆脀未薦而先燔兼薦牲物則
　更無以為儐尸之薦必有獻而無薦義乃曲當故不
　儐尸則亞獻薦籩燔與特牲同
上佐食綏祭主婦西面于主人之北受祭祭之
　特牲少牢尸酢主婦佐食授祭皆不言所授何物敖
　氏謂亦黍稷肺祭蓋以少牢尸酢主人上佐食取黍
　稷下佐食取切肺以授祭而類之也所異者士妻適
　房則佐食亦於房中相授耳位於室中及受祭祭之
　與士妻異皆所以優命婦
主婦以爵出賛者受易爵于篚以授主婦于房中
　司宫饌篚於房中爵觶實於篚士禮略主婦獻尸祝
　佐食並用内篚之爵而更洗之内子則室中堂上皆
　使有司取爵於下篚宗婦傳致而内篚之爵專以酬
　内賓宗婦於房中以著威儀之盛耳
主婦洗爵獻祝祝拜坐受爵
　特牲主婦獻祝籩燔從而少牢無之以增儐尸禮不
　能更備薦籩羞燔之儀於祝也故不儐尸則籩燔與
　特牲同而儀法皆詳於此
賓長洗爵獻于尸尸拜受爵
　特牲三獻有燔從而少牢無之以增儐尸禮主婦之
　獻無籩燔而賓獻以燔從則頗其類矣然則不儐尸
　主婦之獻仍薦籩燔而賓獻亦無燔何也士牲體少
　故再獻三獻各以從薦為儀少牢二牲骨體加骼肩
　肉加胾饌已盛矣主婦亞獻已兼薦羊豕之燔故三
　獻無薦用别於上大夫以示抑損也
祝酌授尸賓拜受爵尸拜送爵賓坐奠爵遂拜
　主人受酢俠拜故賓體其意而與之同尸酢主人主
　婦始受爵時皆曰尸答拜於賓則曰拜送爵當名辨
　物各有義法於此益顯著矣賓獻尸酢始受爵時皆
　曰拜送卒爵皆曰答拜以所卒者即拜送之爵也
祝祭酒啐酒奠爵于其筵前
　祝不卒爵賓獻不及佐食以儐尸儀節有所益則不
　得不有所損也
上佐食盥升下佐食對之賓長二人備
　𧃊親者之事也嗣不舉奠則以二佐食為上𧃊若皆
　異姓則佐食不得先於賓敖氏之誤皆起於謂宗人
　所遣之賓即佐食司士耳
資黍于羊俎兩端
　義與孝經資於事父以事母資於事父以事君同蓋
　資取所進於佐食二敦之黍置於羊俎之兩端以食
　長賓次賓也
皆不拜受爵
　特牲祝𧃊主人再拜者三酳上下𧃊答拜者二祝酳
　拜者一兩𧃊卒爵答拜者二少牢前後旅拜者再主
　人授爵不拜而𧃊者亦不拜受爵以勞主人之答四
　人卒爵皆拜而主人總答一拜非為大夫位尊也其
　齒必長筋力難自竭耳
上𧃊親嘏
　特牲祝再戒𧃊者而少牢無之少牢𧃊嘏主人而特
　牲無之何也特牲之𧃊嗣子及長兄弟也故主人與
　祝原祖考之意以戒之少牢之𧃊族子弟也且有異
　姓之賓何為申戒於族子弟及異姓之賓哉若祭之
　終有嘏乃原祖考之心欲子孫常保天祿族子弟為
　佐食故可以傳嘏辭若特牲之上𧃊則嗣子也本非
　事神佐尸之人安得傳神語以致嘏哉　特牲饋食
　廟祭之節備矣故少牢獨著其禮之異者而同者則
　缺焉如祭之前夕陳鼎於門外主人子姓兄弟宗祝
　衆賓之位視濯告充之儀詳於特牲蓋其義通乎上
　下故於士舉之而知上焉者之略同也鼎實之名數
　器具之設張牲體之差等割制升載之儀法則詳於
　少牢蓋其事備於尊者故於大夫舉之而知下焉者
　之差减也至於視殺之節迎尸之儀命尸告神祝嘏
　之辭主婦不嘏之義亦通於上下然於特牲舉之或
　疑大夫之有異也於少牢舉之則知士之無以易此
　矣又有禮之節㑹不得不二篇並見者則各以小節
　之微異者相間故不厭其複制禮之由紀事之法無
　微不達是謂聖人之文
　儀禮析疑卷十六
欽定四庫全書
　儀禮析疑卷十七
　　　　　　　　　　翰林院侍讀銜方苞撰
　　有司徹
　牲俎皆同何以至上大夫而有儐尸於堂之禮也蓋
　不儐尸主人齊立室中直至禮終而後出送賓雖强
　力者難支位至國卿則年過艾耆必矣故減損室中
　之禮事而儐尸於堂中間徹饌埽室攝酒燅俎陳鼎
　之時主人得少休息於其次(周官掌次王大旅則張/氊案設皇邸祭祀張旅)
　(幂設尸次則卿大夫有事/於祖廟主人亦宜有次)上篇室事之終主人送𧃊
　而退不著其還立之位正為此也
乃議侑于賓以異姓
　就賓長而謀之也衆賓長以齒賓長必以賢故與之
　議或云主人自擇於衆賓非也曰議則非自擇之明
　矣
司宫筵于户西南面又筵于西序東面
　惟著尸侑席位乃上大夫儐尸所獨也其他席位已
　見於特牲者不復載以皆禮之大節必不可缺又不
　容有異故舉下可該上
主人出迎尸
　未祭尸像神故宿尸主人再拜稽首者再而尸答以
　揖儐則祭終而兼賓客之禮尸可答拜則主人宜出
　迎故禮終主人亦送於大門之外而尸不顧也
主人先升自阼階尸侑升自西階
　曲禮主人入門而右客入門而左主人先升客從之
　蓋壹用主賓之禮
司士合執二俎以從司士賛者亦合執二俎以從
　上篇載鼎升俎者惟正祭之牲體而儐尸則侑與主
　人主婦之俎並升是卒燅時諸俎之牲體已與祭俎
　肵俎更燅者並升於三鼎矣體既割制共升於一鼎
　而不患其無辨何也凡升於阼階上之俎皆骨體也
　尸及祝佐食之俎皆用右體祝佐食之俎既不再升
　則尸俎之外皆左體也體分左右有骨有名又各有
　俎實之數何患雍人之不能辨哉但俎之升有先後
　若骨體沒於湇中則左右先後難辨按下經惟尸與
　主人有湇而獻尸司馬執挑匕挹湇以注於疏匕者
　三則湇之入鼎者甚少(加湇以為禮非充/飲也無取於多)故牲體皆
　不掩而可次第以出之耳
雍人合執二俎陳于羊俎西並皆西縮覆二疏匕于其
上
　主人有羊匕湇羊肉湇豕匕湆豕脀湇魚一與尸同
　使十俎並陳並反空俎於其所則紛擾而非所以為
　儀故但陳二俎更番而用之知然者以益送之俎實
　既載於羊俎皆執俎以降也但俎中餘湇不可以反
　於鼎必注於别器而更挹新湇以進經記無文必已
　别見耳　疏謂肉從湇出俎中實無湇非也經以匕
　湇肉湇相對則匕湇中無肉肉湇有湇所以得名者
　顯然矣　上列尸侑主人主婦之羊俎次著匕湇通
　用二俎次列司馬司士之匕載附以俎數及俎實之
　數而總之曰卒升則豕魚之俎同時並載而燔出自
　爨升入自門亦具見矣
尸與侑皆北面答拜
　為尸設几而侑亦答拜何也立侑以侑尸也拜至時
　主人已拜侑特致其敬矣使尸降而侑不降尸升而
　侑不升尸拜而侑不拜則似與尸抗行以待主人之
　特禮惟正獻時尸拜侑不與俱以當特受主人之獻耳
司士朼豕亦司士載亦右體
　上篇特言祝命佐食徹肵俎設於堂下阼階此篇首
　言燅尸俎此復言亦右體明儐尸所用惟祭俎肵俎
　之實及右體原存户内者室中之饋雖徹而仍設於西
　北隅祝佐食之俎則降設於堂下之本位而未嘗燅
　也右體專用於薦神儐尸之俎而祝佐食之俎少分
　焉故骨體皆備左體用於侑主人主婦又分之以實
　賓及長兄弟内賓之俎故骨體多不備理宜然也
侑俎
　再見衍文
阼俎羊肺一祭肺一載于一俎羊肉湇臂一脊一脅一
腸一胃一嚌肺一載于一俎
　侑俎無羊肉湇而阼俎則有之何也儐尸卿禮也主
　人之年長矣故於阼俎獨設湇以優老也　註謂不
　言左臂大夫尊空其文非也侑尚用左體則主人不
　待言矣
卒升
　註專言載尸羊俎疏謂主婦薦籩豆後升尸羊俎因
　歴舉十一俎之事餘俎皆將薦始升皆非事理之實
　也卒燅後所升惟三鼎别無貯湇之器則湇與牲體
　並在鼎中明矣即湇少不沒牲體必諸俎同時盡升
　其體乃易辨而事不紛至卒升以後自宜首設尸之
　羊俎安得以羊俎之設謂所升惟羊俎乎
長賓設羊俎于豆西
　主人之牲俎特牲設於主婦致爵時少牢則於尸酢
　主人時何也特牲事簡時暇主人主婦賓長之獻酢
　皆畢然後夫婦互致爵陳其薦俎宜也少牢正祭畢
　别為儐尸之禮故退於正祭之後薦於儐尸尸酢時
　豆籩羊俎既薦於尸酢時故二鉶及豕俎内羞薦於
　主婦致爵時
尸升筵自西方
　特牲少牢正祭尸賓祝佐食主人主婦升筵降筵皆
　不著所自之方必已見於孤卿之禮而上下同之也
　儐尸而立侑惟上大夫有之故尸侑主人之升降獨
　詳
二手執挑匕枋以挹湇註于疏匕若是者三
　曰疏匕示有雕刻以别於升牲之匕也曰挑匕著其
　用而形制之别亦可見矣
司馬羞羊肉湇縮執俎尸坐奠爵興取肺坐絶祭嚌之
　正祭尸飯黍時已食舉食胾告飽故羞肉湇與燔惟
　嚌之而已至主婦亞獻乃嘗羊鉶
司馬縮奠俎于羊湇俎南乃載于羊俎
　正祭已嘗鉶羮此又進湇者羮有和湇無和也既進
　匕湇又進羊肉湇者九飯時所加於肵惟牲體之祭
　嚌者其衆體皆宜併歸於羊俎而於是乎載也　次
　賓所薦匕俎既執以降此時堂上惟有羊俎宜作縮
　奠湇俎於羊俎南傳寫誤衍湆
尸左執爵受燔㨎于鹽坐振祭嚌之興加于羊俎賓縮
執俎以降
　湇中羊肉宜載於羊俎故司馬奠湇俎於羊俎南而
　載之縮俎之燔則一而已尸祭嚌即以加於羊俎故
　羞燔者執俎以降别無事也
司馬横執羊俎以升設于豆東
　尸酢主人設俎以長賓主人獻侑設俎以有司何也
　以侑之助尸而加敬焉其實則主人之屬士耳而使
　長賓羞焉可乎若主人則國卿也五官之士皆屬焉
　長賓不與執事則義不協而中心亦有違矣
祭酒興
　尸啐酒以告㫖也主人啐酒以受尸之酢禮當同於
　尸也侑不敢自同於尸故減去此節
尸受侑爵降洗
　特牲少牢尸酢主人祝酌以授而尸不離其位以祖
　考之道臨之主人宜進受爵也儐尸則尸受侑爵降
　洗而主人不固辭賓主之禮然也
長賓設羊俎于豆西
　主人之俎實一與尸同何也祖考或士庶人而得用
　少牢皆由君賜故主人之俎不可加損而薦俎之人
　亦不可異同也用此知卿大夫之賓取諸公士若以
　僚友執友為賓則第宜設尸俎而不得並設主人之
　俎矣士之賓或以朋友及婣黨之有徳望者為之故
　惟主人酳尸以肝從而尸酢主人則不與也
主人北面于東楹東再拜崇酒尸侑皆答再拜
　觀此益可徵崇酒非拜飲者之充滿矣如以酒薄拜
　飲滿則宜拜於獻尸尸卒爵時不當於尸酢主人主
　人卒爵時且侑於是時非受主人之獻非已酢主人
　而與尸同拜正為益酒以獻酬乃所以廣尸與侑之
　惠耳侑前此降立於西階西俾尸專與主人為禮也
　而此時乃升正為主人之拜崇酒非專為尸而已實
　同之鄉飲酒之禮賓與介皆酢主人主人皆拜崇酒
　蓋專習飲酒之儀别無二事其時寛也祭而儐尸則
　時廹而儀不能備故侑不復酢主人而主人惟於受
　尸酢時一拜崇酒
次賓羞豕燔
　主人獻侑次賓羞羊燔侑不得儕於尸也主婦獻尸
　次賓羞豕燔主婦不得儕於主人也正祭尸所嘗惟
　羊鉶所食惟舉與胾湆燔不設故儐尸於主人之獻
　薦之所薦惟羊湆羊燔故豕之湆與燔於主婦之獻
　薦之豕有脀與主人獻之羊俎相當也加羊豕二鉶
　備物以致敬其義與正祭已薦豆籩而儐尸復設之
　同
酌獻侑侑拜受爵主婦主人之北西面答拜
　於尸曰拜送爵於侑曰答拜所以别於尸也
主婦答拜受爵酌以致于主人
　特牲禮賓獻尸畢主婦即致爵於主人而退祝佐食
　之獻於後少牢則正祭時祝佐食已受獻主人主婦
　已受尸酢至儐尸則賓再獻尸尸再酢主婦皆可緩
　故主婦先致爵於主人而退二節於後也於主人省
　酢主婦及致爵之節於賓省致爵於主婦之節不惟
　儐尸禮殺亦事增而時弗逮耳　儐尸主人不致爵
　於主婦不儐尸亦然大夫之祭儀節繁多惟夫之於
　妻可無報禮耳
主婦北面于阼階上答拜
　主婦獻尸侑皆拜送爵於主人之席北婦人與男子
　為禮必依其夫也致爵於主人而就主人之席則以
　狎近為嫌故特著阼階之位　特牲主婦致爵於主
　人曰拜送爵此曰答拜必傳冩有誤婦之於夫不宜
　貴賤異辭至親不文當以少牢為正
主婦設二鉶與糗脩如尸禮
　惟舉二鉶阼俎之牲體已前見也惟舉糗脩豕湆豕
　脀豕燔羊俎羊湆羊燔已設於尸酢也
尸降筵受主婦爵以降主人降侑降
　特牲少牢正祭尸酢主婦儀皆略而獨於儐尸之酢
　詳之何也㕘用主賓之禮其儀節多正祭所未有也
　　此主婦致主人之爵也而尸受之又不用以酢主
　婦何也雖承獻侑以致主人而本獻尸之爵故主人
　及侑雖與尸同降而不敢受爵尸獨受之以終前禮
　而後易爵以彰其别所以别嫌而明微也
主婦入于房
　尸之降為洗爵以致主婦也主婦若辭洗則宜降階
　婦人祭禮事止於堂階故入於房以辟之
主人揖尸侑
　主人從降代主婦以禮於尸也辭洗禮宜親之主人
　不得代辭故待洗畢揖尸侑以升
尸酌主婦出于房西面拜受爵尸北面于侑東答拜主
婦入于房
　㑹尸之酌則自出男女相為禮不親相與言亦不可
　使人致辭按節以赴而已即不辭洗而入於房以辟
　之義也　特牲主人受角後曰主人退則進就尸位
　以受角可知主婦執爵以出於房立卒爵執爵拜則
　復執以入於房可知其爵亦賛者受之反於篚
婦人賛者執䵄蕡以授婦賛者
　觀此則婦賛者與主婦同服必有爵者之妻益明矣
　不然則賛者再反房中取三敦以授主婦胡不使婦
　人賛者與遞代乎
司馬設羊俎于豆南
　主人主婦之薦俎羞燔者特牲不目其人必隸子弟
　私人也少牢之佐食次賓以司馬司士類之必族人
　姻黨之有爵位者
主婦執爵以出于房西面于主人席北立卒爵執爵拜
尸西楹西北面答拜主婦入立于房
　酢爵於房内惟啐之及卒爵必對尸而拜昭神惠也
　特牲尸酢主婦於房中以室事未畢也儐尸室事既
　終不宜復入以擾室神故出於房以受爵入於房以
　祭薦復出而對尸以卒爵　少牢正祭與儐尸禮互
　有詳畧鼎俎牲體之數陳器設饌之方舉鼎奠尊執
　匕設俎割制升載之法具詳於祝神之初以祭本為
　神而設也儐尸則畧舉陳設於尸前者餘無庸覆舉
　矣正祭主人獻尸惟舉尸祭尸食饋以食為本酳以
　安食非為飲酒也儐尸則薦豆籩備湆燔進飲進羞
　凡所以致養之道無不備焉正祭尸酢主人主於命
　嘏所取敦黍切肺二者而已儐尸既備養於尸故主
　人之籩實豆實俎實肉湆羞燔皆於是具焉主婦獻
　尸尸酢主婦與主人略同獻侑與祝略同而佐食則
　殺焉彼此互見義各有當也
上賓洗爵以升酌獻尸
　主人獻而尸酢焉常節也然侑自質明待事以至祭
　終則獻不可以更緩故退尸酢主人於後也主婦獻
　而尸酢焉常節也然特牲之禮主人主婦並獻祝及
　佐食故尸各因其獻而酢焉使得更事禮節乃不煩
　侑一而已故主婦繼主人以獻而退尸酢主婦並長
　賓獻尸於後蓋正祭長賓已獻尸矣則儐尸之獻雖
　暫緩焉可也　特牲賓三獻燔從而少牢無燔何也
　特牲體少故以獻皆有從為敬少牢牲體多故正祭
　亞獻三獻皆無燔至儐尸初獻羊燔從亞獻豕燔從
　三獻更以燔從則義無所取矣
侑不升
　特牲少牢酬皆不及祝佐食侑之禮不得過於祝佐
　食也酬不及而同升以視主人之酬則尸與主人轉
　不能自安故俟尸受酬畢而後與尸及主人同升筵
　以受房中之羞
乃羞宰夫羞房中之羞于尸侑主人主婦皆右之司士
羞庶羞于尸侑主人主婦皆左之
　特牲自尸以下至私人羞同時與此異何也士禮至
　祭脀獻酢酬加爵舉奠之禮俱畢矣則同時而羞宜
　也大夫之禮至尸奠酬賓兄弟之獻酢及酬未舉内
　兄弟私人未獻薦俎未陳無先庶羞之理又尸侑主
　人主婦加内羞而賓兄弟無之異時而進乃理得而
　情安也
主人降南面拜衆賓于門東
　敖氏謂未獻衆賓位在門東亦大夫之禮異於士者
　據疏士禮衆賓未受獻位本在門東
獻賓于西階上長賓升拜受爵主人在其右
　主人就西階而獻酢致敬以禮賓亦殺儀以便事也
　蓋衆賓相繼而升辯受爵若一一反阼階而拜不勝
　其煩宰夫賛酌衆賓不拜既爵皆此義也
其薦脯醢與脀設于其位
　敖氏謂此薦脀亦每獻設之異於士亦無以見其然
乃升長賓主人酌酢于長賓西階上北面賓在左
　主人酢長賓乃先於尸酢長賓何也必終賓之酢酬
　而後可以獻兄弟故退尸之酢於後以便事也賓在
　左主人在右以賓北面若主人東面以酢之則嫌於
　相臨故向與之並　凡自酢義非一端有尊其人不
　敢使酢已者主婦致爵於主人而自酢是也有如其
　禮以答之而不宜有異同者主人致爵於主婦是也
　有與衆人同得獻一人不敢專酢獻者探其意而自
　酢特牲賓獻祝佐食致爵於主人主婦而自酢此經
　主人徧獻衆賓升長賓而自酢是也蓋特牲賓承致
　爵於主婦之後主婦不得酢賓使主人專酢是自侈
　大而不讓於祝佐食也使祝專酢是自侈大而不讓
　於佐食與主人也一一親酢則禮煩而力倦惟賓自
　酢則於祝佐食主人主婦意皆達矣猶主人於衆賓
　之有旅拜也少牢儐尸主人徧獻衆賓與長賓之禮
　同使長賓專酢則似獨受主人之禮惟自酢而升長
　賓以視之則於次賓衆賓意皆達矣此記所謂深而
　通也
宰夫洗觶以升主人受酌降酬長賓于西階南
　衆賓兄弟之酬皆飲於階上惟私人升受下飲正賓
　乃升酌而降酬何也就其位以酬之不敢如衆賓兄
　弟升之使受爵也特牲尊兩壺於阼階東少牢則皆
　升酌何也士禮質故設尊於階下以取便大夫禮文
　故升酌於堂上以為榮也且天子之禮獻尊外别有
　罍為諸臣之所酢諸侯亦宜然故大夫不敢與之同
　士則無嫌　賓兄弟交錯其酬徧於子弟私人惟庭
　中地廣可行故自長賓即降酬示非殺禮於衆賓衆
　兄弟也
皆若是以辯辯受爵
　特牲獻長兄弟如賓儀獻衆兄弟如衆賓少牢則衆
　賓與長賓同衆兄弟與長兄弟同位愈髙禮愈下皆
　所以厚人倫美風俗也
主人降洗升獻私人于阼階上
　特著私人明有司執事者不在衆賓之列也國卿之
　尊於私人乃降洗以獻之而答其長以拜所謂治家
　者不敢忽於臣妾也故平時能得人之懽心以事其
　親而臨難則死其長先王以祀禮教敬則民不苟此
　其切著者
宰夫賛主人酌
　敖氏謂自獻衆賓至此凡四節惟前後兩言宰夫賛
　見其閒二獻不言賛為省文非也酬長賓宰夫洗觶
　主人受酌卒爵後主人洗升酌則宰夫所賛惟降洗
　觶而酌皆主人親之明矣獻兄弟曰主人洗升酌獻
　内賓亦曰主人洗獻則二獻並中問無宰夫之賛至
　私人乃賛酌耳且主人降洗升獻則私人之長所答
　拜者未必非親酌宰夫賛酌者惟衆私人故其文係
　於若是以徧之下也衆賓數多私人分尤卑主人終
　日拜獻禮將終不能一一自酌故使宰代若酬則不
　過賓及衆賓長二人兄弟以族為限數亦無多雖有
　逺近不宜異同内賓更無使宰夫代酌之義
尸作三獻之爵
　賓長獻而尸酢焉常節也繼獻侑正禮也乃退此二
　大節於獻私人之後何也蓋衆賓兄弟内賓私人自
　質明待事終正祭獻薦酢餕以及儐尸獻酢致爵之
　節雖强力者亦困憊矣而主人之酬尸尸侑主人主
　婦之薦羞又一節中事相聨而不可以俟更舉者故
　轉退二大節於後先王制禮體察物情運用天理曲
　得其次序如此故記曰廟中境内之象又曰聖人能
　以天下為一家中國為一人用此道爾
尸降筵受三獻爵酌以酢之
　特牲賓獻祝佐食致爵於主人主婦自酢此不自酢
　而尸酢之何也特牲尸已酢賓故祝佐食主人主婦
　不敢專酢而賓因自酢以達其意此則尸卒爵後尚
　未酢賓故俟賓獻侑致於主人而後酢焉祝佐食主
　人義不得相統尸酢則義足以統主人與侑矣蓋正
　祭尸已酢賓儐尸再酢所以禮於賓者備矣故可退
　卒爵後之酢於後以統侑與主人也
尸升筵南面答拜
　主人初奠俎以至尸酢主人尸皆北面答拜今賓授
　爵尸乃南面答拜何也尸主人子行也侑屬士也正
　祭畢自宜用主賓之禮若尸之酢賓則正祭時之秩
　節雖退於後而禮本像神自宜南面賓助主人以養
　尸自宜北面拜受爵耳
尸遂執觶以興北面于阼階上酬主人
　獻酢皆畢而尸酬主人則益自卑抑故北面於阼階
　上卒爵而酌後即就酬於阼階以達其意也
主人拜受爵尸拜送
　正祭及儐皆曰尸答拜至酬則曰尸拜送蓋禮將終
　壹用賓主之辭也
主人送于廟門之外拜尸不顧
　下大夫及士無送尸之禮以出廟門則尸子行也上
　大夫則拜送於門外又以示爵祿愈盛則於父兄宗
　族不惟宜相親倍宜自下以教民厚也不儐尸從獻
　之棗糗有司薦之儐尸則侑之從獻主婦親薦皆三
　命益恭之義
卒爵主人拜祝受尸爵尸答拜(以下不/儐尸禮)
　此亦與儐禮同上下文皆曰如儐而畫此四語於外
　何也此節次之決不可略者故覆舉以為前後之分
　界經之通例然也
主婦反取籩于房中執棗糗坐設之棗在稷南糗在棗
南婦賛者執栗脯主婦不興受設之栗在糗東脯在棗
東主婦興反位
　敖繼公謂此從獻之禮儐尸則闕之詳於堂上故略
　於室中得其義而未盡也籩為從獻義主於生人(特/牲)
　(少牢正祭酳尸以前有豆鉶敦而無籩及主婦/亞獻雖祝佐食皆有籩則義主於生人審矣)既儐
　尸則尸侑主人主婦之籩自不得於正祭薦之不儐
　尸而事尸於室中安得無從獻乎祝佐食有司也故
　有正獻之豆而無從獻之籩侑賓之選也主人主婦
　皆有從獻之籩則於侑不可闕矣儐尸之侑則從獻
　之籩及糗主婦親薦之不儐尸之祝佐食則雖有棗
　糗而有司薦之皆情理之宜也　特牲獻尸宗婦以
　籩授主婦此自反取籩以正祭主婦自取羊鉶則不
　儐尸薦籩亦宜自取也
卒爵主婦拜
　較儐尸禮無羊鉶匕湇豕脀牲同而薦不備蓋尸已
　實於正飯儐尸加鉶羮脀湇以示欲尸之饜飫而尸
　不過嚌嘗故可增損以别隆殺耳
主婦反位又拜
　儐尸禮無此拜敖氏謂夾爵拜内子正禮儐則略之
　儐宜詳不宜反略也蓋儐禮主婦拜受爵以入於房
　於尸前重拜則義無所處於房中又拜則似與薦豆
　設俎者為禮故直至出房卒爵而後拜不儐尸則進
　受爵與反位皆在尸前故義當夾拜而别為卒爵之
　拜耳
上佐食綏祭如儐
　特著上佐食之綏祭如儐者儐尸則主婦之俎實籩
　豆皆於尸酢薦之不儐尸則於賓長之致爵薦之皆
　主婦自取菹醢肺以祭惟正祭主婦獻尸尸酢主婦
　上佐食挼祭而主婦受之以祭其禮則同故特著之
次賓羞燔如尸禮卒爵主婦受爵酌獻二佐食亦如儐
　正祭祝之豆俎牢肝皆於主人之獻設之故主婦之
　獻所設惟籩燔佐食之薦脀皆於主人之獻具之主
　婦惟獻爵故一與儐同
賓長洗爵獻于尸尸拜受賓户西北面答拜爵止
　儐尸禮止爵在主婦致爵尸酢主婦之後此在主婦
　致爵之前何也主婦致爵尸酢主婦二節雖以儐尸
　而行於堂上本正祭室中之事也故先舉之而後酬
　尸薦羞及一切獻酬之事繼焉不儐尸則次第畢室
　中之事而後舉堂上庭中之事是以在主婦致爵之
　後也尸酢主婦則已於主婦獻後舉之矣
佐食設俎臂脊脅肺皆牢膚三魚一腊臂
　主人之薦俎至是始設何也尸酢主人時佐食酌酢
　授祭主人受而祭啐尸親執黍以命嘏主人受而卒
　角懷黍自不得雜進主人之薦俎以混之過此則惟
　主婦之致爵可設故壹與特牲同惟儐尸則特設於
　堂上以尸酢主人並無他事也
獻祝及二佐食
　特牲長兄弟衆賓長於尸有加爵而儐尸則無之不
　儐尸則次賓長獻尸以當加爵而長兄弟無獻長賓
　於佐食補獻而主人於主婦不致爵皆量時度事以
　權其輕重而損益之也
賓答拜受爵酌致爵于主婦主婦北堂司宫設席東面
　正祭主人主婦雖受尸之酢而其薦俎從獻不於是
　焉設蓋方致其誠慤以與神明交不可以是閒之也
　不儐尸主婦之薦俎乃於賓致爵設之何也大夫禮
　主人不致爵於主婦舍賓致爵無可設也主婦位在
　房中故席設於北堂祝有本位而薦設於室中何也
　尸在室惟主人與祝不可須臾離主人出獻則祝侍
　祝出盥則主人侍至佐食則當事户外南面無事庭
　中北面故受爵於室而俎設於兩階之間　儐尸尸
　在堂則設薦於房主婦出房以受爵祭薦畢出房以
　卒爵於尸前可也不儐尸尸在室中以象神而忽虚
　其位以授爵於北堂不可也況降階而洗爵乎賓則
　自獻尸而外本無位於室中則入北堂以授爵而主
　婦即於是卒爵焉事便而禮亦宜之
卒乃羞于賓兄弟内賓及私人辯
　儐尸羞於旅酬後此獻畢即羞何也儐尸之旅酬者
　再故俟尸與侑舉旅之後薦羞此無尸侑舉旅之節
　則獻畢即羞可矣
賓長獻于尸
　儐尸禮上賓獻侑衆賓之長惟獻尸而不及侑不儐
　尸衆賓長並獻祝而致爵於主人主婦蓋事簡時暇
　禮節可伸
賓兄弟交錯其酬無算爵
　儐尸禮二人舉酬於尸侑賓一人舉爵於尸然後行
　爵無算敖氏及李寳之疑無此二節為文脱非也乃
　辟上大夫之禮而下比於士耳　註不别白疏謂闕
　旅酬獨行無算爵非也旅酬之禮自天子達於士祭
　之大節也上大夫併儐尸於祭之日事充而時蹙矣
　猶不廢旅酬下大夫不儐尸而反闕焉何義乎蓋其
　禮既見於特牲饋食又見於少牢儐尸故文略耳且
　經既曰賓兄弟交錯其酬又曰無算爵辭意甚顯而
　曰獨行無算爵可乎況無算爵因旅酬而旁推之禮
　也廢旅酬而行無算爵則無其本矣李氏寳之敖氏
　繼公皆知註疏之誤而獨以經文不曰如儐為疑不
　知儐尸之禮乃上大夫所權制而旅酬及無算爵則
　上下通行之經禮也安得曰如儐禮乎　賓兄弟交
　錯其酬則衆子弟必各為長舉觶亦文略也
利洗爵獻于尸
　特牲長兄弟有加爵而佐食復有獻所以與賓長之
　獻衆賓長之加爵相疇同姓異姓皆再進爵也少牢
　則無長兄弟之加爵而次賓有加爵與特牲同終於
　利獻尸祝蓋利即佐食佐食必兄弟之賢者也如舊
　説佐食為異姓則賓長衆賓長獻尸之後復使異姓
　獻而長兄弟衆兄弟竟無事尸之禮惟與賓相酬義
　必不然然則儐尸之禮長兄弟何以竟不獻尸也時
　不逮也於主人之致爵於主婦賓之獻祝致爵於主
　婦三大節皆減去則無暇受長兄弟之加爵可知矣
卒𧃊有司官徹饋饌于室中西北隅南面如饋之設
　既𧃊而復以饋饌於神側何也黍稷四敦尸所食惟
　上敦之黍及牲體之加於肵者𧃊增進一敦其二敦
　未動也𧃊所食惟舉膚鉶羮豆湆牲俎亦未動也故
　可重陳并納一尊以為陽厭而不為䙝乃孝子之心
　不欲神之遽離於室而非欲其更饗之也　豆與敦
　始設者主婦宗婦而終則有司徹之以祭既畢尸祝
　主人皆出而有司尚有事於室中婦人不宜入室也
　故衆賓有司皆退然後婦人徹室中改設之饌
　
　
　
　
　
　
　
　儀禮析疑卷十七
