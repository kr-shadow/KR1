#+TITLE: 春秋胡傳考誤-明-袁仁
#+DATE: 2018-05-12 10:14:36
#+SOURCE: github.com/kanripo/KR1e0085 master 8a041e77                
欽定四庫全書　　　　　經部五
　春秋胡傳考誤　　　　　春秋類
　　提要
　　　　(臣/)等謹案春秋胡傳考誤一卷明袁仁撰仁
　　　　有尚書砭蔡編已著録是書前有自序謂宋
　　　　胡安國憤王氏之不立春秋承君命而作傳
　　　　志在匡時多借經以申其説其意則忠而於
　　　　經未必盡合其説良是至謂安國之傳非全
　　　　書則不盡然安國是編自紹興乙夘奉勅纂
　　　　修至紹興庚申而後繕本進御豈有未完之
　　　　理哉然其抉摘安國之失如周月非冠夏時
　　　　盟宿非宿君與盟宰渠伯糾宰非冡宰伯非
　　　　伯爵夏五非舊史闕文齊仲孫來之非貶召
　　　　陵之役齊桓不得為王徳管仲不得為王佐
　　　　首止序王世子於末非以示謙晉卓子立已
　　　　踰年非獨里克奉之為君季姬之遇鄫子非
　　　　愛女使自擇壻鼷鼠食牛角非三桓之應正
　　　　月書襄公在楚非以存魯君之名吳子使札
　　　　非罪其讓國左傳莒展輿事以攻當為已攻
　　　　齊豹非求名不得歸鄆讙龜隂非聖人自書
　　　　其功獲麟而誇以簫韶河洛為傳者之陋皆
　　　　深有理解他若㑹防一條義不係於胡傳蔡
　　　　桓侯一條謂塟以侯禮亦以意為之别無顯
　　　　証石之紛如本非大夫不應與孔父仇牧一
　　　　例見經仁一概排之則吹求太甚矣乾隆四
　　　　十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
左氏公羊氏穀梁氏皆傳春秋者也傳未必盡合乎經
故昔人詩云春秋三傳束高閣獨抱遺經究終始卓哉
宋胡安國憤王氏之不立春秋也承君命而作傳志在
匡時多借經以申其說其意則忠矣於經未必盡合也
况自昭定而後疎闕尤多嵗中不啻十餘事止一傳或
二傳焉其間公如晉公如齊公㑹吳于鄫之類皆匪細
事皆棄而不傳則非全書也明矣近世業春秋者所尊
惟胡余懼其沿派而失源也作春秋胡傳考誤知我罪
我亦任之而已袁仁撰
欽定四庫全書
　春秋胡傳考誤
　　　　　　　　　　　　　明　袁仁　撰
春王正月(隠公元年/)
　謂正月為建子之月是也謂春為夏時非也四時一
　氣也氣有四始天之氣始於子地之氣始於丑人之
　氣始於寅物之氣始於卯物不可以為始而天地人
　則可以更建故周正建子朔用半夜春從子始得天
　統也商正建丑朔用鷄鳴春從丑始得地統也夏正
　建寅朔用平旦春從寅始得人統也故春王正月左
　氏謂周正月是巳不然夫子雖聖豈敢擅改正朔乎
　且謂夏時冠周月經當書冬王正月葢周之春廼夏
　之冬也今書春王正月固周時周月矣又何疑乎而
　又何從而附㑹之乎
九月及宋人盟于宿
　傳曰内稱及外稱人皆㣲者其地以國宿亦與焉微
　者盟㑹不志于春秋此其志者有宿國之君也按宿
　邑名也見穀梁今謂宿君與盟則謬矣八年宿男卒
　榖梁傳云未能同盟以男卒也宿非同盟信矣夫元
　年九月及宋人盟于宿不稱公則及而盟者魯臣也
　十年夏翬帥師㑹齊人鄭人伐宋則㑹而伐者亦魯
　臣倐而盟倐而伐皆聽其臣為之而公若無與焉春
　秋微㫖也故此盟惟重宋而已若謂有宿君而後志
　豈不悞哉
冬公㑹齊侯于防(隱九年/)
　傳㑹于防謀伐宋也按防當作祊字悞耳不然防乃
　宋邑下文辛巳取防是也豈有謀伐宋而即㑹于宋
　邑者哉防公羊作邴故知為祊也
夏天王使宰渠伯糾來聘(桓四年/)
　隱元年天王使宰咺來歸恵公仲子之賵公羊云宰
　者何官也曷為以官氏宰士也葢宰不獨冢宰凡少
　宰亦宰也宰夫亦宰也胡皆以為冢宰則悞矣周之
　制冢宰總百官豈可一日離朝廷者而乃逺使列國
　乎以伯為爵亦悞
九月丁卯子同生(桓六年/)
　傳曰唐虞禪夏后殷周繼春秋兼帝王之道賢可禪
　則以天下為公而不拘於世及之禮子可繼則以天
　下為家而不必於讓國之義此臆説也春秋王者之
　書也王者繼而不禪故定嫡庶正名分春秋以王者
　之道繩天下足矣何必禪哉書曰子同生所以謹世
　及之禮也
夏五(桓十四年/)
　公榖皆以為傳疑胡氏因之遂謂疑而不益見聖人
　之慎也夫傳疑者謂事之可疑者也事可疑則闕之
　禮也五下漏月字有何疑而不益哉儒者泥文昧理
　往往見悞書則悞説之三豕渡河蔽也久矣
癸巳葬蔡桓侯(桓十七年/)
　春秋諸侯凡葬皆稱公此獨稱侯啖助以蔡季之賢
　知請諡也胡傳因之愚聞孔子曰死葬之以禮春秋
　諸侯犯名僭上雖伯子男皆用公禮葬則書公者明
　其僭禮也惟蔡季賢葬不僭禮故侯之豈獨以請諡
　之故哉
冬十有一月癸未齊無知弑其君諸兒(莊八年/)
　徒人費遇賊于門先入伏公出而鬭死石之紛如死于
　階下皆死節之臣然非孔父仇牧荀息之比父牧息
　之存亡皆有關乎其君者故書之若費與紛如則微
　者故不書耳今謂費等為逢君之惡為致亂之臣雖
　死于難與自經于溝瀆而莫之知者猶不逮焉則過
　矣若果為致亂之臣則春秋誅意之典安得不書以
　懲天下惟其無關於治亂故畧之耳
春王正月公敗齊師于長勺
夏六月齊師宋師次于郎公敗宋師于乘丘(皆莊十年/)
　按九年及齊師戰于乾時我師敗績胡傳云内不言
　敗此言敗者為與讎戰雖敗亦榮也及十年齊人侵
　我而敗之于長勺齊摟宋伐我而敗宋于乘丘胡一
　則曰責魯一則曰交譏之悞矣齊人殺桓公是我不
　共戴天之讎也彼不來攻猶将伐之况入我境而敗
　之何譏乎胡特泥于詐戰曰敗之一言耳春秋事美
　惡不嫌同詞有以敗而示與者有以敗而示奪者不
　以文害詞可也况書我師敗績敗尚為榮今書敗齊
　師豈為辱乎
秋宋大水(莊十一年/)
　胡傳凡外災告則書悞也春秋非諸侯之事乃天子
　之事也故不獨紀一國之災而紀天下之災按經文
　云夏五月戊寅公敗宋師于鄑秋宋大水我方敗宋
　師則宋魯敵國也其不告可知矣梁山崩公羊謂為
　天下紀異是也如謂外災告而後書則昭九年夏四
　月陳災是時陳巳亡矣孰告而孰書之耶
冬齊仲孫來(閔元年/)
　胡傳云不稱使而曰來者見桓公使臣不以禮仲孫
　事君不以忠也以桓公不能討賊為使臣不以禮仲
　孫不能勸君討賊為事君不以忠此皆過刻之論非
　春秋本㫖
冬齊髙子來盟(閔二年/)
　傳云齊桓公使将南陽之甲至魯而謀其國其命髙
　子必曰魯可取則兼其國以廣地魯可存則平其亂
　以善隣此誣之也既曰來盟則必主于平亂矣故公
　榖皆以為善之若桓公有取魯之心當在髙子未來
　之先不當在髙子受命之日矣
夏六月邢遷于夷儀齊師宋師曹師城邢(僖元年/)
　傳謂美齊桓有救患之功是也又謂以王命興師者
　正能救而與之者權則悞矣葢權不離正非正外有
　權也世至春秋王綱不振征伐㑹盟諸侯莫禀命焉
　此夫子所隠也於其中有能攘夷狄尊中國而救災
　恤患者則亟與之與之所以尊王也皆正也非權也
冬十月不雨(僖二年/)
春王正月不雨夏四月不雨(僖三年/)
自十有二月不雨至于秋七月(文二年/)
自正月不雨至于秋七月(文十年/)
　傳據榖梁謂每時而一書憫雨也憫雨者有志乎民
　者也厯時而總書不憂雨也不憂雨者無志乎民者
　也以僖公之賢文公之怠而例觀之是則有然矣然
　僖公之時書十月不雨則十一月十二月未必不雨
　也書正月不雨其二月三月未必不雨也其書法自
　應每時而一書文公之時十有二月不雨使正月至
　六月其間或有雨焉則不得書自十有二月不雨至
　于秋七月矣既厯時而不雨自應厯時而總書據事
　紀實故謂之實録強生意義非讀春秋之法也
冬十有二月公孫兹帥師㑹齊人宋人衞人鄭人許人
曹人侵陳(僖四年/)
　傳稱桓公致勤于鄭振中夏之威㑹于陽榖惇逺國
　之信按兵于陘修文告之辭退舍召陵結㑹盟之禮
　存此心以進善則桓有王徳而管氏為王佐矣此悞
　也按救鄭㑹陽榖伐楚次陘屈完來盟桓公霸迹偉
　矣然而皆所謂假之者也皆仲尼之徒所羞稱者也
　如存此心以進善雖善亦粗功在王室業滿寰區適
　足以濟其私而已矣故改此心以修徳則可存此心
　以進善則不可
公及齊侯宋公陳侯衞侯鄭伯許男曹伯㑹王世子于
首止(僖五年/)
　傳云書及以㑹者若曰王世子在是諸侯咸往㑹焉
　示不可得而抗也此論甚正既而云後世論其班位
　有次于三公宰臣之下亦有序乎其上者則将奚正
　自天王而言欲屈逺其子使次乎其下示謙徳也自
　臣下而言欲尊敬王世子則序乎其上正分義也此臆
　説不可為訓名分之嚴一毫不可假一日不可廢奈
　何屈逺其子以示謙哉春秋之法王人雖微必序于
　諸侯之上此序王世子于其下者尊王世子也胡傳
　前説是已非謙也
晉里克弑其君卓(僖十年/)
　傳云國人不君奚齊卓子而曰里克弑其君卓何也
　是里克君之也此説謬也里克弑奚齊而曰殺其君
　之子奚齊奚齊葢未踰年之君也卓則踰年改元矣
　故書法如是若曰里克君之則宋督弑其君與夷宋
　萬弑其君捷豈皆國人不君而督萬君之者耶
夏六月季姬及鄫子遇于防使鄫子來朝(僖十四年/)
　按左傳鄫季姬未寧公怒止之以鄫子之不朝也夏
　遇于防而使來朝此所謂案也胡傳乃謂魯公鍾愛
　其女使自擇配故得與鄫子遇于防而遂以季姬歸
　之其意以季姬書名而未繫諸國為女而非婦故背
　左氏而以意立説然豈有未嫁之女而與諸侯相㑹
　者哉其誣罔甚矣春秋之法有宜稱字而不稱有不
　宜稱字而稱者有宜繫國而不繫有不宜繫國而繫
　者皆其與奪之微機也今執其稱字不繫國而疑其
　為未適人之女則其讀春秋也亦固矣况如逆婦姜
　于齊以夫人婦姜至自齊皆未婚而稱婦者也齊人
　執子叔姬齊人來歸子叔姬皆既嫁稱字而不繫國
　者也豈未之考耶
齊人侵我西鄙公追齊師至酅弗及(僖二十六年/)
　榖梁云人微者也其侵也稱人其追也稱師以公之
　弗及大之也此論是也胡云少則稱人衆則稱師前
　書齊人是見其弱以誘魯也後書齊師是伏其衆以
　邀魯也此論未必然若伏其衆以邀魯何為追至酅
　而弗及也哉既云弗及則齊人無伏可知矣下及楚
　人戰于城濮楚師敗績亦先稱人後稱師先稱人微
　子玉也後稱師大文之功也非先寡後衆之謂
春王二月甲子晉侯及秦師戰于彭衙秦師敗績(文二年/)
　傳曰敵加于巳而已有罪焉引咎責躬服其罪則可
　矣已則無罪而不義見加諭之以辭命猶不得免焉
　亦告于天子方伯可也若遽然興師而與戰是謂以
　桀攻桀何愈乎愚謂敵人以不義來侵諭之辭命可
　也告于天子方伯可也如謂不當興師則迂矣冦兵
　壓境宗社安危所係不興師則坐而待之耳况前既
　曰敵加于巳不得巳而起者謂之應兵言出于爾而
　忘之邪然則晋果無罪乎曰有罪罪不在興師應敵
　也秦師之來為報殽之役則所以致今日之戰者在
　晉不在秦以晉為主而書及孰曰不當
楚子入陳(宣十一年/)
楚子圍鄭(宣十二年/)
　按公羊傳例戰不言伐圍不言戰入不言圍滅不言
　入書其重者楚子縣陳葢滅之矣而經止書入其于
　鄭也入自皇門至于逵道葢即其國都矣而經止書
　圍曷為悉從輕典胡傳以為臣弑君子弑父諸夏不
　能討而夷狄能討之春秋取大節畧小過故從末減
　此論未為全謬然知其一不知其二也按楚子雖縣
　陳然卒從申叔時之言而復封陳則不言滅而言入
　者葢實録也楚子雖入鄭卒退三十里而許之平則
　不言入而言圍者亦實録也若謂討弑逆而從輕典
　於陳猶合於鄭則非何以知其非也十一年楚子陳
　侯鄭伯盟于辰陵則楚固恕其罪矣方盟而忽伐之
　中或怒其不服焉耳隨武子所謂楚子討鄭怒其貳
　而哀其卑叛而伐之服而舍之是也豈正其弑逆之
　謂哉
夏五月宋人及楚人平(宣十五年/)
　傳謂宋華元楚子反自以情實私相告語取必于上
　以成平國之功而其君不預知焉故不稱卿而稱人
　此説非也按楚築室反耕者宋人懼使華元夜入楚
　師登子反之牀而起之曰寡君使元以病告則華元
　之出承君命也非其君不預知也華元以情告曰敝
　邑易子而食析骸以爨子反亦告曰吾軍亦有七日
　之糧子反以告莊王莊王怒子反曰以區區之宋猶
　有不欺人之臣可以楚而無乎莊王曰諾舍而止亦
　非其君不預知也觀楚子欲處而子反欲去則取必
　于上或有之謂其君不預知則過矣聖人不以信易
　食者寧使國人咸餓以死而卒不可懐詐以相與也
　春秋之世猶有華元子反王道之在人心葢未盡冺
　哉然則曷為人之其臣謀之而其君聼之獨書其君
　則遺臣獨書其臣則遺君故書曰宋人及楚人平主其
　臣而亦不遺君也曷不書宋及楚平而必曰人哉人
　者主華元子反也事起于華元子反而後其君從之
　故曰人又起于華元而子反從之故曰及
春王正月鼷鼠食郊牛角改卜牛鼷鼠又食其角乃免
牛(成七年/)
　傳引許翰曰小害大下賊上食而又食三桓子孫相
　繼之象也此未必然愚謂魯之郊禘非禮也故春秋
　僖三十一年四月四卜郊不從宣三年正月牛傷乃
　不郊成十年四月五卜郊襄七年四月三卜郊十一
　年四月四卜郊定十五年正月牛傷哀元年正月牛
　傷聖人皆謹而書之見祀非其分天地鬼神皆不相
　佑其㫖微矣若以鼷鼠食牛角為小害大下賊上則
　魯侯僭天子禮樂之明騐也諸侯僭天子然後大夫
　僭諸侯於三桓乎何誅
三月乙巳仲嬰齊卒(成十五年/)
　嬰齊者公子遂之子公孫歸父之弟也公羊謂歸父
　出奔齊魯人徐傷其無後也使嬰齊後之故書曰仲
　嬰齊胡氏因之非也歸父弑君之賊其無後也何傷
　且以弟後兄聖人因而不革非化工之筆矣宜主榖
　梁之説穀梁云此公孫也其曰仲何也子由父疏之
　也盖孫以王父字為氏正也子以父字為氏變也曰
　疏之者隔而逺之也世近則親逺則疎子而字父推
　而逺之云爾
九月辛丑用郊(成十七年/)
　公榖皆云用者不宜用也胡傳既因之矣又引或曰
　葢以人饗叩其鼻血以薦也甚謬削之可也後書曰
　始用人于社則前乃末之用矣
冬仲孫蔑㑹晉荀罃齊崔杼宋華元衞孫林父曹人邾
人滕人薛人小邾人于戚遂城虎牢(襄二年/)
　中國為鄭之不服故城虎牢葢以威鄭非為鄭守也
　非為鄭守安得而繫諸鄭乎傳稱據地設險可貴有
　是險而不能守故不繫於鄭非也
楚公子貞帥師圍陳十有二月公㑹晉侯宋公陳侯衞
侯曹伯莒子邾子于鄬鄭伯髠頑如㑹未見諸侯丙戌
卒于鄵(襄七年/)
　世衰道微臣或弑其君子或弑其父故孔子懼而作
　春秋春秋大義為誅亂臣賊子也然有不弑而書弑
　者如趙盾以不越境書許世子以不嘗藥書鄭歸生
　以憚勞懼讒書楚公子比以不能效死書齊陳乞以
　廢長立㓜書之也有弑而不書弑者如衞桓則以嫡
　母宋殤則以亟戰疲民齊襄則以行同鳥獸鄭夷則
　以侮慢大臣蔡固則以淫而不父陳平國則以殺諫
　臣而通于夏氏楚䖍則以多行無禮呉餘祭則以輕
　近刑人晉州蒲則欲盡去羣大夫而立其左右是也
　葢畫工能像萬物之形而化工則併其神而鑄之像
　形者得其似鑄神者得其真春秋者化工之筆非畫
　工之筆也故凡不弑而書弑者非以大逆誣臣子也
　迹不弑而心弑聖人誅其心而懼之也弑而不書弑
　者非縱之也殘賊之人謂之匹夫誅匹夫不可謂弑
　君也按左氏鄭僖公為太子時適晉不禮子罕適楚
　不禮子豐及将㑹鄬子駟相文不禮焉傳者諫不聽
　又諫弑之則殘賊之人與鄭夷陳平國等耳書曰卒
　于鄵其㫖微矣胡傳從公榖謂僖公欲從中國其大
　夫欲從楚而弑之豈不悞哉審如是則鄭僖乃賢君
　矣孔子安得而不正其大夫之罪哉胡氏此傳葢曲
　説也
十有二月甲寅天王崩乙未楚子昭卒(襄二十八年/)
　按夏厯十二月無甲寅非無乙未也左氏謂王人來
　告䘮問崩日以甲寅告故書之懲過也其説是巳胡
　謂閏月之騐非也
春王正月公在楚(襄二十九年/)
　傳云嵗之首月公在他國者有矣此獨書公在楚者
　外為夷狄所制以俟其葬而不得歸内為強臣所逼
　欲擅其國而不敢入故特書所在以存君也愚謂上
　書十有二月甲寅天王崩乙未楚子昭卒下書春王
　正月公在楚不奔天子之䘮而奔楚人之䘮據事直
　書而罪見矣故嵗首之月公在他國不書而此獨書
　所以正名分也豈獨以夷狄所制強臣所逼而巳哉
呉子使札來聘(襄二十九年/)
　按左氏備載季札之事葢賢者也公羊云呉無君無
　大夫此何以有君有大夫賢季子也榖梁云呉其稱
　子何也善使延陵季子故進之也胡氏謂季札辭國
　而生亂故不稱公子以貶之春秋之時僭亂多而遜
　讓少夫子嘗曰能以禮讓為國乎何有而於夷齊泰
　伯實亟稱焉葢重讓也於延陵季子而復譏之其責
　人不太甚乎上書晉侯使士鞅來聘下書呉子使札
　來聘君皆書爵臣皆書名而又書使實以使之得人
　也公榖之説是矣
十有一月莒人弑其君宻州(襄三十一年/)
　左氏稱莒子生去疾及展輿既立展輿又廢之莒子
　虐國人患焉展輿因國人以攻莒子弑之乃立信斯
　言也則子弑其父也而春秋有不書者乎此安國先
　生所心疑而未解也故引趙匡謂以字乃之字𫝊寫
　悞耳展輿因國人之攻莒子弑之乃立其意是也其
　説非也按以作㠯㠯已古共一字正則為巳倒則為
　㠯也其義則舊説象气之出而收止也又用也葢一
　字而兩義也今執用之義則誠如胡氏所疑若通以
　收止之義則展輿因國人巳攻莒子弑之乃立乃字
　與以字正相應國人弑莒子于先而展輿立于後則
　書莒人弑其君宻州正實録耳
冬十有一月己酉楚子麇卒(眧元年/)
　楚令尹圍将聘于鄭未出境聞王有疾而還入問王
　疾縊而弑之并其二子而自立是弑也今書卒者何
　胡氏以為中國不能致討他年又得大㑹諸侯于申
　若正以弑君将恐天下後世以簒逆之賊非獨不必
　致討又可從之以主㑹盟而無惡矣此説非也厯考
　春秋所書弑君而後與㑹盟者衆矣何所不書而彼
　書大率弑而不書者皆所謂匹夫也弑者不足責矣
　見弑者有罪則沒其弑而不書此孔子自謂竊取之
　義非史官之舊文也况圍之弑逆薳罷之聘穆叔知
　其将有大事矣虢之㑹蒲宫執戈諸國之大夫皆知
　其情矣黑肱伯州犂之出鄭子産又知其将行大事
　矣郟敖為君獨不察焉則養成弑逆之罪者誰乎卒
　而不弑非過也且下書公子比奔晉則其實亦不可
　掩矣
夏五月戊辰許世子止弑其君買(昭十九年/)
　按左氏夏許悼公瘧五月戊辰飲太子止之藥卒太
　子奔晉夫曰瘧則非必死之症戊辰飲太子止之藥
　卒以是日飲藥即以是日卒則其卒也藥故也懼而
　奔晉則太子亦自知其父之由我而卒矣書之曰弑
　雖世子且心服也孰曰不宜胡氏乃曰止不嘗藥也
　又引醫不三世不服其藥及夫子未逹不敢嘗之事
　以為疾之當慎然則世子止之䝉弑者豈徒以不慎
　之故哉愚謂世子非不嘗藥也實有無君之心也觀
　止之自責曰我與夫弑者則其為弑也其心有不容
　自昧者矣哭泣歠飦粥嗌不容粒未踰年而死其責
　之深悔之切則必負罪之重有他人所不知而巳獨
　知者以一念之不正而負終天之大惡世嘗有是也
　雖痛悔何及乎
夏曹公孫㑹自鄸出奔宋(昭二十年/)
　公羊云奔未有言自者此其言自何畔也畔則曷為
　不言其畔為公子喜時之後諱也榖梁云自鄸者専
　乎鄸也曹無大夫其曰公孫何也言其以貴取之而
　不以畔也榖梁近是胡主劉敞之説以為待放也古
　者大夫有待放于其境三年君賜之環則復賜之玦
　則去按十八年三月曹伯須卒至是則踰禫矣豈㑹
　得罪于嗣君故因平公之卒而待放因䘮畢而出奔
　歟是未可知也夫臣之出奔前此誠未有言自者後
　此則有言之者矣昭二十二年春宋華亥向寧華定
　自宋南里出奔楚是也二十一年先書宋華亥向寧
　華定自陳入于宋南里以叛則後書自南里者叛也
　此公羊之所據也然畔則不應稱公孫矣以為子臧
　之後賢之者求其説而不得又從而為之辭也季札
　者附子臧之節者也于季札則貶之于其身論子臧
　則賢之于孫何其説之迂乎
秋盜殺衞侯之兄縶(昭二十年/)
　齊豹殺縶豹為司冦而書曰盜所謂求名而不得者
　也胡氏歸罪于宗魯謂宗魯孟縶之驂乘也於法應
　書曰盜非求名而不得者也天下豈有欲求險危大
　人之惡名而聖人又靳此名而不與者哉此説謬矣
　書名則罪輕言盜則罪重靳豹之名而目之為盜豈
　不愈見其危險之惡乎初齊豹見宗魯于公孟為驂
　乗将作亂而謂之曰公孟之不善子所知也勿與乗
　吾将殺之對曰吾由子事公孟子假吾名焉故不吾
　逺也雖其不善吾亦知之抑以利故不能去是吾過
　也今聞難而逃是僣子也子行事乎吾将死矣以周
　事子而歸死于公孟其可也及豹殺公孟宗魯死之
　琴張欲弔仲尼曰齊豹之盜而孟縶之賊女何弔焉
　君子不食姦不受亂不為利疚于回不以回待人不
　葢不義不犯非禮夫宗魯不逃公孟之難而又不背
　齊豹之薦巳良亦難矣但縶姦而食之豹亂而受之
　則不得為君子耳故仲尼以成齊豹之盜而速孟縶
　之賊責之非謂宗魯為盜也
齊人來歸鄆讙龜隂田(定十年/)
　傳云齊人前此嘗歸濟西田矣後此嘗歸讙及闡矣
　而此獨書來歸何也曰歸者魯請而得之也曰來歸
　者齊人心服而歸之也因以此為夫子自序其績夫
　唐虞事業自堯舜視之特太虚浮雲耳鄆讙龜隂之
　田瑣末細事也聖人豈自以為功乎如以來歸為序
　績則鄭伯使宛來歸祊及齊人來歸衛俘豈亦有績
　可序耶
季孫斯仲孫何忌帥師堕費
十有二月公圍成公至自圍成(俱定十二年/)
　三家初築三都以抗魯君其後家臣復據之以抗大
　夫按正義昭十三年南蒯以費叛連年伐而不克定
　十年侯犯以郈叛一年再圍而不克由其城險固故
　也仲由為季氏宰進計季孫防其後患令堕三都慮
　其拒之故帥師而往乃子路自立此謀公羊云孔子
　行乎季孫三月不違曰家不蔵甲邑無百雉之城何
　休註云郈叔孫氏所食邑費季孫氏所食邑二大夫
　以宰吏數叛患之問孔子孔子曰陪臣執國命采長
　數畔者坐邑有城池之固家有甲兵之蔵也季氏說
　其言而堕之又傳稱費人襲魯而仲尼在焉是仲尼
　知其事以堕之為是故不禁也然則是役也問則仲
　尼言之非仲尼主謀也既而仲尼適在則預知之非
　仲尼終事也胡傳專以此謀歸之仲尼於堕費則曰
　是謂為國以禮可以為之兆也於圍成則曰時仲尼
　雖用事未能專魯國之政也克則稱夫子成事之功
　不克則言魯君不任之過非所以訓也且聖人臨事
　而懼好謀而成今堕成不克是輕試而漫為之矣當
　主正義為子路主謀為是
薛弑其君比(定十三年/)
　傳云稱國以弑當國大臣之罪也孫復以為舉國之
　衆皆可誅非矣三晉有國半天下若皆可誅刀鋸不
　亦濫乎潁川常秩曰孫復之於春秋動輒有罪葢商
　鞅之法耳棄灰於道者有誅步過六尺者有罰其不
　即人心逺矣其議復則善其謂當國大臣之罪則未
　安按弑君有數例有稱盜者有稱名者有稱國者有
　稱人者凡稱國及稱人者皆君無道為通國之所欲
　弑者也弑君者惡不可以稱盜専不可以稱名㣲不
　可以稱人則稱國以弑亦其義之必不可易者也
秋公伐邾八月己酉入邾以邾子益來(哀七年/)
夏齊人取讙及闡歸邾子益于邾(哀八年/)
　傳云春秋隠君之惡此何以備書于冊而不諱乎聖
　人道隆而徳大人之有惡務去之而不積也則不念
　其惡而進之矣以邾子益來惡也歸邾子益于邾是
　知其為惡能去之而不積也故書以邾子來而不諱
　者欲見後書歸邾子之為能去其惡而與之也此迂
　曲之論也春秋惟隠君之惡故滅邾不書滅而書入
　處其宫晝夜掠執其君獻于亳社囚于負瑕此惡之
　極也不書執其君而書以邾子益來所謂婉以成章
　而不失其實者也按邾子益齊出也齊人為是取讙
　及闡而復使如吴請師将以伐我乃歸邾子是為有
　所畏而歸之乎抑果仗義而歸之乎以為能去其惡
　而與之謬矣属詞比事春秋教也上書齊人取讙及
　闡而下書歸邾子益于邾比事以觀而魯人畏强凌
　弱之罪見矣
冬楚公子結帥師伐陳吴救陳(哀十年/)
　傳云凡書救者未有不善之者也救在王室則罪諸
　侯子突救衛是也救在逺國則罪四鄰晉陽處父救
　江是也救在夷狄則罪中國楚公子貞救鄭狄救齊
　吴救陳是也此論是矣復云吴雖蠻夷之國來㑹于
　戚則進而書人矣使季札聘則又進而書子矣救而
　果善曷為獨以號舉而不進之也其以號舉而不進
　之者深著楚罪而傷中國之衰也以吳不稱人為深
　著楚罪則過矣陳僅存之國楚人憑陵伐信有罪矣
　呉能救之信可嘉矣呉楚之君不務徳而力争諸侯
　吴之救陳彼善于此則有之非義師也故書楚公子
　結帥師伐陳據事直書而罪自見書吴救陳獨以號
　舉㣲示抑之意云爾按左傳楚子期伐陳吴延州來
　季子救陳謂子期曰二君不務徳而力争諸侯民何
　罪焉我請退以為子名務徳而安民乃還季子救陳
　不遽退故削而不書書吳所以愧魯也二君不務徳
　季子猶知之則吳之不得為義戰信矣
春西狩獲麟(哀十四年/)
　傳云河出圗洛出書而八卦畫簫韶作春秋成而鳳
　麟至事應雖殊其理一也舜孔子先天者也先天而
　天弗違志壹之動氣也伏羲氏後天者也後天而奉
　天時氣壹之動志也有見于此者則曰文成而麟至
　無見于此者以為妖妄而近誣文成麟至理或有之
　然有麟不足以為春秋重也夫子刪詩書定禮樂賛
　周易而無瑞無之不足為聖人輕也比之河洛簫韶
　而誇大之則陋矣
　春秋胡傳考誤
