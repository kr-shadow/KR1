#+TITLE: 論語全解-宋-陳祥道
#+DATE: 2016-06-11 12:20:41
#+SOURCE: github.com/kanripo/KR1h0012 master 3468b816                
　　欽定四庫全書　　　　經部八

　　論語全解　　　　　　四書類

　　提要

　　(臣)等謹案論語全解十卷宋陳祥道撰祥道
字用之福州人元祐中為太常博士秘書省
正字李廌師友談記載其本末甚詳晁公武
讀書志云王介甫論語注子雱口義其徒陳
用之解紹聖後皆行於場屋為當時所重又
引或人言謂用之書乃鄒浩所著托之用之
攷宋史藝文志别有鄒浩論語解義十卷則
浩所著原自為一書並未托之祥道疑或人
所言為誤舊本祥道自序之首題門人章粹
校勘而每卷皆標曰重廣陳用之真本入經
論語全解未詳其義豈爾時嘗以是本為經
義通用之書故云然耶祥道長於三禮之學
所作禮書世多稱其精博故詮釋論語亦於
禮制最為明晰如解躬自厚而薄責於人章
則引鄉飲酒之義以明之解師冕見章則引
禮待瞽者如老者之義以明之雖未必盡合
經意而旁引曲證頗為有見又如臧文仲居
蔡章則云冀多良馬稱驥瀘水之黑稱盧蔡
出寳龜稱蔡於闗雎之亂章則云治汙謂之
汙治弊謂之弊治荒謂之荒治亂謂之亂此
類或不免創立别解而連類引伸亦多有禆
於義訓惟其學術本宗信王氏故往往雜據
莊子之説以作証佐殊非解經之體然其間
徴引詳核可取者多固不容以一眚掩也乾
隆四十二年八月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀




　　論語全解原序

　　言理則謂之論言義則謂之議莊子曰六合之外聖人
存而勿論六合之内聖人論而不議春秋經世先王之
志也聖人議而勿辨蓋夫論則及理耳所虧者道議則
及義耳所虧者理聖人豈不欲廢去應問體道以自冥
哉道無問無應不發一言不與萬物同患此特畸人耳
非聖人之所尚然則孔子雖欲忘言豈可得哉不得已
而言理以答學者之問而已夫是之謂論語然而王者之
迹熄聖人雖言理以答學者之問猶未可以已也故其
言義則存乎春秋言理則存乎論語而春秋之作是是
以勸善非非以懲惡善惡之判猶在權衡之上輕重或
差予奪弗明其賞不足以為榮其罰不足以為辱矣不
得不議若夫論語之言則答學者之問而已何事乎此
嘗謂希微者道易簡者理君子以理明道以義明理言
至於義去道逺矣孔子之世師道既明異端未起由辨
議無間而作故聖人之答問言理而足矣平居之時弟
子在側各言其志聖人察其所安得其才性之病處仁
孝之言隨分而應不必屢告而詳說之大扺君子之教
人欲其思得之孔子之於弟子不憤則不啓不悱則不
發有所罕言有所不語其歸則曰忠恕仁義而已一隅
之舉兩端之叩近而逺約而詳思得之則㑹其所固有
者矣弟子之列有聞一而知二者有聞一而知十者問
詩而知禮問伯夷而知夫子小以成小大以成大我告
之約彼得之詳以至於是歟不足之冉求不恱之季路
聞理而不得叛卒為賢者則後世之學士大夫豈宜置
諸口耳之間哉論語之後子思之中庸孟子之七篇尤
得其詳然而孟子之世許子之言盈天下孟子思欲拒
詖說放淫辭不得已而有辨焉難疑問答不直則道不
見故其為言尤詳於論語雖然聖人之言或論或辨非
立異也時焉而已矣陳祥道序




　　欽定四庫全書

　　論語全解卷一　　　　　宋　陳祥道　撰學而第一

　　子曰學而時習之不亦說乎有朋自遠方來不亦樂乎
人不知而不愠不亦君子乎

　　學所以窮理教所以通物學而時習之則於理有所
見故恱有朋自遠方來則於物有所通故樂於理有
所見於物有所通宜為人知而不知宜愠而不愠然
後謂之君子悅樂智之事也不愠仁之事也子夏出
見紛華而恱入聞夫子之道而樂則恱者有所得於
外樂者有所適於内朋友之講習易以為恱得天下
英才而教育之孟子以為樂是講習亦此意也然人
之情莫不喜其所同惡其所異榮其所達醜其所窮
則其喜惡榮醜在物而不在我庸能安於命哉此孔
子所以謂不知命無以為君子人不知而不愠然後
為君子易曰不見是而无悶子曰不見知而不悔孟
子曰人不知亦囂囂故孔子在陳弦歌不衰孟子去
齊未嘗不豫凡以此也傳曰蘭不為莫服而不芳舟
不為莫乗而不浮君子不為莫知而愠彼子路之愠
見子貢之色作豈知是哉

　　有子曰其爲人也孝弟而好犯上者鮮矣不好犯上而
好作亂者未之有也

　　犯上者常始於不順作亂者常始於犯上孝弟則順
矣故好犯上者鮮不好犯上則順之至故好作亂者
未之有也有子不曰不犯上而曰不好犯上者不犯
上在迹不好犯上在心心之所不好則迹之所不為
可知詩序以無犯非禮不及無思犯禮之深則不犯
上不及不好犯上之為至也

　　君子務本本立而道生孝弟也者其爲仁之本與
孝弟出於性而道又出於孝弟人莫不有孝弟之良
心而道常不存者以其務末不務本也言本立而道
生又言孝弟仁之本蓋仁者人也合而言之道也禮
記言中者天下之大本繼之以和者天下之達道詩
序言葛覃后妃之本繼之以化天下以婦道其所謂
本者雖殊其本立而道生則一也孟子以事親為仁
之實有子則以孝弟為仁之本者孟子執同以為異
有子合異以為同故也古之立言者類多如此孟子
言堯舜之道孝弟而已禮記則言孝近王弟近霸孔
子言人而不仁如禮樂何禮記則義近禮仁近樂

　　子曰巧言令色鮮矣仁

　　訥者無巧言木者無令色木與訥務本者也故近仁
巧言令色務末者也故鮮矣仁禮稱辭欲巧詩美令
儀巧令者何也子曰有其本而輔以末則庶乎其可
若事其末而忘其本則不可

　　曾子曰吾日三省吾身爲人謀而不忠乎與朋友交而
不信乎傳不習乎

　　謀貴忠言貴信傳貴習謀交傳者施諸人忠信習者
存諸已先忠信而後習與易言忠信進徳繼之以修
辭立其誠禮言尊徳性而繼之以道問學同意季文
子三思則思其所未然者也曽子之三省則省其所
已然者也傳曰君子三省乎身則智明而行無過此
之謂歟孟子曰事孰為大事親為大守孰為大守身
為大曾子三省其身可謂善守身矣

　　子曰道千乗之國敬事而信節用而愛人使民以時
敬則無所茍信則無所誕節用則不傷財愛人則不
害民使民以時則不奪其力蓋不能敬事則不能立
信不能節用則無以愛人故言敬事而繼之以信言
節用而繼之以愛人成王誥康叔以汝亦罔不克敬
典乃由裕民則敬事而信所謂敬典也節用而愛人
使民以時所謂裕民也示之以敬則民不慢示之以
信則民不疑示之以愛則民不離然後從而使之且
使之也又以時人孰以為厲已哉言人又言民者人
有十等民則特其賤者而已愛則兼乎貴賤故言人
使之則特其賤者故言民詩曰宜民宜人傳曰和其
民人與此同意周官縣師質人朝士所謂人民則異
於是矣千乗之國百里之國也禮記曰封周公于曲
阜地方七百里革車千乗者革車千乗自百里言之
地方七百里兼附庸言之

　　子曰弟子入則孝出則弟謹而信汎愛衆而親仁行有
餘力則以學文

　　入則孝於父兄出則弟於長上庸行之謹庸言之信
汎愛衆而有容親仁而有擇凡此尊徳性者也尊徳
性而後可以道問學故曰行有餘力則以學文蓋弓
調然後可以求中馬服然後可以求良士信慤然後
可以求智能若夫不知出此而以學文為先此古人
所以譏其聖讀庸行鳳鳴鷙翰也禮曰忠信之人可
以學禮

　　子夏曰賢賢易色事父母能竭其力事君能致其身與
朋友交言而有信雖曰未學吾必謂之學矣

　　彼善而我善之謂之善善彼賢而我賢之謂之賢賢
易色智也事父母能竭其力孝也事君能致其身忠
也與朋友交言而有信信也有是四者則其質美矣
故雖曰未學吾必謂之學矣由是觀之朽木糞土之
質雖博學多聞君子謂之未學可也

　　子曰君子不重則不威學則不固主忠信無友不如已
者過則勿憚改

　　言重則有法行重則有徳貌重則有威蓋重足以畏
人而不詘於人足以役物而不役於物不詘於人故
有威不役於物故學固昔顔氏子視聽言動無非禮
則重矣得一善則拳拳服膺而不失之則固矣莊子
云中無主則不正外無正則不行主忠信則有主於
内無友不如已則有正於外也重以固其學友以輔
其徳可謂善學矣然過而憚改則不足以成君子之
道故終之以過則勿憚改也易之要終於補過之无
咎孔子之憂終於不善不能改與此意同

　　曾子曰慎終追逺民徳歸厚矣

　　孝經曰擗踊哭泣哀以送之卜其宅兆而安厝之慎
終者也為之宗廟以鬼享之春秋祭祀以時思之追
逺者也於終慎之則生可知於逺追之則近可知此
民徳所以歸厚矣詩序有云民徳歸厚一者一者民
之行厚者民之性則民性即民徳歸厚一者以行齊
行也民徳歸厚者以性化性也慎終追逺民徳歸厚
豈非以性化性哉

　　子禽問於子貢曰夫子至於是邦也必聞其政求之與
抑與之與子貢曰夫子温良恭儉讓以得之夫子之求
之也其諸異乎人之求之與

　　禮曰温良者仁之本又曰恭儉以求役仁信讓以求
役禮則温良恭儉讓者仁與禮而已仁者愛人愛人
則人常愛之有禮者敬人敬人則人常敬之此夫子
之至於是邦必聞其政也然夫子之道其體無方其
用無體豈特温良恭儉讓而已哉蓋釋其所有而致
人之所以来者如斯而已若夫哀公季康子問之於
魯景公問之於齊葉公問之於楚凡此皆未嘗求之
而彼自以其政来問則夫子之所求求諸已而已

　　子曰父在觀其志父沒觀其行三年無改於父之道可
謂孝矣

　　父在觀其志將以承之也父沒觀其行將以行之也
三年無改過乎此而改之可也莊子不改父之臣與
父之政孔子以為難能謂其過三年而不改故也禮
曰孝子之身終終身也者非終父母之身終其身也
是故父母之所愛愛之父母之所敬敬之至於犬馬
盡然况於人乎此孝子所以改父之道不忍為也然
父之道為可行也雖終身無改可也以為不可行也
三年無改可乎曰古之人君有三年之喪皆以其國
聽於冢宰雖父之道為不可行吾猶不與改也彼魯
隠公於其可改而不改以至成先公之邪志秦襄公
於其不可改而改之以至忘先君之舉皆不足以語
此

　　有子曰禮之用和爲貴先王之道斯爲美小大由之有
所不行知和而和不以禮節之亦不可行也

　　敬者禮之體和者禮之用一之於敬則離故用和為
貴一之於和則流故小大由之有所不行知和而和
非小大由之者也然不以禮節之亦不可行也禮曰
夫敬以和何事不行傳曰敬與和相反而相成

　　有子曰信近於義言可復也恭近於禮遠恥辱也
言必信則逺義行太巽則逺禮君子無逺義之信然
後言可復無逺禮之恭然後逺恥辱晉文公伐原退
舎則言可復尾生之信非可復也孔子敬所不敬則
逺恥辱陳質之恭非逺恥辱也恥由中出辱自外至
論語有言恥而不及辱此兼言之者以其恭近禮而
待已侍人之道備故也

　　因不失其親亦可宗也

　　不因人而人因之其徳崇徳崇則人之所宗也莫之
因而因人者其徳卑徳卑非人之所宗也雖然因人
而不失其所親則所聞者正言所見者正行亦可宗
也易比之初六擇有孚者比之所謂因不失其親也
終来有它吉所謂亦可宗也

　　子曰君子食無求飽居無求安敏於事而慎於言就有
道而正焉可謂好學也巳

　　食無求飽居無求安不以小體害大體敏於事而慎
於言不以所言勝所為此資諸已者也就有道而正
焉資諸人者也古之有道者所飽在徳不在食所安
在仁不在居進其茙菽有稻粱之味庇其蓬屋若廣
厦之䕃終身自適不知榮辱之在我也在彼也君子
以飽食安居為戒此學者所宜知也易曰君子將有
為也將有行也行則所行者也事則所為者也言君
子敏於事又言君子欲敏於行則敏於行成徳之君
子也敏於事務學之君子也傳曰行成而先事成而
後

　　子貢曰貧而無諂富而無驕何如子曰可也未若貧而
樂富而好禮者也子貢曰詩云如切如磋如琢如磨其
斯之謂與子曰賜也始可與言詩巳矣告諸往而知來
者

　　諂失之卑驕失之亢二者非本於自然而常出於或
使故貧而諂不若無諂富而驕不若無驕然無諂則
能守而已未若樂無驕則能恭而已未若好禮此所
以有其質者不可不成之以學也治骨與角謂之切
磋治玉與石謂之琢磨切磋則以彼利器修此而成
器故譬之道學琢磨則以謂見不善改此而成善故
譬之自修道學所謂見賢思齊者也自修所謂見不
賢而内自省也自切磋至於琢磨然後器可用自道
學至於自修然後道可成故先切磋後琢磨先道學
後自修也禮曰玉不琢不成器人不學不知道荀卿
曰如切如磋如琢如磨謂學問也蓋别而言之切磋
非自修琢磨非道學合而言之皆學問而已此以富
而無驕未若好禮以好禮然後不驕何也無驕者質
也好禮者文也美質者待文而後成故無驕未若好
禮非美質者待文而後治故好禮而後不驕

　　子曰不患人之不已知患不知人也

　　人之於已知不為益不知不為損故不患不知以在
外故也已之於人知則為智不知則為不智故患不
知人以在我故也子曰不患無位患所以立亦此意
歟

　　爲政第二

　　子曰爲政以德譬如北辰居其所而衆星共之

　　天運無窮三光迭耀其中正而不移者北辰而已故
天之樞則北辰為政者取譬焉北者道之復於無無
者無為者也辰者居中而正乎四時者也無為而正
乎四時則無為而無不為矣為政以徳亦若此也蓋
政以徳然後善以正然後行書曰徳惟善政政以徳
然後善也孔子曰子帥以正孰敢不正以正而後行
也孔子之時為政者不然故譬稱以明之家語曰徳
者政之始

　　子曰詩三百一言以蔽之曰思無邪

　　無邪者天之道思無邪者人之道詩言性情而束之
於法度其言雖多一言可以蔽之者思無邪而已觀
變風變雅作於王道陵夷之後猶止乎禮義則詩之
思無邪者於此可見矣孟子曰博學而詳說之將以
反說約也揚子曰多聞守之以約詩三百一言以蔽
之者說約故也然說約者猶事乎善言為詩者不說
則忘言矣蓋言者君子所以教人忘言者君子所以
自處

　　子曰道之以政齊之以刑民免而無恥道之以徳齊之
以禮有恥且格

　　道之以政則非以徳道之以徳非無政也齊之以刑
則非有禮齊之以禮非無刑也民免而無恥禮所謂
民有遯心也有恥且格禮所謂民有格心也民可使
覿徳不可使覿刑覿徳則純覿刑則亂則道之以政
以至於民免而無恥者覿刑則亂也道之以徳以至
於有恥且格者覿徳則純也書云帝徳罔愆繼之以
不犯于有司此道之以徳而有恥且格者也傳曰法
出而奸生令下而詐起此道之以政民免而無恥者
也

　　子曰吾十有五而志于學三十而立四十而不惑五十
而知天命六十而耳順七十而從心所欲不踰矩
志學至立為學日益而窮理者也不惑至耳順為道
日損而盡性者也然心不踰矩損之又捐而至於命
者也孔子曰興於詩立於禮成於樂又曰可與共學
未可與適道可與適道未可與立可與立未可與權
則十五志于學興於詩而可與共學者也三十而立
立於禮而可與立者也成於樂而可與權者也惟七
十從心然後能之耳然耳順則用耳而已非所謂視
聴不用耳目從心則有心而已非所謂廢心而用形
孔子之言不及是者姑以與人同也孔子嘗曰吾六
十有九未聞大道則七十從心者聞大道故也莊子
曰莊猖狂妄行自蹈乎大方則不踰者也蹈大方故
也

　　孟懿子問孝子曰無違樊遲御子告之曰孟孫問孝於
我我對曰無違樊遲曰何謂也子曰生事之以禮死葬
之以禮祭之以禮

　　孟武伯問孝子曰父母唯其疾之憂

　　子游問孝子曰今之孝者是謂能養至於犬馬皆能有
養不敬何以别乎

　　子夏問孝子曰色難有事弟子服其勞有酒食先生饌
曾是以為孝乎

　　四子問孝夫子告懿子以無違教之以不失禮也告
武伯以父母唯其疾之憂教之以不辱親也告子游
以不敬何别教之以敬親也告子夏以色難教之以
愛親也其問則同而告之不同凡各救其失而已諡
法曰温柔賢善曰懿剛强直理曰武温柔賢善則於
禮有所不立故教之以不失禮剛强直理則於行有
所不慎故教之以不辱親子游之性近於偷懦則或
失於不敬故教之以敬子夏之性近於恱外則或失
於不愛故教之以愛不失禮則易而不辱親難不辱
親則易而敬親難敬親則易而愛親難故於色然後
言難也禮曰養可能也敬為難敬可能也安為難亦
此意歟

　　子曰吾與回言終日不違如愚退而省其私亦足以發
回也不愚

　　道無問問無應故無始以無窮謂之不知為深黄帝
以無為謂之不知為真此孔子以顔回之如愚為不
愚皆所以貴其不知之知不言之言也回於孔子則
如愚於其私則不愚者道相邇者可以意會而道相
逺者必以言傳也老子曰我若愚人兮又曰盛徳容
貌若愚顔子其近之矣

　　子曰視其所以觀其所由察其所安人焉廋哉人焉廋
哉

　　所以其所行為者也所由其所趨向者也所安其所
安止者也見之之謂視達視之謂觀詳視之謂察其
所由難知於所以而非視所能盡故觀所安難知於
所由而非觀所能悉故察顔淵用之則行舎之則藏
其所以也願無伐善無施勞其所由也三月不違陋
巷不改其所安也古之觀人者其精或致於九徳其
粗或止於九驗或觀之眸子或得之眉睫其所觀雖
殊要不過是三者而已

　　子曰温故而知新可以為師矣

　　温故則月無忘其所能知新則日知其所亡如此則
學不厭矣學不厭然後誨不倦故曰可以為師蓋師
者人之模範而學者之賢不肖係焉故記問之學不
足為而小知之師不足貴惟温故而知新者然後可
也記曰既知教之所由興又知教之所由廢然後可
以為人師又曰能博喻然後能為師非夫温故而知
新者孰與此哉然温故而知新可以為師與温故知
新敦厚崇禮者有間矣

　　子曰君子不器

　　大道不器故君子亦不器君子之道能柔能剛能圓
能方流之斯為川塞之斯為淵升則雲行潛則雨施
豈滯於一隅適於一用而為人之所器者若夫子貢
之瑚璉管仲之器小則於君子有所不足此聖人所
以不欲碌碌如玉落落如石顔子之言孔子瞻前忽
後則孔子之道固不器矣子貢譬之以宫牆豈為知
孔子者哉揚子曰君子不械

　　子貢問君子子曰先行其言而後從之

　　至言去言至為去為則凡言者風波也為者實喪也
又况言浮於行者哉此孔子所以告子貢以先行而
後言也禮曰君子約言小人先言

　　子曰君子周而不比小人比而不周

　　忠信者善周復故周阿黨者多缺露故比君子忠信
而已故周而不比小人阿黨而已故比而不周大凡
言君子道全小人道缺者此也書言自周有終詩云
行歸于周周爰咨諏皆君子之道也詩曰洽比其鄰
皆小人之道也然周亦有小人之周比亦有君子之
比左傳曰是為比周原思曰比周而友小人之周也
易之顯比周官比閭君子之比也

　　子曰學而不思則罔思而不學則殆

　　思由中出學自外入學而不思則内無自得之明故
不信而罔思而不學則外無多識之益故不安而殆
子曰博學之慎思之荀子曰誦數以貫之思索以通
之揚雄曰學以聚之思以精之是思以學而後得學
以思而後精二者謂其可偏廢乎哉蓋罔者不信之
器相沿失誤而詩有羅罝之喻此不思所以謂之罔
也

　　子曰攻乎異端斯害也已

　　天下之物有本有末本出於一端立於兩出於一則
為同立於兩則為異故凡非先王之教者皆曰異端
也子夏曰雖小道必有可觀者焉致逺恐泥以有可
觀故有攻之者以其致逺恐泥故斯害也已董仲舒
曰諸不在六藝之科孔子之術者皆絶其道勿使進
此之謂知本者也

　　子曰由誨女知之乎知之為知之不知爲不知是知也
由於徳則鮮知於正名則不知於人未能事而欲事
鬼於生未能知而欲知死則其以不知為知蓋不少
矣孔子所以誨之也知之為知之不知為不知外不
自以誣内不自以欺則以不知為知者非誣且欺乎
老子之言至於知不知孔子之言止於知之為知之
老子所言者道孔子所言者教也

　　子張學干祿子曰多聞闕疑慎言其餘則寡尤多見闕
殆慎行其餘則寡悔言寡尤行寡悔祿在其中矣
言出於所聞行出於所見言以宣道故極髙明行以
行已故道中庸言極髙明則寡口過故於人則寡尤
行道中庸則寡怨惡故於已則寡悔如此則有得祿
之理故曰祿在其中詩人以履為祿與此意同蓋君
子求已小人求人修天爵以要人爵求諸人者也子
張學干祿則學求諸人孔子語之以言行求諸已而
已孔子於回則賢之於開則恱之於㸃則與之皆以
其有志於學而無志於仕也子張之學干祿豈孔子
之所許哉於富多言求於祿多言干蓋求富則有通
於上下祿者僅千於上而已合而言之皆干者也

　　哀公問曰何爲則民服孔子對曰舉直錯諸枉則民服
舉枉錯諸直則民不服

　　自道言之賢者非在所尚自事言之賢者不得不舉
老子曰不尚賢使民不争莊子曰舉賢則民相軋自
道言之也莊子曰行事尚賢貴賤履位仁賢不肖襲
情自事言之也孔子之答哀公則事而已故曰舉直
錯諸枉則民服蓋民情好直而醜枉舉枉錯諸直則
拂民之欲而民莫不怨舉直錯諸枉則適民之願而
民莫不服詩云樂彼之園園有樹檀其下維榖以言
上賢而下不肖則人莫不服而樂焉此舉直錯枉民
服之意也孔子謂樊遲曰舉直錯諸枉能使枉者直
不特民服而已告哀公不及此者即其所問而答之
也

　　季康子問使民敬忠以勸如之何子曰臨之以莊則敬
孝慈則忠舉善而教不能則勸

　　敬則不茍忠則不欺勸則不戒敬忠由中出勸自外
入故康子之問先敬忠而後勸孝子道也慈父道也
孝以率之則民觀而化慈以懐之則民感而化故忠
舉善而列之以爵祿教不能而引之以道藝故勸禮
曰孝以事君慈以使衆此孝慈所以使民致忠之道
也書曰人之有猷有為有守汝則念之不協于極不
罹于咎皇則受之而繼之以是彛是訓此舉善而教
不能所以致勸之道也臨之以莊禮也孝慈仁也舉
善而教不能則勸有是三者則民不待使而化康子
不知出此而欲使之化焉豈知務哉

　　或謂孔子曰子奚不爲政子曰書云孝乎惟孝友于兄
弟施於有政是亦為政奚其爲爲政

　　或人知為政而不知所以為政是知有用之用而不
知無用之用故夫子告以惟孝友于兄弟是亦為政
也孝之施於政也愛敬而已愛敬盡於事親而徳教
刑于四海則孝之施于政也豈不難哉蓋愛敬立則
雖不為政而與孝同愛敬不立則雖為政而與不為
政同揚子曰身立則敬立此之謂也然廣土衆民雖
非君子之所樂而亦其所欲中天下而立定四海之
民雖非君子之所性而亦其所樂孔子之不為政豈
得已哉以其難為或人言故告不及此

　　子曰人而無信不知其可也大車無輗小車無軏其何
以行之哉

　　信之在人猶輗軏之在車人而無信雖仁義禮智而
不可行車而無輗軏雖輪轅輻輳而不可運此太𤣥
所以言車無輗軏以貴信也行以立為體立以行為
用民無信不立者體也人無信其何以行之哉用也
易曰乾坤成列而易立乎其中矣又曰天地設位而
易行乎其中矣體用之辨也

　　子張問十世可知也子曰殷因於夏禮所損益可知也
周因於殷禮所損益可知也其或繼周者雖百世可知
也

　　道之生也以三而成其變也以三而復故在天有隂
有陽有隂陽之中在人有文有質有文質之中天之
消息盈虚雖不同不過三者之相代而已人之因革
損益雖不一不過三者之相救而已此所以由周至於
十世由十世至於百世可知也今夫一人之身布指足
以知寸布手足以知尺舒肘足以知尋天下之變若此
而已則百世之因革損益其難知哉或問秦以繼周
不待夏禮而治揚子對以繼周者如欲太平舎之而
用他道亦無由至矣此之謂也董仲舒以忠質文為
三代之道是離忠質以為二而不知忠者乃所以為
質也

　　子曰非其鬼而祭之諂也

　　祀不貴淫神不享諂周官太宰八則祭祀以馭其神
太祝命官則淫祀之禁尚矣世衰法弛淫祀滋盛其
大至於五畤其小及於爰居以至正祀廢則天昏傷
命者不為不多凡此皆謂之罪也漢谷永譏無福之
祀魏文帝禁非禮之祭可謂知禮矣

　　見義不爲無勇也

　　不見義而不為君子恕之以不知見義不為君子責
之以無勇曾子曰自反而不縮雖褐寛博吾不惴焉
自反而縮雖千萬人吾往矣是見不義不可以必為
而見義不可不為也春秋之時叔段有不弟之惡鄭
伯可制而不制黎侯有狄人之患衞侯可救而不救
田常有弑君之罪魯侯可討而不討凡此見義不為
無勇也































　　論語全解卷一

　　欽定四庫全書

　　論語全解卷二　　　　　宋　陳祥道　撰

　　八佾第三

　　孔子謂季氏八佾舞於庭是可忍也孰不可忍也
三家者以雍徹子曰相維辟公天子穆穆奚取於三家
之堂

　　天下無道諸侯僭天子大夫僭諸侯陪臣僭大夫大
夫不僭諸侯而僭天子陪臣不僭大夫而僭諸侯大
夫之僭天子季氏之八佾是也陪臣之僭諸侯陽貨
之執國命是也樂之八音所以擬八風也佾舞所以
節八音而行八風也以其節八音而行八風故自八
以下此天子所以八佾也季氏之舞八佾則是樂於
是大壊而民將無所措手足焉故曰是可忍也孰不
可忍也夫八者數也佾者名也禮樂之所嚴在名與
數而大夫且僭之是忍其所不可忍則非仁也以相
維辟公天子穆穆之辭施於三家之堂則又非智也
八佾季氏之所獨雍徹三家之所同故於八佾言季氏
於雍徹言三家歌者貴聲於上舞則動容於下故於雍
徹言堂於八佾言庭禮記明堂位祭統皆言干戚舞大
武八佾舞大夏公羊則曰八佾舞大武誤矣周禮樂
師凡國之小事帥學士而歌徹蓋歌雍也雍歌於禘
又用以徹與鹿鳴歌於燕羣臣又用於鄉飲酒同意

　　子曰人而不仁如禮何人而不仁如樂何

　　周官掌禮樂以春官以明禮樂以仁而立也孟子言
仁之實而言禮樂以仁為本也蓋禮者仁之文樂者
仁之聲有仁之實然後能興禮樂苟非其人禮樂豈
虛行哉故顔子不違仁而孔子告以復禮與韶樂季
氏之不仁罪其八佾與旅泰山也記曰惟君子為能
知樂孔子曰仁者制禮

　　林放問禮之本子曰大哉問禮與其奢也寧儉喪與其
易也寧戚

　　儉戚出於天之性奢易出於性之欲天之性質而不
文性之欲薄而不厚二者皆非中道故聖人為禮以
節之使之歸縮於中然後無過不及矣周道之衰趨
末者衆林放問禮之本孔子告以禮與其奢也寧儉
喪與其易也寧戚正末以本而使之正矯枉以直而
使之中也孔子於禮樂則欲從先進於為邦則欲乗
殷輅服周冕亦此意歟林放問禮之本與堯之為君
孔子皆曰大哉蓋禮之本禮之大者則天為君之大
者故也

　　子曰夷狄之有君不如諸夏之亡也

　　禮義存則雖無君而與有君同禮義亡則雖有君而
與無君等賈誼曰法立而不犯令行而不逆細民向
善大臣至順故臥赤子於天下之上而安植遺腹朝
委裘而天下不亂此所謂夷狄之有君不如諸夏之
亡也

　　季氏旅於泰山子謂冉有曰女弗能救與對曰不能子
曰嗚呼曾謂泰山不如林放乎

　　節莫差於僭僭莫大於祭故父不祭於支庶之宅君
不祭於臣僕之家泰山之神可祭於季氏乎此於明
以瀆禮於幽以瀆神非冉有不能救神豈能說耶夫
子故曰曾謂泰山不如林放乎

　　子曰君子無所爭必也射乎揖讓而升下而飲其爭也
君子

　　君子無所不遜於仁則不遜君子無所争於射則争
君子之射有徳以詔之有禮以節之有罰以戒之定
其位則有物課其功則有算勝者袒决張弓而揖不
勝者不勝者脫拾弛弓而飲於勝者則求勝者非求
服人而害之也將以養之也上求中者非求中而怨
之也將以辭養也養之則徳辭養則禮君子之事如
此投壺之禮當飲者跪曰賜灌勝者跪曰敬養與此
同意

　　子夏問曰巧笑倩兮美目盼兮素以為絢兮何謂也子
曰繪事後素曰禮後乎子曰起予者商也始可與言詩
已矣

　　倩盼質也有倩盼然後可文之以禮素質也有素質
然後可文之以繪詩人近取諸身以明義孔子逺取
諸物以明詩此所以始可與言詩也始可與言詩則
前此未可與言也蓋朽木不可雕糞土之牆不可杇
故音者宫立而五音行矣味者甘立而五味和矣色
者白立而五色成矣安有無其質而有文哉昔人有
反裘而負芻者將以愛其毛而已然不知裏弊而毛
無所傅是知其文而不知其質者也有以南山之竹
不操自直斬而用之達於犀角然不知括而羽之鏃
而厲之然後為能深入是知其質而不知其文者也
知夫文質兼尚而不失先後之施者其惟忠信學禮
之人而已然子貢因禮以明詩子夏因詩而悟禮孔
子皆曰始可與言於賜不言起予於商言之者起予
之言生於不足故也孔子以回為非助我而以商為
起予則其賢可知矣

　　子曰夏禮吾能言之杞不足徴也殷禮吾能言之宋不
足徴也文獻不足故也足則吾能徴之矣

　　先王之於二代欲其人足證故修其禮物孔子之時
不修賢徳以傳之孔子所以傷之也中庸於杞言不
足徴於宋言有宋存焉蓋亦彼善於此而已觀春秋
瓦屋之會尊宋公於齊侯之上杞之来朝則卑之以
子爵則禮物之存不存可知矣

　　子曰禘自既灌而往者吾不欲觀之矣

　　或問禘之說子曰不知也知其說者之於天下也其如
示諸斯乎指其掌

　　祭如在祭神如神在子曰吾不與祭如不祭

　　禘之為祭其文煩而難行其義多而難知難行也故
自灌而往者多失於不敬難知也故知其說者之於
天下如指掌此孔子所以於禘既灌不欲觀之於禘
之說則曰不知也夫郊社之禮禘嘗之義其粗雖寓
於形名度數其精則在於性命道徳明其義者君也
能其事者臣也不明其義君人不全不能其事為臣
不全然則魯之君臣其不能全也可知矣所謂祭如
在祭神如神在吾不與祭如不祭祭如在事死如事
生也祭神如神在事亡如事存也吾不與祭如不祭
此所以禘自既灌不欲觀之也孔子於祭則受福祭
如在祭神如神在故也

　　王孫賈問曰與其媚於奥寧媚於竈何謂也子曰不然
獲罪於天無所禱也

　　易曰匪其彭无咎則不媚奥而媚竈者非孔子之與
為也其見所不見敬所不敬姑以逺害而已在昔漢
馮野王之於石顯蕭望之之於霍光汲黯之於田蚡
猶且不媚而况不為三子者乎彼商鞅附景監朱博
附丁傅谷永附王鳳其趨炎附勢凡若是者不可勝
數則其所存者可知矣春秋傳獲器用曰得得人曰
獲則得者獲之易獲者得之難

　　子曰周監於二代郁郁乎文哉吾從周

　　天寒積而成暑非一日制作積小而備大非一代也
周禮率為之制曲為之防上有格於皇天下有極於
狸蟲則文之郁郁可知矣孔子所以欲從之也中庸
亦曰吾學周禮今用之吾從周然弊不可以不救變
不可以不通故有從先進之說則吾從周者為後世
言也從先進者為當世言也孔子筮得賁卦其色愀
然與從先進同意

　　子入大廟每事問或曰孰謂鄹人之子知禮乎入大廟
每事問子聞之曰是禮也

　　傳曰周公稱太廟魯公稱世室羣公稱宫則太廟其
周公之廟歟每事問此所謂在宗廟便便言唯謹爾
者也而或者因以孔子為不知禮夫又安知孔子所
謂知禮者何以易此哉傳曰禮之數可陳也其義難
知也孔子之於禮非不知也然而於每事問者葢所
謂信言慎也

　　子曰射不主皮爲力不同科古之道也

　　水有科以容其本斗有科以受其所酌凡物自為科
彼此異焉蓋射之中在巧其至在力然一於力則所
觀在力不在徳矣故曰射不主皮為力不同科古之
道也周官以主皮在和與容之後射義以志正體直
在持弓矢之先見射不尚力可知矣周道之衰射者
皆争於主皮若魯莊之不出正養由基之穿楊葉叔
段之善射者蓋亦多矣故孔子以不主皮為古之道
以救其弊

　　子貢欲去告朔之餼羊子曰賜也爾愛其羊我愛其禮
禮不在玉帛然非玉帛無以存其文樂不在鐘鼓然
非鐘鼓無以存其聲告朔不在餼羊然非餼羊無以
見其禮故愛羊非所以存其禮而愛禮不可以不存
羊故曰爾愛其羊我愛其禮孔子吉月必朝服而朝
孟子告齊王以勿毁明堂亦此意也春秋文公六年
閏月不告朔猶朝於廟十六年公不視朔蓋告朔告
於廟視朔視其事則玉藻所謂聴朔是也玉藻以天
子𤣥端聴朔於南門之外諸侯皮弁聴朔於太廟蓋
南門路門之外即治朝而曰南門之外者因閏月闔
門言之也天子告朔於太廟聴朔於南門之外諸侯
告朔聴朔一於太廟而已告朔必祭而祭必特牲祭
則祭法所謂月祭是也特牲餼羊是也春秋言朝於
廟禮記曰聴朔於太廟則兼於祖矣

　　子曰事君盡禮人以爲諂也

　　希意導言謂之諂莫之顧而進之謂之佞孔子事君
盡禮而人以為諂疾固而人以為佞入太廟每事問
而人以為不知禮擊磬於衞而人以為有心豈非所
謂聖賢逆曳方正倒植者哉夫諂則過簡則不及孔
子行禮於君人以為諂孟子行禮於朝人以為簡則
方是之時無道者不可行禮有道者不得行禮此所
以進退出入無所逃於過與不及之責也然觀世俗
之說以堯舜為不徳以周公為不仁智以章子為不
孝其不見是也非特孔子已

　　定公問君使臣臣事君如之何孔子對曰君使臣以禮
臣事君以忠

　　君之於臣不敢慢故使之以禮臣之於君不敢欺故
事之以忠皇皇者華遣之以禮樂所謂禮也四牡不
遑將母所謂忠也尚書曰狎侮君子罔以盡人心狎
侮小人罔以盡其力孟子曰君之視臣如手足則臣
視君如腹心君之視臣如犬馬則臣視君如國人昔
豫氏曰范中行以衆人畜我我故以衆人視之智伯
以國士遇我我故以國士報之賈誼曰遇之有禮故
羣臣自喜嬰以㢘恥故人矜節行君臣之道施報而
已故先言君使臣以禮後言臣事君以忠

　　子曰關雎樂而不淫哀而不傷

　　后妃之求賢也既得則致其樂未得則致其哀關雎
友之以琴瑟樂之以鐘鼓樂而不淫也求之以寤寐
思之以反側哀而不傷也樂者樂也不淫色禮也哀
者仁也不傷性義也樂而節之以禮仁而成之以義
此所以為后妃之徳也詩先哀思而後樂論語與詩
序先樂而後哀思先哀思者事之序先樂者得后妃
之心作詩者叙其事說詩者逆其心其理然也關雎
樂而不淫豳勤而不怨季札以二南為勤而不怨以
豳為樂而不淫何也關雎樂而不淫后妃之徳而已
勤而不怨則二南之事也豳勤而不怨則豳民之事
而已樂而不淫則豳國之風也

　　哀公問社於宰我宰我對曰夏后氏以松殷人以柏周
人以栗曰使民戰栗子聞之曰成事不說遂事不諫既
往不咎

　　民之所祈以遂其生者社之神也所治以致其利者
野之性也觀野之所宜木則糞土所宜畿疆所定林
木所出出於族類所從易見為難亂教民稼穡人事
不戾乎神土性不病乎物觀其名社與野而符之是
耳故夏后氏以松殷人以柏周人以栗其意如此非
若詩之柏舟喬松禮之贄栗所以託其意也而宰予
對哀公以戰栗解之宰我之對失之逺矣成事不說
遂事不諫此孔子罪宰我之言也既往不咎此孔子
恕宰我之言也成事不說言成哀公之事而不為之
說遂事不諫言遂哀公之事而不為之諫使之闕疑
而有問焉是勿成之也使之悟非而有改焉是非遂
之也且宰我之言社猶仲憲之言明器也曾子則非
仲憲孔子不咎宰我何也仲憲言於曾子非既往者
也宰我言於哀公則既往者也后以言繼體者也氏
以言人歸之也夏之所以有天下得之於君商周之
所以有天下得之於人得之於君而嗣帝之位則幾
於天道故曰后得之於人而天下歸仁故曰人詩皇
皇后帝書上天神后是天道之繼體者謂之后禮記
孟子皆曰仁者人也是人道之全者謂之人稱氏以
明其嗣於上不稱氏以明其興於下此夏商周之别
也春秋或書氏或書人以其凡繼世者皆氏凡微者
皆人其稱氏與夏后同其稱人與商周異

　　子曰管仲之器小哉或曰管仲儉乎曰管氏有三歸官
事不攝焉得儉然則管仲知禮乎曰邦君樹塞門管氏
亦樹塞門邦君爲兩君之好有反坫管氏亦有反坫管
氏而知禮孰不知禮

　　管仲於内則三歸於外則具官盈禮也非所謂儉塞
門以自蔽反坫以禮賓僭禮也非所謂知禮此所以
為小器也蓋形而上者謂之道形而下者謂之器老
子言大方無隅而繼之以大器晚成則方者道徳之
所在器者功業之所寓也大人之功業則大賢人之
功業則小焉而已仲尼託迹於諸侯以規矩準繩自
用此自治以治人正已而物正者也故謂之大器范
氏曰器博者無近用道長者其功逺是也管仲不自
治而治人不自正而正物烏得為大器哉孟子曰功
烈如彼其卑是也魯之施伯以管仲為天下之大器
管仲之器對魯臣而言則大對大人而言則小也禮
記家語以大夫具官為僭豈讀論語而誤為之說乎
子曰中庸之為徳民鮮能久矣禮記則以為不能期
月守子曰人而無恒不可以作巫醫禮記則以為龜
筮猶不能知也其誤亦若此歟

　　子語魯大師樂曰樂其可知也始作翕如也從之純如
也皦如也繹如也以成

　　凡樂之作始於一而成於三至於繹如也謂之一成
反翕如也謂之一變凡樂之用始於一而止於九以
致鬼神以和邦國以諧萬民以安賓客以恱逺人以
作動物不能翕如也以作繹如也以成則夫逺近幽
深其孰能感之哉學者不至於從則不足以語道作
樂不至於從則不足以語樂繹如也以成不至於從
作樂而至於從者也所欲不踰矩不至於從學道而
至於從者也樂之作也其患在於不相通協值不相
通值不相協應而翕如也相協而不睽相值而不失
樂之從也其患在於雜而不純混而不明而純皦如
也則不亂顧不美哉及夫世衰樂壊工師之徒或去
而不存於朝或存而不知乎樂摯適齊干適楚去而
不存於朝者也孔子之所語者存而不知乎樂者也
始言翕如而終言繹如者若此亦樂之粗而已若夫
奏之以人合之以天其卒無尾其始無首則始作翕
如不足言也奏之以隂陽之和燭之以日月之明鬼
神守其幽星辰行其紀則從之純如皦如不足言也
奏之以無忌之聲調之以自然之命動於無方居於
窈㝠則繹如不足言也孔子之語太師不及是者以
車馬不可以載鼷鐘鼓不可以樂鷃故也

　　儀封人請見曰君子之至於斯也吾未嘗不得見也從
者見之出曰二三子何患於喪乎天下之無道也久矣
天將以夫子爲木鐸

　　世無以興乎道道無以興乎世故道之衰也斯足患
今也世雖無以興乎道而夫子之道足以興乎世故
其衰也不足患木鐸金口而木舌金口則義木舌則
仁天將以夫子為木鐸使之狥仁義之教於天下而
已蓋五百年必有王者興其間必有名世者由文王
至孔子五百餘歳以其數則合矣考其時則可矣此
封人所以言二三子無患於喪也彼不知孔子而謂
知其不可為而為之者其可以語此哉然封人之知
孔子者外也黨人之知孔子者内也外也故可以為
木鐸内也故無所成名

　　子謂韶盡美矣又盡善也謂武盡美矣未盡善也
天下無異道有異時聖人無異心有異迹故禮以堯
舜授受湯武征伐為時春秋傳以揖遜征誅其義一
也然則韶盡美而武獨未盡善豈非美者在心與道
未盡善者在時與迹歟蓋充實之為美可欲之謂善
武王之於紂欲遂其為臣而不得逃其為君而不能
則其順民心行天罰者豈所欲哉觀賓牟賈以聲淫
及商為非武者則武之非欲從此可知矣然樂者道
之聲則有美與善道之至則無美與善故莊子有曰
天下皆知美之為美斯惡矣皆知善之為美斯不善
矣

　　子曰居上不寛爲禮不敬臨喪不哀吾何以觀之哉

　　里仁第四

　　子曰里仁爲美擇不處仁焉得知

　　仁人之於里猶玉之於山珠之於淵玉在山則木潤
珠生淵則厓不枯則里之有仁猶當知以為美里之
有仁以為美則自擇而不知處仁者焉得為智乎此
孟子所以言術不可不慎繼之以莫之禦而不仁是
不智也是是非非之謂智非是是非之謂愚不知仁
之美而不能利仁其何以安哉不曰為仁而曰處仁
者以仁者人之安宅也天下之廣居故也然則孔子
言里仁為美以外况内也孟子言矢人以小况大也

　　子曰不仁者不可以久處約不可以長處樂

　　仁者不充詘於富貴故處樂如處約不隕穫於貧賤
故處約如處樂不仁者非不可以處約不可以久處
約非不可以處樂不可以長處樂孔子曰君子而不
仁者有矣夫未有小人而仁者也則不仁雖不足為
君子亦未至於小人禮曰小人窮斯濫富斯驕則窮
斯濫非特不可以久處約也富斯驕非特不可以長處樂也老子言天長地久言長生久視是長者必久久不必長也蓋處樂人之所易故言長處約人之所難故言久易言何可長何可久亦以長甚於久也

　　仁者安仁知者利仁

　　仁者盡性而静故安仁知者窮理而動故利仁然窮
理而不已則至於盡性利仁而不已則至於安仁此
中庸所以言或安而行之或利而行之或勉强而行
之及其成功一也坤卦始於利貞終於安貞利仁與
利貞同意莫非安仁也有聖人之安仁有君子之安
仁堯之安仁聖人之安仁也仲山甫之安仁君子之
安仁也孔子曰生而知之者上也學而知之者次也
困而學之又其次也蓋上者安仁次者利仁又其次
者强仁於此不及强仁者其言主於仁知故也

　　子曰惟仁者能好人能惡人

　　道無喜怒而喜怒者道之過徳無好惡而好惡者徳
之失失徳而後仁則仁者不離好惡而能好惡者也
蓋仁者誠足以盡性明足以盡理不牽於憎愛之私
不惑於是非之似故所好非作好而天下之所同是
所惡非作惡而天下之所同非此所謂無欲而好仁
無畏而惡不仁也黄帝之伐蚩尤任力牧舜之命九
官去四凶不過如此彼愛之欲其生惡之欲其死以
至好人所惡惡人所好不仁可知也

　　子曰茍志於仁矣無惡也

　　茍志於仁則未足乎仁無惡則可以為善苟志於仁
者其善可知也蓋可欲之謂善可惡之謂惡所謂無
惡者以其雖有過失不在所可惡也衞宣公之二子
相争而死不足以為孝而詩以為不瑕秦之三臣殉葬於君不足以為忠而詩以為良人以其茍志於仁無惡也故曰雖歸於惡志善則有

　　子曰富與貴是人之所欲也不以其道得之不處也貧
與賤是人之所惡也不以其道得之不去也

　　富與貴人之所欲不以君子之道得之則不處以其
有義也貧與賤人之所惡不以小人之道得之則不
去以其有命也君子有可以得富貴之道以非得富
貴之道而得之君子不以為榮小人有可以得貧賤
之道以非得貧賤之道而得之君子不以為辱故非
其義祿之以天下而伊尹不顧非其功位之以三旌
而屠羊不受簞瓢陋巷不足以病顔回桑樞甕牖不
足以病原思凡此富貴不能淫貧賤不能移者也彼
以隋珠而彈雀舎靈龜而觀朶頥者豈足以知此哉

　　君子去仁惡乎成名

　　莊子曰不義則不生不仁則不成不成者實不成於
内名不成於外也蓋名之非實君子之所恥没世不
稱君子之所疾此所以處仁而不去也成名則君子
之事無所成名則是小人之事

　　君子無終食之間違仁造次必於是顛沛必於是
人之情於行事之迹終食造次或忽於為仁後顛前
沛或不暇於為仁君子則不然無終食之間違仁造
次必於是顛沛必於是以其有終身之由而無須臾
之離也孔子之語顔回以非禮勿視非禮勿聴非禮
勿言非禮勿動為仁則造次顛沛必是者言視聴動
無非禮故也然則終食不違食之有祭是也顛沛必
於是林回棄璧負赤子而趨是也

　　子曰我未見好仁者惡不仁者好仁者無以尚之惡不
仁者其為仁矣不使不仁者加乎其身有能一日用其
力於仁矣乎我未見力不足者蓋有之矣我未之見也
見善如不及好仁者也見不善如探湯惡不仁者也
好仁者不求尚人而人無以尚之惡不仁者不使加
我以横逆而巳時人未能如此子故曰我未之見所
以傷之也又曰有能一日用其力所以勉之也孟子
曰五穀者種之美者也茍為不熟不如荑稗然則一
日為仁其能熟乎善誘之而已

　　子曰人之過也各於其黨觀過斯知仁矣

　　君子之黨顯黨也小人之黨幽黨也君子之過過於
厚小人之過過於薄過於厚則易辭過於薄則難辭
觀過各於其黨則不以君子之過責小人不以小人
之過待君子然後仁不仁可知也然必觀過然後知
仁者與人同功其仁未可知與人同過然後其仁可
知也言知仁不言知不仁者君子樂道人之善惡言
人之惡患不知不仁故也其言毁譽而終之以如有
所譽言君子小人而終之以温而厲詩之瞻彼洛矣
言賞善罰惡而終之以福祿其立言之意似與此同

　　子曰朝聞道夕死可矣

　　不原始不足以知生之說不反終不足以知死之說
學者期於知生死之說而已故曰朝聞道夕死可矣
蓋道非獨以善吾生亦將以善吾死君子得道於已
則知古今為一時生死為一貫又安往而不適哉古
人有言徳人無累知命不憂又曰學不羨久生者此
也孔子之門人若子貢之願有所息子路之問死皆
不知生者也不知生則不可以知死豈所問者哉老
子曰聴之不聞名曰希莊子曰道不可聞聞而非也
此言聞道者以其非彼聞也自聞而已矣莊子嘗曰
道不可致徳不可致又曰致道忘有心足者至各有
所當也

　　子曰士志於道而恥惡衣惡食者未足與議也

　　衣之所飾者外也食之所養者小也君子所飾在内
不在外所養在大不在小食飲簞瓢不足以憂舜回
鶉衣緼袍不足以恥由夏食無求飽孔子之謂好學
服美于人康王期之以惡終夫豈溺於口腹之末而
易吾之志哉蓋君子仁義飽於内不願人之膏粱令
聞廣譽施諸身不願人之文繡以惡衣食為恥者豈
足與議此哉葢命厚而徳薄衣食雖美不足以自矜
徳厚而命薄衣食雖惡不足以自愧也周官以本俗
安萬民而曰媺宫室同衣服蓋周官所言者民而此
所論者士也

　　子曰君子之於天下也無適也無莫也義之與比
人之交也以勢則易絶以利則易散以故則或失其
為故以親則或失其為親故君子之於人原以探其
所為於卜筮以占其所為於元永貞是則比之非則
違之無可也無不可也唯義所在而已易比之初六
以隂比陽而有不自失之吉六三以隂比隂而有匪
人之傷商好與勝己者處孔子期之以日進賜好與
不勝己者處孔子期之以日損以其所比義與不義
故也傳曰善雖不吾與吾將强而納不善雖不吾惡
吾將强而去

　　子曰君子懐徳小人懐土君子懐刑小人懐惠

　　有徳以善俗有刑以逐惡君子樂得其道故懐之土
則利我者也惠則施我者也小人樂得其欲故懐之
治莫尚於徳而刑次之利莫大於土而惠次之故先
懐徳後懐刑先懐土後懐惠

　　子曰放於利而行多怨

　　利者外物也求在我所以寡欲也求在外所以多怨
也所謂多怨者不怨已多怨乎人人亦怨乎已

　　子曰能以禮讓爲國乎何有不能以禮讓爲國如禮何
遜以禮為本禮以遜為用孝經曰先之以敬勝而民
不争道之以禮讓而民和睦此禮遜為國之先務也
禮曰禮之正國猶繩墨規矩又曰為國不以禮猶無
耜而耕春秋以禮為幹荀卿以為國之命以禮之所
興衆之所治禮之所廢衆之所亂故也方周之興賤
者猶遜路季女猶循禮及其衰也貴者則鞠𨄌而孟
姜則犯禮由是觀之為國以禮遜其可已乎傳曰世
之治也君子尚能而遜其下小人農力以事其上是
以上下有禮而讒慝黜逺由不争也謂之懿徳及其
亂也君子稱其功以加小人小人伐其技以憑君子
是以上下無禮亂患並生由争善也謂之昬徳孔子
之言惟其救昬徳之弊而已矣

　　子曰不患無位患所以立不患莫已知求為可知也
求之有道得之有命求在外者也求則得之舎則失
之求在我者也在外者不可必在我者可必此所以
不患無位患所以立也夫聲無逺而不聞行無隠而
不形有車者必見其軾有衣者必見其敝則有可知
之道而人有不知者乎此所以不患莫已知求為可
知也莊子曰行修於内者無位而不怍不患無位之
謂也孟子曰人知之亦囂囂人不知亦囂囂不患莫
已知也彼未得而患得既得而患失與内不足而急
於人知蓋反是矣然無位則莫已知也莫已用則不
必莫已知莫已知者必莫已用故先言不患無位而
繼之以不患莫已知也莊子有言曰徳成之謂士所
以立者徳成之謂歟

　　子曰參乎吾道一以貫之曾子曰唯子出門人問曰何
謂也曽子曰夫子之道忠恕而已矣

　　盡己之謂忠盡物之謂恕忠所以進徳而徳不止於
忠恕所以求仁而仁不止於恕則忠恕者以之為道
則違道不逺以之為非道則非違道不逺語之以聖
人之妙則未也孔子之道無不該也無不徧也仁者
見之謂之仁智者見之謂之智曽子謂夫子之道忠
恕而已其所見者然也由此推之則子貢言夫子温
良恭儉讓亦若是矣

　　子曰君子喻於義小人喻於利

　　君子從其大體而樂得其道其見聞服習無非義也
故曰喻於義小人從其小體而樂得其欲其見聞服
習無非利也故曰喻於利揚子曰衆人曰富貴夫子
曰義此之謂也喻於義者利存於中喻於利者害在
於中此君子所以兩得而小人所以兩失也雖然先
王之時以義為利能使小人為君子故詩曰肅肅兔
罝施于中林世俗日衰則以利勝義使君子為小人
故詩曰如賈三倍君子是識

　　子曰見賢思齊焉見不賢而内自省也

　　思所以求諸身省所以察諸已見賢思齊則能勉其
所不能見不賢而内自省則能免其所不善孔子曰
三人行必有我師焉擇其善者而從之其不善者而
改之禮曰之其所畏敬而辟焉之其所哀矜而辟焉
荀卿曰見善修然必以自存見不善愀然必以自省
皆此意也孟子曰舜為法於天下可傳於後世我猶
未免為鄉人是則可憂此見賢思齊者也子貢曰紂
之不善不如是之甚是以君子惡居下流是見不賢
而内自省者也

　　子曰事父母幾諫見志不從又敬不違勞而不怨
幾諫無犯也又敬不違勿逆也勞而不怨勿怠也記
曰從命不忿微諫不倦勞而不怨可謂孝矣與此同義
蓋諫者義也幾諫者仁也臣之於君猶貴於諷諫則子
之於親其可以不㡬諫乎然幾諫不從則至於熟諫
熟諫不從則至於號泣而隨之幾諫者人子之心熟
諫者人子之所不得已此孔子所以特言幾諫也舜
之怨君子所以為大孝小弁之怨君子以為親親葢
孝子非怨也非不怨也不失其為孝而已孔子則曰
勞而不怨者以勞而怨非若舜與小弁之怨可比故
也

　　子曰父母在不逺遊遊必有方

　　傳曰孝子曾參不一宿於外此所謂不逺遊也禮曰
所遊必有常親老出不易方此所謂遊必有方也然
肇車牛逺賈用孝但遊必有方雖逺無害也

　　子曰三年無改於父之道可謂孝矣

　　所謂道者非謂無道也猶可遵行也蓋父時事雖可
遵行而時有當改者今父喪尚在三年之内於時雖
當改而於心有不忍改亦孝也

　　子曰父母之年不可不知也一則以喜一則以懼
人子之於親也生而事之之日喜與懼半死而祭之
之日哀與樂半李謹曰願為人兄而不願為人弟為
人兄者事親之日長為人弟者事親之日短孝子之
心大抵然也此孝子之所以愛日也

　　子曰古者言之不出恥躬之不逮也

　　子曰以約失之者鮮矣

　　聖人縱口之所言横意之所行則無事於約賢者必
思而後言必擇而後動不可以不約故多聞闕疑慎言
其餘則寡尤多見闕殆慎行其餘則寡悔此所謂
以約失之者鮮矣禮曰君子約言孟子曰孟施舎不
如曾子之守約孔子曰言不務多必審其所謂行不
務多必審其所為周廟銘曰無多言多言多敗無多
事多事多患皆約之謂也言寡尤行寡悔又言失之
者鮮蓋寡者必無之辭鮮者未必無也

　　子曰君子欲訥於言而敏於行

　　雍也仁而不佞此所謂訥於言而敏於行者若石奮
石建周仁張叔則幾之而已班固之言過矣

　　子曰徳不孤必有鄰

　　古人有言曰罷士無伍又曰善則有鄰則無徳者孤
有徳者不孤也易曰敬義立而徳不孤蓋敬以禮人
義以宜人禮人者人必禮之宜人者人必宜之此徳
所以不孤也比卦言有孚盈缶終来有它吉中孚言
鳴鶴在隂其子和之荀卿曰木䕃則鳥息醯酸則蚋
聚此徳不孤必有鄰之謂也古之有徳其上足以格
皇天而皇天輔之其幽足以通神明而神明享之而
况於人乎此舜所以三徙成都大王之去邠民歸之
如市也雖然此特徳而已若夫道則不可得而親亦
不可得而疎則使人無保矣

　　子游曰事君數斯辱矣朋友數斯疏矣

　　疏失人辱失已故事君不欲數數則諂朋友不欲數
數則瀆疑於諂者將以致忠而招辱疑於瀆者將以
致親而適踈此孔子所以言以道事君不可則止忠
告善道無自辱焉禮曰事君量而後入則不數可知
矣































　　論語全解卷二

　　欽定四庫全書

　　論語全解卷三　　　　宋　陳祥道　撰

　　公冶長第五

　　子謂公冶長可妻也雖在縲絏之中非其罪也以其子
妻之子謂南容邦有道不廢邦無道免於刑戮以其兄
之子妻之

　　公冶長能為不可罪之行而不能必免於縲絏南容
有保身之明而能必免於刑戮其賢固有間矣孔子
以己子妻長以兄子妻容處己子可薄處兄子不可
不厚也孔子於疾病不禱周公於君之疾則金縢孝
子於已則含菽緼絮於親則致滋美其意亦若是也
傳曰君子為己不重為人不輕為人且不輕况於君
親乎聖人之妻人不必求其才徳之備要其修身慎
行不累其妻孥可也故於公冶長言雖在縲絏之中
於南容言邦無道免於刑戮家語曰公冶長能忍恥
南容世清不廢世濁不汙

　　子謂子賤君子哉若人魯無君子者斯焉取斯

　　蓬生麻中不扶自直白沙在涅不染自黒此不齊在
魯所以取君子之名也故曰魯無君子斯焉取斯不
齊於君子有以父事者有以兄事者有以友事者此
其所以取君子之名也家語言不齊之事其學益明
骨月益親朋友益篤孔子嘿然謂之君子者此也孔
子曰君子吾不得而見又言魯有君子與孟子所謂
春秋無義戰彼善於此同意

　　子貢問曰賜也何如子曰女器也曰何器也曰瑚璉也
禮曰夏后氏四璉商六瑚朝廷之器也君子不器而
子貢謂之瑚璉則不免於器也不免於器而猶為器
之珍者方之君子則不足比之衆人則有餘然則不
為人之所器者而後能器人為人之所器而器人則
非人之所宜故子貢方人孔子非之

　　或曰雍也仁而不佞子曰焉用佞禦人以口給屢憎於
人不知其仁焉用佞

　　訥則近仁巧言則鮮仁給則奪仁故顔子之如愚冉
雍之不佞孔子以為仁宰予之言語公西華之可與
賓客言孔子不以為仁蓋仁者愛人愛人者常愛於
人禦人以口給屢憎於人則不仁可知矣孔子謂雍
可使南面為人君止於仁故也

　　子使漆雕開仕對曰吾斯之未能信子說

　　子曰道不行乗桴浮於海從我者其由與子路聞之喜
子曰由也好勇過我無所取材

　　孔子於天下環車接淅席不暇煖於南子陽貨則見
於佛肸公山則欲往嘗謂茍有用我者三年有成如
有用我者吾其為東周乎則其汲汲於行道不為不
至矣然所歴者七十二君一君無所任用以至伐木
于宋削迹于衞圍于陳蔡欲避世也不可得矣於是
有欲居夷浮海之說子路不知乎此而欲勇於必行
故曰好勇過我無所取材以其能勇而不能怯非所
以為成材也鼓方叔入於河播鼗武入於漢少師陽
撃磬襄入於海范蠡之泛湖管寧之浮海亦乗桴之
意也

　　孟武伯問子路仁乎子曰不知也又問子曰由也千乘
之國可使治其賦也不知其仁也求也何如子曰求也
千室之邑百乘之家可使為之宰也不知其仁也赤也
何如子曰赤也束帶立於朝可使與賓客言也不知其
仁也

　　顔淵冉雍得聖人之具體者也具體則為聖人而足
以名仁故孔子與之仁由求與赤得聖人之一體者
也一體則非成人而不足以名仁故孔子曰不知其
仁有曰未知焉得仁者聖人知其為仁也不欲以不
仁名之故曰不知其仁未知其為仁也特聞其忠清
而已故曰未知焉得仁由於千乗之國可使治其賦
也則大夫而已求於千室之邑百乗之家可使為之
宰則陪臣而已然則千乗之國由也為之可使有勇
方六七十如五六十求也為之可使足民則皆諸侯
之事與此不同者三子所言者志也孔子所論者材
也

　　子謂子貢曰女與回也孰愈對曰賜也何敢望回回也
聞一以知十賜也聞一以知二子曰弗如也吾與女弗
如也

　　聖人後天地而生知天地之始先天地而成知天地
之終故能以微知明以一知萬豈特聞一知十哉葢
道之所在有方有隅有上有下聞一知十者知方而
已此顔回所以下於聖人聞一知二則不過告往知
来而已此賜所以下於回也賜雖下於回與詩所謂
人知其一莫知其它莊周所謂識其一不識其二者
異矣孔子嘗以賜為士君子以回為明君子蓋士則
上達故可以知二明則殆於㡬故可以知十也聖人
之與人常與其自知而不與其自是子貢不蔽於自
是而知其弗如故夫子與之

　　宰予晝寢子曰朽木不可雕也糞土之牆不可杇也於
予與何誅子曰始吾於人也聽其言而信其行今吾於
人也聽其言而觀其行於予與改是

　　良工能雕木而不能雕既朽之木杇者能杇牆而不
能杇糞土之牆聖人能教人而不能變不美之質蓋
質幹在於自然華藻在於人事所有不可耀所無不
可强凡在因之而已此宰予之寢孔子所以不誅也
蓋宰予足於言而不足於行故嘗欲短三年之喪與
田常之作亂短喪則不仁與亂則不智則其質之不
美可知矣質之不美雖不舎晝夜以學先王之道孔
子猶且不與則晝寢之過何所責哉春秋責備賢者
而畧於不賢亦此意也孔子嘗曰吾以言取人失之
宰我以貌取人失之子羽故於宰予則改之此所謂
於予與改是也且君子於人也不逆詐不億不信故
始吾於人聴其言而信其行及宰予之不信然後以
決之疑焉疑之所生因彼而已孔子之門人若求之
自畫賜之願息其不能自勉非特宰予而已孔子於
賜求則教之於宰予則何誅者以其質不同故也傳
曰皮之不存毛將安傅

　　子曰吾未見剛者或對曰申棖子曰棖也慾焉得剛
剛本乎性慾出乎情慾不能無求不能無求則不能
無撓也故曰棖也慾焉得剛君子之於慾也寡之使
不勝窒之使不行其固不為物傾其完不為物虧此
老子所謂自勝者强揚子所謂勝私之克者也又奚
適不剛哉湯之奏勇其来乃自於不邇聲色文王之
赫怒其来乃自於無然歆羨子路之不求所以能全
勇之名孟子之不動心所以能全至剛之氣此皆以
直養而無害者也蓋慾之不行則難矣而未仁剛之
於仁則近矣而未至慾不行然後能剛能剛然後近
仁則欲仁不可不剛欲剛不可以有慾也然陽處父
并植於晉不可謂之無慾而人以為剛趙文子生不
交利可謂之無慾而人不以為剛者文子之剛也内
處父之剛也外君子所貴剛於内而已

　　子貢曰我不欲人之加諸我也吾亦欲無加諸人子曰
賜也非爾所及也

　　孔子曰不使不仁者加乎其身所謂我不欲人之加
諸我又曰己所不欲勿施於人所謂吾亦欲無加諸
人也君子以仁存心以禮存心仁者愛人有禮者敬
人愛而且敬則我無加諸人矣然横逆有時而至亦
所不免也蓋我無加諸人則易人無加諸我則難
子貢不能匿人之過其於是之易者猶或未能况其
難者乎故曰非爾所及也

　　子貢曰夫子之文章可得而聞也夫子之言性與天道
不可得而聞也

　　夫子之道出而致廣大則為文章入而極髙明則為
性與天道子貢得其言故於文章可得而聞未得其
所以言故於性與天道不可得而聞蓋性在我者也
未嘗不在天天道在天者也未嘗不在我禮曰天命
之謂性是在我者未嘗不在天也孟子曰聖人之於
天道是在天者未嘗不在我也顔子殆庶幾者也故
於言無所不恱子貢非殆庶㡬者也故於其言不可
得聞老子曰上士聞道勤而行之顔子是也中士聞
道若存若亡子貢是也孟子之言性善自其離於道
言之孔子之言性自其渾於道言之故孟子之言雖
告子有所聞孔子之言雖子貢有所不得聞

　　子路有聞未之能行唯恐有聞

　　君子有三患未之聞患不得聞既聞之患不得學既
學之患不得行子路勇於必行其患又過於此故有
聞未行唯恐有聞而行之不逮也孔子於其無宿諾
則美之於其兼人則抑之美之所以長其善抑之所
以救其失

　　子貢問曰孔文子何以謂之文也子曰敏而好學不恥
下問是以謂之文也

　　敬文之恭也忠文之實也信文之孚也義文之制也
智文之輿也勇文之帥也教文之施也孝文之本也
惠文之慈也讓文之才也文之所施不一故古之為
諡者多謂之文孔子謂敏而好學所以聚之也不恥
下問所以辨之也好學則資諸已下問則資諸人此
所以謂之文也然此可以為文而已其於文王周公
之文固有間矣

　　子謂子産有君子之道四焉其行已也恭其事上也敬
其養民也惠其使民也義

　　子産遜不失禮所謂行己也恭事君無二心茍利社
稷死生以之所謂事上也敬濟人以乗輿殖民以田
疇所謂養民也惠擇能使之所謂使民也義行己恭
然後移之於君則敬養民惠然後使民則義得其序
也君子之道固多矣子産有是四者而已四者之中
尤長於惠故又命之以惠人

　　子曰晏平仲善與人交久而敬之

　　交患於不久久患其不敬晏平仲久而敬之此所以
為賢大夫觀平仲之與越石父交延而賓之久敬可
知矣此曾子所以言晏子可謂知禮詩之故舊不遺
周官之敬故皆久而敬之之謂也彼耳餘之凶終蕭
朱之隙末其於平仲之交不亦逺乎此林回喻之以
甘醴桓譚譬之以闤闠朱穆所以有比周之論劉峻
所以有五交之歎也

　　子曰臧文仲居蔡山節藻梲何如其知也

　　冀多良馬天下命良馬者因謂之驥瀘水之黒天下
命黒者因謂之盧蔡之出龜天下命龜者皆謂之蔡
漆雕憑曰臧氏有守龜曰蔡文仲三年為一兆臧氏
之居蔡始於文仲故也禮曰諸侯以龜為寶家不寶
龜山節藻梲文仲之居蔡有僭於天子之廟飾非所
謂知而夫子非之曰何如其知也管仲山節藻梲君
子以為濫與此同也古之作服者繪山於衣所以象
仁之静繡藻於裳所以象徳之潔侯伯之章猶不及
山大夫之章猶不及藻又况可施於文仲之節梲乎
孔子於文仲言不知於武仲言知則文仲之於武仲
固有間矣顔淵問二者孰賢子曰武仲賢哉

　　子張問曰令尹子文三仕為令尹無喜色三已之無愠
色舊令尹之政必以告新令尹何如子曰忠矣曰仁矣
乎曰未知焉得仁崔子弑齊君陳文子有馬十乘棄而
違之至於他邦則曰猶吾大夫崔子也違之之一邦則
又曰猶吾大夫崔子也違之何如子曰清矣曰仁矣乎
曰未知焉得仁

　　進退在君不在已故三仕三已無喜愠之色此忠於
君者也待人以誠不以欺故舊政必告此忠於人者
也不顧十乗之富不恤大夫之位無崔子之亂則就
之有崔子之亂則違之此清其身者也忠足以盡己
未足以成已清足以避亂未足以救亂故皆曰未知
焉得仁比干之忠伯夷之清孔子皆以為仁何耶比
干之忠所以戒萬世之為君伯夷之清所以戒萬世
之為臣其所忠清與二子同其所以忠清與二子異
令尹子文之無喜愠蓋出於或使公孫敖之無喜愠
則出於自然出於自然猶孟子之言不動心也出於
或使猶告子之不動心也傳曰卿違從大夫之位又
曰凡諸侯之大夫違告於諸侯蓋大夫去其位曰違

　　季文子三思而後行子聞之曰再斯可矣

　　文子於國則忠於家則儉其逐紀太子以不忠孝責
韓穿以非信義内無衣帛之妾外無食粟之馬金玉
非所藏寶器非所重魯君以為社稷之臣而存亡之
所係則其所舉固寡過矣然猶三思而後行故孔子
言再斯可矣古之人其謹身有至於三省其慎言有
至於三復則三思而後行不為過矣蓋有文子之質
再斯可矣無文子之質非三思則不可孔子於三思
則抑之於率爾而對則責之因人而為之教也文子
嘗曰備豫不虞三思可知矣

　　子曰甯武子邦有道則知邦無道則愚其知可及也其
愚不可及也

　　君子之仕也邦有道其言足以興邦無道其黙足以
容故坤之六三居下卦之上則曰知光大六四居二
隂之間則曰括囊卷阿之什則曰来游来歌抑之章
則曰靡哲不愚武子邦有道則知無道則愚蓋得諸
此而過之者也南容邦有道不廢邦無道免於刑戮
而已史魚邦有道如矢邦無道亦如矢而已伯玉邦
有道則仕邦無道則卷懐而已子游曰吾友張也為
難能也曽子曰孟莊子不改父之臣與父之政為難
能也然則不可及者其難能之謂歟顔子之如愚甯
武子之愚有以異乎曰如愚可也不可及不可也不
可及非中道也此顔甯之愚所以不同

　　子在陳曰歸與歸與吾黨之小子狂簡斐然成章不知
所以裁之

　　狂者能為而不能已其成章也失之過簡者能畧而
不能詳其成章也失之不及孔子在陳欲與中道者
不可得故思魯之狂簡者裁之使歸於中也詩言有
斐君子記言且其斐色則斐者文之散也東南為文
西南為章則章者文之成也此言狂簡孟子言狂狷
者簡言其所學狷言其所守所守在行故以狷言之
所學在言行故以簡言之

　　子曰伯夷叔齊不念舊惡怨是用希

　　求在外者不可必故放於利而行所以多怨求諸已
者可必故求仁得仁怨是用希葢仁人不藏怒不宿
怨則所謂舊惡者在彼而已我何加損焉此所以不
念也怨是用希則不能無怨又曰何怨者以怨出於
不怨雖曰無怨可也回不思舊怨雍不錄舊罪孔子
皆與之亦求仁得仁之謂與

　　子曰孰謂微生髙直或乞醯焉乞諸其鄰而與之
君子之於天下外不可失人以存己内不可失已以
為人與其失已以為人孰若不為人以存已髙之乞
醯為人可也為已則非直也强無以為有非安命者
也今夫君子之於言知則為知不知為不知内不以
自誣外不以欺人言尚如此况於行乎此髙之所以
不足取也洪範之三徳平康正直臯陶之九徳直而
温詩曰邦之司直易曰直其正也孔子曰人之生也
直三代直道而行孟子曰不直則道不見道之所貴
直而已矣

　　子曰巧言令色足恭左丘明恥之丘亦恥之匿怨而友
其人左丘明恥之丘亦恥之

　　巧言令色足恭非務本者也不足於仁匿怨而友其
人非質直者也不足於義故左丘明恥之丘亦恥之
聖人之於人有所異亦有其所同其得地而君之則
與伯夷伊尹同用舎行藏則與顔回同則其所恥與
左丘明同也宜矣

　　顔淵季路侍子曰盍各言爾志子路曰願車馬衣輕裘
與朋友共敝之而無憾顔淵曰願無伐善無施勞子路
曰願聞子之志子曰老者安之朋友信之少者懐之
重財輕義人之常情子路願乗肥馬衣輕裘與朋友
共敝之而無憾義者之志也謙則不伐善愛則不施
勞顔回願無伐善無施勞仁者之志也老幼安懐於
已者恕也朋友信於已者忠也孔子言老者安之朋
友信之少者懐之聖人之志也賢人之志則入而成
已聖人之志則出而成物以輕裘肥馬敝而無憾所
以成已之義伐善施勞之不為所以成已之仁老幼
之所安懐朋友之所信然後成物之道盡充子路之
義然後至於顔子之仁充顔子之仁然後至於孔子
之聖蓋物足以累已非學者之道也言侍則先顔子
言志則先子路豈子路之對亦率爾乎

　　子曰已矣乎吾未見能見其過而内自訟者也

　　隂陽有時而愆日月有時而食川谷有時而竭天地
之大猶且不免於過况於人乎要在改過而已改過
始於見過不見其過而不知自訟者君子所不責見
其過而不自訟者君子必責之蓋見其過而不自訟
非好學為已者也孔子之教將無所施焉故曰已矣
乎昔申徒嘉有曰自狀其過以不當亡者衆不狀其
過以不當存者寡則自狀者不知自訟自訟者斯不
自狀矣

　　子曰十室之邑必有忠信如丘者焉不如丘之好學也
十步之内必有茂草十室之邑必有忠信忠信則徳
性能尊尊徳性而道問學則廣大可致髙明可極其
亦何所不至哉時人之徳性如孔子者蓋有之矣然
不如孔子之好學此所以愚益愚聖益聖也孔子嘗
曰知之者不如好之者好之者不如樂之者孔子固
樂矣而言好學何也蓋好之者不必樂樂之者必不
不好孔子於道則樂於學則好故曰樂以忘憂又言
好古敏以求之也顔淵之好學而不改其樂殆庶幾
於此

　　雍也第六

　　子曰雍也可使南面仲弓問子桑伯子子曰可也簡仲
弓曰居敬而行簡以臨其民不亦可乎居簡而行簡無
乃太簡乎子曰雍之言然

　　孔子於冉求則曰百乗之家可使為之宰於子路則
曰千乗之國可使治其賦於仲弓則可使南面是冉
求可以仕大夫而亦可以仕諸侯子路可以仕諸侯
而亦可以為諸侯仲弓可以為諸侯矣語之以王者
之佐則未也惟顔子可以當之仲弓問伯子孔子答
之以其人可也然失之簡仲弓曰居敬而行簡以臨
其民不亦可乎居簡而行簡無乃太簡乎葢人主執
要則百事詳叢脞則百事隳則簡者先王之所尚也
然内之所居者敬外之所行者簡則在下者有所從
内之所居者簡外之所行者亦簡則在下者無所從
子桑所為無乃太簡而孔子以雍之言為然則其行
可使南面矣在易之坤言君子敬以直内繼之以不
習无不利敬以直内居敬也不習无不利行簡也春
秋時有公孫子桑意伯子即其人歟

　　哀公問弟子孰爲好學孔子對曰有顔回者好學不遷
怒不貳過不幸短命死矣今也則亡未聞好學者也
思屬土怒屬水水可以勝土故怒可以勝思不遷怒
則犯而不校者也不貳過則知不善未嘗復行者也
蓋能懲忿然後能不遷怒能窒慾然後能不貳過不
遷怒不貳過則能修性矣故孔子謂之好學然不遷
怒則所怒以類而已未至於出怒不怒不貳過則无
祇悔而已未至於敦復无悔此所以止於殆庶㡬也
列子之論死生則曰由生而亡不幸也揚子之論夀
則曰人以其仁顔子之短命雖曰不幸然以其仁則
無害其為夀也葢不遷怒不貳過盡性也不改其樂
知命也顔子未至五十而知天命蓋知命必以五十
者非若謂五十而猶不知天命則不可也

　　子華使於齊冉子爲其母請粟子曰與之釡請益曰與
之庾冉子與之粟五秉子曰赤之適齊也乗肥馬衣輕
裘吾聞之也君子周急不繼富原思爲之宰與之粟九
百辭子曰毋以與爾鄰里鄉黨乎

　　可以與可以無與無與可也與傷惠可以取可以無
取無取可也取傷廉子華之富非可多與也多與則
為傷惠原思之宰非可無取也取之則非傷廉此孔
子所以不許冉有之請而止原思之辭也昔人有歸
四布君子不以為㢘有以賻布頒兄弟之貧者君子
以為善則不歸四布義也頒兄弟仁也孔子止思之
辭是亦仁義而已矣

　　子謂仲弓曰犂牛之子騂且角雖欲勿用山川其舎諸
卿大夫之子不脩禮義則歸之庶人庶人之子非不
賤也能修禮義則可進為大夫然愚知貴賤其可以
類言哉故孔子謂仲弓曰犂牛之子騂且角大可以
祀天小可以祀廟孔子獨以山川為言者蓋諸侯之
禮得祭山川之在境内者而仲弓之才可使南面故
以山川言之周官陽祀用騂牲毛之隂祀用黝牲毛
之隂祀陽祀各以其色牲毛之然山川之祀不特以
騂以騂舉其盛者而已

　　子曰回也其心三月不違仁其餘則日月至焉而已矣
仁在天則為尊爵在人則為安宅其為器重而舉
者莫能勝其為道逺而行者莫能至以顔子之不違
仁猶不過三月而已則夫人之為仁不亦難乎孔子
之於回蓋其所試者然也其後告之以克己復禮而
請事斯語則其不違也蓋將終身焉不特三月而已
其餘則日月至焉者所謂不能期月守也由求之徒
孔子皆曰不知其仁以此而已

　　季康子問仲由可使從政也與子曰由也果於從政乎
何有曰賜也可使從政也與曰賜也達於從政乎何有
曰求也可使從政也與曰求也藝於從政乎何有
能勇而不能怯果也聞一知二達也可以足民藝也
果㡬於義達與藝㡬於智為政使人器之而已故雖
才之不備而有可施於政者皆所不棄也然達而不
果不足以有行果而不藝不足以有能三者雖不同
然皆可以從政猶樝梨橘柚其味相反而皆可於口
康子誠能兼用之則魯國不亦庶幾乎然此具臣而
已語以大臣之事則未也三者之序藝不及果果不
及達此先果後達者即康子所問而告之也夫才者
言之實言者才之文善於言語者必善於政事善於
政事者未必善於言語則其政事可知矣是亦不在
政事之列無害其可使從政也

　　季氏使閔子騫爲費宰閔子騫曰善爲我辭焉如有復
我者則吾必在汶上矣

　　邦有道危言危行邦無道危行言孫故也善雖不吾
與吾將强而為不善雖不吾惡吾將强而去如有復
我者則吾必在汶上矣强而去可也家語有子騫為
費宰問政之事則子騫為費宰矣蓋子騫不願為費
宰者志也終為費宰者不得已也

　　伯牛有疾子問之自牖執其手曰亡之命矣夫斯人也
而有斯疾也斯人也而有斯疾也

　　由生而生者常也由生而死者不幸也由死而生者
幸也顔淵之死孔子曰不幸短命死矣伯牛有疾孔
子曰亡之命矣夫斯人也而有斯疾也皆以其由生
而亡者也揚子曰命不可避者也顔氏之子冉氏之
孫以其無避也此所謂順受其正也禮曰始反而亡
焉失之矣則死與亡固不同孔子於顔子曰死於冉
牛曰亡者以死對亡則異通言之則一也死矣者已
然之辭亡之者未然之辭

　　子曰賢哉回也一簞食一瓢飲在陋巷人不堪其憂回
也不改其樂賢哉回也

　　天下之所重君子之所輕天下之所憂君子之所樂
故衣朱懐金不能重顔子之輕簞瓢陋巷不能憂顔
子之樂此所以明明在上百官牛羊舜也闇闇在下
畎畆簞瓢亦舜也然則回之樂人樂也子之樂以忘
憂天樂也人樂者能樂而樂也天樂者又無能樂也
始終言賢哉回也與泰伯篇禹無間然章易其唯聖
人乎皆兩稱之同意

　　冉求曰非不說子之道力不足也子曰力不足者中道
而廢今女畫

　　志有餘而力不足中道廢者也力有餘而志不足自
畫者也中道而廢者君子之所惜自畫者君子之所
惡求之畫而自以為力不足則其不智甚矣揚子曰
百川學海而至於海丘陵學山而不至於山則勤而不
已者無所不至惰而自畫者無所能至也書曰為山
九仞功虧一簣孟子言掘井九軔而不及泉猶為棄
井皆自畫之謂也

　　子謂子夏曰女爲君子儒無爲小人儒

　　古之儒者一而已矣周官儒以道得民則凡以非道
得民者皆非儒也後世澆漓而道術將為天下裂於
是有君子之儒有小人之儒君子之儒惟務本小人
之儒在趨末子夏之為已止於文學其為人止於洒
埽應對進退此趨末者也故孔子戒之曰女為君子
儒無為小人儒荀卿言有俗儒有雅儒有大儒揚子
又言有真儒真儒以性言大儒以業言雅儒似君子
俗儒似小人

　　子游爲武城宰子曰女得人焉耳乎曰有澹臺滅明者
行不由徑非公事未嘗至於偃之室也

　　以天下與人易為天下得人難則賢者百福之宗神
明之主而為政者其可以不得之乎子賤之治單父
其於賢也有以父事者有以兄事者有以友事者而
孔子歎美之則子游為宰而問之以得人固其所也
滅明行不由徑無邪也非公不至無私也羔羊之正
直如是而已此家語所以言滅明公正無私也荀卿
曰出於其門入於公門歸於其家無有私事滅明之
謂也傳曰滅明有君子之容而不勝其貎者責賢者
備故也

　　子曰孟之反不伐奔而殿將入門策其馬曰非敢後也
馬不進也

　　書於矜言能於伐言功能在内者也功在外者也自
伐則喪厥功自矜則喪其能伐譬則賊也矜譬則殘
也故老子於自伐言無功自矜言不長而已春秋之
時師敗而奔惟恐其不全在師而有功者惟恐其不
彰之反於齊之戰也殿軍而不奔䇿馬而不進人之
所難也故夫子取之

　　子曰不有祝鮀之佞而有宋朝之美難乎免於今之世
矣

　　佞則不美美則不佞矣天下有道恱美而惡佞天下
無道恱佞而惡美故曰不有鮀佞與朝美難免今世
矣春秋所謂宋公子朝非孔子所謂宋朝者也夫子
於治宗廟則取之於佞則非之非之者直拒之所以
立本取之者節取之所以趨時

　　子曰誰能出不由户何莫由斯道也

　　人之啓處雖不同所出者户而已萬物散殊雖不一
所由者道而已衆人無異於萬物則由之而不知君
子異於衆人則由而知之蓋户者出入之所自者也
此言由道故云誰能出不由户揚子言學道故云惡
由入曰孔氏孔氏者户也

　　子曰質勝文則野文勝質則史文質彬彬然後君子
野非君子之所在故曠於禮而不知文史則官書之
所繫故專於文而不知本二者皆非中道而已俗之
好質者則曰質而已何以文為好文者則以文滅質
以博溺心此孔子所以言質勝文則野文勝質則史
文質彬彬然後君子也孔子曰義以為質禮以行之
彬彬之謂也彬從林質也從彡文也揚子曰華無實
則史實無華則野華實副則禮又曰事勝辭則史辭
勝事則賦事辭稱則經然君子之彬彬豈特施於禮
樂間哉野非君子所尚而孔子欲從先進者姑以救
弊云耳

　　子曰人之生也直罔之生也幸而免

　　君子以由生而生為常以由生而亡為不幸小人以
由死而死為常由死而生為幸人之生也直由生而
生也罔之生也幸而免由死而生也蓋直本有生之
道雖不幸而死君子以為猶生罔原有死之道雖幸
而免君子以為猶死是以回牛之死不足謂之夭盜
跖之永不足謂之夀

　　子曰知之者不如好之者好之者不如樂之者

　　知之者為學日益而窮理者也興於詩者能之好之
者為道日損而盡性者也立於禮者能之樂之者損
之又損而將以至於命者也成於樂者能之表記之
言仁强仁不若利仁利仁不若安仁中庸之言明善
不若誠善誠善不若至誠亦若此而已莫非知也有
生而知之有學而知之有困而知之聖人則生而知
之賢人則學而知之下於賢人則困而知之莫非好
也有好之淺者有好之深者就有道而正焉日知其
所亡月無忘其所能此其淺者也顔子之好學孔子
之好古此其深者也莫非樂也有人樂有天樂顔子
不改其樂人樂也孔子樂以忘憂天樂也

　　子曰中人以上可以語上也中人以下不可以語上也
天下有均善之性無均美之才故中人以上可以語
上中人以下不可以語上老子曰上士聞道勤而行
之可以語上者也中士聞道若有若亡可以語上下
者也下士聞道大笑之不可以語上者也中人以上
譬則火也其性趨上中人以下譬則水也其性趨下
於其趨上也而語之以下則不仁於其趨下也而語
之以上則不智故孔子之於門人不以語回者告由
不以語由者告求凡皆因其材而已此所謂不陵節
而施之者也人之生雖參差不齊其大致不過此三
品而已

　　樊遲問知子曰務民之義敬鬼神而逺之可謂知矣問
仁曰仁者先難而後𫉬可謂仁矣

　　務民之利而害在其中焉務民之利非特其利不可
以必得也失義而得害然則務民之義孔子以為知
不亦宜乎有己之義有民之義仕則不稼佃則不漁
詩云采葑采菲無以下體觴酒豆肉則辭而受惡衽
席之上辭而坐下朝廷之位辭而就賤同爵則尚齒
同齒則尚長若此之類所謂己之義也耕者讓畔行
者讓路壯者代老少者事長窮乏相周患難相救詩
云雨我公田遂及我私若此之類所謂民之義也上
之所好下必有甚焉者樊遲好利務為鬼神之事者
也聖人欲其務己之義則教之曰上好義則民莫敢
不服知己之務然後可以率民則教之曰務民之義
以義為務則不失矣敬鬼神而逺之者敬則致生之
逺則致死之也凡此所謂知也其為器重舉之莫能
勝其為道逺行之莫能至言之則訒為之則難凡此
所謂仁也問知一也一告之以務民之義敬鬼神而
逺之又告之以知人問仁一也一告之以先難而後
獲又告之以愛人與夫居處恭執事敬與人忠何也
義敬與獲在已者也知人愛人在彼者也務其在己
者然後能其在彼事之序也智之敬則敬鬼神而逺
仁之敬則居處執事恭敬而已無所不敬也其與人
忠不特愛之而已問仁則先難而後獲問崇徳則先
事後得者對事而言故曰得對難而言故曰獲而得
兼於事者也故於崇徳言先事仁愛人者也故於仁
言先難

　　子曰知者樂水仁者樂山知者動仁者静知者樂仁者
壽

　　應物而利之者水也附而育焉者山也知者樂水故
動仁者樂山故静是動則利仁者也静則安仁者也
動則見理故樂静則得性故夀然動者非不静也静
者非不動也知者非不夀也然知者之夀不若仁者
之盛仁者夀則樂不足以言之也哀公問曰知者夀
而孔子對之以人有三死飲食不節勞逸過度疾共
殺之居下位而上誣其君嗜慾無厭刑共殺之以少
犯衆以弱侮强兵共殺之知士仁人動静以義喜怒
以時無害其性欲得夀焉何不可乎是知者亦非不
夀也樂水樂山言其情動静言其用樂夀言其功葢
惟有情斯有用有用斯有功辭之序也

　　子曰齊一變至於魯魯一變至於道

　　春秋之時成霸功者莫如齊秉周禮者莫如魯由齊
之尚功而變之則至於魯由魯之好禮而變之則至
於王道齊譬則召南也魯譬則周南也道譬則雅也
由魯變而至於道則無齊魯之異政由周變而至於
雅則無周召之殊猶之百川至海知有海而不知有
百川四時成歳知有歳而不知有四時也文王能變
周召以至於雅孔子未能變齊魯以至於道孔子欲
變齊魯以歸於道孟子欲逃楊墨以歸於儒則孔子
之時異於文王之時孟子之時又有異於孔子之時
矣

　　子曰觚不觚觚哉觚哉

　　有觚之實然後有觚之名有觚之名而無觚之實則
觚不觚矣尚得謂之觚哉詩有南箕北斗之喻揚子
雲有象龍之論凡皆譏其有名無實者也孔子之時
實不稱名者多矣故其歎如此

　　宰我問曰仁者雖告之曰井有仁焉其從之也子曰何
爲其然也君子可逝也不可陷也可欺也不可罔也
君子以誠待物而不逆詐故可欺以明燭理而無所
蔽故不可罔蓋欺者以偽為真罔者以無為有以偽
為真則有可信之端以無為有則直罔於人而已故
象之偽喜舜不疑其偽校人之烹魚子産不疑其不
舎是以有可信之端也放齊以朱為啓明堯以為嚚
訟共工以驩兜為有功堯以為静言庸違是直罔於
人者也宰我問井有人焉其從之也孔子曰何為其
然也君子可逝也不可陷也可欺也不可罔也可逝
也不可陷也故井無人可欺也不可罔也故知井無
人孟子曰君子可欺以其方難罔以非其道

　　子曰君子博學於文約之以禮亦可以弗畔矣夫
博學於文則無不該約之以禮則有所執無不該則
所知者詳有所執則所趨者中斯亦可以弗畔矣畔
者有見乎四旁之地弗畔則趨中可知矣約之以禮
可以弗畔則成於樂者斯不畔矣此所謂一貫也顔
淵曰博我以文約我以禮回於道亦可云弗畔矣故
稱其殆庶㡬揚子稱其未達一閒耳

　　子見南子子路不說夫子矢之曰予所否者天厭之天
厭之

　　易以大有遏惡揚善為命以否之内小人外君子為
匪人然則君子小人進退消長皆天命也君子之於
天命知之故能畏之畏之故能順之君子見所不見
順天命也順天者存而逆之天所厭故於子路不恱
而矢以予所否者天厭之天厭之然則孔子之於公
山弗擾子路不恱而告之以人事於此告之以天命
者蓋見南子者在天不在已也之公山弗擾者在已
不在天也夫子之見南子與睽之初六同意

　　子曰中庸之爲徳也其至矣乎民鮮久矣

　　莫非徳也有髙明之至徳有中庸之至徳莊子至徳
之世髙明之至徳也周禮之至徳為道本中庸之至
徳也禮曰中者天下之大本莊子曰庸者用也用者
通也則中者至徳之體庸者至徳之用也君子以髙
明者人之所難勉中庸者人之所易行故不以其所
難勉者强之使行而以其所易行者同之於民將人
人能之夫所謂民鮮久矣由上失其道非一日也

　　子貢曰如有博施於民而能濟衆何如可謂仁乎子曰
何事於仁必也聖乎堯舜其猶病諸夫仁者已欲立而
立人已欲達而達人能近取譬可謂仁之方也已
非神而化之使民宜之不足以博施濟衆非以百姓
之心為心不足以安百姓博施濟衆修已以安百姓
者天下之至難堯舜者天下之至聖以天下之至聖
猶病天下之至難則下於堯舜者其可易言哉書曰
安民則惠惟帝其難之老子曰多異必多難是以聖
人猶難之皆此意也素問曰神用無方謂之聖惟無
方故所施者博而所濟者衆若仁則有方矣又曰己
欲立而立人已欲達而達人能近取譬可謂仁之方
也已蓋立則不廢達則不窮自立自達而忘乎人則
入乎楊而非所謂兼愛立人達人而忘乎已則入乎
墨而非所謂自愛故欲立欲達者仁之自愛也立人
達人者仁之兼愛也傳曰獨貴獨富君子恥之此之
謂也彼危人而自安害人而自富者豈知此哉



















　　論語全解卷三

　　欽定四庫全書

　　論語全解卷四　　　　　宋　陳祥道　撰

　　述而第七

　　子曰述而不作信而好古竊比於我老彭

　　道徳之原出於天而其說始於古老子之言道徳躬
因之而已故曰述而不作信而好古老子之言有言
古之善為士者有言古之為道徳者有言古之所謂
曲則全者有言執古之道以御今者則述而不作信
而好古可知矣信則有之也好則不特知之而已
故孔子比焉聖人之於人將自明之則自尊而卑之
所以信其言於後世孔子之竊比於我老彭尊之所
以信其言也孔子祖述堯舜憲章文武述而不作之
謂也好古敏以求之信而好古之謂也葢聖人達而
在上則帝王天子之徳而有所作窮而在下則元聖
素王之道而不敢作不敢作則信而好古而已有所
作則不特自信而又人信不特好古而又稽而行之
也然孔子之作春秋其事則述其書則作故其言曰
其事則齊桓晉文其文則史其義則􁀫竊取之矣與
夫不知而作者多矣諸子之學有不知无位而作之
者有不知无徳而作之者又有不知先王之法既已
致隆而或苟作之者皆在所棄焉孟子曰孔子作春
秋而亂臣賊子懼葢唐虞成周未有懼之者此聖人
所以有作也彭之言行於傳无道豈古之彭祖者乎

　　子曰默而識之學而不厭誨人不倦何有於我哉
默而識之徳也學而不厭知也誨人不倦仁也時之
人道聼而途說皆徳之棄非所謂默而識之也或畫
焉或願息焉非所謂學而不厭也或先傳而後倦非
所謂誨人不倦也故特自成而已葢學在已故言厭
誨在人故言倦叔向曰求善不厭施舍不倦楊子曰
事不厭教不倦合而言之則厭與倦皆在已而已故
曰我學不厭而教不倦

　　子曰徳之不修學之不講聞義不能徙不善不能改是
吾憂也

　　徳在内者也不修則不充學在外者也不講則不明
聞義不能徙則善不備不善不能改則行不完皆孔
子所憂者也然樂而不憂所以處已憂而不樂所以
與人同樂以忘憂處已者也樂天知命憂之不與人
同者也徳之修然後能講學學之講然後能徙義徳
之修學之講未能無不善改之而已孔子言君子不
重則不威學則不固主忠信而終之以過則勿憚改
與此仝意

　　子之燕居申申如也夭夭如也

　　人之情矜慎於行禮之際其不失禮也易優游於無
事之際其不失禮也難子之燕居申申如也夭夭如
也非夫盛徳之至孰與此哉申申言肆而不曲夭夭
言不以老壯自居於子之燕居縦言肆猶至於禮而
不屈也居不容不以老壯自居也肆而不屈則直不
以老壯自居則和所謂居不容燕居告温温知夭夭
之謂也禮記有言仲尼燕居有言孔子閒居葢退朝
曰燕居燕曰閒

　　子曰甚矣吾衰也久矣吾不復夢見周公

　　形接為事神遇為夢事見於有為夢出於有思孔子
之盛時嘗欲有大勳勞於天下而思周公之所為故
夢見之及其衰也知時命不我與而不復思周公所
為故不復夢見之髙宗之夢傅說文王之夢臧丈人
其出於有思亦如此莊周曰古之真人不夢何也真
人以性言聖人以徳言性則入而㝠道故無夢徳則
出而經世故有夢

　　子曰志於道據於徳依於仁游於藝

　　揚子之言道徳仁則合異以為同故曰道徳仁人得
之以人之天也老子之言道徳仁則散同以為異故
曰失道而後徳失徳而後仁其實一也葢道則無體
故志之而已徳則有體故可據據徳所以立己依仁
所以行已禮體此者也義宜此者也智知此者也信
誠此者也言道徳仁則義智信舉矣道徳仁君子之
務本藝則君子之餘事周官司徒教萬民以六徳六
行然後繼之以六藝師氏教國子以三徳三行然後
保氏教之以六藝則藝豈君子所先哉特游之而已
少儀曰士依於徳游於藝何謂依於仁曰徳之所愛
者仁也其所以制者義也愛則近於厚制則近於薄
君子處其厚故依於仁不依於義此所以在此無惡
在彼無射也今夫已之子與兄之子均在所愛也孔
子則以其子妻公冶長以兄之子妻南容此依於仁
而施於親親者也已之與人均在所責也孔子則躬
自厚而薄責於人此依乎仁而施乎人者也君臣之
分道合則從不合則去孔子於魯不欲茍去必欲以
㣲罪行孟子於齊不欲速行必至三宿然後出晝此
依乎仁而施乎君者也然則君子之於仁奚所處而
不依哉此所以造次必於是顛沛必於是也然此言
依於仁禮記言依於徳仁即是徳故也此言志於道
孟子言志於仁者仁即是道故也

　　子曰自行束脩以上吾未嘗無誨焉

　　孟子曰君子之所以教之者有如時雨化之者有成
徳者有達財者有答問者有私淑艾者則行束脩淑
艾者也自私淑以上未嘗無誨則四者可知矣君子
之於人常患其所不學而不倦其所教其於教也常
恕其所不足而不嚴其科故潔已以進者孔子未嘗
不與以是心至者孟子未嘗不受則行束脩以上豈
或遺之哉然孔子不見孺悲孟子不見滕更非不教
也不屑之教也束脩與禮記穀梁所謂束脩之問者
意似同

　　子曰不憤不啓不悱不𤼵舉一隅不以三隅反則不復
也

　　憤在氣悱在心氣不憤不能誠心問故不啓心不悱
不能誠心辨故不𤼵啓之𤼵之則舉一隅不以三隅
反則不復此又惡其不思也葢啟所以開之𤼵所以
示之不以三隅反則不復欲其思而自得也蓋君子
之於人能道之以善而不能使之自得猶夫匠之於
人能與之規矩而不能使之巧故性與天道子貢所
不得聞鬼神與死子路所不得聞豈非不以三隅反
則不復哉禮記曰開而不達則思孟子中道而立能
者從之此之謂也然此言學者之道而已鄙夫問於
我叩兩端而竭焉

　　子食於有喪者之側未嘗飽也子於是日哭則不歌
天之道隂陽不同時則當䘮而飽者逆道也人之理
哀樂不同日則哭日而歌者逆理也行弔之日不飲
酒食肉况食之飽乎鄰有䘮舂不相里有殯巷不歌
况哭之日歌乎禮曰哭日不歌弔於人是日不樂又
曰飢而廢事非禮也飽而忘哀非禮也孔子所以未
嘗飽與不歌者執禮故也古之人哀樂歌哭同日者
惟祭而已故禮記曰祭之日哀與樂半周禮女巫曰
邦之大烖歌哭而請

　　子謂顔淵曰用之則行舍之則藏惟我與爾有是夫子
路曰子行三軍則誰與子曰暴虎馮河死而無悔者吾
不與也必也臨事而懼好謀而成者也

　　學不至於不惑不可以語去就之義行不至於不惑
不可以言廢興之命故用之則行舍之則藏惟孔子
能之葢君子藏器於身待時而動用舍不累於一身
其流止不失其為淵其所謂明明在上亦山雌也闇
闇在下亦山雌也夫豈以盛行之通窮居之塞而為
之加損榮醜哉此所以為孔顔也子路以孔子稱顔
回故問之曰子行三軍則誰與孔子答之以暴虎馮
河死而無悔者所以戒其勇也必也臨事而懼好謀
而成者所以教其怯也子路聞乘桴浮於海則喜非
所謂臨事而懼有父兄在聞斯行之非所謂好謀而
成此所以無所取材也兵法曰勇之為將乃萬分之
一又曰謀者違害而就利則行三軍者其可懼哉孟
施舍量敵而後進慮勝而後㑹臨事而懼者也方叔
元老克壯其猶好謀而成者也

　　子曰富而可求也雖執鞭之士吾亦為之如不可求從
吾所好

　　富在天所好在已在天者不可以求在已者可以自
樂故曰富而可求雖執鞭之士吾亦為之如不可求
從吾所好執鞭之士其位則卑其職則賤周官條狼
氏之類也孔子之欲富豈如是之甚哉以為在天者
不可以求凡以與民同患而已然言富而不及貴者
以其為利所在故也

　　子之所愼齋戰疾

　　齋必有明衣布齋必變食愼齋也曰不教民戰是謂
棄之必也臨事而懼好謀而成者慎戰也康子饋藥
曰丘未達不敢嘗慎疾也慎齋故祭則受福慎戰故戰
則克慎疾則命受其正慎齋所以仁鬼神慎戰所以仁
民慎疾所以仁已此先齋戰而後疾禮記言祭戰而
不及疾者仁已之事雖聖人所慎亦非其所先也聖
人之所慎非止此三者而已特舉其重故也

　　子在齊聞韶三月不知肉味曰不圖為樂之至於斯也
有盡羙然後知天下之謂美者斯不羙矣有盡善然
後知天下之謂善者斯不善矣韶之為樂盡善孔子
聞之故將忘天下之為羙善者又况肉味哉魏侯聼
古樂惟欲臥齊宣王不好先王之樂此真樂鷃以鐘
鼓載鼷以車馬也豈知孔子樂韶之意哉司馬遷曰
聞韶三月學之然孔子之樂韶器尚矣其在齊則感
其仁聲而已非學也

　　冉有曰夫子為衛君乎子貢曰諾吾將問之入曰伯夷
叔齊何人也曰古之賢人也曰怨乎曰求仁而得仁又
何怨出曰夫子不為也

　　聖人之行有浮於言而言未嘗不顧於行故觀其所
言足以知其所為此子貢所以問夷齊之事而知其
所以不為衛君也蓋兄弟之讓則仁父子之爭則不
仁孔子善夷齊之仁而惡衛君之不仁此所以知其
不為也子貢疑孔子之為衛君孟子則謂智足以知
聖人子貢之知出類拔萃而已至於不為衛君則不
知也孔子以夷齊為賢人孟子以夷齊為聖人者以
伯夷為聖即能化而言也以夷齊為賢以明已之集
大成者亦賢而已此孔子不居聖之意也

　　子曰飯疏食飲水曲肱而枕之樂亦在其中矣不義而
富且貴於我如浮雲

　　貧與賤人之所惡不以其道得之不去也故飯疏飲
水曲肱而枕樂亦在其中富與貴人之所欲不以其
道得之不處也故不義富貴於我如浮雲

　　子曰加我數年五十以學易可以無大過矣

　　神無方也非精義則不可入易無體也非知命不可
以學聖人入而為天之所為故無過出而為人之所
為則不能無過孔子五十而學易則為天之所為故
可以無大過矣可以無大過則於過之小者有所不
免葢七十而從心然後無過矣易曰敦復无悔是
也聖人之於易必以五十而後學然必云五十者制
行以人不以已也

　　子所雅言詩書執禮皆雅言也

　　不言詩書則無以教人不言禮則無以明分故子所
雅言者詩書也執而不敢議者禮也言詩書而不及
樂與春秋易者蓋徳不全者不可道之以樂志不定
者不可發之以春秋不知命者不可申之以易也子
罕言利與命與仁亦猶是也孔子之於言有所雅言
有所不言有所罕言其趣雖不同亦各適其理而已

　　葉公問孔子於子路子路不對子曰女奚不曰其為人
也𤼵憤忘食樂以忘憂不知老之將至云爾

　　子曰我非生而知之者好古敏以求之者也

　　葉公問孔子於子路子路不對非不知對不足對也
蓋曰以孔子之道對葉公是語蛙以海樂鷄以韶適
滋以惑也孔子曰女奚不曰𤼵憤忘食樂以忘憂不
知老之將至蓋曰奚不俯其言而對之以此也孔子
之於道非學也非不學也以為非學則吾非生而知
之好古敏以求之以為非不學則我非多學而識之
予一以貫之非學也所以學人異非不學也所以學
人同

　　子不語怪力亂神

　　直言曰言論難曰語怪力亂神非不言也不語於人
而已不語怪力則所語者常與徳也不語亂神則所
語者治與人也怪之為害不若力力之為害不若亂
怪力亂人之所為故先之神則非人之所為故後之
楊子曰神又茫茫聖人曼云則不語神之謂也李究
曰力不由理為怪力神不由正為亂神誤矣

　　子曰三人行必有我師焉擇其善者而從之其不善者
而改之

　　善者吾師也不善者亦吾師也師其不善所以自修
此所以三人行必有我師也若夫師其善而不師其
不善則内無以自省外無以自觀其欲至於君子難
矣然則不善之師其可忽哉老子以强梁為教父釋
氏以邪盗之類為人師亦此意也

　　子曰天生徳於予桓魋其如予何

　　孔子於桓魋之暴則曰天生徳於予於匡則曰天之
未䘮斯文蓋徳所以足乎已而君子之所獨文所以
化於人而天下之所同故於桓魋則危疑而已故稱
在已者而歸之於命於匡有死之道故稱在人者而
歸之於時以明桓魋不能害天之命匡人不能易天
之時也紂曰我生不有命在天王莾曰天生徳於予
漢兵其如予何奚徳哉

　　子曰二三子以我為隠乎吾無隠乎爾吾無行而不與
二三子者是􁀫也

　　孔子之誨人其不倦仁也其無隠忠也不倦與先傳
後倦者異矣無隠與教人不盡其才者異矣惟其開
而不達引而不𤼵不以三隅反則不復再三凟則不
告此弟子所以疑其隠也

　　子以四教文行忠信

　　忠信所以成終始也學由中出故以文為餘事教自
外入故以文為先務乾九三先之以忠信進徳所以
成始孔子之四教後之以忠信所以成終

　　子曰聖人吾不得而見之矣得見君子者斯可矣子曰
善人吾不得而見之矣得見有恒者斯可矣亡而為有
虚而為盈約而為泰難乎有恒矣

　　有常者能常而已非可欲者也故不足於善人善人能
為可欲而已非充實者也故不足於君子君子充實而
已非大而化之者也故不足於聖人有常可與共學
者也善人可與適道者也君子可與立者也聖人可
與權者也聖人不可得則思君子善人不可得則思
有常詩之子衿先子衿而繼之以子佩素冠先素冠
而繼之以素鞸褰裳先他人而繼之以他士凡皆思
其次者而已亦此意也孔子曰不得中行而與之必
也狂狷乎孟子以琴張曾晳牧皮為狂以不屑不潔
之士為狷則狂可以為善狷者有恒而已若夫亡而
為有虚而為盈約而為泰難乎有恒矣此易所謂不
恆其徳也蓋虚非亡也特未盈而已約非虚也特約
之而已亡而為有甚於虚而為盈虚而為盈甚於約
而為泰其序如此

　　子釣而不綱弋不射宿

　　釣與弋君子與人同不綱不射宿君子與人異君子
於物愛之弗仁其愛之也不綱不射宿其弗仁也不
免於釣弋孔子窮而在下其不忍如此使達而在上
則其仁可知也春秋時有干戈相尋屠城滅國舉無
噍類况有釣而不綱者乎有以乘人之阨掩人不備
而襲之况有弋不射宿者乎

　　子曰蓋有不知而作之者我無是也多聞擇其善者而
從之多見而識之知之次也

　　君子之於學也逺則聞而知之近則見而知之多聞
患於不能擇能擇則知所從多見患於不能識能識
則知所辨此特知之而已吾道一以貫之則知之上
也孔子曰生而知之者上也學而知之者次也則知
之次者學者之事也曾子子貢皆聞一貫於孔子曾
子能唯而不能辨子貢知聼而不知問則知之上者
聖人之事也然此未離乎知而已乃若離一以至於
無始去知以至於無知則又聖人之妙也

　　互鄉難與言童子見門人惑子曰與其進也不與其退
也唯何甚人潔已以進與其潔也不保其往也

　　聖人不以能病人而常待之以恕故潔已以進者在
所與不以智逆物而常繼之以義故於往在所不保
與其潔故子路變服而至則教之不保其往故宰予
與辭於後則聼之門人不知而惑於童子之見孔子
示之以唯何甚則不與其潔者甚於所擇也保其往
者甚於所逆也孔子不為已甚故韓愈曰言辭之不
則禮貎之不答雖孔子不得行於互鄉也孟子之設
科來者不拒廋則不得亦此意與與其潔則所謂汚
者斯不與矣不保其往則親於其身為不善者斯拒
之矣

　　子曰仁逺乎哉我欲仁斯仁至矣

　　陳司敗問昭公知禮乎孔子曰知禮孔子退揖巫馬期
而進之曰吾聞君子不黨君子亦黨乎君取於吳為同
姓謂之吳孟子君而知禮孰不知禮巫馬期以告子曰
丘也幸茍有過人必知之

　　周公之過以親也孔子之過以君也過于厚者也過
於厚以人知之為幸過於薄以人不知為幸故曰古
之君子過也如日月之食人皆見之更也人皆仰之
今之君子豈徒順之又從而為之辭

　　子與人歌而善必使反之而後和之

　　樂者人情之所不免君子樂得其道小人樂得其欲
孔子于韶則忘味于歌之善則和樂得其道也

　　子曰文莫吾猶人也躬行君子則吾未之有得

　　行者君子之務本文者君子之餘事與其行不足而
文有餘不若行有餘而文不足今吾於文也不特猶
人而已然躬行君子未之有得則是行不足而文有
餘也盖時之人與其文不究其實而不知其非故孔
子自謂如此以救其弊

　　子曰若聖與仁則吾豈敢抑為之不厭誨人不倦則可
謂云爾已矣公西華曰正唯弟子不能學也

　　聖者天道之至仁者人道之至語仁之未成名雖管
仲子産亦可謂之仁人語仁之成名雖孔子有所不
敢孔子之所不敢非不敢也不居之而已孔子以為
不厭誨不倦為非聖賜赤或以為既聖或以為不能
學者不厭不倦聖人之所為而學者之所難也不曰
學之不厭而曰為之不厭者盖曰仁聖之成名我不
敢居特為仁聖之事而已為仁聖之事故學不足以
言之

　　子疾病子路請禱子曰有諸子路對曰有之誄曰禱爾
於上下神祗子曰丘之禱久矣

　　疾與病合則一别則異周官疾醫言疾病獸醫則言
病以人易知雖疾可見獸不易察病而後知是疾輕
於病子疾病疾而後至於病君子於神祗未疾則禱
衆人於神祗未疾則不禱既疾則禱未疾而禱禱之
以正直既疾而禱禱之以祭享孟子曰夭壽不貳修
身以俟之所以立命也禱之以祭享是貳之也孔子
之疾不禱无妄之疾勿藥可也春秋之時楚昭王之
疾不禱於河齊侯之疾欲誅祝史賢否可知矣

　　子曰奢則不孫儉則固與其不孫也寧固

　　奢則僣故失之不孫儉則約故失之固不孫則其害
大固則其害小老子於奢則去之于儉則寳之管仲
之奢孔子以為不知禮晏子之儉曽子以為知禮此
與其奢也寧儉與其不孫也寧固然二者皆非中道
以曹風之奢魏晉之儉皆詩人所刺也孔子言寧儉
寧固與思狂狷同意

　　子曰君子坦蕩蕩小人長戚戚

　　子温而厲威而不猛恭而安

　　作徳心逸日休故坦蕩蕩作偽心勞日拙故長戚戚
君子居易以俟命大行不加窮居不損故有終身之
樂而無一日之憂小人行險以徼幸未得則患得既
得則患失故有終身之憂而無一旦之樂此坦蕩蕩
長戚戚所以不同也子温而厲威而不猛恭而安是
亦君子之所謂坦蕩蕩也葢温而不厲過於柔威而
猛過於剛恭而不安過於㢲子夏曰即之温聽其言厲
温而厲也禮曰温而愛威而不猛也子曰與人恭而
有禮恭而安也温而厲則處仁以義威而不猛則成
義以仁恭而安則行㢲以禮仁而後義義而後禮事
辭之序也

　　泰伯第八

　　子曰泰伯其可謂至徳也已矣三以天下讓民無得而
稱焉

　　不累於厚利故三以天下讓不累於名髙故民無得
而稱此所以為至徳太伯之讓則國也三以天下讓
者以文王之聖有得天下之道故也詩曰帝作邦作
對自太伯王季又曰文王肇禋惟周之禎則文王有
得天下之道也固矣後世伯夷之遜孤竹季札之遜
吳國魯隠之遜桓公宋穆之遜與夷燕噲之遜子之
韋元成之遜弟勝東海王强之遜弟陽鄧彪之遜弟
荆丁鴻之遜弟盛劉愷之遜弟憲凡是者多矣若伯
夷季札則狥義者也餘則矯異以取一時之名而已
豈君子之所與哉然擬於突忽之兄弟蒯輒之父子
其有間矣

　　子曰恭而無禮則勞慎而無禮則葸勇而無禮則亂直
而無禮則絞

　　君子篤於親則民興於仁故舊不遺則民不偷

　　好勇不好學其蔽也亂好直不好學其蔽也絞則所
謂無禮者不學之蔽恭慎勇直出於徳性而徳性本
於道學有是徳性而無禮以節之故恭則不安而勞
慎則過思而葸勇則至於悖亂直則至於絞迫脅肩
謟笑病於夏畦恭而無禮則勞也其父攘羊而子證
之直而無禮則絞也葸猶荀卿所謂諰諰然也絞猶
詩傳所謂綯絞也禮曰恭而不中禮謂之給勇而不
中禮謂之逆則無禮不特不中禮而已蓋恭慎則不
及必跂而進於禮勇直則過必抑而就於禮禮以仁
厚為質而已故繼之以君子篤於親則民興於仁故
舊不遺則民不偷禮曰親者毋失其為親故者毋失
其為故詩曰親親以睦故舊不遺周官八政統馭萬
民一曰親親二曰敬故馭以親親則民莫遺其親馭
以敬故則民莫慢其故莫遺其親則興於仁也莫慢
其故則不偷矣後世不知親親而角弓之怨興不知
敬故而谷風之刺作欲民免於無禮其可得乎

　　曾子有疾召門弟子曰啟予足啟予手詩曰戰戰兢兢
如臨深淵如履薄氷而今而後吾知免夫小子

　　父母全而生之子全而歸之孔子以不敢毁傷為孝
樂正子以傷足為憂此曾子所以戰戰兢兢如臨深
淵如履薄氷蓋賢者之保身猶之乎諸侯之保國也
故曾子取此詩以明已之孝孝經取此詩以為諸侯
之孝也先啟足而後體者便於侍疾者故也禮曰曾
元曾申坐於足

　　曾子有疾孟敬子問之曾子言曰鳥之將死其鳴也哀
人之將死其言也善

　　君子所貴乎道者三動容貌斯逺暴慢矣正顏色斯近
信矣出辭氣斯逺鄙倍矣籩豆之事則有司存

　　道無乎不在物無乎非道故默而成之於性命之理
道也揮而㪚之於容貌辭氣亦道也葢恭敬達之於
容貌則無暴慢之容貌矣誠信逹之於顔色則無詐
謟之顔色矣忠順達之於辭氣則無鄙倍之辭氣矣
於顔色言近信則容貌近禮辭氣近和可知於容貌
言逺暴慢於辭氣言逺鄙倍則顔色逺誕謾可知禮
曰禮義之始在於正容體齊顏色順辭令又曰君子
不失足於人不失色於人不失口於人與此同意人
道本也事末也末在人本在仁君子則事道有司則
事事故曰籩豆之事則有司存此所以告孟敬子也

　　曾子曰以能問於不能以多問於寡有若無實若虛犯
而不校昔者吾友嘗從事於斯矣

　　能言其才多言其學以能問於不能以多問於寡其
資人者也有諸已而若無充實而若虚其處已者也
以能問於不能以多問於寡則學愈博有若無實若
虚則徳愈充犯而不校則恕矣以能問於不能至實
若虚不伐善者能之犯而不校不遷怒者能之則曽
子所謂吾友者顔子而已孔子曰以直報怨顔子犯
而不校者蓋犯非必怨也

　　曾子曰可以託六尺之孤可以寄百里之命臨大節而
不可奪也君子人與君子人也

　　託言其所恃寄言其所付六尺之孤其責重故言託
百里之命其責輕故言寄老莊皆曰貴以身為天下
乃可託天下愛以身為天下乃可寄天下則貴者不
辱其身而其徳尊愛者不危其身而其徳殺於徳尊
者言託於徳殺者言寄是託於寄為重寄於託為輕
通而言之則一也故寓公於䘮服傳曰寄公於君孟
子則曰託於諸侯可以託六尺之孤仁也可以寄百
里之命義也臨大節而不可奪忠也苟非君子孰能
與此

　　曾子曰士不可以不弘毅任重而道逺仁以為已任不
亦重乎死而後已不亦逺乎

　　士不可以不尚志不可以不弘毅弘則張大而有容
毅則致果而有濟孟子曰其為氣也至大至剛蓋人
生莫不有剛大之氣患乎不能尚志以帥之尚志以
帥之則弘可以致至大毅可以致至剛故能任重而
道逺禮曰仁之為器重其為道逺舉者莫能至此所
以不可不弘毅也詩曰惟仲山甫不侮矜寡不畏强
禦徳輶如毛惟仲山甫舉之則不侮矜寡弘也不畏
強禦毅也惟仲山甫舉之任重也記曰斃而已矣荀
卿曰生乎由是道死乎由是道逺之謂也坤言厚徳
載物乾言自强不息則任重者地道逺者天道充𢎞
毅至此則大人之事備孟子於士尚志則兼仁義言
之此則言仁不及義者仁者義之本故也

　　子曰興於詩立於禮成於樂

　　學始於言故興於詩中於行故立於禮終於徳故成
於樂禮樂者成人之事詩者養䝉之具孔子之於小
子則曰何莫學夫詩於成人則曰文之以禮樂此禮所
謂志之所至詩亦至焉詩之所至禮亦至焉禮之所
至樂亦至焉者也然興於詩非不學禮也特不可謂
之立立於禮非不知樂也特不可謂之成禮曰十有
三年學樂誦詩舞勺成童舞象學射御二十而冠
始學禮學記之教人亦先之以安絃夔之教胄子亦
先之以樂於此言成於樂則樂者學之所終始也惟
其禮樂皆得謂之有徳然後為修之至矣荀子曰學
始於誦詩終於讀禮是可以與立也以為學止乎此
則未也

　　子曰民可使由之不可使知之

　　聖人制行以人不以已議道以已不以人以人不以
已故禮方而卑所以廣業而其仁顯以己不以人故
智圓而神所以崇徳而其用藏顯故民可使由之藏
故不可使知之易曰百姓日用而不知孟子曰終身
由之而不知其道者衆矣是也惟其不知故不可使
知之不可使知之而必其知則是以已之所能者病
人以人之所不能者愧人是雖至於折骨絶筋亦無
益也此所以有餘不敢盡也若夫老子所謂古之善
為道者非以明民莊子曰聖人者天下之利器不可
以示人則進於此矣

　　子曰好勇疾貧亂也人而不仁疾之已甚亂也

　　子路好勇矣然衣敝縕袍而不疾貧故不為亂商􁀫
開疾貧矣然力弱而不好勇亦不為亂好勇而不疾
貧則未必為亂貧而不好勇則不能為亂故曰好勇
疾貧亂也夫鳥窮則搏獸窮則攫馬窮則逸人窮則
詐故於不仁者剋核太至則不肖之心應之故曰人
而不仁疾之已甚亂也蓋不仁者非不疾之疾之不
可已甚孔子之不為已甚老子之言去甚者此也疾
不仁者義也不至於已甚者智也兵法曰冦窮勿追
亦此意也

　　子曰如有周公之才之羙使驕且吝其餘不足觀也已
才之羙者莫過於周公行之醜者莫甚於驕吝有周
公之才之美使驕且吝猶不足觀又况才羙下此者
乎蓋君子以禮存心故不驕以仁存心故不吝小人
以驕滅敬而忘禮以吝滅愛而忘仁忘禮與仁非所
謂有徳者也其何以觀之哉荀卿曰弓調然後求勁
馬服然後求良士信慤然後求智能士不信慤而多
智能譬之豺狼不可以身近之亦此意也

　　子曰三年學不至於穀不易得也

　　米以不失穀為善人以不失性為仁善為仁之體仁
為善之用孟子以五榖譬仁則榖者仁之實也君子
之學一年則論學取友七年小成九年大成若夫仁
以為已任死而後已三年學其可以至榖哉此所以
樂其自强不息也莊周曰羙成在久荀卿曰真積力
久則入此之謂也孔子曰有能一日用其力於仁者
蓋謂誘之而已

　　子曰篤信好學守死善道危邦不入亂邦不居天下有
道則見無道則隠

　　篤信則於道不疑好學則於道不厭守死善道則於
道不變學至於此然後知廢興之有命去就之有義
故曰危邦不入亂邦不居天下有道則見無道則隠
故君子體龍之潜升以為徳體鳯之顯隠以為行邦
有道則以道狥身而行邦無道則以身徇道而隐此
所謂當治世而不避其任遭亂世而不為茍存然有
是言也而言之不必信有是行也而行之不必果故
孔子於公山佛肹之召則欲往於衛君之亂則欲入
環轍天下卒老於行而未嘗隠苟非體常盡變孰能
與此哉

　　邦有道貧且賤焉耻也邦無道富且貴焉耻也

　　於可仕之時而無可仕之道貧且賤焉耻也於可退
之時而無必退之志富且貴焉耻也孔子曰邦有道
榖耻也孟子曰立乎人之本朝而道不行耻也與邦
無道富且貴焉耻也同一意

　　子曰不在其位不謀其政

　　大夫不在其政而謀其政則謂之犯分居官不在其
政而謀其政則謂之侵官此易所以言思不出其位
而孔子所以言各司其局此不在其位不謀其政也
若夫在天則春夏秋冬不相易時在地則東西南北
不相易方在人則耳目口鼻不相易用至於朝廷不
歴位而相與言不踰階而相揖大至於天地之理小
至於言語之儀其定分也猶且不可犯又况不在其
位而謀其政哉韓之典冠者加昭侯以衣非不愛君
也不免越職之誅晉之將中軍者將載厲公以車非
不憂君也不免侵冒之責故庖人雖廢職而尸祝者
不可以代御者雖非良而叅乘者不可以呼此孔子
嘗為乘田則曰牛羊茁壯長而已嘗為委吏則曰會
計當而已曾子不與越冦之事孟子不以為罪陽處
父易中軍之班春秋以為罪其以此歟然則於田常
之亂孔子不在其位而請討季氏之旅孔子不在其
位而欲救之者葢田常之亂盡人可討季氏之旅唯
告冉有而已

　　子曰師摯之始關雎之亂洋洋乎盈耳哉

　　治汚謂之汚治弊謂之弊治荒謂之荒治亂謂之亂
闗雎嘗亂矣師摯之始其亂而正之故師摯之始闗
雎之亂洋洋乎盈耳哉書曰聖謨洋洋禮曰鬼神洋
洋乎在其上史曰洋洋乎羙徳役羣衆則洋洋盛羙
之辭師摯之始闗雎之亂而孔子美之及其適齊而
嘆之則其賢可知矣

　　子曰狂而不直恫而不愿悾悾而不信吾不知之矣
狂則進取而無節者也恫則游移而無守者也悾則
虚中而無實者也無節而直無守而愿無實而信嘆
未善也猶出於誠未善而無誠則非君子所與也孔
子所以深非而曰吾不知之矣人之生也悾恫顓䝉
則悾而後恫恫而後狂於此則先狂而後恫與悾者
蓋狂者進取善也狂未以為善也以其未善而猶不
直則其反常度甚矣子張色取仁而行違其狂而不
直者與

　　子曰學如不及猶恐失之

　　學如不及猶恐失之者用殆於學其能有得乎此文
武所以汲汲仲尼所以皇皇也孔子之門人猶有冉
有之自畫子貢之願息宰予之晝寢時之殆於學者
多矣故孔子言此以警之

　　子曰巍巍乎舜禹之有天下也而不與焉

　　巍巍言成功之髙大也有天下而不與焉者如堯之
無為而治者也無為而治者君子之道故孟子曰君
哉舜也孟氏先堯後舜此先舜禹而後堯何也先堯
後舜者堯舜先後之序也先舜禹而後堯者以舜禹
之有天下本於堯故也

　　子曰大哉堯之為君也巍巍乎唯天為大唯堯則之蕩
蕩乎民無能名焉巍巍乎其有成功也煥乎其有文章
天任理人任情任理則大而公任情則小而私堯之
為君子不私其天下則大而公焉故曰唯天為大唯
堯則之易曰大哉乾元傳曰無為為之謂天葢大而
公然後能無為則無不為矣堯之則天至於蕩蕩乎
民無能名無為也巍巍乎其有成功煥乎其有文章
無不為也民無能名故謂之帝其有成功故謂之放
勳其有文章故謂之重華然堯之則天之大非美而
未大也則天者天之合也舜似堯為美而未大堯自
以為人之不合者蓋不虐無告不廢困窮嘉懦弱而
哀婦人此特堯之緒餘故也易曰天埀象見吉凶聖
人則之詩曰不識不知順帝之則前乎堯者則其象
而已後乎堯者順其則而已故曰唯天為大唯堯則
之

　　舜有臣五人而天下治武王曰予有亂臣十人子曰才
難不其然乎唐虞之際於斯為盛有婦人焉九人而已
以天下與人易為天下得人難堯舜之時野無遺賢
而舜之治天下者五人而已文之時濟濟多士武之
亂臣十人而已故孔子嘆其才難也考之孟子五臣
則禹稷契臯陶伯益是也考之書則亂臣十人同心
同徳是也書稱虢叔五人之外周公太公召公畢公
而已馬融以榮公與焉非也子無臣母之義則所謂
婦人者邑姜而已馬融以為文母非也萇𢎞曰十人
同徳周以興

　　三分天下有其二以服事殷周之徳其可謂至徳也已
矣

　　文王有君民之大徳有事君之小心有君民之大徳
故三分天下有其二有事君之小心故猶服事殷如
此則不以利累名不以私累實其徳不可以有加矣
此所以為至徳也不謂文王之至徳而曰周之至徳
者以明周之世世修徳若文王也易曰周之盛徳而
此曰至徳自其衰世言之則曰盛徳自其以服事殷
言之則曰至徳

　　子曰禹吾無閒然矣菲飲食而致孝乎鬼神惡衣服而
致美乎黻冕卑宫室而盡力乎溝洫禹吾無閒然矣
厚飲食羙衣服崇宫室人之情也菲而致孝乎鬼神
惡而致羙乎黻冕卑而盡力乎溝洫所以仁鬼神仁
民也仁者盡人道而已人道盡則無間矣易乾元言
大哉亨言大亨利言大利坤元言至哉柔言至柔静
言至静堯以徳而帝天道也故稱大哉文王以業而
王地道也故稱至徳帝道成於堯舜王道成於文武
曰帝王之道而無間者禹而已故言禹終之































　　論語全解卷四

　　欽定四庫全書

　　論語全解卷五　　　　　宋　陳祥道　撰

　　子罕第九

　　子罕言利與命與仁

　　仁人道也命天道也利則和同天人之際者也仁命
人所難知利人所難為智足以及此無事於言智不
足以及此無足以與言所以罕言也天之所利年飢
不足博施濟衆堯舜猶病况於人乎故鮮言之以利
人所難為故也孔子於利罕言孟子於利不言蓋罕
言者利之本不言者利之末

　　達巷黨人曰大哉孔子博學而無所成名子聞之謂門
弟子曰吾何執執御乎執射乎吾執御矣

　　顔閔之徒或以徳行稱或以政事稱或以文學稱或
以言語稱皆其所以成名也孔子無所不學而人莫
名其所以學無所不知而人莫名其所以知則無所
成名也聖人之於天下方其人之知我也則承之以
謙若曰吾少也賤故多能鄙事若聖與仁則吾豈敢
君子道者三我無能焉我於辭命則不能也方其人
之不知我則髙其言曰天生徳於予文不在兹乎下
學而上達知我者其天乎此孔子所以執御而不執
射者以達巷黨人之知我故也孟子於公孫丑之言
既聖則曰惡是何言於距楊墨則曰予欲承三聖其
抑揚髙下亦若是而已射與御皆藝也古者男子之
生桑弧蓬矢六以射天地四方不能者則辭以負薪
之憂周官六藝先射而後御詩之叔于田先善射而
後良御則射者古之所尤重也孔子於射不敢執而
曰執御者謙之至也

　　子曰麻冕禮也今也純儉吾從衆拜下禮也今拜乎上
泰也雖違衆吾從下

　　先王制禮之設為泰不為儉為泰不為恭用可以儉
雖禮有所不行行在乎恭雖從有所不從故衆儉則
從儉衆泰則從禮從衆者義也從禮者理也義者禮
之權理者禮之經知禮之經則考之先王而不謬知
禮之權則推於當世而可行三代之所以因革損益
者亦不過如此而已矣

　　子絶四毋意毋必毋固毋我

　　聖人之於天下無適也無莫也以誠而已毋意也言
不必信行不必果惟義而已毋必也可以止則止可
以仕則仕趣時而已毋固也視人如我視我如人非
特克已而已毋我也莊子曰于羊棄意聖人不必至
人無已此之謂也雖然毋意也有所謂意易曰立象
以盡意是也毋必也有所謂必名之必可言是也毋
固也有所謂固君子固窮是也毋我也有所謂我以
我為𨼆乎是也五行之性惟火為能毋我而火於五
臟主神此毋我者聖人之妙用故於後言之毋者禁
止之辭也孔子之於四者非無也特止而不為爾

　　子畏於匡曰文王既沒文不在兹乎天之將喪斯文也
後死者不得與於斯文也天之未喪斯文也匡人其如
予何

　　聖人之勇能無懼如畏於三軍孟施舍之勇能無懼
而畏於三軍聖人於内能無懼於外不能無畏聖人
無懼而畏如孟施舍同其所以無懼與孟施舍異若
孟子不動心與告子同其所以不動心與告子異老
子曰人之所畏不敢不畏孟子曰五百年必有王者
興其間必有名世者由文王至於孔子以其數則過
矣以其時考之則可矣故曰文王既沒文不在兹乎

　　太宰問於子貢曰夫子聖者與何其多能也子貢曰固
天縱之將聖又多能也子聞之曰太宰知我乎吾少也
賤故多能鄙事君子多乎哉不多也牢曰子云吾不試
故藝

　　道徳者本也藝能者末也有其本而輔之以末則不
害為君子若事其末而忘其本則不免為衆人周公
之多才多藝與孔子之多能則多能亦聖人之所不
廢而非其所先也聖人之於天下能圓能方能短能
長流之斯為川塞之斯為淵升則雲潜則淵仁者見
之謂仁智者見之謂智太宰見之謂多能不亦宜乎

　　子曰吾有知乎哉無知也有鄙夫問於我空空如也我
叩其兩端而竭焉

　　聖人之於人患其不能學不倦其所教患其不能問
不𨼆其所答互鄉童子之進則與之而不拒鄙夫之
問則叩兩端而竭焉葢智及之而誠不至聖人答之
以略智不及而誠至焉聖人告之以詳故於舉一隅
不以三隅反者不竭兩端於竭兩端者不舉一隅此
稱物平施也

　　子曰鳯鳥不至河不出圖吾巳矣夫

　　子見齊衰者冕衣裳者與瞽者見之雖少必作過之必
趨

　　君子以仁存心故見齊衰者則不忍以禮存心故見
衣裳者則不慢以誠存心故見瞽者則不欺見之雖
少必作於長者敬之可知矣過之必趨於與處者敬
之可知矣見之過之而未必狎見齊衰雖䙝必以貎
見冕與瞽雖狎必變夫子居鄉之容也

　　顔淵喟然嘆曰仰之彌高鑚之彌堅瞻之在前忽焉在
後夫子循循然善誘人愽我以文約我以禮欲罷不能
既竭吾才如有所立卓爾雖欲從之末由也已

　　仰之彌高故不可階而升鑚之彌堅故不得其門而
入瞻之在前故隨之不見其後忽焉在後故迎之不
見其前仰之彌高鑚之彌堅聖也瞻之在前忽焉在
後神也神與聖聖人之所獨文與禮天下之所同聖
人以所獨者處已以所同者誘人博我以文使之窮
理約我以禮使之盡性此所謂步亦步趨亦趨既竭
吾才如有所立卓爾雖欲從之末由也已此所謂夫
子奔逸絶塵而瞠乎其後掦子曰顔子得其行未得
其所以行也

　　子疾病子路使門人為臣病閒曰久矣哉由之行詐也
無臣而為有臣吾誰欺欺天乎且予與其死於臣之手
也無寧死於二三子之手乎且予縱不得大葬予死於
道路乎

　　子疾病子路使門人為臣而孔子以為欺天夫子之
死門人欲葬以三代之禮而君子不以為非禮門人
欲厚葬之者義也孔子不敢厚葬之禮也夫詐則不
誠欺則不忠不誠則無以行已不忠則無以事天故
於已言詐於天言忠

　　子貢曰有美玉於斯韞匵而藏諸求善賈而沽諸子曰
沽之哉沽之哉我待賈者也

　　君子未嘗不欲仕惡不由道美玉未嘗不欲沽惡不
待賈沽之所以行其義待賈所以珍其道行其義則
不失人珍其道則不失已易君子藏器於身待時而
動掦子曰珍其貨而後市與此同意

　　子欲居九夷或曰陋如之何子曰君子居之何陋之有
子曰吾自衛反魯然後樂正雅頌各得其所

　　孔子於禮不敢議執之而已於樂不敢作正之而已
季札時豳不居末而次齊秦不次唐而次豳魏不次
齊而次秦陳不次秦而次唐國風如此雅頌可知孔
子所以亟正之左傳哀公十一年孔子在衛魯人召
之乃歸其自衛反魯之時歟

　　子曰出則事公卿入則事父兄䘮事不敢不勉不為酒
困何有於我哉

　　子在川上曰逝者如斯夫不舍晝夜

　　天下之物無日而不禪無時而不移雖天地不能逃
其變舟壑不能固其藏造化宻移疇覺之哉此孔子
所以有川上之嘆也此即物觀之而已即理以觀之
則流者未嘗流逝者未嘗逝

　　子曰吾未見好徳如好色者也

　　子曰譬如為山未成一簣止吾止也譬如平地雖覆一
簣進吾徃也

　　為譬則學也地譬則性也因性以為學亦猶因地以
為山山㡬成而敗則功雖多而志不足故曰吾止也
為山也未成而進則功不多而志有餘故曰吾徃也
書曰為山九仞功虧一簣春秋傳曰君子惡惡也疾
始而善善也樂終為善有始而鮮終豈君子所樂哉
此孔子所以惡冉求之畫而與童子之進也孟子曰
掘井九軔而不及泉猶為棄井又曰仁亦在熟之而
已茍為不熟不如荑稗荀卿曰由垤而進吾與也由
丘而止吾已矣自𤼵一矢不足以為善射千里之行
一步不至不足以為善馬與此同意

　　子曰語之而不惰者其回也與

　　上士聞道勤而行之中士聞道若存若亡回語之而
不惰勤而行之者也餘則語之而惰若存若亡者也
葢於孔子之言無所不恱故能不惰彼予之晝寢求
之自畫賜之願息其能無所不恱哉夫子所以獨稱
回也於語則不惰於言則不違惟不惰所以能潜心
惟不違所以能具體記有曰得一善則拳拳服膺而
勿失之不惰之説也莊子曰回坐忘矣蓋不違之説
也

　　子謂顔淵曰惜乎吾見其進也未見其止也

　　如有所立其進也欲罷不能未見其止也使回不死
而充其庶㡬之資則其為聖也何有記曰向道而行
中道而廢忘身之老也不知年數之不足也俛焉日
有孳孶斃而後已回之謂歟

　　子曰苗而不秀者有以夫秀而不實者有以夫

　　詩稱種之黄茂而至於實𤼵實秀苗而秀者也實𤼵
實秀至於實頴實栗秀而實者也古之人以學譬實
以善譬榖則苗者可欲之善興之之時也秀者有諸
已之信立之之時也實者充實之美成之之時也管
子曰夫方其始也眴眴乎何其孺子也其壮也莊莊
乎何其士也其成也由由乎何其君子也眴眴者苗
也莊莊者秀也由由者實也孔子之時學者多止而
不知君子也苗而不秀者有矣夫秀而不實者有矣
夫

　　子曰後生可畏焉知來者之不如今也四十五十而無
聞焉斯亦不足畏也已

　　子曰年四十而見惡焉其終也已曾子曰年三十四
十之間而無藝則無藝矣五十而不以善聞則不聞
矣

　　子曰法語之言能無從乎改之為貴㢲與之言能無說
乎繹之為貴說而不繹従而不改吾末如之何也已矣
人之性莫不秉彛而好徳人之情莫不好順而惡逆
以其秉彛而好徳故法語之言不能無從然物或害
之患不能改故改之為羙以其好順而惡逆故㢲與
之言不能不恱然不以道患不能繹故繹之為貴昔
惠王於孟子之言亦曰仁義而已是法語之言不能
無從而不改幽王於聼言則對誦言如醉是㢲與之
言不能無恱也然而不繹此惠主所以終於不仁幽
王所以終於無道也孔子所謂訓恪人言法語之言
也伊尹所謂有言遜于女志㢲與之言也

　　子曰主忠信毋友不如已者過則勿憚改(重出而逸其半)
子曰三軍可奪帥也匹夫不可奪志也

　　三軍之所恃者帥也匹夫之可守者志也以匹夫視
三軍不若三軍之衆以帥視志不若志之固故曰三
軍可奪匹夫不可奪蓋見善明然後用心剛用心剛
則心之所之者其銳不可挫其固不可攻此所以可
親而不可刼可近而不可迫可殺而不可辱也夫以
死生之大猶不得與變又况窮通之小者乎故首陽
之飢不能降伯夷之志齊之卿相不能動孟子之心
此儒行所謂身可危而志不可奪孟子曰志氣之帥
也氣之帥本諸天三軍之帥本諸人本諸人者易奪
本諸天者難奪此士所以貴尚其志也禮曰言有物
而行有格也是以生則不可奪志死則不可奪名

　　子曰衣敝緼袍與衣狐貉者立而不耻者其由也與不
忮不求何用不臧子路終身誦之子曰是道也何足以
臧

　　勇或失於忮貧或失於貪求勇而不忮貧而不貪唯
子路能之蓋懲忿則不忮窒慾則不求不忮者可以
為仁而仁不止於不忮不求者可以為義而義不止
於不求不忮不求子路終身誦之孔子抑之曰是道
也何足以臧以言是善可以為善而非成乎善者也
孟子曰人能充無欲害人之心而仁不可勝用人能
充無穿窬之心而義不可勝用是仁義之道始於不
忮不求而已

　　子曰嵗寒然後知松栢之後彫也

　　嵗不寒不足以知松栢事不難不足以見君子莊子
曰受命於道唯松栢獨也又曰天寒既至霜露旣䧏
然後知松栢之茂也禮曰若松栢之有心貫四時而
不改柯易葉此所以譬君子之操也老子曰六親不
和有孝慈國家昏亂有忠臣傳曰疾風知勁草亂世
識忠臣與此同意

　　子曰知者不惑仁者不憂勇者不懼

　　知者自知不為物蔽故不惑仁者自得不為物役故
不憂勇者自强不為物暴故不懼知者不惑亦有時
而惑易曰或躍在淵是也仁者不憂亦有時而憂莊
子曰仁人多憂是也勇者不懼亦有時而懼孔子曰
臨事而懼是也此與中庸言知仁勇者學之序也憲
問篇言仁智勇者道之序也禮運言知仁勇者用人
之序也經傳所言皆先智而後勇書曰天乃錫王勇
智禮曰以賢勇者興事立功蓋以勇為主故也

　　子曰可與共學未可與適道可與適道未可與立可與
立未可與權

　　唐棣之華偏其反而豈不爾思室是逺而子曰未之思
也夫何逺之有

　　子游子夏得其學故可與共學未得其所以學故未
可與適道宰我子貢得其言故可與適道未得其所
以言故未可與立顔回閔子得其行故可與立未得
其所以行故未可與權可與權者聖人而已揚子曰
聖人固多變也唐棣則喻權之用室則喻權之道權
者反而後合故曰唐棣之華偏其反而不知返者視
邇以為逺故曰豈不爾思室是逺而孔子曰未之思
也夫何逺之有以言權者性之所固有求諸已而已

　　鄉黨第十

　　孔子於鄉黨恂恂如也似不能言者其在宗廟朝廷便
便言唯謹爾

　　道與之才聖人達之以為藝道與之貌聖人達之以
為儀前言執射執御聖人之藝也此言郷黨之禮聖
人之儀也然聖人之行禮不以居家者施之鄉不以
居鄉者施之朝故於燕居則申申於鄉黨則恂恂於
朝廟則便便凡皆異之以稱物同之以平施而已恂
恂徳性之謂也便便辨治之謂也郷黨貴徳信則遜
而無所辨故似不能言朝廟貴辨而不可不敬故曰
便便唯謹周禮司徒教民以孝友睦婣而繼之以任
恤此鄉黨貴徳信者也禮記言朝極辨此朝廷貴辨
治者也子入太廟每事問周禮禁慢朝錯立族談者
孟子謂朝廷不歴位而相與言禮曰在朝言朝此便
便言唯謹爾也禮言庶子在宗廟之中如在外朝之
位此言夫子在宗廟朝廷皆便便言唯謹爾者也宗
廟朝廷之禮一也以孔子觀之色勃如足躩如入君
之門則鞠躬如不容執君之圭則鞠躬如不勝與上
大夫言則誾誾與下大夫言則侃侃動容周旋無不
中禮則禮之為用可知矣詩云攝以威儀威儀孔時
此之謂歟

　　朝與下大夫言侃侃如也與上大夫言誾誾如也君在
踧踖如也與與如也

　　侃侃和也誾誾敬也踧踖則恭而安與與則有相與
之意下交不凟故與下大夫言侃侃如上交不謟故
與上大夫言誾誾如恭而失相與之意則不親有相
與之意而不恭則不敬君在踧踖如也尊之也與與
如也親之也閔子侍側誾誾如也冉有子貢侃侃如
也閔子以孔子交乎上者侍孔子冉有子貢以孔子
交乎下者侍孔子此三子之賢所以不同也詩曰執
㸑踖踖我黍與與則踖踖者安而不遽與與者相與
之謂也

　　君召使擯色勃如也足躩如也揖所與立左右手衣前
後襜如也趨進翼如也賓退必復命曰賓不顧矣
朝聘之禮主有擯賓有介公則擯五人侯伯四人子
男三人公則七介侯伯五介子男三介擯有紹擯有
上擯介有衆介如此然後命有所傳情有所達而不
相凟也君召使擯色勃如也其容不特莊而已足躩
如也其容不特重而已揖所與立左右手衣前後襜
如也其容不特恭而已孟子稱齊王勃然變乎色易
以矍矍為之不安則勃如色之變也躩如足之不定
也夫擯進則揖遜退則不顧揖遜者難進也不顧者
易退也聘禮公食大夫禮公既拜送然後言賓不顧
皆擯者復命之辭周官掌訝詔其位入復及退如之
退亦入復所謂賓退必復命也

　　入公門鞠躬如也如不容立不中門行不履閾過位色
勃如也足躩如也其言似不足者攝齊升堂鞠躬如也
屛氣似不息者出降一等逞顔色怡怡如也沒階趨進
翼如也復其位踧踖如也

　　執圭鞠躬如也如不勝上如揖下如授勃如戰色足蹜
蹜如有循

　　立中門則嫌於自尊行履閾則嫌於自髙過位過君
之位也勃如戰色如戰陣之色也足蹜蹜如有循旁
縁而有循也禮曰士大夫出入君門由闑右不履閾
立不中門行不履閾之謂也又曰執主器執輕如不
克執玉器操幣圭璧行不舉足如不勝之謂也玉藻
曰執龜玉舉前曳踵蹜蹜如也儀禮曰執玉者惟周
舒武舉前曳踵足蹜蹜如有循之謂也入公門如升
堂如執圭故皆曰鞠躬如也過位如使擯故皆曰色
勃如也足躩如也復其位如君在故皆曰踧踖如也
沒階趨亦如君召使擯故皆曰趨進翼如也非夫動
容周旋盛徳中禮之至者誰能至此

　　享禮有容色私覿愉愉如也

　　享致其禮私覿致其情致其禮則尚敬致其情則尚
和故愉愉如也禮記言賓私覿私面致饔餼還圭璋
周禮司儀言私面私獻春秋傳曰楚公子棄疾見鄭
伯以其良馬私面則私覿固有獻矣蓋言享則知私
覿之為獻言私覿則知享之為公互相備也然使而
私覿則禮也覲而私覿則非禮也故禮記曰朝覲大
夫之私覿非禮也

　　君子不以紺緅飾紅紫不以為䙝服當暑袗絺綌必表
而出之

　　色未及緇為緅色過於緇為紺考工記鍾氏五入為
緅是未及緇也列子曰以湼染紺而緇於湼是紺過
於緇也火克金為紅南方之間色其義則陽侵隂水
克火為紫北方之間色其義則隂侵陽君子不以紺
為其近齊服也不以緅為其近練服也不以紅紫為
䙝服為其非正色也不以為飾則不以為衣可知不
以為䙝服則不以為正服可知當暑袗絺綌不入公
門必表而出之詩所謂䝉彼縐絺是也曲禮玉藻皆
言袗絺綌不入公門此衆人之禮也孔子袗絺綌必
表而出非特不入公門而已

　　緇衣羔裘素衣麑裘黄衣狐裘

　　禮記曰麑裘素衣以裼之羔裘緇衣以裼之狐裘黄
衣以裼之則緇衣羔裘素衣麑裘黄衣狐裘者稱其
色以裼之也羔之色黑其性則羣而有禮麑之色白
其性則弱而善愛狐之色黄其性則黄而多正緇所
以象道素所以象義黄在坤象方物朝廷者道與禮
之所自出故於緇衣羔裘為朝服喪則仁義之盡故
以素衣麑裘為喪服蜡所以息老物故以黄衣狐裘
為蜡服此皆色之純者也然有所不必純則純者所
以相稱其不純者所以相成故記曰狐白裘錦裼之
狐青裘元裼之

　　䙝裘長短右袂必有寢衣長一身有半

　　天不足西北故人之右目不如左明地不滿東南故
人之手足右強右強則有利於用故右短袂以便作
事正裘所以行有禮故不長䙝裘取温故長

　　狐貉之厚以居

　　先王之制衣服有以成徳者有以稱徳者成徳者外
成乎内稱徳者外稱乎内孔子曰衰麻苴杖者志不
存乎樂非耳勿聞服使然也黼黻衮冕者容不衰慢
非性矜莊服使然也介胄執戈者無退懦之氣非體
絶猛服故也此以外成乎内也莊子曰冠圜冠者知
天時履勾履者知地形緩佩玦者事至而斷此以外
稱乎内也狐之性善疑而戒貉之性善明而静居則
戒於外而静於内故裘必以狐貉取温而已故必厚
詩曰一之日于貉取彼狐狸為公子裘豳民以貉為
裘以狐狸為公子裘是狐裘美於貉矣故先狐後貉

　　去喪無所不佩

　　佩所以致飾喪則去飾矣故去而不佩去喪無所不
佩禮曰君子無故玉不去身凡帶必有佩玉惟喪否
是也昔石駘仲卒卜所以為後者石祁子不沐浴佩
玉而兆若祁子可謂知禮矣然是禮也非必終喪然
也禮曰禫而纎無所不佩

　　非帷裳必殺之羔裘𤣥冠不以弔

　　詩曰漸車帷裳則帷裳者周禮巾車所謂華蓋是也
羔裘朝服也元冠祭服也季桓子死魯大夫朝服而
弔孔子曰始死羔裘元冠者易之而已蓋始死主人
未變服則羔裘元冠可也及小歛則主人變服羔裘
元冠以弔非禮也子游裼裘而弔魯子始譏而後是
之然則曽子之知禮其知子游之後乎朝服言裘不
言冠祭服言冠不言裘互相備也

　　吉月必朝服而朝

　　周禮言正月之吉詩言二月初吉朔月謂之吉者明
生之幾故也魯自文公始廢告朔之禮孔子吉月猶
必朝服而朝所以存禮也周官設璧羨以起度孔子
不去餼羊以存告朔孟子不毁明堂以存王政皆救
世之苦心也孔子吉月之朝知者以為存禮不知者
以為謟也

　　齊必有明衣布齊必變食

　　齊所以致精明之徳於内而防其邪物於外故不
御於内不聼樂不弔不賓不飲酒不膳葷䘮者凶
者則不見苟慮苟動則不聞然後可交於神明此
所以必有明衣與變食也謂之明衣以致其精明之
徳也布以其有齊素之心也變食與周禮王齊日三
舉同意然此第祭祀之齊非心齊也心齊則致虚
而已何物之能累者哉士䘮禮亦有明衣蓋君子
齊終之意也

　　居必遷坐

　　久立傷骨久行傷筋久臥傷氣久坐傷肉久視傷
血居必遷坐非久坐也

　　食不厭精膾不厭細食饐而餲魚餒而肉敗不食色惡
不食臭惡不食失飪不食不時不食割不正不食不得
其醬不食肉雖多不使勝食氣惟酒無量不及亂沽酒
市脯不食不撤薑食不多食祭於公不宿肉祭肉不出
三日出三日不食之矣

　　飲食所以存生亦所以害生所以養形亦所以累形
為其有以累形故不恥惡衣惡食為其有以害生故
食不厭精夫肉曰敗魚曰餒敗則外腐餒則中潰色
惡色之變也臭惡氣之變也然臭惡不特氣之變而
已若牛庮羊羶犬臊鳥貍豕腥馬螻之類皆是也禮
曰天不生地不養君子不以為禮鬼神勿嚮也又曰
五榖不時榖實未熟不粥於市召信臣曰不時之物
有傷於人不宜以奉供養漢之鄧后亦禁不時之
物此之謂不時不食也禮曰骨有貴賤貴者取貴骨
賤者取賤骨此所以割不正不食也蓋不時不食不
可食也割不正不食不安食也神農氏曰醬除墊不
煩薑去臭通神不得其醬不食禮所謂魚膾芥醬麋
腥醢醬之類是也不撤薑食禮所謂飲食必有草木
之滋是也夫天産養精所以作隂徳地産養形所以
作陽徳不以作隂徳者勝陽徳故曰肉雖多不使勝
食氣惟酒無量如酌孔取是也不及亂不為酒困是
也不多食節飲食是也

　　食不語寢不言雖疏食菜羮𤓰祭必齊如也

　　席不正不坐鄉人飲酒杖者出斯出矣

　　直言曰言論難曰語食不語者必不言寢不言者不
必不語君子不以菲廢禮故雖蔬食菜羮𤓰祭必齊
如也席之所向非所向所止非所止非理也故席不
正不坐疾行先長謂之不弟徐行後長謂之弟故鄉
人飲酒杖者出斯出矣

　　鄉人儺朝服而立於阼階

　　孝莫大於寧親寧親莫大於寧神鄉人儺則神有所
不寧故朝服立於阼階所以寧之也此與方相氏月
令皆曰儺郊特牲則曰禓裼者即謂之儺以狂夫為
之狂則陽過之疾者也以陽勝隂則謂之禓去其為
難者則謂之儺其實一也方相氏以時儺者占夢季
冬令始儺則所謂時儺者季冬而已蓋冬者萬物歸
根之時先王因其歸根之時而為之敺贈之禮故占
夢季冬贈吉夢去惡夢男巫冬堂贈則儺於是時也
宜矣月令仲春秋皆有儺非周制也

　　問人於他邦再拜而送之

　　康子饋藥拜而受之曰丘未達不敢嘗

　　厩焚子退朝曰傷人乎不問馬

　　饋藥而不敢嘗慎疾故也厩焚不問馬重人故也傳
曰國厩焚子退朝而之火所鄉人有為火來者蓋問
人曰仁也拜之者禮也昔魯桓僖廟災救火者皆曰
顧府南宫敬叔至命周人出御書子服景伯至命宰
人出禮書公父文伯至命校人駕乘車季桓子至命
救化者傷人則止財可為也命藏象魏富父槐至去
表之槀其所命不同要急於重人而已而書次傳命
駕車與顧府者其異乎夫子之問人不問馬也蓋亦
逺矣

　　君賜食必正席先嘗之君賜腥必熟而薦之君賜生必
畜之侍食於君君祭先飯疾君視之東首加朝服拖紳
君賜食必正席先嘗之敬君惠也君賜腥必熟而薦
之榮君惠也君賜生必畜之仁君恵也禮曰侍食於
君子先飯而後已又曰侍食於先生異爵者後祭先
飯夫於先生君子其敬尚如此况侍於君側乎此禮
所以言君客之則先飯辨嘗羞飲而俟也禮曰君有
疾飲藥臣先嘗之親有疾飲藥子先嘗之亦嘗食之
意也古者于㸑則祭先炊于田則祭田祖于樂則祭
樂祖于開龜則祭先卜于養老則祭先老于學則祭
先聖先師于馬則祭馬祖先牧于射則祭侯于駕則
祭車以至師田有禡飲食有祭皆所以不忘本也君
之祭仁也而禮存焉臣之先飯禮也而仁存焉

　　君命召不俟駕行矣

　　父命呼唯而不諾手執業則投之食在口則吐之走
而勿趨為人臣者資於事父以事君而敬同此所以
不俟駕也詩云顛之倒之自公召之禮曰在官不視
履在外不俟車荀卿曰諸侯召不俟駕而走禮也然
當其為臣則可召當其為師則不可召可召而不遄
往則非禮不可召而往焉則非義孔子不俟駕孟子
辭以疾者以此

　　入太廟每事問(重出)

　　朋友死無所歸曰於我殯

　　子夏問曰客至無所舍夫子曰於我乎舘客死無所
殯夫子曰於我乎殯禮與仁與子曰仁者制禮葢禮
非仁不立仁非禮不行生於我乎舘禮也而仁存焉
死於我乎殯仁也而禮亦存焉

　　朋友之饋雖車馬非祭肉不拜

　　車馬雖重為禮輕祭肉雖輕為禮重故朋友之賜雖
車馬非祭肉不拜若夫於君賜車馬乘以拜賜衣服
服以拜賜酒肉之賜必再拜則無所不拜矣

　　寢不尸居不容見齊衰者雖狎必變見冕者與瞽者雖
䙝必以貎凶服者式之式負版者

　　素相親近者為狎齊衰者雖與之狎近變其色所
以哀有䘮也數相見面者為褻冕與瞽者雖與之褻
見必盡其禮所以致其敬也凶服者不但齊衰而已
孔子過泰山側有婦人哭而哀式而聼之式凶服也
周官之法生齒以上書於版則版民數也孔子式負
版者重民數也觀司冦之登民數以王之尊猶拜而
受之以冡宰之貴猶式之而已孔子之式不亦宐乎

　　有盛饌必變色而作迅雷風烈必變

　　食至起則不必變色有盛饌則變色而作孔子曰主
人不以禮客不敢盡禮主人既盡禮客亦不敢不盡
禮者也禮曰有疾風迅雷甚雨則必變雖夜亦必興
服衣冠而坐詩曰敬天之怒無敢戲豫敬天之渝無
敢馳驅皆恐懼修省之意也

　　升車必正立執綏車中不内顧不疾言不親指

　　升車執綏不親指手不失儀也不内顧首不失儀也
不疾言口不失儀也周官道右所謂車儀者此也然
禮記言不廣欬不妄指顧不過轂此言不内顧不疾
言不親指者不廣欬不必不疾言不疾言不特不廣
欬而已不妄指不必不親指不親指不特不妄指而
已顧不過轂不必不内顧不内顧不特不過轂而已
論語言孔子為人臣之禮故其禮特過於嚴記言為
人君之事故其禮不妨於稍寛

　　色斯舉矣翔而後集曰山梁雌雉時哉時哉子路共之
三嗅而作

　　衛靈公望鴈色不在焉而我孔子遂行此所謂色斯
舉矣孔子曰鳥能擇木木豈能擇鳥此之謂翔而後集
也色斯舉矣易退也翔而後集難進也色斯舉矣翔
而後集者臣之道也故以雌雉繼焉雌雉之為物其
别有倫禮也其交有時義也君子出處以時去就以
道亦若是焉而已孔子嘆雌雉於山梁亦此意也他
日子路共之三嗅而作其能識去就之宜也共與周
禮共舉之共同





















　　論語全解卷五

　　欽定四庫全書

　　論語全解卷六　　　　　宋　陳祥道　撰

　　先進第十一

　　子曰先進於禮樂野人也後進於禮樂君子也如用之
則吾從先進

　　時有先後禮樂有文質先進於禮樂惟其寔而文不
足故曰野人後進於禮樂惟其文而已故曰君子惟
其文則非躬行者也故欲從先進以救之以其矯枉
以直救時以正孔子筮得賁卦其色愀然與此仝意
論語之言文質有曰從周從先進有曰彬彬彬彬者
道之中從周從先進者時之中洪範三徳其施於爕
强平康亦若是而已

　　子曰從我於陳蔡者皆不及門也徳行顔淵閔子騫冉
伯牛仲弓言語宰我子貢政事冉有季路文學子㳺
子夏

　　子曰回也非助我者也於吾言無所不説

　　門者道之微室者道之竗自門以徂堂入室之理也
由微以至妙入道之序也孔子之門淵騫之徒從之
也久造之也深其上有至于在寢其下有至于升堂
故列之四科於陳蔡者則後其所從皆不及門孔子
所以憫之也夫徳則成之以行言則成之以語政則
成之以事文則成之以學徳行所以行道言語所以
眀道政事則治人而已文學則道學而已由仲弓而
上則具體而微者也由仲弓而下則得其一體者也
其具體而微則同其所以具體而微則異故先顔閔
而後伯牛仲弓其得一體則同而其所以得一體則異故
先言語而後政事文學禮曰或以徳進或以事舉或
以言揚其序與此不同者學道以言語為優取人以
政事為先也子張之才與于四友曽子之孝幾於徳
行而四科不稱之者盖論四科之時二子之才未成
故也夫以二子之才未成猶不列於四科彼許商以
四科論士王莾以四科取士不亦偽哉

　　子曰孝哉閔子騫人不間於其父母昆弟之言

　　孝於徳為本於行為大閔子騫盡孝之道能和睦而
無怨者也故人不間於其父母兄弟之言曽参之孝
特可語之以和睦無怨而已故或告其殺人而母疑
之也亢倉子曰閔子善事父母交逰稱其信郷黨稱
其仁宗族稱其弟徳行之人溢於天下所以人不間
於其父母兄弟之言也

　　南容三復白圭孔子以其兄之子妻之

　　傳曰一言而非駟馬勿追一言而急駟馬勿及故在
天有卷舌之星在周廟有金人之銘是言者榮辱之
主禍福之機不可不慎也南容誦詩至白圭而三復
可謂能慎矣此所以邦無道免於刑戮

　　季康子問弟子孰為好學孔子對曰有顔回者好學不
幸短命死矣今也則亡

　　君子之于天下異之以稱物同之以平施與上大夫
言至于誾誾與下大夫言則侃侃而已對君與大夫
可以同之哉故對哀公則詳對康子則畧

　　顔淵死顔路請子之車以為之椁子曰才不才亦各言
其子也鯉也死有棺而無椁吾不徒行以為之椁以吾
從大夫之後不可徒行也

　　顔淵死子曰噫天䘮予天喪予

　　顔淵死子哭之慟從者曰子慟矣曰有慟乎非夫人之
為慟而誰為

　　顔淵死門人欲厚𦵏之子曰不可門人厚𦵏之子曰回
也視予猶父也予不得視猶子也非我也夫二三子也
君子之於人不以義掩恩不以恩掩義以義掩恩君
子之所不忍以恩掩義君子之所不敢顔淵死而子
哭之慟者恩也顔路請車以為椁而不與之義也孟
子曰不得不可以為悦無財不可以為悅得之為有
財古之人皆用之然則顔淵之貧非所謂有財其賤
也非所謂得之此孔子所以不與之車而以門人厚
𦵏為不可也回之死門人厚𦵏之孔子以為不可孔
子之死門人以三代之禮𦵏之君子不以為非者盖
有孔子之徳然後可𦵏以人所不可行之禮若無其
徳如孔子而亦可以為師者門人厚𦵏之則過矣孔
子曰才不才亦各言其子則與墨翟愛無差等異曰
天䘮予則與哀公天祝予天祝予同鯉之死先於顔
淵史記以顔淵之死先於鯉妄矣

　　季路問事鬼神子曰未能事人焉能事鬼敢問死曰未
知生焉知死

　　善教者不陵節善學者不躐等子路問事鬼與知死
躐等也孔子不告之不陵節也盖盡事人之道則知
事鬼盡知生之理則可以知死死生之說鬼神之情
状非夫原始要終極物知變孰與此哉然子貢問死
者之所知而不告宰予問鬼神之名而告之其不告
與此同其告與此異者盖所告者事鬼之事不告者
事鬼之道也易以知死生先于鬼神子路之問則先
事鬼而後及知死者盖問事鬼而不可得然後及於
其次者

　　閔子侍側誾誾如也子路行行如也冉有子貢侃侃如
也子樂若由也不得其死然

　　老子曰柔弱者生之徒剛强者死之徒周廟之銘曰
强梁者不得其死好勝者必遇其敵故子路之行行
孔子曰若由也不得其死然顔淵曰力猛于徳而得
其死者鮮矣然則子路之與盆成括有以異乎曰括
不聞道而小有才有必死之道由聞道而不能法有
不得其死之道有必死之道不免為小人有不得其
死之道無害為君子

　　魯人為長府閔子騫曰仍舊貫如之何何必改作子曰
夫人不言言必有中

　　利不百者不變法功不十者不易器魯人為長府於
利則不百于功則不十特傷財勞民而已閔子所以
言仍舊貫如之何何必改作也言必有中與孔子之
言皆中時病者同一意

　　子曰由之瑟奚為于丘之門門人不敬子路子曰由也
升堂矣未入於室也

　　孔子之意欲子路之進於道也則抑之欲門人之知子
路也則又譽之抑之者仁也譽之者義也

　　子貢問師與商也孰賢子曰師也過商也不及曰然則
師愈與子曰過猶不及

　　子曰師也辟子㳺曰吾友張也為難能也過也子謂
子夏曰無為小人儒子㳺曰子夏之門人小子當洒
掃應對進退則可矣抑末也本之則無如之何不及
也由世俗言之則過優於不及由禮義以觀之則過
猶不及而已是故賢者過之不肖者不及而道之不
眀一也智者過之愚者不及而道之不行一也墨翟
之兼愛楊朱之為我其于害道一也單豹之飬内張
毅之養外其于傷生一也或失之多或失之寡皆學
者之弊或徐而甘或疾而苦皆輪人之患華無實實
無華皆不足以為禮事勝辭辭勝事皆不足以為經
然則過與不及豈相逺哉禮記言子夏除䘮而見予
之瑟彈之而不成聲子張除䘮而見予之瑟彈之而
成聲夫子夏善哀于巳三年之内子張忘哀于才三
年之際則是商也過師也不及與此不同何也孔子
家語毛氏詩傳言子夏援琴衎衎而樂損援琴切切
而哀盖家語可信而記可疑

　　季氏富於周公而求也為之聚歛而附益之子曰非吾
徒也小子鳴鼓而攻之可也

　　喻于義者君子之事喻于利者小人之事冉有學君
子之道而為小人之事故曰非吾徒也小子鳴鼓而
攻之可也夫隠惡而揚善者孔子之心鳴鼓而攻之
者孔子之所不得已也易夬揚于王庭周官戮而罰
之皆鳴鼓而攻之之意也禮曰百乗之家不畜聚歛
之臣與其有聚歛之臣寜有盗臣盖聚歛之臣倚法
以削而其害大盗臣取非其有而其害小其害大者
孟子以為民賊其害小者周官以為邦盗而已由此
觀之則冉求之見惡於孔子宜矣然對季康子之問
從政則取之此則攻之何也君子之于人不以所短
廢所長亦不以所長蔽所短其取之者仁也其攻之
者義也孔子不以管仲不知禮為不仁亦不以管仲
之仁為知禮春秋不以僖公之有頌而隐其非不以
春秋之有貶而沒其美亦猶是也

　　柴也愚参也魯師也辟由也喭

　　子曰回也其庶乎屢空賜不受命而貨殖焉億則屢中
愚則不智魯則不中喭則不怯子路使子羔為費宰
孔子以為賊夫人之子及為成宰犯人之禾而不庚
此柴之愚也以子㳺裼裘而弔為禮以孔子死欲速
朽䘮欲速貧之言為是此参之魯也子貢仕于魯廢
著鬻財於齊魯之間此貨殖者也邾子執玉髙其容
仰定公執玉卑其容俯子貢視之以為皆死焉此億
則屢中者也貨殖不受命不足為知天屢中不足為
知人惟回之屢空為庶以其安命故也盖柴師参由
蔽於性求賜累於物惟回則不然此所以為庶也

　　子張問善人之道子曰不踐迹亦不入於室

　　子曰論篤是與君子者乎色荘者乎

　　所存者在心所行者在迹心過於迹則於君子為有
餘迹過於心則於善人為不足盖善人之道未能有
諸已者也未能有諸已則必以心踐迹然後能入於
室子張禹行舜趋夷考其行而不掩迹焉不踐迹者
也故答之以不踐迹亦不入於室然又曰論篤是與
君子者乎色荘者乎謂躬行君子則善矣色荘則不
足於善論不篤者以色荘為善人論篤者則與君子
而已子張能荘而不能誠故告之如此易曰元者善
之長君子體仁足以長人是善者仁之體仁者善之
用子張未足於善人則其難與並為仁也固矣

　　子路問聞斯行諸子曰有父兄在如之何其聞斯行之
冉有問聞斯行諸子曰聞斯行之公西華曰由也問聞
斯行諸子曰有父兄在求也問聞斯行諸子曰聞斯行
之赤也惑敢問子曰求也退故進之由也兼人故退之
善醫者之於人補其不足損其有餘善教者之於人
長其善救其失此所以於求也退故進之由也兼人
故退之也為人子者無私喜無私怒出必告反必面
不有其身不私財不私其食饗不擅於税入有父兄
在聞斯行諸其亦可乎曰告於父兄禮也聞斯行諸
義也昔舜之娶君子以為猶告則聞斯行諸君子有
時為之矣易曰過其祖是也盖由之有聞未之能行
惟恐有聞故教之以禮而抑其過求悦夫子之道以
力不足而自畫故教之以義而勉其不及若夫道無
二子之蔽則行禮以義守義以禮惟其當而已

　　子畏於匡顔淵後子曰吾以女為死矣曰子在回何敢
死

　　弟之於師猶臣之于君臣之于君君在與在君亡與
亡故回曰子在回何敢死傳曰死者非難䖏死者難
若回可謂知䖏死矣衛君之難孔子於柴知其來於
由知其死及匡之難孔子於回則疑之何也君子之
善死義也或不免焉命也義固可知而不可必命則
難諶而不可知孔子之於匡畏所不可不畏於顔淵
也疑所不可不疑

　　季子然問仲由冉求可謂大臣與子曰吾以子為異之
問曽由與求之問所謂大臣者以道事君不可則止今
由與求也可謂具臣矣曰然則從之者與子曰弑父與
君亦不從也

　　大臣事君以道具臣事君以才事君以道故能致君
於堯舜之隆措世于禮樂之盛及其不可則止而已
事君以才則智足以効一官能足以効一軄及其不
可則從之而巳仲由足於果不足於藝冉求足於藝
不足於果季氏旅于泰山而不能救伐顓臾而不能
諫而又不能致之而去是偹位者也故曰具臣然弑
父與君而從之則孟子所謂亂臣者也由求于大臣
則不能于姦臣則不為故曰弑父與君亦不從也齊
魯二生漢召之而不至且曰禮樂必百年而後興是
待天下以不仁也楊子謂之大臣過矣

　　子路使子羔為費宰子曰賊夫人之子子路曰有民人
焉有社稷焉何必讀書然後為學子曰是故惡夫佞者
聞學而後從政未聞以政學者也故先人民社稷而
學之則事至而辦後人民社稷而學之則蒞事煩矣
孔子喜開㸃之不願仕而惡子路以子羔為費宰則
學其可忽哉夫有才而不聞道猶足以殺身則不學
而仕者不能無害故曰賊夫人之子子産論尹何為
邑亦猶是也

　　子路曽晳冉有公西華侍坐子曰以吾一日長乎爾毋
吾以也居則曰不吾知也如或知爾則何以哉子路率
爾而對曰千乗之國攝乎大國之間加之以師旅因之
以饑饉由也為之比及三年可使有勇且知方也夫子
哂之求爾何如對曰方六七十如五六十求也為之比
及三年可使足民如其禮樂以俟君子赤爾何如對曰
非曰能之願學焉宗廟之事如㑹同端章甫願為小相
焉㸃爾何如鼓瑟希鏗爾舎瑟而作對曰異乎三子者
之撰子曰何傷乎亦各言其志也曰暮春者春服既成
冠者五六人童子六七人浴乎沂風乎舞雩詠而歸夫
子喟然嘆曰吾與㸃也三子者出曾晳後曾晳曰夫三
子者之言何如子曰亦各言其志也已矣曰夫子何哂
由也曰為國以禮其言不讓是故哂之唯求則非邦也
與安見方六七十如五六十而非邦也者唯赤則非邦
也與宗廟㑹同非諸侯而何赤也為之小孰能為之大
加以師旅因以饑饉則困于力而救死不暇矣困于
力則不能勇救死不暇則不知為善由也於不知為
善者則方之比及三年則能拯已困之民置之安强
之地故不能勇者斯有勇不知為善者斯知方此果
之效也足民者治之始禮樂者治之終求雖不足于
禮樂而使足民此藝之效也由能勇而不知遜求赤
知遜而不知道若㸃可謂知道矣故有志于學無志
於仕而孔子與之也孔子無君則皇皇出疆必載質
未嘗不急於仕也㸃無志於仕孔子與之可耶君子
之於道有餘不可以不應不足不可以不求子有餘
而急於應㸃不足而急于求此所以為孔子曽㸃也

　　顔淵第十二

　　顔淵問仁子曰克己復禮為仁一日克已復禮天下歸
仁焉為仁由已而由人乎哉顔淵曰請問其目子曰非
禮勿視非禮勿聽非禮勿言非禮勿動顔淵曰回雖不
敏請事斯語矣

　　已物之敵也勝已之私謂之克禮性所有也克己而
趋焉謂之復盖不逺之復令于修身故復禮本於克
己克己則能仁復禮則能克一日克己復禮天下歸
仁焉則不在久矣為仁由已則不在外矣為仁由已
故不可以不克己非禮勿視勿聽勿言勿動故不可
以不復禮孔子曰人而不仁如禮何禮曰道徳仁義
非禮不成是禮以仁而後復仁以禮而後成顔淵嘗
曰約我以禮盖所以成其心也然克己未至於無我
復禮未至於中禮此回所以止于殆庶也今夫水性
無人火性無我無人未離乎有我而於五蔵為精精
則為賢人無我則不特無人而已故于五蔵為神神
則為聖人回之克己孔子之無我如此而已

　　仲弓問仁子曰出門如見大賔使民如承大祭已所不
欲勿施於人在邦無怨在家無怨仲弓曰雍雖不敏請
事斯語矣

　　司馬牛問仁子曰仁者其言也訒曰其言也訒斯謂之
仁矣乎子曰為之難言之得無訒乎

　　周禮大祭中祭小祭見於天官之酒正春官之大司樂大
賔之禮大客之儀見于秋官之行人則凡祭與客其
禮殺大祭大賔其禮隆出門如見大賔使民如承大
祭欽也已所不欲勿施於人恕也欽則于人無所慢恕
則於人無所拂故在邦無怨在家無怨在家無怨易
在邦無怨難故先邦而後家也春秋傳曰出門如賔
承事如祭仁之則也孟子曰强恕而行求仁莫近焉
仲弓問仁故孔子答之如此仲弓嘗言居敬行簡而
其行則不録舊罪使臣如借居敬行簡使臣如借則
可教之以敬不録舊罪則可教之以恕聖人之於人
豈能推其所有强其所無哉亦因其性而道之也故
司馬牛未可與言仁則告之以仁為之難而已樊遲
子張可與言仁而未可與言為仁故或告之以先難
或告之以愛人或告之以居䖏恭執事敬與人忠或
告之以恭寛信敏恵而已惟顔子然後能盡仁故告
之以克已復禮克復仁之事也仲弓可與言仁未可
以盡仁故告之以敬恕而已訒與難一也言之難則
曰訒為之難則曰難牛多言而躁言訒云者救之失
歟

　　司馬牛問君子子曰君子不憂不懼曰不憂不懼斯謂
之君子矣乎子曰内省不疚夫何憂何懼

　　君子之修身也言行無尤悔俯仰不愧怍以守則為
仁以行則為勇仁故不憂勇故不懼古詩有之徳義
之不愆何恤人之言内省不疚而不憂者也曽子曰
自反而縮雖千萬人吾往矣内省不疚而不懼者也
不憂不懼孔子猶以為不能牛不足與言仁而告之
以此何也牛以魋之為亂而憂懼焉故孔子解之而
已非牛可以與言此也憂在内懼在外傳曰民無内
憂又無外懼

　　司馬牛憂曰人皆有兄弟我獨亡子夏曰商聞之矣死
生有命富貴在天君子敬而無失與人恭而有禮四海
之内皆兄弟也君子何患乎無兄弟也

　　鄭師慧謂朝無人非無人也無賢人也晋叔向謂卒
列無長非無長也無善長也司馬牛憂無兄弟非無
兄弟也無令兄弟也命者天之令天者命之所自出
孟子曰莫之為而為者天莫之致而至者命是天以
逺而在彼者為言命以近而在此者為言也死生非
力之所能移故言有命富貴非人之所能為故言在
天然合而論之則一而已書曰我生不有命在天是
在命者可以言天也列子命謂力曰柰何賤賢而貴
愚貧善而富惡是在天者可以言命也言與人恭則
敬以處已者也言有禮則無失徳者也處已敬而有
徳則人宗之與人恭而有禮則人親之如此則四海
之内孰非兄弟也曾子謂弟子曰執仁立志先言而
後行千里之外皆兄弟也苟是之不為則雖汝親庸
親汝乎與此同意觀桓魋之亂司馬牛致邑而適齊
及桓魋奔齊司馬牛致邑而適吳趙簡子召之於晋
陳成子亦召之於齊而莫之屑就反卒於魯而已則
司馬牛之賢可知矣故孔子曰君子何患乎無兄弟

　　子張問眀子曰浸潤之譛膚受之愬不行焉可謂眀也
已矣浸潤之譛膚受之愬不行焉可謂逺也已矣
譛而言之謂之譛首而告之謂之愬浸潤之譛若水
之於物則漸而不暴膚受之愬若垢之於膚則淺而
不廹皆其難知者也能知其所難知而止之使不行
則其智眀出人逺矣盖眀則察言而已逺則眀之過
于人君子之於譛愬有度以度之有數以數之故詩
曰他人有心予忖度之往來行言心焉數之如此則
賢者不以忠信見疑小人不以誕謾見信豈非眀而
且逺哉傳曰流丸止于甌臾流言止于智者

　　子貢問政子曰足食足兵民信之矣子貢曰必不得已
而去于斯三者何先曰去兵子貢曰必不得已而去於
斯二者何先曰去食自古皆有死民無信不立

　　兵之於徳為末於器為凶故古者制字之意戈欲偃
弓欲弛武欲止則兵豈先王之所尚哉此所以寜有
信而去兵也食之所養者小體也信之所養者大體
也故無信而生不若有信而死此其所以寜去食而
信㫁不可少也然非兵則無以有其食非食則無以
存其信三者固不可偏廢惟其輕重緩急之不同故
孔子之言有如此

　　棘子成曰君子質而已矣何以文為子貢曰惜乎夫子
之說君子也駟不及舌文猶質也質猶文也虎豹之鞟
猶犬羊之鞟

　　毛謂之皮革謂之鞟虎豹犬羊所以别者以皮之不
同也君子野人所以别者以文質之不同也今也去
毛以為鞟則虎豹猶犬羊而已去文以從質則君子猶
野人而已此棘子成之失于偏見也故子貢責之以
駟不及舌鄧析曰一言而非駟馬勿追一言而急駟
馬勿及

　　哀公問於有若曰年饑用不足如之何有若對曰盍徹
乎曰二吾猶不足如之何其徹也對曰百姓足君孰與
不足百姓不足君孰與足

　　什一天下之中正也多乎什一則大桀小桀少乎什
一則大貉小貉魯自宣公初税畝多乎什一而二焉
哀公又欲用田賦故有若因其憂不足而告以盍徹
所以救其弊也方哀公之欲用田賦也故孔子嘗曰
君子度于此而禮以其薄則丘亦足矣不度于此而
貪日用無窮則雖以田賦將又不足則有若所謂百
姓足君孰與不足百姓不足君孰與足固孔子之意
何則古之善為國者蔵於民不蔵於公與之為取而
不以取之為取以為君則父民則子也未有子富而
父貧未有民足而君不足揚雄所謂洪羊擅利其如
子何子張學干禄孔子告之以言行或問不為政孔
子答之以孝友衛公待之以為政孔子欲先正名梁
王問利國孟子說以仁義盖君子之言惡茍簡以狥
利寜髙濶以正本也有若之于哀公問不足而告之
以盍徹其意亦若此而已

　　子張問崇徳辨惑子曰主忠信徙義崇徳也愛之欲其
生惡之欲其死既欲其生又欲其死是惑也誠不以富
亦祇以異

　　徳由中出惑自外來由中出者不可不髙故崇之自
外來者不可不眀故辨之易曰忠信所以進徳敬義
立而徳不孤此主忠信徙義崇徳者也禮曰身有所忿
懥則不得其正有所好樂則不得其正此愛之欲其
生惡之欲其死是惑也子張持嘐嘐之志而其行不
掩則不足于忠信抱堂堂之容難與為仁則不足于
徙義愛之過辟則欲其生惡之過辟則欲其死則誠
不以富于已適足以異于人也故曰誠不以富亦祇
以異樊遲問崇徳辨惑則同而孔子告之不同者盖
好利者務得而多怨務得則不能先事多怨則不能
無怨以先事後得為崇徳以一朝之忿為怨此所以
告樊遲也告子張曰是崇徳也是辨惑也告樊遲曰
非崇徳與非辨惑與盖樊遲之賢不及子張子張常
以孔子之言為是故告之以是樊遲疑孔子之言為
非故告之以非與觀樊遲之問及于修慝子張常問
善人之道是子張可進于善樊遲未離乎慝也孔子
曰言人之惡非所以美已言人之枉非所以正已故
君子攻其惡無攻人之惡樊遲問修慝孔子告之以
此者欲其不舎已之田而芸人之田者也昔衛有蘧
伯玉人者直已而不直人盖如此也已

　　齊景公問政于孔子孔子對曰君君臣臣父父子子公
曰善哉信如君不君臣不臣父不父子不子雖有粟吾
得而食諸

　　景公之時慶封滅崔氏田鮑髙欒謀慶氏而田氏又
私其徳於民此臣不臣也景公以少子荼為太子而
逐羣公子于莱邑而羣公子皆亡于外是子不子也
臣之不臣以君之不君子之不子以父之不父故孔
子答以君則臣臣父則子子也漢三老茂曰父不父
則子不子臣不臣由于君不君其言先父子者為戻
園而發也洪範言作福作威而繼之以惟辟玉食以
言人君能作威福然後不失其玉食不能作威福則
君不君矣其得康食乎故曰雖有粟吾得而食諸

　　子曰片言可以折獄者其由也與子路無宿諾

　　子曰聽訟吾猶人也必也使無訟乎

　　信義不著雖多言不可以折獄信義著雖一言可以
折獄易曰君子折獄書曰惟良折獄子路片言可以
折獄者以其有君子之良心為人所信故也禮曰與
其有諾責寜有已怨老子曰輕諾必寡信子路無宿
諾則于人無輕諾于已無寡信此所以果于折獄也
小邾輕千乗之盟而信子路之一言則子路信義之
著可知矣夫先之以徳禮輔之以政刑使有耻且格
而無情者不得盡其辭此所以無訟也子路能折獄
於已訟之後而不能化人于未訟之先語之以無訟
則未也孔子聽訟則與人同使人無訟則與人異故
曰聽訟吾猶人也必也使無訟乎易曰君子作事謀
始書曰帝徳罔愆而繼之以茲用不犯于有司禮曰
禮之教化也微而繼之以使人逺罪不自知使無訟
之謂也茍婚姻之禮廢而滛僻之罪多郷飲酒之禮
廢而争闘之獄煩䘮祭之禮廢而臣下之恩薄聘覲
之禮廢而君臣之位失然後從而聽斷之不亦晚乎
故子路之折獄不及孔子之使無訟也召公之聽獄
又不若周南之無犯也在昔揚子有曰必也律不犯

　　子張問政子曰居之無倦行之以忠

　　居之無倦則于已無逸行之以忠則于人不欺子張
問仁告之以敏則有功問崇徳告之以主忠信徙義
問行告之以言忠信盖倦則不能敏而徙義不忠
則不能崇徳而有行子張之行不免于此故于其問
政而告之以居之無倦行之以忠也傳稱子張問入
官孔子告之以怠惰者時之所以後非忠信則無以
取親於百姓與此同也盖無倦然後能使民無倦忠
然後能使民作忠孔子于子張兼無倦與忠而教之
于子路則教之以無倦而已以子路之蔽不至于不
忠也

　　子曰慱學于文約之以禮亦可以弗畔矣夫(重出)
子曰君子成人之美不成人之惡小人反是

　　互郷童子潔已以進孔子與之而不拒成人之美也
冉求聚歛孔子欲鳴鼓而攻之不成人之惡也小人
幸灾樂禍故成人之惡惡直忌正故不成人之美孟
子之五教有成徳者皆成人之美也

　　季康子問政於孔子孔子對曰政者正也子帥以正孰
敢不正

　　季康子患盗問於孔子孔子對曰茍子之不欲雖賞之
不竊

　　教之化民深于命民之効上㨗于令故鄭伯好勇國
人暴虎秦穆貴信士多從死陳姬好巫而民滛祀晋
侯好儉而民畜聚太王躬仁邠民貴恕吳王好劍客
而民多瘡痍楚王好細腰而朝多餓死則季康子之
欲而魯民盗理勢之必然也老子曰不必以静天將
自正又曰我無欲而民有樸故孔子于為政者患不
能以正導之耳荘子曰盗竊之仁行雖貴而可乎季
康子之謂也

　　季康子問政於孔子曰如殺無道以就有道何如孔子
對曰子為政焉用殺子欲善而民善矣君子之徳風小
人之徳草草上之風必偃

　　徳教洽而民氣樂法令極而民風衰先王任徳不任
力好生不好殺不得已則刑期無刑而已夫豈後徳
禮而先政刑哉故曰子為政焉用殺子欲善而民善
矣夫上之化下無可見之迹而俗日遷故喻以風民
性含仁而衆柔不能自立故喻以草草惟風之偃民
惟上之從康子不能正徳以善之特欲殺之而已不
亦過哉書曰四方風動又曰爾惟風下民惟草傳曰
我徳如風民應如草

　　子張問士何如斯可謂之達矣子曰何哉爾所謂達者
子張對曰在邦必聞在家必聞子曰是聞也非達也夫
達也者質直而好義察言而觀色慮以下人在邦必達
在家必達夫聞也者色取仁而行違居之不疑在邦必
聞在家必聞

　　逹者志在不窮聞者為名而已逹則不必聞聞則不
必逹質者直徳也好義義也察觀智也慮下禮也徳
義所以處已故志不窮於内禮所以處人故行不窮
於外此所以在家必逹在邦必逹也取仁行違居之
不疑此取偽為以尚人而已與質直好義察言觀色
慮以下人者反矣此所以在家必聞在邦必聞詩言
帝謂文王不大聲以色文王大之不失其色非色取
仁也以徳而已此則在邦必聞在家必聞者也盖逹
與受小國是逹受大國是逹同聞與聲聞過情同在
家言其止在家在邦言其止在邦子張色荘者平則
色取仁矣難與並為仁則行違其志曰古之人古之
人則居之不疑矣孔子因其失而救之也

　　樊遲從逰於舞雩之下曰敢問崇徳修慝辨惑子曰善
哉問先事後得非崇徳與攻其惡無攻人之惡非修慝
與一朝之忿忘其身以及其親非惑與

　　樊遲問仁子曰愛人問知子曰知人樊遲未逹子曰舉
直錯諸枉能使枉者直樊遲退見子夏曰郷也吾見於
夫子而問知子曰舉直錯諸枉能使枉者直子夏曰冨
哉言乎舜有天下選於衆舉臯陶不仁者逺矣湯有天
下選於衆舉伊尹不仁者逺矣

　　自其為仁智言之則智易而仁難自其愛人知人言
之則愛人易知人難故遲於愛人則達於知人則未
達書曰簡厥修亦簡其或不修進厥良以率其或不
良易曰君子帷有解吉有孚于小人傳曰禹稱善人
不善人逺此所謂舉直錯枉使枉者直也舜湯之所
舉多矣特言臯陶伊尹者臯陶之賢其徳足以懐民
其謨足以知人其為士也能制百姓於刑之中伊尹
之賢其才足以任重其道足以格天其割正有夏能
變簡賢附勢之徒如此則仁賢履位奸邪悉退豈非
不仁者逺哉堯舜之仁不徧愛人急親賢也如此而
已

　　子貢問友子曰忠告而善道之不可則止毋自辱焉
忠告屬言善道屬行仁也不可則止義也芮伯之於
朋友曰既之隂女反予來赫又繼之以凉曰不可覆
背善詈不為不辱矣而芮伯為之者救時之責故也

　　曽子曰君子以文㑹友以友輔仁

　　文出于理仁出于性以文㑹友然後能窮理以友輔
仁然後能盡性禮曰相觀而善以文㑹之所以能相
觀以仁輔之所以善也孔子曰工欲善其事必先利
其器事所以譬仁器所以譬友事以利器然後善仁
以益友然後成君子于友可不慎哉子曰損者三友
益者三友益友所以輔仁損友則害仁而已















　　論語全解卷六

　　欽定四庫全書

　　論語全解卷七　　　　宋　陳祥道　撰

　　子路第十三

　　子路問政子曰先之勞之請益曰無倦

　　先之帥以正也勞之勞以思也無有先之而有以役
之則民不從有以役之而無以勞之則民怨讟易曰
説以先民民忘其勞孔子曰君子信而後勞其民未
信則以為厲已禮曰勿騐勿信勿信民勿從是先之
然後可以役之也豳風以東征勞士小雅以枤杜勤
歸是役之必有以勞之也先之與孝經先之以博愛
先之以敬遜仝勞之與孟子勞之來之仝先勞之
而益之以無倦則民亦應之以無倦矣楊子曰不倦
以終之為學而不倦則其徳日新為政而不倦則其
政日新故子張問政孔子亦告之以無倦今夫天地
之于物出乎震齊乎巽相見乎離致役乎坤先之而
後役之也説乎兑戰乎乾勞乎坎役之然後勞之也
大元曰仰天而天不倦俯地而地不怠怠倦而能乎
其事者古今未覩然則先勞而繼以無倦天地之道
也天地尚然而况于人乎

　　仲弓為季氏宰問政子曰先有司赦小過舉賢才曰焉
知賢才而舉之曰舉爾所知爾所不知人其舎諸
有司分職然後事治事治然後可以治人之罪而赦
小過赦小過則故為者刑矣故為者刑然後舉其賢
才此所謂遏惡揚善者賢言其徳才言其能傳曰一
賢統衆才則有餘衆才度一賢則不足賢者必有才
才者不必賢也子㳺為武城宰孔子問之以得人盖
為宰之政必先之以有司為政之大莫尚于舉賢才

　　子路曰衛君待子而為政子將奚先子曰必也正名乎
子路曰有是哉子之迂也奚其正子曰野哉由也君子
於其所不知盖闕如也名不正則言不順言不順則事
不成事不成則禮樂不興禮樂不興則刑罰不中刑罰
不中則民無所措手足故君子名之必可言也言之必
可行也君子於其言無所茍而已矣

　　衛以父子争國而君臣上下之名不正孔子欲以正
名為先而子路以之為迂故曰野哉由也野者質而
已矣家語所謂文不勝質是也子路於見南子則不
悦於在陳則愠於公山召則曰何必公山氏之之也
於佛肸召則曰親于其身為不善君子不入則子路
之不知孔子者不特是也夫名之必可言名不正則
言不順言不順則行之必不可行而事不成洪範謂
言曰從從作乂禮曰功成作樂治定制禮盖從則言
順作乂則事成功成治定事成之謂故曰事不成則
禮樂不興禮樂不興則謙遜和穆之風衰争愎詐偽
之俗成雖善聽者猶不能無枉故曰禮樂不興則刑
罰不中易豫之作樂則曰刑罰清傳曰禮刑相為表
裡是刑罰之中否係禮樂而已在昔荀卿有曰禮樂
廢而邪音起危辱之本也

　　樊遲請學稼子曰吾不如老農請學為圃曰吾不如老
圃樊遲出子曰小人哉樊湏也上好禮則民莫敢不敬
上好義則民莫敢不服上好信則民莫敢不用情夫如
是則四方之民襁負其子而至矣焉用稼

　　君子能為小人之所不能而不能徧能小人之所能
盖君子之所能者勞心也小人之所能者勞力也勞
心者治人勞力者治于人治人者食于人治于人者
食人樊遲不知君子之道而請學小人之事夫禮以
敬之則民莫敢不敬義以閑之則民莫敢不服信以
結之則民莫敢不用情敬而後服服而後用情則將
襁負其子而至以為已役雖不學稼其憂無食乎盖
精於物者以物物精於道者兼物物樊遲之學稼陳
相之學許行其能兼物物哉宜孔子孟子之所不許
也好禮然後好義好義然後好信與禮記修禮然後
好義好義然後體信同意此學之序也孔子曰義以
為質禮以行之信以成之行之序也采菽之詩始言
禮中言信卒言義則待諸侯之道也

　　子曰誦詩三百授之以政不達使於四方不能專對雖
多亦奚以為

　　詩之為書其事則王道之迹其詞則法度之言誦之
將以其事施之政其詞施之使而已若夫不眀其事
而授之以政不達使於四方不能専對則與不學詩
同故曰雖多亦奚以為禮曰誦詩三百不足一獻以
言誦詩三百則易而一獻之禮則難於其易者猶不
眀其義斯亦不足貴也已

　　子曰其身正不令而行其身不正雖令不從

　　以身教者從故其身正不令而行以言教者訟故其
身不正雖令不從書曰爾身克正罔敢不正孟子曰
大人正已而物正揚子曰身立則政立禮曰其所令
反其所好而民不從王喜曰動以言不若以行似與
此同意馬廖曰元帝罷服官而不用成帝御浣衣荘
帝去樂府然而侈費不息至於衰亂者百姓從行不
從言也

　　子曰魯衛之政兄弟也

　　楊希曰有人于此年兄弟也言兄弟也才兄弟也貎
兄弟也夀天貴賤父子也名譽愛憎父子也父子以
况其相逺兄弟以况其相類也魯者伯禽之所封而
俗則一于周衛者康叔之所治而俗則一於商其俗
雖不同而其政均善孔子所以追美之也曽子布幕
衛也縿幕魯也孔子有曰衛之祔也離之魯之祔也
合之善夫觀其禮法之存於後世者猶足為君子之
所取則當時之政可知矣傳曰政猶魯衛徳化均焉

　　子謂衛公子荆善居室始有曰茍合矣少有曰茍完矣
富有曰茍美矣

　　瘠地之民多有心沃地之民多不才故匹庶之家多
循禮世禄之家多侈怙其勢然也荆為公子其用稱
家之有無以同乎人而其心未始有累焉故始曰茍
合少有曰茍完富有曰茍美豈所謂怙侈者哉此季
札所以謂之君子也君子無所茍亦有所茍無所茍
則於言行不妄有所茍則於利不累荆之居室如此
以比夫無而為有虚而為盈約而為泰者異矣荘子
曰滿茍得

　　子適衛冉有僕子曰庶矣哉冉有曰既庶矣又何加焉
曰富之曰既富矣又何加焉曰教之

　　不庶無以蕃民數不富無以美民情不教無以理民
性周官大司徒掌人民之數小司徒掌夫家之數縣
師掌野亦辨夫家人民之數司冦掌刑亦登大比之
民數生齒以上則書於司民成名以上則書於媒氏
凶荒則有荒政之條疾病則有疾醫之治凡此所以
庶之也大司徒十有二等以辨民宜十有二壤以教
民稼小司徒井其田而任以耕事牧其野而任以畜
事里宰於器之不足者助以合耦之令遂師於力之
不足者救以移用之法慮其功之有餘也為之疆野
以任之患其耕之有惰也為之時器以任之而有成
功則鄙師掌令以行賞勸之而不勉則載師歛布以
致罰於荒政則𣪚利以薄征於旅師則平頒其興積凡
此所以富之也大司徒示以教象之法小司徒帥
以教法之象州長嵗屬民而讀法者三黨正嵗屬民而
讀法者七族師嵗屬民而讀法者十四糾之以司諫猶
王之有師氏救之以司救猶王之有保氏自敬敏以
上莫不書之以教其不自修自能者以上莫不與之
以勸凡此所以教之也公劉之什言既庶既繁次之
以既順乃宣又次之以于時言言于時語語與孟子
言省刑罰又次之以深耕易耨又次之以壮者修其
孝弟是亦庶富而教之也易言理財正辭書言既富
方榖詩言飲之食之教之誨之傳言我有田疇子産
殖之我有子弟子産教之意同禮云子産能食不能
教非不能教特不若能食而已

　　子曰茍有用我者期月而已可也三年有成

　　子曰善人為邦百年亦可以勝殘去殺矣誠哉是言也
子曰如有王者必世而後仁

　　為政之道徳隆者其效速徳殺者其效遲孔子曰如
有用我者期月而已可也三年有成如有王者必世
而後仁善人為邦百年亦可以勝殘去殺則期月可
以為之兆而未必有成三年有成矣而未必仁故曰
必世而後仁易曰重明以麗乎正乃化成天下又曰
聖人乆於其道而天下化成詩言周王夀考遐不作
人又言仁如騶虞則王道成皆必世而後仁之謂也
勝殘則在下無賊義之民去殺則在上有措刑之治
漢之興至于文景唐之興至于開元然後幾致措刑
皆百年勝殘去殺之效也然勝殘去殺則無暴民而
已語之以仁則未也王者之仁成于必世不必百年善
人之無暴民必待百年則其徳之隆殺效之遲速可
知矣若夫繼大治承大亂者則又異乎此故禹立三
年百姓以仁遂繼大治也故事半古之人功必倍之
承大亂也然文王百年徳猶未洽于天下者以其善
政仁人猶有故也其家語有言昔孔子為中都宰一
年四方諸侯則焉此即所謂期月而已可也

　　子曰茍正其身矣於從政乎何有不能正其身如正人
何

　　冉子退朝子曰何晏也對曰有政子曰其事也如有政
雖不吾以吾其與聞之

　　禮曰政行則事治又曰不可以私不將公事孟子曰
發於其政害於其事盖行於上者謂之政通於下者
謂之事孔子至于是邦未嘗不以譽命而與聞其政
故曰其事也如有政吾其與聞之

　　定公問一言而可以興邦有諸孔子對曰言不可以若
是其幾也人之言曰為君難為臣不易如知為君之難
也不幾乎一言而興邦乎曰一言而䘮邦有諸孔子對
曰言不可以若是其幾也人之言曰予無樂乎為君唯
其言而莫予違也如其善而莫之違也不亦善乎如不
善而莫之違也不幾乎一言而䘮邦乎

　　邦之興䘮在事不在言故言不可以若是幾之而已
書曰后克艱厥后臣克艱厥臣而繼之以政乃乂知
為君難之言可幾於興邦也易曰言善則千里應之言
不善則千里違之而繼之以亂之所生則言語以為
階是不善莫違之一言可幾於䘮邦也若邳彤對光
武以入闗之非而史以為一言可以興邦李勣導髙
宗之立武后而史以為一言可以䘮邦豈特為君難
與莫予違而已哉孔子之言止于是者對定公故也
孫叔敖以一言復郢市晏子以一言省齊刑申叔時
以一言復陳國其利雖未至于興邦是亦重言者歟

　　葉公問政子曰近者説逺者來

　　子貢言夫子之得邦家則曰綏之斯來動之斯和荀
卿言大儒之郊則曰近者謳歌而樂之逺者竭蹶而
趋之葉公問政亦可告以此乎孔子嘗曰荆之地廣
而都狭民有離心莫安其居故政在悦近而來逺詩
曰亂離瘼矣莫之適歸由此觀之孔子僅欲葉公定
其亂離之民而已學記曰近者悦服逺者懷之大學
之道也自我論之盖孔子所言者政也學記所言者
教也

　　子夏為莒父宰問政子曰無欲速無見小利欲速則不
達見小利則大事不成

　　為政之要在於循理而圖大循理則無欲速圖大
則無見小利易曰浚恒凶欲速不達之謂也禮曰小
謀敗大作見小利大事不成之謂也孟子言為學之
道以欲速喻揠苗以見小利喻養其一指兵法言用
兵之道軍以舒為吉軍無小聽戰無小利由此觀之
君子之所為凡皆不可欲速見小利豈特為政已哉
孔子所言姑以救子夏之失也

　　葉公語孔子曰吾黨有直躬者其父攘羊而子證之孔
子曰吾黨之直者異于是父為子隠子為父隠直在其
中矣

　　天下之所為直者有禮義之直有非禮義之直父為
子隠子為父隠雖曲而直存焉禮義之直也其父攘
羊而子證之雖直而曲存焉非禮義之直也先王之
法父子之罪不相及則恕之以其親隣比之罪相及
則責之以其友恕之以其親為其可以相隐故也責
之以其友為其不可以相隐故也儀曰不私其父不
成其為子春秋為親者諱今律大功以上相隐則不
坐皆此意也

　　樊遲問仁子曰居䖏恭執事敬與人忠雖之夷狄不可
棄也

　　居處易以慢必欲其恭執事易以茍必欲其敬欲與
人以虚雖戚必踈欲與人以實雖踈必密然則與人
其可以不忠乎恭也忠也雖之夷狄猶且不可棄則
君子扵此固不可斯湏去身矣故曰言忠信行篤敬
雖蠻貊之邦行矣言不忠信行不篤敬雖州里行乎
哉

　　子貢問曰何如斯可謂之士矣子曰行已有恥使於四
方不辱君命可謂士矣曰敢問其次曰宗族稱孝焉郷
黨稱弟焉曰敢問其次曰言必信行必果硜硜然小人
哉抑亦可以為次矣曰今之從政者何如子曰噫斗筲
之人何足算也

　　言必信行必果則謹身而已非有稱於宗族郷黨也
宗族稱孝郷黨稱弟則稱於近者而已非逺而有光
華也行已有恥使於四方不辱君命則逺而光華矣
盖行已有恥則有所不為使於四方不辱君命則能
専對有所不為義也善於専對智也宗族稱孝非禮
記所謂州閭郷黨稱孝也郷黨稱弟非禮記所謂僚
友稱其弟者也硜硜則常而不能變斗筲則小而不
能容孔子以言必信行必果為小人孟子以言不必
信行不必果為大人此揚子所謂事非禮義為小無
事於小為大者也盖莫非小人也有君子之小人有
衆人之小人言必信行必果君子之小人也懐土懐
恵比而不周驕而不泰衆人之小人也莫非君子也
有聖人之君子有賢人之君子有未成徳之君子有
在位之君子易曰君子上交不謟下交不凟君子之
道鮮矣孟子言君子無上下之交聖人之君子也得
見君子斯可矣賢人之君子也君子不仁君子有勇
無義為亂未成徳之君子也君子之徳風在位之君
子也

　　子曰不得中行而與之必也狂狷乎狂者進取狷者有
所不為也

　　狂者近智狷者近義近智而非所以智則過近義而
非所以義則不及狂譬則陽狷譬則隂中行譬則冲
氣也孟子言中道體也孔子言中行用也孟子言狂
簡言也孔子言狂簡行也易之中爻或言中道或言
中行亦體用不同故也

　　子曰南人有言曰人而無恒不可以作巫醫善夫不恒
其徳或承之羞子曰不占而已矣

　　荀卿曰趋舎無定謂之無常巫醫賤技然人所委聽
猶不可以無常况不為巫醫者乎恒之九三剛而不
中剛之恒過者也巽而應柔巽之過者也一過于剛一
過於巽不恒其徳者也初與二在下而羞承之或承
之羞者也易曰極數知來之謂占革九五之未占孚
可知矣恒九三之不占羞可知矣禮曰人而無常不
可以為卜筮龜筮猶不能知也而况於人乎盖不知
論語而誤為之説也

　　子曰君子和而不同小人同而不和

　　五味相和然後可食五聲相和然後可聽則和者有
異而無乖同者有恊而無異君子之與人也任道故
和而不同小人之與人也任情故同而不和栁下恵
油然與之偕而不自失焉和而不同也梁邱據君可
則可君否則否同而不和也然君子不同有所謂同
小人之同有所謂不同易曰君子以同而異君子之
同也詩曰潝潝訿訿小人之不同也君子同不同皆
是善小人同不同皆是不善

　　子貢問曰郷人皆好之何如子曰未可也郷人皆惡之
何如子曰未可也不如郷人之善者好之其不善者
惡之

　　居之似忠信行之似㢘潔非之無舉也刺之無刺也
而衆皆悦之是郷愿者人之所好也故曰郷人皆好
之未可也怠者不能修忌者畏人修故事成而謗興
徳髙而毁來是獨行者人之惡也故曰郷人皆惡之
未可也方周之衰京人以叔叚為仁沃人以桓叔為
君子齊人以陳仲子為㢘以匡章為不孝然則郷人之
好惡可不察之哉故郷人之善者好之其不善者惡
之則所好無非善所惡無非不善矣孔子曰衆好之
必察焉衆惡之必察焉孟子曰國人皆曰賢然後察
之國人皆曰可殺然後察之書曰出入自爾師虞庶
言同則繹皆此意也盖謀貴於衆㫁貴於獨不因鄉人
則失于自用因郷人而不察之則失于隨人内不失
于自用外不失于隨人惟仁者能之故曰惟仁者能
好人能惡人

　　子曰君子易事而難説也説之不以道不說也及其使
人也器之小人難事而易説也說之雖不以道説也及
其使人也求僃焉

　　君子䖏已也正責人也輕正故難悦輕故易事小人
處已也不正責人也私不正故易恱私故難事泰九二
之包荒用憑河易事也兊九二之孚難說也與人不求
備而不邇聲色湯之易事難悦也不顯亦臨而無畔
援歆羡文王之易事難悦也易事仁也難悦義也小
人反是

　　子曰君子泰而不驕小人驕而不泰

　　君子坦蕩蕩而謙以自牧故泰而不驕小人長戚戚
而賤物貴我故驕而不泰荘子曰宇泰定者發乎天
光易曰履而泰然後安則宇泰定者徳也履而泰者
行也禮曰小人富斯驕荀子曰小人能則倨傲以驕
溢人則富斯驕者累於利也能斯驕者累於名也君
子安於能行而不知有名利故能泰而不為驕小人
累於名利而不知有徳行故為驕而不能泰君子不
驕有所謂驕荀子所謂志意修則驕富貴是也小人
不泰有所謂泰禮記所謂驕泰以失之是也然驕富
貴非君子之成名時也至君子之成名則無驕矣

　　子曰剛毅木訥近仁

　　剛則無慾無慾則静仁者静故剛近之毅則果敢果
則勇仁者必勇故毅近之木者無令色則不以色取
仁訥者無巧言則不以給奪仁凡此不以末害本也
仁者務本而已故木訥近之剛毅木訥近仁質美故
也强恕而行求仁莫近焉行美故也

　　子路問曰何如斯可謂之士矣子曰切切偲偲怡怡如
也可謂士矣朋友切切偲偲兄弟怡怡

　　切切責也偲偲强也詩曰代木丁丁鳥鳴嚶嚶切切
偲偲之謂也兄弟既翕和樂且耽怡怡之謂也盖閨
門之内恩掩義閨門之外義掩恩孔子言朋友切切
偲偲兄弟怡怡孟子言責善朋友之道父子之間不
責善是皆不以恩廢義不以義賊恩子路之為人喭
而行行其於朋友兄弟必不能然故孔子告之棠棣
之詩于急難則良朋不如兄弟於䘮亂既平則兄弟
不如友生此先朋友而後兄弟者亦兄弟不如友生
之意也

　　子曰善人教民七年亦可以即戎矣

　　子曰以不教民戰是謂棄之

　　有不能教之君無不可用之民善人教民七年可以
即戎則君子教民雖不七年可以即戎矣孟子曰師
文王者大國五年小國七年可以為政于天下盖善
人之教民猶小國之施政小國之政必七年然後及
於天下善人之教民必七年然後可以即戎其勢然
也觀晋侯之教民定襄王以示之義伐原以示之信
大蒐以示之禮然後用之以戰則先王之教民豈特
司馬坐作進退疾徐䟽數之節而已哉彼不知務者
大則不能教民以禮義小則不能教民以戰陣及其
有事則驅市人以就死地而已此孟子所以言不教
而戰謂之殃民也司馬法曰教惟豫孫武曰教道不
眀曰亂吳起曰兵之法教戎為先鄧析曰慮不先定
不可以應巫兵不閒習不可以當敵春秋書師次於
郎甲午治兵師次而後治兵宜聖人譏之也

　　憲問第十四

　　憲問恥子曰邦有道榖恥也邦無道榖恥也

　　克伐怨欲不行焉可以為仁矣子曰可以為難矣仁則
吾不知也

　　勝人之謂克自賢之謂伐怨生于所求欲生于所好
四者出於情而害于性衆人縱之而不能止之學者
止之而不能去之去之可以為仁止之則可以為義
而已召南言夫人無妒忌之行周南言后妃無妒忌
之心盖無其行者不能無其心無其心者必無其行
克伐怨欲不行特無其行而已其能無是心哉惟仁
者則無是心矣宋襄公不鼓不成列孟之反不伐伯
氏之無怨孟公綽之不欲孔子未嘗以仁名之以其
於此不行而已若顔子之無伐伯夷之無怨此所謂
無是心者也孔子曰君子言必忠信而心不忘仁義
在心而已無伐者此也盖克則加諸人伐則自伐而
已克甚於伐伐甚於怨怨甚于欲此其序也

　　子曰士而懐居不足以為士矣

　　士之所尚在於志志之所尚在于道士而懐居則非
志於道者也故不足以為士盖物生于陵者安于陵
生於水者安于水衆人不異乎物則懐土而已士則
異於衆人其可懐居哉孔子曰君子居無求安傳曰
晏安酖毒不可懐也古之君子所以安土樂天不累
於物視九夷如中國不以為陋視陋巷如廣厦不以
為憂不過充是志而已

　　子曰邦有道危言危行邦無道危行言孫

　　天下有道其言足以興故危言天下無道其默足以
容故言遜禹戒舜以無若丹朱周公戒成王以無若
商王受周昌比漢髙以桀紂劉毅比晋武以桓靈所
謂危言也孔子諾陽貨以將仕閔子告魯使以善辭
所謂言遜也盖行所以行已言所以應物行已者君
子所以立道故施于治亂則同應物者所以趋時故
施于治亂則異彼洩冶論相服之戯於陳李雲䟽貂
璫之封於漢王嘉之言董賢王章之言王鳯李固之
言梁冀其言非不忠然卒見誅者以其不知言遜故
也

　　子曰有徳者必有言有言者不必有徳仁者必有勇勇
者不必有仁

　　徳至静也其發則為言仁至柔也其動則為勇顔子
善言徳行有徳者必有言也子貢能言不能訥有言
者不必有徳也比干殺身以求仁仁者必有勇也子
路能勇不能怯勇者不必有仁也盖君子自得則為
徳應物則為言愛人則為仁惡人之害則為勇艮之
六五有徳者也則有言矣謙之六五有仁者也利用
侵伐則有勇矣咸之上六騰口説同人九三之敵剛
此所謂有言者不必有徳勇者不必有仁也

　　南宫适問於孔子曰羿善射奡盪舟俱不得其死然禹
稷躬稼而有天下夫子不答南宫适出子曰君子哉若
人尚徳哉若人

　　善射盪舟力也躬稼徳也南宫适賤羿奡而貴禹稷
尚徳也自其成徳而言之則曰君子哉若人自其
所言而言之則曰尚徳哉若人禹與稷均曰躬稼稷
與禹均曰有天下者禹暨稷奏庶艱食則禹稷之躬
稼可也文武之功起於后稷則稷謂之有天下可也
言禹稷躬稼與孟子言禹稷三過其門不入同言稷
有天下與太伯以天下遜同夫微莫微于一身大莫
大于天下羿奡之力不足保其身况天下乎禹稷之
徳足以有天下况一身乎适言而當故夫子不答厲
王好稼穡芮伯刺之樊遲請學稼夫子非之何耶好
稼學稼為利也躬稼為徳也傳曰后稷封殖于天下

　　子曰君子而不仁者有矣夫未有小人而仁者也
有成徳之君子有未成徳之君子成徳之君子則於
仁義無不盡未成徳之君子則于仁義有不能所謂
君子不仁者有矣夫君子有勇而無義為亂此未成
徳之君子也盖仁者人之所尤難顔子之于仁則三
月不違而已其餘可知矣故子路公西赤之徒孔子
皆曰仁則吾不知也

　　子曰愛之能勿勞乎忠焉能勿誨乎

　　勞之所以作其才誨之所以達其善愛之而不忍勞
之忠焉而不忍誨之適所以賊之也禮曰細人之愛
人也以姑息此愛而不忍勞之也孟子曰教人以善
謂之忠此忠而能誨之也盖愛之者仁也勞之者義
也忠焉者義也誨之者仁也君子處仁以義然後仁
行義以仁然後義

　　子曰為命禆諶草創之世叔討論之行人子羽修飾之
東里子産潤色之

　　為命禆諶草創以始之㳺吉討論以辨之公孫揮修
飾以洽之國僑潤色以文之盖為命専于一則不能
無失資於衆智然後盡善鄭之為命必更四人然後
成此春秋傳所以謂其鮮有敗事也列子曰鄭之東
里多才其子産之謂乎

　　或問子産子曰恵人也問子西曰彼哉彼哉

　　鄭之子西俯仰於子展子産之間其與殺子孔之専
則因子展而已其與伐陳則因子産而已其才不足
道也楚之令尹子西理百姓寔倉廩百姓得所楚王
賢之其才可知也不狥白公仇鄭之謀而終死于白
公之亂其正可知也或問子西孔子彼而弃之者非
楚之子西意鄭之子西乎老子曰去彼取此彼者在
所去此者在所取

　　問管仲曰人也奪伯氏駢邑三百飯䟽食沒齒無怨言
子曰貧而無怨難富而無驕易

　　人也猶言之人也奪伯氏駢邑三百沒齒無怨言至
公也桓公以仲為聖人施伯以仲為賢人荀卿以仲
為野人其言各有當與此謂人也異矣駢邑三百言
奪之多飯䟽食言貧之甚沒齒言廢之久盖奪之雖
多而貧不甚貧雖甚而廢不久其無怨則易若伯氏
則無怨難矣故繼之以富而無驕易江熈曰顔子無
怨不可及也子貢不驕猶可能也此之謂歟孔子前
言子産則繼之以晏平仲此則繼之以管仲者荀子
曰晏子功用之臣也不如子産子産恵人也不如夷
吾

　　子曰孟公綽為趙魏老則優不可以為滕薛大夫
君子不器無施而不可不如君子則器矣有能有不
能故禆諶謀野則獲于居屋則否黄覇治郡則長於
相國則不及兵甲之事文種不如范蠡鎮撫國家范
蠡不如文種面折廷争陳平不如王陵全社稷安劉
氏王陵不如陳平房元齡善于謀而不能斷杜如晦
長於㫁而不能謀孟公綽為趙魏老則優不可以為滕
薛大夫其才有能有不能也老者成徳之稱王朝有
天子之老五官之長天子之老是也邦國有卿老國
君不名卿老是也卿大夫則有家老所謂趙巍老是
也

　　子路問成人子曰若臧武仲之知公綽之不欲卞荘子
之勇冉求之藝文之以禮樂亦可以為成人矣曰今之
成人者何必然見利思義見危授命久要不忘平生之
言亦可以為成人矣

　　子問公叔文子于公眀賈曰信乎夫子不言不笑不取
乎公眀賈對曰以告者過也夫子時然後言人不厭其
言樂然後笑人不厭其笑義然後取人不厭其取子曰
其然豈其然乎

　　智以知之不欲以守之勇以行之據於徳所以立
本㳺于藝所以存末本末具而又文之以禮樂則于
人道幾盡矣故曰可以為成人子謂顔淵曰既能成
人而又加之以仁義禮樂成人之行也傳曰人能曲
直以赴禮者謂之成人荀卿曰能定所應之謂成人與
此同意周官大司徒之教民終之以五禮六樂孟子
言事親從兄亦終之以禮樂是學至于禮樂然後可
以為成人也求言為邦曰如其禮樂以俟君子孔子
于囬之問為邦然後告之以禮樂盖惟回可語以成
人故也夫見利則忘義見危則惜命乆要則忘信世
俗之情也今也見利思義則可以為義見危授命則
可以為忠久要不忘平生之言則可以為信故曰亦
可以為成人矣言今之成人則文之以禮樂者古之
成人也古之成人者由前君子之事也今之成人者
由後亦不失為善人者也武仲之智未足以為成人
而御叔以之為聖人不亦妄哉易簡而天下之理得
而成位乎其中則其為成人不特文之以禮樂而已也

　　子曰臧武仲以防求為後于魯雖曰不要君吾不信也
孔子論仲則以防求為要論成人則以仲為智如此
則若無要君之事而不免于要君何也禮曰道之不
行賢者過之子曰仲之智綽之不欲文之以禮樂可
以為成人使仲賢而不至于過智而濟之以不欲是
能無要君之心矣禮曰事君三違而不出境則利禄
也人雖曰不要君吾不信也

　　子曰晋文公譎而不正齊桓公正而不譎

　　齊桓公為㑹而封異姓晋文公為㑹而滅同姓桓責
諸公以不貢天子文㑹河陽以召天子桓伐譚戎而
不有文滅曹而分其地桓仇管仲而用文親舅犯而
疑桓寓内政以復古文作三軍以偪上桓釋曹沫之
刼而遇以信文念衛侯之怨而加以酖此其正譎之
不同也晋文之譎非無正也齊桓之正非無譎也觀
其出定襄王以示民義伐原以示民信大蒐以示民
禮于君之命有三辭之恭于國之利有三罪之當此
晋文之正也然譎不勝正故謂之譎而不正前事則
兄弟争國内行則般樂奢汰外事則詐邾襲莒執陳
轅濤塗以致斁于諸侯親䜿刁易牙開方以搆于國
此齊桓之譎者也然正能勝譎故曰正而不譎若夫
以王道觀之則桓公之正猶之譎也昔孟氏子曰春
秋無義戰愚曰五伯無王道

　　子路曰桓公殺公子糾召忽死之管仲不死曰未仁乎
子曰桓公九合諸侯不以兵車管仲之力也如其仁如
其仁

　　子貢曰管仲非仁者與桓公殺公子糾不能死又相之
子曰管仲相桓公覇諸侯一匡天下民到於今受其賜
微管仲吾其被髪左祍矣豈若匹夫匹婦之為諒也自經
於溝瀆而莫之知也

　　自仁之成名而言之雖君子有所不仁自所愛而言
之雖管仲有所施盖仁之所施有殺身以成仁有不
死以成仁殺身而不足以成仁者召忽也不死而足
以成仁者管仲也孔子曰子糾未成君召忽未成臣
管仲不死而立功名未可非也召忽雖死過于取仁
未足多也魯仲連亦曰見小節者不能成榮名惡小
恥者不能立大功管仲不恥身在縲絏之中而恥天
下之不治不恥不死公子糾而恥威之不信于諸侯
夫以管仲之功仲連能知之而子路疑之者自王道
而論之宜子路之為疑也桓公衣裳之㑹十有一而
九盛此所謂九㑹諸侯不以兵車也首止之㑹定王
世子謂王世子正則天下正此所謂一正天下也其
伐山戎攘狄人以王伐楚與厲而使夷狄不能剡其
脉以蹈中國之腹所謂微管仲吾其被髪左祍矣傳
以兵車之會三乗車之㑹六為九合不以兵車兼兵
車言之則誤矣雖然管仲相桓公正天下修内政寓
軍令諸侯盟㑹于九合而不以兵車功用可稱也及
其志滿意得而塞門反坫僣邦君之禮故聖人小之

　　公叔文子之臣大夫僎與文子同升諸公子聞之曰可
以為文矣

　　衛靈公以文子聽衛國之政修其班制以與四鄰交
衛國之社稷不辱不亦文乎孔子以公叔文子之臣
大夫僎與文子同升諸公可以為文矣盖靈公以通
隣國而交之者為文孔子以推人而下之者為文通
隣國而交之禮之文也推人而下之仁之文也其所
主雖殊其為文一也

　　子言衛靈公之無道也康子曰夫如是奚而不䘮孔子
曰仲叔圉治賔客祝鮀治宗廟王孫賈治軍旅夫如是
奚其䘮

　　國以賢興以謟衰君以忠安以佞危三仁在商而商
不亡多賢在楚而秦不伐百里奚去虞而虞亡在秦
而秦覇由余去戎而戎亡在秦而秦强故共公任小
人而魯人知其無依衛多君子而覇主知其無患此
孝經所謂諸侯有諍臣雖無道不失其國詩所謂人
之云亡邦國殄瘁也靈公雖無道然治賔客則有仲
叔圉治宗廟則有祝鮀治軍旅則有王孫賈故孔子
曰奚其䘮孔子對魯公曰靈公于私家則亂朝廷行
事則賢伯常騫曰靈公仝濫而浴史鰌奉御而進所
搏幣而扶翼其慢若此之甚也見賢人若此之肅也
盖以此歟為治之道柔逺然後能邇故治賔客為先
宗廟次之三軍之運徳之末也故軍旅為後

　　子曰其言之不怍則為之也難

　　言忠信則不怍行顧言則能為之為之道也難則言
之不怍期是矣言之不怍則行成亦貴于不怍矣揚
子曰言不慙行不恥書曰行之惟艱

　　陳成子弑簡公孔子沐浴而朝告於哀公曰陳恒弑
其君請討之公曰告夫三子孔子曰以吾從大夫之後
不敢不告也君曰告夫三子者之三子告不可孔子
曰以吾從大夫之後不敢不告也

　　臣弑君子弑父凡在官者殺無赦陳恒弑簡公孔子
請討之盖曰請之者吾之軄也行不行君之事也吾
之軄不可不盡君之事吾何與焉故曰不敢不告然
則魯弱齊强攻之不亦難乎孔子曰陳恒弑君而民
不與者半以魯之衆加齊之半可克也此言之三子告
不可春秋傳以為不告誤矣

　　子路問事君子曰勿欺也而犯之

　　孟子曰非堯舜之道不敢陳勿欺也禮曰事君有犯
而無隠犯之也勿欺忠也犯之義也由于孔子而欲
為臣一事則欺而不忠于顓臾之伐而不救則順而
不犯故其問事君而告之如此孝經曰進思盡忠退
思補過盡忠則勿欺補過則有犯

　　子曰君子上達小人下達

　　子曰古之學者為已今之學者為人

　　形而上者道也形而下者事也君子事道故上達小
人事事故下達孔子曰中人以上可以語上中人以
下不可以語上子曰古之學者為已今之學者為人
荀子曰君子之學以美身小人之學以禽犢楊子曰
大人之學為道小人之學為利則為道以美其身者
為己者也為利以為禽犢者為人者也范曄曰為己
者因心以㑹道為人者憑譽以顯物盖為己者未嘗
不為人為人者必不能為己楊朱第知為己而已墨
翟第知為人而已若孔子則為已而不忘人為人而
不忘己者也故曰我學不厭而教不倦彼學以為人
教以為己者豈知此哉宜原憲所以不忍為也

　　蘧伯玉使人於孔子孔子與之坐而問焉曰夫子何為
對曰夫子欲寡其過而未能也使者出子曰使乎使乎
孔子以蘧伯玉汲汲於人以善自終荘子以蘧伯玉
行年六十化公叔文子欲𦵏於瑕丘而伯玉請行孫
文子欲報衛君而伯玉辭之以不知季札適衛而稱
其君子史鰌屍諫而稱其賢則伯玉欲寡其過也信
矣曰使乎善其言之信也詩之皇華以周爰咨諏為
使之美荘子以相靡以信忠信之言為使之事則使
者以忠信為主也公眀賈之溢美公叔文子以不言
不笑不取宋師紿魯以鄭師未及國則異乎此矣

　　子曰不在其位不謀其政(重出)

　　子曰君子思不出其位

　　事君處其位而不履其事則亂不在其位而謀其政
則冐亂者非所謂知務也冐者非所謂知分也

　　子曰君子恥其言而過其行

　　君子之於天下與其言不足而行有餘孰若行有餘
而言不足故不恥行過言而常恥言過行此仲尼之
徒善為説辭不若善言徳行者之為優也

　　子曰君子道者三我無能焉仁者不憂知者不惑勇者
不懼子貢曰夫子自道也

　　子貢方人子曰賜也賢乎哉夫我則不暇

　　不器於人者然後能器人器於人者不可以器人子
貢器于人而已其方人也不亦過乎孔子曰賜也賢
乎哉以賢者過之也子貢對衛將軍文子則謂顔淵
之相冉雍有志之君子仲由才任治戎冉求好學博
藝至扵公西赤顓孫師曽参卜偃滅眀髙柴南容之
徒莫不在其所議而孔子笑之盖譏其方人之過也
故子以為不暇左氏之品藻班固之變㺯不免後世
之譏者以其不能器人也子曰不逆詐不億不信抑
亦先覺者是賢乎詐在行不信在言逆者迎而知之
億者度而知之君子之于人遇之以誠而不察之以
智照之以天而不照之以人此揚子所以言不姦姦
不詐詐也不姦姦故不億不信不詐詐故不逆詐是
乃先覺之所以為賢也若夫任前識之眀上太察之
智則刻核之至忠信有時而見疑是乃昧者所以為
不肖也舜之於象不以偽喜而不喜周公之於管蔡
不以不賢而不封凡此不逆不億也子貢之屢中郤
雍相盜失是矣

　　微生畝謂孔子曰丘何為是栖栖者與無乃為佞乎孔
子曰非敢為佞也疾固也

　　能仕者必貴乎能己能己者必貴乎能仕仕而不能
己已而不能仕守一而不知變者也固者之所為君
子疾諸孔子三月無君則皇皇如也則其栖栖然動
静無操持者非為佞也疾固以事道而已孰謂微生
畝足以知孔子

　　子曰驥不稱其力稱其徳也

　　君子絶徳小人絶力故驥所以喻君子而不如驥者
所以喻小人揚子曰齊馬以驥又曰睎驥之馬亦驥
之乗或以譬仲尼或以譬顔回以驥有徳也适賤羿
奡尚禹稷孔子所以美之者以此

　　或曰以徳報怨何如子曰何以報徳以直報怨以徳報
徳

　　復讐者人之所不能免先王之所不能禁特為之法
以制之而已周官調人凡殺人而義者令勿讐則殺人
而不義者在法之所不宥以可殺者必避之也朝士
凡報仇讐者書于士殺之無罪則應避而不避其書
于士而殺之可也然則先王復讐之法不行凡有罪
辜乃罔常獲小民方興相為敵讐由是殺人之父也
人亦殺其父殺人之兄也人亦殺其兄干戈相尋莫
之或息豈特復其不讐避者而已哉于是有問孔子
曰以徳報怨何如孔子曰以直報怨以徳報徳盖以
直報怨則民有所懲以徳報徳則民有所勸以直報
怨義也以徳報徳仁也老子曰以徳報怨禮曰以徳
報怨寛身之仁也以怨報徳刑戮之民也盖以徳報
徳者徳也則詩所謂報之以瓊琚者也以怨報徳者
事也則詩所謂反以我為仇者也昔䜿牛之于叔孫昭
子盧蒲葵之於慶舎寒浞之于后羿公勝之于巢公
皆以怨報徳者也

　　子曰莫我知也夫子貢曰何為其莫知子也子曰不怨
天不尤人下學而上達知我者其天乎

　　孔子言莫己知也繼之以不怨天不尤人盖曰莫我知
者豈天與人使之然哉命也天道逺而難知故曰怨
人道邇而可指其掌故曰尤下學而上達則始于窮
理終于知命始于仁義終于天道如此則與天同矣
故曰知我者其天乎荀子曰自知者不怨人知命者
不怨天怨人者窮怨天者無志失之已反之人豈不
亦迂哉孔子不怨不尤與反之人者異下學上達與
失之己者異

　　公伯寮愬子路于季孫子服景伯以告曰夫子固有惑
志于公伯寮吾力猶能肆諸市朝子曰道之將行也與
命也道之將廢也與命也公伯寮其如命何

　　不知命者以興廢在人而有所難辨子服景伯是也
知命者以興廢在天而無所校孔子是也盖道待命
而後行命待道而後立以道處命則死生無所恤以
命處道則廢興無所累君子之於道命雖死生不得
與之况廢興乎哉孔子于伯寮言命孟子于臧倉言
天其致一也

　　子曰賢者辟世其次辟地其次辟色其次辟言

　　子曰作者七人矣

　　子路宿於石門晨門曰奚自子路曰自孔氏曰是知其
不可而為之者與

　　子擊磬於衛有荷蕢而過孔氏之門者曰有心哉擊磬
乎既而曰鄙哉硜硜乎莫已知也斯己而已矣深則厲
淺則掲子曰果哉末之難矣

　　伯夷居海管寜浮海辟世也危邦不入亂邦不居辟
地也色斯舉矣禮貎衰則去之辟色也聲音之詭人
則去之辟言也作者七人則伯夷叔齊虞仲夷逸朱
張栁下恵少連是也之七士者皆成徳之逸民故或
辟世辟地辟言而去就進退之理偹矣至于孔子則
集七人之大成可以仕則仕可以止則止故曰我則
異于是無可無不可揚子曰聖人不遁乎世不離乎
群荘周曰古之所謂隐牛馬以伏其身而勿見也非
閑其言而不出也非蔵其智而不發也當時命行乎
天下則反一無迹不當時命窮乎天下則深根寜極
而待此所謂無可無不可者也古之所謂大隐如是
而已彼晨門譏其不可為而為荷蕢譏其莫知而不
止豈知此哉然聖人之有為常出于無為其有心常
出于無心荷蕢之聞磬知其有心而不得其無心則
其所知也淺矣季咸之于列子知其氣機而不知其
未始出吾宗亦若此也晨門司晨昏之唘閉者也周
官以昏閉言之則曰閽人論語以晨啓言之則曰晨
門

　　子張曰書云髙宗諒隂三年不言何謂也子曰何必髙
宗古之人皆然君薨百官總已以聽於冡宰三年
斬衰之䘮唯而不對齊衰之䘮對而不言髙宗三年
不言盖禮然也子張以人君不能三年則以今疑古
故問曰何謂也孔子以古陋今故曰何必髙宗古之
人皆然詩之素冠刺不能三年滕之父兄百官皆不
欲三年則孔子之時可知矣

　　子曰上好禮則民易使也

　　两貴不能相事两賤不能相使上好禮則不敢輕于
使民民好禮則知分未有不易使者矣盖禮以敬民
則使民如承大祭民好禮以敬上則孰疾視其長上
為哉故曰上有所好下必有甚焉者矣

　　子路問君子子曰修己以敬曰如斯而已乎曰修己以
安人曰如斯而已乎曰修己以安百姓修己以安百姓
堯舜其猶病諸

　　書稱堯之徳始于欽眀中于平章卒于於變欽眀者
修己以敬也平章者安人也於變者安百姓也老子
言修之身而其終至于天下修禮言毋不敬而其効
至于安民與此同意修己以敬自愛也修己以安百
姓博愛也夫正者未必安而安者必以正孟子以正
己而物正為大人之事則修己以安百姓者聖人之事
也堯舜于此可以不修而猶病之者以其不免有竄
殛之刑故也書曰安民則恵惟帝其難之此之謂歟
孝經言得人之歡心又言得百姓之歡心是人不及
百姓之衆也

　　原壤夷俟子曰幼而不遜弟長而無述焉老而不死
是為賊以杖叩其胫

　　無述則無所取賊則有所害荘子曰人而無以先人
是人之謂陳人曽子曰少稱不弟焉恥也壮稱無徳
焉辱也老稱無禮焉罪也荀子曰少而不學長無能
也此無述之謂也以杖叩胫責之而已所謂故者無
失其為故也

　　闕黨童子將命或問之曰益者與子曰吾見其居於位
也見其與先生並行也非求益者也欲速成者也
居位則不遜並行則不弟將命非童子之事而夫子
使之者以其欲速者也故因命而教之耳孟子好貨
好色好勇好樂而教之與此同意













　　論語全解卷七

　　欽定四庫全書

　　論語全解卷八　　　　　宋　陳祥道　撰

　　衞靈公第十五

　　衞靈公問陳于孔子孔子對曰俎豆之事則嘗聞之矣
軍旅之事未之學也

　　天根問為天下于无名人无名人曰汝鄙人也何問
之不豫也靈公問陳于孔子亦若是而已此孔子對
以俎豆之事則嘗聞之軍旅之事未之學也古者文
事必有武偹武偹必有文事故射御之事寓于禮干
戚之事寓于樂則君子之學禮樂也軍旅之事未嘗
不在其中矣孔子于夾谷之㑹則以兵加萊人而齊
人恐于費人之亂則命將士伐之而費人北嘗曰我
戰則克而冉有亦曰聖人文武並用則孔子于軍旅
之事曷嘗未學之蓋有所不言爾孔子于孔文子亦
曰簠簋之事則嘗學之甲兵之事未之聞也其所對
與靈公同其所以責之之意與靈公異

　　明日遂行在陳絶糧從者病莫能興子路愠見曰君子
亦有窮乎子曰君子固窮小人窮斯濫矣

　　子曰賜也女以予為多學而識之者與對曰然非與曰
非也予一以貫之

　　子曰由知徳者鮮矣

　　君子无常産而有常心則固于窮小人无常産因無
常心故窮斯濫君子窮則樂小人窮斯濫多學而識
則博于文而不知約故所知者事以一貫之則通于
一而萬事畢故所知者徳知徳則自得而已故窮亦
樂通亦樂知事則徇外而已故醜窮而色作子貢在
陳則色作子路則愠見于此時言由知徳者鮮則愠
見與色作矣孔子于子貢曾子皆言以一貫之所以
語之也子貢不知徳則多學而已曰予一以貫之者
曾子之學可以語道曰吾道一以貫之所以誘之也
曾子唯而不辨子貢聞而不問于聖人之體不能具
也

　　子曰無為而治者其舜也與夫何為哉恭已正南面而
已矣

　　繼治世而不用衆不能無為用衆而不繼治世亦不
能無為舜之無為以其襲堯于其上而用衆于其下
故也孔子曰舜有臣五人而天下治揚子曰襲堯之
爵行堯之道無為矣或言有臣或言襲堯蓋皆有為
言之也然則舜之所以無為非夫二者之偹則未之
暇矣禮曰君子南鄉天道拱于北而與物辨降于南
而與物交南面而聽者道取諸此也先王制禮冕則
元表而朱裏服則元衣而纁裳位則背北而南面其
義一也

　　子張問行子曰言忠信行篤敬雖蠻貊之邦行矣言不
忠信行不篤敬雖州里行乎哉立則見其參于前也在
輿則見其倚于衡也夫然後行子張書諸紳

　　欲實莫如忠欲當莫如信致敬盡力莫如敦篤言忠
信則言滿天下無口過行篤敬則行滿天下無怨惡
故曰雖蠻貊之邦行矣言不忠信行不篤敬則反此
故曰雖州里行乎哉昔河梁丈人以忠信入水而不
溺商丘開以至信入火而不爇詩以欽恭明神宜無
恫怨夫以水火鬼神猶可以忠信篤敬親之而况于
人乎此所以近之于州里逺之于蠻貊莫適而不行
也蓋子張持嘐嘐之志而其行不掩飾堂堂之容而
難于與為仁則于忠信篤敬有所不盡故孔子告之
如此立則見其參于前在輿則見其倚于衡與見堯
于墻同意子張書諸紳與季路抱五慎之誡趙孟佩
九言之箴西門豹之佩韋董安于之佩弦同意觀
古人之佩玉有瑜瑕不掩之忠孚尹旁逹之信垂之
墜之之禮則子張以忠信篤敬之言書之于紳宜矣周
官州里之名别而言之在鄉則有州在遂則有里合
而言之凡所居者皆謂之里所聚者皆謂之州論語
之言里則與鄉大夫司常所謂里同言州則與鄉師
鄉大夫司常所謂州異

　　子曰直哉史魚邦有道如矢邦無道如矢君子哉蘧伯
玉邦有道則仕邦無道則可巻而懐之

　　史魚能直而已故邦有道如矢邦無道如矢伯玉則
能曲直以趨時故邦有道則仕邦無道則可巻而懐
之傳曰正直為正正曲為直參和為仁史魚可謂正
曲者也伯玉可為參和者也觀史魚之死猶以屍諫
則其直可知矣然書九徳之直則濟之以温詩頌之
直則齊之以不倨仲山甫直而柔衞武公直而和如
此然後無崖異之行而全中和之徳史魚之直則異
于是故孔子謂之直而不謂之君子也季札於史魚
伯玉皆稱君子者以其有君子之行謂之君子可也
孔子以志士同仁人而稱仁孟子以勾踐同文王而
稱知揚子以黔婁同顔淵而稱賢與此同意君子之
于人其言之也與其失真寧過其實故季札以之為
君子則可荀卿以之為姦人則不可

　　子曰可與言而不與之言失人不可與言而與之
言失言知者不失人亦不失言

　　知人則不失人知言則不失言孔子于程子則不失
人于孺子則不失言孟子于章子則不失人于王驩
則不失言然此中道也鄙夫問我則不必中道矣

　　子曰志士仁人無求生以害仁有殺身以成仁

　　生我所欲所欲有甚于庄者舍生而取義此無求生以
害仁也死我所惡所惡有甚于死者患有所不辟此殺
身以成仁也無求生以害仁伯夷是也殺身成仁比
干是也非特仁人為然志士亦能之故孟子曰志士
不忘在溝壑子張曰見危致命志士則利仁仁人則
安仁或安而行之或利而行之其成功一也列子稱
伯曰仁義使我愛身而後名仲曰仁義使我身名並
全然則為仁之道豈待殺身而已哉孔子言之姑以
救弊云

　　子貢問為仁子曰工欲善其事必先利其器居是邦也
事其大夫之賢者友其事之仁者

　　工之于事待器然後善君子之於仁待器而後成大
夫之賢者則敎我者也故事之士之仁者則輔我者
也故友之孟子言仁賢則由仁而後賢春秋傳言仁
賢則以佐賢而已是賢者必仁仁者不必賢大夫以
智帥人者也故言賢士則以才者也故言仁于賢者
事之所以尊之也于仁者友之所以親之也周公誥
康叔于大史内史言友于服休服采言事宓子賤于
五賢則事之于十一人則友之恵公于子思則事之
于顔般則友之皆此意也對而言之則事賢而友仁
通而言之賢可言友仁可言事詩曰友賢不棄易曰
休復下仁是也子貢好與不如己者處故告之

　　顔淵問為邦子曰行夏之時乘殷之輅服周之冕樂則
韶舞放鄭聲逺佞人鄭聲淫佞人殆

　　商周推天地之氣而為正故文夏據人所見者為正
故質春秋傳言大輅越席昭其檢也孔子言麻冕禮
也今也純儉則乗殷之輅大輅也服周之冕麻冕也
禮貴質儉故以夏時商輅周冕樂貴美善故以韶舞
蓋禮莫盛于三王樂莫盛于五帝故言禮則夏商周
樂則韶舞禮記于五帝稱不相襲禮于三王稱不相
沿樂放逺之則舜命九官終于䕫之典樂龍之納言
蓋有典樂則鄭聲放有納言則佞人逺為治至于鄭
聲放佞人逺則治之至也孔子之門人惟囘之賢可
以為王者之佐故其問為邦而告之以此孔子嘗曰
詩云媚兹一人應侯順徳以其可以為王者之佐故
也蓋言之入人不如聲之深故于鄭聲言淫于佞人
言殆而已堯舜于巧言令色壬人猶病其難則其戒
顔淵宜矣于淵猶然况餘人乎夫鄭聲之害不及佞
人佞人之害不及利口故孔子于鄭聲言淫于佞人
言殆于利口則言覆邦家也孟子于佞人言亂義于
利口言亂信是利口之所亂者過于佞人不多言而
明矣

　　子曰人無逺慮必有近憂

　　先事而慮之逺慮也事至而憂之近憂也人無逺慮
必有近憂則有逺慮必無近憂矣春秋傳曰君子有
逺慮小人從邇蓋聖人無思則無慮小人從邇則不
能逺慮夫善于逺慮則長慮顧後者也不善于逺慮
則私憂過計者也易曰君子思患而預防之荀卿曰
先事慮患善于逺慮者也墨翟憂天下之不足杞子
憂天地之壊不善于逺慮者也孔子曰處身而常佚
者志不廣居下而無憂者思不逺然則君子之有終
身之憂是以有逺慮也惟其有終身之憂故無近憂
孔子告冉有曰逺人不服不能來也吾恐季孫之憂
在蕭牆之内也此謂人無逺慮則必有近憂

　　子曰已矣乎吾未見好徳如好色者也

　　詩言己焉哉接輿言己而已而孔子言已矣乎皆决
辭也孔子于鳳鳥不至河不出圖吾未見能見其過
而内自訟吾未見好徳如好色皆言已矣乎則鳯鳥
不至河不出圖傷其無時也未見自訟與好徳傷其
無人也好徳出于性好色本乎情以性勝情為君子
以情易性為小人

　　子曰臧文仲其竊位者與知栁下恵之賢而不與立也
文子曰知人之謂智愛賢之謂仁文仲知栁下之賢
而不與立非不智也不仁而已不仁者抑人以自髙
棄人以自利此偷天工以私己者也故謂之竊位曾
子曰無益而受厚禄者竊也夫管仲非不賢于鮑叔
子産非不賢于子皮孔子以鮑叔子皮為賢以管仲
子産為不賢者以鮑皮能進管産而仲僑不能進賢
也公孫𢎞不舉董仲舒汲黯不以為忠虞􁀫不舉孫
叔敖樊姬不以為賢凡此皆竊位者也古者薦賢受
上賞蔽賢蒙顯戮然竊位而不蒙戮也幸矣荀子曰
蔽公者謂之昧隐良者謂之妬妬昧之臣國之孽也

　　子曰躬自厚而薄責于人則逺怨矣

　　君子為己不重而責已重以周為人不輕而待人輕
以約重以周故自厚輕以約故薄責君子之交盡已
之歡而不盡人之歡竭己之忠而不竭人之忠鄉飲
酒之酬賓主人卒觶而賓不舉亦是意也湯之檢身
若不及與人不求備孔子于聖仁不敢居于管仲則
稱仁蓋以此歟然此非中道也有已然後求人無已
然後非人此為中道

　　子曰不曰如之何如之何者吾末如之何也已矣
老子曰為之于未有治之于未亂書曰制治于未亂
保邦于未危詩曰迨天之未隂雨徹彼桑土綢繆牖
户易曰其亡其亡係于苞桑禮曰言前定則不跲荀
卿曰先事慮謂之健先患慮謂之豫揚子曰用智于
未奔此皆思患豫防而不曰如之何吾末如之何也
已矣此之謂魚去沙而思于木轂碎破而大其輻渴
而鑿井鬭而鑄錐則將噬臍無及矣古之善用兵者
以虞待不虞善醫者不治已病治未病况君子之于
事乎

　　子曰羣居終日言不及義好行小慧難矣哉

　　言不及義則利而已非所謂正言好行小慧則鑿而
已非所謂正行揚子曰頻頻之黨賊夫糧食

　　子曰君子義以為質禮以行之孫以出之信以成之君
子哉

　　義以為質則禮以行之孫以出之信以成之者文也義
以禮行之則中以孫出之則和有中有和而又以信終
始之此所以為君子也傳曰禮以行義荀卿曰行義以
禮然後大太元曰成之者信此禮以行之信以成之之
謂也然禮與義常相為依用方其以禮為體則義為用
故易言敬以直内義以方外禮有之禮者義之本也

　　子曰君子病無能焉不病人之不已知也

　　子曰君子疾没世而名不稱焉

　　子曰君子求諸己小人求諸人

　　君子病己之無能而不病人之不己知則雖愚必明
雖柔必强疾没世而名不稱則名不浮行行必浮名
病為重疾為輕病己之無能則務本者也是以言病
没世而名不稱抑末而已故言疾

　　子曰君子矜而不争羣而不黨

　　矜惜其行則與人異與人異則疑于有争矜而不争
禮也羣居則與人同與人同則疑于有黨羣而不黨
義也子曰君子和而不同和則矜而不争不同則羣
而不黨矜故不失己不争故不失人羣故不失人不
黨故不失己處己而思所以處人則禮處人而思所
以處己則義君子之道也今夫水之于物不争老子
以為幾道羔羊于羣不黨詩人以為有徳君子之不
争不黨本于道徳故也不争也有所謂争聞義争為
不義争改射與投壺争勝君子之争也不黨也有所
謂黨于交則有顯黨于居則有鄉黨君子之黨也

　　子曰君子不以言舉人不以人廢言

　　言有誠偽人有賢不肖言善而人不肖舉之則不智
人不肖而言善廢之則不仁宰予之言孔子不取嗇
夫之辨釋之排之不以言舉人也陽貨之言孟子不
棄愚者之言智者擇焉不以人廢言也君子不以所
長信所短不以所短掩所長

　　子貢問曰有一言而可以終身行之者乎子曰其恕乎
己所不欲勿施于人

　　孔子曰一言有益于智莫如豫一言有益于仁莫如
恕君子之于仁造次必于是顛沛必于是而恕則近
仁故可終身行之也桓王以食菜之田與鄭白圭以
鄰國為壑豈知此哉春秋傳曰恕而行之徳之則也
禮之經也蓋則與經立本者也立本則與趨時者異
矣故可終身行之

　　子曰吾之于人也誰毁誰譽如有所譽者其有所試矣
斯民也三代之所以直道而行也

　　譽起于所好毁起于所惡能好人則所譽無溢美能
惡人則所毁無怨惡君子之于人豈容心于好惡毁
譽哉凡因彼而已故曰如有所譽必有所試有所試
則名實當故民不至枉道以求譽故曰斯民也三代
之所以直道而行也譽則有所勸毁則有所沮有所
勸則仁有所沮則義聖人在下見于言故有毁譽聖
人在上見于行故有賞罰其致一也孟子言不虞之
譽求全之毁揚子言妄譽仁之賊妄毁義之賊皆非
直道故也

　　子曰吾猶及史之闕文也有馬者借人乗之今亡已夫
史喻馬闕喻借人于文不能知則俟知者知之可也
于馬不能乗則借能者乗之可也孔子之時子張子
游之徒猶不能闕其所不知况餘人乎此孔子所以
謂吾猶及史之闕文今也則亡孔子曰聽逺音者聞
其聲不聞其舒望逺者察其貌不察其形立乎定哀
以指隠桓隠桓之日逺矣夏五傳疑也蓋君子之所
慎而不苟也如此

　　子曰巧言亂徳小不忍則亂大謀

　　巧言似忠信故亂徳小不忍則優柔不斷故亂大謀
巧言必察之以智小不忍必齊之以義蓋持狐疑之
慮者無過人之畧懐隠忍之心者無必成之功蝮之
螫手則斬手螫足則斬足非惡手足而樂去之也以
為愛其一肢則害于四體也鄭伯之于叔叚齊桓之
于竪刁易牙葉公之于公勝唐之于全忠禄山之徒
皆養虎自遺患者也

　　子曰衆惡之必察焉衆好之必察焉

　　衆惡之中有君子衆好之中有小人如之何而勿察

　　子曰人能𢎞道非道𢎞人

　　人有志于道故能𢎞道道無情于人故非𢎞人我欲
仁斯仁至矣人能𢎞道也小以成小大以成大非道
𢎞人也易曰茍非其人道不虚行神而明之存乎其
人禮曰禮儀三百威儀三千待其人而後行又曰制
度在禮文為在禮行之其在人乎

　　子曰過而不改是謂過矣

　　過而能改則自無過矣故物之所責悔而後致吉

　　子曰吾嘗終日不食終夜不寢以思無益不如學也
思而不學則殆思而無益不如學也老子曰為學日
益

　　子曰君子謀道不謀食耕也餒在其中矣學也禄在其
中矣君子憂道不憂貧

　　耕者志于利而害在其中學者志于道而利在其中
君子所以謀道不謀食憂道不憂貧也詩權輿則謀
食北門則憂貧何耶權輿之謀食也實非謀食也責
其禮之不至也北門之憂貧也實非憂貧也傷其志
之不得也與徒餔啜羞貧賤者異

　　子曰知及之仁不能守之雖得之必失之知及之仁能
守之不莊以涖之則民不敬知及之仁能守之莊以涖之動
之不以禮未善也

　　知與仁徳也君子以之處已莊與禮行也君子以之
接人知所以盡性知窮理而不知盡性則所學不固
故曰雖得之必失之莊者仁知之容禮者仁智之文
以荘涖事則民敬以禮而動然後善故曰動之不以
禮未善也仲弓知及之故孔子告之以承大祭見
大賔顔子仁能守莊能涖未能動之以禮者也故
孔子告之以復禮動以禮聖人之事孟子曰動容周
旋中禮盛徳之至也

　　子曰君子不可小知而可大受也小人不可大受而可
小知也

　　大知小知存乎義大受小受存乎器君子之器識則
大故老農老圃在所不知而受天下不以為泰此不
可小知而可大受也小人之器識則小故乗君子之
器致冦而童觀則无咎此不可大受而可小知也揚
子曰師之所知貴大知也小知之師亦賤矣子皮曰
君子務知大者逺者小人務知小者近者所謂大知
小知詩曰受大國是逹揚子曰痺虛無因不能大受
所謂大受小受

　　子曰民之于仁也甚于水火水火吾見蹈而死者矣未
見蹈仁而死者也

　　水火所以養己仁所以成己養己者其利小成己者
其利大此仁所以甚于水火也蹈水火而死匹夫匹
婦之諒蹈仁而死則為志士仁人矣孔子之世為匹
夫匹婦者恒多為志士仁人者恒少故曰水火吾見
蹈而死者未見蹈仁而死者也

　　子曰當仁不讓于師

　　君子之于父兄無所不告聞斯行之則不必告也于
師無所不遜當仁則不必遜也崔駰曰當其有事則
褰裳濡足掛冠不顧人命則非仁也當其無事則躐
歩整襟規矩其歩徳遜不修則非忠也是以險則救
俗平則守禮由此觀之無事則師有事則當仁不遜
與言不稱師謂之畔行不稱師謂之倍者異矣

　　子曰君子貞而不諒

　　君子求諸己不求諸人小人求諸人不求諸己求諸
已故内正不求諸人故不諒乎外泰之九三艱貞無
咎以言在已為有義在人為有命茍内不能自正而
外以求信于人則是不恤已之孚而恤人之不已孚
豈為知命哉故曰不知命無以為君子荀卿曰君子
能為可信不能使人必信已蓋能為可信故貞不能
使人必信已故不諒

　　子曰事君敬其事而後其食

　　君子之于仕為道不為食人君之授禄食功不食志
詩稱不素餐易稱不素飽坊記稱先事而後禄儒行
稱先勞而後禄皆敬事後食者也古者男子生必先
有志于事然後敢用榖况事君乎

　　子曰有敎無類

　　教在己類在人在己者不可以有倦在人者不可以
有擇此所謂有教無類也蓋人受天地之中以生而
其性未嘗不善不幸而處于不善之類君子其可求
類而教之哉一應之以無我而已故難言者莊子之
所與廀履者孟子所不拒書言不協于極不罹于咎
皇則受之詩言不顯亦臨無射亦保皆無類故也然
孔子于孺悲則不見孟子于滕更則不答非不教之
也不屑教也

　　子曰道不同不相為謀

　　道之同雖異曲而相合道之異雖同時而不相謀故
賢人所以誡世聖人未嘗過而問焉君子所以誡國
賢人未嘗過而問焉何則市井不可與語先生之言
方内不可與語方外之道也孔子之於陽貨瞷之而
拜孟子之于王驩未嘗與言齊王好竽而鼔瑟者不
用漢武尚武而好文者不遇此傳所謂薫蕕不同器
而藏堯桀不同國而治也太史公員枘方鑿之説若
是而已

　　子曰辭達而已矣

　　意者辭之主辭者意之需君子之亂達其意而已夫
豈多騁旁枝為哉故曰辭達而已矣儀禮曰辭多則
史少則不達彼鄒衍之談天公孫龍之詭辭其言雖
多皆辨者之囿而已豈知所謂辭達者哉王通曰吾
師也辭達而已蓋倣此者矣

　　師冕見及階子曰階也及席子曰席也皆坐子告之曰
某在斯某在斯師冕出子張問曰與師言之道與子曰
然固相師之道也

　　老者在所養喪者在所恤貴者在所敬古之人待瞽
者如老者喪者貴者所以盡禮也禮曰八十拜君命
一坐再至瞽亦如之又曰八十者一子不從政九十
者其家不從政瞽亦如之是待瞽者如老者也論語
曰見齊衰者冕衣裳者與瞽者見之雖少必作過之
必趨又曰見齊衰者雖狎必變見冕者與瞽者雖䙝
必以貌是待瞽者如長者貴者也然則于其所不知
者其可以不告乎故及階席則曰階也席也皆坐則
曰某在斯禮曰未有燭而有後至者則以在者告導
瞽亦然

　　季氏第十六

　　季氏將伐顓㬰冉有季路見于孔子曰季氏將有事于
顓㬰孔子曰求無乃爾是過與夫顓㬰昔者先王以為
東蒙主且在邦域之中矣是社稷之臣也何以伐為冉
有曰夫子欲之吾二臣者皆不欲也孔子曰求周任有
言曰陳力就列不能者止危而不持顛而不扶則將焉
用彼相矣

　　袁絲曰周勃忠臣也非社稷之臣揚子曰若張子之
智陳平之無悞絳侯勃之果霍將軍之勇終之以禮
樂則可謂社稷之臣社稷之臣其難也如此而顓臾
之附庸可以為之乎蓋社稷之臣有存乎人有存乎
地者存乎人者才也存乎地者勢也顓㬰之為社稷
臣者非稱其才勢而已也

　　且爾言過矣虎兕出于柙龜玉毁于櫝中是誰之過與
君子以義事君故能閑其惡以仁處人故能保其善
季氏之惡以譬則虎兕顓㬰之善以譬則龜玉季氏
將伐顓㬰而不能閑之是虎兕出于柙也顓㬰在邦
域之中而不能保之是龜玉毁于櫝中也故曰求無
乃爾是過與顛甚于危扶難于持危而持之然後安
顛而扶之然後興故先言危而不持後言顛而不扶
孟子曰君不鄉道不志于仁而為之强戰是輔桀也
求由均是輔桀孔子特責求者以求嘗聚歛勢必欲
廣土地也

　　冉有曰今夫顓㬰固而近于費今不取後世必為子孫
憂孔子曰求君子疾夫舍曰欲之而必為之辭丘也聞
有國有家者不患寡而患不均不患貧而患不安蓋均
無貧和無寡安無傾夫如是故逺人不服則修文徳以
來之既來之則安之今由與求也相夫子逺人不服而
不能來也邦分崩離析而不能守也而謀動干戈于邦
内吾恐季孫之憂不在顓㬰而在蕭墻之内也

　　政之不均而患民寡民之不安而患國貧非知本也
書言罔曰民寡惟慎厥事詩言尹氏秉國之鈞不宜
空我師是在患所政之不均而不在民寡也孟子言
地利不如人和又言貨財不聚非國害上無禮下無
學賊民興喪無日矣是故患在民之不安而不在國
貧也然均則得民財故無貧和則得民心故無寡
安則其本固故無傾周官政典以均方政職以聚
百物此均無貧也孟子言得道者多助此和無寡
也書曰民惟邦本本固邦寕此安無傾也蓋均故
和和故安貧則無以聚人安能無寡寡則無與守邦
安能無傾然不患貧而患不安者為國家以安之為
終始也不安而欲均之不亦難乎由均至于安則在
内者無患矣然逺人猶不服則修文徳以來之此舜
敷文徳以格有苗太王施文徳以治四國者也冉求
之相季氏不如此而謀動干戈以伐顓㬰是患寡而
不患不均患貧而不患不安也冉求曰顓㬰必為子
孫憂孔子謂吾恐季孫之憂不在顓臾而在蕭墻之
内其後陽貨果囚桓子非其騐歟夫蕭之言肅也朝
欲肅故其墻謂之蕭墻軍欲和故其門謂之和門古
人之為門墻者豈特為蔽居處之具哉凡皆有所寓
也

　　孔子曰天下有道則禮樂征伐自天子出天下無道則
禮樂征伐自諸侯出自諸侯出蓋十世希不失矣自大
夫出五世希不失矣陪臣執國命三世希不失矣
先王之盛時五禮六樂掌之于宗伯九伐之法掌之
于司馬諸侯賜功矢然後征賜鈇鉞然後殺賜圭瓚
然後為鬯命之教然後為學此所謂非天子不議禮
不制度不考文者也如此在上者無失政在下者無
覬覦周衰之時天子失政始于東遷諸侯始于溴梁
之㑹不過十世五世三世也以逆理彌甚者則國勢
彌蹙故也書曰臣無有作福作威臣之有作福作威
其害于而家凶于而國易有之曰過旬災也意其此
之謂乎

　　天下有道則政不在大夫天下有道則庶人不議
天下有道政出于君大夫議之而無所遂庶人聽之
而無所議以權有所在分有所限也聖人王天下先
之以道徳而民知修為而議有所不及次之以仁義
則民知親愛而議有所不能五變而舉刑名九變而
言賞罰則下知敬畏而議有所不敢雖然聖人猶為
之慮也造言亂衆者有刑析言破律者有殺如此則
横議息矣後世失道而民入則腹誹岀則巷議于是
乎有弭謗之禁燔書之令豈非猶夫壅川之流而致
其潰哉

　　孔子曰禄之去公室五世矣政逮於大夫四世矣故夫
三桓之子孫微矣

　　政者威福之所在禄則福而已禄去公室則政未必
逮大夫政逮大夫禄去公室可知矣故四世而三桓
之子孫微矣此所謂五世希不失者也

　　孔子曰益者三友損者三友友直友諒友多聞益矣友
便辟友善柔友便佞損矣

　　直者所以正己之惡諒者所以輔己之信多聞者所
以博己之知便者便人之所欲辟者避人之所惡此
反于直者也善柔則能從人而已便佞則能悦人而
已損友以此為最故益友先直次諒而後多聞損友
先便辟次善柔而後便佞蓋直者能忠諒者能信為
學之道先忠信以尊徳性然後博學以道問學則取
友之術亦若是而已

　　孔子曰益者三樂損者三樂樂節禮樂樂道人之善樂
多賢友益矣樂驕樂樂佚遊樂宴樂損矣

　　禮得其節則中樂得其節則和禮節則行正樂節則心
和在己者備矣在己者備然後繼之以樂人之善樂
多賢友益者三樂則先節禮樂損者三樂則先樂驕
樂驕非所以節禮樂非所以節樂也

　　孔子曰侍於君子有三愆言未及之而言謂之躁言及
之而不言謂之隠未見顔色而言謂之瞽

　　躁瞽則失言隠則失人荀卿曰未可與言而言謂之
傲可與言而不言謂之隠不觀氣色而言謂之瞽君
子不傲不隠不瞽謹慎其身與此同意孟子曰未可
與言而言以言餂之可與言而不言以不言餂之以
言餂非特躁而已以不言餂非特隠而已故孔子以
為愆孟子以為穿窬之盗蓋非可言之時而不言故
無躁瞽之愆於可言之時而言故無隠之愆此易所
謂言有序公明賈所謂時然後言也言有序故悔亡
時然後言故人不厭其言非無愆者歟禮曰長者不
及毋儳言

　　孔子曰君子有三戒少之時血氣未定戒之在色及其
壯也血氣方剛戒之在鬭及其老也血氣既衰戒之在
得

　　血為榮而行於脉中氣為衞而行於脉外行於脉中
隂也行於脉外陽也㓂莫大於隂陽為隂陽所冦而
無以勝之則窮人欲而天理滅豈善養生哉此君子
所以有三戒也然湯之不邇聲色則無事於戒色顔
淵不遷怒犯而不校則無事於戒鬭孔子七十而從
心所欲不踰距則無事於戒得三戒蓋以中心為制
而已黄帝書曰血氣衰則内虛内虛則貪心生揚雄
亦曰老則戒之在得莊周曰人之取畏者祍席飲食
之間而不知為之戒者過也由是觀之得之所戒常
在於老而色之所戒非特少之時而已蓋少時尤宜
戒也

　　孔子曰君子有三畏畏天命畏大人畏聖人之言小人
不知天命而不畏也狎大人侮聖人之言

　　天命命我者也大人臨我者也聖言教我者也畏天
命畏天也畏大人畏人也畏聖言則天人之道存焉
髙宗夤畏自度畏天命也孔子見所不見畏大人也
臧榮拜六經畏聖言也帝乙之慢神齊人之不敬王
伊尹曰侮聖言皆小人之事也春秋之時弑君殺大
夫者無國無之則不特狎大人而已秦燔詩書則不
特侮聖言而已古人有言曰慎以畏為本故士無畏
則簡仁義農無畏則惰稼穡工無畏則壊規矩商無
畏則貨不殖子無畏則忘孝父無畏則廢慈臣無畏
則勲不立君無畏則亂不治是以太上畏道其次畏
天其次畏物其次畏人其次畏身憂於身不拘於人
畏於己不制於彼君子之畏小人之無畏豈特三者
而已哉孔子之言舉其大者言也

　　孔子曰生而知之者上也學而知之者次也困而學之
又其次也困而不學民斯為下矣

　　生而知之仁者安仁也學而知之知者利仁也困而
學之畏罪者强仁也困而不學則困蒙吝矣

　　孔子曰君子有九思視思明聽思聰色思温貌思恭言
思忠事思敬疑思問忿思難見得思義

　　思於五行主土百物非土不生百事非思不成君子
於視能思則有視逺之明於聽能思則有聽徳之聰
此其内達者也於色能思則即之也温於貌能思則
恭而有禮此其外見者也如此則在我者脩矣然後
忠以接物而不欺敬以臨事而不慢有疑則又問以
辨之則可為成徳矣然忿而不思難見得而不思義
則害于徳故終之戒焉洪範五事先貌言而後視聽
此先視聽而後貌言者洪範言用事之序此言修徳
之序也

　　孔子曰見善如不及見不善如探湯吾見其人矣吾聞
其語矣隠居以求其志行義以逹其道吾聞其語矣未
見其人也

　　齊景公有馬千駟死之日民無徳而稱焉伯夷叔齊餓
于首陽之下民到于今稱之其斯之謂與

　　見善如不及見不善如探湯好學者能之故曰吾見
其人隠居求志行義逹道非聖人不能故曰未見其
人夷齊餓于首陽之下隠居以求終身之仁行義以
激百世之清故曰民到于今稱之

　　陳亢問于伯魚曰子亦有異聞乎對曰未也嘗獨立鯉
趨而過庭曰學詩乎對曰未也不學詩無以言鯉退而
學詩他日又獨立鯉趨而過庭曰學禮乎對曰未也不
學禮無以立鯉退而學禮聞斯二者陳亢退而喜曰問
一得三聞詩聞禮又聞君子之逺其子也

　　志之所至詩亦至焉故不學詩無以言詩之所至禮
亦至焉故不學禮無以立鯉之才不足以語樂故特
教之以詩禮而已教之者仁也逺之者義也古者父
子之間不責善命士以上則異宫以為責善則夷同
宫則褻此君子所以逺子也荀卿曰君子于子愛之
而勿面使之而勿貌道之以道而勿强其是之謂乎
孔子于鯉教之以無以言又教之以正墻面而立教
之以無以言者告之以詳教之以正墻面而立者告
之以約詳説而繼以約者善教之道也

　　邦君之妻君稱之曰夫人夫人自稱曰小童邦人稱之
曰君夫人稱諸異邦曰寡小君異邦人稱之亦曰君夫
人

　　國君理陽道而岀命正人于其外故曰君夫人理隂
徳而出論正人于其内故亦曰君易其君之袂詩我
以為君詩序曰人君之徳禮稱女君春秋書曰小君
夫人寡小君皆以其出命正人故也易之家人于父
母皆謂之嚴君則夫人謂之君宜矣蓋君于異邦
曰寡君故夫人曰寡小君衰周之時自陽侯之後大
饗廢夫人之禮于此猶云者蓋夫人之禮于大饗則
發于聘問不廢也夫名不正則言不順言不順則事
不成時之嫡庶不明而名之不正者多矣故夫子因
而正之

















　　論語全解卷八

　　欽定四庫全書

　　論語全解巻九　　　　　宋　陳祥道　撰

　　陽貨第十七

　　陽貨欲見孔子孔子不見歸孔子豚孔子時其亡也而
往拜之遇諸塗謂孔子曰來予與爾言曰懐其寳而迷
其邦可謂仁乎曰不可好從事而亟失時可謂知乎曰
不可日月逝矣嵗不我與孔子曰諾吾將仕矣

　　其饋也以禮孔子受之禮也其來也闞亡孔子稱其
施而往報之亦禮也孔子於衞不主彌子瑕於齊不
主侍人瘠環則於魯豈主陽貨哉故諾以仕而終不
仕諾以仕者言遜也終不仕者危行也

　　子曰性相近也習相逺也

　　天命之謂性人為之謂習性則善惡混故相近習則
善惡判故相逺今夫水之為性不雜則清莫動則平
通之為川瀆則有以利物升之為霜雪則有以害物
木之為性其直則喬以折其曲則樛以屈構之以為
棟宇則為庇人之器刻之以為矛㦸則為殺人之器
人之性習豈異是哉書曰習與性成又曰若生子罔
不在厥初生自貽哲命荀卿曰于越夷貉之子生而
同聲長而異俗教使之然也

　　子曰唯上知與下愚不移

　　上智生而知之者也不移而為愚下愚困而不學者
也不移而為智班固曰堯舜禹稷卨欲與之為善則
行鯀驩兠欲與之為惡則誅可與為善不可與為惡
是謂上智桀紂龍逢比干欲與之為善則誅崇侯欲
與之為惡則行可與為惡不可與為善是謂下愚
賈誼曰上主不可引而下下主可引之而下不可引
之而上與此同意然書曰惟聖罔念作狂惟狂克念
作聖者罔念克念者習之始不移者習之成

　　子之武城聞弦歌之聲夫子莞爾而笑曰割雞焉用牛
刀子游對曰昔者偃也聞諸夫子曰君子學道則愛人
小人學道則易使也子曰二三子偃之言是也前言戲
之耳

　　君子學道則能仁能仁故愛人小人學道則知禮知
禮故易使子游為武城宰而以道教民可謂知本矣
觀其責子夏之趨末則其學道而為政務本可知矣
蓋君子之於天下無所施而非道夫豈以衆寡小大
而加損之哉然則割雞牛刀之説特戲之也詩曰善
戲謔兮不為虐兮惟和也故善戲謔兮惟中也故不
為虐

　　公山弗擾以費叛召子欲往子路不説曰末之也已何
必公山氏之之也子曰夫召我者而豈徒哉如有用我
者吾其為東周乎

　　道者君子所以處已義者君子所以趨時方其守道
也雖諸侯之善辭命者有所不從其行義也雖公山
佛肸之召則欲往蓋彼叛而召我者豈欲得我而與
為不義哉殆亦有悔過遷善之心焉耳夫茍有悔過
遷善之心而可與之為東周者其可以棄而不欲往
乎故欲往者以義行道而終不往者以道處義以義
行道則不失人以道處義則不失已此所以為孔子
也夫堅譬則徳白譬則行徳固扵内而不可虧故曰
磨而不磷行純扵外而不可變故曰湼而不緇磨而
不磷湼而不緇與易所謂常雜而不厭同意磷與考
工記所謂敝而不甐之甐同意

　　子張問仁於孔子孔子曰能行五者於天下為仁矣請
問之曰㳟寛信敏恵恭則不侮寛則得衆信則人任焉
敏則有功恵則足以使人

　　孔子言為仁則曰恭寛信敏恵而不及公言為政則
曰寛信敏公而不及恭恵盖公者王道之端而非子
張之所及恭恵者仁體之末而非為政之所先也於
為政曰信則民任焉於為仁曰信則人任焉夫恭者
為仁之始使人者為仁之效故始之以恭終之以使
人孔子論子産之道始之以其行已也恭終之以其
使民也義與此同意

　　佛肸召子欲往子路曰昔者由也聞諸夫子曰親於其
身為不善者君子不入也佛肸以中牟叛子之往也如
之何子曰然有是言也不曰堅乎磨而不磷不曰白乎
涅而不緇吾豈匏𤓰也哉焉能繫而不食

　　子曰由也女聞六言六蔽矣乎對曰未也居吾語女好
仁不好學其蔽也愚好知不好學其蔽也蕩好信不好
學其蔽也賊好直不好學其蔽也絞好勇不好學其蔽
也亂好剛不好學其蔽也狂

　　仁知信徳性也直勇剛徳行也好仁不好學則施而
不能返故愚若墨翟是也好知不好學則動而不能
静故蕩若儀秦是也好信不好學則復言以害仁故
賊若尾生是也好直不好學則訐而不能容故絞若
證父者是也好勇不好學則暴而不怯若賁育是也
好剛不好學則强而不知節故狂若陽處父是也子
路甞曰南山有竹不扶自直何學之有其使子羔為
費宰則曰何必讀書然後為學由是觀之則子路之
不好學可知矣故孔子告之如此仁智信五徳之序
也直剛勇三徳之序也剛徳之偏故在勇下然言五
徳不及禮義言三徳不及柔者禮義之於仁智信勇
則履之宜之而已柔非所以告子路也

　　子曰小子何莫學夫詩詩可以興可以觀可以羣可以
怨邇之事父逺之事君多識於鳥獸草木之名

　　詩可以興可以觀窮理也可以羣可以怨盡性也學
至於盡性則邇可以事父逺可以事君若多識鳥獸
草木之名則學詩之所成終始也蓋學詩則知言故
可以興知言則有節於内故可以觀有節於内則知
所避就故可以羣知所避就則出怒不怒可以怨則
人道盡矣故以之事父則孝以之事君則敬此所以
成孝敬厚人倫者也

　　子謂伯魚曰女為周南召南矣乎人而不為周南召南
其猶正墻面而立也與

　　乾坤易之門周南召南詩之始學易始於乾坤學詩
始於周召故曰人而不為周南召南其猶正墻面而
立也與書云不學牆面又不特不學詩已

　　子曰禮云禮云玉帛云乎哉樂云樂云鐘鼔云乎哉
禮主於中而不在物樂主於和而不在聲故孟子以
節文仁義為禮之實樂仁義為樂之實禮記以中正
無邪為禮之質莊敬恭順為禮之制論倫無患為樂
之情欣喜歡愛為樂之官如叔齊以守國行政無失
其民為禮魏絳以殿萬邦來逺人為樂然則聲之與
文豈與其間哉

　　子曰色厲而内荏譬諸小人其猶穿窬之盗也與
子曰鄉原徳之賊也

　　子曰道聽而塗説徳之棄也

　　子曰鄙夫可與事君也與哉其未得之也患得之既得
之患失之茍患失之無所不至矣

　　子曰古者民有三疾今也或是之亡也古之狂也肆今
之狂也蕩古之矜也廉今之矜也忿戾古之愚也直今
之愚也詐而已矣

　　人之身隂陽節通則平偏倚則疾性之疾猶身之疾
故凡性之失其平者皆謂之疾易言我仇有疾損其
疾詩言庶人之愚亦職惟疾孔子言民有三疾孟子
言寡人有疾是也古之狂也肆意以進取而已今之
狂則蕩而無所守古之矜也廉隅以自持而已今之
矜則忿戾而有所爭古之愚也質直無為而已今之
愚則詐而有所欺孔子之門若曾晢琴張其志嘐嘐
然可謂狂矣子貢正衣冠齊顔色嗛然而終日不言
可謂矜矣子羔則可謂愚矣然狂不至於蕩矜不至
於忿戾愚不至於詐故皆可以遊聖人之門而聖人
所以未嘗不與之也

　　子曰巧言令色鮮矣仁

　　子曰惡紫之奪朱也惡鄭聲之亂雅樂也惡利口之覆
邦家者

　　紫亂正色鄭亂正聲利口亂正言故孔子惡之傳曰
紫色䵷聲餘分閏位聖王之所驅除云爾

　　子曰予欲無言子貢曰子如不言則小子何述焉子曰
天何言哉四時行焉百物生焉天何言哉

　　天地有大美而不言四時有明法而不議萬物有成
理而不説聖人原天地之美逹萬物之理故至人無
為大聖不作觀於天地之謂也其斯以為孔子

　　孺悲欲見孔子孔子辭以疾将命者出户取瑟而歌使
之聞之

　　君子之所以教者五而不屑之教不與焉蓋五者之
教教之教也不屑之教不教之教也孔子之於孺悲
如是非教之教也不教之教而已然則君子之教者
不為多術乎

　　宰我問三年之喪期已久矣君子三年不為禮禮必壊
三年不為樂樂必崩舊榖既沒新榖既升鑽燧改火期
可已矣子曰食夫稻衣夫錦於女安乎曰安女安則為
之夫君子之居喪食㫖不甘聞樂不樂居處不安故不
為也今女安則為之宰我出子曰子之不仁也子生三
年然後免於父母之懐夫三年之喪天下之通喪也子
也有三年之愛於其父母乎

　　創鉅者其日久痛甚者其愈遲三年之喪稱情以出
之所以為其痛極也由是而殺焉故有期月有九月
有五月有三月是喪因隆以有殺非因殺而有隆焉
禮記荀卿皆曰加隆焉使倍之故再期其説誤矣

　　子曰飽食終日無所用心難矣哉不有博奕者乎為之
猶賢乎已

　　人之性勞則易以善佚則易以淫故曰飽食終日無
所用心難矣哉不有博弈者乎為之猶賢乎已蓋博
弈非所以待君子亦以為特賢乎無所用心而已或
以為待君子者誤矣

　　子路曰君子尚勇乎子曰君子義以為上君子有勇而
無義為亂小人有勇而無義為盗

　　勇非義不立義非勇不行則勇以義為主義以勇為
輔此義所以為上也君子有勇而無義為亂若好勇
不好學其蔽也亂是也小人有勇而無義為盗若荆
軻専諸是也子路能勇不能怯孔子於其喜浮海
則曰無所取材於其聞斯行諸則曰有父兄在於其
行三軍則曰暴虎憑河吾不與也於其問强則曰寛
柔以教不報無道則其問勇而對之以義宜矣孔子
謂子路曰君子以心導耳目立義以為勇小人以耳
目導心不遜以為勇蓋以此也言義以為質又言義
以為上者義為質則禮文義為上則勇下

　　子貢曰君子亦有惡乎子曰有惡惡稱人之惡者惡居
下流而訕上者惡勇而無禮者惡果敢而窒者曰賜也
亦有惡乎惡徼以為知者惡不孫以為勇者惡訐以為
直者

　　傳曰聰明深察而近於死者好議人者也博辨廣大而
危其身者𤼵人之惡者也孟子曰言人之不善當如後
患何此所以惡稱人之惡者也孟子曰不得而非其上
非也揚子賊義近鄉訕此所以惡居下流而訕上者
也孔子曰勇而無禮則亂州吁勇而無禮衞風刺之
此所以惡勇而無禮者也蓋稱人之惡則不仁居下
流而訕上勇而無禮則不義果敢而窒則不知四者
以稱人之惡為先以子貢不能匿人之過故也子貢
曰賜惡徼以為智者惡不遜以為勇者惡訐以為直
者蓋察伺者似智不遜者似勇訐者似直三者似是
而非故子貢惡之孔子曰唯仁者能好人能惡人子
貢不足於仁而有所惡者茍有所惡而已語之以能
惡則未也

　　子曰唯女子與小人為難養也近之則不孫逺之則怨
女子小人不知禮義者也不知禮故近之則不孫不
知義故逺之則怨

　　子曰年四十而見惡焉其終也已

　　年彌髙徳彌卲君子之所善也年四十而見惡焉其
終也已則年彌髙徳彌消可知矣四十者强仕之年
也當强仕之際宜其為人所敬畏而不見惡焉為人
見惡而不見畏孔子亟言而深斥之為其終此而已
焉故也

　　㣲子第十八

　　㣲子去之箕子為之奴比干諫而死孔子曰殷有三仁
焉

　　㣲子去所以存商之祀箕子奴所以貽天下之法比
干死所以示人臣之節去則明夷于飛垂其翼者也
利而不正死則過渉滅頂者也正而不利奴則内難
而能正其志者也利而且正三者之所趍雖殊然去
者仁之清奴者仁之和死者仁之任皆其自靖以趨
於仁而已此所以均謂之仁蓋㣲子去然後箕子奴
箕子奴然後比干死事辭之序也武王克商然後釋
箕子之囚則箕子未嘗去商而史以箕子避紂於朝
鮮誤矣

　　栁下惠為士師三黜人曰子未可以去乎曰直道而事
人焉往而不三黜枉道而事人何必去父母之邦
三黜而不去者蓋栁下恵以止為事者也孟子曰
不羞汙君不辭小官進不隠賢則栁下恵不以退
為事也又曰遺佚而不怨阨窮而不憫則栁下恵
不以進為事也以其在於進退之間援而止之而
止豈非所謂以止為事者哉栁下恵繼伯夷者也
伯夷繼伊尹者也繼栁下恵者孔子然後言孔子
之去就

　　齊景公待孔子曰若季氏則吾不能以季孟之閒待之
曰吾老矣不能用也孔子行

　　孔子於齊景公有際可之仕至於景公曰若季氏
則吾不能以季孟之閒待之然後行去他國之道
也

　　齊人歸女樂季桓子受之三日不朝孔子行

　　孔子於季桓子有行可之仕及齊人歸女樂而桓子
受之三日不朝然後行去父母國之道也

　　楚狂接輿歌而過孔子曰鳯兮鳯兮何徳之衰往者不
可諫來者猶可追已而已而今之從政者殆而孔子下
欲與之言趨而辟之不得與之言

　　栁下恵則不屑去者也楚狂接輿長沮桀溺荷蓧丈
人則不屑就者也孔子去齊去魯則非不屑去以為
斯人之徒則非不屑就接輿知孔子有鳯之徳不知
孔子所謂隠者不易乎世也桀溺知天下之滔滔而
不知滔滔者可以與易也鳯有道則見無道則隠見
非其時為徳之衰所謂非伏其身而弗見非閉其言
而弗出也樂則行之憂則違之而已接輿欲孔子止
而以謂當今之世欲從其政則其身必危揚子曰接
輿之歌鳯也欲去而恐罹害也蓋接輿遊方之外者
也故其行雖與孔子異而孔子亦未嘗不欲與之言
也

　　長沮桀溺耦而耕孔子過之使子路問津焉長沮曰夫
執輿者為誰子路曰為孔丘曰是魯孔丘與曰是也曰
是知津矣

　　蓋非其周流也

　　問於桀溺桀溺曰子為誰曰為仲由曰是魯孔丘之徒
與對曰然曰滔滔者天下皆是也而誰以易之且而與
其從辟人之士也豈若從辟世之士哉耰而不輟
長沮桀溺所謂固矣孔子疾固者也惟天下無道則
孔子與易之以謂滔滔者天下皆是也誤

　　子路行以告夫子憮然曰鳥獸不可與同羣吾非斯人
之徒與而誰與天下有道丘不與易也

　　遯於山林是與鳥獸同羣也子之言曰吾亦人耳若
非與人為徒則誰與乎彼非我以天下皆無道誰以易
之蓋不知惟其無道故吾思有以易之若其有道也
吾不與易也

　　子路從而後遇丈人以杖荷蓧子路問曰子見夫子乎
丈人曰四體不勤五穀不分孰為夫子植其杖而芸子
路拱而立止子路宿殺雞為黍而食之見其二子焉明
日子路行以告子曰隠者也使子路反見之至則行矣
子路曰不仕無義長㓜之節不可廢也君臣之義如之
何其廢之欲潔其身而亂大倫君子之仕也行其義也
道之不行已知之矣

　　道雖不行不可無仕不仕者無義而已夫長㓜之節
不及君臣之義一身之潔不若大倫之不亂荷蓧知
長㓜之節而不知君臣之義知潔其身而不知大倫
豈所謂知務者哉蓋仕而行其義則在己而不仕於
無義則在時在時在己則亦隠而已非逸民也至于
伯夷叔齊虞仲夷逸朱張栁下惠少連然後可以謂
之逸民也

　　逸民伯夷叔齊虞仲夷逸朱張栁下惠少連子曰不降
其志不辱其身伯夷叔齊與謂栁下惠少連降志辱身
矣言中倫行中慮其斯而已矣

　　伯夷叔齊則清而不和故内不降其志外不辱其身
栁下惠少連則和而不清故内則降其志外則辱其
身然志雖降而言不失其倫身雖辱而行不役其慮
蓋不降其志不辱其身不嫌於言不中倫行不中慮
降志辱身則嫌其不能如此故特曰言中倫行中慮
而已

　　謂虞仲夷逸隠居放言身中清廢中權

　　虞仲夷逸隠居則身中清放言則廢中權中清則汚
俗不能染中權則反經以合道蓋倫有經權有常變
以中權為放言倫非放言矣

　　我則異於是無可無不可

　　伯夷叔齊虞仲夷逸不可者也栁下惠少連可者也
孔子集七人之大成可以仕則仕可以止則止可以
久則久可以速則速於其義之所去則無可於其義
之所在則無不可故曰我則異於是不言朱張者荀
卿以子弓與孔子同於行蓋子弓則子張是也

　　大師摯適齊亞飯干適楚三飯繚適蔡四飯缺適秦鼓
方叔入于河播鼗武入于漢少師陽擊磬襄入于海
古者有官守者不得其職則去然記此者以明樂工
之賤亦知去就之義若夫君子知進退之義則不盡
於此矣雖然猶異於長沮桀溺之徒専以隠為事也

　　周公謂魯公曰君子不施其親不使大臣怨乎不以故
舊無大故則不棄也無求備於一人周有八士伯達伯
适仲突仲忽叔夜叔夏季隨季騧

　　施者易也荀卿曰充虚之相施易是也君子不以人
之親易己之親易己之親則於親無去就之義於親
無去就之義則事君有之矣君子不使大臣怨乎不
以則臣其可以使君怨其不為用乎故舊無大故不
棄則君無大故而可以去之乎君無求備於一人則
臣其可以求備於君乎凡此欲自盡其恕以循理
進退故也紀周公之言所以成微子之義工師之賤
有去就之義故前此而言之八士則事人而已未必
能盡去就之義故後此言之則周公所以謂魯公者
不過不施其親至于無求備於一人而已荀卿則以
為周公曰吾執贄而見者十人還贄而見者三十人貎
執之士百有餘人欲言請畢事者千有餘人後世因
為飰而吐哺沐而握髮之説殆不然矣成周之時士
之所以為士者有徳行道藝以自重非若六國縱横
之士汲汲於伸身以干澤也周公之所以為周公者
有道法以御世非若孟嘗春申之僕僕於禮士以干
譽也國語曰文王詢於八虞而説之者以為八士

















　　論語全解卷九

　　欽定四庫全書

　　論語全解卷十　　　　宋　陳祥道　撰

　　子張第十九

　　子張曰士見危致命見得思義祭思敬喪思哀其可已
矣

　　孔子論成人則曰見利思義見危授命子張論士則
曰見危致命見得思義者授命授君之命而不廢致
命則致君之命以死制而已此成人所以與士異也
得則在己利則不必在己見得思義則非見得而忘
其形者也見利思義則非見利而忘其真者也成人
於不以在己者則能思之士則能思其在己者而巳
或先見利思義而後見危授命或先見危致命而後
見得思義蓋成人以成己者為先士以事君者為先

　　子張曰執徳不𢎞信道不篤焉能為有焉能為亡
徳有體故可執道無體故信之而已𢎞則張而大之
也篤則行而至之也執徳𢎞信道篤有之則為盈亡
之則為虚此能為有為亡者也執徳不𢎞信道不篤
有之不為益亡之不為損其能為有為亡哉傳曰彼
有人焉能為有者也詩曰人之云亡邦國殄瘁能
為亡者也若周亞夫之得劇孟世祖之得吳漢隠若
一敵國是亦能為有者也蕭何之亡漢髙以為失左
右手是亦能為亡者也然此特可以為有為亡而已
與夫執徳𢎞信道篤者有間矣然於徳言𢎞而有所
謂篤易曰篤實輝光日新其徳是也於道言篤而有
所謂𢎞孔子曰人能𢎞道是也凡言道徳先道而後
徳出道之序也先徳而後道入道之序也

　　子夏之門人問交於子張子張曰子夏云何對曰子夏
曰可者與之其不可者拒之子張曰異乎吾所聞君子
尊賢而容衆嘉善而矜不能我之大賢與於人何所不
容我之不賢與人將拒我如之何其拒人也

　　其交也以道其接也以禮雖互童原壤孔子所不拒
此所謂可者與之其交也不以道其接也不以禮雖
滕更儲子孟子所不答此所謂不可者拒之也可者
與之則不失人不可者拒之則不失己不失人仁也
不失己義也子夏所云者盡之矣子張則以賢不賢
異之非知所謂道與禮也

　　子夏曰雖小道必有可觀者焉致逺恐泥是以君子不
為也

　　莊子曰百家衆技皆有所長時有所用雖然不該不
徧一曲之士也蓋有所長有所用則可觀不該不徧
則致逺恐泥此所以謂之小道也君子為其大者而
小者從之小人為其小者則大者斯害己

　　子夏曰日知其所亡月無忘其所能可謂好學也已矣
日知其所亡知新也猶之智及之者也月無忘其所
能温故也猶之仁能守之者也孔子以温故而知新
可以為師子夏以日知其所亡月無忘其所能為好
學者温故然後知新則其所以己知者多而其所未
知者少故可以為師知新然後温故則其所已知者
少而其所未知者多故可謂好學而已古之人其勤
有至於愛日其極有至於競辰故學者有三餘之勤
而女工有一月四十五日之説則夫日不知其所亡
月而忘其所能者安在其為好學者哉詩曰我日斯
邁而月斯征則其愛日也至矣

　　子夏曰博學而篤志切問而近思仁在其中矣

　　博學以知之而不能篤志以有之所知者必失切問
以辯之而不能近思以精之則所辯者必惑博學切
問則質諸外所以窮理篤志近思則資諸内所以
盡性此仁行所以在其中也易曰學以聚之問以辯
之而終之以仁以行之中庸曰博學之而終之以篤
行之蓋學而至於行則可以得仁學而至於思則有
得仁之道而已故曰仁在其中

　　子夏曰百工居肆以成其事君子學以致其道

　　審曲面勢以飭五材以辨民器謂之百工百工事事
者也然不居肆不足以成其事君子事道者也然不
務學不足以致其道時之人知事事而不知事道知
事事者必居肆而不知事道者必務學子夏所以告
之子夏以工之居肆譬務學孔子以工之事雖成而
未必善務學而不取友則其致道也孰正之哉子夏
之言姑以明學之大致而已莊子曰道不可致今此
言學以致其道蓋不可致則在道而所以自致之則
在人莊子亦曰致道者忘心

　　子夏曰小人之過也必文

　　君子作徳其過也以人知之為幸故不文小人作偽
其過也以人不知為幸故必文周公之於管蔡其過
如日月之食人皆見之不文也冉求之於顓㬰舍曰
欲之而必為之辭必文也古之制字者以口文過為
吝蓋吝則不改改則不吝吝則小人不吝則君子司
馬遷曰君子之過謝以質小人之過謝以文

　　子夏曰君子有三變望之儼然即之也温聽其言也厲
動容貌斯逺暴慢故望之儼然正顔色斯近信故即
之也温出辭氣斯逺鄙倍故聽其言也厲蓋望之儼
然則疑於不厲及聽其言則厲儼然而温温變而厲
此所以謂之變孔子威而不猛望之儼然者也温而
厲即之也温聽其言也厲者也小人則貌輕而不嚴
色厲而不温言佞而不厲

　　子夏曰君子信而後勞其民未信則以為厲己也信而
後諫未信則以為謗己也

　　信著於民然後勞之而不辭信著於君然後諫之而
不疑説以先民民忘其勞信而後勞其民者也量而
後入不入而後量信而後諫者也易晉之六三曰衆
允悔亡志上行也革之九四改命之吉信志也蓋衆
不允不可以有民志不信不可以改命信若晉之六
三革之九四然後可以無厲己謗己之悔矣魏永之
於龍門下車而廣公室此未信而勞民者也杜根之
於鄧后未值其説而見誅此未信而諫者也孔子謂
顔回曰徳厚信矼未達人氣名聞不爭未達人心而
彊以仁義䋲墨之言暴人之前是以惡有其美也揚
子曰未信而分疑幾矣哉則未信者其可以諫乎

　　子夏曰大徳不踰閑小徳出入可也

　　大徳中徳也小徳庸徳也中則以大常為體故不踰
閑庸則以小變為用故出入可也孟子曰動容周旋
中禮盛徳之至此大徳不踰閑者也易曰行過乎恭
喪過乎哀用過乎儉此小徳出入可也禮曰小徳川
流大徳敦化也蓋敦化則立本而有常川流則應物
而有變與此同也

　　子游曰子夏之門人小子當洒掃應對進退則可矣抑
末也本之則無如之何子夏聞之曰噫言游過矣君子
之道孰先傳焉孰後倦焉譬諸草木區以别矣君子之
道焉可誣也有始有卒者其惟聖人乎

　　子夏之門人其事則止於洒掃其言則止於應對其
容則止於進退教之以漸也子游譏之責之以頓也
君子之教人漸而不頓孰當先傳孰可後倦譬之草木
其始種之與移而植之不可以同區其大小不同故
也列子曰學視者先見輿薪學聽者先聞撞鐘夫見
輿薪未足為善視然非輿薪之見不足以致其明聞
撞鐘未足為善聽然非撞鐘之聞不足以致其聽洒
掃應對進退未足為善學然非洒掃應對進退不足
以致其本此學記所謂先其易者後其節目也然則
君子之道焉可誣也若夫有始以致其本有卒以致
其末者惟聖人而已子夏以有始有卒為聖人則以
致其本者為難能此其所以為子夏歟

　　子夏曰仕而優則學學而優則仕

　　仕而優則日有餘故學學而優則道有餘故仕君子
學以為己仕以為人為己不忘乎為人故不以學廢
仕為人不忘乎為己故不以仕廢學非念終始典于
學者孰與此哉然則不學而仕則是未能操刀而製
錦者也仕而不學則是得人爵而棄天爵者也學而
不仕則是潔其身而亂大倫者也學而仕則仁仕而
學則智惟君子為能盡之

　　子游曰喪致乎哀而止

　　喪致乎哀則不忘親致哀而止則不滅性不忘親仁
也不滅性禮也孝子之事如此而已曾子七日水漿
不入口而弁人之為孺子泣不亦過哉禮曰毁不危
身又曰而難為繼又曰毁而死君子謂之無子

　　子游曰吾友張也為難能也然而未仁

　　曾子曰堂堂乎張也難與並為仁矣

　　曾子曰吾聞諸夫子人未有自致者也必也親喪乎
曾子曰吾聞諸夫子孟莊子之孝也其他可能也其不
改父之臣與父之政是難能也

　　堂堂乎張也能莊敬故也難與並為仁矣不能同故
也父在觀其志父沒觀其行三年無改於父之道可
謂孝矣孟莊子不改父之臣與父之政則非中道是
難能也其為孝亦在去取之域矣

　　孟氏使陽膚為士師問於曾子曾子曰上失其道民散
乆矣如得其情則哀矜而勿喜

　　先王之於民有九兩以繫之本俗以聨之大比以比
之荒政以聚之則民附於上而不離安於下而不散
及其有罪然後治之以刑不足恤也衰周之時上失
其道民散久矣故曾子謂陽膚曰如得其情則哀矜
而勿喜以罪在上不盡在民也蓋三軍大敗不可斬
也獄犴不治不可刑也商人羣飲周公戒康叔以勿
殺魯有父子訟孔子為司冦而舍焉以此

　　子貢曰紂之不善不如是之甚也是以君子惡居下流
天下之惡皆歸焉

　　子貢曰君子之過也如日月之食焉過也人皆見之更
也人皆仰之

　　君子之過過於厚如日月之食而皆見故以人知之
為幸小人之過過於薄雖必文而難解故必以人不
知之為幸

　　衛公孫朝問於子貢曰仲尼焉學子貢曰文武之道未
墜於地在人賢者識其大者不賢者識其小者莫不有
文武之道焉夫子焉不學而亦何常師之有

　　聖人之道無所不在仁者見之之謂仁智者見之之
謂智賢者識其大者不賢者識其小者咸其自取者
然也孔子於老𣆀萇𢎞師襄郯子之徒有一善之可
宗一言之可法者皆從而師之則亦何常師之有書
曰徳無常師主善為師孔子曰三人行必有我師之
謂也蓋賢者識其大者不賢者識其小者資諸己者
也孔子之無常師資諸人者也資諸己材也資諸人
取材者也

　　叔孫武叔語大夫於朝曰子貢賢於仲尼子服景伯以
告子貢子貢曰譬之宫牆賜之牆也及肩窺見室家之
好夫子之牆數仞不得其門而入不見宗廟之美百官
之富得其門者或寡矣夫子之云不亦宜乎

　　叔孫武叔毁仲尼子貢曰無以為也仲尼不可毁也他
人之賢者丘陵也猶可踰也仲尼日月也無得而踰焉
人雖欲自絶其何傷於日月乎多見其不知量也
陳子禽謂子貢曰子為恭也仲尼豈賢於子乎子責曰
君子一言以為知一言以為不知言不可不慎也夫子
之不可及也猶天之不可階而升也夫子之得邦家者
所謂立之斯立道之斯行綏之斯來動之斯和其生也
榮其死也哀如之何其可及也

　　下士不笑不足以為道武叔不毁不足以為仲尼宫
牆言其深日月言其明天言其髙方武叔之不賢仲
尼則譬之以宫牆以言其深而不可知也及武叔之
毁仲尼則譬之以日月以言其明而不可知也陳
子禽之仰仲尼則譬之天以言其髙而不可及也其
言各有所當爾揚子曰仲尼聖人也或劣諸子貢辭
而精之廓如也然宫牆則不離乎器天與日月則不
離乎象孔子之道不特乎此子貢之言亦其粗者而
已矣夫子之得邦家者所謂立之斯立道之斯行綏
之斯來動之斯和其生也榮其死也哀如之何其可
及也立之者政也道之者教也有政以立之有道以
教之然後綏之以徳莫不來動之以樂莫不和生則
天下歌之故榮死則天下哭之故哀堯之治天下其
効至於黎民於變時雍其死至於百姓如喪考妣不
過如此蓋其有為也立然後道道然後綏綏然後動
其有為之之效也立然後行行然後來來然後和治
至於和則樂矣所謂成於樂者此也孔子嘗曰如有
用我者三年有成又曰如有用我者吾其為東周乎
蓋用此道而已

　　堯曰第二十

　　堯曰咨爾舜天之歴數在爾躬允執其中四海困窮天
禄永終舜亦以命禹

　　數在天歴在人非數無以作歴非歴無以紀數天之
歴數則天地之數五十有五者也是數也變化待之
以成鬼神待之以行萬物所聽之命則命於此而已
萬物所由之道則道於此而已然則帝王之興豈特
人事哉故曰天之歴數在爾躬然以命廢義則蔽於
天以義廢命則蔽於人天事數在爾躬以其有命宜
民宜人受禄于天然則不能允執厥中至於四海困
窮則於内不足以備百福而於外不足以宜民人天
禄其有不終乎蓋允執厥中所以教之也四海困窮
所以戒之也書言天之歴數繼之以人心道心然後
至於允執厥中又繼之以言謀君民之事然後至於
四海困窮天禄永終此則畧之者反説約故也

　　曰予小子履敢用𤣥牡敢昭告于皇皇后帝有罪不敢
赦帝臣不蔽簡在帝心朕躬有罪無以萬方萬方有罪
罪在朕躬

　　人君之於天猶子之於父臣之於君故以恩言之謂
之天子以義言之謂之帝臣有罪不敢赦所謂不敢
不政也帝臣不蔽所謂罪大而不可掩也朕躬有罪
無以萬方萬方有罪罪在朕躬所謂以得為在人以
失為在己也春秋傳曰禹湯罪已其興也勃然桀紂
罪人其亡也忽焉聖人所以執左契而不責於人蓋
以此歟書之多方曰非我有周秉徳不康寧乃惟爾
自速辜此又罪人不罪己者蓋教告已備而有不用
降爾命者乃其自速之也

　　周有大賚善人是富雖有周親不如仁人百姓有過在
予一人謹權量審法度修廢官四方之政行焉興滅國
繼絶世舉逸民天下之民歸心焉所重民食喪祭寛則
得衆信則民任焉敏則有功公則説

　　書曰大賚于四海而萬姓説服註曰賚予也言所以
欽予善人也蓋方用兵之時使智勇使貪使愚而小
人皆在所用及其開國承家則不善之小人不以禄
富之矣故曰周有大賚善人是富漢髙祖之用人下
至於彭盧韓英鬻繒屠狗輕滑之徒莫不裂土而封
之終以賈亂是知開國承家而不知小人勿用也光
武之興監前事之違雖冦鄧之髙勲弇賈之鴻烈分
土不過大縣數四所加特進朝請而已是知小人勿
用而不知開國承家也知開國承家與小人勿用惟武
王盡之矣周親自紂言之也仁人自周言之也紂之
無道微子去之周之有道微子歸之是紂雖有周之
親不如周有仁人也周官八柄廢以馭其罪誅以馭
其過易言赦過宥罪則罪重於過矣於商言萬方有
罪罪在朕躬於周言百姓有過在予一人則周之責
已尤重也可欲之謂善盡人之道之謂仁則善人
於仁為不足仁人於善為有餘言善人又言仁人則
賚而富之者不必皆仁人周親不特不如善人而已
於湯言伐桀之事而不言善人與仁人以周見之也
於周言善人言仁人而不言伐紂之事以湯見之也
由是觀之湯之建中周之用皇極非不允執厥中而
不言之者以舜禹見之也夫君人者其自任則以執
中與罪已其所以輔之者又有善人與仁人則治之
本立矣然不知謹權量審法度修廢官則四方之政
未必行不知興滅國繼絶世舉逸民則天下之心未必
歸故又繼之以謹權量審法度修廢官興滅國繼絶
世舉逸民也蓋制而用之存乎法推而行之存乎人
權量者法度之所出法度者百官之所守謹權量審
法度則法有所明而四方無異制修廢官則法有所
行而四方無廢事權衡度量其度量衡所以同天下
齊風俗又曰同律度量衡權所以齊逺近立民信故
舜則同律度量衡禹則闗石和鈞周官内宰出其度
量司事掌其度量合方氏於度量則一之行人於度
量則同之故量之銘曰嘉量既成以正四國然則權
量之於政其可以不謹乎夫國不可滅而滅者天下
莫不望其興世不可絶而絶者天下莫不望其繼
逸民不可遺而遺者天下莫不望其舉今也因天
下之望興之而不廢繼之而不絶舉之而不遺此天
下之民所以歸心也衰周之時若齊之四量陳氏三
量則權量之不謹可知矣詩之蕩刺無綱紀文章則
法度之不審可知矣大東刺南箕北斗長庚唘明皆
有名而無實則官之廢者可知矣春秋譏滅國五十
二則滅國之不興可知詩之裳華刺絶功臣之世則
絶世之不繼可知隰桑刺君子在野則逸民之不舉
可知故孔子言帝王之政而尤詳於此也蓋行政設
官有方故以四方言之施徳立賢無方故以天下言
之夫天下固有常重為天下者固有常徳民食喪祭
者常重也寛信敏公者常徳也書曰重民五教惟食
喪祭蓋非民無以守邦非食無以養人非喪無以送
終非祭無以追逺故先王重之也書曰御衆以寛又
曰克寛克仁彰信兆民春秋傳曰上徳以寛服人此
所謂寛則得衆也禮曰上人疑則百姓惑蓋疑而不
信則百姓惑而不任信而不疑則百姓任而不惑此
所謂信則民任也家語曰天道敏生地道敏樹人道
敏政易曰有攸往夙吉春秋傳曰敏以行之事雖大
必濟此所謂敏則有功也書曰有以公滅私民其允
懐傳曰出言而天下服公之謂也季羔公以行而刖
者説管仲奪伯氏駢邑三百而無怨言公則説之謂
也以季羔管仲之公而致人之説猶然况不為季羔
管仲者乎寛敏信公四者政之所以成終始也由堯
至周揖讓征誅雖或不同其為政之道不過以此而
已故論語以詳記之

　　子張問於孔子曰何如斯可以從政矣子曰尊五美屏
四惡斯可以從政矣子張曰何謂五美子曰君子恵而
不費勞而不怨欲而不貪泰而不驕威而不猛子張曰
何謂恵而不費子曰因民之所利而利之斯不亦恵而
不費乎擇可勞而勞之又誰怨欲仁而得仁又焉貪君
子無衆寡無小大無敢慢斯不亦泰而不驕乎君子正
其衣冠尊其瞻視儼然人望而畏之斯不亦威而不猛
乎子張曰何謂四惡子曰不教而殺謂之虐不戒視成
謂之暴慢令致期謂之賊猶之與人也出納之吝謂之
有司

　　恵而不費所謂有孚恵心者也勞而不怨所謂佚道
使民者也衆寡在人小大在事恵而不費仁也成仁
在乎愛愛則雖欲而不貪勞而不怨義也成義在乎
敬敬則雖泰而不驕蓋仁義之施在民而成仁義在
己故言恵而不費勞而不怨則繼之以欲而不貪泰
而不驕威而不猛也欲而不貪泰而不驕徳行也威
而不猛威儀也徳行本也威儀末也無本不立無末
不成故言欲而不貪泰而不驕而終之以威而不猛
也家語荀卿皆曰慢令謹誅賊也斂無時暴也不教
而責成虐也言暴虐與此不同者蓋對季康子而其
指異也春秋傳曰山林川澤之實器用之資皂𨽻之
事官司之守非君所及也曾子曰籩豆之事則有司
存然則人君而為有司之事則上與下同徳矣故曰
猶之與人也出納之吝謂之有司矣非聖不可以為
君非賢不可以為臣乾則君道也坤則臣道也易以
坤為吝嗇而制字者以賢從臤則出納之吝在人臣
則為善在人君則為惡猶之屯膏在小人者則吉在
大人者則凶也聖人之法言其事足以盡其實故言之
謂詩曰是謂伐徳易曰隂陽不測之謂神是也其事
不足以盡其實則言謂之而已詩曰謂之尹吉易曰
利用出入民咸用之謂之神是也論語是謂棄之又
言謂之虐謂之暴謂之有司其意亦若是也夫言尊
則有卑言屏則有存五美不特可存而已故言尊四
惡不特卑之而已故言屏此即事之証也若夫即道
觀之則善之與惡相去何若

　　子曰不知命無以為君子也不知禮無以立也不知言
無以知人也

　　知言將以窮理知禮將以盡性知命將以至命故不
知詖淫邪遁之辭則無以知其人之蔽陷離窮不知
慙枝寡多游屈之辭則無以知其人之叛疑吉躁誣善
失守故曰不知言無以知人恭而無禮則勞勇而無
禮則亂慎而無禮則葸故曰不知禮無以立君子畏
天命居易以俟之小人不知天命行險以徼幸故曰
不知命無以為君子學而先時習之説繼以朋來之
樂而終於知言之君子此先知命繼以知禮而終於
知言則習而知言者學之所成終始者也明夫學之
所以終始則孔子可以無言故論語終也























　　論語全解卷十

