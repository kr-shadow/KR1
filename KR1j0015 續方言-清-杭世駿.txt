#+TITLE: 續方言-清-杭世駿
#+DATE: 2018-05-12 10:15:12
#+SOURCE: github.com/kanripo/KR1j0015 master 9068879a                
　　欽定四庫全書　　　　　經部十

　　續方言　　　　　　　小學類一(訓詁之屬)

　　提要

　　(臣)等謹按續方言二卷

　　國朝杭世駿撰世駿字大宗號菫浦仁和人乾
隆丙辰

　　召試博學鴻詞授翰林院編修是書採十三經注
疏説文釋名諸書以補掦雄方言之遺前後
類次一依爾雅但不明標其目耳蒐羅古義
頗有近於訓詁惟是所引之書既及王應麟
急就篇補註則宋以前書皆當詳採今即耳
目之前顯然遺漏者如玉篇引倉頡篇云楚
人呼竈曰寤列子黄帝篇註引何承天纂文
云吳人呼瞬目為眴目韻㑹舉要引魏李登
聲類云江南曰辣中國曰辛爾雅釋草釋文
宋庠國語補音引晉吕忱字林云楚國名䔖
曰芰鸒秦名雅烏鯷青州人呼鮎鯷初學記
及太平御覽引纂文云梁州以豕為􁙻河南
謂之彘漁陽以豬為豝齊徐以小猪為䝒太
平御覽又引纂文云秦以鈷䥈為銼􁑘爾雅
釋草釋文引纂文云妹媦也初學記引李䖍
通俗文云南楚以美色為娃初學記及山堂
考索又引通俗文云晉曰舶埤雅引廣志小
學篇云螻蛄㑹稽為之䗜蛄北户録引張推
證俗音云南人謂牛羊血為䘓􁏧麰河内呼
為糫餅亦呼寒具粰􁗯今江南呼曰饊飰蝘
蜓山東謂之□□鰿吳人呼為鯽魚也凡此
諸條皆六朝以前方言正可以續揚雄所闕
而俱佚之則以其引書過隘故也又如書中
引説文秦晉聽而不聞聞而不達謂之䏁引
史記集解齊人謂之顙汝南淮泗之間曰顔
諸條本為揚雄方言所有而複載亦為失檢
然大致引據典核在近時小學家猶最有根
柢者矣乾隆四十三年六月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀













　　欽定四庫全書

　　續方言卷上

　　原任編修杭世駿撰

　　昉適也齊人語(隱二年公羊𫝊注)

　　如即不如齊人語也(隱元年羊𫝊注)

　　是月邊也魯人語也(僖十六年公羊𫝊注)

　　黨所也所猶時齊人語也(文十三年公羊𫝊注)

　　廢置也置者不去也齊人語(宣八年公羊𫝊注)

　　殆疑齊人語(襄五年公羊𫝊注)

　　于諸寘也齊人語(宣八年公羊𫝊注)

　　羌楚人語詞也(王逸離騷經章句)

　　適之也宋魯語(説文)

　　無害如言無比陳留間語(史記蕭相國世家集解引漢書音義)

　　隃遥也三輔言也(漢書趙充國𫝊鄭氏注)

　　關西人謂補滿為適(漢書黄霸𫝊孟康注)

　　楚人名滿曰慿(王逸離騷經章句)

　　楚人名轉曰邅(王逸離騷經章句)

　　楚人名圜曰摶(王逸九章章句)

　　河北人以待為徯(郭注釋詁)

　　燕俗謂亡為無(水經注引風俗地理記)

　　承音懲蓋楚言(左𫝊哀四年注　疏云承懲音相近蓋是楚人之言聲轉而字異耳)

　　徐者皆共之辭也關東語(成十五年公羊傳注)

　　齊人名求得為得來(隱五年公羊傳何休云作登來者其言大而急由口授也)

　　江東呼厭極為罄(郭注釋詁　説文罄器中空也)

　　齊魯以至為資齊西偏以是為祈(禮記緇衣注)

　　齊人以常為終古(考工記注)

　　青徐人言厚曰後(釋名)

　　青徐人言立曰偉(釋名)

　　楚人名住曰傺(王逸離騷經章句)

　　楚人謂多為夥(史記陳勝世家　説文云齊謂多為夥)

　　秦以市買多得為夃(説文)

　　自關以西物大小不同謂之㑾(説文余招切)

　　去掌物也關西呼為弆東人輕言為去(左昭十九年疏)

　　楚人謂牢為霤(許慎淮南子本經訓注)

　　楚人為躓為蹟(許慎淮南子説山訓注)

　　楚人名命為曹(許慎淮南子説林訓注)

　　煖江東通言燠(郭注釋言)

　　益江東通言増(郭注釋言爾雅増益也)

　　藏江東通言挾(郭注釋言　爾雅挾藏也疏云史記有挾書之律)

　　江東呼大為駔(郭注釋言)

　　逮荆楚人皆云遝(郭注釋言遝音沓疏云亦謂相及)

　　關東曰逆關西曰迎(説文)

　　楚人名火曰燥齊人曰燬呉人曰􁉀(詩汝墳釋文　郭注釋言云燬齊人
語)

　　呉楚間謂火滅為熸(襄二十六年及昭二十三年左𫝊集解)

　　樵之齊人語(桓七年公羊傳注　𫝊云焚之者何樵之也)

　　南陽名穿地為竁(周禮小宗伯注)

　　河東謂治道為繇道(許慎淮南子精神訓注)

　　河朔方言謂沸溢為涾(説文)

　　揚豫以東謂瀉為吐(釋名)

　　物叢生曰苞齊人名曰稹(爾雅釋言疏引孫炎)

　　泰山平原所樹立物為甾博立梟棊亦為菑(考工記輪人注)

　　東方人以物揷地皆為倳(史記陳餘列傳集解引李奇)

　　江東呼刻斷物為契斷(郭注釋詁)

　　自關以西凡取物之上者為撟捎(説文)

　　拓拾也陳宋語(説文)

　　㩃拔取也南楚語(説文)

　　蜀人言摋曰𣙗(考工記輪人注)

　　汝潁之間謂致力於地曰圣(説文)

　　呉楚俗謂牽引前却為根格(漢書灌夫𫝊注)

　　西州人謂績為緝(詩東門之池釋文)

　　荆沔之間以濯為渜(儀禮喪服傳注疏云豫州人語)

　　楚人曰漚齊人曰涹(考工記㡛氏注)

　　無垢加功曰潄去垢曰浣齊人語也(莊三十一年公羊𫝊注)

　　燕俗名湯熱為觀(周禮司爟注)

　　燒薫自香楚人謂之薫燧(許慎淮南子説山訓注)

　　汝南名收芌為叔(説文)

　　齊謂舂曰□讀若膊(説文匹各切)

　　河間以比煮穜麥賣之名曰逢(周禮籩人注)

　　鹽官入水取鹽為掊(説文)

　　魝楚人謂治魚也讀若鍥(説文古屑切)

　　悈者狂也齊人語(桓五年公羊𫝊注)

　　瘠病也齊人語(莊二十年公羊𫝊注)

　　僂疾也齊人語(莊二十四年公羊傳注)

　　江東呼病曰瘵東齊曰瘼(郭注釋詁)

　　齊人謂瘠為□(郭注釋言　説文齊人謂􁁺脙也)

　　烕齊人語也(詩正月釋文)

　　齊人名疾為蹙(考工記國有六職注)

　　楚人謂藥毒曰痛瘌朝鮮謂藥毒曰癆(説文)

　　青徐謂癬為徙(釋名)

　　三輔謂憂愁靣省瘦曰嫶冥嫶冥猶嫶妍也(漢書外戚𫝊注引晉
灼)

　　累累從君而死齊人語也(桓二年公羊傳注)

　　殈裂也今齊人語有殈者(禮記樂記注)

　　齊人名手足掔為骹(考工記弓人注)

　　齊人謂無髮為秃楬(禮記明堂位注)

　　桂林之間謂短為矲矮(周禮典同釋文)

　　江南謂吃為喋(集韻　去涉切音□)

　　益州鄙言人盛諱其肥謂之䑋(説文)

　　齊謂黒為黸(説文)

　　許北人呼為黶子呉楚謂之誌(史記髙紀正義)

　　益梁之州謂聾為䏁秦晉聴而不聞聞而不達謂之䏁
(説文作亥切)

　　兩足不能相過齊謂之綦楚謂之踙衛謂之輒(榖梁昭二十年
傳)

　　踊豫也齊人語若關西言進矣(僖十年公羊傳注)

　　楚人謂寐曰㝱(説文)

　　寣卧驚也一曰小兒號寣寣一曰河内相􁏝也(説文)

　　關西俗謂得杖呼及小兒啼呼為呼瓝(漢書田蚡傳注引晉灼)

　　秦晉謂好曰娙南楚之外謂好曰嫷呉楚之間謂好曰
娃(説文)

　　北土名彊直為懻中(顔師古注漢書地理志)

　　冀州人謂懦弱為孱(史記陳餘列傳集解引孟康)

　　齊俗以不知為􁀫(漢書儒林傳如淳注)

　　詐卒也齊人語也(僖三十二年公羊𫝊注)

　　江湖之間謂小兒多詐狡猾為無賴(史記髙紀集解引晉灼)

　　益梁曰謬欺天下曰譎(説文)

　　呉人罵楚人曰傖(漢書賈誼傳注引晉灼)

　　楚謂小兒嬾䭆(説文尼厄切)

　　燕代東齊謂信曰訦齊楚謂信曰訏(説文　訦是吟切)

　　行過無禮謂之化齊人語也(桓六年公羊傳注)

　　三輔謂輕財者為□(説文　徐鍇曰普丁切)

　　燕人言躁撡善趨者謂之訬(許慎淮南子修務訓注)

　　河内之北謂貪曰惏(説文)

　　楚人謂恨不得為柸治(許慎淮南子道應訓注)

　　楚人以精進為精揺澤濁為畛挈(許慎淮南子要畧注)

　　楚人為慚曰㥏(説文　又云青徐謂慚曰㥏)

　　齊人予妻婢姦曰姘(説文引漢律)

　　齊人謂生子曰娩(思𤣥賦注引纂要)

　　南陽人謂抱小兒為雍樹(史記夏侯嬰列傳集解引蘓林)

　　朝鮮謂兒泣不止曰咺秦晉謂兒泣不止曰唴楚謂兒
泣不止曰噭咷宋齊謂兒泣不止曰喑(説文)

　　楚人謂啼極無聲為嗄(莊子庚桑楚注)

　　號江東皆言謼(郭注釋言)

　　東齊呼息為呬(郭注釋詁　説文云東夷謂息為泗)

　　楚東謂相笑為咍(呉都賦注　王逸九章章句楚人謂相啁笑曰咍)

　　楚人謂跳躍曰蹠(説文)

　　南陽謂大呼曰咦(説文)

　　楚人謂倨為倦(許慎淮南子道應訓注)

　　楚謂疾行為逞(説文)

　　䢐徃也齊語(説文)

　　呉楚謂瞋目顧視曰眮海岱之間謂眄曰睎江淮之間
謂眄曰瞷南楚謂眄曰睇(説文　眄邪視也秦語)

　　南楚謂相駑曰獡讀若愬(説文式略切)

　　海岱之間謂相汙曰㶄(説文余亷切)

　　楚潁之間謂憂曰□(説文力至切)

　　陳楚謂懼曰悼(説文)

　　陳留人語恐言憺之(漢書李廣傳注引李奇)

　　汝南人有所恨曰㛴(説文)

　　怒遷怒齊人語(莊四年公羊傳注)

　　汝南謂飲酒習之不醉為漊(説文力主切)

　　江東通呼相愛為憐(郭注釋詁)

　　江東通謂語為行(郭注釋詁)

　　楚人曰諈秦人曰諉(郭注釋言)

　　庾氏云齊人謂之差訐崔氏云北海人謂相激之事為
掉磬隱義云齊人謂相詨訐為掉磬(禮記内則疏)

　　西方人以反間為偵(史記淮南王列傳集解引孟康　漢書作詗)

　　脰脛也齊人語(莊十一年公羊傳注)

　　齊人謂之顙汝南淮泗之間曰顔(史記髙紀集解引應劭)

　　額鄂也有垠鄂也故幽州人則謂之鄂也(釋名)

　　䑍在頤纓理之中也青徐謂之脰(釋名)

　　秦晉謂細腰為嫢(説文)

　　朝鮮謂盧童子曰盱(説文)

　　蜀謂母曰姐淮南謂之社(説文)

　　江淮之間謂母曰媞(説文)

　　江東呼母為恀(郭注釋言)

　　幽州及漢中皆謂老嫗為媪(史記髙紀集解引文穎)

　　楚人謂寡婦為霜(説文)

　　周人謂兄曰□(説文)

　　青徐人謂兄為荒(釋名)

　　常山人謂伯為穴(許慎淮南子地形訓註)

　　楚人謂姊為􁂆(説文引賈侍中説)

　　古謂之娣姒今關中俗呼為先後呉楚俗呼為妯娌音
軸里(師古注漢書郊祀志)

　　青徐人謂長婦曰稙長禾苗先生者曰稙取名於此荆
豫人謂長婦曰熟熟祝也祝始也(釋名)

　　女青徐州曰娪娪忤也始生時人意不喜忤忤然也(釋名)

　　西方謂亡女壻為􁀫女壻(漢書楚元王傳注引孟康)

　　東齊壻謂之倩(説文)

　　江東人呼同門為僚壻(郭注釋親)

　　宋魯之間名結婚姻為兄弟(僖二十五年公羊傳注)

　　關中俗婦呼舅為鍾(漢書廣川王傳注)

　　江淮間謂士曰武(許慎注淮南子覽㝠訓　又齊俗訓注楚人謂士為武史記集解徐廣亦
云江淮問謂士曰武見淮南王列傳)

　　北道名禾主人曰私主人(説文)

　　楚人名巫為靈子(王逸九章章句)

　　汝南平輿縣里門曰閈(説文)

　　關西謂榜曰篇(説文)

　　三輔間名棟曰極(漢書天文志注引李奇　鄒陽傳注引孟康云西方人謂屋梁為極薛綜
西京賦注三輔名梁為極)

　　齊魯謂榱為桷(左傳釋文引字林)

　　□仰也從人在厂上一曰屋梠也秦謂之桷齊謂之□
(説文魚毁切)

　　秦名為屋椽周謂之榱齊魯謂之桷(説文)

　　齊謂之檐楚謂之梠(説文)

　　桱桯也東方謂之蕩(説文)

　　楚人謂中庭為壇(許慎淮南子説林訓注)

　　轔户限楚人謂之轔(許慎淮南子説林訓注)

　　凡無髙下有絶加躡板曰棓齊人語(成二年公羊傳注)

　　楹亭也齊魯讀曰輕輕勝也孤立獨處能勝任上重也
(釋名)

　　大屋曰廡并冀人謂之庌庌正也屋之正大者也(釋名)

　　齊魯謂庫曰舍(釋名)

　　籬離也青徐曰椐椐居也居於中也(釋名)

　　水上有橋徐泗間以為圯(水經注　史記留侯世家集解徐廣曰圯橋也東楚謂之
橋索隱李奇曰上下邳人謂橋為圯説文亦云東楚謂橋為圯)

　　瓴甋㼾甎也江東呼瓴甓(郭注釋器)

　　秦謂之杇關東謂之槾(説文)

　　楚謂之聿呉謂之不律燕謂之弗(説文　郭注釋器云蜀人呼筆為不律)

　　潁川人名小兒所書寫為笘(説文　折竹□也失廉切又云籥書僮竹笘也)

　　楚人名結草折竹卜曰篿(王逸離騷經章句)

　　齊魯之間名門户及藏器之管曰籥(文選鮑照升天行李善注引鄭𤣥易
緯注)

　　楚人謂扇為箑(許慎淮南子精神訓注)

　　翣扇楚人謂之翣(許慎淮南子説林訓注釋名云齊人謂扇為翣)

　　襬關東人呼裙也(玉篇彼皮切)

　　東南人謂鑿木空中如曹謂之牏(漢書萬石君傳注引孟康)

　　緡江東謂之綸(郭注釋言)

　　罛最大罟也江東云(郭注釋器)

　　江南呼緵罟為百囊網(詩九罭釋文　郭注釋器玉九罭今之百囊罟是亦謂之□江
東謂之緵)

　　關東言綆為餅(考工記輪人注鄭司農)

　　齊人謂棺束為緘繩(禮記喪大記注)

　　齊人言斧椹為椹(周禮□師注)

　　齊人謂柯斧柄為椑(考工記廬人注)

　　齊人謂椎為終葵(周禮玉人注　説文椎齊謂之終葵)

　　陳楚謂櫝為柹(説文)

　　白茅苫江東呼為蓋(郭注釋器)

　　北方謂薄為曲(史記絳侯世家索隱引韋昭　許慎注淮南子時則訓青徐謂之曲)

　　兖州小武為甀幽剡曰瓦(許慎淮南子汜論訓注)

　　東萊人以蛤灰為义灰(周禮掌蜃注)

　　關東俗器物一再漆者謂之捎漆捎即髤聲之轉重耳
今關西俗云黒髤盤朱髤盤(史記貨殖列傳正義漢書外戚傳師古注)

　　齊魯謂四齒杷為欋(釋名)

　　鋤助也齊人謂其柄曰橿橿然正直也(釋名)

　　臿鏵也青州謂之鏵三輔謂之□(許慎淮南子精神訓注)

　　㭒臿也一曰徙木輦齊人語也(説文)

　　枷柫也淮南謂之柍(説文)

　　㭉兩刃臿也宋魏曰㭉(説文)

　　關東謂之槌關西謂之㭙栚槌之横者也關西謂之㯢
(説文)

　　北方人名匕曰匙(漢書地理志注引蘓林)

　　桃謂之㰱讀如或舂或枕之枕字或作桃者秦人語也
此二匕者皆有淺升狀如飯槮(儀禮有司徹注)

　　櫌三輔謂之檯(許慎淮南子汜論訓注)

　　庾江淮之間曰籔(儀禮聘禮注)

　　萊易之間刈稻聚把名曰筥(儀禮聘禮注)

　　秦謂筥曰□飯筥也受五升陳留謂飯帚曰䈰一曰飯
器容五升一曰宋魏謂箸筩為䈰(説文)

　　齊人畚謂之鍾(宣六年公羊傳注)

　　齊人名小甖為儋受二斛(漢書蒯通傳注引應劭)

　　江淮人謂一石為一擔(後漢書韋彪傳注)

　　東海樂浪人呼容十二斛者為鼓(禮記曲禮疏引隱義)

　　瓿甊小甖長沙謂之瓵(郭注釋器)

　　河東北界人呼小石甖受二石所曰服匿(漢書蘓武傳注引晉灼)
鹽官三斛為一□(説文)

　　北方以二十兩為鋝(説文　考工記冶氏注今東萊稱)

　　鬵凉州呼鉹(郭注釋器)

　　秦名土釜曰􁙿讀若過(説文古禾切　禮記内則注齊人呼土釜為牟)

　　江淮之間謂釜曰錡(説文)

　　篝笿也可熏衣宋楚謂竹篝(説文)

　　楚人謂刃頓為銖(許慎淮南子齊俗訓注)

　　長劍楚人名曰長鋏(王逸楚辭九章章句)

　　洛陽名弩曰弰(説文)

　　秦晉之間謂之孑或謂之鏕呉揚之間謂之伐東齊秦
晉之間其大者謂之曼胡其曲者謂之句孑(考工記冶氏疏)

　　南方人呼翦刀為劑刀(郭注釋言)

　　江南謂刀擊為刜(左昭二十六年疏)

　　自江而南呼犂刀為錧(爾雅釋樂疏引字林)

　　鏑齊人謂之鏃鏃族也言其所中皆族滅也關西曰釭
釭鉸也言有交刃也其旁曰羽齊人曰衛所以導衛矢
也(釋名)

　　􁗂􁙩鞾之缺前壅者胡中所名也􁗂􁙩猶連獨足直前
之言也(釋名)

　　齊人言鐵椹(周禮圉師注)

　　九江謂鐵曰鍇(説文　又史記功臣表索隱引三蒼)

　　鄭人謂玉未理者璞(戰國秦䇿)

　　南楚謂襌衣曰􁙒(説文徒叶切)

　　荆州謂襌衣曰布䙱(釋名)

　　􁖒楚謂無縁衣也(説文)

　　䘽衣縷也齊人謂之攣(郭注釋器)

　　薉貉中女子無絝以帛為脛空用絮補核名曰繜衣狀
如襜褕(説文)

　　楚人謂袍為短(許慎淮南子齊俗訓注)

　　齊人謂如衫而小袖曰侯頭侯頭猶言解瀆臂直通之
言也(釋名)

　　𢎞農謂帬帔(説文)

　　□草雨衣秦謂之萆(説文穌禾切)

　　綃頭齊人謂之㡋言㡋歛髮使上從也(釋名)

　　巴蜀名頭上巾為冐絮(史記絳侯世家集解晉灼引巴蜀異物志)

　　滕薛名蔮為頍(儀禮士冠禮注)

　　簂恢也恢廓覆髮上也魯人曰頍頍傾也著之傾近前
也齊人曰幌飾形貌也(釋名)

　　鞞蔽也齊人謂之巨巾田家婦女出自田野以覆其頭
故因以為名也(釋名)

　　沛國人謂反紒為䯤(周禮弁師注)

　　齊人謂韋屨曰扉(釋名)

　　紛帨拭物之巾也今齊人有言紛者(禮記内則注)

　　楚謂大巾曰􁋠(説文撫文切)

　　江東謂帳為幬(郭注釋訓)

　　呉人解衣相被謂之緡(説文)

　　東齊謂布帛之細曰綾(説文)

　　河東名帛為幣(禮記曲禮注)

　　楚人名命為曹今俗間以始織布繫著其旁謂之曹布
(許慎淮南子説林訓注)

　　凡布細而疎者謂之繐南陽有鄧繐(儀禮喪服傳注)

　　麤麻枲雜履之名也南楚江淮間通謂之麤(顔師古急就章注
王應麟補注云麤黄本作蔍蔍即麤字□麤古蓋通用釋名云齊人云搏腊摶腊猶把作麤貌也荆州人
曰麤麻韋草皆同名麤措也言所以安措足也)

　　齊人名小兒被為禘(詩斯干釋文)

　　楚人名被為扈(王逸離騷經章句)

　　筍者竹箯一名編輿齊魯以北名之曰筍(文十五年公羊傳注)

　　輈小車轅冀州以此名之云爾(僖元年公羊傳注)

　　容謂幨車山東謂之裳帷(周禮巾車注)

　　東郡謂廣轍車為柳(史記季布𫝊集解引服䖍)

　　淮陽名車穹隆轒(説文)

　　齊人謂車枕以前曰縮言局縮也兖冀曰育御者坐中
執御育育然也(釋名)

　　輞關西曰輮言曲輮也(釋名)

　　關中謂紂曰緧(考工記輈人注)

　　舟中牀以薦物者曰笭南方人謂之笭突言濕漏之人
突然從下過也(釋名)

　　三百斛曰􁉆􁉆貂也貂短也江南所名短而廣安不傾
危者也(釋名)

　　綄候風也楚人謂之五兩(許慎淮南子齊俗訓注)

　　南方人謂整船向岸曰儀(漢書項羽𫝊注引如淳)

　　稻沛國呼稌(郭注釋草)江東呼􁋣(説文　又稬字注沛國謂稻曰稬)

　　江東呼粟為粢(郭注釋草)

　　糧江東通言粻(郭注釋言)

　　河北人呼食為粲(郭注釋言)

　　齊人謂穅為相(禮記樂記注)

　　齊謂麥䅘也(説文)

　　京師人謂麄屑為紇頭(史記陳丞相世家集解引晉灼)

　　陳留謂䭈為鬻(説文桑谷切)

　　凉州謂鬻為□(説文莫結切)

　　周謂之饘宋謂之餬(説文)

　　陳楚間相謁食麥飯曰餥楚人相謁曰飵秦人謂相謁
而食麥曰䭡䭓(説文)

　　周人謂餉曰饟(説文)

　　餌而也相黏而也兖豫曰溏浹就形名之也(釋名)

　　紀莒之間名諸為濫(周禮漿人疏　言諸者非一之義)

　　秦人溲曰􁊍齊人滑曰瀡(周禮内則注)

　　周謂潘曰泔(説文古三切)

　　滓澱也江東呼垽(郭注釋器)

　　宋魯人皆謂汁為瀋(釋名　左𫝊哀二年釋文北土呼□為瀋)

　　齊人名浩酒曰滌(周禮司尊彛注)

　　齊人名麴􁎝曰媒(周官媒氏注􁎝魚列反　顔師古注漢書齊人名麴餅曰媒)

　　江南謂酢母為□(説文奴禮切)

　　關東謂酢曰酸(説文)

　　東方謂之㡿西方謂之鹵(説文　又云河内謂之□沛人言若□)

　　齊人謂豉聲如嗜(釋名)

　　齊人名全菹為芋(儀禮喪服傳注)

　　江東呼麋鹿之屬通為肉(郭注釋器)

　　河間名豚脅聲如鍜鎛(周禮醢人注)

　　楚人名羮敗曰爽(王逸招魂章句)

　　益州人有將鹿肉畜之􁍈爛謂之鹿􁍈(禮記内則疏)







　　續方言卷上

　　欽定四庫全書

　　續方言卷下

　　原任編修杭世駿撰

　　天豫司兖冀以舌腹言之天顯也在上髙顯也青徐以
舌頭言之天垣也垣然髙而逺也(釋名)

　　風兖豫司横口合脣言之風汜也其氣博汜而動物也
青徐言風踧口開脣推氣言之風放也氣放散也(釋名)

　　南陽謂霖􁚀(説文銀箴切)

　　齊人謂靁為霣一曰雲轉起也(説文于敏切)

　　螮蝀江南呼雩(郭注釋天)

　　江東呼夏月暴雨為涷雨(郭注釋天　李善思𤣥賦注巴郡謂暴雨為涷雨)

　　南陽人呼雨止為霽(郭注釋天)

　　荆楚人呼牽牛星為檐鼓(郭注釋天)

　　三輔謂日出清濟為晏(史記今上本紀集解引如淳)

　　齊人謂凉為惠(釋名)

　　齊魯之間謂祭為墮(儀禮既夕注疏云齊南魯北)

　　膢楚俗以二月祭飲食也一曰祈榖食新曰離膢(説文)

　　呉人謂祭曰餽(説文)

　　秦人謂㰱為桃(儀禮有司徹注)

　　楚人謂卜問吉凶曰□讀若贅(説文)

　　江東呼獵為獠(郭注釋天)

　　呉謂善伊謂稻緩(襄五年榖梁傳善稱呉地)

　　狄人謂賁泉失台(昭五年榖梁傳賁泉魯地)

　　中國曰大原夷狄曰大鹵(昭元年榖梁傳)

　　冀部名狄為狄鞮(禮記王制注)

　　呉越謂之瀨中國謂之磧(漢書武紀注引臣瓚)

　　齊魯謂道多為逵師(釋名)

　　南陽冠軍樂鄉數道交錯俗呼之五劇鄉(郭注釋宫)

　　河東以東西為阡南北為陌(史紀秦本紀集解)

　　三輔謂山陵間曰衍(史記封禪書集解引李奇)

　　北方謂地空因以為土穴為□户(説文)

　　江東呼初耕地反草為菑(郭注釋地)

　　江東呼地髙堆者敦(郭注釋丘)

　　隈江東呼為浦隩(郭注釋丘)

　　陳留人謂舉田為祇(漢書刑法志注引蘓林)

　　埽地曰墠齊俗名之云爾(宣十七年公羊𫝊注)

　　秦謂阬為□(説文)

　　秦謂陵阪曰坁(説文　漢書揚雄𫝊注巴蜀人名山旁堆欲墮落曰汦宋祁曰何承天亦云)

　　趙魏謂陌為㽘(説文)

　　楚人謂冢為琴(水經注　六安縣都陂中有大冢民傳曰公琴者即臯陶冢也)

　　山形狹長者荆州謂之巒(郭注釋山)

　　河中呼水中沙堆為潬(郭注釋水)

　　冀州凡水大小皆謂之河(漢書司馬相如傳注引文頴)

　　青州謂澤有草為菹(趙岐孟子注)

　　楚人名潣曰潭(王逸九章章句)

　　楚人名澤中為夢中(王逸招魂章句)

　　楚人名池澤中曰瀛(王逸招魂章句)

　　兖州人謂澤曰掌(釋名)

　　堁土塵楚人謂之堁(許慎淮南子説林訓注)

　　徐州人謂塵土為蓬塊呉人曰拔跌(博物志)

　　葥王蔧江東呼之曰落帚(郭注釋草)

　　果臝之實栝樓齊人呼之為天𤓰(郭注釋草)

　　茢薽豕首江東呼豨首(郭注釋草)

　　蒧寒漿江東呼曰苦蒧(郭注釋草)

　　蒡似蘇有毛江東呼為隱荵(郭注釋草)

　　蘧蔬似土菌生菰草中今江東啖之甜滑音同氍㲣(郭注
釋草)

　　蓫薚馬尾關西亦呼為薚江東為當陸(郭注釋草)

　　藬牛蘈江東呼牛蘈(郭注釋草)

　　芨堇草即烏頭也江東呼為堇(郭注釋草)

　　菌地蕈也似蓋今江東名為土菌亦曰馗厨(郭注釋草)

　　芐地黄一名地髓江東呼芐(郭注釋草)

　　拔蘢葛似葛蔓生有節江東呼為龍尾亦謂之虎葛(郭注
釋草)

　　菤耳亦云胡枲江東呼為常枲或云苓耳(郭注釋草)幽州謂
之爵耳(陸璣詩疏　許慎淮南子覽冥訓注云葈耳幽冀謂之檀菜雒下謂之胡葈)

　　蕨江西謂之虌(郭注釋草)

　　藨即莓也今江東呼為藨莓(郭注釋草)

　　芣苢江東呼為蝦蟆衣(郭注釋草)幽州人謂之牛舌草(陸璣詩疏)
綿馬羊齒草細葉葉羅生而毛有似羊齒今江東呼為
鴈齒(郭注釋草)

　　齊人名蒨為靺鞈(儀禮士冠禮注　毛詩疏云鄭駁異義靺草名齊魯之間言靺鞈聲如茅
蒐字當作靺陳留人謂之蒨是古人謂蒨為茅蒐讀茅蒐其聲為靺鞈)

　　茹蘆一名地血齊人謂之茜徐州人謂之牛蔓(陸璣詩疏)
葑蔓菁也陳宋之間謂之葑(禮記坊記注)幽州人或謂之芥
(陸璣詩疏)

　　楚謂之蘺晉謂之䖀齊謂之茝(説文)

　　楚謂之葍秦謂之藑(説文)葍幽州人謂之燕䔰(陸璣詩疏)

　　菖蒲益州云􁗾(説文)

　　楚謂竹皮曰箬(説文)

　　木槿齊魯之間謂之王蒸(陸璣詩疏)

　　白蒿一名游胡北海人謂之旁勃(陸璣詩疏)

　　青蒿荆豫之間汝南汝隂皆曰□(陸璣詩疏)荆楚之間謂蒿
為□(孫炎注釋草)

　　菲幽人謂之芴爾雅又謂之葸菜今河内人謂之宿菜
(陸璣詩疏)

　　漢中小爪曰瓞(舍人注釋草)

　　雚芄一名蘿藦幽州人謂之雀瓢(陸璣詩疏)

　　天門冬一名顛勒麥門冬秦名羊韭齊名愛韭楚名馬
韭越名羊蓍一名禹葭一名禹餘糧(爾雅疏引本草)

　　宋衛之間謂華僷(説文)

　　齊謂芌為莒(説文)

　　江東呼華為荂(郭注釋草)

　　草冬生不死者楚人名之曰宿莽(王逸離騷經章句又九章章句楚人名
冬生草曰宿莽)

　　䔖楚謂之芰秦謂之薢茩(説文　字林楚人名蔆曰芰郭注釋草云䔖關西謂之薢
茩　王逸離騷經章句芰䔖也秦人曰薢茩)

　　莕接余江東食之亦呼莕(郭注釋草)

　　莤蔓于多生水中一名軒于江東呼莤(郭注釋草)

　　西方人呼蒲為莞蒲江東謂之苻離西方亦名蒲中莖
為蒚(郭注釋草)

　　荷别名芙蓉江東呼荷(郭注釋草　疏云北方人便以藕為荷亦以蓮為荷蜀人以藕
為茄或用其母為華名或用根子為母葉號此皆名相錯習俗傳誤失其正體者也)

　　莙似薻葉大江東呼為馬薻(郭注釋草)扶風人為之藻聚(陸璣
詩疏)

　　萍江東謂之薸(郭注釋草)

　　蒹似萑而細髙數尺江東呼為薕(郭注釋草　陸璣云薍或謂之荻至秋堅
成則謂之萑其初生三月中其心挺出其下本大如箸上鋭而細揚州人謂之馬尾)

　　菼似葦而小實中江東呼為烏蓲(郭注釋草　陸璣云青徐人謂之薕兖州
遼東通語也)

　　江東呼蘆筍為□(郭注釋草)

　　江東呼藕經緒如指空中可啖者為茇茭(郭注釋草)

　　茆江南人名之曰􁃇菜(詩思樂釋文引鄭小同)

　　雞頭水中芡幽州謂之鴈頭(許慎淮南子説山訓注)

　　蔐苗荻秀楚人謂之蔐蔐讀敵戰之敵幽冀謂之荻苕
也(許慎淮南子説林訓注)

　　荆州曰梅揚州曰柟(孫炎注釋木)

　　杻似棣材中車輞關西呼杻子一名土橿(郭注釋木)汲山下
人或謂之牛筋或謂之檍(陸璣詩疏)

　　栵江東呼為栭栗(郭注釋木)

　　南人呼桂厚皮者為木桂(郭注釋木)

　　江東呼櫐為藤似葛而麤大(郭注釋木)

　　欇今虎豆纒蔓林樹而生莢有毛刺今江東呼為㯿欇
(郭注釋木)

　　江東呼棗大而鋭生者為壺壺猶瓠也(郭注釋木)

　　唐棣似白楊今江東呼夫栘(郭注釋木)

　　檟一名荈蜀人名之苦荼(郭注釋木)

　　棧木橿木也江東呼木觡(郭注釋木)

　　莍萸子聚生成房貌江東亦呼莍(郭注釋木)

　　秦人謂柞櫟為櫟河内人謂木蓼為櫟(陸璣詩疏)

　　青齊沇冀謂木細枝曰􁚁(説文)

　　江南橦材其實謂之柍(説文)

　　三輔人謂休華樹下為茠楚人樹上大本小如車蓋狀
如越(許慎淮南子精神訓注)

　　關中俗謂桑榆孽生為葆(史記天官書集解引如淳)

　　螗一名蝘虭青徐人謂之螇螰(陸璣詩疏)三輔以西為蜩梁
宋以東謂蜩為蝘(舍人注釋蟲)俗呼為胡蟬江南謂之螗蛦
蠽江東呼為茅截(郭注釋蟲)

　　蠰江東呼為齧髮(郭注釋蟲)

　　蜉蝣一名渠略南陽以東曰蜉蝣梁宋之間曰渠略(舍人
注釋蟲)

　　蛂田蟲也大如虎豆緑色今江東呼黄蛢(郭注釋蟲)

　　蟋蟀楚人謂之王孫幽人謂之趣織(陸璣詩疏)

　　今人謂蝗子為螽子兖州人謂之螣(陸璣詩疏　許慎淮南本經訓注蛩
兖州謂之螣)

　　蜇螽幽州人謂之蝽箕蝽箕即蝽􁉷蝗類也土螽一名
蠰谿今謂之土□江南呼虴蛨又名蚱蜢(陸璣詩疏)

　　螼蚓江東呼寒蚓(郭注釋蟲)

　　蟷蜋有斧蟲江東呼為石蜋(郭注釋蟲)

　　虹蛵或曰即蜻蚙也江東呼狐梨(郭注釋蟲)

　　青州人呼蛓為蛅蟴(郭注釋蟲)

　　螒如蝗而斑色毛翅數重其翅正赤幽州人謂之蒲錯
(陸璣詩疏)

　　齊人呼螘為蛘(郭注釋蟲)

　　䵹鼄江東呼為蝃蝥(郭注釋蟲)

　　蠭飛蟲螫人者其形大在地中作房而啖其子者名土
蠭又名馬蠭今荆巴間呼為蟺其形差小在樹上作房
者名木蠭亦食其子(説文)

　　蠨蛸一名長脚荆州河南人謂之喜母幽州人謂之親
客(陸璣詩疏)

　　螲蟷似䵹鼄在穴中有蓋今河北人呼蛈蝪(郭注釋蟲)
镻蝮屬大眼最有毒今淮南人呼蝁子(郭注釋魚)

　　江淮以南曰蝮江淮以北曰虺(舍人注釋魚)

　　江東呼兩頭蛇為越王約髮亦名弩弦(郭注釋地)

　　齊謂蛭曰蟣(説文)

　　汝南名蠶盛曰卙(説文)

　　秦謂蟬蜕曰蛩(説文)

　　秦晉謂之蜹楚謂之蚑(説文)

　　益州部謂螾場曰坥(説文)

　　鱣江東呼為黄魚(郭注釋魚)

　　江東通呼鮎為鮧(郭注釋魚)

　　鮂即白鯈魚江東呼為鮂(郭注釋魚)

　　青州呼小鱺為鮵呼蝦魚為鰝(郭注釋魚)

　　鱦小魚江東亦呼魚子未成者為鱦(郭注釋魚)

　　鮪益州人謂之鱣鮪大者為王鮪小者為鮛鮪一名鮥
東萊遼東人謂之尉魚或謂之仲明(陸璣詩疏)建平人呼鮥
子(郭注釋魚)

　　鯦海魚也今江東呼其最大長三尺者為當魱(郭注釋魚)鱊
鮬鱖鯞小魚也似鮒子而黒俗呼為魚婢江東呼為妾
魚(郭注釋魚)

　　江東呼魴魚為鯿一名魾(郭注釋魚)

　　江東呼水中蛭蟲入人肉者為蟣(郭注釋魚)

　　比目魚江東又呼為王餘魚(郭注釋地)

　　鼁􁊵蟾諸似蝦蟆居陸地淮南謂之去蚊(郭注釋魚)

　　齊魯之間謂鼃為蟈(周禮蟈氏注)

　　江東呼蚌長而狹者為蠯(郭注釋魚)

　　攝龜小龜也腹甲曲折解能自張閉好食蛇江東呼為
陵龜(郭注釋魚)

　　鮺藏魚也南方謂之黔北方謂之鮺(説文)

　　蚚馬蚿也幽冀謂之秦渠蚚讀奚徑之徑(許慎淮南子時則訓注)
螭若龍而黄北方謂之地螻(説文)

　　蛤秦謂之牡厲(説文)

　　小鳩一名䳕鳩幽州人或謂之鷱瞗梁宋之間謂之佳
揚州人亦然(陸璣詩疏)

　　鶌鳩似山鵲而小短尾青黒色多聲今江東亦呼為鶻
鵃(郭注釋鳥)

　　鳲鳩今之布榖也江東呼為穫榖(郭注釋鳥)梁宋之間謂布
榖為鴶鵴一名擊榖一名桑鳩(陸璣詩疏)

　　鷑鳩小黒鳥鳴自呼江東名為烏鵙(郭注釋鳥)

　　瞗鳩鵰類今江東呼之為鶚(郭注釋鳥)幽州謂之鷙(陸璣詩疏)
江東呼鵂鶹為鵋䳢亦謂之鴝鵅(郭注釋鳥)

　　鴗小鳥也青似翠食魚江東呼為水狗(郭注釋鳥)

　　鷚大如鷃雀色似鶉好髙飛作聲今江東名之曰天鷚(郭注釋鳥)

　　鵅水鳥也似鶂而短頸腹翅紫白背上緑色江東呼烏□(郭注釋鳥)

　　舒鴈今江東呼􁉯(郭注釋鳥)

　　鷣鷂也江東呼之為鷣善捉雀因名云(郭注釋鳥)

　　鳭鷯江東呼蘆虎似雀青斑長尾(郭注釋鳥)

　　䳭鴒頸下黒如連錢杜陽人謂之連錢(陸璣詩疏)

　　鸒斯鴉烏也小而多羣腹下白江東亦呼為鵯鳥(郭注釋鳥)
秦謂之雅(説文)

　　鴽䳺也青州呼鴾母(郭注釋鳥)

　　燕燕齊人呼鳦(郭注釋鳥　説文齊魯謂之乙取其鳴自呼)

　　鴟鴞幽人或謂之鸋鳺或曰巧婦或曰女匠關東謂之
過羸關西謂之桑飛或謂之韈雀或曰巧女(陸璣詩疏)
鸍似鴨而小長尾背上有文今江東亦呼為鸍(郭注釋鳥)
鴢似鳬脚近尾略不能行江東謂之魚鵁(郭注釋鳥)

　　黄鳥黄鸝留也或謂之黄栗留幽州人謂之黄鸎一名
倉庚一名商庚一名鵹黄一名楚雀齊人謂之搏黍(陸璣
詩疏)

　　鷏似烏􁆛而大黄白雜文鳴如鴿聲今江東呼為蚊母
俗説此鳥常吐蚊因以名云(郭注釋鳥)

　　伊洛而南素質五彩皆備成章曰翬江淮而南青質五
彩皆備成章曰鷂南方曰􁀂東方曰鶅北方曰鵗西方
曰鷷(爾雅釋鳥)

　　鷺齊魯之間謂之舂鉏遼東樂浪呉揚人皆謂之白鷺
(陸璣詩疏)

　　自關而西謂梟為留離(陸璣詩疏)

　　隼鷂屬也齊人謂之擊征或謂之題肩或謂之雀鷹(陸璣
詩疏　儀禮大射儀注齊魯之間名題肩為正)

　　楚人命鴞曰服(史記賈生列傳　集解引荆州記云巫縣有鳥如雌雞其雄為鴞楚人謂之服)
鶬鴰也今關西呼為鴰鹿山東通謂之鶬鄙俗名為錯
落錯者亦言鶬聲之急耳又謂鴰將鴰鹿鴰將皆象其
鳴聲也(漢書司馬相如傳注)

　　雗雉今白□也江東呼白雗亦名白雉(郭注釋鳥)

　　鳥受食之處别名嗉今江東呼粻(郭注釋鳥)

　　江東呼雞少者曰僆(郭注釋畜)

　　鵻禮秦人謂之祀祝(許慎淮南子説林訓注)

　　楚人謂虎為菟(宣四年左傳　説文作烏䖘漢書叙傳作於檡)

　　豕子猪江東呼豨(郭注釋獸　漢書髙祖紀注鄧展曰東海人名豬曰豨許慎淮南本經訓
注楚人謂豕為豨)

　　漁陽呼豬大者為䝈(郭注釋畜)

　　鼰鼠身長須而賊秦人謂之小驢(爾雅釋獸)

　　江東呼貉為􁉉􁊙(郭注釋獸)

　　貔似虎或曰似熊一名執夷一名白狐遼東人謂之白
羆(陸璣詩疏)

　　羆關東呼曰貑羆(郭注釋獸)

　　魋如小熊竊毛而黄建平山中有此俗呼為赤熊(郭注釋獸)
鼬似鼦赤黄色大尾啖鼠江東呼為鼪(郭注釋獸)

　　鼫鼠形大如鼠頭似兔尾有毛青黄色好在田中食粟
豆關西呼為鼩鼠(郭注釋獸)

　　江東呼䭸馬為隲(郭注釋畜)

　　青州呼犢為□(郭注釋畜)

　　齊人謂麇為獐(考工記績人注)青州人謂之麕(陸璣詩疏)楚人謂麋
為麃(史記今上本紀集解引韋昭)

　　南越名犬獶獀(説文)

　　隴西謂犬子為猶(説文)

　　狒狒北方謂之吐嘍(周書王㑹説文作土螻)

　　夔一足越人謂之山繅(韋昭注國語)

　　南昌謂犬善逐菟草中為莽(説文)

　　臨淮人謂野猪所寢為橧(某氏注釋獸)

　　江東呼齝為齥名咽為齸(郭注釋獸)

　　三輔説牛蹄處為躅(漢書斑嗣傳音義)

　　周人謂鼠未腊者朴(戰國秦策)

　　秦人猶摇聲相近(禮記樂記注)

　　兖冀言歌聲如柯(釋名)

　　齊人言殷聲如衣(禮記中庸注)

　　其語助也齊魯之間聲如姬(尚書西伯戡黎疏引鄭𤣥注)

　　蜀人言摋曰𣙗(考工記輪人注引鄭司農)

　　齊人以獻為莎(周禮司尊彛注)

　　俗語斯白之字作鮮齊魯之間聲近(毛詩瓠葉箋)

　　汝潁言貴聲如歸徃之歸也(釋名)

　　周秦之人讀至為實(禮記雜記注)

　　獻讀為摩莎之莎齊語(周禮司尊彛注)

　　越人謂死曰札(周禮司闕鄭司農注)












　　續方言卷下

