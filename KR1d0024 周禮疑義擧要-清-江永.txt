#+TITLE: 周禮疑義擧要-清-江永
#+DATE: 2018-05-12 10:14:07
#+SOURCE: github.com/kanripo/KR1d0024 master f1f462f2                
欽定四庫全書　　　　經部四
　周禮疑義舉要　　　　禮類一(周禮之屬/)
　　提要
　　　　(臣/)等謹案周禮疑義舉要七卷
　　　國朝江永撰永字慎修婺源人是書融㑹鄭義
　　　　間立新説多中乎理其解考工記二卷尤見
　　　　専長在是書亦為最勝如經文六尺有六寸
　　　　之輪軹崇三尺有三寸也加軫與轐焉四尺
　　　　也今考軫圍尺一寸見於經文轐圍不著并
　　　　軫轐以求七寸之崇頗為難合鄭注未詳後
　　　　儒莫解永則謂軫方徑二寸七分有半自軸
　　　　心上至軫面總高七寸轂入輿下左右軌在
　　　　轂上須稍高容轂轉故轂上必有轐庋之轐
　　　　之圍徑無正文輈人當兎之圍居輈長十之
　　　　一方徑三寸六分輈亦在輿下庋輿者則兎
　　　　圍與當兎同可知軸半徑三寸二分加轐方
　　　　徑三寸六分共髙五寸八分以密率算轂半
　　　　徑五寸一分弱中間距軌七分強可容轂轉
　　　　以五寸八分加後軫出轐上者約一寸二分
　　　　總髙七寸輿之厚上與軫平亦以一寸二分
　　　　為率後軫在輿下餘一寸五分輈踵為缺曲
　　　　以承之算加軫與轐之七寸當從輈算起蓋
　　　　輈在軸上必當輿底相切而兩旁伏兎亦必
　　　　與輈齊平故知輈之當兎圍必與兎圍等大
　　　　後不言兎圍者因輈以見其説寔可補康成
　　　　所不及惟考釋名曰軫横在前如卧床之有
　　　　枕也枕横也横在下也薦板在上如薦席也
　　　　似輿板在上而軫在下永謂軫面與輿板相
　　　　平似乎不合然輿板之下仍餘軫一寸五分
　　　　則其説仍不相悖又考説文曰□車伏兎下
　　　　革也則是伏兎鉗轂之處尚有革承其間永
　　　　算伏兎距轂崇三寸六分而伏兎下革厚尚
　　　　未算入亦稍為未密要其增分甚微固亦無
　　　　妨於約算也又經文曰參分其隧一在前二
　　　　在後以揉其式式之制具詳於曲禮孔疏其
　　　　説謂車箱長四尺四寸而三分前一後二横
　　　　一木下去車牀三尺三寸謂之為式又於式
　　　　上二尺二寸横一木謂之為較至宋林希逸
　　　　直謂揉者揉其木使正直而為之永謂揉兩
　　　　曲木自兩旁合於前通車前三分隧之一皆
　　　　可謂之式式崇三尺三寸並式深處言之兩
　　　　端與兩輢之植軹相接軍中望逺亦可一足
　　　　履前式一足履旁式左傳長勺之戰登軾而
　　　　望是也若較在式上如何能登軾而望若式
　　　　於隧三分之前横架一木則在陰板之内車
　　　　外不見式矣記如何云苟有車必見其式云
　　　　云考鄭注曰兵車之式深尺四寸三分寸之
　　　　二則經所云一在前者皆為式凡一尺四寸
　　　　有奇之地注始得云式深若僅於兩輢之中
　　　　横架一木名之曰式則一木前後更不為式
　　　　注又何得以深淺度式乎孔疏謂横架一木
　　　　於車箱内蓋未㑹鄭注式深二字之義又鄭
　　　　注云較兩輢上出式者兩輢則兩箱板也上
　　　　出式而度之以兩輢則兩較各在兩箱之上
　　　　明矣故釋名曰較在箱上不云較在式上是
　　　　其明証孔疏之誤顯然至於經文凡云揉者
　　　　皆揉之使曲而希逸反謂揉之使直尤屬不
　　　　考均不及永之所説確鑿有徵其他援引典
　　　　核率皆類此其考古亦可謂詳矣乾隆四十
　　　　三年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　周禮疑義舉要卷一
　　　　　　　　　　　　　　婺源江永撰
　　天官
周禮六卿之制至成王末年猶可考顧命同召大保奭
芮伯彤伯畢公衛侯毛公是六卿也迨其後而官制改
别有一人為卿士執政冢宰位在其下故詩云皇父卿
士畨維司徒家伯維宰(今詩誤作/家伯冢宰)仲允膳夫葢上卿執
政者皇父而家伯雖為宰非復統百官均四海之職矣
至東遷後又有兩卿士虢公忌父為右鄭莊公為左則
當時之為宰者位益卑是以宰咺歸賵宰渠伯糾來聘
魯史直書其名本非上卿執政者也説春秋者猶以周
初冢宰之制言之考之亦不詳矣
八則治都鄙注専指采地然亦當兼公邑言之灋則以
馭其官謂食采之公卿大夫及治公邑大夫
内史八枋即大宰之八柄爵禄以後其序各異言之有
不同耳大宰詔王有寛大之意故先予置生而後奪廢
誅内史詔王有嚴肅之意故廢先于置殺先于生而且
以殺易誅也予奪則仍如故有予而後有奪也凡賜予
皆為予圭瓚車馬旌旗衣服弓矢鏚鉞虎賁皆予之大
者幸與福一例得予則為幸得生則為福生謂以八議
生之内史言殺此言誅以馭過輕重各舉一隅也
八統六曰尊貴鄭引孟子三達尊及祭義證之則貴中
兼有爵齒徳逹吏與使能異能者因其有才而任之逹
吏者察其勤勞而進之
九職任萬民皆任之以生財大學所謂生之者衆也九
職外有學士習道藝巫醫卜筮守世事府史胥徒服公
事皆非所以生財故不在九職之數而大司徒并之為
十有二天下之民盡此矣九職生財即閭師之八貢與
無職者之夫布然亦稍有不同九職合虞衡為一而有
臣妾聚斂疏材閭師無疏材之貢而分虞衡為二亦得
九大府所謂九功者也
三農先鄭云平地山澤後鄭云原隰平地皆未當山澤
之農自屬虞衡不生九穀原隰與平地無異又不可分
為三近世恵士竒著禮説云三農上農中農下農也管
子揆度篇曰上農挾五中農挾四下農挾三小司徒上
地中地下地分為三者以此此説甚確
九穀從後鄭黍稷稻粱麥苽麻菽菽有大小
虞衡猶云山澤借官名以名民職非謂掌山澤之官
藪牧養蕃鳥獸不必家畜藪牧之民各守其地野鳥獸
取之有時是亦所以養蕃之疑藪牧之民有二種其受
田于逺郊者則貢家畜其處山澤與邦田之地者則貢
野鳥獸(若後世/之獵户)家畜入于遂師而遂師以共野牲其卵
鳥則掌畜復養而共之野鳥獸入于迹人獸人與掌畜
而諸官以共腊人庖人之用其脈絡皆可考
八材先鄭本爾雅珠象玉石木金革羽遺塼埴之工且
珠之用少當不特設一工宜以曲禮土金石木獸草之
六材而益以玉羽
臣妾奴婢也貧民鬻身為人奴婢閭師無疏材之貢恤
其貧也而九職生財必及之質人掌成市之貨賄人民
注人民奴婢即此經之臣妾也庶人商賈家皆有之
閒民傭力之人執事于農工商賈圃牧虞衡之家轉徙
無常即閭師之無職者
賦者徵取財物之總名自一至六以三農九穀為主而
草木鳥獸器用布帛及閒民夫布皆有之唯臣妾無賦
闗市則商賈也山澤則虞衡也闗市山澤獨别出者自
邦中至都鄙皆有闗市山澤别為二賦不與六賦混也
幣餘之賦則已用之餘取之于掌事者故居末
文王治岐其時或為商者少貨賄未能阜通故弛征以
優之至成周定為經國常法不得不設闗市之征以抑
之孟子征商始賤丈夫固有此理然自商農既分兵賦
不得不出于農則貨賄不得不取諸商葢必如是而政
始均民志始定也但其後漸流于暴耳讀周禮者以此
思之或可無疑于闗市之賦
馬貴與謂三代貢助徹皆視田而賦之未嘗别有户口
之賦恐不然孟子明言有布縷粟米力役三征粟米田
賦也布縷户賦也力役之征服役者以力代賦不能赴
役如閒民者使出夫布是即口賦也布縷出于嬪婦而
一夫有五畆之宅種桑麻所以有布縷之征唐之租庸
調倣此三征但其後行之有弊耳
九賦皆九功之財闗市山澤之賦亦即在邦中四郊甸
削縣都之中弊餘之賦亦即八賦中之餘財何以别出
三種列而為九葢九賦因九式而分者也觀大府職可
知矣賓客芻秣工事匪頒幣帛祭祀羞服喪荒好用因
國之用財有此九事故於通國之賦先分之為九以待
九式之用酌其所入所出之多寡約畧相當凖之以為
式焉非謂王之膳服必出于闗市國之喪荒必取諸山
澤也其財物畧相當焉耳他賦與式皆倣此惟幣餘一
賦從八式所用之餘而生因王不能無賜予故于八式
所用之財常留有餘特設職幣一官掌之是以賦與式
皆有九也先儒不明此義釋賦為口率出泉引鄉大夫
之征力役者以為口賦釋闗市山澤為占㑹百物幣餘
為占賣國斥幣皆末作當增賦引漢之賈人倍算况之
失之逺矣漢之口率出泉周禮亦有之閭師言凡無職
者出夫布是也此因閒民一職轉移執事于人不能赴
公旬三日之役故使出夫布以當之猶後世之丁錢及
僱役錢不可以此通釋賦字也
八則言賦貢以馭其用則都鄙亦當有賦入于王司勲
凡頒賞地參之一食疏云若采地之稅則四之一與小
國入天子同是謂采地有賦此條家削之賦至邦都之
賦疏謂三等采邑出泉賦于八卿大夫而三等公邑則
出泉賦于王葢掲采邑表公邑與後疏違異非是
賓客來固有弊帛芻秣又别為二式者王朝遣使存頫
省聘問亦用幣帛牛人牧人諸官自有芻秣十二閑之
馬用芻秣尤多也
匪頒之式見于經者廩人匪頒稍食也宫正内宰王宫
后宫之稍食也槀人外内朝冗食者之食也百官有無
采邑者其稍食當掌于司禄而職缺矣又如膳夫肉脩
之頒賜也酒正之秩酒也宫伯司裘之頒衣裘也司裘
羅氏之行羽物也凌人之頒氷也皆匪頒之類是皆有
常數者其出于恩好賜予則入好用之式
器貢若魯壺之屬𫝊曰諸侯之封皆有以鎮撫王室又
曰彞器之來嘉功之由疏謂諸侯常貢無成器未確
牧以地得民長以貴得民從鄭注詩曰克長克君諸侯
固有長稱主以利得民從先鄭古者公卿大夫食邑與
其民一體相恤詩曰我取其陳食我農人是也吏以治
得民鄉遂及公邑之吏友以任得民徳行道藝相勸吉
相慶凶相恤緩急相救有無相通是也而同井合耦耡
作亦其一鄭注専以耡作言狹矣
及執事眡滌濯及與也謂與諸執事官視滌濯也小宗
伯言及執事者三及執事禱祠于上下神示及執事涖
大斂小斂及執事眡葬獻器與此文正相類彼三處鄭
皆以執事之官釋之此獨云執事初為祭事前祭日之
夕非也
縣法于象魏疑一歳有兩縣正月之吉縣之挾日為萬
民觀也正歳則又縣之使屬官觀之也大宰小宰大司
徒小司徒大司冦小司冦各言其一耳鄭注謂正歳而
縣于象魏與經文承正月之吉者不協易氏紱謂小宰
率屬觀于已斂之後使己斂之後不再縣則何觀
象魏為闕亦名兩觀春秋雉門及兩觀災似兩觀在雉
門之兩旁王之外朝在庫門外雉門在庫門内庫門當
亦有閽人守之而萬民得入豈為觀縣法此十日特許
之歟
几言歳終者周正之季冬鄭注見宰夫職
聽禄位以禮命争禄位如周甘人與晉閻嘉争閻田王
叔陳生與伯輿争政之類
七事注謂先四事如之者三事非也愚謂祭祀一朝覲
㑹同賓客二軍旅三田四役五喪六荒七
周雖改時改月而夏正兼存故有正月有正歳鄭注正
月周之正月正歳謂夏之正月此説最確凌人正歳十
有二月令斬氷謂夏正歳之十二月建丑之月也若非
丑月則無氷可斬後儒多從鄭注惟柯氏葉氏反其説
非是近人有謂正月正歳皆建子者尤非
凡失財用物辟名者以官刑詔冢宰而誅之失財謂典
守財而失之用物謂私用官物辟名通上二事謂巧為
規辟或諉罪于他人誅之治其罪且責其償也注謂財
為錢穀用為貨賄物為禽獸以下經分為三非是下經
足用長財善物所指各異
足用謂度支有方而用不匱長財謂經理有法而財自
生善物如牧養肥充制作精良之類此皆能稱職者故
賞之
賓賜之飱牽後鄭謂飱客始至所致禮非也此謂或有
時賜之小禮餼牽耳始至致飱前言牢禮中已兼之
腊人共豆脯薦脯注疏以脯非豆實讀豆為羞愚謂爾
雅云竹豆謂之籩則籩亦可通稱為豆王制亦有乾豆
之文
凡祭祀酒正以法共五齊三酒以實八尊通言之非一
祭中具備也觀司尊彞六尊不竝用可見漢儒謂祫大
于禘故疏家云祫備五齊禘備四齊此以意言之耳禮
運諸篇雜陳矢子諸侯宗廟之祭未有及泛齊者則泛
齊惟用之祀天地
四飲之醫後鄭引内則以酏為醴釋之内則注云釀粥
為醴初疑粥如何可驤訪問今時北方造黃酒之法先
煑黃米為粥乃入麴蘖釀之成酒正與鄭注合此惟黃
米可釀粥而秫稻則否黄米葢即古之黃粱又内則重
醴中亦有粱醴葢炊飯而釀者為醴煑粥而釀者以酏
為體也先鄭以醷釋醫别為一義未確下言后夫人致
禮醫亦有糟醷為梅醬安得有糟乎
醴有清有糟而四飲惟有清者葢糟醴與醴齊同己于
五齊中辨之也
三酒以清為下葢賤者所飲豈可以之涗盎齊記云醆
酒涗于清豈謂五齊中最清如沈齊者與
酒人漿人與酒正奉之之文雖同而所奉則異酒人漿
人奉之于酒正者也酒正奉之奉之于王朝者也不曰
使其屬而曰使其士奉之謂其同官之下士耳鄭注以
士為奄非是序官惟内小臣奄稱士鄭云異其賢今乃
通稱奄為士則内小臣之賢者亦何以别于羣奄乎
鹽人惟掌鹽之用而地官虞衡之後不設掌鹽葢王畿
内鹽非所産也禹貢青州貢鹽即今之青登濟萊等處
鹽其地在齊職方氏幽州利魚鹽即今之長蘆鹽其地
屬燕左傳郇瑕氏國饒近鹽即今解州池鹽其地屬晉
諸侯各貢所有則鹽人所用其三國之貨貢與鄭注飴
鹽為戎鹽其蕃國之貨寶與意當時侯國産鹽之地或
亦設官為守予其民以斥鹵之地使之取鹽以當賦如
角人諸官之法至管仲為鹽莢始計口而增鹽稅每鹽
一升加賦二合而賦始重齊之季世有祈望之守則鹽
利盡歸于公民始不得私煑矣
王㑹同諸侯止宿之舍設梐枑為衛野宿則設車宫行
㑹同之禮則為壇壝宫宫有四門仍設棘以為衛也
九賦本皆有職之民所貢之財但九賦自一至八皆以
地言須兼九功言之乃見出賦之人所以言九賦必及
九功也九功中臣妾不貢疏材此舉其大綱未暇細别
閭師乃分析言之
以某賦待某事葢約計其財用之相當為之式法非必
以其地之所出給此用也而先儒説者多固滯
凡邦國之貢以待弔用亦謂取之諸侯者還用之諸侯
耳非謂弔用必取給于九貢而九貢必不可為他事用
也舉弔用亦兼凶禮之喪荒禬恤
凡萬民之貢以充府庫此對邦國之貢言之即九功所
出之財賦非别有貢物也充府庫即是待諸事之用前
分言此總言耳
有法度之玉典瑞掌之良貨賄之玉玉府藏之服玉佩
玉珠玉食玉含玉皆良貨賄之玉也圭璧琮璜等有法
度之玉也含玉兩官並共豈玉府共之于典瑞而典瑞
乃共之以含與然典瑞又有飯玉宜亦玉府先共而此
不言葢詳畧互見也
凡王之獻金玉兵器文織良貨賄之物受而藏之注謂
王用以獻遺諸侯恐不然此謂臣下有獻于王如曲禮
所謂大夫私行反必有獻少儀所謂君將適他臣如致
金玉貨貝于君是也四方之幣獻則入之内府
以九賦之法令田野之財用以九功之法令民職之財
用九賦主地九功主人其實田野之財用皆出于民職
此相對叠言之耳非有二項之財用也
凡受財者受其貳令而書之受財即大府所謂官府都
鄙之吏及執事者受財用是也貳令大府之副令也
瑤爵亞王酳賓之爵註謂亞王酬賓之爵非也以幣酬
賓之禮惟獻末王一行后則無酬凡后獻皆用瑤爵上
言瑤爵亦如之所以别于祼用璋瓚耳
歳終則㑹内人之稍食稽其功事注疏以内人為女御
非也此即典婦功之内人與典絲之内工是宫中専治
女功者
閽人掌守王宫中門之禁凡庫門雉門應門路門皆當
王宫之中故謂之中門對宫中闈門巷門言之非以雉
門為中門
　
　
　
　
　
　
　
　
　
　周禮疑義舉要卷一
欽定四庫全書
　周禮疑義舉要卷二
　　　　　　　　　　　　　婺源江永撰
　　地官(一/)
鄉老是三公之致仕者行鄉飲禮當為尊有無不定故
附見于鄉大夫而無職掌
閭師任民通乎鄉遂而所掌以鄉為主又以閭為比法
之小成閭胥主徴令而閭師亦掌徴賦故以閭名官
縣師雖通掌内外地域而所主實為家稍縣都及其間
之公邑三等稍地縣為中故舉中以該之注謂縣師主
天下土地人民已下之數非也天下土地人民自有職
方氏掌之亦但知其數要耳其詳數自在列國諸侯若
縣師者上士中士止六人豈能一一稽之又四郊以内
之人民田萊等自有鄉遂之官稽之亦非縣師之職
師氏保氏别有其官非三公中之師保注謂周公召公
兼之非是
考工以脂膏臝羽鱗分五大獸此及月令以羽毛鱗介
臝分五蟲所指各異臝物宜原隰自當如月令倮蟲屬
中央以無羽毛鱗介者為臝鄭注皆以虎豹之屬釋之
誤矣
鄭以騂剛之屬解九等而以十二分野解十二壤未確
壤者土之類正是騂剛赤緹等然草人言其九合之禹貢
又不止十二意當時别有農書詳之草人所未言者其
為塗泥黃壤青黎三種乎九等當如禹貢分田為九等
周都洛邑欲其無逺天室而四方入貢道里均人謀則
武王已遷鼎鬼謀則周公召公先卜河朔黎水再卜澗
東瀍西以審定之所謂土中者合九州道里形勢而知
之非先制尺有五寸之土圭度夏至景與圭齊而後謂
之土中也既定洛邑樹八尺之表景長尺有五寸是為
土中之景乃制土圭以為法他方度景亦以此土圭隨
其長短量之是景以土中而定非土中因景而得也賈
疏謂周公審慎者近之漢時天學未明所謂考靈曜者
漢人妄作見日行有南北寒暑進退求其故不得遂為
四㳺之説又謂升降于三萬里中鄭氏意地中半于三
萬里遂謂景常以千里差一寸其説甚謬景之差日近
天頂則少逺天頂則多本非平差何得限以千里差一
寸唐大史監南宫説自滑臺至上蔡武津分地節節測
之謂大率五百二十六里有竒晷差二寸餘斥舊説之
妄見唐書天文志可考也
經文本謂測景以建王國則當時惟于東都王城測之
至漢儒乃謂穎川陽城為然陽城今登封縣在洛之東
南此别有其故葢黃赤道閒之緯度古闊而今漸狹漢
時王城夏至日稍偏南而景微長必進至陽城然後合
土圭也然唐志言陽城景尺四寸七分八釐則漢時宜
更短于此漢唐人之言未知孰得其真測景惟能知南
北之差若東西則隨人所居而移經謂日東則景夕日
西則景朝者言其理當如是非真能同時立表知其東
表日已昳西表日未中也西法則東西里差以月食時
刻先後定之疏立五表之説亦同
五等諸侯之地亦大槩立之法耳其實當時行之因事
制宜不可一例有功出封者爵雖侯而地不妨多如封
魯土田陪敦敦者加厚也或其先世為尊爵無罪可貶
無功可進者爵仍其舊而地不必増如州公薛侯是也
(虞公虢公疑皆周卿士/之公猶之周公祭公)或畿外無地可封亦祇食采畿
内又有國在此而地在彼如魯之許田鄭之祊衛之有
閻土與相土之東都皆不能以一率齊讀周官者當㑹
此意
諸侯之地土田為實封若附庸在其封内雖為社稷臣
而不得有其地名山大澤有不以封者其餘山川藪澤
斥鹵磽确之地與夫城郭宫室溝塗皆不可食者統而
計之大國宜有數百里小國亦不下百里此周禮與孟
子王制所以不能同周禮就其虚寛者言之孟子王制
惟舉土田實封耳天子地方千里公侯皆方百里猶曰
天子萬乘諸侯千乘得什之一耳大國百里次國七十
小國五十猶曰以九為節以七為節以五為節大約降
殺以兩耳豈能截然齊一畧無增損于其間哉
子産對晉之辭曰昔天子之地一圻列國一同自是以
衰此言與孟子王制合與周禮違當觀其所以立言之
意此因晉人責其侵小而晉人自有兼數圻之失故子
産不欲舉大國虛寛大數而惟舉一同之制以顯兼數
圻之多使晉人因其言反詰之若曰鄭之先豈能七十
里之制乎則鄭亦豈能無瑕而晉人不敢以是反詰者
兼數圻之瑕大也子産亦逆知其不敢詰也故為是言
然則孟子亦因當時列侯地大過制故舍虛寛之數不
言而惟舉百里七十里五十里之制其言有所為也王
制則述孟子者也不然孟子生近齊魯豈真不知齊魯
始封尚有餘地而云儉于百里哉
先鄭云其食者半公所食租稅得其半耳其半皆附庸
小國也屬天子參之一者亦然是謂其食者為諸侯後
鄭云大國貢重正之也小國貢輕字之也是謂其食者
為天子以文勢言之土其地制其域凡云其者皆指侯
國則其食亦當指諸侯先鄭之義為長大司馬令賦上
地食者參之二中地食者半下地食者參之一亦謂其
可食者也司勲凡頒賞地參之一食亦謂受賞者食其
參之一其餘以食民以供上也先鄭以其半為附庸小
國屬天子參之一者亦然葢謂小國無附庸然亦當并
山川及不可食之地言之乃近宻諸侯固各有貢然九
貢皆貨賄服物不貢栗米則天子不食諸侯之地不可
謂之食制其貢亦惟以其所有耳豈舉其地之半參之
一四之一而責其貢哉後鄭正之字之其言雖美非實
事也小國可食地少而虛寛之數多其猶下地萊三百
畆亦所以優之與
田休一歳二歳不耕所以養地力也南方無休不耕之
田非盡由地美亦由糞田之力勤而糞田實勞且費北
方糞田尤艱故有休田之法
本俗六安民一曰媺宫室宫室不完固則民輕去其鄉
墳墓不能族兄弟師儒朋友不能聮故以是為安居之
本
職事十有二稼穡至生財即大宰之九職其學藝世事
服事此三職非生財之人生財先鄭謂九職之閒民轉
移執事者得之閒民執事于農工商賈虞衡之家皆所
以生財後鄭謂養竹木者非是
夫家九比之數先鄭謂九夫為井後鄭謂出九賦之人
數皆非是下經頒比法三年大比鄉師以國比之法下
及車輦馬牛則比者簡閲校計之意宜讀毗志反非若
五家為比之比讀必二反為連屬相從之意也通諸官
考之疑九比者夫家一人民二田三萊四畜五車六輦
七稼器八兵器九夫家為九比之首八者皆夫家之所
有故云夫家九比之數下經使各登其鄉之衆寡六畜
車輦約舉之辭辨其物以歳時入其數則通九比之物
而别異之也
六鄉之法五家為比五比為閭四閭為族五族為黨五
黨為州五州為鄉卒伍之法五人為伍五伍為兩四兩
為卒五卒為旅五旅為師五師為軍又云凡起徒役毋
過家一人極似家出一人為兵如管仲以十五鄉三萬
家出三萬人之法信如此則天子六軍惟取足于六鄉
何為六遂及甸稍縣都皆有作民師田行役之事六遂
以外之民皆家出一人為兵則王畿千里可出數十軍
何為限以六軍以此言之小司徒㑹萬民之卒伍而用
之亦言其聮絡卒伍之法當如此果有軍旅或調逺或
調近必有更休之法當不令逺地獨逸近地獨勞上地
中地下地家家雖有可任之人亦自有均平之法當不
令下地家五人亦與上地家七人者同出一人為兵也
管仲之法則是家出一人為兵葢是時兵農已分居士
鄉而受田者征其人而不征其稅居野鄙而受田者征
其税而不征其人豈亦倣成周六鄉出六軍之制而變
通之耶
天子六軍取之六鄉而六遂與甸稍縣都亦有兵所以
防守不在六軍之中即天子六軍亦所以備制若有征
伐猶徴兵于諸侯王朝將帥元戎十乘以先啓行不盡
用六軍也觀桓王伐鄭有陳人蔡人衛人從則盛時可
知矣畿内六軍與六遂甸稍縣都之兵大抵為防冦盜
而設故小司徒云唯田與追胥竭作畿内若有盜賊雖
羨卒猶當用之矣平王時以畿内之民戍申戌甫諸侯
不為天子守而王民反為諸侯守揚水之詩所以作也
管仲變成周之制以士鄉十五為三軍則猶是六鄉為
六軍之遺法他國軍制大約相似雖云寓兵于農其實
兵自兵而農自農雖云無養兵之費而六鄉之田即是
養六軍之田猶後世之屯田也六鄉之民六軍取于斯
興賢能亦取于斯齊之士鄉亦如此此則古今制度大
不相同者也
唯田與追胥竭作愚亦疑其有更休一歳四田正羨盡
行得毋勞民妨農大蒐于紅自根牟至于商衛革車千
乘不常用也春秋必謹而書之若盜賊竊𤼵當調其近
者而追之
經土地而井牧其田野衍沃用井隰臯用牧有此通融
之法則凡高下􁎦邪之地皆可以方田之算術齊之無
地不可井矣但有公田無公田其制不能畫一孟子謂
請野九一而助國中什一使自賦是有通融之法而國
語亦云先王制土藉田以力而砥其逺邇此言似與孟
子合藉田以力助耕公田也砥其逺邇似謂逺者用助
法近者可用貢法也而小司徒惟言九夫為井未及論
其中區之為公為私載師任地近郊什一逺郊二十而
三甸稍縣都皆無過什二似皆無公田司稼巡野觀稼
以年之上下出斂法亦惟皆私田乃有不定之斂法如
行助法則惟以公田之稼歸公不必論年之上下矣此
周官之大疑義有不可强通者
據司馬法畆百為夫夫三為屋屋三為井而小司徒言
攷夫屋旅師言聚野之屋粟是用夫三為屋之法矣用
屋法則非八家同井之法
司馬法通成終同封畿以十起數計里也小司徒井邑
邱甸縣都以四起數制賦也甸與乘古字通稍人掌令
邱乘之政令即邱甸左傳良夫乘衷甸即衷乘因一乘
當用四馬其制成于六十四井故皆以四起數此與計
里之法本不相通而亦可相通者井田與道里有實數
有虚數也是以漢志云一同百里提封萬井除山川沈
斥城池邑居園囿術路三千六百井定出賦六千四百
井戎馬四百匹兵車百乘而一封三百一十六里出千
乘一畿千里出萬乘亦皆以百分之六十四為實三十
六為虛則一成十里亦以一甸六十四井為實三十六
井之地為虚矣漢志之文疑亦出古司馬法是皆約計
通率謂山川沈斥城池邑居園囿術路約除三之一有
竒耳而鄭注小司徒一甸八里一成十里其縁邊一里
之地治溝一都八十里一同百里其縁邊十里之地治
洫治澮此鄭以意言之未實計溝涂之積數也溝涂之
積無幾豈能占百分之三十六哉
注引司馬法一乘士十人徒二十人與甲士三人步卒
七十二人之法異賈疏及坊記制國不過千乘孔疏皆
謂都鄙之軍制非也七十五人者丘乘之本法三十人
者調𤼵之通制魯頌公車千乘公徒三萬正與司馬法
合
鄉師輂輦注謂輂駕馬説文亦謂大車駕馬非也愚謂
從後推之曰輂從前挽之曰輦輂從共以兩手拱而推
也今有後推之車
國中復多役少宜早征而晚免野復少役多宜晚征而
早免今乃反之恐不如注説葢國中民多脆弱故晚征
而早免野民耐勞苦故早征而晚免此征謂力役之征
注謂賦税非也
疑六遂之外公邑采地亦當有比閭族黨州鄉之法以
聨其民但其長未必有大夫士之爵而邑之小者僅如
一鄉則其鄉大夫即邑大夫為之乎
鄉大夫職經文各憲之于其所治為一句國大詢于衆
庶為一句賈疏可考唐石經國上誤衍之字俗本注疏
遂以之國屬上文鄉中安得有國乎雖石經不足為據
鼔人所教不止鄉民凡王朝用樂之鼓亦此官教之其
言神祀社祭鬼享不必皆州黨之祭祀也救日月詔王
鼔大喪詔大僕鼓則此官固在王朝所以不屬大司樂
者因其兼教四金鼛鼓為軍旅田役之用故屬之地官
耳
國語云戰以錞于丁寜警其民也則軍中自有金錞疏
謂不見所用非也
逺郊有牧田以授九職中之藪牧使牧六牲即以牲物
為貢牧人掌之國有祭祀牧人共之于王朝牛入地官
牛人充人及司門羊入夏官羊人豕入冬官豕人犬入
秋官犬人而豢于地官之槀人雞入春官雞人馬入夏
官圉人馬牲唯有事于四海山川及喪祭遣奠用之將
祭祀則各官供之小宗伯毛而辨之頒之司徒宗伯司
馬司冦司空使共奉之牛為大牲所用者多則逺郊又
有牛田牛人掌之養國之公牛而祭祀用牛者與牧人
並共也十二閑之馬别有校人諸官掌之非牧人之職
也羊人云若牧人無牲則受布于司馬使其賈買牲而
共之此謂牧人有時偶乏羊牲則于長官受布買牲以
共王朝之用非謂共之于牧人也或引此文證各官皆
共牲于牧人則載師之牧田大宰之藪牧閭師之任牧
貢鳥獸脈絡不得貫通矣
先鄭謂㕓市中空地未有肆城中空地未有宅者後鄭
易之云㕓里若今云邑里居矣㕓民居之區域也里居
也後鄭為長然亦當兼市宅言之乃備
以場圃任園地謂城外有可為園圃之地授九職中藝
園圃者使貢草木果蓏之物場人掌之非農民築場圃
納禾稼之場圃也農家場圃自于㕓地作之與此無涉
先鄭謂宅田為民宅以備益多後鄭引士相見禮謂致
仕者之家所授田後鄭為長致仕者亦唯大臣及羣臣
之賢能者有田以優之閒散職未必皆授田也宋之祠
禄猶有古意
士田先鄭謂士大夫之子得而耕之田後鄭謂圭田先
鄭為長學校中之士當于此養之若圭田當在賞田之
中
賈田先鄭謂吏為縣官賣財與之田後鄭謂在市賈人
其家所受田後鄭為長漢志工商家亦以口受田五口
當農夫一人然則百工造作于官府者其家當亦有田
或于官田中授之其在民間為工者亦予以田如賈人
之例使之貢器物以當田賦也
官田先鄭謂公家之所耕田後鄭謂庶人在官者其家所
受田先鄭為長庶人在官禄足以代耕當是給以稍食
牛田牧田兼用先後鄭之説皆是授民以田而為公家
畜牧即九職之藪牧養蕃鳥獸閭師之任牧以畜事貢
鳥獸者也牛田牛人掌之牧田牧人掌之若十二閑之
馬當自有牧地盖亦在近郊逺郊此不言者主于田也
司勲又有加田無國征葢亦在賞田之中
近郊逺郊七種之田皆農田外之閒田自近郊以外皆
有之不定在近郊逺郊故不言下經近郊什一逺郊二
十而三則農田在其中矣
國語載孔子之言曰先王制土藉田以力而砥其逺邇
是田賦有逺近取平之法禹貢甸服五百里近者貢粗
而且服逺者貢精而不服是虞夏砥逺邇之法也載師
近郊十一逺郊二十而三甸稍縣都皆無過十二是周
官砥逺邇之法也取民固不過十一然力役先取諸近
近者多而逺者少其勢不得不然益逺民之賦以補近
民之力政乃均平使可一概而施則禹時何不以粟米
責之三百里内以總秷秸服均之三百里外乎多乎什
一大桀小桀此為法制外橫征者言之若通融逺近以
立均平之法乃王政也非橫斂也如後世徴糧之法地
有不便納本色者許納折色而正供外量加解費亦民
所樂從後人多疑周官亦未深思之耳
載師以公邑之田任甸地而公邑大夫不見于經非不見
也六遂之法通行于野公邑采邑皆有遂大夫以下諸
官遂大夫縣正亦即公邑大夫經舉六遂以為例耳管
仲參國伍鄙之法鄙有五屬大夫以統縣帥鄉帥卒帥
邑有司葢倣周法而變通之者也
里布布非布帛謂泉也里字之義有三一為三百步之
里一為二十五家之里一為里居之里里布者里居之
里此經以㕓里任國中之地遂人以田里安甿王制田
里不粥孟子收其田里皆此義即謂其所居之宅也宅
而毛則有嬪婦之貢其不毛者是棄地不因其不毛而
遂無征也里布之輕重雖不可知鄭注以為二十五家
之里則太重矣或又以為方里而井之里皆不明里字
之義
朱子謂此經待士大夫之有土者宅不毛謂其為亭臺
田不耕謂其為池沼民無職事者謂士大夫家所養浮
泛之人此説甚確此皆當征之職非罰游惰之謂
屋粟又見旅師自是當時征税之名不知其多少也田
不耕有多少當量田而出粟豈可限以三夫
民無職事而責其出一夫百畆之税一家力役之征立
法太重勢必難行不行而法弛先王當不為此自是後
儒解者失之耳考諸經凡言夫家者猶云男女無妻者
為夫有妻者為家此言出夫家之征謂其人若未受室
或喪其妻則出一夫力役之征已有家則并出嬪婦布
帛之貢也
以時徴其賦承上文里布屋粟夫家之征載師惟徴此
三種之賦也其粟入于旅師
家有種桑麻之地故使嬪婦貢布帛所謂布縷之征也
此經凡無職者與農圃等同列即九職中之閒民夫布
亦是閒民本身正賦葢六七尺以上皆有力役之征閒
民傭力于人不能赴公旬之役故使出夫布以當三日
二日一日之用似後世之僱役錢非罰也先儒謂儆游
惰者誤
夫布之多少大約以公旬三日為率如一日傭力可得
錢三十則三日九十以此布入官可免三日之役也與
今時丁錢相似孟子㕓無夫里之布夫布即此經之夫
布里布即載師之里布葢戰國時為一切之法凡居㕓
之民不問其有職無職而皆使出夫布亦不問其毛與
不毛而皆使出里布此額外之征故欲其除之
九職中惟臣妾不責其貢疏材憫其為人奴婢也委人
之薪芻疏材木材掌荼之疏材自是取之于虞衡及山
澤之農九職除臣妾析虞衡為二仍是九故大府言九
功之人
不績者不衰斬衰齊衰當心前長六寸廣四寸之布謂
之衰不績之人遇有斬齊之喪其衰服不設此布以恥
之非不服喪服
縣師以縣為名所主者甸稍縣都然縣都外連邦國甸
稍内連郊里其間四等公邑犬牙相錯故通邦國郊里
與稍甸都鄙之地域言之正所以别其為甸稍縣都之
地域以為辨稽張本也縣師實不掌邦國亦不及郊里
下言辨其夫家人民田萊之數與其六畜車輦之稽又
云作其衆庶所謂其者指縣師所主者言之耳鄭氏謂
縣師主數周天下王應電謂調兵通乎天下是以卑官
而參大司馬之權謬矣
縣師所掌謂邦國與都鄙稍甸與郊里其間相連之地
域縣師主分别之不得侵越而先儒説者皆誤
甸稍縣都地廣民衆縣師上士二人中士四人所以能
辨稽者都家公邑亦倣鄉遂各有親民之吏以邦比之
法校登之鄉師則按籍辨之稽之耳攷羣吏者攷甸稍
縣都之羣吏也
稍人言作其同徒輂輦帥而以至是稍人自帥也此言
使皆備旗鼔兵器以帥而至是使都家公邑之長帥而
縣師不帥也稍人職以縣師之法作之則是縣師受法
于司馬稍人受法于縣師縣師是中間稟令施令之人
不惟不帥師徒而致于鄉師者亦非其職疏帥而致于
鄉師則于經文以帥而至者不協又侵稍人之職矣
凡造都邑量其地而制其域職首通掌地域謂與甸稍
縣都相連已定之地域此則新制之地域也
以歳時徴野之賦貢六遂以外通名野此謂徴公邑之
民賦與三等采地之貢也公邑之民賦邑大夫徴之縣
師以入大府三等采地大夫食其地仍貢其餘于王亦
縣師徴之其委積隨地積之遺人掌之
王朝設都鄙之官禮事有都宗人家宗人軍事有都司
馬家司馬刑事有都士家士惟徴斂財賦王朝不為設
官但禀載師甸稍縣都皆無過十二之法自設官徴斂
而縣師第徴公邑之已在官者及都家之當入于王者
耳其疏材等物委人歛之若謂縣師親征民賦則公邑
民賦繁多豈上士二人中士四人所能徴哉
遺人委人皆掌委積而所主不同遺人兼有薪芻而所
主者粟米之積委人主薪芻疏材木材凡畜聚之物之
積囏阨老孤凶荒之民以粟米為急若薪蒸疏材等物
亦須其人自取國家不能徧給唯賓客羈旅不能自取
既須粟米又須薪芻畜聚等物故遺人給其飲食而委
人又以稍聚待賓客以甸聚待羇旅也委人又云凡其
余聚以待頒賜此謂薪蒸疏材等物若有餘亦頒賜于
囏阨老孤凶荒之民此出特恩不可為常如無餘則亦
不頒賜矣後世賑荒阨養孤老亦止給穀米不能給薪
菜財物有限也後人讀此二職不知委積之不同因委
人言稍聚待賓客甸聚待羇旅遂謂遺人不掌稍甸之
委積誤矣遺人之委積自鄉里至縣都皆掌之但所主
者粟米非委人之所聚者耳
公旬之旬當讀如字公旬者公家力役之程日也力役
以旬計左傳令尹蒍艾獵城沂事三旬而成不愆于素
士彌牟營成周量事期城三旬而畢公旬即此旬字舊
讀均非是力役或一旬二旬三旬而一夫不過三日三
日之外他役代之
若是殺人而義者不當報報之則死如殺人而不義者
王法當討不當教之辟也此辟讎者皆是過失殺人于
法不當死調人為之和難而讎家必不肯解者乃使之
辟也使之辟而不辟則有逆命之罪于是調人與報者
以瑞節為信使其執至官而治之也此瑞節亦不必是
剡圭注謂王以剡圭使調人執之治其罪非也如調人
當執則以官法執之可矣何必王與瑞節節必使讎人
自執者欲伸其報讎之情也執至官而治之則亦不許
其殺也經無王與調人瑞節之文故知是調人與仇家
有引典瑞謂此瑞節為穀圭者亦非也穀圭以和難和
諸侯之難耳非令辟讎之謂既以執之又何和難之有
凡殺人而義者令勿讎誤衍不同國三字殺人而義謂
當官治人罪戰陳殺人或為姦盜被殺之類注謂父母
兄弟師長嘗辱焉而殺之謬矣辱亦有輕重豈可遂殺
判妻入子一説娶判妻謂娶人所出之妻入子謂再嫁
而攜其女入後夫之家者此説是書之者防其争訟也
有故而遲歸者或因貧乏或因災禍于中春令㑹男女
之時許其不備禮而昏摽有梅之詩是也若無故不用
是時不禁之令而造次成昏者則罰之此職本無可疑
中春令㑹男女亦謂此時隂陽和宜嫁娶耳非必以此
為限
　
　
　
　
　
　
　
　
　
　
　
　
　周禮疑義舉要卷二
欽定四庫全書
　周禮疑義舉要卷三
　　　　　　　　　　　　　婺源江永撰
　地官(二/)
市之羣吏平肆展成奠賈平肆者平其肆之貨賄不使
其名實相紊也胥師賈師肆長三職皆言平而肆長尤
其専職展成奠賈則賈師之専職也展成即質人掌成
市之貨賄之成謂以所買賣之物書之質劑成其交易
奠賈亦以其物之賈書之質劑皆賈人省之定之也
辟布謂民有遺失泉布至市求覔者令其于遺失處求
之也量度者謂民有争量度不平者借市中之度量以
平之亦令其于附近之地也
國君過市則刑人赦魏氏謂不言王者不敢斥至尊故
舉國君為况此説是然則夫人過市亦以况王后也刑
人赦亦但赦市中憲徇扑之刑耳非謂市中刑殺大罪
亦赦之也幕帟葢帷皆所障蔽之物罰之以示不當逰
市所以恥之也若衛靈公與夫人同車宦者參乘而招
搖過市尤不知恥者也
王制戎器不粥于市此得賣兵器者弓矢佩刀服劍之
類皆常用器宜不在禁限戎器其謂甲胄戈盾之類與
王制又言兵車不中度不粥于市則兵車中度者亦可
粥也
絘布先鄭謂列肆之税布得之絘即次字之異文王氏
謂胥師罰在次詐偽者之布謬甚罰詐偽當入罰布何
得於此首列列肆有税猶民之㕓里有税不必因孟子
㕓而不征法而不㕓之説曲避其名也
總布杜子春讀總為儳謂無肆立持者之税後鄭讀如
租􁇄之􁇄謂守斗斛銓衡者之税二説皆非無肆立持
此販夫販婦鬻賣小物暫立即去守斗斛銓衡乃閒民
傭力于商賈皆不當征其税王氏謂肆長總斂在肆諸
物之布得之肆長陳其貨賄辨其名實而平正之又斂
其總布正是貨物之市
質布後鄭謂質人所罰犯質劑者之泉王氏謂質人罰
度量犯禁者之布皆非是罰則當入罰布何為别名質
布愚謂此則償質劑之布也古未有紙大券小劵當以
帛為之交易以給買者而賣者亦藏其半質劑葢官作
之其上當有璽印是以量取買賣之泉以償其費猶後
世契紙有錢也
罰布有三質人罰度量淳制之犯禁者一也胥師罰詐
偽飾行儥慝者二也胥罰有罪者三也而凡犯禁之類
如不當粥而粥乘天患而貴儥皆有罰布可知矣鄭注
謂罰犯市令者之泉是矣而質人罰犯質劑者之泉即
是詐偽飾行儥慝者之罰乃别之入質布則罰布之類
不該矣
㕓布鄭注謂貨賄諸物邸舎之税疏謂貨賄停儲邸舍
之税得之㕓與絘異者絘是賣物之肆㕓是停儲貨物
之舍賣者買者皆有之今時謂之棧房賣者肆中不能
容則停貨物于㕓買者當時不能即運又或儲之以待
時鬻亦須㕓此㕓亦是官物故當有税
五布之次序先列肆次貨賄次質劑次罰布而後及㕓
㕓亦地税不序于絘布之後者總質罰皆肆中之物事
㕓在肆外故序之在後屬辭之體宜爾也官獨以㕓名
者舉㕓以該肆也五布惟總布最多地税有定質劑物
微罰布無常貨賄充牣市㕓源源而至非㕓人所能盡
稽故必使每肆之肆長斂之入于㕓人此總布是商賈
之正賦猶農之九穀嬪之布帛工之器物大宰所謂市
賦閭師所謂任商以市事貢貨賄者此也商雖不以其
所賣之物為貢而布亦即貨賄先儒失總布之義而諸
職脈絡不得貫通矣
周官所征者征諸商賈也若無肆立持者販夫販婦耳
豈可征其貨乎市中守斗斛銓衡者是閒民轉移執事
之人本身自有夫布必不征其總布
飾行儥慝皆詐偽之事飾行者詐于事如魯人朝飲其
羊以詐市人之類儥慝者詐于物如賣柑者金玉其外
敗絮其中之類注謂使人行賣惡物于市未是
都鄙從其主國人郊人從其有司自比長鄰長以上皆
可謂之主有司其為公邑稍縣都倣鄉遂之制各有其
主不必公邑大夫與食采大夫然後謂之主也從泉府
買一不時須之物必闗白大夫恐難乎其為買矣
凡民之貸者與其有司辨而受之注謂與有司别其貸
民之物定其賈以與之非也辨者辨其人之可貸與否
也如其人有生業不為㳺惰是可貨者也否則貸不能
償當不許其貸矣此所貸者是貸泉非貸滯于民用之
物
以國服為之息後鄭説近是一説令國服役以償所貸
亦通但謂息為保息之息則非既償貸泉又服役以償
息非謂不取息也唯賖者不取息
闗市無征文王法外之仁也㕓而不征法而不㕓孟子
救時之論也征而勿苛取之有度是亦經常之法周官
所不廢也惟是古今情形不同司市以下諸官昔時行
之不以為厲後世有一于此則民不勝其擾矣
正其貨賄舊讀正為征後人欲避征貨賄之事不讀為
征然司闗明言凶札無門闗之征而遺人以門闗之委
積養老孤則門闗皆有征明矣若謂養老孤之財惟出
于犯禁豈豫設用財之事以待犯禁之人乎終年無犯
禁將不養老孤乎宋國以門賞耏班使食其征謂之耏
門門征之見于傳者也
闗上宜無㕓而亦有㕓者謂貨賄物多暫有停閣以待
有司之稽察也物少則不必停于㕓與其征㕓舊解貨
賄之税與所止邸舍之布後人欲避征貨賄之事謂征
㕓惟征邸舍其意則厚而非實事
惠士竒云司闗掌國貨之節以聮門市其法管子行之
于齊以為市者天地之材具也萬人之所私而利也闗
者諸侯之陬隧也而外財之門户也萬人之行道也征
於闗者勿征于市征于市者勿征于闗此司闗聮門市
之法也市有㕓布闗有征㕓皆貨賄停儲邸舍之税自
外入者征于闗闗移之門門移之市所謂征于闗者勿
征于市也自内出者征于市市移之門門移之闗所謂
征于市者勿征于闗也若自内而不由于市自外而不
出于闗然後舉而罰之否則征其㕓而不稅其貨也康
成謂參相聮以檢猾商則失之矣按闗與市不兩征此
説固是但専主征㕓為言則未是㕓人有絘布總布㕓
布絘布者市之屋税總布者貨賄之正税㕓布者市之
地税也古者建國王立朝后立市國中大小之肆皆是
公家之財所成故有屋税㕓者市中空地未有肆停貨
物于此則有地税二者皆非商賈之正賦閭師云任商
以市事貢貨賄總布正是貨賄之税貨有貴賤賄有重
輕舉其總數以計布故謂之總布三布中總布最多故
使每肆一人之肆長隨時斂之以歸㕓人而㕓人以入
泉府也司闗司貨賄之出入者掌其治禁與其征㕓此
征㕓是二事征者貨賄之税也㕓者貨賄停閣邸舍之
税也若不停閣則無㕓布矣不得以征㕓為一税遂當
闗上貨賄之征也
掌節掌守邦節而辨其用以輔王命此經為下文諸節
提綱玉角虎人龍固邦節而符璽旌通行於民者亦邦
節也辨其用下文所云是也以輔王命者天下皆統於
王王遣使固是王命凡天下臣民往來必有節乃達亦
所以輔王命也凡諸官所掌後有事目者於職首先提
其綱屬文之常此職亦然舊注失其指謂邦節為珍圭
牙璋穀圭琬圭琰圭此圭璋掌於典瑞不掌於守節此
泥王命二字而誤也守邦國者用玉節守都鄙者用角
節此謂諸侯與都鄙大夫遣使不出竟内者用之凡邦
國之使節注云卿大夫聘於天子諸侯行道所執之信
是也此即小行人之虎人龍節後鄭注謂使之四方亦
皆齎法式以齊等之是也陳氏祥道乃分為二謂小行
人所達者邦國使於王侯者所執此官所掌以輔王命
者王朝使於邦國者所執此又泥王命二字不達事理
者也夫列國之使各用其虎人龍節以為行道之信觀
其用虎節知其自山國而來人龍亦然注所謂自其國
象是也若王朝遣使邦國則必用玉節豈因其所使之
國而從彼國之象哉且王使或非一國道塗所厯有山
有澤有土豈到一國又易一節乎守邦國猶用玉節豈
王使反降而用金節乎近又有因陳氏之説并謂王使
所過道路則鄉遂之官授以旌節所厯門闗則守疆之
吏授以符節如此則王使易節不勝其煩别國之視王
使幾如奸人間諜矣
珍圭牙璋穀圭琬圭琰圭此皆王使所執以達王命之
玉非道路上為信之節也道路為信當如守邦國者之
玉節玉節之制當不同於圭璋王聘諸侯非有他故則
使者執瑑圭以達王命又不同於珍穀琬琰也學者當
細辨之不得以珍圭等為聘問之玉又不得以典瑞之
瑞為掌節之節
單子述周之秋官曰敵國賓至闗尹以告行理以節逆
之此謂行理以節為信將其逆賓之命非謂以節授賓
使其道路為信也豈有王使諸侯須侯國沿途授節而
後可厯門闗哉
小行人不言璽節璽節非以竹為鄭注今之印章是也
旌節鄭注今使者所擁節是也此似蘇武所仗之節然
小行人旌節亦以竹為之而顔師古注漢書云節以毛
為之上下相重取象竹節因以為名則是象竹而非竹
疑漢節未必即古之旌節
小行人都鄙用管節管節與角節異者角節都鄙大夫
遣使之節管節都鄙之吏授民之節然此經道路用旌
節亦兼都鄙而小行人旌節管節别異之是侯國之都
鄙異于畿内之都鄙也郊以外皆為野六遂野之始也
注謂甸稍縣都是遺六遂矣
以下劑致甿舊謂致為㑹新説謂致為役皆不然愚謂
野地廣闊慮其民稀土曠一以下等家二人之率招致
田甿旅師凡新甿之治使無征役以地之媺惡為之等
亦下劑致甿之意也經文屬辭有次第先招致之乃以
田里安之以樂昏擾之以土宜教之利甿勸甿任甿皆
所以使之稼穡也土均平政之事最在後不當先言役
甿若㑹計之㑹與致字不相協也
以興耡利甿舊謂起民人令相佐助愚謂此即旅師之
職興𤼵耡粟頒之於民施其恵散其利至秋而斂之者
也若里宰以歲時合耦于耡以治稼穡趨其耕耨此當
在以時器勸甿之中以時器勸甿若以歳時合耦于耡
之類耡者治田之器也耡粟之耡亦因其合於耡而名
又説見旅師
農民最患無葢藏秋斂之粟厯冬及春已欲盡東作方
興室如懸磬數口之家嗷嗷苦飢將稱貸于兼并之家
則有倍稱之息至秋而斂僅足以償曾未幾時而又告
匱矣耕三餘一耕九餘三安能比户如此哉故合野有耡
粟之法豫為之儲旅師聚之又兼屋粟間粟以益之其
用之也春頒而秋斂并不令其出息於是農人無半歲
之飢田功無荒廢之患而餘一餘三之積亦由此基之
此大有利于田甿之事故此職特言以興耡利甿在時
器勸甿之先正是旅師春頒出粟以散利之事若其春
耕已不足雖欲以時器勸之亦不能枵腹而秉耒矣惜
先儒説此句失其義
以時器勸甿三時用田器以耕以耨以穫毋失其時毋
惰其力也
遂人之所謂野實兼都鄙大司徒言都鄙授田之制與
此經相表裏大司徒言其畧此言其詳非有二法也六
鄉田制亦視此矣
餘夫亦如之謂其所受田亦分三等如正夫之率不定
畆數者當視其力之所能耕也二十五畝孟子之法也
十夫有溝與九夫為井亦通為一法九夫為井以方言
之十夫有溝以長言之耳
此言治野之法大畧如此十夫至百夫以上皆為虛寛
大數不能細算步畝匠人亦云凡溝必因水埶防必因
地埶磬折以參伍非可畫方棋局也大川常在兩山之
間豈可限以萬夫哉
經牧其田野辨其可食者衍沃隰臯可食者也京陵淳
鹵之類不可食或謂君所食非是
遂師遂大夫縣正皆聽治訟其獄訟之大者遂士聽斷之
春秋内外傳有司里之官賓客至授館興土功期于司
里此城中掌里居者與遂之里宰無涉釋者皆以里宰
釋之誤矣
里宰雖徴斂二十五家之賦而無府史胥徒則里宰不
能為之儲峙亦不能為之輸將葢均人有人民牛馬車
輦之力征當於二十五家中起徒役以輸之縣師而縣
師又以徒役輸之於國也如其里近六鄉者亦可輸之
閭師有當存畱為委積者粟米輸之遺人屋米間粟輸
之旅師薪芻疏材朩材輸之委人
凡邑中之政相贊此即里宰之邑
旅師所掌即遂人以興耡利甿之事耡粟者農民合出
之因合耦于耡故名耡粟正猶隨唐社倉義倉每歲出
粟少許貯之當社以待年飢之用者也旅師所聚以耡
粟為主旅衆也謂主衆甿合輸之粟也耡粟無多恐不
足以給又以載師之屋粟閒粟益之此粟不必為凶年
之用即不饑之歲當東作時皆用此粟頒之在秋而斂
之舊讀而用之而字為若今詳文勢及經意當讀本音
與上連為一句此粟歲歳皆用非謂有時而用也其用
之之法以質劑致民質劑猶今之契券所以為授受之
驗一半給民一半存官待其秋斂合符於官也民即田
野之民平日合出耡粟者平頒其興積積者歲歳之積
興者興𤼵之平頒者其數皆均無偏饒偏乏也必平頒
者耡粟本均輸頒之有不平則人不肯出耡粟矣施其
恵散其利而均其政令此粟補民不足貸而無息是恵
利也施之散之農民皆蒙恵利也均其政令者毋有貸
而不償抵冒侵欺諸弊也凡用粟春頒而秋斂之此申
明用粟之時與斂粟之法粟不斂則無以繼歳歲又有
合出之耡粟與増人之屋粟間粟故此粟可不收息也
此旅師之専職後言新甿之治勞來新徙之農是其兼
職餘事非謂以此粟待羇旅也羇旅與新甿不同羇旅
者他方之民羇留不得歸又未受田為土著故有委積
待之遺人給之粟米委人給之薪蒸疏材若新甿來徙
既授以三等之地即是土著之民豈得謂之羇旅且耡
粟本野民豫積以為已利豈可奪彼土著之物以散新
徙之民乎新甿食土著之粟野民失儲粟之利勸輸不
行而良法壞矣注謂耡粟民相助作近之謂一井之中
九夫之税粟非也税粟當入縣師旅師惟聚此三粟非
徴賦之官委人注言野之農賦旅師徴之亦誤
委人掌斂野之賦斂薪芻為句不得於賦字讀斷委人
惟斂薪芻疏材木材凡畜聚之物不掌粟米布帛泉貨
諸物之賦也以稍聚待賓客以甸聚待羇旅與遺人之
待賓客羇旅者别異委人無遺人之粟米而遺人無委
人所聚之物也此義不明將疑此職何以不言囏阨老
孤凶荒矣凡其餘聚以待頒賜有餘乃頒賜於囏阨老
孤凶荒之民否則不頒賜也説見遺人
稍聚待賓客亦有芻薪又復言共其芻薪前為儲于廬
宿候館以給在道之用此為共饔飱之芻薪平時積之
國都不必委人所斂者也饔飱中物多諸官分職共之
芻禾又見於舍人葢委人共其物而舍人載之于車猶
舂人舍人各言共米也薪則委人自載之與
聚者通薪芻疏材木材凡畜聚之物言之皆隨地儲偫
主其地者守以待賓旅道路之用也共則以式灋共之
有定數
軍旅共其委積薪芻凡疏材注謂委積之薪芻此謂共
委人平日少積為委多積為積之薪芻對上文所共或
有非委人所積者也疏謂大行人委積中有牲牢米禾
薪芻之屬委人惟共其薪芻非是
共野委兵器與其野囿財用承上文軍旅而言共野委
兵器者野委之兵器猶下文野囿之財用也野委謂軍
行止宿薪芻露積于野有守之者故共其兵器有謂通
言國野之委者誤野囿財用謂野囿中竹木魚鼈之財
亦以給軍行之用也國語曰囿有林池所以禦災言野
囿所以别於囿人之牧百獸者注苑囿藩蘿之材非是
上下文皆言軍旅則此二事皆為軍旅而共非軍旅無
是供也國野委積甚多何能一一共其兵器若藩蘿之
材不可謂之財用
軍旅之賓客疏謂諸侯以軍旅助王征討者是
土均所主唯在畿内不及諸侯其云邦國者謂國都非
謂諸侯之國
以地媺惡為輕重之等如居沃土者當禁其奢侈示人
以儉居瘠土者當救其鄙陋示之以禮
草人種字皆當讀去聲凡糞種謂糞其地以種禾也後
鄭謂凡所以糞種者皆謂煑取汁先鄭謂用牛則以牛
角汁漬其種王氏謂用麻實𢷬汁漬其種是讀種為上
聲恐皆是臆説凡糞當施之土如用獸則以骨灰灑諸
田用麻子則用𢷬過麻油之渣布諸田若土未化但以
汁漬其種如何能使其土化惡為美此物理之易明者
因讀種字誤遂為曲説今人糞田未見有煑汁漬種者
後人説經好破先儒此當疑而不疑何也
農家歲歲糞田欲其肥美多穀也若騂剛諸土未經變
化恐非一歲所能化况又惟漬其種乎
以豬畜水以防止水先鄭引左傳町原防規偃豬後鄭
云偃豬者畜流水之陂也防豬旁隄也愚謂此兩句分
二事先鄭引𫝊甚合後鄭解豬字得之解防字未確此
職専掌稼下地凡下地常憂潦田間之水欲其易出外
流之水欲其不入以豬畜水所以分減内水也以防止
水所以堵截外水也匠人云凡行奠水磬折以參伍欲
為淵則句于矩此豬即所謂淵也於溝中作之視其地
勢句曲過于矩之處掘㴱之令水洄復畜聚于此而成
淵溝之為淵之處多則田中之水減矣下地常濱大川
大澤必為隄以闌之今江南之圍田是也後鄭解為豬
旁隄則是陂塘之隄畜水以備灌溉此平原憂旱之地
非下澤憂潦之地矣
以涉揚其芟作田先鄭云以其水寫故得行其田中舉
其芟鉤後鄭云開遂舍水於列中因涉之揚去前年所
芟之草而治田種稻涉字後鄭得之揚其芟先鄭得之
下地之田田中常有水足涉水揚舉除草之器以芟之
若水盡寫不得謂之涉揚芟是舉器以除新生之草非
揚去前年所芟之草
凡稼澤夏以水殄草而芟夷之夏月草盛長乘其水熱
殄草之時芟夷之則根易絶明年可稼也
芒種注謂稻麥麥不宜於澤地當是種芒稻也後世五
月節曰芒種謂其時可種有芒之稻
旱暵共其雩斂下澤有旱暵不常有之事也斂雩物於
民稻人共之
凡服耜斬季材舊説是王平仲謂車耜器最勞非穉材
可任或謂季為老非也車之勞在輪轂若牝服為車箱
小車則為輿非當勞之處耒耜人所推不可用大木皆
當用柔刃之材為之季材猶季弟豈可謂之老
澤虞賈疏云山虞林衡川衡皆不言國獨澤虞言國者
二虞二衡文有不同皆互見為義此説是也凡山林川
澤皆國所有使其地之人各占其地種蓺草木長養魚
鼈即九職中虞衡之民是謂之守而官為之禁令當取
物之時各入其物以為地職之貢閭師所謂任衡以山
事貢其物任虞以澤事貢其物者也入貢之餘即是民
所自有猶必令其取物有時取之有節若官自取物不
在禁限此二虞二衡之通法也
入木材于官用中冬中夏民自取材别有時王制云草
木零落然後入山林是用季秋也
春秋之斬木不入禁亦謂邦工也邦工或非中冬中夏
而取木于四野取之不入守禁之山林
以時舍其守從舊説時按視守者於其舍申戒之有讀
舍上聲謂弛禁者非經意
卝人與秋官職金聮事卝人掌金玉錫石之守禁而職
金受其入征以入於諸府也此不言丹青者文不具
角人疏云言農則皆有夫田出税近山澤者即以齒角
骨物之屬當地税此説是也此為三農之職别於虞衡
閭師言貢九穀者正賦也有他物亦可代之象非周地
所産葢他獸之齒亦有可用者
葛材惟中絺綌而又言凡葛征益蔓草之類如葛者亦征之
灰物出於薪有謂石灰煙煤之類恐古時未有石灰而煤炭
亦不見經傳
野疏材凡畜聚之物注謂徴于山澤入于委人是也有
謂臣妾所聚斂者非閭師不言臣妾之貢憫其為人奴
婢也
醫師聚毒藥以共醫事藥物草木為之多疏財畜聚中
當有藥物入于醫師
有謂民之場圃載師任以徴之國之場圃場人樹以斂之
愚謂此即載師之場圃雖場人樹亦是民樹
廩人匪頒即大宰之匪頒百官之禄是也注謂委人之
職諸委積未確且委人亦無粟米
統言匪頒則稍食在其中分言之則諸臣之禄為匪頒
在官工役之稟為稍食
凡萬民之食食者通計萬民之食非謂食國家之糧
食者也疏誤
考工記㮚氏之鬴舊説謂六斗四升然以圓算方算皆
不合明宗室鄭世子朱載堉據管子輕重篇云齊西之
粟釜百泉則鏂二十齊東之粟釜十泉則鏂二泉釡即
鬴也鏂即區也四升為豆四豆為區五區為鬴鬴乃八
斗非六斗四升也此説是廩人謂一月粟米之率以中
年三鬴為常率計之十日食八斗一日食八升毋乃太
多乎葢㮚氏所謂深尺方尺者非夏后氏之尺乃周尺
也周尺當夏尺之八寸以八寸計之一鬴八斗僅得四
斗零九合六勺則日食四升一合弱耳又以商尺當夏
尺一尺二寸半以此為鬴八斗當夏之十五斗六升二
合有竒後世之營造尺與商尺同今時方尺深尺容四
斗周鬴四斗九合有竒商鬴一十五斗六升二合有竒約
為四之一而稍贏則今量四斗周量一斗稍贏日食八
升當今量一斗稍贏正為今人日食之數與廩人之鬴
宻合
司禄職雖闕觀其序於廩人倉人舍人之後司稼之前
皆為穀米之類其為頒穀禄於羣臣可知矣薛氏以為
授田賦禄愚謂諸官之授田食邑者三公六卿王子母
弟及諸卿之大夫元士也其餘散官非特賜當不得有
田宜以廩人倉人之粟給之所謂匪頒之式也校人等
馭夫之禄是其一隅
又按司士以徳詔爵以功詔禄以能詔事以久奠食是
有田者為禄無田而授之粟者為食禄必待有功食則
能任其事者定其多寡予之也内史王制禄則贊為之
以方出之此有功而授田禄者也若食則司禄給之當
不闗内史分言之禄與食異通言之食亦禄也故官名
司禄
食亦謂之秩宫伯月終則均秩月令收禄秩之不當是
也莊公十九年恵王奪子禽祝跪與詹父田而收膳夫
石速之秩此散官無田有秩之證也謂凡禄皆授田考
之亦不詳矣
司稼職所謂興起也𤼵也謂賙急之時平其所興𤼵之
廩食猶旅師平頒其興積也注謂興所徴賦非也
　
　
　
　
　
　
　
　
　
　周禮疑義舉要卷三
欽定四庫全書
　周禮疑義舉要卷四
　　　　　　　　　　　　　婺源江永撰
　　春官
序官鎛師鄭注鎛如鍾而大國語細鈞有鍾無鎛韋註
鍾大鍾鎛小鍾當以鄭説為正大射禮東方笙鍾與笙
磬竝陳而鑮在其南西方之鑮亦在頌鍾頌磬之南豈
非笙鍾笙磬頌鍾頌磬為編縣而鑮為特縣與左傳鄭
賂晉侯歌鍾二肆及其鎛磬國語作寳鎛其云歌鍾必
是應歌之鍾云二肆必是編縣十六枚者而於鎛則言
及以殊之豈非特縣者為鎛與磬師掌教擊磬擊編鍾
鍾師掌金奏鎛師掌金奏之鼔豈非登歌用編鍾金奏
用鎛鍾鍾小者應人聲鍾大者應鼔聲與即國語伶州
鳩之言亦是以鎛為大鍾其云細鈞有鍾無鎛昭其大
也大謂金聲即細鈞之鍾也若奏細鈞而兼用鎛鍾則
鎛又大於鍾鍾聲為鎛所陵不得昭故不用鎛所以使
鍾聲之昭也大鈞有鎛無鍾兩大相配為宜若又甚大
則鎛不可用用鎛則絲竹細聲為所抑如不鳴故亦不
用鎛所以使絲竹之鳴也伶州鳩因景王鑄無射而為
之大林細抑大陵鍾聲不和故言鍾聲不可為鎛所陵
絲竹不可為鎛所抑以明無射有林之失則鎛正是大
鍾韋注未細繹其言而誤解耳孟子以金聲為始條理
亦是擊鎛鍾
五祀唯有户竈中霤門行一説以禮經亡逸之餘猶有
中霤禮一篇與月令正合若左傳家語所謂五祀者乃
是五官之神其生為五行之官没而配食於五行此四
時迎氣而祭之月令所謂春其帝大皥其神句芒此五
人帝五官神豈非附祀於五帝者乎安得地示中又有
五官之祀而以血祭祭之也鄭氏惑於祭法七祀之説
謂户竈中霤門行為殷制而以五官之五祀釋大宗伯
此人神也乃入地示中耶社稷五祀皆在國内故以逺
近為次先於五嶽王志長言在五嶽之上則非門户可
知誤矣舊解肆獻祼為祫祭饋食為禘祭禮館吳纂修
紱云非也肆獻祼者享先王之隆禮饋食者享先王之
殺禮以二者統冒於上而以四時之祭分承於下肆獻
祼饋食不專一祭隨所值而當之者也按此説發前人
所未發禘祫大祭也皆於四時祭中行之故司尊彜謂
之四時之間祀如行於春夏即以禘祫為祠禴行於秋
冬即以禘祫為嘗烝非禘祫則行三祭時以饋熟為始
耳
宿眂滌濯宿字為句祭前三日申戒也太史及宿之日
即此宿字
四望許慎以為日月星辰先鄭謂道氣出入又謂日月
星海後鄭謂五嶽四鎮四瀆先鄭兩説日月星海近之
許氏與後鄭説各得其一者也四望葢合上下四方之
神而祭之大司樂司服四望皆言祀是四望有天神典
瑞玉人旅四望兩圭有邸與祀地同玉牧人望祀各以
其方之色牲毛之是四望有地示然則四望之兆當兆
日於東郊兆月於西郊星辰則嵗星與蒼龍七宿兆於
東太白與白虎七宿兆於西熒惑塡星七宿兆於南辰
星與元武七宿兆於北五嶽四鎮四瀆四海兆各因其
方祭則設表位合於一壇而祭之其禮行於郊後而國
有大故亦旅之公羊傳天子有方望之事無所不通何
休云方望謂郊時所望祭四方羣神日月星辰風伯雨
師五嶽四瀆及餘山川凡三十六所此説得之而春秋
之三望杜氏云分野之星國中山川皆因郊祀望而祭
之楚昭王謂三代命祀祭不越望杜又云諸侯望祀境
内山川星辰因此説亦可以推知四望也陳祥道疑於
後鄭之説謂望兼上下之神得之近世説者唯據大司
樂司服言祀不言祭謂四望為日月星辰如此則當用
四圭有邸以祀之何為與祀地同玉耶葢言祀者主於
日月星辰而日月星辰亦隨四方設位則天神亦從乎
地故用祀地之玉也
又四望亦有逺近小宗伯若軍將有事則與祭有司將
事於四望疏云四望謂五嶽四鎮四瀆但四望之神去
戰處逺者不必祭之王之戰處要有近之者祭之
兆五帝於四郊四望四類亦如之後鄭云四類日月星
辰運行無常以氣類為之位兆日於東郊兆月與風師
於西郊兆司中司命於南郊兆雨師於兆郊愚疑四類
即四望其云四望四類亦如之者謂四望中之神各以
其類位於四方非别有四類之兆與四類之祭也是以
諸官皆無言四類之牲玉器服樂舞者鄭舉星辰但言
司中司命風師雨師然而以實柴祀日月星辰星辰中
當有五星列宿諸侯猶得祀其分野之星則天子當祀
十二次之宿而五星亦不可遺
天子宗廟九獻之禮既亡鄭氏依約經文為説後人多
疑之鄭説誠有可疑者秋冬變朝踐為朝獻變再獻為
饋獻謂其尊相因然以酳尸之獻為朝獻言於饋獻之
前其禮不行於朝而强名以朝獻次序則顚名義則乖
愚亦甚疑之别為九獻之説曰二祼之後當有七獻經
文不欲枚舉有錯綜互見之法實則朝踐與朝獻饋獻
與再獻四節而已朝踐為薦腥後之獻不待言矣朝獻
非王酳尸乃堂上薦爓王與后之獻饋獻非饋熟之始
乃尸食舉後王酳尸之獻而再獻則后與諸侯為賓者
亞王酳尸之獻也禮運曰腥其俎孰其殽體其犬豕牛
羊注疏謂腥法上古爓法中古而進孰為後世之食孰
其殽者體解而爓之也祭義曰爓祭祭腥而退郊特牲
曰腥肆爓腍祭其有薦爓明矣既以爓法中古此時何
可無獻則秋冬言胡獻者非獻爓而何至於饋熟則不
當有獻何也薦爓之後烹肉既熟羮定詔於堂於是奉
爼入室設陰厭以饗神乃迎尸入室舉奠斝詔妥尸是
時尸即當食舉安得有獻葢堂上腥爓皆不可食者故
有獻而無食室内之饌可食者則當食而後獻所謂饋
獻者尸既食而王獻以酳若特牲少牢主人獻尸耳此
時后不即亞王酳尸尸有酢王之禮有命祝嘏之禮有
夫婦致爵之禮后乃獻以酳尸是謂之再獻而賓長為
一獻以終之亦通為再獻也然則此七獻者堂上四獻
室内三獻以朝獻次朝踐行之於早不失朝字之義以
獻爓當之又無爓祭缺略之嫌陰厭之後未食舉之前
無獻而獻在既食之後亦協乎饋獻之義春夏言朝踐
再獻者舉首尾以包中間秋冬言朝獻饋獻者舉中間
以補春夏足見設經錯綜互見之妙而追享朝享可例
推要而言之堂上獻者用前言之尊室内獻者用後言
之尊耳醢人籩人朝事之豆籩於朝踐薦之而胡獻無
豆籩朝獻統於朝踐也饋食之豆籩於饋獻薦之而再
獻無豆籩再獻統於饋獻也九獻之後别有加爵則薦
加豆加籩而非食後稱加之謂也如此説九獻按之經
而不紊證之記而可通
堂上薦腥爓取法前古朝踐朝獻之尊盛醴齊醴齊濁
於盎齊也室中饋孰用後世食饋獻再獻之尊盛盎齊
盎齊清於醴齊也若王酳尸而用朝踐之醴齊失其義
矣
彛尊有二者疏謂鬱鬯與齊皆配以明水三酒皆配以
𤣥酒是也後人謂王與后分酌彛尊故有二大謬古人
𤣥酒配尊之禮頗重事之用醴者質略則一尊陳於房
謂之側尊其兩尊皆酒者特牲之旅酬也燕禮之尊士
旅食也大射禮之兩壺獻酒也玉藻之饗野人也以酒
優之正是略之賤之也豈有宗廟大祭薦腥薦爓血毛
大羮事事反本脩古顧於堂上之尊獨無所配下同賤
略之事乎秋官特設司烜氏以鑑取明水於月豈謂室
中一陳即嫌其多而不以配彛尊乎王與后合體同尊
卑共酌一尊未為不可記言君西酌犧象夫人東酌罍
尊襍記侯國之禮未可以彼例此即君夫人别酌其尊
亦必有𤣥酒必非兩尊皆酒也記云明水涚齊貴新也
凡涚新之也即以司尊彛本職證之下言盎齊涚酌凡
酒脩酌即是酌所配之明水𤣥酒以涚之脩之耳豈逺
取室中之明水乎禮運言𤣥酒在室(元酒即/明水)舉室中明
水配鬱鬯為首者言之耳非謂在户在堂在下者即無
所配也
皆有罍皆者皆春夏也皆秋冬也皆追享朝享也非謂
一尊即一罍也
盎齊涚酌謂以所配之明水涚之記言明水涚齊新之
是也非謂三酒之清酒為涚也凡酒脩酌謂以所配之
𤣥酒滌之非謂别取水也
大裘之冕亦必有冕服經不言者省文與記云王被衮
以象天則亦當服衮冕
先儒以爵弁為冕之次者其服用絲其蔽膝用韎韐其
屨飾用繡次皆是次於冕服也而舊説謂以木為體以
布染為爵頭色而覆之亦略似於冕但冕之板前俛後
仰爵弁則平置之故不得冕之名舊説相傳如此然而
弁字上鋭象形爵弁與皮弁同名弁而爵弁有覆板何以
名弁且夏官弁師何以有韋弁無爵弁陳祥道禮書則
考之詳矣陳云周禮有韋弁無爵弁書與冠禮禮記有
爵弁無韋弁士之服止於爵弁而荀卿曰士韋弁孔安
國曰雀韋弁也劉熙釋名亦曰以爵韋為之謂之韋弁
耳觀弁師司服韋弁先於皮弁書雀弁先於綦弁士冠
次加皮弁三加爵弁而以爵弁為尊聘禮上卿贊禮服
皮弁及歸饔餼服韋弁而以韋為敬則皮弁之上非韋
弁即爵弁耳此所以疑其為一物也爵弁士之祭服而
王服之者王哭諸侯服爵弁而即戎亦服之耳爵弁雖
士之祭服而天子諸侯大夫皆服之鄭氏謂爵弁如冕
而無繅然古文弁象形則其制上鋭若合手然非如冕
也韋其質也爵其色也按陳氏此説甚有據王即戎以
韋弁服即爵弁服其服纁裳朱芾臣之貴者以朱卑者
以韎韐故詩言方叔將兵服其命服朱韍斯皇又云韎
韐有奭以作六師皆爵弁之韠也鄢陵之戰郤至見楚
子衣韎韋之跗注即朱韍韎韐之謂也豈非爵弁即戎
之證乎凡謂爵弁如冕者皆非是
帥其屬而巡墓厲居其中之室以守之此文承上爭墓
地而言謂爭訟時恐其有盜葬鬬囂潛移兆域之弊故
帥屬巡守訟終而止其中之室非謂墓中有官寺也因
爭墓地而聽其獄訟則爭訟者暫假他室以居墓大夫
耳豈能設官為民守墓哉
吕氏春秋黄帝作咸池莊周亦云黄帝張咸池之樂於
洞庭之野則咸池非堯樂樂記云大章章之也咸池備
矣鄭注云大章堯樂名咸池黄帝樂名堯増脩而用
之是鄭自圓其説也咸池為黄帝樂而雲門太巻皆為
黄帝樂亦屬可疑此無大章樂者當時大章之樂不存
耳至魯所存又止有四代之樂故季札觀樂無雲門咸
池
鄭注六律六同此十二者以銅為管轉而相生黄鍾為
首其長九寸各因而三分之上生者益一分下生者去
一分此漢人之説也考之管子吕氏春秋則是以半黄
鍾四寸半者為黄鍾之宫以為律本由此三分益一以
上生三分損一以下生非以黄鍾九寸為首也别有律
吕闡㣲詳之分樂奏黄鍾歌大吕此一律一吕之相合
為地支之子與丑合亦即日躔與月建之相合也下諸
律吕皆然
一變而致羽物一節注謂大蜡索鬼神而致百物疑未
必然而樂之感格如書所謂祖考來格鳥獸蹌蹌鳯凰
來儀百獸率舞亦實有此理
夾鍾因奏圜丘而名圜鍾林鍾因奏方丘而名函鍾各
以其類也黄鍾不改者黄為中之色人亦居天地之中
義類相比附也揚雄太元之數子午為九丑未為八寅
申為七夘酉為六辰戌為五己亥為四亦即聲律之數
也是以黄鍾為宫者其數九大磬之樂亦九變而終林
鍾為宫者其數八咸池之樂亦八變而終夾鍾為宫者
其數六雲門之樂亦六變而終
三大祭不用商者無商調非無商聲也注謂祭尚柔商
堅剛未必然後儒謂商調肅殺鬼神所畏固是一説愚
疑周以木德王不用商避金克木也是以佩玉右徵角
左宫羽亦無商荀子亦有太師審商之説
樂有金奏有升歌儀禮及仲尼燕居左傳國語所載甚
分明升歌為詩金奏以鍾鼓奏九夏有篇名而無辭即
有辭亦不載於頌金奏主器聲升歌主人聲也鄭氏注
鐘師及儀禮既云九夏載在樂章樂崩亦從而亡是矣
乃引吕叔玉以肆夏為時邁繁遏為執競渠為思文而
詩譜亦言天子享元侯升歌肆夏是升歌與金奏混合
為一誤矣時邁本非肆夏因肆于時夏一語而附㑹耳仲
尼燕居云入門而金作是奏肆夏也升歌則用清廟文
王世子飬老亦歌清廟何嘗升歌肆夏乎
頓首見於傳者三穆嬴抱太子頓首於趙宣子季平子
頓首於叔孫申包胥如秦乞師賦無衣三頓首是有求
於人者用頓首頭觸地而無容者為喪禮之稽顙
拜必屈膝而俯首軍中介胄之士用肅拜婦人亦用肅
拜不屈膝而低首以下如今人之長揖也新婦奠菜於
舅姑則扱地謂屈膝而引首至地婦人最重之拜也為
重喪則稽顙今時婦人之拜直身而㣲動其手㣲曲其
膝此俗不知起於何時郝敬謂即肅拜非也今時男子
之揖正是古之肅拜而古人之揖如今人之拱手而推
之高則為天揖平則為時揖低則為土揖也推手為揖
引手為正又謂之厭
大史正嵗年以敘事頒告朔於邦國至春秋時周室㣲
弱王朝未必頒朔列國自為推步月日時有參差矣
測景所以驗四時之氣也而漢人謂景之至否由人主
政有得失此漢人之妄説又不知有嵗差而云冬至日
在牽牛豈常在牽牛哉
保章氏以星土辨九州之地所封封域皆有分星以觀
妖祥春秋内外傳而下至厯朝史志及諸家論分野之
言詳矣以職方外紀考之大地如球周九萬里分為五
大州幅員甚廣豈止中土之九州哉五大州皆有山水
人物皆有君長臣民則心與普天星宿相闗災祥禍福
隨地有之豈止中土九州分十二次之星而徼外遐方即
無預於天星哉葢分野之理如人身經脉内應藏府各
有孔穴暗相聯絡疾病因之而大地之精華聚於中土
猶人身之精華聚於面部善於叔服許負之術者能按
部位占氣色而能知其吉凶妖祥此即占分野之理也
玉路金路象路注謂以玉金象餙諸末按車上諸材唯
兩較之兩端可飾他處皆不可飾也
傳曰三辰旂旗昭其明也鄭注司服至周而以日月星
辰畫於旌旗然則王之大常有日月亦當有星辰不言
星省文也曲禮招揺在上星其畫北斗與又曲禮行前
朱鳥而後𤣥武左青龍而右白虎交龍為旂熊虎為旗
鳥隼為旟龜蛇為旐備四方之五獸也通帛襍帛以間
之而全羽之旞析羽之旌亦當有通帛以為旗之縿且
有旈焉而插旄於干首故曰注旄首曰旌俗畫旌有羽
無旗非也羽當是雉羽鍾氏染之注當是插於干首鄭
氏謂繫之於旟旌之上非也
　
　周禮疑義舉要卷四
欽定四庫全書
　周禮疑義舉要卷五
　　　　　　　　　　　　　婺源江永撰
　　夏官
或謂有征伐則制軍非也觀春秋時晉作二軍三軍三
行新軍六軍魯作三軍舍中軍皆於平時作之為中軍
為上軍下軍人有所𨽻之軍軍有所統之將謂作軍必
須蒐閲則是謂必待出軍時始作之豈平時皆渙散無
紀者乎然則王畿千里可作數十軍而止六軍何也用
人之數不過此其餘皆羡卒以待簡稽而迭用者也
天子六軍在六鄉為正軍六遂副之都家之軍又副之
六鄉七萬五千家家出一人為兵五家為比故五人為
伍伍長下土即比長也閭出二十五人為兩兩司馬中
士即閭胥也族出百人為卒卒長上士即族師也黨出
五百人為旅旅帥下士即黨正也州出二千五百人
為師師帥中大夫即州長也鄉出萬二千五百人為軍
軍帥命卿即鄉大夫亦即王朝之六卿也大司馬之序
官與大司徒六鄉之官正相合故鄭注州長云掌其戒
令賞罰於軍因為師帥又注黨正云於軍因為旅帥注
族師云於軍因為卒長恐人謂鄉官非軍帥故明言之
鄉大夫之為軍帥閭胥之為兩司馬比長之為伍長不言
可知矣伍法起於五人而車法起於百人之卒葢兵車
一乗有甲士三人歩卒七十二人又有重車一乗二十
五人共百人四兩為卒是以一兩之人將重車分之為
一什三伍炊家子十人固守衣装五人廐養五人樵汲
五人也以三兩之人為士徒一甲士主射帥二十四人
一甲士主御帥二十四人一甲士為右帥二十四人也
車法卒法於此成故族師亦言之詳職云以邦比之法
帥四閭之吏以時屬民而較登其族之夫家衆寡辨其
貴賤老幼廢疾可任者及其六畜車輦是一族始有兵
車重車其兼言輦者役事則有人輦也又云若作民而
師田行役則合其卒伍簡其兵器以鼓鐸旗物帥而至
是百人始有卒而兵車成十五伍重車成五伍也既有
車故詳及兵器鼓鐸旗物也然則六鄉六軍之法一族
百家而出兵車重車各一乗也以田計之通不易一易
再易一家受二夫之地是二十二井又二夫之地而出
此二車與漢志言出長轂一乗甸有六十四井者不同
周禮言制軍之本法而漢志别是一法也
軍將皆命卿如春秋時晉國之制則是以六官之長為
軍將矣然則元帥必冡宰乎觀宣王命將出師有其人
不必六卿之長則亦惟王所命也
姜兆錫謂家司馬各使其臣以正于公司馬為序職之
文家司馬亦如之句為序官之文二簡互錯此説有理
注謂卿大夫之采地王不特置司馬各自使其家臣為
司馬主其地之軍賦往聽於王之司馬如此則王朝無
是官矣何云家司馬亦如之乎如以家司馬亦如之為
大夫家臣之司馬則何以不言都之司馬而唯言家之
司馬也葢家司馬亦如之猶春官序官云家宗人如都
宗人之數也家司馬各使其臣以正于公司馬謂王朝
之家司馬使家之臣以其所掌正于公司馬也此正錯
簡之有理者也
負固不服則侵之注謂兵加其竟而已用兵淺者此説
是兵不深入柔服則止倘終負固不服亦班師振旅脩
文德以來之而不極兵威若無鐘鼓掩其不備皆後世
之譎兵豈先王之義討
九畿里數皆不能畫方如棋局周禮立法謂制畿封國
大略當如此亦有近在内地而其俗已近戎狄者又有
蠻夷戎狄與中國雜處者恐周初已有之豈能皆如九
畿之法哉
夏茇舍是習夜戰之事齊語云夜戰聲相聞夏月晝熱
夜凉宜於此時習之將帥以號名别之亦是便於夜也
苖田亦即於夜畢之爾雅宵田為獠楚辭招魂卒章懸
火炎起亦言宵田之事
田時誓有二前誓在列陳之後戒其坐作進退之不用
命也後誓在表貉之後戒其從禽之不如法也春冬各
言其一疏引大閲羣吏聽誓解有司表貉誓民未密
司常云大閲贊司馬頒旗物此言治兵辨旗物則是大
閲與治兵旗物有不同兩經各言其一而下經大閲之
旗物即司常可見也大閲之旗物以尊卑内外而等序
之孤卿大夫士在朝之百官師都州里縣鄙都家鄉遂
公邑之百官也治兵之旗物則旜旟互易孤卿之旜師
都載之師都之旗軍吏載之物與旟互易大夫士之物
鄉遂載之州里之旟百官載之惟旐則如其故郊野與
縣鄙皆公邑之吏也葢行軍有正法有變法大閲之旗
正法也治兵之旗變法也正法以齊軍心變法以易師
目不畫異物之旜物師都鄉遂之臨行陳者亦載之畫
鳥隼之旟百官之不臨行陳者亦載之葢行軍有時而
尚變也春秋時有不去其旗而敗者有望其旗而指目
其仇者有納旌於弢中不令敵人見者故旗物有變通
之法
治兵不言家葢於師都中包之州長縣正帥其民而致
固建平時之旟矣及治兵則易之以物而旟屬之於百
官都家大夫帥其民而致固建平時之旗矣及治兵則
易之以旜而旗屬之於軍吏皆欲其變也變則不論旗
上有畫無畫鄭注限定有軍旅者盡異物無軍旅者帛
而不畫非是
祀祊此祊字宜與詩方社之方同但是本方之土示非
泛指四方如獮時在東方即是東方之示餘方皆然即
詩之言方社亦是如此方祀上下可通稱但天子之方
大諸侯以下之方小耳此祀與社相類故詩毎與社連言
之而時田亦一祀祊一祀社也
大閲經文雖詳亦多可疑不分班習戰則車徒甚衆四
表之地無多縱列太狹横列太濶若分班則經文又未
言竊意四時之田竝分畨教閲一田不必徧集王畿之
民一人不必嵗供四役否則寧無妨農乎
前期羣吏戒衆庶脩戰法即鄉師出田法於州里之事
非羣吏又分教戰法也中軍以鼙令鼔中軍元帥也三
軍六軍必有元帥如王在軍則王為中軍號令必出於
一疏謂此六軍三軍居一偏皆自有中軍非也鼙所以
引鼓樂有朔鼙應鼙亦是先擊鼙而後擊鼓以小鼓引
大鼓也鼓人皆三鼓疑此鼓人謂地官之鼓人下文鼓
行鼓進鼓退乃是軍將師帥旅帥之鼓葢中軍先以小鼓
號令而鼓人主軍動鼓其衆者遂承中軍之令三鼓以
作士氣於是振鐸作旗而諸鼔皆鳴也注謂鼓人為中
軍之將師帥旅帥則地官鼔人不得聯事矣且中軍將
亦不可謂之鼓人下文鼓人皆三鼓倣此皆者鼓人非
一也凡云三鼓者疑皆鼓人之鼓
車三發徒三刺舊以車轉為發恐不然車既及表乃止
矣又三轉胡為葢車上主射者三發矢以象克敵耳田
車不能容三人故無戎右主刺而刺者皆在徒徒刺而
射者無事非克敵也發刺皆三者戰車有三人斃其左
右御也
鼓退鳴鐃疑鼓退音節與鼓進不同葢鐃聲不能及逺
欲退軍必將帥擊退鼓而後卒長皆鳴鐃否則卒長不
能自主退
羣史各帥其車徒以敘和出象士卒之出軍門亦欲試
御者過君表之法也左右陳車徒以下注疏未得其指
葢未習戰以前陳車徒如戰之陳此車徒同羣車以率
徒徒以衞車擬戰時之陳也既習戰以後將分車徒故
立兩和門使車徒各出一之左一之右而車徒遂分列
也不云左車右徒而云左右陳車徒者因地之勢左右
不可常也旗居卒間以分地車徒皆如是徒一廂百人
樹一旗則車一廂亦容兩偏之地而樹一旗也(司馬法/車十五)
(乗為偏兩/偏為卒)車徒各有卒疏謂軍吏各領己之士卒執旗
以表之非卒間之義也將田時車徒所以必分者逐獸
不必以徒衞車山澤間車徒又不可錯雜故須分隊而
進是以先異之也前後有屯百歩此又别為二屯如軍
之營葢擬田畢將帥居其中而獻禽也此屯用車徒圍
繞作之險野則人多易野則車多也注於前後有屯百
步解云車徒異羣相去之數其實車徒之分分於左右
和與左右陳非分於前後之屯也百歩之屯能容幾車
徒哉
大役與慮事後鄭慮事者封人本左傳令尹蒍艾獵城
沂然此諸侯之制疑王朝大役慮事當是大司空鄉師
云攷司空之辟
屬其植先鄭引華元為植植字有此確證而後鄭易之
葢謂王將一人不得言屬耳然大役非一人任其部曲
將吏必多將吏皆可謂之植故司馬㑹屬之属字未嘗
不可通若築城之植司空自當屬之豈復煩司馬
夏官主二牲羊也魚也小子羞羊肆而大司馬尊官羞
牲魚者豈禮欲其變與抑以魚為水産與陸産相埒而
異之與宗伯不言羞雞牲者文不具
晉制敘軍將佐之後有司馬猶之軍司馬也
大常惟天子有之必曰銘書於王之大常者因其有功
　大言之也
几頒賞地參之一食食字大司徒大司馬及此官皆有
之以大司馬上地食者參之二例之似以有其地而食
其所有者為順注謂王食其一恐不然
旬之外入馬耳以其物更注謂償以毛色不以齒賈如
謂但償馬之毛色則太輕或買他馬以償不以齒賈則
又何必其同色此泥物字之義也以其物更者以馬之
皮骨肉所植之物價償不責其全償也其外否則歸死
馬於官而已不責其皮骨肉所值之價也
以任齊其行謂以他重物載於車而調習之猶傳云駕
而乗材也此謂將逺行之馬亦謂受馬於有司者故因
上文及之其軍事物馬而頒自有校人掌之
出火内火有謂季春始燠冶則出火於窰家則出火於
室必待季秋始内而用之此説不確時燠而出火不用
時寒而内用民自知之何待司爟之政令若季春出火
於窰禁民不為陶冶正與舊説相反舊説據左傳不誤
月令雖秦時書亦依仿先王之制而増損之其夏月但
禁民燒灰毋用火南方而不禁其陶冶
司士言眡治朝之儀但揖見羣臣而已揖畢王即退適
路寢聽政而諸臣反其官府治事之處匠人所謂外有
九室九卿朝焉者也若議論政事則在路門内之朝如
鄉黨攝齊升堂是也
路鼓建於大寢之門外其地森嚴肺石之窮民不能至
其地擊鼓也朝士既得其情則為擊鼔而大僕遣官達
之耳
王眡燕朝則正位掌擯相謂有政事當議而眂燕朝也
因燕羣臣在寢故謂之燕朝鄭謂王圖宗人嘉事則燕
朝此舉其一隅謂若文王世子公族朝於内朝耳非謂
燕朝惟同族得與也三朝惟路寢有堂有階孔子異姓
之臣而攝齊升堂則燕朝無分同異姓且燕宗族時必
有異姓一人為賓註云同宗無相賓客之道
揚州之三江當以岷江松江浙江為確浙江山海經漢
志謂之漸水漢志出黝縣即黟縣今出婺源大鄣山之陰
莊子謂之淛河至錢塘入海松江承太湖之下流其上
流本不與大江相通班固謂蕪湖水東至陽羡此因蕪
湖之下銀林鄧步之間地脉相連而勢卑宣歙之水盛
則或漫溢而趨陽羡入震澤水不盛則皆從蕪湖入大
江不入震澤也明時於高淳築廣通垻垻則無漫溢之
事矣水經注謂大江自貴口分流過安吉而入震澤而
不知下流地高本不與震澤通也
荆州其浸潁湛先鄭謂湛未聞今考襄公十六年楚公
子格帥師及晉帥戰於湛阪杜注襄城昆陽縣北有湛
水東入汝水經注湛水出犫縣北魚齒山東南流為湛
浦者是也與潁水同為南陽汝州之水在荆豫之間故
屬之荆州
　　秋官
凡官府簿書謂之中故諸官言治中受中小司寇斷庶
民獄訟之中皆謂簿書猶今之案卷也此中字之本義
故掌文書者謂之史其字从又从中又者右手以手持
簿書也吏字事字皆有中字天有司中星後世有治中
之官皆取此義
王之五門先鄭雉門在庫門之外後鄭庫門在雉門之
外後鄭説是外朝在庫門之外亦後鄭説是庫門有屋
而無宫室鄭以漢之大㑹殿擬之則有宫室非古制也
外朝臣民皆得往來諸侯外朝亦然但未必有三槐九
棘嘉石肺石之制
凡盜賊軍鄉邑及家人殺之無罪軍猶攻殺也注讀軍
字為句王氏謂衆而成軍非是
凡大約劑書於宗彛謂宗廟之常器鍾鼎皆是書於宗
彛如博古圖鍾銘鼎銘是也注謂宗廟之六彛誤矣凡
傳言彛器頒宗彛豈必六彛哉
梏即校也易曰何校滅耳施於頸即今之枷梏校枷皆
一聲之轉注謂在手曰梏誤矣在手者曰拲非兩手共
一木
庶氏除蠱以嘉草攻之一説嘉草蘘荷也葛洪方人得
蠱欲知姓名取蘘荷葉著病人臥席下立呼蠱主名
壺涿氏掌除水蠱以炮土之鼔敺之以焚石投之明永
樂時蘇州有水怪葢蛟蜃之類善崩岸壞民田遣夏原
吉治之用壺涿氏之法令民以百十舟載石舟各有鼓
同時燒石投水水沸騰復擊鼓以駭之其怪遂死見屈
大鈞廣東新語聖經之有用如此
大行人諸侯之禮朝位賓主之間七十歩立當前疾先
鄭云前疾謂駟馬車轅前胡下拄地者按車無疾之名
惠士竒云論語邢昺疏引周禮作前侯又小雅蓼蕭章
孔疏引大行人亦作前侯葢説文疾作疾古文侯作疾
相似易亂故前侯訛為前疾此説是又説文引周禮作
前軓軓車軾前也軾前曲中下垂拄地如人之頸故謂
之侯侯猶胡也古侯與胡通
或疑朝覲無迎賓之法愚謂朝覲之禮雖異㝷常主賓
然侯氏之入王門也豈其無擯介傳命忽然而至於廟
門哉大行人云凡諸侯之王事辨其位正其等協其禮
賓而見之則當將幣之先庫門之外宜其有朝位有擯
介天官掌次朝覲㑹同則張大次小次注云大次初往
所止居小次即宫待事之處然則朝覲當有大次在外
朝有小次在廟門外覲禮所謂諸侯前朝皆受舍於朝
是也覲禮言旅見則分同姓西面異姓東面若其特朝
則次當張之門外西方而東面以為止居待事之處掌
訝云及將幣為前驅至於朝詔其位入復此朝與位正
大行人所謂朝位賔主之間幾十步立當車下某處者
也掌訝既詔侯氏位當於此於是入白王言侯氏已至
朝如掌訝不能徑至王所亦必有擯者傳達之自入復
至行禮為時久則侯氏宜於大次止居以待於是王乃
乗金路出路門應門雉門而入廟以待侯氏之至節次
固當如此王既入廟負黼依大門外乃陳擯介而傳辭
侯氏出次立當其位他時賔主之禮擯者出請事而賔
對此時傳辭當自侯氏始葢天子至尊當不請事且前
此已云某日伯父帥乃初事矣豈至此復請所為來事
哉惟侯氏自道其來王之意介傳之擯擯達之天子耳
王之擯則大行人小行人嗇夫是也其擯當交擯介與
擯皆遞傳故經文於大國之孤特云不交擯明諸侯當
交擯也雖交擯而無三辭侯氏一請天子即有許入之
辭如覲禮伯父其入之云亦遞傳之於是侯氏入大門
而右擯介隨之東行至廟門外入於小次以待事復陳
擯介侯氏出次執圭介復迭傳命道其將入奉贄之意
於是嗇夫承命告天子天子又有許入之辭乃入門右
坐奠圭如覲禮之儀以此言之則朝位正是將幣之日
其云賔主之間者儗度言之實則賔與大門相去之間
也儀禮全經當有朝禮一篇與覲禮互為詳略如致飱
祼賔歸饔餼還圭賄贈等事當於朝禮詳之即覲禮亦
當有大門外陳擯介傳辭之儀葢朝禮已詳故覲禮略
耳若曲禮當宁而立之云自是記人之異説
　周禮疑義舉要卷五
欽定四庫全書
　周禮疑義舉要卷六
　　　　　　　　　　　　　婺源江永撰
　　考工記
周禮本是未成之書闕冬官漢人求之不得以考工記
補之恐是當時原闕也冬官掌事而事不止工事考工
是工人之號而工人非官註謂以事名官以氏名官非
也
考工記東周後齊人所作也其言秦無廬鄭之刀厲王
封其子友始有鄭東遷後以西周故地與秦始有秦故
知為東周時書其言橘踰淮而北為枳鸜鵒不踰濟貉
踰汶則死皆齊魯間水而終古戚速椑茭之類鄭註皆
以為齊人語故知齊人所作也葢齊魯間精物理善工
事而工文辭者為之
冬官雖缺以諸經傳證之當有大司空小司空(大司空/卿一人)
(小司空中大夫二/人如五官之例)匠師(見地官遂人鄭氏以為冬官/之考則當為下大夫四人)梓
師(見梓人梓/工之長也)豕人(先鄭云司徒奉牛司馬奉羊宗伯奉/雞司寇奉犬司空其奉豕與然則冬)
(官當有/豕人)嗇夫(覲禮嗇夫承命告於天/子鄭氏以為冬官之屬)司里(國語火之初/見期于司里)
(又周之秩官賔至司里授館此主/宅里之官當在冬官與里宰異)水師(國語周之秩官/賔至火師監燎)
(水師監濯火師即夏官司爟而凡祭/祀賔客滌濯之事冬官當有水師)玊人(天官有追師/專掌宫内追)
(琢之事則凡用玉府之玉追琢成器/以其典瑞之藏者當有玉人在冬官)雕氏　漆氏(雕氏/見考)
(工職缺木器髹漆者多後世/有漆雕氏冬官當有其官)陶正(左傳虞閼父為周陶/正喪大記君喪陶人)
(出重/鬲)圬人(左傳圬人以/時塓館宫室)舟牧(月令天子乗舟命舟牧覆/舟此雖秦官周天子亦有)
(乗舟之事宜設此官/舟行水宜在冬官)輪人　車人(當有監/造之官)芻人(大宰九/式芻秣)
(居一其用甚廣/宜有官主之)等官此皆冬官篇亡之證後人讀書麤
疏果於妄作如俞庭椿之徒紛紛割裂牽補致五官無
一完善周禮之罪人也
五材先鄭引左傳後鄭謂金木皮玉土後鄭為長水火
可制器不可為器金雖可兼玉而皮革不可遺曲禮六
工土金石木獸草獸即皮也玉可兼石木可兼草
以辨民器注辨具也葢古人辨辦二字通用言辨不言辦
王昭禹謂輪辨高下弓辨安危之屬非是
粤無鎛此甚言四國能此者多雖有若無非真謂不置
是工亦非真謂人皆作也注泥又以夫為丈夫尤謬
刀斤削劒必用水淬遷乎其地而弗能為良水性異也
兵車乗車三人故輿廣而輪高田車惟射御二人故輿
可狹輪可卑馬可低詩謂之輶車亦因逐獸欲輕捷故
也輪卑故以田馬配之非因馬低而減其輪注謂以馬
大小為節未確
軫本輿後横木之名輿人六分車廣以其一為之軫圍
是也及其載於轐上則通輿下四面皆可謂之軫此言
加軫與轐後言弓長四尺謂之庇軫又言軫方象地是
也猶之式本有其木而隧前三分之二之處亦得通謂
之式也
輿人之車箱葢如今人造方箱之法用䳄雄交牙之筍
使之相著初非以板嵌入軹轛也軹轛之植者横者如
窓櫺然於輿内貼板為之一以輔板一以承式木較木
其植下筍入底板上筍入式較中間葢皆釘之板上相
著不全藉軹轛之力是以軹圍小而轛圍尤小亦可以
固板也底板之後作軫葢以板嵌入軫之槽中駕車時
輿連轐載於軸上有兩木鉗之而後軫亦銜輈踵是以
輿能安固不動也
加軫與轐之數軫方徑二寸七分有半自軸心上至軫
面總高七寸轂入輿下左右軌在轂上須稍高容轂轉
故轂上必有轐度之轐之圍徑無正文輈人當兔之圍
居輈長十之一方徑三寸六分輈亦在輿下􁍑輿者則
免圍與當兔等可知軸半徑三寸二分加轐方徑三寸
六分共高五寸八分以密率算轂半徑五寸一分弱中
間距軌七分强可容轂轉以五寸八分加後軫出轐上
者約一寸二分總高七寸也輿板之厚上與軫平亦以
一寸二分為率後軫在輿下者餘一寸五分半輈踵為
缺曲以承之算加軫與轐之七寸當從輈算起葢輈在
軸上必當輿㡳相切而兩旁伏免亦必與輈齊平故知輈
之當免圍必與免圍等大後不言免圍者因輈以見也
轐有二設之葢在軌内八寸間以轂入輿下者亦七寸
也轐當連於輿有兩木鉗軸如今制輈之鉗軸亦當如
轐之制與
輪人進而眡之舊注未確進非車進乃人進也鮑人望
而眡之進而握之可證大略好處逺望可見其精致處
須近前細察凡圜形逺望中半漸穨而下幎爾而下迤
周遭皆均致也
幬之廉必近察乃見而逺望已若有突出而大之狀謂
之眼古語當以意想王氏謂如人之眼非也
綆非别有一物也只是輪偏箄之名注疏謂輪箄則車
行不掉實有至理假令牙之孔與轂孔正相值牙不稍
偏向外則重勢兩平輪可掉向外又可掉向内造車者
深明此理欲去車掉之病令牙稍出三分寸之二不正
與輪股鑿相當於是重勢稍偏而輪不得掉向内矣謂
之輪箄何也輪牙稍偏於外而輻股向内隆起也今飯
甑内作竹底四周下而中央隆起謂之甑箄此正漢時
輪箄之遺語但輪之輻股㣲隆不若甑箄之甚耳然則
圓物不平中隆而四周下者通謂之箄也試觀車輪當
牙閉一目視之又懸線視之又以直物内外量之牙心
稍偏於外入菑之鑿未嘗偏但輻入牙之筍不用正而
用邊缺邊向内則牙自偏外矣上下鑿不相當而菑爪
不齵以爪用邊筍故後人不達物理不知輪箄為何狀
率意解為輪外䕶牙夫䕶牙之鐵經雖未言古人當有
之然無與於爪之正否如謂作䕶牙於兩邊則作牙時
厚寸餘可矣何必又作䕶牙若因綆字從糸而謂用繩
圍者尤非(筍者枘也從俗/名為筍又作榫)
輪人兩匡字皆訓為枉後鄭訓刺刺音辣亦枉也他處
言匡救匡正則是因其匡而正之也古人語有相反而
轉詁之例去汚曰汚治亂曰亂馴擾曰擾正匡曰匡置
物曰廢後人不識此義王氏解為方豈可謂輪雖敝不
方又有訓為匡郭者謂膚殻不固尤難通
山虞陽木隂木以生山南為陽山北為陰此則陰陽木
各有向日背日以向日為陽背日為陰
後云短轂則利長轂則安古人所以用三尺有竒之長
轂者欲其安也此云大而短則𣙗𣙗者安之反郝氏訓
􁂟杌是也先鄭危𣙗之訓亦是而云輻危𣙗則未親後
鄭轂末不堅之訓不可曉
既謂之牙圍必須計其四面牙厚有兩面當合計其數
以減一尺一寸所減之餘為牙兩面之博折半為一面
之博令牙厚一寸三分寸之一倍之三寸三分寸之二
以減一尺一寸其餘七寸三分寸之二折半三寸八分
三釐有竒用通分法分之三寸六分寸之五是牙一面
之博也去其踐地處内外不漆者各一寸又加厚一寸
三分寸之二是為牙圍三分之一其餘漆者居三分之
一鄭注不誤
以其圍之阞捎其藪一以三分之二為肉三分之一為
壺中空也壺中空所以受軸者也下文言五分其轂之
長去二以為賢去三以為軹則壺中内大而外小其當
輻菑處得三分之一也統言之中空處皆為藪切指之
外當菑處為藪若轂上三十孔受輻菑者經謂之鑿不
謂之藪且受菑之孔廣必當半寸以上方可容菑而堅
牢如以一尺有竒之地鑿三十孔一孔僅三分有竒以
今尺寸折之僅二分有竒此孔豈能容菑乎林希逸不
達物理乃以藪為三十孔貽誤後人不可不辯
五分其轂之長長與圍同言長即是言圍
注算大小穿甚密去一以為賢當作去二但輈人軸圍
一尺三寸五分寸之一若依圍三徑一算則軸徑當大
穿穿内處正得徑四寸五分寸之二與鄭所算大穿穿内
徑同何以能轉葢圍三徑一非真率即祖冲之徑七圍
二十二猶是約率而已近密矣以約率算軸徑不及四
寸五分寸之一故能稍寛而轉(注中凡言圍徑皆是徑/一圍三即記文亦是以)
(徑一圍三畧言之車人柏車輻一何其/渠二柯者三是也學者當知非密率)
軸承輿之力全在當大穿處故須粗大軸尾不當力故
可小然金與木不能相摩疑當穿處亦必有金裹之
輻廣者軸之博也不言其厚者轂圍三尺二寸三十輻
之股端相著厚一寸有竒可知也輻相著不畱空際者
欲其輻與輻相湊相扶有力也觀今車用十八輻股猶
相湊况三十輻乎
牙得則無𣙗而固注云得謂倨句鑿内相應疏謂輻直
為倨牙曲為句非也輻之入牙者作倨句之形即邊筍
是也鄭注之精㣲賈氏猶不能盡通後人可輕破乎
綆參分寸之二疏鑿牙之時孔向外侵三分寸之二似
牙上鑿孔不正非也牙之厚無幾鑿孔有偏恐偏薄一
邊非暴裂即先甐矣此賈氏察物未精失鄭注之意者
也今車牙孔不偏而輻爪用邊筍缺邊向内是以牙偏
向外鄭前言倨句鑿内相應是古人亦用邊筍
萭之以眡其匡也後人謂萭為矩匡為方非也凡物圜
中規者四角以方量之必中矩何用又以矩量正謂湊
合諸木成牙恐其匡枉不平正故須以萭蔞運之視其
稍有枉處則削而正之耳後鄭言等為萭蔞是當時有
其名物賈疏言見今車亦是得之實見余見造車者用
木架作一圓與輪同大輪與之竝立而運之此正古人
用萭蔞之法也
兩壺欲同者欲其肉好均而輕重等也量之以黍猶古人
以黍量黄鍾之意六事言輪極工致任人考驗之而皆
可也可水可縣可量可權則因造輪時選材善繩墨正
宏殺等肉好均六事似以難者在後權之而侔尤為難
斗柄達常長二尺桯長八尺皆以其可見者言之若達
常之入于桯桯之入於輿板底下者皆當有數寸又皆
有鍵以固之故不為風飄葢當鍵於後軫之内下貫輈
踵
式有通指其地者參分其隧一在前二在後以揉其式
注謂兵車式深尺四寸三分寸之二是也有切指其木
者參分軫圍去一以為式圍是也因前有憑式木故通
車前三分隧之一皆可謂之式其實式木不止横在車
前有曲而在兩旁左人可憑左手右人可憑右手者皆
通謂之式人立車前皆式之地也其言揉其式何也葢
揉兩曲木自兩旁合於前所以用曲木者不欲令折處
有稜角觸礙人手如今人作椅子扶手亦揉曲木是也
式崇三尺三寸并式深處言之兩端與兩輢之植軹相
接軍中望逺亦可一足履前式一足履旁式左傳長勺
之戰登軾而望是也式木嵌入輿板其内又有轛木承
之甚固故可履也車制如後世紗㡌之形前低後高式
崇三尺三寸不及人之半腰故御者可執轡射者可引
弓而憑式須小俯也此式之真形狀前人但知式車前
横木不細考輿人車前三分之一處通名為式而可憑
之木又有在兩旁者是以不得其狀於鄭注較兩輢上
出式遂意其在横木之上於是輿制皆謬亂矣失自孔
氏誤釋曲禮始試思較若在横木上則人憑式首觸較
矣較崇五尺五寸及人之胸射者亦不便于引弓横木
在較下將心以筍貫入轛木而轛圍甚小如何能貫式
木乂如何能登軾式在前陰板之内則車外不見式矣
記如何云苟有車必見其式式上有皮覆之為幦若在
板内如何能覆事事推之皆不合矣
輢者車之兩旁三分隧之二者輢只是板言其可倚也
其高上出式輢之上為較詩曰猗重較兮言較高於式
一重故曰重較非較又有兩重也車制尊卑皆如此
有謂卿車重較亦非也較有左右人立可憑亦是以木
嵌入於兩輢板而其下又有軹之植者承之以為固也
巾車玉路金路象路注謂以玉金象飾諸末當是飾較
之末也鄭注較兩輢上出式者本分明而解者不得式
之形狀遂謂較以一木横于式上以縮為横以兩較為
一較謬甚(席上有左右几縮之/較亦似之縮而非横)
軹轛皆在輿内所以輔輿而承較式其横植葢如作窓
櫺之法用䳄雄交筍不甚用力故圍可小而式卑於較
轛圍尤小葢車内容三人兵車有駟乗者為地無多亦
不可用大材也因轛圍甚小推之古之輿板皆是用雌
雄筍相著非如今人之車以板嵌入木中也(轛圍二寸/二分弱四)
(方計之一面五分五釐今尺/寸折算只有三分四釐有竒)
立者衡者謂軹轛也較式之平置亦横者也直者如生
即中縣者言其著於底板甚固也板之相連與軹轛横
直之相交皆為繼
棧車欲弇飾車欲侈賈疏謂弇向内侈向外按成二年
傳丑父寢於轏中孔疏謂轏與棧音義同引此棧車之
注而云然則弇者謂上狹下濶也此以上下言之與賈
説異向内向外是車後户有翕張上下則謂較與邸有
濶狹似孔説為優詳古人之意所以飾車欲侈者葢謂
車容三人甚逼柞稍寛一二寸亦有一二寸地位六尺
六寸之輿更不可過但於上下侈弇間稍得贏數寸焉
飾車有革輓不畏折壞則輿下依正度而上稍侈之便
於左右用力也棧車無革輓恐折壞上不可侈則兩較
之間稍弇而下依正度便於車中寢息也
又因侈弇之制益知古人車箱是用犬牙交錯之筍如
今人作升斗上下濶狹不等用交筍自固也軹轛亦稍
邪迤本不藉其力若恃軹轛之力持板則不可邪植矣
制度愈推闡而愈明
革鞔輿有據乎曰有閔二年歸衞夫人魚軒定九年與
敝無存犀軒夫人用魚皮卿用犀則大夫之軒及凡革
車皆用牛革乎
士棧車無飾而庶人乗役車亦如棧車欲弇之制故詩
云有棧之車行彼周道
國馬之輈深四尺有七寸後鄭以輈深計衡高八尺七
寸除馬之高則餘七寸為衡頸之間此頸謂馬頸也上
句有馬字故不必言馬頸而賈疏以輈頸釋之誤矣假
令餘七寸為衡與輈頸之間則此七寸為頸中之曲處
當言輈頸去地高八尺七寸不得言衡高八尺七寸輈
頸高八尺七寸則衡直厭馬上當不其然先鄭謂轅曲
中姑引之在下其實後鄭意不從也夫輈不能憑空而
立衡既去馬頸七寸何以不望前輊此别有故葢言衡
頸之間必以衡頸之心為距衡有半徑二寸二分以此
減七寸餘四寸八分為衡下去馬頸之數衡下當兩軶
處必有鞌以承之鞌之高消去四寸八分而衡不空懸矣
鞌之制雖不見經而有其字齊有其地必有其物昭二
十五年公羊傳齊侯唁公于野井以鞌為几意其下有
木架上斂下開以革覆之如今制葢馬與牛不同牛頸
高可負軶引車馬頸不能負衡須以鞌覆于前因以革
束衡而連之今駕馬車亦必用鞌也
嘗疑軶非别有一物如耕牛之曲木也直是於衡上當
馬頸處不正得衡之圍徑故必以兩軶之間言之然則兩
軶厭於鞌上實有七寸缺其木如半月形即是軶玩鄭
注兩軶之間一語可見葢衡軶上有缺處不正得衡之
圍徑故必以兩軶之間言之然則兩軶厭於鞌上實有
七寸其七寸直是鞌高而左傳之兩軥論語之軏皆指
此言其實即是衡非與衡别體也
伏兔半在軸前半在軸後注言伏兔至軌葢如式深
然則兔之長當一尺四寸有竒軸前約七寸軸後亦如
之賈疏有兔尾上載軫之説未必是又疑兔下有足鉗
軸如今制而兔當連於底板易云輿脱輹輹脱則不能
駕矣
輈出前軌漸曲而上至衡㣲鉤而下軌前十尺揉之已
定者也揉輈欲其孫而無弧深注云揉輈之倨句如二
可也葢以一丈三尺三寸揉之為十尺也疏并輿下之
不揉及軌前揉已定者通計如二未是又前言十分其
輈之長雖似言輈身之長然軌前十尺而䇿半之此以
直度虚地而不論其弧曲
輈人不為大車之轅而言之者借彼喻此也大車轅本
直無橈其橈夾牛轅端鬲厭牛領高下相當更不可作
橈曲非作車者亦不善為轅致有覆車之患亦不因其
登下之難而欲改從橈曲也但借大車之轅難於登下
以明馬車之輈宜曲橈耳疏謂駕牛者亦須曲橈非是
今駕牛之車皆直轅
大車之轅前居三之二故其勢常摯伏其轅者人為攀
轅以助牛登也援其邸者人援車邸使不速下也皆將
車者之事
輈注則利準二鄭説皆未安注者不深不淺行如水注
利準者便利而安耳
進則與馬謀退則與人謀言造輈者當進而與馬謀欲
其不疲退而與人謀欲其安逸進退猶云前後非必謂
人有退時也下言馬不契需是進與馬謀左不楗御者
衣衽不敝是退與人謀良輈環灂當如先鄭説沂鄂如
環弓人氷析灂則審環角環灂皆此義
輈在前者灂之入軌下者可不灂而亦灂其七寸者欲
騐輈之和安久而不摩損也
鍾鼎欲其堅不剝蝕故金最多斧斤至削殺矢皆有刃
其用之重欲其難缺者金多用之輕欲其不折者金少
鍳燧欲明故金錫半
舊謂削為書刀疑其不然今剞劂者用刀皆直無曲今
木工削木用横刃形曲兩端有柄疑是古之削但不止
長尺博寸此長尺博寸記其小者耳
異齊未嘗不可同工鄭注之疑本未確殺矢戈㦸皆兵
器同工為宜
刃長寸刃者鏃鋒鋒上漸廣濶一寸不言博而言圍者
濶處有脊厚薄不等故以圍言之謂轉一周皆一寸也
今考戈㦸可刺可鉤而皆有胡自是鉤兵二矛皆刺兵
故曰以子之矛刺子之盾後人謂矛為鉤兵因詩二矛
重喬意其為鉤不知喬所以懸英鄭箋謂矛矜室題是
也非以喬為鉤又或習見定舟之鐵矛有鉤意矛亦是
如此而不知其非也古曰矛後世曰矟又曰槊而今則
為長槍
戈之制直刃為援上長八寸下接柄處長四寸為内其
一旁有胡灣如月有刃兩末之間長六寸刃至接援處
廣二寸胡倨句如磬折而豐其上下近本處為外博葢
倨與句之邊皆為外對刃之灣處為内也倨句中博處
皆為本對鋭處為末也分胡為二上半倨之外畔在右
為裏故注云倨之外胡之裏也下半倒轉亦置本在下
則句之外畔在左為表故註云句之外胡之表也援與
内之廣葢如㦸之廣寸有半而戈胡廣二寸是増半寸
増半寸則倨句在外處皆須増使博故云倨句外博如
此則無已倨已句長内短内之病也已倨則句人不入
注以啄人言之或未確胡連於援與内之間本有定度
何以有長内短内注以長内為曲於磬折承已句也短
内為倨於磬折承已倨也因其過曲而胡之下鋒太上
則内似長過直而胡之下鋒太下則内似短非真謂移
其上下也記本不及援而注謂内短則援長内長則援
短於本文似為添出長内則折前注謂引之與胡竝鉤
恐未確或以胡之上末處為前葢鉤之太深用力猛而
胡末或折傷也短内而胡頭太舒鉤人不來是不疾
戈㦸皆為句兵以其有曲胡也而其用不止於鉤人戈
有援直刃可摏人其胡之曲折可斬人㦸有刺有援直
上皆可刺人其胡之曲下者可鉤人戈胡㦸胡其形異
戈胡作倨句而外博胡背連於援形如偃月而背廣㦸
胡中矩横貫援而曲下形如覆矩戈胡句人即所以傷
人以其句處有刃也㦸胡鋒直下而曲中無刃欲生獲
其人則鉤之此戈㦸之異用也以傳考之獲長狄僑如
富父終生摏其喉以戈殺之此用援之直刃摏之也狼
瞫取戈以斬囚此用胡之曲刃斬之也子南以戈擊子
晳而傷苑何忌刜林雍斷其足亦是以戈胡擊之刜之
他若士華免以戈殺國佐長魚矯以戈殺駒伯用援用
胡皆可殺之惟鉤之用未見於傳而記言長内則折前
短内則不疾自是言鉤人不便利之病子都㧞棘逐殺
潁考叔靈輒倒㦸禦公徒皆擬用㦸之刺與援者也狂
狡倒㦸出鄭人于井反為鄭人所獲欒樂乗槐木而覆
或以㦸句之斷肘而死皆用下胡句人者也㦸胡横直
皆三寸其間甚狹何能句人出於井葢句其衣若帶是
以其人不傷反能禽句者也句欒樂斷肘而死葢其人
本欲生禽之故不用刺與援而用胡以句之句之而胡
之下鋒貫肘曵之而肘遂斷也明乎戈㦸之用而後可
得戈㦸之形
中其莖設其後後者人所握之餘注以設為大於義未
安詳文義似以設為置如矢人設其比之設作莖時即
擬後加大是為設其後
首即鐶環即鐔首廣一寸三分寸之二謂鐶兩畔出於
刃之數也加臘廣二寸半其徑四寸一分有竒少儀言
澤劒首是劒首周圍用金弄之而澤
衡者甬之上端非别有一物為衡鄭意甬之上一截為
衡者誤陳祥道云衡横甬上者也非是
帶如人腰之有帶當設於鼔之上舞之下二帶之間即
鉦間帶唯二耳若于之上舞之端無所用帶注謂介在
於鼔鉦舞甬衡之間凡四非也衡疑為衍字若甬衡之
間有介豈帶亦施於甬上乎設鐘乳當是為鼔舞所俠
而注云今時鐘乳俠鼔與舞夫鼔在下舞在上中間有
鉦間乳如何能俠之下注云今時鍾或無鉦間意者此
無鉦間之鍾鼓舞間一帶帶之上為舞一面十八帶之
下為鼓亦一面十八故云俠鼔與舞乎然而非古制矣
詳經文篆間謂之枚鍾唯兩篆枚設兩篆之閒或縱界
為四一處有九則兩面乃得三十六耳注云一處有九
而疏謂一帶有九又失注意乳不設於帶何云一帶有
九乎
于上之攠謂之隧按孟子以追蠡豐氏以鍾紐旋蟲釋
之本非定訓後人疑之焦竑謂當為槌擊之追高子以
禹樂用之者多故凡槌擊之處摧殘欲絶有如蠡齧之
形此説近之愚謂追即此所謂隧也以其窐㴱謂之隧
以其追擊謂之追擊處本若攠弊年久則愈深如蟲齧
孟子以城門之軌轍迹深為喻正與隧之義合也
注計鉦徑銑間鼓間舞廣皆得之其云鉦間亦當六此
鍾口徑十者其長十六則大誤也以經文詳之十分其
銑之徑去二得八以為鉦之徑即以其鉦之徑八者為
之銑間銑間者自鉦至銑之長包鼓間在其中也於八
分中去二分以為之鼔間則鼔間得六其所去之二分
即是鉦間下文言鉦之長言鉦間已藏此句中矣鼓六
鉦二加舞廣四是鍾口徑十者其長十二奈何謂鉦六
而長十六乎夫八分去二者得六猶八分去六者得二
此理易知是以經不必别言鉦間二豈意後人猶生此
誤乎假令鉦六則與經文不協鉦六鼓六是自鉦至銑
間十二非以其鉦之八為之銑間矣又為十二分去半
以為之鼔間非八分去二以為之鼓間矣何鄭氏之明
而不能覺此也後人讀書粗疎不能細繹經文以訂鄭
氏之失厯代鑄鍾者皆依此注以為劑量於是鍾體狹
而長下文云鍾小而長則其聲舒而逺聞典同云高聲
䃂皆不免有此病而況因此鉦六又生長甬之病乎
漢志云古之神瞽度律均鍾以律計倍半此約略言之
謂或倍或半其長大則有加數倍者非謂皆加一倍有
半也疏説誤
甬圍衡圍自甬下端漸殺至上端如鉦間六則圍亦太
大矣甬之上端為衡非别有一處居甬之一者名衡也
甬當二在上一在下之處猶粗大於此穿孔設旋為宜
注謂旋當甬之中央與經文背矣假令甬長得六設旋
當其半處能無震掉乎
有説即在此三言中謂其中有理可説也諸家以下文
解之不確下文自説不中度之病經云有説而不明言
似有難言之意葢聲律之理精㣲昔李照作新樂其聲
太下太常歌工病之私賂鑄工使減銅齊而聲稍清歌
乃協而照卒不能辨此則清濁又由於銅齊可見此理難
言
如鄭誤算鉦長而甬因之以長且設旋於甬中央正恐
有震掉之病宋仁宗時李照鑄鎛鍾長甬震掉聲不和
著作郎劉羲叟謂人曰此與周景王無射鍾無異上將
有炫惑之疾嘉祐元年正月帝御大慶殿受朝前一夕
殿庭設仗衞既具而大雨雪至壓宫架折帝於宫跣而
告天遂暴感風眩人以羲叟之言為驗聲音之感人如
此雖州鳩與羲叟之言皆偶中而長甬之病未必不由
鄭注設之
大鍾十分其鼓間小鍾十分其鉦間分明鼓間鉦間不
同又可見鼓間大鉦間小前不言鉦間者去二分以為
之鼓間句可知也鄭臆解鉦間反疑此經之非而欲改
鼓外鉦外謬甚鼓外如何是二鉦外如何是一若并二
間而十分之則愈厚矣以二間為二分一間為一分亦
不成文理
如鄭言鍾口十者其長十六則有小而長聲難息之病
典同所謂高聲䃂是也宋范鎮雖嘗辨之其自為説乃
謂鼓舞皆六而鉦四則仍是長十六且誤以舞脩為舞
廣勢必以舞廣為舞徑下口十而上徑四又有侈則柞
之病矣夫以簡而該㣲而顯之經文鄭氏猶不能讀遺
誤千餘年辨者復增其誤然則讀古豈易言哉制器豈
易言哉
權之然後準之準之然後量之葢權之者惟知金錫之
輕重而不得大小之度亦不能算此鬴當用金錫幾何
凡重者體小輕者體大量為法度之器欲其適重一鈞
雖云六分其金而錫居一若先以一鈞之數六一分之則
不能通合一鈞矣故必平正之如銅立方一寸其重幾
何錫立方一寸其重幾何知其體積與輕重之比例然
後可以計金錫而入模範也
又案準字古文作水或是先以方器貯水令滿定其重
乃入金若錫於水水溢取出金錫再權其水視所減之
斤兩與分寸可得金錫大小之比例後人算金銀之法
如此疑古人亦用此法模範先成而金錫體異先權以
知輕重準以知大小然後可量金錫之多寡入模範使
其成適合一鈞也量非鍾鼎不必拘於六分其金而錫
居一(鄭世子載㻙曰改煎煎畢更煎至不耗乃止也權/之準之謂穪準六一之數也量之謂鑄成方寸者)
(數枚驗其分兩/同則知不耗矣)
鄭世子據管子輕重内篇謂五區為釡釡乃八斗非六
斗四升别有説見律吕闡㣲
槩而不税先鄭説無病後鄭荅趙商問此官量鎮在市
中所以勘諸廛之量器以取平故不稅亦即先鄭之意
但謂廛人所税在肆常用者則誤廛人總布非税及斗
斛銓衡
　
　
　
　
　
　
　
　
　
　
　
　周禮疑義舉要卷六
欽定四庫全書
　周禮疑義舉要卷七
　　　　　　　　　　　　　婺源江永撰
　　考工記(二/)
犀甲兕甲皆單而不合合甲則一甲有兩甲之革費多
工多而價重犀兕非不削革裏肉欲其堅厚不盡削也
合甲則削之多惟存其表譬之用竹惟存篾青皮而兩
面合之故尤堅久
甲續札為之節節相續則一札而表裏有兩重不甚堅
者續欲密札稍短而多堅則可稍長而少也如第一札
之半第二札續之第二札之半第三札續之則第三札
之上端當第一札之盡處故一札有兩重養田基蹲甲
而射之穿七札葢一札左右叠之凡四重札有八重而
鏃穿其七也
甲片片而為之非若裁衣之易故必先為人身之形容
而後裁制之為甲甚多其容亦當有大小長短服時以
身合之非先擬一人之身而後制甲為此人服也
上旅下旅此旅即背旅之膂脊骨也故注謂上旅為要
以上下旅為要以下疏以札衆多為旅失之甲自要半
上下相等故權之而重若一
以其長為之圍文承權其上旅下旅之後必通計上旅
下旅之長葢甲裳當下蔽脛及跗中人長八尺自肩及
跗約六尺五六寸(頭約一尺三寸有竒見車人半矩謂/之宣注又足跗至地一二寸其餘有)
(六尺五/六寸)計上旅下旅正合人身之要圍(深衣裳計要半/下七尺二寸者)
(彼禮服欲寛博又有帶束之甲/欲貼身𦂳束故要圍當殺數寸)註圍謂札要廣厚者當
人身之腰也甲皆以札為之故通謂之札而疏謂量一
札之長又以長之中央為圍失之矣
此言鑚空欲小下云革堅謂孔小則革不裂也是因惌
故堅惌亦有線𦂳密而孔窐深之意
眡其朕欲其直也朕字從目者為目縫則此朕字謂縫
甲之縫也縫欲正直不可斜枉下言制善兼裁與縫言
之此與深衣篇負繩及踝以應直可參觀深衣背縫直
中繩此縫甲亦欲如是也櫜之如約亦由裁縫之工
注倉頡篇有鞄㼱㼱字從北從穴從瓦㼱乳兗反柔革
也
卷而搏之欲其無迆也搏字當音團搏者卷作一束也
迆邪迆也
眡其著欲其淺也言縫合兩皮相著之處欲淺狹若太
深廣則革為厚邊縫庋起而革不信
凡徑一者不止圍三祖冲之約率徑七圍二十二如鼓
面徑四尺則其圍十二尺五寸七分弱以端廣六寸計
幾有二十一板以中穹六尺六寸三分寸之二計之則
其圍二十一尺九寸六分亦幾有二十一板葢造鼓時
自有伸縮以求密合記不言板數或用二十板而稍加
其六寸與一尺之度或用二十一板而稍減其六寸與
一尺之度皆可也先儒習於徑一圍三之説未知有密
率耳
厚三寸疑其太厚恐有誤字
鼖鼔雖鼓軍事此鼔甚長大非車中所能容疑元帥車
中之鼓不如此鼖鼓依密率算之中圍十六尺七寸六
分鼖鼔倨句磬折者但知磬之折而不止中矩
山以章鄭説未安王氏云爾雅釋山曰上正章畫山者
雖其文之成章而必取其上正之形此説可取
凡畫繢之事後素功先鄭謂白采後布之為其易漬汙
此説與論語繪事後素及記白受采相反豈記文本如
鄭説夫子又别發一義與葢素有本質之素有粉白之
素本質之素在先而粉白之素則宜後加也
大圭長三尺杼上終葵首天子服之終葵椎也注謂為
椎於杼上明無所屈非也大圭通體皆直插於帶恐失
墜故首作椎亦即以此明尊諸侯服荼前詘後直有詘
則不失墜故無椎
大璋亦如之諸侯以聘女當承榖圭七寸天子以聘女
之下天子用圭七寸因聘女謙也諸侯用大璋七寸謂
上公七寸亦謙也侯伯當用五寸子男其用璧琮與
宗祝以前馬當如注説馬即校人之黄駒前馬者先行
灌而後殺駒也林氏謂奉以先馬而行似王所乗之馬
誤矣
案十有二寸節多可疑先鄭謂夫人為天子夫人義勝
後鄭然天子用物乃有十二二王後亦當用九寸九列
耳即不然案十二寸有定亦不當以十二列勞上公記
不言后而言夫人後鄭謂記時同王后於夫人義皆未
安(夫人實是后/不斥言之耳)
雕人雖闕而姓有漆雕氏記言丹漆雕幾之美司几筵
有雕几彤几漆几葢几漆器雕人作之或謂雕漆玉者
非也
倨句一矩有半注疏得之後人不通算法多不得其解
今詳言之倨猶直也句猶曲也磬須作折旋形然不可
正方如矩而失於太句又不可使兩股間過開而失於
太倨故先度一矩為句一矩為股句股間之弦比正方
之弦稍長得一矩有半以為作磬之法則得倨句之宜
也凡正方形方十者斜弦十四一四有竒此正方矩也
今以一矩有半為弦是為十有五不止十四一四有竒
而兩股稍開也後世作磬不知此率作正方如矩形矣
矢笴有長短三尺其中制假令矢長三尺三分之前一
尺後二尺五分之二在前尺二寸三在後尺八寸七分
之三在前尺三寸弱四在後尺七寸强當其處準平之
以定鏃之重輕前稍短者鏃重稍長者鏃輕
參分其羽以設其刃則雖有疾風亦弗之能憚矣此刃
并鋌言之設刃即設鋌也參分其羽謂笴後設羽之處
得一分羽前至設鋌之處得二分也言羽則比在其中
羽與比六寸有竒羽前至鋌一尺二寸有竒共一尺九
寸於此處設鋌刃則前刃之重鎮與後羽之輕揚可以
相制疾風不能驚憚矣加鋌與刃一尺一寸是三尺也
此刃兼鋌非指鏃端之鋒註誤解參分其羽為二寸則
是三分為刃長非三分其羽以設其刃矣且刃長寸此
及冶氏兩言之謂此處脱二字既未安而刃長二寸鋌
十之又有鋌二十寸之嫌文意尤不協今詳之乃是以
設羽之處為三分之一其餘有三分之二也
髺墾薜暴髺字從先鄭讀為刮義從疏欹邪不正墾為
頓傷薜為破裂後鄭訓精當暴訓墳起不堅致但言墳
起不必言不堅致可也此等皆以字之聲音意想可知
後人泥字之形義訓釋者非也
五蟲本以無羽毛鱗介者為臝而獸皆為毛蟲此以虎
豹之屬别於脂膏者為臝所指各異鄭因此文遂以虎
豹之屬釋大司徒與月令之臝誤矣
凡臝羽蟲皆刻於植虡上曰任重曰任輕曰加任焉假
設言之耳非真以全架任之於其背也説者泥任字謂
凡虡所刻物皆於其下載之繪圖者遂作禽獸負筍虡
之形殊可笑夫以禽鳥而加磬架於其背有悲鳴而死
耳古人制器不當如是之拙
觚為觶豆為斗當如舊説劉氏謂獻一升酬以三升通
計四升四升為豆非也若論獻酬之正禮賔止得一獻
而酬酒不舉何有四升如以主人言之受酢一爵酬賔
一觶得四升矣而又不得為獻或謂始而主獻次而賔
酬三而主酬故稱三酬强解一獻三酬亦未思賔之酬
酒不舉也不知記文本通前後大槩言之謂得一獻三
酬則一斗耳非必謂獻酬正禮也酬酒不舉而後有旅
酬無算爵皆用觶行酬則宜有三酬矣且古之量甚小
古一升當今一合五勺有竒一斗當今一升五合有竒
食肉飲酒如此正是中人之食若四升僅如今之六合
一勺耳中人之食豈止此
張皮侯而棲鵠則春以功注讀春為蠢文義未安從王
氏諸侯春貢士之説可也
此經三侯分明有大射賔射燕射記曰天子諸侯之射
也必先行燕禮是燕亦為射而燕不可謂五采之侯亦
是燕而無賔射祭侯祝辭向亦疑之以侯象諸侯而射
之且明言射侯之意不動諸侯之怒乎後思之不然射
本是武事因而文之以禮樂耳若使諸侯皆屬於王所天
下安寧櫜弓束矢安用射所以用射正為諸侯有不順服
者耳故以大司馬九伐之意寓之於射侯正先王奮武詰
戎之意作射義者未見此記乃謂射中得為諸侯不中則
否其説迂逺後人又欲曲避諸侯之義謂侯字古人本作
□象矢集于布之形然則曷不并其侯之名而易之乎
人衆地阻則勢不便人勞饑罷則力不勝故兵不宜長
注未該
注句兵戈㦸屬刺兵矛屬後人反之非也戈㦸雖可刺
而有胡主於句
横而揺之當是手執其中以揺之疏謂横置膝上以一
手執一頭以揺之未確
水地以縣注云於四角立植而縣以水望其髙下不知
若何而望有謂四面注水於地以審其高下此於經文
水地似協矣又云於四角立四柱以繩懸之以審其邪
正不知何故又必立四柱也今工人作室既成有平水
之法各柱任意量定若干尺畫墨四面依墨用横線線
下以竹承水縣直物於線進退量之如柱平則直物至
水皆均如不均則知柱有高下而更定之意古人四角
立植而縣以水望其高下亦是用此法
此謂測景之地須先平之葢地不平則景有差故下注
云於所平之地中央樹八尺之臬非謂通國城之地皆
須平也疏云欲置國城先當以水平地知地之高下然
後平高就下誤矣國城隨地勢皆可居民何用平
古人樹臬用八尺何也葢測景之臬不可過短過短則
分寸太密而難分過長則取景虛淡而難審八尺與人
齊如是為宜八尺雖無正文而土中之地夏至景尺有
五寸以知用八尺臬也後世郭守敬測景用四丈之表
表上作横梁下用銅皮鑽小竅於小竅中取横梁之景
謂之景符此後人之巧法然四丈表亦不易作也疏引
考靈曜謂從上向下八萬里故以八尺為法此漢人之
妄説天去地豈止八萬里哉
為規者以樹𣙗之處為心而畫墨於地為圓形視朝景
端之當規者識之又視夕景端之當規者識之作一横
線於規心亦作一横線與之平行則東西之位正矣折
半作直線則南北之位正矣後世郭守敬作正方案多
為之規樹短表於案心多為之墨亦倣此意而變通之
日景近二分時朝夕有㣲差當二至時朝夕均方位尤
審
市朝一夫或疑其過狹然云朝者指其外朝當王宫之
中者言之方百歩亦不為狹其兩旁當左祖右社固有
餘地也大約王宫方三百步外朝之兩旁亦當各百步
後市亦然此外為民居世室重屋明堂經文有詳有略
固有互相備之意然鄭謂三者或舉宗廟或舉路寢或
舉明堂互言之以明其同制則未必然周路寢之制略
見顧命有堂有序有夾有房何嘗有五室有兩階有二
垂有側階何嘗有九階葢宗廟路寢宜同制而明堂則
否也明堂者朝諸侯聽朔祀上帝配文王之堂東西南北
有四門堂上中央與四隅有五室東西階之間有中階
而東西北堂皆有兩階為九階皆與寢廟不同也此當
合匠人及月令明堂位并朱子之明堂圖參考之乃知
其制葢月令者明堂聽朔之制也南為明堂北為𤣥堂
東為青陽西為總章雖未知果周制秦制而四面有堂
可知矣四隅雖各有左右个而朱子謂青陽之右个乃
明堂之左个明堂之右个乃總章之左个總章之右个
乃𤣥堂之左个𤣥堂之右个乃青陽之左个隨其時之
方位開門則八个實四个并中央之太廟太室正合此
經之五室矣五室并四堂為九大戴禮所謂二九四七
五三六一八鄭氏以為法龜文朱子所謂古人制事多
用井田遺意者此也大戴又謂有九室十二堂則舛矣
當四方之中者可謂之堂不可謂之室既為九室又安
得復有十二堂乎以此經九筵七筵計之東西九筵以
為廣南北七筵以為脩凡室皆方二筵則南北之堂各
有廣五筵脩二筵半之地東西之堂各有廣三筵脩二
筵之地也而中室之左右猶各有南北二筵東西一筵
半之地葢以為左右房宗祀文王陳籩豆不可無房故
太室旁宜有房而此經略之也大戴謂四户八牖凡三
十六户七十二牖疑未必然四隅之室不必開四户葢
室在堂廉兩邊未必有墻也四門中階之制見明堂位
門有堂室見此經疑惟南門有之又疑南門外有朝大
戴所謂待朝在南宫揖朝出其南門揖朝者王揖見羣
臣之朝葢視朔時先於南門外朝羣臣然後至明堂隨
月居之以布政令布訖即反堂室迫狹羣臣在堂下亦
可無嫌也
井由之制未能畫方如棋局今欲以數言總其大槩亦
各隨其文勢以立言非可按圖而索驥也注於遂人匠
人有異制誠啓後人之疑愚於遂人已言九夫為井以
方言十夫有溝以長言皆通為一法矣􁆵遂之水通於
溝溝通於洫洫通於澮澮通於川此遂人匠人所同也
其多少逺近則各因其地勢
梢溝三十里而廣倍後鄭謂不墾地之溝先鄭謂水潄
齧之溝陳氏謂溝末皆非也梢與輪人捎其藪之捎同
除也謂掘地為溝也下流納水多故三十里宜倍於上
流之廣其廣當以漸而増也
大防外閷注謂又薄其上厚其下或謂非更殺其上乃
益厚其下皆與經文不協愚謂大防宜殺其外不殺其
内也外必殺者使下厚而土不傾内不殺者所以當水
之衝也然則兩邊皆殺者非大防也
里為式舊讀里為已非也以一日之功築鑿幾何又以
一里之地計幾何日幾何人力則可依附此而計用幾
何衆力也
庛字先鄭謂耜下岐後鄭謂耒下前曲接耜疑先鄭近
之庛即耜也如耒之下復作一折而後接耜似為贅耒
已六尺加金約一尺通七尺長不啻及肩則舉手高而
不便於用力以庛即金并耒弦内只六尺則便於推而
量步不必脱金亦便於量也匠人言耜廣五寸此言庛
長一尺互相備庛雖作於金工而車人并言之猶之矢
人亦言刃鋌也庛與耜音同字異經與記一字兩形者
多矣
或謂耒之用高舉而入向内而發而人身作抱勢便於
起土非也耜之入土也不必高舉惟用力推之其發土
也句曲者向外非向内也詢之行中州者謂親見耕地
之法以足助手跐耜入土乃接其柄向外挑撥毎一發
則人却行而後也(耦耕用兩/人發土)
直庛句庛謂作耜有直有句也倨句磬折不甚直亦不
甚句
大車之輪必出於箱外其間又須有空處容輪轉徹廣
安能與鬲長同數後文徹廣六尺當是八尺之誤以徹
廣計置輻宜皆如馬車之法參分其轂長二在外一在
内以此計之大車箱下無轂柏車箱下有轂軸上不必
伏兔即以兩轅庋起此三等之車大約因任有重輕牛
有高下視牛之高下以為輪之崇卑非必因行澤而高
其輪也
綆寸者輪大則輪之向外箄者自當稍寛
牝服言其虛而能負戴物即箱之異名耳作之亦當用
雌雄交筍牝服不言廣略之也牝服惟柏車方大車羊
車皆長方陳氏謂車人之箱方而不廣者未確較即牝
服上之四周木故注以較言之馬車有式為重較此為
平較牛車轅長者牝服之後猶有轅轅尾亦可載物今
車亦如此以上下文可推知其長短大車尾轅四尺羊
車五尺五寸柏車三尺皆以轅長三之一減牝服之半
計之其前轅出牝服之外者大車一丈四尺柏車九尺
羊車八尺五寸牛車即以轅當伏兔鑿其鉤謂轅當軸
處鑿半月形以銜軸軸上亦稍鑿之令其相鉤著不脱
牛在車旁牽者以曲木為軛在轅内則以轅端之横木
為軛故注云鬲轅端厭牛領者鬲即論語之輗彼注轅
端横木縛軛以駕牛非是今之牛車在轅内者無軛可
驗
射深之力在幹亦在筋後言九和之弓角不勝幹幹不
勝筋則筋力在角幹之上故篇末云覆之而筋至謂之
深弓
射逺者用埶詳諸埶字是以物形自曲者為埶
居幹謂之若何而居有讀鋸字者亦未安菑栗古語難曉以意
想之木之文理不邪迆也發謂發弓辟戾今人謂之弓翻
老牛之角紾而昔紾似與直對謂辟戾不直也昔似與
澤對謂若陳久之色不鮮潤也昔有久意如昔酒是也
冬析幹當兼伐木言之伐木宜於冬時謂其津液下流
體質堅實一立春則津液上行其材濡耎且易生蠧易
者言其易治無濡耎生蠧諸病春液角疑是以火炙角
出其液秋合三材舊謂膠漆絲詳文勢三材謂幹角筋
合者以膠絲合之也漆則在後故下云冰析灂冰析灂
注説可疑大寒中下於檠中復内之似與析灂無涉析
灂難曉下言冰析灂則審環環者漆之圻鄂見輈人先
鄭説似欲於大寒時施漆漆乾而灂文有定也後言合
灂若背手文合灂似對析灂而言疑析灂者分析弓之
表裏而漆之又或兼分析諸弓之意有無灂者有灂而
深者有有灂而疏者有惟漆筋而角無灂者皆須分别
用之也
前言筋欲敝之敝謂槌擊欲極熟夏治筋則不煩葢欲
乗暑月蒸溽時治之可不煩勞而敝也
木不能無目而目又不可盡去盡則有缺陷非他物所
能填補故遇目處徐徐斲之令其平正無暴起摩筋之
病而止而其餘目仍欲畱之使無缺陷填補之病也假
令以膠填補弓有張弛則陷中之膠恐有變動矣斲目
必茶似有此意
故角三液而幹再液文承斲目不荼而筋幨恒此作之
後意主於幹再液葢欲液之使濡而目易斲也
厚其液而節其帤厚其液即上文幹再液也再液幹已
濡耎矣猶必節其帤不厚不薄乃無太堅太需之病也
斲摯必中摯之言致也又輈人大車之轅摯摯有下之
意近幹近柎處細從柎至簫漸下故謂之摯與中與均
皆謂無厚薄不匀也
凡居角長者以次需此需字與上同義謂角之柔耎者
也角長者居淵中長不能達簫則以他角之近末而柔
者續之此句為下張本下恒角而短是當長而短也恒
角而達是當短反長而當耎處反堅也
角須先以長者置於淵中令中堅當畏弓乃有力而放
矢疾今竟角而短則末之柔者當畏而弓弱矣
弓不能以一角達末須以短續長令角末之柔者當弓
之末今恒角而達接續之角過長而近末處猶當其堅
則弓亦不利如常縛於䪐中甚言其放矢之不疾也注
乃謂送矢太疾與終紲之喻相反矣
恒角而短與恒角而達二事相因由其淵中之角短故
接續之角不得長短長失所當堅處反柔當柔處反堅
其送矢不疾之病則一故此節與上節詳略互見而下
節再申恒角而達則恒角而短之病亦在其中
以茭解中而變對挺臂中有柎葢一句言簫一句言柎
此言弓幹上本有簫以為放矢之疾有柎以為引弓之
剽然而居角不善弓雖勁猶不利也
引筋疑謂纒筋于幹須引之急乃無寛弛之病太甚傷
力則筋恐絶也
下柎之弓節似謂末柎閷三處相連而動未知其所以
然不敢强解
量其力有三均鄭注不誤賈疏失之注言以繩試弓之
法毎加物一石則張一尺本已成之弓先言幹勝一石
加角勝二石被筋勝三石此推三均之由謂其由此三
者之力耳非謂弓未成而迭試之也疏謂初空幹時稱
物一石則失之矣被筋必先於加角安能使角先於筋
為天子之弓云云此言尊卑制度如此至用弓時自有
變通下文所言則變通之法也亦猶大射侯道有九十
弓七十弓五十弓以此辨尊卑至射時臣各射其侯而
君則三侯皆可射也
危弓安弓疏説非是下文言弓安矢安而莫能速中且
不深是弓弱也乃以强者為安弱者為危何耶當是剽
疾者為危柔緩者為安然則三等之弓皆有危安與
　
　
　
　
　
　
　
　
　
　
　
　
　
　周禮疑義舉要巻七
