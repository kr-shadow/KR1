#+TITLE: 詩瀋-清-范家相
#+DATE: 2016-06-11 12:20:10
#+SOURCE: github.com/kanripo/KR1c0063 master d643ab06                
欽定四庫全書　　　　經部三
　詩瀋　　　　　　　　詩類
　　提要
　　　　(臣/)等謹案詩瀋二十卷
　　　國朝范家相撰是編乃其釋詩之說家相之學
　　　　源出蕭山毛奇齡奇齡之說經引証浩博喜
　　　　於詰駁其攻擊先儒最甚而盛氣所激出爾
　　　　反爾其受攻擊亦最甚家相有戒於斯故持
　　　　論一出於和平不敢放言髙論其作是書大
　　　　㫖斟酌於小序朱傳之間而斷以已意首為
　　　　總論三十篇以下依次詮說皆不載經文但
　　　　著篇目其先儒舊說無可置辨者則併篇目
　　　　亦不著之今核其所言短長互見如謂卷耳
　　　　為文王在羑里后妃遣使臣之作謂中谷有
　　　　蓷為憐申后謂褰裳為在晉楚争政之時謂
　　　　丰為男親迎而女不從謂敝笱為嘆王綱廢
　　　　弛謂采苓為申生而作謂采薇為文王伐玁
　　　　狁謂沔水為宣王信讒皆以意揣度絶無確
　　　　證然如總論第十四條刀破黍離降為國風
　　　　之說謂太史不采風王朝無掌故諸侯之國
　　　　史亦不紀録以進葢四詩俱亡非獨雅也詩
　　　　亡而諷諭彰癉之道廢是以春秋作焉此與
　　　　孟子迹熄之說深有發明第十五條謂三百
　　　　五篇之韻叶之而不諧者其故有三列國之
　　　　方音不同一也古人一字每篇數音而字音
　　　　傳訛已久非可執一以諧聲二也詩必歌而
　　　　後出每以餘音相諧自歌詩之法不傳而餘
　　　　音莫辨三也此亦足解顧炎武毛奇齡二家
　　　　之鬭其解采蘩篇謂被之僮僮為夫人齋居
　　　　之首服而厯引周禮内司服玉藻及聶氏三
　　　　禮圖以証之葢被者所以配褖衣今據聶氏
　　　　謂婦人之褖衣因男子之元端又玉藻云元
　　　　冠丹組纓諸侯之齋冠也則知夫人服被為
　　　　齋夫人齋於正寢既不可如祭之服副褘又
　　　　不可服告桑之編故服燕寢朝君之被此說
　　　　為前人所未及其解楚茨信南山諸篇尤為
　　　　詳晰如南東其畝及中田有廬之類於溝洫
　　　　田制咸依據確鑿不同附㑹在近代説詩之
　　　　家猶可謂瑜不掩瑕瑕不掩瑜者也乾隆四
　　　　十四年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　詩瀋巻一
　　　　　　　　　　栁州府知府范家相撰
　總論上
　　原詩
詩何自起也天庭軒轅載籍無稽學者苐弗深考惟虞
書有詩言志歌水言之文先儒謂即詩之道所自昉愚
謂虞書所言乃詩歌聲律之用非詩之道始自虞廷也
孔頴達曰明堂著土鼓之文黄帝有雲門之樂至周時
尚有其聲則是樂器之音遂人為辭其即為詩之漸由
此言之則知大庭軒轅之先亦必有詩明矣夫上古之
樂諒不如中天之美備然而擊壌之音必比之以耕鑿
之謡此非土鼓葦籥乎而謂雲門大夏不過撞鐘伐鼓
吹竹弹絲已乎葢嬰兒乳子懐嬉戱忭舞之心𤣥鶴蒼
鸞合歌舞八音之節此樂之自然而起即詩之自然而
生也記曰凡音之起由人心生也比音而樂之及干戚
羽旄謂之樂樂由天作實以人生天籟人籟同歸一致
詩始於黄農之世與金石而俱宣有斷然者也
　　詩名義
詩以言志虞書之言詩盡之矣大序之言曰情動於中
而形於言言之不足故嗟歎之嗟嘆之不足故咏歌之
夫情之動而咏嘆之滛佚之者不知其所以然而然也
於手舞足蹈之中自有協律諧聲之妙其心之竽籟比
竹形而為辭之髙下宫商是之謂詩明乎此思過半矣
　　採詩
三代之盛上自君公卿相下逮士庶編氓未有不知詩
者也黨庠術序之中不出學樂誦詩舞勺舞象四者即
太學之俊秀亦惟是春誦夏弦干戈羽籥而已葢禮樂
不可斯須去身詩以感發性靈樂以導迎善氣先王所
以興賢育才肆成人而有徳者必於是乎在也古之民
不少椎魯其入學而歸農者諒無殊於後世而聲詩之
教則耳濡目染已久是以巷有舞塗有歌雖窮陬僻壌
莫不有吟咏之聲焉先王又以是觀天下之風而有採
詩之典其初里巷之間官師選其男年六十女年五十
無子者衣食之以採詩為職上之於邑邑移于國國史
録而存之以俟天子五年巡狩所至上之於太師(天子/廵狩)
(所至太師與太史同車率/其属小史同至諸侯之國)太師聞於天子天子付太史
彚而奏之以騐風俗盛衰由是匹夫匹婦之歌吟貞良
滛僻悉呈于九重宵旰之間而移風易俗得盡其張弛
之用也迨巡狩廢而太師不至列國諸國之史猶不敢
不録存之以備大典之復行觀左傳于髙克之事曰鄭
人為之賦清人於莊姜曰衛人為之賦碩人於衛為狄
滅曰許穆夫人為之賦載馳皆東遷以後巡狩不行列
國之史官猶録其本國之詩以待採擇者大序所謂國
史明乎得失之迹是也至於頃王之時魯文公之世諸
侯惡民風之聞於境外并國史亦無紀録矣孟子曰王
者之迹熄而詩亡可勝慨哉
黄楚望曰今之三百篇有出於太師之所採者如周南
召南是也有出於史官之所録者豳風及周大夫所作
是也其餘國風多是東遷以後諸國史官所自記録者
其時天子不能統一諸侯諸侯善惡無與于周不分美
刺而皆謂之變風以其各自為風也
　　聲樂一
生於心而節於音謂之詩故一言詩而樂自寓焉委巷
小兒聨歌拍臂皆可配以管絃優伶俗樂吹竹弹絲亦
能别翻新調一言樂而章曲亦自生焉是故人之有詩
非必縁樂以作聖人作樂非必因詩以興而詩為人聲
金石絲竹為物聲各有相須之妙聖人見其然因之以
詩入樂亦以樂合之於詩而成樂古之樂不可得聞矣
然觀四詩之中短長參差體製不一明是因詩而合樂
非必因樂以作詩也要之三百五篇有節有調可歌可
絃無非樂章樂譜而已(宋國子丞王普言古者既作詩/從而歌之然後以聲叶律和而)
(成曲自歴代至本朝皆先製樂章而後成譜崇寕以後/乃製譜然後命詞於是詞律不相諧協與俗樂無以異)
(矣/)
　　聲樂二
鄭氏樵曰樂之本在詩詩之本在聲孔子自衛反魯正
樂雅頌得所言詩為樂之本而雅頌為聲之本也其曰
闗雎之亂洋洋盈耳此言聲之和也漢人講詩專以義
理相傳則洋洋盈耳之音安在按夫子論詩有二有主
聲樂者如雅頌得所闗雎樂而不滛之類是也有主義
理者如思無邪詩可以興不學詩無以言之類是也學
詩者固必得其音聲舞蹈以審其鏗鏘鼓舞之神而必
先求之文詞義理以博其溫厚敦柔之趣古者六經并
陳詩之外别有樂經以教人詩者樂之章曲非即樂也
其可舍義理而言詩乎專言義理猶未至於無詩專言
聲樂則三百篇之在今日必何如而協之音律比之金
石豈可懸空臆度而得之乎(漢時三代之遺聲猶在太/常至董卓赤睂之亂始已)
(淪亡魏人得漢雅樂郎杜夔猶能歌文王鹿鳴騶虞伐/檀四篇太和之未左延年改騶虞伐檀文王三曲更作)
(新聲唯鹿鳴不改至荀朂又除鹿鳴舊曲别作新詩而/古曲遂以盡廢朱子曰唐開元鄊飲酒禮其所奏樂在)
(小雅有鹿鳴四牡皇華南有嘉魚南山有臺六篇在風/有闗雎葛覃采蘋采蘩六篇其聲今亦莫聞獨趙彥肅)
(有此譜云即開元遺聲不知工師何所考而為此竊疑/古樂有唱有嘆詩詞之外應有叠字餘聲以嘆發其趣)
(若此譜直以一聲叶一字則古詩篇篇可歌豈其然乎/又其以清聲為調亦非古法姑存之以見彷彿○古譜)
(載經傳/通考)
　　聲樂三
内則弟子十三學樂誦詩學記大學始教宵雅肄三皆
樂先而詩後小學之所以為教也子曰興於詩立於禮
成於樂則詩先而樂後大學終身所得之難易先後也
朱子曰三代之時禮樂用於朝廷達於閭里學者諷誦
其言以求其志詠其聲舞蹈其節以涵養其心則聲樂
之助於詩者為多然猶曰興於詩成於樂其求之固有序
是以聖賢之言主於聲者少而發其義者多得其志而
不得其聲者有之未有不得其志而能得其聲者也此
言須善為體㑹夫樂非徒聲之謂也記曰樂者非謂黄
鐘大吕弦歌干揚也樂之末節也又曰知音而不知樂
者衆庶是也又曰金石絲竹樂之器也詩言其志歌咏
其聲舞蹈其容三者本於心然後樂器從之是故樂之
微𦕈之故難言之矣聲樂之教與誦詩並舉學詩即以
知聲聲具於器其事顯而易明故聖人之言之也略若
詩之義理小子未可卒曉故聖人之言之也詳至於成
於樂之樂則必動其本而盡其變别有精微之故以相
喻於音容之外故曰廣博易良者樂之教而夫子聞韶
至於三月不知肉味也詩乃樂章舍聲不可以言詩古
之學者罔不先習其數而施之管絃豈有得其志而不
得其聲者歟若不得其志而得其聲者有之竇公杜夔
之倫是也惟樂難於詩是以夫子曰興於詩立於禮成
於樂所謂求之有序也若僅曰音容舞蹈則何難之有
是不可以不辨
　　誦詩歌詩賦詩
詩可以誦可以歌可以賦而不可以讀論語孟子於詩
皆曰誦周禮瞽矇歌諷誦詩内則十三學樂誦詩皆不
曰讀而曰諷曰誦諷者背文而諷誦者以音節之謂鼓
琴瑟以合所諷誦之詩也班固曰三百五篇遭秦而全
者以其諷誦不徒在竹帛也自漢以前學者皆知誦詩
不知廢自何時若讀詩之云則陋儒倡之也歌詩者何
也廣雅曰聲比於琴瑟謂之歌韓嬰曰有章曲謂之歌
無章曲謂之謡葢詩必長言咏嘆之以達其趣人不歌
詩不足以理性情故聲歌各有所宜也淮南子曰歌者
有詩然所以使人善之者非詩也其言至為微妙凡詩
自首章以下二三章只換易一二字成章者即長言咏
嘆歌詩之遺譜也古之歌詩有二有比音而歌者如季
札觀樂歌風歌雅禮之升歌論語之取瑟而歌是也有
徒歌者楚狂之接輿曾㸃之倚門寗戚之飯牛是也徒
歌雖不比音而其節亦與比音等古之賦詩大約徒歌
之意也古之於詩也諷咏之歌誦之然後可以變易其
氣質而陶冶其性靈若徒曰讀之而已不幾失其所以
為詩乎
　　刪詩
孔子刪詩之言肇自子長班固志之藝文安國述之書
序其傳古矣獨孔頴達曰經傳所引諸詩見存者多亡
失者少不應十去其九於是鄭樵朱子亦疑孔子有編
録而無刪詩之事然朱子論語集注仍遵古說也獨近
時朱氏彛尊力辨其非曰詩掌王朝班之侯國使孔子
一人取而刪之誰肯信從且如肆夏采齊樂師所教之
樂儀也此何不可施於禮儀而刪之騶虞貍首采蘋采
蘩射之節也何故於貍首則去之燕禮升歌清廟下管
新宫大射禮乃歌鹿鳴三終乃管新宫三終何故於新
宫則去之肆夏繁遏渠天子所以享元侯者故九夏掌
於鐘師此又何不可施於禮儀而刪之正考父受商頌
十二篇於周太史孔子何故反刪其七祈招之詩既善
其義矣何又刪之葢子所雅言一則曰詩三百再則曰
誦詩三百未必定屬刪後之言也此論似為前人所未
及而愚以為不盡然者聖人述而不作六經皆經折衷
以垂萬世若于詩一無去取刪定於其間則今之三百
五篇直非聖人之經矣葢夫子刪詩於詩之施於禮儀
而不可缺者必不刪去肆夏采齊新宫貍首諸詩皆亡
佚於未刪之先而非刪之於見存者也季札觀樂未嘗
條舉篇目安知詩之一無散失耶即如商頌十二篇孔
子豈肯刪去其七以缺先朝之樂章其早佚於未刪之
前可知若但以詩三百一言據為不刪詩之證失之逺
矣
或曰笙詩六篇經存其目而肆夏采齊新宫貍首諸詩
并其目而亡之何耶曰夫子於周先王盛時之詩不敢
刪亦不敢補也亡詩之目或存或不存夫子一仍其舊
此述而不作取史闕文之遺意也曰若是則子之不刪
詩明甚又何疑於朱氏之說曰有刪之在前者司馬遷
言古詩三千餘篇孔子純取周詩取其重可施於禮儀
者定為三百五篇是古詩在所不録矣有刪之在後者
東遷以後之詩王不巡狩詩之存於國史者不經王朝
之採録其中貞良邪僻雜出不齊孔子安得不合以韶
武雅頌之音刪而著之於經耶曰貍首一詩其詞尚存
於大小戴記何以魯詩不存曰此詩見於小戴射義者
止八句見於大戴投壺者十九句文雖殘缺義所必存
苟非原本之逸何以並其目而失之抑經師簡册之遺
漏亦未可知也不見尚書有今文又有古文若百篇之
名伏生俱不及傳此外尚多佚文見於子傳之稱引者
耶即逸禮亦然何獨詩而無之曰如論語禮記左傳所
引之逸詩其皆刪後之詩歟曰如唐棣之詩夫子明曰
未之思也夫何逺之有未必非刪後之言也若其他則
前所言逸自經師者為多劉歆言詩之初出經師一人
不能獨盡其經或為雅或為頌相合而成是豈無佚章
佚句耶即如鼓鐘一篇三家多昧任侏􁍜一句十月之
交一篇韓詩多雨無其極二句於皇時周一篇三家多
於繹思一句此其明証也
　　正樂正詩
全祖望曰正樂與正詩匪可混而為一子但言正樂則
正樂自有其事如語魯太師以翕純皦繹之節辨大武
之聲滛及商斥宋齊鄭衛之非正聲宫懸不應用于諸
侯曲懸不應用于大夫八佾歌雍正言指斥皆正樂之
實事也其曰雅頌各得其所者指雅頌之用于樂章而
言非謂變雅之不入樂者一正樂而詩亦與之俱正也
必謂三百篇盡以入樂則如風之桑中溱洧雅之小旻
板蕩當用於何等之樂乎此言亦似是而非夫詩與樂
通樂正則詩亦正不分為二也衰周之樂壊已甚聖人
豈一日偶忘其釐正而身不列廟堂之上欲以匹夫之
權取僭紊散亡之樂悉舉而復先王之舊非但藉手無
從亦且無徵弗信賤而自專矣其云正樂者非能正宫
懸考音聲定節奏分等威也風雅頌之入樂者各有其
所聖人取其失所者正之使各得其所樂正則詩亦正
故曰雅頌各得其所也若其語魯太師以翕純皦繹之
節告賓牟賈以聲滛及商斥三家之八佾歌雍皆托之
空言而即以為正樂之實事可乎今夫樂亡而章曲猶
有遺文也聖人見師摯諸人之適齊蹈海心焉重悼知
明王不復作矣於是釐其樂章使後世可考以復古故
正樂即以正詩而非有二也古未有不可入樂之詩桑
中溱洧小旻板蕩雖無施於用而其音節則猶是風與
雅也弹絃可以諷諌為後王之法戒是固孔子絃歌之
以其合於韶武雅頌而附之者也
雅頌得所自有明証如二南為房中之樂是其所也而
闗雎鵲巢又通用之於鄉飲酒禮采蘋采蘩用之大夫
妻主祭是其所也又用之於射禮亦其所也以雅頌言
之如鹿鳴四牡皇華用之燕饗遣使是其所也又通用
之鄉射用之鄉飲酒禮亦其所也文王一詩諸侯朝㑹
之樂而與大明緜同用之於兩君相見又用之燕禮皆
其所也肆夏繁遏渠宗廟用以配天亦用之享元侯又
用之大祭迎尸雍徹一詩用以祀文王又用之大饗賓
用之徹俎凡此樂章專用通用不可悉舉夫子正其詩
之在風者或錯入於雅雅又入風頌或入雅使各歸其
所雖樂與詩之次第不同要之樂正而詩自正也其但
言雅頌者雅頌之失所尤甚耳聖人之刪詩也既刪其
無闗輕重無取於興觀羣怨之詩亦刪其不諧樂律不
可以入風雅頌之詩則刪詩亦即以正樂而謂二者絶
不相蒙哉
　　學詩
聖人之教弟子必以詩為首何也燕韓生曰六經之策
歸論取之闗雎義莫大焉是故夫子之說詩猶說易也
于見龍在田而本以君子寛仁之功于鶴鳴在陰而擬
以言行樞機之發百篇表美誡之觀春秋繼王迹之熄
詩之所至禮亦至焉禮之所至樂亦至焉六經之義一
以貫之矣且夫三百篇之作上自君公卿士下及匹夫
匹婦覊人奄寺此其人非必盡聞道于聖賢素服習乎
禮義以寫其憂愉歡戚之故而聖人胥津津乎道之若
同歸于一致而無所區别者彼其憂愉歡戚之感而有
言皆發於天機情性之自然而不容已即作者亦容不自
知而適合乎聖賢禮義之微以開學者不言而同然之
趣此教之所以必先於詩也聖人之詩或兼舉本末體
用以言之如思無邪興於詩詩可以興之類是也或專
為言辭專對而諭之如誦詩三百不學詩無以言之類
是也極詩之所至上可以馴致于聖賢下亦足以脩身
而寡過備文章華國之選此聖人所以雅言不倦也聖
門弟子之學詩也習其義不惟其辭故七十子之中不
聞有以作詩名者王厚齋曰子擊好晨風黍離而慈父
感悟周磐誦汝墳卒章而為親從仕王裒誦蓼莪而三
復流涕裴安祖講鹿鳴而兄弟同食李柟和伯亦自言
於甫田悟進學於衡門識處世此皆有得於學詩者豈
徒以辭章風雅名世哉
　　說詩
說詩者何以意逆志哉鄭樵奥論曰善觀詩者當推詩
外之意如綿蠻黄鳥小人之擇卿大夫依之也夫子推
而至于為人君止于仁鳶飛魚躍喻惡人之逺去也子
思推而至於上下察是也善論詩者當達詩中之理如
切磋琢磨子貢達於貧富巧笑目盼子夏能悟禮後是
也善學詩者當取一二言為立身之本如南容之三復
白圭子路之終身不忮不求是也善引詩者不必分所
作之人所採之地如維嶽降神宣王時詩也夫子以為
文武之徳夙夜匪懈仲山甫詩也左氏以為孟眀之功
小宛幽王詩也祭公以為文王戎狄是膺僖公詩也孟
子以為周公矢其文徳記者以為天王之事令聞不已
說者以為三代之英是也此皆以意逆志之說也愚謂
孔孟之說詩大約舉全篇而明其大意者少舉一章一
二言而眀其義藴者多舉一章一二言而正言其理者
少舉一章一二言而旁通其㫖者多也全篇之說惟見
於孟子小弁凱風之辨而已一章一二言之說則論語
孝經禮記所載不勝舉也舉一章一二言而正言其意
者如節彼南山殷之未喪師之類可約舉也舉一章一
二言而旁通其㫖者則如子貢之達貧富子夏之悟禮
後凡論孟孝經禮記所載不勝述也葢詩之為道長於
諷諭故說詩者貴於引伸觸類以盡其變旁推逺取以
暢其㫖使用之無盡藏而思之有餘味若全篇之義作
者既言其志固不必多為之說以示學者矣蘓長公之
論詩曰作詩必此詩定知非詩人然則說詩必泥詩亦
豈有當風人之㫖乎
　　四始六義
四始六義之名見於周官教胄之文其傳自古而說各
不同四始之說孔頴達以廢興為義成伯瑜以正變為
言則成長於孔葢聖人分三百篇為四而各以一篇冠
其首自取其正者為之始即十五國風如衛之淇澳齊
之鷄鳴秦之駟鐵亦各有始也六義之說程子謂統全
詩皆有之吕東萊謂得乎風之正者為風得乎雅頌之
正者為雅頌風非無雅頌雅頌非無風與程子略同朱子
則取鄭樵說謂風雅頌者詩之部分賦比興則製作風
雅頌之體太師之教胄子以是六者三經而三緯之夫
風雅頌可以名詩而賦比興不可以名詩朱子之言當
矣顧二雅實有風詩二南時兼頌體學者亦當恭觀而
互証之也
　　雅鄭
子曰詩三百一言以蔽之曰思無邪古注及吕東萊皆
云作詩者思本無邪也朱子則以作詩者不必無邪而
學詩者貴以無邪之思讀之二者意正相反葢朱子以
鄭聲滛即是鄭詩東萊則以鄭詩自為雅音故雅鄭之
說異而無邪之義遂殊朱子曰鄭風衛風若干篇即是
鄭衛大小雅即是雅二南房中之樂變風無施於事特
里巷之歌謡耳必曰三百篇皆祭祀朝聘所用則桑中
溱洧當薦之何等之鬼神接何等之賓客耶吕氏曰詩
雅樂也祭祀朝聘所用桑間濮上鄭衛之音世俗所用
桑中溱洧作於周道之衰雖已煩促猶止於中聲孔子
欲放鄭聲豈有刪詩示萬世乃收鄭聲以偕六藝乎後
之據吕說以駁朱子者其說大約有五謂滛邪之人雖
寡廉恥亦不至自道其滛私以播之歌吟况此類未必
盡工篇什一也季札觀樂歌鄭衛之風未嘗斥言其滛
若如朱子說則夫子猶將放之季子何故美之二也詩
為中聲所止如三百篇不必盡比於樂則魯之樂工何
從取其聲而歌之三也鄭伯如普而六卿所歌皆滛詩
何以對上國之卿不歌雅音而歌邪音好揚其本國之
醜四也諸儒皆以樂之非雅者為鄭故子夏以宋鄭衛
齊皆滛于色而宋本無詩其聲亦鄭聲也非鄭風即為
鄭聲五也其言皆極明晰而猶有未盡者葢滛邪輕薄
之人不盡無才如唐之元稹温李諸人多有之矣且詩
以合樂聲即詩也安見鄭詩非即鄭聲不知古之作詩
者縱有邪思而夫子必不存之以貽來學何者姦聲亂
色不留聰明滛樂慝禮不接心術大學之教禁於未發
之謂豫聖人之雅言尤凛凛於斯也且子之告顔淵曰
樂則韶舞放鄭聲鄭聲滛此因韶樂而逓及之但論聲
不論詩也鄭聲既必放之何刪詩猶存其什使詩存而
聲亦存是未嘗放也是故桑中溱洧皆刺滛之作其音
胥止乎中聲非滛者所自作也審乎此而無邪之義了
然矣司馬遷曰三百五篇孔子皆絃歌之以求合乎韶
武雅頌之音班固曰周衰禮樂俱壊樂尤微眇以音律
為節又為鄭衛所亂故無遺法其云微眇者顔師古謂
道在精微節在音律不可具於書鄭衞聲易悅人故為
所亂皆指音聲不指詩篇也
　　詩亡
孟子曰王者之迹熄而詩亡詩亡然後春秋作詩亡者
太師不採詩王朝無掌故諸侯之國史亦不紀録之以
進王國亡則四詩俱亡非僅雅亡也春秋所以繼詩亡
者詩之為教長於諷諭其微婉常餘于言外猗嗟稱禦
亂而實刺莊公揚水諷普昭而辭嘉桓叔其有深切著
明如所謂赫赫宗周褒姒烕之者必其事著於王官迫
於忠憤而有然也詩存而列國之事可得之絃誦之間
若其亡矣亂臣賊子何以彰其惡於萬世孔子以匹夫
而操筆削事核其實文生於義天王狩河陽夫人孫于
齊有不必直言而見者約而逹微而臧又在讀史者之
善㑹其㫖惟弑父與君則直書之耳是故春秋即詩詩
亦史也孟子之言明白易曉如此而後儒乃曰黍離降
為國風而雅亡(范寗穀梁序曰孔子列黍離於國風齊/王徳於邦君明其不能復雅政化不足)
(以被羣/后也)夫王降為風或是衰周時勢何至雅詩亦變為
風乎王室雖凌遲而雅詩誰能禁之不作且二南與豳
雖為風之終始而其為國風則一也豈亦有升降之殊
歟善乎夹漈鄭氏之言曰七月者西周之風黍離者東
周之風非黍離降為國風而雅亡章如愚曰王之風非
貶王也體自風也魯之頌非褒魯也體本頌也詩體有
風雅頌之殊非雅重于風頌髙于雅汪琬(鈍/翁)曰十五國
風中有二南王豳皆天子之詩雅頌有賓筵抑戒魯頌
皆諸侯之詩不得以風詩專属之諸侯或曰平王政教
東遷故斥為風行父請命於周然後有頌然則王之斥
為風也孰斥之王不自斥也作詩者不自斥採詩者必
不敢斥其所得之詩以告于王也幽厲之詩猶列于雅
而平王獨否是不逮幽厲也由三家之說思之則王降
為風之謬顯然矣(詩亡則風雅頌俱亡河汾王氏已有/此論王氏柏亦云孟子言詩亡非王)
(者之詩亡凡風雅頌皆/在其中所見亦畧相同)
或曰巡狩廢而迹熄迹熄則詩亡列國之史官何肯復
採録其所得之詩以聞于列國且平王之詩列國又何
從得之乎曰幽厲平之詩太史自得記録之以流傳于
列國列國之詩記之史官尤易流傳逺近也昭王尚能
南征穆王巡遊天下聲靈儼在厲幽暴而宣中興東遷
猶然共主列國之史官未廢則採詩之故典猶存故大
序以為國史明乎得失之迹也降自頃王以後而史無
記録詩遂亡矣不然孔子何從取平桓莊僖恵㐮六王
之世列國之詩而刪之乎
　　詩韻
古韻莫顯于詩而三百五篇之韻叶之多有不諧其說
有三十五國之方音各有不同一也古之字音傳訛已
久古字少而音多一字每兼数音非可執一以諧聲二
也詩必歌而後出每以餘聲相諧不必但就結字以為
韻自歌詩之法不傳而餘聲莫辨三也然則古韻終不
可識乎曰以今之韻書求三百篇之韻有愈密愈踈耳
安能識哉葢韻本天籟古人作詩有不煩繩削而自合
者非如後世之勒有成書拘拘于四聲以為限斷也漢
魏六朝詩賦悉同古韻魏孫炎始為反切逓傳至梁周
顒沈約始為四聲之學作類譜以行世然皆為字音而
作未嘗即指為古韻也自唐以切韻為試韻而舉世始
限於四聲學者不求其本即執此以言三百篇之韻而
不知其失之逺矣考漢魏時為毛詩音者九家悉已無
傳至宋吳棫(才/老)始以音母為本以轉聲相協作叶韻補
音一書而朱子本之以作集傳實以今韻定古韻之始
明人陳第心疑其非謂古無叶音作毛詩古音考以正
才老之失近時顧絳亦有詩本音一書取陸徳明古人
韻緩不煩改讀之說為據博稽逺考謂三百篇均是本
音並無叶音同時毛奇齡又作通韻有五部三聲兩界
兩合之說亦極浩博竊以古韻出於自然字音各有借
讀其原始已無可考矣諸家之說雖博亦奚以為由今
言韻惟有三端以四聲為一貫一也審餘音以彷彿二
也取方言借音為本音三也其如清廟維天象武諸篇
雖以三者求之亦不可得則惟闕疑而已苟以已見為
定論適以戾古而欺人豈足為訓哉
　
　
　
　
　
　
　
　
　
　詩瀋卷一
欽定四庫全書
　詩瀋巻二
　　　　　　　　　　桞州府知府范家相撰
　總論下
　　荀子
古儒者之名盛於始而替於後者在漢莫如揚䧺在周
莫如苟子實則荀非揚比也古禮多傳於荀如勸學三
年問等篇幾於有大醇而無小疵矣而傳詩之功尤莫
大於聖門魯申公少從楚元王事浮丘伯學詩而浮丘
伯受詩於荀子毛萇之學受之毛亨而亨亦受之荀子
惟齊韓不知所傳先儒謂韓之外傳引荀最多疑其亦
出於荀而齊詩亦可知矣漢志言三百篇邅秦而存者
以諷誦不徒在竹帛也然四家之外不聞别有詩家設
非荀門弟子則詩之存否殆未可知後學何由得而諷
誦之乎太史公曰威宣之際孟子孫卿咸道夫子之業
潤色之以學顯於當時葢孟荀並稱由來已久自性惡
之說與孟子牴牾而眉山蘇氏文致此語謂李斯學於
荀子因弟子而傅成師罪豈為定論夫性惡之論意在
勸人復善以警人之暴棄雖有違於性善之㫖尚無背
於道義之歸但不免矯枉過正耳若非十二子一篇韓
詩外傳止云十子並無子思孟子此出其門人之偽作
無疑宋王伯厚辨之審矣予竊怪學者日誦詩而不知
傳詩之人何異於日衣布帛而不知藝麻𣗳桑之有自
不禁深為古人嘆也
　　魯詩
六經之出詩為最先四詩之出魯為最先漢志魯申公
為詩訓故而齊轅固燕韓生皆為之傳或取春秋采雜
說咸非其本義與不得已魯最為近之葢當時最尚魯
詩矣朱彛尊曰蔡邕書石經從魯詩其獨斷所載周頌
三十一篇序與毛略同惟劉向新序說苑及列女傳載
國風序說與毛大異疑四家之序惟風有别而雅頌則
同然魯詩亡於西普乆矣序之與毛同異未可盡以劉
向之說定也(朱氏以劉向所述皆魯詩本之王厚齋以/向乃元王後必當守其家學也然儒林傳)
(不言向說詩之自葢向之學極博又篤好左氏傳其於/魯詩不無出入故新序所載黍離之說先儒疑是齊詩)
(也/)申公弟子一時極盛諸家皆莫之及如孔安國周霸
魯賜諸人皆成名儒最後張唐許褚亦為學者宗仰乃
傳至西普而忽亡者班固早言之矣曰與不得已魯最
為近之與不得已者不足之詞也毛傳行而魯為之掩
矣
漢楚元王傳云申公始為詩傳號為魯詩元王亦次之
詩傳師古曰凡言傳者為之觧說若今毛公詩傳是也
而申公本傳則云申公獨以詩為訓故以教無傳疑者
則闕弗傳師古曰口說其㫖不為解說之傳二者不同
疑申公本不作傳其傳皆弟子所作也
　　齊詩
齊詩之出漢書不詳所自觀其與黄生争湯武之受命
對竇太后之論黄老責公孫𢎞之無曲學皆辭嚴義正
則其傳受之不苟大概可知其弟子如后蒼蕭望之匡
衡翼奉師丹諸人尤極一時之盛而蕭匡起家至丞相
至後漢陳元方猶祖其學乃與魯詩俱亡於西普即軼
說亦少留傳者或疑翼奉好言隂陽意齊詩舛駁甚於
魯韓不知此非轅固生之咎也觀匡衡政事得失疏引
闗雎一詩言后妃夫人之徳與毛無異可見一斑矣
　　韓詩
韓詩不詳所自其書有韓故韓說内傳外傳四種本傳
稱嬰推詩人之意作内外傳數萬言則皆嬰之自作也
班氏謂韓詩頗與齊魯間殊其歸則一然當時頗不甚
行其弟子惟有王食長孫數人而已外傳多斷章取義
明王世貞譏其多引詩以証事非即事以証經故多浮
泛不切牽合可笑之語則他書似可概見矣考嬰孫韓
商待詔殿中對上曰嘗受韓詩不如易深太傅故專傳
之則嬰之詩雖其孫亦好之不如易深意在言外矣然
内傳流傳北宋始亡其軼說為諸家引用者尤多外傳
至今猶在本傳稱嬰短小精悍雖董仲舒莫之能難其
辨說必有過人者惜内傳之無存也新唐書載韓詩前
有卜商序而嬰為之注知三家詩序不同莫不托之西
河矣
　　大毛公
大毛公亨者毛萇之師也當時前後有二毛公故以大
小别之但漢書並無毛亨之名而亨之授受亦有二說
陸璣述吴整曰(吴時/人)子夏授髙行子髙行子授薛倉子
薛倉子授帛妙子帛妙子授河間大毛公為詩訓故傳
于家以授趙人小毛公一云子夏授曾申申授李克克
授孟仲子孟仲子授根牟子根牟子授趙人荀卿子荀
卿子授魯人毛亨亨以授萇二者未知孰是愚意毛傳
明著孟仲子之說則後說是也鄭康成曰魯人大毛公為
訓故傳於家河間獻王得而獻之據此則今之詩傳當
是毛亨所作授之毛萇而萇或更加附益推明之以傳
於世者未可專属之萇也
　　小毛公
毛詩不行於西漢故毛亨無傳而萇僅附于三家之末
皆無事實可徵夫以獻王之尊信毛詩如此而其勢
不足以行之於世者何也藝文志言毛公自謂出於子
夏所傳而河間獻王好之葢當時經生各守其師說而
未之肯信也然其授受原委章明如是豈可誣哉毛之
立於學宫也在新莽秉政之日爾時諸儒齗齗至以去
就相争乃及其既立而三家之學漸晦何也陸徳明謂
康成作毛詩箋以絀三家所以三家中絶葉夢得謂毛
公時左傳未出孟子國語儀禮不甚行而先與之合世
人未知毛詩之密故尚從三家迨諸書出而證之然後
俱宗毛公其說似矣雖然儀禮左傳出自河間獻王子
長史記本之二傳國策為多何說詩一遵魯傳乎猶曰
史家也劉向傳經䔍好左氏而列女傳新序說苑諸書
一守元王之家學劉歆立儀禮左傳于學宫移譲太常
博士毛詩亦其所立何不舍所學而從毛乎葢經生最
重師傳爾時良無巨儒出而正之即魯詩亦取春秋采
雜說非盡無稽不可以卒廢也由今思之毛之勝於三
家不待多言也即闗雎一篇若為康王政衰之詩則何
以為風之正始且於不滛不傷之㫖何取是故毛傳雖
不必盡合於經但較之三家則毛為近之請以班氏論
申公之言移之矣
　　衞宏
鄭氏詩譜曰大序是子夏作小序是子夏毛公合作自
漢以前未有以序為衛宏作者自范蔚宗作後漢書始
稱九江謝曼卿善毛詩乃為其訓宏從曼卿受學因作
毛詩序善得風雅之㫖傳之世于是隋經籍志因之謂
詩序創自子夏毛公衛宏又加潤益自是學者傳為實
㩀訾議紛如予考詩序如果創自子夏毛公敬仲何敢
從而潤益其遺文微特此也毛序行於新莽之世去敬
仲已百數十年立之學宫流傳天下久矣敬仲以一人
之私見起而更益之其誰肯信且漢時最重師傳敬仲
乃萇七傳之弟子(萇授貫長卿長卿授解延年延年授/徐敖敖授陳俠侠授謝曼卿曼卿授)
(衞/宏)豈敢擅更古序乎葢孟起傳易詐言王孫之枕股而
梁丘賀疾起以証之矣宏烏能明目張胆以作偽哉况
毛公本古序以作傳使宏偽序寜不與傳相左若云傳
亦為宏偽作則鄭箋具在何並不一字及宏乎葉少藴
曰㩀史毛公趙人與河間獻王同時三傳而為徐敖初
無謝曼卿獨東漢賈逵之父徽學詩于曼卿至顯宗時
令撰齊魯韓詩與三家同異葢自漢室中興毛詩始顯
康成與宏略相先後豈有不知而以宏之言為子夏之
言者其理甚明予謂宏與賈徽同受業于曼卿之門使
宏作偽徽等豈肯聼之葢考古務從其朔其後來無根
之談皆屏之弗道也可
　　詩序一
詩之有齊魯韓毛猶易之有施孟梁丘書之有伏生大
小夏侯也其各篇首一句名為小序者傳之自古經師
據以說經非由已作也但謂序皆子夏所作是殆不然
三家詩各有序而不明為何人所作獨毛公自謂作於
子夏設三家之徒據其所傳而正之曰此吾師某氏之
傳非子夏作也為毛氏者将何以應之予葢伏讀漢志
而得之矣漢志但云毛序自謂出於子夏所傳未嘗謂
是子夏所作也即毛公亦不言子夏作序其曰傳者經
師逓以相授葢講論口授之大㫖也經師聞見異辭記
録舛錯故得失時見豈子夏筆之於書以授學者哉如
毛公謂是子夏所作何不於序首明標子夏之名如標
孟仲子髙子之文乎是非特小序非子夏所作即大序
亦非出自西河之手無疑盖子夏序詩之言原出於鄭
氏詩譜其他無有而沈重實之隋經籍志因之實鄭氏
之私言不足為據此可以息千古之紛紜者也
　　詩序二
謂子夏不序詩而疑之者始自昌黎韓子而歐陽子蘓
潁濱繼之于是夾漈之辨妄出紫陽之駁說興焉昌黎
曰子夏不序詩有三知不及一也暴揚中冓春秋所不
道二也諸侯猶世不敢以云三也歐陽子曰子夏親受
業於夫子其言風雅有正變而論闗雎鵲巢則繫之於
周召使子夏而序詩不為是言也蘇氏曰子夏嘗言詩
於孔子孔子稱之故後世之為詩者附之要之豈必出
於子夏其亦出于孔子或弟子之知詩者為之夫蘇氏
既謂序非出自子夏又謂出於孔子及弟子知詩者為
之知詩者究属何人子夏可與言詩何遽不如同門弟
子乎歐公之疑序尤在二南之繫周召然以文王之風
詩繫之二公分陜之地仍為王國之詩即如所言亦無
害於義也至昌黎之說更有未盡然者子夏篤信聖人
文學最著何云知有未及中冓之言春秋不道而左氏
道之左氏非孔子弟子乎詩序之作國史既著其得失
諸侯之所惡在國史而不在詩序葢傳經之說非必著
之方冊以班列國者况聖賢著書立言豈必有天禍人
刑之懼是三者烏足以為定論必如夹漈紫陽條舉序
文而詳論之庶可知子夏之序詩必不至龎雜如此然
此實鄭氏之悮人非毛公之罔人也(説見/前篇)葢聖人述而
不作信而好古諸弟子莫不恪守師承故七十子之中
未聞有自作一書自注一經以垂後世者論語孝經禮
記皆記述之言又其門弟子之所録也子夏在孔門年
為最少晚而設教西河其尊所聞以傳經於來學則有
之矣作則未聞也詩序豈出於子夏哉
　　詩序三
詩序既非子夏作矣然則毛之序其出於私見而妄傳
之耶抑别有所據而非苟耶曰亨與萇之授受彰彰然
也河間獻王造次必於儒者山東儒者多從之遊使毛
公授受不明獻王豈肯信之諸儒寜不羣起而攻之但
秦政挾書之律嚴簡冊之流傳易紊萇之所守或失其
真而不能訂定之以成一是故自首句以下有隨文生
義而絶無意味者矣即其首一句亦有詩序相離以彼
冠此且有依次補湊失其本然者矣毛公豈得辭其過
歟雖然經義之淆雜自春秋以後言人人殊丘明受業
聖門其說詩亦難盡信文王陟降信之謂也湯降不遲
降有禮之謂也固難解矣大武之詩明曰於皇武王乃
曰武王克商所自作﨣﨣武夫二章本無異義乃以前
章為美後章為刺其述名卿大夫之言亦多可疑即禮
記引詩亦有如左氏者我躬不閲何以為終身之仁明
發有懐何以為文王之詩如曰斷章則三百篇何句不
可斷章此朱子孝經刋誤所以盡去其章末之引詩也
葢聖人没而微言絶七十子終而大義乖即善守師承
者安能悉還原本荀卿帛妙固應先任其咎矣四詩之
出毛為最長取其長而舍其短窮經之士何苛求於毛
公
　　詩序四
王安石曰詩序者詩人所自製此妄談也古人之詩豈
必如今人先命題而後作乎程子曰大序文似繫詞分
眀是聖人作范處義曰觀賚序合於論語都人合於緇
衣柏舟淇澳諸篇合于孔叢者二十以是知為孔子之
言不知此皆經師之守而不失其傳者耳子夏尚不序
詩何得舉而属之孔子嘗考古今尊序者在漢莫如鄭
在唐莫如孔而宋之吕東萊元之嚴華谷尤能曲暢其
㫖疑序者始於韓昌黎發于成伯璵而宋儒從而力排之
舍序言詩者始於蘇頴濱甚于鄭夹漈王雪山而朱子
因句詆而字駁之嗣是以後或信或否又分道揚鑣不
可勝紀矣平心而論信之過者固未為盡得攻之甚者
尤未見其無失也君子之學務折𠂻之以求其當而已
漢學上接周秦古序豈盡無據讀書要在得間創義非
以求新序之可通者毋苛求其疵其不可通者經文具
在四經三傳可旁證也以斯讀序必有泮然神解者矣
　　詩序五
毛公詩序因流傳而失者其証二劉歆曰孝文時詩如
萌芽至孝武皇帝然後鄒魯梁趙各有詩禮春秋先師
當此之時一人不能獨盡其經或為雅或為頌相合而
成是詩之初出本由於諸儒之聨綴而全何論傳義之
不齊一也鄭氏篤信小序而于曹之下泉四篇雅之雨
無正四篇皆改從已說謂是經師移易古序者其証二
也先儒謂序出於毛氏而毛傳乃不盡與序合如羔羊
之序以為在位皆節儉正直而傳無是義鳲鳩之序以
為徳如鳲鳩而傳亦無是訓即以序論如魚麗之序既
云文武以天保以上治内采薇以下治外是皆文武時
詩矣而常棣又云閔管蔡之失道凡若此類明非出於
一人之手即毛公原序後人亦或有移易失次牽合補
凑而非真者其証三也人疑古序不盡出於毛公予獨
疑毛公之傳訛而罔辨葢是非錯出而守其範圍難矣
　　集傳一
以千載下之學者翻千載以上之成書非其學與名之
相副而能深抉古人之病不可得也雖然其持論必多
過當矣公榖不如左氏而排之者遂目為膏肓之疾周
官用於新莽而詆之者統指為國師之書豈其然乎朱
子之作集傳以抗毛也審之本文以求其義參之三家
以折其中取之三傳國語漢書楚辭以重其㩀其用意
莫勤焉所以頒之學宫至今莫之能易然當時吕成公
業與之反復相争而陳止齋直移書責之謂其以千七
百年之彤管(静/女)三代之學校(青/衿)指為偷期之物滛奔之
地而竊以為未安也朱子亦恨其書之早行追悔無及
故於憂心悄悄不素餐兮仍依古說為說(孟/注)於青青子衿
仍以樂育長養為辭(白鹿/洞賦)而其序吕氏詩紀之言曰是
書所引朱氏實某少年淺陋之說其後自知不安有所
更定而伯恭父已下世矣葢言之失而不䕶其前非賢
者而肯若是哉愚考集傳之說其廓清舊說之疵謬非
淺但矯枉過正難免後人之指摘而國風為尤甚馬端
臨謂雅頌之序可廢而國風必不可廢郝仲輿謂不微
不婉不可為詩一覽無餘拘執䋲墨不可為詩盡乎此
不通乎彼膠柱則合觸類則非皆詆朱子國風之失而
雅頌亦可概見矣夫先朱子而攻序者莫如鄭氏樵之
詩序辨妄而最不為當時所許陳振孫已譏其不知
妄作而同時周氏孚直作非辨妄一書以相詆是知古
說之難攻莫如小序使非朱子焉能使天下後世之信
從如是哉惜其改正之說不盡見於後而世之習詩者
惟知恪守集傳不知廣搜博証以折衷於一是斯亦學
者之大病歟
　　集傳二
鄭漁仲譏漢人講詩專以義理相傳而詩之本以失予
謂宋儒傳經専以義理上薄漢唐樵正如是而反貶漢
人何耶漢之傳箋訓故誠不免於穿鑿然尚不以空言
相臆度而失詩之本也以義理空為臆度則考據失而
詩之本益離即以集傳論如闗雎詩之第一義也朱子
以序為非而改之曰后妃之徳宜配君子宫中之人于
其始至見其有幽閒貞静之徳故作是詩是以義理度
之而知其然也然所謂宫人者王季之宫人耶抑文王
之宫人也古者父子異宫王季之宫人何以見文之求
后妃寤寐展轉如是其切也如文王之宫人則青宫多
嬪御不宜早在洽陽渭涘之先矣夫宫中之事宫正主
之属在少宰動静傳於應門何必宫人始能道后妃之
徳此其義之難從者也卷耳之詩以序為非改之曰后
妃以君子不在而思念之亦以義理度之而知其然也
然則以后妃之幽閒褘翟之尊嚴而驅僕馬陟岡砠酌
觥罍遣憂傷較尋常之思婦殆有甚焉此又義之難從
者也葢即開卷之可疑如是其他可勝舉哉夫以千載
後之心思遥溯千載以上之道脉可黙而印也以千載下
之心思逆推千載以上之事實不可據為實也莊子曰欲
是其所非而非其所是莫若以明甚矣明之難言也
　　集傳三
朱子之詩傳之輔廣黄幹其後何基王柏金履祥吴澄
諸人皆以羽翼集傳為事紫陽得之而益彰然尊之過甚
則攻之益多未必非諸君子之有以召之何也朱子晚
年深悔集傳之行思欲改正而無及其裔孫鑑有詩傳
遺集一書序之甚明乃諸君子必執以為不易之定本
其四書注與集傳及詩序駁說不同之處悉諱而不道
惟翻駁序義更甚于朱子則門户之見存於中而不化
烏能禁後人之弗攻哉夫朱子之私淑程子殆如孟之
於孔矣程子篤信小序謂非聖人不能作至朱子直掃
而空之目之曰不成文理其所見之各異不妨如此之
甚者學問之道惟求其是而不必依阿師說以自安
也使諸人能取朱子更定之說悉彚集之以行世則所
以救其缺失不少矣故曰尊之愈甚則攻之益多實諸
人有以召之也從來說詩之迂滯莫如輔廣之童子問
一書然小節間或可取若王柏(魯/齊)欲削野有死麕一篇
於周南退何彼穠矣甘棠二篇於王風刪去鄭衛詩三
十篇儼以刪詩自任此則悖妄之極并得罪于朱子矣
何足道哉
　
　
　
　詩瀋卷二
欽定四庫全書
　詩瀋卷三
　　　　　　　　　　柳州府知府范家相撰
　　國風
詩何以有風之名也風起於大地之間不頃刻而千里
百里其感人莫速焉觸於物而成聲物亦感其聲以作
聲草木之刁騷鳥獸之好音皆風之所使也侯國之君
各子其民以宣政教上行下效㨗於影響因之歌有懐
而泣有思可以諧金石而被管絃猶之風也故曰國風
今夫風之來也必有其方而各應乎四時之令序盛徳
在木則東在金則西違其時而至者為戾故和則為谷
風暴則為烈風暖則為凱風戾則為淒風是以風有正
有變治世之音安以樂亂世之音哀以思非風之為之
歟風非特國有之也人臣道揚盛美作為樂章亦曰其
風肆好穆如清風故六義貫之全詩也國風之名見於
禮記左傳之稱引非一程大昌謂詩有南雅頌而無風
悮也
　　二南說
文王之化自北而南闗雎旣作謳吟遍于南國故謂之
南其詩皆在文王之世周公採取之以為房中之樂而
賓興合樂燕禮工歌鄉人邦國俱借用之故南與雅頌
並稱所以别於列國之風也其詩實為風體故以冠於
國風之首二南分周召者大序謂王者之風繫之周公
諸侯之風繫之召公後儒又以周召分陜言之謂周公
所分之地所得之詩謂之周南召公所分之地所得之
詩謂之召南朱子曰繫之周公者以周公主治内故也
繫之召公者以召公長諸侯故也迄無定論竊以周為
周室發祥之地太王始遷周原因為國號召本周南之
别邑同在雍州之域岐山之陽而周在扶風之美陽召
在扶風之雍縣周南者周以南所得之詩召南者召以
南所得之詩以地為别非繫之周召分陜主治之地也
然則何不統謂之周南而析之為召南乎曰周南之詩
止於王畿召南採之畿外别侯國於王風仍冠以畿内
之邑名義在尊王此則大序之說為長但非以二公分
治之采地繫之耳或曰周南之漢廣汝墳非畿内之詩
也何以入之周南曰漢廣見王化之自北而南汝墳又
見王化之自西而益東自南而漸北故入之周南以見
王化廣被之始其詳見汝墳篇
　周南
　　闗雎
序曰闗雎后妃之徳也風之始也所以風天下而正夫
婦也故用之鄊人用之邦國焉舊以此為闗雎之小序
其下接言風風也至王化之基為大序鄭氏謂大序是
子夏所作今詳其文義牽合聨綴實雜出于秦漢經師
之手非一人所作也至篇末闗雎樂得淑女以配君子
憂在進賢不滛其色云云此乃小序中之後序又别出
一人之手與各篇之後序正同非大序文也當分别觀
之
序曰闗雎后妃之徳也只此一語渾融包括意味深長
後序承之以求淑女配君子為說古無異詞朱子以君
子好逑琴瑟友鐘鼓樂非衆妾三夫人所可當故改而
属之后妃是也然婦徳莫大於不妬樛木歌其逮下螽
斯咏其多男皆此意也况求賢女以配君子則君徳日
隆不昵于色與人主之求賢輔政無以異二三章采荇
以供祭祀皆以左右為詞明有求賢女以配君子之意
後序乃相承古說不可廢也但樂不滛哀不傷是專主
音聲而言不當引以觧詩耳
雎鳩摯鳥闗闗然和鳴于河洲之上物得其配而聲相
應也窈窕者幽閒静專徳言容工無所不備詩人言后
妃備窈窕之淑徳宜為君子之逑匹葢専美后妃也當
如集傳詩本當時詩人所作見其有幽閒静專之徳而
美之也
荇菜可以供祭祀之用采之不可不慎也其參差不齊
之狀或在左或在右苟非悉心以采擇即無以佐俎豆
而享神明以喻女侍之在左在右者至多其足備夫人
世婦嬪御之選者難以卒覯能不上下旁求務得其人
以㐮内治乎苟求之而不得即不禁寤寐思服至于悠
哉悠哉輾轉反側而不可以自已此言后妃求賢女以
佐君子所謂憂在進賢不滛其色也
參差荇菜苟其采而得之得而芼之則樂可知矣君子
之心悅而后妃之願遂雖如鼓琴瑟如考鐘鼓亦不為
過焉雅詩曰雝雝在宫葢文王之刑于與后妃之徽音
俱在言下矣
闗雎摯而有别(毛/傳)葢鷙鳥之類曰闗闗則非小鳥之音
矣朱子從鄭樵謂狀似鳧鷖而未明為何鳥然鳧鷖鴛
鴦非有闗闗之音也風土記指為蒼鷃錢氏詩詁疑為
杜宇俱不可信惟嚴華谷引郯子論官曰雎鳩氏司馬
也杜預曰雎鳩王雎也摯而有别此則正合古注矣
　　葛覃
王后有躬桑之禮並無治葛之典而后妃之采刈以為
絺綌較民間之操作尤勤焉可見獻繭繅絲之後深宫
並無暇日婦功殆無不備矣故序曰后妃之本也合全
詩觀之治絺綌勤也服無斁儉也念歸寜孝也澣私衣
敬也告師氏禮也一詩而五美具足為天下萬世婦道
法矣
　　卷耳
卷耳之序何以曰后妃之志也(此一句是小序原文下/皆經師之添入者多不)
(可從以/後並同)文王囚於羑里七年后妃無日不切懐思此遣
使臣於紂所作以勞使臣之詩也卷耳易生之草采之
尚不盈筐嗟我懐人乃寘彼使人於周行之上陟髙岡
陟崔嵬其馬𤣥黄而虺隤僕痡而聲吁勞苦甚矣於其
歸也我姑以酒醴笙簧報其勞酌彼以金罍酌彼以兕
觥維以不永懐不永傷乎葢將俟文王之歸以行其報
功之志故曰后妃之志也末章慰勞之至如聞其聲
韓詩内傳曰罍天子以玉飾諸侯以黄金飾文為諸侯
故曰金罍兕觥角爵燕享之所設也
此詩與四牡皇華相表裏語語推心置腹效奔走者有
不盡瘁以將乎故左傳引之以為能官人也而后妃内
助之美益以想見
　　樛木
樂只君子指文王也后妃能逮下衆妾得進事于文王
猶樛木下垂而葛藟得引蔓以上附有君夫人之賢而
君子之樂可知也易曰夫婦得而家道成傳曰一正家
而國定福履是以綏之
　　螽斯
螽斯蜙蝑蝗屬害稼之物說者謂其一生九十九子以
比文之則百斯男豈可為訓詩葢以螽斯之薨薨和集
興子孫羣處不争之意取義不在多生
韓詩外傳曰宜爾子孫䋲䋲兮言母賢能使子賢也毛
傳振振者仁厚也䋲䋲者戒慎也蟄蟄者和集也可以
見母教之聖善豈僅云不妬而子多
　　桃夭
桃夭興體而亦兼賦與比焉華而實實而葉賦其時也
曰灼灼曰蓁蓁比其容之盛亦比其儀之備也而其美
之則曰宜其室家宜其家人如是焉而已夫宜豈婦道
所易言哉詩曰無非無儀無父母遺罹易曰無攸遂在
中饋貞吉斯之謂宜
　　兔罝
此詩集傳原本毛傳諸家盡同今細繹詩意似美文王
之求賢得人即兔罝以起興非必兔置之野人皆干城
腹心之選也肅肅整宻之謂兔罝之肅肅聽其㭬杙之
聲則其施于中林施于中逵必多所獲可知以興文之
求才搜羅無所不至彼糾糾之武夫必將得之以為干
城腹心之寄也尚父鷹揚非腹心之臣乎
兔罝之興武夫與鹿鳴之興嘉賓文武之用一也文為
方伯伐密崇遏徂莒武功多矣遹駿有聲遹求厥寜
可以見奔走禦侮之盛
　　芣苢
芣苢何以美后妃也曰周南之國化行而俗美也采芣
苢何以見俗之美曰婦人無事室家和平也無事則何
不蠶與織而相與采芣苢曰蠶織之暇采之以其宜子
也或曰芣苢未必宜子也韓詩直為車前瞿為芣苢似
是兩種且車前宜子圖經不載故魯韓詩皆以為蔡人
妻傷夫有惡疾而作則何以入之周南乎予謂詩當于
言外求之耳芣苢不過偶有所用而采之非專以此為
事也乃即此閒事而同巷之婦相與聮袂而往扱袵而
歸一種歡欣和樂之意溢於詞表王民之熙皥非后妃
夫人之化之美何以至是彼其賦中谷之有蓷則仳離
如形言下嗟葛生之蒙楚則悼亡已在發端登山采蕨
思婦懐人陟邙采蝱衛女思歸同是借物起興即事言
情而心之忻戚時之盛衰逈乎不同豈可拘牽文義以
說詩哉
　　漢廣
木卑則枝葉紛披人堪休息喬木擢幹挺生無隂可休
以興游女之難干也㳺女尚如喬木而在閨中者可知
是皆文王徳之所被也漢之廣江之永不可方與泳言
文王之化是即咏后妃之化也二三章指游女之于歸
而美之言錯薪之翹翹者人猶争往刈之况如喬木不
可近之游女而人不以禮往求之乎言秼其馬親迎之
所乗于歸之所見也
　　汝墳
周南之大夫行役其妻念之而有作此南國之詩而附
于周南者方望溪曰周道興於西北自北而南地相直
者正是江漢凡沿江與漢庸蜀羌髳舉諸此矣故附漢
廣一詩汝墳則又自西而益東自南而漸北殷之畿外
皆周之宇下所謂三分有二也故附以汝墳一詩
始曰伐條梅繼曰伐條肄君子之勞王事一年矣幸其
既見而樂之也王室如燬惟恐不免也父母孔邇猶慶
其歸見父母也父母者行役之父母非指文王文王脩
方伯之職能使其民尊王如是即是化道之大行
末章父母孔邇毛公無傳三家及箋疏皆指行役之父
母獨長樂王氏指文王而吕氏詩紀及集傳因之按紂
都在河南衞輝府汝墳在潁去紂都近去岐西數千里
非孔邇也葢云王室雖則如燬矣使臣猶幸生還二親
無恙故破涕為懽耳
　　麟趾
麟祥物也世不恒有此振振仁厚之公子非麟而何哉
行見麟之生復為麟也繁而為公姓又繁而為公族皆
是麟也皆振振也美之禱之所謂風兼頌體者
孔疏謂定與角取其韵非有他義非也夫獸有趾則踶
有額則抵有角則觸而麟皆不然豈無意歟嚴華谷曰
此詩之詞寂寞簡短葢三歎而有餘音也
　
　
　
　詩瀋卷三
欽定四庫全書
　詩瀋卷四
　　　　　　　　　　柳州府知府范家相撰
　召南
　　鵲巢
以鵲巢興夫人之徳何也鵲善為巢而無鳲鳩之徳鳲
鳩均平而不善為巢兩美不相兼物固有之人亦宜然
或婦備其徳而所適非其人或室家雖美而于歸非其
人者比比然也美哉夫人之來嫁也維鵲有巢維鳩居
之矣盛哉親迎之為禮也之子于歸百兩其御之矣下
二章特就首章之意而咏嘆之
　　采蘩
記曰采蘩樂不失職也左傳采蘩采蘋昭忠信也皆主
祭祀言不主蠶事當依古義則樂可通用蘩香草皤蒿
也故可以薦鬼神
在公也而被之僮僮還歸也而被之祁祁夫人之誠敬
但言其被而自見矣夫人之盡職公侯之刑于也鵲巢
繼闗雎采蘩亦繼葛覃
按天官内司服后六服褘衣揄狄闕狄謂之三翟與鞠
衣展衣褖衣共為六服其首飾則有副編次三項副者
覆之于首若今之步摇以從君祭祀以配三翟者也編
者編髪為之若今之假紒編他髪為之假作紒形乃告
桑之服以配鞠衣者也次者亦鬄他髪與已髪相合為
紒次第其髪之長短為之所謂髲鬄是也乃進朝于君
之服以配褖衣者也凡諸侯夫人于其國衣服與王后
同上公夫人得褘衣以下侯伯夫人得揄翟以下被即
次也夫人祭祀不得服被如云蠶事則告桑當服編受
繭當服副亦不應服被古無定說同年友姜炳璋(白/岩)云
此夫人齋時之首服也祭統云先期旬有一日宫宰宿
夫人夫人亦散齋七日致齋三日君致齋于外夫人致
齋於内然後㑹于太廟疏云外君之路寢内夫人之正寢
后夫人有正寢亦有燕寢夙夜在公言齋宫也謝叠山曰
齋廬之類君以路寢為齋宫夫人以正寢為齋宫夫人在
齋宫而首服以被者玉藻云𤣥冠丹組纓諸侯之齋冠也
聶氏三禮圖云婦人褖衣之黑因男子之𤣥端也亦名褖
衣由是言之君之齋服𤣥冠夫人不褖衣乎君之齋服𤣥
端夫人不服次乎夫人齋于正寢既不可如祭時服副褘
又不可服告桑之編則同于燕寢之見君首服以次故曰
被者夫人齋居之首服也此說為前人所未及似可從也
被之祁祁薄言旋歸夫人自正寢易副以被歸于燕寢也
夫人之祭服當釋于正寢自正寢而歸燕寢曰旋歸
　　草蟲
未見而心則憂既見而心則夷婦人之思君子如是焉而
已不敢怨其君但以慰其勞和平之至也能以禮自防也
　　采蘋
記曰采蘋樂循法也故序曰大夫妻能循法度古說謂
是教成之祭按昏義婦人先嫁三月教之言徳容功教
成祭之牲用魚芼以蘋藻與采蘋采藻正合玩末章有
齋季女一語似為未成婦之稱亦與教成之祭合不知
序義更有進焉者謂大夫妻奉祭之循法自其教成而
已然也女之教成而能循法者幾人而季女獨一一循
之葢其難哉且夫采蘋藻盛筐筥湘錡釡奠牖下不過
尋常之禮法人所能為也而一切灌濯奉持升降拜獻
洞洞屬屬之意俱歸併在有齋季女一句此之謂大夫
妻能循法也豈教成未為婦乎
　　甘棠
此萹以文義詳之似不類召伯生前時詩左傳思其人
猶愛其𣗳亦似旣沒而思慕之詞然詩作於武王之世
則召伯之循行當在文王時而召人去後見思非在身
後矣舊說為長
　　行露
此詩韓詩外傳及列女傳所述甚詳當為申人女所作
但召伯聽其訟耳故入之召南
多露濡人之裳我豈不願夙夜以遄行但畏行多露耳
喻非禮之不可犯也
雀本無角而能穿我之屋鼠本無牙而能穿我之墉猶
之爾並無室家之禮而居然以我為室家速我於獄也
然雖速我獄其如室家之不足何哉其文甚明
　　羔羊
孔疏釋羔裘為卿大夫之朝服考禮表裘襲裘皆不入
公門明非朝服可知葢退朝則釋朝服而表裘故五紽
五緎並見觀瞻耳然檜風不曰羔裘以朝乎曰此禓衣
也賈氏孔氏謂禓衣之外别有朝祭之服不知玉藻明
云君在則裼盡飾也是禓衣即朝服矣古之禮服直領
無衿裘上禓衣裘色微露故曰盡飾
五紽五緎衣服不貳退食自公從容有常猶大雅美都
人士之意
羔羊之皮五而素絲之飾亦五紽亦縫也緎者縫之界
域織素絲為組紃各加飾于裘之縫中凡有五也委蛇
韓詩作逶迤公正也其義較長
　　殷其雷
殷其雷在南山之陽雨雪也而楊柳矣何斯役也而竟
違斯時乎則以王事之靡盬而莫敢或遑耳然我振振
然仁厚之君子知其必畢事而來歸哉望其歸而美以
振振信其不肯念私室而忘公事也而大夫之盡瘁亦
在言下
　　摽有梅
摽有梅非女子之自言詩人之言也詩曰求我庶士迨
其謂之雖村巷之女豈赧然而出諸口哉(集傳我者女/子之自我也)
此與周南之桃夭相應桃夭羨其及時摽梅惟恐失時
其義一也
　　小星
此美南國夫人之能逮下使衆妾各知安命也能安命
則抱衾與裯望星宵征皆視為分所固然而無並后匹
嫡兩政耦國之禍矣尊卑明而進御以法宫政肅而女
謁不興后妃之化大哉
星之早見於東方者或三或五皆大星也參昴正是大
星而詩小之者從其初見言之耳或曰王后惟月對月
而言則星為小此嬪婦三夫人之喻若抱衾與裯則是
下妾賤役葢嬪婦三夫人當宵征之際指下妾所抱之
衾裯以明已不敢當夕之故寔命不猶耳此義尤細
　　江有汜
江大汜小猶之嫡正媵偏興而比也能左右之曰以與
猶許也過往過也葢此媵從嫡来歸為嫡所惡斥之他
所後乃迎之以歸非待年於國先已妬之也
毛傳曰江沱之間有嫡不以媵備數媵遇勞而無怨嫡
亦自悔其云不以媵偹數是從嫡而来歸者可知故曰
遇勞而無怨若猶待年于國則何勞之可服乎此集傳
用古注而失者
左傳曰諸侯嫁女同姓媵之異姓則否公羊曰諸侯一
娶九女二國媵之以姪娣從士昏禮云雖無娣媵先言
若無姪娣猶先媵之也媵之禮明見於經傳如此說者
謂古人媵女之意葢恐其嫡不幸早亡即以媵為之繼
室且姊妹相處亦可息婦女之隂訟是固然矣予考媵
之職自升階即席以至燭出侍户聞呼則應詳載儀禮
者無殊婢子禮本人情何以國君之女使同列之諸侯
賤役之如是且諸侯自長女以下嗣此餘女悉當為媵
何以衛宣之女一為宋桓夫人又一為許穆夫人詩美
莊姜何以曰邢侯之姨譚公維私乎且以姑媵姪以姊
媵娣古人制禮必不如是紊也竊以禮之言媵未嘗指
為親娣親姪意者同姓大夫之女媵于君女是即姪娣
葢古之媵猶今之陪嫁非特女可媵男亦可媵伊尹嘗
為有莘媵臣春秋載公子結媵陳婦于鄄秦以井伯媵
穆姬是也非必以親女為媵凡媵必隨嫡以往亦無待
年于國之理若秦穆以懐嬴媵重耳則是親生庶女但
愛其人而願為之媵非禮本當媵也春秋時以弱媵强
以小媵大皆臨之以勢而說經者遂據為古禮至如秦
穆之媵重耳尤事不恒有非可執以為証讀左氏公羊
毛傳者審而討論之可也
　　野有死麕
此戒士之無禮以求女也野有死麕物之自斃者堪憎
人胡不知所擇猥以純潔之白茅包而取之有女懐春
女之感時者非正士胡不知自愛乃無端身往誘之乎
此非必真有其事也設言如有懐春之女吉士斷不可
往誘之耳下章乃正言之
林有樸􁂶蒙茸幽翳不可輕身以入也野有死鹿白茅
純束不可冐昧以取也女處深閨懐春之思誰實知之
而吉士可以非禮誘之乎
為吉士者戒之哉舒其行而脫脫兮無動其所佩之帨
兮(内則男子/佩紛帨)無使彼守閭之尨也吠斯其為好脩之吉
士也此為二南之正音乃前人失解至目為滛詩可怪
也
　　何彼穠矣
平王齊侯斷非平正齊一之謂顧氏日知録曰此莊王
之事附于召南其與文侯之命以平王之事而附于書
一也召南十三篇王柏乃欲退其三于王風而不知後
王之事可附前王是不讀書也其說是矣但顧氏依集
傳作莊王之事尚未的齊桓娶莊王之女乃平王之曾
孫非孫也劉氏瑾曰此齊侯是㐮公之父僖公亦娶王
姬也萬斯大曰魯莊公元年及十一年皆書王姬歸于
齊則王姬當是其姊妹非㐮公即威公其說較勝于諸
家可從也
鄭箴膏肓(書出/康成)魯詩說也其說此詩曰齊侯嫁女以其
母王姬始嫁之車逺送之齊侯齊僖也王姬正是平王
之孫而其女乃平王之外孫詩人見其衣之穠容之盛
車行之肅雝猶是王姬之故物因以想見周家内教之
美此古說之可據者弗謂三家盡不當從也
　　騶虞
記曰騶虞樂官備也官備者才多之謂賈誼曰騶者天
子之囿虞者囿之司獸虞人翼五豝以待一發所以復
中也騶虞之官能效職以供田獵則官之備才之多可
見矣
鄭箋一發五豝謂戰禽獸之命令言禽獸各争其命也
孔疏五豝一矢殺其一而已非矢不單發中必疊雙如
西都賦所云也集傳引之悮古者一發四矢葢先後發
之非四矢並發也一豝中而五豝齊見于葭蓬之中庶
物之蕃廡可見而虞人之效職不可歎美乎
　
　
　
　
　
　
　
　
　詩瀋卷四
欽定四庫全書
　詩瀋卷五
　　　　　　　　　　柳州府知府范家相撰
　邶
　　柏舟
柏舟不類于凡舟泛之水而無所用則亦泛其流耳以
興賢者之在人國置而弗用則憂讒畏禍不得不隨波
以逐流也然而豈敢置君國于膜外哉耿耿不寐實有
切已之隐憂焉雖有㫖酒不得以敖以逰而䜛言且日
進矣
鑒所以茹物而我心匪鑒不可以茹兄弟我所據而我
有兄弟不可以據薄言往愬適以逢彼之怒我真惘惘
矣哉兄弟指小人怒則羣起而攻之三章遂言受讒之
故
夫我心雖匪鑒也然而匪石也不可轉也匪席也不可
卷也我之威儀棣棣猶是中規中矩不可選以隨人豈
因彼一怒而改其常度乎
唯其如是而我之憂滋甚矣既獨立而無偶自取慍于
羣小覯閔多而受侮不少未嘗不寤辟之有摽也憂心
悄悄非但畏讒正以憂國寤辟有摽非思改節正以憂
公
我無所訴訴之于日月日居月諸胡不長明而迭微則
有時固不可控愬矣煩冤蘊結如彼不浣之衣積垢在
身不可湔滌而一新也安能假羽翼以奮飛使得一至
君所而申雪之乎
　　緑衣
緑衣也而忽黄其裏則將黄其衣矣黄其衣則將黄其
裳矣心雖憂而無益曷若已且亡哉(一二/章)緑兮絲兮是
女所手治而甚明兮同是絲也而治之為緑治之為黄
我思古人正名定分盖使之各相安而無相訧兮(三/章)絺
兮綌兮妻其以風過時而成棄捐古之人未嘗有之今
則然矣我思古人實獲我心所以刺莊公者何其婉也
　　燕燕
石碏之謀州吁也以陳為援戴媯之歸陳不無力矣詩
曰先君之思以朂寡人則其平日之勉戴媯而欲甘心
于州吁者殆非一日故稱其秉心之塞淵而逺送于野
其執手丁寕豈直為婦女態哉詩之可以補史也如是
　　日月
此與下終風皆追念莊公悲其言之不聴也盖嘗對日
月以矢誠望古處以規正不謂乃如之人逝不古處則
邦國胡能有定乎當其時寜不可惠然顧我耶
三章言徳音又曰無良者言彼之所稱為徳音實皆無
良之言也指嬖妾而言之
末章父兮母兮畜我不卒言父母畜我之深恩初不料
我之有今日也苟其有知應念其畜我之不卒矣報我
不述言莊公所報之言不堪盡述于人
　　終風
借終風之暴比莊公之喜怒無常笑而謔浪且傲匪笑
而實怒矣中心焉得而不悼乎
終日之風未有不霾者也則雖惠然肯來而忍見其霾
哉莫往莫來言其往來無定是以悠悠之思與日俱長
也
霾則曀曀則隂且雷昏戾恣睢無所不至也願言則嚏
氣噎則生鼽嚏也
　　擊鼔
州吁以諸侯之兵伐鄭以告于宋無平陳與宋之事其
伐鄭有二一圍其東門五日而還一敗鄭徒兵取其禾
以還亦未嘗曠日持乆如詩所云也且詩云土國城漕
考春秋閔二年戴公渡河而廬于漕僖二年文公又城
楚丘使漕既城不城楚丘矣諸家皆以為疑同年友姜
炳璋曰州吁連陳伐鄭推宋為主平陳與宋者連合陳
宋之謂兩次雖俱未曠日持乆方其踴躍用兵必不能
先計往返之速如是所以有居處喪馬死生契濶之悲
居無宫室即謂之廬不係乎有城無城先城漕而復城
楚丘為遷都計也何疑為州吁之詩
首章言其殘民以逞或城漕或伐鄭踊躍無前之狀二
章猶望其歸三章恐其不復能歸也彼將于是為居于
是為處阻兵而安忍則將爰喪其馬為敵人之所騎矣
于以求之于林之下敵人之馬充斥于林中而身命其
可保乎下章遂以長訣其室家
　　凱風
孟子曰凱風親之過小者也若既已改嫁則義與父絶
非小過矣盖不安其室而七子作此以自責欲嫁而中
止故曰小過也詩無母嫁之意甚明
凱風自南棘心吹而夭夭可以人而不如棘乎母氏劬
勞凱風之吹棘也
凱風之吹棘俄而成薪矣我母氏之聖善撫我七人竟
無一之為令人何以為人子哉
寒泉之在浚者一而汲之甚衆猶母唯一身而待育者
七焉母氏其勞苦矣敢不思而自奮乎
黄鳥之好音猶能悅人乃有子七人莫慰母心誠鳥之
不若也自責自恨真孝子之言
　　雄雉
春秋隐四年衛宣即位明年衛人入郕十年與宋入鄭
伐戴瓦屋之盟及鄭平矣又與陳蔡從王伐鄭既為鄭
敗又與齊鄭謀魯魯桓求好于桃丘弗遇卒來戦于郎
前後反覆貪求忮害莫此為甚詩殆作于此時
詩人托為婦之念夫以刺衛君之搆兵而勞民前三章
道思婦之情末乃指其因忮害而起釁爭因貪求而召
搆怨動輒得怨以致􁂟杌而不安也不敢斥言君故以
責之百爾之君子
雄雉取其善鬪故以起興為國事阻而曰自貽者以勇
敢而選從軍不啻夫人之自召也指其夫實以指其君
首章已露本㫖矣
　　匏有苦葉
此詩二章言雉鳴求牡三章言雝雝鳴鴈非刺淫而何
但序指宣姜詩中不見此意豈諱而不敢斥言哉
匏之成也可佩而濟而尚有苦葉則不可以佩也濟之
盈也畏其溺人而有瀰其盈則不可以涉也今乃徒步
以往涉雖深則以厲淺則以揭尚其慎之哉
有瀰濟盈水方盛而以為曾不濡軌則將徒涉以往矣
有鷕雉鳴音相感而若求其牡則將騫飛以赴矣求其
牡者求為牝牡之苟合云爾
嗟此配偶之大事而可若是之苟且乎請言昏姻之禮
納采必用雁請期必旭旦皆在河氷未泮之時士如歸
妻未有不以禮者也
若我之濟也豈敢輕身以往哉濟有深􁂮必方舟而後
濟焉招招舟子人滿舟盈人雖渡而我尚否焉願俟我
友以共濟彼徒􁂮者曷不猛省哉
　　谷風
衛有棄糟糠而戀新昏者詩人述棄婦之言而深惡之
言葑菲上下可食毋取其莖而遺其根夫婦始終與齊
毋好于初而背于終况徳音不可以違尤當黽勉同心
及爾同死乎
不逺伊邇薄送我畿言無望其送之逺也但薄送于門
畿猶見故夫之意而竟忍相决絶也盖有洸有潰之狀
棄之唯恐不速情狀如繪
涇本清而渭濁之言其始非無知今乃戀新昏而瞀亂
也逝梁發笱言去後不顧私蔵遑恤我後并其子女而
莫之恤矣
就淺就深者相時之勤何有何無者安貧之苦匍匐救
喪者相夫之任䘏也
既阻我徳賈用不售言其諫之逆耳也徳者婦徳即首
章之徳音也育養也昔恐其養生之鞠窮以及顛覆故
言無不入今則比予于毒而棄之矣
㫖蓄所以禦冬而爾之畜我但以禦窮獨不念昔者予
之來塈乎通篇怨而不怒哀絃掉尾餘音如訴當想其
立言之忠厚
　　式微
左傳荀林父畧狄土立黎侯在衛穆公時方其失國晉
方主盟中夏乃不望救扵晉而望之衛者流寓在衛急
不暇擇也或謂宣公時無可考
式微胡不歸舊說國雖微而未滅尚有可歸之地愚意
式微正指衛也衛之式微如此我胡不歸而留此哉國
破家亾歸將焉往傷之至也下二句乃以望衛君而深
責之
　　旄丘
狐裘蒙戎與下𤨏兮尾兮相應若曰昔之來也猶衣狐
裘之蒙戎今則裘敝而瑣尾為流離之子矣黎在上黨
壺闗縣本處衛西其來奔衛則東故曰匪車不東言昔
尚有車而今且徒步也叔伯同姓之稱非以方伯稱衛
亦非呼其臣
　　簡兮
日之方中在前上處公之覩我甚明故賞我而錫以公
庭之爵然雖賞我而不我用是仍以伶人畜我耳此非
賢者之自作也如曰自作則似東方曼倩之自嘲寜得
為賢乎有力如虎禦亂之才執轡如組治民之能美人
而曰西方之人謂西周之盛賢才之得時而駕者非以
美人為文武也山有榛則茂隰有苓則繁如使隰有榛
山有苓而能得其所乎是以望西方之美人而嘆之
萬舞有二一羽舞文舞也一干舞武舞也此文舞也籥
以竹為之長三尺有六孔執籥以左將釋籥也秉翟以
右將舞翟也非右舞而左吹
　　泉水
歸寜者歸以寜其父母如父母已終則何歸之有後序
非是詩亦無终逺父母之意當是父母在以他故不得
歸寜如兵戎搆釁之類故思之切如是録其詩所以嘉
其孝思也衛女懐歸之詩載馳竹竿與此凡三皆止乎
禮義之作
泲水屬東郡濮陽禰無所考樂史寰宇記山東兖州有
大禰溝疑即此禰乃所嫁之國適衞之道
　　北門
君居南面以嘻臣出北門以憂為君國非為身家也窶
且貧能守道也貶謫至而政事日益乃曰天實為之不
敢怨其君也世亂君闇守死不變其心彌苦其節彌堅
　　北風
北門留而此篇去亂邦不居也其虚其徐威儀容止也
(爾/雅)夫身既去國尚何虚徐之有故曰既亟只且赤狐黑
烏禍在目前尚可不亟行哉
　　靜女
此惜君子不遇于時愛而思慕之故借靜女為喻左傳
靜女之三章取彤管焉言其遇主于巷所進皆法物也
以貞靜之女而擬之曰其姝猶干旄之言彼姝也城隅
幽僻非在山林彼其俟我之求之矣愛而不見搔首踟
蹰求之未得其道也
靜女其孌矣乎而非孌也彼將貽我以彤管之法物而
致之于禮度我思彤管之有煒是以悅懌于女美也
荑生于郊野可縮酒而奉祭自牧歸荑尚洵美而且異
我非以女之美而異之也貴其為美人之貽也
解頥新語曰古有鍼管樂管非是今之筆管古以刀為
筆無管
　　新臺
予讀新臺之詩而嘆人情之賤女貴男莫如春秋時為
甚也以秦穆之方强也既以懐嬴事晉惠復以備媵于
重耳以晉霸之猶存也明知楚靈之挾仇乃送女以為
之妃齊景涕出而女呉呉亦以孟子妻魯昭若不計其
配之當否而漫以與人國者且既已與之即不計其國
之君奪以為妻而凟亂其天倫也魯惠公奪子息之妻
以為妃而宋武弗之問(事見/史記)楚平王奪子建之妻以為
室而秦人莫之何降而公孫敖奪襄仲之妻若固有之
夏姬嫁八夫而濫淫鄭人聴之(夏姬鄭/穆公女)此宣公奪伋之
妻作新臺于河上而齊人閴若無聞哉雖然新臺之作
以情事論之尚不能以無疑夫衛弱國也非楚平可比
齊能殺哀姜之滛必不甘受耻于衛且國君之嫁女送
必以卿宣何敢明目張胆要于中路乎况既欲奪之又
何必作臺于河上使兩國之人耳而目之而自揚其醜
考傳宣公烝于夷姜生急子屬諸右公子為之取于齊
而美公取之以理推之當是先為伋求取于齊右公子
復命于公未將六禮公聞其美乃自求為夫人焉宣姜
未必即是齊公女故齊人以之許其父而公往取之新
臺之作所以悅宣姜而國人惡之故曰要之而作是詩
耳燕婉之求得此戚施盖推本言之也夫盈門有爛將
與其子行饋食之禮而要之中路加以揄狄直同兒戲
當時君雖賤女恐不至于是
　　二子乗舟
此序與左傳魯詩俱同者然孔䟽已疑其不合矣考宣
公之立承州吁之後在隐之四年其卒在桓之十二年
凡在位十九年宣之烝夷姜而生伋必不在莊桓之世
而在即位以後可知乃其屬右公子為伋求娶于齊則
年當及冠在位應近二十年矣若奪伋之妻生壽及朔
朔能與宣姜同搆急子壽能竊兄之旌以代其死年又
長大合前後計之當是三四十年之事乃宣之在位實
止十九年也年分之不合如此左氏其可據乎朔與宣
姜所遣殺伋之盜必為親信亦豈有不辨伋夀而誤殺
之理且夷姜之未縊也為夫人乎抑不為夫人乎為夫
人則名不正不為夫人則伋為庶子何以立為世子况
宣姜未取之先宣公不聞别有夫人是庶母也而儼以
為妻乎左氏傳聞非實毛公據之與之同失而不知洪
容齋諸人雖辨之而弗詳也按劉向新序曰宣公之子
伋也壽也伋前妻子也壽之母與朔謀殺太子而立壽
使人與伋乗舟將沉而殺之壽知不能止也與之同舟
舟人不能殺伋方乗舟時其傅母閔之而作詩云云其
但云伋為前妻之子則非姦生之子可知故立為太子
二子乗舟以夀在不死後乃俱死于齊則情事俱順此
魯詩之可從者
毛竒齡曰史稱莊公卒太子完立是為桓公二年弟州
吁驕奢公絀之州吁出奔十六年州吁襲殺桓公而自
立是年州吁殺于濮宣公乃立宣公之生伋當在桓公
之時至即位之初長大可娶年分悉合史但稱愛夫人
夷姜而生伋不云是莊公之妾則左氏所云烝于夷姜
者非也按此即新序魯詩說也但奪取宣姜而生壽亦
當在即位之初年方合
　
　
　
　
　
　
　
　詩瀋卷五
欽定四庫全書
　詩瀋卷六
　　　　　　　　　　柳州府知府范家相撰
　鄘
　　柏舟
序曰共伯早死共姜守義父母欲奪而嫁之作此自誓
共伯武公兄也武公在位五十五年當其即位之初年
已四十餘矣世家言武公簒共伯而自立固未可信但
釐公死而共伯立既葬而後死則可知何也父死未𦵏
雖已立不稱君禮也共伯長于武公其死時年亦近五
十何云早死共姜年必相仿非少艾也父母何尚欲奪
而嫁之髦者垂髪至眉被于兩旁㓜小之飾若父母現
存雖長不去唯拂而扱之冠纓内則云子事父母拂髦
冠纓是也至父母死乃脫其髦喪大記云小歛脫髦是
也當共伯之死釐公已𦵏何尚以兩髦稱之是皆悞也
竊意共伯立為世子早已身死武公是以嗣立共姜無
倚大歸于齊其母欲奪其志故指兩髦以自矢是時釐
公尚在故曰髧彼兩髦也
柏之為木其心至堅雖為之舟而泛于河不腐也故共
姜借以喻其之死靡他之心與泛彼柏舟取義不同
　　墻有茨
此序但云刺宣姜與頑淫亂而左氏所記尤為可疑按
傳惠公之立也少齊人使昭伯烝于宣姜不可强之生
齊子戴公文公宋桓夫人許穆夫人夫宣姜據傳是齊
僖之女既以不正始復縱淫于後使其庶子烝之不可
而又强之是以犬彘畜宣姜俾貽醜于無窮也且曰使
之曰强之若迫之以必從者尤非理之所有事之或然
也豐坊曰昭伯不可而齊襄强之竟改適為夫婦左氏
以其人倫失序故謂之烝盖襄公躬行禽獸恵與宣姜
頑同奔于齊而襄公使之淫亂以為樂雖未可知然予
謂戴公文公五人㫁非昭伯所生何也史稱昭伯早死
若烝于宣姜生子女五人則惠公立後十年尚在何云
早死且此子女五人育于宫中惠公何以稱之不特此
也戴公廬于漕齊桓為之禦文公遷楚丘桓又為之封
桓之霸也申五命以樓諸侯皆以正身齊家為本豈有
立昭伯姦生之二子以亂衛之宗祊即衛人亦不服也
宋桓許穆儼然人主亦豈肯取曖昧不明之女為夫人
哉且戴與文之立也如據史以昭伯為父是以祖母為
生母也如以宣公為父則又以生父為親兄名分之不
正莫此為甚獨不為齊桓衛文一籌度之乎竊以昭伯
之烝宣姜事或有之但非齊人之所使齊子戴公五人
或皆宣之庶子不必盡宣姜之所生即宣姜亦未必即
齊僖之女左之失誣可勝指哉
　　偕老
此詩當在新臺後墻茨前宣姜正為夫人之時夫燕婉
之求得此戚施乃同心唱隨絶不知耻詩人醜之首曰
君子偕老刺意已明
嚴華谷曰此詩唯述夫人服飾容貌之尊盛中間但有
子之不淑一言而刺意盡見碩人唯述莊姜之美不言
莊公不見答中間但有大夫夙退一語倚嗟之詩但有
展我甥兮一語三詩體同但下一二冷語不露
夫人以承祭為重故首言副笄六珈以法服為尊故繼
以象服是宜委委佗佗行步之美如山之重河之平也
玼兮玼兮承副筓也加副筓則必著翟衣加瑱揥是以
眉之清揚愈顯其晳也天也帝也言其儼居尊位而不
自省也
瑳兮瑳兮承象服也服展衣䝉縐絺夏之盛服益表其
顔之清揚如是之人而稱之曰邦之媛兮愧耶否耶
　　桑中
左傳夫子有三軍之行而又有桑中之喜是將竊妻以
逃者也盖以桑中之刺奔指巫臣之竊夏姬非以桑中
本為竊妻作也毛公悞㑹其㫖遂以世族在位相竊妻
妾為說非也依序但云刺奔為正
樂記桑間濮上之音比于慢矣據史記紂使師延作新
聲武王克商師延投濮水而死衞師涓從靈公過濮上
夜聞水中樂器聲(延抱樂/噐以沉)因冩之為晉平公奏焉師曠
曰此得之桑間濮上乎然則桑間濮上之音盖指紂樂
非指此詩之音也
期桑中要上宫送淇上其地則一孟姜孟弋孟庸其人
則三盖淫者一而奔者三一人一事也李厚齋詩所指
為宣姜詩孟姜孟弋孟庸或即其娣然弋與庸明是姓
豈槩是娣媵乎
　　鶉奔
此詩趙孟明以為床笫之言不知伯有之賦此何所取
義豈以祈大國之正已耶楊龜山曰聖人録此見衞所
以為狄滅之因故次于定之前
　　定
姜氏(炳/璋)曰詩但言宫室而城郭都邑皆在量度中也但
言琴瑟而噐用服物可備知也但言一升一望而朝市
民居已在目也但言降觀而分井授㕓有田有宅也但
言夙駕而宵旰之勤可見也但言騋牝而國之富强可
知也落落數大端而中興之規模畢見
周公卜瀍澗于東西左氏言山河之表裏皆以地利為
本文之建衛升虚望楚降觀于桑其于形勢審矣衛之
亾也以秦之二世非終焉允臧歟
匪直也人承上起下之詞言公之勤于農桑匪直為民
人如是也其秉心之充塞用意之淵深無所不到即畜
牧之孳息已有騋牝之三千矣
　　蝃蝀
蝃蝀地之淫氣傍日以成彩隂干陽也曰莫之敢指者
戾氣在上也序但云止奔古說多指宣姜然女子有行
逺父母兄弟于宣姜不相似
　　相鼠
此序但惡無禮而諸說並刺宣姜韓詩亦然然衛文賢
君其治衛之詩自干旄而外不多見詩之次序雖有移
亂而蝃蝀與此篇恰在定之後干旄之前則止奔所以
防淫惡無禮所以訓俗猶見中興之雅化當從首序為
是
　　干旄
定為文公立國之本干旄則作人之雅化也在郊在野
在城國人于干旄一見再見三見也大夫乗四馬初往
求賢故曰四之求賢既得並馬以歸故曰五之六之何以
告之何以畀之知其必有以報大夫也左傳干旄何以
告之取其忠也家語干旄之忠告至矣哉言上之致敬
盡禮如此賢者無不獻可替否以致其忠愛者但不知
其何以告之何以畀之耳美大夫正以美衛文
　　載馳
一章虚言欲歸二三正言責臣四則明言當控告于大
邦發乎情止乎禮義莫夫人若矣意欲大夫之設法以
救衛非違禮而徑情也左傳許穆夫人賦載馳齊侯使
公子無虧帥師戍漕意許大夫即從夫人之命往齊請
救可知
此事左傳年分亦誤按閔公二年狄入衛冬十二月宋
桓公隨立戴公以廬于漕是年戴公卒立甫一月耳文
公繼立夫人之思歸當在此時夫周之十二月夏十月
也詩云芃芃其麥言采其蝱豈十月所有乎盖唁衛或
在次年或戴公未立之前耳
視爾不臧我思不閟言我視爾之所謀皆非良圗若我
之所思不在逺而在近若齊與宋必不閟而不納也
古禮有不可行于後世者三祭之立尸以孫象祖至于
祫禘堂上皆諸孫堂下皆父兄相率而羅拜心何以安
一也諸侯一娶九女二國媵之皆以姪娣幼者待年此
春秋之事不可以行二也(詳江/有汜)父母既沒雖國破家亾
不得歸省兄弟三也秦漢而下三者皆廢豈以違古為
非哉
　衛
　　淇奥
抑之詩有與淇奥相發明者不愧屋漏不敢射思即切
磋琢磨也質人民謹侯度即瑟僩赫喧金錫圭璧也無
易由言無曰苟矣善戯謔不為虐也惠朋友繩孫子至
于萬民靡不承有斐君子終不可諠也
聖賢之學治外即以治内動容周旋中禮者盛徳之至
切磋琢磨于威儀言詞見之可謂善言睿聖
切磋琢磨大學分道學自修是為已事後序言武公聴
諫以禮自防其意亦同要之不外主敬而已詩中語語
有敬字在
緑竹古分為二綠為王芻竹為萹竹王芻莎也萹竹萹
蓄也朱子改為緑色之竹是也漢志武帝塞瓠子河下
淇園之竹以為犍詩曰籊籊竹竿以釣于淇淇故多竹
哉
　　考槃
淮南子曰夫可以揚清激濁抑貪止廉其惟隐者故録
考槃與孔叢子合後序刺莊公不能繼武公使賢者窮
處疑有本
因澗阿以考室架木作屋謂之槃其中既寛且薖可以
寤歌何樂如之永矢弗告猶云此中人語不足為外人
道也
　　碩人
以碩人美莊姜而曰其頎曰敖敖叙世系以及婣親美
容色而極形容因而喜盈門之有爛道大國之多儀皆
俗情之艷羨非好徳之所尚也乃詩人一一侈陳之者
明莊姜之賢不必言即以容貌禮儀姻族觀之亦人情
所共悅而何以不見答于公也
巧笑者笑之倩不輕笑也竹竿云巧笑之瑳是也公唯
謔浪笑傲則不樂巧笑矣可互証以見
嚴氏解大夫夙退二句曰莊姜以禮來嫁不應不見答
于公豈吾君疲于政事未暇與夫人相接耶如是則大
夫在朝者且宜夙退無使君勞也其體㑹細矣愚謂此
來嫁入朝之禮也夫人至君冕而親迎大夫從君命婦
從夫人至于入而行共牢之禮則大夫當夙退矣無使
君勞行禮之勞也詩皆叙其來嫁之事似不必言其後
之不見答也
　　氓
詩人述棄婦之言以明苟合之無終其為戒深矣曰淇
曰頓丘曰復闗明著其地曰貿絲曰秋期明著其時盖
詩人述棄婦之言以為當時奔女戒也昔人謂谷風節
節是哀氓詩節節是供牒也
此婦之奔方三嵗而顔之衰旋比于桑之落者作勞故
耶亦所遷之賄已盡食貧在室以致如是耳彼男子之
來即我謀非貪色盛亦利財多財色去而愛絶可不戒
歟及爾偕老以下追述始奔之語期偕老之如一謂爾
毋使我老而興怨也當無㟁無泮長如總角之晏言笑
宴宴乃為有始有終耳其情雖苦而事彌醜
　　竹竿
序言思歸即歸寜也後序以為適異國而不見答非也
夫適人而夫不見答可以思歸故國乎首以少時閒情
說起明其在家之樂接言豈不爾思言歸寜不得思亦
徒然也明人季本以此二句似淫詩而改之大謬
　　芄蘭
佩觿佩韘者雖童子也能不以彼為知于我甲于我乎
彼其垂帶而悸顔厚有忸怩矣其詞雖曲而有直體若
非刺君之詞則指童昏而居上位者言之
　　河廣
易同人注天子諸侯后夫人不出謂其嬪妾多雖無子
不出唯犯大故仍用常法耳宋桓夫人之出未知何故
說苑載宋襄為太子請于桓公曰請使目夷立公曰何
故曰臣之舅在衛愛臣若立則終不可往矣盖不敢言
其母而言舅則夫人似非為淫逆而去故兾以感桓公
而反之也夫人河廣之詩當作于此時嚴氏謂㐮公之
世衛文已遷河南不須渡河其証甚明
詩雖以望宋為言然于桓公無相思之理詩億引宋仁
宗廢后郭氏不肯與仁宗私見一事明夫人之不思桓
桓公是也盖望宋但以思子
　　伯兮
執殳前驅義當從戎無怨懟也膏沐不施偶居無匹誨
冶容也其雨也而日杲杲望雨者無不首之疾我之望
伯猶是矣萲之為言諼也忘也樹諼堂背或可忘憂皆
思婦之言而序曰刺時者刺兵戎之不息也
古說謂為王前驅即桓五年蔡衛陳從王伐鄭繻葛一
戰夫衛宣從王伐鄭于義甚正詩人何故興刺春秋之
事左氏失載甚多何必定指一事以証之
　　有狐
舊說以狐之媚比女之無因而憂人之裳衣其義甚淺
且寡婦鰥夫于詩無徵此盖憂亂之作故序曰刺時耳
淇梁孔道之上狐不夜出而晝見綏綏然不復避人妖
徴也無裳無帶無服民之衣不蔽體則食不充口可知
窮困如此亂將至矣皆觸目傷心之語
　　木𤓰
齊桓之封衛衛未有以報也而曰報之以瓊琚報之以
瓊玖且車馬噐物之遺非輕何以木𤓰木李為喻乎詩
若曰人生贈遺之故苟其情甚厚于我雖投我以木𤓰
之微必報之以瓊玖之重匪以為報也盖欲永以為好
也齊之厚我豈木𤓰也哉衛之感齊桓也深故其詞如
此而所以美桓公者自見
　王
　　王風次序說
王風何以次于邶鄘衛之後也元城劉氏曰王風在邶
鄘衛後者存二代之後也周既滅商分其畿内為三國
即邶鄘衛也自紂城以北謂之邶其南謂之鄘東謂之
衛邶以封紂子武庚也鄘管叔尹之衛蔡叔尹之以監
殷民謂之三監武王崩三監叛周公滅之盡以其地封
康叔故邶詩十九鄘詩十篇共二十九篇皆衛詩也序
詩者以其地本商之畿内故列于王之先而仍列為三
國獨不謂之衛其意深矣
　　黍離
岐豐為西戎所有六七年始入于秦周之宗廟宫室戎
之所毁非秦之所毁也大夫行役覩禾黍之離離傷故
都之淪喪而民皆封殖耕農因作是詩非但悲宗廟宫
室之欝為禾黍也故首序但曰閔宗周
　　于役
君子于役不知其期斯時其曷至哉鷄棲于塒日其夕
矣牛羊皆已下括則今日又不至矣如之何令我弗思
盖日日期望之詞詩次黍離故序刺平王
　　君子陽陽
此與簡兮相似彼萬舞而誇錫爵此執翿而樂只且皆
舞師也古者樂正之職習舞釋菜興噐用弊國之俊秀
肄焉干戈羽籥春夏以時非賤職也籥師旄人掌教舞
仕與國子身閒而業尊聊逍遥以肆志故賢者時出其
中秦漢以下俳優侏儒盡入太常房中之樂但以窮聲
色娛耳目而興賢育才之地一化為酣歌妙舞之塲賢
者豈肯出此哉
房者樂師肄業所居之房也古注以為房中之樂箋䟽
以天子路寢小寢之房釋之夫路寢法地也樂師可陽
陽然執簧以招友為樂乎
　　揚之水
戌甫戌申戍許不一戍而序専言母家者甫許之戍因
申而連及之也甫與申同在南陽宛縣許在開封鄧州
之間與申接壤戌之皆以為申耳孔氏謂甫許俱姜姓
故借言之其實不戌非也顧亭林曰申侯之伐幽王之
弑不可謂非出于平王之志當時但知其冡嗣為當立
而不知其與聞乎弑為可誅孔子生于二百年之後盖
有所不忍言故録文侯之命于書録楊之水于詩其㫖
微矣
　　中谷
此幽王詩也三章皆曰有女仳離是民人棄其室家亂
離莫保情非得已何以重責其夫曰遇人之不淑乎盖
責其夫愈以憫其女也言外亦若為申后憐者蓷名菴
䕡即益母宜生濕地暵其乾先燥其乾地之蓷也繼則
得地而脩長者亦悴矣終并下濕之地無一不暵其殆
為宜臼之在申喻乎
　　有兔
後序以此為桓王詩朱子不詳其世考桓王在位二十
三年唯率蔡衛陳伐鄭一事見春秋傳他無所考詩曰
我生之初尚無為我生之後逢此百罹則明為平王詩
也幽王之初年周室尚平故生初無為至犬戎入冦王
死驪山禍始大劇東遷以後戎患未息平乃覥顔庇仇
戌申戌許征役不息非逢此百罹逢此百凶乎兎狡而
避罿罦雉則罹之盖以自喻也
　　葛藟
三章皆以終逺兄弟責平王不親兄弟之國而終依母
家謂他人父謂他人母愚莫甚也亦莫我顧亦莫我有
謂寕使彼之弗我顧弗我有而呼之親之之情彌摯焉
孰知其終不可恃也哉
終逺兄弟之下接云謂他人父謂他人母者逺兄弟則
以他人為兄弟以他人為兄弟則以他人之父母為父
母矣甚之之詞也故三章明言之曰謂他人昆
　　采葛
葛蔓草也易困之上六曰困于葛藟于臲卼盖苦其纒
束以致危動也蕭父混于香草楚辭曰何昔日之芳草
兮今直為此蕭艾也彼者彼其君之辭一日不見如三
月兮謂君之于讒人親密之至一日不可以離則去君
日乆者能弗惴惴如集木哉黄氏日抄載朱子詩傳新
說仍改為聴讒惜不見其原本
　　大車
榖異室死同穴守禮之言下二句信誓之詞當是周大
夫聴讒失㫁而男女怨恨自誓也序刺周大夫後序以
為不能聴男女之訟按之詩文甚明
畏子不奔者女之言也言我若奔爾則爾仍罹大夫之
法是以畏而不敢也然豈遂忘夫婦之恩而有二心乎
故誓之曰謂予不信有如皦日
　　　中有麻丘
周人惜賢者之去而思之也言􁃋彼丘中以望田則有
麻有麥果則有李皆子嗟子國之所封殖也遺愛猶新
彼其猶肯施施而來食我而貽我以佩玖乎毛氏以子
嗟子國為留氏父子之名必有所本或曰設為彼國之
留賢亦通若指為淫詞則失之逺矣
　
　
　
　
　
　
　
　詩瀋卷六
欽定四庫全書
　詩瀋卷七
　　　　　　　　　　栁州府知府范家相撰
　鄭
　　緇衣
記曰好賢如緇衣惡惡如巷伯則爵不凟而民作愿刑
不試而民咸服明栺上之好賢而言非民之愛武公之
詞也緇衣指賢之仕于周為大夫者武公之薦于朝者
也稱其宜欲其乆于位衣之敝予則為改製而新之適
子之舘見子之勤于職而薄于奉也還則使廩人繼之
粟而授之餐司徒之官以賢制爵使民慎徳武公之輔
周如此信能繼桓公之業哉孔叢子曰于緇衣見好賢
之至焉與記正同
桓以隂謀取國後死于犬戎之難召犬戎者申也武公
乃忘父仇而結昏􁇢至其子莊公首抗王師射王中肩
如是而稱為世徳良可寒心然好賢之誠自不可沒
緇衣黑色布衣士冠禮主人𤣥冠朝服緇帶素韠盖諸
侯卿大夫視朝之通服非常朝之服
　　將仲子
仲子指祭仲也仲之諫莊公也實啓公以圖段之思所
以惡其踰里踰牆間人骨月也惡仲則刺莊矣折杞折
檀手足相戕之喻父母指姜氏下三句乃莊公飾詞對
仲之言此作于荘公之世故隐而不直
　　叔于田　大叔于田
國人之愛段莊之縱之也莊之縱段正以圖段也深心
以殘骨肉醸亂以逞雄才惡莫甚焉故不刺段而刺莊
左傳段得衆國人愛之意段亦有可愛之事歟不然何
以巷無居人也荘公至此盖若為弗知也者而甲兵則
已備矣
袒裼暴虎獻于公所古注謂獻于莊公之所是也從公
而田田之大也故别之曰大叔于田將叔無狃戒其傷
女述公飾為愛弟之言
　　清人
春秋經曰狄入衛鄭棄其師其詞盖専責鄭文之惡高
克而并棄其師無人君之道故詩亦無惡高克之意夫
狄之入衛患未逼鄭何容先發兵以禦之河文公既惡
高克何不逐之乃逆料其不能將師使之棄師而自奔
馭臣之道既失而棄師之心尤不可問詩即史也
周制大國三軍次國二軍鄭次國也不應有三軍而詩
曰中軍作好者繻葛之戦明有左距右距僭之乆矣左
旋右抽謂左軍方自河上以旋右軍復抽師以出河而
高克但在中軍作好形其不堪將師之狀
　　羔裘
羔裘之美大夫詩文甚明序曰刺時者意以刺君之不
能用以當國耳曰彼其之子是及其在位而稱美之詞
非如後序所云思古以風
　　遵大路
為君留賢而曰無我惡者是同僚之詞也去國以禮故
行大路摻操也(魏了翁曰魏晉間避/曹操諱多改操為椮)操其袪而留之曰
毋我厭惡而不省也君臣之義去就之大禮當係戀我
之留子為人君不當速去故君也寁者速也
　　鷄鳴
明星啓明星也士將早弋而女聴鷄鳴以相告未及昧旦
也而士則疑為昧旦矣然明星尚有爛也以是翺翔而
往弋鳬雁未散所獲必多矣(唐李華曰將翺將翔弋鳬/與雁此主酒食待賔客之)
(儀也載/在禮經)
弋之多和之宜足以佐飲願偕老之如斯萊妻鴻婦之
敬也鼓瑟鼓琴雖樂非躭故曰莫不靜好
知子者士之知己也或同其方而來或傾其心而順或
合其志而好以贈以問以報我毋惜此雜佩子毋失此
良友有進徳之思焉詩人述賢夫婦之相警以戒當時
不悅徳而好色之多序說是也
　　有女同車
此固非竊妻之詩但序云刺忽義亦難通盖忽之辭昏
雖失大國之援而義則甚正考鄭忽先在王所陳侯請
以女妻之鄭伯許焉而後成昏忽從父命而可以為非
乎陳媯不以色聞又何以舜華為比且詩云孟姜如序
所言正是魯之文姜也詎文姜也而徳音之不瑕乎淫
弟殺夫天下後世之所深惡忽之辭昏幸而免為魯桓
若詩人反以刺忽此聖人之必刪無疑者也或曰鄭昭
之取陳媯也在隐之八年是時未聞齊欲以文姜妻之
及桓之六年昭公率鄭師以敗北戎始有請昏之事昭
公辭而祭仲勸之昭公不從爾時文姜歸桓業已三年
似忽之辭昏者别有一孟姜而非文姜也抑知昭之娶
陳媯時已十年矣尚何以請昏為哉總之左氏記載前
後舛訛毛公但據祭仲勸忽一節以之解詩㫁不可訓
也此刺當時親迎者不悅徳而好色之詞孟姜不必定
有其人親迎未知何指六卿餞韓宣子于郊子旗賦此
取其徳音之不瑕詩意甚明
唐李華與外孫崔氏二孩書云將翶將翔佩玉瓊琚此
奉舅姑助祭祀之儀也載在禮經汝其記之今禮經無
此文然必有所本要之此非淫詩益明
　　扶蘇
此合下三篇固非淫奔之詞但序云刺忽亦復可疑箋
疏以狂且狂童皆指昭公夫昭之即位年非童幼遭家
多難不狂不狡詩何以云然乎朱子初說疑指厲公然
厲與昭年正相近亦不當目以狂童或指祭仲則仲實
老姦非童也嚴氏泛指昭之執政似為近之然昭公執
政自祭仲傅瑕外不聞别有何人且立未一年即出奔
于衛四年始得反國又二年即已遇弑豈其别有親近
寵昵以致悞國䘮身歟皆無可考此詩為刺臣之詞甚
明但未知的在何時
范處義曰在山則扶蘇之與橋松在隰則荷華之與游
龍孰為美孰非美宜若易辨今所用之人乃狂狡之童
而子充子都之美反不見用則美惡倒置矣二章皆賦
而比也子都荘公時人子充不知所考大約亦美士耳
以子都子充比狂且可知是少年不更事之人
　　蘀兮
風吹槁葉君危于上予倡汝和臣比于下如燕雀之處
堂而不知厦屋之將傾詩人故代為之懼且危焉其詞
似近于刺忽而忽之時事亦無所證
　　狡童
此與扶蘇如出一詞盖疾其君所用之人心皆叵測君
實被其煬蔽而不勝憂憤也彼狡獪之童始與我言且
食今則否矣我豈不能去此而他適哉維予之故徘徊
繫念使我不得食與息兮子者指其君也
　　褰裳
序曰褰裳思見正也以鄭事考之若在晉楚爭鄭之時
似為近之當時鄭連嵗被兵民不堪命子駟當國謀之
不臧故思大國之正己也􁂮溱􁂮洧意在從晉不我思
而就他人方從晉而又從楚也犧牲玉帛待于二境鄭
之不安其國者凡四五年皆子駟之本謀故斥之曰狂
童之狂六卿餞韓宣子于郊子太叔賦此詩宣子曰起
在此敢勤子至于他人乎言鄭若從晉必無不急鄭之
理似非他處㫁章可比
　　丰
男親迎而女不從春秋多有此事坊記曰親迎之禮舅
姑承子以授壻(此舅姑是/女之父母)以此坊民婦猶有不至者此
詩盖述女之不就親迎而中悔之者男行而女不從昏
􁇢之道缺是亂常也故序曰刺亂
親迎之人容則既丰且昌服則錦衣而褧裳其禮之恭
則俟乎巷俟乎堂尚何不足之有而父母乃不予送不
予將能無悔乎不曰悔不送予而曰悔予不送者婉其
詞也女嫁而送之門者父母之事乃又曰叔兮伯兮駕
予與行者言此時叔伯在旁何不勸而使駕乎悔之至
也聖人録此以警當時之頽俗猶坊記之意也
　　東門之墠
東門之外移居者新除地以為墠而樹之嘉栗始則茹
藘之在阪今已室家之有踐雖其室邇在東門而其人
已不可長見矣我豈肯忘情于爾乎但恐子之棄我而
不我即也有踐家室言其治家之有條理詩無䙝詞明
是賢人去位高隐而詩人企慕之如此與下篇風雨相
似
　　風雨
序曰思君子也風雨晦冥之時忽覩君子之光幸何如
之雞戒旦而天將曙苟君子出而仕人之國世必將治
矣盖望其出而勸之也或曰雞鳴在風雨之候昏旦庶
乎可分君子治濁亂之政時事庶乎清明既見而云胡
不夷未得見也其思深其詞曲二說皆長
　　子衿
青青學士之衿昔之被此禮服以逰于庠者今則悠悠
我思矣絃誦乆輟學舍空存我縱以失教而不往子寜
不可重加振作繼嗣昔日之好音乎我者代為學子之
言子以指其上也
挑兮達兮非復青衿之舊矣登城闕以遨逰念人才之
可惜兮一日不見如三月兮鄭以被兵之故然明欲廢
學校微子産則庠序鞠為茂草然究不得延師儒而勤
教育也詩人是以傷之
　　揚之水
水無物不流而揚之使流雖束楚之輕亦暫流而旋止
喻懦弱之主不可扶之使强也不信兄弟而信廷言危
乎殆哉序以為刺忽之詩似或可從
　　出其東門
東門之女非不如雲如荼皆匪我思存也縞衣綦巾守
貧聊以自樂人之慕冶容以喪節操者曷弗省焉詩意
甚明序以為五公子爭兵民人思保其室家則以禁戒
人之乗亂以奪人室家者于義亦通但語意和緩似不
類閔亂之詞
此所云荼茅秀也與以薅荼蓼之為秀草誰謂荼苦之
為苦菜不同
　　蔓草
蘇潁濱曰鄭人困于亂政感蔓草尚得零露以生而自
傷其不及也思得君子以被膏澤庶幾邂逅遇之以適
我願故子太叔賦此詩而趙文子美之以為吾子之惠
意取于此夫子與程子傾盖相歡曰有美一人清揚婉
兮明非述淫詩也
　　溱洧
冰渙蕳榮正桃花水下之時而溱洧之逰冶士女之謔
浪如此風俗之敝莫斯為甚然所謂同逰之士女亦當
是平日素相狎習之人非水濵雜沓無端目成而采蘭
贈芍各隨所愛以奔之也詩人直叙之而義自明夫子
次第之以為鄭風殿㫖深哉
　
　
　
　詩瀋卷七
欽定四庫全書
　詩瀋卷八
　　　　　　　　　　柳州府知府范家相撰
　齊
　　鷄鳴
蒼蠅之聲何以誤聴為鷄鳴如曰夢寐則非賢妃戒旦
語矣盖鷄本未鳴而促之曰鷄既鳴兮且非但鷄則既
鳴蒼蠅已將作聲矣可安寢而怠朝哉
匪東方則明月出之光言若非東方之明豈猶是月出
之光乎促之愈迫也三章蟲飛薨薨正是蒼蠅之聲皆
設為之詞以形容賢妃戒旦之殷齊之賢妃無指故序
曰思古也
季子稱齊風泱泱表海今存者十一篇而齊襄文姜之
事過半意其遺佚多矣
　　還
齊人好田獵而不務本業急功尚詐皆上之所化序曰
刺荒後序指哀公或亦有據乎以子之還且茂遭獵者
于道揖而稱之曰獧曰好相習成風雖士人亦不為非
矣非特獵者之互誇也
　　著
親迎之廢于春秋乆矣隐二年經書紀履繻來迎女君
不親至而遣大夫譏之也當時視古禮為可廢故魯哀
疑冕而親迎為己重乃齊人猶行俟著俟庭俟堂之禮
其充耳猶依古飾獨廢親迎而不講詩人見而惜之曰
此貴家之昏也何以祗有道婦入門之禮而不見其親
迎乎其意甚盛夫子亟録之以警頽風也
詩記昏禮婿往婦家親迎既奠鴈御輪先歸婦至婿揖
婦以入及寢門揖入升自西階齊人既不親迎故但行
婦至壻家之禮俟于著者俟于門外揖婦以入之時也
俟于庭在大門之内寢門之外此及寢門揖入之時也
俟于堂升階而後至堂升自西階時也壻道婦以入每
節皆俟之集傳節録吕氏原說太簡故詳録之
充耳塞耳即瑱也懸之當耳故曰塞耳以素以青以黄
謂以三色之絲為紞以之懸瑱紞者繩也繫瑱于衡衡
附于筓衡所以維持冠也筓者簪也所以固冠卿大夫
親迎與助祭之服同其服冕士弁冕弁皆有筓有衡有
紞垂于耳之兩旁故曰充耳瓊華瓊英瓊瑩皆石次玉
者唯諸侯得用真玉尚者尊尚也
　　東方之日
序以為刺衰之詩今味詩意似指小人在位朋比搆結
詭譎行私之狀履我猶言躡我左傳履士㑹之足于朝
是也日方升東姝子入我室而履我約之相就月之升
東在我之闥履我而速之行朝期暮約行徑如繪若作
淫奔解則太䙝
　　東方未明
荀子曰君命召顛倒衣裳而往禮也(釋詩祗/此三句)何以刺為
曰非常朝之日也雖非常朝東方未明而召臣亦其常
也何以刺為曰非軍國之急務朝令暮改使人臣奔走
之不遑也末章言折栁以為樊圃雖狂夫尚瞿瞿然不
敢以踰况人主在上而急以召我而不能辰夜不夙則
暮怨之深矣
　　南山
此桓公與文姜入齊之始齊人知其淫亂而惡之也諸
家疑文姜未嫁早通于襄故來齊以續淫按桓以三年
迎姜齊僖親送于讙愛之也僖卒于桓之十四年至十
八年始與公如齊似其嫁時襄尚少也毋論其從前有
無通淫而至此則已章明内外矣(據史記是私通在前/及同桓公來齊復通)
或曰諸侯之女嵗一歸寜齊僖卒于桓之十四年計其
歸寜十餘次矣其與襄通當在歸寜之日然春秋于夫
人之歸寜皆謹書之而文姜則無考春秋桓十年齊侯
衛侯鄭伯來戰于郎十三年魯㑹紀侯鄭伯與宋齊衛
戰意者齊僖與魯絶好故不歸寜歟然則雄狐之綏始
于濼未可知也
葛屨賤服而下有五兩之多冠緌尊飾而上有成雙之
美貴賤各有匹偶如此魯道有蕩齊子既與桓公為匹
偶而庸止于魯矣既曰庸止曷又從公而來齊乎(葛屨/曹粹)
(中取周禮屨人命夫/命婦之說其義亦長)
　　甫田
此詩朱子以總角丱突而弁不似襄公故不從序而泛
指時人然襄無禮義而求諸侯明見春秋傳中故詩曰
無思逺人勞心忉忉也當是刺襄公初即位之事田甫
田而莠驕驕無思逺人而心忉忉言憂不在諸侯而在
蕭牆之内也婉而孌突而弁君其猶有童心矣童而妄
求其不至于殆也幾希
　　盧令
以盧與人對舉以美且鬈美且偲與重環重鋂對舉賤
之也人者從禽之人荒于禽者不仁而曰美且仁刺上
下之交荒也
　　敝笱
敝笱雖刺文姜惡魯桓而取義莫大焉當時王綱廢弛
天下無霸法之敝甚矣襄與姜姊弟宣滛殺其夫而往
來無忌網漏吞舟之魚莫之誰何此敝笱之所以興嘆
也讀詩者當知此意
　　載驅
莊之二年姜㑹齊侯于禚四年又享齊侯于祝丘五年
如齊師七年㑹于防又㑹于穀凡五㑹焉發夕而成豈
弟翶翔而恣逰敖詩人直叙之以垂惡于萬世可畏矣
哉
　　猗嗟
此以嘆美為諷刺也縱其母以宣淫而反以譽之美之
益無地可容矣射則臧兮儀既成兮曰則曰既愛之惜
之不啻嘲且笑之結云四矢反兮以禦亂兮責其當復
仇雪耻張弓挾矢以報乃父于九泉也然而莊且聫􁇢
于齊矣
　魏
　　葛屨
履霜者早行之苦而糾糾葛屨亦著之以履霜縫裳者
婦人之職而纎纎女手亦率之而縫裳可謂勤矣且其
所縫之裳非常服也先其裳腰後其棘領是好人之服
也以未嫁之女而縫此裳風之勤儉益可見矣
是好人者服是要襋之服往嫁而入親迎之門宛然而
行左辟之禮其所佩之飾則以象為揥提提然其安泰
是貴家之昏禮也乃其所服之裳又不過要領之粗具
而已盖其家非不可以備禮而故為是不備是褊心也
維是褊心是以為刺民間有是風俗而不能致之于禮
教在上者焉得辭其咎哉
好人者少好之人左辟者婦入門而壻揖女不敢當尊
而辟之也象揥尊者之飾女者未成婦之稱　婦人三
月而廟見是無舅姑者也若舅姑見在則質明即當贊
見矣然必三月助祭始克成婦孔疏甚明而朱子悞以
凡婦皆必三月廟見乃見舅姑不可不知
　　汾沮洳
此非但刺儉也以公路公行公族之貴躬自采桑采莫
貧亦可知君不惜同姓為之重其祿以至于微弱是以
為刺
或曰汾水沮洳尚有莫有桑可采喻賢才何地無之彼
其之子美如玉美如英而棄之草茅亦異乎公路公行
以儉嗇而居髙位者矣此義亦長
　　園有桃
桃與棗皆落實于秋(棘即/棗也)詩人憂其國將為他人所取
故托以起興魏小而逼于晉知其必為晉并也實之殽
實之食言隕落即在目前不知我者謂我士也驕曰子
之所言其指彼人耶何乃至于是乎舉國夢夢若燕雀
之處堂心之憂矣如之何勿之思
　　陟岵
陟岵之垂戒有三焉知父母之愛我如此則昊天罔極
之恩當時切于心一也二親遺體登陟不可不慎二也
知人之愛其子思其親如是則驅之死亡鋒鏑而不顧
者必拂人心而干天和三也嗟予子行役其說亦有三
陟岵而懸揣父母之念我知天下無不愛子之父母一
也憶臨行之叮囑涕泣宛在目前二也猶來無止言無
止息于王事不以私害公三也
　　十畆
此述賢者之招隐以刺時也五畆之宅樹之以桑十畝
者兩之也行與子還兮兩人也盖辟地者招其友同往
居之
　　伐檀
孔叢子曰於伐檀見君子之先事後食也文選注引張
楫之言曰代檀刺賢者之不遇明王也皆與序合
伐檀而寘河干以有用之才置之無用之地也河水清
且漣漪為輪為輻將安所施為問厚禄之人不稼不穡
而胡取禾三百不狩不獵胡瞻爾庭有縣貆食人之食
者憂其事彼君子兮不素餐兮其亦顧名而思義哉自
首二句以下皆詰責之詞以見賢者之不然
　　碩鼠
碩鼠指當時為君聚歛之臣非以指君三嵗貫女惡其
重歛欲去而適他國也凡賊民者謂之蟊苛民謂之虎
苛而貪謂之狼貪而狡謂之鼠
　唐
　　蟋蟀
季札之美唐風曰思深哉其有陶唐氏之遺民乎即蟋
蟀一詩可以見之嵗晚務閒不圖休息瞿瞿蹶蹶動目
驚心豈非思之深而憂之逺歟故孔叢以為見儉徳之
大也序刺晉僖說者從而為之詞謂僖公局促鄙陋詩
人欲提策其精神開廣其志意為挽回國是之計考僖
公即釐侯世家無事實詩譜言其儉不中禮甚嗇愛物
亦與詩不類
蟋蟀居休力田奉公之勤也今我不樂飲蜡伏臘之歡
也無已太康制節謹度之美也盖耕田鑿井之風猶有
存焉者故稱之曰良士瞿瞿良士蹶蹶言外一無刺意
當以集傳為正
　　山樞
詩以鐘鼓衣裳為諷明指人君苟安怠慢而言非與前
篇對舉作曠達之言也宛其死矣他人是愉儉嗇無禮
已在言外盖借其儕類以刺其君耳衣裳車馬之弗用
則車服悉為虚設鐘鼓琴瑟之無聞則宫懸俱屬空陳
禮崩樂壊斤斤焉吝嗇守財何以立國此非刺晉昭微
弱之詩當是上篇刺僖公之序經師失其傳而悞移之
者
　　揚之水
此序與史記合而朱子從之者嚴華谷則云此晉昭之
臣設為國人相語之詞有相與為叛以應曲沃者微詞
以泄其謀欲公之早為備也其說尤長夫曲沃自桓叔
至武公竭三世七十年之力僅遂其心皆文侯乃心王
室其遺臣不肯易心之故也昭公何以不省哉
石在水中隐而不見揚之水則鑿鑿其在目矣以興曲
沃之君臣隂謀暴露也素衣而縁以朱人君之服彼皆
願桓叔之衣是衣而相從于沃此潘父諸人之私語也
既見君子云胡不樂述此輩祈望之切事不旋踵而見
矣我聞有命不敢以告人桓叔之命也
　　椒聊
沃盛則晉危故詩人憂之如此是時晉尚不甚微弱圖
沃正及其時矣碩大無朋狀貌之異篤者計謀之深條
喻其子孫之多條益逺則實益繁尤可慮也
　　綢繆
序云刺亂未知何指若依詩之次為說此篇在揚水後
枤杜前似屬昭公之詩但枤杜刺昭公不親兄弟而為
之危究未遭桓叔之弑其在位七年亦無兵亂何云刺
亂乎此詩當是桓叔與荘伯歴年搆兵簒弑之事詩次
之紊豈可一二數哉
三星有二一心也一參也古之户南向參在户是孟春
心在户是孟夏毛傳主參鄭主心當從毛
束薪所以為燎束芻所以秣馬楚薪之翹也婚􁇢之所
用綢繆纒束為時無幾俄而三星在户今夕何夕見此
良人為之幸也子兮子兮如此良人何即東山其新孔
嘉其舊如之何之意子者男女之通稱嚴氏首章指女
子二章並指男女三章指男子
　　枤杜
樹無葉則萎人無助則顛枤杜之葉湑湑如此可以人
而不如枤杜乎獨行之踽踽豈無他人之可助但不如
同父之切也嗟彼路人胡不與爾相比洽焉人無兄弟
胡不思其無佽焉言同姓者兄弟之變文也
春秋如宋衛楚鄭皆得宗卿之力魯三家雖不道亦未
簒國齊用田氏晉用六卿而皆亡不親兄弟之証也或
曰此刺獻公也獻殺羣公子殺富子殺游氏二子以士
蒍為密勿之臣是不親兄弟而親他人也亦合晉事
　　羔裘
羔裘以豹為袪為褎乃大夫之常飾望而知其可畏焉
若曰彼之執法以治我民人者自我人之居居究究懐
惡不相親附故耳人懐二心已乆豈無他人可歸但以
子之法密而不敢耳序云刺時未知何指後序指昭公
無可證
　　鴇羽
詩曰王事即晉事也晉自昭侯以後與曲沃兵爭不息
無暇勞于王事而王則為晉勞兵者二桓王二年莊伯
合鄭邢之師請王旅以臨晉一也十六年曲沃誘小子
侯殺之王又以兵救晉二也豈周師在晉因妨農失養
而作此歟夫晉之立孝侯鄂侯哀侯小子侯也皆稱王
命則其與曲沃相拒亦稱王事可知周人在晉而作詩
與晉人勞兵而作詩一也
鴇如鴈而大無後趾連蹄性不止樹止則樹為之枯今
乃集于苞栩者其飛肅肅疾甚而不得不止也苞栩乃
叢生之木鴇之不擇而棲不得其所也凡詩言鴇羽其
㫖皆同
　　豈曰無衣
侯伯七命天子之卿六命武公使大夫請命于周也假
衰微之命服以飾簒奪之惡名他日韓趙魏之分晉與
田氏簒齊皆襲其故智此春秋一大闗係也
武公之請命名為尊王而詩人述其請命之詞即不啻
大書其簒奪之實乃序曰美武公也春秋之法綦嚴國
史何以昧此大義序之失傳莫多于唐風朱子辨此審
矣
　　杕杜
武之簒立小人附而君子或不肯仕焉當其新立之時
度必收召人心求賢以自輔故為之詞曰中心好之曷
飲食之然君子其遂肯輕以適我乎
　　葛生
晉自武公以後用兵之多未有過于獻公者序以為刺
獻是也古注及程子朱子皆不作悼夫之亡而嚴華谷
獨主以為說今玩詩文意尚和緩異于寡婦之噍殺其
曰予美亡此誰與獨處曰百嵗之後歸于其居則唐人
所謂其存其亡家莫聞知者殆彷彿似之
葛生蒙楚蘝蔓于野無可附也苟予美而亡此誰能獨
處而長此畢世乎予美猶言予之美士指其夫也
苟予美而亡此也葛之蒙楚者將蒙于棘蘝之蔓于野
者將蔓于兆域矣枕之粲衾之爛始嫁之陳設宛其在
目安能守此長夜而獨旦乎
莫長于夏之日莫永于冬之夜而倐已逝矣人無百嵗
身终必歸其居不如早死以相從婦之志良可悲矣
　　采苓
序曰獻公信讒是明為申生作也苓隰草也采苓而在
首陽之巔欺誑如是其可信乎人者指驪姬而外之明
告公之無信其欺也舍旃舍旃兾其舍申生之罪而徐
察之也人之為言胡得焉言驪姬處深宫之内申生與
人謀議之密言何由得至其耳以告于君盖優施教姬
之語隐然亦在言下矣詩與國語正可互證何諸家未
有及此者也
　
　
　
　
　
　
　
　
　
　
　
　
　
　
　詩瀋卷八
欽定四庫全書
　詩瀋卷九
　　　　　　　　　　柳州府知府范家相撰
　秦
　　車鄰
秦之立國始于平王之世周衰而秦興代周者即秦也
五徳迭興伯翳有可王之理天意其或有在乎仲初為
大夫而民之愛戴如此無君故也鼔瑟鼔簧雍雍有禮
樂之風季札所以美其有夏聲乎
秦之為大夫始于仲故此篇稱子其為諸侯始于襄故
下篇遂稱公
阪有漆有桑隰有栗有楊指其封殖而美之即衛風樹
之榛栗之意曰今者不樂逝者其亡愛之深而言之質
也然而仲之見殺于西戎已為之讖矣
　　駟鐵
上篇美寺人此篇誇媚子立國以此為重失其本矣秦
之亡也以趙高盖兆端于襄公之世
　　小戎
小戎鋪張車馬弓矢之盛不無侈詞其體頗似雅詩而
借女子之言出之所以為風也以報仇義憤之師而有
從容暇整之象可以觀軍容而知勝負矣
戎車之小者為小戎收軫也車之四畔各有木以收之
謂之軫軫方象地其在前者謂之軌不謂之軫軫去地
四尺長六尺有六咫登車下車適得其中集傳據疏以
為前後兩端横木非也古人升車皆由車後以入車中
非如今時升車由前轅以入車中小戎自車後至車中
其深止四尺四寸較大車之六尺六寸為淺故曰俴收
也輈者軏也在轅之端以之鉤衡而駕馬凡轅長一丈
四尺四寸前為頸後為踵頸以持衡踵以承軫輈從軏
前而稍曲其上至末為頸至轅之端值衡則向下鉤之
而束之以五楘然加采色焉衡者轅前横木當兩服之
領上以扼馬領使不得去故又謂之軏古者車非一馬
當轅分四馬為兩服俱駕于轅以皮環當兩服之背引
兩驂之外轡使不外出謂之游環又以皮繫于衡之兩
端使不得内入謂之脅驅隂者揜軓也以板横于車之
前及左右適當軓之處若隂蔽然暢轂長轂轂者車輪
之心也其中空外持幅而内受軸者内頭為賢外頭為
軹轂中横木為軸軸末為轊其鐵為轄軸上伏兔為轐
轐上為軫凡大車轂長尺有半兵車三尺三寸安其車
以便馳宇也
從戎之士而曰温其如玉温其在邑其寢興則厭厭其
徳音則秩秩猶見投壺雅歌之度莫非中夏遺風
西戎弑幽王殺秦仲襄公奉命征討故民皆踴躍敵愾
而兵尚未入其境也故曰温其在邑仲本附庸而邑之
秦
　　蒹葭
序以為刺襄者襄以武功立國唯事車馬田獵作西畤
以僭郊祀無禮自恣周之遺民賢士委之清波浩渺而
不用詩人所以惓惓于周也葭蒼露白秋水澄明伊人
之高潔可想矣溯洄則道阻且長溯㳺則宛在水中央
盖下㳺為雒京士之在周者如見其在水中央而不可
得也上㳺為汧渭士之在秦者道雖阻長而可致也而
置之弗求則周官之舊不可復見矣魏仲雪曰此秦人
不復見周室之威儀而隐然有美人之感朱謀㙔曰是
故老之遁跡在秦者襄公不能招致之也二家之見先
得我心
　　終南
岐豐自幽王之末入于西戎者六七年秦襄伐戎至岐
而有之以聲名文物之區淪沒有如水火襄公盡復舊
宇雖故君逺在雒邑而遺民猶見都人是以愛而稱之
曰其君也哉然猶重望于將來也故序曰戒
史稱秦襄伐戎至岐而卒子文公立十六年始伐戎收
周餘民有之地至岐如所言則自小戎以下皆文公之
詩也孔氏以史不足據襄公救周即得之當如序説(歐/陽)
(氏及綱目前編皆宗史/記不知史記本魯詩耳)
　　黄鳥
康公從穆公之亂命盖父子交刺之殉𦵏始于穆公至
始皇之亡後宫皆令從死工匠生閉墓中可畏矣哉
史載穆公殉𦵏凡百七十七人是可哀者不獨三良矣
李徳裕曰如三良者殉榮樂非殉患難也其論雖韙然
非三良之願殉穆公也康遵遺命而迫之焉得不死詩
曰臨其穴惴惴其慄豈是視死如飴
　　晨風
晨風望北風而來歸猶多士望盛朝以委贄所謂良禽
擇木良臣擇君也朝無君子憂心能不欽欽如何如何
忘我實多代故老作望君之詞是刺康公之不用舊臣
也
　　無衣
秦自襄文而後無為王興師之事唯襄王䝉子帶之亂
出居于鄭有秦穆師于河上一事是時周室衰微諸侯
為王興師詩人豈刺其好兵若康公與晉搆兵有令狐
之戰河曲之戰又興師伐晉者一與楚滅庸者一意其
皆假王命故曰為王興師耳若指秦穆之勤王則是美
非刺
　　渭陽
秦晉交惡其曲在晉惠懐無親穆公納重耳以定晉康
公送之贈遺之厚如此繾綣係戀詩非徒美其念母亦
嘉其存厚也張南軒乃以令狐之役責其怨欲害乎良
心誤甚夫令狐之役亦晉之負秦而康之送雍則曰文
公之入無衛是以有吕卻之難乃多與之徒役是渭陽
之情依然未改何云怨欲害于良心乎嚴華谷曰此詩
念母而不言母但言送舅而勤拳不已自存思母之意
讀之但覺其意味悠然深長也
　　權輿
首以夏屋為嘆(夏屋/食俎)食俎雖設而食已無餘繼則四簋
去而食竟不飽禮貌衰則賢者去况飲食之不承權輿
乎秦風十篇刺棄賢者三而以權輿殿是逐客之所以
紹述也
　陳
　　宛丘
擊鼓擊缶管絃鐘鼔之音不作無冬無夏祈寒暑雨之
事罔知但留情于逰豫莫自飭其威儀在上如斯民其
安仰季子所謂國無主也焉得不亡
　　東門之枌
此與鄭之溱洧相似􁈻邁而貽握椒猶往觀而貽芍藥
也詩人疾而斥言之子仲之子盖世家望族也陳染大
姬之化好巫恒舞其敝乃至于斯君子又以思太姒之
嗣徽音矣
　　衡門
此為隐士之詩無疑然聖人録其詩賢者道其志固必
有在夫隐為美徳而遯之九四曰好遯君子吉小人凶
是固視乎其人耳荷蕢沮溺果于忘世猶非聖人之所
取若時必不可則奉身避難乃為高隐衡門之詩其以
儉徳避難者乎故序曰誘僖公借隐居之詞以刺為誘
也
陳俗好逰蕩而不務本業將必華宫室美飲食以為樂
也而士則守衡門以棲遲對泌水以樂飢俗之娶妻將
必尚冶容擇門第以相誇也而士則食魚不求河魴娶
妻不求齊姜居圭竇之中不慕鼎鍾之奉樂漁釣之鮮
自有蓬頭之婦以為民人勸即以為君上誘矣
　　東門之池
此就詩文讀之誠類男女聚㑹之詩而序以為刺時後
序以為思得賢女以配君子者即彼美淑姬二句見之
也盖績麻為女之正業上篇不績其麻詩人斥之矣古
者井田未廢五穀既入民皆居宅里正趨緝績男女同
巷相從夜績至于夜中有所怨恨相從而歌焉(何休公/羊注)
詩所謂漚麻漚菅猶古之遺風也淑女非必即績麻之
人但賢女多生于勤儉詩人因見漚麻之在東門兾君
之得淑姬以聴其警戒故曰彼美淑姬可與晤言其㫖
微矣
　　東門之楊
楊葉牂牂春將暮矣非婚􁇢之時昏禮用昏不用朝取
陽往隂來之義啟明已見細栁在目男親迎而女不至
民風如此誰實使之
　　墓門
佗之不良為祖宗丘墓所不容比之墓門之棘誰不欲
斯而去之乃歌以訊之而君若無聞知而不已養成弑
逆之惡耆舊之賢偹見始末追究先君不為佗置良師
傅而作是也
　　防有鵲巢
鵲巢皆髙而曰防實有之陵苕宜卑而曰卭實生之猶
云采苓在首陽之巔也中唐之塗非一甓卬上之綬非
一色瑣碎炫耀亂人耳目誰實壅蔽予之美士使予忉
忉而惕惕也憂讒愛賢溢于言表豈淫奔之詩後序指
為陳宣或有據乎
　　月出
月出刺在位株林刺靈公一時之作也孔寜儀行父諸
人與佼人相期在月出之時視其容飾而僚然觀其態
度而舒緩樂可知矣然我獨勞心悄兮者為若輩憂其
禍及也或曰三章皆言舒即徴舒也亦通
　　株林
靈公淫夏姬而詩言夏南者夏南食邑為大夫年非幼
稚乃宣淫其母朝夕無忌如此詩人䇿其禍之不逺也
從者從夏南而往也形影相隨道路為之寒心矣
　　澤陂
此亦刺靈之詩言蒲與荷同生于澤之陂美惡混淆即
蕙蘭蕭艾之喻美人而曰碩大且卷似指泄冶之直諫
而被殺也故曰傷如之何寤寐無為涕泗滂沱言其始
未嘗不為之寤寐思維而終莫為之地唯有涕泣交横
而已其詞慘切而易明豈猶月出之賦佼人乎
　檜
　　羔裘
人君好潔其衣未為大過况羔裘狐裘皆法服大夫何
故便去其國後序盖以逍遥翺翔生義耳按詩但言狐
裘不言何色玉藻曰君子狐青裘豹褎𤣥綃衣以裼之
又曰君衣狐白裘錦衣以裼之又云狐裘黄衣以裼之
狐白黄裘皆君服狐青大夫士之服安知此所云狐裘
即狐白狐黄乎詩序曰大夫以道去其國不過言其為
大夫之服耳
言大夫服是羔裘逍遥翶翔服是狐裘在朝在堂無所
事事義不素餐自當避位去國彼其平日豈不爾思哉
盖勞心之忉忉雖憂傷悲悼直無如之何耳三章羔裘
如膏即三英粲兮之意
檜并于鄭其亡最先故詩止四篇世次亦莫可考鄭氏
以為夷厲時檜君不務政事而好潔衣服大夫去之檜
之變風始作按國語史伯對鄭桓曰濟洛河潁之間虢
檜為大虢叔恃勢檜仲恃險皆有驕奢怠慢之心而加
之以貪冒云云竊以羔裘萇楚必作于此時檜仲既驕
且貪大夫義不苟安以道去國情事恰合且匪風云誰
將西歸懐之好音夷厲時周轍未東檜滅于鄭武(一云/鄭桓)
至平王初年尚存詩文固有明証也
　　素冠
素冠素韠素衣守禮固可敬矣而棘人之欒欒哀瘠憔
悴尤非禮有餘而哀不足也傷悲而欲與同歸藴結而
與之如一因所見而念及其親孝子之言足以為風矣
季本曰棘葉少而無枝比其居䘮骨立之狀
　　萇楚
萇楚無知猗那其枝我豈不樂為萇楚哉然弱蔓難存
摇落在即危之甚也無室家者亡國之喻
韓非子載鄭桓將襲檜取其豪傑良臣智辨果敢之姓
名擇檜之良田設壇塲而埋于國門之外若盟然檜君
疑而盡殺其臣公乃襲檜取之其言或必有本盖檜無
君而有臣四篇皆忠臣之言也
　　匪風
風發而塵斯冥車偈而輸其載是周道之常有也乃匪
風之發匪車之偈而周道之上觸目皆晦冥顛覆之象
中心能不忉怛乎
　曹
　　蜉蝣
古以蜉蝣為渠略即蛣蜣也生于糞土翅羽無可觀亦
未見其朝生暮死當别是一物言蜉蝣之羽濟楚華采
鮮潔如麻彼亦自以為樂矣而不知憂之立致也彼小
人以無事享其福賢者則以有事任其艱知其必將于
我乎歸處猶言息肩于我之身也明惡在位之比匪唯
務脩飾㒺識憂公之狀
　　候人
小人驛騷候人之迎送不堪其苦矣赤芾者乗軒之服
晉文入曹數其不用僖負羈而乗軒者三百是也
鵜鶘入水而得魚宜濡其翼與咮而乃不濡者高居于
梁之上不待取而自得也貪而在位誠為可樂然不稱
其服終不長遂其媾結之私矣
彼其羣黨之盛如草木之薈且蔚矣勢熖之盛如南山
之雲朝隮于上矣而深閨之季女守禮婉孌獨不免于
調飢盖比守道之君子也
　　鳲鳩
以鳲鳩美君子之均平而思其儀之一故曰心如結兮
鳩之子學飛而出巢在梅在棘在榛無定處而鳩之在
桑不易其所所謂一也唯一可以齊家正四國而正國
人思古之君子以嘆今之不然故曰胡不萬年以為人
君之勸也
　　下泉
泉下則冽但可以浸稂莠蕭蓍之賤而不足以滋禾黍
其何濟于人哉寤嘆而念京周念郇伯也前三章一氣
注下言黍苗之芃芃唯隂雨可以膏之苟明王在上如
郇伯勞民民無不沾其澤豈如下泉之冽哉
　
　
　
　
　
　
　
　
　
　
　
　
　
　
　詩瀋卷九
欽定四庫全書
　詩瀋卷十
　　　　　　　　　　柳州府知府范家相撰
　豳
　　七月
周禮迎暑迎寒則龡豳詩祈年于田龡豳雅祭蜡龡豳
頌(籥章/氏)鄭氏三分七月之詩既無所據而後儒迄無定
論朱子以雅之楚茨四篇或為豳雅頌之噫嘻四篇或
為豳頌亦未確指以為是也竊以七月作于周公以其
言豳之風土而名之曰豳詩因之東山破斧諸篇亦附
于豳其實豳之民非本有豳詩也然則豳雅豳頌亦非
豳之本有雅頌可知盖所謂豳籥者以豳地之竹為之
籥(周禮/注)而吹以入樂雪山王氏謂一詩三用隨事而變
其音者是也其言曰迎暑迎寒以豳之籥吹七月之詩
而合之以鼔鐘琴瑟四噐之音謂之吹豳詩祈年田祖
亦以豳之籥吹七月之詩而合之以竽笙塤籥簫箎篴
管舂牘應雅凡十二種雅噐之聲掌之笙師者謂之吹
豳雅祭蜡息老又以豳籥吹七月之詩而合之以播鼗
擊磬頌磬笙磬凡四種頌器之聲謂之吹豳頌又曰凡
為樂噐以十有二律為之度數以十有二聲為之齊量
凡和樂亦如之此用七月一詩特以其噐和聲之不同
耳其說似不可易
雪山王氏曰仰觀星日霜露之變俯察蟲鳥草木之化
知天時以授民事女服事乎内男服事乎外上以誠愛
下下以忠利上父父子子夫夫婦婦養老而慈幼食力
而助弱其祭祀也時其燕饗也節此七月之義也范氏
處義曰民生本乎衣食禮義之所以起孝弟之所以生
教化之所以成人情之所以固故勤儉之俗莫如豳風
仁義之至也此詩大㫖二家說之備矣或曰周家積徳
累仁先養後教不徒専事農桑詩何無一言及于教曰
孟子言人人親其親長其長而天下平詩曰為此春酒
以介眉夀𤓰壺菽苴以食農夫親其親也私豵獻豣上
執宫功躋彼公堂稱彼兕觥長其長也非謹以庠序申
以孝弟安得有此盖不言教而教自寓焉矣
詩言流火即繼授衣言授衣即言觱發不言八月十月
者詳之在下也或言日或言月者日即月之日一也三
時皆有饁田畯皆以勞農但言三之日四之日者舉其
重也
柔桑以飼新蠶采蘩以浴蠶子蠶事之先後各有宜也
因采桑而悲與公子同歸以逺父母為悲女子之孝也
八月載績婦功之要先言萑葦而後言載績者蠶以奉
公而養老布則少壯所常服故以績次蠶且績必于八
月不先蠶而廢曲薄之功也
于貉猶言于獵于往也于獵而得狐貍則取為公子裘
豣猶獻公豵乃私之獵以教兵戎習戰陣而奉公親上
之化亦于是乎寓焉
斯螽莎鷄蟋蟀非一物而隨時變化者斯螽蜙蝑即蚱
蜢莎鷄絡緯即織婦蟋蟀促織也三者皆草蟲而促織
化生不一不盡依于草在野在宇在户在床下唯蟋蟀
為然洪邁曰此三句本言豳民出入之時鄭氏并入蟋
蟀中正復不然盖豳民戒寒之語也改嵗不言正月而
言十月者周雖改時而述后稷公劉風化所由起宜言
夏時且豳民習言夏時因其風俗而質言之也
稻為禾之總名十月獲稻先言春酒介夀者重養老也
文王之民無凍餒之老孝弟之道讀之油然以生矣
百穀之名見于易書詩而周禮有五穀九穀六穀星經
有八穀八星說者謂稷黍秫稻麻大小豆大小麥為九
穀禾麥黍秫稻粟菽為六穀又曰稻黍稷粱麥𤓰也五
穀者禾麻菽麥豆也星經之八穀稻黍大麥大豆小豆
小麥菽麻也百穀見于楊泉之物理論曰穀者黍稷之
總名稻者溉種之總名菽者衆豆之總名三穀各二十
種凡六十蔬果之實助穀各二十凡四十共為百穀也
斬冰納冰蚤朝祭韭皆君上事所以燮隂理陽王道之
成也躋堂非君堂也蜡祭之時鄉人飲酒黨正與鄉大
夫皆在焉民于是得以躋公堂稱兕觥而頌萬夀鄭氏
所謂饗而正齒之時是也
　　鴟鴞
金縢曰武王既喪管叔及其羣弟流言于國曰公將不
利于孺子公乃告二公曰我之弗辟我無以告我先王
周公居東二年罪人斯得于後公乃為詩以貽王名之
曰䲭鴞孔安國謂居東即為東征是也而鄭氏獨謂周
公作冢宰三年將攝政而流言至公避居于東成王多
殺其官屬公作䲭鴞以貽王救之二年王遭風雷之異
乃迎公反位居攝始東征管蔡獲之如所云是周公先
為冢宰三年聞流言而避位居東二年始歸朝東征又
復三年前後凡七年盖以金縢言周公居東止二年而
詩則明云三年故其說如此考成王多殺周公之官屬
出之鄭氏本無証據王肅已力辨其誣故孔頴達謂東
征實止二年以行役去來計之則是三年並不依鄭也
朱子集傳亦既削之矣及晚年因蔡氏注金縢仍用鄭
說為其所惑遂有弗辟之說只從鄭氏為是之語而明
人郝敬著論以辨居東之非東征意在翻駁集傳而詞
極浩博反以蔡氏為是故不可以不辨
孟子曰武王使管叔監殷管叔以殷叛金縢曰武王旣
喪羣弟流言于國是成王居喪公為冢宰時管蔡已散
流言挾武庚以叛矣故書序曰武王崩三監叛其文甚
明考之左傳史記並無異說若依鄭氏以弗辟為弗避
則武庚既叛公即避位于東至二年之乆始奉王命以
東征毋論遺孽䲭張懼難撲滅即公亦何忍坐視王室
之動摇以負顧命之重乎且成王之疑公不過冲人之
見耳公唯明白正大可以釋王之疑計未有善于東征
者也故曰我之弗辟無以告我先王辟者誅也先獲管
蔡以歸于王王按法以誅之所謂辟也(殺管叔放蔡叔/必奉王命非周)
(公所敢擅○武王但使管叔監殷無蔡叔三監非三人/謂二伯之下有率正連帥三等之官也至蔡叔以啟商)
(共叛見左傳霍叔同布流言見蔡仲之命一放一/降並不與管叔同誅蔡霍並不與管叔同監武庚)豈先
已避居于東哉
公之東征先得二叔故曰罪人斯得非僅得其罪名可
知二叔既得復討武庚之餘黨其事匪易是以居東至
三年之乆詩曰䲭鴞䲭鴞既取我子子指二叔䲭鴞指
武庚王殺管叔放蔡叔降霍叔為庶人公不禁痛心疾
首于武庚而目之曰䲭鴞讀其詩如見其情矣或曰武
庚管叔既伏法矣成王尚何疑于公而不迎乎曰流言
起于骨月必有傅証非僅曰不利孺子而已故管蔡之
罪定而王之疑滋甚矣且夫負扆居攝古所未有之事
周公之創局也覩其跡安得不并疑其心必至天變見
金縢啓而公之精誠始大白于天下王始悔而迎公若
其不迎公猶不可以歸也公以䲭鴞之詩貽王王但不
敢誚公究未釋然于心斯時雖大聖人曷以自明哉
詩之惡武庚閔二叔唯見于首章下三章但言成室之
難而唯恐其毁是雖以曉王而亦以自明謂踐阼三年
無非代冲人以敉寜王室也大誥曰若考作室既底法
厥子乃弗肯堂矧肯構弗肯者王之年冲也是故沐握
髪食吐哺思三王兼四事旁作穆穆夜以待旦者今之
綢繆牖户唯恐予侮之苦心也相寜王伐大商紹天命
承謨烈遺大投艱不敢少寕者昔之拮据埓荼蓄租唯
恐室家未立之憂勤也乃今之來東尾翛翛而羽譙譙
望予室之翹翹恐不免風雨之漂摇焉唯予音之嘵嘵
庶令居是室者無忘祖宗之遺構哉
　　東山
因人情之所必至而曲為之傳不啻若自其口出所謂
飲人以和而沁其肝脾也人將歸則思家之情愈切故
西悲也舍行枚而製裳衣凱之還也蠋之烝于桑野蜎
蜎其猶蠢動我之宿于車下敦然竟已無知憊之至也
古之用車止則為營衛故士卒宿于車下
次章言果臝則餘草可知言伊威蠨蛸熠燿則他蟲可
知町畽也而鹿且為場則不止于鹿矣不可畏而伊可
懐愈于從軍之暴露多矣此為軍士之無室家者言也
鸛俯鳴則天雨婦愁霖而穹窒嘆我行之又不至也行
未抵門而遥見𤓰之在薪恍去家之景物也此為軍士
之有室家者言也
于是無室家者新有昏􁇢之樂有室家者重有完聚之
歡其慰勞更有不可言喻者矣至誠之道以情感情如
是而不能動物者未之有也
　　破斧
東征而凱還何至破其斧缺其斨此非周大夫之惡四
國亦非軍士之答周公而慰之也我者東人之自我商
奄之叛五十國之人非不稱而戈比而干以相抗拒今
則破我斧缺我斨矣四國之人于今始得匡正公之哀
我人而拯救之者其徳亦孔大矣哉盖東人美公破敵
之詩首序是也
　　伐柯
伐柯必以斧取妻必以媒是故士之相見不以禮者君
子弗取也况我之見公敢不盡禮以往哉其則不逺幸
公之近也籩豆有踐多材多藝如几筵之上百物具備
不可悉數也此樂見周公而美之之詞
　　九罭
九罭之施宜有鱒魴朝廷之大宜有碩膚行見公之衮
衣繡裳而往歸于周也鴻之遵渚而南不得其所也豈
遂于女乎信處鴻之遵陸而北爰得我所不復來東矣
今于女不過信宿之暫處耳
然而東人之愛公彌甚也曰東國之僻陋維公之來幸
得覩此衮衣兮願朝廷之無以我公歸兮歸則長使我
望衮衣而心悲兮
　　狼跋
此詩說凡有四狼以貪欲致禍聖以無私安泰程子說
也人視周公猶狼之跋前㚄後而公處之從容自得蘇
子說也朱子則曰狼跋其胡則㚄其尾公遭流言而安
肆自得如此盖其道大徳盛安土樂天是以遭大變而
不失其常也朱氏善曰物之累于形者無所往而不病
聖之周于徳者無所往而不宜四者之說皆以狼之跋
胡疐尾喻周公之被讒居東而䝉竊未安也
詩若曰狼雖貪殘之獸然胡可跋而尾載㚄終為人所
禽殺而已武庚雖反側然進莫前而退失據終自取于
滅亡而已碩膚大功也言公奏此膚功以報朝廷乃居
東至于三年之乆其赤舄猶是几几也其徳音依然不
瑕也曾流言之足以累公哉以狼喻四國以碩膚徳音
稱周公斯之為美
　
　
　
　
　
　
　
　
　詩瀋卷十
欽定四庫全書
　詩瀋卷十一
　　　　　　　　　柳州府知府范家相撰
　小雅
　　雅樂說
雅之有大小者以樂之大小别之也孔子反魯正樂之
部分以復先王之舊使大小各歸其所小雅自鹿鳴以
至魚麗治内治外事莫重焉而較之大雅之所用則為
小政有大小故樂亦分大小也小雅如鹿鳴四牡頍弁
間關諸篇皆雜以風體而大雅則無是小雅如南山魚
麗諸篇皆用叠曲而大雅則無是小雅猶近于風而大
雅則已近于頌由其辭曲以思其音節由其體製以觀
其典禮則雅之大小思過半矣
馬端臨曰古人歌詩合樂有不可曉者如關雎鵲巢后
妃夫人之詩何預於燕禮而鄉飲燕禮用之采蘋采蘩
大夫妻能主祭祀之詩何預于鄉射而射禮用之文王
大明綿興周之詩何預于交鄰而兩君相見歌之歌詩
與作詩之意判然不合有不可强通者殆難意解而愚
謂不難解也葢聖人之作樂與禮制相為表裏而其施
不同禮之本在節樂之本在和禮辨異樂統同樂之用
施之於朝廷亦通之於邦國其辨在音容之隆殺器數
之等威而不在於文辭章曲之異同故其義苟可通則
通用之而不為紊不必有一事即備一詩也陳晉之曰
鄉射升歌鹿鳴四牡諸詩所以寓君臣之教笙奏南陔
白華諸詩所以寓父子之敎間歌魚麗笙由庚歌南有
嘉魚笙崇丘歌南山有臺笙由儀所以寓上下之敎合
樂三終歌二南諸詩所以寓夫婦之敎其說可謂明辨
晳矣然則鄉射之歌蘋蘩取其守職而循法也享元侯
之歌肆夏取其毋忘覲光而揚烈也見兩君之歌文王
取其陳天命而勉事周也皆易地以見義而不必泥於
作詩之本意此樂之所以統同也若三家歌雍樂有限
制義無所取所謂禮崩樂壞而莫之挽者歟
　　鹿鳴
此非燕享通用之樂歌當從序為燕羣臣嘉賔之樂歌
葢享禮設几而不倚受爵而不飲禮主乎恭燕則飲酒
樂豈笙簧琴瑟並奏於堂禮以通上下之情與享不同
二三章明曰嘉賓式燕以敖以燕樂嘉賔之心安可以
通於享乎享當用肆夏見左傳穆叔之言
淮南子曰鹿鳴興於獸而君子美之取其得食之相呼
鼓瑟承筐則所以厚貺之而使言也燕以示慈惠而不
廢求言之本禮之盛者無具文
周行大路也德音孔昭所謂示我周行視民不佻君子
是則是傚即其儀不忒正是四國之意賓以是示我可
謂實獲我心矣君臣一徳燕樂非虚如此
　　四牡
鄭氏以此詩是文王為方伯時使臣以王事來往四國
于其來也陳其功苦以勞之之詞其云王事即殷之王
事愚謂詩作于周公自從追王之禮稱之事雖殷事王
即文王詳見采薇
或曰文王遣使臣豈致有不遑將父之歎不知此文王
代使臣以言情所以慰且勞也與陟岵諸詩不同
不遑將父不遑將母皆以鵻興者蘇氏謂鵻即祝鳩孝
鳥也左傳祝鳩氏司徒也敎孝也是以孝子不獲養而
稱焉
　　皇華
四牡以不遑將父為義有慰勞而無戒勉皇華以每懷
靡及為義則戒勉多于慰勞意各不同
駪駪征夫車駢馬集啟行之狀六轡如濡車調馬良征
途之狀重在􁁸謀詢度以盡厥職合為五善分為六徳
内外傳之言備矣
　　常棣
左傳富辰曰周公弔二叔之不咸故封建親戚以屏藩
周召穆公思周徳之不類故紏合宗族于成周而作詩
又曰周之有懿徳也猶曰莫如兄弟故以親屏周召穆
公亦云杜氏以為周公作詩穆公歌之是也召穆公在
厲王時見王室無親故重歌此詩以明公所以作詩之
故非以詩為穆公作也
常人之於兄弟不至於外侮生急難至不足見手足之
天親不至於裒原隰威死喪不足見同氣之可恃葢至
是而見已遲悔已晚矣然而侮難喪亂之既過又往往
近比匪昵妻子以兄弟為可外者試思兄弟翕則室家
宜妻孥樂苟是究是圖不亶其然乎通篇一意而層折
反覆其味無窮夫朋友妻子同列天倫非不當親厚好
合也但天合人合輕重有間不極言之而誰其猛省哉
常棣棣也唐棣栘也分為二木(見爾/雅)常棣即郁李唐棣
即楊陸璣誤合為一朱子因之至今紛如姜氏(炳/璋)曰唐
棣之華反而復合喻夫婦之别也常棣之華華鄂相承
喻兄弟之和也鄂與萼通花足也詩人取興如此
鹿鳴之燕嘉賓皇華之効馳驅君臣之義也四牡之將
父將母父子之親也此篇之兄弟既翕兄弟之愛也下
篇之求其友生朋友之交也於五倫似缺夫婦然此篇
言如鼓瑟琴末言宜室家樂妻孥則是兄弟翕而妻子
自當好合夫婦之道也五常為百行之原葢悉備於鹿
鳴之什
　　伐木
三章皆以伐木興者取其聲之相應也伐木之丁丁不
求應而自應鳥鳴之嚶嚶求其應而無弗應聲之同氣
之求自然而相感雖神之聽之亦既和而且平可以人
而不求友乎
天子之燕同姓用肥羜肥牡異於諸侯之用犬也天子
燕異姓以八簋比于公食大夫之禮以待族人設食之
禮待之親之也釃酒即鹿酒下章之湑也重言酒重言
肥羜明其為燕而非饗也
民之失徳乾餱以愆飲食多啟訟師子公染鼎釁生弑
逆御斟憾羊禍足亡師所關非細先王慮此至逺也有
酒則以湑酒飲我無酒則以酤酒飲我(一宿謂/之酤)以鼓鼓
我以舞舞我皆代諸父諸舅而為之詞也乃答之曰待
我暇日豈無湑酒而用酤酒乎親厚之至也
　　天保
韓詩外傳曰天保定爾言天以仁義禮智保定人之身
其義大矣詩言百禄遐福至于川流方至必歸本于天
之單厚者明天人感應之自然也言多福徧徳極之日
升月恒必歸本於神之貽爾者明幽冥之昭假不爽也
至于中言多福即接之以羣黎徧徳尤見福莫大于得
民焉葢所以勸之敬天尊祖愛民者無所不至讀此詩
者當知此意豈後世之封禪美新典引可比哉
顧氏絳曰罄無不宜宜室家宜兄弟宜子孫民人也是
用孝享于公先王得萬國之歡心以事其先王也民之
質矣日用飲食有道之世人醇工龎商樸女童上下皆
有嘉徳而至治馨香感于神明也祈天永命之實必本
於親民而斵彫為樸其道何由必以養生為本
　　采薇
武王成王無征伐玁狁之事此與下出車枤杜皆文王
為方伯受命專征之事當時命將遣帥勞還飲至得行
天子之禮周公制禮作樂追述豐功以垂後世其云王
事王命云天子者皆以追王稱之也如指殷受則以新
王一代之樂章特以表小心服事之誠于義無當且是
殷詩而非周雅矣即以大雅伐密伐崇之稱文王可見
文王伐玁狁之事亦無考玁狁即獯鬻太王畏而事之
文王之征事必有之昆夷即西戎竹書紀年紂三十三
年西伯專征明年冬十二月昆夷侵周三十六年周伐
昆夷即此事昆夷在岐之西玁狁在岐之北即漢之匈
奴也
薇春頴而夏花曰作止者春中時也柔則稍長剛則難
食漸至夏矣啟行在春還歸在冬乃戍期之一定三章
云我戍未定謂無定息之所非指戍期之無定
　　出車
伐玁狁伐西戎一役二事也采薇出車枤杜一事三詩
也今以三詩去來時日計之似有不合者采薇首曰薇
亦作止與末章楊柳依依相應是啟行在春仲也乃出
車四章曰昔我往矣黍稷方華又在六月啟行矣采薇
曰歸曰歸歳亦暮止與末章雨雪霏霏相應出車三章
亦曰雨雪載途是旋師在冬盡也乃末章又曰春日遲
遲薄言還歸枤杜亦曰卉木萋止征夫歸止是又在春
盡夏初還歸矣其互異何也曰采薇之二三章曰薇亦
柔止薇亦剛止葢啟行在春而途中則歴更其時矣其
歸也歳亦陽止歳亦暮止至于抵家則春日遲遲卉木
萋止分明今春出師明年春奏凱而夏抵家也然此一
役二事當先伐西戎乎抑先伐玁狁乎蘇氏謂西戎與
玁狁為犄角西戎平而玁狁自平當自西至北猶漢唐
之伐匈奴契丹必先通西域也而愚不謂然采薇曰靡
室靡家玁狁之故又曰玁狁孔棘則其事急于西戎甚
明且出車三章明曰王命南仲往城于方赫赫南仲玁
狁于襄襄除也是先伐玁狁必矣葢先城朔方以衞沿
邊之地進伐玁狁一月三捷隨即平定其時當在秋冬
乃反斾以伐西戎故詩曰今我來思雨雪霏霏下章接
言赫赫南仲薄伐西戎其文顯然伐西戎兵不血刅而
下于是全師以歸焉故詩曰春日遲遲薄言還歸然則
昔我往矣黍稷方華一章是由朔方至西戎之文非還
師之月日也善讀詩者知之
　　枤杜
首曰王事靡盬繼嗣我日是玁狁既伐嗣伐西戎也枤
杜實在秋冬是雨雪霏霏也二章接言卉木萋止征夫
歸止是春暮抵家也其文益明
四牡以不遑將父為義此詩先言女心傷悲後言憂我
父母義各有當也由征夫言之則當以父母為憂而不
及妻子若婦人代子職以奉養舅姑則唯君子之憂是
迫耳三章曰憂我父母者言其夫必以父母為憂也細
味之自明漢書宣王興師征伐詩人美其功曰出車彭
彭城彼朔方此三家説也宣王伐玁狁别有六月采芑
之詩何當重出况時亦不合且宣王不還師以伐西戎
也以此為别
　　魚麗
序曰萬物衆多可告神明似主祭祀言之但儀禮鄉飲
酒及燕禮皆歌是詩則為燕賔之樂矣朱子據儀禮一
歌一笙之序移此詩于南陔三篇之後殊不必也考鄉
飲酒禮工歌關雎笙鵲巢工歌葛覃笙采繁工歌巻耳
笙采蘋中越草蟲一詩又工歌之際歌鹿鳴四牡皇華
即笙南陔白華華黍則此三詩又當次于皇華之後矣
詩之次第有不能盡依禮文者儀禮用詩非詩用儀禮
也
言萬物盛多但言魚者在下動物之多莫如魚也大雅
言豐年之兆亦曰衆維魚矣
陸佃曰鰋白額魚鱨魚黄魴魚青鱧魚黑鰋魚白鯉魚
赤鱨鯊小魚魴鱧中魚鰋鯉大魚由農師之釋魚觀之
可見詩無一字無意義也
　　南陔白華華黍由庚崇丘由儀
此六篇皆笙詩三家并亡其目毛公有其目而亡其詞
僅存序義朱子謂笙本無詞而非缺文葢本之劉原父
鄭漁仲洪容齋諸人而朱子因之說者多以為疑明郝
仲輿近時毛大可辨之尤明文多難以悉載考朱子所
據全在儀禮而儀禮明云笙入堂下磬南北面立樂南
陔樂之為言比音而樂之也是禮文顯以為有詞矣况
工歌關雎笙鵲巢工歌葛覃笙采蘋豈升歌之笙有詞
而間歌之笙獨無詞乎此即以儀禮証儀禮而可曉者
也朱子曰笙之無詞大約如魯鼓薛鼓之節而亡之是
又不然鼓所以節樂考擊出于人手類于鼗磬柷敔不
可比之以詞若笙籥管篴皆因人氣逼而有音其高下
長短疾徐唯人是使如今俗樂必有工尺之譜也而謂
笙本無詞乎
　　嘉魚
此與下篇一以樂與賢一以樂得賢皆燕賢之詩本無
二義故同用之鄉飲燕禮明人主之好賢崇德在下者
不可不知所報已詳鹿鳴之詩矣
罩者捕魚之籠汕者撩魚之罟淮南子云罩者抑之罾
者舉之其取魚一也詩言罩又言汕喻求賢之無方也
首云嘉賔式燕以樂末云式燕又思言既燕而又思所
以維繫之愛之至也
　　南山有臺
姜炳章曰人君既得賢而樂之形為歌咏曰基曰光語
其始也曰父母曰德音語其用也曰眉壽黄耉保艾要
其終也從今日所得之賢想到賢者之耄期并想到賢
者之必有賢子孫無非利我國家皆于今日始之可謂
善説是詩矣然萬壽無期萬壽無疆非屬臣下謂厯數
賴以綿長即邦家賴以永固也
　　蓼蕭
蓼蕭之微尚獲零露之湑况君子既見于前而不予之
以嘉惠乎心寫而接笑語我是以得永終譽而安處兮
龍光天子之寵光其德不爽言能不貳其德雖至壽考
而不可忘此德也
此非五服盡朝于王也侯甸男采衞應朝之年各以次
述職于王王則燕之以示慈惠用昭天子之恩德葢通
用之樂歌
　　湛露
左傳甯武子曰諸侯朝正于王王宴樂之于是乎賦湛
露不明諸侯之為同姓異姓也考禮天子宴族人于室
宴兄弟于房詩言厭厭夜飲是在室在房可知專指同
姓而言也若蓼蕭之澤及四海(序/文)則合同異姓言之矣
在宗載考言宗宫之成在同姓原有夜飲之禮非卜其
晝未卜其夜也箋疏確不可易後人好立新説耳令儀
令色成禮之美
　
　
　詩瀋卷十一
欽定四庫全書
　詩瀋卷十二
　　　　　　　　　　柳州府知府范家相撰
　小雅
　　彤弓
嚴華谷曰彤弓非常賜也鐘鼓大樂也饗大禮也設之
所以重其賜蘇潁濱曰大飲賓曰饗行之以饗禮厚之
至也吕東萊曰中心貺之言其誠也愚謂一朝饗之言
有功即饗不留賞也終朝而禮成故曰一朝
　　菁莪
莪生于中阿而有菁菁之盛猶士來田間見君子而獲
栽育之鴻中心悦之是以貺之挑達之習消歸無有故
曰樂且有儀
錫我百朋言多士之學業有日新之美不啻君子之錫
以重貨也楊舟喻中材天下多中材故以楊舟之可沉
可浮為比然而無慮也時敎有正學退息有居業勤之
以造就而我心則休矣
　　六月
小雅自文武以下至昭王穆王無一篇之存者厲之亂
失之也共和繼政國未鼎移宣王中興樂在故府其音
非變其詩多美而列于變者文武成康之治未盡復也
末年戰于千畆料民太原祈父蔽芾諸詩相繼而作不
可以一人分正變故并六月采芑車攻吉日諸篇統謂
之變也變風有美有刺變雅亦然毛鄭之說當矣
六月非出師之時故首章大書之曰玁狁孔熾我是用
急明其不得已也六月采芑與采薇一篇不同彼為遣
戍勞還故述將士室家之懷思此美中興武功故陳出
師奏凱之盛烈其美吉甫者正以歸美宣王也
王者有征無戰故首三章但敘出師軍容之盛四敘玁
狁侵犯之急即入元戎之啟行五言薄伐至于太原即
入吉甫之萬邦為憲未嘗細敘戰功亦不窮追逐北此
之謂王者之師雅詩之正也如韓柳平淮西平蜀諸雅
形容戰功非不淋漓盡致其于雅體失之逺矣
元戎大車也軍前曰啟後曰殿元戎先軍而行所謂選
鋒軍無選鋒者北元戎之製車縵輪馬被甲衡軛之上
皆樹劍㦸名曰陷陣之車　二章言我服既成于三十
里則元戎之啟行亦止三十里可見故下章接言既佶
且閑也以玁狁之孔棘而吉甫一守師行常法從容暇
整不敢勞兵擾民豈如後世兵貴神速日夜兼馳以攻
人之不備哉
吉甫燕喜是王宴飲御諸友是私燕王宴祇有牲牢無
炰鼈鱠鯉
薄伐玁狁至于太原古注不詳其地集傳謂即太原陽
曲王伯厚詩地考亦同顧氏絳曰此詩必先求涇陽所
在而後太原可得也漢志安定郡有涇陽縣幵頭山在
西禹貢涇水所出後漢靈帝紀段穎破先零羌于涇陽
注屬安定郡在原州郡縣志平涼縣本漢涇陽地今縣
西四十里有涇陽故城是也然則太原當即今之平涼
計周人之禦玁狁必在涇原之間若晉陽之太原在大
河之東距周京千五百里豈有冦從西來兵乃東出乎
故曰天子命我城彼朔方而國語宣王料民于太原亦
以近邊而為之備必不料之晉地也若禹貢既修太原
春秋晉人敗狄于太原子産對叔向宣汾洮障大澤以
處太原則是今之晉陽豈周之太原乎按明周斯盛輯
山西通志亦以太原距涇陽不逺意即禹貢雍州之原
隰漢為邠州唐為原州而非冀州之太原也
　　采芑
六月首言玁狁孔熾王于出征皆直敘以至終篇此詩
前三章言方叔奉命出師之盛末章始言蠻荆背叛不
得不征之故雅詩體製悉由作者之命局可知詩在樂
前也
方叔南征之師多于吉甫之北伐以詩文互証之可見
然其車三千實是侈詞嚴氏曰兵車一乘甲士三人步
卒七十二人又二十五人將重車在後三千乘計甲士
九千步卒二十一萬將重車七萬五千人通三十萬矣
夫六軍出于六鄉萬二千五百人為軍六軍止七萬五
千人無三千乘孔氏謂羨卒盡起王氏謂合諸侯之師
恐未必然也愚意非但三千乘事所必無即六軍千乘
一時盡起亦豈必為空國之師蠻荆之叛未若玁狁之
急邦畿之内安可一日無衛兵朱子謂不以文害詞可
也
路車金車宣王所賜以重其行者方叔乘之以率軍也
至陳師鞠旅則舎路車以乘戎車矣路車有鉤膺而戎
車則無鉤膺者馬婁頷有鉤(詳巾/車注)婁與縷通左傳牛馬
維婁猶云繫頷之鉤耳膺在馬胸即樊纓也非戎車之
飾
方叔征玁狁當為吉甫副故畧于六月而帶敘此篇之
末不沒其功
　　我車既攻
天子之田獵與會同二事也宣王之徂東並行之者何
曰王于會同示諸侯以大蒐之典所以復古制一舉而
兩得也會同之事重于田獵詩先田獵而後會同者何
曰宣之徂東修車馬備器械先備田獵之事故先以行
狩為始而敘其啟行也田獵之事不可以會諸侯何以
會曰徂東之舉原所以命諸侯之會而非命諸侯之從
田也既言會而復言同何也曰詩言會而連及之也王
有大事設壇于國外會諸侯以命事謂之會不與同並
行也宣葢有征伐而會諸侯也何以知其有征伐也詩
言之矣之子于征有聞無聲美其徒衆之不擾亦美其
會事之神密不使有聞于外也夫非征伐大事而輒以
會諸侯者未之有矣
　　吉日
車攻首言田獵而實重會同吉日則專美田獵也􁁸日
以祭房復選吉以差馬重其事也漆沮在涇渭之北即
洛水也爾雅十藪周有焦濩在涇陽三原之間當漆沮
之西南周人常狩之地也悉率左右以驅禽言古者田
獵先芟草為防立通帛之竿以為兩門又裘纒質以為
槸天子大芟草分為左右雖同舍防内各在一方取其相
應不得越離也其先敎戰敎戰既畢士卒出和乃分地
為屯設驅逆之車先驅禽納之防然後焚燒防草復驅
之以待天子之射天子射諸侯大夫士乃以次射所謂
悉率左右以燕天子也凡皆古禮之廢而不行者宣王
悉舉而復之故序曰能慎微接下也
　　鴻雁
厲王之時流亡四散宣王遣使招徠為之築室以作安
宅而于矜寡惸獨尤加恩惠焉之子于征之子于垣皆
指使臣言其劬勞在外或撫矜寡或董工作雖則劬勞
其究我民皆得安宅矣又代述使臣之言曰維此哲人
謂我劬勞維彼愚人則謂我督率綦嚴宣示其驕矣
　　庭燎
列女傳宣王早朝晏起姜后脫簪待罪于永巷宣王感
悟乃勤于政事此魯詩之說與序同者為其聽后夫人
以勤政故以美之而又箴其後也三章層次分明夜未
中央而燎已樹之于庭鸞聲畢集于外司烜之敬事諸
侯之畏威一時並見皆因王問夜之勤所以致此
　　沔水
沔彼東流之水無不朝宗于海喻諸侯之當朝王也乃
鴥彼飛隼載飛載止中道旁皇而不進者為避禍計也
嗟我同姓之兄弟異姓之邦友但思保身無肯為王家
念此危亂者亦思身為王臣誰無父母而可如是乎不
蹟者責不循臣蹟也　三章言諸侯所以避禍不來者
訛言在野寧無懲戒然其平日之不敬亦可概見矣苟
能如我友之敬共則讒言何自而興乎為不朝之人作
勸戒而所以規王者益切史載宣王殺杜伯而非其罪
國語言陽叔違周新于晉國是信讒明証
　　鶴鳴
鶴鳴于九折之澤而其聲逺播于廣莫之野魚潛于深
淵之中而有時出没洲渚之間聲無逺而弗彰身雖伏
而可求有如園有樹檀而下維敗籜則扶踈特立尤人
所共見而易求者也誠得賢者置之朝右豈不足拾遺
補闕輔成君德乎曰他山之石可以攻錯者言求賢不
拘品地也
錯者琢玉之錯石言山石雖賤可以為攻玉之錯石賢
人雖微賤可以救人君之闕失其㫖甚明
　　祈父
此非止為姜戎一役也竹書紀年宣王三十三年伐太
原之戎不克三十八年伐條戎敗逋三十九年伐姜戎
敗逋四十年料民于太原自中興以後兵役無休司馬
失職宿衛之士且與六軍並役此子晉所以與幽厲平
並舉也三川之震檿弧之謠一時並起豈獨姜戎之敗
遽有怨咨乎楊升庵曰宣之末暮殆與唐之明憲無異
自沔彼流水至我行其野刺者四出其去幽厲不過一
間耳
六軍之士出于六鄉法不取爪牙之士宣乃令祈父出
禁衞以從軍何其好兵黷武乎祈父司馬也責司馬正
以責王衞士可呼司馬而六鄉惟有呼天矣
詩記曰是詩見宣王變古制者二前兩章刺其以宿衞
之士從征末章曰胡轉予于恤有母之尸饔親老而無
兄弟當免征役在古必有成法而驅之從征故以責之
　　白駒
蘇氏曰此留賢之詞也白駒而食我場苗可以縶之維
之也乃縶且維不過以永今朝永今夕耳彼伊人者旋
逍遥而逺去如信宿之嘉客亦焉用縶維為哉
皎皎白駒方其賁然而來思我其期爾為公期爾為侯
矣孰知今兹之逸豫竟長往之無期則且慎爾優游之
樂勉爾遁世之思哉
嗟此白駒始則賁然而來思今則在彼空谷矣始則食
場苗食場藿今則空谷之中束生芻以秣之矣潔身世
外其人誠如玉矣然尚無金玉爾音而長抱遐心哉因
白駒以思人因其遁而尚望其出曲折如話
　　黄鳥
此與下我行其野為一時之作此責邦人猶是疎逺彼
言婚姻則尤甚矣黄鳥旅人之自喻曰復我邦族則是
列國有位之人可知穀與桑栩指此邦之人無啄我粟
粱言其漠不相顧覔食無從不如仍歸故土耳邦畿之
内不能存異地之人時事可知
　　我行其野
樗木不可托䕃葍蓫不堪采食而我乃托之采之至于
不我能畜深惡而斥之也誠不以富亦祇以異言爾之
求新特而忘舊姻者不過以其富耳不知士之所重誠
不以富也亦祇以異于庸衆為可貴耳論語引此二句
雖斷章取義意正相似鄭氏謂男子就昏異國而女家
負之良是
　　斯干
序但云宣王考室不言美刺劉向以為周衰奢侈宣王
賢而中興更為儉宫室小寢廟詩人美之夫厲王奔彘
共和在内宫室依然宣王既承奢侈之後猶復改作如
此安得儉若寢廟之小特就似續妣祖一句意為之説
耳顧氏絳曰宣之中興不過如唐之憲宗而周人之美
宣猶魯人之頌僖事劣而文侈書不盡言是以論其世
也孔氏曰此宣王成室之時與羣臣宴樂詩人述其事
以作歌葢所謂美者不過就考成宴樂而形容之耳聖
人録其詩使後人可即事以考義豈有取於儉小之意
哉
水之干山之下觀形勢而度土宜定基之美也如竹苞
如松茂願其居是室而浸昌浸大成室之美也兄弟有
同室之義故首舉之
閣載也閣閣者版築之固芋大也此章先言牆垣下二
章接言棟宇簷阿庭堂曲室之美西南其户户之西向
南向者詩所云卑者之居東房西室房户在東室户亦
偏東故西南無户尊貴者有東西兩房則西南有户矣
熊羆虺蛇之夢宣王畀之占人非腴詞也然而室家君
王實亡國于驪山之下占其可信哉
天子之女而曰無非無儀唯酒食是議無父母遺罹此
王姬之車所以曷不肅雝也猶見周家内敎之美
　　無羊
周禮牧人之職有牛羊犬雞四官詩但言牛羊者舉大
以概小也不言馬者牧師圉人之所掌國之大用别有
其官也言牧人者所以重畜牧鄭氏曰厲王之時牧人
廢職至此而復所以美之
末章由牧事而卜年豐人衆之兆者犧牲成則粢盛潔
神享其奉而降福孔皆矣歳美則國無疵癘農不失時
故維魚之占為年豐有人斯有土民足則君足長享玉
食故維旟之占為室家
朱鬱儀曰周人尚騂三十維物騂其備矣以薪以蒸别
牧也以雌以雄别羣也皆牧法也賈勰言牧羊須緩驅
以行勿令停息乃能肥大十羊一羝羝少則不孕多則
亂羣不孕則瘦羊性䕶前日夕則兢先爭歸陵矜不讓
曰矜矜兢兢羊皆䕶前知其舉羣無病云以朱説觀之
始知詩人體物之精
　　節南山
此與下正月十月雨無正四篇序皆刺幽此篇曰國既
卒斬正月言褒姒烕之十月言艷妻煽方處雨無正言
周宗既滅是幽已失國矣或云刺平則十月辛卯日食
唐厯推是幽之六年豈可移於平王時哉此詩首章推
本亂始追言日食之變下云昊天不傭降此鞠凶與雨
無正之戎成不退如出一詞乃幽王既弑之言也葢宜
臼在申未立或雖立而未東遷家父目覩亡國之慘無
所顧忌發憤而直言耳
此詩家父所作考春秋桓十五年有家父求車一事上
距幽王七十五年朱子謂序之時世不足信然孔疏謂
古人父子同字往往有之如正考父之子為木金父之
類(左傳文十一年有富父終甥哀三年又有富父槐呉/子夀夢之後又有太子夀夢公子光之父名諸樊光)
(之子亦名/諸樊是也)此家父亦是父子同字耳
弗躬弗親明王當躬親庶務弗問弗仕指尹氏擅權鬻
爵式夷式已勸其速逺小人猶可挽正皆追述之詞
四牡項領借馬以喻小人也劉向曰久駕而長不得行
項領不亦宜乎鄭氏曰四牡飬大其項領而不為用喻
大臣自恣王將不能使矣
作誦以究王訩究其致亂之由也式訛爾心以畜萬邦
言王心既被訛亂尚何以畜養萬邦乎七章所謂不自
為政卒勞百姓也
　　正月
繁霜而在巳月賊殺之氣上干天和也罔上惑衆之訛
言紊天綱而賊正士是以謫見于天
瞻彼中林侯薪侯蒸刈伐之慘也民今方當危殆之時
殆天之夢夢而無定耳如其既克有定則靡人之弗勝
矣夫天之勝人必視其所憎而降之殃而有皇上帝究
伊誰之云憎指小人也
季氏(本/)曰山起平地至卑也然一簣之積可以為岡為
陵猶訛言之禍不可為小也歐陽氏曰凡鳥之雌雄皆
以毛色首尾為别唯烏之首尾毛色無分雌雄故曰誰
知烏之雌雄
阪田也而菀其特則風雨摧之天之杌我如恐不能勝
我我其何以自存乎彼之初用事也亦嘗求我為法則
而如不我得矣今則動見掣肘有同拘執以仇仇相視
使不得一盡其力是誠何心哉
哿矣富人即㫖酒洽比之小人也佌佌􁍝􁍝因刻剥而
享厚奉以之遭亂可矣而惸獨無辜其何以堪此哉夫
亂離之慘無分貧富舊説指平民中富厚之人非是
　　十月
鄭氏據緯書以十月雨無正小旻小弁為厲王時詩魯
詩亦以艷妻作閻妻指厲王之嬖寵然十月辛卯唐厯
推是幽王之六年尚何可疑乎唯震電一章集傳并作
六年事則無確証按此似追敘幽王三年初娶褒姒岐
山崩三川震穀洛鬭之事(見國/語)故曰百川沸騰山冢崒
崩哀今之人知灾異明見于天胡早不懲戒以至今日
也其文甚明
以豔妻次七人之後自是歸重亂本詩所指宰執以下
競為淫樂非目褒姒若云亂本則當如瞻卬詩探本言
之不當列于諸臣之後然臣工之淫樂何以七人皆然
乎
皇父作都于向董卓之郿塢也牆屋不與謀而徹之工
作煩而田卒至于汚萊權勢之横一至于此下章四方
有羨非民有羨餘也葢勞役之重向之民謂四方猶得
免役為可羨耳天命不徹我不敢傚我友自逸即鄭桓
公所云王室多難予何處可以逃死之意
上篇責尹氏此篇責皇父太師卿士皆三公司徒冢宰
皆要地乃下與膳夫内史趣馬師氏聨為一氣以彼四
人皆褒姒親信藉其勾通宫禁彷彿楊李王鉷專權天
寶之狀
　　雨無正
此痛恨諸臣之悞國追敘之以自傷也周宗既滅靡所
止戾則平王未定東遷之局可知此章曰正大夫離居
莫知我勩下章曰曾我􁂎御憯憯日瘁知是近侍人之
作也三事大夫皆執事之人庶曰式臧覆出為惡被罪
而出夤縁復進也蔡京章惇一輩行徑如繪其詞激其
音噍以殺
曰昊天又曰旻天仰其廣大又望其憐憫也舍彼有罪
尹氏皇父諸人若此無罪四國饑饉之民
戎成不退事見國語史伯曰申繒方强王室方騷王欲
殺太子必求之申申人弗畀必伐之若伐申繒而繒與
西戎伐周周不守矣此戎成之証
六章云不可使四句最難體會若曰我之仕所以棘且
殆者何也如王之所使我以為不可則得罪于天子矣
如將順其命亦云可使則我之朋友又怨我之逢君豈
不難哉七章遂專責朋友之棄君而不顧
　詩瀋卷十二
欽定四庫全書
　詩瀋卷十三
　　　　　　　　　　柳州府知府范家相撰
　小雅
　　小旻
此惡小人邪謀亂國將以致難故臨深履薄不勝戰兢
之懼焉荀子及樂王鮒引此甚明葢小人自專自恣盈
庭之人誰敢攖其鋒而執其咎乎行邁之謀築室之議
坐見淪胥思一奮而無由彼其如虎而翼也如大河之
前横也孰則暴之馮之詞直義顯通篇一意
先民是經指文武周召大猷是程指顯謨承烈
　　小宛
此當從朱子為兄弟相戒之詞但殷憂如此則刺時亦
在言外毛公因禮記引明發二句指為文王因以先人
為文武而序為宣王時詩非也四章明云無忝爾所生
則先人二人非父母而何
鳴鳩小鳥其飛戾天陸農師曰勉强故也即首二句可
貫全篇明發有懷勉懷親也飲酒温克勉去疾也中原
之菽唯民所采蜾蠃負子敎誨易成勉從善也月征日
邁力雖不齊夜寐夙興勤有可恃勉力學也今之時桑
扈則啄粟矣填寡則岸獄矣握粟以出卜殆無地不當
側足者唯有温恭小心戰兢自持庶幾無隕于薄氷無
墮于深淵終惕之以禍而勉之以不得不然也時事不
可知哉
　　小弁
此宜臼在申其傅作此欲以感動幽主也鸒斯不能反
哺而歸飛猶得提提我其不如鸒斯也哉民莫不穀而
我獨于罹豈其得罪于天乎我其何辜于天究伊何而
獲罪真無如之何也
柳之菀也鳴蜩集而嘒嘒淵之漼也􁀆葦托而淠淠言
大無不容也(韓/傳)舟無柁則不知所届心之憂則不遑假
寐葢憂王之不知自主也
鹿之奔也尚求其麑雉之飛也尚求其雌我之被逐殆
鹿雉之不若耳譬壞木無枝誰不疾其無用而伐之歟
下遂接言伐木之狀
王之信讒如飲醻酒不加慈惠舒緩以究之如彼伐木
者斯其根即掎其巔而析之以為薪斫以斧即扡之以
手不斷絶離析之而不止何其忍也掎者拽之使倒扡
者披也
山髙而人能陟之泉深而人能浚之垣雖隔能禁人之
耳相屬乎纔言之生誰不知之言其可易哉我躬不閲
遑恤我後知其被逐而傅成之者益甚也
　　巧言
君子如怒剛斷足以折奸故亂沮君子如祉聰正足以
止邪故亂已亂者讒言之亂正青蠅曰交亂四國是也
荏染柔木樹之以為審音之用往來行言數之以見輿
論之公彼小人者時而為蛇蛇之碩言則儼然出之口
矣時而為如簧之巧言則見其顔之厚矣亦何難審而
辨之
　　何人斯
暴公譖蘇公而與之惡蘇公先借從者之媒孽以為言
前四章極形其伺察交搆之狀而暴之行亦在言下
爾之安行猶不遑舍爾之亟行何暇脂車但一者之來
豈遂無暇俾得敘伯仲壎箎之好出三物以重詛盟乎
畏之之甚也暴蘇之事無考序葢傳之自古
　　巷伯
萋斐羅織成文如貝之生而成錦者然箕星踵狹而口
廣如人之張口進讒者然始因端而傅會繼極口以逞
詞二章各有淺深
寺人不列於君子而夫子與緇衣並稱者身在君側知
讒最審而明目張胆作深惡痛絶之辭濁世之清流不
是過也若云受讒被刑為是切膚之痛則其義淺矣
　　谷風
習習谷風因以及雨惡以漸至也及頽則轉為焚輪矣
維山崔嵬喻頽風捲地之狀三章祇一意君臣道衰而
朋友之義絶詩人所以深刺也杜詩宫中聖人奏雲門
天下朋友皆膠漆反而觀之可以見巧言何人斯巷伯
谷風之義
　　蓼莪(三十三年六月二十/六日荆門閘改定)
蓼莪辭皆自責而序專刺王者終飬之孝無伸征役之
重可知也莪也而為蔚為蒿雖以自責誰實使之若曰
昔為中阿長養之材今直視為道旁之賤草矣傷哉劬
勞之生我以有此身也其何以堪葢兩意俱到
瓶罄而罍恥舊説子喪其心親亦恥之大小之喻進一
層以自責也後漢陳忠喪服疏云已之不得終竟子道
者亦上之恥葢以瓶自喻以罍喻上也可合而觀之
朱氏善謂此傷父母之既沒與陟岵鴇羽不同然下云
民莫不穀我獨不卒謂不能終養于卒也作父母見存
為是
　　大東
後序謂譚大夫作此告病然詩曰小東大東則告病非
止譚國葢舉大勢而直言之西方之國亦必如是也詩
云西人之子非民人也葢指在位之小人私人舟人則
是嬖倖
有饛簋飱黍稷之薦祭之隆也有捄棘七廩人之摡禮
之備也周道之上砥平矢直王路之坦蕩太平之景象
也三者唯古為然而今則否是以顧之而出涕也　陳
氏曰匕之别有四有黍稷之匕有牲體之匕有疏匕有
喪匕三匕以棘喪匕以桑廩人所摡黍稷之匕也饔人
之所摡牲體之匕也柶匕也所以取飯簋瓦器髙一尺
容一斗二升取飯于簋其匕曲而長
以有冽之氿泉而浸彼穫薪則薪不能然猶困疲之東
人不堪重以賦役也夫薪是穫薪何故浸之寒泉也尚
其收而載之哀我憚人何忍疲諸奔命也尚其寛而恤
之
私人之子百僚是試左氏所謂政以賄成而官之師旅
不勝其富也吏道雜而多端末流之淆亂大概如此
後三章以天漢喻君王以衆星刺在位也織女七襄而
不成章(襄去也一日之間/自卯至酉去七舍)牽牛徒睆而不可服箱耕織
之罔恤也啓明長庚之徒耀有捄天畢之空施出作入
息之不分漁獵網罟之莫事也箕翕其舌斗揭其栖徒
有簸揚挹取之形而東人之困滋甚矣韓詩外傳曰夫
擅使人之權而不能制衆於下在位者非其人也得其
㫖矣
　　四月
征役乃人臣之分况自夏徂冬尚不逮楊柳雨雪之期
而詩之哀怨如此者殘賊之害雖盡瘁以仕而寧莫我
有是以不勝其憤也先祖匪人者人本乎祖先祖雖亡
其神靈匪猶是人乎胡寧忍予而莫予救也猶雲漢所
云父母先祖胡寧忍予之意諸解皆失之
山有嘉卉侯栗侯梅殊尤之材也乃廢為殘賊而莫知
其尤相彼泉流有清有濁激揚之分也乃不分清濁而
一并搆揚其曷以能穀乎下章遂言江漢盡瘁之苦三
章蟬聨而下末二章言欲髙飛深藏而不得也
　　北山
孟子曰是詩也勞於王事而不得養其父母也已盡通
篇之意後四章但言行役不均而失養之怨自明
嘉我未老鮮我方將若猶知其才之可用者但為此輩
所遏抑耳惟其出入風議靡事不為是以使我賢勞以
遂其逸樂其如我有父母何哉
　　無將大車
大車載多行遲不勝塵冥之苦猶大夫任重責難反受
小人之汚衊也任勞任謗不可以多思多思徒自病耳
二章曰不出于熲言憂思晦昧摠無由一出于光明也
魯詩作周大夫親信小人詩人戒而諫之亦通
　　小明
此與北山大㫖略同北山直而小明婉以無父母可念
耳共人即下靖共之人以在朝燕息之小人稱之曰共
人勸之曰正直動之以神聽其㫖微而婉矣衰亂之世
賞罰不明内外大小胥無任事之人可見
首言二月初吉是蒙上文至于艽野而言二章日月方
除是冬盡春初之侯三章又言日月方奥是首年歲暮
啓行次年二月至艽野四月尚無歸期也
　　鼓鐘
幽王未嘗東巡淮水後儒疑序為誤韓詩作昭王以左
傳有南征不復之語可証也與詩殊不相類或曰穆王
有塗山之會塗山在淮南後又西巡伐徐徐與淮近當
為穆王時詩但變雅無幽厲以上詩也考左傳椒舉對
楚靈有幽王為太室之盟戎狄叛之之語友人姜白巖
謂淮水出桐柏山桐柏與太室皆豫州山杜注謂即中
嶽然則幽王因太室之樂沿桐柏而作樂不必定至淮
水也毛序似必有據不可廢
以雅以南以笙磬琴瑟奏二南二雅也以籥不僭以籥
舞南雅不僭忒也行列僭差謂之僭詩若曰二雅二南
文武之德也今之奏樂者淑人君子也耶何其德之不
猶也
　　楚茨
楚茨十篇序皆傷今思古以刺幽朱子以辭氣不類改
為周初盛時之樂章是也刺幽之詩自節南山以下莫
不悲憤疾苦何此十篇樂易和平如此明是經師迷失
經之次第并其序而亂之者諸家猶疑此篇首四句及
甫田我取其陳一句為傷今思古之証不知此篇言蒺
藜易生始而楚楚俄而抽棘葢借其生意以興黍稷之
與與翼翼也我取其陳二句言年歲屢登積貯足以食
農而接之曰自古有年猶頌云匪今斯今振古如兹也
何當强就序說乎
朱子以此四篇皆公卿有田禄之詩按左傳引我疆我
理二句明云先王疆理天下物土之宜而布其利則非
公卿可知周禮鐘師云尸出入奏肆夏又左傳金奏肆
夏之三詩曰鼓鐘送尸是金奏肆夏也公卿焉得用之
郊特牲曰大夫之奏肆夏由趙文子始也如以為公卿
大夫之詩則仍是衰世之音矣
楚茨天子時祭之樂歌也周之盛時年豐時和烝嘗之
際致敬備物神享其奉福流無窮首言年豐備物皆重
農力穡所致周以穡事開國故推本言之次言絜爾牛
羊以往烝嘗分明道出時祭言烝嘗以該禴祀也
詩凡六章各有頌禱之言見於章末明主祭者節節盡
其誠敬幽無不格也首章豐登備物先祭以戒事二章
序事辨賢祝祭于廟門此初獻以求神之事三章君婦
獻尸有司助以將事此初獻至六獻之事四章饋食酳
尸祝致神意以嘏主人此八獻九獻祭畢受嘏之事五
章禮成送尸有司因以徹俎此祭畢送神之事六章祭
既畢合宗族以散神惠徹樂而奏于寢此祭畢之燕禮
也
姜炳璋曰宗廟之九獻一獻王祼二獻后祼三獻王薦
腥四獻王亞獻于是薦朝事之豆籩各八五獻王薦熟
六獻后亞獻于是薦饋食之豆籩各八七獻王酳尸于
是薦加事之豆籩各八八獻后酳尸亦薦加事之豆籩
各八是為八獻既酳尸畢后又獻羞籩羞豆各二諸臣
乃進而酳尸是為九獻然分之為九合之實止三節薦
腥一節薦熟一節酳尸一節也二章或肆或將祝祭于
祊是薦腥第一節也三章君婦莫莫為豆孔庶是薦熟
第二節薦豆籩之禮也四章工祝致告徂賚孝孫是酳
尸第三節而祭事畢矣五章六章乃送尸徹俎燕私之
禮非正祭文
　　信南山
信南山烝祭之樂歌也楚茨兼烝嘗而此復專言烝祭
者時祭之終田功之成尤重之也二章雨雪雰雰正冬
祭之侯末章特言是烝是享明非他祭可混
井田始于黄帝而詩言維禹甸之者洪荒汨蕩水土平
而疆理新實自禹始也故孟子言井田亦始夏后氏井
田三代相因改邑不改井周之井田本仍殷制但周尺
小於殷尺八尺為步步百為畆約計百畆適當殷之七
十畆以授一夫未嘗變易井田改造溝洫以為疆理也
葢殷末豪强兼并經界不正民無恒産至周一一從新
更正是之謂我疆我理耳
古者八尺為步步百為畆畆之中為壠以種穀有似今
之田疄故曰壠畆也壠濶一步長百歩終于一畆壠下
有水道以通水於溝謂之畎壠髙而畎低畎深一尺廣
一尺其長亦終于一畆凡一畆三壠三畎皆向南向東
故曰南東其畆
姜炳璋曰匠人百畆為夫夫間有遂九夫為井井間有
溝凡遂在田首攔截于田之起處使諸畎之水得以同
注于此也凡遂之東入于溝者必横截于畆之南諸畎
之水皆直注于遂畎直畆亦直遂東則畆南矣遂之南
入于溝者必横截于畆之東遂南則畆東矣總不出孔
疏縱横二字集傳所謂順水之性是也何以不言西北
水勢所注非東則南自無西北之可言耳畆雖有西北
而溝遂總在東南一縱一横者溝遂之定制則畆但言
南東可矣
溝洫之制詳于考工匠人凡耜廣五寸二耜為耦一耦
之伐廣尺深尺謂之畎田首倍之廣二尺深二尺謂之
遂廣四尺深四尺謂之溝廣八尺深八尺謂之洫廣二
尋深二仞謂之澮專達于川各載其名此地官遂人所
未及者合觀之而溝澮之制可明但遂人治野與匠人
治溝洫不同之處前儒聚訟不可不亟講也附載遂人
匠人溝洫不同辨于後
　周禮小司徒遂人治野夫間有遂遂上有徑十夫有
　溝溝上有畛百夫有洫洫上有涂千夫有澮澮上有
　道萬夫有川川上有路以達于畿葢自一夫以至萬
　夫皆以十為數考工記匠人治溝洫田首有遂九夫
　為井井間有溝方十里為成成間有洫方百里為同
　同間有澮專達于川葢自田首之逐至于同間之澮
　皆以九為數據遂人則九萬夫當得九川據匠人則
　九川合為九萬夫惟有一澮遂人之溝澮太多而匠
　人太少于是鄭康成註遂人指為鄉遂法于匠人則
　指為畿内之采地朱子從之以注孟子然鄭註于他
　經本無所徵觀小司徒職明云經土地而井牧其田
　野則畿内田皆井授豈獨鄉遂且遂人之法自遂而
　溝而洫而澮以達于川匠人之法亦自遂而溝而洫
　而澮以達于川安見遂人之為鄉遂而匠人之為都
　鄙哉前儒夾漈鄭氏永嘉陳氏薛氏皆推明遂人匠
　人溝洫之合而詆鄭註之失大意謂匠人之制舉大
　概而言遂人之制舉一端而言也匠人所言者開方
　法遂人所言者積數匠人專就井地言之遂人兼溝
　涂言之匠人成間有洫非一井之地止一洫而已同
　間有澮非一同之地止一澮而已一成之地九百夫
　一同之地九萬夫其間溝洫多矣井田通于天下豈
　有鄉遂都鄙之異其説至為詳盡初學每苦其浩博
　而莫之究余貫諸家之說為之約其詞曰三代聖王
　疆理天下井養萬民作為溝洫川澮以佐耕耨備旱
　潦者豈有異制哉凡百畆為一夫其田首皆有遂接
　諸畎之水以入于溝深廣各二尺一夫各一遂遂直
　而溝横溝以接遂中之水入于洫深廣各四尺九夫
　九溝溝横而洫直洫以通諸溝之水入于澮深廣各
　八尺九百夫為一成凡有九洫洫直而溝又横若一
　同之地為百成中有九十洫横以九澮而兩川周其
　外是為萬夫之地澮之深廣各二尋直達于川是故
　田間之水必由遂入溝由溝入洫由洫入澮澮乃專
　達于川遂人之溝洫雖多實則千夫有澮即匠人同
　間之澮也萬夫有川即匠人同間有澮專達於川之
　川也一而已矣遂人以九起數者百里之地五溝五
　涂居十分之一連溝洫而增一夫也匠人以十起數
　者除溝洫而專言井地故減一夫也遂人九百夫之
　地各有九洫實止八洫九萬夫之地名有八十一澮
　實止七十二澮兩川各環其外豈有二哉朱子後亦
　悟鄭康成之失而孟註未及改正未知何故學者毋
　泥于一説而不通也(按語録子約問井田之法一鄉/一遂各一萬餘夫各百洫十澮)
　(一川洫澮恁多匠人一同九萬夫止十洫一澮洫澮/反少何也朱子答以此采地之制異于鄉遂次日又)
　(曰昨夜說匠人之制無許多溝洫其實不然適間檢/看許多溝洫與遂人之制一般子約看不仔細耳此)
　(朱子已悟鄭/註之失矣)
　方望溪曰先儒謂遂人匠人之法不同葢以遂人百
　夫有洫而匠人成間有洫乃九百夫之地遂人十夫
　有澮而匠人同間有澮乃九萬夫之地也不知百夫
　有洫而九百夫之地不過為洫者八其外始有澮環
　之千夫有澮而九千夫之地不過為澮者八其外始
　有川以環之積而至于九萬夫之地亦不過為澮者
　七十有二環澮之川九而已矣其環于百里之外者
　即環于三十里外之川也同間之澮積數雖多其實
　即千夫之澮同間之澮所達之川即千夫之澮所達
　之川遂人匠人之法一而已矣其曰專達于川者洫
　必由澮以逹澮則直達於川也
　姜氏曰少司徒云九夫為井四井為邑四邑為丘四
　丘為甸四甸為縣四縣為都此賦税之法也今以開
　方法準之一邑二里積而為甸八里也夫方十里為
　成井百夫九百何故以八里定賦乎葢除去三百二
　十四夫使治溝洫而不税其出賦税者但五百七十
　六夫故但以六十四井為率而云八里不盡一成之
　數由是而至四都亦以是為賦而不盡一同之數可
　見先王溝洫之重遂人兼言之匠人除去言之少司
　徒又除去治溝洫以之定賦税一而已矣
　司馬法云夫三為屋屋三為井井十為通通十為成
　成十為終此出車制也其以井起數云井十為通通
　十為成者連溝洫言之即遂人之百夫千夫也成十
　為終即遂人之萬夫也遂人既合於匠人則司馬法
　亦合匠人矣至朱子注孟子請野一節之悞詳見大
　田之詩
中田有廬孔疏謂古者宅在都邑田于野外農時出于
田中作廬以便田事毛竒齡曰百畆之宅其半在邑冬
月皆入保城豈可容哉考工記王城七里鄭氏言公城
七里尚書言七十里之國有三里之城今但以五里之
城折中言之五里者五五二十五里也每里九家四分
之為四九三百六十家則二十五里所容不過九千家
今以公侯百里為斷百里者萬里也萬里萬井所容止
八萬家而九千家之地何以容之葢二畆半在邑者城
外之邑也王制量地以制邑凡鄉遂皆有邑公家曰公
邑私家曰私邑食采曰采邑丘曰丘邑都曰都邑比長
黨正皆有官居自邑而丘甸民於冬月聚處其中所謂
邑里入保者保此而巳即近郊之民亦必附郭而居不
宜虚城中市廛以待冬月一時之入也
是剥是菹獻之皇祖因農田之所登重之也古者天子
自有田以種𤓰華不斂之民間周禮塲人之職祭祀供
其果蓏是生𤓰也至八月剥𤓰乃淹漬之至冬以成菹
獻之皇祖以重田物是烝祭之時物也
鸞刀啓毛是主人親自殺牲祭統曰君親鸞刀羞嚌是
割所羞之嚌肺熟割也禮器君親割牲亦是熟割若祭
義云君牽牲入于廟門卿大夫鸞刀以割取膟膋則是
生割而無君割牲之文夫嚌肺牲體君俱親割况告幽
全乎當是君刺牲而卿大夫贊之
此詩或引祭義君牽牲一節指為諸侯祭祀之樂歌按
記云卿大夫序從入廟門麗于碑卿大夫袒而毛牛尚
耳鸞刀以刲取膟膋以退似即代君割牲之文非專指
諸侯之祭樂記食三老五更于大學天子尚袒而割牲
况宗廟乎
　　甫田
甫田美勸農也首章適南畆烝髦士勞農勸相三時弗
懈而省耕補助之意亦在言下想見成康富庶之美有
自來矣歲取十千者百取其十萬取其千什一之征也
取其陳以食農人則自古有年可知
二章上五句言方社之祭極其誠敬是以獲此有年也
方者四方之神天子祭四方歲徧社五土之神祭法共
工氏之子后土能平九州祀以為社是也用羊不用牛
者方社不同社稷也下四句接言田祖既祭甘雨時降
是以黍與與稷翼翼以穀我士女田祖先嗇也
報以介福萬壽無疆農民之禱君也千倉萬箱百姓足
而君孰與不足農夫之慶即君之介福而願其萬壽之
無疆
　　大田
大田美勤農也首從播穀說起二言田祖神功蟲不害
稼三言收穫豐盈末言祭方之誠無非勤農之意　秉
畀炎火毛以炎火為盛陽是也祝融司令螟蝝潛消不
啻田祖之秉畀于炎火非如集傳所引如姚崇之焚蝗
周人百畆而徹其井田雖仍殷舊而取民之制不同殷
人七十而助謂一井九區每區七十畆中為公田廬舍
在内八家各授私田一區但借其力以耕公田而不税
其私田故曰助者藉也周仍殷制一井九百畆分之九
夫各授田百畆廬舍亦在内而歳取其所收之什一故
曰徹者徹也鄭氏曰徹者通也通天下之法也周禮小
司徒遂人及考工記匠人皆云九夫為井不云八家同
井亦無公田之名孟子言王政必曰耕者助而不税若
周既有公田則名雖為徹實即是助何必更舉助法以
勸時君乎乃詩曰雨我公田遂及我私孟子引之曰雖
周亦助何也葢周制一夫各授私田百畆其税于公也
雖不云供其公田十畆之八實不啻私其九而公其一
故曰其實皆什一也當時百姓尊君親上雲萋雨祈上
下交歡故曰雨我公田遂及我私耳徹法與助原不相
背左傳曰穀出不過藉公羊曰什一而藉藉即助也穀
梁傳又明出公田二字曰私田稼不善則非吏公田稼
不善則非民是周之井田原有公田之名可知即什一
亦是藉民之力與助無二也故孟子引詩以堅滕文之
意
曰孟子鄉田同井井九百畆其中為公田八家皆私百
畆同養公田豈非周之井田耶曰上文明云惟助為有
公田此曰公田正殷之助法也若是周之徹法則當時
經界雖不正民間遺制猶存何必詳言其形體以告滕
文乎但殷人七十而此言百畆則是就周之井田言之
也就周之井田以行殷之助法改九夫為八夫以中間
一夫之田為公田藉而不税此孟子復古宜今之良法
美意也
曰孟子請野九一而助國中什一使自賦其説如何曰
此鄭氏之悞而朱子因之者也鄭氏以遂人為鄉遂法
匠人為都鄙法朱子因謂周之徹鄉遂用貢法都鄙用
助法夫天子六鄉六遂諸侯三鄉三遂下文鄉田同井
之鄉即侯國三鄉之鄉請野之野即遂人治野之野也
豈同是野而遂人指郊遂孟子指都鄙乎國中都鄙之
地民居相錯山谷藪澤畸零横斜自難畫井分疆今反
欲行助法郊野鄉遂土地平曠正可行助而反欲行貢
法不亦戾乎馬貴與謂九一授田之制什一取民之制
是也若國中之地則一夫但授田百畆而賦其十畆之
入所謂以貢法濟助法之窮也孟子欲行助法與有若
盍徹之意不同有若是救其加賦故但舉徹法為言孟
子欲行仁政故改徹為助又有郊野國中變通之法善
讀書者但紬繹上下文而細味之可得解也
來方禋祀以其騂黑詩記謂來南方則用騂牲來北方
則用黒牲獨舉騂黑者略舉二方以適韻是也鄭箋引
周禮牧人陽祀用騂陰祀用黝非詩本義四方之祭不
在陽祀陰祀之中故孔疏不從
　　瞻彼洛矣
此王有征伐之事召諸侯于洛水之上而諸侯美之之
詞韎韐鞞琫六軍之戎服戎飾天子亦服之以講武也
洛之泱泱喻福禄之廣大也韎韐茅蒐染草是蔽膝之
衣韐即是鞞周官云凡有兵事韋弁服左傳所謂韎韋
之跗注也本士之戎服而天子講武亦服之鞞琫有珌
天子之刀飾也
　　裳裳者華
裳華天子燕嗣位之諸侯也孔叢子曰天下有道諸侯
世保其禄故于其來朝賜以燕而嘉予之維其有章禮
文之備乘其四駱車乘之美左武右文無所不能見嗣
位之稱也曰是以似之者似其先人之為諸侯者也説
苑曰舉古之君子以美之亦通
　
　
　
　
　
　
　
　
　
　詩瀋卷十三
欽定四庫全書
　詩瀋卷十四
　　　　　　　　　柳州府知府范家相撰
　小雅
　　桑扈
左傳衛侯享苦成叔甯惠子相苦成叔傲惠子曰彼交
匪傲萬福來求今夫子傲取禍之道也鄭伯享趙孟于
垂隴公孫叚賦桑扈趙孟曰匪交匪傲福將焉往合觀
之可知此詩之義矣葢天子饗諸侯而訓之
三章言不斂戢又不畏難則受福不多下章言交而匪
傲必不斂戢而畏難而結之曰萬福來求正言傲不可
長福不可以妄干
　　鴛鴦
此固非刺幽之詩但朱子以為諸侯之荅桑扈則乘馬
在廏無指矣葢因諸侯來朝錫以乘馬而美之之詞鴛
鴦馴而易養喻諸侯之順命
戢其左翼韓詩戢犍也謂犍其噣于左也鳥之宿者皆
插其噣于左翼喻其安靜之意
　　頍弁
天子燕異姓服𤣥冠燕同姓服皮弁有頍者弁是燕同
姓也三章因燕同姓而及親戚與伐木之燕正同
酒㫖殽嘉兄弟舅甥畢集燕之樂也乃詩云未見而憂
心奕奕既見而庶幾悦懌似有感嘆暌隔之意焉且三
章言如彼雨雪先集維霰因而慮死喪之無日明非愷
樂之音矣然常棣不言死喪之威兄弟孔懷乎手足天
性休戚相關逾時不見憂即隨之死喪無日無幾相見
猶云百年易盡老病無時當長聚以為歡耳古人之詩
語語發乎至情豈以宴會而必為吉祥之詞哉
　　車舝
此序但以為大夫刺幽後序遂云褒姒嫉妬無道並進
讒邪敗國德澤不加于民皆非詩意集傳泛指人主燕
樂新昏意不主刺也竊以髙山景行四句書傳引之最
多表記述夫子之言曰詩之好仁如此鄉道而行不中
道而廢不知老之將至嘉其能好德也首句德音來括
繼曰令德來敎葢好德之誠情見乎詞如此瞻髙山而
仰止意必有所指當是王將行昏禮詩人欲得淑女以
配君子非美詞也當依序作刺幽意在方娶褒姒時與
首章思德音之來括而有飢渴之殷二章未卜季女之
賢否而姑為燕喜之歡非但疑之且以慮之矣然猶望
之于後也言苟有令德之來敎好之將無厭射之時也
雖無德與女式歌且舞又進而勸之四章反復如話
髙山人所共仰景行人所共行豈有美德在望而人不
矜式之理其㫖甚明善讀詩者當審其命意所在合全
篇而求其歸重之詞
　　青蠅
詩曰交亂四國言讒人之多也姜炳璋曰漢昌邑王夢
青蠅之矢積東西房可五六石以問龔遂遂引此詩曰
陛下讒人衆多青蠅惡矣惡即矢也漢成建始中有青
蠅垂萬數集未央宫朝者坐陸氏詩學云詩人偶爾寄
興而昌邑信讒夜夢蠅矢明皇友愛殿集鶺鴒一經品
題物以類應可昧其㫖乎
　　賓筵
序云武公刺時後序指為刺幽説詳大雅抑詩韓序但
以為武公飲酒悔過則與詩文又不類考大射禮公以
大夫為賓大夫以士為賓與祭之立賓也同王射以卿
為賓武公入為王卿故詩首賓筵也後三章極言賓醉
之失而不及主祭主射者不敢斥言王之湛樂微言諷
諫非悔過也
首章毛主燕射鄭主祭射當依鄭氏葢天子將祭必先
擇射澤宫也朱子從崔靈恩分以為二上章因大射而
飲下章因時祭而飲但詩云以奏爾時非時祭也入又
加爵禮成而美之以時猶楚茨所云孔惠孔時也烝衎
烈祖二句直接發彼有的説下明是因祭而射不分為
二
以洽百禮謂天下諸侯之所獻三牲魚腊四海九州之
美味無所不備也有壬有林禮儀之盛如此以金錫圭
璧之身當此大射與祭豈有屢舞讙呶之事其為托諫
至明
賓載手仇(讀如/㪺)謂賓弟子手自酌酒舉觶于長賔以醻
主也室人入又謂兄弟之子又舉觶于主以醻賔也是
旅酬之禮承上各奏爾能説下集傳從箋為獻尸之酌
亦非
彼醉不臧不醉反恥謂彼醉者之不臧反以不醉為可
恥也式勿從謂毋俾太怠式法也立之法勿使太怠如
下云俾出童羖屢舞僛僛即不臧太怠也君子飲三爵
而油油斯尚慮昏而不記矧敢多而又飲乎
姜氏(炳/璋)曰鐘鼓既設是貫串上下語大射之樂八音皆
備以鐘鼓為大綱公升即席奏肆夏一也主人升舉席
獻公公拜受爵而奏肆夏乃行醻禮二也旅酬後獻工
工歌鹿鳴三終下管新宫三終三也射畢又為羣臣舉旅
酬既燕復射其禮殺射畢有無算爵無算飲四也賓出
奏陔夏五也公入奏驁夏六也皆于鐘鼓既設中統之
　　魚藻
此與采菽皆無刺王之意魚在藻而但見其首猶諸侯
之侍飲莫不仰首而視王也有莘其尾燕畢而退其行
衆也依于其蒲諸侯之歸于其居也當依集傳為王燕
諸侯而諸侯美之之詞
　　采菽
韋昭以為王賜諸侯命服之樂孔叢子亦曰采菽明王
所以燕諸侯也當從古説無疑但未知何王之詩何楷
的指康王然疑則闕之
采菽者采其葉以為藿芼牲以為鉶羮而饗賓當依鄭
箋采芹亦以為葅皆興而兼賦四章以維柞之枝興率
從之人之多五章以舟之維繫輕泛興諸侯之欵留而
優游各有深義彼交匪紓嘉其敬共殿天子之邦勗其
矢侯職而藩王室也
　　角弓
周之興也伐木歌于上其衰也角弓刺于下封建非聖
人之得已恃乎人主之維繫耳一本九族之不親無以
敎親睦即以之起亂萌可不慎歟
上四章責其逺兄弟下四章責其親小人事必相因而
至小人不讒骨肉無以固其寵奸佞多用此術范睢直
以此取秦丞相矣
以老馬為駒後必輸載也如食過飽宜其反饇如飲已
醉唯酌孔取譏其悞讒而自貽伊戚也于是敎猱升木
如塗塗附盤踞固結益不可解矣嗟彼君子豈無徽猷
可挽救乎無如小人之是屬何二章一串
莫肯下遺(鄭讀/如隨)謂小人莫肯以禮相卑下隨從于人也
見睍曰消敗將立致夫既驕且亂焉有不敗哉
　　菀柳
菀柳不息行人喻人主不庇下民也上帝指君也蹈動
也(古/注)謂其心變動無常我其無自親暱以取罪戾也彼
人之心于何其臻正是變動處俾予靖之後予極焉言
非但親暱也即使靖共在位後將使予無所不至如三
章所云居以凶矜是也鳥飛傅天明將逺舉矣
　　彼都人士
此詩緇衣所引甚明葢東遷之後在雒之民思古之長
民于西京者衣服不貳從容有常瞻望而咨嗟也曰行
歸于周萬民所望責大家即以責平王
狐裘黄黄士大夫之盛服行歸于周歸周京也臺笠緇
撮賤者之服彼君子女綢直如髪言女之首飾細密而
直一如髪之本然不加髲髢為髙髻也(解頤/新語)尹姞周之
大族充耳琇實貴者之飾垂帶而厲巻髪如蠆則兼貴
賤士女言之
　　采緑
緑即今之木賊草古注王芻也郭璞又謂是菜名即今
之腳莎未知孰是終朝采緑尚將歸沐以待君子望之
切也五日者期之近乃六日而猶不卜其至否則期之
逺者益不可詹卜矣或曰君子行役之地期于五日耳
不意六日猶未至家則歸將無定矣亦通
之子之在家也薄言往狩我為之韔其弓薄言往釣我
為之綸其繩倡隨之樂如在目前矣且之子之善釣也
其釣維何維魴及鱮我未嘗不往觀而羨美今則久無
此事矣葢托為婦念夫之詞以刺王
　　黍苗
鄭氏謂陳宣王之德述召伯之功以刺幽王本古序也
按通篇不見刺意亦經師之移失次第而并失其原序
也韋昭謂召伯述職勞來諸侯則三家原作宣王時詩
朱子謂與崧髙蒸民相表裏是也葢因營謝而勞諸侯
美召伯即以美宣王
　　隰桑
以隰桑之阿難興君子之容儀可親心乎愛遐不謂既
見而欲罄其言也昔者君子逺隔但心藏而不忘明其
傾慕且以道其慰幸也左傳鄭伯享趙孟于垂隴子産
賦此詩趙孟曰武請受其卒章葢願鄭伯之盡言相告
也通篇亦不見刺意
　　白華
周人悲申后之將廢而代為之詞猶相如之長門賦也
曰白華漚以成菅猶束之以白茅之潔雖有絲麻毋棄
菅蒯之意也何之子之逺我俾我獨處而無依乎
英英之雲菅茅猶得上霑膏露王之逺我如此殆菅茅
之不若也欲問天而無路信舉步之艱難空使我圖維
而不置也
滮池尚浸稻田桑薪尚堪燎爐一以喻王一以自喻也
鼓鐘必聞于外明宫中之事外人罔不盡知念子之逺
我而懆懆竟使我邁邁而不顧也
鶖反居梁而鶴則在林念古之碩人實勞我心昔者如
鴛鴦之並飛而戢其左翼今則中道而二三其德昔我
乘石以履車今則無石而履卑之子無良乃至于此匪
但勞我心而且俾我病兮
鄭箋龍漦化黿之説孔疏以帝王世紀証之知褒姒之
在母腹凡五十年而生葢厲王末年發漦童妾未既齔
而遭之(女七歳毁齒/六歲未既齔)既笄而孕則十五歲也幽之三年
褒姒甫十四娶之入宫中歴宣王三十六年共和十四
年距流彘之歲實五十年計褒姒之母懷孕四十二年
其生褒姒年五十六矣恐古書紀載傳訛不可深信聊
附於此
　　緜蠻
董子曰先飲食而後敎誨言治人也當時民之不治甚
矣道途疲命之小人昔者先王養之井田飲之食之升
之學校敎之誨之其秀良者後車載之以入貢于王朝
今則呻吟太息不如黄鳥之緜蠻得止息于丘阿豈不
傷哉
　　瓠葉
瓠即匏也埤雅釋匏有三種而實則一幡幡初生之葉
豈可熟之以為葅有兔斯首朱子謂即數魚言尾之意
然何不曰有兔一首乎按内則曰兔去凥去尻則尚首
也凡雉兔皆有芼芼和也凡和春多酸夏多苦夏初瓠
葉之苦宜和兔首此古人不以微薄廢禮之意鄭伯享
趙孟趙孟賦瓠葉穆叔曰趙孟欲一獻子其從之注謂
古人不以微物廢禮是也先言瓠葉而後兔首因時以
起興也重在兔首故獻賓醻賓單言炮燔兔首　後漢
劉昆每春秋饗射備列典儀以素木瓠葉為俎豆桑弧
蒿矢以射兔首則此詩或即古人饗射之樂乎
　　漸漸之石
東征在幽王時無可考唯左傳載椒舉之言曰幽王為
太室之盟戎狄叛之殆即此事若東遷以後益無暇經
營四方矣
不遑朝謂朝下令而朝即行不遑出并不遑出車之在
牧矣極言軍期之迫豕本水畜而羣涉于波鬱烝之氣
使然滂沱之徵也南方之豕蹢皆白北方皆黑其穀洛
溢之兆歟
　　苕之華
陵苕原隰皆有非僅附之喬木者其華紫赤今則芸黄
摇落即在目前喻亂亡死喪之無日不久同歸于盡也
牂羊墳首野無青草之故三星在□水無魚鼈可知生
意盡矣
　　何草不黄
幽王征伐之事不見古史以此三詩觀之則其殘民以
逞者非一詩即史也匪兕匪虎有芃者狐皆賦而兼比
率彼曠野驅戮有如虎兕芃狐是何人之不矜者而王
則忍之矣
　
　
　
　
　
　詩瀋巻十四
欽定四庫全書
　詩瀋卷十五
　　　　　　　　　柳州府知府范家相撰
　大雅
　　總論
大雅自文王至巻阿皆正雅自民勞至召旻皆變雅秩
然不紊與小雅之前後凌亂不同但其篇次亦難卒曉
周人尊后稷以配天則生民當居雅首以追王之意推
之綿詩當繼生民皇矣當次綿後若依世次則篤公劉
又當在綿之上而今詩之次第如此者文王為周室開
王之始故風雅頌皆以文王為始也且以樂譜詩有不
可以追王世次論者文王大明用之大朝會受釐陳戒
樂莫大焉樂之大者宜居雅首是故雅有大小而大小
之中又有小大焉不可不知也
　　文王
古序受命作周之說毛傳本無明文朱子曰受命者受
天命也作周造周室也葢文王終身不改臣節未嘗建
號改元為王但序推本周之所以興實始文王祈天永
命之所致故曰受命作周耳漢儒異説蜂起有謂文王
受命七年而崩者劉歆班固是也有謂受命九年而崩
者緯書元命苞乾鑿度是也其說實始于孔安國司馬
遷諸人因之傅會經傳以成文于是以赤雀丹書為受
命之瑞以虞芮質成為受命之始而確有易號稱王之
事不思文既稱王安得復云小心服事且武王十三年
始克殷紂合之文王受命之七年此二十年之天下殷
周各君其國是文王為後世割據之祖矣葢莽擬丹書
侈陳符命操懷簒弑自號周文沿及五代唐宋而臣可
稱兵君如置棊咸出一轍唐梁肅始作西伯受命稱王
議一掃翳氛宋儒承而暢之其有補于世敎綱常豈小
也哉
聖人與天地合德與日月合明其在上為君也功德昭
明於天則天心嚮之矣邦雖舊而命維新其在于今有
周豈不顯乎帝命豈不時乎亦唯文王在天之神陟降
上下親承帝命常在左右故耳
文王之令聞陳錫于有周畀其孫子使植其本支於百
世雖周之臣子亦荷休光于奕世葢其亹亹不已即其
所以為文也純亦不已上通於穆之命下貽百世之求
即是令聞世德非如舊説使其子孫百世為天子也
帝載有何聲臭文之純亦不已亦何聲臭之可尋然文
之敬止即其所以通帝載也後王誠能以敬止為儀刑
何萬邦之不孚乎非周公之聖安能道其淵微如此
　　明明
人處天之下美惡畢彰故曰明明在下天之下視人鑒
臨如在故曰赫赫在上天人之理一也天易知而難忱
人心去則天命移惟文王受命既固是以篤生武王而
有天下其義益明
自首章以下接言太任太姒者惟聖父聖母乃生聖子
有是聖德又有是聖配妃匹之際生民之始莫非天也
文王小心翼翼奉天不違故曰厥德不回武王繼志述
事依然昭事敬天故曰無貳爾心詩紀曰紂以如林之
衆來戰武王渺然諸侯苟計較强弱心必疑之乃一心
以奉天討若上帝實臨之計較之私何有故曰上帝臨
汝無貳爾心其説亦長
涼彼武王毛曰涼佐也韓詩作亮相也肆伐大商肆縱
也左傳使輕者肆焉是也會朝清明古史載武王伐商
太公先涉陣畢而雨止故曰清明亦備一説
　　緜
首以𤓰瓞起興而曰自土沮漆者言公劉遷豳周之子
孫已盛推所自也陶復陶穴言古公遷岐之始未立室
家也孔疏謂公劉遷豳至古公已十世公劉于豳斯館
則已有家室矣此葢本太王初來之事欲美在岐新立
故言在豳未有非也此句正言太王遷岐之事非指豳
也公劉于豳相陰陽觀流泉建立宫室何待言若太王
始遷不免與民重窑穴處後乃以次建立耳觀其建都
立廟從容暇整必五年十年漸次興作可知此言未有
室家正以起下築室之事也沮漆二水名漆在沮東而
西入沮沮受漆水東入于洛
世紀太王娶于有駘氏曰太姜故曰姜女來朝走馬謀
定于今日即啓行于來朝亦非倉卒逃難觀孟子載太
王與邠人將去之情事可見胥相也
曰止曰時時是也古公卜得吉兆大慰其心止居在是
也宣疏通之意闢草萊開榛蕪也畆者分田畆之經界
世紀載文王四年丙子混夷伐周一日三至周之東門
文王閉門修德不與戰葢先事之而後伐之
文王蹶厥生蹶動也蘇氏曰文王感動虞芮之君使其
禮義之心油然而生也(家語説/苑皆同)詩言太王即繼文王不
及王季著功德之實也雅頌無專頌王季之詩
　　棫樸
此詩三章言六師及之末言綱紀四方明言文王專征
之事春秋繁露云左右奉璋此文王之郊也六師及之
此文王之伐崇也以是知文王之先郊而後伐也此魯
詩之說與首序正同葢惟文王能官人是以禦侮多楨
幹而四方于以底定但文為方伯當造乎禰不當類乎
帝詩何以槱燎言之曰文得專征即得代天子以類帝
且周公以追王之禮言之也
棫樸之芃芃薪之槱之以為燔燎之用賦也周禮大宗
伯以禋祀祀昊天上帝以實柴祀日月星辰以槱燎祀
司中司命飌師雨師謂之禋祀者周人尚臭使煙氣升
聞于上也三祀皆實柴牲體燔燎升煙故曰薪之槱之
槱積也積薪以待郊祀亦以起下多士之濟濟皆平日
儲養之所致也
奉璋峩峩祭而祼也郊特牲曰祼用圭璋祭統云君執
圭瓚祼尸大宗伯執璋瓚亞祼唯宗廟有祼神之禮天
地至尊則不祼上章言槱燎此言奉璋是先類而後造
也類乎上帝造乎禰天子將出之禮也
周王于邁六師及之惟專征所以具六軍也及之謂及
期咸會葢濟涇而畢集
雲漢為衆星所聚(天文/志)喻多士俱歸于文王也言壽考
者養士之宏非一朝所能致也
文之聖德金玉其中追琢于外質文之美如此者唯其
平日緝熙敬止勉勉不已是以能綱紀四方坐致太平
之祝也曰綱紀四方則作人獲士自在言内
　　旱麓
首序但言受祖義難卒曉後序以干禄百福隨文生義
朱子詆之是也夫受祖者受釐於祖也謂文王之主祭
神享其奉而降之福文王實克受之國語之説可參而
証之
國語載單穆公之言曰旱麓之榛楛殖故君子得以易
樂干禄焉韋昭曰陰陽調草木茂故君子以求禄其心
樂易此其釋詩甚明穆公又曰山林匱竭林麓散亡藪
澤肆既民力彫盡君子方險哀之不暇而何樂易之有
尤屬分明葢詩稱君子指文王也文王之時民安物阜
草木咸若旱麓之榛楛濟濟如此則他可知矣其干上
天之禄何其和易而樂豈乎君子之豈弟非為干禄而
和氣足以致祥感應有必然之理也旱山名今漢中郡
鄭縣有旱山沱水所自出也
次言有君子之德乃可膺福禄之降如鬱鬯之注玉瓚
唯其稱也福降于神故以祼神之玉瓚黃流為喻
鳶飛魚躍天地自然之化機豈弟作人文王自然之造
育豈弟則自能作人作人何非干天之禄又推而言之
四章明享祀降福之實五又以柞棫喻生才之多神所
勞矣降福無已也
葛藟之施條枝有纒綿固結之象喻福禄之降君子也
然君子不過聽其自然未嘗有心以邀求故曰不回
　　思齊
文王以生知懋聖功二三四章深著其實而擬之形容
首章推本母敎因及内助眀其種德之益深非其所以
為聖者專由于此也思齊言太任以莊敬為心思媚言
太姒以媚順太任為心思非語詞太姒嗣太任之徽音
不妬忌而子孫衆多也百男非定有百人
惠宗公而神罔怨恫孝之至者幽無不通至兄弟而御
家邦父母順則明無不感雝雝在宫即刑于之化肅肅
在廟即宗公之惠神之在廟不顯也而肅肅者如見其
式臨好逑在宫無射也而雝雝者彌慎其保持兩章一
貫
不聞亦式謂不待聞善言而自合古訓不諫亦入不待
有諫章而能受善言極言虚中若谷之美
文王敬止之德修于身齊于家即以治于國士為四民
之首故治國首在作人作人莫先小子要以無斁之思
肆成人而有德也古之人未有不以無斁而造士者
　　皇矣
首章皆指太王也言其時天意造周殷德衰而民生無
托上帝之臨下赫然監觀四方欲以求民之所安定而
畀之重器莫如太王也二國邰與邠也不窋居邰而失
其官公劉遷豳而逼于戎皆不克行王政故曰其政不
獲維此四國爰究爰度太王未遷岐之先卜居未定之
詞四國猶四方也上帝耆之憎其式廓耆致也天將以
天下致之周乃增(古通/憎)大其疆圉式廓其國宇焉上明
天造之由下接遷岐之事文義甚明　毛傳以二國為
夏商是周之興代殷且以代夏固不可通鄭以崇易夏
則殷崇何當對舉乎此詩首二章言太王三四言王季
後四章言文王極為莊重若二國言夏商四國言密阮
徂共乃眷西顧又言太王則錯次非雅體矣
串夷載路謂榛蕪開闢成串習平夷之大路猶天作所
云彼岨矣岐有夷之行也菑翳則伐而去之灌栵則修
而平之檉椐有用故啟辟其土而生之檿柘美材故攘
剔其枝而生之因材而篤逐字皆有意義
帝作邦作對自太伯王季言其為天下君而皆可以配
上帝也因心則友言王季實成其兄讓國之美而即以
篤太伯友愛之心也
王季之心上帝其度之矣維其因太伯之心以為心而
則友其兄故外貊其德音而内實克明其德克類其父
為太王之肖子為君為長上順天心下比民望其德靡
有幾微之悔是以受帝祉而施及孫子也　此章左傳
作維此文王毛傳訓克明克類亦用左傳而意指王季
先儒謂經涉亂離師有異讀然結言施于孫子明指武
王之有天下也可見毛傳之不失其傳矣
文王畏天克已儼上帝之相謂而奉若不違無然畔援
而恃武强(釋文畔援/武强也)無然歆羨而生貪欲唯是亹亹翼
翼日躋無疆誕先登于道㟁涉其津涯與天為徒而萬
方莫不順命乃密人不共違天背道敢抗大邦侵我鄰
國犯我邊圉自阮徂共皆被騷擾用是赫然震怒整旅
以遏其師而密民始登袵席此文之所以篤周祜而對
天下者也
依其在京二句謂周京之安堵依然而侵阮徂共已抵
其疆矣鮮程邑也其居在岐山之陽渭水之側為萬邦
之方向下民之歸往也
不大聲以色小心翼翼無音問迹象之可求也不長夏
以革不長諸夏而革殷之天下也(楊子法言曰成湯丕/承也或問丕承曰由)
(小致大不亦聖乎革/夏以天不亦承乎)不識不知順帝之則言無思無為
一隨上帝之矩則也以上專美文之明德下遂言文之
武功
是致是附招其脅從之衆是絶是忽明其頑梗之誅葢
崇之恃强負固非密人可比故詩敘戰功特詳無侮無
拂猶湯之征葛南征而北怨
　　靈臺
靈臺非殷制也張子(横/渠)曰辟廱古無此名其制葢始於
文王周有天下遂定以為天子之制則靈臺亦始文王
可知孔氏曰商時尚質未及細有等威至周時而其制
始詳是故靈臺辟廱皋門應門悉始于周皆古所未有
也
靈臺以望氛祲而察妖祥民以文王占候不忒有若神
靈故歡樂而名之曰靈因之并囿沼而靈之非如舊說
成之倐然如神靈之所為也不日成之謂不約期日而
成亦非不一日而能成
嚴華谷曰文王之鳥獸魚鼈何以異於人哉特民心樂
之耳孟子善說詩只民樂其有鳥獸魚鼈一語道盡詩
意毛公以為靈道行于囿沼後人推廣其意詞愈美而
去詩益逺矣
三章言樂器之既備尚未及作樂也論者辨也辨其音
而試之至曚瞍奏公而辟廱之樂乃作
　　下武
序以下武為繼文何也人但知武王以武功定天下而
不知克商之後放馬歸牛偃武修文貫革之射息葢以
武為下者實維周之家法也太王王季文王世有哲王
莫不下武而右文而武王復能光大前烈克配於鎬京
何其盛哉
世德作求言累世之德積之以為後人之作求故能長
配天命以成後王永孚之本成王之孚其事安在惟是
永言孝思法則前人而已下遂極言孝為順德昭來許
而受天祜見武王之下武而善繼善述也
　　文王有聲
文王遷豐所以繼太王之遷岐故曰匪棘其欲遹追來
孝武之遷鎬所以繼文王之遷豐故曰維龜正之武王
成之成者承遹求厥寧言也
文之遷都者二侵阮之後即徙程邑一也既伐于崇作
邑于豐二也文王五年七伐兩徙其都民不見勞大業
底定得衆故也得衆為君故曰文王烝哉烝衆也
辟廱者文武治天下之根本也察祲氛時占候所以勤
穡事春干戈秋羽籥所以儲國楨敎在是養亦在是養
老以乞言貴德以尚齒所以興孝弟習射以上功執馘
以論囚所以昭撻伐揆文于是奮武亦于是禮樂之權
操之在一人公之在天下故辟廱成而東西南北無思
不服
豐水有芑芑草名喻生才之多武王豈不仕有善必録
野無遺賢之意不必作事解以是貽子孫之謀俾燕安
輔翼其後人猶云濟濟多士文王以寧也葢承鎬京辟
廱而言之此所云芑水草也與新田之采芑生民之糜
芑不同薄言采芑苦菜也維糜維芑白粱粟也各有取
義
　
　
　
　
　
　
　
　
　
　詩瀋巻十五
欽定四庫全書
　詩瀋卷十六
　　　　　　　　　　栁州府知府范家相撰
　大雅
　　生民
郊禖生稷之事毛鄭之説互異蘇明允極辨鄭氏吞卵
踐迹之非而朱子偏取鄭箋者毛以履帝武為從髙辛
之後因禖而生稷是稷無端而被棄無是理也但明允
謂稷之生無灾無害有似鄭莊之寤生而見惡此則事
無足怪聖人豈肯遽棄其子乎且其棄之也一似惡之
甚而必不欲其生者若寤生何至於是此朱子所以不
得已而舍毛從鄭與雖然鄭氏所謂履迹生子者天耶
人耶如曰天也則巨拇之中神實伺之以感姜嫄非但
誣稷且誣上帝矣若人也則是履他人之跡以生子非
尤以神竒妖濫上誣聖人耶朱子於是述張子蘓氏之
言謂人之始本由化生麒麟鳯凰其生也必異聖人受
命於天其生異於常人固無足恠夫果無足怪也帝嚳
姜嫄又何為而棄之從來聖人之生非無雲龍日月之
竒然事在耳目之表未有無人道而生子者無人道而
生子不祥莫甚焉官闈之祕帝妃之尊豈可聞之道路
而乃寘之隘巷寘之平林以資訛亂乎况𤣥王化自燕
卵亦不因人道而生者又何以不與稷同棄乎考鄭氏
吞卵踐迹之説本出戰國子書及䜟緯雜説(史記載褚/先生極辨)
(鬼神不能生子甚明以太史公三皇本紀爲非史記又/載庖犧之母華胥亦履大人迹而生庖犧徐整三五紀)
(亦/同)楚辭明云簡狄在臺嚳何宜𤣥鳥致貽女何喜則其
説已歴千百年而莫之正矣竊以后妃進御各有日期
履迹吞卵即為聖人降生之祥亦不過如夢蘭徴熊之
先兆已耳而謂二妃自此不復進御於帝嚳無人道而
生子即如所謂已自難通且詩豈有明文乎蓋嘗細繹
詩文㝷思積久一旦恍然如得其解也詩言居然生子
即繼之曰誕寘之隘巷誕寘之平林誕寘之寒冰非一
日矣稷何以不呱也嬰兒初離母腹寒之則死寒冰之
上鳥雖翼之烏能以不死况乳哺又久絶也而稷竟不
呱也甚矣其恠也稷盖生而不育也不育而棄者理之
常而孰知稷固未甞死哉詩曰鳥乃去矣后稷呱矣鳥
若俟其將呱而始去呱則實覃實訏而載路蓋棄之多
日忽焉以生此正聖人神竒降生之祥又何必别為神
竒致多曲説哉或曰隘巷平林皆未甞寘也將寘隘巷
而腓字者至轉之平林而伐林者又至而遂寘之寒冰
然要非寘之一日而即收故鳥來下而翼之也
孔氏曰大戴帝系篇帝嚳卜其四妃之子皆有天下上
妃有邰之女姜嫄生稷次妃有娀之女簡狄生契次妃
陳鋒氏之女慶都生堯下妃娵訾之女常儀生摯家語
亦同史記因之其後劉歆班固賈逵馬融服䖍王肅皇
甫謐皆以為然然則堯為聖君稷契爲賢弟在位七十
載不能用必待舜乃舉之且稷契之生當在堯立之前
比至堯崩百餘嵗矣意其並是上智夀㦯過人不可以
凡人促齡而怪也按史記本之帝系秦宓已辨其不足
信矣明顧大韶有五帝世系辨甚明意稷契並是堯之
踈族未及舉用至舜乃用以敎稼明倫之任耳
五穀𣗳於神農至稷時粒食已千餘年矣洚洞之患不
過七年民非盡忘稼穡乃教稼之功克配彼天者神農
雖辨百穀而嘉種或未盡出雖教𣗳藝而法或未詳至
稷而纎悉畢備盡天地之美利此足與神農並配天地
者也四章雜言荏菽麻麥𤓰瓞與禾役並舉五章專言
穡事重尤在此六章秬秠穈芑疑即稷所教藝故首以
誕降嘉種一句重言之
或舂或揄四句通承上文言隨時舂揄熟食以祀也周
禮啓蟄之月上辛乃祈穀於上帝以稷配之載謀載惟
是吉蠲事取蕭祭脂是求神事載燔載烈是求尸事燔
烈是為尸羞吉蠲包爲饎在内舂揄簸蹂即為饎也取
蕭祭脂因及七祀之行者内外之祀並舉以起下章來
年之祭軷道祭也瘞羝於土以王車轢之祭道神之禮
也
　　行葦
敦彼行道之葦牧者勿使牛羊踐履則方苞方體維葉
泥泥矣王之兄弟苟弗逺具邇有不蕃衍而和樂乎言
根本無二尤當重為維繫也
此詩當依毛傳分七章首章六句以行葦興兄弟二章
四句先言燕禮之設穉則肆筵老乃授几皆有侍御之
緝續使主賔互相獻酬三章六句述既燕之時庶羞迭
進各盡其歡四五皆四句述燕射序賔之事六章四句
述既射終燕因以乞言七章四句終上乞言之意各不
可紊
　　既醉
此是王與羣臣祭畢燕飲於寢而羣臣頌君之詞非父
兄之答行葦也行葦但言燕射而不言祭此篇特言公
尸嘉告籩豆靜嘉明其為祭畢之燕也
蘓氏既醉備五福之論善矣而猶有未盡者詩言既醉
以酒即繼之曰既飽以徳言君子萬年即繼之曰昭明
有融可知五福非徳不備德非昭明有融不足以言備
徳也公尸既以嘉告又必本以身之誠敬攝朋友之威
儀德莫大於孝孝思之存也不匱自然類室家膺景命
而釐士女處處歸本君身古人臣進頌其君未有不寓
以勸勉者也
　　鳬鷖
鳬鷖詩體與小雅之魚麗南山相似自首章以下字句
雖換意義則同皆所以侑公尸而燕飲也鄭氏以涇沙
渚亹分天地宗廟山川七祀之尸非是禮凡正祭尸在
廟中繹祭尸在廟門外西堂詩云來燕來寧正接尸西
堂之事鄭乃以在涇為尸在宗廟来燕爲尸在堂上以
上句為正祭下句始是繹祭其穿鑿可見
詩以鳬鷖之在涇在渚因所見以興公尸之來燕来寕
來止熏熏非竞以鳬鷖比公尸說者乃以鳬鷖常在於
涇守之弗去喻守成之主率由罔懈甚至以水譬禮以
水鳥不溺於水為習禮之喻則鑿而固矣
四章既燕于宗宗廟之西堂也五章無有後艱謂福祿
之至始終如一上言來止熏熏燕已終矣故以後艱是
禱
　　假樂
舊章即文謨武烈不愆不忘即紹庭繼序蓋成王守成
致治之本也顯顯令德正受祿于天之本率由舊章率
由羣匹即干祿百福之本末言之綱之紀不懈于位即
燕及朋友民之攸塈之本
率由羣匹言羣臣和衷無相怨惡各循其職業匹者副
與正也有太傅則有少傅有太師則有少帥以至六官
之長皆有副貳是也
　　篤公劉
公劉一詩與豳風七月相表裏七月述農桑風化之本
此但述遷豳之事以見周家累世締造之艱難以戒成
王之勉守前業也
毛鄭以公劉居邰遭夏人之亂避難遷豳呂氏詩紀謂
是篇意象整暇不見迫逐之事以國語史記叅之自不
窋竄西戎至公劉而復興疆場積倉内治既備然後裹
糧治兵拓大境土而遷豳蓋都雖遷而向之疆場積倉
固在封内也呂說爲長
首章厚儲蓄以啟行二章相豳地以往遷既庶且繁指
在邰之生齒于胥斯原相邠之原野足以安此庶繁乃
順民之意宣啓行之令俾百姓聞之歡欣鼓舞無有永
歎焉陟則在巘以下又叙其胥原之詳審
三章逝百泉又瞻溥原蓋於平原之地又擇其曠大之
處為百泉之環繞者以定京師於是自邰啟行即此京
野以定都焉百泉在平涼唐置縣後魏置原州
四章登筵依几舊指公劉受百姓之奉而言愚謂此新
廟成而公劉之祭其祖也君子將營宮室宗廟為先于
京斯依則宗廟與宮室俱成可知蹌蹌濟濟指助祭之
大夫士俾筵俾几設几筵以置裳衣而妥尸既登乃依
尸登座而依神造其曹者有司各執其事曹官曺也執
豕用匏薦盥薦牲之禮不用禮器而用陶匏示儉也飲
之食之侑尸之辭君之宗之祝嘏之語禮文一一如繪
其軍三單舊謂丁夫適滿三軍之數而無羨卒是也大
國之制三軍凡起徒役無過家一人以其餘為羨羨者
家之副丁也備而不用世衰政亂諸侯乃以羨卒益軍
矣
徹田爲糧徹通也通治其田計其所出之穀什一取之
以為軍國之糧也此徹字不過徹算豳地田糧之意如
崧髙所云徹申伯土疆是也公劉為后稷曾孫夏政未
衰威柄猶新公劉爲夏臣敢背貢法而創為徹法哉况
自夏􁍞殷一千數百年豳地獨行徹法當夫商革夏命
改貢行助之時周之取民亦自為其制可乎諸儒之說
吾未敢信
止旅廼宻芮鞫之即姜白巖謂既遷作室後又有來歸
之衆所以處新甿是也三章言于時廬旅則遷居之户
已為舊民矣止旅則今日始至之客户也芮鞫之即謂
即汭水之外以爲斯民之居夾皇澗遡過澗所止之旅
日益稠宻所以兆王業也鄭氏曰水之内曰隩外曰鞫
　　泂酌
泂即古熲字明也言泂然酌彼行潦之水挹之於彼注
之於此尚可濯沃一烝之餴米以為饎可以濯罍而濯
溉用於宗廟之祭况豈弟之君子豈不可以爲民之父
母乎戒成王當精心秉鑑舉賢尚徳以收民望與下篇
畧同
　　卷阿
詩緝曰序言求賢用吉士賢指豈弟君子吉士指藹藹
吉士謂求豈弟之君子以任用吉士也是時周公有明
農之請康公作此以悟王勸王虚心屈已以求豈弟之
賢苟求而未得其可遂周公之請乎如嚴氏說似康公
專爲留周公而作此詩是未必然但六章曰藹藹王多
吉士維君子使媚于天子此君子即豈弟之君子也唯
豈弟之君子能使吉士各盡其心媚愛天子俾彌爾性
為四方之綱其義甚明向來混君子於吉士不如嚴說
爲長
泂酌以挹彼注兹為義此篇以俾彌爾性爲義彌盡也
盡其性則可以似先公主百神長受命如文王武王也
阿之卷而能受喻人主之虛中畜徳而飬士也非卷阿
則飄風過而不留何以入乎二章不言先王而言先公
舉累世之積德以為戒先王自在言下也酋古通遒斂
抑也似先公之斂抑保持不敢縱逸
鳯凰于飛喻豈弟君子翽翽其羽衆鳥飛從之多喻吉
士鳯為鳥之長飛則羣從以萬數傳義甚明末言車馬
之庶且多閑且馳謂求賢之具無所不備也
　　民勞
此與小雅之節南山十月諸詩情事不同其爲厲王詩
無疑四章曰戎雖小子而式𢎞大五章曰玉欲玉女是
用大諫明指新進用事之小人如榮夷公虢公長父一
輩人穆公兩朝元老顧命大臣當奔彘時自言吾驟諫
王王不聴以及此難此其諫章與
通章皆以無縱詭隨式遏冦虐為戒深言小人之足以
致亂也詭隨即是民賊上有賊臣則下有賊民與盜言
孔甘冦攘式内同意漢傅燮曰天下之患不由於外皆
興於内唐裴度曰欲平賊當先清朝廷㫖哉言乎
　　板
此與民勞蕩詩同在一時此詩首以出話不然説起接
言憲憲泄泄至于夸毗卒迷戱豫馳驅皆一人之狀與
上篇詭隨惽怓同意上篇責其聽信羣小縱惡以害民
此則直指其身語語刺骨上篇曰戎雖小子而式𢎞大
此則小子蹻蹻視老臣而蔑如矣
顧亭林曰夸毗釋訓曰體柔也(後漢崔駰傳注夸毗/佞人足恭善進退)天
下唯體柔之人常足遺民憂而召天禍(原引夏侯湛白/居易羅㸃之言)
(文多/不錄)朝多㳫㳫之流士保容容之福苟由其道無變其
俗將使一國之人皆化爲令色巧言而後已故屈原深
嫉之曰如脂如韋
　
　
　
　
　
　
　
　
　
　
　
　
　
　
　
　詩瀋巻十六
欽定四庫全書
　詩瀋卷十七
　　　　　　　　　　栁州府知府范家相撰
　大雅
　　蕩
詩以殷受比厲王與書微子一篇可互証彊禦掊克流
言冦攘即書所謂罔不草竊姦宄師師非度也炰烋中
國斂怨為德即書所謂斂仇召敵不怠也明晦號呼俾
晝作夜即沉酗敗亂厥徳也蜩螗沸羹小大近䘮多瘠
罔詔也老成典型曾是莫聴乃罔畏畏咈其耉長舊有
位人也書曰殷遂䘮越至于今是時受尚未亡詩曰大
命以傾是時厲王亦見在𨼆𨼆若合符節故結之曰殷
鑒不逺在夏后之世
蕩蕩廣大之上帝實維生民之辟疾威暴虐之上帝其
命多行邪辟天生烝民奈其命之匪諶何哉厲王暴虐
見於外傳史記者皆三十年以後事意其初政猶尚寛
大後乃暴虐故又曰靡不有初鮮克有終
彊禦掊克以殘濟貪也小人非彊禦不居要位居要位
則恣睢驕蹇漸不可制三章曰而秉義類彊禦多懟言
之似若可聴不從則怨懟交作是也於是設為危詞哃
喝其君而流言以對焉交結近侍以伺察燕私而冦攘
式内焉為之君者沉湎荒淫不義從式安得不小大近
喪顛沛之揭乎
　　抑
國語武公年九十五作懿戒以自警懿即抑也世家云
武公以宣王三十六年即位厲王時方為世子何當作
詩諫厲故正義以為文刺前朝意在當代亦□稜之說
耳考武公在位五十五年計即位時不過四十五六歲
人乃自宣之三十六年數至幽之十一年凡二十一年
武公僅年七十以上而謂九十有五始作懿戒不又錯
乎大抵世家之言不足據武之為王卿士未知是厲是
幽以詩觀之此篇文辭𨼆約似畏王暴指厲為近賔筵
亦同　姜炳璋曰幽厲皆亡國之君而病症不同幽則
小人豔妻宦寺任用多傾險柔克之人厲則飾非拒諫
任用多彊禦掊克之人此詩與民勞板蕩無一不合非
厲王之刺詩而何其曰自儆者恐忠言逆耳故托為父
兄師保之訓已微文諷刺也曰爾曰小子皆自謂曰既
耄曰誨爾皆父兄師保之言及其暮年以是詩有禆於
脩身齊治之要故使人日誦之以自儆耳
德隅徳之外見而有廉角者無威儀則無德矣通篇以
抑抑威儀爲王當時王喪威儀臣下相習故重言之二
章承哲人説下訏謨逺猶所以訓四方敬慎威儀所以
行徳隅敬慎即抑抑之本
四章修車馬戒戎兵警外患之至也乃首以夙夜洒埽
維民之章是戒何也外患起於宮庭洒埽以除穢積為
民表章正國人即以正四國也
樞機之發榮辱之主白圭之玷難磨則言不苟發非心
存不放正心誠意毋自欺者不能故南容三復斯言而
夫子嘉之司馬牛易視訒言而示以為之難
爾室不愧𨼆顯如一慎獨之實功也神不可度戒謹恐
懼之常存也此與菉竹之切磋琢磨皆聖賢用功之切
要非身致其力者焉能道得如此親切
八章投桃報李喻上下感應之不爽輕重也脩已安民
則人自悦服反是而責民猶童羊而責其角耳厲王監
謗道路以目故其言𨼆約如此
末二章托父兄師保之言以自述其憂勤三我字父兄
師保之自謂亦既抱子承耳提面命若謂女借曰未知
亦既抱子而稱父矣亦聿既耄承誨爾諄諄若謂女借
以我爲無知亦聿旣耄而更事矣告爾舊止即先王之
明刑取譬不逺言當以明刑近取諸身其則不逺也若
回遹其德俾民大棘則國無不喪矣
　　桑柔
左傳秦穆分引大風有隧二句明云芮良夫作蓋在厲
王流彘共和行政之時故曰滅我立王也是時貪人漏
網歸咎厲王欲圗復進故良夫直揭其惡使之無地自
容也前七章叙亂離征役之苦後九章備著其貪殘悮
國之狀蓋榮公長公諸人是也
二章靡國不泯民靡有黎指征役之煩苦考史傳厲王
無征伐之事或指諸侯自相征伐而言然厲王三十年
中一無事實古史缺佚詩即史耳
國步蔑資天不我將将扶助也國步斯頻庶望天之將
我而竟不將也為謀爲毖似欲已亂而亂已滋迫則且
告爾以憂恤之故尚其分别賢邪以序爾之爵誰能執
熱逝不以清泉濯其手乎然灾害並至雖有善者亦何
能淑唯相與共此淪胥而已
遡風則僾順風則不僾民非無肅敬之心而王乃使之
不逮稼穡維民之寳勞力代食維民之好王乃使民不
得盡力於農畆是遡風而行焉得不僾乎
維惠君之宣猷必考擇慎求其相以之輔政而臨民維
彼不順乃自以爲是自有肺腸俾民卒狂此一章雖專
以責君然曰考慎其相則所用之非人已在言下
大風之起有隧道必起自有空之大谷猶良人始作便
見式穀不順之始征便見中垢也中垢中藏之穢惡因
風而揚播也
聽貪人之言則欣然以對聞規誦之言則懵然如醉既
不用我之良言反使我從彼不順之悖言我其奈此敗
類之貪人何
嗟爾朋友予豈不知而妄作哉蟲飛幽暗之中㝷聲尚
可以弋獲予既窮之陰暗而得女矣女反以言來恐嚇
亦不自量之甚矣
　　雲漢
史記曰漢金之散氣其本曰水張衡曰水精爲漢曹粹
中曰漢之在天似雲非雲故曰雲漢左傳梓慎曰漢水
祥也天將雨其兆先見於漢　序曰宣王内有撥亂之
志蓋中興非立志不能左傳諸侯釋位以閒王政宣王
有志而後效官
首二章禱旱自責之誠三四畏大命之將傾望父母先
正羣公之助佑六言祈年方社之舉七憫庶官左右救
灾之瘁八冀天惠之降雨并勉諸臣之無怠其敬天恤
民尊祖事神如自肺腑流出仍叔可謂善美君矣晉穆
帝大雩梁武帝祈雨魏和平元年祈旱皆歌此詩為樂
章
　　崧髙
宣王中興勲臣見於二雅者仲山甫方叔召虎申伯甫
侯韓姞皇父諸人其功莫大於伐玁狁平淮夷伐荆楚
征徐方而申伯封謝韓姞封韓戰功無考乃策命寵榮
尤優者韓以北國爲重寄義見本篇城謝為平荆徐之
本非老成碩德不足以式南邦而招擕貳也
分封侯伯國有常經宣於申伯獨命召伯為之定宅徹
田營其城廟又命傅御遷其私人錫之介圭飲餞遄行
此未有之曠典也考幽之申后即申伯女其後率犬戎
而逐幽者即申伯之子平王既立率畿内之民戍申詩
人為賦揚水周之於申恩徳至厚而西周實亡於申申
伯有知能不抱慙地下哉
三章王命召伯徹申伯土田六章又命徹其土疆以峙
其粻舊説皆云厲王時徹法漸壞故使召伯重徹其土
田夫魯宣税畆始見春秋厲王去成康三世徹法安必
盡壞即如所言宣王命諸侯自為釐正何難而必重申
之召伯乎此徹字正與篤公劉徹田爲糧同義蓋命召
伯先為通治其土田之所入以峙其粻然後啟行峙其
粻正為軍需起見句中自有意義
　　烝民
王命仲山甫築城於齊似非大事而吉甫美之如此者
齊為東諸侯長與淮徐鄰王之命蓋以備徐也吉甫乃
借此城齊一行備述其抱德有素以見王用賢使人之
美焉考國語王立魯公子戱山甫諫王料民於太原山
甫又諫其賢可知
烝民之重在德與崧髙梁山不同首言維嶽降神生甫
及申繼言天監有周生仲山甫何等鄭重柔嘉之維則
明哲之保身柔不茹而剛不吐補衮職而舉徳輶其傾
倒至矣合崧髙韓奕觀之可見吉甫立言輕重之所在
　　韓奕
北方之國追貊雜處獫狁出入王以韓侯為北國長幹
不庭方親命於廷曰無廢朕命夙夜匪懈又曰䖍共爾
位朕命不易丁寕戒諭與制誥無異
二章叙韓侯分封就國之後復來朝王而被寵遇四五
就取妻燕譽之事見其取重於人者有在末以先祖受
命奄有北國作結歸重宣王懋功懋賞柔逺能邇也
　　江漢
宣王命召虎伐淮南在伐玁狁伐蠻荆之後而征徐方
與伐淮南未知先後或曰王自將以征徐方先命召穆
公率江漢之師以平淮夷王以大軍駐淮浦由淮浦達
徐進討揆之形勢似為近之
三章王命召虎式辟四方又曰于疆于理至于南海即
接旬宣之命不及經營式辟之功者下文召公是似肇
敏戎公即是叙功也召公當文武時日闢國百里則其
奉王命而至南海兵不血刃而底績可知故曰肇敏戎
公
作召公考諸家多據彜器銘詞以考為祖考之考非也
或曰虎以孫繼祖爲祖召公成終與楚辭身憔悴而考
旦同義按在宗載考正作考成解則後説為是矢其文
徳二句承天子萬夀説下是召虎對揚之辭願王之終
以文徳洽四國也
　　常武
宣王征伐之事於玁狁則命吉甫扵蠻荆淮夷則命方
叔召虎獨淮北之夷自將以往豈徐方之不庭獨甚與
以詩詳之王自六月扺淮隨執醜虜衆已帖服既服即
已班師豈六師好為張皇哉昭王南征不復徐偃旋叛
穆王宣承厲王衰亂之後不如此赫然震動無以安天
下之反側也爾時兵旅四出民不怨咨詩所以皆美而
無刺也
一章命皇父之詞二命程伯休父云南仲太祖者南仲
為皇父之太祖也不畱不處者不延師期不頓警蹕三
事就緒者三卿從行悉遵廟算三章王師敬戒先聲已
足震驚四章兮兵淮浦先征從亂之國臨陣交兵將各奮
勇首惡就擒餘黨隨已歸命五六極形用兵之神成功
之速
　　瞻卬
此詩作於驪山亡國之後凡伯之忠憤於褒姒直曰為
梟為鴟婦有長舌無所顧忌唐人祖之遂盡情以詬玉
環也
賊由外入疾自内生物必自腐而蟲生姦惡必乘内釁以
禍國蟊賊者皇父虢石父諸人蟊疾指褒姒也後皆承
此說下二章極言内外交煽賊害忠良牽引黨與毫無
忌憚之状與小雅莭南山正月十月諸篇如出一詞無
非倚恃褒姒内勢故四章專責褒
鞫人忮忒謂窮極忮害僣忒肆毒而恣横也譛始竟背
謂始猶以譛害人繼竟背上而自恣是其為惡豈猶不
極與苟非褒姒在内為之主持伊胡爲慝哉彼其内外
蒙蔽以利相結如賈之求利務求三倍之獲焉身為君
子惟此是識民安得不失其業婦安得不休其蠶織乎
下三章皆歸本王身親惡逺忠自取亂亡之故
　　召旻
上篇歸重褒姒此乃專責小人云我位孔貶則土地人
民皆為此輩奪而去之故言之尤激維昔之富不如時
聚斂於上則貨財充斥過於往時矣維今之疚不如兹
財聚民散則士民之凋瘵至斯而極矣君子之與小人
如疏之與粺不難辨别彼實疏糲斯寔精粺胡不早替
其疏乃貺之以國柄使之引其黨類以亂政哉
　
　
　詩瀋巻十七
欽定四庫全書
　詩瀋卷十八
　　　　　　　　　　桞州府知府范家相撰
　周頌
　　總論
三頌之作有詩即有樂有樂即有用無一篇之虛設所
以道揚功徳歌詠休美幽以感鬼神明以播臣民使沒
世而人不能忘也然我將言天威之可畏臣工警百爾
之敬公烈文以繼序思皇為勸振鷺以夙夜永終是規
皆有震動惕厲之思焉若夫閔予訪落小毖諸詩勤躬
畏命懲已往而怵將來憂勤溢於章曲其義顯然大抵
頌世徳則有美無戒頌君躬則美戒並陳四詩之存未
有不兼美戒者也唯魯頌作於僖公之世不免以鋪張
揚厲爲事矣
諸儒據左傳國語謂酌桓般賚時邁思文諸篇皆文公
所作因以頌詩悉出文公之手而成康無頌然實無經
傳他書可証也夫左氏但以酌桓般賚七篇為文公作
若昊天一詩外傳明云道成王之徳何曽以頌詩専屬
之文公哉即小序於昊天但云郊祀天地於執競但曰
祀武王於噫嘻但云祈穀於上帝並不以詩之成王謂
非成王誦也即毛傳亦不以成王為成此王功而鄭箋
創其説後遂遵之如一歐陽文忠之時世論范蜀公之
正書早辨其不然矣朱子初從舊説後改為成王之詩
是也
難者曰蔡邕魯詩家也其獨斷載頌詩三十篇皆同毛
序毛於昊天一詩明知有外傳之言而不用今舍序而
從外傳以昊天属之成王則郊祀之在武王者樂章安
在且以執競並祭成康不知三宗並祭之禮安據曰武
王郊祀之樂章不可攷康王嗣位郊祀頌及二后詩文
自明不必外傳也三宗並祭原無典據愚備詳之本篇
矣
難者又曰合天下之公言謂之頌太王肇基王迹王季
其勤王家亦無專頌宣王中興無頌禮之所垂維其公
也唯殷人祖契宗湯下及三宗故髙宗中宗皆有頌若
周人祖文王而宗武王未聞又宗成康親盡則祧即不
應有頌矣蓋殷人兼重守成之主太甲所以不祧周人
獨崇開創之君所以世室止文武而不及成康子何以
知成康有頌詩哉曰宗法與祭法不同周人不宗成康
親盡則祧此宗法也以子祭父以孫祭祖親近則祭重
此祭法也豈守成之君法不當宗即法不當祭而作頌
乎康王昭王專祭成康之詩集傳以昊天執競當之因
文見義原無証據然要不得謂成康本無頌也康王郊
祀稱二后自當兼道成王之徳昭王祭武王自當逓及
成康又何關於宗法祭法乎天作一詩以先王先公難
以徧舉故止稱太王文王非若二后成康可以一二言
槩也成康之有頌詩斷無可疑也
　　清廟
周公成雒邑朝諸侯率以祀文王而作清廟尚書大傳
曰周公與升歌而弦文武諸侯凡在廟中者無不伋然
淵其志和其情愀然若見文武之身焉蓋三家之説俱
言周公宗祀文王但不作成洛肇祀解耳或言四時祀
祭皆於太廟此何以獨祀文王不知洛邑未作以前周
公已立廟於豐以祀文王矣方望溪曰尚書武成王來
自商至於豐則邦甸侯衛駿奔走當在五廟中之稷廟
及武王遷鎬乃立七廟而周公於是時立廟於豐獨祀
文王觀成王作洛至於豐而發命則豐廟作扵遷鎬之
初可知凡爵命公侯卿大夫皆於豐廟康王命畢公保
釐東郊則至自豐江漢之詩召虎錫命亦曰告于文人
是也若鎬京雖有文廟而后稷及先王先公皆式臨焉
若獨命爵於文廟非文王之心所安也故郊祀后稷而
别立廟以祀文王亦此義也
於穆哉清廟之祭也公侯致其肅雝執事秉乎文徳敬
之至也主祭者對越乎在天助祭者駿奔走於下誠之
至也以是而思文王之德豈不光顯于在天丕承於在
後雖百世以下猶無斁於人斯哉
　　維天之命
此與清廟維清並在一處記曰升歌清廟下管象獨不
及此詩未知何用
維天之命不已見文王之純亦不已中庸引此其義甚
明假之與何聲不能轉言假使文王之德猶溢於我我
其收所溢以自保也豈獨我哉文之駿惠曾孫猶將篤
之矣
　　維清
序曰奏象武也蔡邕謂奏象武之所歌服䖍謂文王之
樂舞象也季札見舞象箾南籥南籥者以籥舞二南之
詩象箾以箾舞象詩也箾干也凡舞象必以二南爲配
舞時皆以管奏詩故曰奏象武記曰下管象是也文王
専征征阮徂共伐宻伐崇武功遹駿周公故作樂以象
之或曰箾與簫通簫韶亦作箾韶非干也祭文廟不必
侈陳武功是文舞也亦備一説
維清即永清大定會朝清明之意言此清明之象緝續
光明以至今者皆文王所貽之典耳典者事也功成治
定之事記曰下而管象示事也其義甚明二句言象武
已畢下二句明所以奏象武之意言凡此所舞之容實
維我周開國之禎祥也　是詩詞短節長蓋節奏隨乎
舞容不可增減非有闕文也漢樂如朱鷺翁離等曲亦
復相似而間以餘聲尤不可解凡頌皆曲短而音長凡
韻皆以餘聲相叶
　　烈文
詩無即政之意故朱子但以諸侯助祭言然人君即位
禮當朝享成王喪畢親政於嵗首朝廟而祭先祖祭畢
因以陳戒諸侯序故謂成王即政諸侯助祭但不必如
明堂位為周公居攝七年致政而作耳儀禮主人酌酒
獻賔歌烈文蓋成王既作此詩以垂樂府後王遂通用
之以為獻酬助祭之樂
首呼辟公而告之言爾之文武兼備與駿奔而在廟者
我先王既錫爾以今兹之祉福其將惠我以無疆之慶
使爾子孫長保此天位哉爾其無封殖侈靡于爾邦也
當惟先王之敬崇兢兢焉念今兹之大功使繼序者相
承而滋大乃為可貴耳是故莫强者唯人雖四方之逺
皆可訓而行之莫顯者維徳雖百辟之衆皆可刑而化
之我前王親賢樂利所以使人不能忘者可弗念與
　　天作
序以為祀先王先公之樂孔氏解是四時之祭蓋周初
時祀及先公天保所謂禴祀烝甞于公先王是也然詩
祗有先王而無先公故孔氏又曰成王時祭當自太王
以下上及后稷一人而已經惟有先王之事而序并言
先公者舉王迹所起故其辭不及后稷序以時祭實及
后稷故其言及之也夫時祭既先后稷詩何得置而不
道且詩但言文王又置王季於何地故朱子以太王肇
基王迹理得専祀改為祀太王之詩祀太王配以文王
循文省義較為明白然專祀太王究無禮文及他書可
証也
愚按此詩實時祭之樂章序不悮也時祭即時祫祭七
廟三昭三穆并太祖之廟為七序云祀先王則自太王
以下皆在其中矣云先公則髙圉亞圉亦在内矣頌不
可一一徧舉故但曰太王荒之以槩其先而后稷先公
自在言下以太王爲肇基王迹之一人也但曰文王康
之以概其後而王季亦在言中以文王為造周新命之
一人也此頌之體裁章曲如此古説不可改也
明人季本以易升之六四有王用享於岐山之文定為
祭岐山之詩似與詩文符合但天子祭名山大川五嶽
視三公當用享禮詩亦不當入頌矣
作興起也天欲興起髙山故使太王荒之彼山既作矣
文王因而康之彼險岨之岐自文王康之而岐遂有坦
夷之行子孫保以無疆蓋岐為發祥根本之地太王遷
岐文王治岐王業所自起故重言之也韓詩岨矣作徂
者岐字連下讀更明
　　昊天有成命
此詩國語引叔向之言明云道成王之徳賈誼新書引
之尤詳且爲之説曰文王有大德而功未就武王有大
功而治未成及成王嗣位仁以臨民故稱昊天不敢怠
安早興夜寐以繼文武之業云云古説與序如此明白
而必以成王為成此王功何也若大雅成王之孚書之
成王畏相成王徳顯唯助成王德諸所謂成王者就上
下文義觀之明爲虛義無疑也詩言二后受之即繼之
曰成王不敢康豈成王之孚成王畏相之謂而必强引
之以爲証哉
集傳改為祭成王之詩者以詩言二后畧言成王詳也
然宗廟祭祀之樂歌必言貽謀之功徳祀事之誠敬以
及顯相之多祈福之文若是詩首言成命下言基命重
在承天立命非宗廟語意當從序為郊祀天地之詩蓋
康王嗣位行郊祀之禮故述成王之德尤詳耳
序曰郊祀天地而詩言天不言地者地道無成而代有
終統之於天也中庸曰郊社之禮所以祀上帝也言上
帝而地即在其中矣郊者南郊北郊也不言合祀則周
禮之兩郊分祀爲是而劉歆合祀之説為悖既有南郊
之祀則郊爲最重凡祈穀大雩皆不得擬而後人混合
爲一者誤既有南郊則知祭地有北郊所謂方丘泰圻
與郊對舉也若王社祈報社稷則在國中乃祭土穀之
神不與郊對舉者後人混北郊於祈報之社者亦誤
　　我將
此序本孝經為説按之詩文明白無疑蓋文王之配明
堂其祀非一(詳見/孔䟽)此乃孟冬十月大饗五帝於明堂而
祀之之樂歌尤為獨隆
維天其右之右與佑同非神降於牛羊之右言將享誠
敬牲牷博碩天其佑助也祭天用特牛而此兼有羊者
文武為配禮得有羊或曰羊以實柴而燔燎也周禮羊
人凡積供其羊牲先柴而後獻故羊先於牛
伊嘏文王既右饗之祭之將終祝以神嘏主人之辭曰
維受福於文王既右我而欣饗之矣我其敢不夙夜畏
天之威于時保有此福哉詩凡十句上三句言天中四
句言文王下三句總天與文王言之
　　時邁
序曰巡狩告祭柴望也按武成武王克商歸至于豐受
命于周丁未祀於周廟越三日庚戌柴望大告武成此
詩乃告祭所過名山大川之樂章也武成為告祭之文
而詩則配以入樂者或曰巡狩告祭既有此詩何以復
有般乎曰般乃十二年一巡狩告祭於所過之四岳河
海此乃初即位而大告武成其典尤鉅故特為一詩也
武成先告於皇天后土乃告名山大川故詩首言昊天
其子之實右序有周以明受命代商祈天永命之意
時邁其邦謂及時而邁其邦凡所過名山大川皆在言
下矣昊天其子之實右序有周即武成所謂誕膺天命
以撫方夏也薄言震之莫不震疉即所謂大邦畏力小
邦懷德也柔百神及喬嶽即神克相予以濟兆民也明
昭有周式序在位即列爵惟五分土惟三也戢弓櫜矢
即偃武脩文歸馬放牛求懿德肆時夏即惇信明義垂
拱建治即書以證詩𨼆然如出一手若七年時巡而祭
告則義各有取與武成逈不相合矣詳見本篇
呂叔玉以時邁即九夏中之肆夏而韋昭因之後人據
以爲説夫肆夏王出入之所奏也故記曰行以肆夏趨
以采齊鄭氏乃曰肆遂也夏大也言遂於大位然則我
求懿徳遂於大位其可通乎呂叔玉因經有肆夏之文
而為之説豈足爲據如以肆于時夏為肆夏則陳常于
時夏非常夏乎乃呂叔玉又以執競思文二篇與時邁
次序相連因以執競即是繁遏思文即是渠并不必有
詩文之可証韋昭知其難通而小變之曰肆夏一名樊
昭夏一名遏納夏一名渠則尤是臆説國語云金奏肆
夏繁遏渠天子所以饗元侯也夫肆夏既爲繁矣何以
國語既曰肆夏又曰繁乎執競如即是遏思文如即是
渠何以國語但云肆夏繁不云執競遏思文渠乎其謬
顯然毛竒齡曰穆叔如晉金奏肆夏之三者謂自肆夏
至納夏凡三夏耳蓋九夏之詩悉已無存樂崩頌不能
具是也
　　執競
朱子以此詩爲祭武王成王康王之詩以昊天一詩例
之也但朱子又於時邁篇引呂叔玉之説謂此三篇即
九夏中之肆夏昭夏納夏則九夏皆周公所作而詩所
云成康非成王康王矣周公作九夏何獨闕韶夏一篇
留待昭王朱子蓋不及細詳而誤引其説愚既正之前
篇而斷此詩必為昭王時詩但朱子合祭三宗之説不
可不詳辨也　朱子合祭三宗之説本之范氏鎮歐陽
氏脩而胡紹曾諸人疑其不然謂成康非百世不遷之
廟何當並祭朱公遷謂三王並祭無其例武王有世室
豈昭王以後祭武世室而配以成康與此不過爲朱子
彌補之詞夫武世室始於孝王之世此詩豈作於周衰
之際乎或疑為時祭之詩則時祭必兼四親詩何以不
及文王季氏本又指爲昭王時以成康祫食於武王廟
之樂歌則祫食并不止四親且何當在武王之廟更不
通矣不知序本不悞而人自悞也序但云祀武王不言
何王之祭則何碍爲昭王之詩乎昭王之世武雖未有
世室而百世不祧之祖當新王即位之初禮當専祀也
祀武王因及成康嗣武之功徳詩曰自彼成康奄有四
方斤斤其明言能明武王執競之烈也稱成康仍歸重
武王非専祀武王而何
武王持自强不息之心故其功烈之盛天下莫得而相
競豈不顯乎(朱子/初注)自彼成康承武王之業奄有四方而
無競之烈斤斤乎其愈明焉於是武王如在之神祭則
降福主祭之禮儀既始終之不倦則福禄之降自穰穰
而來反反者返也返復其初也詩文至明首序何當改
易乎
　　思文
南郊之祭以后稷配明堂之祭以文王配上帝一而配
之二者推功德以厭天心尊祖正以敬天如配惟一祖
則嫌於並天而非以爲配矣立烝民即所以配天之功
陳常道乃垂文德之本立植立也植立烝民即包粒食
在内極者徳之至也立我烝民莫非爾德之至其始也
貽我來牟無有此疆彼界而堯舜之常道司徒之矢陳
於中國者不啻后稷之所陳文莫大焉故曰思文
　
　
　
　
　
　
　
　
　
　詩瀋卷十八
欽定四庫全書
　詩瀋卷十九
　　　　　　　　　　栁州府知府范家相撰
　周頌
　　臣工
頌皆祭祀之樂章無専戒農官之詩當如古説諸侯春
朝於王因助祭而遣之之詩上四句戒其在公之宜敬
成者成憲王既釐爾以成憲爾又當因時冝民來咨而
來茹也保介者天子之車右非農官之副以其近君故
隨地以農事相朂明昭上帝明年豐祭盛皆由感召所
致也
或曰助祭而遣諸侯何以重言農事此乃耕藉時戒公
卿諸侯大夫之詩也月令九推之禮在孟春正周之暮
春又國語曰農祥晨正王使司徒咸戒公卿百吏庶民
司空除壇於藉王即齋宫及期鬱人薦鬯犧人薦醴王
祼鬯饗醴乃行即藉王耕一墢班三之庶人終畆此詩
蓋祼鬯時歌以戒公卿大夫諸侯者也此説雖古所未
有而與詩義却合
　　噫嘻
豐年為秋冬之報此爲春夏之祈一祈一報首序不可
易也成王即成王誦非成其王業之謂言成王之德既
昭格於上下復專勤於農事率是典農之官敎民大發
其私田及時而服耕所以秋成稌黍之多如此蓋康王
祈穀之樂章祈天之降康如成王時也
終三十里者萬夫之田即下所云十千維耦舉一川之
衆而天下之服耕者可知私者八家所受之百畆對公
田言則謂之私也朱子謂鄉遂無公田故皆謂之私田
意謂天子勸農止及鄉遂耳夫謂天子勸農止及鄉遂
可也謂鄉遂之中無公田而皆私田不可也遂人鄉遂
之制即匠人都鄙之制原統天下之井田而言非僅王
畿之田已詳大田之詩
　　振鷺
此二王之後來助祭而遣之於廟之樂歌稱之曰客親
之曰我欣愛之至也嘉其惡斁之胥泯勉其美譽之永
終慰勉之勤也辟雍有水而鷺集之詩人因所見以起
興取其潔白之意非以容之白衣為興
　　豐年
序曰秋冬報也鄭氏以爲甞烝蔡邕亦云秋冬嘗烝之
所歌蓋魯詩説耳蘓潁濵曰報者秋祭四方冬祭八蜡
之類非烝甞之祭其曰烝畀祖妣者謂進享先祖皆方
社八蜡神功之所致耳曹粹中曰秋冬大饗四方八蜡
無所不報同歌是詩非特宗廟方社先農也二家之説
當矣蓋噫嘻祈穀於帝豐年之報亦報上帝一時宗廟
百神備洽百禮要皆歸本上帝豈是甞烝之祭
　　有瞽
詩曰既備乃奏簫管備舉又曰肅雝和鳴先祖是聴是
奏其新定之樂以告於廟特為一祭而非常祭也范䖏
義謂合乎祖即是祫祭非是詩非祫祭語氣按月令季
春之月擇吉日大合樂孟夏命樂師習合禮樂季冬大
合樂此合於祖正是合樂扵祖廟非祫祭也但月令不
言祭
田當作􁇭(鄭/箋)小鼓之在大鼓㫄者周禮太師曰奏鼓􁇭
蓋先擊小鼓以引大鼓也孔䟽經傳無田鼓之名毛傳
誤耳􁇭謂之應亦謂之鞞縣鼓大鼓也有三鼓路鼓晉
鼓賁鼓夏后氏足鼓殷人楹鼓周人懸之故曰縣鼓足
承以趺而楹貫扵柱垂於簨簴之間者也晉鼓以鼓金
奏此則路鼓也凡樂以金玉二音爲重次莫如革以其
節樂而用多也肅雝和鳴四句言神人感格和平即書
云祖考來格虞賔在位羣后徳讓之意
　　潛
孔䟽冬則衆魚皆可薦春惟薦鮪而無詩蔡邕獨斷曰
季冬薦魚春薦鮪之所歌則爲通用之樂歌矣古之薦
魚猶之薦新蓋特為一祭
　　雝
序以爲禘太祖之詩太祖后稷也禘太祖則當並舉帝
嚳后稷何以止言皇考烈考蓋成王三年喪畢致武王
新主於廟而吉禘之詩故曰假哉皇考綏予孝子若有
餘慕也朱子本劉向封事改為武王祭文王之詩似不
合
周禮樂師及徹率學士而歌徹鄭氏謂歌雍以徹似雍
乃徹爼之詩也小師云大祭祀登歌擊拊下管擊應鼓
徹歌小師言大祭祀則樂師為大祭祀可知蓋祭有大小
而雍徹則一序云禘太祖者舉其大祭而言耳凡祭皆
歌雍以徹而詩則作於成王吉禘之時
徹之歌雍惟王廟為然諸侯無辟公况乎三家之堂可
見詩人取義所在矣薦廣牡而相肆祀唯其竭盡誠敬
是以獲假皇考之靈綏予孝子又言我皇考之徳既宣
通明哲而宜人亦允文允武而維后豈獨綏予孝子哉
方且燕及皇天克昌厥後矣
既右烈考亦右文母二句之説非一或以烈考為武王
則上文何以明云皇考此又曰烈考况儕子於母義更
未安或以烈考為文王則閔予之詩何以稱皇祖不稱
烈考乎李迂仲曰烈考與皇考無二洛誥明云烈考武
王𢎞朕躬何疑於此之稱烈考然母與考對太姒為成
王之王母武王之王妣何當與武王對舉乎不知此詩
爲禘祭而作也禘自后稷以下一堂合享上云燕及皇
天言下已包烈祖在内皇天既所燕及則烈祖在天之
靈無不燕及可知此云烈考明指文王以作周受命之
功烈言之曰烈考猶商頌之稱成湯爲烈祖也孫稱祖
曰皇祖考豈不可云烈考乎右尊也言皇考燕及皇天
故得長右烈考亦右文母非細味詩文不明
此詩大饗亦用之仲尼燕居云大饗之禮客出以雍是
也蓋禘祭列辟咸聚大饗列辟亦咸聚周初樂多通用
耳取詩中來雝雝至肅肅之意如振鷺亦用之於徹(記/曰)
(徹以/振鷺)取其惡斁胥泯夙夜永終而已
於薦廣牡是天子自薦大牲相予肆祀是諸侯助之陳
饌記曰君牽牲夫人薦盎卿大夫從君命婦從夫人牽
牲正是薦牲集註誤以屬之助祭之諸侯
　　載見
序云諸侯始見乎武王廟也孔氏謂周公歸政成王諸
侯來朝因率之以祭武王之廟載始也下文明曰率見
昭考以孝以享其文甚明成王喪畢祭廟有烈文一詩
此乃歸政祭武王之詩
諸侯助祭惟開國建都與新君即位乃六服羣至其餘
大饗大祫亦惟近者咸聚蓋周制六年一朝斷無頻年
至京之理其至者畿内同姓之侯耳成王歸政與新即
位同故六服畢至也率見者諸侯朝王之後至祭時伯
率之以見昭考非成王之率之也
　　有客
振鷺美二王之後此詩專美微子武庚滅而奉殷後者
唯微子矣故於其來見周廟而美之非常用之樂歌殷
尚白故微子亦白其馬萋且敬慎之貌當從箋傳
　　武
左傳武王克商作武其卒章曰耆定爾功孔氏曰卒章
者終章之句是以耆定一句自為一章也然傳又以賚
之敷時繹思為大武之三桓之綏萬邦屢豐年為大武
之六則此篇與賚桓固統爲大武之詩而此特大武之
卒章耳大武六成應有六詩孔䟽非也
大武在酌桓賚之先經之次第與左傳不合小序祗以
此篇為大武而酌桓賚之為大武與否無明文諸說紛
然
或曰酌即是勺别是舞名見於内則明不在大武之内
孔疏則取頌之三十一篇摘其告於武王之詩皆為大
武昊天一時邁二執競三有瞽四載見五武第六酌七
桓八賚九以為大武之次然左傳明云賚三桓六武爲
卒章此顯然不合也
杜預注左傳謂是楚樂歌之次第夫楚子明舉周頌何
云楚樂益不可為訓矣
按樂記言武之六成始而北出再成而滅商三成而南
四成而南國是疆五成而分周公左召公右六成復綴
以崇天子鄭氏曰成獨奏也曲一終爲一成盖舞人每
越一位則歌一詩以為舞莭分之則武酌桓賚般皆是
樂名合之則六詩各為一成皆大武也其言必有所本
且與左傳不相背但令頌次第紊亂非復古樂章之舊
耳
姜氏(炳/璋)曰大武舞為北出詩為勝殷遏劉言北伐之志
即止殺之心統揭六成大㫖故爲大武之首章如獨奏
此章亦名爲大武
酌為告成大武於舞為再成滅商詩為純熈大介殷
滅而武功始成此爲武之六成
賚大封於廟也於舞為三成而南於詩為敷時繹思克
殷反商興滅繼絶大賚之時也
桓講武類禡也於舞為六成於詩為綏萬邦屢豐年此
成王追述武王之功而凡講武類禡亦歌此詩
惟般義無取先儒謂南國既疆後祀名山大川歌以爲
四成之節而五成之章無聞其詩亡也
五詩俱大武之章而賚般桓小序不言大武者以武言
奏大功酌言告成大武詩俱連章不必更表而出之也
其先後失序則秦火之後毛公承之不易耳
夫子編詩六詩俱存今五成之章獨軼考國語伶鳩州
謂武王克殷之頌有夷則之羽黄鐘之厲太簇之宣無
射之羸説者謂厲近於武宣近於賚羸近於桓亦属影
響要之頌之亡軼豈一二數哉(以上臣/工之什)
　　閔予
此成王除喪而釋服於廟之詩曰予小子曰嬛嬛在疚
是三年喪畢餘痛未忘哀慕迫切之詞舊説謂周公居
攝成主雖除喪而未得朝廟及七年歸政後乃得廟見
此乃歸政後廟見之詩非也周公居攝未甞即位乃禁
嗣王不得廟見其意何居且成王釋服不於祖廟而於
何地豈公不歸政之時成王不稱天子耶竹書紀年云
成王四年春初朝於廟是三年釋服即朝廟也弗謂竹
書不足徴信
敬止二字是文武傳授心法武之永世克孝陟降庭止
正是敬止夙夜敬止是自厲其繼序之思非以敬止自
居
　　訪落
序曰謀於廟也謂祀武王謀羣臣於廟中以求治道也
將助也言助予以循昭考之道恐予繼此之判渙也紹
庭指武王言武王紹文王之在庭其神或上或下時陟
降於厥家用佑啟我後人庶㡬休美時降得以保明其
身哉
曰未堪家多難指武庚之亂也大誥曰予造天役遺大
投艱于朕身又曰唯予小子若涉淵水予唯往求朕攸
濟正是詩意
　　敬之
此與書之無逸相表裡當是周公所作蓋公率羣臣以
進戒於王而王受其戒也首章進戒之詞二章受戒之
詞
敬之敬之述文王止敬以爲戒故答之曰緝熈于光明
即下章所謂顯徳行也日就月將是效其緝熈佛時仔
肩言頼羣臣之輔弼仔肩時時示以顯德也
　　小毖
予其懲而毖後患言自今以往庶其知所懲創也荓蜂
之能辛螫桃蟲之化飛鳥天下之患毎由忽小而起昔
之家難如此今何堪以復見予不敢以事平為足樂唯
慮後此之復集于蓼為可虞是在諸臣之弼予哉管蔡
禄父之叛原非小事此言其初搆流言之始視之不過
如荓蜂桃蟲之小耳
陸機曰鷦鷯小於黄雀其雏化而爲雕陸師農之説亦
同此於理自或有之但即詩意繹之似不然若曰桃蟲
雖名為蟲而實即鳥也其翻然而飛可以無所不至喻
其不可制之意耳
　　載芟
此合下良耜與豐年噫嘻同為一祈一報之詩似無分
别鄭氏以噫嘻之祈春夏有事於上帝也載芟則但是
耤田社稷之祈豐年之報秋冬甞烝於宗廟也良耜則
但是秋成社稷之報諸家疑而辨之未析也余考禮之
社有二一北郊之社與郊對舉中庸所謂郊社之禮所
以祀上帝祭法所謂王爲羣姓立社曰大社是也一是
庫門右内之社不與郊對舉専祭土穀之神以勾龍后
稷為配祭法又曰王自立社曰王社是也均名為社而
大小不同序云祈社稷者祈年于王社此乃祈穀於王
社之樂歌良耜乃秋成報祭王社之樂歌也此詩用於
耕藉之後耕藉後即祈年於王社故序曰藉田而祈社
稷也鄭氏本未有誤但誤以庫門内之王社為大社耳
朱子不知其誤而指為豳頌亦誤(再考臣工一詩或指/為耕藉之歌者是耕)
(藉時王方祼鬯歌以戒百官之詩與/祈年之歌不同各有所用非重出也)
述年豐收穫之多祭祀之盛而曰匪且有且匪今斯今
者道神恵之已然邀歆格於來兹正見祈求之誠不必
明言祈穀也集傳不知所用失之矣
篇分四節自載芟至有依其士從耕耘以至饁餉明農
務之勤自有略其耜至萬億及秭從生穀至收穀明年
登之足樂自烝畀祖妣至胡考之寜因豐收而盛祭祀
昭神貺之隆自匪且有且至末援往嵗以望今茲大祈
求之意
　　良耜
良耜之報詩已明言之矣曰殺時犉牡有捄其角記曰
天子祭宗廟之牛角繭栗祭社稷之牛角尺有捄其角
正是角尺且民間祭賽里社安得用太牢耶犉牡黄牛
黑脣也地官牧人隂祀用黝牲今用黄者正禮用黝報
功則黄以社是土神故用黄色仍用黑脣也詳見孔疏
詩亦分四節自畟畟良耜至實函斯活播種之事自或
來瞻女至黍稷茂止耘耨之事自穫之挃挃至婦子寕
止收穫之事末四句報祀之事
　　絲衣
王者於祭之明日賔尸扵廟門外又祭之謂之繹言㝷
繹昨日之祭也周謂之繹商謂之肜夏謂之復胙賔尸
者以賔禮事所祭之尸也卿大夫曰賔尸與祭同日天
子則在明日又謂之祊楚茨云祝祭于祊是也郊特牲
曰繹之於庫門内祊之於東方失之矣蓋繹祭雖輕於
正祭然其禮當在廟門内之西夾室不可失也
此與大雅之鳬鷖不同此乃繹祭之正樂鳬鷖則繹而
燕公尸之樂故鳬鷖入雅而絲衣入頌凡頌皆正祭之
樂　繹祭輕於正祭楚茨曰諸宰君婦廢徹不遲周禮
膳夫徹王之胙爼膳夫以士爲之故首以絲衣載弁説
起堂者門側之堂爾雅門側之堂謂之塾是也自堂即
自塾也蓋門之内外夾其東西皆有塾一門凡四塾外
兩塾南向内兩塾北向也有堂則有基基者門塾之基
祭器陳於堂牲物陳於基總下文言之也自羊徂牛凡
陳牲必由小以至大也鼐鼎及鼒烹牲體陳和羹次第
以舉事凡皆士之行禮之事非同正祭必王親自視濯
省牲告潔也鼐鼎鼒上中下三等之别爾雅鼎絶大者
謂之鼐圜弇上者謂之鼒天子諸侯有牛鼎大夫羊鼎
士則魚鼎豕鼎非用牛者不用鼐士大夫所用不過鼎
鼒而已覆鼎有巾謂之鼏凡視鼎者舉其鼏此禮文之
散見於詩可補儀禮特牲之未備者
鄭箋本特牲以自堂徂基為視壺濯籩豆告濯具自羊
徂牛為視牲告充鼐鼎及鼒爲告潔皆宗人為之郝氏
敬曰繹祭殺於正祭牲牢器皿皆因祭之餘有司徹云
燅(音/㝷)尸俎非别殺牲先夕省視也如王親省則大小宗
伯皆從豈越卿大夫而用士哉鄭既云繹祭輕故用士
然則王又何必親省乎姜炳璋曰繹祭于腥肆爓腍鼎
俎籩豆之屬無不備具若天子必親省不勝其煩矣有
司徹云燅尸俎卒燅乃升羊豕魚三俎無腊與膚乃設
扃鼎陳鼎於門外如視則天子諸侯亦當視此鳬鷖曰
㫖酒欣欣燔炙芬芬而謂繹有異牲耶詩言絲衣爵弁
之士自堂而之塾之基自羊而之牛之牲鼐鼎以烹牲
體鼒以盛和羹皆徹之以陳於廟門之外非王之親省
也
　　酌
此大武再成之樂歌儀禮燕禮若舞則勺内則十三舞
勺(或作/汋)蓋舞曲也酌其時之可不可曰酌時不可則爲
十三年之飬晦時既可則為壹戎衣之大介也言於鑠
王師始則遵飬韜晦繼則乘時純熈大介而成功皆天
天之寵我王而受之也蹻蹻哉王之虎臣維王造士之
多斯大功所以易成也用是嗣於後世惟此至公之心
大白扵天下允服其師師之衆焉此為告成大武殷商
既滅其㫖顯然
　　桓
此大武之六成也大功既成繼以大有非天命有在乎
唯桓桓之武王保有此如虎如貔之士臣䇿臣力以克
定我厥家其功丕昭于天皇矣哉代商而有天下也
此非武王之講武類禡也天下定而歸功臣下益以見
桓桓之盛烈故左氏以為大武之六章樂記所云復綴
以崇天子也
　　賚
此大武三成之樂歌記所謂三成而南也大武之三成
舞者由三位以至四位極乎北而反乎南象克商而南
還于是封賞亟行於廟而將帥之士皆為諸侯矣濟濟
多士皆文王之貽我而受之者故推文王勤求之心所
以敷布於今時者當㝷繹而思其故也我之徂殷維以
求百姓之安定而今已定矣因是頒新命以行賞賚爾
其可不重繹文王勤求之徳哉又以戒之
　　般
序曰巡狩而祀四嶽河海蓋時巡祭告之詩天子巡狩
所至必告祭其方之岳也武王在位七年於庚戌祭告
之後初行巡狩之禮此其樂歌也與時邁不同時邁是
大告武成扵所過之名山大川此則巡狩告祭於所至
之方岳故時邁言莫不震疉此但云於皇時周陟其高
山嶞山喬嶽㝷文可以省義也此爲大武之四成記所
云四成而南國是疆也或疑詩中不見此意不知南國
既疆之後乃行巡狩之典祀名山大川何必一一縷舉
之乃為四成之詩乎
陟其高山嶞山喬嶽言山之㦯高大或嶞而長非一状
也嶞即長也翕河逆河也河之合流而入海者謂之逆
河允猶翕河謂圖河之次第而祭之敷天之下裒時之
對謂敷威徳於普天之下裒百神以昭對五嶽視三公
四瀆視諸侯也百神懷柔奉若王命是謂時周之命
　
　
　
　
　
　詩瀋卷十九
欽定四庫全書
　詩瀋卷二十
　　　　　　　　　　栁州府知府范家相撰
　魯頌
　　總論
魯之郊禘非成王之賜伯禽之受先儒之説有五子曰
魯之郊禘非禮也周公其衰矣但言魯之郊禘不言成
玉賜魯郊禘一也明堂位祭統皆出漢儒賜祭之文在
漢文分封三王已著其說雖非劉歆之偽竄而實未見
之經傳(尚書/三傳)不可取信二也自伯禽至魯恵公凡二十
二世始請郊廟平王使史角止之使成王賜魯郊禘在
恵先公何必請命平王亦安能止之故春秋自𨼆桓莊以
下並無卜郊卜禘有事於太廟之文而僖公八年後遂
一一書之可知僭自僖公三也即以詩證之閟宫三章
首述分封但云錫之山川土田附庸不言賜祭下乃云
周公之孫荘公之子龍旂承祀明明指出禘始僖公四
也如郊禘始自伯禽何以無頌詩貽後而獨有閟宮一
篇即此可見魯之先公無重祭五也考僖公之前惟閔
公二年書禘者一乃是吉禘非大禘是賊臣慶父所爲
正僣亂之漸至僖公遂公言賜祭若固有之僭郊因以
僭頌詩曰是饗是宜言外豈無微詞㦯曰𨼆公四年初
獻六羽正是僭郊之始蓋𨼆公於周桓王時業已得請
而不敢舉行至僖公乃居然行之是亦一説要不得謂
郊禘始自伯禽也
後序謂季孫行父請命於周史克作頌考行父於宣公
六年始見於經至襄公六年卒左氏稱其相三君(宣成/襄)
而無私積若僖公時安有行父適周之事史克即里革
與行父同時恐請命作頌别有其人而傳訛耳然僖之
僭郊作頌即此亦是明証
頌皆祭祀之樂章體荘曲短而魯頌専美其君有似變
風變雅是頌之變也僖在魯稱賢君而春秋所書如城
項伐邾取濟西田與夫人姜氏如齊㑹齊侯其失非一
而僭郊作頌其罪尤大
　　駉
古者天子諸侯皆重牧事宣王中興雅有考牧衞文渡
河風美騋牝故詩人即就駉牧以美僖公曰思無邪曰
思無疆猶定之言秉心塞淵即駉牧之用心如是而他
可知矣
季氏本曰詩所叙之馬凡十六種毛公謂諸侯六閑馬
四等首章為良馬二爲戎馬三為田馬四為駑馬考經
文不言馬之髙下而皆曰牡至扵車則曰彭彭伾伾繹
繹祛祛皆言其有力而能勝車未見有四等之分也按
三章驒駱駵雒固未即是戎馬若四章之駰驔騢魚益
非駑馬可知彭山之説是也
　　有駜
序曰頌僖公君臣之有道也李迂仲曰僖之賢臣惟季
友臧文仲而已季友不死子般之難文仲有三不仁三
不知安得為有道乎按三章俱君臣燕樂之詞亦不見
稱其有道意以僖公重農飬士上下和睦而美之乎
　　泮水
序謂僖公能脩泮宮言外已無餘義采芹采藻小大從
公而匪怒伊教當此學校廢弛之日僖能愛賢育才如
此可謂加人一等但詩多溢美耳
平淮夷一事叙至四章之多考僖公十三年從齊桓㑹
于鹹討淮夷之病杞十六年又從齊桓㑹于淮討淮夷
之病鄫只此二事皆因人成事他無可考所謂獻馘獻
囚及元龜象齒等語悉非實録或以末章式固爾猶淮
夷卒獲二句疑為未定之辭益是强説
按詩凡八章首三章美公之脩泮宮者已畢四章美其
允文允武昭假烈祖而曰靡有不孝是美其能紹文武
周公伯禽之業也夫泮宮者伯禽始封于魯之所作非
作自僖公但僖公重修之耳五章首曰明明魯侯既作
泮宮是追叙伯禽始作泮宮甚明然則淮夷卒獲獻馘
獻囚皆叙伯禽之事無疑矣尚書費誓叙曰伯禽宅曲
阜淮夷並興東郊不開作費誓其文曰徂茲淮夷徐戎
並興正與作泮宮服淮夷語語印合蓋追述前勛以美
公之能復舊業耳末言懷我好音來獻其琛意僖公時
淮夷尚能脩職備賂而詩特侈言之
　　閟宮
閟宮非姜嫄與閔公廟也詩首言后稷太王繼及文武
以逮文公三章總言龍旂承祀則非一廟可知况下云
春秋匪懈夏而楅衡秋而載甞是時祭也云皇皇后帝
皇祖后稷享以騂犠是孟春郊祀也云周公皇祖亦其
福女是祭太祖也其祭非一則廟亦匪一蓋僖公大脩
羣廟故歴舉而美之當從集傳泛指羣廟
顧氏絳曰太王當武丁祖甲之世殷道未衰何從翦商
詩特本王迹所基而侈言之猶泰誓言命我文考肅將
天威康誥言天乃大命文王殪戎殷也
三章自王曰叔父至土田附庸述成王命伯禽之詞自
周公之孫以下言伯禽郊天配祖之事四章自秋而載
甞至萬舞洋洋言祭之盡禮自孝孫有慶以下言祭之
獲福可見僣郊實始僖公詩文顯然李迂仲曰春秋書
郊多矣皆譏其僭而詩乃美之左氏曰皇皇后帝皇祖
后稷君子曰禮謂其后稷親而先帝也不知諸侯用郊
禘果可以為禮乎僖三十一年四月四卜郊不從乃免
牲以四月而卜郊卜至於四安在其爲春秋匪懈享祀
不忒也哉安溪詩所曰春秋自𨼆桓以下不書郊知魯
之郊自僖公始其可謂成王之錫周公乎公羊曰魯郊
非禮也
龍旂承祀曺氏曰司常言日月為常王建之交龍爲旂
侯建之僖雖僭郊猶以龍旂承祀不建太常甚明乃明
堂位直曰日月之章則又過矣按詩明著此四字言建
龍旂者乃祭上帝而接之曰是饗是宜是美即為諷也
魯之禘與周微異萬氏斯同曰公羊傳於文二年八月
大事于太廟曰大祫也大祫即禘也又曰毁廟之主陳
於太廟未毁廟之主皆升合食於太祖則下及羣祖與
天子同推所自出與天子異明堂位言季夏六月以禘
禮祀周公於太廟言禘禮止言周公則不推所出也此
詩既曰周公又曰皇祖朱子曰皇祖羣公也合已祧未
祧之主其為禘可知不言文王不推所出也
集傳曰白牡爲周公之牲騂剛為魯公之牲周公有王
禮故不敢與文武同魯公則無所嫌故曰騂剛羅長源
曰周牛以騂而魯牛以白此明僭郊而自為之制也嚴
氏粲又曰從殷之白所以自比於宋也黄楚望曰禘者
殷諸侯之盛禮周公定為不王不禘之法以祫代之成
王以周公有大勛勞故命魯以殷諸侯之禮祀周公以
示不臣之意故牲用白牡白牡者殷牲也騂剛者魯公
之牲也又可見魯公以下皆合食於太廟而禮秩不敢
同於周公若禘於羣公之廟則後世僭之此與嚴氏之
意相似而黄較長
三夀作朋鄭氏謂是三卿或據令妻夀母合成風聲姜
與僖公為三皆非王厚齋曰晉姜鼎銘云保其孫子三
夀是利則三壽乃古語也但未知何解
詩中事實惟膺戎狄無考其四年從齊桓伐楚盟召陵
謂之懲荆舒也可邾莒在魯之東而近海世與魯相爭
僖元年敗邾師於偃十月敗莒師于酈二十二年伐邾
取須句謂之荒大東也可徐素服於魯踰鳬繹即至於
徐十四年楚人伐徐公孫敖帥師㑹諸侯救徐是荒徐
宅也徐即南夷而在淮南非及彼南夷乎詩人因公大
祀而先述先公所以保世滋大之由美公能敬承先志
克復舊宇至於睂夀未有艾非盡虛詞但不免過於誇
大耳
　商頌
　　總論
國語云正考父校商之名頌十二篇於周太師以那為
首名頌頌之美者周用六代之樂故太帥有之正考父
爲戴公大夫宋自微子至戴公僅十世而禮樂廢壞至
於名頌無存非正考父則不可復問矣夫子取以附魯
頌之後斷無刪去七篇之理已詳卷首
商頌之文較周頌反似平易者周人尚臭殷人尚聲尚
聲則音曲寛轉節拍紆徐所以格神明而□幽渺者盖
在乎斯不可不知
商有三宗今唯髙宗中宗而太宗則無三宗皆中興之
主其廟百世不遷必有専頌而軼之矣
　　那
那爲殷人尚聲之証通篇皆言聲樂中間於赫湯孫穆
穆厥聲二句尤極分明首曰置我鞉鼓奏鼓簡簡即記
云讙以動衆先鼓以警戒三步以見方乃樂之始作非
如毛氏謂鞉乃樂之成也詩分三節首莭是樂三闋然
後出迎牲求神之事二節牲既入行九獻仍以鞉鼓為
莭第三節是九獻之終金鼓交作而萬舞在庭節次如
繪
㦯曰記所謂尚聲特未迎牲先奏樂耳此詩貫祭之始
終豈是未迎牲之樂且臭味殷豈不重不見烈祖之重
言和羹𤣥鳥之重言大糦乎曰臭味之重何論殷周但
殷尤以聲是尚耳就此篇繹之臭味未成先以滌蕩其
聲既成則鞉鼓與管音並作焉而結之以依我磬聲但
言聲不言味非尚聲之明証而何
奏鼓簡簡以下樂之音節至繁詩難悉舉故但以革竹
二音括之而八音之克諧可知既和且平兼衆音而言
非専指鞉鼓也
庸鼓有斁之庸當兼有鐘磬在内周禮鐘有頌鐘笙有
頌笙磬亦有頌磬頌即庸也與歌聲相間
周樂之不同於殷者在乎音容莭奏之繁殺不在乎條
理始終之差别故曰周因乎殷禮所損益可知也郊特
牲曰禘有樂而嘗無樂今此詩専言聲而曰顧予烝甞
湯孫之將則殷人秋嘗有樂甚明此其與周異者也若
其作樂之條理大抵無甚懸殊耳
　　烈祖
此序以為祀中宗之詩其首稱烈祖毛傳無明文鄭氏
謂指成湯其下及爾斯所之所指主祭之時王歐陽公
謂烈祖自太甲至紂皆是詩云烈祖即指中宗及爾斯
所指助祭言其説與鄭不同盖以中宗為殷三宗之一
功烈頗盛其稱為祖者如丙以甲爲祖戊又以丙為祖
也此於烈祖為創解而要皆爲祀中宗之詩夫中宗爲
湯之四世孫有桑糓之異復興商業其廟百世不遷特
祀固宜但詩無明文可據而奏假思成等句又與烈祖
同是以朱子改為祀成湯之樂而諸家多執序説不從
今按那主聲樂此主臭味那無祈福祝嘏此言豐穰降
康似那為迎牲之詩此乃迎牲後獻神之詩朱子改此
非無故也
和羮鉶羮也晏子曰水火醯醢鹽梅以烹魚肉宰夫和
之齊之以味濟其不及以洩其過君子食之以平其心
是和羮也詩記曰儀禮載祭祀燕享毎始言羮定盖以
羮熟為莭然後行禮即戒平之謂按禮曰納牲詔于庭
血毛詔於室羮定詔於堂是羮定在納牲啟毛之後也
既戒既平在行禮之先而詔羮則在薦熟之時於禮為
五獻
清酤者祼神之清酒載設也殷人先合樂以求神於陽
而後迎牲迎牲而後祼非如周之祭先祼地以求神於
陰而後迎牲也蓋聲陽也味陰也孔氏曰殷周之禮先
後雖異而作樂行祼相去亦無㡬是知殷祭亦未甞不
祼故曰既載清酤是祼也曰賚我思成是祼在後也
　　𤣥鳥
序祀髙宗明見詩文朱子乃以武丁孫子為武丁主祭
之稱則是祀祖庚矣考祖庚之有武功不見書傳而武
丁非商家世襲之號是不可從也
首曰天命𤣥鳥降而生商雖無吞卵之文而顯有降命
之語故愚以為吞卵流娀事或有之但不過聖人降生
之祥耳簡狄吞卵自仍進御而生契詳見生民之詩
方命二句直就武丁説起言商自正域四方以後至中
葉而微矣武丁既立乃班四方之命於羣后奄有九有
商之先后所以受命不殆者在武丁之為孫子克紹前
烈也稱武丁者在廟則名商尚質也
武丁之為孫子遵武王之遺業任天下之艱鉅其德靡
所不勝是以諸侯賔服威徳逺加而奉黍稷以來助祭
者在廟之濟蹌如是其盛也
邦畿千里三句承武王靡不勝言之言武丁中興之功
與武湯之正域四方無異今日之祭四海來假由景山
四周之大河以至皇都可卜殷之受命咸宜雖百世未
艾也
　　長發
序曰長發大禘也朱子承趙伯循解大傳之誤謂配唯
始祖一人不及羣祖詩中兼及相土明非大禘因改是
詩為大祫今詳考唐宋元明諸儒禘祫不同之説而折
衷之知禘祫本無二祭禘非單祭始祖不及羣祖而序
不可易也
按禮大傳及喪小記皆曰禮不王不禘大傳不王不禘
下接言之曰王者禘其祖之所自出以其祖配之諸侯
及其太祖大夫士有大事省扵其君干祫及其高祖馬
端臨謂禮文止言一祭是也天子及其祖之所自出諸
侯祭止太祖大夫士見知於君許之祫則干祫及其髙
祖共是合祭祖宗但所及有逺近耳盖天子五年之殷
祭謂之大禘其禮獨隆諸侯無大禘合祭祖宗但可謂
之祫不可謂之禘趙氏泥於祖之所自出一語遂謂配
惟始祖一人不及羣祖不知始祖以下皆祖也記曰以
祖配之不包有羣祖乎長發之合祭祖宗正是大禘非
大禘之外别有大祫也自朱子誤信趙氏以之注論語
並因之以改序而楊信齋諸人推廣其意附㑹禮文以
成其是謂禘為大祭不與祫混皆與禮不合也且夫祫
禘何以本無二祭也禘非王者不舉祭法曰夏后氏禘
嚳而郊冥國語曰有虞氏禘黄帝而祖顓頊其制盖始
於有虞而三代因之爾雅曰禘大祭也即公羊傳所謂
五年殷祭是也合毁廟未毁廟之主皆升合食於太廟是
之謂禘其文從示從帝盖帝祭之稱又以審視昭穆為
義也若夫祫之爲祭於經不數見自大傳大夫士干祫
外唯曾子問有祫祭於祖王制有祫甞祫烝之文乃是
時祭時祭亦合祭羣廟所以謂之祫其他别無祫祭而
春秋文二年有事於太廟公羊獨曰大事者何大祫也
而大祫之名始見于是禮緯有三年一祫五年一禘之
語韋元成遂誤解公羊謂五年而再殷祭一禘一祫漢
光武詔問羣臣禘祫之禮張純即據緯書以對康成篤
信緯書遂謂祫大禘小王肅張融孔晁諸人又謂祫小
禘大聚訟紛如而禘祫分以爲二矣不知公羊氏解大
事為大祫者以禘之合祭為特大特發一義以補諸經
所未及耳祫之文從示從合凡合祭皆謂之祫通於上
下故大夫士亦可干祫及其髙祖也孔潁達曰取其序
昭穆謂之禘取其合羣祖謂之祫杜預以左傳無大祫
因以經之大事即為禘孔氏又曰祫即禘也皆不易之
論也夫祭不欲數數則煩煩則不敬古者日有祭月有
享時有類嵗有祀可謂勤矣若三年一祫五年又一禘
不且煩數而非所以敬祖乎漢元帝始創爲五年祫祭
而不行禘禮司馬彪謂即禘祭章懷太子亦云祫即是
禘然則禘不當改爲祫明矣長發之詩决當從序不當
從朱為大祫也
禘祭有混於大禘者二人主免喪即吉致新主入太廟
而逺主當遷入祧廟因大祭而審昭穆之序謂之吉禘
三年即吉而行之如春秋閔公二年書吉禘于莊公是
也或疑禮無吉禘明文閔之禫祭適當時禘之期故合
兩祭為一耳不知閔之吉禘喪服猶未闋也春秋所以
譏之而書於經况竹書紀年稱康王三年吉禘於先王
顯然可証且雍非吉禘之詩乎一也天子諸侯四時之
祭春曰礿夏曰禘秋曰嘗冬曰烝謂之時禘散見於禮
文及春秋者非一如春秋昭十五年春禘於襄公定八
年冬禘於僖公皆時禘也鄭康成謂王制所言是殷禮
若周之時祭改夏禘爲祠矣故詩曰禴祠烝嘗也按郊
特牲亦曰春禘而秋甞鄭指爲殷禮並無明証若春秋
定公冬烝于僖公何以云冬禘乎似礿祠烝甞通可名
之曰禘故曰時禘二也吉禘時禘皆兼羣廟雖俱名曰
禘而其禮皆殺於大禘毛竒齡曰吉禘亦稱吉祫公羊
曰大事者何大祫也商頌𤣥鳥注曰祀者祫也其義一
也時禘亦稱時祫主制天子犆礿祫禘祫嘗祫烝諸侯
礿犆禘一犆一祫甞祫烝祫犆者特也天子以春礿為
特祭而禘嘗烝皆合祭諸侯不然礿固特祭而禘則一
年特一年祫是時即爲祫非時之外又别有祫也是故
大禘非吉禘時禘可得混也近時四明萬充宗著學禮
質疑其辨禘祫為一事尤極詳明但斷以大禘即爲時
禘博引經傳而不顧其是否亦足悮人故為之辨而附
於後
萬氏曰大禘即時禘也大傳喪小記所言不王不禘皆
指時禘不但禮文並無吉禘亦並無大禘可証凡禘歲
舉必以午月蓋夏祭之禘乃時祭中最大之禮春秋一
一可證也其説凡數千言不可悉載夫時祭乃毎嵗之
常祭大禘乃五年之大典今謂天子無大禘而但有時
禘舉經傳一掃而空之以辯博文其武斷悞人甚矣按
祭統曰夏祭曰禘時陽盛也其取義不過如此今以不
王不禘為不王不作時陽之祭可乎古者諸侯時祭亦
名爲禘王制曰諸侯礿則不禘禘則不甞又曰諸侯礿
犆禘一犆一祫是也豈諸侯與王者之重祭同乎記何
以云不王不禘乎大禘惟魯僭行他國未見妄干唯時
禘通於侯國若時禘即是大禘則魯僖非僭矣非背傳
且以背經乎萬氏特以中庸言禘甞之義與郊社對舉
取以為時禘即大禘之証不知中庸以禘甞對郊社者
承上文脩其祖廟三節皆指時祭而言也執其偏謬欲
以改古王之盛典願學者毋信其謬也
詩首云有娀方將帝立子生商是禘所自出之帝也曰
相土烈烈海外有截相土是昭明之子契之孫自契至
湯凡十四世(國/語)此詩作於湯崩之後是相土早為毁廟
之主而合祭於廟此合毁廟未毁廟之主皆升合食於
太廟也末章實維阿衡實左右商王此大禘之時功臣
與祭盤庚所云兹予大享于先王爾祖其從與享之是
也
契與禹同為堯臣而詩曰禹敷下土方有娀方將者言
司徒之命在禹平水土之後乃推言契受命之始也或
云禹既平水土是時有娀方大乃立其女而生契不但
年分相去甚逺似契為堯所生之子矣
𤣥王桓撥毛傳桓大也撥治也言五品不遜百姓不親
契為司徒而大治之而大國小國皆達其道也
幅員既長員與圓同詩緝曰自其直方言之曰幅自其
周圍言之曰員有娀方將言簡狄方將往為帝嚳之妃
天已立子氏之姓而生商矣
帝命不違至于湯齊齊集也日躋者日新又新也上帝
是祗正聖敬日躋之實帝命式于九圍惟民歸于一徳
也不競不絿不剛不柔允執厥中也小球大球大國小
國所執之瑞綴旒以喩諸侯之心如旌旗之旒綴之於
縿也(旂之下垂者爲旒/衆旒所著為縿)小共大共惟正之供駿大厖厚
也為下國大其恩澤薄取於下而不傷其財也
　　殷武
高宗當帝乙之世親盡當祧以中興功髙百世不遷此
新廟既成而祀之樂歌
易曰高宗伐鬼方三年克之古注謂即荆楚盖南人尚
鬼故曰鬼方也意其負固阻兵三年中伐非一次非竟
頓兵三戴也此其㝡後蕩平之舉耳百濮羣蠻之地林
莽深菁其人隨服隨叛非窮其巢穴不足以安反側故
必冞入其阻以彰撻伐
來享來王享入貢也王來朝也非近者以時聘享逺者
亦来終王之謂孔疏曰逺夷父死子繼及嗣王即位乃
來朝於王其非來朝之日凡遇嵗貢則有貢獻盖待戎
狄之禮當如此亦不必以要荒分二等
三章舉天命以柔人謂天既命爾衆君設此都邑于禹
所厎績之所必時以自戒嵗時來脩朝貢謂天其庶勿
予我以禍適乎爾於稼穡之事尤當盡心匪懈此正天
所以命爾以主民者也
寢廟之成非高宗之脩之也此所重在徳威之逺服與
閟宫不同集傳謂立高宗百世不遷之廟據史記也方
是祀髙宗之詩
　
　
　
　
　
　
　
　
　
　詩瀋卷二十
