#+TITLE: 箴膏肓-漢-鄭玄
#+DATE: 2018-05-12 10:14:26
#+SOURCE: github.com/kanripo/KR1e0011 master d8f2728d                
欽定四庫全書　　　　　經部五
　箴膏肓　　　　　　　　春秋類
　起廢疾　　　　　　　　春秋類
　發墨守　　　　　　　　春秋類
提要

　　　　(臣)等謹案箴膏肓一卷起廢疾一卷發墨守
　　　　一卷漢鄭玄撰後漢書玄本傳稱任城何休
　　　　好公羊學遂著公羊墨守左氏膏肓榖梁廢
　　　　疾玄乃發墨守鍼膏肓起廢疾休見而嘆曰
　　　　康成入吾室操吾矛以伐我乎其卷目之見
　　　　隋書經籍志者有左氏膏肓十卷榖梁廢疾
　　　　三卷公羊墨守十四卷皆注何休撰而又别
　　　　出榖梁廢疾三卷注云鄭玄釋張靖箋似鄭
　　　　氏所釋與原本自隋代以前本自别行至舊
　　　　唐書經籍志所載膏肓廢疾二書卷數並同
　　　　特墨守作二卷為稍異其下並注鄭玄箴鄭
　　　　玄發鄭玄釋云云則己與休原書合而為一
　　　　迨宋世其書遂不復存惟崇文總目有左氏
　　　　膏肓九卷而陳振孫所見本復闕宣定哀三
　　　　公振孫謂其錯悞不可讀疑為後人所録葢
　　　　並非隋唐志之舊矣其後漢學益微即振孫
　　　　所云不全之左氏膏肓亦遂亡佚不可見此
　　　　本凡箴膏肓二十餘條起廢疾四十餘條發
　　　　墨守四條葢從諸書所引掇拾成編者相傳
　　　　以為王應麟所輯不知其何所據也今以注
　　　　疏互相校勘惟詩大明疏所引宋襄公戰泓
　　　　一條尚未收入其餘並己蒐採無遺謹為掇
　　　　拾補綴著之於録雖視原書不及什之一二
　　　　而排比薈萃略存梗概為鄭氏之學者或亦
　　　　有所取焉乾隆四十六年三月恭校上
　　　　　　　總纂官(臣)紀昀(臣)陸錫熊(臣)孫士毅
　　　　　　　　　　總　校　官(臣)陸　費　墀
欽定四庫全書
　箴膏肓
　　　　　　　　　　　　　漢　鄭玄　撰
何休曰古制諸侯幼弱天子命賢大夫輔相為政無攝
　代之義昔周公居攝死不記崩今隠公生稱侯死稱
　薨何因得為攝者箴曰周公歸政就臣位乃死何得
　記崩隠公見死於君位不稱薨云何且公羊宋穆公
　云吾立乎此攝也以此言之何得非左氏
何休曰左氏以宰渠伯糾父在故名仍叔之子何以不
　名又仍叔之子以為父在稱子伯糾父在何以不稱
　子箴曰仍叔之子者譏其幼弱故略言子不名之至
　於伯糾能堪聘事私覿又不失子道故名且字也
曹太子来朝賔之以上卿禮也何休曰左氏以人子安
　處父位非衰世救失之宜於義左氏為短箴曰必如
　所言父有老耄罷病孰當理其政預王事也
築王姬之館於外箴曰宫廟朝廷各有定處無所館天
　子之女故宜築於外宫
三甥請殺楚子何休曰楚鄧强弱相懸若從三子之言
　楚子雖死鄧滅曾不旋踵若刳腹去疾炊炭止沸左
　氏為短箴曰楚之强盛從滅鄧以後於時楚未為强
　何得云强弱相懸
凡君即位卿出並聘何休曰三年之䘮使卿出聘于義
　左氏為短箴曰周禮諸侯邦交嵗相問殷相聘世相
　朝左氏合古禮何以難之
王使榮叔歸含且賵何休曰禮尊不含卑又不兼二禮
　左氏以為禮于義為短箴曰禮天子扵二王後之䘮
　含為先襚次之賵次之􁏉次之于諸侯含之賵之小
　君亦如之于諸侯臣襚之諸侯相於如天子扵二王
　後扵卿大夫如天子扵諸侯於士如天子扵諸侯臣
　何休云尊不含卑是違禮非經意其一人兼歸二禮
　亦是為譏
秦人来歸僖公成風之禭何休云禮主扵敬一使兼二
　䘮又扵禮既緩而左氏以為禮非也箴曰若以為緩
　按禮衛将軍文子之䘮既除䘮而越人来弔子㳺何
　得善之
何休云禮無反馬而左氏以為得禮禮婦人謂嫁曰歸
　眀無大故不反於家經書髙固及子叔姬来故譏乗
　行匹至也箴曰冠義云無大夫冠禮而有其昏禮則
　昏禮者天子諸侯大夫皆異也士昏禮云主人爵弁
　纁裳袘從者畢玄端乗墨車從車二乗執燭前馬
　婦車亦如之有裧此婦車出扵夫家則士妻始嫁乗
　夫家之車也詩鵲巢云之子於歸百兩御之又曰之
　子于歸百兩将之将送也國君之禮夫人始嫁自乗
　其家之車也何彼穠矣篇曰曷不肅雍王姬之車言
　齊侯嫁女以其母王姬始嫁之車逺送之則天子諸
　侯嫁女留其乗車可知髙固大夫也来反馬則大夫
　亦留其車也禮雖散亡以詩之義論之大夫以上其嫁皆
　有留車反馬之禮留車妻之道也反馬壻之義也髙
　固以秋九月来逆叔姬冬来反馬則婦入三月祭行
　乃反馬禮也
何休曰媵不必同姓所以博異氣今左傳異姓則否十
　年齊人来媵何以無貶刺之文左氏為短箴曰禮稱
　納女於天子云備百姓於國君云備酒漿不得云百
　姓是不博異氣也齊是大國今来媵我得之為榮不
　得貶也
何休曰左氏以叔孫僑如舍族為尊夫人按襄二十七
　年豹及諸侯之大夫盟復何所尊而亦舍族春秋之
　例一事再見者亦以省文耳箴曰左氏以豹違命故
　貶之而去族今僑如無罪而亦去族故以為尊夫人
　也春秋有事同文異則此類也
魯作三軍何休曰左氏説云尊公室休以為與舍中軍
　義同於義左氏為短箴曰左氏傳云作三軍三分公
　室各有其一謂三家始専兵甲卑公室云左氏説云
　尊公室失左氏意逺矣
申豐論雨雹何休云春秋書雹以為政之所致非由冰
　也若今朝廷蔵氷亦不扵深山窮谷何故或無雹天
　下郡縣皆不藏冰何故或不雹若言有之於古必有
　騐於今此其不合於義失天人相與之意箴曰雨雹
　失政之所致是固然也國之失政君子知其大者其
　次知其小者藏冰之禮凌人掌之月令載之豳詩歌
　之此獨非政歟故其小者耳夫深山窮谷固隂沍寒
　極隂之處冰凍所聚不取其冰則氣蓄不泄結滯而
　為伏隂凡雨水陽也雪雹隂也雨水而伏隂薄之則
　凝而為雹雨雪而愆陽薄之則合而為霰申豐見時
　失蔵冰之禮而有雹推之隂陽知此伏隂所致亦聖
　人之寓言也詳載其言者以著藏冰之禮不可廢耳
子産論伯有何休曰孔子不語怪力亂神以鬼神為政
　必惑衆故不言也今左氏以此令後世信其然廢仁
　義而祈福於鬼神此大亂之道也子産雖立良止以
　託繼絶此以鬼賞罰要不免扵惑衆豈當述之以示
　季末箴曰伯有惡人也其死為厲鬼厲者隂陽之氣
　相乗不和之名尚書五行傳六厲是也人死體魄則
　降知氣在上有尚徳者附和氣而興利孟夏之月令
　雩祀百辟卿士有益扵民者由此也為厲者因害氣
　而施災故謂之厲鬼月令民多厲疾五行傳有禦六
　厲之禮禮天子立七祀有大厲諸侯立五祀有國厲
　欲以安鬼神弭其害也子産立良止使祀伯有以弭
　害乃禮與洪範之事也子所不語怪力亂神謂虚陳
　靈象於今無騐也伯有為厲鬼著眀若此而何不語
　乎子産固為衆愚将惑故并立公孫洩云從政有所
　反之以取媚也孔子曰民可使由之不可使知之子
　産逹於此也
士踰月何休云禮士三月葬今云踰月左氏為短箴曰
　人君殯數来日葬數往月大夫殯葬皆數来日来月
　士殯葬皆數往日往月尊卑相下之差數故大夫士
　俱三月其實不同士之三月及大夫之踰月也
何休曰春秋之義三代異建適媵别貴賤有姪娣以廣
　親疎立適以長不以賢立子以貴不以長王后無適
　眀尊之敬之義無所卜筮不以賢者人状難别嫌有
　所私故絶其怨望防其覬覦今如左氏言云年鈞以
　徳徳鈞以卜君之所賢人必從之豈復有卜隠桓之
　禍皆由是興乃曰古制不亦謬哉又大夫不世而并
　為公卿通繼嗣之禮左氏為短箴曰立嫡固以長矣
　無嫡而立子固以貴矣今言無嫡則擇立長謂貴鈞
　如立長王不得立愛之法年均則㑹羣臣羣吏萬民
　而詢之有司以叙進而問大衆之口非君所能掩是
　王不得立愛之法也禮有詢立君示義在此距之言
　謬失春秋與禮之義矣公卿之世立者有功徳先王
　之命有所不犯
天子郊以夏正上旬之日魯之卜三正下旬之日
何休曰説左氏傳者曰春秋之志非聖人孰能修之言
　夫子聖人乃能修之御叔謂臧武仲為聖人是非獨
　孔子箴曰武仲者述聖人之道魯人稱之曰聖今使
　如晉過御叔御叔不説學見武仲而雨行傲之云焉
　用聖人為左氏傳載之者非御叔不説學不謂武仲
　聖與孔子同
楚鬻拳同姓有不去之恩
何休曰天子之車稱大路諸侯車稱路車大夫稱車今
　鄭子僑諸侯之大夫耳當與天子士同賜其車而名
　之曰大路非正也孔子曰惟器與名不可以假人名
　不正則言不順於義左氏為短箴曰詩采薇云彼路
　斯何君子之車言大夫亦得為路車
魯郊當卜祀日月爾不當卜可祀與否
何休曰感精符云立推度以正陽日食則鼓用牲于社
　朱絲縈社鳴鼓脅之左氏云用牲非常眀左氏説非
　夫子春秋於義左氏為短箴曰用牲者不宜用春秋
　之通例䜟説正陽朱絲鳴鼓豈説用牲之義也䜟用
　牲扵社者取經死句耳
何休曰狂狡近扵古道箴曰狂狡臨敵拘扵小仁忘在
　軍之禮譏之義合於䜟


僖二十二年宋公及楚人戰于泓左氏以為不用子魚
　之計至于軍敗身傷所以責襄公也而公羊善之云
　雖文王之戰亦不是過鄭箴膏肓云刺襄公不度徳
　不量力引考異郵至襄公大辱師敗于泓徒信不知
　權譎之謀不足以交鄰國定逺疆也此是譏師敗也
　公羊不譏違考異郵矣(見詩大明疏)
　箴膏肓

