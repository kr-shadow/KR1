#+TITLE: 春秋屬辭-元-趙汸
#+DATE: 2018-05-12 10:14:33
#+SOURCE: github.com/kanripo/KR1e0070 master 2115e1fa                
欽定四庫全書　　　　　經部五
　春秋屬辭　　　　　　　春秋類
　　提要
　　　　(臣/)等謹案春秋屬辭十五卷元趙汸撰汸於
　　　　春秋用力至深至正丁酉既定集傳初稿又
　　　　因禮記經解之語悟春秋之義在於比事屬
　　　　辭因復推筆削之㫖定著此書其為例凡八
　　　　一曰存䇿書之大體二曰假筆削以行權三
　　　　曰變文以示義四曰辨名實之際五曰謹内
　　　　外之辨六曰特筆以正名七曰因日月以明
　　　　類八曰辭從主人其説以杜預釋例陳傅良
　　　　後傳為本而亦多所補正汸東山集有與朱
　　　　風林書曰謂春秋隨事筆削决無凡例前輩
　　　　言此亦多至丹陽洪氏之説出則此段公案
　　　　不容再舉矣其言曰春秋本無例學者因行
　　　　事之迹以為例猶天本無度厯家即周天之
　　　　數以為度此論甚當至黄先生則謂魯史有
　　　　例聖經無例非無例也以義為例隱而不彰
　　　　則又精矣今汸所纂述却是比事屬辭法其
　　　　間異同詳畧觸事貫通自成義例與先儒所
　　　　纂所釋者殊不同然後知以例説經固不足
　　　　以知聖人為一切之説以自欺而漫無統紀
　　　　者亦不足以言春秋也是故但以屬辭名書
　　　　又有與趙伯友書曰承筆削行狀作黄先生
　　　　傳特奉納師説一部屬辭一部尊兄既熟行
　　　　狀又觀師説則於六經復古之學艱苦之由
　　　　已得大槩然後細勘屬辭一過乃知區區抱
　　　　此二十餘年非得己不已强自附於傳註家
　　　　以徼名當世之謂也其書參互錯綜若未易
　　　　觀然其大處祗是屬辭比事法無一義出於
　　　　杜撰云云其論義例頗確其自命亦甚高今
　　　　觀其書刪除繁瑣區以八門較諸家為有緒
　　　　而目多者失之糾紛目少者失之强配其病
　　　　亦畧相等至日月一例不出公榖之窠臼尤
　　　　嫌繳繞故仍為卓爾康所譏(語見爾康/春秋辨義)盖言
　　　　之易而為之難也顧其書淹通貫串據傳求
　　　　經多由考證得之終不似他家之臆説故附
　　　　㑹穿鑿不能盡免而宏綱大旨則可取者為
　　　　多前有宋濓序所論春秋五變均切中枵腹
　　　　游談之病今併録之俾憑臆説經者知情狀
　　　　不可揜焉乾隆四十六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
春秋屬辭原序
春秋古史記也夏商周皆有焉至吾孔子則因魯國之
史修之以為萬代不刋之經其名雖同其實則異也蓋
在魯史則有史官一定之法在聖經則有孔子筆削之
旨自魯史云亡學者不復得見以驗聖經之所書往往
混為一塗莫能致辯所幸左氏傳尚存魯史遺法公羊
榖梁二家多舉書不書以見義聖經筆削粗若可尋然
其所蔽者左氏則以史法為經文之書法公榖雖詳於
經義而亦不知有史例之當言是以兩失焉爾左氏之
學既盛行杜預氏為之註其於史例推之頗詳杜氏之
後唯陳傅良氏因公榖所舉之書法以考正左傳筆削
大義最為有徴斯固讀春秋者之所當宗而可憾者二
氏各滯夫一偏未免如前之蔽有能㑹而同之區以别
之則春秋之義昭若日星矣奈何習者多忽焉而勿之
察其有致力於此而發千古不傳之秘者則趙君子常
其人乎子常蚤受春秋於九江黄先生楚望先生之志
以六經明晦為己任其學以積思自悟必得聖人之心
為本嘗語於子常曰有魯史之春秋則自伯禽至於頃
公是己有孔子之春秋則起隱公元年至於哀公十四
年是已必先考史法然後聖人之筆削可得而求矣子
常受其說以歸晝夜以思忽有所得稽之左傳杜註備
見魯史舊法粲然可舉亟往質諸先生而先生殁已久
矣子常益竭精畢慮幾廢寢食如是者二十年一旦豁
然有所悟入且謂春秋之法在乎屬辭比事而已於是
離析部居分别義例立為八體以布列之集杜陳二氏
之所長而棄其所短有未及者辯而補之何者為史策
舊文何者是聖人之筆削悉有所附麗凡闇昧難通歴
數百年而弗決者亦皆迎刃而解矣遂勒成一十五卷
而名之曰春秋屬辭云嗚呼世之說春秋者至是亦可
以定矣濓頗觀簡策所載說春秋者多至數十百家求
其大槩凡五變焉其始變也三家競為専門各守師說
故有墨守膏肓廢疾之論至其後也或覺其膠固已深
而不能行逺乃倣周官調人之義而和解之是再變也
又其後也有惡其是非淆亂而不本諸經擇其可者存
之其不可者舍之是三變也又其後也解者衆多實有
溢於三家之外有志之士㑹粹成編而集傳集義之書
愈盛焉是四變也又其後也患恒說不足聳人視聽爭
以立異相雄破碎書法牽合條類譁然自以為髙甚者
分配易象逐事而實之是五變也五變之紛擾不定者
蓋無他焉由不知經文史法之殊此其說愈滋而其㫖
愈晦也歟子常生於五變之後獨能别白二者直探聖
人之心於千載之上自非出類之才絶倫之識不足以
與於斯嗚呼世之說春秋者至是亦可以定矣如濂不
敏竊嘗從事是經辛勤鑚摩不為不久卒眩衆說不得
其門而入近獲締交於子常子常不我鄙夷俾題其書
之首簡濂何足以知春秋間與一二友生啟而誦之見
其義精例密咸有據依多發前賢之所未發譬猶張樂
廣厦五音繁會若不可以遽定細而聽之則清濁之倫
重輕之度皆有條而不紊子常可謂深有功於聖經者
矣濓何足以知春秋輙忘僭踰而序其作者之意如此
若夫孔子經世大㫖所以垂憲將來者已見子常之所
自著兹不敢勦說而瀆告之也子常姓趙氏名汸子常
字也歙休寧人隱居東山雖疾病不忘著書四方學子
尊之稱為東山先生子常别有春秋師說三卷春秋左
氏傳補註十卷春秋集傳十五卷與屬辭並行於世前
史官金華宋濓謹序
六經同出於聖人易詩書禮樂之旨近代說者皆得其
宗春秋獨未定於一何也學者知不足以知聖人而又
不由春秋之教也昔者聖人既作六經以成教於天下
而春秋教有其法獨與五經不同所謂屬辭比事是也
蓋詩書禮樂者帝王盛徳成功已然之迹易觀隂陽消
息以見吉凶聖人皆述而傳之而已春秋斷截魯史有
筆有削以寓其撥亂之權與述而不作者事異自弟子
髙第者如游夏尚不能賛一辭苟非聖人為法以教人
使考其異同之故以求之則筆削之意何由可見乎此
屬辭比事所以為春秋之教不得與五經同也然而聖
人之志則有未易知者或屬焉而不精比焉而不詳則
義類弗倫而春秋之旨亂故曰屬辭比事而不亂者深
於春秋者也有志是經者其可舍此而他求乎左氏去
七十子之徒未逺而不得聞此故雖博覽遺文略見本
末而於筆削之旨無所發明此所謂知不足以知聖人
而又不由春秋之教者也公羊穀梁以不書發義啖趙
二氏纂例以釋經猶有屬辭遺意而陳君舉得之為多
庶㡬知有春秋之教者然皆泥於褒貶不能推見始終
則聖人之志豈易知乎若夫程張邵朱四君子者可謂
知足以知聖人矣而於屬辭比事有未暇數數焉者此
五經微旨所以闇而復明春秋獨鬱而不發也自是以
來說者雖衆而君子一切謂之虚辭夫文義雖雋而不
合於經則謂之虚辭可也而亦何疑於衆說之紛紛乎
善乎莊周氏之言曰春秋經世先王之志聖人議而弗
辯此制作之本意也微言既絶教義弗彰於是自議而
為譏刺自譏刺而為褒貶自襃貶而為賞罰厭其深刻
者又為實録之說以矯之而先王經世之志荒矣此君
子所謂虚辭者也故曰春秋之義不明學者知不足以
知聖人而又不由春秋之教也豈不然哉間嘗竊用其
法以求之而得筆削之大凡有八蓋制作之原也春秋
魯史也雖有筆有削而一國之紀綱本末未嘗不具蓋
有有筆而無削者以為猶魯春秋也故其一曰存策書
之大體聖人撥亂以經世而國書有定體非假筆削無
以寄文故其二曰假筆削以行權然事有非常情有特
異雖筆削有不足以盡其義者於是有變文有特筆而
變文之别為類者曰辯名實曰謹中外故其三曰變文
以示義其四曰辯名實之際其五曰謹中外之辯其六
曰特筆以正名上下内外之殊分輕重淺深之弗齊雖
六者不能自見則以日月之法區而别之然後六義皆
成無微不顯故其七曰因日月以明類自非有所是正
皆從史文然特筆亦不過數簡故其八曰辭從主人是
皆所謂議而弗辯者也雖然使非是經有孔門遺教則
亦何以得聖人之意於千載之上哉乃離經辯類析類
為凡發其隱蔽辯而釋之為八篇曰春秋屬辭將使學
者由春秋之教以求制作之原制作之原既得而後聖
人經世之義可言矣安得屬辭比事而不亂者相與訂
其說哉新安趙汸序
　
　
　
　
　
　
　
　
　春秋屬辭原序
欽定四庫全書
　春秋屬辭目録
　　卷一
　　　存策書之大體第一
　　　　序
　　　存策書之大體第一之一
　　　　一嗣君踰年即位書元年春王正月公即位
　　　　　不行即位禮不書即位告朔朝正書王正
　　　　　月
　　　　二即位不在正月故不書正月
　　　　三歲首必書王月無繫月之事不書王月
　　　　四一時無事書首月
　　　　五事之繫日者遇晦朔則書晦朔
　　　　六喪以月斷者遇閏則書閏
　　　　七凡天災物異無不書外災告則書慶祥唯
　　　　　年豐麟瑞則書
　　卷二
　　　存策書之大體第一之二
　　　　八卜郊不從牛災猶三望郊不時皆書
　　　　九天災鼓用牲于社
　　　　十大雩不時
　　　十一禘必因事而書義在用禘稱禘義不在用
　　　　　禘稱事
　　　十二嘗祀用夏時過則書
　　　十三飾廟踰制作主後時立已毁之宫皆書
　　　十四大室屋壞
　　　十五納賂鼎于大廟
　　　十六不告月
　　　十七考宫用舞初定羽數
　　　十八當祭大夫卒猶繹去樂
　　　十九内逆女夫人至無姑至稱夫人有姑稱婦
　　　二十覿夫人男女同贄
　　　　二十一逆后魯主昬則書過我則書
　　　　二十二魯主王女昬書歸同内女
　　　　二十三世子生則書
　　　　二十四大夫來逆妻公自主之則書内女來逆婦
　　　　　書
　　　　二十五娣姪不與適俱行則書國亡反其宗祀所
　　　　　在則書
　　　　二十六來媵踰制則書
　　卷三
　　　存策書之大體第一之三
　　　　二十七凡公薨書地弑則諱而不地未成君書卒
　　　　　不成喪不書葬
　　　　二十八夫人薨不書地殺于外則諱之而書地不
　　　　　用夫人禮卒不稱夫人不成喪不書葬
　　　　二十九公服母喪書卒
　　　　三十妾母用夫人禮稱夫人書薨書葬
　　　　三十一凡天王崩諸侯卒來赴往弔則書崩書卒
　　　　　不赴不弔不書會葬則書葬不會不書
　　卷四
　　　存策書之大體第一之四
　　　　三十二内女為諸侯夫人書卒書葬不弔不書卒
　　　　　不會不書葬許嫁書卒來歸以夫人禮成
　　　　　喪書卒
　　　　三十三主王姬之昬為之服書卒
　　　　三十四内大夫書卒不書葬君不與小斂不書日
　　　　　有加命兼書字卒于外書地不以卿禮終
　　　　　不書卒諱殺成喪書卒
　　　　三十五天子大夫卒書同内大夫葬則舉諡稱公
　　　　三十六公母弟卒書弟書字
　　　　三十七外弑君從赴告
　　　　三十八殺他國君
　　　　三十九内殺大夫言刺
　　　　四十外殺大夫稱國稱名討亂稱人不在位不
　　　　　稱大夫簒公子去屬衆殺稱人
　　　　四十一夫人出書歸
　　　　四十二公夫人出奔言孫
　　　　四十三諸侯出奔
　　　　四十四公子入國
　　　　四十五外大夫以邑叛
　　　　四十六以地來奔非卿亦書
　　　　四十七出奔大夫入國賊其國稱復入
　　　　四十八諸侯相執
　　　　四十九盟主執諸侯
　　　　五十中國執外裔之君
　　　　五十一外裔會而執中國之君
　　　　五十二外裔相執
　　　　五十三大夫見執則書至非專使不稱行人從公
　　　　　還不書至
　　　　五十四王臣見執自我而行則書還接我書至
　　　　五十五外大夫見執非專使不稱行人非卿雖殺
　　　　　之不書
　　　　五十六外放大夫
　　　　五十七外裔滅中國而放其大夫
　　卷五
　　　存策書之大體第一之五
　　　　五十八公朝覲始行則書皆稱如既成禮則稱朝
　　　　在道而還書其復
　　　　五十九公外如非朝則直言其事
　　　　六十夫人越竟始行則書皆言如以事往言其
　　　　　事
　　　　六十一諸侯相如告則書
　　　　六十二内大夫出聘始行則書皆言如
　　　　六十三内大夫以其事出者言其事事不可書但
　　　　　言如非卿不書名氏
　　　　六十四凡諸侯來朝皆成禮而後書故言來朝
　　　　六十五諸侯以事來言其事事不可書但言來外
　　　　　　裔言來
　　　　六十六王使來聘皆稱使以事來者言其事在喪
　　　　　　不稱使
　　　　六十七外臣來聘皆稱使私相為好不稱使
　　　　六十八外臣以事來者言其事事不可書但言來
　　　　六十九外微者以事來但書人
　　　　七十事無專使不言來公在外受之言歸我
　　卷六
　　　存策書之大體第一之六
　　　　七十一内特相盟内為志書及外為志書會
　　　　七十二内參盟以上皆稱會伯者之盟稱會蒙及
　　　　　　會言諸侯盟苟無主盟稱及
　　　　七十三公如伯國受盟稱及
　　　　七十四公與王臣外臣會盟稱會特相盟稱及
　　　　七十五公會諸侯使大夫盟
　　　　七十六公與外裔盟稱及特會而後與盟稱及
　　　　七十七内大夫特與諸侯盟稱及稱會與君同
　　　　七十八内大夫盟諸侯參以上稱會伯者之盟稱
　　　　　　會與君同出疆遂盟稱及非卿不稱名氏
　　　　七十九内大夫特與外臣盟稱及稱會非卿不稱
　　　　　　名氏
　　　　八十内大夫與外臣盟參以上稱會伯者之會
　　　　　别盟後至者稱及以及旣會而盟稱及盟
　　　　　　于師稱及
　　　　八十一内大夫與戎盟稱會
　　　　八十二自外來魯盟稱來盟自魯往他國盟言涖
　　　　　　盟
　　　　八十三公特會諸侯自參以上必言故苟從可知
　　　　　　不言故伯主之會不言故避不主會言及
　　　　　　以會
　　　　八十四公特會外裔
　　　　八十五公會諸侯殊會外裔言會以會不殊會言
　　　　　會以及
　　　　八十六公會把伯姬
　　　　八十七公及夫人會齊侯
　　　　八十八諸侯迎會公
　　　　八十九公會外師
　　　　九十公會外大夫
　　　　九十一王臣會諸侯
　　　　九十二内大夫會諸侯
　　　　九十三内大夫會外大夫苟非天下之事則言故
　　　　九十四内大夫特會外裔
　　　　九十五内大夫會外大夫殊會外裔言會以會同
　　　　　受命直言會之
　　　　九十六君大夫出會諸侯無成事亦書
　　　　九十七公及諸侯相遇
　　　　九十八公行無成事書次
　　　　九十九公失國書次書如書至書居書唁書圍邑
　　　　　取邑
　　卷七
　　　存策書之大體第一之七
　　　　一百内師公將稱公大夫稱名氏微者不言將
　　　　百一内勝外師言敗勝敗相當言戰大崩言敗
　　　　　績微者戰言及
　　　　百二内圍國邑及外師圍國
　　　　百三内入國邑公及諸侯入國
　　　　百四公會伐會侵會圍㑹而及戰
　　　　百五大夫會伐會侵會圍會而及戰
　　　　百六微者會伐言及
　　　　百七内救公㑹救公㑹臣及救臣會救
　　　　百八公追
　　　　百九師次會次
　　　　百十内大夫會城
　　　　百十一王師令必及魯而後書
　　　　百十二外師加魯四境言某鄙直逼國都言伐我
　　　　百十三外師來戰
　　　　百十四内伐國取田邑言伐言取不用師但言取
　　　　　有來歸之者言入已滅之國言取不絶其
　　　　　祀不言滅
　　　　百十五外取我田邑言取雖我歸之亦言取諱易
　　　　　田言假
　　　　百十六外滅國必書不絶其祀言取迫之使服曰
　　　　　降移其民人社稷曰遷
　　　　百十七凡土功無不書都邑備制曰城不備制曰
　　　　　築
　　　　百十八浚川
　　　　百十九墮毁
　　　　百二十新作門觀新廏
　　　　百二十一時田用夏時越禮則書
　　　　百二十二火田
　　　　百二十三觀魚
　　　　百二十四大閱治兵異常
　　　　百二十五軍制作舍
　　　　百二十六加賦稅
　　　　百二十七分器失得
　　　　百二十八肆大眚
　　　　百二十九書亂亡不由赴告
　　　　百三十闕文
　　　　百二十一日月差繆
　　卷八
　　　假筆削以行權第二
　　　　序
　　　假筆削以行權第二之一
　　　　一公如大國恒書至則不書至以見義
　　　　二公會諸侯恒不書至則書至以見義
　　　　三公會伯主恒不書至則書至以見義
　　　　四公會盟主恒書至則不書至以見義
　　　　五公會外大夫不書至會師則書至
　　　　六公會呉楚不書至有中國之君則書至盟
　　　　　戎書至
　　　　七公特將不書至則書至以見義
　　　　八公會伐恒書至為會言故不書至
　　　　九公會伯國侵伐恒書至則不書至以見義
　　　　十公會外大夫伐國不書至君將稱人則書
　　　　　至
　　　　十一夫人違禮而行不書至必歸寧得禮而後
　　　　　書至
　　　　十二公行不書所在書在楚在乾侯
　　　　十三公不視朔不書有為則書
　　　　十四送王姬不書必主仇昬而後書
　　　　十五諸侯女歸京師不書必魯主昬而後書
　　　　十六内女適諸侯恒書歸茍來歸則不書歸
　　　　十七内女歸寧不書必有故而後書
　　　　十八國君來逆女不書卿為君逆則書
　　　　十九繼故不書立必賊討而後書立
　　　　二十簒位不書立必不能討而後書立
　　　　二十一天王蒙塵復辟不書茍自取之則書其出
　　　　　必亂未弭賊未討而後悉書之
　　　　二十二天王出入有以之者不書未成尊則書
　　　　二十三未成君出入不書必有辯於名實而後書
　　　　二十四執君歸不書必伯主釋有罪而後書
　　　　二十五弑君以納君不書必所弑稱君而後書
　　　　二十六内大夫出奔非其罪不書必有罪而後書
　　　　二十七王卿士奔復之不書必不反而後書
　　　　二十八王子奔非其罪不書以叛奔卒討之不書
　　　　　必佚賊而後書
　　　　二十九公子奔非其罪不書必有故而後悉書之
　　　　三十外大夫出奔不書必有關於一國之故而
　　　　　後書
　　　　三十一内大夫來歸非其罪不書以伯主之盟復
　　　　　之則書
　　　　三十二奔大夫公子復之不書必挾外援以歸而
　　　　　後書苟以叛出書
　　　　三十三諸侯逃不書必逃中國而後書
　　　　三十四外大夫逃不書齊桓之初則書之
　　　　三十五王討篡立者不書雖殺卿士不書必殺無
　　　　　罪而後書
　　　　三十六諸侯討亂殺公子不書雖殺世子母弟不
　　　　　書必殺之非其罪而後書
　　　　三十七兩下相殺不書雖殺太子不書必譏不在
　　　　　相殺而後書譏不在相殺雖無君書雖盜
　　　　　殺書
　　　　三十八諸侯反國殺大夫公子以簒入者不書必
　　　　　治以君臣之禮而後書
　　　　三十九簒弑者以奔為義雖卒討之不書
　　　　四十叛臣以出奔為義雖討以諸侯之師不書
　　　　四十一外納不書宜納雖伐不書苟不宜納則書
　　　　　伐書戰甚則書伐書入必不克納而後書
　　　　　納唯外裔間中國悉書之
　　　　四十二内邑叛不書鄆潰則書之
　　卷九
　　　假筆削以行權第二之二
　　　　四十三外特相盟㑹不書雖參以上不書必有關
　　　　　於天下之故而後書
　　　　四十四外胥命相遇書與特相盟會同
　　　　四十五平不書有關於天下之故則書
　　　　四十六王臣會盟有所諱則不書
　　　　四十七王臣會伐非有關於天下之故不書
　　　　四十八大夫會城干位尋盟不書
　　　　四十九大夫會而不能分災譏不在魯不書魯大
　　　　　夫
　　　　五十中國外裔特相盟會不書雖參以上不書
　　　　　必有關於天下之故而後書疑於盟主雖
　　　　　公會之盟不書城下之盟雖内不書
　　　　五十一諸侯勤王不書必無功而後書
　　　　五十二外次不書必有關於天下之故而後書
　　　　五十三凡戍不書必有關於天下之故而後書
　　　　五十四内乞師不書乞諸外裔則書
　　　　五十五外乞師不書必伯主而後書
　　　　五十六公及小國戰不言我師敗績納所宜納與
　　　　　大國戰言我師敗績
　　　　五十七外言戰言敗績義不繫於伐者但書及戰
　　　　　必義繫於伐而後兼言之苟略之言伐不
　　　　　言戰敗績
　　　　五十八王師敗績于中國不書敗于戎則書之
　　　　五十九外相敗不書唯晉特書之
　　　　六十中國敗外裔不書唯晉特書之
　　　　六十一外裔敗中國不書唯荆特書之
　　　　六十二外裔交相敗獲不書必敗其從中國者若
　　　　　中國之從外裔者而後書必其君以敗卒
　　　　　而後書
　　　　六十三公追戎不言其來與弗及
　　　　六十四外伐國取邑不書雖取諸我不書春秋之
　　　　　初則書之
　　　　六十五外取師不書侵伐必伐與取異事而後悉
　　　　　書之
　　　　六十六外入郛不書唯齊特書之
　　　　六十七外伐國不書圍邑有關於天下之故則書
　　　　　之
　　　　六十八諸侯滅畿内國不書為外裔所滅則書
　　　　六十九諸侯被兵出奔者不書必國滅而後書
　　　　七十遷國不書避難而遷則書
　　　　七十一諸侯連兵伯主有事舉重不悉書
　　　　七十二凡救不悉書伯者救中國必足以示名義
　　　　　而後書諸侯相救以叛伯無伯書楚救必
　　　　　不能而後書狄救中國以無伯書
　　　　七十三兵事言遂不悉書必有關於天下之故而
　　　　　後書
　　　　七十四春秋之初外裔侵諸國不書自有伯而後
　　　　　書以之伐與國不書苟有召之者亦不書
　　卷十
　　　變文以示義第三
　　　　序
　　　　一文同禮失王不稱天
　　　　二諱公與王卿士盟不書公同微者
　　　　三諱公與外大夫盟不書公同微者以大夫
　　　　　盟公去其族
　　　　四諱公為仇人役變公將稱師
　　　　五諱公與仇人狩外稱人同微者
　　　　六諱公與仇會伐外稱人同微者
　　　　七妾母為昬主婦姜不稱氏
　　　　八夫人不稱姜氏
　　　　九凡執恒稱人必伯討而後稱君
　　　　十國君反國不言自必自京師自楚而後言
　　　　　自苟殺其大夫公子而後歸則不言自京
　　　　　師苟能興滅繼絶則不言自楚
　　　　十一奔君自外入邑伯國逆之則不名
　　　　十二大夫奔非君出之不名
　　　　十三公子反國非有罪不名
　　　　十四大夫見殺非君臣不名茍殺當其罪則去
　　　　　族
　　　　十五無君相殺稱國
　　　　十六内師加小國言伐加大國言侵苟納所宜
　　　　　納雖大國言伐用楚師言伐諱公及小國
　　　　　戰但言及亟戰大國但言敗
　　　　十七非寇不言敗亟戰不言及戰與伐異事更
　　　　　以伐者及之曲在外言來戰黨惡會戰不
　　　　　言地戰拒伯討不言地
　　　　十八重取畿内邑言滅内滅國不言師
　　卷十一
　　　辯名實之際第四
　　　　序
　　　　一天下無王則桓公春秋闕不書王
　　　　二中國無伯則晉靈公之盟會諸侯不序
　　　　三征伐在諸侯則君將稱君大夫稱人用衆
　　　　　稱師苟略其恒辭則雖君將稱人稱師一
　　　　　役而再有事稱人稱師以喪行稱人
　　　　四征伐在大夫則大夫將書大夫微者稱人
　　　　　用衆稱師苟畧其恒稱則雖大夫將稱人
　　　　　稱師
　　　　五征伐君大夫將稱人不足以盡意則但稱
　　　　　國
　　　　六外盟會恒稱君大夫微者稱人内微者但
　　　　　稱會苟奪其恒稱則外君大夫俱稱人内
　　　　　稱會同微者一役再有事稱人
　　卷十二
　　　謹内外之辯第五
　　　　序
　　　　一荆始伐中國以號舉
　　　　二中國有伯楚君大夫將同稱人唯會得稱
　　　　　君
　　　　三中國無伯則楚君將稱君略之而後稱人
　　　　　疑於討賊稱師
　　　　四楚君將稱君而後大夫將稱大夫畧之則
　　　　　稱人
　　　　五楚君大夫主盟會悉從其恒稱唯公及大
　　　　　夫盟則人之
　　　　六荆始來聘稱人
　　　　七楚臣來盟于師稱名氏不言使來獻捷言
　　　　　使不稱君必中國無伯而後來聘稱君使
　　　　八楚君會而執中國諸侯不别言執之者
　　　　九楚君殺中國之君書名其自相殺不名
　　　　十諱外裔執王臣言伐獲國君言以歸中國
　　　　　外裔不言戰
　　　　十一呉征伐恒舉號唯為中國討罪得稱君
　　　　十二中國會而會呉恒舉號雖吾君大夫特會
　　　　　之舉號必以諸侯之禮接而後稱君
　　　　十三越舉號從其恒稱
　　　　十四徐見敗伐國皆以號舉國滅則書君奔而
　　　　　名之
　　卷十三
　　　特筆以正名第六
　　　　序
　　　　一諱會天王以王狩書
　　　　二嗣王在喪稱王配名卒稱子
　　　　三嗣君出奔復歸稱世子
　　　　四所納應立雖未在位稱子
　　　　五以庶孽易適嗣未踰年見弑稱殺其君之
　　　　　子
　　　　六妾母繼室卒稱君氏
　　　　七王人救列國兼稱字
　　　　八諸侯滅吾同宗之國稱名
　　　　九宋昭公之大夫特書官
　　　　十諸侯會圍邑繫國戍邑繫國圍其父所居
　　　　　邑雖外大夫主兵不繫國
　　　　十一諸侯敵王命敗績稱人
　　　　十二師及齊師戰書公圍成
　　　　十三城成周晉人執宋大夫以歸書執于京師
　　　　十四鄭伯之弟段出奔書鄭伯克段
　　　　十五紀侯出奔書去國
　　　　十六鄭髙克出奔師潰書鄭棄其師
　　　　十七楚君殺弑君者别稱人
　　　　十八戰稱楚人敗稱楚師書入郢
　　卷十四
　　　因日月以明類第七
　　　　序
　　　　一著例
　　　　二疑例
　　　　三變例
　　　　四例要
　　　　五災祥類
　　　　六郊廟類
　　　　七㛰姻類
　　　　八喪紀類
　　　　九禍福類
　　　　十朝聘類
　　　　十一盟會類
　　　　十二戰爭類
　　　　十三師田類
　　　　十四賦稅類
　　　　十五興作類
　　　　十六眚盜類
　　卷十五
　　　辭從主人第八
　　　　序
　　　　一編年類
　　　　二災異類
　　　　三郊廟類
　　　　四名號類
　　　　五㛰姻類
　　　　六喪紀類
　　　　七禍福類
　　　　八朝聘類
　　　　九盟會類
　　　　十戰爭類
　　　　十一師田類
　　　　十二興作類
　　　　十三賦稅類
　　　　十四内辭類
　　　　十五從赴告類
　　　　十六變例類
　　　　十七無費辭類
　　　　十八辭費以其故類
　　　右春秋屬辭目録凡八篇篇各有序序所以
　　　釋其名篇之義也始汸聞諸師曰春秋本魯
　　　史成書故必先考史法而後聖人之法可求
　　　嘗退而考諸左氏傳以盡夫為其學者之説
　　　則魯史遺法大畧可見而惜其不知經既又
　　　考之公羊榖梁二傳以及陳氏後傳諸書又
　　　知筆削之法端緒可求而惜其不知史因悟
　　　三傳而後諸家紛紜之失不越此二端蓋八
　　　篇之名由是而立而述作之體見矣至正戊
　　　子嵗初集諸説之有合於經者作春秋傳閲
　　　十載未克成竊思倫類區别為義至精參
　　　互錯綜易相矛盾茍不屬辭比事以通之豈
　　　無遺憾此八篇之書所為作也其前六篇篇
　　　目即是義例其終二篇義例自見篇中第一
　　　篇有筆無削與第二篇有筆有削者相對第
　　　三篇至第六篇皆變文與第八篇從史文者
　　　相對而與前二篇相為經緯其第七篇則又
　　　一經之權衡也大抵史法相承而一定故雖詳
　　　密而可盡經則隨事而取衷故法若簡妙而難
　　　窮其間義例雖多皆以經傳反覆相證而得其
　　　可見者如此學者茍能於此盡心焉則其不可
　　　見者當自得於言意之表矣顧恐其間可見者
　　　猶或不能無遺爾先儒著書雖老尚冀有進故
　　　或終身未嘗示人如汸者衰瘵日深昬塞多忘
　　　夫復何言姑出以授共學之士為集傳先容若
　　　夫因其所可見者以足其所未備達之於其不
　　　可見者以盡聖人之志則有望於君子云歙諸生
　　　趙汸子常私識於東山精舍
　
　
　
　
　春秋屬辭目録
欽定四庫全書
　春秋屬辭卷一　　　　　　元　趙汸　撰
　　存策書之大體第一
策書者國之正史也傳述祝佗之言謂魯公分物有備
物典策而韓宣子見易象與魯春秋曰周禮盡在魯矣
班固藝文志因謂魯周公之國禮文備物史官有法杜
元凱亦以備物典策為春秋之制而孔穎達以為若今
官程品式之類皆謂魯之舊史有周公遺法在焉自伯
禽以來無大喪亂史官前後相蒙有非他國可及者然
古者非大事不登於策小事則簡牘載之故曰國之正
史也今以春秋所書準西周未亂之時其書於策者不
過公即位逆夫人朝聘會同崩薨卒葬禍福告命雩社
禘嘗蒐狩城築非禮不時與夫災異慶祥之感而一國
紀綱本末略具善惡亦存其中蓋策書大體不越乎此
而已東遷以來王室益微諸侯背叛伯業又衰外裔縱
横大夫専政陪臣擅命於是伐國滅國圍入遷取之禍
交作弑君殺大夫奔放納入之變相尋而策書常法始
不足盡其善惡之情矣故孔子斷自隱公有筆有削以
寓其撥亂之志其所謂策書之大體而一國本末具焉
者皆有筆而無削使不失魯國正史之常所謂存策書
之大體者也夫春秋當代之史也使仲尼筆削之際不
復存其大體魯之君臣能無駭乎是故有筆有削以行
其權有筆無削以存其實實存而權益達權達而實愈
明相錯以暢其文相易以成其義者也然自左氏不知
有筆削之旨為公羊學者遂以春秋為夫子博采衆國
之書通脩一代之史者於是襃貶之說盛行又有以為
有貶無襃者又有以一經所書皆為非常而常事不書
者有謂黜周王魯者有謂用夏變周者其失在不知有
存策書大體之義而已說經昧其源委一至是哉故今
特取聖人所存有筆而無削者悉著於篇其舊說之甚
失義類者亦或離析而辯正焉
　　存策書之大體第一之一
　　　一嗣君踰年即位書元年春王正月公即位不
　　　　行即位禮不書即位告朔朝正書王正月
隱公元年春王正月
桓公元年春王正月公即位
莊公元年春王正月
閔公元年春王正月
僖公元年春王正月
文公元年春王正月公即位
宣公元年春王正月公即位
成公元年春王正月公即位
襄公元年春王正月公即位
昭公元年春王正月公即位
哀公元年春王正月公即位
　以上書元年春王正月不書即位者四書元年春王
　正月公即位者七古者天子建諸侯皆得世其爵踐
　其位臣妾其民人皆有史官以記一國之政令而奉
　天子之正朔故諸侯薨既殯嗣子定位於柩前踰年
　正月朔日乃先謁廟以明繼祖還就阼階之位見百
　官以正君臣國史因書元年春王正月公即位若春
　秋書桓文宣成襄昭哀是也或有故不行即位禮則
　不書即位猶朝廟告朔故書王正月若春秋書隱莊
　閔僖是也隱攝若位不行即位禮莊閔僖以繼弑君
　不行即位禮桓宣亦繼弑君而行即位禮者桓宣躬
　負簒逆欲自同於遭喪繼位者以欺天下後世也蓋
　即位乃已見羣臣故有所隱避則其禮可廢朝廟告
　朔乃新君見祖禰奉王教之始禮不可廢也此在周
　人必有故事魯史脩辭亦有成法故杜氏啖氏據周
　書與春秋經傳定著其說如此而近代說者往往不
　同有謂以夏時冠周月者夫四時始春終冬所以成
　歲三代雖正朔不同而正月之必為歲首歲首之為
　孟春其序皆一定而不可易也今既曰周月則春秋
　所書正月為建子之月矣謂建子之月為春何夏時
　之云又有見殷周古書書月則不書時以春秋書月
　又書時為夫子特筆者蓋古書乃簡牘記言之體得
　以從略春秋策書國之正史以事繫日以日繫月以
　月繫時以時繫年蓋三代正史遺法也借令不書時
　則事有不得書月者當何所繫乎又有以不書公即
　位為夫子所削者蓋由不信左氏之過左氏知魯史
　有不書之例而考之不詳於隱公不書即位曰攝也
　是矣於莊公不書即位曰文姜出故也閔公不書即
　位曰亂也僖公不書即位曰公出故也不舉其大而
　舉其細隨事為説而義不相通故說者得以排之唯
　榖梁謂繼故不稱即位正也先君不以其道終則子
　弟不忍即位此說必有所傳而學者不能折𠂻故即
　位一也書亦有罪不書亦有罪而義愈不通矣由學
　者皆不知有存策書大體之法故其失多類此凡即
　位必在朔日春秋日事志晦朔此皆不書者夫子所
　削也存策書之大體但謂不没其事爾若夫事有常
　變法有異同上下分殊内外勢異猶以日月别之公
　即位在正月為得常故略之以明變也凡日月法自
　為一篇見後以創通其義特隨事釋之使相發云
　　　二即位不在正月故不書正月
定公元年夏六月戊辰公即位
　以上書六月即位者一凡公不行即位禮亦書正月
　以猶朝正也是年昭公喪未至嗣子未定魯國無君
　故自以王三月繫事史雖追書元年以繫前半年之
　月日實與他公元年不同定公受國於季氏待昭公
　喪至既殯而後即位故即位在六月亦與他公繼世
　者異此策書之大體不待筆削而義已明者也夫子
　以季氏出其君薨又絶其冢嗣喪不得以時反於是
　魯國無君者半年定公安於得國而不知為之變故
　凡公即位在正月者皆不日而定之即位獨日以異
　之蓋不日以為恒則日以為變也公羊氏乃以定無
　正月為春秋微辭凡二傳不知筆削本末而以意說
　經失皆類此
　　　三歲首必書王月無繫月之事不書王月
隱三年王二月　四年王二月　七年王三月　十年
王二月
桓二年王正月　三年□正月　四年□正月　五年
□正月　六年□正月　七年□二月　八年□正月
　十年王正月　十一年□正月　十二年□正月
十三年□二月　十四年□正月　十五年□二月
十六年□正月　十七年□正月　十八年王正月
莊二年王二月　三年王正月　四年王二月　五年
王正月　六年王正月　八年王正月　十年王正月
　十一年王正月　十二年王三月　十六年王正月
　十八年王三月　十九年王正月　二十年王二月
　二十一年王正月　二十二年王正月　二十四年
王三月　二十八年王三月　三十年王正月
閔二年王正月
僖二年王正月　三年王正月　四年王正月　六年
王正月　八年王正月　九年王三月　十年王正月
　十二年王三月　十五年王正月　十六年王正月
　十八年王正月　十九年王三月　二十四年王正月
　二十五年王正月　二十六年王正月　三十年王
正月　三十二年王正月　三十三年王二月
文二年王二月　三年王正月　五年王正月　八年
王正月　十年王三月　十二年王正月　十三年王
正月　十四年王正月　十八年王二月
宣二年王二月　三年王正月　四年王正月　九年
王正月　十一年王正月　十六年王正月　十七年
王正月
成三年王正月　五年王正月　六年王正月　七年
王正月　九年王正月　十一年王三月　十四年王
正月　十五年王二月　十六年王正月　十八年王
正月
襄二年王正月　四年王三月　六年王三月　八年
王正月　十一年王正月　十二年王三月　十四年
王正月　十六年王正月　十七年王二月　十九年
王正月　二十年王正月　二十一年王正月　二十
二年王正月　二十三年王二月　二十六年王二月
　二十九年王正月　三十年王正月　三十一年王
正月
昭三年王正月　四年王正月　五年王正月　六年
王正月　七年王正月　十年王正月　十一年王二
月　十五年王正月　十八年王三月　二十年王正
月　二十一年王三月　二十三年王正月　二十四
年王二月　二十六年王正月　二十八年王三月
三十年王正月　三十一年王正月　三十二年王正
月
定元年王三月　二年王正月　三年王正月　四年
王二月　五年王三月　六年王正月　七年王正月
　八年王正月　九年王正月　十年王三月　十五
年王正月
哀二年王二月　四年王二月　八年王正月　九年
王二月　十年王二月
　以上書王正月九十一王二月二十四王三月十九
　歲首必書王月明奉王朔也事繫正月書王正月正
　月無事而事繫二月則書王二月正月二月俱無事
　而事繫三月則書王三月月為繫事書也孔氏曰二
　月殷之正也三月夏之正也故皆書王以别之呉先
　生曰此侯國之史故於月上加王若王朝之史則月
　上不必加王也二說皆得之其十一公元年所書王
　正月為朝正即位書非常年繫事之比兼他義故不
　入此例唯定公元年書王三月繫事與常年同即位
　在六月故也此皆魯史成法也近代或有以書王為
　夫子特筆者案殷人鍾銘有唯正月王春吉日之文
　可見時月稱王乃三代恒辭其加王於春又可為改
　時之證由時月皆王者所改故得上下言之以便文
　必正史然後王不先春本王者欽奉天時之義也隱
　公自元年而後無正月榖梁傳曰隱十年無正隱不
　自正也說者曰隱謙不朝正也案隱元年後書二月
　繫事三書三月繫事一其他如二年春會戎于濳五
　年春矢魚于棠九年春宋公衛侯遇垂之類或筆削
　之法不書月或史本不月榖梁知日月有義而不能
　辯也若桓公十八年中書正月不書王者十書二月
　不書王者三則夫子所削也而杜氏以為由王室不
　頒厯故劉炫規之曰昭公二十三年以後王室有子
　朝之亂諸侯不知所奉復有何人頒厯何故經皆書
　王蓋杜氏不知有筆削之義故也如歳首無繫月之
　事則但書春王為月書既不書月不嫌無王也凡史
　文皆有其義總說在辭從主人篇
　　　四一時無事書首月
隱六年秋七月　九年秋七月
桓元年冬十月　九年夏四月　秋七月　十二年春
正月　十三年秋七月　冬十月　十八年秋七月
莊四年秋七月　五年春王正月　十一年春王正月
　十二年夏四月　十三年秋七月　十五年冬十月
　十六年春王正月　十八年冬十月　十九年春王
正月　夏四月　二十年秋七月　二十一年春王正
月　二十二年夏五月　三十年春王正月
僖六年春王正月　十年秋七月　十二年秋七月
二十四年春王正月　秋七月　三十年春王正月
三十一年秋七月　三十二年春王正月
文八年春王正月　夏四月　十三年春王正月
宣六年夏四月　冬十月　十一年春王正月　十二
年秋七月　十八年夏四月
成元年冬十月　十年冬十月　十一年冬十月　十
二年冬十月
襄二十二年夏四月　三十一年春王正月
昭十年春王正月　十二年秋七月　十四年夏四月
　二十年春王正月　二十九年秋七月　三十二年
秋七月
定二年春王正月　三年夏四月　七年春王正月
夏四月　冬十月　九年春王正月　十一年夏四月
哀八年秋七月　九年冬十月
　以上無事書四時首月六十歴一時無事則書首月
　具四時以成歲也公羊傳曰春秋編年四時具然後
　為年此蓋三代正史遺法春以正月為首夏以四月
　為首秋以七月為首冬以十月為首或謂春秋書時
　為夫子所加者謬可知矣唯莊公二十二年書夏五
　月非首月蓋夫子既削其事因留其時月以備一時
　見魯史於此本非有闕然不改五月為四月者明其
　文則史有筆削而無增益也
　　　五事之繫日者遇晦朔則書晦朔
僖十五年九月己夘晦震夷伯之廟
成十六年六月甲午晦晉侯及楚子鄭伯戰于鄢陵
僖十六年春王正月戊申朔隕石于宋五　二十二年
十一月己巳朔宋公及楚人戰于泓
　以上書晦者二書朔者二其日食書朔别見趙氏曰
　古史之法應合書日而遇晦朔必書之以為厯數之
　證
　　　六喪以月斷者遇閏則書閏
哀五年冬叔還如齊閏月葬齊景公
　以上書閏者一葬節以月斷合數閏故書閏月也襄
　二十八年十二月甲寅天王崩乙未楚子昭卒甲寅
　距乙未四十二日此閏月明矣不書閏者喪事以年
　斷則不數閏也
　　　七凡天災物異無不書外災告則書慶祥唯年
　　　　豐麟瑞則書
隱三年春王二月己巳日有食之
桓三年秋七月壬辰朔日有食之既　十七年冬十月
朔日有食之
莊十八年春王三月日有食之　二十五年六月辛未
朔日有食之　二十六年冬十二月癸亥朔日有食之
　三十年九月庚午朔日有食之
僖五年九月戊申朔日有食之　十二年春王三月庚
午日有食之　十五年夏五月日有食之
文元年二月癸亥日有食之　十五年六月辛丑朔日
有食之
宣八年秋七月甲子日有食之既　十年夏四月丙辰
日有食之　十七年六月癸卯日有食之
成十六年六月丙寅朔日有食之　十七年十二月丁
巳朔日有食之
襄十四年二月乙未朔日有食之　十五年秋八月丁
巳日有食之　二十年冬十月丙辰朔日有食之　二
十一年九月庚戌朔日有食之　冬十月庚辰朔日有
食之　二十三年春王二月癸酉朔日有食之　二十
四年秋七月甲子朔日有食之既　八月癸巳朔日有
食之　二十七年冬十二月乙亥朔日有食之
昭七年夏四月甲辰朔日有食之　十五年六月丁巳
朔日有食之　十七年夏六月甲戌朔日有食之　二
十一年秋七月壬午朔日有食之　二十二年十二月
癸酉朔日有食之　二十四年夏五月乙未朔日有食
之　三十一年十二月辛亥朔日有食之
定五年春王三月辛亥朔日有食之　十二年十一月
丙寅朔日有食之　十五年八月庚辰朔日有食之
　以上日食三十六書日書朔者二十六書日不書朔
　者七書朔不書日者一不書日不書朔者二左氏傳
　曰不書日官失之也天子有日官諸侯有日御則其
　意謂王朝日官失之非指魯人明矣公羊傳曰某月
　某日朔日有食之者食正朔也其或日或不日或失
　之前或失之後失之前者朔在前也失之後者朔在
　後也蓋以為司厯失之致日食不在正朔故春秋削
　其朔日之謬者杜氏釋例以長厯推校經傳明隱三
　年二月己巳是二月朔不書朔史失之又與左氏日
　官失之者相違然長厯所推春秋日食亦不盡得不
　可據以釋經漢書律厯志叙西漢日食多在晦亦有
　先晦一日者公羊此義必有所受蓋聖人以日食不
　在正朔苟書於經非治厯明時之意故或去朔或去
　日以示義詳見日月篇今考自文以後無不書日者
　自襄以後無不書朔日者周厯交朔之法東遷以後
　失之至是月大小乃得其度爾又何疑乎又案春秋
　二百四十二年日食三十六公羊傳曰記異也何氏
　又悉舉其後事變以當之今考前漢二百一十二年
　日食五十三後漢百九十六年日食七十二魏晉一
　百五十年日食七十九唐二百八十九年日食九十
　三宋止嘉定十六年日食一百二十大抵世愈降而
　日食愈數此大運盛衰之候也自漢惠帝而後日有
　一歲再食晉世至三食亦春秋所未有與其他災異
　不同必欲指某事為應恐非經㫖
莊七年夏四月辛夘夜恒星不見夜中星隕如雨
文十四年秋七月有星孛入于北斗
昭十七年冬有星孛于大辰
哀十三年冬十一月有星孛于東方
　以上星變四凡日食星變皆為天下記異非一國之
　志梁山沙鹿崩亦非一國之志以待告而書故别見
　案左氏傳曰星隕如雨與雨偕也公羊傳曰如雨者
　非雨也不脩春秋曰雨星不及地尺而復君子脩之
　曰星霣如雨所謂不脩春秋謂魯史舊文公羊僅於
　此一處及之亦口𫝊之語但左氏讀如作而義遂相
　逺未知何據又案漢志永始中星隕如雨長二丈繹
　繹未至地滅不及地尺而復即未至地滅也古今星
　變固有如此者其所隕者星之光魄故雖多而不見
　在地之形說者謂積氣消散所致比他異尤重蓋王
　運至此而終矣又案昭十七年申須曰彗所以除舊
　布新也公羊杜預郭璞俱以孛彗為一星今知不然
　者漢書注文頴曰彗孛長三星其占略同而形少異
　孛星光芒短其光四出蓬蓬孛孛然彗星光芒長參
　參如掃帚長星光芒有一直或竟天或十丈或三十
　丈史記彗出東井齊景公以為憂晏子曰君髙臺深
　池賦歛如弗得刑罰恐弗勝孛星將出彗何懼乎然
　則孛甚彗也經書星變唯此四事以其時考之皆大
　異也桓莊之際諸侯無王伯者出而天下大權歸於
　齊晉人情絶望於周此王室一大變也文宣之間晉
　失伯而楚興中國敝於征伐自是王室愈卑又一大
　變也夫子於莊十二年十七年莊王僖王崩葬不書
　文公十四年頃王崩葬不書說見辯名實篇平丘而
　後晉不復能主夏盟春秋治在夷狄子朝之亂諸侯
　無勤王者五年而後反正此又一大變也經書王室
　亂則自入春秋以來史文所未有也哀公之時東方
　諸侯更制於呉越天下將變為六國春秋絶筆於獲
　麟矣天象人事脗合如此而筆削之法亦相為終始
　春秋不徒記異也左氏傳載叔服梓慎論星孛唯以
　大國災咎當之當時流俗之論上不知有王室下不
　知有天下大勢其所知者唯二三大國而已天文書
　言北斗為帝車大辰者天子之正位亦非二子所知
　也
桓十四年秋八月壬申御廩災
僖二十年五月乙巳西宫災
成三年二月甲子新宫災三日哭
定二年夏五月壬辰雉門及兩觀災
哀三年五月辛卯桓宫僖宫災　四年六月辛丑亳社
災
　以上火災六御廩者公親耕以奉粢盛之倉西宫者
　别寢也何氏曰禮夫人居中宫少在前右媵居西宫
　左媵居東宫少在後新宫者宣公之宫主新入廟也
　雉門兩觀說見後桓宫僖宫親盡而不毁亳社者殷
　社諸侯有之以戒亡國有屋故災
桓元年秋大水　十三年夏大水
莊七年秋大水　二十四年秋大水　二十五年秋大
水
宣十年秋大水
成五年秋大水
襄二十四年秋大水
　以上大水八凡災異在一國者以經所書本國人事
　考之則儆告之意可見董仲舒曰水者隂氣也春秋
　緯曰隂盛臣逆民悲情發則水出蓋桓公弑立而好
　亂三家之所自出莊公國母淫恣不能制宣公簒適
　成公幼弱而三家之勢成至襄公之末季氏益專此
　皆隂盛臣逆之應也程子曰春秋所書災異皆天人
　響應但人淺見以為無應其實皆應也由漢儒言災
　異皆牽合不足信儒者因盡廢之
隱九年三月癸酉大雨震電庚辰大雨雪
桓八年冬十月雨雪
僖十年冬大雨雪　十五年九月己夘晦震夷伯之廟
　二十九年秋大雨雹
昭三年冬大雨雹　四年春王正月大雨雹
　以上大雨震電震廟各一雨雪雨雹各三胡侍講曰
　雷未可出電未可見而大震電此陽失節也雷電則
　雪不當復降而大雨雪此隂氣縱也隂陽運動有常
　凡失其度人為感之也雹者戾氣也隂侵陽臣侵君
　之象何氏曰大雪者隂盛之氣也
桓十四年春無冰
成元年春無冰
襄二十八年春無冰
　以上無冰三何氏曰周之正月夏十一月周之二月
　夏十二月法當堅冰無冰者温也尚書曰豫恒燠若
　無冰時襄二十八年著例
成十六年春王正月雨木冰
　以上雨木冰一髙氏曰雨著木而成冰上温而下寒
　也劉向謂木者少陽貴臣卿大夫之象後世雨木冰
　多應在大臣
僖三十三年十二月隕霜不殺草李梅實
定元年冬十月隕霜殺菽
　以上霜變二月令季秋之月霜始降草木黃落謂夏
　九月也周十二月夏之十月霜當重而不能殺草李
　梅再花而實周十月夏之八月霜不當重而殺菽皆
　非常之災李堯俞曰菽之為物易長而難殺者榖梁
　傳曰未可以殺而殺舉重可殺而不殺舉輕其曰菽
　舉重也范氏曰舉殺豆則殺草可知又案韓非子書
　載哀公問於仲尼曰春秋隕霜不殺草何為記之也
　仲尼對曰此言可殺而不殺也夫宜殺而不殺則李
　梅冬實天失其道草木猶干犯之而況君乎此非夫
　子之言也當僖公薨文公在喪宜殺不殺之義何所
　取乎借如哀公又問隕霜殺菽何為記之也則將對
　曰此言不可殺而殺也於定公繼故之後復何取乎
　昭公以討季氏不克而出夫子豈使哀公履其覆轍
　乎觀夫子責宰我使民戰栗之對譏季康子殺無道
　以就有道之問則非之妄明矣此乃非欲託聖人之
　言以飾其刑名之術不可通於春秋
莊三十一年冬不雨
僖二年冬十月不雨　三年春王正月不雨　夏四月
不雨　六月雨
文二年自十二月不雨至于秋七月　十年自正月不
雨至于秋七月　十三年自正月不雨至于秋七月
　以上不雨書時者一書四時首月者三書歴時者三
　書雨者一一時不雨書時踰時不雨書首月僖公比
　書首月不雨乃書六月雨可見以告廟書踰三時不
　雨總書之雖得雨不書其不告廟亦可見矣榖梁傳
　曰不雨者勤雨也一時而言不雨者閔雨也厯時而
　言不雨文不憂雨也得時史之情矣
僖二十一年夏大旱
宣七年秋大旱
　以上大旱二言旱不言饑歲猶有入也
宣十年冬饑　十五年冬饑
襄二十四年冬大饑
　以上饑二大饑一凡饑皆書於冬者當西成之時五
　榖皆無民已乏絶國貧不能賑恤也
莊七年秋無麥苗　二十八年冬大無麥禾
　以上無麥苗一杜氏曰秋大水漂殺熟麥及五稼之
　苗也大無麥禾一胡氏曰書於冬者有司計歲入之
　多寡然後知倉廩之竭也劉氏曰經無水旱之變忽
　無麥禾由魯不務蓄積日損月削以至麥禾皆盡而
　後覺之非今歳之事也髙氏曰劉向春秋說以為土
　氣不養稼穡不成也沈約宋志謂呉孫皓時嘗有之
　苗稼豐美而實不成闔境皆然百姓以饑所謂大無
　麥禾者也汸案周之冬正五榖皆入之時使歲事稍
　稔雖蓄積無素何至麥禾皆盡其為歲祲明矣劉侍
　讀之說必兼髙氏其義乃備
桓五年秋螽
僖十五年八月螽
文八年冬十月螽
宣六年秋八月螽　十三年秋螽　十五年秋螽
襄七年八月螽
哀十二年冬十二月螽　十三年九月螽　十二月螽
　以上螽十公羊傳曰記災也范氏曰蚣蝑之屬禮月
　令曰仲冬行春令則蝗蟲為敗今案爾雅草螽負蠜
　蜤螽蜙蝑也阜螽即蝗也一生八十一子或云一生
　九十九子錢氏曰詩螽斯斯乃助語如鸒斯鹿斯之
　類非蜤螽也毛鄭誤以蜤螽解螽斯先儒因指為蜙蝑
　非也蜙或作蚣字書云省文也
宣十五年冬蝝生
　以上蝝生一杜氏曰蝝螽子以冬生遇寒而死故不
　成螽今案杜氏知不成螽者蓋成螽則自書螽也螽
　穿地遺卵如蛹兩端有細蟲導之上下中若魚子始
　化類蠶所謂蝝也遇大雪則入地深或大雨水皆不成
　螽石虎時河朔大蝗初穿地而生二旬則化狀若蠶
　七八日而卧四日蛻而飛蓋飛乃名螽蝗初生皆然
　李巡云蝝蝗子也郭璞云蝗子未有翅者其説皆是
　凡蝝生未為災本不書此為一歲再生紀異也使成
　螽則亦不書蝝生而又書螽如哀十三年十二月螽
　之例矣後漢安帝永初六年三月去蝗處復蝗子生
　即蝝生也凡秋螽不月者皆七月也螽始出則為災
　災不止此一月也蝝生不月者災不在此月也
隱五年九月螟　八年九月螟
莊六年秋螟
　以上螟三公羊傳曰記災也爾雅食苗心螟食葉□
　食節賊食根蟊羅鄂州爾雅翼曰五行傳以螟□為
　蠃蟲之孽漢孔臧蓼蟲賦曰爰有蠕蟲厥狀似螟是
　螟無足蟲也今食苗心者乃無足小青蟲江東謂之
　橫音若横逆之橫髙氏曰春秋書螟者三隱二莊一
　書螽者十有一桓一餘皆僖公之後蓋螟食苗心螽
　無所不食其為災也螟輕而螽重春秋之初災之輕
　者亦書之及其久也輕者不勝書書其重者爾不然
　豈隱莊之後二百年間皆無螟耶
莊十七年冬多麋
　以上多麋一何氏曰言多者以多為異也五行志曰
　劉向以為麋蓋牝獸之淫者時莊公將取齊之淫女
　其象先見爾雅翼曰麋與鹿相反鹿陽獸夏至得隂
　氣而解角從陽退之象麋隂獸冬至得陽氣而解角
　從隂退之象今海陵至多千百為羣多牝少牡汸案
　杜氏謂麋多害稼然為災輕當以記異為重有􁊋有
　蜚亦然
莊十八年秋有􁊋　二十九年秋有蜚
　以上有􁊋一有蜚一皆魯地所無今忽有之故曰有
　公羊傳曰記異也榖梁傳曰􁊋射人者也陸璣云一
　名射景或謂含沙射人孔氏曰五行傳云􁊋如鼈三
　足南越婦人多淫故其地多􁊋蜚青色近眚也非中
　國所有南越淫風所生為蟲臭惡時公取齊淫女為
　夫人汸案髙氏以􁊋為□即食苗葉者爾雅翼以蜚
　為蟲食稻花者其失相同蓋食稻之蟲所在有之經
　不當言有故孔氏據郭璞云蜚即負盤臭蟲諸作負
　蠜者草蟲歲時常有由相涉誤為盤爾劉侍讀據山
　海經謂蜚狀若牛一目虬尾見則大疫恐非春秋之蜚
　若文姜哀姜以小君相繼縱淫氣類感召如五行傳
　之說宜也
昭二十五年夏有鸜鵒來巢
　以上鸜鵒來巢一榖梁傳曰來者來中國也鸜鵒穴
　者而曰巢公羊傳曰記異也五行志曰劉向以為有
　蜚有􁊋不言來者氣所生所謂眚也鸜鵒言來者氣
　所致所謂祥也顔師古曰今之鸜鵒中國皆有之亦
　巢居不皆穴處汸案劉子政又以不穴而巢為昭公
　出奔之祥蓋兼用左氏之謬若顏注之疑乃春秋所
　書以為異者考工記曰鸜鵒不踰濟今在處有之實
　自春秋所書始乃地氣推遷使然中國治亂之候也
　宋治平間邵子居洛陽聞杜鵑聲曰洛陽舊無杜鵑
　今始至矣或問曰何也曰天下將治地氣自北而南
　將亂自南而北今南方地氣至矣禽鳥氣類得氣之
　先者也春秋書六鷁退飛鸜鵒來巢氣使之也蓋先
　王所以觀天下之妖祥者非一端周禮在魯故時史
　於鸜鵒始至猶能謹而書之說者多弗察也若邵子
　可謂得春秋經世之旨矣
宣十六年夏成周宣榭火
莊二十年夏齊大災
襄九年春宋災　三十年五月甲午宋災宋伯姬卒
昭九年夏四月陳災　十八年夏五月壬午宋衛陳鄭
災
莊十一年秋宋大水
　以上外災七成周火一齊災一宋災二大水一陳災
　一宋衛陳鄭同日災一凡外災告則書昭十八年傳
　曰宋衛陳鄭皆來告火是也莊十一年傳宋大水公
　使弔焉曰天作淫雨害於粢盛若之何不弔蓋既來
　告則有弔禮所以書也唯昭九年書陳災在陳亡後
　時叔弓會楚子于陳或叔弓歸言陳有災而書或楚
　人告宋伯姬以災卒四國同日災故皆書日以異其
　事
僖十六年春王正月戊申朔隕石于宋五是月六鷁退
飛過宋都
　以上外異二傳曰隕石于宋五星也六鷁退飛過宋
　都風也亦以來告而書書是月嫌與上事同日且著
　月例周官保章氏掌天星以志日月星辰之變動以
　觀天下之遷辯其吉凶以星土辯九州之地所封封
　域皆有分星以觀妖祥以十有二風察天地之和命
　乖别之祥以詔救政訪序事此星隕石風退鷁所以
　害隣國而史皆書之也
文三年秋雨螽于宋
　以上外異一公羊傳曰死而隊也記異也今案後代
　史志蝗有遇風而墮者有因大雨而墮者有墮而死
　者有復為災者
文九年九月癸酉地震
襄十六年五月甲子地震
昭十九年夏五月己夘地震　二十三年八月乙未地
震
哀三年夏四月甲午地震
　以上地震五外傳曰陽伏而不能出隂遁而不能烝
　於是有地震王氏曰春秋五書地震唯於文襄昭哀
　見之皆陽微隂盛君弱臣彊之所致也文公怠惰政
　在大夫襄公外役於楚内脅於其臣若昭哀則遂失
　國矣
僖十四年秋八月辛夘沙鹿崩
成五年夏梁山崩
　以上外崩二沙鹿晉地名公羊以為河上之邑陷入
　于地中漢書元后傳云元城郭東有五鹿之虚即沙
　鹿地蓋地陷也視山崩為變尤重故詳其月日以别
　之梁山亦在晉皆以告而書古者名山大川不以封
　山崩川竭非一國之故故不繫國公羊傳曰為天下
　記異也何氏曰土地者民之主沙鹿崩象齊桓將卒
　伯道毁外兵動宋襄承其業為楚所敗也山者陽精
　象徳澤所由生君之象山崩象王道絶諸侯失勢大
　夫擅恣為諸國害
桓三年冬有年
宣十六年冬大有年
哀十四年春西狩獲麟
　以上年豐二麟瑞一天道有災異則有慶祥天災歲
　豐繫生民之休戚物異祥瑞關世道之否泰故史皆
　書之於策然天災物異無不書而慶祥必年豐麟瑞
　然後書其淺深詳畧之間教義明矣天災歲豐各為
　其國書之物異則有為一國志者有為天下志者日
　食星變為天下記異也隕石鷁飛有􁊋有蜚為一國
　記異也麟為王者嘉瑞自文武受命至於夫子而後
　見之則又不止為天下書矣是又非可一㮣論者後
　世人君喜功好名有見一草木一羽毛之異而君臣
　相誇以為瑞者識者非之故為春秋志災不志祥之
　說以矯其失而釋經者遂以有年獲麟均為記異則
　亦過矣蓋學者知春秋有常事不書之法而失其本
　旨凡一經所書皆謂之非常於是有以桓宣行惡而
　得有年為異者有以他公不書有年而二公獨書為
　異者夫天道有變則有復水旱饑饉其變也有年大
　有年其復也雖非有年而亦不至於饑饉者其常也
　有年大有年史欲屢書而不可得乃生民休戚所繫
　非天所以賞罰人君說者乃因一人行惡而遂欲災
　及萬民於是天道有反常之譏而春秋為遷怒之筆
　矣自公羊以麟非中國之獸為異而或者亦以麟出
　於亂世為獵人所獲為異夫麟為聖人出也世雖亂
　而有聖人在焉則麟出固不為異矣因其出而見獲
　遂欲使之與蜚􁊋鸜鵒同科是欲循反常之論而不
　知其詭激之過也春秋性命之書也詭激非性命之
　正故不可以言春秋唯趙伯循以有年大有年獲麟
　均為慶瑞為得春秋之㫖然其說曰符祥者天地所
　以答人君也是以志之又曰凡豐年告於廟故書之
　記是以著非知他年不告廟爾是又遂以史法為聖
　法而不告廟之說亦未當由不知有存策書大體之
　義故也子丑月皆夏之冬冬狩得其時大野又魯之
　狩地虞人舉常禮史本不書此以獲麟書故言西狩
　而不言其地也
　
　春秋屬辭卷一
欽定四庫全書
　春秋屬辭卷二　　　　　　元　趙汸　撰
　　存策書之大體第一之二
　　　八卜郊不從牛災猶三望郊不時皆書
僖三十一年夏四月四卜郊不從乃免牲猶三望
宣三年春王正月郊牛之口傷改卜牛牛死乃不郊猶
三望
成七年春王正月鼷鼠食郊牛角改卜牛鼷鼠又食其
角乃免牛夏五月不郊猶三望(蒙上/朝月)　十年夏四月五
卜郊不從乃不郊
襄七年夏四月三卜郊不從乃免牲　十一年夏四月
四卜郊不從乃不郊
定十五年春王正月鼷鼠食郊牛牛死改卜牛(蒙上/朝月)
夏五月辛亥郊
哀元年春王正月鼷鼠食郊牛改卜牛(蒙上/事月)　夏四月
辛巳郊
成十七年九月辛丑用郊
　以上書郊祀非禮者九四卜郊不從猶三望者一牛
　傷不郊猶三望者二三卜四卜五卜不從不郊者各
　一牛傷改卜牛五月郊者一四月郊者一九月用郊
　者一郊者祈榖于上帝之祭也除地於郊以行禮故
　即其祭處名之月令孟春之月天子乃以元日祈榖
　于上帝是也孟春謂夏正建寅之月元日謂上辛上
　帝大微之帝也郊後望祭四方謂之四望魯僭郊禮
　唯祀蒼帝而三望不敢用上辛同常祀三卜不從則
　不郊盖雖僭而猶不敢盡同於天子也其禮牛卜吉
　則為牲牛傷則改卜帝牛有變卜稷牛稷牛唯具是
　為卜牲卜三月上辛不吉則卜中辛卜中辛不吉則
　卜下辛三卜皆不吉則不郊是為卜日不郊則卜免
　牲卜吉則免不吉則繫而待明年具牲時卜用是為
　卜免牲盖卜牲與免牲皆周禮也因卜日以決郊之
　從否則魯君自知其僭明不敢專也然春秋無書三
　月郊者盖牛不傷卜而從郊以建寅之月得郊之時
　不從不郊不敢彊卜得禮之當故皆不書其書者皆
　志變異與非禮也變異之事一牛傷也改卜牛又傷
　異之甚也非禮之事有四彊卜過時猶三望用郊也
　榖梁傳曰郊三卜禮也四卜非禮也五卜彊也公羊
　傳曰求吉之道三此言彊卜之非禮也月令天子祈
　榖而後躬耕帝籍左氏傳曰郊祀后稷以祈農事故
　啓蟄而郊郊而後耕此言過時之非禮也傳又曰望
　郊之細也不郊亦無望可也此言猶三望之非禮也
　九月言用郊者用其禮以祈福而不為農事也成公
　以國有内難君臣外見執辱而頻年出師未已故竊
　天子類造之意用郊祀以告事而祈焉在魯郊中尤
　為僭妄此用郊之非禮也魯郊本非禮然既嵗卜而
　郊則史不勝書故於非禮中記其又失禮者如此其
　言免牲不言不郊者從可知也言免牛復言不郊者
　閒有事也言牛死則言不郊牛傷得再卜須言不郊
　義乃盡也不言免牛而言不郊者卜不吉不免也然
　三傳所說失禮之事往往不同左氏榖梁初不言魯
　郊為僭公羊傳曰卜郊非禮也卜郊何以非禮魯郊
　非禮也天子祭天諸侯祭土何氏曰禮天子不卜郊
　魯郊非禮故卜爾左氏殊不知此義乃曰禮不卜常
　祀而卜其牲日牲成而卜郊上怠慢也是謂牲既成
　不當更卜也魯人自知郊為非禮故雖牲成而不敢
　必祭猶假卜以聴於神左氏乃以常祀議之由不知
　其為僭也劉侍讀則曰卜郊者卜日之吉凶非卜郊
　之可否是以周禮大祭祀卜日同論而不察其不從
　則不郊之異也據大司樂圜丘方澤月令四郊各用
　其節日祈榖用上辛皆無事於卜何氏謂天子不卜
　郊是也凡言前期卜日謂如國有大故天子將出皆
　依郊禮祀上帝及四望類造非常祀則卜日爾是豈
　有不從不郊之事乎傳謂啓蟄而郊者為三代正朔
　不同故舉寅月節氣言之下言龍見始殺閉蟄皆是
　約夏正四孟月不復舉節氣非謂凡祀以節不以月
　也杜氏乃謂月前節却雖四月可郊則春秋四月卜
　郊不從不郊者三改卜牛而郊者一何必書乎四月
　宜郊而郊與不郊皆書則三月郊與不郊何不書也
　又違左氏過則書之義矣榖梁傳曰郊自正月至于
　三月郊之時也公羊傳亦曰用正月上辛非唯不詳
　魯事且失郊之時義矣雜記孟獻子曰正月日至可
　以有事於上帝七月日至可以有事於祖曰可以者
　獻子以此二月宜郊禘知前此未嘗用此二月也春
　秋唯僖八年書七月禘而正月牛傷皆以在滌書獻
　子欲以正月日至祀天而以對月日至祀祖僭且異
　矣宜不行也明堂位言魯以孟春祀帝于郊鄭氏曰
　孟春建子之月魯之始郊日以至則由不察明堂位
　之妄而以郊特牲周始郊之文屬之魯也用郊之義
　二傳唯譏非時則九月豈復祈榖也哉或曰懼卜而
　不從故不卜而直用其禮則是嵗初無卜郊不從之
　事何以怠至九月乃不卜而郊也若或者釋用與用
　之之用同則幾於誣矣魯郊祀后稷以配天而欲以
　宋襄次睢楚䖍岡山為比豈人情乎雖說經好竒一
　至於此然於史文詳畧後先之閒亦不察矣夫魯郊
　僭竊之罪豈待加一辭哉顧其變亂禮法悉見于經
　則學者所當深考爾凡言魯重祭為天子所賜者皆
　本明堂位祭統然明堂位言成王命魯世世祀周公
　以天子之禮樂遂言是以魯君孟春乗大路載弧韣
　旂十有二旒日月之章祀帝于郊配以后稷則是言
　魯人因有大廟重祭而僭郊郊非成王賜之也僖公
　作頌以郊為誇其言曰錫之山川土田附庸而已不
　言有天子禮樂下文即言周公之孫莊公之子龍旂
　承祀皇皇后帝皇祖后稷使果成王之賜作頌者當
　顯稱之以釋其僭竊不當直自僖公言之也其他如
　傳載祝佗言魯公分物甚詳使有天子禮樂不當但
　言備物典策而已唯吕氏春秋言魯惠公使宰讓請
　郊廟之禮於天子天子使史角往魯人止之近代學
　者多從其說然東遷之後諸侯僭天子大夫僭諸侯
　其事多矣未必皆甞請于天子而天子賜之也
　　　九天災鼓用牲于社
莊二十五年六月辛未朔日有食之鼓用牲于社　秋
大水鼓用牲于社于門　三十年九月庚午朔日有食
之鼓用牲于社
文十五年六月辛丑朔日有食之鼓用牲于社
　以上日食書鼓用牲于社者三大水書鼓用牲于社
　于門者一社者地示之祭記曰家主中霤而國主社
　示本也唯為社事單出里唯為社田國人畢作唯社
　丘乗共粢盛所以報本反始也諸侯祭社有常禮史
　不書此為日食伐鼓于社僭天子又不用幣而用牲
　志非禮也左氏舉叔孫昭子之言曰日有食之天子
　不舉伐鼓于社諸侯用幣于社伐鼓于朝又曰凡天
　災有幣無牲非日月之眚不鼓其說是也唯莊二十
　五年傳曰日有食之鼓用牲于社非常也唯正月之
　朔慝未作日有食之於是用幣于社伐鼔于朝則又
　仍季平子之失故劉氏辯之曰夏書記季秋月朔亦
　有伐鼓之事豈必正陽之月哉胡氏曰禮諸侯旅見
　天子入門不得終禮者四而日食與焉古者固以是
　為大變故周官鼓人救日月則詔王鼓大僕贊之盖
　時周禮久廢左氏隨所見聞傅著其說類多不合如
　此
　　　十大雩不時
桓五年秋大雩
僖十一年秋八月大雩　十三年秋九月大雩
成三年秋大雩　七年冬大雩
襄五年秋大雩　八年秋九月大雩　十六年秋大雩
　十七年九月大雩　二十八年秋八月大雩
昭三年八月大雩　六年秋九月大雩　八年秋大雩
　十六年九月大雩　二十四年秋八月大雩　二十
　五年秋七月上辛大雩季辛又雩
定元年九月大雩　七年秋大雩　九月大雩　十二
年秋大雩
　以上書大雩者二十又雩一又雩不言大承上文可
　知也雩旱祭也月令仲夏之月天子命有司為民祈
　祀山川百源大雩帝用盛樂鄭氏曰陽氣盛而常旱
　山川百源能興雲雨者也雩吁嗟求雨之祭也雩帝
　謂為壇南郊之旁雩五帝之精配以先帝也鞀鞞琴
　瑟管簫干戚羽毛竽笙鐘磬皆作曰盛樂凡他雩用
　歌舞而已春秋傳曰龍見而雩雩之正當以巳月凡
　周之秋三月之中而旱亦脩雩禮以求雨天子雩上
　帝諸侯以下雩上公周冬及春夏雖旱禮有禱無雩
　此鄭氏言天子諸侯雩祭之别也魯諸侯之國當雩
　境内山川請雨於上公有歌舞而無樂既僭郊以祈
　榖遂僭天子盛樂以雩上帝過則雩於秋又甚則雩
　於冬於僭禮之中又有失焉史皆書之志非常也杜
　氏曰雩夏祭所以祈甘雨始夏純陽用事防有旱災
　而祈之至於四時之旱則又脩其禮此說本鄭氏又
　曰雖秋雩非過則誤矣雩當以首夏為正四時之旱
　當禱而已用雩皆過也左氏釋大雩曰旱也凡八處
　杜氏謂以别過雩亦非左氏釋經先後詳略本無義
　例何以見不釋者之非旱而為過乎昭二十五年一
　月而再雩釋曰旱甚也定七年一時而再雩謂非旱
　甚可乎乃獨以為過何也又曰雩而獲雨故書雩而
　不書旱雩不得雨則書旱以明災成此説本榖梁為
　得史氏之義經書不雨大旱皆雩而不雨故也今考
　春秋不書六月大雩與不書三月郊同然郊必書日
　雩不書日者魯雩於秋以禱旱也故過祀節未逺者
　不月逺者則月見閔雨之勤怠也必一月再雩然後
　日著其瀆也苟甚逺則又不月異冬雩也春秋雖書
　大雩之僭猶以閔雨勤怠見義不以非禮而忘民也
　傳曰凡祀啟蟄而郊龍見而雩始殺而嘗閉蟄而烝
　過則書實魯史舊法公羊傳於桓八年正月烝發常
　事不書之例義與此同而誤以為筆削之㫖今考獲
　麟後一書秋八月大雩而郊廟常祀皆不書不待聖
　人然後削之也然公羊常事之例唯時祀時田言之
　以其皆有常時故也榖梁於親迎言之猶未失本意
　而未嘗泛及他事至近代說者遂以一經所書皆為
　非常而常事不書則非二家之過矣
　　　十一禘必因事而書義在用禘稱禘義不在用禘
　　　　稱事
僖八年秋七月禘于大廟用致夫人
文二年八月丁卯大事于大廟躋僖公
宣八年夏六月辛巳有事于大廟仲遂卒于垂壬午猶
繹萬入去籥
閔二年夏五月乙酉吉禘于莊公
昭十五年二月癸酉有事于武宫籥入叔弓卒去樂卒
事
定八年冬從祀先公
　以上禘于大廟者三書禘者一書大事者一書有事
　者一禘于羣公者三書吉禘者一書有事者一書祀
　者一禮不王不禘東遷諸侯僭用天子禮樂於是有
　禘其禘以代祫為常祀史不悉書唯於非禮之中記
　其又非禮者以詳事變而僭竊之罪固不待悉書而
　後見矣哀姜通慶父與弑閔公齊人取而殺之不可
　祔于宗廟既越八年僖公卒用禘而致之莊公喪未
　闋而言吉禘于莊公是用禘於其主也即此二簡而
　魯僭王禮為常祀又用以致不當祔之夫人既用禘
　於羣公又用於未祔之主其罪非一端矣所謂義在
　用禘則稱禘是也閔君也僖臣也臣受國於君如子
　受國於父而文公因禘而逆祀升僖於閔上陽虎祈
　亂順祀而禘于僖公皆直書其故而不言禘然言大
　事言躋僖公言從祀先公則禘可知矣仲遂卒猶繹
　叔弓卒去樂為記變禮得失故略言有事而已所謂
　義不在禘則稱事是也記禮者言成王賜魯以天子
　禮樂使祀周公今謂之僭者明堂位祭統言魯禮多
　誣使成王果有以康周公亦未必盡如其說郊特牲
　云諸侯之宫縣而祭以白牡擊玉磬朱干設錫冕而
　舞大武乗大路諸侯之僭禮也故傳言魯有禘樂晉
　有禘祀當時諸侯僭天子禮樂不唯魯也豈皆有天
　子之賜哉魯儒欲以四代禮樂誇魯而諱其僭竊故
　託言皆成王所賜使若不與他國僭竊者同實不足
　據也然明堂位言以禘禮祀周公於大廟而已初不
　言成王之賜有禘其所自出之禮也若魯頌言皇皇
　后帝皇祖后稷又言周公皇祖則是遂及文王矣衛
　蒯瞶稱皇祖文王烈祖康叔則魯頌所稱皇祖謂文
　王烈祖謂周公明矣當時諸侯祖天子故稱始封之
　君為烈祖所自出之王為皇祖而魯有周廟鄭有厲
　王廟晉盟稱先王先公既僭重祭又及其所自出不
　唯魯也謂皆天子賜之可乎鄭康成謂天子諸侯喪
　畢合先君之主於祖廟而祭之謂之祫後因以為常
　魯禮三年喪畢而祫明年春禘於羣廟自後五年一
　祫一禘今謂以禘代祫者禘與祫皆合祭天子有禘
　有祫諸侯有祫無禘魯用天子禮樂故以禘代祫閔
　二年吉禘于莊公文二年大事于大廟即是喪畢之
　祭既喪服將闋於莊公稱禘則大事于大廟非祫可
　知豈有明年禘於羣廟之事乎晉人亦曰以寡君之
　未禘祀則當時以禘為三年喪畢之盛祭明矣盖五
　年第二禘不見于經僖八年禘于大廟宣八年有事
　于大廟定八年從祀先公則第三禘也此與三年喪
　畢後因以為常之禮合既於是年稱禘則從祀非祫
　可知亦不合五年再殷祭之數鄭氏謂喪畢合先君
　之主於祖廟而祭其說得禮意但謂魯禮喪畢而祫
　明年禘於羣廟則惑於左傳禘于僖公襄公之文而
　不考其年之不合也禮經有禘于大廟篇名則禘于
　大廟周制也僖八年禘于大廟是也謂魯祫于大廟
　不言禘可乎魯既以禘合祭又以祫合祭乎諸侯五
　廟四時分祭合祭事體煩重已不易行又三年一盛
　祭不可復加矣其謂五年再殷祭一祫一禘則又惑
　於王制諸侯礿犆禘一犆一祫之文也且既以春礿
　夏禘為夏殷禮也則禘一犆一祫乃時祫之一爾謂
　魯之盛祭一祫一禘何所考邪左氏去春秋時未逺
　而魯未滅亡當時祭禮大略必有可考者故有事于
　武宫從祀先公傳皆以為禘杜氏因謂禘為三年大
　祭之名所以審諦昭穆又曰雖非三年大祭而書禘
　用禘禮也傳曰禘于襄公亦其義也盖不以鄭說為
　然也公羊傳曰大事大祫也先儒因謂有事為時祫
　今知不然者當時既以禘代祫且用之羣公則必不
　舍禘而祫于大廟魯用天子禮樂則雖祫亦曰禘而
　已時祫則時享之合食其禮只及有廟之主如王制
　言嘗祫烝祫當書時祭之名故凡言大事有事皆禘
　無疑也公羊釋大事為大祫而不釋禘為何祭盖不
　知當時祭法變革之由唯見經有大字而遂以為大
　祫爾范寗解榖梁亦以禘為三年大祭之名皆本左
　氏傳言之但三年一禘之期雖合而或禘于太廟或
　禘于羣公此先儒之所未通者盖禘于大廟其常也
　禘于羣公則弑逆之慶父雍徹之三家盜竊之陽虎
　所為詎可以其不合禮意而他為之說乎趙伯循曰
　以其不追配故直言莊公而不言莊宫明用其禮物
　爾不追配也盖趙氏謂王者禘其祖之所自出於始
　祖之廟以其始祖配之而不及羣廟之主故魯禘唯
　於周公廟追配文王雖本大傳而不得其立言之意
　大傳曰王者禘其祖之所自出以其祖配之諸侯及
　其大祖大夫士有善省於其君于祫及其髙祖盖以
　禘與祫對言則大夫士及其髙祖諸侯及其大祖王
　者則又上及其祖之所自出其禮皆合食可知矣若
　謂魯於周公廟禘文王則三傳及記禮者皆無其說
　王者之所自出無廟則宜於大廟追配魯既有周廟
　安得虛而不祭但為藏主之室乎據魯頌言皇皇后
　帝皇祖后稷享以騂犧既推文王之祭與郊祀並言
　而次章别言白牡騂剛則不與大廟同合祭之禮明
　矣黄先生謂於周廟單祭文王以周公配食證以魯
　頌尤信曰皇祖后稷以尊同牲同也曰降福既多自
　郊祀言也曰周公皇祖亦其福女自配食所自出之
　廟言也曰白牡騂剛孝孫有慶乃承周公魯公言之
　其言有序如此凡禘皆日致夫人不日從祀以家臣
　祈亂不月志惡之淺深也
　　　十二常祀用夏時過則書
桓八年春正月己卯烝　夏五月丁丑烝　十四年秋
八月乙亥嘗
　以上時祭三書正月烝一五月烝一八月嘗一公羊
　傳曰春曰祠夏曰禴秋曰嘗冬曰烝常事不書此周
　制四時祭宗廟之名詩小雅曰禴祠烝嘗于公先王
　是也詩協韻故顛倒言之周雖改時月正朔至於四
　時之祭皆用夏時本月故左氏曰始殺而嘗閉蟄而
　烝過則書順天道從物宜也周正月即夏仲冬冬烝
　常事不書為五月再烝非禮故追書正月烝以見其
　瀆嘗以嘗新為名烝衆也可以薦者衆也烝嘗盖豐
　於祠礿烝又豐於嘗而烝嘗皆祫又與祠礿不同故
　禮或有闕也以其有闕而再烝愈失之矣然既用五
　月再烝則祠禴必廢一祭盖古者諸侯烝則不礿之
　義也始殺謂建酉之月隂氣始殺嘉榖始熟也周八
　月建未為夏時之夏而嘗失其時制取具而已故書
　之壬申御廩災閒二日而嘗榖已出廩謂譏不易災
　餘而嘗非也記災自是一義災與祭適相近在數日
　間爾史不書祠礿者春夏之祭時物未成犆祀從簡
　無先時之取具後時之黷禮故不見於春秋嘗烝物
　成禮備又皆祫祭故有以非禮書者王制言諸侯礿
　犆禘一犆一祫嘗祫烝祫周人以礿代禘則春夏二
　祭皆犆也
　　　十三飾廟踰制作主後時立已毁之宫皆書
莊二十三年秋丹桓宫楹　二十四年春刻桓宫桷(為/下)
(𦵏/月)
文二年春王二月丁丑作僖公主
成六年二月辛巳立武宫
定元年九月立煬宫
　以上丹楹刻桷各一作主者一立宫者二皆非禮也
　凡宫廟有一定之制作主有一定之時已毁之廟不
　再立故十二公作主立宫飾廟皆不書于䇿有司遵
　其時制於事無所勸懲故也莊公特飾禰廟以夸夫
　人踰諸侯祖廟之制文公欲躋僖公作主於十五月
　之後失虞練易主之時季文子以鞌之功自多而立
　武宫意如以昭公之出禱於煬公而立煬宫一立已
　毁之廟以旌伐齊之功一立已毁之廟以報不臣之
　禱史記變禮踰制之始而已飾宫當月立宫當日經
　於丹楹刻桷不月明不當以非禮加之宗廟於立煬
　宫不日明事出叛臣又與立武宫不同也
　　　十四大室屋壊
文十三年秋七月大室屋壞
　以上大室屋壊一榖梁傳曰大室猶世室也公羊傳
　曰世室魯公之廟也謂之世室世世不毁也呉先生
　曰周之王業自文武始故文武廟謂之世室與大廟
　皆百世不毁此天子之禮非諸侯所得用也魯人以
　伯禽廟為世室如周之文武以尊魯公僭也文公怠
　慢久不修廟遂至屋壊春秋書之因見世室非禮
　　　十五納賂鼎于大廟
桓二年夏四月取郜大鼎于宋戊申納于大廟
　以上取郜鼎納于大廟者一郜國文王子所封大鼎
　其重器也公羊謂宋始以不義得之豈郜嘗廹於宋
　而以為賂或宋嘗入郜而取之乎桓公喜得郜之重
　器以薦於大廟而不知取弑君者賂而釋其罪不義
　甚矣况又陳諸祖廟是無復羞惡之心也史因告廟
　而書比諸上文成宋亂而桓公之惡自見乃所謂策
　書之大體也取之於㑹故不言來歸陳氏以書取為
　蔽罪於魯贅矣
　　　十六不告月
文六年冬閏月不告月猶朝于廟
　以上不告月猶朝廟者一周禮大史頒告朔于邦國
　鄭𤣥曰天子班朔于諸侯諸侯藏之祖廟至月朔則
　用特羊告廟請而行之謂之告朔其日又以禮祭于
　宗廟謂之朝享其嵗首為之則謂之朝正此諸侯奉
　王教敬祖考之常禮何氏曰先受朔政乃朝廟明王
　教尊朝廟私也孔氏曰朝廟亦曰朝享即月祭是也
　天子告朔于明堂朝享於五廟諸侯告朔於大廟朝
　享自皇考以下三廟皆先告朔後朝廟朝廟小於告
　朔也告朔即告月也文公以閏非常月闕不告朔猶
　朝于廟廢其大而行其小故書以記其失
　　　十七考宫用舞初定羽數
隱五年九月考仲子之宫初獻六羽
　以上考宫初獻六羽者一考者宫廟初成安主而祭
　之也其祭有常禮其樂舞有常數故皆不書仲子惠
　公再娶之夫人祔於廟則禮無二適又不可祔於妾
　祖姑乃别為立宫以祭之而定其羽數不得同於羣
　廟皆以義起故史書之志禮之變也成風以下妾母
　薨葬皆用夫人禮而不言立宫則適妾並祔矣
　　　十八當祭大夫卒猶繹去樂
宣八年夏六月辛巳有事于大廟仲遂卒于垂壬午猶
繹萬入去籥
昭十五年二月癸酉有事于武宫籥入叔弓卒去樂卒
事
　以上當祭大夫卒書猶繹者一書去樂者一禮樂者
　先王大典其節文之末皆精義所存諸侯不得妄有
　損益王制變禮易樂者為不從不從者君流故祭畢
　聞大夫卒則宜廢繹當祭而涖事大夫卒則宜去樂
　一失一得史皆書之明禮樂王者一代之定制雖有
　大故不敢輙變以謹亡失之漸也
　　　十九内逆女夫人至無姑至稱夫人有姑稱婦
桓三年秋公子翬如齊逆女九月齊侯送姜氏于讙公
㑹齊侯于讙夫人姜氏至自齊
莊二十四年夏公如齊逆女秋公至自齊八月丁丑夫
人姜氏入
文四年夏逆婦姜于齊
宣元年春公子遂如齊逆女三月遂以夫人婦姜至自
齊
成十四年秋叔孫僑如如齊逆女九月僑如以夫人婦
姜氏至自齊
　以上魯逆夫人五桓夫人文姜齊僖女莊夫人哀姜
　先儒以為齊襄女僖夫人聲姜先儒以兩㑹齊桓證
　為桓女文夫人出姜齊昭之女魯子叔姬所生宣夫
　人穆姜齊惠女成夫人齊姜盖齊頃之女桓公使卿
　逆而齊侯送女于讙公㑹齊侯于讙故書夫人至自
　齊而不書翬以夫人至莊公親逆而夫人不與公俱
　入故書公至自齊而别書夫人入文公使微者逆故
　不書其人且不書夫人至是致當時有貴聘賤逆之
　譏由叔姬無寵於齊昭故魯人不使卿逆稱婦者有
　姑之辭也凡無姑則以夫人禮至有姑則以婦禮至
　或謂逆婦姜者公自逆也盖不思君舉必書之義豈
　有國君親逆女而史不書者乎況文公春方至自晉
　必不能夏又如齊也宣成使卿逆女書以夫人至乃
　史策常法凡昬禮先納采問名納吉乃納幣又請期
　乃逆女納采問名納吉納幣請期皆微者之事史不
　書所書者唯逆女夫人至二事而納幣必使卿或國
　君親行然後書之夫子脩春秋以國君取夫人同任
　社稷宗廟之重雖諸侯親迎之禮久廢而逆女夫人
　至皆不可不書所以存策書之大體也若諸侯来逆
　女則以得禮不書詳内以見實則略外以明義也說
　者見僖襄昭定哀五公皆不書逆夫人遂以為彼皆
　親迎得禮故不書而此所書者皆非禮也盖蔽於榖
　梁之說莊二十四年書公如齊逆女榖梁傳曰親迎
　恒事也不志此其志何也不正其親迎於齊也不知
　春秋治内與治外異若吾君逆夫人雖得禮亦書也
　或疑僖公不書逆女襄夫人逆與至薨葬皆不見於
　春秋何也今考僖公聲姜盖為公子時所取齊女襄
　公之世有齊怨齊靈女既為靈王后故魯不得繼其
　世昬宋共卒之明年襄公始生應亦無遺女可取把
　昬于晉而薛不復通一時難得嘉耦亦可見國君取
　女之難傳言公薨立胡女敬歸之子卒立敬歸之娣
　齊歸之子不言適夫人無子則襄盖終身未嘗取正
　適故薨葬皆不見于經昭公取於呉為同姓經諱不
　書在存策書大體中自為變例孔氏曰坊記云魯春
　秋去夫人之姓曰呉其死曰孟子卒同姓不得稱姬
　舊史盖直云夫人至自呉是去夫人之姓直書曰呉
　而已仲尼脩春秋以犯禮明著全去其文故今經無
　其事定夫人姒氏亦為公子日所取傳言哀公以公
　子荆之母為夫人而以荆為大子則哀公固以妾為
　夫人矣若隱公則以攝君故夫人卒不成䘮不書婦
　姜不氏說見變文篇
　　　二十覿夫人男女同贄
莊二十四年八月丁丑夫人姜氏入戊寅大夫宗婦覿
用幣
　以上大夫宗婦覿用幣一何氏曰禮夫人至大夫皆
　郊迎明日大夫宗婦皆見今案覿夫人常事史本不
　書宗婦用幣非禮故書之
　　　二十一逆后魯主昬則書過我則書
桓八年冬祭公来遂逆王后于紀
　以上三公来遂往逆后一凡大昬皆賓主相對行禮
　王者至尊無敵體之義故天子取於諸侯與王姬下
　嫁皆使同姓諸侯主之時桓王取后于紀命魯主昬
　嘗使家父来聘則其事前定矣既已納幣契成故祭
　公来受辭于主昬者而往迎后于紀皆禮之宜也天
　子不自主故祭公不稱使成使于我故言遂諸家泥
　於常事不書之說謂書来書遂為非常於是譏祭公
　罪魯紀而議及天王坐以虛文說經而不以天子昬
　禮推原之也
襄十五年春劉夏逆王后于齊
　以上王臣逆后過魯一傳曰官師從單靖公逆王后
　于齊卿不行非禮也杜氏曰天子不親昬使上卿逆
　而公監之劉夏獨過魯告昬故不書單靖公官師劉
　夏也非卿故書名
　　　二十二魯主王女昬書歸同内女
莊元年冬王姬歸于齊　十一年冬王姬歸于齊
　以上魯主王姬昬書歸者二凡主王姬之昬則有姊
　妹之恩故書歸同内女以尊敬王命亦所謂存策書
　之大體其莊公與仇人為昬主則實録而意自見說
　者乃倂其主齊桓之昬一切謂之非常則亦誤矣諸
　内女書歸有筆削别見
　　　二十三世子生則書
桓六年九月丁卯子同生
　以上書世子生一凡世子生必書于策所以尊宗廟
　重正統盖國史遺制春秋因之以存策書之大體也
　禮記内則子生夫告宰名書曰某年某月某日子某
　生而藏之宰告閭史閭史書其二其一獻諸州史盖
　卿大夫以下子生皆書況國君生子史宜謹志之但
　國君世子生其禮甚隆自世子而下為適子為庶子
　為衆子其禮每降自宜不得與世子同書于策杜氏
　曰十二公唯子同是適夫人長子孔氏曰文公哀公
　其母並無明文未知是適與否據公衡之年成公又
　非穆姜所生盖其父未為君之前已生縱令是適亦
　不書其考之詳矣胡氏曰備用大子之禮載于史策
　名分一定則自始生至受誓為世子其物采等衰固
　殊絶矣匹適奪正之事無所從起其於策書言外之
　旨亦已得之若夫榖梁疑故志之之云正所謂齊東
　野人之語而諸家猶有引而申之者則學者厭常喜
　新之過也
　　　二十四大夫来逆妻公自主之則書内女来逆婦書
莊二十七年冬莒慶来逆叔姬
宣五年秋齊髙固来逆子叔姬(據下書及子叔姬来明/左氏文闕子字當從公)
(榖經文○/為下卒月)
僖二十五年夏宋蕩伯姬来逆婦
　以上大夫来逆妻二内女為大夫妻来逆婦一榖梁
　傳曰諸侯之嫁子於大夫主大夫以與之来者接内
　也范氏曰接内謂與君為禮也劉氏曰蕩伯姬嫁不
　見經盖内女雖親體不敵不書于䇿所以尊君也今
　君以愛易典主大夫之昬是卑朝廷而慢宗廟非安
　上治民之節也今案傳言公如齊髙固使齊侯止公
　請叔姬焉公在齊成昬則自主之說明矣公自主故
　史書之内女非夫人歸寧不書蕩伯姬以逆婦書
　　　二十五娣姪不與適俱行則書國亡反其宗祀所在
　　　　則書
隱七年春王三月叔姬歸于紀
　以上娣歸一杜氏曰叔姬伯姬之娣也至是歸者待
　年於父母國不與適俱行故書盖姑娣妹適諸侯為
　夫人為娣姪雖有貴賤其為先君遺體則一而已
莊十二年春王三月紀叔姬歸于酅
　以上娣歸宗祀所在者一叔姬始從紀侯去國至是
　紀侯卒而紀季以酅事齊為附庸猶存其宗祀乃歸
　于酅以終焉由魯去故告于廟而書之古者婦人有
　歸宗之義叔姬不終于魯而歸酅者齊襄既弑紀侯
　必得反葬王姬歸齊魯為昬主則齊魯之怨亦釋故
　叔姬歸酅以奉紀侯之祀稱歸者從来寧反國之文
　也公羊傳謂徒歸于叔言之不詳杜氏以歸為初嫁
　之文不考婦人始終書歸之義好異者遂誣叔姬以
　罪則亦誤矣来不書國滅非歸寧也
　　　二十六來媵踰制則書
成八年冬衛人来媵　九年夏晉人来媵　十年夏齊
人来媵
　以上来媵者三公羊傳曰諸侯取一國則二國往媵
　之三國来媵非禮也傳曰凡諸侯嫁女同姓媵之異
　姓則否今案媵常事史不書書衛晉者為下齊人異
　姓来媵過九女之制也與書正月烝為五月再烝見
　黷例同
　
　
　
　
　
　
　春秋屬辭卷二
欽定四庫全書
　春秋屬辭卷三　　　　　　　元　趙汸　撰
　　存策書之大體第一之三
　　　二十七凡公薨書地弑則諱而不地未成君書卒不
　　　　成喪不書葬
隱十一年冬十一月壬辰公薨
桓十八年夏四月丙子公薨于齊　丁酉公之喪至自
齊　冬十二月己丑葬我君桓公
莊三十二年八月癸亥公薨于路寢　冬十月己未子
般卒
閔元年夏六月辛酉葬我君莊公
閔二年秋八月辛丑公薨
僖三十三年十二月乙巳公薨于小寢
文元年夏四月丁巳葬我君僖公
文十八年春王二月丁丑公薨于臺下　六月癸酉葬
我君文公　冬十月子卒
宣十八年冬十月壬戌公薨于路寢
成元年二月辛酉葬我君宣公
成十八年八月己丑公薨于路寢　十二月丁未葬我
君成公
襄三十一年夏六月辛巳公薨于楚宫　秋九月癸巳
子野卒　冬十月癸酉葬我君襄公
昭三十二年十二月己未公薨于乾侯
定元年夏六月癸亥公之䘮至自乾侯　秋七月癸巳
葬我君昭公
定十五年夏五月壬申公薨于髙寢　九月丁巳葬我
君定公雨不克葬戊午日下􁀈乃克葬
　以上公薨十一薨而書地書葬者九實弑書薨不地
　且不葬者二未踰年不成君書卒不地且不葬者三
　凡公薨必書其地者詳内事重凶變也薨于路寢正
　也别宫皆非正也隱閔實弑書薨者史有諱國惡之
　義臣子不忍斥言不書地者既諱其弑則倂沒其所
　弑之地也然書薨不言地則雖諱而實亦不可掩矣
　不書葬者隱以攝主遇弑閔幼而遇弑皆不以君禮
　成其喪故其葬不書也桓戕于齊既諱且書其地者
　為薨在外不可没也僖文而下薨葬皆以君禮昭公
　客死于外而以喪至然定公必殯而後即位季孫雖
　不臣猶不敢不成其君喪也嗣君未踰年書卒不地
　且不得以君禮葬降成君也子般子赤實弑而諱同
　成君也未葬則用父前子名之義子般子野是也既
　葬不名無所屈也子赤是也此皆魯史遺法有不待
　筆削而義已明者所謂策書之大體也公羊榖梁不
　達斯義見春秋弑君不書葬者之多而不得其說乃
　為之辭曰君弑賊不討不書葬以為無臣子也然内
　於桓公書葬而辭窮則又遁其辭曰讎在外也外於
　許悼書葬而辭窮則又遁其辭曰是君子之赦止也
　至於蔡景書葬則無以為辭矣於是又有為之說者
　曰遍刺天下之諸侯也學者習聞其辭義之雋而未
　有能辯其失者陳氏有取於左氏不成喪之說而又
　誤以為脩春秋者不成之為君則併左氏所以為言
　之意失之由不知有存策書大體之義故也今考之
　經傳以求魯史策書之法則内之葬以成喪而後書
　不成其喪則不告於諸侯諸侯亦不来㑹故不書也
　傳曰改葬惠公公弗臨故不書衛侯来㑹葬不見公
　亦不書盖公辟不為喪主則禮不成皆不成禮不書
　之類也外之葬以我往㑹而後書或彼不成喪而不
　来告或来告而此不㑹皆不書也左氏於齊晉鄭君
　弑不成喪者毎記其實苟無得於聖人之㫖則詳述
　其跡使學者自求之古人用意深厚如此禮諸侯五
　月而葬速則不懐緩則怠考諸時月可見
　　　　夫人薨不書地殺于外則諱之而書地不用
　　　　夫人禮卒不稱夫人不成喪不書葬
莊二十一年秋七月戊戌夫人姜氏薨　二十二年春
王正月癸丑葬我小君文姜
僖元年秋七月戊辰夫人姜氏薨于夷齊人以歸　十
二月丁巳夫人氏之喪至自齊　二年夏五月辛巳葬
我小君哀姜
文十六年秋八月辛未夫人姜氏薨　十七年夏四月
癸亥葬我小君聲姜
襄二年夏五月庚寅夫人姜氏薨　秋七月己丑葬我
小君齊姜　九年五月辛酉夫人姜氏薨　秋八月癸
未葬我小君穆姜
定十五年秋七月壬申姒氏卒　九月辛巳葬定姒
哀十二年夏五月甲辰孟子卒
　以上書夫人薨葬者五書夫人卒者二卒不稱夫人
　二不書葬者一文姜者桓公夫人哀姜者莊公夫人
　聲姜者僖公夫人穆姜者宣公夫人齊姜者成公夫
　人孟子者昭公夫人姒氏者定公夫人杜氏曰夫人
　喪禮有三薨則赴於同盟之國一也既葬日中自墓
　反虞於正寢所謂反哭于寢二也卒哭而祔於祖姑
　三也若此則書夫人某氏薨葬我小君某氏其或不
　赴不祔則為不成喪故死不稱夫人薨不言葬我小
　君某氏反哭則書葬不反哭則不書葬子氏赴而不
　反哭故稱夫人而不書葬定姒則反哭而不赴故書
　葬而不稱夫人薨不稱夫人故葬不言小君今案杜
　氏所述夫人喪禮本隱三年傳例然哀姜殺於外不
　可言赴八年然後致不可言祔其薨葬無異文何也
　盖喪有服葬有制事有異常史有變法左氏亦言其
　大㮣爾定姒從夫諡哀公親適母也必無不祔之理
　傳言不祔妄矣春秋之時周禮久廢故有妾母用夫
　人禮者有適夫人而不用夫人禮者用夫人禮則雖
　妾母而書夫人不用夫人禮則雖適夫人不書夫人
　䇿書實録而已矣夫人薨不地者啖氏曰婦人無外
　事薨有常處也趙氏曰公夫人在外薨不以有故無
　故皆當書地
　　　二十九公服母喪書卒
隱三年夏四月辛卯君氏卒
　以上妾母書卒者一娣姪之喪本不登于策此以吾
　君服其母喪不可不書曰君氏者夫子特筆說見第
　六篇
　　　三十妾母用夫人禮稱夫人書薨書葬
隱二年十二月乙卯夫人子氏薨
文四年冬十一月壬寅夫人風氏薨　五年三月辛亥
葬我小君成風
宣八年夏六月戊子夫人嬴氏薨　冬十月己丑葬我
小君敬嬴雨不克葬庚寅日中而克葬
襄四年秋七月戊子夫人姒氏薨　八月辛亥葬我小
君定姒
昭十一年五月甲申夫人歸氏薨　九月己亥葬我小
君齊歸
　以上妾母書夫人薨者五書葬者四儀禮喪服傳大
　夫以上為庶母無服服問君之母非夫人則羣臣無
　服盖庶子為君為其母無服者所以重宗廟也魯昭
　公欲喪其慈母有司曰古之禮慈母無服今君為之
　服是逆古禮而亂國法也若終行之則有司將書之
　以遺後世無乃不可乎况國君以夫人禮喪其妾母
　固史氏所當詳也子氏者惠公再取之夫人諸侯不
　再取再取亦妾也隱為桓故成其母喪以赴諸侯然
　𦵏不備夫人之禮故不書𦵏既不可祔廟又不可祔妾
　祖姑故别為之宫隱以攝君喪大子之母猶有節也
　自文公追崇成風王室又為歸含賵㑹葬以成之其
　後妾母皆僭夫人禮薨葬備書與適無異而不别為
　之宫則並祔於廟矣夫子以喪紀國之大典非筆削
　所加將令學者屬辭比事以觀之既書夫人姜氏薨
　于夷又書夫人風氏薨既書夫人姜氏歸于齊又書
　夫人嬴氏薨既書夫人姜氏薨又書夫人姒氏薨則
　適妾之分已明黷亂之私亦著矣自公羊不明經義
　創為母以子貴之說漢哀帝因得託以尊其藩邸所
　生父母及其祖母卒加大號以干正統而貽後禍說
　經失義其弊一至是哉
　　　三十一凡天王崩諸侯卒来赴往弔則書崩書卒不
　　　　赴不弔不書㑹葬則書葬不㑹不書
隱三年三月庚戌天王崩　　　　　　　平王
桓十五年三月乙未天王崩　莊三年五月葬桓王
　(莊十二年/莊王崩)
　(莊十七年/僖王崩)
僖八年冬十二月丁未天王崩　　　　　惠王
文八年秋八月戊申天王崩　冬公孫敖如京師不至
而復　九年二月叔孫得臣如京師辛丑葬襄王
　(文十四年/頃王崩)
宣二年冬十月乙亥天王崩　三年春王正月葬匡王
成五年冬十一月己酉天王崩　　　　　定王
襄元年九月辛酉天王崩　二年春王正月𦵏簡王
二十八年十二月甲寅天王崩　　　　　靈王
昭二十二年夏四月乙丑天王崩　六月叔鞅如京師
葬景王　冬十月王子猛卒
　以上天王書崩者九書葬者五不書葬者四卿弔喪
　者一㑹葬者二不書崩葬者三書子卒者一傳例曰
　凡崩薨不赴不書此天子崩諸侯卒来赴則書之例
　也故襄二十八年傳曰十一月癸巳天王崩未来赴
　亦未書十二月王人来告喪問崩日以甲寅告故書
　之以徴過也此又崩日從赴之例㑹葬則書葬不書
　者魯不往也公羊傳曰我有往則書盖知有葬不㑹
　不書之例平王惠王定王靈王書崩不書葬是也弔
　葬不書其人微者非卿也傳曰靈王崩鄭簡公在楚
　上卿守國使印段如周弔伯有曰弱不可子産曰與
　其莫往弱不猶愈乎此微者弔喪之證也文八年秋
　襄王崩公孫敖如京師傳曰穆伯如周弔喪九年叔
　孫得臣如京師葬襄王此弔葬使卿則書之例也凡
　弔喪者必歸含襚賵且臨皆同日畢事雜記言諸侯
　之禮甚詳鄭康成記禮天子於二王後含為先襚次
　之賵次之賻次之於諸侯含之賵之諸侯相於如天
　子於二王後以此推之則諸侯於天子可知故隱三
　年武氏子来求賻公孫敖奔莒傳言其以幣奔是也
　古者天子崩諸侯皆親奔喪顧命所記詳矣春秋之
　世遣㣲者弔喪如列國而又有不往者其能親送天
　子之葬乎劉侍讀曰公親㑹則不書葬既昧書法亦
　非事實矣文公以襄王嘗使大夫㑹僖公葬又成其
　妾母之喪魯既使卿共晉襄葬事由是使卿如周弔
　喪不至乃使卿㑹葬昭公之世亦以兩使卿㑹晉侯
　葬而後使叔鞅葬景王則魯人之情見矣王猛未踰
　年書子卒與諸侯未成君之禮同呉先生曰天子諸
　侯嗣位而未踰年者稱子子上加王者表其為天王
　未踰年之子以别於諸侯未踰年之子也此與王子
　虎王子朝以屬書不同敬王崩在春秋後傳曰天子
　七月而葬同軌至考崩葬之嵗月則淹速之罪自見
　觀志崩而不志葬則諸侯之不臣可知至尊當謹志
　崩日唯葬不及禮則不日必備禮而後日王室貧於
　列國故唯襄王書日此在國史必有定法左氏唯知
　大夫卒有不日之例而於天子諸侯喪紀則失其傳
　故學者不復考詳見日月篇趙伯循曰王后世子卒
　葬之不書何也王室不告諸侯不弔也策書之大體
　存而得失著矣若夫莊王僖王頃王崩葬皆不書乃
　筆削之㫖在存策書大體中自為變例而左氏學者
　往往妄為之辭今考莊十一年魯主王姬之昬冬王
　姬歸於齊明年莊王崩王室無不告諸侯之理十四
　年單伯㑹伐宋冬㑹于鄄十六年王使虢公命曲沃
　伯以一軍為晉侯明年僖王崩王室亦無不告諸侯
　之理惠王即位傳言春虢公晉侯朝王王饗醴命之
　宥皆賜玉五㲄馬三疋虢公晉侯鄭伯使原莊公逆
　王后于陳經傳所録莊僖惠三王之際其事如此而
　杜氏乃以為王室微弱不能自通于諸侯可謂誣矣
　且是時齊桓方假王命以示大順魯人其有不弔葬
　天子者乎文十年公及蘇子盟于女栗傳曰頃王立
　故也十四年春頃王崩王室無不告魯之理是年傳
　曰襄仲使告于王請以王寵求昭姬于齊冬單伯如
　齊使魯不弔葬天子其敢有請於王室乎然則曰周
　公閱與王孫蘇爭政故不赴者其妄明矣傳記天王
　崩有秘不發喪定位而後来赴者惠王也有緩告者
　靈王也有王室亂雖不成尊亦赴者王子猛也豈有
　二臣爭政遂不告王喪之理乎時王朝猶有尹氏芮
　伯毛伯蘇子之屬皆世臣也以大喪詔諸侯乃大行
　人之職不當以二臣爭政而廢傳又言周公將與王
　孫蘇訟于晉王使尹氏聃季訟周公于晉趙宣子平
　王室而復之使王室不告喪於諸侯而唯使晉人平
　二臣之訟可乎亦豈有赴于晉而不赴于魯者乎左
　氏知史有不赴不書之例而妄意其事以釋書法顧
　弗思爾竊嘗有考於辯名實之說而後知三王崩葬
　不書為夫子所削無可疑者春秋之初諸侯不王夷
　狄外叛故伯者之興得以尊王室攘夷狄為功然其
　業有崇卑事有得失則其功罪不可無辯此春秋所
　由作也故曰其事則齊桓晉文盖自平王東遷以来
　朝覲獄訟不至貢賦不歸諸侯所以事天子者唯弔
　喪送葬同列國而已伯者雖知假尊王以示名義而
　不能身率諸侯享覲于王庭史書崩葬無異文也方
　伯之所以寘力王室如斯而已乎春秋當有伯之初
　諸侯弔葬天子僅存於策者書之不為少變則是以
　尊王為虚文而名實亂矣是故莊僖崩葬特削而不
　書晉伯中衰王臣自出以盟諸侯齊商人弑其君執
　天子之使諸侯恬不為動則楚君以其僭號加中國
　盟諸侯而惑民聴豈有能正之者自有伯以来天下
　之勢又一大變而王室亦以無伯而愈卑矣雖區區
　弔葬之禮僅存君子以為猶不弔葬也春秋當無伯
　之日而天王崩葬書之以為常則是以有伯為虚文
　而名實亂矣是故頃王崩葬特削而不書皆所以辯
　名實之際而定伯者之功罪也其法與正月不書王
　㑹盟不序諸侯相表裏盖屬辭比事之教如此詳見
　辯名實篇然此不以入筆削類者以其在存策書中
　特有所删為變例之二與一筆一削略彼明此者不
　同也
隱三年八月庚辰宋公和卒　冬十二月癸未葬宋穆
公
　(桓二年春王正月戊/申宋督弑其君與夷)　　　　　　　殤公
莊二年冬十二月乙酉宋公馮卒　三年夏四月葬宋
莊公
　(十二年秋八月甲/午宋萬弑其君㨗)　　　　　　　　閔公
僖九年春王三月丁丑宋公御說卒　　桓公
二十三年夏五月庚寅宋公兹父卒　　襄公
文七年夏四月宋公王臣卒　　　　　成公
　(十六年冬十一月/宋人弑其君杵臼)　　　　　　　　昭公
成二年八月壬午宋公鮑卒　三年二月乙亥𦵏宋文
公
十五年夏六月宋公固卒　秋八月庚辰葬宋共公
昭十年十二月甲子宋公成卒　十一年春王二月叔
弓如宋葬宋平公
二十五年十一月己亥宋公佐卒于曲棘　二十六年
春王正月葬宋元公
　以上宋公書卒者九書葬者六不書葬者三弑而不
　書葬者三凡諸侯卒彼来赴而此往弔則書不弔雖
　来赴不書卒於把徳公伯姬之事見之盖史書卒葬
　所以志邦交厚薄喪紀敬慢不徒録外事也但齊等
　以上大國魯多不敢慢苟非見弑無不書卒者考宋
　齊晉三國可見殤公與夷公子馮所讎閔公㨗弑後
　國亂昭公杵臼國人不君皆遇弑而不以禮葬如齊
　之懿莊晉之厲公則諸侯不㑹無可疑者唯桓公御
　說卒不書葬盖廹於葵丘之㑹不及以禮致諸侯之
　送葬者也襄公師敗身傷而卒成公卒後國亂皆不
　備禮周末文繁禮備或有闕則不敢以葬期告諸侯
　禮坊記曰子云死民之卒事也吾從周以此坊民諸
　侯猶有薨而不葬者謂不成喪也是故諸侯不書葬
　非皆由魯不㑹苟其國葬不以禮而不以葬期来告
　亦無由往㑹之爾凡諸侯卒日弔不以禮則不日苟
　赴不以時則又不月宋成卒後國亂宋共亦必有為
　故皆不日宋齊等之國王者之後魯不敢慢其不以
　禮必有故矣凡諸侯葬得禮則月不及禮不月必厚
　葬擬天子而後日著其僭也穆公葬日與夷德其傳
　國於已而厚葬以報之文共俱日則皆華元不臣之
　所為也景公頭曼卒在春秋後
桓十四年冬十二月丁巳齊侯禄父卒　十五年夏四
月己巳葬齊僖公
　(莊八年冬十一月癸未/齊無知弑其君諸兒)　莊九年秋七月丁酉葬齊
襄公
僖十七年冬十二月乙亥齊侯小白卒　十八年秋八
月丁亥葬齊桓公
二十七年夏六月庚寅齊侯昭卒　秋八月乙未葬齊
孝公
文十四年夏五月乙亥齊侯潘卒　　　昭公
　(九月齊公子商/人弑其君舍)
　(十八年夏五月戊戌/齊人弑其君商人)　　　　　　　懿公
宣十年夏四月己巳齊侯元卒　六月公孫歸父如齊
葬齊惠公
成九年秋七月丙子齊侯無野卒　冬十一月葬齊頃
公
襄十九年秋七月辛卯齊侯環卒　冬葬齊靈公
　(二十五年夏五月乙/亥齊崔杼弑其君光)　　　　　　　莊公
哀五年秋九月癸酉齊侯杵臼卒　冬叔還如齊閏月
葬齊景公
　(六年秋齊陳/乞弑其君荼)
十年三月戊戌齊侯陽生卒　五月葬齊悼公
　以上齊君書卒者九書葬者八不書葬者一弑而書
　葬者一不書葬者四桓公入立而葬襄公魯方伐齊
　納糾猶不忘㑹其葬古人重喪紀如此齊孝公卒傳
　曰有齊怨不廢喪紀禮也又可為弔贈書卒之證齊
　昭以五月卒七月公子商人弑舍告以九月則昭公
　必不成喪傳記閻職邴歜弑懿公納諸竹中崔氏側
　莊公於北郭葬諸士孫之里四翣不蹕下車七乗不
　以兵甲齊滅崔氏乃遷莊公殯于大寢又明年葬于
　北郭不入兆域此二君見弑不以君禮成喪之實也
　陽生亦弑而書葬者國人諱弑既以卒赴自宜以禮
　成喪也外弑君書卒者三陽生與鄭伯髠頑楚子麇
　也魯史承赴而書辟不敏也夫子因而不革存策書
　之大體也後之作傳者於齊鄭二君之卒則曰不使
　夷狄之民加乎中國之君於楚子書卒而不通則曰
　申之㑹十三國諸侯在焉恐貽後世之譏故不革其
　偽赴者為之諱也說經若是聖人之志荒矣由不知
　有存䇿書大體之義故也齊君書卒皆日姻隣大國
　往来素厚也葬書日者四皆孝公以前鼎盛僭侈之
　時齊靈黜大子光而使髙厚夙沙衛傅牙為大子莊
　公立執牙殺髙厚於是有夙沙衛之亂十一月齊侯
　圍髙唐則靈公葬不書月由不及禮明矣舍與荼皆
　未成君而弑凡未成君皆不成喪簡公壬春秋後卒
僖九年九月甲子晉侯佹諸卒　　　　獻公
　(冬晉里克殺其/君之子奚齊)
　(十年春晉里/克弑其君卓)
二十四年冬晉侯夷吾卒　　　　　　惠公
三十二年冬十二月己卯晉侯重耳卒　三十三年夏
四月癸巳葬晉文公
文六年八月乙亥晉侯驩卒　冬十月公子遂如晉葬
晉襄公
　(宣二年秋九月乙丑/晉趙盾弑其君夷臯)　　　　　　　靈公
宣九年九月辛酉晉侯黑臀卒于扈　　成公
成十年五月丙午晉侯獳卒　　　　　景公
　(十八年春王正月庚/申晉弑其君州蒲)　　　　　　　厲公
襄十五年冬十一月癸亥晉侯周卒　十六年春王正
月葬晉悼公
昭十年秋七月戊子晉侯彪卒　九月叔孫婼如晉葬
晉平公
十六年秋八月己亥晉侯夷卒　九月季孫意如如晉
冬十月葬晉昭公
三十年夏六月庚辰晉侯去疾卒　秋八月葬晉頃公
　以上晉君書卒者十書𦵏者六不書葬者四弑而不
　書葬者四獻公卒而國亂惠公以前年九月卒文公
　以正月入國戊申殺懐公于髙梁不告是年冬乃書
　晉侯夷吾卒而不月杜氏謂文公定位而後来告則
　二公皆不得以禮㑹葬可知宣公事齊而不事晉黑
　壤之㑹晉人止公故晉成之葬魯人不㑹晉人謂魯
　貳於楚止魯君送葬諸侯莫在魯人辱之故晉景之
　葬成公親送而不書靈公之弑趙盾使穿逆公子黑
　臀于周而立之壬申朝于武宫必不復成喪厲公之
　弑晉人葬之翼東門外以車一乗不待踰月此不成
　喪之實也卿共伯主之葬自襄公始傳記鄭子大叔
　之言曰先王之制諸侯之喪士弔大夫送葬(昭三十/年傳文)
　又曰文襄之伯君薨大夫弔卿共葬事(昭三年/傳文)然考
　當時事迹往往不合豈伯業有盛衰列國情有戚疏
　事有緩急不得皆同乎悼公之喪鄭子西弔子蟜送
　葬此大夫弔卿共葬之制也而魯葬悼公不使卿非
　定制明矣少姜之喪魯君親弔不納季孫往襚鄭印
　段弔游吉送葬盖晉既以少姜之喪告諸侯則不得
　不往是又以時君之意而為禮者頃公卒鄭游吉弔
　且送葬一卿兼二事晉人雖詰之而不復討者禮過
　於古既有所加則時有所損終不可為定制也晉至
　獻公已為同姓大國文公以後世為盟主故卒無不
　日自襄公以後皆三月而葬昭以踰月葬既不及節
　必無踰制唯文公五月而書日伯業既成且嘗請隧
　其厚葬有由矣惠公實前年九月卒史即告時書之
　自不容書月定公午春秋後卒
　(隱四年春王二月戊/申衛州吁弑其君完)　五年夏四月葬衛桓公
桓十二年冬十一月丙戌衛侯晉卒　十三年三月葬
衛宣公
莊二十五年夏五月癸丑衛侯朔卒　　惠公
　(閔二年狄人入衛傳遂言/滅衛衛侯赤不言死所)　　　　　懿公
僖二十五年夏四月癸酉衛侯燬卒　秋葬衛文公
宣九年冬十月癸酉衛侯鄭卒　　　　成公
成二年八月庚寅衛侯速卒　三年春王正月辛亥葬
衛穆公
十四年冬十月庚寅衛侯臧卒　十五年春王二月葬
衛定公
　(襄二十六年春王二月/辛卯衛寗喜弑其君剽)　　　　　　殤公
襄二十九年夏五月庚午衛侯衎卒　秋九月葬衛獻
公
昭七年秋八月戊辰衛侯惡卒　十二月癸亥葬衛襄
公
哀二年夏四月丙子衛侯元卒　冬十月葬衛靈公
　以上衛君書辛者九書葬者七不書葬者二弑而書
　葬者一不書葬者一衛人既討州吁又能以禮葬其
　君㑹諸侯之送者故雖君弑而書葬寗喜弑剽而復
　衛侯衎衎豈成剽之為君者故葬不以禮則不㑹而
　不書葬然魯嘗㑹諸侯納惠公三與成公同盟而皆
　不㑹其葬何也齊桓方假王命以霸諸侯而衛人伐
　周以立子頺故魯不敢復親衛觀齊桓將伐衛而先
　㑹公于城濮意可見矣衛成通魯以㑹晉而晉人止
　公于黑壤宣公豈無憾於衛乎喪紀之薄則有由矣
　然魯衛兄弟之國禮尚往来故卒無不日文公大布
　之衣大帛之冠以立國於破亡之餘其葬不及禮宜
　也穆公葬獨日者當鞌戰勝齊晉三子自往弔焉哭
　於大門之外衛人迎之婦人哭於門内送亦如之遂
　常以葬盖衛人欲因勝敵變禮以旌先君之伐其儀
　物必有踰制者而不知其非也襄公卒衛人告喪于
　周請命其葬必特從厚以彰示諸侯懿公赤國滅死
　不赴出公輒卒在春秋後
隱八年夏六月己亥蔡侯考父卒　八月葬蔡宣公
桓十七年六月丁丑蔡侯封人卒　秋八月癸巳葬蔡
桓侯
　(莊十九年蔡侯/獻舞卒于楚)　　　　　　　　　哀侯
僖十四年冬蔡侯肸卒　　　　　　　穆公
　(文十五年蔡/侯甲午卒)　　　　　　　　　　莊公
宣十七年春王正月丁未蔡侯申卒　夏葬蔡文公
　(襄三十年夏四月蔡/世子般弑其君固)　襄三十年冬十月葬蔡景公
　(昭十一年夏四月丁巳楚/子䖍誘蔡侯般殺之于申)　昭十三年冬十月葬蔡
靈公
昭二十年十一月辛卯蔡侯廬卒　二十一年春王三
月葬蔡平公
二十三年夏六月蔡侯東國卒于楚　　悼公
　(哀四年春王二月/庚戌盜殺蔡侯申)　哀四年冬十二月葬蔡昭公
　以上蔡君書卒者六書葬者四不書葬者二弑殺而
　書葬者三不書葬者二蔡侯見執于楚而蔡人㑹于
　北杏故荆入蔡蔡自是折而事楚不與齊桓㑹盟故
　蔡侯卒于楚不書穆公書卒而不月不葬城濮楚敗
　蔡始從晉厥貉之次蔡復從楚新城之盟陳鄭服而
　蔡不来文十五年晉郤缺帥師入蔡冬十一月扈之
　盟傳言蔡侯在焉而甲午之卒不書是嵗魯亦有齊
　難故莊公卒葬皆不暇恤宣公末年外欲徼好于楚
　而内制于晉及㑹于宋始兩事晉楚故自蔡文而後
　若景弑於子靈戕於楚昭殺於盜彼能以禮葬其君
　則魯皆㑹其葬而不敢忽畏楚故重其與國也春秋
　弑君賊以禮葬其所弑君者唯蔡般盖以子弑父而
　代之位非他當國者比也東國卒于楚不日不葬喪
　歸自逺禮不偹也春秋之初蔡序衛上蔡季歸而葬
　桓公必有過厚者其後見役于楚死葬宜不備物然
　不書月者唯文公盖古人以送死為大事苟可勉焉
　不敢不盡也成公朔卒在春秋後
桓五年春正月甲戌己丑陳侯鮑卒　夏葬陳桓公
十二年八月壬辰陳侯躍卒　　　　　厲公
莊元年冬十月乙亥陳侯林卒　二年春王二月葬陳
莊公
僖十二年冬十二月丁丑陳侯杵臼卒　十三年夏四
月葬陳宣公
二十八年六月陳侯欵卒　　　　　　穆公
文十三年夏五月壬午陳侯朔卒　　　共公
　(宣十年五月癸巳陳/夏徴舒弑其君平國)　十二年春葬陳靈公
襄四年春王三月己酉陳侯午卒　秋七月葬陳成公
(蒙上/事月)
昭八年夏四月辛丑陳侯溺卒　冬葬陳哀公
定四年春王二月癸巳陳侯呉卒　六月葬陳惠公
八年秋七月戊辰陳侯栁卒　九月葬陳懐公
　以上陳君書卒者十書葬者七不書葬者三弑而書
　葬者一陳君卒多日以其往来者厚也桓公卒而國
　亂故再赴而再書日其葬必不得備禮自厲公卒至
　明年春魯以宋鄭之故盟㑹征戰無虚月遂不㑹其
　葬陳既與楚踐土之盟穆公獨後㑹期歸踰月而卒
　不書日薄於弔贈無足疑者共公背殯出㑹諸侯于
　温遂圍許明年春還又即㑹翟泉則穆公之𦵏不㑹
　賓主皆有所不暇也共公卒陳與蔡鄭方從楚是嵗
　冬公如晉宜不得往㑹矣靈公葬於楚人討賊踰年
　之後宜不得以備禮書月哀公卒後國亡葬於輿嬖
　殺馬毁玉加經於顙而逃豈有㑹葬之事蓋楚既滅
　陳以放陳公子招殺陳孔奐𦵏陳哀公来告而書與
　書齊侯𦵏紀伯姬同閔公越卒在春秋後
桓十一年夏五月癸未鄭伯寤生卒　秋七月葬鄭莊
公
莊二十一年夏五月辛酉鄭伯突卒　冬十二月葬鄭
厲公
僖三十二年夏四月己丑鄭伯㨗卒　　文公
宣三年冬十月丙戌鄭伯蘭卒　𦵏鄭穆公
　(四年夏六月乙酉鄭/公子歸生弑其君夷)　　　　　　　靈公
成四年三月壬申鄭伯堅卒　夏葬鄭襄公
六年夏六月壬申鄭伯費卒　　　　　悼公
襄二年六月庚辰鄭伯睔卒　　　　　成公
七年十二月鄭伯髠頑如㑹未見諸侯丙戌卒于鄵
八年夏葬鄭僖公
昭十二年三月壬申鄭伯嘉卒　五月葬鄭簡公
定九年夏四月戊申鄭伯蠆卒　六月葬鄭獻公
　以上鄭君書卒者十書葬者七不書葬者三弑而不
　書葬者一始鄭貳於楚晉人秦人圍鄭秦伯背晉使
　大夫戍鄭而去之鄭既不事晉又受秦戍故文公之
　葬不得以禮㑹諸侯宣十年傳言鄭人討幽公之亂
　斵子家之棺逐其族改葬幽公諡曰靈此歸生弑君
　不以禮葬之實也悼公卒之年楚伐鄭冬晉救鄭成
　公卒之年晉楚爭鄭晉乗鄭喪而伐之諸侯之大夫
　㑹于戚以謀討鄭則二公皆以難故不備禮也鄭介
　晉楚之間而彊於陳蔡其往来者又厚故鄭君卒無
　不日者穆公卒時晉楚爭鄭無嵗不受兵襄公自楚
　子入鄭後終身不敢從晉子費既葬父即稱君以伐許
　僖公見弑故三君皆葬不及禮觀陳鄭之葬無日者
　而曹把以下小國多不月則日月之例可謂明矣聲
　公勝卒在春秋後
桓十年春王正月庚申曹伯終生卒　夏五月葬曹桓
公
莊二十三年冬十一月曹伯射姑卒　二十四年春王
三月葬曹莊公(蒙上/事月)
　(三十二年/曹伯赤卒)　　　　　　　　　　　僖公
僖七年秋七月曹伯班卒(蒙上/盟月)　冬葬曹昭公
文九年秋八月曹伯襄卒　冬葬曹共公
宣十四年夏五月壬申曹伯夀卒　秋九月葬曹文公
(蒙上/事月)
成十三年夏曹伯廬卒于師　冬葬曹宣公
襄十八年冬曹伯負芻卒于師　十九年春王正月葬
曹成公(蒙上/事月)
昭十四年三月曹伯滕卒　秋葬曹武公
十八年春王正月曹伯須卒　秋葬曹平公
二十七年冬十月曹伯午卒　二十八年春王三月𦵏
曹悼公
　(三十二年/曹伯野卒)　　　　　　　　　　　聲公
　(定四年曹/伯通卒)　　　　　　　　　　　隱公
定八年三月曹伯露卒　秋葬曹靖公
　以上曹君書卒書葬者十一不書卒葬者三僖公赤
　以莊三十二年卒是嵗公薨國亂宜不克弔𦵏聲公
　野以昭三十二年卒是嵗曹人㑹城成周公薨于乾
　侯隱公通以定四年卒是嵗曹伯㑹召陵侵楚二君
　卒葬亦不書小國無可考曹伯陽哀八年國亡案曹
　桓嘗使子来朝曹文来朝者再二君之卒皆日射姑
　於莊公之世不朝武公於昭公之世不朝則皆不日
　其他皆不朝于魯是魯人於曹君唯来朝者備禮以
　弔不朝者不備其禮也宣公雖嘗来朝然與負芻皆
　卒于師凡卒于師卒于㑹則赴弔必不得如禮故不
　月許男新臣其著例也
僖二十三年冬十一月把子卒　　　　成公
襄六年春王三月壬午把伯姑容卒　秋葬把桓公
二十三年三月己巳把伯匄卒　夏葬把孝公
昭六年春王正月把伯益姑卒　夏葬把文公
二十四年秋八月丁酉把伯郁釐卒　冬葬把平公
定四年夏把伯成卒于㑹　秋葬把悼公
哀八年冬十二月癸亥把伯過卒　九年春王二月葬
把僖公
　以上把君書卒者七書葬者六不書𦵏者一把夏之
　裔也桓公之世朝㑹皆稱侯至莊公時徳公始取于
　魯乃降而稱伯以朝而徳公伯姬之卒皆不書直由
　魯素卑把来朝不敬輙加以兵是時又必有惡於魯
　故雖告而不弔爾不然把小魯大乃敢匿其女與婿
　之喪而不告乎成公即伯姬所朝之子也畏魯人少恩
　終身不復敢朝故其卒降而稱子且不㑹葬把文有
　歸田之隙魯人於其来盟亦降而稱子二君之卒皆
　不日由不以禮弔贈明矣悼公卒于㑹不可以上事
　月為疑然把自桓公結昬于晉以来其卒多日而葬
　無不㑹則魯人所以為禮者視勢之崇卑而已把魯
　之交詳見把君来朝下閔公維卒在春秋後
莊三十一年夏四月薛伯卒
昭三十一年夏四月丁巳薛伯榖卒　秋葬薛獻公
定十二年春薛伯定卒　夏葬薛襄公
　(十三年冬薛/弑其君比)
哀十年夏薛伯夷卒　秋𦵏薛惠公
　以上薛君書卒者四書𦵏者三不書𦵏者一弑而不
　書葬者一傳言周公武公取于薛則薛魯舅甥之國
　也隱公之世薛侯一来朝後不復與魯通不知何時
　降而稱伯莊之末年薛伯書卒而不㑹其葬由再世
　不朝于魯故魯人慢之襄三年傳晉知武子曰滕薛
　小邾之不至皆齊故也則薛盖事齊定元年傳宋仲
　幾曰滕薛郳吾役也則薛又事宋小國既不来朝則
　弔贈必薄故卒不日又或赴不以時故不月昭公在
　外而薛伯榖卒以同盟之故始赴以名於是卒獨日
　且初㑹其葬則意如之私也同盟赴以名說在辭從
　主人篇比不書葬小國君弑葬不告爾
文十八年春王二月秦伯罃卒(蒙上/薨月)　　康公
宣四年春王正月秦伯稻卒(蒙上/事月)　　　共公
成十四年冬秦伯卒　　　　　　　　桓公
昭五年秋秦伯卒　六年春王正月𦵏秦景公(蒙上/卒月)
定九年秋秦伯卒　冬葬秦哀公
哀三年冬十月癸卯秦伯卒　四年春王二月葬秦惠
公(蒙上/事月)
　以上秦君書卒者六書葬者三不書葬者三秦入春
　秋自文公歴五世至穆公任好結昬于晉納晉惠公
　僖十五年晉侯及秦伯戰于韓獲晉侯始見于經既
　納晉文公城濮之戰温翟泉之盟秦人皆在明年晉
　侯秦伯圍鄭而秦伯中背晉侯戍鄭而去之此秦晉
　起禍之端也文六年穆公卒春秋不書喪紀之交未
　及於魯也康公繼修晉怨既来歸僖公成風之襚又
　使術来聘且言伐晉於是告喪弔贈之使始行至景
　公始㑹其葬則以南北之從交相見也其卒皆不日
　者有襚而無含賵如其所施也惠公卒獨書日其從
　厚之由不可考其不月則以逺於魯而或有故則告
　不以時也但卒葬言蒙上月多疑例其中雖有不月
　者亦不可考矣
隱七年春王三月滕侯卒(蒙上/事月)
　滕子卒
　滕子卒　　　　　　　　　　　　宣公
宣九年八月滕子卒
成十六年夏四月卒未滕子卒　　　　文公
昭三年春王正月丁未滕子原卒　夏叔弓如滕五月
葬滕成公
二十八年秋七月癸巳滕子寜卒　冬葬滕悼公
哀四年秋八月甲寅滕子結卒　冬十二月葬滕頃公
(蒙上/葬月)
十一年秋七月辛酉滕子虞母卒　冬十一月葬滕隱
公
　以上滕君書卒者七書葬者四不書葬者三不書卒
　葬者二滕近魯小國而侯爵文王之後隱七年稱侯
　書卒不日者不知何君稱侯以朝隱而稱子以朝桓
　者卒不書僖十九年為宋人所執者名嬰齊謚宣公
　卒不書宣九年卒者嘗来朝文公而卒不日玉帛之
　將不如曹則魯人弔贈之禮亦薄也成十六年卒者
　未嘗朝魯而卒日以其施於我者或厚則不得不視
　施為報也以上皆不㑹其𦵏亦不知其名謚自滕成
　来朝襄公與襄公同晉悼之盟㑹且又来奔喪於是
　魯亦遣大夫㑹其葬而終春秋皆㑹其葬矣後滕頃
　嘗来㑹定公葬
莊十六年冬十二月邾子克卒(蒙上/㑹月)
二十八年夏四月丁未邾子瑣卒
文十三年夏五月邾子蘧蒢卒(䝉上/卒月)　　文公
成十七年十二月邾子貜且卒(蒙上/事月)　　定公
襄十七年春王二月庚午邾子牼卒　　宣公
昭元年六月丁巳邾子華卒　秋葬邾悼公
定三年二月辛卯邾子穿卒　秋葬邾莊公
　以上邾君書卒者七書葬者二不書葬者五邾本魯
　之附庸也入春秋已彊大王命列於諸侯魯屢渝盟
　伐之故儀父閱魯三世弗一来朝其弔贈之禮宜薄
　也瑣亦不朝于莊而卒獨日則以莊公謹事齊桓而
　稍厚其所與也邾後世昬于齊每恃齊以抗魯僖公
　伐邾者三文公伐邾者一傳曰邾文公之卒也公使
　弔焉不敬邾人来討伐我南鄙其薄於禮可知而魯
　常卑邾邾不畏魯皆此類也定公以魯宣事齊之故
　朝魯者再世而卒不日宣公朝魯者亦再世而以滅
　鄫興戎其卒初書日則孟獻子之恭也狐駘見敗而
　聘邾以脩平意可見矣其葬皆不㑹亦視施為報爾
　齊景公立齊魯之好復通邾子亦来朝故始㑹其葬
　至隱公益来朝来奔喪事魯愈謹而三家侵奪之不
　已後至入邾以邾子来則以齊景無能為以死而邾
　日以弱故也魯既歸邾子呉人執之而立大子革邾
　子復来奔又奔齊卒在春秋後汲冢竹書言魯隱公
　及邾莊公盟于姑蔑則邾子穿不應襲其始受命之
　君之號不可考也
　(文十八年冬莒/弑其君庶其)　　　　　　　　　紀公
成十四年春王正月莒子朱卒　　　渠丘公
　(襄三十一年十一月/莒人弑其君宻州)　　　　　　犂比公
昭十四年八月莒子去疾卒　　　　著丘公
　以上莒君書卒者二弑者二皆不書𦵏莒少昊之後
　武王所封雄於東夷入春秋即為諸侯患隱桓僖三
　公皆嘗與之同盟文七年徐伐莒莒来請盟公孫敖
　如莒涖盟而庶其之弑始来告而書之宣公事齊嘗
　及齊侯平莒及郯伐莒取向莒恃晉不事齊又㑹齊
　伐莒成公與莒子馬陵蒲皆同盟始書莒子朱卒襄
　公之世魯事晉莒與齊更伐魯而宻州之弑去疾之
　卒皆書則以同伯主之盟㑹故也先儒謂莒從夷俗
　無諡以號為稱故不書葬然莒與魯積不相下㑹葬
　與否無所考其卒之不日從可知矣著丘公卒國人
　出其子郊公而立其弟庚輿即共公也國人出庚輿
　齊人納郊公事在昭二十三年而郊公卒不知在何
　嵗獲麟後有莒子狂卒
僖四年夏許男新臣卒　秋八月葬許穆公(月閒上事/㑹伐楚月)
(至無/其義)
文五年冬十一月甲申許男業卒　六年春葬許僖公
宣十七年春王正月庚子許男錫我卒　夏葬許昭公
襄二十六年八月壬午許男寗卒于楚　冬葬許靈公
　(昭十九年夏五月戊辰/許世子止弑其君買)　冬𦵏許悼公
　(定六年春王正月癸亥鄭游/速帥師滅許以許男斯歸)
哀十三年夏許男成卒　秋葬許元公
　以上許君書卒書葬者五弑而書葬者一許大岳之
　後國小而近鄭隱公嘗與齊鄭入許許莊公奔衛鄭
　分許西偏使許叔居之國幾亡後因忽突之亂許叔
　入于許桓公又㑹齊侯謀定許或曰許叔即穆公也
　穆公始從齊桓盟㑹晉之世伯許服于楚至呉入郢
　鄭人因楚敗而滅許以許男斯歸哀元年許男從楚
　子圍蔡盖楚復封之自許叔入許之後無惡於魯又
　以楚故喪紀之往来者不怠故卒多書日新臣卒于
　師成繼絶於滅亡之後其不月者也傳曰許穆公卒
　于師𦵏之以侯故得書月𦵏悼公弑而書葬者止出
　奔斯繼故以禮成喪也
隱八年夏六月辛亥宿男卒
　以上宿君書卒者一宿微國而服于宋故隱元年魯
　宋盟於其國其卒日以嘗受地主之供而備禮以弔
　也國微魯不㑹葬莊十年宋人遷宿之後不復列於
　諸侯矣
　(文元年冬十月丁未楚/世子商臣弑其君頵)　　　　　　成王
　(十三年楚/子商臣卒)　　　　　　　　　　　穆王
宣十八年秋七月甲戌楚子旅卒　　　莊王
襄十三年秋九月庚辰楚子審卒　　　共王
二十八年十二月乙未楚子昭卒　　　康王
昭元年冬十一月己酉楚子麇卒　　　郟敖
　(十三年夏四月楚公子比自/晉歸于楚弑其君䖍于乾谿)　　　　靈王
二十六年九月庚申楚子居卒　　　　平王
哀六年秋七月庚寅楚子軫卒　　　　昭王
　以上楚君書卒者六弑者二不書卒者一皆不書𦵏
　楚熊通十九年入春秋桓公之世始僭稱王事見史
　記六年傳始記其侵伐小國莊四年卒子文王熊貲
　立十年荆敗蔡師以蔡侯歸始見于經十三年入蔡
　十六年伐鄭傳記其十九年伐黄而卒子成王頵立
　二十三年荆人来聘始通于魯故文元年世子商臣
　弑君来赴而書晉靈公少不在諸侯楚於是滅江滅
　六伐鄭以圖北方使椒来聘殺宜申来告次厥貉伐
　麇始皆書楚子而十三年卒不書則以魯方謹於事
　晉雖或赴而不弔也莊王以後晉楚狎主夏盟始皆
　書日卒而不書葬盖葬當順臣子之辭策書不可從
　其僭號言葬楚某王也坊記曰春秋不書楚越之王
　喪恐民之惑也榖梁傳亦曰呉楚之君不書葬辟其
　僭號也盖以為筆削之㫖今知不然者當時諸侯雖
　屈於楚亦以小事大而已魯號秉周禮國史何至書
　其僭號襄公在楚楚人使其親襚魯人以桃茢先袚
　殯此豈心悅誠服者况魯史書事有法乎昭二年韓
　宣子来聘觀書於大史氏見易象與魯春秋曰周禮
　盡在魯矣使書呉楚僭號謂之周禮可乎此實策書
　大體然既為夫子所取即是聖人之法孔子盖曰其
　文則史其義則丘竊取之矣但求筆削之㫖則不可
　不知其本原爾惠王章卒在春秋後
襄十二年秋九月呉子乗卒(夀夢/)
二十五年十二月呉子遏伐楚門于巢卒(諸樊/)
　(二十九年夏閽弑/呉子餘祭一名戴)
昭十五年春王正月呉子夷末卒(一曰餘昧/)
　(二十七年夏四/月呉弑其君僚)
定十四年五月呉子光卒(闔閭/)
　以上呉君書卒者四弑者二皆不書葬呉至壽夢始
　僭稱王成公之世晉始通呉于中國晉厲晉悼皆與
　呉㑹晉平遂嫁女于呉雖同姓而不顧皆欲結之以
　撓楚也故壽夢以後弔喪之禮遂交於魯至昭公亦
　取于呉其後魯賦於呉八百乗職貢同於事晉則以
　晉伯既衰欲倚呉以敵齊楚也呉用夷禮弔贈必不
　如制故不日不書葬義與楚同夫差卒在春秋後
　
　
　
　
　
　
　
　
　春秋屬辭卷三
欽定四庫全書
　春秋屬辭卷四　　　　　　　元　趙汸　撰
　　存策書之大體第一之四
　　　三十二内女為諸侯夫人書卒書葬不弔不書卒不
　　　　㑹不書葬許嫁書卒來歸以夫人禮成喪書
　　　　卒
莊四年三月紀伯姬卒　六月乙丑齊侯葬紀伯姬
僖十六年夏四月丙申鄫季姬卒
襄三十年五月甲午宋災宋伯姬卒　秋七月叔弓如
宋葬宋共姬
　以上魯女為諸侯夫人書卒者三書葬者二禮諸侯
　絶旁期姑姊妹女子子嫁於國君者尊與已同故為
　之服大功九月而弔喪㑹葬皆書于䇿宋共姬葬書
　月者從諸侯得常之例紀伯姬獨書日葬於仇人異
　其事也其不書葬者魯不㑹也把伯姬卒亦不書者
　魯不弔也把畏魯暴之敢不告其女之喪乎
僖九年秋七月乙酉伯姬卒
　以上魯女未嫁書卒者一禮姊妹在室期出嫁大功
　未嫁其夫不為服則兄弟不為降諸侯絶旁期此許
　嫁諸侯故服其本服而書其卒不書葬者在室葬不
　以夫人禮也
文十二年二月庚子子叔姬卒
成八年冬十月癸夘把叔姬卒
　以上魯女出而書卒者二子叔姬既絶於把故不書
　國把叔姬歸老於魯非把絶之故書國魯君皆為之
　服而喪以夫人之禮故書卒子叔姬不書葬同於在
　室也把伯來逆叔姬之喪以歸亦不書葬魯不㑹也
　齊子叔姬非罪出而與郯伯姬皆不書卒者宣成之
　世恩有厚薄皆不得以夫人禮成喪也
莊二十九年冬十二月紀叔姬卒　三十年八月癸亥
葬紀叔姬
　以上魯女為娣書卒書葬者一娣卒史不書此以國
　亡君沒無為主後故魯君為服姑姊妹之服而弔喪
　㑹葬皆用殊禮故史書于策以明叔姬婦節之髙見
　莊公恤典之厚是亦所謂存䇿書之大體者而儒者
　不察反有責叔姬待終于酅為非禮者葢坐以非常
　求之也葬日者國亡而葬於叔故異之也
　　　三十三主王姬之昬為之服書卒
莊二年秋七月齊王姬卒
　以上王姬書卒者一禮記檀弓曰齊告王姬之喪魯
　莊公為之服大功此禮所未有魯人以我主其昬欲
　以說齊爾公為之服姑姊妹之服故書卒同内女亦
　䇿書之大體所當存也後齊桓王姬亦魯主之而卒
　不書可見主昬脩服之非禮而桓公不可以非禮說
　故弗為也
　　　三十四内大夫書卒不書葬君不與小斂不書日有
　　　　加命兼書字卒于外書地不以卿禮終不書
　　　　卒諱殺成喪書卒
隠元年冬十二月公子益師卒(蒙上/事月)　五年冬十二月
辛巳公子彄卒　八年冬十二月無駭卒　九年三月
挾卒(蒙上/事月)
莊三十二年秋七月癸巳公子牙卒
僖十六年三月壬申公子季友卒　秋七月甲子公孫
茲卒
文十年春王三月辛卯臧孫辰卒　十四年九月甲申
公孫敖卒于齊
宣五年秋九月叔孫得臣卒(月閒/上事)　八年夏六月辛巳
有事于太廟仲遂卒于垂壬午猶繹萬入去籥
成四年夏四月甲寅臧孫許卒　十五年三月乙巳仲
嬰齊卒　十七年十一月壬申公孫嬰齊卒于貍脤
襄五年十二月辛未季孫行父卒　十九年八月丙辰
仲孫蔑卒　二十二年秋七月辛酉叔老卒　二十三
年八月己卯仲孫速卒　三十一年秋九月己亥仲孫
羯卒
昭四年冬十二月乙卯叔孫豹卒　七年冬十一月癸
未季孫宿卒　十五年二月癸酉有事于武宫籥入叔
弓卒去樂卒事　二十一年八月乙亥叔輒卒　二十
三年春王正月癸丑叔鞅卒　二十四年春王二月丙
戌仲孫貜卒　二十五年冬十月戊辰叔孫婼卒　二
十九年夏四月庚子叔詣卒
定五年六月丙申季孫意如卒　秋七月壬子叔孫不
敢卒
哀三年秋七月丙子季孫斯卒
　以上魯大夫書卒者三十不書日者四卒于外書日
　書地者二當祭而卒者二皆卿也禮王於三公六卿
　諸侯大夫士皆有服君於卿大夫將葬弔於宫比葬
　不食肉比卒哭不舉樂以有服也故大夫卒史必書
　之然傳曰公不與小斂故不書日則不徒記臣子之
　喪而已兼欲志恤典厚薄以見君臣始終之義焉故
　當祭卒而猶繹去樂必書況公不與小斂則恤典必
　不備冝有以見之也杜氏曰禮卿佐之喪小斂大斂
　君皆親臨之始死情之所篤故以小斂為文至於但
　臨大斂及不臨喪亦同不書日襄五年冬十二月辛
　未季孫行父卒傳曰大夫入斂公在位是公與小斂
　則書日之事也然公孫敖卒于齊已絶卿位而書日
　卒者惠叔毁請於朝感子赦父雖公不與小斂恩實
　過厚故書日也公子牙卒時公有疾叔孫婼叔詣卒
　時公孫在外公孫嬰齊卒于貍脤皆書日卒禮不責
　人以所不得備為其有故非不欲臨故皆書日大夫
　卒于竟外則書地竟内不地傳稱季平子行東野卒
　于房是也今案春秋之初政不在大夫故恤典有厚
　薄而史亦得用其法成襄而後大夫權重君恩過厚
　雖有故不臨小斂與恩薄者不同故一切書日此史
　之變例也兼書字者二季友僖之叔父而有功於僖
　仲遂宣之叔父而有功於宣其喪葬皆有殊禮傳言
　季友受費以為上卿葢宣之仲遂恩視季友皆賜以
　三命而使之世為卿也厥後叔孫昭子三命踰父兄
　當時以為非禮則以其先未有三命如二氏者也或
　謂此葢生而賜族使世為卿然叔牙不書叔亦世為
　卿叔肸之子嬰齊仍稱公孫則叔非氏也案杜氏注
　公子彄孝公子也諡僖伯臧孫辰彄之孫哀伯達之
　子諡文仲臧孫許辰之子諡宣叔是為臧孫氏季友
　莊公母弟季孫行父友之孫諡文子季孫宿行父之
　子諡武子意如宿之子諡平子季孫斯意如之子諡
　桓子是為季孫氏公子牙莊公庶弟公孫茲牙之子
　叔孫得臣牙之孫諡莊叔叔孫豹得臣之子僑如之
　弟諡穆叔叔孫婼豹之子諡昭子不敢婼之子諡成
　子是為叔孫氏公孫敖慶父之子諡穆伯仲孫蔑慶
　父之孫文伯榖之子諡獻子仲孫速蔑之子諡莊子
　仲孫羯速之子諡孝伯仲孫貜謁之子諡僖子是為
　孟孫氏仲遂莊公子也字襄仲仲嬰齊遂之子歸父
　之弟公孫嬰齊宣公弟叔肸之子諡聲伯叔老肸之
　子字齊子叔弓叔老之子諡敬子輒弓之子字伯章
　叔鞅亦弓之子叔詣輒之子無駭展禽之先也葢師
　俠不知其世王制大國三卿皆命於天子次國三卿
　二卿命於天子一卿命於其君小國二卿皆命於其
　君皆下大夫五人上士二十七人周禮公侯伯之卿
　三命其大夫再命其士一命子男之卿再命其大夫
　一命其士不命大夫以下名氏不見于䇿凡事于䇿
　皆卿也故卿卒則書王制諸侯之大夫不世爵禄避
　賢也春秋時晉鄭皆六卿魯專於三桓見于䇿者四
　卿齊國髙宋華向皆父卒子立䇿書之體存而世卿
　之失見矣又豈待以書某氏卒為譏也哉卿不書卒
　者六公子翬公子慶父柔溺公子結叔彭生皆不以
　卿禮終也若公子牙實殺而以卿禮成喪亦書卒史
　縁一時君臣隠諱之情而録之春秋存䇿書之大體
　而已公羊謂善季子陸氏謂書其自卒以示無譏皆
　失經㫖公孫歸父叔孫僑如出奔不書卒仲孫何忌
　叔孫州仇卒在春秋後
　　　三十五天子大夫卒書同内大夫葬則舉諡稱公
文三年夏五月王子虎卒
定四年秋七月劉卷卒(蒙公/至月)　葬劉文公
　以上天子大夫書卒者二書葬者一來赴而往弔也
　凡王人皆以内辭書之故書卒同内大夫王子虎踐
　土翟泉嘗主諸侯劉文公合諸侯于召陵傳曰來赴
　弔如同盟禮也二子身佩周室安危諸侯之合散繫
　焉其來赴往弔皆有不容己者不可以常禮論也葬
　舉諡稱公者王卿士有封國得置臣屬如諸侯也不
　月者禮不備也
　　　三十六公母弟卒書弟書字
宣十七年冬十一月壬午公弟叔肸卒
　以上公弟書卒者一肸宣公母弟也傳曰凡大子之
　弟公在曰公子不在曰弟凡稱弟皆母弟也此謂春
　秋所書之弟皆是時君同母之弟葢史文實録之法
　非以為加親也肸非見大夫卒不當書宣公以庶簒
　適喪其母弟恩視季友仲遂而使世為卿比桓莊之
　族故稱弟稱字而書卒同於見大夫䇿書實録而宣
　公之情不可掩矣若稱公子則嫌於見大夫且無以
　見宣公寵愛之私史非不知異母之不當踈外也陸
　氏諸儒辯之過矣
　　　三十七外弑君從赴告
隠四年春王二月戊申衞州吁弑其君完
莊八年冬十一月癸未齊無知弑其君諸兒
宣二年秋九月乙丑晉趙盾弑其君夷皋　四年夏六
月乙酉鄭公子歸生弑其君夷　十年五月癸巳陳夏
徴舒弑其君平國
襄二十五年夏五月乙亥齊崔杼弑其君光　二十六
年春王二月辛夘衞甯喜弑其君剽
昭十三年夏四月楚公子比自晉歸于楚弑其君虔于
乾谿
　以上弑君稱名氏者八凡大夫不書氏未賜族也公
　子公孫不書屬非見大夫也雖弑君者當國得告以
　名者國猶有臣子不皆逆賊之黨也非手弑而歸罪
　者以首惡書也趙盾歸生事三傳同而先儒疑之必
　欲定為手弑然後合於經此不以禮法㫁之也史記
　録晉人之言曰盾雖不知猶為賊首此先王所以明
　臣妾之禮杜弑逆之原其來已久非董史甫創其義
　也歸生為正卿而與謀其首惡無足異者春秋以禮
　法脩辭學者弗深考爾楚䖍弑君而比出比歸國而
　䖍縊事與趙盾歸生不同故書其屬而經不日以别
　之陳氏曰春秋之法苟有逆意於其君雖自殺也亦
　書弑竊謂周監二代放弑其君必有成憲國史書罪
　亦有定法非脩春秋時始造斯律也
桓二年春王正月戊申宋督弑其君與夷及其大夫孔
父
莊十二年秋八月甲午宋萬弑其君捷及其大夫仇牧
僖十年春晉里克弑其君卓及其大夫荀息
哀六年秋齊陳乞弑其君荼
　以上弑君及其大夫三庶孽初立見弑二君弑而大
　夫死節必大臣之能與其君存亡者也故得與其君
　同稱弑而言及弑君者稱名氏例與上同晉獻公殺
　其世子逐羣公子而立奚齊里克弑之荀息立卓子
　里克又弑之克之弑君為重耳也齊景公逐羣公子
　而立荼陳乞召陽生立之而荼弑故陳乞為逆首二
　君皆以庶孽見弑與他君遇弑者不同故經不月以
　異之非弑君者有輕重也
文十四年九月齊公子商人弑其君舍(蒙上/事月)
僖九年冬晉里克殺其君之子奚齊
　以上弑未踰年君一不稱君者一未踰年君見弑稱
　君所以正其名待猶君之義也經不日别成君也奚
　齊庶孽國人不君故經特筆稱其君之子而又不月
　以異之其說别見
文十六年冬十一月宋人弑其君杵臼　十八年夏五
月戊戌齊人弑其君商人
襄三十一年十一月莒人弑其君密州
　以上弑君稱人者三凡稱人皆微者史從赴書之宋
　人弑君賊由君祖母莒人弑君賊由公子展輿事與
　齊邴歜閻職不同故經不日以别之
文元年冬十月丁未楚世子商臣弑其君頵
襄三十年夏四月蔡世子般弑其君固
昭十九年夏五月戊辰許世子止弑其君買
　以上世子弑君三蔡侯般淫而不父與他國子禍不
　同故不日以别之許止非故弑而與商臣同書日則
　弑逆者罪無輕重明矣又案許止事三傳皆見止非
　故弑而左氏記事尤詳先儒亦疑之必欲定為故弑
　而後合於經此亦不以禮法㫁之也張主一曰止之
　所以異於商臣蔡般者過與故爾然春秋一施之者
　以臣子於君父不可過也蘇子由曰今律和御藥不
　如法者死葢春秋遺意皆足以㫁斯獄矣
文十八年冬十月莒弑其君庶其
成十八年春王正月庚申晉弑其君州蒲
昭二十七年夏四月吳弑其君僚
定十三年冬薛弑其君此
　以上弑君稱國者四告不以名氏故但稱國以弑必
　弑君者當國國人皆逆賊之黨故無能以名氏告者
　若欒書中行偃是也莒僕以其寳玉來納諸公故魯
　史不著其罪然莒僕因國人以弑父而出奔公子光
　弑君而自立其事與晉欒書中行偃當國者異而亦
　皆稱國以弑故不日以别之唯薛弑不月與晉里克
　齊陳乞同傳無事實不可考
襄二十九年夏五月閽弑吳子餘祭(蒙公至月傳序/其事亦在五月)
哀四年春王二月庚戌盜殺蔡侯申
　以上閽弑國君一盜殺國君一閽賤𨽻盜竊賊不可
　律以臣禮故不言其君閽猶在官故得言弑然殺蔡
　侯者實諸大夫之公孫翩也蔡人既殺翩而以盜赴
　經賤閽故略不書日蔡實非盜故詳其日以别之孟
　子曰世衰道微邪說暴行有作臣弑其君者有之子
　弑其父者有之孔子懼作春秋此春秋書弑君之義
　也是故凡言弑其君者不以君有道無道異辭所以
　正弑逆之罪其或文同而事異事同而文異者則以
　日月之法别之左氏不知經意見弑君者或稱名氏
　或稱國或稱人求其說而不得遂定為例曰凡弑君
　稱君君無道也稱臣臣之罪也葢溺於邪說而不見
　正於孔氏之徒者也傳記師曠對晉侯論衞人出君
　史墨對趙簡子論魯人出君皆釋臣而歸罪於君劉
　向說苑記齊人弑君魯襄公曰孰臣而敢殺其君乎
　師懼曰夫齊君治之不能任之不肖縱一人之欲以
　虐萬夫之性非所以立君也其身死自取之也與師
　曠史墨之言如出一口皆當時之邪說也晉靈之弑
　史狐以首惡書重葢王者之法而猶有託為夫子之
　言謂趙盾為良大夫者自大夫專政士民皆知有大
　夫而不知有君是以君多謗而臣多譽邪說之行有
　自來矣此夫子所為懼春秋所由作也且見弑之君
　無道者莫甚於齊襄莊晉靈楚䖍經皆書弑者名氏
　而議不及其君宋昭公非有四君之惡也獨以無道
　稱而弑者免於討是豈春秋撥亂之法乎為左氏學
　者既以陷於邪說而何休范甯又推以釋二傳其不
　可為訓抑有甚焉而唐啖趙宋陳氏諸儒亦皆因襲
　其說而未有悟其非者是亂臣賊子雖知懼於一時
　而卒見釋於千萬世也由赴告䇿書之法左氏考之
　不詳而又不知聖人有存䇿書大體之義故其失至
　此諸實弑而以卒告者說己見前卒葬類中
　　　三十八殺他國君
宣十八年秋七月邾人戕鄫子于鄫
昭十一年夏四月丁巳楚子虔誘蔡侯般殺之于申
十六年春楚子誘戎蠻子殺之
　以上微者戕他國之君一蠻荆之君殺諸國之君一
　自相殺一邾人者邾大夫戕者殘也葢邾使大夫往
　殘賊之傳例曰自虐其君曰弑自外曰戕孔氏曰弑
　者伺候閒隙試犯其君戕者卒暴而來殘賊殺害弑
　戕皆是弑也所以别内外之名爾不日者異内弑也
　凡諸侯卒則名謹終事詳凶變也故見殺見弑皆名
　之既名蔡侯亦名楚子又特書日所以謹内外之辯
　蔡侯嘗弑君且明非討罪也其自相殺則不月畧之
　也詳見變文篇
　　　三十九内殺大夫言刺
僖二十八年春公子買戍衞不卒戍刺之
成十六年十二月乙酉刺公子偃
　以上内刺公子二義取周禮三刺之法公子買葢公
　子之為大夫者不言殺其大夫内事以君命為重故
　不以專殺為義所以明臣禮也晉文之興魯欲與楚
　故戍衞其殺公子買懼晉也曰不卒戍乃欺楚之辭
　史實其誣而罪見矣穆姜僑如之謀公子偃所不知
　雖加之罪而事不可書故但言刺而已穆姜指偃與
　鉏曰是皆君也葢欲激公使逐二家非真有廢立之
　意季孫歸而殺偃遷怒也不及鉏者鉏幼公不忌也
　杜氏謂鉏不與謀非事實矣啖氏謂直書刺者罪當
　殺不知書法詳略之由也
　　　四十外殺大夫稱國稱名討亂稱人不在位不稱
　　　　大夫簒公子去屬衆殺稱人
莊二十六年夏曹殺其大夫
僖七年夏鄭殺其大夫申侯　十一年春晉殺其大夫
㔻鄭父　二十五年夏宋殺其大夫　二十八年夏楚
殺其大夫得臣
文十年夏楚殺其大夫宜申
宣九年冬陳殺其大夫洩冶　十三年冬晉殺其大夫
先縠　十四年春衞殺其大夫孔達
成八年夏晉殺其大夫趙同趙括　十五年秋宋殺其
大夫山　十六年夏楚殺其大夫公子側　十七年冬
晉殺其大夫郤錡郤犫郤至　十八年春晉殺其大夫
胥童(為下/弑月)　齊殺其大夫國佐
襄二年冬楚殺其大夫公子申　五年秋楚殺其大夫
公子壬夫　十九年秋齊殺其大夫髙厚　鄭殺其大
夫公子嘉　二十年秋蔡殺其大夫公子變　二十二
年冬楚殺其大夫公子追舒　二十三年夏陳殺其大
夫慶虎及慶寅
昭二年秋鄭殺其大夫公孫黒　五年春楚殺其大夫
屈申　十二年夏楚殺其大夫成熊　二十七年夏楚
殺其大夫郤宛
哀二年冬蔡殺其大夫公子駟　四年夏蔡殺其大夫
公孫姓公孫霍
　以上外殺大夫稱國者二十八孟子曰君之視臣如
　土芥則臣視君如宼讎此春秋書殺大夫之義也古
　者諸侯大夫皆天子所置凡卿大夫之獄大司宼以
　邦法㫁之諸侯不得專殺故君殺臣皆書殺其大夫
　以志專殺而有罪無罪悉名之以明臣禮示恭順公
　羊傳曰稱國以殺者君殺大夫之辭也何氏曰凡君
　殺大夫以專殺書其說皆是唯左氏以大夫不名為
　非其罪而凡書名者皆求其罪以實之若洩冶以直
　言見殺公子變以謀去楚歸晉見殺皆不得免焉孔
　氏引家語論洩冶以區區之身欲止一國之淫昬死
　而無益可謂狷矣而不得為仁劉侍讀亦曰洩冶安
　於淫亂之朝至廢男女之節然後言之則其從君於
　昬者多矣其論人臣進退大節則善矣然春秋豈於
　其直言見殺而議其罪與悖亂者同科乎若公子燮
　之事則内外相亂說者不辨久矣其或不名與去族
　皆筆削之㫖說見變文篇
僖十年夏晉殺其大夫里克
襄二十七年夏衞殺其大夫甯喜
　以上外殺大夫嘗弑君者二二君利其弑以除害又
　以忌克殺之非討罪故史無異文
僖三十年秋衞殺其大夫元咺及公子瑕
　以上殺大夫專廢立者一及所立公子一瑕稱公子
　以元咺稟伯主之命立之異於他簒者故書元咺及
　之而不去其屬
襄二十三年冬晉人殺欒盈　三十年秋鄭人殺良霄
　以上殺大夫自外復入者二皆稱人以殺以其稱兵
　犯國非士師之所能治而必以國人討之也皆不書
　其大夫以去位而復入為亂非其大夫也
文九年春晉人殺其大夫先都　晉人殺其大夫士縠
及箕鄭父
昭八年秋陳人殺其大夫公子過
　以上外殺大夫稱人者三先都士縠箕鄭父作亂殺
　先克公子招公子過殺陳世子偃師公子招又歸罪
　於公子過而殺之皆以討亂告故亦稱人以殺在位
　故稱其大夫
隠四年九月衞人殺州吁于濮
桓六年秋蔡人殺陳佗
莊九年春齊人殺無知
　以上殺簒立者三諸簒立者諸侯定其位則列於㑹
　而稱爵故未㑹諸侯者皆名之不成之為君也皆稱
　人以殺者以其弑君代立非有司法守之所能治而
　國人得而討之也傳言州吁求寵於諸侯以和其民
　又曰州吁未能和其民厚問定君於石子是州吁之
　簒國人皆不與也所以石碏得信討賊之義蔡人殺
　五父而立其所出雍廪殺無知以報其虐名雖公而
　事則私其稱蔡人亦與稱國人義異春秋君弑而能
　以義討賊者唯衞人為正故特書月以别之
文七年夏宋人殺其大夫　八年冬宋人殺其大夫司
馬
　以上外殺大夫稱人者二此稱人者衆辭傳謂穆襄
　之族及戴氏之族是也詳見變文特筆二篇
　　　四十一夫人出書歸
文十八年冬十月夫人姜氏歸于齊(蒙上子/卒月)
　以上魯夫人歸于父母之國者一傳曰夫人出曰歸
　于某文夫人以襄仲殺其子而立宣公故歸其父母
　之國而老焉與罪出者不同然亦絶于魯故曰歸事
　與内女非罪出書來歸同當同書月
　　　四十二公夫人出奔言孫
昭二十五年九月己亥公孫于齊
莊元年三月夫人孫于齊
閔二年九月夫人姜氏孫于邾
　以上公孫一夫人孫二啖氏曰公夫人不可斥言奔
　公羊傳曰内諱奔謂之孫今案夫人尊與君同故同
　稱孫然婦人非罪不奔與國君見出於其臣者不同
　故經不日以别之
　　　四十三諸侯出奔
桓十五年五月鄭伯突出奔蔡　十六年十一月衞侯
朔出奔齊
莊四年夏紀侯大去其國
僖二十八年夏四月衞侯出奔楚(蒙上/事月)
文十二年春王正月郕伯來奔
襄十四年夏四月己未衞侯出奔齊
昭三年冬北燕伯款出奔齊　二十一年冬蔡侯朱出
奔楚　二十三年秋莒子庚輿來奔(為下日/敗月)
哀十年春王二月邾子益來奔
　以上諸侯出奔六來奔三去其國一有所辨則名去
　國不反名皆從史文不言出奔言去其國乃特筆其
　說皆别見諸侯出奔月衞侯衎臣出君特書日紀侯
　大以下失國者皆不月
桓十一年秋鄭忽出奔衞
莊二十四年冬曹羈出奔陳
昭元年秋莒展輿出奔吳
　以上未踰年諸侯出奔一失位喪國故不稱子踰年
　出奔一微弱不能自定國人以名赴弑君簒位出奔
　一未㑹諸侯故不稱爵皆不月異成君也凡國滅君
　奔别見大夫出奔有筆削見後篇
　　　四十四公子入國
桓十五年夏許叔入于許
莊九年夏齊小白入于齊
昭元年秋莒去疾自齊入于莒
哀十年秋齊陽生入于齊
　以上公子入國四榖梁傳曰以好曰歸以惡曰入今
　案許叔以繼絶入故稱字說在變文篇齊小白陽生
　莒去疾以簒入故不稱公子皆從史文
　　　四十五外大夫以邑叛
襄二十六年春衞孫林父入于戚以叛
昭二十一年夏宋華亥向寕華定自陳入于宋南里以
叛
定十一年春宋公之弟辰及仲佗石彄公子地自陳入
于蕭以叛　秋宋樂大心自曹入于蕭　十三年秋晉
趙鞅入于晉陽以叛　冬晉荀寅士吉射入于朝歌以
叛
　以上外大夫書入邑以叛者四入國以叛者一(樂大/心不)
　(言叛者蒙上/文從可知也)
　　　四十六以地來奔非卿亦書
襄二十一年春邾庶其以漆閭丘來奔
昭五年夏莒牟夷以牟婁及防兹來奔　三十一年冬
黒肱以濫來奔
　以上邾莒大夫以地來奔者三傳曰庶其非卿也以
　地來雖賤必書重地也又曰牟夷非卿而書尊地也
　黒肱賤而書名重地故也今案邾小國雖其卿名氏
　亦不登于䇿此皆以受其叛邑書若郕伯來奔則以
　稱君故不書其地義各有所重史不徒録實也
　　　四十七出奔大夫入國賊其國稱復入
襄三十年秋鄭良霄出奔許自許入于鄭
成十八年夏宋魚石復入于彭城
襄二十三年夏晉欒盈復入于晉入于曲沃
　以上大夫自外入國者一復入邑者一復入國入邑
　者一鄭良霄志復私讎宋魚石晉欒盈挾仇敵害宗
　國故書之不同說見末篇
　　　四十八諸侯相執
僖五年冬晉人執虞公　十九年春王三月宋人執滕
子嬰齊　夏六月己酉邾人執鄫子用之
哀四年春宋人執小邾子
　以上諸侯相執四用之一周官大司宼掌建邦之三
　典以佐王刑邦國詰四方凡諸侯之獄訟以邦典定
　之諸侯無相執之道故凡執恒稱人晉獻公襲執天
　子三公而滅其封國罪大於相執齊桓伯略不及西
　莫能正也宋襄圖伯而執滕子用鄫子以宣其虐故
　子魚謂其得死為幸小邾世服於宋於是見執而春
　秋將終世無盟主久矣以䇿書大體所當存示録小
　國而已
　　　四十九盟主執諸侯
僖二十八年三月丙午晉侯入曹執曹伯畀宋人　冬
晉人執衞侯歸之于京師
成九年秋晉人執鄭伯　十五年春晉侯執曹伯歸于
京師
襄十六年春晉人執莒子邾子以歸　十九年春晉人
執邾子
　以上盟主執諸侯六盟主有討罪之義故雖稱人以
　執與諸侯相執同文而事異其道有得失故筆削之
　㫖或稱侯以執說見變文篇唯襄二十六年晉人為
　衞孫氏故㑹澶淵執甯喜衞侯如晉晉人執之而經
　不書者為臣執君不可以訓故削而不録在存䇿書
　大體中為變例之三
　　　五十諸國執外裔之君
哀四年夏晉人執戎蠻子赤歸于楚
　以上諸國執外裔之君一歸于楚者楚人圍蠻氏蠻
　子赤奔晉楚人有辭且以師臨上雒故趙孟執蠻子
　歸之楚雖敗亡之餘羣臣能輯睦以事其君晉外失
　諸侯而彊家内訌自知非楚敵也
　　　五十一外裔㑹而執諸國之君
僖二十一年秋宋公楚子陳侯蔡侯鄭伯許男曹伯㑹
于盂執宋公以伐宋
　以上外裔㑹而執諸國之君一宋公一㑹而虐二國
　之君又不度徳量力而致楚子于盂於是見執而國
　受兵蓋不知有出爾反爾之戒者也於楚曷足議焉
　凡㑹執别稱人此蒙諸侯言之
　　　五十二外裔相執
昭四年夏楚人執徐子
　以上外裔㑹而相執一此申之㑹也徐服楚乆矣既
　世事楚而又服于吳徐子又吳出也故楚人執之
　　　五十三大夫見執則書至非專使不稱行人從公還
　　　　不書至
昭二十三年春王正月晉人執我行人叔孫婼(蒙日/卒月)　二
十四年春婼至自晉
　以上大夫出疆見執書至一傳曰行人言使人也婼
　如晉謝取邾師見執故稱行人凡大夫行不書至降
　於君也被執則書至謹事變重國卿也
成十六年九月晉人執季孫行父舍之于苕丘
昭十三年八月晉人執季孫意如以歸(蒙上/事月)　十四年
春意如至自晉
　以上大夫從公見執者二不稱行人非專使也凡大
　夫從公不書伐鄭之役行父從公以僑如之譖見執
　而書平丘之㑹意如從公以邾莒之訴見執而書雖
　見執也苟從公歸則不書行父從公歸意如踰年乃
　得歸也凡大夫出入從公不書執則書與公將不言
　帥師敗則稱師義同皆國史成法行父執書月著例
　　　五十四王臣見執自我而行則書還接我書至
文十四年冬單伯如齊齊人執單伯　十五年夏單伯
至自齊
　以上王臣書如書執書至者一單伯以王命為魯請
　子叔姬如齊見執還又過魯故書之一如吾大夫
隠七年冬戎伐凡伯于楚丘以歸
　以上戎執王臣以歸一由魯聘還見執故書變執言
　伐乃修春秋之辭說見變文篇
　　　五十五外大夫見執非專使不稱行人非卿雖殺之
　　　　不書
桓十一年九月宋人執鄭祭仲
莊十七年春齊人執鄭詹
僖四年夏齊人執陳轅濤塗
襄二十六年秋晉人執衞甯喜
定元年春王三月晉人執宋仲幾于京師
　以上外執大夫五鄭祭仲宋人誘而執之鄭詹齊人
　以伯令召而執之陳轅濤塗執于師衞甯喜執于㑹
　宋仲幾執于京師故皆不稱行人宋執祭仲使立庶
　簒適城成周宋仲幾不受功晉人專執于京師皆書
　月以異之
襄十一年秋楚人執鄭行人良霄　十八年夏晉人執
衞行人石買
定六年秋晉人執宋行人樂祁犂　七年秋齊人執衞
行人北宫結以侵衞
　以上外執大夫四良霄如楚告將服于晉見執石買
　如晉以伐曹見執樂祁犂如晉以宋乆不來聘見執
　衞侯欲叛晉使北宫結如齊而私使執之以侵我皆
　以專使往故稱行人
昭八年夏楚人執陳行人干徴師殺之
　以上楚執行人殺之一陳公子招公子過殺悼大子
　偃師而立公子留干徴師赴于楚且告有立君楚人
　執而殺之宣十四年鄭人殺楚使申無畏不書非卿
　也
　　　五十六外放大夫
宣元年夏晉放其大夫胥甲父于衞
哀三年秋蔡人放其大夫公孫獵于吳
　以上外放大夫二放謂棄置於此而不得他適舜放
　驩兜于崇山葢古有此法薛氏曰諸侯不得專放書
　放其大夫僭天子之事也吕氏曰稱國以放君與大
　夫咸與焉稱人以放國亂無政而衆人擅放之
　　　五十七外裔滅中國而放其大夫
昭八年冬十月壬午楚師滅陳執陳公子招放之于越
　以上楚滅中國而放其大夫一招殺陳世子楚子志
　在取陳而已故不能正其罪書師者經變文說見謹
　華夷篇
　
　
　
　春秋屬辭卷四
欽定四庫全書
　春秋屬辭卷五　　　　　　　元　趙汸　撰
　　存策書之大體第一之五
　　　五十八公朝覲始行則書皆稱如既成禮則稱朝在
　　　　道而還書其復
成十三年三月公如京師
　以上成公如京師者一朝天王也周禮大宗伯以賔
　禮親邦國春見曰朝夏見曰宗秋見曰覲冬見曰遇
　時見曰㑹殷見曰同大行人侯服嵗一見甸服二嵗
　一見男服三嵗一見采服四嵗一見衞服五嵗一見
　要服六嵗一見凡諸侯之邦交世相朝而已東遷諸
　侯不臣小國朝大國大國朝盟主而不復朝天王魯
　君再書朝王所一書如京師皆以晉故而非特朝也
　成公將㑹諸侯假道京師伐秦不可過天子而不朝
　故始行則書如京師凡内出朝聘但書如始行則書
　之未成禮之辭也據魯君如晉至河而復者六魯臣
　如京師如齊不至而復者各一始行不果彼國必成
　其禮也此杜氏說得之或謂魯之朝聘非誠非禮故
　但書如由不知䇿書之體也春秋存䇿書之大體以
　屬辭比事見得失而不以褒貶脩辭此下書公自京
　師遂㑹諸侯伐秦則非特朝可見通十二公唯成公
　一如京師則魯君乆闕朝覲之禮亦可見不待變文
　而後為譏也如京師特書月明朝王為正與他如不
　同
僖二十八年五月癸丑公朝于王所(蒙上/盟日)　冬壬申公
朝于王所
　以上僖公朝王所者二晉文踐土温二㑹皆以天子
　在焉而諸侯就朝既成禮而後書故言朝凡朝王例
　日壬申其著例也踐土不日者與盟同日也温㑹不
　月故朝王有日而無月也春秋有為下事月者此不
　為朝王月以見因㑹而朝非㑹則不朝也
僖十年春王正月公如齊　十五年春王正月公如齊
　三十三年冬十月公如齊
　以上僖公如齊者三二朝伯主一繼齊好也東遷諸
　侯大行人殷聘世朝之禮乆廢唯以小朝大而已故
　隠桓莊之世小國之君往往來朝於魯而魯未嘗往
　朝大國以當時大國皆齊等故也桓公創霸之初未
　遑定制故莊公三如齊皆以事行至僖七年公子友
　如齊十年公如齊十三年公子友如齊十五年公如
　齊合傳三嵗而聘五嵗而朝之法葢齊桓伯業既成
　之後㑹于甯母始定其制以為諸侯朝伯主之禮與
　尚書周官六年五服一朝相類不自知其僭也僖十
　七年桓公卒故僅再朝而已晉文公伯業甫定而卒
　故僖公未嘗朝晉晩年一朝齊昭復修齊好也凡公
　外如不月以四時首月行則書之不書至乃筆削之
　法說在後篇
文三年冬公如晉　十三年冬公如晉
　以上文公如晉者二朝伯主也傳言晉文公季年諸
　侯朝晉衞成不朝故文公元年晉襄伐衞二年亦以
　不朝來討公如晉晉人使陽處父盟公魯人恥之經
　没公如晉不書而處父去族以晉文伯業之盛踐土
　之盟温之㑹僖公皆在焉又嘗受其曹田嘗使大夫
　一聘一拜田而弗身朝之晉文卒乃朝齊文公即位
　亦聘齊以圖昬而不通晉好於是見討而朝以取辱
　則亦比而不周之過也此在存䇿書大體中為變例
　之四說見變文篇三年晉人悔其無禮於公請改盟
　公如晉五年公孫敖如晉六年行父如晉八月襄公
　卒其後公一如晉朝靈公十五年行父以齊難故如
　晉者再而晉侯受賂不克伐齊公遂舍晉而屈於齊
　矣此魯君於文襄世伯朝聘之實也而昭三年傳子
　大叔曰文襄之霸令諸侯三嵗而聘五嵗而朝豈文
　襄嘗舉齊桓之典而主盟日淺故諸侯有不盡從其
　令者乎文十五年曹伯來朝傳曰禮也諸侯五年再
　相朝以脩王命古之制也所謂古制既與周禮不合
　春秋之世小國朝魯魯朝大國近或一二年逺或十
　餘年或閒世不朝遲速皆無常準左氏唯見十一年
　曹伯來朝至此又來適合子大叔五嵗之數遂以其
　說為傳而不知其制實始於齊桓爾又昭十三年叔
　向曰明王之制使諸侯嵗聘以致業閒朝以講禮再
　朝而㑹以示威再會而盟以顯昭明杜氏謂三年一
　朝六年一會十二年一盟凡八聘四朝再㑹王一巡
　守盟于方岳之下其朝聘之節大數故先儒以周禮
　大行人所職為得中葢成周之禮非唯左氏不能詳
　當時名大夫如叔向亦不得其真也
宣四年秋公如齊　五年春公如齊　九年春王正月
公如齊　十年春公如齊　夏公如齊
　以上宣公如齊者五四朝一奔喪齊惠非盟主比值
　晉伯中衰宣公簒立以濟西田賂齊為平州之㑹以
　定其位故終身謹於事齊不朝聘于晉黒壤之㑹晉
　人止公以賂免不得與盟既葬敬嬴則比嵗朝齊齊
　歸其所賂田又親奔喪晩嵗不恱齊頃乃背齊好晉
　反覆皆以私也
成三年夏公如晉　四年夏公如晉　十年秋七月公
如晉　十八年春公如晉
襄三年春公如晉　四年冬公如晉　八年春王正月
公如晉　十二年冬公如晉　二十一年春王正月公
如晉　二十八年十一月公如楚
　以上成公襄公如晉者九朝盟主也襄公如楚者一
　晉楚之從交相見也成公即位為齊故臧孫許及晉
　景盟于赤棘二年齊侯伐我值郤克有齊怨魯四卿
　同出㑹晉師大敗齊師于鞌盟于袁婁晉由此復振
　諸侯叛者皆服而魯自是専事晉矣成公朝景者三
　三年拜汶陽之田四年特朝晉侯見公不敬歸而欲
　結楚以叛晉季文子不可而止葢以齊侯既朝晉晉
　厚齊則薄魯也八年晉侯果使韓穿來言汶陽之田
　歸之于齊十年弔喪晉厲新立疑公貳於楚止公送
　葬俟使楚者還驗實公請受盟而歸晉悼立公聞其
　賢遽往朝之甫歸而士匄來拜朝襄公即位晉又先
　來聘故公朝悼者四三年始朝四年朝而聴政八年
　聴朝聘之數晉侯亦使士匄來拜公之辱蕭魚之後
　晉來拜師公復往朝悼公待諸侯有禮故公謹於事
　晉也晉平為魯故合諸侯同圍齊執邾子削其田以
　歸魯故二十一年公如晉拜師及取邾田末年晉楚
　合成趙武屈建㑹諸侯之大夫盟于宋請二國之從
　諸侯交相見公遂朝楚而及陳鄭許之君送楚康之
　葬于西門之外晉伯日衰而華夷相亂矣故如楚特
　書月以異之
昭二年冬公如晉至河乃復　五年春公如晉　七年
三月公如楚　十二年夏公如晉至河乃復　十三年
冬公如晉至河乃復　十五年冬公如晉　二十一年
冬公如晉至河乃復　二十三年冬公如晉至河有疾
乃復
定三年春王正月公如晉至河乃復
　以上昭公如晉者二昭公定公如晉至河乃復者六
　昭公如楚者一皆朝也昭公之世晉衰以甚然不敢
　不朝者晉承世伯之餘威其彊猶足以軋諸侯也楚
　靈章華之召亦不敢不往者晉既以諸侯予楚魯不
　能拒也然公當晉平末年再如晉一不納者辭弔少
　姜也三朝晉昭再不見納再朝晉頃復不見納則以
　晉政多門而魯之土地人民皆三家有之晉人謂公
　不能為有無也據昭十二年榖梁傳曰季孫氏不使
　遂乎晉也左氏謂南蒯公子憖謀季氏憖告公而遂
　從公如晉晉人以取郠故辭公南蒯懼不克以費叛
　如齊子仲還及郊奔齊使晉人但以莒故二子何懼
　之甚唯季孫覺二子之謀恐公愬已于晉故私屬晉
　人使不納公此二子者所以叛且奔也榖梁此說必
　有所傳可補左氏之闕後公孫于齊一再如晉次于
　晉地之乾侯而晉人終不肯助公反國則由晉大夫
　知有季孫而不知有公故也定公受國季孫其見卑
　於晉也冝自是終春秋魯君無外朝矣
　　　五十九公外如非朝則直言其事
桓十八年春公與夫人姜氏遂如齊
莊二十二年冬公如齊納幣　二十三年夏公如齊觀
社
　以上桓公與夫人如齊者一莊公託事如齊者二古
　者諸侯非朝覲會同不踰竟春秋之初齊魯同等之
　國不相朝齊桓始伯亦不能得諸侯之朝桓公牽於
　淫妻莊公急取齊女故皆如齊傳曰君舉必書書而
　不法後嗣何觀䇿書實録而善惡見矣此外唯莊公
　親迎以合禮入内逆女類昭公失國在外如齊者再
　如晉者再非朝别見
　　　六十夫人越竟始行則書皆言如以事往言其事
文九年春夫人姜氏如齊
　以上夫人歸寜者一禮父母在嵗一歸寜文公夫人
　出姜齊昭之女當父母在而歸得禮之正然内女來
　寜得禮經皆不書夫人尊與君同故出入必書所謂
　存䇿書之大體也雜記言諸侯夫人奔喪之禮甚詳
　春秋夫人無以奔喪書者而每以他事書如内女亦
　多以他事書來葢周衰禮廢乆矣
莊五年夏夫人姜氏如齊師　十五年夏夫人姜氏如
齊　十九年秋夫人姜氏如莒　二十年春王二月夫
人姜氏如莒
　以上夫人如齊師一如齊一如莒二文姜桓公夫人
　莊公之母也禮婦人無外事傳曰書姦也凡夫人行
　不月苟以王月行則書之
莊二年冬夫人姜氏會齊侯于禚(為下/事月)　四年春王二
月夫人姜氏享齊侯于祝丘　七年春夫人姜氏㑹齊
侯于防　冬夫人姜氏㑹齊侯于榖
　以上夫人以事行者四時莊公幼不知有不共戴天
　之讎夫人因得託國事㑹齊侯内以愚其子外以遂
　其姦魯之臣子軋於彊齊之勢而不敢議此敝笱載
　驅之詩所由作也金氏曰慶父叔牙季友皆桓公子
　而季友之祥慶父之材皆不在人下也故齊襄殺桓
　而以立莊為徳文姜又挾舅氏援立以固莊莊公而
　讎齊制母焉則三公子皆君也是以莊公俛首帖耳
　唯徇其母之欲葢制於其母以立已為齊之徳而不
　讎也
僖十七年秋夫人姜氏㑹齊侯于卞
　以上夫人以事行者一淮之㑹魯取項齊人止公聲
　姜㑹桓公于卞雖以國事行非文姜比而㑹諸侯非
　婦人之事故皆不以入盟㑹類
　　　六十一諸侯相如告則書
桓五年夏齊侯鄭伯如紀　冬州公如曹
　以上諸侯相如者二外相如不告兩君之好非有禍
　福勝敗之事也苟皆告而書之則亦不勝書矣齊侯
　鄭伯如紀欲以襲之紀魯㛰姻國欲求援於魯故具
　其事以告州公如曹國危不復為將來魯故亦先以
　告焉皆與相朝以為好者事異而州公失國與紀侯
　去國則同史皆承赴書之所以見二國危亡之故而
　不在於相朝也說又見末篇
　　　六十二内大夫出聘始行則書皆言如
僖三十年冬公子遂如京師遂如晉
文元年夏叔孫得臣如京師
宣九年夏仲孫蔑如京師
襄二十四年冬叔孫豹如京師
　以上内大夫如京師者四三聘一拜錫命也周制諸
　侯於天子有見有貢而無聘問見謂大宗伯朝覲以
　下六禮貢謂小行人春入貢也聘問者上之所以交
　乎下也東遷小國於大國有朝則無聘諸侯不朝貢
　天子而以聘禮上問如邦交諸侯之伉也觀傳記晉
　韓宣子聘于周辭曰晉士起將歸時事于宰旅王曰
　辭不失舊則諸侯於天子言聘非舊制可知由周室
　既衰雖聘問之禮亦不能常故左氏不復辨然不失
　為實録也鄭氏因以釋周官時聘殷覜誤矣隠桓之
　世王室來聘者五來賵者一來求者二錫桓公命一
　而魯君臣三世不享覲於王庭至僖公二十八年因
　晉文盟㑹始兩朝王所又明年天王使宰周公來聘
　而魯始聘京師遂聘晉是魯之朝聘天子皆以晉故
　也文公元年王使來㑹葬僖公又來錫公命故得臣
　如京師拜而王使又來含賵成風來㑹葬矣八年公
　孫敖如京師弔喪不至以幣奔莒而毛伯來求金於
　是得臣如京師葬襄王宣公之世王使來徴聘故蔑
　如京師明年王季子已為報聘來矣外傳載成公將
　朝王使叔孫僑如先聘且告而史不書者大夫從公
　例不書此為公行告朝非實聘傳言其享覲之禮薄
　是也觀春秋所書則王室懐諸侯有過於成周而魯
　之事周不能比齊晉葢下陵上替之日乆矣自成至
　哀五君唯襄公末年叔孫豹一如京師昭公末年叔
　鞅葬景王而止中國無伯則諸侯復散不復知有王
　室而王室亦絶意於諸侯也然說春秋者唯知朝聘
　不行為有罪而不知聘問亦非諸侯事天子之禮則
　豈聖人制作之意哉凡魯臣為弔喪㑹葬如京師者
　三别見
莊二十五年冬公子友如陳
　以上内大夫如陳者一初交聘也周禮諸侯之邦交
　嵗相問也殷相聘也東遷禮廢隠桓之世無交相聘
　者凡為結盟致夫人通嗣君而聘者左氏猶有所考
　然皆不報非交聘其禮不備故不荅也齊桓始伯魯
　與陳皆同盟于幽而陳相原仲與季友有舊故二十
　五年春陳女叔來聘而冬季友即如陳報聘傳曰始
　結陳好也春秋之初唯二國之聘得邦交遺意
文十一年秋公子遂如宋
成五年春仲孫蔑如宋
襄二年秋叔孫豹如宋　二十年冬季孫宿如宋
　以上内大夫如宋者四皆聘也一為言蕩意諸而往
　故宋不荅成五年報宋聘襄二年通嗣君二十年報
　宋聘凡通嗣君不荅聘故宋元公立亦來聘以通嗣
　君也
襄七年秋季孫宿如衞
　以上内大夫如衞者一報元年之聘也文成之世衞
　皆嘗一來聘此年冬又來聘魯皆不報以其有故而
　非專聘也詳見衞使來聘
襄六年冬叔孫豹如邾
　以上内大夫如邾者一傳曰聘而脩平也邾自宣成
　以來世朝于魯襄四年魯屬鄫而邾人莒人伐鄫臧
　紇救鄫侵邾敗于狐駘六年莒卒滅鄫魯知外患未
　已故釋怨以脩好于邾時襄公幼孟獻子叔孫穆叔
　為政庶能克己者矣
僖七年秋公子友如齊　十三年冬公子友如齊　二
十八年秋公子遂如齊
文元年冬公孫敖如齊　十七年冬公子遂如齊
成十一年秋叔孫僑如如齊
襄二十年秋叔老如齊
昭九年秋仲孫貜如齊
定十年冬叔孫州仇如齊
　以上内大夫如齊者九僖公初年二如齊聘伯主也
　末年及文元年二如齊雖事晉猶不忘齊好且求昬
　也文末年一如齊晉伯中衰齊懿要公為榖之盟故
　遂往拜盟也宣公之臣如齊者别見成公自鞌戰後
　齊頃屢同盟㑹故僑如請脩前好齊復叛晉見伐魯
　亦㑹晉圍齊齊怨深矣而齊莊新立同盟澶淵故叔
　老聘齊釋怨脩好也襄公之末年齊景新立即使慶
　封來聘以通嗣君自是禮意乆曠故昭公初年孟僖
　子如齊傳曰殷聘禮也至夾谷之㑹齊來歸田侯犯
　之叛齊又致郈故州仇如齊其後叔還葬景公葢景
　公末年更結魯以叛晉也凡魯臣以弔喪㑹葬出者
　别見齊大國近魯而世為姻魯雖事晉不忘齊好事
　之冝也恃晉而慢齊以來侵伐非禮非義危國喪師
　之道也至於叛晉則非一國之故矣
莊三十二年冬公子慶父如齊
文十八年秋公子遂叔孫得臣如齊　冬季孫行父如
齊
宣元年夏季孫行父如齊　公子遂如齊　八年夏(為/下)
(卒/月)公子遂如齊至黄乃復　十年秋季孫行父如齊
冬公孫歸父如齊
　以上内大夫如齊者八莊公薨慶父弑子般如齊為
　自託之計文公薨遂與得臣如齊為殺適立庶之謀
　宣公立行父如齊納賂以請㑹既㑹于平州而公位
　以定遂又如齊拜成此四臣六如齊皆非為聘問出
　也為其事不合書故但言如時魯卿唯挾齊以固寵
　柄國而不脩晉好故黒壤之㑹晉人止公公還事齊
　愈篤既身奔喪又使貴卿㑹其葬行父既聘新君歸
　父又如齊謝伐邾而謀莒汲汲然自結於齊以有惡
　於晉故也此魯臣之如齊與他公事盟主厚姻隣者
　不同故别見于此
僖三十年冬公子遂如京師遂如晉　三十一年春公
子遂如晉
文五年夏公孫敖如晉　六年秋季孫行父如晉　十
五年春季孫行父如晉　秋季孫行父如晉
宣十八年秋公孫歸父如晉
成六年夏公孫嬰齊如晉　冬季孫行父如晉　十一
年夏季孫行父如晉
襄四年夏叔孫豹如晉　五年夏叔孫豹鄫世子巫如
晉　六年冬季孫宿如晉　九年夏季孫宿如晉　十
六年冬叔孫豹如晉　十九年春季孫宿如晉　二十
四年春叔孫豹如晉　二十八年秋仲孫羯如晉　二
十九年冬仲孫羯如晉
昭二年夏叔弓如晉　冬季孫宿如晉　六年夏季孫
宿如晉　八年夏叔弓如晉　二十三年春叔孫婼如
晉(為下日/卒月)
定六年夏季孫斯仲孫何忌如晉
　以上内大夫如晉二十五僖之末年一如晉聘晉文
　也一如晉拜曹田也文五年六年二如晉既改盟亟
　聘晉襄也十五年一再如晉為齊難故告于晉而晉
　靈受齊賂不克伐齊魯遂屈於齊矣宣公為齊所立
　不復聘晉其薨之年歸父一如晉欲以晉去三桓也
　成公立遂背齊盟晉既敗齊于鞌於是君臣堅於事
　晉六年一如晉命伐宋也一如晉賀遷也十一年晉
　厲新立一如晉報卻犫之聘且涖盟也晉悼公立既
　使士匄來聘拜成公之朝襄公即位晉又先來聘故
　襄公事晉尤謹其臣凡九如晉四年報元年荀罃之
　聘五年覿鄫世子於晉而鄫卒為莒滅六年如晉聴
　命也九年報士匄拜朝之聘十六年㑹平公溴梁之
　後聘晉且言齊故也十九年同圍齊之後拜師也二
　十四年賀克欒氏也二十八年告將為宋之盟故如
　楚也二十九年報士鞅之聘也昭公之世三家益專
　公不得為政其臣五如晉二年報韓起之聘也致少
　姜之襚也六年拜莒田也八年賀虒祁也二十三年
　為取邾師晉人來討而往聴命也定公之世家臣柄
　國二卿如晉一獻鄭俘一報夫人之聘陽虎為之也
　凡拜田告難聴命雖伯國皆言如為其事不合書也
　以皆從伯之事故不别見
昭六年冬叔弓如楚
　以上内大夫如楚者一莊文襄之世楚皆一來聘而
　魯不報說見後昭公之世晉益不競楚圍驕侈求諸
　侯於晉以㑹于申而魯不至於是使叔弓聘焉明年
　薳啓疆來召公矣如楚乞師别見
　　　六十三内大夫以其事出者言其事事不可書但言
　　　　如非卿不書名氏
莊二十七年秋公子友如陳葬原仲　二十八年冬臧
孫辰告糴于齊
文二年冬公子遂如齊納幣
成九年夏季孫行父如宋致女
　以上内大夫以事外如者四大夫越竟葬外大夫納
　幣致女使卿行皆非禮國無儲積而至於告糴其失
　政可知然事皆可書故直書以見其失納幣史不書
　使卿則書之杜氏曰成公逆夫人最為得禮而無納
　幣者文闕絶也葢不知此義說見後宋使來納幣下
僖五年夏公孫玆如牟
文六年夏季孫行父如陳
成八年春公孫嬰齊如莒
昭二十五年春叔孫婼如宋
　以上内大夫外如非聘而不言事者四傳曰公孫玆
　如牟娶焉臧文仲以陳衞之睦也欲求好於陳夏季
　文子聘于陳且娶焉聲伯如莒逆也季公若之姊為
　小邾夫人生宋元夫人生子以妻季平子昭子如宋
　聘且逆之今考陳自季友女叔交聘之後未嘗繼好
　使魯人果以脩好而聘陳無不報之禮襄公之世聘
　宋者二一通嗣君一報其聘昭十二年宋元公立來
　聘以通嗣君而已昭公之世三家分魯聘晉聘楚之
　外無脩好姻隣之禮何能專聘于宋如季孫如陳叔
　孫如宋或因逆而私覿或因逆而聘則有之葢季孫
　所娶者宋公之女則假君命以聘而逆焉亦因逆而
　聘也左氏謂二子皆因聘而逆非事實矣古無大夫
　冠禮而有其昬禮則大夫昬禮與士不同其書己亡
　不知得親迎與否禮重大昏而國卿非一人以君命
　行冝不為過禮大夫非君命不越竟請於公而行故
　書于䇿見國卿出入之重也然不可直書逆女者嫌
　為君逆也季孫人臣而使卿逆彊僭甚矣以其事不
　可㑹故但言如也杜氏於兹與嬰齊亦皆言因聘而
　逆乃非左氏之失魯於齊等之國非報聘結盟通嗣
　君未嘗專聘牟莒小國何聘之有内臣書如不必皆
　聘明矣
定五年夏歸粟于蔡
　以上歸粟者一不稱名氏者諸大夫非卿名氏不登
　于䇿則直書所為之事而已蔡侯與諸侯同盟于皋
　鼬而能以呉子敗楚師入郢時呉尚在楚魯以同盟
　故歸粟于蔡
　　六十四凡諸侯來朝皆成禮而後書故言來朝
隠十一年春滕侯薛侯來朝
桓二年春滕子來朝
文十二年秋滕子來朝
襄六年秋滕子來朝
哀二年夏滕子來朝
　以上滕君朝魯者五自隠至襄滕之書卒者三君隠
　七年卒者未嘗來朝來朝隠桓者不見書卒以國小
　禮薄故自降而稱子宣九年卒即來朝文公者成十
　六年卒者不朝于魯其後朝襄公而與襄公同三駕
　之㑹且來奔喪者滕成公也於是魯亦使卿㑹其葬
　滕悼公在位二十五年而不朝于魯昭公失政故也
　定公卒滕頃又來㑹葬朝哀公者滕隠也終三君魯
　皆㑹其葬周制諸侯朝覲玉帛以命數為節滕侯爵
　國微不能備禮而又近於魯不可不朝其大國之當
　朝者尚多故自貶其爵以來朝則當時小國所以事
　大者可知矣是時若把薛皆自貶其爵既貶其爵以
　事大國又能量力以供伯主之政令每盟㑹則滕薛
　把以次序莒邾下而滕最後亡唯薛自一朝隠之後
　終春秋不復朝魯
桓二年秋把侯來朝(為下/㑹月)
莊二十七年冬把伯來朝
僖五年春把伯姬來朝其子　二十七年春把子來朝
文十二年春把伯來朝
成四年春把伯來朝　十八年秋把伯來朝
　以上把君朝魯者六母來朝子者一把侯來朝魯人
　以為不敬而入杞明年把求成公㑹把侯于郕又㑹
　杞侯莒子盟于曲池莊二十五年伯姬歸把為徳公
　夫人二十七年徳公將來朝而先之以伯姬虞不敬
　也於是始降而稱伯僖公五年伯姬來朝其子葢徳
　公欲朝嗣君而懼不見禮故姬與子來欲託其子於
　魯是年徳公卒魯不弔伯姬所朝之子是為成公終
　身不敢朝魯卒又降而稱子矣二十七年其弟桓公
　來朝傳曰惡無禮故曰子公卑把把不共也秋公子
　遂帥師入把責無禮也據晉女叔侯曰杞夏餘而處
　僻陋杞人以爵尊國貧不能成禮事或有之然魯人
　所謂不共無禮者直以其玉帛之將不備爾明年伯
　姬又來釋怨求平也把雖先代之後葢微於滕薛每
　從盟㑹皆序滕薛下入春秋即為莒人伐取其邑其
　後非齊桓城縁陵以遷之國幾亡於淮夷豈有財貨
　可以為禮者其來朝魯將以庇社稷也而魯反以兵
　入其國魯豈能庇杞者乎伯姬拳拳相其夫託其子
　於魯庶幾魯能篤舅甥之好也當其身國且見破況
　後世乎僖公號賢君且不念姑姊妹況他君乎而僖
　之末年伯姬又來求婦當時小國之自結于大國者
　類如此亦可哀矣於是僖公女叔姬歸杞為桓公夫
　人而伯姬之卒亦不弔文十二年桓公為絶叔姬來
　朝再娶魯女亦稱叔姬後宣公以杞不朝伐之成四
　年為叔姬欲歸魯來朝叔姬來歸而卒又來逆叔姬
　之喪以歸成公末年自晉還把桓復來朝問晉故公
　以晉君語之杞伯於是驟朝于晉而請為昬後晉以
　悼夫人故合諸侯城把又使魯歸把侵田於是把文
　公來盟傳曰書曰子賤之也葢始終稱伯者把君自
　貶抑之意稱於他國皆然其間或稱子者魯人之所
　卑也然把自桓公而後稍能自彊既昬于晉世從盟
　主征伐雖不朝魯而終春秋六君魯皆㑹其葬不敢
　侵暴之矣
桓六年冬紀侯來朝
　以上紀君朝魯者一紀國近齊而紀侯娶於魯時齊
　鄭合謀襲紀六年夏紀侯㑹公于成以謀齊難公不
　能救於是乎來朝請王命以求成于齊公又告不能
　無何紀季姜歸為天王后而魯主其昬葢魯為紀謀
　意謂齊人必不敢滅王后之家爾齊僖雖彊横猶知
　有天子終身不復圖紀其子兇惡無極故紀卒亡於
　齊魯亦無如之何也
桓九年冬曹伯使其世子射姑來朝
文十一年秋曹伯來朝　十五年夏曹伯來朝
成七年夏曹伯來朝(為下/事月)
襄二十一年冬曹伯來朝
　以上曹君來朝者四使其世子來朝一射姑來朝之
　明年曹伯卒魯㑹其葬自是終春秋書卒書葬者十
　一君射姑即莊公也赤簒羈莊三十二年卒不書凡
　三世不朝于魯以方從齊桓之盟㑹也一再朝文公
　曹文也朝成公者曹宣也又一世為負芻不來朝朝
　襄公者曹武也自後至國亡凡六世皆不朝魯而昭
　定之世不卒不葬者二君曹國於晉宋衞鄭之間自
　從齊桓盟㑹即班莒上鄭下其朝事於魯如此則於
　諸大國可知矣而文十五年齊侯侵我遂伐曹入其
　郛討其來朝於我也其後卒滅於宋則當時小國之
　不亡者亦幸而已
桓七年夏榖伯綏來朝鄧侯吾離來朝
　以上榖鄧之君朝魯各一榖鄧皆近楚小國二年蔡
　鄭懼楚嘗㑹于鄧以謀之逺慕上國同時來朝書名
　說見末篇鄧後為楚所滅榖不知所終
僖十四年夏六月季姬及鄫子遇于防使鄫子來朝
　以上鄫君見使來朝者一鄫子雖娶于魯而不敢來
　朝者微陋不能成禮也於是僖公因季姬來寜責以
　鄫子不朝止季姬而絶之故季姬遇鄫子使之來朝
　明年季姬再歸于鄫又明年卒鄫雖與魯為昬而卒
　葬不見於經鄫君再世戕于邾人葢小國之最微者
　然魯後嘗屬鄫而鄫卒為莒滅魯亦不能存之也魯
　之力不足以存姻隣小國而唯責其不朝來朝者又
　責以不敬䇿書實録而僖公不仁可見矣凡諸侯來
　朝恒不書月其有月者皆為下事書唯此特月以異
　之又說見第二篇
僖二十年夏郜子來朝
　以上郜君朝魯者一傳言郜文王之子聃季之弟後
　不知所終
襄七年春郯子來朝
昭十七年秋郯子來朝
　以上郯君朝魯者二郯少皥氏之後也宣四年及齊
　侯平莒及郯莒人不肯則郯近莒小國十六年郯伯
　姬來歸則亦嘗結昬于魯故宣公為之伐莒取向也
　成七年呉伐郯郯成八年晉以郯事呉㑹諸侯伐之
　晉悼公既以諸侯㑹呉人于戚於是郯子始來朝也
宣元年秋邾子來朝
成六年夏邾子來朝(為下日/卒月)　十八年秋邾于來朝(為/下)
(日薨/月)
襄元年秋邾子來朝　二十八年夏邾子來朝
定十五年春邾子來朝(為下/事月)
　以上邾君朝魯者六邾本魯附庸而國日以彊隠公
　初立及儀父為蔑之盟既而為宋伐邾桓八年伐邾
　十五年邾與牟葛同朝于魯十七年公及儀父盟于
　趡既而及宋伐邾故僖文之世邾不來朝僖伐邾者
　三文伐邾者一而後邾亦伐我南鄙宣公之世小國
　諸侯朝魯者皆不至而邾子獨釋怨來朝者時諸侯
　皆事晉而宣公為齊所立不事晉而事齊邾子貜且
　齊出也故獨來朝焉後又朝成以繼好邾宣既立即
　來朝明年又來朝嗣君葢自宣以來於是再世無間
　於魯也四年臧紇救鄫侵邾敗於狐駘六年叔孫豹
　如邾聘且脩平邾人閒我有齊莒之難伐我南鄙晉
　為溴梁之㑹為我故執邾子莒子邾子歸而卒邾悼
　立邾人復與齊更伐我晉既合諸侯圍齊乃再執邾
　子取邾田以歸魯而邾自是不敢窺魯矣二十二年
　邾畀我來奔二十七年齊景公使慶封來聘明年邾
　子亦來朝昭元年悼公卒魯㑹其葬昭之末年邾快
　來奔黒肱以濫來奔邾莊公立三十四年不朝于魯
　定三年卒魯㑹其葬大蒐于比蒲也邾子來㑹公明
　年隠公來朝夏來奔喪隠桓之世其曲在魯以衆暴
　寡也襄之初年其曲在邾恃齊也邾既削而其臣多
　叛齊亦日衰定哀之閒邾雖自卑以事魯而三家伐
　邾不已入邾以邾子益來春秋之世苟彊足以兼弱
　則無所不至也非齊與呉伐魯以救邾則邾滅於此
　時矣
莊五年秋郳黎來來朝
僖七年夏小邾子來朝
襄七年夏小邾子來朝
昭三年秋小邾子來朝　十七年春小邾子來朝
　以上小邾之君朝魯者五小邾者邾之别封未命已
　來朝既受命又來朝間兩世乃來朝襄公而伯主盟
　㑹征伐無役不同矣昭三年傳曰小邾穆公來朝季
　武子欲卑之穆叔不可曰滕曹二邾實不忘我好敬
　以逆之猶懼其貳又卑一睦焉逆羣好也其如舊而
　加敬焉季孫従之觀此則當時大國之接小國一崇
　一庳在其好惡而已小邾微陋名謚無所考唯傳此
　年見之後又一來朝而止如知武子宋仲幾之言則
　小邾葢服於齊宋
桓十五年夏邾人牟人葛人來朝
　以上邾牟葛世子同時來朝稱人者一杜氏曰三人
　皆附庸之世子也其君應稱名故其子降稱人牟國
　今泰山牟縣葛國在梁國寜陵縣東北今案郳黎來
　來朝稱名蕭叔朝公稱字知此稱人必非其君凡朝
　必以禮接於廟非諸侯不言朝曹伯使其世子來朝
　杞伯姬來朝其子皆是子代父來行禮知此稱人者
　亦是其世子凡來朝同時俱至必以先後行禮若滕
　侯薛侯是也陳氏項氏皆謂此與滕薛皆譏旅見自
　㕘以上貶人之非也傳言滕薛爭長明非旅見隠以
　攝君不以禮即位不爵命大夫衞侯來㑹葬不敢見
　而謂隠僭天子之禮非人情也桓雖非賢然次齊餼
　則用周班賔曹大子則以上卿當時號魯秉周禮謂
　桓僭天子之禮亦非人情也如楚雖僭王肆暴其㑹
　諸侯亦曰用齊桓而已楚猶不敢僭天子之禮以臨
　諸侯而況魯乎魯君朝而稽首於伯主晉人曰天子
　在而君辱稽首寡君懼矣齊侯稽首於魯君魯君拜
　齊人怒魯人曰非天子寡君無所稽首稽首猶且不
　敢而況旅朝乎學者不知春秋有存䇿書大體之義
　泥於一字褒貶而失其情實去春秋逺矣
莊二十三年夏公及齊侯遇于榖蕭叔朝公
　以上蕭君朝公者一蕭宋附庸叔者其君之字未王
　命稱字若邾儀父是也蕭於魯本無朝事之禮時齊
　桓公與公在榖而蕭去榖近蕭君來就榖朝伯主因
　併朝公公在外故不言來國史主記君禮苟與吾君
　接雖在外必書或謂交譏之過矣
　　　六十五諸侯以事來言其事事不可書但言來外裔
　　　　言來
莊三十一年六月齊侯來獻戎捷
　以上齊君來獻捷者一齊桓欲身下諸侯以成伯業
　故假獻捷至與國以成兩君之好說者謂齊侯實使
　人來非也若使人來當書齊人若其卿來當書名氏
　春秋以禮法脩辭苟非齊侯身來成禮安敢直書齊
　侯來乎史亂名實應不至此經特書月亦所以異之
　也
襄三十一年冬滕子來㑹葬(為下/葬月)
定十五年夏邾子來奔喪　秋滕子來㑹葬(為下/葬月)
　以上諸侯來奔喪者一來㑹葬者二喪禮諸侯相於
　遣人弔喪㑹葬而已奔喪臣子所施於君父助葬必
　執紼故非天子諸侯不親奔喪㑹葬東遷諸侯以事
　天子之禮事大國故魯宣公奔齊惠之喪晉楚皆嘗
　止魯君送葬子大叔對士景伯曰晉之喪事敝邑之
　間先君有所助執紼矣則鄭伯嘗送晉侯之葬魯鄭
　既以此事齊晉則小國如邾滕亦以此事魯無足怪
　者然滕子來㑹葬而魯亦遣卿㑹其葬邾子來奔喪
　而魯反侵暴之已甚魯長滕卑邾有自來矣
成九年春王正月把伯來逆叔姬之喪以歸
　以上把君來逆妻喪者一叔姬無罪而自絶于把失
　婦人從一之義杞伯以事魯故違禮逆出妻之喪以
　歸皆書月者異其事也
隠元年冬十二月祭伯來
　以上畿内諸侯來者一祭與魯同出周公故非王命
　而來其宗國魯以王臣之禮接之故不言朝王臣無
　外交來不言朝與來聘不言使同皆禮之所不得言
　也凡畿内諸侯來皆書月以别於列國之君及他言
　來者
桓五年冬州公如曹六年春正月寔來
　以上畿内諸侯自外來者一以王臣接故不言朝復
　於曹故不言來奔承上文故不言州公古史簡奥若
　此傳言如曹遂不復則寓於曹也杜氏云留魯不去
　非
僖二十九年春介葛盧來　冬介葛盧來
襄十八年春白狄來
　以上近魯小國來者二白狄來者一外裔不能以朝
　禮見魯不廟受故不言朝書來與祭伯同而義異春
　秋不嫌同辭介葛盧不見公亦書說在辭從主人篇
　　　六十六王使來聘皆稱使以事來者言其事在喪不
　　　　稱使
隠七年冬天王使凡伯來聘　九年春天王使南季來
聘
桓四年夏天王使宰渠伯糾來聘　五年夏天王使仍
叔之子來聘　八年春天王使家父來聘
僖三十年冬天王使宰周公來聘
宣十年秋天王使王季子來聘
　以上天王使聘魯者七聘隠桓者桓王也周禮天子
　時聘以結諸侯之好東遷諸侯不共王職而王室乃
　屢下聘雖下聘猶不享覲於是乎有求賻求車之使
　矣莊公再主王姬之昬莊王嘗錫命桓公而僖王無
　使至魯聘僖公者襄王也僖公兩朝王所而王使其
　冢宰兼三公者來聘於是魯始上聘京師則以晉文
　之伯也文公之世襄王錫公命歸成風含且賵且來
　㑹葬故不復下聘於是王未葬來求金矣頃王匡王
　無使至魯定王來徴聘宣公乃使仲孫蔑如京師明
　年王季子來報仲孫蔑之聘也成公之世定王志崩
　不志葬而簡王且來錫公命靈王景王無使於襄昭
　定公之末敬王使來歸脤而已
定十四年秋天王使石尚來歸脤
　以上王使來歸脤者一周禮大行人歸脤以交諸侯
　之福入春秋無歸脤者葢屢聘而不來錫命而不朝
　賵妾母㑹之葬而王命愈褻固無以歸脤為也自王
　季子來聘後王臣不至於魯則幣帛之將命者不給
　而襃恤之典亦不足懐諸侯矣於是敬王使來歸脤
　王室之情可見也以歸脤之書見春秋於王命無不
　書者矣來聘歸脤皆王者所得以交於下故皆不月
　以别於錫命來求弔葬之非禮
莊元年冬十月王使榮叔來錫桓公命(蒙陳侯/卒月)
文元年夏四月天王使毛伯來錫公命(蒙葬僖/公月)
成八年秋七月天王使召伯來錫公命
　以上王使來錫命三錫桓公者追錫也禮諸侯嗣位
　喪畢以士服朝天子天子賜之黻冕圭璧謂之受命
　周官王命諸侯則大宗伯儐是也末世諸侯喪畢不
　朝有請命者而後有來錫命有生不請命者而後有
　追錫之命追錫桓公者莊王也桓不朝聘天子而王
　追錫之者桓身戕於齊而天子使魯主王姬之昬夏
　王姬至魯秋築王姬館于外於是齊魯之仇始聞于
　天子故王追錫桓公命以振恤之錫文公命者襄王
　也錫成公命者簡王也襄昭而後無復錫命而傳載
　襄十二年靈王使劉定公賜齊侯命昭七年衞齊惡
　告喪于周且請命景王使成簡公如衞弔且追命襄
　公他國猶有其事也其追命之辭曰叔父陟恪在我
　先王之左右以佐事上帝余敢忘髙圉亞圉則追錫
　桓公亦此類錫成公命書月著例也凡蒙上事月者
　以著例決之他皆倣此
隠元年秋七月天王使宰咺來歸惠公仲子之賵
文元年春二月天王使叔服來㑹葬　五年春王正月
王使榮叔歸含且賵　三月辛亥葬我小君成風王使
召伯來㑹葬
　以上王使來弔喪者二㑹葬者二周禮宰夫凡邦之
　弔事掌其戒令與其幣器財用則諸侯告喪王室來
　弔有常制矣而春秋所書唯此四事者魯不以時告
　喪也惠公之喪王室聞之而後來弔故緩且併歸仲
　子之賵者黄先生曰惠公再娶時嘗請命于朝故王
　室知有仲子惠公薨魯人不告喪于京師隠公攝立
　亦不請于天子故王室併歸仲子之賵以警告之明
　其子之貴當立也僖公嘗朝聘故王使來㑹葬文公
　欲追崇妾母而以成風之喪告于天子故成風薨在
　前年十一月而正月王使即至又來㑹葬也魯於天
　王葬有不㑹而成風之喪王汲汲然弔而㑹其葬以
　此見魯君之喪或不告或告不以時則王室亦不以
　禮來弔爾王不稱天說在變文篇歸賵含書月著例
隠三年秋武氏子來求賻
桓十五年春二月天王使家父來求車
文九年春毛伯來求金
　以上王使來求者三榖梁傳曰歸死者曰賵歸生者
　曰賻求賻以平王崩而魯人遂不復㑹葬求車以桓
　王將崩備喪具也而桓王七年始葬求金之嵗叔孫
　得臣始㑹葬襄王以後無來求者矣求車書月求賻
　求金不月者非王命也
　　　六十七外臣來聘皆稱使私相為好不稱使
莊二十五年春陳侯使女叔來聘
　以上陳使聘魯者一說見前公子友如陳
莊二十三年春祭叔來聘
　以上祭叔聘魯者一祭與魯同出周公故來聘魯祭
　叔者祭公之弟不言天王使則非王命矣不言祭公
　使者王臣無外交無其禮則不得襲其文與卿為君
　逆不稱使同或槩言王臣私相為好非也自非天子
　諸侯不得言聘祭畿内諸侯故得以聘書志其實也
隠七年夏齊侯使其弟年來聘
桓三年冬齊侯使其弟年來聘
僖三十三年春齊侯使國歸父來聘
宣十年冬齊侯使國佐來聘
襄二十七年春齊侯使慶封來聘
　以上齊使聘魯者五齊僖聘魯者再隠七年結艾之
　盟桓三年致夫人故魯皆不荅聘齊昭來聘一報公
　子遂之聘也齊惠受賂立宣公其結援以私而不交
　聘齊頃來聘一宣十年即位而魯往聘故來報也齊
　靈與魯有怨朝聘禮絶齊莊新立魯始脩好于齊而
　莊不報齊伐晉而魯為晉侵齊故也齊景襄二十七
　年立即來聘通嗣君也
成三年冬晉侯使荀庚來聘(為下/盟月)　八年冬晉侯使士
燮來聘　十一年春晉侯使郤犫來聘　十八年夏晉
侯使士匄來聘
襄元年冬晉侯使荀罃來聘　八年冬晉侯使士匄來
聘　十二年夏晉侯使士魴來聘　二十六年夏晉侯
使荀呉來聘　二十九年夏晉侯使士鞅來聘
昭二年春晉侯使韓起來聘　二十一年夏晉侯使士
鞅來聘
　以上晉使聘魯者十一晉景來聘二成三年尋盟八
　年言伐剡晉厲來聘一十一年冬涖盟晉悼來聘四
　十八年即位而拜朝襄元年聘嗣君八年拜公之辱
　十二年拜師晉平來聘三二十六年召公討衞二十
　九年拜城把昭二年韓宣子為政而聘與國也頃公
　二十一年即位來聘通嗣君也晉自景而後始來聘
　魯文襄之伯雖受魯朝聘而不報也
成四年春宋公使華元來聘　八年春宋公使華元來
聘
襄十五年春宋公使向戌來聘
昭十二年夏宋公使華定來聘
　以上宋使聘魯者四共公來聘二四年通嗣君時成
　公立未乆故報其聘八年聘共姬為將納幣因聘而
　納采也故魯不報襄十五年平公來聘尋盟元公昭
　十一年即位來聘通嗣君也
文四年秋衞侯使甯俞來聘
成三年冬衞侯使孫良夫來聘
襄元年冬衞侯使公孫剽來聘　七年冬衞侯使孫林
父來聘(為下/盟月)
　以上衞使聘魯者四成公來聘一成公見執於伯主
　幾不免焉僖公為請於王與晉侯而釋之數年之間
　衞罹外患未已於是衞始服於晉國勢稍安而武子
　來聘以拜僖公之賜故魯不報衞定成三年立來聘
　且尋盟衞獻來聘新君故七年報之而林父來聘且
　尋盟凡尋盟之聘不報也
襄五年夏鄭伯使公子發來聘
　以上鄭使聘魯者一鄭僖以二年即位來聘通嗣君
　也終春秋魯未嘗聘鄭
文十二年秋秦伯使術來聘
　以上秦使聘魯者一秦穆既使人來歸僖公成風之
　禭於是又來聘且言伐晉故張氏謂其用逺交近攻
　之術終春秋魯不聘秦
莊二十三年夏荆人來聘
文九年冬楚子使椒來聘
襄三十年春王正月楚子使薳罷來聘
　以上楚使聘魯者三楚成即位欲窺上國故來聘使
　介辭命未能成禮魯不廟受故稱人齊桓方有事於
　楚故魯不報楚穆欲圖中國於是伐鄭而魯㑹晉救
　鄭故來聘始能成禮故書之同中國魯方事晉故不
　報襄公二十八年如楚楚康卒郟敖立又明年來聘
　以聘報朝也嫌於伯者故特書月以異之詳見謹内
　外篇
襄二十九年夏呉子使札來聘
　以上吳使聘魯者一晉既通吳呉子餘祭欲窺上國
　故來聘未至魯而呉子弑於閽魯後雖服於呉然有
　職貢而無聘
　　　六十八外臣以事來者言其事事不可書但言來
隠八年三月鄭伯使宛來歸祊
　以上鄭使來歸魯地一凡來歸田邑皆不月鄭莊以
　其先祖助祭之賜邑易田結魯為亂故月以異之
成八年春晉侯使韓穿來言汶陽之田歸之于齊
　以上晉使來言者一晉景既得齊故使魯反所取田
　于齊歸田本合書史直文為韓穿來言故也凡來乞
　師有筆削别見
成八年夏宋公使公孫夀來納幣
　以上宋使來納幣一昬禮有六一納采二問名三納
　吉四納徴五請期六親迎請期以上五者皆不應使
　卿亦不書于䇿當時以納幣方契成或有重其事而
　使卿者在春秋唯宋魯各一見葢史以國卿納幣踰
　制書而非為志昬禮也傳釋華元來聘曰聘共姬也
　釋公孫夀來納幣曰禮也杜氏因謂昬聘不應使卿
　納幣應使卿皆循傳為說而非經意夫六禮之外豈
　復别有昬聘葢華元因聘而納采既以聘行則重在
　聘自合使卿魯桓宣成皆娶于齊不書卿納幣苟應
　使卿而不使寧不獲戾于大國乎觀傳記晉侯執陳
　無宇之事可見矣
僖二十一年冬楚人使宜申來獻捷
　以上楚使來獻捷一楚成執宋公伐宋使來獻捷以
　威魯楚子變文稱人筆削之法也凡變文皆别為篇
閔元年冬齊仲孫來
　以上齊臣來者一時吾君幼不以賔禮接故不言使
　季友以兩臣相見故不書名傳言其情曰省難史録
　大體但言來比而觀之則齊桓不早平魯亂以致閔
　公再弑其失自見
宣五年冬齊髙固及子叔姬來
　以上外大夫及吾女來者一内女非夫人歸寧不書
　此以髙固偕子叔姬反馬非禮書杜氏曰禮送女留
　其送馬謹不敢自安三月廟見遣使反馬孔氏曰士
　昬禮婦車出於夫家諸侯嫁女自乗其家之車故大
　夫以上有留車反馬之事留車妻之道也反馬壻之
　義也唯髙固不宜親行爾啖氏曰大夫非公事與妻
　出竟非禮也時叔姬初嫁未合歸寧
　　　六十九外微者以事來但書人
文九年冬秦人來歸僖公成風之襚
　以上秦人來歸襚一䇿書之法凡大國之下大夫小
　國之卿皆稱人二傳謂之微者秦穆始假弔贈以通
　好于魯來者非卿故書人凡書人來皆不言使不以
　賔禮接也
莊六年冬齊人來歸衞俘
　以上齊人來歸俘一文姜請于齊襄以說魯
文十五年十二月齊人來歸子叔姬
　以上齊人來歸吾女為其夫人者一齊人終以王故
　許單伯請而來歸子叔姬史録其事與單伯如齊相
　為本末故與直出者異文
定十年夏齊人來歸鄆讙龜隂田
　以上齊人來歸田一齊景㑹夾谷之後歸魯田結叛
　晉也傳言夾谷之㑹魯要齊歸汶陽之田故齊人來
　歸三邑杜氏曰三邑即汶陽田也
　　　七十事無專使不言來公在外受之言歸我
文十五年夏齊人歸公孫敖之喪
宣十年春齊人歸我濟西田
哀八年冬齊人歸讙及闡
　以上齊歸内大夫喪一歸田二仲遂公孫嬰齊皆卒
　于外喪至不書者本以使出喪還無假君命公孫敖
　以奔出必有君命喪乃得還史以君命書之而世卿
　之彊可見矣齊人為孟氏謀飾棺寘諸堂阜惠叔請
　于朝取而殯之故言歸不言來孔氏曰非有專使持
　來是矣齊惠以宣公事齊之專故還所賂之田公在
　齊受之故言歸我齊悼以魯入邾以邾子益歸故取
　二邑至是魯歸邾子益及齊平齊魯交遣人涖盟而
　歸二邑於魯無專使故亦言歸而已或生他義者非
　春秋屬辭卷五
欽定四庫全書
　春秋屬辭卷六　　　　　　元　趙汸　撰
　　存策書之大體第一之六
　　　七十一内特相盟内為志書及外為志書㑹
隠元年三月公及邾儀父盟于蔑
桓元年夏四月丁未公及鄭伯盟于越
文十七年六月癸未公及齊侯盟于榖
　以上公及諸侯盟者三周官大司寇凡邦之大盟約
　涖其盟書而登之于天府大史内史司會及六官皆
　受其貳而藏之司盟掌盟載之法凡邦國有疑會同
　則掌其盟約之載及其禮儀汸謂周監二代立法常
　闗盛衰故盟約之禮掌於秋官而不廢春秋之有離
　盟則大司寇之所涖其伯者之盟則假會同之禮而
　為之皆私相要結而不請於王朝亂世之事也隠攝
　位而欲求好於邾故盟桓弑隠而自結于鄭故盟文
　公以齊侯見伐使襄仲請受盟皆魯志也榖梁傳曰
　及者内為志焉爾於内特相盟得之凡盟書日者從
　其恒辭也魯與邾有疆埸之交以大求小脩好息民
　乃事之冝故蔑盟不日以别於榖盟之詘志與他盟
　之非義者凡公及伯主盟于其國及外臣盟及戎盟
　文同義異皆别見
隠六年夏五月辛酉公會齊侯盟于艾
桓十二年冬十一月丙戌公會鄭伯盟于武父　十七
年二月丙午公會邾儀父盟于趡
莊十三年冬公會齊侯盟于柯　二十三年十二月甲
寅公會齊侯盟于扈
定十二年冬十月癸亥公會齊侯盟于黄
　以上公會諸侯盟者六齊僖方合諸侯以樹黨故隠
　公㑹之盟明年又使其弟年來聘以結之則艾盟齊
　志也宋辭平而公會鄭伯盟以伐宋則武父之盟亦
　鄭志也邾既來朝又尋蔑盟而公會之盟則趡盟邾
　志也齊桓結諸侯以圖伯師次于郎而魯不服既㑹
　于北杏公始㑹之盟則柯之盟齊志也公既如齊納
　幣及齊侯遇榖而又㑹之盟于扈則扈之盟亦齊志
　也齊景結魯以叛晉既㑹于夾谷而公又㑹之盟則
　黄盟亦齊志也故皆稱㑹榖梁傳曰㑹者外為志焉
　爾於内特相盟得之凡盟以日不日見義唯魯桓之
　盟日月皆從其恒辭說見公㑹下柯盟魯無信特不
　月以異之扈盟從齊之志始定然離盟非伯主之事
　故書日
　　　七十二内參盟以上皆稱㑹伯者之盟稱㑹蒙及㑹
　　　　言諸侯盟苟無主盟稱及
桓十二年夏六月壬寅公㑹杞侯莒子盟于曲池　秋
七月丁亥公㑹宋公燕人盟于榖丘　十七年春正月
丙辰公㑹齊侯紀侯盟于黄
僖二十五年冬十二月癸亥公㑹衞子莒慶盟于洮
二十六年春王正月己未公㑹莒子衞寗速盟于向
昭二十六年秋公㑹齊侯莒子邾子杞伯盟于鄟陵
僖二十一年十二月癸丑公㑹諸侯盟于薄　二十七
年十二月甲戌公㑹諸侯盟于宋
　以上公㑹二國盟者五四國盟者一㑹諸侯盟不序
　者二凡盟自參以上皆稱㑹彼為盟而我㑹之也故
　齊侯為鄟陵之盟雖為公故亦稱㑹而已謀納公而
　不克故不月與及齊大夫盟蔇同異其事也
莊二十七年夏六月公㑹齊侯宋公陳侯鄭伯同盟于
幽
僖七年秋七月公㑹齊侯宋公陳世子欵鄭世子華盟
于寗母　八年春王正月公㑹王人齊侯宋公衞侯許
男曹伯陳世子欵盟于洮　九年夏公㑹宰周公齊侯
宋子衞侯鄭伯許男曹伯于葵丘九月戊辰諸侯盟于
葵丘　十五年三月公㑹齊侯宋公陳侯衞侯鄭伯許
男曹伯盟于牡丘　二十八年五月癸丑公㑹晉侯齊
侯宋公蔡侯鄭伯衞子莒子盟于踐土
文七年秋八月公㑹諸侯晉大夫盟于扈　十四年六
月公㑹宋公陳侯衞侯鄭伯許男曹伯晉趙盾癸酉同
盟于新城
宣十七年六月己未公㑹晉侯衞侯曹伯邾子同盟于
㫁道
成五年十二月己丑公㑹晉侯齊侯宋公衞侯鄭伯曹
伯邾子杞伯同盟于蟲牢　七年秋公㑹晉侯齊侯宋
公衞侯曹伯莒子邾子把伯救鄭八月戊辰同盟于馬
陵　九年春王正月公㑹晉侯齊侯宋公衞侯鄭伯曹
伯莒子杞伯同盟于蒲　十五年三月癸丑公㑹晉侯
衞侯鄭伯曹伯宋世子成齊國佐邾人同盟于戚　十
七年夏公㑹尹子單子晉侯齊侯宋公衞侯曹伯邾人
伐鄭六月乙酉同盟于柯陵
襄三年六月公㑹單子晉侯宋公衞侯鄭伯莒子邾子
齊世子光己未同盟于雞澤　九年冬公㑹晉侯宋公
衞侯曹伯莒子邾子滕子薛伯杞伯小邾子齊世子光
伐鄭十二月己亥同盟于戲　十一年夏公㑹晉侯宋
公衞侯曹伯齊世子光莒子邾子滕子薛伯杞伯小邾
子伐鄭秋七月己未同盟于亳城北　十八年冬十月
公㑹晉侯宋公衞侯鄭伯曹伯莒子邾子滕子薛伯杞
伯小邾子同圍齊　十九年春王正月諸侯盟于祝柯
　二十年夏六月庚申公㑹晉侯齊侯宋公衞侯鄭伯
曹伯莒子邾子滕子薛伯杞伯小邾子盟于澶淵　二
十五年夏公㑹晉侯宋公衞侯鄭伯曹伯莒子邾子滕
子薛伯杞伯小邾子于夷儀秋八月已已諸侯同盟于
重丘
昭十三年秋公㑹劉子晉侯齊侯宋公衞侯鄭伯曹伯
莒子邾子滕子薛伯把伯小邾子于平丘八月甲戌同
盟于平丘公不與盟
　以上公㑹伯者合諸侯之盟二十一㑹而不與盟者
　一凡伯者之盟亦稱㑹伯者為盟而公㑹之也故悉
　從外為志例其事略序見後篇凡桓文之盟不日葵
　丘踐土皆功業最盛之時故曰晉主夏盟恒日其不
　日者皆有故也
僖五年秋八月諸侯盟于首止
　以上諸侯盟不言公及者一承上文及㑹從可知也
　王世子不與盟故言諸侯齊桓不主㑹而主盟故不
　言公及諸侯㑹王世子序見後
定四年三月公㑹劉子晉侯宋公蔡侯衞侯陳子鄭伯
許男曹伯莒子邾子頓子胡子滕子薛伯把伯小邾子
齊國夏于召陵侵楚五月公及諸侯盟于皋鼬
　以上公㑹王臣合諸侯侵楚及諸侯盟者一是㑹劉
　子之志晉不復主盟而劉子復不與盟故稱公及諸
　侯盟與葵丘但言諸侯盟平丘但言同盟者異文其
　不日亦以别於有伯之盟也
　　　七十三公如伯國受盟稱及
閔元年秋八月公及齊侯盟于落姑
文三年冬公如晉十二月己已公及晉侯盟　十三年
冬公如晉十二月己丑公及晉侯盟
襄三年春公如晉夏四月壬戌公及晉侯盟于長樗
　以上公及伯主盟者四莊公薨魯亂閔公幼季子在
　外齊桓以伯令召閔公至齊地盟以復季子其稱及
　者從受盟例也晉襄以魯不朝使陽處父盟公既而
　請改盟故公如晉及晉侯盟十三年公如晉朝靈公
　且尋盟皆盟於其國都故不書地襄公即位晉悼即
　使人來聘故明年公朝而請盟晉侯去其國都以禮
　於公皆受盟於伯主故稱及季子身繫魯國社稷安
　危盟以復之事之冝也故落姑之盟不日以别於他
　君之受盟者
　　　七十四公與王臣外臣㑹盟稱㑹特相盟稱及
僖二十九年夏六月㑹王人晉人宋人齊人陳人蔡人
秦人盟于翟泉
　以上公㑹王臣外大夫盟一王子虎尋踐土之盟故
　稱㑹内没公而王臣與外大夫皆稱人諱公與王子
　盟也不日别於踐土也凡内諱公外稱人與後處父
　去族皆說見變文篇
文十年秋七月及蘇子盟于女栗
　以上公及王臣盟一晉伯中衰頃王新立使大夫下
　盟列國凡公與大夫盟雖没公猶書日譏其伉也王
　臣非伉故不日
文二年三月乙巳及晉處父盟
　以上公如伯國及其臣盟者一傳曰晉人以不朝來
　討公如晉晉人使陽處父盟公以恥之處父去族說
　在變文篇凡大夫伉盟書日者譏若兩君然為諱不
　書公見實也
成三年冬十一月晉侯使荀庚來聘衞侯使孫良夫來
聘丙午及荀庚盟丁未及孫良夫盟　十一年春王三
月晉侯使郤犫來聘己丑及郤犫盟
襄七年冬十月衞侯使孫林父來聘壬戌及孫林父盟
　十五年春宋公使向戌來聘二月己亥及向戌盟于
劉
　以上外臣聘魯而尋盟者四晉景使荀庚來聘且尋
　盟衛定使孫良夫來聘且尋盟晉厲疑公貳於楚故
　使郤犫來聘且涖盟衞獻使孫林父來聘且尋盟公
　皆與之盟于國都故不言地若去其國都而盟諸侯
　乃晉悼公所以謙接吾君者也宋共使向戌來聘且
　尋盟公去其國都與向戌盟于劉三家專魯君弱戌
　自以為君矣比事考之則所尋之盟可見
莊二十二年秋七月丙申及齊髙傒盟于防
　以上公及外臣盟者一齊桓以魯莊請昬而先以髙
　傒盟公于防譏在外故没公杜氏不知筆削之旨謂
　稱及為内微者當齊桓伯業已隆其貴卿何事與魯
　微者盟于魯地乎當從二傳為是
隠八年九月辛卯公及莒人盟于浮來
莊九年春公及齊大夫盟于蔇
　以上公及外臣盟稱及者二隠公特盟小國之臣譏
　在内故書公均為伉故書日當齊無君大夫盟納子
　糾事非所諱故書公既而桓公入子糾殺故不月以
　異之
　　七十五公㑹諸侯使大夫盟
襄十六年三月公會晉侯宋公衞侯鄭伯曹伯莒子邾
子薛伯杞伯小邾子于溴梁戊寅大夫盟
　以上公㑹諸侯而大夫盟者一榖梁傳曰諸侯㑹而
　大夫盟正在大夫也公羊傳曰信在大夫也大夫專
　盟㑹久矣而未有諸侯㑹而大夫盟者案左傳則大
　夫者晉荀偃宋向戌魯叔孫豹衞寗殖鄭公孫蠆也
　是皆彊家專國者故雖君㑹而大夫自盟以其君不
　能為有無也二傳之言蓋得春秋言外之旨不言諸
　侯之大夫者閒無異事
　　　七十六公與外裔盟稱及特㑹而後與盟稱及
隠二年秋八月庚辰公及戎盟于唐
桓二年九月公及戎盟于唐
　以上公及戎盟者二凡外裔舉號君臣同辭雖戎請
　盟亦稱及者不屈中國從外裔故以公及之隠盟則
　日桓盟不日者桓弑隠嫌繼隠好故不日以别之
成二年十一月丙申公及楚人秦人宋人陳人衞人鄭
人齊人曹人邾人薛人鄫人盟于蜀
　以上公及楚人諸侯大夫盟者一蒙公㑹于蜀文言
　及傳曰初宣公使求好于楚莊王卒宣公薨不克作
　好公即位受盟于晉㑹晉伐齊衞人不行使于楚而
　亦受盟于晉從於伐齊故楚令尹子重為陽橋之役
　以救齊冬楚師侵衞遂侵我師于蜀孟孫請往賂之
　以請盟楚人許之十一月公及楚公子嬰齊蔡侯許
　男秦右大夫說宋華元陳公孫寧衞孫良夫鄭公子
　去疾及齊大夫盟于蜀說見變文篇
　　　七十七内大夫特與諸侯盟稱及稱㑹與君同
文十六年六月戊辰公子遂及齊侯盟于郪丘
成元年夏臧孫許及晉侯盟于赤棘
定三年冬仲孫何忌及邾子盟于拔
哀二年春王二月癸巳叔孫州仇仲孫何忌及邾子盟
于句繹
　以上内大夫特與諸侯盟稱及者四公子遂盟齊懿
　以緩伐魯之師臧孫許為齊難故盟晉景結好求援
　二盟皆魯欲之定公即位邾子益新立何忌盟以求
　好三家既同帥師伐邾取其田二子又盟邾子以要
　之故四盟皆稱及凡内大夫盟諸侯皆不月郪丘軋
　於齊句繹三家轢邾已甚故皆日以異之
昭十一年夏仲孫貜㑹邾子盟于祲祥
　以上内大夫特與諸侯盟稱㑹者一邾悼既釋怨來
　朝而魯㑹之葬於是貜㑹邾子盟則是盟邾志也故
　稱㑹
　　　七十八内大夫盟諸侯參以上稱㑹伯者之盟稱㑹
　　　　與君同出疆遂盟稱及非卿不稱名氏
桓十一年九月柔㑹宋公陳侯蔡叔盟于折(蒙上/事月)
　以上内大夫與三國之君盟稱㑹者一魯始黨齊鄭
　既皆來戰于郎鄭莊卒宋陳蔡盟于折而柔㑹之
文二年夏六月公孫敖㑹宋公陳侯鄭伯晉士縠盟于
垂隴
成十八年十二月仲孫蔑㑹晉侯宋公衞侯邾子齊崔
杼同盟于虚朾
　以上内大夫與伯者之盟稱㑹二晉人既以處父盟
　公魯人恥之故垂隴之盟宋陳鄭之君皆在而魯獨
　以大夫往晉悼公初立楚納宋魚石于彭城又侵宋
　悼公㑹諸侯于虚朾以謀救宋時成公薨未葬故魯
　獨以大夫往
莊十九年秋公子結媵陳人之婦于鄄遂及齊侯宋公
盟
　以上内大夫出疆遂盟諸侯稱及者一公子結以送
　女至鄄遇齊宋將伐魯遂與二君盟以緩師故稱及
　大夫遂盟諸侯故不月
莊十六年冬十二月㑹齊侯宋公陳侯衞侯鄭伯許男
滑伯滕子同盟于幽
　以上内微者與伯主之盟稱㑹一公既盟齊侯于柯
　而二鄄之㑹不至此同盟于幽諸侯皆在而魯猶以
　微者行是以有公子結之盟三國西鄙之伐公羊作
　公㑹陳氏又謂諱不言公以經傳事理推之皆非是
　　　七十九内大夫特與外臣盟稱及稱㑹非卿不稱名
　　　　氏
成十六年十二月乙丑季孫行父及晉郤犫盟于扈
　以上内大夫特與外大夫盟稱及者一晉以僑如之
　譖執季孫行父舍于苕丘於是赦之而季孫及郤犫
　盟于扈故稱及
隠元年九月及宋人盟于宿
　以上内微者及外微者盟稱及者一魯求成於宋故
　稱及榖梁傳曰及内卑者也宋人外卑者也
文八年冬十月壬午公子遂㑹晉趙盾盟于衡雍
襄二十年春王正月辛亥仲孫速㑹莒人盟于向
　以上内大夫㑹外大夫盟稱㑹者二扈之盟公後至
　晉人來討襄仲㑹趙孟盟于衡雍報扈之盟則是晉
　志也莒與邾更伐魯溴梁之㑹晉以魯故執莒邾之
　君同圍齊之後又執邾子於是齊靈卒齊莊與晉成
　莒失其恃而為向之盟故皆稱㑹
　　　八十内大夫與外臣盟參以上稱㑹伯者之㑹别
　　　　盟後至者稱及以及既㑹而盟稱及盟于師
　　　　稱及
僖十九年冬㑹陳人蔡人楚人鄭人盟于齊
　以上内大夫與四國之臣盟稱㑹者一陳穆公請修
　好於諸侯以無忘齊桓之德故為是盟而魯㑹之
襄三年六月戊寅叔孫豹及諸侯之大夫及陳袁僑盟
　二十七年秋七月辛巳豹及諸侯之大夫盟于宋
　以上内大夫因諸侯㑹盟别盟大夫後至者稱及以
　及者一既㑹諸侯之大夫而後與盟稱及者一皆蒙
　上文其事别見
成二年秋七月齊侯使國佐如師己酉及國佐盟于袁
婁
　以上内大夫㑹戰盟于師稱及者一不言及以及閒
　無異事鞌之戰序見後
　　　八十一内大夫與戎盟稱㑹
文八年冬十月乙酉公子遂㑹雒戎盟于暴
　以上魯臣會戎盟者一臣降於君故雖盟戎稱㑹
　　　八十二自外來魯盟稱來盟自魯往他國盟言涖盟
襄二十九年夏把子來盟
　以上把君來盟者一把伯既因晉悼夫人治魯歸田
　懼魯之見惡於是親來盟魯人賤之故降其爵
桓十四年夏五鄭伯使其弟語來盟
宣七年春衞侯使孫良夫來盟
　以上來盟稱使者二鄭厲與公㑹于曹而未盟故使
　其弟來盟衞成欲謀㑹晉故使良夫來盟夏五說見
　後闕文類來盟著例不月
閔二年冬齊髙子來盟
文十五年三月宋司馬華孫來盟
　以上來盟不稱使者二閔公弑齊桓使髙子來盟立
　僖公時魯無君季友接之以二臣相見故不言齊侯
　使無所致命也公羊傳曰不稱使我無君也宋人將
　弑昭公而立公子鮑華孫為公子鮑來盟非其君使
　來故不言宋公使無所受命也凡來盟不月華孫結
　魯輔簒故特書月以異之
僖三年冬公子友如齊涖盟
文七年冬公孫敖如莒涖盟
昭七年春叔孫婼如齊涖盟
定十一年冬叔還如鄭涖盟
　以上魯臣往他國涖盟者四凡涖盟皆盟其君來盟
　亦然齊桓公為公不㑹陽榖來尋盟故公子友如齊
　盟莒人來請盟故公孫敖如莒盟昭公將如楚故使
　叔孫婼如齊盟魯及鄭平故叔還如鄭盟凡來盟五
　涖盟四皆無交涖者唯哀八年臧賔如齊涖盟齊閭
　丘明來涖盟二人皆非卿雖交涖史不書凡涖盟不
　月與來盟同
　　　八十三公特㑹諸侯自參以上必言故苟從可知不
　　　　言故伯主之㑹不言故避不主㑹言及以㑹
隠九年冬公㑹齊侯于防　十一年夏公㑹鄭伯于時
來
桓元年三月公㑹鄭伯于垂　三年春正月公㑹齊侯
于嬴　六月公㑹把侯于郕　九月公㑹齊侯于讙
六年夏四月公㑹紀侯于成　十一年九月公㑹宋公
于夫鍾　冬十二月公㑹宋公于闞　十二年八月公
㑹宋公于虚　冬十一月公㑹宋公于龜　十四年春
正月公㑹鄭伯于曹　十五年五月公㑹齊侯于艾(蒙/上)
(事/月)　十八年春王正月公㑹齊侯于濼
　以上公特㑹諸侯者十四皆春秋之初伯者未興諸
　侯起亂之事防為伐宋時來為伐許垂假許田郕把
　受兵而求成成紀來諮謀齊難夫鍾闞虚龜皆為平
　宋鄭曹與鄭突脩好艾謀定許皆非為國為民嬴成
　昬于齊讙受姜氏濼與夫人如齊皆公妃匹失禮之
　事凡内離㑹不月唯魯桓之㑹皆月桓内弑其君兄
　而外構亂身戕隣國其盟㑹之失皆不足復議故從
　其恒法以别異之
宣元年夏公㑹齊侯于平州
定十年夏公㑹齊侯于夾谷
　以上公特㑹諸侯者二宣公奪適以賂請㑹于齊以
　定其位而不事晉夾谷齊結魯叛晉
隠十年春王二月公㑹齊侯鄭伯于中丘
桓二年三月公㑹齊侯陳侯鄭伯于稷以成宋亂　十
五年冬十一月公㑹宋公衞侯陳侯于袲伐鄭　十六
年春正月公㑹宋公蔡侯衞侯于曹
　以上公㑹諸侯參以上四稷曰成宋亂袲曰伐鄭皆
　為㑹言故中丘曹下即有㑹伐之事從可知也凡内
　參㑹皆月有大夫則不月
定十四年五月公㑹齊侯衞侯于牽(蒙上/事月)
哀十二年秋公㑹衞侯宋皇瑗于鄖
　以上公參㑹諸侯者二時諸侯皆叛晉牽謀救范中
　行氏鄖辭呉而竊盟事可知也
莊二十七年冬公㑹齊侯于城濮
僖元年八月公㑹齊侯宋公鄭伯曹伯邾人于檉　十
三年夏公㑹齊侯宋公陳侯衞侯鄭伯許男曹伯于鹹
　十六年冬十二月公㑹齊侯宋公陳侯衞侯鄭伯許
男邢侯曹伯于淮　二十八年冬公㑹晉侯齊侯宋公
蔡侯鄭伯陳子莒子邾人秦人于温
宣七年冬公㑹晉侯宋公衞侯鄭伯曹伯于黒壤
成十二年夏公㑹晉侯衞侯于瑣澤
襄五年秋公㑹晉侯宋公陳侯衞侯鄭伯曹伯莒子邾
子滕子薛伯齊世子光呉人鄫人于戚　七年十二月
公㑹晉侯宋公陳侯衞侯曹伯莒子邾子于鄬　十一
年秋公㑹晉侯宋公衞侯曹伯齊世子光莒子邾子滕
子薛伯把伯小邾子伐鄭㑹于蕭魚　十六年春公㑹
晉侯宋公衞侯鄭伯曹伯莒子邾子薛伯把伯小邾子
于溴梁　二十一年冬公㑹晉侯齊侯宋公衞侯鄭伯
曹伯莒子邾子于商任　二十二年冬公㑹晉侯齊侯
宋公衞侯鄭伯曹伯莒子邾子薛伯把伯小邾子于沙
隨　二十四年八月公㑹晉侯宋公衞侯鄭伯曹伯莒
子邾子滕子薛伯把伯小邾子于夷儀(蒙上/事月)　二十五
年夏五月公㑹晉侯宋公衞侯鄭伯曹伯莒子邾子滕
子薛伯把伯小邾子于夷儀(蒙上/事月)
　以上公與伯者之㑹十有五凡伯者之㑹不言故從
　可知也其事皆别見凡公與盟主之㑹不月必無成
　事而後月詳見下篇及日月篇
僖五年夏公及齊侯宋公陳侯衞侯鄭伯許男曹伯㑹
王世子于首止
　以上公及諸侯㑹王世子者一王世子以儲君之尊
　出臨諸侯故齊桓避不敢主㑹而率諸侯以㑹于世
　子故書及以㑹皆實録也
　　　八十四公特㑹外裔
哀七年夏公㑹呉于鄫　十二年夏公㑹呉于橐皐
　以上公特㑹呉者二是時魯有職貢於呉而猶以號
　舉者不以諸侯之禮相接也
隠二年春公㑹戎于潛
　以上公㑹戎者一
成二年冬公㑹楚公子嬰齊于蜀(為下/盟月)
　以上公㑹楚大夫者一事見變文篇
　　　八十五公㑹諸侯殊㑹外裔言㑹以㑹不殊㑹言㑹
　　　　以及
襄十年春公㑹晉侯宋公衞侯曹伯莒子邾子滕子薛
伯把伯小邾子齊世子光㑹呉于柤
　以上公㑹諸侯殊㑹外裔一凡言㑹呉者皆其君從
　　　舉號例以其稱號不典未能以中國諸侯之禮
　相接故諸侯自相與為㑹然後㑹之所謂㑹又㑹也
　自晉厲公以大夫㑹呉至悼公遂以諸侯㑹之皆欲
　通呉以撓楚
哀十三年夏公㑹晉侯及呉子于黄池
　以上公㑹晉侯呉子不殊㑹者一以諸侯之禮相接
　故得稱呉子兩主之故言及傳言呉晉爭先則不可
　言呉主㑹言魯職貢於呉有豐於晉將半邾以事呉
　而如邾以事晉則魯葢兩事呉晉凡㑹呉詳見謹内
　外篇
　　　八十六公㑹把伯姬
莊二十七年春公㑹把伯姬于洮
　以上公㑹其女為把夫人者一伯姬以前二年歸把
　至此㑹公于洮冬乃歸寧皆為把伯來朝先為之地
　也說者但譏莊公不當出㑹其女而不知大不字小
　之失以至於此
　　　八十七公及夫人㑹齊侯
僖十一年夏公及夫人姜氏㑹齊侯于陽榖
　以上公及夫人㑹齊侯者一夫人雖齊女然兩君相
　見而婦人參其間非禮也
　　　八十八諸侯迎㑹公
文十三年冬公如晉衞侯㑹公于沓　公還自晉鄭伯
㑹公于棐
　以上諸侯迎㑹公者二皆欲因公請成于晉
定十四年　大蒐于比蒲邾子來㑹公
　以上諸侯來㑹公者一魯既結齊叛晉邾主齊故來
　㑹公以脩好杜氏曰來而不用朝禮故曰㑹
　　　八十九公㑹外師
定八年夏公㑹晉師于瓦
　以上公㑹外師者一齊師伐我晉士鞅趙鞅荀寅救
　我齊師已去公遂㑹三卿于瓦卿非期㑹故以師為
　重成二年傳言公㑹晉師于上鄍不書者四卿出師
　㑹晉衞以報齊怨幸而一戰勝齊遂使禽鄭逆公勞
　師以臣召君不可為訓故削之以全國體在存䇿書
　中為變例之五
　　　九十公㑹外大夫
襄二十六年夏公㑹晉人鄭良霄宋人曹人于澶淵
　以上公㑹外大夫者一凡公與外大夫盟則諱不言
　公此㑹則不諱者盟則君臣同歃故諱公以逺恥㑹
　則君臣各在其位故直書以見其失而已外大夫書
　人皆說見變文辯名實篇
　　　九十一王臣㑹諸侯
莊十四年冬單伯㑹齊侯宋公衞侯鄭伯于鄄
　以上王卿士㑹諸侯一齊桓公始合諸侯假王命以
　示大順凡王臣有諸侯之事皆以内辭書杜氏謂赴
　以單伯㑹諸侯為文非也
　　　九十二内大夫㑹諸侯
文元年秋公孫敖㑹晉侯于戚
宣十四年冬公孫歸父㑹齊侯于榖　十五年春公孫
歸父㑹楚子于宋
昭九年春叔弓㑹楚子于陳
　以上内大夫特㑹諸侯者四皆以事往晉侯疆戚田
　故公孫敖往㑹之楚子在宋歸父先㑹齊侯而後㑹
　楚子于宋者宣公方事齊故先謀於齊而後㑹楚也
　楚師滅陳故叔弓㑹楚子于陳
襄八年夏季孫宿㑹晉侯鄭伯齊人宋人衞人邾人于
邢丘
　以上内大夫㑹伯主者一悼公復伯使諸侯大夫聴
　朝聘之數
　　　九十三内大夫㑹外大夫苟非天下之事則言故
文十一年夏叔仲彭生㑹晉郤缺于承筐
宣十五年秋仲孫蔑㑹齊髙固于無婁
成五年夏叔孫僑如㑹晉荀首于榖
昭三十一年春季孫意如㑹晉荀躒于適歴
　以上内大夫特㑹外大夫者四彭生㑹郤缺謀諸侯
　之從楚者蔑㑹髙固則齊魯既皆通楚而晉將徴㑹
　于諸侯也荀首如齊逆女僑如餫諸榖意如出君晉
　人不能討使荀躒召意如至適歴欲其奉公以歸
襄二年秋仲孫蔑㑹晉荀罃宋華元衞孫林父曹人邾
人于戚(為下/葬月)　冬仲孫蔑㑹晉荀罃齊崔杼宋華元衞
孫林父曹人邾人滕人薛人小邾人于戚　十四年冬
季孫宿㑹晉士匄宋華閱衞孫林父鄭公孫蠆莒人邾
人于戚　十九年冬叔孫豹㑹晉士匄于柯　二十七
年夏叔孫豹㑹晉趙武楚屈建蔡公孫歸生衞石惡陳
孔奐鄭良霄許人曹人于宋　三十年冬晉人齊人宋
人衞人鄭人曹人莒人邾人滕人薛人把人小邾人㑹
于澶淵宋災故
昭元年春叔孫豹㑹晉趙武楚公子圍齊國弱宋向戌
衞齊惡陳公子招蔡公孫歸生鄭罕虎許人曹人于虢
　十一年秋季孫意如㑹晉韓起齊國弱宋華亥衞北
宫佗鄭罕虎曹人把人于厥憖　二十五年夏叔詣㑹
晉趙鞅宋樂大心衞北宫喜鄭游吉曹人邾人滕人薛
人小邾人于黄父
　以上内大夫㑹外大夫者九一言故澶淵之㑹叔孫
　豹不書而外大夫稱人乃筆削之旨
　　　九十四内大夫特㑹外裔
哀六年夏叔還㑹呉于柤
　以上内大夫特㑹外裔者一
　　　九十五内大夫㑹外大夫殊㑹外裔言㑹以㑹同受
　　　　命直言㑹之
成十五年冬十一月叔孫僑如㑹晉士燮齊髙無咎宋
華元衞孫林父鄭公子鰌邾人㑹呉于鍾離
襄十四年春王正月季孫宿叔老㑹晉士匄齊人宋人
衞人鄭公孫蠆曹人莒人邾人滕人薛人把人小邾人
㑹呉于向
　以上内大夫㑹外大夫殊㑹外裔者二義與公㑹諸
　侯殊㑹外裔同凡内大夫㑹外大夫不月必㑹而又
　㑹外裔然後月
襄五年夏仲孫蔑衞孫林父㑹呉于善道
　以上内大夫外大夫㑹外裔者一不曰㑹以㑹者二
　國之卿同受命于晉不自期㑹也
　　　九十六君大夫出㑹諸侯無成事亦書
桓十年秋公㑹衞侯于桃丘弗遇
成十六年秋公㑹晉侯齊侯衞侯宋華元邾人于沙隨
不見公
昭十三年秋公㑹劉子晉侯齊侯宋公衞侯鄭伯曹伯
莒子邾子滕子薛伯把伯小邾子于平丘八月甲戌同
盟于平丘公不與盟
文十六年春季孫行父㑹齊侯于陽榖齊侯弗及盟
　以上公㑹諸侯弗遇者一不見公者一不與盟者一
　大夫㑹諸侯不見與盟者一雖無成事史猶謹書之
　所以尊君重國也劉氏曰春秋於魯事有可恥者必
　為之諱君臣之禮也若我無失道而横逆所加則不
　諱故直書以罪諸侯
宣四年春王正月公及齊侯平莒及郯莒人不肯
　以上公及諸侯平國不成者一無成事而書義與上
　同且為公伐莒取向言故
　　　九十七公及諸侯相遇
隠四年夏公及宋公遇于清
莊二十三年夏公及齊侯遇于榖　三十年冬公及齊
侯遇于魯濟
　以上公及諸侯遇者三簡禮相見曰遇何氏曰古者
　有遇禮為朝天子若朝罷歸卒相遇于塗近者為主
　逺者為賔稱先君以相接所以崇禮讓絶慢易也當
　春秋時出入無度卒然相要非常遇也今案隠與宋
　公聞衞亂而相遇齊桓圖伯亦兩與公遇者桓公欲
　身下諸侯以成伯業故以簡便濟其勤勞
　　　九十八公行無成事書次
莊三年冬公次于滑　八年春師次于郎以俟陳人蔡
人(為下/事月)
　以上公次者一諱公稱師者一次者師止舎之名君
　行師從故君所止舎亦言次其事至淺必無成事而
　後書傳言閔公次于郎待季友不書者既書公及齊
　侯盟于落姑為有成事則信宿之次史不復録十二
　公行反往往曠月踰時使所次悉書亦不勝書矣杜
　陳例皆不取
　　　九十九公失國書次書如書至書居書唁書圍邑取
　　　　邑
昭二十五年九月己亥公孫于齊次于陽州　齊侯唁
公于野井　二十六年三月公至自齊居于鄆　夏公
圍成　秋公㑹齊侯莒子邾子把伯盟于鄟陵　公至
自㑹居于鄆　二十七年春公如齊　公至自齊居于
鄆　冬公如齊　公至自齊居于鄆　二十八年春公
如晉次于乾侯　二十九年春公至自乾侯居于鄆
齊侯使髙張來唁公　公如晉次于乾侯　冬十月鄆
潰　三十年春王正月公在乾侯　三十一年春王正
月公在乾侯　夏晉侯使荀躒唁公于乾侯　三十二
年春王正月公在乾侯取闞
　以上昭公孫于齊後書次者三書如者四書至書居
　者五書在者三書公㑹者一書唁公者三書圍邑者
　一取邑者一公已失國而詳録其出處如此者臣無
　絶君之道公身繫國安危季孫雖叛公社稷宗廟臣
　民非公無所繫也當是時公令不及於魯魯史安能
　以時得公出處嵗月如是之詳君臣交戰季孫豈以
　得於諜報者而詳命史氏於阻兵之日哉季孫背昭
　子之言不納公又脅鄆使潰而每嵗賈馬歸從者之
　衣屨于乾侯葢欲信士鞅黨逆之言以欺晉君爾扈
　之㑹鞅曰季氏事君如在國杜氏註曰書公行告公
　至是也三十年公在乾侯服虔曰季氏閔而釋之所
　謂事君如在國是也若是則季孫士鞅之姦謀非唯
　足以欺時君而尚足以欺後世也春秋之作亂臣賊
　子猶能知而懼之而學者反以空言汨之也傳言季
　孫欲溝公墓為惡諡皆以榮成伯之言而止魯之臣
　子猶有人焉當定哀之間意如卒後史臣豈無職思
　其憂者詳著昭公出處以補䇿書之闕乎公羊傳記
　孔子舉野井唁禮而曰其禮與其辭足觀矣當時士
　大夫從公如子家子所謂貌而出者猶衆有足徴也
　又案史記昭公奔齊魯亂孔子亦適齊當時之事見
　聞所及使魯史不追補之孔子脩春秋時亦特筆書
　之以誅季氏不臣之罪矣服杜之失不足深辯也
　
　
　
　
　
　
　春秋屬辭卷六
欽定四庫全書
　春秋屬辭卷七　　　　　元　趙汸　撰
　　存策書之大體第一之七
　　　一百内師公將稱公大夫稱名氏微者不言將
隠七年秋公伐邾
莊二十六年春公伐戎
僖二十一年冬公伐邾　二十二年春公伐邾　三十
三年夏公伐邾
文七年春公伐邾
宣四年春公伐莒　十八年春公伐把
哀七年秋公伐邾
莊二年夏公子慶父帥師伐於餘丘
僖三十三年秋公子遂帥師伐邾
文十四年春叔彭生帥師伐邾
宣十年秋公孫歸父帥師伐邾
襄二十年秋仲孫速帥師伐邾
昭十年秋七月季孫意如叔弓仲孫貜帥師伐莒
哀元年冬仲孫何忌帥師伐邾　二年春王二月季孫
斯叔孫州仇仲孫何忌帥師伐邾　六年冬仲孫何忌
帥師伐邾
桓八年秋伐邾
　以上公伐者九大夫伐者九微者伐一皆小國凡君
　將不言帥師古者君行師從言君將則師行可知大
　夫將言帥師師重與大夫等也微者不言將者大夫
　非卿名氏不登于䇿公羊傳曰將尊師少言將將尊
　師衆言某帥師君將不言帥師書其重者此䇿書之
　法通内外言之唯將卑師少稱人外與内異以本國
　之史不可復言某人故内微者不言將詳見辭從主
　人篇筆削之法外師雖君大夫將有變文稱人者唯
　内師悉從其恒稱葢外變文以示義則内從其恒稱
　以見實乃外可變而内不可變者凡内師兼他義者
　此不序三家既分公室其三卿並將俱出則特書月
　以見異常
莊十年二月公侵宋
定六年二月公侵鄭　八年春王正月公侵齊　二月
公侵齊
成六年秋仲孫蔑叔孫僑如帥師侵宋
襄二十四年春仲孫羯帥師侵齊
定八年秋季孫斯仲孫何忌帥師侵衞
　以上公侵者四大夫侵者三齊大魯小宋衞皆敵國
　雖有怨仇及盟主之命皆言侵與加兵小國異辭非
　史文矣趙伯循曰凡侵伐不書勝敗殺掠而還也陸
　氏曰主人不出戰也今案公親將以犯大國故書月
　以甚之
莊九年夏公伐齊納子糾
　以上公伐齊者一凡潛師掠竟曰侵聲罪致討曰伐
　此䇿書之法通内外言之筆削之法外侵伐悉從其
　恒稱内師加小國皆言伐加大國皆言侵葢外從其
　恒稱以見實則内變文以示義乃内可變而外不可
　變者也當齊無君莊公興師以納子糾故直言伐詳
　見變文篇
　　　一百一内勝外師言敗勝敗相當言戰大崩言敗績
　　　　微者戰言及
隠十年六月壬戌公敗宋師于菅
莊十年春王正月公敗齊師于長勺　夏六月公敗宋
師于乘丘(蒙上/事月)　十一年夏五月戊寅公敗宋師于鄑
僖元年九月公敗邾師于偃　冬十月壬午公子友帥
師敗莒師于酈獲莒挐
文十一年冬十月甲午叔孫得臣敗狄于鹹
昭五年秋七月戊辰叔弓帥師敗莒師于蚡泉
　以上内敗外師者八凡敗皆不書侵伐以地之内外
　見之也敗諸外者我既侵伐彼國而又敗其師敗諸
　内者彼來侵伐我而為我所敗不待書侵伐而可見
　矣外相敗及戰亦同凡大夫敗外師日而公不日者
　國君不以善將為功殊之於大夫也其日者皆甚之
　既以臣㑹伐而公又敗宋師以自為功既得志於乘
　丘而又禦之於鄑以深其怨皆甚其事也
莊九年夏公伐齊納子糾八月庚申及齊師戰于乾時
我師敗績
　以上魯君伐齊納其公子及齊師戰敗績者一時齊
　桓已立但言及齊師戰者魯納子糾不正桓之為君
　也
桓十七年夏五月丙午及齊師戰于奚
　以上微者及戰一傳曰齊人侵魯疆疆吏來告公曰
　疆埸之事姑盡所備事至而戰又何謁焉則及齊人
　戰者疆吏也此微者將不言其人之例
僖二十二年秋八月丁未及邾人戰于升陘
　以上公及外微者戰一傳曰公及邾人戰于升陘我
　師敗績經不言公與敗績但書及戰同微者乃筆削
　之法此與乾時及戰皆蒙上文而此獨為筆削者彼
　是一事再見史有恒例此併兩事為一役非復史文
　矣說見變文篇
　　　一百二内圍國邑及外師圍國
成三年秋叔孫僑如帥師圍棘
昭十三年春叔弓帥師圍費
定六年冬季孫斯仲孫忌帥師圍鄆(杜氏曰何忌/不言何闕文)　十
年夏叔孫州仇仲孫何忌帥師圍郈　秋叔孫州仇仲
孫何忌帥師圍郈
　以上内圍其邑者五凡内邑必叛而後圍之不書内
　邑叛說見後篇
昭二十六年夏公圍成
定十二年十二月公圍成
　以上公自圍其邑者二昭公失國季孫以成拒師内
　叛也定公令不行於大夫孟氏不肯墮成亦與叛無
　異時三家分魯而有之魯君擁虚器之日久矣昭圍
　成不月異在國也詳見第六篇
哀三年冬叔孫州仇仲孫何忌帥師圍邾
　以上内大夫圍國者一
莊八年夏師及齊師圍郕郕降于齊師
　以上及外師圍國者一變公言師乃筆削之旨
　　一百三内入國邑公及諸侯入國
隠二年夏五月無駭帥師入極(蒙外入/國月)
桓二年九月入把
僖二十七年秋八月乙巳公子遂帥師入把
　以上内大夫入國者二微者入國一皆恃衆凌寡以
　俘掠為暴也凡内臣入國不日僖公不念姑姊妹而
　入其甥國故書日
襄十二年春王二月季孫宿帥師救台遂入鄆(蒙伐我/圍台月)
　以上内大夫救内邑遂入外邑者一
哀七年秋公伐邾八月己酉入邾以邾子益來
　以上公因伐而入國者一伐邾乃季孫肥之意時公
　制於三家非有君將之實也
隠十一年秋七月壬午公及齊侯鄭伯入許
　以上公及諸侯入國者一入國書公及蒙上文㑹時
　來與桓十二年及伐蒙上文㑹盟武父同例凡入國
　者皆破其國都制其民人遷其重器但不有其地故
　不言滅鄭既有許地而不言滅者以許叔居許東偏
　奉許宗祀也
　　　一百四公㑹伐㑹侵㑹圍㑹而及戰
桓十六年夏四月公㑹宋公衞侯陳侯蔡侯伐鄭
莊五年冬公㑹齊人宋人陳人蔡人伐衞
宣七年夏公㑹齊侯伐萊
　以上公㑹諸侯伐者三(桓公黨亂莊公為仇人役宣/公事齊也桓之㑹伐書月從)
　(其恒法與/盟㑹同)
莊二十六年秋公㑹宋人齊人伐徐
僖四年春王正月公㑹齊侯宋公陳侯衞侯鄭伯許男
曹伯侵蔡蔡潰遂伐楚
成三年春公㑹晉侯宋公衞侯曹伯伐鄭　十年夏公
㑹晉侯齊侯宋公衞侯曹伯伐鄭(二㑹伐皆/為下事月)　十三年
夏五月公自京師遂㑹晉侯齊侯宋公衞侯鄭伯曹伯
邾人滕人伐秦　十六年秋公㑹尹子晉侯齊國佐邾
人伐鄭　十七年夏公㑹尹子單子晉侯齊侯宋公衞
侯曹伯邾人伐鄭　冬公㑹單子晉侯宋公衞侯曹伯
齊人邾人伐鄭
襄九年冬公㑹晉侯宋公衞侯曹伯莒子邾子滕子薛
伯把伯小邾子齊世子光伐鄭　十年秋公㑹晉侯宋
公衞侯曹伯莒子邾子齊世子光滕子薛伯把伯小邾
子伐鄭　十一年夏公㑹晉侯宋公衞侯曹伯齊世子
光莒子邾子滕子薛伯把伯小邾子伐鄭　秋公㑹晉
侯宋公衞侯曹伯齊世子光莒子邾子滕子薛伯把伯
小邾子伐鄭
　以上公㑹伯國伐者十有二起齊桓伐徐終晉悼伐
　鄭凡公㑹伐不月㑹伯主伐外裔則月自京師遂㑹
　伐則月
哀十年春公㑹呉伐齊　十一年夏公㑹呉伐齊(為日/戰月)
　以上公㑹呉伐者二魯挾呉以敵齊春秋將終也
定四年三月公㑹劉子晉侯宋公蔡侯衞侯陳子鄭伯
許男曹伯莒子邾子頓子胡子滕子薛伯把伯小邾子
齊國夏于召陵侵楚
　以上公㑹侵一㑹侵蔡已見上此為王臣合諸侯伐
　外裔月
僖六年夏公㑹齊侯宋公陳侯衞侯曹伯伐鄭圍新城
　以上公㑹伐國圍邑一桓公討鄭逃首止之盟
襄十八年冬十月公㑹晉侯宋公衞侯鄭伯曹伯莒子
邾子滕子薛伯把伯小邾子同圍齊
　以上公㑹圍一悼公末年齊已貳於晉伐我圍成悼
　公卒復伐魯不已言同盟諸侯所同疾非但盟主之
　意也從史文
桓十二年冬十一月丙戌公㑹鄭伯盟于武父十二月
及鄭師伐宋丁未戰于宋　十三年春二月公㑹紀侯
鄭伯己已及齊侯宋公衞侯燕人戰齊師宋師衞師燕
師敗績
　以上公㑹而及伐且戰者一㑹而及戰者一皆魯鄭
　同惡相濟之事凡公出㑹例月戰敗例日劉炫云公
　㑹紀鄭始行即書其戰之日則戰罷乃告廟是也㑹
　紀鄭戰不言地說見變文篇
　　　一百五大夫㑹伐㑹侵㑹圍㑹而及戰
隠四年秋翬帥師㑹宋公陳侯蔡人衞人伐鄭　十年
夏翬帥師㑹齊人鄭人伐宋
莊三年春王正月溺㑹齊師伐衞
文三年春王正月叔孫得臣㑹晉人宋人陳人衞人鄭
人伐沈沈潰
宣十一年夏公孫歸父㑹齊人伐莒
成八年冬叔孫僑如㑹晉士爕齊人邾人伐郯
襄十四年夏叔孫豹㑹晉荀偃齊人宋人衞北宫括鄭
公孫蠆曹人莒人邾人滕人薛人把人小邾人伐秦(為/下)
(日葬/月)　十六年夏叔老㑹鄭伯晉荀偃衞甯殖宋人伐
許
　以上大夫㑹伐者八其事别見後篇内大夫不書族
　說在辭從主人篇凡内臣㑹伐不月溺以㑹仇讎抗
　王命月得臣以沈潰月
僖四年冬十二月公孫兹帥師㑹齊人宋人衞人鄭人
許人曹人侵陳
　以上大夫㑹侵一以伯主侵與國月
襄元年春仲孫蔑㑹晉欒黶宋華元衞甯殖曹人莒人
邾人滕人薛人圍宋彭城
　以上大夫㑹圍一㑹有宋人復言圍宋彭城說見特
　筆篇
成二年六月癸酉季孫行父臧孫許叔孫僑如公孫嬰
齊帥師㑹晉卻克衞孫良夫曹公子首及齊侯戰于鞌
齊師敗績
　以上大夫㑹而及戰一齊間晉而伐魯戰敗衞師魯
　四卿各以師㑹以一戰勝齊為功故曹無書大夫將
　者於是特書公子首觀傳言公㑹晉師于上鄍賜晉
　三卿五大夫命服而季文子以鞌之戰立武宫則當
　時之情可見矣
　　　一百六微者㑹伐言及
桓十七年秋及宋人衞人伐邾
僖四年秋及江人黄人伐陳
　以上内微者及外微者伐國二凡内師無不與謀而
　出㑹者故君大夫將皆言㑹必微者而後言及葢㑹
　以合謀君與國卿之事也及則受成命於國微者之
　事也義與内盟稱及稱㑹者不同經書及伐唯此二
　事桓十二年及鄭師伐宋蒙上文公㑹盟莊八年師
　及齊師圍郕諱公書師不入此例說在變文篇
　　　一百七内救公㑹救公㑹臣及救臣㑹救
僖十八年夏師救齊
襄十二年春季孫宿帥師救台　二十三年秋叔孫豹
帥師救晉(為下/卒月)
　以上内救三書師救者將卑師衆也凡事實錯見後
　篇者不盡釋後倣此
莊二十八年秋公㑹齊人宋人救鄭
成七年秋公㑹晉侯齊侯宋公衞侯曹伯莒子邾子把
伯救鄭
襄五年冬公㑹晉侯宋公衞侯鄭伯曹伯齊世子光救
陳
　以上公㑹救三
僖十五年春公孫敖帥師及諸侯之大夫救徐
　以上公㑹臣及救一齊桓公盟諸侯于牡丘遂次于
　匡使諸侯之大夫救徐故内大夫言及蒙上文諸侯
　之㑹言之
文九年春公子遂㑹晉人宋人衞人許人救鄭
　以上内大夫㑹救一
　　　一百八公追
莊十八年夏公追戎于濟西
僖二十六年春公追齊師至酅弗及
　以上公追二啖氏曰追者寇已去而躡之也書法詳
　略說見後篇
　　　一百九師次㑹次
莊三十年夏次于成
襄二十三年秋叔孫豹帥師救晉次于雍榆(為下日/卒月)
　以上師次一大夫帥師次一杜氏曰次在事前次以
　待事也次在事後事成而次也今案凡次皆以無成
　事書書救晉者為次雍榆言故實不成救也成十六
　年傳我師次于督揚不書者公㑹尹子晉侯伐鄭以
　成事書也師行近者歴月逺或踰三時如悉書次將
　不勝書矣
僖十五年三月公㑹齊侯宋公陳侯衞侯鄭伯許男曹
伯盟于牡丘遂次于匡
　以上公㑹而遂次者一諸侯不親救徐故書次
襄元年夏仲孫蔑㑹齊崔杼曹人邾人把人次于鄫
　以上内大夫㑹次一傳曰次于鄫以待晉師
　　　一百十内大夫㑹城
襄二年冬仲孫蔑㑹晉荀罃齊崔杼宋華元衞孫林父
曹人邾人滕人薛人小邾人于戚遂城虎牢　二十九
年夏仲孫羯㑹晉荀盈齊髙止宋華定衞世叔儀鄭公
孫段曹人莒人滕人薛人小邾人城把
昭三十二年冬仲孫何忌㑹晉韓不信齊髙張宋仲幾
衞世叔申鄭國參曹人莒人薛人把人小邾人城成周
　以上内臣㑹而遂城者一㑹城者二曰遂城者㑹與
　城異地也城虎牢本孟獻子之請晉悼能用謀也城
　把晉平公為其母悼夫人故城成周奉天子之命以
　紓諸侯之戍
　　　百十一王師令必及魯而後書
桓五年秋蔡人衞人陳人從王伐鄭
莊六年春王正月王人子突救衞　十四年春齊人陳
人曹人伐宋夏單伯㑹伐宋
　以上諸侯從王伐國者一王人救者一王臣㑹伐者
　一據傳隠五年王使尹氏武氏伐翼王命虢公伐曲
　沃桓四年王師秦師圍魏之類皆不見於經者事在
　西方令不至於魯也陳氏以為筆削之旨誤矣隠九
　年鄭人以王命來告伐宋時鄭伯為王左卿士王臣
　不出王師不行故但書公㑹齊侯鄭伯翬帥師㑹齊
　鄭伐宋而已至三國從王伐鄭始見於經而不書天
　王以諸侯伐鄭者王命不至於魯三國以從王伐鄭
　來告也齊人合諸侯抗王命以納朔魯亦與焉於是
　救衞之令始及於魯齊桓伐宋圖伯請王命以示大
　順史乃得而書之王人書字說見特筆篇
　　　百十二外師加魯四境言某鄙直逼國都言伐我
莊十九年冬齊人宋人陳人伐我西鄙
僖二十六年夏齊人伐我北鄙
文十四年春邾人伐我南鄙　十七年夏齊侯伐我西
鄙
成二年春齊侯伐我北鄙
襄八年夏莒人伐我東鄙　十年秋莒人伐我東鄙
十二年春莒人伐我東鄙圍台(為下入/鄆月)　十五年夏齊
侯伐我北鄙圍成　秋邾人伐我南鄙　十六年春齊
侯伐我北鄙　秋齊侯伐我北鄙圍郕　十七年秋齊
侯伐我北鄙圍桃　髙厚帥師伐我北鄙圍防　冬邾
人伐我南鄙　十八年秋齊師伐我北鄙　二十五年
春齊崔杼帥師伐我北鄙
定七年秋齊國夏帥師伐我西鄙　八年夏齊國夏帥
師伐我西鄙
　以上外師伐魯境者十九齊宋陳一齊十二邾三莒
　三凡外師伐魯史無不書者比其事而考之則曲直
　自見無與於書法故不復詳唯襄十年秋七月楚子
　囊鄭子耳伐我西鄙不書者葢伐宋之師聲言伐魯
　志在還兵取蕭魯不受兵故不書于䇿杜云其義未
　聞陳云不悉書皆昧於存䇿書大體之義
僖二十六年春齊人侵我西鄙
文七年夏狄侵我西鄙　十五年秋齊人侵我西鄙
冬齊侯侵我西鄙
襄十四年夏莒人侵我東鄙
　以上外師侵魯境者五僖二十六年書公追齊師至
　酅弗及則凡言侵者皆潛師攻掠而去明矣
哀八年春呉伐我　十一年春齊國書帥師伐我
　以上外師伐我者二呉次于泗上行成景伯以城下
　之盟為恥齊師在清魯人欲背城而戰皆伐魯之國
　都故直言伐我
　　　百十三外師來戰
桓十年冬十二月丙午齊侯衞侯鄭伯來戰于郎
　以上三國之君來戰于魯地者一凡諸侯相侵伐或
　攻掠或求成不必皆戰其戰則以主及客以中國及
　夷狄皆以應兵見之此不以魯及三國戰直言三國
　之君來戰乃筆削之旨說在變文篇
　　百十四内伐國取田邑言伐言取不用師但言取有
　　　　來歸之者言入已滅之國言取不絶其祀不
　　　　言滅
隠十年六月壬戌公敗宋師于菅辛未取郜辛巳取防
　以上公敗外師取二邑者一翬既㑹鄭伐宋公又親
　敗宋師故鄭人得入二邑以歸于我經所以但書魯
　取而一敗二取皆書日以異之
僖二十六年冬公以楚師伐齊取榖　三十三年夏公
伐邾取訾婁
　以上公伐國取邑者二
宣十年秋公孫歸父帥師伐邾取繹
哀二年春王二月季孫斯叔孫州仇仲孫何忌帥師伐
邾取漷東田及沂西田
　以上魯臣伐國取邑者一取田者一昭十年三卿伐
　莒而取郠不書杜氏曰公見討平丘魯諱之定六年
　公侵鄭而取匡不書杜氏曰匡歸之晉以非隣國不
　能有之故也
昭元年三月取鄆
　以上取外邑不言伐者一言易也不用師徒故但書曰
　取也鄆莒魯之塞邑也傳曰莒魯争鄆為日久矣是
　也然則二十六年公在乾侯取闞其不言伐何也
　闞内邑也傳曰叔孫昭子如闞是也取内邑故亦
　不言伐也
僖三十一年春取濟西田
成二年秋取汶陽田
襄十九年春取邾田自漷水
　以上取田者三濟西田受之伯主故不繫曹汶陽田
　本我地故不繫齊杜氏曰晉使齊還魯故書取不以
　好得故不言歸邾田在漷水北傳曰晉人執邾悼公
　以其伐我故取邾田自漷水歸之于我
隠八年三月鄭伯使宛來歸祊庚寅我入祊
　以上外來歸邑書我入者一鄭來歸祊將以易許田
　也非師不言入此言入者公羊傳曰難也祊在泰山
　之下去鄭逺而近魯必鄭人不能有而後歸于魯魯
　恐其民不服故以兵入焉祊歸我而許田未易豈非
　以其難與
僖二十二年春公伐邾取須句
文七年春公伐邾三月甲戌取須句
宣四年春公伐莒取向
　以上公伐國而取其所滅之小國者三須句風姓國
　邾人滅之須句子來奔因成風也僖公伐邾取須句
　而反其君其後邾又滅之故文公伐邾取須句寘文
　公子焉向姜姓國隠二年莒人入向其後為莒滅不
　見於經傳凡滅國有取而有之者則不書滅以存亡
　繼絶之義責歸於取之者也故須句不書邾滅向不
　書莒滅而皆以書取見義惡其為滅國者受惡而始
　滅之罪不待申言也在存䇿書大體中為變例之七
　須句始反其君為附庸則猶未絶其祀故從内取國
　例後寘文公子則遂縣之故書日以異其事
昭四年九月取鄫
　以上取已滅之國一傳曰莒亂著丘公立而不撫鄫
　鄫叛而來故曰取然猶書莒滅鄫者譏在晉也以魯
　覿鄫世子于晉悼公列鄫人于㑹而莒卒滅鄫與向
　須句異矣鄭滅許呉滅徐楚人皆能繼而存之使列
　于諸侯可以中國而不如夷狄乎或用二傳之說謂
　昭以前鄫未亡非也
宣九年秋取根牟
成六年春取鄟
襄十三年夏取邿
　以上取小國三傳曰邿亂分為四師救邿遂取之此
　所以不言伐趙伯循曰凡得國而不言滅者不絶其
　祀也案根牟鄟傳不言其故皆曰易也葢以鄫與邿
　推之
僖十七年夏滅項
　以上滅小國者一夷而縣之故直曰滅先儒或謂内
　諱滅言取者誤矣滅不書月者間伯主有事與莒滅
　鄫同不言師說在變文篇
　　　百十五外取我田邑言取雖我歸之亦言取諱易田
　　　　言假
宣元年六月齊人取濟西田
昭二十五年十二月齊侯取鄆
哀八年夏齊人取讙及闡
　以上外取我田邑者三禮國亡大縣邑公卿大夫士
　皆厭冠哭於大廟三日君不舉此取田邑所以必書
　于䇿濟西鄆皆言取者一為魯諱賂一見季孫據國
　叛君下言公至自齊居于鄆則齊取鄆以居公可見
　矣故皆書月以别於讙闡其書伐書取自從外伐取
　例見後篇
桓元年三月公㑹鄭伯于垂鄭伯以璧假許田
　以上外以璧假田者一桓公簒位而脩好于鄭卒易
　祊田許田多於祊故進璧以請史言璧假諱易許田
　也公羊傳曰諱取周田也許田本魯朝宿之邑在王
　畿之内故曰周田
　　　百十六外滅國必書不絶其祀言取迫之使服曰降
　　　　移其民人社稷曰遷
莊十年冬十月齊師滅譚譚子奔莒　十三年夏六月
齊人滅遂
僖二十五年春王正月丙午衞侯燬滅邢
襄六年秋莒人滅鄫　十年春公㑹晉侯宋公衞侯曹
伯莒子邾子滕子薛伯把伯小邾子齊世子光㑹呉于
柤夏五月甲午遂滅偪陽
定四年夏四月庚辰蔡公孫姓帥師滅沈以沈子嘉歸
殺之　六年春王正月癸亥鄭游速帥師滅許以許男
斯歸
　以上諸侯滅小國者七入春秋楚滅漢陽諸姬在齊
　桓未伯前晉滅耿霍魏在桓伯後告命皆不及於魯
　故史不書而齊桓滅譚滅遂在經為滅國之始陳氏
　因謂不書晉楚滅國蔽罪於伯主其失與二傳均矣
　凡侵伐圍入有筆削者事有輕重也用兵之罪莫大
　於滅國者事不相蒙當各正其罪非筆削所加也凡
　滅國不日滅吾同宗之國則日㑹而遂滅日以其君
　歸日間伯主有事而滅小國日凡滅國不言君奔者
　死於位也言以歸者服之也㑹而遂滅不言以歸略
　之也諸異義皆非
宣十五年六月癸卯晉師滅赤狄潞氏以潞子嬰兒歸
　十六年春王正月晉人滅赤狄甲氏及留吁
襄六年十二月齊侯滅萊
昭十七年八月晉荀呉帥師滅陸渾之戎
　以上中國滅外裔者四莱姜姓子爵定公十年
　傳稱莱人為俘蓋東方之國也雖君不日以
　其君歸則日案昭二十年晉滅肥以肥子綿臯歸二
　十一年滅鼓以鼓子䳒鞮歸皆不書者鮮虞肥鼓皆
　白狄也嘗服屬於晉既而肥鼓皆叛晉屬鮮虞非赤
　狄潞氏甲氏之比故告命䇿書皆主伐鮮虞而不及
　肥鼓之滅其族微也
僖五年秋楚人滅弦弦子奔黄　十年春狄滅温温子
奔衞　十二年夏楚人滅黄
文四年秋楚人滅江　五年秋楚人滅六
宣十二年冬十二月戊寅楚子滅蕭
昭四年秋七月楚子蔡侯陳侯許男頓子胡子沈子淮
夷伐呉執齊慶封殺之遂滅賴　八年冬十月壬午楚
師滅陳　十一年冬十一月丁酉楚師滅蔡執蔡世子
有以歸用之　二十四年冬呉滅巢　三十年冬十二
月呉滅徐徐子章羽奔楚
定十四年二月辛巳楚公子結陳公孫佗人帥師滅頓
以頓子牂歸　十五年二月辛丑楚子滅胡以胡子豹
歸
　以上外裔滅中國十三國畿内國一侯國二小國十
　呉楚本非外裔以其國於蠻荒僭王竊號逺而絶之
　故其初皆以號舉呉雖嘗稱爵然伐滅之事皆舉號
　徐本古之建國以其先嘗僭王故春秋外之然天子
　既討其罪不絶其封則亦不可槩以外裔論也故見
　滅從中國例文十二年楚人圍巢杜註謂巢呉楚間
　小國成七年傳言呉始伐楚伐巢伐徐則巢自見圍
　後從楚也杜氏於圍巢傳註以為羣舒之屬於滅巢
　註曰楚邑也皆誤劉氏曰巢伯爵國也本書序巢伯
　來朝故從中國例案定五年楚滅唐不書者唐微國
　久服於楚不得列於諸侯邲之役傳始見唐侯而經
　不書柏舉之役從蔡侯呉子伐楚以此見滅無為之
　告諸侯者故雖侯爵不得比蕭賴也興滅國繼絶世
　聖人葢常言之苟見于䇿無不録也凡外裔滅中國
　小國不月近偪大國則月必大國而後日雖大國之
　附庸日狄滅温書而晉滅虞虢不書為變例之八說
　見下篇
僖二十六年秋楚人滅夔以夔子歸
文十六年秋楚人秦人巴人滅庸
宣八年夏楚人滅舒蓼
成十七年冬楚人滅舒庸
襄二十五年秋楚屈建帥師滅舒鳩
昭十三年冬呉滅州來
　以上蠻荒相滅者六成七年呉入州來傳曰蠻之屬
　於楚者呉盡取之則州來楚屬也凡外裔相滅不月
　詳略之義著矣
僖三年夏徐人取舒
　以上取國一義與内取國同
莊八年夏郕降于齊師　三十年秋七月齊人降鄣
　以上降國二以兵迫之使服故不言取不絶其祀故
　不言滅
莊十年三月宋人遷宿
閔二年春王正月齊人遷陽
　以上遷國二彊移其民人社稷於他處而取其地曰
　遷穀梁傳曰遷者猶未失其國家以往者也
莊元年冬齊師遷紀郱鄑郚
　以上以師遷人三邑一徙其民取其地也
　　　百十七凡土功無不書都邑備制曰城不備制曰築
隠七年夏城中丘　九年夏城郎
桓五年夏城祝丘　十六年冬城向
莊二十九年冬城諸及防　三十二年春城小穀
僖二年春王正月城楚丘
文七年三月甲戌取須句遂城郚　十二年冬季孫行
父帥師城諸及鄆
宣八年冬城平陽
成四年冬城鄆　九年冬城中城
襄七年夏城費　十三年冬城防　十五年夏季孫宿
叔孫豹帥師城成郛　十九年冬城西郛　城武城
定六年冬城中城　十四年冬城莒父及霄　十五年
冬城漆
哀三年夏季孫斯叔孫州仇帥師城啓陽　四年夏城
西郛　五年春城毗　六年春城邾瑕
莊二十八年冬築郿
　以上魯城邑二十一城中城二城西郛二城衞邑一
　築邑一中城杜氏以為魯邑宋儒本穀梁非外民之
　說以為魯國都城春秋二百四十餘年魯人無不脩
　築其國都城郭之理成城中城而後襄城西郛定城
　中城而後哀城西郛宋儒說是也小穀左氏以為管
　仲之邑宋儒以為魯邑本魯人孫明復之說以魯地
　有小穀而管仲所食乃齊之穀也據傳昭十一年申
　無宇曰齊桓公城穀而寘管仲則非魯人所城之小
　穀明矣城楚丘遷衞也凡伯主之令以内辭書故特
　月以别之春城者五夏城者七冬城者十五築者一
　城諸及防城諸及鄆在十二月繫事之下跨二時也
　傳曰凡土功龍見而畢務戒事也火見而致用水昬
　正而栽日至而畢謂建戌之月角亢晨見東方畢農
　務而戒事心星晨見而致築作之物建亥之月定星
　昬中而樹板榦日南至而畢功葢周家使民以時之
　制春秋之世魯人日不暇給不能及閒暇脩其保障
　遇有外憂然後城要害以備難或為懼齊或為懼晉
　或備莒邾或帥師而城或彊家專邑而城之或爭外
　邑而城之故雖非時而不得顧雖得時亦不足稱也
　然冬月興功為多而獨無書秋城者則猶不以盛暑
　農事方殷時勞民也左氏唯以書時書不時㫁之可
　謂不揣其本而齊其末矣凡城必有郛郭樓櫓之制
　郿下邑非要害制不備故曰築與築囿同凡㑹城皆
　别見
莊三十一年春築臺于郎　夏築臺于薛　秋築臺于
秦
成十八年秋築鹿囿
昭九年冬築郎囿
定十三年夏築蛇淵囿
　以上築臺者三築囿者三莊公一嵗中三築臺成公
　盛暑築囿其縱欲勞民可知昭定擁虚器而築囿三
　家分魯而以此娯其君也䇿書實録而鑒戒明矣
莊元年秋築王姬之館于外
　以上築館者一魯與齊為不共戴天之讎又喪未畢
　而主其昬王姬至魯久矣而齊侯有疑不敢親迎故
　為築館于外比事考之則當時之情可見
　　　百十八浚川
莊九年冬浚洙
　以上浚洙者一洙水在魯城北下合泗乾時戰敗故
　深之以備齊
　　　百十九墮毁
定十二年夏叔孫州仇帥師墮郈　季孫斯仲孫何忌
帥師墮費
文十六年秋毁泉臺
　以上書墮邑者二毁臺者一觀上書圍郈圍費則墮
　二邑之故可見觀上書夫人薨則毁臺之故可見於
　毁泉臺見春秋用民力必書啖氏曰毁全除之也墮
　但損之令不周
　　　百二十新作門觀新廏
僖二十年春新作南門
定二年冬十月新作雉門及兩觀
莊二十九年春新延廏
　以上門觀書新作者二廏書新者一言新見有舊言
　作見有加于前不言作者仍舊制也僖公改作南門
　不與諸門同雉門兩觀僭天子而不能革故皆書新
　作延廏壞而更之故言新不言作觀其所書之時則
　時不時可見傳曰凡啓塞從時杜氏謂門户道橋謂
　之啓城郭牆塹謂之塞皆官民之開閉不可一日而
　闕故特隨壞時而治之僖公新作南門非治壞故傳
　以土功之制譏之葢左氏但知土功之不時而不知
　改作之非制經於雉門兩觀特書月異之也凡脩舊
　不書楚宫宜書作而不書者史諱之也
　　　百二十一時田用夏時越禮則書
桓四年春正月公狩于郎
莊四年冬公及齊人狩于禚
　以上書公狩者二傳曰春蒐夏苗秋獮冬狩此周制
　四時田獵之名也周書曰周公正三統之義作周月
　至於敬授民時巡狩烝享猶自夏焉此田祭皆從夏
　時之證也杜氏曰傳曰鄭之有原圃猶秦之有具囿
　是諸國各有常狩之處魯狩地大野是也此田獵有
　常地之說也其禮既有常時其地又有常處故雖公
　狩不書郎非常狩之地禚在齊境以越禮故書公羊
　傳曰春曰苖秋曰蒐冬曰狩常事不書此何以書逺
　也其時田之名雖言之不詳所謂常事不書實史法
　也自僖文而後歴五公蒐狩違禮皆不書者大夫專
　國公不復知軍政時田得失無足議故雖違禮不書
　為變例之九
昭八年秋蒐于紅　十一年夏大蒐於比蒲　二十二年
春大蒐于昌間
定十三年夏大蒐于比蒲　十四年秋大蒐于比蒲
　以上書蒐一書大蒐四蒐者春田之名周之春夏寅
　卯辰之月興之為得禮秋興之非禮也昭十一年五
　月齊歸薨而大蒐叔向聞而譏之曰魯公室其卑乎
　君有大喪國不廢蒐國不忌君君不顧親能無卑乎
　殆其失國是時三家分魯假春蒐之禮以耀武示彊
　又與非時非地之蒐不同故悉書之定十四年比蒲
　之蒐經書邾子來㑹公則凡大蒐皆公在可見而不
　書公者師乘非復公有史不虚飾也
　　　百二十二火田
桓七年春二月己亥焚咸丘
　以上火田一杜氏曰譏盡物故書
　　　百二十三觀魚
隠五年春公矢魚于棠
　以上觀魚一穀梁傳曰魚卑者之事也魚漁通杜訓
　矢為陳本傳言陳魚而觀之言陳漁人之事而觀之
　也公穀經作觀魚文異事同葉氏朱子訓矢為射本
　淮南時則訓季冬命漁師始漁天子親往射魚傳曰
　君舉必書於此可見䇿書之體
　　　百二十四大閱治兵異常
桓六年秋八月壬午大閱
莊八年春王正月甲午治兵
　以上書大閱者一治兵者一周制天子因四時之田
　而教民以武事春曰振旅夏曰茇舎秋曰治兵冬曰
　大閱天子諸侯四時之田名既不異則教民以武事
　其禮亦同史所不書桓公以畏齊鄭之故大閱於建
　未之月莊公以事仇之故治兵於子丑之春與因田
　習武之義不同故特書之僖文以後凡閱治皆不書
　義與時田同
　　　百二十五軍制作舎
成元年三月作丘甲
　以上書作丘甲者一周制四井為邑四邑為丘四丘
　為甸軍政起於井而成於甸故周官謂甸為乘其車
　人卒伍之數皆以甸為率也魯至成公以齊難故創
　制益兵遂毁甸賦而以丘賦與鄭子產作丘賦同故
　曰作丘甲不曰賦者其制以甲士為主也然損益之
　數不可考矣
襄十一年春王正月作三軍
昭五年春王正月舎中軍
　以上書作三軍者一舎中軍者一呉氏曰周制萬二
　千五百人為一軍大國三軍次國二軍小國一軍用
　衆之法無過家一人凡一成之地六十四井出賦公
　田外有五百一十二夫是為一旅之衆二十五成有
　二十五旅是為一軍之衆大國之地百成除二十五
　成為大夫采邑等用其七十五成之衆即三軍也魯
　地方百里其初封之時有三軍後舎其一軍止有二
　軍作三軍者復舊制也然其時三家專國非有意於
　復舊也但借改作之名而分公室之民為私家之民
　分民既定則復舎中軍矣
　　百二十六加賦稅
宣十五年秋初稅畝
哀十二年春用田賦
　以上書初稅畝者一用田賦者一通一井言之曰田
　去公田言之曰畝稅畝者以畝為率也古者井田之
　法十取其一雖曰井九百畝八家同養公田為九一
　而助然八家廬舎各二畝半於公田中取之已去二
　十畝故穀梁謂公田為居井竈葱韭盡取焉家各私
　百畝公田十畝而已則其實亦十一也至宣公又履
　其私田之畝復十取其一故哀公曰二吾猶不足則
　十取二自宣公始也田賦者以田為賦也哀公時既
　以二為不足故用一井之田為率以斂財物韋氏杜
　氏皆謂賦其馬牛葢以古者賦與稅異也然韋氏本
　賈侍中云周制十六井賦戎馬一疋牛三頭一井之
　田而欲出十六井之賦陳氏亦謂使井出丘賦皆本
　左傳孔子云以丘亦足矣以丘對田為說杜氏謂上
　賦之法因其田財通出馬一疋牛三頭今欲别其田
　及家財各為一賦則是以田對財為說未知孰是但
　外傳又載孔子云先王制土籍田以力而砥其逺邇
　賦里以入而量其有無任力以大而議其老㓜其嵗
　收田一井出稯禾秉芻缶米不過是也此與左傳自
　不同則當時加賦之制不可考矣
　　　百二十七分器失得
定八年冬盜竊寶玉大弓　九年夏得寶玉大弓
　以上寶玉大弓書盜竊者一書得者一公羊傳曰國
　寶也喪之書得之書蘇子由曰寶玉大弓魯之分器
　也
　　　百二十八肆大眚
莊二十二年春王正月肆大眚
　以上肆大眚一呉氏曰肆大眚則罪之不當赦者亦
　赦之也故書
　　　百二十九書亂亡不由赴告
昭二十八年夏王室亂
僖十九年冬梁亡
　以上王朝亂一國亡一不由赴告據昭二十二年傳
　叔鞅歸言王室亂說見辭從主人篇
　　　百三十闕文
隠二年冬紀子帛莒子盟于密(程子曰闕文也春秋未/有外大夫在諸侯上者)
(當曰紀侯某伯莒子盟于密陳氏曰子帛裂/繻字葢杜氏意之學者遂以駁左氏誤矣)
桓四年(闕秋/冬)　七年(闕秋冬○以上/併闕二時事)　十四年夏五(闕/月)
(字併所繫事來盟著例/不月知非止闕月字)　十七年葬蔡桓侯(杜氏曰稱/侯葢謬誤)
(呉氏曰雖子男之君未有以/諡配爵者或謂能請諡非也)
莊二十四年冬郭公
昭十年(闕冬/字)　三十一年冬黒肱以濫來奔(闕邾/字)
定六年冬季孫斯仲孫忌帥師圍鄆(何忌闕/何字)　十四年
(闕冬/字)
　以上闕文凡九處三傳同子曰吾猶及史之闕文也
　葢夫子平日之言史有闕文尚矣公羊傳曰在側者
　曰子苟知之何以不革曰如爾所不知何以為脩春
　秋時語也春秋存䇿書之大體闕文不革示不唯無
　所損而亦不能益故雖筆削時史而無嫌及其一筆
　一削萬變不齊而所謂䇿書大體者自若故曰非聖
　人莫能脩之
　　　百三十一日月差繆
隠元年王正月(長厯正月辛巳朔大衍厯正月辛亥朔/大庚申冬至程氏公說曰自三統至欽)
(天正月朔或辛亥或庚戌壬子視大衍厯前後差一日/以傳五月辛丑十月庚申考之則正月朔非辛亥故杜)
(預遷就以辛巳為朔若從辛巳則冬至不在正月意者/差閏只在今年而杜氏考之不詳爾孔氏曰古厯十九)
(年為一章章有七閏入章三年閏九月六年閏六月九/年閏三月十一年閏十一月十四年閏八月十七年閏)
(四月十九年閏十二月此據元首初章若於後漸積餘/分大率三十二月則置閏不必恒同初章閏月僖五年)
(正月辛亥朔日南至治厯者皆以彼為章首之嵗杜為/長厯置閏䟽數無復定凖凡為厯者閏前之月中氣在)
(晦閏後之月中氣在朔僖五年正月朔旦冬至則四年/當閏十二月也杜長厯僖元年閏十一月五年閏十二)
(月與常厯不同者杜以襄二十七年再失閏傳云司厯/過昭二十年二月己丑日南至哀十二年十二月螽云)
(火猶西流司厯過則春秋之世厯法錯失所置閏月或/先或後不與常同杜唯勘經傳上下日月以為長厯若)
(日月同者則數年不置閏月若日月不同須置閏乃同/者則未滿三十二月頻置閏所以異於常厯故釋例云)
(春秋日有頻月而食者有曠年不食者理不得一一如/筭以守恒數故厯無有不失也故當脩經傳日月以考)
(晦朔以推時驗未必得天葢春秋當時之厯也今案長/厯得失孔氏言之已詳據傳昭二十年二月日南至則)
(冬至差一月在周厯不足為異長厯於當時之厯/未必盡合然杜氏考經之志學者不可不知也)　二
年八月庚辰(長厯八月壬寅朔無庚辰庚辰七月九/日閏十十二月大衍厯是年閏十一月)
三年王二月己巳日有食之　三月庚戌　四月辛卯
　八月庚辰　十二月癸未(大衍厯二月己亥大三月/己巳小日食庚戌在四月)
(辛卯在五月八月丙申大庚辰在九月十二月甲申大/癸未在明年正月長厯己巳二月朔日食孔氏曰漢書)
(律厯志載劉歆三統之術以為五月二十五分月之二/十乃為一交以為交在望前朔則日食望則月食交在)
(望後望則月食後月朔則日食交正在朔則日食既前/後望不食交正在望則月食既前後朔不食日食者月)
(掩之也日月之道互相出入或月在日表從外而入内/或月在日裏從内而出外道有交錯故日食也朔則交)
(㑹故食必在朔自隠元年盡哀二十七年積三千一百/三十四月唯三十七食杜氏曰日月動物雖行度有丈)
(量不能不小有盈縮故有雖交㑹而不食者或有頻交/而食者今案二厯所考春秋日食多不入食限者由厯)
(法有踈密入食限而日月/復不合者置閏不同故也)　四年王二月戊申(長厯戊/甲三月)
(十七日今案前年十二月有癸未則此年/二月無戊申凡若此者明是史文差繆)　五年(長厯/閏十)
(二月大衍/厯閏八月)　六年五月辛酉(大衍厯五月庚辰/大辛酉在六月)　七年
(長厯閏/十二月)　八年六月己亥　辛亥　七月庚午　九月
辛卯(大衍厯閏四月五月己亥小己亥辛亥在此月六/月戊辰大庚午在此月八月丁卯大辛卯在此月)
　九年三月癸酉　庚辰(大衍厯三月甲午小癸酉庚/辰在四月長厯是年閏十月)
　十一年七月壬午　十一月壬辰(大衍厯閏正月七/月庚戌大壬午在)
(八月十一月戊申/大壬辰在十二月)
桓元年四月丁未(大衍厯四月丙子大丁未在/五月長厯是年閏十二月)　二年
王正月戊申　四月戊申(長厯戊申五月十日大衍厯/四月庚午大戊申在五月是)
(嵗閏九月今案正月有戊/申則四月不得有戊申)　三年七月壬辰朔日有食
之既(大衍厯七月癸亥小/八月壬辰大朔日食)　五年正月甲戌(長厯正月/甲申朔月)
(内無/甲戌)　己丑(大衍厯正月乙卯小己卯/冬至己丑在二月閏六月)　六年八月壬
午　九月丁卯(大衍厯八月乙巳大壬午在九/月九月乙亥小丁卯在十月)　七年
二月己亥(大衍厯二月壬寅大己亥在/三月長厯是年閏十二月)　八年(大衍厯/閏三月)
　九年五月丁丑(大衍厯五月乙未/小丁丑在六月)　十年王正月庚
申(大衍厯正月乙酉大乙巳冬/至庚申在二月閏十一月)　十一年(長厯閏/正月)　十
二年六月壬寅　七月丁亥(六衍厯六月辛未大壬寅/在七月七月辛丑小丁亥)
(在八/月)　八月壬辰(長厯八月無壬辰壬/辰在七月二十三日)　十一月丙戌
　十二月丁未(大衍歴十月乙巳大丙戌在此/月十一月己亥小丁未在此月)　十三
年二月己巳(長厯閏正月二月無/己巳大衍厯閏七月)　十四年八月壬申
　乙亥　十二月丁巳(大衍厯八月戊子大壬申乙亥/在九月十二月丙戌大丁巳在)
(十一月朔及明/年正月二日)　十五年三月乙未　四月己巳(大衍/厯三)
(月乙卯大乙未在四月四/月乙酉小己巳在五月)　十六年(大衍厯/閏四月)　十七年
正月丙辰(大衍厯正月乙亥小壬/午冬至丙辰在二月)　二月丙午(長厯丙/午三月)
(四日今案五月有丙午六月/有丁丑則二月不得有丙午)　五月丙午　六月丁丑
　八月癸巳(大衍厯五月癸酉小六月壬寅大丙午在/六月丁丑在七月八月辛丑大癸巳在九)
(月/)　十月朔日有食之(長厯十月庚午朔日食大衍厯/十月庚子大十一月庚午小朔)
(日/食)　十八年四月丙子　丁酉(長厯四月丁卯朔丙子/十日丁酉五月朔大衍)
(厯四月丁酉大丙子/在五月丁酉在六月)　十二月己丑(大衍厯十二月癸/巳大己丑十一月)
(二十/六日)
莊元年(長厯閏十月大/衍厯閏正月)　二年十二月乙酉(大衍厯十/二月壬子)
(大月内/無乙酉)　三年(大衍厯/閏九月)　四年六月乙丑(大衍厯六月/癸酉大乙丑)
(在此月長厯/是年閏四月)　六年(大衍厯/閏五月)　七年(長厯閏/四月)　八年王
正月甲午　十一月癸未(大衍厯正月壬子大己巳冬/至甲午在二月十一月戊申)
(小癸未在/十二月)　九年(長厯閏八月大/衍厯閏三月)　十一年(長厯閏三/月大衍厯)
(閏十/一月)　十二年八月甲午(大衍厯八月丙辰/小甲午在九月)　十四年
(長厯閏五月大/衍厯閏八月)　十七年(長厯閏六月大/衍厯閏四月)　十八年王
三月日有食之(長厯三月癸未朔不入食限大衍厯三/月癸丑大四月癸未小五月壬子大日)
(食宋劉孝孫同沈氏括曰春秋日食三十六後世厯家/推驗精者不過二十六本朝衞朴得三十五獨莊十八)
(年三月古今/筭不入食法)　二十二年七月丙申(大衍厯七月戊午/大丙申在八月閏)
(十/月)　二十四年八月丁丑　戊寅(大衍厯八月丙午大/丁丑戊寅在九月長)
(厯是年/閏七月)　二十五年五月癸丑　六月辛未朔日有食
之(大衍厯五月壬申大六月壬寅小/癸丑在六月閏月辛未大日食)　二十八年王三
月甲寅(大衍厯二月丙辰大閏月丙戌小甲寅二/十九日長厯是年閏三月甲寅三月晦日)　二
十九年(長厯閏/二月)　八月癸亥(大衍厯八月辛未/大癸亥在九月)　九月
庚午朔日有食之(大衍厯九月辛丑小/十月庚午大日食)　三十年八月
癸亥　九月庚午朔日有食之(大衍厯八月辛未大九/月辛丑小癸亥在此月)
(十月庚午大日食閏十/一月長厯是年閏二月)　三十二年七月癸巳　八月癸
亥　十月己未(大衍厯七月庚申大八月庚寅小十月/己丑小癸巳在八月癸亥在九月己未)
(在十一月長厯/是年閏三月)
閔元年六月辛酉(大衍厯六月乙酉大/辛酉在七月閏八月)　二年八月辛
丑(大衍厯八月戊申大辛丑/在九月長厯是年閏五月)
僖元年七月戊辰　十月壬午(大衍厯七月癸酉小戊/辰在八月十月辛丑大)
(壬午在十一月長/厯是年閏十一月)　二年(大衍厯/閏五月)　五年(傳王正月辛/亥朔日南至)
(大衍厯正月癸未小辛亥冬至二十九/日閏月壬子大長厯是年閏十二月)　七年(大衍厯/閏九月)
(長厯閏/十一月)　八年(長厯是年又/閏十一月)　九年七月乙酉(長厯七/月無乙)
(酉八月甲申/朔乙酉二日)　十年(大衍厯/閏六月)　十二年王三月庚午日
有食之(大衍厯三月辛未小五月庚/午小日食長厯是年閏二月)　十二月丁丑(長/厯)
(十二月乙未朔丁丑十一月十二日大衍/厯十二月丙申大丁丑十一月十一日)　十三年(大/衍)
(厯閏/二月)　十四年八月辛卯(大衍厯八月丁巳/小辛卯在九月)　十五年
五月日有食之(長厯五月壬子朔不入食限大衍/厯四月癸丑大日食五月癸未小)　九
月己卯晦(大衍厯九月辛巳小己卯/晦在十月閏月庚申小)　十七年(長厯閏/十二月)
　十八年五月戊寅(大衍厯五月乙未/大戊寅在六月)　八月丁亥(長/厯)
(八月癸巳朔丁亥在七月二十四日九月二十五/日大衍厯閏七月甲子小丁亥在此月二十四日)　二
十年五月乙巳(大衍厯五月癸丑大乙巳/在六月長歴是年閏二月)　二十一年
(大衍厯/閏四月)　二十四年(長厯閏四月大/衍厯閏正月)　二十五年(長厯/閏十)
(二/月)　二十六年王正月己未(大衍厯正月辛巳小壬寅/冬至己未在二月閏九月)
　二十七年八月乙巳(長厯八月無乙巳乙巳九月六/日大衍厯八月辛未大乙巳九)
(月五/日)　二十九年(大衍厯/閏六月)　三十年(長厯閏/九月)　三十二
年四月己丑　十二月己卯(大衍厯閏二月乙巳小己/丑在三月十二月庚子大)
(己卯在/十一月)　三十三年四月辛巳　癸巳(大衍厯三月己/巳小辛巳癸巳)
(皆在/此月)
文元年二月癸亥朔日有食之(大衍厯二月甲午小三/月癸亥大日食長厯閏)
(三月傳曰於是閏三月非禮也孔氏曰漢書律厯志云/文公元年距僖五年辛亥二十九嵗是嵗閏餘十三閏)
(當在十一月後今三月已即置閏是嫌閏月大近前也/杜以為僖三十年閏九月文二年閏正月故言於厯法)
(閏當在僖公末年誤於今年置閏嫌置/閏大近後也大衍厯是年閏十二月)　二年王正月
甲子　丁丑(長厯閏正月大衍厯正月戊子大/己丑冬至甲子丁丑皆在二月)　四年
(長厯閏三月大/衍厯閏八月)　六年閏月(長厯閏十二月程公說曰/案厯法是年未應閏經書)
(閏月則周閏/有所移也)　七年三月甲戌　四月戊子(大衍厯二/月己未小)
(甲戌在此月四月戊/午大閏月戊子小)　八年八月戊申(長厯閏七月/八月戊申晦)
九月癸酉(長厯癸酉九月朔大衍厯/九月甲辰小癸酉十月朔)　十二年(長厯閏/十一月)
(大衍厯/閏十月)　十三年五月壬午　十二月己丑(大衍厯五/月壬午朔)
(大十一月庚辰小己丑在此月長/厯五月壬午朔己丑十一月十日)　十四年五月乙亥
(大衍厯四月丁酉/大乙亥在此月)　十五年(大衍厯/閏六月)　十六年(長厯閏/五月)
　十八年五月戊戌　六月癸酉(大衍厯閏二月四月/甲申小戊戌在此月)
(五月癸丑大/癸酉在此月)
宣二年王二月壬子(大衍厯正月甲辰小癸亥冬至壬/子在此月閏十一月己巳小長厯)
(是年閏/五月)　三年十月丙戌(大衍厯九月甲子/小丙戌在此月)　四年六
月乙酉(大衍厯五月庚申/大乙酉在此月)　五年(大衍厯/閏八月)　六年(長厯/閏五)
(月/)　八年七月甲子日有食之既(長厯七月乙未朔甲/子三十日皆不入食)
(限大衍厯閏五月丁酉小十月甲子朔日食程公說曰/長厯自僖十二年至文元年五年一閏者二四年一閏)
(者三失二閏焉又自文十六年至宣/十年四年一閏者三又失一閏焉)　九年九月辛酉
(長厯辛酉在八月大衍厯/八月庚申小辛酉在此月)　十年四月丙辰日有食之
(長厯四月丙辰朔是年又閏五/月大衍厯四月丙辰大日食)　十一年(大衍厯/閏正月)　十
二年六月乙卯(長厯閏五月大衍厯六/月癸酉大乙卯在七月)　十二月戊寅
(長厯十二月己亥/朔戊寅在十一月)　十三年(大衍厯/閏九月)　十五年(長厯閏/十一月)
　十六年(大衍厯/閏六月)　十七年王正月丁未(長厯丁未在/二月初四大)
(衍厯正月丁丑小/丁未二月二日)　六月癸卯日有食之(長厯六月癸/卯朔大衍厯)
(五月乙亥朔日/食六月甲辰大)
成元年(長厯閏三月/大衍厯同)　二年四月丙戌(長厯丙戌/在五月朔)　八
月庚寅(長厯九月甲申朔庚寅七日大衍厯/八月丙辰小九月乙酉大庚寅六日)　三年(大/衍)
(厯閏十/一月)　四年三月壬申(長厯壬申在二/月是嵗閏七月)　六年(大衍/厯閏)
(七/月)　七年八月戊辰(大衍厯八月丁亥小戊辰/在九月長厯是年閏八月)　九年
(大衍厯/閏四月)　七月丙子(長厯七月乙巳/朔丙子在八月)　十一月庚申(大/衍)
(厯十一月甲戌小庚申在/十月長厯是年閏十一月)　十年五月丙午(傳六月丙/午晉侯卒)
(長厯六月庚子朔丙午七日杜氏曰經有日/無月大衍厯五月辛未小丙午六月七日)　十二年
(大衍厯/閏正月)　十四年十月庚寅(大衍厯十月乙巳大閏月/乙亥大庚寅在此月長厯)
(是年閏/七月)　十七年九月辛丑(大衍厯閏六月庚寅小九/月戊午大辛丑在八月)
　十一月壬申　十二月丁巳朔日有食之(傳十一月/壬申聲伯)
(卒范氏曰据十二月丁巳朔十一月無壬申長厯壬申/在十月五日是年閏十二月傳閏月乙卯晦十八年正)
(月甲申晦二月乙酉朔晉悼公即位大衍/厯閏六月庚寅小十一月丁巳朔日食)
襄二年六月庚辰(傳七月庚辰鄭伯睔卒長厯閏四月/經庚寅五月十九日六月無庚辰庚)
(辰七月九日大衍厯閏三月甲/戌小六月壬寅大庚辰在七月)　三年六月戊寅(長厯/六月)
(丁酉朔七月丙寅朔戊/寅十三日大衍厯同)　四年王三月己酉(傳三月陳/成公卒長)
(厯三月無己酉大衍厯三月壬戌/大己酉在二月是嵗閏十二月)　五年(長厯閏/四月)　七
年十月壬戌(大衍厯閏八月壬申大九月壬寅/小壬戌在此月長厯是嵗閏十月)　九年
十二月己亥(傳十一月己亥同盟于戲十二月癸亥門/其三門閏月戊寅濟于隂阪侵鄭杜氏曰)
(以長厯參校上下此年不得有閏月戊寅戊寅是十二/月二十日疑閏月當為門五日五字上與門合為閏則)
(後學者自然轉日為月長厯十一月庚寅朔己/亥十日大衍厯十一月己丑大己亥在此月)　十年
五月甲午(大衍厯閏四月丁亥小甲午/在閏月長厯是年閏十一月)　十一年(傳九/月諸)
(侯悉師以復伐鄭甲戌晉趙武入盟鄭伯鄭子展出盟/晉侯十二月戊寅㑹于蕭魚杜氏曰經書秋史失之今)
(案經傳時月互異者不一或史即赴時書之或傳所據/載籍訛舛不與經合若諸侯之㑹無國不記故傳於此)
(年之事自四月己亥以後所書日月甚詳經書七月己/未盟于亳城北後有公至自㑹楚子鄭伯伐宋二事則)
(諸侯再伐鄭在九月經例不書月傳固與經不異鄭受/伐乃使良霄如楚諸侯觀兵鄭東門鄭人行成又晉鄭)
(交涖盟已不得復在九月況涖盟後始退師為蕭魚之/㑹豈復一月中事乎葢下文冬字當在㑹于蕭魚上不)
(知何由/致誤也)　十三年(大衍厯閏正月/長厯閏八月)　十五年八月丁巳
日有食之(長厯七月丁巳朔/日食大衍厯同)　十一月癸亥(大衍厯閏/十月乙卯)
(癸亥在/閏月)　十六年三月戊寅　五月甲子(大衍厯二月/癸丑小戊寅)
(在此月四月壬子大甲子/在此月長厯是嵗閏十月)　十八年(大衍厯/閏六月)　十九年
七月辛卯　八月丙辰(大衍厯七月癸巳大八月癸亥/小辛卯在六月丙辰在七月長)
(厯是年閏九月傳五月壬辰晦齊/靈公卒杜氏曰光定位而後赴)　二十一年十月庚
辰朔日有食之(大衍厯閏二月甲申小九月庚戌朔日/食十月庚辰朔日在黄道角四度弱非)
(食限長厯是/年閏八月)　二十三年(大衍厯閏/十二月)　二十四年八月
癸巳朔日有食之(大衍厯七月甲子朔日食八月癸巳/朔日在黄道星二度弱非食限長厯)
(是年閏三月孔氏曰二十一年九月十月頻月日食此/年七月八月頻月日食凡交前十五度交後十五度並)
(是食竟去交逺則日食漸少去交近則日食漸多正當/交則日食既若前月在交初一度日食則至後月之朔)
(猶在交之末度未出食竟月行天既帀來及於日或可/更食若前月日在交初二度以後則後月復食無理今)
(七月日食既而八月又食於推步之術必無此理劉炫/以為日月共盡一體日食少則月食多日食多則月食)
(少日食盡則前後望月不食月食盡則前後朔日不食/以其交道既不復相揜故也此與二十一年頻月日食)
(理必不然疑古書歴世遥逺轉冩失真又曰戰國及秦/厯紀全廢漢來測候天時始造其術劉歆以為五月二)
(十三分月之二十五日一食空得食日而不得加時漢/末㑹稽都尉劉洪作乾象厯始推月行遲疾求日食加)
(時後代脩之漸益微密推步日食莫不符合但無頻月/食法故為厯者皆一百七十三日有餘而始一交㑹未)
(有頻月食者漢書髙祖即位三年十月十一月晦日頻/食則日有頻食之理今案日月交㑹有常而積久不能)
(無小變動如厯家論日短景長日長景短日或失其常/度則雖巧厯有不能盡其變者漢文帝三年十月晦十)
(一月晦並日食是漢初三十年中頻食者再後此乃未/有此固不可以常理推也孔氏於襄二十四年從劉炫)
(之說以頻食為經文轉冩失真與/隠三年正義自相違失杜注之旨)　二十五年八月己
巳(傳秋七月己巳同盟于垂丘長厯八月戊子朔無己/巳大衍厯同今案六月有壬子則八月不得有己巳)
　二十六年(傳三月甲寅朔長厯閏/十二月大衍厯閏八月)　二十七年冬十
二月乙亥朔日有食之(傳曰十一月乙亥朔日有食之/辰在申司厯過也再失閏矣杜)
(氏曰斗當建戌而在申故知再失閏也若是十二月則/為三失閏故知經誤文十一年三月甲子至今年七十)
(一嵗應有二十六閏今長厯推得二十四閏通計少再/閏今案傳上書六月丁未朔至壬申七月戊寅至乙酉)
(九月有庚辰辛巳則乙亥為十一月朔/長厯十一月乙亥朔日食大衍厯同)　二十八年十
二月乙未(長厯十二月戊戌朔無乙未二十二日己未/恐己誤作乙傳十二月乙亥朔誤大衍厯十)
(二月己亥小二十一日己未今案是月有甲/寅則不得有乙未故劉氏以為當是閏月)　二十九
年(長厯閏八月大/衍厯閏五月)
昭元年六月丁巳(大衍厯閏正月庚戌大五/月戊申大丁巳在此月)　十一月
己酉(長厯十一月乙亥朔己酉十二月六/日傳十二月甲辰朔是年閏十二月)　三年(大衍/厯閏)
(九/月)　四年(長厯閏/四月)　六年(長厯閏七月大/衍厯閏六月)　八年十月
壬午(大衍厯十月丙申小壬午在/十一月長厯是年閏八月)　九年(大衍厯/閏三月)　十
年七月戊子(長厯七月庚/寅朔無戊子)　十一年(大衍厯閏/十二月)　十二
年三月壬申(長厯是年閏正/月三月無壬申)　十三年四月(傳五月癸/亥王縊于)
(芋尹申亥氏杜氏曰癸亥五/月二十六日經書四月誤)　十四年(大衍厯/閏七月)　十五
年六月丁巳朔日有食之(大衍厯五月丁巳大朔/日食長厯是年閏九月)　十
七年六月甲戌朔日有食之(大衍厯五月丙午朔大日/食黄道婁四度閏月丙子)
(小六月乙巳大非/食限甲戌九月朔)　十八年(長厯閏/正月)　二十年(傳王二/月日南)
(至三統厯正月己丑朔旦冬至杜氏曰是嵗朔旦冬至/之嵗也時史失閏閏更在二月後故傳於二月記南至)
(日以正厯也大衍厯正月辛酉小己丑冬至/閏二月庚申小長厯是年閏八月與傳合)　二十一
年七月壬申朔日有食之(大衍厯七月丙子小閏十月/甲戌大十二月癸酉大朔日)
(食黄道箕/四度半彊)　二十二年冬十月(傳十一月乙酉王子猛/卒杜氏曰乙酉在十一)
(月/)　十二月癸酉朔日有食之(長厯十一月小甲戌朔/傳乙酉十二日己丑十)
(六日十二月大癸卯朔傳庚戌八日閏月癸酉朔傳辛/丑二十九日杜氏曰此月有庚戌又以長厯推校前後)
(當為癸卯朔書癸酉誤孔氏曰庚戌上去癸酉三十七/日若此月癸酉朔其月不得有庚戌又傳十二月下有)
(閏月辛丑辛丑是壬寅之前日二十三年傳曰正月壬/寅朔二師圍郊則辛丑是閏月之晦也又計明年正月)
(之朔與今年十二月中有一閏相去當為五十九日此/年十二月當為癸卯朔經書癸酉明是誤也大衍厯閏)
(十月甲/戌大)　二十四年八月丁酉(大衍厯八月甲子小丁/酉在九月今案五月朔)
(乙未則八月不得有丁/酉長厯丁酉九月五日)　二十五年九月己亥　十月
戊辰　十一月己亥(大衍厯六月己丑小八月戊子小/九月丁巳大十月丁亥小十一月)
(丙辰大己亥在八月戊辰在九月又/己亥在十月長厯是年閏十二月)　二十八年四月
丙戌(大衍厯閏三月癸酉小丙戌/在閏月長厯是年閏五月)　三十年六月庚辰
(大衍厯五月庚申大庚辰在此月閏/十二月丁巳小長厯是年閏五月)
定元年(大衍厯/閏八月)　二年五月壬辰(大衍厯四月丁卯大/戊辰在此月長厯是)
(年閏/五月)　四年(長厯閏七月大/衍厯閏四月)　七年(三統厯正月己巳/朔冬至殷厯庚午)
(朔大衍厯正月庚子大/己巳冬至閏月庚午小)　八年(長厯閏/二月)　九年(大衍厯/閏十月)
　十年(長厯閏/六月)　十二年十月癸亥　十一月丙寅朔
日有食之(大衍厯閏七月戊戌小九月丁酉小癸亥在/此月十月丙寅大日食長厯是年閏十一月)
　十四年(長厯閏/十二月)　十五年二月辛丑(大衍厯正月甲/申小辛亥冬至)
(辛丑在此月閏/三月壬子大)　五月辛亥(長厯五月辛亥/朔大衍厯同)　九月辛
巳(長厯九月己酉朔無辛巳辛巳十月三日大衍/厯同今案八月朔庚辰則九月不得有辛巳)
哀二年(長厯閏十一月/大衍厯闕)　五年九月癸酉(大衍厯閏八/月辛巳小癸)
(酉在閏月長厯/是年閏十月)　七年(長厯閏/十二月)　八年(大衍厯/閏五月)　十年
(長厯閏/五月)　十一年(大衍厯/閏正月)　十二年十二月螽(傳仲尼/曰火猶)
(西流司厯過也杜氏曰周十二月今十月是嵗/應置閏而失不置雖書十二月實今之九月)　十三
年(大衍厯/閏九月)　十二月螽(杜氏曰實/十一月)　十四年(長厯閏/二月)
　以上長厯考春秋日月失三十六日朔三晦二其經
　傳上下所書日月有可證據者明是史文差繆日食
　不入限者四頻月食者二大衍厯失一百二十六日
　朔三日食不入限十七先一月者六先二月者二先
　三月者一先五月者一後一月者六閏月一頻月食
　者二杜氏據左氏傳屢譏周厯失閏是以長厯第前
　却閏月求與春秋日月相符故所失少大衍厯自以
　三十二月閏率追筭不計與經合否故所失多東周
　厯法無傳矣劉歆所緫六厯俱非古法也杜氏謂或
　用黄帝以來諸厯推經傳朔日皆不合所謂魯厯亦
　不與春秋相符疑來世好事者為之凡經傳有七百
　七十九日漢末宋仲子集七厯以考春秋魯厯得五
　百二十九失二百五十日是不與春秋相符也大衍
　厯合朔議曰春秋日食有甲乙者三十四殷厯魯厯
　先一日者十三後一日者三周厯先一日者二十二
　先二日者九其偽可知矣然大衍厯視長厯朔每差
　一月亦有差二月者其日月得失本非所以釋經也
　傳除釋經日外别記三百一十六日長厯推無月者
　二其不合者六日而已是固不容以閏率議之但長
　厯視大衍厯少六閏自隠二年至宣十年三失閏自
　成末年至春秋之終復三失閏果若是四時寒暑皆
　當反易不但以申為戌而已恐周厯雖差未必如是
　之繆案經傳有曠數年不書日者前後屢見之長厯
　於此既無所據豈能無失至言頓置兩閏以應天正
　則臆决尤甚故說者疑焉今姑取其所考日月以證
　史文之誤附于闕文後葢三傳異師而日月之誤不
　殊有非筆削後轉冩失眞者矣併及大衍厯者所以
　見周厯置閏無準致日月不與天合如傳所記日南
　至在二月則雖曰建子而實亥十一月火猶西流則
　雖曰建戌而實申也然孔子於十二月螽嘗譏司厯
　之過而春秋日食不書朔日乃獨致辨於交朔之不
　合者閏餘之失易見而交朔之繆難知易見者有不
　勝譏而難知者非驗諸日食則莫能得其正也春秋
　存䇿書之大體諸越禮亡法不待辨而明者皆有筆
　而無削譏之不可勝譏也述作有體要撥亂有先後
　周禮未亡文武之政布在方䇿春秋之義行君臣父
　子中國外裔一反於正禮樂征伐自天子出脩廢舉
　墜而已
　
　
　
　
　
　
　春秋屬辭卷七
欽定四庫全書
　春秋屬辭卷八　　　　　　元　趙汸　撰
　　假筆削以行權第二
古者汗竹為簡編簡為䇿故有筆削之事孔子作春秋
以寓其撥亂之志而國史有恒體無辭可以寄文於是
有書有不書以互顯其義其所書者則筆之不書者則
削之史記世家論孔子為春秋筆則筆削則削子夏之
徒不能贊一辭正謂此也蓋嘗考之筆削之例有三曰
不書曰變文曰特筆而存䇿書大體與日月之法不與
焉不書之義有五一曰略同以顯異公行不書至之類
是也二曰略常以明變釋不朝正内女歸寜之類是也
三曰略彼以見此以來歸為義則不書歸以出奔為義
則殺之不書之類是也四曰略是以著非諸殺有罪不
書勤王復辟不書之類是也五曰略輕以明重非有關
於天下之大故不悉書是也凡書不書之大端不出於
此而夫子於春秋獨有知我罪我之言者亦以其假筆
削以寓撥亂之權事與删詩定書異也自左氏不明此
義為其徒者遂不知聖人有不書之法公羊穀梁每設
不書之問蓋其所承猶得學春秋之要而無所考據不
能推見全經近代説者雖多惟子朱子嘗謂惜乎不修
春秋不存不知孰為夫子所筆孰為夫子所削最得書
法失傳之由其能㕘考經傳以其所書推見其所不書
以其所不書推見其所書者永嘉陳氏一人而已但左
氏書首所發不書之例皆史例也而陳氏誤以為筆削
之法故凡傳之所録皆以為魯史舊文而無經之傳皆
為夫子所削不知䇿書有體夫子所據以施筆削者左
氏初未之見二家與左氏異師其難疑以不書發義亦
非左氏例也陳氏合而求之失其本矣是以其說不能
皆合故今特考有書有不書者自為一類以明筆削之
權而變文特筆之法别為篇
　　假筆削以行權第二之一
　　　一公如大國恒書至則不書至以見義
莊二十二年冬公如齊納幣　二十三年春公至自齊
　夏公如齊觀社　公至自齊　二十四年夏公如齊
逆女　秋公至自齊
　以上莊公以事如齊書至者三國君身繫宗社安危
　故反行必書至詳其事以尊君也左氏謂以告廟飲
　至而書者非也告廟飲至乃人君徃還常禮適與書
　至同時於史法何與乎二傳謂危之而後至者一切
　之論不可通於全經蓋史法於公還無不書至者筆
　削之㫖以書至為恒則不書至以見義以不書至為
　恒則書至以見義所謂略同以顯異是也莊公如齊
　納幣觀社皆非禮惟逆女合古制而夫人又不與君
　俱入故皆書至從其恒辭以君行為重而已
僖三十三年冬十月公如齊　公至自齊(為薨/月)
文三年冬公如晉十二月己巳公及晉侯盟　四年春
公至自晉　十三年冬公如晉衛侯㑹公于沓十二月
己丑公及晉侯盟公還自晉鄭伯㑹公于棐　十四年
春王正月公至自晉
　以上僖公如齊書至者一文公如晉書至者二晉文
　伯業甫定而卒故僖公未嘗朝晉而晩年一朝齊昭
　則亦非所以為安也晉襄立以不朝來討文公如晉
　晉人使陽處父盟公以恥之經不書公如晉三年晉
　人請改盟公如晉及晉侯盟襄公卒靈公幼扈之盟
　公後至晉人以為討於是公如晉及晉侯盟雖請成
　衛鄭於晉而晉終不競於楚故皆至從其恒辭
宣四年秋公如齊　公至自齊　五年春公如齊　夏
公至自齊　九年春王正月公如齊　公至自齊　十
年春公如齊　公至自齊　夏四月己巳齊侯元卒公
如齊　五月公至自齊
　以上宣公如齊者五四朝一奔喪皆書至魯宣簒立
　齊惠為平州之㑹以定其位故終身謹於事齊惠公
　卒又親奔其喪既非事伯主亦與以小事大為國為
　民者不同故皆書至從其恒辭凡至皆不月至以四
　時首月則書其月宣至書五月以奔諸侯之喪異之
　也
成三年夏公如晉　公至自晉　四年夏公如晉　秋
公至自晉　十年秋七月公如晉　十一年春王三月
公至自晉　十八年春公如晉　夏公至自晉
襄三年春公如晉夏四月壬戌公及晉侯盟于長樗　公至
自晉　四年冬公如晉　五年春公至自晉　八年春王
正月公如晉　夏公至自晉　十二年冬公如晉　十
三年春公至自晉　二十一年春王正月公如晉　夏
公至自晉
昭五年春公如晉　秋七月公至自晉　十五年冬公
如晉　十六年夏公至自晉
　以上成公如晉者四襄公如晉者五昭公如晉者二
　皆書至朝盟主也成公即位為齊難故與晉結盟於
　是有鞌之役三年如晉拜汶陽田四年特朝歸而欲
　結楚以叛晉季文子不可而止十年如晉弔喪晉厲
　新立疑公貳於楚止公送葬以驗實公請受盟而歸
　蓋晉德既衰諸侯類弗誠服又時有執止之辱故皆
　書至而見止之役特書月至以異之晉悼公待諸侯
　有禮而襄公如晉皆書至者悼公雖賢能盡力以得
　鄭而終不能服楚齊挾邾莒更伐魯以敗盟功烈非
　桓文比則亦未可恃以為安也二十一年公如晉拜
　圍齊之師及邾田以後晉衰日甚不足宗諸侯矣
襄二十八年十一月公如楚　二十九年春王正月公
在楚　夏五月公至自楚
昭七年三月公如楚　九月公至自楚
　以上襄公如楚者一昭公如楚者一皆書至晉既以
　諸侯與楚襄公逺朝荆蠻又被止與陳鄭許之君送
　葬西門之外楚靈章華之召昭公其敢不徃乎中國
　無伯降而從楚以書至為幸矣故其至皆月
僖十年春王正月公如齊　十五年春王正月公如齊
　以上僖公如齊不書至者二朝齊桓也春秋諸侯以
　小事大猶懼不得免焉故滕薛降爵以朝魯把以不
　恭見伐魯事晉楚亦時有見止之辱其朝覲皆迫於
　彊令不可言禮故魯君外如皆書至用史氏常法也
　齊桓創伯之初諸侯朝聘未有定制故莊公三如齊
　皆以事行召陵首止功業既盛荆楚帖服中夏小康
　王室奠安諸侯稟命乃定為三歳而聘五歳而朝之
　法故魯僖凡再朝桓公夫子皆削其書至之文明不
　與他時朝大國者同所謂信而安之者也蓋為伯主
　者必若桓公而後可當諸侯之朝為諸侯必若事齊
　桓而後得朝伯主之禮是故特不至以别之所謂以
　書至為恒則不書至以見義也或曰諸侯不朝天子
　而以朝伯主為禮可乎是蓋不知春秋經世之㫖者
　春秋固責諸侯之無王而亦不廢中國之有伯固罪
　諸侯之不朝京師而亦不絶諸侯之事伯主也當是
　時方藉伯者以安靖天下則朝聘固不可無節矣
　　　二公㑹諸侯恒不書至則書至以見義
桓元年三月公㑹鄭伯于垂　二年三月公㑹齊侯陳
侯鄭伯于稷以成宋亂　三年春正月公㑹齊侯于嬴
　六月公㑹把侯于郕　九月公㑹齊侯于讙　六年
夏四月公㑹紀侯于成　十一年九月公㑹宋公于夫
鍾　冬十二月公㑹宋公于闞　十二年八月公㑹宋
公于虚　冬十一月公㑹宋公于龜　十四年春正月
公㑹鄭伯于曹　十五年五月公㑹齊侯于艾(蒙上/事月)　十
六年春正月公㑹宋公蔡侯衛侯于曹
宣元年夏公㑹齊侯于平州
　以上桓公㑹諸侯不書至者十有三皆春秋之初伯
　者未興諸侯起亂之事明不足致也宣公㑹諸侯不
　書至者一宣公簒立請㑹于齊以定其位其至又足
　書乎隱公盟㑹不入例者三傳説者皆曰隠不書至
　謙不告廟也告廟書至本不相因隱以攝君行還不
　告廟史不書至不敢同於正君也
定十年夏公㑹齊侯于夾谷　公至自夾谷　十四年
夏公㑹齊侯衛侯于牽　公至自㑹
　以上定公㑹諸侯書至者二齊景公結魯以叛晉㑹
　魯衛以襲晉中國無伯諸侯復散天下大故蓋有在
　於是故皆書至重叛盟主也
桓元年夏四月丁未公及鄭伯盟于越　十二年夏六
月壬寅公㑹把侯莒子盟于曲池　秋七月丁亥公㑹
宋公燕人盟于穀丘　冬十一月丙戌公㑹鄭伯盟于
武父　十七年春正月丙辰公㑹齊侯紀侯盟于黃
二月丙午公㑹邾儀父盟于趡
僖二十五年冬十二月癸亥公㑹衛子莒慶盟于洮
二十六年春王正月己未公㑹莒子衛甯速盟于向
　以上桓公與諸侯盟不書至者六義與㑹同僖公與
　諸侯盟不書至者二亦中國無伯之事
文十七年六月癸未公及齊侯盟于穀　秋公至自穀
定十二年冬十月癸亥公㑹齊侯盟于黃　公至自黃
　以上文公與諸侯盟書至者一定公與諸侯盟書至
　者一晉伯中衰齊商人弑其君而代之執子叔姬執
　單伯亟加兵於我而要公以盟公以疾辭不可乃盟
　于穀雖商人以弑終而魯不復事晉矣晉伯既衰公
　㑹齊景于夾谷而後盟于黃卒叛晉故皆書至所謂
　以不書至為恒則書至以見義也
　　　三公㑹伯主恒不書至則書至以見義
莊十三年冬公㑹齊侯盟于柯　二十三年十二月甲
寅公㑹齊侯盟于扈　二十七年夏六月公㑹齊侯宋
公陳侯鄭伯同盟于幽　冬公㑹齊侯于城濮
　以上莊公與齊桓盟㑹不書至者四柯之盟魯無信
　故不月以異之蓋莊公于齊本有納糾之隙既盟于
　柯而單伯之㑹不徃鄄之再㑹不徃同盟于幽以微
　者行是以有公子結之盟有三國西鄙之伐其不書
　至明與桓也不書月以罪魯也於是盟高徯親納幣
　觀社遇于穀盟于扈親逆女而後同盟莊公内有所
　嫌故重於從齊齊桓委曲調順凡十有餘載而後致
　公於㑹其務在得魯如此既又㑹于城濮而後伐衛
　遇于魯濟而後伐山戎且躬來獻捷其身下諸侯又
　如此桓公不徒以力服人矣此春秋不致不日之義
　也扈之盟日離盟非伯者之事也穀梁傳曰致君者
　殆其徃而喜其反者也桓㑹不至安之也又曰桓公
　委端搢笏而朝諸侯諸侯皆諭乎桓公之志果若是
　雖安之可也公羊傳曰桓之盟不日其㑹不致信之
　也此皆經之逸義也但於柯盟發例則失其旨而致
　與不致惟以安危釋之蓋舉一隅而不能以三隅反
　者也
僖元年八月公㑹齊侯宋公鄭伯曹伯邾人于檉　五
年夏公及齊侯宋公陳侯衛侯鄭伯許男曹伯㑹王世
子于首止秋八月諸侯盟于首止鄭伯逃歸不盟　七
年秋七月公㑹齊侯宋公陳世子款鄭世子華盟于甯
母　八年春王正月公㑹王人齊侯宋公衛侯許男曹
伯陳世子款盟于洮　九年夏公㑹宰周公齊侯宋子
衛侯鄭伯許男曹伯于葵丘九月戊辰諸侯盟于葵丘
　十一年夏公及夫人姜氏㑹齊侯于陽穀　十三年
夏公㑹齊侯宋公陳侯衛侯鄭伯許男曹伯于鹹
　以上僖公與齊桓大盟㑹者六與夫人同㑹一皆不
　書至凡㑹不月㑹于檉謀救鄭而弗果鄭比歳受兵
　故月亦以見桓公之重伐楚也召陵屈完來盟而中
　國之勢安首止殊㑹世子而天下之本定辭子華甯
　母而鄭伯請服㑹王人盟洮而襄王以寜桓公可謂
　有大功於當世者矣故其盟不日其㑹不致所以别
　於後之主夏盟者孟子稱五伯桓公為盛而舉葵丘
　之盟以實之穀梁傳曰桓之盟不日此何以日美之
　也其言束牲載書一明天子之禁與孟子略同胡文
　定公亦曰葵丘之盟美之大者也蓋桓公𢎞規逺略
　至此甫定又與前日之求諸侯服叛國而為㑹謀王
　室而為盟者不同故特書日以别之蓋不書日以為
　恒則書日以為變也㑹于鹹致戍于周而謀把也
僖十五年三月公㑹齊侯宋公陳侯衛侯鄭伯許男曹
伯盟于牡丘遂次于匡公孫敖帥師及諸侯之大夫救
徐　秋公至自㑹(為下二/事月)　十六年冬十二月公㑹齊
侯宋公陳侯衛侯鄭伯許男邢侯曹伯于淮　十七年
九月公至自㑹
　以上公與齊桓大盟㑹書至者二范甯曰齊桓德衰
　故危而致之是時楚人伐徐桓公盟諸侯于牡丘不
　親救患而使諸侯之大夫專兵其志已怠明年㑹于
　淮謀鄫役人夜呼不果城而還其政益荒故皆書至
　蓋以不書至為恒則以書至為異也諸侯未歸而魯
　取項齊人以為討而止公聲姜㑹齊侯釋公故淮之
　㑹與至皆特書月
僖二十八年五月癸丑公㑹晉侯齊侯宋公蔡侯鄭伯
衛子莒子盟于踐土公朝于王所
　以上公與晉文大盟㑹不書至者一晉文城濮之功
　尊王定伯不俟再舉視齊桓有光故踐土之盟書日
　同之葵丘而其㑹亦不書至桓文並稱蓋以此春秋
　序二伯之績亦莫盛於此筆削之義甚明温以圍許
　至則齊桓致伐之例也
　　　四公㑹盟主恒書至則不書至以見義
文十四年六月公㑹宋公陳侯衛侯鄭伯許男曹伯晉
趙盾癸酉同盟于新城　秋公至自㑹
宣七年冬公㑹晉侯宋公衛侯鄭伯曹伯于黒壤　八
年春公至自㑹　十七年六月己未公㑹晉侯衛侯曹
伯邾子同盟于斷道　秋公至自㑹
成五年十二月己丑公㑹晉侯齊侯宋公衛侯鄭伯曹
伯邾子把伯同盟于蟲牢　六年春王正月公至自㑹
(一時/首月)　七年秋公㑹晉侯齊侯宋公衛侯曹伯莒子邾
子把伯救鄭八月戊辰同盟于馬陵　公至自㑹　九
年春王正月公㑹晉侯齊侯宋公衛侯鄭伯曹伯莒子
把伯同盟于蒲　公至自㑹　十五年三月癸丑公㑹
晉侯衛侯鄭伯曹伯宋世子成齊國佐邾人同盟于戚
　公至自㑹　十六年秋公㑹晉侯齊侯衛侯宋華元
邾人于沙隨不見公　公至自㑹　十七年夏公㑹尹
子單子晉侯齊侯宋公衛侯曹伯邾人伐鄭六月乙酉
同盟于柯陵　秋公至自㑹
襄三年六月公㑹單子晉侯宋公衛侯鄭伯莒子邾子
齊世子光己未同盟于雞澤陳侯使袁僑如㑹戊寅叔
孫豹及諸侯之大夫及陳袁僑盟　秋公至自㑹　五年
秋公㑹晉侯宋公陳侯衛侯鄭伯曹伯莒子邾子滕子薛
伯齊世子光吳人鄫人于戚　公至自㑹　十年春公㑹
晉侯宋公衛侯曹伯莒子邾子滕子薛伯把伯小邾子齊
世子光㑹吳于柤夏五月甲午遂滅偪陽　公至自㑹
十一年秋公㑹晉侯宋公衛侯曹伯齊世子光莒子邾子
滕子薛伯把伯小邾子伐鄭㑹于蕭魚　公至自㑹　十
六年三月公㑹晉侯宋公衛侯鄭伯曹伯莒子邾子薛伯
把伯小邾子于湨梁戊寅大夫盟　夏公至自㑹　二十
年夏六月庚申公㑹晉侯齊侯宋公衛侯鄭伯曹伯莒子
邾子滕子薛伯把伯小邾子盟于澶淵　秋公至自㑹
　二十一年冬公㑹晉侯齊侯宋公衛侯鄭伯曹伯莒
子邾子于商任　二十二年春王正月公至自㑹(一時/首月)
　冬公㑹晉侯齊侯宋公衛侯鄭伯曹伯莒子邾子薛
伯把伯小邾子于沙隨　公至自㑹　二十四年秋公
㑹晉侯宋公衛侯鄭伯曹伯莒子邾子滕子薛伯把伯
小邾子于夷儀　冬公至自㑹　二十五年夏公㑹晉
侯宋公衛侯鄭伯曹伯莒子邾子滕子薛伯把伯小邾
子于夷儀秋八月巳已諸侯同盟于重丘　公至自㑹
昭十三年秋公㑹劉子晉侯齊侯宋公衛侯鄭伯曹伯
莒子邾子滕子薛伯把伯小邾子于平丘八月甲戌同
盟于平丘公不與盟晉人執季孫意如以歸　公至自㑹
定四年三月公㑹劉子晉侯宋公蔡侯衛侯陳子鄭伯
許男曹伯莒子邾子頓子胡子滕子薛伯把伯小邾子
齊國夏于召陵侵楚　五月公及諸侯盟于臯鼬　秋
七月公至自㑹
　以上伯國大盟㑹書至者二十一文公㑹趙盾同盟
　一晉靈公之君臣盟㑹皆不序新城復序者陳氏所
　謂諸夏之志也蓋靈雖不君盾雖不臣而夏盟不可
　以終廢也宣公㑹晉成一㑹晉景同盟一成公㑹晉
　景同盟三宣事齊而不事晉黒壤見止不與盟故盟
　不書晩歳不說齊頃乃舍齊事晉同盟斷道成公四
　卿出㑹郤克大敗齊師于鞌晉由此復振而魯亦堅
　於事晉矣於是討邲之敗而伐鄭同盟蟲牢而鄭始
　服為馬陵之盟以救鄭同盟于蒲之後而鄭始叛然
　晉自靈成以至景公稍能自彊矣成公㑹晉厲一同
　盟者二戚之㑹討曹負芻也沙隨之㑹謀伐鄭也魯
　有内難後鄢陵戰期晉侯以讒不見公沙隨至後即
　㑹尹子伐鄭柯陵盟後復㑹單子伐鄭王臣三出皆
　無功而還則厲公之為盟主可知矣襄公㑹晉悼者
　三同盟者四鄬與戲不書至序見後悼公既得國即
　圍宋彭城再㑹于戚遂城虎牢皆大夫主之雞澤始
　合諸侯同盟而以大夫别盟陳袁僑為大夫專盟之
　始戚之㑹命戍陳而㑹呉人為諸侯盟呉之始㑹于
　鄬以救陳而陳侯逃歸盟于戲以服鄭而鄭有異志
　於是㑹呉子于柤伐鄭戍虎牢矣再駕而盟亳城北
　三駕而㑹蕭魚鄭始服從於是㑹呉伐秦復以大夫
　主之戚之㑹遂孫林父廢立之謀而衞人君臣之禍
　成於晉矣此悼公復伯之事其於文襄之業果何如
　乎襄公㑹晉平者四㑹而盟者二大夫盟者一溴梁
　諸侯㑹而大夫盟視雞澤益專同圍齊盟祝柯而齊
　靈卒乃得齊莊盟于澶淵商任沙隨動諸侯以錮叛
　臣而齊始伐盟主矣再㑹夷儀伐齊弗果重丘之盟
　適以成崔杼之亂而已蓋晉至平公益不競於楚於
　是趙武屈建盟于宋公子圍尋宋之盟于虢晉不復
　主夏盟而襄昭皆如楚矣昭公㑹晉昭者一叔向為
　平丘之盟公以邾莒之愬不得與晉之合諸侯亦由
　是而止召陵之㑹皋鼬之盟劉子為之也蓋襄公纘
　文之業未嘗親合諸侯惟士縠一盟諸侯于垂隴開
　大夫主盟之端自靈以來盟㑹之故大略如此豈足
　繼桓文之盛乎故其盟皆日其㑹皆致悉從其恒辭
　明不可與二伯同論也盟蒲不日者鄭復叛皋鼬不
　日者晉不復主盟蓋書日以為恒則不日以為變也
文七年秋八月公㑹諸侯晉大夫盟于扈
襄七年十二月公㑹晉侯宋公陳侯衞侯曹伯莒子邾
子于鄬鄭伯髠頑如㑹未見諸侯丙戌卒于鄵陳侯逃
歸　九年冬公㑹晉侯宋公衞侯曹伯莒子邾子滕子
薛伯把伯小邾子齊世子光伐鄭十二月己亥同盟于
戲
　以上公與伯國盟㑹不書至者三晉襄卒靈公幼趙
　盾合諸侯而齊不從鄭屢叛晉失伯者再世故扈之
　二盟一㑹皆不序諸侯而其盟不日以明變也晉悼
　為鄬之㑹以救陳而陳侯畏楚逃歸遂不成救故書
　月與齊桓㑹檉㑹淮無成事同法既而伐鄭同盟于
　戲而鄭人勦盟晉復以諸侯伐之盟與伐皆非功此
　三㑹所以皆不書至蓋以書至為恒則以不書至為
　變也
　　　五公㑹外大夫不書至㑹師則書至
襄二十六年夏公㑹晉人鄭良霄宋人曹人于澶淵
　以上公㑹外大夫不書至者一禮卿不㑹公侯故不
　書其至示不得與諸侯盟㑹比也
定八年夏公㑹晉師于瓦　公至自瓦
　以上公㑹外師書至者一此㑹晉士鞅趙鞅荀寅也
　公㑹外大夫不致此獨以㑹師致重師也
　　　六公㑹呉楚不書至有中國之君則書至盟戎
　　　　書至
僖二十一年秋宋公楚子陳侯蔡侯鄭伯許男曹伯㑹
于盂執宋公以伐宋楚人使宜申來獻捷十二月癸丑
公㑹諸侯盟于薄釋宋公　二十七年冬楚人陳侯蔡
侯鄭伯許男圍宋十二月甲戌公㑹諸侯盟于宋
成二年十一月公㑹楚公子嬰齊于蜀丙申公及楚人
秦人宋人陳人衞人鄭人齊人曹人邾人薛人鄫人盟
于蜀
哀七年夏公㑹呉于鄫　十二年夏公㑹呉于槖皋
　以上公㑹呉楚不書至者五蠻夷僭王猾夏魯雖屈
　而從之皆不書至明不得與中國伯者同也
哀十三年夏公㑹晉侯及呉子于黃池　秋公至自㑹
　以上公㑹晉侯及呉子書至者一㑹呉不書至此先
　㑹晉侯而後及呉子乃以㑹晉侯至也
桓二年九月公及戎盟于唐　冬公至自唐
　以上公及戎盟書至者一魯與戎有疆場之交無呉
　楚主諸侯之嫌故從恒辭書至桓公盟㑹日月皆從
　其恒稱而盟戎獨不日說見日月篇其書至一筆一
　削十二公無異法均之為魯先君也
　　　七公特將不書至則書至以見義
僖二十一年冬公伐邾　二十二年春公伐邾取須句
　三十三年夏公伐邾取訾婁
文七年春公伐邾
宣四年春公伐莒取向　十八年春公伐把
哀七年秋公伐邾
　以上公伐小國不書至者七恃彊凌弱春秋諸侯恒
　態其事皆一國之私故不書至
僖二十六年冬公以楚師伐齊取穀　公至自伐齊
　以上公以楚師伐齊書至者一齊桓公合諸侯以攘
　楚桓公卒楚復猾夏而魯用楚師以伐齊此夷夏之
　大變故書至
莊二十六年春公伐戎　夏公至自伐戎
　以上公伐戎書至者一戎嘗侵我公追之濟西未能
　報也莊公從伯既定乃親伐之與陵暴小國不同故
　書至
莊十年二月公侵宋
　以上公侵國不書至者一時宋與齊合魯有齊怨而
　掠宋境實一國之私而已故不書至
定六年二月公侵鄭　公至自侵鄭　八年春王正月
公侵齊　公至自侵齊　二月公侵齊　公至自侵齊
(為下/卒月)
　以上公侵國書至者三齊景公結諸侯以叛晉鄭首
　從齊故公為晉侵鄭齊國夏伐我西鄙故公一再侵
　齊以其重於叛晉非一國之私故皆書至與㑹伐同
昭二十六年夏公圍成
　以上公圍其邑不書至者一昭公孫于外居于鄆而
　後圍成成與鄆皆魯邑故不書至
定十二年十二月公圍成　公至自圍成
　以上公圍其邑書至者一定公墮三都孟氏不肯墮
　成公圍成不克故雖在境内而書至見彊臣據邑叛
　君如敵國也
　　　八公㑹伐恒書至為㑹言故不書至
桓十六年夏四月公㑹宋公衞侯陳侯蔡侯伐鄭　秋
七月公至自伐鄭
宣七年夏公㑹齊侯伐萊　秋公至自伐萊
哀十年春公㑹呉伐齊　五月公至自伐齊
桓十五年冬十一月公㑹宋公衞侯陳侯于袲伐鄭
　以上公㑹伐書至者三不書至者一周制元侯作師
　以承天子諸侯敎衞以贊元侯敵國無相征之法而
　況於合諸侯乎桓公㑹四國伐鄭諸侯無王也宣公
　㑹齊侯伐萊齊貳於晉也故皆從恒辭書至春秋之
　末中國無伯而哀公㑹蠻荆伐中國故又書月至以
　别之若桓言伐鄭於㑹袲之下釋所以為㑹之故而
　實不果伐故不書至從桓公篇㑹盟不書至例凡㑹
　伐而戰不書至例見辭從主人篇
　　　九公㑹伯國侵伐恒書至則不書至以見義
僖四年春王正月公㑹齊侯宋公陳侯衞侯鄭伯許男
曹伯侵蔡蔡潰遂伐楚次于陘夏楚屈完來盟于師盟
于召陵　秋公至自伐楚(為下/葬月)　六年夏公㑹齊侯宋
公陳侯衛侯曹伯伐鄭圍新城秋諸侯遂救許　冬公至自
伐鄭　二十八年冬公㑹晉侯齊侯宋公蔡侯鄭伯陳子莒
子邾人秦人于温諸侯遂圍許　二十九年春公至自圍許
成三年春王正月公㑹晋侯宋公衛侯曹伯伐鄭　公至自伐
鄭(為下/事月)　十三年夏五月公自京師遂㑹晋侯齊侯宋公衛
侯鄭伯曹伯邾人滕人伐秦　秋七月公至自伐秦　十六
年秋公㑹尹子晉侯齊國佐邾人伐鄭　冬公至自㑹　十
七年夏公㑹尹子單子晉侯齊侯宋公衛侯曹伯邾人伐鄭
六月乙酉同盟于柯陵　秋公至自㑹　冬公㑹單子晉侯
宋公衛侯曹伯齊人邾人伐鄭　公至自伐鄭(為下/卒月)
襄五年冬公㑹晉侯宋公衛侯鄭伯曹伯齊世子光救陳
公至自救陳(為下日/卒月)　十年秋公㑹晉侯宋公衛侯曹伯莒
子邾子齊世子光滕子薛伯把伯小邾子伐鄭　冬公至
自伐鄭　十一年夏公㑹晉侯宋公衛侯曹伯齊世子光
莒子邾子滕子薛伯把伯小邾子伐鄭秋七月己未同盟
于亳城北　公至自伐鄭　十八年冬十月公㑹晋侯宋
公衛侯鄭伯曹伯莒子邾子滕子薛伯把伯小邾子同圍
齊　十九年春王正月諸侯盟于祝柯　公至自伐齊
　以上公㑹伯主侵伐書至者十有二齊桓公之盟㑹
　皆不書至而侵伐書至者伯主合諸侯之師以攘夷
　討貳乃中國安危諸侯合散之機事與盟㑹異也晉
　自厲公以後雖功業不及桓文而能世繼其伯克合
　諸侯伐叛討罪以藩王室故皆書至與桓公二伐文
　公圍許同重其事也
成十年夏公㑹晉侯齊侯宋公衞侯曹伯伐鄭
　以上公㑹伯國伐鄭不書至者一晉人執鄭伯而鄭
　不急君景公有疾晉人立太子州蒲為君而㑹諸侯
　伐鄭歸鄭伯以求成急於得諸侯而悖其父子之教
　故不書公至又不得與他君討貳同也
　　　十公㑹外大夫伐國不書至君將稱人則書至
莊二十六年秋公㑹宋人齊人伐徐
莊五年冬公㑹齊人宋人陳人蔡人伐衛　六年秋公
至自伐衞
　以上公㑹外稱人伐國不書至者一書至者一宋人
　齊人者二國之卿也自文以前大夫將皆略不書名
　氏以公㑹伐知非微者不書至義與公㑹外大夫同
　伐衞抗天子之命諱公㑹仇諸侯稱人非實大夫故
　書至從其恒辭說見變文篇
　　　十一夫人違禮而行不書至必歸寧得禮而後書
　　　　至
莊二年冬夫人姜氏㑹齊侯于禚(為下/卒月)　四年春王二
月夫人姜氏享齊侯于祝丘　五年夏夫人姜氏如齊
師　七年春夫人姜氏㑹齊侯于防　冬夫人姜氏㑹
齊侯于穀　十五年夏夫人姜氏如齊　二十年春王
二月夫人姜氏如莒
僖十七年秋夫人姜氏㑹齊侯于卞
　以上夫人出㑹外如不書至者七以國事㑹其父不
　書至者一文姜以姦出其反不足致齊姜為齊人止
　公故越禮㑹齊侯于卞齊侯與姜氏皆失正故亦不
　書至
文九年春夫人姜氏如齊　三月夫人姜氏至自齊
　以上夫人如父母國書至者一禮既嫁見兄弟不踰
　閾惟父母在乃得歸寧夫人齊昭公之女父母俱存
　故特書至明婦人無外事必歸寧得禮乃致之以别
　於非禮而出者雖得禮猶月異國君也
　　　十二公行不書所在書在楚在乾侯
襄二十九年春王正月公在楚
昭三十年春王正月公在乾侯　三十一年春王正月
公在乾侯　三十二年春王正月公在乾侯
　以上公在楚者一在乾侯者三古者諸侯歳正月朔
　日以禮祭於宗廟謂之朝正其或公在外不得行禮
　而大臣攝行必以公在外告于廟而史書于䇿故襄
　二十九年春王正月公在楚傳曰釋不朝正于廟也
　此魯史之法也魯君屢以正月在晉而經不書者魯
　君朝伯主而在中國猶云可也襄公正月在楚以諸
　夏之君而朝蠻荆昭公正月在乾侯以國君而見出
　於彊臣皆人道之變故特書之此筆削之義所謂略
　常以明變也
　　　十三公不視朔不書有為則書
文十六年夏五月公四不視朔
　以上書公四不視朔者一禮諸侯每月朝廟北面受
　朔政乃察一月之政頒於其國謂之視朔或君有疾
　不得行禮則大臣攝行而史書于䇿明其禮甚重不
　得輒有闕遺此魯史之法也計十二公不視朔者尚
　有而經不書者君子不責人以所不及以疾廢禮無
　以議為也晉靈之世齊貳於晉而侵魯故文公托疾
　以拒齊懿之要盟不視二月三月四月五月之朔政
　蓋自季孫㑹陽穀至六月公子遂及齊侯盟郪丘始
　視朔如初也經特書之以見晉伯中衰魯為齊弱如
　此言不視朔則不告朔朝廟可知
　　　十四送王姬不書必主仇昬而後書
莊元年夏單伯送王姬
　以上書王臣送王姬者一凡送王姬者必有定制如
　左傳言諸侯送女之禮是也周制王姬下嫁於諸侯
　車服不繫其夫下王后一等其尊如此魯受王姬與
　王卿士接皆史所必書齊桓共姬亦魯主昬而經不
　書者此筆削之法略恒明變之例與外親迎合禮不
　書同魯莊與齊襄有不共戴天之讎方在衰麻中而
　天子命魯主齊昬魯人獨不可引義力辭乎故詳書
　其事見王室與魯兩失之也黃先生曰同一主昬也
　而前後經文不同則前之所以詳者深有意矣桓公
　乃僖之子以襄無道逃難於莒襄既以惡死桓之立
　在魯不可謂之讎故書之略者所以示為禮之常也
　　　十五諸侯女歸京師不書必魯主昬而後書
桓九年春紀季姜歸于京師
　以上書諸侯女歸京師者一傳曰凡諸侯之女行唯
　王后書則當時之制諸侯之女歸于京師皆告于列
　國而史皆書于䇿后妃母儀天下禮亦宜然春秋詳
　内略外必魯主昬而後書故所録唯紀季姜一事與
　祭公來遂逆王后于紀相為本末所以尊王命志天
　子昬禮也其非魯主昬則不書若莊十八年陳媯為惠
　王后宣六年齊姜為定王后皆不見于經是也左氏
　雖不知經意而稍存史法陳氏槩以筆削之㫖格之
　故謂例與傳違然陳氏傳曰后歸不書詳紀事也亦
　非筆削本㫖齊滅王后之家䇿書大體存而其罪自
　見不待夫子特書以詳之由二傳以書葬紀伯姬叔
　姬為閔紀之亡故陳氏亦蒙其失皆似是而非之論
　正學者所當辯如經書納幣來媵致女二傳皆以為
　録伯姬甚至書葬宋共公亦以為崇伯姬又可據乎
　　　十六内女適諸侯恒書歸苟來歸則不書歸
隱二年冬十月伯姬歸于紀
莊二十五年夏六月伯姬歸于把(蒙日/食月)
成九年二月伯姬歸于宋
　以上内女為諸侯夫人書歸者三傳例曰婦人謂嫁
　曰歸内女為夫人則尊卑敵而公為之服故其歸其
　卒皆書之内以重先君之遺外以篤舅甥之好也
僖十四年夏六月季姬及鄫子遇于防使鄫子來朝
十五年九月季姬歸于鄫(蒙至/㑹月)
　以上内女使其夫來朝又書歸者一傳曰鄫季姬來
　寜公以鄫子不朝怒止之遂遇于防而使來朝既踰
　年乃書歸于鄫蓋來寧反國之恒辭也僖公重得國
　君之朝而輕蔑男女之敎為君為父兩失其道故削
　其始嫁之文見止之歸之皆以私耳凡魯君㑹遇猶
　不月而季姬鄫子遇特月異其事也其來寧自以合
　禮不書二傳謂季姬遇鄫子使來請已與左氏見止
　之說初不相違何氏惑於下文書歸以為使之來請
　取已而誣以滛奔胡氏又文以擇配筆削之義不明
　故也季姬不繫鄫者自父母國言之也
文十五年十二月齊人來歸子叔姬
宣十六年秋郯伯姬來歸
成五年春王正月把叔姬來歸
　以上内女書來歸者三傳例曰凡諸侯之女出曰來
　歸子叔姬書齊人來歸者見執而後來歸之之文也
　使非見執則書曰齊子叔姬來歸婦人從一而終既
　來歸則義絶於夫家均之為出也故不以有罪無罪
　皆以來歸為辭經削其始嫁之歸不書重其變故略
　其常也齊子叔姬把叔姬非罪出故書月以别之
　　　十七内女歸寧不書必有故而後書
莊二十七年冬把伯姬來
僖五年春把伯姬來朝其子　二十八年秋把伯姬來
　三十一年冬把伯姬來求婦
　以上書内女來者二以事來者二凡内女歸寜曰來
　禮父母在歳一歸寧既没使卿寧魯女嫁為諸侯夫
　人者七不書來者六鄫季姬及鄫子遇于防使鄫子
　來朝明歸寧在魯而經不書來此歸寧合禮不書之
　例把侯始朝于魯魯人以為不敬而兵入其國德公
　既取于魯將來朝而先之以伯姬虞不敬也是年春
　公㑹伯姬于洮至是而來意不為歸寧明矣故雖父
　母在書之僖公立伯姬又來朝其子蓋德公欲朝嗣
　君而懼不見禮故使伯姬以子代朝也把桓公立來
　朝公以不共卑之使公子遂帥師入把明年伯姬又
　來意可知矣伯姬之來皆與歸寧得禮者不同故經
　書之以見魯人無義寡恩使婦人越禮徃來而莫之
　恤也
　　十八國君來逆女不書卿為君逆則書
隱二年九月紀裂繻來逆女
　以上書卿為君逆者一凡史之所書者皆君禮故君
　舉必書者史法也傳曰衞侯來㑹葬不見公不書此
　成禮則書之證也魯女嫁為諸侯夫人者七其不書
　來逆者六皆國君親迎合禮不書此經義也莊十一
　年冬經書王姬歸于齊傳言齊侯來逆共姬此合禮
　不書之證也杜氏曰不書齊侯逆不見公夫天子使
　同姓諸侯主昬者為國君體敵得以成禮今齊侯來
　逆女而公不見何以為昬主況莊公幼魯方受制於
　齊乎杜氏不知春秋筆削之法見傳言衞侯來㑹葬
　不見公不書遂推以為例固亦甚矣然於此可見國
　君親迎成禮史所必書至夫子作經以略常明變見
　義乃有合禮不書之法惟紀裂繻以卿為君逆非禮
　故特書以見昬禮之變然納幣稱使而逆女不稱使
　則古者必親迎無使人之義明矣如使親迎與卿逆
　並書於經則是聖人皆許之也
　　　十九繼故不書立必賊討而後書立
隱四年九月衞人殺州吁於濮　冬十二月衞人立晉
　以上書衞人討賊立君者一凡告終稱嗣不書立諸
　侯世國有定體也繼故書立謹廢置重繼絶也此在
　魯史必有成法今以衞晉推之則宋馮御説晉黒臀
　周宜無不書於䇿者春秋以筆削見義馮也黒臀也
　周也皆立於弑君者御說雖立於國人而賊未討故
　皆削不書當五國伐鄭以定州吁而天子不能正故
　特書立晉以信衞人討賊立君之義於天下結正五
　國輔簒之罪也陳氏曰必若衞人討賊而後可書立
　此說是也然必以君不葬取義以晉不書公子為爭
　國之辭則由不考書法源委而未免惑於二傳之說
　也周禮廢久矣不請命之非譏不在一國亦豈待去
　屬而後為貶乎如以不稱公子為惡則王子朝豈宜
　立者乎
　　　二十簒位不書立必不能討而後書立
昭二十三年秋尹子立王子朝
　以上書王子簒立者一據莊十九年蘇子立子頽不
　書陳氏曰傳著鄭虢克復則子頽不書立惠王不書
　出見襄王書出子朝書立不復諱之矣詳又見後
　　　二十一天王蒙塵復辟不書苟自取之則書其出必
　　　　亂未弭賊未討而後悉書之
僖二十四年冬天王出居于鄭
昭二十三年秋七月天王居于狄泉(蒙上/事月)　二十六年
冬十月天王入于成周
　以上書天王出居鄭者一居狄泉一入成周一鄭列
　國也在王畿之外故言出莊二十年子頽之亂惠王
　處于鄭二十一年虢公鄭伯同伐王城王入于王城
　出入皆不書定六年周儋翩率王子朝之徒因鄭人
　以作亂天王處于姑蕕七年十一月戊午單子劉子
　逆王于慶氏晉籍秦送王己巳王入於王城出入皆不
　書何也惠王避子頽敬王避儋翩非王自取而虢鄭
　單劉成復辟之功事無可議者故出入皆不書襄王
　以狄伐鄭立狄女為后復王子帶以生亂其失位皆
　自取故書其出既而晉侯勤王右師圍温左師逆王
　王入于王城取大叔殺之故入不書敬王居于狄泉
　而尹氏立王子朝亂未弭也入于成周而召伯毛伯
　以王子朝奔楚賊未討也故居與入悉書之春秋撥
　亂反正之書也苟有能正之者則不復書敬王不言
　出詳見末篇
　　　二十二天王出入有以之者不書未成尊則書
昭二十二年夏劉子單子以王猛居于皇　秋劉子單
子以王猛入于王城
　以上書大夫以王某出入者各一未成尊也莊二十
　年鄭伯以王處于櫟昭二十三年單子劉子以王如
　劉二十六年劉子以王出次于渠皆不書為尊者諱
　也
　　　二十三未成君出入不書必有辨於名實而後書
桓十一年九月宋人執鄭祭仲　突歸于鄭　鄭忽出
奔衛　十五年五月鄭伯突出奔蔡　鄭世子忽復歸
于鄭
莊二十四年冬戎侵曹　曹羈出奔陳　赤歸于曹
襄三十一年十一月莒人弑其君密州
昭元年秋莒去疾自齊入于莒　莒展輿出奔呉
　以上書未成君出而復歸者一書出者二皆言其故
　惟昭十四年莒殺公子意恢而郊公與庚輿更出更
　入事與鄭忽突相似而書法不同者郊公雖見出於
　國人而罪狀未著庚輿以公弟歸立而非有庶孽亂
　適之嫌故但書殺其公子以見君卒國亂而一出一
　入皆不書及庚輿亦見出則郊公之歸固其所也故
　庚輿自以諸侯書來奔而郊公復歸不書苟無亂於
　名實則春秋無以議為也若宋人奉嬖孽以簒適諸
　侯又從而君之則鄭忽與突之出入不可無辯矣戎
　侵中國而制其廢立之權則曹羈與赤之出入不可
　不詳矣莒人弑君無主名則去疾與展輿之出入不
　可不志矣忽稱世子說見特筆篇
　　　二十四執君歸不書必伯主釋有罪而後書
成九年秋晉人執鄭伯
襄十六年春晉人執莒子邾子以歸　十九年春晉人
　執邾子
哀四年春宋人執小邾子
　以上伯國執諸侯不書其歸者三大國執小國之君
　不書歸者一非天子不得專執諸侯晉雖盟主苟所
　執之君罪不當廢宜無不得歸者鄭伯私㑹楚公子
　成于鄧既㑹即朝于晉明非實叛晉者而晉人因其
　來㑹執之莒邾屢加兵于魯晉人每因其來㑹而執
　之於既盟之後則亦非叛伯者故其見執之君歸國
　皆不復書以其罪不當廢無不得歸之道也若宋以
　大執小乃恃衆暴寡之為其歸不足志矣
僖二十八年三月丙午晉侯入曹執曹伯畀宋人　冬
晉人執衞侯歸之于京師　曹伯襄復歸于曹　三十
年秋衞侯鄭歸于衞
成十五年春晉侯執曹伯歸于京師　十六年秋曹伯
歸自京師
　以上伯主執諸侯書復歸者一書歸者二晉文公纘
　齊桓之業以大義匡中國將解宋圍而曹衞固於從
　楚門于曹曹人不服故入曹執曹伯以畀宋人假道
　于衞衞人弗許既而楚師敗衞侯懼出奔楚使元咺
　奉叔武以受盟晉復衞侯以踐土之盟也衞侯入而
　前驅殺叔武是不賴斯盟矣故温之㑹執衞侯歸之
　于京師則二君挾荆楚叛中國其罪已著而衞侯廢
　伯主之命殺其弟之攝君受盟者抑又甚焉晉侯皆
　不能正以王法廢而黜之更立賢君以示敎戒於天
　下乃以巫史之言釋曹伯又取貨以歸衞侯其戰功
　雖雋而大義不明故二君者皆書歸以見其罪宜廢
　而伯主以私釋之春秋之世簒奪者無所顧忌雖齊
　晉盛時猶不能討曹負芻殺其大子而自立諸侯請
　討之晉厲公㑹諸侯于戚執曹伯歸于京師使厲公
　能請于天子討負芻簒立之罪誅之以謝諸侯而立
　子臧以君曹則大義信矣乃列于㑹而後執之又歸
　之京師而後釋之故書其歸見厲公以釋有罪累京
　師也凡諸侯相執無不書被執或稱名或書月必伯
　討而後稱君復國有書不書或言所自或不言所自
　有變例有變文春秋一類參見諸例如此者甚衆學
　者宜推類以通之
　　　二十五弑君以納君不書必所弑稱君而後書
桓十五年秋九月鄭伯突入于櫟(傳莊十四年鄭厲公/自櫟侵鄭獲傅瑕曰)
(苟舍我吾請納君與之盟而赦之六月/甲子傅瑕殺鄭子及其二子而納厲公)
襄二十五年秋衞侯入于夷儀　二十六年春王二月
辛卯衞甯喜弑其君剽　甲午衞侯衎復歸于衞
　以上奔君書入邑不書歸國者一書入邑又書歸國
　者一鄭厲公出奔人櫟使傅瑕弑子儀而後得反國
　衞獻公出奔入夷儀使甯喜弑剽而後得反國子儀
　君鄭十有四年剽君衞十有一年二事正相類而一
　則書弑書歸一則皆不書何也春秋之世簒立未㑹
　諸侯則史不稱君鄭突奪適宋魯輔之故魯人終始
　君突雖忽以世子復歸其見弑也史猶不書而況子
　儀乎子儀雖為國人所立未嘗一列於諸侯之㑹則
　其見弑魯史必不以君書明矣鄭忽復歸夫子既正
　其名則適庶之分已明而諸侯輔簒之罪已著魯人
　既終始君突而鄭歴三君皆不見於䇿於是子儀之
　弑不書則鄭伯之歸亦不足論矣蓋其復歸之罪不
　加於奪適而子儀非鄭忽母弟事不相沿苟無其本
　則不得録其末也衞侯衎無禮不君定姜知其必敗
　衞國故卒見出於貴戚大臣而剽之立也晉人又為
　戚之㑹以定之溴梁以來無役不從也既而晉侯又
　使人逆衎於齊使衞與之夷儀此剽之所以弑與故
　入夷儀獨不名夫剽列於諸侯之㑹七則其見弑史
　固以君書與子儀異矣故衞侯之歸特謹其日辛卯
　至甲午間二日而一弑一歸則書日之義豈不著乎
　以衞臣弑君納君之罪不可不討而晉為盟主不能
　正名討罪以定宜為君者惟始終置力於孫氏使君
　臣之敎不明其事不可不詳也蘇氏曰突之入以簒
　衎之出以惡儀剽雖國人所立而突衎在焉亦非所
　以為安也故四人者春秋莫適與也皆不没其實爾
　君子有取於其言而春秋書法詳略不同學者皆不
　能無惑故詳著其說以明學春秋者必先考史法而
　後筆削之意可求也
　　　二十六内大夫出奔非其罪不書必有罪而後書
閔二年九月公子慶父出奔莒
文八年冬十月公孫敖如京師不至而復丙戌奔莒
宣十八年冬十月歸父還自晉至笙遂奔齊(蒙公/薨月)
成十六年冬十月乙亥叔孫僑如出奔齊
襄二十三年冬十月乙亥臧孫紇出奔邾
昭十二年冬公子憖出奔齊
　以上書内大夫出奔六慶父弑子般成季奔陳不書
　弑閔公成季以僖公適邾不書皆以國難退而圖之
　此大夫出奔非其罪不書之例也古者人臣有去國
　之義苟非以罪出春秋奚治焉凡内臣出奔必書日
　以國卿失守宗祧重其事也慶父弑二君以出故不
　日以異之歸父謀去三桓而已專國公子憖謀去季
　孫而更其位均之亂國與禍福在一家者不同故其
　出亦不日
　　二十七王卿士奔復之不書必不反而後書
成十二年春周公出奔晉
　以上王卿士書出奔者一莊十六年周公忌父出奔
　虢惠王立而復之不書宣十六年王孫蘇奔晉晉人
　復之不書其出奔不以有罪無罪復之不以有援無
　援皆不書者以王命為重也至尊制命為紀法之宗
　苟以王命復之則奔者之罪與復之之由皆不足辯
　矣周公楚惡恵襄之偪且與伯輿爭政不勝而出王
　使劉子復之三日復出奔晉蓋有懲於主子捷之事
　也以天子之命不能安其大臣於是始書之王朝三
　公與列國南面之君不同故筆削亦異尊歸于一則
　義繫於上也諸侯大夫一出一入各有筆削者大夫
　彊諸侯脅須兩著其罪也王臣言出說見末篇
　　　二十八王子奔非其罪不書以叛奔卒討之不書必
　　　　佚賊而後書
襄三十年夏五月王子瑕奔晉(蒙上/事月)
昭二十六年冬十月尹氏召伯毛伯以王子朝奔楚(蒙/上)
(事/月)
　以上書王子奔者一王卿士以王子奔者一桓十八
　年周公欲弑莊王而立王子克王殺周公黒肩王子
　克奔燕主謀者黒肩也既以天子討有罪不書則子
　儀出奔不書以非其罪也儋括欲立王子佞夫佞夫
　弗知景王殺佞夫括瑕廖奔晉瑕廖蓋與括同謀者
　故殺佞夫既以非其罪書則瑕書奔者以佚賊也景
　王之討罪有愧於莊王矣僖十二年王以戎難故討
　王子帶王子帶奔齊其後又以狄師伐周襄王復辟
　卒討之則其奔齊不書者以能討也王子朝之亂王
　猛敬王相繼播越者五年敬王反正而不能討其罪
　則其奔楚亦以佚賊書也敬王之復辟異於襄王矣
　觀殺周公與王子克之奔不書則殺佞夫與王子瑕
　之奔所以書者可見矣觀王子帶之奔不書則王子
　朝之奔所以書者可見矣瑕與朝皆以謀簒逆叛在
　外故不書出從史文也說見末篇括廖賤史不書子
　帶子朝後雖殺之不書皆說在後
　　　二十九公子奔非其罪不書必有故而後悉書之
襄二十年秋蔡公子履出奔楚　陳侯之弟黃出奔楚
　二十七年夏衞侯之弟鱄出奔晉
昭元年夏秦伯之弟鍼出奔晉　冬楚公子比出奔晉
　八年夏陳公子畱出奔鄭
定十年秋宋公子地出奔陳　冬宋公之弟辰暨仲佗
石彄出奔陳　十四年秋衞世子蒯聵出奔宋　宋公
之弟辰自蕭來奔
　以上書公子出奔者十案傳隱三年宋公子馮奔鄭
　莊八年齊公子小白奔莒公子糾來奔二十年陳公
　子完奔齊僖五年晉公子重耳奔狄十七年齊公子
　昭奔宋襄十四年衞公子展奔齊之類皆不書雖來
　奔不書以非其罪也陳氏曰譏不在奔也昭二十年
　楚大子建奔宋陳氏曰奔非其罪雖大子不書是也
　然書奔者未必皆有罪蔡公子燮欲以蔡之晉蔡人
　殺之公子履其母弟也故出奔楚陳慶虎慶寅畏公
　子黃之偪愬諸楚曰與蔡司馬同謀楚人以為討公
　子黃奔楚皆非有罪而書者陳蔡之人安於事楚其
　臣有欲從中國者雖公子公弟不能保其身然不奔
　他國而皆奔楚者以其國終於事楚猶冀可藉以歸
　耳故悉書之以見二國之習於夷上無天子下無方
　伯莫能正也楚公子圍弑其君右尹子干奔晉亦非
　有罪而書者圍弑君而以瘧疾赴諸侯特書比奔以
　明變也衞鱄以下皆以罪書事見於傳惟衞討齊豹
　之亂公子朝奔晉有罪而不書者衞人以朝故殺宣
　姜諱不告也
　　　三十外大夫出奔不書必有關一國之故而後書
僖二十八年夏衞元咺出奔晉
文六年冬晉狐射姑出奔狄　七年夏晉先蔑奔秦
宣十年夏齊崔氏出奔衞
成七年冬衞孫林父出奔晉　十五年秋宋華元出奔
晉　宋魚石出奔楚　十七年秋齊高無咎出奔莒
襄六年夏宋華弱來奔　十七年秋宋華臣出奔陳
二十一年秋晉欒盈出奔楚　二十三年夏邾畀我來
奔　二十四年冬陳鍼宜咎出奔楚　二十八年夏衞
石惡出奔晉　冬齊慶封來奔　二十九年秋齊高止
出奔北燕　三十年秋鄭良霄出奔許
昭六年夏宋華合比出奔衞　十年夏齊欒施來奔
十五年夏蔡朝呉出奔鄭　二十年夏曹公孫㑹自鄸
出奔宋　冬十月宋華亥向寧華定出奔陳　二十七
年冬邾快來奔
定四年冬楚囊瓦出奔鄭　十年秋宋樂大心出奔曹
　十四年春衞公叔戌來奔　衞趙陽出奔宋　夏衞
北宫結來奔　秋衞公孟彄出奔鄭
哀四年春蔡公孫辰出奔呉　六年夏齊國夏及高張
來奔　十一年夏陳轅頗出奔鄭　冬衞世叔齊出奔
宋
　以上外大夫書出奔者三十有三非以罪出則彊家
　之相傾者也宋魚石向為人鱗朱向帶魚府皆卿而
　四人不書者同族同罪又同出奔史書位高者一人
　而已華向作亂殺公子六人刼宋公取大子為質見
　討而出者故書月以異之比宋萬王子朝佚賊之例
　說見後
文八年冬宋司城來奔　十四年秋宋子哀來奔
　以上外大夫書奔不名者二宋人將弑昭公而殺其
　司馬故司城與高哀皆來奔非見出於君故一書其
　官一書其字而不名說見後篇凡大夫出奔有罪無
　罪悉書之於此可見蓋自元咺而後大夫益專其出
　入必有關乎一國之故與公子之未命者不同也唯
　鄭厲公反國討與於雍糾之亂者殺公子閼而公父
　定叔出奔衞不書春秋不與鄭突削其復歸之文故
　見殺與出奔者皆不復書鄭文公惡高克使宿師河
　上久而不召師潰而克奔陳春秋特書鄭棄其師譏
　文公不君而高克之奔不足書矣故自僖以前外大
　夫無以出奔書者政不在大夫也
　　三十一内大夫來歸非其罪不書以伯主之盟復之
　　　　則書
閔元年秋季子來歸
　以上内臣書來歸者一慶父弑子般季友奔陳閔公
　立及齊侯盟于落姑以復之於是季子來歸而齊仲
　孫即來省難時閔公幼哀姜慶父豈欲季子之歸者
　其能以宗社大計謀於伯主未知何人為之既而閔
　公弑成季以僖公適邾而哀姜孫共仲奔若有所畏
　避然於是季子以僖公歸立之而齊高子即來盟然
　後知季子之出入皆有請於伯主而齊桓所以始復
　季子而終定僖公者皆季子在外之所為也故春秋
　不書季子與僖公之出入以别於有罪而出者而特
　書其始賴盟以歸以見季子深謀圖國之志而齊桓
　不去慶父以致再亂其失亦不可掩矣
　　　三十二奔大夫公子復之不書必挾外援以歸而後
　　　　書苟以叛出書
僖二十八年冬衞元咺自晉復歸于衞
成十四年夏衞孫林父自晉歸于衞　十五年秋宋華
元自晉歸于宋
哀十年夏衞公孟彄自齊歸于衞
　以上書大夫歸國者四恵王復周公忌父鄭復公父
　定叔宋復蕩意諸此大夫之復而不書者其事皆見
　於傳古者大夫去國有賜環之命禮以道去君而未
　絶者服齊衰三月未絶者猶待其復也大夫公子出
　奔而君命復之事無可議者故春秋皆不書其書者
　必挾外援以歸若專國者也衞元咺訟其君於伯主
　復歸而立君挾晉令也衞侯如晉晉侯彊見孫林父
　焉又使郤犫送之以歸此事實之尤著者華元以蕩
　澤弱公室殺公子肥奔晉魚石曰右師不反懼桓氏
　之無祀於宋也自止華元于河上畏其挾晉援也唯
　公孟彄無傳然輒方倚齊以拒父公孟彄蒯聵之黨
　也亦假齊命以歸國是四臣者之歸皆與以君命復
　者異矣元咺稱復歸說在辭從主人篇
襄二十三年夏陳侯之弟黃自楚歸于陳
　以上書公子歸國者一昭元年秦后子復歸于秦此
　公子之歸而不書者義與大夫同陳慶虎慶寅患公
　子黃之偪譖諸楚黃奔楚愬二慶慶氏以陳叛屈建
　從陳侯圍陳陳人殺慶虎慶寅楚納公子黃春秋書
　殺二慶而黃自楚歸則陳之國命皆楚制之明矣蔡
　季雖以召歸而事不可没别見後篇鄭突曹赤楚公
　子比以簒歸不入例諸書出奔王卿士與國君異王
　子與卿士異内大夫與外大夫異外大夫與公子異
　由名位不同勢分殊等故筆削之法或詳或略各有
　其義而不可一律齊凡一經類例皆然在學者精之
　而已
定十三年冬晉趙鞅歸于晉
　以上外大夫書歸者一傳言韓魏以趙氏為請是以
　君命復之也為以叛出故書其歸不得與奔大夫同
　法
　　　三十三諸侯逃不書必逃中國而後書
僖五年夏公及齊侯宋公陳侯衞侯鄭伯許男曹伯㑹
王世子于首止　秋八月諸侯盟于首止　鄭伯逃歸
不盟
襄七年十二月公㑹晉侯宋公陳侯衞侯曹伯莒子邾
子于鄬　陳侯逃歸
　以上書諸侯逃歸者二陳氏曰文十年厥貉之㑹麇
　子逃歸不書宣六年厲之役鄭伯逃歸不書蓋逃楚
　也必若鄭文公逃齊陳哀公逃晉而後書所以示内
　外之辯嚴矣案傳言厲之役鄭伯逃歸自是楚未得
　志焉不明言厲役是何年之事杜氏疑即是六年傳
　所記楚人伐鄭取成而還然此年伐鄭不書於經或
　者鄭伯竊與楚㑹非有文告魯史何由録其逃歸惟
　厥貉之後書楚子伐麇楚人必聲其罪以告諸侯陳
　氏斯義推此可見傳言陳侯鄭伯㑹楚子于息而經
　不書況麇之微國乎二事皆與中國大盟㑹不同不
　但以逃楚也
　　　三十四外大夫逃不書齊桓之初則書之
莊十七年秋鄭詹自齊逃來
　以上外大夫書逃來者一宣十七年斷道之盟齊高
　固及歛盂逃歸未見諸侯史不録襄十六年溴梁之
　盟齊高厚已在㑹而逃亦不書者悼公末年齊侯伐
　我北鄙圍成則貳於晉可知平公新立速葬改服而
　為此㑹高厚之逃不足志也惟齊桓同盟於幽鄭伯
　在焉而改歳即書執鄭詹必鄭人於桓公伯令有未
　盡從者既又不能正名其罪而緩之使逸豈非創伯
　之初人情未協有難以深罪者乎故經書之見以力
　服人者有時而窮也不然桓公管仲為政而罪人得
　越境以逃乎當其時魯侯未至而戍人殱于遂則筆
　削之意可識矣陳氏謂書逃來譏與之接也恐未然
　　　三十五王討簒立者不書雖殺卿士不書必殺無罪
　　　　而後書
襄三十年夏天王殺其弟佞夫
　以上書天王殺其弟者一莊二十二年春殺王子頹
　僖二十五年夏殺王子帶皆不書二王子之亂傾王
　室簒大位動天下其殺之也必告諸侯史無不書之
　理而孔子削之者以天子討亂臣而罪人斯得其事
　無可議者不書可也桓十八年周公欲弑莊王而立
　王子克王殺周公黒肩昭二十九年殺召伯盈尹氏
　固雖殺大夫亦不書者天子無專殺之譏與諸侯異
　也唯靈王崩儋括欲立王子佞夫佞夫弗知景王立
　而殺佞夫失親親之義故特書之
　　　三十六諸侯討亂殺公子不書雖殺世子母弟不書
　　　　必殺之非其罪而後書
莊二十二年春陳人殺其公子御冦
僖五年春晉侯殺其世子申生
襄二十六年秋宋公殺其世子痤
　以上書人殺公子一君殺世子二據莊十二年宋殺
　子游文十四年楚殺子燮子儀成十年宋殺圍龜皆
　討亂不書僖十六年鄭殺世子華文十八年宋公殺
　母弟須亦不書故陳氏謂討亂不書雖殺世子母弟
　不書謂君父討子弟而當其罪雖專殺無以議為也
　陳御冦傳以為陳大子也然經稱公子而書人以殺
　與討亂殺大夫同文公子完御冦黨也而出奔不書
　則是以亂討而非其罪必見絀於君而國人得以非
　罪加之者也書法既明則傳雖不詳而經旨得矣晉
　侯以驪姬之譖而殺其世子宋公以伊戾之故而殺
　其世子所謂為人君父而蒙首惡之名者故皆稱君
　以殺從史文也若齊彭生雖魯史亦耻書之杜陳說
　皆誤
　　　三十七兩下相殺不書雖殺太子不書必譏不在相
　　　　殺而後書譏不在相殺雖無君書雖盜殺書
宣十五年夏王札子殺召伯毛伯
昭八年春陳侯之弟招殺陳世子偃師　十三年夏楚
公子棄疾殺公子比
　以上書兩下相殺者三穀梁傳曰兩下相殺不志乎
　春秋既以證蔡人殺陳佗為君命至王札子陳招乃
　據以釋經蓋有所受也傳文八年先都士縠殺先克
　成十三年鄭公子班殺子卬國人皆討之蓋兩下相
　殺之獄有司法守之所得治也故衞孫林父宋華亥
　之亂皆殺公子四人以至昭十二年劉獻公殺甘悼
　公毛德殺毛伯過之類皆不書春秋治不及相殺也
　陳侯鮑卒佗殺太子而自立曹伯廬卒負芻殺大子
　而自立苟未嗣位猶兩下相殺也故雖殺大子不書
　討簒奪者以位為重也王孫蘇與召氏毛氏爭政使
　王子捷殺召戴公及毛伯衞王室復亂陳哀公屬其
　嬖子於司徒招公子過而招殺世子偃師國幾亡則
　譏不在相殺矣故陳氏曰皆斥君之辭也楚公子棄
　疾使公子比蒙首惡之名然後誅而殺之以簒其位
　則亦異乎相殺之獄矣
文六年冬晉殺其大夫陽處父
昭十四年冬莒殺其公子意恢
　以上無君相殺以國書者二時晉莒君卒大臣各尃
　廢立而殺其大夫公子實兩下相殺也則何以書之
　與國討同文凡兩下相殺所以書者譏君也時二國
　皆無君大臣方專廢立則兩下相殺何譏焉以其廢
　立之罪不見於春秋故書其殺大夫以見君卒國亂
　如此而二君之澤不足善其身後亦可見矣不書殺
　者名氏既不嫌君討且明治不在相殺也
襄十年冬盜殺鄭公子騑公子發公孫輒
昭二十年秋盜殺衞侯之兄縶
哀十三年冬盜殺陳夏區夫
　以上書盜殺者三鄭盜尉止等皆士也衞盜失司冦
　之齊豹也亦兩下相殺而貴賤異矣則何以書鄭盜
　一日殺三卿而刼鄭伯以如北宫衞盜殺其君兄而
　衞侯出居死鳥遂滅齊氏及其君母治不在盜也范
　氏謂惡鄭伯斥衞侯陳氏謂譏失政是矣謂聽不止
　大夫則非春秋之旨陳盜無傳
　　三十八諸侯反國殺大夫公子以簒入者不書必治
　　　　以君臣之禮而後書
僖十年夏晉殺其大夫里克　三十年秋衞殺其大夫
元咺及公子瑕
襄二十七年夏衞殺其大夫甯喜
　以上諸侯書殺其大夫者三凡大夫不言大夫必見
　殺而後言其大夫君臣之辭也據莊六年衞侯入放
　黔牟于周殺左公子洩右公子職十六年鄭伯自櫟
　入治與於雍糾之亂者殺公子閼皆不書二公子立
　黔牟而出朔者八年蓋嘗請命于天子矣既而五國
　抗王師以納朔朔雖出入稱君與鄭突同耳於二公
　子非有君臣之分罪不止於專殺而又不得以相殺
　書書入于衞則叛王簒國之罪為重矣鄭伯事說見
　前其適孽之分既明而出奔之後鄭歴三君則所殺
　直不附已者而已經既削其反國之文則殺公子亦
　不得書罪莫重於奪適矣晉里克弑君以納君而君
　殺之衞甯喜弑君以納君而君殺之二君者既利其
　弑又以忌克殺之而非以賊討也故皆以君臣之辭
　書之元咺訟衞侯于晉而歸立公子瑕晉人為之也
　周官大司馬賊殺其親則正之叔武之死晉人聽其
　獄矣而不能正其罪咺雖自絶於君而衞侯未絶於
　國也廢立之罪將安逃乎故書殺其大夫公子一以
　君臣之禮治之譏在晉也
　　　三十九簒弑者以奔為義雖卒討之不書
莊十二年冬十月宋萬出奔陳
昭二十六年冬十月尹氏召伯毛伯以王子朝奔楚(蒙/上)
(事/月)
　以上弑君賊書出奔陳者一王卿士以王子簒立者
　奔楚一宋卒請南宫萬于陳醢之定五年春王人殺
　子朝于楚皆不書者蔽罪於所奔之國也陽虎奔晉
　適趙氏仲尼曰趙氏其世有亂乎亂臣賊子無所逃
　於天地之間者也其誰可受之慶父之亂莒人受之
　至於興兵以責賂於是宋人亦以賂請萬于陳受弑
　君之賊而因以利之忘其君臣之大戒矣凡諸侯為
　逋逃淵藪者皆有所利焉而莫甚於黨惡逆故經於
　簒弑者出奔雖卒殺之不書蔽罪於受之之國也出
　奔不月此皆月者簒逆逋誅與見出者異也春秋内
　外異辭故慶父不入例
　　四十叛臣以出奔為義雖討以諸侯之師不書
昭二十二年春宋華亥向寧華定自宋南里出奔楚
　以上叛臣書出奔楚者一二十一年傳公子城以晉
　師至曹翰胡㑹晉荀呉齊苑何忌衞公子朝救宋大
　敗華氏圍諸南里華登如楚乞師楚薳越帥師逆華
　氏二十二年春諸侯之戌請出之以為楚功宋人從
　之經以四國之師救宋而懼楚不能一戰乃出叛者
　以說之其事不足書惟以三子奔楚為義責楚受中
　國叛臣為天下逋逃主也
　四十一一外納不書宜納雖伐不書苟不宜納則書伐
　　　　書戰甚則書伐書入必不克納而後書納惟
　　　　外裔間中國悉書之
僖十八年春王正月宋公曹伯衞人邾人伐齊　五月
戊寅宋師及齊師戰于甗齊師敗績
　以上書伐書及戰者一奚齊卓子既弑而秦納夷吾
　恵公既卒而秦納文公其事無可議者故不復書此
　外納不書之例也然秦納文公晉有懷公宋納孝公
　齊有無虧二事頗相類其不書納亦同而秦師圍令
　狐入桑泉取臼衰不書伐晉宋公書伐齊又書及齊
　戰者齊桓六公子之禍方見於此時其事與晉異宋
　公以一言之故奉少伐長亦不得比秦納文公也晉
　獻公大戎狐姬生重耳小戎子生夷吾重耳母貴又
　為兄國人之所求秦伯之所先而重耳辭焉懼蒙里
　克之惡以其國家與人為利也夷吾不讓重耳重賂
　内外以求入非正故也於是夷吾卒而秦納重耳則
　圉何敢校焉故雖伐晉不書以為苟宜納則伐無足
　議也齊桓公長衞姬生武孟少衞姬生惠公鄭姬生
　孝公葛嬴生昭公密姬生懿公宋華子生公子雍則
　無虧最貴且長也桓公嘗屬孝公於宋襄公又許立
　武孟既而五公子皆求立桓公不能定桓公卒國人
　立無虧孝公奔宋於是宋公以諸侯伐齊而齊人為
　之殺無虧則伐齊不可不書矣無虧既死而齊人又
　不勝四公子之徒者既廢長立少則四公子皆君也
　故又書宋及齊戰則不順者非一人矣外伐不月於
　是特書月以異之然猶不書所納者桓公嘗屬之譏
　不在所納也是故孝公出入皆不書而無虧不得比
　齊舍歸惡於桓公也胡侍講曰桓公嘗屬孝公於襄
　公以為大子矣則何以不可立乎曰不能制命雖天
　王欲撫鄭伯以從楚春秋猶以大義裁之而不與也
　桓公乃欲以私愛亂長幼之節其可哉其說正矣而
　不本於書法故陳氏考筆削之旨以為宜納不書然
　陳氏知凡納有書有不書而不知所納有正有不正
　又不知春秋存䇿書之大體則外納不可與内納一
　例求也左氏與公子爭國者皆推其母之貴賤及其
　君父好惡之私晉人欲立長君論九等之班甚詳則
　諸侯立子之制卿大夫非不能言之也陳氏乃謂宋
　襄之誼僅異於魯莊趙盾蓋兩失之以宋及齊說在
　變文篇
莊五年冬公㑹齊人宋人陳人蔡人伐衞　六年夏六
月衞侯朔入于衞
成十八年夏楚子鄭伯伐宋　宋魚石復入于彭城
　以上書伐書入者一書伐書復入者一五國伐衞納
　惠公也經書㑹伐而不書納者朔譖殺急壽而立國
　人不君出奔于齊者八年五國抗王命踰三時而卒
　納之故書㑹伐以責諸侯之不臣書朔入以見其簒
　各當其罪也楚子鄭伯伐宋楚子辛鄭皇辰同伐彭
　城納宋魚石向為人鱗朱向帶魚府經書伐宋而不
　書納者楚既得鄭而伐宋志在盡征諸侯魚石以私
　憾出奔而欲據邑叛君以害其宗國故楚子書伐宋
　而魚石書復入各書其重也
文十四年秋晉人納捷菑于邾弗克納
昭十二年春齊高偃帥師納北燕伯于陽
哀二年夏晉趙鞅帥師納衞世子蒯聵于戚
　以上書弗克納者一納于邑者二邾文公元妃齊姜
　生定公二妃晉姬生捷菑則貜且正也趙盾納不正
　故邾人得而辭之齊景貪而無信以燕君與燕人市
　然後納諸燕邑衞輒禰其祖而自絶于父晉卿方内
　叛故趙鞅不能伐衞而納于衞邑納于邑者内弗受
　也與弗克納同故皆書之譏在納者而趙盾獨書人
　晉失為盟主之道也
僖二十五年秋楚人圍陳納頓子于頓
宣十一年冬十月楚人殺陳夏徵舒丁亥楚子入陳納
公孫寧儀行父于陳
　以上書楚納者二楚圍陳納頓子于頓必頓子迫于
　陳而奔楚也蓋其事與襄四年陳圍頓同而不見于
　經傳楚子入陳納二卿討夏徵舒弑君也皆中國無
　伯之事故曰圍曰入曰納悉書之
　　四十二内邑叛不書鄆潰則書之
昭二十九年冬十月鄆潰
　以上書内邑潰一據獲麟後書成叛則内邑叛史所
　必書唯叛者微故名氏不登于䇿然昭十二年南蒯
　以費叛定十年侯犯以郈叛十三年公山不狃叔孫
　輒帥費人以襲魯論語亦言公山弗擾以費叛經皆
　不書者三家分魯而有之家臣因得據其邑以張公
　室為名乃叛其大夫而非叛君也昭公見出於季氏
　齊侯取鄆以居公四年于此矣公如晉次于乾侯而
　鄆潰者季氏誘鄆人脅使逃散則公不得復居魯地
　乃大夫據國叛君之事故特書之
　
　
　
　
　
　
　
　春秋屬辭卷八
欽定四庫全書
　春秋屬辭巻九　　　　　　　元　趙汸　撰
　　假筆削以行權第二之二
　　　四十三外特相盟㑹不書雖參以上不書必有關於
　　　　天下之故而後書
隱二年冬紀子帛莒子盟于密　三年十二月齊侯鄭
伯盟于石門
定七年秋齊侯鄭伯盟于鹹　齊侯衞侯盟于沙　八
年冬衛侯鄭伯盟于曲濮
隱八年秋七月庚午宋公齊侯衛侯盟于瓦屋
桓十一年春正月齊人衛人鄭人盟于惡曹
僖十九年夏六月宋公曹人邾人盟于曹南
　以上諸侯書特相盟者五參盟三密與石門天下無
　王諸侯私相結也自鹹而後晉伯既失諸侯復散也
　故陳氏曰特相盟不書必有關於天下之故而後書
　紀莒無足道也齊鄭合天下始多故矣是故書齊鄭
　盟于石門以志諸侯之合書齊鄭盟于鹹以志諸侯
　之散是春秋之始終也今案春秋之初王綱既墜有
　特相盟而後有參盟諸侯合而為亂也有參盟而後
　有主盟則伯者興矣自有主盟而後無外特相盟故
　外特相盟雖伯主不書如僖二十八年晉侯齊侯盟
　于斂盂宣十八年齊侯㑹晉侯盟于緡之類是也舍
　伯主亦無敢特相盟者苟無盟主則參盟復作又不
　但特相盟而已曹南之盟齊桓既卒而宋襄圖伯以
　取敗中國之勢為之一變舍是諸侯無參盟矣惟晉
　弗主盟而後有參盟故昭十六年齊侯伐徐徐子及
　郯人莒人㑹齊侯盟于蒲隧十九年宋公伐邾邾人
　郳人徐人㑹宋公同盟于蟲陳氏曰參盟再見也於
　鄟陵始書之今案經書齊宋二君伐徐伐邾則諸侯
　之散已可見矣蒲隧與蟲雖專盟一二小國猶夫叛
　盟主也故不書至鹹與沙則齊衛鄭皆叛晉矣此特
　相盟所以復見於經雖參以上不得有二義鄟陵乃
　公㑹之與有筆有削者不同凡外參盟日有微者不
　日君稱人同微者不日離盟不日苟諸侯復散則皆
　不月
桓二年秋七月蔡侯鄭伯㑹于鄧(月閒/上事)
定十年冬齊侯衛侯鄭游速㑹于安甫　十四年秋齊
侯宋公㑹于洮
　以上諸侯書特相㑹者二參㑹一外特相㑹雖王卿
　士不書如昭五年單子㑹韓宣子于戚是也㑹于鄧
　中國始懼楚㑹于安甫于洮皆叛晉以後之事凡外
　離㑹不月雖參以上不月唯㑹鄧以始懼楚月凡伯
　國盟㑹皆天下之故此不序互見下篇
　　　四十四外胥命相遇書與特相盟㑹同
桓三年夏齊侯衛侯胥命于蒲
　以上書諸侯胥命一傳曰不盟也公羊傳曰結言而
　退盖歃血相誓為盟相結以言為胥命此志齊衞之
　合也春秋之初齊鄭一黨也宋衛一黨也齊衛之合
　於是始故特書之義與石門之盟同若莊二十一年
　鄭虢胥命于弭則不書或有謂齊衛相命以伯者雖
　陳氏亦引齊僖小伯及黎之臣子責衛以方伯連率
　之事證成其説則失其實矣盖所謂伯者為諸侯盟
　主也當時諸國齊為大衞後於陳蔡無能為也齊自
　胥命後不能一日主諸侯之政而況於衛乎
隱八年春宋公衛侯遇于垂
莊四年夏齊侯陳侯鄭伯遇于垂　三十二年夏宋公
齊侯遇于梁丘
　以上書諸侯相遇三盖以禮相見為㑹不行㑹禮為
　遇特相遇唯莊以前見之齊僖欲平三國宋公有疑
　故請與衞侯先相見是故有明年鄭宋連兵報復之
　禍齊襄欲滅紀故與陳鄭遇垂紀侯是以去其國齊
　為楚伐鄭故請㑹諸侯宋公請先見于齊侯是以緩
　於伐楚皆有關於天下之故
　　　四十五平不書有關於天下之故則書
隱六年春鄭人來渝平
定十年春王三月及齊平　十一年冬及鄭平
　以上書内平三傳曰及鄭平始叛晉也陳氏曰凡平
　不書必有關於天下之故而後書書鄭渝平以志諸
　侯之合書及鄭平以志諸侯之散據文十六年及齊
　平襄二十年及莒平哀八年及齊平皆不書穀梁云
　外平不道非獨外也凡平皆月唯魯鄭二平有關魯
　與諸侯合散故不月以别之及齊平月者猶未叛晉
　也
宣十五年夏五月宋人及楚人平
昭六年冬齊侯伐北燕　七年春王正月暨齊平
　以上書外平二陳氏曰凡平不書必有關於天下之
　故而後書有與楚平者矣於陳不書於鄭不書至宋
　始書之宋嘗及楚平矣至莊王始書之必宋從楚必
　莊王得宋天下將有南北之勢春秋特致意焉靈公
　以來齊首敗伯主之約納北燕伯猶庶幾天下之大
　義而卒與之平是黨亂臣賊子也是故昭定而下春
　秋多罪齊外平不書據隱七年宋及鄭平陳及鄭平
　宣七年鄭及宋平之類陳及楚平在文九年宣五年
　鄭及楚平見文九年宣十二年襄八年
　　　四十六王臣㑹盟有所諱則不書
僖八年春王正月公㑹王人齊侯宋公衛侯許男曹伯
陳世子𣢾盟于洮　二十八年五月癸丑公㑹晉侯齊
侯宋公蔡侯鄭伯衛子莒子盟于踐土(傳王子虎盟諸/侯于王庭要言)
(曰皆奬/王室)
成十七年夏公㑹尹子單子晉侯齊侯宋公衛侯曹伯
邾人伐鄭六月乙酉同盟于柯陵
襄三年六月公㑹單子晉侯宋公衛侯鄭伯莒子邾子
齊世子光己未同盟于雞澤
昭十三年秋公㑹劉子晉侯齊侯宋公衛侯鄭伯曹伯
莒子邾子滕子薛伯把伯小邾子于平丘八月甲戌同
盟于平丘
哀十三年夏公㑹晉侯及呉子于黄池(傳公㑹單平公/晉定公呉夫差)
(于黄/池)
　以上王臣書㑹諸侯盟者一與盟不書一同盟者三
　與㑹不書一周禮天子巡守則有方嶽之盟不巡守
　則有殷同之盟皆謂諸侯既朝見受政事乃退而自
　相與盟王官之伯臨之而已伯猶不盟而況卿士乎
　夫盟以結信非所以施於尊者是以葵丘之盟齊桓
　盛時也宰周公不與臯鼬之盟晉弗伯久矣劉子不
　與其次則黒壤之盟王叔桓公臨之以謀不睦猶為
　近之經書王人與諸侯盟自洮始天子將崩世子近
　懼子帶之難逺懲子頽之禍王臣出盟諸侯事非得
　已不必諱也晉文公一戰而伯作王宮致天子天子
　命為侯伯猶不能自信於諸侯而親屈王臣於盟襄
　王下勞晉侯策命專征猶不能委任方伯而復使大
　臣盟諸侯于王所是以天子與斯盟也故經沒王子
　虎不書使若諸侯自相與盟者為王與晉侯諱之也
　所謂不以天子與是盟者義盖在此傳言王子虎實
　盟諸侯故於翟泉釋曰尋踐土之盟也使踐土之盟
　王子不與則翟泉尋盟王子何與焉杜氏謂踐土王
　子不歃陳氏誤從之非傳意也柯陵晉久不競而厲
　公有鄢陵之績雞澤悼公初興而未集平丘晉不復
　伯其請王臣出㑹猶曰假公義以建盟主而立中國
　庶幾天下知有王室而已雖皆與盟不足諱矣至於
　黄池魯君㑹晉侯及吳夫差而單平公與焉則未知
　何以為禮何以為辭乎故經沒單子不書為周室諱
　也盖春秋於是終焉
　　　四十七王臣㑹伐非有關於天下之故不書
莊十四年春齊人陳人曹人伐宋夏單伯㑹伐宋
文三年冬晉陽處父帥師伐楚以救江(傳晉以江故告/于周王叔桓公)
(陽處父伐/楚以救江)
成十三年夏五月公自京師遂㑹晉侯齊侯宋公衛侯
鄭伯曹伯邾人滕人伐秦(傳公及諸侯朝王遂從劉/康公成肅公㑹晉侯伐秦)
十六年秋公㑹尹子晉侯齊國佐邾人伐鄭　十七年
夏公㑹尹子單子晉侯齊侯宋公衛侯曹伯邾人伐鄭
　冬公㑹單子晉侯宋公衛侯曹伯齊人邾人伐鄭
定四年三月公㑹劉子晉侯宋公蔡侯衛侯陳子鄭伯
許男曹伯莒子邾子頓子胡子滕子薛伯把伯小邾子
齊國夏于召陵侵楚　八年秋晉士鞅帥師侵鄭遂侵
衛(傳晉士鞅㑹成桓/公圍蟲報伊闕也)
　以上王臣書㑹伐者四㑹侵一齊桓之與欲假王命
　以示大順故請師于周而單伯㑹伐宋桓公因以成
　其伯業晉伯中衰厲公敗楚子鄭師于鄢陵鄭猶不
　服三請王臣㑹伐鄭而鄭從楚益堅中國無伯劉文
　公合十八國諸侯于召陵以謀伐楚無功而諸侯復
　散三者皆天下之大故王伯升降之㑹也故悉書王
　臣無所諱焉晉襄末年大夫始專經書陽處父帥師
　伐楚以救江為大夫將書大夫之始而楚卒滅江故
　王叔桓公與伐而經不書者不以救江累王室也秦
　晉交兵四世矣然為中國患者楚也至厲公初年乃
　與楚成而脩秦怨十三國之伐雖敗秦師而經不書
　敗績故劉子成子實與伐而亦不書者不以伐秦累
　王室也諸侯既叛晉王室愈卑鄭人因子朝之徒以
　叛王伐周天王處于姑蕕劉單復辟而成桓公晉士
　鞅侵鄭如列國報復之為者經不忍書也王叔劉成
　實以師㑹不書杜陳皆謂不親伐非經傳之意
　　　四十八大夫㑹城干位尋盟不書
昭三十二年冬仲孫何忌㑹晉韓不信齊髙張宋仲幾
衛世叔申鄭國參曹人莒人薜人把人小邾人城成周
　以上大夫㑹城不書盟一據傳晉魏舒韓不信如京
　師合諸侯之大夫于狄泉尋盟且令城成周魏子南
　面魏舒以國卿干盟主之位尋諸侯平丘之盟於王
　都禮樂征伐自大夫出其弊至此故翟泉之盟與魏
　舒皆削不書
　　　四十九大夫㑹而不能分災譏不在魯不書魯大夫
襄三十年冬晉人齊人宋人衛人鄭人曹人莒人邾人
滕人薛人把人小邾人㑹于澶淵宋災故
　以上㑹不書魯大夫者一傳曰為宋災故諸侯之大
　夫㑹以謀歸宋財既而無歸於宋故不書其人不書
　魯大夫諱之也今案侯伯有救患分災之義此責在
　晉也魯於宋為舅甥之國譏不在魯故不書其大夫
　　五十中國外裔特相盟㑹不書雖參以上不書必
　　　　有關於天下之故而後書疑於盟主雖公㑹
　　　　之盟不書城下之盟雖内不書
僖二十一年春宋人齊人楚人盟于鹿上
宣十一年夏楚子陳侯鄭伯盟于辰陵
僖二十年秋齊人狄人盟于邢　三十二年秋衛人及
狄盟
僖二十一年秋宋公楚子陳侯蔡侯鄭伯許男曹伯㑹
于盂
昭四年夏楚子蔡侯陳侯鄭伯許男徐子滕子頓子胡
子沈子小邾子宋世子佐淮夷㑹于申
宣十一年秋晉侯㑹狄于攢函
哀七年夏公㑹吳于鄫　十三年夏公㑹晉侯及吳子
于黄池
　以上書楚與中國盟二中國與狄盟二楚㑹諸侯二
　盟主㑹狄一公㑹吳不書盟二皆中國無伯與晉伯
　不競之事齊桓公卒宋人為鹿上之盟以求諸侯於
　楚是以有㑹盂之禍陳鄭既盟辰陵又不忍叛晉楚
　入陳圍鄭宋及楚平馴至於有申之㑹齊桓公逐狄
　以存邢而齊人與狄盟于邢晉文公將卒而衛人及
　狄盟晉景公㑹狄于攢函則楚盟辰陵之嵗也皆非
　細故矣據成十二年晉士燮㑹楚公子罷盟于宋西
　門外十六年鄭子駟從楚子盟于武城襄四年晉魏
　絳盟諸戎之類皆不書文十年陳侯鄭伯㑹楚子于
　息雖參㑹不書非中國外裔所以興衰則不録也若
　襄五年公㑹晉悼公十一國吳人于戚傳言九月丙
　午盟不書哀七年公會呉于鄫傳言盟于繒衍十三
　年公㑹晉侯及吳子于黄池傳言七月辛丑盟皆不
　書者陳氏曰為晉諱也吳晉之盟春秋終諱之不以
　吳晉同主盟也蠻荒僭號雖以諸侯禮㑹晉而徴百
　牢於魯又將以公見晉侯長此安窮非他外裔比矣
　萊門之盟雖内不書者城下之盟有國所恥故為内
　諱之也
　　　五十一諸侯勤王不書必無功而後書
昭二十三年春晉人圍郊
　以上書諸侯圍畿内叛邑者一子頹之亂虢鄭成復
　辟之功子帶之亂晉文成復辟之功雖其績甚偉然
　皆臣子之分所當為事無可議者故皆不書子朝之
　亂晉籍談荀躒以十月帥師納王于王城而王師敗
　績于郊十一月王子猛卒敬王即位十二月晉師軍
　于隂于侯氏于谿泉次于社閏月晉箕遺樂徴右行
　跪濟師取前城軍其東南王師軍于京楚辛丑伐京
　毁其西南春正月壬寅二師圍郊郊鄩潰王使告閒
　遂還亂未弭而王告閒必二卿不親兵師不肅也明
　年三月晉侯使士景伯涖問周故於介衆乃辭子朝
　不納其使則前是豈無觀望之罪乎既而徴㑹于諸
　侯則曰明年明年㑹于黄父謀納王則又曰明年其
　怠於勤王如此故經書晉人圍郊於此而下書天王
　居于狄泉尹氏立王子朝以著其罪晉卿書人說在
　變文篇
　　五十二外次不書必有關於天下之故而後書
莊十年夏六月齊師宋師次于郎
定九年秋齊侯衛侯次于五氏　十三年春齊侯衛侯
次于垂葭　十五年夏齊侯衛侯次于渠蒢
　以上書齊宋師次者一齊衛君次者三春秋之初諸
　侯不王日尋干戈荆楚志吞中夏天下有倒懸之急
　齊桓既得國即圖伯故經没其伐我而郎之次特書
　之晉世主夏盟諸侯宗之王室賴焉及其衰也齊景
　公不度德量力欲伐之而代興故經不忍言伐晉而
　五氏垂葭渠蒢之次屢書之是皆有關於天下之故
　矣若晉悼公既却楚師討宋叛者以伐鄭之師侵楚
　及陳而晉侯衛侯次于戚非伯業之所以興衰則經
　不書也
文十年冬楚子蔡侯次于厥貉
　以上書楚次者一晉靈少楚人欲圖北方於是陳侯
　鄭伯㑹楚子于息遂及蔡侯次于厥貉將伐宋宋公
　道以田孟諸既而新城之盟諸侯皆在則宋陳鄭之
　君豈誠服乎楚者故諸侯㑹楚不足書而厥貉書次
　為君將稱君之始此春秋天下盛衰之機也陳氏以
　内次合而論之既非經意又以次郎次厥貉均為圖
　伯而未集則重失之
　　　五十三凡戍不書必有關於天下之故而後書
僖二十八年春公子買戍衛不卒戍刺之
襄五年冬戍陳　十年冬戍鄭虎牢
　以上書戍而不卒戍者一書戍二晉文之興魯猶為
　楚戍衛諸侯皆從楚矣一侵曹伐衛而魯急殺其戍
　公子以說焉見晉文得諸侯之易悼公戍陳而卒失
　陳戍虎牢而僅得鄭見晉悼復伯之難皆天下大勢
　所關故書之據桓六年諸侯戍齊閔公二年齊公子
　無虧戍衛僖十三年十六年諸侯戍周皆備戎狄之
　難不書雖晉在不書唯宣十年諸侯戍鄭備楚事淺
　不足書也
　　五十四内乞師不書乞諸外裔則書
僖二十六年夏公子遂如楚乞師
　以上書内如楚乞師者一齊桓公攘强楚以安中國
　天下被其賜魯君盖無役不從也桓公卒僖公有齊
　怨遽乞師于楚以伐齊此天下之大變故特書之若
　乞諸中國則無可議者故成二年臧宣叔如晉乞師
　不書
　　五十五外乞師不書必伯主而後書
成十三年春晉侯使卻錡來乞師　十六年夏晉侯使
欒黶來乞師　十七年秋晉侯使荀罃來乞師　十八
年冬晉侯使士魴來乞師
　以上書伯主來乞師者四凡徴師諸侯以伐叛討貳
　乃伯者之義所得為晉至厲公諸侯每貳於楚於是
　將伐秦伐楚恐伯令不足以風動列國故五年之中
　三遣其貴卿乞師於諸侯悼公初立亦襲其禮盖晉
　之伯業日卑矣若列國相乞師則無足議者故隱四
　年宋公使來乞師不書
　　　五十六公及小國戰不言我師敗績納所宜納與大
　　　　國戰言我師敗績
僖二十二年秋八月丁未及邾人戰于升陘
　以上公及小國戰不言我師敗績者一為公諱之說
　併在變文篇
莊九年夏公伐齊納子糾八月庚申及齊師戰于乾時
我師敗績
　以上公及大國戰言我師敗績者一上書伐齊納子
　糾則義已直矣雖戰而敗績非所諱也
　　　五十七外言戰言敗績義不繫於伐者但書及戰必
　　　　義繫於伐而後兼言之苟略之言伐不言戰
　　　　敗績
桓十三年春二月公會紀侯鄭伯己巳及齊侯宋公衛
侯燕人戰齊師宋師衛師燕師敗績
成二年夏四月丙戌衛孫良夫帥師及齊師戰于新築
衛師敗績　六月癸酉季孫行父臧孫許叔孫僑如公
孫嬰齊帥師㑹晉郤克衛孫良夫曹公子首及齊侯戰
于鞌齊師敗績
哀二年秋八月甲戌晉趙鞅帥師及鄭罕達帥師戰于
鐵鄭師敗績　十一年五月甲戌齊國書帥師及吳戰
于艾陵齊師敗績獲齊國書
　以上書戰敗績者五皆從其恒辭前四事本非侵伐
　伐齊以公㑹書
僖十五年十一月壬戌晉侯及秦伯戰于韓獲晉侯
二十二年冬十一月己巳朔宋公及楚人戰于泓宋師
敗績
文二年春王二月甲子晉侯及秦師戰于彭衙秦師敗
績
成十六年夏六月甲午晦晉侯及楚子鄭伯戰于鄢陵
楚子鄭師敗績
　以上書及戰不書來伐者四凡伐國不必於戰唯主
　人不服然後戰故言戰則以主及客上書來伐下舉
　應兵主客之辭也韓之戰本秦伯伐晉泓之戰本楚
　人伐宋以救鄭彭衙之戰本秦人伐晉以報殽之役
　鄢陵之戰本楚子救鄭皆不書來伐者以無他義不
　悉書書及戰則主客之分已明其悉書者必有故也
莊二十八年春王三月甲寅齊人伐衛衛人及齊人戰
衛人敗績
僖十八年春王正月宋公曹伯衛人邾人伐齊五月戊
寅宋師及齊師戰于甗齊師敗績　二十八年春楚人
救衛夏四月己巳晉侯齊師宋師秦師及楚人戰于城
濮楚師敗績
宣十二年春楚子圍鄭夏六月乙卯晉荀林父帥師及
楚子戰于邲晉師敗績
　以上書伐而及戰者二救而及戰一圍而及戰一衛
　人叛王立子頹罪當誅絶齊桓奉王命以伐之此侯
　伯之職也故書伐衛而特書日宋襄以三國伐齊殺
　長立少卒成五公子簒奪之禍故書伐齊而特書月
　義繫於伐其㫖明矣城濮之戰楚子以救衛致敗而
　晉文以興故書救衛見東諸侯皆已從楚邲之戰荀
　林父以救鄭取敗而晉遂失鄭故書圍鄭以正楚罪
　此四戰所以書伐書救書圍書敗績而不可略也
成十三年夏五月公自京師遂㑹晉侯齊侯宋公衛侯
鄭伯曹伯邾人滕人伐秦(傳及秦師戰于/麻隧秦師敗績)
襄十一年冬秦人伐晉(傳秦庶長鮑庶長武帥師伐晉/以救鄭士魴御之秦晉戰于櫟)
(晉師/敗績)
　以上書伐不言戰敗績者二晉趙穿侵崇欲以求成
　於秦秦兵復出秦桓公既與晉厲公為令狐之盟歸
　而背之於是有十三國之伐戰于麻隧秦師敗績而
　經不書秦景公乞師于楚欲以伐晉晉復伐秦於是
　二庶長伐晉以救鄭士魴卿也戰于櫟晉師敗績而
　經亦不書夫晉人求成於楚而用兵於秦可謂不知
　類矣雖一戰勝秦而不足以取威定伯徒堅秦楚之
　交而已秦人委志於楚而世脩晉怨雖戰勝而歸無
　益於國徒自擯於蠻荒而已故其戰敗皆不書不足
　詳也是故自韓原以來秦師無君大夫令狐而後晉
　大夫將皆不書後傳於此深得經意孟子曰春秋無
　義戰聖筆或詳或略者所以明義也
　　　五十八王師敗績于中國不書敗于戎則書之
成元年秋王師敗績于茅戎(傳劉康公徼戎將遂伐之/三月癸未敗績于徐吾氏)
　以上書王師敗績于戎者一王者無敵於天下故不
　言師敗績若桓五年蔡人衛人陳人從王伐鄭戰于
　繻葛王卒大敗祝聃射王中肩僖二十四年頹叔桃
　子奉大叔以狄師伐周大敗周師獲周公忌父原伯
　毛伯富辰昭二十二年鞏簡公敗績于京司徒醜以
　王師敗績于前城之類皆不書為王室諱也雖有狄
　師亦不志者母弟之難起於蕭牆唯書天王出居以
　見義而公卿之獲皆不忍言也既非王者聲教所及
　故直書王師敗績于茅戎不必諱可也
　　五十九外相敗不書唯晉特書之
僖三十三年夏四月辛巳晉人及姜戎敗秦師于殽
　以上書外相敗者一陳氏曰外相敗不書秦晉之構
　怨自是始經三君交戰無虚歳曽不十年晉遂不競
　而楚興故特書之凡外相敗不書據成四年鄭疆許
　田許敗之展陂十六年鄭伐宋宋敗之汋陂之類其
　諸侯伐鄭鄭敗諸丘輿等義主書伐不入例
　　六十中國敗外裔不書唯晉特書之
僖三十三年秋晉人敗狄于箕
成十二年秋晉人敗狄于交剛
昭元年夏晉荀吳帥師敗狄于大鹵
　以上書中國敗狄者三陳氏曰中國敗外裔不書唯
　書晉者皆病晉也晉率天下諸侯以禦外侮存中國
　也前年狄侵齊去年狄侵衛而晉不救於是伐晉盖
　僅而後勝之也凡中國敗外裔不書據隱八年鄭人
　大敗戎師桓六年鄭大子忽救齊大敗戎師之類戎
　侵中國而敗之無可議者文九年楚公子朱伐陳陳
　人敗之宣九年鄭伯敗楚師于栁棼無益於從晉之
　實也
　　　六十一外裔敗中國不書唯荆特書之
莊十年秋九月荆敗蔡師于莘以蔡侯獻舞歸
　以上書荆敗中國者一荆始南出至於敗蔡師以其
　君歸春秋之大變也若定三年鮮虞敗晉于平中晉
　失諸侯而甘心於羣狄於是見敗不足書矣
　　六十二外裔交相敗獲不書必敗其從中國者若中
　　　　國之從外裔者而後書必其君以敗卒而後
　　　　書
僖十五年冬楚人敗徐于婁林
昭二十三年秋七月吳敗頓胡沈蔡陳許之師于雞父
胡子髠沈子逞滅獲陳夏齧(為胡子沈/子滅日)
　以上書楚敗徐者一吳敗諸侯之從楚者君滅獲大
　夫一外裔交相敗獲不書如襄十三年楚人敗吳師
　獲公子黨十四年楚伐吳吳人敗之獲公子宜穀之
　類以其無與於中國之故也徐本建國而列之外裔
　者其先僭叛同荆吳故齊桓之伯徐即諸夏楚人伐
　之雖見敗而不稱師也陳氏曰桓公合七國之衆以
　救徐而徐卒敗於楚以是為盟主病矣盖桓伯有盛
　衰中國之勢又將一變也故書之諸侯之師與小國
　之從楚者經每不書雞父之戰從楚諸侯師敗君滅
　大夫獲焉於是吳入郢沈許頓胡相繼亡滅楚盡失
　其所從之諸侯而春秋終焉是故詳之也
定十四年五月於越敗吳于檇李吳子光卒
　以上書於越敗吳呉君卒者一外裔相敗經不書此
　為吳子光卒書見其以敗卒也吳越深謀相報復而
　越卒亡吳盖於是始春秋嚴于内外故特詳焉或不
　日或不月解在日月篇諸篇離析經文因義發例有
　不可隨事通釋者放此
　　六十三公追戎不言其來與弗及
莊十八年夏公追戎于濟西
　以上書公追戎者一案僖二十八年齊人侵我西鄙
　公追齊師至酅弗及書侵我書追書弗及與此詳略
　不同者齊孝公討洮向二盟既侵我西鄙復伐我北
　鄙是以有用楚師伐齊取穀之役為中國之大變故
　詳言之患小師微則其辭畧言追則見侵可知其弗
　及不足詳矣
　　六十四外伐國取邑不書雖取諸我不書春秋之初
　　　　則書之
隱四年春莒人伐把取牟婁(為下/事月)　五年冬宋人伐鄭
圍長葛　六年冬宋人取長葛
　以上書外取邑者二公羊傳曰外取邑不書此何以
　書疾取邑也其例是其說非穀梁傳曰外取邑不志
　此其志何也久之也為圍長葛言之可也陳氏曰春
　秋之初猶以取邑為重也得之矣據桓十四年宋伐
　鄭取牛首僖二十三年楚伐陳取焦夷文八年秦伐
　晉取武城十年春晉伐秦取少梁夏秦伐晉取北徴
　之類皆不書雖成二年齊侯伐我北鄙取龍不書春
　秋重滅國自書齊鄭入許而後取邑不復書傳曰疆
　埸之邑一彼一此何常之有書之則不勝書故書其
　重者而已
　　　六十五外取師不書侵伐必伐與取異事而後悉書
　　　　之
哀九年春宋皇瑗帥師取鄭師于雍丘　十三年春鄭
罕達帥師取宋師于嵒
　以上書取師者二鄭人圍宋雍丘故皇瑗圍鄭師而
　取之宋向巢伐鄭圍嵒故罕達圍宋師而取之經不
　書伐國圍邑但書取某師則貪土地以喪師者自見
　其罪矣
隱十年秋宋人衛人入鄭　宋人蔡人衛人伐戴鄭伯
伐取之
　以上書入書伐書取之者一宋衛入鄭是一事蔡人
　從之伐戴是一事鄭伯圍戴取三師又是一事故悉
　書之昭二十三年武城人取邾師非君命無將帥史
　不書
　　　六十六外入郛不書唯齊特書之
文十五年冬齊侯侵我西鄙遂伐曹入其郛
　以上書伐國入郛者一陳氏曰入郛皆不書唯齊特
　書之晉襄公卒齊獨為亂階執天子之使加兵於魯
　於是伐曹晉遂不競而諸侯貳故悉書之也入郛不
　書據隱五年鄭伐宋入其郛襄元年夏韓厥荀偃伐
　鄭入其郛之類
　　　六十七外伐國不書圍邑有關於天下之故則書之
隱五年冬宋人伐鄭圍長葛
僖六年夏公㑹齊侯宋公陳侯衛侯曹伯伐鄭圍新城
　二十三年春齊侯伐宋圍緡　二十六年冬楚人伐
宋圍緡
襄十二年春莒人伐我東鄙圍台(為下/救月)　十五年夏齊
侯伐我北鄙圍成　十六年秋齊侯伐我北鄙圍郕
十七年秋齊侯伐我北鄙圍桃　髙厚帥師伐我北鄙
圍防
　以上伐國書圍邑者四伐我書圍邑者五穀梁傳曰
　伐國不言圍邑此其言圍何久之也此為長葛發傳
　又曰伐國不言圍邑舉重也取邑不書圍邑安足書
　此通春秋言之陳氏據傳僖十八年邢狄圍衛菟圃
　不書至二十六年楚人伐宋圍緡之後皆不書而言
　自僖以前則書之其義皆未竟今案宋圍長葛期歳
　卒取之穀梁子謂久之是也入春秋宋鄭始連兵構
　怨而宋為戎首故特詳之書圍新城譏齊桓合五國
　伐鄭而僅圍其邑也書齊圍緡於宋襄傷敗之後書
　楚圍緡於楚人陳蔡鄭許圍宋之先見中國無伯齊
　徒以彊凌弱楚不盡得諸侯不止也莒伐我書圍邑
　者晉悼力衰於伐鄭蕭魚甫㑹莒已背盟也齊伐我
　四書圍邑者中國又無伯齊將叛盟主也
　　　六十八諸侯滅畿内國不書為夷狄所滅則書
僖十年春狄滅温
　以上書狄滅畿内國者一傳僖五年晉滅虢遂襲虞
　滅之經皆不書杜氏謂晉脩虞祀而歸其職貢於王
　故不言滅黨亂之辭也陳氏謂虢與虞皆自亡故不
　詳所以滅之之罪詭激非王道皆不可通於春秋盖
　畿内諸侯食天子之邑與列國不同故晉滅虞虢不
　書諱諸侯滅三公封國同叛王室也若桓七年鄭人
　齊人衛人伐盟向定六年鄭伐馮滑胥靡負黍狐人
　闕外雖魯史不忍書也夷狄王者不畜故滅温不諱
　者所以深外之若僖十一年揚拒泉臯伊雒之戎入
　王城雖魯史亦不忍書也(此一條本第一篇變例以/畿内國異庶邦故特詳焉)
　　　六十九諸侯被兵出奔者不書必國滅而後書
莊十年冬十月齊師滅譚譚子奔莒
僖五年秋楚人滅弦弦子奔黄　十年春狄滅温温子
奔衛
昭三十年冬十二月吳滅徐徐子章羽奔楚
　以上書國滅君奔者四陳氏曰凡奔非其罪不書奔
　非其罪莫甚於被兵者也必國滅而後書國滅而後
　書奔者以不死社稷也據齊魯鄭入許許男奔衛吳
　入郢楚子奔隨不書若須句子來奔經不書滅不為
　例徐子書名說見後篇奔不言出國滅無所出從史
　文
　　七十遷國不書避難而遷則書
僖元年夏六月邢遷于夷儀　三十一年十二月衛遷
于帝丘
成十五年冬許遷于葉
昭九年春許遷于夷　十八年冬許遷于白羽
定四年夏許遷于容城
哀二年十一月蔡遷于州來
　以上書遷國者七皆迫於危亡臨難而遷者也據文
　十三年邾遷于繹成六年晉遷于新田皆不書以其
　擇地以利民無與存亡之故也邢衛之遷違狄難也
　許四遷畏鄭偪也蔡遷避楚仇也許畏鄭而請遷于
　楚以其世服於蠻夷故皆不月以别於中國遷者蔡
　亦請遷于吳然蔡侯既以吳子敗楚入郢復其世仇
　於是楚圍蔡使疆于漢汝之間則其依吳以立國非
　得已也故得同中國遷者書月
　　七十一諸侯連兵伯主有事舉重不悉書
隱四年夏宋公陳侯蔡人衛人伐鄭　秋翬帥師㑹宋
公陳侯蔡人衛人伐鄭(傳五年四月鄭人侵衛牧以報/東門之役衛人以燕師伐鄭鄭)
(二公子以制人/敗燕師于北制)
　以上鄭衛連兵不悉書四年傳言秋諸侯復伐鄭是
　四國再舉兵明矣先儒誤通前事為一役故有辭重
　義複變文特筆之說非事實也使果一役當從再見
　書人之例不得有二說五年鄭衛交兵皆不書者上
　書四國再伐鄭而繼書衛人殺州吁立晉則大義已
　明綱常復正諸侯輔簒之罪亦無所逃二國忿兵相
　加不足議矣
隱十年春王二月公㑹齊侯鄭伯于中丘　夏翬帥師
㑹齊人鄭人伐宋　六月壬戌公敗宋師于菅辛未取
郜辛巳取防　秋宋人衛人入鄭宋人蔡人衛人伐戴
鄭伯伐取之(傳九月戊寅鄭伯入宋十一年冬十月鄭/伯以虢師伐宋壬戌大敗宋師以報其入)
(鄭也宋不告/命故不書)
　以上鄭宋連兵不悉書傳曰宋不告命非也自宋公
　黨州吁欲以諸侯伐鄭去馮鄭伯為王卿士以王命
　伐宋討其不王之罪連兵至此宋實首亂故書宋人
　衛人入鄭以重其罪畧鄭人報復之過不悉書而公
　敗宋師取二邑以甚之書日入郕以討違王命書日
　各當其罪也歸祊以來魯鄭同心仇宋宋雖不告鄭
　亦必告傳言不告誤矣唯知魯史有不書之例而不
　知聖筆亦有所刪盖不脩春秋左氏亦不及見也
僖三十年秋晉人秦人圍鄭(傳春晉人侵鄭以/觀其可攻與否)
　以上晉侵鄭不書陳氏曰舉重在圍
文七年夏四月戊子晉人及秦人戰于令狐(傳八年夏/秦人伐晉)
(取武/城)　十年(傳春晉人伐/秦取少梁)　夏秦伐晉
襄十年夏晉師伐秦(傳九年齊景公乞師于楚將以伐/晉楚子師于武城以為秦援秦人)
(侵晉十年夏晉荀/罃伐秦報其侵也)
　以上晉秦連兵不悉書陳氏曰秦晉再交兵不書故
　十年書秦伐晉今案令狐晉秦再構怨而曲在晉於
　是秦人報復不已皆以其私也故不悉書悼公之世
　秦人侵晉淺事不足書晉荀罃以一軍伐秦徒曰報
　其侵而已則非伯者之畧也故但書師而明年書秦
　人伐晉
僖三十三年冬晉人陳人鄭人伐許(傳討其貳於楚也/楚令尹子上侵陳)
(蔡陳蔡成遂伐鄭晉陽處父侵蔡/楚子上救之與晉師夾泜而軍)
文三年秋楚人圍江(傳晉先僕伐楚以救/江陳氏曰先僕非卿)　冬晉陽處
父帥師伐楚以救江　四年秋楚人滅江
　以上晉襄公繼伯晉楚有事不悉書襄公初年經書
　晉陳鄭伐許而楚子上侵陳蔡陳蔡成遂伐鄭皆不
　書者城濮餘烈未逺終襄之世陳蔡無役不從楚亦
　僅此侵伐而止不足移二國内向之志也陽處父侵
　蔡楚子上救之晉先僕伐楚救江皆不書者蔡近楚
　襄公力盡於敵秦既不足以服楚又安能得蔡經書
　其合五國之師以伐沈而沈潰以大夫專將救江而
　江滅則其伯畧可知況以微者伐楚救江豈足議也
文九年春楚人伐鄭(傳楚子師于狼淵以伐鄭囚公/子堅公子尨及樂耳鄭及楚平)
公子遂㑹晉人宋人衛人許人救鄭(傳夏楚侵陳克壺/丘以其服於晉也)
(秋楚公子朱自東夷伐陳陳人/敗之獲公子茷陳懼乃及楚平)　十年冬楚子蔡侯次
于厥貉(傳陳侯鄭伯㑹楚子于息冬遂及蔡侯次/于厥貉將以伐宋宋人逆楚子勞且聽命)　十
五年夏晉郤缺帥師伐蔡戊申入蔡
宣元年秋楚子鄭人侵陳遂侵宋　晉趙盾帥師救陳
　宋公陳侯衛侯曹伯㑹晉師于棐林伐鄭(傳楚蒍/賈救鄭)
冬晉人宋人伐鄭　二年夏晉人宋人衛人陳人侵鄭
(傳楚鬭/椒救鄭)　三年(傳春晉侯伐鄭/及郔鄭及晉平)　夏楚人侵鄭　四年
冬楚子伐鄭　五年冬楚人伐鄭(傳楚子伐鄭陳及楚/平晉荀林父救鄭伐)
(陳/)　六年春晉趙盾衛孫免侵陳(傳冬楚人伐/鄭取成而還)　九年
秋晉荀林父帥師伐陳　冬楚子伐鄭　晉卻缺帥師
救鄭(傳鄭敗楚/師于栁棼)　十年夏晉人宋人衛人曹人伐鄭(傳/鄭)
(及楚平諸侯之師/伐鄭取成而還)　冬楚子伐鄭(傳晉士㑹救鄭逐楚/師于潁北諸侯之師)
(戍/鄭)　十一年(傳春楚子/伐鄭及櫟)　夏楚子陳侯鄭伯盟于辰陵
(楚左尹子重侵/宋王待諸郔)　冬十月丁亥楚子入陳　十二年春
楚子圍鄭　夏六月乙卯晉荀林父帥師及楚子戰于
邲晉師敗績　冬十二月戊寅楚子滅蕭　宋師伐陳
　十三年夏楚子伐宋　十四年夏晉侯伐鄭　秋楚
子圍宋(為下/葬月)　十五年夏五月宋人及楚人平
　以上晉自靈公成公至景公三世晉楚有事不悉書
　楚欲圖北方楚子親師鄭及楚平於是書伐鄭新城
　之盟陳鄭皆在郤缺入蔡以城下之盟還於是書伐
　蔡楚再侵陳公子朱伐陳不書必楚既得鄭侵陳又
　侵宋而後書蔡最近楚陳次之鄭介兩間春秋於是
　三國者未嘗無先後緩急之差也傳言厥貉之次陳
　侯鄭伯在焉不書至辰陵而後書宣三年晉侯伐鄭
　鄭及晉平不書六年楚人伐鄭取成十一年楚子伐
　鄭鄭從楚皆不書者晉成之世鄭猶不忍叛晉辰陵
　而後傳言鄭又徼事于晉而陳侯亦如晉於是楚子
　入陳圍鄭則二國之反覆乎晉楚之間濵于滅亡而
　不悔者豈得已哉故書晉楚之所侵伐則陳鄭之向
　背可知而凡以侵伐取成者不悉書雖晉君自將亦
　不書也靈成政在大夫既失齊又失魯晉遂不競而
　楚興雖君將豈足議乎於是終失陳鄭而邲敗之後
　不復救宋諸侯皆楚之從中國之勢為之一變矣是
　故靈公盟㑹諸侯皆不序而陽處父伐楚救江為大
　夫將書大夫之始公子遂㑹晉人宋人衛人許人救
　鄭大夫復不書而次厥貉侵陳遂侵宋為楚君將稱
　君之始然景公既失陳鄭而書晉侯伐鄭者鞌戰而
　後齊魯俱服伐齊同盟蟲牢救鄭同盟馬陵同盟于
　蒲四合諸侯皆其君親之景公稍能自彊也凡救不
　悉書别說見後
成二年冬楚師鄭師侵衛　三年春公㑹晉侯宋公衛
侯曹伯伐鄭(為下日葬月公子偃帥師禦/之敗諸丘輿皇戍如楚獻捷)　夏鄭公子
去疾帥師伐許　冬鄭伐許　四年冬鄭伯伐許(傳晉/欒書)
(荀首救許伐鄭取汜祭楚子/反救鄭鄭伯與許男訟焉)　六年秋楚公子嬰齊帥
師伐鄭　冬晉欒書帥師救鄭(傳晉師遂侵蔡楚公子/申公子成以申息之師)
(救蔡八年傳晉侵沈獲/沈子揖事在侵蔡前)　七年秋楚公子嬰齊帥師伐
鄭　公㑹晉侯齊侯宋公衛侯曹伯莒子邾子把伯救
鄭　八年春晉欒書帥師侵蔡(傳遂侵楚獲申驪鄭/伯㑹晉師門于許)
九年秋晉人執鄭伯(傳春楚人以重賂求鄭/鄭伯㑹楚公子成于鄧)　晉欒書
帥師伐鄭(傳楚子重侵陳以救鄭/晉侯禮鍾儀使歸求成)　冬楚公子嬰齊帥
師伐莒庚申莒潰楚人入鄆　鄭人圍許　十年春衛
侯之弟黒背帥師侵鄭　夏公㑹晉侯齊侯宋公衛侯
曹伯伐鄭(傳晉立大子州蒲為君而/㑹諸侯伐鄭辛巳鄭伯歸)　十二年夏公㑹
晉侯衛侯于瑣澤(傳宋華元克合晉楚之/成㑹于瑣澤成故也)　十四年秋
鄭公子喜帥師伐許　十五年夏楚子伐鄭(傳遂侵衛/及首止鄭)
(子罕侵楚/取新石)　十六年夏鄭公子喜帥師侵宋(傳楚子自/武城使公)
(子成以汝隂之田求成于鄭鄭叛晉子駟從楚子盟于/武城夏鄭子罕伐宋宋將鉏樂懼敗諸汋陂鄭人覆之)
(獲將鉏樂懼衛侯伐鄭至于/鳴㕍晉侯將伐鄭楚子救鄭)　六月甲午晦晉侯及楚
子鄭伯戰于鄢陵楚子鄭師敗績　秋公㑹尹子晉侯
齊國佐邾人伐鄭(傳知武子以諸侯之師侵陳遂侵蔡/諸侯遷于潁上鄭子罕宵軍之宋齊)
(衛皆/失軍)　十七年春衛北宫括帥師侵鄭(傳正月鄭子駟/侵晉衛北宫括)
(救晉/侵鄭)　夏公㑹尹子單子晉侯齊侯宋公衛侯曹伯邾
人伐鄭(傳楚子重救鄭師/于首止諸侯還)　冬公㑹單子晉侯宋公衛
侯曹伯齊人邾人伐鄭(傳十月庚午圍鄭楚公子/申救鄭師于汝上諸侯還)
　以上晉景公至厲公再世晉楚有事不悉書景公自
　鞌之戰諸侯始服從厲公有鄢陵之㨗中國之勢稍
　振然始終唯爭鄭而卒於失鄭者内治不足故也景
　公㑹諸侯伐鄭鄭敗諸丘輿雖史不志存大體也欒
　書以救許伐鄭不書因救鄭遂侵沈獲沈子揖遂侵
　蔡皆不書因侵蔡遂侵楚亦不書晉不能得鄭而為
　許伐鄭不能保鄭而為鄭侵沈侵蔡不能服楚而因
　侵蔡遂侵楚皆非伯者素定之略不足書也於是楚
　人以重賂求鄭鄭遂從楚晉人執鄭伯使鍾儀歸楚
　求成伐鄭以歸鄭伯而僅能服鄭雖華元克合晉楚
　之成而楚子背盟伐鄭鄭亦再貪楚賂而背晉伐宋
　則以晉楚皆中衰而向背之權唯在鄭也楚伐鄭之
　役遂侵衛不書楚方失鄭不足以病衛也晉伐鄭之
　役知武子以諸侯之師侵陳遂侵蔡不書義與上同
　凡一役而再有事非有關於天下之故則不書也鄭
　嘗侵楚取新石不書無益於從違而深楚怨事與栁
　棼同也嘗侵晉不書為中國諱也鄢陵之後晉侯三
　請王臣以伐鄭而遇楚救輒還能數合諸侯而不復
　能一戰此鄭之所以堅於從楚也凡楚救鄭皆不書
　諸侯非楚所當有方其得之則不與救也其詳别見
成十八年夏楚子鄭伯伐宋(傳納宋魚石向為人鱗朱/向帶魚府以三百乗戍之)
(而/還)　冬楚人鄭人侵宋(傳晉侯師于台谷/以救宋楚師還)
襄元年春仲孫蔑㑹晉欒黶宋華元衛甯殖曹人莒人
邾人滕人薛人圍宋彭城　夏晉韓厥帥師伐鄭　仲
孫蔑㑹齊崔杼曹人邾人把人次于鄫(傳東諸侯之師/次于鄫以待晉)
(師晉師自鄭以鄫之師侵楚焦夷/及陳晉侯衛侯次于戚以為之援)　秋楚公子壬夫帥
師侵宋(傳楚子辛救鄭侵宋吕/留鄭子然侵宋取犬丘)　二年春鄭師伐宋
夏晉師宋師衛甯殖侵鄭　冬遂城虎牢(傳鄭人/乃成)　三
年六月公㑹單子晉侯宋公衛侯鄭伯莒子邾子齊世
子光己未同盟于雞澤陳侯使袁僑如㑹戊寅叔孫豹
及諸侯之大夫及陳袁僑盟(傳楚司馬公/子何忌侵陳)　冬晉荀罃
帥師伐許　四年(傳夏楚彭/名侵陳)　冬陳人圍頓(傳楚人使/頓閒陳而)
(侵伐/之故)　五年冬戍陳　楚公子貞帥師伐陳　公㑹晉
侯宋公衛侯鄭伯曹伯齊世子光救陳　七年冬楚公
子貞帥師圍陳　十二月公㑹晉侯宋公陳侯衛侯曹
伯莒子邾子于鄬陳侯逃歸　八年夏鄭人侵蔡獲蔡
公子燮　冬楚公子貞帥師伐鄭　九年冬公㑹晉侯
宋公衛侯曹伯莒子邾子滕子薛伯把伯小邾子齊世
子光伐鄭　楚子伐鄭　十年夏楚公子貞鄭公孫輒
帥師伐宋(傳六月庚午圍宋衛侯救宋師于襄牛鄭皇/耳帥師侵衛秋楚子囊鄭子耳伐我西鄙還)
(圍蕭克之九月/子耳侵宋北鄙)　秋公㑹晉侯宋公衛侯曹伯莒子邾
子齊世子光滕子薛伯把伯小邾子伐鄭　冬楚公子
貞帥師救鄭　十一年(傳宋向戌/侵鄭大獲)　夏鄭公孫舍之帥師
侵宋　公㑹晉侯宋公衛侯曹伯齊世子光莒子邾子
滕子薛伯把伯小邾子伐鄭　秋楚子鄭伯伐宋　公
㑹晉侯宋公衛侯曹伯齊世子光莒子邾子滕子薛伯
把伯小邾子伐鄭㑹于蕭魚
　以上晉悼公復伯十有一年之中再合大夫九合諸
　侯始於救宋終於復鄭當楚鄭之侵宋也晉侯師于
　台谷以救宋楚師還雖君將不書者楚毎得鄭然後
　圖宋悼公之興楚卒失鄭何宋之及圖故救宋無關
　於伯體不書而以圍彭城伐鄭序績當務為急也次
　鄫之役晉師自鄭以鄫之師侵楚及陳晉侯衛侯次
　于戚皆不書者悼公之伯畧未足以侵陳伐楚也范
　宣子曰陳近於楚民朝夕急有陳非吾事也無之而
　後可不待陳侯逃歸而晉人已置陳於度外矣故鄫
　之次徒以吾大夫㑹外大夫存䇿書之大體而已楚
　何忌侵陳彭名侵陳使頓侵陳皆不書者下書伐陳
　圍陳舉重鄭子然侵宋不書下書伐宋子耳侵宋不
　書上書伐宋皆舉重也此陳氏本例餘可以類推之
　鄭皇耳帥師侵衛衛人獲皇耳不書者與成十五年
　楚伐鄭不書侵衛同撥亂之機務當其㑹也故因陳
　氏例更考經傳以明筆削之㫖陳氏謂善救雖君將
　不書亦非序見後凡外侵伐此不悉序互見下篇
　　　七十二凡救不悉書伯者救中國必足以示名義而
　　　　後書諸侯相救以叛伯無伯書楚救必不能
　　　　而後書狄救諸國以無伯書
閔元年春齊人救邢
僖元年春齊師宋師曹師次于聶北救邢(曹師從/二傳)　六
年秋諸侯遂救許
　以上書伯主救與國者三陳氏曰救必無功而後書
　今以經傳考之王師唯救衛一事内師若救成救台
　師出而宼還㑹救若救鄭救許救徐終桓公之伯三
　國無役不從不可槩謂無功晉楚救陳鄭筆削詳畧
　亦各不同盖内師無不書王師令苟及魯無不書㑹
　救亦無不書但㑹救無功則人其大夫以見義陳氏
　之言非達例也以齊桓之盛不能逐狄全邢乃宿師
　聶北待其潰而遷之此亦陳氏所謂以無功書者然
　邢能以亡為存者桓公二救之力也楚人圍許盖攻
　其所必救以解新城之圍諸侯遂救許得事之宜也
　故皆書之以示伯主救中國之名義若十六年齊伐
　厲不克救徐而還非有關於伯體則以㑹救舉重襄
　二十四年晉平合諸侯于夷儀楚子伐鄭諸侯還救
　鄭經但書㑹于夷儀而伐齊與遂救皆不書以十一
　國伐齊而不能師不得與齊桓伐鄭遂救許同文也
文三年冬晉陽處父帥師伐楚以救江
　以上書伯國伐救者一亦陳氏所謂以無功書者也
　春秋未有書伐救者於宣五年晉荀林父伐陳救鄭
　不書猶曰遷怒而非伐敵也成四年伐鄭救許不書
　許終屬楚鄭不忘晉非可以敵言也先僕嘗伐楚以
　救江伐敵矣亦不書非卿易其事也於是晉又以江
　故告于周陽處父帥師門于方城而楚之伐江者還
　然後書之所以示伐救之名義也但晉方撓於秦不能
　復為江出師故江卒滅於楚而前救亦不為功耳謂
　必無功而後書豈筆削之㫖乎
宣元年秋晉趙盾帥師救陳　九年冬晉郤缺帥師救
鄭
成六年冬晉欒書帥師救鄭
　以上書伯國專救與國者三楚既得鄭而侵陳宋晉
　趙盾救陳陳事晉者猶數年不可謂救陳非功楚既
　得陳而伐鄭晉郤缺救鄭鄭伯敗楚師于栁棼楚子
　再伐鄭士㑹救鄭逐楚師于潁北皆不可謂無一時
　之功者然郤缺救鄭之後繼書諸侯伐鄭而士㑹之
　救不書以晉救不足賴鄭終折而歸楚不悉書也晉
　景既得鄭同盟于蟲牢明年欒書救鄭而楚師還又
　明年大㑹諸侯以救鄭而鄭人囚鄖公鍾儀亦不可
　謂救無功然鄭終叛晉觀悼公既戍陳又合諸侯以
　救之而陳侯逃歸豈非晉之伯畧苟未能服楚則諸
　侯之從晉者終不敢恃以為安乎然伯者救中國之
　名義則有不容泯者功有小大屬辭比事而可知矣
　聖人豈責晉人以一救之力而長有諸侯哉
僖二十八年春楚人救衛
襄十年冬楚公子貞帥師救鄭
　以上書楚救與國者二僖二十二年楚人伐宋以救
　鄭不書三十三年晉陽處父侵蔡楚子上救之亦不
　書而救鄭之役特書之故陳氏謂見晉文之興楚欲
　救而不能也鄭之反覆乎晉楚之間凡楚救皆不書
　宣元年蒍賈二年鬭椒成三年子反九年子重十七
　年子重子申皆不書鄢陵之役雖楚子救鄭不書而
　公子貞之救特書之故陳氏謂見晉悼之興楚欲救
　而不能也盖筆削之㫖當楚得諸侯則楚救不書不
　與其救也不與其救者嫌以諸侯與楚也故必不能
　救而後書其抑彊楚尊中國大義昭然不可與伯者
　救中國例論明矣至定五年秦師救楚亦不書所以
　外之也
宣十二年冬衛人救陳
哀七年冬鄭駟𢎞帥師救曹
　以上書列國相救者二清丘之盟宋衛皆在宋討陳
　貳而衛救之叛晉也宋圍曹而鄭救之諸侯無伯久
　矣故宋卒滅曹
僖十八年夏狄救齊
哀十年冬呉救陳
　以上書外裔救諸國者二齊桓公卒宋襄公伐齊而
　立孝公故狄救齊春秋之末陳即吳楚伐陳而吳救
　之皆中國無伯之事
　　七十三兵事言遂不悉書必有關於天下之故而後
　　　　書
僖四年春王正月公㑹齊侯宋公陳侯衛侯鄭伯許男
曹伯侵蔡蔡潰遂伐楚　六年夏公㑹齊侯宋公陳侯
衛侯曹伯伐鄭圍新城　秋楚人圍許　諸侯遂救許
　十五年三月公㑹齊侯宋公陳侯衛侯鄭伯許男曹
伯盟于牡丘遂次于匡　二十八年冬公㑹晉侯齊侯
宋公蔡侯鄭伯陳子莒子邾子秦人于温　諸侯遂圍許
文十五年冬齊侯侵我西鄙遂伐曹入其郛
宣元年秋楚子鄭人侵陳遂侵宋
襄十年春公㑹晉侯宋公衛侯曹伯莒子邾子滕子薛
伯把伯小邾子齊世子光㑹呉于柤夏五月甲午遂滅
偪陽　二十三年秋齊侯伐衛遂伐晉
昭四年秋七月楚子蔡侯陳侯許男頓子胡子沈子淮
夷伐呉遂滅頼
定八年秋晉士鞅帥師侵鄭遂侵衛
　以上兵事言遂者十穀梁傳曰遂繼事也陳氏曰春
　秋舉重凡師再有事不悉書據成六年晉欒書救鄭
　遂侵蔡但書救鄭八年晉欒書侵蔡遂侵楚但書侵
　蔡之類苟悉書也則以遂言之兵事言遂必天下之
　大故也今案經書遂事有三有以遂為功者若遂伐
　楚遂次于匡之類是也有以遂為罪者遂滅偪陽遂
　滅賴之類是也有遂事與本事等者侵陳遂侵宋侵
　鄭遂侵衛之類是也經書遂事以此其不書者或非
　義所存或非力所及事不足記也說已見前
　　　七十四春秋之初戎狄侵諸國不書自有伯而後書
　　　　以之伐與國不書苟有召之者亦不書
莊二十四年冬戎侵曹　三十二年冬狄伐邢
閔二年十二月狄入衛
僖八年夏狄伐晉　十年春狄滅温　十三年春狄侵
衛　十四年秋狄侵鄭　十八年夏狄救齊　二十一
年春狄侵衛　二十四年夏狄伐鄭　三十年夏狄侵
齊　三十一年冬狄圍衛　三十三年夏狄侵齊
文四年夏狄侵齊　九年夏狄侵齊　十年冬狄侵宋
　十一年秋狄侵齊　十三年冬狄侵衛
宣三年秋赤狄侵齊　四年夏赤狄侵齊
　以上書戎侵中國一狄侵十二伐三圍一入一滅一
　救一皆中國有伯後事春秋戎人疆索不分雖無荆
　楚并吞之志而近偪王畿東方諸侯咸被其害然經
　於隱九年北戎侵鄭桓六年北戎伐齊皆不書者諸
　侯無王自相侵伐故中國之勢不尊春秋治在諸侯
　既書戎伐凡伯則無藩屏之義可知而戎為列國患
　不復書急先務也齊桓始伯嘗一伐戎而戎侵曹不
　能治既伐山戎又親伐北戎而揚拒泉臯伊雒之戎
　入王城不能救狄為邢衛患桓公有存亡國之功然
　邢潰而後遷邢衛滅而後戍衛甚至滅温以侵畿甸
　而不能討晉文代興亦治不及狄焉盖以荆楚之禍
　有大於戎狄者二君既盡力於彼則於此有不及圖
　也春秋既與齊晉以伯而詳書狄患如此亦所以責
　之備與然齊嘗平戎于王又平戎于晉而猶不免再
　徴諸侯以戍周桓公卒狄且救齊齊人為邢謀衛難
　亦與狄盟而使侵衛衛既再遷而齊反受狄患不已
　皆有以來之也晉襄以姜戎敗秦師猶曰禦寇也宋
　辭蟲牢之㑹而晉人亦以伊雒之戎陸渾蠻氏侵之
　豈盟主服與國之道乎故經畧而不書為諸國諱也
　是故赤狄伐晉以先縠之召不書苟有召之者則是
　患在蕭牆矣若戎入王城狄伐京師則魯史諱言之
　也晉自文公奔狄君臣皆納隗氏遂與狄為昬姻而
　赤狄最彊能服役衆狄其後衆狄畔之而服于晉晉
　因得以盡滅赤狄之族唯白狄一從秦人伐晉而止
　至悼公亦和諸戎以成三駕之功盖宣成而降諸戎
　羣狄皆少衰矣
　
　
　
　
　
　
　
　
　
　春秋屬辭卷九
欽定四庫全書
　春秋屬辭卷十　　　　　　元　趙汸　撰
　　變文以示義第三
變文之義有三一曰變文以示義春秋雖有筆有削而
所書者皆從主人之辭然或有文同而事異者有事同
而文異者其與奪無章而是非不著則非唯不足以盡
事變而反足以亂名實矣是故有變文之法焉雖所因
革不越乎一二字間而是非得失之故可無辯而自明
將使屬辭比事者即其異同詳略以求之所以決嫌疑
明是非而非襃貶之謂也然文有可變者有不可變者
有異其文以異其事者有併上文以見其罪者諱一也
譏在内與譏在外異稱人一也伯主與諸侯異諸侯與
外裔異名號一也大夫不名與諸侯異公子稱字與大
夫異稽其類不主於辭當其名必辯於物其知者以為
文理密察足以有别也其不知者謂之無達例而已然
自斯義不明學者弗能深考一字襃貶之説蓋由是而
出焉夫既以變文為貶矣而不變者非襃也由是有貶
無襃之說生焉又其甚者乃有法書之說焉顧其所以
為法者苛刻則幾於申韓踈闊則過於三章視後世所
謂八分書者曽不若也其可以論於春秋經世之㫖乎
劉侍讀之言曰春秋之文有常有變變之甚微讀者難
知則以為史耳乃春秋則欲起問者見善惡也雖其所
謂常變者與今異然學者以是求之亦足以知變文之
教矣二曰辯名實之際三曰謹内外之辯皆别為篇
　　　一文同禮失王不稱天
莊元年冬王使榮叔來錫桓公命
文五年春王正月王使榮叔歸含且賵　三月王使召
伯來㑹葬
　以上錫命王不稱天者一歸含且賵不稱天者一㑹
　葬不稱天者一文元年書天王使毛伯來錫公命成
　八年書天子使召伯來錫公命此不稱天者文成二
　公雖無功德亦無罪惡從其恒稱得失自見桓公負
　簒弑之罪天王不能討於其薨也反錫命以寵之亂
　臣賊子無所畏忌矣故文不稱天明其失又與錫二
　公命不同也隱元年書天王使宰咺來歸惠公仲子
　之賵此不稱天者仲子乃惠公再娶之夫人因賵惠
　公兼及仲子猶有所重輕此成妾母之喪開並后匹
　適之路故文不稱天明其失又與賵惠公仲子不同
　也文元年書天王使叔服來㑹葬此不稱天者王朝
　㑹諸侯葬禮所宜有僖公曽朝聘天子故天子遣内
　史㑹其葬未為失典㑹葬妾母與歸含且賵同故文
　不稱天明其失又與㑹葬僖公事異矣以此三者皆
　廢法亂紀自替行私之事與恩數有厚薄者不可同
　年而論也蓋王與天王同是尊稱異其文所以異其
　事而非以文為貶自先儒以王不稱天為貶而稱天
　者非襃也故學者得以非之
　　　二諱公與王卿士盟不書公同微者
僖二十九年夏六月㑹王人晉人宋人齊人陳人蔡人
秦人盟于翟泉
文十年秋七月及蘇子盟于女栗
　以上㑹王人外大夫盟不書公者一及王卿士盟不
　書公者一翟泉之失與踐土不殊而書法不同者踐
　土乃晉文尊王定伯之始諸侯不可不序故没王子
　不書以全大體而已翟泉王子又出㑹諸大夫以尋
　盟而魯君與焉故但書㑹使若微者㑹盟然為公諱
　也傳曰卿不書罪之也在禮卿不㑹公侯㑹伯子男
　可也左氏非知筆削之㫖者知卿不當㑹公侯而不
　知大夫不可盟王子知大夫不書為有罪而不知公
　盟王臣為當諱也春秋於公㑹外臣不諱唯盟則諱
　左氏皆不能發例以是知内不書公同微者皆筆削
　之法襄王卒頃王新立王室無難而蘇子特盟魯侯
　豈非以晉方不足恃而王臣自出以盟諸侯乎夫諸
　侯事天子待盟而後信非所以示天下也故但書及
　使若微者受盟然而蘇子書爵以見實與踐土翟泉
　有伯主之日異也王子與諸侯大夫皆稱人説見後
　篇
　　　三諱公與大夫盟不書公同微者以大夫盟公
　　　　去其族
文二年三月乙巳及晉處父盟
　以上公如伯國而及其臣盟者一雖齊晉伯業盛時
　未嘗使諸侯受盟於其國魯閔公襄公童子侯也桓
　公出盟閔于落姑悼公出盟襄于長樗不敢以非禮
　加於列國也魯君如伯國受盟自文公始而晉襄怒
　其不朝使其大夫盟公以恥之卿不㑹公侯而況於
　盟乎況於受盟乎晉卑諸侯甚矣然晉文公末年魯
　既不朝又不朝其嗣君是以取辱故及處父盟不書
　公而公如晉併沒不書若深諱其事者處父不稱族
　又以别於來尋盟大夫傳曰以厭之也杜氏曰惡處
　父也抑以晉為失宗諸侯之道矣
成三年十一月丙午及荀庚盟丁未及孫良夫盟　十
一年三月己丑及郤犨盟
襄十五年二月己亥及向戌盟于劉
　以上外臣來聘而公及之盟者三其事與内臣如外
　涖盟同凡涖盟皆盟其君習俗既久不知其非春秋
　皆不書公所以正之也
莊二十二年秋七月丙申及齊髙徯盟于防
　以上公及外臣特相盟者一凡内不書公皆譏在外
　也若莒人微者齊大夫無君譏不在外則書公及盟
　從恒辭凡諱公但謂隱避其辭示有所羞惡實則不
　可掩終春秋無外微者與魯卿盟豈有魯微者得盟
　伯國正卿之事屬辭比事非内微者可知矣杜氏見
　左氏此經無傳因謂及髙徯為内微者弗深考爾
　　　四諱公為仇人役變公將稱師
莊八年春師次于郎以俟陳人蔡人(為下治/兵月)　夏師及
齊師圍郕　秋師還
　以上諱公將稱師者三陳氏曰此吾君將也何以稱
　師莊之㑹齊皆譏之今案陳氏據傳公子慶父請伐
　齊知公在師然僖十八年師救齊不言還史無書師
　還之例此公至自圍郕之變文也莊公以千乗之國
　為仇人役故為公諱恥然曰師還則猶以微文見之
　所以明父子之親示不共戴天之戒非徒隱惡也
　　　五諱公與仇人狩外稱人同微者
莊四年冬公及齊人狩于禚
　以上諱公狩外稱人者一公羊傳曰公曷為與微者
　狩齊侯也齊侯則其稱人何諱與讎狩也何氏曰以
　不没公知為齊侯也今案公羊學者於此獨得經意
　然不知㑹伐外稱人圍郕内稱師皆諱也故有其餘
　從同同之說從同同乃説經之遯辭非筆削之義
　　　六諱公與仇㑹伐外稱人同微者
莊五年冬公㑹齊人宋人陳人蔡人伐衛
　以上諱公㑹伐外稱人者一義與諱及仇狩同莊公
　與仇人接春秋始終諱之併人宋陳蔡者既為内諱
　不可復存筆削之迹義與僖二十七年人楚君自異
　穀梁傳曰是齊侯宋公也此説必有所受但曰人諸
　侯以人公逆王命也則非既曰以逆王命貶則内當
　没公不書今四國稱人而内獨書公是使公首惡也
　所謂人諸侯以人公亦竒譎非聖筆氣象凡春秋之
　有變文所以别嫌疑存大體辯名實而非以文為貶
　經書伐衛一事人外君以諱㑹仇月救衛字王人以
　尊王命而五國逆王命之罪自有不可掩者故書公
　㑹伐從其恒辭而義無不明矣
　　　七妾母為昏主婦姜不稱氏
文四年夏逆婦姜于齊
宣元年三月遂以夫人婦姜至自齊
　以上婦姜不言氏者二凡夫人有姑稱婦某氏以别
　於無姑者文四年出姜有適姑聲姜在而實成風以
　妾祖姑為昏主蓋妾母既稱夫人聲姜避不敢主也
　宣元年穆姜無適姑敬嬴其妾姑也成十四年齊姜
　穆姜其適姑也皆以婦禮至故史皆稱婦姜氏夫子
　以尊崇妾母乃時君之意非筆削所加薨葬用夫人
　禮既悉從史文以見實然適妾之分終不可無辯故
　於成風敬嬴以妾姑主昏逆婦之日婦姜特不稱氏
　使不得與適姑逆婦同文以明妾母僭竊之非禮也
　氏與不氏同為婦姜異其文者異其事也陳氏曰有
　成風則出姜不氏有敬嬴則穆姜不氏所以别適姑
　也最得經㫖公羊氏以不稱姜氏為譏喪取既與出
　姜異義又曰内無貶公之道而貶夫人愈支而鑿矣
　變文所以别嫌明微若喪取則不待異文而後見者
　凡不待異文而後見者皆從其恒辭蓋不勝辯也
　　　八夫人不稱姜氏
莊元年三月夫人孫于齊
　以上夫人孫不稱姜氏者一夫人以前年與公如齊
　而公薨于齊此年夫人又孫于齊自是兩事不得相
　蒙若據史氏恒法無不書姜氏之理夫子以桓公之
　弑賊由姜氏其孫也亦以與弑而不容於魯其實只
　是一事而首尾相因其反既不書至故孫不稱姜氏
　特用一事再見蒙上文之例使人比而觀之則公與
　夫人姜氏如齊公薨于齊夫人孫于齊總為一事而
　書而夫人與弑之罪自見其罪既見則夫人當絶于
　魯可知而非以去姜氏為絶之之文也
僖元年十二月丁巳夫人氏之喪至自齊
　以上夫人氏不稱姜者一上書夫人薨于夷齊人以
　歸不言喪見以罪討不成喪也此言夫人氏之喪而
　不言姜見即齊人以歸之姜氏也既齊人殺之以歸
　不成其喪則義絶于魯明魯人不當請其喪而以夫
　人禮成之公穀以夫人不稱姜氏皆為貶先儒謂既
　諱其殺不宜有貶故杜氏以來皆以為闕文竊謂經
　文二事不應所闕適同屬辭比事知是筆削之㫖但
　二傳以去姜氏為貶絶之文故不通耳不成喪則不
　言葬史文也
　　　九凡執恒稱人必伯討而後稱君
僖五年冬晉人執虞公　十九年春王三月宋人執滕
子嬰齊　六月己酉邾人執鄫子用之　二十八年冬
晉人執衛侯歸之于京師
成九年秋晉人執鄭伯
襄十六年春晉人執莒子邾子以歸　十九年春晉人
執邾子
哀四年春宋人執小邾子　夏晉人執戎蠻子赤歸于
楚
　以上執國君稱人者九被執稱名者一外裔之君見
　執稱名者一啖氏曰春秋時以彊暴弱故執皆稱人
　亂辭也今案衛人君臣之禍實晉文公有以致之故
　雖伯主執諸侯歸之于京師亦稱人其執鄭伯以下
　説見上篇趙氏曰諸侯被執失地則名不然則否今
　案虞公天子三公雖失地不名從史文也滕子嬰齊
　戎蠻子赤皆不得復國者也蓋追書其名以别之而
　滕子又書月詳中國也鄫子見執用之以祭社直文
　以見實故不名而特書日以異其事
僖二十八年三月丙午晉侯入曹執曹伯畀宋人
成十五年春晉侯執曹伯歸之于京師
　以上伯主執諸侯稱君者二公羊傳曰稱侯而執者
　伯討稱人而執者非伯討也今案凡執恒稱人從史
　文也必伯討而後稱君蓋變文以與之左氏見史法
　執唯稱人而不知經意故發例舛謬公羊此義必有
　所受矣曹伯叛中國而從楚負芻簒立皆伯者之義
　所當討故二執稱君執曹伯畀宋人雖蒙入曹之文
　不别稱晉侯其義一也陸氏謂承上文不可重言晉
　人此史法也案獲麟後史書陳宗豎自楚復入于陳
　陳人殺之不言殺陳宗豎者省文也鄭伯有事與陳
　宗豎同而經書曰鄭良霄出奔許自許入于鄭鄭人
　殺良霄文不省者以大夫自外入國與國人討而殺
　之各是一義於經不得相蒙也劉侍讀嘗發此義計
　夫子改正舊史若此者多矣使執曹伯别是一義不
　得蒙上文晉侯則特書晉人執曹伯何不可之有
　　　十國君反國不言自必自京師自楚而後言自苟
　　　　殺其大夫公子而後歸則不言自京師苟能
　　　　興滅繼絶則不言自楚
莊六年夏六月衛侯朔入于衛
僖二十八年冬曹伯襄復歸于曹
襄二十六年春王二月甲午衛侯衎復歸于衛
成十六年秋曹伯歸自京師
僖二十八年六月衛侯鄭自楚復歸于衛　三十年秋
衛侯鄭歸于衛
昭十三年秋蔡侯廬歸于蔡陳侯吳歸于陳
　以上國君反國書入者一書歸者四復歸者三其言
　自者二凡公子大夫歸國入邑皆言所自者詳其出
　入所由以見善惡之輕重故悉從其恒稱國君反國
　不言自者南面之君義得專制善惡在己雖假鄰國
　之力不足記也自京師必書所以尊王朝且見釋有
　罪自天子自楚必書所以外四裔且見其叛中國而
　得免於誅唯衛侯鄭為王所赦事與曹伯同而不言
　歸自京師者鄭使衛人殺元咺及公子瑕而後入故
　不以殺大夫公子累京師也又見衛侯雖見釋于天
　子實以殺二子而後得歸也其蔡侯廬陳侯吳實楚
　復之而不言自楚者楚滅之再世而立其孫以復國
　與國君出奔見執而歸者不可同文陳蔡之人納蔡
　公以圖興復而卒如其志則亦不當言自楚上言滅
　陳滅蔡而此皆以繼絶稱名其事已著而義無不包
　矣其曰入曰歸曰復歸或名或不名皆從主人之辭
　　　十一奔君自外入邑伯國逆之則不名
桓十五年秋九月鄭伯突入于櫟
襄二十五年秋八月衛侯入于夷儀(蒙上/事月)
　以上奔君入邑二不名者一國君出奔有廢立則名
　辯二君也故鄭伯突衛侯衎出奔皆名其自外入邑
　事亦相同而衛侯入夷儀獨不名者傳言晉侯使魏
　舒宛没逆衛侯將使衛與之夷儀則與殺檀伯而遂
　居櫟者異矣夫衛之所以有二君者晉人為之也剽
　列於盟主之㑹屢矣而晉侯又逆衎而與之夷儀此
　剽之所以弑也故衛侯入夷儀獨不名以别於鄭伯
　譏不在衛侯也詳已見前篇
　　　十二大夫奔非君出之不名
文八年冬宋司城來奔　十四年秋宋子哀來奔
　以上外大夫出奔不名者二宋人將弑昭公蕩意諸
　髙子哀皆忠於昭公而見忌於公子鮑之黨是以來
　奔故一書其官一書其字而不名以别他臣之見逐
　於君者宋大夫書官說見特筆篇
　　　十三公子反國非有罪不名
閔元年秋季子來歸
桓十五年夏許叔入于許　十七年秋蔡季自陳歸于
蔡(為下/葬月)
　以上内公子來歸者一外公子歸國者一入國者一
　皆字而不名筆削之法大夫公子反國非有罪不書
　而季友實魯社稷之臣閔公請于伯主而盟以復之
　蔡季為蔡人所召歸而嗣國許叔因鄭昭復歸乘間
　得入許能以亡為存三子之反國皆其宗社存亡安
　危所繫其人雖無罪而其事不可没故不名以别之
　　　十四大夫見殺非君臣不名苟殺當其罪則去族
莊二十六年夏曹殺其大夫
僖二十五年夏宋殺其大夫
文七年夏宋人殺其大夫　八年冬宋人殺其大夫司
馬
　以上稱國殺大夫不名者二稱人殺大夫不名者二
　君殺大夫有罪無罪皆名示臣禮也莊僖之世曹宋
　殺其大夫不名皆無傳陳氏謂曹赤簒而殺其大夫
　必有不義其君者蓋赤之所殺必忠於羈者於赤無
　君臣之分赤既君曹以討罪告故稱國以殺經不以
　君臣之禮治之故不名所以别大夫見殺於其君者
　宋成公以僖二十三年嗣位次年如楚次年殺其大
　夫亦不名不知何人何事成公卒昭公未即位穆襄
　之族率國人以攻公殺公孫固公孫鄭于公宫則稱
　人謂穆襄之族也此衆殺稱人之例八年傳曰宋襄
　夫人因戴氏之族以殺襄公之孫孔叔公孫鍾離及
　大司馬公子卬皆昭公之黨也則稱人者戴氏之族
　大夫司馬者公子卬也宋人將弑昭公而立鮑則其
　所殺必忠於昭公者故皆不名以别於討亂稱人者
　左氏於公子鮑之姦襄夫人之惡公臣賊黨之進退
　考據精詳而不知書法既以弑君稱君為昭公無道
　而大夫見殺不名但曰非其罪而已然不害其序事
　之為實録也若陳氏謂昭公無道而殺大夫則亦不
　義其君者併失事實矣
僖二十八年夏楚殺其大夫得臣
文十年夏楚殺其大夫宜申
成十五年秋宋殺其大夫山
　以上殺大夫去族者三是為成得臣鬭宜申蕩山皆
　討當其罪者也凡譏專殺謂殺有罪不告天子爾春
　秋書國殺大夫二十二有殺之以說大國者鄭申侯
　衛孔達蔡公子駟是也有師敗而歸罪者晉先縠楚
　公子側是也有彊家相傾者晉二趙三郤齊髙厚是
　也有罪狀未著者鄭公子嘉楚屈申是也有以讒殺
　者楚成熊郤宛是也有不以其罪殺者晉里克衛甯
　喜是也其他皆有可議者譏不止專殺也而一以國
　殺書者若傳記殺㔻鄭者郤芮也而晉侯使以㔻鄭
　之亂來告則史固以國殺書而已其或君臣同謀或
　用事之臣先意承指或稟命而行皆從告而書矣然
　而其間亦有討當其罪者筆削之㫖可無辯與城濮
　之役子玉違命喪師罪當討也與共王身敗其師於
　鄢陵而子反以子重之言死者異矣子西以謀弑穆
　王誅與成熊郤宛以讒見殺者異矣蕩澤弱公室殺
　公子肥華元為之去國魚石請討乃反使司徒司城
　率國人攻蕩氏殺子山其亦可與彊家之相傾者同
　文乎以鄭子産為政而公孫黒三罪俟其傷疾將死
　而後能加刑則華元之不賴寵以立法亦可謂知官
　守者矣故夫子於是三臣皆去其族以别於稱國以
　殺而刑罰不中者其有罪而不以時討如公孫黒亦
　從其恒稱則筆削之情見矣
　　　十五無君相殺稱國
文六年冬晉殺其大夫陽處父
昭十四年冬莒殺其公子意恢
　以上兩下相殺稱國殺者二說已併見上篇
　　　十六内師加小國言伐加大國言侵苟納所宜納
　　　　雖大國言伐用楚師言伐諱公及小國戰但
　　　　言及亟戰大國但言敗
隱七年秋公伐邾
莊二十六年春公伐戎
僖二十一年冬公伐邾　二十二年春公伐邾　三十
三年夏公伐邾
宣四年春公伐莒　十八年春公伐把
哀七年秋公伐邾
莊二年夏公子慶父帥師伐於餘丘
僖三十三年秋公子遂帥師伐邾
文十四年春叔彭生帥師伐邾
宣十年秋公孫歸父帥師伐邾
襄二十年秋仲孫速帥師伐邾
昭十年秋七月季孫意如叔弓仲孫貜帥師伐莒
哀元年冬仲孫何忌帥師伐邾　二年春王二月季孫
斯叔孫州仇仲孫何忌帥師伐邾　六年冬仲孫何忌
帥師伐邾
桓八年秋伐邾
　以上書公伐者八大夫伐者九微者伐一皆小國其
　一伐戎
莊十年二月公侵宋
定六年二月公侵鄭　八年春王正月公侵齊　二月
公侵齊
成六年秋仲孫蔑叔孫僑如帥師侵宋
襄二十四年春仲孫羯帥師侵齊
定八年秋李孫斯仲孫何忌帥師侵衛
　以上書公侵者四大夫侵者三皆大國
莊九年夏公伐齊納子糾
僖二十六年冬公以楚師伐齊取穀
　以上書公伐齊者二諸家釋侵伐義皆未當唯胡氏
　謂聲罪致討曰伐潛師掠境曰侵考經所書取邑入
　國皆由伐而後見則胡氏之說得之然經於内師加
　小國皆言伐加大國皆言侵豈魯人於邾莒小國皆
　聲罪致討於宋衛大國恒潛師掠境乎凡春秋所書
　侵伐除伯者伐叛討貳之外莫非為亂而已皆從其
　恒辭則無以示義皆變其文則無以見實故夫子於
　内師加小國雖微者言伐見其恃衆凌寡加大國雖
　公將言侵見犯非其分悉變其文以示義於外師或
　以大加小而言侵或以外裔干中國而言伐或小國
　而言伐我或大國而言侵我皆從其恒辭以見實周
　官大司馬比小事大以和邦國九伐之法馮弱犯寡
　則眚之此春秋内師書侵伐之義也唯莊公納子糾
　言伐齊以子糾母是魯女其貴應立當齊無君大夫
　又嘗來盟則公親伐齊以納其應立之子師出有名
　非輕犯大國之比唯僖公用楚師言伐齊見其借力
　於彊楚以讎鄰國為中夏之大變故皆從其恒稱
僖二十二年秋八月丁未及邾人戰于升陘
　以上内師及小國戰不言敗績一傳曰公及邾師戰
　于升陘我師敗績魯大邾小不能以德服邾而及之
　戰魯為卑矣而況以爭須句乎故用再見蒙上文之
　法不申言公併兩事為一役也比而觀之上言公伐
　邾取須句下言及邾人戰則公能取地而不能服邾
　之意已見矣故我師敗績為内諱之
莊十年春王正月公敗齊師于長勺　夏六月公敗宋
師于乘丘(蒙上/次月)
　以上内敗大國不言戰敗績者二傳曰齊師伐我戰
　于長勺齊師敗績檀弓記魯莊公及宋人戰于乘丘
　縣賁父御卜國為右馬驚公隊佐車授綏縣賁父卜
　國死之是二役皆先戰而後敗之也經不書公及齊
　宋戰但言敗某師者齊既敗魯乾時即遣大夫帥師
　臨魯脅殺子糾又乘其再克以伐魯長勺戰敗則又
　挾宋宿師于郎齊之加於魯太亟矣故畧其主客恒
　辭通前役為一事以譏之桓公既得國即圖伯宋既
　從次當服魯而魯以子糾故不容遽鄙於齊桓公不
　能釋魯以為後圖而亟戰喪師非始伯經逺之畧也
　　　十七非宼不言敗亟戰不言及戰與伐異事更以
　　　　伐者及之曲在外言來戰黨惡㑹戰不言地
　　　　戰拒伯討不言地
文七年夏四月戊子晉人及秦人戰于令狐　十二年
冬十二月戊午晉人秦人戰于河曲
　以上書及戰者一書戰者一凡敵未陳曰敗某師史
　録詐戰之辭也襄公卒晉人欲立長君使先蔑士㑹
　如秦逆公子雍趙盾與諸大夫皆患穆嬴且畏偪乃
　背先蔑立靈公秣馬蓐食潛師夜起敗秦師于令狐
　此詐戰之尤者杜氏謂晉人諱之以戰告非也秦非
　為宼無以戰告之理經書殽與彭衙二役於文公卒
　之後而晉侯戰與伐皆稱爵與之以繼伯也晉人立
　君不定背約夜薄秦師其曲在晉嫌書敗秦師與殽
　同故變文書及戰以異其事也凡戰必言及主客之
　辭也秦伯伐晉取羈馬趙盾與二帥禦之河曲皆出
　戰交綏秦師夜遁復侵晉入瑕傳言主客之事甚詳
　趙伯循曰戰不言及交為主也非也邲之役晉人不
　主戰而敗績經猶以晉及楚知主客有常分史不以
　憚戰而易其恒辭明矣令狐而後秦晉交伐不書秦
　伯伐晉取北徴經畧之但書秦伐晉而秦師復出於
　是客不言伐而主不言及通前役一譏之也穀梁子
　曰秦晉之戰已亟故畧之其說是也自秦晉連兵不
　已經始終唯罪秦令狐北徴河曲雖三役而實一事
　故皆變文以異之而晉大夫主戰伐稱人同微者於
　是始各正其罪以明晉伯中衰之由也
僖十八年春王正月宋公曹伯衛人邾人伐齊　五月
戊寅宋師及齊師戰于甗
　以上書伐者及戰一凡戰皆以主及客而此獨以客
　及主穀梁傳曰客不言及言及惡宋也鄭康成曰戰
　言及者别異主客爾宋襄伐喪故反其文以宋及齊
　穀梁不知宋襄納孝公其曰惡宋謂伐喪也故鄭君
　釋之如此今據事實以求書法則書伐者為齊人立
　無虧也書戰者無虧既殺而四公子復與宋師戰也
　蓋既廢長立少則四公子皆爭立故伐是一事也戰
　是一事也經變其主客恒辭反以宋及齊戰使宋公
　若受伐者然明雖一役而實兩事則與孝公爭國者
　不唯一無虧而齊桓宋襄之失皆可見矣
桓十年冬十二月丙午齊侯衛侯鄭伯來戰于郎
　以上言來戰者一鄭人怨魯以周班後已請師於齊
　齊亦忿魯助紀故偕衛鄭來戰在史法内受伐當書
　及戰而經不言及者齊鄭以私害公師出無名故畧
　其主客之文直書來戰以見外惡明譏不在魯也胡
　氏曰來戰者罪在彼戰于郎是也徃戰者罪在内戰
　于宋是也此說似是而非蓋郎之戰魯則有辭宋之
　戰宋本首惡非無罪者其書戰于宋乃史氏録内之
　法辭蒙及伐以内為主與經變文不同陳氏曰曰戰
　于宋薄宋之罪也失亦相類
十三年春二月公㑹紀侯鄭伯己巳及齊侯宋公衛侯
燕人戰
　以上㑹戰不言地者一宋以立厲公故多責賂於鄭
　鄭不堪命公凡四㑹宋公一與之盟而宋公辭平公
　乃與鄭伯盟于武父遂帥師伐宋戰于宋不言敗績
　者勝敗相當也故主客之憤未已宋借助於齊衛燕
　而魯亦援紀以益鄭不復相侵伐惟刻期一戰以決
　勝負事與㑹戰于鞌同然鞌書地此不書地者鞌乃
　伯國討貳以救與國此齊衛紀於宋鄭之故初焉無
　與若存戰地則與戰于宋疑若兩事然故經没其戰
　地通前役以見之則宋莊魯桓以簒輔簒反覆規利
　忿兵相加以至於此而齊僖彊不義又挾衛朔同惡
　相濟罪無不明而所戰之地不足詳矣然戰必有地
　法所當書故傳曰不書所戰後也劉侍讀駁之曰公
　既及其戰期矣何故反没戰地乎公羊以為宋與魯
　戰穀梁以為紀與齊戰皆非事實也
莊二十八年春王三月甲寅齊人伐衛衛人及齊人戰
　以上及戰不言地者一齊桓以王命伐衛討其立子
　頹也衛人輒又拒戰故經削其戰地以其既亂王室
　復拒伯討罪與列國交兵不同所戰之地不足詳也
　穀梁傳曰安戰也戰衛杜氏乃以為史失之者凡在
　國外史無不地若在國都則書入也餘又見後二篇
　　　十八重取畿内邑言滅内滅國不言師
僖二年夏虞師晉師滅下陽
　以上伐取畿内邑書滅者一非國而曰滅此穀梁發
　義也而所釋未當林氏曰不曰晉取者天子之地非
　諸侯所得取故云滅使若國然可謂得經意矣蓋虢
　公者天子三公也下陽其所封國邑也畿内之地天
　子所制以禄公卿大夫士謂之采邑言不得有其土
　地人民唯采取其租税而已此不可與列國相爭奪
　者同文故變伐取言滅與外裔執天子之使變執言
　伐同虞晉之罪大矣
十七年夏滅項
　以上内滅小國不言師者一傳例曰用大師焉曰滅
　沈文何曰此既稱滅故知用大師杜氏云不言師諱
　之劉炫謂既不諱滅何以諱師以規杜過是也僖公
　自始得國以至于兹諸夏靖安而魯無内外之虞者
　皆齊伯之力也㑹淮無功而魯又滅項以間之僖為
　五伯之罪人矣於是有見止之辱而夫人違禮㑹齊
　侯于卞以釋公故滅項畧不言師使若不出公命而
　微者在國為之然辭愈簡而義愈深矣
　
　
　
　
　
　
　
　
　
　
　春秋屬辭卷十
欽定四庫全書
　春秋屬辭巻十一　　　　　元　趙汸　撰
　　　辯名實之際第四
二曰辯名實之際正必書王諸侯稱爵大夫稱名氏四
夷大者稱子此春秋之名也諸侯不王而伯者興中國
無伯而夷狄横大夫專兵而諸侯散此春秋之實也夫
春秋之名實如此將以示後世曰實錄可乎曰實錄且
猶不可而況於聖人撥亂以經世之事哉此辯名實所
以為春秋之要義也葢其説有二一曰去名以全實征
伐在諸侯則大夫將不稱名氏中國有伯則楚君侵伐
不稱君是也一曰去名以責實諸侯無王則正不書王
中國無伯則諸侯不序君大夫將略其恒辭則稱人是
也此二者實王伯升沉之㑹國家喪亂之由夷夏盛衰
之變天下大勢之所趨而一經之樞要也是以聖人深
致意焉
　　　十九天下無王則桓公春秋闕不書王
桓三年春正月　四年春正月　五年春正月　六年
春正月　七年春二月　八年春正月　十一年春正
月　十二年春正月　十三年春二月　十四年春正
月　十五年春二月　十六年春正月　十七年春正
月
　以上桓公春秋正不書王者十有三見天下之無
　王也春秋始於隱公所書皆諸侯首惡之事至桓
　弑隠督弑宋公陳佗殺其大子而立鄭突簒其君
　兄宋鄭之亂諸侯不能討又從而利之熊通因以
　僭號於荆則天下之亂已極矣鄭莊不臣繻葛之
　戰彞倫攸斁諸侯不為之變而遂至於無王矣夫
　天下無王乃伯者之所由興也春秋辯名實之際
　當天下無王之日而且書王正如他時則是經為
　虛文而名實亂矣故於桓公之䇿略不書王以深
　絶不臣之諸侯於莊僖之編序齊桓伯功而與之
　以尊王之義其與伯者亦所以罪諸侯也然桓文
　之興雖假尊王以示名義而朝覲獄訟不至貢賦
　不歸諸侯之所以事天子者亦惟弔喪送葬而已
　於是人情絶望於周而王風不作自東遷以來天
　下之勢始一大變矣故莊僖崩葬特削而不書
　與無王之簡隐顯互明此辯名實之先務也杜氏
　不達此義謂由王室不班厯故劉炫規之謂昭公
　二十三年至二十六年王室有子朝之亂天王居
　於狄泉豈能班厯而正必書王已足以破其惑穀
　梁謂桓公弑君為無王則是特一國一人之事爾皆
　不足以知筆削之權其元年十八年書王者元年一
　君之始十八年一君之終嫌以無王之罪蔽於一國
　也二年書王者當宋公之弑嫌以無王之罪蔽於一
　人也十年書王者當曹伯終生之卒嫌使是君不得
　正其終也然陳侯鮑卒亦無王者史從其冄赴以二
　日繋月如長厯與大衍厯所推二日皆不得在一月
　春秋疑以傳疑甲戌已丑未必皆正月之日則陳侯
　實卒月不得質言故不與正也穀梁傳曰桓無王其
　曰王何也謹始也二年有王曰正與夷之弑也十年
　有王曰正終生之卒也此説必有所從受又曰元年
　有王所以治桓也則與謹始之義不同矣葢口傳之
　學易至失真其桓弟弑兄臣弑君以下云者乃以已
　見尋繹師説而妄為之辭
　　　二十中國無伯則晉靈公之盟㑹諸侯不序
文七年秋八月公㑹諸侯晉大夫盟於扈(傳曰齊侯宋/公衛侯鄭伯)
(許男曹伯㑹晉趙盾/盟於扈晉侯立故也)十五年冬十一月諸侯盟於扈(傳/曰)
(晉侯宋公衛侯陳侯鄭伯許男曹伯盟于扈尋新城之/盟且謀伐齊也齊人賂晉侯故不克而還於是有齊難)
(是以公/不㑹)　十七年夏諸侯㑹於扈(傳曰晉侯蒐於黃父/遂復合諸侯於扈平)
(宋也公不與/㑹齊難故也)
　以上伯國盟㑹不序諸侯者三見中國之無伯也晉
　襄公卒靈公幼楚人已知北方可圖矣趙盾以大夫
　㑹盟諸侯而合四國以救鄭不及楚師以三國伐宋
　取賂而還新城之盟諸侯若不能忘晉者而扈之冄
　盟以賂不克伐齊又冄㑹以定宋文之簒諸侯以為
　晉不足與也鄭既受盟於楚而齊魯俱貳則中國遂
　至於無伯矣夫中國無伯乃楚之所由興也春秋辯
　名實之際當中國無伯之日而且序晉伯人楚君如
　他時不幾於名實相亂乎故於靈公之盟㑹略諸侯
　不序以明晉伯中衰而楚自厥貉而後君將皆稱君
　以著其亂華之罪其爵楚君者亦所以志無伯也是
　故王臣自出以盟諸侯齊商人弑其君執天子之使
　諸侯恬不為動於是天下之人皆忘其上而詩盡亡
　自有伯以來中國之勢又一大變而王室又以無伯
　而愈卑矣故頃王崩葬亦削而不書與不序諸侯之
　簡隠顯互明此辯名實之先務也左氏不達此義於
　趙盾之盟曰公後至故不書所㑹避不敏也凡史有
　後至不書所㑹之例者葢為公後㑹期不得與其成
　事故不書所㑹明不冐其功今書公㑹諸侯盟而乃
　以不序諸侯為避不敏理必不然其曰無能為無功
　者義亦未盡唯陳氏謂盟㑹恒序諸侯於是雖伯主
　在焉而亦不序見晉失伯而楚興獨得春秋微㫖非
　諸家所及也
　　　二十一征伐在諸侯則君將稱君大夫稱人用衆稱
　　　　師苟略其恒辭則雖君將稱人稱師一役而
　　　　冄有事稱人稱師以喪行稱人
隠四年夏宋公陳侯蔡人衛人伐鄭　秋翬帥師㑹宋
公陳侯蔡人衛人伐鄭　十一年秋七月壬午公及齊
侯鄭伯入許
桓十年冬十二月丙午齊侯衛侯鄭伯來戰於郎　十
三年春二月公㑹紀侯鄭伯己巳及齊侯宋公衛侯燕
人戰齊師宋師衛師燕師敗績　十五年冬十一月公
㑹宋公衛侯陳侯于袲伐鄭　十六年夏四月公㑹宋
公衛侯陳侯蔡侯伐鄭
　以上君將稱君者七春秋之初諸侯無王合黨為亂
　也然征伐自諸侯出實由此而始故悉從其恒稱以
　見實與後中國無伯之事同
僖四年春王正月公㑹齊侯宋公陳侯衛侯鄭伯許男
曹伯侵蔡蔡潰遂伐楚次於陘　六年夏公㑹齊侯宋
公陳侯衛侯曹伯伐鄭圍新城　十年夏齊侯許男伐
北戎　十五年十一月壬戌晉侯及秦伯戰於韓獲晉
侯　十八年春王正月宋公曹伯衛人邾人代齊　二
十二年夏宋公衛侯許男滕子伐鄭　二十三年春齊
侯伐宋圍緡　二十八年春晉侯侵曹　晉侯伐衛
三月丙午晉侯入曹　夏四月己巳晉侯齊師宋師秦
師及楚人戰於城濮楚師敗績
文元年夏晉侯伐衛　二年春王二月甲子晉侯及秦
師戰于彭衙秦師敗績　四年秋晉侯伐秦
　以上君將稱君者十有四凡伯主將而稱君者與之
　以專征討罪中國無伯諸侯將而稱君者詳其自將
　以見實二者勢分不同故皆從其恒稱而善惡自見
　所謂不嫌同辭也僖之初年齊君將稱君者三皆桓
　公攘夷伐叛之事僖之中年晉及秦戰皆稱君惠公
　背徳秦穆責報齊桓不能西略也宋襄既納齊孝圖
　合諸侯稱君將二齊孝以怨報徳稱君將一皆無伯
　之事自僖末年至文之初晉稱君將七文公尊王定
　伯功成一歲中有光齊桓襄公戰伐皆稱君與之以
　繼伯也靈公不親將而盟㑹皆不序成公一自將伐
　鄭不書政在大夫也由是觀之則伯主將稱君視諸
　侯將従其恒稱者文同而義異矣
文十五年冬齊侯侵我西鄙遂伐曹入其郛　十七年
夏齊侯伐我西鄙
宣元年秋宋公陳侯衛侯曹伯㑹晉師於棐林伐鄭
七年夏公㑹齊侯伐萊　九年夏齊侯伐萊　十四年
夏晉侯伐鄭　十八年春晉侯衛世子臧伐齊
成二年春齊侯伐我北鄙　三年春公㑹晉侯宋公衛侯曹
伯伐鄭(為下日/葬月)　四年冬鄭伯伐許　十年夏公㑹晉侯
齊侯宋公衛侯曹伯伐鄭(為下/卒月)　十三年夏五月公自
京師遂㑹晉侯齊侯宋公衛侯鄭伯曹伯邾人滕人伐
秦　十六年六月甲午晦晉侯及楚子鄭伯戰於鄢陵
楚子鄭師敗績　秋公㑹尹子晉侯齊國佐邾人伐鄭
　十七年夏公㑹尹子單子晉侯齊侯宋公衛侯曹伯
邾人伐鄭　冬公㑹單子晉侯宋公衛侯曹伯齊人邾
人伐鄭
襄五年冬公㑹晉侯宋公衛侯鄭伯曹伯齊世子光救
陳　六年十二月齊侯滅萊　九年冬公㑹晉侯宋公
衛侯曹伯莒子邾子滕子薛伯杞伯小邾子齊世子光
伐鄭十二月己亥同盟于戲　十年秋公㑹晉侯宋公
衛侯曹伯莒子邾子齊世子光滕子薛伯杞伯小邾子
伐鄭　十一年夏公㑹晉侯宋公衛侯曹伯齊世子光
莒子邾子滕子薛伯杞伯小邾子伐鄭秋七月己未同
盟於亳城北　公㑹晉侯宋公衛侯曹伯齊世子光莒
子邾子滕子薛伯杞伯小邾子伐鄭㑹於蕭魚　十五
年夏齊侯伐我北鄙圍成　十六年春齊侯伐我北鄙
　夏叔老㑹鄭伯晉荀偃衛甯殖宋人伐許　秋齊侯
伐我北鄙圍郕　十七年秋齊侯伐我北鄙圍桃　十
八年冬十月公㑹晉侯宋公衛侯鄭伯曹伯莒子邾子
滕子薛伯杞伯小邾子同圍齊　二十三年秋齊侯伐
衛遂伐晉　冬齊侯襲莒
昭六年冬齊侯伐北燕　十六年春齊侯伐徐　十九
年春宋公伐邾　二十二年春齊侯伐莒
定四年三月公㑹劉子晉侯宋公蔡侯衛侯陳子鄭伯
許男曹伯莒子邾子頓子胡子滕子薛伯杞伯小邾子
齊國夏於召陵侵楚　冬十有一月庚午蔡侯以吳子
及楚人戰於柏舉楚師敗績　九年秋齊侯衛侯次於
五氏　十三年春齊侯衛侯次於埀葭　十五年夏齊
侯衛侯次於渠蒢
哀元年秋齊侯衛侯伐晉　五年夏齊侯伐宋　八年
春王正月宋公入曹以曹伯陽歸　九年秋宋公伐鄭
　以上君將稱君者四十三晉君將十六起宣末年止
　襄之初十四皆景厲復伯悼公中興之事自悼而後
　唯平一圍齊乃諸侯同欲定之侵楚則劉子之為舍
　是晉無書君將者矣時征伐自大夫出已久然當晉
　君自將則諸侯皆親以師㑹過不專在大夫也宣元
　年宋陳衛曹之君㑹晉師者一明年而趙盾弑君襄
　十六年叔老㑹鄭伯晉荀偃者一其年平新即位葢
　征伐自大夫出晉實為之而以大夫用諸侯則趙盾
　之無君也舍是諸侯無自將㑹大夫者矣齊君將二
　十三伐魯者七懿二頃一靈四惠伐萊者二皆閒晉
　之衰欲挾魯以自為而不事盟主也靈滅萊而不親
　晉悼之盟㑹莊伐衛遂伐晉為伐盟主之始還遂襲
　莒景伐燕伐徐伐莒而不㑹劉子於召陵三次而後
　書伐晉且伐宋舍齊諸侯無抗晉者矣成四年一書
　鄭伯伐許志其反覆乎晉楚之閒也昭十九年宋公
　伐邾討其入鄅也入曹伐鄭而春秋終焉志中國無
　伯諸侯自相吞滅也舍宋鄭諸侯無書專伐者矣孔
　子曰征伐自諸侯出十世希不失矣此春秋君將書
　君之義也
隠二年冬鄭人伐衛　五年秋邾人鄭人伐宋　冬宋
人伐鄭圍長葛　十年秋宋人衛人入鄭　宋人蔡人
衛人伐戴鄭伯伐取之　冬十月壬午齊人鄭人入郕
桓五年秋蔡人衛人陳人從王伐鄭　十四年冬宋人
以齊人蔡人衛人陳人伐鄭　十七年秋及宋人衛人
伐邾
莊十三年夏六月齊人滅遂　十四年春齊人陳人曹
人伐宋　十五年秋宋人齊人邾人伐郳　鄭人侵宋
　十六年夏宋人齊人衛人伐鄭　十九年冬齊人宋
人陳人伐我西鄙　二十年冬齊人伐戎　二十六年
秋公㑹宋人齊人伐徐　二十八年秋公㑹齊人宋人
救鄭　二十九年夏鄭人侵許　三十年冬齊人伐山
戎
僖四年冬十二月公孫兹帥師㑹齊人宋人衛人鄭人
許人曹人侵陳　七年春齊人伐鄭　十五年冬宋人
伐曹　十七年春齊人徐人伐英氏　十九年秋宋人
圍曹(傳記子魚之諫在國言/之陳氏云宋公圍非)　衛人伐邢　二十年夏
鄭人入滑(傳曰鄭公子士洩堵冦帥師入滑陳氏曰傳/見入書人非也未書大夫將不得有異㫖)
　二十六年春齊人侵我西鄙　夏衛人伐齊　三十
二年夏衛人侵狄　三十三年春王二月秦人入滑(陳/氏)
(曰孟明視書人秦未有大/夫説誤秦征伐不出大夫)冬晉人陳人鄭人伐許
文元年夏衛人伐晉(傳衛孔達/帥師伐晉)　二年冬晉人宋人陳
人鄭人伐秦(傳曰晉先且居宋公子成陳轅選鄭公子/歸生伐秦陳氏曰晉鄉不書以秦伯在師)
(葢衛左氏之失經未書/大夫將不得有異㫖)　三年春王正月叔孫得臣㑹
晉人宋人陳人衛人鄭人伐沈沈潰
隠五年秋衛師入郕
桓十七年夏五月丙午及齊師戰於奚
莊元年冬齊師遷紀郱鄑郚　三年春王正月溺㑹齊
師伐衛　八年夏師及齊師圍郕郕降於齊師　九年
八月庚申及齊師戰於乾時我師敗績　十年夏齊師
宋師次於郎(為下/事月)　冬十月齊師滅譚
僖元年春齊師宋師曹師次於聶北救邢(為朝廟/告朔月)　夏
齊師宋師曹師城邢　二年夏虞師晉師滅下陽(傳晉/里克)
(荀息帥師㑹虞師伐虢滅下陽陳氏曰傳見/滅貶稱師今案未書大夫將不得有二義)　十五年
秋七月齊師曹師伐厲　十八年五月戊寅宋師及齊
師戰於甗齊師敗績　二十八年夏四月己巳晉侯齊
師宋師秦師及楚人戰於城濮(傳夏四月戊辰晉侯宋/公齊國歸父崔夭秦小)
(子憗次於城濮杜氏曰宋公以下皆以師屬晉不與戰/陳氏曰三國之君大夫但書師始伯之辭今案圍宋之)
(役楚子雖貶稱人猶不易其班今宋序齊下則非宋公/明矣但謂齊秦皆以師屬晉則不可時征伐不出大夫)
(齊卿秦公子不書將則亦當舉師為重杜葢不知/此義陳氏又循左氏尊晉侯之失而違其本㫖)
文二年春王二月甲子晉侯及秦師戰於彭衙(傳秦孟/明視帥)
(師伐晉此/書師例)
　以上征伐稱人者三十五稱師者十四皆文以前征
　伐不自大夫出之事莒邾而下不入例凡敗例言師
　小國不入例公羊傳曰將尊師衆稱某帥師將尊師
　少稱將將卑師衆稱師將卑師少稱人君將不言帥
　師書其重者此史例也將尊謂大夫而為卿者將卑
　謂非卿者傳或謂之微者筆削之㫖文以前征伐自
　諸侯出則雖卿將稱人與將卑師少者同雖卿帥重
　師但稱師與將卑師衆者同葢征伐之權尚在諸侯
　則大夫皆奉君命以行得失在其君而大夫之尊卑
　不足辯也左氏考史牘征伐卿大夫有名氏而經但
　書人者悉錄其名氏不為無所見而未達筆削微㫖
　至永嘉陳氏始𤼵不傳之秘而侵伐圍滅異説以磔
　裂其義則又失之僖以前經無書名者故傳不復詳
　亦或有不得名氏者然魯以卿㑹者則外應是卿葢
　事有輕重而大夫之㑹必以其班非有故不得以㣲
　者徃其以㣲者㑹則大國大夫下於次國之卿若温
　之盟齊人序鄭人下是也次國大夫下於小國之卿
　邾人鄭人伐宋是也陳氏謂㣲者皆不書有所重則
　書於是有得書人之義愈失之矣凡先儒謂小國主
　兵序大國之上者非莒邾而下大夫微不復序
莊二十八年春王三月甲寅齊人伐衛衛人及齊人戰
衛人敗績(傳齊侯伐衛戰敗衛師數之以王命/取賂而還陳氏曰傳見齊侯將書人)
僖三十年秋晉人秦人圍鄭(傳九月甲午晉侯秦伯圍/鄭以其無禮於晉且貳於)
(楚/也)
　以上伯主將稱人者二秦君將稱人者一齊晉之伯
　其君將稱君者皆與之也是故苟失伯討之義則奪
　其恒稱衛人立子頹有輔簒之罪齊桓以王命伐衛
　取賂而還晉文與秦穆同圍鄭於既服之後秦伯復
　叛晉而戌鄭二事皆非伯討故雖桓文自將亦稱人
　皆奪其恒稱以見義也秦伯稱人雖若兩譏之自與
　後秦君稱人一例義與伯主不同
文三年夏秦人伐晉(傳秦伯伐晉濟河焚舟/取王官及郊晉人不出)　七年夏
四月戊子晉人及秦人戰於令狐(傳秦康公送公子雍/於晉宣子與諸大夫)
(皆患穆嬴且畏偪乃背先蔑而立靈公以禦秦師戊/子敗秦師於令狐陳氏曰傳見秦康公趙盾皆書人)
十有二年十有二月戊午晉人秦人戰於河曲(傳秦為/令狐之)
(役故冬秦伯伐晉取羈馬晉人禦之秦軍掩晉/上軍乃皆出戰交綏秦師夜遁復侵晉入瑕)
宣十五年夏秦人伐晉(傳秋七月秦桓公伐晉次於輔/氏案是年夏無秦伐晉傳而七)
(月傳不見不書之由疑/是一事而時月有誤)
　以上秦君將稱人者四秦穆公既倍晉而戍鄭又將
　因戌人以襲鄭其心事如此使秦得志於諸國其禍
　豈減於楚哉喪師於殽雖嘗悔過自誓而終不能自
　克既歸鬭克使求成於楚又以忿兵敗績於彭衙令
　狐之役曲雖在晉然夫人大子猶在而外求君康公
　無先見之明以敗其衆而報怨不已葢自穆至景連
　兵於晉者四世而楚世昬於秦矣故秦晉連兵晉君
　將恒稱爵而秦君自將五四稱人一但稱國以其始
　於倍盟以賊中國中亟於報怨而卒自附於蠻荆以
　為中國之罪人春秋既以繼伯討罪之義與晉襄則
　秦君不得稱君以敵伯主明王者之政當出於一所
　以渙羣疑而尊王室也其稱人之義與楚君同而又
　非中國諸侯之比矣胡氏乃謂聖人以常情待晉襄
　以王事責秦穆豈經世之義乎春秋之末多流俗之
　論左氏不能辯其弊至今猶在所謂尊穆公者亦其
　一也
僖二十六年夏齊人伐我北鄙(傳齊孝公伐我北鄙公/使展喜犒師齊侯未入)
(竟展喜從/之乃還)
襄十八年秋齊師伐我北鄙(傳齊侯伐/我北鄙)
　以上齊君將稱人者一稱師者一齊孝公伐魯以魯
　人犒師故未入竟而去公子遂已如楚乞師伐齊取
　榖魯為已甚矣故雖君將但稱人為用楚師言故而
　已齊靈間晉悼之卒倍盟伐魯者四皆稱爵以見實
　至是又伐魯卒致十二國同圍齊之禍故雖君將但
　稱師為書同圍言故而已一以用楚師報伐見義一
　以十二國同圍見義則其自將之罪不足詳矣
隠十年春王二月公㑹齊侯鄭伯於中丘夏翬帥師㑹
齊人鄭人伐宋(傳五月羽父先㑹/齊侯鄭伯伐宋)
桓十二年冬十一月丙戌公㑹鄭伯盟於武父十二月
及鄭師伐宋丁未戰於宋(傳與鄭伯盟於武/父遂帥師而伐宋)
僖十八年春王正月宋公曹伯衛人邾人伐齊五月戊
寅宋師及齊師戰於甗
　以上一役冄有事君將稱人者一稱師者二欲明一
　事為一役故先詳後略因上文以見之而義愈明與
　内事蒙上文不書公同法陳氏乃以冄見稱人為貶
　借令不冄見則遂無貶乎諸貶例皆牴牾不通本非
　春秋之㫖故也其以内諱而稱人者已見前篇
僖三十三年夏四月辛巳晉人及姜戎敗秦師於殽(傳/曰)
(秦孟明視西乞術白乙丙襲鄭及滑知鄭有備滅滑而/還晉先軫曰秦不哀吾喪而伐吾同姓發命遽興姜戎)
(子墨衰絰四月辛/巳敗秦師于殽)　秋晉人敗狄於箕(傳曰狄伐晉八/月戊子晉侯敗)
(狄於/箕)
　以上未踰年君將稱人者二嗣君未踰年稱子出從
　盟㑹亦稱子以師行者稱爵從史文以見其罪也若
　夫方伯連率禦宼討亂則魯公伯禽嘗行之矣君子
　以其不以私憂廢王事無以議為也故晉襄公衰絰
　行師聖人以其與得已不已者不同略而稱人義不
　在稱君也陳氏知二傳釋殯之譏為非而又以構秦
　怨為貶則雖習於變禮之由而於當時事體有不察
　者自城濮而後楚人帖息中國少寧而秦穆首為亂
　階縱而弗討同盟之國何所賴乎陸氏曰晉為盟主
　諸侯服之久矣秦不哀其喪而襲其同姓若不能救
　則先公之業墜矣故聖人為之諱許其以權變禮異
　乎匹夫之孝也其論伯者繼述之義諸家所不及然
　以稱人為諱則襄公之事初不必諱但不使與得已
　不已者同稱所以别嫌明㣲唯以書敗見義而已敗
　狄稱人雖葬未三年義與上同而陳氏又以為貶有
　如不能敗之則將何以為稱乎
　　二十二征伐在大夫則大夫將書大夫微者稱人用
　　　　衆稱師苟略其恒稱則雖大夫將稱人稱師
文三年冬晉陽處父帥師伐楚以救江　十五年夏晉
郤缺帥師伐蔡戊申入蔡
宣元年秋晉趙盾帥師救陳　冬晉趙穿帥師侵崇
　六年春晉趙盾衛孫免侵陳　九年秋晉荀林父帥師
伐陳　冬晉郤缺帥師救鄭　十二年夏六月乙卯晉
荀林父帥師及楚子戰於邲
成二年六月癸酉季孫行父臧孫許叔孫僑如公孫嬰
齊帥師㑹晉郤克衛孫良夫曹公子首及齊侯戰於鞌
　三年秋晉郤克衛孫良夫伐廧咎如　六年冬晉欒
書帥師救鄭　八年春晉欒書帥師侵蔡　冬叔孫僑
如㑹晉士燮齊人邾人伐郯　九年秋晉欒書帥師伐
鄭
襄元年春仲孫蔑㑹晉欒黶宋華元衛甯殖曹人莒人
邾人滕人薛人圍宋彭城　夏晉韓厥帥師伐鄭　三
年冬晉荀罃帥師伐許　十六年夏叔老㑹鄭伯晉荀
偃衛甯殖宋人伐許　十九年秋晉士匄帥師侵齊至
穀聞齊侯卒乃還
昭元年夏晉荀吳帥師敗狄於大鹵　十五年秋晉荀
吳帥師伐鮮虞　十七年八月晉荀吳帥師滅陸渾之
戎
定四年秋晉士鞅衛孔圉帥師伐鮮虞　五年冬晉士
鞅帥師圍鮮虞　八年秋晉士鞅帥師侵鄭遂侵衛
十年夏晉趙鞅帥師圍衛
哀二年夏晉趙鞅帥師納衛世子蒯聵於戚　秋八月
甲戌晉趙鞅帥師及鄭罕達帥師戰於鐡　五年夏晉
趙鞅帥師伐衛　六年春晉趙鞅帥師伐鮮虞　七年
春晉魏曼多帥師侵衛　十年夏晉趙鞅帥師侵齊
十三年秋晉魏曼多帥師侵衛
　以上晉大夫將書大夫者三十三皆文以後征伐自
　大夫出之事晉至襄公之末大夫已專陽處父為大
　傅盟魯侯以王叔桓公伐楚改蒐於董易中軍其汰
　已甚卒取殺身之禍故經沒桓公而書大夫帥師於
　是始趙盾衰之子也立靈公冄專合諸侯屢主兵征
　伐卒將趙穿以陷於簒弑之罪又立成公而相之晉
　不競者冄世而六卿之禍遂成郤缺芮之子也𫝊克
　而益專至錡至犫而敗荀林父孫偃庚之子也與欒
　書同弑厲公傳吳至寅而敗荀罃首之子也傳盈與
　躒至瑤而敗荀首者林父弟林父之後世襲中行故
　稱中行氏首分族稱知氏欒書盾之子也傳黶至盈
　而敗士燮㑹之子也傳匄與鞅至吉射而敗韓厥之
　子起起孫不信魏曼多舒之孫也趙氏再起至鞅而
　復彊三家相結以傾范中行氏卒滅知氏三分晉地
　而自列為諸侯凡皆世卿之效也孔子曰禮樂征伐
　自大夫出五世希不失矣此春秋大夫將書大夫之
　義也然襄以前大夫將有書人以見義者自昭而後
　大夫將皆從其恒稱何也稱人見義者以大夫征伐
　猶有闗天下之故也春秋為天下作非有闗於天下
　之故奚議焉自昭而後晉人志不在諸侯而盡力於
　羣狄伐鮮虞滅陸渾利其俘獲爾齊衛鄭鮮虞助范
　中行以抗趙韓魏氏故趙鞅納蒯聵戰鄭罕達侵齊
　伐衛伐鮮虞魏曼多侵衛皆從其恒稱志彊家之亂
　而已
襄元年夏仲孫蔑㑹齊崔杼曹人邾人杞人次於鄫
十七年秋高厚帥師伐我北鄙圍防　二十四年秋齊
崔杼帥師伐莒　二十五年春齊崔杼帥師伐我北鄙
昭十二年春齊髙偃帥師納北燕伯於陽　十九年秋
齊髙發帥師伐莒
定七年秋齊國夏帥師伐我西鄙　八年夏齊國夏帥
師伐我西鄙
哀三年春齊國夏衛石曼姑帥師圍戚　十一年春齊
國書帥師伐我
　以上齊大夫將書大夫者十其事獨在襄公中歲以
　後齊自國髙以天子命卿為桓公内主子孫世執其
　政然自孝而下多彊君威福自己出至靈公間晉伐
　魯而髙厚始書帥師又廢太子光而使厚傅牙以為
　太子及崔杼立莊公厚以從君於昬見殺杼既專國
　弑君而卒以家禍覆其宗出慶封放髙止公族猶有
　人焉其後陳氏以厚施得民景公君臣知其必有齊
　國而莫如之何國髙之後猶以世卿帥師而齊人冄
　世弑君不能討至國夏髙張乃見逐書以後為陳氏
　役而已
宣二年春王二月壬子宋華元帥師及鄭公子歸生帥
師戰於大棘宋師敗績獲宋華元
哀三年夏宋樂髠帥師伐曹　六年冬宋向巢帥師伐
曹　七年春宋皇瑗帥師侵鄭　九年春宋皇瑗帥師
取鄭師於雍丘　十二年秋宋向巢帥師伐鄭
　以上宋大夫將書大夫者六宋卿皆公族也昭公之
　弑華氏與焉華元為右師以相文公出魚氏殺楚使
　者幾亡國然國於晉楚之閒衛鄭交侵而不私圖報
　復以聴於伯主既又以善於晉楚大夫克合南北之
　成以向戌為左師而向戌亦以善於晉楚大夫挾弭
　兵之説成宋之盟故宋大夫書帥師自華元始而歴
　四世無書大夫將者葢晉人欲以偪陽封向戌戌能
　讓歸其君既而以弭兵請賞公與之邑司城子罕削
　而投之向氏欲攻司城左師曰我將亡夫子生我則
　三子者之從政亦有異於專兵以徼利弱公室而自
　封者焉至樂髠向巢皇瑗始滅曹與鄭連兵無虚嵗
　然巢既以弟魋叛奔魯而瑗亦以子䴢故殺身則大
　夫書將之義可謂明矣
成二年夏四月丙戌衛孫良夫帥師及齊師戰於新築
　六年春衛孫良夫帥師侵宋(傳三月晉伯宗夏陽説/衛孫良夫甯相鄭人伊)
(雒之戎陸渾/蠻氏侵宋)　十年春衛侯之弟黒背帥師侵鄭　十
七年春衛北宫括帥師侵鄭
襄二年夏晉師宋師衛甯殖侵鄭　十七年夏衛石買
帥師伐曹　十九年夏衛孫林父帥師伐齊
定四年秋晉士鞅衛孔圉帥師伐鮮虞　十二年夏衛
公孟彄帥師伐曹　十三年夏衛公孟彄帥師伐曹
哀三年春齊國夏衛石曼姑帥師圍戚
　以上衛大夫將書大夫者十一其以㑹伐冄見者已
　具晉大夫類中當晉襄之伯孔達以國故干晉以見
　討晉人良而免之既又背盟救陳見殺孫免㑹趙盾
　所帥師少故不言帥師良夫世為卿子林父與甯殖
　出其君而立剽剽黒背之子也殖子喜又弑其所事
　之君而納故君卒以見殺林父入於戚以叛北宫結
　以公叔戌之黨逐公孟彄以蒯聵之黨逐孔圉取蒯
　聵之姊生悝蒯聵因孔姬以刼悝而復國悝亦卒逐
　石買背盟伐魯見執伯主曼姑為輒拒父皆無足道
　者觀延陵季子與孔子之言則衛之末世猶有人焉
　故雖靈公無道而禍不出於世卿云
定四年夏四月庚辰蔡公孫姓帥師滅沈以沈子嘉歸
殺之　十四年二月辛巳楚公子結陳公孫佗人帥師
滅頓以頓子牂歸
　以上陳蔡大夫將書大夫者各一陳蔡國小而役於
　楚無大國世卿之禍政在公族故二公孫以帥師書
　然二國之為惡者非公子則公孫也
宣二年春王二月壬子宋華元帥師及鄭公子歸生帥
師戰於大棘
成三年夏鄭公子去疾帥師伐許　十四年秋鄭公子
喜帥師伐許　十六年夏鄭公子喜帥師侵宋
襄十一年夏鄭公孫舍之帥師侵宋　二十五年六月
壬子鄭公孫舍之帥師入陳　冬鄭公孫夏帥師伐陳
定六年春王正月癸亥鄭游速帥師滅許以許男斯歸
　十五年夏鄭罕達帥師伐宋
哀二年秋八月甲戌晉趙鞅帥師及鄭罕達帥師戰於
鐡　七年冬鄭駟𢎞帥師救曹　十三年春鄭罕達帥
師取宋師於嵒
　以上鄭大夫將書大夫者十有二鄭在春秋為次國
　自侯宣多後無復異姓之卿公子歸生受命於楚以
　伐宋敗宋師獲華元而卒以首惡書其後鄭人討幽
　公之亂斲子家之棺逐其族而穆氏大興於鄭傳記
　穆公之子十一人其為卿者九人去疾字子良能不
　受國而讓歸其兄其伐許也楚人以為討而鄭伯背
　楚歸晉遂世與許仇以至滅許至孫良霄而敗是為
　良氏喜字子罕子豐欲愬其君於晉喜能止之子舍
　之孫罕虎皆賢是為罕氏騑字子駟當晉楚爭鄭始
　則受楚田而叛晉以伐宋遂與宋仇終則反覆兩間
　以使晉人盡力於鄭楚不敢爭而後固與晉然上弑
　其君而下侵欲於人卒殺其身以及二卿子夏孫偃
　是為駟氏發字子國與於子駟之難子僑孫參是為
　國氏偃字子游子蠆孫吉是為游氏嘉字子孔知子
　駟之難而不告又將叛晉而起楚師以去諸大夫子
　展子西殺之而分其室子豐之後為印氏是時子産
　之賢聞於諸侯子展當國即能立以為卿而子皮卒
　授之政當晉六卿擅國魯三家不臣齊崔慶顛覆楚
　人肆暴陳蔡危亡之餘鄭獨隠然其間以禮自持内
　無世卿之禍外免大國之侮則子産之功也然則子
　展子皮賢於臧文仲逺矣至罕達復修宋怨而駟𢎞
　救曹無功則鄭亦衰焉此外唯曹公子首以鞌之戰
　書小國無彊家不復序
文五年夏秦人入鄀　十五年夏齊人侵我西鄙
宣元年冬晉人宋人伐鄭　九年冬宋人圍滕　十二
年冬衛人救陳
成九年冬秦人白狄伐晉　鄭人圍許　十二年秋晉
人敗狄於交剛
襄四年冬陳人圍頓　十一年冬秦人伐晉
宣二年春秦師伐晉　三年秋宋師圍曹　八年夏晉
師白狄伐秦　十年夏宋師伐滕(為下/葬月)　十二年冬宋
師伐陳　十三年春齊師伐莒
襄二年春鄭師伐宋　夏晉師宋師衛甯殖侵鄭
　以上征伐稱人者十稱師者八皆文以後征伐自大
　夫出時事左氏不記名氏以其皆㣲者不復詳亦或
　有不得其名氏者春秋之初征伐在諸侯帥師不必
　皆卿故書人書師多微者自大夫專兵之後微者帥
　師亦少觀魯自三家專兵而後無微者將與此所序
　則可知矣晉悼公卒而後大夫將皆從其恒稱故以
　後微者之師不復辯
文七年夏四月戊子晉人及秦人戰於令狐(傳趙盾將/中軍先克)
(佐之荀林父佐上軍先蔑將下軍/先都佐之戊子敗秦師於令狐)　九年春公子遂㑹
晉人宋人衛人許人救鄭(傳公子遂㑹晉趙盾宋華耦/衛孔達許大夫救鄭不及楚)
(師/)　十四年秋晉人納捷菑於邾弗克納(傳趙盾以諸/侯之師入百)
(乗納捷/菑於邾)　十七年春晉人衛人陳人鄭人伐宋(傳晉荀/林父衛)
(孔達陳公孫寧鄭石楚伐宋討/曰何故弑君猶立文公而還)
宣二年夏晉人宋人衛人陳人侵鄭(傳趙盾救焦遂自/陰地及諸侯之師)
(侵/鄭)　十年夏晉人宋人衛人曹人伐鄭(傳諸侯之師伐/鄭取成而還案)
(是時鄭已及楚平晉必不使微者將而伐鄭春秋亦無/四國皆微者㑹兵之事鄭亦必不與微者成傳雖不得)
(名氏明四/國皆卿也)　十五年六月癸卯晉師滅赤狄潞氏以潞
子嬰兒歸(傳晉荀林父敗赤狄/于曲梁辛亥滅潞)　十六年春王正月晉
人滅赤狄甲氏及留吁(傳晉士㑹帥師滅赤/狄甲氏及留吁鐸辰)
襄十年夏晉師伐秦(傳荀罃伐秦/報其侵也)
　以上晉大夫將書人者三稱師者二晉大夫與諸侯
　之大夫將稱人者四凡大夫將稱大夫者征伐自大
　夫出也苟動不以正與不堪其事則又奪其恒稱趙
　盾專國立君不審為令狐之役以冄起秦怨興兵以
　納不正見辭於邾人荀林父士㑹當宋告急畏楚不
　能救而甘心於羣狄晉楚方爭鄭不能釋秦以畢事
　於楚荀罃伐秦徒曰報其侵而已此皆所謂動不以
　正也則奪其恒稱固宜然趙盾孫免侵陳書名氏而
　救鄭伐宋侵鄭伐鄭凡四大舉皆書人者陳侯既同
　新城之盟楚子侵陳趙盾救之而陳又叛晉從楚則
　侵之得討貳之宜也趙盾將五國之衆救鄭而不及
　楚師宋人弑君林父與諸侯之大夫伐宋猶立文公
　而還鄭伯曰晉不足與也遂受盟於楚於是趙盾又
　以諸侯之師侵鄭遇楚輒還鄭伯既㑹晉侯於黒壤
　於扈楚子伐鄭而晉郤缺救鄭鄭伯亦敗楚師於栁
　棼鄭之従晉非不堅也晉雖得鄭而終不能服楚則
　鄭豈能當楚之驟伐哉故栁棼既敗楚師而子良憂
　之明年鄭及楚平懼晉之不足恃也於是晉又以諸
　侯伐鄭取成而還明年楚子陳侯鄭伯盟於辰陵又
　明年楚子入陳又明年楚子圍鄭而荀林父喪師於
　邲故是四役皆稱人惡其以大夫而專伯討既不能
　以信義屬諸侯又不能以武力震楚而徒為是紛爭
　也
襄八年夏鄭人侵蔡獲蔡公子燮(傳鄭子國子耳侵蔡/獲蔡司馬公子燮五)
(月㑹於/邢丘)　十四年夏叔孫豹㑹晉荀偃齊人宋人衛北
宫括鄭公孫蠆曹人莒人邾人滕人薛人杞人小邾人
伐秦(為下事月侯傳諸侯之大夫從晉侯伐秦以報櫟/之役也晉  待于竟使六卿帥諸侯之師以進及)
(涇不濟叔向見叔孫穆子穆子賦匏有苦葉叔向退而/具舟魯人莒人先濟鄭子蟜衛北宫懿子見諸侯師而)
(勸之濟濟涇而次子蟜帥鄭師以進師皆從之至棫林/不獲成焉荀偃令曰雞鳴而駕塞井夷竈惟余馬首是)
(瞻欒黶曰晉國之命未是有也余馬首欲東乃歸下軍/從之乃命大還晉人謂之遷延之役欒鍼曰此役也報)
(櫟之敗也役又無功晉之恥也吾有二位於戎路敢不/恥乎與士鞅馳秦師死焉於是齊崔杼宋華閲仲江)
(㑹伐秦不書惰也向之㑹亦如之衛北宫括不書於向/書於伐秦攝也十九年四月丁未鄭公孫蠆卒晉侯以)
(其善於伐秦也請於王/追賜之大路使以行)
　以上鄭大夫將稱人者一諸侯之大夫㑹伐而齊宋
　大夫特稱人者一鄭大夫將於他役或從晉或從楚
　皆從其恒稱而侵蔡獨稱人者鄭反覆於晉楚之閒
　久矣事之善惡不待變文而見故大夫將皆從其恒
　稱於是僖公如㑹公子騑道弑君而立簡公生五年
　矣公子發又為之侵蔡而奉其幼君以獻捷於㑹將
　以説晉而免鄭於討也悼公果寘其罪不問是歲楚
　人伐鄭子駟子國又定畫從楚葢諸國之勢苟未得
　鄭則未可以圖蔡鄭人内懐反覆而侵蔡以欺盟主
　故晉卒歸公子燮於蔡而春秋於鄭大夫獨奪其恒
　稱伐秦之役晉衛鄭大夫皆從其恒稱而齊宋大夫
　稱人者傳以為齊宋大夫不進師也是年春㑹吳於
　向齊宋衛大夫皆稱人一役之中而有與奪以悼公
　之惰也抑諸國之不競諸侯亦有罪焉自令狐以來
　晉與秦交兵大夫將皆稱人而荀偃獨從其恒稱者
　悼公以諸侯之師伐秦庶幾能張諸國之勢討秦人
　黨楚之罪而齊宋大夫不進師則悼公之令外不行
　於列國矣荀偃欲進而欒黶先歸則悼公之令内不
　行於臣子矣故荀偃得從其恒稱譏不在荀偃也諸
　侯大夫知有伯之無益於已而不知無伯之禍又有
　甚焉故惰慢不攝如此譏不徒在晉也自伐秦而後
　大夫將無異辭苟無諸國之志則不足議也晉襄公
　卒而楚君將稱君伯業之偏安也悼公卒而大夫將
　皆從其恒稱則春秋之世變極矣
昭二十三年春晉人圍郊
　以上晉大夫將稱人者一大夫將從其恒稱久矣此
　籍談荀躒也其復書人何也晉悼公卒而大夫將皆
　從其恒稱者苟非伯者之事則其名實不足辯也若
　夫諸侯寘力王室乃臣子之分所當為不惟責在伯
　者以晉大夫怠於勤王而從其恒稱是君臣大義以
　無伯而廢天理民彞以無伯而泯也故特變而稱人
　明晉雖失伯而王室在難乃諸侯所當勤有不可一
　日緩者又一義也齊陳恒弑其君孔子沐浴而朝告
　於哀公請討之曰以吾從大夫之後不敢不告時夫
　子方脩春秋而不忘討賊如此則其制作之意豈徒
　曰辯伯者之功過以示後世而已哉晉人怠於勤王
　事已見第二篇
　　　二十三征伐君大夫將稱人不足以盡意則但稱國
文十年夏秦伐晉
成三年冬鄭伐許
昭十二年冬晉伐鮮虞
　以上君大夫將稱國以伐者三凡外裔舉號君臣同
　辭如戎狄於越淮夷是也若荆吳與徐則本非外裔
　荆吳既僣王肆亂而徐之先亦嘗僣王故春秋於此
　三國者皆以號舉榖梁傳釋荆曰外之則徐吳從可
　知也然此猶史例也若傳於晉伐鮮虞亦曰外之而
　何氏范氏陳氏因推以釋秦伐晉鄭伐許則非復史
　例矣葢君大夫將稱人者變文以示義也其或稱人
　不足以盡意則但稱國以異之辭愈略者義愈深也
　然既同於舉號則亦豈諸侯諸國之恒稱哉秦嘗冄
　納晉君城濮翟泉小子憖皆在焉不為無功於諸國
　而穆公叛晉以襲鄭敗殽敗彭衙而秦不自反連兵
　報復者冄世終春秋秦為楚役卒使楚人得志於中
　國故春秋晉侯伐秦稱爵而秦伯伐晉皆稱人令狐
　而後秦晉交兵不悉書而秦伯伐晉但書秦杜而絶
　之同於外裔而已自晉楚爭鄭鄭受兵無虚嵗辰陵
　竊盟於楚而又徼事於晉既從楚以拒晉又一嵗中
　冄伐許以怒楚其反覆乎晉楚之間誠外道也故冄
　伐許稱國言非復諸國諸侯也晉雖不競猶稱盟主
　楚合諸侯於申伐吳滅陳誘蔡侯般殺之滅蔡而晉
　人方以詐滅肥伐鮮虞甘心於羣狄故伐鮮虞稱國
　責其棄中國於楚聴其吞滅非復諸侯之盟主也是
　皆筆削之㫖也葢狄秦則諸侯之從楚者絶意於中
　國矣外鄭則諸侯之反覆乎晉楚之閒者不足頼矣
　至於外晉則天下諸侯皆楚之從而晉之為盟主也
　末矣
　　　二十四外盟㑹恒稱君大夫微者稱人内微者但稱
　　　　㑹苟奪其恒稱則外君大夫俱稱人内稱㑹
　　　　同微者一役冄有事稱人
僖二年秋九月齊侯宋公江人黄人盟於貫
莊十五年春齊侯宋公陳侯衛侯鄭伯㑹於鄄
僖三年秋齊侯宋公江人黄人㑹於陽榖
宣九年秋晉侯宋公衛侯鄭伯曹伯㑹於扈(為下/卒月)
僖二十一年秋宋公楚子陳侯蔡侯鄭伯許男曹伯㑹
於盂
　以上伯主之盟一㑹三宋楚之㑹一皆從其恒稱凡
　盟㑹吾君大夫在焉者皆序見第一篇外離盟參盟
　序見第二篇楚主盟㑹序見下篇君稱爵大夫稱名
　氏微者稱人内微者但稱㑹皆從主人之辭此不重序
僖十九年冬㑹陳人蔡人楚人鄭人盟於齊(公作公㑹/趙氏以為)
(諱不書公據左氏此㑹為陳穆公請脩好於諸侯以無/忘齊桓之徳而不言公㑹盟于齊雖齊桓盛時亦無諸)
(侯㑹盟于齊之事況魯有救四公子之嫌終孝公世僖/公未嘗如齊其後卒為仇敵則此盟非公親徃可知楚)
(僣大號未嘗與中國㑹盟觀蜀之盟楚嬰齊秦説序宋/陳衞卿上則其卑諸侯可見其貴卿必不肯序陳蔡大)
(夫下此葢陳蔡皆卿而楚以微者徃㑹故楚序陳蔡之/下鄭又序楚下如蜀之盟齊大夫序鄭下皆非卿也此)
(内稱㑹為/微者無疑)　二十一年春宋人齊人楚人盟於鹿上(宋/齊)
(皆卿楚/微者)
成二年十一月丙申公及楚人秦人宋人陳人衛人鄭
人齊人曹人邾人薛人鄫人盟於蜀(傳公及楚公子嬰/齊蔡侯許男秦右)
(大夫説宋華元陳公孫寧衛孫良夫鄭公子去疾及齊/國之大夫盟於蜀於是乎畏晉而竊與楚盟蔡侯許男)
(不書乗楚車/也謂之失位)
　以上列國大夫與楚人盟書人者三自齊桓公卒宋
　襄暴虐陳穆公請脩好於諸侯以無忘齊桓之德初
　以諸侯大夫㑹盟而楚人得與中國盟㑹於是始宋
　襄又不度徳量力求諸侯於楚而為鹿上之盟至有
　盂之執辱泓之敗績於是魯挾楚以抗齊為東諸侯
　事楚之始陽橋之役納賂請平公㑹楚公子嬰齊及
　十一國之大夫盟於蜀則中外之分蕩然矣故三盟
　列國大夫皆奪其恒稱責其墮中國之大義也内不
　諱公者陽橋之役由魯致之公親㑹嬰齊而即魯地
　為盟事不可諱而亦與内惡私恥不同故不沒公以
　見實也至晉楚為宋之盟以南北諸侯交相見乃從
　其恒稱者聖人不以空言作經其有辯於名實之際
　葢將以正名而責實也齊與鹿上召陵之威烈未冺
　蜀之盟雖曰東方諸侯皆在而猶有晉也故皆奪其
　恒稱以示義晉悼公卒齊始叛晉晉知不競於楚而
　遂以諸侯與之則春秋將何所辯乎故晉楚之盟㑹
　大夫亦從其恒稱以見實而已
僖二十九年夏六月㑹王人晉人宋人齊人陳人蔡人
秦人盟于翟泉(傳公㑹王子虎晉狐偃宋公孫固齊國/歸父陳轅濤塗秦小子憖盟于翟泉)
莊十三年春齊侯宋人陳人蔡人邾人㑹於北杏
襄八年夏季孫宿㑹晉侯鄭伯齊人宋人衛人邾人於
邢丘(傳五月甲辰㑹于邢丘以命朝聘之數使諸侯之/大夫聴命季孫宿與齊髙厚宋向戌衛甯殖邾大)
(夫㑹之鄭伯獻捷/於㑹故親聴命)
　以上列國大夫盟王子稱人者一㑹伯主稱人者二
　禮卿不㑹公侯豈有列國大夫上盟王子之理翟泉
　之盟下陵上替之始也故王子與大夫皆變文稱人
　以尊王室而沒公不書凡大夫㑹諸侯經皆直書而
　失自見北杏邢丘㑹列國大夫以聴政乃伯主之所
　得行故大夫稱人以尊伯主經所以奬成伯功也傳
　曰大夫不書尊晉侯也北杏傳不得大夫名氏故於
　邢丘發例陳氏解㑹盟於幽為齊初主盟不言公與
　奪不一以經傳事理考之非是
宣十二年冬晉人宋人衛人曹人同盟於清丘(傳晉原/縠宋華)
(椒衛孔達曹人同盟於清丘曰恤病討貳於是/卿不書不實其言也宋為盟故伐陳衛人救之)
襄十四年春王正月季孫宿叔老㑹晉士匄齊人宋人
衛人鄭公孫蠆曹人莒人邾人滕人薛人杞人小邾人
㑹吳於向(傳㑹于向為吳謀楚故也於是齊崔杼宋華/閲仲江㑹不書惰也衛北宫括不書於向書)
(於伐秦/攝也)　二十六年夏公㑹晉人鄭良霄宋人曹人於
澶淵(傳衛人侵戚東鄙孫氏愬於晉晉為孫氏故召諸/侯六月公會晉趙武宋向戌鄭良霄曹人于澶淵)
(以討衛/疆戚田)　三十年冬晉人齊人宋人衛人鄭人曹人莒
人邾人滕人薛人杞人小邾人㑹於澶淵宋災故(傳曰/為宋)
(災故諸侯之大夫㑹以謀歸宋財冬十月叔孫豹㑹晉/趙武齊公孫蠆宋向戌衛北宫佗鄭罕虎及小邾之大)
(夫㑹于澶淵既/而無歸于宋)
　以上大夫同盟稱人者一㑹而有稱大夫有稱人者
　二㑹而稱人者一清丘同盟晉以原縠主之而衛人
　背盟救陳大夫不足主諸侯明矣澶淵之㑹謀歸宋
　財既而無歸合諸侯以行私惠而又不踐其言非盟
　主之道也故皆奪其恒辭稱人叔孫豹㑹不書陳氏
　曰譏不在魯也向之㑹齊宋衛大夫以惰慢不攝稱
　人澶淵之㑹以鄭不助叛臣故良霄獨從其恒稱與
　奪之義著矣自昭公而後大夫之㑹皆從其恒稱不
　足議也楚圍尋宋之盟於虢合十有一國於申伐呉
　執齊慶封遂滅賴滅陳執陳公子招殺陳孔奐誘蔡
　侯般殺之圍蔡滅蔡而晉合八國於厥憖不能救蔡
　合十國於黄父不能勤王合六國於扈不能納魯昭
　公春秋治在夷狄而晉之君卿不足議則從其恒稱
　可也
桓十年冬十二月丙午齊侯衛侯鄭伯來戰於郎　十
一年春正月齊人衛人鄭人盟於惡曹
　以上一役冄有事前稱君後稱人者一戰稱君盟稱
　人者前書來戰則其罪已著矣欲明二事為一役故
　蒙上文略稱人以見之也陳氏曰此戰郎諸侯也凡
　一役而冄見者但人之略之也
　
　
　
　
　
　春秋屬辭巻十一
欽定四庫全書
　春秋屬辭巻十二　　　　　元　趙汸　撰
　　謹内外之辯第五
三曰謹内外之辯中國之視外裔猶天地冠屨也而又
何謹焉信大義于天下也昔先王肇九州分五服内外
之限綦嚴矣周失其綱天下無伯于是荆人始横齊桓
起而懲創之其威稍戢然自晉伯中衰楚君將皆稱君
其大夫將皆稱大夫疑於中國矣入陳圍鄭平宋而晉
人以為天方授楚不可與爭盟於蜀而東方諸侯莫敢
不至盟於宋而南北之勢成諸侯交相見矣申之㑹十
有一國宋世子與淮夷俱繼小國之君於是伐吳滅陳
滅蔡皆假討賊之義以號於天下俄而復陳與蔡天下
知有楚而已是故終春秋書楚事無一不致其嚴者所
以信大義於天下也以此坊民後世猶有謂春秋與楚
以伯者則先王經世之略不明久矣葢楚至東周始彊
於四夷僭王其國志吞中夏故伯者之興得以攘却為
功世雖無桓文而中國之大義不可一日而不信也凡
春秋書楚事與中國異辭者悉著於篇而吳越與徐以
類見焉
　　　二十五荆始伐中國以號舉
莊十年秋九月荆敗蔡師於莘以蔡侯獻舞歸(傳息侯/使謂楚)
(文王曰伐我吾求救於/蔡而伐之楚子從之)　十四年秋七月荆入蔡(傳蔡/哀侯)
(為莘故繩息媯以語楚子楚子如息以食入享遂滅息/以息媯歸生堵敖及成王焉未言曰吾一婦人而事二)
(夫其又奚言楚子以/蔡侯滅息遂伐蔡)　十六年秋荆伐鄭(傳鄭伯自櫟/入緩告於楚)
(秋楚伐/鄭及櫟)　二十八年秋荆伐鄭(傳楚令尹子元以車六/百乗伐鄭陳氏曰子元)
(不書人楚未/有大夫也)
　以上楚君大夫將同稱荆者四楚自武王熊通僭王
　竊號吞滅漢陽諸姬子文王熊資莊四年立滅鄧滅
　息魯史不書無告命也敗蔡入蔡再伐鄭皆以號舉
　君臣同辭與於越勾吳等不得比中國大夫將稱人
　此中國外裔之常分而策書之舊章也故程伯子曰
　春秋謹内外之辯
　　　二十六中國有伯楚君大夫將同稱人惟㑹得稱君
僖元年秋楚人伐鄭(傳鄭即/齊故也)　二年冬楚人侵鄭　三
年冬楚人伐鄭　五年秋楚人滅弦(傳楚鬭榖於莬滅/弦見榖於莬書人)
　六年秋楚人圍許(傳秋楚子圍許以/救鄭見楚子書人)　十一年冬楚
人伐黄　十二年夏楚人滅黃　十五年春楚人伐徐
　冬楚人敗徐於婁林　二十年冬楚人伐隨(傳鬭穀/於莬伐)
(隨/)　二十二年冬十一月己巳朔宋公及楚人戰於泓
宋師敗績(傳十一月己巳朔宋公及楚人戰于泓宋師/敗績公傷肢門官殱焉丙子晨鄭文夫人芉)
(氏姜氏勞楚子於柯澤楚子使師縉示之俘馘丁丑楚/子入享於鄭二十三年五月宋襄公卒傷於泓故也傳)
(見楚子君將稱人/宋公身敗稱師)　二十三年秋楚人伐陳(傳楚成得/臣帥師伐)
(陳/)　二十五年秋楚人圍陳納頓子於頓(傳楚令尹子/玉追秦師弗)
(及遂圍陳納/頓子於頓)　二十六年秋楚人滅䕫以䕫子歸(傳楚/成得)
(臣鬭宜中/帥師滅䕫)　冬楚人伐宋圍緡(傳楚令尹子玉司馬/子西帥師伐宋圍緡)
二十七年冬楚人陳侯蔡侯鄭伯許男圍宋(傳冬楚子/及諸侯圍)
(宋二十八年三月晉侯入曺執曺伯畀宋人楚子入居/于申使申叔去穀使子玉去宋傳言楚子親圍宋踰年)
(而後入居於申以避晉侯見序諸侯上而稱人者楚子也/陳蔡鄭許皆楚之屬而魯亦附楚故史序楚子諸兵列)
(諸侯上至夫子修春秋乃去爵稱人左氏雖不能顯皆/發此義而凡經書人而傳志可考其將為君為卿者)
(謹錄之則未為無所見也杜氏乃謂楚子恥不得志以/微者告則非惟不達經㫖亦非左氏之意矣自楚見經)
(至伐麋以前未有稱君大夫將者豈皆以微者告邪經/稱楚人於諸侯上而傳言楚子君將稱人之法甚明為)
(左氏學者必謂君臣不可同貶稱/人其失在以詳畧為襃貶故也)　二十八年春楚人
救衛　夏四月己巳晉侯齊師宋師秦師及楚人戰於
城濮楚師敗績(傳夏四月戊辰晉侯宋公齊國歸父崔/天秦小子憖次于城濮己巳晉師陳於)
(莘北胥臣以下軍之佐當陳蔡子玉以若敖之六卒將/中軍子西將左子上將右陳蔡奔楚右師潰狐毛狐偃)
(以上軍夾攻子西楚左師潰楚/成得臣書人楚未有大夫將也)
文三年秋楚人圍江　四年秋楚人滅江　五年秋楚
人滅六(傳楚成大心仲/歸帥師滅六)　九年春楚人伐鄭(傳范山言/於楚子曰)
(晉君少不在諸侯北方可圖也楚子師於狼淵/以伐鄭囚公子堅公子尨及樂耳鄭及楚平)
　以上楚君大夫將同稱人者二十二楚自成王頵立
　始聘於魯稱荆人自僖元年伐鄭始稱楚人葢初號
　楚也魯既通其好命同其㑹盟故史避其僭號假子
　爵以紀事而圍許雖君將稱人者世方有伯主以討
　其猾夏之罪則天子并削其子爵明當一切正以王
　法革其偽號不得從史氏隠避假借之文比中國君
　將稱君也既而圍陳納頓子滅夔伐宋圍緡而魯亦
　以楚師伐齊取榖楚申公叔侯戌之楚子又合陳蔡
　鄭許之君以圍宋時曹衛皆已服於楚使非晉文之
　興則天下盡為楚矣故圍宋之役楚子雖主兵序諸
　侯上而去爵稱人者不使荆蠻主諸侯與中國伯者
　同也晉伯中衰楚圖北方其君親將以伐鄭而猶不
　得稱爵者諸夏之心猶不忘晉則不使楚人一日得
　與中國抗衡也葢楚既僭王則周之叛臣也吞滅諸
　夏則中國之賊也故春秋當中國有伯則楚君大夫
　將皆稱人明中國之大義以信桓文之志也
僖十九年冬㑹陳人蔡人楚人鄭人盟於齊　二十一
年春宋人齊人楚人盟於鹿上　秋宋公楚子陳侯蔡
侯鄭伯許男曹伯㑹於盂執宋公以伐宋
　以上書楚人序陳蔡下盟者一序宋齊下盟者一書
　楚君序宋公下陳蔡上㑹者一四國皆大夫楚亦以
　微者㑹故序陳蔡之下其志則未可知也蔡服楚已
　久陳蔡匹也楚固以屬國視之宋公雖序楚上卒執
　宋公以伐宋則强楚之情見矣經於將兵稱人既變
　文以示義則盟㑹從其恒稱以見實也
　　　二十七中國無伯則楚君將稱君略之而後稱人疑
　　　　於討賊稱師
文十年冬楚子蔡侯次於厥貉(傳陳侯鄭伯㑹楚子於/息冬遂及蔡侯次於厥)
(貉将以伐宋宋公逆楚/子勞且道以田孟諸)　十一年春楚子伐麋(陳氏曰/楚初書)
(君將/也)
宣元年秋楚子鄭人侵陳遂侵宋　三年春楚子伐陸
渾之戎　四年冬楚子伐鄭　九年冬楚子伐鄭　十
年冬楚子伐鄭　十一年冬十月楚人殺陳夏徵舒丁
亥楚子入陳納公孫寧儀行父於陳　十一年春楚子
圍鄭　夏六月乙卯晉荀林父帥師及楚子戰于邲晉
師敗績　冬十二月戊寅楚子滅蕭　十二年夏楚子
伐宋　十四年秋楚子圍宋(為下/葬月)
成十五年夏楚子伐鄭　十六年六月甲午晦晉侯及
楚子鄭伯戰於鄢陵楚子鄭師敗績　十八年夏楚子
鄭伯伐宋宋魚石復入於彭城
襄九年冬楚子伐鄭　十一年秋楚子鄭伯伐宋　二
十四年夏楚子伐吳　冬楚子蔡侯陳侯許男伐鄭
二十六年冬楚子蔡侯陳侯伐鄭
昭四年秋七月楚子蔡侯陳侯許男頓子胡子沈子淮
夷伐吳執齊慶封殺之遂滅賴　五年冬楚子蔡侯陳
侯許男頓子沈子徐人越人伐吳　十一年夏四月丁
巳楚子䖍誘蔡侯般殺之於申　十二年冬楚子伐徐
　十六年春楚子誘戎蠻子殺之
定十五年二月辛丑楚子滅胡以胡子豹歸
哀元年春楚子陳侯隨侯許男圍蔡
　以上楚君將稱君者二十八晉靈不君趙盾非伯者
　之佐晉不足以主夏盟故春秋於靈公之世盟㑹毎
　略諸侯不序以明中國無伯而楚君將稱君於是始
　故次厥貉伐麋以後無役不稱爵而伐鄭伐吳稱爵
　主兵無異中國之伯者矣葢中國有伯則春秋略之
　以正其名中國無伯則春秋詳之以著其實不正其
　名則不足以信攘却之義不著其實則不足以見蠻
　荆之彊然泓之戰宋公稱爵而楚子稱人不使蠻荆
　之君得抗中國諸侯也邲之戰楚子稱爵而荀林父
　稱氏名見蠻荆侵叛乃中國之所得討也泓之戰宋
　公身傷以卒而但書師敗績為中國諱也鄢陵之戰
　直書楚子敗績治其罪也然則雖書君將而與待中
　國諸侯伯主之法不可同年而語矣學者見左傳孟
　子戰國策皆有五伯之文而荀卿書以齊桓晉文楚
　莊吳闔廬越勾踐為五伯因欲退闔廬勾踐而進宋
　襄秦穆以當之據傳記齊國佐之言曰四王之王也
　樹徳而濟同欲焉五伯之伯也勤而撫之以役王命
　以五伯對四王言與孟子以五伯對三王言不異則
　杜氏謂夏伯昆吾商伯大彭豕韋周伯齊桓晉文者
　近之若夫楚莊吳闔廬越勾踐乃中國大義所當攘
　却而所謂勤而撫之以役王命者於宋襄秦穆亦何
　取焉傳又言秦穆公遂伯西戎孟子亦言其用百里
　奚而伯此葢循習流俗矜尚之辭如稱當時大國為
　萬乗之君相類皆因人所恒言而言之不可通於春
　秋至其論春秋之事惟曰齊桓晉文而已
文十六年秋楚人秦人巴人滅庸(傳庸人帥羣蠻以叛/楚楚使廬戢黎侵庸)
(七遇皆北楚子乗馹㑹師於臨品秦人/巴人從楚師羣蠻從楚子盟遂滅庸)
宣五年冬楚人伐鄭(傳楚子伐鄭六年冬楚/人伐鄭取成而還不書)
　以上楚君滅稱人者一自伐麋為楚書君將之始以
　後書君將皆詳其吞噬中國之罪故凡有事於蠻夷
　皆略稱人伐鄭書人者一去年冬楚子伐鄭不服至
　是又親伐故用一事再見例略之
昭八年冬十月壬午楚師滅陳執陳公子招放之於越
殺陳孔奐葬陳哀公(傳楚公子棄疾帥師奉孫吳圍陳/十一年傳楚王奉孫吳以討於陳)
(曰將定而國陳人聴命而遂縣之八年/傳又言用穿封戌為陳公侍飲酒於王)　十一年冬十
一月丁酉楚師滅蔡執蔡世子有以歸用之(傳楚子滅/蔡用隠大)
(子於岡山城陳蔡不/羹使棄疾為蔡公)
　以上楚君滅國書師者二據下言執言放言殺言𦵏
　言叔弓㑹楚子於陳則上書師為楚子而非棄疾明
　矣下言執言以歸用之則上書師為楚子而亦非棄
　疾矣傳記楚子在師事亦以明書師為非棄疾也葢
　此二事與入陳殺夏徴舒納公孫寧儀行父相類而
　楚䖍懐惡挾詐吞滅二國與厥祖討賊存陳不同故
　皆變文稱師以異之以其乗晉伯中衰而爭諸侯故
　得從恒稱以見實以其因中國無伯而滅陳蔡故又
　變文以示義也
　　　二十八楚君將稱君而後大夫將稱大夫略之則稱
　　　　人
文十二年夏楚人圍巢(傳楚令尹子孔執舒/子平及宗子遂圍巢)
宣三年夏楚人侵鄭　八年夏楚人滅舒蓼(傳楚為衆/舒叛故伐)
(舒蓼滅之楚子疆之/及滑汭盟吳越而還)　冬楚師伐陳
成二年冬楚師鄭師侵衛(傳楚子重為陽橋之役以救/齊曰君弱羣臣不如先大夫)
(師衆而後可乃悉師王卒盡行彭名御戎蔡景公為左/許靈公為右冬楚師侵衛遂侵我師於蜀侵及陽橋)
　以上楚大夫將稱人者三稱師者二楚未書大夫將
　也
成六年秋楚公子嬰齊帥師伐鄭　七年秋楚公子嬰
齊帥師伐鄭　九年冬楚公子嬰齊帥師伐莒庚申莒
潰楚人入鄆
襄元年秋楚公子壬夫帥師侵宋　三年春楚公子嬰
齊師師伐吳　五年冬楚公子貞帥師伐陳　七年冬
楚公子貞帥師圍陳　八年冬楚公子貞帥師伐鄭
十年夏楚公子貞鄭公孫輒帥師伐宋　冬楚公子貞
帥師救鄭　十二年冬楚公子貞帥師侵宋　十四年
秋楚公子貞帥師伐吳　十八年冬楚公子午帥師伐
鄭　二十五年秋楚屈建帥師滅舒鳩
昭六年秋楚薳罷帥師伐吳　十一年夏楚公子棄疾
帥師圍蔡
定十四年二月辛巳楚公子結陳公孫佗人帥師滅頓
以頓子牂歸
哀十年冬楚公子結帥師伐陳　十三年夏楚公子申
帥師伐陳
　以上楚大夫將書大夫者十九公子嬰齊莊王之弟
　字子重為令尹共王幼始悉師救齊侵衛及魯蔡許
　之君乗王車為左右故但書師於是㑹魯侯盟十一
　國於蜀四年中再伐鄭一伐莒入鄆而晉遣鍾儀求
　成於楚葢楚之征伐自大夫出由嬰齊始時子反為
　司馬傳言二卿相惡鄢陵之敗共王引過而子重責
　子反死之至伐吳覆師喪邑以心疾卒壬夫字子辛
　代子重為令尹傳言公子申為右司馬多受小國之
　賂以逼子重子辛見殺楚人討陳叛故曰由令尹子
　辛實侵欲焉乃殺之其柄臣專利相傾如此故楚不
　競公子貞莊王子也字子囊代子辛為令尹而晉人
　懼與晉爭鄭乞師於秦以伐宋伐晉而卒失鄭伐吳
　喪師還卒公子午莊王子也字子庚代公子貞為令
　尹三年不出師曰吾以利社稷也鄭子孔欲叛晉而
　起楚師以去諸大夫子庚弗許楚子欲伐鄭子庚請
　先嘗之屈建字子木代薳子馮為令尹與晉趙孟相
　知為宋之盟詐晉而駕焉以爭先故雖滅舒鳩書其
　帥師薳罷字子蕩公子圍簒立而吞滅諸夏以薳罷
　為令尹公子干為右尹公子棄疾共王第五子康王
　靈王之弟也使晉過鄭見鄭伯及諸大夫有禮皆知
　其將為王滅陳蔡為蔡公因陳蔡之人以入楚既為
　王復陳蔡公子結字子期公子申字子西皆昭王之
　兄也
成十七年冬楚人滅舒庸(傳楚公子櫜師/襲舒庸滅之)　十八年冬
楚人鄭人侵宋(傳十一月楚子重救彭城伐宋晉侯師/於台谷以救宋遇楚師於靡角之谷楚)
(師/還)
昭十七年冬楚人及吳戰於長岸(傳楚令尹陽丐司/馬子魚吳公子光)
定二年秋楚人伐吳(傳楚囊瓦伐/吳師於豫章)　四年秋楚人圍蔡
　冬十一月庚午蔡侯以吳子及楚人戰於柏舉楚師
敗績(傳蔡侯吳子唐侯伐楚三戰子常知不可欲奔十/一月庚午二師陳於柏舉夫槩王以其屬五千先)
(擊子常之卒子常之卒/奔楚師亂吳師大敗之)
哀九年夏楚人伐陳
　以上楚大夫將稱人者七葢有微㫖子重帥師書於
　經者詳矣侵宋避晉侯而還故略之櫜師囊瓦陽丐
　未嘗為中國寇患故有事變文但書人圍蔡伐陳𫝊
　不言其人自昭而後惟楚君大夫將奪其恒稱所以
　外之也其嬰齊伐莒入鄆一事再見稱人乃史例
　　　二十九楚君大夫主盟㑹悉從其恒稱惟公及大夫
　　　　盟則人之
宣十一年夏楚子陳侯鄭伯盟於辰陵
成二年十一月公㑹楚公子嬰齊於蜀　丙申公及楚
人秦人宋人陳人衛人鄭人齊人曹人邾人薛人鄫人
盟於蜀
襄二十七年夏叔孫豹㑹晉趙武楚屈建蔡公孫歸生
衛石惡陳孔奐鄭良霄許人曹人於宋　秋七月辛巳
豹及諸侯之大夫盟於宋
昭元年春叔孫豹㑹晉趙武楚公子圍齊國弱宋向戌
衛齊惡陳公子招蔡公孫歸生鄭罕虎許人曹人於虢
　四年夏楚子蔡侯陳侯鄭伯許男徐子滕子頓子胡
子沈子小邾子宋世子佐淮夷㑹於申
　以上書楚子陳侯鄭伯盟者一公㑹楚臣而及諸侯
　大夫盟者一内臣㑹晉楚南北之大夫盟者一會者
　一楚君專合南北諸侯者一新城之後晉楚交爭陳
　鄭晉加兵於陳者二於鄭者四楚加兵於陳者二於
　鄭者五陳侯鄭伯既與楚子為辰陵之盟而陳侯即
　如晉鄭亦徼事於晉故楚子入陳明年圍鄭春秋書
　之以見中國無伯之禍至於如此而陳鄭之暫屈於
　楚非其心也陳氏乃謂序楚子於陳侯鄭伯之上初
　與楚以伯也則可謂反乎春秋之義矣楚君在幼而
　嬰齊救齊侵衛以為蜀之盟楚師在境而公親㑹嬰
　齊以及諸侯大夫盟諸侯大夫畏晉而竊與楚盟故
　人外大夫而不沒公㑹書嬰齊而盟稱人參譏之也
　凡公與外大夫盟譏在内則不諱公也趙武弭兵之
　言成於向戌遂以晉楚之從交相見而楚人刼晉以
　先歃楚誠未離乎蠻荆也公子圍讀舊書加之牲上
　晉不復較葢於是中國無伯矣而春秋書必先晉不
　以楚之彊而易内外冠履之義也陳氏又謂此南北
　二伯也夫伯者以合諸侯安中夏尊王室為名義者
　也晉既以諸侯與楚而甘出其下則晉自知不能以
　伯矣楚無列於王室以并吞諸夏為雄何伯之云是又
　失伯者所以得名之實矣楚圍弑君竊國求諸侯於
　晉大國若齊秦次國如魯衛小國若曹邾皆不能致
　宋太子至而後則東諸侯終未肯以事晉者而事楚
　也雖其臣舉六王二公之事其君欲用齊桓而椒舉
　已知其不濟宋鄭大夫亦幸其不能為吾患矣則雖
　侈然一時亦何能為哉春秋於楚君書爵終始志外
　裔之彊而已後世學者乃以五伯之説亂春秋之㫖
　可乎
　　　三十荆始來聘稱人
莊二十三年夏荆人來聘
　以上荆來聘書人者一荆之始聘未能成禮魯不廟
　受故不稱君不言使然不可但言荆來聘故書人與
　前稱荆皆従史文也欲見筆削本末故列於此
　　　三十一楚臣來盟於師稱名氏不言使來獻捷言使
　　　　不稱君必中國無伯而後來聘稱君使
僖四年夏楚屈完來盟於師盟於召陵
　以上楚臣來盟不稱使者一齊桓伯功莫先於服楚
　春秋以楚能服義來盟故其臣始得以名氏書然齊
　國佐如師稱使屈完不稱使何也使云者自敵以上
　之所命也蠻荆僭王竊號不可以敵命之故削其君
　臣常辭不得比中國兵交使在其間者也
僖二十一年冬楚人使宜申來獻捷
　以上楚臣來獻捷稱人使者一楚子既執宋公以伐
　宋欲致魯侯來㑹故使人獻捷以威脅之於是公㑹
　盟於薄釋宋公此春秋之大變故存其來獻捷之文
　以見實而楚子去爵稱人不得比中國伯主來獻戎
　捷者同稱君也
文九年冬楚子使椒來聘
襄三十年春王正月楚子使薳罷來聘
　以上楚使來聘稱君使者二凡來聘不月故楚子使
　椒來聘亦不月薳罷來聘獨月者晉至悼公每以聘
　報朝襄公屬朝楚而還嫌於以聘報朝若中國盟主
　故特月以别之見中國無伯魯雖詘志朝楚而楚終
　不得以盟主之禮行乎諸侯也傳謂此來聘為通嗣
　君非也諸侯新君好命未通則有通嗣君之禮楚亦
　安能以此交諸侯觀楚人使公親襚而止公送葬則
　其所以待諸侯者可見矣魯君以前年十一月如楚
　聞康王卒猶徃朝其嗣君踰年四月送葬乃得歸又
　何通嗣君之有葢楚人習聞晉悼公之事而為之與
　椒之來聘亦異矣
　　　三十二楚君㑹而執中國諸侯不别言執之者
僖二十一年秋宋公楚子陳侯蔡侯鄭伯許男曹伯㑹
於盂執宋公以伐宋
　以上楚君會而執諸侯者一凡㑹執必别言執之者
　晉侯㑹諸侯同盟於戚晉侯執曹伯歸於京師此伯
　主討有罪之文也楚子諸侯淮夷㑹于申楚人執徐
　子此外裔相執之文也楚子詐宋公于㑹而執之以
　伐宋盟諸侯故削其楚人執之文蒙上文諸侯言之
　既非外裔相執之比亦不使與中國盟主執諸侯同
　文也伐吴執齊慶封亦同
　　　三十三楚君殺中國之君書名其自相殺不名
昭十一年夏四月丁巳楚子䖍誘蔡侯般殺之於申　十
六年春楚子誘戎蠻子殺之
　以上楚君誘殺中國之君一既名蔡侯以謹其終又
　名楚子以正其罪以外裔殺中國之君故詳之也楚
　君誘殺戎君者一皆不名以外裔自相殺則略之也
　是故一日一不日
　　　三十四諱外裔執王臣變執言伐諱外裔獲中國之
　　　　君變獲言以歸
隠七年冬戎伐凡伯于楚丘以歸
莊十年秋九月荆敗蔡師於莘以蔡侯獻舞歸
　以上戎執王臣言伐者一公羊傳曰執之也其言伐
　之不與外裔之執中國也據獲麟後有書執其君者
　則史書戎執王臣必無隠避於是夫子改書伐為中
　國諱也荆獲蔡侯言以歸者一公羊傳曰獲也不言
　其獲不與外裔之獲中國也是亦諱辭又案此戰也
　不言戰而言敗者榖梁傳曰外裔中國不言戰也二
　傳此類必有所受葢既變獲言以歸則不得復言戰
　也
　　　三十五吳征伐恒舉號惟為中國討罪得稱君
成七年春吳伐郯　秋吳入州來
襄二十五年十二月吳子遏伐楚門于巢卒
昭十三年冬吳滅州來　十七年冬楚人及吳戰於長
岸(傳楚令尹陽/丐吳公子光)　二十三年秋七月戊辰吳敗頓胡沈
蔡陳許之師於雞父胡子髠沈子逞滅獲陳夏齧(傳吳/子以)
(罪人三千先犯胡沈與陳中/軍從王光帥右掩餘帥左)　二十四年冬吳滅巢
三十年冬十二月吳滅徐徐子章羽奔楚(傳吳子執鍾/吾子遂伐徐)
　三十二年夏吳伐越
定四年冬十一月庚午蔡侯以吳子及楚人戰於柏舉
楚師敗績　庚辰吳入郢
哀六年春吳伐陳　八年春吳伐我(傳吳伐我王舍于/庚宗遂次于泗上)
　十年春公㑹吳伐齊(傳公㑹/吳子)　冬吳救陳　十一年
五月公㑹吳伐齊(傳公㑹吳/子伐齊)　甲戌齊國書帥師及吳
戰于艾陵齊師敗績獲齊國書
　以上吳伐四伐我一公㑹伐二戰三敗一入二滅三
　救一皆以號舉君臣同辭雖我君㑹伐亦舉號而已
　遏伐楚從卒例唯柏舉之戰為中國復讎討罪故得
　稱爵而書蔡侯以之其戰與入又皆書日以别於外
　裔自相戰與入者亦外裔而中國則中國之之義也
　楚為中國患有自來矣而始終受其荼毒者惟蔡為
　甚城濮之役欒貞子曰漢陽諸姬楚實盡之思小惠
　而忘大恥不如戰也吳人亦謂隨人曰周之子孫在
　漢川者楚實盡之天誘其衷致罰於楚而君又竄之
　周室何罪然自齊桓晉文之盛而不能加兵於其國
　都雖劉文公合十八國之師於召陵而不能一問其
　罪卒之攄中國神人之積憤者吳也是以聖人特詳
　焉戰言吳子而入舉號者一役再有事則從其恒稱
　也雖然此一役也滅國可興文武之境土可復惜乎
　吳無君臣不足以居其功而晉衰已甚劉巻既卒無
　能起而收之者春秋徒致意焉而已爾
　　　三十六中國㑹而㑹吳恒舉號雖吾君大夫特㑹之
　　　　舉號必以諸侯之禮接而後稱君
成十五年冬十一月叔孫僑如㑹晉士燮齊髙無咎宋
華元衛孫林父鄭公子鰌邾人㑹吳於鍾離
襄五年夏仲孫蔑衛孫林父㑹吳於善道　秋公㑹晉
侯宋公陳侯衛侯鄭伯曹伯莒子邾子滕子薛伯齊世
子光吳人鄫人於戚　十年春公㑹晉侯宋公衛侯曹
伯莒子邾子滕子薛伯杞伯小邾子齊世子光㑹吳於
柤　十四年春王正月季孫宿叔老㑹晉士匄齊人宋
人衛人鄭公孫蠆曹人莒人邾人滕人薛人杞人小邾
人㑹吳於向
哀六年夏叔還㑹吳於柤　七年夏公㑹吳於鄫　十
二年夏公㑹吳於槖臯　十三夏公㑹晉侯及吳子
於黄池
　以上内大夫㑹諸侯大夫又㑹吳者二魯衛大夫㑹
　吳者一公㑹諸侯有吳人者一公㑹諸侯又㑹吳者
　一内臣特㑹者一公特㑹者二㑹晉侯及吳子者一
　凡稱吳皆其君外裔舉號之例也吳雖泰伯仲雍之
　後武王所封然文身僭號不可以中國諸侯之禮接
　故諸國自為㑹而後㑹之史文未得比楚君稱子與
　諸侯序也稱人者其大夫以外臣禮序齊世子下則
　不殊也柤之㑹傳曰㑹吳子夀夢也則㑹向為諸樊
　哀公之㑹皆夫差也鄫之㑹吳人曰魯牢晉大夫過
　十吳王百牢不亦可乎説苑載晏子使吳行人曰天
　子請見晏子僦然者三曰臣受命弊邑之君將使於
　吳王之所不佞而迷惑入于天子之朝敢問吳王惡
　乎存然後吳王曰夫差請見見以諸侯之禮其禮文
　不典皆此類也故凡大夫之㑹不月而鍾離與向特
　月以異之黄池兩主之㑹故得稱爵傳言秋七月辛
　丑盟吳晉爭先吳人曰於周室我為長晉人曰於姬
　姓我為伯乃先晉人吳人將以公見晉侯子服景伯
　對使者曰執事以伯召諸侯而以侯終之葢吳至是
　始竊侯伯之禮以㑹諸侯而魯史亦假子爵以記其
　事也外傳載夫差言周室卑約貢獻莫入晉負衆庶
　不式諸戎狄楚秦以力征一二兄弟之國晉令董褐
　對曰君掩王東海以淫名聞天子君有短垣而自踰
　之況蠻荆則何有於周室夫命圭有命固曰吳伯不
　曰吳王君若無卑天子而干其不祥而曰吳公孤敢
　不順從吳王許諾乃退就幕而㑹吳公先歃晉侯亞
　之其言先歃與左氏不同載書降稱吳公理或然也
　戚之㑹吳晉嘗盟矣不書黄池復盟亦不書者陳氏
　曰為晉諱也吳晉之盟春秋終諱之不以吳晉同主
　盟也葢自晉厲公始通吳於上國而悼公尤汲汲於
　㑹吳皆欲以吳撓楚魯昭違禮昬吳亦由晉衰欲倚
　以敵齊楚也而皆不稽其終是時魯賦於吳八百乗
　邾賦於吳六百乗徴百牢藩衛侯之舍囚子服景伯
　長此安窮是故春秋於吳晉之盟終諱之然吳入越
　不書而再書越入吳固知吳之將為沼矣
　　　三十七越舉號從其恒稱
昭五年冬楚子蔡侯陳侯許男頓子沈子徐人越人伐
吳
定五年夏於越入吳　十四年五月於越敗吳于檇李
吳子光卒
哀十三年夏於越入吳
　以上越人從楚伐一敗一入二於越勾吳皆南蠻之
　號也然春秋書吳者以武王嘗封之則吳其國名也
　越之先禹之苗裔始封於㑹稽曰於越者以其自號
　舉之不書越者非其封國也傳曰越大夫常夀過帥
　師㑹楚子於瑣則伐吳稱人者常夀過也凡四裔從
　中國序列則稱人以便文若邢人狄人伐衛戚之㑹
　稱吳人是也故便文則曰越人復其恒稱則曰於越
　陳氏謂常夀過得稱人若進之者誤矣定十四年傳
　言吳伐越越子勾踐禦之陳於檇李患吳之整是皆
　陳也而不書戰哀十三年傳記六月丙子越子伐吳
　乙酉戰丙戌復戰大敗吳師獲太子友王孫彌庸夀
　於姚丁亥入吳而經不書爵不書戰入又不書月與
　吳入郢特異者越與吳世相讎則以外裔自相攻之
　法治之而已自晉通吳以撓楚而楚卒覆於吳楚亦
　連越以伐吳而吳屢覆於越然外傳記范蠡之言曰
　吾先君固周室之不成子也濵於東海之陂黿鼉之
　與處而鼃黽之與渚余雖靦然而人面哉吾猶禽獸
　也則越之所以疆於蠻吳者可知矣
　　　三十八徐見敗伐國皆以號舉國滅則書君奔而名
　　　　之
僖三年夏徐人取舒　十五年冬楚人敗徐於婁林
文七年冬徐伐莒
　以上書徐人一敗徐一徐伐一敗不言師侵伐舉號
　皆外裔恒辭然經書徐取舒得稱人者自公㑹宋人
　齊人伐徐徐已事齊以其即諸夏而取國於蠻荒故
　得稱人齊桓卒徐復通楚以其從蠻荆而伐中國故
　復其恒稱葢舒乃楚之微屬而莒世從晉内外之義
　辯矣然當徐服齊時見敗於楚亦不得稱師者徐之
　服楚久矣未可以頓革也史記言徐出柏翳與秦同
　祖然三監流言時一叛伯禽撫封時再叛費誓稱徐
　戎則非中國諸侯比矣徐偃王事史記後漢書皆言
　在周穆王時既為天子所伐走死失國民戴其嗣君
　如初而駒王復彊然後漢書云楚文王滅之葢本楚
　辭荆文悟而徐亡事與春秋經傳皆不合葢其先彊
　僭不異吳楚東周後始微弱也檀弓記邾考公之喪
　徐君使容居來弔欲用諸侯相於禮親含有司拒之
　容居對曰昔我先君駒王西討濟於河無所不用斯
　言也徐滅於吳楚僅存之至是已再世而蠻荒僭竊
　之制猶未能盡革則齊桓之時雖來即諸夏未容一
　切以中國諸侯之禮治也
昭三十年冬十二月呉滅徐徐子章羽奔楚
　以上國滅君奔稱名者一春秋國滅君奔未有書名
　者而徐子獨名以奔楚也徐暫事齊後世仍服於楚
　申之㑹徐子在列楚人以其吳出也執之乾谿之役
　又圍之以懼吳則徐葢兩事吳楚卒以違吳人執亡
　公子之命見滅於吳雖楚為出師救之無及也楚為
　中國患天將假手於吳以覆之而徐猶惓惓於楚以
　取滅亡則其世服蠻荆之效也故因其奔楚特書名
　以異之明不得與弦子温子國滅於外裔而君奔中
　國者比也徐雖以號舉然其先本古之建國嘗服事
　於周是以聖人猶詳之若晉滅陸渾陸渾子奔楚則
　不復書進不得齒於諸夏退不忍終棄諸蠻荒此春
　狄經世之權衡也
　
　
　
　
　
　
　春秋屬辭卷十二
欽定四庫全書
　春秋屬辭卷十三　　　　　元　趙汸　撰
　　特筆以正名第六
特筆者所以正名分決嫌疑也筆削不足以盡義然後
有變文若夫亂久禍極大分不明而又有非常之故焉
則變文亦不足以盡義是故有特筆凡特筆皆謂有所
是正者也夫變文雖曰有損益然猶史氏恒辭爾至於
有所是正則非復恒辭矣衛君輒待孔子而為政子曰
必也正名乎而又推極名不正之害至於使民無所措
手足此經世之先務也春秋世變極矣父子君臣之間
人所難言者多矣豈史氏恒辭所能盡其分哉今考春
秋凡辭㫖卓異與史文弗類者皆人事之變恒辭不足
以盡義而後聖人特筆是正之非史氏所及也然所是
正者不過片言而三綱五常赫然復正故曰非聖人其
孰能脩之莊周氏曰春秋以道名分葢亦得其大意云
　　　一諱㑹天王以王狩書
僖二十八年冬天王狩於河陽
　傳曰是㑹也晉侯召王以諸侯見且使王狩仲尼曰
　以臣召君不可以訓故書曰天王狩於河陽葢時田
　常禮不告諸侯借令因㑹而狩史法亦不得書此意
　當時必有所受但曰召曰使乃左氏深文以顯經義
　決非史策成言其仲尼曰云云者亦未必真得當時
　之語陳氏遂謂史曰晉侯召王以諸侯見則直以左
　氏釋經之言為魯史舊文矣不知策書有體與史氏
　雜記不同借令直書亦不過曰天王㑹諸侯於河陽
　而已如汲冢竹書載周襄王㑹諸侯於河陽葢追錄
　策書之語而損益之古史遺法猶可見也晉侯負其
　豐功偉烈不能朝王而致天子於會書曰王㑹諸侯
　則徒章上替未損下陵非尊王之道也改正之曰天
　王狩於河陽則天威赫然臨於下土有不可以彊弱
　論者而晉侯葢世之功微矣上以尊天子下以全晉
　侯而貴王賤伯之意溢于辭表諸家發義甚多惟
　榖梁傳曰諱㑹天王也葢此經之逸義云
　　　二嗣王在喪稱王配名卒稱子
昭二十二年夏劉子單子以王猛居於皇　秋劉子單
子以王猛入於王城　冬十月王子猛卒
　諸侯嗣子未葬稱名既葬稱子在喪之稱天子與諸
　侯不異此年冬書王子猛卒雖既葬而未及葬節故
　稱子稱名與諸侯在喪未葬之稱同此國史定法也
　則居皇入王城王下皆當稱子稱名今但稱名不稱
　子與下文異者葢所稱與羣王子無别特去其子字
　乃夫子深意也景王穆后大子夀早夭猛與丐皆其
　同母弟也王寵庶長子朝欲立之單旗劉狄欲立王
　子猛王欲殺二子㑹王崩子朝作亂魯史書曰王室
　亂而已諸侯未知孰為正也晉雖舉籍談荀躒之師
　而不能正子朝之罪二十四年三月庚戌晉侯使士
　景伯涖問周故士伯立於乾祭而問於介衆晉人乃
　辭王子朝不納其使則前乎此晉人猶觀望兩間未
　能辯其曲直也子朝在王城時謂之西王敬王居狄
　泉時謂之東王則雖周人亦未知適從也而况於天
　下後世乎夫子以王猛實宜立者而其在喪之稱疑
　於羣王子與後書王子朝無異辭故於二簡特去子
　而稱王猛則猛當為王朝實為逆不待加一辭矣卒
　仍舊史者存周制以顯筆削之微權也
　　　三嗣君出奔復歸稱世子
桓十五年夏鄭世子忽復歸于鄭
　桓十一年鄭莊卒九月書突歸於鄭鄭忽出奔衛突
　以爭國去屬忽以去位不得稱子此史法也忽嘗有
　惡於魯魯桓終始右突則忽之復歸非魯人意也魯
　史必不能正忽以世子之名夫世子者大子未嗣位
　之稱也忽君鄭五月而後出於史法亦不得稱世子
　其復歸以世子稱非魯史舊文明矣夫忽與突適庶
　之分素定始於出奔終於見弑鄭亂幾二十年則由
　祭仲畏難以立突宋魯二君同惡相濟使人倫不明
　以至於斯故夫子超越史氏恒法舉其世國本稱則
　突與祭仲宋魯之罪亦不辯而明矣不得稱爵者忽
　未踰年出奔未嘗正君位也蒯聵出入皆稱世子葢
　史舊文夫子因之以正名實與此相發而不以入例
　者非特筆也
　　　四所納應立雖未在位稱子
莊九年夏公伐齊納子糾　九月齊人取子糾殺之
　凡嗣君未踰年稱子者以其即柩前之位也子糾為
　魯所納未入國而小白已自莒先入立葬襄公矣戰
　敗魯師乃來脅殺子糾子糾未嘗一日立在喪之位
　乃得稱子何也凡爭國公子或稱納或稱歸或入或
　出皆去屬不以正不正若糾與捷菑突忽羈赤小白
　陽生之類皆是則史固不得異文何獨於糾之納與
　殺而以嗣君在喪之號稱之此春秋特筆也案史記
　子糾母魯女也小白母衛女也魯女班當在衛女上
　則糾貴應立然以才則小白賢以黨則小白有國髙
　為内主論其事則子糾見殺而小白成一匡天下之
　功苟後世但以小白為賢為有功而不知糾貴之應
　立則自賢者必醜正恃功者可奪適斯有國者禍亂
　之原也春秋正誼不謀利明道不計功是故於納稱
　子明其應立以别於外納不正而後書者於殺稱子
　同於在位以别於兩下相殺而不書者則糾與小白
　正不正之分不辯而明矣二傳皆作伐齊納糾孔頴
　達曰今左氏定本糾上有子字葢唐初學者校定春
　秋古經以正二傳之失
　　　五以庶孽易適嗣未踰年見弑稱殺其君之子
僖九年冬晉里克殺其君之子奚齊
　記曰君薨大子號稱子待猶君也故遇弑雖未踰年
　稱君此國史定法若齊公子商人弑其君舍是也史
　於里克殺奚齊當書弑其君與齊舍同而乃書殺其
　君之子與恒辭異者里克弑逆之罪易見而獻公首
　惡之名難知故孔子特筆是正之上以明申生無罪
　見殺之由下為萬世匹適之戒見里克之不臣由獻
　公之不父也學者以晉侯殺其世子申生晉里克殺
　其君之子奚齊比而觀之則春秋之敎明矣趙伯循
　曰奚齊以本不正故曰君之子明國人不以為嗣獨
　君意立之此説為得經意在喪遇弑稱君例見辭從
　主人篇中
　　　六妾母繼室卒稱君氏
隠三年夏四月辛卯君氏卒
　君氏者隠公之母聲子也聲子者惠公夫人孟子之
　娣姪古者諸侯不冄娶元妃卒則次妃攝治内事謂
　之繼室故孟子卒聲子繼室生隱公而惠公復違禮
　冄取仲子為夫人生桓公惠公薨桓公幼隠公追成
　父志立桓為大子而已攝君位以夫人禮成仲子之
　喪則聲子猶娣姪而已娣姪之喪史不書於策於是
　以吾君之喪其母史不可不書也史法苟適夫人喪
　不用夫人禮則亦書曰某氏卒而無異稱如姒氏孟
　子是也而聲子獨稱君氏故説者疑之公羊榖梁作
　尹氏以為天子之大夫也然史法天子大夫卒當書
　氏書名如劉卷是也若曰尹氏卒則是舉族皆死之
　文矣古史謹嚴又經聖人修定寧有此等書法哉然
　而聲子特稱君氏文獨卓異者實夫子特筆也仲子
　以冄娶稱夫人而聲子書子氏卒既無以異於衆娣
　姪且嫌於適夫人之不成喪者而名實亂矣禮妾為
　女君之黨服攝女君則不為女君之黨服此攝女君
　之明文也聲子以攝女君之貴則異乎衆娣姪經於
　女君稱小君則攝女君得稱君氏故特書君氏卒以
　明聲子繼室之為正惠公冄取之非禮立桓為大子
　已攝君位以夫人禮成仲子之喪隠公之處事變庶
　幾無憾而桓卒弑隠則桓惡大矣此脩春秋之意也
　　　七王人救列國兼稱字
莊六年春王正月王人子突救衛
　魯史之法非卿稱人筆削之義諸侯與大夫略其恒
　稱則稱人皆未有稱人而又稱字者此王人兼稱字
　乃特筆也衛侯朔讚殺二公子而立又得罪於天子
　天子命立黔牟而出朔齊襄乃合魯宋陳蔡抗王命
　以伐衛而納之其事甚逆於是王人救衛救黔牟也
　夫子以救衛稱王人前與諱四國之君無異而後與
　諱王子虎之文同朔之罪既不見於經惟王人之救
　可證出朔立君為天子之意若復從其恒稱則是非
　不白故王人雖非卿特字以尊異之見王人救衛為
　正則朔與諸侯之罪明矣
　　　八諸侯滅吾同宗之國稱名
僖二十五年春王正月丙午衛侯燬滅邢
　春秋之法諸侯不生名有二君則名之卒名之其書
　滅國君將除楚子外惟衛侯滅邢齊侯滅萊二事而
　衛侯特稱名二傳皆有滅同姓名之説則異姓豈可
　滅乎故學者不能無疑於此黃先生曰凡蔣邢茅胙
　祭皆周公之𦙍成王以周公有大勲勞於天下既封
　伯禽於魯又封其支子六人所以荅周公之勲至春
　秋時徃徃為大國吞併今邢人為衛滅矣邢與魯同
　出周公則邢之存亡於魯甚相闗衛既忍於滅周公
　之後而魯不能為之請於天子請於大國請於衛以
　復存其社稷故書曰衛侯燬滅邢雖罪衛侯而實繫
　於魯也汸案禮為同姓臨於宗廟同宗臨於祖廟二
　傳知衛與邢為同姓而不知魯與邢為同宗知衛滅
　同姓為伐本而不知魯不救同宗為無親春秋滅國
　復興者多矣豈齊桓能存亡國而晉文獨不能哉當
　衛侯鄭之冄執也魯之君臣以同姓故且為納玉於
　王與晉侯而請歸之使念其同大祖之國而以存亡
　繼絶為請晉文方有討於衛宜無不從者魯人不知
　出此此邢之所以滅而不復興也故聖人特名衛侯以
　示親親之道當知所先後葢一本之教也若滅同姓
　之有罪則不待異其文而後見矣
　　　九宋昭公之大夫特書官
文八年冬宋殺其大夫司馬　宋司城來奔　十五年
三月宋司馬華孫來盟
　諸侯大夫稱名氏殺則稱其大夫未有不名而以官
　稱者而宋昭公之大夫既不名且獨稱其官此春秋
　之特筆也春秋以弑君書者二十四未有上通君祖
　母下結六卿公族以及國人盡殺大夫之忠於君者
　而使其黨為卿以卒成其簒弑如公子鮑者亦未有
　以世適嗣位外㑹諸侯内奉宗廟前亂臣而後賊子
　徒擁虛器十年而坐受簒奪如宋昭公者是故昭公
　之大夫皆書其官不書其官則見殺而不名者嫌於
　曹大夫出奔而不名者嫌於反國之蔡季來盟不稱
　使且不名者嫌於齊髙子矣夫公子鮑之弑械動於
　昭公未即位之前而卒成於十年之久使非有貴戚
　彊家囊橐其門則鮑雖姦襄夫人雖惡昭公安能拱
　手就戮於一婦人邪屬辭比事而求之則宋人殺其
　大夫司馬而使華孫代之且來盟然後弑其君則知
　身為世鄉外結援隣國内假手於襄夫人以成鮑之
　簒者華氏之族也華元司寇華御事之子也而代公
　子成為右師此葢鮑與夫人所位置者而昭公豈能
　用之如華元者固知晉大夫可以貨取而盟主為不
　足忌於是使華耦來盟於魯既而晉衛陳鄭伐宋討
　弑君者而魯不與晉人受賂立文公而還華元卒相
　宋公皆華氏之始謀也夫子於此葢深致意焉是故
　特書其官然公孫固大司馬也不書官者昭公未即
　位官非其官也公子卬始代樂豫為司馬既而亦為
　大司馬乃以舊官書者宋大司馬僭王官不可書也
　子哀不書官者其為卿與晉郤缺趙穿同杜氏所謂
　散位從卿者也自左氏舍所錄之事而妄解書法學
　者但知其例之不通而不知其事之可據葢其事可
　據者皆列國史志之成言而所以為例者乃左氏之
　陋見也為其學者徃徃自不能深考而獨宋昭公無
　道見弑之説至今猶誦於口而筆於書未有辯其誣
　者然則春秋特筆之義其可不明乎
　　　十諸侯㑹圍邑繫國戍邑繫國圍其父所居邑
　　　　雖外大夫主兵不繫國
襄元年春仲孫蔑㑹晉欒黶宋華元衛甯殖曹人莒人
邾人滕人薛人圍宋彭城　十年冬戌鄭虎牢
哀三年春齊國夏衛石曼姑帥師圍戚
　襄二年㑹於戚遂城虎牢不繫鄭者伯主之令以内
　辭書史恒辭也楚取宋邑以居宋之叛者故晉為宋
　合諸侯之師以討之晉降彭城而歸諸宋宜也(據襄/二十)
　(六年/傳文)故圍雖有宋人猶繫彭城於宋明諸侯分地有
　制非惟楚不當取晉亦不可受也晉取虎牢以偪鄭
　者九年矣而鄭不服於是又命諸侯戌之雖以伯令
　書猶繫虎牢於鄭者明鄭服則歸之而非取其地也
　蒯聵在戚而國夏曼姑圍戚齊人助子圍父也故雖
　有齊卿主兵而不繫戚於衛以蒯聵居戚故也戚不
　繫衛則輒不當有國父不可圍而齊人黨逆之罪重
　矣春秋有相易以成其義者謂此類也自夫子為正
　名之論當時髙弟如子路猶不能無疑修春秋時蒯
　聵猶在戚也葢靈公嘗欲立郢而卒不立者知蒯聵
　在晉晉人必將納之郢雖立猶不立也而衛人立輒
　以拒父衛為無父之國矣是故蒯聵出入皆稱世子
　而圍戚不繫衛以鄭世子忽宋彭城鄭虎牢三特筆
　比而觀之春秋之法明矣
　　　十一諸侯敵王命敗績稱人
莊二十八年春王三月甲寅齊人伐衛衛人及齊人戰
　衛人敗績
　敗者稱師衛何以不稱師此榖梁發義也而所釋未
　是趙伯循曰敗稱人罪衛之不服王命故異其文得
　經㫖矣葢非師不言敗者史文也衛有立子頽之罪
　齊桓以王命討之而衛人敢於拒戰嫌與敵國同文
　故變師言人明不當較也史本無日伐之例惟日戰
　是其恒法此舉戰之日加之伐之上日其伐以尊王
　命明與他伐國者不同而不日其戰以罪衛人明非
　以主及客者可例論也
　　　十二師及齊師戰書公圍成
昭二十六年夏公圍成
　傳曰齊侯使公子鉏帥師從公齊師圍成師及齊師
　戰於炊鼻此史文之實錄也齊侯納公而不盡力季
　孫據國以拒君言之可謂詳矣聖經外略齊師内諱
　及戰特書公圍成雖若為國諱恥而尊尊之義愈至
　其所以示君臣之敎嚴矣
　　　十三城成周晉人執宋大夫以歸書執於京師
定元年春王三月晉人執宋仲幾於京師
　合十國大夫城成周於無伯之世晉人可謂有功王
　室然尋盟狄泉魏舒干位以莅政是僭王官也執宋
　大夫不請於天子而以歸是京師晉也傳言正月晉
　人執宋仲幾以歸三月歸於京師此策書實錄之文
　而經不然者周室東遷而後下陵上替己久鄭莊公
　言天既厭周徳晉女叔寛以萇𢎞謀王室為違天邪
　説誣民非一日矣然天子一命城成周而諸侯大夫
　奔走恐後則人心猶不忘周也執大夫以歸知其不
　可而卒歸諸京師則猶有所畏也夫人心在周則天
　命未絶於周矣故既削狄泉之盟黜魏舒不序而沒
　晉人執大夫以歸之文但書城成周晉人執宋仲幾
　於京師而月以異之上以尊王室下以全諸侯城成
　周之功而宋大夫不受功晉人專執其罪皆不可掩
　此聖人知天命為東周之微意作春秋之本義也
　　　十四鄭伯之弟段出奔書鄭伯克段
隠元年夏五月鄭伯克段於鄢
　案傳曰段入於鄢公伐諸鄢五月辛丑大叔出奔共
　準魯史恒法當書鄭伯之弟段出奔共若秦伯之弟
　鍼出奔晉之比其諸侯自攻叛邑魯史不書若欒盈
　奔曲沃晉人圍之晉人克欒盈于曲沃盡殺欒氏之
　族但書晉人殺欒盈是也孔子以段大都耦國完聚
　圖逆鄭伯處心積慮志在於殺皆非一日與秦鍼陳
　黄宋辰不同不可一例書故特書鄭伯克段於鄢則
　段之罪固無所逃鄭伯之情亦不可掩矣左氏謂如
　二君故曰克稱鄭伯譏失敎也此為得之謂段不弟
　故不言弟則未盡時段形迹已具故去屬比簒公子
　爾杜氏亦謂此夫子改舊史以明義但指傳中所稱
　書不書故書書曰之類皆為孔子變例則左氏學者
　之陋爾
　　　十五紀侯出奔書去國
莊四年夏紀侯大去其國
　此紀侯出奔也不書出奔者筆削之法被兵而出不
　書若許莊公莒共公楚昭王是也必國滅不死社稷
　而後書若譚子弦子温子徐子是也夫被兵而出者
　内有忠力之臣外有大國之救敵去國存猶可復歸
　紀侯迫於彊齊請援於隣國歸女於京師而猶不得
　免焉已不能下齊以國與季無復歸之望不得與被
　兵出奔者比矣國滅不死位者勢窮力屈宗廟既夷
　社稷既墟不能效死而猶脱身以逃者也紀侯不忍
　殘民以爭必亡之國又不忍五廟之不祀故使季以
　紀事齊而已獨委國去之亦與國滅不死社稷者不
　同是故不書出奔而特異其文書去其國其所寓之
　國不足志矣古之君子不以其所養人者害人孟子
　曰民為貴社稷次之君為輕紀侯其知此矣故聖人
　特筆以明之大者紀侯之名從史文也
　　　十六鄭髙克出奔師潰書鄭棄其師
閔二年十二月鄭棄其師
　傳曰鄭人惡髙克使帥師次於河上久而弗召師潰
　而歸髙克奔陳鄭人為之賦清人詩清人序曰髙克
　好利而不顧其君文公欲逺之不能公子素惡髙克
　之進不以禮文公退之不以道危國亡師之本故作
　是詩也準魯史恒法不過書曰鄭髙克出奔陳而已
　孔子以文公失馭臣之道誠有如詩人所譏者時政
　不在大夫大夫出奔無與乎國之大故古者君行師
　從卿行旅從則師重於大夫故特書鄭棄其師而髙
　克之奔不足志矣
　　　十七楚君殺弑君者别稱人
宣十一年冬十月楚人殺陳夏徴舒丁亥楚子入陳納
公孫寧儀行父於陳
　傳曰楚子為陳夏氏亂故伐陳謂陳人無動將討於
　少西氏遂入陳殺夏徴舒此楚子入陳而後殺夏徴
　舒之實也楚自君將稱君以來終春秋所書楚事皆
　所以治其罪也而入陳殺陳夏徴舒滅陳殺陳孔奐
　文與事皆相似楚䖍蔡般皆嘗弑君者而䖍誘般殺
　之以滅蔡一是討弑君者而存其國一是身負大惡
　而假討賊之名以滅人國皆不可無辯況討賊乃天
　下大義不可以楚故而不明故特書楚人殺陳夏徴
　舒於上以示義然後書丁亥楚子入陳納二卿從其
　恒辭以見實葢討賊名義既正則與楚䖍懐惡挾詐
　者不同矣春秋於楚莊王事取節焉者以弑君賊必
　不可無討苟能討之而不為利雖蠻荆猶與之信大
　義於天下也是故入陳書日以别之黄先生曰齊晉
　為中國盟主俱有功於天下然皆包容弑君賊置而
　不問故聖人於楚子入陳一事先正其討賊之義然
　後書楚子入陳便與稱兵肆亂不同乃聖人與人為
　善止遏亂略處此書法所以為妙也
　　　十八戰稱楚人敗稱楚師書入郢
定四年冬十一月庚午蔡侯以吳子及楚人戰於柏舉
楚師敗績庚辰吳入郢
　凡入國曰國入邑曰邑未有入國而言邑者此入國
　矣而言邑何也中國諸侯皆王者所封無自號其國
　者自號其國者皆僭竊也是故赤狄嘗自號其國曰
　潞以歸稱潞子得從其自號以配爵滅稱赤狄潞氏
　不得從其自號以名國故滅不言潞言滅潞則與三
　代建國無辯矣此史氏之法也戰稱楚人敗稱楚師
　入稱郢特筆之義葢取諸此楚之先熊繹事周至成
　王始以子男田封諸荆山入春秋至莊公末年猶稱
　荆僖元年伐鄭始稱楚葢荆其本號楚乃僭王後所
　自改之號也春秋書楚事凡所以謹内外之辯者無
　不致其嚴矣惟始終稱楚無異辭葢非入滅皆得以
　號舉也於是蔡侯以吳子戰敗楚師書入郢而不言
　入楚以其叛周自立僭天子大號以爭諸侯不得與
　三代建國無辜見入者同文也是故吳得稱子楚囊
　瓦書人而入書日許蔡侯以復世讎而吳之入郢亦
　不可與凌弱暴寡之師例論也
　
　
　
　
　
　春秋屬辭卷十三
欽定四庫全書
　春秋屬辭巻十四　　　　　元　趙汸　撰
　　因日月以明類第七
春秋記事之例有三事以日決者繫日以月決者繫月
踰月則繫時此史氏之恒法自魯公以至定哀之閒官
守相因不得有改者也東周王室衰微四裔僭號五等
邦君以彊弱易周班而伯者之興幾於改物其災祥禍
福之變禮樂政刑之亂必皆有非常之故焉史氏以其
三例者一以施之而是非得失混淆雖有彼善於此者
亦無從見矣左氏傳釋大夫卒有不日之例則天子諸
侯喪紀厚薄尤所當詳傳於魯史遺法有不能盡知而
況於筆削之義乎葢孔子之修春秋也凡策書之大體
既以實録而存其王伯之㑹中外之交父子君臣之間
皆有筆有削以彰其義至於上下内外之無别天道人
事之反常史之所書或文同而事異或事同而文異者
則皆假日月以明其變決其疑大抵以日為詳者則以
不日為畧以月為詳者則以不月為畧其以日為恒者
以不日為變以不日為恒者以日為變甚則以不月為
異其以月為恒者以不月為變以不月為恒者以月為
變甚則以日為異將使學者屬其辭比其事以求之則
事之存乎筆削者既各以類明而日月之法又相為經
緯以顯其文成其義凡灾祥禍福禮樂政刑盟誓戰爭
天下之故一國之事一人之辭無微不顯而上為天子
内為吾君外為諸侯為伯主又其外為外裔有天子之
大夫有吾大夫有外大夫又皆有弟兄姑姊妹之屬大
夫又有未命者外裔亦有君臣其等衰勢分甚嚴善惡
淺深竒變極亂皆以日月見之如示諸掌使文武周公
之大經大法煥然復明非天下之至聖其孰能與於此
左氏雖不知日月有義而所記之事與聖人之法若合
符契公羊榖梁顯發斯例必有所受而隨事穿鑿不可
推尋說春秋者遂諱言日月矣近世唯西疇崔氏經解
本日月起義然屬比不精而類例多舛則其鮮合固宜
其他皆主杜氏史有詳畧經有闕遺之説嘗竊疑之日
月為例史有定法文初不繁不當以人而變今經有一
嵗之間而詳畧特異者不可復言其人不同名號國地
事物之文闕者至少何甲子之文闕者獨多是皆不通
之論也乃離經稽類因類為凡凡疑於例者以著例決
之然後筆削之㫖備矣其間亦有因用舊法者既為聖
筆所書即成經義不當復别而言之然而學者苟不深
究筆削源流則失傳之㫖無由可見故必新舊相發隠
顯互明而後其義自彰葢一經之體皆然不盡釋也以
其法貫乎全經與諸篇者不同故自為一篇而次於此
　　　一著例
凡日事其法二曰有日有不日曰有日有不日有不月
(謂事以日決/史本書日者)
凡月事其法一曰有月有不月(謂事以月決/史本書月者)
凡上有繫日之事而下有不日之事嫌於同日則書是
月以明月例(僖十六春王正月戊/申隕石是月鷁退飛)下有同日之事嫌於
不日則再書其日以明日例(桓十二十一月丙戌公㑹/鄭伯盟丙戌衞侯卒以下)
(皆史法特序于此見春秋日月法其/嚴如此明先儒史有詳畧之說不然)苟二役為一事則
蒙上事日(僖二十八盟于踐土與朝王所同日/因㑹盟而有朝故别書朝而蒙上日)
凡一月有二事俱合日而前事赴在後者則以往日附
來日(僖九九月戊辰諸侯盟甲子晉侯卒甲子/在戊辰前四日杜氏曰書在盟後從赴)赴在後
月者則以其日繫後月(成九七月丙子齊侯卒杜氏曰/丙子七月一日書七月從赴定)
(四王二月癸巳陳侯卒杜氏曰/癸巳正月七日書二月從赴)
　　　二疑例
凡同月事有兩事皆合月者則以下事蒙上事月事不
合月而上有合月之事則不得去上事之月事不合月
而下有合月之事則為下事月苟二後為一事則不為
下事月(僖二十八冬㑹于温天王狩于河陽壬申公朝/于王所壬申十月十日也有日無月見非㑹諸)
(侯則無朝故/蒙上不月事)皆以著例見之(此以下皆/筆削之㫖)
　　　三變例
凡一役再有事嫌以日事敵上事則取下事之日加上
事(莊二十八春王三月甲寅齊人伐衛衛人及齊人戰/史法日戰而月伐經改正之不使衛人得敵王命)
嫌以日事同下事則取下事加日事之上(宣十一冬十/月楚人殺陳)
(夏徴舒丁亥楚子入陳傳記楚子入陳後/殺夏徴舒經改正之不以入陳累其討賊)譏在上事則
取下事之
　　　四例要
凡日為詳則不日為略(天子崩日嗣王卒不日天子𦵏/以日為恒諸侯葬以月為恒詳)
(尊略卑内夫人𦵏日外夫人不日内女卒日王姬卒不/日詳内略外桓文之盟盛時則日餘皆不日詳重略輕)
(外裔滅國以君歸日自/相滅不日詳内略外)月為詳則不月為略(公侵月大/夫侵不月)
(詳尊略卑執内大夫月外大夫不月外次伐我月凡/次不月詳内略外王人救衛月凡救不月詳重略輕)
凡日為詳不日為略則不月為彌略(内刺公子日外殺/我所納之子不日)
(外殺大夫不月外裔為中國討罪/日入中國不日自相入不月之類)
凡不月為略月為詳則日為加詳(七月雩不月八月九/月雩月一月再雩皆)
(日外災不月亡國灾月/外灾夫人卒則日之類)
凡日為恒則不日為變(天王葬日不及禮不日諸/侯夫人卒日國亡不日)不日
為恒則日為變(公即位不日不在正月則日諸/侯大夫葬不日國亡則日之類)
凡日為恒不日為變則以不月為異(烝嘗有事皆日用/致夫人不日從祀)
(先公則不月公及外大夫盟日及王卿士不日及外大/夫無君則不月諸侯卒日弔不以禮不日赴不以時則)
(不日/之類)
凡月為恒則不月為變(公狩月諱與讐狩不月來/盟月國君來盟不月之類)不月
為恒則月為變(盟主之㑹不月無/成事則月之類)
凡月為恒不月為變則以日為異(諸侯葬月不及禮不/月僣禮則日内取所)
(争邑月凡取邑不月一/舉取二邑則日之類)
凡日為重則不日為輕(新宫灾日屋壊不日星/變日鷁退飛月之類)不月為
輕則月為重(凡執國君不月遂失國則月大夫/出奔不月必佚賊而後月之類)
凡月為輕不月為重則以日為異(諸侯出奔月失國不/月以臣出君則日諸)
(侯入歸月非出奔不月/弑君以納君則日之類)
凡日為重不日為輕則以不月為異(外參盟日有微者/不日外裔之盟不)
(月之類準/此推之)
　　　五灾祥類
凡日食在正朔者書日書朔(桓三莊二十五二十六三/十僖五文十五及成以後)
(唯襄十五年不書朔餘皆書日書朔葢周厯交朔之/法於是始正公羊傳曰曰某月某日朔者食正朔也)雖
在正朔而食於夜者書朔不書日(桓十七周人以夜半/為朔故得言朔日未)
(出故不言日史記推合朔在夜明旦日食而出出而解/是為夜食案縠梁傳以不言日不言朔為夜食言日不)
(言朔為晦食於理未當唯取/夜食之説以足公羊傳闕文)食在朔後者書日不書朔
(隠三僖十二文元宣八宣十宣十七襄十五公羊傳失/之前者朔在前何氏謂二日食今案雖非正朔猶是此)
(月所統之/日故書日)食在朔前者日朔皆不書(莊十八僖十五公/羊傳曰失之後者)
(朔在後也何氏曰謂晦日食今/案日與月違故曰朔皆不書)
凡星變日(莊/七)隕石日(僖十/六)星孛月(文十四/哀十三)久則不月(昭/十)
(七/)
凡無氷時(三/)雨木氷月(成十/六)霜異月(僖三十/三定元)雨雪月(桓/八)
大雨雪不月(僖/十)大雨雹不月(三在時首書其/月不與例違)大雨震電
繼以大雨雪俱日震廟日(各/一)
凡火灾日(内灾/六)大室屋壊不日(非天/灾)
凡外灾不月(莊二十/襄九)雖成周不月(宣十/六)唯已滅之國月
(昭/九)外灾夫人卒然後日(襄三/十)四國同日灾日(昭十/八)
凡地震日(自文至/哀五)山崩不月(成五/梁山)唯沙鹿崩日(僖十四/公羊傳)
(曰沙鹿者河上之邑也崩襲邑也何氏曰襲者陷入于/地中今案左氏不言沙鹿是山但記卜偃曰期年將有)
(大咎幾亡國則沙鹿崩比/山崩尤重可知葢地䧟也)
凡一時不雨書時(莊三/十一)踰時不雨書首月(僖二僖三再/書皆以告廟)
(故/)不雨而雨書月(僖三亦以告廟故/且見至是月方雨)踰三時不雨書自
某月不雨至于某月(文二文/十十三)
凡無麥苗無麥禾旱(二/)饑(三/)有年大有年皆時(史本無/月法)
大水時(八/)
凡有蜚有􁊋多麋鸜鵒來巢皆時(各一見史/本無月法)獲麟時(時/田)
(本不/月)鶂退飛月
凡螽螟月(螽七/螟二)唯秋初不月(螽三螟一據經無書七月/螽者凡秋螽不月皆七月)
(也螽始出則為灾灾/不止此一月故不月)蝝生不月(宣十五蝝成螽乃為灾/灾不在此月故不月穀)
(梁傳曰甚則月不/甚則時其義未盡)
　　　六郊廟類
凡郊日(成十七定/十五哀元)不郊猶三望不日(僖三十一/宣三成七)
凡卜郊不從月(僖三十一成/十襄七十一)牛傷月(宣三成七定/十五哀元)
凡雩過祀節未逺者不月(七據經不書七月雩定七年/秋書三事繫時方書大雩又)
(書一事乃書九月大雩知凡雩繫時者皆七月傳曰龍/見而雩謂建巳之月為嘉穀祈廿雨周七月過雩月未)
(逺故不月以别/過時之甚者)逺者月(八月四/九月七)一月再雩皆日(昭二十/五據書)
(七月雩止此一/處葢譏在又雩)過甚者則又不月(昭七年/冬大雩)
凡日食大水用牲于社各隨本事不入例
凡烝嘗日(桓八再烝/桓十四嘗)大事有事吉禘皆日(文二因大事/而躋僖公宣)
(八昭十五有/事閔二吉禘)猶繹日(宣/八)用致夫人不日(僖八禘于大廟/夫人已絶而祔)
考宫非適不日(隠五/仲子)從祀由陪臣則又不月(定八陽/虎所為)
凡作主日(文/二)立武宫日(成/六)立煬宫由叛臣則不日(定元/季孫)
(出君嘗有/禱于煬宫)
凡丹楹刻桷皆不月(刻桷為/下葬月)取郜大鼎納于大廟日(桓/二)
(宋督/之賂)
　　　七㛰姻類
凡逆女不月(卿為君逆三/微者逆一)雖公親迎不月(莊二/十四)必國君
送公㑹之而後月(桓/三)
凡夫人至不日(三/)必書入然後日(莊二/十四)大夫宗婦覿用
幣日(莊二/十四)
凡子生日(桓/六)
凡逆后不月(襄十/五)雖我主之不月(桓/六)
凡來逆女月(隠/二)内女來逆婦求婦皆不月(各一杞伯/姬著例)
凡女歸月(四來寧/而歸一)娣不與適俱行月雖國亡歸其邑月
(紀叔/姬)來媵不月(三/)
凡外女歸京師(桓/九)送王姬(荘/元)王姬歸(莊元/十一)雖我主之皆
不月(略於王史/異内女)
凡大夫來逆妻不月(荘二十七莒慶宣五/齊髙固為下事月)
　　　八喪紀類
凡天王崩日(凡至尊當謹崩日弔禮/不備以求賻求金見義)嗣王未踰年卒弔不
備禮不日(王子猛卒亂未弭諸/侯弔不以禮可知)王姬卒雖魯主昬不日
(外夫人禮/殺於内女)
凡公薨日(十/一)嗣子未踰年卒日(待猶君/詳内事)雖諱弑猶日(子/般)
必子弑母出而後不日(子惡特/異其事)
凡夫人薨日(五/)不稱夫人亦日(孟子定/姒尊同)妾母稱夫人日
(五/)不稱夫人亦日(君氏/親同)
凡外諸侯卒日弔不備禮不日苟赴不以時則又不月
(禮雜記凡諸侯弔者有介有含者有禭者上介賵執圭/將命上客臨自稱一介老某必大夫也亦有既葬而弔)
(者檀弓言滕成公之喪魯使子服敬叔弔進書則君有/弔書其禮如此而當時小大之國貧富懸絶交際不同)
(宜多不備今考之經齊君書卒者九皆日晉君書卒者/十書日者九不月者一楚君書卒者六皆日可見魯事)
(盟主及大國弔贈之禮無敢不備其不月者晉侯夷吾/踰年而後告喪史即告時書之自不容有月然文公既)
(非喪主則弔禮必不用常制矣宋公書卒者九不日者/二衛侯書卒者九皆日陳侯書卒者十不日者一蔡侯)
(書卒者六不日者一不月者一鄭伯書卒者十皆日可/見魯於齊等之國往來有常則弔贈無不備禮者其不)
(日者皆有故也其不月者蔡服於楚齊桓自侵蔡蔡潰/之後問不及蔡故赴不以時而魯亦不弔也苟非其國)
(有他變則魯亦安敢無故殺禮以犯不韙乎其於小國/事體又異曺君書卒者十一書日者二必吾君嘗親受)
(其朝者其來朝而不月者卒于師也檀弓記曺宣公卒/于㑹諸侯請含使之襲則凡卒于㑹者不復以禮赴諸)
(侯諸侯亦不得備禮以弔可知故卒于師卒于㑹皆不/月滕君書卒者七不日者二其先皆不名則往來者素)
(薄又降而稱子則玉帛之將者微雖來朝不得與曺比/自來奔喪後乃遣卿㑹其葬而卒無不日葬無不㑹則)
(亦視施為報也杞書卒者七不日者二成與文魯人皆/以私怒降其爵其薄於弔贈無足疑者不月者一悼卒)
(于㑹薛書卒者四無朝魯者而書日一則意如出君後/致恭於宋之屬國也邾書卒者七不書日者三邾雖後)
(封而彊次曺莒世有魯怨五世不㑹其𦵏則不日者其/常也秦君書卒者六不日者二往來之禮薄也不月者)
(三赴不以時也許書卒者五不月者三穆卒于師元國/滅復封赴不以時也莒與吳皆從夷俗禮有不得行宿)
(君書日卒一魯宋嘗盟/于其國也詳見第一篇)
凡内女為諸侯夫人卒日(二/)來歸卒日(子叔姬/杞叔姬)許嫁卒
日(伯/姬)唯國亡不日(紀侯將去國伯姬喪不成叔姬/弔葬如夫人禮魯人以義起)
凡夫人卒日(二十/六)公不與小斂則不日(四隠元年傳曰/衆父卒公不與)
(小歛故不書日杜氏曰禮卿佐之喪小斂大斂君皆親/臨之崇恩厚也始死情之所篤禮之所崇故以小斂為)
(文至於但臨大斂及不臨喪亦同不書日今案大夫卒/不日者四公子益師無駭挟叔孫得臣也公實不臨喪)
(而書日者六公子牙實殺書卒公孫敖仲遂公孫嬰齊/卒于外叔孫婼叔倪卒時公在外皆勢不得臨非君恩)
(薄故書日如常法左氏所發春秋日月例唯此一事然/先儒鮮従其説者今以全經筆削之㫖考之知此法實)
(魯史舊章但左氏考之不詳至聖人修春秋凡所書之/事皆以日月為例而權其輕重則又非史法之所能及)
(矣其崩薨卒𦵏例與此同出魯史無可疑者葢弔𦵏失/禮乃史氏所當謹也唯事有異常史法不足以盡其變)
(則非聖人莫能修孔子葢/曰其義則某竊取之矣)
凡王卿士卒不日(弔贈禮薄王臣不外/交唯二子以義起)
凡葬我君日(九/)小君日(五/)不成喪亦日(夫人/一)妾母稱小
君日(四詳/内事)
凡葬天王日(襄/王)不及禮不日(四禮天子七月而𦵏五重/八翣正棺引窆執綍各千)
(人明器衣服邉車牢具凡役稱是故天王葬得禮則日/不及禮不日從周之義也今考經唯襄王合葬節亦唯)
(襄王書日桓王七年而𦵏匡王四月簡王五月景王三/月其不能葬至七年則𦵏速者禮薄可知襄王當晉文)
(襄之世王室稍/振獨能備禮也)
凡葬諸侯月苟不及禮則不月必厚葬踰禮而後日(禮/諸)
(侯五月而𦵏三重六翣上公四重執綍五百人遣車七/乘明器凡役稱是不可更過矣左氏内外傳皆載晉文)
(公請隧事宋葬文公用蜃峽益車馬重器備椁有四阿/棺有翰檜雖華元樂舉有不臣之譏然檀弓記宋襄公)
(葬其夫人醯醢百甕則厚葬之弊有自來矣然或大國/多故而小國削弱則亦有不及禮者如有若言晏子遣)
(車一乗及墓而反譏其不留賔客有事則諸侯之儉者/亦此類也今考經齊葬九君書日者四皆孝公以前侈)
(盛之時不月者一則公子光之不子也晉葬六君唯文/公書日宋𦵏六君書日三其一為與夷葬穆公其二皆)
(華元為之衛葬入君書日者二穆變禮襄錫命皆臣子/之意其一不月則繼絶之文公也蔡葬七君書日者一)
(蔡季歸國而厚於先君舍是十一君葬無書日者矣陳/葬八君皆不日不月者三鄭葬七君皆不日不月者三)
(秦葬三君皆不日不月者一陳國貧秦鄭爵卑故皆無/僣禮其不月者則有故也自餘小國多不月則不月者)
(為禮不備明矣春秋於其踰禮則存其日比諸天子以/明其僣其不及禮者則不月以見其薄唯得常者則月)
(之葢天子以日為常則諸侯以月為常等哀之義也崔/氏曰凡大國次國之葬例月其越禮而葬者僣也故加)
(日以見之其不及禮而葬者偪也故去月以見之傳稱/宋華元樂舉厚葬文公今宋文之葬實日衛文侯之儉)
(也今衛文之𦵏實不月以類考之可知矣古人以送死/可當大事故春秋以葬禮為重於其有過不及者皆明)
(著以見譏焉是以大國之僣禮者多而次國之僣禮者/少次國不及禮者多而大國之不及禮者少葢唯天子)
(無僣而小國無偪爾案崔氏日月例唯此與/魯桓盟㑹得之故特詳考經傳以申其説)
凡𦵏畿内諸侯不月(劉文公王卿士也當時天子且/不備禮則王臣之葬禮薄可知)
凡内女為諸侯夫人葬不日(宋共/姬)唯國亡則日(紀伯姬/紀叔姬)
(外𦵏以月為常則以日見異姑姊妹之喪公為/之服故卒従内辭實外夫人故葬従諸侯之例)
　　　九禍福類
凡公即位不日(七/)即位不在正月則日(定公日食必在/月朔史猶書日)
(公即位大事也雖必在正月朔日史法亦當書日以謹/始今皆不日者葢筆削之㫖略常以明變昭定之間踰)
(年無君國家/之大變也)
凡天王居與入皆月(昭二十三秋七月天王居狄泉上/下有同月事又書八月地震以下)
(冬十月入成周例/之知二事皆月)未成尊則不月(崔氏不知此義遂/疑王猛非正謬甚)苟
出居則不月(襄王蒙塵與/敬王復辟異)
凡公孫日(一同以臣/出君例)夫人孫不日(二婦人非/罪不出奔)
凡公孫反行書至書居月(一/)自所居邑行書至書居不
月(四皆昭公天王居與出/居皆以内辭書與此同)
凡内女為夫人來不月(杞伯姬三一朝/其子求婦别見)雖來歸不月(郯/伯)
(姬/)苟非以罪出則月(杞叔姬不安於杞杞伯來朝而告/絶既卒又逆其喪以歸非罪出故)
(特月明與郯伯姬異/可決學者千載之疑)
凡諸侯出奔不日(出奔三來奔二同僖二/十八衛侯蒙上事月)必以臣出君
而後日(襄十四/衛侯)苟遂失國則又不月(紀侯大北燕伯欵/蔡侯朱莒庚輿)
未成君不月(鄭忽曺羈/莒展輿)
凡諸侯入不日(入國一衛侯朔入邑二鄭/伯突衛侯衛侯蒙上事月)復歸不日(衛/侯)
(鄭/)必弑君以納君而後日(襄二十六/衛侯衎)苟非出奔則又不
月(復歸一僖二十八曺伯襄歸二僖三十/衛侯鄭成十六曺伯皆以見執得歸)未成君不月
(桓十五鄭世子忽傳/六月乙亥昭公入)歸而繼絶不月(昭十三蔡侯/廬陳侯吳)
凡公子以簒歸不月(二曺赤/著例)入不月(二齊小白著例案/獲麟後衛世子蒯)
(瞶自戚入/于衛書日)入而繼絶不月(許/叔)
凡内大夫出奔日(三/)苟有闗於一國之大故則不日(三慶父之亂閔/弑僖出歸父諜)
(去三桓公薨不遂三家之勢所以成公子憖寡謀妄動/昭公之所以終扵出也與禍福在一已者不同故異之)
凡外大夫公子出奔不月(三十三著/例十九)來奔不月(十一著/例八)
雖王卿士不月(成十二/周公)必佚賊而後月(王子瑕尹氏毛/召子朝宋萬)
作亂而出則月(昭二十宋華亥向寧華定義同佚賊案/獲麟後宋向魋以叛出衛子還成以伐)
(公不果出皆書月陳轅買衛/公孟彄出不書月此成舊法)叛而出又不月(昭二十二/華亥向寜)
(華定内因二司馬入國以叛外有吳楚之/助諸侯救宋者畏楚而出之治不止佚賊)
凡内大夫來歸(季/子)外大夫歸(五三/著例)復歸(元咺/著例)入(良霄樂/大心)
復入(魚石欒/盈著例)皆不月雖入以叛不月(入國一/入邑四)必歸弑君
而後月(楚公/子比)
凡執國君不月(入著例三/歸亦不月)雖三公不月(虞/公)遂失國則月
(僖十九宋人執滕/子嬰齊以失國名)執外裔之君雖失國不月(昭四楚人/執徐子)
凡執大夫不月(八著/例六)雖王卿士不月(可決單伯/非内大夫)唯執吾
大夫則月(三季孫行/父著例)執大夫于京師則月(宋仲/幾)執大夫
使廢立則月(鄭祭/月)
凡臣弑君日(九/)以簒首惡不日(楚公/子比)弑未踰年君不日
(齊舍别/成君)苟庶孽見弑則不月(晉卓/齊荼)不稱君不月(晉奚/齊)
凡稱國以弑日非當國者稱國不日(晉欒書中行偃皆/正卿莒僕吳光事)
(與之異○薛弑其/君不月無可考)
凡稱人以弑日非微者稱人不日(齊邴􁒫閻職實微/者宋莒實非微者)
凡世子弑君日所由來者異不日(蔡侯淫而不父與楚/子頵許悼公不同)
凡閽弑不日(賤刑/人)非盜而稱盜則日(蔡公孫翩/以盜赴)
凡外戕他國君不日(宣十八/鄫子)誘而殺之日(蔡侯般穀梁/傳曰外裔之)
(君誘中國之君而殺之稱時稱月稱日謹之/也案日必有所繫時月不必合時月取義)執而用之
日(僖十九/鄫子)
凡内刺公子日(公子/偃)苟以説大國則又不月(公子/買)
凡外殺大夫公子不月(三十/五)雖殺嘗弑君者不月(里克/甯喜)
相殺不月(宣十五年王札子昭八陳招昭十三楚棄/疾文六晉殺陽處父昭十四莒殺意恢)盜
殺不月(襄十鄭昭二十/衛哀十三陳)雖殺世子不月(晉申生/宋痤)殺其弟
雖天王不月(佞/父)必殺我所納應立之子而後月(子/糾)放大
夫不月(二/)
凡外殺簒立者不月(齊無知陳佗/不以罪討)殺叛者不月(鄭良霄/晉欒盈)
必討賊若衛人而後月(州/吁)
凡外裔相誘殺不月(楚子殺/戎蠻子)殺他國大夫不月(三皆為/上事月)
必討賊若殺陳夏徴舒而後月(特書討賊繫月於入陳/之上比衛人殺州吁以)
(與/之)
　　　十朝聘類
凡公朝王日(二/)諸侯來朝不月(三十六著例二十二以/小事大以弱服强非邦)
(交舊典故去月以為恒畧言之/也其為下事月者不與例違)外裔來不月(介葛廬白/狄觀魯公)
(外如諸侯來朝與外裔來矣/同不月之法則經意可見)内女使其夫來朝則月(鄫/子)畿
内諸侯來則月(祭伯州公王臣無/外交皆異其事)
凡公如不月(十/九)雖以事往稱其事不月(三皆/畧之)必如京師
而後月(異於/列國)必如楚而後月(二異於/中國)苟如以四時首月
則書其月(八非王事不敢廢王正與時首兼存/史法見本書月宣九襄八定三著例)
凡公如而至不月(十/八)必嘗見止而後月(成十一下/㑹至著例)必奔
諸侯喪而後月(宣十成/十一)必自楚而後月(宣二十七昭/七皆異常)苟
至以四時首月則書其月(文十四昭五其/餘皆為下事月)
凡㑹而至不月(二十六㑹/師盟戎同)必嘗見止而後月(僖十/七)以師行
至不月(伐十三侵三圍二救一/成十六十七二至㑹同)必㑹外裔伐中國而後
月(哀/十)苟至以四時首月則書其月(至㑹三至伐二/伐而至㑹一)
凡夫人如不月(四/)其合禮而至則月(文九夫人如不月/與公同而至則月)
(與公異踓歸寕得禮亦/謹其至男女之别也)苟如以王月則書其月(荘二十/不敢廢)
(王月略於君/婦人無外事)
凡大夫如不月(如京師四如陳二如宋五如衛一如邾/一如齊十七如晉二十五如楚一如莒)
(一如/牟一)雖以事往稱其事不月其執而至亦不月(降於君/據大夫)
(如多特繫時又文六年秋襄七年秋二如皆下書八月/九年夏下書五月知本不書月其昭二十三王正月叔)
(孫婼如晉為下日卒/月餘皆為下事月)
凡諸侯相如不月(齊侯鄭伯如/紀州公如曺)雖以事來稱其事不月
(奔喪㑹葬/為葬月)苟來獻㨗則月(失伯主之道故齊人歸俘不/月楚使獻捷不月可決此為)
(齊侯/親來)來逆出妻之喪則月(成九/杞伯)
凡列國來聘不月(陳一齊五晉十一宋四衛/四鄭一秦一荆楚二吳一)雖以事來
稱其事不月(二及妻來一/稱人來六)不言其事不月(齊仲/孫)必來歸
其助祭之邑而後月(歸/祊)必來歸所執吾女而後月(齊子/叔姬)
必楚以聘報朝而後月(襄三十嫌/與伯國同)
凡王使來聘歸脤會葬不月(周官/舊典)錫命(三一/著例)歸賵歸含
㑹葬妾母來求(求/車)皆月(私恩/失禮)來求非王命則又不月(二/諒)
(闇譏不/在天子)王臣私交不月(祭/叔)
　　　十一盟㑹類
凡内離盟日(隠六艾文十七/穀定十二黄)雖與伯國盟日(荘二十三/扈文三十)
(三襄三皆/及晉侯)唯宜盟則不日(隠元于蔑/閔元落姑)苟無成事雖㑹伯
主盟不月(荘十三于/柯魯背盟)
凡内參盟雖有大夫日(僖二十五汛/二十六向)苟無成事則又不
月(昭二十六鄟陵/謀納公不克)
凡外離盟有闗於諸侯之合散不月(隠三石門為下事/月定七于鹹于沙)
(定八曲濮唯隠/二于宻闕文)
凡外參盟日(隠八/瓦屋)有微者不日(僖十九/曺南)君稱同微者不
日(桓十一/惡曺)
凡桓文之盟不日(桓幽/貫)雖公㑹不日(桓幽首止寗/母洮牡丘)内諱
公而外稱人不日(文翟/泉)唯其盛時則日(桓葵丘/文踐土)
凡晉主夏盟恒日(㑹諸侯十一大夫主諸侯/一諸侯㑹而大夫盟三)唯畧不序
諸侯不日(二/扈)盟不足以服貳不日(成九/蒲)盟而後執諸侯
不日(襄十九/祝柯)晉不主盟不日(定四/皋鼬)大夫㑹之不日(文二/垂隴)
(成十八/虚朾)苟大夫㑹大夫稱人則又不月(宣十二清丘諸/侯不序不日則)
(大夫稱/人宜降)
凡公及外微者盟日(隠八/浮來)及大夫雖諱公猶日(齊髙傒/晉處父)
(荀庚郤犫衛孫/良夫宋向戌)唯及王卿士不日(文十/蘇子)苟不諱公而無
成事則又不月(荘九/于蔇)
凡大夫與外大夫盟日(二/)雖㑹微者盟日(襄二/十向)苟内外
皆微者則不日(隠元/宿)
凡内大夫特盟諸侯不月(三/)自參以上不日(桓十/一折)必見
伐以賄盟然後日(文十六/齊侯)必伐其國要之盟然後日(哀/二)
(邾/子)苟以遂事盟則又不月(荘十九/公子結)
凡内涖盟不月(四/)外來盟不月(三/)雖國君不月(襄二十/九把子)
以輔簒來盟則月(文十五宋司馬華孫宋人将弑昭公/華孫公子鮑之黨也其來盟實結魯)
(為援非君命故不稱使嫌與/齊髙子同故書月以異之)苟來盟于師則日(齊國佐/敗績後)
(請/服)
凡外裔之盟不月(僖二十狄三十二/狄宣十一辰陵)雖來盟不月(屈/完)與
盟不月(于齊/鹿上)必吾君大夫特與之盟而後日(隠二文/八皆戎)以
兵加中國公㑹之盟日(僖二十一于薄二十/七于宋成二于蜀)兩主之雖
吾大夫及盟日(襄二十/七于宋)
凡魯桓之盟皆日(六/)唯盟戎不日(桓二説見/桓㑹下)
凡内離㑹不月(四/)外㑹公不月(文十三衛/侯鄭伯)必參㑹而後
月(隠十定十四凡離㑹離盟皆兩國之志自諸侯合而/為亂始有参盟參㑹中丘為魯合齊鄭之始牽為魯)
(合齊衛叛晉之/始故月以異之)參㑹有大夫則不月(哀十/二鄖)遇不月(三/)
凡公㑹内女(荘二/十七)㑹師(定/八)夫人㑹齊侯(荘二禚荘七防/穀倍十七卞)
如師(莊/五)皆不月夫人享齊侯以王月則書其月(荘/四)
凡外離㑹不月(定十/四)雖參㑹不月(定/十)唯始懼楚而㑹則
月(桓二凡諸侯來朝不/月則七月為㑹鄧書)遇不月(三/)胥命不月(一/)
凡盟主之㑹不月(四/)雖公㑹之不月(十/二)雖王卿士㑹之
不月(單/伯)必無成事而後月(僖元年于檉謀救鄭而不成/救十六年于淮城鄫不果而)
(還襄七年于鄬救陳陳侯逃歸二十四年二十五年二/夷儀伐齊一大水不克蒙日食月一受賂不討賊蒙弑)
(君月皆以/前例見之)
凡大夫與大夫㑹不月(襄三十澶洲/昭二十七扈)内大夫㑹之不月
(十/二)諸侯與大夫㑹不月(定十/安甫)伯主之㑹亦不月(荘十三/北杏僖)
(三陽/穀)雖吾君㑹之不月(襄二十/六澶淵)内大夫㑹諸侯亦不月
(四/)
凡外裔與諸侯㑹不月(僖二十一/盂昭四申)雖吾君特㑹之不月
(隠二潜哀七/鄫十二槖臯)吾君㑹諸侯及之亦不月(哀十三/黄池)㑹又㑹亦
不月(襄十/柤)必㑹而及盟而後月(成二/蜀)吾大夫㑹之不月
(宣十五宋襄五善/道昭九陳哀六柤)必㑹又㑹而後月(成十五鍾離/襄十四向)
凡魯桓之㑹皆月唯不遇不月(十年今案日月有例所/以權事之輕重而别其)
(同異桓内弑其君而結鄭以定其位取鼎以成宋亂又/與鄭突同惡相濟雖昬于齊而不能為紀求齊身又卒)
(死于齊其六盟十五㑹不出乎此乃為國君者之極惡/竒變在十二公中無與為比非有輕重之可權同異之)
(可别故從舊史恒法一以施之所以重社稷尊宗廟文/不易而義愈深矣盟戎獨不日者桓之盟㑹既别治之)
(與諸公異故盟戎亦别之不得與隠公同也凡疆塲之/交所以繼好息民隠二年公㑹戎于潜傳曰脩惠公之)
(好也桓弑隠非繼隠好亦不得同隠盟書日削其盟戎/之日而二義皆成書法神妙葢如此不遇不月者異成)
(事從史/文也)
凡平皆月(宣四平莒及郯十五宋人及楚/人平昭七暨齊平定十及齊平)有闗魯與諸
侯之合散則不月(隠六鄭人來渝平定十一及鄭平陳/氏曰書鄭渝平以志諸侯之合書及)
(鄭平以志諸侯之散可謂深得經㫖不知經不書月已/特别而異之然諸侯合散經於離盟不月見義陳氏已)
(發不書之秘此二平不月則魯與/諸侯之合散在焉亦不可無辯)
　　　十二戰争類
凡内侵不月(三/)必公将而後月(四内犯大國書侵故/公将則月以甚之)
凡外侵不月(二十/二)雖侵我不月(四/)必内㑹伯主之師若
王臣合諸侯而後月(僖四公㑹齊侯侵蔡公孫茲㑹/齊侵陳定四公㑹劉子侵楚)
凡内伐不月(八/)雖公將不月(十/)必三卿並將而後月(昭/十)
(伐莒哀二伐邾征伐執詞故君大夫同不月三/家既分公室有時並將俱出則月以見異常)
凡外伐不月(七十/八)雖伐我不月(二/十)唯伯者不能救與國
而伐小國則月(僖十五齊師伐厲/傳曰以救徐也)唯納所屬公子殺已
立之君則月(僖十八宋伐齊納/孝公齊人殺無虧)必伯主以王命討罪而
後日(莊二十八齊人伐衛/説見第三篇又見前)
凡公㑹侵伐不月(十/二)唯㑹伯主若王臣伐諸侯則月(僖/四)
(侵蔡伐楚/定四侵楚)自京師遂㑹則月(成十三/伐秦)㑹太子稱君將伐
國則月(成十伐鄭傳六/月丙午晉侯卒)
凡大夫㑹侵伐不月(八/)雖王臣㑹之不月(莊十四/單伯)唯㑹
仇讎以逆王命則月(莊三/伐衛)㑹伯國侵與國則月(僖四/侵陳)
凡外裔侵伐不月(七十/一)雖侵伐我不月(文七狄/哀八吳)雖公㑹
伐不月(哀十十一一以月/至見義一為戰月)
凡魯桓㑹伐皆月(二義與/盟㑹同)
凡公敗外師不日(三略之國君不/以善將為功)甚之則日(隠十敗宋/于菅臣㑹)
(伐而又獨進敗之莊十一敗宋/于鄑宋方輔齊圖伯魯再敗之)大夫敗之則日(僖元公/子友昭)
(五叔弓皆敗莒却敵禦寇皆/臣子分所當為故從其恒法)
凡外相敗日(僖三十三晉/及姜戎敗秦)中國敗外裔不月(晉敗/狄三)唯内
大夫敗狄則日(文十一叔孫得臣/義與敗外師同)
凡外裔相敗不日(定十四於/越敗吳)苟敗其從中國者則又不
月(楚人敗徐/異相敗)雖敗中國不日(莊十荆敗蔡昭二十三吳/敗頓胡沈蔡陳許為胡子)
(沈子/滅日)苟王師敗績則又不月(成元王師天下莫/得較故異其事)
凡戰皆日(内外戰/十九)拒王命而戰則不日(莊二十八衛及/齊戰説見第三)
(篇/)外裔自相戰則不月(昭十七楚及吳戰于/長岸略之與中國異)苟為中國
討罪則日(定四蔡侯以吳子/及楚人戰于柏舉)
凡圍不月(内外圍國邑/二十五皆同)雖公㑹圍不月(僖六年伐/鄭圍新城)唯書
同圍齊月(襄十/八)
凡公圍内邑月(定圍/成)公在外則又不月(昭圍/成)
凡外裔圍中國不月(十/二)雖中國圍外裔不月(定/五)
凡内入國不日(隠二入極/桓二入把)必公將而後日(隠十一入許/哀七入邾)
苟入其甥國雖大夫將日(僖二十七入杞責來/朝不敬時伯姬尚存)廢祀易
田雖入邑日(隠八/入祊)
凡外入國不日(隠二莒入向僖三十三/秦入滑昭十八邾入鄅)雖君將不日(哀/八)
(宋入/曹)必伯主將而後日(僖二十八/晉侯入曹)討違王命若叛中國
雖大夫將日(隠十齊鄭入郕討不㑹王命文十五晉郤/缺入蔡討不會新城襄二十五鄭公孫舍)
(之入陳報其/從楚見伐)苟有以來之則不月(隠五衛入郕報其侵/十年宋衛入鄭報其)
(伐僖二十鄭入滑文五秦入鄀皆討其貳周禮大/司馬比小事大以和邦國孟子以小事大為畏天)
凡外裔入中國不日(三/)苟為中國討罪則日(宣十一楚/子入陳討)
(弑君者定四吳/入郢為蔡討楚)其自相入則又不月(成七吳入州來定/五哀十三於越入)
(吳/)
凡入國以其君歸不日(哀八宋/入曹)内入國以其君歸則日
(哀七/入邾)
凡潰不日(僖四蔡潰文三沈/潰昭二十九鄆潰)外裔潰中國則日(成九/莒潰)
凡滅國不日(莊十齊滅譚十三/滅遂襄六滅萊)唯滅吾同宗之國日(僖/二)
(十五衛侯/燬滅邢)因諸侯之㑹遂滅小國日(襄十諸侯會吳/于柤遂滅偪陽)苟
閒伯主有事而滅小國則又不月(僖十七齊桓為淮之/㑹魯滅項襄六晉悼)
(列鄫人于戚之㑹莒/人滅鄫譏在齊晉)
凡外裔滅中國小國不月(楚滅弦黄滅江六/狄滅温吳滅巢)㑹而遂滅
則月(昭四楚㑹伐/吳遂滅頼)必滅大國而後日(昭八楚滅陳/十一滅蔡)雖大
國之附庸日(宣十二楚滅/蕭危及宋)
凡外裔自相滅不日(莒人滅鄫/越滅吳)外裔滅畿内國不日(狄/滅)
(温僖十六年傳狄滅温蘓子無信也蘓子叛王即狄又/不能於狄狄人伐之王不救蘓子奔衛疏云不日闕文)
(率意言之/冝少合也)
凡滅國以其君歸日(定四蔡公孫姓滅沈/六年鄭遊速滅許)雖外裔滅中
國以君歸日(昭十一楚師滅蔡定十四楚/公子結滅頓十五楚子滅胡)中國滅外裔
以君歸日(宣十五晉師/滅赤狄潞氏)唯外裔相滅以君歸不月(僖二/十六)
(楚滅/夔)
凡外取師不月(隠十哀/九十三)殱不月(莊十/七)
凡内取田邑皆不月(八哀二取漷東田沂西田為三卿/並出月宣四伐莒取向為平莒月)
背盟取邑則月(昭元取鄆叔孫豹/㑹虢而取鄆故月)必一舉取二邑而後
日(隠十取郜取防鄭取二邑勞公與取地邑異穀梁傳/曰不正其乘敗人而深為利取二邑歸諸已故謹而)
(日之/也)
凡内取國不月(僖二十二須句宣九根牟/成六鄟襄十三邿著例三)遂滅其祀則
月(昭四取鄫魯屬鄫而莒滅之至是鄫又叛莒而来依/我不能推亡固存反乗急而兼之故凡内取不月此)
(其月異/之也)
凡外取邑不月(隠六長葛著例隠/四年婁為下弑月)雖取内邑不月(哀八/齊人)
(取讙/及闡)必取以居公然後月(昭二十五/齊侯取鄆)取内所賂田月(宣/元)
(齊人取/濟西田)
凡外取國不月(僖三徐/取舒)襲國不月(襄二/十三)
凡降國不月(莊八/郕)必伯主而後月(莊三/十鄣)
凡救不月(八閔僖二救邢上為元年/不書即位月夷狄救四)雖内救不月(三僖/十八)
(師救齊著例襄二十/三救晉為下日卒月)㑹救不月(四及/救一)遂救不月(僖/六)必王
人救列國而後月(莊六/子突)
凡次内外皆不月(内次二外次四㑹次二楚次一聶北/為僖元年月僖十五匡為盟牡丘月)
(襄二十三雍/榆為日卒月)雖公次不月(莊三著例昭二/十五為日孫月)外次必伐我
而後月(莊/十)戌不月(僖二十八/襄五襄十)
凡公追不月(莊十八僖/二十六)
凡遷邑不月(莊元郱/鄑郚)必遷國而後月(莊十宋遷宿/閔二齊遷陽)
凡自遷其國以避外裔月(僖元邢遷夷儀三/十一衛遷帝丘)叛中國而
請遷於外裔則不月(成十五許遷于葉昭九于夷/十八于白羽定四于容城)請遷
于吳以避仇楚則月(哀二蔡遷州來蔡既以吳入郢其/依吳避楚非得已故得與邢衛同)
(書/月)
　　　十三師田類
凡狩不月(哀十四西/狩時事)唯火田則日(桓七焚咸/丘譏盡物)
凡公狩月(桓四/郎)諱與讎狩則不月(莊四/禚)觀魚不月(隠五/非務)
蒐不書公不月(昭八/紅)雖大蒐亦不月(四三家分公室据/定十四年比蒲邾)
(子來㑹公見大蒐皆公在昭八年蒐于紅傳/自根牟至于商衛革車千乘則非時田可知)必大閲治
兵而後日(桓六/莊八)
　　　十四賦税類
凡軍制作舍皆月(成元襄十/一昭五)賦稅不月(宣十五/哀十二)
　　　十五興作類
凡城築不月(成二十/三築八)雖㑹城不月(襄二十九城/把傳言六月)雖城成
周不月(昭二十二/傳十一月)必伯者存亡國而後月(僖元城邢/二年楚丘)苟
無成功則又不月(僖十四/縁陵)
凡新不月(莊二十/九延廐)新作不月(僖二十/南門)必有僭制而後月
(定一雉/門兩觀)
凡墮邑毁臺皆不月(定十二墮郈費/文十六毁臺)
凡浚川時(莊/九)
　　　十六眚盜類
凡肆眚月(荘二/十二)盜竊寶器得寶器皆不月(定八/定九)
　
　
　
　
　
　
　
　
　
　
　
　
　
　春秋屬辭卷十四
欽定四庫全書
　春秋屬辭卷十五　　　　　元　趙汸　撰
　　辭從主人第八
辭從主人者謂從主人之辭也語出永嘉陳氏主人與
公羊傳主人習其讀問其傳之主人同謂魯君也春秋
本魯史成書雖孔子作經亦必禀君命而後得施筆削
自非有所是正皆從史氏舊文然其所是正者亦不多
見故曰辭從主人葢本孟子其文則史而榖梁傳亦有
從史文之云實經之逸義也當春秋成時孔子恐門人
不得其意故告以制作之原曰其事則齊桓晉文其文
則史其義則某竊取之矣此曽子以授子思而孟子述
之實千萬世學春秋者之指南也至公羊氏乃曰其辭
則丘有罪焉爾又曰定哀多㣲辭主人習其讀而問其
傳則不知已之有罪焉爾又曰所見異辭所聞異辭所
傳聞異辭其意以為春秋製言之體皆出聖人而又不
得其所以為言者故曲為之説夫策書之法内惡諱之
而外事從告與史氏雜志以訐為直者不同韓宣子晉
卿也觀書而大史氏不隠者以其文辭猶存成周舊典
非史氏私書比也孔子非史官亦非見大夫也請修國
史而時君時相不以為疑者其事與文皆仍魯史之舊
雖有筆削而無所増加也則其辭何罪之云定哀之際
書事與隠桓以後不殊而亦何㣲之有葢孔子甞曰知
我者其唯春秋乎罪我者其唯春秋乎非其辭之謂也
其言之所自出與孟子同而口傳失真則去之逺矣葢
其所聞於不修春秋者雨星不及地尺而復而已則又
安知魯史記之為周禮哉司馬遷有言孔子西觀周室
論史記舊聞興於魯而次春秋七十子之徒口授其傳
指為有所刺譏襃諱抑損之文辭不可以書見也則由
公羊之説而意其當然然愈誕矣自是以來家自為學
人自為書穿穴支離傳㑹膠固其甚者乃若法吏深文
巧詆之為皆坐以春秋為孔氏所創一家之言而不知
其本故也榖梁以國地之異名者謂之從史文不能通
諸全經左氏所發多史例也而記韓宣子之言謂之周
禮且曰非聖人莫能脩之則其失在不知有筆有削而
已至永嘉陳氏乃専主筆削求經然猶以爵號名氏為
襃貶誤指左氏所録即魯史舊文而經之成言皆為聖
筆所脩其所謂從主人之辭者亦無幾焉則猶惑於公
羊而於孟子所傳述者未甞少致思也故今特取陳氏
語名篇以矯其失凡天道人紀爵號名氏郊廟師田昬
姻朝聘史氏之恒辭皆以類發例而赴告之情策書之
體可得而論者亦一二附見焉
　　　一編年類
凡君之首年曰元王之始月曰正(元者首也以吾君即/位之首年故曰元年)
(正者長也以時王所改一嵗之長月故曰正月呉先生/曰尊其在首特立殊稱故不曰一年而曰元年尊其在)
(始特立殊稱故不/曰一月而曰正月)
　　　二災異類
凡闕於所不見曰日有食之(不言為/月所食)曰星隕如雨(不言/至地)
(之/形)曰隕石于宋五(不言/隕星)曰六鷁退飛過宋都(不言/風)
凡常無曰有(有蜚有􁊋有年有/星孛有鸜鵒來巢)常有曰無(無水無/麥苖)過常
曰大(大雨雹大雨雪大旱大水大饑/大有年大無麥禾大雩大蒐)甚有曰多(多/麋)始出
曰生(蝝/生)
　　　三郊廟類
凡除地祀天曰郊(本天子孟春祈穀于上帝之祭其禮/於郊外掃地而行之故名其祭為郊)
(魯僭用之僖三/十一年始見經)可否聴于神曰卜郊有禱而為曰用郊
牛卜吉日曰牲不用曰免望祭三方曰三望(詳見第/一萹)
凡設壇祈澤曰雩用盛樂曰大雩(禮天子大雩帝用/盛樂魯僭用之)雩
而得雨則書雩雩不得雨則書不雨為災則書旱(詳見/第一)
(篇/)
凡三年大祭曰禘(本天子之禮魯僭用/之僖八年始見經)譏在祭則曰祭
譏不在祭則大廟曰大事略之曰有事(詳見第/一篇)逆祀曰
躋順祀曰從(前言躋則後為降後言/從則前為逆互文見義)已絶而祔曰致祭
而安主曰考得已不已曰猶周公曰太廟魯公曰太室
(從穀梁世大古字通用吳氏曰左穀誤世為大杜氏氏以/為大廟之室諸儒多從之夫廟制中央一室謂之大大室)
(書洛誥成王祭文王武王而曰王入大室祼彼/文武廟亦有大室若果大廟屋壞當書大廟)羣公曰
宫禰宫曰新宫羣公以諡名宫婦人以姓名宫已毁更
作曰立
凡時祭秋曰嘗冬曰烝(本公羊傳春曰祠夏曰禴秋曰/嘗冬曰烝與周禮合不書祠禴)
(者春夏禮薄鮮過舉/常事不書例見後)
　　　四名號類
凡侯國之史稱天王(若王朝之/史但稱王)或曰天子(錫成公命劉/氏曰臨諸侯)
(曰天王臨天下曰天子然名/號當歸一葢特筆也姑存之)王不在辭端不加天(從王/伐鄭)
(凡言天以其無上/故不加於語中)
凡王世子不名(首止㑹惠/王太子鄭)王子稱字(王季子來/聘頃王子)必見殺
若相殺而後稱名(弟佞夫/王札子)争立名(王子/朝)
凡王朝公卿不名稱爵以配國邑(僖九宰周公孔三十/宰周公閲成十二周)
(公楚隠元祭伯七凡伯僖十温子蘓氏文元文九宣十/五毛伯衛昭二十六毛伯得文五召伯昭公宣十五召)
(伯戴公成八召伯桓公昭二十六召伯莊公成十六十/七尹子武公莊元十四單伯文十四單伯成十七單子)
(襄公襄三單子頃公昭二十二單子穆公旗昭十三劉/子獻公摯二十二劉子蚠即定四劉子文公卷呉氏曰)
(王朝三公八命有封國則從九命之爵稱公六卿六命/有封國則從七命之爵稱伯中下大夫四命有封邑則)
(從五命之爵稱/子爵止三等)必冢宰而後兼稱宰(宰周公宰/渠伯糾)父在子
襲其爵則兼稱名(渠伯/糾)父老子代其使則稱某人之子
(仍叔/之子)舉其族稱氏(昭二十三二/十六尹氏)父卒子未命稱某氏子
(武氏/子)
凡王朝大夫未爵稱字(南季仍叔家父榮叔叔服傳稱/内史叔服内史於周禮為中大)
(夫呉氏曰王朝中下大夫/四命無封邑者以字配氏)上士中士稱氏名(宰咺官師/劉夏石尚)
下士稱人
凡王者之都自諸侯言曰京師(不敢斥其地/嫌若外辭)自王者言
則以地舉曰成周曰王城(王者不自/稱京師)諸侯城王都亦以
地舉曰城成周(王者有遷都之義故城築當以地舉/與城楚丘城夷儀不言城衛城邢同)王
所在曰王所(不敢直/言朝王)自其家人而言曰王室(不及外/廷之辭)
凡諸侯内生稱公𦵏稱我君(順吾臣/子之辭)外生稱爵(正周/班也)卒
稱爵稱名(重王爵/謹世繫)𦵏則舉諡稱公(順彼臣子之辭案公/食大夫禮五等諸侯)
(同稱公葢國中臣庶不敢斥其/君之爵通得稱公實周制也)必見弑然後稱其君苟
閽弑盜殺則不稱其君(閽與盗皆賤不得/以君臣之辭書之)
凡嗣子未𦵏稱名(莊三十二十月子般閔元六月𦵏荘/公襄二十一九月子野十月𦵏襄公)
既𦵏稱子(文十八十月子卒是年六月𦵏文公公羊傳/曰君在稱世子君薨稱子某既𦵏稱子踰年)
(稱君何氏曰緣民臣之義不可一日無君故稱子某明/繼父也名者尸柩尚存猶以君前臣名也既𦵏不名者)
(無所屈也一年不二君故稱子踰年稱公不可曠年無/君也此説合經意必有所傳左氏不知此義於子卒曰)
(諱之也杜氏謂魯諱弑既𦵏不稱君於里克弑其君之/子曰未𦵏也為左氏學者遂以為未𦵏稱子之例而既)
(𦵏稱君據里克弑其君卓不思奚齊稱其君之子與在/喪稱子文既不同卓踰年見弑自其恒稱與在喪亦異)
(苟子惡冝稱君而諱之則當如隠公稱公/薨亦不稱子卒皆失其義類非經㫖明矣)㑹諸侯稱子
(僖九宋子㑹葵丘未𦵏二十五衛子盟于洮既𦵏未踰/年定四陳子會召陵未𦵏傳曰宋桓公卒未𦵏而襄公)
(㑹諸侯故曰子此諸侯在喪出㑹稱子之例以其去喪/位無所屈故雖未𦵏不稱名據衛成公既𦵏未踰年稱)
(子文九年春毛伯來求金雖踰年而未𦵏不稱王/可見必既𦵏又踰年乃得稱君杜氏之失明矣)以師
行稱爵(桓十三衛侯與戰踰年未𦵏成二宋公衛侯㑹/伐鄭踰年未𦵏四年鄭伯伐許既𦵏未踰年皆)
(以其用軍禮變喪容將兵出令不可復冐喪主之稱故/稱爵趙伯循曰凡諸侯在喪而有竟外之事以喪行者)
(稱子以吉行者稱爵志惡之淺深也今考出/外稱子唯施于盟會行師皆稱爵其説未當)未踰年遇
弑稱爵(齊公子商人弑其君舍禮記曰君薨太子號稱/子待猶君也然則稱子者乃嗣君在喪之號臣)
(子事之則猶成君也故遇弑則稱君所以正君臣之名/以明弑逆之罪為左氏學者有既𦵏未踰年稱君之説)
(失一年不二君之義矣穀梁又謂成舍之為君所以重/商人之弑失待猶君之義矣夫既曰待猶君則不待春)
(秋成之而商人之罪亦豈待成之而後重哉由膠於踰/年稱君之説而不知遇弑當變文以正名此所以失也)
出奔稱名(鄭忽曹羈莒展輿東者嗣君在喪之稱既失/國非復在喪之子故不得比出㑹諸侯稱子)
(也/)君狀國滅見執以歸稱世子(蔡世子有昭十一年四/月楚子䖍誘蔡侯般殺)
(之楚公子棄疾帥師圍蔡十一月滅蔡執蔡世子有以/歸用之以楚人誘殺其君父即進兵圍其國都執有以)
(歸用之岡山蔡無有孑遺矣/書曰世子示不絶于蔡也)
外子卒不志(衛載/略外)
凡諸侯不生名去國辯二君名(鄭突辯於忽衛朔辯於/黔牟蔡朱辯於子國莒)
(庚輿辯於郊公邾益辯於革齊侯將納簡公晏子曰燕/有君矣則其出不可無辯也衛鄭使元咺奉叔武受盟)
(則非二君也既而晉侯命叔武稱子序莒子上衛侯歸/卒殺叔武則疑于二君矣故歸自楚名之既又見執於)
(伯主而元咺立公子瑕故再歸名之衛衎立二十一年/而大臣出之代其位者亦貴戚之卿也臣無出君之義)
(無攝之之道則非二君也既而剽列於諸侯之㑹則不/可無辯矣故書以名之有謂書剽書衎者乃筆削之微)
(辭見衎之不禮大臣至于失國剽/之不禀王命立由甯喜者俱非也)見納不名(頓子北燕/伯諸侯不)
(相/名)復國繼絶名(蔡侯廬陳侯/呉從繼故例)小國之君來朝詳之名(穀/伯)
(綏鄧侯吾離傳言賤之杜氏謂僻陋小國禮不足故今/案來朝唯附庸小國稱名以其未爵命也有降爵成禮)
(者滕杞薛之君是也有以不敬見伐者杞君是也史皆/不敢斥其名穀鄧逺於魯素無交好既以侯伯成禮復)
(賤之而書名非人情也以當時事理推之穀鄧於魯交/好不通事無本末二年蔡侯鄭伯懼楚而會于鄧穀鄧)
(二君亦以懼楚故始來朝於上國旋/則亡滅不復再見故書名以詳之)附庸之君名(介葛/盧郳)
(黎來以其未爵命于天子不得從五/等邦君例稱爵而從卿大夫例稱名)大者稱字(邾本附/庸至儀)
(父彊大比於列國魯人喜其來盟不敢以名命之蕭者/宋附庸叔者其君之字蕭叔大心之後邂逅朝公亦不)
(以名命之皆從王/朝命大夫例稱字)
凡諸侯朝㑹降爵成禮録其實(滕子杞子/杞伯薛伯)諸侯世子來
奔逆以諸侯之禮書爵(郕伯傳曰郕大子朱儒以夫鍾儒/與郕邽來奔公以諸侯逆之先)
(多不信其説今案郕伯卒郕人立君而郕大子以地來/奔公以其冝為君者故以諸侯禮逆之雖非禮亦與他)
(叛人不同左氏非妄孔氏曰史遂從公之意不可反公/之心追言世子王氏曰若書朱儒以地來奔則不見公)
(以諸侯禮/叛人之意)伯國立大子為君㑹諸侯書爵(成十晉侯伐/鄭傳曰晉侯)
(有疾五月晉立太子州蒲以為君而㑹諸侯伐鄭據傳/晉人生立太子為君此後世内禪之禮所從起也然非)
(王制則悖甚矣劉侍讀謂經但言晉侯無以明之若有/其事當書名非也州蒲既稱君以主諸侯非爭國失國)
(不當名之亦無稱/君書名列㑹之法)諸侯之弟攝位受盟稱子(僖二十八/衛子從未)
(成君/之禮)附庸世子攝君來朝稱人(邾牟/葛)
凡畿内諸侯卒不稱爵(王子虎劉卷孔氏曰有諡必當/有爵不書爵者畿内之國不得)
(外交其臣不敢赴必天/子為之赴不言其爵也)𦵏則舉諡稱公同諸侯(畿内諸/侯得置)
(臣屬治/其國邑)
凡夫人生以姓配氏卒以諡配姓𦵏稱我小君(順吾臣/子之辭)
内女以字配姓字叔或加子(孔氏曰文十二子叔姬杞/桓夫人十五子叔姬齊昭)
(夫人宣五子叔姬高固妻成五有杞叔姬來歸其娣也/娣亦字叔者周之法積叔也今案伯仲叔季唯可字四)
(人故字法或積叔既積叔故或加子以自異如公孫嬰/齊稱子叔嬰齊其後叔老叔弓或稱子叔子葢欲别于)
(叔孫氏也大夫書名氏故字不得見經婦人唯書字故/從其加子以自異也自趙伯循謂時君之女曰子學者)
(固謂齊子叔姬為文公女計其年又謂非齊舍母而杞/伯來朝謂絶叔姬等事皆以為非由一字之義不明而)
(左傳有數處/不可信矣)
凡諸侯之子曰公子公子之子曰公孫公孫之子賜族
稱氏(隠八無駭卒羽父請諡與族劉氏曰杜云無駭公/子展之孫非也若無駭真公孫之子當其繼大宗)
(也賜氏久矣何待死而賜氏乎且禮云公孫之子以王/父字為氏非言其死而後氏之也然則無駭固公孫也)
(無駭請族者為無駭之子請族也子展稱公子無駭稱/公孫無駭之子未有稱也此其所以請之也若公孫之)
(子死然後賜族則無駭為終身/無所氏也杜氏不明于禮矣)公孫為兄後卒稱族(成/十)
(五仲嬰齊卒公羊傳曰公孫嬰齊也曷為謂之仲嬰齊/為人後者為之子孫以王父字為氏歸父奔齊魯人徐)
(傷歸父之無後也使嬰齊後之今案歸父者仲遂之子/嬰齊其弟也弟無後兄之義而昭穆無積法為人後者)
(為之子大典不可亂也故嬰齊不得稱公孫比叔肸之/子而稱族同叔老者以其為歸父後則祖仲遂從以王)
(父字為氏之法也不稱仲孫者以别於仲慶父之後與/叔肸之後不稱叔孫以别於叔牙之後周何氏謂不書)
(仲孫明子不為父孫非也子不/得為父孫不待異文而後見)
凡公子公孫為卿書屬(公子益師公/子買之類)非卿稱名(衛公子/州吁齊)
(公孫無知宋/督戴公孫)攝卿稱名(無駭與翬之類傳荀林父曰攝/卿以往可也隠不爵命大夫故)
(用攝禮必爵/命然後書屬)録異恩兼書字(公子季友仲/遂公弟叔肸)繼故名之(衛/晉)
爭國名之(鄭突曹赤齊小白陽生/之類去屬見非復臣子)簒立未㑹諸侯名之
(衛州吁齊無知陳佗莒展輿/諸侯無定其位者皆録實)殺之雖非卿書公子(諸侯/公子)
(不言大/夫者)在位見殺書其大夫(君臣之辭書/屬與氏同)外殺若放不
言大夫(非君/臣)
凡母兄稱兄母弟稱弟(宣十七年傳例曰凡稱弟皆母/弟也此適庶貴賤之别史得為)
(例非謂庶公子非兄弟陸氏駁之過矣杜氏曰庶弟不得/稱弟而母弟或稱公子若嘉好之事則仍舊史之文唯)
(相殺害然後據例以示義昭元年陳公子招不稱弟者/與莊二十五年公子友同今案杜説未當故陳氏併傳)
(例排之凡稱兄弟者或為卿或非卿皆以恩寵録實因/見禍福所由故先儒考諸稱弟鮮能善其後者是以内)
(唯叔肸卒稱弟若季友則内外異辭任使之際無謂稱/弟陳公子招列序於諸侯大夫之間亦不得獨異其文)
(稱陳侯之弟又宣十五年天王使王季子來聘公羊以/為天王母弟孔氏亦推杜説言之不知天子大夫例稱)
(字不可言天王使其弟某來聘嫌斥尊也稱王季子則/王弟可知與諸侯來聘以稱弟為貴者不同史文各有)
(攸當以為筆/削之㫖尤非)
凡諸侯之兄弟有謂得稱字(祭叔為祭公來聘宗國稱/字紀季以紀侯命分邑入)
(齊許叔復國繼絶蔡叔攝君盟折皆稱字其季子/蔡季從許叔蔡叔例别以罪歸國者有筆削之㫖)
凡大夫為卿二命三命皆稱氏名(舊説大夫三命書氏/二命書名一命書人)
(案傳言叔孫昭子三命踰父兄則叔孫豹二命豹二命/書氏則云二命書名者非矣小國之卿二命然非接我)
(不書苟接我雖非卿亦名則云一命書人者亦非又吳/楚皆子爵而其臣書氏名與中國公侯之大夫等當時)
(書法豈皆據周禮命數為準左氏所言卿大夫之等與/周官合公穀但據經文言之書名氏為大夫書人通謂)
(之㣲/者)未賜族稱名(魯挾桑溺鄭宛詹宋萬秦術之類皆/異姓初為卿者卒乃賜族啖氏謂未)
(命不書族非東遷諸侯猶不請命其大夫豈待請命/者皆其國自命之爾自後世卿無不書族可見矣)命
於天子稱字(宋孔父嘉陳女叔鄭祭仲足莊二十五年/春陳侯使女叔來聘穀梁傳曰其不名天)
(子之命大夫也王制大國三卿皆命於天子次國三卿/二卿命於天子先儒推穀梁知孔父祭仲皆天子命大)
(夫從天子/大夫例)舉其族稱氏(宣十齊/崔氏)外卿以事來不見公不
名(齊仲孫高子不以/使禮見公無所屈)主盟㑹非卿稱氏名(文二晉士縠/晉司空非卿)
(而書尊伯國傳言堪其事非孔氏曰成二年傳稱魯賜/晉三帥三命之服司空亞旅皆受一命之服知司空非)
(卿/也)内大夫非卿但志其事(逆言逆𦵏言𦵏伐言伐/戌言戌之類皆大夫往)外大
夫非卿稱人(諸大國非由貶責而稱人如宋人盟/宿鄭人序邾人下者皆其下大夫)小國
之卿稱人(邾莒滕薛杞以下小國盟㑹征伐稱人皆其/卿穀梁謂曹莒無大夫皆據經文書人不見)
(大夫名氏而言啖氏/謂無命大夫亦非)接我稱名(莒慶莒挐邾/快邾畀我)以地來雖
㣲者稱名(邾庶其黒肱莒牟夷傳皆曰非/卿也以地來雖賤必書重地也)楚卿稱氏名
同大國(自屈完始啖氏謂楚嬰齊大會中國教請玉命/所以自後亦書族楚既僭號豈復通于周室其)
(失事實如此安可/輕訾左氏學者)吳楚始聘稱名(楚椒/呉札)必見殺若放而
後書其大夫已絶見討不言其大夫(晉欒盈鄭/良霄之類)盜殺不
言其大夫(與不言其/君同義)非見殺而書大夫者衆辭(公及齊/大夫盟)
(于蔇豹及諸侯之大夫盟之類如文七年公㑹/諸侯晉大夫盟于扈乃聖筆所修文同義異)
凡大夫既卒不名(原仲夷伯禮/臣既卒不名)
凡大夫見執稱行人苟非専使不稱行人(行父意如從/公祭仲見誘)
(轅濤塗在師甯喜在㑹宋仲幾在京師唯/鄭詹事不可考葢齊人以伯令召而執之)專使唯王卿
士不稱行人(單伯可決不稱/行人非皆有罪)
凡士作亂稱盜(襄十年鄭尉止司臣侯堵等五人皆士/傳曰書曰盗言無大夫焉陽虎家臣齊)
(豹奪司寇呉先生曰不命雖食禄與庶人同以庶/人而竊物聚衆殺人均之為盜也蔡公孫翩從赴)
凡外裔舉號君臣同辭(荆吳徐越本非外裔以其僻陋/棄禮皆僭王竊號故用外裔例)
(書之荆後稱楚與中國盟㑹故史書其君臣以見其實/若茅戎北戎山戎赤狄白狄之類本皆外裔舒鳩舒庸)
(亦其類也蠻氏潞氏皆稱子潞其/國也仍加赤狄者以别他狄等也)四裔大者曰子(經書/潞子)
(戎蠻子傳記皷子肥子陸渾子正例也史避吳楚僭號/亦以子稱以其叛中國同諸外裔也史記不言呉始封)
(何爵外傳謂命圭曰吳伯武王襃大/泰伯之後冝然陸氏曰封呉子非也)
　　　五昬姻類
凡納徴曰納幣親迎曰逆女(趙伯循曰昬禮有六一納/采二問名三納吉四納徵)
(納徴即納幣也五請期六親迎親迎即逆女也史獨/書其二以納幣方契成迎女為事終舉重之義也)
凡魯君親逆稱逆女至稱夫人某氏至自某夫人不與
公俱至書入(録失/禮)
凡卿為君逆稱逆女(禮無君使卿逆之/文故從君逆稱女)至稱以夫人某
氏至(稱以録/其失禮)有姑稱婦某氏(以婦禮至如盥饋/特豕於室之類)㣲者逆
稱逆婦某于某(禮不備不/書夫人至)内女適諸侯曰歸(王女/同)來寧
反國曰歸(鄫季/姬)國亡反其宗祀所在曰歸(紀叔姬皆/從一之義)適
諸侯逆稱字歸稱字(明/齊)大夫稱所逆之字姑逆稱婦
凡卿為君逆不稱使(逆女使卿非禮與來聘以/使禮接者不同故不稱使)來稱逆
女(曰女從内辭/以别親迎)
凡諸侯送女稱某氏(父母/辭)
凡王臣為天子逆稱王后(尊王命杜氏曰天子無外/所命則成故不言逆女)歸
稱字(明/齊)
凡王臣送女稱王姬歸稱王姬(不稱字/尊王女)
凡致女内致外曰致女(父母/辭)外致内但言聘
凡夫人歸寧曰如出曰歸内女歸寕曰來出曰來歸
　　　六喪紀類
凡天子曰崩(上壊/之形)君夫人曰薨(上壞/之聲)未踰年君曰卒(降/成)
(君/)内女為夫人書卒(為之/服)許嫁書卒(成其/喪)王女書卒(主/其)
(昬/)大夫曰卒(終其/事)諸侯曰卒(别於/内)
凡天子崩不地(略於/王史)公薨必言地(詳/内)諱弑則不地(明/變)夫
人薨不地(有常處婦/人無外事)在外則地(明/變)大夫卒不地(降於/君)在
外則地(詳有/事)諸侯卒不地(略/外)卒于外則地(去國都公羊/傳封内不地)
(非/是)在㑹曰㑹在師曰師(著其/勞)在他國書其國(録失/所)吳楚
之君雖卒于外不地(吳子光楚子/軫略夷狄)
凡夫人不赴於諸侯不反哭于寢不祔于姑故不曰薨
不稱夫人故不言𦵏(隠三年傳為/君氏卒發例)赴而不反哭稱夫人
而不書𦵏(子/氏)反哭而不赴書𦵏而不言小君(定/姒)妾母成
喪祔廟稱夫人薨書𦵏小君(録/實)
　　　七禍福類
凡繼故言立(衛/晉)簒言立(王子/朝)挈乎大臣言以(王猛子朝/此所謂美)
(惡不嫌同辭二傳/槩云不冝非也)成尊不言以(傳著敬王出/入亦曰以)
凡公在他國曰在(在楚在/乾侯)出在境内曰居(居/鄆)天王雖在
畿外亦曰居(出居于鄭王者無外范大史脩唐鑑書/帝在房陵誤用諸侯出在他國之文也)
凡遁赴曰奔(君臣/同辭)宥之他國曰放(既無待放之禮亦與/虞書流放不同穀梁)
(傳曰放/猶屏也)
凡自内曰出(王者内京師諸/侯大夫内其國)在外不言出(敬王自劉居/狄泉公孫敖)
(在道奔王子瑕子朝皆叛在外奔南里/者宋城内里名故華向以叛入言出奔)國滅不言出(無/所)
(出/)自其邑奔曰自某出(曹公/孫會)
凡拘之曰執(君臣/同辭)執之以去曰以歸以歸王都曰歸于
京師彊致之曰歸之于以詐致之曰誘㑹滅不言以歸
(偪陽子賴/子文不便)獲不言以歸(從可/知)
凡執恒稱人(諸侯無相執之道亦無/執外臣之法故略言之)㑹而後執别稱人
(㑹列諸侯執由盟主明非/衆執其變文皆筆削之法)
凡内大夫反國曰來歸
凡反其君曰歸(邾子/益)潛反曰逃(君臣/同辭)見獲而反不言歸
(晉侯不/足言)
凡君大夫反國易曰歸(衛侯曹伯釋其罪蔡侯廬陳侯/吳復其封鄭突挈乎蔡仲曹赤)
(歸在羈出後趙鞅有/請於君而復之者)難曰入(許叔因鄭亂鄭伯衛侯莒/去疾皆國有君齊小白陽)
(生簒鄭良霄宋/樂大心以惡入)國君已絶于位曰復歸(出奔言復歸位/絶也諸侯無出)
(出則絶矣見執不言復歸位未絶也曹伯獨言復/歸者由叛中國見討執畀宋人比之位絶者也)大夫
抗其君以歸則曰復歸(衛元咺趙鞅以君/命歸故不言復)賊其國則曰
復入(宋魚石晉欒盈連結仇敵皆欲覆其本國陸氏曰/良霄不書復入志在復讎非謀害國觀子産之言)
(可/見)
凡歸入必言所自(著其挾/外援)苟言故則不言所自(突歸于/鄭上言)
(宋人執/祭仲)國逆而立之不言所自(齊小白/陽生)
凡興師以送之曰納非專納則言自某入自某歸(莒去/疾羣)
(公子召之陳公子黄楚/屈建從陳侯圍陳不書)苟言故則不言所自(赤歸于曹/上言戎侵)
(曹晉欒盈復入于晉/下言齊侯遂伐晉)
凡大夫據邑書叛苟大國納之不書叛(宋魚石晉欒盈/以伐宋伐晉為)
(重/)志復私讎雖入國不言叛(鄭良宵原/情定罪)内㣲者以邑叛
不書其人(據獲麟後/書成叛)外邑叛不書
凡自賊其君曰弑自外曰戕(左氏/傳例)
　　　八朝聘類
凡公行未成禮曰如(杜氏曰據内出多有在道而復者/不果彼國必成其禮故但言如)
既成禮曰朝(公朝于/王所)非朝則直言其事(納幣/觀社)夫人越竟
皆曰如(如齊/如莒)以事往直言其事(享齊侯/㑹齊侯)大夫行皆言如
以事往直言其事(𦵏原仲致女/納幣告糴)
凡諸侯來朝皆成禮而後書故言朝同時俱至兼言之
(滕侯/薛侯)同時異至殊言之(穀伯/鄧侯)非朝則直言其事(獻戎捷/奔䘮㑹)
(𦵏/)畿内諸侯不言朝(祭伯州公魯以王臣/之禮接之不二尊也)外裔來不言
朝(不能行/朝禮)公在外不言朝(蕭/叔)
凡王在外曰公朝于王所公在外曰某君朝公世子來
朝曰某君使其世子某來朝内女以其子來曰來朝其
子(代父行朝禮故曰使來朝/卒不成朝禮故曰朝其子)
凡王臣來聘皆稱使在喪不稱使(天子諒閽/聼于冡宰)以事來者
直書其事(求賻求車求金錫/命㑹𦵏歸脤歸賵)以其私來不稱使(祭叔寰/内諸侯)
(不外/交)
凡外臣來聘皆稱使(凡便皆吾君以/禮受之於廟)以事來者直言其
事(歸祊獻捷/言田言公)事不可書但言來不以使禮見君不稱使
(齊仲孫齊高子吳先生/曰皆季友以兩臣相見)以其私來不稱使(宋司馬華孫/來盟為公子)
(鮑結/援)㣲者不稱使(諸稱人來皆/不以賓禮接)
凡致物曰歸自外曰來歸無専使不言來(公孫敖之喪/濟西田讙闡)
受之於㑹曰取(郜大/鼎)
凡與下曰錫相與曰畀借物曰假輸物曰納婉辭以徴
曰求直辭以請曰告卑辭以請曰乞諭意曰言弔亡曰
唁
凡繼事曰遂兼事曰且不得已曰乃
　　　九盟㑹類
凡載書歃血曰盟不相盟而結言曰胥命
凡内特相盟内為志稱及外為志稱㑹(傳例君/臣同辭)自參以
上皆稱㑹(魯無專合諸侯/之事君臣同辭)公如伯國受盟稱及公與外
大夫盟稱及與戎盟稱及大夫與戎盟稱㑹彼盟於我
曰來盟我盟於彼曰蒞盟聘而後盟曰及某盟彼故不
盟曰弗及盟此不得盟曰不與盟(皆説見/第一篇)
凡伯者服貳曰同盟(非為諸侯之叛服/而盟者皆不言同)請與曰乞盟後
期曰㑹盟别盟稱及又及(襄十三/雞澤)
凡釋怨曰平平亂曰成内欲平曰及某平外欲平曰暨
某平外相平曰某及某平内平外曰平某及某
凡以㑹禮相見曰會不以㑹禮相見曰遇
凡謀伐稱㑹(如桓㑹伐鄭莊/㑹伐衛之類)前定稱及(桓十二公㑹鄭/伯盟于武父十)
(二月及鄭師伐宋旣盟而後伐不言㑹十七年秋及宋/人衛人伐邾㣲者受命于國不言㑹僖四年秋及江人)
(黄人伐陳同受命/於伯主不言㑹)
凡伯主避不敢主言及以㑹(公及齊侯㑹王世子于首/止桓公帥諸侯以會王世)
(子而不自主會乃禮之冝非是特/設以尊王世子亦非夫子特筆)殊外裔言㑹又會(成/十)
(五鍾離襄十柤十四向此與及以會異者晉君臣既以/主㑹之禮㑹諸侯而後會吳也陳氏均謂之殊㑹誤矣)
兩主之言㑹以及(公會晉侯及/吳子于黄池)
凡諸侯會外裔曰㑹之(宣十一櫕函殊之不使/夷狄之君與諸侯序)㑹其師
曰及(僖三十二殽杜/説非義同上)師與大夫不言及(宣八伐秦成/九伐晉不殊)便
文稱人(僖二十盟于邢/襄五㑹戚之類)外裔自相㑹如其序(昭四淮夷/此皆史氏)
(所及陳/説誤)
凡公在外而諸侯㑹之曰㑹公於某公在内而諸侯㑹
之曰某來㑹公諸侯已㑹而我獨見外曰不見公諸侯
不期而及於會曰如會不及㑹曰未見諸侯(又案桓十/三年公會)
(紀侯鄭伯及齊侯宋公衛人戰傳曰不書所戰後也凡/諸侯之㑹公不與皆不書與㑹傳皆曰後也據經所書)
(是已以經合傳以傳翼經春秋但與其成事亦不/得復有異文此三傳之例所以互相發明者也)非期
㑹而與盟曰㑹諸侯盟于某(僖二十一薄/二十七宋)外非期㑹而
與盟曰某㑹盟于某(僖十九/鄫子)
凡魯君特㑹外君不言故自參以上必言故(中丘伐宋/稷成宋亂)
(袲伐鄭/曹伐鄭)唯伯主之㑹不言故(不言者皆/從可知)魯臣㑹外臣苟
非天下之事則言故(澶淵宋/災故)
凡特相㑹往來稱地(傳例曰讓事也杜氏曰㑹必有主/二人獨㑹莫肯為主故但書地)
自參以上往稱地來稱㑹(傳例曰/成事也)
凡因伐而㑹致伐(謀伐在㑹前桓十六/成三㑹伐鄭之類)志不在伐致㑹
(生事在㑹後成十六伐/鄭不成伐大夫侵陳蔡)一出有二事則致其重者(僖四/侵蔡)
(伐楚致伐楚僖六伐鄭救許致伐鄭成/七救鄭同盟十七伐鄭同盟皆至會)一事偶則以後
事致(僖二十九㑹温遂圍許致圍許及/襄十一會伐鄭㑹蕭魚致㑹之類)
凡内地不致伐叛則致(定十二/圍成)
凡伐而戰不致(莊九/乾時)敗之不致(僖元于/偃邾地)㑹戰不致(桓十/三㑹)
(紀/鄭)㑹伐而戰亦不致(桓十二及鄭師哀十一㑹吳據傳/皆公與戰戰者危國亡師之道傳)
(曰戰不必勝雖勝亦未必全師而反况公親戰尤危事/凡師公與戰或此敗績或彼敗績或此敗之其安危得)
(失已著舉其重/者故不書至)
凡大夫不致(降于/君)見執則致(季孫意如叔/孫婼重事變)公與之俱反
則亦不致(季孫行父大夫出入從公不書穀/梁傳曰執者致而不致公在也)
凡至彼而反曰還(還者事畢之辭公還自/晉歸父還自晉之類)未及彼而反
曰復(復者事未畢之辭公如晉至河公子遂/如晉至黄此啖氏考經正穀梁之失)入其竟曰
至某乃復(公子遂/如齊)未入其竟曰弗至而復(公孫敖/如京師)
凡周班諸侯序爵爵均尚徳(據定四祝佗告萇𢎞/德指始封之君而言)王入
序諸侯上(僖八王人僖九宰周公之類何氏曰王人銜/王命㑹諸侯諸侯當北面受之故尊序于上)
寰内諸侯之師序列國上(僖二虞/師晉師)大夫如其班(隠五伐/宋鄭人)
(序邾人下僖二十八㑹温秦人序邾人下皆以大夫序/卿下莊十五伐郳十六伐鄭二十六伐徐僖二十一鹿)
(上二十九翟泉皆宋人序齊人上時齊卿猶不先宋莊/十九伐我西鄙二十八救鄭僖五侵陳皆齊人序宋人)
(上時宋非卿文十七伐宋陳人序衛人下傳曰衛孔達/陳公孫寧杜氏曰寧位非上卿成二蜀之盟齊人序鄭)
(人下杜氏曰齊在鄭下非卿襄二十七㑹宋陳孔奐序/蔡公孫歸生衛石惡下昭元㑹虢陳公子招序衛齊惡)
(下蔡公孫歸生上襄昭以後陳從楚則陳侯序蔡侯下/其後蔡從中國則蔡侯序衛侯上如大夫自如其班周)
(禮大司馬設議辨位以等邦國春秋之初魯以周班後/鄭而鄭怒有郎之師小國諸侯亦降爵來朝不待伯者)
(出而班序/已亂矣)
凡主㑹者所序(公羊傳曰其序則主㑹/者為之主㑹謂伯者)伯主序諸侯上
(齊桓創伯自單伯㑹諸侯于鄄以後齊侯恒序宋公上/唯遇梁丘序爵葢見禮相見書如其班與主會不同晉)
(自文公以後終春/秋序齊侯宋公上)齊侯序宋公上(桓十三年紀鄭之戰/齊侯始序宋公上外)
(傳齊僖於是乎小伯其先宋葢以彊大/爾自桓伯以後終春秋齊君序宋君上)陳侯序衛侯上
衛侯序蔡侯上(入春秋皆以蔡衛陳為序桓十六年伐/鄭衛侯陳侯序蔡侯上杜氏以為蔡後)
(至亦時衛彊齊宋皆以為黨故也自後陳常先蔡莊十/五年齊桓㑹鄄而後陳侯復先衛杜氏以為陳介於齊)
(楚之間為三恪之客故桓公進之今案時蔡已從楚故/桓公進陳以勉勵之自後陳當在衛上至襄昭之世陳)
(侯從楚恒序蔡侯下葢楚人以蔡先服故先蔡至定/四年㑹召陵侵楚蔡侯始復從中國故序衛侯上)子
男序侯伯上男序子上(莊十六年同盟于幽許男序滑/伯上僖四年伐楚以後恒序曹)
(伯上十六年㑹淮序邢侯上成五年同盟蟲牢邾子序/杞伯上六年同盟馬陵莒子邾子序杞伯上以後莒邾)
(恒在/杞上)世子序小國之君上(晉悼之㑹齊世子光恒序薛/伯杞伯小邾子下襄十年序)
(滕子薜伯上十一年序莒子邾子上傳以為先至非也/齊大國也而毎貳于晉故悼公違禮進其世子以説齊)
在喪稱子居本班或降其班(僖九葵丘宋襄稱子在本/班二十八㑹温陳共稱子)
(班鄭下定四㑹召陵陳懐稱子班鄭/上杜氏曰無義例葢主㑹者所為)衛侯之弟攝位受
盟稱子序鄭伯下(僖二十八踐/土衛叔武)晉卿序齊宋上(僖二十/九盟翟)
(泉晉人序宋人齊人上以/後晉卿恒序齊宋卿上)齊卿序宋卿上(襄二㑹戚齊/崔杼序宋華)
(元上以後齊卿/恒序宋卿上)唯師以國序(莊十齊師宋師僖元齊師/宋師二十八晉侯齊師宋)
(師秦師襄二晉/師宋師衛甯殖)
凡楚主盟㑹序諸侯上(楚得諸侯與中國伯主待與國/不同陳蔡以下服役僅同縣鄙)
(其序於所從諸侯上史文之實録也唯其能用諸侯禮/交於中國故史從周制四夷大者稱子以紀事而孫氏)
(陳氏皆有與楚以伯之説葢不知春秋辭從/主人而或以變文見義策書大體自若也)蔡從楚序
陳上(説見/上)秦卿序宋卿上(成二盟蜀秦右大夫説序宋/華元上僖二十二㑹盟翟泉)
(秦人序陳蔡下者晉文以周班次之秦伯爵其臣不得/先侯國之卿也蜀盟超宋卿上者楚嬰齊主㑹崇其與)
(國以形勢/軋諸侯也)
　　　十戰争類
凡將尊師少稱將將卑師衆稱師將卑師少稱人將尊
師衆稱某帥師君將不言帥師(舉其重者此公羊傳例師/重與大夫等故兼稱之今)
(考未經筆削之文若邾人鄭人伐宋晉師宋師衛甯殖/侵鄭之類知此例實得當時史法其君大夫將而稱師)
(稱人者皆筆削之法不入例趙伯循謂稱人以圍者甚/衆將卑師少何能圍國葢不知春秋所謂師者不可以)
(二千五百人為限經言帥師固非一師傳言師少非不/成師其曰師衆師少皆以成師而言將尊謂卿將卑謂)
(大夫之非卿者何/以不能圍國也)
凡聲罪致討曰伐潛師掠境曰侵(胡氏例本左氏傳例/有鐘鼔曰伐無曰侵)
(而辭意稍備據春秋稱伐者或討其罪或求其成或已/致其戰皆必鳴鐘鼔以警告之若侵則但務俘掠而)
(如傳言鄭伯侵陳大獲之類是也凡經書圍書戰書取/書滅皆是伐國之事則侵伐之例左氏之説未可全非)
(也啖氏排之太過葢不知鐘鼓之節在軍禮為/尤重爾狄師雖法不備亦不可謂無鐘鼓也)環而攻
之曰圍掩其不備曰襲以兵守之曰戍迎服曰降盡殺
曰殱
凡兵破其國曰入(入郛入/邑義同)夷其社稷曰滅(非國不/言滅)㣲國
不絶其祀曰取(内取根牟鄟邿外取舒/皆㣲國不列于諸侯)不祥滅之者曰
亡非其有而奪之曰取(諸取/田邑)受之於師曰取(濟西田/汶陽田)
凡戰稱將敗稱師(穀梁傳例/重衆也)侵我稱人追稱師(人指將/身追逐)
(其衆僖二十六/年穀梁傳例非)
凡師敵未陳曰敗某師皆陳曰戰大崩曰敗績京師敗
績曰王師敗績于某(此左氏傳例今以經考之唯書敗/例不合葢筆削之後别有其義非)
(左氏所知説/見變文篇)
凡國君戰而死曰滅生得曰獲大夫生死皆曰獲君獲
君滅君敗績不言師敗績(晉侯蔡侯獻舞胡子/沈子楚子舉其重者)唯大夫
兼言之(宋華元齊國書/師重與大夫䓁)
凡内師㑹伐君大夫將皆言㑹(以㑹禮/合謀)唯㣲者言及(㣲/者)
(各受成命于國故但言及如僖四及江人黄人伐陳則/又同受命于伯主也宣七傳例曰凡師出與謀曰及不)
(與謀曰㑹豈有為人出師而不與/謀者劉氏譏其例與事違是也)
凡㑹盟而後伐書及某伐某(桓十/二)㑹侵而後伐書遂伐
某(僖/四)如京師而後㑹伐書自京師遂會某伐某(成十三/皆一役)
(再有事/之辭)
凡諸侯會天子伐罪言從(啖氏曰不言㑹及/臣從君之辭也)
凡諸侯已伐國而王臣濟師但書㑹伐某(單伯重序/嫌再舉)大
夫已出師而諸侯㑹之但書㑹某師(瓦與棐林卿不㑹/公侯故舉師為重)
凡戰以主及客以内及外以中國及外裔皆曰及某戰
(公羊傳例伐人者為客被伐者為主孔氏曰令狐河曲/彭衙長岸泓韓之屬皆以主及客也乾時升陘及鞌皆)
(魯與人戰以魯為主城濮鄢陵與邲外楚而内晉柏舉/内蔡而外楚今案陸氏曰主人服則客不戰故戰由主)
(人而成為主客恒法言之也若以内及/外以中國及外裔則不得以受伐為主)内及伐言戰于
某(桓十一從内録不/得以受伐為主)苟會外裔伐中國而戰則從外辭
(哀十一艾陵凡諸侯以兵屬外裔不書故㑹伐雖從内/録而戰則魯不序還以齊主之不以外裔先諸夏二義)
(皆通/也)
凡侵伐而不應但書侵伐(趙氏曰主人不/出戰殺掠而還)侵伐而敗之
書其重者(荆敗蔡師于莘不書伐諸侯/之師敗鄭徒兵不書敗之類)應而敗之但書
敗(不書侵伐以/應兵見之)勝敗相當但書戰必敗績而後言伐言
戰言敗績(大崩當詳言其故凡/不合者皆筆削之㫖)非卿帥師不言敗績
凡中國與外裔不言戰(穀梁傳例如荆敗蔡師以蔡侯/獻舞歸此戰也而不言戰又晉)
(每書敗狄/不言戰)必外裔稱將稱師而後言戰(楚子㑹盂伐宋/已稱爵泓戰稱)
(人經變文城/濮稱楚師)
凡徙國曰遷自遷曰某遷于某(衛遷/帝丘)遷之而有其地曰
某人遷某(宿/陽)雖有遷之者而不失其地文同自遷(邢許/蔡)
凡赴難曰救躡敵曰追用人之師曰以
凡背君曰叛民散曰潰
凡兵得曰俘(器物/同)兵囚曰捷俘曰歸捷曰獻
凡外師加魯四竟曰某鄙直逼國都言伐我
凡師所止過信宿為次故案兵待事曰次君行所止曰
次(君行/師從)無成事則書(如滑不成㑹雍榆不成救之類/匡為諸侯不親救餘可推之)
　　　十一師田類
凡時田春曰蒐冬曰狩(本左氏傳春蒐夏苗秋獮冬狩/與周禮合不書苗獮者夏秋五)
(穀在野其禮略鮮過舉故史不書蒐狩禮偹而魯人每/假蒐擇之義以治兵講武故所書皆非時過禮之事)
過常曰大蒐火田曰焚凡譏在狩書地(郎非國内/常狩之處)譏不
在狩不書地(大野國内狩地杜氏曰古者民多地狹必/於封内擇隙地為之傳曰鄭之有原圃猶)
(秦之有具/囿是也)譏在公書公(狩郎/狩禚)譏不在公不書公(蒐大蒐/經書邾)
(子來㑹公見/公在不書)
凡蒐軍曰大閲習武曰治兵
　　　十二興作類
凡城邑備制曰城不備制曰築(傳例/非)囿曰築臺曰築館
曰築
凡木工曰作改制曰新作易舊曰新(凡脩舊不書故大/室但書屋壊泮宫)
(公宫長府冝皆不志魯頌新廟僖公廟/也閟宫有侐吕氏謂推本之辭是也)
凡自毁曰壊故壤曰毁毁城曰墮
凡深川曰浚界田曰疆
　　　十三賦稅類
凡師衆曰軍戰士曰甲制軍曰作毁軍曰舎
凡田租曰稅田財曰賦(本何/氏)始稅曰初以田為率曰用
　　　十四内辭類
凡君舉必書(傳文如納幣親迎/矢魚觀社之類)不成禮不書(不行即位/禮不書即)
(位不成喪不書𦵏改𦵏恵公公弗臨不書衛侯來㑹/𦵏不見公亦不書大夫不以卿禮終不書卒之類)非
公命不書(費伯帥師城郎新作南門之類以上皆隠元/年傳發不書之例實史例也陳氏誤以為筆)
(削之法非/左氏本意)常事不書(公羊傳時祭常事不書時田常事/不書與左氏凡祀過則書合葢田)
(祭皆有常時常禮書之則不勝書必過禮而後書以防/失禮戒踰節皆史法也公羊誤以為筆削之㫖葢不知)
(夫子所脩乃魯史成書穀梁亦發親迎恒事不志之例/葢知昬姻有常事不書者而誤於親迎發例今考于經)
(納幣不書使卿則書内女適大夫不書公自主則書内/媵不與適俱行則書外媵踰制則書所謂常事不書不)
(過此三事以其皆是常禮故也/後儒求之大過又非二傳之失)非卿不書(下大夫名氏/不登于策内)
(言其事如㑹曰㑹伐曰伐之類外雖接我不書事不可/没但書人小國之卿與大國下大夫等故盟㑹征伐皆)
(書人必接我/然後書名氏)
凡崩卒弔則書𦵏㑹則書(天王崩諸侯卒不往弔不書/崩卒不㑹𦵏不書葬二傳不)
(知此義遂為君弑賊不討不書𦵏之説歐陽公作五代/史亦承以為例後世脩史為二傳所誤若此者多矣)
𦵏外裔不書(𦵏當順彼臣子之辭吳楚僭王避其/號不書莒用夷禮無諡不書同外裔)
凡内諱弑書薨(夫人以/罪殺同)未成君書卒奔曰孫(杜氏曰使/若自孫位)
(而/去)諱殺大夫書卒公子殺曰刺(據周禮三刺小司寇以/斷獄訟而已大司寇凡)
(諸侯之獄訟以邦典定之凡卿大夫之獄訟以邦法斷/之春秋時皆専殺大夫在大司馬九法為犯令陵政故)
(内變殺言刺以崇國體示恭順而外直斥殺/以見其非則文雖為内諱而實不可掩矣)諱在外則
不書其事(宣七傳曰晉人止公于㑹盟于黄父公不與/盟以賂免故黑壤之盟不書諱之也成十年)
(公如晉晉人止公使送𦵏景公公送𦵏諸侯莫在魯人/辱之故不書諱之也傳發此明皆魯史諱法其筆削亦)
(有諱義然非史氏所及矣左氏亦不能明也啖氏曰諱/者避辭言之示尊敬也今案諱有淺深有全没其事者)
(則諱其恥也有但避其名者有辭雖諱而上下文猶有/以見之者其事不可全没也由説者一槩言之故不通)
凡諸侯侵叛不書(為王室諱若衛師/燕師伐周之類)外裔犯京師不書
(為中國諱若揚拒泉臯伊洛之戎同伐/京師之類當襄王之世無不告諸侯者)交質子雖内不
書(為世道諱事/在成二年)
凡内外恒異辭(内大夫直言名氏外大夫各繫其國/外㣲者稱人内㣲者直言其事之類)唯王
人則以内辭書之(書㑹伐書㑹書執書至書卒皆同内/大夫不得外王朝言周啖趙不逹此)
(義誤謂單伯/為魯大夫)伯令則以内辭書之(城楚丘城虎牢戌鄭虎/牢戌陳書之一如内事)
(叔孫豹鄫世子如晉仲孫蔑衛孫林父㑹呉皆不言及/以有伯令也楚丘不繫衛縁陵不繫杞虎牢不繫鄭取)
(濟西田不繋曹/皆以伯令書)
　　　十五從赴告類
凡王師令不及魯不書(隠元伐衛五年伐曲沃桓四圍/魏之類成元年王人來告敗傳)
(於此始發例蔡衛陳從王伐鄭葢三國具其事來告如/隠九鄭人以王命來告伐宋也傳於隠桓之世毎記王)
(師唯此二處發來告/之例明他皆不告也)伯主有事于諸侯令不及魯不書
(僖九/傳例)
凡諸侯有命告則書不然則否師出臧否亦如之雖及
滅國滅不告敗勝不告克不書于䇿(隠十一傳例據隠/五邾人鄭人伐宋)
(入其郛宋人使來告命公欲救之以使者失辭而止九/年鄭伯以王命伐宋宋以入郛之役怨公不告命公怒)
(絶宋使傳發此以明不告之例也凡諸侯告命有恒此/以宋好中絶發傳如鄭人以王命來告伐宋亦為告王)
(命發傳爾唯僖五年春晉侯使以殺太子申生之故來/告十一年晉侯使以㔻鄭之亂來告葢欲見晉自獻公)
(以來告命始通于魯凡僖以前傳所記晉事皆不見于/經由晉不來告策書所無也又以見國君苟有討意於)
(其臣子雖自殺以殺告故䇿書一以君殺書之雖用事/者殺之亦以殺告故策書一以國殺志之凡莊以前傳)
(所記楚事不見于經者亦由不告也陳/氏一切以為聖人所削非傳意明矣)
凡崩薨不赴則不書禍福不告亦不書(文十四年傳例/曰懲不敬也襄)
(二十八年十一月傳曰癸巳天王崩未來赴亦/未書禮也例同杜氏曰奔亡禍也歸復福也)
凡赴以往日者書往日(平/王)以來日者書來日(靈王齊桓/公靈公)
再赴而異日者再書之(陳侯/鮑)不以時告者即告時書之
(如成元年三月癸未王師敗績于徐吾氏秋王人來告/敗史繫其事於秋僖四年冬十二月戊申晉太子縊于)
(新城五年春來告史繫其事於春傳志此類甚多葢欲/見赴告策書之體晉恵公卒在僖二十三年九月史書)
(在明年冬杜氏曰文公定位而後告又以僖九年九月/戊辰諸侯盟于葵丘甲子晉侯佹諸卒甲子九月十一)
(日戊辰十五日也又如成九年齊侯無野定四年陳侯/呉皆以前月卒日繫來告之月書之可見策書日法之)
(嚴/)
凡諸侯同盟死則赴以名赴以名則亦書之不然則否
(僖二十三年傳例曰辟不敏也諸家皆不信此例以未/同盟而書名者多也今考姻隣同姓諸大國相與者素)
(厚當其身雖不同盟而皆赴以名所謂赴以名則亦書/之謂未同盟也其他小國自得從禮唯秦先書名後不)
(書名葢其初不/知赴告之法)
凡諸侯之大夫違告於諸侯曰某氏之守臣某失守宗
廟敢告所有玉帛之使則告不然則否(宣十年傳例據/杜氏謂奔者恩)
(好不接則不告劉炫謂國家有玉帛交好之國皆告非/指奔者之身今經所書列國大夫來聘出奔名氏具可)
(考而二家之説如此殊可怪也如蔡與曹/何甞聘魯但通好命同㑹盟則皆告爾)
凡弑君以賊赴者稱名氏(苟國有臣子則稱弑/者當國亦赴以名)㣲者稱
人(㣲謂/非卿)閽稱閽盗稱盜(昭公四年閽弑吴子餘祭傳曰/吴人伐越獲俘焉使守舟吴子)
(餘祭觀舟閽以刀弑之定公四年盗殺蔡侯申傳曰蔡/昭侯将如吴諸大夫恐其又遷也承公孫翩射而殺之)
凡殺大夫以國討赴稱國(僖十一晉告殺㔻鄭父宣十/四衛告殺孔達例陳氏曰有)
(司法守之辭也凡/書國殺者皆同)衆殺稱人(宋大夫/司馬)討亂稱人(陳御寇/公子過)
(晉先都/士縠)殺簒弑者稱人(非有司所能治必以/國人討之上討亂同)
稱盜(衛齊豹雖闕/當坐盜殺)
　　　十六變例類
凡夫人有不赴不袝而稱夫人薨書𦵏小君者(哀姜僖/公以齊)
(桓為魯討哀姜特請其喪歸備夫人禮/以𦵏欲從厚以説齊史亦變文紀實)大夫卒有公不
與小斂而書日者(禮有所/不得行)𦵏有不由魯㑹而書者(齊侯/𦵏紀)
(伯姬楚滅陳/𦵏陳哀公)來有不見公而書者(僖二十九年春介葛/盧來公在㑹亦書者)
(魯人喜能來逺人特屢書之魯頌所夸/淮夷獻琛即是其事可見時史之情)滅國有非公命
而書者(僖十七滅項陳氏曰公猶在㑹非公命也案僖/公雖在㑹滅項恐猶是公意自政在三家非公)
(命而書者多矣皆國史變法以紀魯/君失政大夫擅國不可以常例拘也)外相如有來告而
書者(外相如本無來告得書之法齊鄭謀襲紀紀人懼/而來告非實相朝州公如曹度其國危遂不復為)
(將來魯故以告焉此/二者所以得書于策)獲有非卿而書者(宋樂吕齊公孫夏非/卿不書公子友獲莒)
(子之弟挐傳曰非/卿也嘉獲之也)亂亡有不由赴告而書者(僖二十一年冬/㑹陳人蔡人楚)
(人鄭人盟于齊梁亡昭二十二年六月叔鞅如京師葬景王/王室亂傳曰叔鞅至自京師言王室之亂也葢國史承叔鞅)
(之言而書知書梁亡亦是此例葢大夫㑹于齊于㑹聞之歸/以告公公命國史書之以其不由赴告故但言亂而不言作)
(亂者言亡而不言見滅之人亦辟不敏之/意魯君唯僖公稱賢知閔亡國而録之爾)外災有國亡而書
者(昭八楚滅陳九年春叔弓㑹楚子于陳夏四月書陳災時/楚已縣陳必不以陳災告葢叔弓反自陳言其事而書之)
　　　十七無費辭類
凡一事再見前目後凡前序諸侯則後緫言諸侯(僖十/三公)
(㑹齊侯宋公陳侯衛侯鄭伯許男曹伯于鹹十四年春/諸侯城縁陵二十八公㑹晉侯齊侯宋公蔡侯鄭伯陳)
(子莒子邾人秦人于/温諸侯遂圍許之類)大夫曰諸侯之大夫(僖十五公孫/敖帥師及諸)
(侯之大夫救徐襄三十叔孫豹/及諸侯之大夫及陳袁僑盟)唯師從其恒稱(僖元齊/師宋師)
(曹師次于聶北救邢/齊師宋師曹師城邢)
凡一事再見卒名之(宣元公羊傳例逆女稱公子遂叔/孫僑如以夫天至但稱遂稱僑如)
(會稱叔孫豹盟/但稱豹之類)有蒙上文者(隠五年冬宋人伐鄭圍長/葛六年冬宋人取長葛間)
(一年不言鄭蒙伐鄭之文桓五年州公如曹六年春正/月寔來昭六年冬齊侯伐北燕七年春王正月暨齊平)
(此二事皆以正月無異事得蒙前年冬文桓十一年九/月宋人執鄭祭仲突歸于鄭莊二十四年戎侵曹曹羈)
(出奔陳赤歸于曹不言鄭突曹赤蒙上文鄭曹見是一/事莊九年公伐齊納子糾不言齊糾僖二十八年晉侯)
(入曹執曹伯畀宋人不别言晉侯亦同僖八年禘于大/廟用致夫人蒙上文夫人薨𦵏我小君哀姜從可知二)
(十一年楚人使冝申來獻捷不言宋捷蒙上文伐宋為/中國諱也若齊侯獻戎捷則直書之成三年晉使荀庚)
(來聘衛使孫良夫來聘下及荀庚/孫良夫盟不言晉衛餘可類推)有併上文者(鄭伯髠/頑如曹)
(未見諸侯卒于鄭不言鄭伯髠頑卒併上鄭伯且見以/如㑹卒呉子遏伐楚門于巢卒不言吳子遏卒于巢併)
(上呉子且見/以門巢卒)有併下文者(僖元年秋夫人姜氏薨于夷/齊人以歸不言以喪歸者為)
(下文夫人氏之喪至自齊者文也文十四年納捷菑于/邾孔氏曰不言邾㨗菑者下有于邾之文凡諸侯卒于)
(外書地于㑹書師僖四㑹伐楚次于䣆夏許男新臣卒/應言卒于師茲不言卒于師者以下文楚屈完來盟于)
(師從可知曰許男卒/為下文于師之詞也)
凡盟㑹以國地者國主不序(桓十四㑹曹僖十九盟齊/二十盟邢皆國主與盟㑹)
(不復序從可知也唯隠五盟宿杜氏云宿亦與盟案宿/乃東平無鹽之小邑也無與于宋魯之故何為例之盟)
(㑹故説者不取僖二十七年公㑹諸侯/盟于宋宋方見圍雖地以宋不嫌與盟)
凡㣲者雖有諸侯之事不序(㑹于宋邾滕與㑹而屬齊/宋雖有諸侯之事亦不序)
(其人/也)
凡諸侯以兵屬夷狄不序(僖二十八年城濮之戰蔡陳以/兵從楚不見經成二年蜀之盟)
(楚公子嬰齊帥師蔡景公為左許靈公為右二君失位亦/不見經下逮吴伐齊郯子邾子之類皆是餘可推類)
凡美惡不嫌同辭(凡以國事行稱㑹夫人以姦出亦稱/㑹諸小國来朝書来四裔来朝亦書)
(来衛晉継故言立王子朝簒/位亦言立皆美惡同辭之文)
　　　十八辭費以其故類
凡不雨歴時緫書則不言雨(文二文十十三及得/雨而後書從此可知)毎時
一書則言雨(僖二三徒以告廟書不言六/月雨則不見其歴時不雨)
凡不郊猶三望言免牲不言不郊(從可/知)間有事言不郊
(為三望/言故)言牛死言不郊(牛傷得/再卜)
凡復之曰歸某于某(歸邾子/益于邾)致之曰歸于某(晉侯執曹/伯歸于京)
(師晉人執戎蠻/子赤歸于楚)不以道致之曰歸之于某(晉人執衛侯歸/之于京師晉侯)
(使韓穿來言汶陽之田歸之于齊晉文公再會諸侯致/天子専復衛侯釋曹伯乃以元咺之訢執衛侯歸于京)
(師晉景公鞌之戰命齊人反魯汶陽之田既與齊好又/使魯歸汶陽之田于齊故皆言歸之于者明其歸之不)
(以道/也)
凡㑹而後盟閒有事書諸侯盟于某(襄十九祝柯二十/五重丘定四臯鼬)
閒無事不書諸侯(成七馬陵十七柯陵襄九戲/十一亳城北昭十三平丘)有不盟
者雖閒無事書諸侯盟于某(僖五/首止)無主盟者書公及諸
侯盟于某(定四/臯鼬)
凡㑹盟同地則地會地盟(僖九/葵丘)雖閒無異事地㑹地盟
(僖五首止昭十三/平丘盟重於㑹)苟諸侯㑹而大夫盟則地㑹不地盟
(襄三雞澤十六溴梁/臣統于君不再言地)必大夫自為㑹而盟則地㑹地盟
(襄二十七宋大夫/専盟㑹與君同)公特㑹楚大夫又及列國大夫盟則
地㑹地盟(成二蜀會/盟異事)
凡使不稱介(僖二十六東門襄仲臧文仲如楚乞師/杜氏曰臧文仲為襄仲副使故不書)各
以事行則列序之(文十八公子遂叔孫得臣/定六季孫斯仲孫何忌)㑹志親事
(襄二十一㑹城把傳鄭子大叔與伯石往杜註大叔不/書不親事昭三十二㑹城成周魏獻子屬役于韓簡子)
(原夀過故/魏舒不書)並列于㑹則列序之(襄十四季孫宿叔老哀/二叔孫州仇仲孫何忌)
將書元帥(襄元晉韓厥荀偃帥諸侯之師伐鄭杜註荀/偃不書非元帥定八齊國夏高張伐我西鄙)
(高張/不書)唯内卿悉書之(成二季孫行父臧孫許叔孫僑如/公孫嬰齊成六仲孫蔑叔孫僑如)
(昭十季孫意如叔弓仲孫貜定六季孫斯仲孫何忌定/八季孫斯仲孫何忌定十叔孫州仇仲孫何忌冄見哀)
(二季孫斯叔孫州仇仲孫何忌哀三季/孫斯叔孫州仇又叔孫州仇仲孫何忌)
凡卿從公不書(成公從京師孟獻子從襄公如晉孟獻/子從會伐鄭季武子從如楚叔孫穆子)
(從之/類)苟有故則書之(公孫敖帥師及諸侯之大夫救徐/晉人執季孫行父舍之于苕丘叔)
(孫豹及諸侯之大夫及陳袁/僑盟公子憖出奔齊之類)
凡君將不言帥師敗則稱師
凡常事不書(公穀例如昬姻時/祀時田有常禮)為下事言故則書之(媵/為)
(遂盟書冬烝為再烝書有事為仲遂卒猶繹書為叔/弓卒去樂書衛人來媵晉人來媵為下齊人來媵書)
　
　
　
　
　
　
　
　
　
　
　春秋屬辭卷十五
