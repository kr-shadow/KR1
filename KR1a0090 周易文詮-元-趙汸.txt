#+TITLE: 周易文詮-元-趙汸
#+DATE: 2018-05-12 10:13:20
#+SOURCE: github.com/kanripo/KR1a0090 master b0d7b808                
欽定四庫全書　　　　經部一
　周易文詮　　　　　　易類
　　提要
　　　　(臣/)等謹案周易文詮四卷元趙汸撰汸字子
　　　　常休寧人師事黄澤受易象春秋之學隠居
　　　　著述作東山精舍以奉母洪武二年召修元
　　　　史不願仕乞還未幾卒此書大㫖主於畧數
　　　　言理然其門人金居敬稱其契先天内外之
　　　　㫖且悟後天卦序之義則亦未嘗置數也經
　　　　義考載八卷此本舊抄止四卷然首尾完具
　　　　疑出後人所合併原書上方節節標題細字
　　　　詳其詞意不類汸筆或後來讀者所題記於
　　　　經義亦鮮所闡發今併從刪削焉汸平生為
　　　　學工夫於春秋最深所著説春秋之書亦最
　　　　多並巳别著於録其説易祗有此本流𫝊頗
　　　　罕其中詮釋義理大㫖本宋儒緒論為多不
　　　　及其春秋諸書之深造自得然其於天道人
　　　　事吉凶悔吝之際反覆推闡極為明暢頗有
　　　　合於通徳類情之本指於易義不可謂無所
　　　　發明以之羽翼程朱固亦足備一家矣乾隆
　　　　四十二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　周易文詮卷一　　　　　　元　趙汸　撰
䷀(乾下/乾上)
乾元亨利貞
　此卦六爻皆竒上下皆乾則陽之純健之至天道也
　亦君道也人主體此法天之健本其剛徳施于政治
　自無委靡不振之弊而有化行俗美之隆當得元亨
　然其所以元亨者不襍于欲不競于氣而一本于天
　命之正故始終無間純以天徳用事是謂以純王之
　心行純王之政者也
初九潛龍勿用
　初陽在下是有聖徳而時當側陋象為潛龍宜晦迹
　以待時勿輕出以求用此善藏其用非終不用也
九二見龍在田利見大人
　九二以剛健中正之徳際出潛離隠之時如龍在田
　有霖雨及物之象雖未得位其徳巳著君見之以資
　猷民見之以䝉澤何利如之
九三君子終日乾乾夕惕若厲无咎
　以九陽爻居三陽位是位髙權重乃危地也然性剛
　能慎有乾惕之象相臣于此上思感君下思感民終
　日乾乾至夕猶惕則夙夜匪懈相責無負雖危无咎
九四或躍在淵无咎
　以陽居隂固能疑之人居上之下又可疑之地進而
　革命必致審于天命之去留人心之向背為或躍在
　淵之象謹慎如此順天應人自无冒進之咎
九五飛龍在天利見大人
　五以剛健中正之徳而居矢位為飛龍在天之象位
　以徳興徳以位顯君子見之以翊運小人見之以䝉
　休何弗利焉
上九亢龍有悔
　亢者過于上而不能下也上居陽極時當滿盈為亢
　龍之象然在聖人有亢時無亢心至此當有以處之
　矣若與時俱亢則招損而悔
用九見羣龍无首吉
　此卦六爻皆陽故曰羣龍物之剛者莫如龍龍之剛
　莫如首无首則陽變而隂矣人君于此純柔固非美
　徳純剛亦易敗事必也剛濟以柔恩威並用天下乃
　畏威懷徳而有和平之吉
彖曰大哉乾元萬物資始乃統天
　此專以天道明乾義天之四徳惟元為大氣機一動
　即載性命以出故萬物之生皆資之以為始也又為
　四徳之首而生而成初无間斷直貫始終故曰統天
雲行雨施品物流形
　此釋乾之亨也乾元之氣始則必亨當亨之時雲一
　薰蒸而行雨即和暢而施元之生氣不可遏抑品物
　至此隨時呈形如流之不可遏矣
大明終始六位時成時乗六龍以御天
　天以元亨萬物聖人于是體元以亨萬民見天之終
　于貞而始于元者時也聖人遂于始終合一之原黙
　㑹其機則見卦之六位亦以時成于六爻定位之中
　有六龍變化之妙爰以通於治道乗時而運張弛闔
　闢無不如意先後天而弗違矣
乾道變化各正性命保合太和乃利貞
　變者化之漸化者變之成物所受為性天所賦為命
　太和隂陽㑹合冲和之氣也各正者得于有生之初
　不相假借凌奪也保合者全于已生之後無所虧缺
　渗漏也此言乾道變化無所不利而萬物各得其性
　命以自全此釋利貞之義也
首出庶物萬國咸寧
　天以元利貞萬物聖人體元以利貞萬民當乘龍御
　天時教養以孚禮明樂備惟有端已無為以觀王化
　之成萬國各得其所而咸寧猶萬物各正性命而保
　合太和也此言聖人之利貞也
象曰天行健君子以自強不息
　乾天也上下皆乾天行之健也君子法之以人心本
　健原自不息專責其功于自純乎理而不間以欲粹
　其功而不即于懈則精一緝熈與天合徳矣
潛龍勿用陽在下也
　陽謂九下謂潛有徳無時與時俱隠可也
見龍在田徳施普也
　雖未得位其徳己盛其化自神
終日乾乾反復道也
　大臣居髙履危全在心之運量故貴反復反復重復
　踐行之意道相道
或躍在淵進无咎也
　或以進而不必進也
飛龍在天大人造也
　造猶作也
亢龍有悔盈不可久也
　龍而曰亢處既盈之時必不可久惟識其盈而亟反
　之乃持盈有道可久之道也
用九天徳不可為首也
　剛為天徳有乗時造運之妙然非可主以為首者如
　一以剛先之恐折而不可為故用九變而為柔則吉
文言曰元者善之長也亨者嘉之㑹也利者義之和也
貞者事之幹也
　元亨利貞雖曰天之四徳未始不具於人性中也元
　者生物之始天地之徳莫先于此故於時為春於人
　則為仁而衆善之長也孩提少長即知愛敬得之最
　先有生以後身心觸發無非此仁統之最全亨者生
　物之通物至於此莫不嘉美故於時為夏於人則為
　禮而衆美之㑹也吾性自然之節文具於人心而體
　之為齊荘中正出之為恭敬辭讓三千三百㑹聚於
　此利者生物之遂物各得宜不相妨害故於時為秋
　於人則為義而得其分之和自然裁制如孝友信别
　不相凌犯相安相恱豈不和乎貞者生物之成實理
　具備隨在各足故於時為冬於人則為智而為衆事
　之幹見真守定事依以立者也四徳之具於性如此
君子體仁足以長人嘉㑹足以合禮利物足以和義貞
固足以幹事
　四徳具於人性而盡性以合天者惟君子故君子復
　天良遏人欲所存所發全體皆仁自足以仁民愛物
　而長人知亨為嘉之㑹而動容周旋萃聚衆美則不
　必有意致飾而見之動履無不合禮知利為義之和
　而辨名定分使物各得其宜不相紊亂則義無不和
　天下之事依理以立情識用事則多動摇貞固者知
　正之所在而固守之是持循有主而應變無窮故足
　以為事之幹此君子盡人以合天也
君子行此四徳者故曰乾元亨利貞
　可見人皆有此四徳而惟君子為能行之者盖惟天
　徳之剛乃天下之至健也非健何能體天徳之全乎
　故不徒曰元亨利貞而必曰乾也
初九曰潛龍勿用何謂也子曰龍徳而隠者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
　所謂潛龍勿用者盖言初以聖徳而隠變化不測非
　石隠者比也能以徳自守不隨世而易能以徳自晦
　不求成乎名惟不易必為世所遺佚然用舍在我必
　不怨而悶惟不成必為世所訾議然是非在人必不
　尤而悶此非有心於隠者也有徳者觀時自審若道
　與時行而可樂未嘗不行惟道不行而可憂故終於
　違耳行違之間全無意必確然非富貴功名所能奪
　者真時潛而潛如龍不測也
九二曰見龍在田利見大人何謂也子曰龍徳而正中
者也庸言之信庸行之謹閑邪存其誠善世而不伐徳
博而化易曰見龍在田利見大人君徳也
　所謂見龍利見者盖言二有聖徳正當潛躍之中者
　也言不艱深行不竒詭人所易忽者也而九二信之
　謹之無時不然如是則邪無可閑矣而閑之又閑誠
　己存矣而存之又存将見善盖一世以己視之而不
　矜焉徳之所施者廣上下化之而不知焉雖未有君
　之位而君之徳已備也
九三曰君子終日乾乾夕惕若厲无咎何謂也子曰君
子進徳修業忠信所以進徳也修辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
　所謂乾惕者何盖大臣處危疑之地非徳業進修無
　以勝任徳何以進内主忠信無一念之不誠也業何
　以修言顧其行無一言之不實也然何以實致其功
　徳之極致為至而至之精㣲曰幾本忠信之心知其
　至而至之則至中之幾無不澄澈幾可與而徳進矣
　業之要歸為終而終之條理為義本立誠之心知其
　終而終之則終内之義無不完具義可存而業修矣
　如是則可上可下不驕不憂而无咎矣
九四曰或躍在淵无咎何謂也子曰上下无常非為邪
也進退无恒非離羣也君子進徳修業欲及時也故无
咎
　所謂或躍无咎者何盖四不果於上而又不安於下
　若是乎无常以迹似為貪禄位之邪而心實非也不
　果於進而又不安於退若是乎无恒以迹似離乎卿
　相之羣而心實非也其心何如哉君子徳己進業己
　修自信此心原不為一身而為天下正欲審可上可
　進之時而及之不苟且以進也故无冒進之咎
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
　所謂飛龍利見者何盖凡物聲同則唱和相應氣同
　則感應相求水性就下而流於濕火性炎上而就乎
　燥雲無心於龍而龍興則致風無心於虎而虎嘯則
　烈物理之感應如此而况聖人興起於上徳為之感
　臣民有不快覩者乎所以然者從其類也試觀動物
　本天而親上植物本地而親下莫不從其隂陽之類
　聖人之於民亦類也作而物覩又何疑焉
上九曰亢龍有悔何謂也子曰貴而无位髙而无民賢
人在下位而无輔是以動而有悔也
　所謂亢龍有悔者何盖時亢與之俱亢是貴為天子
　不能慎於有位而无位矣髙出庶物不能俯體于民
　而无民矣聖人在下不信仁賢誰其輔之是惟无動
　動必有悔人君可無處亢之道乎
潛龍勿用下也
見龍在田時舍也
　言未為時用也
終日乾乾行事也
或躍在淵自試也
　未遽有為姑試其可
飛龍在天上治也
　居上以治下
亢龍有悔窮之災也
　上之有悔實與時俱窮而不知變故有災耳人當識
　其窮而反之
乾元用九天下治也
　乾君象也元君徳也聖人體天之心用九之道則剛
　而能柔精明出之渾厚天下無不治矣
潛龍勿用陽氣潛藏
見龍在田天下文明
　雖不在上位然天下已被其化
終日乾乾與時偕行
　時當然也
或躍在淵乾道乃革
　離下而上變革之時
飛龍在天乃位乎天徳
　天徳即天位也盖惟有是徳乃宜居是位故以名之
亢龍有悔與時偕極
　時行偕行可也時極偕極是之謂不知變
乾元用九乃見天則
　慘舒互用天之則也剛而能柔乃為奉天
乾元者始而亨者也
　乾有四徳而元統之統於始也一始則化機初動物
　之生意自無而有自有而著理勢必然未有始而不
　亨者也
利貞者性情也
　乾元既始而亨必亨而利利而貞所謂利貞者乾始
　之初性情方動至此則萬物各具一生理所謂性也
　性成其為性而渾然完具性中生生不息之機即所
　謂情也情成其為情而隨處充滿矣
乾始能以美利利天下不言所利大矣哉
　由始亨性情觀之則知元為乾道之始非徒一始已
　也發生之端為能以嘉美之利利天下使物咸得其
　宜又且生生之利無所不利不可名言也此可見析
　之則四徳各具一元有以專成始成終之功合之則
　四徳總具一元有以全先天後天之化統天之元豈
　不大哉
大哉乾乎剛健中正純粹精也
　四徳流行貫於一元無非統於乾元之大即乾之大
　也大哉乾乎以言其體元始亨通利遂貞成專一不
　撓剛也以言其用由元而亨而利而貞迭運不息健
　也以言其行四序流行不愆不爽中也以言其立四
　徳適均不侵不倚正也剛健不雜於隂柔純也中正
　不襍於邪惡粹也而純粹之至無聲無臭又極其精
　此乾之所以為大也
六爻發揮旁通情也
　乾元之大至純粹精㡬難闡矣然㣲言之而為精者
　顯言之而即為情未有易先情固隠而未見惟聖人
　於六爻之中有以發揮潛見惕躍飛亢是曲盡其情
　也是聖人之用易也
時乗六龍以御天也雲行雨施天下平也
　乾之情既旁通於六爻則六爻即六龍也六龍皆一
　時也聖人法乾以為治以行天道則張弛闔闢變化
　恩威皆以時成亦如天之雲行雨施而天下平矣此
　聖人體元之極功也而乾元之大不可見哉
君子以成徳為行日可見之行也潛之為言也隠而未
見行而未成是以君子弗用也
　學術事功常相需者也君子以成徳而措之行宜不
　日而功業立見初九非成徳乎而曰潛者何也盖人
　所能者徳也人所不能者時也初九徳非不足第阻
　於時㑹之未遇故苦於功名之未立所以宜弗用也
君子學以聚之問以辨之寛以居之仁以行之易曰見
龍在田利見大人君徳也
　二未得位何以稱大人也以有學以成其徳也然理
　有萬殊非學無由合也君子則廣其聞見以聚之聚
　則不能無疑非辨無由明也又必親師取友辨其是
　非本末辨之明則可居於心勉強欲速俱弗居也勿
　忘勿助以居之居之安則可見之行意必固我弗能
　行也去私去怠以行之如是則知行並茂君徳己成
　故為利見之大人
九三重剛而不中上不在天下不在田故乾乾因其時
而惕雖危无咎矣
　三以陽爻陽位居一人之下有掣肘之嫌居百官之
　上有僭逼之忌時當憂也故以乾惕處之乃得无咎
九四重剛而不中上不在天下不在田中不在人故或
之或之者疑之也故无咎
　四以陽居隂上未陟乎元后非如五之為君下已冠
　乎百僚非如二之為臣中又徳業進修人事己盡聞
　望攸歸可疑之時也故或之或正以審天人之介也
　故進而无咎
夫大人者與天地合其徳與日月合其明與四時合其
序與鬼神合其吉凶先天而天弗違後天而奉天時天
且弗違而况於人乎况于鬼神乎
　九五之為大人大以徳也盖徳莫大于天地大人之
　覆載無私與髙明博厚無異矣故日月附麗於天地
　以道而貞明大人之燭逺明㣲與照臨無遺無異矣
　四時流行於天地以道而推遷大人之仁育義正與
　通復無愆無異矣鬼神變化於天地以道而貞勝大
　人之彰善癉惡與福善禍淫無異矣故有時禪征制
　作創天地所未有先天以開人天本有是理天不能
　違大人也有時因事制宜順天地之固然後天以立
　政天已有是理亦惟奉若天道而大人豈違之哉天
　且弗違况人乃天之所生鬼神乃天之所運豈有能
　違之乎故為利見之大人也
亢之為言也知進而不知退知存而不知亡知得而不
知喪
　所以動而有悔也
其惟聖人乎知進退存亡而不失其正者其惟聖人乎
　求其善處亢者獨有聖人盖進極必退存極必亡理
　勢然也求其明乎未然行乎當然能順盈虚之定理
　而不計私以避害者其孰能之下士昧而不知豪傑
　知而不悉非聖人其孰能之
䷁(坤下/坤上)
坤元亨利牝馬之貞君子有攸往先迷後得主利西南
得朋東北喪朋安貞吉
　此卦六畫皆偶隂之純上下皆坤順之至故名坤坤
　臣道也人臣得坤道之順則無成代終可佐在中之
　文贊黄裳之治當得大亨然其所以得大亨者必常
　守此順不以初終有二久暫或渝而不失不變如牝
　馬之貞乃利牝馬之貞何如君子有所往而事君也
　居先非順而居後為順若首事專成則迷臣道惟居
　後代終乃得臣道其要主於順以從君而已如以人
　事君往西南隂方而柔嘉為侣則得同類之應若往
　東北陽方而剛暴是偕則失同心之助凡此皆臣道
　之貞安意守之而不易乃吉
彖曰至哉坤元萬物資生乃順承天
　嘗觀乾元有資始統天之功矣自乾而外其分量各
　足有至極而無以可加者坤元乎何以見之造化初
　無兩元萬物資始時有氣無形惟坤之氣一到形色
　象貌皆資之以肇端矣此非坤自為也乃順乾之氣
　而承之以生未始不敢先既始不敢後其順如此豈
　非至乎
坤厚載物徳合无疆含𢎞光大品物咸亨
　以坤道之亨言之覆幬萬物乾徳之无疆也而坤之
　博厚能持載之其徳亦无疆焉不配合乎故就其厚
　徳之含藴生意無不包括何其𢎞也由此厚徳之光
　顯生機無不發見何其大也品物至此形形色色無
　不鮮榮比流行時又加顯矣豈不亨乎
牝馬地類行地无疆柔順利貞君子攸行
　坤之利貞何取象於牝馬盖馬為乾象而牝隂物與
　地同類順也而其行地致逺不息則順而健矣坤之
　為徳不敢自主承天生物何柔順也與牝馬同順矣
　且順承者直至有終何利貞也與牝馬同健矣此坤
　道也體而行之是在君子法坤順以養其和平而不
　亢法坤貞以守其忠順而無間惟君子行之
先迷失道後順得常西南得朋乃與類行東北喪朋乃
終有慶
　君子攸行何如坤之道盡於順順固其常也若居先
　則迷坤之道惟居後則得坤之常西南得朋以隂從
　隂類故得朋東北非類自然䘮朋然知朋之何以喪
　能反而與類行終有得朋之慶此攸行者所宜審也
安貞之吉應地无疆
　夫居後往西南貞也君子知乎此而心安之則有得
　常得朋之慶盖地惟順承合天无疆君子安貞不應
　地乎所謂攸行者如此
象曰地勢坤君子以厚徳載物
　坤地也上下皆坤地之勢也其勢髙下相因至順極
　厚故名坤君子體之内與含𢎞同體徳之所積納天
　下于深仁厚澤之中外與光大同用徳之所發囿天
　下於仁育義漸之内道濟一時仁育萬世與坤厚一
　矣
初六履霜堅氷至
　初以一隂始生於下是小人始進其端雖㣲其黨必
　盛将來凌君子禍國家勢所必然如履霜而堅氷将
　至也君子可不防㣲杜漸乎
象曰履霜堅氷隂始凝也馴致其道至堅氷也
　坤初方履霜耳而即曰堅氷者以小人得志之始不
　過隂始凝而為霜也不防而馴致之至於禍不可救
　實有以至之也
六二直方大不習无不利
　六二柔順中正得坤之純故言其徳内則大公无邪
　而心自直外則裁制得宜而事有方且無念不直無
　事不方滿其直方之量而大若是者豈勉強哉學造
　自然不待學習而内外无不利也
象曰六二之動直以方也不習无不利地道光也
　凡人涵養未深一觸於動便多摇奪今自六二之動
　觀之本其坦然無邪之體以為確然定静之用則動
　於念慮即為直動於事為即為方而大可知是道也
　即地道也惟不習无不利故性體學問絶無矜持絶
　無障蔽何光如之
六三含章可貞或從王事无成有終
　人臣露才揚已最是徳薄三以隂居陽是有章美之
　才可以經緯國家而韜晦内含無智名勇功斷斷無
　技者也此盖臣道之正可守為常第居下之上責任
　難逃或出而從王之事不敢專成惟敷忠宣力而已
　依然一含章也
象曰含章可貞以時發也或從王事知光大也
　含章可貞非一於韜晦正待時可為使章美之徳為
　事功也或從王事而无成有終者非无見也由其胸
　中知分固不可越而職不可不盡知事固不可先而
　為不可不勤非見淺近者所可比也
六四括囊无咎无譽
　四重隂為過於收斂之人而不中又當世運閉塞之
　秋是為大臣者凡事謹宻不敢輕為善藏其用如括
　囊然如是則循分自安不要名不喜事自无僨事之
　咎而譽亦无從起也
象曰括囊无咎慎不害也
　四當危懼稍露才智皆足賈禍惟以慎宻自持乃无
　敗事辱身之害
六五黄裳元吉
　君道貴順而中六五秉中徳以居尊其本乎内者不
　偏不倚敷之於政而寛猛仁義適協於中其形諸身
　者不亢不驕敷之於治而易簡和平適調於順若黄
　之中色用以為裳之象如是則理道不拂天下大治
　矣
象曰黄裳元吉文在中也
　黄裳元吉文治彰矣豈外襲哉由中徳在内故徽柔
　之治自發越於外耳
上六龍戰于野其血𤣥黄
　隂盛忘分敢與陽争為龍戰于野之象以勢陽不能
　勝以理隂難獨存兩敗俱傷為其血𤣥黄之象
象曰龍戰于野其道窮也
　陽非隂敵敢與戰者由君子馴致其道至於窮極而
　然耳若當始凝而早制之安有今日之禍哉
用六利永貞
　坤固安貞者也六爻純隂似不能固守用六則變為
　乾健居心制行永守忠順安而能貞何不利焉
象曰用六永貞以大終也
　陽大隂小健而不息惟大為能今用六順而有常其
　究與大一矣故曰大終
文言曰坤至柔而動也剛至静而徳方
　坤之為道順而已矣所謂牝馬之貞者何退然無為
　柔之至也承乾而動氣至即發不可屈撓不可遏抑
　又至剛也寂然無事静之至也承乾之施因物各付
　不相假借不相凌奪徳又方焉方謂生物有常
後得主而有常
　以坤之利言之乾固以美利利天下矣坤則至順至
　静從陽為職惟居後以為得而一主於利遂萬物者
　亘古不易而為有常之坤道焉
含萬物而化光
　以坤之亨言之氣機未到生意内含不遺不泄及其
　一至中涵者無不著發外者無不被也
坤道其順乎承天而時行
　以坤之元言之其後得順也其化光亦順也生萬物
　而不有其功成萬物而不居其徳坤道其順乎天賦
　以命坤即承以性天賦以氣坤即承以形因時而行
　不先不後何順如之
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辨之
不早辨也易曰履霜堅冰至盖言順也
　天下之事由積而成試以一家言之積善則慶流於
　子孫積不善則殃及於子孫積者餘之本也以此究
　小人堅氷之禍至於弑君弑父皆由為君父者於臣
　子不善之㣲不能早辨而逆折之故至於此易盖言
　當慎小人於㣲也順當作慎
直其正也方其義也君子敬以直内義以方外敬義立
而徳不孤直方大不習无不利則不疑其所行也
　二之徳所謂直者心之本體無所邪曲而正也方者
　心之裁制無所適莫而義也此已成之徳也實由以
　聖修成之吾心之直多以怠肆而失君子主敬而兢
　兢純一不為私欲屈撓則本體常惺不失其直矣吾
　心之方多由逆億而失君子守義而裁制萬物不為
　成見拘執則時措咸宜不失其方矣夫有敬而無義
　則偏於内有義而無敬則偏於外皆不得為大也今
　敬義夾持敬又行之以義則内非虚空而徳日進義
　又本之於敬則外非應迹而徳日新殆恢恢乎不期
　大而大矣易曰不習无不利盖言内外交修無意矜
　持自時出而不窮無意利用自順應而不滯也不孤
　言大也不疑无假于習也
陰雖有美含之以從王事弗敢成也地道也妻道也臣
道也地道无成而代有終也
　盖人臣之道王事可從而才必不可露一有自炫之
　心則敢于耑成矣三有章美之德既含之矣出從王
　事而又无成者豈才不足哉盖心安于分不敢專成
　也試以分類觀之凡分之所在皆道之所在也三之
　分居隂則其道為地為妻為臣夫地之為道承天代
　終而已妻道可知况臣道乎
天地變化草木蕃天地閉賢人隠易曰括囊无咎无譽
盖言謹也
　君子出處闗乎氣運之盛衰天地開泰而變化雖草
　木猶且蕃生况賢人有不出乎若氣運否塞道隨時
　否賢人固不終隠以沽名亦豈輕出以取咎易之云
　者盖言六四時當閉而隠宜守身退藏以俟時也
君子黄中通理
　五何取于黄君子中徳養成於内徳極其中無可名
　象合而觀之但見其一理渾然融貫天下之理包括
　天下之道無不通而盡其大也分而觀之而通中之
　理品節極其詳明條理極其次序則又理而晰之精
　也中徳之美如此故象黄
正位居體
　五何取于裳人君正位勢分在我易生驕亢五有中
　徳雖正位于上而猶執卑下之體身心之間不敢矜
　慢惟謙恭以下士平易以近民是帝王執中之治順
　之至也故象裳
美在其中而暢于四支發于事業美之至也
　夫有中徳而通理居體如此則觀其體莫非徳之渾
　全觀其用莫非徳之燦著人君美徳在其中矣由是
　而見于四支不驕不亢一美所暢足以章身由是而
　見于事業不慘不刻一美所發足以華國夫充積未
　深著身未顯或不可以言美或不可以言至今不徒
　在内而在外不徒在身而在世其美何可加乎
隂疑于陽必戰為其嫌于无陽也故稱龍焉猶未離其
類也故稱血焉夫𤣥黄者天地之雜也天𤣥而地黄
　疑謂均敵而无小大之差也上六曰戰者何隂不敢
　抗陽分也然陰盛則勢與陽均而陽必與之戰矣戰
　曰龍者隂盛无陽已周公嫌其无陽也故稱龍以存
　陽之名而扶其衰又曰血者隂雖敵陽猶未離隂之
　類也故稱血以彰隂之類而抑其盛𤣥黄並稱者盖
　言勢陽必受傷于隂天之色雜于地言理隂亦見傷
　於陽地之色雜于天然雜者其變耳盖論其常天𤣥
　地黄固有定分隂終不能抗陽而戰亦何利哉聖人
　扶抑之意深矣
䷂(震下/坎上)
屯元亨利貞勿用有攸往利建侯
　震一陽動乎二隂之下其徳為動其象為雷坎一陽
　陷于二隂之間其徳為陷為險屯難也物始生而未
　通之意其卦以震遇坎乾坤始交而遇險陷故名屯
　草昧未辨非才不濟惟震動險中才能撥亂當得元
　亨此濟屯之機也然時尚在險庸愚固束手以待斃
　豪傑亦躁妄以隳功利于審時度勢而貞勿取僥倖
　欲速以往此濟屯之道也且大難方殷首貴収拾人
　心有徳望如初者利建為侯此濟屯之人也三者備
　而屯可濟矣
彖曰屯剛柔始交而難生
　始交謂震難生謂坎卦名屯者乾坤之後一索得震
　為剛柔始交再索得坎為難生在天地為初闢在人
　事為初造故名屯
動乎險中大亨貞
　屯何以大亨貞盖濟屯在才能動尤在能善其動卦
　徳震動險中是才足興撥可以出險而所以動者又
　必觀變審時未嘗苟且以赴功名之㑹故大亨而利
　于貞
雷雨之動滿盈天造草昧宜建侯而不寧
　震雷象坎雨象天造猶言天運草襍亂昧晦冥也屯
　之所以利建侯者盖以隂陽交而雷雨作洪荒未闢
　塞于兩間是世運晦㝠時也濟屯者宜立君以統治
　于以定天下正名分可也然建侯之後人心未固治
　理猶疎必内切思患之防外圖救亂之術乃不寧而
　得寧也
象曰雲雷屯君子以經綸
　雲雷交而未雨鬱塞未通屯象也其在天下則為屯
　難之世大綱弛而不張萬目缺而不舉正君有為之
　時也故治亂世猶治亂絲急則愈擾紛則愈煩必先
　總其大綱經以引之于前而後晰其條目綸以理之
　于後更張有漸屯難乃平
初九磐桓利居貞利建侯
　磐桓難進之貌初陽在下才能濟屯而無時動體應
　隂志切濟屯而無助故遲回却顧象為磐桓然非乘
　利擇便盖靖難之時遵時養晦初之貞也毋欲速倖
　圖乃為利焉而此時天下無主則亂順人心以慰衆
　望宜自建以為侯也
象曰雖磐桓志行正也以貴下賤大得民也
　迹雖磐桓難進而其志居貞俟時正欲行其正于天
　下也故至貴者徳人多挾之以自尊自利初則志在
　斯民撫柔綏輯民無不歸焉
六二屯如邅如乗馬班如匪宼婚媾女子貞不字十年
乃字
　二柔順中正才具經綸上應于五義定君臣其心非
　不欲進第乗初剛為豪強所阻不得進于五遇為屯
　邅班如之象然初之與二非為仇而害之實欲藉其
　才徳以建功親而比之也為匪宼婚媾之象但五則
　杳無㑹期初則慇懃不改情之所暱節易奪焉二惟
　守正不與初合如女子貞不字至于十年數窮理極
　自妄求者去正應者合而遂同心之孚為乃字之象
象曰六二之難乗剛也十年乃字反常也
　以二純臣而有此難所乗者豪強耳能堅守貞自反
　君臣遇合之常可不貞哉
六三即鹿无虞惟入于林中君子㡬不如舍往吝
　三隂柔才弱居下勢卑不中正无徳无正應无援本
　非濟屯之人乃不度徳量力妄行取困為逐鹿而无虞
　人陷入林中之象此由不能見㡬故至于此君子養
　定識超當逐鹿之先已知取困則宜安静而舍去若
　不知止而往必無濟而吝
象曰即鹿无虞以從禽也君子舍之往吝窮也
　三之即鹿无虞者以其心躁進惟富貴功名之是從
　以身徇之如從禽之無厭也君子舍之者以無具冒
　進其窮必也
六四乗馬班如求婚媾往吉无不利
　四已入坎大臣居屯隂柔才弱不能上進為乗馬班
　如之象幸初為正應居下以應于己乃四婚媾為四
　計者虚心求之藉其才徳以往則剛柔相得而吉世
　運可囬君無屯膏之患經綸盡試民有大得之休无
　不利
象曰求而往明也
　四以大臣不諱求名而往則不蔽于自用而昧于任
　人明之至也
九五屯其膏小貞吉大貞凶
　五以陽剛居尊雖有徳位陷于險中國運傾頽無時
　無勢矣雖有六二正應而隂柔才弱不足以濟初九
　得民于下衆皆歸之无輔无民矣九五次體有膏潤
　而不得施為屯膏之象時事至此以處小事而循分
　偏安則守正猶可獲吉以處大事欲有為于天下則
　雖正而不免于凶
象曰屯其膏施未光也
　所謂屯其膏者盖天命已去人心已離雖陽徳所施
　本應光大澤壅不流未得遍被于天下也
上六乗馬班如泣血漣如
　隂柔居上无才无助雖屯極将亨坐失機㑹人已兩
　失徒為憂懼故為此象
象曰泣血漣如何可長也
　屯貴于濟徒為泣漣豈能長久
䷃(坎下/艮上)
蒙亨匪我求童蒙童蒙求我初筮告再三瀆瀆則不告
利貞
　蒙昧也我謂二也童蒙幼穉而蒙昧謂五也其卦以
　坎遇艮山下有險蒙之象也内險外止蒙之意也故
　名蒙蒙雖知蔽行塞而純樸未琢一發即通有可亨
　之理然蒙者之得亨由于明者之善教九二以剛居
　中能發人之蒙者大凡教人自枉則道不尊強發則
　言難入我必不求蒙蒙來求我斯道尊而善入又将
　達而求達一問答而已多不達而求達百問答而亦
　少故求則可告猶待其誠如初筮則告若不誠而至
　再三則不告非養尊也正所以發其憤悱懲其怠慢
　也而其所以為告又必聖賢大學之正而弗襍以異
　端曲學之私乃得養蒙之貞而作聖克家俱可期望
　而利
彖曰䝉山下有險險而止蒙
　卦名蒙者卦象山固峻而難升險又深而莫測卦徳
　心既危殆不安行又阻滯不達故名蒙
蒙亨以亨行時中也匪我求童蒙童蒙求我志應也初
筮告以剛中也再三凟凟則不告凟蒙也蒙以養正聖
功也
　蒙何以亨盖二以先知先覺具可亨之道足以發人
　之蒙而又當可而施因才而篤先後淺深各隨其候
　得其時之中也匪我求童蒙童蒙求我以五志應二
　專心受敎學先立志也初筮告以剛中告而有節也
　再三凟凟則不告屢問屢答一啟其怠玩之心一窒
　其領㑹之趣當下不思後復不悟彼且滋其擬議測
　度筮者固凟而告者亦凟矣至告之必利貞者聖人
　一正也蒙心知能之良亦本正也從容涵養不誘以
　私不染以習此正不失赤子之初作聖之功也
象曰山下出泉蒙君子以果行育徳
　山下出泉其源未逺其流未達未免壅滯有蒙之象
　君子以徳體于身為行則用果决之力無畏難無中
　阻行得于心為徳則用涵養之功勿助勿忘俟其自
　㑹内外交養而身心之蒙開矣
初六發蒙利用刑人用說桎梏以往吝
　初以陰居下蒙之甚也敎之者當發其蒙然發之之
　道其始也不肅之以威蒙将玩而不信故利用刑人
　其既也不濟之以寛蒙將阻而不進故用說桎梏痛
　懲而暫舍之以觀其後乃為寛嚴相濟若一于往而
　過督則蒙苦吾道之難從而敎亦有所不入矣吝
象曰利用刑人以正法也
　發蒙之初法不可不正利用刑人借督責以正吾之
　法使日就于規約也
九二包蒙吉納婦吉子克家
　九二以陽剛為内卦之主是掌邦敎者剛而不過為
　能敷敎在寛合賢否而隨才造就為包蒙之象敎無
　不被吉又以陽受陰而于包蒙中昏昧之甚者盡能
　兼收于化誨之中為納婦之象則有敎无類曲成不
　遺吉凡此皆君事也二居下而能任上事則臣之克
　相无負于君猶子之克家无負于父之象
象曰子克家剛柔接也
　子克家者豈獨二能敎哉二剛而五以柔應之其君
　接之也不特禮貌之崇實有委任甚專受敎甚誠之
　意故二得行時中之道
六三勿用取女見金夫不有躬无攸利
　六三陰柔昏昧之甚不中不正陷溺之久良心盡喪
　行誼全无包之則不可發之无可發遇此當痛絶之
　不屑敎也盖其徇欲喪心猶女子見利失身取而告
　之止傷吾敎何利之有
象曰勿用取女行不順也
　君子與人為善未嘗追既往而拒將來于三獨勿用
　取女者以其素行未慎徇欲喪心自暴自棄敎無如
　何也
六四困蒙吝
　四逺于陽无嚴憚之師又无正應無切磋之友為困
　于蒙之象如是則愚不能明柔不能強可羞吝也能
　求剛明之徳而親近之則可免矣
象曰困蒙之吝獨逺實也
　陽有剛徳所謂實也蒙宜近之初近二有發蒙之善
　五應二有童蒙之吉四獨逺于陽剛之賢故終于孤
　陋寡聞而吝
六五童蒙吉
　五以柔中居尊下應九二是幼冲之主純一未汨虚
　心以聽師保之訓為童蒙之象如是則君徳成治業
　盛吉
象曰童蒙之吉順以巽也
　蒙而不安于蒙所以終于蒙也五以柔順之徳又巽
　以聽于二是以本體之純為聽受之虚自能善從善
　入而吉
上九擊蒙不利為宼利禦宼
　上九以剛居上治蒙過嚴為擊蒙之象夫蒙于擊何
　所利哉亦顧其用何如耳若用此而強以難知難行
　則阻其進機而為學者之害不利惟用此而保護其
　良知良能禁絶學者之外誘乃利擊之不可概用如
　此
象曰利用禦宼上下順也
　蒙而用擊似非敷敎在寛之道第以嚴禦蒙敎者得
　養正之方不拂治人之道上固順也蒙因嚴而自禦
　已宼學者得作聖之功不拂治已之事下亦順也
䷄(乾下/坎上)
需有孚光亨貞吉利涉大川
　需待也乾健坎險以剛遇險而不遽進以陷于險待
　之義也故名需大抵陰多躁妄而無恒陽多沉毅而
　有守卦徳九五坎體中實以剛遇險是為君者治道
　已盡治效未臻所當需也然人君當此内而存心不
　本于忠信之安外而制事不出于當然之正皆非能
　需必心無欲速一皆真實而有孚則功利不障計較
　不生王心昭融而洞達光亨由是發為純王之政又
　必慮善以動不為行險僥倖之事而貞乃不妄行犯
　難允協時宜常固治定功成而吉即變而用涉大川
　亦能從容底定轉危為安而利矣
彖曰需須也險在前也剛健而不陷其義不困窮矣
　卦名需者正須待無欲速也卦徳坎險在前時變當
　需豪傑處此未免奮臂争先兹以剛健臨之是聖人
　雖挟冠世經綸又切痌瘝之念知險能止決不遽進
　以陷于險此盖沉毅有守非止以巧智為規避者故
　勢若易窮于義不困矣
需有孚光亨貞吉位乎天位以正中也利涉大川往有
功也
　需以孚貞而吉者盖人君當天下之難必徳位兼隆
　而能有待九五陽剛居尊而有中正之徳不徒有其
　勢而無反無側置身皇極無苟且欲速之事而正不
　徒有其權而不偏不倚處心精一無喜功好大之心
　而中内外皆純故能如此以此涉川似乎奮勇者易
　為功恬退者難為力抑知濟天下事惟在沉潛本此
　孚貞以往自能觀變成功故利也
象曰雲上于天需君子以飲食宴樂
　雲上于天待其自雨需象也君子以之出治政敎已
　盡不容更有所為但有孚貞吉身安而無所營為心
　恬而無所謀慮從容閒静如飲食宴樂可也
初九需于郊利用恒无咎
　初逺于坎身處畎畝未近于險而陽又能守理亂不
　聞需于郊者也此即處需之恒所宜利用者果能安
　于義命有孚以待居貞以俟恬然若将終身則不降
　不辱身名兩全世難自不及矣无咎
象曰需于郊不犯難行也利用恒无咎未失常也
　患難人所時有見幾逺遁自不與之相犯而行此即
　需之常也或為才使或為勢激便多失常終守此常
　所以无咎
九二需于沙小有言終吉
　二漸近險欲進不安欲退不可故遲回觀望為需沙
　之象如是身雖逺禍而羣小見譏不議其不能潔身
　則議其不能濟險為小有言幸其剛而沉毅有守中
　而善處得宜終免禍患吉
象曰需于沙衍在中也雖小有言以吉終也
　二之需沙固近于險然能以寛居中存諸心者安處
　優㳺而無欲速之念見諸事者行所無事而無作為
　之擾自能需而不進惟在中雖有小言卒能觀變逺
　害而以吉終也
九三需于泥致宼至
　水涯之泥善陷三需于此是身當患難之衝需泥之
　象也使善處之宼猶可弭乃過剛則性躁不中則妄
　動冒進取險而宼禍之來適自我致之耳
象曰需于泥災在外也自我致寇敬慎不敗也
　災在外已迫矣急需猶晚而况不能敬慎所以宼自
　我致也若未宼而慎安從陷害
六四需于血出自穴
　血者殺傷之地穴者險陷之所四交坎體入乎險矣
　大臣身當國難為需于血幸柔得其正孚貞以處危
　行言遜非止束手聽命為能委曲挽回出穴以濟國
　難
象曰需于血順以聽也
　四雖需于血矣然柔順以聽機㑹之自然未至不競
　既至不拂故終能出穴
九五需于酒食貞吉
　九五陽剛中正治道已无不盡當此之時无為而需
　庶政之理無事而需百工之熈為需于酒食之象此
　治道之正也不欲速以累心不見小以動志天命自
　凝人心自戴而吉
象曰酒食貞吉以中正也
　人主内一多欲即有求治太急之病中則心純正則
　守定有能需之徳故能得需之效也
上六入于穴有不速之客三人來敬之終吉
　以陰柔之才當危急之極有志濟險而未能為入穴
　之象幸應九三與下二陽需極並進英雄豪傑憤亂
　圖功不召自至為不速三人來之象然大臣不能推
　心置腹彼将掉臂而去耳惟敬以待之精神意氣深
　相契合乃因人成功出險而吉
象曰不速之客來敬之終吉雖不當位未大失也
　陰居險極才與時左雖不當位而敬以下賢資人出
　險未至大失也
䷅(坎下/乾上)
訟有孚窒惕中吉終凶利見大人不利涉大川
　乾剛坎險上剛以制其下下險以伺其上兩相猜也
　又為内險而外健兩相濟也又為已險而人健兩相
　敵也皆訟之勢也故名訟訟非美事必理直見枉情
　真受誣有孚見窒不得不訟然猶非得已必心存憂
　懼自訟于内而惕辨明即止無敢逞縱而中乃窒可
　通而吉若恃其有理而終訟不休則孚反窒而凶求
　見明斷大人以資剖決則窒始通而利如駕空求勝
　險如涉川則因虚喪實甚不利焉訟之有孚者其利
　害如此况非孚者而可訟乎
彖曰訟上剛下險險而健訟
　以上下言上剛制下下險伺上以一人言内懷險詐
　外恃強健以兩人言已險能攻彼健能凌皆所必訟
　故名訟
訟有孚窒惕中吉剛來而得中也終凶訟不可成也利
見大人尚中正也不利涉大川入于淵也
　訟有孚窒惕中吉者以九二剛來雖有能訟之才而
　得中無好勝之念以理義自勝非以血氣勝人故吉
　何以終凶以訟非美事徳喪業隳怨深禍結理不可
　成也大人何以利見以五所尚中聽不偏正斷合理
　抱寃者宜見之也涉川何以不利以冒險求勝自投
　于淵也
象曰天與水違行訟君子以作事謀始
　天上水下其行相違訟象也君子以人情相違有訟
　不起于相違之時而起于作事之始于事機之先防
　㣲杜漸訟端絶矣
初六不永所事小有言終吉
　人之終訟大抵有才有勢者為之初六隂柔則才弱
　居下則勢卑中心畏懼不敢終事但辨明其見窒之
　情為小有言則情伸理白終吉
象曰不永所事訟不可長也雖小有言其辨明也
　不永所事固是屈于才勢揆之于理訟不可長也雖
　小有言辯明即止所以終吉也
九二不克訟歸而逋其邑人三百户无眚
　九二陽剛為險之主性暴謀深本欲訟者也第居柔
　得中能安于理應五又屈于勢故能屈服収斂邑人
　三百户邑之小者言退處卑約以免災患如是則不
　犯分賈禍何眚之有
象曰不克訟歸逋竄也自下訟上患至掇也
　人不肯退讓多由終訟二不克訟宜其歸逋竄也所
　以然者以下訟上義乖勢屈禍患之來自取之耳敢
　克訟乎
六三食舊徳貞厲終吉或從王事无成
　六三陰柔非能訟者惟守其常分安其正理為食舊
　徳貞焉如是不免見侮於人而厲終不賈禍而吉然
　食舊居貞之人無適不可即或從上之事亦處後而
　无成功守分必不越分固是如此
象曰食舊徳從上吉也
　食舊徳者安常守分以從上而不自主其事所以得
　貞而吉
九四不克訟復即命渝安貞吉
　即就也命理也渝變也九四剛則過暴不中則過當
　本欲訟者幸其居柔則知訟非理也亦非正也故不
　克訟而反其健訟之行以就于理且悔悟深切變其
　欲訟之心以安于正雖不能作事謀始亦自然改圖
　于後不至損徳搆怨吉
象曰復即命渝安貞不失也
　欲訟即非正理失也四不克訟而復即命渝安貞則
　過復無過未為失也
九五訟元吉
　陽剛中正以居尊位聽訟而得其平者也使有孚不
　至見窒而天下無寃民大善而吉之道也
象曰訟元吉以中正也
　訟之得元吉者由聽之能中正也中則聽于未斷之
　先無偏主正則斷于已聽之後無過當所以元吉
上九或錫之鞶帶終朝三褫之
　剛居訟極是以健訟之才濟以必訟之志終訟者也
　凶其固然假使倖而取勝有或錫鞶帶之象究竟是
　非情偽當自有辨不渝時而敗有終朝三褫之象盖
　終訟未有不凶者
象曰以訟受服亦不足敬也
　終訟倖而取勝有如受服且不足敬况又有褫之之
　辱乎
䷆(坎下/坤上)
師貞丈人吉无咎
　下坎上坤伏至險于大順又惟九二一陽居下卦之
　中為将之象上下五陰順而從之為衆之象九二以
　剛居下而用事六五以柔居上而任之為人君命將
　出師之象故其卦之名曰師師危事也兵出無名事
　必無成君不擇将以卒于敵必順天人行弔伐而貞
　命将出師又必慎選臨事而懼好謀而成之丈人乃
　得戰勝之吉無窮黷之咎
彖曰師衆也貞正也能以衆正可以王矣
　以用也卦名師者言伍兩卒旅衆之義也辭曰貞者
　言以仁義弔伐正之義也盖興師必以衆而動衆必
　以正卦惟九二一陽衆陰皆為所用是為将者能左
　右衆人歸于節制而正則為王者無敵命将者可以
　王天下矣
剛中而應行險而順以此毒天下而民從之吉又何咎
矣
　剛中謂九二應謂六五應之師旅之興不無害于天
　下乃貞而得丈人則吉且无咎者何也卦體二剛而
　中是為将者仁勇並行恩威兼濟而君又以事權委
　之得君之應卦徳坎險坤順是兵凶戰危實行險也
　而用以弔伐大順民心以此行師雖不免勞民傷財
　而毒天下乃時雨之師毒之正以安之也民焉有不
　恱從宜其吉且无咎
象曰地中有水師君子以容民畜衆
　水藏于地猶兵藏于民師之象也君子以為外民置
　兵者擾臨敵募兵者晚若當无事之時兵民兩分則
　以民養兵天下不受兵之益先受兵之困矣故惟平
　居善其政敎田里樹畜以養其生則足民即所以足
　兵兵皆有勇孝弟忠信以養其性則訓民即所以訓
　兵兵皆知方容保于先如此他日折衝禦侮有備矣
初六師出以律否臧凶
　在卦之初為師之始出師之道當謹其始賞罰嚴明
　行伍整肅以律乃臧否則無制之兵未有不敗凶
象曰師出以律失律凶也
　師一出而國家存亡人民安危皆係于此苟不以律
　喪師辱國何凶如之
九二在師中吉无咎王三錫命
　九二為衆陰所歸大将也而有剛中之徳則勇與謀
　合威以恩施正所謂丈人者以此而在師中自能不
　暴不柔戡亂奏凱有萬全之吉無敗績之咎然信任
　不專功何由立六五恩禮優渥有加無已錫命再三
　自權不中制威鎮三軍也
象曰在師中吉承天寵也王三錫命懷萬邦也
　将在師中未有委任不專而能屈服衆心者二之得
　吉承天寵也然王三錫命豈私一将盖萬邦安危惟
　係一人王者天下為懷于元戎有特寵焉
六三師或輿尸凶
　輿尸謂師徒撓敗輿尸而歸也以陰居陽才弱志剛
　不能守己量力而犯非其分故至輿尸而凶
象曰師或輿尸大无功也
　不勝已為无功况輿尸乎殘民命損國威所喪大矣
六四師左次无咎
　陰柔不中雖無克敵之才居陰得正則有量敵之智
　見時勢未利堅壁圖全有左次之象兵法尚右以右
　為前左為後次非怯也慮勝而左于理无咎
象曰左次无咎未失常也
　知難而退用師之常左次以退為進于理无咎
六五田有禽利執言无咎長子帥師弟子輿尸貞凶
　六五柔順而中不為兵端者也敵加于已不得已聲
　罪致討如田有禽利執言攻非所以為暴取非所以
　為貪何有窮兵之咎然出師固貴得正而用将又貴
　得人剛中如二老成長子也其使之帥師宜也若使
　三四少年弟子分參其權則輕舉敗事雖有執言之
　貞亦不免于敗亡之凶
象曰長子帥師以中行也弟子輿尸使不當也
　帥師必用長子盖恩威並著恒以剛中之徳行師若
　弟子必至輿尸其罪不止在弟子也由使之不當也
　命将豈可忽乎
上六大君有命開國承家小人勿用
　師之終則武功成順之極則天下定戮力功臣安可
　不報大君于是有賞功之命然賞不可無等爵必稱
　功功大開之以國功小承之以家無僭差無私吝乃
　見王者公天下之大然惟君子可以當此若小人有
　功固宜一體行賞苟用以預干國政必開多事之端
　使有爵土必有叛逆之釁但優以金帛可也此非不
　賞其功存其身安其爵也
象曰大君有命以正功也小人勿用必亂邦也
　有功不賞與賞不當功皆足以生僥倖怨望之心命
　爵而有國家之别正其功之大小也若小人挾功以
　逞必至亂邦故勿用也
䷇(坤下/坎上)
比吉原筮元永貞无咎不寧方來後夫凶
　九五以陽剛居上之中而得其正上下五陰順而從
　之以一人而撫萬邦以四海而仰一人之象故名比
　比則天下歸心定于一統吉然人之比我比我徳也
　必再筮以自審果有元善之徳足以長人且無間斷
　而永無姑息而貞斯無忝于元后而无咎夫徳足比
　人人自仰化彼未比而有不寧者方來不已間有後
　夫而不來者自取誅伐而凶于王者無害惟原筮吾
　徳而已
彖曰比吉也
比輔也下順從也
　比何以吉也盖以比者親輔一人之義也卦體五陽
　居尊五陰從之是在下臣民傾心向化無不順從也
原筮元永貞无咎以剛中也不寧方來上下應也後夫
凶其道窮也
　剛中謂五上下謂五陰原筮元永貞无咎者以九五
　剛中心具天徳之剛而粹然一中存此不忍則為元
　運此不息則為永守此不襍則為貞純王之徳根于
　純王之心也不寧方來者上下應五是合臣民歸其
　徳也後夫凶者自外王化理當困窮也
象曰地上有水比先王以建萬國親諸侯
　水比于地不容有間比象也先王以為得天下易保
　天下難以一人親天下難以天下親天下易于是衆
　建萬國而設廵狩朝聘之典以親諸侯令其承宣徳
　意各親其民則下情不阻于上達君恩不壅于下流
　有以比天下而無間矣
初六有孚比之无咎有孚盈缶終來有他吉
　人臣事君勿欺為主初以進身之始遂能徹表徹裡
　精白一心而有孚焉即无欺君之咎然孚未易言也
　必使悃忱之念真實充滿即至世味日濃汨沒日甚
　終無一毫虚設一毫虧缺若盈缶然以至于終則忠
　貞自盡初固無望其他而精誠感格君寵之來若出
　意外終來有他吉
象曰比之初六有他吉也
　格君貴孚孚在比初其吉宜矣豈待終而見哉于初
　已卜之矣
六二比之自内貞吉
　人臣事君㣲有依附名節矜持意氣即非純臣二以
　柔中之徳應五其比君也皆本内所素養非舍所學
　以徇人者此正達不離道人臣之貞也故功成名立
　而吉
象曰比之自内不自失也
　徇人者失已比之自内既非曲學以徇世又非枉道
　以逢君道義名節我自兩全何失之有
六三比之匪人
　陰柔不中正是無徳無守承乗應皆陰是僚友共事
　皆姦邪不善為比之匪人之象
象曰比之匪人不亦傷乎
　匪人何處無之吾比與不比耳試思匪人何人也而
　三乃比之清流禁錮奸黨誅求皆始于此况身心徳
　業之皆喪乎哀哉
六四外比之貞吉
　以柔正之徳不内應初而外比五盖知五剛中而有
　純王之心顯比皆純王之政致其身以比明主而無
　内顧之憂所謂忘私忘家者也則得事君之正克襄
　顯比之治貞吉
象曰外比于賢以從上也
　五以無私而比天下盖賢君也四外比之豈徒賢其
　賢哉君上臣下義無所逃明于從上所以比之親有
　徳者正以明有尊也
九五顯比王用三驅失前禽邑人不誡吉
　凡用智用術要結為事者闇汶之道也比五剛居中
　尊五陰來比是以元永貞之徳比天下其道光明比
　何顯也上無私感失得勿恤如天子不合圍開一面
　之網來者不拒去者不追用三驅失前禽然下無私
　應從違不知不相警備以求必得如邑人不誡然此
　之治化上下與天地同流吉
象曰顯比之吉位正中也舍逆取順失前禽也邑人不
誡上使中也
　顯比之吉者以五正中無黨無偏惟精惟一故有此
　化也失前禽者本此心以建治徳怨不任順逆兩忘
　猶田者舍去之逆而取來之順無容心也邑人不誡
　者天下熈和化于中矣固云民情如是由上使之然
　也
上六比之无首凶
　首出庶物必有元永貞之徳而後可上六陰柔居上
　徒有其位無徳以比天下是失民之元首矣故為无
　首之象衆叛親離凶
象曰比之无首无所終也
　无徳居上終不能為人比獨夫而已何所終乎
䷈(乾下/巽上)
小畜亨宻雲不雨自我西郊
　巽陰畜乾陽一陰畜五陽又陰畜陽而不能固故為
　小畜夫陽為陰畜似難得亨然内健外巽有可為之
　才三五剛中有得為之勢君子猶可伸其志于小人
　方盛之時亨然其所以亨者雖君子有可行之道亦
　小人之畜未極其黨未盛其謀未肆如密雲起自西
　郊而尚不雨之象
彖曰小畜柔得位而上下應之曰小畜
　柔得位指六居四上下謂五陽以六居四是一小人
　畜據髙位而衆君子為其所制以小畜大故為小畜
健而巽剛中而志行乃亨
　畜何以亨下乾上巽是内能剛毅決斷張主于中有
　秉道嫉邪之念而健外能紆徐慎密處事順理無恃
　壯用罔之為而巽二五剛徳之君子又居中用事權
　未盡移才勢俱猶可為不至激小人之變而志所由
　得行乃亨
密雲不雨尚往也自我西郊施未行也
　密雲不雨者以畜未極而吾道之正氣猶得尚進是
　以小人雖得用事如雲起西郊未展其施不能行毒
　害于君子也
象曰風行天上小畜君子以懿文徳
　風行止于天上未能解散及物又能畜而不能久小
　畜之象也君子于此未能風動天下亦當章美一身
　故于威儀則致其飾而使動止有度辭氣則致其善
　而使言語有章使發于外之徳粹然章美而已
初九復自道何其咎吉
　初乾君子雖與四陰正應而居下相逺不為所畜其
　進而復于位也為能自守以正不由比昵不借引援
　而一以自已道義為復者也何有枉已之咎且有行
　道之吉
象曰復自道其義吉也
　凡人自處非道小人即得乗間而畜復曰自道則正
　己可以正人其為吉也可以義斷矣
九二牽復吉
　二漸近陰易昵小人乃其徳剛中既非阿附攀援又
　非意氣用事故能與初牽連以復同道彚征吾道可
　行吉
象曰牽復在中亦不自失也
　復而曰牽似乎借交以進乃中以行正不流不倚盖
　以道義為復者故初復自道能不自失二亦如之
九三輿說輹夫妻反目
　九三剛而不中無自守之節迫近于陰多比昵之私
　是援結小人以進卒為所制舉動不得自由為輿說
　輻之象然其志剛不甘受制又激而與之爭為夫妻
　反目之象總之復不自道以至於此爭何益哉
象曰夫妻反目不能正室也
　自處不以正而受制於小人猶夫不能正室而妻得
　以制之也
六四有孚血去惕出无咎
　以一隂畜衆陽本有傷害憂懼以其柔順得正虚中
　巽體是有孚信之徳結于五上者積誠所感自來正
　人之助而謀兼衆智動屈羣力則身可無傷心可無
　懼為有孚血去惕出之象大臣如是相責塞矣无咎
象曰有孚惕出上合志也
　四惟有孚固結於上能使上之二陽來合吾志乃能
　同心協力而惕出不然豈一陰所能制哉甚矣孚之
　要也
九五有孚攣如富以其鄰
　巽體三爻同力畜乾鄰之象也九五居中處尊心之
　孚誠既足以感衆志力之富厚又足以屈羣力為有
　孚攣固富以其鄰之象以言能左右之也
象曰有孚攣如不獨富也
　自古賢豪皆願奔走馳驅以為世用然必人主推心
　置腹五惟以心相結故能羣力相協豈獨以力強人
　哉
上九既雨既處尚徳載婦貞厲月幾望君子征凶
　上雖陽爻而居巽體亦陰類也陰陽不病於相爭而
　病于相和陰畜之極陽不與亢而與之和小人之施
　行向之不雨者今既雨矣君子之道阻向之不處者
　今既處矣所以然者由君子尊尚陰徳至於積滿而
　然也然豈小人之福哉在小人不可不戒論理以小
　人之邪加君子之正失其常分如婦制夫雖貞亦厲
　况不正乎然在君子不可不慎論勢則陰盛陽衰如
　月之㡬于望而征必受害而凶君子可不靜俟乎
象曰既雨既處徳積載也君子征凶有所疑也
　既雨既處由君子不能防之于早釀成其徳積而至
　於載當此而征小人必疑相傾相軋故凶
䷉(兌下/乾上)
履虎尾不咥人亨
　以兌遇乾是以柔弱之臣遇剛毅之君所履至危故
　為履虎尾之象幸以悅遇剛小心恭順足以潛消嘿
　格不但斥辱不加亦且素履可展為不咥人亨之象
彖曰履柔履剛也
　以柔臣遇剛君我勢易陵彼勢易逞履非所履也英
　明果決動有危機故為履
說而應乎乾是以履虎尾不咥人亨
　履危何以不傷兌説應乾人臣不拂不激柔非委靡
　說非徇媚自能霽威而行素願是以履危而亨
剛中正履帝位而不疚光明也
　所謂應乎乾者以五居尊不徒神謀雄斷而剛且精
　一執中無為表正徳稱其位無疚于心由是發于事
　業治道炳然光明矣得若君為之主而悅以應之故
　亨
象曰上天下澤履君子以辨上下定民志
　天在上澤居下不易之定分也君子以為天下不治
　由于民志之不定民志不定由于上下之未辨于是
　因其定分制為典禮以辨之貴賤尊卑各有定分車
　旂衣服各有定器凡若此者正以定民之志使不敢
　有越分也志定而天下之治成矣
初九素履往无咎
　初九陽剛素有抱負在下居仕之始志節方銳故其
　所行无非素履以是而往上不負君下不負民中不
　負吾所學何變塞之咎
象曰素履之往獨行願也
　君子未仕莫不有行道之願但修之于家而壞于天
　子之庭則得行其願者鮮今素履而往幽獨之中君
　民為念確然不拔非功名富貴所能移也
九二履道坦坦幽人貞吉
　道在天下坦然平易所當履者也九二剛中有自守
　之操在下未為斯世之用無應是無汲引之人居易
　以俟無入不得為履道坦坦之象人世風波即在富
　貴二能如是此真幽閒淡漠之人世艷不攖得潔身
　之貞頑廉懦立有可儀之吉
象曰幽人貞吉中不自亂也
　富貴利達誰能亂我吾心自為亂耳九二剛中則有
　定見定守充然自足於中脫然無慕于外故為幽人
　貞吉非與山林之士在外矯強者比也
六三眇能視跛能履履虎尾咥人凶武人為于大君
　六三柔而志剛是才徳不足果于自用本無見事之
　明乃自智焉如眇自謂能視本無任事之勇乃自雄
　焉如跛自謂能履剛暴如此無一可者以此事君非
　說而應乾者也勢必犯順觸禍如履虎尾咥人凶以
　此治人非剛中正而履帝位者也徒為播惡于衆如
　武人為君得志肆暴豈能長久
象曰眇能視不足以有明也跛能履不足以與行也咥
人之凶位不當也武人為于大君志剛也
　人惟自以為能即多不足眇而自謂能視實不足以
　有明跛而自謂能履實不足以有行咥人凶者以無
　和悅之徳履乾必傷也武人為于大君者以其志剛
　無中正之徳必播惡于衆也
九四履虎尾愬愬終吉
　四處大臣之位近英明之君而以不中不正履之則
　權侔人主才名震君正危機所伏如履虎尾焉幸其
　以剛居柔因危知懼愬愬敬畏以事其上則疑忌潛
　消始危終吉
象曰愬愬終吉志行也
　得君行道人臣之素志也四能愬愬自不疑而信任
　專生平之志無不行矣然則大臣欲行其志豈可炫
　才使氣哉
九五夬履貞厲
　五剛中正是才能有為履帝位勢又可為下以兌悦
　應之又將順其所欲為凡事必行無所疑碍為夬履
　之象乾剛獨斷雖為君之正道而任情取敗亦危道
　也故貞厲
象曰夬履貞厲位正當也
　五以雄才大畧之君而至夬履貞厲者以所居者正
　則恃其才當則恃其勢所以果于自用無持重之心
　以至此也位以居言
上九視履考祥其旋元吉
　人君自修人事之外並無天道上九居履之終當凡
　事既成之後不求履之應于天但求履之旋于已故
　當視其所履以考其祥蓋祥生于所履祥者福之兆
　履之善也必不敢自寛虚心反照果所行者盡善盡
　美終如其始無少虧欠無一瑕玷斯當天心協人望
　元吉
象曰元吉在上大有慶也
　人情鮮終元吉最為難得兹在上而能得此不特一
　人之慶天下宗社之慶也豈不大哉
䷊(乾下/坤上)
泰小往大來吉亨
　乾下坤上于時為天地交泰貞元㑹合故為泰氣運
　開泰之日正世道清明之時陽方日進隂方日退是
　小人退聽君子滿朝志無不遂而吉道無不行而亨
　治道與世道並隆文運與國運俱泰正其時也
彖曰泰小往大來吉亨則是天地交而萬物通也上下
交而其志同也内陽而外陰内健而外順内君子而外
小人君子道長小人道消也
　天不能無陰地不能無柔人不能無小人今泰乾坤
　相交則是觀之造化天下濟地上行以氣交而萬物
　化生無不通也觀之人事君下交臣上應以心交而
　道濟之志無不同也其所以通與同者皆係于君心
　理欲邪正之辨盖乾為陽為健為君子坤為陰為順
　為小人内乾外坤是君心所存皆陽明之善而陰暗
　不足以累之也君心所發皆剛健之徳而柔順不足
　以襍之也是以信而順者皆君子疎而逺者皆小人
　惟内君子則福國庇民之道漸長惟外小人則蠧國
　害民之道漸消君志如此所以共成其泰
象曰天地交泰后以財成天地之道輔相天地之宜以
左右民
　天地交而成泰然無聖人參贊不能為功于天下故
　元后于是有開泰之道焉以化之自然曰道聖人裁
　而成之如察四時經九野定五倫則氣化無或過矣
　道之當然曰宜聖人輔而相之如用天時因地利秩
　人倫則形氣無限于不及矣若此者正以左右斯民
　令其遂生復性得以道其所道宜其所宜而開萬世
　之泰也
初九拔茅茹以其彚征吉
　三陽在下相連而進是一人倡之羣賢從之為拔茅
　茹之象如是以征同志之賢自成輔泰之業吉
象曰拔茅征吉志在外也
　初豈植黨者哉君子志在天下不在一身初與二陽
　同志故其進亦同也
九二包荒用馮河不遐遺朋亡得尚于中行
　九二以剛居柔在下之中上有六五之應主乎泰而
　得中道者也太平之世情安法弛然驟振則撼遽釐
　則擾必待人恕處事寛而包容荒穢然罪必誅弊必
　革用馮河之勇焉且舉及側陋圖及隠㣲精密之思
　無一事遺于外而不遺于遐逺又不昵近習不玩目
　前公忠之念無一人比于内而朋比是亡全此四者
　而剛柔合宜各得其中寛嚴相濟共成一中不養亂
　不激變則配合乎中行之道矣
象曰包荒得尚于中行以光大也
　荒而曰包似乎優容太過其得尚于中行者何盖中
　心蔽者有中而不能察中心隘者有中而不能容九
　二之心無不洞徹昭察乎人情世態之㣲而不蔽于
　一偏無不容納善藏乎神明變通之用而不紊于所
　施故無所偏執而中行之粹皆心之純也
九三无平不陂无往不復艱貞无咎勿恤其孚于食有
福
　恤憂也孚所期之信也九三將過乎中泰將極而否
　欲來之時也以天言之世道無常平而不險陂以人
　言之小人無常往而不復來此天運循環信有必然
　而可恤者夫治亂相仍者天也保其治而不亂者人
　也必艱其思慮内存兢業貞其施為外復詳審不以
　勢盛而侈不以時平而玩人事已无可咎自是天運
　黙回平者常平往者常往即有一定之孚不必憂恤
　而太平之福于焉可食矣
象曰无往不復天地際也
　三當盛時而曰无往不復非過計也否泰之運天地
　為之此際挽回少遲則無及矣可不艱貞乎
六四翩翩不富以其鄰不戒以孚
　已過乎中泰已極矣故三陰翩然而下復其力之協
　也不待富厚而類從其心之孚也不待戒令而自信
　小人合交以害正道君子所當戒也
象曰翩翩不富皆失實也不戒以孚中心願也
　陰本居下小人據高位失其分之實也不戒而即孚
　者由其素願也君子可不圖之哉
六五帝乙歸妹以祉元吉
　以陰居尊為泰之主柔中虚已下應九二是大君忘
　勢下賢而不有其尊與帝女下嫁而不有其貴一也
　如是則賢才得而理道昌非一身一家之福矣元吉
象曰以祉元吉中以行願也
　任賢保泰人主之素願也然有願而不能行者以邪
　䜛貨色之為累耳五有中徳則清心寡欲自能如願
　元吉
上六城復于隍勿用師自邑告命貞吝
　積治成泰猶積隍成城上六泰極而否城復于隍之
　象時勢至此難以力爭故師勿用但當反已自治修
　其政令以維持之如告命自邑可耳然不能圖于未
　亂而欲收于既壞雖所行之事皆是收人心凝天命
　之貞亦不免于羞吝
象曰城復于隍其命亂也
　城復于隍豈曰天命由政令之不修以至紊亂命亂
　故復否告命所以治之也豈可付之于不可為乎
䷋(坤下/乾上)
否之匪人不利君子貞大往小來
　匪人謂非人道也二氣閉塞而成否否則三綱淪九
　法斁非復人道之常君子正道決不能行惟時君子
　斂迹小人得志為大往小來之象
彖曰否之匪人不利君子貞大往小来則是天地不交
而萬物不通也上下不交而天下无邦也内陰而外陽
内柔而外剛内小人而外君子小人道長君子道消也
　否與泰反在天地二氣鬱而萬物屯在君臣驕諂盛
　而國事非在造化肅殺殷而生機少在人心柔邪熾
　而天徳絀小人用事君子播棄此貞之所以不利也
象曰天地不交否君子以儉徳辟難不可榮以禄
　坤下乾上天地不交否象也君子當此小人道長之
　時必不能容然小人以爵禄相榮君子就之則失身
　逃之則賈禍惟收斂其徳以避小人之難使人不得
　以禄位榮之乃善于處否之道也
初六拔茅茹以其彚貞吉亨
　三陰在下相連而進為拔茅以彚之象然勢不可遏
　而心猶可回果能變邪為貞不植黨以害君子則上
　福國下庇身不特吉而且亨
象曰拔茅貞吉志在君也
　小人傷害祇為身謀既能變為君子自以愛君為念
　而不計其私矣
六二包承小人吉大人否亨
　陰柔而中正小人而能包容承順乎君子之象此小
　人之吉也然在大人則當安守其否而後道亨盖不
　可以彼包承于我而自失其守也
象曰大人否亨不亂羣也
　君子豈能不與小人為羣但不以包承之故為其所
　亂則其道猶可亨耳
六三包羞
　以陰居陽而不中正小人志于傷善而未能也故為
　包羞之象若終包而未發亦可免于凶咎
象曰包羞位不當也
　六三包羞才不足以濟其奸也不然豈終于包乎
九四有命无咎疇離祉
　君子處世不患無可為之時惟患無可為之道九四
　當過乎中之時是否極將濟在天已有開泰之命而
　有不極其剛之徳是反亂為治在人又有致泰之功
　從容幹旋人事之无可咎者正其凝命以轉泰也寧
　獨一身受福哉疇類三陽皆得上進而麗福祉矣
象曰有命无咎志行也
　當否之時孰無休否之志但天時未至人事未修終
　于未能耳今有命无咎則人能合天不同矯逞以圖
　有濟志安有不行哉
九五休否大人吉其亡其亡繫于苞桑
　否不可有亦不易傾五剛中正徳位兼隆為能撥亂
　反正以休天下之否此大人之凝天命合人心也吉
　然患生于忽不可以休而自肆必雖休勿休時懷危
　亡之懼所以致治者无不至防亂者無不周而後不
　拔之業如繫苞桑之固矣
象曰大人之吉位正當也
　秉徳乗權方能休否正有濟世之徳當有濟世之權
　大人乃能成功而吉
上九傾否先否後喜
　以陽剛當否極是當得泰之㑹而有濟否之才能傾
　時之否者也方其未傾不能無憂及其既傾太平之
　喜可知
象曰否終則傾何可長也
　上九居否之終其勢必傾况有傾否之才豈有長否
　之理
䷌(離下/乾上)
同人于野亨利涉大川利君子貞
　同人與人同也于野謂曠逺而無私也為卦以離遇
　乾火與天其性同二應五其徳同又卦惟一陰而五
　陽同與之其情又同故為同人君子之與人也必大
　公無我家天下人中國同人于野焉乃同心協力者
　衆無往不通而亨即險可濟而大川亦利涉焉然概
　曰同人不論可否不擇是非與世浮沉雖盡天下而
　與之終是私情之合而已必合于君子之貞以理而
　不以情以公而不以私始非比周為黨而得同人之
　道乃為利也
彖曰同人柔得位得中而應乎乾曰同人
　柔謂六二乾謂九五得位謂六居二得中謂卦之中
　卦名同人者以二柔中之徳應五剛中之君所謂一
　徳交孚君臣同于朝也故曰同人
同人于野亨利渉大川乾行也文明以健中正而應君
子正也唯君子為能通天下之志
　同人于野而亨且利者盖大道之公非健不能以乾
　而行則剛徳勝而私情絀隨所往而皆利也利君子
　貞者卦徳文明而以健行之是和同比周之介晰之
　精而公私從違之間決之力六二中正而五應之是
　我以道同于人而非私昵人亦以道與我而非私比
　内外人已皆君子之正道也正則天下之志通于此
　矣盖人同此心心同此理吾得其所謂正即得其所
　謂通通天下之志乃為大同
象曰天與火同人君子以類族辨物
　天在上而火炎其上其性同也故曰同人君子以欲
　致同必先審異天下一定之名分曰族如士農工商
　皆族也族不類則相越而害其同名以命之使親疎
　貴賤各得其分天下不同之名器曰物如車旂服飾
　皆物也而族中之物原自有辨物不辨則相競而害
　其同器以别之使等威度數各昭其則則天下絶無
　僭亂參差之弊合乎君子之正矣
初九同人于門无咎
　初剛在下于己無私心上無係應于人無私與周而
　不比同人于門之象自无偏黨之咎
象曰出門同人又誰咎也
　同人而人得以咎之者必其心有私也今初出門同
　人則四海皆兄弟矣親不得議其黨疎豈得議其薄
　乎
六二同人于宗吝
　宗黨也六二雖中且正亦能同人然有應于上不能
　大同而係于私同人于宗之象夫所感者私則所應
　者狹吝
象曰同人于宗吝道也
　君子同人當以天下為一家今但于宗私而且狹吝
　之道也
九三伏戎于莽升其高陵三歲不興
　同人貴同然非強其類以為同也三剛而不中是強
　暴而妄同上無正應又寡援而急同欲同于二而非
　其正懼九五之見攻于是内懷不測之心外起窺伺
　之計象猶伏戎于莽以敵五攘二也究之理勢俱屈
　終不能興
象曰伏戎于莽敵剛也三歲不興安行也
　恃其勢力將以敵剛屈于理勢終不能行妄同之無
　益如此
九四乗其墉弗克攻吉
　四剛不中正而妄求又無應與而急求亦欲同于六
　二而為三所隔恣憑陵之志結非分之援為乗墉以
　攻之象然以剛居柔能惕然自反于理為弗克攻之
　象如是是能改過而不召禍吉
象曰乗其墉義弗克也其吉則困而反則也
　四既乗墉非力不足也二五相應義之常也四欲與
　同非義矣故弗克也其所以吉者義即同人之則奮
　然儆省能以義斷困而反于法則之中也
九五同人先號咷而後笑大師克相遇
　五剛中正二以柔中正相應于下同心者也而為三
　四所隔不得其同故先不免于號咷然義理之正邪
　不得而間之終必得合故後必至于笑然六二柔弱
　君子易退三四剛強小人易進為君者必剛毅獨斷
　不惑䜛邪如用大師以克之然後得相遇也
象曰同人之先以中直也大師相遇言相克也
　中正以應理本直也直在同之先矣小人豈得間之
　必大師相遇者盖邪正不兩立君心惟斷乃與正合
　勸其克也
上九同人于郊无悔
　居外無應物莫與同是孤介獨行无心于天下蕭然
　與寂寞之士為侣為同人于郊之象如是避世雖非
　大同亦無比昵无悔
象曰同人于郊志未得也
　同人之志必通天下而後得今曰于郊則離羣索居
　與視民物為已責者大相反矣安見為得志乎
䷍(乾下/離上)
大有元亨
　大有所有之大也離居乾上無所不照有人君照臨
　萬國之象又六五一陰居尊得中而五陽應之有天
　下仰戴一人之象故為大有然大有者勢而治有者
　徳乾健離明徳本諸身居尊應天徳徴諸民是以禮
　樂政刑極其精詳而推之四海無所不達大善而亨
　也
彖曰大有柔得尊位大中而上下應之曰大有
　卦名大有者五以柔居尊有天子之位居上之中有
　大中之徳上下五陽應之又有其輔徳位兼隆臣民
　效順天下大一統矣故不徒曰有而曰大有
其徳剛健而文明應乎天而時行是以元亨
　大有固以其勢之盛矣而所以成其有之大者實以
　其徳大凡人主出治柔而不健則知善而不能舉知
　惡而不能去健而不明則前有䜛而不見後有賊而
　不知其徳乾健離明是内則雄謀神斷外則睿知聰
　明徳之本諸身者純矣以此運治法天之健憲天之
　明而以時出之時乎斷時乎以不斷斷時乎明時乎
　以不明明自剛不失之于刻明不失之于察而盡制
　作之善以極治化之隆而得元亨
象曰火在天上大有君子以遏惡揚善順天休命
　火在天上所照者廣為大有之象所有既大無以治
　之則釁孽萌于其間矣故應天君子以惡足以累吾
　之有于未著則遏而絶之以善足以輔吾之有于隠
　㣲則揚而顯之若此者以有善無惡乃天命之本然
　遏所本無非私怒揚所本有非私喜不過順天休美
　之命以為保有計也
初九无交害匪咎艱則无咎
　豐侈之時驕奢易生人每多害初以陽居下而在事
　初是私感未起尚大未萌未涉盈侈之害匪有縱敗
　之咎然恃其无咎而易心處之究必至于多害惟艱
　以持之撙節抑損守其无交害之心乃終无咎
象曰大有初九无交害也
　大有之始陽剛居之初心未變无交故无害也安能
　必其終乎甚矣艱之為要也
九二大車以載有攸往无咎
　大臣輔有最難勝任二以剛中應五抱負既𢎞委任
　又重是以文武常變之才而濟投大遺艱之責如大
　車以載然以是而往才全徳備肩𢎞任鉅无弗勝之
　咎矣
象曰大車以載積中不敗也
　小小才能不堪國事才徳充積于中自不覆敗
九三公用亨于天子小人弗克
　三以剛正之徳遇五虚中之君是人臣自靖凡嘉謨
　嘉猷或先事而為治有之規或後事而為保有之道
　無不獻于我后猶公侯朝于天子而方物畢貢之象
　此惟君子能之若小人當大有之時但獻讒徇諛而
　已豈能如是
象曰公用亨于天子小人害也
　論思獻納君子能之若小人容悅為事蠱君心禍家
　國害不可言矣
九四匪其彭无咎
　剛近柔主權位太盛所謂彭也若不深自退抑是以
　盛處盛矣九四幸而居柔故能小心敬畏威福予奪
　一聽天子操縱無敢僭踰不以寵利居成功而匪有
　彭焉如是則上不疑其僭下不忌其專何咎之有
象曰匪其彭无咎明辨晳也
　四之不極其盛由其明尊卑之分知臣不可以凌君
　燭盛衰之機知滿必至于招損辨之至晰故能如是
六五厥孚交如威如吉
　大有之世柔順而中以處尊位虚已以聽九二之賢
　而上下歸之是其推誠任賢孚信之極足以固結臣
　民之心而使之交相契洽為厥孚交如之象然君道
　貴剛太柔則廢遏惡揚善斷然以威濟之而不牽于
　情欲乃懷徳畏威有可永保吉
象曰厥孚交如信以發志也
威如之吉易而无備也
　孚至于交君臣一其志矣何以能若是哉盖惟一人
　之信孚乎九二其精誠所感有以發上下之志也又
　必威如而吉者盖以太柔則人將易之而无畏備之
　心也
上九自天祐之吉无不利
　盛滿在上天之所忌然以剛居上而能下從六五是
　能滿而不溢履信思順而尚賢也賢者天之命也上
　能尚之則祐在身福祉聯臻而吉祐在天下則清和
　咸理而利
象曰大有上吉自天祐也
　處有至上宜難得吉而兹獲祐豈倖致哉由其尚賢
　以格天而天祐之也此不測之寵綏若有定之昭格
　人主安可忘所自哉
䷎(艮下/坤上)
謙亨君子有終
　卦徳内止外順是心不肆而行不驕謙之意也卦象
　山髙地卑是山至髙而地至卑謙之象也故為謙謙
　為美徳人所同好以之待人守已行无不通亨然不
　獨亨于一時而已謙徳君子為能常謙而不失徳愈
　尊而名愈顯始雖不居其有終則不沒其有故能成
　就而有終
彖曰謙亨天道下濟而光明地道卑而上行
　謙而曰亨盖謙雖為人道而天地亦然天非下濟化
　育之功不能光明地惟順承效法之能乃能上行謙
　則必亨天地且然而况于人乎
天道虧盈而益謙地道變盈而流謙鬼神害盈而福謙
人道惡盈而好謙謙尊而光卑而不可踰君子之終也
　又曰君子有終者博觀之天地鬼神以推之人天道
　如日月升沉寒暑往來是虧盈而益謙也地道如山
　川增損陵谷遷移是傾盈而流謙也鬼神如降殃降
　祥作福作災是害盈而福謙也又何疑于人道予奪
　進退是非褒貶無非惡盈而好謙也故人誠能謙自
　為人好不為人惡以之居尊則徳因謙益顯雖忘其
　尊而光自不可掩以之居卑則徳因謙益隆雖守其
　卑而人自莫能踰此君子所以有終也
象曰地中有山謙君子以裒多益寡稱物平施
　以卑藴高謙之象也君子以為人己之間本有當然
　之則人情盈滿處多謙抑處少則應物之間低昂不
　平矣于是裒損其自滿之心以律己增益其謙遜之
　念以待人則人己兩忘渾然無我若皆稱量乎物自
　然之宜而施之適當其可无不得其平也
初六謙謙君子用涉大川吉
　隂柔有能謙之資處下有謙虚之度雖非足恭以待
　人而退讓之道已極其至謙而又謙之君子也用此
　道以涉險人莫不樂吾之謙而出險之功可成吉况
　于常乎
象曰謙謙君子卑以自牧也
　人之驕心客氣每易發而難收非重自抑損不能降
　之使馴謙之君子由平日慮以下人之心自養故不
　期謙而自謙也
六二鳴謙貞吉
　柔順有謙之心中正得謙之道其為謙也充内著外
　有不期鳴而嘖嘖在人口者此非矯情干譽貞也而
　邦家俱達行無不亨吉
象曰鳴謙貞吉中心得也
　鳴謙似乎外飾二豈聲音笑貎為哉實由謙徳積中
　心之所得而非自鳴也
九三勞謙君子有終吉
　三以一陽居下之上位高任重者也以剛正之徳為
　上下所歸是功在民社自視欿然所謂勞謙君子也
　是則功莫與爭而徳望不衰朝野推重功名永保有
　終吉
象曰勞謙君子萬民服也
　功高而量又宏不惟天子讓忠百官讓徳萬民且服
　其勞而能謙矣可見人道之好謙也
六四无不利撝謙
　柔而得正上而能下不疑不忌行无不利然位居功
　臣之上更當推賢讓能實存不敢自安之意發揮于
　容貎詞氣之間也
象曰无不利撝謙不違則也
　撝謙似乎太過孰知功不及三而位過之揆之當然
　之則固當如是非為足恭以求容而免忌也
六五不富以其鄰利用侵伐无不利
　以柔居尊是不驕不亢君之能謙者也故不待勢驅
　而臣民悅服為不富以其鄰之象盖從之者衆矣猶
　有未服者則利以征之然能謙如五豈待征伐為利
　哉以此臨民而百姓安以之主祭而百神享无所施
　而不利也
象曰利用侵伐征不服也
　五為謙主何以利用侵伐哉為負固不服不得已而
　征之非尚威武也
上六鳴謙利用行師征邑國
　謙極有聞人所樂與即用行師亦利惜其居柔非戡
　亂之才無位非奉天之討故止可征已之邑國此固
　才位所限而于謙徳無損焉
象曰鳴謙志未得也可用行師征邑國也
　上之鳴謙宜大行其志于天下然才力不足不能大
　有所為而服逺之志未得也是以雖用行師亦但征
　其所屬之邑耳安能威服天下哉
䷏(坤下/震上)
豫利建侯行師
　卦體人心協應卦徳以順而動故為豫凡事以得人
　心為本豫則樂以天下得天下心非僅驩虞小補矣
　故大事可為即如封建諸侯所以統衆也而萬姓歸
　心誅討行師所以動衆也而三軍用命其利如此况
　其他哉甚矣人和為貴也
彖曰豫剛應而志行順以動豫
　卦名豫者四以一陽上下應之朝野傾心惬其得中
　之志也然任剛而動未免乖宜以坤遇震為以順而
　動動于一身喜怒哀樂本于履中蹈和動于天下禮
　樂政刑出之大公至正自念慮以及事為皆合天理
　以協人心故天下和平而豫
豫順以動故天地如之而况建侯行師乎
　利建侯行師者盖以主豫者既順以動則一理所感
　上下協應天地亦如我之順動而不違矣而况建侯
　不過為天地立君行師不過為天地討罪有不協人
　心之應乎
天地以順動故日月不過而四時不忒聖人以順動則
刑罰清而民服豫之時義大矣哉
　以順動極言之豈惟建侯行師為然哉即天地聖人
　亦不能外通復之間順理而布日月各循其度四時
　各順其序張弛之際順理而行則不煩刑罰而萬民
　自服可見順動者豫之時義也而成化成治俱由于
　此不大矣哉
象曰雷出地奮豫先王以作樂崇徳殷薦之上帝以配
祖考
　雷出于地而後聲奮和極其至豫象也先王法之以
　作樂聲容具備用以闡揚其功徳之盛且大用之以
　洽天人之休冬至祀天于圜丘而配以祖尊之也季
　秋祀帝于明堂而配以考親之也樂至洽神人和上
　下豫莫大焉
初六鳴豫凶
　初陰應四是小人憑藉權門得時主事不勝其豫而
　夸耀以自鳴者也招權鬻爵是自求禍凶
象曰初六鳴豫志窮凶也
　豫初即鳴其志已滿安得不凶
六二介于石不終日貞吉
　豫雖主樂易以溺人六二中而得正是上下皆溺于
　豫獨能以中正自守其于理欲之辨已精而守之介
　然如石焉其徳安靜而堅確則其思慮明審不俟終
　日而見凡事之幾㣲也如是則得操持之正而無迷
　惑之失貞吉
象曰不終日貞吉以中正也
　逸能迷徳利每致昏二惟有中正之徳故能私欲盡
　而義理明智慮極而幾先炳自不終日而吉也
六三盱豫悔遲有悔
　陰不中正而近于四是無介然之守而依附取寵以
　為豫者也能無悔乎翻然速改可也若溺于豫而遲
　則終有悔矣
象曰盱豫有悔位不當也
　近四何傷无徳所以有悔豫非溺人人自溺耳
九四由豫大有得勿疑朋盍簪
　四為卦主一陽而上下應之是大臣一身君之安逸
　民之樂利皆能致之由豫者也夫以一人而致宗社
　生靈之福不亦大有得乎然所藉以保天下之豫者
　實惟天下之才而才非嫉忌者能致必先去其疑之
　一念勿外信而内疑勿始信而終疑斯英賢朋集如
　盍簪矣
象曰由豫大有得志大行也
　大臣以悅安天下為志由豫大有得則大遂其志矣
六五貞疾恒不死
　當豫之時以柔居尊沉溺于豫縱欲之君也又乗九
　四之剛衆不附而處勢危故為貞疾之象幸其得中
　流風善政猶有存者天命人心尚存一綫故為恒不
　死之象
象曰六五貞疾乗剛也恒不死中未亡也
　疾而曰貞以所乗者剛權歸于下勢孤于上也以是
　而猶恒不死者全在政敎未盡亡也
上六㝠豫成有渝无咎
　陰居豫極縱情不反為㝠于豫幸震體能動覺性猶
　存一旦翻然改悟則㝠者覺矣故又為㝠豫之事雖
　成而能有渝之象如是則過復無過无昏迷之咎所
　以廣遷善之門也
象曰㝠豫在上何可長也
　欲不可縱㝠豫而曰在上豫已極矣可長久哉當速
　渝焉可也
䷐(震下/兑上)
隨元亨利貞无咎
　隨從也震動兑悅是人主徳足致人之隨而人自隨
　之故為隨朝野一心治化洋溢其亨大矣然隨由悅
　致悅則易私挾數用術以相要結皆非純王之道必
　利于大公无我之貞乃无違道干譽之咎
彖曰隨剛來而下柔動而說隨
　卦名隨者卦變剛來下柔是君有徽柔之徳而剛徳
　之佐來而下之臣隨于朝卦徳此動彼悅是君有振
　作之才而天下之民悅而附之民隨于野故為隨
大亨貞无咎而天下隨時
　隨固可元亨矣而必貞乃无咎者何也天下人心可
　以徳孚不可以私合惟以正致人之隨而非勢要惠
　結臣民乃無弗從
隨時之義大矣哉
　天下大矣隨一出于正而天下無不隨可見貞者隨
　之時義真聯屬天下之要樞非驩虞小補之陋術豈
　不大哉
象曰澤中有雷隨君子以嚮晦入宴息
　雷藏澤中隨時休息隨之象也君子以為造化非入
　無以養其出人心非靜無以養其動于嚮晦時入而
　宴息焉盖人不夜息則氣耗虚擾靜不致功則本體
　不定皆無以為進修之本故必寧神于靜養氣于恬
　淡其心于何思何慮凝其心于勿助勿忘保其時止
　之體以為時行之用體隨其至矣
初九官有渝貞吉出門交有功
　以陽居下為震之主隨之官也既有所隨則廓然之
　胸變而有所偏主非心之初矣為官有渝然亦顧所
　隨何如耳隨而不正謂之黨隨而不廣謂之狹必所
　隨以貞因不失親始無比匪之傷而受親賢之益吉
　然又必出門以交公而不私廣而不隘不生客氣不
　昵先入不棄㣲瑕不忽蒭蕘惟賢是從乃貞之量始
　滿而收麗澤之功
象曰官有渝從正吉也出門交有功不失也
　官既渝矣何以得吉隨道貴正惟從正則不私故吉
　也出門交有功者隨道貴廣惟不私則于隨之正道
　不失矣
六二係小子失丈夫
　初陽雖近才徳未成小子之象五陽雖逺實為正應
　丈夫之象二之所當隨者自在五而不在初乃陰柔
　無守而係戀庸流遺失俊傑隨道乖矣可不審乎
象曰係小子弗兼與也
　二本無失丈夫之心但邪正不容並立既係小子則
　失必在丈夫安能兼與乎甚矣擇交貴早也
六三係丈夫失小子隨有求得利居貞
　四剛在上象猶丈夫初邪在下象猶小子三近係四
　而失初是依名輔而舍鄙夫為得所隨矣夫四得時
　用事三能隨之則凡所以建功名立事業者何求不
　得然係非正應恐其求為要求得為苟得故必重道
　義矜名節居守其貞焉乃為利耳不然依阿以求則
　得不償失何利乎
象曰係丈夫志舍下也
　人之取舍決于志三既係于四則所舍必在于初其
　失之者乃其本心非徒勢弗兼與也
九四隨有獲貞凶有孚在道以明何咎
　四與五同徳是徳與位稱以此隨君言聽計從何求
　不獲然權位太盛嫌乎凌逼所為雖貞其勢必危然
　以貞得凶大臣當此不必規避惟貴處之得宜人臣
　可自獻者心也所存務皆忠君愛國之孚心之自靖
　者事也所為務皆履正奉公之道如是則誠積于中
　動合于道不踰不僭明哲保身自上不疑下不忌何
　咎之有
象曰隨有獲其義凶也有孚在道明功也
　隨有獲者權勢太盛事雖未危以義揆之宜有凶也
　有孚在道由其中心明哲乃能以誠結主以道律身
　而有保身之功也
九五孚于嘉吉
　六二柔順中正嘉美之臣也五以中正應之知之明
　任之篤一徳一心直以肝膽相為結契孚于嘉者也
　則君徳修治道振上下交而天下隨之矣吉
象曰孚于嘉吉位正中也
　為政在人取人以身五有正中之徳故能孚于六二
　不然不過勉強形迹之間安能心與之孚哉
上六拘係之乃從維之王用亨于西山
　上居隨極王者以一念真誠固結天下而不可解有
　拘係從維之象以此孚誠即王者用亨其神且歆况
　臣民乎
象曰拘係之上窮也
　拘係之者以真誠固結之極也
䷑(巽下/艮上)
蠱元亨利涉大川先甲三日後甲三日
　艮剛居上巽柔居下上下不交下卑巽而上苟止故
　為蠱蠱壞之極亂當復治當得元亨然天有是運正
　人事所宜盡也治蠱者于此必興衰救弊銳力深圖
　如涉大川以求必濟乃為利焉然治之之道如何與
　其治于既壞之後莫如圖于將壞之時甲日之始事
　之端也于前事過中而將壞則可自新以為後事之
　端宜用先甲三日之辛起敝維風以更新之而不使
　至于大壞于後事方始而尚新更當致其丁寧之意
　以監前事之失宜用後甲三日之丁永終知敝以圖
　全之而不使至于速壞如是則始能振刷絶不苟且
　因循而前弊可革終能詳審絶不紛更激烈而後利
　可興蠱何不亨
彖曰蠱剛上而柔下巽而止蠱
　世何以蠱剛上柔下君亢臣卑兩情相隔下巽上止
　臣諛君惰庶事日荒安得不蠱
蠱元亨而天下治也利渉大川往有事也先甲三日後
甲三日終則有始天行也
　蠱而元亨亂而復治乃天下治平之㑹也利涉大川
　者治蠱如救焚拯溺不可因循以坐視不可苟且以
　隳功君臣于此正當往而有所事也先甲三日後甲
　三日以亂之終為治之始天運必然正當盡人以應
　天也
象曰山下有風蠱君子以振民育徳
　山下有風披拂摧落蠱之象也君子以天下之蠱由
　于民習之卑巽斯民之蠱由于已徳之苟止故于民
　徳之壊于舊染之汚者必鼓舞作興以振起其維新
　之機于已徳之壞于物欲之蔽者必優㳺涵養以培
　育其本明之體則治已以治人而蠱可治矣
初六幹父之蠱有子考无咎厲終吉
　蠱者前人已壞之緒故諸爻皆有父母之象當蠱之
　初未至極弊乗此未深其事易濟子幹父蠱者也故
　為有子而考得盖愆而无咎然幹蠱非易易也少不
　詳慎動成愆尤必以危厲之心處之善救善防乃終
　得吉
象曰幹父之蠱意承考也
　幹蠱則改父之道事若不順孰知前愆克盖考之願
　也子能幹之事雖不承意則承也善繼莫大于此安
　可以傷厥考為詞哉
九二幹母之蠱不可貞
　五以柔主致蠱二以剛中起衰救弊子幹母蠱者也
　豈非臣之貞乎第以剛承柔恐直行已意未免堅持
　拂戾故又當周旋委曲不可自以為貞而固執之也
象曰幹母之蠱得中道也
　蠱非剛不能幹非中不能善其幹九二剛得中道既
　不因循復不矯激蠱何不治
九三幹父之蠱小有悔无大咎
　三以大臣承先朝積弊而更張之有漸幹蠱之象但
　過剛不中未免振刷太銳為小有悔幸巽體得正雖
　主張或過于事理人情不至于拂戾故无大咎可有
　所退托而不幹哉
象曰幹父之蠱終无咎也
　人臣果能幹蠱雖小有悔而巽足矯偏終无大咎何
　必避始之悔乎
六四裕父之蠱往見吝
　治蠱不可不急四以陰柔才弱不能有為是大臣憚
　于變更溺于優㳺而反以釀弊裕父之蠱者也如是
　以往則蠱将日深立見羞吝
象曰裕父之蠱往未得也
　強以任事乃能治蠱若怠以委事能有得乎因循以
　往正不得借口更張之有漸也
六五幹父之蠱用譽
　五當前人積弊之後而以柔中應二是以繼世賢君
　資名世賢臣主臣一徳相與勵精剔弊以幹父蠱誠
　中興令主也善繼善述之譽洋溢天下矣
象曰幹父用譽承以徳也
　五豈能獨自致譽由其虚中任賢而二承以剛中之
　徳故能相濟成功人主于賢安可無精神契合之也
上九不事王侯髙尚其事
　陽剛居蠱之終在事之外不當治蠱之任者也為不
　事王侯之象惟尊徳樂道居仁由義以髙尚其事
象曰不事王侯志可則也
　上之不事豈特孤髙沉㝠而已哉此種志趣其所以
　維持風化激厲人心者甚大固可以為天下後世之
　則也其有禆于蠱之世者豈淺小哉
䷒(兌下/坤上)
臨元亨利貞至于八月有凶
　二陽浸長是君子用事未嘗有意凌逼小人而小人
　自不敢近故為臨剛長有可為之勢而悦順剛中又
　有善為之道小人可盡去君子可大行元亨然必所
　臨者一本道義之正使彼无隙可乗利于貞焉乃利
　况天運循環消長不定由臨至遯不過八月小人将
　復得志而君子有凶矣思患預防可不貞乎
彖曰臨剛浸而長
　卦名臨者二陽在下勢雖未盛却有漸長不驟又有
　方來未艾之意小人于此自難自全故為臨
說而順剛中而應
　臨何以元亨盖有其勢者每多傷于所恃卦徳兌悅
　坤順是内焉心氣和平不以矯激自負外焉舉動合
　宜不以意氣自逞卦體九二剛中而五應之是在已
　天徳自強不過于亢而在人有君為應不慮其孤以
　此而臨自無不亨
大亨以正天之道也
　内外人己臨之皆善大亨宜矣又戒以貞豈過計哉
　盖理以維勢天之正道也天道惟正故能主持造化
　君子惟正故能主持世道君子臨小人可不正乎
至于八月有凶消不久也
　至于八月有凶者以陽今日雖長其消也亦不久君
　子可不預為之備哉
象曰澤上有地臨君子以敎思无窮容保民无疆
　地臨于澤臨之象也君子體之得臨民之道焉臨民
　不可無敎然道齊易及仁義難漸不能淪洽肌膚其
　敎即為未盡必敎育之思亹亹不倦乃心極其周與
　澤俱深矣抑臨民不可無養然風俗不同苦樂各異
　不能容納保䕶其養亦為未盡必容保之事蕩蕩無
　垠乃量極其廣與地同厚矣此至聖有臨之道也
初九咸臨貞吉
　初陽方長以正去邪未嘗有意凌逼小人而自然退
　伏有咸臨之象然使自處有一不正小人得以中傷
　今剛而得正則所持皆義理之道而非發于意氣之
　私無偏黨無反側此臨之貞也動出萬全在我無可
　乗之隙制彼有術在道有可行之㑹矣吉
象曰咸臨貞吉志行正也
　邪正不容並立小人之邪不去君子之正不行志欲
　行正道于天下所以必欲去小人也
九二咸臨吉无不利
　二剛得中是秉道嫉邪而不傷于過激者也且上進
　之勢與初不同小人撓阻不得以是而臨誰敢中傷
　吉吾道大行无不利
象曰咸臨吉无不利未順命也
　小人朋邪害正不順君子之命故必咸臨而後吉利
六三甘臨无攸利既憂之无咎
　小人位居二陽之上自度難容欲媚悅以自結于君
　子為以甘悅臨人之象其如君子不受非道之悅何
　利之有若知甘臨難以求容而憂之改行存善則无
　妄悅之咎
象曰甘臨位不當也既憂之咎不長也
　以甘為臨无徳而位君子之上是其咎也能憂而變
　甘為誠則咎不長矣
六四至臨无咎
　柔正應初是大臣下賢情意懇切表裏如一不以勢
　位拘不以毁譽間相臨之至者也如此推誠吐握何
　負相臣之咎
象曰至臨无咎位當也
　凡異己必疑同徳自信四惟位當有徳能孚所以見
　賢即親相臨獨至不然將訑訑自足安能休休有容
　哉
六五知臨大君之宜吉
　君臨天下自用則小獨任則偏五以柔中應二其為
　臨也不自用而任人乃知者之事而大君先務之宜
　也如是恭己可以成化吉
象曰大君之宜行中之謂也
　人主以用賢為中中即宜也六五知在知人不在偏
　知是行中矣所謂大君之宜者此也
上六敦臨吉无咎
　處臨之終是臨民敎思无窮容保无疆深仁厚澤淪
　浹天下敦厚于臨者也如是則久道化成吉且无負
　臨民之責而无咎
象曰敦臨之吉志在内也
　人主于民有是心斯有是政志在萬物一體故化成
　于上而治成于天下也
䷓(坤下/巽上)
觀盥而不薦有孚顒若
　觀者有以中正示人而為人所仰也盥將祭而潔手
　也薦奉酒食以祭也顒然尊敬之貌九五居上四陰
　仰之又内順外巽而九五以中正示天下所以為觀
　觀化在民為觀在已必也信不以聲敬不以色沖然
　穆然恭已于上而一種孚誠之意不論内外動靜其
　精神愈斂愈純愈收愈潔如祭者盥而未薦有孚在
　中顒然可仰此篤恭之妙也
彖曰大觀在上順而巽中正以觀天下
　卦名觀者盖以人主為觀非位不尊非徳不立九五
　以一人在上而為天下之觀其觀大矣然必有所以
　成其大者則在于徳順則和平不拂巽則沉潛不露
　以此為觀于天下不假作為不尚形迹而建中表正
　超于聲臭之表所謂皇建有極非徒擁位者矣故為
　大觀
觀盥而不薦有孚顒若下觀而化也
　觀而止言其孚者盖以精誠之極感格自神其篤恭
　之不顯有以嘿運于人心而下之觀者亦黙化于中
　正而不自知其然也
觀天之神道而四時不忒聖人以神道設敎而天下服
矣
　夫下而觀化止一觀示之間則上之觀也無心下之
　化也亦無心觀之為道不其神乎極而言之天以無
　聲無臭四時各循其序無過中失正之差何其神也
　而聖人設敎未嘗有聲色之迹而天下人民不識不
　知順帝之則而無不服則聖人之道直與天地同其
　神化矣
象曰風行地上觀先王以省方觀民設敎
　風行地上遍及庶物觀之象也先王以為天下風土
　異宜習俗異尚不遍無以為觀也于是廵行方岳使
　太史陳詩市官納賈而因其不齊爰設以敎如末俗
　敎以農桑淫風敎以禮别奢敎以儉儉敎以禮神而
　化之使民宜之務使同歸中正此王者之觀也
初六童觀小人无咎君子吝
　陰柔在下無識無才不能逺見童觀之象此在小民
　日用不知不足深咎若君子則當觀光于國不能光
　昭聖化為可羞吝
象曰初六童觀小人道也
　可使由而不可使知者小人在下之道則然也豈君
　子所宜哉
六二闚觀利女貞
　陰柔居内而窺乎外是不能覲光王烈而惟窮居獨
　處仰窺王化者闚觀之象此在女子則為守貞豈志
　四方者可如此乎
象曰闚觀女貞亦可醜也
　丈夫在世宇宙之事皆吾分内之事二雖不同小人
　亦止比于女子不亦可醜之甚乎
六三觀我生進退
　六三居下之上可進可退故不觀九五而獨觀已所
　行之通塞以為進退既慮輕進為干時又慮苟退為
　養拙如此以觀可謂下不負身上不負君者矣
象曰觀我生進退未失道也
　進退而皆觀于我生則以我為主進固可以行道退
　亦所以修道不至兩失所據矣
六四觀國之光利用賔于王
　五以中正為觀禮樂紀綱燦然明備君之光也即國
　之光四以大臣親炙其盛實千載奮庸之㑹也君子
　際此猶髙不賓之節豈不有負明時乎故疏逖之臣
　利于朝覲草茅之士利于仕進作賓王家共慶彈冠
　可也
象曰觀國之光尚賓也
　四非輕進以五崇尚賓賢之禮也
九五觀我生君子无咎
　九五徳位兼隆而為四陰所仰是以君子之道為觀
　天下者也故必反觀我之所行果能建中表正盡合
　君子之道然後已不失徳民不失望而于君道無愧
　矣
象曰觀我生觀民也
　民之視傚係于君君之得失騐于民九五之觀我生
　不但自觀已也又必察民徳之醇疵以徵主徳之善
　敗也
上九觀其生君子无咎
　陽剛居上是以君子之道師天下者也當其任者亦
　須反觀其生道徳學術果足為世儀表則廉頑立懦
　之風由我而成而于君子賓師之責無忝矣
象曰觀其生志未平也
　上雖無位而其為觀天下之志不能自己故兢兢不
　忘戒懼而自觀其生也
䷔(震下/離上)
噬嗑亨利用獄
　卦象頥而一陽間之如一統之治為強梗者所間必
　去之而後天下同風故為噬嗑既噬而嗑則梗化者
　去而化可行亨然強梗難以徳服若從輕恕之法優
　容之典未免養奸縱亂非用獄不可而卦之威明得
　中又具治獄之道者必用此以治之小則懲大則戮
　然後間去而亨故利
彖曰頤中有物曰噬嗑
　上下兩陽而中虚頤口之象九四一陽間于其中為
　頥中有物物在頥中而不噬則人身之咽喉塞矣梗
　在要害而不去則王者之敎化塞矣必噬之而後合
　故曰噬嗑
噬嗑而亨剛柔分動而明雷電合而章柔得中而上行
雖不當位利用獄也
　詞曰亨者以梗化之人阻吾聲敎必去之而後亨也
　利用獄者盖治獄之道惟威與明而又貴乎得中卦
　體三陽三陰剛柔各半是執法之義與矜恤之仁並
　行不悖不過暴不過縱也卦徳下動上明是決斷之
　威與精察之識各極其至無姑息無蒙蔽也觀雷電
　合章之象是明動相資明合動而益顯動合明而愈
　神觀柔中上行之五是剛柔相濟矜恤不至容奸惻
　怛不至長惡凡此皆用刑之道故五以陰居陽位為
　不當若未能以徳化民而以此用獄何奸不燭何暴
　不弭所以為利
象曰雷電噬嗑先王以明罰勑法
　雷電交至明威合一以去間噬嗑之象也先王以有
　間而後合不若未間而預防盖法弛而犯必多恕反
　成刻律明而人不蹈嚴亦寓慈于是明辨其輕重之
　罰以整肅其一定之法使人知所畏避不待噬而後
　嗑矣
初九屨校滅趾无咎
　初上無位為受刑之象中四爻為用刑之象初在卦
　下罰薄過小用輕刑以懲于初為屨校滅趾之象止
　惡于初小懲而大誡此小人之福也自无大咎
象曰屨校滅趾不行也
　趾所以行滅則知所懲誡而不進于惡矣
六二噬膚滅鼻无咎
　二有中正之徳心無偏私明斷合宜者也治獄而情
　偽立辨如噬膚之易然所乗者剛暴之人非嚴刑峻
　罰不足以服其心故不免于傷滅其鼻乃得无咎
象曰噬膚滅鼻乗剛也
　二噬膚矣又滅鼻者非過嚴也所乘者剛務為長厚
　即為養奸不得不如此也
六三噬腊肉遇毒小吝无咎
　陰柔不中正無治獄之才徳治人而人不服為噬腊
　肉遇毒之象夫身為刑官不能得人之服未免小吝
　然彼為間而我治之刑當其罪終必服法而无咎
象曰遇毒位不當也
　三之遇毒豈人真難治哉以素行不足以取信也
九四噬乾胏得金矢利艱貞吉
　大臣以剛居柔是以明斷之才存欽恤之念以此治
　獄為能以剛克強以直理枉雖遇難治之人亦得其
　情而堅者剖直者伸為噬乾胏得金矢之象然主刑
　者民之司命必利于艱貞其難其慎惟恐冇情法之
　私無偏無黨惟恐有喜怒之狥乃世無寃民天下稱
　平而吉
象曰利艱貞吉未光也
　四必艱貞而後得吉者恐用刑者之心容有偏倚之
　私而未光也
六五噬乾肉得黄金貞厲无咎
　柔中居尊是慈祥之主能不流于姑息此以用獄自
　得其情有噬乾肉得黄金之象然獄成而獻之天子
　民無更生之望矣故必守之以貞不敢以操縱自私
　而出入惟允持之以厲不忍以生殺惟予而恣雎自
　用乃刑清民服無忝造命之任无咎
象曰貞厲无咎得當也
　五必貞厲乃得无咎者盖貞則聽斷惟公厲則心思
　詳審所以刑得其當而无咎
上九何校滅耳凶
　上九剛惡已極怙終不悛宜服上刑為何校滅耳之
　象凶莫甚焉
象曰何校滅耳聰不明也
　明罰勅法有耳共聞上獨聽之不聰故以滅耳罪之
　若能審聽而早圖之則無此凶矣
䷕(離下/艮上)
賁亨小利有攸往
　賁飾也内離外艮有文明而各得其分之象故為賁
　賁雖尚文然貴得中若以柔來文剛陽得陰助而離
　明于内則質為主而文濟之既敦樸以為先又文明
　以成化文質得宜可以行之逺久故亨若以剛上文
　柔而艮止于外則文為主而以質輔之雖足以矯固
　陋之習却無以敦尚實之風文過乎中僅可飾乎一
　時故小利有攸往
彖曰賁亨
柔來而文剛故亨分剛上而文柔故小利有攸往剛柔
交錯天文也
　賁何以亨卦變柔來文剛是真誠内積文來飾之文
　質彬彬禮無不行故亨然文所以文其質也自其分
　剛上以文柔則未免文勝之過故小利有攸往觀賁
　之亨利而知賁非徒文而已盖盡天人之藴焉彼剛
　柔交錯卦之變也即日月星辰昭回于天者也非天
　文乎賁之義昭于天矣
文明以止人文也
　離明艮止卦之徳也即君臣父子燦然有禮以相接
　而其中又截然有分以相守也非人文乎賁之義昭
　于人矣
觀乎天文以察時變觀乎人文以化成天下
　試以賁道而極言之也天之四時遞變往來不窮甚
　難察也觀乎剛柔之交錯剛來見陽之復柔來見陰
　之復而變無不察矣人之治化恩易于瀆防易于暌
　甚難成矣而觀乎文明之以止秉禮見其相接安分
　見其有守而化無不成矣賁道豈不大哉
象曰山下有火賁君子以明庶政无敢折獄
　山下有火草木皆映賁之象也君子體之于兵刑禮
　樂之庶政則用其明以修之以成文明之治至于折
　獄生死攸關貴于詳審而忌明察苟恃明巧飾則此
　敢之一心不得其死者多多矣故君子非不折也无
　敢輕用其明以折之焉
初九賁其趾舍車而徒
　剛徳明體本足以上賁皇猷者而處在下位道貴自
　賁為賁其趾之象衡門泌水之下仁義自麗故車馬
　之榮人所共羨初能舍其非道之車而安于徒步此
　以道徳為光華者也
象曰舍車而徒義弗乗也
　舍車而徒豈以隠為髙哉非其義也禄以天下弗顧
　也繫馬千駟弗視也以義揆之故弗乗也
六二賁其須
　二與三中正同徳則心必相孚無應黨孤則勢自相
　倚故與三相須而成賁者也一謀一猷皆資三之智
　力則柔得剛助文治可彰為賁其須
象曰賁其須與上興也
　三以才人在已之上二能附之而興起有為則賁治
　可成矣
九三賁如濡如永貞吉
　一陽居二陰之間是大臣操文柄于上羣臣宣文敎
　于下奔走承宣皆不乏人凡所猷為自成彩色賁之
　潤澤而流光者也為賁如濡如之象然濡陽者陰溺
　陽者亦陰必永守此貞蒞之以莊接之以禮終始不
　易其正乃有以起其敬畏消其不遜賁常濡矣吉
象曰永貞之吉終莫之陵也
　凡人之陵皆生于狎三以貞自持嚬笑不苟凡彼陰
　柔固将奔走之恐後矣安敢陵我哉
六四賁如皤如白馬翰如匪宼婚媾
　四以大臣與初正應本隂陽相賁者而為九三所隔
　是同徳艱于㑹晤無以成經緯之功象猶物之失賁
　而皤如然相遇雖疎而求初之心甚急甚切象如白
　馬之行有飛翰之疾夫九三剛正非害四也實親四
　也六四于此可因其婚媾而失守乎永求初合可也
象曰六四當位疑也匪宼婚媾終无尤也
　四所居之位逺于初近于三疑若可附而求者所以
　來三之求也然位雖可疑而志不可奪四能守正而
　不與九三剛正終能以義抑情無相尤之念
六五賁于丘園束帛戔戔吝終吉
　五以柔中為賁之主敦本尚實耑以儉樸先天下是
　不賁于市朝而賁于丘園者也于一切禮文過于簡
　畧有束帛戔戔之象當賁飾之時而儉嗇若此固不
　免于鄙陋而吝然禮奢寧儉抑僭還淳終必得吉
象曰六五之吉有喜也
　時方尚文主文治者方有憂慮五能反本而得終吉
　世道有雅化矣寧無喜乎
上九白賁无咎
　上有陽剛之徳是人臣盡革華靡獨維淳質以白為
　賁者也夫賁極反本復于无色無文而為至文又何
　文盛之咎
象曰白賁无咎上得志也
　上以救文維世為志今白其賁而无咎化成天下之
　志无不得矣
䷖(坤下/艮上)
剥不利有攸往
　五陰在下而方生一陽在上而将盡故為剥陰盛陽
　衰小人壯而君子病當全身逺害不可有所往也
彖曰剥剥也柔變剛也
　卦名剥者陰有以剥落之也盖小人既衆乗君子之
　孤欲盡易為小人之黨也
不利有攸往小人長也順而止之觀象也君子尚消息
盈虚天行也
　不利有攸往者小人盛長時不可往也且坤順艮止
　有順時而止之義君子觀剥之象尤當謹身晦迹不
　入不居有待而往所以然者陽息而盈則天運復時
　行則行陽消而虚則天運剥時止則止此天運循環
　不得不然者也君子尚之而行順時乃所以順天也
象曰山附於地剥上以厚下安宅
　山至髙而反附于地山勢傾頽剥之象也君子以地
　不厚不能載山下不厚不能安上上無宅下為之宅
　故當剥時以救治必貽以休養予以安逸以安民生
　則下之民安而上之宅亦安矣盖民為邦本本固邦
　寧剥民適以自剥也
初六剥牀以足蔑貞凶
　剥在卦始雖未即奪君子之位然已侵其權而泥其
　道象猶剥牀而先及其足勢必至于蔑貞然君子者
　固小人所藉以安者也今漸蔑貞自失所庇矣寧無
　凶乎小人何利為此
象曰剥牀以足以滅下也
　滅陽之害方起于下今雖㣲而後必盛君子其可忽
　哉
六二剥牀以辨蔑貞凶
　二進而上肆忌之勢漸盛害正之謀浸行象猶剥牀
　而及其辨也勢必蔑貞取凶君子可不思患而早圖
　之
象曰剥牀以辨未有與也
　剥牀至辨雖盛于足猶幸其黨與未盛尚可以去失
　此不去禍無及矣
六三剥之无咎
　衆陰方剥陽而三獨與上應是不但無黨邪之失且
　有扶正之功剥之无咎者也
象曰剥之无咎失上下也
　三與上下四陰其類同也一意從陽无復顧忌失乃
　所以為得也宜其无咎
六四剥牀以膚凶
　四陰黨盛忠臣義士皆受其殃象猶剥牀以膚然君
　子既剥小人豈能獨全凶
象曰剥牀以膚切近災也
　災已及身切而且近去無及矣君子何不早為之謀
　也
六五貫魚以宫人寵无不利
　五為羣陰之長誠能統率小人以次而聽命于陽國
　政事權一歸君子之掌握如貫魚順序以宫人承寵
　于君之象夫國有君子則宗社之福小人之庇也无
　不利
象曰以宫人寵終无尤也
　黨邪害正人人得而尤之今五以宫人寵君子嘉與
　維新必不追論往事終必无尤也
上九碩果不食君子得輿小人剥廬
　剥時君子俱極淪落在上一陽獨存于朝是天特畱
　此以興善類以開太平為碩果不為人食可種而生
　之象夫當剥極之時猶有君子必能福國庇民而民
　載之如得輿然小人亦蒙其庇矣若必欲盡剥以為
　快世安有君子既盡而小人獨存者哉祇自剥其廬
　耳究何利乎
象曰君子得輿民所載也小人剥廬終不可用也
　何以得輿盖徳足庇民君子愈孤民心愈殷雖為獨
　立民實載之何以剥廬小人用盡機謀意欲盡害君
　子究極于終適以自剥安所用其剥乎
䷗(震下/坤上)
復亨出入无疾朋來无咎反復其道七日來復利有攸
往
　剥盡而坤陽幾盡矣而又復生于下一陽來復故名
　復其在人事君子退而復進吾道發舒自可有為而
　亨其徳動而順行又能以道處勢亨之在已出入无
　嫉害之患亨之在人朋來无摧抑之咎此豈獨人事
　哉以陰陽反復之道推之自姤一陰始生歴遯否觀
　剥以至于坤于卦為七爻于時為七日一陽來復天
　運循環有必然也時事至此道可大行功可大建以
　此而往何弗利焉
彖曰復亨剛反
　復何以即亨以剛既往而復反則君子既去而復來
　勢將在君子矣正道有不亨乎
動而以順行是以出入无疾朋來无咎
　夫一陽來復其勢甚㣲何以无疾无咎盖君子當剥
　之後其氣久鬱倐忽而來未有不銳然思逞者今内
　震外坤是陽動于下而以順上行凡所作為相時度
　勢不驟不激順理以行可以培初回之元氣可以養
　方來之全力故已之出入固皆自復之道而朋類之
　往來亦得牽復之吉
反復其道七日來復天行也
　反復其道七日來復者以陰陽消息理勢必然君子
　可不承天乎知天行益知順行之不可已矣
利有攸往剛長也
　一陽方來道尚未盛何以利往盖剛反之勢將至滿
　朝道可大行也
復其見天地之心乎
　觀復于人事有以知君子之亨觀復于造化又有以
　見天地之心剥盡而為純坤天地生物之心幾于滅
　息而積陰之下一陽復生其生生之機若無而忽有
　將絶而忽續其不息之心乃復可見在人則為靜極
　而動本心幾息而復見之端也天且如此人可不復
　乎
象曰雷在地中復先王以至日閉關商旅不行后不省
方
　一陽在下復之象也先王以為運化之機存乎天贊
　化之妙存乎人㣲陽不養則陰陽愆伏人物夭癘皆
　由于此故設安養之法于冬至之日正陽復之時而
　閉關焉下而商旅不行以培養生意上而君王不狩
　以靜養生機使一脉㣲陽凝靜不擾則養之固而發
　之力而順時贊化之治大矣
初九不逺復无祗悔元吉
　初為復主而在事初念動即覺念覺即消不待形見
　而後復復之不逺者也夫人之悔生于動動而即復
　悔從何來復至于此天理日萌人欲日消可以希聖
　希賢元吉
象曰不逺之復以修身也
　學以修身為本心無妄念則身無妄動今復曰不逺
　省察克治過無不知知無復行豈非所以修身哉
六二休復吉
　柔順則能從人中正則能擇善近初之賢而能下之
　以資切磋則日進于善而不自知復之休美者也徳
　業日進吉
象曰休復之吉以下仁也
　初九克復之仁人也二能下之則以友輔仁不期復
　而自復矣
六三頻復厲无咎
　以陰居陽生稟之偏又處動極性情之躁復善未固
　為頻復之象夫頻復則必頻失固將陷于人欲之危
　而厲然頻失而能頻復能復于遷善之門而无咎
象曰頻復之厲義无咎也
　頻復不免于厲然能屢復則過而能改固非遂私而
　文過亦非畏難而苟安于義為无咎也
六四中行獨復
　四在羣陰之中獨與初應是與衆同行不與衆同流
　而獨能景行仁人以自復其善者所謂恥凡民而毅
　然豪傑自任排異學而卓然聖賢為徒為中行獨復
　之象可謂善復者矣
象曰中行獨復以從道也
　初盖有道仁人也四惟初之是從是從道也雖違衆
　獨復又何有所恤哉
六五敦復无悔
　五有中正之徳是天資純粹而又以復善為心者故
　其操存之固不以内外分不以始終間敦厚于復者
　也復至此得于心者安固而不摇體于身者重厚而
　不遷庶幾至誠之無息其為復也固非頻亦非逺何
　悔之有
象曰敦復无悔中以自考也
　人受中以生本無欠缺第在已之功有間故有成有
　不成耳今五之復无悔是天全而賦之我亦全而受
　之徳至此成矣其為成也即以自有者成之也
上六迷復凶有災𤯝用行師終有大敗以其國君凶至
于十年不克征
　陰柔居復之終既無為善之資又無復善之念蔽錮
　已深善端復滅迷而不復從欲則凶天人交厭災𤯝
　必及矣以是而行無一可者祇以僨事且將喪心終
　身汨没而不能出其象如此迷復之凶可不畏乎
象曰迷復之凶反君道也
　迷復之凶雖用之君且反其道之常况其下此者乎
　甚矣復之不可迷也
䷘(震下/乾上)
无妄元亨利貞其匪正有眚不利有攸往
　无妄實理自然之謂動以天不動以人故為无妄无
　妄則誠誠則動物可以悅親而信友可以獲上而治
　民必得元亨无妄未有不正者但認理不精偏執信
　果之念自以為无妄者即妄之根也必所存所發不
　惟妄念不着即无妄之念亦不着一皆出于天理之
　貞乃得元亨而利若有不正是妄而已眚且不免况
　求往之利乎
彖曰无妄剛自外來而為主于内動而健剛中而應大
亨以正天之命也其匪正有眚不利有攸往无妄之往
何之矣天命不祐行矣哉
　无妄何以元亨利貞卦變天徳之剛不復外馳還為
　一心之主誠之存者正矣卦徳震動乾健所動自健
　任我有為而不屈于物欲誠之發者正矣卦體九五
　剛中而應六二所應自中任我應酬而不襍于詭隨
　誠之孚者正矣此皆无妄之道无不大亨然必以正
　者乃天命之本然也天命無不正正則祐不正則不
　祐其匪正者彼自以為无妄可往究將安之不正則
　逆天矣其何以行之哉
象曰天下雷行物與无妄先王以茂對時育萬物
　天下雷行震動發生是物物而予之以无妄也先王
　以物之生一天也天一時也于是以至誠篤實之衷
　因時而施對此天時以發育萬物因其所性而不為
　私盡人盡物使不失其實理之自然此誠體无妄之
　極功也
初九无妄往吉
　剛在内而為誠主是最初一念動以天不動以人真
　无妄者也以此而往何誠之不能動物乎吉
象曰无妄之往得志也
　以誠而動惟無期望于外而行無不得又何弗慊之
　心
六二不耕穫不菑畬則利有攸往
　心性之學有有為心與助效心皆妄也六二柔順中
　正于凡天命之理所當為者純心為之無所為于前
　無所冀于後始終無間真无妄者也故有不耕亦不
　穫不菑亦不畬之象以此而往正義明道觸境皆通
　何弗利焉
象曰不耕穫未富也
　不耕穫者無所為而為非計其効而為之也此純心
　之學也
六三无妄之災或繋之牛行人之得邑人之災
　卦之六爻皆无妄者也三處不得正居非其地遇非
　其人本无可謗而毁或來災之无妄者也為或繫之
　牛行人牽之以去而居邑之人反遭詰捕之擾之象
　此真无妄之甚矣君子奈之何哉亦惟順受其正而
　已
象曰行人得牛邑人災也
　得牛者行人也而災在邑人此之謂无妄之災而君
　子亦自信而已
九四可貞无咎
　陽剛乾體是天徳為主下無應與是物交无引實心
　實理正可常存而不變誠能固守此貞自无邪妄二
　三之咎
象曰可貞无咎固有之也
　无妄乃天命之正吾之固有而宜守者能守之不變
　宜无咎也
九五无妄之疾勿藥有喜
　五與二中正相應君臣同徳内治已修无疾者也設
　或奸宄竊發蠻夷猾夏内憂外患起于不虞為无妄
　之疾但當靜以待之勿用攻擊其變自弭為勿藥有
　喜之象
象曰无妄之藥不可試也
　既云无妄治以不治可也若又試之反傷國家之元
　氣生民之命脉矣如之何其可哉
上九无妄行有眚无攸利
　上九非有妄者但處窮極之地自恃无妄執一而不
　知變不可行而必行行即匪正而有眚矣拂情違勢
　往何利焉
象曰无妄之行窮之災也
　无妄之行豈災也哉窮極不變致之災耳
䷙(乾下/艮上)
大畜利貞不家食吉利涉大川
　以艮畜乾有止畜之義乾健篤實有藴畜之義故名
　大畜畜貴于大尤貴于正故君子學以畜之必以聖
　賢為歸而不惑于異端功利乃為大畜而利然止獨
　善而不獻之王廷非畜之大也必食禄于朝以抒抱
　負乃道大行而吉抑苟禄而不道濟天下亦非畜之
　大也必大展經綸如涉大川乃匡濟一世而利此體
　用合一之學也
彖曰大畜剛健篤實輝光日新其徳
　卦名大畜卦徳内乾剛健盖其徳性之剛常主于内
　而不屈于物欲外艮篤實由此見之踐履真純懇至
　慥慥闇然之中章光自不可掩内外交養胸中所得
　自見日異月新成其所畜之大
剛上而尚賢能止健大正也
　何以利貞卦變九自五而上是人臣進而居鼎鉉也
　卦體六五尊而尚之是人君折節以下賢也卦徳又
　能止健是鋤強抑暴使不為惡也三者所關甚大皆
　非大正不能如剛上而非直已守義則進不由道尚
　賢而非屏欲去邪則恭敬虚拘止健而非道徳齊禮
　則化導無本可見正者修身尊賢之道戢暴禁奸之
　本也安可不貞
不家食吉養賢也
　不家食吉以有尚賢之君懸禄養士君子懐才抱徳
　當享大烹若此時而安于家食必無致用之才者也
利涉大川應乎天也
　利涉大川盖濟事以時而時即天也六五下應于乾
　為應乎天君子藴蓄深厚義理融貫隨時轉移動與
　天俱故利涉也
象曰天在山中大畜君子以多識前言往行以畜其徳
　天至大而在山中大畜之象也君子以天地民物道
　徳性命莫不具于古人之心而其發于言行無非徳
　之所著也于是逺稽博覽而多識之察言以求其心
　考行以觀其用使前言往行無不㑹于胸中則萬理
　統于一心一心統于萬善問學道而徳性尊所以蓄
　其徳者大矣
初九有厲利已
　初九陽剛為四所畜是君子為小人所摧抑也當此
　冒進必至取困有厲惟順時而止乃能全身而利
象曰有厲利己不犯災也
　初知往即有厲而已之則不犯小人排擠之災明哲
　保身之道也
九二輿說輹
　九二陽剛才徳足以致用猶輿足以行也得人推轂
　豈慮脫焉乃為五所畜幸其處中能審時度勢時止
　則止為輿說輹而不進之象可謂知幾之士矣
象曰輿說輹中无尤也
　二有中徳明足以見㡬介足以自守故无躁進之尤
九三良馬逐利艱貞日閑輿衛利有攸往
　三與上皆陽而當畜極是時極當通而又同徳相孚
　故與上同升馳驅乎王事有良馬逐之象然逐則過
　剛太銳故利于艱難其思慮貞固其施為且日閑習
　輿衛恐有傾覆兢兢乎致逺之具恐有中傷兢兢乎
　周身之防則其出不苟其進有為何攸往之不利乎
象曰利有攸往上合志也
　初利已二說輹皆不利往而三獨利者盖馳驅王事
　三之志也而上與之合是志同道合互相汲引故往
　無不利
六四童牛之牿元吉
　天下之事制于已然者難為力制于未然者易為功
　六四居大臣之位為君止惡者也初惡未形四應而
　即制之潛消黙化猶牛未角而牿以防其觸也是能
　以禮防民上不勞于禁制而有以革心下不苦于刑
　誅而有以從化元吉
象曰六四元吉有喜也
　凡止惡而費周張不免拂意六四止之于初而得元
　吉則我無為而民自化此心為之一快也
六五豶豕之牙吉
　二剛已進而畜之是民有惡而勞于制矣六五柔中
　居尊為能乗其機而善制之修之以政維之以敎厚
　生正徳使知廉恥不必嚴刑峻法而民自不偷如患
　豕牙之利不制其牙而制其勢剛躁自止矣刑清民
　服何吉如之
象曰六五之吉有慶也
　人主制民有道而使天下不敢為暴豈特朝廷之福
　哉而實天下國家之福也
上九何天之衢亨
　上當畜極而通之時則是強暴盡殄反側悉平何浩
　浩蕩蕩如天之衢也治化大行亨
象曰何天之衢道大行也
　人心既無不服則王道自無不行正所謂應天者也
䷚(震下/艮上)
頤貞吉觀頤自求口實
　卦體外實内虚上止下動頤口之象養之義也故為
　頤養之係于身心不小必得其至正内外乃為有益
　而吉然正與不正其介甚㣲惟自反觀反求重加審
　擇如養徳必觀其所養之道果能集義以養氣寡欲
　以養心崇聖賢大學之道而不為異端之術乃為得
　正如養身必觀其所以自養果能不以貧賤飢渇害
　其心不以聲色臭味汨其性由性命當然之則而不
　為飲食之人乃為得正正始得吉不正則不得吉惟
　在我之觀求何如耳
彖曰頤貞吉養正則吉也觀頤觀其所養也自求口實
觀其自養也
　頤何以貞則吉盖養惟以正則身心有主物欲不染
　乃吉也其所謂觀頤者純乎性命之正學聖道而不
　溺于虚無崇正學而不流于術數養徳者宜作如是
　觀所謂自求口實者觀其自養之道一皆出于義理
　之正如窮不屑嘑蹴達不冒素餐養生者宜作如是
　觀反觀之功是在養正者加之意耳
天地養萬物聖人養賢以及萬民頤之時大矣哉
　養正之道頤之道也極而言之豈特一身資之哉天
　地施澤以養萬物于既生之後無所及而無乎不及
　聖人養賢以及萬民有所及而卒歸于無不及夫莫
　大于天地聖人而皆不外于養約之不出成身成性
　之間而極之則見盡民盡物之際頤之時豈不大哉
象曰山下有雷頤君子以慎言語節飲食
　雷動山下震動發生物由此養頤象也君子以言語
　從頤出者慎之勿妄發以病徳飲食從頤入者節之
　勿過度以防身如是則内外交修其所以養徳養身
　者固不止于此而莫切于此矣
初九舍爾靈龜觀我朶頤凶
　陽剛在下本飽乎仁義而不願人之膏梁者乃上應
　六四失其性靈動于利欲為舍爾靈龜觀我朶頤之
　象自失養道敗徳喪名凶
象曰觀我朶頤亦不足貴也
　靈龜本可貴者乃舍此就彼將已之所固有而亦失
　之矣何足貴哉
六二顛頤拂經于丘頤征凶
　養道貴于自立二陰柔不能自養而求于人無一而
　可求養于初則以上求下是丈夫而甘心豢養于卑
　賤不亦顛倒而違于常理乎若求養于上則非其正
　應是君子而甘心乞食于權門而往必遭其斥逐凶
象曰六二征凶行失類也
　六二求初固不可矣往求于上亦復得凶者以無應
　而行皆失其類故兩有所求一無所利也
六三拂頤貞凶十年勿用无攸利
　六三陰柔不中正以處動極昏邪躁動其所為頤者
　縱欲敗度恣情滅性拂于頤養之道矣雖日用飲食
　在所當養而貞究亦不免于凶將終身沒于從欲之
　危如十年勿用身名俱喪又何利乎
象曰十年勿用道大悖也
　三至十年勿用由其躁動縱情不能以理制欲大悖
　頤養之道也
六四顛頤吉虎視耽耽其欲逐逐无咎
　以柔居四大臣才不足以養天下必資初九之賢以
　養人似顛于頤然養賢及民其澤自溥故雖顛而吉
　第恐相臣為國愛民多下士之虚聲鮮好賢之實意
　賢人未必為我用耳誠能信任不二下之而專始終
　無間求之而繼如虎視耽耽其欲逐逐則賢樂効忠
　無負養道矣
象曰顛頤之吉上施光也
　四以顛頤而亦得吉盖為君上養民臣之責也相能
　任賢臣之施即君之施光被天下矣
六五拂經居貞吉不可涉大川
　君養天下常經也六五陰柔居尊而不能養人反頼
　上九之養豈不拂哉然養賢及民君之貞也守此而
　篤于委任則賢盡力而民被恩吉若以拂經為嫌而
　自冒昧用之則謨猷不足于養必無所濟故不可涉大川
象曰居貞之吉順以從上也
　上九之賢養民有餘者也五能順以從之而毫無勉
　強故居貞而吉
上九由頤厲吉利涉大川
　六五頼上九以養人是天下由之以養者也故為由
　頤夫以天下待命于一相則一夫失所皆予之辜故
　必已溺已飢痌瘝念切乃能勝任而吉况陽剛在上
　才以權運當大展其經綸以𢎞濟一世而由頤之事
　始克盡無愧故利涉大川
象曰由頤厲吉大有慶也
　由頤而以能厲得吉者養道自極盡善天下萬世無
　不受其慶矣
䷛(巽下/兌上)
大過棟橈利有攸往亨
　四陽居中過盛故為大過當大過之時有過人之才
　者始克有濟上下二陰不勝其重有棟橈之象然天
　下無不可為之時特患君子無善為之道二五剛中
　内巽外悅剛而不過有可行之道以是而往自能通
　時之變反勢之重可以建大功矣故亨
彖曰大過大者過也
　何謂大過四陽居中是時勢極盛天地平陂之㑹帝
　王升降之衝大者過也
棟橈本末弱也
　棟何以橈初上二陰為本末俱弱在人既不能振作
　于其始又不能奮發于其終所以不勝其任而橈也
剛過而中巽而說行利有攸往乃亨
　棟既云橈何又利而且亨盖柔弱固不可以濟過而
　任剛亦不能以有為二五剛而得中是強毅過人而
　又能裁之以中者也且巽而說行内沉潛而入事理
　外和順而協人情皆過而不過如是則靜察變而動
　投機往而亨也乃以是耳
大過之時大矣哉
　大過之時何時也關古今之升降係宇宙之汚隆無
　其才者不濟任其才者亦不濟苟非剛中巽悅不能
　適于時入于機調于氣其時豈不大哉
象曰澤滅木大過君子以獨立不懼遯世无悶
　澤水潤木乃至浸滅乎木大過之象也君子體之立
　大過人之行焉挺然于風波披靡之中其勢孤而易
　懼乃自守益篤天下非之而毫無顧忌為能獨立不
　懼超然于名譽是非之外其迹晦而易悶乃自信樂
　天舉世不見知而不悔為能遯世无悶此誠大學識
　大操持大過人之行也
初六藉用白茅无咎
　以陰柔居巽下是以無已之小心當天下之大事必
　置諸安而後已如措物于地而又藉用白茅焉如是
　則精詳可以無愆敬慎可以不敗以敬處過何咎之
　有
象曰藉用白茅柔在下也
　陰柔則徳性謙和而不矯舉在下則處事縝密而不
　激昻故能謹慎不敗
九二枯楊生梯老夫得其女妻无不利
　九二陽過之始未免陰氣害事幸與初陰相比濟之
　以柔能制其過庶幾剛過而中者也將事無不濟取
　象于物為枯楊生根而發生有機取象于人為老夫
　得其女妻而生育有頼此以濟過无不利焉
象曰老夫女妻過以相與也
　陽過始而即得初陰以相與則剛得柔濟過而不過
　矣
九三棟橈凶
　以剛居剛是處大臣之位剛愎自用違衆拂時安能
　勝任象如棟橈太剛必折凶
象曰棟橈之凶不可以有輔也
　大過之時患在亢而無助大臣訑訑自足而不可以
　有輔安得不橈而凶
九四棟隆吉有他吝
　四當大過之任為能以柔濟剛過而不過者也上可
　以安宗社下可以奠生民如棟隆然以起吉然時當
　大過人皆知有不可過剛之說四若益以初柔則有
　他矣大柔則廢隆者將橈不亦吝乎
象曰棟隆之吉不橈乎下也
　棟之所以隆而得吉者以剛柔相濟不至太柔因初
　陰之柔而至于橈也
九五枯楊生華老婦得其士夫无咎无譽
　九五陽剛之極又比過極之陰是君驕亢于上而臣
　又巽懦于下其不能相濟如枯楊生華華而不實老
　婦士夫終難生育之象雖无僨事之咎亦无濟事之
　譽
象曰枯楊生華何可久也老婦士夫亦可醜也
　枯楊生華本實先撥安能久也老婦士夫生育無基
　可醜甚矣
上六過涉滅頂凶无咎
　上六處過之極時不可為才弱又不能濟而盡心竭
　力不避艱險必欲有為奮不顧身如過于涉水而滅
　其頂雖不能濟而凶然殺身成仁舍生取義于理无
　咎
象曰過涉之凶不可咎也
　人臣之于國事所可盡者心力所難必者成敗幸而
　濟天下事固當論其功不幸而死天下事尤當諒其
　志過涉以至于凶不可以敗咎之也
䷜(坎下/坎上)
習坎有孚維心亨行有尚
　陽陷陰中為坎重之則陷之深故為習坎處險之道
　以信為本人當重坎身已入險所可自主惟此一心
　卦體中實有孚亨之象處險者果能實心安于義命
　而不萌僥倖則中有定主利害不驚而心自亨通以
　是而行必能靜觀時變而成出險之功不亦尚乎
彖曰習坎重險也
　坎何言習坎險也上下皆坎險而又險也
水流而不盈行險而不失其信
　所謂有孚者以坎象為水其信有常其流也足此通
　彼不至盈溢即其信也此信萬古不變無論行乎地
　中行乎險阻始終不失也人之處險而中有定主始
　終不易者何以異于水也
維心亨乃以剛中也行有尚往有功也
　維心亨者以二五剛而在中一真為主利害變故俱
　不能摇而心自得亨也行有尚者惟剛中而心亨自
　能妙達機宜功在出險也
天險不可升也地險山川丘陵也王公設險以守其國
險之時用大矣哉
　即險而極言之處險則思出險用險亦以防險觀天
　之險髙不可升觀地之險山川丘陵一險于上而無
　形一險于下而有形天地且然况王公之有國者而
　可無險乎法天而設紀綱法度法地而設城池甲兵
　以凛人心以壯國勢可長守矣是險也者聖人用以
　保國與天地並存者也其用豈不大哉
象曰水洊至習坎君子以常徳行習敎事
　水流洊至兩坎之象也君子以之為學為敎皆不外
　此以道而存心修身曰徳行徳行不常則吾心之險
　將汨天理必日新又新使理熟于身心而不厭以道
　而立法垂敎曰敎事敎事不習則民心之險得阻王
　化必勞來匡直使民熟于見聞而不倦治己治人皆
　必重習而後安之乃洊至之義也
初六習坎入于坎窞凶
　以陰柔居重險之下既無濟險之才又值難濟之勢
　為在習坎之中而又入于坎穴之象其險益深終于
　淪胥凶
象曰習坎入坎失道凶也
　天下不可必者時不可強者才所可為者道初失出
　險之道是以入坎而凶也
九二坎有險求小得
　二處重險之中是人臣尚當國難之衝為有險之象
　幸其剛中是有孚心亨者才足自衛動不失宜為能
　因勢利導善其斡旋故雖未盡出險猶可維持國勢
　為求小得不至入于坎窞
象曰求小得未出中也
　二本有才之人不求大得而求小得以未出險中阻
　于時耳
六三來之坎坎險且枕入于坎窞勿用
　隂柔不中正而履重險之中則才徳既弱時事復艱
　來往皆險前險而後枕時勢至此其陷益深不可用
　也
象曰來之坎坎終无功也
　或來或之此身展轉于陷險之中縱心欲求濟終无
　可為何功之有
六四樽酒簋貳用缶納約自牖終无咎
　當險之時位近于五是君臣相與以濟險者也君之
　信任倍于常時故為之臣者事君固不可無禮而在
　險中則情為要而文次之不必尚繁縟拘形迹惟一
　以誠樸結君如祭者樽酒簋貳而且用缶凡所獻替
　皆委曲因明以通其蔽如納約不自户而自牖焉如
　是則忠悃篤而君心不疑諷諭行而吾言易入雖在
　險終必濟焉无咎
象曰樽酒簋貳剛柔際也
　樽酒簋貳四豈事君不盡禮哉盖險難之時臣固切
　于上交君亦專于下應剛柔相際故情相洽而迹相
　忘所以不煩儀文也
九五坎不盈祇既平无咎
　陽剛中正而時將出險是人主徳位兼隆而又值可
　濟之機必至夷險為平猶坎雖不盈而已抵乎既平
　之象人君出險之事已塞无咎
象曰坎不盈中未大也
　君有中徳險應平矣而坎猶不盈者以時尚在險中
　其中徳未能大有所為非終于不盈也
上六係用徽纆寘于叢棘三歲不得凶
　以陰柔不振之才而當險極危已之際陷之愈深終
　不得出象猶縛之繩而又置于棘中將三歲不得脫
　也何凶如之
象曰上六失道凶三歲也
　人必處險有道終乃得出今以六居上不能有孚心
　亨失其道矣安得不凶三歲耶
䷝(離上/離下)
離利貞亨畜牝牛吉
　陰麗于陽故為離人臣麗君莫先乎正而順所以成
　其正也必陳善閉邪不為阿諛取容而貞乃利且可
　致君行道而亨然所謂貞者非浮慕持正之名而用
　意氣以少激也必養成其至順之徳如畜牝牛乃恭
　順以事疑忌不生寵眷日篤吉
彖曰離麗也日月麗乎天百榖草木麗乎土重明以麗
乎正乃化成天下
　離附麗之義也推之人物莫不皆然在天有日月必
　以氣麗天而後能照臨在地有百榖草木必以形麗
　土而後能生成况君徳乎必本重明之徳以麗乎正
　不流于察不偏于私乃能正百官以正萬民天下化
　之而成文明之治矣
柔麗乎中正故亨是以畜牝牛吉也
　所謂利貞畜牝牛吉者盖人臣麗君苟非中正則情
　每流于妄悅苟非柔順則行或失于謙和以是而求
　亨吉也難二以柔麗中正是臣之麗乎君者有徽柔
　懿恭之徳而能裁之以中行之以義不激不隨得臣
　之正故亨然惟柔順極至故吉
象曰明兩作離大人以繼明照于四方
　上下皆離兩明繼起重離之象大人以緝熈其徳日
　新又新使徳輝宣著以照臨四方則光被四表格于
　上下矣
初九履錯然敬之无咎
　以剛居下而處明體是人臣麗君果于任事喜于見
　智凡事躁動為履紛錯之象咎幾不免以敬處之而
　審時度勢持以小心則心有主而動不妄自无履錯
　之咎
象曰履錯之敬以辟咎也
　初履錯而必于敬者盖躁進一念咎已隨之敬則所
　以慎其履而辟其咎耳
六二黄離元吉
　柔麗乎君而得其正是臣之麗君將順而匡救渾厚
　而精明黄離之象成繼明之君徳而不見其功襄化
　成之盛治而不露其迹君明臣良渾无節義事功之
　可見也元吉
象曰黄離元吉得中道也
　六二居中不激不隨无過不及得乎中道者也故吉
九三日昃之離不鼓缶而歌則大耋之嗟凶
　重離之間前明將盡為日過中而昃之象斯時也人
　力固不可諉氣運亦難強爭若不安盛衰之常以自
　樂而徒戚戚于危亡之憂祇速其斃凶
象曰日昃之離何可久也
　盛極將衰即憂亦不能久人于未昃之時思患預防
　可耳
九四突如其來如焚如死如棄如
　大臣當後明將繼之時是天命初回人心始向之日
　正宜以順而動徐圖安定而乃以剛處之陋前人之
　規行一已之志更張太驟為突如其來之象過剛則
　激災必及身故有焚死棄之象
象曰突如其來如无所容也
　文明柔順臣之體也突如其來失敬順之道焚則死
　死則棄何所容其身乎
六五出涕沱若戚嗟若吉
　以陰居尊柔麗乎中雖非過柔然不得其正而迫于
　上下之二陽為制于強臣君權幾下移矣若能反身
　修徳憂深慮逺既出涕沱若而憂形于色又戚嗟若
　而憂形于聲則主徳修于上權奸弭于下矣
象曰六五之吉離王公也
　六五迫于權臣而得吉者位麗王公則一念敬忽理
　亂攸關憂其憂斯能位其位矣
上九王用出征有嘉折首獲匪其醜无咎
　上九陽剛居卦之上處離之終正剛明及逺者也王
　者用此道以出征則能伐暴救民而有嘉美之功但
　折取其首亂之人而威自振所獲者匪從亂之小醜
　而刑不濫凡此皆嘉也既不畜奸養亂又不嗜殺寡
　恩无咎
象曰王用出征以正邦也
　出征豈好觀兵哉征者正也寇賊奸宄亂我邦國故
　出兵以正也
　
　
　
　
　
　
　
　
　
　
　
　
　
　
　周易文詮卷一
欽定四庫全書
　周易文詮卷二　　　　　　元　趙汸　撰
䷞(艮下/兑上)
咸亨利貞取女吉
　卦有交感之義故名咸其在于人與天下相感精神
　往來毫无間隔故亨然感通之道以静不以動以誠
　不以言所謂咸者利于无心之貞我不着感彼不着
　應戒欲循理一出自然合天理而出于无心當人情
　而應以无意如取女之正乃得咸之貞而吉
彖曰咸感也
　卦名咸者彼此交感之義也无心者不能感故咸加
　心而為感有心者不能咸感故感去心而為咸咸皆
　也惟无心故无不應咸感者心无其心也
柔上而剛下二氣感應以相與止而説男下女是以亨
利貞取女吉也
　卦體柔上剛下是剛感柔應柔感剛應其氣相通造
　化所感之正也卦徳艮止兑説是感者專一不他應
　者樂從无强其情相洽人已所感之正也卦象男先
　下女既不凟倫以少配少又不過時男女所感之正
　也凡此皆貞是以亨而取女之吉也
天地感而萬物化生聖人感人心而天下和平觀其所
感而天地萬物之情可見矣
　即感之理而極言之天地與萬物同一氣以氣感而
　物之同受是氣者自莫知其氣化而形生焉聖人天
　下同一心以心感而人之同有是心者自莫知其情
　孚而和平焉即此而究觀之凡天地施受萬物應求
　皆不期感而自无不感者其情盖可見矣
象曰山上有澤咸君子以虛受人
　澤非山上所有而有之是澤氣上蒸于山而山受之
　咸象也君子以山惟虛故受澤心惟虚故受益于是
　寂然不動廓然无我任物之自往自來而我全无意
　必致虛以受天下之感與山之受澤无異矣
初六咸其拇
　處咸之初感于最下是事物未接而意見将迎不能
　虛受有心于感者也故為咸拇之象
象曰咸其拇志在外也
　未感之先心本在内一動于感則逐于外此豈處静
　之學乎
六二咸其腓凶居吉
　隂柔􁂌動不能固守是當感之時不克順應馳逐于
　物有心于感為咸其腓如是則虛體汨而感動累矣
　凶然幸其中正徳性未冺能居其所静以待感則為
　以虚受人而吉動凶静吉君子審之
象曰雖凶居吉順不害也
　二凶而居猶吉葢反􁂌為静能順自然之正静固静
　動亦静矣何害之有
九三咸其股執其隨往吝
　初二隂柔不當隨者三不能自主而隨之是所守不
　正感不以道專以隨人為主而執之不變者也為咸
　股執隨之象如是以往徒以身為天下役感必不通
　吝
象曰咸其股亦不處也志在隨人所執下也
　隂柔固動而不處三以陽剛亦然其志盖在隨人與
　君子超然自立大相刺謬不亦卑下之甚乎
九四貞吉悔亡憧憧往來朋從爾思
　心之感動當正而固乃得其理九四以陽居隂未免
　有悔必能以静虛為感大公順應而貞乃推之而感
　无不通反之而心无所役吉而悔亡若有心于感而
　憧憧往來思及于徃思及于來又思及于徃而來來
　而往将以思窮物者終必以物窮思則但見朋類從
　之豈能感通天下悔且不免况于吉乎
象曰貞吉悔亡未感害也憧憧往來未光大也
　貞吉悔亡者以貞為感意必不生未涉私感之害也
　若憧憧往來則計較横據咸道狹矣豈得為光大乎
九五咸其脢无悔
　心體至虛膠之使有絶之使无皆非貞也五當脢處
　是有心絶物孤髙寂寞一无所感者也為咸其脢較
　之二三之縁感而生累者雖亦少異然亦僅可无私
　感之悔耳
象曰咸其脢志末也
　君子以天地萬物為一體以經綸參賛為已責天下
　何一不藉吾感而乃至于脢焉其志不亦末乎
上六咸其輔頰舌
　人于天下固不可无心于感亦不可有心于感上六
　以隂柔居悦之終當感之極耑以巧媚動人而无其
　寔為咸其輔頰舌之象
象曰咸其輔頰舌滕口説也
　感人貴誠上則馳騁不根咸之貞道失矣
䷟(巽下/震上)
恒亨无咎利貞利有攸往
　卦有恒久之義故為恒學而能恒則真積久而見解
　融亨且作輟不生而无頻復之咎然天下无不恒之
　正容有不正之恒必有所行者精擇乎經常不易之
　正道而守之方措之事業无往不利
彖曰恒久也剛上而柔下雷風相與巽而動剛柔皆應
恒
　卦名恒者久之義也卦體剛上柔下髙卑以陳分之常
　也卦象震雷巽風動散相承勢之常也卦徳巽入震
　動各妙其用有常行矣卦體剛柔相應彼此相資有
　常情矣常則无不及者故曰恒
恒亨无咎利貞久於其道也天地之道恒久而不已也
　恒固亨无咎矣又曰利貞者何也盖正外无道道外
　无正惟皆聖賢當然之道乃非久于私智久于異端
　而謂之恒不正不可以言道也觀之天地惟天之命
　於穆不已萬古如斯亦以正而久也况人顧可以不
　貞乎
利有攸往終則有始也
　天下之理有守斯能有為不養則不可動利有攸往
　者正謂久于其道學問于此造極經綸于此造端有
　終則有始而不可窮也何往不利
日月得天而能久照四時變化而能久成聖人久于其
道而天下化成觀其所恒而天地萬物之情可見矣
　以恒道極言之日月得天自然之理亘古今而能久
　照于上一恒也四時隂陽變化亘古今而能久成乎
　時亦一恒也聖人至誠无息而治功悠久天下化于
　道而成俗亦一恒也即此觀之覆載生成常理不愆
　飛潛動植常性不易情之所在皆道之所在人則安
　可久非其道也故貴利貞
象曰雷風恒君子以立不易方
　雷風至變也而終古不易變而有不變者存恒之象
　也君子體之以隨其所至不易方焉常久之理如綱
　常倫紀以至日用事物各有當然之則所謂方也見
　之既明守之又定任千變萬化而其所立終不可易
　君子之恒也
初六浚恒貞凶无攸利
　初與四應理之常也但居在下位不无相隔之勢初
　不度量以巽善入之性深以常理求之計欲其聽言
　欲其從為浚恒之象如是則所求雖為正應而不自
　量以入嫌隙易生徒取疏辱凶又何利
象曰浚恒貞凶始求深也
　人情相求貴量淺深初與四相與之始遽深求之交
　淺言深所以凶也
九二悔亡
　以陽居隂所為或有乖于常道本應有悔幸其居柔
　是存心有常為能圖回善反範其身于中正之歸以
　久于道故内省不疚而悔亡
象曰九二悔亡能久中也
　二宜悔而亡者葢道所貴者中中所貴者久能久于
　其中始終不渝則氣質雖偏中不可改何悔不亡
九三不恒其徳或承之羞貞吝
　三居得正本自有徳乃過剛不中志從于上是識操
　未定一旦易志于功名富貴者也大節一隳終身莫
　贖上而見鄙縉紳下而遺譏清議羞辱之來有不知
　其自來者夫无徳承羞猶可言也貞而不恒何羞如
　之
象曰不恒其徳无所容也
　凶咎猶可言也以不恒取羞則内媿已外媿人其身
　心何所容乎
九四田无禽
　以陽居隂久非其位是所久者偏主曲學之私非聖
　賢中正之道内无益于身心外无禆于事業猶田于
　无禽之地而无獲也
象曰久非其位安得禽也
　位者人所當止之處即所謂道也久非其道流于曲
　學而无用安得禽乎
六五恒其徳貞婦人吉夫子凶
　自古英君毅辟非不降其虚懐而乾綱未始不攬五
　以柔中應二剛中是人主以任臣為貞而守之不變
　為恒其徳貞之象不知君道貴剛與臣道貴柔不同
　夫此順道惟臣事君如婦之從夫則可若君使臣如
　夫之從婦則偏任生奸而凶
象曰婦人貞吉從一而終也夫子制義從婦凶也
　婦人貞吉以臣道猶妻道忠順不失以事一人如婦
　人從夫終身守一故吉若君則猶夫也正當以義獨制
　而乃至于從婦安免下移之凶
上六振恒凶
　振者動之速也上六居恒之極處震之終恒極則不
　常震終則過動又隂柔不能固守是大臣當國不能
　安静一于紛更者也故有以振為恒之象而有悮國
　悮民之凶
象曰振恒在上大无功也
　振恒自以為功矣孰知動擾之極貽害民社不小也
䷠(艮下/乾上)
遯亨小利貞
　遯退避也二隂浸長陽當退避故為遯然君子時雖
　當遯而九五當位下有六二之應若猶可以有為但
　二隂浸長于下則其勢不可以不遯故為君子能遯
　則身雖退而道亨在小人則利于守正不可以浸長
　之故而遂迫于陽也
彖曰遯亨遯而亨也剛當位而應與時行也
　遯何言亨正以惟遯能亨不遯則不能亨也五剛當
　位而二應之是君子有可為之徳小人有包承之心
　似不必遯而二隂漸長正當遯之時也君子于此不
　恃可為不倚私好見早去決通乎時之妙用而與之
　偕行則不降不辱而亨
小利貞浸而長也
　小利貞者二隂浸長其勢日盛将凌君子非小人之
　貞即非小人之利故利于貞
遯之時義大矣哉
　乃知遯之時以遯為義者也時自外遭義由中出不
　先時而遯不後時而遯不遯于迹而遯于理相時之
　消息而妙用之非有見幾之智克己之勇者不能其
　時義豈不大哉
象曰天下有山遯君子以逺小人不惡而嚴
　天逺於山遯之象也君子以逺小人不必大聲厲色
　以絶彼之迹惟荘敬自持以消彼之邪則无意于逺
　小人而小人自逺猶天无意以逺山而山自逺也
初六遯尾厲勿用有攸往
　當遯之時宜先不宜後初居卦下不能與時皆遯為
　遯尾之象危道也惟勿往而静俟可耳
象曰遯尾之厲不往何災也
　遯尾之厲以不早遯故耳若止而不往則不殆不辱
　矣
六二執之用黄牛之革莫之勝説
　二當遯時而有中順之徳知時之當遯而與時偕行
　收歛其徳不形于外守之不變萬鍾不以動其心三
　公不以易其介猶執之用黄牛之革者莫之勝説也
象曰執用黄牛固志也
　遯不以迹而以志二固守其中順之志故能確乎不
　拔也
九三係遯有疾厲畜臣妾吉
　三近二隂是君子隠忍包容不能決去有所係戀者
　也不惟名節有疵而且中傷有禍疾厲所不免者此
　用豢飬臣妾則吉若施之于遯則不可也
象曰係遯之厲有疾憊也畜臣妾吉不可大事也
　係遯之厲非小人能危君子以君子溺于比昵故有
　疾而至憊也畜臣妾吉者係戀之情僅可施之此耳
　若出處之事大節攸闗豈可以此畜之乎
九四好遯君子吉小人否
　四下應初是與小人有所好也然乾體剛健不係私
　好而絶之以遯者此惟自克以義制欲之君子能之
　有遯亨之吉而小人則否也
象曰君子好遯小人否也
　君子重名義故能絶私愛而遯若小人則昵私情必
　不能矣
九五嘉遯貞吉
　人當遯時或當遯而不能與時偕行或能遯而濡滯
　不決俱非遯之美也今五與二中正相應是在已有
　可為之徳在人有承順之心若不必遯而能與時偕
　行妙用其機善藏其用遯之嘉美者也乃為得處遯
　之正道而身名兩全吉
象曰嘉遯貞吉以正志也
　人志富貴則富貴足以累心人志功名則功名足以
　累心五能正其在我之志則泊然无累故能嘉遯而
　吉
上九肥遯无不利
　陽剛有必遯之志无應又得遂其志故其為遯也優
　游自得處之裕如而肥者也如是則寵辱不驚理亂
　不聞尾係厲危俱不能及无不利
象曰肥遯无不利无所疑也
　心有所疑則身有所係上九胸次洒落无疑于富貴
　功名无疑于毁譽得失故肥遯无不利
䷡(乾下/震上)
大壮利貞
　四陽盛長是君子滿朝故為大壮然其所以壮者不
　徒勢以倡之寔理以維之也制心制事立身立朝務
　以禮義正直自持而終无氣激謀疎自恃其壮之意
　乃可保其壮而利
彖曰大壮大者壮也剛以動故壮
　卦名大壮以四陽盛長君子之勢将充滿于朝大者
　壮也然君子之大大以道而非徒以其人君子之壮
　壮以理而不徒以其勢卦徳乾剛震動是本天徳之
　剛以動毅然樹道義立名節不屈于欲不靡于氣故
　勢日昌而業日熾而壮
大壮利貞大者正也正大而天地之情可見矣
　大壮矣而又利貞者何以君子之大者本无不正也
　其人為天下之大人則所存所發光明俊偉方嚴特
　立必无不正故利于貞試即正之出于大者究言之
　天地无情无私而已矣无私覆載无私生成亦一貞
　也天地且然况君子乎信乎大壮不可不貞也
象曰雷在天上大壮君子以非禮弗履
　雷在天上威嚴赫烈大壮之象也君子體之以為禮
　者天理之正非禮者人欲之私苟非禮而履之則无
　以勝私而不可以言壮故必以理制欲不失身于從
　欲之危以道御情不失身于邪動之過而後天徳之
　剛常伸徳義之勇在我自勝者强矣
初九壮于趾征凶有孚
　初以陽剛居下事權全不在我乃因君子勢盛之日
　不量勢力恃壮妄為遽欲興大事去小人壮于趾者
　也以是而往為􁂌為激理拂事乖其凶必矣
象曰壮于趾其孚窮也
　居下而即􁂌進其凶不必于事後也當始壮之時理
　勢有必困窮矣
九二貞吉
　以陽居隂不免恃壮似乎不貞然所處得中是大臣
　以禮持躬相其機而不驟明其勢而不激凡所動履
　一歸于正則内不任剛外不召釁吉
象曰九二貞吉以中也
　大凡事无過舉皆由于心无偏私二以貞得吉以其
　心之中也
九三小人用壮君子用罔貞厲羝羊觸藩羸其角
　君子之于天下必有忍人所不能忍之徳性然後有
　為人所不能為之事功九三過剛不中是君子之恃
　壮輕為者夫小人方用无禮之勇以伺君子而君子
　乃不能慎重蔑視小人是亦過于壮矣所為雖正而
　意忽防疎適以自厲有羝羊恃壮觸藩自困其角之
　象君子可不戒乎
象曰小人用壮君子罔也
　小人血氣未除用壮无足怪者乃君子以義理自勝
　而亦用罔謂之何哉
九四貞吉悔亡藩決不羸壮于大輿之輹
　以陽居隂不免躁進之悔然不極其剛為能自反不
　恃壮用罔而貞則動罔不臧而心隨以愜吉且悔亡
　矣如是則羣邪屈服不撓上進之機而在人无阻小
　人不能阻君子之進取象于羊猶藩決而不羸其角
　素藴精强發于幹旋之際而在我不撓君子不患无
　可行之其取象于車猶壮于大輿之輹
象曰藩決不羸尚往也
　凡往之不利皆由用罔者自取其困壮趾者自致其
　凶惟不極其剛而以貞行則人心无忤事勢不拂羣
　邪莫阻而吾道可尚進也
六五喪羊于易无悔
　隂柔居中既巽順而无可為之才復安分而无必為
　之志是人皆恃壮競進彼獨喪其剛勇之氣而不自
　覺者為喪羊于易之象羸角之悔吾知免矣其如尚
　往何
象曰喪羊于易位不當也
　柔中雖善而以之處壮則為不當故不能乗時有為
　耳
上六羝羊觸藩不能退不能遂无攸利艱則吉
　壮終動極是大臣才弱志剛不自度量而喜動好事
　心既不安于退而才又不足以遂其進為羝羊觸藩
　不能退遂之象如是何所利哉然惟不艱故耳誠能
　詳審而艱以處之内審事理外度機宜則善用其壮
　終得遂其進而吉
象曰不能退不能遂不詳也
　進退无據由其不詳審于時勢也艱則能詳而遂其
　進彼不遂之咎不長矣上可不艱哉
䷢(坤下/離上)
晉康侯用錫馬蕃庶晝日三接
　上離下坤是人臣以坤順之徳乗時而麗乎君故為
　晉盖人臣立功啟之者時本之者徳而成之者君有
　是三者而上進則澤被生民功在社稷為安國之侯
　用是而受君之寵不惟錫馬而且蕃庶禮何隆也不
　惟晝接而且三接情何殷也康侯之遇誠隆哉
象曰晉進也
　卦名晉者是上進之義在天道為方亨之㑹在人事
　為奮庸之時也
明出地上順而麗乎大明柔進而上行是以康侯用錫
馬蕃庶晝日三接也
　康侯何以獲此殊遇哉盖録功以時卦象明出地上
　是世道清明賞罰无私有其時矣居功以徳卦徳順
　麗大明是恭順事上勞謙不伐有其徳矣録功以君
　卦變柔進上行是徽柔在御崇徳報功有其君矣有
　此三者自成安國之殊勲膺寵任之殊遇是以康侯
　用錫馬蕃庶晝日三接也
象曰明出地上晉君子以自昭明徳
　明出地上愈進愈明晉之象也君子以晉莫有大于
　進徳者徳本明也而昏昭之機全操于自于是澈吾
　蔽澄吾天日新又新内省于潛宻惺于獨而徳将與
　日同明矣
初六晉如摧如貞吉罔孚裕无咎
　以隂居下有欲進之心應不中正遇妨賢之人有晉
　摧之象當此可尤人乎惟重道義慎名節自守以貞
　終必見信于上得遂其進而吉然此論其常耳設猶
　未孚亦當泰然寛裕以俟之自无干進之咎
象曰晉如摧如獨行正也裕无咎未受命也
　晉何以摧如以直已守道獨行正耳惟正所以見摧
　又安可因摧以失其正即至罔孚必裕无咎者以未
　有官守之命正可綽綽自如也
六二晉如愁如貞吉受兹介福于其王母
　六二中正无應有可進之徳无汲引之人一片憂盛
　危明之心不能自遂能免愁乎為晉如愁如之象然
　豈以愁而遂自貶以求庸乎必直已守正乃終見知
　于主不惟得遂其進而吉且受大福于中順之君而
　寵任不虚矣
象曰受兹介福以中正也
　二有中正之徳明主所必求者介福所以受也非倖
　致也
六三衆允悔亡
　三不中正宜有悔者然下與二隂皆欲進而麗乎大
　明之君是其志同道合為衆所允如是則信友可以
　獲君摧愁之悔可亡
象曰衆允之志上行也
　人孰无志但志于富貴功名者皆不為衆所信三之
　志欲上而行道故衆皆允之也
九四晉如鼫䑕貞厲
　四无中正之徳而竊據髙位患得患失貪而畏人者
　也為鼫鼠之象雖位出天朝而貞然徳不勝位終必
　失之厲
象曰鼫鼠貞厲位不當也
　无徳而據髙位是為不當雖貞亦厲豈能久乎
六五悔亡失得勿恤往吉无不利
　以隂居陽治道或有未純不无有悔幸大明在上天
　資英敏健明以照其悔可亡然五雖明體而以六居
　之人主當晉盛之時挾長駕之術功利之私在所不
　免此而不以純王之心處之終非純王之化也必去
　其好大喜功之心而一切得失概置勿恤乃政純化
　溥吉无不利
象曰失得勿恤徃有慶也
　王道本于誠意失得勿恤純王之心也本此心以往
　則化自溥而大有慶矣
上九晉其角維用伐邑厲吉无咎貞吝
　上居剛進之極是純以躁猛用事而畧无寛和之度
　為晉其角之象若此者将安用之維用伐不服之小
　邑雖兵凶戰危而厲亦可收戰勝之吉无敗亡之咎
　然徒用剛而不尚徳雖伐之有名而貞其去夫聖武
　益逺而吝剛之不可過用如此
象曰維用伐邑道未光也
　居晉之上宜明徳以照四方征伐已非其道况維用
　以伐邑乎其于自昭明徳之道大相逺矣
䷣(離下/坤上)
明夷利艱貞
　夷傷也下離上坤日入地中是陽明君子見傷于柔
　暗故為明夷又上六為暗之主六五近之是以宗臣
　而近暗主難于去位難于行志不正則失身直道則
　賈禍惟操危慮深隠忍以行其志委曲以盡其忠如
　此艱難以守其貞乃不唯唯以徇非復不矯矯以激
　怒而為臣道之利
象曰明入地中明夷
　卦名明夷者日不明也入地則晦猶君子為柔明所
　掩也曰明夷
内文明而外柔順以蒙大難文王以之
　明夷之義何居為卦内離外坤人臣内有文明之徳
　外有柔順之為以是徳而蒙國家之難是明而見傷
　者也古之人有以之者文王是也緝熙之徳翼翼小
　心遭紂見囚正此類也
利艱貞晦其明也内難而能正其志箕子以之
　利艱貞者盖明夷之時明不可露宜韜晦也五近上
　六暗主正忠臣蒙難事之不可諫之不行去之不得
　所恃黙黙周旋惟此志耳正之于内不形于外所謂
　晦其明也古之人有以之者箕子是也盖其為紂近
　親佯狂受辱正其晦明者也
象曰明入地中明夷君子以蒞衆用晦而明
　明入地中明夷之象也君子體以蒞衆不明則人皆
　我欺過明則物不我容于是明哲旁燭本无不明不
　敢以明為明而不盡用其察用晦而明
初九明夷于飛垂其翼君子于行三日不食有攸往主
人有言
　君子以道而行猶鳥以翼而飛初當明夷之時其去
　暗主尚逺禍雖未及道已難行有飛而垂翼之象君
　子于此惟有去而已矣見幾而行困窮雖至三日不
　食不暇顧慮即去此適彼動得謗尤或議其迂或議
　其固至于主人有言亦安計哉
象曰君子于行義不食也
　行何至于三日不食以義自決當如此也
六二明夷夷于左股用拯馬壮吉
　二去暗主較初為近猶夷于左股及此不去禍无及
　矣速于決去如用馬壮之疾以救之乃可全身逺禍
　而吉
象曰六二之吉順以則也
　二之所處難于初矣而乃得吉盖禍及而去處明夷
　之則也二有順徳能早見而決順也而以則也故吉
　也
九三明夷于南狩得其大首不可疾貞
　九三以剛居剛有天下之大徳居明體之上有天下
　之大望而上應暗主向明伐暴獨夫授首有明夷于
　南狩得其大首之象夫以明伐暴貞也但君臣大倫
　放伐大事其可亟乎尚可以化暗為明吾寜待之豈
　可以貞疾圖之耶
象曰南狩之志乃大得也
　南狩非富天下也志在除暴救民乃能成大功也
六四入于左腹獲明夷之心于出門庭
　四爻暗體是身處昏朝道无時而明有入于左腹之
　象然幸柔順得正有能去之智居暗尚淺有可去之
　機故猶可飄然得意于逺去為獲明夷之心于出門
　庭之象
象曰入于左腹獲心意也
　四雖入于左腹然能見幾而作是時義可去而去得
　遂心意也
六五箕子之明夷利貞
　五以宗臣居暗地近暗君去之不能徇之不可惟晦
　其明以正其志象如箕子之明夷佯狂受辱以守其
　貞此貴戚之道萬世不易當其任者必守之乃利
象曰箕子之貞明不可息也
　箕子之貞乃艱貞也艱貞䝉難似不用明然其晦也
　无非委曲以全此心之明明愈晦而愈全自不可滅
　息也
上六不明晦初登于天後入于地
　以隂居坤之極不明其徳以至于晦始則處髙位以
　傷人之明終必至于自傷而墜厥命故其象如此
象曰初登于天照四國也後入于地失則也
　初登于天亦常居尊位以照四國而卒入于地者昏
　而不明失其照臨之則也
䷤(離下/巽上)
家人利女貞
　卦之九五六二内外各得其正而家道成故為家人
　夫家之不正恒起于婦人而家之難正亦莫難于婦
　人故正家者務修身以正乎内樹範閨壼端化刑于
　利女貞焉乃為風化之原而外亦因之以正矣
彖曰家人女正位乎内男正位乎外男女正天地之大
義也
　家人何以利女貞卦之二五主卦内外是為女者秉
　順徳以正位乎内而不預外事為男者秉剛徳以正
　位乎外而不牽内私男女正則剛柔之義明倡隨之
　義得是古今隂陽㑹合之理非天地之大義而何
家人有嚴君焉父母之謂也
　男女何以正哉一家之中不一者分不齊者情惟家
　人有嚴君以主之而後内外森然嚴君者誰謂此正
　位乎内外之父母也以正為嚴夫是以謂之嚴君而
　為家人所宜有也
父父子子兄兄弟弟夫夫婦婦而家道正正家而天下
定矣
　惟有嚴君則教行于家初上秩尊卑之位父父子子
　也五三定先後之序兄兄弟弟也三五二四嚴内外
　之别夫夫婦婦也家道至此倫盡而正矣家正則天
　下一家也人人能正則天下之有家者各盡其正而
　定矣正家之所係如此安可不貞
象曰風自火出家人君子以言有物而行有恒
　風出于火化出于家家人之象也君子以家之本在
　身而身之所出惟言與行故言必有物闡明綱常俱
　根體騐而行必有常敦篤倫理无間始終則身修家
　齊而天下亦自此而定矣
初九閑有家悔亡
　正家之法莫重于始始而不閑後必至有相凟相夷
　之悔初以陽剛處有家之始是時固當閑而徳又能
　閑者本吾身以立閑乗其倫之未凟恩之未離而肅
　之以義聮之以情則倫正義篤而夷凟之悔亡矣
象曰閑有家志未變也
　一家之人志已變而防之難志未變而防之易初即
　能閑其志未變故悔可亡
六二无攸遂在中饋貞吉
　柔順中正是女子幽閑貞静者一切家庭之事統于
　夫子不敢自遂惟在中饋酒食是議此真女子之正
　位乎内而成桃夭之化者也貞吉
象曰六二之吉順以巽也
　二之所以吉者本此柔順之徳以巽從夫也
九三家人嗃嗃悔厲吉婦子嘻嘻終吝
　過剛不中治家太嚴有嗃嗃之象如是則傷恩而有
　悔厲然家道嚴肅人心能正而得吉若以悔厲之故
　致使綱維不立婦子嘻嘻則蕩倫敗節終必吝矣
象曰家人嗃嗃未失也婦子嘻嘻失家節也
　家人嗃嗃雖有悔厲然使人心肅而不縱猶未失正
　家之節若至婦子嘻嘻則必以情掩義失其正家之
　節矣
六四富家大吉
　人君以天下為家四為大臣其家相也以柔正居上
　位是能開財源節財流以自然之利富天下之家者
　也如此則人富而禮義生仁讓之風成矣大吉
象曰富家大吉順在位也
　順徳而居高位得理財之道又能操理財之權所以
　大吉
九五王假有家勿恤吉
　五以陽剛應二柔順是正乎外者固賢聖之君而正
　乎内者又賢聖之后王者其儀不忒而假于有家者
　也以聖君配聖后則勿用憂而關雎麟趾之化成矣
象曰王假有家交相愛也
　王假有家豈私愛哉聖君慶内助之得人聖后樂刑
　于之有主所謂雍雍在宫一徳相合而成愛者也
上九有孚威如終吉
　上九以剛居上是主家之久者而能以剛行之本孚
　誠以蓄恩義而其間倫紀森嚴毫不可犯有孚而威
　如者也如是則一家之中情洽分定家道永昌終吉
象曰威如之吉反身之謂也
　家之欽式惟在于身威非作威反身自治言物行恒
　而人自畏服之所以吉也
䷥(兊下/離上)
睽小事吉
　睽乖異也為卦上火下澤性相違異中女少女志不
　同歸故為睽濟大事者以人心為本睽則人心乖異
　若一无可為幸而有徳有勢有輔即未能遽合天下
　之睽以成大事猶可補偏救弊維持目前徐俟人心
　之定小事吉
彖曰睽火動而上澤動而下二女同居其志不同行
　卦名睽者觀象于物火動炎上澤動潤下物性之睽
　也觀象于人二女同居其志異適人情之睽也即物
　與人觀之而世道之睽可知故名睽
説而麗乎明柔進而上行得中而應乎剛是以小事吉
　人心既睽何以小事吉卦徳説麗乎明是内既心氣
　和婉而外又旁燭事幾有其徳矣卦變柔進上行是
　以徽柔之質而握大寳之權有其勢矣卦體六五得
　中應二之剛是以虛中之誠而來賢人之助有其輔
　矣是以尚可有為而小事吉
天地睽而其事同也男女睽而其志通也萬物睽而其
事類也睽之時用大矣哉
　然性情之暌不可有而形體之睽不可无人但知睽
　之為暌不知暌之為合試以其用而極言之位上位
　下天地之睽也而化育之事同位内位外男女之睽
　也而倡隨之志通别生分類萬物之睽也而應求之
　事類可見不暌則无以為合而三才之用幾息矣睽
　之時用豈不大哉
象曰上火下澤睽君子以同而異
　火澤合體其性相違睽之象也君子以之處世未常
　不異亦未常立異以為異惟以同而異不矯情以忤
　物亦不和光以徇人盖睽中原自有合君子亦于合
　中用睽深于睽者也
初九悔亡喪馬勿逐自復見惡人无咎
　濟睽无助宜有悔者幸與九四同徳相應其悔亡矣
　象猶始雖喪馬終勿逐而自復然當睽之時同徳相
　合正異已者所忌分别太嚴必遭䜛搆故必見惡人
　以釋其疑乃可无咎
象曰見惡人以辟咎也
　初見惡人豈其本心正以避中傷之咎以固同徳之
　合也
九二遇主于巷无咎
　二五隂陽正應居睽之時乖戾不合然君臣之義不
　容恝然必至誠以感動之盡力以扶持之明理義以
　致其知杜蔽惑以誠其志委曲求通象猶遇主于巷
　此臣子苦心致君妙術臣責无咎矣
象曰遇主于巷未失道也
　委曲以遇其主似乎枉道而實正應所在分不可逃
　義不容已豈失道乎
六三見輿曳其牛掣其人天且劓无初有終
　三與上正應本有君臣之分不幸居二四之間故欲
　進而與上相遇二則從後援之為曳其輿四則從前
　尼之為掣其牛此情勢所迫三固无如何者所恃上
　之見諒耳乃上剛明處極猜恨方深疑其有妄合之
　意而欲加之髠劓之刑之象猜疑如此是无初也然
　邪不勝正終必釋疑而合有終
象曰見輿曳位不當也无初有終遇剛也
　見輿曳者以三位居二陽之間迹有可疑是以疑見
　橫生也无初有終者所恃遇上之剛性最坦直雖一
　有可疑不惜情面而一明心迹亦便渙然冰釋也
九四睽孤遇元夫交孚厲无咎
　四與初九本為正應奈左右之隣皆隂柔小人孤立
　无助為睽孤之象幸初陽在下元善之夫也與之相
　遇徳同心契而交孚焉睽乃不孤矣第當睽之時間
　之者多交情未深易離難合故必危以處之防䜛杜
　害然後得保其孚而无咎
象曰交孚无咎志行也
　濟睽大臣之志也四孚无咎則同心協力而睽可濟
　志大行矣
六五悔亡厥宗噬膚徃何咎
　以隂居陽濟睽之才不足宜有悔者然柔中應二其
　悔可亡盖二為宗臣乃厥宗也五以虛中應之臣方
　篤于遇主君更切于下交情投意洽誠如噬膚之易
　者以是而往與之合則君臣之睽合而天下之暌无
　不合矣无咎
象曰厥宗噬膚往有慶也
　君能與臣契合而往以濟暌慶有不在天下者乎
上九睽孤見豕負塗載鬼一車先張之弧後説之孤匪
寇婚媾往遇雨則吉
　上九本與三應但以剛明處睽之極則猜疑所結意
　見橫生遂成睽孤故三本无汚而疑其汚如見豕負
　塗即至一切无有之事而亦疑其為有如載鬼一車
　疑益甚矣由是積疑成忿如張弧而欲射之然三本
　无此事則疑将釋後若脱而不果射焉乃知三非為
　我害寔為我親前疑盡釋而往從之若隂陽和而雨
　焉則始睽終合而吉
象曰遇雨之吉羣疑亡也
　遇雨之吉㑹合深矣由三本无可疑故羣疑盡釋也
䷦(艮下/坎上)
蹇利西南不利東北利見大人貞吉
　蹇難也為卦艮下坎上見險而止世艱方殷不可輕
　進故為蹇夫蹇時必有地有輔而有徳以行之乃克
　有濟故必守要害據行險方進可以戰退可以守西
　南平易乃為利耳若往東北則英雄无用武之地不
　利也又必見有徳有望之大人始可資其謀畧以匡
　濟而利又當秉公扶義以順人心乃施為正大能成
　撥亂之功貞吉盖見險者貴于能止而又不可終于
　止處險者利于進而又不可失其正也
彖曰蹇難也險在前也見險而能止知矣哉
　卦名蹇者難之義也國之險難臨在前也夫見險而
　能自止以審時則不冒進不退避居静觀動非深明
　利害者不能豈非智哉
蹇利西南往得中也不利東北其道窮也利見大人往
有功也當位貞吉以正邦也蹇之時用大矣哉
　蹇而利西南者卦變四往居五而得中是據形勢而
　可圖恢復也不利東北者以四退入于艮是陷身險阻
　无用武之地濟險之道窮也利見大人者以九五有
　大人之象往而見之能資謨猷以定禍亂而有功也
　貞吉者以五爻各當其位有正之義盖扶大義秉大
　公以削平亂畧整頓紀綱而邦因之以正也夫所恃
　以濟蹇者不過地與輔與徳耳今有此三者可以審
　旺衰之形決從違之理盡張弛之畧其為時用豈不
　大哉
象曰山上有水蹇君子以反身修徳
　山上有水曲折難行蹇之象也君子以世道之蹇皆
　由吾徳之不修致之故不敢外生怨尤惟自反之于
　身或省察于念慮或體騐于躬行有所未善則改之
　无歉于心則加勉如是以修其徳則吾身之蹇已濟
　而徳孚于人矣
初六往蹇來譽
　豪傑首貴識時初當險難方殷正宜俟時故往則有
　蹇惟見險能止而來焉乃為從容觀變而有俟時之
　譽
象曰往蹇來譽宜待也
　往蹇來譽非謂其勿往也謂宜待時而往也若一于
　止而不行何譽之有
六二王臣蹇蹇匪躬之故
　柔順中正忠藎之臣也而應五在險正當國難鞠躬
　盡瘁不避艱險是王臣之蹇而又蹇者也然其所以
　為此者進不為名退不為利豈以其躬之故哉雖捐
　軀有所不恤矣
象曰王臣蹇蹇終无尤也
　王臣而至蹇蹇事雖不濟終无可尤况又未必然乎
　甚矣人臣應如是也
九三往蹇來反
　三當國難方殷非一手足所能濟者如恃才獨往有
　蹇而已惟反就二隂同心協力庶可有濟故宜來而
　反之也
象曰往蹇來反内喜之也
　反非强與之合也内之二隂初止以待時二蹇以求
　濟俱樂豪傑為之助者寔喜其來也三可不反哉
六四往蹇來連
　大臣身處國難才弱不能以濟往則有蹇惟來連九
　三資其才力可也
象曰往蹇來連當位實也
　九三陽剛盖有濟險之實徳者也故宜連之以共濟
九五大蹇朋來
　居尊當蹇宗社係焉大蹇者也幸有剛中之徳勢力
　既足以招徠而信義又足以號召是以豪傑景附正應
　而外如來譽來反來連來碩之朋无不獻猷効力以
　濟天下之蹇矣
象曰大蹇朋來以中節也
　大蹇之時智士所深避者五何以朋來盖遺大投艱
　非有剛中之節鮮不畏難而阻五有中徳故羣歸之
上六往蹇來碩吉利見大人
　隂居險極時雖将濟若止自往益以蹇耳惟來就九
　五濟蹇之君乃有碩大之功而吉盖五為徳位兼隆
　之大人見之則撥亂之猷将展于中節之君其碩吉
　也
象曰往蹇來碩志在内也利見大人以從貴也
　往蹇來碩者以志在天下國家之内而欲濟之所以
　來就大君以成大功也利見大人者正以五有徳位
　之貴乃從而見之也
䷧(坎下/震上)
解利西南无所往其來復吉有攸往夙吉
　解難之㪚也居險能動才足出險故為解大難方解
　百姓始離湯火之日故必去煩滌苛務為寛大以養
　方復之元氣保未固之生機如西南平易乃為利也
　如此時亂流盡殄而无所往固當與民休息來復其
　所而安静使國家相安于无事而吉若遺孽猶存而
　有攸往又當早往早復不可久為煩擾使國家不苦
　于多事而吉
彖曰解險以動動而免乎險解
　卦名解者以其徳坎險震動當險難之時而幹濟之
　才能戡定于禍亂之外為險以動夫處險特患无才
　才既能動自克振作有為易險為夷而解難盡脱矣
解利西南往得衆也其來復吉乃得中也有攸往夙吉
往有功也
　利西南者卦變坤體平易卦畫又有中之象是當解
　時以平易之道往以近民乃得衆心也其來復吉者
　解時以安静為中卦變二居得中是不喜功生事而
　與天下休息能處解之中道也有攸往夙吉者二惟
　得中而往所以早往早復收安輯之功也
天地解而雷雨作雷雨作而百果草木皆甲坼解之時
大矣哉
　極解之道言之非惟帝王以之生萬民天地亦以之
　生萬物天地解則二氣暢發雷雨交作以動以潤凡
　百果草木枯者萌甲而甲開坼矣是天地未解萬物
　不能先時天地既解萬物不能後時解之時豈不大哉
　王者宜法天以行解矣
象曰雷雨作解君子以赦過宥罪
　雷雨交作萬物解散解之象也君子以天下多難人
　易罹于罪過法解之意于无心之過竟赦之而不問
　即有心之罪亦宥之以從輕无非體天地生物之心
　而解斯民網之宻也
初六无咎
　治解之道固不可多事以激變亦不可因循以養變
　初以柔在下徳本安静而上應九四剛足以濟則无
　紛更之弊亦无委靡之失何咎之有
象曰剛柔之際義无咎也
　初之无咎非倖致也柔得剛濟剛柔交資義无咎也
九二田獲三狐得黃矢貞吉
　當解之時衆君子成之而不足一小人敗之而有餘
　况狐有三乎二有剛中之徳是秉道嫉邪之君子也
　故能去邪媚之小人而得中直之正士為田獲三狐
　得黃矢之象此正人臣舉錯之正朝廷清而天下治
　矣吉
象曰九二貞吉得中道也
　小人難去君子又難合二惟以中自秉故好惡不偏
　為能得正而吉也
六三負且乗致寇至貞吝
　三以无徳之人而據髙位雖得必失如負者之人乗
　君子之器而致寇奪者雖位出于君而貞實有不稱
　之羞而吝况又未必正乎
象曰負且乗亦可醜也自我致戎又誰咎也
　負而且乗處非其位即不見奪亦已可醜况必致寇
　乎寇之至也自我致之安所歸咎
九四解而拇朋至斯孚
　解時非剛明之朋不足以同徳相濟四應初柔是大
　臣頤指之人也故為四計斷然解去爾之比昵以示
　門无私交斯同徳之朋至而相孚无間然則朋之至
　與孚皆視小人之解與否耳
象曰解而拇未當位也
　初固私人而四應之亦是私情之合也不特豪傑聞
　而解體于義不容不解矣
六五君子維有解吉有孚于小人
　正當君位誠君子也然與三隂同類其情不无牽引
　人君于此惟有解之而已无他術也小人一解則君
　徳清而天下治吉然小人難退外疎而内親之者往
　往有之故必以小人之去為騐非僅托解之名以逃
　天下之公議遂可云解也
象曰君子有解小人退也
　自古小人易進難退必實有以解之小人方退若有
　其名而无其實小人未必退也
上六公用射隼于髙墉之上獲之无不利
　三以小人竊據髙位隼在墉之上也上當公孤之任
　抱已成之器用解除之則一舉即擒如射隼于髙墉
　而即獲焉大奸一去宗社生靈俱受其福无不利
象曰公用射隼以解悖也
　小人蠧國害民悖亂之大者也公是以聲其罪而射
　之耳非私惡也
䷨(兊下/艮上)
損有孚元吉无咎可貞利有攸往
　為卦損下卦上畫之陽益上卦上畫之隂有剥民奉
　君之象故為損損非善道宜難得吉而无咎宜非貞
　而不可往必平日節用愛人之心素著一時出于萬
　不得已而有孚焉然後議損則衆庶共諒其心而輸
　将恐後國事濟矣元吉且不以為厲而无咎此雖一
　時濟變之權亦可為萬世救時之法可貞不獨可以
　施之一方亦可施之四海為利有攸往信乎損非得
　已而必貴于有孚也
曷之用二簋可用享
　以不得已損之必以不得已用之其用維何雖享帝
　享親國之大典禮宜從厚而時詘不可舉贏即以二
　簋亦可用享况其他乎
彖曰損損下益上其道上行
　卦名損者損下益上剥民以奉君也夫民貧則君不
　能獨富勢必損及于上其道上行矣
損而有孚元吉无咎可貞利有攸往曷之用二簋可用
享二簋應有時損剛益柔有時損益盈虛與時偕行
　人主損民而誠有孚則元吉无咎可貞利往不必言
　矣又曰曷之用二簋可用享者何也豈享可從薄哉
　當損之時應有此用乃時之不得不然者試觀卦畫
　損乾剛以益坤柔亦以剛進之極時當損也柔退之
　極時當益也又觀物理進極必盈盈則必虛自與時
　而偕損退極必虛虛則必盈自與時而偕益无非趨
　時者也時不可違如此故用享亦然
象曰山下有澤損君子以懲忿窒欲
　山下有澤損深益髙損之象也君子以吾身所當損
　者莫如忿慾忿則不能以理處人欲則不能以理處
　已故于忿也則懲之中和養心平易養氣制于未發
　之先忘怒觀理不為客氣所使于欲也則窒之省察
　研幾克治務盡絶于未萌之始以理勝私不為情欲
　所牽庶損所當損而身无不修矣
初九已事遄往无咎酌損之
　初應四陽有救正之責于是已吾私家之事而遄往
　以懲窒其忿欲則公爾忘私事上之責已塞无咎然
　以下而損上勢分懸絶情義未孚法言巽言當量而
　入必因事納誨相時效忠不得以遄往而遂徑直為
　也惟酌乃為善用損者不然未信見謗以数受辱所
　不免矣
象曰已事遄往尚合志也
　已事遄往者以四之志正欲初助己以損其疾初與
　之合何嫌于遄故初當速往也
九二利貞征凶弗損益之
　剛中自守不肯妄進所謂貞也則道義自持名節不
　辱而利若輕有所往降志辱身凶莫甚矣甚哉節義
　之不可損也誠常守之而弗損其益于上之風教者
　大矣弗損正所以益之也
象曰九二利貞中以為志也
　二以中徳為志則在我者確乎不拔所以能貞而不
　妄進也
六三三人行則損一人一人行則得其友
　下卦本乾而損上爻以益坤是人于同類之中而或
　有異己者即三人行也三則嫌疑生必我損去其異
　類者而使彼行可也所損之一人既行則在此者皆
　同心共濟斯得其友矣
象曰一人行三則疑也
　于三人行而必損一人者非示人以不廣也正以三
　則學術駁而議論乖不得不然耳
六四損其疾使遄有喜无咎
　四以大臣而有柔靡之習是資初之剛明以損其疾
　者也此必勇于改過速于遷善能使初見我汲汲之
　心而遄往于我方得匡救相成而有喜无終疾之咎
象曰損其疾亦可喜也
　人而无疾固為可喜有疾而能資人以損之則過復
　无過亦可喜也
六五或益之十朋之龜弗克違元吉
　柔中居尊是人君虚心好善使天下豪傑景從効才
　獻徳若益之十朋之龜有弗克違者如是則合天下
　之聰明才智為其功名君徳純而治化溥元吉
象曰六五元吉自上祐也
　賢為上之所簡五能致天下之賢則克當天心矣其
　元吉豈特人祐之哉
上九弗損益之无咎貞吉利有攸往得臣无家
　人君之益天下以因為上制田教畜一无所損其利
　自溥能以弗損益人无負子民之責而无咎然其所
　以益之者一出于帝王大公之正道斯澤无不被而
　吉且法可常行而利惠而不費其惠廣矣其得臣尚
　可以家計哉
象曰弗損益之大得志也
　王者以益天下為志今弗損益之則益道大行而志
　得矣
䷩(震下/巽上)
益利有攸往利涉大川
　卦畫損上益下民富則君不得獨貧下益而上亦益
　矣故為益二五中正君臣同徳二體皆木才猷素裕
　人主本此以益民則有所往而發政施仁自徳澤四
　達而民賴以安固利即使涉川而拯溺救屯則阽危
　胥援而民賴以生亦利
彖曰益損上益下民説无疆自上下下其道大光
　卦名益者卦體損上益下是君能減常賦行補助自
　損以益民則民被其澤悦懌无疆矣然所以損上益
　下者實恩由上推而下及于閭閻非徒為一切轉移
　之術姑為益下之名者也此其為道如天道下濟而
　光明與霸者之暗昧不同此民説所以无疆也
利有攸往中正有慶利涉大川木道乃行
　利有攸往者盖以益下之道必由君臣同徳使各懐
　異志則上恩或不下究下意或不上通今二五中正
　其益下也必有良法美意非偏小私補之術且无壅
　蔽之患民被澤而有慶矣至于利涉大川益道已无
　不行乃所以行者由震巽皆木有濟川之具在人為
　才猷克壮道濟經綸卓然有具乃能大行而利
益動而巽日進无疆天施地生其益无方凡益之道與
時偕行
　試取益道而極言之由事功以推之學術由學術以
　推之造化而知之益道不外一時其在學問卦徳震
　動巽入是為學者既奮發精進又沈潛深入勿忘勿
　助循此日進自然徳崇業廣寜有疆乎其在造化卦
　體陽上隂下天施地生自然並育不悖化化生生之
　機无有方所矣凡此皆益即皆道也皆道即皆時也故
　凡人事之窮而通失而得物理之虛而盈消而長皆出
　于時之自然而非智力所能與也非與時偕行乎益
　道之大如此
象曰風雷益君子以見善則遷有過則改
　風烈雷迅交相助益益之象也君子法之以自益見
　有善也不拘一轍隨見皆遷无少逡巡見有過也不
　俟終日隨見皆改无少係憚如是則理存欲遏而益
　于身心多矣
初九利用為大作元吉无咎
　人臣原不為利祿効忠况居下受益是仕籍初登寵
　任已渥其報効也必盡心竭力利用大有作為于凡
　關宗社係生靈者為人之所不能為為人之所不敢
　為方足報知主上然始進而圖非常之功一有不善
　疑忌交集必謀出萬全事圖經久帝王其規模聖賢
　其事業大善而吉乃可免咎
象曰元吉无咎下不厚事也
　居下始進本不當任重事使非元吉何能无咎
六二或益之十朋之龜弗克違永貞吉王用享于帝吉
　虚中處下是人臣竭誠致敬故精意所感自來君眷
　而寵渥之來有辭之弗克者為或益之之象此即臣
　之貞也第永守之而不變則主眷益隆而吉斯道也
　雖王者用以享帝尚可居歆况人臣守此事君有不
　吉乎甚矣貞必受益而人臣不可不貞
象曰或益之自外來也
　益出于君何以曰或以二之心原不為利祿而效忠
　也故寵渥之來如出意外二真純臣哉
六三益之用凶事无咎有孚中行告公用圭
　六三隂柔不中不正不當得益者也然當益下之時
　居多凶之地遺大投艱有益之以凶事者必儆戒震
　動增益其所不能然後可以无咎然益以凶事責望
　良深又必内而有孚誠積于中外而中行協中以行
　以此自靖如用圭以通信乃為无咎
象曰益用凶事固有之也
　孚中人所固有第人情不激則不發益用凶事者正
　欲其困心衡慮而固守之也
六四中行告公從利用為依遷國
　益下之事不一必㕘酌合宜乃為中也四不得中非
　中行矣誠能以益下為心勉于中行則動中機宜所
　行皆合于君以此入告言无不從既能如是即以遷
　國勞民傷財亦依衆心之所欲如太王遷岐不以養
　人害人盤庚遷殷曰視民利用遷人心樂從无有不
　利况君寜有不從中行者乎
象曰告公從以益志也
　告公而從以四惓惓以益下為志故君能諒而從之
　也
九五有孚惠心勿問元吉有孚惠我徳
　五以陽剛為益之主是大君之益天下者一本于肫
　懇之心而非違道以干譽者也如此惠民何待問而
　知元吉哉但見上以誠感下以誠應而民之惠我徳
　者亦皆出于有孚矣
象曰有孚惠心勿問之矣惠我徳大得志也
　人主之患特恐其志不真惠民耳惠出于心其益无
　方元吉可勿問也至有孚惠我徳益道大光益民之
　志不大得乎
上九莫益之或擊之立心勿恒凶
　陽居益極求益不已是君剥民自奉而不知止者不
　知耑利于己即以施奪于民有莫益而或擊之者焉
　然其端始于立心之不恒盖益下者君上之恒一念
　反常即為禍府豈待擊而後知其凶乎
象曰莫益之偏辭也或擊之自外來也
　人君求益不已犯天下之大怒而但言莫益者特從
　其耑利之一偏言之也若究其禍必有擊之出于意
　外豈徒莫益而已哉
䷪(乾下/兊上)
夬揚于王庭孚號有厲告自邑不利即戎利有攸往
　夬决去也以五陽去一隂决之而已故為夬然决之
　之道必正名其罪以揚于王庭則小人之罪始明而
　盡誠以呼號其衆相與合力則君子之勢始盛然小
　人之罪雖明而君子之待小人者常疎又必有危厲
　之道操心也危慮患也深則隄防始嚴苟遂乗以安
　肆則不可君子之類雖集而小人之伺君子者常宻
　又必有自治之道无隙可乗无過可議則謀出萬全
　若徒尚夫威武則不利夫然後一舉而小人可以立
　决吾道可行而利有攸往
彖曰夬决也剛决柔也健而説决而和
　卦名夬者决之義也以五剛决一柔其去之也易矣
　故為夬然决之之道過柔者易失于懦過剛者易失
　于暴必如卦徳乾健兊説健以斷之剛毅嫉邪不為
　柔媚所惑而不緩圖以失其機悦以處之平心易氣
　絶不傷于忿戾而不輕動以激其變然後事合機宜
　動中肯綮以此而决健非黨錮悦非調停
揚于王庭柔乗五剛也孚號有厲其危乃光也告自邑
不利即戎所尚乃窮也利有攸往剛長乃終也
　揚于王庭者以一小人居衆君子之上妨賢誤國罪
　莫大焉不得不揚也既孚號以集衆矣而必有厲者
　恐小人隂謀不測故必操心以危而謀出萬全决道
　乃大光也既告自邑以自治矣而又不利即戎者盖
　惟理足以服人若耑尚威武且将激變自取困窮也
　利有攸往者五剛既長一變即乾而陽乃終是滿朝
　皆君子而决道乃成終也
象曰澤上于天夬君子以施祿及下居徳則忌
　澤氣上升于天勢必沛决而下夬之象也人君體之
　以施澤于下祿予加于君子樂利及于小人猶澤之
　决而下注焉然上之祿下非以為徳也若居為己徳
　矜功伐善積而不流則封殖自私失大君之宜而忌
　矣
初九壮于前趾往不勝為咎
　當决之時居下任壮是少年新進憤憤嫉邪急于一
　决以為快者有壮于前趾之象以是而往决小人則
　力弱計疎必不能勝其咎乃自為耳
象曰不勝而往咎也
　君子欲决小人必事出于萬全而功乃收于一旦今
　初不勝而往豈待往而知其咎哉當不勝時已可卜
　其咎矣
九二惕號莫夜有戎勿恤
　從來决小人者最患輕疎而不為計自任而不求援
　九二居柔得中其為决也不任剛壮内既懐憂惕以
　善其謀外又孚號衆正以集其類如是雖小人變生
　不測為莫夜有戎之象然思慮周而无可乗之機黨
　援盛而有難犯之勢奚用恤乎
象曰有戎勿恤得中道也
　有戎則有憂恤曰勿恤者以其能得中道不恃剛而
　惕號故有偹而无患也
九三壮于頄有凶君子夬夬獨行遇雨若濡有愠无咎
　頄顴也九三當决之時以剛而過乎中是决小人而
　剛壮見于面目者也如是則機疎謀露有凶道矣然
　在衆陽之中獨與上六為應為君子計决正不以迹
　也若能果决其决不係私愛則雖合于上六如獨行
　遇雨至于若濡而為君子所愠然終必能决去小人
　而无所咎也
象曰君子夬夬終无咎也
　君子之决小人獨有此心耳心果夬夬迹雖若濡終
　必无咎
九四臀无膚其行次且牽羊悔亡聞言不信
　以九居四不中不正心既不能静守才又不足有為
　故将止而不决小人則志欲上進而居則不安将進
　而欲决小人則力有不足而行則不進有臀无膚其
　行次且之象悔可知矣吾為四計惟讓君子前進而
　我隨之設謀决䇿一聽於人如牽羊然乃因人成功
　而悔可亡然四切競進雖聞此言必不見信吾其如
　之何哉
象曰其行次且位不當也聞言不信聰不明也
　其行何以次且由其才徳不足以遂其進也聞言何
　以不信由其志惑于競進而聪之不明也
九五莧陸夬夬中行无咎
　五為决主切近上六是人君親附小人朝夕左右之
　間為所蠱惑而不自覺如莧陸感隂氣之多者可不决
　去之乎故必真心决之而且善藏其用不激于氣而
　中行乃為决而和者无咎
象曰中行无咎中未光也
　中行宜无弗得而止无咎者盖小人不難决而君心
　中之小人最難决迫于義而係于情中心豈得為光
　明乎
上六无號終有凶
　隂居夬極黨盡勢孤雖應三比五而皆夬夬何所呼
　號以求援乎始雖乗剛終必凶矣
象曰无號之凶終不可長也
　小人居于君子之上方自以為萬年之固抑知終為
　君子所决何可乗以自恣乎
䷫(巽下/乾上)
姤女壮勿用取女
　夬盡為乾方喜君子滿朝不意一隂始生小人忽爾
　進用不期而遇故為姤以一隂遇五陽滅貞之謀已
　蓄堅氷之微已成猶女徳不貞而壮之甚也君子于
　此豈可忽其始進而與之比昵哉取以自配必害乎
　陽惟早杜而嚴絶之勿用取女可也
彖曰姤遇也柔遇剛也
　卦名姤者不期而遇之義也一柔而遇五剛是衆君
　子无心于遇小人而一小人輙敢于遇衆君子卒然
　而值出于意外故為姤
勿用取女不可與長也
　勿用取女以小人用事皆君子有以與之未幾而禍
　君子蠧國家矣豈可與之長共事哉
天地相遇品物咸章也
　然論隂陽淑慝之分遇不可有若論隂陽相須之理
　遇不可无卦體以隂遇陽是天當純陽用事之日忽
　得地之㣲隂助之則燥烈之氣有所滋潤而品物流
　形自爾咸章矣造化以姤成功如此
剛遇中正天下大行也
　造化不能一日无隂况世道乎第顧其主張世道者
　何如耳卦體以九居五是人君以英明果斷之徳遇
　宅中表正之位則徳以位顯天下惟其運化政教大
　行矣聖人以姤成功如此
姤之時義大矣哉
　此固天人相遇之善也豈所論于君子之與小人哉
　姤之一隂始生其端雖㣲其勢必盛自非識㣲君子
　謹而防之必支蔓而不可挽斯時斯義豈不大哉
象曰天下有風姤后以施命誥四方
　天下有風物無不遇姤之象也元后體之以天不能
　遇物而遇之以風君不能遇民而遇之以命于是以
　王心之一為王言之大舉凡政教必施命令布誥四
　方使天下曉然洞吾為民之心則君心與民相遇亦
　如風之鼔乎萬物矣
初六繋于金柅貞吉有攸往見凶羸豕孚蹢躅
　初隂始生小人用事之始也誠能堅以自止不進而
　肆害君子如繫于金柅此小人之貞得受君子之賜
　吉若乗勢而往則自失其庇凶然在君子當知一隂
　雖㣲勢必得權害正猶羸豕必至蹢躅可不早為之
　防哉
象曰繫于金柅柔道牽也
　小人之道柔道也柔則多媚善附易于牽引羣邪以
　進而肆害正之謀故以金柅戒之也
九二包有魚无咎不利賔
　二以得時用事之君子而與初遇是小人在其包容
　之中為包有魚之象乗此制之諭以道義惕以禍福
　使不肆害自可免咎若失此不制使與諸賢相遇則
　貽害无窮甚不利焉
象曰包有魚義不及賓也
　包有魚者非獨計及賓之害而制之也揆之于義二
　當盡制小人之責不令害及賓也
九三臀无膚其行次且厲无大咎
　過剛不中性躁欲進上下无遇而不得遂為臀无膚
　其行次且之象如是則寡助可危固厲然无滛朋之
　大咎
象曰其行次且行未牽也
　其行次且由勢孤未得牽引之人无所援以梯進耳
九四包无魚起凶
　初與四應本其所属之民乃遇于二而不遇四為包
　无魚之象人心既去禍亂自此起矣凶
象曰无魚之凶逺民也
　无魚之凶豈人之逺我我无孔邇之懐我寔有以逺
　之耳民非无故而去也
九五以杞包𤓰含章有隕自天
　陽剛中正主持世道是以徳位兼隆之君子而下防
　始生用事之小人猶以把包𤓰勢甚易矣然彼方長
　而我将消天運使然難以力爭必其所謂包𤓰者深
　宻其謀潛藏其勢含晦章美不露聲色而黙以制之
　乃人事盡而天運回而陽之消者倐然來復若從天
　而降矣信乎姤轉為復非含章不能也
象曰九五含章中正也有隕自天志不舍命也
　君子之去小人多不能宻其機而九五獨能含章者
　以有中正之徳涵養甚深不徒恃剛故能含也隂陽
　迭勝乃天命之自然而五能有隕自天者以志不舍
　命能以有常之理順乎天而不逆其命以挽回之任
　圖于己而不委其命故以人勝天而命自我回也
上九姤其角吝无咎
　人必謙以與人而後能得所遇上无位而處剛是驕
　亢自髙求遇而以角者也以角求遇徒觸忤耳吝所
　不免然亦无比匪之咎
象曰姤其角上窮吝也
　髙亢在上絶物无侣宜窮于遇故足羞也
䷬(坤下/兊上)
萃亨王假有廟利見大人亨利貞用大牲吉利有攸往
　卦徳見君民之萃卦體見君臣之萃故為萃萃之時
　當盡處萃之道而道莫大于尊尊親親在王者當假
　于宗廟之中聚一己之精神以通祖考之精神而非
　靡文以為假也在君子利于見大人事君以行義則
　道可達而亨又必利于正而非枉己以為徇也然假
　廟豈徒聚精神已哉萃則物豐而祀宜隆必用大牲
　以昭民力普存祭乃受福而吉然見大人豈徒聚以
　正已哉萃則學偹而宜用宏必有所往以展平生所
　藴乃能有功而利
彖曰萃聚也順以説剛中而應故聚也
　卦名萃者聚之義也卦徳坤順兊説是民順以從君
　而君説以先民也卦體五剛中而二應之是君以誠
　實下交而臣以虛中上應也元后黎庶心結不解元
　首股肱精意相孚故聚也
王假有廟致孝享也利見大人亨聚以正也用大牲吉
利有攸往順天命也
　王假有廟非以邀福盖以王者孝親之情既聚必對
　越告䖍致吾誠敬于廟也利見大人亨非以干祿盖
　吾人從君之志既聚必行義達道一出于正而乃亨
　也假廟而必用大牲吉見大人而必利有攸往盖禮
　隨時豐功以時建皆天命之所必然物以萃而豐用
　大牲者時隆而隆也學以萃而益利有往者時行而
　行也順乎天命所以吉而利也
觀其所聚而天地萬物之情可見矣
　試取其理而極言之不特王者與仕進也推之天地
　萬物莫不有萃聚之情焉觀其所聚陽倡隂和乾施
　坤承天地之情于聚可見也形交氣感聲應氣求萬
　物之情于聚可見也萃之大如此
象曰澤上于地萃君子以除戎器戒不虞
　澤上于地津潤上行萃之象也水聚而不防則潰人
　聚而不防則亂是以君子體之以保萃為之簡練兵
　戎修戢武備以戒内難外患之出于意外者則萃可
　長保矣
初六有孚不終乃亂乃萃若號一握為笑往无咎
　初六上應九四而隔于二隂當萃之時不能自守是
　有孚而不終志亂而妄萃也宜有咎矣若能呼號正
　應則從違靡定未免為衆所笑然號之者正也笑之
　者妄也但勿恤而往從正應則无亂萃之咎
象曰乃亂乃萃其志亂也
　人之相萃未有不由于志初之乃亂乃萃志先自亂
　矣誰其主之而令其亂乎
六二引吉无咎孚乃利用禴
　二應五而襍于二隂之間似君臣本自相孚而為讒
　邪所間故必牽引二隂以萃于五乃有集思廣益之
　吉无背公植黨之咎夫此引萃之心非避嫌非邀名
　一出于忠愛之實心所謂孚也二以孚上通五亦以
　孚下交不事煩文自足相信猶祭者有其孚誠雖用
　禴亦可格神无不利
象曰引吉无咎中未變也
　二引萃而得吉无咎者由此中公忠之念未常少變
　故能不昵朋比也不然未有不亂萃者
六三萃如嗟如无攸利往无咎小吝
　六三隂柔无可萃之徳上无應與无可萃之人欲求
　萃于近己之權貴而不得故嗟如而无所利為三之
　計惟往從于上可以无咎但困然後往復得隂極无
　位之人亦可小羞矣然理宜如是自當近舍不正之
　强援而逺結正應之窮交小吝不必恤也
象曰往无咎上巽也
　往從上而无咎者上居悦極能巽順以受之故得萃
　而无咎
九四大吉无咎
　四以大臣比君因以下比衆隂得其萃矣權之所集
　咎必歸之且以陽居隂未免有邪媚之私則咎不終
　无者必其所以萃者貞以親上義以使民既不枉道
　以從欲又不違道以干譽思患以杜釁孽之萌謹㣲
　以逺僣逼之漸大吉如是庶幾臣節克靖君民兩无
　負矣
象曰大吉无咎位不當也
　必大吉而後无咎者以其非君位而萃天下之心居
　危疑之地而有不當之嫌自非盡善難以塞責也
九五萃有位无咎匪孚元永貞悔亡
　當萃時而有陽剛之徳以居尊是徳稱其位而民信
　從萃有位而无咎矣設有方命未孚固為至治之累
　而有悔然不必求之人也反而益修吾徳俾吾元善
　之懿无間而永不雜而貞則徳純化洽而匪孚之悔
　亡矣
象曰萃有位志未光也
　人主之志萬邦作孚乃為光大今萃有位而猶有匪
　孚此中豈能坦然愉快故曰未光
上六齎咨涕洟无咎
　萃極将㪚而隂柔才弱无位望輕有孤立之危故必
　操危慮深恐懼修省如齎咨涕洟乃創艾改圖可以
　信友可以獲君不終无萃而可无咎
象曰齎咨涕洟未安上也
　上能得萃其心乃安今居上而求萃不得宜其憂懼
　如此耳
䷭(巽下/坤上)
升元亨用見大人勿恤南征吉
　卦變柔上居四是以柔嘉君子乗時奮庸故為升君
　子之升恒患无徳與應卦體巽順有升之徳五應有
　升之機自得元亨所以方升之始用以利見大人則
　主臣交孚所謂日隔之疎與不專之患但可勿恤既
　升之後南征有為則展布經綸将見道徳日盛功業
　日彰吉莫大焉其元亨盖有如此
彖曰柔以時升
　卦名升者卦變柔自解來進居于四升于二陽之上
　是柔嘉之士因時以進而居台輔之位者也
巽而順剛中而應是以大亨
　升何以元亨盖不度已之可進而進者是為自輕其
　身不度人之能用而進者是為不量其君卦徳巽而
　順是内既沉潛觀理无欲速躁進之心外又從容俟
　時无冒進干君之失可升之徳裕矣卦體九二剛中
　而五應之是臣有强毅匡濟之畧而遇虛己下賢之
　君又有可升之㑹矣既不困于抱負復不厄于際㑹
　是以大亨
用見大人勿恤有慶也南征吉志行也
　又言用見大人勿恤盖君子出仕必欲得君今一徳
　而明良契合不惟一身之慶而實斯道之慶也又言
　南征吉盖君子之志在于行道今有慶而致主澤民
　則隠居之志殆為行義之達矣
象曰地中生木升君子以順徳積小以髙大
　地中生木以漸而高升之象也君子以為徳之升也
　亦必以漸從細處致慎積之以至于髙大如由一念
　之善念念皆謹積而至于无念不善由一事之宜事
　事皆宜積而至于无事不宜則日新月盛徳必廣大
　髙明而不可及矣
初六允升大吉
　初為巽主柔順居下不先時而躁進故二陽從而信
　之援以同升可以勿恤而南征吉孰大焉
象曰允升大吉上合志也
　初允升而大吉者上二陽志在南征初能巽而與之
　合故二陽樂為汲引而同升也
九二孚乃利用禴无咎
　九二剛中上交五以虛中應之是人臣精白一心足
　以感孚于君而致君之孚也惟既孚矣乃可以任吾
　樸忠不事繁文象如利用禴祭則我勿欺而君不疑
　无咎
象曰九二之孚有喜也
　二能以心孚于君上則得君而道行矣寧不有喜
九三升虛邑
　三以陽剛之才當雍熙可升之時而進臨于坤道可
　大行如入无人之境為升虛邑之象
象曰升虛邑无所疑也
　人于升時有時而无徳未免有疑于己有徳而无時
　未免有疑于人三經濟有術際遇有時動无阻礙何
　所疑乎
六四王用亨于岐山吉无咎
　四為大臣无可復升而以隂居隂順之至者是人臣
　能致誠敬以事上如王者致誠而事神也有王用亨
　于岐山之象如是則得臣道之純而无隕越之咎
象曰王用亨于岐山順事也
　四取象于用亨者臣之于君猶君之于帝謂其忠順
　不失以事其上也
六五貞吉升階
　以隂居陽未免見小欲速必念慮謀猷一皆出于純
　王之貞不雜于功利不流于偏黨乃心純化溥吉升
　斯世于大猷如升階之易易矣
象曰貞吉升階大得志也
　王者以致治為志今以貞成治則其功業所就可以
　嫓帝王㕘天地矣其志不大得乎
上六㝠升利于不息之貞
　以隂柔居升極昏㝠于升沈迷利欲知進而不知止
　者亦何利哉惟轉此不已之心用之于不息之正孶
　孶不倦漸進髙大乃為利耳
象曰㝠升在上消不富也
　人之一身外有増加則内必減損㝠升在上而進極
　不已本體消亡日甚豈復有所富乎
䷮(坎下/兊上)
困亨貞大人吉无咎有言不信
　卦體六爻陽為隂掩志不得伸道不得行有困窮之
　義故為困君子處此惟守義安命泰然自得以自亨
　通則得處困之貞然非素有大涵養者不能故惟大
　人足以當之有亨貞之吉无不亨貞之咎苟非其人
　心不能亨而嘵嘵自鳴徒為憤世嫉俗之論祗益以
　困誰其信之不可不戒也
彖曰困剛揜也
　卦名困者卦體剛為柔掩是君子剛大正直之氣為
　柔所蔽欝而不伸所以為困
險以説困而不失其所亨其惟君子乎貞大人吉以剛
中也有言不信尚口乃窮也
　困何以亨盖亨不于其身而于其心不于其時而于
　其道卦徳險以説是所處之境雖困而樂天知命胸
　中自得之趣依然獨抱不因困而失其所亨此惟有
　守有識之君子能之乎所謂貞大人吉以二與五剛
　而不屈无柔懦可乗中而不躁无矜激敗事制事制
　心俱能順理所以得吉又曰有言不信以困時所尚
　者心亨困不足以窮我惟所尚者口説憤憤不平徒
　以激人之怒滋已之危自取困窮也處困者可不戒
　哉
象曰澤无水困君子以致命遂志
　澤以注水下漏則枯困之象也君子以處困之道莫
　先于志或遇君父之仇或值國家之難係于綱常名
　節為志所必欲成者則凡身家性命利害難易俱所
　弗計而惟猛拚一死獨行其是以遂其志而已
初六臀困于株木入于幽谷三嵗不覿
　初以隂柔居困之下束手待斃不得所安如臀困于
　株木者然若以明者遇此猶可望其醒悟以圖出險
　之功今又居暗之甚才既不能審機智又不能觀變
　終入于困不克自振有入于幽谷三嵗不覿之象
象曰入于幽谷幽不明也
　審時觀變全恃識力入于幽谷心不明乎事理安望
　其出于險哉
九二困于酒食朱紱方來利用亨祀征凶无咎
　九二當困之時剛中應五是以才徳而膺艱大舉凡
　宗社生靈俱以身任所謂王事賢勞者也上之知遇
　不特髙爵厚祿極其豐隆而且寵任責成有加无已
　為困于酒食朱紱方來之象二将何以承之必精白
　一心竭誠報效如用亨祀乃為利焉即時值困窮征
　或有凶而精誠自獻雖凶无咎
象曰困于酒食中有慶也
　二固困于酒食以有中徳故能竭誠濟困以貽天下
　之慶也
六三困于石據于蒺藜入于其宫不見其妻凶
　三隂柔不中正才徳不足以處困故欲前推九四以
　上進而四堅不可動欲退依九二以圖安而二又剛
　鋭不可依為困于石據于蒺藜之象如此則禍必及
　身雖有上六正應亦終不得見矣如入于其宫不見
　其妻凶莫甚焉
象曰據于蒺藜乗剛也入于其宫不見其妻不祥也
　據于蒺藜以乗九二之剛據非所據不得安也入于
　其宫不見其妻孤立寡援危亡立見不祥也
九四來徐徐困于金車吝冇終
　大几才足濟物正應有困能速救之雖有强暴之徒
　不能阻吾之援四无才以援初故其來也徐徐不速
　而初困于九二不克前進為困于金車之象夫初之
　困四之吝也然邪不勝正終必得合有終
象曰來徐徐志在下也雖不當位有與也
　四來徐徐勢雖若緩其志未常不在初也人特患其
　无志耳既有其志才雖不足究竟有志自成必能相
　與有合也
九五劓刖困于赤紱乃徐有説利用祭祀
　五當困時上為隂揜是蔽于近習下則乗剛是迫于
　强臣上下皆傷為劓刖之象既為所傷是臣服于我
　者反得以制我猶赤紱為臣下之服而今為所困矣
　幸其剛中有英斷之才又居悦體善調停之術為能
　從容和緩制馭臣下而大權漸收无憂旁落乃徐有
　説而不終于困也然小人進退恒視君心之誠否一
　有不誠便得乗間而入必无二无襍如享祀然斯小
　人不得倖進國家獲无窮之福乃為利耳
象曰劓刖志未得也乃徐有説以中直也利用祭祀受
福也
　劓刖者隂揜則蔽乗剛則危動輙有制濟困之志豈
　能得乎乃徐有説者以五有中徳不縱不激順理而
　直也利用祭祀者君心純一小人不得而入宗社生
　靈皆受其福也
上六困于葛藟于臲卼曰動悔有悔征吉
　以隂柔處困極欲動則才弱束手纒縛而不能解欲
　静則時勢危迫震撼而不得安動輙有悔无往不困
　為困于葛藟于臲卼曰動悔之象然物窮則變誠能
　深自悔悟振作有為以是而征困可免矣吉
象曰困于葛藟未當也動悔有悔吉行也
　困于葛藟以隂柔无解困之才而所為未當也因動
　悔而有悔心則克自奮發而吉與行㑹不終于困矣
䷯(巽下/坎上)
井改邑不改井无喪无得往來井井汔至亦未繘井羸
其瓶凶
　巽木入水而上出其水有井之象故為井井體有常
　而不遷猶治道有定而不易故為治以養人者恪守
　成法雖時勢不无變更而先王仁天下之法毫无更
　改猶改邑不改井焉夫既不改則于舊章无所增損
　而人人蒙澤不猶无喪无得而往來井井者乎然法
　貴由舊尤貴慎終設守之未幾而紛更隨起如汲井
　幾至得水尚未盡綆而敗其瓶則功雖垂成一旦僨
　棄凶
彖曰巽乎水而上水井井養而不窮也
　卦名井者以巽木入乎坎水之下而津潤上達為木
　之華猶井水在下而汲之上行也故為井是井也其
　出有源其施不竭養民而不窮于用也
改邑不改井乃以剛中也汔至亦未繘井未有功也羸
其瓶是以凶也
　改邑不改井者以二五有剛中之徳剛則强毅有守
　而持之久中則意見不偏而善于因此所以能守常
　法有功而无凶也若汔至亦未繘井是法方行而澤
　未及物未有功也正當恪守之時乃妄肆紛更以至
　僨事如羸其瓶是以取凶豈法之過哉
象曰木上有水井君子以勞民勸相
　木上有水津潤上行井之象也君子體以養民不勞
　民則澤壅不流不勸相則澤施不廣于是制田里教
　樹畜以勞來其民又勸勉之使民自相周助則以君
　養民固君之養使民自養亦君之養養之不窮與井
　不竭一矣
初六井泥不食舊井无禽
　井以陽剛為泉上出為功初六以隂居下既无養人
　之徳又无及物之功明主所不賓天下所共棄者也
　象猶井泥而人不食遂成廢舊之井即禽鳥亦莫之
　顧也
象曰井泥不食下也舊井无禽時舍也
　井泥不食言隂柔居下而澤不及于人也舊井无禽
　言其不能濟物而為時所棄也
九二井谷射鮒甕敝漏
　九二剛中徳足及物但无正應汲引无人下比初六
　彚征无助雖有其徳僅能自潤如井旁穴水止可下
　注于鮒不能逺濟即有汲者亦如甕敝水漏于下不
　能上出盖抱徳而不遇其時者也豈不惜哉
象曰井谷射鮒无與也
　二非无徳无與汲引之人所以其澤不能及物耳
九三井渫不食為我心惻可用汲王明並受其福
　陽剛得正徳足澤民居下之上未為時用使人徒憫
　其道之窮象猶井渫不食為我心惻者此正惻其可
　汲而不汲也以无王明故耳如有王之明者汲而用
　之則徳施所溥君民俱受其福矣
象曰井渫不食行惻也求王明受福也
　井既渫而猶不食豈特知已興嗟行道之人亦以為
　戚也倘有求賢之王明于知人舉而用之民社之福
　王者受之矣
六四井甃无咎
　四柔得正是清介之士反身自治不染流俗浴徳有
　餘而濟人不足者也故其象為井甃如是則日新不
　已雖无及物之功亦无汚染之咎
象曰井甃无咎修井也
　井以甃而无咎以有修之者也能防其汚方能致清
　然則側身勵行修潔其身士君子曷可少哉
九五井冽寒泉食
　五以陽剛居尊是淵泉之徳素裕于己而時出之功
　自及于人象猶井冽而寒足為人食者
象曰寒泉之食中正也
　寒泉而為人食不徒操利物之權以有中正之徳凡
　所以養人者盡善盡美故能如是
上六井收勿幕有孚元吉
　上居井終坎口不揜是溥其井養之徳導民之利而
　不窮任民之取而不禁象猶井之汲取而不覆者此
　皆由其實心實政而有孚焉乃有此宏施耳大善而
　吉
象曰元吉在上大成也
　上得元吉于井終則无一人不得其養上下與天地
　同流矣養道大成豈曰小補之哉
䷰(離下/兊上)
革已日乃孚元亨利貞悔亡
　離下兊上物理人情俱所當革故為革盖人心可與
　習常難以通變可與樂成難與慮始一日變革豈能
　遽信必得已革之日事久論定然後信聖人之革非
　喜革也不得已也革之難如此然事勢當革即一時
　未信亦何暇恤要在革之當耳果能灼于事理順于
　時勢善其所革可以通之天下萬世而元亨協于天
　理人情而利貞則所革皆善而妄革之悔亡矣
彖曰革水火相息二女同居其志不相得曰革
　卦名革者水上火下各相滅息而勢不相濟二女同
　居少上中下長幼失序而志不相得物理人情俱當
　變革故曰革
已日乃孚革而信之文明以説大亨以正革而當其悔
乃亡
　已日乃孚者以革故非常黎民懼焉必至已日而後
　无不信也又曰悔亡者以卦徳離明兑説内能灼乎
　事理而非苟革外能順乎時勢而非驟革其為革也
　大善而可亨且咸正而无缺革而能當其悔乃亡
天地革而四時成湯武革命順乎天而應乎人革之時
大矣哉
　試以其革而極言之天地之道隂極則革而陽陽極
　則革而隂寒暑往來而四時成矣湯革夏而為商武
　革商而為周盖因天心厭亂人情思治而順且應之
　矣可見天地之成化工聖人之成世道皆不外于革
　則革之所在時之所在也時之所趨不得不革革之
　時豈不大哉
象曰澤中有火革君子以治厯明時
　澤中有火火燃則水乾水决則火滅革之象也君子
　以為革之大者莫過于時使不治厯以明之則四序
　不分嵗令无别何以欽天道而授人事于是設占步
　之法以推天象運行之度立布筭之術以察氣機旋
　轉之變由遲速以定推遷由分積以考盈縮使晦朔
　弦望不愆其序分至啟閉不失其時如是則七政齊
　而百揆序在上者得以敬天而勤民在下者得以因
　時而趨事革莫大于此矣
初九鞏用黃牛之革
　雖當革時居初无應是法未盡弊而猶有待上无委
　任權不在我豈可輕有所為惟不妄革為中不躁革
　為順堅確固守如鞏用黃牛之革則為善也
象曰鞏用黃牛不可以有為也
　鞏用黃牛非避事也時勢不在本不可以有為故中
　順以自守也
六二已日乃革之征吉无咎
　中正文明上應九五有徳有勢可以革矣然革乃大
　事非得已者化可更而无以善治未可也變可通而
　无以宜民未可也必從容詳審至于已日然後革之
　由是以往則其革為便民利國有更化之吉无紛擾
　之咎
象曰已日革之行有嘉也
　已日革之則更張有漸弊无弗革治无弗新行有休
　嘉之功矣
九三征凶貞厲革言三就有孚
　過剛不中居離之極過暴過察躁動于革者也以是
　而往人必不信凶雖事所當革而貞亦不免于矯拂
　而厲然時既宜革所病者不能審耳若能于利害可
　否熟思審處議革之言至于三就則亦足以信取于
　人而可革矣
象曰革言三就又何之矣
　革言三就則審之又審慮无遺䇿矣又何必再有所
　商酌哉
九四悔亡有孚改命吉
　以陽居隂是大臣承積弊之後宜有悔者幸剛柔不
　偏善革之用不乖事理不拂人情其悔可亡然在我
　或有可革而在人或未能信則亦未可遽革必其所
　革者揆諸理而咸當騐諸人而恊從變通盡利之事
　有以孚于上下然後舉凡政令之未善者而更易之
　庶惟其所為无不樂從而革故鼎新之治成矣
象曰改命之吉信志也
　改命豈易而四得吉由其為國為民之志當未改之
　先已見信于君民故上安而下從也
九五大人虎變未占有孚
　陽剛中正為革之主是以大人革命而有天下者以
　自新新民之徳而為順天應人之舉則皇猷帝治煥
　然一新有虎變之象此其道徳之威自能明著動變
　四海從風不待占决而有孚矣
象曰大人虎變其文炳也
　大人轉移世道如虎之變則禮樂昭明其文炳然革
　道盛矣
上六君子豹變小人革面征凶居貞吉
　上居革終天下風移俗易革道成矣其在君子則遷
　善敏徳而光輝外著如豹之變其在小人亦畏威逺
　罪遵王之道而革面向化至此復何為哉變革之事
　不可以過况上六之才又以守文為勝若往紛更則
　有擾事之凶惟居守其貞與君子小人共相安于徳
　化則可保治而吉
象曰君子豹變其文蔚也小人革面順以從君也
　君子豹變者君子自治積中發外蔚然而可觀也小
　人革命者因君而革化為順從不敢自外于王化也
䷱(巽下/離上)
鼎元吉亨
　爻象俱有鼎之體用故為鼎鼎重器也得之固難保
　之亦不易必有徳有位有輔而鼎乃可保卦象變體
　備此三者則經綸調燮自可以凝天命係人心矣元
　亨
象曰鼎象也以木巽火亨飪也聖人亨以享上帝而大
亨以養聖賢
　卦名鼎者卦體有鼎之象初隂為足二三四陽為腹
　五隂為耳上陽為鉉制器尚象鼎之用立矣卦象有
　鼎之用以巽木入離火而致烹飪鼎之用行矣故為
　鼎然其用豈小哉聖人享上帝以報功也而特牲之
　物必用鼎以烹之而後可以達其誠聖人養聖賢以
　崇徳也而式燕之具必用鼎以烹之而後可以將其
　敬夫以報功崇徳之鉅典而皆有資于鼎鼎之用不
　大哉
巽而耳目聰明柔進而上行得中而應乎剛是以元亨
　鼎之所係如此其大保之誠未易矣而詞曰元亨何
　以致之盖凝鼎在徳而位主之賢輔之卦象内巽順
　而外聰明是心思沉潛深入義理而視聽明聰旁燭
　事機有凝鼎之徳矣卦變柔進而上居五是以徽柔
　而履大寳之尊有主鼎之權矣卦體又五得中而應
　二剛是以虛中而任剛明之佐有調鼎之輔矣兼此
　三者徳位相資明良共濟則重器可保永為享帝養
　賢之令主矣是以元亨
象曰木上有火鼎君子以正位凝命
　木上有火烹飪乃致鼎之象也君子以鼎為重器命
　之所在位之所在也命不凝无以主鼎位不正无以
　凝命于是正以凝之非僅端荘南面之謂也齋戒神
　明以正其内而毫无邪思整齊嚴肅以正其外而絶
　无妄動念念事事與命對越則正既不離乎位位自
　不離乎正而命无不凝鼎可永保矣
初六鼎顛趾利出否得妾以其子无咎
　居鼎之下趾象也上應九四四所任者隂柔才弱不
　能勝任致四覆餗失飪鼎顛趾矣然因有負于四而
　警戒震動出其隂邪之惡則克勝其任猶顛趾而因
　以出否之象未為不利盖因敗以為功猶得妾以其
　子因賤以致貴也无負委托之咎
象曰鼎顛趾未悖也利出否以從貴也
　人臣以盡職為道鼎而顛趾似悖道矣而實未為悖
　也以出否也其有出否之利者正以從陽剛之貴柔
　靡去而剛毅存可以不負所托也
九二鼎有實我仇有疾不我能即吉
　以剛居中實徳充積鼎有實之象而宻邇初隂易為
　所溺是我之仇而足為我害者幸剛中自守不惡而
　嚴初自不能就而疾我則實徳不虧輔鼎之功出矣
　吉
象曰鼎有實慎所之也我仇有疾終无尤也
　人未有无因而即我者由我有所之也二雖鼎有實
　矣可自恃哉宜愛吾鼎而慎所之于始則雖我仇有
　疾而終不能凂何有失身之尤
九三鼎耳革其行塞雉膏不食方雨虧悔終吉
　三居鼎腹承文明之腴本有雉膏之美足以食天下
　者乃越五應上舍可事之君而從避世之士道无由
　行澤无由沛猶鼎耳方革而其行塞雉膏不食之象
　上負天子下負所學不有悔乎幸陽居得正尚非果
　于忘世而上又有好賢之君若舍上應五則明良㑹
　合如方雨然而虧其不仕之悔矣終必為人所食而
　吉
象曰鼎耳革失其義也
　君臣之義不可廢也鼎耳革則潔身亂倫不仕無義
　自我失之矣
九四鼎折足覆公餗其形渥凶
　四以大臣任天下之重宜廣求賢才以共圖之乃下
　應初六之隂委任匪人以致敗事猶鼎折足而覆公
　餗負君誤國能迯刑誅哉凶
象曰覆公餗信如何也
　人臣未常不以薦賢自許四任匪人以敗公事向之
　期許何如也无論刑誅當亦自愧矣
六五鼎黃耳金鉉利貞
　五以虛中應二堅剛是聖君良弼兩相成矣猶鼎黃
　耳而又貫以金鉉之象又當任賢勿貳始終如一而
　貞斯賢才效用鼎命永凝而利
象曰鼎黄耳中以為實也
　鼎黃耳者任賢之念真實由衷中以為實非矯飾而
　為之也
上九鼎玉鉉大吉无不利
　上佐五以出治猶鉉貫耳以舉鼎然輔鼎以剛而太
　剛則折上以陽居隂剛而能温是精明出以渾厚有
　玉鉉之象如是則輔理謀猷不吐不茹粹然盡善相
　道得而萬國理矣大吉无不利
象曰玉鉉在上剛柔節也
　人臣之徳過剛无以立渾厚之體過柔无以起明作
　之功皆不足以比徳于玉今以陽居隂不一于剛而
　能以柔節之所謂温潤而栗者也安得不吉
䷲(震下/震上)
震亨震來虩虩笑言啞啞震驚百里不喪匕鬯
　一陽始生震動奮發在人事則值天下之變而震動
　不安故為震夫人當變故之來似難得亨然危者使
　平震固有亨道焉盖天下之事安不生于安而生于
　危主震長子誠能安不忘危心存恐懼常如事之來
　而虩虩然不敢安寜則怠緩之氣盡消自能精神凝
　固舉動安和優游自如而笑言啞啞矣平時業已寜
　定臨事豈復周張即有非常之變生于猝然有如震
　驚百里而心有定主事有常度處之泰然不失所主
　之重猶主祭者不喪匕鬯所謂震亨如此
彖曰震亨
　卦名震而詞曰亨者葢生全出于憂患安樂得之艱
　危震則必亨能震故亨也
震來虩虩恐致福也笑言啞啞後有則也
　震來虩虩者恐心也恐固非福而福惟恐乃能致也
　笑言啞啞者非倖致也盖人能先事恐懼觀變已審
　而後區處自有法則也
震驚百里驚逺而懼邇也出可以守宗廟社稷以為祭
主也
　震驚百里者以國家大變卒然臨之如震雷而逺邇
　驚懼也人情當此易喪所守而主器長子獨能處之
　泰然不失所守如不喪匕鬯其中心有主真足以任
　天下之重宗廟社稷寔式憑之故出可以守之為祭
　主也
象曰洊雷震君子以恐懼修省
　雷聲洊至震之象也君子以為禍變之來皆人所召
　非盡人事何以回天于是存恐懼之實心以之修治
　其身思省其過以盡恐懼之實事如此則善于承天
　而變故自消處震之道得矣
初九震來虩虩後笑言啞啞吉
　初為震主居震之初是先時而能虩虩然恐懼修省
　者也圖之已早慮之已周患无自生而後笑語自如
　矣吉
象曰震來虩虩恐致福也笑言啞啞後有則也
　震來虩虩則即此最初一念持之而有終也笑言啞
　啞即此恐懼一法行之而有效也過初而懼則為晚
　矣
六二震來厲億喪貝躋于九陵勿逐七日得
　二以隂柔乗初之剛為所侵凌是當震之來而危厲
　者勢不能敵避之可也特患係戀所有而不能耳是
　必盡棄貨財逺去圖存如億喪貝躋于九陵焉然二
　柔順中正徳足自守猶可勉為善後之圖不久則所
　喪者亦将復得有勿逐七日得之象
象曰震來厲乗剛也
　震來厲者以乗初剛弱不敵强不得不厲非徳之不
　足也
六三震蘇蘇震行无眚
　以隂居陽而不中正是无才无謀一當震來不勝驚
　懼緩㪚自失莫知所為有蘇蘇之象是固應有眚矣
　若因震而修省能行以去其不正則眚可无矣
象曰震蘇蘇位不當也
　震蘇蘇者由其徳不足以禦震當危懼之時而束手
　待斃不當如此故自失耳安可无變計乎
九四震遂泥
　四以才徳不足之人陷于二隂重險之中不能自振
　遂沉溺而不復起矣為震遂泥之象
象曰震遂泥未光也
　當震時而能奮發有為乃為有光今震而遂泥終于
　暗昧安得光明
六五震往來厲億无喪有事
　隂居君位而當國家之變才弱不足以濟故往來皆
　厲无時不危者也幸其得中能存小心恐懼修省不
　特无大喪失之禍而且能持危定傾而有事于補救
　也
象曰震往來厲危行也其事在中大无喪也
　震往來厲以无才濟變危與行㑹也然危行而猶能
　有事者以有中徳不倚于情不激于氣修省之宻可
　以易危為安所以大无喪也
上六震索索視矍矍征凶震不于其躬于其鄰无咎婚
媾有言
　以隂柔處震極是无才而處大變者志氣索索而消
　阻故瞻視矍矍而傍徨以此而往中先自亂其凶必
　矣此惟防之不早故耳若當震未及身之先能自儆
　戒預備則可无咎然猶有意外之變如婚媾且不免
　言况不防之于先乎
象曰震索索中未得也雖凶无咎畏鄰戒也
　震索索者由中无主未得所安也雖凶无咎者以震
　在鄰乃鄰人所戒而我即畏備則有備无患也
䷳(艮下/艮上)
艮其背不獲其身行其庭不見其人无咎
　艮止也上下皆艮有止之義故為艮天下之理各有
　當止之所猶人之一身惟背為止人心惟不知所止
　是以内則迫于吾身之利害外則奪于人事之是非
　而不免于有咎苟能止于當止之理則方其静而未
　行湛然一太虛之體而思慮俱捐一切耳目口鼻之
　私不動于中如不獲其身及其動而既行廓然一太
　虛之用而外誘不擾一切聲色臭味之用不牽于外
　如行其庭不見其人如是則内不出外不入静固止
　動亦止无妄動之咎
彖曰艮止也時止則止時行則行動静不失其時其道
光明
　卦名艮者言心之止也止非枯寂而守之者也貫乎
　動静而妙于一時故時當止則與之俱止斂感于寂
　可也時而當行則與之俱行通寂于感可也如是則
　吾心體之内動静不膠一因乎時而不以我與焉兩
　忘而化于道也尚有意必固我之為累而道不光明
　乎
艮其止止其所也上下敵應不相與也是以不獲其身
行其庭不見其人无咎也
　人之一身惟背為止所謂艮其止者言止得其所也
　止之時所在止行之時所在行无時非止无止非所
　也内外之卦隂與隂應静不耦動陽與陽應動不耦
　静上下敵應而不相與是各止于其所也是以行止
　皆因于時物我皆无所累若不獲其身行其庭而不
　見其人无咎也
象曰兼山艮君子以思不出其位
　兩山相峙各止其所艮之象也君子體之以心之官
　則思思不可馳凡人咸有現在所居之位于位中所
　當自盡之理固不可缺于位外不必自逐之念亦不
　可紛從位起思而不以思迎位隨思還位而不以位
　閑思是則止所之學也
初六艮其趾无咎利永貞
　初隂柔性本静者也而居艮初是内欲未萌外交未
　引能止其所者也无朋從之咎此即初之貞也能永
　守之則止為常止而利
象曰艮其趾未失正也
　人生而静吾人本來之正也人多縁妄動而失之今
　曰艮趾則能止于未動之初而于主静之正未失也
六二艮其腓不拯其隨其心不快
　二當腓處最易動者而居中得正是制心制事一皆
　恬静自守置之波蕩之地而不為所動為艮腓之象
　然君子之心必合人已兼成而後快三乃二之所隨
　者過剛不中妄止于上二不能救其膠執之失其心
　豈能快哉
象曰不拯其隨未退聽也
　不拯其隨由三剛愎自用不肯退聽乎二非二之過
　也
九三艮其限列其夤厲薫心
　心體固不可妄動亦不可惡動而求静三當限處本
　非可止而過剛不中違時强制不復顧其變動屈伸
　為艮其限如是則事勢乖違物情暌絶如列其夤在
　三之心或以盡去物感可以息心抑知却動求静心
　豈能静拂戾于外必不安寕于内其為危厲可知
象曰艮其限危薫心也
　三艮其限方自以為可以制心而列夤之危至于薫
　心限其可艮乎哉
六四艮其身无咎
　純隂得正時止而止是于一身之中思不亂營官不
　亂役為艮其身之象如此則内外皆止視聽言動俱
　无所累无咎
象曰艮其身止諸躬也
　四之艮身豈徒求之形體之間哉見之躬行實能時
　行時止而止諸躬也
六五艮其輔言有序悔亡
　五當輔處言所由出以隂居陽似未免悔然能得中
　心本安静言不妄發發必中理為艮其輔言有序之
　象而失言之悔亡
象曰艮其輔以中正也
　艮其輔者心安于静而不偏故言當乎理而不紊也
上九敦艮吉
　以陽剛居止之極是徳性本自堅凝而功夫又无間
　斷動静各止其所而始終不渝敦厚于止者也大人
　之止至善聖人之欽汝止可與侔矣止體光明而吉
象曰敦艮之吉以厚終也
　心性之學靡不有初鮮克有終敦艮之吉愈久愈凝
　厚其終矣
䷴(艮下/巽上)
漸女歸吉利貞
　卦體下止上巽是為士者未進之時止而不妄方進
　之時巽而不驟故為漸君子仕進特患不以漸耳苟
　如女子之嫁禮備後歸則其進也以禮其出也不苟
　可以有為而吉然士人固有漸進而未必正必以正
　自守毋曲學阿世毋枉道徇人乃利
彖曰漸之進也女歸吉也
　卦名漸而詞曰女歸吉者漸進之義也天下漸進者
　莫如女歸以女歸之道而進則可以行道而吉也
進得位往有功也進以正可以正邦也
　何以利貞卦變自渙而來九進居三是臣得臣位自
　旅而來九進居五是君得君位夫位者功業之所藉
　也進得其位往必有功所以然者位非虚擁功非倖
　成始進以正則正已可以正人而邦即從此正矣
其位剛得中也
　夫此得位也在卦變固有得正之功矣在卦體又有
　得中之義焉以剛居五而得其正是為君者英明强
　毅粹然而无偏私以此建中即以此表正有君如此
　君子之進可不正乎
止而巽動不窮也
　夫卦體固有得中之象矣而卦徳又有漸進之義焉
　則時未可進止而不苟既恬退而无求時若可進巽
　而不躁復舒徐而不驟以此動而有為自重者人亦
　重之自无摧抑可以輔剛中之主而成正邦之功矣
　寧有窮乎
象曰山上有木漸君子以居賢徳善俗
　山上有木以漸而長漸之象也君子體之以徳必積
　累而後成寛以居之而无欲速之心則徳以漸而進
　俗必漸摩而後化馴以善之而无督責之意則俗以
　漸而美矣
初六鴻漸于干小子厲有言无咎
　始進无應是以新進之士名寔未孚阨于下僚如鴻
　漸于干而未得所安也夫以一介孤臣履危蒙譏為
　小子厲有言也然實時命不偶非其自致无咎
象曰小子之厲義无咎也
　小子之厲位卑无應使然非妄進所致也于義為无
　咎
六二鴻漸于磐飲食衎衎吉
　六二柔順中正進以其漸而上應九五是有徳有遇
　而徳以稱位居髙食厚而委蛇自適者也為鴻漸于
　磐飲食衎衎之象夫以大臣不尸位素餐則正邦善
　俗功業爛然吉
象曰飲食衎衎不素飽也
　飲食衎衎豈徒伴食以徳詔祿不素飽也
九三鴻漸于陸夫征不復婦孕不育凶利禦寇
　九三過剛不中而无應是无徳无援而恃剛躁進何
　以安其位乎猶鴻離水而漸于陸夫㝠行者必取困
　違衆者必見摧以一己而言徒然率意而行如夫征
　行而不復以與人而言不能資人柔順如婦孕而不
　育凶莫甚焉此等過剛无適而可惟用禦寇庶幾克
　敵外此别无用也其于漸進豈所宜哉
象曰夫征不復離羣醜也婦孕不育失其道也利用禦
寇順相保也
　夫征不復者以剛愎獨行自離羣類也婦孕不育者
　以有陽无隂失其生育之道也利用禦寇者以此陽
　惟用以禦寇斯為順道而能相保也若用以處漸則
　逆而非所宜矣
六四鴻漸于木或得其桷无咎
　以柔乗剛是大臣見逼于權奸而不得其所者幸有
　巽順之徳善于處已處人使彼不能肆暴而我猶得
　少安如水鳥木棲或得平柯之象庶无危身之咎
象曰或得其桷順以巽也
　乗剛宜不得安而或得其桷以順而无忤于物且巽
　而能沉于幾遇難處之人有善處之術所以能得安
　也
九五鴻漸于陵婦三嵗不孕終莫之勝吉
　五居尊位鴻漸髙阜之象然君待臣以𢎞化猶婦待
　夫以生育二體正應乃為三四所隔不得相遇以成
　治功為婦三嵗不孕之象然邪不勝正自将君臣㑹
　合而成正邦之化吉
象曰終莫之勝吉得所願也
　得賢𢎞化五所願也終莫之勝吉則得遂其所願矣
上九鴻漸于陸其羽可用為儀吉
　上有剛徳非不足羽翼聖朝但出臣位之外是髙飛
　遐舉如鴻漸于雲路然夫當漸之時不患少事功而
　患少節義如上九之清風峻節可以振激一時師表
　百世无用之用大有功于名教者其羽為儀吉孰大焉
象曰其羽可用為儀吉不可亂也
　其羽可用為儀吉者以其超世之志卓然自立舉凡
　富貴功名俱不足以亂之也
䷵(兑下/震上)
歸妹征凶无攸利
　卦以少從長既非婚姻之時情以悦而動亦非于歸
　之禮女先于男所歸者妹故名歸妹夫妹而自歸已
　非正矣且卦體位多不正滛滅禮也以柔乗剛婦制
　夫也自其方歸之始已非禮法之所容以征則凶究
　其既歸之後又豈室家之所宜无攸利
彖曰歸妹天地之大義也天地不交而萬物不興歸妹
人之終始也
　卦名歸妹豈細故哉男女室家雖曰人道而隂陽交
　感天地之大義也天地不交則氣化塞而萬彚不興
　若男女不交則形化㝠而人類滅息故歸妹雖女道
　之終而生育之所造端寔人道之始也非天地之大
　義而何
説以動所歸妹也
　夫歸妹之義通乎天地如此而可苟乎乃卦徳則説
　以動是女子為私情之合而不由于禮所歸者妹也
征凶位不當也无攸利柔乗剛也
　詞曰征凶者以卦爻自二至五位皆不當是男不以
　正從女女不以正從男閨門慚徳非禮法所容也无
　攸利者以三五爻皆以柔乗剛是夫屈于婦婦制于
　夫惟家之索也
象曰澤上有雷歸妹君子以永終知敝
　雷動則澤隨猶女之隨男而動歸妹之象也君子知
　夫婦之道不可以不久必正其始斯能善其終而无
　敝苟以悦而動則一時雖合逆知潰禮教敗倫常久
　必至于乖離所以思其終必圖其始念其永必慎于
　今以防㣲而杜弊也
初九歸妹以娣跛能履征吉
　初九居下而无正應是位列家臣如歸妹以娣者然
　有陽剛之徳雖不得大展其志猶能為所當為猶跛
　能履之象以是而往隨分盡職吉
象曰歸妹以娣以恒也跛能履吉相承也
　妹歸以娣而亦能有為者以陽剛有恒久之徳位雖
　卑而才則裕也跛能履吉惟有此恒徳乃能承助其
　君也
九二眇能視利幽人之貞
　二剛中而應不正是有徳之賢臣遇非其主不能言
　聽計從而究其所施如眇能視而不及逺也夫進不
　能行其志不若退而守其志利幽人之貞可也
象曰利幽人之貞未變常也
　抱道守志士人之常利幽人之貞者二不以時未偶
　變其所守之常也
六三歸妹以須反歸以娣
　隂不中正既乏經綸為悦之主又覬利祿是徳不足
　以待用耑務媚人以求售者此士類所羞稱明王所
　必棄也誰其用之祇見其久待于下終于卑賤而已
　如歸妹以須未得所適而反歸以娣之象
象曰歸妹以須未當也
　歸妹以須以徳不足而行可鄙所以見棄于時也
九四歸妹愆期遲歸有時
　陽剛居上而无正應是有徳而未遇其君故抱道自
　守寧過期不仕為歸妹愆期而遲歸之象然其所以
　遲遲者豈失時哉仕自有時時之未偶即愆期勿恤
　矣
象曰愆期之志有待而行也
　士固有志愆期之志非不欲行待可行而後行也
六五帝乙歸妹其君之袂不如其娣之袂良月幾望吉
　五以柔中下應九二是為君者屈己下賢以實不以
　文猶帝女下嫁而其服飾反不如娣之美者君徳至
　此盛无以加為月幾望之象如是則賢才輔而理道
　昌吉
象曰帝乙歸妹不如其娣之袂良也其位在中以貴行
也
　夫以帝乙歸妹而反不如其娣之袂良也由其有中
　徳之貴而行故不尚飾也
上六女承筐无實士刲羊无血无攸利
　上六隂柔居終无應既无可進之徳復无與進之君
　擬之女之嫁者如承筐无實不成嫁也擬之士之娶
　者如刲羊无血不成娶也上不能以得君下不能以
　治民何所利哉
象曰上六无實承虚筐也
　陰柔无徳无見用之實故世莫之用徒懐欲進之心
　猶之承虛筐耳
䷶(離下/震上)
豐亨王假之勿憂宜日中
　卦徳明動相資致治盛大故為豐豐則天下一綂治
　化四達亨王者至此豐亨之時可喜也而盛極當衰
　尤為可憂然徒憂无益盖有道焉惟日戒滿不以勢
　盛而萌侈大不以治極而啓紛更如日之中天不至
　于昃乃可長保此豐矣
彖曰豐大也明以動故豐
　卦名豐者治功盛大之謂也是何修而臻此卦徳離
　明震動智能見大而識天下之幾才能圖大而振天
　下之務明與動合故明作有功而治化廣大故豐
王假之尚大也勿憂宜日中宜照天下也
　王假之者言王者至此豐亨之時治普化𢎞功宏志
　廣不期大而自大所尚者大也勿憂宜日中者以大
　可有而不可尚言宜抑尚大之心為守成之心凡四
　海休戚生民利害无不畢照不敢自有其盛以置天
　下于度外乃為宜也
日中則昃月盈則食天地盈虛與時消息而况于人乎
况于鬼神乎
　王者所以宜日中者以中不可過耳日既中未有不
　昃者月既盈未有不食者即天地氣機之盈虛且與
　時為消息時未有息而不消者則天地亦未有盈而
　不虚者况于人事不出天地之外鬼神運于天地之
　中有能常盛而不衰乎治亂循環有必然者所以宜
　日中之戒也
象曰雷電皆至豐君子以折獄致刑
　雷電交至威照並行其勢盛大豐之衆也君子體之
　以治獄于獄之未成則法電之照以剖析之使是非
　曲直惟明克允既成則法雷之威以刑致之使輕重
　大小惟斷乃成如是則奸无遺而民不寃豐可長保
　矣
初九遇其配主雖旬无咎往有尚
　初明四動是明動相資合而有助為遇其配主焉惟
　其相配則一徳未有不一心者兩賢豈相厄哉惟智
　謀才力不相上下必无傾軋之咎以此而往同寅協
　恭豐可保矣為往有尚
象曰雖旬无咎過旬災也
　雖旬无咎者正惟旬而不過故无咎耳若求勝其配
　則相忌之災不可言矣
六二豐其蔀日中見斗往得疑疾有孚發若吉
　二本明臣而遇五尚大之暗主猶豐大其障蔀斗且
　日中而見也以君若此而遽直言往諫必反猜疑疾
　惡惟積有孚以感發之斯誠无不格君蔽可開吾明
　不掩吉
象曰有孚發若信以發志也
　五雖暗主而本明之志未有不可發者有孚發若正
　積誠以感發之非以口舌争之者也
九三豐其沛日中見沬折其右肱无咎
　三處明極而應上六其受障蔽甚于蔀矣為豐沛見
　沬之象夫明徳既為所蔽勢必至于廢棄如折其右
　肱而終不能展其用也然此固蔽賢者之過于三无
　咎
象曰豐其沛不可大事也折其右肱終不可用也
　事君保豐大事也豐其沛則主已昏暗大事去矣是
　以三雖至明可用為股肱亦如右肱之折終不可用
　也
九四豐其蔀日中見斗遇其夷主吉
　四以大臣而近暗主亦明而受蔽者也故為豐蔀見
　斗之象然大臣不宜以君蔽自諉而協贊自能以和
　衷相成下有初九與我同徳吾之夷主也若能下而
　就之同輔其君則同心協力謀斷相資君可格而豐
　可保吉
象曰豐其蔀位不當也日中見斗幽不明也遇其夷主
吉行也
　豐其蔀者以位不當立昏暗之朝也日中見斗者以
　明為君蔽幽而不能自耀于光明也遇其夷主者明
　動相資可往以格君而吉行也
六五來章有慶譽吉
　質雖柔暗難以保豐若能來致天下章美之賢則資
　人之明開已之暗可享豐亨之慶致聖主之譽何吉
　如之
象曰六五之吉有慶也
　五以來章而得吉豈止一人之慶哉天下皆受其慶
　矣招來賢士豈宜緩也
上六豐其屋蔀其家闚其户閴其无人三嵗不覿凶
　上以隂柔居豐之極處動之終是恣意尚大而又鋭
　意喜功自以為窮天下之明而不知自恃其明其暗
　反甚如豐其屋而自蔽其家者然即其障蔽之深人
　情物理一无可見終身昏迷如窺户無人三嵗不覿
　如此則窮大失居邦家淪喪凶莫甚焉
象曰豐其屋天際翔也闚其户閴其无人自藏也
　豐其屋者言其豐極動終懐滿假之心負驕盈之氣
　如屋之髙大翔于天際也闚其户閴其无人者由其
　恃勢挾才自驕以蔽其明自滿以昏其志故障蔽之
　深一无所見也
䷷(艮下/離上)
旅小亨旅貞吉
　艮下離上卦體卦徳俱有去所止而不處之義故為
　旅凡人寄身羇旅黨少親寡似難得亨然道无不在
　若能善處而有安静之心酌于理勢以善其動則不
　忤于物不迷于事為可小亨此即處旅之貞也能守
　之而不失則人已兩得可保其亨矣吉
彖曰旅小亨柔得中乎外而順乎剛止而麗乎明是以
小亨旅貞吉也
　旅則失其居矣何以小亨盖處旅之道莫貴乎得中
　莫病于自足卦體六五柔得中乎外而順乎上下之
　二陽則是不亢不屈行已合乎中行而于人之有徳
　者又虚心順從使有才力者樂為我助處已處人兩
　得其道矣抑處旅之道莫貴于静正莫患于不明卦
　徳艮止而離麗于明則是恬退安静心不失于妄求
　而所以應于外者又審時度勢凡事物機宜俱洞悉
　无遺則以内以外交盡其善矣是以雖在旅時亦能
　小亨而貞吉也
旅之時義大矣哉
　由是觀之當旅之時自有處旅之義所遇之人既非
　情所素孚所處之地又非身所安便髙則取禍卑則
　取辱自非柔中應剛内止外眀者不能小亨而吉此
　時此義豈不大哉
象曰山上有火旅君子以明慎用刑而不留獄
　山上火動去而不留旅之象也君子體之以獄者司
　民之命故于獄之未决則明察其情慎重其事用刑
　如山輕重出入无敢慢易于刑之既成則當刑即刑
　當斷即斷不留如火或罰或宥无敢淹滯如是則用
　刑之道得矣
初六旅瑣瑣斯其所取災
　隂柔居下是氣量淺狹行已卑污處旅而卑瑣者也
　旅而若斯必致侮辱是旅不為災災適自取耳
象曰旅瑣瑣志窮災也
　旅瑣瑣志量猥陋亦已甚矣其自取災固其宜也
六二旅即次懐其資得童僕貞
　柔順中正既能與物无忤又能處置得宜以是處旅
　自即次而安其身懐資而裕其用且得童僕之貞信
　為无欺而有賴盖惟全乎處旅之道故能備旅之善
　也
象曰得童僕貞終无尤也
　旅以得人為重二能得童僕貞則即次懐資皆有所
　賴雖云親寡終无尢矣
九三旅焚其次喪其童僕貞厲
　過剛不中居下之上是性既剛暴行又亢驕待人不
　遜御下寡恩者也以故无爰處之安有叛離之志為
　焚次喪僕之象此雖心无私邪而貞然亦失依寡助
　而厲
象曰旅焚其次亦以傷矣以旅與下其義喪也
　旅而焚次已傷不安况又喪僕然當旅之時而與下
　之道如此義當喪也豈人之无良哉
九四旅于處得其資斧我心不快
　以陽居隂用柔能下是不過于剛而又不忤于物以
　此處旅則隨處皆安可獲棲身之地隨事有備可得
　資身之防然居非正位而上下皆柔則所處非久安
　之位所與非相知之人不能伸其志而愉快也
象曰旅于處未得位也得其資斧心未快也
　君子之志在得位以行其道旅于處則非所安之位
　位既未得志必不能自伸雖有資斧其志豈能快然
六五射雉一矢亡終以譽命
　六五柔順文明又得中道為離之主有雉之象是逺
　臣入國覲天子之光以行其志如射雉然夫士處旅
　親寡不能遽合其先不无一矢之失然才不終晦終
　必以此聲聞于朝受命于君也
象曰終以譽命上逮也
　終以譽命者身際文明聲譽上達于天子也
上九鳥焚其巢旅人先笑後號咷喪牛于易凶
　上處旅之終窮大失居棲遲无地鳴豫于未焚之先
　悲號于既焚之後為焚巢笑號之象所以然者由其
　驕亢自髙失其順徳而不自知如喪牛于易凶
象曰以旅在上其義焚也喪牛于易終莫之聞也
　處旅之時惟謙順可以圖安上九好髙不下誰其容
　之其焚巢宜也喪牛于易者以失其順徳不自聞知
　而終于昏迷也
䷸(巽下/巽上)
巽小亨利有攸往利見大人
　隂伏陽下其性善入故為巽天下事惟陽剛才力方
　能大有作為巽隂為主則力量才猷皆有未逮小亨
　幸其以隂從陽則力與才俱有所藉可以圖大而利
　有攸往然必所從者為徳望冠世之大人乃利見耳
彖曰重巽以申命
　上下皆巽是重巽也巽入也重巽則深入矣盖君之
　入人心莫如命惟重巽是所以申命者反覆叮嚀有
　以深入于人心矣
剛巽乎中正而志行柔皆順乎剛是以小亨利有攸往
利見大人
　詞曰小亨利有攸往利見大人者卦體九五剛也而
　巽入乎中正之徳初四柔也而皆順從乎九五之剛
　是君以剛毅之資而巽順乎中正之矩則徳純化洽
　而建中表正之志行矣由是在下臣民莫不順其剛
　之中正以歸于中正是以柔雖小亨而无不利也
象曰隨風巽君子以申命行事
　風行相繼无物不入巽之象也君子以風不繼无以
　深入萬物命不繼无以深入萬民故于國家紀綱民
　生利病无不三令五申熟民耳目一民心志而後行
　其所命之事則有以深入乎人心矣
初六進退利武人之貞
　初六以隂居下為巽之主卑巽太過于天下事退怯
　而不敢為化所當更徒裕蠱以滋其弊而不能叮嚀
　于其變之前弊雖宜革徒詭隨以安其陋而不能揆
　度于其變之後故為進退不果之象若以武人之貞
　處之則事不持于兩可有以濟其所不及而得所宜
　矣
象曰進退志疑也利武人之貞志治也
　天下事皆起于志方進而退不果决志有所疑而未
　定也惟濟以武人之貞則志有主而不亂矣
九二巽在牀下用史巫紛若吉无咎
　處隂居下能巽者也而又居中不為已甚是人臣謙
　卑遜順不敢少亢而惟叮嚀煩悉其詞以對揚其精
　白以道達其真誠象猶巽在牀下用史巫紛若者然
　如是則忠順不失于君可格而吉于臣不諂而无咎
象曰紛若之吉得中也
　人臣之道以順為中二能竭誠得其道矣豈諂乎哉
九三頻巽吝
　過剛不中无下人之資居下之上挾上人之勢非能
　巽者故雖勉為謙遜于一時而不能久頻巽而頻失
　者也无恒取羞吝
象曰頻巽之吝志窮也
　巽出于心乃為可久九三過剛不中志意滿極其所
　為巽者徒致飾于聲音笑貌耳
六四悔亡田獲三品
　隂柔无應承乗皆剛是才弱勢孤而又迫于强暴似
　行有不得之悔幸其用柔能下為能謙恭下士而羣
　䇿羣力皆為我用則不特其悔可亡亦且如田者能
　獲三品之多焉
象曰田獲三品有功也
　人臣之功莫大于延攬豪傑四能虛懐以獲之天下
　之功集矣
九五貞吉悔亡无不利无初有終先庚三日後庚三日
吉
　五居巽體是繼世之君承先朝之積弊宜有悔者然
　剛健則能更而中正又善其更為能革弊以歸于貞
　焉貞則得更化之善而吉從前之弊盡革而悔可亡
　且維新之治大洽而无不利是雖无初也而實有終
　矣則惟貞之故也貞豈易言哉必于未然用先庚三
　日之丁斟酌以悉利害于已然用後庚三日之癸揆
　度以圖久逺斯謂之貞而吉
象曰九五之吉位正中也
　五以變更而亦得吉以有正中之徳既不因循亦不
　躁率變而不失其正權而不離乎經所以能貞而吉
上九巽在牀下喪其資斧貞凶
　上九本有剛斷之徳以居巽極凡事一于柔荏過于
　卑巽而所為剛斷者俱失為巽在牀下喪其資斧之
　象雖時所當巽而貞然志氣卑靡必致僨事凶
象曰巽在牀下上窮也喪其資斧正乎凶也
　巽在牀下者以居巽上卑巽已極也喪其資斧者失
　其剛斷天下事无一可為其凶必也
䷹(兊下/兊上)
兊亨利貞
　悦萬物者莫悦乎澤上下皆兑故為兑人君以悦感
　民民无不懐化无不洽亨然違道以干民譽非貞也
　必其所為悦者大公至正不煦煦于驩虞之私乃為
　王道之正而利
彖曰兑悦也
　卦名兑者以兩情相恱之謂也兩相恱則此感彼應
　其間自有淪洽无往不通矣故名兊
剛中而柔外説以利貞是以順乎天而應乎人説以先
民民忘其勞説以犯難民忘其死説之大民觀矣哉
　説固冇亨道矣而又必利于貞者何卦體二五以剛
　居中三上以柔居外是内而中心誠恱外而接物和
　柔本誠為悦而恱以正乃為利也貞則天人共協是
　以順天心而不悖應人心而不違由是以順應者率
　民趨事民悦而忘其勞即率民犯難民亦悦而忘其
　死夫勞與死民情最難堪也而俱與為忘是説之之
　道蕩蕩為公而不流于小補其鼔舞相勸不能自已
　豈不大哉
象曰麗澤兑君子以朋友講習
　兩澤相麗互相滋益兊之象也君子以學无所麗无
　以恱心于是集友以闡明義理開發性靈而習之不
　已講習討論无少間斷則在已有以裕其已在人有
　以及于人恱心之趣自无窮矣
初九和兊吉
　陽居説體而處最下又无係應是真性自暢而外无
　私戀其出而為説者一本性情之正而无偏黨之私
　所謂和而不流者也為和兊之象和則達之天下而
　志无不通吉
象曰和兊之吉行未疑也
　和兊之吉者從本性發見流行順應而无私何疑累
　之有
九二孚兊吉悔亡
　以陽居隂是處危疑之地不足取信于君而有悔者
　幸其徳剛中能以精誠為媚而非致飾于言貌之間
　孚兊者也孚則至誠所格可以獲上治民吉而悔亡
象曰孚兊之吉信志也
　凢人之恱多以其貌九二剛中是其孚實本于中心
　而克自信其志也自信而君安有不信哉
六三來兊凶
　隂柔不中正為兊之主是无徳而専事媚恱者以上
　无應而來就二陽以求恱則枉已求容必為正人之
　所賤惡凶之道也
象曰來兊之凶位不當也
　來兊而取凶辱以位不當而无自守之徳也
九四商兊未寧介疾有喜
　上近九五中正之君下比六三柔邪之人故不能决
　而商度所恱未能寧定幸質本陽剛為能介然守正
　知三為邪媚而疾惡則君臣相合而有喜矣
象曰九四之喜有慶也
　絶去柔邪媚兹一人九四之喜也然豈獨四喜哉明
　良合而庶事康天下受其福慶矣
九五孚于剥有厲
　上六以隂柔小人為説之主處説之極隂剥人主者
　也五雖剛正而宻邇之未免因其匿情矯偽而誤信
　不疑孚于剥焉将聰明壅蔽天下國家之危厲從此
　起矣
象曰孚于剥位正當也
　孚于剝者以五剛中為正居尊為當一則恃其才足
　馭奸一則恃其勢足制命故不覺為其所剝而信之
　也
上六引兊
　隂居恱極窮恱之巧以不求恱為恱能使人昵已而
　不自知為引兊者也識者可不早為防哉
象曰上六引兊未光也
　上以媚恱引人則包藏禍心踪跡詭異曖昧甚矣豈
　能光乎
䷺(坎下/巽上)
渙亨王假有廟利渉大川利貞
　世道涣散人心瓦解故為渙時至于渙宜難得亨卦
　變有形險可據才能可運而又有為之助者可亨然
　濟渙之道首收人心次談經濟當渙之時九廟震驚
　祖考之精神渙矣王者必假廟以聚之使人心反本而
　有係属抑渙之時神州陸沉天下之陷溺深矣王者
　必奮憑河以救之使斯民拯救而得所安且合神明
　之渙舉動一本于大義其假廟也順時協禮不為淫
　祀以徼福其涉川也伐暴取殘不為行險以要功必
　利于貞其渙乃濟
彖曰渙亨剛來而不窮柔得位乎外而上同
　渙何以亨卦變九來居二而得中是英雄得用武之
　地據守進取皆有資藉不至困窮濟渙有基矣六往
　居三得九之位是才堪文武能安集又能戡亂濟渙
　有才矣且上同于四得忠良豪傑與之戮力抒忠濟
　渙有助矣故可亨
王假有廟王乃在中也
　王假有廟非虛文也王乃聚已之精神親至于廟以
　誠感格乎祖使天下曉然知人本乎祖之義而不至
　于渙也
利涉大川乗木有功也
　利涉大川非倖致也盖有具也卦象巽木乗于坎水
　之上是經綸康濟之才藴蓄有素可以拯天下之難
　而有功也
象曰風行水上渙先王以亨于帝立廟
　風行水上離披解散渙之象也先王以合渙在收人
　心收人心在使之知所本萬物本乎天享帝于郊仁
　人之所以事天而合上帝之渙也人本乎祖立廟于
　國孝子之所以享親以合祖考之渙也此濟渙之大
　也
初六用拯馬壮吉
　居卦之初渙之始也始渙而能拯之為力極易又有
　九二之剛足以資其英畧𢎞濟時艱猶用拯而得壮
　馬焉則初六隂柔雖无濟渙之才而能順乎九二則
　渙无弗濟吉
象曰初六之吉順也
　初以隂柔才弱之人而得濟渙之吉才謀功效不必
　自已出也以能順乎九二之剛耳
九二渙奔其机悔亡
　當渙之時首在據險九而居二似失故居而有悔矣
　然能得乎中是正所謂剛來不窮者能據要害以圖
　恢復猶人之奔得其机而安也如是則英雄得用武
　之地進可以戰退可以守悔亡
象曰渙奔其机得願也
　據險濟渙英雄所願而不能得者今奔其机其願遂
　矣
六三渙其躬无悔
　三在内體躬之象也隂柔而不中正似有私于已者
　然居得陽位志在濟時為能不辭勞瘁馳驅四方渙
　其躬者也自无内顧之悔
象曰渙其躬志在外也
　三渙其躬志在天下不在一身所以公爾忘私也
六四渙其羣元吉渙有丘匪夷所思
　居隂得正上承九五是以大臣當濟渙之任而下无
　應與為能開誠布公散其朋黨渙其羣之象如是則
　相道克盡元吉然使止為一身明心迹而令才知之
　士懐疑不進則雖免招尤猶是尋常識見四當渙羣
　之日又能激發人心使人人乃心王室媚茲一人是
　渙也適所以為聚也有若丘陵此正老成妙算第一
　等事業第一等人品也豈常人思慮之所及哉
象曰渙其羣元吉光大也
　去私交而得吉非心術之光明正大豈能公忠臻此
九五渙汗其大號渙王居无咎
　天下之渙多起于情意不敷恩澤不究五以剛中居
　尊是能發徳音下明詔以宣達上下之情為渙汗其
　大號之象然實恵未徧號令為虚又能渙其居積大
　賚四方為渙王居之象是則可以收拾人心无負濟
　渙之咎
象曰王居无咎正位也
　王既居矣而得无咎以有中正之徳而居尊位仁政
　本于仁心公利不私故无咎也
上九渙其血去逖出无咎
　上以陽剛居渙之極才既有為時又将濟能出乎渙
　解傷害而使去且蘇阽危而憂懼出為血去逖出之
　象无負濟渙之咎
象曰渙其血逺害也
　血者渙之害也上能渙其血則時雖有害今已逺之
　矣
䷻(兊下/坎上)
節亨苦節不可貞
　坎水无窮兊澤有限有防而不溢之意故為節凡事
　有節則立身无過裁制得中有亨道矣然所謂節者
　謂節之使不過也非過于節而為苦也節至于苦非
　中節矣矯情拂性其可久乎故不可守以為常
彖曰節亨剛柔分而剛得中
　節而曰亨節固有亨道也其道貴乎得中卦之全體
　剛柔均分卦之二體二五得中分則均而不偏中則
　限而不過以此為節无偏勝之失而有當可之宜故
　亨
苦節不可貞其道窮也
　苦節不可貞盖以苦則過中矯情拂性其道窮極而
　不可行矣故不可貞
説以行險當位以節中正以通
　夫節道至苦則窮而不通矣而卦之徳體則又有通
　而不窮之道焉兊說也坎險也人情悦則易流險則
　思止以易流之情行險止之意是其所為止者以和
　平之心行之而不至于苦是節道也而九五當位主
　節是居尊以操節之權而又中正以善節之道則其
　制不過其節不苦可以通之天下萬世矣
天地節而四時成節以制度不傷財不害民
　極而言之天地之道陽極隂生隂極陽生若有均節
　而不過者而氣序不忒四時于是乎成矣聖人以天
　地之節節為度數則匪頒有式費出有經不至傷財
　而害民矣節道之大如此
象曰澤上有水節君子以制數度議徳行
　澤上有水其容有限節之象也君子體之以民用民
　行不節則不中爰是以制度數數有多寡度有隆殺
　制之云者自服物采章以至宫室器用莫不各有等
　級限制而使賤不踰貴下不侵上所以節民用也又
　以議徳行徳存乎心行見乎外議之云者自民彞物
　則以至進退周旋一一為之酌斟而使心无過思動
　不踰則所以節民行也民用民行咸歸于節天下治
　矣
初九不出户庭无咎
　陽剛得正居節之初有能止之徳值當止之時為節
　而能止不妄求出不出户庭之象自无枉道之咎
象曰不出户庭知通塞也
　不出户庭豈徒知塞哉通則行塞則止其于通塞之
　理知之深矣
九二不出門庭凶
　二當可行之時而剛而不正昧于進退之宜上无應
　與忘乎君臣之義知節而不知通徒以隠為髙者也
　為不出門庭之象潔身亂倫凶莫甚焉
象曰不出門庭凶失時極也
　時可出而不出自失機㑹之極矣
六三不節若則嗟若无咎
　隂柔而不中正非能節者以行已則蕩而无檢以制
　用則靡而不經恣情矯縱畧不撙節徳縱而敗才縱
　而傷凶悔之來徒自嗟嘆為不節則嗟之象人而至
　此无所歸咎矣
象曰不節之嗟又誰咎也
　不節之嗟可尤人乎誰為不節咎将安歸
六四安節亨
　五以中正主節于上四以柔正純臣安于五之所節
　而立身制用一稟時王毫无勉强為安節之象則用
　无不經行无不宜亨
象曰安節之亨承上道也
　安節之亨盖以五當位以節道之所在也四順而承
　之非徒安分而已
九五甘節吉往有尚
　九五當位主節而有中正之徳故其為節也教不强
　世制不矯俗皆依性而行因情而出調于天節節之
　甘而不苦也制作盡善可以參天地合帝王吉且以
　是而往可以凖今可以傳後不有尚乎
象曰甘節之吉居位中也
　節以中為貴五居位得中而有中徳節之所以甘而
　吉也
上六苦節貞凶悔亡
　處節之道中則甘過則苦上居節極慕儉素之風而
　流于嗇髙賢智之行而傷于矯乃節之苦者也如是
　則矯拂太甚非人情所安雖事當節而貞終不可行
　而凶然此不可繩天下未始不可範一身戔戔之嗇
　可以共徳硜硜之守可以寡尤其悔可亡
象曰苦節貞凶其道窮也
　節道豈有窮時苦節者自窮之耳
䷼(兊下/巽上)
中孚豚魚吉利涉大川利貞
　卦體中實中虛一心之孚卦徳下恱上巽兩情之孚
　故為中孚孚既在中則至誠所感无物不格雖人至
　頑㝠如豚魚之无知亦可感之而吉况有知者乎忠
　信可行无險不通雖事至艱危如大川之至險亦可
　濟之而利况平居乎可見天下无不可感之人无不
　可濟之事然又非硜硜小信所能孚也必正而不諒
　執而能通信所當信而合于貞乃為利耳
彖曰中孚柔在内而剛得中説而巽孚乃化邦也
　卦名中孚者以一卦言之二隂在内為中虚以二體
　言之二五剛得中為中實是太虚之心一物无所容
　者即為萬理之皆實也此信之主于中者也卦徳下
　悦上巽是臣以媚兹上通君以順從下應都俞吁咈
　孚于一堂萬邦作孚矣此信之達于外者也
豚魚吉信及豚魚也利涉大川乗木舟虚也
　豚魚吉者言誠信之極无物不動即无物不及雖无
　知如豚與魚亦能及之也利涉大川者卦象木為水
　上乗木之象外實内虛舟虚之象在人則有鴻鉅之
　才一本于虛中之心而出自可應變而不窮也
中孚以利貞乃應乎天也
　中孚以利貞者以中孚之理无私无為天之道也孚
　出于貞則意見不着情識不生乃應乎天而合也
象曰澤上有風中孚君子以議獄緩死
　風感水受彼此相入中孚之象也君子體之以用獄
　而致夫至誠惻怛之意恐其犯于不得已與陷于不
　自知于是議獄于可死之中而務求其生即求其生
　而不得亦不忍遽使就辟姑緩其死以待議如此則
　中孚之意溢于刑獄中矣
初九虞吉有他不燕
　中孚之道貴審乎初初以陽剛應四柔正所當信者
　業已度其可信而一意信之是始合以正徳性事業
　借為典型吉之道也如有他焉則二三之心非所以
　定交而成其孚矣寧得燕安乎
象曰初九虞吉志未變也
　初以虞而得志正以私情未起而從正之志未變也
　初當决其志矣
九二鳴鶴在隂其子和之我有好爵吾與爾靡之
　二五中孚相應是為臣者幽隠之誠素積于中而君
　亦以誠應之為鹤鳴子和之象賡歌喜起欲間不能
　此豈私情之所致哉盖懿徳良貴人所同好二既有
　之五遂戀之天機之自動者天理之自孚也分雖君
　臣情同父子一徳之孚如此
象曰其子和之中心願也
　五之孚二若子和者實出中心之願而无所强故不
　期和而自和也
六三得敵或鼔或罷或泣或歌
　三以隂居悦極浮躁不常者也乃與上九信之極者
　相應以此之无恒應彼之固執適與相敵為得敵之
　象已既无主人又无藉所以作止无定或鼔或罷喜
　怒无常或泣或歌此誠人而无信不知其可也
象曰或鼓或罷位不當也
　三之或鼓或罷豈敵之咎哉由位不當已无中孚之
　徳故惟所信是從而作輟无恒也
六四月幾望馬匹亡无咎
　位近于君居隂得正是徳位兼隆如月幾望此正衆
　附黨集之時與初相應初方信之而四即能絶去私
　交一心以信于五如馬亡其匹自无危疑之咎
象曰馬匹亡絶類上也
　馬匹亡者豈猶有係戀之情哉初雖其類四能絶之
　故能一心于上也
九五有孚攣如无咎
　五為孚主而以健正之徳下應九二之賢和以中心
　靡以好爵心徳相固䜛邪不能間焉象如攣如則上
　下交孚化邦之治成矣无咎
象曰有孚攣如位正當也
　有孚何以攣如由五有中孚之徳而當尊位故能與
　二交孚而无間也豈徒以迹相靡也哉
上九翰音登于天貞凶
　天下事理常與時勢上下而不可膠于一定上九居
　信之極而不知變象猶翰音非登天之物而必欲登
　之者然以是為貞則必拂于理勢反足敗其信矣凶
象曰翰音登于天何可長也
　信之所以能久者以能通其變而不窮耳上今翰音
　登于天則信非所信矣滯而不通豈能久哉
䷽(艮下/震上)
小過亨利貞可小事不可大事飛鳥遺之音不宜上宜
下大吉
　隂多于陽故為小過夫所過者小則隂柔之人于人
　无所忤于事无所拂故為小過隨其才力所行自可
　无碍亨然其所為必因時合宜安于分義之貞乃為
　利耳利貞何如陽大隂小小其貞也陽上隂下下其
　貞也處小過者當思用柔非幹理之才但可小事而
　為吾所能為不可大事而為吾所難為即小事亦不
　可過甚尚必收斂退抑不居亢而居卑如飛鳥遺音
　下而不上乃為守貞而行適其宜事无不善大吉
彖曰小過小者過而亨也
　小過而曰亨者以卦體隂多于陽是分處其小而勢
　過于大因其過而善用之亦可有為而亨也
過以利貞與時行也柔得中是以小事吉也
　小過亨矣必以利貞者以小過之時分不可過理當
　慎宻故不敢圖大不敢處上貞也即時也時所當然
　與之偕行也可小事者二五以柔居中雖柔非任事
　之才而得中非一于柔弱尚能隨分而為所當為是
　以小事吉也
剛失位而不中是以不可大事也
　不可大事者以三四二爻剛似有圖大之才而失位
　則權去而无任事之位不中則徳薄而昧時措之宜
　安可大有所為是以不可大事也
有飛鳥之象焉飛鳥遺之音不宜上宜下大吉上逆而
下順也
　何以取飛鳥也卦體内實外虚如鳥張兩翼有飛鳴
　之象焉詞曰飛鳥遺之音不宜上宜下大吉者以小
　過之時理宜謙抑若驕亢而挾一上人之心則非其
　分而忤于時為逆若卑巽而懐一下人之心則得其
　常而合于時為順所以不宜上宜下大吉
象曰山上有雷小過君子以行過乎恭喪過乎哀用過
乎儉
　山上有雷聲雖離地未升于天小過之象也君子以
　時當小過不能為驚世之事但就一身之中无關天
　下國家之大者皆小也皆可以過也故于行已也寜
　過乎恭毋過乎傲但不過而至于足恭之甚于居喪
　也寧過乎哀毋過乎易但不過而至于滅性之甚于
　制用也寜過乎儉毋過乎奢但不過而至于吝嗇之
　甚此皆過以利貞與時行也過而不過深合小過
　之義矣
初六飛鳥以凶
　小過之時凡事只因收斂初以隂柔躁妄之性上應
　九四權勢之交又當過盈之時輙欲妄動志亢氣揚
　如鳥之飛上而不下則逆而不順取敗招尤其凶必
　然
象曰飛鳥以凶不可如何也
　凡人凶害未有不可解免者今初居下即以飛而取
　凶其自恃驕亢不可救矣可如何哉
六二過其祖遇其妣不及其君遇其臣无咎
　六二柔順中正為純徳之臣其進而事君也過三四
　而遇六五是不入强臣之黨而惟從柔順之君心无
　驕亢節秉順恭有過祖遇妣之象焉如此則不凌迫
　其君而適得其為臣之分有不及其君而遇其臣之
　象又何専權逼上之咎
象曰不及其君臣不可過也
　二之不及其君者非媚主也君尊臣卑原有定義臣
　而過君小則有専恣之嫌大則有僭逼之罪斷斷乎
　其不可也
九三弗過防之從或戕之凶
　九三剛正君子衆隂所欲害者乃自恃其剛不肯過
　為之備則小人得以乗間而入為其中傷而不自覺
　從或戕之變生意外凶不免矣
象曰從或戕之凶如何也
　從或戕之凶莫知所由來且不知所底止凶之甚也
　君子可不過為之防哉
九四弗過遇之无咎往厲必戒勿用永貞
　大臣當過之時以剛處柔得宜下之道无咎弗過于
　剛而傲寧過于柔而恭適合小之宜矣若以剛往必
　以亢取厲所當戒也然亦時適當戒耳若因戒往厲
　而永執此柔以為常則太柔必廢咎所不免勿用永
　貞可也
象曰弗過遇之位不當也往厲必戒終不可長也
　弗過遇之以剛而居柔為位不當在小過時獨為適
　合其宜也往厲必戒以往則過剛取敗而不可久所
　當戒也
六五宻雲不雨自我西郊公弋取彼在穴
　五以无才之君居崇髙之位又當隂過将衰之時不
　能有為于天下有宻雲不雨自我西郊之象是在已
　固不能為矣而乃弋取以為助者又六二之隂柔以
　无能之臣輔不振之君猶鳥之在穴非弋之所能取
　者也兩隂相得其不能濟大事可知
象曰宻雲不雨已上也
　宻雲何以不雨惟以才弱實由居尊而挾勢太髙不
　能下賢以求輔也
上六弗遇過之飛鳥離之凶是謂災眚
　以隂居動體之上處隂過之極凡立心行已皆越分
　自髙弗遇合乎時宜而過之甚者如鳥之飛而且逺
　凶何如哉天人交忌災眚洊臻是之謂矣
象曰弗遇過之已亢也
　小過之時不宜上宜下也上不遇而又過之其自處
　已亢矣上且不可况至亢乎宜災眚之並至也
䷾(離下/坎上)
既濟亨小利貞初吉終亂
　水火相交各得其用六爻之位各得其正其在人事
　是能協力夾輔而又處置得宜故為既濟濟而曰既
　盛極伏衰其亨亦小甚可畏也必敬天勤民不忘戒
　懼常守其貞乃為利焉所以然者當濟之初心恒敬
　畏得吉至于終人情漸怠以慢易致亂矣可見知懼
　則保恃滿則傾保邦未亂全在于貞安可不慎終如
　始乎
彖曰既濟亨小者亨也
　既濟亨者盖時當既濟其盛已過惟事之小者尚可
　亨也
利貞剛柔正而位當也
　利貞者卦之六爻以剛居剛以柔居柔各正而當位
　則剛能勵精圖治而不好大以生事柔能持重守成
　而不因循以滋弊此保濟之貞所當守也
初吉柔得中也
　初吉者時當濟初六二柔而得中有持重之心无廢
　弛之失故保濟而吉
終止則亂其道窮也
　終止者非終必亂也盖既濟之終人有止心是憂勤
　輟而怠荒生未有不致亂者治道于是窮矣安可不
　貞
象曰水在火上既濟君子以思患而豫防之
　水火相交各得其用既濟之象也君子體之以既濟
　雖非有患之時而患每生于既濟之日其患之生也
　每隠而不及覺故貴于思思者戰兢恐懼思其終也
　又卒而不及持故貴于防防者謹㣲杜漸防其始也
　如是則有備无患濟可長保矣
初九曳其輪濡其尾无咎
　既濟之初正逸欲未萌止心未起誠能凡事敬畏不
　敢輕動如車曳輪不前而任事慎重如狐濡尾不濟
　而慮患周詳則謹慎不敗无咎之道也
象曰曳其輪義无咎也
　車以輪而行曳之則不行矣保濟者如此其謹其无
　終亂之咎宜也非倖也
六二婦喪其茀勿逐七日得
　二以文明中正之徳上應九五剛陽中正之君宜得
　行其志而九五居既濟之時不能下賢以行其道如
　婦喪其茀而失其所以行也然中正之道不可終廢
　二不枉道求合而惟養晦俟時自有以來明主之求
　終得行其志故為勿逐七日得
象曰七日得以中道也
　七日得者以二有中道也中道在我保濟者必求之
　故勿逐而自得也
九三髙宗伐鬼方三年克之小人勿用
　以剛居剛當既濟時赫然而討不服有高宗伐鬼方
　之象然兵不可輕舉必毋希近功久而後克又當慎
　于擇将勿用小人以致窮黷甚矣師不可輕舉而将
　不可妄用也
象曰三年克之憊也
　用兵必至三年能克師老財匱困憊甚矣可輕用乎
六四繻有衣袽終日戒
　以柔居柔是小心敬畏之大臣也常思承平日久隠
　禍恒伏于致治之畧既无不具而思危之念尤不敢
　懈如乗舟者防繻已有衣袽而又終日戒焉可謂深
　于保濟者矣
象曰終日戒有所疑也
　既豫防矣而猶終日戒者豈漫為无益之憂哉其心
　之所圖惟具見有不得不疑畏者在也
九五東鄰殺牛不如西鄰之禴祭實受其福
　五當濟時盛極将衰天命人心皆莫之與雖居尊位
　不如二之得時天與人歸實有以凝之為東鄰殺牛
　其祭雖盛不如西鄰薄祭實受其福之象天豈私人
　人實有以受之耳
象曰東鄰殺牛不如西鄰之時也實受其福吉大來也
　東鄰殺牛不如西鄰禴祭非位不如二時不如二也
　實受其福正以二能得時福祉方來未艾也
上六濡其首厲
　既濟之極險體之上正終亂之時乃以隂柔處之惟
　務因循不知敬畏為狐涉水而濡其首之象危之道
象曰濡其首厲何可久也
　上當終亂之時振作圖之猶恐不濟今以因循濡首
　喪无日矣豈可久乎
䷿(坎下/離上)
未濟亨小狐汔濟濡其尾无攸利
　未濟事未成之時也為卦水火不交不相為用是人
　心未協卦之六爻皆失其位是人謀不臧事无所濟
　故為未濟未濟有得濟之機有必濟之理亨然将濟
　者時乘時者人須老成持重敬慎圖功方克有濟若
　使紀綱稍振法度粗舉而即繼以輕鋭怠忽如小狐
　幾濟而濡其尾則治卒廢弛終于不濟无攸利
彖曰未濟亨柔得中也
　未濟而亨豈徒天運哉盖未濟之時剛猛則僨事柔
　弱亦隳功今六五以隂居陽則柔既小心慎宻而得
　中又能處置合宜故能濟所未濟而亨也
小狐汔濟未出中也濡其尾无攸利不續終也雖不當
位剛柔應也
　小狐汔濟治貴治始尤貴圖終始雖有為而時事方
　殷未出險難之中也濡其尾无攸利怠忽旋生幾成
　而敗不能繼續以求濟于終也然天下事将逐已乎
　此特人之不善濟耳卦之六爻雖不當位而謀猷未
　臧然剛柔皆應則同心協力可以共濟何至濡尾不
　續終哉
象曰火在水上未濟君子以慎辨物居方
　水火未交炎者炎而潤者潤不相為用未濟之象也
　君子以天下未濟物之倒置者多矣于是慎以辨之
　因器命名緣分定制使親疎貴賤各得其序尊卑大
　小各安其分則陽居陽位隂居隂位各執宜居之方
　民志定而世可濟矣
初六濡其尾吝
　隂柔居下當未濟之初是无任事之才而又值難濟
　之日少年新進不能度勢量力急于求進而不能濟
　為狐涉水而濡其尾之象可羞吝也
象曰濡其尾亦不知極也
　初以始進而即濡尾豈特時之難濟哉亦由不能自
　量昧于敬慎也
九二曳其輪貞吉
　二以才臣應五柔主幾于迫矣幸其居柔得中為能
　安分守禮事无耑成心无欲速如車曳輪不進則得
　臣道之貞而有濟世之吉
象曰九二貞吉中以行正也
　二以貞而得吉可謂能行正矣豈勉為行哉由其宅
　心中順故能行為臣之正道也
六三未濟征凶利涉大川
　隂柔而不中正无經綸之才者而當未濟之時獨往
　以濟鮮不仆也凶然以柔乗剛有可倚仗之人将出
　乎坎又有可圖之㑹若能取資于陽剛之人乗時以
　圖共濟則未濟可濟何涉川之不利哉
象曰未濟征凶位不當也
　濟世須有才徳三以菲才凉徳而往未有不敗宜其
　凶也
九四貞吉悔亡震用伐鬼方三年有賞于大國
　四以大臣責在濟世而以剛居柔是志欲有為而未
　免于沮喪不貞而有悔也能勉而貞奮發有為則難
　无弗濟心无弗愜吉而悔亡然反正之功非可因循
　必以剛决之力作震奮之氣而且功深力久庶柔靡
　可除壮猷克展為震用伐鬼方三年有賞于大國之
　象
象曰貞吉悔亡志行也
　四之志在濟時能勉而貞則震奮功深才猷克壮其
　志可行矣
六五貞吉无悔君子之光有孚吉
　以六居五氣質未純亦非正也然文明之主本體極
　其虚靈居中應二求賢極其誠懇為能得賢之助以
　成其徳无歉于心貞吉无悔由是而暢于四肢發于
　事業文章禮樂煥然一新為君子之光又皆根于實
　徳而非矯飾于外而有孚焉天下文明何吉如之
象曰君子之光其暉吉也
　君子之光吉豈止一身哉将光被四表格于上下矣
上九有孚于飲酒无咎濡其首有孚失是
　以剛明居未濟之極才既能濟時又将濟人主于此
　復何為哉惟有真心實意與天下休養无為如孚于
　飲酒焉无急功罔動之咎然此非漫不事事而一于
　怠荒也若躭娯不返以至濡首則有孚為是者今失
　其是矣事終未濟可不戒哉
象曰飲酒濡首亦不知節也
　飲酒而至濡首但知有孚之為是至于是之所在自
　有節制而不可過者今至失是其不知節亦已甚矣
　
　
　
　
　
　
　
　
　周易文詮卷二
欽定四庫全書
　周易文詮卷三　　　　　　元　趙汸　撰
　　繫辭上傳
天尊地卑乾坤定矣卑高以陳貴賤位矣動静有常剛
柔斷矣方以類聚物以羣分吉凶生矣在天成象在地
成形變化見矣
　易畫始于羲皇易詞繫于文周人皆謂聖人之書也
　不知非聖人自為作也未有易書以前其理已具于
　造化聖人不過因而發揮之如易有乾坤豈自易始
　哉天以陽處上地以陰處下其一尊一卑已具健順
　之理而乾坤定于此矣夫易始于乾坤而因有貴賤
　剛柔吉凶變化又豈自易始哉凡地與人物之卑者
　序列于下天與萬物之髙者序列于上而卦爻在上
　為貴在下為賤者已位列于此矣天與萬物之陽者
　性常王動地與萬物之陰者性常主静而卦爻之陽
　為剛陰為柔者已判斷于此矣以一人之念言之一
　念向善而衆理咸集一念向惡而衆欲皆歸以類聚
　也以衆人之品言之善與善交而不入惡黨惡與惡
　交而不與善謀以羣分也聚分而善則吉惡則凶而
　卦爻占決之吉凶已生于此矣在天而日月星辰成
　顯晦之象在地而山川動植成經緯之形而易中之
　蓍策卦爻陰變為陽陽化為陰者已見于此矣然則
　造化原有自然之易聖人不過因其理而發揮之耳
是故剛柔相摩八卦相盪
　伏羲聖人見天地間无往非易不過陰陽兩端其對
　待之中自含變化之妙是故畫一竒以象陽而稱剛
　畫一偶以象陰而稱柔剛柔既立變化无窮于是剛
　摩柔而生太陰少陽柔摩剛而生太陽少陰兩相摩
　而為四矣太陽與少隂相摩而生乾兑離震太陰與
　少陽相摩而生巽坎艮坤四相摩而為八八卦于是
　成矣此易之小成也由是以乾兌離震為主各以八
　卦推盪其上自乾至復三十有二陽卦生焉以巽坎
　艮坤為主各以八卦次第推盪其上自姤至坤三十
　有二陰卦生焉六十四卦于是成矣此易之大成也
　至此則易道大備所謂乾坤一定而貴賤剛柔吉凶
　變化无不備于其中矣
鼔之以雷霆潤之以風雨日月運行一寒一暑
　聖人既本剛柔以作易則天地間无非易理之燦著
　也以變化之成象者言之若雷霆之鼔動即陰陽之
　搏擊也風雨之滋潤即陰陽之和暢也日月運行之
　不息即陰陽之推遷也寒暑循環不已即陰陽之代
　謝也是為象不一總之陰陽也即此剛柔摩盪之理
　也
乾道成男坤道成女
　以變化之成形者言之陽而健者乾道也凡得陽之
　多者皆屬乎乾其所成為男體一而實性動而健也
　陰而順者坤道也凡得陰之多者皆屬乎坤其所成
　為女體二而虚性静而順也是為形不一總之一陰
　陽也亦此剛柔摩盪之理也
乾知大始坤作成物
　其理之散見于造化如此豈特成男成女已哉乾天
　也有父道焉氣始其形理始其性盡物皆主宰而資
　姑之葢知大始者也坤地也有母道焉氣成其形理
　成其性盡物皆作養而成就之葢作成物者也
乾以易知坤以簡能
　然其知始作成豈有難且煩乎易簡而已夫乾知大
　始是物物无不始知若難矣然乾健而動氣至即行
　一始即始絶无等待絶无留難何易如之坤成大始
　盡物成之能若煩矣然坤順而静凡其所行皆従乎
　陽而不自作事无耑成為必有終何簡如之然則乾
　坤之用雖大要不外此易簡之理也
易則易知簡則易從易知則有親易從則有功有親則
可久有功則可大可久則賢人之徳可大則賢人之業
　夫乾坤有易簡之妙而體之則存乎人吾人之心原
　本乾始坤成合下自有易簡人人皆有易簡誠能法
　乾之易知以存心而克去艱險則明白坦夷盡人皆
　可知矣則易知法坤之簡能以處事而絶去紛擾則
　徑直要約盡人皆可能矣則易從易知則萬心一心
　其心之无弗同者皆吾親也所知皆親不必其附已
　矣易從則衆力為力其力之无弗同者皆吾功也所
　從皆功不必其身助也惟有親則心一不二其精神
　更无古今易之凝于心者豈不可乆惟有功則成不
　獨成其分量自足兼善簡之擴于事者豈不可大可
　乆則本體不息即至誠无息德為過人之德可大則
　分量无方即廣大无方業為過人之業而人之所以
　法乾坤者可謂賢于人逺矣
易簡而天下之理得矣天下之理得而成位乎其中矣
　然則天下之理一易簡而已盡聖人體易之成一盡易
　簡而亦盡矣誠體易簡至于乆大則易純乎易簡純乎
　簡一易簡而天下之理不遺于吾心而无弗得矣天下
　之理得則天得易以成位乎上地得簡以成位乎下
　人得易簡以成位乎中則體道之極功聖人之能事
　可以與天地參矣可見易理即天地之理天地之理
　即吾身之理人當求易理于天地亦惟求易理于吾
　心而已矣
　　右第一章
聖人設卦觀象繋辭焉而明吉凶
　自伏羲畫卦以來吉凶之理已黙示矣文周聖人何
　又繋以辭哉盖以有畫无文民用弗昭于是取所畫
　六十有四之卦而布列之統觀一卦則内外貞悔時
　有消息而係彖辭以明全體之吉凶析觀六爻則乘
　承比應位有當否而係爻詞以明一節之吉凶盖聖
　人縁象以係詞使人因詞以求象則趨避之機決而
　利用之功大矣
剛柔相推而生變化
　然聖人何以觀象而係辭盖詞雖因象而係而象實
　因變而生卦爻中之竒偶雖不過剛柔二畫然非膠
　于一定者剛進之極柔以時推之則陽化隂而化生
　柔退之極剛以時推之則隂變陽而變生其變不窮
　則其象不一此聖人所以觀象而繋詞也
是故吉凶者失得之象也悔吝者憂虞之象也
　然則聖人所作之易皆由剛柔不易之理推之其詞
　之模冩人事之紛紜者有不極其備乎詞之吉者即
　人事順理而得之象也辭之凶者即人事逆理而失
　之象也辭有自凶而趨吉之悔者即人事既失之後
　困心衡慮而為憂之象也辭有自吉向凶之吝者即
　人事未失之先安意肆志而為虞之象也詞之符于
　人事如此
變化者進退之象也剛柔者晝夜之象也六爻之動三
極之道也
　其變之闡發造化之精藴者有不極其備乎象變之
　中柔變而趨剛者即氣機退極而進之象也剛化而
　趨柔者即氣機進極而退之象也既變而剛即陽明
　用事而為晝之象也既化而柔即隂晦用事而為夜
　之象也至若剛柔變化流行于一卦六爻之間而九
　六迭運一剛一柔變之化之所謂動也其即三極之
　道乎太極之理一也而天地人各得之為三才之至
　極是其動于初二即地道剛柔之交錯也動于三四
　即人道仁義之並行也動于五上即天道隂陽之迭
　運也何動非道何道非極變之符乎造化如此
是故君子所居而安者易之序也所樂而玩者爻之辭
也
　夫易而歸之道則凡易之所在皆道之所在矣而君
　子可不學乎是故身之所處為居而安而不遷者在
　剛柔變化之易序至變之中有不變之理次第不紊
　不違其宜則一身皆易矣心之所契為樂而玩而不
　厭者在吉凶悔吝之爻詞有言之中寓无言之藴稽
　實待虚曲盡其變則一心皆易矣
是故君子居則觀其象而玩其辭動則觀其變而玩其
占是以自天祐之吉无不利
　惟君子身心不離乎易故動靜无間其功方居而未
　及卜筮也道著為象而詞以洩之則觀其卦爻之象
　而玩其吉凶之詞是居安樂玩无間乎静矣及動而
　謀及卜筮也道呈為變而占以示之則觀其卦爻所
　值之變而玩其吉凶所示之占是居安樂玩无間于
　動矣如此觀玩則所趨皆吉所避皆凶一動一靜俱
　无違理則三極之道皆由我立天且弗違其居其動
　寧有不吉利乎是以自天祐之吉无不利此君子體
　易之極功也
　　右第二章
彖者言乎象者也爻者言乎變者也
　畫卦繋詞以後文周聖人又復諄諄而繋以彖與爻
　者何哉卦之既立意雖已盡而人不能得意忘象故
　文王觀象于卦而係彖辭彖者言乎一卦之象也與
　全體之竒偶純雜内外消長像乎物之宜者莫不統
　言之以示人也周公觀變于爻而係爻詞爻者言乎
　六爻之變也舉一節之隠顯貴賤當否比應趨乎時
　之變者莫不析言之以示人也
吉凶者言乎其失得也悔吝者言乎其小疵也无咎者
善補過也
　彖言象爻言變則吉凶悔吝无咎之詞已備之矣其
　言吉凶者言乎象變中有時消而位不當為失者失
　則從逆而凶有時息而位當為得者得則從順而吉
　也詞曰悔吝者言乎象變中剛柔雜居善惡未定有
　向于得而未得尚有小疵則自訟而悔生向于失而
　未失既有小疵則招尤而吝生也詞曰无咎者言乎
　象變中或時位未善才德未純足以致咎者是過也
　然一節之善或能更改而補救之則過復无過而咎
　可无也
是故列貴賤者存乎位齊小大者存乎卦辯吉凶者存乎
辭
　象變闡于卦爻如此而詞可无係乎是故爻固言乎
　其變已而所以列其孰為貴孰為賤者則存乎六爻
　之位葢内外承乘而貴賤分焉彖固言乎其象已而
　所以齊其孰為小孰為大者則存乎六十有四之卦
　葢陰陽淑慝而大小齊焉夫貴賤小大雜陳易于是
　乎有吉凶矣而所以辨其孰為吉孰為凶者則存乎
　卦爻之辭葢詞有得失而吉凶辨焉
憂悔吝者存乎介震无咎者存乎悔
　辨吉凶者存乎詞矣詞有悔吝辨于吉凶之間者也
　悔吝固言乎其小疵然不可因小疵而自恕必憂之
　而防㣲杜漸存乎善惡初分之介則不至悔吝矣詞
　有无咎辨于轉凶為吉之後者也无咎固能補過然
　欲動其補過之心必震之而儆戒振動存乎悔悟剏懲
　之幾則不終于咎矣凡此皆所以辨吉凶也而詞之
　所係不大乎
是故卦有小大辭有險易辭也者各指其所之
　合而觀之无非詞也是故卦分陰陽雖有小大詞分
　淑慝雖有險易要非卦自卦而辭自辭也辭也者各
　推其卦之所向以示耳所之小則詞因係以險使天
　下懈怠有震懾之心所之大則詞因係以易使天下
　危疑有自全之策其所以不得不係其詞者正辨吉
　凶以示天下知趨避也聖人之情見乎詞矣
　　右第三章
易與天地準故能彌綸天地之道
　易之道其大乎天地一陰陽也易以道陰陽其與天
　地葢齊準者也天地所以定位之理天地之道也惟
　與之準故能彌綸天地之道其兼陰兼陽有以聫合
　其全體而無一理之或遺即彌綸之中其分陰分陽
　又有以條析其一節而无一毫之或紊凡性理命无
　不具于其中信乎易與天地準也
仰以觀於天文俯以察於地理是故知幽明之故原始
反終故知死生之説精氣為物游魂為變是故知鬼神
之情狀
　惟易能彌綸天地之道故聖人用易以盡天地之道
　彼幽明死生鬼神理之最難知也而其道總不外乎
　陰陽幽明者陰陽之顯晦也聖人以易之理仰觀經
　緯之天文俯察一定之地理則知天文如夜與下地
　理如北與深幽也所以幽者陽化陰也天文如晝與
　上地理如南與髙明也所以明者陰變陽也其故以
　易而知之矣死生者陰陽之聚散聖人以易之理推
　原人物何自而始反觀人物何為而終則知始之生
　者氣聚而凝陰變陽也終之死者氣化而盡陽化陰
　也其説以易而知之矣鬼神者陰陽之屈伸聖人以
　易之理究其陰精陽氣聚為有象而成物魂魄降散
　入于无形而為變則知物者自无而有神之來而伸
　也陰變陽也變者自有而无鬼之往而屈也陽化陰
　也其情状亦以易而知之矣
與天地相似故不違知周乎萬物而道濟天下故不過
旁行而不流樂天知命故不憂安土敦乎仁故能愛
　幽明死生鬼神而皆知之于易是易道即天地之道
　也聖人體易以知之則心通造化全體太極矣天地
　與我更无彼此之間我與天地相似故天地亦自不
　違于我何也天地之道知仁而已聖人所以盡性者
　亦惟知仁而已聖人以易而盡其仁盡其知焉知足
　以燭隠而照臨之内又溥之以道濟之仁則有仁以
　實乎其知而知不過于空虚矣知足以行權而圎通
　之中究不失其中正之則則有仁以貞乎其知而知
　不流于變詐矣吾宻而証其知優㳺于仁義忠信之
　天理洞燭乎吉凶禍福之命數泰然自適毫无障礙
　既樂且知故不憂吾深而窺其仁素位自安隨處而
　皆能下襲慈祥懇篤无物不被其周浹肫然至厚足
　以有容既安且敦故能愛聖人備體仁知如此信乎
　與天地相似也
範圍天地之化而不過曲成萬物而不遺通乎晝夜之
道而知故神无方而易无體
　夫聖人與天地相似如此而參賛之功有不與之同
　用乎天地之化不能无過聖人以易而範圍之如理
　陰順陽體國經野使天有常運地有常經而不過乎
　中天地中之萬物不能自成聖人以易理成之如于
　人則正徳厚生于物則撙節愛養使人无失性物无
　失養而无少缺遺焉至合天地萬物而總之一書夜
　之道至難知也聖人又通乎其道而知于晝而夜夜
　而晝其所以循環无端宻移无迹者无不與之𠖇契
　而符合焉如是則其主宰不測其流行不窮聖人之
　心一神也一易也神即易而寓以方求之而不得易
　隨神而在以體執之而亦不得此用易以彌綸天地
　之道信乎易與天地準矣
　　右第四章
一陰一陽之謂道
　道之名由來尚矣由今言之果何謂乎其一陰一陽
　之謂乎陰陽不可謂道獨陰獨陽亦不可謂道惟太
　極之静固一陰矣静極而動又一陽焉陰陽迭運循
　環無端是之謂也
繼之者善也成之者性也
　是道也原于天而具于人陰陽流行初無間斷者也
　試以天人授受之際言之氣之繼静而動理未著于
　人物渾然純粹所謂善也陽也及氣之凝成而為人
　物所受氣又依理而立所謂性也陰也何非道也
仁者見之謂之仁知者見之謂之知百姓日用而不知
故君子之道鮮矣
　然善性本无不全而氣稟容有或異試以人之稟受
　言之仁者得陽之動為多其所見偏于發越則謂道
　盡于仁不知仁外有知也知者得陰之静為多其所
　見偏于收斂則謂道盡于知不知智外有仁也至于
　陰陽稟雜者百姓也日用之間囿于仁知而不著不
　察全不知有仁知焉故君子仁知合一之道鮮矣然
　道曷有偏哉
顯諸仁蔵諸用鼓萬物而不與聖人同憂盛徳大業至
矣哉
　然氣稟容有所偏而造化則无不全試以氣機言之
　天地以生物為仁方其由閤而闢發生之功自内達
　外而顯諸仁焉天地以生物為用當其由闢而闔機
　緘之妙自外入内而蔵諸用焉顯仁蔵用所以鼔萬
　物之出入也然造化无心與聖人有心而憂天下之
　不得遂其生成者不同矣顯仁者徳之發也仁顯而
　萬物以出徳斯盛矣蔵用者業之本也用蔵而萬物
　以入業斯大矣盛大之出于无心如此其徳業不至
　矣哉
富有之謂大業日新之謂盛徳
　徳業有迭運之機又有互根之妙焉夫論業恒于外
　何為蔵用葢造化无无體之用蔵用之時萬物生意
　包蓄无遺所有甚富其施必𢎞故因内知外所以直
　謂之大業也論徳恒于内何為顯仁葢造化无无用
　之體顯仁之際萬物生機發舒殆盡日日增新其源
　必深故因外知内所以直謂之盛徳也盛徳陽也大
　業陰也一陰一陽道不在此乎
生生之謂易
　合而言之皆陰陽也即皆易也何謂易陰極則陽生
　陽極則陰生生生而不已即循環而无窮是之謂一
　陰一陽之道
成象之謂乾效法之謂坤
　夫易為生生之理則天地間何物非陰陽之生生乎
　物之初生胚胎畧成彷彿可象此則輕清未形屬乎
　陽也是之謂乾既生之後形色已呈有法可見此則
　重濁有迹屬乎陰也是之謂坤乾坤成而易肇乎其
　先此道之著于生物者然也
極數知來之謂占通變之謂事
　生生之易豈獨氣機即人事亦然日用間无事非陰
　陽之生生也事未來而抱著問易究極陰陽老少之
　數求卦爻之所值而因以知未來之吉凶此則決疑
　通志是之謂占及占既決據所決吉凶之數以避以
　趨而通于事變之際此則定業成務是之謂事夫占
　乃事之未定屬乎陽也事乃占之已決屬乎陰也占
　事因而易行乎其中此道之著于人事者然也
陰陽不測之謂神
　合天地人物觀之天地間無一非陰陽也又无可執
　為陰陽也謂陰也而陽在焉謂陽也而陰在焉謂陰
　陽无在也无而未常无也謂陰陽有在也有而未常
　有也不可象求不可器執兩在不測非天下之至神
　其孰能與于此乎此正一陰一陽之謂道也
　　右第五章
夫易廣矣大矣以言乎遠則不禦以言乎邇則静而正
以言乎天地之間則備矣
　夫易之為書非若他書之少藴蓄而隘規模也其中
　含蓄无遺葢甚廣矣其外包括无盡葢甚大矣葢易
　不外陰陽而陰陽兼體事物以言乎逺則雖千載六
　合此理无所不到不可得而限也以言乎邇則雖瞬
　息几席此理不待安排而咸正无缺也以言乎天地
　之間則精及无形粗及有象萬事萬物之理无不悉
　備此易所以廣大也
夫乾其静也専其動也直是以大生焉夫坤其静也翕
其動也闢是以廣生焉
　然易之廣大何自而來本乎乾坤而得之者也夫乾
　天也静與坤别生物之心耑一而不他動與坤交生
　物之用直遂而不撓以乾一之氣下行于坤兩之中
　是以萬物皆資以始而其質大生焉坤地也静與乾
　别生物之心翕受而无遺動與乾交生物之用敷闢
　而无隠以坤二之量順承乎乾一之施是以萬物皆
　資以生而其量廣生焉乾坤之廣大如此易固摹冩
　于乾坤者也
廣大配天地變通配四時陰陽之義配日月易簡之善
配至徳
　夫易之廣大由于乾坤則易即乾坤矣其理之大一
　天之无不包而大也其理之廣一地之无不有而廣
　也其為配合无間者也由是而推四時錯行于天地
　者也而廣大中之變通配焉其剛柔之迭運即寒暑
　之推遷也日月貞明于天地者也而廣大中隂陽之
　義配焉其對待之流行即代明而不息也人之至徳
　賦予于天地者也而廣大中易簡之善配焉其確然
　易隤然簡者即人之存心健而易處事順而簡也總
　之一易之廣大配天地也故曰夫易廣矣大矣
　　右第六章
子曰易其至矣乎夫易聖人所以崇徳而廣業也知崇
禮卑崇效天卑法地
　夫易之為理塞天地通性情其至極而无以加乎常
　于聖人用易見之葢天下徳崇業廣莫如聖人而易
　則聖人所以崇之廣之也徳起于知若識見有不髙
　明則徳何能崇聖人以易理窮之于心則本體昭融
　而知崇矣業基于禮若踐履有不篤實業何能廣聖
　人以易理體之于身則躬修切實而禮卑矣然知不
　徒崇必如天之髙明无一理不在其洞悉之中禮不
　徒卑必法地之博厚无一理不在其體驗之内所以
　徳崇而業廣也
天地設位而易行乎其中矣成性存存道義之門
　聖人之徳業崇廣如此自有上下與天地同流之妙
　焉彼天地設位于上下而其間陰陽之屈伸變化行
　乎其中矣此天地徳業之崇廣也聖人知崇如天禮
　卑如地則其本成之性原于天者存而又存自是率
　之為道且宜之為道中燦然之義千變萬化皆由此
　出此聖人之徳崇業廣也夫聖人徳業侔于天地而
　皆有資于易則易不其至矣乎
　　右第七章
聖人有以見天下之賾而擬諸其形容象其物宜是故
謂之象
　易之作也卦必有象象何謂也羲皇聖人仰觀俯察
　有以見物理之至賾莫不有陰陽至一之理存焉于
　是以至賾之物各有形容比度于未畫之先得其物
　之所宜則象之于既畫之後如卦之純竒純偶則象
　純陽純陰之物宜卦之雜竒雜偶則象雜陰雜陽之
　物宜是象乃象天下之至賾也故謂之象
聖人有以見天下之動而觀其會通以行其典禮繫辭
焉以斷其吉凶是故謂之爻
　易必有爻爻何謂也周公聖人遠求近取有以見人
　事之至動亦莫不有陰陽至静之理存焉于是觀理
　之統聚求一理之可通即通處之可行者立經常之
　典禮循典禮者則係辭以斷其吉逆典禮者則係辭
　以斷其凶是爻乃效天下之至動也故謂之爻
言天下之至賾而不可惡也言天下之至動而不可亂
也
　象有見于賾而立是象著示天下之至賾宜若可惡
　然一物一理則名雜不越至賾之中有至一者存玩
　之而不厭也爻有見于動而立是爻著示天下之至
　動宜若可亂然一事一理則事肆而隠至動之中有
　至常者存截然而不亂也此易道之妙所以為可用
　也
擬之而後言議之而後動擬議以成其變化
　夫象不可惡爻不可亂言動變化之理无不備矣而
　欲用易以成之者可不擬議于斯乎将有言也必由
　象詞以明所言之理由變占以決所言之機比擬于
　易而後言将有動也必由象詞以明所動之理由變
　占以決所動之機商議于易而後動如是則隨時従
　易言不膠于一定動不滯于一隅語黙作止无不各
　當其可而言動之變化成矣易之可用如此君子可
　不用易乎
鳴鶴在陰其子和之我有好爵吾與爾靡之子曰君子
居其室出其言善則千里之外應之况其邇者乎居其
室出其言不善則千里之外違之況其邇者乎言出乎
身加乎民行發乎邇見乎遠言行君子之樞機樞機之
發榮辱之主也言行君子之所以動天地也可不慎乎
　試舉易之象辭所當擬議者言之如中孚九二所云
　葢言誠信感通莫大乎言行也故君子居室之間雖
　非大廷廣衆之地使出其言合乎實理而善則千里
　之外信而應之況其邇者乎使出其言悖乎實理而
　不善則千里之外疑而違之況其邇者乎觀言則行
　可知是則言根于心特出乎居室之身而民㒺不屬
　耳行基于言特發乎居室之邇而民㒺不屬目感應
　之速猶樞一動而户即闢機一動而矢即發言行二
　者誠君子之樞機也故樞機之發善則遠邇皆應而
　為榮之主樞機之發不善則遠邇皆違而為辱之主
　豈惟民有應違善則降祥天地亦應不善降殃天地
　亦違君子之所以動天地者亦在是也安得不兢兢
　戒慎而以中孚為主乎擬議斯爻可以知孚信之道
　矣
同人先號咷而後笑子曰君子之道或出或處或黙或
語二人同心其利斷金同心之言其臭如蘭
　如同人九五所云葢言大同之道不以迹而以心也
　若據迹而觀或出而事君或處而獨善或黙而蔵辨
　或語而論斷似不同矣然自其心觀之則出非徇君
　處非忘世黙非免禍語非沽名二人之心有不同乎
　惟其心同則讒莫能間雖金至剛其利可斷也以同
　心而發于言則意氣相投雖蘭至馨其臭可擬也宜
　乎先號後笑也擬議斯爻可以知同心之道矣
初六藉用白茅无咎子曰苟錯諸地而可矣藉之用茅
何咎之有慎之至也夫茅之為物薄而用可重也慎斯
術也以往其无所失矣
　如大過初六所云葢言君子敬慎之道也彼物錯于
　地可以安矣又藉之于茅何有傾危之咎此其心葢
　安不忘危慎之至也夫茅之為物至㣲而藉物則至
　安其用誠可重也慎斯術而往以求濟則凡所錯置
　无非萬全之計自无所失矣擬議斯爻可以知處事
　之慎矣
勞謙君子有終吉子曰勞而不伐有功而不徳厚之至
也語以其功下人者也徳言盛禮言恭謙也者致恭以
存其位者也
　如謙九三所云葢言君子善居功也彼勤于王事可
　謂勞矣而不矜伐于人及事成而有功矣而不任徳
　于己此乃器識深沈度量宏遠厚之至也則夫所謂
　勞謙者正言其以功而能下人也此其心何如哉有
　功與勞皆徳也徳非不盛而愈欲其盛不伐不徳皆
　禮也禮非不恭而愈欲其恭不謙不可得也凡以致
　吾恭耳非為位計也然人道好謙自皆不疑不忌位
　亦因之以保而不失矣擬議斯爻可以知居功之道
　矣
亢龍有悔子曰貴而无位髙而无民賢人在下位而无
輔是以動而有悔也
　如乾上九所云葢言惟謙可以保位貴變而通之以
　時不可亢以取悔擬議斯爻可以知持盈之道矣
不出户庭无咎子曰亂之所生也則言語以為階君不
宻則失臣臣不宻則失身㡬事不宻則害成是以君子
慎宻而不出也
　如節初九所云葢言君子慎宻之道也惟口出好興
　戎故亂之所生則言語為之階君為臣謀而不宻則
　啟奸邪之妬而失臣臣為君謀而不宻則遭中傷之
　禍而失身至于利害伏于隠㣲成敗係于毫忽而不
　宻其謀則人皆忌其成樂其敗而自害其成矣夫失
　臣失身害成皆亂也而皆階于言之不宻言其可不
　慎乎擬議斯爻可以知慎言之道矣
子曰作易者其知盜乎易曰負且乘致寇至負也者小
人之事也乗也者君子之器也小人而乗君子之器盜
思奪之矣上慢下暴盜思伐之矣慢蔵誨盜冶容誨淫
易曰負且乗致寇至盜之招也
　易者愛惡相攻盛衰相變若此爻有釁隙衰弱則彼
　爻乗變而奪之矣故作易者其知盜之情乎易之解
　六三所云葢以負也者无徳小人勞力之事也乗也
　者有徳君子所御之器也小人而乗君子之器則處
　非其據適啟謀利者覬覦之心盜思奪之矣所以然
　者葢以小人竊位上則慢君而不忠下則暴民而不
　仁盜思執詞以伐之矣夫奪之伐之雖不免于為盜
　而致其奪與伐者是猶慢蔵財物所以教人盜我女
　子妖冶其容所以教人淫我易曰負且乘致寇至正
　言六三无徳據位而為盜之招也擬議斯爻可以知
　居位之道矣
　　右第八章
天一地二天三地四天五地六天七地八天九地十
　伏羲之時有龍馬負圗出河其上有自一至十之數
　人知其為河圗之數而不知此即天地之數也天純
　陽其數竒而圗之一三五七九皆竒則皆天數也地
　純陰其數偶而圗之二四六八十皆偶則皆地數也
　河圗之具天地全數如此
天數五地數五五位相得而各有合天數二十有五地
數三十凡天地之數五十有五此所以成變化而行鬼
神也
　是數也造化之全功无不該焉彼一三五七九屬天
　是天數五也二四六八十屬地是地數五也五數在
　圗各有定位是五數即五位也位之一與二三與四
　五與六七與八九與十竒先偶後其序不紊生成之
　功各専其一矣然相得之中自是有合如一與六二
　與七三與八四與九五與十竒施偶成其交无間生
　成之功妙合于兩矣此特以其分數言之耳若積天之
　五竒其數二十有五積地之五偶其數三十合而計
　之則五十有五而相得有合之數全始得以妙其用
　天一生水而六化成之地二生火而七變成之天三
　生木而八化成之地四生金而九變成之天五生土
　而十化成之是變起于天者化成于地化起于地者
　變成于天所以成變化者此數成之也一二三四五
　生數也即伸而神也六七八九十成數也即屈而鬼
　也然始生雖來而伸既生則往而屈既成雖往而屈
　方成則來而伸是所以行鬼神者此數行之也圗數
　之功用如此
大衍之數五十其用四十有九分而為二以象兩掛一
以象三揲之以四以象四時歸竒於扐以象閏五嵗再
閏故再扐而後掛
　圗數具造化之全功則聖人之筮數皆本于是其衍
　之以作易以中宫之五為衍母以十為衍子以五之
　一而乘其十則為小衍以五數各乘其十則為大衍
　大衍之則五十矣是蓍䇿五十之數皆河圗中宫來
　也衍之将以用之其用以揲蓍止用四十有九葢虚
　其一以象太極有一之不用而後四十有九无所不
　用而圓神无方矣至于所用之䇿左右兩手任意中
　分宛然兩儀之對待従而取右手之分者掛其一于
　左手小指之間以象人處天地之中儼然三才之並
　立掛一之後取其所分之策以四為揲又象四時之
　運行以成嵗焉四數之後取左右所零之䇿扐于左
　手中三指之兩間以成變又象積月之餘日而成閏
　焉然扐而至再者何也葢一嵗之中氣盈六日朔虚
　六日積三嵗之餘必多三十六日以三十日為一閏
　餘六日必待五嵗之餘合之又為一閏是為五嵗再
　閏故揲蓍之法亦必再扐而後别起一掛以為後揲
　之端是蓍法之再扐亦厯法之再閏也數之用其妙
　矣哉
乾之策二百一十有六坤之策百四十有四凡三百有
六十當期之日
　蓍既揲矣各有所象也而過揲之餘策亦有所準焉
　策數由河圗四象而生太陽居一而連九陽數九也
　太陰居四而連六陰數六也揲蓍三變之末凡四為
　竒竒用其全餘三竒則九而為老陽是乾爻所餘之
　策每爻三十有六總六爻計之則二百一十有六凡
　八為偶偶用其半餘三偶則六而為老陰是坤爻所
　餘之策每爻二十有四總六爻計之則百四十有四
　合之凡三百有六十與期之日正相當焉雖一期之
　中氣盈朔虚或有不同而三百六十其常也以二老
　之策準之則謂策之揲為四時行可也按策而乾坤
　之藴可叩矣
二篇之策萬有一千五百二十當萬物之數也
　不特乾坤也通上下經二篇之策凡陽皆乾陽爻百
　九十二每爻俱以三十六計之得六千九百一十二
　策凡陰皆坤陰爻百九十二每爻俱以二十四計之
　得四千六百八策合之萬有一千五百二十與萬物
　之數適相當焉雖萬物之中氣數形化或有不同而
　萬其總數也以二篇之策準之則謂策之揲為萬物
　生可也極數而二篇之會可通矣
是故四營而成易十有八變而成卦
　筮法既合于造化則用之求卦自各有序是故卦始
　于一變之易而非自成也分二掛一象三歸竒凡四
　度經營然後或四或五而成一變之竒或九或八而
　成一變之偶易自此成矣由此一變積之十有八變
　然後内外以備貞悔以全則成六爻而一卦成矣此
　大成之卦也
入卦而小成
　然未有内體未立而外體即成者畫卦之序自下而
　上方三十六營而成九變則三畫已具得八卦中之
　一卦而内卦已成此小成之卦也十有八變而卦大
　成正即此而重之耳
引而伸之觸類而長之天下之能事畢矣
　夫卦既成六爻則老少形而動静異其變可考而知
　也于是因爻求變或變在動動固可變也或變在静
　静亦可變也引其變之端而展伸之則一卦可變為
　六十四卦一卦如是諸卦可推因變及變同此卦即
　同此變即以引伸者觸類而増長之則卦之可變為
　六十四卦凡四千九十六卦其吉凶无不可見而天
　下趨避之能事无不畢具于其中矣
顯道神徳行是故可與酬酢可與佑神矣
　蓍卦盡變而能事畢其功用何如哉吉凶之道隠于
　无形不能以自顯也而有筮卦之詞則言象言變不
　隠于茫昧而道以辭顯矣趨避之徳行滯于有迹不
　能以自神也而人取決于筮則趨之避之民咸用以
　出入而行以數神矣惟顯且神是故明則有裨于人
　而受命如嚮儼賔主之相酬幽則有功于造化而開
　物成務賛神明之不及蓍變之功用如此此能事之
　所畢也
子曰知變化之道者其知神之所為乎
　合而觀之數法一變化也變化一道也道一神也苟能因
　數以極其變由法以明其理則知數法之妙皆出于理之
　自然雖天地聖人有莫知其然而然者其神之所為乎
　　右第九章
易有聖人之道四焉以言者尚其辭以動者尚其變以
制器者尚其象以卜筮者尚其占
　聖人欲以其道示天下後世而因以其道洩之于易
　書是道雖易之所固有也而由今言之易有聖人之
　道四焉四者維何詞占象變是已聖人本道而係詞
　曲中而不越是議事之定論也故人欲以言商度其
　事者則取法其卦爻之詞以發言使淺深詳畧各得
　其宜也聖人本道而裁變屢遷而不居是圗事之員
　機也故人欲以動圗度其事者則取法其卦爻之變
　以效動使卷舒進退不膠于一也聖人本道而擬象
　一定而不易是制事之成矩也故人有裁制于心而
　欲事有定理是謂制器則取法其陰陽老少之象葢
　象為變之已定尚之可以成務也聖人本道而決占
　斷然而不貳是臨事之確見也故人有兩可于慮而
　欲決其所疑是謂卜筮則取法其吉凶得失之占葢
　占為詞之既決尚之可以通志也此聖人之道所以
　有之于易而濟民行者如此
是以君子将有為也将有行也問焉而以言其受命也
如嚮无有遠近幽深遂知來物非天下之至精其孰能
與于此
　人之所以尚辭占者以其精耳是以君子将有為于
　一身将有行于天下抱蓍問易而求卦爻以擬議其
　所行之事易之詞占受人之命隨問隨答如嚮應聲
　之速凡所問之事不論遠而時地寥濶近而時地現
　前幽而事㡬潛蔵深而人心叵測來物之吉凶无不
　周知而詳應焉此惟辭占之理純粹不雜具于天道
　民物之故无不究極其精故能至此苟非然者何以
　稽實待虚存體應用能若是之如嚮无遺哉此以言
　以卜筮者尚之也
參伍以變錯綜其數通其變遂成天地之文極其數遂
定天下之象非天下之至變其孰能與於此
　人之所以尚象變者以其變耳君子當問焉以言之
　時四營成易是為一變乃竒偶所由分于是先以參
　之各數其左右之所歸後以伍之總數其先後之所
　扐則其策或八九之多或四五之少皆有以辨之而
　其變明矣迨三變成爻必有其數乃老少所由别于
　是即其所參伍者分之左右而交互以稽其變列之
　低昻而總挈以會其歸則其數或九六為老或七八
　為少皆有以稽之而其數明矣然參伍以變特一變
　耳未成爻也通三變而皆參伍則變中竒偶之錯陳
　剛柔之間雜宛然天地之經緯燦然而成文矣錯綜
　其數特一爻耳未成卦也極六爻而皆錯綜則數中
　老少之動静隂陽之消息宛然天下之事物不易之
　定象矣此惟象變之理具圓神之德妙屢遷之機極
　天下之至變故能如此苟非然者何以不滯于隂陽
　不膠于動静能如是之成文成象哉此以動以制器
　者尚之也
易无思也无為也寂然不動感而遂通天下之故非天
下之至神其孰能與於此
　然精變之妙何一非神之所為乎凡物有思有為其知
　識才能超出于萬物之表者方可以通天下之故今
　蓍龜之易不過一物耳何有于思何有于為方其蓍
　未揲卦未求詞占象變隠于无迹葢寂然不動也及
　其動于分揲掛扐之餘則受命如嚮而來物遂知通
　變極數而文象畢洩天下之故无所不通此惟詞占
　至精而精之所通无方象變至變而變之所通无體
　極天下之至神故能无思而无不思无為而无不為
　如此也苟非然者寂則必淪于静感則必滯于動孰
　能若是其寂而能感哉此易體之所以立而用之所
　以行也
夫易聖人之所以極深而研幾也
　夫詞占象變皆易也易何以至精至變至神哉聖人
　為之也吉凶來物隠于无形所謂深也不極之則不
　出聖人係之詞决之占使深入于㝠㝠者洩于見聞
　而无遺是詞占之至精乃聖人所以究極其幽深之
　理者也隂陽老少渾于未剖所謂幾也不研之則不
　辨聖人制之變立之象使幾兆于微茫者剖于動静
　而不惑是象變之至變乃聖人所以研窮其幾微之
　理者也而神即寓于精變之中矣
唯深也故能通天下之志唯幾也故能成天下之務唯
神也故不疾而速不行而至
　葢易之為理不能窮究其至鮮能知其微也惟極之
　而詞占一深也故于幾微曲折无不洞悉玩占之下
　吉凶明而迷者以開天下之志為能通之惟研之而
　象變一幾也故雖隂陽老少推移靡定通變極數之
　後趨避決而怠者以奮天下之務為能成之惟深與
　幾皆出于自然而神也故其志之通也若或通之務
　之成也若或成之卒莫知其所以通所以成者其殆
　不疾而速不行而至乎使非聖人烏能有如是之
　功用哉
子曰易有聖人之道四焉者此之謂也
　然則通志成務而妙于神易為之也而皆聖人之道
　為之也所謂易有聖人之道四者正以辭占為聖人
　所極深而神于通志象變為聖人所研幾而神于成
　務之謂也不然易道雖具四者安能為天下後世之
　所尚哉此可見聖人作易之功大矣
　　右第十章
子曰夫易何為者也夫易開物成務冒天下之道如斯
而已者也是故聖人以通天下之志以定天下之業以
斷天下之疑
　夫易始于畫卦終于係詞必有所用果何為者也葢
　易用之可以卜筮以之開物則得告吉失告凶而顓
　蒙開焉以之處事吉使趨凶使避而幾務成焉以之
　統天下之理則凡物理之自然事理之當然而謂之
　道者无不備于吉凶趨避之中丕冒而无遺焉其易
　之用如斯豈小補哉是故聖人制為卜筮以開物者
　而通天下之志使人不迷于吉凶以成務者而定天
　下之業使人不怠于趨避以冒道者而通志以斷其
　心之疑定業以斷其事之疑使人不眩于義理則其
　所為切于民用大矣
是故蓍之德圓而神卦之德方以知六爻之義易以貢
聖人以此洗心退藏於宻吉凶與民同患神以知來知
以藏往其孰能與於此哉古之聰明叡知神武而不殺
者夫
　易之用雖周于天下而其理實具于聖心是故易之
　所有惟蓍卦爻方蓍之揲也老少无定動静无常妙
　于流轉不滯而兩在不測其德非圓而神乎及蓍所
　得之卦則得失並存貞悔具備確乎不易之中而有
　昭然其不爽者其德非方以知乎乃卦所生之爻則
　時之消息位之當否各具一節變易其説无不備以
　告人如貢獻者非易以貢乎此易之妙也而聖心先
　具之矣其中萬理盡澄一私不染若以此三者洗濯
　其心故方无事斂神知變易之德退藏于静宻寂然
　不動莫能窺之及其有事其于吉凶憂民不能趨避
　與之同患故其間吉凶之未萌曰來以退藏之神知
　之而若符其造化之靈吉凶之一定曰往以退藏
　之知藏之而若出其胸中之故此皆與民同患之
　心本于洗心宥宻之内自靈自徹何假卜筮而後
　知也其孰能與此惟古聖人聰明不假耳目睿知不
　假心思猶神其威武而不假殺伐者始能神其蓍卦
　爻之理耳苟非其人誰能妙易理于一心如此哉
是以明於天之道而察於民之故是興神物以前民用
聖人以此齋戒以神明其德夫
　惟聖人有心易之神知是以上明天道之消息而契
　吉凶之原下察民故之攻取而洞吉凶之理則知蓍
　龜洩造化之秘而法可備于致用斯民昧趨避之途
　而用宜有以開先于是因蓍龜之神以興卜筮使民
　先事而知吉凶以前民趨避之用然聖人之心豈待
　卜筮而致齋戒哉其平日退藏无念不致誠敬而于
　此卜筮之時尤齋而一念不分戒而一念无斁以自
　考其吉凶之占而知來藏往之德益以神明矣
是故闔户謂之坤闢户謂之乾一闔一闢謂之變往來
不窮謂之通見乃謂之象形乃謂之器制而用之謂之
法利用出入民咸用之謂之神
　夫聖人明天道察民故以興神物正以神物原于天
　道而周于民故也造化一氣流行萬物出入之户也
　時乎静斂如户斯闔隂之事也謂之坤時乎動顯如
　户斯闢陽之事也謂之乾從闔而闢氣序相禪有更
　方互換之義謂之變闔闢往來循環无端有流行不
　滯之機謂之通乾坤變通而物生于其間矣方其始
　生影響見端輕清未形謂之象及其既生形貭既具
　已有可見謂之器其于形象之中獨得乾坤之精而
　為物之最神者蓍龜是也聖人知其可興以前民用
　于蓍制為四營之法而用以筮于龜制為五行之兆
　而用以卜古今則之謂之法法既立而民之出者入
　者皆安于其用有不知誰之所為者謂之神蓍龜之
　用于是乎周天下矣
是故易有太極是生兩儀兩儀生四象四象生八卦
　聖人作易既有蓍龜以妙其用必有卦爻以立其體
　是故儀象八卦皆隂陽之變所謂易也易固生生不
　窮矣必有所以生生之理主宰于其中不有太極乎
　太極動而生陽則畫一竒以象陽儀静而生隂則畫
　一偶以象隂儀太極生兩儀兩儀一太極也陽儀之
　上加一竒一偶則生太陽少隂隂儀之上加一竒一
　偶則生太隂少陽兩儀生四象四象一太極也太陽
　少隂之上各加一竒一偶而乾兊離震生焉太隂少
　陽之上各加一竒一偶而巽坎艮坤生焉四象生八
　卦八卦亦一太極也八卦既生則六十四卦特因而
　重之耳此畫卦自然之序也
八卦定吉凶吉凶生大業
　是八卦也雖未斷以吉凶其間時有消息位有當否
　則吉凶已黙定矣吉凶既定雖未知有趨避而得失
　之報明可為利用出入之資而趨吉避凶之大業已
　従此生矣夫孰非太極定之生之乎
是故法象莫大乎天地變通莫大乎四時懸象著明莫
大乎日月崇髙莫大乎富貴備物致用立成器以為天
下利莫大乎聖人探賾索隠鈎深致逺以定天下之吉
凶成天下之亹亹者莫大乎蓍龜
　八卦成而蓍龜之用行矣其功豈小補哉試以天下
　之大者觀之成象成形皆法象也而法象之大莫大
　乎天地之覆載往來屈伸皆變通也而變通之大莫
　大乎四時之推遷懸象于上而其明之昭著莫掩者
　莫大于日月之代明由其造化而推及于人列爵惟
　五分土惟三誰非崇髙惟富有四海貴為天子者為
　尤大智者作法巧者創始誰非制作而備水火動植
　之物以致斯民之用立小大方圓之器以利天下之
　民惟聖人竭耳目心思之巧通民情世故之煩豈不
　大乎至若理之賾亂者而探其至一幾之隠伏者而
　索其先兆深入于性命理數而鉤之使出逺隔于時地
　世數而致之使近于以定吉凶而失得之報明成亹
　亹而趨避之不倦則莫大乎蓍龜蓍一筮而八卦之
　象即著龜一卜而五行之兆即明所以前民用者无
　以加矣
是故天生神物聖人則之天地變化聖人效之天垂象
見吉凶聖人象之河出圖洛出書聖人則之
　然易雖作于聖人而其原實本于天地是故天生蓍
　龜神物蓍具圓神之德龜具伏藏之智聖人則之以
　立其占蓍用之筮龜用以卜不過因天之所生興神物
　以前民用也由是卜筮中有變化非无自也在天成
　象在地成形各有變化聖人效之而九六迭用剛柔
　襍居无非效于天地者也卜筮中有吉凶非无自也
　天垂日月星辰之象循度而見吉失度而見凶聖人
　象之而于卦爻之得則斷吉以象休徵于卦爻之失
　則斷凶以象咎徵皆象之于天者也有卜筮則有儀
　象儀象何自而成哉天不愛道龍負圖而出于河以
　五生數統五成數而同處其方數之體也地不愛寳
　神龜載書而出于洛以五竒數統五偶數而各居其
　所數之用也總之皆易理也聖人則圖而用摩盪之
　法其所為儀象八卦者已備則書而用縱横交錯之
　法其所為儀象八卦者亦符盖易一隂陽也圖書亦
　隂陽也本隂陽以作易孰謂天地圖書非聖人作易
　之原乎
易有四象所以示也繋辭焉所以告也定之以吉凶所
以斷也
　聖人本造化以作易而所以前民用者豈外是哉彼
　揲蓍求卦之餘有隂陽老少之四象果何以哉所以
　示人所值之卦爻也所值卦爻必係以詞又何以哉
　彖詞告人以全體之象爻詞告人以一節之象也詞
　之所立定以吉凶又何以哉葢吉凶一定不易斷之
　使人決于趨避也凡此皆以前民用也易之開物成
　務冒道如此
　　右第十一章
易曰自天祐之吉无不利子曰祐者助也天之所助者
順也人之所助者信也履信思乎順又以尚賢也是以
自天祐之吉无不利也
　大有上九曰自天祐之者豈天私佑上九哉有所以
　祐之也葢佑之為言助之謂也天无私助助必于順
　由天推人而人亦无私助助必于信即人觀天而知
　天之祐非无故也上九當大有時下従六五之賢是
　身所履者極誠而无妄心所思者循理而不拂又以
　此履而思者崇尚乎賢士真大君信順之極滿而不
　溢者是以自天祐之吉无不利
子曰書不盡言言不盡意然則聖人之意其不可見乎
子曰聖人立象以盡意設卦以盡情偽繋辭焉以盡其
言變而通之以盡利鼔之舞之以盡神
　聖人與民同患之意固无窮也書以載之而書不盡
　欲言言以達之而言不盡其意然則聖人之意終无
　以自見乎非也聖人以天下之事不外隂陽言之所
　𫝊者淺象之所示者深于是畫一竒以象陽畫一偶
　以象隂則體貴對待而包涵无外用貴流行而變化
　无方言與書不能盡者而象无不盡矣然意之所包
　有情偽情偽未盡即意未盡也即此象而因重之設
　為六十四卦則消息異時而小大判當否異位而淑
　慝分情偽无不盡矣意之所發有言言未盡即意未
　盡也即此象而發揮之係彖詞以言材而全體義著
　係爻詞以言變而一節義彰情則斷以吉偽則斷以
　凶而言无不盡矣然卦詞以立其體使不能達其用
　聖人之意亦未盡即象之趨時者制為卜筮因其卦爻
　之變使人通之事為則趨避咸宜而利盡矣然欲盡
　利而使人勉强以趨其意猶未極其妙也即象之變
　通者妙于鼓舞則趨避踊躍有不知誰為之者而神
　盡矣至于盡利盡神而聖人之意寧有不盡乎
乾坤其易之緼耶乾坤成列而易立乎其中矣乾坤毁
則无以見易易不可見則乾坤或幾乎息矣
　立象所以盡意者以象始于乾坤二畫隂陽變化包
　含无窮其殆易之緼耶何也乾以竒成列于左坤以
　偶成列于右對待之中自妙流行之用隂陽合德而
　諸卦之體已成剛柔襍居而六爻之質已具雖未變
　化而其體立矣向使竒偶之卦畫毁而不成列焉則
　何以為隂何以為陽而變化之易體不可見矣易不
　可見人何以化隂何以化陽乾坤之用或幾乎息矣
　乾坤必不可息易必不可无乾坤之成列此乾坤所
　以為易緼而立象之必不可已也
是故形而上者謂之道形而下者謂之器化而裁之謂
之變推而行之謂之通舉而措之天下之民謂之事業
　乾坤何以為易之緼正以易之所有无非乾坤也是
　故乾坤之象一隂陽之形也自其形之超于法象而
　上者是為太極之真至精至粹謂之道道固乾坤之
　精也自此形之著于法象而下者是為竒偶之質有
　方有體謂之器器固乾坤之迹也因此乾坤自然之
　化而裁之如陽化趨隂裁之為隂隂化趨陽裁之為
　陽隂陽交錯一道之推遷也謂之變因此化裁之理
　而推行之如隂窮則推而行之于陽陽窮則推而行
　之于隂流行無滯一道之旋轉也謂之通由是舉變
　通之化措之天下使民无不趨吉避凶則事无不成
　業无不定聖人之事業溥矣孰非乾坤之妙用哉信
　乎乾坤為易之緼而立象足以盡意也
是故夫象聖人有以見天下之賾而擬諸其形容象其
物宜是故謂之象聖人有以見天下之動而觀其會通
以行其典禮繫辭焉以斷其吉凶是故謂之爻
　聖人固立象以盡意矣然立象非无見也聖人葢有
　見于天下之賾莫非道也于是擬諸其形容而因畫
　卦以象其物宜道之精蘊于此悉模而象之故謂之
　象象立而爻生焉非无見也聖人又有見于天下之
　動莫非道也于是觀其會通以行其典禮係詞焉以
　斷其吉凶道之變動于此悉倣而傚之故謂之爻葢
　緣意以起見緣見以立卦詞此聖人必立象以盡意
　也哉
極天下之賾者存乎卦鼔天下之動者存乎辭
　試以用易言之象見道于賾而立則欲究極天下之
　賾而无遺存乎卦葢觀卦之象物宜陳而萬理析矣
　爻見道于動而立則欲鼔舞天下之動而不怠存乎
　辭葢觀爻之詞典禮明而趨避決矣
化而裁之存乎變推而行之存乎通神而明之存乎其
人黙而成之不言而信存乎德行
　至若揲蓍求卦之詞因卦爻隂陽之化而裁為七八
　九六之數則存乎卦爻之變盖變乃聖人所裁以盡
　利者人亦裁此而已極數之後因卦爻所著之理而
　推于出入云為之際則存乎卦爻之通葢通乃聖人
　所推以盡神者人亦推此而已乃若不假化裁推行
　之迹而神明夫變通之用則存乎其人焉苟非其人
　道不虚行然所謂其人者必于變通之理沉潛淵黙
　而完具渾成且不煩擬議而孚合无間所謂神而明
　之者也則存乎德行葢其平日造理精㣲履事極其
　純熟自然易之變通已先得之深矣故一用易之際
　而自成自信神明不測有如此也此則得意忘象之
　事道器精粗一以貫之矣可見易非聖人不能作亦
　非聖人不能用也
　　右第十二章
　繋辭下傳
八卦成列象在其中矣因而重之爻在其中矣
　易理盡于吉凶吉凶原于爻象爻象何自而立哉聖
　人作易自兩而四自四而八乾兊八卦以次而序二
　老列而純隂純陽之象著六子列而襍隂襍陽之象
　著俱在成列之中矣由是因已成之卦各以八卦次
　第加之以成六十四卦是因而重之也則内外滿而
　貞悔全承乗比應之爻在各卦之中矣此易之體所
　以立也
剛柔相推變在其中矣繫辭焉而命之動在其中矣
　夫卦爻既立則卦爻一剛柔也然是剛柔迭相推盪
　剛推乎柔則剛變為柔柔推乎剛則柔變為剛雖未
　及乎占變而卦爻之變已在相推之中矣推變則卦
　之消息爻之當否无不備具聖人于時位之息而當
　者則係詞以命其吉于時位之消而不當者則係詞
　以命其凶雖未形于動而為占然占者所值當動之
　卦爻已具于係詞中矣此易之用所以行也
吉凶悔吝者生乎動者也
　動雖寓于詞而詞實顯于動卦爻之詞固有吉凶悔
　吝然必抱蓍問易而值其所動然後吉凶悔吝可見
　葢生于動者也
剛柔者立本者也變通者趣時者也
　吉凶悔吝生乎動矣而實本于位之未常動趨于時
　不得不動者也葢卦爻未動時一剛一柔各有本位
　有凝然對待不易之意是立本者也然有一定之位
　而无一定之時及其動也變化不拘剛進之極變通
　于柔柔退之極變通于剛立本之中又有迭運不窮
　之妙是葢趣時者也
吉凶者貞勝者也
　夫剛柔變通吉凶見矣是吉凶者不容並出常以正
　而相勝者也吉有當然則吉為正而常勝凶凶有當
　然則凶為正而常勝吉出此入彼事勢必然非貞勝
　而何
天下之道貞觀者也日月之道貞明者也天下之動貞
夫一者也
　然吉凶所以貞勝惟其理之一而已葢理一則不當
　有二至常則不容有變試以造化騐之人事天地之
　道消息盈虚變之至也要以貞而常運法象所垂亘
　古今以為觀也日月之道晦朔弦望變之至也要以
　貞而常照晝夜代明亘古今以為明也况人事之動
　乎天下吉凶之動紛然不齊雖極至變要以貞而常
　勝葢不貞則二貞則未有不一者也惟當然不易之
　理隨其所勝而貞自在順則吉而逆則凶此所以貞
　勝也
夫乾確然示人易矣夫坤隤然示人簡矣
　夫吉凶貞勝固由于一而一之原則出于天地夫乾
　天也確然天下之至健也理行即達氣至即亨示人
　以生物之易矣夫坤地也隤然天下之至順也承天
　之理為理順天之氣為氣示人以生物之簡矣其易簡
　之理非一乎所謂貞觀者也
爻也者效此者也象也者像此者也
　夫乾坤以易簡示人如此而易之爻象誰能外之故
　八卦因重而有爻爻非他也竒者效乾之易偶者效
　坤之簡也八卦成列而有象象非他也陽息隂消者
　像乾之易隂息陽消者像坤之簡也然則爻象雖至
　變至賾亦不外乎一理天下之動非貞夫一哉
爻象動乎内吉凶見乎外功業見乎變聖人之情見乎
辭
　夫爻象之體由易簡而立而爻象之用得蓍卦而行
　故揲蓍求卦之先參伍錯綜雖未成爻象而爻之竒
　偶象之消息已躍然動乎蓍卦之内矣揲蓍求卦之
　後通變極數則所值吉凶占決之詞在卦而以全體
　昭在爻而以一節著遂顯然見于蓍卦之外矣夫爻
　象之動即變也雖未見諸行事而所以通志定業者
　見于斯矣吉凶之占即詞也雖非聖人面命而所以
　與民同患者見于斯矣卦爻之功豈不大哉
天地之大德曰生聖人之大寳曰位何以守位曰仁何
以聚人曰財理財正辭禁民為非曰義
　聖人情見乎辭而其功用豈小補哉葢天地以生物
　為心乾以易知而知始坤以簡能而作成生非天地
　之大德乎乃聖人正天所生以生天下者也體天地
　所好生之德以生天地所生之民則必藉位以行其
　德位非聖人之大寳耶大寳在位不可不守而守位
　則必以仁民為邦本本固邦寧也守位在仁不可不
　聚而聚人則必以財財為民命財散民聚也至若財
　以聚人宜理也務崇本而節用既富而教以詞為先
　宜正也必反經以貞志民有為非宜禁也必明罰以
　致刑而總之一歸于義是義也正所以成其仁也盖
　得乎義則導之而生養遂教之而倫理明治之而爭
　奪息天地以徳生萬物聖人以義生萬民其功業與
　天地相配矣而易之功用豈不大哉
　　右第一章
古者包犧氏之王天下也仰則觀象於天俯則觀法於
地觀鳥獸之文與地之宜近取諸身遠取諸物於是始
作八卦以通神明之徳以類萬物之情
　羲皇之王天下葢位大寳作易以前民用者也雖其
　妙契隂陽已具作易之本尤疏觀造化以驗消息之
　機仰則觀經緯之象於天俯則觀一定之法於地至
　天地間有鳥獸之文觀其希革毛毨之殊與地之宜
　觀其髙深上下之實近取諸身之性情形體遠取諸
　物之飛潜動植見得天地之間无一非陰陽之消息
　于是始作八卦以通神明之徳凡陰陽之理深入无
　形者易直與之貫通而无間焉以類萬物之情凡陰
　陽之理顯及有象者易直與之相肖而不違焉如是
　則卦之立也顯㣲畢具聖人制器尚象寧不本于是
　哉
作結繩而為網罟以佃以漁葢取諸離
　伏羲作易非為制器設也然制器之理卒无外于易
　焉上古未有耕種則鮮食乃其先也于是教民作結
　繩而為網罟以佃于山林以漁于川澤而物皆麗焉
　且離象為目葢取諸離
包犧氏沒神農氏作斵木為耜揉木為耒耒耨之利以
教天下葢取諸益
　上古民知鮮食猶未知粒食也包犧没而神農作斵
　木使鋭而為耜揉木使曲而為耒耒以運耜耜以起
　土以教天下樹藝二體皆木有益之象上入下動有
　益之徳葢取諸益
日中為市致天下之民聚天下之貨交易而退各得其
所葢取諸噬嗑
　網罟作而鮮食足五穀熟而民人育則貨財殖矣然
　有无不通民弗便也神農于是教民當日之中而為
　市致天下之民于各市地聚天下之貨于各市㕓貿
　易有无交易而退則有餘不足彼此相通而各得其
　所矣此其上明下動有日中為市之象葢取諸噬嗑
神農氏没黄帝堯舜氏作通其變使民不倦神而化之
使民宜之易窮則變變則通通則久是以自天祐之吉
无不利黄帝堯舜垂衣裳而天下治葢取諸乾坤
　生養雖遂禮教猶未興也黄帝堯舜繼興風氣漸開
　人思文治其變也時為之也三聖人因其時之所必
　變而通乎民之所欲趨則民日遊于其中而亹亹不
　倦有若或使之者如是則民宜矣民何以宜哉正以
　通變之道神化不測在聖人亦不知其所以然自令
　人安之以為宜也惟其宜之所以不倦聖人通變如
　此一循乎易理而已葢易理即天之理也消息互乘
　盈虚迭運故當時事窮極未有不變者變則隨時而
　轉因勢而導未有不通者通則一時為宜萬世无弊
　未有不久者是以三聖人之神化通變合乎易即合
　乎天以是而天祐之民宜不倦吉利孰大焉當此之
　時黄帝堯舜夫何為哉但垂衣裳端拱于上而禮樂
　教化胥于此起文治成矣此天地變化无有作為聖
　人順時亦無作為葢取諸乾坤
刳木為舟剡木為楫舟楫之利以濟不通致遠以利天
下葢取諸涣
　衣裳既垂則遠邇觀化然川澤阻塞則文教不通于
　是刳木使中虚而為舟剡木使末鋭而為楫舟楫之
　利既興則不通者濟矣此木在水上有渙之象葢取
　諸渙
服牛乘馬引重致遠以利天下葢取諸隨
　夫民雖有涉川之利而猶苦于戴負之勞于是因牛
　之性順服而馴之以引重因馬之性健乗而駕之以
　致遠則天下之徒行者利矣此下動上説猶物勞人
　安有隨之象葢取諸隨
重門擊柝以待暴客葢取諸豫
　川途既通暴客或至可无備乎故設重門以防外擊
　柝以警内縱有暴客防閑已備有以待之此即豫備
　之意葢取諸豫
斷木為杵掘地為臼臼杵之利萬民以濟葢取諸小過
　雖有耒耜以開粒食之原民猶未知精食之用于是
　斷木為杵以使之舂掘地為臼以使之容則易粗為
　精萬民之養道以濟此下止上動之象葢取諸小過
弦木為弧剡木為矢弧矢之利以威天下葢取諸睽
　外有以待暴客内有以得精食使无弧矢以威不軌
　将有險不能守有粒不得食矣于是弦木曲其中以
　為弧剡木鋭其末而為矢威暴所以仁良弧矢亦利
　也此以威武服天下之暴葢取諸睽
上古穴居而野處後世聖人易之以宫室上棟下宇以
待風雨葢取諸大壮
　夫兵器既制固有以禦民患矣宫室不興何以奠民
　居乎是以上古之世冬則穴居夏則野處民无所安
　息後世聖人易之以宫室有棟以直承而上有宇以
　兩垂而下而風雨可以无患矣此壯固之意葢取諸
　大壯
古之塟者厚衣之以薪塟之中野不封不樹喪期无數
後世聖人易之以棺槨葢取諸大過
　夫宫室既制固有以奠民居矣塟禮未舉何以教民
　孝乎是以古之塟者厚衣以薪委之中野无封土樹
　木之規无衰麻哭踊之數後世聖人易以棺槨此送
　死過厚之意葢取諸大過
上古結繩而治後世聖人易之以書契百官以治萬民
以察葢取諸夬
　制度既詳貴有文明之治故上古民淳事簡凡事結
　繩以記驗之亦足以致治後世民偽事煩聖人于是
　易以書契言不能記者書以記之事有不信者契以
　驗之由是百官之功實可稽萬民之情偽可覈以治
　以察无不明決葢取諸夬合而觀之聖人制器无非
　本諸易也尚象之功豈不大哉
　　右第二章
是故易者象也象也者像也
　羲皇作而圗起于是觀象而有小成大成之易是故
　易者非他无非象卦爻竒偶之象耳然此象者非滯
　于迹也乃像夫陰陽之理之似耳陽之理不可見特
　假竒以象之陰之理不可見特假偶以像之此先天
　之易立象以盡意也
彖者材也
　有象于是乎有彖文王本此象而係彖詞彖何言哉
　葢言一卦之材貭也如徳體象變之中有本然之能
　有各足之量彖悉闡之原始要終兼理統論而象之
　全體彰矣
爻也者效天下之動者也
　有彖于是乎有爻周公體此象而係爻詞爻何言哉
　葢天下之動如愛惡情偽利害得失之類動本至煩
　詞亦至悉是爻也者不過因其事變而摹倣之呈獻
　以出而象之一節昭矣此後天之易係詞以盡言也
是故吉凶生而悔吝著也
　夫卦以象告如此而詞之所以發揮乎象者又如此
　是故得失之報以明吉凶由此而生焉憂虞之故以
　晰悔吝由此而著焉人之考占用易者无不具于此
　矣可見聖人係詞以盡言不外立象以盡意象之所
　像不有禆于民用乎
　　右第三章
陽卦多陰陰卦多陽
　乾坤之卦純陽純陰其畫固无多寡矣至震坎艮皆
　索諸乾而為陽卦宜多陽矣其畫乃一陽二陰而反
　多陰巽離兌皆索諸坤而為陰卦宜多陰矣其畫乃
　一陰二陽而反多陽
其故何也陽卦竒陰卦偶
　此其故何也葢陽卦主竒一陽二陰合為五畫五竒
　數也所以多陰陰卦主偶一陰二陽合為四畫四偶
　數也所以多陽
其徳行何也陽一君而二民君子之道也陰二君而一
民小人之道也
　有數則有理由數以究其理則卦形所在即徳行所
　在其徳行何也易之大分陽貴陰賤有君民之象焉
　陽卦一陽二陰為一君二民天下一統其道大而公
　陰卦二陽一陰為二君一民政出多門其道小而私
　是聖人作易不獨前民用正以扶世教也
　　右第四章
易曰憧憧往來朋従爾思子曰天下何思何慮天下同歸
而殊塗一致而百慮天下何思何慮
　咸四爻詞葢言一感一應當順其自然也何也天下
　空體也其往者來者原屬之天下而不屬之我何處
　可容吾思且思之深而慮哉葢天下之理原于太極
　本同歸也而事物散見其途不能不殊殊卒不離乎
　同也理根于人心本一致也而此心酬酢其慮不能
　不百百卒不離乎一也人第以天下應天下以天下
　還天下順其自然可矣何憧憧思慮為哉
日往則月來月往則日來日月相推而明生焉寒往則
暑來暑往則寒來寒暑相推而嵗成焉往者屈也來者
伸也屈伸相感而利生焉
　試觀之造化日往則月自來月往則日自來日月无
　心相推而明自生而不窮寒往則暑自來暑往則寒
　自來寒暑无心相推而嵗自成而不匱夫日月寒暑
　之往非有心于往也氣機之息而屈也日月寒暑之
　來者非有心于來也氣機之息而伸也屈以感乎來
　者之伸伸以應乎往者之屈日月寒暑无心相感而
　明生嵗成之利不期生而自生焉此造化感應自然
　之理也
尺蠖之屈以求信也龍蛇之蟄以存身也精義入神以
致用也利用安身以崇徳也
　又試觀之物理尺蠖不屈則不伸其屈以求伸而行
　无心也龍蛇不蟄則不存其蟄以存身而奮无心也
　物理且然聖學可知心之裁制為義義之泛應為用
　用之渾融于心為徳本同歸一致者也君子于義則
　精研之以至㡬㣲必徹造人神妙之境時而往來无
　迹應用不窮本體即能致用而用无心矣致用自能
　利用隨時隨物迎刃而解利其施用至于无不自得
　而身安乃躬行既熟心得自深義在吾心自覺圎融
　透徹无心于崇徳而徳自崇矣此亦感應自然之理也
過此以往未之或知也窮神知化徳之盛也
　夫義未精而求精用未利而求利此其機在我可知
　者也乃今義已精用已利過此則機不在我非我所
　知也當此未之或知之時窮極天地之神而與合一
　不測者脗合通知天地之化而與推行有漸者流通
　始而入神至此而神已窮始而可知至此而知已化
　盛之至也豈徒崇之已乎葢交養互發之機熟之又
　熟斯神化合一之妙忘之又忘何容思慮于其間哉
易曰困于石據于蒺藜入于其宫不見其妻凶子曰非
所困而困焉名必辱非所據而據焉身必危既辱且危
死期将至妻其可得見耶
　困六三之爻詞葢言危辱之事无以崇徳也大凡進
　退有據而身名兩全者必既度其身又度其人也今
　九四剛而在上如石之不可困也三不度身而欲去以
　邀功則傾陷君子公論不容而名必辱九二剛而在
　下如蒺藜之不可據也三不度人而欲依以圗安則
　盤據要地賈禍立至而身必危既辱且危死期将至
　雖有親暱誰能庇之故上六之應有妻之象其可得
　見耶當思善處矣
易曰公用射隼于髙墉之上獲之无不利子曰隼者禽
也弓矢者器也射之者人也君子蔵器于身待時而動
何不利之有動而不括是以出而有獲語成器而動者
也
　解上六之爻詞葢言解悖之理有以崇其徳也凡天
　下无不可解之悖在善為之方耳隼者鷙害之禽小
　人心術之險也弓矢者射禽之器君子道徳之威也
　操弓矢以射禽者君子得時用事之人也葢君子解
　悖之器素蔵于身待可為之時而動則動中機宜何
　不利之有若此者正以君子有器能蔵先為不可括
　以善其動則其動自善而无足為吾括也是以不出
　則己一出而鷙害以除有不獲乎上六爻義正語公
　之蔵器于身待時而動所以獲也
子曰小人不恥不仁不畏不義不見利不勸不威不懲
小懲而大誡此小人之福也易曰屨校滅趾无咎此之
謂也
　噬嗑初九爻詞葢云懲惡之事可以證安身也葢福
　生于所懲小人不恥己之不仁不畏己之不義不見
　利則不動不見威則不懲若因其小不仁不義而見
　懲于前則不為大不仁不義而知誡于後此小人轉
　禍為福也屨校滅趾正此謂也人當知所懲矣
善不積不足以成名惡不積不足以滅身小人以小善
為无益而弗為也以小惡為无傷而弗去也故惡積而
不可掩罪大而不可解易曰何校滅耳凶
　噬嗑上九爻詞葢言改過之事可以證安身也善惡
　生于所積仁義善也不積特小善耳何足以成名不
　仁不義惡也不積特小惡耳何足以滅身小人豈一
　旦罪大莫解哉以小善為无益于名而弗為也以小
　惡為无傷于身而弗去也而不知惡已積而不可掩
　是以罪大而不可解故至何校滅耳人當知所戒矣
子曰危者安其位者也亡者保其存者也亂者有其治
者也是故君子安而不忘危存而不忘亡治而不忘亂
是以身安而國家可保也易曰其亡其亡繫于苞桑
　否之九五爻詞葢言保治之事可以證安身也葢禍
　生于所忽自古身任國家者每以未然之防得之故
　心之常若危者所以安其位也心之常若亡者所以
　保其身之存也心之常若亂者所以有其紀綱之治
　也君子有見于此故四方无虞可謂安矣以安為危
　所伏而不忘危宗社鞏固可謂存矣以存為亡所倚
　而不敢忘亡綱舉目張可謂治矣以治為亂所基而
　不敢忘亂夫有思危思亡思亂之心必有圗安圗存
　圗治之策是以身安而國家可保觀否五爻人當知
　所防矣
子曰徳薄而位尊知小而謀大力小而任重鮮不及矣
易曰鼎折足覆公餗其形渥凶言不勝其任也
　鼎之九四爻詞葢言恃才之事可以證安身也葢為
　人臣者居位以徳徳薄而居尊位謀事以知知小而
　欲謀大任重以力力小而欲任重此皆過分而不自
　量者鮮不及于敗矣若鼎之四爻正言不勝其任也
　人當知所審矣
子曰知㡬其神乎君子上交不諂下交不瀆其知㡬乎
㡬者動之㣲吉之先見者也君子見㡬而作不俟終日
易曰介于石不終日貞吉介如石焉寧用終日斷可識
矣君子知㣲知彰知柔知剛萬夫之望
　豫之六二爻詞葢言知㡬之事可以證精義入神也
　夫天下之事莫不有㡬能知之者其神而明之者乎
　觀之君子上下之間自有㡬存㡬而不早覺覺而不
　及持鮮有不諂不瀆者君子於上交則能燭其不諂
　之㡬于下交則能燭其不瀆之㡬其真知㡬乎然所
　謂㡬者理初動而未著惟㣲而已事之所為吉者先
　見于此者也君子見吉之㡬即作而趨之不俟終日
　何其神也豫二爻詞葢言君子无欲而静堅確分辨
　介如石焉神生於定明炳於先不用終日斷有卓識
　矣故天下事有宜韜晦而㣲者有宜顯著而彰者有
　宜退遜而柔者有宜勇敢而剛者其動㣲先見處無
　不知之矣此其曠識妙用真超世邁俗而為萬夫之
　望者信乎其神也
子曰顔氏之子其殆庶㡬乎有不善未嘗不知知之未
嘗復行也易曰不遠復无祗悔元吉
　復之初九爻詞葢言誠明之學可以證崇徳也人心
　自繼善來止有一善純之則一復之則㡬若顔氏子
　其殆庶㡬乎彼其克復功深无有不善以雜至善之
　體故其念慮之間㣲覺動于人心有非繼善之初當
　體自知自復既无迷㡬復无留念不待既失而後復
　也初九爻義即顔氏之學也
天地絪緼萬物化醇男女搆精萬物化生易曰三人行
則損一人一人行則得其友言致一也
　損之六三爻詞葢言得一之事可以證安身也安身
　之道在于得一天下情必兩而耑功必兩而成吾觀
　天地兩也陰陽絪緼交合无間兩而一也而萬物之
　氣化渾厚而不漓焉男女兩也精氣交搆施受相感
　兩而一也而萬物之形化生生而不已焉夫天地男
　女皆以致一成功況友道乎若損三爻葢言損去其
　間已者反其同已者以致兩者之一也
子曰君子安其身而後動易其心而後語定其交而後
求君子修此三者故全也危以動則民不與也懼以語
則民不應也无交而求則民不與也莫之與則傷之者
至矣易曰莫益之或擊之立心勿恒凶
　益之上九爻詞葢言勿恒之戒可以證安身也人主
　莫不求益而求益須有恒心故君子不遽動也必修
　身順理而安然後動之政事不遽語也必心氣和平
　而易然後播之號令不遽求也必上下之間情意交
　孚而後求之征賦修此三者而立心之恒可知故動
　則民悦語則民應求則民與益道全矣若立心无恒
　事不順理従欲惟危為危以動誰其與而従之非道
　命令惟恐不順為懼以語誰其聴而信之分非已定
　恩非素孚為无交而求誰其樂而與之至莫之與則
　不徒不與而已且争奪紛起傷之者衆矣若益上九
　爻詞正此立心勿恒是以凶也
　　右第五章
子曰乾坤其易之門邪乾陽物也坤陰物也陰陽合徳
而剛柔有體以體天地之撰以通神明之徳
　伏羲之畫卦始于乾坤二畫而六十四卦皆由此出
　其易之門邪何也乾體一而實性動而健陽物也坤
　體二而虚性静而順陰物也然以兩分者以一而交
　陰交於陽陽交於陰則兩物合而為徳矣惟其合徳則
　兩相摩而為四四相摩而為八八相盪而為六十四
　凡諸卦之剛柔或剛上柔下或柔上剛下其質不同
　體无不立矣如顯而天地之撰為雷風山澤陰陽之
　迹也易惟合徳有體則其撰之悉備者无不形容其
　似㣲而神明之徳為健順動止陰陽之理也易惟合
　徳有體則其徳之无形者无不發揮其妙此先天之
　易該乎顯㣲之理也
其稱名也雜而不越於稽其類其衰世之意邪
　羲皇既本陰陽以盡意文周又豈離陰陽以盡言哉
　是故卦爻之辭其稱名也或假物象如稱龍稱馬之
　類或言事變如建侯行師之類紛然雜出總不外乎
　陰陽之理何差越之有然其稱名之襍此何意也以
　稽其所言之事類目擊皇風下衰世變日滋故辭不
　得不詳焉耳此後天之易盡乎世變之情也
夫易彰往而察來而㣲顯闡幽開而當名辨物正言斷
辭則備矣
　夫易固雜而不越矣而何理之弗備耶如消息盈虚
　天道之已然者曰往陰陽之故也易則彰其一定之
　理吉凶悔吝人事之未然者曰來陰陽之㡬也易則
　察其㡬先之故見于事為曰顯陰陽之迹也易則言
　事必根于理而顯者㣲之原于性命曰幽陰陽之秘
　也易則言理必托于事而幽者闡之尊卑貴賤之名
　不可亂也易則因陰陽之定分而稱之各當其實鳥
　獸草木之物不可混也易則因陰陽之成質而辨之
　各従其類以至爻象之言皆本典常之道以發之吉
　凶之辭皆本得失之情以斷之是易也體天地通神
　明其无不備如此
其稱名也小其取類也大其㫖遠其辭文其言曲而中
其事肆而隠因貳以濟民行以明失得之報
　自其所備之中而詳論之其卦爻稱名擬議事物之
　小而所取之類皆陰陽變化則又甚大其㫖趣包含
　天地鬼神之遠而所發之詞皆經緯錯綜則又甚文
　易之言多委曲矣而于理未嘗不精確而中易之事
　常詳悉矣而于理未嘗不含蓄而隠易詞之妙如此
　真可謂襍而不越矣聖人豈无因哉葢因民行之不
　濟由于民心之貳民心之貳由于失得之報未明慮
　民之疑于趨避欲以濟其行之不及故作易定吉凶
　以告人以明失得之報此後天之詞所以廣先天之
　教而開物成務也總本陰陽二畫信乎乾坤為易之
　門耶
　　右第六章
易之興也其於中古乎作易者其有憂患乎
　易始于羲皇中㣲于夏商至文王係彖而易道大明
　則易之興也其于中古乎當其時適囚羑里操危慮
　深其有憂患乎夫當憂患以作易則易之為書无非
　處憂患之道矣
是故履徳之基也謙徳之柄也復徳之本也恒徳之固
也損徳之修也益徳之裕也困徳之辨也井徳之地也
巽徳之制也
　然處憂患之事无如反身修徳試舉九卦明之徳始
　于踐履以禮治私則徳有所據而立自日進于髙明
　矣非徳之基乎然惟譲可以明禮能謙以自持則徳
　有執持矣非徳之柄乎徳修于存養謙以行禮則制
　外養中善端復矣一念之復于善即萬善之根柢故
　復為徳之本然復而不守雖得必失得一善當拳拳
　固守不為外物所摇故恒為徳之固持守雖固私欲
　果盡去乎損則懲忿窒欲浄去其人欲之私此乃修
　身之事故為徳之修克治雖嚴天理果盡純乎益則
　遷善改過充長其本然之量而日増月盛有餘裕焉
　故為徳之裕雖徳裕于常未必不變于困惟處困之
　亨不亨吾徳之至不至可辨矣徳雖亨于困未必不
　變于終井則徳性堅定能安所止應用之體立矣然
　可與立者未可與權巽則隨時制宜不膠一定化裁
　之制妙矣其序之不可紊也如此
履和而至謙尊而光復小而辨於物恒雜而不厭損先
難而後易益長裕而不設困窮而通井居其所而遷巽
稱而隠
　其妙何如禮以律身非強世也而天理人情自不可
　易和而至焉謙卑自牧忘其尊也而心愈卑下徳愈
　崇顯尊而光焉善端初復雖曰甚小而理欲之介自
　明不其辨于物乎徳既有恒雖處紛襍而始終之致
　自一曾何至于厭乎損主懲忿窒欲初固難矣然已
　克而理還後何易也益主遷善改過固長裕矣然善
　還吾本有過去吾本无曽何増設也困則身窮道亨
　无入而不自得不其通乎井則居安資深足以待用
　而不窮是體雖静而用則動也不其遷乎巽則稱物
　之宜而冺其運用之迹是用則顯而機則蔵也不其
　隠乎九卦之徳如此
履以和行謙以制禮復以自知恒以一徳損以遠害益
以興利困以寡怨井以辨義巽以行權
　其用何如行已非禮則乖戾而不和是禮所以行乎
　和而使之中節者也行禮非謙則倨傲而无本是謙
　所以制乎禮而出之以遜者也以復而用之則已自
　覺悟良知不為欲蔽以恒而用之則久暫不渝天徳
　不為物搖用損之懲忿窒欲則身心之害遠用益之
　遷善改過則徳業之利興用困之窮而通則怨尤之
　念絶惟井體不動安而能慮故處經事而知宜惟巽
　順乎理則以道為體故處變事而能權九卦之用如
　此要皆反身修徳之事也尚何憂患之難處哉
　　右第七章
易之為書也不可遠為道也屢遷變動不居周流六虚
上下无常剛柔相易不可為典要唯變所適
　易之為書也有畫有辭切于民用不可須臾遠也何
　也其為道也屢有變遷不膠于一者也其屢遷何如
　易道不外陰陽陰陽變動而不止其所常周徧于六
　位之間従六位中分之初二三為下四五六為上上
　下之位有常而九六居之則无常従六位細别之初
　三五為剛二四六為柔剛柔之位不易而九六居之
　則有易此豈可以一定典要拘之哉惟隨其變之所
　趨而已易變之屢遷如此而人顧可遠哉
其出入以度外内使知懼
　夫易惟變所適其適出適入即道之利出利入而確
　然不可易者宛然以法度立出外入内之則使人惕
　然知懼焉
又明於憂患與故无有師保如臨父母
　不特使民知懼已也又于出入以度之中獨提憂患
　之事與所以致此憂患之故使人常懐兢惕雖无師
　保以訓之如父母臨之而不敢忽使人于知懼之中
　尤知懼焉信乎不可遠矣
初率其辭而揆其方既有典常苟非其人道不虚行
　觀變之懼人則詞之因變而係者可知葢易變无常
　形而詞有定理故問易者始由卦爻之詞揆度卦爻
　之理即出入之度憂患之故既確然有典常矣然人
　之由詞以達變者不可膠于一定也惟神明之人方
　能通變于不窮苟非其人則泥而不通屢遷變動之
　道豈虚行哉甚矣人之不可遠易也
　　右第八章
易之為書也原始要終以為質也六爻相雜唯其時物
也
　易之為書有卦有爻是以全體而妙大用者也吾常
　原其一畫之始以要六畫之終則貞悔全而内外備
　陰陽純襍之體質于是成矣若卦之六爻或陽居陰
　位陰居陽位相襍而靡定者葢陰陽二物各以時成
　時陽而陽時陰而陰初无定體之可拘也
其初難知其上易知本末也初辭擬之卒成之終
　自時物之見于初上者言之初則其理幽隠而難知
　上則其理明顯而易知何者初上本末之分也本則
　㣲露其端故難知末則已闡其藴故易知惟難知故
　聖人當時係初之辭必擬其當假何象當著何占不
　敢輕舉也惟易知故聖人當時係上之詞不過因初
　之象占而成之耳何待擬議哉
若夫雜物撰徳辨是與非則非其中爻不備
　初上固足該始終之時物矣若夫陰陽賾亂之物襍
　而陳之剛柔中正之徳撰而出之又擬物與徳中之
　純襍善惡一一辨晰其孰是孰非此非兼中四爻不
　能悉備而无遺也
噫亦要存亡吉凶則居可知矣知者觀其彖辭則思過
半矣
　六爻既全則吉凶存亡之理具矣噫人欲究極天道
　之存亡人事之吉凶析觀爻詞居然可坐而知矣然
　此特就衆人言之耳若智者晰理既精統觀彖詞則
　吉凶存亡襍陳于時物間者已可得易之概矣豈待
　遍觀六爻哉然天下不皆智者爻詞可不係耶
二與四同功而異位其善不同二多譽四多懼近也柔
之為道不利遠者其要无咎其用柔中也
　以二四爻言之二四皆陰爻皆能為柔順之事業固
　同功矣然位有遠近之異故其善有不同者二多譽
　而四則多懼焉此何以故四位近于君動有僣逼之
　嫌所以多懼也觀四之多懼由于近則知二之多譽
　由于遠矣夫柔之為道非附陽剛不能自立本不利
　于遠者二柔而遠于五乃大要得无咎而多譽焉者
　以其用柔不過乎柔張弛合宜得乎中道此所以多
　譽也觀二之多譽由于中則知四之多懼由于不中
　矣
三與五同功而異位三多凶五多功貴賤之等也其柔
危其剛勝邪
　以三五爻言之三五皆陽爻皆能為陽剛之事業固
　同功矣然位有君臣之異故其善亦異三多凶而五
　則多功焉此何以故五為君而貴則操得為之權所
　以多功也三為臣而賤動有掣肘之患所以多凶也
　然要而言之三五皆陽位以柔徳居之則委靡不振
　君臣胥失其道三固多凶五亦不能多功也豈不危
　乎以剛徳居之則強毅有為君臣交得其道五固多
　功三亦不至多凶也其有不勝耶是知逺近貴賤物
　也剛柔中正徳也譽懼凶功是非之辨也非中四爻
　何以悉備哉此觀易者不可不審也
　　右第九章
易之為書也廣大悉備有天道焉有人道焉有地道焉
兼三才而兩之故六六者非它也三才之道也
　易之為書也内而無不含蓄外而无不包舉而廣大
　中之條理無不精宻其廣大而悉備者乎何以見之
　天下之道盡於天地人而已方易之三畫成卦上畫
　有天道焉中畫有人道焉下畫有地道焉是三畫已
　具三才矣又以一而不兩則獨而無成又兼三才而
　各兩其畫故有六畫然六畫非他也上二爻即天道
　之隂陽也中二爻即人道之仁義也下二爻即地道
　之剛柔也六畫亦三才之道也其廣大悉備如此
道有變動故曰爻爻有等故曰物物相雜故曰文文不
當故吉凶生焉
　夫易畫既備三才之道則畫之所在即道之所在也
　故道之變動不居周流六虚則謂之爻爻者交變之
　義也爻之逺近貴賤等級森然則謂之物物之不齊
　物之情也物之剛柔相間燦然可觀則謂之文盖六
　位錯綜煥然兩間之經緯也至於是文有以剛居柔
　柔居剛而位未必當者亦有以柔居柔剛居剛而位
　亦未必當者其義互有得失而吉凶生於其間矣可
　見爻者道之變動物者道之散殊文者道之昭著吉
　凶者道之淑慝而莫非三才之所貫也易之廣大悉
　備不信然乎
　　右第十章
易之興也其當殷之末世周之盛德邪當文王與紂之
事邪是故其辭危危者使平易者使傾其道甚大百物
不廢懼以終始其要无咎此之謂易之道也
　道待人而興易之復興也其當殷之末世周之盛德
　邪當文王與紂之事邪文王以是德當是時遇是事
　故其所係之詞多警戒之意而危焉何以明其危也
　卦詞所發莫非人事之理故凡危懼存心者戒謹恒
　至必有安寧之慶則辭係以吉利若使之平怠易存
　心者忽慢不檢必有覆敗之虞則詞亦係以凶害若
　使之傾然危平易傾之道安危存亡係焉豈不甚大
　故自一身之舉動萬物之操履與夫天下國家之治
　亂凡百事物平者必生於危傾者必生於易固無倖
　致之福亦無倖免之禍誰能廢之其道之大若此聖
　人係詞果何意哉無非教人危懼存心終如其始使
　人平而無傾終歸无咎此之謂與民同患易之道也
　　右第十一章
夫乾天下之至健也德行恒易以知險夫坤天下之至
順也德行恒簡以知阻
　太極之理一也分布於乾坤統㑹於聖心自聖心純
　乎理有乾之名乾則自强不息極天下之至健也本
　此健德以行則會易知之理而恒易易本無險故險
　之幾舉歸坐照不待險而知也自聖心順乎理有坤
　之名坤則安貞無為極天下之至順也本此順德以
　行則㑹簡能之理而恒簡簡本無阻故阻之幾無不
　前知不待阻而知也此正能危能懼而無易者之傾
　不待卜筮而知吉凶者也
能説諸心能研諸慮定天下之吉凶成天下之亹亹者
　然所以知險知阻者皆聖人自然之能事也盖聖人
　於未事時易簡所涵理自融洽是能說諸心矣及應
　事時易簡所應幾自詳審又能即說者而研諸慮矣
　惟說心是以吉凶之理皆吾心所素藏險阻與否無
　不知之而吉凶定矣惟研慮是以趨避之幾皆吾心
　所宻察險阻與否無不趨避之而亹亹成矣
是故變化云為吉事有祥象事知器占事知來
　此其自然之知豈待卜筮哉是故天道寒暑晝夜即
　有變化人事語黙動静即有云為此理之顯者也變
　化有吉則祥先見於垂象云為有吉則祥先動於四
　體此理之㣲者也夫變化云為各有一定之理所謂
　器也聖人比擬其事於已往稽迹觀變而已然之理
　周知而不忒矣吉事有祥原有先見之理所謂來也
　聖人推驗其事於将然察㣲洞幽而未然之理早知
　而不惑矣所謂知以藏往神以知來説心研慮定吉
　凶成亹亹者此也
天地設位聖人成能人謀鬼謀百姓與能
　夫不假易而知吉凶聖人能之而百姓未與能也易
　可無作乎聖人因天地設位而變化云為吉事之理
　無不備具此天地之能也但不能自言以告人聖人
　於是畫卦係詞以成其能也由是人有所為謀之於
　人趨避未决必抱蓍問易復謀之於鬼神則百姓雖
　愚因卜筮而知吉凶成亹亹得與于聖人之能矣
八卦以象告爻彖以情言剛柔雜居而吉凶可見矣
　聖人作易成能不過欲人趨吉避凶耳而吉凶於何
　見也先天聖人畫為八卦或以純隂純陽之象告或
　以襍隂襍陽之象告矣而險阻之情百姓未遂知也
　後天聖人係以爻彖或以全體之情言或以一節之
　情言矣象告情言皆吉凶也惟是畫卦定位剛柔襍
　居則時之消息位之當否吉凶居然可見此成能之
　易百姓所以與能也
變動以利言吉凶以情遷是故愛惡相攻而吉凶生逺
近相取而悔吝生情偽相感而利害生凡易之情近而
不相得則凶或害之悔且吝
　然是吉凶也由象辭以見其體又由變占以見其用
　方揲蓍之初隂陽老少未定所謂變動也此時雖未
　成卦爻而趨避之幾已寓非以利言乎及變動已定
　占决已著必有吉凶此則因卦爻之情有消息當否
　之異而卦之吉凶隨之非以情遷乎惟其以情遷也
　是故卦爻有中正相與是愛相攻也其情和諧而吉
　生如不中正相與是惡相攻也其情拂逆而凶生吉
　凶以愛惡之情遷矣至於吉凶未判而曰悔吝又有
　吉凶方形而曰利害從何生也如卦爻有逺相取則
　情之暌者病於疎近相取則情之合者嫌於妄悔吝
　胥此生矣如卦爻有情相感則為道義之交而利生
　偽相感則為私情之合而害生要之凡易之情近相
　得固貴也逺而不相得亦無害也惟近而不相得則
　猜疑間隔凶害悔吝皆由此生吉凶之以情遷如此
将叛者其辭慙中心疑者其辭枝吉人之辭寡躁人之
辭多誣善之人其辭㳺失其守者其辭屈
　所謂情遷不觀人之辭乎人心之動因言以宣試以
　人險阻之情發於言詞者觀之人之叛乎正理者其
　辭慚愧而囘互中心疑乎正理其詞枝離而不一有
　德之吉人言不妄發而詞寡無德之躁人言必輕出
　而詞多人本善也而心欲誣之其辭浮㳺而不定理
　本定也而無執守之人其詞屈抑而不伸人之辭以
　情遷如此則卦爻之辭以情而遷也不益信哉
　
　
　
　
　
　
　
　周易文詮卷三
欽定四庫全書
　周易文詮卷四　　　　　　元　趙汸　撰
　　説卦傳
昔者聖人之作易也幽贊於神明而生蓍
　昔者伏羲聖人之作易也有蓍數有卦爻天下之道
　冒是矣第蓍何自而生乎由聖人在上篤恭不顯黙
　助乎化育之功而和氣充塞故靈秀鍾於草木而蓍
　生焉葢神物非神明不生而神明非聖人不贊故生
　蓍皆幽贊力也
參天兩地而倚數
　有蓍必有數數者揲蓍求卦之數也數何倚而起耶
　盖天之體圓圓者徑一圍三三各一竒是天原有三
　數也聖人以陽全之理裁之故參天而為三地之體
　方方者徑一圍四四合二偶是地原有兩數也聖人
　以隂半之理裁之故兩地而為二然後七八九六之
　數皆倚此而起焉九者三三之積六者二三之積是
　九六之數由分天地之參兩而起矣七者兩二一三
　之積八者兩三一二之積是七八之數由合天地之
　參兩而起矣然則易之有數盖倚天地而起者也
觀變於隂陽而立卦發揮於剛柔而生爻和順於道德
而理於義窮理盡性以至於命
　有數則有卦卦何自立哉聖人於隂陽之變而統觀
　其全體之純襍則卦從此立矣有卦則有爻爻何自
　生乎聖人就卦中析觀其剛柔一一闡明之而爻自
　此生矣卦爻既立理無不備其功用當何如哉彼所
　稱共由曰道同得曰德而義即道之散殊也易則於
　進退存亡之道剛柔健順之德有以旁通其情融㑹
　其㫖而無少乖逆且於和順中一一條理析之極其
　精也不理於義乎自道德與義合之為理賦之為性
　而命又理與性之原也易則窮事物之理而旁燭無
　疆盡人物之性而區處曲當且於理性所從出者一
　一根極渾合無間也不至於命乎聖人作易之功大
　矣
　　右第一章
昔者聖人之作易也将以順性命之理是以立天之道
曰隂與陽立地之道曰柔與剛立人之道曰仁與義兼
三才而兩之故易六畫而成卦分隂分陽迭用柔剛故
易六位而成章
　昔者聖人作易而卦爻具豈徒備卜筮之用哉将舉
　性命之理一一擬議之而順之不拂耳何也盖性命之
　理天地人備之天非以象立也有立天之道焉如有
　寒無暑有晝無夜何以能成天道曰隂與陽則靜專
　與動直合而天道有常運矣地非以形立也有立地
　之道焉如有水無火有髙無深何以能成地道曰柔
　與剛則靜翕與動闢合而地道有常凝矣人非以血
　氣立也有立人之道焉如有慈愛而無斷制有慶賞
　而無刑威何以能成人道曰仁與義則愷悌與裁制
　合而人道有常處矣此皆性命之理也易何以順之
　亦以易之六畫六位無非此理耳統言其卦三畫已
　具三才又兼三才而兩其畫故易有六畫然後一卦
　之體成性命之理順於全體中矣析言其爻則見初
　三五為陽二四六為隂就此隂陽相半之中時而居
　之於剛時而居之於柔則剛柔相間錯綜變化自成
　文章而性命之理順於一節中矣易誠順性命之書
　乎
　　右第二章
天地定位山澤通氣雷風相薄水火不相射八卦相錯
　伏羲作八卦横圖又復中分而圓之有對待之體有
　交錯之用有生出之序皆可按圖而知也今觀圖位
　乾南坤北是天位乎上地位乎下兩儀定位而合德
　矣由是艮與兑對澤氣上通于山而為雲為雨山氣
　下通乎澤而為泉為水矣震與㢲對雷因風而益迅
　風因雷而益烈其勢相薄而交助矣坎與離對水得
　火而濟寒火得水而濟燥其用相濟而不相犯矣然
　對待之中即有交變乾兌離震各與八卦相錯則自
　復至乾三十有二之陽卦成於此矣巽坎艮坤各與
　八卦相錯則自垢至坤三十有二之隂卦成於此矣
　此對待之體即以妙交錯之用也
數往者順知來者逆是故易逆數也
　然是圖也又有生出之序焉圖從中起而分其位之
　左右自左數之起震而歴離兌以至於乾皆已生之
　卦謂之往由四而三而二而一其迹已然如今日計
　昨日也順而易知自右數之起巽而歴坎艮以至於
　坤皆未生之卦謂之來由五而六而七而八其神不
　測如今日推來日也逆而難知然此特自其圖之中
　分言之耳而要其生出之序則有逆而無順也有乾
　一而後有兌二離三震四巽五坎六艮七坤八皆已
　生而及未生逆固逆順亦逆也故以列八卦之體即
　此逆數者之對待也以神相錯之用即此逆數者之
　交變也聖人所以規而圓者皆以象造化自然之理
　則易為知來之書於圓圖可見矣
　　右第三章
雷以動之風以散之雨以潤之日以晅之艮以止之兌
以說之乾以君之坤以藏之
　先天方圖之位實妙造化之全功焉彼震巽相待是
　雷動以發其生意風散以解其鬱結有始物之功焉
　坎離相待是雨以潤而滋日以晅而燥有亨物之功
　焉艮兌相待是艮以止物斂其生氣兌以說物足其
　生機有成物之功焉孰綱維是乾以君之六子皆統
　攝乎乾而分職以聽者也孰翕受是坤以藏之六子
　皆包含乎坤而乗時以出者也六子分其序乾坤統
　其全此方圖卦位妙造化之全功也
　　右第四章
帝出乎震齊乎巽相見乎離致役乎坤説言乎兌戰乎
乾勞乎坎成言乎艮
　先天圓圖文王取而更置之盖以象一嵗之運也帝
　者天地之主宰而氣機所乗以出入者隱寓於後天
　卦位之間彼八卦之位中起於震而帝於是發端氣
　機動矣出而畢達則齊而帝之均布則必於巽齊而
　明盛必相見而帝之宣著則在於離相見後委力生
　養必致役而帝之效用則在於坤致役後氣機充足
　必說而帝之暢遂則在於兌兌後生成與肅殺交加
　必戰而帝之隂陽相薄則在於乾乾後肅殺與休息
　相期必勞而帝之慰勞則在於坎坎後顯仁與藏用
　為終始則收藏之功開成之始則必於艮後天圓圖
　之妙如此
萬物出乎震震東方也齊乎巽巽東南也齊也者言萬
物之潔齊也離也者明也萬物皆相見南方之卦也聖
人南面而聽天下嚮明而治盖取諸此也坤也者地也
萬物皆致養焉故曰致役乎坤兌正秋也萬物之所説
也故曰說言乎兌戰乎乾乾西北之卦也言隂陽相薄
也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮
　帝之出入不可見即物之出入以見之自帝乗乎震
　而物皆於震乎出焉震位東方於時為春正甲拆之
　候也自帝乗乎巽而物於巽乎齊焉巽位東南於時
　為春夏之交言物之生意畢達而鮮潔整齊也何以
　見乎離盖離德以明盛為義萬物交輝煥然相見離
　為南方之卦於時為夏品物咸亨之候也即聖人位
　必南面而聽天下德必向明而治亦取離明之意也
　何以致役乎坤坤為地象即土也土旺四時而獨盛
　於夏秋之交前此之火得土以制其烈後此之金得
　土以制其寒萬物無不育於土膏之潤是坤悉委其
　力於萬物不靳也至於兌位西方正秋也金氣肅殺
　化機始藏生意飽滿欣然各足故曰說言乎兌至於
　乾位西北正秋冬之交隂盛陽㣲勢必相薄而戰物
　亦因之夭者色變喬者葉落故曰戰乎乾坎於五行
　為水以卦位北方正水德用事乃慰勞之卦而休息
　之時也萬物至此説者恬休戰者寧定而得所歸宿
　矣故曰勞乎坎艮居東北於時為冬春之交萬物至
　此自有而无既往者終其化自无而有将來者肇其
　端非物之所以成終成始者乎故曰成言乎艮如是
　則盡萬物之出入皆八卦之顯藏而盡八卦之顯藏
　無非上帝之主宰後天圓圖之妙如此
　　右第五章
神也者妙萬物而為言者也動萬物者莫疾乎雷撓萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化既成萬
物也
　乾坤之功分寄於六子而六子之用總歸於一神神
　也者不離乎物而又不囿於物其妙萬物而為言者
　乎常觀六子以動萬物而鼓暢生機莫疾乎震雷以
　撓萬物而解散鬱結莫疾乎巽風以燥萬物而使之
　堅凝莫熯乎離火以説萬物而使之利遂莫説乎兌
　澤以潤萬物而使之充足莫潤乎坎水以終始萬物
　而使之斂有歸無從無含有莫盛乎艮六子各專其
　功妙於流行者如此而未嘗不本於對待之體也故
　惟坎離得偶水火恒相逮也震巽得偶雷風不相悖
　也艮兌得偶山澤相通氣也然後隂變陽化彼此相
　濟合動撓與燥而成物之始合説潤終始而成物之
　終也可見流行者原本對待對待者自具流行總之
　一神之妙萬物也圖學之妙先後天一而已矣
　　右第六章
乾健也坤順也震動也巽入也坎陷也離麗也艮止也
兌説也
　易有八卦所以通神明之德也常於其性情見之乾
　為純陽内不息而外不撓健也坤為純隂内不亢而
　外不擾順也震陽起於下志激昻而氣勇往動也巽
　隂伏於下内沉濳而外婉轉入也坎陽陷隂中中藏
　不測而外示韜晦陷也離隂麗陽中冲虚内主而文
　明外比麗也艮陽極於上靜固定而動亦定止也兌
　隂現於外心固和而氣亦和說也性情之妙如此
　　右第七章
乾為馬坤為牛震為龍巽為雞坎為豕離為雉艮為狗
兌為羊
　易之八卦逺取諸物者也物之性健而行不息者莫
　如馬乾則純陽至健故其象為馬物之性順而勝重
　載者莫如牛坤則純隂至順故其象為牛以奮動之
　身而特起於地勢重隂之下者莫如龍震則陽動隂
　下故為龍以入伏之身而出聲於天氣重陽之表者
　莫如雞巽則隂伏陽下故為雞坎外柔内剛如豕之
　外汚濁而内剛强故為豕離外剛内柔如雉内文明
　而外柔順故為雉艮一陽止於二隂之上猶狗外剛
　而内柔故為狗兌一隂見於二陽之上猶羊外柔而
　内剛故為羊易其盡物情乎
　　右第八章
乾為首坤為腹震為足巽為股坎為耳離為目艮為手
兌為口
　易之八卦近取諸身者也身惟首為尊乾則在上居
　尊為首惟腹能容坤則虚中善容為腹震陽動於下
　猶足在下而能動為足巽隂伏於下猶股兩垂而在
　下為股坎陽陷隂中如耳輪内陷而聰為耳離隂麗
　乎陽如目睛外發而明為目手剛在前能止物艮陽
　止於上為手口開於上能悅人兌隂説於上為口易
　其盡人類乎
　　右第九章
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兌三索而得女故謂之少女
　易以道隂陽也而孰知亦以正名分乎今觀文王八
　卦次序於乾坤則謂父母於六子則謂男女此何以
　故盖以乾純陽至健其象為天而物皆資始有父道
　焉故稱父坤純隂至順其象為地而物皆資生有母
　道焉故稱母至於六子得乾坤之畫而成者也體一
　而實性動而健者男之象也體二而虚性靜而順者
　女之象也彼震則坤求於乾而得初畫故謂長男巽
　則乾求於坤而得初畫故謂長女坎則坤再求於乾
　而得中畫故謂中男離則乾再求於坤而得中畫故
　謂中女艮則坤三求於乾而得三畫故謂少男兌則
　乾三求於坤而得三畫故謂少女易其通人情乎
　　右第十章
乾為天為圜為君為父為玉為金為寒為氷為大赤為
良馬為老馬為瘠馬為駁馬為木果
　以乾象推之乾純陽至健其象為天從天象而廣之
　天體圓動無端為圜六子皆其所統為君萬物皆其
　所始為父其德純粹為玉其德堅剛為金在後天位
　居西北於時為冬氣之冽也為寒而寒之極則水凝
　為氷其在先天位居正南於時為夏陽之色赤而陽
　之盛為大赤取之動物健之最善為良馬健之最乆
　為老馬健之最堅為瘠馬健之最猛為駁馬取諸植
　物則乾之體實而圓為木果之象乾象之無不該如
　此
坤為地為母為布為釡為吝嗇為均為子母牛為大輿
為文為衆為柄其于地也為黒
　以坤象推之坤純隂至順其象為地從地象而廣之
　萬物資生為母時而敷布其發生之澤為布且虚而
　容實為釡時而收藏其化育之恩為吝嗇賦形有定
　為均性之極順為子母牛厚而能載為大輿三畫皆
　偶而燦然有章為文偶畫襍然不一為衆坤握成物
　之宰為柄坤本純隂其色為黒坤象之無不該如此
震為雷為龍為𤣥黄為旉為大塗為長子為决躁為蒼
筤竹為萑葦其于馬也為善鳴為馵足為作足為的顙
其于稼也為反生其究為健為蕃鮮
　以震象推之雷以陽起於地震以一陽自下而動故
　為雷從雷象而廣之陽性奮於淵為龍乾坤始交而
　成震故為𤣥黄陽氣始施為旉萬物畢出為大塗取
　象於人一索得男為長子隂躁在上陽進决之有見
　義必遷聞善必行之力為决躁取象於植物震居東
　方其色青為蒼筤竹下實上虚為萑葦取象於動物
　二隂上拆為馬之開口善鳴一陽下動為馬之馵足
　懸起陽動而健為馬之作足騰躍二隂在上其色白
　故為馬之的顙陽動於下自下而上故於稼為反生
　陽長必終於乾其究為健既變為陽則陽盛而萬物
　之生必蕃滋而鮮美故為蕃鮮震象之無不該如此
巽為木為風為長女為繩直為工為白為長為髙為進
退為不果為臭其于人也為寡髮為廣顙為多白眼為
近利市三倍其究為躁卦
　以巽象推之巽以一陽伏於二隂之下猶木之在地
　其性善入故為木從木象而廣之其氣善入無物不
　被為風一索得女為長女糾木使直莫如繩引繩制
　木莫如工巽為德之制故為繩直為工少隂色白為
　白風行必逺為長木性直上為髙隂性多疑為進退
　為不果臭屬隂一隂下鬱而二陽外達故為臭其於
　人之體也髮者隂屬巽隂在下而隂血不升為寡髮
　顙者陽屬巽二陽在上而陽氣上盛為廣顙眼之白
　為陽黒為隂巽一隂二陽為多白眼陽主義隂主利
　巽隂為主而性善入得利之多為近利市三倍震為
　决躁巽三畫之變則為震故其究為躁卦巽象之無
　不該如此
坎為水為溝瀆為隠伏為矯輮為弓輪其於人也為加
憂為心病為耳痛為血卦為赤其于馬也為美脊為亟
心為下首為薄蹄為曳其于輿也為多眚為通為月為
盜其于木也為堅多心
　以坎象推之陽陷隂中内實而行有常内明而外暗
　故為水就水之象廣之水流不盈為溝瀆陽匿隂中
　隱而不露是存心之宻潛養不發故為隱伏陽在隂
　中抑而能制是克己之勇矯偏歸正故為矯輮弓輪
　者矯輮之所成也故為弓輪其取象於人也則處險
　陷而操心危慮患深為加憂心虚則逸中實則為心
　病耳虚則聰中實則為耳痛坎水在人為血故為血
　卦乾為大赤得乾中畫為赤其取象於馬也陽明在
　中文采可觀為美脊剛猛在内躁急難馭為亟心陽
　昻隂低上畫柔則為首之下而不昻陽薄隂厚下畫
　柔則為蹄之薄而不厚陽前隂後蹄薄則不能致逺
　故為曳而不進其取象於輿也坎體隂陷而行多阻
　為多眚通者水之性故為通月者水之精故為月陽
　匿隂中於人為心險而盜以剛在中於木為堅多心
　坎象之無不該如此
離為火為日為電為中女為甲胄為戈兵其于人也為
大腹為乾卦為鱉為蠏為蠃為蚌為龜其于木也為科
上稿
　以離之象推之離内隂而外陽火則内暗外明體隂
　用陽故為火從火之象而廣之日者火之精為日電
　者火之光為電再索得女為中女陽外堅為甲胄陽
　上鋭為戈兵中虚為大腹炎上燥而為乾卦離中柔
　靜為鱉離外剛躁為蟹隂善麗陽為蠃一隂中虚為
　蚌離象文明為龜離中虛其於木也為中空上稿離
　象之無不該如此
艮為山為徑路為小石為門闕為果蓏為閽寺為指為
狗為䑕為黔喙之屬其于木也為堅多節
　以艮之象推之一陽隆起於坤地之上有山之象從
　山之象而廣之一陽横上為徑路一陽峻立為小石
　上陽横亘下隂對待如門闕之通出入為門闕一陽
　在上一木之果二隂在下一草之蓏為果蓏艮德為
　止如閽者止人之入寺者止人之出為閽寺人之止
　物莫如指為指物之止物莫如狗為狗取象於動物
　䑕剛在齒鳥剛在喙多黒艮剛在前故為䑕為黔喙
　之屬取象於植物陽剛在外其於木也為堅多節艮
　象之無不該如此
兌為澤為少女為巫為口舌為毁折為附决其于地也
為剛鹵為妾為羊
　以兑之象推之澤乃水之聚處今坎水塞其下流其
　象為澤從澤之象廣之其在人也三索得女為少女
　其德為説以言說神為巫以言說人為口舌兌為正
　秋肅殺之氣全者毁剛者折時則然也為毁折兌以
　隂附陽是小人附君子而君子必决之理則然也為
　附决二陽在下一隂在上盖土之下堅剛而上鹵潤
　也於人則隂少而賤為妾於物則内剛外柔為羊兌
　象之無不該如此
　　右第十一章
　序卦傳
有天地然後萬物生焉盈天地之間者唯萬物故受之
以屯屯者盈也屯者物之始生也物生必䝉故受之以
䝉䝉者䝉也物之穉也物穉不可不養也故受之以需
需者飲食之道也飲食必有訟故受之以訟訟必有衆
起故受之以師師者衆也衆必有所比故受之以比比
者比也比必有所畜故受之以小畜物畜然後有禮故
受之以履履而泰然後安故受之以泰
　上經首乾坤而終坎離盖有序焉自太極判而兩儀
　分於是有天地然後二氣絪緼而萬物之氣化形化
　於是乎生焉是天地為萬物之父母而乾坤為天地
　之法象此易所以首乾坤也天地既生萬物盈天地
　間者皆物故乾坤從受屯屯者雷雨交作盈滿之義
　也又為物之始生而未伸之時也物之始生知識未
　開是物生必䝉故屯後受䝉䝉者䝉昧之義也又為
　物之幼穉也物穉不養何以遂生故䝉後受需需有
　養道飲食之正也然飲食為人之大欲欲在必爭故
　需後受訟訟必有朋黨起而相援相傾故訟後受師
　師者衆多之義也衆無統必亂必仰比一人以為君
　而權政乃一故師後受比比者輔也然民之比我以
　我有以養之也必制田輕賦以遂其生而庶始得富
　而不散故比後受以小畜民既養矣禮教可興必明
　倫教讓以復其性而富乃得教而有禮故小畜後受
　履有禮則分明志定天下各得其所而安故履後受
　泰
泰者通也物不可以終通故受之以否物不可以終否
故受之以同人與人同者物必歸焉故受之以大有有
大者不可以盈故受之以謙有大而能謙必豫故受之
以豫
　時至於泰氣化人事俱交通也然治極必亂故泰受
　否亂必有協力以致治故否受同人與人同者公好
　惡而不拂天下心民必歸之率土無非吾有故同人
　受以大有有大不可恃必持盈守滿而有可保故有
　後受謙有而能謙則不驕不侈天祐人助樂以天下
　故謙後受豫
豫必有隨故受之以隨以喜隨人者必有事故受之以
蠱蠱者事也有事而後可大故受之以臨臨者大也物
大然後可觀故受之以觀可觀而後有所合故受之以
噬嗑嗑者合也
　人主以謙致豫則臣民之心悅而隨之故豫後受隨
　然以喜相隨非苟隨也必上下同心協力而有所事
　故受之以蠱蠱者壞極而飭治振起也振起而勵精
　圖治可以建大功業故受之以臨臨者居上臨下大之
　事也事業惟大則豐功偉績炤耀天下豈不可觀故
　受以觀大觀在上則下觀而化天下咸服治化不隔
　故受以噬嗑嗑者合而為一之義也
物不可以苟合而已故受之以賁賁者飾也致飾然後
亨則盡矣故受之以剥
　然物不可不合又不可以苟合若徑情而行則為苟
　合而相瀆相離貴有禮以制之故受以賁賁者禮以
　飾情之謂物至於飾固有亨道然飾不可致致則文
　滅其質而亨者不可通矣故受以剥
剥者剥也物不可以終盡剥窮上反下故受之以復
　剥者文勝而質盡滅也凡物無終盡之理故剥窮盡
　於上必反生於下如天地之心隠而後見生人之心
　息而復生故受以復
復則不妄矣故受之以无妄有无妄然後可畜故受之
以大畜物畜然後可養故受之以頥頥者養也不養則
不可動故受之以大過
　復則天理為主人欲退聽自不妄矣故受以无妄心
　既无妄則善端充積學以聚之将有不可限量者故
　受之以大畜所畜既大則由此從容涵泳可養之以
　俟其化故受以頥頥者涵養之義也惟有涵養而後
　有大設施未有養不裕而能有為於世者故受以大
　過
物不可以終過故受之以坎坎者陷也陷必有所麗故
受之以離離者麗也
　有大過人之才者雖能為大過人之事若過恃其才
　必至傾危躁拂以陷於險故受以坎坎者陷也既陷
　於險必附陽剛以求濟而險斯可出故受以離以離
　有附麗之義也終以坎離見水火共濟天地之能事
　也
　　右上篇
有天地然後有萬物有萬物然從有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯夫婦之道不
可以不乆也故受之以恒恒者乆也
　下經首咸而終未濟亦有序焉自有天地則氣化形
　化然後有萬物有萬物則分隂分陽然後有男女有
　男女則隂陽相配然後有夫婦有夫婦則相合相生
　然後有父子有父子則生齒日繁然後有君以統之
　有臣以共之有君臣然後尊卑貴賤縁分以定而有
　上下有上下然後有禮文以行之有義理以辯之而
　禮義始有所施是天地萬物男女者夫婦之所由始
　父子君臣上下禮義者夫婦之所由致其為道也大
　矣咸者夫婦之交也故以咸為首夫婦之道唱隨之
　義不可以不乆也故受以恒恒者乆之義也
物不可以乆居其所故受之以遯遯者退也物不可以
終遯故受之以大壮物不可以終壮故受之以晉晉者
進也進必有所傷故受之以明夷夷者傷也傷於外者
必反其家故受之以家人
　然有不可乆者盛滿必衰見幾而止可也故受以遯
　遯者退避之義也然君子無終遯之理将有壮盛之
　機故受以大壮豈徒壮哉必進而建樹有為故受以
　晉又豈一於進哉若一於進必有貶斥之傷故受以
　明夷夷者傷害之義也既傷於外必反於家而後即
　安故受以家人
家道窮必乖故受之以睽睽者乖也乖必有難故受之
以蹇蹇者難也物不可以終難故受之以解解者緩也
緩必有所失故受之以損
　齊家有道不能修身正家以致家法蕩然而窮則情
　義乖離故受以睽睽者乖異之義人情乖異則必有
　戕賊而禍難作故受之以蹇蹇者險難之義難無終
　險之理必反身修德有人起而解之故受之以解解
　者緩散之義難之既解人情必多怠緩廢時失事而
　所損多矣故受之以損
損而不已必益故受之以益益而不已必决故受之以
夬夬者决也
　損以懲忿窒欲不已其功則善端有長益之機故受
　之以益益以遷善改過不已其功則性天隨處流溢
　有江河若决之勢故受之以夬夬者决之義也
决必有所遇故受之以姤姤者遇也物相遇而後聚故
受之以萃萃者聚也聚而上者謂之升故受之以升升
而不已必困故受之以困困乎上者必反下故受之以
井
　小人既决則君子自遇故受以姤姤者遇之義也君
　子既遇則同德自聚故受萃萃者聚之義也君子既
　聚於朝則多賢展采自升治道於大猷故受以升升
　而不已則貪而求不知止必遭摧抑故受以困身既
　困於上勢必危於下所謂不得於朝必退於野也故
　受以井
井道不可不革故受之以革革物者莫若鼎故受之以
鼎主器者莫若長子故受之以震
　井常道也井乆必停汚法乆必滋弊欲更化以善治
　則井道不可不革故受以革然變成法非操天下重
　權不可故受以鼎鼎重器也主重權非得國家之長
　君不可故受以震
震者動也物不可以終動止之故受之以艮艮者止也
物不可以終止故受之以漸漸者進也
　震陽生於下動之義也天道無終動之理動極必收
　斂而止故受以艮艮者止之義也天道亦無終止之
　理靜極必進而動闢故受以漸漸者漸進之義也
進必有所歸故受之以歸妹得其所歸者必大故受之
以豐豐者大也窮大者必失其居故受之以旅旅而無
所容故受之以巽巽者入也入而後說之故受之以兌
兌者說也說而後散之故受之以渙
　學問循序而進自造其極而得歸宿之地故受之以
　歸妹既得所歸則德業盛大自不局於小成故受以
　豐豐者大之義也若徒恃盛大之名而借名理為托
　宿則失居安之道故受以旅既外於聖賢之道而無
　所容則必自悟而反於正故受以巽人能心入於理
　自有深造自得之機故受以兌兌者說之義也理既
　悅心自能暢於四肢發於事業故受以渙
渙者離也物不可以終離故受之以節節而信之故受
之以中孚有其信者必行之故受之以小過有過物者
必濟故受之以既濟
　渙者離也人心既離則必立防閑以節之故受以節
　節則制度數議德行民皆信從故受以中孚然事有
　權宜信難執一若果信而必行之則過乎中矣故受
　以小過有過人之才必有過人之事故受以既濟
物不可窮也故受之以未濟終焉
　夫既濟物之窮也窮則變必無窮終之理稽之天地
　則循環之運不可窮驗之人物則生息之機不可窮
　推之人事則治亂相尋之數不可窮惟不可窮故易
　不以既濟終而以未濟終也是經之所以終未濟者
　其即終則有始生生不已之謂也乎
　　右下篇
　雜卦傳
乾剛坤柔比樂師憂
　純陽之卦為乾其德則剛是人主體乾綱以總攬也
　純隂之卦為坤其德則柔是人臣體坤柔以媚兹也
　比以四海而仰一人率土歸心道可大行樂以天下
　師以一人而統三軍動衆行師安危所係憂以天下
臨觀之義或與或求
　臨則容保教思而與之於民有與之義焉觀則建中
　表正而求乎我有求之義焉
屯見而不失其居䝉雜而著
　屯以震遇坎夫震動則見矣而坎險不行則善藏其
　用靜能觀變而不失其安止之居是雖動而未常不
　靜也䝉以坎遇艮夫坎幽昧則雜矣而艮體光明則
　牿引未深良知尚露雜而著其本然之體是雖幽而
　未嘗不顯也
震起也艮止也損益盛衰之始也
　震陽下起靜極而動化機發舒之端也艮陽上止動
　極而靜化機收斂之極也損者損下益上上益非衰
　然民貧則君不能獨富衰之始也益者損上益下上
　損非盛然民富則君必不獨貧盛之始也
大畜時也无妄災也
　大畜以艮畜乾似乎難止而今能止者時適然也非
　倖也无妄以乾而動本無取禍之理而或不免者灾
　自外也非宜也
萃聚而升不來也謙輕而豫怠也
　萃者同德相聚而未往於朝也升者同道共升於朝
　而不來於野也謙則虚己下人自視不勝其輕也豫
　則志得意滿自處不勝其怠也
噬嗑食也賁無色也
　噬嗑以合天下之間去其梗而食之去有間而歸無
　間治之盛也賁以反天下之本以無色而受采去有
　文而歸無文化之成也
兌見而巽伏也
　兌說外見和順之氣積中而發外心之顯也巽入内
　伏沈潛之思退藏而淵宻心之微也
隨無故也蠱則飭也
　隨時上下交勵無事故之可虞恪守舊章與天下休
　養可也蠱時上下胥玩有壞亂之足慮亟宜修飭與
　天下整頓可也
剥爛也復反也
　剥者陽窮於上生氣潰爛而歸於消也復者陽生於
　下生意復萌而反於長也
晉晝也明夷誅也
　晉則明出地上而為晝世道休明之㑹也明夷明入
　地中而見傷世道晦蝕之秋也
井通而困相遇也
　井則其道上行澤及於物不求通而自通也困則剛
　為柔掩陽受阻抑非所遇也
咸速也恒乆也
　咸者以和平感人而存神過化也恒者以乆道化成
　而漸仁摩義也
渙離也節止也解緩也蹇難也睽外也家人内也否泰
反其類也
　渙以風散水民心攜二無所以合之故離也節以澤
　限水議禮制度有所以限之故止也解出乎險從容
　和緩之時也蹇在險中患難危急之秋也睽則乖忤
　不合情甚疏而外也家人則恩義相聫情甚親而内也
　否則大往小來小人之道長也泰則小往大來君子
　之道長也
大壯則止遯則退也
　壯陽方盛恐其恃壯而失防隂之道故戒君子以止
　而不輕進也遯隂方長恐其逞勢而肆害陽之謀故
　戒君子以退而不可進也
大有衆也同人親也革去故也鼎取新也小過過也中
孚信也
　大有之世統億兆為一家衆也不必其親也同人之
　情聫人我為一體親也不必其衆也革者積習之故
　盡去之也鼎者維新之政盡取之也過不可有雖小
　有失亦過也故細行之必謹信不可無中心之孚乃
　信也故色取之必戒
豐多故也親寡旅也
　豐則勢盛而喜有為其故多也旅則窮大而失其居
　其親寡也
離上而坎下也
　離為火火性炎上坎為水水性潤下
小畜寡也履不處也
　小畜以一隂當衆陽之衝欲止之而不能止小難畜
　大以寡不敵衆也履以和悦躡剛强之後欲進而得
　遂其進柔能制剛故行而不處也
需不進也訟不親也大過顛也姤遇也柔遇剛也漸女
歸待男行也頤養正也既濟定也歸妹女之終也未濟
男之窮也夬决也剛决柔也君子道長小人道憂也
　需者安分待時見險不進也訟者犯分拂情與人不
　親也大過本末俱弱力小任重以至於顛也姤以隂
　而遇五陽遇之不以正也漸則進必以正如女之歸
　待男禮備而後行也頤者養徳養身學術要之以正
　既濟者綱舉目張事功要之底定歸妹者女子于歸
　得其終身之託女道之終也未濟者三陽失位難成
　濟世之功男道之窮也夬決也以五剛決一柔直決
　之而已小人既決則君子滿朝其道日長小人屏跡
　其道日消而憂也夫至有君子無小人則有治無亂
　豈不為世道幸哉聖人以此終易其㫖微矣
　
　
　
　
　
　
　
　周易文詮卷四
