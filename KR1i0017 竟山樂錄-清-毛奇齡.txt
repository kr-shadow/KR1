#+TITLE: 竟山樂錄-清-毛奇齡
#+DATE: 2018-05-12 10:15:11
#+SOURCE: github.com/kanripo/KR1i0017 master 97dfe63a                
提要
欽定四庫全書　　　　　經部九
　竟山樂録　　　　　　　樂類
提要

　　　　(臣)等謹案竟山樂録四卷

國朝毛竒齡撰其書據明寧王權唐樂笛色譜

　　　　為準以四乙上尺工凡六字循環成七調如
　　　　四為領調則乙為變宫上為商尺為角工為
　　　　徴凡為變徴六為羽又除羽無清聲置乙凡
　　　　二字不用復從六而推髙四為宫清髙上為
　　　　商清髙尺為角清髙工為徴清合之共為九
　　　　聲盖簫笛色字譜及金元曲調其動盪曲折
　　　　總不出此九聲之環轉伶官遞相授受稱為
　　　　唐樂之遺法竒齡遂據以解五音十二律還
　　　　相為宫以攷司馬遷律書蔡元定律吕新書
　　　　之說欲舉古來所謂三分損益隔八相生者
　　　　一切廢之併伶州鳩所對亦斥為妄言夫寧
　　　　王笛色譜果否為唐人之舊未可知也即真
　　　　出唐人而唐之雅樂固未聞能與三代比乃
　　　　執其優伶賸譜以定天地之元音舉漢以來
　　　　諸儒相傳去古未逺者悉指為謬揆以事理
　　　　似乎未然惟寧王譜今己不傳存録是編俾
　　　　唐以來教坊舊調金以來院本遺音猶有考
　　　　焉亦技藝之一種也是書本竒齡所作而託
　　　　於其父鏡所傳故題曰竟山樂錄竟山者鏡
　　　　之字也末一卷為采衣堂論樂淺說十四條
　　　　稱出自其兄仁和教諭萬齡而詞氣乃宛似
　　　　竒齡無可佐證亦姑妄聴之焉乾隆四十二
　　　　年九月恭校上
　　　　　　　總纂官(臣)紀昀(臣)陸錫熊(臣)孫士毅
　　　　　　　　總　校　官　(臣)　陸　費　墀
欽定四庫全書
　竟山樂録卷一
　　　　　　　　　　翰林院檢討毛竒齡撰
竟山者先檢討臣字也先檢紂臣曾受樂說于先汀州
司馬臣公毅而未著為書逮死口授諸說于先兄仁和
教諭臣萬齡而萬齡又死顧其死時拊其頟曰樂之存
亡豈有數存其間乎則又翹首北向曰聞之聖人生古
樂興聖人作古樂發今
天子神聖逺軼三代當為天地開制作之事古樂淪亡
應必有起而肇造之者吾弟在京其能述先臣遺志以
對揚此萬一否也臣嘗聞其言而憬然於心暨臣請急
歸以痺病僵居里門將具憶前言以贊勷此事而依俙
慌惚不能成說然嘗夢先教諭臣執大招一篇指示臣
曰二八四上古樂經也汝知之乎臣寤而大驚急取大
招諦視之一八者人聲也人聲十六(見後條)二八十六聲
也四上者笛聲也笛色譜曰四上尺工六為宫商角徵
羽四上宫與商也其前章曰趙簫倡只是也(大招曰謳和揚阿趙)
(簫倡只言和陽阿之歌當以簫為倡凡絃匏鐘磬皆從簫倡之故又曰定空桑只言自此可定絃也猶今鼓箏)
(瑟者必先吹笛以奠其聲是也其曰二八接舞者言人聲十六可繼舞而歌也四上競氣極聲變只者言宫聲)
(由商而爭上至極而變則四清聲生焉蓋五聲之上又加四聲為九聲即變聲也舊樂書曰笛色譜共十字載)
(籍無可考然必有所自來惟楚詞大招有二八四上字註四上未詳實則四上即笛色譜中四與上也但其注)
(四上指宫與角與此不同)恍然悟樂以聲為主樂之聲以人聲為主
聲以調為準聲之調以宫調為準而皆于笛乎推之蓋
八音革木皆主節樂無與五聲金石司五聲而編鐘編
磬專一難轉絃以一絲典一聲則猶之金與石也惟竹
兼匏土以箎簫管笛而兼塤簧于其間其于五聲之留
轉遞代環至不竭了無捍格且行所無事必無弇庳博
陿燥濕緩急得以參互其短長而神明變化足為樂準
故黄帝制樂斷自伐竹而舜樂之妙稱為簫韶竊嘗入
太常觀古宫懸親見
世祖章皇帝改造塤箎二樂器闢古之謬而
皇上重修樂章辨定考搏似獨于管笙之間别有指授
是
聖人既出實能抉其微而剔其奥而世鮮識聲終無詞
官太常可與語倫夔而敕聞在者因述先臣之所言而
錯雜以記之仍署之曰竟山樂録以為此豈末臣所能
言焉
先臣嘗曰樂未嘗亡也樂者人聲也天下幾有人聲而
亡之之理自漢後論樂不解求之聲而紛綸錯出人各
為説而樂遂以亡如樂之有五聲亦言其聲有五耳其
名曰宫曰商亦就其聲之不同而強名之作表識耳自
說者推原元本妄求繇厯溷元太乙必溯其聲之所自
名之所剏而至于何聲為宫何調為商仍不之解至有
分配五行旁叅五事間合五情五氣五時五土五位五
色神竒窈眇聆其說非不卓然可聽而究之與聲律之
事絶不相闗此何為也故徐仲山曰吾遍觀樂書而深
恨樂亡之有由也樂書逾備則樂逾不明初求五聲驚
為五聲所始如是奥謐而究竟觀之仍不識五聲何在
繼尋六律嘆為六律所極又如是變化而究竟推之仍
不審六律何等則然後掩卷而慨廢書而沈吟束其篇
帙使髙閣而重有恨于前此之為說者也則意者樂之
亡即亡于為說者乎故凡為樂書者多畫一元兩儀三
才五行十二辰六十四卦三百六十五度之圖斐然成
文而又暢為之說以引證諸黄鐘太簇隂陽生死上下
順逆增減以及時氣卦位厯數之學鑿鑿配合者則其
書必可廢何者使觀其書而樂由以明五聲由以著六
律十二律皆由之而曉然以晰則傳之可也乃畢力求
之窮竟篇帙而按之聲而聲茫然按之律而律茫然則
雖欲不廢而何待已故未求聲而求器未求器而求數
未求數而先求之度量衡之銖兩絲黍百千萬億之璅
璅是皆亡樂之具嘗與楊卧論樂楊卧曰曾延一工歸
除者踊躍操算剖判塵眇以為能事及算竟而樂殊不
然于是呼工師截竹把繩彈絙摹揣雕琢以受聲且牽
合古尺考覈舊琯備盡心想耳目之巧裁設管器甚以
為得計及裁竟而樂又不然然後知遷固以後京房鄭
玄張華荀朂范鎮房庶王朴李照陳暘以及近代之韓
尚書鄭恭王楊主事軰凡言鑄鐘均絃造器算數皆欺
人之學不足道也即揚主事自謂能造器可興古樂然
就其說必不能何者其所言者皆韓尚書習說也尚書
為主事師且在世宗朝盛言樂事然樂究不明他可知
矣
(諸經言聲)諸經論樂但有聲而無數以其但言聲律竝未言
生娶損益及管籥尺度也孟子曰不以六律不能正五
音六律五音皆樂之聲故周禮春官大師掌六律六同
以合隂陽之聲陽聲黄鐘太簇姑洗㽔賔夷則無射隂
聲大吕夾鐘仲吕林鐘南吕應鐘皆文之以五聲宫商
角徵羽皆播之以八音金石土革絲木匏竹
虞書曰我欲聞六律五聲八音又曰詩言志歌永言聲
依永律和聲聲即五聲律即十二律與周禮同
(諸書言數)管子言五音之數即史記律書所本然不及十二
律而律書並及之律書者厯書也遷本太史令係作厯
之官作厯者必及律徒以午通于聲辰通于律往往參
互言之然要是厯律與樂律不同故既作律書復作樂
書以别之而漢書分樂律二志直名律志為律歴(即厯)志
可驗也蔡元定誤認律字乃以律歴為律吕且遍援劉
歆備數之學以為和聲審度權衡皆算數之實烏知歆
本羲和典領數學正職厯官耶
前後漢俱有律歴志俱言厯數而蔡元定竊志中黄鐘
之實與林鐘之實諸語即以算數名書開手即曰黄鐘
之實究之算數不明明亦無用原其受誤純以律歴五
音相生之數為之根柢而以司馬遷十二律數與范蔚
宗所載京房六十律數兩大算法合作一書其為謬可
不再計決耳
先教諭謂算樂起于律書并前後律歴志三書而算管
則律書與前志不同(史以九為數前以十為數)算五音相生之數與
十二律相生之數則律書自不同(如五音相生以林鐘五十四為徵而十二)
(律相生又以林鐘五寸四分為角類)究之以五數七數乗十二數則後志
與律書前志總不同(如以五聲乗十二律祇得六十律以五聲二變合七聲乗十二律當)
(得八十四律類)
三古鮮言算數西京以後其專言算數者兩人一司馬
遷一京房也先臣嘗言漢代定樂盡在武帝之世其時
備簫管之數者樂府令夏侯寛也造樂章者司馬相如
公孫弘也造新聲者李延年也獨司馬遷者以太史令
而職算律之法向使其說有效則西漢之樂當及三古
不惟超晉唐而上之亦何難直臻咸濩為古樂復興之
候而乃西京言樂殊失古法後世淹淹略無祖述其故
何也以為漢武用遷而遷之所用不過如此則固無可
用者也以為不用遷而遷之立說即在當時已不能實
見其可行况後世也若京房六十律之數則正當漢元
知音好樂之時且已識房名特遣太子太傅韋玄成及
諫議大夫章雜試問房而房之所對見後漢志者其術
但可施行于史官候郊之用而于聲音多不解遂罷則
是面試之而不效者矣其後元和元年待詔候鐘律殷
彤上言官無曉六十律以準調者惟故待詔嚴崇具以
準法教子男宣遂補學官主調樂器而太史丞弘試十
二律不惟不中且不知何律至熹平六年東觀間典律
者太子舍人張光等皆不能曉即歸閱舊藏得其器形
制如房書亦不能定則其無用更為可知而元定以此
為指歸此何說也且元定所據惟劉歆條奏一篇所謂
一曰備數二曰和聲三曰審度四曰嘉量五曰權衡者
其說本以為備數既得可以為律度量衡四者之用原
非為數能立律志文所載彰彰也况志文明云王莽秉
政欲耀文譽徵天下知鐘律之士而使羲和劉歆典領
條奏故志又云刪其偽辭是志明明斥其辭為偽而元
定且從而據之本之不明徒矜算術使徵租胥吏得以
傲其所不知不亦羞乎
(聲律)樂只五聲加四清聲為九聲加二變聲為七聲合七
聲四清聲一變清聲為十二聲故五聲十二律而聲盡
矣若六十律則人聲無此數曲調無此數器色無此數
此妄人所為而祖其說者又推而至百四十律二百十
六律三百律三百六十律一千八律夫推至萬律亦又
何難而世無此聲當奈之何
(五聲)或問先臣曰五聲者何宫商角徵羽也宫商角徵羽
者何一二三四五也據天地生數則羽一(天一生水)徵二(地二)
(生火)角三(天三生木)商四(地四生金)宫五(天五生土)曰羽徵角商宫據五
聲自生之數則宫一(最下)商二(次下)角三(半下半高)徵四(次高)羽五
(最高)曰宫商角徵羽然而宫聲中聲也其聲雖最下而常
居高下之中此于五行相生之數所云木火土金水四
時相生之序所云春夏中秋冬者每以宫聲居中而以
商角徵羽為環生之數則商角在宫上徵羽在宫下即
至下者而至高生焉環宫所謂以下作高以高作下簫
笛色所謂以宫四居中而上尺在上工六在下者正宫
調譜云四一上二尺三工四六五為五聲是也蓋五聲
兼高下清濁為言而實則有高下而無清濁其聲本五
層竪列由下而高若清濁則一層之中皆兼之如宫本
下濁商本次濁然有宫清商清與濁聲並出如宫字是
宫聲中濁音宗字是宫聲中清音可驗也
(五聲不宜闕商徵調)五聲無闕每一矢歌而五聲具焉其曰宫調
曲者謂自一至五之一調也曰商調曲者謂自二至一
之一調也周禮大司樂所載凡祀天神地祗四望山川
祖妣其于六樂皆無商聲先儒謂非無商聲無商調也
不知無商調亦非是還宫之法變宫以後即當繼以商
調焉能闕之周禮所定不主還宫而第就各宫自為用
則闕一闕二悉聽之耳隋唐後不曉其義凡樂各闕徵
調以倣周禮闕商之例此豎儒最可笑處而熹事小說
家復造言隋時萬寶常善聽樂聲煬帝江都之幸嘆曰
宫聲不復返矣後果驗此皆不識聲而妄為曉事以誣
樂者儒者採入正史而不之察毋論萬生庸工但曉京
氏六十律而不知用者即以宫聲言之謂宫亂則荒其
聲近荒散則有之謂為不返則宫聲未亡何能一往不
返也
　五聲圖
角(第三聲)商(第二聲)宫(第一聲)羽(第五聲)徵(第四聲)

(九聲四清聲)聲祗有五而歌曲者每一調之中其聲必不止
于五而于是清聲生焉如歌者五聲既周欲再上一聲
則第六聲也又再上一聲則第七聲也第六第七則何
以但止于五曰第六聲即第一聲也第七聲即第二聲
也聲有高下而五聲既周則雖設層次而聲之高下正
同謂之清聲此即師曠所謂清徵清角杜預所謂四清
聲唐樂所謂十二清聲者如第一聲為宫聲則第六聲
為宫清第二聲為商聲則第七聲為商清推而至于第
八第九皆然然而止于第九聲無第十聲者以羽聲無
清凡歌聲曲調器色無不止于是而不可上也再上則
出調矣故曲調名九宫不名十宫以是也此即古所稱
九歌九則楚詞所稱九章九辨九嘆者此亦自然之成
數不可強也
　九聲四清圖

角(三)　商(二)　變宫宫(一)　羽(五)　變徵徵(四)


清(八)　清　七　 　　清　六　　　 　　清(九)

　(笛色譜)尺(三)　上(二)　乙四(一)　六(五)　凡工(四)

伬(八)　仩　七　 　　伵　六　　　　 　　仜(九)

(七聲二變聲)若古樂相傳又有七聲七聲者即國語所云七
律漢書所云七始也大抵五聲次第皆相隔均等獨宫
商之間與徵羽之間相隔較倍然又非他聲可間于是
于倍隔之次仍立宫徵二聲以實之其不竟去此二刌
者以旋宫之法由漸而移儻移商角于二刌之間則必
用其聲故存之所謂五聲為聲用七聲為調用是也其
名為變聲者非周禮再變三變四變五變之變(此以換調為變)
又非三陽三隂上生下生不及正數為六變之變(三陽律下)
(生三隂律上生不及正數者有六變)又非倍聲半聲以倍為正以半為變
之變(倍者正律如黄鐘九寸變者半律如黄鐘之變為四寸半)不過以二律與五聲
不諧故曰變耳如簫笛色每七穴祇用五穴不過五聲
而二穴嘗閟而不用如宫調以四為宫則乙凡不用可
驗舊列變宫在宫右為宫前一位變徵在徵右為徵前
一位此與隔八相生旋相為宫之法俱不合今正之
(二變沿誤)二變者變宫變徵也舊以應鐘為變宫㽔賔為變
徵則三代典籍從無明文惟淮南子有姑洗生應鐘比
于正音故為和應鐘生㽔賔不比于正音故為繆二語
(應鐘變宫在南吕羽之後不雜五聲正音中故和㽔賔變徵雜入正音角羽之間故繆)而范蔚宗
後漢志中則亦載入之此沿誤之所由始而世從未之
考正也按其說則以宫生徵徵生商商生羽羽生角五
聲相生之次已窮則須仍從宫始而以徵繼之但五聲
既周則此宫徵嫌于重複故以此當二變之名不知五
聲既窮則仍生五聲所謂還相為宫者未嘗重複且重
複非變也若謂㽔賔不能下生大吕于此有變(大吕為丑位列)
(在前為上㽔賔為午位列在後為下故㽔賔生大吕不能下生為變)則變從大吕起不從
應鐘㽔賔起也若謂姑洗生應鐘時于三分損一之數
尚餘一分為變(姑洗六十有四三分損一每分各得二十有一尚餘一分故五聲之正至此而)
(窮謂之變)則損益之法推算不窮既餘一分則將此所餘一
分又三分而損其一未為變也(即將所餘一分析而為九損其三分之一乃得)
(四十二分餘九分分之六)若謂黄鐘宫與太簇商太簇商與姑洗角
各隔一宫林鐘徵與南吕羽亦隔一宫惟姑洗角與林
鐘徵隔二宫南吕羽與黄鐘宫亦隔二宫故為變(謂黄鐘太)
(簇姑洗林鐘南吕相去各一律則音節和姑洗與林鐘南吕與黄鐘相去隔二律則音節變今㽔賔應鐘適居)
(二律之間為二變)則角徵之間當先從角羽宫之間當先從羽
宜曰變角變羽不宜曰變宫變徵也葢有正始有變豈
有正未及而先有變者况黄鐘至中吕為上六辰(自黄鐘子)
(至中吕已止)㽔賔至應鐘為下六辰(自㽔賔午至應鐘亥止)上下相生
則每于上下相界之次多隔一宫(中吕㽔賔在己午相交之際應鐘黄鐘在)
(亥子相交之際皆隂陽相嬗處各隔一宫)此亦天地自然之數非有强者然
而不礙者以聲不隨數轉也惟史記配法硬以姑洗配
角林鐘配徵南吕配羽則五聲相周次第有礙(與還宫相生二)
(法不合)若以姑洗為徵㽔賔為羽則自無此病(此是相生正數)觀
史記律書又自以姑洗為羽南吕為徵林鐘為角則其
自相矛盾全然不執可知矣假若以應鐘為變徵則七
聲已畢自大吕起當必又以宫徵商羽角為度而自大
吕至中吕自中吕至黄鐘皆隔一宫則豈有同是五聲
相旋而一有變一無變之理(以十二律配七聲則所餘五律止五聲矣五聲無二)
(變矣)同是五聲增為七律而五聲可再七律不可再之理
(五聲加二變是増為七律也然自大吕起祗餘五律則再周祗有五律無七律矣)且凡事須有
實落聲音之道既已虚眇難明故千古昧昧則必先将
聲之所次考驗實落庶可言樂今于宫前徵前有何變
聲試于人聲考之有是否于簫笛色按之有是否于琴
瑟鐘石歴歴推求之有是否且必實考其變聲端在何
處于人聲于曲調于器色皆齊一均等無所差誤然後
可也不然是妄也故其妄有五無着落一也次第亂二
也可一不可再三也十二律不得周全四也無旋宫之
法五也
(二變隔二律之誤)或問律吕新書以隔二律為二變之說先教
諭曰此是妄語十二律隂陽相間隂從隂陽從陽皆隔
一律故黄鐘與太簇則中隔一隂律林鐘與南吕則中
隔一陽律至陽又從隂隂又從陽則皆隔二律故以姑
洗從林鐘則中隔隂陽二律以南吕從黄鐘則中隔陽
隂二律此皆一定之數無正變者今以黄鐘太簇祇隔
一律謂之正姑洗林鐘相隔二律謂之變則自黄鐘至
應鐘以為隂從陰陽從陽則皆隔一律以為陰陽相從
則皆隔二律以為正則皆正以為變則皆變矣或曰不
然黄鐘至太簇林鐘至南吕則皆值五聲之名若姑洗
至㽔賔南吕至應鐘則㽔賔應鐘並于宫角無所名也
無所名則不得不以變目之則又非是夫㽔賔應鐘亦
不幸而遇算律者祇以五聲配十二律耳考相生之法
則五聲之外各有所配未見㽔賔應鐘便無名也且五
聲所配祇得五律即加二變亦祇七律其餘五律尚閒
也先王造律特設十二名而懸此五律將安所用即舊
時算律者亦何以耐之而不之計此真不可解者
　七律二變聲圖
　　　　　　變徴(第六聲)羽(第七聲)

徵(第五聲)　　　　　　　第一　

　　　　　　　　　　　宫

角　第四　　　　　　(聲聲)

　　　　　　商(第三聲)變宫(第二聲)
(十二律)十二律者以五聲加二變為七律又加四清聲為
十一律又加一變清為十二律五聲四清共九聲謂之
聲七律一變清共八聲謂之調
(六律)十二律即六律以隂陽各六也陽律黄鐘太簇姑洗
㽔賔夷則無射此在諸書盡同者若隂律則國語為大
吕夾鐘中吕林鐘南吕應鐘而周禮又作大吕應鐘南
吕林鐘仲吕夾鐘漢書又作林鐘南吕應鐘大吕夾鐘
仲吕各不同又周禮以夾鐘為圜鐘林鐘為函鐘中吕
為小吕要是無所表識故立諸名無闗係者又隂律國
語曰間周禮曰同漢書曰吕
(五聲配十二律)十二律配五聲古無明文惟吕覽有上下相生
之法管子有三分益去之數然于十二律未嘗明分何
律為宫何律為商其歴作配合自史記始但史記又自
相矛盾不可為訓按史律書初以九九八十一為宫則
黄鐘也(配五音自此始)五十四以為徵則林鐘也七十二以為
商則太簇也四十八以為羽則南吕也六十四以為角
則姑洗也隨又云黄鐘長八寸十(舊誤作七)分一宫八寸十
分一者正九九八十一也此黄鐘之數與宫數相合者
也至于大吕長七寸五分三分一無五聲所屬之名太
簇長七寸十(舊誤作七)分二角所云七寸十分二者太簇八
寸八九七十二也然而初為商此為角何也夾鐘長六
寸一分三分一又無五聲名姑洗長六寸十(舊誤作七)分四
羽所云六寸十分四者姑洗長七寸一分七九六十三
加一為四正姑洗數也而初為角此為羽何也若夫仲
吕長五寸九分三分二徵則前以林鐘為徵矣此又以
仲吕為徵㽔賔長五寸六分三分一無名林鐘長五寸
十(舊誤為七)分四角所云五寸十分四者林鐘六寸六九五
十四正林鐘數也林鐘為徵此為角何也夷則長五寸
四分三分二商初以太簇為商矣此又以夷則為商南
吕長四寸十(舊誤為七)分八徵所云四寸十分八者南吕長
五寸三分五九四十五又加三分正四十八南吕數也
初為羽此為徵何也無射長四寸四分三又無名若應
鐘長四寸二分三分二羽則初以南吕為羽矣此又以
應鐘為羽然則歴書所謂太簇商姑洗角林鐘徵南吕
羽者皆並非定辭而舉世奉之以為不易之數牢不可
破真悖誕之甚者也至其又云上九商八羽七角六宫
五徵九夫既以宫為九寸而又以上為九以宫為五此
或有誤至于商八則仍用太簇八寸不用夷則羽七則
又用姑洗七寸不用南吕角六則又用林鐘六寸不用
姑洗展轉紏繣都不可解
　十二律圖

㽔賔中吕姑洗夾鐘太簇大吕黄鐘

　　　　　羽變徵　徵　角　商變宫(宫七)六　五　四　三　二　一　
　　　　　　　應鐘無射南吕夷則林鐘
　　　　　　　　　清　清　清　清(清十二十一)十　九　八　
(十二律配七律)十二律配七律自吕覽始然所配恰合此周末
言樂猶較勝于西京者也其以七調列上層謂之上以
五調列下層謂之下上為正調下為清調上之生下下
之生上與三分損益隔八相生之數俱甚相符三代之
樂迄今猶可捉摩者藉此而已間嘗究推之以黄鐘大
呂太簇夾鐘姑洗中呂㽔賔七律列上層者正七調也
一黄鐘為宫二大吕為變宫三太簇為商四夾鐘為角
五姑洗為徵六中吕為變徵七㽔賔為羽為七調其餘
五聲列下層不立調為七調之清聲一林鐘為宫清(列黄)
(鐘宫下)二夷則為變宫清(列大吕變宫下)三南吕為商清(列太簇商下)
四無射為角清(列夾鐘角下)五應鐘為徵清(列姑洗徵下)共五清
而中吕變徵與㽔賔羽皆高而無清而十二律終焉以
此相生則上生下皆隔八而生清下生上皆隔八而生
正無所參變以此旋宫則自黄鐘至㽔賔自大吕至林
鐘凡七周而仍返之黄鐘之始無少間斷此真三古相
傳之遺法而西京以還徒知史遷京房二學而不明吕
覽宜其戾也
　十二律上下相生圖

黄鐘　宫(隔八下)　生林鐘　　　林鐘　宫(隔八上清)生太簇　


大吕　變(隔八下宫)生夷則　　　夷則(變宫隔八上清)生夾鐘　


太簇　商(隔八下)　生南吕　　　南吕　商(隔八上清)生姑洗　


夾鐘　角(隔八下)　生無射　　　無射　角(隔八上清)生中吕　


姑洗　徵(隔八下)　生應鐘　　　應鐘　徵(隔八上清)生㽔賔　

中吕　變(隔八無徵)下生　


㽔賔　羽(隔八無)　下生　

(隔八隔六)或問先臣曰隔八者何也曰隔八者所以周七聲
也七聲周則得八矣曰何以不周五聲曰左則周七聲
右則周五聲(此左右以環圖言之若如前圖則順為左逆為右)今以相生考之
左數則隔八右數則隔六(謂從黄鐘起逆數至林鐘剛得六位)隔六者周
五聲也
(隔八不宜生六十律)隔八相生除七得八正以有二變在中故以
七為度所謂七律也京房以隔八相生造六十律從無
二變則何不隔六相生乎以五乗十二則為六十以七
乗十二則為八十四隋唐間有以七律周十二宫為八
十四調此稍知六十律之謬而更為之者特調數無是
多耳若京房之法則于從來設七律十二律之本意并
隔八相生之本法一概蕩盡而作律吕新書者必禀之
為程憲可嘆也已
　竟山樂録卷一
欽定四庫全書
　竟山樂録卷二
　　　　　　　　　　翰林院檢討毛竒齡撰
(器色五聲)聲高下只有五聲五聲若再高亦祗将五聲高字
重一遍若再低亦祗将五聲低字重一遍故五聲之上
首一聲與五聲之首一聲同音五聲之下首一聲亦與
五聲之首聲同音以此而推之第三第四皆然但簫笛
色譜其工尺所用原只五聲故一按便明若琴有七絃
便似七聲又有十三徽更似十三聲殊不知十三徽衹
十三刌耳每刌多複聲其中仍五聲一轉而七絃複二
絃第一絃與第六絃同音第二絃與第七絃同音仍是
五聲推而至于琵琶三絃皆然嘗按三絃其子絃次點
與中絃散彈同音其中隔四聲亦只五聲細數之子絃
次點第一聲子絃一點第二聲子絃散彈第三聲中絃
次點第四聲中絃一點第五聲五聲已畢于是巾絃之
散彈另起與子絃之次點同音故和絃法即以中絃之
散彈與子絃之次點相和則二聲同音公然可知也又
推而至于中絃之次點向後至老絃之散彈則亦五聲
也中絃次點第一聲中絃一點第二聲中絃散彈第三
聲老絃一點第四聲老絃散彈第五聲五聲已畢若欲
再下一聲則仍是中絃次點此亦可驗也審此則十二
律三分損益之管凡第五管後其第六管之分寸與聲
音全然與第一管之分寸聲音舛互異常而以為可以
旋宫可以轉調則必使嗄子歌詩聾人操縵而後可也
吾安從知之
(七聲)七聲只五聲以七聲環轉處宫商之間多一聲徵羽
之間又多一聲從來不用至隋時蘇祇婆彈胡琵琶全
用七聲創為斯調合七聲彈之其後金章宗時造樂府
專用七聲而元時因之遂有南調北調之分南調用五
聲北調用七聲今歌元時襍劇院本如點絳唇新水令
類皆合用七聲可驗也但七聲可不用而七調不可不
用竹有七調匏有七調絲亦有七調任歌者中何調即
以何調應之如歌宫者中宫之宫則以宫調應之倘中
變宫之宫即當以變宫調應之蓋宫自為調變宫自為
調變宫變徵原非佐五聲之不及而攙和以成聲者自
漢後不識七聲而孔穎達作禮疏曰變者和也固己非
是若蔡元定謂五聲者正聲故以起調畢曲為諸聲之
綱至二變聲則宫不成宫徵不成徵但可以濟五聲之
不及而已是茫然不識二變為何物臆謂二變必可攙
和于五聲之中而不問其敦可用孰可不用孰是調孰
是非調故曰但可濟五聲之不及而已是未嘗審聲而
即論聲未嘗見色而即論色未嘗食苦食甘而即以之
品餳飴講荼蓼也儒者之自信而無當如此其不為神
瞽所笑鮮矣
(七始)漢志七始即七音以每調有始即領調者如宫調以
宫聲領之商調以商聲領之領者始也若以黄鐘為天
始林鐘為地始太簇為人始則林鐘未月不當屬地其
謂與丑衝者强解耳若姑洗為春始㽔賔為夏始南吕
為秋始應鐘為冬始則惟應鐘十月為首冬他俱不合
且何必為此
(二變有義)先臣曰宫商之間隔一聲是合二聲作一聲者記
曰宫為君商為臣此即君臣之分也君之尊絶于臣民
故于相接處必隔一聲然後和協此亦自然不可强者
若商角徵則相連不隔臣民與事無大懸絶者分也亦
勢也至徵羽之間則又隔一聲此物之絶于民事處所
謂重民而賤物者非耶(是録不尚義類此獨及之者以二變列宫商徵羽之間與舊時)
(誤列在羽宫角徵之間者有别若不如是說恐以為義類不足也)
(五六皆中聲)宫聲為中聲以宫位在中也漢志曰天之中數
五地之中數六而五六二數則適在十數之中故韋昭
曰五居中則一三在上七九在下六居中則二四在上
八十在下此與歌曲五聲以宫居中則商角在上徵羽
在下簫笛色譜以四居中則上尺在上工六在下正同
第地數中六當是隂數而亦屬宫者聲數五則宫居中
律數六則黄鐘居中所謂黄鐘以地為色者黄鐘亦宫
也
(六間六爻)六吕次第一本國語六間之文元間大吕二間夾
鐘三間中吕四間林鐘五間南吕六間應鐘此與從來
次第皆合獨周禮小異耳若漢書則以相生為次第故
從林鐘始中吕止而鄭康成以六律六吕配乾坤二卦
其次第正同觀其以黄鐘至無射當乾六爻以林鐘至
中吕當坤六爻如曰林鐘坤初六南吕坤六二夾鐘坤
六三大吕坤六四應鐘坤六五中吕坤上六可見
(樂無半聲)半聲者子聲也何謂子聲如黄鐘正聲則用四寸
半為半聲正聲為母半聲為子乃以十二正聲視之十
二子聲即為倍聲以正聲與子聲對倍也但半聲即子
聲子聲即倍聲則當時何以析為三名此其說固己可
疑况樂律不容有半聲子聲之說假如黄鐘九寸其半
聲則四寸半也四寸半之聲近于應鐘為應鐘之嫌聲
既不可以入十二正律而十二律每律有半聲為十二
半聲則在十二半律又自為十二律一周其與十二正
律絲毫不接若如杜氏通典所云十二律各有一定之
聲而旋相為宫則五聲初無定位高者或下下者或高
宫商失序而聲不和諧故取其半律以為子聲當上生
而所生者短可下取以為用則益大謬不然夫旋宫之
法高者或下即以高為下其高聲與下聲相同下者或
高即以下為高其下聲與髙聲相同故可旋也若云髙
者或下下者或高便聲不和諧當取半聲以和之是全
然不曉所旋之聲仍是五聲五聲相旋絲毫不襍從無
上下高低之差若襍以半聲即出調矣出調即變反曰
可以和律何也夫正聲過濁但有清聲相和如琴一絃
太濁則或以六絃代之二絃太濁則或以七絃代之如
瑟内一絃太清則或間以外一絃内二絃太清則或間
以外二絃要之琴之一絃與六絃同聲二絃與七絃同
聲瑟之外十二絃與内十二絃同聲若襍以半聲是于
琴一六二七絃上下又增兩半聲瑟内外十二絃中間
又各增二十四半聲是亂也紙上書之口中道之目可
觀耳可聽一經指實則吹之不成調彈之不成聲敲之
擊之不成條理歌之不可歌詠之不可詠如是而嘆云
樂亡樂亡豈非迂夫豎儒繪圖畫算輾轉配合弄狡
獪相率而亡之者乎吁可畏也已
(十二律相生之法)舊十二律相生其法似密其義似備(舊說十二律三)
(分損益隔八相生謂黄鐘大吕太簇夾鐘姑洗仲吕㽔賔林鐘凡八位謂之黄鐘生林鐘于是三分黄鐘九寸)
(之管而損去一分則林鐘之管應得六寸又從林鐘數起林鐘夷則南吕無射應鐘黄鐘大吕太簇凡八位謂)
(之林鐘生太簇于是三分應鐘六寸之管而增益一分則太簇之管應得八寸由是而推至于盡而十二律之)
(管備矣又曰黄鐘生林鐘謂之宫生徵林鐘生太簇謂之徵生商以次而推則商生羽羽生角而五聲備焉其)
(從仍以次推則仍是宫起所謂還相為宫之法)而獨于聲音之道全然不通嘗
細繹其數推算極盡遂至截竹為管凡十二管照其分
數又以大吕夾鐘仲吕三律有上生下生之别(舊說陽律皆下)
(生隂律隂律皆上生陽律然又有以㽔賔夷則無射為上生大吕夾鐘為下生者上生皆三分益一下生皆三)
(分損一)再加三管亦照其分數凡十五管周圜吹凖終未
有當設如以陰陽相間配十二支并十二月之法遞配
五聲則黄鐘為宫九寸大吕為商四寸零九太簇為角
八寸夾鐘為徵三寸六分三零姑洗為羽七寸一分零
此實數也然而商之數大減于宫其聲之髙下相去甚
逺中無遞聲何以相接至太簇角八寸數反夥于商則
聲亦反低于商况夾鐘徵之三寸六分三零與姑沈羽
之七寸一分零其數之寡多聲之髙下全相戾也若曰
大吕夾鐘當照京馬鄭祭之說皆是上生上生數多則
大吕數上生八寸乙分零夾鐘上生七寸二分六零是
大吕商之八寸乙分零與太簇角之八寸仍是一聲少
差夾鐘徵之七寸二分零與姑洗之七寸一分零亦仍
是一聲少差天下未有相去一分嫌聲嫌律無上下無
清濁無髙低而可以定商角分律調者况姑洗之後其
為訛亂繆戻又更甚也若以隂陽分位自為次第之法
配五聲則黄鐘宫九寸太簇商八寸姑洗角七寸一分
零㽔賔徵六寸乙分四零南吕羽五寸四分五零其數
之多寡聲之髙下清濁可謂稍協矣然旋宫之法當于
南吕之後終竟推之浸假無射為宫四寸八分四零則
黄鐘為商九寸便已不合况推之至于隂律則大吕宫
四寸零九夾鐘商三寸六分三零仲吕角三寸二分零
夷則徵六寸南吕羽五寸三分零是徵反低于角一倍
而羽亦低于宫五分之一全然不倫即以上生數按之
仲吕角之六寸零與林鐘徵之六寸仍是繆戾且歌聲
有九調聲有十二人聲有十六從未有宫始八寸零羽
止五寸零以三寸贏縮之間定五聲者若照周禮陽律
左旋隂律右轉之法準之則隂以大吕亥始當逆推至
夾鐘丑止是大吕亥宫四寸零九應鐘酉商四寸六分
零南吕未角五寸三分零林鐘已徵六寸仲吕卯羽三
寸二分二零是徵以前其數反以漸而增徵以後其數
乃頓減仍是亂也若以十二律隔八相生之數配五聲
則黄鐘宫九寸林鐘商六寸太簇角八寸南吕徵五寸
三分零姑洗羽七寸一分零角增于商羽髙于徵開手
便乖不必推至于極若以史記五聲相配之數與十二
律相準則自黄鐘至南吕極協且順如黄鐘宫九寸太
簇商八寸姑洗角七寸一分零林鐘徵六寸南吕羽五
寸三分零其于髙下清濁多寡無一不當乃推之南吕
以後假如大吕宫四寸零九夾鐘商三寸六分三零中
吕角三寸二分零夷則徵五寸四分五零無射羽四寸
八分四零是徵羽之數反加于宫商角一倍已自無理
况自宫至羽徒以三寸相間之中周流五聲是至低與
至髙亦不過嫌微彷彿之間天下有是五聲乎况㽔賔
為宫林鐘為宫其為乖舛又不可勝道也至有以十二
律隂陽逆推之數旋定五聲如黄鐘九寸之宫逆生仲
吕三寸二分零之徵仲吕三寸二分零之徵逆生無射
四寸八分強之商無射四寸八分强之商逆生夾鐘三
寸六分强之羽夾鐘三寸六分强之羽逆生夷則五寸
四分强之角是商數減宫之半角數反浮商五分之一
徵羽數相埒天下無是五聲矣况上生倍不合環相為
宫尤不合也然則相生之說徒為律度之數推算起見
而至于聲音之理左推右算上推下算全然不合雖起
后夔師曠亦不能暫通其說又何怪樂聲之亡自漢魏
迄今長夜漫漫不復旦也悲已悲已
(十二律上生下生)上生下生絶不可解若以陽為上隂為下(此小)
(黄令焦延夀之説與漢志同)則六陽律皆下生六隂律皆上生何以
有㽔賔夷則無射為上生大吕夾鐘為下生之說(此京房馬)
(融鄭康成蔡邕舊說見隋志)若以子午之位為上下則亥子丑為上
己午未為下亥為應鐘之位子為黄鐘之位丑為大吕
之位已為仲吕之位午為㽔賔之位未為林鐘之位因
以㽔賔生大吕為上生仲吕生黄鐘亦為上生林鐘生
太簇亦為上生則何以姑洗生應鐘不曰上生應鐘生
㽔賔不曰下生是自相矛盾也若以子午為界自子至
已為上自午至亥為下因有以㽔賔之午生大吕之丑
為上生者推之而夷則生夾鐘無射生仲吕皆為上生
皆三分益一(見杜氏通典)則下生五數上生六數固已不倫
且何以大吕之丑其數八寸而㽔賔之午忽增其數為
八寸一分與之相等推之姑洗夾鐘皆為七寸零林鐘
㽔賔仲吕皆為六寸零南吕夷則皆為五寸零應鐘無
射皆為四寸零是十二律原有十二聲今反以制器而
併其聲使明明十二名目而按之則實無幾聲而止是
天下必無是律而舉世夢夢互相爭執上生下生各立
門戸真不可解
(律吕合時日卦氣)揚子雲作太玄原有聲生日律生辰之說而
易緯乾鑿度亦曰日十者五音也辰十二者六律也然
總以時日卦氣分配律吕不過數學之偶合者宋儒竟
以六十卦配六十律圖繪盤旋非不可觀而絀贏紳縮
揉直矯枉極其勞瘁而究于易象于律吕俱無當焉則
何益矣夫律有二變謂之七律以七律乗十二當有八
十四律而以七聲始以五聲終其為六十律之說原自
不通况明明六十四卦而去四以合其數其謂之何
(律吕與隂陽分合)乾六爻配陽律坤六爻配隂律亦偶然言之
其于易象于聲律並無闗渉如漢儒註周禮太師以黄
鐘為乾之初九大吕為坤之六四諸語毋論六律六同
于大易辭象變占不能强合而即以律吕求之黄鐘配
乾之初九其于全乾一卦潛龍一爻宜如何為聲如何
為調如何為宫商清濁是狂夫也又律同諸註或間取
隂陽時氣以合聲律如鄭氏謂聲之隂陽各有所合黄
鐘子氣十一月建焉而辰在星紀為丑故子與丑合大
吕丑氣十二月建焉而辰在玄枵為子故丑與子合由
是推之而太簇應鐘寅亥之合姑洗南吕辰酉之合㽔
賔林鐘午未之合夷則中吕己申之合無射夾鐘卯戌
之合夫以生聲言之黄鐘未嘗與大吕相生太簇未嘗
與應鐘相生以合聲言之未聞黄鐘大吕正清相協太
簇應鐘正變圜接徒以支干位次彊作配合恐太師以
六律六同考辨隂陽必不出此
(十二律立七調)十二律不名十二調但取吕覽上層七律(吕覽以黄)
(鐘大吕太簇夾鐘姑洗中吕㽔賔可為調者列上層)定為七調其法則以六陽律
間六隂律相隔遞數自黄鐘調起至㽔賔調止而七調
成矣但每調須有清聲于是順從林鐘隂律配之黄鐘
為黄鐘之清夷則陽律配之大吕為大吕之清以次至
應鐘而十二律已終至于中吕變徵調變徵次髙原無
清聲而還宫之法即宜以黄鐘為變徵之清黄鐘至尊
又為本調之宫聲豈可漫應則直置不用而㽔賔為羽
調羽聲極髙不惟無清聲竟不成調所謂以十二律定
七音還相為宫則始七之數以黄鐘始終七之數以黄
鐘終故七音之外無他律十二律之外無他調第以五
音十二律立還宫之法而七調成焉假如黄鐘為宫大
吕為變宫不用太簇為商夾鐘為角姑洗為徵中吕為
變徵不用㽔賔為羽此為五聲兼二變之本聲也乃又
以林鐘為黄鐘清夷則為變宫清不用南吕為商清無
射為角清應鐘為徵清惟變徵之清将及黄鐘而黄鐘
為本調宫聲不宜他役且變徵與羽皆以次髙極高竝
無清聲故變徵不用羽不成調而九聲終十二聲亦終
此一調也若以大吕為宫則太簇為變宫不用夾鐘為
商姑洗為角中吕為徵㽔賔為變徵不用林鐘為羽而
本聲已全因而以夷則為宫清南吕為變宫清不用無
射為商清應鐘為角清黄鐘為徵清惟變徵與羽無清
聲此二調也推之而太簇為宫則以次圜轉夷則為羽
大吕為徵清為三調夾鐘為宫則以次圜轉南吕為羽
太簇為徵清為四調姑洗為宫則以次圜轉無射為羽
夾鐘為徵清為五調中吕為宫則以次圜轉應鐘為羽
姑洗為徵清為六調㽔賔為宫則以次圜轉黄鐘為羽
中吕為徵清為七調若林鐘為宫則林鐘一聲即黄鐘
之髙宮一聲為黄鐘清與黄鐘低宫共為一調而調法
已窮夷則為宫則夷則一聲即大吕之髙宫聲為大吕
清與大吕低宫共為一調而調法又窮則自此而推何
一非前調所複見者而謂七調之外復有調何也(五聲不言)
(五調者以羽無清聲不成調也十二律不言十二調者以林鐘南呂應鐘三隂律不列調夷則無射二陽律不)
(列調也隋唐以後有稱南吕宫者皆無端立名極不可據說見後)
(二十八調)隋以後立二十八調以正宫髙宫中吕宫道調宫
南吕宫仙吕宫黄鐘為七宫越調大石調髙大石雙調
小石調歇指林鐘商為七商大角髙大角雙角小石角
歇指林鐘角越角為七角中吕調正平調髙平調黄鐘
羽般渉調髙般渉為七羽其無七徵者以隋後不用徵
調故也五聲乗七調宜三十五聲惟不用徵調故僅云
二十八聲但七調轉圜祇于每調前加一聲後脫一聲
而其餘六聲彼此仍同並不得另分為二十八聲聲且
不立何况于調今每調七聲實立七名則大謬矣假如
宫調一名則但加一宫聲于變宫商角徵變徵羽六聲
之前其第二聲即變宫第三聲即商第四聲即角未聞
于正宫外可立髙宫中吕諸六名也自還宫之法不曉
萬古長夜因有加六十律為六十名者嗟乎樂之亡乃
至于是
(笛色九聲)歌曲祗九聲雖其間偶有增減而總以九聲為之
準九聲者五本聲四清聲也(四清聲仍從五本聲環轉複出今簫笛家所稱高字)
(是也)踰乎此便出調矣假如四字是正宫調則四為宫上
為商尺為角工為徵六為羽此五本聲也于是又從六
而推為髙伵為高仩為高伬為髙仜共成九聲然而髙
四仍為宫髙仩仍為商髙伬仍為角髙仜仍為徵其闕
一者以五聲無羽調也五聲不能闕而調則有闕以近
宫而下于宫一字不能為本調最髙之聲故六是羽調
當以六字為調之頂高一字無奈此六字之羽調是四
字正宫調中之羽所謂宫之羽黄鐘之羽則六字本上
于四而反下于四四調之六焉能加于本宫之上而為
領聲乎故五聲無羽調則以近宫而嫌加于宫遂反遜
于宫此自然之音竝無待撟揉而然者也乃由此而推
之環宫之法無不皆然即如環四及工以工為宫聲起
調則工為宫六為商四為角乙為徵尺為羽此五本聲
也于是又從尺而推為髙仜為髙􁕴為高伵為高亿然
而高仜仍為宫高􁕴仍為商高伵仍為角高亿仍為徵
乃仍無高伬之羽聲諸宫皆然故周時不用商調此不
可解若隋唐以後不用徵調此未嘗不用也以舊解七
音皆誤以林鐘為徵㽔賔為變徵而林鐘首不立調㽔
賔適當黄鐘宫第一調之羽按之無調則在十二律為
無林鐘調在五聲為無羽調而舊說皆以徵當之遂謂
無徵調耳此亦自然贏絀不待勉强而愚者必欲從而
曲為之說誤矣
(五調有領調字)每調九聲要祇以五聲領調如正宫調中九聲
而以本宫之四字為領調之字則調之頂聲在此四字
矣然而四為宫聲今此正宫調之四則宫之宫也且又
名黄鐘之宫其歌聲合是調者如唐樂嘆疆塲曲宫調
曲也其次句鏡字最高字不過及此四字而止(明寧王臞仙所)
(纂唐樂笛色譜尚存宫調商調二曲此曲首句閒道行人至則以聞為上尺道為工六工尺上行為工四人為)
(六工四至為工四六工尺次句粧梳對鏡臺則以粧為工六梳為工尺對為六四鏡為四工工尺臺為四上尺)
(上四六第三句泪痕猶未滅則以泪為四尺上四痕為六工六四猶為上尺尺未為尺工尺上四滅為工四四)
(六工尺尺末句笑臉自然開則以笑為工六工臉為六工六四自為四尺上上四然為尺工六工工工開為尺)
以其曲在正宫調中最低之調雖遍狎之背宫梅花凄
凉子母諸調而皆以宫聲為領調字不能踰也若九聲
環轉而以本宫之上字為九聲領調之字則調之頂聲
在此上字矣上為商聲而為正宫調之上則宫之商也
然又曰黄鐘之商其歌聲合是調者如唐樂大酺樂商
調曲也首句泪滴用低上字次句易字用髙仩字至髙
至低無非以上字領調即為商調曲(此曲譜但存首二句其首句曰泪滴)
(珠雖盡則以泪為上六滴為尺上珠為四六工難為工六四盡為上尺上四其二句曰容殘玉易銷則以容為)
(尺工六工殘為尺工六玉為工四六易為四仩四六四銷為六四六工)若九聲環轉而以
本宫之尺字為九聲領調之字則調之頂聲止于尺字
尺為角聲正宫調之尺則宫之角也然又曰黄鐘之角
其歌聲合是調者如樂録有思歸樂本商調曲也註曰
後一曲犯角則以後曲次句有三江鴈亦稀五字連用
三江二高隂字而以雁之陽字接之則其字已入高尺
字内非商調矣此如金元曲子中有刮古令醉羅歌諸
曲多用高尺字與梁州新郎宜春令諸曲但用髙仩字
掣調有别若九聲環轉而以本宫之工字為九聲領調
之字則調之頂聲止于工字工為徵聲而為正宫調之
徵則宫之徵也然又為黄鐘之徵其曲中合是調者如
唐樂所稱甘州羽調曲類則皆是徵調蓋羽聲不成調
而隋唐以後皆誤以徵為羽因去徵調曲而反存羽調
故樂錄凡註羽調曲者則皆徵調也徵調最髙字不過
仜字而九聲以仜字終則羽聲不成調此即其頂調耳
若九聲環轉而以本宫之六字為本宫領調之字則六
字近四壓于本宫何能領聲即遍求之唐樂及金元曲
子中而竝無其聲可相應者此聲之依永與律之和聲
皆自然不可强者此其所以為元音也
(笛色七調)舊定宫調者多無理獨以宫聲起調為宫調之說
人皆遵之然按之實謬借如有歌宫調曲者于此其首
字偶低此以四字應之而聲在四下凡四下初起之字
未經圜轉雖其位屬徵羽而聲下于宫實非宫調其首
字偶髙此以四字應之而聲在四上凡四上之宇非商
即角非商角即變宫商角變宫皆非宫調况首字所出
次髙次低全無有定安所得宫調而準之故有樂器一
定之調簫笛中工尺是也四為宫上為商尺為角工為
徵此一定之調也凡作樂者先以簫笛矢聲而遍調諸
絃匏之工尺與之相準然後待歌聲之發至于金石則
聽之以旋相宫徵不虞不諧也有歌曲一定之調曲律
中工尺是也凡定調者必于曲律中環轉髙低之内聽
其㝡高一聲為七調中每調之第幾層而工尺生焉如
四為宫則上有四層于簫笛色字譜為上尺工六于調
色譜為商角徵羽除去調色譜之羽與簫笛色字譜之
六一層而從六而逆數之其聲從至髙至至下凡協第
二層者則為徵調曲協第三層者則為角調曲協第四
層者則為商調曲(若從宫順數由下至髙則商為二層徵為四層)于是一準樂
器亦以四為宫上為商尺為角工為徵六為羽此亦一
定之調也乃歌曲一定之調出之人聲而不能宫定為
四商定為上尺定為角工定為徵即樂器一定之調應
之歌聲而不能以四應宫以上應商以尺應角以工應
徵于是有歌曲與樂器兩俱無定之調任歌者歌宫調
一曲而司器者亦任出一調以應之假如歌曲之宫聲
飲之中樂器之商聲則即以樂器中之商聲為宫歌曲
之宫聲飲之中樂器之角聲則即以樂器中之角聲為
宫所謂旋相為宫也乃以商聲歌宫調曲所謂商之宫
亦曰大吕之宫而宫仍不襍商以角聲歌宫調曲所謂
角之宫亦曰太簇之宫而宫仍不襍角何也以商角二
調之中其歌聲九層皆以第五層領聲竝不襍及第三
第四層故也所謂以無定之調協有定之曲是也自漢
魏樂府以及唐人詩歌皆有宫調商調明註而惜其調
色譜與簫笛色字譜俱不傳若金元曲子則明明可按
與唐樂等而當時分宫分調多有似是而非處所傳九
宫調譜者其分别註解仍然糢糊為可憾耳
樂只七調但以簫笛色字譜言之其四字放三四五六
者宫調也(簫笛色字譜以尺為一以乙為二以四為三以凡為五以工為六此是簫笛孔数目從上)
(數下者惟上放一四不在數内)其調以四字為領聲故名四字調又名
正宫調其四字放二三四五六者變宫調也其調以乙
字為領聲名乙字調但乙字非正宫所用故名變宫其
四字放一四者商調也其調以上字為領聲名上字調
俗名梅花調其四字放一者角調也其調以尺字為領
聲以尺孔在背名背四調又名背宫調四即宫也其四
字放六者徵調也其調以工字為領聲名平調俗名凄
凉調凄凉者西凉之訛以其調最卑為西凉咍嚅之聲
又名新凉調即唐時婆羅門曲所用之調然又名子母
調以至低至髙皆在此調如子母然故又名高宫調乃
兩調合為一調者自工字起凡三周至頂聲共得十五
聲協人聲之數餘調衹九聲耳其四字放五六者變徵
調也其調以凡字為領聲名凡字調以凡字非正徵所
用故名變徵其四字放四五六者羽調也其調以六字
為領聲名六字調俗名絃索調其調但可應宫商角徵
四調而不能以六字自為領聲如絃索之應曲然故五
調闕羽調惡其盡也且其調悉歸之工字子母調中故
工字多一調以工為七音之最卑者最卑者最髙之所
由生而低宫與髙宫生焉其曰宫者以宫為中聲而中
聲實為本調至下一字故至卑至濁一聲亦屬之宫蓋
黄鐘始于子以漸而上宫者黄鐘之第一調黄鐘者宫
之第一聲耳
子母調即西凉調唐時為婆羅門調(婆羅門即霓裳羽衣也)凡至
低至髙皆有之然至十三聲以上將及頂聲所謂髙宫
調者雖人聲之最峻者亦歌不能及俗所謂嗄調又謂
煞調嗄者啞也莊子嚎而不嗄煞者聲嘶也又盡也謂
聲之盡也然則人聲十五聲押之七調而即有歌唱所
未逮者焉有廿四調六十調八十四調三百六十五調
之譊譊者乎
　笛色七調譜
　　　　　尺　乙　四　六　凡(工一)二　三　四　五　六　
　　　　　(放一四為低上字放二五為髙仩字一二五為髙伬字一為髙仜字)
正宫調即四字調(放三四五六乙凡不用)

　　　　仜伬仩伵六工尺上四(遞上九聲)

乙字調(放二三四五六上六不用)

　　　　􁕵仜伬亿四凡工尺乙

上字調俗名梅花調(放一四尺五不用)

　　　　􁕴􁕵仜仩乙六凡工上

背四調即背宫調(放一工乙不用)

　　　　伵􁕴􁕵伬上四六凡尺

平調又名西凉調即子母調俗名髙宫調又名低


宫調(放六凡上不用)

　　　　伬􁕶伵􁕷􁕸伬亿伵􁕴仜尺乙四六工(遞上十五)
　　　　(聲)

凡字調(放五六六尺不用)

　　　　仩亿伵􁕵工上乙四凡

六字調俗名絃索調(放四五六五工不用)

　　　　伬上亿􁕴凡尺上乙六
　笛色七調圖(每宫前一位對宫兩音不用此二變也從來以二變列宫徵本宫之後誤)
　　　　　凡變徵　六羽(又名合)

工徵


尺角　　　　　四宫(又名合)

　　　　　上商　乙變宫

徵調(即西凉調)　尺上乙四六凡(工徵)


變徵調(即凡字調)　尺上乙四六　(凡變徵)工


羽調(即絃索調)　尺上乙四(六羽)凡工


宫調(即正宫調)　尺上乙(四宫)六凡工


變宫調(即乙字調)　尺上(乙變宫)四六凡工


商調(即梅花調)　尺(上商)乙四六凡工

角調　即背(尺四調)角　上乙四六凡工


(七調譜者即十二律三分損益隔八相生之譜也十二律隂陽各六三分六律則為二二而益其一)


(則為七正聲二而損其一則為五清聲除去七正聲則隔八矣以正聲隔八而生清聲以清聲隔八)


(而又生正聲謂之相生如宫生宫清謂之黄鐘生林鐘宫清生商謂之林鐘生太簇商生商清謂之)


(太簇生南吕商清生徵謂之南吕生姑洗類若笛色譜相生之法則以正生清除七得八以清生正)


(除八得八如宫生宫清以四生伵宫清生變宫以伵生乙變宫生變清以乙生亿變清生商以亿生)


(上類至于上生下生原是無理然以七調第一調準之則適合京蔡馬鄭夾鐘大吕二隂律下生㽔)


(賔夷則無射三陽律上生之説是書不尚傅會然實是古法故附識此)


(凡定宫調商調者必審每調中最髙一聲是宫聲即為宫調若是商聲即為商調則第一聲者本領)


(調之第一聲而後人誤以首一聲當之至有變為首一字者始知古法原不誤係後人誤解而是書)


(之妙在能正古法非變古法也善考古者其審之)

　竟山樂錄卷二
欽定四庫全書
　竟山樂錄卷三
　　　　　　　　　　翰林院檢討毛竒齡撰
(九聲本管子)歌聲曲調器色凡以九聲為度者管子嘗言之
如云凡将起五音先主一而三之四開以合九九夫一
而三之即四也又以是四開而合之五音即九也則是
五聲合四清自古有之其曰九九則因之以生黄鐘之
數所云九九八十一者是黄鐘九寸尚起于五聲之合
四清而趙宋儒者極訾四清為無本何其陋也
(八音配聲)國語伶州鳩論樂有云琴瑟尚宫鐘尚羽石尚角
此言器聲大者合細聲器聲細者合大聲此正以髙應
低以清應濁之說其云匏竹利制則以樂聲調利而于
以立制全在匏竹故又曰匏竹尚議謂即此二器可以
為議樂之制也三代言樂俱以竹為本而笙匏佐之即
此可驗
(左傳論聲之備)左傳昭二十年晏嬰侍齊侯于遄臺辨和同之
異有曰聲亦如味一氣二體三類四物五聲六律七音
八風九歌以相成也清濁小大短長疾徐哀樂剛柔遲
速高下出入周疏以相濟也舊俱不解今解之一氣者
聲出于氣也二體者聲有隂陽也舊曰文武二舞非也
舞是樂容非樂聲也三類者謂聲有上中下之分也凡
樂中聲謂之樂極極者中也上下即清濁小大也舊曰
風雅頌則是詩非聲也四物物者倫也即類也聲有四
時之氣以春夏秋冬隷之故歌法有四聲圜轉一例至
六朝後以平上去入代之即此物也舊曰四方之物以
成器非也器即下八音也五聲宫商角徵羽也六律黄
鐘至無射大吕至應鐘也七音五音兼二變也舊謂武
王伐紂七日而克因合其數此伶州鳩之妄言也非也
八風八音也以八音配八風也九歌者五聲兼四清也
舊曰六府三事合成九歌此樂章名非聲數也若夫清
濁小大髙下此指聲言以一定之聲兼不定之數短長
疾徐哀樂剛柔遲速則以調言此純乎不定者晏子論
樂其簡而能當如此
(字有五聲)字之五聲見于古韻之通轉無與樂律然亦不可
不曉者以樂之歌詩其出字收韻平仄隂陽皆于宫徵
有闗合非兩事也大抵隋韻二百六部唐韻併作一百
六部而核之古韻之通用只得五部五部者宫商角徵
羽也舊定五聲者每以喉齶舌齒脣為宫商角徵羽之
準定韻亦然第一宫部為喉音今韻中東冬江陽庚青
蒸七韻是也七韻中字每讀訖必返喉而翕于鼻唱曲
家呼為鼻音每唱此七韻中字必收以捉鼻之音(鼻中作聲)
以返喉即入鼻也第二商部為齶音今韻中真文元寒
刪先六韻是也六韻中字每讀訖必以下舌舐上齶唱
曲家呼為恩痕音以抵齶則其收聲在恩痕之間也至
角部舌音則為魚虞蕭肴豪歌麻尤八韻中字每讀字
唱字訖必懸舌居中徵部齒音則為支微齊佳灰五韻
中字每讀字唱字訖必以舌擠齒羽部脣音則為侵覃
鹽咸四韻中字每讀字唱字訖必兩脣相闔歌曲家呼
為閉口音凡唱字将畢必羣視其口審其閉否以定優
劣自詩易詞賦歌頌銘誄謡諺諸古人有韻文字無不
限此五部作通用之法故曰字只五讀韻只五押(古韻通用)
(法只此五部盡之見古今通韻)樂只五收此真五聲之秘千古未發者
謂予不信試將諸韻中字隨取一讀如東冬七部内有
一字不入鼻七部外有一字入鼻真文六部内有一字
不舐齶六部外有一字舐齶(角徵羽三部倣此)則請毁其書而
詬之可已
(十二律配十二月本義)黄鐘十一月(月令律中黄鐘)為宫(此史記漢志諸書皆同若吕氏)
(月令曰其音羽則黄鐘無屬羽者彼但以五音配四時耳)地數以六為中(漢志地數三四六八)
(十以六為中中屬土)中土色黄故國語伶州鳩律對曰夫六中之
色也所以宣養六氣九德也
大吕十二月(月令律中大吕)以隔八相生推之則此為變宫(舊大)
(吕于五聲無所屬)變宫者所以助正宫故律對曰助宣物也
太簇正月(月令律中太簇)為商(舊同)物始生為商故凡人始生吹
律而定其姓亦為商是商本初氣木氣而反以金行之
氣為解者以商清在八月正金行也故律對曰太簇者
所以金奏贊陽出滯也夫太簇陽也(陽律陽月)而曰贊陽亦
曰彼秋行之以金奏而贊此者凡以為初春之氣當出
滯也
夾鐘二月(月令律中夾鐘)夾者以草木夾坼為名而二月發春
則正當草木芒角之際夾與角皆木行也故月令曰其
音角而東方七宿則又以角為首名(蒼龍七宿一曰角)則角而
已若三月姑洗則木氣衰角星轉矣芒角者夭且喬矣
故姑洗非角而夾鐘角理有然也
姑洗三月(月令律中姑洗)為徵(舊為角説見前)其為徵何也夫徵者禮
也彼伶州鳩之為律對也此猶漢以前稍可憑藉之語
也乃律對曰姑洗者所以修潔百物考神納賔也夫洽
百禮饗神人燕賔客皆行禮事也而皆屬之姑洗則明
明以姑洗為徵矣况時當三月木德已衰而火符將及
則以徵為火亦正相合故以隔八相生之法推之則姑
洗徵也以其時與其令核之則亦姑洗徵也故曰姑洗
徵
中吕四月(月令律中中吕)為變徵夫四月火月徵也仲吕亞三
月而宣陽氣則中吕又徵也二徵宣洩盡是以無應又
月令曰其音徵史記律書于仲吕五寸九分三分二下
亦註曰徵(無應則無清後同)
㽔賔五月(月令律中㽔賔)陽盛極而將行物盛極而亦将行則
于五音宜為羽羽者行也(見白虎通)况羽于四行為冬以冬
者隂之終也于十二辰又為夏以夏者又隂之始也葢
羽以黄鐘為應矣(黄鐘在羽月)黄鐘不能應他律故無應
林鐘六月(月令律中林鐘)律對曰夫六中之色也黄鐘宫以六
中為色故曰黄則六月為宫清為黄鐘清不觀漢律歴
志乎宫以九唱六孟康曰黄鐘陽九林鐘隂六陽倡而
隂和和則正與清相應所固然也若曰林鐘徵則未有
徵為宫和者也
夷則七月(月令律中夷則)為變宫清夫變宫者所以助正宫故
大吕變宫曰助宣物也變宫清者又所以助變宫故黄
鐘宫曰所以宣揚九德而變宫清曰所以詠歌九則也
律對正同此亦可以驗夷則之為變宫清矣若其又曰
平民無貳則夷者平也舊曰夷者傷豈非誤乎
南吕八月(月令律中南吕)為商清夫太簇商也而八月曰清商
夫清商而猶曰非商清乎夫非商清而可曰清商乎故
律對于太簇曰所以贊陽出滯也于南吕曰所以贊陽
秀也夫同一贊陽而在正月當發滯之時則曰出滯在
八月為秋成之時則曰秀
無射九月(月令律中無射)為角清律對曰所以宣布哲人之令
德示民軌儀軌儀者道法也正主發清主收故曰道法
應鐘十月(月令律中應鐘)為徵清律對曰所以均器利用俾之
應復葢言洽百物之禮以應夫三月大禮之舉行也應
者隂應陽也且夫十月隂月也反曰陽月且冬之首矣
反曰小陽春夫陽春三月小陽春非三月應乎則非徵
清乎故曰此徵清非無謂也
(旋宫和謬)先臣曰七聲有和謬皆成數也而旋宫之法生焉
如宫為和則變宫為謬商為和角為和徵為和則變徵
為謬羽為和所謂一和二謬三和四和五和六謬七和
此七聲定數也聲數既定則但用其和者閟其謬者而
自然有和聲而無戾聲至于以變宫立調則疑于戾矣
然仍以一和二謬三和四和五和六謬七和之法推之
則變宫一和商二謬角三和徵四和變徵五和羽六謬
宫七和仍用其和而閟其謬有何戾乎所謂旋宫之法
如此
(二變在前所誤之由)先臣曰變宫在宫後變徵在徵後舊誤以為
在前者以五聲高下言之宫最居下一層而以次而髙
而上似乎在前實則過宫之前一層非宫前也古誤必
有由其所誤者由是耳如同一先人曰言智先人則先
乎人曰自卑而先人則讓人在先先與後皆可解所以
溷也但樂聲先後有斷難溷者人聲無定器色聲有定
試取匏竹諸器一按之孰前孰後何難頃刻立辨乎
(不用商徵二調之由)周樂無商調從來不解嘗以問先臣先臣曰
樂有七聲者五聲及二變也二變者變宫在宫前變徵
在徵前也周自文武後便不解七聲故周景王問七律
而伶州鳩以七同七列妄荅之因以變宫在宫前一位
者誤認作已前之前遂列變宫在宫後而宫前一位名
之為商然而樂工用五聲則宫前一聲每閟不用此不
用者是變宫而既誤為商則亦誤謂不用商此即無商
之所由來也若隋唐以後不用徵調則以十二律配七
調自黄鐘大吕太簇夾鐘姑洗中吕㽔賔七律外其不
立調者有五而林鐘為無調之首乃史記律書生律之
數則又以黄鐘為宫林鐘為徵遂曰無徵調此皆沿誤
之最無理者然其説則在此
(五清不領調)國語大武有四名曰羽曰厲曰宣曰嬴亂而其
調祇用七律曰夷曰南曰無曰應曰黄曰大曰太但取
夷則至太簇顛倒立調夫五清不立調以林鐘夷則南
吕無射應鐘五律無領調法也幾見夷則無射可以稱
為上宫者况旋宫之法皆用順轉羽宣上宫一以夷至
黄一以無至太猶用順轉若厲嬴下宫一以黄至夷一
以太至無則直倒行逆施矣而可為調乎此皆于聲律
大有礙者
(前人不識笛色因不識樂)晉荀朂問協律中郎將列和笛中之孔及
體中之孔合作七聲能盡知其孔穴宫徵與否且調與
不調将以何驗和辭以先師相傳吹笛者但為應曲而
設某曲當舉某指初不知七孔盡屬何聲也若笛之調
否則第仰尚方笛工依按舊製便吹取其鳴者可矣其
調與不調匠者主之安從校驗則是以朂之神解尚不
識笛穴何律而列和在晉代頗稱良工然但受時師指
訣而不辨律吕如此則笛尚不識焉能識樂按晉樂志
稱魏晉之世有孫氏善舊曲宋識善擊節倡和陳左善
清歌列和善吹笛郝索善彈箏朱生善琵琶傅玄嘗曰
人苦欽所聞而忽所見向使六人生于上世今古無儷
何但牙夔同契哉其稱許之盛如此
(辨鐘聲)周禮司樂典同掌六律六同之和以為樂器其云
凡聲者鐘聲也鐘聲有髙下厚薄偏正之殊故曰髙聲
䃂䃂者䃂然旋于裏也正聲緩謂器上下正直則聲紆
徐也下聲肆形過庳則反放肆無拘檢也陂聲散者器
偏則聲離也險聲歛太峻則聲不越也達聲嬴微聲韽
者達大有餘微小不足也回聲衍過於圜無鴻殺也侈
聲笮弇聲鬱侈者其中陿弇者其外閟也薄聲甄薄則
震掉厚聲石厚則專確也此皆指鐘一器言故又云凡
為樂器以十二律為度十二聲為劑量其云聲非聲音
之聲也
(樂無八聲)樂之有八惟器數曰八音儛數曰八佾方數曰八
風並無聲數從八者若隔八相生則以隔七聲而八與
一和仍是七聲之清聲也北周長孫紹逺欲于七聲之
外加一黄鐘引左傳天子用八周禮天子縣二八及倕
鐘十六古磬十六為証乃于十二月樂縣每簴七之外
又加一簴誤矣左傳用八是佾數周禮及諸鐘磬是七
聲九聲並縣之數非聲數亦非簴數也當時故梁黄門
侍郎裴正以為舜開七始周制七音並不用八致魏帝
時用紹逺言改七用八又時用正言改八用七躊躇改
換經五六次不決致紹逺臨死猶與樂部齊樹書又上
帝書又囑其子覽必得用八以瞑目而終竟不用世之
冐眯彊僻牛硬豕倔至死不變有如此而欲樂不亡難
矣又北魏李搔遍采諸聲别造一器名八絃然世無祖
之者
(一笙十六管)北周鄭譯作内史中允獻新樂十二月各一笙
每笙用十六管宣帝令與大宗伯斛斯徵議徵謂十二
律轉相生聲即是還宫若一笙十六管總一百九十二
管既無相生之理又無還宫之義多設何用且月奏一
笙則鐘鼓諸色各須一十有二必須于廟庭之外更闢
階墀增修廊宇方可陳列如謂笙管之外不須加造則
樂之損益豈繫于笙于是罷獻
(十五等尺)蔡氏新書備列漢後諸尺而無所稽覈通考分作
十五等尺且校訂倍析是徒誇該載不過一類書家事
耳大抵周尺最短而漢後漸長如漢建武銅尺晉前尺
即荀公曾尺徐爰王隠諸尺皆依周玉律所造謂之古
尺其他魏晉六朝凡所製尺則皆比古尺較長並無減
于此者若後魏造前尺中尺後尺皆增于公曾尺二寸
有竒而後趙劉曜渾天儀土圭尺假為張衡作者竟增
至五寸然則樂尺亦何足據乎
(四清五清之誤)四清聲者黄鐘太簇夾鐘姑洗也惟七調五清
則又加大吕為變宫清焉此五律者悉三代以來相傳
次第歴漢唐宋不敢改者第人知四清不知五清因不
識大吕之為變用而自黄鐘數起以次捱列則又每多
于四清之數于是唐樂去夾鐘以黄鐘大吕太簇姑洗
為四清宋仁宗朝又去姑洗以黄鐘大吕太簇夾鐘為
四清其不去大吕者以不知變清也其必去一律者以
與四清數不合也其不敢越姑洗以後者以猶知十二
律中惟前五律有清而他無清前代相傳本如是也此
真餼羊之儼然者宋儒妄為解説謂夷則南吕無射應
鐘四律管短故減黄鐘大吕太簇姑洗四管之半以為
清聲而不知夷則四律正黄鐘四律之清聲也且不知
除中吕㽔賔七律之外即林鐘亦清聲也蓋管有短長
而環生則聲慮若謂黄鐘四律減半與夷則四律應和
則黄鐘之半為四寸五分纔與應鐘之四寸六分零相
近至夷則三律反強于黄鐘四律三分之一相凌甚矣
至若周禮小胥註有鐘磬二八十六枚一簴之說臆謂
十二律外復加四清為十六則不知十二之中已有五
清若再加四清則九清矣其說之不可準則如此
(二八之誤)周禮鐘磬二八十六枚而在一簴則謂之堵十六
枚者分九清七律而並列之也九與七十六也其分之
則一為聲一為調也說者不曉其義謂樂有八音倍而
設之故十六則妄誕極矣八音樂器數也樂器倍設則
試問此一簴者兩鐘兩磬兩匏革乎抑第取其數而左
八鐘右八鐘乎且八鐘何名焉
(方響四清之誤)方響雖起于西凉清樂然亦有清聲大抵一架
編作兩格下格以左為首黄鐘太簇姑洗中吕㽔賔林
鐘南吕無射上格以右為首應鐘黄鐘之清太簇之清
姑洗之清中吕之清大吕夷則夾鐘其猶知四清似亦
禮失求野之一端然加四清于十二律外則謬甚矣若
其去大吕則大吕原不在四清之中乃又去夾鐘姑洗
而獨取中吕何也總之不得原本雖竊取偶合無一是
者
(樂器不是樂)宋儒論律吕只講樂器明鄭世子韓邦竒諸說
皆然信此則假有舜時樂器于此便是韶樂矣乃隋何
妥謂韶樂在齊見於論語秦始皇帝滅齊韶樂傳于秦
官暨漢髙滅秦韶樂尚在漢漢髙改韶樂為文始樂以
示不相襲也則是舜時樂器漢尚未亡而秦皇漢武俱
未聞能興古樂何也即此亦足以見考數製器之無所
用矣何妥又云漢五行舞即周大武之樂文景昭宣歴
改其名隋時去古未逺其說必有所據然而兩漢之樂
既非簫韶又非大武則是樂舞並存仍不是樂何况樂
器又何况銖黍尺寸但求製器全然未成一器者而便
謂古樂在是抑何不自揣量大言不慙乃爾乎
(樂書不是樂)漢志曰周衰禮樂俱壞樂尤微眇以音律為節
註云以其道精微節在音律不可具于書此言樂全在
聲非樂書所能傳也又云六國魏文侯最好古樂有樂
人竇公在漢文時尚存(桓譚新論云竇公年百八十歲)獻其書乃周官
大宗伯之大司樂章也夫大司樂章有用乎至漢武時
河間獻王尤好樂遂與毛生等采周官及諸子書言樂
事者搜討樂義作樂記一篇然于漢世樂毫釐無補夫
樂記言樂亦甚娓娓後人讀之亦尚發奮感興有志古
樂乃明著其書而全不是樂何則非樂聲也獨志中所
載諸經篇目其于歌詩二十八家中有河南周歌聲曲
折七篇周歌謡詩聲曲折七十五篇此必傳周時歌詩
之聲之曲折而惜徒有其書目而書不傳耳然則樂書
不言聲雖樂記猶無用况其他矣河南者西周之名史
記周考王封其弟于河南為河南桓公故西周名河南
其後分東西周公以此
(十二鐘)傳以黄帝命營援作十二鐘謂十二律鐘也後世
謂之編鐘與簫管琴瑟同逐歌詠之器宋作十二特鐘
依辰布列每遇子月作樂則考黄鐘特鐘以宣之此又
在營援十二之外者非舊制矣若十二編鐘則雖限黄
鐘太簇諸名然還宫遞轉仍無專限且祇用十二合作
一簴而東漢元嘉後依辰配位每遇子月出黄鐘簴遇
正月出太簇簴凡十二簴不成正月黄鐘與十二月有
異聲乎
(十二鎛鐘即編鐘)後周製十二鎛鐘即編鐘也其相生考擊形
製正同而宋大觀間議禮謂韋昭杜預註國語左傳皆
以鎛為小鐘鐘為大鐘故周禮鐘師掌金奏之大鎛師
掌金奏之小歴歴可驗若鎛而又鐘則兩名雜出不可
為訓不知鐘為概名鎛即小義鎛而又鐘猶稱鼗皷者
鼗而又鼓也或曰不然鎛鐘可名小鐘不可名編鐘則
先臣又言之矣鎛與編聲之轉也
(十二鐘不依律數大小)宋知制誥王洙謂鐘磬依數為大小經無
明文惟鄭康成以意言之如言磬前長三律後長二律
之類不知磬製半長半短所云前長謂前半後長謂後
半也律者以黄鐘為度即九寸三律三九二十七則二
尺七寸二律二九十八則一尺八寸也若以此明大小
誤矣其後王拱辰詳定大樂謂律大小皆不和諧則是
十二鐘磬不宜依律作大小者大抵聲之髙下在厚薄
不在大小况銅齊清獨而髙下分焉銅精則聲清而髙
若鉛錫雜和則卑濁矣觀方響水盞以及今之雲鑼皆
無大小而聲之髙下歴然此可驗也
明朝製鐘律式凡淨銅極鍊不攙和鉛錫謂之清銅然
又有剛柔純雜之别而上清次清分焉若鍊銅一觔攙
靈安錫四兩則稍濁矣至加以黑鉛則濁甚然則清濁
豈在器大小乎
(黄鐘白鐘)黄鐘律名亦鐘名即五色鐘之一也黄帝造五色
鐘有青赤黄白黑五名又淮南子謂孟秋之日西館御
女白色白綵撞白鐘則意五色鐘亦依時考擊如十二
特鐘依月辰宣樂一義然其色則特染耳非銅色也
(改鐘制)明弘治甲子太常卿吕常以鐘磬不協雖依觔兩
製造終不調貼時樂器舊懸有銅編鐘四口一正黄鐘
一正太簇一林鐘一南吕俱缺壞不識改造法至嘉靖
十四年少卿張鶚請改設特鐘特磬以為樂節因當時
編鐘皆不能諧姑製此以為鐘石一項可抵塞也乃世
宗忽召宗伯夏言謂特磬石重聲下反難宣遠言請併
以銅為之夫不能製石而遽欲改金已為可怪至改之
終不諧又請以燈易銅設一特燈掲之旛竿以為樂作
止之候則不動聲色望而可知比之鐘磬為較靜上從
之夫作樂非求靜也如止求靜則何如竟撤宫懸棄置
不作之尤静乎韓尚書何在耶何掃地至此(韓邦竒兵部尚書作)
(律吕新書直解自誇知樂)
(樂不分古今)古樂有貞淫而無雅俗自唐分雅樂俗樂番樂
三等而近世論樂者動輙以俗樂為譏殊不知唐時分
部之意原非貴雅而賤俗也以番樂難習俗樂稍易最
下不足學則雅樂耳故考伎分等反重番樂其能習番
樂者即賜之坐名坐部伎其不能番樂則降習俗樂不
坐而立名立部伎若俗樂不能則于是斥習雅樂不齒
于衆雅樂之賤如此誠以雅樂雖存但應故事口不必
協律手不必調器視不必浹目聽不必諧耳屍歌偶舞
聾唱瞎和如此而曰雅樂雅樂誠亦可鄙乃儒者論樂
則又昧先古之意貴雅賤俗轇結不解試問今論樂之
儒亦曾讀周禮乎周禮旄人掌教舞散樂夷樂散樂野
人之樂非官樂即後所名倡樂俗樂者夷樂即番樂夫
以倡樂番樂而先王設官而肄習之此未嘗有梨園髙
頭敎坊為之先也然且復設韎師使掌韎樂給祭祀燕
饗或曰韎樂即舞樂非歌樂也而鞮鞻氏掌夷樂聲歌
凡祭祀大燕則吹而歌之則夫倡樂番樂之聲先王全
用之入太廟登明堂與郊廟燕饗大樂後先並奏豈非
以樂重人聲人聲苟善雖俗樂番樂在所必取而况九
州之大四海之衆人聲嘔啞不絶于世一吟一詠皆宜
紬繹所謂禮失而求之野者翻以金元曲子陋習錮鄙
偶一矢口便嗤俗樂則夫以人人自具之聲而當身失
之謂之自暴以人人可見之理而蒙眯甘心謂之自棄
自暴自棄尚何論樂故設為雅俗之辨欲使知音者勿
過尊古勿過賤今謂當世之人為今人不為俗人謂今
人之聲為人聲不為今聲則于斯道有庶幾耳
(臣)兒時隨(臣)祖赴鄉飲酒禮忽歌鹿鳴者來前各相顧
眙愕以為市閧也時鳩工築大成殿櫺星門垣邪許聲
相聞紆徐中節傍一老生相賔者嘆曰曾謂雅歌不如
勞聲哉暨(臣)入成均聽祀文宣王樂其工歌者以大哉
孔聖合笙瑟入奏爾時歌者自為歌吹搏者自為吹搏
如各試所習者(臣)聞而疑之及(臣)叨
聖恩濫厠侍從每隨朝會班次竊聽
皇上升殿時奏中和韶樂地髙聲祕祇得聆磬聲琤然
而他不之及至若
太和門下奏丹陛大樂諸黄門倡樹麾應舞則正當諸
臣抃蹈之次每朝會所奏歴歴在耳迄于今尚有回思
之而不能忘者憶歲在辛酉
皇上應臺臣所請命詞臣考定樂章(臣)時有樂章配音
樂一議呈掌院學士然未之上也其後黄門所歌皆更
定新詞然實未知其句字平陂開闔單複端屬何等祇
覺聆其聲若無歌者古樂重人聲聲髙于器故漢祠太
乙至有七十人同聲歌者隋唐樂府皆以宫商各調定
歌人數今歌止一人不逮衆器而又過遜其聲出考擊
下其無人聲甚矣曩者宋元豐間楊傑定大樂謂樂有
金石相奪倫者夫樂奏一聲而衆器應之既不可以不
及又不可以有餘乃琴瑟塤箎笙竽箏筑止應一聲而
鎛鐘特磬編鐘方響必擊三聲聲煩掩衆器此奪倫也
已後宜勿連擊夫止擊三聲尚謂聲煩而奪倫今黄門
歌一聲其擊方響者不止十百聲也且皷以節樂即左
鞞右應諸小鼔亦止與建鼔賁鼓參差相間每歌則間
一二字撃之以為樂節今歌一聲則方響與鞞應皆擊
十百下自緩至急如一曲之煞尾一調之送聲此則何
說今大樂初定明備是亟
一人屢敕之而苟且因循揜抑而不發儒臣之過也(臣)
忝備詞翰其于職當考析典故闡揚制作况禮樂之事
所任尤重故私為訂正而約其大㮣如此若夫踵事増
華
堯舜在上其繼后夔而起者豈乏人矣
　竟山樂録卷三
欽定四庫全書
　竟山樂録卷四
　　　　　　　　　　翰林院檢討毛竒齡撰
樂録三卷已無賸義其所以過為簡覈者以從來樂書
多辭費翻害樂也故閲書千百卷而後成此録(自前漢至宋元)
(諸儒論樂不計外即明代樂書見閲者有七十一種)然尚有先教諭淺説(十四條)取
其論五聲七始十二律十五聲而假為問荅作通俗之
辭以明法其餘二變五變倍聲半聲與夫八十四調三
百六十五調之荒唐則前卷已悉不必再贅觀者詳之
(此後係采衣堂論樂淺説)
何謂五聲曰宫商角徵羽也何謂宫商角徵羽曰一二
三四五也一二三四五何以名為宫商角徵羽曰欲代
其數而不得則強立名以代之如天地玄黄之為一號
二號三號四號也然則其名無義乎曰有豈惟有義兼
有形有度有方有位有氣有候有聲有色然皆所不道
一道及此則滿紙簇簇無實濟矣故只曰五聲者五個
聲音謂一二三四五也
五聲不並列原非横排五聲是五層聲耳人聲有輕重
髙低上下清濁而層次生焉五聲者只五層聲而輕重
髙低上下清濁之究竟即盡于此故只稱五聲然則五
層外别無層次乎曰有如七聲九聲十二聲十五聲皆
是也有則何以只稱五聲曰人聲層次雖多然只五聲
而止如宫是第一聲商是第二聲從下而上從濁而清
從低而髙從重而輕則宫是最下之一聲商是次下之
二聲角是半下半上之三聲徵是次上之四聲羽是最
上之五聲五層已畢若再加一層為第六層則其聲雖
髙于第五層而實則環轉而仍歸于第一層之位則其
聲雖由最清最上而遞有增加實則第一層之最下最
濁者與第六層之最清最上者髙低齊一輕重均等呼
和相同吹搏各應則明是五聲既周五聲再起之數第
六即第一第七即第二第八即第三第九即第四第五
即第十其所以無第十者以歌曲之調止于九聲若十
聲即出調而五聲一周為五正聲五聲再周為五清聲
第一為宫第六為宫清第二為商第七為商清第三為
角第八為角清第四為徵第九為徵清第五為羽而羽
聲最髙别無清聲故五正四清亦只九聲而止與曲調
九聲之數正相脗合故無第十耳是七聲者以五聲而
加二變二變者變宫變徵然設而不用仍五聲也九聲
者以五正聲而加四清聲四清聲者即五正聲之清仍
五聲也十二聲者即十二律以五聲加四清聲為九聲
又加二變聲為十一聲變宫有變宫清而變徵最髙無
變徵清與羽聲同則又只加一變清聲為十二聲然三
變聲仍設而不用原只九聲而九聲去四清仍五聲也
若十五聲者則人聲之盡人聲自至濁至至清凡十五
聲而止故其法只從五聲三周之而其聲已盡仍五聲
也然則七調九聲十二律十五聲只是五聲故曰樂以
五聲而止
然則何以謂七聲曰五聲層次相隔均等如宫商隔一
寸則角徵羽亦隔一寸宫商隔二寸則角徵羽亦隔二
寸稍有參差即不和此定理也乃其事有不盡然者羽
宫相隔與商角相隔角徵相隔俱分寸均等而宫商之
間與徵羽之間俱倍之如有七寸之管于此第一寸是
宫字乃隔二寸而得商字則第三寸是商字矣第四寸
是角字第五寸是徵字乃又隔二寸而得羽字則第七
寸是羽字矣七寸之中獨虚二六兩寸然且即此兩寸
中亦仍每寸有一聲設而不用謂之二變則七寸原有
七個聲特以去二變不用只用五聲故曰仍五聲耳大
抵唐虞以後陳隋以前凡大樂清樂俱無用七聲者用
即出調故韋昭註國語不曉七聲以為文王武王所加
之聲而漢後敘二變方位則又誤列之宫徵之前是以
七聲二變展轉誤解至北周武帝時始傳龜兹七調譜
而自蘇祇婆彈胡琵琶竟用二變攙入調中此即荆軻
易水為變徵之聲北調所始而金元樂府則直開二變
名曰北調反以從來所用五聲之調為南調南北相抵
古人無是也故其謂七聲者兼二變言之而二變不用
則仍是五聲
夫二聲既不用則曷不去此二聲而必設七聲曰二聲
可不用然不可去也其不可去何也曰聲可不用調不
可不用也大凡有一聲即有一調有七聲即有七調聲
之所始而調生焉借有歌宫調者于此其聲恰中此七
寸之第一寸則此二寸與六寸仍去而不用可矣萬一
歌宫調者而其聲恰與七寸中之第二寸相應則第二
寸為宫矣第二寸本不用之變宫而今為正宫而開而
用之則環相為宫當即以第三寸之商反為變宫而閉
而不用至六七徵羽亦然是此七寸之管環相啓閉無
一可去則此七寸之聲亦環相用舍無一可去所謂七
聲可不用七調不能不用也其不能去此二聲者以七
調故也
然則七調與九聲有辨乎曰七調以調九聲以聲七調
者五聲之變故加之為每調之始九聲者五聲之複故
加之為一調之成蓋一調之中髙下清濁每不能以五
層限則又于五層之外再加四層為四清聲而聲之髙
下清濁以全合五層四層而九名焉若再加一層即出
調矣但此四層者雖加于五層而祇以五層之四複而
周之故曰四清聲者即五正聲之清仍五聲也
然又有十二聲者則又合七調九聲而十二聲出其間
焉七調去二聲而兩用之則為九聲以羽無清聲也七
調合二聲而兩周之則為十二聲以羽無清聲變徵亦
無清聲也故五聲倍之不為十聲七調倍之不為十四
調雖有九聲十二聲之殊而只是五聲只是七調參錯
之至歸于齊一此之謂也
十二聲即十二律也五聲有宫商角徵羽五名十二律
有黄鐘大吕太簇夾鐘等十二名(其全名見第一卷)而七聲九
聲十五聲不立名何也曰七聲即七調即十二律也九
聲者五聲再周而缺其一十五聲者五聲三周而該其
全即五聲也十二律既立名則七調可不立名五聲既
立名則九聲十五聲可不立名則是五聲者以聲立名
十二律者以調立名也然何不以七調立名而以十二
聲立名曰七調不足該十二聲十二律可該七調也總
是以七寸之管為準惟七寸之管有二寸不用故為五
聲惟七寸之管通轉之則七寸俱用遂為七聲五聲合
二變立七名目(變宫變徵亦二名也)七調合正變與五清聲立十
二名目總只一七寸之管而五聲可該九聲七聲不能
該十二聲則立十二名目而七聲全焉總之五聲至九
聲是聲七聲至十二聲是調向使五聲可以完一調之
聲則不必再加四清而為九聲七聲可以全七調之聲
則不必再加五聲而為十二律若十五聲則但極人聲
之變而為言此又在聲數調數之外非其要矣故曰五
聲為經七調為緯七名目為經十二名目為緯此彰彰
者
十五聲以人聲之極數言之大凡人之為聲合五聲三
周而清濁髙下已盡故曰十五聲或于十五聲上下各
加半聲合之為十六聲故又有十六聲之説若再加半
聲則澌再加一聲即嗄矣此在五聲七調九聲十二律
之外者故櫽括言之則五聲七音為聲七調十二律為
調九聲為曲調之數十五聲為人聲之數庶有倫脊矣
五聲七調分之極明然何聲入何調則千古夣夢焉如
宫聲入宫調人皆知之(宫商角徵羽即喉㗁舌齒脣也宫聲者皆返喉入鼻之音故韻)
(書東冬江陽庚青蒸七部為宫音)然焉得一詩而字字皆宫聲焉得一
曲而聲聲皆宫調世無一音成一曲一聲成一調者任
人作一詩每下字而清濁俱見任人歌一曲每出口而
五聲俱備若如豎儒所云首一字合宫聲即是宫調則
字既難定聲復鶻突假有神瞽于此就樂審聲欲辨其
何宫何調而首字不幸適已歌過則任其唱嘆宛轉反
覆盡致将究不識為何物必歌者自訴曰頃宫字已歌
過則然後點首曰此是宫調是笑話也不意樂亡之後
而豎儒貿貿竟得此獃子之語如此
然則何以為宫調曰有七聲于此以層列之從下數起
則第四聲為宫聲有七寸之管于此以層劃之從下數
起則第四寸為宫聲所謂宫聲者中聲是也然而歌者
和者應者逐者人聲樂器皆不能守此一聲以為曲即
歌者和者應者逐者人聲樂器亦不能擇此一聲以起
調然且即此一調中又必遍用他聲他調髙低清濁委
曲周徧而後得以成此曲然而百變而仍不失為宫聲
者何也葢樂有一定之宫調自中聲起遞而上之至于
九聲而止此一定宫調也然而無所附麗則即從簫笛
色譜以按之如簫笛色譜之四為中聲為第一聲則乙
為變宫不用上為第二聲為商尺為第三聲為角工為
第四聲為徵凡為變徵不用六為第五聲為羽此五正
聲也　簫笛色譜見第一卷(七聲有二聲不用為五聲)于是又以四為第六聲
為宫清則上為第七聲為商清尺為第八聲為角清工
為第九聲為徵清共四清聲而宫調終焉(羽聲無清見前卷)此
笛色宫調亦即樂曲宫調也所謂樂有一定之宫調是
也乃任歌一曲而其曲中之高下清濁偶合是調則即
以是調應之而其頂調之字止于宫四任其抗而墜墜
而復抗而不能出乎宫四之外即為宫調中之宫調所
謂宫之宫黄鐘之宫其頂調之字止于商上任其抗而
墜墜而復抗而不能出乎商上之外即為宫調中之商
調所謂宫之商黄鐘之商其頂調之字止于角尺任其
抗而墜墜而復抗而不能出乎角尺之外即為宫調中
之角調所謂宫之角黄鐘之角其頂調之字止于工徵
任其抗而墜墜而復抗而不能出乎工徵之外即為宫
調中之徵調所謂宫之徵黄鐘之徵是調固一定而應
之者仍百變也是以一調該衆調也是樂調可易曲調
終不易也乃即以旋宫之法推之自乙聲起遞而上之
至于九聲而止此一定(變宫)調也按之笛色譜則以乙為
第一聲為宫上為變宫不用尺為第二聲為商工為第
三聲為角凡為第四聲為徵六為變徵不用四為第五
聲為羽此五正聲也于是又以乙為第六聲為宫清尺
為第七聲為商清工為第八聲為角清凡為第九聲為
徵清共四清聲而商調終焉此笛色商調亦即樂曲商
調也乃任歌一曲而其曲中之髙下清濁偶合是調則
即以是調應之而其頂調之字止于宫乙任其抗而墜
墜而復抗而不能出乎宫乙之外即為變宫調中之宫
調所謂變宫之宫亦大吕之宫其頂調之字止于商尺
任其抗而墜墜而復抗而不能出乎商尺之外即為變
宫調中之商調所謂變宫之商亦大吕之商其頂調之
字止于角工任其抗而墜墜而復抗而不能出乎角工
之外即為變宫調中之角調所為變宫之角亦大吕之
角其頂調之字止于凡徵任其抗而墜墜而復抗而不
能出乎凡徵之外即為變宫調中之徵調所謂變宫之
徵亦大吕之徵是以一定協無定也是以一該衆也是
不易者也此旋宫之法也他倣此
宫調一清三濁雖一曲之中一髙二髙三髙而四清之
中綂不出宫清而宫調名焉若商調則兩清兩濁(唐商調曲)
(俱用髙仩字掣調其末曲用髙伬字便謂犯角此最可騐者故金元曲子亦有商調雖其聲頗雜然在維揚平)
(山堂曾聽歌集賢賔清曲第六句過于上激有老教師以為微出商調至今猶記其語此皆辨定宫商之顯然)
(者非鶻突語也)角調則一濁三清徵調則四清無濁舊有圖記
歌訣不能全憶略附于此
(羽徵角商宫無清清徵清角清商清宫)　　　要識宫曲一清三濁


六工尺上四(乙凡不用)　卑不踰尺髙不越腹


四凡工尺乙(上六不用)　商之所記兩濁兩清


乙六凡工上(尺四不用)　下從火立上用金成


上四六凡尺(工乙不用)　何以為角三清一濁

尺乙四六工(凡上不用)　物作下止民乃上觸


工上乙四凡(六尺不用)　徵聲最激全有四清


凡尺上乙六(四工不用)　宫懸甫接徵招可聽

夫宫清頂調即為宫調商清頂調即為商調其説亦既
明析矣第頂調一聲為是調最髙之字雖與宋人起調
一聲與起調一字之説稍有懸殊然起調一聲重在起
聲領調一聲重在領聲其為一聲則同也以起字限調
則起字歌畢便不識為何調今以領聲限調則領聲已
過其又知為某調乎曰不然起只一聲領調字不止一
聲也曲有髙字即一句而屢及之况一調乎且調不止
于領調字也夫一定宫調則四為宫聲若歌宫調曲則
起調一字反不必拘定宫四任歌之抗墜清濁限為九
聲而宫四而下有羽徵角三聲宫四而上有商角徵羽
四聲合此九聲以為宫調則不必歌至領調之字而從
九字中動盪曲折皆成此一調中轉環之聲故曰卑不
踰尺髙不越腹正以為察宫調者但就此卑角髙宫之
九聲中聆其抗墜而其調瞭然不必聽至掣調字也繼
此而商調則為下徵上商之九聲又繼此而角調則為
下羽上角之九聲又繼此而徵調則為下宫上徵之九
聲無不皆然故曰下尺者工尺之尺即角尺也上腹者
腹為中聲宫四中聲也徵為火則為火立商為金則為
金成羽為物角為民則為物止而民觸宫懸即宫徵招
即徵此皆不俟掣調而即知為調中之聲者所謂領調
不止一聲調中之聲又不止于領調之字有如此
然而宫字掣調即為宫調商字掣調即為商調則四字
調必是宫調上字調必是商調又何以曰還相為宫以
上字掣調者不稱商調而反稱宫調以為商之宫太簇
之宫此又何説曰調有死生其曰低可為髙髙可為低
宫有時而可為商商有時而可為宫者此調之生者也
若調之死者則此七聲中髙下次第現成排定不可略
作摇動少為更易但有時移髙一層則此七聲綂髙一
層移低一層則此七聲統低一層葢宫商徵羽相距必
疎角徵羽宫相連甚宻浸假以上字為宫則上字次聲
已隔二位自然是宫商相距之宫絶非商角相連之商
自然是宫調非商調矣即或工是徵調有時以工字為
宫則宫商相隔徵羽亦相隔其以工字掣調者可為宫
調焉知不即是徵調而亦斷斷是宫不是徵者以宫是
第一層低處相隔徵是第二層高處相隔逈不同也蓋
調到死處是天地一定元音不鶻突不擬議不嫌猜不
彼我卜度不摇不動不可移易故足據也不然爾以為
宫我以為商爾以為還宫我以為本商其不致市衖鮮
矣
或曰既知古樂則必知古音古音畢竟是冲穆夷澹荒
奥不中音節如今琴師操古曲一種滄滄落落不易入
耳者否曰不然大抵聲音惟和調愷易圜便平善昔人
所稱和平之音漢魏人所稱清調平調唐人所稱善平
弄者便是古樂其荒僻簡奥沖夷澹泊以為矯異而不
善于耳不習于聽不宛轉流連于心坎之間總是今樂
何也三代歌曲不及七聲祇以五聲為轉環故國語七
聲韋昭註不曉其義以為二變是文武所加則豈文武
以前唐虞夏商並無變宫變徵乎亦惟設之而不用故
不傳也故史荆軻傳有變徵之聲則北人間一歌之以
為竒變此即北曲之所始而漢晉以後仍不曉其義至
隋時突厥皇后入中國有曰蘇祇婆彈胡琵琶始聞七
調七聲而當時尚疑其非是故陳隋以前不聞七音即
樂府鐘石律吕皆無變宫變徵名色以致牛弘何妥蘇
夔軰極稱淹博尚與鄭譯争執以為必無七音而鄭譯
所據則仍是胡琵琶所傳之調故唐時樂官分番樂古
樂以七音為畨樂五音為古樂相沿至金章宗朝則竟
以番樂為北調古樂為南調北調則七聲並行二變交
作而南調則僅周旋于五聲之間逮元而專尚北音致
設科取士單用北調至元末明初始有南曲行于世則
是古樂用五聲今樂用七聲凡和平宛轉舂容樂易如
今吳人所傳之南曲即古樂也其險奥荒澹沖僻夷穆
如道士念誦琴師所操之古曲純以變聲出調字攢簇
成音即今樂也試問樂工審聲自五聲本調和平之音
與七聲出調乖反之音二項之外有三項否自循蜚以
至今日自東以至西自南以至北並不能于五聲七聲
之外別有聲音而古用五聲而不知今用七聲而不曉
猶謂古樂必沖拗今樂必和平舍本調正音以為靡靡
而反取乖反出調者以為古吾不知此乖反之音所為
導志氣發幽滯宣性情通政事何在也嗟乎可嘆已
近世琴家以乖反為主東勾西劈時按時汎全不曉和
平二字安在祗拗聲劣調以為能夫拗聲劣調即二變
曲也二變者北曲也然則今之琴家亦金元北曲之餘
耳故北曲多散序少拍序今之琴亦多散聲無拍聲可
驗少時廣陵韓山人畺以琴遊山隂蔡君子莊悦其聲
而惡其無拍思以刌節節之每以掌按拍山人大怒推
琴而起曰此不足與言也時座客十許人皆名士子莊
從容曰此非古音也古凡樂必有節幾見琴瑟無拍節
者虞書曰搏拊琴瑟以詠夫搏拊節樂器也琴無節搏
拊謂何各點首是其言(琴曲如漢宫秋漁樵問荅皆元曲名目)
(附徐仲山雜問一條)仲山嘗問製樂必有尺今歴代所校辨諸尺
既已非是則将以何者為準曰只以今尺度之且無論
官尺民尺長尺短尺祗長則俱長短則俱短官則俱官
民則俱民便無錯誤蓋鐘磬大小原無限度如後人製
方響製雲鑼然其製皆齊一大則均大小則均小又如
製簫笛然其穴寸均等竹長則穴寸俱長竹短則穴寸
俱短便無所不合今合樂者任大小方響短簫長簫皆
可倚曲則尺度不拘可知也或曰編鐘有大小以十二
管推度為之則不然嘗擊水盞盞大小同而聲不同雲
鑼方響亦然今宫懸編鐘編磬亦皆無大小可驗
　竟山樂録卷四
