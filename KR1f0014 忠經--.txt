#+TITLE: 忠經--
#+DATE: 2018-05-12 10:14:44
#+SOURCE: github.com/kanripo/KR1f0014 master 83a987f0                

** 天地神明章第一
昔在至理，
上下一德，
以徵天休，
忠之道也。


鄭玄註：
忠之為道，
乃合於天。
至理之時，
君臣同德，
則休氣應也。

天之所覆，
地之所載，
人之所履，
莫大乎忠。


鄭玄註：
覆載之間，
人倫之要，
履之則吉，
違之則凶，
無有大於忠者。

忠者、中也，
至公無私。


鄭玄註：
不正其心，
而私於事，
則與忠反也。


天無私，
四時行。
地無私，
萬物生。
人無私，
大亨貞。

鄭玄註：
四時廣運，
天不私德。
萬物亨生，
地不私力。
人能至公，
不私諸己，
何往不可也？


忠也者、一其心之謂矣。

鄭玄註：
一則為忠，
二則為僻。


為國之本，
何莫由忠！


鄭玄註：
未有舍忠，
而成於務。

忠能固君臣、安社稷、感天地、動神明，
而況於人乎？


鄭玄註：
君臣固，
其義深也。
社稷安，
其祚長也。
天地感，
其誠達也。
神明動，
其應彰也。
忠之為用，
其效如此。
言人之易從也。

夫忠興於身，
著於家，
成於國，
其行一焉。


鄭玄註：
身及國家，
雖有殊名，
其為忠也，
則無異行。

是故一於其身，
忠之始也。
一於其家，
忠之中也。
一於其國，
忠之終也。


鄭玄註：
道行自漸，
忠之大焉。

身一則百祿至。


鄭玄註：
立身履一，
富貴之本。


家一則六親和。

鄭玄註：
御家不二，
自然篤睦。


國一則萬人理。


鄭玄註：
天下合心，
無不從化。

《書》云：
「惟精惟一，
允執厥中。」


鄭玄註：
精一守中，
忠之義也。


** 聖君章第二
惟君以聖德監於萬邦。


鄭玄註：
聖君在上，
垂監於下。
萬邦在下，
觀行於上。


自下至上，
各有尊也。
故王者上事於天，
下事於地，
中事於宗廟，
以臨於人。

鄭玄註：
王者至重，
猶有所尊，
況其下乎？


則人化之，
天下盡忠以奉上也。


鄭玄註：
上行下化，
理之自然。
文王敬遜、虞芮遜畔是也。

是以兢兢戒慎，
日增其明。


鄭玄註：
日增一日，
德益明也。


祿賢官能，
式敷大化。
惠澤長久，
黎民咸懷。

鄭玄註：
非懷不可以居祿，
非化不可以懷人。
任賢陳化，
君之要也。


故得皇猷丕丕，
行於四方，
揚於後代，
以保社稷，
以光祖考。

鄭玄註：
君聖臣賢，
化行名播。
以光祖考，
以嚴配社稷於無疆者也。


蓋聖君之忠也。


鄭玄註：
忠之為道，
無所不通也。

《詩》云：
「昭事上帝，
聿懷多福。」


鄭玄註：
君以明德事天，
天以多福與人君也。


** 冢臣章第三
為臣事君，
忠之本也。
本立而後化成。


鄭玄註：
雖有周、孔之才，
必以忠為本也。


冢臣於君，
可謂一體。
下行而上信，
故能成其忠。

鄭玄註：
股肱動於下，
元首隨於上，
以其義同，
其心不異。


夫忠者，
豈惟奉君忘身，
狥國忘家，
正色直辭，
臨難死節已矣。

鄭玄註：
此皆忠之常道，
固所常行，
未盡冢宰之事。


在乎沉謀潛運，
正國安人。


鄭玄註：
至忠無迹，
誠在沉潛。

任賢以為理，
端委而自化。


鄭玄註：
官各得人，
何事之有？


尊其君有天地之大，
日月之明，
陰陽之和，
四時之信。

鄭玄註：
蓋之如天，
容之如地，
昭之如日月，
調之如陰陽，
不言而信如四時。
若是，
君體用盡矣。


聖德洋溢，
頌聲作焉。

鄭玄註：
樂之於中，
和之於外。


《書》云：
「元首明哉！
股肱良哉！
庶事康哉！」

鄭玄註：
君明則臣良，
臣良則事康。


** 百工章第四
有國之建，
百工惟才。
守位謹常，
非忠之道。


鄭玄註：
此乃守常之臣也。


故君子之事上也，
入則獻其謀。

鄭玄註：
公家之利，
知無不言。


出則行其政。


鄭玄註：
既在其位，
職思其憂。

居則思其道。


鄭玄註：
益國之道。


動則有儀。


鄭玄註：
百事之儀。

秉職不回，
言事無憚，
苟利社稷，
則不顧其身。


鄭玄註：
愛己曲從，
則為尸素。

上下用成，
故昭君德，
蓋百工之忠也。


鄭玄註：
君任工能，
工奉君政。
政成於下，
德歸於上。

《詩》云：
「靖共爾位，
好是正直。」


鄭玄註：
恭可以成正，
直可以獻忠。


** 守宰章第五
在官惟明，
蒞事惟平，
立身惟清。


鄭玄註：
官不明則事多欺，
事不平則怨難弭，
身不清則何以教民？

清則無欲，
平則不曲，
明能正俗。
三者備矣，
然後可以理人。


鄭玄註：
獨清則謹己而已，
不建於事。
獨明則雖察於務，
奸賄難任。
獨平則徒均於物，
昧獨無堪。
夫理人者、必三備而後可也。

君子盡其忠能以行其政令，
而不理者，
未之聞也。


鄭玄註：
既才且忠，
以臨其人，
政之理也，
固其必然。

夫人莫不欲安，
君子順而安之。


鄭玄註：
用其情而處之。


莫不欲富，
君子教而富之。

鄭玄註：
因其利而勸之。


篤之以仁義，
以固其心。


鄭玄註：
知仁與義，
則皆就之。

導之以禮樂，
以和其氣。


鄭玄註：
君子愛人，
小人易使。


宣君德以弘大其化。

鄭玄註：
稱君德以布德，
敦君化以行化。


明國法以至於無刑。


鄭玄註：
章條申而不犯，
刑雖設而當也。

視君之人，
如觀乎子。


鄭玄註：
寒者衣之，
饑者食之。


則人愛之，
如愛其親。

鄭玄註：
民懷其恩，
有同骨肉。


蓋守宰之忠也。
《詩》云：
「豈弟君子，
民之父母。」

鄭玄註：
父母愛子，
情莫過焉。
守宰愛人，
官莫謹焉，
人誰非子？


** 兆人章第六
天地泰寧，
君之德也。


鄭玄註：
天地設位，
秉御有君。
非君泰寧，
人必跼蹐。

君德昭明，
則陰陽風雨以和，
人賴之而生也。


鄭玄註：
四氣和順，
百穀用成，
是以為休徵。
故人之生，
賴成於君也。

是故祗承君之法度，
行孝悌於其家，
服勤稼穡以供王賦，
此兆人之忠也。


鄭玄註：
順化供養，
勤勞奉國，
是則為忠。

《書》云：
「一人元良，
萬邦以貞。」


鄭玄註：
一人以大善撫萬國，
萬國以忠貞戴一人矣。


** 政理章第七
夫化之以德，
理之上也，
則人日遷善而不知。


鄭玄註：
德化潛運，
以心則不知所由，
而民從善也。

施之以政，
理之中也，
則人不得不為善。


鄭玄註：
政施有術，
昭見於人。
人勉而行，
欲罷不可。

懲之以刑，
理之下也，
則人畏而不敢為非也。


鄭玄註：
刑臨以威，
知懼無犯。
既劣於政，
彌蒙於德。

刑則在省而中。


鄭玄註：
舜流四凶，
足清萬國。


政則在簡而能。

鄭玄註：
簡則易從，
能則人服。


德則在博而久。


鄭玄註：
不博則有不及，
不久則人心復澆。

德者、為理之本也。
任政非德，
則薄。
任刑非德，
則殘。


鄭玄註：
兼德則厚，
加德則寬。

故君子務於德，
脩於政，
謹於刑。


鄭玄註：
刑不謹則濫，
政不脩舉，
德不務而人不懷也。

固其忠，
以明其信，
行之匪懈，
何有不理之人乎？


鄭玄註：
忠信故己，
恪勤脩官，
官脩政明，
而人自理。
故無不能理之吏，
無不可理之人。

《詩》云：
「敷政優優，
百祿是遒。」


鄭玄註：
政其人理，
祿其宜哉！


** 武備章第八
王者立武，
以威四方，
安萬人也。


鄭玄註：
武德主寧靜，
非形於征伐也。


淳德布洽，
戎夷稟命，
統軍之帥。

鄭玄註：
命不可辱，
帥不可失，
國之大寄，
非易其人。


仁以懷之。


鄭玄註：
撫其疾苦，
使之咸懷。

義以厲之。


鄭玄註：
示其慷慨，
使其激勸。


禮以訓之。

鄭玄註：
明其節制，
使之有序。


信以行之。


鄭玄註：
審其遠近，
使之必行。

賞以勸之。


鄭玄註：
懸其爵賞，
使之慕功。


刑以嚴之。

鄭玄註：
威其鈇鉞，
使之懼罪。


行此六者，
謂之有利。


鄭玄註：
六者並用，
闕則失之。
故晉將用師，
子犯曰「未知信」之類是也。

故得師盡其心，
竭其力，
致其命。


鄭玄註：
士卒從教，
故師得利。


是以攻之則克，
守之則固，
武備之道也。

鄭玄註：
武可以備而不用，
不可以用而不備也。


《詩》云：
「赳赳武夫，
公侯干城。」


鄭玄註：
有其武才，
堪其扞禦。


** 觀風章第九
惟臣以天子之命，
出於四方以觀風，
聽不可以不聰，
視不可以不明。


鄭玄註：
使臣之行，
如君耳目，
不聰不明，
不勝其任。

聰則審於事，
明則辨於理。


鄭玄註：
不聰則惑其所聞，
不明則蔽其所見。


理辨則忠，
事審則分。

鄭玄註：
理不辨則其斷偏，
事不審則其信惑。


君子去其私，
正其色。


鄭玄註：
私去則情滅，
色正則邪遠。

不害理以傷物。


鄭玄註：
求罪為公，
則成刻浮。


不憚勢以舉任。

鄭玄註：
舉必以才，
不必以勢。


惟善是與，
惟惡是除。


鄭玄註：
善雖讎必薦，
惡雖親必去。

以之而陟則有成。


鄭玄註：
君子效能也。


以之而出則無怨。


鄭玄註：
小人伏罪也。

夫如是，
則天下敬職，
萬邦以寧。


鄭玄註：
官務脩政，
人始獲安。


《詩》云：
「載馳載驅，
周爰諮諏。」

鄭玄註：
勤勞不寧，
善斯勸矣。


** 保孝行章第十
夫惟孝者，
必貴於忠。


鄭玄註：
若思孝而忘忠，
猶求福而棄天。


忠苟不行，
所率猶非其道。

鄭玄註：
忠不居心，
動皆邪僻。


是以忠不及之，
而失其守。


鄭玄註：
自貽伊罰，
求安可乎？

匪惟危身，
辱及親也。


鄭玄註：
既失於忠，
又失於孝。


故君子行其孝，
必先以忠。
竭其忠，
則福祿至矣。

鄭玄註：
忠則得福，
祿則榮親。


故得盡愛敬之心，
以養其親，
施及於人。


鄭玄註：
守忠之道，
眾善攸歸，
身安親樂，
得盡其養。

此之謂保孝行也。


鄭玄註：
以忠之故，
得保於孝。


《詩》云：
「孝子不匱，
永錫爾類。」

鄭玄註：
考叔行孝，
施於莊公。
君子善之，
此之謂也。


** 廣為國章第十一
廣為國章第十一
明主之為國也，
任於正，
去於邪。


鄭玄註：
任正則君子道長，
去邪則小人道消。

邪則不忠，
忠則必正。


鄭玄註：
忠則不邪，
正則必忠。


有正然後用其能。

鄭玄註：
能而無正則邪，
正而有能則忠。


是故師保道德，
股肱賢良。


鄭玄註：
周為保，
召為師，
元為股，
凱為肱。

內睦以文，
外威以武。


鄭玄註：
教莫若文，
威莫若武。


被服禮樂，
隄防政刑。

鄭玄註：
禮樂、德之則，
不可違躬。
政刑、禮之要，
不可破壞。


故得大化興行，
蠻夷率服。

鄭玄註：
化行文備，
夷服武偃。


人臣和悅，
邦國平康。


鄭玄註：
禮樂善而政刑清也。

此君能任臣，
下忠上信之所致也。


鄭玄註：
臣在忠於君，
君在委於臣。


《詩》云：
「濟濟多士，
文王以寧。」

鄭玄註：
成廈、非一木之才，
為國、資庶臣之力。


** 廣至理章第十二
古者聖人以天下之耳目為視聽。


鄭玄註：
用天下之視聽，
則無不見聞也。


天下之心為心。

鄭玄註：
順物之情，
不任己欲。


端旒而自化，
居成而不有，
斯可謂致理也已矣。


鄭玄註：
默化元運，
其理如此。

王者思於至理，
其遠乎哉？


鄭玄註：
道無遠近，
弘之則是。


無為而天下自清。

鄭玄註：
有事則煩。


不疑而天下自信。


鄭玄註：
不疑於物，
物亦信焉。

不私而天下自公。


鄭玄註：
不私於物，
物亦公焉。


賤珍則人去貪。

鄭玄註：
貪由有珍，
珍去貪息。


徹侈則人從儉。


鄭玄註：
儉消於侈，
侈除儉生。

用實則人不偽。


鄭玄註：
見實知偽之惡。


崇讓則人不爭。


鄭玄註：
見遜知爭之失。

故得人心和平，
天下淳質。


鄭玄註：
化行心易，
咸服其淳。


樂其生，
保其壽。

鄭玄註：
氣得天和，
咸無夭折。


優游聖德，
以為自然之至也。


鄭玄註：
聖德無涯，
與天地等。

《詩》云：
「不識不知，
順帝之則。」


鄭玄註：
雖迷帝德，
不違其則。


** 揚聖章第十三
君德聖明，
忠臣以榮。


鄭玄註：
欣己獲奉斯君。


君德不足，
忠臣以辱。

鄭玄註：
恥躬不能為臣。


不足則補之，
聖明則揚之，
古之道也。


鄭玄註：
補袞之闕，
揚君之休。
古之忠臣，
則皆然也。

是以虞有德，
咎繇歌之。
文王之道，
周公頌之。
宣王中興，
吉甫詠之。


鄭玄註：
君上行仁覆之道也，
臣下有贊詠之義也。

故君子臣於盛明之時，
必揚之。
盛德流滿天下，
傳於後代，
其忠矣夫。


鄭玄註：
若君有盛德而臣不揚，
使久遠不聞，
則有缺於忠道矣。


** 辨忠章第十四
大哉，
忠之為用也。


鄭玄註：
用忠以教，
大莫加焉。


施之於邇，
則可以保家邦。

鄭玄註：
以有閫域。


施之於遠，
則可以極天地。


鄭玄註：
以無空窮。

故明王為國，
必先辨忠。


鄭玄註：
為國藉之，
忠者臣節，
不先辨忠，
國將安寄？

君子之言，
忠而不佞。
小人之言，
佞而似忠而非，
聞之者鮮不惑矣。


鄭玄註：
忠言逆志，
必求諸道。
佞言順志，
必求諸非道。

夫忠而能仁，
則國德彰。


鄭玄註：
為君撫愛。


忠而能知，
則國政舉。
忠而能勇，
則國難清。

鄭玄註：
為君謀忠，
為君果毅。


故雖有其能，
必由忠而成也。


鄭玄註：
忠而有能，
則有功。

仁而不忠，
則私其恩。


鄭玄註：
仁愈多而恩愈深。


知而不忠，
則文其詐。

鄭玄註：
知愈多而詐愈密。


勇而不忠，
則易其亂。


鄭玄註：
勇愈多而易其亂。

是雖有其能，
以不忠而敗也。


鄭玄註：
能而無忠，
則為敗。


此三者不可不辨也。
《書》云：
「旌別淑忒。」
其是謂乎！

鄭玄註：
善惡既別，
任使不謬。


** 忠諫章第十五
忠臣之事君也，
莫先於諫。


鄭玄註：
糾過正德，
惟能諫之。


下能言之，
上能聽之，
則王道光矣。

鄭玄註：
上能聽，
下不能言，
則虛其聽。
下能言，
而上不能聽，
則虛其言。
言聽俱能，
則君臣諫合，
則其道光明也。

諫於未形者，
上也。


鄭玄註：
先事而止，
君違不聞。


諫於已彰者，
次也。

鄭玄註：
出未及施，
改之非後。


諫於既行者，
下也。


鄭玄註：
行而能改，
雖下猶愈。

違而不諫，
則非忠臣。


鄭玄註：
從君所昏，
是乃罪也。


夫諫始於順辭，
中於抗議，
終於死節，
以成君休，
以寧社稷。

鄭玄註：
順辭不從，
犯顏抗議；
抗議不從，
則繼之以死。
其能使君改過為美，
社稷之安固也。


《書》云：
「木從繩則正，
后從諫則聖。」

鄭玄註：
繩直可以正木，
臣忠可以正主也。


** 證應章第十六
惟天監人，
善惡必應。


鄭玄註：
為善則吉，
為惡則凶。


善莫大於作忠。

鄭玄註：
百行大善，
無忠皆忘。


惡莫大於不忠。


鄭玄註：
大惡之惡，
為逆者殃。

忠則福祿至焉，
不忠則刑罰加焉。


鄭玄註：
忠則言播聞，
未有不祿。
不忠則不忠彰兆，
未有不刑。

君子守道，
所以長守其休。
小人不常，
所以自陷其咎。


鄭玄註：
天意本休，
君子知而順之。
天意無咎，
小人求而取之。

休咎之徵也，
不亦明哉！


鄭玄註：
天監孔明，
勿謂茫昧。


《書》云：
「作善降之百祥，
作不善降之百殃。」

鄭玄註：
禍福無門，
惟人自召。


** 報國章第十七
為人臣者官於君。


鄭玄註：
臣之官祿，
君實錫之。


先後光慶，
皆君之德。

鄭玄註：
光格祖考，
慶垂子孫。


不思報國，
豈忠也哉？


鄭玄註：
忠則必報，
不報非忠。

君子有無祿而益君，
無有祿而已者也。


鄭玄註：
君臨天下，
誰不為臣？
食土之毛，
皆銜君德。
昏衢迷於日月，
君子之懷帝恩，
故偃息山林，
有能審國。
況荷君祿位而無聞焉？

報國之道有四：
一曰貢賢。


鄭玄註：
進得其才，
君可端拱。


二曰獻猷。

鄭玄註：
納當其善，
君可依行。


三曰立功。


鄭玄註：
功吾其膺，
君可無患。

四曰興利。


鄭玄註：
殖致其厚，
君可與足。


賢者、國之幹。

鄭玄註：
幹可以立。


猷者、國之規。


鄭玄註：
規可以執。

功者、國之將。


鄭玄註：
將可以禦。


利者、國之用。


鄭玄註：
用可以給。

是皆報國之道，
惟其能而行之。


鄭玄註：
各以其能而報於國，
道斯廣矣。


《詩》云：
「無言不酬，
無德不報。」
況忠臣之於國乎！

鄭玄註：
凡人之間，
一言一德猶必報。
君臣之義，
重恩重焉，
如何忘也。


** 盡忠章第十八
天下盡忠，
淳化行也。


鄭玄註：
忠有所未盡，
則淳化不行。


君子盡忠，
則盡其心。
小人盡忠，
則盡其力。

鄭玄註：
君子可以盡謀，
小人可以效命。


盡力者則止其身，
盡心者則洪於遠。


鄭玄註：
止身則匹夫之事，
洪遠則萬物之利。

故明王之理也，
務在任賢。
賢臣盡忠，
則君德廣矣。


鄭玄註：
聖無獨理，
道無常師。
古之明王，
必求賢明，
無不脩德。
賢臣則無不盡忠，
忠則為君闡揚，
君德由廣大之也。

政教以之而美。


鄭玄註：
君上立教，
臣下所敷。


禮樂以之而興。

鄭玄註：
君上制作，
臣下所行。


刑罰以之而清。


鄭玄註：
君上恤刑，
臣下所化。

仁惠以之而布。


鄭玄註：
君德既備，
人懷始康。


四海之內有太平音。

鄭玄註：
樂至而歌，
自然之理也。


嘉祥既成，
告于上下。


鄭玄註：
君臣之始於政能，
著於群瑞。
故其成功可以告于神明也。

是故播於《雅》《頌》，
傳於無窮。


鄭玄註：
德施於人，
務格於神。
而後行於樂，
樂行則可極之有哉。

