#+TITLE: 學庸正說-明-趙南星
#+DATE: 2018-05-12 10:15:03
#+SOURCE: github.com/kanripo/KR1h0049 master 532a6fbc                


　　　　(臣)等謹案學庸正説三卷明趙南星撰南星
　　　　字夢白號儕鶴高邑人萬厯甲戌進士官至
　　　　吏部尚書諡忠毅事蹟具明史本傳是編凡
　　　　大學一卷中庸二卷每節衍為口義逐句闡
　　　　發而又以不盡之意附載于後畧如近世講
　　　　章然詞㫖醇正詮釋詳明其說大學不從姚
　　　　江之知本而仍從朱子之格物併補傳一章
　　　　亦為訓解其說中庸不以無聲無臭虚擬性
　　　　天而始終歸本于慎獨皆確然守先儒之舊
　　　　葢南星為一代名臣守正不阿出其天性故
　　　　當狂禪横溢之時能卓然有以自立雖不以
　　　　講學名而所言篤實過于講學者多矣未可
　　　　以其近而忽之也乾隆四十五年五月恭校
　　　　上
　　　　　　　　　　總纂官(臣)紀昀(臣)陸錫熊(臣)孫士毅
　　　　　　　　　　總　校　官　(臣)　陸　費　墀
大學中庸正説序
論語者編次仲尼及弟子之言也孟子者孟子之所著
也惟曾子子思之所為書以大學中庸名大學者言其
道之大也中庸者言其道之中正而平常也二書之大
㫖具矣初學率苦二書之難通而尤以中庸為難夫大
者反易庸者反難二賢豈欺我哉夫道一而已矣言語
文字則有詳略隠顯之異焉猶厥之與其旃之與之也
且以二書之首章言之明徳則天命之性也率之而為
道不待言矣新民則修道之教也慎獨所以誠意而正
心也中和在其中矣家齊國治而天下平即天地位萬
物育也曾有一之弗合者乎余少時先大夫命之習淺
説至於今三四十年矣而世道大變士皆喜為異説欲
髙出前輩之上且浸淫於佛老之説余甚懼焉命兒輩
仍守淺説之學然往時風氣渾樸學士家於聖賢之書
僅求通曉未甚精覈其解多在廊廡之間鮮窺窔奥余
乃以淺説為主㕘以近日名家之説㑹萃折衷晝夜思
索偶有所得亦頗有先儒之所未發者然自謂不害其
為同他日視之殆有可以解頤令兒輩習之知吾道之
滋腴無窮無庸求異為也萬厯乙夘仲春朔日高邑趙
南星撰
欽定四庫全書
　學庸正説卷上
　　　　　　　　　　　　明　趙南星　撰
大學正説


大學之道　　三節

大學者進乎小學大人之所務也道則其學之方法也
大學之道何在在明己之明徳又在乎新民之徳又在
乎止於至善夫徳而謂之明者以其虚而且靈具仁義
禮智之性於中而足以應夫萬事也既曰明徳則本無
不明也而猶有待於明之者葢人鍾二五之氣以生不
能皆值其清而粹者故耳目口鼻之欲得以因其氣禀
之拘而蔽之而明者昏矣然其明猶未嘗息也故學者
當因其所發而遂明之審理欲之幾致克復之決務使
偏者以正蔽者以開而本明之體得以復其初也然同
此人則同具此明徳乾吾父坤吾母而同具此明徳之
人則皆吾同胞之兄弟也我既有以自明而置吾身於
光明瑩净之中而人之有所昏而未能自明者吾忍坐
視其沉溺於㝠迷汚穢之域而不為之惻然而思有以
新之哉新之者經畫區處與之以為善之資開導引掖
示之以為善之路慮其倦也為之鼓舞作興防其背也
為之懲戒禁止務使舊染之汚悉去民風丕變世道為
之一新也然太極之中不容有一物之雜而人之為善
不可不盡其本然之量故又必止於至善至善者天理
當然之極致萬善合為一善精微純粹而無瑕者也止
之云者以之為明徳新民之標的未至則必求至於是
已至則安於是而不遷也兼此三者乃可謂之大學也
然天下之理未有不先知之而能勉以行之者此止於
至善者所以必由知而後得也苟能由學問思辨之功
以入於融會貫通之境於至善之所當止者皆了然於
胸中而知之極其精則定静安慮之妙隨之矣夫多岐
亂心則進趨莫決所見既定則用志不分吾以為至當
歸一而不可易者既的然在此而不在彼則精神之所
傾注亦斷然在此而不移於彼矣志不因之而定乎人
惟志於此而又惑於彼將往於東而又欲移於西則方
寸之間第見夫憧憧往來而不勝其膠擾矣志既有定
則内念不興外物不揺静亦静也動亦静也身以心為
主心以身為役心既静矣則隨吾身之所處自不覺其
從容而閒暇安舒而順適固未有内境騷然而在外得
以晏然無事者亦未有妄念既除而視天下猶有臲卼
不寧者也精詳出於閑暇之餘錯謬起於造次之頃必
無物而后能觀物必無事而后能應事蓋事物之來紛
紜轇轕而吾在倉皇迫猝之中以麄心浮氣與之相酬
酢則何以求通於會審著於微哉故必安而後能慮也
學至於能慮則義精而仁熟存神而應妙以時而措咸
得其宜從心所欲不踰乎矩明徳新民之至善不有以
得所止哉非知止安能至此乎然則欲止至善者必求
造於知止之地可也合而觀之明徳新民兩物也必先
明徳而后可推之以新民是明徳為本新民為末非物
有本末乎知止能得一事也必先知止而后可因之以
得所止是知止為始能得為終非事有終始乎學者誠
知明徳知止為本為始而先之知新民能得為末為終
而后之則其進為有序而趨向之路不差自此而往庶
㡬徳可明而民可新善可知而止可得其於道也不亦
近乎
　大學之道以明徳為主新民以吾之明徳而明乎民
　之徳也民徳不明即己徳之不明也至善即明徳之
　至精至粹協於克一者也非明徳新民各止於至善
　也若有許多至善則知止者心雜而不定矣羅近溪
　云此書既名大學則看之者須要大眼孔受之者須
　要大襟懐讀之者亦須大口氣而為之者亦須大手
　段也此語甚妙愚謂亦須善悟脱去俗儒之見方識
　其大如止至善之説姑舉一隅耳　知止能得分明
　是孟子所謂聖智之事大學造極處也下文事有終
　始即所謂始終之條理也知止不可説以致知為入
　門下文格物致知乃是入門所謂先明諸心知所往
　然後力行以求至焉者也未便能知止也而後後字
　非是今日後日之後只是言知止方能有定云云耳

古之欲明明徳於天下者　　二節

夫知先後而近道不觀於古之人乎古之人以宇宙為
一身不獨明明徳於己而欲明明徳於天下天下皆歸
於平也然天下之本在國欲平天下者必先立標凖胥
教誨以治其國國之本在家欲治其國者必先正倫理
篤恩義以齊其家家之本在身欲齊其家者必舉動合
義好惡循理以修其身至於身之主則心也心有不正
則身無所管攝矣欲修身者必敬以直内虚以應物而
先正其心心之發則意也意有不誠則心為所累欲正
心者必戒其自欺求其自慊而先誠其意若夫人心之
靈莫不有知知有未至則真妄錯雜善惡莫辨欲誠意
者必推良知之天以盡此心之量而知無不致可也天
下之物莫不有理理雖散在萬物實管於人之一心人
心物理相為流通理有未窮知必有蔽欲致知者又在
即事即物窮其所當然之則與其所以然之故而物無
不格可也誠能於理之在物者有以詣其極而無餘則
一真内融萬境俱徹而知之在我者亦隨所詣而無不
至矣知焉既至則真妄善惡皎然明白意可得而誠矣
意焉既誠則心無所累物不能動而可正矣心焉既正
則身有所主物不能累而可修矣身無不修則有以儀
刑其一家家不由是而可齊乎家無不齊則有以感化
於一國國不由是而可治乎國治則篤近而舉逺舉此
以加彼而天下之平也不難矣是則修身以上明明徳
之事也齊家以下新民之事也物格知至則知所止矣
意誠以下則皆得所止之序也自非知所先後奚足以
近之乎
　首節言明徳新民後却不言欲新天下之民而云欲
　明明徳於天下見得新民即明徳之事也由此觀之
　中庸致中和即是致中和於天地萬物盡性即是盡
　其性於人物天地誠者成物不云將以成物而云所
　以成物也更為了然

自天子以至於庶人　　二節

夫大學之目或為修身而設或自修身而推若是乎修
身之要也故天下之人皆具心意知識而為身則皆聯
家國天下以成身貴極於天子天子者一人也其任家
國天下之責重非徒以其位也下此者可知矣微極於
庶人庶人者億兆人也其任家國天下之責均誠皆以
其道也上此者可知矣故分雖懸絶而道則一致皆以
修其身為本齊治均平無一人而可自諉則格致誠正
無一人而可自怠者也苟身焉不修則其本亂矣本亂
則推有不凖動有不化欲家齊國治天下平而末之治
者無是理也然以家對國天下而言則理一而分殊是
家在所厚而國與天下在所薄家焉不齊則所厚者薄
無所不薄欲求國治天下平而所薄者厚寧有是理乎
是修身為新民之本而齊家又新民之首務也

康誥曰克明徳　　章

大學傳之首章釋明明徳意謂道有統會學有淵源聖
經首言明徳非始於孔氏也康誥曰克明徳葢人之所
得乎天而無少不明者徳也人皆有之但氣禀拘之於
前物欲蔽之於後而不能無所昏焉惟此文王緝熙敬
止能明其徳而有以全其本然也太甲曰顧諟天之明
命葢天之所以與我而我之所以為徳者明命也人皆
得之但静焉不知存飬動焉不知省察而不能無所失
焉惟此成湯日新又新顧此明命而不離於須臾也至
於帝典又曰克明峻徳葢徳之在人本至髙大也人皆
有之惟昏於物誘祇見其卑小耳惟帝堯也欽明文思
允恭克讓不以一毫私欲自蔽故廣大髙明適得吾體
也觀於書之所言是由近而我周之文王遡之而成湯
又遡之而帝堯同得此明徳以為我則同明此明徳以
成其為我就其所本有者而不使之汨即其所本明者
而不使之昏帝之所以稱聖王之所以稱明務之為學
術衍之為道脈皆不過自明其徳耳世代綿邈若其親
相授受豈非萬古此明徳千聖此自明哉
　朱子説明徳自天命之喚做明命人多鶻鶻突突一
　似無這个明命若常見其在前則凛凛然不敢放肆
　最説的透切克明峻徳如太虚晴朗自見天宇寥廓
　自明自字是自己之自要用心看正如中庸所謂自
　成見得明徳本明無所増益亦見得自徳自明無可
　推託
湯之盤銘曰　　章

大學傳之二章釋新民意謂吾之與民同受明徳於天
自明固新民之本新民即明徳之事二者皆人主所以
格天不容偏廢亦不容苟焉而已者也湯之盤銘曰物
欲之染明徳之垢也誠能一日之間覺昔日之為非即
以今日為始奮然滌除之是有以自新矣然使日新而
新之之功不繼則猶夫昔日之汚也故必日日新之又
日新之而繼功於自新之後若然則己徳常新而新民
之本立矣康誥曰民俗雖汚於習染而良心本自不冺
是其自新之機也機者不可驅之以法制而可誘之以
教化者也為上者必多方以鼓舞之勤者勞之恐其或
怠於終鋭者節之恐其或廢於後有褒有揚以為賢者
之勸有樂有歌以為嚴者之和使之振奮踴躍不能自
已以去其惡而遷於善革其舊而進乎新也若然則民
徳以新而自新之功著矣夫民徳既新則天命亦新獨
不觀諸文王之詩乎詩謂周自后稷之始基靖民十五
王矣固舊邦也至於文王能新其徳以及於民明徳之
馨昭升於天天命始集於我周非復舊日之侯邦矣觀
於詩書所稱聖人新民之極如此是故君子知自新之
為本所以澡身浴徳者固不遺餘力而灼見夫萬物之
一體推之以新民亦必不遺餘術務使一世之人無一
人之不新其徳雖天命不可圖度而吾之自新以新民
者必足以格天而後已否則新民之未至即明徳之
有歉也而君子豈但已哉
　日日新及作字便有用極意新命則其驗也末節重
　新民釋新民乃言用其極者正以新民即明徳之事
　明徳到極處而新民不到極處亦非明徳不惟非天
　生先覺之意而於明徳之分量亦有所未盡矣只看
　論語知及仁守動民不以禮亦為未善便自了了

詩云邦畿千里　　止於信

大學傳之三章釋止至善謂夫經文所謂在止於至善
者非有出於吾人性分之外也詩云邦畿千里惟民所
止以此觀之可見物各有所止也詩云緡蠻黄鳥止於
丘隅孔子讀而贊之曰黄鳥乃一物之微於止猶知所
止之處也可以人為萬物之靈尚不知所當止而不如
鳥乎以此觀之可見人當知所止也古之止至善者文
王是己詩云穆穆深逺之文王能繼續光明無不敬而
安所止也今自其所止之大者言之仁者君之道也世
固有為君而仁而未能止於仁者文王之為人君惠鮮
懐保至使有夏沐其澤止於仁矣敬者臣之道也世固
有為臣而敬而未能止於敬者文王之為人臣推遜養
晦至使嚴主霽其威止於敬矣孝者子之道文王之為
人子則止於孝靡悔之承周祜以篤非徒問視之節也
慈者父之道文王之為人父則止於慈有聲之貽周命
以新非徒諭教之勤也以至於與國人交則其道在於
信文王於信而止之厥徳不回萬邦作孚豈特虞芮之
質成己哉葢文王惟一敬止而在君為仁在臣為敬在
父子為慈孝在交為信皆一敬之所為也欲止至善者
則文王我師也哉

詩云瞻彼淇澳　　至末

以此而體之於己則為明明徳之止於至善故觀其徳
而民可知也以此而推之於人則為新民之止於至善
故觀其民而徳亦可知也詩云瞻彼淇澳菉竹猗猗有
斐君子如切如磋如琢如磨瑟兮僩兮赫兮喧兮有斐
君子終不可諠兮詩之言如此豈無謂哉其所謂如切
如磋者葢言君子之為學何者為所當然何者為所以
然講習以聚之討論以辨之雖已精矣猶以為未精而
必益求其精也所謂如琢如磨者葢言君子之自修何
者為天理何者為人欲省察以審其㡬克治以致其決
雖已宻矣猶以為未宻而必益求其宻也其瑟兮僩兮
之言則言君子之存於心者純一嚴整而無放逸頺惰
之失也其赫兮喧兮之言則言君子之見於外者光輝
明盛而有從容中道之妙也其所謂有斐君子終不可
諠兮者則又言君子由學問自修之功造恂慄威儀之
地則明徳之在己者極其廣大無少欠缺而為徳之盛
此之謂止於至善也是以民之仰其徳者誠心愛慕而
自不能忘也葢所謂觀其徳而民可知者如此詩云於
戲前王不忘夫前王何以能使人思之而不忘哉葢前
王耿光大烈之垂而後之欲聞至道者得以述而識焉
貽謀燕翼之逺而後之保明其身者得以據而依焉是
君子賢其賢而親其親也休養生息以開太平後民皆
含哺鼓腹而㳺其天焉分田制里以遂生養後民皆耕
田鑿井而賴其用焉是小人樂其樂而利其利也夫其
餘澤之在人有如此此所以沒世之逺而人思慕之而
不忘也豈非新民之至善哉葢所謂觀其民而徳可知
者如此
　親親作創業垂統於新民之意較疎只是前王篤於
　親而後人效之耳舊説未易輕變故識之

子曰聽訟吾猶人也　　章

大學傳之四章釋本末謂夫君子與民同在明徳之中
其視民即我也而經云物有本末者正以視民即我者
為能以我化民而不徒以智力勝之也夫子有言曰聽
訟吾猶人也必也使無訟乎夫使天下而皆善良也則
亦何訟之有惟夫無情之人曲於理而强於詞譸張為
幻使上之人以非為是而詐諼日長於是能聽訟者為
明察矣然天下豈少無情之人哉訟亦何可勝聽也其
必無情者不能盡其辭而後無訟乎此其人非昔辯而
今訥也良由我之明徳既明而民之得於下觀者皆自
知其既往之非惕然愧畏若有嚴刑在其旁者故雖無
情之人亦以為理曲一負也以曲而為直是重之負也
何敢令吾君聞之也此其辭之所以不得盡也夫如是
是舉世皆善良也又何訟之可聽乎夫天下故非無訟
也而一旦無訟民可不謂新乎而大畏民志者實使之
觀此可以知明徳為新民之本矣
　無情者不得盡其辭盡字是自逞之意見得這等人
　極難服不得字又妙言空有利口而今全用不著却
　似要逞而不得者此句虚虚講更有躍如之趣若説
　出有耻意則下文少味矣訟不待聽而自無句欠精
　訟原無待聽而無之理只是無訟可聽　易曰不克
　訟言顧理不可而不訟也如虞芮之君睹文王之化
　感而相謂曰我等小人不可以履君子之庭

間嘗竊取程子之意　　章

朱子補格物致知傳意謂大學傳之五章葢釋格物致
知之義而今亡矣然格物致知乃學者最初用力之地
於此不用其力則如醉不醒如夢未覺而誠正修齊治
平舉無自而用力矣然則此傳誠有不可缺者故二程
夫子始為之説以開聖學之源間嘗竊取程子之意以
補之曰經文所謂致知在格物者言欲推極吾心之知
在乎窮致事物之理也何則人心之靈所以妙衆理而
宰萬物莫不有知也天下之物必有所當然與所以然
莫不有理也知在心而實周於物理在物而實具於心
惟於物之理有未窮故吾心之知有不盡也是以大學
始教之初必使後學自一身以至於萬物莫不因吾心
本然所知之理而益加學問思辨之功今日格一物明
日格一物於一物之中莫不有以見其所當然而不容
己與其所以然而不可昜者至於積累既多之後而一
旦豁然貫通焉則衆物之理不惟有以包括其大槩而
其節目條件亦洞然而無餘不惟有以察識其昜見而
其委曲細微亦瞭然而皆盡夫人心物理相為流通者
也衆物之表裏精粗無不到則萬殊一本而為吾心之
體之全者有以極其全一本萬殊而為吾心之用之大
者有以充其大此謂物格此謂知之至也

所謂誠其意者　　章

大學傳之六章釋誠意謂夫經文所謂誠其意者何謂
也葢意生於人心之知故誠意必先於致知誠與欺相
反者也致知之後知善之可好矣而或以其不便於己
私而好之不誠知惡之可惡矣而或以其便於己私而
惡之不誠此欲以誰欺也豈非自欺哉所謂誠其意者
毋自欺之謂也如惡惡必如惡惡臭夫惡惡臭者未有
自欺者也好善必如好好色夫好好色者未有自欺者
也此則極好惡之真而洒然甚快矣極好惡之盡而充
然甚足矣不謂之自慊乎夫自知而昧之為欺而欺亦
自知也自知而不欺為慊而慊亦自知也自知者獨知
而人不知者也以其獨知而人不知也故易肆自欺之
念從此生矣故君子必視吾心之獨知若天監之在兹
神明之為伍戒慎恐懼毫不敢忽則己私不萌而自欺
之端絶矣夫人心之神亦何可自欺也小人者非不知
不善之不可為而以不能慎獨故其閒居之時肆為不
善無所不至自欺甚矣及見君子邪正相形乃覺其所
為之非而厭然消沮閉藏揜其不善而著其虚善以自
葢其視人之視己若見己之肺肝然不惟見其行事且
併其揜與著之情而見之也夫自以為見其肺肝則肺
肝畢見矣夫欲揜其惡而卒不可揜欲詐為善而卒不
可詐則亦何益之有哉所謂善惡誠於中則必形於外
者正此之謂也夫不能慎獨其流弊必至於此故君子
必重以為戒謹之於一念之初而防之於早也曾子平
日亦有言曰人皆以為幽獨之中深僻隠奥人不之知
也殊不知吾之意即天下人之意吾之知即天下人之
知非必有窺於其旁者而吾自為可視葢十目所共視
矣非必有伺於其側者而吾自為可指葢十手所共指
矣為善者固無微而不顯為惡者尤欲葢而彌彰其可
畏矣乎此欲誠意者所以必慎其獨也夫意誠之謂有
徳亦安可掩也葢富則能潤屋徳則能潤身自然之符
也潤身之實何如以言其心則不愧不怍廣大而寛平
以言其體則不拘不迫安舒而自得所謂潤身者然也
夫誠意之驗如此故君子必慎獨以誠其意葢意之不
誠則為詐善雖七尺之軀不能自潤何以明徳而新民
乎
　自欺二字古所未發是聖賢喚醒人處言人明知善
　惡而好惡却不著實知之者是誰不著實者是誰分
　明是自己哄自己只此二字使人通身汗下不自欺
　便是自慊此處不暇說到徇外為人亦未說到實用
　其力乃是念頭起處舜跖之分也慎獨獨字對人而
　言因為人不知容易放肆放肆便是自欺故須加謹
　此又下手口訣也如見其肺肝只是言小人窘迫慚
　懅無地自容之狀非說别人見之觀己字可見其實
　真情畢露人皆見之矣余前此亦依舊說作别人見
　之友人吳徹如之子洪亮作此題云亦其心之自為
　如見耳余甚歎賞不知此少年安得此見解也十目
　所視節舊説用事必有迹實必有聲等語亦太粗只
　是言人心之知不容自欺惡惡臭好好色㡬曾著意
　來好惡之萌心中纔説我定欲如惡惡臭如好好色
　這便是不誠了誠意原無下手處只是慎獨為要

所謂修身在正其心　　章

大學傳之七章釋正心修身謂夫經文所謂修身在正
其心者何謂也葢人之所得於天者有虚靈知覺之心
則隨其身之所接於物者必有喜怒憂懼之用然惟以
其澄然虚者待其適然而來以其廓然公者任其適然
而去則心正矣不然而有所忿懥則心以忿懥而不得
其正有所恐懼則心以恐懼而不得其正有所好樂則
心以好樂而不得其正有所憂患則心以憂患而不得
其正夫心既不正則身在於此而心馳於彼血肉之軀
無所管攝故目雖司視也心既不存則視之而不見非
惟不能視逺而已耳雖司聴也心既不存則聴之而不
聞非惟不能聴徳而已食雖在於口也心既不存則食
而不知其味非惟不知正味而已如此而尚可語修身
乎夫心不正則身不修此謂修身在正其心正之云者
察之於方動之時而敬以直之務使此心如太虚應接
萬物各止其所而我無所與焉可也
　不得其正是説心不正非説忿懥等如坐者偏某隅
　只可説坐不正説不得某隅不正也食而不知味與
　中庸鮮能知味稍異彼是説正味此則併酸醎苦辣
　都不知耳舊説此節推而至於應事接物皆不得理
　非是葢如此分明是不知天地更説甚得理不得理

所謂齊其家　　章

大學傳之八章釋修身齊家謂夫經文所謂齊其家在
修其身者何謂也葢修身之道不越審好惡理情性而
好惡之所首被者家是也人之處家内或蔽於愛憎之
意遂膠固而不移外或怵於毁譽之言遂㝠迷而不悟
故之其所親愛而偏焉之其所賤惡而偏焉之其所畏
敬而偏焉之其所哀矜而偏焉之其所傲惰而偏焉夫
偏於親愛畏敬哀矜者是好而不知其惡也偏於賤惡
傲惰者是惡而不知其美也故好而知其惡惡而知其
美則情之所發各當乎天而求之天下葢亦鮮其人矣
故諺有之曰知子莫若父然溺愛者不明有莫知其子
之惡者焉猶知苖莫若農然貪得者無厭有莫知其苖
之碩者焉諺之所言如此正謂人情之好惡易偏也夫
好惡徇於一偏則吾之所以自處者已不得其理是謂
身不修也以之處家必不能使一家之人恩義篤倫理正
而歸於齊此謂身不修不可以齊其家也夫家且不可
得而齊况國與天下乎明徳之功既踈新民之機遂窒
此大學之道必以修身為本也
　易家人一卦大要以剛為善葢剛則能克己克己則
　能不偏而終之曰威如之吉反身之謂也即大學修
　齊之㫖

所謂治國必先齊其家　章

經文所謂治國在齊其家者何謂也葢身修則家可教
家可教而後國可治苟身不修而家不可教而能教國
人者無是理也故治國君子惟修身以教於家其身初
不出乎家而其化自行於國所以然者何哉葢家國同
一理齊治無二機是故孝者所以事親也然國之有君
猶家之有親所以事君之道寧有外於孝乎弟者所以
事兄也然國之有長亦猶家之有兄所以事長之道寧
有外於弟乎慈者所以畜㓜也然國之有衆亦猶家之
有㓜所以使衆之道寧有外於慈乎然是孝弟慈也者
根諸人心之固有而非由外鑠發諸天理之自然而不
假强為故康誥曰如保赤子誠以赤子有欲不能自言
為之母者惟其中心愛之是以心誠求之雖或不中亦
不逺矣然此皆自然而能世豈有學養子而後嫁者哉
慈㓜之道既不待於强為則孝弟亦豈待於强為哉施
之國者取之家而有餘施之家者取之心而自足此君
子所以不出家而成教於國也是故君子盡孝弟慈之
道以教於家使一家之中藹乎有恩以相愛而仁矣則
一國之人莫不興起而為仁一家之中燦然有禮以相
接而讓矣則一國之人莫不興起而為讓家與家相習
人與人相觀自有不期而然者向使一人貪戾無仁讓
之徳則一國作亂無仁讓之風矣是則一國之仁讓由
於一家一國之作亂由於一人握於此曾不越毫芒而
其感甚神若省括而釋也觸於彼曾不踰瞬息而其肖
甚速若應弦而中也其機如此此所謂一言之失足以
敗事一人之正足以定國者也君子安得不戒貪戾以
絶禍亂之階而行孝弟慈以為定國之本哉稽之於古
堯舜躬行孝弟慈之徳而帥天下以仁民亦觀感而從
其仁桀紂不孝不弟不慈而帥天下以暴民亦效尤而
從其暴堯舜桀紂之民所從不同其從好一也若所好
者暴而所令者仁是所令反其所好而欲民之從得乎
是故君子必有善於己而後出令以求人之善以為我
之所求乎人即人之所求乎我也無惡於己而后出令
以禁人之惡以為我之所非乎人即人之所非乎我也
此乃推己及人所謂恕也是以民樂君子之恕自協於
極而忘其求之也自易其惡而忘其非之也此君子之
所以藏其身也若未能有善而無惡而責民以為善而
去惡則是顯然以其不肖之身使人指而議之不藏其
身於恕而欲人之曉然知善之當為惡之當去寧有此
理哉合而言之可見國觀於家家觀於身故欲治國者
在乎修身以齊其家也是道也詩人葢詳言之矣桃夭
之詩云桃之夭夭其葉蓁蓁之子于歸宜其家人美賢
女之被化則然也夫家國一理也必能宜其家人而后
可以教國人婦順之章明則刑于之化也蓼蕭之詩云
宜兄宜弟美諸侯之令徳則然也夫齊治一機也必能
宜兄宜弟而後可以教國人愷悌之四逹則友于之風
也鳲鳩之篇云其儀不忒正是四國美諸侯之有常度
則然也夫教國不異於教家也吾之為父為子為兄為
弟皆能盡其道而足以取法於人然後國之為父子兄
弟皆有所觀感而是則是效矣彛倫之攸叙孰非一人
之建極哉由三詩之言觀之或言家而已該乎國或言
國而必遡於家所謂治國在齊其家者其此之謂歟
　羅近溪曰孔子此書却被孟子一句道盡所云大人
　者不失其赤子之心者也夫孝弟慈原人人不慮而
　自知人人不學而自能亦天下萬世人人不約而自
　同者也今只以所自知者而為知以所自能者而為
　能則其為父子兄弟足法而人自法之便呌做明明
　徳於天下此三件事從造化中流出從母胎中帶來
　遍天遍地亘古亘今試看此時薄海内外風俗氣候
　萬萬不齊而家家户户誰不是以此三件事過日子
　也只堯舜禹湯文武便皆曉的以此三件事修諸己
　而率乎人以後却盡亂做不曉的以此修己率人故
　縱有作為亦是小道縱有治平亦是小康却不知天
　下原有此三件大道理而古先帝王原有此三件大
　學術也

所謂平天下在治其國　　二節

經文所謂平天下在治其國者何謂也葢孝弟慈之道
非特家國之所同亦天下之所同也觀於君子之所以
教國則天下可知矣今夫上能老吾之老而盡孝之道
以教於家則一國之人亦觀感而興起於孝上能長吾
之長而盡弟之道以教於家則一國之人亦觀感而興
起於弟上能恤孤而盡慈之道以教於家則一國之人
亦觀感而興起於慈而無悖戾者矣此所謂家齊而國
治者也由此觀之同此人則同此心同此心則同此孝
弟慈一國之人既知所興起矣天下之人均有孝弟慈
之心惟在上之人不能察彼之心而失其所以處之之
道則彼之所興起者或不得遂而反有不均之嘆是以
君子察其心之所同而有絜矩之道使逺近大小平均
如一而咸遂其興起之願也絜矩之義何如絜度也矩
所以為方也凡工人為方必度之以矩君子處物必度
之以心葢一人之心千萬人之心也以己之心度人之
心知人之所惡者不異乎巳則不敢以己之所惡者施
之於人如在上之使於我者或我所惡也則必以此度
下之心而不敢以我所惡者使下在下之事於我者或
我所惡也則必以此度上之心而不敢以我所惡者事
上或所惡於前人之先於我者如是則必以此度在後
之心而不敢以所惡者先後所惡於後人之從於我者
如是則必以此度在前者之心而不敢以所惡者從前
又如在右者或以我所惡者而加於我則必以此度在
左者之心而毋以交於左在左者或以我所惡者而加
於我則必以此度在右者之心而毋以交於右夫上下
四旁人雖至衆而因心推己之中即盡均調劑量之法
所操者約而所及者廣此之謂絜矩之道也君子非此
何以平天下哉
　紹聞編云能使人興起者聖人之教化也能遂其興
　起之心者聖人之政事也　此章説平天下不外乎
　孝弟慈羅近溪所謂大學術也篇中所云絜矩之道
　都是政事所以使天下咸遂此三者之願耳

詩云樂只君子　　則失國

是絜矩之道人君父母天下之道也詩云樂只君子民
之父母葢言君子有絜矩之道能以己之好惡知民之
好惡又能以民之好惡為己之好惡如是則上之愛其
下真猶父母之愛其子矣彼民之親其上豈不猶子之
愛父母哉夫人君之不能父母其民者由於自尊而卑
民耳不知父母天下乃所以成其尊也詩云節彼南山
維石巖巖赫赫師尹民具爾瞻葢言居尊之難也夫師
尹其小者也有國者其位益尊則民之具瞻益衆其好
其惡四海之命脈係之几席之間莫非危㡬何可以不
慎也慎則好惡自不敢偏矣若以居尊為得肆之地而
好惡徇於一己之偏則禍及天下怨歸一人而為天下
之大僇矣然則為人君者何可以不絜矩也詩又有云
殷之未喪師克配上帝儀監于殷峻命不易葢言殷之
先王有道而得乎衆心此所以得國而克配乎上帝也
及紂之身無道而失乎衆心此所以失國而不足以配
上帝也夫得衆之道不外乎絜矩而己民以為父母而
國得否則為天下之大僇殷監固不逺哉
　樂只君子節言人君之道自合如此南山節乃以利
　害言之為民之父母乃是得衆不可對大僇得衆二
　句只泛泛言之後方説向絜矩下文道善則得之二
　句倣此

是故君子先慎乎徳　　以為寳

夫絜矩者其施之於天下則謂之道其本之於身心則
謂之徳是故君子欲以絜矩平天下必先格致誠正以
慎乎徳齋戒神明惟恐其昏於欲也有徳則被徳者皆
於我乎歸附斯有人矣有人則歸徳者皆入我之版圖
斯有土矣有土則任土作貢不患財之不足矣有財則
量入為出不患用之不周矣夫慎徳非為財用也而財
用自足是徳固不可與財等論也徳其本乎絜矩以平
天下而徳實基之安得不謂之本若財雖有國之所必
需而無闗於理亂之數特末務耳人君知此而外内之
分自明矣苟或棄徳不務而惟財是専是外本而内末
也此風一倡民皆效尤不見有徳惟見有財之可好好
則必争而不已是上導之争也争則必奪而後已是上
教之奪也争奪成風尚得以有其民乎是故財者可散
而不可聚者也外本内末而財聚於上則民皆離心於
下慎徳為先而財散於下則民必歸心於上為人君者
何可聚財而散民也况財用出於有人民既散矣亦安
得以有其財乎是故言以悖理而出則人亦以悖理而
應之未有君施逆命而民無逆詞者也貨以悖理而入
則下亦悖理而奪之未有上貪於利而下不侵畔者也
夫民之聚散天命之所以去留也康誥曰惟命不于常
夫無常者非悠忽糾紛而不可知也言天道至公不
私一姓不阿一人善則得之不善則失之矣夫散財之
謂善衆之所由得也而天命隨之聚財之謂不善衆之
所由失也而天命亦隨之夫財者末也而散之可以得
民可以得天命人君亦何可外本而内末哉嘗觀楚書
所載王孫圉對趙簡子白珩之問曰楚國不以白珩為
寳惟以觀射父左史倚相二善人為寳又嘗觀舅犯對
子顯復國之勸曰亡人不以得國為寳惟哀痛慘怛盡
愛親之道為寳不敢因喪規利也此二書者皆可謂明
於外内之分者也人君何可外本而内末哉
　徳本財末是論道理如此非有徳能致有財而見其
　為本有財由於有徳而見其為末也註疏貨悖入節
　云事不兩興財由民立

秦誓曰若有一个臣　　以失之

由此言之平天下之道在同民心以為好惡而已而好
惡之大者尤在於用人秦誓曰若有一个臣斷斷誠一
無他技能葢誠一之至本無技能非有之而不表暴也
其心平易坦直淡然無物而天下之物無不包粹然至
善而天下之善無不納吾想其心殆休休然如有容者
焉其見人之有技是己之所無也若己有之而必欲其
見用見人之彦聖是己之所好也其好之之篤不但如
其口之所言如此然則所謂如有容者實能容天下之
有才有徳者矣斯人也以能保我之子孫而賢賢親親
以能保我之黎民而樂樂利利亦庻㡬有利於國家哉
若彼小人無斷斷之誠無休休之量見人之有技也則
媢疾憎惡之使之無所容見人之彦聖也則拂戾阻抑
之使之不得通如此則實不能容天下之有才有徳者
矣斯人也以不能保我之子孫黎民國家亦曰殆哉秦
誓之言如此人君之所愛者宜莫如休休之臣所惡者
宜莫如媢疾之臣昭昭也然而未易能也其惟仁人乎
無欲者能審斷而讒諂面諛之計窮無私者能用罸
而優柔姑息之弊祛故於媢疾小人不惟不容於朝必
加以放流之刑迸諸四夷不與之同處乎中國夫愛人
而不使其受害於奸囘惡人而不使其肆毒於良善此
所謂惟仁人為能愛人能惡人也自非仁人則有見賢
人之可好而不能舉或舉之而不能先者則是以輕忽
放易之心而待天下才徳之士不亦慢乎亦有見人之
不善之可惡而不能退或退之而不能逺者則是以優
游含宏之量而待妨賢病國之人不亦過乎下此者惟
徇己見不顧公論於人之所共惡者則以其排衆獨進
而偏好之是謂拂人惡惡之性矣於人之所共好者則
以其任質無技而偏惡之是謂拂人好善之性矣拂人
之性則失人之心失人之心則失天之命小則身危國
削大則身弑國亡雖欲免於災患胡可得也然則有國
者可不公於好惡以盡絜矩之道哉然好惡所以有公
私之不同者以其存心有不同也是故君子之治天下
有絜矩之大道好以天下惡以天下存之一天地之為
心盡羣生以覆育施之一神化之並運舉一世而甄陶
君子之道之大如此其得是道也惟在於忠信忠信者
誠也誠則吾心之所包含者物理盡乎其中矣吾心之
所裁度者物情盡乎其間矣大道寧不於是而得乎若
夫驕焉而恣己徇私泰焉而以人從欲則一心之中莫
非私意之充塞一膜之外便有人己之異觀雖欲絜矩
亦有所不能矣大道寧不於是而失乎
　其如有容焉如字是形容大臣心體之大有不可窺
　測之意實能容之實字正與如字相應

生財有大道　　至末

夫君子而有得於大道則其所以治天下者無往而非
大道也世之人主以為理財必以智術而後財可不匱
不知生財自有大道蕩蕩平平無庸智術為也惟使國
無㳺民而生之者衆朝無倖位而食之者寡不奪農時
而為之者疾量入為出而用之者舒生之衆為之疾則
財之源以開而其來也無窮食之寡用之舒則財之流
以節而其去也有限所生者不可勝食所為者不可勝
用無人而不足亦且無時而不足矣此之謂大道也夫
財者所以聚人也善用之則財即徳也故仁者以天下
之財散之於天下由是天下悦之而享有元后之尊是
用財以發起其身也不仁者好専利而不顧大難以其
身之危亡而發起其財愚亦甚矣夫仁者以財發身豈
患無財乎葢以一人愛天下者君之仁也以天下奉一
人者民之義也上之人真能視民如子導利而布之以
遂民生是所好在仁不在富也則斯民忠愛之心以感
觸而益奮所好者在義不在利矣未有上好仁以愛其
下而下不好義以忠其上者也下既好義則公家之事
皆其情之所樂赴必能盡力以究其業此好義之徵也
借日不終吾知其必無矣夫下既好義而終事民之愛
君若此其甚也則其視君之府庫猶私積也寧有不得
而有之者乎葢君子以利悦其民而小人以利供其君
正其道之相成而心之相感者也仁者之以財發身如
此由斯以談人君公利於下固仁也亦義也固義也亦
利也孟獻子有言曰士初試為大夫則君賜之車得駕
四馬者曰畜馬乗畜馬乗則己食君之禄矣豈可察於
雞豚以分民生産之利乎為卿大夫而喪祭得以用氷
者日伐氷之家伐氷之家則其禄厚矣豈可畜養牛羊
以侵民生産之利乎然察雞豚畜牛羊不過隂奪民之
利耳至於畜聚斂之臣則為横奪民之利矣况百乗之
家則有采地可以出兵車百乗者是其禄尤厚於畜馬
乗伐氷之家者矣豈可畜聚斂之臣乎與其有聚斂之
臣以傷民之財寧有盗臣以亡己之財獻子之言如此
正謂有國者不可専其利於己而以利為利當公其利
於民而以義為利也以義為利者固在人君之自擇聚
斂之臣亦必不可用也長國家而専務財用者實由聚
斂之小人導之也彼方以為善於利國而畜之不知小
人之心惟利是徇使其得為國家則以聚斂為長䇿以
掊尅為嘉謀由是民窮財盡衆叛親離天災人禍雜然
並至雖有善人以繼其後亦終如之何哉求利之害如
此為人上者即不慮専利之害於民亦豈可不為國家
計乎此所以言為國者不可以利為利而惟當以義為
利也
　以義為利猶云以不貪為寳耳享其利只可帶説荆
　川之文至矣
　學庸正説卷上
欽定四庫全書
　學庸正說卷中
　　　　　　　　　　　　眀　趙南星　撰
中庸正說上


天命之謂性　　章

中庸首章眀道之原以示人謂理必知所本而後可以
共學名必知所自而後可與盡義今夫性道教之名人
皆知之而鮮知其所以名也夫太極渾淪無外而理為
之綱維主宰以成夫造化曰天天之所以賦與萬物而
不能自已者命也人咸得之以生真立乎精之中而理
妙乎物之有天道所繼之善即人之所以成性也故曰
天命之謂性性具於心寂然而已有感即通而見於外
不煩繩削萬事得序任天之便盎然皆吾性之流行也
故曰率性之謂道天下同理而異氣氣拘而理隠于是
有失其性命之正則不能無待於教聖人者繼天以立
極者也故不特以其身為模範準繩而又設為禮樂刑
政以品節夫道使無太過不及之差是教因道立非以
强世也故曰修道之謂教學者苟知此義則知天人之
合一當由教而入以體道全性而求肖夫天矣何則天
命之謂性率性之謂道由此言之則道者由天而來者
也天不息道亦不息自一物以至千萬物而無物不有
也天無間道亦無間自一息以至千萬世而無時不然
也須臾不可得而離也如其可離則是不出於天不根
於性者也夫豈道之謂哉道本不離於人則人之不可
離道也眀矣然道率於性則欲不離道必存天命之性
而後可也是故君子當事物方往思慮未作無所交於
睹聞此心易於昏忘也必基命宥宻於穆不已䖍其衷
目雖不睹而翼翼乎若有所防其所不睹者乃其所戒
慎也耳雖不聞而凛凛乎若有所畏其所不聞者乃其
所恐懼也一敬常存以立萬變之主宰則天載之神湛
然常存於虚眀之中而物交自不能引矣然人之一心
動靜相為循環功力不可偏廢彼一念初動之時存於
中而未暴於外人固未有知之者以其在窈冥之際則
謂之隠然既已有窈冥矣以其在恍惚之間則謂之微
然既已有恍惚矣吾心之靈皎如日月而還以照吾心
將理將欲從天從人無不洞見其纎悉而昭晰其端倪
是天下之見者非見而莫見乎隠顯者非顯而莫顯乎
微也蓋隠微者已所獨知氣始用事而善惡之幾也雖
能存飬於不睹不聞之時而於此弗慎將失其不睹不
聞之初矣故君子之於獨知必精察於毫釐而抑遏於
微眇惟恐人欲得乘氣以肆也戒慎恐懼之心不敢以
隠微而少怠至是而靜之所飬者誘之不能遷矣動靜
交飬此君子所以常存天命之性而不離道於須臾者
也夫語道而遡諸天命之性疑於幽深淵逺而不可及
若見其可離焉者不知天命之流而為性人性之動而
為情皆其機之不能已也道不外乎性性不離乎情心
有所好惡而喜怒形焉情也心有所欣戚而哀樂形焉
情也夫人而有之者也方其未感於物之時外内不接
人己不交喜怒哀樂之未發寂然不動正亦無可見而
何有於偏倚此則謂之曰中及其有感於物之際人己
相形外内相對喜怒哀樂之發而中節無過不及隨感
而通情非有所著而何有於乖戾此則謂之曰和是中
也即所謂天命之性也和之所統會也至虚之實實而
不匱天下卒未有外乎中而别為理者也如之何其不
以大本屬也是和也即所謂率性之道也中之所流行
也任天之動動而為則天下卒未有外乎和而别為軌
者也如之何其不以達道屬也道不外乎吾心此道之
所以不可離也夫道以心為樞以天地萬物為量是故
君子主敬以立中必使心之所存一天命之宻藏而纎
毫之偏私不得以雜之真能立天下之大本而致吾之
中焉慎動以達和必使心之所發一性真之融洽而纎
毫之乖氣不得以乘之真能行天下之達道而致吾之
和焉由是而致中和於天地則健行不息順承有常若
或秩之而無失其職矣由是而致中和於萬物則變化
各正光大咸亨若或煦之而無害其生矣此其於天地
萬物非有加也夫亦得其常耳於吾心亦非有加也夫
亦滿其量耳此之謂盡性此之謂盡道此之謂立教庶
幾學問之極功哉
　道不可離非是說不當離是說不可得而離或云如
　此則不闗人事矣不知道本不離於人而人自離之
　便是魚跳而失水其警人不更切乎戒慎恐懼是存
　天命之性只是提起此心不要昏了不着力中着力
　也　莫見乎隠節新說皆以隠微即是獨即是不睹
　不聞慎獨即是戒慎恐懼如此則重複了不如舊說
　為是　人心只有動靜二様靜時主敬以培植根本
　將動又隄防私欲用功不過如此或言自所睹所聞
　以至不睹不聞而皆致其戒懼似覺顛倒至謂加謹
　於隠微亦不必然　鄧定宇云夫人之紛紛於外者
　惟見人而不見己故其神不専其道不寧子思以獨
　示之使知道吾之道學吾之學既求不愧於屋漏不
　欺乎神眀猶以為第二義何也有待而言也故中庸
　一書大要言誠此所以為聖學與　喜怒哀樂二句
　且勿說出天命之性率性之道直至後二句方見看
　本文大本達道字自眀言元來這喜怒哀樂未發之
　中就是天命之性已發之和就是率性之道豈不是
　人人本具如何可離　感於物而動性之欲也情純
　乎性即是天命性非屬天情非屬人觀其所動而已
　矣　紹聞編云即這喜怒哀樂中節處便是實理流
　行更去那處尋實理流行又云既曰天下之大本天
　下之達道則只是此箇中和便總攝了天地不須說
　推以及之也　學者多疑致中和未必能位育於大
　學之平天下却不疑且令三辰無正五氣愆期山崩
　川竭五糓不登將萬物皆罹其殃可謂之天下平乎
　此是至理有何可疑　此章首言率性之謂道本不
　可離至所謂率性者不過喜怒哀樂未發之中率之
　而為達道即此推極之便天地位萬物育何等平常
　這便是中庸之道

仲尼曰君子中庸　章

道率於天命之性是不偏不倚無過不及而平常之理
也故其名曰中庸是道也所謂天下之達道也固不擇
君子小人而皆有然惟君子為能中庸小人則自以為
中庸而反乎中庸者也蓋中涵於喜怒哀樂之未發渾
然一理及其既發則隨時變通不容執一此其道甚未
易言其端甚不可開也故君子之中庸也以其人則君
子也戒慎恐懼之心中之所渾涵也而出之以應天下
觀盈虚消息而執乎其中知進退存亡而裁之以正雖
先王所未有天下所未聞而自我始之曰時則然也平
常而非奇也此之謂時中而君子之中庸也小人之中
庸也以其人則小人也恣睢縱任之心中之所不載也
而出之以為天下逆天地之常經以逞其私智亂聖王
之典制以遂其姦心雖名教所不容神人所共憤而自
彼蹈之亦曰時則然也平常而非過也此之謂無忌憚
而小人之中庸也是知自天下之有中庸也而君子乃
能運其神於道之内以究旋乾轉坤之能自天下之有
中庸也而小人乃得軼其欲於道之外以肆欺天罔人
之惡强而名之教之所必由也偽而托之勢之所必至
也吾且奈之何哉夫亦存吾之真是而已矣
　纔說君子便是能戒慎恐懼的纔說時中定從戒慎
　恐懼來非君子二字便是言有君子之徳也　紹聞
　編云易卦爻有中有正中則必正正未必中諸爻言
　處此時地則合如此皆時中之道也又曰按易之言
　中惟在二五蓋必所居之位得中而後所行之道得
　中所居之位體也所行之道用也有體斯有用矣
　君子祗畏天命操存所受之中遇事變之來隨宜應
　之用雖萬變真體惟一人但見其神妙而無方而不
　知君子乃以中為主非以時為主也故曰惟精惟一
　允執厥中精也一也允執也皆不變之名也君子而
　時中言其不變也非賛其神妙也常戒慎常恐懼乃
　是精一乃能允執而不變在君子但名順應非神妙
　也故謂之中庸正與無忌憚相反　先儒言欲知中
　庸無如權此似錯㸔孟子執中無權猶執一也子莫
　所執之中求之楊墨之間自是子莫之中非堯舜允
　執之中也孟子言子莫執其所謂中而不知吾道之
　有權非言子莫之中有權便是聖人之中也且言中
　即不須權權秤錘也所以稱量而求中也既中矣安
　所用權　君子時中尤於世變之大者見之時者天
　之所為也敢不敬乎故有時而不得已為古今未有
　之事如堯舜湯武伊尹周公皆其不敢不如是耳近
　日一講學者曰為善而有忌憚做不得真君子為惡
　而有忌憚做不得真小人嗟乎是何言也

子曰中庸其至矣乎民鮮能久矣

承上章言中庸之道非特小人反之衆人亦鮮能之夫
子有言曰世之求道者未嘗不求其至而不知人之所
難能者非至也惟夫中庸者是無過不及而平常之道
也根於天命而本乎人情大聖大賢無所加於毫末愚
夫愚婦不可離於須臾蓋此道之外更無他道非此道
者不名為道豈非天下之至道乎故修之自上謂之建
極率之自下謂之歸極此上世之化也當其時人心未
鑿率性而動舉世皆中庸也自是以後為之民者聖人
逺而教化息既各任其氣質之偏異端起而正道乖又
皆奪於他岐之惑不能知者無望已其能知者率求之
荒唐謬悠而非中庸也甚則不能知者亦舍其愚䝉之
心而真知喪矣不能行者無望已其能行者率求之奸
詭譎怪而非中庸也甚則不能行者亦失其性命之情
而良能汨矣此其來非一日之積也此君子之中庸所
以不見於天下而小人之中庸乘之而出也豈不深可
憂哉
　至字要㸔的眀白是大中至正的至字從庸處㸔出
　精妙來若一味說的精妙怎怪民鮮能

子曰道之不行也　　章

承上章言衆人之所以鮮能乎中庸者以其拘於生禀
而不能察也夫子有言曰道之不行也我知其由矣蓋
行者行其所真知也智者馳意高眀於日用平常人之
所當知者則以為不足知愚者安於淺陋於人所當知
者又不能知焉此道之所以不行也道之不眀也我知
其由矣蓋眀者眀其所能行也賢者刻意詭激於日用
平常人所當行者以為不足行不肖者溺於卑汚於人
所當行者又不能行焉此道之所以不眀也夫道亦何
嘗離於人哉彼過者自過而道卒不可踰也不及者自
不及而道卒不可遺也人皆自昧其真知耳試觀天下
之人莫不飲食而飲食之味即道也知飲食之味即真
知也終日飲且食而知味者鮮矣則不察之過也察也
者用其真知也用其真知則觸處皆道氣禀不能拘矣
夫何不眀不行之有
　說道便是說中庸之道不必纒繞中字下文重知字
　鄧定宇云道無不在而在口則能知味此是元解俗
　說以飲食為道以味為道之中飲食安得稱道只是
　飲食中有道耳中方是道正方是味味不必添正字
　道不必添中字即人自不察察字亦無害然似非本
　文語氣也

子曰舜其大知也與　　章

承上章言道既不行必智如大舜然後道可行也引夫
子稱舜之言曰凡人之喜於自用者非獨其心之不虚
亦愚惑之所使也故大愚大惑自用愈甚若舜者其大
知也與何以見其智之大也蓋舜視天下之人無貴賤
皆智也故無所不問而且好問焉視好問之言無精粗
皆理也故邇言必察而且好察焉察其所言有未善則
隠而不宣其善者則播而不匿於善之中其論不同未
必皆合乎中也則執其衆論不同之極致而擇其孰為
過孰為不及而孰為中也既得其中則民之中即己之
中也遂用其中於民而舍己以從之夫不自用而取諸
人虚受之懐如天地之無不覆載眀徹之體如日月之
無不照臨此舜之所以為舜者此知之所以無過不及
而道之所以行也
　惟大智方能好問云云非因問察而後智始大也
　伊川曰造道深後雖聞常人語言至淺近事莫非義
　理用其中於民言用民之中也或曰民安得便有中
　只是措諸經綸事業正見其行之至處此論甚固譬
　如取水海中澄清而飲之便是飲海中水或又曰岳
　牧卿士皆所咨詢不可概言民如此則上文民鮮能
　久矣豈卿士大夫皆能中庸惟百姓鮮能耶自心不
　開專靠俗說未有不糊塗者是以聊舉一二耳　袁
　了凡曰凡有事不問而行即是弗詢之謀縱行的十
　分是當己先錯了也且弗詢之謀豈皆不善哉聖人
　所以勿庸者以其不通於人心也此語極是　此章
　說舜大智只重不自用而取諸人一句其餘廣大光
　眀等俱無緊要

子曰人皆曰予知　章

承上章大智而言又舉不眀之端以起下章也引夫子
之言曰中庸之道惟智者足以知之而智者不多有吾
何以知其不智哉以其不自知也且古聖人之大智不
自以為智而天下之人人人皆曰予智蓋人生而皆有
知覺皆知趨利避害人遂以此為智而其所謂害者安
知其不為利而反避之其所謂利者安知其不為害而
反趨之致皆為智所驅而納之罟擭陷阱之中將舉世
之人莫之知避亦安得有智者乎此猶常人無足怪也
人之學道者皆自謂智使其果智耶宜知中庸之不可
離矣乃其意見之偶合性真之時露或擇乎中庸而行
之未幾而頗僻奇衺之見乘焉遂厭薄其平常不能朞
月守也是暫由坦塗以為不若罟擭陷阱而復驅而納
之也此非能真知中庸者也亦安得為智乎夫人知其
為罟擭陷阱則孰肯驅而納之其所以莫知避者以其
視為可樂故也而反以其納之為智也知其為中庸則
孰肯擇而舍之其所以莫能守者以其視為無奇故也
而反以其舍之為智也不智可以學而智不智而自以
為智則終不可以入於吾道之正矣此賢智之所以害
道也
　莫之知避莫字見舉世皆然不能朞月守不字是就
　其能擇中庸者而言

子曰囘之為人也　　章

承上章言道既不眀必如顔囘然後道可眀也引夫子
稱囘之言曰囘之為人智人也真知道之所謂中庸者
故於事物之來辨别於毫釐纎悉之間以求乎中庸及
得一中庸之善則拳拳服膺而不復失之於過與不及
也是其見之真而行之力囘之為人如此夫豈能擇而
不能守者比哉此行之所以無過不及而道之所以眀
也
　真知在擇之先不知中庸如何能擇正如舜惟大智
　乃能問察也或以善是繼之者善之善只有一箇更
　無兩箇此未必然當自得之未易言也

子曰天下國家可均也　　章

承上章必如舜之智而後道可行必如囘之仁而後道
可眀可見中庸之難能矣故引夫子之言曰天下國家
如此其大未易均也然資質之眀敏而力能勉者則均
之無難也爵禄人之所戀未易辭也然資質之廉潔而
力能勉者則辭之無難也白刃人之所畏未易蹈也然
資質之勇敢而力能勉者則蹈之無難也夫此三者皆
世所謂非常可喜之事愚不肖之所無望而賢智之中
尤稱卓犖者也此其人豈不視天下無不可能者哉不
知此三者皆事也未足為道也中庸之道平淡無奇而
至理具足中和即性命之精離之不可而率之無所容
心易簡即神化之奥卑之不可而過之輒為叛道非惟
愚不肖者不能企及即賢智者竭其智識力量而為之
而失之愈逺與愚不肖等耳是以能彼三者代不乏人
而求其喜怒哀樂之中節不可得也中庸豈可能哉要
之中庸而必不可能則不謂之中庸惟賢智者皆趨於
非常可喜之事而不求諸率性之道是以恒見其不可
能耳豈所以概時中之君子哉
　智仁勇之說頗為牽强不必用中庸不可能要講的
　斟酌若說的太難太古董便差不可能是人自不能
　非中庸本不可能

子路問强　　章

承上章言中庸不可能必有君子之强而後能之故引
夫子答子路之事謂夫昔者子路好勇故問强於夫子
蓋以任道者非强不能也夫子告之曰夫强固有不同
者汝之所謂强乃南方之强與北方之强與抑汝學者
之所當强與彼其含容巽順以誨人之所不及雖横逆
之來直受之而不報南方之强也南方風氣柔弱故以
含忍之力勝人為强是强也雖囿於風氣而猶近乎義
理者也故君子居之若夫安於金革若以為袵席而寢
處其中者雖死於金革而不厭此北方之强也蓋北方
風氣剛勁故以果敢之力勝人為强是强也則為風氣
所囿而純乎血氣也故强者居之夫强者之所居固非
學者之所尚即居於南方之强者亦非中庸之君子也
君子之强何如蓋凡和以處衆者易至於流君子於此
則能自守以正未嘗違理以同俗而至於流是天下所
易溺而不為之溺有以自勝其汨情之私也不亦矯哉
其强乎凡違衆獨立者易至於倚君子於此則能自信
其是不肯易方以從衆而至於倚是人情所易傾而不
為之傾有以自勝其亂性之欲也不亦矯哉其强乎國
之有道上下交而徳業成此其時也君子進而立朝必
有所建眀以佐方亨之運不敢以時可苟容而頓改其
未達之守夫有道變塞世人以為無害而君子獨否此
其道在必行而不以隠顯殊致則君子之强哉矯也國
之無道天地閉而賢人隠此其時也君子退而在野必
有以自樂而利幽人之貞雖至於終身莫知而罔易其
生平之操夫無道不變世人以為至難而君子獨否此
其道在勿用而不以久暫渝情則又君子之强哉矯也
凡此皆徳性之用非血氣之用學者之所謂强也
　中立中字非中和之中淮南子云人雖東西南北獨
　立中央故處衆枉之中不失其直天下皆流獨不離
　其壇域此中立之說也中立已是不倚了不須又說
　不倚便有中立到底之意是不以毁譽利害而詭隨
　遷就也　紹聞編云凡物之情唯强者為能無所倚
　而獨立弱而無所依則其不傾側而顛仆者幾希矣
　此中立之所以疑於必倚而不倚之所以為强也
　有道之時優游富貴易於完其名節所以多變其未
　達之守禹稷當平世三過其門而不入何嘗以堯舜
　在上羣賢滿朝而不行其志如此㸔方是

子曰素隠行怪　　章

此承上數章而結言之故引夫子之言曰今有人焉深
求隠僻之理而知人之所不能知過為詭異之行而行
人之所不能行人情厭常喜新豈惟當世稱之後世亦
或有稱述之者是所知所行皆非中庸也非中庸則非
道也如是而有述吾弗為之矣有君子者知隠怪之為
非擇乎中庸之道而遵行之但其精神倦於平常力量
盡於無述半途而竟廢焉夫不能遵道吾無望焉耳矣
既能遵道則亦知中庸之妙矣吾不徒責其遂已而實
駭其能已若我則恒患不得其所謂道者而遵之耳既
得其所謂道者而遵之則味之而愈無窮體之而愈無
盡終吾之身舍此無可遵也半塗可廢末路何由吾雖
欲已亦不能已矣至若君子者其於中庸知之既真則
以之為依不可須臾離也雖其平淡無奇不足以驚世
而駭俗以至遺逸於世而不見知於人益以信吾道之
果為中庸而此心初無所悔焉夫謂之依乎中庸則遵
道不足言矣謂之遯世不悔則不廢不待言矣此天聰
眀之盡也其見道真也盡性命之極也其與道一也唯
聖者能之耳吾豈敢當之哉夫以孔子聖者而不以中
庸自居益以見中庸之不可能也與
　遵字依字俱是說行中庸知在行之先有謂知依乎
　中庸行依乎中庸者差

君子之道費而隠　　章

世之賢智之人每病執有者之為粗而索隠以為知不
知離有以索隠非君子之道也君子之道費而隠者也
無極而太極太極本無極盈天地之所生所化無物非
道也然歴歴而數之無一非物無一物名為道者蓋道
藏乎物之中矣窮世運之既往方來無事非道也然縷
縷而析之無一非事無一事名為道者蓋道潜乎事之
内矣是其有也天下之富有也亦天下之妙有也所謂
體用一原顯微無間者也隠則無可容言矣何以言乎
道之費也夫婦之愚道宜若無所知也然居室一端彼
亦可以與知焉蓋夫婦不知即不可以為道也至於語
道之全體則雖以生知之聖人亦有所不知焉蓋斯道
之散殊無極固非一人之耳目心思所能周也則聖人
之知容亦有所遺矣夫婦之不肖於道宜若無所能也
然居室一端彼亦可以與能焉蓋夫婦不能即不可
以為道也至於語道之全體則雖以安行之聖人亦有
所不能焉蓋斯道之分量無窮固非一人之設施措置
所能盡也則聖人之能容亦有所病矣豈惟聖人即資
始資生天地若彼其大也然要之天地亦囿於形器者
也故生成不能無偏氣運不能無過人之致憾於天地
者亦有之矣故君子語道之大至於天地聖人之所不
能盡可見此道無物不包而其大無外凡載物者必大
於其所載者也而道乘乎器之表不可得而限也豈有
能出於其外而載之者乎語道之小至於愚夫愚婦之
所能知能行可見此道無物不體而其小無内凡破物
者必小於其所破者也而道貫乎形之中不可得而析
也豈有能入於其内而破之者乎道之無不在也如此
詩不云乎鳶飛戾天魚躍於淵蓋詩人仰而見夫鳶之
飛於天而即見夫道之昭著於上也俯而見夫魚之躍
於淵而即見夫道之昭著於下也味詩人之言而盈天
地間瀰漫布濩絪縕摩盪有無間不可育之物則有無
間不容息之氣有無間不容息之氣則有無間不可乘
之理觸目會心莫非道也而又孰能以載之孰能以破
之合而觀之求道於未有天地之前無可言也求道於
既有天地之後則有男女斯有夫婦有夫婦斯有夫婦
之道一唱一隨太極之精呈於人事矣非道之造端乎
即夫婦之道而要其至則健者為陽順者為隂對待而
摩者天地之所以成法象也而斯道昭乎其間矣陽主
於施隂主於受流行而盪者天地之所以成化工也而
斯道塞乎其間矣其至即造端之至安見夫婦之為小
其端即極至之端安見天地之為大夫婦以道而大天
地以道而失其大道之費至此孰知其所由然而外此
寜有隐之可索哉
　夫婦知能斷作居室說近來只泛說云作居室大褻
　俗人之見可笑天地只是箇夫婦耳聖人不知不能
　是真不知不能要替聖人囘䕶亦不是且休說别事
　只如武周追王三王堯舜禹湯都未想到堯舜不能
　化其子周公不能化其兄只孝弟慈之内便知能不
　盡　天地有憾只是災祥寒暑不得其正之類若說
　天不能載地不能覆何曽有人如此憾天地來　記
　曰天有四時春秋冬夏風雨霜露無非教也地載神
　氣神氣風霆風霆流形庶物露生無非教也

子曰道不逺人　　章

道者人之道也方其有生之初天命之賦予以成性者
其真體固不可離及其形生之後天命之流注於人心
者其真機亦未嘗息因心自然即事昭著蕩蕩平平人
所共由夫何逺於人哉乃世之賢智之人卑視人而高
視道必欲於日用倫常之外窮其所不可知騖其所不
可及不知為道者求其所以為人者也天下之人皆人
也我亦人也逺於人是逺於我也我自為道而逺於我
欲何為哉存之則非中和之徳夫何益於身心出之必
無位育之功亦何用於天下夫豈可以為道哉道不逺
人此立教者所以止於修道也詩云伐柯伐柯其則不
逺夫執柯伐木以為柯者彼柯長短之法在此柯耳然
猶有彼此之别故伐者睨而視之猶以為逺何也以其
為物也物之與物固不可得而一也若夫人之所以為
人之道各在當人之身初無彼此之别君子有見於此
故其為教也以人身本具夫道而舍之不由以入於非
道故以其本具者而切劘砥礪之使改其非道非道既
改則其所本具者已完於是即止不治豈於性分之外
而有所増益哉此可見道不逺人而人當不逺人以為
道也夫欲知道之不逺於人當觀人之所以不逺於道
忠恕下學之事未可即謂之道然道根於性而含於心
此心一隔於形骸則私私之去道也逺此心一存乎忠
恕則公公之去道也近忠恕者以人合天之路也何謂
忠恕如人以無道而施諸己此己所不願也則以己之
心度人之心知人之心即己之心不以己之所不願者
而施之於人焉此忠恕之事也夫豈不可以近道哉此
可見道不逺人而人當不逺人以為道也蓋某也知道
之不逺而嘗為道矣君子之道其大端有四某則未能
一焉四者非他也所求乎子以事己者如此反求乎己
之所以事父者則未能如此也所責乎臣以事己者如
此反求乎己之所以事君者則未能如此也所責乎弟
以事己者如此反求乎己之所以事兄者則未能如此
也所責乎朋友之施於己者如此反求乎己之先施於
彼者未能如此也吾其能以但己哉彼以子臣弟友之
道而體之於身者庸徳也人或忽其庸而求為奇行吾
其行之而踐其實乎以是道而出之於口者庸言也人
或忽其庸而别為高談吾其謹之而擇其可乎惟行之
然後知其難盡故或至於不足有所不足則憂徳之不
進雖欲不勉而此心不敢也惟謹之然後知其易過故
或至於有餘有餘則恥躬之不逮雖欲盡言而此心不
敢也不敢盡則有餘者恒不足而言能顧行不敢不勉
則不足者恒有餘而行能顧言言行相顧則是菲言厚
行而典朴之意獨完歛華歸實而悃愊之風可想豈不
慥慥乎其君子乎此某之所自責自修以求其有得者
也豈敢逺人以為道哉
　忠恕元未是道眀說違道不逺註如齊師違榖七里
　之違違榖七里未可便謂之榖只是未到也所以說
　生熟安勉者俱不是忠恕做熟也只是忠恕或云曽
　子如何說夫子之道忠恕而已矣曰再理會去　某
　未能一是聖人㸔的徹底而不肯自居　揚雄曰事
　父母自知不足者其舜乎　忠恕二節出題有以忠
　恕立說者頗為牽强然不如此則如搏沙從之亦可
　於下文宜云己之所不欲不可施之於人况君父乎
　况吾兄吾友乎　所求臣二句時文有作以臣道望
　天下之為人臣者不作事己此說亦有理

君子素其位而行　章

道之不逺人也以隨人而各足也亦以隨在而可行也
身之見在謂之位位不可虚必有所可行者君子隨其
見在之位而行吾之所當行行吾之所得行若夫窮通
得喪懸之天進退予奪屬之人是皆外也性分之内不
容自怠舎此而有所覬覦君子何敢焉職分之内不可
勝為舎此而有所誘慕君子何暇焉何以言其素位而
行也素富貴則行乎富貴兼善天下非特不驕不淫而
已素貧賤則行乎貧賤修身自見非特不謟不懾而已
言忠信行篤敬素夷狄而行夷狄也内文眀外柔順素
患難而行患難也夫一君子也而隨在皆行其素則身
之所入其中者不能皆順而無逆而我之所以為我者
實則常得而無失隨時從道非惟可以富貴即困窮拂
鬱之鄉皆有以遂吾志而疇能以奪之秉心有常非惟
忘乎貧賤即震撼厄塞之地皆有以適吾情而奚足以
累之夫素位而行則無入而不自得既自得則又何願
乎外焉是故其在上位則行乎上位者即其所願若急
於下之我從而一毫督責之是陵也君子不然其在下
位則行乎下位者即其所願若覬乎上之我知而一毫
媚悦之是援也君子不然夫陵援生於有求怨生於求
而不得君子素位而行正己於上下之間而無所求於
人無所求則無不得而又何怨乎蓋正己則無不自得
也無求則不得亦得也是故不得於天吾不以為命之
窮而有所怨不得於人吾不以為人之非而有所尤惟
無願外之心故無不足之願君子之為君子如此由此
觀之故知素位而行則無不自得是蕩蕩平平之道所
謂易也素位之外是有命焉非人所得與也君子行素
而不願外其居易以俟命者乎若小人則强生意智自
驅於罟擭陷阱之中而欲以得非意之福行險以僥倖
而已居易而不得猶之為易也行險而得之猶之為險
也此君子所以為吉小人所以為凶哉孔子嘗有言曰
射雖一藝而其道有似乎君子以射者失諸正鵠而不
中則反求諸身以為吾内體之未正也外體之未直也
故素位而行猶之射也行之而有不得是失諸正鵠也
射者正己而後發此身之外無所以命中者其有不中
反身而已矣君子正己而不求此身之外無所以求得
者其有不得反身而已矣順逆險夷之間上下天人之
際不能如意者皆用以省吾身之闕而密正己之功小
人忘身而願乎其外君子因外而反求諸身故曰射有
似乎君子也
　紹聞編云易三百八十四爻都是發眀箇位不同而
　人所以處之之理又云有一等人雖素位而行或不
　能不少願乎外又有一等人雖不願乎外却不去素
　位而行故下文分析言之以足其意其實自得内含
　有不願乎外之意正己内含有素位而行之意雖分
　而不害其為合也此說極妙余嘗疑朱子分析之過
　得此乃了然矣　無入不自得自得是不失己對爽
　然自失㸔便有樂意人不失己樂在其中　既說君
　子則陵援字要斟酌治人不治而督責之便是陵一
　毫求知便是援還都是好一邉或謂在上位知富貴
　之非泰在下位知貧賤之非約不似說君子余曽作
　此題亦差　末節反求諸身内無不尤人意

君子之道辟如　　章

道一而已愚不肖者安於卑近賢智者騖於高逺而賢
智之失為甚夫君子之道猶地之有逺邇高卑也然地
之逺邇高卑有形故人不能越道之逺邇高卑無形則
凌躐之弊生矣殊不知邇即所以為逺舍邇而求逺者
非吾道也其如行逺之必自邇乎卑即所以為高舍卑
而求高者非吾道也其如登高之必自卑乎詩不云乎
妻子好合如鼓瑟琴言有洽也兄弟既翕和樂且躭言
有敦也而繼之曰其宜爾室家矣乎其樂爾妻孥矣乎
孔子讀而讃之曰允若兹父母其順矣乎夫一家之中
懽然相愛藹然相接此亦平常之事耳而詩人之詠歎
何其深也孔子之讃美何其極也人倫居室之間愚夫
愚婦無異於聖人家庭日用之道易知簡能即通乎天
地故非中和之極則一家之太和必不成即位育之化
惟二人之克諧斯可致孰邇之非逺耶孰卑之非高耶
行之不已以至於逺則知邇可即逺在也升之以漸以
至於高則知下學即上達也彼賢智之過由未知道之
所在耳
　首節重二必字見得不如此便不是道此處只虚虚
　說直到引詩及聖言方見其意詩與聖言從咏歎讃
　美言外見出道之卑邇高逺俱不外此

子曰鬼神之為徳　　章

自道生天地而鬼神行乎其間矣天地無為而鬼神效
其能天地無象而鬼神妙其有以二氣言則分隂分陽
所謂對待者摩也以一氣言則根隂根陽所謂流行者
盪也鬼神之徳侔乎天地其盛矣乎何以見其盛也夫
鬼神無形也視之而弗見無聲也聽之而弗聞疑於虚
寂而無物矣然天下之物莫非隂陽之氣而鬼神則為
隂陽之靈故凡有形之可見者皆鬼神之所以形其形
有聲之可聞者皆鬼神之所以聲其聲物為鬼神之寓
而黙運於其中雖欲遺之不可得而遺也且以祭祀之
一端驗之天下之人亦渙矣而鬼神黙有以使之齋眀
焉而内心敬也盛服焉而外心敬也以承乎祭祀當此
之時陟降之靈流通於苾芬者覺意象之可即往來之
神動盪於氤氲者恍變動之不拘洋洋乎如在其上也
又如在其左右也英爽浮動通於人心之鬼神而瞿然
其或見之肅然其或聞之敢不敬乎故抑之詩曰神之
格思不可度思言如在也矧可射思言必敬也觀於祭
祀之時而可以知體物不遺之實矣夫不見不聞何其
微也體物不遺又何顯也既微矣而其顯如此鬼神何
以能然哉蓋誠也者無極之真也既生天而生地二五
之精也遂神鬼而神神無形而有其理故萬物由之以
受象無聲而有其理故萬物由之以受響此其所以不
可揜如此也然則誠者其鬼神之徳之所以盛乎學者
知此則不睹不聞之中雖欲不戒懼而不可得矣故夫
子他日有曰合鬼與神教之至也
　祭祀乃鬼神體物之一端微之顯節只是眀視而不
　見節之所以然不說祭祀註甚眀

子曰舜其大孝也與　章

孝為庸行之常而聖人之徳無以加焉若稽古帝舜其
大孝也與何以見其孝之大也蓋凡挾一善者無忝於
所生矣舜則邁迹自身重華協帝而徳為聖人所以顯
其親者至矣一命一爵莫不以為尊舜則由有鰥而受
終文祖所以尊其親者至矣一邑一國亦足以為飬舜
則起歴山而君臨有虞富有四海之内所以飬其親者
至矣禘黄帝而郊嚳以配天祖顓頊而宗堯以尚徳宗
廟來格於馨香先世不有光乎虞思續商均之祀胡公
開田齊之國子孫永延乎茅土廟食其有窮乎舜之徳
福兼隆如此豈不亘古鮮儷哉然皆以父母之身而為
之以歸於親者也此之謂大孝也夫舜之獲福之備也
則其徳之所致也徳為聖人固其所以為大孝而孝先
百行尤其所以為大徳如是而福能外之哉故大徳如
舜者耕稼之夫一旦而膺圖籙得其位矣是以大徳必
之也糗草之士一旦而享玉食得其禄矣是以大徳必
之也名生於徳亦福之至也舜之法天下傳後世徳大者
名必鴻也夀禀於命尤福之首也舜之歴年多施澤久徳
大者夀必永也夫福者天之所畀也而大徳可以必之則
以天非蒼蒼冥冥而已也其鑒觀神矣故天以生物為心
無一物不欲長飬加厚也然亦必因其質性之可厚者而
加厚焉故根本完固物之栽者也則和氣流行自與之相
入而滋息以益之若本實先撥物既傾矣生機與化機渙
不相守則氣越散以摧之安得而加厚哉天之篤物且必
因其材則大徳之獲福也夫何不可必之有不觀諸詩乎大
雅假樂之篇云可嘉可樂之君子有是顯顯之令徳既宜
於在下之民又宜於有位之人由是天見其可以覆養天
下而受禄於天抑且保佑命之自天申之而受禄之無已
也以此觀之則舜有是大徳而受命也豈偶也哉堯之後
而有舜也重華協帝必不虚生唐之後而為虞也厯數在
躬必不可易盖不待師錫賛其烝烝四門歸其穆穆受命
之符在乎往田之日矣不然嘉樂受禄詩人豈欺我哉
　紹聞編云舜之徳業如此其盛豈是於分外有所加
　舜只是於所本有者能做得盡耳　天之生物因材
　而篤見得天心好生意在篤厚而物不能盡如天意
　重栽培一邉　舜之大孝武周之達孝自吾夫子始
　發之而萬世始知三聖人之孝吾夫子以匹夫師萬
　世其孝詎不大哉惜乎後世無聖人賛眀之者漢人
　有言孔子専行孝道以成素王似也亦何足以知之
　哉
子曰無憂者其惟文王乎　章

道者中庸者也中庸者隨時者也自唐虞垂允執之訓
蓋聖聖相承焉而尤於我周之三聖人見之且聖人之
生不能必其無憂無憂者其惟文王乎夫文王之父則
王季也眀類克君者也文王之子則武王也聰眀作后
者也以文王之止於孝固己善述而賢父作之於前王
家之勤述之者可無改矣以文王之止於慈固己善作
而聖子述之於後厥志之承作之者為有光矣在文王
小心翼翼夫豈宴然無為者乃宇宙精英悉萃於祖孫
父子乾坤曠事特隆於唐虞夏商故文王無憂者其遭
時隆也夫武王何以述哉太王肇基王迹王季其勤王
家文王三分天下有其二而大統猶未集也武王纉太
王王季文王之緒見紂惡之不悛於是一着戎衣以伐
紂而遂有天下夫以臣伐君宜乎失其名也然其順乎
天而應乎人其身終不失顯名於天下其尊則為天子
升列侯而九重矣其富則有四海之内化岐周而一統
矣上焉宗廟享其祭七世之廟其所妥右也下焉子孫
保其業八百之厯其所光啟也王業之盛如此固以伐
君得之者也無論非太王王季之意亦豈文王之意哉
然以值貫盈之惡不得辭惟均之罪此武王之所以稱
纉緒也時也夫武王之纉緒是武王之徳也順殷之有
年而後興牧野之師受天之命其年則已老矣未及成
文王之徳也合文武之徳而成之者不在後王乎然武
王崩成王㓜周公以人臣而攝天子之位以元聖而當
制作之時固不得守區區之臣節而無所以成先徳也
是故推文王之心以古公季歴肇基王迹者也身為天
子而二祖獨不得有天子之號不忍也則從而追王焉
祖紺以上至於后稷建邦啓土者也身為天子而先公
獨不得享天子之祭又不忍也則從而上祀以天子之
禮焉此追崇之典自古所無而周公特以義起者也報
本追逺之道可謂至隆極盛矣然猶未也木本水源之
思人孰無是心乎於是又以斯禮而推之制之為禮下
達乎諸侯大夫及士庶人皆得以盡其報本追逺之意
禮從死而不從生夏商塟祭之禮未善也則著之為禮
諸侯世其貴庶人世其賤則其禮亦相世也無容異矣
若父為大夫子為士則葬以大夫祭以士父為士子為
大夫則葬以士祭以大夫蓋葬者蔵也蔵死者之魄則
用其死者之爵詒死者以安也祭者繼也繼生者之飬
則用其生者之禄申生者之情也降親而不降貴夏商
喪服之禮未善也則著之為禮期年之䘮自庶人而上
達乎大夫大夫降諸侯絶矣三年之喪自庶人而上達
乎天子無或異焉何也期年之喪諸父昆弟之喪也其
分殊其情疎親不敵貴也若夫三年之喪父母之喪也
昊天罔極豈以貴賤而有二乎是周公之制作豈非時
中之道哉要之時遭其隆則文王獨稱無憂時際其可
則武周大有所為此聖人所以同一道與
　三聖之中武王之事更為難言是以前節既說不失
　天下之顯名以見武王伐紂乃順天應人之舉後節
　又說武王末受命見得紂之惡已為天人所不容矣
　而武王體文王以服事殷之志猶未敢遽伐之也直
　至紂惡貫盈無有悛心乃興牧野之師是以年老乃
　受命為天子也此句宜重㸔過文方說徳未成意
　追王之典自古所無此意不可少見得周公制作之
　時舊說達乎諸侯大夫及士庶人重祭一邉此太泥
　下文只是人人得隨其分以盡報本追逺之心便是

子曰武王周公其達孝矣乎　章

自古之稱聖人者未有不自致其孝者也而亦各成其
孝大孝烝烝之後若武王周公者其達孝矣乎舉平生
之精神心術悉用之以事親而子情無乎不愜舉天縱
之聰眀睿知悉用之以廣孝而衆志無乎不通致愛致
慤流為四表之懽心盡制盡倫鬯為兩間之和氣蓋武
周之孝無以加於古之聖人而人子之所欲效於親者
則至是而始盡即天地神眀無不可通而况於人乎故
名之曰達孝夫孝者非特以親者子之天地也親即子
也子即親也天下之道非一人一力之所能盡亦非一
時一世之所能盡也善作善始在先人善繼善述在後
人道之可為者不必先人之志嘗欲之吾之心先人之
心也畢吾之智慮而圖維之以竟其貽燕之意即先人
復起所存必出於此是其志永續而罔斁也夫是之謂
善繼其志道之可為者不必先人之身嘗行之吾之身
先人之身也殫吾之力量而規恢之以成其積累之功
即先人復起所為必出於此是其事率循而不忘也夫
是之謂善述其事夫以我周先王之世徳而繼述之者
又若此其善則是合羣聖為一人何志不徹聚累代為
一世何事不成周道之隆亘古莫及則武周之繼述為
之也可不謂之達孝哉繼述之事未易悉也夫存亡形
而屬絶逺者莫要於祭今以武周所制之祭禮言之當
春秋之時人子露濡而思霜降而悲於是享祀之典行
焉則見其祖廟修之几筵告潔而守祧者勤矣宗器陳
之世澤如新而主器者謹矣設其裳衣焉以授尸也冀
其依之也薦其時食焉以備物也冀其嗜之也當其時
仰清廟之有嚴覩秘寳之無斁觸遺容於黼扆昭眀信
於苾芬其於先王羮墻見之矣繼述云乎哉夫祀禮之
行既致孝於祖考矣又推及於子孫臣庶焉彼宗廟之
禮合羣廟之主而祫之於三年則合羣廟之子孫而羣
之於宗廟左右隨廟貌以定列南北因世次以奠位若
此者眀準於幽而後嗣屬相傳有所考而不亂對越於
左序羣昭也駿奔於右序羣穆也族屬而情洽此宗廟
之義也異姓之賓來助祭者有公侯伯子男焉有卿大
夫士焉其貴賤之等不可亂也序其爵焉所以辨貴賤
也祭必有事如為宗而詔相為祝而祝嘏與夫賛祼獻
執籩豆之類皆事也必於同姓異姓之中而擇其徳行
之優威儀之美趨事之純熟者為之是祭以任事為賢
而序其事焉所以辨賢也序爵以辨貴賤者若在所畧
矣乃以祭將畢之時兄弟子之少者舉觶於兄弟之長
者賓之子少者舉觶於賓之長者長兄弟取觶酌酒以飲
長賓曰獻長賓取觶酌酒以飲長兄弟曰酢長兄弟則
先導飲而復飲賓曰酬於是兄弟及衆賓皆如是獻酬
而交錯以遍焉蓋宗廟之中以有事為榮故行旅酬之
禮使下為上舉觶者正所以逮及賤者使亦得因事以
伸其敬也序事以辨賢則老者若在所簡矣乃於祭既
畢之時異姓之賓皆退獨燕同姓之親於别寢而以毛
髪之色别長㓜為坐次蓋天下之達尊三而齒居其一
故燕毛以序齒而於老者獨加敬也當序昭穆之時昭
穆同則論爵爵同則論齒而齒輕於爵至燕毛之時則
分昭穆以論齒而爵不復論矣序昭穆者親親也序爵
者貴貴也至於下下長長之義則又見於旅酬燕毛之
中是其一祭祀之間大經以正至恩以宣而天下之事
盡矣蓋祭祀之禮夏殷以上皆行之而仁至義盡則至
武周而大備皆其體先王之志與事而為之者也由今
而觀武周祭祀之禮可以見其孝矣何則先王往矣其
祭祀於宗廟也必有對越神眀之位焉必有品莭文章
之禮焉必有鏗鏘和樂之樂焉今武王周公之祭祀於
宗廟踐先王之位由舊迹也行先王之禮守遺儀也奏
先王之樂聽始音也當此之時焄蒿悽愴之感陟降左
右之思豈徒然哉是故先王之所敬者祖考也祭祀之
禮一舉則精神聚於既散之餘音容見於如在之頃所
以敬其所尊也先王之所愛者子孫臣庶也祭祀之禮
一行則藹藹乎禮意之曲盡肫肫乎恩厚之周流所以
愛其所親也夫孝子之於親死則哀之耳以為不得事
之也武周以為吾身在是先王猶生也事之盡其道如
事生焉孝子之於親亡則思之耳以為不得事之也武
周以為吾身在是先王尚存也事之盡其道如事存焉
故其敬所尊也若與先王共敬之也其愛所親也若與
先王共愛之也然則武周不特可謂孝子蓋孝之至也
至也者盡也古今此孝古今此心吾之孝道盡即天下
萬世之孝道盡吾之孝思盡即天下萬世之孝思盡故
孝之至也者孝之達也夫其所制祭祀之禮不特此也
總而言之外祀則有郊社之禮焉内祀則有宗廟禘嘗
之禮焉郊之禮惟天子得以行之社之禮則通上下行
之蓋以天地覆育徳至大也故郊社焉以享之尊天而
統於宗子親地而及於庶子視上帝如父母而致孝以
通其感與其所以事父母者一也宗廟之五年一禘惟
天子行之宗廟之三月一嘗則通上下行之蓋以祖宗
啟佑徳罔極也故宗廟焉以享之禮隆於至尊而不為
専孝廣於天下而不為僣視祖先如上帝而致敬以極
其報與其所以祀上帝者一也是郊社禘嘗之禮其義
至為深逺而難眀也苟有能眀乎郊社之禮禘嘗之義
真有以見其所當然而不容己與其所以然而不可易
此其知非考究而知之也非思索而知之也與帝同徳
先眀於所以事上帝而後眀于郊社也與親同心先眀
於所以祀其先而後眀於禘嘗也此理既眀何所不眀
其於治國不猶示諸掌乎武周制禮之義其深如此皆
其孝心之極思而繼述所以為善也豈不誠達孝哉
　達孝註中天下之人通謂之孝或以稱譽言之或謂
　可以為天下之法皆未妥觀下文可見達也者通也
　暢也武周之孝直是做到極盡處天下人之心無不
　暢快如陽春一至物物熙怡前軰程文結云人之情
　所頼乎其後者無貴賤無大小欲其有繼述而已故
　繼志述事謂之達孝　踐其位三句最可玩味猶孔
　子所謂入廟登自阼階仰視榱桷俯察几筵以此思
　哀則哀可知矣者也　示諸掌只重禮無不眀不重
　誠無不格蓋只是言其義之深耳　袁了凡云武周
　制禮治國同是此心纔眀此便是曉彼若說鬼神難
　事人民易齊則幽眀有二理矣此論甚高　郊特牲
　曰禮之所尊尊其義也失其義陳其數祝史之事也

孔子曰誦詩三百不足以一獻(祭祀小禮)一獻之禮不

　足以大饗(祫祭也)大饗之禮不足以大旅(祭五帝)大旅具
　矣不足以饗帝(祭天也)是以君子無敢輕議於禮者也
　(學詩能言而言不足以盡祭禮之意其義深也)
哀公問政　　治天下國家矣

昔夫子欲行周公之道復文武之舊蓋惓惓焉而魯周
公之裔也父母之國也故哀公問政夫子告之曰古之
治天下者必有政夫惟文武之政聖父聖子之所述作
也聖君聖臣之所損益也之綱之紀有典有則可謂冠
百王而獨盛矣此皆布在方策未嘗不存也但其人不
存耳誠使當今之時有君如文武者出焉又有臣如輔
文武者以為之輔焉則精神齊一而休美並濟文武之
政可復舉矣若無是君臣則其政豈能以自行哉是則
立政非難惟得人為難其人既存則其道也立政甚速
猶地道之速於種樹也况文武之政咸正罔缺尤為易
舉如樹中蒲盧然也夫政本易舉苟得人以舉之則其
易也當何如是以人君為政在於得人股肱良而後庶
事康則人所當取也而取人又必以身元首眀而後股
肱良則身所當修也修身不必求之於逺也惟就吾身
之常道而率由之則身修矣修道不必求之於外也惟
本吾心之惻怛而貫徹之則道修矣若是乎修身之在
體仁也夫仁者善之長也言仁而義禮智在其中矣夫
仁者何也天地以生物為心而人得之以為生理莫不
有惻隠之心在耳目為聰眀在手足為持行非仁則生
理滅矣故仁者即人之心也亦即人之身也仁固無所
不愛而親者人身之所從生也故仁之所施惟愛吾之
父母以及於九族愛莫切乎此矣由此而育萬民養萬
物皆愛也皆包括於親親之中者也親親非仁之大者
乎義者何也人心之義與仁而俱來事物之至質之於
心見其當然而不可易故義者事之宜也實乃心之宜
也義固無所不宜而人之賢者天下之所謂仁人也故
義之所施必見夫徳之至貴而卑以奉之於凡正人君
子舉不敢加之以勢分宜莫甚乎此矣由此而正萬民
利萬物皆宜也皆資藉於尊賢之中者也尊賢非義之
大者乎然親親必有其殺均之為愛而一本與九族不
容以無别尊賢必有其等均之為敬而大賢小賢不容
以混施此何由生也人心之禮本有自然之天則而固
不能無殺也而固不能無等也親親尊賢所謂愛敬者
人道之極也天下之道管是矣禮者節文斯二者是也
由此為三千為三百皆殺也皆等也皆由親賢而推之
者也然則禮之所施亦孰有大於親親尊賢者乎夫為
政在人取人以身故君子不可以不修身修身以道修
道以仁故思修身不可以不事親思事親以盡仁則必
尊賢以輔仁然苟無知人之智則尊者不賢賢者不尊
君子逺小人進必辱其身以及其親矣此事親者不可
以不知人也然知人之眀聖帝以為難豈小智也哉必
其盡性至命黙契乎造化之神直窺夫道之大原而無
所疑學造於知天則知天知人均之此知也藻鑑庶乎
其不昏矣故思知人不可以不知天知天知人以事親
則備仁義禮智之道而厥身允修矣今舉修身之事而
備言之道不逺於人率於吾性而天下之所共由而之
焉者其道有五徳惟寓於庸根於天命而天下之所共
得以行是道者其徳有三五者何曰義之於君臣也親
之於父子也别之於夫婦也序之於昆弟也信之於朋
友也斯五者自天敘有典誰能外此以為道者是天下
之達道也三者何曰知此之謂知體此之謂仁强此之
謂勇斯三者自繼善成性孰非具此以為徳者是天下
之達徳也然道行於徳固也而徳豈可以偽為哉所以
行之者一也一乃誠也以此立徳則慥慥乎盡性而徳
無不修由是以此履道則肫肫乎盡倫而道無不舉一
以貫之而已矣若二三其徳何道之能行乎夫以徳行
道者蓋亦有不同焉道為達道固人人所性之真知也
然有氣極其清以天眀為眀生而知此道者有得清之
多而不能無蔽必待學而後知此道者又有生而不眀
學而未達必困心衡慮而後知此道者其知雖有早暮
之不一然及其知之則皆其所性之真知也其炯然而
常覺者惟一知耳而庸别其為生知為學知為困知乎
道為達道固人人所性之良能也然有質極其粹以天
能為能安而行此道者有得粹之多而不能無雜知其
為利而行此道者又有不獲所安未知其利必勉力矯
强而後行此道者其行雖有難易之不一然及其成功
則皆其所性之良能也其坦然而宜適者惟一能耳而
庸别其為安行利行勉行乎夫有達徳乃可以行達道
生知安行者造位天徳者也而學知困知利行勉行者
亦能與之為一則以徳為達徳非絶徳也生知者無待
於學智之上也吾未能智而心之所好惟在於學孜孜
焉用志之不分則聞見日博而性天日啟其於智也近
矣安行者不假於力仁之至也吾未能仁而道之所行
必竭其力矻矻焉進修之不怠則道心常勝而私意不
容其於仁也近矣生知安行者無所待於奮發而天下
之大勇歸焉吾未能勇知智不若人之為凡庸也而恥
之知仁不若人之為暴棄也而恥之恥則激激以為學
學必好恥則奮發以為行行必力其於勇也不亦近乎
近之而不已則能與之為一矣君子誠知斯三者真信
氣質之可以習而變也聖神之可以企而及也則必好
學矣力行矣知恥矣則徳可入而道可行知所以修身
矣由是以己觀人則見其治人者其治己者也所以出
身加民達鼔舞作興之用者豈外於修身而知之乎以
一人觀萬人則見其治逺者其治近者也所以舉此加
彼極裁成輔相之宜者豈外於治人而知之乎然則君
欲修身以行政則三者豈可以不知哉
　禮所生也此禮是性中之禮非先王所制之禮殺等
　從此而生此處不宜用天字蓋仁義豈不由天而來

五倫之目或先君臣者經世之主也　所以行之

　者一也一指誠為是蓋此章是一篇長文字其實兩
　箇行之者一也只虚說直到誠身方說出誠字來只
　是文句太多人便㸔不出來且做舉業只得於此處
　說出

凡為天下國家有九經　　所以行之者一也

夫天下國家不可以易為凡為天下國家者其經常可
久之道蓋有九焉九經謂何首則修身蓋天下國家之
本在身也次則尊賢蓋必尊師取友然後修身之道盡
也道之所盡莫先於家也故於親則親之于以振夫敦
睦之風由家以及朝廷則敬大臣焉政本所係禮之若
賓師也體羣臣焉庶務攸分視之若股肱也由朝廷以
及國則子庶民也有撫煦之愛焉來百工也有鼔舞之
方焉由國以及天下則於逺人而柔之以適其願也于
諸侯而懐之以結其心也此乃九經之目而自有其序
者然也人君果能行是九經則各有其效焉是故修身
則道立而可為民表矣尊賢則疑有所質而不惑於理
矣親親則上而諸父下而昆弟咸得其懽心而不我怨
矣敬大臣則臨大事決大議皆有所資而不眩矣體羣
臣則君視臣如手足臣視君如腹心而士之報禮於我
者重矣子庶民則君愛民如子民愛君如父母而百姓
勸矣來百工則通功易事農末相資而財用足矣柔逺
人則天下之旅皆恱而願出於其途四方來歸矣懐諸
侯則徳之所施者博而威之所制者廣天下自畏矣夫
九經固有其效然九經之所以為九經者何如齋眀以
一其内盛服以齊其外察之於方動之時非禮不動則
内外交養動靜不違此所以修身也信讒邪則任賢不
専徇貨色則好賢不篤故去讒逺色賤貨而一於貴徳
使天下之士皆有願立於其朝之心此所以勸賢也尊
其位親之欲其貴也重其祿愛之欲其富也同其好惡
兄弟婚姻欲其無相逺也非所以勸親親乎官屬衆盛
足任使今則以道事君者得以自盡非所以勸大臣乎
忠信而待之也誠重禄而養之也厚使士無上疑下忌
之嫌無仰事俯育之累而樂於趨事赴功非所以勸士
乎人情莫不欲逸也則使之以時亦莫不欲富也則薄
其稅斂而所以勸百姓之道在是矣日有省月有試以
程其能餼廩必稱其事因功以償其勞使惰者勉能者
勸而所以勸百工之道在是矣為之授節以送其往豐
其委積以迎其來願留吾國者因能授任以嘉其善不
强其所不欲以矜其所不能此非所以柔逺人乎諸侯
之國皆神眀之胄其上世皆有功徳於民無後者續之
已滅者封之治其亂使上下相安持其危使大小相恤
比年使大夫一小聘三年使卿一大聘五年君來一朝
朝聘有節而不勞其力也我之宴賜乎彼者則從其厚
彼之貢納於己者則從其薄貢賜有度而不匱其財也
此非所以懐諸侯之道乎九經之事如此然一有不誠
則九者皆為虚文故凡為天下國家有九經而所以行
是九經者一也一也者誠也誠則心無偽妄事皆真實
言修身則實能修身言尊賢則實能尊賢言親親則實
能親親推之其餘莫不皆然此九經之實也
　九經先言修身修其所以為天下國家者也君道也
　次當言大臣却說尊賢謂之臣則共治天下國家者
　也謂之賢則能修其身而吾之所頼以修身者也師
　在其中不特臣之而已漢人有言紫宫極樞通位帝
　紀太微四門廣開大道五經六緯尊術顯士少微處
　士為比為輔故次帝廷極者天帝之常居也太微帝
　廷也而處士即在其次尊賢之次於修身其象在乎
　天矣　處士在帝廷之次女宫在後故尊賢必逺色
　知人在知天　春秋之義諸父昆弟無所不臣　周
　禮春獻素秋獻成素者形法定也飾治畢為成是省
　試之意　節如漢之出入闗者用繻是也委積畜聚
　也少曰委多曰積周禮遺人掌郊里之委積以待賓
　客野鄙之委積以待羈旅先王之世人行千里如在
　其家　春秋時霸國有無嵗不聘如鄭之於晉者乃
　知先王之仁不可及也

凡事豫則立　　至末

由是言之可見凡事先立乎誠而素豫吾内則事以有
本而立不先立乎誠而襲取於外則事以無本而廢蓋
誠者一也二三則亂一則定故豫也者前定也有所言
則以前定而當理無愆不跲矣有所事則以前定而體
信達順不困矣有所以立吾之行則以前定而徳行可
成内省不疚矣言事行皆由道而出者也道以前定之
故根本先立足以泛應而不窮矣又何跲何困何疚之
有君請以在下位者觀之蓋在下位者上有君下有民
欲治民其道在乎獲上不獲乎上則無以安其位而行
其志民不可得而治矣然欲獲上又不可以䛕悦取容
也其道在乎信友朋友不信則志行不孚名譽不聞不
獲乎上矣而欲信友又不可以便佞苟合也其道在乎
順親不順乎親則所厚者薄無所不薄不信乎友矣而
欲順親又不可以阿意曲從也其道在乎誠身誠身者
由心之所存以至四肢百骸之所發渾然一真實而無
妄則孝為誠孝乃可以順親若反身不誠則其孝亦不
誠不能順乎親心矣然誠身又不可以襲取强為也其
道在乎眀善眀善者察於人心天命之本然而真知至
善之所在則意念必真乃可以誠身若不眀乎善則或
以妄為常不能誠乎身矣身一誠而順親而信友而獲
上皆一以貫之矣故曰凡事豫則立也夫誠者何也具
於人而原于天者也真實無妄乃天道之本然也然天
理雖無不誠而人心容有不誠於此而欲其真實無妄
以復本然之初所謂誠之者也是誠之者乃人道之當
然也夫天人一道也以世有誠之者遂分而為二若以
誠而求諸其人則不待勉强而於道無不中不待思索
而於道無不得從容自然而所知所行皆中乎道焉此
與天為一人之中所謂聖人者也若夫誠之者未能不
思不勉則必審擇於事物之中以求其所謂至善不易
者既得之則固以守之不至於至誠不已也然是誠之
之事其目有五以學知利行者言之天下之理無窮必
博而學之以備事物之理學之博然後有可問也必審
而問之以盡師友之情既問矣然後有可思也必慎而
思之以致其精不失之泛濫不失之穿鑿也既思矣然
後有可辨也必眀而辨之以極其當别公私於毫釐析
是非於疑似也既辨矣然後可以見於行必篤而行之
凡學問思辨而得之者皆以悃愊之意而躬行實踐非
徒以知識自炫焉以困知勉行者言之有弗學則已學
之必求其能弗能弗措也有弗問則已問之必求其知
弗知弗措也有弗思則已思之必求其得弗得弗措也
有弗辨則已辨之必求其眀弗眀弗措也有弗行則已
行之必求其篤弗篤弗措也於是五者之功在學知利
行者以一能之已則倍其功於百焉在學知利行者以
十能之已則倍其功於千焉夫學問思辨四者乃學知
困知者之所以擇夫善也而篤行也者則利行勉行者
之所以固執夫善也學者於此道惟恐安於愚柔而不
能耳若果能盡此擇善之道乎人雖至愚亦有真覺研
窮之久愚之變而為眀可必也與不思而得者同歸矣
况未至於愚者乎果能盡此固執之道乎人雖至柔亦
有良能踐履之熟柔之變而為强可必也與不勉而中
者一轍矣况未至於柔者乎眀即知强即勇而仁在其
中矣所謂及其知之成功一也學之有益於人如此欲
為天下國家者可不務此以修身乎
　先立乎誠便是豫非是豫養乎誠說豫立乎誠者亦
　不是了前定只是一箇前定如黄河萬派只是崑崙
　一脈從在下位一氣說到誠身誠身了許多事都一
　了百當有於獲上信友等逐句說箇豫字此將書作
　地理圖㸔過某處纔是某處只知豎說不知横說也
　仁者不言人心也而言人誠不言心而言誠身身即
　心也說身更妙　註以博學之一節為智仁為學知
　利行有弗學節為勇為困知勉行智仁勇如何離的
　開此不可從　易云復則不妄矣故受之以無妄言
　有妄之道滅而無妄之道成也斯即所謂誠之者乎
　學庸正說卷中
欽定四庫全書
　學庸正説卷下
　　　　　　　　　　　明　趙南星　　撰
中庸正説下


自誠眀謂之性　　章

此承上章夫子天道人道之意以立言謂夫子所謂誠
者與誠之者是性教之説也盖誠者由誠而入徳無不
實而明無不照者也天命之謂性而此則純乎天命之
性不謂之性而何誠之者由明而入先明夫善而後能
實其善者也修道之謂教而此則循乎修道之教不謂
之教而何以誠而論明則誠明合而為一以明而論誠
則誠明分而為二然二者未始不一也自誠而明者非
誠之外有明也一真不動而萬象昭然誠則無不明矣
自明而誠者亦非明之外有誠也真知既徹而妄念自
消明則亦無不誠矣夫誠而明者人性之本然而惟聖
人能之要非有加於性也明而誠者則取法於誠而明
者以求復其性者也故自誠明不曰聖而曰性見人之
即天也自明誠不曰學而曰教見賢之可聖也吾人豈
可以自諉哉
　誠則明二句見誠明一理而聖凡同歸之意在言外
　註明則可以至於誠矣可以至字不用

惟天下至誠　　章

天下之道一誠而已矣化育流行而人物得之以為性
一人之性皆具乎天地人物之理而有偽以襍之於是
性有不盡而與天地人物始隔閡而不通矣惟天下之
至誠純粹以精真實無妄其所存所發察之由之者莫
非一真之貫徹而於天命之全體無少虧缺為能盡吾
之性矣由是以己觀人人之性此理也能盡其性則能
盡人之性左右之盡宜道濟天下而不過矣以人觀物
物之性亦此理也能盡人之性則能盡物之性經制之
盡利曲成萬物而不遺矣夫天地能賦人物以性而不
能使之各盡其性也非天地之有不能也盖以盡性者
屬之人矣宗子之能即父母之能也今也聖人由盡己
之性以至於盡人性盡物性則有以極其裁成輔相之
功而可以賛助天地化育之所不及矣既能賛天地之
化育則生物之職盡而天始得以成位乎上地始得以
成位乎下人始得以成位乎中三才之道始立矣如是
而後謂之盡性如是而後謂之為人要之惟其誠而已
矣夫豈出於吾性之外哉
　盡字無工夫其本領在至誠兩字至誠就在盡性之
　中非至誠了纔去盡性也　程子曰仁者以天地萬
　物為一體此言因世之不仁者視天地萬物與己無
　渉故云然耳非本非一體而仁者以為一體也天地
　為萬物之父母本同一氣而人為萬物之靈天地以其
　所覆載悉以委之矣正如父母既生肖子則一家老
　㓜下至雞狗之類悉以委之非一體而何知此則可
　以知仁可以知孝可以知盡性矣　盡性有滿其分
　量之意不能参賛便是性未盡也　誠者不勉而中
　誠字兼至字凡言至誠是誠之至也誠至故性盡
　盡性是盡所性之理則所謂盡人物之性者亦是盡
　人物所性之理也盡人性即是百姓昭明五品咸遜
　盡物性是萬物各由其道各得其常如五行傳草木
　鳥獸之妖孽便是失其性舊説只作人物得所殊不
　似説盡性者

其次致曲　　章

誠之在人一而已矣至誠者一真立而全體盡直達乎
天矣其次則自其性之所近情之所感善端發見之一
偏即從而擴充之使此一善遂造其極是謂致曲致曲
之意真意也乆之而萬念皆真致曲之功實功也乆之
而衆理皆實不外於曲之中而能有誠矣既誠之後而
積之不已則誠不可掩而形見於外矣既形則日新月
盛而誠之形於外者益以顯著矣既著則睟然盎然赫
然喧然而誠之形且著者又有光輝發越之盛矣夫誠
既發於外則必感乎物由是明矣而動機之所觸莫不
竦意而慕徳也動矣而變善之所被莫不改行而從道
也由是薰蒸融洽其無惡也即其本無之惡而不知其
積習之已革其為善也即其本有之善而不知其敏徳
之日新天下與我而相忘故謂之曰化言其如天地之
造化也是豈可以易能哉感應同源徳業無二惟至誠
徳至於化是以能使人化今也能由誠而形而著而明
而動而變而且至於化焉則其一誠漸積之功亦已造
於聖人至誠之域而不止於有誠矣孰謂聖人不可學
而至哉
　形著動變非誠之騐乃誠之積而自不能已者也
　化字作我忘其感彼忘其應固是不如説惡變而為
　善併忘其善如鷹化為鳩二體成一不復記為鷹特
　於變則化為切而忘感忘應在其中矣

至誠之道可以前知　　章

天下之事皆可前知天下之人皆足前知惟私偽不盡
則靈明不徹是以聞壅於耳聽而見蔽於目睹也自誠
而明者其誠天下之至誠也則其明亦天下之至明也
天聰天明出於耳目之外知微知彰超於聞見之表不
假象緯術數之煩意想測度之私而其道自可以前知
何以言之如國家之未興而將興則必有禎祥以昭其
符國家之未亡而將亡則必有妖孽以示其異不特此
耳或見乎蓍龜参兩墨食之間有吉有凶或動乎四體
威儀俯仰之間有得有失凡此皆禍福之将至者也将
至而有妖祥見蓍龜動四體則禍福将定人有知之者
矣至誠則不然為善而福之将至也為惡而禍之将至
也必於其未有未見未動之先而知之夫妖祥也蓍龜
之吉凶與四體之得失也皆鬼神體物之所為也以鬼
神之前知之也鬼神前知之而後露其兆於人至誠則
幾方萌前而即知是其知正鬼神知之之時也鬼神涵
天地之實理而洩其機於朕兆之間至誠全天地之實
理而炳其機於著見之始故至誠如神也
　禎祥妖孽註䟽甚明本有今異曰禎如文王招赤雀
　之瑞國本有雀今有赤雀是也本無今有曰祥如國
　本無鳳今有鳳来是也左傳云地反物為妖説文云
　衣服歌謡草木之怪為妖禽獸蟲蝗之怪為孽　善
　必先知二句新説多言因其善不善而知其禍福如
　此太淺亦不須至誠方知且為善為惡禍福之至亦
　自有時非将至則幾不萌　至誠非徒前知必有以
　消弭補救之者故易曰吉凶與民同患神以知来然
　有至誠即吉祥之所止也天下豈可無聖人哉
誠者自成也　　章

天命流行一實理也所謂誠也物與無妄而物各得之
以成其為物一太極具一物乃成誠非物之所以自成
者乎是誠也根於人心而散見於日用倫常之間則謂
之道必本之以實心而行之乃能自成是道也非人所
當自行而必不容諉者乎何言乎誠者自成也天地萬
物不離乎誠天地其有始乎必與誠俱始而其所以始
萬物者可知矣天地其有終乎必與誠俱終而其所以
終萬物者可知矣是誠也者物之所以成始而成終也
如使人之心一有不誠則形色象貌皆為虗假而况於
其所為乎作意為之而不謂之始畢智為之而不謂之
終何也失其所以自成故也是故君子究萬物之終始
則知太極之所在鑒不誠之無物則知真宰之所存性
以誠盡斯無沗於靈萬物命以誠立斯無愧於参天地
誠之為貴也以其自成也而道非其所自道也耶夫誠
也者析萬物而言之則物物所自成也舉一物而萬物
可知也吾之所以自成即萬物之所以自成亦必盡成
乎萬物乃可謂之自成故誠者非自成已而已也即所
以成物也何以言之盖物我雖有内外之殊而理則無
二自其成已言之妄復無妄可以觀仁自其成物言之
物各付物可以觀智夫仁安從生哉天以廣大為徳而
人得之以為性也智安從生哉天以聰明為徳而人得
之以為性也既謂之性則受之於天者本無物我而具
之於我者焉有内外以其成已而謂仁之為内非也以
其成物而謂智之為外非也是合外内之道也仁與智
非二理故成已成物非二事一誠立而性盡矣性盡而
仁智之道備矣由是時而措之咸得其宜從容中道安
知其為在内在外耶安知其為成已成物耶所謂誠應
而妙者也至是僅可謂之自成僅可免於無物若不能
成物則是未成已也而豈但已哉
　誠者自成也誠字指理而言心字在自道之内物之
　終始只是言物不離誠耳誠之為貴有以誠之二字
　作誠之者人之道也㸔語氣不似從上文不誠無物
　見得此理是天地間最貴之理存誠是下一層所以
　成物也所以二字宜玩見得物我一理　註䟽云大
　人無誠萬物不生小人無誠則事不成仁與智合謂
　之聖徳與性合謂之誠明與誠合謂之教　仁智兩
　言之則各一其徳而猶未足以致用故曰仁者見之
　謂之仁智者見之謂之智君子之道鮮矣

故至誠無息　　章

人之一心真妄不並立妄起則真息故誠極其至者是
無妄之至也性與天符心與理合非作之而自不懈非
斂之而自不逸無息之誠乃為至誠夫一真既復則無
久無暫無久無暫是之謂久既乆則其徳盛者其流光
不惟暢於四肢而且發於事業不有以徴於外乎久之
所徵所徴必久從容而不迫長永而不窮吾知其悠逺
矣悠逺則教化漸被於海隅徳澤浹洽於人心吾知其
博厚矣以斯之博則其勢不得不髙以斯之厚則其精
不得不明但見巍乎其有成功煥乎其有文章矣夫
一誠既至其徳不待積累而自久其業亦不待積累而
自大故悠逺乃能博厚髙明而博厚髙明無不極其悠
逺至誠所以盡人物之性賛天地之化育者豈外是哉
故地之載物以其博厚也至誠而曰博厚則徳溥而澤
深極遐陬而囿規畫之中盡庶姓而飫栽培之願此至
誠之所以載物也天之覆物以其髙明也至誠而曰髙
明則功峻而謨顯撫萬邦而裕帡幪之仁光四表而普
文明之化此至誠之所以覆物也悠乆而不已者天地
之所以成物也至誠而悠乆則涵泳之深而生者遂其
生陶化之久而性者全其性此至誠之所以成物也其
盡人物而賛化育者如此夫以博厚而載物者地也而
至誠之博厚窮地道之所至而容保之是地得至誠而
共載乎物乃能成位乎下也足以配地矣以髙明而覆
物者天也而至誠之髙明極天體之所際而丕冐之是
天得至誠而共覆乎物乃能成位乎上也足以配天矣
天下之稱悠乆者莫如天地之無疆也而至誠之悠乆
舉天地所覆載之物而兼成之是天地得至誠而共成
乎物以奠位於不窮也應無疆於地而合無疆於天矣
此非所謂與天地參者耶夫其功用之盛如此者皆自
然而然耳經緯之文敷賁乎六合章矣而非事表暴也
何見焉陶鑄之功維新乎萬類變矣而非事鼓舞也何
動焉彌綸之業巍乎其莫及成矣而非有創造也何為
焉盖天地有無功之大徳聖人有無恩之至仁豈與夫
著而後明動而後變變而後化者同乎哉夫至誠之功
用同於天地則以天地亦至誠也天地之道大矣然要
之可一言而盡也無庸於二言也何也其為物本一焉
用二言盖天地生於太極而太極本無極豈雜揉之可
容太極生乎天地而天地本無心何偽妄之可入此天
地之神理也神理無時而息則神氣無時而息神氣無
時而息則神化無時而息大哉之元即至哉之元二體
分而自翕也而陽之變隂之合以化育乎庶彚者盈寰
區而莫紀元固萬之所資耶而果何物耶以清之一即
以寜之一兩儀剖而常凝也而氣之布時之行以流形
乎羣品者亘終古而無窮一固萬之所本耶而果何物
耶盖物生於不二生乎其所不得不生即天地不自知
而豈人之意識所可測度哉不二者天地之誠也生而
不測者天地之不息而徴也故天地之道之盛與至誠
之道一而已矣至誠之道不曰博厚髙明悠久乎以是
而求之地則磅礴而凝者極其逺含宏為量者極其深
博也厚也以是而求之天則超形器而難於為下昭法
象而難於為隐髙也明也以是而統觀天地其博厚髙
明理有定而不越運不息而常新悠也久也天地之道
之盛如此則其生物之功當何如哉盖天地之道一言
而盡則小入於無間而大包乎無外小入於無間則無
小而非天地也大包乎無外則無大而非天地也是故
今夫天以一處言之斯昭昭之多亦天也及舉其無窮
則日月星辰之象繋焉萬有不齊之物皆覆焉今夫地
以一處言之一撮土之多亦地也及舉其廣厚則載華
嶽而不見其重振河海而不見其洩以至萬有不齊之
物皆載焉自天地言之固見天地之大矣而山水則其
所覆所載之大者也今夫山自一處言之一卷石之多
亦山也及其廣大草木生之禽獸居之寳藏興焉今夫
水自一處言之一勺水之多亦水也及其不測黿鼉蛟
龍魚鼈生焉貨財殖焉觀山水而天地之大益可知矣
天地至誠無息而其功用之盛若此知天地則知聖人
矣故詩曰維天之命於穆不已其所謂不已者盖一元
之體運而不積乃天之所以為天也否則造化有時而
息矣詩又曰於乎不顯文王之徳之純其所謂純者盖
淵黙之衷粹而無雜乃文王之所以為文也否則耿光
無由而著矣論天道而化有常運頌文謨而聖有常心
此豈有異乎哉夫純也者純乎天不間以人也間之以
人不可謂純既無所間寜復有已文王之純也亦天之
不已也非有二也不然則純一言也不已又一言也是
天地之道不可以一言而盡也是天地聖人有二道也
夫豈知天地聖人者哉
　悠逺博厚髙明俱一時事與上章誠則形不同在彼
　有漸次此無漸次　配者合而有助之意要知助意

如此者節即就上面而賛其如此註以章變分属

　天地不可從　純亦不已如云純也是不已非純了
　亦能不已也註文王純乎天道說的妙純者不二之
　體也不已者不二之運也

大哉聖人之道　　章

道率於性天下人之道也而聖人能盡之故以道屬之
聖人而謂之聖人之道也是聖人之道其大矣哉何以
見其大也盖道也者不淪於無不囿於有流動而不滯
充滿而無遺何如其洋洋乎萬有不齊者物也而斯道
之流行實發育之太極之真變化乎品彚之繁也得一
以清者天也而斯道之髙大實上極之於穆之精貫徹
乎貞觀之表也夫道豈不大哉然使小而有所不入則
亦未足以為大也斯道也巨含元氣而精入無倫何優
優乎其大哉經而等者為禮儀綱常倫理之間履之以
為繩墨而一不可越者三百焉三百皆道也禮儀之中
曲而殺者為威儀動容周旋之際用之以為檢式而一
不容苟者三千焉三千皆道也所謂天髙地下萬物散
殊而禮制行焉者也合而觀之道之大也如此然是人
之道也人豈小也哉天下皆人也而不常行也盖待其
人如聖人者而後行也故曰苟不至徳雖至道日在目
前而渙然為二不能凝聚而為我有也夫道之屬於聖
人也以其有至徳也聖人之徳出於性之自然無俟問
學也下此者非問學何以修徳而凝道哉故君子以徳
性之具於吾心者天之命也本自尊也吾尊之而由問
學以尊之包含萬物吾心之廣大也致之而不使其蔽
於私而此廣大者無所不入未嘗不精㣲也則盡之而
不失之踈踈非真廣大也同體太虗吾心之髙明也極
之而不使其累於欲而此髙明者無所或異未嘗不中
庸也則道之而不失之過過非真髙明也舊學之所已
得者涵泳之不忘所以養吾心也而又日益月習以擴
充其靈明使未學者時忽焉而自悟而知不牿於見聞
矣淳質之所本有者敦篤之有加所以實吾心也而又
規行矩蹈以敬守乎典禮使率質者復燦然而有文而
行克協於中正矣凡此者以其為之自我無一而非道
問學也而即所以尊徳性也以其求之於心無一而非
尊徳性也而即所以道問學也能如是則徳修而道凝
矣亦何往而不宜哉是故居上位則無一毫自用之意
而不驕居下位則無一毫自専之意而不倍國有道則
可以言而言足以興起在位國無道則能言而能不言
足以見容於世隨事皆善無往不宜如此詩曰既明且
哲以保其身此詩之美宣王者也君子修徳凝道而克
完其天命率性之真是明哲之至也隨遇皆宜而不蹈
夫行險僥倖之失是保身之騐也詩之所言其此之謂
與夫君子之修凝以學聖人而僅可謂保身身之所係
誠大矣參賛天地經緯民物皆屬之身豈可以忽乎哉
故曰古之學術道者得身而已矣
　萬物發育於隂陽五行之氣道即隂陽五行之理峻
　極於天不是説髙盖言由下而上其髙乃極於天盡
　俯仰之間皆氣之充滿即道之充滿也優優節正是
　發育峻極之充滿處大小原無二體非與上節平層
　也三千三百是言其多無一件是少得的此二節内
　不可用中和參賛等語盖此雖説聖人之道其實是
　天下公共之道所以下文説待人而後行　道不外
　於人事三千三百皆人事之儀則禮儀朱子謂如士
　冠禮諸侯冠禮天子冠禮之類大莭有三百條威儀
　謂如始加再加三加之類皆其中之小目本文明説
　優優大哉不可説自其小者而言之註云入於至小
　便是大之所入也　尊徳性而道問學只一事只一
　箇尊徳性却將箇尊徳性来道問學道由也用此以
　尊之也如何作的兩事孟子曰學問之道求其放心
　而已矣求放心就是尊徳性豈以學問之道與求其
　放心為兩事乎問學説是致知亦不是前章誠之者
　擇善而固執之者也誠之就是尊徳性擇執就是道
　問學擇而不執可乎大抵聖門問學總是為尊徳性
　致知力行皆問學之功除此無問學亦無處尊徳性
　後世把讀書當了問學所以紛紛致疑孔子稱顔子
　好學曰不遷怒不貳過這就是尊徳性了何曽手不
　釋卷　道中庸即是無過髙明之人必無不及　温
　故而知新句分明都是道問學温故為甚的只是為
　存心故是心所己知温之亦須用心豈不是尊徳性
　講義時文都把故作良知又把下文崇禮亦作致知
　只要字字對的齊整却将聖賢之言来就自己可笑
　也　其黙足以容是不肯興起在位觀天地之閉而
　隠身不出以逺禍也

子曰愚而好自用　　章

道者為其所當為而已為其所得為而已為其所能為
而已平淡無竒而保身之哲在焉此聖人之所不能易
也吾夫子之言曰天下無可自用之人有愚者於此以
古典為不足師而好自用天下無可自専之人有賤者
於此以王制為不必守而好自専天下無可違時之人
有時人於此以本朝之憲度為不足行而必欲反古之
道如此者在上為驕在下為倍灾必及其身者也即夫
子此言觀之可見制作必天子而後可自非天子不得
議禮以定貴賤親踈相接之體也不得制度以辨宮室
車旗服色之品也不得考文以正聲音㸃畫形象之差
也觀於今之天下制作大同以車之軌言之領之冬官
者萬里皆合未有不同者也以書之文言之達之外史
者四方如一未有不同者也以行之倫言之秩之宗伯
者小大率由未有不同者也盖我周先王以聖人在天
子之位徳與位合制作盡善非獨以其位也假令尊為
天子雖有其位矣苟其徳非聖人則亦謂之愚率由舊
章可也而猥曰三王不相襲禮五帝不相沿樂必自我
作焉以新天下之耳目其敢乎哉於此不敢乃可以為
天子也假令徳為聖人雖有其徳矣苟其位非天子則
皆謂之賤恪遵王度可也而猥曰見禮可以知政聞樂
可以知徳必自我作焉以為天下之法䄇其敢乎哉於
此而敢非所以為聖人也吾夫子大聖人也而不在天
子之位故其言曰吾說夏禮杞為夏之後而文獻不足
徴也則人不信從吾學殷禮宋為殷之後而文獻猶有
一二之存焉殷禮雖猶有存又非當世之法吾於周禮
學焉周禮乃時王之制今日之所用者也吾惟從周而
已矣由此言之孔子非不能作禮樂也聖人亦人也生
於周亦周人也周人而從周分也豈待言哉盖教天下
以不倍也與
　此二章説者多言王者制作必有徳有位有時此大
　憒憒生今反古是説臣子當尊時耳聖人為天子何
　時可不制作耶　禮謂親踈貴賤相接之體親踈即
　所謂親親之殺貴賤即所謂尊賢之等　度不出於
　禮外禮以莭文言度以器數言　文書名名稱謂也
　昔人謂黄帝命名百物物有名而文字從而興焉是
　也　軌者車之轍迹也周人尚輿而制作之法領於
　冬官其輿之廣六尺六寸故其轍迹之在地者廣狭
　如一為車者必合乎此然後可以行乎方内而無不
　通不然則不惟有司得以討之而出不合轍自不可
　行矣　行同倫指理而言倫等級也　其位其徳其
　字指作禮樂天子方是此節兩不敢字正與首節兩
　好字相反俱重看　天下所共行聖人天子乃能一
　之

王天下有三重焉　章

古之帝王寅恭以和衷危懼以綏猷惟恐民之有過良
以天下之過一人之過也欲民之寡過其惟知所重乎
今夫以維綱常則議禮重以辨等威則制度重以治百
官以察萬民則考文重三者待人主而重人主亦待三
者而重受命而王天下者欽欽焉議之制之考之令甲
一成布若日星信若金石是真能有其三重者也上之
所重誰敢不重當此之時天地就其規條萬物歸其型
範道徳齊一人為君子之行車書大同户皆可封之俗
其寡過矣乎斯世斯民何其多幸也夫王天下者所以
能使民寡過則以其徳與位合也上焉而為天子者制
禮雖善然非今時之憲典何以知其為善是無徴也無
徴則不信不信民弗從矣下焉而為臣子者雖善制禮
然非在上之聖人何以成乎一統是不尊也不尊則不
信不信民弗從矣夫寡民之過者其必以徳乎是故王
天下之君子居五位而定一尊操三重而制六合身聖
人之徳而損益於前代以定一王之法皆根於身而出
之是以為之民者不惟尊而且信信之自無不從盖觀
於民之信從而其善可徴矣不寜爾也于以考諸三王
則三王此道也因以從道而革以随時與其已然者無
所謬於以建諸天地則天地此道也上則其經而下則其
義與其自然者無所悖鬼神至幽也以此質之則通變
之宜即其屈伸之機也夫何疑後聖至逺也以此俟之
則斟酌之權乃其推行之凖也夫何惑夫君子之制作
何以質鬼神而無疑也盖鬼神之理不外乎天君子之
本諸身者足以合天於化育之流行無不黙契其精㣲
而所議所制所考皆協於天則幽明一理此所以質之
而無疑也何以百世以俟聖人而不惑也盖聖人之理
不異於人君子之本諸身者足以盡人於物則之各具
無不洞察其本原而所議所制所考皆宜於人心古今
一理此所以俟之而不惑也即鬼神而天地可知矣即
後聖而三王可知矣夫君子之道天地鬼神三王後聖
皆不能違而况於人乎是故君子惟無動則已動則世
為天下所共由之道焉如動而為行則為天下後世之
法度人所恪守也動而為言則為天下後世之凖則人
所取正也夫君子之道世世皆不能違而况於當其世
者乎是故天下之民有逺者悦其徳之廣被而有企慕
之心盖君子日月也人寜有不望日月者乎有近者習
其行之有常而無厭斁之意盖君子父母也人寜有厭
其父母者乎夫民之信從至此可謂能寡過者矣居上
者能使人寡過乃可以永終其譽振鷺之所詠是也其
詩曰在彼無惡在此無射庶幾夙夜以永終譽夫庶幾
者凛凛焉難之也君子之制作若反之身而有所不盡
驗之外而有所不合欲蚤有譽於當時後世之天下豈
可得哉居上之道其不易盡如此不驕之義可識矣
　有三重有字重看含下文徳位意寡過是人人君子
　不止無自用自専反古之過盖此分明是聖人為天
　子人皆守禮信度尚文豈但不敢非上而已　上焉
　者是説為天子却是前朝天子無徴不是不可考前
　朝制作縱可考也行不的前章吾學周禮今用之用
　之自知其善古禮雖善今不曽用怎知他善是其善
　無徴驗也雖善不尊言其制作不尊非是不在尊位
　上文下焉者便已説不在尊位了考諸三王四句只
　是説同是一道　子太叔曰夫禮者天之經也地之
　義也民之行也又曰為君臣上下以則地義為夫婦
　外内以經二物為父子兄弟姑姊甥舅昏媾姻亞以
　象天明為政事庸力行務以從四時觀此可見建諸
　天地而不悖之實　記曰明則有禮樂幽則有鬼神
　盖鬼神者造化之妙用禮樂者人心之妙用也人者
　天地之心也鬼神之㑹也其散在人事則謂之禮樂
　此所以質之而無疑也　鬼神生成萬物禮樂生成
　萬民　後聖即未来之三王　知天知人莭不言天
　地三王以皆一理也時文云其不悖於天地也猶曰
　顯也而鬼神則至幽而不可究詰矣其不謬於三王
　也猶曰徃也而百世聖人則未来而不可遥度矣皆
　大差　註䟽云鬼神從天地者也易曰故知鬼神之
　情狀與天地相似　君子動而世為天下道莭不必
　説寡過亦不必泥三重自在其中　蚤有譽蚤字是
　遽然之意

仲尼祖述堯舜　　章

前章言聖人之道已備此復以仲尼之事終之以見中
庸之道盡於羣聖人而集其大成於夫子也意謂自開
闢以来聖人之道備於堯舜仲尼則祖而述之尊之為
正統而論賛其勲華俾千聖有所師承也王者之法備
於文武仲尼則憲而章之奉之為典常而闡揚其謨烈
俾百王有所取則也天時之運本於太極動静之互根
命之所以流行而不已也仲尼之随時變易與化推移
非上律天時乎水土之理本於太極隂陽之對立分之
所以一定而不易也仲尼之居方辨物安土敦仁非下
襲水土乎夫帝王天地之外無復有餘道矣仲尼一以
貫之吾想其全體渾然而無外辟如天地之無不持載
無不覆幬者焉其應用燦然而不窮辟如四時之錯行
日月之代明者焉是聖人之道真與天地同其大也然
天地之道果何如其大耶彼天覆地載萬物並育於天
地間而且性命各正初不見其相侵害焉四時日月其
道並行於天地之間而且徃来循序初不見其相違悖
焉其所以不害不悖者盖太極判而為隂陽隂陽判而
為五行分布散殊而各一其性是其小徳之川流也此
其所以不害不悖也其所以並育並行者盖五行一隂
陽隂陽一太極統一渾淪而於穆不已是其大徳之敦
化也此其所以並育並行也夫覆幬持載此天地法象
之大也錯行代明此天地形氣之大也惟究極於小徳
之川流大徳之敦化則其道大矣道之大乃天地之所
以為大也然則仲尼備道之全而應用之當固仲尼之
大也而求其所以為大者非天地之道何足以擬之哉
　祖者㫁自唐虞為始也述是述而不作便有信今傳
　後之意憲是尊之而不敢違章表章於天下後世也
　上律天時便是天之時中自然之運在内水土有形
　便見他有一定之理此句只是説地夫子謂坤至柔
　而動也剛至静而徳方知此可知下襲之意如險夷
　逆順随遇而安辨物居方各盡其道是也重衣曰襲
　服之而不違也
唯天下至聖為能聪明睿知　　章

道屬於聖而聖之中有至聖唯天下至聖具生知之質
為能聪焉而無不聞明焉而無不見睿焉而無不通智
焉而無不知足以居上而臨下也又自其仁之徳而言
寛焉而不狹隘裕焉而不急迫温焉而不惨刻柔焉而
不乖戾足以有容而能受也自其義之徳而言發焉而不
廢弛强焉而不畏縮剛焉而不屈撓毅焉而不間斷足
以有執而能守也自其禮之徳而言齋焉而極其純一
莊焉而極其端嚴中焉而無少偏倚正焉而無少邪僻
足以有敬而不慢也自其智之徳而言文焉而燦然有
章理焉而井然有條密焉而極其周悉察焉而極其明
辨足以有别而不􁌄也至聖之徳積於中者如此吾因
是而究其量則萬理之統㑹於聖心者一一焉而無不
有在在焉而無不括其溥博乎吾因是而探其體則萬
理之根極於聖心者渾渾乎而不可窺混混乎而不可
竭其淵泉乎由是誠應而妙蓄極而流無意於趨時而
觸之即應理随以出大本立而達道行機之不容已也
盛哉至聖之徳乎惟天溥博至聖亦溥博其無外同也
惟淵淵泉至聖亦淵泉其無窮同也此其所以能時出
也則其騐之於民也何如哉盖其由溥博而出之也則
一端之中有萬善由淵泉而出之也則至近之中有莫
測是以有所發見而民之敬之者舉天下而莫不然也
如見之為言而天下之民莫不信也信之者敬之也見
之為行而天下之民莫不悦也悦之者敬之也夫敬信
悦之所及而聲名随之矣聲名之所及而敬信悦亦随
之矣是以至聖之聲名内而洋溢於中國且由中國而
施及於蠻貊由是而推極之舟車之所能至人力之所能
通天之所覆地之所載日月之所照霜露之所隊是惟
草木土石之無情者則亦已矣凡有血氣而為人類者
則必有心有心則聖徳能入之則必有知有知則聖徳
能通之仰其徳之至大則莫不尊之曰真元后也哉慕
其徳之罔極則莫不親之曰即父母也哉天如此而覆
也聖亦如此而覆物物如此而戴天也亦如此而戴聖
故曰配天以其皆能盡物也
　朱子曰足以有臨大㮣如臨十人須是强得那十人
　方得若臨天下便須强得天下所以道是亶聰明作
　元后　足以字是因體而知其用足以有敬較難看
　人無齋莊中正之徳雖勉强敬亦覺費力不免作輟
　聖人便自然能敬也　溥博淵泉便是積中之盛下
　文只是把天淵比一比時出之便是當其可下文敬
　信悦是當可之騐時文溥博何盛也淵泉何盛也不
　通　莫不敬三句已盡天下之人末節只是極言之
　尊親即敬信悦

唯天下至誠為能經綸　　章

誠者天下之道也天一耳故不可以至言人有誠有不
誠誠有至有不至故天下有所謂至誠者誠至則無不
至性之發於人倫日用者為大經至誠能經綸之其羣
分也而有禮以相接其類聚也而有恩以相愛性之涵
於未發之中者為大本至誠能立之虗極而天下之至
實以寓静篤而天下之羣動為宗性根於天命而為大經
大本之所從出者為天地之化育至誠能知之寂焉而
涵於穆之精感焉而契流行之妙若此者一誠之所為
耳誠則盡性是以能經綸也立也知也誠則無事是以
忘其所以經綸也立也知也夫豈倚意見以為知倚力
量以為能哉吾自至誠之能事而想像之夫其經綸大
經也聖心之仁也而無所倚是其惻怛慈愛之心貫於
倫常之中各極其至而不能自已盖肫肫乎其仁也哉
其立大本也聖心之淵也而無所倚是其天理渾然私
欲盡冺真静之體所以為感而遂通之本者至深而不
可測也不可窮也盖淵淵乎其淵也哉其知化育也聖
心之天也而無所倚是其㑹太極之全體而五氣之所
以布四時之所以行庶彚萬品之所以生成皆備於一
心渾然與天為一而形體不能為之隔盖浩浩其天也
哉至誠之道其妙如此在至誠固不自知也在他人亦
不易知也即聖人未必知其至聖乎至聖者聰明聖智
之資凝固而不露而上達乎天徳吾之仁義禮智與天
之元亨利貞通一而無二也則化育在我而大本大經
胥此乎出浩浩在我而淵淵肫肫胥此乎成知至誠之
道者必此人也不然則誠未至而安知乎至誠有所倚
而安知乎不倚哉盖非至誠不足為至聖故非至聖不
能知至誠中庸之道若此其妙也而賢知尚欲過之豈
非妄哉
　焉有所倚倚是倚靠之意思勉是也固聰明固字有
　作固有説者亦通其實只一味聰明聖智不足以知
　至誠須是達天徳了方能知之時文有謂從有生後
　濬發者便非固有不足以達天如此則後章從下學
　為己如何到的無聲無臭近日好竒不通每如此
　蔡虗齋曰子思亦未為聰明睿知達天徳者何以能
　知之豈子思遂以此自處乎曰先儒云有有徳之言
　有造道之言子思此言造道之言也虗齋之説固是
　漢人以此為子思賛孔子之言第言孔子之難知耳
　殆或然哉

詩曰衣錦尚絅　　章

上三章言聖人天道之極致恐學者求之於髙逺玄妙
而反失之故反之以本乎下學之初心遂推言之以致
其極而後已意謂為學莫先於立心立心莫要於為已
故詩有曰衣錦尚絅夫衣錦則文采外著矣而必加之
以絅者非惡夫文也文不可少而太著則欲以悦人之
觀非質實之意誠惡之也是以君子為道惟務實而不
近名重内而不事外闇然若無文之可觀矣然有是美
存於中自然日著於外終不可得而掩小人之道則専
事表暴固的然有文之可觀矣然無實以繼之則日亡
而已而何足以欺人哉其所謂闇然而日章者何如泊
於世味而不以豐靡為竒淡矣然道徳之滋腴在焉探
之自見其可欲雖淡而不厭也率乎性真而不以繁縟
為尚簡矣然和順之英華寓焉遏之愈見其有斐雖簡
而文也平易近人而不以峭直立異温矣然渾厚之精
明著焉叩之自見其能辨雖温而理也盖立心為已則
必淡必簡必温是絅之襲於外也然立心為已則自不
厭自文自理由錦之美在中也所謂闇然而日章者也
惟其真切為已由是外馳盡冺而内照自徹自天下之
人而言謂之逺自我而言謂之近君子由人而反之於
已知千里之外由吾身之得失而應之違之是身乃逺
之近也出於吾身而為逺之近是風之鼓物也君子由
外而反之於内知吾身之得失由於心之邪正是心乃
風之自也存於吾心而為風之自是㣲而無形也君子
由内而推之於外知邪正之萌於心者雖甚㣲而必見
之於身必加之於民是心乃㣲之顯也君子之知幾又
如此夫惟為己故知其在己而幾非外得惟知幾則必
謹其幾而功不外求沉潛收斂之念専而神化性命可
與漸窺切近精實之功勝而中和位育可與馴造矣其
入徳何難哉夫由下學之始而逆覩其能入徳以其為
己知幾其功自不能已也詩云濳雖伏矣亦孔之昭此
言㣲之顯也故君子内自省察無私欲之萌以為吾心
之疚則志意已修可以質天地對神明無可以自惡也
然則君子之所以不可及者其在兹乎盖觀人於昭昭
之際則人品恒多使人自觀於冥冥之頃則人品恒少
内之有疚無疚志之有惡無惡乃人之所不見而常情
之所易忽君子而知之獨真所謂自見曰明也持之獨
定所謂自勝曰强也君子之所不可及者唯此而已夫
謹於人之所不見功已密矣猶未也詩云相在爾室尚
不愧于屋漏夫不愧屋漏者不愧於神也非特人所不
見而已故君子基命宥密以於穆不已䖍其衷敬非為
動而設雖不動而常敬儼天鑒於不睹也信非為言而
設雖不言而常信式天聽於不聞也至是而為己之功
可謂密矣所謂可與入徳者至是而徳已成矣其化之
及於人者豈淺淺哉詩云奏假無言時靡有争夫上不
言而下靡争是徳化也是故君子徳成於己而人無不
化賞以飾喜也君子雖不賞而民之慕其徳者其勸於
善不啻賞之為榮也鈇鉞以飾怒也君子雖不怒而民
之畏其徳者其逺於惡不啻鈇鉞之為凛也不賞而勸
則化在禮樂刑政之外矣不怒而威則化在喜怒哀樂
之表矣豈非甚盛徳哉然而猶知有勸也猶知有威也
是亦徳之未至也詩云不顯惟徳百辟其刑之夫不顯
而刑言神化也是故君子由尚絅之心而極􁎾存之密
無戒慎而無不戒慎無恐懼而無不恐懼己與敬而相
忘不自知其敬也人與己而相忘亦不見其敬也恭之
篤也如此君子亦垂拱南面耳無思無為而天下自服
於神道之教耕食鑿飲出作入息優游於天地之覆載
徜徉於鳶魚之飛躍天下之平也平於篤恭之中豈非
不顯而百辟刑者乎然不顯之徳未易以形容也詩曰
予懐明徳不大聲以色斯言也其可形容不顯之徳乎
然孔子嘗有言曰聲色乃化民之末務今但言不大之
而已則是猶有聲色者存未足以形容其妙也詩又曰
徳輶如毛斯言也庶乎可以形容矣然謂之毛則猶有
可比者存是以未盡其妙也詩又曰上天之載無聲無
臭夫聲臭有氣無形在物最為㣲矣而猶曰無之則是
無所謂㣲也無所謂㣲則是無可形容也非聖之可言
而擬之於天乃所以善言聖非天之可言而極之於無
乃所以善言天言至於不容言庶幾至矣夫徳至於同
天此至誠至聖之能事也然自下學尚絅之念基之是
以謂之中庸也
　首節所謂為己者未有許多工夫在只是有此心耳

惡其文之著言文不可無只惡太著正如錦不可

　無但須尚絅的然的明也　立心為己者外面自然
　淡簡温不厭文理亦就外面説其所以然則以錦之
　美在中也　知逺之近不是説知逺之由於近乃是
　言逺不生於逺而生於近則近是逺之近也身近而
　能逺便似刮風一般身之得失起於心便似風起處
　一般故謂之風之自㣲字雖是説心却入細些言心
　之所萌甚㣲而身之得失逺之應違無不由之則是
　心乃㣲之顯也此句又從内説向外三句三様句法
　或云人知有逺而不知有逺之近下二句照此説不
　通風兼逺近人便不知㣲更難知矣　内省不疚二
　句言君子已能如此而其能謹獨之意即在其中君
　子不可及只泛泛説到人之所不見方指内省二句
　説　室西北隅謂之屋漏者以户明漏照其處故稱
　屋漏人之所居多近於户屋漏深邃之處註䟽云不
　愧於屋漏之神　篤恭者人有敬時有不敬時人即
　得而見之君子與敬為一便不顯是敬如朴實頭一
　般不止固其聰明睿知連敬亦不露故謂之篤恭篤
　即是不顯註觧最是　無聲無臭分明是無可形容
　所謂以不觧觧之　後湯武而言治者外心而求諸
　政後子思而言篤恭者外政而求諸心其説益荒矣
　此程文結句亦大有見　獨者存於一念之㣲而天
　地萬物舉不能違焉者性命之同也不知學而能知
　性命之理者鮮矣不知性命之理而能謹獨者鮮矣
　不謹獨而可與語王道者未之有也是以中庸一書
　始終言謹獨也　聖人達天則固其聪明睿智君子
　修徳則斂其智識文章　揚雄謂仲尼濳心文王顔
　子濳心仲尼聖賢之道未有不潛而能至者也濳也
　者闇然也　身敬曰恭意敬曰敬君子敬徳之密至
　於無敬可見惟恭已以正南面而已故曰篤恭
　學庸正説卷下

