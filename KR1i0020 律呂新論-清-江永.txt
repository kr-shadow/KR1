#+TITLE: 律呂新論-清-江永
#+DATE: 2018-05-12 10:15:11
#+SOURCE: github.com/kanripo/KR1i0020 master 03e9852a                
欽定四庫全書　　　　　經部九
　律吕新論　　　　　　　樂類

提要

　　　　(臣)等謹案律吕新論二卷

國朝江永撰永有周禮疑義諸書皆別著録是

　　　　編其論樂之書也上卷首論蔡氏律書次論
　　　　五聲次論黄鍾之宫次論黄鍾之長次論黄
　　　　鍾之積次論十一律次論三分損益次論二
　　　　變聲次論變律下卷首論琴次論四清聲次
　　　　論旋宫次論樂調次論造律次論候氣次論
　　　　律吕餘論其大㫖以琴音立説考古律皆以管
　　　　為定漢京房始造為均由十二律生六十律
　　　　因而生三百六十律此用絃求聲之始永之
　　　　說殆源于是然管音絃音其生聲取律微有
　　　　不合故不免有牽合之處特其論黄鍾之積
　　　　論宋儒算術之誤論律生于厯諸條皆能自
　　　　出新意葢律厯皆由算積故漢書併為一志
　　　　永深于算法故于律厯能推其幼眇也至于
　　　　定黄鍾之宫則據蔡邕月令章句以校吕氏
　　　　春秋之訛併糾漢志刪削之誤辯損益相生
　　　　以為均匀截管則不致往而不返亦能發前
　　　　人所未發固亦可存備一家之學者矣乾隆
　　　　四十六年十月恭校上
　　　　　　　　　　總纂官(臣)紀昀(臣)陸錫熊(臣)孫士毅
　　　　　　　　　　　　總　校　官(臣)陸　費　　墀
欽定四庫全書
　律吕新論卷上
　　　　　　　　　　　　　婺源江永撰
　論蔡氏律書(三條)

論蔡氏律書未盡善

理之在天下至無窮也智者研之而亦有未精愚者思
之而或有一得古人發之已謂詳宻無可加後人觀之
猶謂罅隙有可議雖曲藝小道莫不皆然而况幽深難
知如律吕一事乎古之通于音律者別有暗悟神解此
誠不可思議若夫薈萃古人成説為之梳櫛其條理闡
發其邃奥曲暢旁通自成一家之言如蔡西山先生律
吕本原證辯二篇固為朱子所極取然而理不厭精學
不厭辯誠能于古人成説之外別闢一解別創一法似
新奇而實為平易似臆説而又有據依此亦先儒之所
不禁也永于律吕一事殫思有年竊疑西山先生之書
猶有未盡善者自以管見為書二卷非敢必以為是也
將俟當世君子論定焉耳

又論

永少讀蔡氏之書沈潛反覆不能贊一詞中年因讀朱
子琴律説見其言管絃同理又謂琴有兩角聲此律吕
性情自然之變非人之所能為緣此忽有疑焉使蔡氏
之書而至當也宜其證之琴家若合符節胡為律書有
二變而琴皆正聲律書唯一角而琴有兩角意蔡氏之
書猶有不適于用者乎後觀朱子語有云季通不能琴
彈出便不可行乃知蔡氏著書未嘗與琴參證也又因
讀前漢律厯志見劉歆有推厯生律一語竊疑律管短
長必有與厯㝠符者當求管中積分以合于厯日不當
執定古人三分損益成法也既而考之益詳思之益宻
算周鬴以求黄鍾之積分推琴徽以求聲律之數度考
古人轉絃換調之法訪俗樂工尺上四之記乃知音律
別有精㣲亦別有法度執蔡氏之律書而求合于管絃
無異按圗而索馬刻舟而求劍也蓄之于心二十餘年
衆證皆備前疑盡豁乃敢筆之于書若理未經深思事
未加詳考僅據片言譌字便欲盡翻前人窠臼如李文
利律吕元聲者則永嘗竊笑之又何敢效焉

又論

從來天下事是非當否當以理為斷不當以人為斷當
以目前有據者為定不當以古説久逺者為定如律吕
一事欲求至是之歸將以人為斷乎則若西山先生者
書無不讀學無不窺人之所難彼之所易朱子稱為老
友不敢謂在弟子之列者其所著述尚有考之不詳思
之不精貽後人之辯駁者乎且其書實與朱子商確而
成蔡氏之書即朱子之書也猶謂不足據信乎如謂以
古為定也則蔡氏之書悉本古人成説淮南太火劉歆
班固司馬貞孔穎達杜祐皆著述通人其言前後一揆
豈尚有遺議乎若破此拘孿之見以理為衡當別有至
是之歸理亦虚而難憑唯以目前有據之物如琴者以
決之則此理之是非當否亦不難論定矣蔡氏別有厯
書未行于世欲以邵子一元之數為日分恐亦不能與
天宻合使其書今存豈能舍目前之有據者而唯皇極
經世厯是從乎
　論五聲

五聲之體本於河圗

天地之間氣而已矣氣動而聲發焉或兩氣相軋而聲
出于虚或兩形相軋而聲出于實或形軋氣氣軋形而
聲出于虚實之間大小髙下皆有數存焉稽之于物金
石之屬小而薄者聲濁大而厚者聲清絲絃之屬粗而
長張之而緩者聲濁細而短張之而急者聲清竹管之
屬長而寛吹之而緩者聲濁短而窄吹之而急者聲清
聲皆禀于器而器之大小短長粗細寛窄莫不有數存
焉品其清濁髙下之次第有五最濁為宫次濁為商清
濁間為角次清為徴朂清為羽太清則噍殺太濁則盎
緩五聲者天地之中聲也先王文之而成樂焉月令曰
春其音角其數八夏其音徴其數七中央土其音宫其
數五秋其音商其數九冬其音羽其數六此即河圗五
行之數也五行生出之序一水二火三木四金五土而
土又為五行之主四行皆賴之而成故一得五成六二
得五成七三得五成八四得五成九五復得五成十而
天地之數全矣宫屬土五與十之數也商屬金四與九
之數也角屬木三與八之數也徴屬火二與七之數也
羽屬水一與六之數也五行根于無形之理故以微著
為次而曰水火木金土五聲禀于有形之器故以大小
為次而日土金木火水試累十數以為宫損一則為九
為商又損一則為八為角又損一則為七為徴又損一
則為六為羽又損一則為五為少宫于律為黄鍾之宫
于琴為中徽然則河圗之數實五聲之原知夫五聲之
原根于自然之數則其序唯曰宫商角徴羽而已古法
宫生徴徴生商商生羽羽生角意其出于人為而非數
之自然者乎(十九八七六五皆迭減一然聲陽也用九而不用十故黄鍾止于九寸寸有九分每聲)
(迭減九分九其九為八十一宫之初也八其九為七十二商之初也七其九為六十三角之初也六其九為五)
(十四徴之初也五其九為四十五羽之初也自是則以九之半乘九得四十零半分為少宫以九之半乘八得)
(三十六為少商與舊法異)

五聲之用本於琴徽

五聲既以均齊者為體又以參差者為用體者其界限
也用者其發聲之處也發聲之處何以驗之當驗之于
琴徽琴徽者聲之出于自然者也造化之理有均齊必
有參差如人之耳目手足左右相對均齊者也手之五
指則有參差矣天之二十八宿四維各七均齊者也井
斗度多鬼觜度少則有參差矣琴徽左右相對亦均齊
也自龍齦至十三徽四寸五分十三徽至十二徽一寸
五分十二徽至十一徽一寸三分十一徽至十徽一寸
七分十徽至九徽三寸九徽至八徽二寸六分八徽至
七徽三寸四分此參差者也以均齊者布之一聲三寸
六分商界在十三徽外九分角界在十一徽外一分徴
界在九徽外一寸二分羽界在八徽外二分而用數則
發聲于諸徽(詳見下卷論琴)用亦不離乎體之外(皆過界而後發聲)此
造化自然之妙也舊法宫數八十一三分損益以相生
商七十二角六十四徴五十四羽四十八以此較今法
宫商徴合而角羽則差矣
　論黄鐘之宫(一條)

辯前漢志誤删吕氏春秋

古人造律所以審音制器為作樂之本律必始于黄鐘
黄鐘之聲又不易定于是先為黄鐘之宫其管四寸五
分其空徑三分寸之一以審定其清聲而後倍之以為
黄鐘之全律葢古之四寸五分當今之二寸八分有奇
其管甚短自此以下則太清而不可吹古人能以耳齊
聲以此定為黄鐘之宫乃倍之為九寸以生大吕以下
十一律焉故律必以黄鐘之宫為本吕氏春秋古樂篇
述黄帝命伶倫造律其文甚明但字冇譌舛耳其云伶
倫取竹嶰谿之谷空竅厚薄均者斷兩節閒而吹之其
長三寸九分以為黄鐘之宫吹曰含少此即黄鐘半律
也半律當言四寸五分而云三寸九分者古四字疉積
四畫因誤為三九字亦與五畧相似而譌也唯其黄鐘
之宫異于全律是以下文別云次制十二筒以聽鳳凰
之鳴云云明其非十二筒中之黄鐘也班孟堅作志時
吕覽本三九字已誤疑其三寸九分無當于律遂删去
此句又删去吹曰含少句顔師古遂解黄鐘之宫為最
長之律既先為最長之律矣復言制十二筩又有最長
之黄鐘豈不為重複乎月令亦吕氏之書也季夏中央
土律中黄鐘之宫而仲冬之月又曰律中黄鐘明仲冬
所中者全律而中央所中者其半律半律居全律之中
如琴之七徽有中央之象故季夏末當之其適音篇又
云黄鐘之宫聲之本也清濁之衷也如琴四徽為清全
絃為濁七徽則其清濁之衷也合此三處考之其為黄
鐘半聲無疑矣班氏采吕覽當存其本文而于寸分之
誤加擬議可也率爾删之豈不大失古人之意乎鄭康
成註月令亦誤唯蔡邕月令章句獨以黄鐘之宫為少
宫為四寸五分之律管最為得之疏家熊氏亦從之但
不當言以此候氣耳今猶見于正義可考也由此言之
黄鐘清聲伶倫之所首重後世雖俗樂正宫越調皆必
以此起調畢曲譬之人事黄鐘全律人君之象也中央
黄鐘之宫帝座之象也尊帝座即所以尊君也皇祐元
豐間李照范鎮制樂皆去四清聲則首去此黄鐘之宫
矣此聲之最貴者而可去乎蔡氏蔽于通典變律子聲
之説謂無黄鐘四寸半之律使其果無伶倫何為首造
此耶亦由班氏不能訂吕氏寸分之誤輒删其文故令
後人不復致思耳(莆田李文利作律吕元聲以吕覽三寸九分句為主不思三九字之誤又)
(不知其為黄鐘清聲別有全律遂謂黄鐘之長本止如此于是以短而清者為尊長而濁者為卑其説甚謬不)
(足與辯○吕覽吹曰舍少四字亦恐有誤一本曰作日又一本舍作含皆非也竊恐吹字為命字之誤舍字為)
(宫字之誤當作命曰宫少四字宫少即蔡邕所謂少宫也如此則黄鐘之宫為半聲尤明覽者詳之○又按管)
(子地員篇云凡將起五音凡首先主一而三之四開以合九九以是生黄鐘小素之首以成宫三分而益之以)
(一為百有八為徴又三分而去其乘適足以是生商又三分而復于其所以是成羽又三分而去其乘適足以)
(是成角此云黄鐘小素之首以成宫亦是黄鐘半律也故其下言三分益一為百有八為徴若是全律則當三)
(分損一為五十四矣全律一百六十二對全律言之故謂之小素其云四開以合九九四當為三亦因古字積)
(畫而誤三開以合九九者三其三為九九其九為八卜一也言四開則非矣管子言三分損益雖非是觀此文)
(可知古人起聲律皆先半黄鐘以為律本正與吕覽之説相發明三之誤為四亦猶四之誤為三又可見三寸)
(九分之為誤文明矣)
　論黄鐘之長(一條)

辯蔡邕黄鐘長尺之非

黄鐘長九寸凡聲屬陽陽究于九故不盈十至用以量
須用全數故加一寸為尺蔡邕銅龠銘曰黄鐘之宫長
九寸空圍九分其月令章句又云管者形長尺圍寸是
黄鐘之長與空圍有兩説謂約黄鐘之九寸為十寸可
也謂古之尺如黄鐘之長恐不然古之黄鐘九寸大約
當今工人尺五寸六分有奇使約九為十則寸狹而分
亦狹空圍十分恐管徑太狹吹之不成聲又以此算周
鬴漢斛所容皆不應矣且古者以八尺為中人之長大
約今之五尺也若以九約之僅如今之四尺五寸則今
時中人亦不止如此故蔡邕之説未確邢雲路信之謂
古法十其寸為尺九其寸為律考之不詳耳
　論黄鐘之積(三條)

論律生於厯

聲無形者從陽而法天其數五倍之為十半為清而全
為濁律有體者從陰而效地其數六倍之為十二律居
陽而吕居陰夫六律六吕之應十二月説者以為埋管
于宻室隨月氣應而灰飛其事雖未有確驗要之天有
十二月律有十二管律厯自然相應則其顯然者矣古
人有言曰推厯生律(見前漢律厯志)夫律何以生于厯哉蓋黄
鐘之積分㝠符厯日之數也天以日為主右行一日一
度積之一歳而有三百六十五日四分日之幾一黄鐘
之半管積分應之全管則有圎分七百三十分又半分
稍弱適符兩歳之期實此律厯所以相通雖未必有氣
應灰飛之事而自有黙相契合之理猶之人身血脈周
流悉應天運而經絡空穴亦有三百六十五數以應天
度焉此豈人之所能為哉古今之言律厯相通者皆未
思及此漢志雖言推厯生律而以律之八十一分為日
法則是因律生厯以數强合并厯亦失之矣邢雲路謂
冬至景長測景以定黄鐘不知景隨地異將以何者為
準且夏至景短何以蕤賓之律不最短乎

考周鬴定黄鐘積分應再期

黄鐘積分應再期之日此説千古所未發其數甚渺茫
難信幸有因律生量之法見于前漢志又有㮚氏之鬴
尺度淺深之數見于周禮以周鬴之容受求黄鐘空圍
内之容分兩歳期實不約而合夫謂容分應再期非謂
十分為寸之分乂非以平方分起算以立方分計積也
蓋聲音屬陽故黄鐘之寸必九而管體之空必圜寸既
以九則分亦當用九而不用十(律以九分為寸史遷以來有此法但假此便于)
(三分損益耳不知其數本如此)管空既圜則分亦當用圜而不用方此
自然之理也(范鎮曰古者以竹為律竹形本圎而今以方分置算此律非是算法圎分謂之徑圍)
(方謂之方斜今圎分而以方法算之此算數非是説正與此合蔡氏謂算家無用圎分之法不知算家用方分)
(取其整齊易算耳律數精㣲黙契天運未可以算家簡便之法推也)按考工記㮚氏為量
量之以為鬴探尺内方尺而圜其外其實一鬴其臋一
寸其實一豆(内方尺者虚度之四隅皆抵圍閟其外即方尺之外此皆謂鬴内容受之處鄭注謂)
(圜其外者為之脣非也臋底也豆即斗字覆其底深一寸容一斗則腹深尺者容十斗可知矣王安石引管子)
(百升成鬴是也鄭注鬴六斗四升非也)此鬴即十斗之斛出于黄鐘之龠
内方尺而圜其外既不言有庣旁(庣謂不滿處)則内方四隅
皆抵圍以勾股求弦法推之(勾尺自乘百寸股尺亦自乘百寸合勾股冪二百寸)
(平方開之得弦弦即圜徑)其徑一尺四寸一分四釐二毫一秒三忽
五㣲六纎有奇今姑以算家十分為寸平方立方法算
之凡圎率徑一者周三一四一五九三六(祖冲之密率)以半
徑乘半周(徑圍求面冪法)而得面冪七八五三九八四徑十寸
者自乘百寸其圜内之冪七十八寸五三九八四今此
鬴之徑自乘二百寸則冪亦當倍之為一百五十七寸
七分九十六釐八十毫一寸有平方百分凡一萬五千
七百七分九十六釐八十毫深一寸有立方一十五萬
七千七十九分六八深一尺有立方一百五十七萬七
百九十六分八十釐此鬴之容方分也因鬴以求黄鐘
一鬴之實容黄鐘二千龠(漢志黄鐘兩龠為合十合為升十升為斗十斗為斛故一)
(斛有二千龠)以二千歸立方得黄鐘之積七百八十五分三
九八四黄鐘九寸當以九十歸之得面冪八分七二六
六四九以面冪求周徑得周一十分四釐七毫一九八
徑三分三釐三分釐之一(胡安定以來謂徑三分四釐六毫者未密)此古黄
鐘圍徑積冪以十起算之數也較之蔡氏九平方分積
八百一十分者不侔矣再以九分為寸并圜分之法推
之即前之徑約十為九得一百二十七分二七九二二
零六約十為九者以九自乘得八一亦如前法倍之得
一六二即為徑冪求圜内之圜分者徑冪即為圜分(如徑)
(十者圜分百)得一萬六千二百為平圜分深一尺者九十分
有立圜一百四十五萬八千以二千歸之得黄鐘之積
七百二十九个立圜分以八十一歸之空圍有九平圜
分徑九分寸之三由此觀之則黄鐘之積豈不適合兩
歳之日乎雖兩歳有七百三十零半日弱此積不及一
分有奇然此一分有奇者甚微空徑稍寛毫髪即盈其
數黄鐘稍寛則鬴徑亦當稍寛(較寛一釐四毫四秒)内方尺之四
隅不及抵圍亦當㣲有庣旁然其數甚微不言亦可且
量器取其整齊足以垂法不妨少減庣處以就内方初
不必計及毫釐也若王莽之斛雖亦出于黄鐘然其造
律或圍徑稍寛于是稍分稍多以二千龠登于斛遂有
一千六百二十寸其徑一尺四寸三分六釐一毫九秒
二忽于是内方四隅不抵圜周不得不有庣旁劉歆謂
庣旁九釐五毫而祖冲之以宻率計之庣旁一分九毫
有奇則漢斛大于周鬴矣蔡氏以漢斛定黄鐘空圍九
分積八百一十分豈知黄鐘之積本應再期合周鬴而
且用九用圜布算者乎

論宋儒算術之誤

算術亦律學之一事當講于勾股少廣開方諸法有宋
諸儒言律者如胡安定范蜀公蔡西山皆不精于算術
其求周徑也不考祖冲之宻率但用圍三徑一之法其
求積冪也不以宻率實算但用圎田簡約之法今所算
皆用宻率唯數位之後奇零甚微者乃棄之
　論十一律(四條)

論律當匀截應節氣

黄鐘半律之容分既當一歳之日則其生大吕以下十
一律也亦以四寸有半均匀截之以應月之中氣每律
截去三分七釐五毫其中容分三十分有奇猶之自冬
至至大寒太陽平行三十度有奇在厯則積而漸多在
律則減而漸少至應鐘又截去三分七釐五毫則為黄
鐘清聲此天地之氣循環無端之象也舊法以三分損
益隔八相生之法生十一律其所生之律忽短忽長無
闗于厯日之數至于仲吕不能反生黄鐘遂往而不返
豈自然之數法哉

又論

今厯節氣亦有短長此因太陽行本輪有髙下故視行
小有盈縮節氣微有短長在天本皆平行律分應日亦
當稍有參差然其數甚微律管不過毫釐之間即謂均
匀截之以應太陽平行之平氣亦可也

今律較舊律

今律大吕八寸六分二釐五毫太簇八寸二分五釐夾
鐘七寸八分七釐五毫姑洗七寸五分仲吕七寸一分
二釐五毫蕤賓六寸七分五釐林鐘六寸三分七釐五
毫夷則六寸南吕五寸六分二釐五毫無射五寸二分
五釐應鐘四寸八分七釐五毫黄鐘清四寸五分舊律
大吕八寸四分一釐七毫有奇少二分七毫有奇太簇
八寸少二分五釐夾鐘七寸四分九釐有奇少三分八
釐冇奇姑洗七寸一分一釐有奇少三分八釐有奇中
吕六寸六分五釐有奇少四分六釐有奇蕤賓六寸三
分一釐少四分三釐有奇林鐘六寸少三分七釐五毫
夷則五寸六分一釐有奇少三分八釐有奇南吕五寸
三分三釐有奇少二分九釐有奇無射四寸九分七釐
有奇少二分七釐有奇應鐘四寸七分四釐有奇少一
分三釐有奇變黄鐘半律四寸四分三釐有奇少黄鐘
清六釐有奇觀舊律皆短于今律夾鐘近姑洗姑洗近
仲吕仲吕近蕤賓蕤賓近林鐘林鐘夷則差一律夷則
近南吕南吕近無射以厯日較之差多者一月矣其兩
律相減大吕減黄鐘五分八釐有奇夾鐘減太簇五分
有奇何其疎南吕減夷則二分八釐應鐘減無射二分
三釐又何其宻豈天地之氣果如是疎宻不均乎或曰
五聲之用亦有參差而律獨皆均齊何也曰五聲之有
參差也驗于琴徽之泛聲而律管之無參差也應乎黄
道之宫度各有攸當不可以彼例此也使謂十二律不
應十二月則已如其應十二月也安得舍太陽行度一
月三十之截然者而從夫三分損益忽疎忽宻之數乎

論律吕應日躔斗建

陽律陰吕之相合也有自然之理焉亦有自然之數焉
周禮大司樂奏黄鐘歌大吕以祀天神子與丑合也奏
太簇歌應鐘以祭地示寅與亥合也奏姑洗歌南吕以
祀四望長與酉合也奏蕤賓歌函鐘以祭山川午與未合
也奏夷則歌小吕以享先妣申與已合也奏無射歌夾
鐘以享先祖戌與卯合也此十二辰之六合説者以為
本于日躔與斗建如日躔星紀(丑)則斗建玄枵(子)日躔
析木(寅)則斗建娵訾(亥)是也以今律黄鐘清四寸半合
大吕八寸六分二釐五毫得十三寸一分二釐五毫太
簇合應鐘姑洗合南吕蕤賓合林鐘夷則合仲吕無射
合夾鐘皆得十三寸一分二釐五毫與大司樂之文及
日躔斗建之説不約而合豈非自然之理數不假絲毫
智力者乎黄鐘全律獨不與吕合而所合者乃其清聲
又隱然有尊君之理寓于律數之間云
　論三分損益(八條)

辯三分損益上下相生之非

三分損益上下相生之説始于管子至史記律書而加
詳班氏律厯志又因史記推演其數後之言律者皆固
守其説不知此法果天為之乎凡數之出于自然如河
圗洛書如先天八卦如納音五行如揲蓍如算家勾股
乘除諸法是誠非人之所能為若夫聲律之用三分損
益竊謂其出于人而非天也律管本應十二月如云黄
鐘三分損一下生林鐘安見六月之積日由十一月下
生而來如云林鐘三分益一上生太簇安見正月之積
日又必由六月上生而至乎明者觀之不待其生至仲
吕不能反生黄鐘固已疑其法之非真矣五聲三分損
益隔四而相生亦得其近似而非其本然古人見其數
之近似也遂立為成法不知小有不合則法已非真如
古之算家但知徑一圍三不知有宻率古之厯家但知
一歳小餘四分日之一不知有歳差其事亦正相類後
人于厯算二事已精益初不必守古人之定法至言律
吕獨相沿不改何其膠柱不知變乎

又論

律之三分損益算之徑一圍三厯之十九歳氣朔分齊
皆近似不精之法及細考之厯算二法皆不然律法豈
得獨是厯則分明有景可測算則分明有器可量律則
分明有琴可考三者皆不可誣雖有羲和之歴隷首之
算伶倫之律相傳至今亦當以有據者為斷不當以古
法為定如云太史公之説必有所傳則史遷専司星厯
其厯書法度當精宻不可易矣今太初之法一步不可
行又何疑于律乎

又論

細考之古法三分損益其源亦自琴來故為宫聲為八
十一絲商聲為七十二絲皆以琴絃言之琴絃取應聲
之法亦畧有三分損益之意如初絃第九徽應四絃散
聲九徽當絃三分之二似宫聲三分損一而生徴四絃
九徽應七絃散聲似徴聲三分損一而生少商益一即
是上生商五絃九徽為清角三分益一又似羽聲上生
角然太簇八寸不當十三徽則徴生商三分益一而有
餘姑洗七寸一分亦不正當十一徽則羽生角三分益
一而不足商生羽從卜三徽外半寸起算則三分損一
得八徽若自十三徽起算則三分損一又有餘以此觀
之唯有宫生徴合三分損一之數其餘三聲非太過即
不及故三分損益近似而非真徴之于宫也偶合三分
損一耳諸聲不可以此為例琴又有時以十徽為角三
分益一則復生宫而五聲循環矣然就三分損益之法
自前生來終不能使十徽為角也

又論

又以歳日驗之黄鐘當兩歳為四十八氣三分損一為
三十二氣除一歳二十四氣餘八氣以八氣減二十四
餘十六氣自冬至數之是處暑七月中也而云黄鐘下
生林鐘林鐘六月之律已差一月矣又以三十二氣分
為九十六候三分益一一百二十八候除一歳七十二
候餘五十六候以減七十二餘十六候自冬至初候數
之是驚蟄二月節後第二候也而云林鐘上生太簇太
簇正月之律又差四候矣以此觀之月之三分損一已
是隔九及其三分益一亦不正得隔八故歳日摠無三
分損益之數而律之隔八下生其源已失之于林鐘

又論

或疑聲律三分損益上下相生至其末也復以三分之
則有不盡之算而數不行故聲止于五律止于十二此
似出于自然曰此亦出于人為也蓋其初先知聲之當
五故置一而五三之得八十一為宫之數相生至角六
十四三分之不盡一算而數不行設使其初不知聲之
當五或置一而四三之以二十七為宫則相生至四位
即有三分不盡之算矣或六三之以二百四十三為宫
則至六位而後有不盡之算五位猶可分也律亦猶是
其初先知律之當有十二故自子至亥以三厯十二辰
得十七萬七千一百四十七為黄鐘之實相生至仲吕
十三萬一千七十二三分之不盡二算而數不行設使
其初不知律之當十二不以三厯十二辰則不盡之算
又不如此矣然則此數與法豈果出于自然哉(古厯家謂十九)
(歳七閏無餘分為一章故立法以九百四十分為一日以二百三十五為小餘此二百三十五者一章之月數)
(也不知厯者見其積至十九歳果無餘分遂謂九百四十分之日法出于天然不知其先因章月有二百三十)
(五故立為日法非天道果有此數也後人覺其有差而此數法不可用矣其事正與聲律相類厯則久正之矣)
(律則鮮有覺其非者)

論古時未有三分損益之説

周禮典同曰凡為樂器以十有二律為之數度樂器之
長短大小皆以律計其倍半而為之律誠有數有度矣
但不知周公以前造律者果如管子史遷之説乎抑別
有活法乎伶州鳩曰古之神瞽考中聲而量之以制度
律均鐘神瞽目廢而耳聰聲之大小髙下自能以耳齊
之非專求之度數也即謂度數有成法亦當先為簡徑
而後漸為煩曲如今法遞減黄鐘均匀截管其法至簡
易徑捷而三分損益一律分之至于千萬其數極為迂
曲煩難安知古人造律不即如今日簡徑之法至後人
加以巧曲始有管子以下諸説乎管子蓋春秋戰國間
人撰自此以前未有三分損益之説唯國語伶州鳩之
言有紀之以三一語朱子疑其謂三分損益然韋昭解
此以三為天地人則亦未必其果如朱子之説也

論後人嘗破三分損益之説

劉宋時劉焯何承天嘗增林鐘以下分數使至仲吕反
生復得黄鐘謂三分損益者其大畧猶厯言斗分四之
一此説最為有見然以意增之而涉于牽强則亦難憑
明鄭世子謂長律下生短律左旋隔八短律上生長律
右旋隔六以勾股算術布之周而復始不用三分損益
其云左旋隔八右旋隔六猶是舊法如朝四暮三實無
異也勾股算術與此難通亦牽强布算耳豈出于自然
乎摠之律應十二月隨月迭減而非隔八相生後人雖
有議及三分損益者未嘗思其所以失之之由雖有欲
破三分損益者亦不知所以破之之道牽强立法徒勞
無當邢雲路既知三分損益猶厯言斗分四之一為大
畧之數矣又云後人苟有得不當詆古人立論之非此
又不然易大傳謂蓍䇿三百六十當期之日此謂揲法
已成其過揲之䇿猶有一歳常數之象故大畧言之不
必正與歳實相當若律之三分損益乃是以此立法茍
可增損毫釐則此法數非真與蓍䇿之大槩言相當者
不同不可以彼例此也後人果是則古人為非但當論
後人所得者果是與否耳不必猶為古人囘䕶也如其
言以厯比律厯家謂斗分四之一即漢厯太初四分之
術也邢氏何不為之囘䕶而深詆漢人為不知厯乎若
曰律法由來已久不始于漢則殷周之厯不為不久其
失與太初四分等亦將謂久者即不當詆乎

論仲吕不能反生黄鐘

天地之運晝夜寒暑終則有始獨于律吕之數往而不
反仲吕再生不及黄鐘之九寸此由黄鐘三分損一下
生林鐘即已失之六寸當為夷則而林鐘已進而干其
位安能使仲吕反生復于其所京房創為六十律之説
仲吕再生別名執始轉生四十八律終于南事殊為穿
鑿何承天劉焯譏房之失增林鐘已下十一律之分使
仲吕反生還得黄鐘之實又涉牽强總之拘于三分損
益其本已失豈能齊其末今法迭減黄鐘順序而生不
曰黄鐘生林鐘而曰黄鐘生大吕不曰仲吕生黄鐘而
曰應鐘生半黄鐘豈有不能循環者乎蔡氏亦譏房之
失而取通典變律子聲之説仲吕生變黄鐘以下有六
變律則亦四十八律中執始(子黄)去滅(未林)時息(寅太)結躬(酉南)
變虞(辰姑)遲内(亥應)之異名耳
　論二變聲(二條)

論二變不合于琴

古法五聲之餘于羽宫之間近宫收一聲為變宫角徴
之間近徴收一聲為變徴淮南子云姑洗生應鐘比于
正音故為和應鐘生蕤賓不比于正音故為繆二變之
説其來久矣然以琴考之殊不然琴絃皆正聲六七絃
為宫商之清聲非二變也十三徽至十徽一律一徽是
商角各二聲皆非如二變之説也論聲律者當以琴為
主琴徽出于天然不從三分損益來者也

論七音非古

周景王問伶州鳩七律對以武王伐殷之初歳月日星
辰所在自鶉及駟為七列(鶉火午宫張宿至天駟凡七宿天駟房也)南北之
揆為七同(自鶉火午至天黿子凡七宫)神人以七同其數而以律和
其聲故謂之七律此但言所以用七之故而不言七律
為何律後又言武王作四樂曰羽曰厲曰宣曰嬴亂用
夷則上宫黄鐘下宫太簇下宫無射上宫乂只有四律
而不言七此皆不甚分明韋昭注七律云黄鐘為宫太
簇為商姑洗為角林鐘為徴南吕為羽應鐘為變宫蕤
賓為變徴武王所用七律果如是乎左傳昭公二十年
七音杜預但引國語之文而不用五聲二變之説豈亦
有疑于此者乎杜佑則云古有五聲至周以來加文武
二聲謂之七音此則琴絃少宫少商之説也竊疑此説
得之變宫變徴恐周初未嘗有此京房謂伏羲時已有
此七音太無稽矣尚書大傳云予欲聞六律五聲八音
七始詠説者謂七始即七音然古文尚書作在治忽史
記又作來始滑一文而三處不同始治字相近滑忽音
相近七在古音亦相近以文義言之皆不若古文尚書
之安則尚書其本文而史記書傳皆誤文也以七始為
七音郢書燕説豈足信乎
　論變律(二條)

辯變律變半律之非

古法十二律之外但有四清聲而已至唐杜佑通典始
有變律子聲之説仲吕再生變黄鐘轉生十二律各半
之為子聲其律皆短于正律蔡氏取黄太姑林南應六
變律各有半聲有用有不用似非自然之理如當用此
律則宜用其正律不能用全律則宜用正律之半聲而
已何為舍其正者不用必用其近似不正者乎其所以
然者但拘于三分損益之説謂從正律生來不得本律
故輾轉相生皆殺于本律不知三分損益之法人為之
耳豈聲音中果有如是之數黙寓其間當用變律時必
不宜從正律取聲耶(朱子謂漢志黄鐘不為他律役與通典變律之説相發明然黄鐘自)
(有半律為他宫用亦是不為他律役不必乂取變黄鐘之半聲也)

論范馬未檢通典

朱子甚取通典之説謂他書所不及又謂范蜀公司馬
温公不知檢通典以今觀之二公之論樂其大者未必
得元聲次則十一律之損益未必得本律之正耳至若
通典之説尚有可疑用與不用恐與樂皆無加損也(范主)
(房庶私增漢書又去四清聲最為紕繆唯律管當用圎分之説有可取云)
　律吕新論卷上
欽定四庫全書
　律吕新論卷下
　　　　　　　　　　　　　婺源江水撰
　論琴(十六條)
以琴證論古今法

三分損益之法其來尚矣今以為不然而別為之法得
無無徴而不信乎曰是非無徴也古之樂器流傳于今
其最古雅而自然者莫如琴以琴證之則古今二法之
離合判然于絃徽之間矣蔡氏之書證之于琴而不合
其大者有六按舊法羽宫角徴之閒為二變以補其缺
始無遼闊之虞使古之為琴者誠慮此宜以二變間于
正聲之閒胡為舍此不用而命第六絃曰少宫第七絃
曰少商此果何説乎其不合者一也(樂工指法或以四絃為蕤賓變徴五)
(絃為林鐘徴六絃為南吕羽匕絃為應鐘變宫見陳暘樂書此俗工相傳之誤也古法原以初絃中徽應六絃)
(散聲二絃中徽應七絃散聲)舊法姑洗為黄鐘之角不可稍移易者
琴家宫調却按初絃十徽應三絃散聲十徽位近仲吕
而非姑洗(此據古律言之今法十徽正當蕤賓)其不合者二也中徽當琴
體之半初絃為黄鐘清聲古人所謂黄鐘之宫清濁之
衷律吕之本者此也黄鐘正宫調于此起調畢曲泛聲
發于此者音獨洪大與他徽異聲以中為貴也蔡氏之
書于黄鐘四寸半之下註曰無謂九分之寸奇零不盡
仲吕反生所不及而旋宫所不用也使其果無而不用
則初絃中徽為虚設矣胡為以泛聲扣之音獨隆隆然
乎其不合者三也三分損益所生之律參差不齊以絃
比管而計其尺寸初絃唯林鐘當九徽南吕當八徽若
太簇則在十三徽之外姑洗則在十一徽之内十三徽
則無律二變律則無徽胡為徽律相齟齬乎其不合者
四也舊法旋宫一均止用七聲施之編鐘編磬猶可也
用之于琴則不然琴每絃皆有三十六聲除太清者不
用其餘各因曲調隨宜取聲何嘗限之以七若依蔡氏
之法則按徽取聲皆不得出本均之外聲之可用者無
幾且黄鐘一均有濁而無清應鐘一均有清而無濁只
須彈一兩絃即可成曲調而諸絃諸徽皆無用有是理
乎其不合者五也(嘗試以趙彦肅所傳風雅詩譜按聲彈之只須初絃次絃其餘皆無用其)
(聲全濁不成韻調可知詩譜之非真其于鹿鳴諸詩黄鐘太簇用清聲猶賴有此兩聲以濟之稍稍可聽若依)
(蔡氏法此二律并不得用清聲法則宻矣其如聲不諧于耳何)琴以聲律為體以徽為
用彈者按徽取聲音調自諧次絃以後律漸長而位漸
疎至六七絃則半律亦如正律之長故按徽之聲有正
當律者有當律之前半後半與中間者如蔡氏之法必
須用正用半與夫變律變半律按圗似有條理施之于
琴則煩而難用且古琴曲之傳于今者其聲甚美何嘗
拘拘蔡氏旋宫之法乎其不合者六也若如今法則五
聲用其均齊者以為體取其應徽者以為用諸律則計
尺寸而匀布之中徽既為黄鐘清聲矣十徽為四分絃
之三于聲之位當角之中于律正當蕤賓猶一歳之夏
至也十三徽為八分絃之七于聲之位當商之近前于
律正當夾鐘猶一歳之春分也十二徽為六分絃之五
于聲之位當商之近後于律則當姑洗九徽為三分絃
之二於聲之位為徴之近前於律則當夷則此皆徽律
正相當者也十一徽為角之近初仲吕當之而稍上八
徽為羽之近前無射近之而在右此二徽律不正相當
者別有其故後論泛聲中詳之七徽與律相當者五微
差者二相當者其常微差者其變亦可知今律脗合于
琴者多矣又因徽之自然者以為五聲之用次絃以下
隨其調之髙下而進退焉此琴家之本法較之拘于三
分損益泥于變聲變律者果孰離而孰合乎後之言律
吕者當于古雅自然之器精密考之一洗千餘年沿襲
之説可也

論琴徽泛聲應先天八卦横圗

琴有十三徽説者但以為象閏而已然以泛聲彈之(左手)
(微按絃右手擊絃)當徽則泠泠有清音不當徽則啞然無聲則
其位置不可分毫移動此必有所以然之理古今未嘗
發明永深思之而得四説其一則應先天八卦横圗也
蓋琴絃四倍黄鐘三尺六寸自龍齦至臨岳七徽為中
界自臨岳至七徽以四徽為中界七徽至龍齦以十徽
為中界又自臨岳至四徽以一徽為中界十徽至龍齦
以十三徽為中界自一徽至四徽四寸半為上準象黄
鐘子聲四徽至中徽九寸為中準象黄鐘中聲中徽至
龍齦一尺八寸為下準象黄鐘濁聲重按之取木聲則
自尾至首為三段㣲按之取泛聲則自首至尾為四段
一至四一段也四至七二段也七至十三段也十至十
三四段也中兩段倍于前後段又併一徽内十三徽外
凡為四寸半者有八儼然冇先天八卦横圗之象焉一
徽内無聲之處乾也一至四兌也四至七離與震也七
至十巽與坎也十至十三艮也十三至龍齦無聲之處
坤也乾坤老而不用故首尾無聲六子代父母用事故
十三徽有聲也首尾雖無聲而聲實出于首尾則乾坤
為不用之用猶一家父母雖老畢竟以父母為主也細
推之第一徽兑之下畫也二徽兑之中畫也三徽兑之
上畫也四徽為兑離之間少女中女相接之處也五徽
離之中畫也六徽震之初畫也七徽為震巽之間兩儀
大分界之處也七徽内陽主進畫自下而上七徽外陰
主退畫自上而下八徽巽之下畫也九徽坎之中畫也
十徽為坎艮之閒中男少男相接之處也十一徽艮之
上畫也十二徽艮之中畫也十三徽艮之下畫也三男
三女皆用事發聲而少男少女血氣方充為人道生育
之始尤用事故兑艮一畫各發一聲而離震巽坎一卦
止發一聲也且其中尤有㣲妙者焉二五九與十二徽
皆居本段三分之一三徽却後二分六徽却後四分八
徽却前四分十一徽却前二分不與諸徽均列按之卦
畫皆有至理蓋四徽十徽居兩卦之間三徽當兑之上
畫一陰為兑之主稍却而後不欲近乎離十一徽當艮
之上畫一陽為艮之主稍却而前不欲近乎坎少女中
女同居而志不同行少男中男並處而性不相合也且
兑金也性畏火之鑠艮土也性惡水之濕故各却少許
以避之造化自然之理也五徽正當離之中畫九徽正
當坎之中畫若均布之六徽宜當震之中畫八徽宜當
巽之中畫然離以中畫之陰為主震以下畫之陽為主
故六徽當稍却而後乃得其本位坎以中畫之陽為主
巽以下畫之陰為主故八徽當稍却而前乃得其本位
也且火以木為體木以水為母故震木稍却而後以就
火之炎巽木稍却而前以就水之潤也伏羲八卦横圗
為作易之始其自然之理數乃見之于琴徽吁妙矣哉

論泛聲應六十四卦横圗

泛聲既應先天八卦横圗矣由三畫之卦積至六畫為
六十四卦横圗又有自然相應者焉一徽内十三徽外
皆無聲乾坤二宫不用也一徽則承乾宫末之地天泰
而接乎兑宫之天澤履也二徽當火澤暌三徽當水澤
節四徽則承地澤臨之後而接乎離宫之天火同人也
五徽當水火既濟六徽當火雷噬嗑七徽當地雷復與
天風姤之間陰陽之大交界也八徽當水風井九徽當
火水未濟十徽則承地水師之後而接乎艮宫之天山
遯也十一徽當火山旅十二徽當水山蹇十三徽終于
地山謙而接乎坤宫之天地否也凡此諸徽當兩宫交
界之間者則冇乾坤之卦不當交界之間者必有坎離
之卦乾坤坎離為四正故當有此聲也始承泰天地交
也終接否天地不交也中于復姤陽始長陰始生也界
于同人與師火之始水之終也少女少男之宫血氣並
充水火皆當之中女中男之宫當其水火之交不交而
不當其純卦純則不相為用也長男長女之宫火近震
水近巽當其近不當其逺逺者先衰也天地之道陽有
餘而陰不足長男猶可生育故六徽當火雷噬嗑泛聲
猶有清音長女天癸先絶故八徽當水風井泛聲全濁
似無聲也又以卦爻細推之二徽當暌之六五三徽若
均布之當節之六三退二位當初九也五徽當既濟之
六二六徽若均布之當噬嗑之九四退四位當初九也
七徽後爻自上而下八徽若均布之當井之六四却前
四位當初六也九徽當未濟之九二也十一徽若均布
之當旅之九三却前二位當初六也十二徽當蹇之九
五也兑巽陰宫遇離而止遇坎而却震艮陽宫遇坎而
止遇離而却男女異類宜相避也坎離二宫水火相遇
則各止其所矣此又以卦象人事推之皆有自然之妙
焉

論泛聲應節氣

泛聲應卦畫既有自然之理矣抑又有㣲妙者焉全絃
猶一歳也三尺六寸二十四分之每分一寸有半當一
氣臨岳際則冬至也一徽内四寸半之地有三氣為冬
至小寒大寒以其當冬令陽㣲之時故無聲一徽當立
春陽氣出地故有聲二徽雨水也三徽驚蟄也四徽春
分也五徽穀雨也六徽小滿也七徽夏至也八徽大暑
也九徽處暑也十徽秋分也十一徽寒露也十二徽霜
降也十三徽立冬也陽氣將入地故聲終于此自此至
龍齦四寸半之地為小雪大雪冬至皆閉藏之時故無
聲也自春分至秋分一月而一徽自立春至春分秋分
至立冬皆一月而兩徽者春初為萬物之始生秋末為
萬物之已成故聲獨多也四立之節唯立春立冬有徽
而立夏立秋無徽者立春立冬為陽氣出入之限春夏
與夏秋之間陽氣皆在地上非陰陽之大界故無聲也
冬至雖無聲而聲皆出于首尾則十三徽之聲皆其聲
猶乾元之統天也驚蟄一徽稍却而後寒露一徽稍却
而前者驚蟄為木氣之動寒露為金氣之藏陽性常速
故未至其地而先有聲陰性常緩故已過其地而後有
聲也小滿一徽又却而後大暑一徽又却而前者凡聲
音屬金四月金始生畏午火之鑠故却而後六月火氣
盛金正伏故却而前皆金之避火也諸徽泛聲亦有不
同中徽最洪大其聲隆隆然夏至陽極也諸徽稍不當
徽即無聲獨中徽過一指猶有聲陽盛有餘也九徽十
徽最清亮其聲空空然金氣正肅清也一二徽聲細陽
方長也十二十三徽聲不甚發陽欲藏也八徽聲最不
揚似無聲然大暑火盛而金伏也吁造化之理㣲矣哉
抑妙矣哉

論泛聲應納音

泛聲之理以卦畫節氣推之既如此矣又不止是也六
十甲子以數定為五行名曰納音其理與聲音相闗以
琴徽推之亦有黙契者焉蓋十三徽分為四段一段中
有甲子一周細推其徽位之相當一為甲子二為甲申
三為壬寅四為甲子五為甲申六為壬寅七復為甲子
七徽後左右相對八為壬寅九為甲申十為甲子十一
為壬寅十二為甲申十三為甲子納音五行甲子壬寅
為金甲申為水當金水則有聲也五行成質者金為清
木土則濁矣有氣而未成質者水為清火則濁矣故獨
當清者而鳴六十甲子三分之為甲子甲申甲辰若當
甲辰則為火其音濁故三徽六徽八徽十一徽皆却至
壬寅之位而鳴不與諸徽均列也此泛聲唯金水有聲
若于七徽外取木聲則又五行皆全龍齦起甲子十三
徽為己卯上十二徽甲申水十一徽戊子火十徽甲午
金九徽甲辰火八徽癸丑木七徽甲子金凡二金二火
一土一水一木五行之音皆備第八徽若均布則當甲
寅水五行缺一故退一位至癸丑木而五行全造化自
然之妙如此

總論泛聲

琴必當徽乃有泛聲一絃十三聲七絃九十一聲正如
人身動脈頭手足各三部左右十八處當其部切之乃
應乎否則不應也古今未有言泛聲所以然者今推之
乃有四説八卦也六十四卦也節氣也納音也四者殊
途而皆可通朱子所謂萬物各具一理萬理同出一原
故可推而無不通也既得琴徽之所以然而聲律有確
據矣以下乃論取聲布律調絃換調之法

論按徽取五聲

五聲之體雖有定界而五聲之用取諸琴徽初絃十三
徽為商十二徽為清商次絃之聲隨調髙下而應之下
則應十三徽髙則應十二徽第十一徽為慢角十徽為
正角三絃亦隨調髙下而應之下則應十一徽髙則應
十徽九徽為徴四絃應之八徽為羽五絃應之中徽為
少宫六絃應之次絃中徽為少商七絃應之諸徽泛聲
本無五聲之序而按徽取木聲則諸絃于此取應諸調
于轉換有自然之理焉

又論

舊以太簇八寸為商于琴絃三尺二寸在十三徽外半
寸然泛聲至十三徽三尺一寸五分而始發聲則當以
十三徽為商蓋十三徽外其聲太濁雖三尺二寸四分
之地已交商界必更進九分而後有徽舊法三分徴益
一上生商其如此處無徽何又舊法以姑洗為角其位
在十一徽之内然角聲一發于十一徽一發于十徽彈
慢角調者以十一徽為角彈宫調者却以十徽為角猶
清商調以十二徽為商也舊法唯有姑洗為角故角徴
間相去逺不得不有變徴以補其缺角不能再生宫故有變
宫以續其斷證之于琴則不合矣

論諸絃布律法

諸絃之律各以今律布之布至少少聲而止法如左
一絃　全律(每律減一寸五分)半律(每律減七分五釐)
　黄(龍齦散聲)　大(三尺四寸五分)　太(三尺三寸○並十三徽外)　夾(三尺一寸五分)
　(○十三徽)　姑(三尺○十二徽)　仲(二尺八寸五分○十一徽内二分)　蕤(二尺七寸)
　(○十徽)　林(二尺五寸五分○十徽九徽之間)　夷(二尺四寸○九徽)　南(二尺)
　(二寸五分○八徽外)　無(二尺一寸○八徽内四分)　應(一尺九寸五分○七徽外)　黄
　清(中徽)　仲清(一尺四寸二分五釐○六徽内○自七徽以上唯當徽近徽者録之餘從略後)
　(倣此)夷清(一尺二寸○五徽)黄清清(九寸四徽)
二絃　全律(每律減一寸七分一釐四毫奇)半律(每律減八分五釐七毫奇)
　夾(龍齦散聲)　姑(三尺四寸二分八釐奇)　仲(三尺二寸五分七釐奇○並十三徽外)

蕤(三尺八分五釐奇○十三徽内)　林(二尺九寸一分四釐奇○十一徽外四分奇)

　夷(二尺七寸四分奇○十徽外四分奇)　南(二尺五寸七分奇○十徽内)　無(二尺四寸)
　(○九徽)　應(二尺二寸三分弱○九徽八徽之間)　黄清(二尺五分七釐奇○八徽内)

大清(一尺九寸七分)　太清(一尺八寸八分六釐○並七徽外)　夾清(中徽)


林清(一尺四寸五分七釐○六徽内)　無清(一尺二寸○五徽)　黄清清

　(一尺二分八釐奇○四徽外)
二絃(清商調用)　全律(每律減一寸八分)半律(毎律減九分)
　姑(龍齦散聲)　仲(三尺四寸二分)　蕤(三尺二寸四分○並十三徽外)　林(三尺六分)
　(○十三徽内)　夷(二尺八寸八分○十一徽外一分)　南(二尺七寸○十徽)　無
　(二尺五寸二分○十徽九徽之間)　應(二尺三寸四分○九徽内)　黄清(二尺一寸六分)
　(○八徽外二分)　大清(二尺七分)　太清(一尺九寸八分)　夾清(一尺八寸九分)
　(○並七徽外)　姑清(中徽)　夷清(一尺四寸四分○六徽内)　黄清清(一尺)
　(八分○五徽内)
三絃(慢角調用)　全律(每律減一寸八分八釐奇)半律(每律減九分四釐奇)
　仲(龍齦散聲○借二分)　蕤(三尺三寸九分奇)　林(三尺二寸一釐奇○並十三徽外)

夷(三尺一分○十二徽外一分)　南(二尺八寸二分奇○卜一徽内)　無(二尺六寸)

　(三分四釐奇○十徽内六分奇)應(二尺四寸四分奇○九徽外)　黄清(二尺二寸五分奇○)
　(九徽八徽之間)大清(二尺一寸六分奇○八徽外)　太清(二尺七分弱○八徽内)
　夾清(一尺九寸七分奇)　姑清(一尺八寸八分奇○並七徽外)　仲清(一尺七寸)
　(八分七釐奇○中徽内一分三釐奇)　南清(一尺四寸一分○六徽内)　黄清清(一尺)
　(一寸三分弱○五徽内)
三絃(宫調用)　全律(每律減二寸)半律(每律減一寸)
　蕤(龍齦散聲)　林(三尺四寸)　夷(三尺二寸○並十三徽外)　南(三尺○十二徽)
　無(二尺八寸○十一徽内七分)　應(二尺六寸○十徽内)　黄清(二尺四寸○九徽)

大清(二尺三寸)　太清(二尺二寸○並八徽外)　夾清(二尺一寸○八徽内)


姑清(二尺)　仲清(一尺九寸○並七徽外)　蕤清(中徽)　南清(一尺)

　(五寸○六徽外)　黄清清(一尺二寸○五徽)
四絃　全律(毎律減二寸二分半)半律(每律減一寸一分二釐半)
　夷(龍齦散聲)　南(三尺三寸七分半○十三徽外)　無(三尺一寸五分○十三徽)　應
　(二尺九寸二分半○十一徽外)　黄清(二尺七寸○十徽)　大清(二尺五寸八分奇)

太清(二尺四寸七分半○並九徽外)　夾清(二尺三寸六分奇○九徽内)　姑

　清(二尺二寸五分○九徽八徽之間)　仲清(二尺一寸三分奇○八徽)　蕤清(二尺)
　(二分半)　林清(一尺九寸一分奇○並七徽外)　夷清(中徽)　應清(一尺四寸)
　(一分奇○六徽内)　黄清清(一尺三寸○五徽外)
五絃　全律(每律減二寸五分二釐三毫奇)半律(每律減一寸二分六釐一毫奇)
　無(龍齦散聲○借六分太)　應(三尺二寸八分奇○十三徽外)　黄清(三尺二分太○)
　(十二徽外)　大清(二尺九寸奇○十二徽内)　太清(二尺七寸七分奇○十徽外)
　夾清(二尺六寸五分○十徽内五分)　姑清(二尺二寸二分奇○十徽外)　仲清
　(二尺三寸九分太○九徽)　蕤清(二尺二寸七分奇○九徽八徽之間)　林清(二尺一寸)
　(四分奇○八徽)　夷清(二尺一分八釐奇)　南清(一尺八寸九分奇○並七徽外)
　無清(一尺七寸六分六釐奇○中徽内三分奇)　黄清清(一尺五寸一分奇○六徽外)
五絃(清商蕤賓調皆用)　全律(每律減二寸三分寸之二)半律(每律減一寸三分寸之一)
　無應之間(龍齦散聲)　應(三尺四寸六分奇)　黄清(三尺二寸○並十三徽外)

大清(三尺六分奇○十二徽外)　太清(二尺九寸三分奇○十二徽内)　夾清

　(二尺八寸○十一徽内)　姑清(二尺六寸六分奇○十徽内)　仲清(二尺五寸三分)
　(奇○十徽九徽之間)　蕤清(二尺四寸○九徽)　林清(二尺二寸六分奇○九徽八徽)
　(之間)　夷清(二尺一寸三分奇○八徽)　南清(二尺)　無清(一尺八寸六分奇○)
　(並七徽外)　應清(一尺七寸三分奇○中徽内)　黄清清(一尺六寸○六徽外)
六絃　黄清與一絃諸律位同
六絃(慢宫調用)　半律(每律減一寸四分四釐)　初絃全律位與此同
　應鐘黄清之間(龍齦散聲)　黄清(三尺四寸五分六釐)　大清(三尺三寸)
　(一分二釐)　太清(三尺一寸六分八釐○並十三徽外)　夾清(三尺二分四釐○十二徽)
　(外)　姑清(二尺八寸八分○卜一徽外)　仲清(二尺七寸三分六釐○十徽外)
　蕤清(二尺五寸九分二釐○十徽九徽之間)　林清(二尺四寸四分八釐○九徽外)
　夷清(二尺三寸奇○九徽内)　南清(二尺一寸六分○八徽外)　無清(二尺一分)
　(六釐○八徽内)　應清(一尺八寸七分二釐○七徽外)　黄清清(一尺七寸二分八釐)
　(○七徽内)
七絃　夾清與二絃諸律位同
七絃　姑清與清商調二絃諸律位同

論布律用六十甲子紀分數

諸絃布律大畧如前法若欲加宻當以六十甲子紀其
分數初絃龍齦起甲子之半十三徽當己卯十二徽當
甲申十一徽當己丑之近前十徽當甲午九徽當甲辰
八徽當癸丑之近前七徽復當甲子以後又以六十位
布至四徽復當甲子自七徽外一位得三分七徽内一
位得一分半次絃以下各以本徽本位起龍齦亦各如
其絃而伸之位漸踈分數漸多如此則分數皆可考此
未及詳而第言其大畧云

論隔絃取應聲

諸絃散而扣之間一絃則應于第十徽而隨調轉絃必
有一絃當退一徽至十一徽然後應皆理勢自然如此
如宫調五絃十徽應七絃散聲四絃十徽應六絃散聲
二絃十徽應四絃散聲初絃十徽應三絃散聲唯三絃
獨退一徽于十一徽應五絃散聲朱子琴律説及答呉
元士書皆深疑此事詳為之説似謂獨退一徽常在三
絃不知此唯宫調調絃則如此若更一調則退徽又在
他絃不常在三絃也宋中興志姜䕫樂議其圗説甚明
朱子蓋亦考之不詳耳又蔡西山先生謂琴唯黄鐘一
均但絣定七絃以彈十一宫朱子謂李通之説不可行
考之姜䕫圗説琴須轉絃合調蔡氏絣定七絃之説誠
誤矣朱子又謂古人隨月調絃若調至應鐘則絃急恐
絶此亦不然古法轉絃合調一調但轉兩三絃非盡取
七絃而更之也調之髙下絃之緊慢上下不過一律非
謂由黄鐘而漸緊以至于應鐘也姜䕫圗説言簡而明
今因其説推之如左

慢角調調絃法

姜夔曰黄鐘大吕並用慢角調故于大絃十一徽應三
絃散聲　古大吕比今律短
　按慢角調者角絃慢張也此調宫絃退一位取十一
　徽仲吕角應三絃散聲　三絃仲吕角取十徽内無
　射羽應五絃散聲　五絃近無射羽取十徽内夾鐘
　清商應七絃散聲　二絃夾鐘商取十徽外夷則徴
　應四絃散聲　四絃夷則徴取十徽黄鐘清應六絃
　散聲　此調諸絃如常唯角絃慢故名(凡徽律差數分者聲相近)
　(亦得相應後倣此)

清商調調絃法

姜曰太簇夾鐘並用清商調故于二絃十一徽應四絃
散聲　古太簇今在太夾之間古夾鐘今在夾姑之間
　按清商調者商絃髙一律也此調宫絃取十徽蕤賓
　角應三絃散聲　三絃蕤賓角取十徽無射應鐘之
　間應五絃散聲　五絃無應間羽取十徽内姑洗清
　商應七絃散聲　二絃姑洗商取十一徽夷則徴應
　四絃散聲　四絃夷則徴取十徽黄鐘清應六絃散
　聲　此調商絃緊而五絃七絃亦隨之

宫調調絃法

姜曰姑洗仲吕蕤賓並用宫調故于三絃十一徽應五
絃散聲　古姑洗今近仲吕古仲吕今近蕤賓古蕤賓
今近林鐘
　按宫調者以初絃為主也宫絃取十徽蕤賓角應三
　絃散聲　三絃蕤賓角取十一徽内無射羽應五絃
　散聲　五絃近無射羽取十徽内夾鐘清商應七絃
　散聲　二絃夾鐘商取十徽外夷則徴應四絃散聲

四絃夷則徴取十徽黄鐘清應六絃散聲


慢宫調調絃法

姜曰林鐘夷則並用慢宫調故于四絃十一徽應六絃
散聲　古林鐘今為夷則古夷則今近南吕
　按慢宫調者大絃與第六絃慢張下半律也宫絃取
　十徽仲吕角應三絃散聲　三絃仲吕角取十徽内
　無射羽應五絃散聲　五絃近無射羽取十徽内夾
　鐘清商應七絃散聲　二絃夾鐘商取十徽外夷則
　徴應四絃散聲　四絃夷則徴取十一徽應鐘與黄
　鐘清間慢宫應六絃散聲　此調宫絃慢角絃亦隨
　之而六絃亦慢

蕤賓調調絃法

姜曰南吕無射應鐘並用蕤賓調故于五絃十一徽應
七絃散聲　古南吕今在南無間古無射今在無應間
古應鐘今在應黄間
　按蕤賓調者角絃緊當蕤賓位而第五絃亦隨之也
　此調宫絃取十徽蕤賓角應三絃散聲　三絃蕤賓
　角取十徽無射應鐘之間應五絃散聲　五絃無應
　間羽取十一徽内夾鐘清商應七絃散聲　二絃夾
　鐘商取十徽外夷則徴應四絃散聲　四絃夷則徴
　取十徽黄鐘清應六絃散聲　古蕤賓近今林鐘若
　三絃散聲取今律林鐘則絃太緊恐不可張且二絃
　夾鐘商太逺而四絃夷則徴太促又于三絃十徽應
　五絃散聲五絃羽為應鐘則羽宫之間亦太促矣故
　三絃取角聲當今律之蕤賓更不可移而上古名此
　調為蕤賓與今法若暗合焉　又按宫調三絃亦是
　蕤賓但取十一徽應五絃散聲五絃如其位此以十
　徽應五絃則五絃隨之而緊與宫調異
　五調中慢宫調最下慢角調次之宫調為中聲蕤賓
　調稍髙清商調最髙(以今律言之黄鐘大吕太簇用慢角調夾鐘姑洗用清商調仲)
　(吕蕤賓林鐘用宫調夷則南吕用慢宫調無射應鐘用蕤賓調)
　論清四聲(二條)

論清四聲不可去

樂有黄鐘大吕太簇夾鐘四清聲尚矣古者編鐘編磬
皆十六枚是十二律加四聲也琴之六七絃雖只少宫
少商而諸律清聲加備且復有少少聲焉又不止四清
而已瑟有二十五絃亦諸清聲皆備也四清者宋樂志
以為為夷則以下四律為宫使商角不陵僭宫聲然只
有四清而角以後不妨用全律沈括馮元以為唯臣民
不可陵君事物則不必避也黄鐘宫調雖以清黄起調
其間仍用黄鐘全律為君故姑洗角雖用全律亦不為
民陵君也古用四清極有條理原不始于王朴李照范
鎮樂皆去四清不知何以成樂編鐘編磬可去四枚管
絃則清聲自具雖欲去之安得而去之乎

論陳暘樂書之疎率

陳氏樂書其主意大約以為先王之樂唯有五聲十二
律後世乃有二變四清此皆鄭衛之音凡八音之器皆
當去二變四清以復古此耳食之學粗率之見未嘗深
思細考其故者也二變誠非自然之理然欲去二變當
先去三分損益之説如琴絃之用正聲則二變不待去
而自去若不考其所以用二變之由而仍泥三分損益
之説則角徴與羽宫之間安得不用二變以補其缺乎
至欲去四清尤為不思之甚無論旋宫避陵犯四清不
當去即欲去之而勢亦不可得而去如琴初絃中徽内
皆是清聲次絃中徽外已有清聲五絃則十三徽以内
皆是清聲試問彈琴者唯取全律濁聲乎陳氏謂七絃
琴為害理必去二絃以復舜之五絃試問五絃果無清
聲乎不唯五絃即一絃至中徽已是清聲矣如其説雖
孫登之一絃琴尚多一半為無用寧有是理乎宋太宗
加二絃有九絃琴清聲皆具陳氏謂當益一絃取其倍
五聲獨不思五聲加倍清聲不已居半乎竹聲中簫管
篪笛之屬凡七孔九孔者陳氏皆惡之五孔六孔八孔
者陳氏皆取之謂五孔合五聲六孔合六律八孔應八
音此但欲以數目比擬無異兒童之見不知管笛之屬
黄鐘宫聲皆出中管(諸孔皆閉)五孔者四孔為商角徴羽餘
一孔即是半宫聲六孔者五孔具十一律上一孔必是
黄鐘清非五孔即為五聲六孔即為六律也八孔則四
清皆具矣乃以應八音取之試問一器與八音有何交
涉乎陳氏徒嘖嘖于四清其疎率不思如此彼所據以
為説者但以周禮有凡為樂器以十有二律為之數度
一語耳不知半律清聲亦是本律之半未嘗出于十二
律之外也善乎翰林學士馮元之駁李照曰前聖制樂
取法非一故有十三管之和十九管之巢三十六簧之
竽二十五絃之瑟十三絃之筝九絃七絃之琴十六枚
之鐘磬各自取義寧有一之于律吕専為十二之數也
四清聲之設正謂臣民相避以為尊卑今若止用十二
鐘旋相考擊至夷則以下四管為宫之時臣民相越則
陵犯之音作此甚不可者也楊徐之破范鎮曰編鐘編
磬十六其來逺矣不獨見于周禮小胥之註漢成帝時
犍為郡于水濱得古磬十六枚帝因是陳禮樂雅頌之
聲以風化天下其事載于禮樂志漢承秦秦未嘗制作
禮樂其稱古磬十六者乃二帝三王之遺法也王朴樂
内編鐘編磬以其聲律太髙歌者難逐故四清聲置而
不用及神宗朝下二律則四清皆用而諧協矣今鎮所
製匏竹之器簫必十六管是四清在其間矣自古無十
二管之簫豈簫韶九成之樂已有鄭衛之聲乎此皆説
之不可易者李范二家已屬謬見陳氏徒悦乎去鄭復
雅之名而不察其實以二家之識為髙其未之深思乎
　論旋宫(一條)

論旋宫有活法

十二律旋相為宫古有是言後人論律講于此者詳矣
一均七聲有用正律者有用半律者有用變律與變半
律者以此布為八十四聲六十調甚易及其被之管絃
施之金石常齟齬而難行竊意旋宫當別有活法或一
均不必限以七聲或徴羽二聲之律不必短于本宫此
當與知音者參定之未可執一定之圗説膠柱而鼔瑟
也
　論樂調(三條)

辯黄鐘全律起調畢曲之非

樂之有調其理甚微其勢皆出于自然如初一聲為某
聲其尾亦是此聲其中曲折皆隨初一聲之髙下而抑
揚焉調平者衆聲皆隨之而平調髙者衆聲皆隨之而
髙調下者衆聲皆隨之而下大約太濁太清之聲不可
以起調如初一聲太下則其後遇當下之聲更不能抑
而管無可吹絃無可彈歌者亦無其聲矣或初一聲太
髙則其後遇當髙之聲更不能揚而管無可吹絃無可
彈歌者亦不能及此聲矣故起調之聲必在清濁之間
其前更有下于此者其後更有髙于此者然後可以抑
揚曲折而成曲調焉儒家論樂不知此理謂黄鐘一均
皆用正律更無清聲變律雜其間為最純粹是謂初一
聲即用黄鐘全律起調如此則太簇以下六律皆短聲
皆髙但有揚而無抑豈能成曲調乎試以管絃驗之笛
家曾有以中管之合字為調首琴家曾有以初絃之散
聲為調首者乎凡雅樂所謂黄鐘清宫俗樂所謂正宫
者皆以半黄鐘清聲起調而非以全律濁聲起調也黄
鐘清聲起調其後更有清聲可以揚其前皆下于調首
可以抑是以能成調也以今笛家俗樂驗之有所謂工
字調者其調平下五孔皆開更髙焉則為六字調字譜
皆移上二聲或一聲更下焉則為尺字調字譜皆移下
一聲若過乎六字尺字則太髙太下不能成調矣雅樂
亦相似也宋時雅樂俗樂皆無徴角調但有宫商羽三
調而已宫者清宫商者清商皆不用黄鐘大吕太簇夾
鐘四濁聲也徽宗使人强為徴調但能以徴聲起而不
能以徴聲終(見朱子語類)此不知何故或由風氣使然乎由
此觀之雅樂起調之聲未甚下者即不能為焉有黄鐘
最濁之聲而可為者乎(朱子論樂初亦以為黄鐘五調皆以黄鐘正律起調畢曲其後)
(云古人亦用黄鐘清聲為調前説非是見朱子語類九十二卷輔廣録注中然則朱子後亦自覺其誤矣○蔡)
(氏不習于音不知樂調有自然之理當時趙彦肅傳得唐時鄉飲酒風雅十二詩譜小雅六詩為黄鐘清宫調)
(二南六詩為無射清商調皆以清黄起調畢曲雖其譜未必盡是而用清黄為調自是勢不得不然蔡氏想當見)
(之蔽于黄鐘無半律之説故不肯信耳)

再論樂調

或問黄鐘全律既不可起調徴角二聲又不能為調然
則十二律之能為調者鮮矣不知隋之萬寳常唐之祖
孝孫何以皆能為八十四調乎且周禮三大祭樂但無
商調而有宫角徴羽齊景公時有徴招角招郢中曲有
流徴髙漸離易水擊筑有變徴此又何以説乎曰樂聲
有流變而為樂有活法考古者當以意㑹可也凡樂皆
氣也人亦氣也同在鴻濛一氣之中不得不隨氣運而
遷流如詩文為人聲亦樂之類古之詩文後人不能作
則後世不能為此樂調古人能為之又何足怪乎且古
人為樂當有活法未必如後人之律書一均定用七聲
而徴羽皆不可過宫商也齊之徴招角招未知其聲何
如若郢中之流徴易水之變徴亦俗樂之類後世宴樂
固自有徴調亦不為異也若萬寳常史言其撰樂譜論
八音旋宫之法為八十四調百四十四律其聲雅淡不
為時所好何妥易之今不可考祖孝孫作唐雅樂為四
十八曲八十四調亦不知其果皆應律否大約古人之
能為諸調者當必有活法若如儒家之説即一琴已不
能易一均而况八音皆能旋宫乎

論龜兹琵琶七調

隋史言龜兹人蘇祗婆善琵琶調有七種以其七調勘
校七音㝠若符契一曰婆陁力華言平聲即宫聲也二
曰雞識華言長聲即商聲也三曰沙識華言質直聲即
角聲也四曰沙侯加濫華言應聲即變徴聲也五曰沙
臘華言應聲即徴聲也六曰般若華言五聲即羽聲也
七曰侯利􁏱華言斛牛聲即變宫聲也鄭譯因習而彈
之始得七聲之正按此則西域亦有七音然胡語與華
異未必果合于五聲二變也琴家却只有五調慢宫慢
角之類張絃有緊慢何以不能為七調乎慢宫調有似

 于　變宫蕤賓調却是角聲之髙者不得謂之變徴然則

西域之七調未必果合七音其所謂沙侯加濫調安知
非角聲之髙者乎
　論造律(三條)

論造律以聲和為主

制律求聲氣之元事之最難者也黄鐘之管㝠符天道
若不可以毫釐差然其分數甚㣲非人所能察使有天
生自然之律管則可若出于人為安能使其無毫釐之
差竊謂造律必須善審音者聽之聲和為主聲既和矣
雖有小差于樂亦無大害譬如工人製琴製笙製簫笛
者其分寸豈能畫一哉吹之彈之而聲和焉斯為善器
矣邢雲路論之最當特載之(邢曰古樂既亡欲求聲器者宜何施而可亦惟依古)
(以千二百黍求長九寸空圍九分之管使其和也則已如有不和必其黍之顆與管之分未當也則惟本吾之)
(平其心易其氣徐聽人聲之髙下上下考之以求其中聲葢人之聲無古今一也古尺之分寸與黍之大小不)
(可考矣即今上黨之黍有大者次者不一安知古所用者為何等黍又安知其律之分寸視後代何尺為當哉)
(但以人聲察之以耳聰審之以九寸千二百黍約之斯可矣程子曰黄鐘之聲亦不難定世自有知音者將上)
(下聲考之既得正便將黍實其管㸔管實得幾粒然後推而定法可也張子曰律吕有可求之理徳性淳厚者)
(必能知之朱子曰樂之為教今無師授當立一樂學使士大夫習之必有精通者出三説皆探本之論也)

人身取律寸法

古之尺寸雖出于律而制字之意則皆本于人身人身
中指第二節其内兩紋相距為寸醫家鍼灸量人穴道
所謂同身寸者取諸此也今人伸大指與食指為五寸
張兩手為五尺古法以張兩手為一尋然則今之五尺
當古之八尺今之五寸當古之八寸而古之一尺當今
工人尺六寸二分五釐也以中指第二節内紋為一寸
者度之自中指端至掌後第二節横紋而九寸至第三
節横紋而一尺然則古之黄鐘九寸即今人中指端至
掌後第二節横紋之度也雖人有髙下手指有長短以
中人量之相去蓋不甚逺是則一伸掌而黄鐘之度瞭
然如在目前矣夫律寸天生也人身之寸亦天生也二
者當不約而同與其求之于古尺古器求之于縱黍横
黍荒逺者無稽紛紜者難信曷若求之中人之手晼指
節為最近而可據者乎夫律數精㣲雖未可執此一途
以未合唯以人身之寸為主而更以古器古法參互而
審定之雖不中或亦不逺乎

人聲合管聲

人聲之有宫商角徴羽也其別有四有一韻狊五聲者
字音出于喉為宫出于舌為商出于牙為角出于齒為
徴出于唇為羽即切韻三十六字母之分屬喉舌牙齒
唇與半舌半齒是也有一韻屬一聲者其韻合口呼之
為宫開口呼之為商張牙呼之為角齊齒呼之為徴聚
吻呼之為羽如公韻屬宫岡韻屬商是也又一韻之中
重濁之字為宫商輕清之字為角徴羽如彈琴操者遇
重濁之字則彈重濁之聲以應之遇輕清之字則彈輕
清之聲以應之是也乂有同是一字隨其曲調之髙下
而歌之遇髙調則此字聲髙遇平調則此字聲平遇低
調則此字聲低則一字皆可為宫商角徴羽也樂以人
聲為主人聲出于喉猶管聲出于中管造律者欲求聲
氣之元既酌乎分寸之度空圍之量更以人聲參定之
可也
　論候氣(二條)

論候氣不可信

律管固有㝠符天道之理然欲埋之于地以候氣恐不
可信天氣一而地氣殊雖使律之長短廣狹皆如法其
能一一氣應灰飛邪事未經目驗不敢臆斷也邢雲路亦
亦深疑此事云

録袁黄候氣法

明袁黄號了凡通律厯之學所著冇厯法新書闗中李
世逹為之作序中間有與張江陵論候氣五不合之説
頗有理此事史不載又不見于他書僅見此序而已永
恐久而失墜特録之以備言律學者考覈其言依法候
之而飛灰皆應未知果有此否也(李序云昔張江陵傲睨一世無所許可獨)
(折節于了凡延為諸子師江陵自謂深明律學命官依古法造三層宻室又依蔡氏多截管以候氣不應請袁)
(往視之復命曰候氣之説宜擇淸靜閒曠之地今瓦礫叢積則地氣不清一不合也築室三層専固地氣耳故)
(外室之牆須掘地三尺而築之二層木室之板宜入地一尺六寸三層室入地七寸六分今皆不然止可封地)
(上之氣而不可封地中之氣二不合也外室之門宜向子第二層門宜向午第三層門復向子所以反復而固)
(氣也今皆向午三不合也聲氣之元寄之象數厥有自然之理必心探造化之祕者始可制器諧聲不然求之)
(累黍酌之古器皆不可廢今觀所截諸管大小不倫四不合也天地之形常相參差故天之午常偏于丙上二)
(分五釐今日圭所測是也地之午常偏午上二分五釐冬至候黄鐘之管宜埋壬子之中一室只有一位豈可)
(多截管乎五不合也由是託之擇地于天壇之南隅依法候之而飛灰皆應張甚喜欲委之正樂袁請先改厯)
(法語不合遂稱疾求歸歸未幾而張變作矣)
　律吕餘論(四條)

聲音自有流變

凡聲氣也人亦氣也同在一氣之中其勢自有流變非
人之所能禦古樂之變為新聲亦猶古禮之易為俗習
其勢不得不然今人行古禮有不安于心者則聽古樂
亦豈能諧于耳乎耳不諧則神不洽神不洽則氣不和
不洽不和亦何貴于樂若曰樂者所以事神非徒以悦
人則亦不然凡神依人而行人之所不欣暢者神聽亦
未必其和平也故古樂難復亦無庸强復但當于今樂
中去其粗厲髙急繁促淫蕩諸聲節奏紆徐曲調和雅
稍近乎周子之所謂淡者焉則所以歡暢神人移易風
俗者在此矣若不察乎流變之理而欲髙言復古是猶
以人心不安之禮强人以必行也豈所謂知時識勢者
哉

俗樂可求雅樂

俗樂以合四一上勾尺工凡六五十字為譜十二律與
四清聲皆在其中隨其調之髙下而進退焉所謂雅樂
亦當不出乎此為雅樂者必深明乎俗樂之理而後可
求雅樂即不能肄習于此者亦必于俗樂工之稍知義
理者參合而圗之未有徒考器數虛談聲律而能成樂
者也宋世制樂諸賢唯劉几知俗樂常與伶人善笛者
遊其餘諸君子既未嘗肄其事又鄙伶工為賤伎不足
與謀則亦安能深知樂中之曲折哉判雅俗為二途學
士大夫不與伶工相習此亦從來作樂者之通患也

樂器不必泥古

聲寓于器器不古雅則聲亦隨之然天下事今不如古
者固多古不如今者亦不少古之笙用匏今之笙用木
匏音劣于木則亦何必拘于用匏而謂八音不可缺一
乎古之木聲用柷敔後世節樂用拍板而雅樂猶用柷
敔柷敔之音粗厲拍板之音清越則亦何必不用拍板
乎後世諸部樂器中擇其善者用之可也

度量權衡不必泥古

古法度量權衡皆受法于黄鐘天下皆欲其齊同古之
度量衡相去不甚逺故齊之猶易後世度長量大權重
與古懸殊民間用之既久勢難改易千里之内三者必
不能同而民俗便之逺方之懋遷者正因度量衡之不
同而計其錙銖以收贏餘之利則不同不足為病正所
以為利也宋政和間作大晟樂以律尺及斗斛秤新式
頒行天下限以月日令天下盡毁舊器不從令者許民
首告其擾民不已甚乎後之作樂者律成而制三器藏
之内府以備他日之校勘可也若民間所用固當聽從
民便母斤斤于法古似亦事勢之宜焉已
　律吕新論卷下

