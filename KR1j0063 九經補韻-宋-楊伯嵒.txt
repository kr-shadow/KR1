#+TITLE: 九經補韻-宋-楊伯嵒
#+DATE: 2018-05-12 10:15:21
#+SOURCE: github.com/kanripo/KR1j0063 master 5e597cfd                
欽定四庫全書　　　　　經部十
　九經補韻　　　　　　　小學類三韻(書之屬)
提要

　　　　臣等謹案九經補韻一卷宋楊伯嵒撰伯嵒
　　　　字彦思號泳齋自稱代郡人然南宋時代郡
　　　　已屬金葢署郡望也淳祐間以工部郎守衢
　　　　州宋時禮部韻畧自景祐中丁度修定頒行
　　　　與九經同列學官莫敢出入其有増加之字
　　　　必奏請詳定而後入然所載續降六十三字
　　　　補遺六十一字猶各於字下註明其音義弗
　　　　順及喪制所出者仍不得奏請入韻故校以
　　　　廣韻集韻所遺之字頗多伯嵒是書葢因官
　　　　韻漏畧擬摭九經之字以補之周易尚書各
　　　　一字毛詩六字周禮禮記各三十一字左傳
　　　　五字公羊傳孟子各二字凡七十九字各註
　　　　合添入某韻内或某字下又附載音義弗順
　　　　喪制所出者八十八字葢當時於喪制一條
　　　　拘忌過甚如檀弓何居之居本為語詞亦以
　　　　為涉於凶事不敢入韻故附載之然自序稱
　　　　非敢上於官以求増補則并所列應補之字
　　　　亦未行用也其書考据經義精確者頗多惟
　　　　其中如周禮司尊彛修爵之修音滌禮記聘
　　　　義孚尹之孚音浮之類乃古字假借不可施
　　　　於今韻又如詩泮水之黮字周禮占人之簭
　　　　字公羊傳成五年之㳅字乃重文别體與韻
　　　　無闗一概擬補未免少失斷限耳乾隆四十
　　　　四年十月恭校上
　　　　　　　　　　總纂官臣紀昀臣陸錫熊臣孫士毅
　　　　　　　　　　總　校　官臣陸費墀
九經補韻原序
字學淹廢已久學者無以寤疑辯惑僕性嗜古癖書傳
因渉獵諸經訓釋或同字殊音或假音如字若此者衆
韻書率多不載竊有惑焉如禮部韻一書政為聲律舉
子設紹興間三山黄進士嘗補選進上乃亦闕畧弗偹
近嘉禾吳教杜復申明僅増三字僕之惑滋甚蓋若禮
記斂般請以機封毛詩猗儺其枝之類庸可諉曰是喪
制所出非程文所當用或音義弗順非韻語所可押至
如周禮舍采合舞之為釋菜毛詩鱣鮪發發之為鱍鱍
皆足正後學之傳訛助文場之窘步一切置之可乎廼
即經釋蒐羅萃為一編非敢上於官以求增補亦非敢
淑諸人以侈見聞姑藏家塾以擊䝉昧博識君子幸勿
我誚嘉定十有七年冬十月幾望代郡楊伯嵒彥瞻序
欽定四庫全書
　九經補韻
　　　　　　　　　　　　宋　楊伯嵒　撰
周易
　假　更白　家人(王假有家切)　合於入聲二十陌韻内添入　
尚書
　夾　音協　禹貢(夾右碣石)　　合於入聲三十帖協字下添入　
毛詩
　殷　音隠(殷其靁)　　合在上聲十九隠隠字下磤亦作丨　
　發　補末　碩人(鱣鮪發發反)　合在入聲十三末鱍字下亦作丨　
　摧　采臥　鴛鴦(槯之秣之切)　合於去聲三十九過韻内添入　
　揄　音由　生民(或舂或揄)　　合於下平聲十九尤由字下添入　
　假　音格　烝民(昭假於下)　　合於入聲二十陌格字下添入　
　黮　時審　泮水(食我桑黮反)　合在上聲四十七寝甚字下葚亦作丨　
周禮
　苦　音古　天官下典枲(受苦功)　　合於上聲十姥古字下添入　
　槀　讀為　地官上(槀人犒)　合在去聲三十七號犒字下亦作丨　
　肆　託厯　地官上大司徒(羞其肆反)　合扵入聲二十三錫韻内添入　
　政　音征　地官上小司徒(施其職而平其政)　　合在下平聲十四淸征下添入　
　奠　音定　地官下賈師(展其成而奠其賈)　　合於去聲四十六徑定字下添入　
　列　祿計　地官下稻人(以列舍水切)　合於去聲十二霽韻内添入　
　果　讀為　春官上大宗伯(則攝而載果裸)　合在去聲二十九換裸字下亦作丨　
　甸　音田　春官上小宗伯(若大甸)　　合在下平聲一先畋字下亦作丨　
　貍　亡皆　春官上鬱人(遂貍之反)　合於上平聲十四皆韻内添入　
　脩　讀為　春官上司尊彛(凡酒脩酌滌)　合在入聲二十三錫滌字下亦作丨　
　舍　音釋　春官下大胥(春入學舍采合舞)　　合在入聲二十二昔釋字下亦作丨　
　簭　音筮　春官下占人(以八簭占八頌)　　合在去聲十二祭筮字下亦作丨　
　彌　音敉　春官下小祝(彌烖兵)　　合在上聲四紙弭字下亦作丨　
　樊　步干　春官下巾車(錫樊纓十有再就反)　合於上平聲二十六歡韻内添入　
　條　讀為　春官下巾車(革路龍勒條纓絛)　合在下平聲六豪絛字下亦作丨　
　前　子踐　春官下巾車(前樊鵠纓反)　合於上聲二十八獮韻内添入　
　繩　音孕　秋官下薙氏(秋繩而芟之)　　合於去聲四十七證孕字下添入　
　廬　讀為　冬官上(秦無廬纑)　合於上平聲十一模纑字下添入　
　戚　將六　冬官上(無以為戚速也反)　合於入聲一屋韻内添入　
　眼　魚懇　冬官上輪人為輪(欲其眼也反)　合於上聲二十二狠韻内添入　
　卑　音婢　冬官上輪人為蓋(上欲尊而宇欲卑)　　合於上聲四紙婢字下添入　
　頎　讀為　冬官上輈人(輈欲頎典懇)　合於上聲二十二狠懇字下添入　
　典　讀為　冬官上輈人(輈欲頎典殄)　合於上聲二十七銑殄字下添入　
　屬　讀為　冬官上函人(犀甲七屬注)　合於去聲十遇注字下添入　
　空　音孔　冬官上函人(眡其鑽空)　　合於上聲一董孔字下添入　
　欄　音練　冬官上慌氏(以欄為灰)　　合於去聲三十二霰練字下添入　
　笴　讀為　冬官下矢人(以其笴厚槀)　合於上聲三十二皓槀字下添入　
　奠　讀為　冬官下匠人為溝洫(凡行奠水停)　合於下平聲十五青停字下添入　
　昔　讀為　冬官下弓人為弓(老牛之角紾而昔錯)　合於入聲十九鐸錯字下添入　
　畏　音隈　冬官下弓人為弓(畏也者必撓)　　合於上平聲十五灰隈字下添入　
　校　讀為　冬官下弓人為弓(茭解中有變焉故校絞)　合於上聲三十一巧絞字下添入　
禮記
　敖　五報　曲禮上　(不可長切)　合在去聲　十七號傲字下亦作丨　
　繕　吉政　曲禮上(急繕其怒反)　合於去聲四十五勁韻内添入　
　載　音戴　月令(載青旂)　　合於去聲十九代戴字下添入　
　術　音遂　月令(審端徑術)　　合於去聲六至遂字下添入　
　鮮　音獻　月令(天子乃鮮羔開冰)　　合於去聲二十五願獻字下添入　
　疆　其丈　月令(可以美土疆反)　合於上聲三十六養韻内添入　
　禘　音藥　郊特牡(饗禘有樂)　　合於入聲十八藥藥字下添入　
　鹽　音豔　郊特牡(而流示之禽而鹽諸利)　　合於去聲五十五豔豔字下添入　
　温　於運　内則(柔色以温之反)　合於去聲二十三問韻内添入　
　有　音又　内則(三王有乞言)　　合於去聲四十九宥又字下添入　
　幽　幼糾　玉藻(一命緼韍幽衡反)　合於上聲四十六黝韻内添入　
　褘　音鞠　玉藻(再命褘衣)　　合於入聲一屋鞠字下添入　
　辨　讀為　玉藻(立容辨卑毋讇貶)　合於上聲五十琰貶字下添入　
　顚　讀為　玉藻(盛氣顛實揚休闐)　合於下平聲一先田字下添入　
　賓　必刃　玉藻(必與公士為賓也反)　合於去聲二十一震韻内添入　
　皇　音往　少儀(齊齊皇皇)　　合於上聲三十六養往字下添入　
　匪　芳非　少儀(匪匪翼翼反)　合於上平聲八微韻内添入　
　美　音儀　少儀(鸞和之美)　　合於上平聲五支儀下添入　
　區　古侯　樂記(草木茂區萌達反)　合於下平聲十九侯韻内添入　
　趨　音促　樂記(衛音趨數煩志)　　合於入聲三燭促字下添入　
　數　音速(同前)　　合於入聲一屋速字下添入　
　喬　音驕　樂記(齊音敖辟喬志)　　合於下平聲四宵驕字下添入　
　横　古曠　樂記(號以立横反)　合於去聲四十二宕韻内添入　
　建　其展　樂記(名之曰建櫜反)　合於上聲二十八獮韻内添入　
　報　保毛　樂記(禮有報而樂有反反)　合於下平聲六豪韻内添入　
　肉　如又　樂記(廉肉節奏反)　合於去聲四十九宥韻内添入　
　羶　音馨　祭義(燔燎羶薌)　　合於下平聲十五青馨字下添入　
　進　音餕　祭統(百官進徹之)　　合於去聲二十二稕餕字下添入　
　幾　音祈　哀公問(車不雕幾)　　合於上平聲八微祈字下添入　
　愁　子留　鄉飲酒(秋之為言愁也反)　合於下平聲十八尤韻内添入　
　孚　音浮　聘義(孚尹㫄達)　　合於下平聲十八尤浮字下添入　
春秋
　左氏傳
　衆　音終　隠公元年(衆父)　　合於上平聲一東終字下添入　
　百　音陌　僖公二十八年(距躍三百曲踊三百)　　合於入聲二十陌陌字下添入　
　介　古賀　襄公八年(亦不使一介行李反)　合於去聲三十八箇韻内添入　
　䕃　於金　昭公元年(趙孟視䕃反)　合於下平聲二十一侵韻内添入　
　爽　音霜　定公三年(有兩肅爽焉)　　合於下平聲十陽霜字下添入　
公羊傳
　㳅　音流　成公五年(壅河三日不㳅)　　合在下平聲十八尤流字下亦作丨　
　曼　音蠻　哀公四年(晉人執戎曼子赤歸于楚)　　合於上平聲二十七刪蠻字下添入　
孟子
　龍　音壟　公孫丑下(有私龍斷焉)　　合於上聲二腫壟字下添入　
　艾　音刈　萬章(自怨自艾於桐)　　合於去聲二十廢刈字下添入　
　九經補韻終
音義弗順喪制所出不可入韻者附于後
毛詩
　猗　於可　隰有萇楚(猗儺其枝反)
　作　側慮　蕩(侯作侯祝反)
　疑　魚陟　桑柔(靡所止疑反)
　適　直革　殷武(勿予禍適反)
周禮
　劀　音刮　天官下瘍醫(劀殺之齊)
　壇　讀為　夏官上大司馬(暴内陵外則壇之墠)
　綱　讀為　夏官上馬質(綱惡馬亢)
　披　方寄　夏官下司士(作六軍之士執披反)
　方　音罔　夏官下方相氏(敺方良)
　良　音兩　夏官下方相氏(敺方良)
　犮　畔末　秋官上(赤犮氏切)
　冥　音覓　秋官下(冥氏)
　焉　音夷　秋官下行夫(焉使則介之)
　春　出允　冬官下梓人為侯(則春以功反)
　羽　音戸　冬官下弓人為弓(弓而羽閷)
禮記
　拘　古侯　曲禮上(以袂拘而退反)
　橋　居廟　曲禮上(奉席如橋衡反)
　辨　音遍　曲禮上(然後辨殽)
　勿　音没　曲禮上(國中以策彗䘏勿驅)
　綏　湯果　曲禮下(大夫則綏之反)
　壇　音善　曲禮下(為壇位)
　假　音遐　曲禮下(曰天王登假)
　免　音問　檀弓上(檀弓免焉)
　居　音姬　檀弓上(何居)
　蓋　戸臘　檀弓上(子蓋言子之志於公乎反)
　革　紀力　檀弓上(夫子之病革矣反)
　從　音揔　檀弓上(爾毌從從爾)
　厭　于甲　檀弓上(死而不弔者三畏厭溺反)
　衡　華彭　檀弓上(今也衡縫反)
　稅　他外　檀弓上(小功不稅反)
　披　彼義　檀弓上(設披反)
　縱　音揔　檀弓上(喪事欲其縱縱爾)
　椑　蒲歴　檀弓上(君即位而為裨反)
　舎　音釋　檀弓下(有司以几筵舎奠於墓左)
　斯　音賜　檀弓下(我䘮也斯沾)
　沾　音覘　檀弓下(我䘮也斯沾)
　蔞　音栁　檀弓下(設蔞翣)
　封　彼驗　檀弓下(斂般請以機封反)
　追　音退　檀弓下(文子其中追然)
　耐　音能　禮運(故聖人耐以天下為一家)
　朞　音忌　禮器(夏父弗綦逆祀而弗止也)
　將　音牂　内則(炮取豚若將)
　接　讀為　内則(摟以太牢捷)
　踐　音翦　玉藻(弗身踐也)
　言　魚斤　玉藻(二爵而言言斯反)
　辟　婢支　玉藻(大夫素帶辟垂反)
　屈　音闕　玉藻(君命屈狄)
　報　讀為　喪服小記(報葬者報虞赴)
　省　悉井　大傳(省於其君反)
　圂　音患　少儀(君子不食圂腴)
　提　丁禮　少儀(離而不提心反)
　敦　音純　樂記(樂而敦和)
　反　音及　樂記(武王克殷反商)
　適　讀為　雜記上(大夫訃於同國適者敵)
　稅　他喚　雜記上(夫人税衣䄖狄反)
　差　七何　喪大記(御者差沐於堂上反)
　偽　音帷　喪大記(加偽荒)
　盍　音渇　坊記(相彼盍旦)
　移　昌氏　表記(衣服以移之反)
　純　音全　投壺(二筭為純)
　僇　音六　大學(辟則為天下僇矣)
　緡　音緜　大學(緡蠻黄鳥)
　卒　音倅　燕義(庶子之卒)
春秋
　左氏傳
　免　音問(桓公五年太子免)
　瀆　音且　桓公十二年(盟于句瀆之丘)
　税　土活　荘公九年(及堂阜而税之反)
　輅　五稼　僖公十五年(輅秦伯反)
　穀　奴口　僖公二十年(楚鬭穀於菟帥師伐隨反)
　斂　音廉　僖公二十八年(盟于斂㿻)
　棺　古患　僖公二十八年(棺而出之反)
　泜　音雉　僖公三十三年(與晉師夾泜而軍)
　呼　好賀　文公元年(呼役夫反)
　郪　音西　文公十六年(盟于郪丘)
　被　普皮　襄公十四年(乃祖吾離被苫葢切)
　含　户暗　襄公十九年(而視不可含反)
　具　求付　襄公二十五年(封具切)
　稅　讀為　襄公二十七年(公喪之如稅服終身繐)
　羮　音即　昭公十三年(不羮)
　苑　於元　昭公二十年(苑何忌辭曰切)
　黨　音掌　哀公十一年(俟於黨氏之溝)
公羊傳
　昧　亡結　隠公元年(公及邾婁儀父盟于昧反)
　來　力兮　莊公五年(倪黎來來朝反)
　悕　音希　成公十六年(在招丘悕矣)
　朾　勑丁　成公十八年(盟于虚朾切)
　鸛　音權　昭公二十五年(有鸛鵒來巢)
榖梁傳
　傎　覩田　僖公二十八年(為已傎矣反)
　痤　在禾　襄公二十六年(宋公殺其世子痤反)
　九經補韻
禮部韻以畧言人多隘之而議欲増也自元祐國子博
士孫諤陳乞添収繼其後則黄啟宗有補韻吳棫有補
韻補音毛晃有増韻張貴謨有韻畧補遺近世黄子厚
蒋全甫則又各有論説然疎者隨韻補輯僅得一二詳
者至盡採子史蒼雅方言欲増入二千六百五十五而
難於行此禮部韻之所以至今未備也泳齋先生治衢
之暇日揖任禮於柯山堂而語曰子見吾所篹九經補
韻乎先生於書無不讀而以經為根源補韻之作凡九
經中字之假借音之㫄通考訂分彚各疏其下若星象
之錯落於天而燦然以明平齋洪端明所謂杜門論著佳
哉者此也平齋欲著語而後弗果他日上之朝而頒行
於禮部使後世知國家之淑士以經則豈但為聲韻之
助任禮敢寫平齋之志而繫於後淳祐四年十一月初
吉日門生文林郎充衢州州學教授俞任禮謹題

