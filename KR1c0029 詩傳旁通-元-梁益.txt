#+TITLE: 詩傳旁通-元-梁益
#+DATE: 2016-06-11 12:20:06
#+SOURCE: github.com/kanripo/KR1c0029 master e9ca1e4b                
欽定四庫全書　　　　　　經部三
　詩傳旁通　　　　　　　　詩類
　　提要
　　　　(臣/)等謹案詩傳旁通十五卷元梁益撰益字友直
　　　　號庸齋江隂人自署三山者以其先福州人也嘗舉
　　　　江浙鄉試不及仕宦教授鄉里以終事蹟附載元
　　　　史儒學傳陸文圭傳内朱子詩傳詳於作詩
　　　　之意而名物訓詁僅舉大凡蓋是書仿孔賈
　　　　註䟽證明註文之例凡集傳所引故實一一
　　　　引據出處辨柝源委因杜文瑛先有語孟旁
　　　　通體例相似故亦以旁通為名其中如聖人
　　　　之耦則引西漢書劉歆論董仲舒語見堯於
　　　　羹見舜於牆則引後漢書李固傳以明出典
　　　　或朱子所未詳者亦旁引諸說以補之如五
　　　　緎五總引陸佃之語三單引鄭箋羡卒孔疏
　　　　副丁之類亦間有與朱子之說稍異者如頃
　　　　筐塈之集傳音許器切大雅民之攸暨集傳
　　　　音許既切者從陸徳明經典釋文益則引禮
　　　　部韻謂許既切者在未韻音餼注云取也許
　　　　器切者在至韻音洎作巨至切朱子之音與
　　　　禮部韻不同云云是是非非絶不堅持門户
　　　　視胡炳文等之攀附髙名言言附合相去逺
　　　　矣卷首為類目末一卷則其叙説内一條論
　　　　秦造父封趙因録羅泌國姓紀原之文自謂
　　　　此於詩傳雖無所繫而宋氏有國其姓亦當
　　　　知故通之則冗贅之文汗漫無理可已而不
　　　　已者也前有至正四年太平路總管府推官
　　　　濱州翟思忠序明朱睦㮮授經圖遂以詩傳
　　　　旁通為思忠作殊為踈舛今從朱彛尊經義
　　　　考所辨(案彛尊所引乃/陸元輔之言)附訂正馬乾隆四十
　　　　三年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
詩傳旁通原序
夫詩六經中之一經也三百篇一言以蔽之曰思無邪
六義以該之曰風賦比興雅頌蓋其言之羙惡勸焉懲
焉使人各正其性情也自聖人刪之後分而為四曰齊
曰魯曰韓曰毛校之三氏獨毛與經合學者多宗之故
曰毛詩由漢而唐諸大名儒有傳有箋有䟽有註異焉
同焉各成一家至于有宋文公朱先生為之集傳闡聖
人之微言指學者之㨗徑上以正國風下以明人倫豈
但塲屋之資而已哉三山梁先生友直號庸齋搰搰於
此昧必欲聞懵必欲解參諸先正問之老宿遇有所得
手纂成帙曰詩傳旁通旁通者引用羣經兼輯諸説不
泥不僻如易之六爻發揮旁通周流該貫也用功懋矣
淑人多矣嗚呼先生可謂温柔敦厚深於詩之教者與
至正四年秋九月十三日承直郎太平路摠管府推官
致仕𤣥隠居士濵州翟思忠序
欽定四庫全書
　詩傳旁通卷一　　　　　　元　梁益　撰
　　國風
　　　周南
周國名
　周祖后稷其母有邰氏女曰姜嫄為帝嚳元妃生后
　稷棄而復收故名曰棄兒時㳺戯好種樹麻菽(樹藝/也)
　及為成人遂好耕農堯舉以為農師舜封之於邰號
　曰后稷别姓姬氏后者有爵土之稱稷者田正之官
　帝嚳髙辛氏故后稷别其姓為姬氏也至孫古公亶
　甫居周原因號曰周周原者岐山下小地名杜元凱
　春秋傳云扶風雝東北有周城徐廣史記註云岐山
　在扶風美陽西北其南有周原雝在唐為天興縣周
　城即周原也昔者黄帝之臣有周昌商之太史有周
　任則周之為姓古盖有之非始於后稷稷所封之邰
　在永興之武功稷子不窋(竹律/切)自竄於戎狄之間謂
　之尉季慶州安化有尉季城亦謂之不窋城公劉居
　邠邠本山谷之名字與豳同在扶風之栒邑(栒音/荀)古
　公避狄遷岐之陽岐陽即美陽今鳯翔府岐山縣桓
　譚琴操文王初為岐侯然則后稷自唐虞時受封歴
　夏商千有餘年至其十三世孫古公亶甫始有周號
　文王為國號武王克商遂以為天下之號也又有宗
　周成周東西周之名文王都豐武王都鎬自武王以
　鎬為京而謂豐為宗周周公相成王作東都于洛邑
　謂之王城其後周室下衰平王東遷遂居其地謂之
　東周而謂豐鎬為西周方成王時周公既營洛邑又
　作下都徙殷之頑民居之謂之成周今河南洛城故
　城是也至戰國時周愈下衰分為東周君西周君秦
　遷東周君於􁃔狐之聚(憚音/憚)遷西周君於陽人之聚
　而周亡矣　憚狐地名在洛陽南百五十里陽人聚
　在汝州之西周平王之子秀封于汝川秦滅之為汝
　南郡漢光武封姬常為周承休公居麻城其地在汝
　州梁縣今汝東有承休故城
后稷十三世孫古公亶甫
　史記自后稷至亶甫父死子繼凡十三世而世本所
　紀與史記不同
　　史記
　　　后稷　　不窋　　鞠(一作/鞠陶)　公劉
　　　慶節　　皇僕　　差弗　　毁隃
　　　公非　　髙圉　　亞圉　　公叔祖類
　　　古公亶甫
　　世本
　　　后稷　　不窋　　鞠　　　公劉
　　　慶節　　皇僕　　差弗　　偽榆
　　　公非　　辟方　　髙圉　　侯牟
　　　亞圉　　雲都　　太公組紺
　　　諸盩　　亶父
　胡氏(宏/)皇王大紀曰殷王小乙甲寅二十六祀豳亶
　父遷于岐改號曰周(字仁仲號五/峯建寧人)　羅氏(泌/)路史曰
　不窋生鞠是為鞠陶傳云有手曰鞠鞠陶生公劉公
　劉能脩后稷之業民保歸之周道繇興公劉生慶節
　始國於邠慶節生皇僕皇僕生弗差(作差弗者非弗/差猶曰難當大)
　(柰/也)弗差生偽榆一作毁隃偽榆生公非公非生辟方
　辟方生髙圉髙圉能帥稷者是生侯牟侯牟生亞圉
　亞圉卒弟雲都繼雲都生公叔組紺是為祖類祖類
　生諸盩是為太公太公生亶甫是為古公太王太王
　生㤗伯仲雍季歴三人凡一十七世　按世本云公
　非辟方髙圉侯牟亞圉雲都組紺諸盩亶甫而已班
　氏表云辟方公非子髙圉辟方子而夷竢亞圉皆髙
　圉子雲都乃亞圉之弟杜預釋例云髙圉不窋九世
　孫史記索隠亦以辟方侯牟為二人斯得之矣獨史
　記無辟方侯牟雲都諸盩至皇甫謐遂以為公非髙
　圉亞圉祖紺之子葢牽於單穆公十四世之説而合
　二人為一爾(字長源廬陵/人路者大也)　國語單穆公言后稷勤
　周十五世而興焉(國語者左丘明作/亦謂之春秋外傳)　金氏(履祥/)通
　鑑前編曰按遷岐之事據西漢書婁敬傳則古公遷
　岐下距伐商百有餘年當在廪辛之世據東漢書西
　羌傳序則古公遷岐又當武乙之時皆年數促數(音/朔)
　該事不伸婁敬一時之言計不察察東漢書據竹書
　竹書載太丁良久與經世歴不同皆不可攷惟大紀
　係之小乙之年葢以甲紀也下逮克商凡二百年按
　詩稱爰及姜女聿來胥宇則其時古公太姜之年尚
　少未有泰伯王季也至稱其治岐之後帝省其山斯
　㧞(蒲具/切)斯兌然後作邦作對則始生泰伯王季爾古
　公年壽甚髙故號古公而王季文王皆且百年尚論
　其世則大紀之年近是(字吉父號仁/山金華人)　竹書(亦云汲/冡書晉)
　(太康二年汲郡人發魏/襄王冡所得竹簡漆書)
古公王季文王
　古公者豳公之號也亶甫字或殷名殷人尚質史記
　周本紀古公有長子曰泰伯次曰虞仲太姜生少子
　季歴季歴娶太任皆賢婦人生子昌有聖瑞古公曰
　我世當有興者其在昌乎泰伯虞仲知古公欲立季
　歴以傳昌二人乃亡如荆蠻文身斷髪以讓季歴古
　公卒季歴立是為公季公季脩古公遺道篤於行義
　(行胡/孟切)諸侯順之公季卒子昌立是為西伯
三分天下有其二
　時天下九州兾兗青徐揚荆豫梁雍今歸文王者六
　州荆梁雍豫徐揚也惟青兗兾尚屬紂耳此文王為
　西伯時也文王所以為西伯者以國君而賜弓矢得
　専征伐者也漢孔安國言虞芮質成之年為文王受
　命改元之年非也文王在日未嘗稱王詩中有周王
　于邁六師及之等語天子六軍侯國三軍所謂六師
　葢追述之詞
武王克商有天下
　一戎衣天下大定乃反商政政由舊(反紂之政/由商之舊)　禮
　記大傳牧之野武王之大事也既事而退柴於上帝
　祈於社設奠於牧室遂率天下諸侯執豆籩逡(音/峻)奔
　走追王(去/聲)太王亶父文王昌不以卑臨尊也　註不
　以諸侯之號臨天子
文王徙豐
　本紀文王伐崇侯虎而作豐邑　張守節史記正義
　曰崇夏禹之父名鯀者所封虞夏商周皆有崇國(鯀/音)
　(袞/)徐廣史記註曰豐在京兆鄠縣東有靈臺(鄠音/户)
武王遷鎬
　三輔黄圖曰漢京兆長安南數十里上林昆明池有
　鎬池其地即周之故都元和郡國志鎬在長安有武
　王宫漢穿昆明池鎬之遺址淪焉今永興昆明北之
　鎬陂即京周也世本六韜皆以鎬為鄗史記亦作鄗
　池君
房中之樂
　儀禮燕禮篇有房中之樂漢書禮樂志房中祠樂髙
　祖姬唐山夫人所作也(唐山/姓)周有房中樂至秦名曰
　壽人凡樂樂其所生禮不忘其本髙祖樂楚聲故房
　中樂楚聲也孝恵二年使樂府令夏侯寛備其簫箎
　更名曰安世樂(樂其樂楚二樂字並音/洛餘並音岳更音庚)孔頴逹詩正
　義路寝之常樂天子以周南諸侯以召南是天子諸
　侯皆有房中之樂也
　　　闗雎
興也
　賦比興者作詩之體風雅頌者作詩之名詩有六義
　三經而三緯之風雅頌為經賦比興為緯三緯之中
　又復錯綜焉如興而比賦而興之類六義之㫖粲然
　明矣
雎鳩一名王雎
　雎鳩王雎爾雅文李廵註曰王雎一名雎鳩郭璞註
　曰雕類今江東呼之為鶚好在江渚山邉食魚毛詩
　傳曰鳥摯而有别陸璣䟽曰雎鳩大小如鴟深目目
　上骨露幽州人謂之鷲而揚雄許慎皆曰白鷢(其月/切)
　似鷹尾上白按郭註所引毛傳之鷙今詩傳作鷙字
　書鷙摯通而摯又與至通鄭康成箋云摯之言至也
　謂王雎之鳥雌雄情意至然而有别然則摯者情意
　深至之謂非鷙擊鷙也鄭夾漈通志畧曰雎鳩爾雅
　以為王雎鳬類多在水邉尾有一㸃白故揚雄云白
　鷢舊説鵰類誤矣夾漈嘗曰凡鴈鶩之類其喙𥚹者
　則其聲闗闗雞雉之類其喙鋭者則其聲鷕鷕(音/杳)此
　天籟也雎鳩之喙似鳬雁故其聲闗闗然且鷙鳥之
　喙皆鈎曲銛鋭而雎鳩則不然益見鷙而有别之鷙
　非鷙擊之鷙乃與摯通之摯也鳬鷖皆捕魚以食豈
　亦為鷙鳥乎張守節謂王雎為金口鴞姑備其説揚
　子雲羽獵賦王雎闗闗鳴鴈嚶嚶張平子思𤣥賦鳴
　鶴交頸雎鳩相和歸田賦王雎鼓翼倉庚哀鳴夫以
　王雎倉庚並言决非鵰鶚或謂王雎即今杜鵑云
毛傳
　漢世言詩者四家齊轅生為齊詩(轅固/生)魯申公為魯
　詩燕韓嬰為韓詩毛公為毛詩齊魯韓三家詩並立
　學官毛詩至平帝時始得立齊詩亡於魏代魯詩亡
　於西晉韓詩僅存外傳惟毛氏傳獨行以至於今初
　學記曰荀卿授魯國毛亨作訓詁傳以授趙國毛萇
　時人謂亨為大毛公謂萇為小毛公大毛公之名惟
　見於此萇字或作長此毛傳者謂毛萇之詩傳也
　訓詁漢書詁作故顔師古曰故者通其指義也流俗
　改故為詁非也
乘居匹處
　劉向列女傳周宣王姜后曰雎鳩之鳥猶未嘗見其
　乘居而匹遊　乘四也匹兩也匹之為兩如解鴛鴦
　詩者曰鴛鴦匹鳥也盖此禽之性止則相偶飛則雙
　翔故謂之匹鳥匹者兩也(乘去/聲)
摯至通
　書西伯戡黎大命不摯注摯至也漢班嗣報桓譚書
　伏周孔之軌躅馳顔閔之極摯
漢康衡
　西漢書匡衡字稚圭東海承人也(承音/證)父世農夫至
　衡好學家貧傭作以供資用尤精力過絶諸儒為之
　語曰無説詩匡鼎來匡説詩解人頥元帝建昭三年
　為丞相封樂安侯帝崩成帝即位衡上䟽戒妃匹勸
　經學威儀之則曰臣聞之師曰妃匹之際生民之始
　萬福之原婚姻之禮正然後品物遂而天命全孔子
　論詩以關雎為始言太上者民之父母后夫人之行
　不侔乎天地則無以奉神靈之綂而理萬物之宜故
　詩曰窈窕淑女君子好仇言能致其貞淑不貳其操
　情欲之感無介乎容儀宴私之意不形乎動静夫然
　後可以配至尊而為宗廟主此綱紀之首王教之端
　自上世以來三代興廢未有不由此者也　淮南王
　傳欲以親戚之意望於太上如淳曰太上天子也
　宋諱匡字故曰康
妃匹
　史記外戚世家序甚哉妃匹之愛司馬貞曰妃音配
　又如字愚按妃匹之妃宜去聲
　　　葛覃
女師
　毛氏傳古者女師教以婦徳婦言婦容婦功孔頴逹
　䟽婦人五十無子出而不復嫁能以婦道教人者為
　姆
煩撋
　鄭康成詩箋煩撋之用功深字畧云煩撋猶捼莏也
　禮記曲禮共飯不澤手鄭康成註澤謂捼莏也撋而
　専切捼奴禾切莏素禾切
私衣
　私謂平居燕私之服衣謂行禮之服如褘衣褖衣之
　屬(褘音揮/褖音彖)
歸寧
　左傳荘公二十七年冬杞伯姬來歸寧也凡諸侯之
　女歸寧曰來出曰來歸夫人歸寧曰如某出曰歸于
　某　歸寧者歸而寧問父母安否
　　　卷耳
爾雅
　史記五宗三王世家曰太中大夫公户滿意稱引古
　今通義國家大禮文章爾雅(公户姓/滿意名)司馬貞索隠曰
　爾近也雅正也其書於正字義訓為近故云爾雅相
　承云周公作以教成王又云子夏所作以解詩書
　郭景純註爾雅序曰爾雅者興于中古隆于漢氏
羑里
　史記本紀紂囚西伯於羑里張守節曰羑一作牖羑
　里城在相州蕩隂縣北九里相州今彰徳府(羑里音/酉相音)
　(去/聲)
　　　樛木
小君内子
　朱子語録鄭可學問樂只君子作后妃亦無害否先
　生曰以文義推之不得不作后妃若作文王恐太隔
　越了　益按國君夫人謂之小君卿大夫以下之妻
　均謂之内子
　　　螽斯
以股相切作聲
　謂以股相磨切而作聲如七月斯螽動股始躍而以
　股鳴莎雞振羽能飛而以翅鳴之類也考工記以翼
　鳴者以股鳴者謂之小蟲之屬
　　　桃夭
嫁曰歸
　婦人内夫家而外父母家故謂嫁為歸
仲春令
　周禮地官媒氏掌萬民之判中春之月令㑹男女鄭
　氏註中春隂陽交以成婚禮順天時也
　　　兎罝
椓杙聲
　杙音弋橜也橜音掘椓杙聲椓伐杙橜之聲也
逵九逹之道
　爾雅釋宫曰一逹謂之道路(長/道)二逹謂之岐旁(岐道/交出)
　三逹謂之劇旁(數道/交錯)四逹謂之衢(交道/四出)五逹謂之康
　六逹謂之荘(史記所謂/康荘之衢)七逹謂之劇驂(三道交復有/一岐出者)
　八逹謂之崇期(四道/交出)九逹謂之逵(四道交出/復有旁通)
聖人之耦
　西漢書董仲舒傳班固賛曰劉向稱董仲舒有王佐
　之才雖伊吕亡以加(亡無/同)管晏之屬伯者之佐殆不
　及也(伯覇/同)至向子歆以為伊吕聖人之耦(對/也)王者不
　得則不興故顔淵死孔子曰噫天䘮予唯此一人為
　能當之自宰我子貢子游子夏不與焉(與預/通)仲舒遭
　承秦滅學之後六經離析下帷發憤潜心大業令後
　學者有所統一為群儒首然考其師友淵源所漸(音/尖)
　猶未及虖游夏而曰管晏弗及伊吕不加過矣至向
　曽孫龔篤論君子也以歆之言為然　漢宗室劉向
　字子政向子歆字子駿曽孫名龔
　　　芣苢
扱
　扱與揷音義並同扱收也
　　　漢廣
漢
　漢水出興元府西縣嶓冡山為漾水東流為沔水又
　東至南鄭為漢水有褒水從武功來入焉南鄭興元
　治而興元故漢中也又東與文州文水㑹又東過西
　城旬水入焉又東過鄖(音/云)鄉縣南又屈而東南過武
　當縣又東過順陽縣有淯水自虢州盧氏縣北來入
　焉又東過中廬有淮水自房陵淮山東流入焉又東
　過襄陽南漳縣荆山而為滄浪之水又東過宜城有
　鄢水入焉(鄢音嫣/又音偃)又東過於鄀(音/若)敖水入焉又東南
　臼水入焉又東過雲杜而為夏水有溳水入焉(溳音/云)
　雲杜舊屬江夏後并入安州安陸又東至大别山下
　漢陽鄂州二城相對之間南與江水合流而為大江
江
　江水出岷山一名瀆山一名汶阜山今屬茂州汶山
　縣發源不一源亦甚㣲所謂江源可以濫觴濫之言
　汎也東南百餘里至天彭山亦謂之天谷亦謂之天
　彭門兩山相對水逕其間其山屬彭州又東南過城
　都郫縣又東南過江陽有湔水從西北來入焉江陽
　屬眉州又南過嘉州犍為縣又南過戎州𤏡道縣北
　若水淹水從西來入焉(僰蒲墨切音/蔔字本作僰)又東南至渝州
　江津縣有羌水涪水巴水白水潜水渝水合流入焉
　又東過涪州忠州萬州又東過雲安軍雲安今夔府
　又東過魚復魚復今夔州奉節逕永安宫及諸葛孔
　明八陣圖壘南又東南過赤岬城(岬/甲)又東過巫峡巫
　溪水入焉又東過秭歸又東過夷陵又東過宜都又
　東過禹斷江又東過枝江有沮水入焉又東過石首
　又東過華容有涌水入焉又東至巴陵合于洞庭之
　陂其陂有澧水西來沅水西南來湘水南來入焉東
　至武昌漢陽大别山與漢水合而為大江東過潯陽
　有彭蠡陂從南來入焉彭蠡即今鄱陽湖合江西江
　東諸水跨豫章南康饒州之境又東右過江寧有丹
　陽水從南來入焉又東左過江都邗溝出焉又東過
　江隂許浦入海入海處在通州海門縣(秭音姊沮音/趄澧音禮鄱)
　(音婆邗/音寒)
大堤之曲
　夾漈鄭氏(樵/)通志畧曰樂府清商曲襄陽樂(音/洛)大堤
　曲者宋隨王誕始為襄陽郡元嘉末仍為雍州夜聞
　諸女郎歌謡因為之辭古辭云朝發襄陽城暮至大
　堤宿大堤諸女兒花艶驚郎目後世如李太白大堤
　曲等作皆古樂府題
　　　汝墳
汝
　汝水出汝州魯山縣大盂山其地與𢎞農郡盧氏縣
　接界故許慎誤謂出盧氏也其水東南過故定陵縣
　滍(直里/切)水及昆水入焉定陵今許州舞陽又東南過
　上蔡至褒信縣汝口南入于淮滍水出汝州魯陽縣
　堯山東過定陵縣西不羮亭東入汝魯陽魯山皆縣
　名汝水周南之水也
魚勞尾赤
　飬生經魚勞則尾赤人勞則髪白
　　　麟之趾
祖廟未毁
　春秋文公二年公羊傳何休註毁廟謂親過髙祖毁
　其廟藏其主于太祖廟中
　　　召南
召地名
　召公名奭與周同姓武王封之于燕諡曰康公字書
　召與邵同奭之音釋
采邑
　西漢書刑法志采官也因官食地故曰采地采邑即
　采地也采一音去聲
召亭
　王氏(應麟/)困學記聞曰朱子詩傳舊説扶風雍縣南
　有召亭今雍縣析為岐山天興二縣未知召亭的在
　何縣愚按史記正義引括地志召亭在岐山縣西南
　(字伯厚號厚齋/浚儀人居四明)括地志唐太宗之子魏王㤗所撰集
　張守節史記正義引用之
　　　鵲巢
衆媵姪娣
　公羊傳荘公十九年公子結媵陳人之婦于鄄(媵音/孕鄄)
　(音/絹)媵者何諸侯娶一國則二國往媵之以姪娣從(才/用)
　(切/)姪者何兄之子也娣者何弟也諸侯一娶九女諸
　侯不再娶何休註諸侯一娶九女所以廣嗣續也左
　氏成公八年傳凡諸侯嫁女同姓媵之異姓則否
　媵者從嫁之稱男為媵臣女為媵妾
　　　采蘩
親蠶
　西陵氏名儽祖黄帝元妃也羅氏路史曰黄帝命西
　陵氏勸蠶稼月大火而浴種夫人副褘而躬桑乃獻
　繭絲遂稱織絍之功因之廣織以給郊廟之服皇圖
　要覧曰伏羲化蠶西陵氏始飬蠶故淮南王蠶經云
　西陵氏勸蠶稼親蠶始此儽或作□亦作纍並祖為
　切　榖梁傳王后親蠶以供祭服國非無良農工女
　也以為人之所盡事其祖禰不若以己所自親者也
公桑
　記祭義古者天子諸侯必有公桑蠶室近川而為之
　築宫仞有三尺棘墻而外閉之
陶陶遂遂
　祭義孝子将祭祀必有齊(側皆/切)荘之心以慮事及祭
　之後陶陶遂遂如将復入然註陶陶遂遂相隨行之
　貌陶音遥又如字
　　　草蟲
迷陽(竒香/)
　莊子人間世篇孔子適楚楚狂接輿曰迷陽迷陽無
　傷吾行吾行郤曲無傷吾足王伯厚曰荘子楚狂之
　歌所謂迷陽人皆不曉胡明仲云荆楚有草叢生脩
　條四時發頴春夏之交花亦繁麗條之腴者大如巨
　擘剥而食之其味甘美野人呼為迷陽其膚多刺故
　曰無傷吾行無傷吾足(巨擘手大/拇指也)
　竒音　與竒偶之竒同
　　　采蘋
室西南隅
　爾雅釋宫曰西南隅謂之奥西北隅謂之屋漏東北
　隅謂之□(音/頥)東南隅謂之窔(音杳又/一呌切)
錡
　有足曰錡三足釡也
薦豆
　記祭統夫人薦豆明堂位夫人薦豆籩
　　　甘棠
思人愛樹
　孔子家語好生篇孔子曰吾於甘棠見宗廟之敬也
　甚矣思其人必愛其樹尊其人必敬其位道也
勿拜
　唐語林施士丐善毛鄭詩劉禹錫同韓退之栁子厚
　詣士丐聼説詩曰甘棠勿拜如人身之拜小低屈也
　勿拜則不止勿剪言召伯漸逺人思不可及
　　　行露
牡齒
　楊龜山曰牙牡齒䑕無牡齒楊氏本於説文之説牡
　齒如俗所謂撩牙
　　　羔羊
緎總
　山隂陸農師曰蠶之所吐為忽十忽為絲五絲為䌰
　(聶/)十絲為升二十絲為緎四十絲為紀八十絲為總
　詩曰素絲五緎又曰五總其絲之數如此
　　　殷其靁
此人此所
　何斯之斯此人也違斯之斯此所也猶語斯焉取斯
　章集註上斯斯此人下斯斯此徳
　　　摽有梅
塈
　頃筐塈之之塈塈者取也音許噐切大雅假樂泂酌
　民之攸塈之塈塈者息也音許既切禮韻許既切者
　在未韻音餼注云取也許噐切者在至韻音洎韻作
　巨至切其曰許噐切者陸徳明音也朱子之音與禮
　韻不同
　　　小星
齊遫
　記玉藻君子之容舒遲見所尊者齊遫齊音咨謙慤
　貌遫音速猶蹙蹙也
參昴
　參白虎宿三星昴六星參昴二星皆西方宿
　　　江有汜
待年
　公羊隱公七年春王三月叔姬歸于紀何休註叔姬
　者伯姬之媵也至是乃歸者待年父母之國也婦人
　八嵗偹數十五從嫡二十承事君子
以
　左傳凡師能左右之曰以
　　　何彼穠矣
穠
　古註本皆作禯音戎而中切音濃則尼容切
平王齊侯
　周平王子桓王桓王子荘王荘王女下嫁于齊春秋
　魯荘公元年夏書單伯逆王姬秋書築王姫之館于
　外冬書王姫歸于齊時周荘王四年也諸兒齊襄公
　名
　　　騶虞
中必叠雙
　班孟堅西都賦鳥驚觸絲獸駭值鋒機不虚掎弦不
　再控矢不單殺中必叠雙　掎舉綺切控音空中音
　衆
其民皥皥
　皥皥廣大自得之貌
儀禮(二南/)
　鄉飲酒鄉射皆合樂燕禮遂歌鄉樂周南關雎葛覃
　卷耳召南鵲巢采蘩采蘋
　
　
　
　詩傳旁通卷一
欽定四庫全書
　詩傳旁通卷二　　　　　　元　梁益　撰
　　國風
　　　邶
邶鄘不詳始封
　史記本紀武王封商紂子禄父殷之餘民武王為殷
　初定未集乃使其弟管叔鮮蔡叔度相禄父治殷張
　守節正義曰漢地理志云河内殷之舊都周既滅殷
　分其畿内為三國詩邶鄘衛是也邶以封紂子武庚
　鄘管叔尹之衛蔡叔尹之曰三監(平/監)帝王世紀云自
　殷都以東為衛管叔監之殷都以西為鄘蔡叔監之
　殷都以北為邶霍叔監之是為三監未詳孰是羅長
　源路史曰邶霍叔尹之鄘管叔尹之衛蔡叔尹之見
　於詩譜謂之三監孔氏以管蔡商為三監霍叔不與
　班固從之非也武庚不得為監以蔡仲之命攷之鄭
　譜為是武庚之封乃紂之都在邶境也
殷墟
　朝歌北冡皆殷墟朝歌在衛之黎陽黎陽唐為衛縣
　宋為通利軍今為濬州衛縣西二十二里有朝歌故
　城史記項羽傳洹(音/袁)水南殷墟有殷城亦曰北殷
　　　柏舟
列女傳以為婦人詩
　劉向列女傳衛宣夫人者齊侯之女也嫁於衛至城
　門而衛君死保母曰可以還矣女不聽遂入持三年
　䘮作詩曰我心匪石不可轉也我心匪席不可卷也
　君子美其貞一故舉而列之於詩韓嬰氏以為衛宣
　姜自誓
　孔叢子載孔子讀柏舟見匹夫執志之不可易華谷
　嚴氏取其說朱子不取以孔叢子偽書耳孔鲋字子
　魚孔子八世孫魏相孔斌子順之子仕陳勝張楚為
　博士不見用退而論集其先孔子仲尼孔伋子思孔
　白子上孔穿子髙孔斌子順之言及己身行事為書
　七卷凡二十一篇名曰孔叢子叢之為言雜也孔子
　卒於哀公十六年至子思見穆公時已七八十年書
　中有孔子子思問答可見其偽姑纂之以見非不取
　匹夫執志之言
　　　緑衣
正色閒色
　記玉藻衣正色裳閒色鄭康成註謂冕服𤣥上纁下
　纁淺絳色爾雅三染謂之纁青赤黄白黑五方木火
　土金水之正色也以木克土則青黄合而成緑以金
　克木則白青合而成碧以火克金則赤白合而為紅
　以水克火則黒赤合而為紫以土克水則黄黑合而
　為駵此五方之閒色也(纁音熏閒去/聲駵音留)
荘姜
　春秋隱公三年傳衛荘公娶于齊東宫得臣之妹曰
　荘姜美而無子衛人所為賦碩人也
　　　燕燕
戴媯州吁
　荘公又娶于陳曰厲媯生孝伯早死其娣戴媯生桓
　公荘姜以為己子公子州吁嬖人之子也有寵而好
　兵公弗禁荘姜惡之四年春衛州吁弑桓公而立秋
　州吁如陳陳人執之九月殺州吁于濮衛人逆公子
　晉于邢是為宣公齊女姜姓陳女媯姓(桓公/名完)
陳在衛南
　衛在河北陳在河南
任
　以恩相信見周公諡法
　　　終風
雨土
　孫炎曰霾大風揚塵土從上而下也夾漈鄭氏通志
　畧漢昭帝始元年中雨土晝昏後魏景明四年凉州
　雨土如霧周大象元年雨土隋開皇二年京師雨土
　雨于付切
鼽嚏
　月令人多鼽嚏鼽音求嚏音帝
　　　擊鼓
漕
　西征記今白馬城衛之漕邑今滑州白馬縣
刺
　擊刺之刺音七亦切音在樂記駟伐註
伐鄭
　春秋隱公四年春戊申衛州吁弑其君完夏宋公陳
　侯蔡人衛人伐鄭秋翬帥師㑹宋公陳侯蔡人衛人
　伐鄭九月衛人殺州吁于濮冬十有二月衛人立晉
　　　凱風
浚
　浚都陳留曰浚儀
幾諫
　事父母幾諫幾微也内則篇父母有過下氣怡色柔
　聲以諫也
　　　匏有苦葉
厲
　爾雅以衣渉水為厲註衣為褌又曰繇膝以下為掲
　繇膝以上為渉繇帶以上為厲註繇自也邢昺䟽言
　水深至於褌以上者為渉度之名厲
軌
　軌龜美切謂車轊頭也轊音衛車軸端也依傳意軌
　宜音犯按說文軌車轍也從車九聲音龜美切軌車
　軾前也從車凢聲音犯字又作􁇶九經古註車轊頭
　所謂軹也軹字音止轂末也車輪所穿為道也
昏禮用鴈
　程子曰鴈取其不再偶
納采請期
　昏禮有納采問名納吉納徵請期親迎六禮(迎去/聲)納
　采者納其采擇之禮即今世俗言定也
　　　谷風
畿
　畿門内也韓退之詩白石為門畿門閾也
荼見載芟
　周頌良耜以薅荼蓼
荼(苦菜/)　(委葉/)　(英荼/)　(萑苕/)
　荼一曰苦菜一曰委葉一曰英荼一曰萑苕四名而
　為三物(萑胡官/切音丸)此詩之誰謂荼苦傳曰荼苦菜也大
　雅綿之堇荼如飴唐采苓之采苦采苦皆苦菜也鄭
　出其東門有女如荼傳曰荼英荼也豳鴟鴞予所捋
　荼傳曰荼萑苕也周頌良耜以薅荼蓼孔氏䟽曰委
　葉也
　苦菜爾雅釋草荼苦菜郭璞註誰謂荼苦苦菜可食
　邢昺䟽此味苦可食之菜也一名荼一名苦本草一
　名荼草一名選一名游冬易緯通卦驗𤣥圖云苦菜
　生於寒秋經冬歴春乃成月令孟夏苦菜秀是也葉
　似苦苣而細斷之有白汁花黄似菊堪食但苦耳
　委葉爾雅釋草荼委葉郭璞註詩云以茠蒤蓼茠與
　薅同蒤與荼同邢昺䟽穢草也王肅曰荼陸穢謂陸
　地蕪穢之草也舍人註爾雅曰荼一名委葉
　英荼孔氏䟽鄭康成於周禮地官掌荼及既夕註與
　出其東門有女如荼箋皆云荼茅秀然則茅草秀出
　之穗也言荼英荼者六月詩白斾英英是白貌茅之
　秀者其穂色白言女䘮服色如荼然吳語說吳王夫
　差(國語中呉語也/夫音扶差音釵)於黄池之㑹陳兵以脅晉萬人為
　方陣皆白常白旗素甲白羽之矰望之如荼韋昭云
　荼茅秀亦以白色為如荼與此詩傳意同女見棄所
　以䘮服者王肅云見棄又遭兵革之禍故皆䘮服也
　萑苕孔氏䟽謂薍之秀穗也毛公八月萑葦傳薍為
　萑葭為葦予所捋荼傳荼萑苕也然則萑苕之與茅
　秀其物相類故皆名荼也薍五患切音頑之去聲江
　東呼為烏蓲(音/丘)
涇
　涇水出安定涇陽縣西开頭山宋為鎮戎軍古之安
　定朝那縣也开苦見切又音牽一名笄頭山一名都
　盧山一名崆峒山(笄音/雞)
渭
　渭水出隴西郡首陽縣渭首亭南鳥䑕山首陽唐省
　入渭源隷渭州宋隷熈州在州之東其水東過隴州
　汧源縣汧水從西北來入焉又東過鳯翔府郿縣斜
　水從南來入焉(汧音牽/斜音耶)又東過槐里縣南澇水入焉
　槐里今永興軍興平縣(澇音/勞)又東北過咸陽縣澧水
　入焉又東北過髙陵涇水入焉又東北過富平縣漆
　水入焉又東則同州之洛水入焉又東過臨潼縣㶚
　水入焉又東至京兆船司空縣入河船司空縣後省
　入華州之華隂
　　　式微
黎
　黎民故國或云黎山氏國子姓侯爵即西伯所戡者
　與紂都接今潞城東十八里有故黎侯城有黎亭字
　亦作□□
　　　旄丘
與國
　和好相與之國許氏說文曰與黨與也
黎在衛西
　潞城即上黨班氏志上黨壺闗東北有黎亭隋九域
　志亭在黎山嶺上今濬州黎陽漢之黎縣有黎陽山
　皆在衛西
　　　簡兮
伶官
　黄帝命伶倫取嶰谷之竹截筩吹律伶倫樂師世掌
　樂官故後世號樂官為伶官晉景公見漢囚鍾儀南
　冠而縶使脫之問其族對曰泠人也公曰能樂乎對
　曰先父之職官也與之琴操南音泠與伶同伶者弄
　也
輕世肆志
　魯仲連曰吾與其富貴而詘於人寧貧賤而輕世肆
　志焉玩世不恭玩者戯也弄也東方朔依隱玩世栁
　下惠不恭
獻工之禮
　儀禮燕禮樂賔升歌獻工曰工歌鹿鳴四牡皇皇者
　華卒歌主人洗升獻工工不興左瑟一人拜受爵主
　人西階上拜送爵薦脯醢使人相祭卒爵不拜主人受
　爵衆工不拜受爵坐祭遂卒爵辯有脯醢(辯音遍/義同)不
　祭主人受爵降奠于篚
美人目君
　文公楚辭註美人謂美好之婦人葢託詞而寄意於
　君也離騷經恐美人之遲暮
東方朔
　朔字曼倩平原厭次人(厭一渉切/又一琰切)班固漢書賛朔名
　過實者以其恢逹多端不名一行應諧似優不窮似
　智正諫似直穏德似隱非夷齊而是栁下惠戒其子
　以上容(容身/避害)首陽為拙柱下為工飽食安歩以仕易
　農依隱玩世詭時不逢其滑稽之雄乎滑音骨滑稽
　談笑諧謔也侏儒短人俳優雜戯
　　　泉水
淇(千言/)　(須/)
　淇水一名鄭水鄭𤣥云即降水出衛州共城縣北山
　或云出林慮東至湯陰又東至黎陽入河林慮即漢
　河内隆慮縣改今隷相州共音恭慮音閭
　干言厚齋紀聞曰隋書志邢州内丘縣有千言山李
　公緒紀云柏人縣有千山言山柏人縣邢州堯山縣也
　邢州今順德路
　湏漢地里志東郡有須昌縣故須句(劬/)國今東平之
　須城縣
祖道之祭
　周禮大馭夏官屬掌馭玉路以祀及犯軷王自左馭
　馭下祝登受轡犯軷遂驅之(軷蒲末/切音䟦)註行山曰軷犯
　之者封土為山象以菩(負倍/二音)芻棘柏為神主既祭之
　後以車轢之而去喻無險難也王由左馭禁制馬使
　不行也詩云載謀載惟取蕭祭脂取羝以軷詩家說
　曰将出祖道犯軷之祭也聘禮曰及舍軷(舍音/釋)飲酒
　于其側禮家説謂之祖祭左傳祖而舎軷飲酒于其
　側曰餞重有事於其行也漢臨江王傳黄帝之子纍
　祖好逺遊而死於道故後世祭以為行神祖祭因饗
　飲也荀彧傳以為共工氏曰修好逺遊祀以為祖神
　漢以午曰祖轢音歴
　　　静女
彤管
　毛傳云女史彤管之法鄭箋云筆赤管皆以后夫人
　言耳歐陽氏曰古者鍼筆皆有管樂器亦有管不知
　此管是何物但彤是色之美者
牧
　邑外謂之郊郊外謂之牧牧外謂之野野外謂之林
　林外謂之坰爾雅註邑國都也假令百里之國五十
　里之界界名十里也
　　　新臺
籧篨
　揚雄别國方言曰宋魏之間謂之笙或謂之籧曲自
　關而西謂之簟或謂之䇽(之厲切/音制)其粗者謂之籧篨
　葢竹席簟也國語晉語曰籧篨不可使俯戚施不可
　使仰
　　　二子乘舟
太史公
　漢司馬遷字子長父談皆為漢太史官(尊談為/太史公)
弟夀爭死相讓
　左桓十六年衛宣姜與公子朔構急子(急伋/同)公使(去/聲)
　諸齊使盗待諸莘将殺之夀子告之使行不可曰棄
　父之命惡(烏/)用子矣有無父之國則可也及行飲(去/聲)
　以酒壽子載其旌以先盗殺之急子至曰我之求也
　此何罪請殺我乎又殺之
申生惡傷父志
　左僖四年晉獻公驪姬謂太子曰君夢齊姜必速祭
　之(齊姜太子/申生之母)太子祭於曲沃歸胙子公公田姬寘諸
　宫六日公至毒而獻之公祭之地地墳(上/聲)與犬犬斃
　與小臣小臣亦斃姬泣曰賊由太子太子奔新城或
　謂太子辭太子曰君非姬氏居不安食不飽我辭姬
　必有罪君老矣吾又不樂曰子其行乎太子曰君實
　不察其罪被此名也以出人誰納我縊于新城樂音
　洛
　　　鄘
鄘
　楚丘城是也今衛之汲縣東北三十里有故鄘城新
　鄉鎮之西南或云楚丘城也有鄘水出宜蘇山
　　　柏舟
共伯共姜
　孔頴逹詩正義曰共(音/恭)伯衛僖侯世子名餘共謚伯
　字共姜共伯之妻婦人從夫謚姜姓
　東萊吕氏讀詩記曰史記載釐(與僖/同)侯已葬武公襲
　攻共伯共伯入釐侯羡自殺(羡墓道也音/延又延靣切)按武公在
　位五十五年國語稱武公年九十有五猶箴警于國
　計其初即位其齒已四十餘矣使果弑共伯而簒立
　則共伯見弑之時其齒又長於武公安得謂之蚤死
　乎是共伯未嘗見弑武公未嘗簒弑也唐司馬貞史
　記索隱謂史遷之説非是
翦髪夾囟
　禮記内則子生三月之末擇日翦髪為鬌(徒果切/音朶)
　男角女覊否則男左女右鄭氏註鬌所遺髪也(所/存)
　(留不/剪者)夾囟曰角兩髻也(囟一作顖音/信又思忍切)囟逹曰覊三
　髻也
　縱横曰旁午午逹之午猶旁午之午謂一直也陳氏
　澔曰夾囟兩旁當角之處留髪不翦者謂之角留頂
　者縱横各一相交通逹者謂之覊
　　　牆有茨
中冓
　西漢書梁共王傳(恭王/名立)谷永䟽曰帝王不聼中冓之
　言春秋為親者諱(為去/聲)應劭曰中冓材構在堂之中
　也顔師古曰謂舍之交積材木也
　　　君子偕老
未亡人
　左傳楚文王夫人聞令尹子元振萬於宫側泣曰先
　君以是舞也習戎備也今令尹不尋諸仇讎而於未
　亡人之側不亦異乎成公九年季文子如宋致女復
　命公享之賦韓奕之五章穆姜出于房再拜曰大夫
　勤辱不忘先君以及嗣君施及未亡人先君猶有望
　也敢拜大夫之重勤
副　(副/)　(編/)　(次/)
　周禮天官追師掌王后之首服為副編次追衡笄(追/都)
　(囘切音堆編/音匾又如字)
　副　副之言覆(去/聲)所以覆首為之飾其遺象若今之
　歩揺矣服之以從王祭祀(歩揺亦/作歩繇)
　編　編列髪為之其遺象若今假紒(與髻/同)矣服之以
　告桑也(告桑重/蠶事也)
　次　次第髪長短為之所謂髲髢(亦作鬄/並音弟)服之以見
　王　言編若今假紒者編列他髪為之假作紒形加
　於首上次者亦鬄他髪與已髪相合為紒是編次所
　以異也
笄
　笄衡笄也鄭氏註曰王后之衡笄皆以玉為之唯祭
　服有衡垂于副之兩旁當耳具下以紞懸瑱(紞耽之/上瑱顛)
　(之/去)䟽曰唯祭服之副有衡笄編次則無衡笄　華谷
　嚴氏(粲/)垣叔詩緝曰内則言女子之笄者簮也所以
　卷髪者也唯副之笄謂之衡笄毛傳以笄即衡笄一
　物也追師云追衡笄鄭註云王后之衡笄皆以玉為
　之是鄭以衡與笄為二物也其下文云唯祭服有衡
　釋衡為一物又云笄卷髪者釋笄為一物故鄭於此
　箋言笄而不言衡笄也䟽混毛鄭為一說又引追師
　註云唯祭服有衡笄彼文無笄字䟽葢誤也今從毛
　義(追音/堆)
六珈
　毛傳曰珈笄飾之最盛者所以别尊卑也鄭箋曰珈
　之為言加也副既笄而加飾如今歩揺上飾古之制
　有所未聞孔䟽曰必飾之有六但所施不可知據此
　言六珈則侯伯夫人為六王后多少無文此副與珈
　飾唯后夫人有之卿大夫以下則無
揥
　揥所以摘髪以象骨為之魏葛屨佩其象揥文言搔
　頭俗言篦兒摘字讀作剔他歴切
展衣
　天官内司服掌王后之六服褘衣(褘音/暉)揄狄(揄音遥/狄與翟)
　(同翟/雉也)闕狄(刻繒為翟/形而不畫)鞠衣(鞠菊/同)展衣(展亦作䄠/並陟扇切)縁衣
　(縁音彖/亦作褖)陸農師曰鄭氏解周官以為王后六服翬狄
　𤣥(翬雉名音暉/禕衣畫翬)揄狄青闕狄赤鞠衣黄展衣白褖衣
　黑若所謂翬狄𤣥揄狄青菊衣黄其說是矣所謂闕
　狄赤展衣白褖衣黒非也按毛詩傅言展衣以丹縠
　為之則展衣赤矣赤則宣布著盡有誠信之道焉故
　謂之展又或謂之䄠禮記曰内則以䄠衣亦通帛為
　旜(與旃/通用)􁉹絳帛也與此同義鞠衣黄展衣赤則褖衣
　白矣難者曰褖衣吉服純白非婦人吉服所宜曰葢
　不知褖衣之有纁袡也(難者設為問/難也去聲)袡時占切衣縁
　也(縁俞/絹切)纁淺絳色三染謂之纁
　　　桑中
沬衛邑
　書酒誥注妹邦紂所都朝歌即沬邑羅泌路史曰今
　滑之白馬縣有鄁水即妹之邦紂所城也鄁與邶同
　一作㔨殷武丁遷都于此
桑間濮上
　禮記樂記注濮水之上地有桑間者亡國之音於此
　水出桑間在濮陽南東濮郡國志東郡濮陽古昆吾
　國桑中在其中史記樂書衛靈公将之晉至於濮水
　之上夜聞鼓琴聲命師涓聼而寫之去之晉見晉平
　公置酒施惠之臺(即虒祁之/宫虒音斯)師涓奏新聲鼔之未終
　師曠止之曰此亡國之聲也不可聽平公曰何道出
　師曠曰師延所作也與紂為靡靡之樂武王伐紂師
　延東走自投濮水之中故聞此聲必於濮水之上先
　聞此聲者國削平公曰寡人所好者音也遂願聞之
　師涓鼔而終之
　　　鶉之奔奔
經筵不講
　紹興問王庭秀磨衲集中詆訾程子之學以荆舒章
　蔡為賢王厚齋曰自荆舒之學行為之徒者請禁讀
　史書其後經筵不讀國風而湯誓秦誓亦不進講人
　君不知危亡之事其效可見矣
　　　定之方中
樹八尺臬
　樹立也臬法也周禮地官大司徒以土圭之法測土
　深(去/聲)正日景以求地中日至之景尺有五寸謂之地
　中(景居/影切)鄭司農曰土圭之長尺有五寸以夏至之日
　立八尺之表其景適與土圭等謂之地中
測景正方靣
　公劉既景廼岡即司徒正日中景景者光也明也
景山名
　殷武陟彼景山景為山名商之所都
楚丘
　孔氏詩正義曰楚丘在濟河間疑在今東都界衛本
　河北至懿公為狄所滅乃東徙渡河野處漕邑則在
　河南矣楚丘與漕不甚相逺亦河南明矣杜預云楚
　丘濟隂成武縣西南羅氏路史曰郡國志成武有楚
　丘亭城冡記齊桓公築衛文公居僖二年所城今澶
　之衛南西北四里楚丘城也戎伐凢伯于楚丘執之
　以歸今楚丘即戎州之邑漕在今之滑楚丘在今之
　澶不出衛之邦内非拱州之楚丘拱州楚丘乃張守
　節史記正義所謂楚丘故城在宋州者然今楚丘縣
　有景山京山殆後人附㑹也
騋
　周禮庾人六尺以上為馬七尺以上為騋八尺以上
　為龍凢馬之用宗廟用龍田事用騋田事田獵之事
　也謂之龍者馬髙八尺以上擬於龍
記
　禮記曲禮數馬畜以言其富者不敢斥言也
春秋傳
　魯僖公之二年齊桓公城楚丘而封衛
　　　蝃蝀
周禮十煇
　春官眡祲掌十煇之法以觀妖祥辨吉㓙(眡與視同/祲音浸煇)
　(音/運)一曰祲(隂陽氣/相侵)二曰象(如赤/烏)三曰䥴(子全切旁氣/四靣反饗如)
　(煇/收)四曰監(雲氣監/臨於日)五曰闇(日月/食)六曰瞢(母亘切日月/瞢瞢無光)
　七曰彌(白虹/彌天)八曰叙(雲有次序如/山在日之上)九曰隮(虹也虹音/洪又音絳)
　(霓雌虹音/鶂倪歴切)十曰想(雜氣有形/可形想也)掌安宅叙降正嵗則行
　事嵗終則弊(必𬒮/切)其事弊斷也
　　　載馳
岸善崩
　漢書溝洫志孝武時嚴熊言臨晉民願穿洛以溉重
　泉以東萬餘頃故惡地穿渠自徴(音懲即/澄城)引洛水至
　商顔下岸善崩乃鑿井深者四十餘丈井下相通行
　水井渠自此始穿得龍骨故名龍骨渠
因魏荘子
　左襄四年無終子嘉父使孟樂如晉因魏荘子納虎
　豹之皮以請和諸戎無終山戎國名子爵而名嘉父
　荘子晉大夫魏絳
見春秋傳
　閔二年許穆夫人賦載馳
叔孫豹
　襄十九年穆叔(即叔/孫豹)見叔向(晉羊/舌盻)賦載馳之四章文
　十三年鄭子家賦載馳皆取控于大邦意
　
　
　
　
　
　
　
　
　詩傳旁通卷二
欽定四庫全書
　詩傳旁通卷三　　　　　　元　梁益　撰
　　國風
　　　衛
衛
　衛者衛䕶曰曹曰衛以其在畿域之内而分曹遮衛
　左馮翊右扶風之義也(馮音/慿)三國以淇為分鄘云送
　我乎淇衛云送子渉淇弼云亦流于淇此以淇為分
　界也衛本古觀國夏后啟之庶子太康之弟兄弟五
　人俱封于衛是為五觀夏衰滅焉又有一衛國郡國
　志云東郡衛國公姚姓舜之後也有河牧城見於桑
　欽水經乃今之鎮州靈壽縣西北云觀去聲
　　　淇奥
武公入相
　嚴坦叔(粲/)曰䟽言淇奥之詩或幽或平未可知也歐
　陽補圖屬之平王今定為幽王衛武享國五十有五
　前為宣後為平何以知淇奥之中為幽也葢淇奥美
　武公之入相其入者相幽也武公既入作賔之初筵
　入為卿士之時幽王時也武公之相于幽至平而進
　為公孔氏謂幽王之時武公巳為卿士是也
僴　(鑢鐋/)
　范處義詩補傳曰荀卿云陋者俄且僴釋之者引說
　文曰晉魏之間謂猛為僴所以僴為威嚴之貌恂栗
　之恂音去聲戰懼意見荘子
　鑢力庶切錯也錯者磨物之噐也鐋湯之去聲
淇園之竹
　史記河渠書漢武帝元光三年河决瓠子後二十餘
　嵗天子既封禪廵祭山川自臨决河沈白馬玉璧于
　河令羣臣從官自将軍以下皆負薪窴(填/)决河是時
　東郡薪柴少而下淇園之竹以為楗楗者樹之水中
　稍下竹及土木音其勉切
重較
　孔頴逹正義曰周禮輿人註云較(角/音)兩輢(倚意/二音)上出
　式者則較謂車之兩旁今謂之平較但周禮無重較
　單較之文范處義詩補傳曰較髙五尺五寸式髙三
　尺五寸較既出于式上故謂之重較
張弛
　禮記雜記記孔子之言曰一張一弛文武之道鄭氏
　註張弛以弓弩喻人也弓弩乆張之則絶其力乆弛
　則失其體
懿戒
　國語楚左史倚相曰昔衛武公年數九十五矣猶箴
　儆于國於是乎作懿戒以自儆韋昭註云懿詩篇名
　讀之曰抑即今大雅抑詩也
　　　考槃
盆缶節歌
　荘子妻死箕踞鼓盆惠子曰鼓盆而歌不已甚乎(荘/子)
　趙王為秦王鼓瑟秦王為趙王擊缶(史/記)李斯傳擊瓮
　叩缻彈箏摶髀歌呼嗚嗚(史/記)楊惲傳酒後耳熱仰天
　拊缶而呼烏烏(漢/書)缻甫有切與缶同秦人好擊缶以
　節歌為樂其俗如此
　　　碩人
邢
　邢姫姓侯爵周公之後春秋圖以為有姓無爵非也
　僖公元年齊桓公遷邢于夷儀後為衛所滅邢治龍
　岡夷儀城内西南隅小城也秦為信城王莽為襄國
　隋為邢州今為順德路臣瓉曰夷儀城在襄國西百
　里應劭曰邢侯自襄國徙此謂之邢丘
譚　(郯/)
　譚之字亦作□嬴姓子爵魯荘公十年齊桓公滅之
　今齊之歴城唐武德中為譚州東南十里有故城杜
　預云濟南之東平陸西南有古譚城字又作□與郯
　異
　郯子爵嬴姓秦為郯郡漢東海郯縣唐入下邳沂沐
　(音/述)二水間周十餘里有郯子廟其地在齊莒之間宋
　淮陽軍治有古郯城
玉藻
　路寝公羊傳曰路寢者何正寢也天子諸侯皆有三
　寢一曰髙寢二曰路寢三曰小寢
　小寢禮記玉藻註小寢燕寢也釋服服𤣥端
河水北流入海
　河海皆見周頌
　　　氓
頓丘
　爾雅釋丘一成為頓丘謂一頓而成也成者重也頓
　丘以丘名縣在朝歌紂都之東漢地理志頓丘縣在
　東郡羅長源路史曰頓丘古觀國地夏同姓熈寧省
　入清豐縣
童容
　童容婦人車飾孔頴逹曰以帷幛車之兩旁如裳以
　為容飾　巾車註謂之裳幃或曰幢容
體
　體兆卦之體金縢書云曰體王其罔害周禮占人凢
　卜君占體大夫占色史占墨卜人占坼以此氓詩觀
　之固不拘其說
思終思復
　左襄二十五年衛太叔文子曰君子之行(下孟/切)思其
　終也思其復也
　　　竹竿
泉源
　泉水即衛州共城之百泉淇水出相州林慮(閭/)縣東
　流泉水自西北來注之
粲然皆笑
　糓梁傳軍人粲然皆笑粲明也笑而露其齒白也選
　詩粲然啟玉齒
　　　芄蘭
韘(即朱極三/)
　韘决拾之决也夏官繕人作抉决者包右拇指以
　鈎弦拾則韝左臂以防絆弦以其遂弦故亦名
　遂
朱極三
　儀禮大射儀曰公就物小射正奉决拾以笥大射正
　執弓皆以從於物小射正坐奠笥於物南遂拂以巾
　取决興贊設决朱極三鄭康成曰韘之言沓所以彄
　沓手指孔頴逹曰極猶放弦也以沓指放弦令不挈
　也(挈音/契)以朱韋為之三者食指將指無名指小指短
　不用凡皮生曰革熟曰韋此朱極三即俗所謂皮包
　指(將子亮切/中指也)
　　　河廣
衞宋
　衛都朝歌在河北宋都睢陽在河南
　　　伯兮
女為恱已容
　史記豫讓曰士為知己者死女為恱己者容今智伯
　知我必為報讐而死則吾魂魄不愧矣
　　　王
　唐啖助春秋傳曰幽厲雖衰雅未為風平王之初人
　習餘化及化變風移陵遲乆矣
　胡文定公春秋傳曰孟子曰王者之迹熄而詩亡詩
　亡然後春秋作何也自黍離降為國風天下無復有
　雅而王者之詩亡矣
　孔氏曰平王東遷政遂微弱化之所被纔及郊圻詩
　作後于衛頃公地狹於千里故次之於衛也尊之猶
　稱王在風則卑矣(頃公/音傾)
宗周
　鄭氏詩譜曰始武王作邑於鎬京謂之宗周是為西
　都成王在豐欲宅洛邑使召公先相宅既成謂之王
　城今河南是召公既相宅周公往營成周今洛陽是
　成王居洛邑遷殷頑民於成周復還歸處西都李氏
　迂仲曰成王營東都王城則遷九鼎成周則居頑民
　焉謹按宗周之地即西都也自周平王東遷于洛之
　後豐鎬岐雍西都畿内八百里之地皆為秦人有而
　謂之秦矣
戯
　戯地名亦水名在驪山之北今新豐有戯亭幽王死
　焉郡國圖志昭應東北三十里有古戯亭武王克商
　命吕佗伐戯戯在紂都畿内章邯入闗至戯亦此地
　戯音許宜切左傳襄公九年之戯乃鄭地
　　　黍離
彼
　毛傳彼彼宗廟宫室黍離離稷之苗箕子過故殷墟
　作麥秀之歌麥秀漸漸兮禾黍油油與黍離之詩意
　同漸音杉
　　　君子陽陽
房敖
　房毛傳國君有房中之樂鄭箋欲使我從之於房中
　俱在樂官也朱子語録由房只是人出入處古人屋
　於房處前有壁後無壁所以通内　敖舞位鄭箋欲
　使我從之於燕舞之位亦俱在樂官也
　　　揚之水
申
　伯爵初為侯平王母申姜國楚靈王遷之今信陽
　之方城内也方城山名漢平氏縣魏義陽軍劉宋立
　司州宋安郡梁曰北司州改郢州周為申州隋為義
　州唐為申州宋曰義陽改信陽軍國朝為信陽州淮
　水所出
甫即吕也　(吕/)
　孔頴逹書正義記傳引吕刑多為甫刑詩大雅崧
　髙為宣王時詩云生甫及申王風揚之水為平王
　時詩云不與我戍甫明子孫改封為甫侯穆王時
　未有甫名而稱為甫刑者後人以子孫國號名之也
　宣王以後改吕為甫而鄭語史伯云申吕雖衰齊許
　猶存乃幽王時言仍得稱吕者因申吕之文吕即甫
　也
　吕姓侯爵伯夷之封也舜紀云伯夷次禹能禮于神
　爰封之吕杜預云在南陽宛縣西宛於後周併入南
　陽南陽本隷鄧而今之鄧乃隷南陽博物志曲海城
　有東吕鄉東吕里太公望所出也寰宇記宻之莒縣
　東百六十里漢曲海城太公出於東吕吕莒也霍邑
　亦曰吕唐武德中為吕州十七年廢乃彘邑也晉獻
　公十九年㑹虞師伐虢滅下陽虢公醜奔衛晉侯命
　瑖父吕甥邑于虢此河東之吕也圖經以新蔡為古
　吕國後來之吕近於申在周亦曰甫字亦作郙
許
　姜姓國太岳之𦙍也齊許申吕皆四岳之後春秋許
　男地即今許州
董澤之蒲
　左宣十二年晉厨武子曰董澤之蒲可勝既乎厨武
　子晉大夫魏錡董澤晉之澤名其地多蒲栁可為箭
　蒲栁一名楊栁
不共戴天
　曲禮註父者子之天殺巳之天與共戴天非孝子也
　行求殺之乃止故父母之讐不與共戴天
　　　中谷有蓷
益母草
　蓷一名益母一名茺蔚爾雅萑蓷萑音追䟽釋曰萑
　一名蓷郭璞註曰今茺蔚也茺音充蔚音尉葉似荏
　方莖白華華生節間全似杜天麻而不生横枝天麻
　則方莖紫華子黒色細長三稜一名蔚臭劉歆云萑
　臭穢一名益母故昔者曽子見益母而悲也荏似紫
　蘇而髙大音稔
脯脩
　如脯之謂脩脩乾肉脯也
　　　葛藟
不有寡君
　有謂有心服事不有謂無心服事左傳昭公三年晉
　韓宣子(韓/起)使叔向對宋子皮(罕/虎)曰君若辱有寡君在
　楚何害修宋盟也君苟思盟寡君乃知免於戾矣君
　若不有寡君雖朝夕辱於敝邑寡君猜焉君實有心
　何辱命焉君其往也苟有寡君在楚猶在晉也
漘
　夷上洒下曰漘孫炎云平上陗下也郭璞云厓上平
　坦而下水深者為漘洒取猥切音璀峻貌
　　　采葛
荻
　爾雅釋草曰蕭荻李廵云荻一名蕭陸璣以為荻蒿
　或以為牛尾蒿陸農師曰蕭可以祭故其字从肅亦
　秋風之過蕭意氣肅然故蕭一名荻而其字从肅也
　蕭可以緯顔延年靖節徴士誄云灌畦鬻蔬為供魚
　菽之祭織絇緯蕭以充糧粒之費陸璣字元恪吳人
　陸佃字農師山隂人
　　　鄭
　鄭之名三桓公采地於咸林葢未為國其地在華隂
　鄭縣今鄭縣西北三里有古鄭城武公徒河南併虢
　鄫十邑居之故荘公云吾先君新邑於此是為新鄭
　在今鄭州耆舊傳云桓公死於犬戎其民南奔漢中
　是為南鄭今興元府路
　　　緇衣
好賢如緇衣　(孔叢子/)
　禮記子曰好賢如緇衣惡惡如巷伯則爵不瀆而民
　作愿刑不試而民咸服鄭氏註曰緇衣巷伯皆詩篇
　名也緇衣首章曰緇衣之宜兮敝予又改為兮適子
　之舘兮還予授子之粲兮言此衣(於既/切)緇衣者賢者
　也宜長為國君其衣敝我願改制授之以新衣是其
　好賢欲其貴之甚也
　孔叢子孔子曰於緇衣見好賢之至(至朱傳/作實)
　　　叔于田
共叔叚
　左隱元年鄭武公娶于申曰武姜生荘公及共叔叚
　及荘公即位請京使居之謂之京城太叔太叔将襲
　鄭公命子封(公子/吕)帥車二百乘以伐京京叛太叔叚
　叚入于鄢公伐諸鄢太叔出奔共(鄢音偃/共音恭)
　　　大叔于田
火焚而射
　火火田也爾雅火田為狩王制昆蟲未蟄不以火田
　周禮仲春蒐田用火弊火田者焚除萊草而田獵也
　弊者止也皆殺而火止故曰火弊
上駟
　史記齊田忌與諸公子馳射不勝孫臏曰以君下駟
　與彼上駟取君上駟與彼中駟取君中駟與彼下駟
　既馳三輩忌一不勝而再勝乃得千金見齊世家
舎㧞覆彇
　㧞矢末也所謂括也字亦作筈箭本受弦處也孔氏
　曰以鏃為首故括為末舎㧞放箭也音䟦彇與蕭□
　字同弓之梢末所謂弭也葢弓弭頭也曲禮左手執
　簫䟽者云弓頭梢剡差斜似簫故名曰簫又謂之弰
　(師交/切)剡鋭利也禮云圭剡上謂削之令上鋭也
掤冰
　左昭十三年魯司鐸射懷錦奉壺飲冰射音亦司鐸
　官之名冰與掤同箭筩也可以取水飲又昭二十七
　年晉范獻子曰豈其伐人而説(脫/)甲執冰以游箭筩
　今謂之箶簏簏亦作簶
　　　清人
髙克
　左傳鄭人為之賦清人清邑在滎陽中牟西
鄭棄其師
　春秋閔公二年鄭棄其師公羊傳鄭棄其師者何惡
　其将也鄭伯惡髙克使之将逐而不納棄師之道也
　榖梁傳鄭棄其師惡其長也兼不反其衆則是棄其
　師也
　　　羔裘
君用純物
　君之衣用純色之物臣下之者下一等也如今之畨
　披襖之類人君純用銀䑕人臣必雜以貂䑕不敢用
　一色也
　　　遵大路
攬子袪
　宋玉登徒子好色賦曰臣少曽逺遊從容鄭衛溱洧
　之間是時向春之末迎夏之陽倉庚喈喈羣女出桑
　此郊之姝華色含光體美容冶不待飾装臣觀其麗
　因稱詩曰遵大路兮攬子袪贈以芳華辭甚妙李善
　文選註曰稱此詩者此本鄭詩故稱之以感動
　　　女曰鷄鳴
明星
　爾雅釋星明星謂之啟明郭景純註太白星也晨見
　東方為啟明昏見西方為太白启與啟同太白一名
　長庚餘見大東
弓繳加鳬鴈
　史記楚世家曰楚人有好以弱弓微繳加歸鴈之上
　者頃襄王聞之召而問之對曰小人之好射鶀鴈羅
　鸗小矢之發也何足以為大王道也且稱楚之大因
　大王之賢所弋非直此也好音耗繳音灼頃音傾鶀
　音其小鴈也鸗音龍小鳥名直猶但也歸鴈非謂北
　歸之鴈
鴈宜麥之屬
　禮記内則牛宜稌羊宜黍豕宜稷犬宜梁鴈宜麥魚
　宜苽稌秔稻也稌音杜秔音庚黍秫粟也秫音術稷
　穄粟也穄音祭梁似粟而大五穀之長也苽茭苗米
　也苽音孤
珩璜琚瑀
　毛傳雜佩者珩璜琚瑀衝牙之類珩音衡璜音黄亦
　音横琚音居瑀音禹瑀石次玉製為大珠
觽燧箴管
　内則子事父母左右佩用左佩紛帨刀礪小觽金燧
　右佩玦捍管遰大觽木燧婦事舅姑左佩紛帨刀礪
　小觽金燧右佩箴管線纊鄭氏註曰紛帨拭物之巾
　也今齊人有言紛者刀礪小刀及礪礱也小觽解小
　結也觽貌如錐以象骨為之金燧可取火於日捍猶
　拾也言可以捍絃也管筆彄也遰刀鞸也木燧鑚火
　也箴管箴在管中也帨音税礪音厲觽許規切燧音
　遂玦音决捍音汗遰音逝箴與針同纊音曠彄苦候
　切彄呇也鞸音畢
　　　褰裳
溱洧
　溱水一名潧水一名澮水出滎陽澮城西北鷄絡塢
　下東南入府　洧水出滎陽宻縣西馬嶺山宻今𨽻
　河南其水東南有溱水入焉又過新鄭有黄水入焉
　又東南至長平入頴水長平今為陳州西華縣西漢
　地理志亦云洧川出頴州陽城山東南至長平入頴
　今汴梁之洧川縣地近鄭州
　　　丰
褧禪
　記玉藻曰禪為絅帛為褶註曰絅有衣裳而無裏褶
　裌也有表裏而無著褧與絅同禪音丹褶音牒裌音
　夾著音貯著者袍中之絮所謂枲著
　　　東門之墠
陂阪(除地町町/)　(栗/)
　爾雅釋地陂者阪陂音坡與坡同郭景純曰坡陀不平
　除地町町者町吐鼎切墠除也去草也封土為壇除
　地為墠町町言有町畦
　門之旁有栗毛傳行上栗也鄭箋行道也左傳趙武
　魏絳斬行栗杜預云表道樹也
　　　揚之水
迋與誑同
　左定十年宋公子地出奔陳宋景公弗止公子辰為
　之請弗聽辰曰是我迋吾兄也按春秋傳迋字之義
　正與此揚之水詩人實迋女(汝/)之迋同迋者欺誑也
　音求况切又古况切
　　　齊
　齊地在今青州之境左傳昭公二十年晏子對齊景
　公曰昔爽鳩氏始居此地季萴因之有逢伯陵又因
　之薄姑氏又因之然後太公因之爽鳩當在太昊時
　季萴夏之季伯陵薄姑氏商之末　齊有二其一北
　齊逢伯陵之後伯陵先封逢後改封齊故稱逢伯陵
　伯益書曰炎帝生器器生伯陵周語曰天黿之分我
　之皇妣太姜之姪伯陵之後逢公之所憑神伯陵太
　姜之祖逢公伯陵之後為商侯伯封于齊地是伯陵
　前封于齊而太公繼其後也太公之齊侯爵居爽鳩
　氏之故墟太公都營丘今青州之臨淄然營丘故城
　乃在濰州之昌樂故萊侯與太公争營丘後胡公徙
　薄姑齊地記云丘髙九丈下周三百歩丘臨淄水故
　曰臨淄
　　　鷄鳴
無庻
　嚴坦叔曰無庶猶言庻無古人辭急倒用也
　坦叔曰齊亦二南之變也
　　　還
峱
　地理志峱嶩巙皆山名在齊地音皆乃髙切
　　　著
親迎(西階/)
　禮記哀公問冕而親迎(去/聲)不已重乎孔子愀(悄/)然作
　色而對曰合二姓之好以繼先聖之後以為天地宗
　廟社稷之主君何謂巳重乎孔子又曰天地不合萬
　物不生大昏萬世之嗣也君何謂巳重乎昏義曰父
　親醮子而命之迎男先於女也醮冠昏祭名酌酒而
　無酬酢曰醮
　西階　儀禮昏禮篇婦至主人揖婦以入及寢門揖
　入升自西階
　　　東方未明
瞿瞿
　漢吳王濞傳曰西王瞿然駭師古曰瞿然無守之貌
　禮記檀弓曽子聞之瞿然皆驚顧之貌
　　　南山
雄狐
　陸農師曰雄狐説者以為牡狐非也宜讀如狐不二
　雄之雄雄狐君象也狐一羣不二雄
　　　盧令
于思
　左宣二年宋城華元為植廵功城者謳曰睅其目皤
　其腹棄甲而復于思于思棄甲復來為植者植謂将
　主也睅音還之上聲
　　　載驅
汶(濟清河/)
　汶水出萊蕪縣西南經濟北至東平壽張縣入濟萊
　蕪今𨽻兖州一云出奉符縣原山西北
　濟　濟水从滎陽縣北東過敖山北東合滎瀆滎瀆
　今流已絶東索水入之東過陽武縣北又東過封丘
　縣東過酸棗縣之烏巢澤北又東過乘氏縣南分為
　荷水東北過鉅野濮水入之東北過壽張汶水从東
　北來入之北過湏城漁山之東左合馬頰水北過臨
　邑東北過盧城北東北濼水入之濼音洛亦音鹿其
　水出齊州歴城縣西北入于濟謂之濼口又東北過
　華不注山華水入之東北過蒲臺縣東過鄒平時水
　入之時水一名耏一名如水一名澅水一名乾時又
　東北過樂安故城南東北過利縣西利縣在濟城北
　又東北過甲下邑河分一枝入焉釋名云濟濟也言
　源出河北濟河而南也濟水多伏流地中南豐曽子
　固知濟南作二堂一曰歴山之堂一曰濼源之堂以
　館使客曾公齊州二堂記曰按圖泰山之北與齊之東
　南諸谷之水西北滙于黑水之灣又西北滙于柏崖
　之灣而至于渇馬之崖葢水之來也衆其北折而西
　也悍疾尤甚及至于崖下則泊然而止而自崖以北
　至于歴城之西葢五十里而有泉涌出髙或至數尺
　其旁之人名之曰趵突之泉齊人皆謂嘗有棄糠于
　黑水之灣者而見之於此葢泉自渇馬之崖潜流地
　中而至此復出也趵突之泉冬溫泉旁之𬞞甲經冬
　常榮故又謂之溫泉其注而北則謂之濼水達于清
　河以入于海舟之通于齊者皆于是乎出也齊多甘
　泉冠于天下其顯名者以十數而色味皆同以余驗
　之葢莽濼水之旁出者也濼水嘗見於春秋魯桓公
　十有八年公及齊侯㑹于濼杜預釋一在歴城西北
　入濟水自王莽時不能被河南而濼水之所入者清
　河也預葢失之趵方車切玉篇云足擊聲
　清河　泗水舊云出汴縣故城東南桃虚西北卞縣
　今兖州泗水縣是或云泗水出鄆州梁山泊許慎說
　文云泗水受濟水桑欽水經云濟水至濟隂乘氏縣
　分為二一水東北流為北濟一水南流為南濟鄭夾
　漈曰今此水與濟已不通泗源出泗水縣西南流有
　洙水入之洙水出魯城北下合泗水所謂洙泗也西
　南至方與(音/余)縣荷水入之其水出乗氏班固亦謂之
　泗水方與今單州魚臺縣有漷水至髙平湖陸入泗
　水又南至彭城名曰汴水有雎水入之雎水自浚儀
　縣東經陳留梁譙沛彭城入泗浚儀改為祥符縣西
　南至下坯有沂水入之沂水舊云出葢(音/閤)縣艾山今
　其地在泗水奉符間南流又南過臨沂至下坯入泗
　又南至楚州山陽縣入淮此水今人謂之清河
　　　敝笱
禚　(祝丘/)　(防/)　(穀/)
　春秋荘公二年㑹禚音灼齊地祝丘魯地七年春㑹
　防魯地冬㑹榖齊地
　　　猗嗟
大射鵠賔射正(音/征)
　大射者将祭而擇士於射宫賔射者諸侯來朝與之
　射於朝又有燕射因燕賔客即與之射於寢此三射
　者射之禮也正鵠皆鳥名齊魯之間呼題肩鳥為正
　小而㨗黠射之難中故取名焉
金僕姑
　左荘十一年乘丘之役公以金僕姑射南宫長萬金
　僕姑箭名長萬宋大夫長上聲
趙子
　唐趙匡字伯循天水人仕至殿中侍御史淮南節度
　判官明春秋經學授闗中啖助叔佐助授吳郡陸淳
　伯冲淳作春秋集傳纂例行於世
　
　
　
　
　
　
　
　
　
　
　
　
　
　詩傳旁通卷三
欽定四庫全書
　詩傳旁通卷四　　　　　　元　梁益　撰
　　國風
　　　魏
魏
　姬姓國郡國志陜州魏城今陜治平陸有古魏城晉
　獻公滅之以賜畢萬或云魏在安邑與苪國相近苪
　城北五里魏城萬所封也
觧
　唐叔後今河中臨晉東南故觧城在桑泉之南虞鄉
　東三十里後魏分爲二南觧虞鄉北觧臨晉以蚩尤
　體解而名為解有解池今産鹽
　　　葛屨
廟見
　禮記曾子問孔子曰嫁女之家三夜不息燭思相離
　也娶婦之家三日不舉樂思嗣親也三月而廟見稱
　來婦也擇日而祭於禰成婦之義也註曰成昏而舅
　姑存者明日婦見舅姑若舅姑已没則成昏三月乃
　見於廟來婦者來爲婦也廟見祭禰即是一事見音
　現禰乃禮切父廟也
　　　汾沮洳(晉水/)　(澮水/)　(絳水/)
汾
　汾水出太原汾陽縣北管涔山汾陽今太原治陽曲
　也東南過晉陽縣東晉水從縣南東流入焉南與文
　水合西南過髙梁遂西行過臨汾又西過絳縣西四
　十里虒(斯/)祁宫北西過王澤有澮水從東來入焉西
　至汾隂縣北西入于河汾隂河中府滎河縣也
　晉水　出晉陽縣西懸瓮山晉陽宋改平晉熙寧中
　省曰晉水過縣之南東入於汾
　澮水　出絳州翼城澮髙山又西南過絳與絳水合
　又西過虒祁宫南西入於汾
　絳水　出絳縣西南入澮
公行公族
　左宣二年初驪姬之亂詛無畜羣公子自是晉無公
　族及成公即位乃官(仕/也)卿之適(音/的)子而爲之田(田/禄)以
　爲公族又官其餘子亦爲餘子其庶子爲公行(音/杭)晉
　於是有公族餘子公行　公行即公路左氏趙盾以
　括爲公族又云盾爲軞車之族軞音毛服䖍云軞車
　戎車之倅也杜預云公行之官也盾自以爲庶子遜
　公族而爲公行也公族掌公之宗族以適子爲之
視見垣一方人
　史記扁鵲姓秦氏名越人勃海郡鄚人也長桑君以
　懷中藥與扁鵲曰飲是以上池之水三十日當知物
　矣乃悉取其禁方書盡與扁鵲忽然不見扁鵲以其
　言飲藥三十日視見垣一方人以此視病盡見五藏
　癥結特以診􁁙爲名耳今河間路莫州有扁鵲廟則
　徐廣謂勃海鄭人者非作鄚者是鄚音莫長桑君長
　上聲上池水謂水未至地者垣一方人垣墻也方猶
　邊也言能隔墻見彼邊之人也藏臓同癥音徴􁁙脉
　同
　　　園有桃
徒歌曰謡
　爾雅釋樂徒歌謂之謡孫炎曰聲消揺也孔頴達曰
　經傳諸言歌者皆謂以絃和之故行葦詩毛傳云歌
　者比於琴瑟也和比皆去聲
　　　伐檀
猶爲人猗
　莊子大宗師篇子桑户死孔子聞之使子貢往待事
　焉或編曲或鼓琴相和而歌曰嗟來桑户乎而(汝/也)已
　反其真而我猶爲人猗於宜切辭也
徐稺之流
　東漢徐稺字孺子豫章南昌人家貧常自耕稼非其
　力不食恭儉義讓所居服其德
　　　唐
唐(堯都/)
　唐國即中山今定之新樂與唐縣俱是有堯山唐水
　望都故城望都里東有廣唐城東有堯故城張晏云
　堯爲唐侯國於此地後都平陽安邑亦皆曰唐或曰
　唐本堯都
　堯都有四一中山唐國一河東平陽一河東彘縣順
　帝改永安一太原晉陽唐故墟晉水所出
晉(陶/)
　唐本堯封在夏虚晉陽世本云叔虞居鄂鄂爲大夏
　即夏虚也後曰晉以水名今幷州之陽曲故平晉西
　南十六里有叔虞祠墓嚴坦叔曰成王封叔虞於堯
　都晉陽之故墟曰唐侯其子燮以晉水所出改爲晉
　侯晉陽實晉水所出唐以堯得名晉以水得名其地
　一也
　陶　髙辛封之今廣濟軍治古定陶城有陶丘鄆州
　平隂有陶山
　　　蟋蟀
役車
　周禮春官巾車云役車方箱此車可載任器以供役
　收納禾稼亦用此車
　　　山有樞
君子無故琴瑟不離于側
　禮記曲禮君子無故不徹琴瑟
　　　楊之水
晉昭侯封叔成師于曲沃(千畆/)
　左桓二年初晉穆侯之夫人姜氏以條之役生太子
　命之曰仇其弟以千畆之戰生命之曰成師惠之二
　十四年晉始亂故封桓叔于曲沃
　千畆　杜預曰西河界休縣南有地名千畆界休今
　作介休
曲沃
　叔虞三世孫成侯居之以封桓叔故其地有先君之
　廟獻公城之以居申生曰新城漢曰曲沃今隷絳州
　嚴坦叔曰即河東聞喜縣
絳
　叔虞八世孫穆侯僖侯之孫也自曲沃徙絳而居之
　魯莊二十六年士蔿城絳二漢爲縣今𨽻絳州有絳
　山絳水有故絳城在翼城東南曲沃南相近景公遷
　新田又曰絳乃以翼爲故絳
翼
　叔虞十世孫昭侯自絳徙翼昭侯子孝侯居之因曰
　翼侯孝侯名平今翼城東十五里有翼故城蓋其地
　去絳爲近
田氏於齊(曲沃武公/)
　春秋哀公五年秋九月癸酉齊侯杵臼卒冬閏月葬
　齊景公六年秋陽生入于齊齊陳乞弑其君荼(陽生/悼公)
　(荼安/孺子)左傳齊燕姬生子不成而死諸子鬻姒之子荼
　嬖公疾使國惠子髙昭子立荼景公卒陳僖子使召
　公子陽生陽生遂逮夜至於齊國人知之冬十月立
　之陳僖子田乞也陳公子完奔齊故齊有陳氏後又
　改陳為田氏陽生以五年冬十月奔魯故僖子召之
　國人知之而不言者見陳氏得衆心也
　曲沃武公　魯惠公二十四年晉文侯之三十五年
　也其年文侯卒子昭侯立魯惠公三十年晉潘父弑
　昭侯納桓叔不克桓叔敗還曲沃晉人立昭侯之子
　平是爲孝侯孝侯八年曲沃桓叔卒子蟬代立是爲
　曲沃莊伯魯惠公四十五年晉孝侯之十五年曲沃
　莊伯伐翼弑孝侯翼人立孝侯之弟郄爲鄂侯鄂侯
　二年曲沃莊伯之十一年魯隠公之元年也隠公五
　年曲沃伐翼翼侯奔隨周天子桓王命虢公立鄂侯
　之子光于翼是爲哀侯隠公六年晉逆晉侯于隨納
　諸鄂謂之鄂侯隠公七年曲沃莊伯卒子稱伐立是
　爲曲沃武公魯桓公三年曲沃伐翼獲哀侯晉人立
　其子小子侯桓公七年曲沃武公殺小子侯桓公八
　年曲沃滅翼周桓王命虢仲立哀侯之弟緍于晉魯
　莊公十六年晉侯緍之二十七年曲沃武公伐晉滅
　之盡以其寳器賂周僖王王命曲沃伯以一軍爲晉
　侯始更號曰晉武公
　　　綢繆
女三爲粲
　劉向列女傳宻康公之母姓魏氏周恭王遊於涇上
　康公從有三女奔之其母曰必致之王夫獸三爲羣
　人三爲众女三爲粲王田不取羣公行下众王御不
　參一族夫粲美之物歸汝而何徳以堪之王猶不堪
　况爾小醜乎康公不獻王滅宻宻蓋畿内諸侯也
　　　無衣
六命七命
　侯伯七命車旗衣服以七爲節天子之卿六命車旗
　衣服以六爲節蓋視子男也
　　　秦
雍
　王伯厚困學紀聞曰朱文公詩傳秦德公徙雍今京
　兆府興平縣按輿地廣記鳳翔府天興縣故雍縣秦
　德公所都也興平乃章邯爲雍王所都之廢丘也當
　云雍今鳳翔府天興縣
　漢京兆扶風馮掖爲三輔京兆長安永興安西國朝
　改奉元漢扶風唐爲始平今仍鳯翔
　　　駟驖
辰牡
　天官獸人掌罟田獸辨其名物冬獻狼夏獻麋春秋
　獻獸物註曰狼膏聚麋膏散聚則温散則凉以救時
　之苦獸物者凡獸皆可獻也鹿豕及狐貍之類百獸
　之物
逐禽左
　地官保氏註五御鳴和鸞逐水曲過君表舞交衢逐
　禽左逐禽左者命御者左其車以射獸之左蓋自左
　膘(縹/)而射之達于右腢(隅/)爲上殺以爲乾豆(乾居/寒切)奉
　宗廟膘者脇後髀(俾陛/二音)前肉腢者肩前也上殺者中
　其心則死疾肉鮮㓗也(中/衆)
驅逆之車(綏/)
　夏官司馬中冬教大閲(中/仲)遂以狩田既陳陣乃設驅
　(平去/二音)逆之車有司表貉(陌/)干陳前註曰驅者驅出禽
　獸使趍田也逆者逆要(腰/)令不得走也禮記王制天
　子不合圍諸侯不掩羣天子殺則下大綏諸侯殺則
　下小綏大夫殺則止佐車佐車止則百姓田獵佐車
　逆之車也
　綏音㽔如住切以旄牛尾爲之綴於橦上凢旌旗之
　上皆注旄羽於竿首橦音幢帳柱也
乘車鸞在衡
　商頌烈祖八鸞鶬鶬鄭氏箋云鸞在鑣四馬則八鸞
　鑣悲嬌切馬御也孔氏䟽云鄭於秦風駟驖云置鸞
　於鑣異於乘車於禮記經解注云鸞在衡車軛曰衡
　則鄭以乘車之鸞必在衡而詩烈祖之鸞在鑣者以
　鸞之所在經無正文而殷周或異故從舊説以爲在
　鑣示不敢質也
　　　小戎
驂之有靳
　左定九年齊人王猛謂東郭書曰吾從子如驂之靳
　靳車中馬也言已從書如驂馬之隨靳也
兩靷將絶
　左哀二年晉趙簡子與鄭人戰訖論功郵良曰我兩
　靷將絶吾能止之我御之上也駕而乘材兩靷皆絶
　(郵良即/王良)乘載也材横木也以喻細小乃駕馬而載細
　小之横木使簡子觀之兩靷皆絶以明已能止使不
　絶之功
鏤膺
　范處義詩補傳曰韔以虎皮爲之而以金鏤飾其膺
　膺胸也謂弓室之胸也爾雅金謂之鏤此章不言馬
　皆言弓嚴坦叔曰補傳之義爲長
　　　終南
君衣狐白裘錦衣以裼之
　記玉藻註君衣狐白毛之裘則以素錦爲衣覆之使
　可裼也袒而有衣曰裼必覆之者裘褻也詩云衣錦
　絅衣裳錦絅裳然則錦衣復有上衣明矣天子狐白
　之上衣皮弁服與凡裼衣象裘色也裼音昔袒音但
　褻音薛
　　　黄鳥
事見春秋傳
　左文六年國人哀之爲之賦黄鳥　蘇文忠公鳯翔
　八觀詩秦穆公墓曰昔公生不誅孟明豈有死之日
　而忍用其良乃知三子殉公意亦如齊之二子從田
　横恥堂髙斯得詩傳膚説中取此詩
始皇之𦵏
　史記秦始皇三十七年十月出遊十一月行至雲夢
　浮江下過丹陽至錢塘臨浙江上㑹稽(㑹音/檜)並(蒲浪/切)
　海西至平原津而病七月崩於沙丘九月葬驪山令
　匠作機弩矢有穿近者輙射之以水銀爲百川江河
　大海機相灌輸上具天文下具地理後宫非有子者
　皆令從死(從去/聲)死者甚衆葬既以下或言工匠爲機
　藏皆知之事畢於是盡閉工匠無復出者
　　　晨風
扊扅歌
　百里奚妻琴歌三篇其一曰百里奚五羊皮憶别時
　烹伏䳄炊扊扅今日富貴忘我爲其二曰百里奚初
　娶我時五羊皮臨當别時烹乳鷄今適富貴忘我爲
　其三曰百里奚百里奚母已死葬南溪墳以瓦覆以
　柴㫪黄藜搤伏鷄西入秦五羖皮今日富貴捐我爲
　百里奚虞人爲秦大夫其妻寄之如此扊之染切扅
　音移門關也
酢
　酢醋同召南摽有梅言梅實似杏而酢此言檖實酢可食
　凡言酢者猶言酸也
　　　無衣
襺(澤/)　(招/)
　襺古顯切禮記玉藻云纊爲襺緼爲袍孔頴達曰純
　著新綿名爲襺雜用舊絮名爲袍著音貯
　澤如字鄭箋襗䙝衣也襗音除革切説文袴也今鄭
　箋止云澤褻衣二章之澤
　招　賈誼過秦論招八州朝同列招音翹舉也以雍
　之一州舉八州也朝音潮朝同列與孟子朝秦楚語
　意同言致同列之來朝也
　　　渭陽
令狐之役
　左文六年八月晉襄公卒靈公少晉人以難故欲立
　長君趙孟曰立公子雍使先蔑士㑹如秦逆公子雍
　七年秦康公送公子雍于晉曰文公之入也無衛故
　有吕郤(吕甥/郤苪)之難乃多與之徒衛夫人穆嬴日抱太
　子以啼于朝出朝則抱以適趙氏宣子與諸大夫皆
　患穆嬴且畏偪乃背先蔑而立靈公以禦秦師敗秦
　師于令狐(令音/零)至于刳首十三年秦爲令狐之役故
　冬秦伯伐晉取羈馬十二月秦軍掩晉上軍宣子出
　戰交綏秦師夜遁復侵晉入瑕交綏者兩軍皆退也
　退軍謂之綏　令狐　魏顆之食邑今猗氏縣西十
　五里有令狐故城
　　　權輿
始也
　爾雅訓曰權輿始也羅長源曰帝顓頊高陽氏䃣名
　岡倮大澤制十等之幣以通有無曰權衡陳少南曰
　作量自權始以凖量由此而生造車自輿始以蓋軫
　由此而起故曰權輿
楚元王(吳/)　(胥靡/)　(杵臼雅舂/)
　漢書元王交字游高祖同父少弟也好書多材藝少
　時嘗與魯穆生白生申公俱受詩於孫卿門人浮丘
　伯漢六年立交爲楚王元王既至楚以穆生白生申
　公爲中大夫王好詩諸子皆讀詩申公始爲詩傳號
　魯詩元王亦次之詩傳曰元王詩立二十三年薨子
　郢客嗣四年薨子戊嗣穆生謝病去申公白生獨留
　王戊稍淫暴二十年爲薄太后服坐私姦削東海郡
　乃與吳通謀二人諌不聽胥靡之衣之赭衣使杵臼
　雅舂於市
　吳　吳王濞(譬/)景帝時七國反者
　胥靡　胥相也靡隨也聨繫使相隨而(闕/)　之
　杵臼雅舂　杵臼爲木杵而手舂即今步臼雅舂雅
　者正也正面相對而手舂也
　　　陳
陳胡公
　虞舜三妃娥皇女英癸比娥皇一作娥育女英一作
　女罃娥皇無子女英生義均及季釐二子李釐封於
　緍義均封於商是爲商均今商於山有女英墓蓋從
　其子來商也禹封其子于虞曰虞思次妃癸比生二
　女曰宵明曰燭光處於大澤或以爲湘之神庶子七
　人皆釐降于齊民胡公世不淫至虞閼父爲周陶正
　武王妃配其子滿以大姬錫之媯姓與肅慎氏之寶
　復封之於陳以備三恪齊民齊等之民猶言平民也
三恪(嬀/)
　左襄二十五年鄭子産曰昔虞閼父爲周陶正以服
　事我先王我先王賴其利器用與其神明之後也庸
　以元女大姬配胡公而封諸陳以備三恪莆田夾漈
　鄭氏漁仲曰周武王克商而封夏之後於杞商之後
　於宋皆公爵封舜之後於陳侯爵以備三恪恪者
　恭也義取王之所恭禮也三山梅溪林氏唐翁曰其
　禮轉隆示敬而已故謂之恪
　嬀　嬀本作潙因水得名炎帝柱所都之蒲阪今之
　河東有潙水逕首山下復有一水曰汭潙南汭北注
　于河有舜帝廟潘城饒汭皆有嬀名泗水有嬀亭長
　沙有潙水皆有舜祠柱炎帝名
　　　衡門
阿塾堂宇
　爾雅門側之堂謂之塾韓詩曰屋霤爲宇陸元朗曰
　屋四垂爲宇阿隈也曲也夾門堂爲塾故云阿塾宇
　簷下也
　　　株林
夏徵舒
　春秋宣公十年夏五月癸巳陳夏徵舒弑其君平國
　十有一年冬十月楚人殺陳夏徵舒左傳楚子爲陳
　夏氏亂故伐陳謂陳人無動將討於少西氏遂入陳
　殺夏徵舒轘諸栗門
　平國陳靈公名楚子楚莊王少西夏氏祖轘胡慣切
　音患車裂之而死曰轘
　　　檜
　檜亦作鄶國在髙辛氏大正祝融之墟祝融重黎也
　重黎之弟吳回生陸終陸終生子六人其四曰檜人
　檜又與㑹同宋𠂻世本作㑹人即檜之祖釋文曰王
　子雍云周武王封祝融之後於濟洛河頴之間爲檜
　子爲鄭武公所滅
　　　素冠
縞冠素紕
　記玉藻曰縞冠素紕既祥之冠也註云紕縁也音脾
　讀如埤益之埤縁去聲既祥之冠已祥祭而服之也
　祥祭大祥喪畢之祭
喪事總總
　記檀弓喪事欲其縱縱爾註云縱音總趍事貌
子騫子夏
　毛傳之言與禮記異同
　檀弓子夏既除喪而見(見孔子/也音現)予之琴和之而不和
　彈之而不成聲作而曰哀未忘也先王制禮而弗取
　過也子張既除喪而見予之琴和之而和彈之而成
　聲作而曰先王制禮不敢不至焉(予與音同義同不/同和字平去二音)
　　　曹
　曹叔振鐸所封之國地夾魯衛之間濟隂定陶皆其
　地昔堯遊成陽死而葬焉舜漁雷澤民俗始化遺風
　重厚多君子
　　　蜉蝣
掘閱
　慈溪黄氏日抄曰説謂掘地而出升騰游翔王雪山
　云管子曰掘閱得玉恐當時常談如此掘閱挑撥貌
　雪山王氏(質/)在晦庵前去小序以説詩其書名曰毛
　詩總聞夾漈鄭氏亦去序言詩
　　　候人
緼芾赤芾(芾/)
　記玉藻曰一命緼韍幽衡再命赤韍幽衡三命赤韍
　葱衡緼音温幽音酉註云此𤣥冕爵弁服之韠尊祭
　服異其名耳韍之爲言亦蔽也緼赤黄之間色所謂
　韎也韎音昧衡佩玉之衡也幽讀爲黝黒謂之黝青
　謂之葱周禮公侯伯之卿三命其大夫再命其士一
　命子男之卿再命其大夫一命其士不命
　芾　韠也與紱同其色赤先儒云祭服謂之韠冕服
　謂之芾天子山龍以下有等鄭康成曰芾大古蔽膝
　之象也冕服謂之芾其他服謂之韠以韋為之其制
　上廣一尺下廣二尺長三尺其頸五寸肩革帶博二
　寸
晉人入曹
　左僖二十八年二月晉侯圍曹三月入曹數之以不
　用僖負羈而乗軒者三百人也數上聲　僖二十三
　年晉公子重耳及曹曹共公聞其駢脅欲觀其裸浴
　薄而觀之僖負羈之妻曰吾觀晉公子之從者皆足
　以相國若以相夫子必反其國反其國必得志於諸
　侯得志於諸侯而誅無禮曹其首也子盍蚤自貳焉
　乃饋盤飱寘璧焉公子受飱反璧薄音博近也
　　　鳲鳩
和順積中而英華發外
　樂記和順英華
書云四人騏弁
　顧命四人騏弁騏青驪色
　　　下泉
京師
　公羊傳桓九年紀季姜歸于京師京師者何天子之
　居也京者何大也師者何衆也天子之居必以衆大
　之辭言之大雅公劉京師之野
　
　
　
　
　詩傳旁通卷四
欽定四庫全書
　詩傳旁通卷五　　　　　　元　梁益　撰
　　國風
　　　豳
豳國名
　豳者后稷之曽孫曰公劉者自邰而出所徙戎狄之
　地名今屬右扶風栒邑栒音荀栒邑有豳鄉公劉以
　夏后太康時失其官守竄於此地猶修后稷之業勤
　恤愛民民咸歸之而國成焉其封域在禹貢雍州岐
　山之北原隰之野至商之世太王又避戎狄之難而
　入處於岐之陽徐廣史記注曰新平漆縣東北有豳
　亭樂史寰宇記曰邠之三水東北二十五里栒原上
　有古栒城周鼎銘云王命尸官此栒邑郡縣志云安
　定縣界有三水故城文王之後有郇國與栒異
邰
　史記劉敬傳周之先自后稷堯封之邰張守節正義
　曰雍州武功縣西南二十三里故邰城是也説文曰
　邰炎帝之後姜姓所封國棄之外家毛萇曰邰姜嫄
　國堯見天因邰而生后稷故因封之於邰也　邰后
　稷所封一作漦一作斄一作釐一作□一作庲一作
　台一作駘八字同一音永興郡武功縣西南有故斄
　城有后稷姜嫄祠隋爲稷州駘有二帝嚳娶於有駘
　氏曰姜嫄生后稷而后稷亦封於邰稷之十三世孫
　古公亶甫亦娶於邰氏是曰太姜稷封之駘在於武
　功姜姓之邰在於琅邪琅邪之駘古公所娶也
棄稷不務
　國語周語曰昔我先世后稷以服事虞夏及夏之
　衰棄稷不務我先王不窋(竹律/切)用失其官而自竄於
　戎狄之間韋昭註曰棄廢也謂夏太康廢稷官不務
　農
不窋(不窋公劉/)
　司馬貞史記索隠曰帝王世紀后稷納姞氏生不窋
　而譙周按國語云世后稷以服事虞夏言世稷官是
　失其代數也若以不窋為棄之子至文王千餘嵗唯
　十四代實不合事情孔頴達詩正義曰韋昭註國語
　以爲不窋當太康之時公劉乃不窋之孫不應亦當
　太康之世夏之衰也自太康始故繫太康言之
　下論不窋公劉　羅氏路史曰嘗竊攷之信書不窋
　實非后稷之子而公劉乃商世之諸侯蓋當商家十
　葉之間故左氏云文武不先(去/聲)不窋而外傳乃謂夏
　氏之衰不窋始失官守婁敬亦言周自后稷封邰積
　德累善十有餘世而公劉避桀是公劉之去后稷已
　十餘世還當君桀之時蓋所謂夏之衰尤不當出乎
　履癸之前然而説者每謂太康之世曷不諦之如是
　耶匈奴傳云夏道衰公劉失其稷官變于西戎顔師
　古以爲稷之曽孫而鄭康成遂謂與太康並世妄矣
　傳曰太王亶父去公劉三百餘嵗則其去文王纔四
　百年蓋當仲丁外壬之時爰復詳之夏氏之書記帝
　王之世云帝俊生稷稷生台蠒台蠒生叔均叔均爲
　田祖夫帝俊者帝嚳之名而台即邰也后稷封邰故
　其後有台蠒有叔均既有台蠒叔均則知稷之後世
　多矣不窋不得爲稷子明矣
涖阼
　禮記文王世子成王幼不能涖阼周公相踐阼而治
　註曰涖視也不能視阼階行人君之事踐履也代成
　王履阼階攝王位以治天下也
周公詩爲豳風
　鄭康成詩箋成王之時周公居東思公劉居豳憂念
　民事至苦之功以此序已志故别其詩爲豳國變風
　焉董氏曰先儒以七月爲周公居東而作考其詩
　則陳后稷公劉所以治其國者方風論而成其德故
　是未居東時也范處義詩補傳曰公劉入於雅七月
　不入雅何也雅所言王者之事也七月之詩以周公
　之故屈居於風也
爲周公而作者附
　劉氏曰豳實周公詩爾周者畿内國也畿内諸侯上
　繫於王不得國别風也何不編於魯魯者伯禽封耳
　周公不之魯也周公作詩意在於豳而爲周公而作
　之詩無所可繫故因謂之豳也
　　　七月
夏正之歳(夏正/)　(商正/)　(周正/)
　南軒張氏敬夫曰七月之詩皆以夏正爲斷
　夏正之歳斗柄指寅之月爲歳首也夏正建寅謂之
　人統人生於寅
　黄實夫曰或謂周公周臣言夏正不順余謂后稷居
　邰至公劉居豳正夏之時也當夏時而言夏正其説
　明矣
　商正建丑斗柄指丑之月爲歳首謂之地統地闢於
　丑此詩所謂二之日而傳謂二陽之月也
　周正建子斗柄指子之月爲歳首謂之天統天開於
　子此詩所謂一之日而傳謂一陽之月也子丑寅之
　異建雖有夏商周之分然以尚書三正之説觀之古
　蓋已有之矣説見下文
瞽矇(眹/)　(世奠繫/)
　周禮春官瞽(古/)矇(蒙/)掌播鼗(桃/)柷(充/入)敔(語/)塤(喧/)簫管
　絃歌諷誦詩世奠(定/)繫(户計/切)鼓琴瑟掌九德六詩之
　歌以役太師鄭康成註曰諷誦詩謂闇(暗/)讀之不依
　詠也鄭司農云無目眹(直忍/切)謂之瞽有目眹而無見
　謂之矇有目無眸子謂之瞍(叟/)
　眹目童子也童瞳通
　世奠繫　繫謂帝系諸侯卿大夫世本之屬也瞽矇
　誦世系勸戒人君焉
隋銎
　隋音妥圜而長也字亦作撱爾雅注撱狹長也銎丘
　容切音芎斧穿也謂斧空受柄之處
曲薄
　月令季春具曲植籧筐植音值鄭康成曰曲薄也植
　槌也薄用萑葦爲之以爲蠶用萑音完韋昭曰北方
　謂薄爲曲史記周勃世家勃以織曲薄爲生司馬貞
　云以織蠶薄爲生業許慎注淮南子云曲葦薄也郭
　璞注方言云植懸曲柱也
葽
　毛氏傳曰葽草也鄭氏箋曰夏小正四月王萯秀葽
　其是乎孔子䟽曰夏小正者大戴禮之篇名葽之爲
　草書傳無文言葽其是乎爲疑之辭也曹氏曰葽逺
　志也劉向説葽味苦謂之苦葽本草逺志一名蕀菀
　一名澆葽澆葽一作葽繞一名細草一名小草四月
　采根隂乾嚴坦叔曰葽毛傳不指爲何草鄭箋疑爲
　王萯陸璣亦無明説惟曹氏以爲逺志證據甚明
同
　二之日其同鄭康成曰其同者君臣及民因習兵俱
　出田也所謂竭作以狩也
三正
　夏書甘誓曰有扈氏威侮五行怠棄三正蔡仲黙曰
　三正子丑寅之正也三正迭建其來久矣舜叶時月
　正日亦所以一正朔也子丑之建唐虞之前當已有
　之　朱子答潘時舉曰周厯夏商其未有天下之時
　固用夏商之正朔然其國僻逺無純臣之義又自有
　私記其時月者故三正皆曾用之
用民歳三日
　周禮地官均人職凡均力政以歳上下豐年則公旬
　用三日焉中年則公旬用二日焉無年則公旬用一
　日焉禮記王制用民之力歳不過三日鄭氏註云治
　宫室城郭道途
重穋
　先種後熟曰重後種先熟曰穋孔氏詩正義曰後熟
　者先種之先熟者後種之故天官内宰鄭司農云先
　種後熟謂之重後種先熟謂之穋相傳爲然無正文
　也閟宫稙穉傳云先種曰稙後種曰穉是重穋穉稙
　四者皆生熟早晚之異稱非糓名也
正歳
　天官註曰正歳謂夏之正月得四時之正以出教令
　者審故也
斬氷
　天官令人掌氷正月十有二月令斬氷三其凌凌去
　聲正歳季冬火星中大寒氷方盛之時春秋傳所謂
　火星中而寒暑退也凌氷室也三其凌者三之以爲
　消釋之度也
獻羔
　祭司寒也祭寒而開氷鄭氏禮註
藏氷發氷
　左氏昭公四年春正月大雨雹(雨于/付切)季武子問於申
　豐曰雹可禦乎對曰聖人在上無雹雖有不爲灾古
　者日在北陸(十二/月)而藏氷西陸(三/月)朝覿而出之其藏
　之也深山窮谷固隂沍(互/)寒於是乎取之其出之也
　朝之禄位賔食喪祭於是乎用之其藏之也黒牡秬
　黍以亨司寒其出之也桃弧棘矢以除其灾其出入
　也時食肉之禄氷皆與(預/)焉大夫命婦喪浴用氷祭
　寒而藏之獻羔而啟之公始用之火出而畢賦(三月/四月)
　自命夫命婦至於老疾無不受氷山人取之縣人傳
　之(山人虞官/縣人遂屬)輿人納之𨽻人藏之夫氷以風壯而以
　風出其藏之也周其用之也徧則冬無愆陽夏無伏
　隂春無凄風秋無苦雨雷出不震無菑霜雹癘疾不
　降民不夭札(六疫/曰札)今藏川池之氷棄而不用風不越
　而殺雷不發而震雹之爲菑誰能禦之七月之卒章
　藏氷之道也　菑灾同
尊兩壺於房戸間
　儀禮鄉飲酒篇曰乃席賔(句/)主人介(句/)衆賔之席(句/)
　皆不屬焉(句/)尊兩壺于房户間(句/)斯禁(句/)有𤣥酒在
　西(句/)設篚于禁南(句/)東肆(句/)加二勺于兩壼(句/)設洗
　(蘚/)于阼階東南(句/)南北以堂深(句深/去聲)東西當東榮(句/)
　水在洗東(句/)篚在洗西(句/)南肆
逆暑迎寒(王氏/)
　周禮籥章註吹籥以爲詩章春官宗伯之屬掌土鼓
　豳籥杜子春云土鼓以瓦爲匡以革爲兩而可以繫
　也鄭司農云豳籥豳國之地竹豳詩亦如之言以豳
　地之竹爲籥也鄭𤣥云豳籥豳人吹籥之聲豳詩豳
　風七月也迎暑以晝求諸陽迎寒以夜求諸隂也康
　成吹籥謂豳人之聲與司農異鄭司農鄭衆也鄭𤣥
　字康成
　王氏　集傳所引王氏曰蓋荆公王介甫及子雱元
　澤父子之說也
　　　鴟鴞
管蔡武庚
　書金縢武王既喪管叔及其羣弟乃流言於國曰公
　將不利於孺子周公乃告二公(太公/召公)曰我之弗辟(音/避)
　我無以告我先王周公居東二年則罪人斯得于後
　公乃爲詩以貽王名之曰鴟鴞史記成王少周初定
　天下周公恐諸侯畔乃攝行政當國管叔蔡叔羣弟
　疑周公與武庚作亂畔周周公奉成王命伐誅武庚
　管叔放蔡叔左傳云蔡蔡叔上蔡字音撒蔡者放也
　　　東山
行陳
　郭忠恕佩觽集曰軍陳爲陣始於王羲之羅泌路史
　陳國名記曰古字只作陣𨽻繆爲陳車列官傍所以
　爲陣轉爲平聲古無從東之陳後世傳家繆車爲東
　𨽻遂爲東世不之知反以陳爲正陣爲俗今難頓革
　郭羅二説不同郭説近是
枚如箸
　秋官銜枚氏軍旅田役令銜枚註曰銜枚止言語囂
　讙也枚狀如箸横銜之爲之繣結於項中箸直慮切
　繣音畫户卦切乂胡麥切繩也
穴處先知(五際/)
　漢翼奉奏元帝封事曰臣竊學齊詩聞五際之要十
　月之交篇知日食地震之效昭然可明猶巢居知風
　穴處知雨亦不足多適所習耳
五際
　鄭康成六藝論引汎厯樞云午亥之際爲革命邜酉
　爲改正辰在天門出入候聽夘天保也酉祈父也午
　采芑也亥大明也亥爲革命一際也辰爲天門出入
　候聽二際也夘爲隂陽交際三際也午爲陽謝隂興
　四際也酉爲隂盛陽微五際也其詩含此五際此見
　漢書翼奉傳孟康曰詩内傳五際夘酉午戌亥也隂
　陽終始際㑹之歳於此則有變改之政也五際所以
　推得失考天心言王道之安危
詩緯
　凡書有經有緯詩之緯書有三曰汎厯樞曰推度災
　曰含神霧詩緯之外并纂他説
　鄭康成注三禮引易説書説樂說春秋説禮家説孝
　經説皆緯候也河洛七緯合爲八十一篇河圖九篇
　洛書六篇又别有三十篇七經緯三十篇　易緯
　稽覽圖乾鑿度坤靈圖通卦驗是類謀辨終備　書
　緯　璇璣鈐考靈曜刑德放帝命騐運期授　詩緯
　　推度灾汜厯樞含神霧　禮緯　舍文嘉稽命徵
　斗威儀　樂緯　動聲儀稽耀嘉叶圖徵　孝經緯
　　援神契鈎命决　春秋緯　演孔圖元命包文耀
　鈎運斗樞感精符合誠圖考異郵保乾圖漢含孽佑
　助期握誠圖潜譚巴説題辭　論語緯　摘輔象
　尚書中候論語䜟在七緯之外王伯厚曰李尋有五
　經六緯之言蓋起於哀平至光武篤信之諸儒習爲
　内學隋焚其書今唯易緯存焉正義多引䜟緯歐陽
　公欲取九經之疏刪去䜟緯之文使學者不爲怪異
　之言惑亂然後經之文義純一而其言不果行按緯
　書如漢夏賀良所作者多隋雖焚其書然後世亦有
　存者
施衿結帨
　儀禮士昏禮父送女命之曰戒之敬之夙夜母違命
　母施衿結帨曰勉之勉之夙夜母違宫事爾雅曰婦
　人之褘謂之縭縭緌也孫炎曰褘帨巾也陸德明曰
　衿佩帶也衿其鴆切帨音税褘許韋切緌音㽔
敦
　有敦𤓰苦之敦集傳與敦彼獨宿同音都廻切古註
　有敦音徒丹切毛傳敦猶專專也專音徒端切今朱
　子不解有敦之義想以爲與敦彼獨宿之敦同其音
　義云
　　　破斧
象
　象舜之異母弟也封之之事見孟子
　　　九罭
九囊之網
　爾雅釋器曰緵罟謂之九罭九罭魚罔也郭景純曰
　今之百囊罟是亦謂之􁉺今江東呼爲緵孫炎曰魚
　之所入有九囊也或曰緵罟小魚網也緵子美切又
　子公切􁉺落槌切
衮衣裳九章
　山龍華蟲火宗彛五章畫於衣以象陽藻粉米黼黻
　四章繡於裳以象隂尚書益稷篇註曰舜十二章周
　九章周以日月星辰畫於旂故衣裳九章登龍於山
　登火於宗彛華蟲雉也宗彛虎蜼也(蜼袖位/壘三音)龍取其
　變山取其鎮雉取其文火取其明虎蜼取其孝藻取
　其㓗粉米白米取其養黼取其斷(煆/)黻取其辨　虎
　蜼蜼虎蜼狖也似獼猴而小黄黒色尾長數尺似獺
　尾末有岐鼻露向上雨則自掛於木以尾塞鼻或以
　兩指江東人亦取養之爲物㨗健郭景純江賦云迅
　蜼臨虗以騁巧是也周禮註蜼禹屬卬鼻而長尾禹
　音牛具切卬音昂　羅端良曰古者有蜼彛畫蜼於
　彛謂之宗彛又施之象服夫服器必取象於此等者
　非特以其智而已蓋皆有所表焉夫八卦六子之中
　日月星辰可以象指者也雲雷風雨難以象指者也
　故畫龍以表雲畫雉以表雷畫虎以表風畫蜼以表
　雨凡此皆形著於此而義表於彼非爲是物也端良
　名願號存齋歙人爾雅翼三十二卷
龍首卷然
　三公一命卷王制文也天子卷冕卷古本切卷衮同
　音鄭氏曰卷俗讀也其通則曰衮
　　　狼跋
安土樂天
　記哀公問孔子遂言曰古之爲政愛人爲大不能愛
　人不能有其身不能有其身不能安土不能安土不
　能樂天不能樂天不能成其身
神龍醢而食之
　左昭二十九年秋龍見于絳郊魏獻子(魏舒/)問於蔡
　墨曰吾聞之蟲莫智於龍以其不生得也謂之智信
　乎對曰人實不智非龍實智古者畜龍故國有豢龍
　氏有御龍氏獻子曰是二氏者吾亦聞之而不知其
　故是何謂也對曰昔有飂叔安有裔子曰董父實甚
　好龍能求其耆欲以飲食之龍多歸之乃擾畜龍以
　服事帝舜帝賜之姓曰董氏曰豢龍封諸鬷川鬷夷
　氏其後也故帝舜氏世有畜龍及有夏孔甲擾于有
　帝帝賜之乗龍河漢各二各有雌雄孔甲不能食而
　未獲豢龍氏有陶唐氏既衰其後有劉累學擾龍于
　豢龍氏以事孔甲能飲食之夏后嘉之賜氏曰御龍
　以更豕韋之後龍一雌死潛醢以食夏后夏后饗之
　既而使求之懼而遷于魯縣范氏其後也龍見之見
　音現豢音患飬也飂音溜好耆飲食並去聲□音宗
　更音庚代也醢音海
　　　豳國七篇
文中子
　王通字仲淹隋人講道河汾門人諡爲文中子
田祖田畯
　周禮籥章註祈天祈豐年也田祖始耕田者謂神農
　也豳雅亦七月也七月又有于耜舉趾饁彼南畆之
　事是亦歌其類謂之雅者以其言男女之正也鄭司
　農云田畯古之先教田者爾雅云畯田夫也　宋衷
　注世本云胲作服牛徐堅初學記云胲能駕牛胲音
　古才切黄帝之臣也山海經云稷後曰叔均始作牛
　耕羅長源曰夏氏之書記帝王之世云帝俊生稷稷
　生台蠒台蠒生叔均叔均爲田祖帝俊即帝嚳也
祭蜡息老物
　籥章註故書蜡爲蠶杜子春云蠶當爲蜡故書者杜
　子春註周禮所引也郊特牲曰天子大蜡八伊耆氏
　始爲蜡歳十二月合聚萬物而索饗之也蜡之祭也
　主先嗇而祭司嗇也黄衣黄冠而祭息田夫也既蜡
　而收民息已鄭康成曰嵗十二月謂建亥之月也(建/亥)
　(舉周/正)求萬物而祭之者萬物助天成歳事至此爲其
　老而勞(平/)乃祀而息之於是國亦養老焉月令孟冬
　勞(去/)農以休息之是也豳頌亦七月也七月又有穫
　稻作酒躋彼公堂稱彼兕觥萬夀無疆之事是亦歌
　其類也謂之頌者以其言歳終人功之成也　八蜡
　　先嗇也司嗇也農也郵表畷也貓虎也坊也水庸
　也昆蟲也(畷株衛陟劣二切/去音綴入音輟)　神農紀每歳陽月盍
　百種率萬民蜡戯于國中以報其歳之成
先嗇司嗇
　神農祭司嗇山林川澤神祗在位而主先嗇路史曰
　先嗇司嗇所謂田畆神苖稼神者説者以神農爲先
　嗇后稷爲司嗇蓋後世說也豈有神農始蜡而自祭
　其身哉皇氏云神農伊耆一代總號其子孫有天下
　者始爲蜡祭其先祖造田者故籥章註以神農爲田
　祖始造田者謂之田祖先爲穡事謂之先穡神其農
　業謂之神農禮書以先農爲即先嗇陸佃以先嗇爲
　田祖司嗇爲田畯据籥章樂田祖樂田畯也
鄭氏三分七月詩
　慈溪黄氏日抄曰鄭氏以殆及公子同歸以上爲豳
　風以以介眉夀以上爲豳雅以萬夀無疆以上爲豳
　頌周禮籥章逆暑迎寒龡豳詩祈年于田祖龡豳雅
　祭蜡則龡豳頌故鄭氏之分如此龡與吹同王雪山
　謂一詩如何分爲三籥章所謂豳詩以鼓鐘琴瑟四
　器之聲合籥也禮笙師龡竽笙塤籥簫箎篴管舂牘
　應雅凡十二器以雅器之聲合籥也禮眡瞭播鼗擊
　頌磬笙磬凡四器以頌磬之聲合籥也頌與容同古
　容字作頌字凡爲樂器以十有二律爲之數度以十
　有二聲爲之齊劑量亮凡和樂亦如之故逆暑迎寒
　祈年祭蜡皆全用七月之詩特以器和聲有不同耳
　至晦庵則有三説一說豳詩吹之其調可風可雅可
　頌一説楚茨諸詩是豳之雅噫嘻諸詩是豳之頌王
　介甫謂豳自有雅頌今皆亡矣震按楚茨諸詩序以
　爲刺幽王之詩噫嘻諸詩序以爲成周郊社之詩未
　易遽指爲豳若如介甫謂豳詩别自有雅頌則豳乃
　先公方自奮於戎狄之地此時安得有所謂天子之
　雅頌耶惟前一說謂吹豳詩之聲可雅可頌者爲得
　之而其詳則雪山之考詳矣　慈溪黄震東發晦庵
　門人之門人有讀書日抄東發云世有詩傳折衷一
　書復取小序爲說乃後人僞作晦庵名非真晦庵書
　也并識于此
國風補
　周南卷耳爾雅注引此作盱爾雅釋詁篇恙寫悝盱
　繇慘恤罹憂也郭璞注云詩曰悠悠我悝云何盱矣
　繇役以爲憂愁也
　衛淇奥首章爾雅釋訓篇如切如磋道學也如琢如
　磨自修也瑟兮僴兮恂慓也赫兮烜兮威儀也有斐
　君子終不可諼兮道盛德至善民之不能忘也郭璞
　注恂慓恒戰竦
　芃蘭朱極三士喪禮曰纊極二注云極猶放絃也以
　沓指放弦令不挈也生者以朱韋爲之而三死者用
　纊爲之而二明不用也大射禮曰朱極三注云以朱
　韋爲之彄沓食將無名三指也
　
　
　
　
　
　
　
　
　
　
　
　詩傳旁通卷五
欽定四庫全書
　詩傳旁通卷六　　　　　　元　梁益　撰
　　小雅鹿鳴之什
受釐
　釐與禧同福也漢文帝受釐宣室殿漢儀注曰祭天
　地二畤皇帝不自行祠還致福釐受釐者受所祭之
　福也
　　　鹿鳴
於旅也語
　禮記鄉射義古者於旅也語鄭氏注曰禮成樂備乃
　可言語
私惠不歸徳
　禮記緇衣子曰私惠不歸徳君子不自留焉鄭氏註
　曰私惠謂不以公禮相慶賀時以小物相問遺(去/)也
　言其物不可以爲徳則君子不以身留此人也相惠
　以褻(音/薛)瀆邪僻之物是謂不歸於徳
燕禮鄉飲酒禮
　儀禮燕禮篇曰工歌鹿鳴四牡皇皇者華(句/)卒歌(句/)
　主人洗升獻工(句/)工不興(句/)左瑟一人拜受爵(句/)主
　人西階上拜送爵　鄉飲酒禮篇白樂正先洗(句/)立
　于西階東(句/)工入(句/)升自西階(句/)北面坐(句/)相者東
　面坐(句/)遂授瑟(句/)乃降(句/)工歌鹿鳴四牡皇皇者華
　(句/)遂卒歌(句/)主人獻工(句/)工左瑟一人不拜(句/)不興
　爵(句/)主人阼階上拜送爵
宵雅肄三
　宵小也禮記樂記曰大學始教皮弁祭菜示敬道也
　宵雅肄三官其始也鄭氏註曰當祭菜之時使歌小
　雅中鹿鳴四牡皇皇者華之三篇而肄習之此三詩
　皆君臣燕樂相勞苦之辭蓋以居官受任之美誘喻
　其初志故曰官其始也
　　　四牡
靡盬
　盬亦鹽也出於池者爲盬凡鹽之出於海與井者皆
　須煎煮而成亦經久難壞出於河東之解池者不須
　煎水注鹽池自結成鹽不經久而易壞故訓不堅固
　者爲鹽也古者蚩尤之封域有鹽池之利今河東路
　解州之池是也池方百二十里鹵色正赤俗呼解池
　爲蚩尤血池中有一甘泉得之則鹵乃成泉北一水
　曰巫咸河其水入澤則鹵不復結
傳曰
　凡詩之傳註毛氏謂之傳鄭氏曰謂之箋此云傳曰
　者雜引康成之箋而總謂之傳耳不以家事辭王事
　見公羊哀公三年傳
杞枸檵
　杞有杞柳之杞有枸檵之杞枸音苟檵音計鄭風將
　仲子無折我樹杞朱傳曰杞栁屬也生水旁樹如栁
　葉麤而白色理微赤小雅四牡此篇集于苞杞朱傳
　曰杞枸檵爾雅釋木之文也邢昺爾雅䟽曰杞一名
　枸檵郭璞云今枸杞也陸璣云一名苦杞一名地骨
　春生子秋熟正赤莖葉及子服之輕身益氣本草一
　名仙人杖一名西王母杖根爲地骨莖幹三五尺作
　藂按朱子集傳將仲子樹杞湛露杞棘皆杞柳也此
　篇苞杞杕杜采杞四月杞桋南山有臺之有杞皆枸
　檵也南山傳云杞樹如樗　樗　樗散不材之木惟
　供爲薪爾雅於栲曰山樗郭璞注曰栲似樗色小白
　生山中因名山樗亦類漆樹故俗語曰櫄樗栲漆相
　似如一陸璣草木疏曰山樗與下田樗略無異葉似
　差狹耳樗亦作櫟之類而柞棫栩櫟四者皆橡櫟之
　通名惟樗惡木也山與下田未知何别秦風終南有
　條有梅條山楸也陸璣亦云今山楸亦如下田楸耳
夫不
　夫不亦作鳺鴀上方扶切下方浮切音並同
序言勞使臣春秋傳亦云
　左襄四年穆叔如晉報知武子之聘也晉侯享之金
　奏肆夏之三不拜工歌文王之三又不拜歌鹿鳴之
　三三拜韓獻子使行人子貟問之曰子以君命辱於
　敝邑先君之禮藉之以樂以辱吾子吾子舍其大而
　重拜其細敢問何禮也對曰三夏天子所以享元侯
　也使臣弗敢與聞文王兩君相見之樂也臣不敢及
　鹿鳴君所以嘉寡君也敢不拜嘉四牡君所以勞使
　臣也敢不重拜皇皇者華君教使臣曰必諮於周臣
　聞之訪問於善爲咨咨親爲詢咨禮爲度咨事爲諏
　咨難爲謀臣獲五善敢不重拜與國語相表裏穆
　叔魯叔孫豹武子晉知罃獻子晉韓厥
外傳章使臣
　國語謂之春秋外傳謂魯語曰叔孫穆子聘於晉晉
　悼公饗之樂及鹿鳴之三而後拜晉侯使行人問焉
　對曰伶簫詠歌及鹿鳴之三君之所以貺使臣臣敢
　不拜貺夫鹿鳴君所以嘉先君之好也敢不拜嘉四
　牡君所以章使臣之勤也敢不拜章皇皇者華君教
　使臣曰每懷靡及諏謀度詢必咨於周敢不拜教臣
　聞之和(韋昭曰/當作私)爲永懷咨才爲諏咨事爲謀咨義爲
　度咨親爲詢忠信爲周君貺使臣以大禮重之以六
　德敢不重拜
　　　皇皇者華
調忍(隂/)
　調忍之忍去聲音認
　隂　爾雅釋馬隂白雜毛曰駰郭注隂淺黒色今之
　泥騘
　儀禮亦見鹿鳴言燕禮鄉飲酒禮皆見鹿鳴篇
　　　常棣
常棣唐棣
　常棣棣也唐棣栘也郭璞爾雅註曰山中有棣樹子
　如櫻桃可食舍人曰常棣一名棣陸璣曰許慎云白
　棣似李而小如櫻桃今官園種之又有赤棣樹亦似
　白棣葉如刺榆而微圓子正赤如郁李而小五月始
　熟自闗西天水隴西多有之陸農師曰常棣如李而
　小子如櫻桃正白華萼上承下覆甚相親爾采薇彼
　爾維何維常之華朱子曰爾華盛貌可以見常棣之
　華盛　栘音移爾雅註舍人曰唐棣一名栘郭璞曰
　今白栘也似白楊江東呼夫移陸璣草木疏曰奥李
　也奥音郁一名雀梅亦曰車下李所在山皆有其花
　或白或赤六月中熟大如李可食崔豹古今註曰一
　名栘梅又曰栘柳又曰蒲栘羅端良爾雅翼曰栘皮
　焚爲灰置酒中令味正經時不敗而枳棋木爲屋柱
　則屋中酒味皆薄物之相反有如此者常棣唐棣二
　木不同無可疑者而或有誤音常爲棠音者故并纂
　之
富辰
　左傳僖公二十四年富辰曰昔周公弔二叔之不咸
　故封建親戚以藩屏周召穆公思周德之不類故紏
　合宗族于成周而作詩如是兄弟雖有小忿不廢懿
　親富辰周大夫富畿内邑名辰之采邑召穆公名虎
　周厲王時卿士三山梅溪林氏唐翁曰棠棣詩乃周
　公閔管蔡失道而作今富辰以爲召穆公所作者蓋
　樂章久廢召穆公始作周公樂歌也
　　　伐木
邪許
　淮南子道應訓曰惠子爲魏惠王爲(如/字)國法翟翦曰
　今夫舉大木者前呼邪許後亦應之此舉重勸力之
　歌也豈無鄭衛激楚之音哉治國有禮不在文辨
　輿謣邪謣附見謣羽俱切　吕氏春秋審應覽曰惠
　子爲魏惠王爲法爲法已成㠯示諸民人民人皆善
　之獻之惠王惠王善之㠯示翟翦翟翦曰善也惠王
　曰可行耶翟翦曰不可惠王曰善而不可行何故翟
　翦對曰今舉大木者前呼輿謣後亦應之此其於舉
　大木者善矣豈無鄭衛之音哉然不若此其宜也夫
　國亦木之大者也髙誘注曰輿謣或作邪謣前人倡
　後人和舉重勸力之歌聲也
縮酌用茅
　禮記郊特牲縮酌用茅明酌也鄭氏註曰謂泲醴齊
　以明酌也周禮曰醴齊縮酌五齊醴尤濁和之以明
　酌泲之以茅縮去滓也明酌者事酒之上也名曰明
　者事酒今之醴酒皆新成也春秋傳曰爾貢包茅不
　入王祭不共無以縮酒酌酒斟也酒已泲則斟之以
　實尊彛泲音子禮切齊音劑滓壯士切醳音亦共音
　恭
諸父諸舅
　毛傳曰天子謂同姓諸侯諸侯謂同姓大夫皆曰父
　異姓則稱舅國君友其賢臣大夫士友其宗族之仁
　者　乾餱　餱食也食之乾者
　　　天保
爾指君(除/)
　歐陽文忠公詩本義曰詩人爾其君者蓋稱天以爲
　言耳
　除　吳伯豐問何福不除朱子曰如除戎器之除易
　萃卦大象君子以除戎器程子傳除謂簡治也朱子
　本義除者修而聚之新安胡廷芳曰按此録雖不同
　集傳而義爲勝
　昭受上帝　書益稷文蔡氏傳曰以是昭受于天天
　豈不重命而用休美乎
宗廟之祭
　周禮春官大宗伯以祠春享先王以禴夏享先王以
　嘗秋享先王以烝冬享先王公羊春秋桓八年傳春
　曰祠夏曰礿秋曰嘗冬曰烝禮記王制篇曰天子諸
　侯宗廟之祭春曰礿夏曰禘秋曰嘗冬曰烝鄭氏註
　曰此蓋夏殷之祭名周則改之春曰祠夏曰礿以禘
　爲殷祭詩小雅礿祠烝嘗于公先王此周祭宗廟之
　名也礿與禴同並音藥薄也説者曰夏物未成其祭
　尚薄也尚薄者以薄爲尚也或曰新菜可汋也嘗謂
　嘗新榖烝謂進品物烝之爲言進也説祠者曰物品
　少而文詞多之謂祠
尸傳神意
　儀禮少牢饋食禮之篇祝酌授尸以嘏于主人曰皇
　尸命工祝承致多福無疆于汝孝孫來汝孝孫使汝
　受禄于天宜稼于田眉夀萬年勿替引之此所謂尸
　傳神意以嘏主人之辭也嘏福也主人主祭之人也
　古者祭祀必有尸尸主也筮擇一人使坐以象神謂
　之尸若始死之難奠及祭殤擇奠則無尸
公叔祖類
　史記索隐曰世本云太公組紺諸盩三代世表稱叔
　類凡四名皇甫謐云公祖一名組紺諸盩字叔類號
　曰太公也羅氏路史曰祖類即公叔組紺世表云叔
　類而古今人表曰公祖是爲祖戾亦曰公叔祖類祖
　紺也鄭𤣥云先公組紺以上詩小戎圖乃云髙圉侯
　亞圉侯乂以公叔祖類諸盩爲三人繆矣
后稷至公叔祖類
　金氏通鑑前編曰按世本自不窋鞠公劉至季厯已
　十七世史記拘於十五王文始平之之數遂謂后稷
　之子爲不窋曽孫爲公劉前既缺代又自公劉已後
　缺四世不書皇甫氏不得其説遂以四世爲字而組
　紺又自有四名獨索隠覺其非而不明辨路史已明
　辨而不斷十五王之説今按公劉之世云周道之興
　自此而始京師之名亦始此國語十五王之説自公
　劉數至文王爾然又安知非祖功宗德之云周世世
　修德者賢聖之君十五作而至文王乎　羅氏路史
　發揮曰禹爲夏契之後爲商而稷之後爲周夏十七
　世商三十世蓋四十有七世而下有周文王禹及稷
　契皆當唐堯之時稽之史載契十四世而至成湯厥
　次僅是然其叙棄后稷十五世而至文王中間乃閲
　夏商二代所較者三十餘世踈脱甚矣夫繇堯舜至
　周文王千一百有餘載而其世止十五豈人情也哉
　嘗竊攷之信書不窋實非后稷之子而公劉乃商世
　之諸侯蓋當商家十葉之間故左氏云文武不先不
　窋而外傳乃謂夏氏之衰不窋始失官守婁敬亦言
　周自后稷封邰積德累善十有餘世而公劉避桀是
　公劉之去后稷已十餘世還當君桀之時蓋所謂夏
　之衰尤不當出乎履癸之前然而説者每不謂太康
　之世曷不諦之如是耶匈奴傳云夏道衰公劉失其
　稷官變于西戎顔師古以爲稷之曾孫而鄭康成謂
　與太康並世妄矣傳云太王亶父去公劉三百餘歳
　則其去文王纔四百年蓋當仲丁外壬之時云爰復
　詳之夏氏之書記帝王之世云帝俊生稷稷生台蠒
　台蠒生叔均叔均爲田祖夫帝俊者帝嚳之名而台
　即邰也后稷封邰故其後有台蠒有叔均既有台蠒
　叔均則知稷之後世多矣不窋不得爲稷子明矣第
　恨其間世次久逺有不得盡見者雖然單穆公言后
　稷勤周十五世而興是則世本史記所爲信者夫亦
　知夫所謂興者有非文王而不正爲公劉也耶即稽
　世本不窋而下至於季厯猶一十有七世矣一十五
　世而遽得爲盡之哉甚矣系牒之難理也羅長源周
　世系攷之説如此今分紀於周南后稷十三世孫古
　公亶甫及豳之不窋及此合而觀之可也
文王時未曰先王
　禮記大傳所謂武王追王太王王季文王不以卑臨
　尊也太王初曰古公王季初曰公季文王亦止曰西
　伯耳
黔首
　史記秦皇帝更名民曰黔首黔黒也謂其黒頭無知
　也禮記祭義曰明命鬼神以爲黔首則按古無黔首
　之稱而云爲黔首則此漢儒竄入之說無疑非禮記
　舊文黔音鉗其亷切
　　　采薇
敵愾(防秋/)　(腓/)
　愾口溉切音慨怒也即寗武子所謂敵王所愾者
　防秋　秋髙馬肥軍卒戍邊謂之防秋
　腓　咸六二咸其腓程子曰腓足肚行則先動
魚
　魚獸名陸璣疏曰魚獸似豬東海有之其皮背上班
　文腹下純青今以爲弓鞬步义者也其皮雖朝燥爲
　弓鞬矢服經年海水潮及天將雨其毛皆起水潮還
　及天晴則毛復如故雖在數千里外可以知海外之
　潮自然相感也
日(人栗/切)
　豈不日戒古註本日作曰音越言也又人栗切
　　　出車
郊牧
　國外百里爲郊五十里爲近郊百里爲逺郊郊在牧
　内爾雅邑外謂之郊郊外謂之牧　邑國都也
旟旐
　春官司常掌九旗之物名各有屬以待國事日月爲
　常交龍爲旂通帛爲旜雜白爲物熊虎爲旗鳥隼爲
　旟龜蛇爲旐全羽爲旞(遂/)析羽爲旌
注旄
　注旄於旗干之首謂注旄牛之尾於旗干之首也夾
　漈鄭氏漁仲名爾雅犣牛郭璞云即旄牛髀膝及尾
　皆有長毛此牛角向前毛白如雪其長毛今人用爲
　拂子出荆夔間犣音獵
朱雀𤣥武(怳/)
　曲禮曰行前朱雀而後𤣥武左青龍而右白虎招摇
　在上急繕其怒註者曰以此四獸爲軍陣象天也急
　猶堅也繕讀曰勁
　怳　詡往切怳惚敞怳之怳與况字不同
䘮禮泣涕
　老子偃武篇吉事尚左凶事尚右偏將軍居左上將
　軍居右言以䘮禮處之殺人之衆以悲哀泣之戰勝
　以喪禮處之孫子九地篇令發之日士卒坐者涕霑
　襟偃卧者涕交頥投之無所往諸劌之勇也魏武帝
　曹操注孫子曰皆持必死之計也諸謂專諸劌謂曹
　劌
　臨事而懼好謀而成黄勉齋謂行軍八字法洪水懷
　山襄陵襄謂駕出其上
　　　枤杜
匪載
　匪載匪來之載訓裝音宜作在昨代切
　繇　合言於繇繇者卦兆之占辭音宙
　賜君子小人不同攷
　　　南陔
笙詩
　公是劉原父(敞/)曰南陔以下六篇有聲無詩故云笙
　不云歌有其義亡其辭非亡失之亡乃本無也夾漈
　鄭漁仲(樵/)曰古者歌鹿鳴必歌四牡皇皇者華三詩
　同節故曰工歌鹿鳴之三而用南陔白華華黍三笙
　以贊之然後首尾相承節奏有屬夾漈又曰古者絲
　竹與歌相和故有譜無辭所以六詩在三百篇中但
　存名耳漢儒不知謂爲六亡詩非也
　南陔爲笙詩白華爲次什之首朱子次序並依儀禮
　見燕禮鄉飲酒禮篇
　　白華之什
　　　華黍
魯鼓薛鼓
　禮記投壺篇末有魯鼓薛鼓方圓之節嚴陵方性夫
　曰魯薛之鼓既異而傳之者又異是以記者兩存之
　　　魚麗
樂畢皆問
　禮記鄉飲酒義曰工入升歌三終主人獻之笙入三
　終主人獻之間歌三終工告樂備遂出一人揚觶乃
　立司正焉知其能和樂而不流也　東滙澤陳澔曰
　間者代也笙與歌皆畢則堂上與堂下更代而作間
　音澗古莧切
　　　南有嘉魚
丙穴
　左太冲蜀都賦嘉魚出於丙穴良木攢於褒谷李善
　文選註丙穴在漢中沔陽縣北有魚穴二所常以三
　月取之丙地名也陸農師埤雅曰嘉魚鯉質鱒鱗肌
　肉甚美食乳泉出於丙穴穴口向丙故曰丙也舊言
　尾象篆文丙字故曰丙穴蓋爾雅魚枕謂之丁魚腸
　謂之乙魚尾謂之丙則魚尾皆象丙豈特嘉魚而已
　鱒音慈損切今人謂之赤眼鱒石湖范至能桂海虞
　衡志曰嘉魚狀如小鰣魚多脂味極腴美出梧州火
　山春末尤多彼人爲鮓以餉逺蜀道丙穴出嘉魚火
　山之名疑與同意一説丙穴出達州明通縣井峽中
　穴凡十産嘉魚春社前魚出秋社歸穴達州即通川
　也集傳云鯉質鱒鯽肌埤雅云鯉質鱒鱗陸似近是
　赤眼鱒者鱒似鯉而鱗細眼赤云
篧樔
　篧字亦作籗食角切音浞　樔　汕樔也鄭康成曰
　樔今之撩罟也樔音嘲撩音聊又音料
　　　南山有臺
臺
　臺一名夫須夫音扶陸璣云夫須莎草也可以爲蓑
　笠禹治水稱畚築賦蓑蘧程土石夏時已有之春秋
　外傳齊語曰首戴茅蒲身衣襏襫韋昭註襏襫蓑薜
　音百
萊(檍/)
　北山有萊傳草也孔頴達以萊爲草之緫名非有别
　草名之爲萊如十月之交田卒汙萊周禮萊五十畆
　皆非草名然詩人對南山有臺言之臺爲夫須草萊
　亦當是草名故劉芳義疏云萊藜也陸璣疏萊草名
　其葉可食兖州人蒸以爲茹謂之菜蒸山海經秦山
　有草名曰藜可以爲菹藜之莖葉皆似王芻　王芻
　　爾雅釋草菉王芻郭氏云菉蓐也今呼鴟脚莎王
　芻即終朝采緑之緑古人用以染黄本草謂之藎草
　俗中呼淡竹葉者是也
　檍　檍材可爲弓弩幹於力切音憶
　　　蓼蕭
晉詛公子
　晉獻公卒國亂左傳宣公二年初驪姬之亂詛無畜
　羣公子自是晉無公族
秦鍼懼選
　左傳昭公元年秦后子有寵於桓如二君於景其母
　曰弗去懼選癸卯鍼適晉其車千乘春秋書曰秦伯
　之弟鍼出奔晉罪秦伯也后子見趙孟趙孟曰吾子
　其曷歸對曰鍼懼選於寡君是以在此將待嗣君晉
　封鍼於裴中曰裴君　選數也恐景公數其罪而加
　戮鍼音鉗數上聲
鞗革
　毛傳曰鞗轡也革轡首也冲冲垂飾貌孔疏曰釋器
　云轡首謂之革郭氏曰轡靶也然則馬轡所靶之外
　有餘而垂者謂之革鞗皮爲之故云鞗革
和鸞
　在軾曰和軾車中面前横木可慿者在鑣曰鸞鑣馬
　勒傍鐡馬口兩旁者也周禮注曰和鸞皆以金爲鈴
　升車則馬動馬動則鸞鳴鸞鳴則和應舒則不鳴疾
　則失音鈴謂之鸞者象鸞鳥之音鑾鑾然
　　　湛露
設燭(宗室路寢/)
　儀禮燕禮曰宵則庶子執燭於阼階上司宫執燭於
　西階上甸人執大燭於庭閽人爲大燭於門外
　宗室路寢　公羊傳路寢者何正寢也何休註曰公
　之正居也路者大也寢者居也
朝正
　左氏文公四年傳衛寗武子來聘公與之宴爲賦湛
　露及彤弓不辭又不荅賦使行人私焉對曰臣以爲
　肄業及之也昔諸侯朝正於王王宴樂之於是乎賦
　湛露則天子當陽諸侯用命也諸侯敵王所愾而獻
　其功王於是乎賜之彤弓一彤矢百玈弓矢千以覺
　報宴今陪臣來繼舊好君辱貺之其敢干大禮以自
　取戾玈音盧亦作盧黒也
過三爵(德將/)
　記玉藻曰君子之飲酒也(句/)受一爵而色洒如也(句/)
　二爵而言言斯(句/)禮已三爵而由由(句/)以退(句/)洒如
　肅敬也言言和也油油悦敬也　左傳宣公二年晉
　侯飲趙盾酒伏甲將攻之其右提彌明知之趨登
　曰臣侍君宴過三爵非禮也遂扶以下晉侯晉靈公
　其右車右也
　德將　書酒誥文王誥教小子德將無醉
不繼以淫
　左傳莊公二十二年陳公子完奔齊爲工正飲桓公
　酒樂公曰以火繼之辭曰臣卜其晝未卜其夜不敢
　君子曰酒以成禮不繼以淫義也以君成禮弗納於
　淫仁也
　
　
　
　
　
　
　
　
　
　
　
　詩傳旁通卷六
欽定四庫全書
　詩傳旁通卷七　　　　　　元　梁益　撰
　　小雅彤弓之什
　　　彤弓
大飲賓曰饗
　晉郤至謂楚子反曰諸侯間於天子之事則相朝也
　於是乎有享宴之禮享以訓恭儉宴以示慈惠恭儉
　以行禮而慈惠以布政間平聲謂諸侯當王事間缺
　之時也饗禮有四諸侯來朝則饗之王親戚及諸侯
　之臣來聘則饗之及饗宿衛耆老孤子也饗有體薦
　設几而不倚爵盈而不飲肴乾而不食立而不坐依
　尊卑以爲之獻數畢而止孔頴達曰饗者烹太牢以
　飲賔
爲已私分
　莊子天地篇不徇一世之利以爲已私分不以王天
　下爲已處顯顯則明萬里一府死生同狀
兵賜弄臣
　漢哀帝賜侍中董賢武庫禁兵執金吾毋將隆奏言
　武庫兵器天下公用古者方伯專征乃賜斧鉞漢家
　邊吏距冦賜武庫兵今便辟弄臣而以天下公用給
　其私門建立非宜以廣驕僭非所以示四方也毋音
　巫姓也便音駢辟音僻
賜鐡劵
　楚漢春秋髙帝初封侯者皆賜丹書鐡劵曰使黄河
　如帶泰山如礪漢有宗廟爾無絶世自漢以下功臣
　賜鐡劵至唐而跋扈之臣賜鐡劵以堅其心唐以鐡
　劵賜河中節度使李懷光懷光怒曰人臣反賜鐡劵
　懷光不反亦賜鐡劵耶是使懷光反也已而果叛
屯膏
　易屯九五屯其膏象曰屯其膏施未光也程子傳曰
　膏澤不下及是其德施未能光大也人君之屯也
　觧體　成公八年左氏傳季文子曰四方諸侯其誰
　不解體觧體謂有離叛心
印刓不予
　史記韓信曰項王見人恭敬慈愛言語嘔嘔(音/吁)人有
　疾病涕泣分食飲至使人有功當封爵者印刓弊忍
　不能予此所謂婦人之仁也酈生曰項王非項氏莫
　得用事爲(去/)人刻印刓而不能授刓者五官切謂刓
　斷無復亷鐸也
彤弓玈弓
　書文侯之命彤弓一彤矢百盧弓一盧矢百盧玈通
　黒也左傳僖公二十八年晉文公敗楚於城濮獻功
　於王王饗醴命晉侯宥賜彤弓一彤矢百玈弓矢千
　敵王所愾見文公四年孔頴達曰此詩獨言彤弓者
　以二文皆先彤後玈舉重可包輕故直言彤弓　賜
　弓矢　禮記王制諸侯賜弓矢然後征
九伐之法
　周禮夏官司馬以九伐之法正邦國馮弱犯寡則眚
　之(馮音憑眚/所景切)賊賢害民則伐之暴内陵外則壇之(壇/音)
　(善/)野荒民散則削之負固不服則侵之賊殺其親則
　正之放弑其君則殘之犯令陵政則杜之外内亂鳥
　獸行則滅之(行下/孟切)註曰眚瘦也謂四面削其地也伐
　有鍾鼓曰伐壇謂置之空墠之地别立其次賢者削
　謂削其地侵謂兵加其境而已正謂執而正其罪殘
　謂殺之也杜謂杜塞使不得與鄰國交通滅誅滅去
　之也
拜表輙行
　東晉穆帝永和二年十一月都督荆梁等州軍事桓
　温帥師伐漢拜表即行三年三月漢主李勢降温素
　有不臣之志及克蜀之後遂專制朝廷李氏據成都
　國號漢即行即輙行言上表即出師不俟朝廷可否
　也
　　　菁菁者莪
五貝爲朋
　前漢書食貨志王莽居攝變漢制元龜岠冉長尺二
　寸直二千一百六十爲大貝十朋(岠其/吕切)公龜九寸直
　五百爲壯貝十朋侯龜七寸以上直三百爲么貝十朋
　子龜五寸以上直百爲小貝十朋是爲龜寳四品大
　貝四寸八分以上二枚爲一朋直二百一十六壯貝
　三寸六分以上二枚爲一朋直五十么貝二寸四分
　以上二枚爲一朋直三十小貝寸二分以上二枚爲
　一朋直十不盈寸二分漏度不得爲朋率枚直錢三
　是爲貝貨五品岠至也冉龜甲縁(去/)也度(入/)背兩邊
　縁尺二寸也兩貝爲朋　孔頴達詩疏漢書以大貝
　壯貝么貝小貝不成貝爲五也鄭氏因經廣解之言
　有五種之貝其中以相與爲朋非緫五朋爲一朋也
　　　六月(先儒以此以下爲變小雅/)
建未之月
　濮斗南曰詩言四月維夏六月徂暑則爲夏正可知
　是建未之月也
戎車
　鄭康成箋戎車革輅之等其等有五周禮春官車僕
　掌戎路之萃廣車之萃闕車之萃苹車之萃輕車之
　萃鄭康成註萃猶副也此五者皆兵車所謂五戎也
　戎路王在軍所乘廣車横陳之車闕車所用補闕之
　車苹猶屏也苹車所用對敵自蔽隐之車輕車所用
　馳敵致師之車也廣古曠切光之去聲陳與陣同苹
　薄經切又薄田切屏井領切輕遣政切
韎韋
　韎赤色韋熟皮左傳云有韎韋之跗注靺韋戎服跗
　注亦戎服蓋以赤色熟皮爲戎服也韎音暮拜切跗
　音敷
司馬法
　司馬法仁本篇冬夏不興師所以兼愛民也
毛馬物馬
　周禮夏官校人掌王馬之政凡大祭祀朝覲㑹同毛
　馬而頒之凡軍事物馬而頒之鄭氏註毛馬齊其色
　也物馬齊其力也頒授當乘之
吉行師行
　荀子大畧篇吉行五十犇喪百里漢文帝元年有獻
　千里馬者帝曰鸞旗在前屬車在後吉行日五十里
　師行三十里朕乗千里馬獨先安之於是還其馬與
　道里費而下詔曰朕不受獻也其令四方毋求來獻
焦穫
　宋敏求長安志櫟陽縣焦穫澤在縣北亦名瓠口爾
　雅十藪周有焦穫郭璞曰今扶風池陽縣瓠中是也
　詩獫狁匪茹整居焦穫謂此也史記鄭國鑿涇水自
　仲山西邸瓠口爲渠水經註曰涇水東南流經瓠口
　鄭白二渠出焉鄭國水工姓名邸與抵同櫟音藥秦
　櫟陽唐萬年今爲咸寧
千里之鎬
　孔頴達正義曰劉向上疏來歸自鎬我行永久千里
　之鎬猶以爲逺鎬去京師千里顔師古曰非豐鎬之
　鎬
太原
　實沈封於大夏是爲參今太原陽曲舊晉陽也參爲
　大夏沈與沉同按韻音審
直壯律臧
　春秋傳晉子犯曰師直爲壯曲爲老　易師之初六
　師出以律否臧凶臧善也不以律善亦凶
附衆威敵
　史記晏嬰薦田穰苴曰穰苴雖田氏庶孽然其人文
　能附衆武能威敵
　　　采芑
奭
　路車有奭之奭許力切音興之入聲與召公名奭之
　音異召公奭音釋
芑
　芑有二此詩之芑傳言菜也大雅文王有聲豐水有
　芑之芑傳言草也此詩之芑陸璣草木疏曰芑菜似
　苦菜莖青白色摘其葉白汁出脆可生食亦可蒸爲
　茹青州人謂之芑西河鴈門芑尤美胡人戀之不出
　塞朱子曰即今苦藚菜後魏賈思勰齊民要術曰芹
　􁉻(其吕/切)江東人呼爲藚芹􁉻收根種之常足水忌潘
　泔及鹹水澆之則死性繁茂而甜脆白􁉻尤宜糞嵗
　嵗可收潘淅米水也故云潘泔　潘音畨字袁切淅
　音昔
新田菑畆
　孔頴達詩疏曰田一歳曰菑二嵗曰新田三歳曰畬
　釋地文菑者災也畬和柔之意也孫炎曰菑始災殺
　其草木也新田新成柔田也畬和也田舒緩也郭璞
　曰今江東呼初耕反草爲菑
婁頷
　春官巾車註婁頷之鈞婁隴主切音縷繫也　樊
　樊蒲官切音盤大帶馬飾也
葱衡
　記玉藻三命赤芾葱衡周禮公侯伯之卿三命
治兵振旅(鐃鐲/)
　左傳臧僖伯曰三年而治兵入而振旅歸而飲至以
　數軍實振整也收也數所矩切計也
　鐃音呶似鈴鐲音濯似小鐘皆鉦也
　地官鼓人以金錞和鼓以金鐲節鼓以金鐃止鼓以
　金鐸通鼓注曰錞音淳錞于也圓如碓頭大上小下
　樂作鳴之與鼓相和鐲鉦也形如小鐘軍行鳴之以
　爲鼓節鐃如鈴無舌有柄執而鳴之以止擊皷鐸大
　鈴也振之以通鼓鼓人無鉦之文而錞鐲鐃鐸皆鉦
　之屬故并紀之
　　　車攻
傳
　毛傳齊毫齊力齊足皆爾雅釋畜之文
宣王時未有鄭
　周宣王母弟桓公友封於鄭其地在京兆鄭縣桓公
　之子武公滑突隨平王東遷遂居河南之新鄭其地
　在滎陽宛陵西南宣王時未有河南之鄭也圃田澤
　後爲鄭之原圃
敖
　敖山名左傳晉師救鄭在敖鄗之間鄗丘交切音敲
　杜預云敖鄗二山在滎陽縣西北
舄
　毛傳舄達屨鄭箋金舄黄朱色孔疏屨人注舄有三
　等赤舄爲上冕服之舄也下有白舄黒舄此金舄即
　赤舄也故箋云金舄黄朱色加金爲飾赤舄則尊莫
　是過故云達屨言赤舄是屨之最上達者也此舄也
　而謂之屨屨舄通名耳
時見殷見
　春官注曰時見者言無常期也殷猶衆也
㧘
　柴與㧘同同子智切積也凡薪禽之積皆曰柴故許
　慎説文作㧘謂積禽也
决拾佽
　毛傳决鉤弦也拾遂也佽利也鄭箋佽謂手指相次
　比也孔疏傳以佽爲利其義不明故申而明之决著
　於右手大指所以鉤弦開體遂著於左臂所以遂弦
　手指相比次然後射得知利故毛云佽利謂相次然
　後射利非訓佽爲利也　夏官繕人注抉天子用象
　骨拾韝扞也以其遂絃故亦名遂　决　古註九經
　本作决周禮繕人作抉即芃蘭之韘大射之朱極三
　也
夜軍中驚
　西漢景帝三年吳楚反周亞夫以中尉爲太尉東擊
　吳楚既㑹兵滎陽東北走(奏/)昌邑堅壁不出而使輕
　騎兵弓髙侯等絶吳楚兵後食道吳兵乏糧饑欲挑
　戰終不出夜軍中驚内相攻擊擾亂至於太尉帳下
　太尉終卧不起頃之復定弓髙侯韓穨當也穨與頽
　同挑徒了切
乾豆賓客充君之庖
　禮記王制天子諸侯無事則嵗三田一爲乾豆二爲
　賔客三爲充君之庖乾居寒切鄭氏註曰三田者夏
　不田獵也惟春秋冬三時田獵耳　公羊傳諸侯田
　狩一曰乾豆二曰賓客三曰充君之庖何休註　一
　者第一之殺也自左膘射之達於右髃中心死疾鮮
　㓗故乾而豆之中薦於宗廟膘音縹普沼切小腹兩
　邊肉一云脅後髀前肉也髃音隅又音偶肩前也一
　云肩前兩乳骨也射音石中音衆　二者第二之殺
　也自左膘射之達於右脾逺心死難故以爲賔客逺
　于萬切　三者第三之殺也自左髀射之達于右䯚
　中腸􁉼污泡死遲故以充君之庖厨充備也髀音俾
　又音陛股外也䯚音杳水膁也膁音歉苦簟切腰左
　右虛肉處也􁉼與胃同泡與胞同普交切益愚按何
　休觧公羊第二殺與毛傳異毛公云射右耳本者次
　之鄭康成云射當爲達謂達右耳本者次之也
面傷踐毛不成禽
　孔頴達正義曰凡射獸皆逐後從左箱而射之面傷
　謂當面射之踐音翦踐毛謂在傍而逆射之二者皆
　嫌誅降之義不成禽不獻惡其害幼小此不能使獵
　者無之自君所則不敢以示教法耳大獸公之非復
　已物君賜使射故非中不取言嚮者田獵所取用勇
　力今射者禮樂所取由辭讓也
每禽取三十
　榖梁昭公八年傳禽雖多天子取三十焉其餘與士
　衆以習射於射宫射而中田不得禽則得禽田得禽
　而射不中則不得禽是以知古之貴仁義而賤勇力
　也范寗註曰取三十以供乾豆賓客君庖射宫澤宫
　也
澤宫
　記射義天子將祭必先習射於澤澤者所以擇士也
　已射於澤而後射於射宫射中者得與於祭不中者
　不得與於祭鄭康成曰澤宫名也士謂諸侯朝者諸
　臣及所貢之士也孔頴達曰澤宫言習射則未是正
　射射於射宫乃行大射東滙澤陳雲住澔曰澤宫名
　其所在未詳疏云於寛閑之處近水澤而爲之射宫
　即學宫也
東有甫草駕言行狩章附見毛傳及孔頴達正義
　毛傳曰甫大也田者大芟草以爲防或舍其中褐纒
　旃以爲門裘纒質以爲槸間容握驅而人擊則不得
　入左者之左右者之右然後焚而射焉天子發然後
　諸侯發諸侯發然後大夫士發天子發抗大綏諸侯
　發抗小綏獻禽於其下故戰不出頃田不出防不逐
　奔走古之道也艾魚廢切音刈槸倪結切又魚列切
　與槷闑同門中之闑也門下所限者謂之閾門中取
　正者謂之闑抗舉也綏如錐切音㽔擊吉詣切音計
　握乙角切頃苦頴切孔氏疏曰大芟殺野草以爲防
　限設防立門以織毛褐布纒通帛旃之竿以爲門兩
　傍門南開並爲二門用四旃四褐以裘纒椹質爲門
　中闑闑車軌之裏而邊約車輪者也門之廣狹兩軸
　頭去旃竿之間各容一握握人四指爲四寸是門廣
　於軸八寸也馳走入門不得徐也軸頭擊着門傍旃
　竿則不得入所以罰不工也以天子六軍分爲左右
　令各在一方屬左者之左門屬右者之右門不得越
　離部伍教戰畢士卒出門乃驅禽於防焚草而射之
　舉綏爲表因獻禽於下也戰場有頃數戰者不出界
　椹知林切音砧軌音范車頭也綏觧見秦駟驖五射
　有過軍表軍表即褐纒旃也
　　　吉日
馬祖
　周禮夏官校人(校音/效)春祭馬祖夏祭先牧秋祭馬社冬
　祭馬歩鄭氏註曰馬祖天駟也孝經説云房爲龍馬
　房星名也先牧始養馬者其人未聞馬社始乗馬者
　馬歩神爲灾害馬者孔頴達詩疏曰謂之伯者伯長
　也常祭在春將用馬力則又備禮禱之長上聲　周
　禮疏賈公彦
差擇齊其足
　爾雅釋畜曰既差我馬差擇也宗廟齊毫注云尚純
　戎事齊力注云尚强田獵齊足注云尚疾郭景純注
　爾雅又引毛公詩傳之文
漆沮之從
　漆沮二水禹貢東㑹于涇又東過漆沮之漆沮孔安
　國云在涇水東一名洛水此與緜詩古公之自土沮
　漆異周禮職方氏雍州其浸渭渭洛是也或云沮一
　名洛鹽韋鄜坊同皆州名鄜音孚洛水亦經延安境
　又西自韋州流至鄜州同州入河同華至河中府河
　瀆在焉
羣友
　列女傳獸三爲羣古語獸二爲友身二爲朋
五齊(三酒/)
　周禮天官酒正掌酒之政令辨五齊之名一曰泛齊
　二曰醴齊三曰盎齊四曰緹齊五曰沈齊齊鄭康成
　讀去聲音劑杜子春讀平聲音粢　鄭氏註　泛者
　成而滓浮泛泛然如今宜城醪矣泛芳劔切滓壯士
　切緇之上聲　醴猶體也成而汁滓相將如今恬酒
　矣恬與甜同　盎猶翁也成而翁翁然葱白色如今
　酇白矣酇白即今白醝酒也盎烏浪切翁鳴動切酇
　當作醝並在何切　緹者成而紅赤如今下酒矣緹
　音體　沈者成而滓沈如今造清矣沈沉同
　三酒　辨三酒之物一曰事酒二曰昔酒三曰清酒
　周禮註鄭司農云事酒有事而飲也昔酒無事而飲
　也清酒祭祀之酒也𤣥謂事酒酌有事者之酒其酒
　則今之醳酒也昔酒今之酋久白酒所謂舊醳者也
　清酒今中山冬釀接夏而成醳音亦鄭司農鄭衆也
　𤣥鄭康成名
　　　鴻鴈
勞者歌其事
　韓詩外傳男女有所怨恨相從而歌饑者歌其食勞
　者歌其事
　　　庭燎
司烜(物百枚束之/)
　周禮秋官司烜氏凡邦之大事共墳燭庭燎烜音毁
　共音恭鄭氏註故書墳爲蕡鄭司農云蕡蜀麻燭也
　𤣥謂(墳/焚)大也樹於門外曰大燭於門内曰庭燎皆所
　以照衆爲明
　物百枚束之　禮記郊特牲曰庭燎之百由齊桓公
　始也註云僭天子也庭燎之差公五十侯伯子男皆
　三十天子用百孔氏曰古制未得而聞要以物百枚
　并而纒束之今則用松葦竹灌以脂膏也
辨色
　禮記玉藻朝辨色始入謂昧爽既明之後目視五色
　可辨之時也
　　　沔水
朝宗
　周禮春官大宗伯春見曰朝夏見曰宗秋見曰覲冬
　見曰遇時見曰㑹殷見曰同鄭氏註此六禮者以諸
　侯見王爲文朝猶朝也欲其來之早宗尊也欲其尊
　王覲之言勤也欲其勤王之事遇偶也欲其若不期
　而俱至朝直遥切音潮朝也之朝張遥切音昭
　　祈父之什(上/)
　　　祈父
祈父薄違
　書酒誥圻父薄違圻父政官司馬也謂之父者尊之
　也薄違圻父廹逐違命者也孔頴達曰古者祈圻畿
　同字得通用故此詩作祈尚書作圻
司右(五兵/)
　夏官司馬之屬司右掌羣右之政令凡軍旅㑹同合
　其車之卒伍而比其乗屬其右凡國之勇力之士能
　用五兵者屬焉羣右者戎右齊右道右也齊仄皆切
　五兵　司馬法弓矢圍殳矛守戈㦸助凡五兵長以
　衛短短以救長
虎賁
　司馬之屬虎賁氏掌先後王而趨以卒伍軍旅㑹同
　亦如之　司右註右謂勇力之士充王車右賁音奔
　與犇同虎賁勇猛犇突之意
越勾踐伐吳
　越勾踐伐吳大徇於軍曰有父母耆老而無昆弟者
　以告勾踐親命之曰我有大事子有父母耆老而子
　爲我死子之父母將轉於溝壑子爲禮已重矣子歸
　没而(汝/也)父母之世後若有事吾與子圖之　勾踐越
　王名徇示也
魏公子救趙
　魏公子無忌號信陵君公子將晉鄙軍勒兵下令曰
　父子俱在軍中父歸兄弟俱在軍中兄歸獨子無兄
　弟歸養得選兵八萬人進擊秦軍秦軍解去遂救邯
　鄲存趙　邯鄲趙建都之地
戰于千畆
　國語周語曰宣王三十九年戰于千畆王師敗績于
　姜氏之戎張守節史記正義曰千畆原在晉州岳陽
　縣北杜元凱左傳註曰西河介休縣南有地名千畆
諫靈王
　太子晉諫靈王之詞見國語周語韋昭註曰自厲王
　暴虐而流宣王不務修農而料民幽王昏亂而以滅
　西周平王不能修政至於微弱禍敗不止以宣王連
　數云厲宣幽平
薪水之勞
　陶潛爲彭澤令不以家累自隨送一力給其子與書
　曰汝旦夕之費自給爲難今遣此力助汝薪水之勞
　此亦人子也可善遇之淵明名　古今言陶潜字淵
　明然益觀淵明記其外祖孟嘉萬年遺事自稱淵明
　先親記尊者事不應自稱已字當是一名淵明而字
　元亮也
不敢斥王
　斥者指斥之謂明白指其人其事而言之今不敢言
　王之過而責司馬故云不敢斥王也大雅文王篇傳
　言以戒王而不敢斥言猶所謂敢告僕夫云爾左傳
　虞人之箴曰獸臣司原敢告僕夫不敢指斥言官箴
　王闕但云告於僕夫從者也
　　　白駒
留客投轄
　漢陳遵字孟公嗜酒每大飲賓客滿堂輙闗門取客
　車轄投井中雖有急終不得去
藿
　小宛中原有菽毛公傳云藿也禮韻云藿大豆葉也
　菽者衆豆之緫名豆於百榖之數其種二十於九榖
　之中則居其二其角謂之莢其葉謂之藿元魏張楫
　廣雅曰大豆菽也小豆荅也(荅得/合切)賈思勰(脅/)齊民要
　術曰大豆生於槐小豆生於李大麥生於杏小麥生
　於桃其生實又爲農祥故梅桃杏實多者來嵗爲之
　穰師曠占術曰五木者五榖之先欲知五榖但視五
　木蓋五果分五行所以表五榖也嚴坦叔曰藿用以
　作羮
大者王小者侯
　史記田儋傳田横懼誅與其徒屬五百餘人入海居
　島中髙祖聞之使(上/)使(去/)赦田横罪而召之曰田横
　來大者王小者乃侯耳不來且舉兵加誅焉横來與
　客二人乘傳(去/)詣洛陽未至三十里尸鄉廐置遂自
　剄客奉其頭從使者馳奏之高帝拜二客爲都尉以
　王禮葬横既葬二客穿冡旁自剄餘伍百人在海中
　聞横死亦皆自殺田横兄弟能得士也剄古頂切割
　頸而死也
　　我行其野
畜
　畜養之畜許六切畜聚之畜敕六切畜聚亦作蓄聚
　許六切者一音吁玉切宋時諱避不用
六行教民
　周禮地官司徒以鄉三物教萬民而賓興之一曰六
　德智仁聖義中和二曰六行孝友睦婣任恤三曰六
　藝禮樂射御書數鄭氏註曰物猶事也興猶舉也
　民三事教成鄉大夫舉其賢者能者以飲食之禮賔
　客之既則獻其書於王矣註六行曰善於父母爲孝
　善於兄弟爲友睦親於九族婣親於外親任信於友
　道恤賑憂貧者
相保相受
　大司徒令五家爲比使之相保五比爲閭使之相受
　鄭氏註曰保猶任也故書受爲授杜子春云當讀爲
　受謂民移徙所到則受之去則出之
不孝等刑
　大司徒以鄉八刑紏萬民一曰不孝之刑二曰不睦
　之刑三曰不婣之刑四曰不弟之刑五曰不任之刑
　六曰不恤之刑七曰造言之刑八曰亂民之刑婣與
　姻同弟與悌同造言謂訛言惑衆者亂民謂執左道
　以亂政者
　　　斯干
奥窔
　奥室之西南隅　窔室之東南隅窔一作窔一作突
　並鳥呌切音要又音杳詳見抑之屋漏
占六夣
　周禮春官占夣掌其嵗時觀天地之㑹辨隂陽之氣
　以日月星辰占六夣之吉㐫一曰正夣二曰噩夣三
　曰思夣四曰寤夣五曰喜夣六曰懼夣季冬聘王夣
　獻吉夣于王王拜而受之乃舍萌于四方以贈惡夣
　註家之説曰正者無所感動平安自夣噩音鄂噩者
　驚愕而夣思者思念而夢喜者喜悦而夣懼者恐懼
　而夢聘問也贈送也舍音釋萌者菜始生舍萌猶釋
　采也　陸農師曰人之精神與天地隂陽流通故夢
　之吉㐫各以類至
守至正
　禮記禮運曰宗祝在廟三公在朝三老在學王前巫
　而後史卜筮瞽侑皆在左右王中心無爲也以守至正
　鄭氏註曰宗宗人也瞽樂人也侑四輔也
紡塼
　朱子語録曰瓦紡塼也瓦紡時所用之物舊見人畫
　列女傳漆室女乃手執一物如今銀錠様者意其爲
　紡塼也黄東發曰今所見紡無用磚者而與塼亦
　爲二物恐古今風俗不同爾嘗見湖州婦人各一瓦
　覆膝而索麻線於其上嵗久瓦率成坎古亦豈有此
　事而詩人指之與
孟子之母(五飯/)　(羃中饋/)
　劉向列女傳孟母鄒孟軻之母也孟母曰夫婦人之
　禮精五飯幂酒漿養舅姑縫衣裳而已矣故有閨門
　之修而無境外之志易曰在中饋無攸遂詩曰無非
　無儀惟酒食是議以言婦人無擅制之義而有三從
　之道也故年少則從乎父母出嫁則從乎夫夫死則
　從乎子禮也今子成人也而我老矣子行乎子義吾
　行乎吾禮君子謂孟母知其婦道　列女傳不著孟
　母姓氏名字
　五飯五榖之飯
　幂音覓其狄切蓋覆也
　中饋　家人六二伊川易傳婦人居中而主饋
新宫(猛憨/)
　儀禮燕禮升歌鹿鳴下管新宫笙入三成遂合鄉樂
　合音閤左傳昭公二十五年宋公享昭子賦新宫昭
　子賦車轄宋公宋元公昭子叔孫婼車轄即車牽也
　猛憨多力憨胡甘切(第六章/)
彘
　彘地名周夷王崩厲王立無道三十有七年王流于
　彘史記周本紀曰厲王出奔於彘太子靜匿召公家
　召公周公二相行政號曰共和共和十四年厲王死
　于彘太子静長於召公家二相乃共立之是爲宣王
　　周公召公世世有之
　　　無羊
呞(其耳濕濕/)
　爾雅釋獸曰牛曰齝郭璞注云食之既久復出嚼之
　也呞且之切音癡呞齝□三字通　陸農師曰牛病
　則耳燥安則温潤而澤故古之視牛者以耳祭義大
　夫袒而毛牛尚耳
建旟建旐
　春官司常王建太常諸侯建旂孤卿建旜大夫士建
　物師都建旗州里建旟縣鄙建旐道車載旞斿車載
　旌旜旃通用師都六鄉六遂大夫道車象路斿車木
　路也九旗皆畫成物之象
　　　節南山
譏世卿
　公羊春秋隠公三年傳夏四月辛卯尹氏卒尹氏者
　何天子之大夫也其稱尹氏何貶曷爲貶譏世卿世
　卿非禮也
均平(弔/)　(空/)　(傭/)
　朱子曰均本當從金如所謂泥之在鈎者按集傳訓
　均爲平世言鈞衡亦取其平也
　不弔之弔如字又丁厯切
　空苦貢切
　昊天不傭傭均也敕龍切音衝嚴坦叔曰考字一音
　容傭者賃也此詩之傭音容則非
誦
　家父作誦之誦歌誦也左傳僖公二十八年聼輿人
　之誦注云歌誦也家家伯采邑後爲家父
　　　正月
申包胥
　史記伍子胥傳吳兵入郢伍子胥求昭王不得掘楚
　平王墓出其尸鞭之三百申包胥使人謂子胥曰子
　之報讐其以甚乎吾聞之人衆者勝天天定亦能勝
　人申包胥求救於秦立於秦庭晝夜哭七日七夜不
　絶聲秦哀公憐之遣車五百乘救楚敗吳於稷
子思衛侯(褒姒/)　(云旋/)
　子思之言是孔叢子
　褒姒見後白華
　云旋陸農師曰云者象雲氣囬旋之形故釋云爲旋
燕雀處堂
　吳薛珝(詡/)聘蜀漢後主還對吳景帝(孫/休)曰入其朝不
　聞直言經其野民有菜色臣聞燕雀處堂子母相樂
　突决棟焚而怡然不知禍之將及其是之謂乎燕雀
　處屋兩見吕氏春秋(闕/)　覽士容論一見赧王五十
　六年孔斌言其説皆相類
剛日
　吉日戊剛日也曲禮外事以剛日内事以柔日甲丙
　戊庚壬剛乙丁己辛癸柔外事治兵内事冠昏祭祀
　
　
　
　
　
　
　
　
　
　詩傳旁通卷七
欽定四庫全書
　詩傳旁通卷八　　　　　　元　梁益　撰
　　小雅祈父之什(下/)
　　　十月之交
日食
　春秋左氏傳眧公七年四月朔日有食之晉平公曰
　詩所謂彼日而食于何不臧者何也士文伯對曰不
　善政之謂也國無政不用善則自取謫于日月之災
　故政不可不慎也　春秋自隠公元年至哀公十四
　年二百四十二年之中日食凡三十有六　孔頴達
　詩正義曰日食者月食之也何休云不言月食者其
　形不可得而覩故疑言日有食之周天三百六十五
　度四分度之一日月皆右行於天一晝一夜日行一
　度月行十三度十九分度之七二十九日有餘而月
　行天一周追及於日而與之會交會而日月同道則
　食月或在日道表或在日道裏則不食矣又歴象為
　交食之法大率一百七十三日有竒為限然月先在
　裏則依限而食者多若月在表則依限而食者少杜
　預見其參差乃云日月動物雖行度有大量不能不
　少有盈縮故有交會而不食者或有頻交而食者此
　得之矣按朱子集傳取孔疏說謂月二十九日有竒
　而一周天又逐及於日而與日會陳尚徳謂月二十
　七日有竒而周又二日有竒始與日會陳說在朱子
　語録後　歐陽文忠公詩本義曰日君道也月臣道
　也望而至於黄道是謂臣干君明則陽斯蝕之朔而
　至於黄道是謂臣壅君明則陽為之蝕十月之交於
　歴當食君子猶以為變詩人悼之然則古之太平日
　不食星不孛蓋有之矣若過至未分月或變行以避
　之或五星潜在日下禦侮以救之或渉交數淺或在
　陽歴陽盛隂微則不蝕或徳之休明而有小眚焉(眚/生)
　(之/上)則天為之隠雖交而不蝕四者皆徳之所由生也
　先儒又謂交而蝕陽微而隂乘之也交而不蝕陽盛
　而隂不能掩也此則係乎人事所感蓋臣子背君父
　妾婦乘其夫小人陵君子夷狄侵中國所感如是則
　隂盛陽微而日為之食矣
日食分至說　左氏昭公二十一年秋七月壬午朔日
　有食之公問於梓慎曰是何物也禍福何為對曰二
　至二分日有食之不為災日月之行也分同道也至
　相過也其他月則為災陽不克也故常為水　朱子
　語録曰横渠說日月皆是左旋蓋天行甚徤一日一
　夜周三百六十五度四分度之一又進過一度日行
　速徤次於天一日一夜周三百六十五度四分度之
　一正恰好被天進一度則日為退一度二日天進二
　度則日為退二度積至三百六十五日四分日之一
　則天所進過之度又恰周得本數而日所退之度亦
　恰退盡本數遂與天會而成一年是謂一年一周天
　月行遲一日一夜行三百六十五度四分度之一行
　不盡比天為退了十三度有竒至二十九日半强恰
　與天相值在恰好處是謂一月一周天進數為順天
　而左退數為逆天而右歴家以進數難算只以退數
　算之故謂之右行且曰日行遲月行速朱子又曰歴
　家只算所退之度却云日行一度月行十三度有竒
　此乃截法故有日月五星右行之說其實非右行也
　横渠云天左旋處其中者順之少遲則反右矣此說
　最好書疏璣衡禮疏星回于天漢志天體沈括渾天
　儀皆可參攷天左旋日月亦左旋恐人不曉所以詩
　傳只載舊說
歴家月行速　陳(普/)尚徳曰月行遲常以二十七日千
　十六分日之三百二十七而與天會二十九日九百
　四十分日之四百九十九而與日會一月一周天者
　以與日會言也其實二十七日有竒而周又二日有
　竒始與日會文公註十月之交以為月二十九日有
　竒而周天又逐及於日而與日會蓋未詳也　李迂
　仲曰唐志云十月之交以歴推之在幽王之六年
　時之豔妻即褒姒故定為幽王時
書疏璣衡
　舜典在璿璣玉衡以齊七政孔頴達尚書正義曰在
　察也釋詁文說文云璿美玉也玉是大名璿是玉之
　别稱璣衡俱是玉飾但史之立文不可云玉璣玉衡
　一指玉體一指玉名猶左傳云瓊弁玉纓所以變其
　文孔安國傳以璿言玉名故云美玉其實玉衡亦美
　玉也易賁卦象云觀乎天文以察時變日月星宿運
　行於天是為天之文也璣衡者璣為轉運衡為横簫
　運璣使動於下以衡望之是王者正天文之器漢世
　以來謂之渾天者是也馬融云渾天儀可旋轉故曰
　璣衡其横簫所以視星宿也以璿為璣以玉為衡蓋
　貴天象也蔡邕云玉衡長八尺孔徑一寸下端望之
　以視星辰蓋懸璣以象天而以衡望之轉璣窺衡以
　知星宿是其說也七政其政有七於璣衡察之必在
　天者知七政謂日月與五星也木曰嵗星火曰熒惑
　星土曰鎮星金曰太白星水曰辰星易繫辭云天垂
　象見吉凶聖人象之此日月五星有吉凶之象因其
　變動為占七者各有異政故為七政得失由政故稱
　政也舜既受終乃察璣衡是舜察天文齊七政以審
　已之受襌當天心與否也馬融云日月五星皆以璿
　璣玉衡度知其盈縮進退失政所在聖人謙讓猶不
　自安視璿璣玉衡以驗齊日月五星行度知其政是
　與否重審已之事也上天之體不可得知測天之事
　見於經者唯有此璿璣玉衡一事而已蔡邕天文志
　云言天體者有三家一曰周髀二曰宣夜三曰渾天
　宣夜絶無師說周髀術數具在其考驗天象多所違
　失故史官不用惟渾天者近得其情今史所用候臺
　銅儀則其法也虞喜云宣明也夜幽也幽明之數其
　術兼之故曰宣夜但絶無師說不知其状如何周髀
　之術以為天似覆盆蓋以斗極為中中髙而四邉下
　日月旁行達之日近而見之為晝日逺而不見為夜
　渾天者以為地在其中天周其外日月初登於天後
　入於地晝則日在地上夜則日入地下王蕃渾天說
　曰天之形状似鳥卵天包地外猶卵之裏黄圓如彈
　丸故曰渾天言其形體渾渾然也其術以為天半覆
　在地上半在地下其天居地上見者一百八十二半
　强地下亦然北極出地上三十六度南極入地下三
　十六度嵩高山正當天之中極南五十五度當嵩高
　之上又其南十二度為夏至之日道又其南二十四
　度為春秋分之日道又其南二十四度為冬至之日
　道南下去地三十一度而已是夏至日北去極六十
　七度春秋分去極九十一度冬至去極一百一十五
　度此其大率也其南北極持其兩端其天與日月星
　宿斜而迴轉此必古有其法遭秦而滅揚子法言云
　或問渾天曰洛下閎營之鮮于妄人度之耿中丞象
　之㡬乎莫之能違也是揚雄之意以渾天而問之也
　閎與妄人武帝時人宣帝時司農中丞耿夀昌始鑄
　銅為之象史官施用焉後漢張衡作靈憲以說其状
　蔡邕鄭𤣥陸續吳時王藩晉世姜岌張衡又一人葛
　洪皆論渾天之義並以渾說為長江南宋元嘉年皮
　延宗又作是渾天論太史丞錢樂鑄銅作渾天儀傳
　於齊梁周平江陵遷其器於長安今在太史書矣衡
　長八尺圓周二丈五尺强轉而望之有其法也
禮疏星回于天
　月令季冬是月也日窮于次月窮于紀星回于天數
　将㡬終嵗且更始孔頴達禮記正義曰去年季冬日
　次於𤣥枵從此每月移次他辰至此月窮盡還次𤣥
　枵故云日窮于次去年季冬月與日相會於𤣥枵自
　此月與日相會於他辰至此月窮盡還復會於𤣥枵
　故云月窮于紀二十八宿隨天而行每日雖周天一
　匝早晚不同至此月復於故處與去年季冬早晚相
　似故曰星回于天㡬近也以去年季冬去今年季冬
　三百五十四日未滿三百五十六日未得正終唯近
　於終故云數将㡬終　㡬音祈又音機
漢志天體
　西漢書天文志日有中道月有九行中道者黄道一
　曰光道光道北至東井去北極近南至牽牛去北極
　逺東至角西至婁去極中夏至至於東井北近極故
　晷短立八尺之表而晷景長尺五寸八分冬至至於
　牽牛北逺極故晷長立八尺之表而晷景長丈三尺
　一寸四分春秋分日至婁角去極中而晷中立八尺
　之表而晷景長七尺三寸六分此日去極逺近之差
　晷景長短之制也去極逺近難知要以晷景晷景者
　所以知日之南北也日陽也陽用事則日進而北晝
　進而長陽勝故為温暑隂用事則日進而南晝退而
　短隂勝故為凉寒也故日進為暑退為寒若日之南
　北失節晷過而長為常寒退而短為常燠此寒燠之
　表也月有九行者黒道二出黄道北赤道二出黄道
　南白道二出黄道西青道二出黄道東立春春分月
　東從青道立秋秋分西從白道立冬冬至北從黒道
　立夏夏至南從赤道凡君行急則日行疾君行緩則
　日行遲日行不可指而知也故以二至二分之星為
　候日東行星西轉冬至昬奎八度中夏至氐十三度
　中春分柳一度中秋分牽牛三度七分中此其正行
　也日行疾則星西轉疾事勢然也故過中則疾君行
　急之感也不及中則遲君行緩之象也至月行則以
　晦朔决之日冬則南夏則北冬至於牽牛夏至於東
　井日之所行為中道月五星皆隨之也
沈括渾天儀
　夢溪沈括存中精天文學東坡亦敬為大儒渾天儀
　之說漢晉天文志孔頴達書疏大畧已盡之蔡仲黙
　書傳謂宋朝為儀三重其在外者曰六合儀次其外
　者曰三辰儀最在内者曰四遊儀四遊者東西南北
　無不周徧也沈括曰舊法規環一面刻周天度一面
　加銀丁蓋以夜候天晦不可目察則以手切之也古
　人以璿飾璣疑亦為此蔡氏曰今太史局秘書省銅
　儀制極精緻亦以銅丁為之
四分度之一(日之一/)
　陳壽翁曰四分度之一者周天全度外其零度有一
　度四分中之一分也以對周嵗全日外其零日亦有
　一日四分中之一分所謂四分日之一也夀翁名櫟
　新安人為蔡氏書傳纂疏
正陽之月
　沈存中曰日食正陽之月先儒正謂四月非也正謂
　四月陽謂十月王厚齋曰子田詩說與存中同　集
　傳中蘇氏頴濵蘇子由也
春秋必書
　春秋時日食隠公一桓公二荘公四僖公三文公二
　宣公三成公二襄公九昭公七定公三凡三十有六
　已見卷首此復出之
董子
　董子董仲舒廣川人對漢武帝三策仕江都相
宰士
　公羊傳天王使宰咺來歸惠公仲子之賵宰者何官
　也咺者何名也曷為以官氏宰士也何休註天子上
　士以名氏通中士以官録下士畧稱人　咺吁阮切
　賵芳鳯切助喪之物車馬曰賵
蔡仲為卿士
　左傳定公四年衛子魚曰管蔡啓商惎間王室王於
　是乎殺管叔而蔡(放/也)蔡叔以車七乘徒七十人(以車/徒放)
　(之/也)其子蔡仲改行帥徳周公舉之以為已卿士見諸
　王而命之蔡　蔡放之蔡一作粲桑葛切音撒惎音
　忌謀也間音澗離也帥入聲
膳夫
　天官屬掌王之食飲膳羞以養王及后世子
内史
　春官屬掌王之八枋之灋以詔王治一曰爵二曰禄
　三曰廢四曰置五曰殺六曰生七曰予八曰奪　枋
　與柄同兵病切
趣馬
　夏官屬掌賛正良馬而齊其飲食簡其六節注云簡
　差也差擇其馬以為六等
師氏
　地官屬掌以媺詔王以三徳教國子一曰至徳以為
　道本二曰敏徳以為行本三曰孝徳以知逆惡教三
　行一曰孝行以親父母二曰友行以尊賢良三曰順
　行以事師長居虎門之左司王朝掌國中(丁仲/切)失之
　事以教國弟子凡國之貴游子弟學焉注云媺與美
　同告王以善道也虎門路寝門也中失之中杜子春
　云中當為得記君之得失也餘見大雅雲漢
向
　向音餉或云向姜國河陽西北三十五里有向城酈
　善長云軹南四十五里向城軹在濟源地名向上闞
　駰十三州志云軹縣南山西曲有故向城即周之向
　國皇父所作都于向者楚州承縣亦有向城乃莒國
　之向非河内之向
　　　雨無正
昊天旻天
　首章之首浩浩昊天不駿其徳次云旻天疾威弗慮
　弗圖昊天旻天之辨說者引九經考異曰旻天疾威
　之旻天字元作昊天或併經與註改作旻天反謂昊
　天者非孔氏疏云上有昊天明此亦為昊天　考異
　引孔疏
周官八職一曰正
　天官宰夫掌百官府之徴令辨其八職一曰正二曰
　師三曰司四曰旅五曰府六曰史七曰胥八曰徒註
　云别異諸官之八職以備王之徴召所為正譬於治
　官則冢宰也　胥平上二音
退遂
　程子易大壮傳如羝羊之觸藩籬進則礙身退則妨
　角進退皆不可也
漢侍中
　後漢書百官志侍中比二千石掌侍左右賛導衆事
　顧問應對法駕出則多識者一人參乘餘皆騎在乘
　輿車後或置或否註曰侍中員本八人舊在尚書上
　今官出入禁中更在尚書下侍中與中官俱止禁中
　武帝時侍中莾何羅謀逆由是出禁外有事乃入畢
　即出莾何羅即馬何羅謀逆故改王莾秉政侍中復
　與中官共上章帝時復出外獻帝初即位置侍中給
　事黄門侍郎員各六人出入禁中近侍帷幄省尚書
　事
　　小旻之什
　　　小旻
作舍道邉
　東漢博士曹褒請著漢禮班固以為宜廣集諸儒共
　議得失章帝曰諺言作舍道邉三年不成會禮之家
　名為聚訟互生疑異筆不得下昔堯作大章一夔足
　矣乃拜褒侍中授以叔孫通漢儀十二篇曰此制散
　畧多不合經今宜依禮條正使可施行
五事之徳
　洪範二五事貌言視聴思恭從明聰睿肅乂哲謀聖
　蔡氏書傳曰貌言視聴思五事之序恭從明聰睿五
　事之徳肅乂哲謀聖五徳之用也
　　　小宛
齊壹
　人之齊聖齊音整齊之齊彼昏不知壹醉日富壹専
　也専務酣飲也此嚴坦叔之說
歩屈
　歩屈一名蠖許慎說文以為屈伸蟲易繫云尺蠖之
　屈以求伸也爾雅尺字作蚇从蟲郭璞註以為蝍􁀢
　揚雄方言以為蠀􁀢其状如蠶而絶小行則促其腰
　使首尾相就乃能進歩屈中有伸故名屈伸鄭康成
　謂之屈蟲郭景純又謂之歩屈今北方亦呼歩屈老
　則吐絲作蠒然不可用　蝍音即蹴音促子六切蠀
　在資切
螟蛉蜾蠃
　蜾字亦作螎　陸農師埤雅曰果蠃即今細腰土蠭
　好禁蜘蛛說文云天地之性細腰純雄無子列子曰
　純雄其名稚蜂蓋其類也摙泥作房如併竹管取桑
　蟲負之七日而化為子其祝聲可聴法言曰祝之曰
　類我蓋其音云也荘子曰細腰者化今呼大蜂啖子
　地中作房者亦曰土蜂非此細腰土蠭也果蠃一名
　□螉□亦作蠮並音□螉音翁一名蒲盧中庸曰政
　也者蒲盧也化書曰嬰兒似乳母斯不逺也　南唐
　宋齊丘字子嵩化書曰摙泥摙音輦搬運也
　嚴坦叔詩緝曰近世詩人取蜾蠃之巢毁而視之乃
　自有細卵如粟寄螟蛉之身以養之其螟蛉不生不
　死蠢然在穴中乆則螟蛉盡枯其卵日益長大乃為
　蜾蠃之形穴竅而出蓋此物不獨取螟蛉亦取小蜘
　蛛置穴中寄卵於蜘蛛腹脅之間其蜘蛛亦不生不
　死乆之蜘蛛盡枯其子乃成今人養晚蠺者蒼蠅亦
　寄卵於蠺之身乆之其卵為蠅穴蠒而出殆物類之
　相似者
　黄東發日抄曰震戊辰考試省闈聞同官宫教天台
　董華翁(朴/)云蜾蠃負螟蛉埋土中而寄子其身如鷄
　抱子煖之而使生然其子即蜾蠃之子非以螟蛉之
　子為子也詩之說得之揚子雲之說則失之耳時有
　永嘉戴監簿侗聞其說亦云嘗親見蠮螉負螟蛉入
　筆管有兩蠮螉互飛而共營之初非獨陽無子而外
　取螟蛉之子為子也今按陸氏蒲盧之名戴氏筆管
　之說則唐人有詩云窻裏日光飛野馬案頭筠管長
　蒲盧其蠮螉營子之謂耶獨陽無子榖梁荘三年傳
　獨隂不生獨陽不生獨天不生三合然後生
犴獄
　韓詩薛君章句郷亭之繫曰犴朝廷曰獄薛君薛漢
　也亭道路所舍也　狴豻狴邉兮切豻犴同胡地野
　犬也所以守者故謂獄為狴豻(狴又/音痞)路史少昊紀云
　乃立豻獄造科律聴獄訟執中為虞之士而天下亡
　寃封之于臯是曰臯陶
　　　小弁
鸒
　鸒雅鳥也雅鴉通平上二音
鵯
　鵯烏之鵯音匹又音卑鵯烏亦名鵯鶋
屬
　三章經文不屬于毛之屬音燭傳文毛膚體之餘氣
　末屬此屬字音蜀
忍
　六章維其忍之之忍當訓為殘忍之忍如左氏傳所
　謂忍人也
徳宗太子
　唐郜國大長公主肅宗之女下嫁蕭升其女為徳宗
　太子妃恩禮甚厚徳宗貞元三年八月或告郜主淫
　亂且為厭禱徳宗大怒幽之禁中切責太子太子懼
　請與妃離婚帝召李泌告之且曰舒王近已長立孝
　友温仁泌曰陛下惟一子奈何欲廢之而立姪且陛
　下所生之子猶疑之何有於姪舒王雖孝自今陛下
　宜努力勿復望其孝矣此大事願陛下審圖之自古
　父子相疑未有不亡其國者帝曰為卿遷延至明日
　思之泌抽笏叩頭泣曰如此臣知陛下父子慈孝如
　初矣然陛下還宫當自審思勿露此意於左右露之
　則彼皆欲樹功於舒王太子危矣帝曰具曉卿意間
　一日帝開延英殿獨召泌流涕曰非卿切言朕今日
　悔無及矣太子仁孝實無他也
　　　巧言
忠言良藥
　孔子家語六本篇孔子曰良藥苦於口而利於病忠
　言逆於耳而利於行湯武以諤諤而昌桀紂以唯唯
　而亡　沛公入咸陽意欲留居之樊噲諫不聴張良
　曰忠言逆耳利於行毒藥苦口利於病願聴噲言
　　　何人斯
蘇暴
　蘇已姓子爵在夏曰伯懐州之武徳有蘇古城在濟
　源西北二里樂史寰宇記云蘇忿生之故邑也　暴
　暴新公采鄭邑也一曰隧世本云周圻内國名
陳
　胡逝我陳堂塗謂之陳堂下至門之徑也陳風中唐
　有甓廟中路謂之唐唐之與陳廟庭之異耳唐亦堂
　下至門之徑也
字林
　字林吕沈作以解字義張目即爾雅註中語
盱衡
　漢書王莽傳盱衡厲色孟康註曰眉上曰衡盱衡者
　舉眉揚目也盱許于切梁劉孝標絶交論見一善則
　盱衡扼腕遇一才則揚眉抵掌　晉左太冲魏都賦
　魏國先生有晬其容乃盱衡而誥李善註曰誥告也
　本文作誥今集傳作語
祗
　俾我祗也祗音祁支切鄭氏音止皮切祗字又作祇
　無下一畫按無下一畫者正音祁支切
三物
　犬豕鷄三物以詛鄭荘公詛射頴考叔者使卒出豭
　行出犬鷄亦以此三物意古有其法爾
　　　巷伯
孟子以讒被宫
　漢書馮奉世傳班固賛馮參曰讒邪交亂貞良被害
　自古而然故伯奇放流孟子宫刑張晏曰寺人孟子
　賢者被讒見宫而作巷伯之詩也　墨劓剕宫大辟
　謂之五刑宫為淫刑男子去其勢而為閹人婦人則
　幽閉之
永巷
　劉向列女傳周宣王姜后脫簮珥待罪永巷史記范
　雎傳雎得見秦王於離宫佯為不知永巷而入其中
　王來而官者怒逐之三輔黄圖曰永巷永長也宫中
　長巷幽閉宫女之有罪者武帝時改為掖庭置獄焉
　謂之掖庭詔獄
班固司馬遷賛
　司馬遷薦李陵為将李陵戰敗降匈奴武帝怒處遷
　宫刑下蠺室遷有報任安書自陳已志漢書司馬遷
　傳班固賛曰嗚呼以遷之愽學洽聞而不能以智自
　全既陷極刑幽而發憤書亦信矣(言任/安書)迹其所以自
　傷悼小雅巷伯之倫夫惟大雅既明且哲能保其身
　難矣哉孔頴達曰司馬遷以良史之才所坐非罪及
　其刋述墳典辭多慷慨是以班固云小雅巷伯之倫
　焉
　　　谷風
焚輪
　爾雅釋天曰風焚輪謂之穨郭景純注云暴風從上
　而下者穨與頽同焚輪亦當時方言
　　　蓼莪
諸蒿通(蒿/)　(菣/)　(莪/)　(蔚/)　(蘩/)　(蕭/)　(苹/)　(蔞/)
　蒿者衆蒿之總名蒿之言高也爾雅蘩之醜秋為蒿
　郭景純曰醜類也春時各有種名至秋老成皆通呼
　為蒿也
　鹿鳴食野之蒿傳云菣也即青蒿也菣音去刃切又
　音牽去聲爾雅蒿菣注云今人呼青蒿香而中炙啖
　者為菣
　莪爾雅釋草曰莪蘿郭景純以為莪蒿亦謂之䕲(音/凜)
　蒿陸璣以為蘿蒿又一名角蒿葉似薌蒿而細味似
　蔞蒿而香
　蔚牡菣也青蒿之也釋草以為牡菣陸璣以為牡蒿
　蓋蒿之雄而無子者三月始生七月着花八月為角
　一名馬新蒿一名馬先蒿蔚有角而云無子者蓋今
　之青蒿葉端皆作子如米許大蔚則無之是以謂之
　牡蒿牡菣也
　蘩白蒿一名皤蒿青蒿蓋蒿背之不白者白蒿乃蒿
　背之白者耳
　蕭亦青蒿爾雅蕭荻已見第三卷王風陸璣以為荻
　蒿或以為牛尾蒿
　苹藾蕭亦名藾蒿陸璣云葉青白色莖似箸而輕肥
　蔞蒿爾雅釋草購蔏蔞舍人曰購一名蔏蔞郭景純
　云蔞蒿也舍人漢時註爾雅者不載姓名有芸草者
　謂之芸蒿蓋香草也江東茹為生菜呼七里香附見
　於諸蒿之末云
王裒父死非命
　魏齊王曹芳嘉平四年吳諸葛恪修東興堤魏司馬
　昭與戰敗走司馬師削弟昭爵東關之敗昭問僚屬
　曰近日之事誰任其咎安東司馬王儀對曰責在元
　帥昭怒曰司馬欲委罪於孤耶斬之儀子裒痛父死
　非命隠居教授三徴七辟皆不就未嘗西向而坐廬
　於墓側旦夕攀柏悲號涕淚着樹樹為之枯讀詩至
　哀哀父母生我劬勞未嘗不三復流涕門人為之廢
　蓼莪家貧計口而田度身而蠺人或饋之不受助之
　不聴諸生宻為刈麥裒輙棄之遂不仕而終
　　　大東
駕謂更其肆
　鄭康成曰襄駕也駕謂更其肆也從旦至暮七辰辰
　一移因謂之七襄肆次也更平聲
啓明長庚箕斗
　鄭漁仲曰啓明金星長庚水星金在日東故日将出
　則東見水在日西故日将沒則西見　箕斗謂南斗
　韓昌黎詩我生之辰宿直南斗牛奮其角箕張其口
　揚州斗牛之墟指南斗也
　　　四月
赤梀
　所革霜狄二切
輞
　攅車輪之木也
　
　
　
　
　
　
　
　
　詩傳旁通卷八
欽定四庫全書
　詩傳旁通卷九　　　　　　元　梁益　撰
　　小雅北山之什
　　　北山
獨賢
　吕成公曰孔叢子云我從事獨賢勞事獨多也
鞅掌
　孔頴達曰傳以鞅掌為煩勞之状鄭以鞅如馬鞅之
　鞅掌如以手執物許慎曰馬之頸組曰鞅亦謂之纓
　　范處義詩補傳曰鞅掌皆所以拘物謂王事所
　拘也
　　　鼓鐘
淮
　淮水出唐州桐栢縣大復山東過義陽今信陽州也
　東過褒信汝水自西北來入之東過安豐决水自南
　來入之東北有窮水從北來入之東過下蔡潁水從
　西北來入之東過壽春肥水從東南來入之淝河自
　安豐城中流出入淮今淤塞矣又東北有濠水入之
　東過鍾離又東過盱眙有汴水從北來入之有濄水
　出淮陽入淮謂之渦河渦與濄同音戈東至山陽通
　䢴溝䢴音寒亦名韓江亦名䢴溟溝春秋時吳将伐
　齊霸中國故於廣陵城東南築䢴城城下掘深溝通
　江入淮以便糧道今楚州淮安之水即古䢴溝之水
　率以埧堰限之其淮水自唐州信陽州來尚淺且狹
　其下諸水滙之乃大而深東下至邳之宿遷淮安之
　桃源二縣之境合大清口小清口黄河之水趍安東
　州入海安東宋之漣水軍也班固云淮水行三千二
　百四十里
以雅以南
　羅泌長源路史載塗山氏之詩曰禹初來南塗山之
　女作歌以俟其伯姬曰候人兮猗而南言自此始也
　至周之君臣取風焉實為周南召南長源子苹華叔
　註曰南樂名胥鼓南以雅以南若象簫南籥也　廬
　陵羅氏一門七世有大名者三人羅謙中名無競號
　遯翁門人私諡為孝逸澹庵胡公銓作孝逸先生傳
　謙中子長卿名良弼號蘭堂吉州圖經有先賢傳長
　卿子長源名泌號歸愚撙齋曽公丰作擬國史傳長
　源子華叔名苹承父命作路史註謙中曽祖晟祖亮
　父允以好善聞州里羅氏一門如此江隂邱真長名
　壽雋以煥章閣待制知贑州日作路史序
　　　楚茨
茨蒺藜
　邢昺爾雅疏曰茨一曰蒺藜郭璞爾雅註曰蒺藜布
　地蔓生細葉子有三角刺人陸農師曰状如菱而小
　可以茨牆故謂之茨今兵家乃鑄鐡為之以梗敵路
　謂之渠答漢書晁錯傳布渠答蘇林曰渠答鐡茨藜
　也　渠答見兵書尉繚子
妥尸侑尸
　孔頴達曰郊特牲云舉斚角詔妥尸註云妥安坐也
　尸始入舉奠斚若奠角将祭之祝則詔主人拜安尸
　使之坐尸即至尊之坐或時不自安則拜以安之是
　又迎尸使處神坐也角與斚皆酒器斚玉爵也角受
　四升　吕成公曰少牢饋食禮云尸升筵祝主人皆
　拜妥尸尸答拜遂坐尸告飽祝侑曰皇尸未實侑尸
　又食主人不言拜侑尸又三飯註云祝言而不拜主
　人不言而拜親疎之宜
祊廟門内
　記禮器曰設祭於堂為祊乎外故曰於彼乎於此乎
　鄭氏註云設祭於堂者謂薦腥爓之時設饌在堂也
　祊祭之明日繹祭也廟門謂之祊設祭在廟門外之
　西旁故因名為祊也記者又引古語云於彼乎於此
　乎言不知神於彼饗之乎於此饗之乎　爓徐亷切
　又音尋
靈保
　楚辭九歌思靈保兮賢姱朱子集註曰洪慶善說靈
　保是巫詩中不說巫當便是尸
肝從膰從
　此郊特牲之文也註曰從如禮器卿大夫從君命婦
　從夫人之從音才用切
内羞庶羞
　孔頴達曰儀禮有司徹云宰夫羞房中之羞司士羞
　庶羞註云房中之羞其籩則糗餌粉餈其豆則􁉦食
　糝食庶羞羊臐豕膮皆有胾醢房中之羞内羞也庶
　衆多也鄭𤣥註云羊曰臐豕曰膮皆香美之名　糗
　去九切又音救餈音茨􁉦音移禮記内則糗餌粉酏
　糗又音昌紹切酏讀曰餈之然切又之善切食音嗣
　臐音勲膮馨么切音嘵胾側吏切　臐羊􁂄膮豕羮
　􁂄黒各切音壑肉羮也羮與􁂄互文耳
易幾而哭
　左氏定公元年叔孫成子逆公之喪于乾侯季孫曰
　子家子亟言於我未嘗不中吾志也吾欲與之從政
　子必止之且聴命焉子家子不見叔孫易㡬而哭
　子家子子家羈從昭公在外者㡬音機哭會也不欲
　見叔孫故朝夕哭不同會叔孫成子叔孫不敢　季
　孫者季孫意如季平子子家羈荘公𤣥孫子家懿伯
　中音衆
告利成
　儀禮少牢饋食禮主人出立于阼階上西面祝出立
　于西階上東面祝告曰利成祝入尸謖主人降立于
　阼階東西面註利猶養也成畢也言孝子之養禮畢
　也謖起也謖所六切
尸出入奏肆夏
　見周禮春官鐘師註
少牢嘏詞
　少牢饋食禮祝酌授尸以嘏于主人自皇尸命工祝
　至勿替引之皆饋食禮之文　嘏福也
　　　信南山
終南山
　在京兆咸寧縣南五十里(舊萬/年縣)接鳯翔府武功縣東
　古以太一山為終南左氏謂之中南
遂溝
　地官遂人凡治野夫間有遂遂上有徑十夫有溝溝
　上有畛(六尺為歩歩百/為畆畆百為夫)遂溝皆通水於川
畔上種𤓰(小雨/)
　前漢食貨志還廬樹桑菜茹有畦𤓰瓠果蓏植於疆
　埸鷄豚狗彘毋失其時蓏魯果切場音亦
　二章　冬有積雪(句/)春而益之以小雨(句/)
鸞刀
　禮記祭義鸞刀以刲取膟膋刲音暌膟音律膋音聊
　膟膋腸間脂也　祭統鸞刀羞嚌劑　郊特牲割刀
　之用而鸞刀之貴　公羊傳右執鸞刀何休註割切
　之刀環有和鋒有鸞
記曰
　禮記郊特牲篇也鄭氏註曰灌謂以圭瓉酌鬯始獻
　神也已乃迎牲於庭殺之天子諸侯之禮也奠謂薦
　熟時也特牲饋食所云祝酌奠于鉶南是也蕭薌蒿
　也染以脂合黍稷燒之詩云取蕭祭脂羶當為馨聲
　之誤也奠或為薦　鉶音刑羮器也薌香通合如字
　又音閤
焫羶薌
　焫與爇同儒劣切燒也羶薌之羶音馨
　　　甫田
后稷為田
　漢食貨志武帝末年力農以趙過為搜粟都尉過能
　為代田一畮(畆/)三甽(畎/)嵗代處故曰代田古法也后
　稷始甽田以二耜為耦廣尺深尺曰甽(廣深/去音)長終畮
　一畮三甽而播種(上/音)於甽中苗生葉以上稍耨隴草
　因隤(音頽/下也)其土以附苗根故其詩曰或芸或芓黍稷
　儗儗芸除草也芓附根也言苗稍壮每耨輙附根比
　盛暑隴盡而根深能耐風與旱故儗儗然而盛也
九一之法
　為公田而行助法殷商之井田也
秀民
　管子小匡篇曰今夫農群萃而州處察其四時權節
　其用耒耜枷芟及寒擊菒除田以待時耕而疾耰之
　以待時時雨既至挾其搶刈耨鎛以旦暮從事於田
　野脫衣就功首戴茅蒲身衣襏襫霑體塗足暴其髪
　膚盡其四肢之敏以從事於田野少而習焉其心安
　焉不見異物而遷焉是故其父兄之教不肅而成其
　子弟之學不勞而能夫是故農之子恒為農野處而
　不暱其秀民之能為士者必足頼也　州二千五百
　家也菒枯草也搶音鏘陽庚二韻鎛音愽襏襫音撥
　適暴歩木切暱尼質切近也說又見國語齊語
陳陳相因
　前漢書太倉之粟陳陳相因充溢露積於外至腐敗
　而不可食
有年
　五榖皆熟為有年
勾龍氏(社/)　(稷/)
　共工氏有子曰勾龍氏平水土故祀以為社
　共工氏之霸九州也其子曰后土能平九州故祀以
　為社
　厲山氏之有天下也其子柱能植五榖故祀以為稷
　蔡邕曰周棄播殖百榖以稷為百榖之長因以稷名
　其神
羅弊
　周禮夏官大司馬之職中(音/仲)秋教治兵遂以獮田如
　蒐田之法羅弊獻禽以祀祊鄭氏註曰秋田為獮獮
　殺也羅弊罔止也罔網通秋田主用罔中(音/衆)殺者多
　也皆殺而罔止祊當為方聲之誤也秋田主祭四方
　報成萬物詩曰以社以方是也　獮音蘚四時獵春
　蒐夏苖秋獮冬狩
倉廩禮節
　管子牧民篇國多財則逺者來地辟(闢/)舉則民留處
　倉廪實則知禮節衣食足則知榮辱上下服則六親
　固四維張則君令行
　　　大田
稂童梁
　爾雅釋草稂童梁郭璞注以為莠類陸璣草木疏禾
　粟秀為穗而不成崱嶷然謂之童梁今又謂之宿田
　翁或謂之守田稂因郎有郎良二音說文作節謂之
　童節崱土力切嶷魚力切
螟
　螟食苗心李廵爾雅註曰言其姦冥冥難知也劉向
　五行傳曰視之不明時則有蠃蟲之孽謂螟螣之類
　聴之不聰時則有介蟲之孽謂螽蜚蝝之類或曰蝝
　螟之始生屬蠃蟲之孽羅端良爾雅翼曰如此則但
　知螟螣之為蠃螽蝝之為介而已今食苗心者乃無
　足小青蟲既食其葉又以絲纒集衆葉使穗不得展
　江東謂之横蟲讀如横逆之横言其横生又為横灾
　漢孔臧蓼蟲賦爰有蠕蟲厥状似螟是螟為無足□
　蠕之蟲也　蜚父沸切音翡蝝余専切音鈆蠃魯果
　切音祼蟥横去聲□尺兖切音舛蠕乳兖切音軟
螣
　螣與蟘古今字通用食禾葉者謂之蟘是蟘即蝗也
　其種類不一故月令曰百螣時起許慎曰百螣動股
　動股者蚣蝑蝗屬時起害稼蟘之言貸言假貸無厭
　故生蟘此李廵輩之言李廵孫炎解爾雅並因託惡
　政為說　螣蟘蟘􁇞□並通敵徳切音特蚣一作蜙
　先恭切蝑音胥
蟊
　蟊字亦作□食禾根者李廵曰言其稅取萬民則貨
　故云蟊或曰蟊螻蛄也爾雅蝚(音/柔)蛖螻(蛖武/江切)方言曰
　蛄諸謂之社畧(音/格)螻螲(音/窒)謂之螻蛄或謂之蟓(音/象)蛉
　(音/零)南楚謂之社狗或謂之蛄螻螻蛄食苖根為人患
賊
　賊食禾節者李廵曰言其貪狠故曰賊陸璣曰螟似
　虸蚄而頭不赤賊似桃李中蠧蟲赤頭身長而細耳
　虸蚄一作子方
螽
　公羊傳作􁈰螽之類群盛故春秋書雨螽于宋雨去
　聲言自上而下衆多之甚如雨之雨也
蜚
　蜚者負盤臭蟲也亦作蜰似䗪(音/拓)蟲而輕小能飛春
　秋書蜚劉向以為蜚色青近青眚眚音生之上聲災
　也劉歆以為負蠜也性不食榖食榖為災介蟲之孽
　羅端良曰今負盤好以清旦集榖上食稻花田家率
　以蚤作掇拾置他所至旦日出則皆散去不可得矣
　既食稻花又其氣臭惡能熯稻使不蕃春秋書之當
　由此爾今人謂之蜚盤蟲亦謂之香娘子本草謂之
　蜚蠊羅端良先於晦庵數年晦庵稱羅豫章
姚崇遣使捕蝗
　唐𤣥宗開元三年山東大蝗民或於田旁焚香膜拜
　設祭而不敢殺姚崇遣御史督州縣捕而瘞之崇奏
　詩云秉畀炎火此除蝗之義也　膜音模莫胡切膜
　拜長跪也
　　　瞻彼洛矣
茅蒐
　茅蒐茹藘也古謂之茅蒐今謂之茜草茜亦作蒨一
　名地血一名牛蔓染絳之草也葉似棗葉頭尖下闊
　莖葉俱澁四五葉對生節間蔓延草木上根紫赤色
　八月採根以染說文曰茅蒐染草一入為韎詩所謂
　韎韐有奭左傳所謂韎韋之跗注皆茅蒐所染之皮
　為之凡皮生者為革熟者為韋韎赤色茹藘音閭蒐
　音搜茜千之切
韋弁
　周禮夏官弁師掌韋弁皮弁註云弁者古冠之名稱
　委貌緇布曰冠　韎韐朱子云只是戎服成公十六
　年韎韋跗注跗音敷跗注戎服若袴而屬於跗與袴
　連跗足之背也
洛
　洛水出商州上洛縣冡嶺山桑欽水經云出讙舉山
　鄭漁仲云恐是上洛舊名讙舉東過熊耳山又東北
　過虢州盧氏縣又東過河南縣榖水從西來入焉又
　東過洛陽南伊水從西來入焉又東北過鞏縣東又
　北入于河班固云洛水行千七十里又有一洛水出
　同州蒲城縣洛水谷谷在荆山禹貢所謂荆岐既旅
　者其水東南流至耀州富平入渭
榖
　榖水出澠池縣陽榖谷入洛
伊
　伊水出虢州盧氏縣熊耳山東北過陸渾伊闕至洛
　陽入洛
瀍
　瀍水舊云出榖城縣潜亭北今榖城并為河南縣地
　東過洛陽至偃師縣入洛
澗
　澗水出河南新安縣南白石山東南入瀍
　伊洛瀍澗河南之水春秋說題辭云洛之為言繹也
　言水繹繹光耀也王氏曰洛水有二其一在宗周其
　一在東都在宗周則周官職方氏所謂河西曰雍州
　其浸渭洛是也在東都則書康誥所謂周公初基作
　新大邑于東國洛是也
珕琫珕珌
　毛傳曰士珕琫而珕珌琫必孔切佩刀削之上飾削
　去聲珕力計切音荔說文曰蜃屬蜃大蛤也蚌亦一
　名蜃周禮蜃物蜃器地官掌蜃春秋傳之蜃炭皆謂
　蛤蜃之蜃非蛟蜃之蜃羅端良云珕即牡蠣
　　桑扈之什
　　　桑扈
方伯連帥
　禮記王制千里之外設方伯五國以為屬屬有長十
　國以為連連有帥三十國以為卒卒有正二百一十
　國以為州州有伯鄭氏註云屬連卒州猶聚也伯帥
　正亦長也凡長皆因賢侯為之殷之州長曰伯虞夏
　及周皆曰牧
　　　鴛鴦
翼左右掩
　爾雅釋鳥曰鳥之雌雄不可别者以翼右掩左雄左
　掩右雌雖非横渠並棲之說亦互相發
莝
　莝音剉與摧同采卧切軟芻也
　　　頍弁
頍弁貌
　後漢輿服志古者有冠無幘其戴也加首有頍所以
　安物故詩曰有頍者弁此之謂也
期
　實維何期之期音基
摶
　遇温氣而摶之摶音團徒端切搏擊也摶控也聚也
蔦女蘿
　蔦寄生孔頴達以為爾雅釋草無文今說見於陸璣
　草木疏陸疏蓋因毛傳為說也女蘿毛傳以為莵絲
　松蘿爾雅釋草唐蒙女蘿女蘿莵絲又云蒙王女唐
　也蒙也女蘿也莵絲也王女也凡别五名陸璣草木
　疏曰莵絲蔓連生草上黄赤如金今合藥莵絲子是
　也非松蘿松蘿自蔓松上生枝正青與莵絲殊異
　　　車舝
景行
　慈溪黄氏(震/)日抄曰景者大也行者路也大路則行
　之也表記之言蓋斷章取義以為嚮徃而興起唐明
　皇序孝經有景行先哲之語後人緣此遂有景慕之
　說不以景為大行為路非經㫖矣苕溪胡氏(仔/)漁隠
　藂話曰黄魯直云俞清老作景陶軒名為未當詩云
　景行行止景明也明行則行之耳魏晉間所謂景荘
　景儉等從一人差誤遂相承繆
　　　青蠅
青蠅變白黒
　叚成式酉陽雜俎曰蒼蠅聲雄壮青蠅聲清聒其聲
　皆在翼蒼蠅糞敗物雖玉猶未能免所謂蠅糞點玉
　是也青蠅首赤如火背若負金汙穢能變白黒謂其
　點白為黒點黒為白也(一云青/蠅點玉)
　　　賔之初筵
侯
　考工記梓人為侯廣與崇方參分其廣而鵠居一焉
　天官司裘王大射則共(音/恭)虎侯熊侯豹侯設其鵠諸
　侯則共熊侯豹侯卿大夫則共麋侯皆設其鵠鄭康
　成註曰謂之侯者天子中(音/衆)之則能服諸侯以下中
　之則得為諸侯
白質赤質
　郷村記文白質赤質者皆謂采其地不采者白布也
　熊麋虎豹鹿豕皆正面畫其頭象於正鵠之處君畫
　一臣畫二陽竒(音/基)隂耦之數也凡畫者丹質侯皆畫
　雲氣於其側以為飾必先以丹采其地丹淺於赤也
上綱下綱
　梓人上綱與下綱出舌尋縜寸焉縜于貧切又尤粉
　切亦古大切籠綱者也鄭康成云綱所以繫侯於植
　者也植直吏切上下皆出舌一尋者亦人張手之節
　也鄭衆云綱連侯繩也縜籠綱者舌維持侯者　大
　射儀前期三日張大侯不繫左下綱孔頴達曰郷射
　之初雖言張侯而以事未至經云不繫左下綱中掩
　束之至於将射以司正為司馬乃云司馬命張侯弟
　子脫束遂繫左下綱是将射始張之
射禮三耦
　儀禮大射之禮司射作三耦射三耦出次西面揖當
　階北面揖及階揖卒射北面揖揖如升射適次反位
　三耦卒射亦如之　耦對也射必有耦上耦次耦所
　　以决勝負别能否也
的質
　發彼有的毛傳的質也孔頴達曰鄭衆馬融注周禮
　皆云十尺曰侯四尺曰鵠二尺曰正(音/征)四寸曰質以
　為侯皆一丈鵠及正質於一侯之中為此等級則亦
　以此質為四寸也一說射張皮謂之侯侯中謂之鵠
　鵠中謂之正方二尺正巾謂之槷方六寸槷即質也
　王肅改質為六寸
豐上之觶
　大射之禮司射命設豐于西楹西勝者之子弟洗觶
　酌奠于上勝者不勝者出揖如升射及階勝者先升
　堂不勝者進坐取豐上之觶興立卒觶坐奠于豐下
　興揖先降
拾發
　儀禮大射拾發以将乘矢拾音跲巨業切更也将行
　也四矢謂之乘射者更代發以行此四矢
因射而飲
　射禮有三大射賓射燕射周禮梓人云張皮侯而棲
　鵠則春以功註云春讀為蠢蠢作也出也天子将祭
　必與諸侯群臣射以作其容體出其合於禮樂者與
　之事鬼神皮侯以皮所飾之侯大射之侯也梓人云
　張五采之侯則逺國屬註云五采之侯謂以五采畫
　正之侯逺國屬者若諸侯朝會王張此侯與之射所
　謂賓射也正之方外如鵠内二尺五采者内朱白次
　之蒼次之黄次之黒次之其侯之飾又以五采畫雲
　氣焉梓人云張獸侯則王以息燕註云獸侯畫獸之
　侯天子熊侯白質諸侯麋侯赤質大夫布侯畫以虎
　豹士布侯畫以鹿豕凡畫者當質是獸侯之差也息
　者休農息老物也燕謂勞使臣若與群臣閒暇飲酒
　而射也勞力報切使色吏切
因祭而飲
　蘇子由曰先王将祭必大射以擇士将射必先行燕
　禮既安賔然後改懸以避射既旅然後張侯及弓比
　其射夫而耦之既耦然後拾發　崔靈恩集注以一
　章之賔之初筵左右秩秩為大射二章之籥舞笙鼔
　樂既和奏為燕射
崇坫康圭
　記明堂位崇坫康圭鄭氏註云崇高也康讀為亢龍
　之亢又為高坫亢所受圭奠于上焉　坫築土為之
　在兩楹間康舉也舉圭於坫之上也
始治卒亂
　荘子人間世篇以禮飲酒者始乎治常卒乎亂郭象
　註曰治謂尊卑有别旅酬有次亂謂湛湎淫液也旅
　衆也衆相酬酢也湛音沈液溢同
司正
　儀禮郷飲酒主人降席自南方(不由北/方由便)側降(側特也/賔介不)
　(從故/言側)作相為司正(作使也/相去聲)郷射主人降席自南方側
　降作相為司正燕禮射人自阼階下請立司正公許
　射人遂為司正
　　　采菽
路車
　春官巾車王五路玉路金路象路革路木路玉路錫
　樊纓十有再就建太常十有二斿以祀金路鉤樊纓
　九就建大旂以賔同姓以封象路朱樊纓七就建大
　赤以朝異姓以封　玉金象三路以玉金象飾諸末
　也革路鞔之以革而漆之無他飾木路不鞔以革漆
　之而已就成也五色備而一匝謂之一就樊及纓皆
　以五采罽飾之錫音羊樊音盤鞔音瞞罽音計斿音
　留旂旒也
衮冕
　周冕有五一衮冕二鷩冕三毳冕四絺(展几/切)冕五𤣥
　冕第五卷九罭篇已載九章之義兹再出十二章說
　邢叔明(昺/)曰日月星辰取其照臨於下山取興雲致
　雨龍取變化無窮華蟲謂雉取耿介藻取文章火取
　炎上以助其徳粉取潔白米取能養黼取斷割黻取
　背惡嚮善
檻泉
　爾雅云檻泉正出公羊傳云直出直猶正也正出者
　涌出也自發源處涌而直上故曰正出
行縢(幅/)　(齊/)
　縢緘也行縢者言行而緘束其足
　幅嚴坦叔音偪言攷内則之偪及左傳帶裳幅舄
　幅偪字異皆音逼
　恭敬齊遫之齊音咨
紼纚維
　紼者繂也纚維者繫也繂音律
　　　菀栁
戰國䇿
　戰國䇿楚春申君使人請孫子於趙孫子為書謝因
　為賦曰寶珍隋珠不知佩兮褘布與絲不知異兮閭
　妹子奢莫知媒兮媒母求之又甚喜之兮以瞽為明
　以聾為聰以是為非以吉為凶嗚呼上天曷惟其同
　詩曰上天甚神無自瘵也此孫子即荀卿子春申君
　黄歇楚之國相
　　都人士之什
　　　都人士
周尹姞
　春秋尹氏世為公卿周之舊族左傳鄭石癸曰姞吉
　人也后稷之元妃也周舊婚姻故稱尹姞
晉王謝
　王王導族謝謝安族王有太原琅邪二宗琅邪為盛
　太尉王祥與弟覽之後王導是也
唐崔盧(揵/)
　山東崔盧李鄭諸族自矜地望凡為婚姻必多責財
　貨或捨其郷里妄稱名族或兄弟齊列更以妻族相
　陵唐太宗惡之命吏部尚書髙士亷等徧責天下譜
　牒質以史籍考其真偽褒進忠賢貶退姦逆分為九
　等士亷等以黄門侍郎崔民幹為第一帝更命刋定
　專以品秩為高下於是以皇族為首外戚次之民幹
　為第三凡二百九十三姓千六百五十一家貞觀十
　二年春正月頒氏族志於天下李肇國史補山東四
　姓土門崔岡頭盧潭底李滎陽鄭皆為顯族
　揵其言切舉也
　　　黍苖
師從旅從
　春秋左傳定公四年衛祝鮀曰嘉好之事君行師從
　卿行旅從從去聲二千五百人師五百人旅
謝
　歐陽文忠公曰謝黄帝後周滅之以封申伯在南陽
　之宛縣荆州記棘陽東北百里有謝城桑欽水經云
　謝水所出棘陽在唐之湖陽西北
　　　隰桑
思公子
　九歌湘夫人沅有芷兮澧有蘭思公子兮未敢言
　　　白華
褒姒
　夏后氏衰有二龍止夏庭夏帝卜請其漦櫝而藏之
　漦者所吐沫也夏亡櫝傳殷周至厲王發而觀之漦
　化為𤣥黿入王後宫童妾遭之既笄生女懼而棄之
　宣王時童謡曰檿弧箕服實亡周國有夫婦賣是器
　者宣王使執之夫婦逃夜聞所棄女啼聲收而奔於
　褒後褒人有罪獻之以贖罪女出於褒是為褒姒幽
　王見而愛之生子伯服廢申后及太子宜臼以褒姒
　為后　褒褒國姒氏與夏同姓夏有褒君古之褒國
　漢之褒中梁州褒城縣有褒水褒榖　檿山桑　弧
　弓　箕木名　服箭筩　漦音時
疷病
　無将大車祗自疷兮古註本音抵都禮切朱子讀平
　聲音痻眉貧切從劉氏說也與此宜相通
滮池
　宋敏求長安志云長安縣有滮池水出縣西北二十
　里益按滮池焦穫澤之類殆因詩命名耳
　　　緜蠻
朝駕夕極
　春秋外傳魯語曰子服恵伯見晉韓宣子曰魯之宻
　邇於齊而又小國也齊朝駕則夕極於魯國不敢憚
　其患而與晉共其憂亦曰庶㡬有益於魯國乎
　　　苕之華
芸
　裳裳者華篇云芸黄盛也此當與同
苕
　苕有㫖苕有陵苕陳風防有鵲巢卭有㫖苕陸璣疏
　㫖苕苕饒也幽州人謂之翹饒蔓生莖如勞豆而細
　葉似蒺藜而青此小雅苕之華之苕陵苕也一名紫
　葳一名陵時一名凌霄蔓生附喬木上雖名紫葳花
　則不紫羅端良云此花亦彌絡石壁如錦綉盛夏勿
　仰視露滴目中傷目
　
　
　
　
　
　詩傳旁通卷九
欽定四庫全書
　詩傳旁通卷十　　　　　　元　梁益　撰
　　大雅文王之什
　　　文王
叔父陟恪
　春秋左傳昭公七年秋八月衛襄公卒衛齊惡告喪
　於周且請命王使成簡公如衛弔且追命襄公曰叔
　父陟恪在我先王之左右以佐事上帝余敢忘髙圉
　亞圉　王周景王齊惡衛大夫
楨榦
　楨榦版築之木也題謂之楨墻端之木也旁謂之榦
　墻兩邉所以障土者也
某士
　禮記曲禮列國之大夫入天子之國曰某士
鬯
　鬯草名陸農師曰先鄭氏小毛公所謂鬯香草也築
　而煮之芬芳調鬯因謂之鬯記曰鬱合鬯蕭合黍稷
　此明築煮在於祭前及灌然後合而成之周官鬱人
　掌祼器和鬱鬯以實彛而陳之秬黒黍也秬鬯者秬
　為百榖之華鬯為百草之英故先王煮以合鬯劉向
　說苑曰鬯者百草之本上暢於天下暢於地無所不
　暢故天子以鬯為䞇芬芳調鬯亦作條暢
冔
　後漢書輿服志爵弁一名冕廣八寸長尺二寸如爵
　形前小後大繒其上似爵頭色有收持笲所謂夏收
　殷冔者也蔡邕獨斷曰殷黒而微白前小而後大夏
　純黒亦前小而後大皆以三十六升漆布為之詩曰
　常服黼冔禮記註服黼衣而冔冠也陸徳明曰冔大
　也夏后氏冠殷曰冔周曰冕
升
　布八十縷為一升漢食貨志周布幅廣二尺二寸程
　子云古尺一尺當今五寸五分毎幅三十六升可見
　細宻升音登成也
統承作賔
　書微子之命文作賔如虞賔在位
敢告僕夫
　左傳襄公四年晉魏絳曰昔周辛甲之為太史也命
　百官官箴王闕於虞人之箴曰芒芒禹迹畫為九州
　經啓九道民有寝廟獸有茂草各有攸處徳用不擾
　在帝夷羿冐于原獸忘其國恤而思其麀牡武不可
　重用不恢于夏家(叶孤/音)獸臣司原敢告僕夫
孔子論詩
　漢書劉向傳向諫成帝疏曰臣聞易曰安不忘危存
　不忘亡是以身安而國家可保也故賢聖之君愽觀
　終始窮極事情而是非分明王者必通三統明天命
　所授者愽非獨一姓也孔子論詩至於殷士膚敏祼
　将于京喟然嘆曰大哉天命善不可不傳于子孫是
　以富貴無常不如是則王公其何以戒慎民萌何以
　勸勉(萌與/甿同)蓋傷微子之事周而痛殷之亡也雖有堯
　舜之聖不能化丹朱之子雖有禹湯之徳不能訓末
　孫之桀紂自古及今未有不亡之國也昔髙皇帝既
　滅秦将都雒陽感悟劉敬之言自以徳不及周而賢
　於秦遂徙都關中依周之徳因秦之阻世之長短以
　徳為効故常戰栗不敢諱亡孔子所謂冨貴無常蓋
　謂此也
周公所作
　吕氏春秋仲夏紀周文王處岐諸侯去殷三淫而翼
　文王散宜生曰殷可伐也文王弗許周公旦乃作詩
　曰文王在上於昭於天周雖舊邦其命惟新以繩文
　王之徳髙誘註曰淫過也翼佐也三淫謂剖比干之
　心斷材士(勇力/之士)之足刳孕婦之胎者故諸侯去之而
　佐文王也今按文王在而公旦稱文王吕不韋之言
　未可盡信
兩君相見之樂
　國語魯語叔孫穆子聘於晉(叔孫/豹)晉悼公饗之樂及
　鹿鳴之三而後拜晉侯使行人問焉對曰夫歌文王
　大明緜則兩君相見之樂也皆昭令徳以合好也皆
　非使臣之所敢聞也臣以為肄業及之故不敢拜
　左傳襄公四年叔孫穆叔云文王兩君相見之樂也
　　　大明
太任
　王季之妻文王之母摰國任姓之女尊之曰太任中
　女也中去聲
太姒
　文王之妃武王之母張守節曰國語云杞鄫二國姒
　姓夏禹之後太姒之家
莘
　莘兟姺甡㜪□六字同一音姒姓之國文王妃太姒
　之母家今同之夏陽漢郃陽也有太姒冢城祠廟唐
　十道志在同之河西河西即郃陽郡國志郃陽南二
　十里古莘國莘亦禹之母家􁉽納有㜪氏女生伯禹
俔
　俔朱傳牽遍切按字書又胡典切音峴毛傳俔磬也
　孔疏此俔字韓詩文作磬則俔磬義同也許慎云俔
　譬喻也蓋如今俗語比喻物云磬作然也按此皆方
　言漢唐人各異耳
造舟
　孔疏比其舟而渡曰造舟中央左右相維持曰維舟
　併兩船曰方舟一舟曰特舟　水深不可施梁柱建
　橋連鎖其船於水面以渡謂之浮橋
牧野(旅若林/)
　衛之汲縣故商都牧野之邑
　旅若林武成文
太公望
　史記齊世家太公望吕尚者東海上人蓋嘗窮困年
　老矣以漁釣奸(與干/同)周西伯西伯将出獵卜之曰所
　獲非龍非彲(梨/)非虎非羆所獲霸王之輔於是周西
　伯獵果遇太公於渭之陽與語大恱曰自吾先君太
　公曰當有聖人適周周以興子其是耶吾太公望子
　乆矣故號之曰太公望載與俱歸立為師　吾先君
　太公謂周先君太君組紺世本作太公組紺史記作
　公叔祖類
師尚父
　武王即位師尚父劉向别録曰師之尚之父之故曰
　師尚父父亦男子之美稱也毛公詩傳曰師太師尚
　父可尚可父也
凉漢書作亮
　前漢書王莽傳詩云時惟鷹揚亮彼武王凉字作亮
　註云亮助也
　　　緜
沮漆
　嚴坦叔曰沮漆名稱相亂桑欽水經云沮水出北地
　郡直路縣東過馮翊祋祤縣北東入于洛此沮水之
　源流也(馮音凭翊音亦/祋音對祤音許)漢志扶風有漆縣漆水在縣
　西東入渭又闞駰十三州記云漆水出漆縣西北至
　岐山東入渭此漆水之源也沮出北地入洛漆水出
　扶風入渭沮自沮漆自漆孔氏引水經云沮水俗謂
　之漆水又謂之漆沮此則名稱相亂矣　樂史寰宇
　記曰邠之新平漢漆縣也有漆水屬扶風隗囂攻略
　陽上至漆漢之漆今邠治也　鄭漁仲通志畧曰沮
　水出邠州界經華原縣北入于漆漆水出鳯翔普潤
　縣東或云出岐山經華原縣與沮水合南至富平縣
　入于渭鳯翔即漢扶風郡(小雅漆沮之/從與此不同)
堇烏頭(苦堇/)
　堇有二有芨堇之堇有苦堇之堇芨音急一音及爾
　雅曰芨堇草郭景純曰即烏頭也鄭漁仲曰堇草初
　種之母如芋魁而首似烏鳥之首故名烏頭兩岐如
　鳥張口者名烏喙皆取其似鳥頭傍生者為附子附
　子傍生者為側子烏頭不生附子者為天雄天雄長
　大至三寸以上本草云春採為烏頭冬採為附子廣
　雅云一嵗為側子二嵗為烏喙三嵗為附子四嵗為
　烏頭五嵗為天雄今皆不然(魏人張楫/作廣雅)但一嵗下種
　即有此五物以冬至種以八月採出於蜀中綿州彰
　明縣尤多世以烏頭附子天雄為三建以此三物舊
　皆出於建平故也謝靈運郊居賦三建異形而同出
　　附子為百藥之長一名奚毒
　苦堇　爾雅齧苦堇郭璞註堇葵也葉似柳子如米
　汋食之滑禮記内則堇荁枌榆按内則之言蓋取其
　滑此菜野生俗謂之堇菜
楚焞(宗廟為先/)　(臯門應門/)
　焞吐雷切音推儀禮士喪禮曰卜日既朝哭皆復外
　位卜人先奠龜于西塾上南首有席楚焞置于燋在
　龜東(燋音/雀)孔頴達曰春官華氏掌供燋契以待卜事
　註引士喪禮之楚焞即契也所用灼龜者也楚荆也
　卜者以楚焞之木燒之於燋炬之火既燃執之以灼
　龜也華是捶切
　宗廟為先廐庫為次居室為後記曲禮文
　臯門應門五門三門之說胡庭芳詩纂甚明此不再
　𫐠越上一朋友嘗與益言詩傳集成非胡氏書益亦
　無以質其真偽一日檢故書中有鄱陽李養吾(謹思/)
　送胡庭芳入閩序言庭芳再入閩而詩纂成而序作
　於延祐甲寅之前二十餘年則今日之詩傳附録纂
　疏不可謂非其書也
謂之宜
　爾雅起大事動大衆必先有事於社而後出謂之宜
　禮記王制天子諸侯将出皆宜乎社鄭氏註曰宜祭
　名其禮亡
虞芮質成
　毛傳之說見於孔子家語　家語好生篇孔子曰以
　此觀之文王之道其不可加焉不令而從不教而聴
　至矣哉
虞
　仲雍之後陜之平陸吳山有虞城虞井虞城在平陸
　東北六十里本帝舜之後所謂西虞也羅長源曰西
　虞者舜庶子之後也舜之庶子七人皆釐降為齊民
　圭胡負遂廬蒲衛甄潘饒畨傳鄒息有何母轅餘姚
　上虞濮陽餘虞西虞亡錫巴陵衡山長沙凡十八邑
　皆其裔也
芮
　伯爵周同姓國畿内諸侯為王朝卿士大夫者今陜
　西芮城西二十里有芮故城酈氏注桑欽水經曰河
　水自河北城南東逕芮城有芮君祠
閒原
　虞芮讓所争田今平陸西六十里閒原者所争田也
　東西七里南北十二里
　　　棫樸
圭瓉璋瓉
　瓉祼酒之器其形如槃以圭為柄謂之圭瓉以璋為
　柄謂之璋瓉以成器而言謂之玉瓉
其判在内(祼/)
　判分也半也毛傳半圭曰璋是璋為圭之半也考工
　記大璋中璋邉璋黄金勺青金外朱中是大中邉三
　者璋之等黄金為勺青金為外而朱其中者璋之飾
　也璋之為用酌酒祼獻其分判處分一半處皆朝向
　祼酒之人所謂其判在内也故以喻趨向之意
　祼者将祭而未殺牲之時酌鬱之酒灌地以降神降
　猶求也
六師六軍
　毛傳天子六軍孔疏軍之稱師乃是常稱益按文王
　未嘗為天子六師之說非所施及攷詩意蓋追稱之
　詞則六師亦追言之耳　嚴坦叔曰文王為西伯奉
　王命以征伐則六軍與之俱進文王未有六軍以大
　雅皆述王者之事故言六軍耳
文王九十七乃終
　文王世子篇文王謂武王曰女(音/汝)何夢矣武王對曰
　夢帝與我九齡文王曰女以為何也武王曰西方有
　九國焉君王其終撫諸文王曰非也古者謂年齡齒
　亦齡也我百爾九十吾與爾三焉文王九十七乃終
　武王九十三而終　文王未嘗稱王武王曷為稱父
　君王此記禮者之誤
　　　旱麓
鬱鬯(鬯/)　(鐎/)　(賜秬鬯/)
　周禮春官鬱人掌祼器鬯人掌共秬鬯(共/供)註云祼器
　謂彛及舟與瓉鄭司農衆云鬱草名十葉為貫百二
　十貫為築以煮之鐎(子遥/切)中停於祭前鬱為草若蘭
　禮圖云鬱草十二花状如紅藍羅端良曰秬黒黍也
　古者釀以為酒以供祭祀謂之秬鬯亦曰鬱鬯周禮
　有鬯人之職鬱人之職鬱者鬱金香草鬯人既釀秬
　為酒将用則授之鬱人鬱人築鬱金之草以和之芬
　芳調暢故謂之鬯築者搗也用則以瓉盛之酒既和
　鬱其色正黄在瓉中流動故曰黄流宗廟之祭春祠
　夏禴秋嘗冬烝追享朝享以至社壝門禜及山川四
　方之祭皆有祼鬯之事然鬱之為物雖香乆則失其
　芬芳故用時旋和之取其新潔耳
　鬯孫毓云鬯是酒名非草名劉向云鬯者百草之本
　陸農師云傳言鬯草生庭皆以為草
　鐎音焦刁斗温器三足有柄
　賜秬鬯孔頴達曰孔叢子曰吾聞諸子夏曰殷王帝
　乙之時王季以九命作伯於西受圭瓉秬鬯之賜
抱朴子
　晉葛洪字稚川丹陽句容人元帝時累召不起止羅
　浮山鍊丹著書自號抱朴子因以命書　文獻通考
　晁氏曰葛稚川博聞深洽江左絶倫著書甚富晉書
　内外篇通有一百一十六篇今世所傳者四十篇而
　已外篇頗言君臣理國用刑之道故子集附之於雜
　家者流焉
熂燎
　許氏說文曰芟草燒之曰熂放火曰燎熂許氣切音
　餼　南史宋孝武帝大明初揚州刺史西陽王子尚
　言上山湖之禁雖有舊科民俗相因替而不奉熂山
　封水保為家利宋史又云凡是山澤先恒熂爈種竹
　木薪果為林爈刀居切皆熂燎之義也因旁通
　　　思齊
太姜
　列女傳太姜有台氏女　台駘通太王娶於駘琅邪
　之駘國非后稷武功之駘琅邪在今山東
百男言其多
　史記管蔡世家武王同母兄弟十人母曰太姒文王
　正妃也其長子伯邑考次武王發次管叔鮮次周公
　旦次蔡叔度次曹叔振鐸次郕叔武次霍叔處次康
　叔封次𣆀季載𣆀季最少伯邑考前卒　左傳定公
　四年衛祝鮀曰武王之母弟八人周公為太宰康叔
　為司冦𣆀季為司空五叔無官豈尚年哉　僖公二
　十四年富辰曰管蔡郕霍魯衛毛𣆀郜雍曹滕畢原
　酆郇文之昭也此皆㮣言文王之子衆多非必真百
　男也
羑里之囚
　紂囚文王於羑里時文王嘗作歌其詞曰殷道溷溷
　浸濁煩兮朱紫相合不别分兮迷亂聲色信讒言兮
　炎炎之雪使我愆兮幽閉牢穽由其言兮遘我四國
　憂勤勤兮　天台陳徳翁(仁王/)曰羑里歌詞㫖淺露
　疑非文王之言不敢質也
性與天合
　毛傳不聞亦式不諫亦入言性與天合也
　　　皇矣
扶老(椐樻音/)
　西漢書孔光傳賜太師靈夀杖孟康曰扶老杖也服
　䖍曰靈夀木名顔師古曰木似竹有枝節長不過八
　九尺圍三四寸自然有合杖制不須削治東漢書蔡
　順傳註扶老藤也　椐音居當云斤於切樻去愧切
太伯適吳
　太亦作泰太伯古公太王之長子史記周本紀太伯
　虞仲知古公欲立季歴以傳昌二人乃亡如荆蠻文
　身斷(上/音)髪以讓季歴張守節正義曰太伯奔吳所居
　城在蘇州北五十里常州無錫縣界梅里村其城及
　冢見存而云亡如荆蠻者越滅吳吳地屬越楚滅越
　其地屬楚秦滅楚其地屬秦秦諱楚改曰荆故通號
　吳越之地為荆及北人書史加云蠻勢之然也　文
　身斷髪應劭曰常在水中故斷其髪文其身以象龍
　子故不見害　漢趙曄吳越春秋古公病二人托名
　採藥于衡山遂之荆蠻斷髪文身為夷狄之服示不
　可用古公卒太伯仲雍歸赴喪畢還荆蠻國民而君
　事之自號勾吳　左傳哀公七年子貢曰太伯端委
　以治周禮仲雍嗣之斷髪文身臝以為飾豈禮也哉
　有由然也石林葉少藴曰以傳考之斷髪文身蓋仲
　雍太伯無與(去/音)焉
勾吳(互吳/)　(三吳/)
　吳言勾者夷人發聲猶春秋之言於越也
　伯爵吳大也即泰伯居勾吴也勾吳故城在無錫梅
　里平墟城内有泰伯井及泰伯之墓
　姑蘇吳興丹陽為三吳
貊莫
　春秋傳成鱄之言禮記樂記篇引此詩皆作莫其徳
　音貊莫通左氏傳云徳正應和曰莫
度莫明類順比
　心能制義曰度徳正應和曰莫照臨四方曰明勤施
　無私曰類教誨不倦曰長賞慶刑威曰君慈和徧服
　　曰順擇善而從之曰比經緯天地曰文昭公二十八
　年晉成鱄對獻子魏舒之言與周公諡法相表裏
文王征伐(宻/)　(阮/)　(共/)　(崇/)
　史記周紀紂赦西伯賜之弓矢斧鉞得征伐明年伐
　犬戎明年伐宻須明年敗耆明年伐邘明年伐崇侯
　虎而作豐邑自岐下而徙都豐明年西伯崩耆即黎
　也邘音余
　宻須子爵商侯國世本云商有宻須文王伐之魯有
　宻須之鼓杜預左傳註云姞姓之國在安定隂宻
　元和姓纂云阮地在岐渭之間或云周中葉有阮郷侯
　恭共通虞公所奔之共池
　􁉽國伯爵永興鄠東之故酆宫是也酆與豐同鄠即
　扈也故扈一曰崇扈禹之父名􁉽音衮
程
　程者商封吳回之後今咸陽故安陵城周程邑也王
　季居之周書王季宅程世紀王季徙于程地志安陵
　𨽻扶風地在岐南與畢相接所謂畢程者武王嘗窮
　於畢程是也河南洛陽亦有程地乃程伯休父之邑
方鄉
　六章萬邦之方鄭康成曰方猶鄉也言為萬國之所
　鄉也鄉音向去聲
類禡
　孔頴達禮記疏曰釋文云是類是禡師祭也爾雅多
　為釋詩然類不皆為師祭但以事類告天如以攝位
　事類告天謂之類以廵狩事類告天亦謂之類古尚
　書說非時告天謂之類肆師註云為師祭造軍法者
　禱之氣勢百倍其神蓋蚩尤或曰黄帝也　陳祥道
　禮書曰周官言貉詩與禮記爾雅言禡其實一也(貉/禡)
　(同/)貉之祭蓋使有司為之而立表於陳前肆師為位
　甸祝掌祝號既事然後誓衆而師田焉周官所謂表
　禡誓民是也古者将射則祭先侯将卜則祭先卜将
　用火則祭先爟(音/貫)将用馬則祭馬祖然則将師田而
　貉祭者不特為禱而已也
黄帝
　史記五帝紀黄帝者少典之子姓公孫名曰軒轅軒
　轅之時神農氏世衰諸侯相侵伐暴虐百姓而神農
　氏弗能征於是軒轅乃習用干戈以征不享諸侯咸
　來賔從而蚩尤最為暴莫能伐炎帝欲侵陵諸侯諸
　侯咸歸軒轅軒轅乃修徳振兵以與炎帝戰於阪泉
　之野三戰然後得其志　炎帝榆岡亂起黄帝親與
　帝榆戰于阪泉羅氏路史曰黄帝有熊氏姓公孫名
　荼一曰軒軒之字曰𤣥律少典氏之子母吴樞曰符
　葆一名附寶祕電繞斗軒而震二十四月而生帝於
　夀丘故曰名軒太史公謂名軒轅後世從之非也夀
　丘在上邽或云濟南
蚩尤
　蚩尤阪泉氏姜姓炎帝之裔也炎帝參盧曰榆岡居
　空桑命蚩尤居小顥以臨四方蚩尤作亂伐空桑逐
　榆岡居涿鹿涿鹿一云濁鹿自以為炎帝之後簒號
　炎帝參盧遂委命於有熊氏有熊於是暨力牧神皇
　率風后鄧伯温之徒及蚩尤戰於涿鹿山執蚩尤于
　中冀而誅之身首異處蚩尤封域有鹽池之利今河
　東解池是也皇覽冢墓記蚩尤冢在夀張縣闞鄉城
　中髙七丈中冀冀州也蚩尤正冢在夀張肩髀冡在
　山陽郡鉅野縣故云身首異處
　皇覽　皇覽者書籍名也其書皆記古帝王及聖賢
　冢墓
因壘而降
　左傳僖公十九年宋人圍曹討不服也子魚言於宋
　公曰文王聞崇徳亂而伐之軍三旬而不降退修教
　而復伐之因壘而降
　　　靈臺
靈臺
　三輔黄圖周文王靈臺在長安西北四十里文王受
　命而作邑于豐立靈臺髙二丈周回百二十歩左傳
　僖公十五年秦伯獲晉侯以歸舍諸靈臺杜預註云
　在京兆鄠縣周之故臺也　孔頴達疏左哀三十五
　年衛侯為靈臺於籍圃則是新造其時僣為此名耳
栒虡
　冬官梓人為筍虡天下之大獸五脂者膏者臝者羽
　者鱗者宗廟之事脂者膏者以為牲臝者羽者鱗者
　以為筍虡筍周禮作筍詩作栒同息允切虡或作簴
　曰許切音巨樂器所縣横曰筍植曰虡縣懸通　孔
　頴達詩疏懸鐘磬者兩端有植木其上有横木謂直
　立者為虡謂横牽者為栒栒上加大版為之飾謂之
　業刻版捷業如鋸齒也其懸鐘磬之處又以彩色為
　大牙其状隆然謂之崇牙樅即崇牙之貌樅樅然也
　樅音從容之從樅樅隆起貌　虡　鐘虡飾以臝屬
　磬虡飾以羽屬臝者謂虎豹貔螭為獸淺毛者之屬
　羽者謂鳥屬也　栒　鐘磬之筍皆飾以鱗屬鱗者
　謂龍蛇之屬也宗廟脂膏以為牲脂者謂牛羊之屬
　膏者謂豕屬也属屬通
論倫
　禮記樂記論倫無患樂之情也　恒齋劉氏禮記說
　曰論者雅頌之辭倫者律吕之音惟其辭足論而音
　有倫極其和而無患害樂之本情也
鼉
　象龍形長一二丈灰黒色背尾皆有鱗甲身具十二
　肖肉蛇肉最後在尾枕瑩浄勝魚枕聲如鼓皮亦中
　冒鼔故詩言鼉鼔一名土龍字一作鱓亦作􁅸汲冢
　周書王㑹篇云㑹稽以􁅸
　　　下武
天子致胙
　史記商君傳秦人富强天子致胙於孝公諸侯畢賀
　蘇秦傳周天子致文武之胙於秦惠王
　五章於萬斯年之於嘆美之辭當音烏
　詩傳旁通卷十
欽定四庫全書
　詩傳旁通卷十一　　　　　元　梁益　撰
　　大雅生民之什
　　　生民
姜嫄
　史記姜嫄為帝嚳元妃韓詩章句姜姓原字或曰姜
　原諡號也嫄原通有邰氏女邰國名雍州武功之邰
　非琅邪之邰
郊禖
　禮記月令仲春之月是月也𤣥鳥至至之日以太牢
　祠於髙禖天子親徃　郊禖禖即媒妁之媒尊異之
　故從神祗之祗而謂之禖一云髙禖一云臯禖一云
　神媒羅長源曰女媧女皇氏㚿媧雲姓一曰女希太
　昊氏之女弟少佐太昊禱于神祗而為女婦正姓氏
　職婚姻通行媒以重萬民之判是曰神媒以其載媒
　是以後世有國是祀為臯禖之神因典祠焉昔者駘
　姜從嚳郊禖則郊禖之禮古先之世有之矣祓除之
　祀位在南郊以𤣥鳥至之日祠之蔡邕曰禖神髙辛
　以前所有束晳曰臯禖者人之先也盧植曰𤣥鳥至
　時隂陽中而萬物生於是以三牲請於髙禖之神因
　其明顯故謂之髙因其求子故謂之禖古有媒氏之
　官因以為神也
九嬪御
　禮記昏義古者天子立后六宫三夫人九嬪二十七
　世婦八十一御妻以聴天下之内治　月令后妃帥
　九嬪御註御謂從徃侍祠天子有后有夫人有嬪有
　世婦有女御獨云帥九嬪舉中言也　六宫　大寝
　一小寝五凡六
弓韣
　吕氏春秋仲春紀髙誘註曰韣弓韜也授以弓矢示
　服猛得男象也韣音獨又音蜀弓韜之韜亦作弢弓
　衣也並音叨他刀切
側室
　記内則註側室謂夫之室次燕寝也　娠　音身又
　貞震二音妊也妊如深汝鳩二切孕也
巨迹之説
　毛公傳履踐也帝髙辛氏之帝也武迹也敏疾地從
　於帝而見於天将事齊敏也
　鄭康成箋帝上帝也敏拇也介左右也夙之言肅也
　祀郊禖之時時則有大人之迹姜嫄履之足不能滿
　履其拇指之處心體歆歆然其左右所指任如有人
　道感己者也於是遂有身而肅戒不復御後則生子
　而養長之名之曰棄舜臣堯而舉之是為后稷　列
　子天瑞篇思士不妻而感思女不夫而孕后稷生乎
　巨迹伊尹生乎空桑(空桑中/得小兒)　史記周本紀姜原出
　野見巨人跡心忻然悦欲踐之踐之而身動如孕者
　居期而生子　羅長源泌曰后稷之生鳥翼羊腓齊
　頃之誕貍乳羶嫗昆莫之棄野鳥銜肉東明之擲豕
　嘔馬嘘是豈人為之哉　齊惠公之妾蕭桐叔子有
　身賤而不敢言生頃公棄之野貍乳之羶覆之故長
　名無野　烏孫昆莫生棄于野鳥銜肉飼之匈奴収
　養之後為烏孫王　橐離生東明棄之溷豕嘔之棄
　之廐馬嘘之後為扶餘王　左氏宣公四年楚闘伯
　比與䢵女生子棄夢澤中虎乳之楚人謂乳□謂虎
　於莬故命之曰闘􁀙於莬是為令尹子文與羅長源
　所引皆相類晦庵亦言漢髙祖之生亦類稷契非可
　以常理論也􁀙或作榖奴後切
先儒或頗疑之
　今姑摭王充歐陽公一二説而黄東發語終之漢人
　王充論衡曰儒者稱聖人之生不因人氣更禀精於
　天禹母吞薏苡而生禹故夏姓曰姒契母吞燕卵而
　生契故殷姓曰子后稷母履大人跡而生后稷故周
　姓曰姬世好竒怪古今同情不見竒怪謂徳不異故
　因以為姓世間誠信因以為然聖人重疑因不復定
　世士淺論因不復辨儒生是古因主其説契稷皆帝
　嚳之子其母皆帝嚳之妃帝王之妃何為適草野古
　時雖質禮制已設帝王之妃何為浴於川夫如是言
　聖人更禀氣於天母有感吞者虛妄之言也　歐陽
　文忠公曰秦漢學者喜為異説髙辛四妃皆以神異
　而生子蓋堯有聖徳稷契後世皆王天下数百年學
　者喜為之稱述欲神其事故務為之説文忠公闢祥
　瑞之説有詩本義　嚴坦叔粲曰古無巨迹之説特
　列子異瑞司馬遷好竒鄭氏信䜟緯以帝武疑似之
　辭藉口而為是説毛氏不信神怪其説甚正後世猶
　未盡從者謂其以帝為帝嚳耳今依毛以敏為疾而
　不用其帝為髙辛之説依鄭以帝為上帝而不用其
　敏為拇指之説合二家之説而去取之可以折𠂻矣
　　黄東發震曰鄭氏謂姜嫄履巨人跡歆動而生后
　稷近世大儒如晦庵東萊皆從之惟歐陽公嘗斥其
　誕至嚴華谷力主歐陽之説焉如諸儒説姜嫄正因
　履巨跡生子而驚異之是以棄之隘巷棄之平林棄
　之寒氷是以名之曰棄是以曰上帝豈不寧乎豈不
　康我之禋祀乎何乃居然而生子也則其訓釋於上
　下經文皆協今華谷力排履武之説止以不難産為
　神異而亦襲用諸儒之語曰上帝豈不寧乎豈不康
　我之禋祀乎使之安然而生子也則其説不通矣
　坦叔淳祐八年戊申夏五月所著詩緝成時為朝奉
　大夫知横浦郡在晦庵後東發晦庵門人之門人其
　言皆可摭以相發　横渠張子曰生民之事不足怪
　人固有無種而生當民生之始何嘗便有種固亦因
　化而有
即邰肇祀
　邰為后稷母家傳言或滅或遷以其地封后稷設為
　疑而未定之辭姜嫄之國后稷之封皆難深考然味
　即有邰家室之即即者就之之意就有邰之家室而
　居之不勞餘力后稷肇祀肇者始也稷之始為祭主
　則自封於此國而始也
軷
　軷者祭行道之神已見邶風泉水祖道之祭所謂行
　神也然行亦五祀之一黄帝立五祀門户中霤井竈
　見於儀禮湯之五祀見於世本户井竈中霤行有行
　無門漢志一户二霤三竈四門五井魏晉皆從之而
　無行唐開元禮祀户司命以春祀竈以夏門厲以秋
　行以冬霤以季夏天寳修月令復井而絀行蓋以行
　神軷於始行非冬祀也故絀之絀與黜同斥去也山
　行曰軷封土為山象謂之軷壤祀之在門外之西
　因記祭軷并記五祀五子七祀有泰厲有司命有宫
　正有舞師故篇中有祀户司命祀門厲之文　霤
　中霤中庭檐溜之處俗謂之簷神祭之位在牖下霤
　溜通檐簷通　竈祀之門外之東　户　祀之户内
　之西　門　祀之門之左樞凡祭五祀於廟皆布席
　于奥古者尸主並用祭五祀時各設其主三祭而後
　迎尸迎尸者祭所既徹之後更陳俎饌即其筵前迎
　其尸而祭於奥如祭宗廟之禮奥為室西南隅室之
　尊處也
傅
　燔傅諸火也傅音附與經之菀栁有鳥髙飛亦傅于
　天之傅同　抒　神與切音機杼之杼除也臼中取
　出之也　豋　豆豋之登與登降之登不同豆豋之
　豋从夕从又登降之登从癶夕偏旁肉字又偏旁手
　字癶音撥从從字通用
　　　行葦
几
　几凭器也字象其形器物叢談之書曰古者坐必設
　几所依凭之具且所以優賔者也
爵
　爵受一升觚二升觶三升角四升散五升(散去/音)
咢
　爾雅釋樂徒擊鼓曰咢孫炎云咢聲驚咢也
金鏃翦羽矢
　爾雅釋器云金鏃翦羽謂之鍭郭景純註今之鏎箭
　是也釋器又云骨鏃不翦羽謂之志郭景純註今之
　骨骲是也鏃作木切箭鏑也鏑音的箭之鋒鏑也鏎
　音畢骲蒲交蒲校平剥三切
三訂之而平
　周禮冬官矢人為鍭矢參分一在前二在後註云三
　訂之而平者前有鐵重也司農鄭衆曰一在前謂箭
　槀中鐵莖居參分殺一以前訂音亭又當定切殺所
　介切减也
純竒均
　純音全竒音羈禮記投壺篇卒投司射執算曰左右
　卒投請數(所主/切)二算為純一純以取一算為竒遂以
　竒算告曰某賢於某若干純竒則曰竒均則曰左右
　均鄭康成註卒已也賔主之黨畢已投司射又請數
　其所釋左右算如數射算一純以取實於左手十純
　則縮而委之每委異之有餘則横諸純下一算為竒
　竒則縮諸純下兼歛左算實於左手一純以委十則
　異之其他如右獲畢則司射執竒算以告於賔與主
　人也若告云某賢於某者未斥主黨勝歟賔黨勝歟
　以勝為賢尚技藝也均猶等也等則左右手各執一
　算以告　純鄭註儀禮如字均禮記作鈞
搢三挾一
　孔頴逹曰射禮搢三挾一搢插也挾謂手挾之也射
　用四矢故插三於帶間挾一以扣弦而射之今言挾
　四鍭故知徧釋之也　嚴坦叔曰儀禮鄉射　射皆
　云搢三挾一个又云挾乗矢註云方持弦矢曰挾弦
　縱矢横故曰方方者弦與矢作十字也兩物夾一物
　曰挾此矢在弦之外二指之内是以謂之方　挾浹
　叶二音縱音蹤
幠敖偝立踰言
　記投壺篇魯令弟子辭曰毋幠毋敖毋偝立毋踰言
　偝立踰言有常爵薛令弟子辭曰毋幠毋敖毋偝立
　毋踰言若是者浮　幠好吾切敖五報切偝音佩又
　符代切浮縳謀切罰也毋無通父母之母中從兩點
　象兩乳毋勿之毋中從一畫禁止為姦也加圈者誤
　　鄭氏註曰弟子賔黨主黨年穉者也為其立堂下
　相䙝慢司射戒令之記魯薛者禮衰乖異不知孰是
　也幠敖慢也偝立不正嚮前也踰言逺談語也常爵
　常所以罰人之爵也浮亦謂罰也
黄耉台背(台/)　(鮐/)
　黄老人髪復黄也耉老也夀也老人靣若垢謂之耉
　故解耉者以為凍梨又謂之眉梨言老人眉秀而面
　如凍梨也
　台　音胎不圈
　鮐　圈音苔又音代魚名也舍人註爾雅曰老人氣
　衰皮膚消瘠背若鮐魚劉熈釋名曰九十曰鮐背背
　有鮐文按今有魚名鯸鮐状若河魨魚乖崖張忠定
　集有鯸鮐魚賦　音胎者湯來切
古器物欵識
　古人製器物皆有欵識欵者誌也識即誌也誌其作
　器嵗月姓氏申以頌禱之辭
用蘄萬夀
　周伯冏敦銘伯冏父作周姜寳敦用夙夕享用蘄萬
　夀敦音對此銘見歐陽公集古録
永命多福
　周姬寏豆銘用蘄眉夀永命多福永寳用
萬年無疆
　召仲考父壺銘用祈眉夀萬年無疆子子孫孫永寳
　是尚　集古録韓城鼎銘萬年無疆用享用徳畯保
　其孫子三夀是利
　　　既醉
明而未融
　左昭五年初穆子之生筮之遇明夷之謙卜楚丘曰
　明夷之謙明而未融其當旦乎(穆子叔/孫豹)旦卿位也自
　甲至癸為十日一日之中分十時當十位日中當王
　食時當公平旦為卿雞鳴為士夜半為皂人定為輿
　黄昏為𨽻日入為僚睡時為僕日昳為臺隅中日出
　闕不在第尊王公曠其位其當旦乎當卿位也
人有十等
　王臣公公臣大夫大夫臣士士臣皂皂臣輿輿臣𨽻
　𨽻臣僚僚臣僕僕臣臺昭七年芉尹無宇之言　芉
　音弭芉尹楚大夫申無宇
考終命
　書洪範傳曰考終命者順受其正也
令終令命
　周器物欵識□敦銘□作皇祖益公文公武伯皇考
　龔伯䵼彛□其洍萬年無疆令終令命其子子孫孫
　永寳用享于宗室　益公歐陽文忠公集古録作懿
　公洍集古録作熈□平祕切音備當時諸侯也䵼式
　羊切烹煮也洍詳理切
嗣舉奠
　儀禮特牲饋食禮曰嗣舉奠(句/)盥入(句/)北面再拜稽
　首(句/)尸執奠(句/)進受復位(句/)祭酒啐酒(句/)尸舉肝(句/)
　舉奠左執觶(句/)再拜稽首(句/)進受肝(句/)復位(句/)坐食
　肝(句/)卒觶拜(句/)尸備荅拜焉(句/)舉奠洗酌入(句/)尸拜
　受(句/)舉奠荅拜(句/)尸祭酒啐酒奠之(句/)舉奠出復位
　　饋食之食音嗣啐子律切又倉快倉憒二切啐嘗
　也
公尸
　集傳云周稱王而尸但曰公尸蓋因其舊如秦已稱
　皇帝而其男女猶稱公子公主也公子羣公子也漢
　以後稱皇子册立為儲君則稱皇太子猶古之世子
　也按此云公尸楚茨云皇尸儀禮亦云皇尸説者以
　為公君也后稷羣公之尸稱公尸皇王也太王王季
　之尸稱皇尸此順文解辭耳楚茨之詩為公卿有田
　禄者力於農事以奉宗廟之祭而亦稱皇尸殆不必
　拘泥也
屬
　天命之所附屬音蜀
　　　鳬鷖
繹　賔尸
　公羊傳繹者何祭之明日也何休註禮繹繼昨日事
　天子諸侯曰繹大夫曰賔尸士曰宴尸去事之殺(色/界)
　(切/)也殷曰肜容周曰繹祭必有尸者節神也禮天子
　以卿為尸諸侯以大夫為尸卿大夫以下以孫為尸
　孔頴逹曰宴尸之禮即用祭之明日今有司徹是其
　事也(有司徹儀/禮篇名)
　　　公劉
后稷曾孫
　晉人王基曰公劉字尚書傳曰公爵劉名陸徳明曰
　公號也王伯厚困學紀聞曰匈奴傳夏道衰公劉變
　于西戎其後三百餘嵗戎狄攻太王亶父伯厚引王
　氏名速之説曰自后稷三傳而得公劉自亶父三傳
　而武王滅商則公劉在夏之中衰而亶父宜在商之
　季世不啻五六百年而曰三百餘嵗未知何所据也
不出封内
　成公吕伯恭曰以國語史記參毛鄭説自不窋已竄
　于西戎至公劉而復興疆埸積倉内治既備然後裹
　糧治兵拓大境土而遷都于豳焉國都雖遷向之疆
　埸積倉固在其封内也
容臭
　記内則男女未冠筓者皆佩容臭註容臭香物也以
　纓佩之為廹尊者給小使也　容臭香物後世香囊
　是其遺制楚辭所謂幃者幃即香囊
致邑立宗
　左傳哀公四年楚人既克夷虎蠻子赤奔晉隂地晉
　執之以畀楚師于三户楚司馬致邑立宗焉以誘其
　遺民而盡俘以歸　夷虎蠻夷叛楚者隂地晉地名
　三户楚丹水縣地名致邑立宗為之作邑立其宗主
　而誘其民以歸楚
考日景
　地官司徒以土圭之法測土深(去音/下同)正日景以求地
　中日南則景短多暑日北則景長多寒日東則景夕
　多風日西則景朝多隂　鄭衆曰測土深謂南北東
　西之深也日南謂立表處太南近日也日北謂立表
　處太北逺日也景夕謂日跌(待結/切)景乃中立表處太
　東近日也景朝謂日未中而景中立表處太西逺日
　也鄭𤣥曰晝漏半而置土圭表隂陽審其南北景短
　於土圭謂之日南是地於日為近南也景長於土圭
　謂之日北是地於日為近北也東於土圭謂之日東
　是地於日為近東也西於土圭謂之日西是地於日
　為近西也如是則寒暑隂陽偏而不和是未得所求
　凡日景於地千里而差一寸云(景如/字)
三單
　鄭氏箋大國之制三軍以其餘卒為羡單者無羡卒
　也羡音延之去聲孔氏疏小司徒云凡起徒役無過
　家一人以其餘為羡羡謂家之副丁也今言其軍三
　單是無副丁
朝陽夕陽
　山東曰朝陽山西曰夕陽爾雅文
芮水名(汧/)
　西漢地理志扶風汧縣芮水出西北東入涇
　汧水出隴州吳山西北至汧源入渭汧音牽
鍛
　嚴坦叔曰鍛毛以為石朱以為鐡今考鍛打鐡也字
　從金碫者礪也字從石此鍛從金當為鐡稽康好鍛
　即此也
　　　泂酌
餴饎
　餴一作饙毛傳餴餾也餾音溜爾雅餾飪也　孫炎
　云蒸之曰饙均之曰餾郭璞云饙熟曰餾饎許慎云
　酒食揚雄云熟食字一作糦亦作􁆊
強教悦安
　禮記表記篇子言之君子之所謂仁者其難乎詩云
　愷弟君子民之父母愷以強教之弟以悦安之樂而
　毋荒有禮而親威莊而安孝慈而敬使民有父之尊
　有母之親如此而後可以為民父母矣非至徳其孰
　能如此乎　強教如以佚道使民雖勞不怨之類悦
　安如悦以使民民忘其死之類程子曰以佚道使民
　謂本欲佚之也播榖乗屋之類是也強渠良切毋荒
　之毋音無
　　　卷阿
版圖
　周禮秋官司民掌登萬民之数自生齒以上皆書於
　版鄭氏註登上也男八月女七月而生齒版今户籍
　也　夏官職方氏掌天下之圖以掌天下之地辨其
　邦國都鄙四夷八蠻七閩九貉五戎六狄之人民與
　其財用九榖六畜之数要周知其利害註云天下之
　圖如今司空輿地圖也鄭康成云四八七九五六周
　之所服國数也爾雅九夷八蠻六戎五狄謂之四海
　　漢蕭何從沛公入咸陽先入丞相府收圖籍藏之
　以此得具知天下阨塞户口多少彊弱之處
飄
　飄風自南飄避遥切音標
休
　優㳺爾休矣休伴奐而優㳺自休息也
茀
　茀禄爾康矣茀集傳芳弗切毛音弗鄭音廢禮韻敷
　勿切(音/弗)芳弗未詳
賡載歌
　書益稷傳賡續也載成也續帝歌以成其義也
　　　民勞
　　　　先儒以此以下為變大雅
大諫
　春秋左傳成公八年季文子與晉韓穿言詩曰猶之
　未逺是用大簡行父(音甫文/子名)懼晉之不逺猶而失諸
　侯也　註簡諌也　荀子闕
　　　板
凡
　凡國伯爵周公旦之後左氏傳富辰曰凡蒋邢茅胙
　祭周公之𦙍也祭側界切
沓沓
　孟子泄泄猶沓沓集註云怠緩悦從之意
同僚
　左氏文公七年晉先蔑使秦荀林父止之曰同官為
　寮吾嘗同寮敢不盡心乎　寮寀也郭景純註爾雅
　云寀謂寀地同地為寀同官為寀采地食邑也寀與
　采同即謂受封之采邑使去聲
壎箎
　壎亦作塤毛詩樂舞器圖云釋者皆以二者異器而
　同聲然八音孰不同聲必以壎箎為况者蓋壎箎皆
　六孔而以五竅取聲十二律始於黄鍾終於應鍾壎
　箎二者其竅盡合則為黄鍾其竅盡開則為應鍾獨
　相應和是以取之和去聲
　
　
　
　
　
　
　
　詩傳旁通卷十一
欽定四庫全書
　詩傳旁通卷十二　　　　　元　梁益　撰
　　大雅蕩之什
　　　蕩
受中
　左傳成公十三年劉子曰民受天地之中以生所謂
　命也是以有動作禮義威儀之則以定命也能者養
　之以福不能者敗以取禍福劉子劉康公畿内諸侯
　為王朝卿士劉邑在河南緱氏杜元凱云緱氏西北
　舊有　亭許氏說文無劉字故作鎦與□今鎦□劉
　三字通受中以生者言民受天地大中至正之理以
　生　緱音勾
力行之力
　史記儒林傳申公魯人天子使(如/字)使(去/音)束帛加璧安
　車駟馬迎申公天子問治亂之事申公時已八十餘
　老對曰為治者不在多言顧力行何如耳　天子漢
　武帝　慆德　慆嚴氏本作滔
　　　抑
三復此詩
　家語弟子行篇獨居思仁公言言義其於詩也則一
　日三復白圭之玷是宫縚之行也孔子信其能仁以
　為異士註云異士殊異之士大戴禮引之以為異姓
　婚姻以兄之女妻之　行妻並去聲　宫縚　南宫
　縚名縚又名适字子容居南宫諡敬叔孟懿子從兄
　魯論謂之南容　縚他刀切從才用切
屋漏
　室西北隅日月之光所漏照之處言深隠也
楚語倚相
　左氏國語中楚語　倚相　楚靈王曰是良史也能
　讀三墳五典八索九丘墳典索丘四者皆書名楚靈
　王倚相皆當魯昭公時　相息亮切
師長士
　師長大夫也士衆士也
旅賁
　賁音奔虎奔武勇士旅衆也韋昭曰勇力之士
宁
　門屏之間人君宁立之處屏上聲宁音貯凡處字上
　聲者不圈去聲者加圈
官師
　諸有司之長亦云府史胥徒之長胥字平上二音
誦訓
　周禮司徒屬有誦訓掌道方志以詔觀事註云說四
　方所識久逺之事以告王觀慱古詔猶告也
􁂎御
　近侍也􁂎近人君給使令者也
師工
　晉師曠曰史為書瞽為詩工誦箴諌工者樂工誦者
　誦箴諌之辭瞽者為樂師故云師工師曠語見在襄
　十四年
訓御
　御者進也
侯包
　包一作苞孔穎達詩正義侯包云衞武公刺王室亦
　以自戒行年九十有五猶使人日誦是詩而不離於
　其側　王伯厚困學紀聞朱子謂不知此出何處愚
　按侯包之說見於詩正義隋經籍志有韓詩翼要十
　卷侯苞撰然則苞學韓詩者也益按侯苞漢時人韓
　詩之學今不傳矣姑存其目漢常山太傅韓嬰故訓
　三十六卷薛君章句二十二卷(薛/漢)韓詩内傳四卷外
　傳十卷
武公年數
　嚴坦叔曰今考年表武公以宣王十六年即位詩記
　以為其齒四十餘是也孔䟽以為宣王三十六年即
　位恐誤年表武公終於平王十三年　年表史記諸
　侯年表　武公名和即共伯和
　　　桑柔
芮良夫
　芮畿内國名伯爵與周同姓為周司徒左傳文公元
　年秦穆公曰周芮良夫之詩曰大風有隧貪人敗類
疑立
　疑音嶷魚力切儀禮鄉飲酒禮賔西階上疑立主人
　阼階東疑立士昏禮婦疑立于席西並同
綴旒
　公羊傳襄公十六年三月戊寅大夫盟君若贅旒然
　贅亦作綴去聲丁衞切入聲丁劣切綴旒者言其危
　而欲絶也大夫强而君弱之比
共和
　史記周本紀厲王(名/胡)出奔於彘太子静(宣王/名)匿召公
　家召公周公二相行政號曰共和共和之十四年厲
　王死于彘太子静長于召公家二相乃共立之是為
　宣王國語曰彘之亂宣王在邵公之宫國人圍之邵
　公曰昔吾驟諌王王不從是以及此難今殺王子王
　其以我為懟而怒乎夫事君者險而不懟怨而不怒
　况事王乎乃以其子代宣王宣王長而立之韋昭註
　曰彘之亂公卿相與和而修政事號曰共和凡十四
　年　召邵通召字加圈周召二公世有之非必公旦
　公奭之後羅泌羅革以為共伯和共平聲
榮夷公
　史記厲王即位三十年好利近榮夷公大夫芮良夫
　諫厲王曰王室其將卑乎夫榮公好專利而不知大
　難(去/音)夫利百物之所生也天地之所載也而有專之
　其害多矣天地百物皆將去焉何可專也所怒甚多
　而不備大難以是教王王其能久乎夫王人者將導
　利而布之上下者也使神人百物無不得極猶日怵
　愓懼怨之來也故頌曰思文后稷克配彼天立我蒸
　民莫匪爾極大雅曰陳錫載周是不布利而懼難乎
　故能載周以至于今今王學專利其可乎匹夫專利
　猶謂之盗王而行之其歸鮮矣榮公若用周必敗也
　厲王不聽卒以榮公為卿士用事後國人相與畔襲
　厲王厲王出奔于彘在位凡三十七年
圮族
　書鯀圯族圯敗也族類也鯀音衮夏禹父崇伯之名
　圮部鄙切音否卦之否伾之上聲
千慮一得
　西漢書韓信傳廣武君李左車謂信曰臣聞智者千
　慮必有一失愚者千慮亦有一得故曰狂夫之言聖
　人擇焉
陰
　於鴆切如漲横渠宻告之說則陰為平聲
　　　雲漢
仍叔
　仍圻内國邑名諸侯為卿士者圻畿通仍叔芮良夫
　榮夷公仍芮榮皆采地榮在河南鞏縣西
雲漢天河
　曹氏曰或謂水氣在天為雲水象在天為漢或謂箕
　斗間為漢津雲在漢津謂之雲漢皆非也夫雲合散
　不常漢在天似雲非雲故曰雲漢也史遷云漢者金
　之散氣其本曰水張衡云水精為漢天將雨其兆先
　見於漢天漢起于東方經尾箕之間是為漢津逶迤
　向西南行至七星南而沒此其囘旋之度也宋有曹
　豳東畎亦解詩
索鬼神
　地官司徒以荒政十有二聚萬民其十有一曰索鬼
　神鄭氏註云求廢祀而修之
奠瘞
　孔穎達曰奠謂置之於地瘞謂埋之於地按祭法瘞
　埋於泰折祭地也祭地之禮瘞埋其牲幣於地泰折
　即方丘祭地處折之列切音哲
雩祀百辟
　月令仲夏之月命百縣雩祀百辟卿士有益於民者
　鄭氏註雩吁嗟求雨之祭也百辟卿士古者上公若
　勾龍后稷之類
天宗
　月令註日月星辰謂之天宗
師氏以兵守門
　地官司徒師氏凡祭祀賔客㑹同喪紀軍旅王舉則
　從聽治亦如之使其屬帥四夷之隸各以其兵服守
　王之門外且蹕朝在野外則守内列　朱子於小雅
　十月之交傳云師氏掌司朝得失之事於此詩傳云
　師氏掌以兵守王門者各因其職之所在而分言之
　讀者互觀焉可也
徹膳
　徹猶去也謂減損也孔穎達曰徹膳者天子日食太
　牢今減損之　牛羊豕謂之太牢
左右不修
　左右摠謂君左右之諸臣不修謂無所修作
無俚
　漢書季布傳贊曰以項羽之氣而季布以勇顯名楚
　身履軍搴旗者數矣可謂壯士及至困戹奴僇苟活
　而不變何也彼自負其材受辱不修欲有所用其未
　足也故終為漢名將賢者誠重其死夫婢妾賤人感
　慨而自殺非能勇也其畫無俚之至耳　蘇林曰俚
　賴也晉灼曰俚聊也許慎曰俚賴也其為計畫無所
　聊賴至於自殺耳以許叔重兼蘇晉二說故並存之
　　　崧髙
東岱
　泰山一名岱宗東方萬物始交代之處王者受命易
　姓報功告成必於岱宗宗長也言為羣嶽之長王者
　受命必封禪封者增髙禪者增厚也封一山為主禪
　一山為儲副封泰山則禪梁父如天子太子然泰山
　在今兖州
南霍
　周禮荆州之鎮曰衡山衡山南嶽也以灊霍為副爾
　雅云霍山為南嶽白氏六帖云衡山有三峰一曰紫
　蓋二曰石菌三曰芙蓉羅含湘中記云衡山度應斗
　衡位直離宫故曰南嶽又名霍山在今湖南衡州路
　　泰岱衡霍皆一山二名
西華
　華山記曰山頂有池生千葉蓮花因曰華山周禮職
　方氏河南豫州其山鎮曰華山在今華州
北恒
　職方氏并州其山鎮曰恒山白虎通云北方為恒山
　者何陰終陽始其道恒久故曰恒山
嵩髙
　白虎通曰嵩髙山者中央之岳獨加髙字者何中央
　居四方之中而髙故云嵩髙在今河南府
四嶽
　唐虞官名一人而總四岳諸侯之事故曰四岳在周
　則齊許申吕皆其後也
尹
　子朝入尹在周地尹氏采邑在鞏西南偃師縣尹吉
　甫墓在汾州或云墓即其邑地
大封
　周禮春官王大封則先告后土乃頒祀于邦國都邑
　　蔡邕曰天子大社以五色土為壇東方青南方赤
　西方白北方黑中央黄漢制皇子封為王者受天子
　大社之土以所封之方色封東方受青土封南方受
　赤土各如其方色藉以白茅苴以黄土授之歸國以
　立社稷故謂之茅土
侯東平王諸子
　漢書光武十王傳東平憲王蒼建武十五年封東平
　公十七年進爵為王明帝永平二年封蒼子二人為
　縣侯二年以東郡之夀張須昌山陽郡之南平陽(縣/名)
　槀(縣/名)湖陵(縣/名)五縣益東平國十一年蒼與諸王朝京
　師月餘還國帝臨送歸宫悽然懷思乃遣使手詔國
　中傳曰辭别之後獨坐不樂因就車歸伏軾而吟瞻
　望永懷實勞我心誦及采菽以增歎息日者問東平
　王處家何等最樂王言為善最樂其言甚大副是要
　(腰/)腹矣今送列侯印十九枚諸王子年五嵗已上能
　趍拜者皆令帶之
近
　近鄭氏音記許氏說文从辵从丌按字書辵音丑略
　切丌音巨基切辵字入聲與走字不同
　　　烝民
樊
　樊樊□□四字通樊者仲山甫之采邑宣王封之京
　兆杜陵有□鄉樊川韋昭曰樊畿内邑王伯厚曰權
　德輿集云魯獻公仲子曰山甫入輔於周食采於樊
保
　賈長沙治安䇿保保其身體傅傅之德義
徙薄姑治臨菑
　史記齊世家太公卒丁公吕伋立傳已公得癸公慈
　母哀公不辰凡五世紀侯譛哀公於周夷王周烹哀
　公而立其弟静是為胡公胡公徙都薄姑哀公之同
　母弟山怨胡公乃與其黨率營丘人襲攻殺胡公而
　自立是為獻公獻公元年盡逐胡公子因徙薄姑都
　治臨菑　春秋時齊襄公殺紀侯說者以為復九世
　之讎　張守節曰薄姑氏殷諸侯封於此周滅之故
　城在青州博昌縣東北六十里鄭漁仲曰齊本顓帝
　之墟營丘今臨淄縣薄姑亦謂之蒲姑在其西北或
　云營丘故城在濰州昌樂而青州博興有蒲姑故城
　王伯厚曰齊世家胡公始徙都薄姑周夷王之時獻
　公因徙薄姑都治臨淄詩正義烝民云仲山甫徂齊
　傳謂古者諸侯逼隘則王者遷其邑而定其居蓋去
　薄姑遷於臨淄以為宣王之時始遷與世家異毛公
　當有據
　　　韓奕
士服入見
　春秋之法嗣子定位於初喪明年正位改元又明年
　服喪已畢見(現/)于京師而請命焉　公羊傳文公九
　年毛伯來求金毛伯者何天子之大夫也何以不稱
　使當喪未君也踰年矣何以謂之未君即位矣而未
　稱王也未稱王何以知其即位以諸侯之踰年即位
　亦知天子之踰年即位也以天子三年然後稱王亦
　知諸侯於其封内三年稱子也踰年稱公矣則曷為
　於其封内三年稱子縁臣民之心不可一日無君縁
　終始之義一年不二君不可曠年無君縁孝子之心
　則三年不忍當也
不庭
　左傳鄭莊公以王命討不庭説者曰下之事上皆成
　禮於庭中不庭言不趍走於庭故討其罪
金厄
　厄蟲也爾雅釋蟲云厄烏蠋郭璞註曰大蟲如指似
　蠶金厄者以金按轡之端如厄蟲然蠋音蜀
兩較
　周禮輿人註兩輢上出軾者在車之兩旁孔穎達曰
　式上二尺一寸别横一木謂之較　較音角輢音倚
屠
　屠一曰杜杜者杜伯之國也漢之杜陵杜伯所築長
　安縣有杜伯塚萬年縣有周杜主祠
侯氏
　儀禮覲禮篇天子稱來朝諸侯皆曰侯氏　禮記射
　義引詩曰曾孫侯氏四正具舉大夫君子凡以庶士
　小大莫處御于君所以燕以射則燕則譽　曽孫侯
　氏以下八句舊說以為貍首篇之文諸侯推本始封
　之君故云曾孫侯氏四正者舉正爵以獻賔獻君獻
　卿獻大夫凡四
汾王
　嚴坦叔引解頤新語曰汾王猶晉侯居翼謂之翼侯
　晉人納諸鄂謂之鄂侯鄭叔叚居京謂之京城太叔
　及出奔共謂之共叔也(共/恭)又楚人謂王不終者為敖
　𦵏郟者為郟敖𦵏訾者為訾敖其汾王之謂乎說者
　以莒郊公黎比公為比非也按左氏傳莒夷無諡於
　是有黎比公郊公兹丕者著丘公皆以號為稱與汾
　王以地為稱者不類矣黎比之比音毗
燕
　召公初封春秋之燕亳以其僻逺有寢丘留侯之意
　地逼山戎六國時浸大置漁陽上谷右北平遼東西
　五郡地秦滅之為上谷郡漢立燕國昭帝為廣陽國
　廣陽郡唐武徳為燕州後為燕山府金為大興府周
　封康公於燕蓋為歸老之地所謂寢丘留侯意也康
　公之召則在扶風羅長源云東遷後采於垣(食采/垣邑)鳳
　翔天興縣東北六十里召原也有康公廟王厚齋說
　見召南
城邢
　春秋僖公元年經書齊師宋師曹師城邢左氏傳云
　諸侯救邢邢人潰具邢器用而遷之邢遷于夷儀諸
　侯之救患也
城楚丘
　三年經書春王正月城楚丘傳云諸侯城楚丘而封
　衛焉　邢困于狄齊桓公遷之邢遷如歸衞遭狄難
　君死國滅齊桓公封之衛國忘亡
追
　如字又都回切追貊如論語之言蠻貊
　　　江漢
淮夷來求
　來求之求如左宣十二年晉大夫趙括趙同云率師
　以來唯敵是求
卣
　卣中尊也古者之尊以彛為上卣為中罍為下故祭
　祼皆用彛酢皆用罍賜皆用卣
敦
　敦音對周禮玉府天官屬掌王之金玉玩好若合諸
　侯則供珠槃玉敦註云敦槃類珠玉以為飾古者以
　槃盛血以敦盛食合諸侯者必割牛耳取其血歃之
　以盟珠槃以盛牛耳尸盟者執之　尸主也盟者以
　血塗口旁曰歃
􁉀敦
　先秦古器記曰劉原父家所藏􁉀敦銘惟二年正月
　初吉王在周邵宫丁亥王格于宣榭毛伯内門立中
　庭佑祝􁉀王呼内史册命􁉀王曰􁉀昔先王既命汝
　作邑繼五邑祝今余惟疃京乃命錫汝赤芾彤冕齊
　黄鑾旂用事􁉀拜稽首敢對揚天子休命􁉀用作朕
　皇考龔伯尊敦􁉀其眉夀萬年無疆子子孫孫永寶
　用享　􁉀皮變切音汴􁉀弁通姓有弁氏劉曜太史
　弁廣明　益按春官有典庸器之職庸功也有功者
　為之鑄器而銘其功於器上如􁉀敦之類是也後世
　謂之欵識　宣榭　宣王之廟
　　　常武
仍
　老子道德經上德不德章上禮為之而莫之應則攘
　臂而仍之
班師
　禹謨班師振旅班還也
常武篇名
　濮斗南曰詩中無常武字反因講師續說而命名此
　所創見也益謂漢儒尚專門之學異師相攻各講其
　所傳之經故有講師漢以前無之此詩之命名當從
　雨無正之例篇中無題字
　　　瞻仰
歐陽公言
　五代史宦者傳論自古宦者亂人之國其源深於女
　禍其用事也近而習其為心也專而忍以小善中人
　之意小信固人之心使人主已信然後懼以禍福而
　把持之前後左右日益親忠臣碩士日益踈而人主
　之勢日益孤勢孤則懼禍日益切而把持者日益牢
　安危出於喜怒禍患伏於帷闥嚮所可恃者乃所以
　為患也患已深而覺之欲與踈逺之臣而圗親近緩
　之則養禍而益深急之則挾人主而為質(音/志)雖有聖
　智不能為謀大者亡國其次亡身而使奸豪得借以
　為資至抉其種類盡殺以快天下之心而後已
懿
　懿厥哲婦之懿古註作有所痛傷之聲故圈平聲今
　朱傳訓美也如字
寺
　寺亦作侍寺祥吏切音嗣侍時吏切如字一作䦙與
　侍同是寺有寺侍二音皆謂寺人寺人閹官也閹與
　奄同衣亷切音淹閹官男子去勢精閉者謂之中官
　謂之宦者謂之黄門亦謂之璫
女戎
　春秋外傳晉語獻公伐驪戎克之獲驪姬以歸有寵
　立以為夫人史蘇告大夫曰有男戎必有女戎若晉
　以男戎勝戎而戎亦必以女戎勝晉史蘇又曰國且
　深亂亂必自女戎　夏桀妹喜有施氏商辛妲己有
　蘇氏周幽王褒姒有褒氏皆女戎也
　　　召旻
䟽粺
　二者米之精粗䟽米之粗者謂糲米粺米之精者鄭
　康成曰米之率糲十粺九鑿八侍御七率音類又音
　律又所律切鑿子洛切吕忱字林曰糲米一斛舂為
　八斗糲郎葛切孔穎達曰言米之率糲十粺九鑿八
　侍御七者其術在九章筭數粟米之法彼云粟率五
　十糲米三十粺二十七鑿二十四御二十一言粟五
　升為糲米三升以下則米漸細故數益少四種之米
　皆以三約之得此數也言此明糲麄於粺故為䟽耳
　
　
　
　
　
　
　
　
　
　
　
　
　詩傳旁通卷十二
欽定四庫全書
　詩傳旁通卷十三　　　　　元　梁益　撰
　　周頌清廟之什
　　　清廟
周公成洛邑
　史記周本紀武王曰我南望三塗北望嶽鄙顧詹有
　河粤瞻雒伊毋逺天室營周居于雒邑而後去成王
　在豐使召公復營洛邑如武王之意周公復卜申視
　卒營築居九鼎焉曰此天下之中四方入貢道里均
　　雒洛同　蔡仲黙曰宅洛者武王之志周公成王
　成之召公實先經理之
烝祭嵗
　王在新邑烝祭嵗洛誥篇文嵗者嵗舉之祭
書大傳
　大傳釋書之文
愀
　愀七小切音悄愀然變色之貌
樂記
　樂記禮記篇名
練朱絃
　練朱以為絃絲不練則聲清練之則聲濁
䟽越
　䟽通也越瑟底之孔也䟽而通之使其聲遲緩也䟽
　音踈越如字
三歎
　一倡三歎朱子云一人倡之三人和之或以為三歎
　息者非鄭氏明云三人從歎之詳味從字是從而和
　之也
有遺音
　瑟聲濁而遲是質素之音非極聲音之美然其中有
　不盡之餘音存焉故曰有遺音者矣
乾豆上奏豋歌
　西漢書禮樂志髙祖時叔孫通因秦樂人制宗廟樂
　太祝迎神于廟門奏嘉至(樂/名)猶古降神之樂也皇帝
　入廟門奏永至(樂/名)以為行步之節猶古采齊肆夏也
　乾豆上奏豋歌獨上歌不以管絃亂人聲欲在位者
　徧聞之猶古清廟之歌也豋歌再終下奏休成之樂
　美神明既饗也皇帝就酒東箱坐定奏永成之樂美
　禮已成也　采齊逸詩篇名齊才私切或作薋亦作
　茨音同乾豆脯羞之屬　休成樂叔孫通所作
　　　維天之命
何以恤我
　左傳襄公二十七年君子曰何以恤我我其收之向
　戍之謂乎　向戍宋大夫戍雪律切
　　　維清
典
　文王之典毛傳曰典法也
　　　烈文
君子小人
　大學註君子謂其後賢後王小人謂後民
　　　天作
徂
　東漢書西南夷莋都夷傳(莋音/昨)益州刺史朱輔上䟽
　曰臣聞詩云彼徂者岐有夷之行傳曰岐道雖僻而
　人不逺詩人誦詠以為符驗　唐章懐太子賢註曰
　詩周頌也韓詩薛君傳曰徂往也夷易也行道也彼
　百姓歸文王者皆曰岐有易道可往歸矣易道謂仁
　義之道而易行故岐道阻險而人不難　易並去聲
岐
　古有岐伯至古公避狄遷岐之陽今鳳翔府岐山縣
　西北有岐城故址以山之岐而得名即箭筈嶺也桓
　譚琴操云文王初為岐侯　岐亦作􁉴一分為二曰
　岐　筈古活切音括箭本受絃處曰筈其地有箭筈
　闗
韓子
　昌黎韓子退之岐山操彼岐有岨我往獨處莆田方
　氏崧卿曰岨與阻同楚辭漢書多用岨字今以平聲
　讀之非也
　　　昊天有成命
叔向引詩
　國語周語晉羊舌肸(黒乙切/叔向名)聘于周單(音/善)靖公享之
　語說(音/悅)昊天有成命單之老送叔向叔向告之曰異
　哉吾聞之曰一姓不再興今周其興乎其有單子也
　且其說昊天有成命頌之盛徳也其詩曰昊天有成
　命二后受之成王不敢康夙夜基命宥宻於緝熙單
　厥心肆其靖之是道成王之德也成王能明文昭能
　定武烈者也夫道成命者而稱昊天翼其上者也二
　后受之讓於德也成王不敢康敬百姓也夙夜恭也
　基始也命信也宥寛也宻寕也緝明也熈廣也單厚
　也肆固也靖龢也其始也翼上德讓而敬百姓其中
　也恭儉信寛帥歸于寧其終也廣厚其心以固龢之
　單若不興子孫必蕃後世不忘
　　　我將
文王之典
　嚴坦叔曰典毛於維清傳云法也於此傳云常也鄭
　氏以為常道法者道之所寓其實一也
人本乎祖
　禮記郊特牲篇曰萬物本乎天人木乎祖此所以配
　上帝也
圜丘
　圜圓通周制冬至日祀天于地上之圓丘以禋祀昊
　天上帝精意以享之謂禋玉用蒼璧玉之圓者謂之
　璧牲及幣皆蒼色牲用犢幣繒丈八尺王大裘冕無
　旒乘玉輅鍚(音/羊)繁(音/盤)纓十有再就五色備一匝謂之
　就連太常十有二旒祀尊薦俎醢器並瓦爵匏片為
　之以藁秸及蒲為藉神之席樂圜鍾為宫黄鍾為角
　太簇為徴姑洗為羽雷鼓雷鼗孤竹之管雲和之琴
　瑟雲門之舞若樂六變則天神皆降可得而禮矣
　圜鍾夾鍾也周禮春官大司樂此鍾字　太常旗天
　神主北辰　雷鼓雷鼗六面有革可擊　孤竹竹之
　特生者　雲和山名　祀天於南郊地上之圓丘丘
　圓而髙所以象天南郊之壇曰泰壇以之燔柴焉祭
　地於北郊澤中之方丘丘方而下所以象地北郊之
　壇曰泰折以之瘞埋焉
方丘(附/)
　夏至日禮地祗于澤中之方丘其丘在國之北禮以
　黄琮瑞玉八寸形似車釭謂之琮鄭氏云琮八方象
　地之形牲以黄犢幣以黄繒王及尸同服大裘樂函
　鍾為宫太簇(湊/)為角姑洗(蘚/)為徴南吕為羽靈鼔靈
　鼗絲竹之管空桑之琴瑟咸池之舞若樂八變則地
　祗皆出可得而禮矣　祗與示同地祗主崐崘　函
　鍾林鍾也　鄭𤣥云雷鼓雷鼗八面靈鼔靈鼗六面
　與前鄭衆之説異　絲竹竹枝根之末生者　空桑
　山名
器陶匏牲犢
　郊特牲郊之祭也迎長日之至也大報天而主日也
　兆於南郊就陽位也掃(去/音)地而祭於其質也器用陶
　匏以象天地之性也於郊故謂之郊牲用騂尚赤也
　用犢貴誠也
大饗
　月令季秋之月是月也大饗帝(句/)嘗(句/)犧牲告備于
　天子　仲夏之月命有司為民祈祀山川百源大雩
　帝用盛樂乃命百縣雩祀百辟卿士有益於民者以
　祈榖實仲夏之大雩祈也季秋之大饗報也
雩
　吁也吁嗟其聲以求雨之祭一說雩逺也逺為民祈福也
曰天曰帝
　朱子曰為壇而祭故為之天祭于屋下而以神祗祭
　之故為之帝
以義起之
　禮運篇禮也者義之實也恊諸義而恊則禮雖先王
　未之有可以義起也
　　　時邁
殷國
　殷猶衆也周禮秋官大行人之職曰王之所以撫邦
　國諸侯者歲徧存三嵗徧覜(他吊切/與眺同)五嵗徧省七嵗
　屬象胥諭言語恊辭命九嵗屬瞽史諭書名聽聲音
　十有一嵗達瑞節同度量成牢禮同器數修法則十
　有二嵗王巡狩殷國夏官職方氏註云十二嵗王若
　不巡狩則六服盡朝　通言語之官曰象胥如今之
　通事朝音潮
春秋傳
　左氏宣公十二年楚子(莊王/名旅)曰夫文止戈為武武王
　克商作頌曰載戢干戈載櫜弓矢我求懿德肆于時
　夏允王保之又作武其卒章曰耆定爾功其三曰敷
　時繹思我徂維求定其六曰綏萬邦屢豐年夫武禁
　暴戢兵保大定功安民和衆豐財者也武有七德我
　無一焉
外傳
　左氏國語謂之春秋外傳魯叔孫穆子(名/豹)荅晉行人
　之言曰金奏肆夏繁遏渠天子以饗元侯也韋昭註
　云金奏以金奏樂也
九夏
　周禮春官鐘師掌金奏凡樂事以鐘鼔奏九夏王夏
　肆夏昭夏納夏章夏齊夏族夏祴夏(音/陔)驁(熬傲/二音)夏鄭
　氏註曰金奏擊金以為奏樂之節金謂鐘及鏄以鐘
　鼓者先擊鐘次擊鼔以奏九夏夏大也樂之大歌有
　九
吕叔玉
　鄭氏鍾師註國語曰金奏肆夏繁遏渠天子所以享
　元侯肆夏繁遏渠所謂三夏矣吕叔玉云肆夏繁遏
　渠皆周頌也肆夏時邁也繁遏執競也渠思文也
　　臣工之什
　　　臣工
保介
　禮記月令孟春之月是月也天子乃以元日祈穀于
　上帝乃擇元辰天子親載耒耜措之于參保介之御
　間
　吕氏春秋孟春紀是月也天子乃以元日祈榖于上
　帝乃擇元辰天子親載耒耜措之于參保介之御間
　　髙誘曰元善也辰十二辰從子至亥也耒耜耕器
　也措置也保介副也御致也擇善辰之日載耒耜之
　具於籍田致于保介之間施用之也
吕覽
　史記太史公自序云不韋遷蜀世傳吕覽　吕不韋
　春秋十二紀八覽六論十二紀六十一篇八覽八十
　三篇六論三十六篇總百八十篇秦相吕不韋與門
　客同為之謂之吕氏春秋髙誘為之註八覽者有始
　覽孝行覽慎大覽先識覽審分覽審應覽離俗覽恃
　君覽凡八
　　　噫嘻
萬夫之地
　周禮地官遂人掌邦之野(郊外曰野此野字指甸/稍縣都之地稍去聲)五
　家為鄰五鄰為里四里為酇(音/纂)五酇為鄙五鄙為縣
　五縣為遂凡治野夫間有遂遂上有徑十夫有溝溝
　上有畛(貞軫/二音)百夫有洫洫上有涂(洫忽域切/涂亦作途)千夫有
　澮澮上有道(澮/檜)萬夫有川川上有路以達于畿鄭氏
　註曰十夫二鄰之田百夫一酇之田千夫二鄙之田
　萬夫四縣之田遂溝洫澮皆所以通水於川也徑畛
　涂道路皆所以通車徙於國都也徑容牛馬畛容大
　車涂容乘車一軌道容二軌路容三軌凡車由軌以
　上為軌(音/晷)輈車轅也萬夫者方三十三里少半里九
　而方一同而南畮圗之則遂從溝横洫從澮横九澮
　而川周其外焉　從音蹤
鄉遂司稼
　六鄉六遂　地官司稼掌巡邦野之稼而辨其穜稑
　之種周知其名與其所宜地以為法
溝洫用貢法
　王厚齋曰周禮遂人治野乃鄉遂公邑之制匠人溝
　洫乃采地之制鄭康成云周制畿内用夏之貢法稅
　夫無公田邦國用殷之助法制公田不稅夫朱文公
　亦云溝洫以十為數井田以九為數井田溝洫决不
　可合
　　　振鷺
杞
　史記陳杞世家杞東樓公者夏后禹之後苗裔也殷
　時或封或絶周武王克殷紂求禹之後得東樓公封
　之於杞以奉夏后祀傳西樓公題公陸淳曰東樓公
　封杞今陳留雍丘是九代成公遷縁陵文公居淳于
　凡二十一代楚滅之
宋
　宋子姓公爵其先契為舜司徒而封商契子昭明昭
　明子相土春秋之宋古之商丘唐火正遏伯之墟相
　土因之漢為睢陽隋為宋城宋南京治縣西南十二
　里有㣲子廟五隕石
膰拜
　左傳僖公二十四年皇武子對鄭文公曰宋先代之
　後也於周為客天子有事膰焉有喪拜焉豐厚可也
　鄭伯從之享宋公有加禮也　膰音煩祭肉也
　　　有瞽
合乎祖
　孔穎達曰周公攝政六年制禮作樂合諸樂器於太
　祖之廟奏之經皆言合諸樂器奏之之事也言告于
　太祖則特告太祖不因祭祀且不告餘廟以樂初成
　故於最尊之廟奏之耳此太祖謂文王也毛以為始
　作大武之樂
􁇭
　􁇭音胤小鼔在大鼔傍
柷
　柷木椌也柷音充之入聲椌苦江切
圉
　圉楬也楬苦瞎切
挏
　挏達孔切音動義亦同
　　　潛
槮
　爾雅釋器曰槮謂之涔(古潛/字)李廵曰今以木投水中
　養魚曰涔孫炎曰積柴養魚曰槮郭璞云今之作槮
　者聚積柴木於水中魚得寒入其裏藏隠因以簿圍
　取之　槮或從米旁爾雅從木旁音霜甚切(森之/上音)亦
　作罧音䟽簮切
　　　雝
周人以諱事神
　左氏莊公六年魯申繻曰周人以諱事神名終將諱
　之　君父之名臣子雖不敢斥言然禮卒哭之後舎
　故諱新謂舎親盡之祖而諱新死者故云以諱事神
　名者生者之名終則諱之者人死曰終名終曰諱自
　髙祖至父皆不敢斥言故云名終將諱之周人諱殷
　人不諱
享右祭祀
　周禮春官太祝辨九槮以享右祭祀　右讀為侑侑
　勸尸食而拜也槮與拜同九拜者一曰稽首拜頭至
　地二曰頓首拜頭叩地三曰空首拜頭至手今謂之
　拜手四曰振動動音董謂以兩手相擊五曰吉拜謂
　拜而后稽顙六曰㐫拜謂稽顙而后拜七曰竒拜謂
　先屈一膝竒音基八曰褒拜褒音報即今之再拜九
　曰肅拜但俯下手如今之揖也
　　　載見
穆考
　書稱穆考文王見酒誥篇宗廟之位太祖居中左昭
　右穆王季為昭文王為穆故稱穆考
　　　有客
㣲子
　㣲國名子爵本扶風之郃陽今岐之郿縣有郿鄉紂
　徙之畿内則在聊城今故城在潞東北樂史寰宇記
　㣲城在潞東北三十里
萋且
　曹氏曰萋如萋兮斐兮且如籩豆有且言其萋且有
　文如曹氏說則且音子余切且多貌
　　　武
周公作大武
　吕氏春秋仲夏紀古樂篇武王即位以六師伐殷六
　師未至以鋭兵克之於牧野歸乃薦俘馘于京太室
　乃命周公為作大武
干戚舞大武
　禮記明堂位升歌清廟下管象朱干玉戚冕而舞大
　武註云朱干赤盾也玉戚玉飾斧柄也著衮冕而執
　此干戚以舞武王伐紂之樂
　　閔予小子之什
　　　閔予小子
予小子
　曹氏曰曲禮天子未除喪曰予小子然洛誥云予小
　子其退即辟于周葢成王常以幼冲自處故每稱之
　耳
煢煢在疚(匡鼎來/)
　前漢匡衡傳元帝崩成帝即位衡上䟽曰陛下秉至
　孝哀傷思慕不絶於心未有游虞(娱/同)弋射之宴誠隆
　於慎終追逺無窮已也竊願陛下雖聖性得之猶復
　加聖心焉詩云煢煢在疚言成王喪畢思慕意氣未
　能平也葢所以就文武之業崇大化之本也
　附首卷鼎來之義　無說詩匡鼎來鼎當也方也
羮墻
　後漢李固傳昔堯殂之後舜仰慕三年坐則見堯於
　墻食則見堯於羮斯所謂聿追來孝不失臣節者
　梁冀之黨作飛章以誣搆李固之罪故為此言
登降堂只
　楚辭大招三公穆穆登降堂只諸侯畢極位九卿只
　朱子楚辭後語曰周頌陟降庭止傳注訓庭為直而
　說之云文王之進退其臣皆由直道諸儒祖之無敢
　違者而顔監於匡衡傳所引獨釋之曰言若有神明
　臨其朝廷也葢匡衡時未行毛說顔監又精於史學
　而不梏於專經之陋故其言獨能如此無所阿隨而
　得經之本指也余舊讀詩而愛顔說然尚疑其無据
　及讀此大招詞乃有登降堂只之文於是益信陟降
　庭止之為古語其義審如顔說而無疑也
　　　小毖
鷦鷯生鵰
　桃蟲鷦也今鷦鷯也一名鷦􁈒(亡消切/音苗)許慎曰鷦􁈒
　桃蟲也陸璣曰㣲小於黄雀其雛化而為雕故俗語
　云鷦鷯生雕郭璞曰鷦􁈒桃雀也俗呼為巧婦鷦鷯
　小鳥而生鵰鶚者也愚益謂鷦鷯生鵰之說物之變
　化容有此理世有鳥名鵻禮者俗謂之鴉舅(鵻音隹/朱惟切)
　郭璞註爾雅所謂烏䳎者是也爾雅釋烏謂之鷑鳩
　(鷑音/及)此烏䳎巢中或時産鷹葢其生乳衆雛亦或為
　鷹然亦理之不可詰者也
　　　載芟
柞氏
　周禮秋官柞氏掌攻草木及林麓夏日至令刋陽木
　而火之冬日至令剥陰木而水之若欲其化也(化猶/生也)
　則春秋變其水火凡攻木者掌其政令註云柞除木
　之名除木者必先校剥之柞側百切校古飽切
彊予任甿
　地官遂人註彊予謂民有餘力復予之田若餘夫然
　　予與同一夫受田百畆有弟為餘夫
閒民
　天官太宰之職以九職任萬民九曰閒民無常職轉
　移執事　司農鄭衆曰閒民謂無事業者轉移為人
　執事若今時雇力然閒音閑
函
　函户南切良耜篇同函含音同其音咸者音義與户
　南切者不同
飶
　飶蒲節切又蒲必切嚴坦叔音離别之别
且
　且七也切
　　　良耜
荼蓼
　蓼一名薔一名虞蓼見於爾雅釋草毛傳於此云蓼水
　草也孫炎云虞蓼澤之所生故為水草
刺
　毛傳趙刺也鄭箋以田器刺地薅去荼蓼之事刺七
　迹切
　　　絲衣
視壺濯
　周禮太宰小宗伯皆言眡滌濯鄭康成曰滌濯謂溉
　祭器及甑甗之屬眡與視同甗音彦又上聲　孔穎
　達曰正祭則小宗伯省牲眡滌濯逆齍省鑊告時于
　王告備于王此繹祭輕故使士葢亦宗伯之屬齍音
　咨黍稷在器也
基
　爾雅釋宫門側之堂謂之塾陳少南曰廟門之外有
　塾焉所以繹尸也
告充
　鄭氏箋又視牲(句/)從羊之牛反(句/)告充(句/)
　　　酌
武宿夜
　禮記祭統夫祭有三重焉獻之屬莫重於祼聲莫重
　於升歌舞莫重於武宿夜孔穎達䟽曰武王至商郊
　停止宿夜士卒皆歡樂歌舞以待旦故名焉
勺
　酌即勺也張横渠曰勺是周公制禮樂時有所増添
　毛傳朱傳分句　古註本實維爾公(句/)允師(句/)一章
　九句今通為一句故一章八句
　　　桓
軍後㐫年
　老子道德經儉武篇以道佐人主者不以兵强天下
　其事好還師之所處荆棘生焉大軍之後必有㐫年
　　好去聲
克殷年豐
　左傳僖公十九年秋衛人伐邢以報莬圃之役於是
　衛大旱卜有事於山川不吉甯莊子曰昔周饑克殷
　而年豐今邢方無道諸侯無伯天其或者欲使衛討
　邢乎從之師興而雨　伯音霸謂諸侯霸主如字亦
　通謂方伯也
間
　間代也　間代之間去聲音澗與魚麗之間同
　　　賚
於
　於繹思之於毛傳如字今音烏
　　　般
般
　般薄寒切蘇氏曰遊般也曹氏曰般旋也取般旋之
　義
嶞
　嶞古註吐果切从山不從土
河
　爾雅九河曰徒駭曰太史曰馬頰曰覆鬴曰胡蘇曰
　簡曰潔曰鉤盤曰鬲津凡九蔡仲黙云其一河之經
　流先儒不知遂分簡潔為二古今言河者夾漈鄭漁
　仲最詳今攷其通志地里略　河水自西域來其大
　源有三正源出崐崘山東北陬而東行一源出天竺
　葱嶺一源出于闐南山北行與葱嶺河合而東入於
　崐崘河或云張騫窮河源至葱嶺河爾故西域傳云
　河有兩源一出葱嶺一出于闐而没其正源也三河
　合而東過蒲昌或云入蒲昌海而復東出於理不然
　乃東至積石山下有石門河水冒以西南流是為中
　國河積石山屬鄯州禹之所道自此始故其詳得聞
　焉遂過西平即鄯州又東南過枹敷罕河州也有洮
　水從西來入焉又東過臨洮洮州也有離水從西來
　入焉又東過金城允吾縣(允音㳂/吾音衙)湟水從西來入焉
　金城蘭州也遂轉而北過武威涼州也又北至朔方
　故夏州也遂轉而東南又南過上郡白土縣圜水從
　西來入焉上郡綏州也又南過隰州大寧縣壺口山
　又南過北屈今慈州吉鄉也而為採桑津又南過龍
　門有汾水從東來入焉龍門縣今隸河中又南過夏
　陽梁山之東又南過汾陰縣西郃陽縣東又南蒲阪
　縣雷首山西蒲阪今河東也有涑(音/速)水從東北來入
　焉又南過華陰縣潼闗渭水從西來入焉遂轉而東
　過河北縣今陜州平陸也又東過陜縣底柱山山在
　河中心水分流包山而過湍急多覆溺舟船又東崤
　水從右入焉是謂崤津亦謂之茅津又東左過絳州
　垣曲縣湛水從北來入焉又東而為孟津又東過河
　陽縣南洛陽縣北又東過温縣沮水從西北來入焉
　又東右過鞏縣洛水從西南來入焉左過成皋縣北
　沇(音/兖)水從北來入焉成皋今孟州汜(音/似)水縣東過大
　伾山下又東汜水從南來入焉又東過滎陽縣西北
　而為棘津又東過滎縣鴻溝出焉鴻溝一名官渡水
　一名􁅖蕩渠今謂之汴河大禹塞滎澤開之以引河
　水東南通淮泗􁅖蕩渠據桑欽所說即此也而班固
　又云􁅖蕩渠受濟(上/聲)水至陳入潁未詳其實又東北
　過懐州武涉泌水入焉又東過酸棗縣西濮水東出
　焉或云漢文帝時河决酸棗東潰金隄發卒塞之其
　水遂絶又東北而為延津又東北左過黎陽大伾山
　黎陽今通利軍治也(宋通利軍/今河北境)有淇水從西來入焉
　淇水即降水也又東北過濮陽縣别出為瓠子河漢
　武帝時河决瓠子水注鉅野通于淮泗發卒塞之又
　東北過東武陽今大名朝城也而為漯(託合/切)河又東
　北過大名舘陶縣别出為屯氏河又東北過清河靈
　縣别出而為鳴犢河靈縣隋省入博平今𨽻博州鳴
　犢河至瀛州蓚(它笛/切)縣與屯氏河通三河今皆絶矣
　又北過德州平原又東北過棣州厭次又東北過濵
　州渤海又東北過青州千乘又東北過甲下邑别出
　一枝入濟又東北入於海舊說禹導河至頓丘分為
　二渠一曰漯川出武陽至千乘入渤海一曰北瀆出
　貝丘至大陸北播為九河同為逆河入于海舊云大
　陸在鉅鹿北乃故大陸縣唐改為昭慶開寶中改為
　隆平近省為鎮入趙州臨城然禹貢大陸當只是汲
　郡吴澤非趙州大陸縣也漢成帝時河隄都尉許商
　上言古記九河之名有徒駭胡蘇鬲津今見在成平
　東光鬲縣界中自鬲津以北至徒駭其間相去二百
　里是九河所在徒駭最北鬲津最南徒駭在成平胡
　蘇在東光鬲津在鬲縣又知其六河以次推之曰太
　史曰馬頰曰覆釡在東光之北成平之南曰簡曰㓗
　曰鈎盤在東光之南鬲縣之北今按圖志瀛州有成
　平故城又有徒駭河永静軍有光縣(大元東光/縣屬景州)東連
　滄州有胡蘇亭葢因河命名而滄州復有鬲津鈎盤
　太史河之名鬲縣故城在德州與滄比境鄭氏云九
　河齊桓公塞之而北瀆至王莽時亦絶故世謂王莽
　河在今永静軍然臣樵每疑禹之所導無二河按禹
　貢又東過洛汭至於大伾北過降水至於大陸又北
　播為九河同為逆河入于海又按武帝元光三年春
　河水徙從頓丘東南流入渤海是為朝城之漯河也
　然則今河之入海者入渤海爾禹貢所謂入於海者
　由碣石之海碣石今在平州北瀆者乃禹所導之河
　其後河犇漯川入於渤海故瀆遂絶九河不復通葢
　故瀆在北漯川在東河決而東勢則然也恐非齊桓
　公所塞自河决漯川之後北瀆遂㣲九河皆絶但王
　莽河上承北瀆下入逆河為一河微通奈北勢高故
　後亦絶但由漯川爾大抵河自西戎入塞經秦隴陜
　洛夾山而行故少有决徙之患自河陽以下東至海
　千里平田虛壤故多奔决而無定流也　漢書溝洫
　志四瀆河為宗　愚按今黄河入海在淮安安東境
　内安東宋漣水軍
海
　海晦也納百川之水包九州之廣暗晦難知也東海
　曰滄海曰渤海曰渤澥南海曰漲海西海曰青海北
　海曰瀚海大抵西海絶逺不可至東南之海水多傾
　泄就下所謂地不滿東南者謂皆水也大瀛海環九
　州者是九州之外復有九州則近誕而不經矣又今
　北方有小水輒謂之海子按史記註塞内得水為河
　塞外得水為海其小水海子之稱自古已然因併記
　之
　
　
　
　
　
　
　
　詩傅旁通卷十三
欽定四庫全書
　詩傳旁通卷十四　　　　　元　梁益　撰
　　魯頌
賜天子禮樂
　衞正叔(湜/)禮記集說曰伊川程氏曰成王之賜伯禽
　之受俱非也以愚觀之成王未必賜伯禽未必受葢
　魯人僣用天子禮樂爾　陳用之(祥/道)禮書曰天子之
　樂而魯有之康周公故也世衰禮廢魯不特用於周
　公之廟而羣廟亦用焉故子家駒譏之不特用於魯
　之羣廟而諸侯之廟亦用焉故郊特牲譏之以至八
　佾作於季氏之庭舞振於文夫人之側則先王之樂
　掃地而可知矣位嚴坦叔(粲/)詩緝曰曹氏曰明堂位
　云成王命魯公世世祀周公以天子之禮樂祀帝于
　郊配以后稷天子之禮也若魯公果受成王之命
　則當自伯禽以後踵而行之矣由伯禽至僖公凡
　十有八世考諸春秋史記皆未嘗行郊禮而惟僖公
　行之豈成王之命獨豫加於僖公歟故知其僣自僖
　公始也夫以諸侯而僣天子之禮天子雖不能討
　而天亦吐之矣是以僖三十一年四卜郊不從乃
　免牲宣三年春郊牛之口傷改卜牛牛死乃不郊
　成七年春鼷鼠食郊牛角牛死皆改卜牛然則天
　之不歆其祀亦可見矣夫祭天天子之大事
　大禮也猶敢僣而行之焉則其僣而作頌抑其次
　也
請命作頌
　黄東發(震/)日抄曰愚按行父文公六年如陳如晉至
　襄公五年卒其見於經者凡五十四年使行父夀踰
　七十計其在文公時年方弱冠僖公者文公之父也
　行父安得迨事僖公而為之請命于周若史克又後
　行父十年方見於經恐亦未必迨事僖公也且序之
　為此說者以魯有頌為僣而行父魯名臣也謂其嘗
　請命于周則魯非僣耳然魯之僣莫大于郊矣明堂
　位言成王賜伯禽以天子禮樂使世世以祀周公審
　如此說亦未必使之郊天行天子之事也况吕覽明
　言魯惠公請郊禮于平王而史角徃魯吕覽作於秦
　明堂位作於漢是成王賜天子禮樂之事未必有之
　故自伯禽至莊公十七世未聞有郊天者僖公三十
　一年始卜郊而卜不從繼此若宣若成若定欲郊則
　牛輒傷禮之不可僣神之不歆其祀如此魯人曾不
　知愧反以郊為盛事而張皇之序者尚欲避頌之為
　僣何異放飯流歠而問無齒决耶且魯頌非商周郊
　廟之頌也臣子祈願其君而後世序詩者加頌之名
　以代列國之風所謂美耳郊僣也乃以為僣詩非用之
　郊者反以為僣而請之乎且此詩作于誰而請之也
　謂作于僖公僖公不應自頌其美謂作于臣子臣子
　不應專達於朝然則序詩者特未可知也劉元城嘗
　言我藝祖不事虚文至太宗朝方用兵河東羣臣已
　作歌詩淮夷固魯積患也僖公僅嘗從齊桓公㑹諸
　侯於淮反因此見止於齊明年乃得歸可羞之甚者
　也魯人反作詩歌以誇其大功雖曰祈願之辭然此
　亦魯之所以不競也歟右請命作頌雖序說亦所當
　知
季子
　左傳襄公二十九年吴公子札來聘請觀于周樂使
　工為之徧歌之札吴王夀夢之第四子故云季子
　延州來季子　州來古國也吴取之以封季子地志
　云吳封季札州來而居延陵故曰延州來按延陵有
　五一在代郡一在綏州一在丹徙皆非季子之居一
　在金陵然亦非古之延陵在今常州晉陵縣北七十
　里江陰之西三十五里地曰申蒲札退耕在是有札
　之墓孔聖書其碣云嗚呼有吴延陵君子之墓凡十
　字羅長源路史曰江陰芙蓉湖西馬鞍山札耕處
　　　駉
驎
　青驪驎良忍切
魚
　或引爾雅作䁩
思無邪斷章
　左襄二十八年盧蒲癸曰賦詩斷章　斷音短言賦
　詩者但取其一章為義斷取其一章也
　　　泮水
受成訊馘
　禮記王制曰受命於祖受成於學出征執有罪反釋
　奠于學以訊馘告鄭康成註受命于祖告祖也受命
　于學定兵謀也釋菜奠幣禮先師也孔穎達䟽訊言
　也是生而可言問者也馘截耳也是死而截其左耳
　也
五十矢為束
　孔穎達曰古者一弓百矢毛以五十矢為束荀卿論
　兵云負矢五十箇荀毛之師故從其言耳穎達又曰
　束矢當百箇而在軍之禮重弓以備折壊或以分百
　矢為兩束
荀毛之師
　初孔子以詩授卜商商以授曽申申授李克克授孟
　仲子仲子授根牟子牟子授荀卿卿授毛亨亨授毛
　萇亨大毛公萇小毛公萇授貫長卿長卿授觧延年
　延年授徐敖荀卿名况趙人
　　　閟宫
先種曰穉
　毛傳本云先種曰稙後種曰穉按穉稙非谷名乃生
　熟早晚之稱
白牡騂剛
　禮記明堂位云殷白牡周騂剛公羊文十三年傳云
　魯祭周公何以為牲周公用白牡魯公用騂犅何休
　註公羊云白牡殷牲也周公死有王禮謙不敢與文
　武同也不以夏黑牲者謙改周之文當以夏避嫌也
　騂犅赤脊周牲也魯公伯禽以諸侯不嫌故從周制
　以脊為差
楅衡
　楅音逼以木束角也楅設於角衡施於鼻皆所以止
　觸
常
　魯邦是常之常鄭氏箋云守也載甞之載傳以為則
　箋以為始
三夀
　王伯厚困學紀聞曰晉姜鼎銘保其孫子三夀是利
　魯頌三夀作朋葢古語也
夀母
　成風莊公之妾僖公之母成諡也風姓也須句國之
　女風姓(句音/劬)僖立時年長故稱成風為夀母
魯朝宿之邑
　左桓元年鄭伯以璧假許田杜元凱云成王營王城
　有遷都志故賜周公許田以為魯國朝宿之邑其地
　近鄭故鄭易之按朝宿之邑者朝覲往來所宿之邑
　也此詩居常與許許即許田其地近鄭常一作甞在
　薛之旁莊三十一年築臺于薛薛魯地後屬齊為孟
　嘗君食邑毛傳常許魯南鄙西鄙孔䟽常為南鄙許
　為西鄙
徂徠新甫
　王伯厚曰後漢書注兖州博城縣有徂徠山亦名尤
　來後魏志魯郡汶陽縣有新甫山
　　商頌
　　　正考父校商之名頌以那為首
　朱子曰太史公云宋襄脩仁行義欲為盟主其大夫
　正考父美之故追道契湯髙宗之所以興作商頌葢
　本韓詩之說諸儒多惑之者今考此頌皆天子之事
　非宋所有且其辭古奥亦不類周世之文而國語閔
　馬父之言亦與今序合韓詩太史公之說非也
　張子曰魯頌之辭夸商頌之辭粹
殷商
　鄭漁仲曰契之封商本上洛後世遷于亳故京兆杜
　縣亳亭是也司馬遷云禹興西羌湯起亳俱在西也
　及湯有天下始居于商丘復命以亳梁之谷熟是也
　本帝嚳之都故曰湯始居亳從先王居自契至成湯
　凡八遷亳都有溵水在焉故亦謂之殷後世遷于嚻
　遷于相遷于耿遷于朝歌而殷商之名未始偏廢以
　開國命受之祖所以命也
商　商丘
　契封商子昭明居砥石復遷商昭明子相土居商丘
　帝嚳四后次妃有娀女曰簡狄簡亦作柬狄亦作翟
　感乙致胎疈而生契乙者燕也疈者胸剖而生也疈
　音平之入聲契字亦作􁉾亦作卨亦作偰四字同音
　堯命契為司徒使布五教至虞不廢是以受商賜姓
　子氏商人謂之𤣥王契所封之商在商州上洛縣華
　陰鄭縣有巒都城及故潘邑世本云契居蕃闞駰云
　蕃在鄭西今之巒城地有商山巒亦作欒並盧官切
　潘與蕃同音翻商丘乃唐火正之官閼伯所封之故
　墟相土因而居之其地在漢為雎陽在唐為宋州
　在宋為南京應天府在亡金為歸徳府自契以下十
　有二世而湯遂興　商之商洛古義均國舜子義均
　封於商故曰商均在漢為商縣盛𢎞之荆州記云武
　闗西北百二十里商城是也
亳
　亳之名則一其為地則五而譙郡之亳弗與焉成湯
　都南亳在糓熟縣古髙辛所都之地與葛為鄰糓熟
　在宋為南京屬縣葛則寧陵之葛鄉也一在長安杜
　縣南商先世居之有亳亭亭有溵水一在河南偃師
　謂之西亳或以此為湯都然去葛七八百里非可使
　亳衆往為耕者一在考城謂之北亳亦曰景亳有景
　山亳城湯亭古亳城在考城東北五十三里有湯塟處
　亦有溵水考城於今為歸德睢州之屬縣一在鄭地
　左襄十一年盟於亳城北鄭地也亳縣本濟陰故亳
　今亳州譙郡近於榖熟之南亳又有南北亳亦皆曰
　商乃後代之襲名或以考城為南亳安陽為北亳安
　陽即相州外城孔穎達亦不能辨又有南西北亳為
　三亳阪尹者羅長源曰按三阪東城皋南轘轅西降
　谷分亳民于三所爾
　亳王　周穆王桓王之時别有一湯亦號亳王為秦
　所滅乃西戎之君𦵏於亳地者非成湯也
戴公
　成王殺武庚封㣲子啟於宋代武庚為殷後至戴公
　凡十君戴公當周宣王之時
　　　那
商人尚聲
　禮記郊特牲殷人尚聲臭味未成滌蕩其聲樂三闋
　然後出迎牲聲音之號所以詔告于天地之間也註
　云臭味未成牲未殺也滌蕩宣播也迎牲迎於廟門
　之外也
齋之日祭之日
　禮記祭義註見所為齋者思之熟也所嗜素所欲飲
　食者也周還出户謂薦設時也無尸者闔户若食間
　則又出户而聽之疏曰先思其粗漸思其精故居處
　在前樂嗜在後　僾音愛㣲見貌還音旋平聲愾開
　代切
容聲
　東滙澤陳雲住(澔/)曰舉動容止之聲也
嘉客
　客謂先代之後如益稷書之虞賔在位謂堯子丹朱
　為賔於虞　丹朱　堯子朱封於丹淵
閔馬父
　閔馬父魯人襄公傳書閔子馬昭公傳書閔馬父一
　人而異其書若子馬父者然
正考父
　宋緡公生弗父何弗父何生宋父宋父生正考父正
　考父為孔子七世祖
名頌
　韋昭註國語云名頌頌之美者
其輯之亂
　韋昭曰輯成也凡作篇章義既成撮其大要以為亂
　辭詩者歌也所以節舞者也如今三節舞矣曲終乃
　更變章亂節故謂之亂也
　　　烈祖
羮定
　定丁磬切音訂又如字禮器云納牲詔於庭血毛詔
　於室羮定詔於堂三詔皆不同位葢道求而未之得
　也註云羮肉汁也定肉熟也煮之既熟將迎尸入室
　乃先以俎盛羮及定而告神於堂此是薦熟未食之
　前也鄭康成曰羮定謂割牲時也羮以其味之和而
　羮成定以其體之熟而無變儀禮云肉謂之羮定猶
　熟也
　　　𤣥鳥
有娀
　淮南子有娀在不周之北張守節史記正義按記云
　桀敗有娀之墟有娀當在蒲州羅長源云葢在陜虢
　之間娀訛為嵩故有娀氏嵩氏
九有
　鄭氏箋九有履有九州為之主也
武王
　史記殷本紀湯曰吾甚武號曰武王湯名履亦曰天
　乙或曰字也或曰夏殷之王皆以名為號按諡法除
　虐去殘曰湯然諡法至周乃有之
維河
　朱子初解河商所都如盤庚民不肯涉河以遷即此
　河也景貟維河則以諸侯輻凑而至于河也員音圎
　鄭氏音云下篇長發輻隕既長之隕亦音圓朱傳音
　員徐邈音于貧切
景亳之命
　左昭四年楚子合諸侯于申椒舉言於楚靈王曰夏
　啟有鈞臺之享商湯有景亳之命周武有孟津之㑹
　鈞臺在河南陽翟縣啟享諸侯于此河南鞏縣西南
　有湯亭或言亳即偃師湯㑹諸侯于此
　　　長發
𤣥王
　國語周語𤣥王勤商十四世而興魯語自𤣥王以及
　主癸莫若湯韋昭曰𤣥王契也歐陽文忠公曰書稱
　格王寧王葢古人往往以美稱加王爾𤣥者深㣲之
　謂也
中葉
　契興於唐虞大禹之際功業著於百姓百姓以平封
　于商賜姓子氏禮緯云祖以𤣥鳥生子也契子昭明
　昭明子相土相土子昌若昌若子曹圉曹圉子㝠㝠
　子振振子㣲㣲子報丁報丁子報乙報乙子報丙報
　丙子主壬主壬子主癸主癸子天乙是為成湯司馬
　貞史記索隠云相土佐夏功著於商詩頌相土烈烈
　是也
日躋
　孔子家語弟子行篇成湯恭而以恕是以日躋
旒縿
　詩詁曰旂所垂為旒衆旒所著為縿縿者旌旗之正
　幅也著者綴也縿音衫著直略切
係屬
　公羊傳君若綴旒然註云綴繫屬也繫屬之與係屬
　音義並同　屬音燭　漢書五行志君若綴斿不得
　舉手應劭曰斿旌旗之旒隨風動摇顔師古籕曰言
　為下所執隨人東西斿音由
駿厖
　荀子榮辱篇作駿蒙蒙之讀如厖齊詩作駿駹駿駹
　謂馬也按隋書以為齊詩魏代已亡今舉其說葢雜
　見於傳註者耳
韋
　大彭豕韋者顓頊孫陸終之子曰籛籛之字曰鏗封
　于彭是為大彭彭祖以雉斟養性事放勲夏之中興
　别封其孫元哲于韋是為豕韋迭為夏伯元哲一作
　元喆哲喆音同羅長源曰國都記豕韋氏彭氏之國
　劉累更封之故世本謂豕韋防姓杜預云東郡白馬
　縣東南有韋城隋為韋城縣今滑州白馬縣南韋鄉
　也有豢龍井
顧
　顧已姓子爵髙陽之氏後有顧有温夏諸侯之國濮
　州范縣東南二十八里有古顧城古今人表以為鼓
　顔師古曰鼓即顧也顧為商所滅温為狄所滅
昆吾
　昆吾已姓國帝顓頊妻勝奔氏曰娽生伯偁卷章季
　禺卷章娶□水氏曰嬌生犂及回犂為祝融回食邑
　于吳曰吳回吴回生陸終陸終娶鬼方氏曰嬇孕三
　年生子六人曰樊曰惠連曰籛曰求言曰晏安曰季
　連以六月六日坼左而生三人剖右而生三人所謂
　㝈生坼疈者㝈力兖切音臠雙生也樊為己姓封昆
　吾昆吾為夏伯主其後裔與桀同滅此見羅氏路史
　東漢郡國志云東郡濮陽古昆吾國
阿衡
　唐河内馬貞史記索隠曰孫子兵書云伊尹名摯
　孔安國云伊摯然解者以阿衡為官名阿倚也衡平
　也言依倚而取平也書曰惟嗣王弗惠于阿衡亦曰
　保衡皆伊尹之官號非名也　皇甫謐曰伊尹力牧
　之後生于空桑吕氏春秋曰有侁氏採得嬰兒于空
　桑後居伊水命曰伊尹尹正也湯使之正天下
禘祫
　朱子于長發題下傳云大禘不及羣廟之主此疑為
　祫祭之詩經無明文不可攷也李格非禮記觧曰夏
　道忠故大祭有祫而無禘殷人質故大祭有禘而無
　祫周則五年而兼用之謂殷無祫祭則長發之祫何
　為而然　禘祫無定說　唐陸氏淳春秋纂例曰趙
　子曰禘者帝王立始祖之廟猶謂未盡其追逺尊先
　之義故又推尋始祖所出之帝而追逺之以其祖配
　之者謂於始祖廟祭之而便以始祖配祭也此祭不
　兼羣廟之主為其踈逺不敢䙝狎故也其年數或每
　年或數年未可知也或問曰禘非時祭之名則禮記
　諸篇所說其故何也趙子曰禮記諸篇或孔門之後
　末流弟子所撰或是漢初諸儒私撰之以求購金皆
　約春秋為之見春秋禘于莊公遂以為時祭之名見
　春秋惟兩度書禘一春一夏所以或謂之春祭或謂
　之夏祭各自著書不相符㑹理可見也鄭𤣥不相尋
　討本原但隨文求義解此禘禮輒有四種其註祭法
　及小記則云禘是祭天註毛詩頌則云禘是宗廟之
　祭小於祫註郊特牲則云禘當為初註祭統王制則
　云禘是夏殷之時祭名殊可怪也　趙子趙匡字伯
　循唐天水郡人　横渠張子子厚曰欲知禘之說當
　如趙伯循斷然立義　信齊楊氏(復/)曰祫祭有二曾
　子問曰祫祭於祖則祝迎四廟之主王制云天子祫
　甞祫烝諸侯甞祫烝祫此時祭之祫也公羊傳曰毁
　廟之主陳于太祖未毁廟之主皆升合食于太祖此
　大祫毁廟未毁廟之主而祭之也祫猶合也祫祭惟
　此二條此外無餘禮漢儒之論又混禘祫而并言之
　何其紛紛多端耶　三山林氏少穎(之竒/)曰禘祫之
　說諸儒聚訟久矣論年之先後則鄭康成髙堂隆謂
　先三而後二徐邈謂先二而後三辨祭之大小則鄭
　康成謂祫大於禘王肅謂禘大于祫賈逵劉歆謂一
　祭而二名禮無差降又或謂禘以夏不以春祫以冬
　不以秋矛盾相攻卒無定論此皆置而勿辨其可深
　責者始為私見陋說召諸儒之紛紛者其鄭氏之失
　歟鄭氏之說曰魯禮三年喪畢而祫于太祖明年禘
　于羣廟自爾以後五年而再殷祭一禘一祫周禮廢
　絶久矣鄭氏何據而云為之說者周禮盡在魯鄭氏
　所據春秋魯禮則周禮可知矣鄭氏不知春秋固妄
　為此說後學又不察因為所惑也求之聖經禘祫之
　文不詳所可知者禘尊而祫卑矣何者禘者以始祖
　之廟未足以盡追逺尊先之義故推尊祖所自出之
　君而追祀之則謂之禘此天子祭名諸侯無禘禮若
　祫則毁廟未毁廟之主皆合食于太祖非惟天子有
　祫諸侯亦得祫也詳二祭之名則禘尊祫卑可謂明
　矣考之經籍禘祫之文可知者此爾至於年數之久
　近祭時之先後則經無所據學者當闕其疑不可據
　漢儒臆說也
　　　殷武
荆楚
　楚芊姓子爵(芊音/弭)顓頊之子卷章卷章之子吴回吴
　回之子陸終陸終之第六子曰季連季連姓芊氏曰
　季芊居荆州生子曰附叙伯禹定荆州即季芊所居
　之地而封之於熊故其子為穴熊夏有楚狐父其後
　鬻熊子者師臣周西伯成王時復封其子熊繹于荆
　居丹陽是為楚荆楚本一木名曰荆楚者言荆州之
　楚也荆州葢以荆楚之木為其州之名云　許叔重
　曰堯以楚伯受命今之唐州故湖陽縣有西唐山
　益按周成王封熊繹于楚居丹陽今之秭歸縣也本
　曰西楚楚武王僣稱王徙枝江亦曰丹陽枝江縣隷
　荆南是為南楚秦之鄣郡漢元封二年為丹陽郡西
　丹陽縣乃潤州之境蕪湖縣東二十里有石城山或
　以為楚始封之地楚文王徙郢在江之南是為南郢
　昭王徙鄀今宜城也是為北郢惠王遷鄢頃襄王遷
　陳號曰西楚葢惠王滅陳頃襄王自郢徙都之今㶏
　水西三里有章華臺考烈王徙夀春亦曰郢懷王都
　于彭城其後以海州為東楚廣陵為南楚陳及彭城
　為西楚因併紀之且附荆舒之說鄀若鄢偃頃傾
　荆舒　魯頌閟宫荆舒是懲傳謂荆者楚之别號舒
　其與國也按舒之字或作□亦作郃羣舒皆子爵地
　近荆楚謂之荆舒春秋僖公三年徐人取舒其後多
　為楚所滅羣舒者舒庸舒鳩舒蓼舒龍舒鮑蓼字或
　作鄝鄝舒龍亦云龍舒又有舒龔在兖州之龔丘與
　荆之羣舒異
鬼方
　集傳云盤庚没而殷道衰楚人叛之髙宗伐其國平
　其地易曰髙宗伐鬼方三年克之葢謂此歟愚益按
　朱子此傳以鬼方為荆楚南方之地也史記黄帝紀
　北逐葷粥葷音熏粥音育司馬貞云葷粥匈奴别名
　唐虞已上曰山戎亦曰薰粥夏曰淳維殷曰鬼方周
　曰玁狁漢曰匈奴司馬貞史記索隠此說以鬼方為
　北方之地也朱子雖不取索隠之言然鬼方實指北
　而非南耳
世見曰王
　周禮九州之外謂之藩國世一見各以其所貴寳為
　贄　一世一見於王謂其父死子繼及嗣王即位乃
　來朝謂之世見朝音潮見音現
髙宗享國
　書無逸篇肆髙宗之享國五十有九年
百世不遷
　宗廟之制太祖之廟百世不遷自餘則六世之後每
　一易世而一遷王者祖有功宗有德髙宗武丁中興
　故特為百世不遷之廟公羊春秋文公二年傳何休
　註太祖東鄉(音/向)昭南鄉穆北鄉父曰昭子曰穆昭取
　南面鄉明
　
　
　詩傳旁通卷十四
欽定四庫全書
　詩傳旁通卷十五　　　　元　梁益　撰
　　叙
　恭惟先正大儒文公朱子後宋淳熙四年丁酉冬十
　月詩集傳成自以為無復遺恨且曰後世若有揚子
　雲必好之矣南塘趙公汝談於晦庵諸書尤服詩傳
　號稱簡明斯言信允末學梁益伏讀朱傳昧焉多所
　未解如見堯於羮見堯於墻猶曰聖人之耦之類罔
　知攸出問之老師宿儒間有補助得之耳聞目見輒
　自筆録久之浸繁用纂成帙倣緱山杜文玉(瑛/)語孟
　旁通之例目之曰詩傳旁通僣踰之罪諒無所逃妄
　誕之譏亦未能免髙明過人者薄此何以為初學如
　益者或可資檢閲自視其中未能通者尚多倘未溘
　先朝露行當續而補之君子或憫其膚淺有肯相成
　誠所願幸惟是竊伏紬繹朱子傳詩之㫖大節目大
　議論多於序說見之愚益未能發明其詳今姑纂輯
　其略
　辨詩序之作引後漢書儒林傳以為衛宏作毛詩序
　今傳于世則序乃宏作明矣按漢書初謝曼卿善毛
　詩乃為其訓宏從曼卿受學因作毛詩序善得風雅
　之㫖朱子序乃宏作之言葢實其說也
　小序先自合為一編後乃各引以超冠篇端今復并
　為一編綴於經後以還其舊因以論其得失此朱子
　去序言詩之本意也去序言詩雪山王氏質夾漈鄭
　氏樵已有其法朱子葢取之
　謹按詩之一經有傳有箋有䟽䟽一名正義出于毛
　萇氏者謂之傳出于鄭𤣥氏者謂之箋傳之為言訓
　也訓釋其書也凡書非正經者謂之傳箋之為言薦
　也主于薦成毛傳之意也毛萇趙人為河間太守為
　北海相所訓傳者曰毛詩流傳北海鄭𤣥字康成北
　海人取毛氏詁訓所不盡及異同者箋之當時學者
　尊信康成故毛傳得鄭箋而盛行自康成之後魏王
　肅字子雍有毛詩註有毛詩義駁司空王基毛詩駁
　太子文學劉楨字公幹毛詩義問吴陸璣字元恪草
　木鳥獸魚蟲䟽晉孫毓毛詩異同評梁武帝毛詩大
　義梁桂州刺史崔靈恩毛詩集註舒援沈重劉瓛張
　氏隋祕書學士魯世達等之毛詩義䟽至唐孔穎達
　氏取毛傳鄭箋而䟽之謂之正義詩之制度名物於
　是大備然其訓説皆不敢背乎小序未有舎序而自
　為之說者惟宋歐陽公王荆公諸先生出卓然有見
　髙視千古之上舎序舎傳而研究經㫖理明義精犂
　然允當如唐之啖助趙匡陸淳舎傳言春秋非尋常
　識見所及夾漈鄭樵氏漁仲之言曰風土之音曰風
　朝廷之音曰雅宗廟之音曰頌且為作詩辨妄六卷
　詩經之㫖大明迨晦庵朱子而大定矣益謂去古未
　逺有古書可攷莫若漢儒之毛氏傳鄭氏箋制度述
　作物性名件莫若唐孔氏之䟽義讀此經者所當徧
　知而不可偏觀也
　詩之音則後魏太常劉芳有毛詩音證梁徐邈等有
　毛詩音後徐氏音亡而陸德明之音所引多本於徐
　氏德明名元朗以字行德明吴人故多吴音
　孔穎達唐書孔穎達字仲達兾州人歐陽文忠公集
　古録䟦尾云孔穎達碑于志寧撰傳云字仲達碑云
　字仲逺穎達撰毛詩正義　繚戾碎破繚音了戾力
　結切繚戾乖戾不順之貌
　周南闗雎　后妃文王未嘗稱王太姒亦未嘗稱后
　序乃後人所作不害為追稱之辭　身脩故國家天
　下治取南豐曾氏說曾氏名鞏字子固南豐人諡文
　定南渡後改諡文清　有闗雎麟趾之意然後可以
　行周官之法度此程伯子明道先生之語闗雎麟趾
　仁厚之意周官法度周公六典太平之書　闗雎為
　二南正風之首文王盛時之詩也論語曰闗雎之亂
　洋洋乎盈耳哉亂謂卒章也正考甫校商之名頌十
　二篇於周太師以那為首其輯之亂曰自古在昔先
　民有作温恭朝夕執事有恪韋昭曰輯成也凡作篇
　章義既成撮其大要以為亂辭詩者歌也所以節舞
　者也如今三節舞矣曲終乃更變章亂節故謂之亂
　也史記曰闗雎之亂以為風始鹿鳴為小雅始文王
　為大雅始清廟為頌始大序所謂是謂四始詩之至
　也為毛氏之學者宗之而齊后蒼為齊詩魯申公為
　魯詩燕韓嬰為韓詩此三家者皆以闗雎為康王政
　衰之刺詩故有本諸祍席而闗雎作之說揚雄謂周
　康之時闗雎作習治也習治則傷始亂也杜欽傳曰
　佩玉宴鳴闗雎嘆之臣瓚曰此魯詩說也後漢明帝
　詔曰昔應門失守闗雎刺世薛漢韓詩章句曰今内
　傾于色故詠闗雎記淑女以刺時魯韓之說大抵皆
　然或者以序有哀而不傷之文疑其容有此理朱子
　斥之而以儀禮正之是以儀禮鄉樂鄉飲酒之樂房
　中之樂后夫人房中諷誦以事其君子之樂　漢廣
　　蘇氏例取首句而去其下文蘇氏謂眉山二蘇東
　坡穎濵兄弟兄軾子瞻文忠公弟轍子由文定公蘇
　黄門有詩傳東坡有說蘇傳之例如云漢廣德廣所
　及也例取序之首句宋朝有丘鑄者著周詩集解亦
　取小序首一句以為子夏作下文則削之因附見于
　此
　召南鵲巢　諸侯䝉化成德其道亦始於家人即周
　南闗雎身脩而國家治之意　何彼穠矣　車乘厭
　翟勒面繢緫服則䄖翟翟車貝面組總有握按周禮
　春官巾車掌王后五路重翟厭翟安車翟車輦車凡
　五重翟后從王祭祀所乘之車厭翟后從王賔饗諸
　侯所乘之車婦人車皆坐乘有容蓋容謂幢容葢謂
　蔽葢幢容即衛風氓詩之帷裳蔽蓋即衞風碩人之
　翟茀翟音狄雉也字亦狄皆訓為雉凡雉具五色者
　謂之翟禹貢羽畎夏翟爾雅伊雒而南素質五色皆
　備曰翬江淮而南青質五色皆備曰繇繇音遥鄭康
　成周禮内司服註作摇周禮禮記或作揄或作榆並
　音遥而訓雉與翟狄訓雉義同重平聲直龍切重翟
　謂重翟雉之羽厭入聲於涉切厭翟謂次其羽使相
　廹厭翟勒回繢總者厭次翟羽使相迫蹙以為車之
　蔽茀又以如玉龍勒之韋為馬之當面飾謂之勒面
　皮之熟者為韋馬之當面飾者為錫錫音洋飾在馬
　額亦謂之當盧重翟有錫厭翟次于重翟故云勒面
　繢畫文也總以繒為之著于馬勒直兩耳與兩鑣馬
　䘖外鐵為鑣亦謂之扇汗亦謂之排沬以畫繒為總
　故云繢總著直略切五路之四曰翟車則王后乘以
　出喪之車也巾車云翟車貝面組總有握鄭氏註云
　翟車不重不厭以翟飾車之側爾貝面貝飾勒之當
　面也有握則無葢矣如今軿車是也軿薄經切今謂鄭
　氏東漢時也有握之握馬融作帷幄之幄　服則䄖
　翟周禮天官内司服掌王后之六服禕衣揄狄闕狄
　鞠衣展衣縁衣狄翟同禕音揮禕衣畫翬雉揄音摇
　揄翟畫摇雉闕翟刻而不畫展與檀同音戰縁與禄
　同音彖后從王祭先王則服禕衣從祭先公則服揄
　翟從祭羣小祀則服闕翟三者皆王后之祭服刻繒
　為翟之形或畫或不畫綴於衣以為文章也禕衣為
　盛揄翟次之重翟為上厭翟次之厭翟之車揄翟之
　服此其為下王后一等而為雖則王姬亦下嫁于諸
　侯之車服也　騶虞　汲冢周書王會篇云騶虞白
　虎黑文西方之獸歐陽公詩本義引賈太傅之說騶
　為文王之囿固未可据然虞為司獸不為無理書傳
　言虞多為掌山澤之官伯益作虞逺自舜世周禮分
　為虞衡屬之夏官司馬至如今時京師有仁虞監取
　正詩序之義而掌畋獵之事焉陳鵬舉少南氏引禮
　記騶虞為節樂官備按周禮夏官射人王以六耦射
　三侯樂以騶虞九節鄭司農衆謂析羽九重鄭康成
　𤣥謂奏樂以為射節之羞康成說是禮記射義天子
　以騶虞為節騶虞者樂官備也謂歌騶虞之詩以為
　射之節度古者射必四矢歌用四節如騶虞九節則
　先歌五節以聽後歌四節以射歌一節則發一矢必
　發乘矢而後卒矢射齊風猗嗟之四矢反兮大雅行
　韋之既挾四鍭是也騶亦官名騶官虞官皆有人故
　云官備射義又曰天子以備官為節
　邶　頃公賂王請命　衞康叔之後武王同母弟康
　叔名封受封之國傳康伯考伯嗣伯康伯靖伯貞伯
　頃侯凡八君頃侯者貞伯之子也厚賂周夷王夷王
　命衞為侯康音㨗頃侯子釐侯釐亦作僖釐侯太子
　共伯餘餘蚤死弟共伯和立是為衞武公　温柔敦
　厚之教　禮記經解篇孔子曰入其國其教可知也
　温柔敦厚詩教也故詩之失愚温柔敦厚而不愚則
　深於詩者也益聞諸説者云温柔而敦厚姿質淳厚
　之人也淳厚者未必深察情偽故有愚之失　莊姜
　戴媯　衞莊公名揚娶齊女曰莊姜無子陳女厲媯
　之娣戴媯生子完是為桓公齊女姜姓陳女媯姓婦
　人從夫諡故因莊公而為莊姜厲與戴亦皆諡　桓
　公州吁　嬖妾之子州吁弑桓公完而自立石碏之
　子厚與州吁游從州吁朝陳將使陳侯請于天王石
　碏使告于陳曰衞國𥚹小老夫耄矣無能為也此二
　人者實弑寡君敢即圗之陳人執之而請涖于衞遂
　殺州吁石厚衞人立桓公之弟晉是為宣公左氏曰
　石碏純臣也惡州吁而厚與焉大義滅親其是之謂
　乎簒弑之賊必討不宥入春秋之初石碏其知大義
　矣孔子之春秋為誅亂賊而作是故春秋成而亂臣
　賊子懼　奪黎氏地　赤狄潞氏奪黎氏地見春秋
　宣公十五年左氏言潞子嬰兒之夫人晉景公之姊
　酆舒為政而殺之晉伐狄數(上/音)狄五罪奪黎氏地亦
　其一晉殺酆舒略狄土立黎侯而還　衛宣公　上
　淫曰烝衞宣公上淫于庶母夷姜而生急子急亦作
　伋為(去/音)伋娶齊女而自取之是為宣姜生夀及朔宣
　姜寵而夷姜縊及新臺二子乘舟之詩作風大變矣
　二南正家之本身脩故國家可治變而至於如是人
　道或幾乎滅息悲夫
　鄘　譙　譙讓質責譙才笑切與誚同以言辭相責
　也　中聲　荀卿子曰詩者中聲之所止也註云詩
　謂樂章所以節音主乎中而止不使流淫春秋傳曰
　中聲以降五降之後不復殫矣
　衞　從王伐鄭　春秋桓公五年蔡人衞人陳人從
　王伐鄭王周天子桓王也天子之兵有征無戰鄭祝
　𥅆射王中肩鄭莊公使祭(音/債)足勞(去/音)王且問左右敢
　抗王師恭而無禮鄭莊之罪有不容誅寔為厲階之
　首人紀殆絶重可悲夫經書蔡人衞人陳人從王正
　君臣名分之辭也　十曰多昬　周禮地官大司徒
　以荒政十有二聚萬民一曰散利二曰薄征三曰緩
　刑四曰弛力五曰舎禁六曰去幾七曰眚禮八曰殺
　哀九曰蕃樂十曰多昬十有一曰索鬼神十有二曰
　除盗賊散利謂貸種食弛力謂息淫役舎禁謂公無
　禁利去幾謂闗市不譏𤯝禮謂殺吉禮殺哀謂省㐫
　禮蕃樂謂閉藏樂器而不作多昏謂不備禮而取婚
　者多也按㐫荒之嵗每言多婚葢欲使之相依為命
　耳
　王　王周天王　平王名宜臼幽王宫湼之子桓王
　名林平王之孫莊王名佗桓王之子皆東遷後之主
　鄭父子司徒　鄭桓公名友周厲王胡之子宣王
　静之母弟為幽王司徒其子武公名掘突為平王司
　徒　莆田鄭氏　鄭漁仲名樵其居夾漈水自號夾漈
　道德髙邵學博而雅大儒也宋髙宗時人　公子素
　　孔穎達曰文公㨗厲公子春秋閔公二年冬十二
　月狄入衞鄭棄其師衞在河北鄭在河南恐其渡河
　侵鄭故使髙克將兵于河上禦之公子素作詩以刺
　之　子皮子産　鄭穆公七子謂之七穆公子喜字
　子罕七穆之一也子罕之子子展子展之子子皮以
　王父之字為罕氏公子發字子國亦七穆之一也子
　國之子子産子産之子國參以王父字為國氏子皮
　子産鄭大夫之賢者　帥師　帥師之帥作入聲讀
　入聲者如字將帥之帥圈去聲　公子五争鄭昭公
　名忽鄭厲公名突孔穎達曰魯桓十一年祭仲立突
　而忽奔衞一争也十五年突使祭仲壻雍糾殺祭仲
　仲知之殺雍糾突出奔蔡忽復歸鄭二争也十七年
　髙渠彌殺忽而立公子亹三争也十八年齊人殺子
　亹髙渠彌祭仲逆子儀于陳而立之四争也魯莊十
　四年傳瑕殺子儀而納突五争也
　講師　漢儒尚専門之學各講授其師之說故有講
　師之名人各異師師各異說經之本㫖反因之而亡
　吕伯恭氏所謂從而附益之此講詩講經之弊也然
　亦有互相發明者不可一槩而論故近世李性學先
　輩有繼序之說大序小序之下以經生講師所述者
　為繼序性學著詩統一編有自序詩統有曰詩者聖
　人傳心之正印而五經之靈樞也士欲學道必自詩
　入經燬于秦惟詩以詠免漢裂而四魯固齊陋韓厖
　惟毛以爾雅傳又曰至隋而王文中氏始窺其門至
　宋而歐陽氏蘇氏始撤其藩覩其堂室明道氏伊川
　氏横渠氏發其蔀啟其鑰詩之真隠而復豁紫陽氏
　觿其結解其紛而詩之靈明公大中正純粹之天乃
　昭昭　李先輩之自序此其大畧然詩統每篇之首
　各有小序葢雪山王氏夾漈鄭氏子朱子之外言詩
　者率以序言非愚益所敢妄議也
　唐　不謂之晉而謂之唐初不為此　叔虞封唐侯
　其子燮以晉水所出改為晉晉之為國葢以水得名
　　晉武公　史記晉世家晉侯緡立二十八年曲沃
　武公伐晉滅之盡以其寶器賂周僖王春秋左傳王
　使虢公命曲沃伯以一軍立為晉侯實魯莊公之十
　六年也武公弑君簒國大逆不道乃王法之所必誅
　而不赦者朱子自附於春秋之義以正人心以誅亂
　賊於小序深辨之辭嚴義正武公之罪暴不可揜愚
　所謂大節目者於是乎在矣其後六卿分晉併歸于
　三而威烈王命魏斯韓䖍趙籍為諸侯簒奪强僣之
　臣天誅不加而寵秩命之王綱於是而自紊政柄以
　是而下移正人紀立人極者不可復言矣嗚呼悲夫
　　晉獻公　名佹諸武公之子
　秦　非子事周孝王養馬於汧渭之間孝王封為附
　庸而邑之秦此嬴氏有國之始也非子封秦造父封
　趙因附見羅長源趙氏國姓紀原之說羅長源泌曰
　氏族之興所繇來逺矣自一姓以上推而至于有國
　有家者均不可不原其所自來也太史公作堯舜本
　紀謂其源皆出於黄帝後世目為良史唐史臣作世
　系表先宗室而後宰相後世指為全書恭惟國家列
　聖相承太祖太宗以英睿定大業真宗仁宗以忠厚
　守成憲髙宗孝宗以謨斷成中興之功而趙氏得姓
　之因厯諸儒討論猶莫之核議者徒見史記所載程
　嬰杵臼之事遂以為趙氏得姓之始於此而不知其
　不止此徒見左氏所記趙朔趙武之事遂以為趙氏
　得姓或繇於是而不知其不止是徒見史傳所謂造
　父以徐方功封於趙城為趙氏及張說氏族對以韓
　陳魯衞許鄭若魏與趙氏並無遂又以為趙氏得姓
　以國而不知其亦不止於國也嗟乎處劉漢之朝而
　不知劉氏之為堯後居李唐之世而不知李氏之為
　少昊裔者考訂有所未到趙氏得姓之繇例推援為
　造父之後抑不知夏氏之季已有諱梁字者見於正
　史則趙氏得姓其不止于造父也明矣商氏之初有
　諱隠字者官為牧師則趙氏得姓其不止于造父也
　審矣百家諜風俗傳易緯書氏族譜俱言張王李趙
　皆黄帝之所賜姓抑又知趙氏得姓其不止于造父
　也亦較然矣按此于詩傳雖無所繫宋氏有國其姓
　亦當知故通之　穆康　秦穆公名任好康公名罃
　陳　陳佗以亂賊被討見書于春秋　魯隠公六年
　傳書五父五父陳公子佗也父音甫桓公五年陳侯
　鮑卒陳亂文公子佗殺子免而代之免音問六年蔡
　人殺陳佗魯莊公二十二年傳云陳厲公蔡出也故
　蔡人殺五父而立之桓公名鮑厲公名躍史記以佗
　為陳厲公躍為陳利公陳杞世家云桓公鮑卒桓公
　弟佗其母蔡女故蔡人為佗殺五父及桓公太子免
　而立佗與春秋傳異
　曹　昭公名班僖公名夷子共公名襄昭公之子
　豳　金縢　金縢之匱藏卜書之匱以金縢緘之
　奄　奄商奄二國名商奄之君附紂子禄父周公踐
　祚伐之又有魯奄之奄然與禄父所封相逺
　謹按周南召南邶鄘衛王鄭齊魏唐秦陳鄶曹豳十
　五國地周南則河南洛陽之境其地屬汴梁河南省
　周天子之王城陳鄭檜之三國皆河南省地召南則
　上接京兆陜西省境江漢則河南及武昌湖廣省境
　也其邶鄘衛曹皆在河北唐在河東則上𨽻中書都
　省齊魯山東之地亦𨽻都省豳秦則陜西省之地也
　玁狁之境則和林城嶺北省之地西戎則甘州甘肅
　省之地東海則髙麗鎮東省之地醫無閭山則懿州
　遼陽省之地江之發源則成都四川省之地荆楚羣
　舒則湖廣河南及隆興江西省之地太伯適吳則杭
　州浙江省之地也中慶雲南省漢以前不與中國通
　其地蓋西南夷耳以九州言之直𨽻都省河北東魯
　皆冀州兖州之地齊為青州之地河南省之地為徐
　為荆為豫湖廣江西江浙之地為揚陜西之地為梁
　為雍河東則并州之地遼陽則營州之地開平大興
　和林省則幽州之地甘肅雲南時皆荒逺髙麗箕子
　朝鮮之域與遼陽壤地相接然此亦槩言之地形如
　犬牙相入故不截然整齊也以星土言之大梁之次
　州曰冀夀星之次州曰兖𤣥枵之次州曰青降婁之
　次州曰徐星紀之次州曰揚鶉尾之次州曰荆大火
　之次州曰豫實沈之次州曰益益州與梁州同分野
　沈音審或云與沉同鶉首之次州曰雍析木之次州
　曰幽娵訾之次州曰并以分野之星言九州者如此
　詩之十五國風之地古九州内之地也而其地形皆
　陿隘今自都省行省所轄各道各路郡縣處所有古
　所未有之幅員不可與十五國同論然以輿地形勢
　觀之今天下即古天下今山川即古山川但有通未
　通闢未闢之分初無古今之異愚因以贅兹說
　小雅　鹿鳴　賔　序詩者言羣臣嘉賔忠臣嘉賔
　必君為主臣為賔孔穎達引燕禮客為賔宰夫為主
　之說又云君設酒肴羣臣皆在君為主羣臣為賔當
　以後說為是　棠棣　國語春秋傳皆左丘明作謂
　國語為春秋外傳丘明姓左名丘明與論語左丘明
　不同　富辰畿内諸侯為王朝卿士富其采邑也
　周文公即公旦召穆公名虎宣王時人　天保　與
　鹿鳴相似蓋謂序得詩意但未盡其用耳　南陔
　笙詩　笙中吹其詩故有聲無辭如俗中以簫笛吹
　歌曲得一曲之譜則此曲之類皆此聲不必求其歌
　曲之辭　六月　鄭譜　鄭康成詩譜分别時世必
　以某詩為當某王之世　此下不出詩篇名　世本
　　世本紀氏族譜系之類宋𠂻為之註釋　譙周
　周蜀漢人　脫簡　古者以韋編汗青之竹為簡用
　以寫書嵗久而所編之韋皮斷爛故有錯簡脫簡之
　謬誤　漢魏樂府　漢武帝云歡樂極兮哀情多少
　壯幾時兮奈老何魏武帝云對酒當歌人生幾何譬
　如朝露去日苦多
　大雅　文王　歐陽文忠公論曰書泰誓十有一年
　說者因以謂自文王受命九年及武王居喪二年并
　數之爾是以西伯聽虞苪之訟謂之受命以為元年
　此妄說也古者人君即位必稱元年常事耳不以為
　重也後世曲學之士說春秋始以改元為重事然則
　果常事歟固不足道也果重事歟西伯即位已改元
　矣中間不宜改元而又改元至武王即位宜改元而
　反不改元乃上冒先君之元年并其居喪稱十一年
　及其滅商而得天下其事大於聽訟逺矣又不改元
　由是言之謂西伯以受命之年為元年者妄說也後
　之學者知西伯生不稱王而中間不再改元則詩書
　所載文武之事粲然明白而不誣矣　東坡蘇文忠
　公曰昔漢髙祖擊滅項籍統一四海諸侯大臣相率
　而帝之終且辭以不德惟彼陳勝吴廣乃囂囂乎急
　於自王而謂文王亦且為之耶武王伐商師渡孟津
　會于牧野其所以稱君之命命于諸侯者蓋猶曰文
　考而已至於武成既以柴望告天百工奔走受命于
　周而後稱曰我文考文王克成厥勲由是觀之則是
　武王不敢一日妄尊其先君而况于文王自王乎
　廣平游氏定夫曰武王於泰誓三篇稱文王為文考
　至武成而柴望然後稱文考為文王游氏又曰禮記
　大傳載牧野之文追王太王亶父王季厯文王昌亦
　據武成之書以明追王之意出於武王也世之說者
　因中庸無追王文王之文遂以為文王自稱王豈未
　嘗攷泰誓武成之書乎君臣之分猶天尊地卑紂未
　可去而文王稱王是二天子也當六國之時辛垣衍
　欲帝秦魯仲連以片言折之不敢復出口蓋名分之
　嚴如此曾謂至德如文王者反盜虛名而拂天理乎
　　赤雀丹書此䜟緯之說不足取信如云有火自上
　復于下至于王屋流為烏其色赤之類是也漢儒解
　經多惑讖緯既已近誣而靈臺一詩乃追述文王之
　事遂以為天子之制其誣甚矣
　周頌北郊集議　宋元祐八年禮部尚書蘇軾言古
　者合祭天地以為祀上帝則并祭地祗厯舉漢魏及
　唐合祭之說其弟轍亦同其議諸家皆言南郊圓丘
　冬至祭天北郊方丘夏至祭地此蘇氏北郊集議之
　説也詩序未終姑綴于此者望來者云
　
　
　
　詩傳旁通卷十五
