#+TITLE: 駁五經異義-漢-許愼
#+DATE: 2018-05-12 10:14:44
#+SOURCE: github.com/kanripo/KR1g0001 master 0d87a53d                
欽定四庫全書　　　　經部七
　駁五經異義　　　　　五經總義類
　　提要
　　　　(臣/)等謹案駁五經異義一卷補遺一卷漢鄭
　　　　𤣥所駁許慎五經異義之文也考後漢書許
　　　　慎傳稱慎以五經傳說臧否不同於是撰為
　　　　五經異義稱於世鄭𤣥傳載𤣥所著百餘萬
　　　　言亦有駁許慎五經異義之名隋書經籍志
　　　　有五經異義十卷後漢太尉祭酒許慎撰而
　　　　不及鄭𤣥之駁議舊唐書經籍志五經異義
　　　　十卷許慎撰鄭𤣥駁新唐書藝文志並同葢
　　　　鄭氏所駁之文即附見於許氏原本之内而
　　　　非别為一書故史志所載亦互有詳畧至宋
　　　　史藝文志遂無此書之名則自唐以来失傳
　　　　久矣學者所見異義僅出於初學記通典太
　　　　平御覽諸書所引而鄭氏駁議則自三禮正
　　　　義而外所存亦復寥寥此本抄帙流傳葢亦
　　　　後人從諸書採掇而成已非隋唐志十卷之
　　　　舊或有題作宋王應麟編者亦無確據當必
　　　　以應麟注意漢學如周易鄭註之類皆所補
　　　　輯遂以此書亦歸之應麟耳其間有單詞隻
　　　　句駁存而義闕者原本錯襍互引頗失條理
　　　　今詳加釐正以義駁兩全者彚列於前而僅
　　　　存駁義者則附録以備㕘考又近時朱彛尊
　　　　經義考内亦嘗旁引鄭駁數條而長洲惠氏
　　　　所輯則蒐羅益為廣備往往多此本所未及
　　　　今㕘互考證除其複重以二家所採定著五
　　　　十七條别為補遺一卷附之於後其間有異
　　　　義而鄭無駁者則鄭與許同者也西漢學者
　　　　大都專治一經彼此不能相通師說所承每
　　　　多乖異迨東漢而兼者漸衆故許慎至有五
　　　　經無雙之目自唐儒作五經正義專主鄭說
　　　　而許義漸㣲然其詳析同異指趣所在多可
　　　　考見此本雖條目無多而什一僅存固言漢
　　　　學者所宜詳究焉乾隆四十六年十月恭校
　　　　上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　駁五經異義
　　　　　　　　　　　　　漢　鄭𤣥　撰
　　　田稅(按周禮地官載師/疏異義第六田稅)
異義今春秋公羊說十一而稅過於十一大桀小桀減
於十一大貉小貉十一而稅天下之正十一行而頌聲
作故周禮國中園㕓之賦二十而稅一近郊十二而稅
一逺郊二十而稅三有軍旅之歲一井九夫百畝之賦
出禾二百四十斛(當云六百/四十斛)芻秉二百四十六(當云一/百六十)
(斗/)釜米十六斗許慎謹按(按載師疏無/許慎謹三字)公羊十一稅逺
近無差漢制收租田有上中下與周禮同義
　駁曰(按載師疏作/𤣥之聞也)周禮制稅法輕近而重逺者為民
　城道溝渠之役近者勞逺者逸故也其授民田家所
　養者多與之美田所養者少則與之薄田其調均之
　而足故可以為常法漢無授田之法富者貴美且多
　貧者賤薄且少美薄之收不通相倍蓰而非上中下
　也與周禮同義未之思也又周禮六篇無云軍旅之
　歲一井九夫百畝之稅出禾芻秉釜米之事何以得
　此言乎
　　　天號(按周禮春官大宗伯/疏異義天號第六)
異義今尚書歐陽說春曰昊天夏曰蒼天秋曰旻天冬
曰上天總為皇天爾雅亦然古尚書說云天有五號各
用所宜稱之尊而君之則曰皇天元氣廣大則稱昊天
仁覆慜下則稱旻天自上監下則稱上天據逺視之蒼
蒼然則稱蒼天謹按堯命羲和欽若昊天總勑以四時
知昊天不獨春也春秋左氏曰夏四月己丑孔丘(一作/子)
卒稱曰旻天不弔時非秋也
　駁曰(按大宗伯疏爾雅釋/天疏俱作𤣥之聞也)爾雅者孔子門人所作以
　釋六藝之文葢不誤也春氣博施故以廣大言之夏
　氣髙明故以逺大言之秋氣或殺或生故以閔下言
　之冬氣閉藏而清察故以監下言之皇天者其尊大
　號六藝之中諸稱天者以已情所求言之耳非必於
　其時稱之(按大宗伯疏作非/必正順於時解)浩浩昊天求天之博施
　蒼天蒼天求天之髙明旻天不弔則求天之生殺當
　得其宜上天同雲求天之為當順於時也此之求天
　猶人之說事各從其主耳若察於是則堯命羲和欽
　若昊天孔丘卒稱旻天不弔無可怪耳(按若察於是/以下大宗伯)
　(疏作察於時所論從四時天各云所别故尚書所云/者論其義也二者相須而足此名非必紫㣲宫之正)
　(直是人逐四/時五稱之)
　　　六宗
異義今尚書歐陽夏侯說六宗者上不及天下不及地
旁不及四方居中央恍惚無有神助隂陽變化有益於
人郊天并祭之古尚書說賈逵等云六宗者天地屬神
之尊者謂天宗三地宗三天宗日月北辰地宗岱山河
海日月為隂陽宗北辰為星宗岱山為山宗河為水宗
海為澤宗祀天則天文從祀祀地則地理從祀(一無下/二祀字)
謹按夏侯歐陽說云宗實一而有六名實不相應春秋
魯郊祭三望言郊天祭日月星河海山凡六宗魯下天
子不祭日月星但祭其分野星其國中山川故言三望
六宗與古尚書說同(按原本無此八字今/從大宗伯疏補入)
　駁曰(按大宗伯疏/作𤣥之聞也)書曰肆類于上帝禋于六宗望于
　山川徧于羣神此四物之類也禋也望也徧也所祭
　之神各異六宗言禋山川言望則六宗無山川明矣
　周禮大宗伯曰以禋祀祀昊天上帝以實柴祀日月
　星辰以槱燎祀司中司命風師雨師凡此所祭皆天
　神也禮記郊特牲曰郊之祭也迎長日之至也大報
　天而主日也兆于南郊就陽位也埽地而祭于其質
　也祭義曰郊之祭也大報天而主日配以月則郊天
　並祭日月可知其餘星也辰也司中也司命也風飾
　也雨師也此之謂六宗亦自明矣
　　　爵制(按此條今據各義疏/増補較原本為詳)
異義今韓詩說一升曰爵爵盡也足也二升曰觚觚寡
也飲當寡少三升曰觶觶適也飲當自飲也四升曰角
角觸也飲不自適觸罪過也(一云不能/自適云云)五升曰散散訕
也飲不能自節為人所謗訕也總名曰爵其實曰觴觴
者餉也觥亦五升所以罰不敬觥廓也所以著明之貌
君子有過廓然明著非所以餉不得名觴古周禮說爵
一升觚二升獻以爵而酬以觚一獻而三酬則一豆矣
食一豆肉飲一豆酒中人之食毛詩說觥大七升謹案
周禮云一獻三酬當一豆若觚二升不滿一豆矣又觥
罰有過一飲而七升為過多當謂五升
　駁曰周禮獻以爵而酬以觚觚寡也觚角旁反(疑當/作瓜)
　汝潁之間師讀所作今禮角旁單古書或作角旁氏
　則是與觚相涉學者多聞觚寡聞觗寫此書亂之而
　作觚耳又南郡太守馬季長說一獻三酬則一豆豆
　當為斗與一爵三觶相應(禮器正義禮周禮梓人疏/  儀禮燕  疏  毛詩卷)
　(耳正義韓禮器孔氏正羲云如鄭此說是/周禮與  詩同也  左傳成十五年正義)
　　　刑不上大夫
異義禮戴說刑不上大夫古周禮說士尸肆諸市大夫
尸肆諸朝是大夫有刑謹案易曰鼎折足覆公餗其刑
渥凶無刑不上大夫之事從周禮之說
　駁曰凡有爵者與王同族大夫以下適甸人令人不
　見是以云刑不上大夫
　　　凡君非禮殺臣
異義凡君非禮殺臣公羊說子可復讎故子胥伐楚春
秋賢之左氏說君命天也是不可復讎
　駁曰子思云今之君退人若將隊諸淵無為戎首不
　亦善乎子胥父兄之誅隊淵不足喻伐楚使吳首兵
　合於子思之言也(曲禮/正義)
　　　臣子已死猶名
異義公羊說臣子先死君父猶名之孔子曰鯉也死是
已死而稱名左氏說既殁稱字而不稱名桓二年宋督
弑其君與夷及其大夫孔父先君死故稱其字榖梁同
左氏說謹案同左氏(按原本尚有康成/亦同左氏六字)榖梁說以為論
語稱鯉也死實未死假言死
　駁曰論語云鯉也死有棺而無槨是實死未葬前也
　設言死凡人於㤙猶不然况賢聖乎(曲禮/正義)
　　　天子有爵不
異義易孟京說有周人五號帝天稱一也王美稱二也
天子爵號三也大君者興盛行異四也大人者聖明徳
備五也是天子有爵(按以上據/别本増入)周禮說天子無爵三公
無官同號於天何爵之有參職於天子何官之有謹案
春秋左氏云施於夷狄稱天子施於諸夏稱天王施於
京都稱王知天子非爵稱同古周禮義
　駁曰案士冠禮云古者生無爵死無諡自周及漢天
　子有諡此有爵甚明云無爵失之矣
　　　娶皆當親迎
異義春秋公羊說自天子至庶人娶皆當親迎所以重
婚禮也(按原本無/此六字)禮戴說天子親迎左氏說王者(一作/天子)
至尊無敵體之義故不親迎使上卿迎之諸侯有故若
疾病則使上大夫迎之上卿臨之(按原本作王者至尊/無敵無親迎之禮祭)
(公迎王后未至京師而稱/后知天子不行而禮成也)謹案髙祖時皇太子納妃叔
孫通制禮以為天子無親迎從左氏義也
　駁曰太姒之家在洽之陽在渭之涘文王親迎於渭
　濱(一無/濱字)即天子親迎之明文也(即一作則/也一作矣)天子雖至
　尊其於后猶(一作/則)夫婦也(一云無加/於夫婦也)夫婦判合(一云/夫婦)
　(無/别)禮同一體所謂無敵豈施於此哉禮記哀公問曰
　寡人願有言冕而親迎不已重乎孔子愀然作色而
　對曰合二姓之好以繼先聖之後以為天地宗廟社
　稷之主君何謂已重乎此言親迎繼先聖之後為天
　地宗廟社稷之主(一云此言繼之後/為天地先聖之主)非天子則誰乎
　　　虞主所藏
異義戴禮及公羊說虞主埋于壁兩楹之間一說埋之
于廟北牖下左氏說虞主所藏無明文(按春秋左傳曰/徙主石于周廟)
(言宗廟有郊宗石室所以藏栗主也虞主/所藏無明文也見太平御覽五百三十一)
　駁曰案士䘮禮重與柩相隨之禮柩將出則重倚于
　道左柩將入于廟則重止于門西虞主與神相隨之
　禮亦當然練時既特作栗主則入廟之時祝奉虞主
　于道左練祭訖乃出就虞主而埋之如既虞埋重于
　道左
　　　衛輒拒父
異義衛輒拒父公羊以為孝子不以父命辭王父之命
許拒其父左氏以為子而拒父悖禮(一作/徳)逆倫大惡也
　駁曰以父子私恩言之則傷仁恩
　　　斷獄
異義妻甲夫乙毆母甲見乙毆母而殺乙公羊說甲為
姑討夫猶武王為天討誅紂
　駁曰乙雖不孝但毆之耳殺之太甚凡在官者未得
　殺之殺之者士官也
　　　萬國
異義公羊說殷三千諸侯周八百諸侯古春秋左氏傳
說禹㑹諸侯于塗山執玉帛者萬國唐虞之地萬里容
百里地萬國其侯伯七十里子男五十里餘為天子閒
田謹案易曰萬國咸寧書云協和萬邦從左氏說
　駁曰諸侯多少異世不同萬國者謂唐虞之制也武
　王伐紂三分有二千八百諸侯則殷末諸侯千八百
　也至周公制禮之後凖王制千七百七十三國而言
　周千八百者舉其全數
　　　朝聘
異義公羊說諸侯比年一小聘三年一大聘五年一朝
天子左氏說十二年之間八聘四朝再㑹一盟謹案公
羊說虞夏制左氏說周禮傳曰三代不同物明古今異
說
　駁曰三年聘五年朝文襄之霸制周禮大行人諸侯
　各以服數来朝其諸侯嵗問聘朝之屬說無所出晉
　文公强盛諸侯耳非所謂三代異物也(按原本尚有/一條附録于)
　(此文公羊傳比年一小聘三年一大聘五年一朝以/為  襄之制録王制者記文襄之制耳非虞夏及殷)
　(法/也)
　　　朝名
異義公羊說諸侯四時見天子及相聘皆曰朝朝以朝
時行禮卒而相逢於路曰遇古周禮說春曰朝夏曰宗
秋曰覲冬曰遇謹案禮有覲經詩曰韓侯入覲書曰江
漢朝宗于海知其朝覲宗遇之禮從周禮說
　駁曰此皆有似不為古昔案覲禮曰諸侯前朝皆受
　舎于朝朝通名也秋之言覲據時所用禮
　　　諸侯奔䘮
異義公羊說天王䘮赴者至諸侯哭雖有父母之䘮越
紼而行事葬畢乃還左氏說王䘮赴者至諸侯既哭問
故遂服斬衰使上卿弔上公㑹葬經書叔孫得臣如京
師葬襄王以為得禮謹案易下邳傳甘容說藩衛之臣
不得棄其封守諸侯在千里内皆奔䘮千里外不奔䘮
四方不可空虚故遣大夫若同姓千里外猶奔䘮親親
也容說為近禮
　駁曰天子于諸侯無服諸侯為天子斬衰三年是尊
　卑異者也春秋文四年夫人成風薨王使榮叔歸含
　且賵召伯来㑹葬傳曰禮也襄王崩叔孫得臣如周
　塟襄王則傳無言焉天子於魯既含且賵又㑹塟為
　得禮則是魯於天子一大夫㑹塟而已為不得禮可
　知矣案昭三年晉侯去疾卒秋塟晉頃公傳曰鄭游
　吉弔且送塟魏獻子使士景伯詰之其對詞有靈王
　之䘮我先君簡公在楚我先大夫印段實往敝邑之
　少卿也王吏不討恤所無也晉人不能詰豈非左氏
　諸侯奔天子之䘮及㑹葬之明文耶說左氏者云諸
　侯不得棄其所守奔䘮自違其傳同姓雖千里外猶
　奔䘮又與禮違(按此條與孔氏禮/疏所引其文小異)
　　　諸侯夫人䘮
異義公羊說諸侯夫人䘮卿弔君自㑹塟左氏說諸侯
夫人䘮士弔士㑹塟文襄霸士弔大夫㑹塟叔弓如宋
塟宋共姬上卿行過厚非禮(按公羊說云襄公三十年/叔弓如宋塟宋共姬譏公)
(不自行見/公羊疏)謹案公羊說同盟諸侯薨君㑹塟其夫人薨
君又㑹塟是其不遑國政而常在路公羊左氏說俱不
别同異姓公羊言當㑹許以同姓也左氏云不當㑹㨿
異姓也
　駁云案禮君與夫人尊同故聘禮卿聘君因聘夫人
　凶時㑹弔主於相哀愍畧於相尊敬故使可降一等
　士弔㑹塟禮之正也周禮諸侯之邦交嵗相問也殷
　相聘也世相朝也無異同姓親疏之數云夫人䘮士
　㑹塟說者致之非傳辭
　　　六十五復征
異義禮戴說王制云五十不從力政六十不與服戎易
孟氏韓詩說年二十行役三十受兵六十還兵古周禮
說國中自七尺以及六十野自六尺以及六十有五皆
征之謹案五經說皆不同是無明文所㨿漢承百王而
制二十三而役五十六而免六十五已老而周復征之
非用民義(許以為/周禮非)
　駁云周禮是周公之制王制是孔子之後大賢所記
　先王之事周禮所謂皆征之者使為胥徒給公家之
　事如今之正衛耳六十而不與服戎胥徒事暇坐息
　之間多其五嵗又何太違之云徒給公家之事非用
　民意取王制所云力政挽引築作之事所謂服戎謂
　從軍為士卒也二者皆勞于胥徒故早舎之(王制/正義)
　　　五臟所屬
異義今文尚書歐陽說肝木也心火也脾土也肺金也
腎水也古尚書說脾木也肺火也心土也肝金也腎水
也謹案月令春祭脾夏祭肺季夏祭心秋祭肝冬祭腎
與古尚書同
　駁曰月令祭四時之位及其五臟之上下次之耳冬
　位在後而腎在下夏位在前而肺在上春位小前故
　祭先脾秋位小却故祭先肝腎也脾也俱在鬲下肺
　也心也肝也俱在鬲上祭者必五故有先後焉不得
　同五行之氣今醫病之法以肝為木心為火脾為土
　肺為金腎為水則有瘳也若反其術不死為劇(如鄭/此言)
　(五行所主則從今文尚/書之說不同許氏之義)
　　　獲麟
異義公羊說哀十四年獲麟此漢將受命之瑞周亡失
天下之異夫子知其將有六國争强秦項交戰然後劉
氏乃立夫子深閔民之離害故為之隕泣麟者太平之
符聖人之瑞又云麟得而死此亦天示夫子將没之徴
也(按自夫子至徴也原本/不載今據禮運疏増入)說左氏者云(一作左/氏說云)麟生于
火而遊于土是中央軒轅大角之獸孔子作春秋春秋
者禮也修火德以致其子故麟来而為孔子瑞也奉徳
侯陳欽說麟西方毛蟲金精也孔子作春秋有立言西
方兌兌為口故麟来謹案公議郎尹更始待詔劉更生
等議石渠皆以為吉凶不並瑞灾不兼今麟為周亡天
下之異不得復為漢瑞知(一作/以)麟應孔子而至
　駁曰(按禮運疏作/𤣥之聞也)洪範五事一曰言言作從從作乂
　乂治也言于五行屬金孔子時周道衰亡已有聖徳
　無所施因作春秋以志之其言少從(按禮運疏作少/從詩麟趾疏作)
　(可/從)以為天下法故應以金獸性仁之瑞賤者獲之則
　知將有庻人受命而行之受命之徴已見則于周將
　亡事勢然也興者為瑞亡者為灾其道則然何吉凶
　不並瑞灾不兼之有乎如此修母致子不若立言之
　說宻也(鄭從陳/欽之義)
　　　四靈
異義公羊說麟木精左氏說麟中央軒轅大角之獸陳
欽說麟是西方毛蟲謹案禮運云麟鳯龜龍謂之四靈
龍東方也虎西方也鳯南方也龜北方麟中央也
　駁曰古者聖賢言事亦有效三者取象天地人四者
　取象四時五者取象五行今云龍鳯龜麟謂之四靈
　是則當四時明矣虎不在靈中空言西方虎者麟中
　央得無近誣乎
　　　躋僖公
異義公羊董仲舒說躋僖公逆祀小惡也左氏說為大
惡也謹案同左氏說
　駁曰兄弟無相後之道登僖公主于閔公主上不順
　為小惡也
　　　竈神
異義今禮戴説禮器云竈者老婦之祭古周禮說顓頊
氏有子曰黎為祝融火正祝融為竈姓蘇名吉利婦姓
王名摶頬(按古周禮說一條並見/林公瞻荆楚嵗時記註)謹按月令孟夏之月
其祀竈五祀之神王者所祭非老婦也同周禮
　駁曰祝融乃古火官之長猶后稷為堯司馬其尊如
　是王者祭之但就竈陘一何陋也祝融乃是五祀之
　神祀于四郊而祭火神于竈陘于禮乖也
　　　存二王之後
異義公羊說存二王之後所以通夫三統之義禮戴說
云天子存二代之後猶尊賢也尊賢不過二代古春秋
左氏說周家封夏殷二王之後以為上公封堯舜黄帝
之後謂之三恪謹案治魯詩丞相韋𤣥成治易施犨等
說引外傳曰三王之樂可得觀乎知王者所封三代而
已與左氏說同
　駁曰所存二王之後者命使郊天以天子之禮祭其
　始祖受命之王自行其正朔服色此之謂通夫三統
　恪者敬也敬其先聖而封其後與諸侯無殊異何得
　比夏殷之後
　　　社
異義今孝經說曰社者土地之主土地廣博不可徧敬
封五土以為社古左氏說共工為后土后土為社謹案
春秋稱公社今民謂社神為社公故知社位上公非地
祇
　駁曰社祭土而主隂氣又云社者神地之道謂社神
　但言上公失之矣今人亦謂雷曰雷公天曰天公豈
　上公也
　　　稷
異義今孝經說稷者五榖之長穀衆多不可徧敬立稷
而祭之古左氏說烈山氏之子曰柱死祀以為稷稷是
田正周棄亦為稷自商以来祀之謹案禮縁生及死故
社稷人祀之既祭稷穀不得但以稷米祭稷反自食同
左氏說
　駁曰宗伯以血祭祭社稷五祀五嶽社稷之神若是
　勾龍柱棄不得先五嶽而食大司徒以土㑹之法辨
　五地之物生一曰山林二曰川澤三曰丘陵四曰墳
　衍五曰原隰此五土地者上生萬物養鳥獸草木之
　類皆為民利有貢稅之法王者秋祭之以報其功大
　司樂五變而致介物及土示土示者五土之總神即
　謂社也六樂于五地無原隰而有土祇則土祇與原
　隰同用樂也詩信南山云畇畇原隰下之黍稷或云
　原隰生百穀黍為之長然則稷者原隰之神若達此
　義不得以稷米祭稷為難
　　　明堂制
異義今禮戴說盛徳記曰明堂者自古有之凡有九室
室有四户八牖共三十六户七十二牖以茅葢屋上圓
下方所以朝諸侯其外有水名辟廱明堂月令書說云
明堂髙三丈東西九仞南北七筵上圓下方四堂十二
室室四户八牖其宫方三百步在近郊三十里講學大
夫淳于登說云明堂在國之陽丙巳之地三里之外七
里之内而祀之就陽位上圓下方八牕四闥布政之宫
故稱明堂明堂盛貌周公祀文王于明堂以配上帝上
帝五精之神太微之庭中有五帝坐位(一云五/帝座星)其古周
禮孝經說明堂文王之廟夏后氏曰世室殷人曰重屋
周人曰明堂東西九筵筵九尺南北七筵堂崇一筵五
室凡室二筵葢之以茅周公所以祀文王于明堂以昭
事上帝謹案今禮古禮各以其義說無明文以知之
　駁曰(按周禮疏作/𤣥之聞也)禮戴(一云/戴禮)所云雖出盛徳記(一作/篇)
　及其下顯與本章異九室三十六户七十二牖似秦
　相吕不韋作春秋時所益非古制也四堂十二室字
　誤本書云九堂(一作/室)十二室(一作/堂)淳于登之言取義
　于孝經援神契援神契說宗祀文王于明堂以配上
　帝曰明堂者上圓下方八牕四闥布政之宫在國之
　陽帝者諦也象上可以承五精之神五精之神實在
　太微在(一作/於)辰為已是以登云然今漢立明堂于丙
　巳由此為之水木用事交於東北木火用事交於東
　南水土用事交於中央金土用事交於西南金水用
　事交於西北周人明堂五室帝一室合於數
　　　告朔朝廟
異義公羊說每月告朔朝廟至于閏月不以朝者閏月
殘聚餘分之月無正故不以朝經書閏月猶朝廟譏之
古春秋左氏說閏以正時時以作事事以厚生生民之
本於是乎在不告閏朔棄時正也棄時正則不知其所
行故閏月不以朝者諸侯嵗遣大臣之京師受十二月
之正還藏于太廟月旦朝廟存神有司因告曰今月當
行某正至于閏月分之朔無正故不以朝經書閏月猶
朝之者是也(按棄時以下見御覽五百/三十八卷内今㨿補入)謹案從左氏說
不顯朝廟告朔之異謂朝廟而因告朔
　駁曰堯典以閏月定四時成嵗閏月當告朔說者不
　本於經所譏者異其是與非皆謂朝廟而因告朔似
　俱失朝廟之經在文六年冬閏月不告朔猶朝于廟
　辭與宣三年春郊牛之口傷改卜牛牛死乃不郊猶
　三望同言猶者告朔然後朝廟郊然後三望廢其大
　存其細是以加猶譏之論語曰子貢欲去告朔之餼
　羊周禮有朝享之禮祭然則告朔與朝廟祭異亦明
　矣(玉藻/正義)
　　　諸侯薨書名稱卒
異義今春秋公羊說諸侯曰薨赴于隣國亦當稱薨經
書諸侯言卒者春秋之文王魯故稱卒以下魯古春秋
左氏說諸侯薨赴于隣國稱名則書名稱卒卒者終也
取其終身又以尊不出其國謹案士虞禮云尸服卒者
之上服不分别尊卑皆同言卒者卒終也是終没之辭
也
　駁曰禮雜記上曰君薨赴于他國之君曰寡君不禄
　敢告于諸執事曲禮下曰夀考曰卒短折曰不禄今
　君薨赴而云不禄者言臣子之于君父雖有考終眉
　夀猶若短折然痛傷之至也若君薨而赴者曰卒卒
　是夀終矣斯無哀惜之心非臣子之辭隣國来赴書
　以卒者言無老無幼皆以成人之稱亦所以相尊敬
　　　妾母之子為君得尊其母為夫人
異義春秋公羊說妾子立為君母得稱夫人故上堂稱
妾屈于嫡下堂稱夫人尊行國家則士庶(一本有/起字)為人
君母亦不得稱夫人父母者子之天也子不得爵命父
母至于妾子為君爵其母者以妾本接事君者有所因
也榖梁說魯僖公立妾母成風為夫人入宗廟是子而
爵母也以妾為妻非禮也古春秋左氏說成風妾得立
為夫人母以子貴禮也謹案尚書舜為天子瞽瞍為士
明起于士(一作/匹)庶者子不得爵父母也至于魯僖公本
妾子尊母成風為小君經無譏文公羊左氏義是也
　駁曰禮䘮服父為長子三年以將傳重故也衆子則
　為之期(一作/周)明無二嫡也女君卒貴妾繼室(一無/室字)攝
　其事耳不得復立夫人魯僖公妾母為夫人者乃縁
　莊夫人哀姜有殺子般閔公之罪應貶故也近漢吕
　后殺戚夫人及庶子趙王不仁廢不得配食文帝更
　尊其母薄后非其比耶妾子立者得尊其母禮未之
　有也
　　　天子駕數
異義易孟京春秋公羊說天子駕六易經云時乗六龍
以馭天毛詩說云天子至大夫皆(一作/同)駕四士皆有四
方之事駕二也詩云四騵彭彭武王所乗龍旂承祀六
轡耳耳魯僖所乗四牡騑騑周道倭遲大夫所乗謹案
禮王度記曰天子駕六諸侯與卿同駕四大夫駕三士
駕二庻人駕一說與易春秋同
　駁曰(按疏義俱作/𤣥之聞也)易經時乗六龍者謂陰陽六爻上
　下耳豈故為禮制王度記云今天子駕六者自是漢
　法與古異大夫駕三者於經無以言之周禮校人掌
　王馬之政凡頒馬而養乗之乗馬一師四圉四馬四
　(一作/為誤)乗此一圉者養一馬而一師監之也尚書康王
　之誥云(一作尚/書顧命)諸侯入應門皆布乗黄朱言獻四黄
　馬朱鬛也既實周天子駕六校人則何不以馬與圉
　以六為數顧命諸侯何以不獻六馬漢世天子駕六
　非常法也王度記曰大夫駕三經傳無此言是自古
　無駕三之制也(尚書五子正義詩儀禮既夕疏/  公羊疏  毛  干旄正義)
　　　九族
異義今戴禮尚書夏侯歐陽說云九族乃異姓有親屬
者父族四五屬之内為一族父女昆弟適人者與其子
為一族己女昆弟適人者與其子為一族己之女子適
人者與其子為一族母族三母之父姓為一族母之母
姓為一族母女昆弟適人者與其子為一族(按與其子/三字據左)
(傳桓六年親其/九族疏補入)妻族二妻之父姓為一族妻之母姓為
一族古尚書說九族者上從髙祖下至𤣥孫凡九皆為
同姓也謹按禮緦麻三月以上服恩之所及禮為妻父
母有服明在九族中也九族不得但施于同姓
　駁曰(據左傳疏作鄭/駁云𤣥之聞也)婦人歸宗女子雖適人字猶繫
　姓明不得與父兄為異族其子則然婚禮請期辭曰
　惟是三族之不虞欲及今三族未有不億度之事而
　迎婦也如此所云則三族當有異姓異姓其服皆緦
　麻禮雜記下緦麻之服不禁嫁女娶妻是為異姓不
　在族中明矣周禮小宗伯掌三族之列(一作/别)名䘮服
　小記說族(一作/服)之義曰親親以三為五以五為九以
　此言之知髙祖至𤣥孫昭然察矣
　　　百雉
異羲戴禮及韓詩說八尺為板五板為堵五堵為雉板
廣二尺積髙五板為一丈五堵為雉雉長四丈古周禮
及古春秋左氏說一丈為板板廣二尺五板為堵一堵
之堵(疑當/作墻)長文髙丈三堵為雉一雉之墻長三丈髙一
丈以度其長者用其髙也百雉為長三百丈方五百步
諸說不同
　鄭辨之云左氏傳說鄭莊公弟段居京城祭仲曰都
　城過百雉國之害也先王之制大都不過三國之一
　中五之一小九之一今京不度非制也古之雉制書
　傳各不得其詳今以左氏說鄭伯之城方五里積千
　五百步也大都三國之一則五百步也五百步為百
　雉則知雉五步五步於度長三丈則雉長三丈也雉
　之度量於是定可知矣
　　　靈䑓
異義公羊說天子有三䑓諸侯二天子有靈䑓所以觀
天文有時䑓以觀四時施化有囿䑓所以觀鳥獸魚鼈
諸侯當有時䑓囿䑓諸侯卑不得觀天文無靈䑓(一云/諸侯)
(卑無靈䑓不得觀/天文但有時囿䑓)皆在國之東南二十五里東南少陽
用事萬物著見用二十五里者吉行五十里朝行暮反
也韓詩說辟廱者天子之學圓如璧壅之以水示圓言
辟所以辟有徳不言辟水言辟廱者取其廱和也所以
教天下春射秋饗尊事三老五更在南方七里之内立
明堂於中五經之文(疑當作五/精之神)所藏處葢以茅取其潔
清也左氏說天子靈䑓在太廟之中壅之靈沼謂之辟
廱諸侯有觀䑓亦在廟中皆以望嘉祥也毛詩說靈䑓
不足以監視靈者精也神之精明稱靈故稱䑓曰靈䑓
稱囿曰靈囿沼曰靈治謹按公羊傳左氏說皆無明文
說各無以正之
　駁曰(一作𤣥/之聞也)禮記王制天子命之教然後為學小學
　在公宫之左太學在郊天子曰辟廱諸侯曰泮宫天
　子將出征受命於祖受成於學出征執有罪反釋奠
　於學以訊馘告然則太學即辟廱也詩頌泮水云既
　作泮宫淮夷攸服矯矯虎臣在泮獻馘淑問如臯陶
　在泮獻囚此復與辟廱同義之證也大雅靈䑓一篇
　之詩有靈䑓有靈囿有靈沼有辟廱其如是也則辟
　廱及三靈皆同處在郊矣囿也沼也同言靈於䑓下
　為囿為沼可知小學在公宫之左太學在郊王者相
　變之宜衆家之說各不昭晳雖然於郊差近之耳在
　廟則逺矣王制與詩其言察察亦足以明之矣
　　　聖人感天而生
異義詩齊魯韓春秋公羊說聖人皆無父感天而生左
氏說聖人皆有父謹案堯典以親九族即堯母慶都感
赤龍而生堯堯安得九族而親之禮䜟云唐五廟知不
感天而生
　駁曰(一作𤣥/之聞也)諸言感生則無父有父則不感生此皆
　偏見之說也商頌曰天命𤣥鳥降而生商謂娀簡狄
　吞鳦子生契是聖人感生見於經之明文劉媪是漢
　太上皇之妻感赤龍而生髙祖是非有父感神而生
　者也且夫蒲盧之氣嫗煦桑蟲成為己子况乎天氣
　因人之精就而神之反不使子賢聖乎是則然矣又
　何多怪
　　　諸侯不純臣
異義公羊說諸侯不純臣左氏說諸侯者天子蕃衛純
臣謹案禮王者所不純臣者謂彼人為臣皆非己徳所
及易曰利建侯侯者王所親建純臣也
　駁曰(一作𤣥/之聞也)賔者敵主之稱而禮諸侯見天子稱之
　曰賔不純臣諸侯之明文矣
　　　三望
異義公羊傳曰三望者何泰山河海
　駁曰昔者楚昭王曰不穀雖不徳河非所獲罪言境
　内所不及則不祭也魯則徐州地禹貢海岱及淮帷
　徐州以昭王之言魯之境界亦不及河則所望者海
　也岱也淮也是之謂三望
　　　世卿
異義公羊譏世卿
　駁曰尚書世選爾勞詩刺幽王絶功臣之世然則興
　滅繼絶王者之常譏世卿之文其義何在
　　　鸜鵒来巢
異義公羊說云鸜鵒夷狄之鳥穴居今来至魯之中國
巢居此權臣欲自下居上之象穀梁亦以為夷狄之鳥
来中國義與公羊同左氏以為鸜鵒来巢書所無也謹
案從二傳
　駁曰案春秋言来者甚多非皆從夷狄来也從魯疆
　外而至則言来鸜鵒本濟西穴處今乃踰濟而東又
　巢為昭公將去魯國
　　附録
三光考靈曜書云日道出于列宿之外萬有餘里五星
則差在其内
玉雜則色雜(按此條見玉人/上公用龍疏)
明堂位云孟春正月乗大輅祀帝於郊魯用孟春建子
之月則與天子不同明矣魯數失禮牲數有災不吉則
改卜後月
炎帝姓姜太皥之所賜也黄帝姓姬炎帝之所賜也(按/路)
(史後紀作炎帝姜姓太昊/所賜黄帝姬姓炎帝所賜)故堯賜伯夷姓曰姜賜禹姓
曰姒賜契姓曰子賜稷姓曰姬著在書傳(按此條鄭氏/駁見禮記大)
(傳正/義)
有國及治民之大夫乃有社稷
天子城九里公城七里侯伯之城五里子男之城三里
(按此條鄭氏駁/見坊記正義)
獄者埆也囚證於角核之處周禮謂之圓土(按此條鄭/氏駁見詩)
(行露/正義)
昏禮之暮枕席相連
非常曰異害物曰災
詩說及鄭伯使卒及行所出皆謂詛耳小于盟也
社者五土之神能生萬物者以古之有大功者配之
韎草者齊魯之間言韎韐聲如茅蒐字當作韎陳留人
謂之蒨
三年一祫五年一禘百王通義
贖死罪千鍰鍰六兩大半兩為四百一十六斤十兩大
半兩銅與金贖死罪金三斤為價相依附
臯陶改臏為剕吕刑有剕周改剕為刖
鹿鳴君有酒食欲與羣臣嘉賔燕樂之如鹿得苹草以
為美食呦呦然鳴相呼以欵誠之意盡於此耳(按此條/鄭氏駁)
(見詩鹿/鳴正義)
　
　
　
　
　
　
　
　
　
　
　
　
　
　
　
　駁五經異義
駁五經異義補遺
　　　　　　　　　　　　漢　鄭𤣥　撰
　　　卿大夫有主不
異義或曰卿大夫有主不答曰(一云/謹案)卿大夫非有土之
君不得格享昭穆故無木主(一云不/得有主)春秋左氏傳曰衛
孔悝反祏於西圃祏石主也言大夫以石為主謹案大
夫以石為主禮無明文大夫士無昭穆不得有主今山
陽民俗祠有石主
　駁云少牢饋食大夫祭禮也束帛依神特牲饋食士
　祭禮也結茅為菆孔悝祏主者祭其所出之君為之
　主耳又云主者神象也孝子既塟心無所依以虞而
　立主以事之唯天子諸侯有主卿大夫無主尊卑之
　差也卿大夫無主者依神以几筵故少牢之祭但有
　尸無主三王之代小祥以前主用桑者始死尚質故
　不相變既練易之遂藏於廟以為祭主
　　　甲午祠兵
異義公羊說甲午祠兵師出曰祠兵入曰振旅祠者祠
五兵矛㦸劍楯弓矢(按周禮夏官疏車之五兵戈殳㦸/酋矛夷矛步卒之五兵則無夷矛)
(而有/弓矢)及祠蚩尤之造兵者左氏說甲午治兵為授兵於
廟謹案三朝記曰蚩尤庶人之强者何兵之能造
　駁云祠兵者公羊字之誤以治為祠因而作說如此
　周司馬職曰仲夏教茇舎仲秋教治兵其下皆云如
　戰之陳仲冬教大閱修戰法虞人莱所田之野乃為
　之如是治兵之屬皆習戰非授兵於廟又無祠五兵
　之禮(按原本亦載此條其文甚略今並録於後兵異/義公羊說以為甲午祠兵左氏說甲午治  駁)
　(曰公羊/氏誤也)
　　　竈
異義大戴記禮器云竈者老婦之祭許君按月令孟夏
之月其祀竈五祀之神王者所祭非老婦也
　駁曰王為羣姓立七祀一曰司命主督察王命也二
　曰中霤主宫室居處三曰門四曰户主出入五曰國
　門主道路也六曰大厲主殺也七曰竈主飲食也竈
　神祝融是老婦(御覽五百/二十九)
　　　諸侯踰年即位乃奔䘮
異義大鴻臚眭(音/雖)生說諸侯踰年即位乃奔䘮春秋之
義未踰年君死不成以人君禮言王者未加其禮故諸
侯亦不得供其禮於王者相報也謹案禮不得以私廢
公卑廢尊如禮得奔䘮今以私䘮廢奔王者之䘮非也
又人臣之義不得計校天子未加禮於我亦執之不加
服禮也眭生之說非也
　鄭氏按孝經資於事父以事君言能為人子乃能為
　人臣也服同嗣子不為天子服此則嫌欲速不一於
　父也䘮服制曰門内之治恩掩義門外之治義斷恩
　此言在父則為父在君則為君也春秋莊三十二年
　子般卒時父未塟也子者繫於父之稱也言卒不言
　薨未成君也未成君猶繫於父則當從門内之治恩
　掩義耳禮者在於所處此何以私廢公何以卑廢尊
　　　未踰年之君立廟不
異義春秋公羊說云未踰年君有子則書塟立廟無子
則不書塟恩無所録也左氏說云臣之奉君悉心盡恩
不得録君父有子則為立廟無子則廢也或議曰(闕/文)案
禮云臣不殤君子不殤父君無子而不為立廟是背義
棄禮罪之大者也
　駁云未踰年君者魯子般子惡是也皆不稱公書卒
　弗諡不成於君也廟者當序於昭穆不成於君則何
　廟之立凡無廟者為壇祭之近漢諸幼小之帝尚皆
　不立廟而祭於陵云罪之重者此何故不罪殤者十
　九向下未踰年之君未必非冠引殤欲以何明也蔡
　邕云見孝殤孝冲孝質皇帝以幼弱在位未踰年不
　列於廟太尉司徒分視三陵皆宗廟典制也
　　　諸侯未踰年出朝㑹與不出㑹何稱
異義公羊說云諸侯未踰年不出境在國中稱子以王
事出亦稱子非王事而出㑹同安父位不稱子鄭伯伐
許未踰年以本爵譏不子也左氏說諸侯未踰年在國
内稱子以王事出則稱爵詘於王事不敢伸其私恩鄭
伯伐許是春秋不得以家事辭王事諸侯蕃衛之臣雖
未踰年以王事稱爵是也
　駁云昔武王卒父業既除䘮出至孟津之上猶稱太
　子者是為孝也今未除䘮而出稱爵是與武王義反
　矣春秋僖九年春三月丁丑宋公禦說卒夏公㑹宰
　周公齊侯宋子衛侯鄭伯許男曹伯於葵丘宋子即
　踰年君也出與天子大夫㑹是非王事而稱子耶
　　　諸侯有妾母䘮得出朝㑹不
異義春秋公羊說妾子為諸侯不敢以妾母之䘮廢事
天子大國出朝㑹禮也魯宣公如齊有妾母之䘮經書
善之左氏說云妾子為君當尊其母有三年之䘮而出
朝㑹非禮也(按一本有故譏/魯宣公五字)案禮妾母無服貴妾子不
立而他妾子立者也不敢以卑廢事尊者禮也即妾子
為君義如左氏
　駁云䘮服緦麻庶子為後為其母此義自天子下至
　庶人同不三年魯宣公所以得尊其妾母敬嬴為夫
　人者以夫人姜氏已歸齊不反故也因是言妾子立
　母卒得為之三年於禮為通乎其服之間其出朝㑹
　無王事與鄭伯伐許何異
　　　罍制(本作第/六壘制)
異義韓詩說金罍大夫器也天子以玉諸侯大夫以金
士以梓古毛詩說金罍酒器也諸臣之所酢人君以黄
金飾尊大一碩(一作/石)金飾龜(一作/亡)目葢刻為(一作/取象)雲雷
之象謹案韓詩說天子以玉經無明文謂之罍者取象
雲雷博施如人君下及諸臣同如是經文惟有詩云我
姑酌彼金罍古毛詩說云人君以黄金則其餘諸臣直
有金無黄金飾也(按鄭無駁/同許說)
　　　騶虞
異義今詩韓魯說騶虞天子掌鳥獸官古毛詩說騶虞
義獸白虎黒文食自死之肉不食生物人君有至信之
徳則應之周南終麟趾召南終騶虞俱稱嗟嘆之皆獸
名謹案古山海經書騶虞獸說與毛詩同是其聖獸也
(按鄭無駁/同許氏)
　　　卿得世
異義今春秋公羊榖梁說云卿大夫世位則權并一姓
妨塞賢路專政犯君故經譏周尹氏齊崔氏是也而古
春秋左氏說卿大夫皆得世禄不得世位父為大夫死
子得食其故采地而(一作如按/二字通用)有賢才則復升父故位
故傳曰官有世功則有官族謹案易爻位三為三公二
為卿大夫曰食舊徳謂食父故禄也尚書云古我先王
暨乃祖乃父胥及逸勤予不敢動用非罰世選爾勞予
不掩爾善論語曰興滅國繼絶世國謂諸侯世為卿大
夫詩曰惟周之士不顯亦世孟子曰文王之治岐也仕
者世禄知周制世禄也從左氏義(按鄭駁公羊說見/前卷同許氏說)
　　　宗而不毁
異義詩魯說丞相匡衡以為殷中宗周成宣王皆以時
毁古文尚書說經稱中宗明其廟宗而不毁謹案春秋
公羊御史大夫禹貢(疑當作/貢禹)說王者宗有徳廟不毁宗
而復毁非尊徳之義(鄭從而/不駁)
　　　祭天有尸
異義公羊說祭天無尸左氏說晉祀夏郊以董伯為尸
虞夏傳云舜入唐郊以丹朱為尸是祭有尸也謹案魯
郊禮曰祀延帝尸從左氏說(按鄭無駁/從許說)
　　　復讎
異義公羊說復百世之讎古周禮說復讎可盡五世之
内五世之外施之於己則無義施之於彼則無罪所復
者謂殺者之身乃在被殺者子孫可盡五世得復之謹
案魯桓公為齊襄公所殺其子莊公與齊桓公㑹春秋
不譏又定公是魯桓公九世孫孔子相定公與齊㑹於
夾谷是不復百世之讎也從周禮說(鄭不駁/與許同)
　　　二名
異義公羊說譏二名謂二字作名若魏曼多也左氏說
二名者楚公子棄疾弑其君即位之後改為熊居是為
二名謹案文武賢臣有散宜生蘇忿生則公羊之說非
也從左氏義(曲禮正義許按/鄭無駁從  義)
　　　諸侯無去國之義
異義公羊說國滅君死正也故禮運云君死社稷無去
國之義左傳說昔太王居豳狄人攻之乃踰梁山邑於
岐山故知有去國之義也謹案易曰係遯有疾厲畜臣
妾吉知諸侯無去國之義也(鄭無駁明從許/君用公羊義也)
　　　中國里數
異義今尚書歐陽夏侯說中國方五千里古尚書說五
服方五千里相距萬里謹案以今漢地攷之自黑水至
東海衡山之陽至於朔方經略萬里從古尚書說(鄭氏/無駁)
(與許/同)
　　　天子聘諸侯
異義公羊說天子無下聘義周禮說間問以諭諸侯之
志謹案禮臣病君親問之天子有下聘之義從周禮說
(鄭無駁/與許同)
　　　羽舞
異義公羊說樂萬舞以鴻羽取其勁輕一舉千里詩毛
說以翟羽韓詩說以夷狄大鳥羽謹案詩云右手秉翟
爾雅說翟鳥名雉屬也知翟羽舞也(按鄭無駁/與許同)
　　　朝宿邑
異義公羊說諸侯朝天子天子之郊皆有朝宿之邑從
泰山之下皆有湯沐之邑左氏說諸侯有大功盛徳於
王室京師有朝宿之邑泰山有湯沐之邑所以供祭祀
魯周公之後鄭宣王母弟此皆有湯沐邑其餘則否謹
案若今諸侯京師之地皆有朝宿邑周有千八百諸侯
盡京師之地不足以容不合事理之宜(許不從公羊說/鄭無駁從許氏)
(說/)
　　　諸侯自相奔䘮禮
異義公羊說遣大夫弔君㑹其塟左氏說諸侯之䘮士
弔大夫㑹塟文襄之霸令大夫弔卿共塟事謹案周禮
無諸侯㑹塟義知不相㑹塟從左氏義(鄭氏/無駁)
　　　類祭
異義今尚書夏侯歐陽說以類祭天名曰以事類祭之
奈何天位在南方就南郊祭之是也古尚書說非時祭
之謂之類言以事類祭告也肆類於上帝時舜告攝非
常祭謹案周禮郊天無言類者知類非常祭從古尚書
說(鄭無駁/與許同)
　　　人君年幾而娶
異義今大戴禮說男三十女二十有婚嫁合為五十應
大衍之數自天子達於庶人同也(一云男子三十而娶/女子二十而嫁天子)
(以下及庶/人同禮)春秋左傳說人君十五生子禮也二十而嫁
三十而娶庶人禮也禮大夫為婦之長殤長殤十九至
十六知夫年十四十五見士婚禮也謹案舜生三十不
娶謂之鰥禮文王世子曰文王十五而生武王武王尚
有兄伯邑考故知人君早婚娶不可以年三十所以重
繼嗣也(鄭無/駁)
　　　雨不克塟
異義公羊說雨不克塟謂天子諸侯也卿大夫臣賤不
能以雨止榖梁說塟既有日不為雨止左氏說士塟先
逺日辟不壊言不汲汲塟其親不可行事廢禮不行庶
人不為雨止謹案論語云死塟之以禮以雨而塟是不
行禮榖梁說非也從公羊左氏之說(鄭氏無駁/與許同)
　　　未踰年之君繫父不
異義公羊說云未踰年之君皆繫於父晉里克殺其君
之子奚齊是也左氏説未踰年之君未塟繫於父殺奚
齊於次父未塟雖未踰年稱子成為君不繫於父齊公
子商人殺其君舎父已塟案禮制君喪未塟已塟儀各
有差嗣君號稱亦宜有差左氏說是也(按鄭無駁/同許義)
　　　諸侯娶同姓
異義今春秋公羊說魯昭公娶於吳諱同姓也謂之吳
孟子春秋左氏説孟子非小君也不成其喪不當譏又
案易曰同人於宗吝言同姓相娶吝道也即犯誅絶之
罪言五屬之内禽獸行乃當絶(按鄭無駁/同許義)
　　　諸侯祖天子
異義禮戴說郊特牲云諸侯不敢祖天子大夫不敢祖
諸侯匡衡説支庶不敢薦其禮下士諸侯不得專祖於
王古春秋左氏説天子之子以上徳為諸侯者得祀其
所自出謹案周公以上徳封於魯得郊天兼用四代之
禮樂知亦得祖天子諸侯有徳祖天子者知大夫亦得
祖諸侯(鄭氏無駁/與許同)
　　　虞祔
異義公羊説虞而作主春秋左氏說既塟反虞天子九
虞虞者以柔日九虞十六日也諸侯七虞十二日也大
夫五虞八日也士三虞四日也既虞然後祔死者於先
死者祔而作主謂桑主也期年然後作栗主謹案左氏
說與禮同(按鄭無駁/同許義)
　　　盟詛
異義禮約盟不今春秋公羊說古者不盟結言而退故
榖梁傳云誥誓不及五帝盟詛不及三王交質子不及
五伯且盟非禮故春秋左氏云周禮有司盟之官殺牲
㰱血所以盟事神明又云凡國有疑盟詛其不信者是
知於禮得盟謹案從左氏説以太平之時有盟詛之禮
(鄭氏不駁/從許義)
　　　主所用木
異義論語哀公問社(當作/主)於宰我宰我答夏后氏以松夏
人都河東宜松也殷人以栢殷人都亳宜栢也周人以
栗周人都灃鎬宜栗也(按此條並見太平/御覽五百三十一)今春秋公羊
說祭有主者孝子之主繫心夏后氏以松殷人以栢周
人以栗周禮說虞主用桑練主以栗無夏后以松為主
之事謹案從周禮說論語所云謂社主也(祭法正義義鄭/無駁從許)
　　　鄭聲淫
異義今論說(當云今/論語說)鄭國之為俗有溱洧之水男女聚
㑹謳歌相感故云鄭聲淫左傳說煩手淫聲謂之鄭聲
者言煩手躑躅之聲使淫過矣謹案今鄭詩二十篇說
婦人者十九故鄭聲淫也(按鄭/無駁)
　　　祔主
異義左氏説凡君薨祔而作主特祀主於寢畢三時之
祭期年然後蒸嘗禘於廟謹案左氏説與禮同(鄭無駁/  周禮)
(鬯人/疏)
　　　祭禮
異義古春秋左氏説古者先王日祭於祖考月荐於曾
髙將享及二祧嵗禱於壇禘及郊宗石室謹案叔孫通
宗廟有日(一作/月)祭之禮知古而然也三嵗一祫此周禮
也五嵗一禘(一作/祀)疑先王之禮也(御覽五百二十八文/初學記十三  藝)
(類聚三十八始於有/虞氏故云先王之禮)
　　　鸞和
異義禮戴説鸞在衡和在軾毛詩説在軾曰和在鑣曰
鸞謹案經無明文(鄭無駁駟/鐡正義)
　　　五玉贄
異義謹案周禮說五玉贄自孤卿以下執禽尊卑有差
也禮不下庶人工商之朝儀五經無說庶人工商有贄
(御覽三百/三十九)
　　　三公
異義今尚書夏侯歐陽説天子三公一曰司徒二曰司
馬三曰司空九卿二十七大夫八十一元士凡百二十
古周禮説天子立三公曰太師太傅太保無官屬與王
同職故曰坐而論道謂之三公又立三少以為之副曰
少師少傅少保是為三孤冢宰司徒宗伯司馬司冦司
空是為六卿之屬大夫士庶人在官者凡萬二千名案
周公為傅召公為保太公為師周公太公無為司徒司
空文知師保傅三公官名也五帝三王不同物此周之
制也(北堂書/鈔五十)
　　附録
韓詩云天子諸侯以牛豕大夫以犬庶人以鷄毛詩説
君以豕臣以犬民以雞(曲禮/正義)
春秋公羊説禮郊及日皆不卜常以正月上下也魯於
天子並事變禮今成王命魯使卜從郊不從日以下天
子也魯以上辛郊不敢與天子同也(御覽五百/二十七)
今春秋公羊説宗廟筮而不卜傳曰禘祫不卜(御覽五/百二十)
(八/)
左氏説脤社祭之肉盛之以蜃宗廟之肉名曰膰(周禮/大宗)
(伯/疏)
古尚書説云武王崩時成王年十三後一年管蔡作亂
周公東辟之王與大夫盡弁以啟金縢之書時成王年
十四言弁明知己冠矣(公羊/疏)
今禮戴説云男子陽也成於隂故二十而冠
公羊説云鼷鼠初食牛角咎在有司(公羊/疏)
公羊説云質家立世子弟文家立世子子而春秋從質
故得立其弟(公羊/疏)
公羊説襄公三十年叔弓如宋塟宋共姬譏公不自行
(公羊/疏)
春秋公羊榖梁説王使榮叔賜魯桓公命追錫死者非
禮也死者功可追而錫如有罪又可追而刑耶春秋左
氏譏其錫簒弑之君無譏錫死者文也(通典七/十二)
古周禮説大宗伯曰凡禮大神享大鬼(大鬼謂/先王也)祭大祇
率執事而卜(御覽五百/二十五)
祈父詩曰有母之尸饔謂陳饔以祭志養不及親
夏至天子親祀方澤侍中騎都尉賈逵説曰魯無圜丘
方澤之祭者周兼用六代禮樂魯用四代其祭天之禮
亦宜損於周故曰二至之日不祭天地(二至夏至冬至/謂不當祭也御)
(覽五百/二十五)
夏侯歐陽說云墨罰疑赦其罰百率古以六兩為率古
尚書說百鍰鍰者率也一率十一銖二十五分銖之十
三也百鍰為三斤鄭氏以為古之率多作鍰(周禮職/金疏)
春秋左傳無駭卒羽父請諡與族公問族於衆仲對曰
天子建徳因生以賜姓胙之土而命之氏諸侯以字為
氏因以為族官有世功則有官族氏亦如之公命以字
為展氏以此言之天子賜姓命氏諸侯命族族者氏之
别名也姓者所以統繫百世使不别也氏者所以别子
孫之所出故世本之篇言姓則在上言氏則在下也(駁/異)
(義史/記注)
左氏說山林之地九夫為度九度而當一井藪澤之地
九夫為鳩八鳩而當一井京陵之地九夫為辨七辨而當
一井淳鹵之地九夫為表六表而當一井疆潦之地九
夫為藪五藪而當一井偃豬之地九夫為規四規而當
一井原防之地九夫為町三町而當一井隰臯之地九
夫為牧二牧而當一井衍沃之地九夫為井賦法積四
十五除山川坑岸三十六井定出賦者九井則千里之
畿地方百萬井除山川坑岸三十六萬井定出賦者六
十四萬井長轂萬乗(王制正義鄭按此詮井地/義亦與後  周官疏不同)
鄭氏以為左氏宣十八年秋七月云邾人戕鄫子於鄫
傳曰凡自内虐其君曰弑自外曰戕即邾人戕鄫子是
也自内弑其君曰弑者晉人弑其君州蒲是也雖他國
君不加虐亦曰殺若加虐殺之乃謂之戕之取殘賊之
意也若自上殺下及兩下自相殺之等皆曰殺(大司/馬疏)
月髙則其食虧於上月上則其食虧於下(左傳桓三/年正義)
王者一嵗七祭天地仲春后妃郊禖亦祭天也(御覽五/百二十)
(九/)
五變而致土祇祇者五土之總神謂社是以變原隰言
土祇(鄭駁疏大/司樂)
主狀正方穿中央達四方天子長尺二寸諸侯長一尺
(曲禮/正義)
天子之城髙九仞公侯七仞伯五仞子男三仞(初學記/二十四)
　
　
　
　
　
　
　
　駁五經異義補遺
