#+TITLE: 天子肆獻祼饋食禮-清-任啟運
#+DATE: 2016-06-11 12:20:15
#+SOURCE: github.com/kanripo/KR1d0046 master ad01ec51                
欽定四庫全書　　　　經部四
　肆獻祼饋食禮　　　　禮類二(儀禮之屬/)
　　提要
　　　　(臣/)等謹按肆獻祼饋食禮三卷
　　　國朝任啟運撰是編以儀禮特牲少牢饋食禮
　　　　皆士禮因據三禮及他傳記之有關于王禮
　　　　者推之不得于經或求諸注疏以補之凡五
　　　　篇一曰祭統二曰吉蠲三曰朝踐四曰正祭
　　　　五曰繹祭其名則取周禮以肆獻祼享先生
　　　　以饋食享先生之文毎篇之内又各為節次
　　　　每節先撮已説而自註其説之所出其後
　　　　並附載經傳較之黄幹所續祭禮更為精密
　　　　其中如吉蠲篇省視視濯節曰饔人溉鼎廩
　　　　人溉甑甗司空溉豆籩及勺爵今考周禮天
　　　　官世婦掌祭祀之事帥女宫而濯溉為齊盛
　　　　賈疏謂少牢濯溉以雍人廪人司官者彼大
　　　　夫家無婦官故并使男子官此天子禮有婦
　　　　官與彼異啟運此書既推天子之禮而仍據
　　　　少牢之文則世婦帥女官濯溉之文遂無歸
　　　　宿又列位節啟運謂同姓皆在阼階自北而
　　　　南以序昭穆爵位則于一世中自西而東以
　　　　尊卑為序葢世異則子不可先父世同則弟
　　　　不妨先兄觀中庸于燕毛言序齒則昭穆不
　　　　序齒可知案同姓之位舊説多岐文王世子
　　　　公族在宗廟之中如外朝之位宗人授事以
　　　　爵以官中庸宗廟之禮所以序昭穆也孔疏
　　　　謂同姓無爵者從昭穆有爵者則以官與公
　　　　侯列西階孔意葢欲中庸與文王世子二義
　　　　并歸一義其説尚為意測祭統田凡賜爵
　　　　昭為一穆為一昭與穆齒穆與穆齒羣有司
　　　　皆以齒此之謂長幼之序註曰昭穆猶特牲
　　　　少牢饋食禮之衆兄弟則兄弟賜爵以齒其
　　　　位亦以齒確有明文啟運不用孔義又不用
　　　　鄭義别創昭穆不序齒之説與經義殊為不
　　　　合又正祭篇有薦幣節自註云據薛氏禮圖
　　　　鄭氏孔氏皆未及引大宰小宰文及大戴禮
　　　　諸侯遷廟禮為據今考大宰曰及祀之日賛
　　　　玉幣爵之事上承祀五帝之文不與宗廟相
　　　　渉小宰曰凡祭祀賛玉幣爵之事祼将之事
　　　　賈疏云賛玉幣爵據祭天而下云祼将是據
　　　　祭宗廟則賛幣非祭宗廟明矣大宗伯以玉
　　　　作六器其幣各以其方之色亦是據祀五帝
　　　　言惟諸侯遷廟禮有云祝聲三曰孝嗣侯某
　　　　敢以嘉幣告於皇考今考宗廟之禮惟告奠
　　　　有幣而祭無幣故曽子問曰凡吿用牲幣註
　　　　曰牲當為制字之誤也制幣一丈八尺又大
　　　　祝註云告用牲幣諸侯遷廟禮明云成廟将
　　　　徙敢吿又云吿事畢乃曰擇日為祭焉則告
　　　禮而非祭禮明甚而啟運以之証宗廟正祭
　　　亦為牽附又正祭篇曰后又羞籩二糗餌粉
　　　　餈羞豆二酏食糝食内饔賛薦自註云孔疏
　　　　但云内饔薦茲據薛氏禮圗今考内饔職曰
　　　　凡宗廟之祭祀掌割亨之事無薦内羞明文
　　　　孔疏亦無所出又春官内宗曰掌宗廟之祭
　　　　祀薦加豆籩夫加豆籩隆于内羞王后已不
　　　　親薦况内羞乎啟運沿薛圖之誤亦為失考
　　　　然大致綜覈諸家首尾融貫極有倫要如后
　　　　薦朝事豆籩啓運列在納牲之前薛圗列在
　　　　三獻之後今考内宰疏曰王出迎特時祝延
　　　　尸于戸外之西南面后薦八豆籩王牽牲入
　　　　則啟運之説確有所本又考明堂位君肉袒
　　　　迎牲于門夫人薦豆籩其下云君親牽牲大
　　　　夫賛幣而從據此則朝事薦豆籩賈疏列在
　　　　納牲之前甚確薛圖舛謬亦復顯然又后薦
　　　　饋食之豆籩啟運列在五獻之前薛圖列在
　　　　五獻之後今考鄭司奠彛註曰饋獻薦孰時
　　　　后于是薦饋食之豆籩云薦孰時則其時初
　　　　薦孰而未及五獻甚明故少牢禮主婦薦韮
　　　　菹醓醢葵菹蠃醢尚在尸未入以前即知后
　　　　于饋食薦豆籩必不在五獻以下凡此之類
　　　　啟運考正薛圗之誤俱精核分明存而録之
　　　　與續儀禮通解亦可以詳畧互考焉乾隆四
　　　　十六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
禮莫重於祭儀禮之特牲少牢有司徹士大夫禮也而
天子諸侯闕焉黃勉齋續通解宗廟禮在祭禮之第九
混天子諸侯言之其節目則自廟制至告朔凡二十章
大都割取三禮及他經傳文而全載註疏於其中未免
傷於煩雜重複究於儀節之次第迄未之詳未可推而
行之也夫勉齋續喪祭二門視朱子家鄉學邦國王朝
禮其巻帙且多三之一惟博收而不加翦截聨絡故為
書既繁僅同抄撮或謂其意蓋主於尊經不欲改竄以
就我馳驅然竊疑割裂諸經分類綦緝以自成一家言
毅然為其大者矣而猶復沿本經章句之舊不復輕踰
短垣當不至是蓋此書猶為朱子未定之書非勉齋第
欲其止於是也釣臺先生深於禮為天子肆獻祼饋食
禮纂三卷凡五篇其大意倣朱子勉齋之所編次而其
取諸翦截聨絡節目次第較然分明博而不蕪約而不
略是固能成朱子勉齋未成之志者矣蓋天子祭禮散
見於六官者為多先生鱗次櫛比壹其統類使讀是書
者如見成周廟祭之盛至今可行其文則薈萃古人絲
牽魚貫爾雅深厚如出周公之所語孔門七十子之徒
之所紀開卷散帙不復知為三代以下之書至其間經
無其文而意以義起者即取特牲少牢之本經而㕘以
為凖舉類見義確不可易始信漢儒推士禮而致於天
子之說未為無稽乃知先生之學淵深𢎞達不拘於一
隅其根柢純粹必本於考亭而其著述質有其文似乎
轉有前人所未及者昔朱子甚善勉齋所立喪祭二禮
規模因屬他日宜悉用此更定其所自著禮而勉齋用
力於三禮自嘉定乙卯迄庚辰凡二十六年而書始成
猶於祭禮遺藁有未及訂定之遺恨深望後之君子能
繼其志嗚呼賢人君子講明正學繼往開來切切期以
論著公之天下後世迄今六百年先生果起而成之然
則儒者心心相印苟以斯文為己任必不使先賢遺恨
不伸於來兹豈非吾學之幸哉先生著禮記章句十卷
編次前後各從其類其分章畫節多本朱子綦儀禮義
例因所纂集者不出乎戴記故題曰禮記類纂此書本
倣儀禮而第曰天子肆獻祼饋食禮纂者蓋亦有微意
存焉夫既取古人諸書裁制襞績以從吾之所說是即
為自著書而猶冠以古經之名則於實已不稱萃嘗謂
經傳通解此朱子之書而非周公之書然則先生此書
不稱儀禮儻在斯乎先生講學最尊朱子朱子拳拳於
三禮輔以勉齋迄未稱成書若使先生得盡將其所纂
集家鄉學邦國王朝及喪祭二禮悉如此書例成一家
言其文可誦即可推而行之而以儀禮十七篇仍還之
髙堂生之舊益大成朱子之志惜乎所傳者僅此也後
賢有志其推先生此書之例而克成之當亦先生所望
也夫乾隆癸巳桂月髙平後學檀萃謹序
欽定四庫全書
　天子肆獻祼饋食禮卷上
　　　　　　　　　　　宗人府丞任啟運撰
　　儀禮特牲饋食禮諸侯之士之祭禮也少牢饋食
　　禮諸侯之士之祭禮也(特牲豕也少牢羊也天子/之大夫得用太牢曲禮云)
　　(大夫以索牛是也其禮與諸侯之大夫有同有異/畧見詩楚茨篇薦血腥為朝事薦熟為饋食諸侯)
　　(之大夫士有饋熟無朝/事故皆以饋食名篇)天子諸侯之祭禮亡矣今
　　姑取其散見經傳者纂而輯之曰肆獻祼饋食禮
　　纂使論禮者有考焉(周禮以肆獻祼享先王以饋/食享先王鄭氏𤣥曰肆獻祼)
　　(祫也饋食禘也王氏肅曰宗廟既祼而獻而肆肆/謂薦血腥也既肆乃饋熟愚按孔子言禘自既灌)
　　(而往何以禘言饋食鄭說非也禮先祼後肆而先/言肆者以血腥與薦熟對言之明非臣所有也或)
　　(曰肆旅也及羣/廟故旅獻祼)
　祭統第一
天子宗廟之祭春曰礿夏曰禘秋曰嘗冬曰烝(據王制/  皇甫)
(氐侃曰礿薄也春物未成祭品鮮薄禘第也次第舉之/秋穀新熟可嘗故曰嘗孫氏炎曰冬物皆成可進者衆)
(故曰烝愚按詩言禴祀烝嘗蓋礿即禴禘即祀古夏祭/原以禘名後以禘為大祭故變文以别之以其祭於已)
(月故謂之祀晉人曰寡君来禘祀/猶兼言之而其文又通為祠也)
　　右時祭四　周禮以祠春享先王以禴夏享先王
　　　以嘗秋享先王以烝冬享先王(春官之按祠即/禘祀  祀此春)
　　　(夏文/倒耳)記天子犆礿祫禘祫嘗祫烝(犆特也止用/特牛若諸侯)
　　　(并不用牛故曰東鄰殺牛不如西鄰之禴祭其/物薄其禮簡各於其廟祭之每日一廟即於其)
　　　(日賔尸祫合也合於太廟祭之春物/未成未可以祫至夏秋冬乃祫也)　傳曰祭
　　　不欲數數則煩煩則不敬祭不欲疏疏則怠怠
　　　則忘故君子合諸天道春禘秋嘗(以禘屬春/誤同周禮)霜
　　　露既降君子履之必有悽愴之心春雨露既濡
　　　君子履之必有怵惕之心如將見之(祭/義)礿禘陽
　　　義也嘗烝隂義也禘者陽之盛也嘗者隂之盛
　　　也故曰莫重於禘嘗(祭統陽翔曰陽進而贏故/禘為  盛隂退而縮故嘗)
　　　(為隂/盛)子曰嘗禘之禮所以仁昭穆也明乎嘗禘
　　　之禮治國其如示諸掌而已乎(仲尼/燕居)
三年大事於太廟五年而再殷祭(據公羊傳禘大事杜/預以為大  何休以)
(為大祫即大烝也上祫烝止及七廟此大祫則兼毁廟/并及功臣上祫禘亦止及七廟此大禘則追所自出與)
(毁廟故特言大以/别之殷盛也中也)
　　右大祭二　周禮四時之間祀追享朝享(春官不/間祀)
　　　(嘗舉也追享大禘也以追所自出故曰追享/朝享大祫也合於太廟若大朝然故曰朝享)禮
　　　不王不禘王者禘其祖之所自出以其祖配之
　　　諸侯及其太祖(大傳鄭曰禘郊配天也王者/感大㣲五帝之精以生若啇)
　　　(則白招拒周則靈威仰也祭法有虞氏禘黄帝/鄭又曰禘祭昊天於圜丘也於南郊曰郊於圜)
　　　(丘曰禘王氏非之謂禘宗廟之大祭非於南郊/於圜丘愚謂身所自出父也父所自出祖也推)
　　　(而上之至始祖止矣夫始祖所自出即天也周/祖后稷履大人迹而生故詩止言姜嫄周禮享)
　　　(先妣皆不言髙辛是周非髙辛後/其始以氣化天地即父母也其後)　(夫人之生/形化父母)
　　　(即天地也后稷有母而無父受氣於天成形於/母此氣化形化之交天與人之際也周公禘所)
　　　(自出於廟無主虚位而東向以為天也可以為/祖也可此聖人明於天人之故仁至而義盡也)
　　　(王氏據史記以帝嚳為后稷父/周公所不言而史遷知之乎)　傳曰禘祭以
　　　夏四月夏者陽氣在上隂氣在下故正尊卑之
　　　義也祫祭以冬十月冬者五榖成熟物備禮成
　　　故合聚飲食也(邢昺爾/雅疏)大祫毁廟之主陳於太
　　　祖未毁廟之主皆升合食於太祖(公羊傳說按/禘祫之  先)
　　　(儒互異以時而言三年一祫五年一禘劉向說/也三十月祫又三十月禘徐邈說也四月祫五)
　　　(月禘趙匡說也四月禘十月祫張純說也禘可/春可夏祫必以秋某氏說也三年喪畢遷主于)
　　　(廟曰禘在即吉之月無有常期杜預說也喪畢/遷主孫遞居王父之處禘之為言遞也劉歆賈)
　　　(逵鄭衆說也三年喪畢合先君之主于祖廟曰/祫明年乃禘于羣廟鄭𤣥說也以等而言祫大)
　　　(禘小鄭𤣥賈公彦說也禘大祫小王肅何休說/也取其序昭穆曰禘取其合羣祖曰祫祫禘為)
　　　(一孔穎達說也天子三年大祭曰禘諸侯三年/大祭曰祫大夫三年大祭曰殷陳祥道說也王)
　　　(者有祫有禘諸侯有祫無禘張子說也以所祭/而言祫取未遷廟主合食太廟禘取已遷廟主)
　　　(合食太廟通義說也祫及壇墠禘及郊宗石室/馬融說也禘各於其廟祫則毁廟羣廟皆合太)
　　　(廟賈逵說也祫皆合食太廟禘則王季以上合/食后稷廟成王以下凡穆合食文世室康王以)
　　　(下凡昭合食武世室鄭氏說也祫禘皆分此三/廟陳祥道說也祫兼毁廟親廟禘不及羣廟趙)
　　　(匡說也祫止兼親廟毁廟禘兼親廟毁廟又追/所自出程子說也禘及功臣祫不及功臣何休)
　　　(說也禘及者逺祀先后并及功臣蘇軾說也禘/不及羣廟祫烝則及功臣楊復說也禘有大禘)
　　　(有夏禘祫有大祫有時祫馬端臨說也禘只時/祭非大祭張存中說也烝嘗皆祫而不大惟祫)
　　　(禘為大故名曰大祫天子之禘追所自出魯禘/不追所自出近世萬斯大說也愚謂先王之祭)
　　　(有隆有殺有疏有數數而殺者所以親親疏而/隆者所以尊尊殯宫之祭止於三年禮所謂朝)
　　　(夕奠國語所謂日祭也三年祔廟後曽祖考皆/月一祭國語所謂月祀也七廟之主四時皆一)
　　　(祭春則犆夏秋冬則祫國語所謂時享也三時/皆祫故謂之時祫至三年則於冬祫獨隆其禮)
　　　(親廟毁廟皆合食太祖功臣與焉以其大于常/時之祫烝故謂之大祫又謂之大烝周禮所謂)
　　　(朝享也又三十月當夏禘時又獨隆其禮上追/始祖所自出止及毁廟而親廟之主不復升合)
　　　(食功臣亦不與焉以其大于常時之祫禘故謂/之大禘周禮所謂追享也其不謂之大祫者親)
　　　(廟不合食也禘以四月祫以十月首時之正卜/而不吉則在仲月故周禮以仲月明其極趙匡)
　　　(因謂禘以五月也喪三年不祭喪畢則舉大祭/以遷主而祔廟當春夏則舉大禘而親廟之主)
　　　(亦升合食以便于遷當秋冬則舉大烝故春秋/文公二年八月大事於太廟公羊以為大祫而)
　　　(杜預以為大禘因以禘為除喪劉賈以禘為遷/主鄭謂三年喪畢則祫而亦春禘春祠秋祫諸)
　　　(誤所自來也以追所自出則大禘重故王何謂/禘大祫小以兼親廟及功臣則大烝煩故鄭賈)
　　　(謂祫大禘小諸侯不追所自出則祫與禘同故/孔陳謂禘祫一也周末世逺主煩太廟之室不)
　　　(足以容故自成康以下分禘於文武之廟此又/趙匡不及羣廟之說所自起而朱子因之并謂)
　　　(止以始祖配而毁廟親廟之主皆不及也惟權/衡於隆殺之宜疏數之節則諸儒之說一以貫)
　　　(之/矣)
　吉蠲第二(吉言諏日擇士之吉/蠲言齋戒滌濯之潔)
將祭必卜目先卜一日肆師為期卜之日冡宰大宗伯
帥職事而卜肆師詔相龜人奉龜太史眡墨太卜眡髙
命龜卜師作龜(據周禮下肆師下大夫龜人中士太史/太卜皆  大夫卜師即卜人下士五官)
(皆宗伯之屬也冡宰無所不統而大宗伯尤禮官之長/故帥職事以卜眡視通墨以墨塗當卜處使坼易見也)
(髙龜骨近足可卜處春卜後左夏卜前左秋卜前右冬/卜後右太卜指以示宗伯而遂告龜以所卜之事也作)
(鑚灼之也按禮士筮不述命大夫卜述命諸侯再述命/則天子當親命之宗伯受命命太史太史告太卜太卜)
(乃命龜凡/三述命也)
　　右卜日　記曰外事用剛日内事用柔日(表/記)日用
　　　丁巳(少牢也外事征伐巡狩之事剛日甲丙戊/庚壬  内事冠昏喪祭諸事柔日乙丁巳)
　　　(辛癸也用丁巳所謂柔日賈氏公彦曰亦取/其令名自丁寧自變改皆致其敬謹之意也)凶
　　　事先逺日吉事先近日(曲/禮)卜來月上旬(鄭註奪/凶事)
　　　(情故先卜下旬下旬不吉乃及中旬上旬祭以/致敬故先卜上旬上旬不吉乃及中旬下旬也)
　　　易抱龜南面天子衮冕北面(祭/義)凡卜祭皆祭服
　　　(賈疏當易掌易之人此謂當卜時若初受命則/天子  西面禮享先王衮冕故卜以衮冕凡卜)
　　　(祭用祭服以交於神/明也他事卜則異此)君占體大夫占色史占墨
　　　卜人占坼(周禮著龜坼而後墨見墨見而後色/著色  而後體定賤察其詳貴視其)
　　　(略/也)辭曰孝王某卜日丁亥用薦嵗事於先王尚
　　　饗(某名也丁亥舉一以例之先公亦稱王/統辭亦尊之也國語我先王后稷不窋)述命
　　　命龜曰假爾泰龜有常孝王某卜日丁亥用薦
　　　嵗事於先王尚饗(仿少牢曰若大祫/禘則當  大事)　傳曰先
　　　筮而後卜即事有漸也筮凶則不卜故曰卜筮
　　　不相襲也(鄭氏/疏)卜不過三禮以三為成也(王氏/說)
　　　三卜不吉則以仲月上旬祭周禮祭宗廟以四
　　　仲非孟月不得祭言下限也(參左/傳疏)
卜得吉遂戒内宰宿后夫人王齊于外后夫人齊于内
冡宰誓戒百官大宗伯申戒大司冦涖誓并戒百族太
史與羣執事讀禮書而協事宰夫以法式戒具與其薦
羞祭僕警有司及百官之戒具司士戒士遂師審其戒
誓布于國中王齊膳夫日三舉玉府共食玉鬯人共浴
鬯巾車共齊車(據周禮參祭義猶内宰下大夫統治宫/中之事宿肅通  戒也宰夫下大夫掌)
(朝廷之位二官皆冡宰之屬祭僕中士掌受命于王以/眡祭祀司士下大夫掌羣臣之版皆司馬之屬遂師下)
(大夫掌遂之戒令司徒之屬也百官有列於朝者百族/無爵而得與祭者謂王之族姓鄭謂府史胥徒愚謂若)
(私臣及賔弟子兄弟之子皆是也冡宰誓而司冦涖之/者劉氏謂禮大人衆非刑不肅也内而宫中外而百官)
(百族逺而至於六遂之地無不戒焉合衆人之敬以為/敬也膳夫下大夫掌王食飲膳羞玉府上士掌王金玉)
(貨賄皆冡宰之屬殺牲盛饌曰舉日三舉舊云不食餕/餘惡䙝也鄧氏曰當作不舉防散志滑精也食玉鄭氏)
(衆曰食玉之屑王氏曰助精明之養也鬯人下士掌共/秬鬯巾車下大夫掌王之五路后之五路皆宗伯之屬)
(王浴以鬯/襲其香也)
　　右齊戒　記齊必變食居必遷坐(論/語)齊者不樂不
　　　弔(曲/禮)𤣥冠丹組纓諸侯之齊冠也𤣥冠綦組纓
　　　士之齊冠也(玉藻綦天子當朱組纓朱深而丹/稍淺  蒼艾色傳曰齊之𤣥也以)
　　　(隂幽/思也)齊則綪結佩而爵韠(同上結綪屈也鄭曰/屈而  之思神靈不)
　　　(在事/也)必有明衣布(論語也明衣浴竟著之/貴潔  其以布貴誠也)必有
　　　寢衣長一身有半(同上衾不/用䙝  也)齊則角枕錦衾(詩/毛)
　　　(傳或夫子之寢衣或錦衾有不備/歟  衣寢衣而加衾則心愈恭歟)君齊車羔幦
　　　豹犆(玉/藻)天子齊車羔幦虎犆(幦覆式也犆縁也/以虎豹皮縁羔皮)
　　　(覆之式/上也)　傳曰齊之為言齊也心不苟慮必依
　　　於道手足不苟動必依於禮専致其精明之德
　　　以交於神明也(祭/統)卜之日王立於澤親聽誓命
　　　受教諫之義也獻命庫門之内戒百官也太廟
　　　之内戒百姓也(郊特/牲)誓戒及於羣臣衆庶欲合
　　　臣民之敬以事其先王也
先期十日先戒尸戒者尸門外北面尸出門左西面儐
者相戒者再拜祝致辭尸拜許諾戒者又拜稽首尸拜
送(據賈疏推之以擇可為/尸者先戒之  待卜)
　　右戒尸　記外事尸異姓内事尸同姓非宗廟則
　　　尸不以同姓(孔疏以外事郊社山川五祀若周/公郊  太公為尸祭泰山以召公)
　　　(為尸也内事/宗廟之事)孔子曰尸必以孫無孫則取於同
　　　姓(曽子問一必以其/人之後  氣屬也)孫可為王父尸(昭穆/同也)子不
　　　可為父尸(並曲禮也/昭穆異)父在子不為尸(内則拜嫌/於父  其)
　　　(子/也)尸必以其適(鄭註者不以庶不敢/以賤  依吾親也)天子尸以
　　　卿諸侯尸以大夫(鄭/註)大夫士尸用無爵者(孔疏/  天)
　　　(子尸不以公諸侯尸不以卿為疑也明嫌之義/也詩言公尸疏曰言此卿之尊比于下土諸侯)
　　　(諸侯得稱公實非公也卿不足則取諸卿以下/大夫不足則取諸大夫以下尚爵也不敢以賤)
　　　(者依吾親也雖尚爵猶必取諸同姓昭穆之適/也大夫尸無爵避君也孔子曰大夫士尸無問)
　　　(長幼故孔子曰/孫幼使人抱之)無禄者稷饋稷饋者無尸也(大/戴)
　　　(禮牲無禄謂庶人稷饋/無  也無尸賤不備禮)祭殤者亦無尸(據曽子/問  庶)
　　　(人無尸無威儀之可象也殤者/無尸威儀未成亦無可象也)　辭致命曰孝
　　　王來日丁亥用薦嵗事於先王將以子加諸言
　　　卜敢告(按天子不名廟中乃/名此但稱孝王可也)孔子曰尸弁冕而
　　　出(曽子問服尸入廟則象乎神故服先王先公/之遺衣  未入廟則但服接神之服而已大)
　　　(夫之尸亦弁冕者孔曰大夫卑屈于君故尸服/父祖自祭之上服人君禮伸故尸服助祭於君)
　　　(之上/服)卿大夫士皆下之尸必式(卿大夫下敬其/為君尸也卿大)
　　　(夫下而尸式為可為君之尸/則已尊不可與卿大夫敵也)君知所以為尸者
　　　則自下之尸必式(俱曲禮也孔曰君出與尸遇/散齊時  君下而尸式廟門)
　　　(之外未全於尊不敢與君/敵體也若敵則皆下矣)尸乘必以几(曲禮也/安之)
　　　必有前驅(曽子問尊使/人避之  也)
先期三日卜尸卜吉再宿尸(據賈疏以前但戒以當/卜此則  卜吉告也)
　　右卜尸　記卜不吉則改卜(鄭/註)辭命曰孝王某來
　　　日丁亥用薦嵗事於先王以某之子某為尸尚
　　　饗(據少牢父上某尸父字下某尸名也鄭曰字/尸父尸  已亡尊鬼神不名也連其父者欲)
　　　(神易知而/馮依之也)
宿者尸門外北面尸出門左南面宗人儐宿者再拜祝
致辭尸拜許諾宿者又拜稽首尸送揖不拜(據賈疏推/之  按大)
(夫士禮主人親宿尸天子諸侯尊不迎尸則不親宿尸/可知君在廟門外則全乎君尸不可以君臨之不親宿)
(以尊尸也凡祭祀天子有故則宗伯攝又大事則冡宰/涖事是冡宰宗伯皆可攝也北面不東面不為賔也尸)
(南面天子諸侯尸尊也若大夫則尸西面而主人遂東/面以順之士禮有祝有儐大夫即以祝儐避君也天子)
(諸侯必備祝儐可知儐之數天子當六人上公五侯伯/四子男三也祝致辭以與神接也祝致辭則儐無辭矣)
(士卑尸不送大夫尊尸雖宿猶送天子諸侯彌尊尸必/送也不拜送尸既宿則尊也不拜送而拜諾尸在廟門)
(外未全/乎尊也)
　　右宿尸　辭致命曰孝王某來日丁亥用薦嵗事
　　　於先王卜子為先王某尸得吉卜敢宿(先王某/或字與)
　　　(諡/也)
乃致齊王致齊於外后夫人致齊於内(祭/統)申戒諸與祭者
(據賈/疏)
　　右致齊　傳散齊七日致齊三日散齊於外致齊
　　　於内齊之日思其居處思其笑語思其志意思
　　　其所樂思其所嗜齊三日乃見其所為齊者(祭/義)
　　　(之散齊若不樂不御不弔之類其出入則猶有/  致齊則更専一但居正寢之中不復出入也)
　　　(齊之日以致齊言夫賈曰士不得散齊但致齊/三日而已孔曰大  散齊九日致齊一日故少)
　　　(牢禮前一日/宿尸賔也)卜日得吉戒諸官散齊卜尸得吉
　　　戒諸官致齊(賈/疏)
宗伯請祭期王曰比於子(據少牢定祭期謂時之早晏/祭期有  而必請者尊命也)
(比於子言比次早/晏在子尊禮也)
　　右請期　記請期則朝服(卜日祭服聽於神也/請期朝服聽於君也)
　　　傳夏后氏祭其闇殷人祭其陽周人祭日以朝
　　　及闇(祭義色未鄉晨為闇日尚黒也日既出為/陽日  白也以朝及闇謂日始出日色赤)
　　　(也夏尚黒殷尚白周尚赤故始祭時其/異如此方氏慤以日既沒為闇恐非)
先祭一日司徒奉牛封人飾牛設其楅衡置其絼宗伯
奉雞司馬奉羊司冦奉犬司空奉豕服不氏奉猛獸冡
宰大宗伯省牲小宗伯從充人告牷大宗伯眂滌濯宰
夫從肆師詔相饔人溉鼎廩人溉甑甗司宫溉豆籩及
勺爵祭僕糾百官之戒具禮畢告備於王(據周禮少牢/禮  封人中)
(士充人下士皆司徒之屬飾謂刷治潔清之楅衡施於/牛角所以止觸絼著鼻繩也牛土畜雞木畜羊火畜犬)
(金畜豕水畜故各以其官奉之天子有馬牲於易乾為/馬坤為牛疑天官奉之周禮不言冡宰尊空其文也秋)
(官大司冦喪祭奉馬牲知非喪司冦不奉也服不氏主/服猛獸之不服者下士一人司馬之屬牲體全備曰牷)
(饔人即内饔中士冡宰之屬廩人中/大夫司徒之屬司宫疑即宫正也)
　　右省牲視濯　記大夫攝官諸侯兼官天子六官
　　　具　周禮牧人掌牧六牲祭祀供其犧牲以授
　　　充人充人繫於牢芻之三月(士一牲豕大夫二/牲加羊諸侯三牲)
　　　(加牛公卿/四牲加犬)　傳古者天子諸侯必有養獸之官
　　　擇其毛而卜之吉然後養之君皮弁素積朔月
　　　月半君巡牲所以致力孝之至也(祭義視按孔/疏士  牲視)
　　　(殺别日大夫視牲視殺不别日避/君也則天子諸侯必前一日視牲)　記諸侯夫
　　　人先夕視濯天子先夕大宗伯視濯(據詩采蘩/疏  按孔)
　　　(疏王后不親視濯故大宗伯代之士妻得與夫/人同而特牲禮宗人視濯或士妻有故不得與)
　　　(則宗人代之也大/夫妻前一日無事)
　朝踐第三(踐音翦殺也殺牲之/事在朝故名朝踐)
祭之日雞人夜嘑旦以􁅭百官巾車鳴軨以應雞人司
烜共明燭墳燭庭燎宫正執燭掌次張旅幕張尸次太
史執書以序位常(據周禮冦雞人下士宗伯之屬司烜/下士司  之屬宫正上士掌次下士)
(皆冡宰之屬漏未盡三刻雞鳴之時則雞人呼旦以警/百官早起而巾車即鳴軨以應之見夙駕也明燭在堂)
(以照陳饌墳燭在門内庭燎在門外以照出入旅幕公/卿衆官之幕公卿以下皆於門外以待事人多不能獨)
(設故張大幕以待之尸次尸更衣之次書尊/卑昭穆位次之冊太史執以序之使不紊也)
　　右戒旦設位　周禮司烜供明火(以陽燧取/於日者)委人
　　　供祭祀之薪蒸木材(委人中士司徒之屬/供之備炊及燎燭也)　記
　　　天子百燎上公五十侯伯子男三十(大戴/禮)
王夙興肆師築鬻鬯人共鬯鬱人薦鬯犧人薦醴天府
陳盥具王祼鬯饗醴乃出就路車典路贊駕齊右陪乘
師氏從保氏從太史從天府執燭太僕左馭而前驅大
馭馭王司常建常節服氏維太常司戈盾授旅賁殳旅
賁執殳夾車而趨奏王夏(據周禮參國語鬯築𢷬也𢷬/香草而煑以為  也鬯人鬰)
(人皆下士犧人周禮無之疑即司尊彛亦下士天府上/士皆宗伯之屬祼鬯以鬯酒浴也路玉路典路中士宗)
(伯之屬贊助也師氏中大夫掌道王美保氏下大夫掌/諫王惡皆司徒之屬齊右下大夫為王車右太僕下大)
(夫掌王服位大馭中大夫掌王玉輅皆司馬之屬王出/則太僕為王先驅居車左而自御之避王也齊右則與)
(王同乘而大馭御之以行旗畫日月為常有十二旒司/常中士宗伯之屬節服下士世為王節衣服旅賁中士)
(有膂力者皆司馬之屬司常建太常于車上而節服六/人共持之以行其旅賁則夾車而行不在車也王夏九)
(夏之一金奏九夏與笙奏南陔六篇皆有聲無辭鄭/謂樂崩而九夏亡是也吕叔玉以時邁為肆夏非)
　　右王入廟　記玉輅以祀錫樊纓十有二就建太
　　　常十有二旒鐘師掌金奏鎛師掌金奏之鼓(周/禮)
　　　　傳旗十有二旒龍章而設日月以象天也(郊特/牲)
后祼鬯饗醴如王出就重翟九嬪從世婦從内宗外宗
從女史從女御從小臣前驅閽人蹕奏齊夏(據周禮翟/重翟重)
(雉之羽以為蔽從王祭祀所乗猶天子之有玉路也天/子一娶九女或十二女自后而外為九嬪為世婦若外)
(世婦則侯伯子男之妻其齒德尤尊者則命為三夫人/夫人世婦皆贊后之禮事如冡宰宗伯之贊王若三夫)
(人不必備猶王之三公不必備故略言之也内宗王同/姓女嫁於大夫士者外宗王諸姑姊妹之女與王異姓)
(者女史掌執簡記奉諱惡猶王之有太史后亦有師毋/傅毋猶王之有師氏保氏女御宫中執役者内小臣奄)
(上士四人后出入則前驅有禮事則擯閽人掌蹕宫門一/廟門使人避后行也二者皆冢宰之屬齊夏亦九夏之)
　　右后入廟　記后入廟升自側階(側階東下階也/東阼天子所升)
　　　(降婦人不得由之故由庭入闈門/至東下階升自東堂入於東房)重翟錫面朱
　　　總有容蓋
大宗伯省牲鑊小宗伯省齍鑊肆師告潔小史以書敘
昭穆之俎簋司尊彛設四尊四彛鬱人實彛冪人冪彛
鬯人飾鬯肆師展器陳告備外宗贊后眂豆籩於堂東
(據周禮或小史中士司尊彛下士皆宗伯之屬或時祭/或大祫  大禘其昭穆之數不同故小史以書敘之也)
(尊彛各六祭用其二各二焉則四也其詳見後冪人奄/一人冪尊以疏布冪彛以畫布王不親眂鼎鑊而后親)
(眂豆籩中饋原婦人之事也若/后有故不入廟亦小宗伯視之)
　　右省器　傳祭必夫婦親之所以備外内之官也
　　　官備則具備(祭/統)
王衮冕立於阼后副褘立於東房(據祭/統)公侯卿西階之
前東面北上同姓東階之前西面北上大夫門東北面
西上士門西北面東上旅食在其後(據孔疏而/略變之)肆師詔
相誅怠慢者(周/禮)
　　右列位　記上公衮侯伯鷩子男毳(鄭/註)王后褘衣
　　　夫人摇狄君命屈狄(玉藻狄鷩雉也毳藻也摇/揄通  翟通揄翟色青刻)
　　　(而加采畫之君后也命謂命為/世婦屈狄色赤但刻而不畫)傳公族在宗
　　　廟之中如外朝之位宗人授事以爵以官以爵
　　　為位崇德也授事以官尊賢也(文王/世子)宗廟之禮
　　　所以序昭穆也序爵所以辨貴賤也序事所以
　　　辨賢也(中庸禮孔曰天子諸侯祭祀其位無文/以士  公有司門西北面東上私臣門)
　　　(東北面西上推之同姓無爵者在阼階前西面/北上卿西階前東面北上大夫門東北面西上)
　　　(士門西北面東上旅食在其後又少牢下篇衆/賓位在門東既獻在西階西南衆賓繼上賓而)
　　　(南天子諸侯之賓位當依此又曰同姓無爵者/從昭穆有爵者則以官與公侯列西階愚按中)
　　　(庸言序昭穆世子記又言公族以爵為位似乎/迥别鄭孔合之謂無爵者則序昭穆有爵者則)
　　　(序爵庶可兼通然愚思之又有未安者周之宗/盟異姓為後有爵者入異姓不後之乎東階之)
　　　(下無一有爵者宗盟不太無色乎類族辨物禮/之大者混同姓於異姓豈類族乎愚意阼階世)
　　　(次則自北而南以北為上以序昭穆爵位則於/一世中自西而東以尊卑為序蓋世異則子不)
　　　(可先父故貴不敵親世同則弟不妨先兄故親/不敵貴也觀中庸於燕毛言序齒則昭穆不序)
　　　(齒可/知矣)
宗伯請賓王曰命某為賓宗伯命賔賔少進禮辭反命
又命之賔再拜稽首許諾宗伯反命賔出立門外之西
請佐食亦如之門外東面北上宗伯納賔攝主拜賔答
拜入奏納夏佐食以次入及庭王降一等揖之賔就西
階南東面佐食賔之南門東北面西上宗伯就東階南
北面(據詩疏其儀略放燕禮諸士前二日宿賔親之大/夫前夕使人宿之天子  侯已再戒故但於即日)
(命之也佐食賔客佐尸食者孔云大夫士於私人中擇/賢者為之知天子當於來聘卿大夫擇之也詩卷阿疏)
(擇佐食亦在尸未入前士佐食一大夫二疑卿四諸侯/六天子八也士大夫禮主人迎宗人儐天子尊知不親)
(迎據燕禮以膳宰為主人釁廟禮以宰夫攝主人知此/當以小宰攝也大夫士再拜賔三拜衆賔攝主禮亦如)
(之納夏亦九夏之一君/特揖正賔汜揖衆賔)
　　右立賔及佐食　書虞賔在位(舜典虞也/賔丹朱)詩我有
　　　嘉客亦不夷懌(商頌之嘉客/先代  後)振鷺于飛于彼西
　　　雝我客戾止亦有斯容(周頌後我客二王之後/夏之  杞殷之後宋)
　　　　傳天子不以公為賔諸侯不以卿為賔為疑
　　　也明嫌之義也賔入中庭君降一等而揖之禮
　　　之也(燕義必吳紱云祭祀禮大恐未可以燕禮/例之  先代後且豫戒之愚按諸侯朝覲)
　　　(有時未必四時之祭必杞宋特來助祭也若止/圻内諸侯則凡與祭者皆戒之申戒之矣且立)
　　　(尸天子不以公為尸則此所立之賔恐與泛/來助祭不同則臨時立賔可也議禮者酌之)
司宫筵於奥司几筵設席天府陳宗器乃迎尸祝迎尸
門外小祝從掌祧以先公先王遺衣服授尸於次先公
鷩冕先王衮冕尸入奏肆夏祝延尸王降立阼階下祝
先入門右尸入門左賔佐食皆避位天府奉沃盥鬯人
進鬯小祝沃尸盥尸升自西階祝從王升自阼階尸入
於太室太祖主東面尸南面凡昭主南面其尸西面凡
穆主北面其尸東面若禘則太祖所自出無主虚位東
向其尸南面太祖主當宧穾之間西面其尸北面冡宰
贊王授玉几祝負北墉南面立王出立阼階上西面賔
復位佐食立於中庭(參周禮儀禮加敷席之法在地一/重曰筵筵上  者曰席司几筵天)
(府皆上士宗器若赤刀大訓之類掌祧奄人皆宗伯之/屬肆夏亦九夏之一祝主接神故迎尸延尸皆以祝詔)
(相在前曰延尸入門左將就西階也祝亦上西階而入/門右避尸盥也槃匜在門之右尸尊不就盥故天府奉)
(之室東北隅曰宧東南隅曰穾几長五尺博二尺髙尺/二寸按大全言禘祭嚳東向稷西向朱子文集嚳東向)
(稷南向此從大全蓋配之義有二一訓合以皇妣某氏/配是也一訓對以始祖配是也若稷南向則降於昭之)
(班而不可言對矣又按士禮祝設几筵大夫司宫設筵/祝設几諸侯司几筵設席其几筵司徒贊君設之也又)
(大夫禮宗人/三人奉盥)
　　右迎尸　記陳其宗器設其裳衣(中/庸)禘祫昭穆各
　　　用一尸(逸禘祫禮四按時祭太祖尸一祧廟尸/二親廟尸  凡七若二祧未備則五大)
　　　(祫太祖尸一羣昭尸一羣穆尸一凡三大禘所/自出尸一太祖尸一羣昭尸一羣穆尸一凡四)
　　　(其親廟四尸各居其廟隋牛𢎞云周人祫享之/時旅酬六尸并后稷為七先公昭穆二尸先王)
　　　(昭穆二尸合十一尸丈八之室/亦以隘矣恐未考禘祫禮也)有男尸無女尸
　　　同几　天子左右玉几諸侯右彫几(周禮司几/筵  薛氏)
　　　(曰諸侯祭祀隂事右之賔客陽事左/之馬融曰几長三尺兩端赤中央黒)享先王則
　　　衮冕享先公則鷩冕(周禮司服則愚謂此分享/時若祫祭  合一尸而皆)
　　　(衮/)宗人擯王王階上西面則宗人階下北面王
　　　出門西面則宗人從王南面佐食佐賔當事户
　　　外南面無事則中庭北面祝釋辭當事在王右
　　　無事則北墉下南面(此總記執/事之異位)　傳鋪筵設同
　　　几為依神也(祭/統)喪祭異几體實不同也廟祭同
　　　几精氣合也(賈疏皇精氣合故祝/曰以  妣某氏配)　君迎牲而
　　　不迎尸别嫌也尸在廟門外則疑於臣在廟中
　　　則全於君君在廟門外則疑於君入廟門則全
　　　於臣全於子是故不出者明君臣之義也(祭/統)君
　　　不迎尸所以全尸尊也祝迎尸不拜不敢與尊
　　　者為禮也(鄭註疑據此則/宗伯  拜矣)
樂作黃鍾為宫大吕為角太簇為徵應鍾為羽路鼓路
鼗隂竹之管龍門之琴瑟九德之歌九㲈之舞凡九變
(周禮祭黄鍾人宫也夾鍾為天宫林鍾為地宫黃鍾為/人宫  天則去地宫祭地則去天宫祭宗廟并去天地)
(兩宫又祭祀去商聲不用蓋黄鍾子律虚危主宗廟故/以黃鍾為宫隔八相生則下生林鍾為徵而林鍾為地)
(宫故避之而以林鍾上生之太簇為徵由是下生則南/吕當為商而南吕與天宫夾鍾同位避之又商聲不用)
(又上生姑洗為南吕之合亦避之故用姑洗下生之應/鍾為羽由是上生則㽔賔當為角而㽔賔為地宫林鍾)
(之配又避之故以㽔賔上生之大吕為角路鼓路鼗前/鄭曰二面後鄭曰四面隂竹生山之北者龍門山名九)
(德六府三事之德/也㲈韶同虞舜樂)
　　右樂作　記尸入室乃作樂(孔/疏)　傳樂九變則人
　　　鬼可得而禮矣(周禮夫特牲少牢禮皆不言樂/士大  無樂也賜乃得用之大)
　　　(夫判縣士特縣其舞/大夫四佾士二佾)先作樂乃下神下神乃薦
　　　獻薦獻訖乃合樂至敬不樂不敢散其志也(賈/疏)
　　　(按至敬謂祼獻時鄭云禘輕於祫無降神之樂/  禘王者之大祭豈得言輕熊氏安云大祭皆)
　　　(有三始皆有降神/之樂疑熊得之)禘有樂而嘗無樂隂陽之義
　　　也(郊特牲顧孔曰周四時皆有樂殷詩庸鼓萬/舞下言  予烝嘗是殷嘗亦有樂此云無樂)
　　　(未詳熊曰秋冬但有管絃之樂愚/按詩明言庸鼓是熊說亦非也)殷人尚聲臭
　　　味未成滌蕩其聲樂三闋然後出迎牲聲音之
　　　號所以詔告於天地之間也(郊特牲三孔曰四/時常祭  代各有)
　　　(所尚虞尚氣周尚臭若大祫皆先用樂/按此豈四時常祭周先祼後樂作歟)
王降盥小臣沃王盥御僕相盥奉槃授巾王升入太室
祼大司冦奉明水大宗伯涖鬯鬱人詔王祼太宰贊王
小宰贊太宰酌圭瓚獻尸祝命祭尸祭之啐之奠之祼
畢王出復位(據周禮參詩疏禮疏明小臣上士四人御/僕下士皆太僕之屬  水取於月者大司)
(冦奉之司冦秋官清明之至也鬯暢也𢷬鬰其中芬香/條暢故謂之鬯又加鬱焉乃謂之鬰鬯圭瓚以圭為柄)
(黃金為勺青金為外而/朱其中酒入口曰啐)
　　右初獻(尸不/飲)　記天子鬯諸侯薫大夫芑蘭士蒹
　　　庶人艾(王度/記)諸侯孝道備賜以秬鬯(白虎/通義)賜圭
　　　瓚然後為鬯未得賜則資鬯於天子(王/制)典瑞祼
　　　圭有瓚以肆先王(典瑞中士宗伯之屬肆/朝踐也祼行於朝踐時)甸師
　　　共茅(甸師下士天官/之屬茅以縮酒)鬯人共鬯器鬱人共祼器
　　　肆師築鬻(祼器有彛有舟築鬻/𢷬鬰金而煮之也)司尊彛掌六彛
　　　　春祠夏禴祼用雞彛鳥彛秋嘗冬烝用斚彛
　　　黃彛追享朝享用虎彛蜼彛皆有舟(並周禮雞/鳥鳳也)
　　　(彛鳥彛皆刻而畫之斚為禾稼黃為黃目蜼禺/屬仰鼻而長尾兩則以尾塞其鼻二彛一盛明)
　　　(水一盛鬯酒/舟尊下臺也)　傳獻之屬莫重於祼(祭/統)加明水
　　　報隂也(郊特/牲)黃目鬱氣之上尊也黃者中也目
　　　者清明之氣也言酌於中而清明於外也(同/上)周
　　　人尚臭灌用圭璋用玉氣也(同上亦玉氣温/潤是  用氣)玉
　　　以象德金以配情芬香條暢以通神靈玉飾其
　　　本君子之性金飾其中君子之道合天下之極
　　　美以通其志也其惟圭璋秬鬯乎(白虎通義革/金可從可)
　　　(通乎/人情)禘祭未毁廟各於其廟祼之(鄭註犆按此/則春  礿亦)
　　　(各於其廟祼之若祫則羣尸㑹於太/廟以次受祼禘亦四尸以次受祼)
后入亞祼用璋瓚内宰贊后尸祭啐奠如初祼畢后出
入於西房(同上從半圭曰璋孔/曰后  祼二獻也)
　　右亞獻(尸不飲濬按灌地以求神於隂尸啐之奠/之丘氏  家禮儀節盡傾茅沙盆疑與古)
　　　(不合又此二奠在主/席疑正祭畢乃徹)　傳君與夫人交獻以嘉
　　　魂魄是謂合莫(禮運各人死則魂魄散然魂陽/魄隂  以其氣為感君陽夫人)
　　　(隂是亦所以合之/也易嘉㑹以合禮)后不與則大宗伯攝(周禮有/婦人)
　　　(生育之事與/其私喪也)　詩左右奉璋(鄭箋亞祼卿士奉/之愚按周禮酒人)
　　　(共五齊三酒以役世婦某氏曰世婦助后祭則/酒奄十人共世婦在廟之役疑后祼當三夫人)
　　　(贊后九嬪世婦贊夫人不當使/左右奉此或大宗伯攝祼時歟)
王出廟迎牲子從宗伯贊王卿大夫士序從牛人共其
互與其盆簝以待事(據禮記周禮牛人中士地官之肉/屬互懸肉格盆盛血祭器簝受)
(籠/也)
　　右迎牲　傳既祼然後出迎牲致隂氣也(按薛氏/禮圖后)
　　　(亦出迎牲愚謂婦人無門外/之事牲非后事也疑不當出)
祝迎尸出於室太祖之尸户外當户牖之間南面其主
在其右東面尸主異席昭尸西面北上其主南面穆尸
東面北上其主北面若禘則自出之尸南面無主虚位
東面太祖之尸北面其主西面后薦朝事之豆八韭菹
醯醢昌本麋臡菁菹鹿臡茆菹麇臡籩八䵄蕡白黒形
鹽膴鮑魚鱐外宗佐薦(據孔疏及周禮南户在室之東/南牖在室之西  户牖之間堂)
(正北也凡菹長切之四寸昌本菖蒲根菁蔓菁茆鳬葵/四者皆可為菹醯肉汁也有骨曰臡無骨曰醢凡作醢)
(臡必膊乾其肉莝之雜以梁麯及鹽漬以美酒塗置甀/中百日乃成熬麥曰䵄麻曰蔶稻曰白黍曰黒形鹽築)
(鹽為虎形也膴䐑生魚為大臠鮑糗乾之出江淮/鱐乾析之出東海王者備物近者腥之逺者乾之)
　　右后薦朝事豆籩(孔氏序次如此薛氏禮圖尸出/在獻毛血下后薦豆籩在王三)
　　　(獻下更/酌之)　記室尸主同席(室狹/也)堂尸主異席(堂/寛)
　　　(禮得/備也)室主為主尸在其左堂尸為主主在其右
　　　(室主相向/堂尸相同)　周禮將祭川衡供川奠澤虞供澤
　　　奠獸人供死獸生獸䱷人供鱻魚薧魚掌畜供
　　　卵鳥鼈人供蠯蠃蚳以授醯人場人供果蓏甸
　　　師供野果蓏籩人供籩實醢人供豆實醯人供
　　　齊菹醯醬鹽人供苦鹽散鹽腊人供腊脯膴胖
　　　庖人供好羞宰夫以法式戒具(川衡下士澤虞/上士場人下士)
　　　(皆屬地官獸人䱷人庖人中士鼈人腊人下士/籩人醢人醯人鹽人奄為之皆屬天官掌畜下)
　　　(士屬夏官川奠魚鱐蜃蛤之類澤奠芹蔆茆芡/之類鱻鮮同薧乾也蠯蜯嬴蛤也蚳蟻子可以)
　　　(為醢有核曰果桃李之類無核曰蓏𤓰芋之類/苦鹽出解池水得風以成散鹽出東海煮之乃)
　　　(成腊乾者脯潤者/膴在膺胖在背也)后不與則大宗伯攝而薦豆
　　　籩外宗贊宗伯(必以外宗豆籩固婦人之職也/男女得相授器祭嚴無嫌也禮)
　　　(非喪祭不/相授器)　傳水草之菹陸産之醢小物備矣
　　　三牲之俎八簋之實美物備矣昆蟲之異草木
　　　之實隂陽之物備矣凡天之所生地之所長苟
　　　有可薦莫不咸在示盡物也(祭/義)夫人薦豆執校
　　　執醴授之執鐙明男女之别也(祭統者校豆中/央直  鐙足下)
　　　(跗也執醴者亦兼執豆彼執鐙以授夫人而/夫人受時執校以薦雖親授猶為有别乎爾)
牲入王執靷牽牲穆答君大司冦前王卿大夫奉幣士
執芻封人歌舞充人贊至庭麗於碑以幣告奏昭夏(據/禮)
(記周禮故穆王太子也父昭則子穆故謂子為穆牲入/將殺之  用大司冦前重刑也明無故不敢殺也芻以)
(藉牲體歌舞以道其牲之美充人下士屬地官/麗猶繫也碑在中庭之南昭夏亦九夏之一)
　　右納牲詔於庭(鄭曰用幣告/神而後殺)　傳奉牲以告曰博
　　　碩肥腯謂民力之普存也謂其不疾瘯蠡也謂
　　　其備腯咸有也
王南面親射牲射人贊王王從碑北待之卿大夫袒助
王殺王執鸞刀毛牛尚耳太僕贊祝出受血毛入告神
於室王復位(參國語周禮禮記詩雅下周禮夏官司弓/矢供射牲之弓矢射人  大夫司馬之屬)
(時太宰太僕射人俱贊/王射牲鸞刀刀有鈴者)
　　右血毛詔於室　記牛一豕一羊一謂之牢(按天/子六)
　　　(牲則馬雞犬亦/當於此殺之)凡廟一牢毁廟之主昭一牢穆
　　　一牢(據孔疏引逸禘祫禮/  凡牢之数視其尸)　傳天子以犧牛諸
　　　侯以肥牛大夫以索牛士以羊豕(曲禮肥犧牛/色純  則不)
　　　(必盡純矣犧牛肥牛皆在滌三月索則不必三/月矣楚語云牛羊必在滌三月犬豕不過十日)
　　　天子郊禘必射牲自射其牲諸侯宗廟之事必
　　　自射其牛刲羊擊豕(國語逸言射牲則牲無不/射也  烝嘗禮有射豕是)
　　　(天子羊豕皆射也諸侯/射牛則羊豕不射矣)天子郊禘必射牲宗廟
　　　秋冬射春夏否(賈疏不秋冬射時殺也春夏否/時生  盡殺也然此亦指羊豕)
　　　(而言牛/則必射)親殺致孝養也大夫士不親殺避君也
　　　天子諸侯殺於門内之庭大夫士殺於門外避
　　　君也(賈/疏)取其毛告純也取其血告殺也(詩毛/傳)毛
　　　血告幽全之物也告幽全之物者貴純之道也
　　　(郊特牲内幽謂血全/謂毛純  外皆善)毛尚耳貴聰也欲神之聽
　　　之也(孔/疏)割刀之用而鸞刀之貴貴其義也聲和
　　　而後斷也(郊特/牲)
大司冦奉明火祝取膟膋燎於爐入詔神於室出墮於
主前(據周禮及孔疏於明火取於日/者不於尸主而  虚位則曰神)
　　右祝詔於室　一燔燎　記合蕭焫之未有黍稷
　　　(但以膟膋焚之/使神知牲已殺)甸師供其蕭(周/禮)傳明水火隂
　　　陽之精氣潔之至也刑官奉之刑秋也清明之
　　　氣也言聖人之自潔而以潔於人也(周禮/疏)燔燎
　　　報陽也(郊特/牲)燔燎羶薌見以蕭光以報氣也此
　　　教衆反始也(祭義稷羶薌亦馨香也牛羊曰羶/香黍  曰馨香因物異文耳見謂)
　　　(光之著見鄭讀覸非人有氣而/後有形故報氣所以教衆反始)
王袒執鸞刀割肝祝洗於鬱鬯蒙之以膋入燔於室出
王親宰之奉於主前拜尸答拜尸嚌之王拜尸答拜(據/郊)
(特牲及孔疏全宰割/也割之而不  離)
　　右宰祭　記君親制祭(禮器侯陸佃曰天子曰宰/祭諸  曰制祭别尊卑也)
　　　　傳君再拜稽首肉袒親割敬之至也敬之至
　　　也服也拜服也稽首服之甚也肉袒服之盡也
　　　(郊特牲尤稽首首稽留於地而後起拜以致敬/而稽首  服之甚親割致祭而肉袒尤服之盡)
　　　祭肝貴氣主也(同上應肝屬木氣至則/木先  之故為氣主)
祝升牲首於室置之北墉下(據孔疏儀以下節次皆據/孔疏而  文則取散見者)
(實/之)
　　右牲首　記羊人祭祀升羊首(周禮牲賈曰據此/則三  首皆升知)
　　　(地官牛人升牛首冬官豕人升豕首愚意馬犬/首亦當升之五官升首而言祝者以告神者祝)
　　　(也/)　傳升首報陽也(郊特牲諸陽前隂後/首在前  陽之㑹也)尊者
　　　尚氣也(鄭註氣氣陽血隂/口者  之所出納)
祝出又薦血(據孔疏薦按前薦血於室此薦於/堂前所  之血埋之此則後食之)
　　右再薦血　傳血祭盛氣也(郊特牲後孔云此堂/上制祭  薦血腥時)
　　　(也然則血/再薦矣)
王袒執鸞刀割牲解之太宰太僕贊王司士助王割諸
子正六牲之體肩髀胉皆二脊一凡七既割司士羞俎
陳諸俎薦尸主前王拜尸答拜王退(據周禮少牢大司/士諸子皆下  夫)
(夏官之屬前足為肩後股為/髀肩髀間為胉胉即脅也)
　　右薦腥　記郊禘之事則有全烝(國語全烝升也/牲體  而升之)
　　　(按此則禘祭牲不體解/大祫時祭則必解矣)郊血大饗腥(禮器血孔/疏郊  先)
　　　(薦大饗血腥同薦崔氏靈恩曰郊以燔柴為始/宗廟以祼為始社稷以血為始小祀以疈辜為)
　　　(始愚按宗廟再薦血社稷五祀降神時先埋血/崔特據迎尸正祭而言國語言禘全烝則大禘)
　　　(薦腥以全/者薦之歟)
既薦司士帥其屬復體解之肩為三曰肩曰臂曰臑髀
為四曰髀曰肫曰胳曰觳脊為三曰正脊曰脡脊曰橫
脊脇為三曰代脇曰正脇曰短脇正脊前曰膉再薦之
(據孔疏脊居上故以上正/為正脇居旁故以中為)
　　右薦肆　記肫曰膊膉曰脰(記異/名也)七體曰牲解再
　　　解之曰體解(孔疏牲孔曰大夫士以薦熟為始/故有  解無體解又曰體解而後)
　　　(爓/之)
既薦爓之小司冦實鑊水既爓薦之去脾若膉凡三者
七(據孔疏其爓沈牲於湯使半熟也髀不薦/近凥惡  穢也膉不薦近刀傷惡其汙也)
　　右薦爓　記雍爨在廟門外東南西面牛羊豕魚
　　　腊爨南順北上(少牢馬按天子尚/當有  雞犬之爨)詩執爨踖踖
　　　(小雅也踖/踖敬)　傳腥肆爓腍祭豈知神之所饗也
　　　主人自盡其敬而已矣(郊特牲醴腍熟也孔云/或進腥  或進解剔或)
　　　(進湯沈或進煮熟/按此是腥肆再薦)爓祭祭腥而退敬之至也(祭/義)
　　　(目按此則必有禮文節/  之詳而今不可考矣)
王以玉爵酌著尊泛齊獻尸太宰贊王尸拜受王拜送
尸祭酒啐酒賔長以脯從尸嚌之加於菹豆上卒爵王
拜祝受尸爵尸答拜(據孔疏參周禮儀禮下玉爵受一/升上為觶身為爵形  有底著尊)
(受五升漆赤中無足泛齊酒初成而滓上泛也按獻必/有從特牲禮初獻賔長以肝從二獻三獻兄弟以燔從)
(天子宰祭既用肝疑不當以肝從周禮量人/制從獻脯燔之數是天子初獻從以脯也)
　　右三獻(尸飲/一)　記酒正辨五齊曰泛齊醴齊盎齊
　　　緹齊沈齊三酒曰事酒昔酒清酒以實八尊酒
　　　貳齊不貳(五齊三酒詳各節下貳益之也酒正/中士冡宰之屬酒飲諸臣故有益齊)
　　　(奉神故/無益)鬱齊獻酌醴齊縮酌盎齊涗酌凡酒修
　　　酌(鄭曰獻讀莎謂以鬱金煮鬯摩莎之出其香/汁縮以茅泲之而去其糟涗以清酒和而泲)
　　　(之修讀滌以水/和而泲之也)春祠夏禴用兩獻尊秋嘗冬烝
　　　用兩著尊追享朝享用兩大尊(俱周禮讀獻阮/氏逸曰  為犧)
　　　(畫牛為飾鄭曰讀莎刻為鳳羽其状莎莎然亦/受五斗似著尊而有足大尊太古之尊上脰微)
　　　(狹脰下微濶平/底亦受五斗)傳祭齊加明水報隂也(郊特/牲)
　　　明水涗齊貴新也凡涗新之也其謂之明水也
　　　由主人之潔著此水也(同上之五齊皆濁以明/水泲  乃清明水固取)
　　　(其潔要亦心之/潔著於此水也)奉酒醴以告曰嘉栗㫖酒謂其
　　　上下皆有嘉德而無違心也(左/傳)
后以玉爵酌著尊醴齊獻尸内宰贊后内賔從其他如
王禮(同上涗醴猶體也謂酒成而滓汁相將也其涗以/清酒  之按大夫三獻則亞獻内兄弟從天子九)
(獻宜内賔從内賔諸/侯公卿之妻皆是)
　　右四獻(尸飲/二)　記𤣥酒在室醴醆在户(禮運齊醴/即醴  在)
　　　(户之内醆即盎/齊在户之外)醴醆以獻薦其燔炙(同上炙燔/燒肉  炙)
　　　(肝皆以/從獻者)君與夫人交獻(此上公禮王/與二王後同)君親制祭
　　　夫人薦盎(郊特牲君此侯伯禮侯伯朝踐君無/三獻故  制祭夫人即薦盎孔曰上)
　　　(公有醴齊侯伯無醴止有盎故夫人即薦盎尸/始飲一若子男則君夫人皆不獻尸猶未飲)
　　　鬱人及量人受舉斚之卒爵而飲之(周禮士量/人下  司)
　　　(馬之屬陸氏佃謂卒爵在尸飲二王四獻時愚/意初獻亞獻尸皆未飲三獻以水涗泛齊猶未)
　　　(成乎酒也四獻以清酒涗醴齊始成乎酒矣而/尸或不能飲則不能卒爵而神之餘又不可棄)
　　　(故使鬰人量人受而飲之尊神之餘體尸之意/而後之獻亦可深淺於其間蓋以鬱人主鬯而)
　　　(量人主劑量多/寡之數故也)傳薦以黍稷間以俠甒加以
　　　鬱鬯以報魄也教民用愛也(祭義之氣陽魄隂/故求  隂者皆以)
　　　(報魄有魄則可愛/養故教民用愛)
王退乃合烹君就東廂西面祝就西廂東面避如食間
(仿遷廟禮尸待熟烹且少休也/陸氏佃曰  適於小幄以待)
　　右合烹　記内饔掌宗廟祭祀之割烹烹人掌共
　　　鼎鑊以給水火之齊(周禮屬内饔中士烹人下/士皆  天官鑊以煮牲及)
　　　(魚腊既熟乃升之鼎/齊謂多寡生熟之數)　傳然後退而合烹體其
　　　犬豕牛羊實其簠簋籩豆鉶羮(禮運羊諸侯三/牲牛  豕上公)
　　　(四牲加犬天子六牲則又加馬與雞也簠簋以/盛黍稷下將用之籩豆饋食所用者此亦謂上)
　　　(公禮孔云諸侯於饋食即有/鉶羮天子至繹祭乃設之)
　
　
　
　
　天子肆獻祼饋食禮卷上
欽定四庫全書
　天子肆獻祼饋食禮卷中
　　　　　　　　　　　宗人府丞任啟運撰
　正祭第四(正祭饋熟時也祭以饋熟為/正故曰正祭亦曰饋食禮)
羮定雍人陳鼎正鼎九陪鼎三凡十二六卿皆各舉其
職(周禮鄭註正鼎羊一牛一豕一魚一腊一腸胃一膚/一鮮魚一鮮腊一共九陪鼎臐一膷一曉一共三愚)
(按六牲馬屬冡宰牛屬司徒雞屬宗伯羊屬司馬犬屬/司冦豕屬司空諸侯有司徒無冡宰故有牛牲無馬牲)
(有司馬無宗伯故有羊牲無雞牲有司空無司冦故有/豕牲無犬牲天子六官備則六牲必入正鼎特無文以)
(証之也或曰天子正/鼎十二其陪鼎則三)牲升右胖髀不升肩臂臑胳正脊
一脡脊一橫脊一短脇一正脇一代脇一皆二骨以並
腸三胃三舉肺一祭肺三實於鼎(升右胖周所尚也髀/不升近凥賤也數脊)
(從前數脇從後舉之法也脊脇骨多故皆取二骨以並/大夫腸胃不别鼎諸侯則别鼎舉肺一尸食所先舉也)
(祭肺三尸及王/與后所祭也)膚倫九而鼎魚十有五而鼎腊用麋一
純而鼎(據少牢膚倫擇也骨剛屬陽陽以隂為用故二/骨以並  柔屬隂隂以陽為用故倫九而鼎魚)
(水族亦隂故十五而鼎純全也麋則左右胖皆升之或/曰鼎俎竒故牲用十一體而膚九魚十五皆竒也雞亦)
(疑九/而鼎)
　　右陳鼎　記鼎各當其鑊(孔疏也便/於升)舉以匕助以
　　　畢匕長三尺畢五尺皆以棘(雜記註於煑牲於/鑊升之  鼎又升)
　　　(之於俎皆以匕舉之而執事以畢助之也棘之/為言吉也吉祭以棘喪祭以桑桑之為言喪也)
　　　君子不食圂腴(少儀胃豕曰圂/其腸  不入鼎)
王出迎鼎鼎序入陳於東方當序西面北上俎設於鼎
西西肆肵俎在其北亦西肆宗伯導王及賔盥御僕相
王盥賔設心舌載於肵俎王以鸞刀割肺奠於肵俎心
舌皆切本末心奠之舌橫之佐食遷肵俎於胙階西乃
各載其俎肩臂臑在俎之上端膊胳在俎之下端脊脇
肺居其中舉肺一祭肺三皆切(據少牢陪鄭曰鼎十二/而俎九  鼎不可載也)
(或曰天子正鼎十二俎亦十二肆陳也肵俎在正俎北/將先載也心舌皆知味者故特先之皆切本末割必正)
(也上端下端載之之法/肺前猶未制切以制之)
　　右載俎　記俎各當其鼎(少牢載亦/便於  也)凡為俎者以
　　　骨為主殷入貴髀周人貴肩凡前貴於後(祭統/  殷)
　　　(尚質貴其隱者周/尚文貴其顯者)　詩於薦廣牡相予肆祀(周/頌)
　　　傳肵之為言敬也(郊特牲北為尸而有肵俎/設於饌  每尸所食牲體)
　　　(皆置之是敬/尸特設此俎)
饎人告饎舍人實簠簋於堂小宗伯小祝廟門外迎以
入大宗伯涖粢舍人實簠簋陳於堂東肆師表粢盛告
潔(據周禮及賈疏皆饎人奄為之舍人上士皆屬地官/表小旗也簠簋  有蓋其種陳者難辨故以旗表之)
　　右陳黍稷　記廩爨在廟門外雍爨之北(少牢諸/天子)
　　　(侯大夫同惟士爨/在西堂下西壁)天子之粢六黍稷稻粱麥苽
　　　(周禮胡/苽雕)黍曰薌合稷曰明粢稻曰嘉蔬粱曰薌
　　　萁(曲禮曰秫曰黍其性黏故曰合秔曰稻其性/硬故  疏粱有黃白二種萁莖也言其莖亦)
　　　(香也孔/曰語辭)舂人供粢盛之米廩人供其接盛(周禮/  舂)
　　　(人奄為之廩人下大夫皆屬地官接鄭讀扱愚/謂如字舂人舂臼畢廩人以米接續之使再舂)
　　　(也/)玉敦后親設其簋則九嬪執授后后設之(賈/疏)
　　　周公盛魯公燾羣公廩(公羊傳公盛新舂者燾/覆也周  有王禮故純)
　　　(用新舂者魯公則半簋以上冒以盛羣公則直/用御廩所藏而已按此則天子皆盛而諸侯則)
　　　(或燾或/廩也)　詩龍旗十乘大饎是承(商頌侯按此/則諸  助祭)
　　　(當有奉/盛之禮)　傳天子親耕南郊以供粢盛諸侯亦
　　　耕於東郊以供粢盛甸粟而納之三宫三宫米
　　　而藏之御廩將祭后夫人親舂身致其誠信誠
　　　信之謂盡盡之謂敬敬盡然後可以交於神明
　　　也(祭統參春秋傳之甸甸師也上言舂人此言/親舂意猶天子  親耕后三舂夫人五舂嬪)
　　　(七舂世婦九舂而舂人助以卒舂也盛/必后親舂者廩則舂人接舂者亦可)奉盛以
　　　告曰潔粢豐盛謂其三時不害而民和年豐也
　　　(左/傳)
王北面事尸於堂大宗伯奉粢尸祭賔佐食以次奉六
粢尸徧祭太祝授心尸祭心嚌之奠於肵俎小祝授肺
尸祭肺嚌之奠於肵俎賔佐食以次奉俎尸徧祭祝告
王拜尸答拜(略據少牢未嚌/味及齒而  食)
　　右正祭　記直祭祝於主(郊特牲熟直正也/祭以薦  為正也)祝以
　　　孝告(禮/運)　辭祝曰孝王某敢以一元大武剛鬛
　　　柔毛明粢薌合嘉蔬清滌用薦嵗事於先王以
　　　王后某氏配尚饗(據少牢參曲禮武牛為牲之/最貴故曰一元  迹也牛肥)
　　　(則迹大豕肥則鬛剛羊肥則毛柔清滌以/明水涗齊也物不能悉舉舉其重者而言)　傳
　　　祭齊加明水報隂也(鄭云正祭之時陳列五齊/於五齊上又加明水之尊)
　　　(按此時無獻尸尸祭齊之事疑鄭所/謂正祭通前後而言謂陳設如此耳)祭肺肝心
　　　貴氣主也(俱郊特牲皆肺氣之管肝氣之母心/氣之帥故  曰氣主  按少牢無祭)
　　　(心心至尊/也避君也)　尸神象也祝將命也(郊特/牲)所使為
　　　尸者於祭者子行也父北面而事之所以明子
　　　事父之道也(鄭曰天子諸侯之祭朝事延尸於/户外是以有北面事尸之禮大夫)
　　　(無之文按天子宗廟之祭以此一節為正祭則/其節  必有委曲周詳者惜無可考姑存其槩)
　　　(而已來陸氏佃曰祝出迎/尸尸  席自北坐於主北)
祝又求神於門内之祊(據郊特牲又祊廟門内平生待/賔客之處  使祝求之意神之)
(或在乎/此也)
　　右索祭　記門内之閍(爾雅故閍門也以/祭焉  文又為祊)　正祭
　　　之祊在廟門内繹祭之祊在廟門外西室(孔/疏)
　　　詩祝祭於祊　傳詔祝於室而出於祊此交神
　　　明之道也(祭統燎詔祝於室/謂燔  升首時)直祭祝於主索祭
　　　祝於祊不知神之所在於彼乎於此乎或諸逺
　　　人乎祭於祊尚曰求諸逺者與(郊特/牲)祊之為言
　　　倞也(同上之倞逺也按言祝祭王在堂不出也/然謂  祭則亦必有席有俎有獻且既曰)
　　　(求之則必復入而祭之堂若迎/而已入者特禮之詳無可復考)
饋熟乃大合樂(據孔/疏)鎛師鼓金奏之樂笙師共鐘笙之
樂磬師奏縵樂大師小師登歌清廟下管象(周禮師鎛/師笙  磬)
(師皆中士宗伯之屬鼓擊晉鼓以奏之鐘笙其鐘與笙/相應金奏聲大笙奏聲小縵樂雜聲祭祀備樂故縵聲)
(亦及之此三者以節音之大小正變者也大師下大夫/小師上士亦屬宗伯清廟周頌篇名以琴瑟歌之於堂)
(上象樂名商人服象為虐於東夷周公逐之作三象或/曰即周頌維清之篇以管吹之於堂下此二者所奏之)
(樂/也)司干授干司戈盾授兵籥師鼓羽籥之舞(周/禮)朱干玉
戚以舞大武八佾以舞大夏(祭統屬司干下士籥師中/士亦  宗伯司戈盾下士)
(則屬司馬武舞用干戈文舞用羽籥此四者舞之器也/大武武王樂大夏禹樂此二者所舞之樂也魯祭周公)
(用之若天子必備樂王氏某曰前下/神用一代之樂此薦神備六代之樂)旄人舞四夷之樂
東夷曰昧南夷曰任西夷曰侏􁍜北夷曰禁鞮鞻氏龡
而歌之(周禮牛旄人鞮鞻皆下士亦屬宗/伯旄  尾持以舞者鞮鞻革屨)
　　右大合樂　記鼓人以路鼓鼓鬼享(鼓人中士屬/地官路鼓鼓)
　　　(四面/者)奏夷則歌小吕舞大濩以享先妣奏無射
　　　歌夾鍾舞大武以享先祖(俱周禮姜大濩湯樂/先妣謂  嫄先祖自)
　　　(后稷/以下)聲莫重於升歌舞莫重於武宿夜(祭統師/皇甫)
　　　(說武王至商郊停止宿夜士卒/懽樂歌舞以達旦因以名曲)　凡樂升歌三
　　　終笙入三終閒歌三終合樂三終(升歌在堂上/笙入在堂下)
　　　(閒歌堂上一歌堂下一吹相閒/而作合樂堂上堂下一齊並作)凡舞武用干戚
　　　文用羽籥其佾天子用八諸侯用六大夫四士
　　　二(服氏䖍曰/每佾八人)諸子正舞位授舞器(周/禮)司兵司戈
　　　盾各授舞者兵(同上屬司兵/中士  夏官)　傳樂在宗廟之
　　　中君臣上下同聽之則莫不和敬(樂/記)周公升歌
　　　清廟苟在廟中常見文王者愀然如見文王焉
　　　(書大/傳)升歌清廟示德也下而管象示事也(仲尼/燕居)
　　　(室周公之勤王/  臣之事也)歌者在上貴人聲也(郊特/牲)下特
　　　言管亦貴人氣也(鄭/傳)舞列八以節八音而宣八
　　　風(左/傳)歌象德舞象功上德而下功也(白虎/通義)天子
　　　之祭也與天下樂之諸侯之祭也與竟内樂之
　　　君執干戚就舞位君為東上冕而總干率其羣
　　　臣以樂皇尸此與竟内樂之之義也(祭義子孔/曰天  亦)
　　　(親總干愚謂朱干玉戚者以象武王之待諸侯/但冕而總干者以象羣后之以師畢㑹故總干)
　　　(諸侯可用而朱干/玉戚則為僣也)作四夷之樂於太廟示一天
　　　下也(鄭/傳)魯納蠻夷之樂於太廟言廣魯於天下
　　　也(明堂位此蠻夷南蠻東夷採按傳言以樂/皇尸過  則尸入室矣故  諸書列之此)
祝薦幣告於室(據薛氏禮圖鄭/氏孔氏皆未及)
　　右薦幣　記幣曰量幣(曲禮皆謂廣狹/長短  中度)魯廣尺終
　　　幅(雜記尺幣之制廣二尺二寸長一/丈八  魯人短小如此非禮甚矣)太宰贊玉
　　　幣之事小宰贊玉幣之事(周禮宰此祝薦/當小  贊之)　辭
　　　祝曰孝嗣王某敢用量幣告於皇祖某公某王
　　　(據遷廟禮薦按薛氏薦幣告於室之後言延尸/入于室乃  熟又言迎尸入室舉奠斚則上尸)
　　　(入乃主入之誤也故繫之此所/云薦幣禮文他書莫見姑闕之)
祝延主復入於室之奥太祖主東向昭主南向穆主北
向徙堂上之饌於室中王入室事主王西面祝在左王
再拜稽首祝曰圭而為明薦之享王又再拜稽首王出
祝以斚爵酌奠於鉶南祝亦出闔户牖如食間(如尸一/食九飯)
(之/頃)
　　右事主於室(鄭曰是謂隂厭陸氏佃/曰厭殤祭之名鄭說悞)　記天子奠
　　　斚諸侯奠角(鄭註受斚受三升上畫禾/稼角  四升上畫雲氣)　傳入
　　　室僾然必有見乎其位周還出户肅然必有聞
　　　乎其容聲出户而聴愾然必有聞乎其嘆息之
　　　聲(祭義隂孔曰/此謂  厭時)孔子曰有隂厭有陽厭(曽子/問)厭
　　　也者無尸直使神厭飫之也當奥之幽是為隂
　　　厭(鄭註君按大夫士先隂厭祝告畢乃迎尸正/祭避  也士祭畢有陽厭卑無嫌也大夫祭)
　　　(畢有儐尸無陽厭避君也諸侯先陽厭後隂厭/别於天子也諸侯徹餕留二簋黍為隂厭則諸)
　　　(侯祭畢乃隂厭而此時為陽厭可知/矣陸氏不取厭名其論禮未聞有異)
祝取腸間脂焫蕭合黍稷再燔燎(據孔/疏)
　　右再燔燎　傳曰蕭合黍稷臭陽達於牆屋人死
　　　魂氣歸於天形魄歸於地故祭求諸隂陽之義
　　　也殷人先求諸陽周人先求諸隂(郊特牲再按/王與后  祼)
　　　(故亦再燎求諸隂陽者必均也前燎無黍稷此/加黍稷者前使神知牲既殺此使神知黍稷既)
　　　(陳也孔曰一祭再焫蕭取膟膋升首是朝/踐時既奠然後焫蕭合羶薌是饋熟時)
祝迎尸入於室祝詔王拜妥尸尸答拜舉奠斚祝告尸
曰孝饗王拜祝命尸挼祭小祝贊挼祭尸左執斚右取
菹㨎於醢祭於豆間佐食取黍稷肺授尸尸祭之祭酒
啐酒告㫖王拜尸奠斚小祝贊奠尸答拜(據特牲恐妥/安坐也  尸)
(坐未安故拜以安之也挼墮同謂置之豆間也前說饌/以飫神今來挼祭祭訖當食神之餘也肺刌肺也其舉)
(肺前已嚌之告㫖者達孝子之意唯/恐不當於神故告之美明神享也)
　　右尸挼祭　傳古之君子曰尸亦餕鬼神之餘也
　　　(祭/統)祭黍稷加肺祭齊加明水報隂也(郊特牲黍/孔曰祭)
　　　(稷加肺挼祭時事祭齊加明水總據/祭時則此舉奠斚亦當祭而加明水)舉斚角詔
　　　妥尸古者尸無事則立有事而後坐也(郊特牲/  古謂)
　　　(夏/時)夏立尸而卒祭殷坐尸周坐尸詔侑武方(禮/器)
　　　(矣武鄭讀無愚如字言隨也殷坐尸視夏已文/  而周則不唯坐之且拜以使其安侑以勸其)
　　　(飽隨方所而詔/侑之禮益詳矣)大夫不告饗不告㫖避君也士
　　　告卑無嫌也故曰有曲而殺也有摲而播也有
　　　順而摭也
后薦饋食之豆八葵菹蠃醢脾析蠯醢蜃蚳醢豚拍魚
醢籩八棗乾棗桃桃諸梅梅諸榛栗(周禮拍脾析牛百/葉豚  豚脅也諸)
(菹/也)
　　右后薦饋食豆籩(薛氏此節/在五獻下)　記凡祭男子進俎
　　　婦人設豆籩簠簋(賈/疏)　婦人之贄腵脩榛栗以
　　　告䖍也(左/傳)
王以玉爵酌壺尊盎齊獻尸兄弟以脯從如初禮(據孔/疏)
(壺尊受五斗上有頸下有足髙一尺六/寸盎滃也酒初成而滃滃然葱白色也)
　　右五獻(尸飲/三)　記春祠夏禴用兩象尊秋嘗冬烝
　　　用兩壺尊朝享追享用兩山尊(周禮曰象尊阮/氏逸  畫象為)
　　　(飾朱子曰以象骨飾尊山尊聶氏/崇義曰刻為山而畫之皆受五斗)
后以玉爵酌壺尊緹齊獻尸内兄弟以燔從如初禮(據/孔)
(疏而緹赤也酒/成  紅赤色也)
　　右六獻(尸飲/四)　記君親割牲夫人薦酒(郊特牲與/上公禮)
　　　(王同此侯伯禮侯伯饋熟亦不獻故君割牲夫/人即薦酒尸始飲二若子男君與夫人皆不獻)
　　　(尸猶/未飲)
上佐食舉尸牢肺正脊授尸又邇黍於筵上右之王羞
肵俎尸祭正脊嚌之加於菹豆佐食以次羞牛鉶羊鉶
豕鉶馬從牛雞從羊犬從豕鉶有芼尸扱以柶祭徧祭
嘗牛鉶食舉三飯上佐食又邇稷舉尸牢正脇尸祭嚌
佐食受加肵俎如初佐食以次羞牛胾羊胾豕胾尸食
又三飯上佐食邇稻佐食舉膚舉魚舉腊以次皆如初
尸食又三飯上佐食邇粱舉尸牢骼尸又二飯告飽祝
西面於王南獨侑不拜曰皇尸未實侑尸加一飯上佐
食邇麥舉牢肩尸祭如初不飯告飽王拜不言尸為王
又三飯黍尸舉牢肺正脊上佐食受加於肵(仿少牢近/邇近也)
(之使便食也食舉食所舉也胾堅肉膚軟肉祝既侑仍/反南面王侑不言祝復西面代王稱言牢禮始於正脊)
(終於肩終始以尊也六榖黍最貴尸為王復三飯黍亦/以尊終也  孔曰士於此設太羮此不設者太羮不為)
(神直是為尸士不儐尸故并設/之天子諸侯至儐尸乃設也)
　　右尸飯(尸飯為饋食正禮大夫士無朝事/故曰少牢饋食禮特牲饋食禮)　記士
　　　三飯告飽大夫五飯告飽上夫夫七飯告飽諸
　　　侯九飯告飽天子十一飯告飽(孔曰大名曰食/小數曰飯飯一)
　　　(口/也)士祝與主人共侑大夫以上祝與主人更侑
　　　祝侑言而不拜主侑拜而不言(賈/疏)　凡侑必以
　　　幣詩承筐是將　六幣圭以馬璋以皮璧以帛
　　　琮以錦琥以繡璜以黼(周/禮)太宰贊玉幣之事(同/上)
　　　(太此王侑當/  宰贊之)
王以玉爵因朝踐之尊酳尸尸卒爵祝受之又酌著尊
之醴齊授尸尸酢王王席戸内之東西面受酢王俠拜
(據孔疏又玉爵薛作玉斚食畢而潄其口曰酳因朝踐/之尊故  名朝獻長賔又以脯從王先拜送尸卒爵乃)
(答王拜俠猶兩也尸酢王王即拜受尸拜送/王既受爵奠之又拜是尸一拜而王再拜也)
　　右七獻(酳尸又謂之/朝獻尸飲五)　記太宰贊王爵(周禮即賈/曰此  天)
　　　(子加爵也子按侯伯禮至/此尸飲三  男禮尸飲一)
上佐食取黍稷下佐食取刌肺授上佐食上佐食授王
王左執爵右授肺祭之又祭酒啐酒
　　右王挼祭
祝與佐食出盥於洗入佐食取黍摶之以授尸尸執以
命祝祝嘏王王奠爵興再拜稽首宰夫受黍以筐祝徧
取黍稷牢肉魚腊擩於醢以授尸尸授王王前宰夫受
以筐王拜尸答王卒爵鬱人量人受王爵歴而皆飲之
(據少牢參周禮人歴猶更也更歴而飲之者鄭曰/鬱人贊祼尸量  制從獻之脯燔其事相成故也)
　　右尸嘏王　記士出寫嗇於房祝以籩受大夫出
　　　户祝以籩受王使宰夫受以筐　士尸親嘏大
　　　夫以上不親嘏　士致爵乃席王受尸酢席
　　　司几筵設酢席　鬱人大祭祀與量人受舉斚
　　　之卒爵而飲之量人凡宰祭與鬱人受斚歴而
　　　皆飲之(周禮嘏鄭司農曰斚亦爵也後鄭曰斚/讀作  宰冡宰亦容攝王祭賈曰大夫)
　　　(士祭受嘏後有獻祝及佐食事天子無獻祝及/佐食事故有獻鬱入量人之法愚謂本文言受)
　　　(而飲似不得為獻蓋歴瀝通王卒爵而不盡則/二人受其餘瀝而飲之也  又按祝與佐食於)
　　　(執事為最尊大夫士一獻即獻祝佐食在獻賔/前天子之祭於祝於佐食且未獻其餘可知蓋)
　　　(意主於事神/未暇及人也)　辭祝曰皇尸命工祝承致多福
　　　於女孝孫來女孝孫使女受禄於天宜稼於田
　　　眉夀萬年勿替引之(少牢/禮)詩永錫爾極時萬時
　　　億(孔曰天子嘏辭多此言其略按此則嘏天/子必不僅如少牢禮也姑引之以存其式)
　　　傳祝以孝告嘏以慈告(禮/運)嘏長也大也(郊特/牲)祝
　　　嘏莫敢易其常古是謂大假(禮運法常古常行/之古  易之則矯)
　　　(誣矣假家語作/嘉謂大福也)　王使宰夫受不親受王尊也
　　　尸使祝嘏不親嘏尸尊也王受尸酢即席王尊
　　　也
王洗玉爵獻二王後歌振鷺
　　右獻二王後　傳脩其禮物作賔王家　天子有
　　　事膰焉有喪拜焉(左/傳)天子存二代之後猶尊賢
　　　也尊賢不過二代(禮器恪若陳則三代之後以/備三  四代以上若焦祝薊)
　　　(則皆/臣之)　詩振鷺于飛于彼西雝我客戾止亦有
　　　斯容　徹以振羽(二王後出即徹/其俎歸于其館)
王洗玉爵獻公歌烈文
　　右獻公　傳尸飲五君洗玉爵獻卿(祭統上孔曰/此據  公九)
　　　(獻言之若侯伯則三獻獻卿子男一獻獻卿在/君一獻酳尸後按諸侯無公孤則天子獻公當)
　　　(在/比)　反饋樂成薦其薦俎序其禮樂備其百官
　　　君子致其濟濟漆漆(祭義貌濟濟衆盛貌漆漆/光顯  君子謂助祭者)
　　　(按此則獻/時當有樂)詩烈文辟公錫兹祉福恵我無彊子
　　　孫保之(王受尸嘏因言我之受福而子孫保之/皆辟公助祭有以致之是兹之錫福者)
　　　(皆辟公恵我也/詳詩文意在此)
王降立阼階南南鄉臣當進爵禄者北面受命史由君
右執䇿命之再拜稽首乃出命畢王升階西面立(祭統/  鄭)
(曰命爵禄在/一獻酳尸後)
　　右因祭䇿命　辭臣曰臣敢對揚天子之丕顯休
　　　命　記臣受書以歸釋奠于其廟　傳爵有德
　　　禄有功必賜爵禄於太廟示不敢専也(祭統乃/按此)
　　　(䇿命之常禮若大封賞則特格於廟不因祭時/若鄉吏以下則但命於朝不命於廟所謂爵人)
　　　(於朝與衆/共之也)
后以瑶爵因饋食之尊酌緹齊酳尸内宰贊尸易爵酌
壺尊之盎齊酢后后拜于室中北面(據孔疏璧瑶爵以/瑶玉為  形飾角)
(口又謂之璧角狀如觶而大受四升亦畫雲氣/因饋食之尊故又謂之饋獻内賔亦以燔從)
　　右八獻(后酳尸又謂之/饋獻尸飲六)　記爵用玉醆仍彫加以
　　　璧角璧散(明堂位璧玉醆即玉爵王加用玉醆/后加以  角賔加以璧散魯視王降)
　　　(一等故正爵用玉醆君加/以璧角夫人加以璧散也)　尸酢夫人執柄夫
　　　人受尸執足(祭統然柄爵之尾若柄也尸尊故/親受  授受異處猶為有别乎爾)
　　　　傳授受不相襲處酢必易爵明男女之别也
　　　(祭/統)　后不席無二尊也嘏王不嘏后從夫無二
　　　體也　王拜西面后北面避王也大夫妻西面
　　　避君夫人也士妻拜亦北面卑無嫌也
后薦加豆八芹菹兔醢深蒲醓醢箈菹蜃醢筍菹魚醢
加籩八菱二芡二脯二脩二内宗贊薦(周禮深蒲蒲醢/入水深者醓)
(以肉汁為醬箈前鄭云水中魚衣後鄭云箭竹笋筍/則大竹筍也菱芡屬二角曰菱四角曰芰芡雞頭實)
　　右后薦加豆籩　記士二籩大夫四籩諸侯六天
　　　子八(孔/疏)士宗婦執兩籩於户外主婦受設於敦
　　　南(特牲/禮)大夫儐尸婦贊者執二籩䵄蕡主婦受
　　　奠之蕡在䵄東主婦又取糗及腵脩設之糗在
　　　蕡西(少牢/禮)　傳恒豆之菹水草之和氣也其醢
　　　陸産也加豆陸産也其醢水物也不敢用常䙝
　　　味而貴多品所以交於神明之義也非食味之
　　　道也(賈曰加豆籩后酳尸時用之設孔曰士不/儐尸故設兩籩大夫主婦不  籩以當日)
　　　(儐尸也天子諸侯明/日儐尸故正祭設籩)
諸侯之為賔者以瑶爵酌壺尊盎齊獻尸尸卒爵祝受
尸爵賔以酌罍尊清酒自酢(據孔疏山罍木為之飾以/金畫為  雲之形受一石)
(清酒冬釀/而夏成)
　　右九獻(尸飲/七)　記凡四時之間祀追享朝享皆有
　　　罍諸臣之所自酢也　傳諸臣酌罍自酢不敢
　　　與王之神靈共尊也
后又羞籩二糗餌粉餈羞豆二酏食糝食内饔贊薦(孔/疏)
(但言内饔薦今據薛氏禮圖餌糗餌粉稻米黍米合熬/大豆為之堅潔如珥故謂之  粉餈亦粉稻米黍米合)
(豆屑為餅鄭曰合蒸曰餌餅之曰餈酏食先鄭言以酒/酏為餅後鄭言􁉸也取稻米舉糔溲之小切狼膏以與)
(稻米為􁉸糝食先鄭言菜餗蒸後鄭云取牛羊豕/之肉三如一小切之與稻米二肉一合為餌煎之)
　　右后薦内羞　記内羞在右庶羞在左(庶羞羊臛/豕膮之類)
　　　(正按薛氏止言后獻内羞而孔氏詩疏言/  祭賔羞庶豆意此庶羞則賔薦之歟)未食
　　　曰薦既食曰羞(鄭註酳朝事饋食時尸未食故/曰薦  尸後尸已食故曰羞)
　　　庖人供祭祀之好羞(周禮若鄭曰謂四時所為/膳食  荆州之䱹魚青州)
　　　(之蟹胥雖非常物進之孝/也  按此當入庶羞内)牛脩鹿脯田豕脯麋
　　　脯麕脯麋鹿田豕麕皆有軒雉兔皆有芼爵鷃
　　　蜩范芝栭蔆椇棗栗榛柿𤓰桃李梅杏查梨薑
　　　桂(内則葉薄析曰脯又修治之曰脩腥食之時/以藿  起之而不細切曰軒以菜和之曰芼)
　　　(蜩蟬也范蜂也地生曰芝木生曰栭查果名鄭/曰二十二物人君燕食加豆按此亦所謂庶羞)
　　　也　傳祭典有之曰國君有牛享大夫有羊饋
　　　士有豚犬之奠(按此士亦可/以犬祭也)庶人有魚炙之薦
　　　(牲異以/辨分也)籩豆脯醢則上下共之(隨其所取不為/别異以致孝也)
　　　不羞珍異不陳庶侈(並國語求雖無等亦不貴/異物不  太多以禮節之)
　　　(也/)唯君用鮮衆給而已(左傳儐按賈疏上大夫/當日  尸故正祭不設)
　　　(内羞天子諸侯明日儐尸則正祭設内羞孔氏/說亦同但賈于下大夫不儐尸言宰夫羞房中)
　　　(之羞司士羞庶羞于尸祝主人主婦天子賔長/受酢後亦當設此内羞庶羞於尸祝及王后則)
　　　(誤矣王不獻祝王與后未交致爵内羞庶羞/於何用乎若謂繹祭獻祝致爵王后時則善)
王洗玉爵獻諸侯之為賔者歌來雝(據薛氏八獻受酢/後獻賔按賔獻尸)
(為九獻不應賔未獻尸/王先獻賔也故移其序)
　　右王獻賔　詩有來雝雝至止肅肅相維辟公天
　　　子穆穆於薦廣牡相予肆祀假哉皇考綏予孝
　　　子(凡牲體皆賔與主人對舉而升之俎言惟此/大賔既和且敬以助我之祭祀故皇考享之)
　　　(以安我孝子之心蓋歸/德於賔亦猶烈文之意)　記客出以雍徹(唐李/善文)
　　　(選註有此蓋今逸也皆按大夫士禮主人於賔/祝佐食衆賔衆兄弟  親獻而周禮鬱人鬯人)
　　　(二條言受王爵飲之即為獻是王不親獻但使/之飲即當獻也夏官司士凡賜爵呼昭穆而進)
　　　(之是王不往獻但呼之使前而賜之爵即名獻/也賔于禮為尊不當在使呼之例或使宰夫致)
　　　(爵于賔賔西階上拜受王東/階上拜送賔卒爵又再拜歟)
長兄弟洗觶酌卣尊之沉齊為加爵如賔儀(卣尊漆尊/也周禮作)
(脩沉酒滓下沉也亦作/澄正獻之外為加爵)
　　右長兄弟加爵十獻(尸飲/八)　記𤣥酒在室醴醆在
　　　户粢醍在堂澄酒在下(禮運醆𤣥酒水也醴體/齊也  盎齊也粢醍以)
　　　(粢釀醍即醍齊也澄與沉/同酒三酒也下謂階下)祫備五齊禘四齊時
　　　祭二齊(孔疏追按鄭孔謂祫大禘小故云然愚/謂禘  所自出不可言小疑禘祫皆備)
　　　(五齊時祭/無泛耳)彛為上卣為中罍為下(孔疏盛彛為/上故  正祭)
　　　(四齊卣為中故盛加爵之沉齊/罍為下故盛諸臣之酢酒也)卣有四脩蜃概
　　　散廟用脩山川四方用蜃祼事用概疈事用散
　　　(周禮不鄭讀脩為卣言畫犧象為飾愚謂脩卣/之名  當讀脩為卣也蜃畫蜃為飾先鄭云蜃)
　　　(一作模蓋模者摹脩之形為之模以形名蜃以/飾名一也祼鄭讀埋謂祭山林概飾以朱帶疈)
　　　(辜祭四方百物散尊/無飾四者皆漆尊也)祫十有三獻禘及四時九
　　　獻(鄭註小按鄭謂祫大禘小故云然愚謂禘不/可言  當是禘祫皆十三獻四時則九獻耳)
衆賔長加爵如長兄弟之儀(此衆賔乃助祭/之諸侯非佐食)
　　右衆賔長加爵十一獻(九飲/)
王洗玉爵獻外諸侯之來助祭者歌載見
　　右獻衆諸侯　傳王於諸侯不純臣(鄭詩箋男按/侯伯子  來)
　　　(朝王皆賔之其禮有祼是尊之如神明也内卿/大夫則皆臣之疑卿大夫未獻外諸侯當得一)
　　　(獻也或但獻而不酢/視公禮為稍殺耳)　詩載見辟王曰求厥章
　　　率見昭考以孝以享以介眉夀薄言保之思皇
　　　多祜烈文辟公綏以多福俾緝熙於純嘏(愚按/賔有)
　　　(載牲諸事故曰於薦廣牡餘/諸侯無事故但言率見昭考)
次兄弟為加爵如初爵止(爵止尸不飲/禮將終故也)
　　右衆兄弟加爵十二獻(尸不飲三按祫禘十三獻/則有此  加爵四時之祭)
　　　(無此三加爵/止九獻耳)
嗣子入舉奠北面再拜稽首尸舉鉶南所奠斚授之子
受斚拜尸答拜卒奠斚拜尸答拜洗斚獻尸尸拜受子
答拜尸卒斚子拜祝受虚斚尸答拜祝酌授尸尸酢子
子拜受尸拜送子卒斚又拜降(據特牲禮/參詩疏)
　　右嗣子舉奠十三獻(尸飲/十)　記嗣子之班齒於昭
　　　穆(按此謂無事時將嗣世而齒於昭穆/何也父在則禮然無生而貴者也)王世子
　　　舉斚諸侯世子舉角(詩/疏)傳嗣子舉奠將傳重
　　　累之也(鄭/傳)登餕受爵以上嗣尊祖之道也(文王/世子)
　　　(父嗣子者/  之正體)大夫之嗣子不舉奠避君也士子舉
　　　之卑無嫌也(鄭傳後按特牲禮嗣子舉奠在加/爵之  弟子舉觶之前而詩賔筵)
　　　(疏言天子奠斚諸侯奠角在饋獻前天子九獻/後乃舉之又曰祭末乃舉之是時祭九獻後即)
　　　(舉也又特牲疏言時祭九獻祫祭十三獻是九/獻不得為祭末當俟三加爵乃舉也但祫通舉)
　　　(奠為十三而時祭舉奠在九獻外者九獻為正/爵當止以世子國本不可缺故特繫之也九獻)
　　　(外皆加爵禮成於三則三加爵外必通舉奠數/之乃得十三耳又賈疏言因舉奠而獻是士之)
　　　(禮若天子諸侯除此酌入之外别有子孫獻尸/禮按子孫獻尸於此無所屬疑在繹祭之中其)
　　　(詳見/後)
尸卒食祭廩爨饔爨用黍肉無籩豆(特牲記也/饔熟肉)
　　右祭爨　記宗婦祭饎爨烹人祭饔爨(特牲士饎/飯也  無)
　　　(廩故曰饎爨天子諸/侯有御廩則曰廩爨)　傳夫奥者老婦之祭也
　　　盛於盆尊於瓶(禮器中鄭曰奥當作爨字之誤/也廟  尸食竟乃祭之按古者)
　　　(蘇伯吉利之妻名摶頰死托於爨是為先炊孔/曰其神卑賤故但盛食於盆盛酒於瓶與祀竈)
　　　(禮異/也)以尸享祭爨有功也(鄭/註)
又祭爟禮亦如之(據周/禮)
　　右祭爟　記司爟凡祭祀祭爟(周禮屬司爟/下士  司馬)　傳
　　　報其明之功也(鄭註祭用之必報之類按禮/不言  爟何時以其  相次)
王出東階下西面祝出西階下東面告利成於王王諾
祝入復告於尸(據詩疏以利養也利成/尸告王  利養成畢也)
　　右告利成　記士禮主人出户外祝告利成(特/牲)大
　　　夫禮主人出立階上告(少/牢)天子阼階下乃告(詩/傳)
　　　　詩禮儀既備鐘鼓既戒孝孫徂位工祝致告
　　　　傳士户外大夫階上尊者出稍逺也天子阼
　　　階下乃告彌尊故彌逺也告利成致尸意也孝
　　　子事親有尊親賔客之義命從尊出讓從賔來
　　　義由於尸非主人所當發也大夫士祝告主人
　　　而止天子祝告更致天子意於尸彌尊備儀盡
　　　飾益有節文也(詩/疏)
尸謖金奏肆夏祝令小祝送尸出廟門祝不出尸入於
次釋服掌祧受之尸乃歸掌祧藏尸隋與其服(據周禮/及詩疏)
(肆謖起也祝令令樂師鼓鐘而樂人遂入奏/  夏也隋尸所祭肺黍稷之屬掌祧埋之)
　　右祭畢尸出　記隋埋兩階之東服各藏於寢(周/禮)
　　　(疏/)　詩神具醉止皇尸載起鼓鐘送尸神保聿
　　　歸　傳迎尸以祝送尸以小祝禮殺也祝不出
　　　門事尸以門斷也
遣助祭諸侯歸其國歌臣工(據詩毛傳及蔡氏邕筆斷/  孔曰諸侯春來朝於王)
(必待助王之祭而去故於祭末因廟中遣之狩按祭以/首時而詩言維暮之春者周改時改月而巡  烝享皆)
(自夏時建寅之月於周為莫春也春諸侯助祭歸歌此/詩不知夏秋冬何歌或詩皆逸歟抑周重農故但以農)
(事之首/告之歟)
　　右遣助祭諸侯歸其國　詩嗟嗟臣工敬爾在公
　　　王釐爾成來咨來茹(臣工孔謂指其從行之臣/不斥其身故呼其卿大夫)
　　　(及車右以警切之欲諸侯聞/之亦敬其事而不敢自専也)　傳諸侯有不純
　　　臣之義故於其歸因廟中正君臣之禮焉(按諸/侯於)
　　　(此時歸國則前/必得一獻可知)
太祝令徹后徹豆籩九嬪贊后徹内宗受之傳外宗外
宗受之傳有司諸宰徹玉齍玉敦黍稷牲俎小祝贊徹
樂師帥學士而歌徹(據周禮及詩學婦人徹止豆/籩婦人弱也  士謂國子)
　　右徹　記非祭不相授器(内/則)王后不與則大宗伯
　　　攝而徹(周禮其大宗伯徹則外宗贊宗/伯有  薦之必有其徹之也)　詩諸
　　　宰君婦廢徹不遲　傳不遲以疾為敬不留神
　　　惠之意也(朱/傳)外宗傳有司男女親授祭嚴也大
　　　宗伯攝徹内宗親受祭嚴也雖親授受不相襲
　　　處猶為有别乎爾(禮疏謂按鄭氏謂徹者歌雍/朱子  雍本武王祭文王而)
　　　(徹之詩後遂用之他廟亦名為徹王氏謂徹必/歌雍取其肅肅雝雝也凡人之情樂於始或倦)
　　　(於終篤於暫或怠於久至徹而終不失其和敬/誠之至也愚按此詩並無一言及於徹俎有來)
　　　(至止亦不似祭畢徹俎語且周人以諱事神恐/無祭文王而歌克昌厥後明犯其諱之理若必)
　　　(以文母為太姒何以不稱文考而曰烈考乎觀/周禮言歌徹不言歌雍疑周公制禮本有徹詩)
　　　(而逸之鄭氏特據論語遂因附㑹之也仲尼燕/居篇言徹以振羽又唐人引禮記客出以雍徹)
　　　(句竊疑獻二王後獻賔皆即徹其俎以歸於其/館故槩名其詩為徹亦未可知又按小序以雍)
　　　(為禘太祖愚謂周之禘自當歌后稷而及其所/自生今按其文不及姜嫄后稷則亦非也或魯)
　　　(以禘禮祀周公以右烈考文母於/公為近故假以歌而魯習傳之歟)
祝命佐食以六簋陳於堂王餕王謖世子餕世子謖公
卿大夫士以次餕(據文王世子及祭/統  謖猶起也)
　　右餕　記天子之禮餕以上嗣(文王/世子)諸侯禮尸謖
　　　君與卿四人餕君起大夫六人餕大夫起士八
　　　人餕士起各執其具以出陳於堂百官餕徹之
　　　(祭統送餕者出/君不  君尊也)大夫禮司宫設對席上佐食下
　　　佐食賔長二人餕上餕親嘏主人士禮嗣子及
　　　長兄弟二人對餕主人西面再拜戒族人(少牢/特牲)
　　　(侯按士餕止及兄弟鄭曰恵不過族親也而諸/  之餕止及其臣大夫之餕止及賔與佐食恵)
　　　(皆有所不能徧蓋順而討摲而播各得天子之/禮  節而已天子内親九族外撫萬邦則於族)
　　　(於臣於執事必/皆有以及之矣)士二簋餕以一大夫四簋餕以
　　　二諸侯六簋餕以四天子八簋餕以六(按不以/餕者士)
　　　(留為陽厭諸侯留為隂獻大夫無/陽厭不知何用意即賔尸用之歟)　辭大夫之
　　　禮上餕親嘏曰主人受祭之福胡夀保建宜家
　　　士之禮主人親祝曰餕有以也又曰酳有與也
　　　(少牢特牲之胡夀胡考之夀有以言今得此餕/者以祖考  德有與言今得此酳者當似祖考)
　　　(之德皆戒辭也必按天子備儀盡飾/則嘏祝二者當  兼之而辭更詳矣)　傳餕以
　　　上嗣尊祖之道也(文王/世子)王世子餕諸侯世子不
　　　餕避王也(禮疏内按此據祭統不言世子然疑/屬畿  諸侯若外諸侯世國自當餕)
　　　(也若外諸侯不餕則/大夫無為避君矣)大夫之世子不餕避君也
　　　士之嗣子亦餕卑無嫌也　凡餕之道毎變以
　　　衆所以别尊卑之等而興施恵之象也是故以
　　　四簋黍見其修於廟中也廟中者境内之象也
　　　(祭統子此諸侯禮/若天  則六簋)
佐食徹尸薦俎及二簋黍入於室當屋漏下納一尊於
房祝入室王入室事主再拜稽首祝以孝告王又再拜
稽首出佐食闔牖户如食間祝告利成於王(據特牲及/詩疏  此)
(尊當繫饋/食之尊)
　　右再事主於室(鄭曰是謂陽厭/陸說已見於前)　記大夫陽厭南
　　　面士陽厭東面(少牢特牲並按抑詩疏天子有/陽厭諸侯  同惟諸侯上大夫)
　　　(無陽厭以即賔尸也又按儀禮諸/侯下大夫不賔尸則亦有陽厭)傳孔子曰
　　　當室之白尊於東房是謂陽厭(曽子/問)天子諸侯
　　　陽厭東面大夫陽厭南面避君也士亦東面卑
　　　無嫌也(孔疏若按天子諸侯東面亦謂各於其/廟耳  祫則太祖主東面餘當南北相)
　　　(向禘則太祖主與/所自出東西相向)
宗伯告事畢賔出小宗伯送奏陔是小宗伯不出門王
出奏王夏后出奏齊夏祝命徹佐食徹以出與祭者各
復其齊宫以俟
　　右事畢　記及祭之後陶陶遂遂如將復入然(陶/陶)
　　　(舒遲貌遂/遂竦敬貌)已徹而退敬齊之色不絶於面(俱祭/義)
　　　詩被之僮僮夙夜在公被之祁祁薄言還歸(此/言)
　　　(諸侯之夫人也夜在公先夕視濯溉/朝在公祭朝視饎爨王后先夕無事)　傳詩曰
　　　明發不寐有懐二人文王之詩也祭之明日明
　　　發不寐饗而致之又從而思之(鄭曰祭之明日/謂繹日也按明)
　　　(發謂繹日將旦之時言正祭既饗而致之而孝/思未已於此明發時又從而思之遂起而為繹)
　　　(祭也二人父母也孔以明日為繹/之明日或以二人為指尸侑皆非)
　
　
　
　
　
　
　
　
　
　
　
　
　
　
　
　天子肆獻祼饋食禮卷中
欽定四庫全書
　天子肆獻祼饋食禮卷下
　　　　　　　　　　　宗人府丞任啟運撰
　繹祭第五(繹尋繹也尋繹昨日之祭以儐尸也鄭氏/曰大夫禮小故同日以事名曰賔尸天子)
　　(諸侯禮大故别/日又别名曰繹)
明日遂繹祭夙興祝佐食百官子姓復於廟位以俟
　　右復位　傳繹又祭也夏曰復胙商曰肜周曰繹
　　　(爾雅胙肉也復胙復用昨日之胙也肜亦肉也/言肜者肜肜祭不絶也書髙宗肜日按復胙及)
　　　(肜之名是夏殷/繹祭不别牲)繹祭之明日也(公羊/傳)繹旦日之
　　　享賔也(榖梁/傳)天子諸侯曰繹大夫曰賔尸士曰
　　　宴尸(何休說儀孔曰賔尸以賔禮事尸也士無/賔尸禮  禮下大夫無賔尸禮者即于室)
　　　(内為加爵上大夫室内事尸三獻禮畢别行賔/尸禮於堂鄭曰卿大夫既祭而賔尸禮崇也卿)
　　　(大夫有賔尸則正祭末無陽厭以此薦俎之陳/有祭象亦足以飫神也天子諸侯禮備故有陽)
　　　(厭又有賔尸愚按特牲禮終/無宴尸之說何氏不知何據)
王至止於廟門外西塾之基后入於東房(將有事於祊/故王不入廟)
(孔謂廟門外西夾室之堂是/也劉氏謂為内塾之基似悞)
　　右王后入廟　傳門側之堂謂之塾(爾雅間按門/凡五  東二)
　　　(間為東夾室西二間為西夾室又於其脊/中分之向南者曰外塾向北者曰内塾也)門堂
　　　三之二室三之一(考工記除廟屋丈尺未詳大約/廟五間  東西兩夾室以中三)
　　　(間為堂堂之後為室與房門堂即以東西兩間/夾室為堂是門堂得正堂三分之二而又分堂)
　　　(後三分之一為室/也餘詳宫室考)
士絲衣爵弁升門堂視壺濯及籩豆降往於基告濯具
於王又視牲告充於王又舉鼎冪告潔於王(據絲衣詩/傳  士宗)
(伯之屬濯溉/也充肥也)
　　右視濯省牲　詩絲衣其紑載弁俅俅自堂徂基
　　　自羊徂牛鼐鼎及鼒(孔疏云弁爵弁士服也天/子官多所以不使服冕者)
　　　(繹之禮輕也若正祭則小宗伯視濯滌詩愚按/朱子於詩序斥其誕改為祭而飲酒之  則天)
　　　(子他祭無使士省牲視濯/者故今引用仍据小序)
王迎牲親牽之不親殺(據祭義疏輕不/親殺繹禮  也)
　　右殺牲　傳大夫禮小賔尸仍正祭之牲天子諸
　　　侯禮大别日又别牲(鄭傳牛按鄭據周禮牛人/供享  求牛鄭言享牛正)
　　　(祭所用求終也終事之牛繹祭所用愚謂享牛/在滌三月者求牛求得即用所謂帝牛必在滌)
　　　(三月稷牛惟具者求訓為終雖見爾/雅但指求牛為繹祭之牛亦不甚確)
后奠壺尊之盎齊以待獻(據祭義著不用灌尊神猶在/也不用  尊之泛齊醴齊繹)
(輕/也)
　　右后奠盎　傳君牽牲夫人奠盎(皇謂盎以洗牲/孔曰洗牲之說)
　　　(無據熊氏曰繹祭君牽牲時后預設盎/齊之尊以待獻若正祭設盎不於此時)卿大夫
　　　相君命婦相夫人齊齊乎其敬也愉愉乎其忠
　　　也勿勿諸其欲其饗之也(祭義愉齊齊整一之/貌愉  婉順之貌勿)
　　　(勿志有所切而不自必之貌明發不/寐從而思之故繹祭之初意象如此)
祝薦血毛於室(據祭義疏牲室塾之室/鄭云君牽  為薦血毛)
　　右薦血毛(繹祭非専為神故不親殺然祭於祊則/猶有神事焉故鄭云君牽牲為薦血毛)
　　　(也若他賔禮/則并不牽牲)
遂合烹并燅昨日之俎(參少牢曰不薦腥肆爓繹祭禮/輕也鄭  繹主賔尸非専為神)
(也燅昨日之牲將以為賔俎也愚/按尸與侑之俎則今日新殺者)
　　右合烹
薦熟於祊之室王入室再拜稽首祝致辭王又再拜稽
首出佐食闔户牖如食間祝告利成於王
　　右薦熟　以上祊祭　傳為祊乎外(禮器門言外/别於  内之)
　　　(祊也孔曰繹祭在門不在廟鄭/曰既設祭於室後事尸於堂)詔祝於室而出
　　　於祊此交神明之道也(祭統祭詔祝於室謂昨/日正  出於祊謂今日)
　　　(繹祭也楊方達云繹主於接尸無取於求神鄭/孔謂有二祊謬愚謂記言饗而致之又從而思)
　　　(之思神也非思此為尸之人也/則不得謂繹無取於求神也)
王入廟賔有司皆從王入於廟王立於阼階下宗人請
侑王曰命某為侑宗人南面戒侑侑少進禮辭反命又
命之侑再拜稽首宗人反命侑出俟於廟門之外(據少/牢參)
(燕禮之侑以佐/尸為  勸也)
　　右立侑　記議侑於賔以異姓　辭曰請子為侑
　　　　傳曰必用異姓以廣敬也待於外當與尸更
　　　入主人興禮事尸極敬心也(按禮不言侑幾人/疑當每尸一侑辭)
　　　(曰請子為某尸侑其出/入升降當各隨其尸也)
司宫筵於堂户西南面又筵於西序東面尸與侑北面
於廟門之外西上祝迎尸尸揖侑偕入及庭王降迎尸
拜尸答拜王升自阼階尸侑升自西階王東楹東北面
拜至尸侑西楹序北面東上答拜(據少牢略變之席堂/廟堂也户西尸  西)
(序侑席太祖尸南面昭尸西面穆尸東面太祖尸之侑/西序東面疑昭尸侑南面穆尸侑北面席各隨其尸之)
(右橫設之少牢禮主人出迎宗人儐此王尊故不出迎/也少牢禮祝不與儐尸故宗人儐此方祭於祊祝在廟)
(故知必祝迎也王迎尸答拜王拜為/尸非為侑也拜至侑亦拜與偕至也)
　　右尸侑入　傳尸門外北面執臣道也賔尸而尸
　　　益卑也王賔客尸而迎之王益尊也(鄭/傳)廟門外
　　　西上統於賔升堂東上統於席也(孔疏賔孔氏/曰為  者在)
　　　(門西東面北上今尸并不敢為賔而居臣道故/北面是尸益卑也正祭時王不迎尸以伸尸之)
　　　(尊至此迎之以尸同於賔客是王益尊也之愚/按尸者神之所憑也有其憑之必有其離  憑)
　　　(之則神離之則人也憑之則吾祖吾父離之則/吾子吾臣也然既已憑之敢遂以為臣子乎故)
　　　(賔尸者處乎神與人之間者也始猶疑於神之/終則全乎人之者也而其間又有異焉士之尸)
　　　(未出廟未出廟則疑乎神未離之故尸不與乎/旅酬尸尊也大夫賔尸尸出廟而復入尸出廟)
　　　(而復入則疑於神既離之故尸亦與乎旅酬尸/卑也若天子諸侯則尸且出廟而越宿矣士尸)
　　　(出而後陽厭欲神留此厭飫以與人離也大夫/尸出不陽厭而遂賔尸若曰苟其未厭則此薦)
　　　(俎亦足飫神矣是亦離之之漸也天子既陽厭/矣而於繹又祊焉祊不用尸明乎神既離之也)
　　　(既祊而後迎尸明乎神既離之也尸升堂不入/室明乎神既離之也故大夫迎尸門外賔客而)
　　　(尸北面禮敵也不全乎臣之猶恐未盡離之也/王迎尸不於門外而尸亦北面賔而且臣之疑)
　　　(乎已盡離之也故曰/王彌尊尸彌卑也)
乃設饌升牲右胖於尸俎左胖於侑俎羞牛羞羊羞豕
各以其官(不備六牲繹禮輕也尸右/胖而侑左胖以右為尊也)凡體載皆橫之(鄭/云)
(正祭縮之以尸為神變於生人也繹祭橫之以尸/為賔客從生人禮也  凡於俎為橫則於人為縮)
　　右設饌　記設祭於室設饌於堂(鄭云既設祭於/室亦事尸于堂)
　　　(脊按大夫賔尸凡四俎尸俎右肩臂肫胳臑正/  一脡脊一橫脊一短脅一正脅一代脅一侑)
　　　(俎左肩肫正脊一脅一主人俎左臂脅一脊一/主婦俎左臑脊一脅一是四俎共一牲也天子)
　　　(禮大疑與尸侑别牲或尸侑取諸今日新殺/之牲天子與后取諸昨日左胖之未薦者歟)大
　　　司馬羞牲魚授其祭(周/禮)橫之加膴(少牢祭孔氏/曰正  縮載)
　　　(進鰭此異於正祭又/不全同生人之禮也)
王設玉几薦玉爵小宰贊太宰太宰贊王尸北面拜受
王東楹東北面拜送尸祭酒后薦豆尸取菹㨎於醢祭
之又祭䵄蕡祝取黍稷授尸尸祭黍稷祭肺適席未坐
啐酒興坐奠爵拜告㫖執爵興王答拜尸取俎徧祭之
降筵北面於西楹西坐卒爵執爵興坐奠爵拜王東楹
東答拜小宰以爵奠於篚(據少牢疑按大夫降階親洗/天子尊  小宰洗而太宰酌)
(也豆之品未詳疑賔尸降於正祭同加豆也先祭䵄蕡/正祭未及也又祭黍稷於六穀為貴也呉紱謂繹祭疑)
(無黍稷愚謂内則常食亦具黍稷恐無賔尸獨去黍稷也/之理大夫尸卒爵主人親受之天子尊疑亦小宰受之)
　　右王獻尸加爵一(按賔尸視正祭皆加爵也故鄭/曰不賔尸者即於室内為加爵)
　　　　記周禮太宰贊玉几玉爵小宰贊玉幣之事
　　　(按少牢禮正宫設几於筵上不親授賔尸乃親/授周禮天官大祭祀贊玉几玉爵是正祭即親)
　　　(設几也意大夫避君/故至繹祭乃設歟)
后亞獻内宰取玉爵於篚授外宗於房中外宗洗后出
於房外宗實爵后尊南西面拜獻尸尸拜於筵上受后
於王席北西面拜送爵薦鉶羮及糗餌腵脩立於王席
北西面尸左執爵祭糗祭脩祭鉶祭酒啐酒嘗鉶執爵
興坐奠爵拜后答拜尸坐卒爵拜后答拜(據少牢爵前/小宰受  奠)
(於篚故内宰取之少牢禮主婦洗后尊不親洗也鄭曰/拜於尊南由便也孔云尸拜席上婦人不為賔主也鄭)
(曰正祭無鉶羮此設之為飲酒/也正祭有黍稷此無之禮殺也)
　　右后亞獻加爵二　記周禮内宰后祼獻贊瑶爵
　　　凡賔客之獻皆贊内宗贊王后之獻　君獻尸
　　　夫人薦豆(祭義祭鄭云此繹祭時/若正  時則薦豆乃獻)
王命獻侑侑西楹西北面拜受攝主在其右北面拜送内
宰薦菹醢䵄蕡司馬薦俎侑登筵祭如尸降筵自北方
西楹西坐卒爵執爵興坐奠爵拜王答拜(據少牢知侑/卑於尸  王)
(不親獻后不親薦也周禮大賔客則大宗伯攝而載祼/是宗伯得攝主也后不與則宗伯攝亞獻是宗伯得攝)
(后也燕禮膳宰為主人是宰夫亦得為攝主但王與后/不在則冡宰大宗伯攝王與后在則冡宰大宗伯不攝)
(為疑也然則此時王與后皆在/廟意小宰攝王内宰攝后歟)
　　右王獻侑
后命内宰獻侑如之(據少牢禮主人獻侑主婦乃獻尸/及侑鄭曰婦人禮從便故連之也)
(天子禮大不宜從便又后不親獻侑則獻/尸必在其前故進后獻尸於王獻侑上)
　　右后獻侑
司宫設王席於阼(按大夫禮尸酌乃設席此先設席王/尊也大夫席於東序此於阼王尊也)
尸受侑爵降洗侑降立於西階西東面(避尸/也)王降立阼
階東小宰以王命辭洗(王不親辭/王尊也)尸洗升王升尸酌酢
王太宰受尸爵尸西楹西北面拜送王答拜太宰奉王
爵王祭卒爵太宰受爵授小宰王拜尸答拜尸親嘏王
王拜尸答拜(據少牢參賈疏人孔曰特牲禮主人獻尸/尸即酢主人主  乃獻祝佐食彼尸尊欲)
(達已意也少牢禮賔尸待主人獻侑乃酢主人此尸卑/達主人之意欲得先進酒於侑乃自飲故也愚按天子)
(禮尸彌卑宜并達后意/欲先進於侑故序在此)
　　右尸酢王　周禮膳夫徹王之阼俎(據此知王/席在阼也)記
　　　凡賔客酢王之事太宰於賔客處受而奉王王
　　　飲畢太宰受爵以授小宰(賈疏此賔尸尸亦賔/也據  知太宰受爵)
　　　(以授小/宰也)詩令終有俶公尸嘉告其告維何籩豆
　　　静嘉(令終謂繹祭乃正祭之終事有俶謂王及/后獻又繹祭之始事也公尸嘉告尸親嘏)
　　　(王也正祭命祝嘏此親嘏者賔尸而尸益卑也/  按詩鄭箋以既醉篇為繹祭細玩之良然故)
　　　(此悉/據之)
后致爵於王王在阼筵上西面拜受后阼階上王席西
北面答拜王不告㫖其餘如尸禮(據少牢爵孔曰特牲/禮三獻  止乃致爵)
(此未三獻已致爵正祭已獻尸故不待三獻也主與婦/拜易位者拜尸侑在王席之北此避并敬尸侑故在席)
(西也不告㫖酒固王有之也如尸禮王尊也誠按此一/節先儒不言天子諸侯禮異同愚細思之亦  不能有)
(異但大夫席東序/君席阼階微異耳)后酌自酢左執爵拜王答拜坐祭立
飲卒爵内宰受后爵后拜王答拜(據特牲意后自/酢達王  也)
　　右后致爵於王自酢　傳大夫内子不自酢避君
　　　夫人也士妻亦自酢卑無嫌也
司宫設后席於西房南面(先設席后/亦尊也)尸降筵受内宰爵
后入於房立於席西(待尸/酢也)尸降侑亦降(侑亦降以從尸/也少牢禮主人)
(亦降代内子辭洗也/王禮尊知王不降)尸易爵於篚洗升侑升立西楹西
(俟尸/酌也)尸酌内宰受爵傳内宗后出於房南面拜受尸於
侑東北面拜送后入於房飲於房中之俎出立卒爵執
爵拜尸答拜内宗受后爵傳内宰后入於房尸侑就筵
(據少牢后少牢禮大夫内子西面拜避君夫人也此后/南面拜  尊也少牢禮主人立東楹東主婦立主人席)
(此卒爵王禮尊知王不與后偕也立而卒爵執爵而拜/皆變於男子也  又按大夫士無西房故其妻出東房)
(西面拜后夫人在西/房故出房南面拜)
　　右尸酢后　周禮内小臣徹后之俎(鄭云后受尸/爵飲於房中)
　　　(之俎羊按大夫禮主人受尸酢長賔設羊俎司/馬羞  肉主婦受尸酢司馬設羊俎其餘以次)
　　　(設之則天子諸侯牛俎必司徒設/之且天子備官知各以序設之也)記酢必易爵
　　　士尸酢主婦不易爵(孔曰避内子也卑按他禮/皆大夫避君士  得與君)
　　　(同獨此士避大夫大夫不/避君所謂放而文者也)傳尸酢夫人執柄夫
　　　人受尸執足明男女之别也(祭統與按他禮夫/人多  后同各居)
　　　(一國逺無嫌也獨此夫人與后異夫人與尸親/授受后不親授受知不親授受者以尸酢王有)
　　　(太宰之受爵王不親受則后可/知且后獻尸不親授更可知矣)
王致爵於后后房中筵上拜受王西面房外答拜其餘
如王禮王更爵酌亦自酢后拜王答拜坐卒爵拜后答
拜(據特牲也后/王答已  王)　(爵于王即酌自酢達王之意不敢煩/爵於后亦酌自酢夫婦之義其體敵)
(也后自酢先拜達王之意如受王賜也王自酢亦后/先拜尊王之答已如更受賜也且酢宜致之者也)
　　右王致爵於后自酢　傳夫婦相授受不相襲處
　　　酢必易爵明夫婦之别也(祭統乎夫婦親者也/何嫌  爾雖無嫌猶)
　　　(示别也君子/興敬為親也)大夫不致爵於主婦避君也士致
　　　之卑無嫌也
王命獻祝席户外南面拜受攝主拜送内宰薦菹醢佐
食設俎祝徧祭卒爵拜攝主答拜(愚按此攝主宜小宰/為之以下凡攝主皆)
(小/宰)
　　右王命獻祝　記尊者舉觶卑者舉角(按士禮尸/祝佐食皆)
　　　(用角此王禮獻/祝佐食宜玉爵)傳先獻祝以常接神尊之也(鄭/傳)
后命獻祝祝拜受如王禮(此攝主宜内宰為之/以下凡攝后皆内宰)
　　右后命獻祝
王命獻佐食有司設席兩階間佐食北面拜受攝主拜
送佐食坐祭卒爵拜攝主答拜
　　右王命獻佐食　記執事之俎陳於兩俎間(特/牲)獻
　　　佐食俎即設兩階間(少牢食按少牢禮正祭獻/祝佐  皆有俎賔尸祝有)
　　　(俎佐食無俎天子諸侯正祭未獻/祝佐食知此獻佐食必有俎也)傳次獻佐食
　　　以執事為勞也
后命獻佐食佐食拜受如王禮
　　右后命獻佐食
上賔洗爵升酌獻尸尸拜受爵賔西楹西北面拜送爵
尸奠爵於薦左賔降(少牢禮獻不即舉者禮成於三且/俟賔之  王不欲先舉尸彌卑也)
　　右賔三獻加爵三(通正祭言則繹祭皆為加爵就/繹祭言則此三獻猶為正爵也)
　　　　詩朋友攸攝攝以威儀(攝猶代也正祭王三/獻而此賔三獻是攝)
　　　(王/也)
王世子入獻尸北面再拜送尸答拜尸卒爵世子拜尸
答拜尸酌酢世子拜尸答拜世子卒爵拜尸答拜
　　右王世子獻尸加爵四　詩威儀孔時君子有孝
　　　子孝子不匱永錫爾類(孝子王世子也既按詩/既醉篇毛傳云  者盡)
　　　(其禮終其事鄭箋云禮謂旅酬之屬事謂施恵/先後及歸俎之類成王祭宗廟旅酬下徧羣臣)
　　　(至於無筭爵莫不醉焉又賔筵篇孔疏云王世/子不止正祭舉奠天子諸侯子孫别有獻尸禮)
　　　(則即此二詩反覆玩味而當/時行禮次第亦大略可覩矣)
王適孫入獻尸如世子禮無適孫則適庶子攝(適庶子/世子之)
(同母/弟也)
　　右王適孫獻尸加爵五　詩其類維何室家之壼
　　　君子萬年永錫祚𦙍(𦙍子孫也謂孝/子又有孝孫也)錫爾純嘏
　　　子孫其湛其湛曰樂各奏爾能(錫爾純嘏謂尸/酢王而嘏即所)
　　　(謂公尸嘉告也子孫見尸嘏王故喜樂而各進/爵謂之能者尸尊而子孫能獻之是其能也朱)
　　　(子曰謂子孫各酌獻尸尸酢而卒爵知子獻孫/又獻即所謂孝子不匱永錫祚𦙍也  按虞喜)
　　　(言有適子者無適孫顧炎武云冡子身之副也/家無二主亦無二副唐髙宗有太子復立太孫)
　　　(非矣然則未立太孫者無二副之義/而世嫡相承之序已於此黙寄之歟)
賔就阼致爵於王太宰小宰贊王如受尸酢禮(據少牢/  王席)
(在阼故就之賔不敢拜於西/階而就王者王尊而賔卑也)賔酌自酢拜王答拜(據孔/疏)
　　右賔致爵於王自酢(按少牢禮主人先獻賔酬賔/賔乃獻主人大夫尊故避王)
　　　(也特牲禮賔先獻主人主人乃獻賔士卑無嫌/也據此則王禮賔獻王及后自當在獻賔前)
賔房外之西致爵於后内宰贊后受如王禮賔酌自酢
拜后答拜(按后亦尊獻王於阼/知獻后亦就房外也)
　　右賔致爵於后自酢(按少牢禮賔不獻主婦大夫/妻尊避君夫人也特牲禮賔)
　　　(獻主婦士妻卑無嫌也據/此則王禮賔必致爵於后)
尸作三獻之爵司馬羞魚俎尸取膴祭之祭酒卒爵奠
爵拜賔北面答拜(據少牢俟作起也猶舉也前賔獻奠/而未舉  賔獻王及后乃舉之大夫)
(不備官故司士羞魚俎此言/司馬據周禮也膴腹下厚肉)
　　右尸作三獻之爵(按特牲禮三獻作尸止爵士賤/則尸尊尸尊故賔請之乃舉也)
　　　(大夫尊則尸卑尸卑故不待賔請自舉之據此/則王彌尊尸彌卑知尸必自作也  按此一條)
　　　(亦大夫不避/君士異大夫)
賔受尸爵酌獻侑侑拜受賔北面答拜司馬羞魚俎侑
祭卒爵拜如尸禮賔答拜(據少/牢)
　　右賔獻侑
尸降筵受賔爵酌酢賔賔西楹西北面拜受尸在其右
授之尸升筵南面答拜賔坐祭遂飲卒爵拜尸答拜執
爵降實於篚(據少牢不尸親酢賔由右授尸/卑也祭  拜遂卒爵禮殺也)
　　右尸酢賔　傳尸不即酢俟獻侑乃酢之遂賔意
　　　也侑受獻不酢賔禮彌殺也
賔獻祝如初禮
　　右賔獻祝
賔獻佐食亦如初禮
　　右賔獻佐食
王命獻賔設席西階上賔升受爵拜攝主在其右答拜
坐祭卒爵執以興坐奠爵拜執爵興攝主答拜酌自酢
坐奠爵拜賔客拜坐祭卒爵拜賔答拜賔取祭降
　　右王命獻賔　記賔尊俎設於西階上　凡獻有
　　　脯醢有折俎賔祭肺禮畢執祭降奠於其位宰
　　　夫執薦以從設於祭東司士執俎以從設於薦
　　　東　傳成祭於上尊賔也取祭以降反下位也
　　　賔卑不敢酢自酢達賔意也(鄭傳攝正祭王拜/此惟  主拜尸卑)
　　　(賔亦/卑也)詩執爨踖踖為俎孔碩或燔或炙(按特牲/禮主人)
　　　(獻尸賔長以肝從主婦獻尸兄弟以燔從主婦致/爵主人一獻而肝燔俱從鄭云凡獻佐食皆無)
　　　(從是長賔及祝有俎有從/衆賔佐食有俎無從矣)
王命獻公如賔禮若有羣公者以次升如賔禮
　　右王命獻公(按王不以公為賔而以卿為賔為疑/也以卿為賔則獻亦先賔尊賔也然)
　　　(公雖不為賔而爵尊於/賔故異之先於衆賔也)
長兄弟入獻尸侑北面拜自酢皆如賔不拜既爵無從
(既卒也卒爵不拜禮殺也有/俎無從禮殺也從謂燔炙)
　　右長兄弟獻尸侑加爵六
又酌獻王自酢皆如尸禮
　　右長兄弟獻王
又酌獻后不自酢餘如王禮(不自酢婦/人禮殺也)
　　右長兄弟獻后
又酌獻祝如賔獻祝禮無從不獻佐食(不獻佐食兄/弟禮殺也)
　　右長兄弟獻祝(按少牢禮大夫兄弟不獻主人避/君也據此知王禮兄弟必獻王及)
　　　(后也特牲禮主人獻兄弟兄弟乃獻尸祝致爵/主人及主婦士卑故主人先獻兄弟也據此知)
　　　(王尊必長兄弟/先獻王及后也)
王酬尸小宰洗太宰酌贊王王東楹東北面拜尸西楹
西北面答拜坐祭遂飲卒爵拜尸答拜(王先自飲/以導尸)小宰
受爵降洗尸侑降(小宰洗而尸/降尸彌卑也)洗升尸升侑不升(鄭氏/曰侑)
(不從尸禮/益殺也)太宰酌尸受爵拜王反位西面答拜尸北面
奠於薦左未舉侑升(據少牢反王東楹東北面拜賔之/禮敵也  位西面拜非敵也王彌)
(尊尸彌/卑也)
　　右王酬尸加爵七(此酬之始廟按特牲禮士不酬/尸尸未出  猶全乎尊故不敢)
　　　(與酬也少牢禮大夫酬尸尸既出廟而復入不/全乎尊故賔之與相酬也據此則王尸出廟越)
　　　(宿復入知必/與之相酬也)
尸侑各就筵羞者薦羞於尸侑及王與后内羞皆右之
庶羞皆左之(據少牢庶孔曰内羞在/右隂也  羞在左陽也)
　　右薦羞　詩君婦莫莫為豆孔庶為賔為客　傳
　　　繹而賔尸及賔客也(毛傳所莫莫清淨而敬至/也豆  以盛内羞庶羞言)
　　　(為豆甚多故自尸及賔客皆有之也鄭曰正祭/夫人先薦豆君後獻繹祭君先獻夫人後薦豆)
　　　(是先後異也少牢禮賔尸宰夫設内羞司士設/庶羞孔氏詩疏言正祭時賔用之為薦其言君)
　　　(婦者推本言之謂豆先於祭時豫作非謂祭時/君婦薦之是后夫人不親薦也然孔氏禮疏言)
　　　(后薦朝事之豆饋食之豆而朱子詩傳言豆盛/庶羞内羞主婦薦之是又后夫人親薦也愚謂)
　　　(正祭之豆后夫人親設之繹祭之豆宰夫司士/設之若賔用為薦意惟九獻後之庶羞耳又按)
　　　(正祭時賔客無豆繹乃設之蓋以内羞/庶羞皆為飲酒設故至旅酬乃用也)
王命獻衆賔攝主不自酢餘如賔禮(不酢禮/殺也)
　　右王命獻衆賔　記俎設於其位
王命獻卿其長一人升受獻不拜既爵主不自酢餘以
次升坐祭立飲不酢而降(不拜既爵猶坐飲也/立飲則禮又殺矣)
　　右王命獻卿　記尸飲五君洗玉爵獻卿(此上公/正祭時)
　　　(之/禮)其俎皆設於其位(不於階上禮又殺也祭按/臣工詩鄭箋諸侯助  畢)
　　　(即遣之歸不從繹祭以禮輕也若有留者其受/獻當在諸卿上皆從公禮蓋以命數論則侯伯)
　　　(七命卿六命子男五命似子男當在諸卿下然/子男外君陽爵宜從伸卿内臣隂爵宜從屈也)
　　　(論者/裁之)　傳至於衆賔升受坐祭立飲不酢而降
　　　隆殺之義辨矣(鄉飲酒義推/此亦可例)
尸舉奠爵拜王東楹東答拜卒爵拜王答拜
　　右尸舉酬
太宰受尸爵酌奉王以次酬衆尸尸不止爵徧王復位
　　右王酬衆尸
尊兩壺於階間先尊東方加杓南柄次尊西方亦如之
又尊兩壺房中西墉下南上(據特牲及尊兩壺於階間/為酬賔  兄弟設也尊兩)
(壺於房中為酬内賔及内兄弟設也/杓所以酌者不用𤣥酒主於味也)
　　右設旅酬尊　記澄酒在下(澄沈齊也酒事/酒昔酒清酒也)　酬
　　　行神恵也不酌上尊卑異之也(鄭/傳)獻嚴正故酌
　　　上尊酬禮䙝不敢與神靈共尊也大夫不設尊
　　　避君也士卑得與君同也(孔疏神士尸未出廟/故曰  靈天子繹祭)
　　　(於尸但賔之而已而必别尊者酬恵將徧之於/下不可同於所尊也意其所設者亦罍尊歟)
　　　設尊先東方恵由近也
王命酬賔攝主酌西方之尊西階上北面酬賔賔在左
主在右主奠觶拜賔答拜主坐祭卒觶拜(先自飲/以導賔)賔答
拜主洗觶賔辭主對卒洗酌西面賔北面拜主奠於薦
北賔西面坐取觶還東面拜主北面答拜賔奠觶於薦
南揖復位
　　右王命酬賔　傳酌先西方尊賔之義也凡奠者
　　　於左舉者於右奠於左非不舉也行神恵不可
　　　同於飲酒之義也於薦南明將舉也
乃設觥(據詩罰觥兕觥/所以  失禮者)
　　右設觥　詩兕觥其觩㫖酒斯柔不吳不敖胡考
　　　之休(孔曰至施酬而設觥變於正祭也旅酬之/前無可罰至旅而獻酬交錯或恐失禮宜)
　　　(於此設之大夫賔尸不設觥者禮/小即以祭日行事未宜有失也)
立司正(據詩法司正/察儀  之官)
　　右立司正　詩凡此飲酒或醉或否既立之監或
　　　佐之史(賔筵之詩凡此飲酒承上射與祭而言/蓋祭至旅酬客有失禮者故立司正以)
　　　(察儀法猶/設觥意也)
王命獻宗人如衆賔儀(宗人宗伯之屬周禮有都宗人/掌王子弟有封邑及公卿大夫)
(有采邑者之禮家宗人掌諸侯之大夫有食邑者之禮/故少牢特牲禮皆有宗人相大夫士之禮猶大宗伯相)
(王之禮也但天子禮大而節煩非宗伯一人所能相小/宗伯肆師以下皆有事焉大宗伯之獻列於卿則小宗)
(伯以下受獻宜在此蓋/以禮官特别異之也)
　　右王命獻宗人　記宗人之獻齒於衆賔
王命獻長兄弟於阼階上如賔儀(按此時王西面立獻/主及兄弟拜皆北面)
　　右王命獻長兄弟　記其俎設阼階上祭訖執以
　　　降　傳酬賔乃獻兄弟者獻之禮成於酬先成
　　　賔禮故也(鄭/傳)
王命獻衆兄弟如衆賔儀
　　右王命獻衆兄弟　記其俎皆設於其位　周禮
　　　凡賜爵司士呼昭穆而進之　傳凡賜爵昭為
　　　一穆為一昭與昭齒穆與穆齒此之謂長幼有
　　　序(鄭曰齒謂衆兄弟也孔曰獻時不以昭穆旅酬/乃以昭穆君賜爵即若酬之愚按如孔說則)
　　　(前獻長兄弟此獻衆兄弟必/以爵之尊卑為序未以齒也)
兄弟二人入舉觶於尸及侑洗觶升實爵西楹西北面
東上坐奠爵拜執爵興尸侑答拜坐祭遂飲卒爵執爵
興坐奠爵拜(亦先自飲/以導尸侑)尸侑答拜皆降洗升及位尸侑
皆拜受爵二人拜送(據少/牢)
　　右兄弟二人舉觶於尸侑加爵八(此正酬/之始)
侑奠觶於右未舉
　　右侑奠觶　傳凡奠者於左舉者於右此未舉奠
　　　於右行神恵不可同於飲酒之義也(按燕飲之/禮奠酬有)
　　　(不舉者君子不盡人之歡宗廟之酬無不舉者/神恵不敢虚也獨大夫少牢禮侑此奠觶不舉)
　　　(侑以輔尸故舉觶必并及於侑尸觶舉以酬主/人侑觶無可行也王禮旅酬時止有一人舉觶)
　　　(於尸則意侑於此時/舉以酬侑歟詳見後)
尸遂執觶興北面阼階上酬王王在右坐奠觶拜王答
拜不祭立飲卒爵不拜既酌酬王王拜受尸拜送(尸就/東階)
(王尊也不祭不拜既禮殺也立飲/尸從賤者禮王禮彌尊尸彌卑也)
　　右尸酬王
尸就筵王以尸觶酬侑西楹西侑在左太宰執爵王拜
侑答拜王立飲卒爵太宰酌授侑王復位侑拜受王答
拜(王亦立飲從尸禮也復/位乃答拜王彌尊也)
　　右王酬侑
侑以王觶升長賔酬之如王酬侑禮(侑於西階上/賔在其左)
　　右侑酬長賔
長賔升次賔酬之以次徧
　　右長賔酬衆賔
王命獻大夫及公有司如衆兄弟儀公有司升受降飲
(降飲禮/卑也)
　　右王命獻大夫及公有司　記尸飲七以瑶爵獻
　　　大夫　公有司門西北面東上獻次衆賔(按公/有司)
　　　(亦執事者如舉鼎匕載之類本在士中而先得/獻者以有執事貴之也孔云天子諸侯之大夫)
　　　(準士之公有司亦門西北面東上則大夫/於尸飲七受獻而公有司次之可知矣)
王命獻内賔内兄弟於房中(據特/牲)不殊其長爵徧乃自
酢(疑内宰就房外拜獻内賔内賔三人房中同答拜獻/内兄弟内兄弟三人同答拜内宰退其酬爵奠未舉)
　　右王命獻内賔内兄弟　不殊其長略婦人也(鄭/傳)
末賔酬宗人如侑酬賔儀(據鄭/傳)
　　右末賔酬宗人
王賜兄弟爵司士呼而進之長兄弟升次兄弟酬之以
次徧
　　右長兄弟酬次兄弟　傳凡賜爵昭為一穆為一
　　　昭與昭齒穆與穆齒此之謂長幼有序(按特牲/禮於賔)
　　　(有酬於兄弟無酬故以兄弟子舉觶為酬之始/王於兄弟有賜爵則以賜爵為酬之始也王於)
　　　(賔使人酬之尊而疎於兄弟呼而進之親之也/周道親親於此可見  前獻時以爵至此乃以)
　　　(昭穆/齒)
衆兄弟酬及佐食以次徧
　　右衆兄弟酬佐食
宗人酬公有司佐食酬私人以次徧卒飲者實爵於篚
(孔曰後雖無所/行酬亦自飲訖)
　　右公有司私人以下徧　記宗人於旅齒於衆賔
　　　佐食於旅齒於兄弟公有司於旅齒於宗人私
　　　人於旅齒於佐食(孔氏曰天子諸侯之士凖士/之私人亦門東北面西上愚)
　　　(按諸侯之大夫入天子之國皆曰士則諸侯之/大夫以聘問來者得與於祭皆名私臣其位與)
　　　(天子之士齒列門東也其賢者擇之為佐食孔/云獻食則在前賢賢也旅則於後從其黨也愚)
　　　(按雖從其黨猶以賢/勞在衆私臣先也)宗人以上飲於西階上大
　　　夫以下升受下飲(據大夫少牢禮兄弟飲於上/私人飲於下推之  按此酬)
　　　(尸與尸酬在西者賔與賔酬宗人與宗人酬公/有司與公有司酬在東者兄弟與兄弟酬佐食)
　　　(與佐食酬私臣與私臣酬東/西分行一黨畢乃及一黨)
乃薦庶羞於賔兄弟内賔兄弟下及私臣
　　右薦羞於賔以下　傳其薦羞為飲食也有庶羞
　　　無内羞賤也
后舉旅於内賔内兄弟外宗内宗以次徧(據鄭傳爵按/王以酬  舉)
(旅后則自舉疑/亦内宰贊酌也)
　　右后舉旅於内　記内賔立於尊之北東面南上
　　　宗婦北堂東面北上(東房半以北曰北堂凡席/東向西向以南方為上内)
　　　(賔南上如常禮也宗婦亦東向而北上者后北/堂之北南面統乎后也  按此亦當酬一黨畢)
　　　(乃及一黨如/堂下之儀)
衆賔之長一人舉觶於尸爵不止(衆賔之長乃衆賔中/之長者非長賔也)
　　右賔一人舉觶加爵九(此旅酬/之始)
太祖尸發爵行旅不受旅昭酬穆穆酬昭以次徧(末尸/自飲)
(卒爵/而止)
　　右尸旅酬　傳旅酬六尸曽子曰周禮其猶醵與
　　　(鄭曰旅酬使之相酌也后稷之尸發爵不受旅/合錢飲酒曰醵旅酬相酌似之發愚按此一條)
　　　(殊不分明鄭所云使者不知誰使之豈太祖尸/自飲而使昭穆六尸相酬歟兄弟酬賔且待子)
　　　(弟舉觶豈尸尊而有自酌之禮歟考少牢禮有/衆賔之長一人舉觶於尸爵不止又賔一人舉)
　　　(觶於尸如初疑先一人舉觶於尸在此時為旅/酬始後一人舉觶為無筭爵始大夫禮避君無)
　　　(交行之酬故略之而井屬一時也又按天子酬/禮凡有三一直行為正酬一交行為旅酬一錯)
　　　(行為無筭爵前後直行錯行皆自尸始無縁中/間交行獨從賔與兄弟始之理據鄭云太祖尸)
　　　(發爵又云六尸相酌則交行而為旅酬之始明/矣故斷屬此  又本節孔疏言后稷尸在室西)
　　　(壁餘自文武二尸親廟四尸凡六在后稷尸東/南北相對愚按天子諸侯正祭有室事堂事之)
　　　(分士不賔尸故旅酬時尸在室而不與乎旅酬/大夫賔尸則尸在堂而與乎旅酬天子諸侯賔)
　　　(尸於堂無縁旅酬尸/得在室疑孔説悞也)
侑取前奠觶行酬亦昭侑酬穆侑穆侑酬昭侑以次徧
(末侑自飲/卒爵而止)
　　右侑旅酬(按此條諸禮無文但旅酬無一人不及/必無侑不與酬之禮而六尸昭穆相酬)
　　　(又無從及於侑因思前兄弟二人舉觶於尸侑/尸觶既行侑觶未行此賔一人舉觶於尸不及)
　　　(侑必以侑有觶未行故也則此時太祖尸發爵/六尸相酬亦必太祖之侑發爵六侑相酬矣)
兄弟之弟子洗酌於東方之尊阼階前北面舉觶於其
長奠於薦南長兄弟還西面奠於薦北餘如攝主酬賔
儀(據特牲之階/以下謂  前)
　　右兄弟弟子舉觶於其長　傳旅酬下為上所以
　　　逮賤也(此時長賔有奠觶主不酬長兄弟長兄/弟無奠觶無以相酬故弟子舉觶然後)
　　　(行/旅)
長賔取薦南之奠觶阼階前北面酬長兄弟長兄弟在
其右賔奠觶拜長兄弟答拜賔立卒觶酌於其尊東面
立長兄弟拜受觶賔答拜揖復位(據特牲尊其尊/東階之  也)
　　右長賔酬長兄弟
長兄弟取賔觶西階前北面酬衆賔長衆賔長左如初
長兄弟卒觶酌於其尊西面立受旅者拜受長兄弟北
面答拜揖復位(據特牲其尊/西階之尊也)
　　右長兄弟行酬衆賔長(行者達/於下也)
衆賔長取觶酬次兄弟於阼階禮率初
　　右衆賔長酬次兄弟
長兄弟取薦北之奠觶酬長賔禮率初(薦北之觶弟/子所舉者)
　　右長兄弟報酬長賔(報者以/為反也)
長賔行酬次兄弟禮亦如之次兄弟報酬衆長賔禮亦
如之以次徧禮盡如之
　　右賔及兄弟相酬以徧
王命獻士及私臣不升階於其位其餘如大夫儀(於其/位禮)
(彌卑/也)
　　右王命獻士及私臣　記尸飲九以散爵獻士及
　　　羣有司皆以齒(按同姓兄弟序以昭穆親親也/而同昭穆之中以爵為序獻以)
　　　(爵酬以齒於親親之中亦兼貴爵之義焉異姓/諸臣序以爵貴貴也而同爵之中受獻與酬卿)
　　　(與卿齒大夫與大夫齒士與士齒及羣有司皆/以齒於貴貴之中亦兼尚齒之義焉此先王之)
　　　(禮所為仁與/義兼至也)凡獻必有俎　傳凡為俎者以骨
　　　為主殷人貴髀(尚質故貴/髀之厚)周人貴肩(尚文故貴/肩之顯)
　　　凡前貴於後(據周/言之)貴者取貴骨賤者取賤骨貴
　　　者不重賤者不虚示均也俎者所以明恵之必
　　　均也故曰見政事之均焉(祭/統)羔豚而祭百官皆
　　　足太牢而祭不必有餘此之謂稱也(禮器之羔/豚用  小)
　　　(祀太牢用/之大祀)夫祭有逮煇胞翟閽者恵下之道也
　　　(祭統者煇鄭讀䩵甲吏之賤者胞肉吏/之賤  翟樂吏之賤者閽守門之賤者)
祝宗人旅齒於衆賔佐食旅齒於兄弟禮如賔兄弟相
酬以次徧(宗人亦大夫佐食亦士孔云佐食受獻在賔/前以接神貴之也受旅齒於兄弟接神將終)
(仍從其官也據此則祝受/旅當在賔之下宗人之上)
　　右宗人佐食相酬以徧
大夫公有司旅齒於宗人士私臣旅齒於佐食禮亦如
之以次徧卒飲者實觶於篚
　　右大夫士及公有司私臣相酬以徧(按此酬尸以/昭穆相酬賔)
　　　(兄弟以東西相酬宗人與佐食相酬大夫與士/相酬公有司與私臣相酬皆東西往來所謂交)
　　　(也/)
衆賔之長又一人舉觶於尸如初(據少/牢)
　　右賔又一人舉觶加爵十(此無筭/爵之始)詩賔載手拘(載/再)
　　　(也謂再舉觶拘/㪺同酌之也)
太祖尸發爵昭酬穆穆酬昭無筭爵(筭數也飲視其/量不為限制也)
　　右尸無筭爵
尸及侑侑相酬亦無筭爵(前尸酬不及侑别之也人之/乎猶未盡人之也此尸酬遂)
(及侑盡人之/無為復别也)
　　右侑無筭爵(按此酬尸得及侑故亦/衆賔之長一人舉觶)
賔弟子兄弟弟子各舉觶於其長奠皆於薦右餘禮皆
率初其爵皆無筭
　　右賔弟子兄弟弟子舉觶無筭爵　傳前之酬也
　　　奠於右舉於左行神恵不可同於飲酒之義也
　　　兹之酬也奠於右即舉無筭爵漸同於飲酒之
　　　義也
宗人佐食公有司私臣爵皆無筭遂之於下(遂之于下/煇胞翟閽)
(亦得/飲焉)
　　右無筭爵及下徧　詩獻酬交錯
后夫人内賔宗婦房中亦無筭爵以徧
　　右無筭爵房中徧(按此酬不以爵不以齒隨其量/之能飲與情之夙好而相酬焉)
　　　(所謂/錯也)
無筭爵無筭樂
　　右無筭樂　傳升歌三終笙入三終間歌三終合
　　　樂三終
遂合語拜善言
　　右合語　記於旅也語(儀/禮)　傳凡祭合語之禮皆
　　　小樂正詔之於東序(合語謂稱說先王之善道/小樂正樂師也東序東學)
　　　(名合語有威儀/小樂正豫教之)　詩禮儀卒度笑語卒獲　書
　　　禹拜昌言　辭敢不夙夜以求從祝䂓(按孔疏/言君賔)
　　　(尸堂上而堂下别尊故旅酬無筭爵並行大夫/不敢與君禮同故堂下亦與神靈共尊不行旅)
　　　(酬但行無筭爵而已士禮堂下得獻之後與神/靈别尊故旅酬無筭爵並皆行之士賤不嫌與)
　　　(君同故得禮備也愚按士禮雖得與君同然多/放而不致者故必兼少牢禮及他書推之然後)
　　　(其節文/略可見)
佐食洗散獻於尸尸酢佐食(散容五升/畫以雲氣)
　　右佐食獻尸加爵十一　詩室人入又(室人佐食/也祭時有)
　　　(事於室故謂之室人不按孔疏惟言士大夫加/爵二天子諸侯禮大  止此又言天子禮大佐)
　　　(食亦為加又言四時之祭及禘祭正祭九獻祫/祭十三獻愚反覆思之參互考訂知正祭九獻)
　　　(而止若大祭則合長兄弟衆賔長衆兄弟及嗣/子舉奠為十三也繹祭連正祭言則通謂之加)
　　　(爵又别言之則王與后二獻為正餘九獻為加/蓋正祭重在正故正爵九繹祭重在加故加爵)
　　　(九/也)傳宗廟之祭貴者獻以爵賤者獻以散此以
　　　小為貴也(禮器最爵受/一升  小)
佐食獻祝祝受祭酒奠之不既爵
　　右佐食獻祝　傳佐食獻無從禮殺也祝不既爵
　　　禮將終也佐食獻不及王禮殺也(鄭/傳)
王降阼階下尸出侑從衆賔從王不送祝送不出門(按/大)
(夫禮拜送尸廟門外王不送者尸在廟門外則疑於臣/賔尸之事既終則全乎臣也不送所以明君臣之義也)
　　右尸出　詩鼓鐘送尸神保聿歸(鼓鐘尸出入奏/肆夏也神保尸)
　　　(之嘉號言常為神憑依也保猶依也不按大夫/正祭祝告利成尸乃出賔尸尸出祝  告者孝)
　　　(子之利養為神非為尸也賔尸既終則尸全乎/人非神也故不告也士禮旅酬無筭爵尸乃出)
　　　(亦告利成者尸未出廟不與乎旅酬則猶神之/也王尸既出廟其與於酬也詳且乆焉賔尸既)
　　　(終非特人之直臣之矣楚茨之詩鄭以為王禮/朱子以為公卿有田禄者則朱子為當蓋王朝)
　　　(之公卿其爵雖視侯伯而近天子則壓而不伸/故禮有視諸侯之大夫者有視諸侯之士者如)
　　　(言濟濟蹌蹌絜爾牛羊則不親殺也避王也工/祝致告皇尸載起則告利成在尸將出其不賔)
　　　(尸猶士禮也若夫鼓鐘送尸樂具入奏其禮皆/非諸侯之大夫士所有蓋其爵本尊故也惟於)
　　　(屈伸進退之間一一思其/故則禮之所以然可識矣)
祝命佐食徹尸俎佐食乃出尸俎於廟門外有司受歸
之(佐食徹而有/司歸尸尊也)司士歸侑俎歸賔俎(亦歸之尊/之次也)其公有
司以下則自徹以出(自徹/卑也)祝命徹阼俎豆籩設於東序
下徹庶羞設於西序下(此將用以/燕宗族者)祝佐食各執其俎以
出(此將用以/燕宗婦者)
　　右徹俎　詩諸宰君婦廢徹不遲(諸宰膳宰也為/冡宰之屬故謂)
　　　(之諸宰君婦主婦也王后不親徹九嬪徹豆籩/而已卿大夫則主婦親徹豆籩不遲以疾為敬)
　　　(亦不留神恵之意也孔曰祭/末嫌其惰慢故以疾為敬)　周禮膳夫徹王
　　　之阼俎(按大夫禮祝命佐食徹王禮則/祝命之佐食涖之膳宰徹之)　記凡
　　　祭於公者必自徹其俎(曲禮若鄭云此謂大夫/以下  卿以上則使人)
　　　(歸之愚謂王禮大/夫亦當使人歸之)
遂以薦羞及尸祝之庶羞燕宗人於寢
　　右燕宗人　詩諸父兄弟備言燕私(鄭曰異姓既/歸賔客之俎)
　　　(同姓則留與之燕所/以尊賔客親骨肉)戚戚兄弟莫逺具邇或肆
　　　之筵或授之几(鄭曰王與族人燕兄弟之親皆/揖而進之年稚者為設筵而已)
　　　(老者加/之以几)肆筵設席授几有緝御(設席重席也亦/為老者設之愚)
　　　(按賔或單席而酢也緝御鄭/曰惇史也亦為老者設之)或獻或酢洗爵奠
　　　斚醓醢以薦或燔或炙嘉殽脾臄或歌或咢(孔/曰)
　　　(王與族燕則以異姓為賔宰夫為主人既設几/筵族人升堂受燕乃立賔主人獻之賔卒爵酢)
　　　(主人主人卒爵又酌以酬賔賔受奠之不舉鄭/曰斚殷爵用殷爵尊兄弟也孔曰賔主皆非兄)
　　　(弟而言尊兄弟者賔主為兄弟而有之其器之/設皆為兄弟也正薦用醓醢并韭菹嘉殽則脾)
　　　(與臄又作樂助歌以燕樂族人是王能内睦/之也臄函也即舌也或曰口上曰臄下曰函)敦
　　　弓既堅四鍭既鈞舍矢既均序賔以賢敦弓既
　　　句既挾四鍭四鍭如樹序賔以不侮(毛曰敦弓/畫弓也天)
　　　(子雕弓鈞愚謂矢強弱與弓調也賢多中也不/侮敬也朱子曰射以中多為雋以不侮為德按)
　　　(大射主於射故未舉旅則射燕禮主於飲酒故/旅酬後行之此亦燕而先射者備賔禮使早出)
　　　(也吕祖謙曰射雖畢而燕未終舉觶無筭爵/獻酌尚多故言酌大斗祈黃耉於既射之後)曾
　　　孫維主酒醴維醹酌以大斗以祈黃耉(孔曰賔/射既中)
　　　(可以助行養老曾孫於是承先王之法度為主/人以養老焉愚按老不能射於是觀其勝負以)
　　　(為樂是所以助養老也埤雅曰燕賔則膳夫為/主此曽孫為主則以尊事黃耉所以為厚也愚)
　　　(按此當在賔/讓而止之後)湛湛露斯匪陽不晞厭厭夜飲不
　　　醉無歸湛湛露斯在彼豐草厭厭夜飲在宗載
　　　考(鄭曰此燕同姓諸侯也下二章/燕異姓及二王之後文不録)　記祭於廟
　　　燕於寢(詩疏以朱子曰凡廟之制前廟以奉神/後寢  藏衣冠按此寢廟寢也即詩所)
　　　(謂在宗載考也燕禮註以為路寢豈此燕在廟/寢臣之燕則於路寢歟鄭云燕於堂蓋寢之堂)
　　　(也/)燕宵則兩階及門庭設大燭(儀禮於燕禮庶子/執燭  阼階上甸)
　　　(人執大燭於庭閽/人為燭於門外)公與族人燕則以異姓為賔
　　　膳宰為主人(世子記故孔曰燕飲必有禮儀獻/酬交錯  宜立賔以行禮但使族)
　　　(人為賔則賔禮疎隔非親親之道公欲與族人/親故以異姓為賔也而賔必與王相對君尊不)
　　　(敵故又以膳宰為主人使得執禮酬/酢若與異姓燕則以宰夫為獻主)公與父兄
　　　齒(族既不為賔公又不為主故/公與族人相齒見親親也)族食世降一等
　　　(並世子大孔曰齊衰之親一年/四㑹食  功三小功二緦麻一)於異姓讓則止
　　　同姓則成之(鄭箋非異姓舉酬則止所謂過/三爵  禮也族燕則不醉無歸)
　　　傳燕毛所以序齒也(中庸此前序昭穆猶兼序/爵至  乃専以齒序篤親)
　　　(親也復愚始於此常疑異姓既歸賔客之俎似/不宜  與此燕又疑先飲後射射而又燕非窮)
　　　(日之力不足行之此祭末之燕為時或無多思/之十年乃得其說蓋此賔乃取於姑姊妹之夫)
　　　(禮所稱父之黨非卿非外諸侯以内賔例之可/知也其節文次第則行葦詩盡之蓋此燕以盡)
　　　(私恩非為賔客故詩先言戚戚兄弟其禮主於/養老故即言授几緝御酢即行射禮故止言獻)
　　　(酬奠斚異於賔筵之舉酬在射前燕止以薦羞/及尸祝之庶羞故止言醓醢燔炙異於伐木之)
　　　(肥牡肥羜燕重在娛老故賔主甫獻酢而已或/歌或咢異於舉旅而後樂作賔之射亦所以娛)
　　　(老故但於賔之中序以賢序以不侮而不於賔/主之不勝者行罰爵獻賔以膳宰為主賔讓而)
　　　(出即王自為主故詩遂言曽孫惟主凡旅酬必/設兕觥以懲不敬此燕止以明恩故惟言酌以)
　　　(大斗然則此燕雖略與燕臣同而其所異者亦/從可想矣大約王席在阼階西向父兄席在王)
　　　(之右南向弟子在階下北向賔席在父兄之右/中堂南向司宫先設同姓之席宗人請賔王曰)
　　　(命某為賔始/設賔席也)宗子有事族人皆侍已侍於賔奠
　　　然後燕私不醉而出是無親也醉而不出是渫
　　　宗也(渫慢也伏生書/作是不敬也)故曰飲而醉者宗室之意
　　　也徳將無醉族人之志也(書大/傳)
以祝籩豆燕内賔及宗婦於房(據特牲疏人内賔不/歸之俎婦  禮略也)
　　右燕内賔及宗婦(按有内賔則亦宜有外賔/而外賔之所取亦可知矣)
鐘師奏燕樂
　　右燕樂　詩樂具入奏以綏後禄(鄭曰燕而祭時/之樂皆入奏於)
　　　(寢孔云燕祭不同樂而云皆入者歌咏雖異樂/器則同也愚按鳬鷖詩傳祭之明日繹而賔尸)
　　　(之樂鄭曰首章賔宗廟之尸二章賔四方百物/之尸三章賔天地之尸四章賔社稷山川之尸)
　　　(五章賔七祀之尸是各祭之繹止用其一章也/然此一詩只可用之王酬尸若尸酬王必又有)
　　　(詩朱子以假樂為尸答鳬鷖理或然也其餘若/賔致爵於王兄弟獻王必皆歌一詩則大雅自)
　　　(文王而下猶多受釐陳戒之辭或者隨其人所/取耳  有樂必有獻工之禮因未有所據姑闕)
　　　(之俟知禮/者補定)
宗人祝王及陳戒於王
　　右祝戒　詩爾殽既將莫怨具慶既醉既飽小大
　　　稽首神嗜飲食使君夀考孔恵孔時維其盡之
　　　子子孫孫勿替引之(按燕必有儀小大稽首其/儀之一節也燕必有辭神)
　　　(嗜飲食云云其辭之大略也其他皆無所/考或亦可用儀禮諸侯之燕臣推之歟)
既祭畢祭僕反命於王以王命勞有司百官之敬者誅
其不敬者(據周禮之誅/謂責讓)
　　右既祭而誅賞　傳卿大夫贊君命婦贊夫人各
　　　揚其職百官廢職服大刑(明堂/位)
使使頒胙於二王後及有功諸侯及兄弟之國(據左傳/及周禮)
　　右頒胙　傳夏之後杞殷之後宋於周為客天子
　　　有事膰焉(存二代之後/以尊賢也)周襄王使宰孔賜齊侯
　　　小白胙曰天子有事於文武使孔賜伯舅胙齊
　　　侯下拜登受(左傳比宗廟之胙不及異姓/其賜  於二王後褒有功也)周禮
　　　以脤胙之禮親兄弟之國(雖不與祭猶賜/及之以親親也)
臣受胙者歸頒之
　　右臣頒君胙　記祭於公不宿肉　傳助祭於公
　　　所得胙肉歸即頒賜不留神恵也(朱註食其不/以祭  之餘)
　　　(也禮餕/餘不祭)
　
　
　
　
　
　
　
　
　天子肆獻祼饋食禮巻下
