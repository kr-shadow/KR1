#+TITLE: 陸氏詩疏廣要-吳-陸璣
#+DATE: 2018-05-12 10:13:44
#+SOURCE: github.com/kanripo/KR1c0006 master 764689d7                
欽定四庫全書　　　　經部三
　毛詩陸疏廣要　　　　詩類
　　提要
　　　　(臣/)等謹案毛詩陸疏廣要四卷吳陸璣撰明毛晋注
　　　　晋原名鳯苞字子晋常熟人家富圖籍世傳影宋
　　　　本多所蔵收又喜傳刻古書汲古閣板至今流
　　　　布天下故在明季以博雅好事名一時嘗刻
　　　　津逮秘書十五集皆宋元以前舊帙惟此書
　　　　為晉所自編陸璣原本二卷每卷又分二子
　　　　卷葢儲藏本富故徵引易繁採摭既多故異
　　　　同滋甚辯難考訂其説不能不長也其中如
　　　　南山有臺一條則引韻書證其佚脱有集維
　　　　鷮一條則引詩緝證其異同其考訂亦頗不
　　　　苟至於嗜異貪多每傷支蔓如鶴鳴於九皋
　　　　一條後附焦山瘞鶴銘考一篇蔓延及於石
　　　　刻於經義渺無所闗核以詁經之古法殊乖
　　　　體例然雖傷冗碎究勝空踈明季説詩之家
　　　　往往簸弄聰明變聖經為小品晉獨言言徵
　　　　實固宜過而存之是亦所謂論其世矣乾隆
　　　　四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　陸氏詩疏廣要卷上之上　　吳　陸璣　撰
　　釋草　　　　　　　　　明　毛晉　廣要
　　　參差荇菜
荇一名接余白莖葉紫赤色正圓徑寸餘浮在水上根
在水底與水深淺等大如釵股上青下白䰞其白莖以
苦酒浸之脃美可案酒(一作/肥美)
　爾雅云莕接余其葉苻郭注叢生水中葉圓在莖端
　長短隨水深淺江東食之亦呼莕鄭注今水荇也蔓
　鋪水上毛傳云后妃供荇菜以事宗廟埤雅曰參差
　荇菜左右流之三相參為參兩相差為差參差言其
　出之無類左右言其求之無方王文公曰菨餘詩雖
　以比淑女然后妃所求皆同德者則菨餘惟后妃可
　比焉其德行如此可以妾餘草矣若蘩蘋藻所謂餘
　艸舊説藻華白荇華黄顔氏家訓云今荇菜是水悉
　有之黄華似蓴是也爾雅翼云本草云鳧葵即莕菜也
　别本注駮之云荇菜生水中葉似蓴莖澁根極長江
　南人多食唐本云是猪蓴誤也猪蓴與絲蓴並一種
　以春夏細長肥滑為絲蓴至冬短為猪蓴亦呼龜蓴
　此與鳧葵殊不相似案荇菜今陂澤多有今人猶止
　謂之荇菜非難識也葉亦卷漸開雖圓而稍羡不若
　蓴之極圓也葉皆隨水髙低平浮水上花則出水黄
　色六出今宛陵中陂湖中彌覆頃畝日出照之如金
　俗名金蓮子狀既似蓴又猪好食皆以小舟載取以
　飼猪又可糞田或因是亦得猪蓴之名但非蓴菜耳
　陸德明曰天官醢人陳四豆之實無荇菜者以商禮
　詩詠時事故有之案風有采蘩采蘋又有采藻采苑
　采芹之屬水草甚多而醢人所薦止于昌本苑芹深
　蒲而已物之為菹葢自有所宜餘或為芼羮之用豈
　可四物之外便謂商禮耶顔之推云荇先儒解釋皆
　云水草江南俗亦呼為蓴或呼為荇菜而河北俗人
　多不識之博士皆以參差者是莧菜呼人莧為人荇
　亦可笑矣詩緝云參差訓不齊今池州人稱荇為
　莕公鬚葢細荇亂生有若鬚然詩人之辭不苟矣
　按詩人取興荇菜以其柔順芳潔可羞神明也還重
　左右無方不流以興寤寐無時不求意况是時洽陽
　渭涘尚未造舟親迎何得便説到后妃薦荇以供祭
　祀埤雅直云后妃采荇諸侯夫人采蘩大夫妻采蘋
　藻固有次第尤為可笑王文公借接余舊名以為妾
　餘草近于戲矣
　　　采采卷耳
卷耳一名枲耳一名胡枲一名苓耳葉青白色似胡荽
白華細莖蔓生可䰞為茹滑而少味四月中生子如婦
人耳中璫今或謂之耳璫草鄭康成謂是白胡荽幽州
人呼爵耳
　爾雅云菤耳苓耳郭註廣雅云枲耳也亦云胡枲江
　東呼為常枲或云苓耳形似鼠耳叢生如盤詩周南
　云采采卷耳鄭註舊説蒼耳非也此即卷菜葉如錢
　細蔓被地本草曰枲耳一名胡枲一名地葵一名葹
　一名常思生安陸川谷及六安田野實熟時採埤雅
　云爾雅曰菤耳苓耳廣雅曰即枲耳也幽州人謂之
　爵耳或曰形似鼠耳故有耳之號或曰白華細莖子
　如婦人耳璫故名荆楚記曰卷耳一名璫草亦云蒼
　耳叢生如盤詩曰采采卷耳不盈頃筐嗟我懷人寘
　彼周行言后妃持是器采是物而不滿焉則以志在
　彼不在此也問者曰后妃貴矣今曰采卷耳何也曰
　是詩也非是之謂也詩人借此以寫后妃之志耳故
　曰説詩者不以文害辭不以詞害志以意逆志是為
　得之爾雅翼云卷耳菜名也幽冀謂之襢菜雒下謂
　之胡枲江東呼為常枲葉青白色似胡荽白華細莖
　可䰞為茹滑而少味又謂之常􁉡菜傖人皆食之又
　以其葉覆麴作黄衣崔寔四民月令曰伏後二十日
　為麴至七月七日乾之覆以胡枲故古人采之卷耳
　之詩后妃志欲輔佐君子求賢審官知臣下之勤勞
　先儒多異説葢采采卷耳職之賤者淮南子稱瞽師
　庶女位賤尚葈權輕飛羽許叔重曰尚主也葈者葈
　耳菜名也主是官者至微賤也瞽師庶女復賤于主
　枲之官故曰權輕飛羽觀此則主枲之官位之微者
　周禮顧不可考或成周以前周南之官有之其實如
　蒼耳而蒼色上多刺好著人衣今人通謂之蒼耳其
　一名葹離騷以譬小人所謂薋菉葹以盈室是也一
　名羊負來博物志曰洛中有人入蜀胡枲著羊毛蜀
　人種之曰羊負來也陶隠居乃云昔中國無此言從
　外國逐羊毛中來據此物既稱胡枲必是胡物但國
　風爾雅所載則其來已久而羊負來之名僅出後代
　則此名恐自洛入蜀者得之
　按本草云卷耳一名葹離騷云薋菉葹以盈室兮王
　逸註曰葹枲耳也或又因爾雅卷施草謂即是葹郭
　氏以為宿莽引離騷夕擥洲之宿莽句第宿莽遇
　冬不死枲耳至秋早彫確是二物又按詩云卷耳爾
　雅云蒼耳廣雅云枲耳皆以實得名第陸氏曰蔓生
　郭氏云叢生必當以郭氏為正
　　　采采芣苢
芣苢一名馬舄一名車前一名當道喜在牛跡中生故
曰車前當道也今藥中車前子是也幽州人謂之牛舌
草可䰞作茹大滑其子治婦人難産
　爾雅云芣苢馬舄馬舄車前郭注云今車前草大葉長
　穗好生道邉江東呼為蝦蟆衣邢疏云王肅引周書王
　會云芣苢如李出扵西戎王基駁云王會所記雜物竒
　獸皆四夷逺國各齎土地異物以為貢贄非周南婦人
　所得采是芣苢為馬舃之草非西戎之木也埤雅云神
　仙服食法曰車前之實雷之精也善療孕婦難産及令
　人有子故詩序以為婦人樂有子也列子曰若䵷為鶉
　得水為㡭得水土之際則為䵷蠙之衣生於陵屯則為
　陵舃陵舃車前也故或謂之蝦蟆衣韓詩傳曰直曰車
　前瞿曰芣苢盖生扵兩傍謂之瞿芣从艸从不苢从艸
　从㠯婦人樂有子或不或㠯按艸最易生然他草所
　在或無惟車前蒼耳所至有之故芣苢卷耳之詩正
　言此二物本草云車前養肺强隂益精令人有子一
　名當道一名牛遺一名勝舄生真定平澤丘陵阪道
　中陶隠居云子性冷利仙經亦服餌之令人身輕不
　老韓詩乃言芣苢是木似李食其實宜子孫謬矣圖
　經云春初生苗葉布地如匙面累年者長及尺餘如
　䑕尾花甚細青色微赤結實如葶藶赤黒色今人五
　月採苗七月八月採實又云地衣地衣者車前實也
　韓詩説云芣苢澤舄也臭惡之菜詩人傷其君子有
　惡疾人道不通求已不得𤼵憤而作以事興芣苢雖
　臭惡乎我猶採取而不已者以興君子雖有惡疾我
　猶守而不離去也
　按爾雅及圖經諸書芣苢與澤舄確是二種韓氏之
　誤甚矣况既云是木似李又云澤舄何其自相背戾
　耶
　　　言刈其蔞
蔞蔞蒿也其葉似艾白色長數寸髙丈餘好生水邊及
澤中正月根芽生旁莖正白生食之香而脆美其葉又
可蒸為茹
　爾雅云購蔏蔞郭鄭俱云蔞蒿也生下田初出可啖
　江東用羮魚埤雅云蔏蔞一名購莖髙丈餘蒿屬其葉
　似艾白色初生可啖江東采以羮魚管子曰葉下于
　􁉢(音/鬰)􁉢下于莧莧下于蒲蒲下于葦葦下于雚雚下
　于蔞蔞下于荓荓下于蕭蕭下于薜薜下于萑萑下
　于茅凡彼草物有十二衰爾雅翼云蔞蔞蒿説文曰可
　以烹魚今古以為珍菜大招云呉酸蒿蔞不沾薄只
　王逸曰蒿蘩草也蔞香草也蒿一作芼芼菜也言呉
　人善為羮其菜若蔞味無沾薄言其調也又曰沾多
　汁也薄無味也言呉人工調醎酸爚蒿蔞以為虀其
　味不濃不薄適其美也葢蔞多生于呉郭氏亦云江
　東用羮魚則呉人猶能調和之如後世千里蓴羮未下
　鹽䜴之比
　　　于以采蘩
蘩皤蒿凡艾白色為皤蒿今白蒿春始生及秋香美可
生食又可蒸食一名由胡北海人謂之旁勃故大戴禮
夏小正傳云蘩由胡由胡旁勃也
　爾雅曰蘩皤蒿郭氏鄭氏俱云白蒿又曰蘩莵蒵又
　曰蘩由胡郭氏鄭氏俱云未詳疏云召南云于以采
　蘩毛傳云蘩皤蒿也郭氏云白蒿然則皤猶白也本
　草云白蒿唐本注云此蒿葉麤于青蒿從初生至枯
　白于衆蒿欲似艾者所在有之又云葉似艾葉上有
　白毛麤澁俗呼蓬蒿可以為葅故詩箋云以豆薦蘩
　菹博雅云蘩母蒡葧也圖經曰白蒿蓬也生中山川
　澤今所在有之爾雅所謂蘩皤蒿是也唐孟詵亦云
　生挼酢食今人但食蔞蒿不復食此或疑此蒿即蔞
　蒿而孟詵又别著蔞蒿條所説不同明是二物又今
　階州以白蒿為茵蔯蒿苗葉亦相似然以入藥恐不
　可用也埤雅云蒿青而髙蘩白而繁爾雅曰蘩皤蒿一
　曰由胡廣雅云由胡白蒿也北海謂之旁勃夏小正
　曰蘩由胡由胡旁勃也詩曰于以采蘩于沼于沚蘩
　所以祭也傳曰夫人執蘩菜以助祭神饗德與信不
　求備焉七月之詩曰春日遲遲采蘩祁祁傳曰采蘩
　所以生蠶也今復蠶種尚用蒿云仙經曰白蒿白兎
　食之仙爾雅曰蘩莵蒵豈謂是歟爾雅翼云爾雅釋
　草曰蘩之醜秋為蒿此大畧之言也又曰蘩皤蒿此
　指一物之言也故予以水草之蘩為莪而皤蒿則此
　别説之皤蒿葢今之白蒿也比青蒿而麤從初生至枯
　白于衆蒿春始生及秋香美可生食又可蒸以為菹甚
　益人故詩箋云以豆薦蘩菹然非水物故非召南所謂
　也春初此蒿前諸草生云可以生蠶葢所以繁育庶物
　此物非惟生蠶又白兎食之而仙又駏驉亦食菴䕡
　子而仙駏驉馬類兎食蘩駏驉食菴䕡物各有所宜
　本草又稱茵蔯蒿白兎食之仙葢茵蔯似青蒿而背
　白故説者誤以白蒿説之其苗細經冬不死更因陳
　根而生故名茵蔯凡蘩之醜艾可炙蓍可占蕭可燎
　蔞莪蒿蘩通可茹啖論者别而論之
　按左傳云澗溪沼沚之毛蘋蘩蕰藻之菜可薦于鬼
　神可羞于王公必用水草者取其芳潔也據爾雅本
　草蘩即白蒿羅氏何云非水物余生澤國習見水草
　繁茂于陸地者不少然恒在洲渚滸涘間其根下滋
　于水故生耳嘗有荷花挺出于曲沼芳隄之上者將
　亦謂之陸草耶
　　　言采其蕨
蕨虌也山菜也周秦曰蕨齊魯曰虌初生似蒜莖紫黑
色可食如葵
　爾雅蕨虌郭云廣雅云紫綦非也初生無葉可食江
　西謂之虌邢疏云可食之菜也舍人曰蕨一名虌鄭
　云今蕨芽也所在山谷有之埤雅蕨狀如大雀拳足
　又如其足之蹶也故謂之蕨俗云初生亦類鼈脚故
　曰虌爾雅翼蕨生如小兒拳紫色而肥詩及爾雅説
　文皆云蕨虌也郭氏曰江西謂之虌草木疏云周秦
　曰蕨齊魯曰虌召南陟彼南山先蕨而後薇蕨薇葢
　賤者所食爾今野人今歲焚山則來歲蕨菜繁生其
　舊生蕨之處蕨葉老硬敷披人誌之謂之蕨基通志
　云蕨一名虌莽芽也四皓食之而夀夷齊食之而夭
　此物不可生食又有一種大蕨亦可食謂之藄蕨爾
　雅云藄月爾陳藏器云今永康道江居民多以醋淹
　而食之山谷詩云蕨芽初長小兒拳酷似其狀
　　　言采其薇
薇山菜也莖葉皆似小豆蔓生其味亦如小豆藿可作
羮亦可生食今官園種之以供宗廟祭祀
　爾雅云薇垂水郭註生于水邊邢疏草生于水濱而
　枝葉垂于水者曰薇鄭註薇菜生水邊埤雅爾雅曰
　薇垂水好生水邊故曰垂水似藿菜之微者也微者
　所食故詩以采薇言戍役之苦而草蟲序于蕨後爾
　雅翼薇垂水言生于水邊而召南之詩陟南山以采
　之故陸璣云山菜也又詩稱山有蕨薇而伯夷采薇
　于首陽山其歌曰登彼西山兮采其薇矣其後説者
　以為普天之下莫非王土食其土之所出即為之臣
　于是不食而死通志云白薇曰白幕曰薇草曰春草
　曰骨美又云薇生水旁葉如萍然詩云采薇者金櫻
　芽也胡明仲云荆楚之間有草叢生脩條四時𤼵穎
　春夏之交花亦繁麗條之腴者大如巨擘剝而食之
　甘美野人呼為迷陽疑莊子所謂迷陽迷陽無傷吾
　行即此名物疏云按本草薇有二種生平原川谷似
　栁葉者白薇也生水旁葉似萍者薇也詩云陟山采
　薇又云山有蕨薇則是山菜非爾雅所云垂水者也埤雅
　混而一之誤矣然陸璣稱莖葉如小豆蔓生璣親見
　官園所種所言必審復非似栁之白薇鄭漁仲謂是
　金櫻芽不知何據朱子胡氏皆以為迷陽而一云味
　苦一云甘美又自不同惟項安世以為今之野豌豆
　蜀人謂之巢菜有合陸璣之疏
　　　于以采蘋
蘋今水上浮萍是也其麤大者謂之蘋小者曰蓱季春
始生可糝蒸以為茹又可用苦酒淹以就酒
　爾雅云萍蓱其大者蘋郭璞云水中浮萍江東謂之
　薸邢昺云舍人曰萍一名蓱大者名蘋鄭樵云蓱浮
　萍也今謂之薸其大者蘋即萍類而大者按萍屬不
　可食此必蓴類葉亦圜浮水上如萍也本草云水萍
　一名水花一名水白一名氷蘇唐本注水萍有三種
　大者名蘋又有荇菜亦相似而葉圓小者水上浮萍
　呉氏云水萍一名水亷陳藏器云蘋葉圓濶寸許葉
　下有一㸃如水沫一名芣菜爾雅翼云蘋葉正四方
　中折如十字根生水底葉敷水上不若小浮萍之無
　根而漂浮也故韓詩云沈者曰蘋浮者曰薸薸音瓢即
　小萍也蘋亦不沈但比萍則有根不浮游耳五月有
　花白色故謂之白蘋吕氏春秋曰菜之美者崑崙之
　蘋藻焉蘋之極大者則有實楚王渡江有物觸王舟
　其大如斗而赤食之而甘孔子以童謠決之曰蘋實
　也雖皆萍之類然實蘋也非無根者所能生也又天
　問曰靡萍九衢言其枝葉分為衢道猶今言花五出
　六出也靡萍九衢異方之物故特竒偉今浮萍三衢
　蘋雖大四衢而已九衢而大于蘋則亦大蘋非特萍
　也又本草稱水萍亦謂此物陶隠居云非今浮萍子
　此三事皆得萍名而實蘋也故詳著之使覽者無惑
　焉詩緝云蘋可茹萍不可茹郭氏以小萍為大蘋誤
　名物疏云按周處風土記萍蘋芹菜之别名此説非
　是芹别一物矣蘋又有水陸之異栁惲所謂汀洲采
　白蘋者水生而似萍者也宋玉所謂起于青蘋之末
　者陸生而似莎者也
　按蘋可食萍不可食鄭樵疑之嚴粲駮之尚未詳析
　其狀後人未免傳譌然陸疏云小者曰萍原未嘗相
　溷埤雅釋蘋與藻互𤼵反多糢糊處又釋苹云無根
　而浮常與水平故曰苹也江東謂之薸言無定性漂
　流隨風而已周官萍氏掌水禁鄭氏云以不沈溺取
　名葢使之幾酒謹酒也月令季春榖雨之日萍始生
　舊説萍善滋生一夜七子一曰萍浮于流水則不生
　于止水則一夕生九子故謂之九子萍也世説楊花
　入水為浮萍爾雅翼云水上小浮萍江東謂之薸髙
　誘曰蘋大萍水漂也字並同皆以漂蕩之漂音簞瓢
　之瓢字似薻説者遂以相紊葢非其類也説文云萍
　無根浮水而生但有小鬚垂水中而已楚辭曰竊傷
　兮浮萍無根然淮南子云萍植根于水木植根于地
　葢萍以水為地垂根于中則所垂者乃是根今或反
　根于上為日所㬥即死是與失土同也二家釋萍極
　其詳明又與蘋有别但俱謂食野之苹即此物恐未
　必然名物疏云蘋有水陸之異甚確但陸生者亦不
　可茹鄭氏意蘋為蓴類亦非
　　　于以采藻
藻水草也生水底有二種其一種葉如雞蘇莖大如箸
長四五尺其一種莖大如釵股葉如蓬蒿謂之聚藻扶
風人謂之藻聚為𤼵聲也此二藻皆可食䰞熟挼去腥
氣米麫糝蒸為茹嘉美揚州饑荒可以當榖食也饑時
蒸而食之
　爾雅云莙牛薻郭云似薻葉大江東呼為馬薻邢云
　以此草好聚生故言蕰藻鄭云水藻之類而葉差大
　生水底博雅云夌菜藻也(風俗通云殿堂宫室象東/井形刻作荷菱水草以厭)
　(火/)埤雅云藻水草之有文者出乎水下而不能出水
　之上其字从澡言自潔如澡也又云藻萍類似槐葉
　而連生生道旁淺水中與萍雜至秋則紫俗謂之馬
　薸亦呼紫薸故曰于以采藻于彼行潦而傳云聚藻
　也爾雅翼藻生水底横陳于水若自澡濯然流水之
　中隨波衍漾莖葉條暢尤為可喜故采藻于行潦也
　有二種其一種葉如雞蘇莖大如箸長五六尺其一
　種莖大如釵股葉如蓬蒿謂之聚藻横被水下有自
　然之文故古者象服有藻火之屬(藻取/其潔)又畫于棁以
　為飾亦以厭火(山節藻棁雖取其文亦以禳火今屋/上覆橑謂之藻井亦曰綺井又曰覆)
　(海又曰/罳項)今鳧雁屬亦樂于藻故曰鳧藻楚辭曰鳧雁
　皆唼夫梁藻是也
　按陸氏云藻出乎水下而不能出水之上羅氏亦云
　横被水下則藻非浮者了然矣或因韓氏云浮者為
　薸誤刻作藻遂謂藻亦出乎水上謬甚埤雅引吕覽
　云菜之美者崑崙之蘋藻又引淮南子云容華生蔈
　蔈生萍藻萍藻生浮草遂疑蘋即所謂藻又云非蒲
　藻之藻又云萍藻之藻浮蒲藻之藻沈總惑于浮沈
　之説遂誤認蘋藻為一物耳詩攷作于以采薻
　　　白茅包之
白茅包之茅之白者古用包褁禮物以充祭祀縮酒用
　爾雅云藗牡茅郭鄭俱云白茅屬(藗音/速)邢云茅之不
　實者也一名藗一名牡茅周易云拔茅茹以其彚征
　吉埤雅云茅之為物拔其根而牽茹者君子以類出
　處之象又云藉用白茅无咎象曰藉用白茅柔在下
　也孔子曰茅之為物薄而用可重也禹貢云荆州厥
　貢苞匭菁茅呉録地理志曰桂陽郴縣有青茅可染
　零陵泉陵有香茅古貢之縮酒合璧事類云茅叢生
　荒野間野人刈以覆屋江淮間生者一莖三脊曰菁
　茅
　　　匏有苦葉
匏葉少時可為羮又可淹䰞極美揚州人恒食之至八
月葉即苦故曰匏有苦葉
　郊特牲曰器用陶匏以象天地之性陶匏葢取其質
　説文曰匏瓠也从包从夸聲包取其可包蔵物也博
　雅匏瓠也埤雅長而瘦上曰瓠短頸大腹曰匏傳曰
　匏謂之瓠誤矣葢匏苦瓠甘復有長短之殊定非一
　物也鶡冠子曰中流失舡一壺千金壺即匏也其性
　浮得之可以免沈溺故當失船之時其直千金也此
　亦如天竺涉水帶浮囊之類爾雅翼河汾之寳有曲
　沃之懸匏焉良工取以為笙崔豹古今註曰匏瓠也
　壺盧匏之無柄者也瓠有柄曰懸瓠可為笙曲沃者
　尤善秋乃可用用則漆其裏匏在八音之一通典曰
　今之笙竽以木代匏而漆殊愈于匏荆梁之南尚存
　古制南蠻笙則是匏其聲甚劣則後世笙竽不復用
　匏矣匏既為樂器又以為飲器詩酌之用匏孔子稱
　繫而不食者良以待其堅而為用故也近世洪氏説
　以為天之匏𤓰星天官星占曰匏𤓰一名天雞在河
　鼓東匏𤓰繫而不食猶南箕不可以簸揚北斗不可
　以挹酒漿也按楚辭王褒九懷稱援瓟𤓰兮接糧曹
　植洛神賦曰歎匏𤓰之無匹兮詠牽牛之獨處阮瑀
　止慾賦曰傷匏𤓰之無偶悲織女之獨勤則古稱匏
　𤓰皆謂星爾詩緝云匏經霜其葉枯落然後乾之腰
　以渡水名物疏云按廣雅説文古今註通云匏瓠也
　惟陸農師云長而瘦上曰瓠短頸大腹曰匏其兩形
　之别出于農師創見考諸書惟瓠甘匏苦為可明耳
　然本草有苦瓠唐本註謂之苦瓠􁉣復非瓠中之苦
　者瓠中之苦者疑是匏矣陸疏似以甘瓠為匏非也
　葢瓠為總名甘者可食嘉魚稱甘瓠纍之是也苦者
　佩以渡水此詩匏有苦葉是也入藥者名苦瓠􁉣夏
　末始實秋中方熟取以為器經霜乃堪無柄者名壺
　盧七月稱八月斷壺是也有柄者懸瓠潘岳云河汾
　之寳是也小者名瓢食之勝瓠陶貞白所言是也細
　腰者名蒲盧淮南子云百人抗浮是也
　　　采葑采菲
葑蔓菁一作蕪青幽州人或謂之芥菲似葍莖麤葉厚
而長有毛三月中蒸䰞為茹甘美可作羮幽州人謂之
芴爾雅又謂之蒠菜今河内人謂之宿菜
　葑爾雅云須葑蓯(郭云未詳鄭云菰葑也/積舊茭頭而成封者)又云須薞
　蕪(郭云似羊蹄葉細味酢可/食鄭云一名葑即蔓菁也)邢疏云案詩谷風云采
　葑采菲毛傳云葑須也先儒即以須葑蓯當之孫炎
　云須一名葑蓯今郭註上葑蓯云未詳註此云薞蕪
　似羊蹄葉細味酢可食則郭意以毛云葑須者謂此
　薞蕪也坊記註云葑蔓菁也陳宋之間謂之葑方言
　云蘴蕘蕪菁也陳楚謂之蘴齊魯謂之蕘闗西謂之
　蕪菁趙魏之郊謂之大芥蘴與葑字雖異音實同則
　葑也須也蕪菁也蔓菁也薞蕪也蕘也芥也七者一
　物也本草云蕪菁味苦圖經云蕪菁四時仍有春食
　苗夏食心亦謂之薹子秋食莖冬食根河朔尤多種
　可備饑歲常食之通中益氣令人肥健南人取北種
　種之初年相類至二三歲則變為菘矣埤雅菘性陵
　冬不彫四時常見有松之操故其字會意而本草以
　為交耐霜雪也舊説以菘菜北種初年半為蕪菁二
　年菘種都絶蕪菁南種亦然葢菘之不生北土猶橘
　柚之變于淮北矣蕪菁似菘而小有臺一名葑一名
　須爾雅須薞蕪也今俗謂之臺菜其紫華者謂之蘆
　菔一名萊菔所謂温菘是也萊菔言來麰之所服也
　爾雅翼云蔓菁南北通有之北土種之尤多菜中之
　最有益者塞北并汾河朔間燒食其根呼為蕪根猶
　是蕪菁之號昔漢桓帝永興中令災傷郡國皆種蔓
　菁以助民食劉備歸曹公公使覘之閉門將人種蔓
　菁而諸葛亮所止令軍士獨種蔓菁者取其纔出甲
　可生啖一也葉舒可䰞食二也久居則隨以滋長三
　也棄不令惜四也囘則易尋而采之五也冬有根可
　劚而食六也三蜀江陵之人今呼為諸葛菜蔓菁根
　葉及子乃是菘類與蘆菔全别陶隠居言其子與蘆
　菔相似兼言小葷故説者疑江表不産注失其真耳
　有人將菘菜北種初一年半為蕪菁二年菘種都絶
　將蕪菁子南種亦二年都變其子亦隨色變大率菘
　子黑蔓菁子紫赤大小相似蘆菔子黄赤而大又不
　圓也亦梗長葉瘦髙者為菘葉濶厚短者為蕪菁詩
　緝云江南有菘江北有蔓菁相似而異周禮醢人菁
　菹鹿臡註菁蔓菁也急就章曰老菁蘘荷冬日藏按
　禹貢荆州包匭菁茅孔子曰菁以為菹吕氏春秋亦
　曰菜之美者具區之菁則菁之見貴舊矣然説者或
　以菁茅為茅之名而言老菁冬藏者為韭花云今蔓
　菁園中無蜘蛛是其所畏也南都賦秋韭冬菁註曰
　韭其華謂之菁
　菲爾雅云菲芴(郭鄭俱云/即土𤓰也)又云菲蒠菜(郭云菲草生/下濕地似蕪)
　(菁華紫赤色可食鄭/云蒠菜即遂菜也)邢疏云菲一名芴郭云土𤓰也
　孫炎曰葍類也詩谷風云采葑采菲陸璣云菲似葍
　莖麤葉厚而長有毛三月中蒸䰞為茹甘美可作羮
　幽州人謂之芴爾雅又謂之蒠菜今河内人謂之宿
　菜案今爾雅菲芴與蒠菜異郭註似是别草如陸之
　言又是一物某氏註爾雅二處皆引谷風詩即菲也
　芴也蒠菜也土𤓰也宿菜也五者一物其狀似葍而
　非葍故云葍類也
　按爾雅疏云葑也須也蕪菁也蔓菁也薞蕪也蕘也
　芥也七者一物也考爾雅又云葑蓯方言又云蘴圖
　經云薹子共得十名至若河朔呼為蕪根塞北呼為
　九英蜀呼為諸葛菜隨俗異名不可勝記但菘與蔓
　菁南北互變實是一種蘆菔確是二物不知子雲何
　以云然
　　　誰謂荼苦
荼苦菜生山田及澤中得霜甜脃而美所謂堇荼如飴
内則云濡豚包苦用苦菜是也
　爾雅云荼苦菜郭註云詩曰誰謂荼苦苦菜可食鄭
　註云生山谷味苦今人呼苦益邢疏云此味苦可食
　之菜一名荼一名苦菜本草一名荼草一名選一名游冬案
　易緯通卦騐𤣥圖云苦草生于寒秋經冬歴春乃成
　月令孟夏苦菜秀是也葉似苦苣而細斷之有白汁
　花黄似菊堪食但苦耳博雅云游冬苦菜也埤雅云
　荼苦菜此草凌冬不彫故一名游冬時訓解云小滿
　之日苦菜秀苦菜不秀賢人潛伏儀禮云鉶芼羊苦蜀
　本圖經云春花夏實至秋復生花而不實經冬不彫
　衍義云苦菜四方皆有在北道則冬方凋敝在南方
　則冬夏常青葉如苦苣更狹其綠色差淡味苦花與
　野菊似春夏秋皆旋開花詩緝云經有三荼一曰苦
　菜二曰委葉三曰英荼此詩誰謂荼苦及唐采苓云采
　苦采苦緜堇荼如飴之荼皆苦菜也良耜以薅荼蓼
　之荼委葉也鄭出其東門有女如荼英荼也鴟鴞予
　所捋荼傳云􁀆苕疏云薍之秀穗亦英荼之類
　按朱傳云蓼屬謂此荼與良耜以薅荼蓼之荼同似
　不可從嚴華谷辨之甚詳但以捋荼為英荼之類恐
　未必然
　　　言采其蝱
蝱今藥草貝母也其葉如栝樓而細小其子在根下如
芋子正白四方連累相著有分解也
　爾雅莔(音/萌)貝母註云根如小貝圓而白華葉似韭疏
　云藥草貝母一名莔今常用之藥出近道形似聚貝
　子故云貝母本草云一名空草一名藥實一名苦花
　一名商草一名勤母能散人心胷鬱結之氣殊有功
　詩云言采其蝱是也圖經云根有瓣子黄白色二月
　生莖細青色葉亦青似蕎麥葉隨苗出七月開花碧
　緑色形如鼔子花八月採根晒乾又云四月蒜熟時
　採之良
　　　菉竹猗猗
有草似竹髙五六尺淇水側人謂之菉竹也菉竹一草
名其莖葉似竹青綠色髙數尺今淇澳傍生此人謂此
為綠竹淇澳二水名
　菉爾雅云菉王芻郭云菉蓐也今呼鴟脚莎某氏云
　鹿蓐也鄭云藎草亦名菉蓐本草唐注云藎草葉似
　竹而細薄莖亦圓小生平澤溪澗之側荆襄人䰞以
　染黄色極鮮好洗瘡有效爾雅所謂王芻爾雅翼云
　説文曰菉王芻也引詩曰菉竹猗猗則綠與菉同本
　草名藎草俗亦呼淡竹葉所謂終朝采綠不盈一匊
　者上林賦稱香草云揜以綠蕙被以江蘺張揖亦以
　綠為王芻衛風引以為首葢必嘉草也而離騷云薋
　菉葹以盈室兮判獨離而不服以三者皆惡草與衛
　風相反詩騷所取各有義耳
　竹爾雅云竹萹蓄郭註似小藜赤莖節好生道傍可
　食又殺蟲李巡曰一物二名也孫炎某氏引詩衛風
　云菉竹猗猗案陶隠居本草註云處處有布地而生
　節間白華葉細綠人謂之萹竹䰞汁與小兒飲療蚘
　蟲鄭注即萹竹也韓詩綠􁈏猗猗􁈏萹筑也陸德明
　曰􁈏萹竹也石經同萹竹亦作扁竹蜀本草云葉如
　竹莖有節細如釵股生下濕地圖經云春中布地生
　道旁苗似瞿麥葉細綠如竹赤莖如釵股節間花出
　甚細微青黄色根如蒿根爾雅翼云九章曰擥大薄
　之芳􁉤兮搴長洲之宿莽惜吾不及古之上兮吾誰
　與玩此芳草解萹蓄與雜菜兮備以為交佩王逸曰
　言已解折萹蓄雜以香菜合而佩之脩飾彌盛也然
　萹蓄雜菜皆非芳草逸義非是葢言解去萹蓄與雜
　菜而佩芳􁉤宿莽為交佩爾然則竹又惡物與衛風
　相反耶又云萹蓄既似竹則宜謂之竹爾按璣所説
　則又合綠與竹為一草未知其審然古今説者皆言
　淇水旁自生竹箭故古人言伐竹淇衛又曰淇衛之
　箭如此多矣葢淇水宜竹箭自古已然然説文引詩
　作菉竹韓詩作緑􁈏菉既非色而􁈏又非竹不可合
　為緑色之竹箭故析而解之云菉王芻􁈏萹筑也然
　則淇澳自出竹箭不妨兼有菉竹二草耶
　綠竹朱傳云綠色也淇上多竹漢世猶然所謂淇園
　之竹是也竹譜云淇園衛地殷紂竹箭園也淮南子
　曰烏號之弓貫淇衛之箭毛詩云綠竹猗猗是也又
　云植物之中有物曰竹不剛不柔非草非木或茂沙
　水或挺巖陸又云竹之别類六十有一又云竹六十
　年一易根輒結實而枯死其實落地復生六年遂成
　疃埤雅云竹物之有筋節者也故蒼史制字筋節皆
　從竹爾雅曰東南之美者有會稽之竹箭焉今竹性
　亦喜東南引生故古之種法云劚取東南引根于園
　角西北種之久之自當滿園語曰西家種竹東家治
　地言其滋引而生來也易曰方以類聚竹引東南則
　以卦推之巽為竹矣震東方也故震為蒼筤竹而已
　蒼筤幼竹也傳曰淇衛箘簬又曰淇衛之箭又曰下
　淇園之竹以為楗伐淇園之竹以為矢葢淇之産竹
　土地所宜故風人以此美武公之德也詩云瞻彼淇
　澳緑竹猗猗瞻彼淇澳緑竹青青竹之初生其色緑
　長則緑轉而青矣卒章又曰如簀言盛也則又明其
　為竹矣説文竹冬生草也圓質虛中深根勁節其種
　大小不一字從倒艸竹艸也而冬不死故從倒艸
　按綠一作菉王芻也竹一作􁈏萹蓄也毛韓説皆同
　而竹譜朱傳皆以為即漢書淇園之竹酈道元云淇
　川無竹惟王芻萹草不異毛興劉執中云淇水之旁
　至今多美竹豈淇園之竹在後魏無復遺種而至宋
　更滋茂乎然據兩漢書淇澳有竹據水經注有王芻
　萹草毛韓朱三家各自可通陸璣又以綠竹為一草
　名古今並無從其説者今木賊艸醫方通用木工以
　治器但無華葉寸寸有節與陸説有葉者稍殊未知
　即一物否也爾雅釋簜莽等在草中然實非草類王
　元美所云竹于草木如魚于鳥獸是也其類至多山
　海經帝俊竹共谷竹鉤端竹尋竹禮斗威儀􁉥竹呉
　越春秋晉竹述異記斑竹孤竹孝竹吕覽嶰谷竹南
　都賦籦籠䈽篾篠簳箛箠呉都賦篔簹林箊桂箭射
　筒柚梧篻簩竹譜單名者􁉦篁棘單苦甘弓筋笻䈏
　􁉧□葢狗蘆篃之屬雙名者蘇麻般腸百葉雞脛篲
　篠之屬廣志有雲母㰚􁉨漢利之屬酉陽雜俎有䈄
　􁉩之屬筍譜至八十五種竹筍及諸方志有疎節人
　面緜貓叢澁碧玉電斑之屬難以具載然多出交廣
　荒外非詩人所盡見也竹田曰篁竹胎曰筍竹膚曰
　笢竹皮曰筠竹裏曰笨竹枚曰箇竹約曰節剖竹未
　去節曰䉃竹死曰䈙竹有雌雄雄者多筍五月十三
　日謂之竹醉日栽竹多茂盛其性惡寒好温故曰九
　河鮮育五嶺實繁然處處有之不似萹蓄但盛于淇
　川也上文皆馮嗣宗辨證可謂詳明博雅矣但遍搜
　陸疏刻本並未載木賊惟馮本多其草澁礪可以洗
　攪笏及盤枕利于刀錯俗呼為木賊數語因多木賊
　草一辨然木賊産于秦隴間不聞産于淇衛未知昔
　人何以云然
　　　芄蘭之支
芄蘭一名蘿摩幽州人謂之雀瓢蔓生葉青綠色而厚
斷之有白汁䰞為茹滑美其子長數寸似瓠子
　爾雅云雚芄蘭邢氏云雚一名是芄蘭郭云雚芄蔓
　生斷之有白汁可啖案如此註則以雚芄一名蘭或
　傳寫誤芄衍字詩衛風云芄蘭之支鄭氏云即蘿摩
　菜蔓生斷之有白汁可啖箋云芄蘭柔弱恒蔓于地
　有所依緣則起沈括曰芄蘭之支支莢也芄蘭生莢
　支出于葉間垂之如觿狀其葉如佩韘之狀
　按説文説苑石經俱作芄蘭之枝許慎云枝木别生
　枝條也
　　　中谷有蓷
蓷似􁀆方莖白華華生節間舊説及魏博士濟隂周元
明皆云菴䕡是也韓詩及三蒼説苑云蓷益母也故曽
子見益母而感按本草云茺蔚一名益母故劉歆曰蓷
臭穢即茺蔚也
　爾雅云􁀆蓷郭璞曰今茺蔚也葉似荏方莖白華華
　生節間廣雅云又名益母本草經云茺蔚子一名益
　母一名益明一名大札一名貞蔚生海濱池澤圖經
　云今園圃及田野見者極多形色皆如郭説而苗葉
　上節節生花實似鷄冠子黒色莖作四方稜衍義云
　茺蔚子葉至初春亦可䰞作菜食凌冬不凋悴陳藏
　器云此草田野間人呼為鬱臭草外臺秘要云益母
　草一名負澹子一名夏枯草三月採治産婦諸疾神
　妙故曰益母埤雅曰茺蔚一名蔚臭一名蓷詩曰中
　谷有蓷暵其乾矣旱乾曰暵蓷者能暵之草今曰暵
　其乾矣則非一日之亢也故序以為凶年饑饉室家
　相棄李巡曰臭穢草也傳云蓷鵻也名物疏云毛傳
　云蓷鵻大車傳云菼鵻考本草諸書茺蔚子並無鵻
　名豈毛以蓷為菼乎毛又云陸草生谷中傷于水據
　本草茺蔚正生海濱池澤非陸草也魏博士等以為
　菴䕡本草菴䕡生雍州川谷及上黨道邊春生苗葉
　如艾蒿髙三二尺七月開花八月結實亦無蓷名不
　知古人何以云爾
　按蓷鵻菴䕡異種名物疏辨之甚核余意毛傳之誤
　爾雅􁀆字誤之也(但据説文从艸从佳朱惟切草屬/即此爾雅萑蓷也从卝上又加卄)
　(者即八月萑葦之萑也从􁉪从隹者胡官切鴟/屬也首既不同因有三音今从俗混作一字)朱注
　亦云鵻也又云葉似􁀆不惟傳訛且兩岐矣至如夏
　枯草一名鬱臭因入夏即枯故名别是一種經中所
　不載陳藏器及外臺秘要混以為蓷獨不見蓷草夏
　間始著花何云枯耶但花有紫白二種陳藏器以白
　花者為是孫􁉡邈以紫花者為是李時珍又云二色
　皆是白花者主氣分紫花者主血分如牡丹芍藥有
　紅白之類
　　　隰有游龍
游龍一名馬蓼葉麤大而赤白色生水澤中髙丈餘
　爾雅云紅蘢古其大者蘬郭註俗呼紅草為蘢鼓語
　轉耳毛云蘢紅草也鄭註亦云紅草也似蓼而髙大
　多毛故謂之馬蓼本草經云葒草一名鴻䕵如馬蓼
　而大生水旁五月採實陶隠居云此類極多今生下
　濕地極似馬蓼甚長大圖經云葒草即水紅下濕地
　皆有之葉大赤白色髙丈餘詩隰有游龍是也陸璣
　云一名馬蓼本經云似馬蓼而大若然馬蓼自是一
　種埤雅蘢紅草也一名馬蓼莖大而赤生水澤中髙
　丈餘詩曰隰有游龍游縱也以縱故謂之龍爾雅翼
　龍紅草也一名馬蓼葉大而赤白色生水澤中髙丈
　餘今人猶謂之水紅草而爾雅又謂之蘢古鄭詩隰
　有游龍云游龍者言枝葉放縱也
　按本草衍義云水蓼與水紅相似則龍非蓼可知但
　諸書未有詳其花色者惟陸佃釋蓼云又一種木蓼
　一名天蓼蔓生葉如柘花黄白子皮青滑其最大者
　名蘢已見别章葢指此管子五位曰其山之淺有龍
　與卉按五位之土上土也龍始生焉或不若諸蓼之
　下濕皆有歟
　　　茹藘在阪
茹藘茅蒐蒨草也一名地血齊人謂之茜徐州人謂之
牛蔓今圃人或作畦種蒔故貨殖傳云巵茜千石亦比
千乗之家
　爾雅云茹藘茅蒐郭鄭俱云今之蒨也可以染絳本
　草茜根可以染絳一名地血一名茅蒐一名蒨蜀本
　圖經云染緋草葉似棗葉頭尖下濶莖葉俱澁四五
　葉對生節間蔓延草木上根紫赤色今所在有八月
　採根陳藏器云周禮庶氏掌除蠱毒以嘉草攻之嘉
　草蘘荷與茜主蠱為最爾雅翼云説文曰茹藘人血
　所生故一名地血茅蒐染韋一入為韎詩曰韎韐有
　奭左傳韎韋之跗注是也其女子之染則毛氏云茹
　藘茅蒐之染女服也鄭箋云茅蒐染巾也則縞衣茹
　藘為婦人服矣齊人謂之蒨蒨或作茜漢書千畝巵
　茜其人與千户侯等是也今人染蒨者乃假蘇方木
　非古所用
　　　方秉蕳兮
蕳即蘭香草也春秋傳曰刈蘭而卒楚辭云紉秋蘭以
為佩孔子曰蘭當為王者香草皆是也其莖葉似藥草
澤蘭但廣而長節節中赤髙四五尺漢諸池苑及許昌
宫中皆種之可著粉中故天子賜諸侯茝蘭藏衣著書
中辟白魚
　埤雅蘭香草也而文闌艸為蘭蘭闌不祥故古者為
　防刈之也一名蕳有蒲與蕳葢蘭以闌之蕳以閒之
　其義一也傳曰德芬芳者佩蘭古之佩者各象其德
　楚辭所謂紉秋蘭以為佩是也疏云藏之書中辟白
　魚故古有蘭省芸閣芸亦辟蠧詩曰溱與洧方渙渙
　兮士與女方秉蕳兮言鄭人會于溱洧兩水之上秉
　蕳以自祓除其風俗之舊也及其甚也淫風大行過
　時而不反來者日益以衆序所謂莫之能救者也淮
　南子曰男子樹蘭美而不芳説者以為蘭女類也故
　男子樹之不芳夫草木之性蘭宜女子樹之本草經
　云蘭草主殺蟲毒辟不祥久服輕身不老一名水香
　生大呉池澤澤蘭生汝南諸大澤旁圖經云澤蘭與
　蘭草相類但蘭草生水旁葉光潤根小紫五六月盛
　澤蘭生水澤中及下濕地葉尖微有毛不光潤方莖
　紫節七八月初採微辛此為異耳爾雅翼蕳今之蘭
　草都梁香也盛𢎞之荆州記曰都梁縣有山山下有
　水清淺其中生蘭草因名都梁因山為號其物可殺
　蟲毒除不祥故鄭人方春之月於溱洧之上女士相
　與秉蕳而祓除因以淫泆韓詩云今三月桃花水下
　以招魂續魄祓除氛穢又周禮女巫歲時祓除舋浴
　鄭氏云今三月上已水上之類舋浴以香藥薫草沐
　浴然則用蕳可知矣陸氏所説皆是惟引以解左傳
　楚辭之蘭為非矣又云蘭是香草之最而古今沿習
　但以蘭草當之陸璣解溱洧所秉之蕳以為蘭耶劉
　次莊説樂府又引離騷秋蘭兮青青綠葉兮紫莖以
　為沅澧所生花在春則黄在秋則紫春黄不若秋
　紫之芳馥二家之説皆是蘭草一名都梁香一名
　水香以之解秉蕳可也何闗古之所謂蘭乎予生江
　南所見甚熟蘭之葉如莎首春則茁其芽長五六寸
　其杪作一花花甚芳香大抵生深林之中微風過之
　其香藹然達于外故曰芝蘭生于深林不以無人而
　不芳故稱幽蘭與蕙甚相類其一幹一花而香有餘
　者蘭一幹五六花而香不足者蕙今野人謂蘭為幽
　蘭蕙為蕙蘭其名不變于古然江南蘭只在春芳荆
　楚及閩中者秋復再芳故有春蘭秋蘭至其緑葉紫
　莖則如今所見大抵林愈深而莖愈紫耳近世惟黄
　太史豫章人説蕙蘭合此餘皆蘭草蘭草生水傍非
　深林之物又稱紫莖而解以紫花皆非其理矣左傳
　鄭文公妾名燕姞夢天與蘭且曰蘭有國香人服媚
　之文公遂與之蘭而御之生子穆公名蘭内則曰婦
　或賜之茝蘭則受而獻諸舅姑此蘭女事故一名女
　蘭夏小正云五月畜蘭為沐浴也陳藏器云蘭草婦
　人和油澤頭故曰澤蘭(凡蘭皆有一滴露珠在花蕋/間謂之蘭膏不啻沆瀣李長)
　(吉云幽蘭露如啼眼無/物結同心烟花不堪剪)
　按孔子云蘭為王者香草江南人以蘭為香祖又云
　蘭無偶稱為第一香但爾雅獨不載不解何故蘭之
　種甚多如竹蘭石蘭伊蘭崇蘭風蘭鳯尾蘭玉柱蘭
　珍珠蘭之類不可枚舉凡呉越閩粤荆楚間皆有之
　或産于幽谷或産于深溪無論土人莫辨其品類即
　陶隠居鄭漁仲輩亦未免指鹿為馬矣羅氏以陸氏
　誤引左傳楚詞辨之似得其實第毛氏及張揖諸家
　俱云蕳蘭也羅氏以為蘭草未知確否或又詳辨澤
　蘭與蕳是二物闢陸氏之誤且陸氏云似澤蘭何嘗
　認為一種觀埤雅蘭以䦨之蕳以閒之二語深得古
　人祓除之意當年鄭俗淫蕩焉知不因燕姞一夢士
　女爭相秉蕳耶　王氏詩攷異字異義作方秉菅兮
　不知何解
　　　贈之以勺藥
芍藥今藥草芍藥無香氣非是也司馬相如賦云芍藥
之和揚雄賦曰甘甜之和芍藥之美七十食之
　廣雅云攣夷芍藥也本草云一名白木一名餘容一
　名犁食一名解倉一名鋋生中岳川谷及丘陵圖經
　云春生紅芽作叢莖上三枝五葉似牡丹而狹長髙
　一二尺夏開花有紅白紫數種子似牡丹而小秋時
　採根根亦有赤白二色古今註曰芍藥有二種有草
　芍藥木芍藥木者花大而色深俗呼為牡丹非也又
　牛亨問曰將離别相贈以芍藥者何答曰芍藥一名
　可離故相贈猶相招召贈以文無文無一名當歸也
　欲忘人之憂則贈以丹棘丹棘一名忘􁉡使人忘憂
　也欲蠲人之忿則贈以青裳青裳一名歡合則忘忿
　也山海經條谷之草多芍藥洞庭之上多芍藥埤雅
　芍藥榮于仲春華于孟夏傳曰驚蟄之節後二十有
　五日芍藥榮是也花有至千葉者俗呼小牡丹今羣芳中
　牡丹品第一芍藥第二故世謂牡丹為華王芍藥為
　華相又或以為華王之副也爾雅翼芍藥華之盛者
　當春莫祓除之時故鄭之士女取以相贈其根以和
　五臟制食毒古有芍藥之醬合蘭桂五味以助諸食
　因呼五味之和為芍藥七𤼵曰芍藥之醬子虛賦曰
　芍藥之和具而後御之服䖍文潁伏儼輩解芍藥稱
　具美也或以為芍藥調食或以為五味之和或以為
　以蘭桂調食雖各得彷彿然未究名實之所起至韋
　昭又訓其讀勺丁削切藥旅酌切則并沒此物之名
　實矣今人食馬肝馬腸者猶合芍藥而䰞之古之遺
　法也毛萇云香草陸璣云今藥草芍藥無香氣非是
　也孔穎達曰未審今何草葢醫方但用其根陸不識
　其華故云無香氣孔又云何草今芍藥人家庭户種
　之翫其芳無不識者何云何草
　按韓詩云芍藥離草也言將離别贈此草也不過就
　溱洧説詩耳未必如蘐草為忘憂之説也終未悉為
　何草或云古人以牡丹為木芍藥此即牡丹誤矣牡
　丹之名經傳不載唯本草入草部中品六一居士牡
　丹記云自唐則天已後始盛于洛陽其先不過丹延
　已西及褒斜道中與荆棘並多土人以為薪耳未聞
　其為鄭産也羅氏雅翼極與陸疏相合不知爾雅何
　故不載張揖以為攣夷亦未詳何義
　　　言采其莫
莫莖大如箸赤節節一葉似栁葉厚而長有毛刺今人
繅以取繭緒其味酢而滑始生可以為羮又可生食五
方通謂之酸迷冀州人謂之乾絳河汾之間謂之莫
　埤雅云河汾之間謂之莫其子如楮實而紅冀人謂
　之乾絳葢以此也今呉越之俗呼為茂子汾沮洳之
　詩一章曰言采其莫二章曰言采其桑言其君儉以
　能勤始于侵繅事而采莫終于侵蠶事而采桑也
　　　言采其藚
藚今澤蕮也其葉如車前草大其味亦相似徐州廣陵
人食之
　爾雅藚牛脣郭註云毛詩傳曰水蕮也如藚斷寸寸
　有節拔之可復邢疏云李巡曰别二名郭云如續斷
　璣以為今澤蕮也郭氏所不取鄭註云狀似麻黄亦
　謂之續斷其節拔可復續生沙陂
　按陸氏因毛傳水蕮誤為澤蕮李巡已非之鄭氏因
　郭註如藚斷直指為續斷愈失其真矣又按爾雅云
　蕍蕮註云今澤蕮疏云即本草澤㵼也本草云澤㵼一
　名水㵼一名及㵼一名芒芋一名鵠㵼並無藚與水蕮
　之名又按本草云續斷一名龍頭一名屬折一名接骨
　一名南草一名槐生亦無藚與水蕮之名至其莖葉花
　實之各異圖經已詳之
　　　蘝蔓于野
蘝似栝樓葉盛而細其子正黒如燕薁不可食也幽州人
謂之烏服其莖葉䰞以哺牛除熱
　按本草蘝有赤白黑三種疑此是黒蘝也圖經云蔓
　生莖端五葉花青白色俗呼為五葉苺葉有五椏子
　黒一名烏蘝草即烏蘝苺是也又云二月生苗多在
　林中作蔓蜀本註云或生人家籬牆間俗呼為籠草
　　　蒹葭蒼蒼
蒹水草也堅實牛食之令牛肥强青徐州人謂之蒹兖
州遼東通語也葭一名蘆菼一名薍薍或謂之荻至秋
堅成則謂之􁀆其初生三月中其心挺出其下本大如
箸上鋭而細揚州人謂之馬尾以今語騐之則蘆薍别
草也
　按蒹葭二物相類而異種者也蒹小而中實凡曰􁀆
　曰藡曰菼曰鵻曰薍曰薕曰荻曰烏蓲一物九名皆蒹
　也葭大而中空凡曰葦曰蘆曰華曰䒒曰馬尾一物
　六名皆葭也葢因其萌也同時其秀也同時其堅成也
　亦同時又同産河洲江渚間故詩人往往並詠如葭
　菼掲掲八月􁀆葦及此篇三詠蒹葭是也陸疏原云
　蘆薍别草但李巡認為一草朱子河廣注云葦蒹葭
　之屬毛公大車傳云菼蘆之始生偶爾相混後人遂
　不能分别耳因分疏于右以俟讀者採擇焉
　蒹爾雅釋草云蒹薕(郭注云髙數尺江東呼為薕/鄭注云荻也蘆屬而小可為)
　(箔/)菼薍(郭鄭俱云似葦而小/實中江東呼為烏蓲)又釋言云菼鵻也菼薍
　也(郭注云菼草色洳/鵻在青白之間)廣雅云藡􁀆也埤雅云萑即今
　之荻一名蒹蒹萑之未秀者也一名薕髙數尺今人
　以為簾箔因此為名至秋堅成謂之萑説文曰萑之
　初生一曰薍一曰鵻夏小正云􁀆未秀為菼大車曰
　毳衣如菼説文曰􁉫騅帛也引此毳衣如菼葢青者
　如菼故謂之􁉫一曰菼𤣥色字説曰菼中赤始生未
　黑黑已而赤故謂之菼其根旁行牽揉盤互其形無
　辨矣而又强焉故謂之薍薍之始生常以無辨惟其
　强焉乃能為亂又鴟鴞云予所捋荼傳曰荼萑苕今
　女匠亦以萑荼絮巢其色白故傳曰望而視之欲其
　荼白也
　葭爾雅釋草云葭蘆(郭注云/葦也)葭華(郭云即今蘆也/鄭云亦謂蘆花)葦
　醜䒒(郭云其類皆有䒒秀/邢云葦即蘆之成者)埤雅云葦即今之蘆一名
　葭葭葦之未秀者也一名華夏小正云葦未秀為蘆
　先儒以為􁀆如葦而細按禮曰土鼓蕢桴葦籥伊祁
　氏之樂也葦管中籥則􁀆小而葦大矣是故謂之偉
　其字从韋荀子曰柔從若蒲葦葦可緯為簿席又云
　爾雅曰葦醜䒒言其華皆有䒒秀經風輒吹揚如雪
　其聚于地如絮淮南子云季夏令滂人入材葦
　又按夏小正博雅埤雅爾雅註疏郭璞孫炎輩與陸
　疏甚合但李巡樊光及字説未免相戾毛傳朱註稍
　有異同今合考之其始萌曰虇則蒹葭同名其餘皆
　異名矣据夏小正云七月秀􁀆葦未秀則不為􁀆葦
　秀然後為􁀆葦則曰􁀆曰葦皆堅成後之名也鴟鴞
　云余所捋荼河廣云一葦杭之是也曰藡曰蒹曰荻
　則􁀆未秀之名也曰蘆則葦未秀之名曰華曰䒒則
　葦吐花之名也曰菼曰鵻曰薍曰烏蓲則􁀆始生之
　名王風云毳衣如菼是也曰馬尾則葦始生之名召
　南云彼茁者葭是也字説雖不足據其荻强而葭弱
　荻髙而葭下二語頗得其形似
　　　視爾如荍
荍一名芘芣一名荆葵似蕪菁華紫綠色可食微苦
　爾雅云荍蚍衃郭註云今荆葵也似葵紫色謝氏云
　小草多華少葉葉又翹起舍人云荍一名蚍􁇩陳風
　云視爾如荍毛傳云芘芣也鄭註云荍蜀葵也爾雅
　翼荍荆葵也葢戎葵之類比戎葵葉俱小故謝氏曰
　荍小草多花少葉葉又翹起也花似五銖錢大色粉
　紅有紫紋縷之一名錦葵大抵似蘆菔華故陸氏云
　似蕪菁花紫緑色可食微苦是也亦其文采相錯故
　陳風男子悦女比之曰視爾如荍言如戎葵之花小
　而可愛也此與戎葵異類故釋草云菺戎葵郭氏曰
　今蜀葵也似葵華如木槿又曰荍蚍衃郭氏曰今荆
　葵也似葵紫色則戎葵與蜀葵荍與荆葵其所來各
　不同本草蜀葵中云小花者名錦葵一名戎葵功用
　更强則是以此雜之蜀葵中而又反得戎葵之名矣
　崔豹古今註又云荆葵一名戎葵一名芘芣似木槿
　而光色奪目有紅有紫有青有白有黄莖葉不殊但
　色有異耳一曰蜀葵其説戎葵蜀葵之狀可也混荆
　葵芘芣之名于内者非也然今人亦通呼此為錦蜀
　葵則從其類比附之爾又今有一種葉纎長而多缺
　如鋸花如錦葵而極紅每以夜半開至午則連房脱
　落謂之川蜀葵亦云朝開暮落花濮氏曰芘芣紫荆
　春時開花葉未生花紫色自根及榦而上連接甚密
　有類蟣窼故爾雅名蚍衃俗曰火蟣
　按荍為荆葵菺為蜀葵郭景純别之甚明鄭漁仲
　註荍亦曰蜀葵誤矣濮氏直以為紫荆不知何見
　　　可以漚紵
紵亦麻也科生數十莖宿根在地中至春自生不歲種
也荆揚之間一歲三收(一作/刈)今官園種之歲再割割便
生剝之以鐵若竹刮其表厚皮自脱但得其裏韌如筋
者䰞之用緝謂之徽紵今南越紵布皆用此麻
　周禮典枲掌布絲縷紵之麻艸之物陸德明曰紵字
　又作苧張揖云苧三稜也説文云草也可以為繩
　　　卭有㫖苕
苕苕饒也幽州人謂之翹饒蔓生莖如勞豆而細葉似
蒺藜而青其莖葉緑色可生食如小豆藿也
　正義曰苕之華傳云苕陵苕此直云苕草彼陵苕之
　草好生下溼此則生于髙丘與彼異也詩緝云此㫖
　苕苕饒也非小雅苕之華所謂陵苕也
　按孔氏以為好生下溼亦因陸疏誤認䑕尾為陵苕
　矣不知陵苕乃凌霄亦好生髙阜者但二種俱不可
　食與此㫖苕異耳
　　　卭有㫖鷊
鷊五色作綬文故曰綬草
　爾雅云虉綬郭註云小草有雜色似綬(虉音/逆)邢疏云
　虉者雜色如綬文之草也鄭漁仲云疑即赤孫施草
　也埤雅小草五色似綬故名綬草詩曰卭有㫖鷊言
　欲有文采具備以成條理之臣如鷊者不戕賊之而
　後得焉或曰虉綬鳥也故虉有雜色似綬其字从鷊
　綬鳥大如鸜鵒頭頰似雉有時吐物長數寸食必蓄
　嗉臆前大如斗古今註云吐綬鳥一名功曹今俗謂
　之錦囊一名辟株行必逺草木慮觸其嗉劉公瑾云
　鷊本鳥名亦名綬鳥咽下有囊如小綬具五色鷊草
　之名豈因其似鷊鳥而取義乎
　　　有蒲與荷
蒲始生取其中心入地者名蒻大如七柄正白生噉之
甘脃䰞而以苦酒浸之如食筍法荷芙蕖江東呼荷其
莖茄其葉蕸莖下白蒻其花未𤼵為菡萏已𤼵為芙蕖
其實蓮蓮青皮裏白子為的的中有青長三分如鈎為
薏味甚苦故里語云苦如薏是也的五月中生生啖脃
至秋表皮黑的成食或可磨以為飯如粟也輕身益氣
令人强健又可為糜幽州揚豫取備饑年其根為藕幽
州謂之光旁為光如斗角
　蒲爾雅云莞苻蘺其上蒚郭註云今西方人呼蒲為
　莞蒲蒚謂其頭臺首也江東謂之苻蘺西方亦名蒲
　中莖為蒚鄭註云即蒲也西人呼為莞蒲謂其首為
　臺江東謂之苻蘺其上臺莖别名蒚説文云水草似
　莞而褊有脊生于水厓柔滑而溫可以為席周禮醢
　人深蒲醓醢鄭司農云深蒲蒲蒻入水深故云深蒲
　詩緝云斯干下莞箋云小蒲則莞精蒲麤
　荷爾雅云芙蕖其莖茄其葉蕸其本蔤(莖下白蒻/在泥中者)其
　華菡萏其實蓮(謂房/也)其根藕其中的(謂子/也)的中薏(中/苦)
　(心/也)李巡曰皆分别蓮莖華葉實之名芙蕖其總名也
　今江東人呼荷華為芙蓉北方人便以藕為荷亦以蓮為荷
　蜀人以藕為茄或用其母為華名或用根子為母葉號
　此皆名相錯習俗傳誤失其正體者也埤雅荷總名郭
　璞以為芙蕖一名芙蓉按説文云未𤼵為菡􁉬已𤼵
　為芙蓉芙蓉華之號也葢亦通曰芙蕖毛詩傳云荷
　芙蕖也其華菡􁉬許慎以為其華曰芙蓉其秀曰菡
　􁉬其實曰蓮蓮之茂者曰華今其的中有青為薏皆
　倒生兩牙一成芰荷一蕅荷也又生一牙為華蕅荷
　帖水生蕅者也芰荷無蕅卷荷也與華偶生出乎水
　上亭亭如繖者或謂之距荷蕅荷一本其支傍行為
　蕅節生一華一葉詩曰有蒲與荷葢荷善傾欹蒲無
　骨榦而柔從字説曰蕅藏于水其自處卑無所加焉
　其所與汙潔白自若中有空焉不偶不生若此可以
　偶物矣而無枝附泥不能汚水不能沒挺出而立若
　此可以加物矣蓮既有以自(闕/)又會而屬焉若此可
　以連物矣菡􁉬實若臽隨昬昕闔闢焉蕸假根以立
　而不如蕅之有所偶假莖以出而不如茄之有所加
　假華以生而不如蓮之有所連菡􁉬之有菡也若此
　可謂遐矣夫函物者終于吐連物者終于散偶物者
　或析之加物亦不可以為常故遐在此不在彼也蔤退
　藏于無用而可用可見者本焉若此可謂密矣合此
　衆美則可以何物可以為夫可以為渠故曰荷芙蕖
　也荷以何物為義故通于負荷之字菡萏爾雅曰其
　華菡萏其實蓮葢荂曰芙蓉秀曰菡萏暢茂曰華古
　今注曰芙蓉一名荷華華之最秀異者也大者華百
　葉然則華亦謂之芙蓉楚辭所謂搴芙蓉兮木末葢
　言此也凡物皆先華而後實獨此華果齊生故西域
　之書多言此詩曰有蒲與荷有蒲與蕳有蒲菡萏荷
　言其質之柔蕳言其氣之芳菡萏言其色之美拾遺
　記曰昆流素蓮一房百子凌冬而茂王文公曰蓮華
　有色有香得日光乃開敷生卑濕淤泥不生髙原陸
　地雖生于水水不能沒雖在淤泥泥不能汚即華時
　有實然華事始則實隠華事已則實現實始于黄終
　于𤣥而莖葉綠葉始生也乃有微赤實既能生根根
　又能生實實一而已根則無量一與無量互相生起
　其根曰蕅常偶而生其中為本華實所出蕅白有空
　食之心歡本實有黑然其生起為綠為黄為𤣥為白
　為青為赤而無有黒無見無用而有見有用皆因以
　出其名曰蔤退藏于密故也藕爾雅曰其本蔤其根
　蕅葢莖下白蒻在泥中者蔤藕偶生又善耕泥引長
　故藕之文从耦名之亦曰藕今江左穿池取汲不欲
　種藕以藕善耕泥壞池也俗云藕生應月月生一節
　閏輙益一趙辟公雜記曰藕能移鯉能飛龜能守凡
　芙蓉行藕如竹之行鞭耳節生一葉一華華葉常偶
　生故謂之藕又華初著子首顧在下久之其房倒垂
　首更在上也爾雅翼宋時太官作血䘓(音/勘)庖人削藕
　皮誤落血中遂散不凝醫乃用藕療血多效葉可裹
　物漢鄭敬為新遷功曹與同郡鄧敬折芰為坐以荷
　為肉齊師伐梁以糧運不繼調市人餽軍建康令孔
　奐以麥屑為飯用荷葉褁之一宿得數萬裹古今注
　一名水芝一名澤芝一名水花管子曰五沃之土生
　蓮援神契曰王者德至于地則華苹感注云華苹並
　頭蓮也本草衍義云粉紅千葉白千葉者皆不實其
　根惟白蓮為佳今禁中又生碧蓮
　按蒲是水草與魚藻依于其蒲蒲字同埤雅謂不流
　束蒲亦同是草與朱注相戾詳見揚之水萹又按有
　蒲與蕳鄭氏謂蕳當作蓮芙蕖實也韓氏溱洧秉蕳
　釋文云蕳蓮也豈古人蓮蕳通用耶
　　　隰有萇楚
萇楚今羊桃是也葉長而狹華紫赤色其枝莖弱過一
尺引蔓于草上今人以為汲灌重而善沒不如楊栁也
近下根刀切其皮著熱灰中脱之可韜筆管
　爾雅云萇楚銚芅郭云今羊桃也或曰鬼桃葉似桃
　華白子如小麥亦似桃鄭亦云長楚羊桃也藤生子
　赤狀如䑕糞故亦名䑕矢兒童食之本草羊桃一名
　羊腸一名御弋生山林川谷及田野陶隠居云山野
　多有甚似家桃又非山桃子細小苦不堪噉花甚赤
　蜀本圖經云葉花似桃子細如棗核苗長弱即蔓生
　不能為樹多生溪澗今人呼為細子根似牡丹鄭箋
　云銚弋之性始生正直及其長大則其枝猗儺而柔
　順不妄尋蔓草木埤雅云長楚今羊桃也白華子如
　小麥其葉與實皆似桃故有桃之號也一曰有兩羊
　桃一種華實皆連理故詩以刺淫恣
　按萇楚莖弱不能為樹牽弱于草木又何揀擇康成
　乃云不妄尋蔓耶或曲體毛序疾恣之説而取興耳
　但草木疏云花紫赤色圖經亦云花甚赤景純農師
　俱云花白則矛盾矣
　　　浸彼苞稂
稂童粱禾秀為穗而不成崱嶷然謂之童粱今人謂之
宿田翁或謂守田也甫田云不稂不莠外傳曰馬不過
稂莠皆是也
　爾雅云稂童粱郭云莠類也鄭註云稂童粱守田也
　俗呼鬼稻云米之所産一穗之間得一二榖而已傳
　云稂非溉草得水而病也箋云稂當作凉凉草蕭蓍
　之屬孔氏疏鄭以苞稂則是童粱為禾中别物作者
　當言浸禾不應獨舉浸稂且下章蕭蓍皆是野草此
　不宜獨為禾中之草故易傳以為稂當作凉凉草蕭
　蓍之屬釋草不見草名凉者未知鄭何所據爾雅翼
　稂惡草也與禾相雜故詩人惡之古者以飼馬魯仲
　孫它馬餼不過稂莠謂此也釋草稂童粱郭璞以為
　莠類説文云禾粟為穗而不成崱嶷然謂之童粱今
　人謂之宿田翁或謂之守田也按詩稱稼之茂美繼
　之以不稂不莠去其螟螣及其蟊賊則稂莠以下皆
　是害稼者孔氏正義云稂莠苗旣似禾實亦類粟鋤
　禾除非類莠既别是一物則稂亦當是一物故郭璞
　云莠類葢未能的知其物故稱其類耳而許叔重陸
　璣以為禾之不成者則是亦禾而已何至與莠並稱
　乎按本草有狼尾草子作黍食之令人不飢似茅作
　穗生澤地廣志曰可作黍引爾雅盂狼尾今人呼為
　狼茅子然則此物似是稂爾稂既有實如黍故能亂
　苗又莠今謂之狗尾草稂名狼尾則亦相類爾雅疏
　解盂狼尾亦云草似茅者今人亦以覆屋説文曰禾
　粟之生而不成者謂之蕫蓈蓈或从禾作稂
　　　食野之苹
苹葉青白色莖似箸而輕脃(一作/肥)始生香可生食又可
蒸食
　爾雅云苹藾蕭郭註云今藾蒿也初生亦可食詩小
　雅云呦呦鹿鳴食野之苹鄭註云苹蔞蒿也盧氏雜
　説云唐文宗問宰臣苹是何草李珏曰是藾蕭上曰
　朕看毛詩疏苹葉圓而花白叢生野中似非藾蕭
　按毛傳云苹蓱也陸氏羅氏遂以為水上小浮萍且
　云鹿飲且食也令人失笑鄭氏謂水萍非野所生非
　鹿所食易之曰藾蕭孔疏朱傳俱因之蔞蒿别是一
　種鄭漁仲何亦誤註豈附會唐文宗非藾蕭之説耶
　　　食野之蒿
蒿青蒿也荆豫之間汝南汝隂皆云菣也
　爾雅云蒿菣郭云今人呼青蒿香中炙啖者為菣詩
　小雅云食野之蒿孫炎云荆楚之間謂蒿為菣鄭亦
　云青蒿也本草云草蒿一名青蒿一名方潰生華隂
　川澤唐本注云江東人呼為□蒿為其臭似□圖經
　云葉似茵蔯蒿而背不白春生苗葉極細嫰時人亦
　取雜諸香菜食之至夏髙四五尺秋後開細淡黄花
　花下便結子如粟米大衍義云草蒿即青蒿也得春
　最早人剔以為蔬根赤葉香埤雅晏子曰蒿草之髙
　者也又曰青蒿蒿背之不白者也説文耄从蒿省葢
　五十象艾六十象蓍七十象蒿艾治也蒿亂也蒿之
　類至多如青蒿一類自有兩種有黄色者有青色者
　本草謂之青蒿亦恐有别也陜西綏銀之間有青蒿
　在蒿叢之間時有一兩株迥然青色土人謂之香蒿
　莖葉與常蒿悉同但比常蒿色青翠一如松檜之色
　至深秋餘蒿並黄此蒿猶青氣稍芬香恐古人所用
　以此為勝爾雅翼蒿今之青蒿莊子稱今之君子蒿
　目而憂世之患今蒿細弱而隂潤最易棲塵故以比
　蒿目言世之君子眯眼塵中而憂世也明堂月令違
　天時則藜莠蓬蒿並興然則蒿者葢非農祥也博物
　志曰周時德盛蒿大以為宫柱名曰蒿宫
　　　食野之芩
芩草莖如釵股葉如竹蔓生澤中下地鹹處為草真實
牛馬皆喜食之
　爾雅翼曰鹿鳴所食三物一曰苹今藾蕭始生香可
　食二曰蒿蒿甚香三曰芩芩亦香草葢草木之臭味
　相同有同類食之之義
　按芩草爾雅埤雅俱不載不知為何物惟博雅云黄
　文内虚芩也此即本草黄芩一名經芩陶隠居云圓
　者名子芩破者名宿芩及考圖經云莖如箸葉從地
　四面作叢生似與陸疏不同種
　　　集于苞杞
杞其樹如樗一名苦杞一名地骨春生作羮茹微苦其
莖似莓子秋熟正赤莖葉及子服之輕身益氣
　爾雅杞枸檵郭鄭注俱云枸杞也本草云枸杞味苦
　寒久服堅筋骨輕身不老一名杞根一名地骨一名
　枸忌一名地輔一名羊乳一名却暑一名仙人杖一
　名西王母杖生常山平澤及諸丘陵阪岸冬採根春
　夏採葉秋採莖實抱朴子云家菜(一作/柴)一名托盧或
　名天精或名却老或名地骨日華子云地仙苗即枸
　杞圖經云春生苗葉如石榴葉而軟薄堪食俗呼為
　甜菜其莖榦髙三五尺作叢六七月生小紅紫花隨
　結紅實形微長如棗核其根名地骨與枸棘相類其
　實形長而枝無刺者真枸杞也圓而有刺者枸棘也
　世傳蓬萊縣南丘村多枸杞髙者一二丈其根盤結
　甚固其鄉人多夀考亦飲食其水土之品使然耳潤
　州州寺大井傍生枸杞亦歲久故土人目為枸杞井
　云飲其水甚益人又按枸杞一名仙人杖而陳藏器
　拾遺别有兩種仙人杖一種是枯死竹竿之色黒者
　一種是菜類并此為三物而同一名也陳子昻觀玉
　篇云余從補闕喬公北征次于張掖河洲惟仙人杖
　往往叢生戍人有薦嘉蔬者此物存焉因為喬公言
　其功時王仲烈亦同旅喜而食之旬有五日有人自
　謂知藥者謂喬公曰此白棘也仲烈遂疑曰吾亦怪
　其味甘喬公信是言乃譏予予因作觀玉篇按此仙
　人杖作菜茹者葉似苦苣白棘木類何因相似而致
　疑或曰白棘當是枸棘然本經枸棘又無白棘之别
　名况枸棘又非甘物乃知草木之類多而難識使人
　惑于疑似之言以真為偽宜子昻論著之詳也廣雅
　云地筋枸杞衍義云凡杞未有無刺者雖大至有成架
　然亦有刺但小則多刺大則少刺如酸棗及棘其實一
　也後人分别枸棘强生名耳詩緝云詩有三杞將仲
　子無折我樹杞栁屬也南山有臺南山有杞湛露在
　彼杞棘山木也此詩集于苞杞雅杕杜北山言采其
　杞四月隰有杞桋枸杞也
　按嚴華谷詩緝云南山有杞之杞是山木與此篇杞
　是二種確甚朱文公註南山之杞云樹如樗極肖其
　形若陸氏疏此杞亦云樹如樗幾相溷矣考本草枸
　杞固入木部但見有成架未見有成林者惟沈存中
　云陜西極邊枸杞最大髙丈餘可作柱亦豈與山樗
　並蔽芾耶
　　　南山有臺
臺夫須舊説夫須莎草也可為蓑笠都人士云臺笠緇
撮或云臺草有皮堅細滑緻可為簦笠以禦雨是也南
山多有
　爾雅云臺夫須郭景純曰鄭箋云臺可以為禦雨笠
　舍人云臺一名夫須詩小雅云南山有臺都人士云
　臺笠緇撮箋云都人之士以臺皮為笠也鄭漁仲云
　臺即雲臺菜舊説以為莎草埤雅臺夫須夫須莎草
　也可以為笠又可以為蓑疏而無温故莎从沙與内
　司服所謂素沙同意爾雅翼臺者沙草可為衣以禦
　雨今人謂之蓑衣毛氏云臺所以禦暑笠所以禦雨
　箋云臺夫須也以臺皮為笠毛氏知臺笠為二物但
　獨言笠禦雨未當鄭氏則言臺皮為笠夫臺但可以
　為衣不可以為笠古稱臺笠蓑笠自謂臺與笠爾不
　必以臺笠緇撮之語必欲合為一物也齊語曰今夫
　農時雨既至脱衣就功首戴茅蒲身衣襏襫韋昭曰
　茅蒲䔲笠也茅或作萌萌竹萌之皮所以為笠則笠
　不用臺為可知又曰襏襫蓑薜衣也則襏襫以沙草
　為之今人作笠亦多編筍皮及箬葉為之其臺為衣
　編之若甲毿毿而垂故雨順注而下然或藉而臥則
　不能隔雨山海經曰三危之山有獸其豪如被蓑郭
　氏亦云蓑被雨草衣則蓑但可為衣不可為笠明矣
　臺一名曰夫須葢匹夫所須纂文曰臺一名山莎本
　草香附子即莎草根生田野二月八月採圖經云香
　附子交州者大如棗近道者如杏仁苗莖葉都似三
　稜根若附子周匝多毛今近道生者苗葉如薤而瘦
　根如箸頭大
　　　北山有萊
萊草名其葉可食今兖州人蒸以為茹謂之萊蒸
　説文云萊蔓華也从艸來聲洛哀切黄直翁云詩北
　山有萊通作釐爾雅釐草與萊同韻呉才老云萊夫
　須也陸璣草木疏云萊藜也爾雅作釐郭璞遊仙詩
　云朱門何足榮未若托蓬萊臨源挹清波陵岡掇丹
　荑
　按爾雅云釐蔓華説文云萊蔓華則萊即釐無疑矣
　韻補韻會諸書俱云萊釐同韻范石湖呉郡志云來
　釐呉音並用小雅南山章與臺(田飴/反)基期同叶則二
　字同音又無疑矣但諸韻書俱引草木疏云萊藜也
　今疏本文不載可見陸疏逸去者甚多如夫蕦即南
　山有臺之薹草不知才老何以云然又藜草似蓬一
　名洛帚大可為杖杜子美云清風獨杖藜疑與萊異
　種據景純漁仲註釐一名䝉華未詳其狀何似
　　　菁菁者莪
莪蒿也一名蘿蒿生澤田漸洳之處葉似邪蒿而細科
生三月中莖可生食又可蒸食香美味頗似蔞蒿
　爾雅云莪蘿郭註今莪蒿也亦曰䕲蒿鄭註莪蒿也
　本草謂之䕲蒿似艾而細可食本草云角蒿唐註云
　葉似白蒿花如瞿麥紅赤可愛子似王不㽜行黑色
　作角七月八月采蜀本云葉似蛇牀青蒿等子角似
　蔓青實黒細秋熟所在皆有之陳藏器云䕲蒿生髙
　岡宿根先于百草一名莪蒿衍義云角蒿莖葉如青
　蒿開淡紅紫花花大約徑三四分花罷結子長二寸
　許微彎埤雅莪亦曰䕲蒿䕲之為言髙也莪生澤國
　漸洳之地葉似斜蒿而細科生可食宿根先于百草
　一名蘿蒿一名角蒿詩曰菁菁者莪在彼中阿阿大
　陵也莪微草也言君子之長育人材猶大陵之長育
　微草也菁菁盛貌葢草之初生其色𤣥盛則乃青霜
　死而後黄落故菁之文从青詩曰何草不𤣥以言其
　生何草不黄以言其死也爾雅釋蟲曰蛾羅也釋草
　又曰莪蘿也葢蛾所以生蠶莪亦所以覆而出之此
　義亦謂之羅與字説曰莪以科生而俄詩曰匪莪伊
　蒿匪莪伊蔚莪俄而蒿直蔚麄而莪細育材之詩正
　言莪者以此爾雅翼莪蘿蒿也生于水澤詩云在彼
　中阿在彼中沚在彼中陵葢莪水中所生陵阿亦通
　有之
　按蒿類甚多爾雅云蘩之醜秋為蒿言春時各有種
　名至秋老成通呼為蒿也張揖謂白蒿為蘩母即此
　意凡蒿皆入藥品此章菁菁者莪莪為莪蒿即本草
　角蒿也采蘩云于以采蘩蘩為皤蒿即本草白蒿也
　鹿鳴云食野之蒿蒿為青蒿即本草草蒿也蓼莪云
　匪莪伊蔚蔚為牡蒿即本草馬先蒿也
　　　薄言采芑
芑菜似苦菜也莖青白色摘其葉有白汁出脃可生食
亦可蒸為茹青州謂之芑西河鴈門尤美胡人戀之不
出塞
　朱傳云即今苦藚菜宜馬食軍行采之人馬皆可食
　也本草云野苦藚五六囘拗後味甘滑于家苦藚
　按朱晦菴云苦菜也陸元恪又云似苦菜則又一種
　矣顔氏家訓云江南别有苦菜葉似酸漿其花或紫
　或白子大如珠熟時或赤或黑此菜可以釋勞案郭
　景純註爾雅云此乃蘵黄除也今河北謂之龍葵梁
　世講禮者以此當苦菜既無宿根至春子方生耳亦
　大誤也据云此菜可以釋勞宜乎人馬皆食又云至
　春方生似合軍行之時或青州鴈門以為芑江南無
　其名耳
　　　言采其蓫
蓫牛蘈揚州人謂之羊蹄似蘆菔而莖赤可瀹為茹滑
而美也多啖令人下氣幽州人謂之蓫
　爾雅云藬牛蘈邢氏云藬一名牛蘈詩小雅云言采
　其蓫鄭箋云蓫牛蘈郭云今江東呼草為牛蘈者髙
　尺餘許方莖葉長而鋭有穗穗間有華華紫縹色可
　淋以為飲者(字林云縹青白/色淋以水沃也)鄭樵註云藬即羊蹄菜
　張揖云荲羊蹏也本草云羊蹄一名東方宿一名連
　蟲陸一名鬼目一名蓄陶隠居云今人呼秃菜即是
　蓄音之誤詩云言采其蓄圖經云羊蹄秃菜也生下
　濕地春生苗髙三四尺葉狹長頗似萵苣而色深莖
　節間紫赤花青白成穗子三稜有若茺蔚夏中即枯
　根似牛蒡而堅實詩小雅云言采其蓫或作蓄又有
　一種極相類而葉黄味酢名酸摸爾雅所謂須薞蕪
　郭璞云似羊蹄葉細味酢可食一名蓧是也衍義云
　葉如菜中菠薐但無岐而色差青白葉厚花與子亦
　相似
　按傳云蓫惡菜與本草羊蹄俗呼秃菜者相似陸元
　恪又稱其美可多啖何也郭璞註爾雅牛蘈未嘗明
　指為蓫宜乎孔穎達云釋草無文矣僅見邢疏引詩
　句以鄭箋蓫牛蘈為証亦無確見至圖經雖亦引詩
　句其形色與陸疏不甚合又見釋草有云蓫者圖經
　又相類因附載以備參考　爾雅云蓫薚馬尾邢氏
　云藥草蔏陸也一名蓫薚一名馬尾郭註云廣雅曰
　馬尾蔏陸本草云别名薚今闗西呼為薚江東為當
　陸按本草蔏陸一名薚根一名夜呼不同者所見本
　異也今註云一名白昌一名當陸是也鄭註亦云即
　商陸廣雅云常蓼馬尾商陸也圖經云商陸俗名章
　栁根生咸陽山谷今處處有之多生于人家園圃中
　春生苗髙三四尺葉青如牛舌而長莖青赤至柔脃
　夏秋間紅紫花作朶根如蘆菔而長如人形者有神
　爾雅謂之蓫廣雅謂之馬尾易謂之莧陸皆謂此商
　陸也然有赤白二種花赤者根赤花白者根白易曰
　莧陸夬夬莧與陸皆隂類也或曰此一物即名章陸
　今俗名章栁根又一名夜呼莫知其義據荆楚歲時
　記三月三日杜鵑初鳴田家候之此鳥鳴盡夜口赤
　上天乞恩至章陸子熟乃止然則章陸子未熟以前
　為杜鵑鳴之候故稱夜呼
　　　言采其葍
葍一名䔰河内謂之蓘幽州人謂之燕葍其根正白可
著熱灰中温噉之饑荒之歲可蒸以禦饑漢祭甘泉或
用之其草有兩種葉細而花赤有臭氣也(一本作花葉/有兩種一種)
(葉細而花赤一種/葉大而花白復香)
　爾雅云葍䔰郭云大葉白華根如指正白可啖鄭云
　即商陸也爾雅又云葍藑茅郭云葍華有赤者為藑
　藑葍一種耳亦猶蔆苕華黄白異名鄭云商陸有二
　種赤者為藑茅毛傳云葍惡菜也鄭箋云葍亦仲春
　時生可采也博雅云烏麮葍也邢氏云葍一名䔰與
　藑茅一草也華白者即名葍華赤者别名藑茅故郭
　云亦猶蔆苕華黄白異名也
　　　匪莪伊蔚
蔚牡蒿也三月始生七月華華似胡麻華而紫赤八月
為角角似小豆角鋭而長一名馬薪蒿
　爾雅云蔚牡菣郭鄭註俱云蔚即蒿之雄無子者故
　云牡菣本草云馬先蒿生南陽川澤葉如益母草花
　紅白八九月有實俗謂之虎林亦名馬新蒿詩所謂
　匪莪伊蔚是也但郭註云牡菣無子者而陸云有子
　二説小異今當用有子者為正陶隠居云一名爛石
　草爾雅翼蔚蒿菣郭氏曰今人呼青蒿香中炙啖者
　為菣又曰蔚牡菣郭曰無子者詩曰蓼蓼者莪匪莪
　伊蒿哀哀父母生我劬勞又曰蓼蓼者莪匪莪伊蔚
　哀哀父母生我勞瘁蒿生子以喻母牡蒿以喻父凡
　人之情念其父母則因物而感一説曰匪莪伊蒿蒿
　猶有子者匪莪伊蔚蔚則無子以見父母得我之難
　也今皆無報矣則有我之不如無也且蔚又治無子
　亦寓其意焉
　　　蔦與女蘿
蔦一名寄生葉似當盧子如覆盆子赤黒甜美女蘿今
兎絲蔓連草上生黄赤如金今合藥兎絲子是也非松
蘿松蘿自蔓松上生枝正青與兎絲殊異
　蔦爾雅云寓木宛童郭云寄生樹一名蔦鄭云樹上
　寄生木也有二種一種葉圓名蔦一種似麻黄名女
　蘿(女蘿與蔦確是二物/不知漁仲何以云然)博雅云寄屏寄生也本草云
　桑上寄生一名寄屑一名蔦生𢎞農川谷桑樹上陶
　隠居云桑上者名桑寄生爾詩云施于松上方家亦
　用楊上楓上者各隨其樹名之形類猶是一般但根
　津所因處為異生樹枝間寄根在皮節之内葉圓青
　赤厚澤易析旁自生節冬夏生四月花白五月實赤
　大如小豆圖經云桑寄生云是烏鳥食物子糞落枝
　節間感氣而生葉似橘而厚軟莖似槐枝而肥脃三
　四月間花黄白色六月結實黄色如小豆槲櫸栁木
　楊楓等樹皆有惟桑上者堪用
　女蘿爾雅云唐䝉女蘿女蘿兎絲註云别四名詩云
　爰采唐矣疏云孫炎曰别三名郭云别四名則唐與
　䝉或并或别故三四異也詩經直言唐而傳云唐䝉
　也是以䝉解唐也則四名為得下又云䝉玉女郭云
　即唐也女蘿别名是又名玉女鄭云即女蘿也然則
　唐也䝉也女蘿也兔絲也玉女也凡五名詩頍弁云蔦
　與女蘿也埤雅在木為女蘿在草為莵絲舊説上有
　莵絲下必有伏莵之根無此莵在下則絲不得生乎
　上然其實不屬也淮南子曰下有伏苓上有兎絲詩
　曰蔦與女蘿施于松柏言蔦之為物寄生而女蘿浮
　蔓尚得施于松柏可以人而不如乎且姓同本而生
　族同支而出則與寄生浮蔓者異矣故詩以此駮王
　又曰莵絲無根而生蛇無足而行魚無耳而聽蟬無
　口而鳴皆自然者也爾雅翼女蘿兎絲其實二物也
　然皆附木上廣雅云女蘿松蘿也莵丘莵絲也則是
　兩物今女蘿正青而細長無雜蔓故山鬼章云被薜
　荔兮帶女蘿蘿青而長如帶也何與兎絲事然兩者
　皆附木或當有時相蔓古樂府云南山幕幕兎絲花
　北陵青青女蘿樹由來花樹同一根今日枝條分兩
　處唐樂府亦云兎絲故無情隨風任顛倒誰使女蘿
　枝而來强縈抱兩草猶一心人心不如草則古今多
　知其為二物者博物志魏文帝所記諸物相似亂者
　女蘿寄生兎絲兎絲寄生木上根不著地然則女蘿
　有寄生兎絲上者爾雅女蘿兎絲或亦此義爾本草
　草部云莵絲子一名莵蘆一名莵縷一名蓎䝉(圖經/云爾)
　(雅疏云唐也䝉也而本草并/以蓎䝉為一名似毛傳本此)一名玉女一名赤網一
　名莵纍生朝鮮川澤田野蔓延草木之上色黄而細
　為赤網色淺而大為莵纍九月採實又木部云松蘿
　一名女蘿生熊耳山川谷松樹上五月採
　按毛公傳云女蘿兎絲松蘿也李善因古詩云與君
　為新昏兎絲附女蘿註云二者異草毛公誤合為一
　此與張揖同見但合叅爾雅埤雅及郭鄭諸家俱
　以為一物而異其名耳惟陸氏云女蘿非松蘿本
　草分莵絲入草部松蘿入木部似與陸氏合符然
　又云松蘿一名女蘿何耶此詩云蔦與女蘿施于
　松上應是松蘿松蘿與女蘿兎絲原非異種總是
　依附纒綿于他物而生長不能自植者在草則附
　于草在木則附于木陸佃分在草曰莵絲在木曰女
　蘿亦非確見
　　　白華菅兮
菅似茅而滑澤無毛根下五寸中有白粉者柔韌宜為
索漚乃尤善矣
　爾雅云白華野菅舍人云白華一名野菅郭云茅屬
　此白華亦是茅之類也漚之柔韌異其名謂之為菅
　因謂在野未漚者為野菅耳詩小雅云白華菅兮是
　也鄭氏云今亦謂之菅似茅而髙大孔疏曰鄭箋云
　人刈白華于野已漚之名之為菅然則菅者已漚之
　名未漚則但名為茅也陸農師云爾雅曰白華野菅
　傳曰已漚為菅未霑人功故謂之野菅菅茅屬也而
　其華白故一曰白華詩序曰白華孝子之潔白也南
　陔孝子相戒以養也陔戒也故曰相戒以養逸詩曰雖
　有姬姜無棄憔悴雖有絲枲無棄菅蒯菅蒯猶所謂糟
　糠也范氏曰菅以為屨濮氏曰左傳云雖有絲麻無
　棄菅蒯蒯與菅皆謂苕也黄花者俗名黄芒即蒯也
　白華者俗名白芒即菅也異物志云香菅似茅而葉
　長大于茅不生洿下之地凡所烝享必得此菅包裹
　助調五味
　按郭景純云菅茅屬而陸疏鄭註朱傳俱云似茅確
　是二物下章云露彼菅茅猶逸詩云無棄菅蒯也茅
　乃散材菅為女作纎微所不棄者故東門之池與麻
　紵同詠也孔氏以為已漚為菅未漚為茅恐未必然
　惟邢氏云未漚為野菅斯得耳濮氏以為苕想誤認
　為蓚蓧之醜矣若異物志所載香菅又是一種想成
　王時會人獻以菅即此類也
　　　苕之華
苕一名陵時一名䑕尾似王芻生下濕水中七八月中
華紫似今紫草花可染皂䰞以沐髪即黑葉青如藍而
多華
　爾雅云苕陵苕黄華蔈白華茇郭注云一名陵時邢
　疏曰黄華名蔈白華名茇别花色之名也鄭箋云陵
　苕之華紫赤而繁陸璣亦言其花紫色而此云黄白
　者葢就紫色之中有黄紫白紫耳及其將落則全變
　為黄故詩云芸其黄矣毛傳云將落則黄是也鄭注
　云陵苕今謂之凌霄花本草謂之紫葳蔓生依緣樹
　木皆黄花少見有白華者博雅云茈葳陵苕瞿麥也
　本草云紫葳一名陵苕一名茇華生西海川谷及山
　陽劉禹錫云一名女葳圖經云陵苕陵霄花也多生
　山中人家園圃亦或種蒔初作藤蔓生依大木歲久
　延引至顛而有花其花黄赤夏中乃盛陶隠居云詩
　有苕之華按爾雅苕陵苕郭云一名陵時又據陸璣
　及孔頴達疏義亦云苕一名陵時陵時乃是䑕尾草
　之别名本草紫葳無陵時之名而䑕尾草有之乃知
　以陵時作陵霄耳又陵霄非是草類益可明其誤矣
　衍義曰紫葳今蔓延而生謂之為草又木身謂之為
　木又須物而上然榦不逐冬斃亦得木之多也故分
　入木部為至當唐白樂天詩有木名凌霄擢秀非孤
　標益知非草也本經又云莖葉味苦是與瞿麥别一
　種甚明唐本注云且紫葳瞿麥皆本經所載若用瞿
　麥根為紫葳何得復用莖葉此説盡矣然其花赭黄
　色本條雖不言其花又却言莖葉味苦則紫葳為花
　故可知矣爾雅翼苕今陵霄花是也蔓生喬木極木
　所至開花其端詩云苕之華芸其黄矣鄭箋以為陵
　苕之華紫赤而繁華衰則黄葢非也是物雖名紫葳
　而花不紫又或以瞿麥根為紫葳瞿麥花紅亦非此
　類然則芸其黄者正自花開之色耳此華亦彌絡石
　壁盛夏視之如錦繡不可仰望露滴目中有失明者
　名物疏云陵苕即陵霄也故本草云茇華與爾雅合
　陸璣疏則以為䑕尾爾雅云葝䑕尾註云可以染皂
　本草經云䑕尾草有白華者赤華者一名葝一名陵
　翹生平澤中四月採葉七月採華陶隠居云田野甚
　多人採作滋染皂圖經云苗如蒿夏生莖端作四五
　穗穗若車前與陸説生下濕七月花可染皂者相似
　則陸誤以陵苕為䑕尾矣又或以紫葳為瞿麥根瞿
　麥即爾雅所謂大菊蘧麥亦非也陵苕斷即女葳陸
　璣疏全謬不可從
　　　莫莫葛藟
藟一名巨苽似燕薁亦延蔓生葉如艾白色其子赤可
食酢而不美幽州謂之推藟
　爾雅云諸慮山櫐郭註云今江東呼櫐為藤似葛而
　麤大鄭註云諸慮山藤也詩稱葛藟本草千歲櫐櫐
　皆謂藤本草云千歲櫐一名虆蕪陶隠居云樹如葡
　蔔葉如鬼桃陳藏器云似葛蔓葉小白子赤條中有
　白汁圖經云虆生泰山川谷作藤蔓延木上葉如葡
　蔔而小四月摘其莖汁白而甘五月開花七月結實
　八月採子青黒微赤冬惟凋葉此即詩云葛虆者也
　蘇恭謂是蘡薁藤深為謬妄左傳云葛虆猶能庇其
　本根按經中藟必與葛同詠如葛藟纍之綿綿葛藟
　諸什是也疑是草屬爾雅入釋木後人多以木類解
　之但葛覃采葛葛生詠葛者甚多陸氏疏不載因附
　補遺于卷末
　　　取蕭祭脂
蕭荻今人所謂荻蒿者是也或云牛尾蒿似白蒿白葉
莖麤科(一作/斜非)生多者數十莖可作燭有香氣故祭祀以
脂爇之為香許慎以為艾蒿非也郊特牲云既奠然後
爇蕭合馨香是也
　爾雅云蕭荻郭註云即蒿鄭註云蕭萩(音/秋)即青蒿
　也或云牛尾蒿今藥家謂之青箱子埤雅蕭可以
　祭故其字从肅亦秋風之過蕭意象肅然詩曰取蕭祭
　脂凡祭灌鬯求諸隂焫蕭求諸陽奏樂求諸隂陽之間
　故禮曰聲音之號所以詔告于天地之間也又曰見以蕭
　光以報氣也加以鬱鬯以報魄也凡祭周人先求諸隂故
　先灌鬯焫蕭在後商人先求諸陽故先焫蕭灌鬯在後
　也詩曰冽彼下泉浸彼苞蕭民者上之所恃以事宗廟
　社稷蕭之象也又曰蓼彼蕭斯零露湑兮蕭微物也而
　其香能上達故詩亦以況四海之諸侯爾雅翼蕭今人
　所謂荻蕭者是也生民詩云取蕭祭脂后稷之祭也葢
　宗廟之祭薦熟之時堂上事尸竟延入户内更從孰始
　于薦熟時祝先酌奠于鉶羮之内訖尸未入乃取蕭染
　以牲腸間脂合黍稷燒之于宫中后稷之祀乃郊雖非
　宗廟然將郊為軷道之祭其用亦同爇之于行神之位
　故曰取羝以軷祭脂者即此羝之脂也葢自后稷之時
　已如此故周宗廟用之昔有虞氏尚氣血腥爓祭用氣
　商人尚聲以聲音之號詔告天地之間周人尚臭以鬱
　合鬯灌以圭璋而使臭隂達于淵泉既奠然後焫蕭
　合黍稷羶薌爇之而使臭陽達于牆屋臭隂以水而
　報魄臭陽以火而報氣古人以神之道微不可搏執
　故求萬物之理以為同聲相應同氣相求水流濕火就
　燥故用百物之英華庶幾麗而㽜之此蕭之氣遶于牆
　屋則牆内乃爇蕭之地故孔子曰吾恐季孫之憂不
　在顓臾而在蕭牆之内也其蕭葢甸師所供周禮甸
　師祭祀共蕭茅先鄭以為蕭或作莤但作縮茅解之
　杜子春始讀為蕭詩緝云蒿者總名蕭蒿之香者也
　　　維筍及蒲
筍竹萌也皆四月生維巴竹筍八月九月生始出地長
數寸䰞以苦酒豉汁浸之可以就酒及食
　爾雅云筍竹萌邢疏云孫炎曰竹初萌生謂之筍凡
　草木初生謂之萌筍則竹之初生者可以為菜殽詩
　大雅韓奕云其蔌維何維筍及蒲是也爾雅又云䈚
　箭萌郭註云萌筍屬也鄭註云箭竹筍也通志云凡
　筍類惟箭筍為美故會稽竹箭有聞焉周禮天官醢
　人云箈菹雁醢筍菹魚醢吕覽云和之美者越酪之
　菌註越酪山名菌竹筍也筍譜云竹初種根食土而
　下求乎母也及擢筍冒土而上愛乎子也筍大約不
　過青綠色本草木性甲乙氣蘇子瞻云竹之始生一
　寸之萌耳陸農師云其萌曰筍筍从勹从日勹之日
　為筍解之日為竹一曰从旬旬内為筍旬外為竹今
　俗呼竹為妒母草言筍旬有六日而齊母其自死筍
　謂之仙人杖
　蒲箋云深蒲也傳云蒲蒻也周禮醢人深蒲醓醢鄭
　司農云深蒲蒲蒻入水深鄭𤣥云深蒲蒲始生水中
　子
　　　言采其苑
苑與荇菜相似葉大如手赤圓有肥者著手中滑不得
停莖大如七柄葉可以生食又可䰞滑美江東人謂之
蓴菜或謂之水葵諸陂澤水中皆有
　説文博雅俱云苑鳧葵也毛傳朱注亦同杜子春讀
　為卯許慎以泮宫詩讀之作力久切周禮醢人朝事
　之豆用苑菹注云茒鳧葵北人音栁鄭大夫又讀為
　芽謂茒初生者此不過方音各别耳爾雅翼云今蓴
　小于荇陸璣所説則大于荇今蓴自三月至八月莖
　細如釵股黄赤色短長隨水深淺名為絲蓴九月十
　月漸麤硬十一月萌在泥中麤短名塊蓴味苦澁取
　以為羮猶勝雜菜呉人嗜蓴菜鱸魚葢魚之美者復
　因水菜以芼之兩物相宜獨為珍味然以鱓鼈為之
　更足生病陸德明云干寳曰今之􁈽蹗草堪為葅江
　東有之何承天曰此菜出東海堪為葅醬不可用鄭
　小同云江南人名之蓴菜生陂澤中草木疏同或又
　名水戾一云今之浮菜即猪蓴也本草有鳧葵陶𢎞
　景以入有名無用品解者不同未詳其正
　按諸説則苑為鳧葵鳧葵為蓴無疑矣但本草以蓴
　又一物鳧葵即荇菜圖經又稱蓴葉似鳧葵殆亦以
　鳧葵為荇菜歟
　
　
　
　
　
　
　
　
　
　
　
　
　
　
　陸氏詩疏廣要卷上之上
欽定四庫全書
　陸氏詩疏廣要卷上之下　　吳　陸璣　撰
　　釋木　　　　　　　　　明　毛晉　廣要
　　　蔽芾甘棠
甘棠今棠蔾一名杜棃赤棠也與白棠同耳但子有赤
白美惡予白色為白棠甘棠也少酢滑美赤棠子澁而
酢無味俗語云澀如杜是也赤棠木理韌亦可以作弓
幹
　爾雅云杜赤棠白者棠郭云棠色異異其名樊光云
　赤者為杜白者為棠爾雅又云杜甘棠邢疏曰郭云
　今之杜棃舍人曰杜赤色名赤棠白者亦名棠然則
　其白者名棠其赤者為杜棠為甘棠杜為赤棠詩召
　南云蔽芾甘棠唐風云有杕之杜傳云杜赤棠是也
　鄭註云北人謂之杜棃南人謂之棠棃埤雅云字説
　詩言蔽芾甘棠以杜之美言有杕之杜以棠之惡孔
　子曰吾于甘棠見宗廟之敬也劉歆廟議以為思其
　人尚愛其木況宗其道而毁其廟乎爾雅翼云每梨
　有十餘子唯一子生梨餘者生杜孫楚云梨有用為
　貴杜無用為賤括地志召伯廟在洛州夀安縣西北
　五里召伯聽訟甘棠之下周人思之不伐其樹後人
　懷其德因立廟有棠在九曲城東阜上通志云梨之
　類多杜甘棠謂之棠梨其花謂之海棠花其實謂之
　海紅子
　按樊光云白者為棠赤者為杜陸氏以為白者甘赤
　者澀則確乎棠美而杜惡矣字説相反之極豈因爾
　雅杜甘棠之説誤之耶或棠杜其總名但以赤白為
　美惡耳
　　　摽有梅
梅杏類也樹及葉皆如杏而黑耳曝乾為腊置羮臛韲
中又可含以香口
　夏小正云正月梅杏杝桃則華五月煮梅為豆實郭
　璞云似杏實酢陸佃云梅在果子華中尤香俗云梅
　花優于香桃花優于色故天下之美有不得而兼者
　多矣女失婚姻之時則感己之不如故詩人以摽有
　梅興焉又詩曰墓門有梅有鴞萃止言墓門之隧既
　非梅之所宜生而鴞食葚而甘非梅之所能養猶之
　陳佗無良師傅養成其質以至于不義也今江湘二
　浙四五月之間梅欲黄落則水潤土溽礎壁皆汗蒸
　鬱成雨其霏如霧謂之梅雨沾衣服皆敗黦故自江
　以南三月雨謂之迎梅五月雨謂之送梅傳曰五月有
　落梅風江淮以為信風亦花信風之類賈思勰曰梅
　花早而白杏花晚而紅梅實小而酸杏實大而甜梅
　可以調鼎杏則不任此用世人或不能辨言梅杏為
　一物此則北人不識梅也書曰若作和羮爾為鹽梅七
　命云燀以秋橙酤以春梅正以春梅者實尚青味酢
　故也舊説大庾嶺上梅南枝已落北枝始花羅願云
　梅先春而花其實亦早古者以梅實荐饋食之籩所
　謂乾䕩是也蜀志曰蜀名梅為䕩大如雁子禮記疏
　云䕩為乾梅説苑曰越使諸𤼵執一枝梅遺梁王魏
　文帝與軍士失道大渇而無水遂下令曰前有梅林
　結子甘酸可以止渇西京雜記云漢初修上林苑羣
　臣各獻名果有朱梅紫花梅紫蔕梅同心梅丽枝梅
　燕梅侯梅范石湖云梅天下尤物無問智賢愚不肖
　莫敢有異議
　按爾雅凡三釋梅俱非呉下佳品一云梅柟葢交讓
　木也一云時英梅葢雀梅似梅而小者也一云朹檕
　梅葢朹樹狀如梅子似小柰者也銕脚道人和雪嚥
　之寒香沁入肺腑者迺是摽有梅之梅爾雅獨未有
　釋文真一欠事范文穆公譜中所列種類甚多不能
　具載但綠蕚梅紅梅蠟梅不可不辨至如梅龍盤園
　之竒古及重陽日錢塘江上折梅花觴詠有横枝對
　菊開之句堪與廣平一賦並傳
　　　唐棣之華
唐棣奥李也一名雀梅亦曰車下李所在山中皆有其
花或白或赤六月中熟(一作/成實)大如李子可食
　爾雅云唐棣栘郭註似白楊江東呼夫栘(栘音/栘)鄭
　註栘楊也亦名扶栘似白楊埤雅唐棣一名栘其華
　反而後合詩曰唐棣之華偏其反而豈不爾思室是
　逺而子曰未之思也夫何逺之有此詩三百所以無
　此篇歟凡木之花皆先合而後開惟此花先開而後
　合詩曰山有苞棣隰有樹檖苞棣以況可與權之臣
　樹檖以況可與立之臣可與權者在上可與立者在
　下穆公之業也又曰何彼穠矣唐棣之華何彼穠矣
　華如桃李葢棣華偏而後合桃李則皆有華之盛者
　故詩以況王姬下嫁其衣之穠如此爾雅翼云栘生
　江南山谷其大十數圍無風葉動華反而後合所謂
　偏其反而者也又何彼穠矣之詩亦言唐棣之華此
　詩以王姬車服不繫其夫築館于外亦有反而後合
　之道至于執婦道以成肅雝則若桃李之相輝蔽不
　終反而已也崔豹古今註曰栘楊圓葉弱蔕微風大
　搖一名髙飛一名獨搖又曰栘楊一曰栘柳亦曰蒲
　栘而齊民要術以髙飛獨搖為白楊之别名又本草
　白楊註云取葉圓大蔕小無風自動者故説者云葉
　無風自動此是栘楊非白楊也葢白楊多悲風又與
　此相類故相雜耳栘皮焚為灰置酒中令味正經時
　不敗本草云扶栘木皮味苦名物疏云唐棣常棣是
　二種爾雅云唐棣栘本草謂之扶栘木一名髙飛一
　名獨搖爾雅又云常棣棣小雅所謂常棣之華也又
　本草郁李仁一名棣一名雀李一名車下李七月之
　所謂薁也陸璣知唐棣常棣各一種却不當以名奥
　李車下李五月成實者為唐棣故孔穎達七月疏俱
　不明了本草註于郁李仁下既引陸氏釋常棣之文
　圖經又引釋唐棣之文而常唐二字俱作棠混之甚
　矣唐棣自是楊類雖得棣名而實非棣也惟鄭漁仲
　分析甚當朱子論語註云唐棣郁李也亦陸璣誤之
　與
　按鄭漁仲云郁李曰夀李曰車下李曰棣常棣詩云
　常棣之花鄂不韡韡據此説則直認常棣為唐棣矣
　何云漁仲分析甚當
　　　樹之榛栗
榛栗屬有兩種其一種之皮葉皆如栗其子小形似杼
子味亦如栗所謂樹之榛栗者也其一種枝葉如木蓼
生髙丈餘作胡桃味遼東上黨皆饒山有榛之榛枝葉
似栗樹子似橡子味似栗枝莖可以為燭五方皆有栗
周秦吳揚特饒吳越被城表裏皆栗唯漁陽范陽栗甜
美長味(一作/味長)他方者悉不及也倭韓國諸島上栗大如
鷄子亦短味不美桂陽有莘栗藂生大如杼(一作/杏)子中
仁(一作/人)皮子形色與栗無異也但差小耳又有奥栗皆
與栗同子圓而細或云即莘也今此(一本多/色字)惟江湖有
之又有茅栗佳栗其實更小而木與栗不殊但春生夏
花秋實冬枯為異耳
　榛周禮籩人云饋食之籩其實榛説文云亲果實如
　小栗榛木也曲禮云婦人之摯椇榛脯修棗栗埤雅
　榛似梓實如小栗栗屬也先王以為女摯賦云榛栗
　罅𤼵江南有小栗謂之茅栗讀茅為茅誤也莊子曰
　狙公賦茅朝三而暮四衆狙皆怒芧小栗也爾雅翼
　榛枝莖如木蓼葉如牛李色髙丈餘子如小栗其核
　中悉如李生則胡桃味膏燭又美亦可食噉漁陽遼
　代上黨皆饒鄭注禮曰榛似栗而小闗中鄜坊甚多
　然則其字從秦葢此意也左傳曰女贄不過榛栗棗
　修以告䖍也稱告䖍者榛有臻至之義栗有戰栗之
　義棗有早作之義修有修飭之義皆以其名告己之
　䖍恭也又一種大小枝葉皆如栗其子形如杼子味
　亦如栗所謂樹之榛栗者其下云爰伐琴瑟是大木
　非榛楛之榛至女贄則宜兩者皆可用通志榛有三
　四種㮚類也似㮚而小正圓
　栗大戴禮云八月栗零零也者降也零而後取之故
　不言剝也周禮天官云饋食之籩其實栗禮記内則
　云栗曰撰之疏云栗蟲好食數數布陳撰省視之本
　草註云栗作粉勝于菱芡蜀本云樹髙二三丈葉似
　櫟花青黄色似胡桃圖經云兖州宣州者最勝實有
　房彚若拳中子三五小者若桃李中子惟一二將熟
　則罅拆子出凡栗之類甚多詩云樹之莘栗(莘音/臻)
　栗房當心一子謂之栗楔治血尤効陳士良云栗有
　數種其性一類三顆一毬其中者栗榍也理筋骨風
　痛衍義曰湖北路有一種栗頂圓末尖謂之旋栗西
　京雜記上林苑有侯栗瑰栗魁栗榛栗嶧陽栗嶧陽
　都尉曹龍所獻大如拳埤雅云栗味鹹北方之果也
　有莍蝟自裹東觀書曰栗駭蓬轉葢今栗房秋熟罅
　𤼵其實驚躍如㬥去根榦甚逺所謂栗駭也相法曰
　白如截肪黄如烝栗今黄玉謂之栗玉義葢取此爾
　雅翼栗其實下垂故從􁉭􁉭者草木實垂􁉭􁉭然葢
　象形也古文㮚從西從二􁉭徐巡説木至西方戰㮚
　言木則凡木皆然而栗至罅𤼵之時將墜不墜尤有
　戰㮚之象故天子五社西社植栗而宰我對栗社之
　義亦以為使民戰栗也栗之生極謹密三顆為房其
　房為蝟毛其中顆褊者號為栗楔尤益人大率栗味
　鹹性温而宜於腎有患足弱者坐栗木下多食之至
　能起行其質縝密故稱玉質縝密以栗秦風阪有漆
　隰有栗燕秦千樹栗是其出處也秦饑應侯請𤼵五
　苑之果蔬橡棗栗以活民昭王不許范子計然曰栗
　出三輔詩又云山有嘉卉侯栗侯梅侯助辭也西京
　雜記稱漢上林苑中有侯栗又有侯梅此呉均之語
　不可取信廣要云有石栗其樹與栗同俱生於山石
　罅中花開三年方結實其殻厚而肉少其味似胡桃
　熟時或為羣鸚鵡所啄故彼人極珍貴之出日南又
　頻婆子者其實紅色大如肥皁核如栗煨熟食之味
　與栗無異
　按許慎以亲為榛張揖又云辛㮚也圖經陸疏又以
　莘為栗之一種可見草木形狀相似者其名亦易相
　亂但亲字從辛從木責辛切音臻而廣雅作辛失木
　字本草及元恪諸家作莘從艸字至于陸佃云似梓
　直認為梓字㸃畫間毫釐千里誤人不小何六書之
　學累代莫問耶
　　　梓椅梧桐
梓者楸之疎理白色而生子者為梓梓實桐皮曰椅今
人云梧桐也則大類同而小别也桐有青桐白桐赤桐
宜琴瑟今雲南牂柯人績以為布似毛布
　梓椅爾雅云椅梓郭云即楸鄭云今亦謂之梓木良
　材也埤雅云舊説椅即是梓梓即是楸葢楸之疎理
　而白色者為梓梓實桐皮曰椅其實雨木大類同而
　小别也今呼牡丹為花王梓為木王葢木莫良于梓
　故書以梓材名篇禮以梓人名匠也爾雅翼云郭氏
　解椅梓云即楸又解楸榎云大而皵楸小而皵榎説
　文亦曰椅梓也梓楸也楸梓也檟楸也然則椅梓楸
　檟一物而四名定之方中既言椅又言梓故疏曰楸
　之疎理白色而生子為梓梓實桐皮曰椅而齊民要
　術稱白色有角者為梓或名角楸又名子楸黄色無
　子者為栁楸世呼荆黄楸云然則是數者又以有子
　為辨耳梓為百木長室屋之間有此木則餘材皆不
　復震其莢細如箸其長僅尺冬後葉落而莢猶在樹
　緫緫然其實一名豫章古今註云棘實曰棗梓實曰
　豫章桑實曰椹柘實曰佳昔者伯禽康叔見周公三
　見而三笞遂見商子商子使觀于南山之陽見橋木
　髙而仰又使之觀乎北山之隂見梓焉晉然實而俯
　商子曰橋者父道也梓者子道也于是二子再見乎
　周公入門而趨登堂而跪周公拂其首勞而食之則
　以能子道焉耳雜五行書曰舍西種梓楸五令子孫
　順孝葢亦此義日華子云椅樹皮有數般惟楸梓佳
　蕭炳云梓似桐而葉小花紫禮斗威儀云君乘火而
　王其政和平楸梓為長生通志略云梓與楸相似爾
　雅以為一物誤矣齊民要術云白色有角者為梓無
　子為楸是皆不辨楸梓也梓與楸自異生子不生角
　梧桐爾雅云櫬梧郭云今梧桐鄭云以其可為棺櫬
　故曰櫬又云榮桐木郭鄭俱云即梧桐埤雅云梧一
　名櫬即梧桐也今以其皮青號曰青桐華淨妍雅極
　為可愛故齋閣多種之櫜鄂皆五焉其子似乳綴其
　櫜多或五六少或二三故飛鳥喜巢其中莊子所謂
　空閲來風桐乳致巢是也又云白桐華而不實冬結
　似子者乃是明年之花房爾雅云榮桐木是也謂之
　華桐陶氏云桐有四種青桐葉皮青似梧而無子梧
　桐色白葉似青桐而有子白桐與岡梧無異唯有華
　子爾岡梧無子材中琴瑟者皆不足據按青桐即今
　梧桐白桐又與岡梧全異白桐無子材中琴瑟岡桐
　子大有油與陶氏之説正反爾雅翼云桐植物之多
　隂最可玩者青皮而白骨其生莢如箕子相對綴箕
　上成材之後可得實一石食之味如芡此木易生鳥
　衘墜者輒隨生歲可髙一丈葢有青赤白而青桐又
　有有實無實之辨本草衍義云桐有四種白桐可斲
　琴者葉三杈開白花不結子荏桐早春先開淡紅花
　狀如鼓子花成筒子子作桐油梧桐四月開淡黄小
　花一如棗花枝頭出絲墮地成油霑漬衣履五六月
　結子今人取炒為果此是月令清明之日桐始華者
　岡桐無花不中作琴體重圖經云桐生桐柏山谷今
　處處有之其類有四種青桐梧桐白桐岡桐是也白
　桐一名椅桐又名黄桐岡桐似白桐惟無子或云今
　南人作油者此桐亦有子頗大于梧子耳通志云桐
　之類亦多陶隠居云白桐岡桐俱堪作琴瑟據此説
　則白桐者梧桐也其材最大可為棺槨左傳云桐棺
　三寸爾雅云櫬是也註疏家不能别椅是岡桐桐是
　梧桐梓似楸别是一物爾雅謂之椅梓誤矣又有一
　種赬桐夏月繁花其紅如火又有紫桐花如百合又
　有刺桐其花側敷如掌枝榦有刺花色深紅又有一
　種實如甖子粟可作油陳藏器所謂甖子桐也賈思
　勰曰桐有三輩青白之外復有岡桐即油桐也生于
　髙岡葢梧性便溼不生于岡故此桐有岡之號遁甲
　曰梧桐不生則九州異名之曰桐似本于此舊説梧
　桐以知日月正閏生十二葉一邊有六葉從下數一
　葉為一月有閏則生十三葉視葉小者則知閏何月
　論衡云楓桐速長故其皮肌不能堅桐譜云桐體溼
　則愈重乾則愈輕生時以斧斫之甚易乾乃軟而拒
　斧花木考云凡木本實而末虚惟桐反之試取小枝
　削皆實堅其本皆中虚世所以貴孫枝者貴其實也
　實故絲中有木聲也嚴坦叔云陸璣言有青桐白桐
　赤桐此中琴瑟者白桐也椅桐梓漆之桐為白桐梧
　桐生矣之桐為青桐羅願云桐之中有數種有其子
　可以取油者葢即詩所謂其桐其椅其實離離者也
　有華而不實堪作琴瑟者若生石間其聲則鳴書嶧
　陽孤桐是也雲南牂柯人績以為布其葉飼豕肥大
　三倍至秋後亦用以飼魚鄉人養魚者每春以草養
　之頓能肥大秋後食以葉以封魚腹則不復食亦不
　復瘦以待春復食也齊地記曰城北十五里有桐臺
　即梧宫賈誼新書懸弧之禮東方之弧以梧梧者東
　方之草春木也南方之弧以栁栁者南方之草夏木
　也中央之弧以桑桑者中央之木也西方之弧以棘
　棘者西方之草秋木也北方之弧以棗棗者北方之
　草冬木也周書曰清明之日桐始華桐不華歲有大
　寒晉武帝時嘗得一石鼓擊之無聲張華取蜀桐材
　刻魚形叩之音聞數里董仲舒請雨以桐魚九枚莫
　曉其義王逸子曰木有扶桑梧桐松柏皆受氣淳矣
　異于羣類者松柏冬茂隂木也梧桐春榮陽木也扶
　桑日所出隂陽之中也漢西域鄯善國有胡桐亦似
　桐蟲食其木則沬出其下流者俗名為胡桐淚言如
　目中淚也可以汗金銀俗語訛呼淚為律
　按椅桐梓確是三種所謂大同而小别也但梧桐是
　一物爾雅雖兩釋實無異也葢謂種類太多如青桐
　白桐赤桐岡桐赬桐紫桐荏桐刺桐胡桐蜀桐甖子
　桐之類不可枚舉其實各各不同諸家紛紛致辨轉
　致惑人至若陶氏謂白桐是岡桐鄭氏謂岡桐是椅
　桐益可笑矣
　　　不流束蒲
蒲栁有兩種皮正青者曰小楊其一種皮紅正白者曰
大楊其葉皆長廣似栁葉皆可以為箭幹故春秋傳曰
董澤之蒲可勝既乎今人又以為箕鑵之楊也
　爾雅云楊蒲栁邢疏楊一名蒲栁生澤中可為箭笴
　左傳所謂董澤之蒲者杜註云董澤之蒲河東聞喜縣
　東北有董池鄭註楊蒲栁水楊也可為箭幹葉圓濶
　樹與栁相似故名楊栁采薇所謂楊栁依依左傳所
　謂董澤之蒲即此也埤雅蒲栁今有黄白青赤四種
　白楊葉圓青楊葉長赤楊霜降則葉赤材理亦赤黄
　楊木性堅緻難長俗云歲長一寸閏年倒長一寸重
　黄楊以其無火或曰以水試之則無火取此木必于
　隂晦夜無一星則伐之為枕不裂楊之孚甲早于衆
　木昬姻失時則曽木之不如也故詩曰東門之楊其
　葉牂牂牂牂盛也東門之楊其葉肺肺肺肺衰也以
　言嫁娶之莫如此莊子曰大聲不入于里耳折楊皇
　華則嗑然而笑折楊逸詩皇華即詩所謂皇皇者華
　是也易曰枯楊生華枯楊生稊葢楊性堅勁雖生棟
　不撓齊民要術曰白楊性勁直堪為屋材寧折終不
　曲撓榆性懦軟久無不曲比之白楊不如逺矣毛傳
　云蒲草也本草圖經云蒲栁其枝勁韌可為箭笴又
　謂之􁀆蒲即水楊也本草註云水楊葉圓濶而赤枝
　條短硬多生水傍古今註云蒲栁生水邊葉似青楊
　一名蒲栁枝勁細任矢用國策云夫楊樹之則生倒
　樹之亦生折而樹之又生世説顧悦云蒲栁之姿望
　秋而落詩緝云楊可為舟又可為屋材詩曰揚之水
　不流束蒲言激之水宜能浮泛而蒲又輕揚善泛今
　反不流如此則以水力更微而不勝故也列子曰虚
　則夢揚實則夢溺之反也説者以為上章言薪言楚
　則蒲亦木名不宜為草誤矣夫芻亦草也而綢繆之
　詩乃曰束薪束芻束楚則豈以言木故妨草哉
　　　無折我樹杞(舊刻集于/苞杞非)
杞柳屬也生水傍樹如栁葉麄而白色木理微赤故今
人以為車轂今共北淇水傍魯國泰山汶水邊純杞也
　爾雅云旄澤栁邢疏栁生澤中者别名旄鄭註杞栁
　也生澤中如蘆荻可編為棬箱通志略云杞栁亦曰
　澤栁可為桮棬者本草圖經云今人取其細條火逼
　令柔韌屈作箱箧河朔猶多
　　　顔如舜華
舜一名木槿一名櫬一名曰椵齊魯之間謂之王蒸今
朝生草落者是也五月始花故月令仲夏木槿榮椵
　爾雅釋草云椵木槿櫬木槿郭註云似李樹華朝生
　夕隕可食或呼日及一曰王蒸鄭註云即朝生莫落
　花也今亦謂之木槿一名椵一名櫬一名王蒸一名
　舜華埤雅云華如葵朝生夕隕一名舜葢瞬之義取
　諸此詩曰顔如舜華又曰顔如舜英言不可與久也
　葢榮而不實者謂之英人物志曰草之精秀者為英
　獸之將羣者為雄張良是英韓信是雄篤論曰日給
　之華似柰柰實而日給虚虚偽之與真實相似也通
　志云爾雅入草例者樊光云其花朝生莫落與草同
　气故在草中今人謂之朝生莫落人多植庭院間唐
　人詩云世事方看木槿榮言可愛易凋也亦可作籬
　故謂之槿籬傅𤣥云蕣花麗木也或謂之洽容或謂
　之愛老成公綏云日及華甚鮮茂榮于孟夏訖于孟
　秋廣雅云一名朱槿一名赤槿爾雅翼云抱朴子曰
　夫木槿楊柳斷植之更生倒之亦生横之亦生生之易
　者莫過斯木也仲夏應隂而榮月令取之以為候其花
　朝開莫落或呼為日及陸機賦云如日及之在條常雖
　盡而不悟潘尼云朝菌者詩人以為舜華莊生以為
　朝菌詩曰有女同車顔如舜華又曰顔如舜英舜葢華
　之茂者又枝葉相當有同車之象亦如舜朝開日莫
　落少過時則後之矣太子忽當有功于齊之時可以
　取齊女于是時而不取則若日及之不可待矣木槿
　作飲令人得瞑與榆同功其花用作湯代茗可以治
　風然茗令人不睡木槿令人睡為異爾本草衍義云
　木槿如小葵花淡紅色五葉成一花朝開莫斂花與
　枝兩用湖南北人家多植為籬障傅咸賦云應青春
　而敷蘖逮朱夏而誕英布天夭之纎枝𤼵灼灼之殊
　榮紅葩紫蔕翠葉素莖含暉吐曜爛若列星
　　　山有樞
樞其鍼刺如柘其葉如榆瀹為茹美滑于白榆榆之類
有十種葉皆相似皮及木理異爾
　爾雅云藲荎(藲音歐荎/大結反)邢疏云别二名也郭云今
　之刺榆詩唐風云山有樞是也鄭註云刺榆也有
　鍼刺如柘其葉如榆汋為䔫美滑于白榆爾雅翼
　詩山有樞隰有榆樞荎葢榆之類今之刺榆也爾雅
　疏榆之類有十種葉皆相似皮及木理異耳而刺
　榆有鍼刺如柘其葉如榆瀹為蔬美滑于白榆内
　則曰堇荁枌榆免薧滌瀡以滑之(葢榆之類皆滑/免讀若問孫愐)
　(唐類菟新生草則薧乃是久者以/上四物新舊之名皆滑利之名也)嵇康謂榆令人
　瞑齊民要術稱梜榆凡榆三種色别種之勿雜
　以為梜榆莢葉味苦凡榆莢味甘甘者春時
　將煮賣是以須别也廣志曰有姑榆有郎榆
　郎榆無莢管子五粟五沃之土其榆條直以長
　按陳藏器云江南有刺榆無大榆葢大榆北方有
　之秦漢故塞其地皆榆塞榆北方之木也淮南子
　曰槐榆與橘柚合而為兄弟有苗與三危通而為
　一家言槐榆北方橘柚南方也是以江南無榆但
　言樞耳若晉風則山隰兼有之然而有材不能用
　則不如其亡也汜勝之書曰三月榆莢南時髙皆强
　土可種木漢鑄莢錢如榆莢也又豐有枌榆社崔寔
　四民月令曰榆莢成者收乾以為㫖蓄色變白將落
　收為醬河平元年旱傷麥民食榆皮萬畢術曰八月
　榆檽令人不飢廣雅云柘榆梗榆也陳藏器云江南
　有刺榆無大榆刺榆秋實
　　　山有栲
栲葉似櫟木皮厚數寸可為車輻或謂之栲櫟許慎正
以栲讀為□今人言栲失其聲耳
　爾雅云栲山樗邢疏云舍人曰栲名山樗郭云栲似
　樗色小白生山中因名云亦類漆樹俗語曰櫄樗栲
　漆相似如一詩唐風云山有樗陸璣疏語云山樗與下
　田樗略無異葉似差狹耳呉人以其葉為茗方俗無
　名此為栲者誤也今所云為栲者葉如櫟木皮厚數
　寸可為車輻謂之栲櫟許慎正以栲讀為□今人言
　栲失其聲矣鄭註云山樗似樗而葉差狹樗木葉似
　椿江東呼為虎目葉脱處有痕如樗蒲子又如眼目
　按疏云許慎讀栲為□應作□讀丘上聲故與杻叶
　南山有臺亦與杻叶
　　　隰有杻(舊刻山/有杻非)
杻檍也葉似杏而尖白色皮正赤為木多曲少直枝葉
茂好二月中葉疏花如楝而細蕋正白葢樹今官園種
之正名曰萬歲既取名于億萬其葉又好故種之共汲
山下人或謂之牛筋或謂之檍材可為弓弩榦也
　爾雅云杻檍郭氏註云似棣細葉葉新生可飼牛材
　中車輞闗西呼杻子一名土橿鄭氏註云俗呼牛筋
　木其材堅韌中車輞及弓弩
　　　椒聊之實
椒聊聊語助也椒樹似茱萸有鍼刺莖葉堅而滑澤蜀
人作茶呉人作茗皆合煮其葉以為香今成皋諸山間
有椒謂之竹葉椒其樹亦如蜀椒少毒熱不中合藥也
可著飲食中又用蒸雞豚最佳香(一作/者)東海諸島上
亦有椒樹枝葉皆相似子長而不圓甚(一作/其)香其味
似橘皮島上麞鹿食此椒葉其肉自然作椒橘香也
　爾雅云檓大椒邢疏云檓者大椒之别也郭云今椒
　樹叢生實大者名為檓詩唐風云椒聊且鄭註云檓
　大椒秦椒也與蜀椒相似稍大而香氣減焉俗呼樛
　子爾雅又云椒榝醜莍疏云椒榝之類實皆有莍彚
　自裹李巡曰椒茱萸皆有房故曰莍莍實也郭云莍
　萸子聚生成房貌今江東亦呼莍椒似茱萸而小赤
　色鄭云此類結子成毬朶埤雅椒似茱萸而小赤色
　内含黑子如㸃今謂椒目木有鍼刺葉堅而滑澤爾
　雅曰椒榝醜莍桃李醜核言桃李屬皆内核椒榝屬
　皆外莍也酉陽雜俎曰椒可以來水銀茱萸氣好上
　椒氣好下葢椒氣性不上達故詩以譬沃也言沃盛
　强能修其政然其馨香下達而已詩曰椒聊之實蕃
　衍盈升椒聊之實蕃衍盈匊沃以支子受邑其後遂
　將盛大則猶之椒也其實蕃衍而至於盈升盈匊也
　莊子曰韋以裒椒雖踰絺綌然久則臭故天下之理
　有初雖若佳後更為害不可不察也爾雅翼椒實多
　而香故唐詩以椒聊喻曲沃之蕃衍盛大聊語助也
　陳詩貽我握椒周頌有椒其馨離騷云雜申椒與菌
　桂懷椒糈而要之九歌云奠桂酒兮椒漿播芳椒兮
　成堂漢世皇后稱椒房取其實曼延盈升以椒塗屋
　亦取其温暖故長樂宫有椒房殿其後董賢女弟為
　昭儀居舍與后相擬風及晉世石崇王愷之徒相矜
　以富於是崇以椒為泥泥其屋而愷以赤石脂泥其
　壁云荆楚之俗正月一日長幼悉正衣冠以次拜賀
　進椒酒崔實月令云過臘一日謂之小歲拜賀君親
　進椒酒從小起成公綏椒花銘云肇惟歲首月正元
　日是知小歲則用之漢朝元正則行之後世率以正
　月一日以盤進椒飲酒則撮寘酒中號椒盤焉然椒
　亦能殺人故漢李咸欲爭竇后配桓帝𢷬椒自隨而
　齊建武中欲併誅髙武子孫令太醫煮二斛椒熟則
　一時賜死此其事春秋運斗樞曰玉衡星散為椒山
　海經曰琴鼓之山其木多椒孝經援神契曰椒薑禦
　溼昌蒲益聰蜀都賦丹椒爾雅以檓為大椒謂叢生
　實大者又曰椒榝醜莍莍萸子聚生成房貌今江東
　亦呼莍云樹有鍼刺葉堅而滑澤每葉中亦有刺蜀
　人作茶呉人作茗皆煮其葉以為香又東海諸島上
　有椒子長而不圓其味如橘皮島上麞鹿食此葉者
　其肉自然作椒橘香范子計然曰蜀椒出武都赤色
　者善秦椒出天水隴西細者善通志椒曰蓎藙曰陸
　橃曰南椒生于漢中者曰漢椒蜀中者曰蜀椒巴中
　者曰巴椒
　按爾雅云朻者聊郭氏鄭氏雖俱云未詳然聊為木
　無疑矣或者木之糾曲者名聊烏知椒聊之聊非即
　朻者聊耶但向來諸家俱作助語辭不敢妄解
　　　集于苞栩
栩今柞櫟也徐州人謂櫟為杼或謂之為栩其子為皁
或言皁斗其殻為汁可以染皁今京洛及河内多言杼
斗或云橡斗謂櫟為杼五方通語也
　爾雅云栩杼郭註柞樹鄭註栩柞木今人以為梳本
　草云橡實堪染用一名杼斗槲櫟皆有斗以櫟為勝
　所在山谷中皆有圖經云木髙二三丈三四月開黄
　花八九月結實柞櫟也杼也栩也皆橡櫟之通名枕
　中記曰橡子非果非穀最益人服食無氣而受氣無
　味而受味消食止痢令人强健本草衍義云櫟葉如
　栗葉堅而不堪充材風土記云呉越之間名柞為櫪
　古今註云杼實曰橡東海及徐州謂之木蓮其葉始
　生食之味辛其梂子八月中成摶以為燭明如胡麻
　燭研以為羮肥如胡麻羮
　　　有條有梅
條槄也今山楸也亦如下田楸耳皮葉白色亦白材理
好宜為車板能濕又可為棺木宜陽共北山多有之梅
樹皮葉似豫章豫章葉大如牛耳一頭尖赤心花赤黄
子青不可食柟葉大可三四葉一藂木理細緻于豫章
子赤者材堅子白者材脆荆州人曰梅終南及新城上
庸皆多樟柟終南與上庸新城通故亦有柟也
　條爾雅云槄山榎李巡曰山榎一名槄郭云今之山
　楸秦風云終南何有有條有梅是也鄭云山楸也其
　材有文緻中車板樂器盤合用爾雅又云柚條郭註
　云似橙實酢生江南邢疏云禹貢揚州云厥苞橘柚
　孔安國云小曰橘大曰柚吕氏春秋云果之美者有
　雲夢之柚本草唐本註云柚皮厚味甘不如橘皮味
　辛而苦其肉亦如橘有甘有酸酸者名胡甘今俗人
　或謂橙為柚非也鄭註云條今謂之柚似橘而大皮
　瓤厚埤雅云柚似橙而大于橘一名條秦風所謂有
　條者是也碧幹丹實出于江南列子曰呉楚之國有
　大木焉其名為櫾食其皮汁已憤厥之疾度淮而北
　化為枳焉故曰橘柚凋于北徙若榴鬱于東移也
　梅爾雅云梅柟郭云似杏實酢孫炎云荆州曰梅揚
　州曰柟詩秦風云有條有梅是也埤雅云梅至北方
　多變而成杏故人有不識梅者地氣使然也詩曰終
　南何有有條有梅君子至止錦衣狐裘條柚也葢柚
　渡淮而為枳梅變而成杏今終南之所生有條有梅
　而材實成焉以譬人君之道化也爾雅翼云柟大木
　也可以為舟又可以為棺故古稱楩楠豫樟以為良
　木之類任昉云黄金山有柟木一年東邊榮西邊枯
　一年西邊榮東邊枯張華云交讓木宋子京云讓木
　即柟也其木直上柯葉不相妨蜀人號讓木名物疏
　云按陸璣所釋梅自是柟木似豫樟者豫樟大樹所
　謂生七年而可知可以為棺舟者也陳文帝嘗出柟
　材造戰艦即此柟也若今之所謂梅乃古和羮之梅
　籩實之乾䕩郭璞云似杏實酢者也若爾雅之梅柟
　乃陸云似豫章者景純不當以似杏實酢解之草木
　同名異種者甚多如山榎名條柚亦名條豈可以上
　文之條為柚耶朱傳于摽有梅既具釋此章不復云
　似合二梅為一矣
　按條是槄梅是柟爾雅與陸疏甚合此篇乃秦人誇
　美其君之詞借巨材以起興若陸農師指條為柚指
　梅為杏取渡淮變化之義益無謂矣今併録之以見
　其誤釋梅一條已詳摽有梅篇中
　　　山有苞櫟
苞櫟秦人謂柞為櫟河内人謂木蓼為櫟椒榝之屬也
其子房生為梂木蓼子亦房生
　爾雅云櫟其實梂郭云有梂彚自裹疏云櫟似樗之
　木也梂盛實之房也孫炎曰櫟實橡也璣疏云秦人
　謂柞為櫟故説者或曰柞櫟或曰木蓼璣以為此秦
　詩也宜從其方土之言柞櫟是也鄭註亦謂之橡一
　名皁斗其實作梂似栗實而小爾雅翼管子五粟之
　土其柘其櫟條直以長淮南時則訓十二月之木正
　月其木楊楊蒲栁也楊木春先二月其木杏有竅在
　中象隂布散在上三月其木李李亦有核李後杏熟
　故主三月四月其木桃説與杏同桃後李熟故主四
　月五月其木榆六月其木梓説未聞七月其木楝楝
　實鳯凰所食今雒城旁有樹楝實秋熟八月其木柘
　未聞九月其木槐槐懷也可以懷來逺人十月其木
　檀檀隂木也十一月其木棗取其赤心也十二月其
　木櫟櫟可以為車轂木不出火唯櫟為然亦應隂氣
　也莊子匠石見櫟社樹其大蔽牛絜之百圍上林賦
　註應劭曰櫟采木也顔師古以為木蓼葉辛初生可
　食通志櫟曰橡亦曰槲其實作梂曰皁斗曰橡斗然
　有二種南土多槲北土多櫟爾雅釋木云櫟其實梂
　詩秦風云山有苞櫟並此也其釋木云栩杼與唐風
　云集于苞栩並是柞木而陸璣誤謂是此耳橡實之
　類極多大體皆㮚屬也可食有似栗而圓者大小有
　三四種周禮籩人所謂榛實是也二三實作一梂正
　似㮚而小者大小有三四種爾雅所謂栵栭是也註
　云子如細㮚江東人亦呼為栭㮚今俗謂之為芧㮚
　猴㮚柯㮚皆其類也或曰槲之實似櫟而小不可食
　　　隰有樹檖
檖一名赤(一作/蘿)一名山梨今人謂之楊檖其實畧如
梨但實甘小異耳一名鹿梨一名䑕梨齊郡廣饒縣堯
山魯國河内共北山中有今人亦種之極有脃美者亦
如梨之美者
　爾雅云檖蘿郭註云今楊檖也實似梨而小酢可食
　鄭註云山梨也埤雅云檖一名羅其文細密如羅故
　曰羅也又有白者赤羅文棘白羅文緩雖皆所謂文
　木然而赤羅為上秦詩初曰晨風卒曰樹檖者言人
　君所以用賢之道始於能致之終於能立之栜謂之
　綾杉謂之紗檖謂之羅羅亦有華者俗謂之羅錦羅
　錦猶言杉錦梀綾也羅錦明杉錦暗今虜人有梀綾
　器其文如綾綺狀又下於杉錦矣
　　　六月食鬱及薁(舊刻缺六/月二字)
鬱其樹髙五六尺其實大如李色正赤食之甘
　毛詩云鬱棣屬薁蘡薁也孔疏云鬱是唐棣之類劉
　稹毛詩義問云其樹髙五六尺其實大如李正赤食
　之甜與棣相類故云棣屬薁蘡者亦是鬱類而小别
　耳晉宫閣銘云華林園中有車下李三百一十四株
　薁李一株車下李即鬱薁李即薁二者相類而同時
　熟故言鬱薁也本草圖經云郁李木髙五六尺枝條
　葉花皆若李惟子小若櫻桃赤色而味甘酸核隨子
　熟六月採根并實取核中人用名物疏云薁一名郁
　李一名薁李一名嬰李一名燕薁一名棣一名爵李
　一名車下李廣雅謂之蘡舌與鬱俱棣屬也故同得
　車下李之名陸璣以唐棣為薁李非也而以為實大
　如李則得之本草圖經謂郁李子如櫻桃則似説常
　棣非郁李也郁李雖棣屬然非爾雅所謂唐棣常棣
　也古之説者惟不知唐棣為扶栘木而以為薁又不
　知薁别是一種而以為常棣故本草注及詩緝諸説
　俱誤今由陸璣崔豹鄭樵及本草諸説參詳之始知
　其别如此魏王花木志云燕薁實如龍眼黒色説文
　謂之蘡薁詩疏一名車鞅藤豳詩六月食薁者此也
　廣志曰燕薁似梨早熟據此又非郁李而二説亦相
　矛盾殆不足取證韓詩薁字又作蒮是爾雅所謂蒮
　山韭者非毛詩之薁爾雅翼云山韭形性與韭相類
　但根白葉如燈心苗
　按陸疏題列二物止釋一物者如榛楛濟濟止釋楛
　六月食鬱及薁止釋鬱之類是也豈以薁即是唐棣
　故存而不論耶其實常棣與唐棣與鬱與薁原是四種
　毛氏云鬱棣屬則非棣可知孔氏云薁鬱類則非鬱
　可知馮嗣宗辨之甚詳但燕薁蘡舌是草大概與下
　文葵相似恐不應與木類相混
　　　采荼薪樗
樗樹及皮皆似漆青色耳其葉臭
　本草樗木根葉尤良唐本註云二樹形相似樗木疎
　椿木實為别也蕭􁃛云樗俗呼為虎眼樹本經椿木
　殊不相似圖經云椿樗二木形榦大抵相類但椿實
　而葉香可噉樗木疎而氣臭膳夫亦能熬去其氣北
　人呼樗為山椿江東人呼為鬼目葉脱處有痕如樗
　蒲子又如眼目故得此名其木最為無用莊子所謂
　吾有大木人謂之樗其本擁腫不中繩墨小枝曲拳
　不中規矩立于途匠者不顧是也俗語云櫄樗栲漆
　相似如一衍義云世以無花不實木身大其榦端直
　者為椿椿用木葉其有花而莢木身小榦多迃曲者
　為樗樗用根葉莢故曰未見椿上有莢者又有樗雞
　故知古人命名日不言椿雞而言樗雞者以顯有雞
　者為樗無雞者為椿
　　　常棣之華
常棣許慎曰白棣樹也如李而小如櫻桃正白今官園
種之又有赤棣樹亦似白棣葉如刺榆葉而微圓子正
赤如郁李而小五月始熟自闗西天水隴西多有之
　爾雅云常棣棣郭註今闗西有棣樹子如櫻桃可食
　鄭註郁李也埤雅常棣如李而小子如櫻桃正白華
　蕚上承下覆甚相親爾采薇所謂彼爾維何維常之
　華是也唐棣之華反而後合詩以譬權則此華上承
　下覆甚相親爾者常而已矣故曰常棣也栘从移棣
　从隶隶言華蕚相承輝榮相隶也隶仁也移義也兄
　弟尚親親親仁也故常棣以燕兄弟傳曰聞常棣之
　言為今也聞常棣之言為今則管蔡之所以失道者
　以不聞乎此而已故序曰閔管蔡之失道故作常棣
　焉左傳曰周公弔二叔之不咸糾合宗族于成周而
　作詩曰常棣蓁子曰作人當如常棣灼然光𤼵程子
　曰今玉李也華蕚相承甚力
　　　南山有枸(南山舊/刻北山)
枸樹山木其狀如櫨一名枸骨髙大如白楊所在山中
皆有理白可為函板枝柯不直子著枝端大如指長數
寸噉之甘美如飴八九月熟江南特美今官園種之謂
之木蜜古語云枳枸來巢言其味甘故飛鳥慕而巢之
本從南方來能令酒味薄若以為屋柱則一屋之酒皆
薄
　宋玉賦曰枳枸來巢謂枸木多枝而曲所以來巢也
　本草枳椇一名木蜜以木為屋屋中酒則味薄註云
　昔有南人修舍用此木悞有一片落在酒甕中其酒
　化為水味唐本註云其樹徑尺木名白石葉如桑柘
　其子作房似珊瑚核在其端埤雅云椇木髙大似白
　楊子依房生著枝端大如指長數寸噉之甘味如飴
　今俗謂之枅栱古今註一名樹蜜一名木餳實形卷
　曲核在實外一名白石白實木石木實爾雅翼古者
　人君燕食所加庶羞凡三十一物椇其一也又婦人
　之䞇椇榛棗栗荆楚之俗亦鹽藏荷裹以為冬儲今
　不以為重賤者食之而已明堂位四代之俎商以椇
　葢俎足横木為曲撓之形如椇枳之枝也今人謂之
　枅枸又謂之蜜曲錄荀子枸木必待櫽括烝矯然後
　直廣志云葉似蒲栁子十一月熟樹乾者益美或云
　果名一名白石李通志枳椇蜀人謂之枸詩緝云疏
　引宋玉賦枳椇來巢以證毛説然風賦字作枳句李
　善註云橘踰淮為枳句曲也句音溝非毛義也
　　　北山有楰
楰楸屬其樹葉木理如楸山楸之異者今人謂之苦楸
濕時脆燥時堅今永昌又謂䑕梓漢人謂之楰
　爾雅云楰䑕梓郭云楸屬也今江東有虎梓鄭云苦
　楸也圖經云䑕梓一名楰亦楸之屬也詩小雅云北
　山有楰是也䑕李一名䑕梓或云即此也然䑕梓花
　實都不相類恐别一物而名同也曹氏云宫室之良
　材通志畧云䑕李曰牛李曰䑕梓曰椑曰山李曰楰
　曰苦楸即烏巢子也
　　　爰有樹檀
檀木皮正青滑澤與繫迷相似又似駁馬駁馬梓楰其
樹皮青白駁犖遙視似馬故謂之駁馬故里語曰斫檀
不諦得繫迷繫迷尚可得駁馬繫迷一名挈橀故齊人
諺曰上山斫檀挈橀先殫下章云山有枹棣隰冇樹檖
皆山隰之木相配不宜謂獸
　傳曰檀彊韌之木論衡曰楓桐之樹生而速長故其
　皮肌不能堅剛樹檀以五月生葉後彼春榮之木其
　材强勁車以為軸淮南子十月檀檀隂木也爾雅云
　魄榽橀郭註魄大木細葉似檀今河東多有之齊人
　諺曰上山斫檀榽橀(音系/醯)先殫鄭註按此俗呼朴
　樹其木如檀子大如梧桐子而黄
　按朱註檀木已詳盡矣陸疏特辨其似而非者耳今
　併載爾雅郭鄭二家註以備隰有六駁叅考但挈橀
　爾雅作榽橀
　　　其下維榖
榖幽州人謂之榖桑或曰楮桑荆揚交廣謂之榖中州
人謂之楮殷中宗時桑榖共生是也今江南人績其皮
以為布又𢷬以為紙謂之榖皮紙長數丈潔白光輝其
裏甚好其葉初生可以為茹
　博雅云榖楮也稗雅榖惡木也而取名于榖者榖善
　也惡木謂之榖則甘草謂之大苦之類也本草曰楮
　一名榖陶氏云即今構木誤矣先賢以為皮斑者是
　楮皮白者是榖有瓣者曰楮無瓣者曰構按此非一
　種物類相感志云其膠可以團丹砂語曰構膠為金
　石之漆是也列子曰宋人有為其君以玉為楮葉者
　三年而成亂之楮葉中不可别也遂以巧食宋國列
　子聞之曰使天地之生物三年而成一葉則物之有
　葉者寡矣故聖人恃道化而不恃知巧爾雅翼榖易
　生之物一説榖田久廢則生榖其實正赤如楊梅而
　無核伊陟相太戊亳有祥桑榖共生于朝傳曰俱生
　于朝七日而大拱伊陟戒以修德而木枯劉向以為
　桑喪也榖猶生也殺生之柄失而在下則是以桑榖
　為二物也而陸璣以為榖幽州人謂之榖桑或曰楮
　桑然則葢一物也廣州記曰蠻夷取榖皮熟搥為掲
　裏布鋪以擬氊南山經曰招搖之山有木焉其狀如
　榖而黑裏其華四照其名曰迷榖佩之不迷本草圖
　經云楮有二種一種皮有斑花文謂之斑榖今人用
　為冠一種皮無花但葉似葡萄作瓣而有子者為佳
　其實初夏生如彈丸青綠色至六七月漸深紅色乃
　成熟八月九月採抱朴子云柠實赤者餌之一年老
　者還少通志云楮亦謂之榖其實入藥其皮造紙濟
　世之用也桑榖共生者即此
　　　蔽芾其樗
山樗與下田樗略無異葉似差狹耳呉人以其葉為茗
　李氏曰樗者不材之木也莊子云吾有大樹人謂之
　樗其大枝擁腫不中繩墨其小枝卷曲不中規矩
　按樗似栲似椿陸疏辨之甚明樗又有山樗下田樗
　稍别此章與采荼薪樗皆下田一種所謂不中繩墨
　規矩者也詳見七月篇
　　　無浸檴薪(舊刻/穫非)
檴今椰榆也其葉如榆其皮堅韌剝之長數尺可為絙
索又可為甑帶其材可為杯器
　爾雅云檴落邢疏云檴一名落某氏曰可作杯圈皮
　韌繞物不解郭云可以為杯器素素謂樸也小雅大
　東云無浸檴薪鄭箋云檴木名鄭註云郭云可以為
　杯器據此則今檉杉
　按鄭漁仲通志略曰檴郭云可以為杯器素此赤檉
　也但檉是栁屬檴是榆屬恐非一類　又按大東篇
　檴字从禾與八月其穫穫字同故毛朱傳及吕嚴諸
　家俱云刈也今爾雅陸疏俱釋木名从木確與本章
　無渉
　　　隰有杞桋
梀葉如柞皮厚而白其木理赤者為赤梀一名桋白者
為梀其木皆堅韌今人以為車轂
　爾雅云桋赤梀白者梀郭云樹葉細而岐鋭皮理錯
　戾好叢生山中中為車輞白梀葉圓而岐為大木邢
　云梀赤者名桋白者即名梀某氏曰其色雖異為名
　即同鄭云桋赤梀白者梀俗呼斥木叢生可作籓籬
　大者任車輞(梀山/厄反)江河間梀可作鞍
　　　榛楛濟濟
楛其形(一作/莖)似荆而赤莖(一作/葉)似蓍上黨人織(一/作)
(蔑/)以為斗筥箱器又揉(一作/屈)以為釵故上黨人調
問婦人欲買赭否曰竈下自有黄土問買釵否曰山中
自有楛
　禹貢云荆州貢楛註云中矢榦出雲夢之澤爾雅翼
　楛堪為矢其莖似荆而赤其葉如蓍古者楛矢則石
　為之弩説者以榛可為䞇為文事楛可為矢為武事
　是葢不然夫榛楛皆用之武事説文榛木也一日菆
　也菆葢矢之善者春秋傳所謂致師者左射以菆是
　也若楛則為矢甚明周世修后稷公劉之業而申以
　百福干禄皆文事也然不可無武備故瑟彼玉瓚以
　下述文治之美而首章言武備也周語曰夫旱麓之
　榛楛殖故君子得以易樂干禄焉若夫山林匱竭林
　鹿散亡藪澤肆竭民力凋盡田疇荒蕪資用乏匱君
　子將險哀之不暇而何易樂之有是先有險哀之備
　而後可以及易樂也顔監曰楛木堪為箭笴今豳以
　北皆用之土俗呼其木為楛子有隼集于陳庭而死
　楛矢貫之石砮其長尺有咫問諸仲尼仲尼曰隼來
　逺矣此肅慎氏之矢也昔武王伐商封異姓以逺方
　之職貢使無忘服故以楛矢封陳使求諸故府果得
　之夏書荆州之貢礪砥砮丹惟箘簵楛則夫楛矢石
　砮者中州職貢之常也今仲尼獨以逺方之貢為騐
　豈三代之際職貢不同或者不妨中國自有之特其
　長有咫者為肅慎之物歟
　　　其灌其栵
栵栭葉如榆也木理堅韌而赤可為車轅
　爾雅云栵栭郭註樹似槲􁂶而庳小子如細栗(一作/粟)
　可食今江東亦呼為栭栗(一作/粟)鄭註栵栭(音例/而)
　茅栗也内則云芝栭蔆椇鄭氏云人君燕食所加
　庶羞也通志云橡實之類極多有似㮚而小者大小
　有三四種爾雅所謂栵栭是也註云子如細㮚江東
　人亦呼為栭㮚今俗謂之為茅㮚猴㮚柯㮚皆其
　類也
　按栭亦栗屬故可作人君庶羞必當以漁仲之説為
　正向坊刻爾雅云子如細粟江東呼為栭粟俱从米
　不從木誤矣
　　　其檉其椐
檉河栁生水旁皮正赤如絳一名雨師枝葉似松椐樻
節中腫可作杖以扶老今靈夀是也今人以為馬鞭及
杖𢎞農共北山甚有之
　檉爾雅云檉河栁郭註今河旁赤莖小楊鄭註殷檉
　也生水畔其葉經冬變紅爾雅翼檉葉細如絲婀娜
　可愛天之將雨檉先起氣以應之故一名雨師而字
　從聖字説曰知雨而應與于天道木性雖仁聖矣猶
　未離夫木也小木既聖矣仁不足以名之音赬則赤
　之貞也神降而為赤云檉非獨能知雨亦能負霜雪
　大寒不彫有異餘栁詩皇矣云作之屏之其菑其翳
　修之平之其灌其栵啟之辟之其檉其椐攘之剔之
　其檿其柘葢文王之養材于山林日就繁茂故其始
　而屏除之也始于已死之菑翳而及于龎雜之灌栵
　又及于檉椐之小材又不得已而及于檿柘之良木
　以明草木逾茂則始之所愛者不能並育以漸去焉
　故其卒至于柞棫斯拔松柏斯兑也然則檉亦良木
　矣漢書鄯善國多檉栁段成式云赤白檉出凉州大
　者為炭復入灰汁可以煮銅南都賦註檉似柏而香
　今檉中有脂號檉乳本草衍義云人謂三春栁以其
　一年三秀也花肉紅色成細穗河西者戎人取滑枝
　為鞭通志云檉曰河栁曰雨師曰春栁本草謂之赤
　檉木以其材赤故也大槩松杉之類而意態似栁故
　謂之檉栁其材可卷為盤合又曰檴落郭云可以為
　桮器素此赤檉也又有一種名赤楊又名水楊與此
　相似而植之水邊其葉經秋盡紅人多植于門巷杜
　詩赬檉曉夜希即此也
　椐爾雅云椐樻郭註腫節可以為杖鄭註按此木似藤
　節目相對今人以為杖甚竒爾雅翼云椐樻也草木
　疏云節腫似扶老即今靈夀是也今人以為馬鞭
　漢書孔光傳賜靈夀杖孟康曰扶老杖師古曰木似
　竹有枝節長不過八九尺圍三四寸自然有合杖制
　不須削治也山海經云廣都之野靈夀實華王粲頌
　云寄榦堅正不待矯揉陳藏器云生劒南山谷圓長
　皮紫作杖令人延年益夀
　　　柞棫拔矣
柞棫三蒼説棫即柞也其材理全白無赤心者為白
桵直理易破可為犢車軸(一作犢/車輻)又可為矛㦸鎩(一/作)
(矜/)
　爾雅云棫白桵郭註小木叢生有刺實如耳璫紫赤
　可啖鄭註即山柘也爾雅翼柞生南方葉細而密今
　人為梳用之詩雅道柞為尤多方周之興大姒夢商
　之庭産棘小子𤼵取周庭之梓植之于闕間梓化為
　松柏柞棫覺驚以告文王文王曰勿言冬日之陽夏
　日之隂不召而物自來以為宗周興王之兆故詩曰
　帝省其山柞棫斯拔松柏斯兑帝作邦作對自太伯
　王季未必不謂此也又述文王之事曰柞棫拔矣山
　木多矣而獨言柞棫葢柞民之所燎且至于聳拔則
　其餘可知也齊民要術稱柞斫去尋生料理還復葢
　良木之易成者然亦非人力料理有不可復此以見
　太王之勤也又言柞宜種于山阜之曲十年中椽二
　十年中屋樽柴在外然則為利亦博矣通志柞木曰
　棫曰栩曰杼爾雅云栩杼詩析其柞薪又曰柞棫斯
　拔陸璣云三蒼云棫即柞也其葉繁茂其木堅韌有
　刺今人以為梳亦可以為車軸嚴粲云柞櫟也即唐
　風鴇羽所謂栩也
　據陸氏釋柞棫與唐風集于苞栩之栩秦風山有苞
　櫟之櫟一物也秦人謂柞為櫟徐州人謂櫟為栩不
　過方言或異耳嚴華谷亦云然但鄭漁仲謂栩杼為
　柞謂櫟為槲别是一種本草又以槲櫟稍有差别朱
　子解柞云枝長葉盛叢生有刺却與櫟葉如栗葉者
　不同況柞十年中椽二十年中屋而朱子解棫云小
　木叢生有刺何相去之遠耶可見棫是小木所謂無
　赤心實如耳璫者是也柞栩櫟是大木所謂栗屬樹
　大蔽牛者是也但鄭氏認棫是山柘恐未必然
　
　
　
　
　
　
　
　
　
　
　陸氏詩疏廣要卷上之下
欽定四庫全書
　陸氏詩疏廣要卷下之上　吳　陸璣　撰
　　釋鳥　　　　　　　　明　毛晉　廣要
　　　關闗雎鳩
雎鳩大小如鳩(一作/鴟誤)深目目上骨露出幽州人謂之鷲
　禽經云王雎雎鳩魚鷹也亦曰白鷖亦曰白鷢張華
　註云毛詩曰王雎摯而有别多子江表人呼以為魚
　鷹雌雄相愛不同居處詩之國風始闗雎也爾雅云
　雎鳩王雎郭璞註曰鵰類今江東呼之為鵰好在江
　渚山邊食魚韓詩説雎䧱貞潔慎匹以聲相求隠蔽
　乎無人之處徐鉉蟲魚圖云雎鳩常在河洲之上為
　儔偶更不移處俗云雎鳩交則雙翔别則立而異處
　朱子語錄狀如鳩差小而長常是雌雄兩兩相隨不
　相失然亦不曾相近須隔丈來地陰陽自然變化論
　雎鳩不再匹淮南子闗雎興于鳥君子美之為其雌
　雄之不乖居也鹿鳴興于獸君子大之取其見食而
　相呼也埤雅云通習水又善捕魚風土記云或説雎
　鳩為白鷢白鷢鸇屬于義無取蓋蒼鷃大如白鷢而
　色蒼其鳴戛和順又游于水而息于洲常隻不雙鄭
　漁仲云雎鳩王雎鳬類多在水邊尾有一㸃白故揚
　雄云白鷢舊説鵰類誤矣嚴華谷云左傳郯子五鳩
　備見詩經雎鳩氏司馬此詩是也祝鳩氏司徒鵓鳩
　也四牡嘉魚之鵻是也鳲鳩氏司空布穀也曹風之
　鳲鳩是也爽鳩氏司寇大明之鷹是也鶻鳩氏司事
　鷽鳩也非斑鳩小宛之鳴鳩與氓食桑葚之鳩是也
　按爾雅釋鳥又云揚鳥白鷢是與雎鳩同類而異種
　者也不知揚雄許慎何皆曰白鷢范鄭諸家辨之甚
　詳或謂王雎雎鳩是二鳥則與經傳相乖余未敢遽
　信
　　　黄鳥于飛
黄鳥黄鸝畱也或謂之黄栗畱幽州人謂之黄鸎或謂
之黄鳥一名倉庚一名商庚一名鵹黄一名楚雀齊人
謂之摶黍闗西謂之黄鳥一作鸝黄當葚熟時來在桑
間故里語曰黄栗畱看我麥黄葚熟不亦是應節趨時
之鳥也或謂之黄袍
　爾雅皇黄鳥又云倉庚商庚又云鵹黄楚雀又云倉
　庚鵹黄也郭註云俗呼黄離留亦名摶黍其色鵹黑
　而黄因以名云鄭註云黄鸎也一名倉庚一名商庚
　一名鵹黄一名楚雀一名摶黍一名黄離留陸璣云
　常以葚熟時來故里語曰黄栗留看我麥黄椹熟不
　故又名黄栗留禽經倉鶊黧黄黄鳥也亦曰楚雀亦
　曰商庚夏𧖟候也張註今謂之黄鶯黄鸝是也野民
　曰黄栗留語聲轉耳其色黧黑而黄故名黧黄詩云
　黄鳥以色呼也北人呼為楚雀此鳥鳴時𧖟事方興
　𧖟婦以為候説文離黄倉庚也鳴則蠶生禮記曰仲
　春之月倉庚鳴格物總論云鸎黑尾嘴尖紅脚青遍
　身甘草黄色羽及尾有黑毛相間三四月鳴聲音圓
　滑埤雅倉庚鳴于仲春其羽之鮮明在夏韓子曰以
　鳥鳴春以蟲鳴秋以鳥鳴春若黄鳥之類其善鳴者
　也爾雅翼倉庚黄鳥而黑章齊人謂之摶黍秦人謂
　之黄流離幽冀謂之黄鳥一名黄鸝留或謂之黄栗
　流一名黄鸎二月而鳴夏小正云二月有鳴倉庚鶪
　者績之候倉庚者蠶之候詩鳥鳴嚶嚶按禽經稱鸎
　鳴嚶嚶則詩所言鳥殆謂此故後人皆以鸎名之此
　鳥之性好雙飛故鸝字從麗又曰鸝必匹飛鶪必單
　棲出谷遷喬之事未見其驗今荆州每至冬月於田
　畝中得土堅圓如卵者輒取以賣破之則鸎在其中
　無復毛羽蓋以土自裹伏而土堅勁候春始生羽破
　土而出然則出谷遷喬之事恐當似此矣
　　　流離之子
流離梟也自闗而西謂梟為流離其子適長大還食其
母故張奐云鶹鷅食母許慎云梟不孝鳥是也
　爾雅鳥少美長醜為鶹鷅邢疏鳥之少為子者美長
　食母而醜其名為鶹鷅郭云鶹鷅猶留離謂之子者
　按詩邶風云瑣兮尾兮流離之子是也流與鶹同詩
　攷亦作畱離之子鄭註云鶹鷅猶流離也禽經梟鴟
　害母張註梟在巢母哺之羽翼成啄母自翔去也毛
　傳流離鳥也少好長醜正義曰流與鶹蓋古今之字
　爾雅離或作栗埤雅北山錄曰烏反哺梟反噬蓋逆
　順之習也聽聲考詳篇云鶴聲宜學仙雉聲宜習武
　烏聲宜習毉雁聲宜習卜筮鵲聲宜習工巧梟聲宜
　習符呪西方之書曰如土梟等附塊為兒名之曰土
　梟蓋取諸此傳曰甑瓦可以令梟寂又曰梟避星名
　鵲違嵗子爾雅翼劉子曰炎州有鳥其名曰梟傴伏其
　子百日而長羽翼既成食母而飛蓋稍長從母索食
　母無以應於是而死古者天子常以春解祠祠黄帝
　用梟破獍梟不孝之鳥破獍食父之獸黄帝欲絶其
　類使百吏祠皆用之至漢武時亦令祠官領之如其
　方而漢使東郡送梟五月五日作梟羹以賜百官淮
　南子鼓造辟兵夀盡五月之望許叔重曰鼓造蓋謂
　梟一曰蝦蟆今世人五月作梟羮亦作蝦蟆羮是食
　梟之騐也博之采有梟者博兼行惡道故以梟為采
　亦梟得之儁故猛將謂之梟將也土梟穴土以居故
　曰土梟而荆楚嵗時記稱鴝鵒為土梟説者乃因謂
　鸜鵒來巢者又云鸜鵒穴居誤矣梟今人養以致鳥
　後漢五行志稱衆鳥之性見非常斑駁好聚觀之至
　於小爵希見梟者㬥見尤聚
　　　弋鳧與雁
鳧大小如鴨青色卑脚短喙水鳥之謹愿者也
　鳧爾雅云鸍沈鳧郭註云似鴨而小長尾背上有文
　今江東呼為鸍鄭註云似鶩而小尾白俗呼水䲹好
　沒故曰沈鳧禽經曰鳧鶩之雜張註鳧鶩鴨屬色不
　純正故曰雜矣埤雅云鳧雁常以晨飛故雞鳴篇云
　弋鳧與雁賦曰晨鳧旦至此之謂也卜居云將泛泛
　若水中之鳧與波上下偷以全吾軀乎蓋沈鳧善沒
　而又容與與波上下故㫺之散人慕焉莊子曰鳧脛
　雖短續之則憂鶴脛雖長斷之則悲博雅云鳧鶩􁈽
　(古鴨/字)也爾雅翼云唐陸龜蒙稱冬十月視穫于甫田
　夜間往往聞有聲類㬥雨而疾至者一夕凡數四明
　訊其甿曰鳧鷖也其曹蔽天而來蓋當田之禾必竭
　其穗而後去江之南不能弋羅常藥而得之□􁉮塗
　枝叢植于陂一中千萬膠而不飛然則江東蓋未嘗
　弋也然聞今江南大陂湖中其誘鳧者亦皆以網植
　兩表於水相去甚近中網焉以舟自前驅而逐之率
　一獲千百輩則又與龜蒙説異矣鳧所在必賊粱食
　古之人亦養之鄒穆公有令食鳧雁必以粃無得以
　粟於是倉無粃而求易於民二石粟而得一石粃故
　郭氏解方言稱江東有小鳧其多無數俗謂之冠鳧
　善飛王充論衡曰日月一日一夜行二萬六千里與
　鳧飛相類故王喬以上方所賜舄假形于鳧自葉朝
　京師焉吳地志曰石首魚至秋化為冠鳧鳧頭中有
　石也方言曰野鳧甚小而好沒水中者南楚之外謂
　之鸊鶙説苑魏文侯嗜晨鳧南越志有松鳧棲息松
　間周書王㑹鳧羽為旌漢佽飛在上苑中結繒繳弋
　鳧雁嵗萬頭
　雁夏小正云正月雁北鄉鄉者何也鄉其居也九月
　遰鴻雁遰往也猶曰傳其驛舍云爾非其居也禽經
　云雁一名翁雞一名□鶉一名䳸又云鳱以水言自
　北而南□以山言自南而北張華註云鳱音雁隨陽
　鳥也冬適南方集于江干之上故字從干□亦音雁
　中春寒盡雁始北嚮燕代尚寒猶集于山陸岸谷之
　間故字從厈博雅云􁉯(音加一/音哥)鵝倉􁉯鳫(古雁/字)也方
　言云自闗而西謂之􁉯鵝南楚之外謂之鵝或謂之
　鶬􁉯埤雅云周禮曰雁宜麥又六摰大夫執雁以知
　保身又欲有去就之義而不失其常故執雁也雁夜
　泊洲渚令雁奴圍而警察飛則銜蘆而翔以避繒繳
　有逺害之道非特取其有去就之義而已雁行斜步
　側身故莊子謂士成綺雁行避影而問老子一名朱
　鳥法言曰能來能往者朱鳥之謂歟本草唐本註云
　雁為陽鳥冬則南翔夏則北徂時當春夏則孶育于
　北與燕相反燕來則雁往燕往則雁來故禮云秋鴻
　雁來春𤣥鳥至衍義曰雁人多不食者謂其知陰陽
　之升降分長少之行序世或謂之天厭亦道家之一
　説爾唐註云雁為陽鳥其義未盡兹蓋得中和之氣
　熱則即北寒則即南以就和氣所以為禮幣者一取
　其信一取其和昏禮云下達納采用雁執雁請問名
　納吉用雁請期用雁又云摯不用死故詩曰噰噰鳴
　雁言用生者也古今註云雁自河北渡江瘦瘠能髙
　飛不畏繒繳江南饒沃每至還河北體肥不能髙飛
　嘗銜蘆長數寸以防䕶周書曰白露之日鴻雁來鴻
　雁不來逺人背畔小寒之日雁北鄉雁不北鄉民不
　懐至物類相感志云大曰鴻小曰雁夜宿洲中鴻在
　内雁在外逐更警避備狐與人之捕已山海經云雁
　門山雁出其間在髙栁北舊説鴻雁南翔不過衡山
　今衡山之旁有峰曰囘雁蓋南地極燠人罕識雪者
　故雁望衡山而止爾雅翼雁鴻雁乃一物爾初無其
　别至詩註乃云大曰鴻小曰雁雁曷為有小者按淮
　南鴻烈云雁乃兩來仲秋鴻雁來季秋候雁來候雁
　比于鴻雁而小故説詩推雁為鴻雁而别以此為雁
　也今北方有白雁似鴻而小色白秋深乃來來則霜
　降河北為之霜信蓋曰霜降五日而鴻雁來寒露五
　日而候雁來候雁之來在霜降前十日所以謂之霜
　信也古者執贄雖用鴻雁然當亦通用此小者故春
　秋曹伯陽好田弋曹鄙人公孫疆獲白雁獻之漢武
　帝太子昏得白雁于上林以為䞇即此物也今月令
　及周書乃不復有鴻雁候雁之别月令則云八月鴻
　雁來九月鴻雁來賔周書則曰白露之日鴻雁來寒
　露之日又來既是一種何得前後不齊如此似不應
　耳許叔重註二雁則以為仲秋時候之雁從北漢中
　來過周雒南去至彭蠡季秋時候之雁從北漢中來
　南之彭蠡以為八月來者其父母也是月來者蓋其
　子也羽翼穉弱故在後耳而賔字讀屬下句謂之賔
　雀不取來賔之義今淮南子乃竝作候雁此當有所
　據詩緝曹氏曰鴻雁之趾連蹄不能握木故易以鴻
　漸于木為失所不安之象書以彭蠡既瀦陽鳥攸居
　為得其所爾雅云鳧雁醜其足蹼其踵企邢疏云鳧
　水鳥也雁陽鳥也蹼猶蹼屬相著之謂也踵脚跟也
　鳧雁之類脚指間有幕蹼屬相著飛則伸其脚跟企
　直也埤雅云弱弓微矢乗風振之曰弋故楚人好以
　弱弓微矢加之歸雁之上
　按鴻雁非二物羅氏辯之甚悉元恪豈亦以為然故
　前篇釋鴻此篇止釋鳧不又釋雁耶但云純白似鶴
　似别一種意即所謂霜信杜子美詩云故國霜前白
　雁來者是也若据今白露南翔之雁其色俱竊𤣥竊
　黄與鵝相似從無白者攷之諸儒傳疏頗合因詳錄
　以備考
　　　肅肅鴇羽
鴇鳥似雁而虎文連蹄性不樹止樹止則為苦故以喻
君子從征役為危苦也
　埤雅郭璞曰鴇似雁無後指毛有豹文一名獨豹易
　林曰文山鴻豹肥腯多脂蓋言此也閩諺曰鴇無舌
　兔無脾段氏云鴇鴨亦齝爾雅翼鴇者今之獨豹也
　以鴇為豹聲之訛耳鴇亦水鳥似雁而無後指上林
　賦曰鴻鷫鵠鴇鴐鵝屬玉交精旋目煩鶩庸渠箴疵
　鵁盧羣浮乎其上是也鴇羽之詩言君子下從征役
　不得養其父母以喻鴇之集于苞栩苞棘苞桑蓋水
　鳥而木棲既失其常又無後指尤非托于木者可謂
　不得其所矣段成式云鴇遇鷙鳥能激糞禦之糞著
　毛悉脱今鵰之毛能落衆羽然其鷙烈足以服羽族
　此類之可推者鴇乃水鳥不以埶稱而鷙鳥為之落
　羽此類之不可推者朱子曰鴇似雁而大無後趾陳
　氏曰其羽急疾孔氏曰鴇羽連蹄樹立則為苦禮曰
　雞肝雁腎鴇奥鹿胃鄭𤣥云奥脾也説文曰鴇相次
　也從匕從十蓋鴇性羣居如雁自然有行列故從□
　詩故曰鴇行
　　　鴆彼飛隼
隼鷂屬也齊人謂之擊征(擊一/作鷙)或謂之題肩(一作/眉)或謂
之雀鷹春化為布穀者是也此屬數種皆為隼
　爾雅云鷹隼醜其飛也翬郭註云鼓翅翬翬然疾鄭
　註云翬猶揮也謂鼓翅揮疾韋昭云隼今之鶚李善
　云鷙擊之鳥通呼曰隼禽經云鷹好峙隼好翔鳧好
　沒鷗好浮又云鳥之小而鷙者皆曰隼大而鷙者皆
　曰鳩又云鷹以膺之鶻以搰之隼以尹之埤雅云鷹
　之搏噬不能無失獨隼為有準故于文從水從隼司
　常曰鳥隼為旟蓋鳥鳳也畫鳳以象其徳畫隼以象
　其威化書曰烏反哺仁也隼憫胎義也蓋隼之擊物
　遇懐胎者輒釋不戮也考異郵云陰陽氣貪故題肩
　擊宋均云題肩有爪芒為陰中陽故擊殺之
　按月令仲春之節鷹化為鳩仲秋之節鳩復化為鷹
　列子云鷂之為鸇鸇之為布穀布穀久復為鷂淮南
　子曰鶉化為鸇鸇化為布穀布穀復為鷂據此疏又
　云隼化為布穀可見鷹隼鶉鸇鳩鷂布穀晨風諸鳥
　總順節令以變形故爾雅曰屬曰醜
　　　值其鷺羽(坊刻振鷺/于飛誤)
鷺水鳥也好而潔白故汶陽謂之白鳥齊魯之間謂之
舂鉏遼東樂浪吳揚人皆謂之白鷺大小如䲭青脚髙
尺七八寸尾如鷹尾喙長三寸頭上有毛十數枚長尺
餘毿毿然與衆毛異甚好將欲取魚時則弭之今吳人
亦養焉好羣飛鳴楚威王時有朱鷺合㳫飛翔而來舞
則復有赤者舊鼓吹朱鷺曲是也然則鳥名白鷺赤者
少耳此舞所持持其白羽也
　爾雅鷺舂鉏邢疏云鷺一名舂鉏郭云白鷺也頭翅
　背上皆有長翰毛今江東人取以為睫㰚名之曰白
　鷺縗詩陳風云值其鷺羽鄭註云亦曰鷺鶿禽經云
　鷴鷺之潔又云寀寮雝雝鴻儀鷺序張註鷺白鷺也
　小不踰大飛有次序百官縉紳之象詩以振鷺比百
　寮雍容喻朝美埤雅鷺步于淺水好自低昻故曰舂
　鋤也鷺色雪白頂上有絲毿毿然長尺餘欲取魚則
　弭之禽經曰鷺啄則絲偃鷹捕則角弭藏殺機也青
　脚喜翹髙尺七八寸善蹙捕魚又其翔集必舞而後
　下每至水面數尺則必低曲少盤其埶與飛之時徑
　起特異蓋其天性舞而後下故詩於鷺于下曰醉言
　舞鷺于飛曰醉言歸也禽經曰鸘好霜鷺好露字從
　露省以此亦或謂之白露今人畜之極有馴擾者每
　至白露降日則定飛揚而去俗説雄雌相盼則産陰
　陽自然變化論曰鷺目成而受胎鶴影接而懐卵鴛
　鴦交頸野鵲傳枝物固有是哉鷺白鳥也故詩言白
　鳥翯翯以美文王之徳爾雅翼云鷺水鳥潔白而善
　為容江東人取毛為接䍦名白鷺縗亦曰白鷺簑或
　以紅鶴毛間之隋樂志云建鼓商世所作又棲翔鷺
　于其上不知何代所加或曰鵠也取其聲揚而逺聞
　或曰白鷺鼓精也或曰皆非也振振鷺鷺于飛鼓咽
　咽醉言歸言古之君子悲周道之衰頌聲之息飾鼓
　以鷺存其風流未知孰是隋志之説云爾考按梓人
　之職臝者羽者鱗者以為筍簴蓋振古如此則所謂
　建鼓之鷺安知非商世所有陳風亦曰坎其擊鼓宛
　丘之下無冬無夏值其鷺羽坎其擊缶宛丘之道無
　冬無夏值其鷺翿翿或為纛羽為翿皆筍簴之所懸
　則鼓之上有鷺舊矣説詩者乃以鷺為舞者之翳而
　訓值為持不知值者蓋植立之義又曰振鷺于飛于
　彼西雝大雅論鐘鼓必於辟雝之地春秋傳則云西
　辟樂備是辟雝西辟西雝皆樂器之所在也大射儀
　建鼓在阼階西南書亦云大貝鼖鼓在西房則西雝
　振鷺之飛為鼓上之鷺明矣鼓常在西振鷺在鼓之
　上有飛之象耳又説者以鷺為鼓精古今樂錄云吳
　王夫差時有雙鷺飛出鼓中而大雲故有是名猶㑹
　稽雷門之鼓相傳有鶴飛入其中鼓鳴聞洛陽後破
　鼓鶴遂飛去亦其類也後世有鼓吹曲亦以朱鷺為
　首或言朱鷺是漢曲説樂府者亦以為因飾鼓以鷺
　而為曲之名此則非也飾鼓以鷺而不朱朱自因瑞
　耳禽經曰朱鳶不攫肉朱鷺不吞鯉
　按鷺一名屬玉屬玉乃是水鳥漢武以之名觀云可
　以厭火恐亦非鷺姑存疑以俟博識者
　　　維鵜在梁
鵜水鳥形如鶚而極大喙長尺餘直而廣口中正赤頷
下胡大如數升囊好羣飛若小澤中有魚便羣共抒水
滿其胡而棄之令水竭盡魚在陸地乃共食之故曰淘
河
　爾雅鵜鴮鸅郭註今之鵜鶘也好羣飛沈水食魚故
　名洿澤俗呼之為淘河禽經曰淘河在岸則魚沒沸
　河在岸則魚出又云鵜志在水鴷志在木張註鵜鶘
　水鳥也似鶚而大喙長尺餘頷下有胡如大囊受數
　升湖中取水以聚羣魚候其竭涸奄取食之一名淘
　河詩曰維鵜在梁志在水也本草鵜鶘鳥如蒼鵝頤
　下有皮袋容一二升物展縮由袋中盛水以養魚一
　名淘河身是水沬唯胸前有兩塊肉如拳云㫺為人
　竊肉入河化為此鳥今猶有肉因名淘河鄭云鵜鴣
　咮喙也言愛其觜埤雅淮南子云鵜鶘飲水數斗而
　不足鱣鮪入口若露而死蓋魚生水中而口不納水
　也莊子曰魚不畏網而畏鵜鶘言鵜以智力取魚故
　魚不畏網而畏之也詩曰維鵜在梁不濡其翼維鵜
　在梁不濡其咮蓋鵜性羣飛沈水食魚若遇小澤有
　魚便各以胡去水令水竭魚露乃共食之故號淘河
　洿澤則濡其咮翼宜矣今反取飽于梁不濡其翼非
　特不濡其翼且又不濡其咮故詩以刺小人不食其
　力無功而受祿也山海經云憲期之山多鵜鶘如鴛
　鴦而人足其鳴自呼前漢志鵜鶘集昌邑王殿下劉
　向以為水鳥色青青祥也
　　　鳲鳩在桑
鳲鳩鴶鵴今梁宋之間謂布穀為鴶鵴一名擊穀一名
桑鳩按鳲鳩有均一之徳飼其子旦從上而下草從下
而上平均如一
　禽經云鳲鳩戴勝布穀也亦曰鴶鵴亦曰穫穀春耕
　候也張華註揚雄曰鳲鳩戴勝生樹穴中不巢生爾
　雅曰􁉟鴔戴鵀鵀即首上勝也頭上尾起故曰戴勝
　而農事方起此鳥飛鳴于桑間云五穀可布種也故
　曰布穀月令曰戴勝降于桑一名桑鳩仲春鷹所化
　也此鳥鳴時耕事方作農人以為候爾雅云鳲鳩鴶
　鵴郭註云今之布穀也江東呼為穫穀邢疏云左傳
　鳲鳩氏司空也詩召南維鵲有巢維鳩居之皆謂此
　也埤蒼云鴶鵴方言云戴勝謝氏云布穀𩔖也按戴
　勝自生穴中不巢生而方言云戴勝非也鄭註云即
　布穀也一名桑鳩一名擊穀江東呼為穫榖禮記謂
　之鳴鳩埤雅云鳲鳩秸鞠一名摶黍今之布穀江東
　呼為郭公不自為巢居鵲之成巢周官羅氏中春獻
　鳩以養國老者鳩性不噎食之且復助氣故也續禮
　儀志曰仲秋按户校年老者授之以杖其端刻鳩形
　鳩者不噎之鳥也禽經一鳥曰隹二鳥曰雔三鳥曰
　朋四鳥曰乗五鳥曰雇六鳥曰鶂七鳥曰□八鳥曰
　鸞九鳥曰鳩十鳥曰􁉰鳩字從九以此馮衍逐婦書
　曰口如布穀言其多聲也爾雅翼云鳲鳩又呼撥穀
　似鷂長尾牝牡飛鳴翼相摩拂月令云鳴鳩拂其羽
　是也取其骨佩之宜夫婦夏小正云正月鷹則為鳩
　五月鳩為鷹月令仲春鷹化為鳩其目猶如鷹許叔
　重曰鷹化為鳩喙正直不鷙搏也一説鳩蓋一巢而
　九鳥者詩曰鳲鳩在桑其子七兮又曰□鷜布穀好
　鳴之鳥故謂之鳴鳩月令所謂鳴鳩拂羽者今布穀
　為然小宛之詩曰宛彼鳴鳩翰飛戾天今鳩四時有
　子鴿每月有子
　按爾雅釋鳥又云􁉟鴔戴鵀郭璞云今亦呼為戴勝
　李巡云戴勝一名􁉟鴔明乎戴勝非鳲鳩矣不知禽
　經何無分别邢昺辯之甚詳但邢氏謂與鵲巢之鳩
　同而歐陽氏又謂别是一種豈更有所據耶至李氏
　以為鴝鵒嚴氏以為擊正其謬甚矣
　　　鴟鴞鴟鴞
鴟鴞似黄雀而小其喙尖如錐取茅莠為巢以麻紩之
如刺襪然縣著樹枝或一房或二房幽州人謂之鸋鴂
或曰巧婦或曰女匠闗東謂之工雀或謂之過羸闗西
謂之桑飛或謂之襪雀或曰巧女
　爾雅鴟鴞鸋鴂邢疏舍人曰䲭鴞一名鸋鴂郭云䲭
　類詩豳風云鴟鴞毛傳云䲭鴞鸋鴂先儒皆以為今
　之巧婦郭註此云䲭𩔖又註方言云鸋鴂䲭鴞鴟屬
　非此小雀明矣是與先儒意異也今爾雅以郭氏為
　宗且依郭氏埤雅先儒以為鴟鴞即今巧婦郭註爾
　雅獨云䲭類則璞與先儒異意以詩與爾雅考之宜
　如璞義蓋爾雅言䲭鴞鸋鴂繼云狂茅䲭怪鴟梟䲭
　則䲭鴞宜亦䲭類賈誼所謂鸞鳳伏竄䲭鴞翺翔是
　也詩曰鴟鴞鴟鴞既取我子無毁我室則其語似戒
　鴟鴞之詞正如黄鳥之詩非鴟鴞自道也㫺賢云鴟
　鴞惜功愛子及室誤矣其二章曰迨天之未陰雨徹
　彼桑土綢繆牖户迨天之未陰雨及其閒暇之譬也
　徹彼桑土綢繆牖户明其政刑之譬也孔子曰為此
　詩者其知道乎及其國家閒暇明其政刑孰敢侮之
　為是故也東萊呂氏曰鸋鴂䲭鴞之别名郭景純陸
　農師所解皆得之方言云自闗而東謂桑飛曰鸋鴂
　此乃陸璣疏所謂巧婦似黄雀而小其名偶與鴟鴞
　之别名同與爾雅之所載實兩物也毛鄭誤指以解
　詩歐陽氏雖知其失乃併與爾雅非之蓋未攷郭景
　純之註耳朱註云鴟鴞鵂鶹惡鳥攫鳥子而食者也
　藍田呂氏曰惡聲之鷙鳥也有鴞萃止翩彼飛鴞為
　梟為䲭蓋梟之類也華谷嚴氏曰䲭鴞喜破鳥巢而
　食其子山陰陸氏曰䲭鵂一名隻狐鴞服鬼車之類
　爾雅又云鵅鵋䳢註今江東呼為鵂鶹為鵋欺亦謂
　之鴝鵅又云怪鴟註即䲭鵂也見廣雅今江東通呼
　此屬為怪鳥莊子云鵂鶹夜撮蚤察毫末晝出瞑目
　不見丘山言殊性也博物志云鵂鶹一名鵄鵂晝日
　無見夜則目至明人截爪甲棄露地此鳥夜至人家
　拾取爪視之則知吉凶輒便鳴其家有殃本草云鉤
　鵅入城城空入宅宅空怪鳥也又有鵂鶹亦是其𩔖
　微小而黄夜能食人手爪知人吉凶纂文曰鵂鶹夜
　能食蚤蝨蚤爪音相近俗人云拾人棄爪相吉凶妄
　説也淮南萬畢術曰鵄鵂致鳥取鵄鵂折其大羽絆
　其兩足以為媒張羅其傍則鳥聚矣歐陽氏云今鴞
　多攫鳥子而食名物疏云鴟鴞名鸋鴂巧婦亦名鸋
　鴂故先儒多誤以䲭鴞為巧婦其實䲭鴞是鴞類耳
　衛風流離之子此土梟也陳風有鴞萃止此爾雅之
　梟䲭也竝非此䲭鴞朱傳以為鵂鶹則又誤鵂鶹爾
　雅謂之鵅鵋䳢又云怪鴟不得為䲭鴞也若巧婦乃
　周頌之桃蟲耳據本草則鵋䳢鵂鶹又是二物及鄭
　氏云鷦鷯生題肩與鴞亦無所出難以管見定其然
　否韓詩説云䲭鴞鸋鴂鳥名也䲭鴞所以愛養其子
　者適以病之愛憐養其子者謂堅固其窠巢病之者
　謂不知託於大樹茂枝反敷之葦䓟風至䓟折有子
　則死有卵則破是其病也與荀子所説蒙鳩同楊倞
　荀子註云蒙鳩鷦鷯也是韓嬰亦以䲭鴞為巧婦也
　按經云既取我子無毁我室雖云比擬之詞其為惡
　鳥無疑矣嚴華谷云喜破鳥巢而食其子朱晦菴云
　攫鳥子而食極合風人之㫖陸元恪認為巧婦釋文
　全非大凡説詩者鳥獸草木之名固應詳覈亦必得
　顧母法方解人頤若夫流離之子顯然借惡鳥以斥
　衞人朱子云流離漂散也謂之何哉
　　　鸛鳴于垤
鸛鸛雀也似鴻而大長頸赤喙白身黑尾翅樹上作巢
大如車輪卵如三升杯望見人按其子令伏徑舍去一
名負釡一名黑凥一名背竈一名皁裙又泥其巢一傍
為池含水滿之取魚置池中稍稍以食其雛若殺其子
則一村致旱災
　禽經云鸛仰鳴則晴俯鳴則陰廣雅云背竈皁帔鸛
　雀也韓詩章句曰鸛水鳥巢居知風穴處知雨天將
　雨而蟻出壅土鸛鳥見之長鳴而喜本草衍義云鸛
　頭無丹項無烏帶身如鶴者是兼不善唳但以喙相
　擊而鳴多在樓殿上作窠雜俎云江淮謂羣鸛旋飛
　為鸛井鸛亦好羣飛陳藏器云人探巢取其子六十
　里旱能羣飛薄霄激雲雲散雨歇其巢中以泥為池
　含水滿中養魚及蛇以哺其子自然論云鸛影接而
　懐卵禽經云覆卵則鸛入水張註云鸛水鳥也伏卵
　時數入水冷則不􁂡取礜石周卵以助暖氣故方術
　家以鸛巢中礜石為真物也埤雅云鸛形狀略如鶴
　每遇巨石知其下有蛇即於石前如術士禹步其石
　阞然而轉南方里人學其法者伺其養雛緣木以蔑
　絙縛其巢鸛必作法解之乃於木下鋪沙印其足迹
　而倣學之又泥其巢一傍為池以石宿水今人謂之
　鸛石飛則將之取魚置池中稍稍以飼其雛俗説鵲
　梁蔽形鸛石歸酒又曰礜石温鸛石涼故能卵不毈
　水不臭腐也拾遺記曰鸛能聚水巢上故人多聚鸛
　鳥以攘却火災爾雅翼云鸛生三子一為鶴鳩生三
　子一為鶚言萬物之相變也易之中孚九二鳴鶴在
　陰上九翰音登于天説者以為鸛者别於鶴也震為
　鶴陽鳥也㢲為鸛陰鳥也鶴感於陽故知夜半鸛感
　於陰故知風雨鸛生鶴者巽極成震極陰生陽之謂
　也今人通呼鸛為鸛鶴
　按詩攷異字云雚鳴于垤説文云小爵也想即爾雅
　所謂鸛鷒鶝鶔也郭圖讚云鸛鷒之□一名􁉱羿應
　弦銜鏑矢不著地逢蒙縮手養由不睨此鳥捷勁異
　常與本章意義不合不知伯厚何據
　　　鴻飛遵渚
鴻鵠羽毛光澤純白似鶴而大長頸肉美如雁又有小
鴻大小如鳧色亦白今人直謂鴻也
　易曰漸初六鴻漸于干六二鴻漸于磐九三鴻漸于
　陸六四鴻漸于木九五鴻漸于陵上九鴻漸于陸禮
　曰前有車騎則載飛鴻飛鴻則有行列故也載謂合
　剝皮毛舉之竿首若所謂以鴻脰韜杠者禽經鴻儀
　鷺序張註鴻雁屬大曰鴻小曰雁飛有行列也聖人
　皆以鴻鷺之羣擬官師也又云鴻雁愛力遇風迅舉
　孔雀愛毛遇雨髙止揚子云鴻飛冥冥弋人何簒焉
　尸子云鴻鵠之鷇羽翼未合而有四海之心陳琳曰
　陸陷蘂犀水截輕鴻輕鴻鴻毛也傳曰輕于鴻毛今
　人試刀劍令髮浮轉於水以刃斷之觀其銛鈍水截
　輕鴻殆類是也博物志曰鴻毛為囊可以渡江不漏
　又云鴻鵠千嵗者皆胎産鴻雁大略相𩔖以中秋來
　賔一同也鳴如家鵝二同也進有漸飛有序三同也
　雁色蒼而鴻色白一異也雁多羣而鴻寡侶二異也
　毛有粗細形有大小埤雅詩曰鴻飛遵渚公歸無所
　於女信處鴻飛遵陸公歸不復於女信宿蓋鴻之為
　物也其進也有漸其飛有序又其羽可用為儀君子
　之道也故此以況周公易曰漸之進也公歸東都則
　之進也然未至西都故為不復易曰其羽可用為儀
　吉不可亂也鄭箋云鴻大鳥也不宜與鳧鷖之屬飛
　而循渚以喻周公今與凡人處東都之邑失其所也
　按鵠小鳥也射者設之以命中鳥小而飛疾故射難
　中是以中之為儁似非鴻𩔖或云鵠即是鶴意陸璣
　所見略同但云鴻肉美如雁似與雁非一物
　　　翩翩者鵻
鵻其今小鳩也一名䳕鳩幽州人或謂之鷱􁉟梁宋之
間謂之鵻揚州人亦然
　爾雅云隹其鳺鴀邢疏云舍人曰鵻一名鳺鴀李巡
　曰今楚鳩也某氏引春秋云祝鳩氏司徒祝鳩即鵻
　其鳺鴀者故為司徒也郭云今䳕鳩詩曰翩翩者鵻
　又毛傳云鵻夫不也一宿之鳥鄭箋云一宿者一意
　于所宿之木又云鳥之謹慤者人皆愛之此是謹慤
　孝順之鳥也鄭註云亦曰祝鳩今所謂鵓鳩也謹愿
　之鳥其指之之辭鳥之短尾者皆謂之隹唯夫不專
　名焉故指隹為夫不也廣雅云􁉟鷱鳩也􁉲鳩䳫鳩
　辟鷱□鳩鵴鳩也埤雅云鵻今鳻鳩一名荆鳩一名
　楚鳩一名䳕鳩一名乳鳩一名鵴鳩一名􁉲鳩一名
　䳫鳩方言曰鳩自闗而西秦漢之間謂之鵴鳩其大
　者謂之鳻鳩其小者謂之􁉲鳩或謂之䳫鳩或謂之
　䳕鳩梁宋之間謂之䳡鳸鳩性慈孝慤謹故聴聲考
　詳篇曰雀聲慘毒鳩聲慈念一曰祝鳩或曰鵻與鳲
　鳩皆壹鳥也故有尸祝之號尸鳩性壹而慈祝鳩性
　壹而孝故一名尸一名祝今鵻類賦尾皆促故其字
　從隹説文曰隹鳥之短尾總名也禽經曰拙者莫如
　鳩巧者莫如鶻爾雅翼云隹鳩孝鳥故少皥氏以為
　司徒一名祝鳩又名䳕鳩似斑鳩而臆無繡采又頭
　有贅物之拙者不能為巢纔架數枝往往破卵無巢
　不能居天將雨則逐其雌霽則呼而反之今人辨其
　聲以為無屋住云䳡既孝鳥故養老之杖倣之漢仲
　秋之月縣道皆按户比民年始七十者授之以玉杖
　杖長尺端以鳩鳥為飾王子年記少皥時事稱帝子
　與皇娥泛于海上以桂枝為表結薰茅為旌刻玉為
　鳩置于表端則鳩杖之起亦逺矣琴操曰舜耕厯山
　思慕父母見鳩與母俱飛鳴相哺食感思作歌今之
　青䳡禽經曰䳡上無尋鷚上無常言二鳥之起不過
　尋丈嵗時記稱四月有鳥如烏鴻先雞而鳴聲云加
　格加格民候此鳥鳴則入田以為催人犂格也亦一
　引爾雅烏䳎即鵧鳩并摰虞槐賦春宿教農之鳩鳩
　與扈異又以為春扈曰鳻鶞主五土宜于水者也則
　誤矣淮南亦云孟夏之日以熟穀禾鴣鳩長鳴為帝
　候嵗蓋亦謂此許叔重以為鴣鳩布穀未知孰是詩
　緝曰鵻鵓鳩也即郯子祝鳩氏司徒也鵻一鳥而十
　四名鵻也隹其也鵓鳩也祝鳩也鳺鴀也鵴鳩也􁉲
　鳩也鵾鳩也楚鳩也鳻鳩也荆鳩也䳕鳩也鵴鳩也
　䳫鳩也左傳杜預註曰祝鳩孝故主於教民
　按鳩𩔖甚多其名亦紛紛不一如䳕鳩□鳩䳡鳸青
　䳡鷱􁉟鸊鷱之𩔖不可枚舉何嚴氏止云十四名耶
　但張揖云隹□也惑人甚矣若斑鳩據張華禽經註
　云班次序也凡哺子朝從上下草從下上他鳥皆否
　其為鳲鳩無疑矣㫺人但能辨鳴鳩非班鳩不能辨
　班鳩是鳲鳩皆泥斑文之斑而不知班列之班也凡
　鳩皆好鳴故馮衍逐婦書云口如布穀羅氏遂混鳲
　鳩鳴鳩為一鳥與陸氏分疏之意甚相矛盾
　　　脊令在原
脊令大如鷃雀長脚長尾尖喙背上青灰色腹下白頸
下黑如連錢故杜陽人謂之連錢
　禽經曰䳭鴒友悌張註雀屬也爾雅曰䳭鴒雝渠毛
　詩曰水鳥也大雀髙尺尖尾長喙頸黑青灰色腹下
　正白飛則鳴行則揺又曰鶺鴒在原兄弟急難鶺鴒
　共母者飛鳴不相離詩人取以喻兄弟相友之道也
　博雅□􁄨鳽(音/形)也埤雅云義訓曰䳭鴒錢母其頸如
　錢文其鳴自呼或曰首尾相應飛且鳴者故謂之雝
　渠渠之言勤也物類相感志曰俗呼雪姑其色蒼白
　似雪鳴則天當大雪極為驗矣爾雅翼鶺鴒水鳥唐
　明皇時有鶺鴒數十集麟徳殿廷木翔棲浹日魏光
　乗作頌以為天子友悌之祥詩緝云脊令飛則鳴行
　則揺在原者是其行時也非在原不見其行故以在
　原言之脊令行而在原則揺其身首尾相應如兄弟
　急難相救也世以手足喻兄弟亦謂如左右手之相
　救一體同氣天性自然至親至切之喻也小宛取義
　在於飛則鳴故曰題彼脊令載飛載鳴此詩取義在
　於行則揺故曰鶺鴒在原程子以為脊令首尾相應
　是也鄭氏以為水鳥宜在水中在原則失其常處故
　飛鳴以求其𩔖非也今雪姑非水中之鳥若失其常
　處而飛鳴以求其𩔖凡鳥皆然何獨脊令哉
　按詩攷作䳭鴒在原惟石經作脊令今江南洲渚間
　多有之其狀小如雀輕俊可愛張茂先云髙尺恐誤
　　　鴥彼晨風
晨風一名鸇似鷂青黄色燕含鉤喙嚮風揺翅乃因風
飛急疾擊鳩鴿燕雀食之
　爾雅云晨風鸇邢疏云舍人曰晨風一名鸇摯鳥也
　郭云鷂屬鄭云似鷂而小禽經云􁉳曰鸇張註云晨
　風也向風揺翅其回迅疾狀類雞色青搏燕雀食之
　左傳云若鷹鸇之逐鳥雀列子曰鷂之為鸇鸇之為
　布穀布穀久復為鷂也孟子所謂為叢敺爵者鸇禽
　經曰□好風□惡雨然則謂之晨風可知也已又曰
　鸇鸇之信不如雁周周之智不如鴻今鸇亦去來有
　時字从亶又可知矣
　　　鶴鳴于九臯
鶴形狀大如鵝長脚青黑髙三尺餘赤頂赤目喙長四
寸餘多純白亦有蒼色蒼色者人謂之赤頰常夜半鳴
淮南子亦云雞知將旦鶴知夜半其鳴髙亮聞八九里
雌者聲差下今吳人園囿中及士大夫家皆養之雞鳴
時亦鳴
　浮丘伯相鶴經云鶴者陽鳥也而遊於陰因金氣依
　火精以自養金數九火數七故稟其純陽也生二年
　子毛落而黑毛易三年頂赤為羽翮其七年小變而
　飛薄雲漢復七年聲應節而晝夜十二時鳴鳴則中
　律百六十年大變而不食生物故大毛落而茸毛生
　乃潔白如雪故泥水不能汚或即純黑而緇盡成膏
　矣復百六十年變止而雌雄相視目睛不轉則有孕
　千六百年形定飲而不食與鸞鳳同羣胎化而産為
　仙人之騏驥矣夫聲聞于天故頂赤食於水故喙長
　軒於前故後指短棲於陸故足髙而尾凋(一作/周)翔於
　雲故毛豐而肉疎且大喉以吐故修頸以納新故天
　夀不可量所以體無青黄二色者土木之氣内養故
　不表於外也是以行必依洲嶼止不集林木蓋羽族
　之清崇者也玉策紀曰千載之鶴隨時而鳴能翔于
　霄漢其未千載者終不及于漢也其相曰瘦頭朱頂
　則冲霄露眼黑睛則逺視隆鼻短喙(一作/啄)則少瞑䯓
　(故解反/又音諧)頰䯔(得宅/反)耳則知時長頸竦身則能鳴鴻翅
　鴿膺則體輕鳳翼雀尾則善飛龜背鼈腹則伏産軒
　前垂後則㑹舞髙脛麄節則足力洪髀纎指則好翹
　聖人在位則與鳳皇翔于郊甸周易曰鳴鶴在陰其
　子和之禽經鶴以聲交而孕張註雄鳴上風雌承下
　風則孕又云露翥則露張華註云露禽鶴也古今註
　鶴千載變蒼又千載變黑所謂𤣥鶴也子野鼓琴𤣥
　鶴來舞露下則鶴鳴也鶴之馴養于家庭者飲露則
　飛去埤雅鶴性警至八月白露降流于草上㸃滴有
　聲因即髙鳴相警移徙所宿處慮有變害也蓋鶴體
　潔白舉則髙至鳴則逺聞性又善警行必依洲嶼止
　不集林木故詩易以為君子言行之象禽經曰鶴以
　怨望䲭以貪顧雞以嗔睨鴨以怒瞋雀以猜瞿燕以
　狂䀪視也鸎以喜轉烏以悲啼鳶以飢鳴鶴以潔唳
　梟以凶呌鴟以愁嘯鳴也今鶴雌雄相隨如道士步
　斗履其跡而孕内典曰鶴影生禽經曰鶴愛陰而惡
　陽雁愛陽而惡陰爾雅翼云鶴一起千里古謂之仙
　禽以其於物為夀淮南曰鶴夀千嵗以極其遊繁露
　曰鶴知夜半鶴水鳥也夜半水位感其生氣則喜而
　鳴所以夀者無死氣於中也性好在陰故謂其羽為
　陰羽周書曰陰羽鳧旌解者曰鶴鳧羽為旌也禽經
　又曰鶴老則聲下而不能髙近而不能尞書又言鶴
　體無青黄二色者木土之氣内養故不表於外然本
　草云鶴有𤣥有黄有白有蒼𤣥則鶴之老者百六十
　年則有純白純黑若黄鶴古人常言之又多言鵠鵠
　即是鶴音之轉後人以鵠名頗著謂鶴之外别有所
　謂鵠故埤雅既釋鶴又釋鵠漢昭時黄鵠下建章宮
　太液池而歌則名黄鶴神異經鶴國有海鵠衞懿公
　好鶴齊王使獻鵠于楚如蕙帳空兮夜鶴怨楚辭黄
　鶴一舉及田饒説魯哀公言黄鵠或為鶴或為鵠者
　甚多以此知鶴之外無别有所謂鵠也古以鶴為祥
　故立之華表説文桓亭郵表也一説漢法亭部四角
　建大木貫以方表名曰桓表又鶴之膝特隆故吳矛
　骹大者名鶴膝又作詩者以中字平為寉膝通卦驗
　云立夏清風至而鶴鳴玉䇿記云千嵗之鶴隨時而
　鳴能登木色純白腦盡成骨其未千嵗者終不集于
　林也本草云穆天子傳曰天子至巨蒐二氏獻白鶴
　之血以飲天子血主益氣力
　　余遊焦山遍訪瘞鶴銘杳不可得及過三詔洞之
　　右遇一僧叩之笑指岩下頑石曰在江之涘久為
　　雷神所擊山中人但云霹靂石誰識瘞鶴銘耶因
　　與余猿臂而下幸是時水落石出得盤旋縱觀亂
　　石嵯峨字句分裂不可讀張子厚所謂僅存百三
　　十餘言者今不能留其半矣然其筆法之妙華陽
　　之名具在擬紀其事以析千古之疑而南村田叟
　　先𫉬我心因附錄鶴疏之後以備參考○瘞鶴銘
　　華陽真逸譔上皇山樵鶴夀不知其紀也壬辰嵗
　　得於華亭甲午嵗化於朱方天其未遂吾翔廖廓
　　耶奚奪之遽也廼裹以𤣥黄之幣藏兹山之下仙
　　家無隱我故立石旌事篆銘不朽詞曰相此胎禽
　　浮丘著經乃徵前事我傳爾銘余欲無言爾其藏
　　靈雷門去鼓華表留形義惟彷彿事亦微㝠爾將
　　何之解化惟寧後蕩洪流前固重扄右割荆門厯
　　下華亭奚集真侶瘞爾作銘丹陽外仙尉江陰真
　　宰右刻在鎮江焦山下頑石上潮落方可模相傳
　　為晉王右軍書惟宋黄睿東觀餘論云為陶隠居
　　書良是其曰今審定文格字法殊𩔖陶𢎞景𢎞景
　　自號華陽隠居今號真逸者豈其别號歟又其著
　　真誥但云己夘嵗而不著年名其他書亦爾今此
　　銘壬辰嵗甲午嵗亦不書年名此又可證云壬辰
　　嵗梁天監十一年也甲午者十三年也按隠居天
　　監七年東游海嶽權駐㑹稽永嘉十一年乙未嵗
　　始還茅山其弟子周子良仙去為之作傳即十一
　　年十三年正在華陽矣後又有題丹陽尉江陰宰
　　數字當是效陶書故題於石側也王逸少以晉惠
　　帝大安二年癸亥嵗年五十九至穆帝升平五年
　　辛酉嵗卒則成帝咸和九年甲午嵗逸少方年二
　　十三至永和七年辛亥嵗年三十八始去㑹稽閒
　　居不應二十三嵗已自稱真逸也又未官于朝及
　　閒居時不在華陽以是考之決非王右軍書也審
　　矣歐陽文忠公以為不𩔖王右軍法而類顔魯公
　　又疑是顧況云道號同又疑王瓚皆非睿字長孺
　　號雲林子邵武人又董逌書跋第六卷載南陽張
　　舉子厚所記云瘞鶴銘今存于焦山凡文章句讀
　　之可識及㸃畫之僅存者百三十餘言而所亡失
　　幾五十字計其完書蓋九行行之全者二十五字
　　而首尾不預焉熙寧三年春余索其逸遺于焦山
　　之陰偶得十二字於亂石間石甚迫隘偃卧其下
　　然後可讀故昔人未之見而世不傳其後又有丹
　　陽外仙江陰真宰八字與華陽真逸上皇山樵為
　　似是真侶之號今取其可考者次序之如此又董
　　君自書其後云文忠集古錄謂得六百字今以石
　　校之為行凡十八為字二十五安得字至六百疑
　　書之誤也余于崖上又得唐人詩詩在貞觀中已
　　列銘後則銘之刻非顧況時可知集古錄豈又并
　　詩繫之耶君字彦逺號廣川東平人又國朝鄭枃
　　衍極第二卷論瘞鶴銘而劉有定釋云潤州圖經
　　以為王羲之書或曰華陽真逸顧況號也蔡君謨
　　曰瘞鶴文非逸少字東漢末多善書惟隷最盛至
　　於晉魏之分南北差異鍾王楷法為世所尚元魏
　　間盡習隷法自隋平陳中國多以楷隷相參瘞鶴
　　文有隷筆當是隋代書曹士冕曰焦山瘞鶴銘筆
　　法之妙為書家冠冕前輩慕其字而不知其人最
　　後雲林子以為華陽隠居為陶𢎞景及以句曲所
　　刻隠居朱陽館帖參挍然後衆疑釋然其鑒賞可
　　謂精矣以余考之一本山樵下有書字真宰下有
　　立石二字一本我傳爾銘作出於上真爾其藏靈
　　作紀爾嵗辰張舉本作丹陽外仙邵亢本作丹陽
　　仙尉又有作丹陽外仙尉者且中間詞句亦多先
　　後不同尚俟拏舟過楊子手自模印以稽其得失
　　之一二可也
　　　宛彼鳴鳩
鶻鳩一名斑鳩似鵓鳩而大鵓鳩灰色無繡項陰則屏
逐其匹晴則呼之語曰天將雨鳩逐婦是也斑鳩項有
繡文斑然今雲南鳥大如鳩而黄啼鳴相呼不同集謂
金鳥或云黄當為鳩聲轉故名移也又云鳴鳩一名爽
又云是鸇
　爾雅云鶌鳩鶻鵃邢疏云春秋左傳云鶻鳩氏司事
　也杜註云鶻鳩鶻鵃也春來秋去故為司事即此鶌
　鳩也舍人曰鶌鳩一名鶻鵃今之斑鳩孫炎曰鶻鳩
　一名鳴鳩月令云鳴鳩拂其羽郭云似山鵲而小短
　尾青黑色多聲今江東亦呼為鶻鵃按舊説及廣雅
　皆云斑鳩非也鄭註云鶻鵃音骨嘲今謂之鸜鵒廣
　雅謂為斑鳩誤矣斑鳩鵓鳩也孔疏云毛傳鳴鳩鶻
　鵰陸徳明曰鶻音骨鵰涉交反字林作鵃云骨鵃小
　種鳩也博雅云鶻鵃□鳩也本草鶻嘲其鳥南北總
　有似鵲尾短黄色在深林間飛翔不逺北人名鸜□
　爾雅云鳲鳩似鵲鶻鵃似鵲尾短多聲東京賦云鶻
　嘲春鳴或呼為骨鵰周書時訓云穀雨又五日鳴鳩
　拂其羽鳴鳩不拂其羽國不治兵埤雅云鳴鳩一名
　鷽鳩莊子所謂蜩與鷽鳩笑之者是也蓋此似山鵲
　而小釋鳥曰鷽山鵲也故此一名鷽鳩又其短尾青
　黑色多聲故此一名鳴鳩也許慎云鳴鳩奮迅其羽
　直刺上飛數千丈入雲中又鶻鳩性食桑葚然過則
　醉而傷其性故詩云于嗟鳩兮無食桑葚陸璣云鶻
　鳩一名斑鳩蓋斑鳩似鵓鳩而大鵓鳩灰色無繡項
　陰則屏逐其匹晴則呼之語曰天將雨鳩逐婦者是
　也斑鳩項有繡文斑然故曰斑鳩則與此鶻鳩全異
　璣之言非今此鳥喜朝鳴故一曰鶻嘲也凡鳥朝鳴
　曰嘲夜鳴曰㖡禽經曰林鳥以朝嘲水鳥以夜㖡今
　林棲多朝鳴水宿多夜呌爾雅翼云鶌鳩春來冬去
　備四時之事故少皥以為司事之官詩緝曰鳴鳩鶻
　鵰也即氓詩食葚之鳩郯子所謂鶻鳩氏司事莊子
　所謂鷽鳩也
　按陸疏今雲南以下文義支離不相屬而爾雅禽經
　諸書從未有名爽者若云是鸇則向風揺翅搏逐鳥
　雀絶非鳩𩔖益明矣又按鳩拙而安鸜鵒剔舌而語
　師曠辨之甚明而村童牧䜿皆能識之何鄭氏李氏
　認為鸜鵒耶
　　　交交桑扈
桑扈青雀也好竊人脯肉脂及筩中膏故曰竊脂
　爾雅桑鳸竊脂邢疏桑鳸一名竊脂郭註云俗謂之
　青雀觜曲食肉好盜脂膏因名云鄭𤣥詩箋云竊脂
　肉食陸璣諸儒説竊脂皆謂盜脂膏即如下云竊𤣥
　竊黄者豈復盜竊𤣥黄乎按下篇釋獸云虎竊毛謂
　之虦貓魋如小熊竊毛而黄竊毛皆謂淺毛竊即古
　之淺字但此鳥其色不純竊𤣥淺黑也竊藍淺青也
　竊黄淺黄也竊丹淺赤也四色皆具則竊脂為淺白
　也而諸儒必謂盜竊脂膏者以此經下别云桑鳸與
　竊𤣥竊黄等竝列則為淺白者也春秋九鳸是也此
　是别一種青雀好竊脂肉目驗而然詩小雅交交桑
　扈是也且鄭𤣥郭璞陸璣皆當世名儒無容不知竊
　為淺義脂為白色而待後人駮正也後人不達此㫖
　妄説異端非也鄭註云按此鳥今謂之蠟觜性甚慧
　可教色微緑其觜似蠟言淺有脂色此所謂其觜之
　色也爾雅又云老鳸鴳春鳸鳻鶞夏鳸竊𤣥秋鳸竊
　藍冬鳸竊黄桑鳸竊脂棘鳸竊丹行鳸唶唶宵鳸嘖
　嘖郭註云老鳸今鴳雀諸鳸皆因其毛色音聲以為
　名邢疏李巡云諸鳸别春夏秋冬四時之名唶唶嘖
　嘖鳥聲也按昭十七年左傳云九鳸為九農正以此
　八鳸并上老鳸鴳為九賈逵註云春鳸鳻鶞相五土
　之宜趣民耕種者也夏鳸竊𤣥趣民耘苖者也秋鳸
　竊藍趣民收斂者也冬鳸竊黄趣民蓋藏者也棘鳸
　竊丹為果驅鳥者也行鳸唶唶晝為民驅鳥者也宵
　鳸嘖嘖夜為農驅獸者也桑鳸竊脂為蠶驅雀者也
　老鳸鴳鴳趣民收麥令不得晏起者也舍人樊光註
　爾雅其言亦與賈同其意皆謂以鳸為官還令依此
　諸鳸而動作也然則趣民耕耘及收斂蓋藏其事可
　得召民使聚而總號令之其為果驅鳥為蠶驅雀豈
　得多置官方使之就果樹入蠶室為民驅之哉又晝
　驅鳥夜驅獸不可竟日通宵常在田野溥天之下何
　以可周且其言不經難可據信也故郭氏及杜預皆
　不從也埤雅淮南子曰馬不食脂桑鳸不啄粟非廉
　也桑扈蓋一名而二種釋鳥云桑扈竊脂鳭鷯剖葦
　此桑扈之一種也蓋對剖葦者言之則竊脂者所謂
　青質嘴曲食肉好盜脂膏以其性言也對竊丹者言
　之則竊脂者所謂素質其翅與領皆鶯然而有文章
　以其色言也左傳曰九扈為九農正賈逵樊光云云
　説者非之以為入林為果驅鳥入室為𧖟驅雀晝驅
　鳥夜驅獸窮日通宵常在田野非先王所以建官之
　意則亦以誤矣蓋九鳸農桑候鳥故先王名官以主
　農桑之事取其意云耳非謂依此諸扈使之動作也
　竊脂言淺白固其理也且爾雅主詩言之而小雅桑
　扈所取者有兩竊脂故爾雅亦兩解也猶之無羊云
　九十其犉良耜云殺時犉牡爾雅有黑脣犉又有牛
　七尺為犉是也詩紀歐陽氏曰彼桑扈食肉之鳥今
　無肉以食則相與羣飛雜亂循場而爭粟有如國人
　失其常業而至於窮寡乃相與爭訟而入于岸獄丘
　氏曰桑扈肉食者今循人之穀場而食粟喻肉食之
　貪也
　按鳥獸異類而同名者甚多拘儒泥而相駮殊為可
　笑如夏扈曰竊𤣥禽經云竊𤣥曰鵰乃是搏擊之鳥
　又山海經云崌有鳥焉如鶚赤身白首其名竊脂絶
　不相類邢氏謂竊脂為淺白如竊𤣥竊黄之例頗快
　人意但郭氏陸氏俱云青雀亦必因其毛色而名得
　毋與竊藍之秋鳸相混耶若鳭鷯一名剖葦江東人
　呼為蘆虎農師亦認為鳸𩔖誤矣
　　　有集維鷮
鷮微小于翟也走而且鳴曰鷮鷮其尾長肉甚美故林
慮山下人語曰四足之美有麃兩足之美有鷮麃者似
鹿而小
　爾雅云鷮雉邢疏云鷮雉者郭云即鷮雞也長尾走
　且鳴説文云長尾雉走鳴乗轝以尾為防釳著馬頭
　上山海經女几山其鳥多白鷮埤雅云辥綜曰雉之
　健者為鷮尾長六尺字説曰從喬尾長而走且鳴則
　其首尾喬如也禽經云火為鷮亢為鶴鄭漁仲云鷂
　雉即鷮雉也青質而有五采者
　按雉之𩔖甚多故爾雅列舉其名但首列鷂雉鷮雉
　鳪雉鷩雉郭景純認為四物鄭漁仲認為二物大相
　矛盾陸農師從郭氏之説亦釋鷂又釋鷮然味下文
　秩秩海雉鸐山雉似當以鄭説為正
　又按嚴氏詩緝引陸疏詳略不同豈宋本與今本相
　傳之誤耶因兩存以備參考　鷮是雉中之别名陸
　璣曰微小於翟走而且鳴音鷮鷮然其色如雌雉尾
　如雉尾而長其頭上有肉冠冠上藂毛長數寸如雄
　雉尾角也其肉甚美故林慮山下人語曰四足之美
　有麃兩足之美有鷮麃者似鹿而小也
　　　鳳皇于飛
鳳雄曰鳳雌曰皇其雛為鸑鷟或曰鳳皇一名鶠非梧
桐不棲非竹實不食非醴泉不飲
　大戴禮云羽蟲三百六十鳳皇為之長禽經云鳳雄
　凰雌亦曰瑞鶠亦曰鸑鷟羽族之君長也爾雅云鶠
　鳳其雌皇邢疏郭云瑞應鳥雞頭蛇頸燕頷龜背魚
　尾五彩色髙六尺許説文云神鳥也字從鳥凡聲鳳
　飛則羣鳥從以萬數故鳳古作朋字山海經曰丹穴
　之山有鳥焉其狀如鶴五彩而文名曰鳳首文曰徳
　翼文曰順背文曰義膺文曰仁腹文曰信飲食自歌
　自舞京房易傳曰鳳凰髙丈二廣雅云鳳皇雄鳴曰
　即即雌鳴曰足足昏鳴曰固常晨鳴曰發明晝鳴曰
　保長舉鳴曰上翔集鳴曰歸昌翳鳥鸞鳥鷫鷞鸑鷟
　鴰(音古/活切)筩(音/動)鵕䴊廣昌鷦明鳳皇屬也埤雅云鳳神
　鳥俗呼鳥王王文公曰鳳鳥有文河圖有畫非人為
　也舊云鳳皇其翼若干其聲若簫不啄生蟲不折生
　草不羣居不旅行不罹羅網一説乾臯斷舌則坐歌
　孔雀拍尾則立舞人勝之也鸞入夜而歌鳳入朝而
　舞天勝之也爾雅曰鶠鳳其雌皇鳳鳥之美者能君
　其類雌則美而不大故其雌皇又龍乗雲鳳乗風故
　謂之鶠鶠偃也衆鳥偃服焉爾雅翼云韓詩外傳曰
　黄帝即位宇内和平惟思鳳象召天老而問之天老
　對曰夫鳳象鴻前而麐後蛇頸而魚尾鸛顙而鴛思
　龍文而龜背燕頷而雞啄五彩具揚出東方君子之
　國翺翔四海之外過崑崙飲底柱濯羽弱水草宿丹
　穴見則天下大安寧又有六𧰼九苞之説鴻前者軒
　也麐後者豐也蛇頸者宛也魚尾者岐也鸛顙者椎
　也鴛思者張也龍文者緻也龜背者隆也燕頷者方
　也鷄喙者鈎也六像頭像天者圓也目像日者明也
　背像月者偃也翼像風者舒也足像地者方也尾像
　緯者五色具也九苞口包命者不妄鳴也心合度者
　進退精也耳聴達者居髙明也舌詘伸者能變聲也
　彩色光者文彩呈也冠矩朱者南方行也距鋭鈎者
　武可稱也音激揚者聲逺聞也腹文户者不妄納也
　行鳴曰歸嬉止鳴曰提扶夜鳴曰善哉晨鳴曰賀世
　飛鳴曰郎都知我者唯黄持竹實來譯其音而附之
　聲也黄帝使伶倫制十二筩聴鳳鳴其雄鳴為六雌
　鳴亦六比黄鍾之宫而皆可以生之是為律本少皥
　氏以其鳴合十二律故設鳳鳥氏之官以為厯正及
　帝舜之世作簫以象之故簫韶九成鳳凰來儀禽經
　曰□以鳴鳴鳳鳳以儀儀□儀匹也如衞詩實維我
　儀是也南思州北甘山壁立千仞有瀑水飛下猿狖
　不能至鳳皇巢其上彼人呼為鳳皇山所食亦蟲魚
　遇大風雨或飄墮其雛小者猶如鶴而足差短南人
　截取其觜謂之鳯皇杯蔡衡對光武凡鳳有五多赤
　色者乃鳳多黄色者鵷雛多青色者鸞多紫色者鸑
　鷟多白色者鵠禽經亦曰青鳳謂之鶡赤鳳謂之鶉
　黄鳳謂之鸞白鳳謂之鷫紫鳳謂之鷟説文亦曰五
　方神鳥東方曰發明南方曰焦明西方曰鷫鷞北方
　曰幽昌中央曰鳳皇則此五者皆鳳𩔖使不足道不
　至為怪祥矣而樂叶圖徵説五鳳皆五色為瑞者一
　為孽者四鷫鷞疫之感發明喪之感焦明水之感幽
　昌旱之感且既稱為鳳首翼背膺腹文皆合五常豈
　應為孽蓋漢儒既夸大其辭推鳳為希世之瑞夸而
　無驗極而必反則又推之以為孽反覆無所據皆不
　足取也至若漢書云凡五色大鳥似鳳者多羽蟲之
　孽是則異鳥之不知名者也遽可鳳之耶淮南子曰
　三皇鳳至於庭三代鳳至於澤徳彌澆所至彌逺徳
　彌精所至彌近左傳云鳳鳥氏司厯杜預云鳳知時
　故以名厯官禮運云鳳以為畜故鳥不獝元命包云
　火離為鳳運斗樞云天樞得則鳳皇翔斗威儀曰君
　乗土而王其政太平鳳皇集于林苑樂叶圖徵云五
　音克諧各得其倫則鳳皇至動聲儀云鎮星不逆行
　則鳳皇至帝王世紀云國安其主好文則鳳皇翔莊
　子云鳳帶聖攖仁左智右賢瑞應圖云鳳皇仁鳥王
　者不刳胎剖卵則至
　　　肇允彼桃蟲
桃蟲今鷦鷯是也微小于黄雀其雛化而為鵰故俗語
鷦鷯生鵰
　爾雅云桃蟲鷦其雌鴱邢疏舍人曰桃蟲名鷦其雌
　名鴱郭云鷦􁉝桃雀也俗呼為巧婦此鷦􁉝小鳥而
　生鵰鶚者也詩周頌云肇允彼桃蟲鄭註云鴱一名
　鷦鷯一名鷦􁉝一名桃雀俗呼巧婦禽經云鷦巧而
　危張註鷦􁉝桃雀也狀𩔖黄雀而小燕人謂之巧婦
　亦謂之女􁉴闗東人呼曰巧雀亦謂之巧女喙尖取
　茅莠為巢㓨以縑麻若紡績為巢或一房或二房懸
　於蒲葦之上枝折巢敗巧而不知所託孔疏云毛傳
　桃蟲鷦也鳥之始小終大者箋又言鷦之所為鳥題
　肩或曰鴞皆惡聲之鳥定本集註皆云或曰䲭惡鳥
　也按月令季冬云征鳥厲註云征鳥題肩齊人謂之
　擊征或曰鷹然則題肩是鷹之别名與鴞不類鴞自
　惡聲之鳥鷹非惡聲不得云皆惡聲之鳥也説文云
　鷦􁉝桃蟲也郭璞云桃蟲巧婦也方言説巧婦之名
　自闗而東謂之桑飛或謂之工雀或謂之過羸或謂
　之女匠自關而西謂之桑飛或謂之韈雀郭璞註云
　即鷦􁉝是也諸儒皆以鷦為巧婦與題肩又不類也
　今箋以鷦與題肩及鴞三者為一其義未詳且言鷦
　之為鳥題肩事亦不知所出博雅鷦􁉝鸋鴂果驘桑
　飛女􁉴工雀也埤雅説苑曰鷦鷯巢於葦苕繫之以
　髮張華鷦鷯賦云翳薈蒙籠是焉游集飛不飄揚翔
　不翕習巢林不過一枝每食不過數粒
　按陸疏䲭鴞一條與鷦鷯甚合故先儒援引多及之
　馮氏名物疏已詳辨矣
　　　翩彼飛鴞
鴞大如斑鳩綠色惡聲之鳥也入人家凶賈誼所賦鵩
鳥是也其肉甚美可為羮臛又可為炙漢供御物各隨
其時唯鴞冬夏常施之以其美故也
　爾雅梟䲭郭註土梟鄭註訓狐也日瞑而夜作賈誼
　所賦鵩鳥是也其肉甚美可為羮臛又可為炙漢供
　御物説文云梟食母不孝之鳥故冬至捕梟磔之字
　從鳥首在木上或説即今伯勞也食母酉陽雜俎云
　訓胡惡鳥也鳴則後竅應之禽經怪鵩塞耳張註一
　名休鶹廣雅云江東呼為怪鳥聞之多禍人惡之掩
　塞耳矣埤雅鴞大如斑鳩綠色所鳴其民有禍證俗
　云鴞禍烏也今謂之畫烏蓋聲之誤也肉可為炙故
　莊子曰見彈而求鴞炙也詩云翩彼飛鴞集於泮林
　食我桑黮懐我好音言鴞食桑黮則變而美其色好
　其音北山錄曰黄鸝亦食桑黮而音美曹氏曰傳云
　桑椹甘甜䲭鴞革響廣志曰鴞楚鳩所生如驢巨虚
　種類不孳乳也舊説鶻生三子一為鴞博雅􁉵鳥鴞
　也爾雅翼鵩似鴞不祥鳥夜為惡聲者也賈誼之遷
　長沙嘗集其舍自以夀不長作賦自廣然終以不免
　按周官硩蔟氏掌覆夭鳥之巢以方書十日十有二
　辰十有二月十有二嵗二十有八星之號縣其巢上
　則去之先儒以為夭鳥惡鳴之鳥若鴞鵩日謂從甲
　至癸辰謂從子至亥月謂從陬至涂嵗謂從攝提格至
　赤奮若星謂從角至軫蓋梟鳴鳥噪則嘻嘻出出𩔖
　皆驚動人為國怪祥故設官驅之不使惑聽書十日
　以下則未曉其理豈嵗月日星辰五紀者夭鳥所畏
　避耶荆州記曰楚人謂之服濮氏曰漢書云霍山家
　鴞數鳴楚辭註䲭鴞二物又䲭佀鴞本草云其實一
　耳孔氏曰鴞一名梟一名䲭瞻卬云為梟為䲭俗説
　以為鴞即土鴞非也詩緝鴞怪䲭也鵩也鵂鶹也即
　瞻卬之為䲭也内則云鵠鴞胖古人尚之胖音判註
　云謂脅側薄肉也肅宗張皇后專權每進酒常寘䲭
　腦酒䲭腦酒令人久醉健忘嶺表錄異云北方梟人
　家以為怪南中晝夜飛鳴與鳥鵲無異桂林人羅取
　生鬻之家家養使捕䑕以為勝貍酉陽雜俎云䲭不
　飲泉及井水唯遇雨濡翮方得水飲名物疏云爾雅
　梟䲭即此惡聲之鳥也梟鴞音相近故孔仲達云鴞
　一名梟古書多稱梟鳴指此非土梟也土梟爾雅自
　稱之鶹鷅郭註梟䲭云土梟誤矣本草鴞目吞之令
　人夜中見物博物志云鵂鶹一名鵄鵂夜目至明今
　云吞鴞目而夜中見物似説䲭鴞非鴞矣䲭鵂即爾
　雅之怪䲭又云鵅鵋䳢者也本草又云賈誼云鵩似
　鴞其實一物考之異物志有鳥如小雉體有文色土
　俗因形名之曰服不能逺飛行不出域賈公彦曰鴞
　之與鵩二鳥俱夜為惡鳴者是二鳥不可合為一也
　
　
　
　
　
　
　
　
　陸氏詩疏廣要卷下之上
欽定四庫全書
　陸氏詩疏廣要卷下之下　吳　陸璣　撰
　　釋獸　　　　　　　　明　毛晉　廣要
　　　麟之趾
麟麕身牛尾馬足黄色圓蹄一角角端有肉音中鍾吕
行中規矩遊必擇地詳而後處不履生蟲不踐生草不
羣居不侣行不入陷阱不罹羅網王者至仁則出今并
州界有麟大小如鹿非瑞應麟也故司馬相如賦曰射
麋脚麟謂此麟也
　爾雅云麐麕身牛尾一角郭註云角頭有肉鄭註云
　瑞應獸也大戴禮曰毛蟲三百六十而麟為之長禮
　記云麟鳯龜龍謂之四靈麟以為畜則獸不狘又云
　地不愛其寳鳳凰麒麟皆在郊棷京房易傳曰馬蹄
　有五彩腹下黄髙丈二徵祥記云麒仁獸也牝曰麟
　牡鳴曰逰聖牝鳴曰歸和夏鳴曰扶幼秋鳴曰養綏
　尚書中候握河紀云帝軒題象麒麟在囿孝經援神
　契曰徳至鳥獸則麒麟臻唐傳云堯時麒麟在郊藪
　春秋繁露曰恩及羽蟲則麒麟至鶡冠子曰麟者𤣥
　枵之精徳能致之其精必至蔡邕月令云天宫五獸
　中有大角軒轅麒麟之信麟生于火逰于土故修其
　母致其子五行之精也春秋運斗樞曰機星得則麒
　麟生萬人夀春秋保乾圖云嵗星散為麟感精符云
　麟一角眀海内共一主也王者不刳胎不剖卵則出
　于郊又云眀王動則有義静則有容乃見演孔圖云
　蒼之滅也麟不榮也麟木精也宋均註麟水精生木
　故曰陰水氣好土土黄木青故麟色青黄不榮謂見
　絏也禮斗威儀云君乗金而王其政平麒麟在郊瑞
　應圖云麟者王者嘉祥食嘉禾之食飲珠玉之英王
　隠晉書曰太始元年白麟見羣獸皆従博雅□□狼
　題肉角含仁懐義音中鍾吕步行中規折旋中矩逰
　必擇土詳而後處不履生蟲不折生草不羣居不旅
　行不入陷阱不䍦罘􁁛文章彬彬也春秋哀十四年
　春西狩𫉬麟公羊傳曰有以告者曰有麕而角者孔
　子曰孰為来哉孰為来哉洪範五事一曰言于五方
　屬金孔子時周道衰于是作春秋以見志其言可従
　故天應以金獸之瑞是其義也說文曰麒仁獸也麐
　牝麒也麟大牝鹿也則字當作麐埤雅麐土畜也信
　而應禮以足至者也王者至仁則出蓋太平之符也
　不踐生草不食生物有愛吝之意故麐従吝牡麒牝
　麐陰主吝嗇故牝曰麐也或曰麟肉角鳯肉咮皆示
　有武而不用也傳云麒似麟而無角按爾雅曰驨如
　馬一角不角者騏然則麒従騏省不角故也爾雅翼
　曰麟性能避患不妄集故其逰于郊藪也則以為萬
　物得其性太平之騐後世論麐者始云馬足黄色圓
　蹄五角角端有肉有翼能飛紛紛不一又善鬭釋獸
　載之蓋若麕䴥麋鹿之屬無别之異也叔孫氏之小
　子不涉于學不能多識故以為不祥淮南子曰麒麟
　鬭而日月蝕蓋嵗星散為麟嵗失其序則麟鬬麟鬬
　則日月蝕矣麒麟善走故良馬因之亦名騏驎也毛
　傳云麟信而應禮以足至者也箋云公子信厚與禮
　相應有似于麟申述傳文亦以麟為信獸駮異義以
　為西方毛蟲更為别說正義曰傳解四靈多矣獨以
　麟為興意以麟于五常屬信為瑞則應禮故以喻公
　子信厚而與禮相應也此直以麟比公子耳左傳哀
　十四年服䖍註曰視眀禮修而麟至思睿信立白虎
　擾言従義成則神龜在沼聴聰知止而名山出龍貌
　恭體仁則鳯皇来儀嚴華谷曰有足者宜踶唯麟之
　足可以踶而不踶是其仁也有額者宜抵唯麟之額
　可以抵而不抵有角宜觸唯麟之角可以觸而不觸
　　　于嗟乎騶虞
騶虞即白虎也黑文尾長于軀不食生物不履生草君
王有徳則見應徳而至者也
　毛傳云義獸也白虎黑文不食生物有至信之徳則
　應之山海經云林氐國有珍獸大若虎五采畢具尾
　長於身名曰騶吾乗之日行千里封禪書云囿騶虞
　之珍羣頌曰般般之獸樂我君囿白質黑章其儀可
　喜􁇛􁇛穆穆君子之態晉郭璞贊曰怪獸五采尾參
　於身矯足千里儵忽若神是謂騶虞詩歎其仁呉薛
　綜頌曰婉婉白虎擾仁是崇飢不侵暴困不改容斂
　威揚徳愷悌之風中興徵祥說云騶虞仁獸也其尾
　㕘倍狀如虎而白色嘯則風興皜身如雪而無雜者
　是也近代所謂白虎者皆斑而虎文爾雅所謂彪虎
　耳瑞應圗云白虎仁而不害王者不暴虐恩及行葦
　則見河圖括地象云令訾野中有玉虎晨鳴雷聲聖
　人感期而興埤雅騶虞尾參于身白虎黑文西方之
　獸也王者有至信之徳則應不踐生草食自死之肉
　傳曰白虎仁即此是也夫其色見于白其文見于黑
　又義獸也而名之曰虎則宜正以殺為事今反不履
　生草食自死之肉蓋仁之至也故序詩者曰仁如騶
　虞則王道成也爾雅翼劉芳詩義疏曰虞或作吾然
　則騶吾即騶虞也今詩之騶虞解者類以為此獸歐
　陽公詩本義獨引賈生說以為騶者文王之囿虞其
　官也然騶虞従古以為獸史之說有得獸而莫知其
　名者東方朔識之曰此所謂騶□者也則漢武時嘗
　有獸號騶□者矣古者音聲之假借以□為吾故朔
　所謂騶□則詩所謂騶虞者爾豈可謂虞官也哉然
　以為詩直指此獸又大謬蓋此物獸之俊逸者以其
　俊逸故馬之健者比之又東京賦云圉林氏之騶虞
　擾澤馬與騰黄是亦以其似馬而稱之也淮南子曰
　屈商拘文王于羑里散宜生乃以千金求天下之珍
　怪得騶虞雞斯之乗以獻于紂則文王之馬有名騶
　虞可見此是馬也文王必常駕習之以従田其智足
　以知御者之情其才能左右赴趣之意使其進退周
　旋莫不如欲夫五御以逐禽為難今其馬能與人相
　應使𫉬禽之多如此蓋可歎矣此所以申言之曰于
　嗟乎騶虞也夫騶虞之馬工於逐禽如此詩言其仁
　何也蓋一𤼵而得五則庶類蕃殖矣當葭蓬茁之時
　則蒐田以時矣有以見文王於平時不妄殺如此此
　其一時之義仁如此詩則王道成矣不必指騶虞二
　字求其說也且詩之言仁如騶虞猶禮記言好賢如
　緇衣惡惡如巷伯皆取其一篇之義後之學者不得
　其說乃以騶虞不踐生草又曰義獸許叔重註淮南
　子亦云食自死之肉夫騶虞虎也搏殺援噬之類又
　其修且碩如此安能日得夫獸之自死者而食之且
　詩方於一𤼵五豵之敏而顧嗟美禽獸為能不食生
　物是義安所指此皆因詩之序不知其為馬而増為
　之說也許又云白虎黒文日行千里與五彩畢具者
　異故并著之雞斯云神馬也詩攷詩曰古有梁騶天
　子獵之田也韓詩曰騶虞天子掌鳥獸官賈誼新書
　騶者天子之囿也虞者囿之司獸者也虞人翼五豝
　以待一𤼵所以復中也又引墨子云成王因先王之
　樂名曰騶虞詩緝曰騶虞者騶御及虞人也作詩者
　呼騶虞之官而嗟歎之言有盡而意無窮蓋三歎國
　君之仁心而知其為文王之化也月令季秋天子乃
　敎於田獵命僕及七騶咸駕鄭氏云七騶謂趣馬主
　為諸官駕說者也是騶為騶御也孟子齊景公田則
　招虞人是虞為虞人也禮記射義云天子以騶虞為
　節樂官備也謂騶御虞人皆不乏人則官備可知毛
　氏以騶虞為義獸白虎黒文不食生物陸璣山陰陸
　氏皆和之司馬封禪文云囿騶虞之珍羣且謂般般
　之獸白質黒章晉張華又謂騶虞具五采乗之日行
　千里皆祖毛氏也今不従漢武帝時建章宫後有異
　物出焉其狀如麋東方朔云此騶□也或附㑹此騶
　虞即騶□也爾雅無騶虞名物疏辯云按禮射義云
　天子騶虞為節樂官備也異義韓詩說云騶虞天子
　掌鳥獸官魯詩傳云古有梁騶者天子之田也賈誼
　新書曰騶者天子之囿也虞者囿之司獸者也以騶
　為囿名及以梁騶為田名僅見於魯詩賈子月令教
　田獵命僕及七騶咸駕左傳晉悼公使程鄭為御六
　騶屬焉則騶者馬御也舜典益作朕虞周有山虞澤
　虞大田獵莱山澤之野則虞者虞人也韓詩說云掌
　鳥獸官意蓋近之小序云天下純被文王之化庶類
　繁殖蒐田以時仁如騶虞焦弱侯云騶人不失馳驅
　之法則物不過傷虞人厲山澤之禁故物性能遂因
　歎美歸功於二官以此解序未為不可而與射義所
　謂樂官備者亦可通矣但山海經及緯候之書俱以
　為義獸說其形者或以為五采畢具或以為白虎黒
　文或以為皜身無雜又各不同羅願則據淮南子文
　王囚羑里散宜生得騶虞雞斯之乗以獻於紂謂文
　王之馬有名騶虞者以其如林氐騶虞之俊逸而名
　之文王必嘗駕以従田能與人相應致𫉬禽之多故
　申而歎之此又一說也
　　　羔裘豹飾
豹赤豹毛赤而文黑謂之赤豹毛白而文黑謂之白豹
　易云君子豹變其文蔚也本草圖經云豹皮人寢可
　以驅溼癘今黔蜀中時有貘象鼻犀目牛尾虎足土
　人鼎釡多為所食其齒以刀斧錐鍛銕皆碎落火亦
　不能燒人得之詐為佛牙佛骨以誑俚俗衍義云豹
　毛赤黄其文黑如錢而中空比比相次此獸猛捷過
　虎故能安五臟補絶傷輕身又有土豹毛更無文色
　亦不赤其形小此各有種非能變為虎也王㑹篇云
　屠州有黒豹白豹别名貘今出建寧郡毛黑白臆似
　熊而小能食蛇以舌舐銕可頓進數十斤溺能消鐵
　為水列女傳陶答子妻云南山有𤣥豹霧雨七日不
　下食者何也欲以澤其衣毛而成其文章故藏以逺
　害洞𡨕記青豹出浪坂之山狀如虎色如翠禮書云
　豹取其武而有文埤雅豹花如錢黒而小於虎文晉
　人刺在位不恤其民其詩一章曰羔裘豹袪自我人
　居居二章曰羔裘豹褎自我人究究言大夫體柔以
　剛文之而已今其用暴如此則非所以稱其服也居
　居以言不通究究以言不恕豹袪下大夫也豹褎上
　大夫也詩曰羔裘豹飾又言國君體柔而文之以剛
　其義上達也玉藻曰狐青裘豹褎𤣥綃衣以裼之羔
　裘豹飾緇衣以裼之則豹飾眀非褎矣毛詩傳曰飾
　為縁以豹皮則緣蓋言領人君之服也管子曰上大
　夫豹飾列大夫豹幨此齊一時之數非古也古云虎
　豹之駒未成文已有食牛之氣及長退毛然後疎朗
　渙散蓋亦養而成之傳曰文豹隠霧十日不食欲以
　澤其衣毛成其文彩殆謂是也語曰豹死留皮人死
　留名故君子疾沒世而名不稱焉豹一名程莊子曰
　程生馬古詩曰餓狼食不足飢豹食有餘言狼貪豹
　㢘有所程度而食其字従勺豹之勺猶虎之擬也字
　說曰虎豹狸皆能勺物而取焉博物志云豹死守窟
　言不忘本也淮南子曰蝟使虎申蛇令豹止物各有
　所制也爾雅翼豹似虎而圈文有數種有赤豹山海
　經云幽都之山有𤣥虎有𤣥豹王會篇云屠州有黑
　豹有白豹别名貘淮南曰軍正執虎豹皮以正其衆
　豹尾車周制也象君子豹變以其尾言謙也古者軍
　正建之漢大駕屬車八十一乗作三行尚書御史乗
　之最後一乗縣豹尾豹尾以前皆為省中周禮云射
　以皮飾侯詩云羔裘豹飾瑣語云范獻子獵遺其豹
　冠爾雅云貘獸似熊象鼻犀目師首豺髮小頭痺脚
　黑白駮能䑛食銅鐵及竹銳䰇骨實無髓皮辟溼以
　為坐毯卧褥則消膜外之氣字従膜省蓋以此也蜀
　都賦云㦸食鐵之獸即貘是也劉子曰飛鼯甘烟走
　貘美鐵所居隔絶嗜好不同未足怪也舊云貘糞為
　兵可以切玉
　按箋傳諸家所載豹有赤豹白豹黑豹青豹土豹𤣥
　豹凡六種未見黄色者惟本草衍義云毛赤黄耳毛
　詩韓奕篇祗載赤豹若豹飾豹褎豹袪之類竝未詳
　何色或因裘色不同而裼之各異耶爾雅所載貘白
　豹不過一種
　　　碩鼠
樊光謂即爾雅鼫䑕也許慎云鼫鼠五伎䑕也今河東
有大䑕能人立交前兩脚于頸上跳舞善鳴食人禾苖
人逐則走入樹空中亦有五伎或謂之雀䑕其形大故
序云大䑕也魏今河東河北縣也詩言其方物宜謂此
鼠非今大䑕又不食禾苖本草又謂螻蛄為石䑕亦五
伎古今方土名蟲鳥物異名同故異也
　爾雅鼫䑕郭注形大如䑕頭似兔尾有毛青黄色好
　在田中食粟豆闗西呼為鼩䑕見廣雅邢疏云鼫䑕
　者孫炎曰五伎䑕許慎云鼫鼠五伎能飛不能上屋
　能遊不能渡谷能緣不能窮木能走不能先人能穴
　不能覆身此之謂五伎蔡邕以此為螻蛄□音瞿今
　本作鼩誤也案詩魏風云碩䑕碩䑕博雅䶆䶂鼫䑕
　埤雅鼫䑕害稼者一名雀鼠爾雅翼釋相䑕有體云
　今河東有大䑕能人立交兩脚于頸上或謂之雀䑕
　韓退之所謂禮䑕拱而立者也釋鼯䑕云鼯狀如小
　狐翼大率如服翼翅尾項脇毛紫赤色背色蒼艾腹
　下黄喙頷雜白脚短爪長尾三尺許好暗夜行飛且
　乳亦謂之飛生聲如人呼食火煙能従髙赴下不能
　従下上髙東吳諸郡皆有之又謂之梧䑕荀子曰梧
　䑕五技而窮謂能飛不能上屋能緣不能窮木能逰
　不能渡谷能穴不能掩身能走不能先人雖多技能
　皆有窮極也一名夷由一名鸓又名飛鸓又名鸓䑕
　雖同有五技恐非鼫鼠之類文子云聖人師拱䑕制
　禮錄異記云拱䑕形如常䑕行田野中見人即拱手
　而立人近欲捕之即跳躍而走去秦川有之古今注
　曰螻蛄一名碩䑕其五伎與鼫䑕同序云貪而畏人
　若大䑕然故知大䑕為斥君亦是興喻之義也詩緝
　解頤新語曰蠶之食桑無時而厭食盡而後已喻重
　斂者莫切于此䑕食物且食且驚四顧不寧喻貪畏
　者莫切于此
　按爾雅載䑕屬凡十三種鼫䑕與鼩鼠大小不同鼩
　鼠一名鼱鼩一名􁉶鼩不知景純何以相混至若相
　䑕有皮之相䑕或云相州所出之大䑕似引拱䑕作
　證與詩㫖合羅氏以為即河東大䑕恐未必然据陸
　氏云螻蛄為石䑕物異名同也或指此碩䑕為螻蛄
　且曰蟊螻蛄食苗根故詩人戒之然螻蛄未見有食
　黍麥者豈當年河汾之間獨為祟耶
　　　狼跋其胡
狼牡名獾牝名狼其子名獥有力者名迅其鳴能小能
大善為小兒啼聲以誘人去數十步止其猛捷者人不
能制雖善用兵者亦不能免也其膏可煎和其皮可為
裘
　爾雅狼牡貛牝狼其子獥絶有力迅邢疏此辨狼之
　種𩔖也孫炎云迅疾也詩齊風云竝驅従兩狼兮故
　禮記狼臅膏又曰君之右虎裘厥左狼裘是也朱註
　狼似犬銳頭白頬髙前廣後毛傳老狼有胡進則躐
　其胡退則跲其尾進退有難然而不失其猛博雅云
　狦狼也酉陽雜俎狼大如狗蒼色作聲諸竅皆沸䏶
　中筋大如鴨卵有犯盜者熏之當令手攣縮或言狼
　筋如織絡小囊蟲所作也或言狼狽是兩物狽前足
　絶短每行常駕於狼腿上狽失狼則不能動故世言
　事乖者稱狼狽臨濟郡西有狼塜近世曾有人獨行
　于野遇狼數十頭其人窘急遂登草積上有兩狼乃
　入穴中負出一老狼老狼至以口㧞數莖草羣狼遂
　竟拔之積將崩遇獵者救之而免其人相率掘此塜
　得狼數百頭殺之疑老狼即狽也埤雅狼青色作聲
　諸竅皆沸蓋今訓狐鳴則亦後竅應之豺祭狼卜又
　善逐獸皆獸之有才智者故豺従才狼従良也里語
　曰狼卜食狼將逺逐食必先倒立以卜所向故今獵
　師遇狼輒喜蓋狼之所嚮獸之所在也其靈智如此
　故古之作式者不用槐癭棗瘤而以狼牙為柱取其
　靈智也詩美周公不失其聖正言狼者虎善擬其前
　狼善顧其後而又其靈智有才故雖跋胡疐尾而能
　不失其猛此周大夫之所以譬周公也古之烽火用
　狼糞取其糞直而聚雖風吹之不斜或曰狼駢脇腸
　直其糞烟直為是故也内則曰狼去腸豈以此歟孟
　子曰養其一指而失其肩背則為狼疾人也狼性貪
　暴争食以養口體而常以害其身者管子曰舉龍章
　則水行舉虎章則林行舉鳥章則陂行舉蛇章則澤
　行舉鵲章則陸行舉狼章則山行詩曰織文鳥章舉
　鳥章則陂行陂易野也易野以車為主元戎十乗以
　先啟行所謂以車為主也爾雅曰鄭有甫田周有焦
　䕶皆易野也毛詩草蟲經云老狼項下有袋求食滿
　腹向前行乃觸之退後又自踐踏上疐其尾進退有
　患故詩以況跋前疐後爾雅翼狼貪獸之猛聚物不
　整故稱狼藉又稱粒米狼戾周禮王及五等諸侯之
　出皆有扶鞭趨避者號條狼氏條滌也謂滌除狼扈
　道上者狼好積聚也故楚語曰令尹問蓄聚積實如
　餓豺狼然是也狼猛而敏給能自顧其後淮南子曰
　䲭視而狼顧賈誼曰失時不雨民且狼顧周公之東
　逺則四國流言近則王不知而不失其聖故以狼跋
　胡疐尾比之股中有筋大如雞子又筋滿身如織絡
　之狀盜不可辨者焚狼筋以示之則為盜者變慄無
　所容或曰狼筋者菌之類非此獸之筋也華谷嚴氏
　曰老狼以貪欲之故陷于機阱其在機穽之時欲進
　則跋躐其胡欲退則疐跲其尾求脫不能喻人有貪
　欲則陷于患難進退失措也瑞應圖曰白狼王者仁
　徳眀哲則見一云王者進退動准法度則見又釋文
　云狼藉草而卧去則穢亂為狼藉也
　　　毋教猱升木
猱獼猴也楚人謂之沐猴老者為玃長臂者為猨猨之
白腰者為獑胡獑胡猨駿捷于獼猴其鳴噭噭而悲
　爾雅猱蝯善援邢疏猱一名蝯善攀援樹枝郭云便
　攀援者便謂便捷也博雅猱狙獼猴也毛傳猱猨屬
　正義曰猱則猨之輩屬非猨也其類大同故樂記註
　云猨獼猴也是其類同也埤雅猨臂通肩刻之可以
　為笛聲圓于竹猨猴屬長臂善嘯便攀援故其字従
　援省而爾雅云猱蝯善援玃父善顧也淮南子曰虎
　豹之文来射猨狖之捷来措置之于檻曰措家語曰
　五九四十五五為音音主猨故猨五月而生四九三
　十六六為律律主鹿故鹿六月而生或曰猴性躁急
　猨性静緩故猨従爰爰緩也論衡曰鹿制于犬猨伏
　于䑕今人取䑕以繫猨頭猨不復動管子曰墜岸三
　仞人之所大難也而猱猨飲焉今援不復踐土好上
　荗木渇則接臂而飲類従曰獨一呌而猨散鼉一鳴
　而龜伏或曰鼉鳴夜獨鳴曉獨猨類也似猨而大食
　猨今俗謂之獨猨蓋猨性羣獨性特猨鳴三獨鳴一
　是以謂之獨也相法曰手如雞足者褊急手如猨掌
　者勤勞舊說猨鳴而獺候之故束晢𤼵䝉記曰獺以
　猨為婦也莊子曰猨猵狙以為雌猵蓋言獺爾雅翼
　猨與沐猴相𩔖静躁不同耳栁子憎王孫文云惡者
　王孫兮善者猨猨性仁不貪食多羣雄者黑雌者黄
　雄者善啼啼數聲則衆猨呌嘯騰擲如相和焉其音
　凄入肝脾韻音含宫商故也巴峡諺曰巴東三峡巫
　峡長哀猿三聲動人腸其臂甚長人有此相者則以
　善射名淮南子曰羿左修臂而善射漢李廣猿臂其
　善射亦天性也然猨以臂長身不便于行舊或言其
　臂相通其實未見然猨所以壽者以長臂好引其氣
　也尤好攀援其飲水輒自髙崖或大木上纍纍相接
　下飲畢復相收而上在猴亦然漢書云西域之國有
　烏秅者山居累石為室民接手飲說者以為髙山下
　溪澗中飲水故接連其手如猴之為是亦異矣舊說
　其色多青白𤣥黄段公路北户録言有緋猿絶大越
　處子論劍術乃有老翁試之相與周旋以竹林刺之
　騰上為猨故劍號曰猿翁朱傳猱獼猴也性善升木
　不待教而能也爾雅又云貜父善顧註云貜父貑貜
　也似獼猴而大色蒼黑能攫持人好顧盻說文云夒
　貪獸也一曰母猴似人顔師古云獿善拂拭相如賦
　蛭蜩玃猱顔註今狨皮為鞍褥者非獼猴也陸佃云
　狨蓋猨狖之屬輕捷善緣木大小類猨長尾尾作金
　色俗謂之金線狨生川峡深山中人以藥矢射殺之
　取其尾為卧褥鞍被坐毯中矢毒即自齧㫁其尾以
　擲之狨一名猱顔氏以為其尾柔可藉故其制字従
　柔元康地記云猨與獼猴不共山宿臨旦相呼王延
　夀王孫賦云儲糧食于兩頬稍委輸于胃脾縁百仞
　之髙木扳窈裊之長枝栁子厚云猨王孫居異山徳
　異性不能相容猨之徳静以恒王孫之徳躁以囂勃
　諍號呶雖羣不相善也食相噬齧行無列領無序乖
　離而不思有難推其柔弱者以免好踐稼蔬所遇狼
　藉披攘禾實未熟輒齕齩投注山之水草木必凌挫
　折撓江乗地記云攝山有山猱赤足鳥獸考云猴詩
　謂之猱性躁而多智
　按爾雅云猱蝯善援貜父善顧眀是二種陸疏云老
　者為玃則混為一矣其類甚多曰猱曰蝯曰狙曰玃
　曰猨曰猴曰狖曰獨曰狨曰獼猴曰沐猴曰母猴曰
　獑胡曰貑貜曰胡孫曰王孫雖因其形有大小臂有
　短長鳴有曉夜色有青白𤣥黄性有緩急羣特故異
　其名亦方言各異耳若猱字說文作夒或作獿又作
　猱蓋古今文不同但段公路所謂緋猿則大怪矣
　　　有熊有羆
熊能攀緣上髙樹見人則顛倒自投地而冬多入穴而
蟄始春而出脂謂之熊白羆有黄羆有赤羆大於熊其
脂如熊白而麄理不如熊白美也
　熊爾雅熊虎醜其子狗絶有力麙郭註律曰捕虎一
　購錢三千其狗半之邢疏醜𩔖也熊虎之𩔖其子名
　狗絶有力名麙郭云捕虎一購錢三千其狗半之此
　當時之律也引之以證虎子名狗之義也祖冲之述
　異記曰東土呼熊為子路劉敬叔異苑曰以物擊樹
　云子路可起於是便下不呼則不動也援神契云赤
　熊見則姦宄自逺淮南子註云熊食鹽而死抱朴子
　云熊夀五百嵗能化為狐狸異苑云熊藏山穴穴裏
　不得見穢及傷殘見則舎穴自死埤雅熊似豕堅中
　山居冬蟄當心有白脂如玉味甚美俗呼熊白其膽
　春在首夏在腹秋在左足冬在右足好舉木而引氣
　謂之熊經莊子所謂熊經鳥伸是也冬蟄不食飢則
　自䑛其掌故其美在掌而孟子曰熊掌亦我所欲也
　周官大射諸侯則共熊侯豹侯蓋諸侯服猛下王徳
　一等故其所射共熊豹之侯而已又曰田役則設熊
　席則以蒞衆尚毅故也亦以其溫傳曰君居則狐裘
　坐則熊席考工記曰龍旂九斿以象大火也鳥旟七
　斿以象鶉火也熊旗六斿以象伐也龜蛇四斿以象
　營室也說者曰龍旂東方也故象蒼龍宿之數其斿
　九熊旗西方也故象白虎宿之數其斿六鳥旟正南
　方之物也故象朱鳥宿之數其斿七龜旐正北方之
　物也故象𤣥武宿之數其斿四許慎曰熊旗五斿以
　象伐按熊旗五斿則考工所記六斿誤矣鬼谷子曰
　分威法服熊說者以為熊之擊搏先伏而後動字說
　曰熊強毅有所堪能而可以其物火之羆亦熊類而
　又强焉然可㒺也爾雅翼熊類犬人足黑色春出冬
　蟄輕捷好緣髙木見人自投而下亦以革厚而筋駑
　用此自快養熊者亦日捶之以為不捶則有病獵者
　刺其革不可得入隨即有膏膜之古稱熊白此膏之
　在背也寒月則有暑月即無淮南子曰無角者膏而
　無前有角者脂而無後無角者犬豕之屬肥従前起
　者也有角者犛羊之屬肥従後起者也又方冬唯自
　䑛其掌故其掌特美烹之難熟晉靈公殺宰夫之腝
　熊蹯不熟者而楚成見圍請食熊蹯而死以其難熟
　冀於外救也古以熊配虎為旗又皆以王射之侯又
　以皮為冠執罼者冠之謂之旄頭乗輿之出則前旄
　頭而後豹尾蓋乗輿黄旄肉羽伏斑弓前左罼右䍐
　執罼者冠熊皮冠謂之旄頭而豹尾者則取象于豹
　之尾也必取熊豹者蓋熊于山中行數十里悉有跧
　伏之所必在山嵓枯木中山民謂之熊館唯虎出一
　百里之外則迷所出道路熊出而不迷故開道者首
　熊以出焉豹之為物往而能反故曰狐死首丘豹死
　首山豹往而能反故殿後者豹尾以入焉說文能熊
　屬足似鹿能性堅中故稱賢能而强壯稱能傑也能
　羆爾雅云羆如熊黄白文郭註似熊而長頭髙脚猛
　憨多力能拔樹木闗西呼曰貑羆埤雅云羆似熊而
　大為獸亦堅中長首髙脚従目能縁能立遇人則擘
　而攫之俗云熊羆眼直惡人横目淮南子曰熊羆之
　動以攫搏兕牛之動以觝觸是也其白生于心之下
　肓之上亦如熊白而麤秋冬則有春夏則亡猛憨多
　力能拔大木故書曰以有熊羆之士不二心之臣熊
　羆之士以力言也俗說熊羆富脂至春臕癢即登髙
　木自墜謂之撲臕舊說師子虎見之而伏豹見之而
　暝羆見之而躍爾雅翼云羆乃熊類古言熊者率與
　羆連言之如稱如熊如羆維熊維羆非熊非羆趙襄
　子射熊羆是也今獵者云熊有兩種猪熊其形如猪馬
　熊其形如馬各有牝牡問以羆則云熊是其雄羆則
　熊之雌者羆力尤猛或曰羆大於熊為羆之雄而稱
　雄猶羖為羭之牯而稱羖兕為犀之㹀而稱兕也蓋
　皆相類而為牝牡猶麋與鹿交鰌與魚游然其脂如
　熊白而麤理不如熊白美也栁宗元羆說稱鹿畏貙
　貙畏虎虎畏羆羆之狀被髮人立絶有力而甚害人
　則羆之力非熊比矣韓奕稱韓土樂稱有熊有羆有
　貓有虎叙所多有者耳而終章曰獻其貔皮赤豹黄
　羆又謂之白羆又云羆有黄羆有赤羆禹貢梁州貢
　熊羆狐狸是中國常貢北追貊之國自以所有而獻
　所謂各以其所貴寳為贄如犬戎氏以白狼白鹿獻
　穆王也王㑹篇東湖黄羆成王時獻此獸周禮穴氏掌
　攻蟄獸各以其物火之謂熊羆之屬冬藏者燒其所
　食之物於其穴外以誘出之禹貢之梁州厥貢熊羆
　狐狸織皮山海經云嶓冡之山其獸多羆朱註羆似
　熊而長頭髙脚猛憨多力能拔樹又云熊羆陽物在
　山强力壯毅男子之祥也
　按熊羆確是二物若云熊是其雄羆則熊之雌者獵
　人不能辨姑妄言之也又釋獸云魋如小熊竊毛而
　黄郭註云今建平山中有此獸狀如熊而小毛麆淺
　赤黄色俗呼為赤熊酉陽雜俎髙宗時伽毘葉國獻
　天鐵熊擒白象獅子此又熊羆之異種也
　　　獻其貔皮
貔似虎或曰似熊一名執夷一名白狐其子為豰遼東
人謂之白羆
　爾雅云貔白狐其子豰邢疏字林云貔豹屬一名白
　狐其子名豰郭云一名執夷虎豹之屬詩大雅云獻
　其貔皮爾雅翼貔豹屬猛獸出貉國曲禮云前有鷙
　獸則載貔貅陸徳眀云貔本亦作豼即白狐也書云
　如虎如貔于商郊莊子曰豐狐文羆搏于山林伏于
　巖穴夜行晝居求食江河之上
　　釋魚
　　　九罭之魚鱒魴
鱒似鯤魚而鱗細于鯤也赤眼多細文
　爾雅鮅鱒郭註似鯶子赤眼鄭註似鯶而小眼赤多
　生溪澗傅麗水底難網捕埤雅鱒似鯶魚而鱗細於
　鯶赤眼詩云九罭之魚鱒魴我覯之子衮衣繡裳蓋
　鱒魚圓魴魚方君子道以圓内義以方外而周公之
　徳具焉孫炎正義曰鱒好獨行制字従尊殆以此也
　爾雅翼鱒魚目中赤色一道横貫瞳魚之美者今俗
　人謂之赤眼鱒其音乃如蹲踞之蹲食螺蚌多秪獨
　行亦有兩三頭同行者極難取見網輒遁詩緝云鱒
　魴毛以為大魚今赤眼鱒及鯿魚皆非大魚亦常魚
　也
　　　𧰼弭魚服
魚服魚獸之皮也魚獸似猪東海有之一名魚貍其皮
背上斑文腹下純青今以為弓鞬步叉者也其皮雖乾
燥以為弓鞬矢服經年海水將潮及天將雨其毛皆起
水潮還及天晴其毛復如故雖在數千里外可以知海
水之潮氣自相感也
　毛傳魚服魚皮也正義曰魚服以魚皮為矢服故云
　魚服魚皮左傳云歸夫人魚軒服䖍云魚獸名則魚
　皮又可以飾車也夏官司弓矢職曰仲冬獻矢服註
　云服盛矢籠也以獸皮為之是矢器為之服也爾雅
　翼云鮫出南海狀如鼈而無足圓廣尺餘尾長尺許
　皮有珠文而堅勁可以飾物今總謂之沙魚大而長
　喙如鋸者名胡沙小而皮麤者曰白沙用為器物之
　飾従古以然詩象弭魚服衛夫人乗魚軒楚人鮫革
　犀兕以為甲今人亦以飾手靶之屬釋者以背上有
　甲珠文堅强可以飾刀口為鑢者為鮫其有横骨在
　鼻前如斤者為鱕䱜是胡沙也要是一類又有隨母
　行驚則入母腹中尋復出腹中容四子頬赤如金甚
　健網不能制俗呼河伯健兒鮫既世所服用人多識
　者特其音與蛟龍之蛟同解者或有差互凡皮有珠
　飾刀劍者是鮫䱜之鮫滿二千斤為魚之長是蛟龍
　之蛟
　按沙魚皮有甲珠文可以飾物古今皆然但云似鼈
　無足似與陸疏似猪者不同
　　　魚麗于罶鱨鯋
鱨一名揚今黄頬魚似燕頭魚身形厚而長大頬骨正
黄魚之大而有力解飛者徐州人謂之揚黄頬通語也
今江東呼黄鱨魚亦名黄頬魚尾微黄大者長尺七八
寸許鯋吹沙也似鯽魚狭而小體圓而有黑㸃一名重
脣籥鯊常張口吹沙
　鱨毛傳鱨揚也孫炎云鱨揚者魚有二名釋魚無文
　埤雅今黄鱨魚是也性浮而善飛躍故一曰揚也一
　名黄揚舊說魚膽春夏近下秋冬近上
　鯋爾雅鯋鮀郭註今吹沙小魚體圓而有㸃文陸徳
　眀云鯋音沙亦作魦舍人曰鯋石鮀也埤雅鯋性善
　沈大如指狭圓而長有黑㸃文常沙中行亦于沙中
　乳子故張衡云縣淵沈之鯋鰡也字指云鰡鯋屬詩
　曰魚麗于羀鱨鯋魴鱧鰋鯉蓋鱨也鯉也其性浮鱧
　也鰋也其性沈而罶則寡婦之笱其用功寡又以待
　魚之自至今魚麗于羀鱨鯋魴鱧鰋鯉沈浮小大美
　惡與其形色之異具有則餘物盛多可知也俗云鯋
　性沙抱異物志曰吹沙長三寸許背上有刺螫人海
　物異名記曰鯋似鯽而狭小爾雅翼鯊甞張口吹沙
　故曰吹沙非特吹沙亦止食細沙其味甚美大者不
　過二斤然不若小者之佳孔氏正義乃曰此寡婦笱
　而得鱨鯋之大魚是衆多也蓋鯊雖小魚在笱中為
　大耳今人呼為重唇唇厚特甚有若鼃黽故以為名
　今江南小谿中每春鯊至甚多土人珍之夏則隨水
　下自是以後時亦有之然亦罕矣春来復来大抵正
　月輒至魚之最先至者其次則鯉至次則鱖至桃花
　水至而鱖肥則三月矣此魚生流水之中非畜於人
　又杜父魚色黑班如吹沙而短濮氏曰鯊魚多種極
　大者皮如沙可為刀劍鞘吹沙小魚耳詩緝孔氏以
　鱨鯋皆為大魚陸璣以鱨為大魚鯋為小魚山陰陸
　氏以鱨鯋皆為小魚鱨魚黄魴魚青鱧魚𤣥鰋魚白
　鯉魚赤又云鱨鯋小魚魴鱧中魚鰋鯉大魚又云鱨
　鯋長魚魴鱧之魚則一方一圓鰋鯉之魚則一俯一
　仰又鱨鯋魴其性浮鱧鰋鯉其性沈意謂五色之備
　而小大長短浮沈之不同也寧波府志云皮上有沙
　故名其類甚多鳥獸攷云鯋有二種魚麗之鯋蓋閩
　廣江漢之常産海鯋虎頭鯋體黑文鼈足巨者餘二
　百斤常以春晦陟于海山之麓旬日化為虎唯四足
　難化經月乃成矣
　　　魚麗于羀魴鱧(向刻/鯉誤)
鱧鯇也似鯉頬狭而厚爾雅曰鯉鮦也許慎以為鯉魚
　爾雅云鱧郭注云鮦也邢疏云鱧今䱰魚也鮦與䱰
　音義同詩小雅云魚麗于羀魴鱧是也鄭註云今只
　謂之鱧多在泥水中服食家忌食爾雅又云鯇郭註
　云今鯶魚似鱒而大舎人云鱧一名鯇郭氏所不取
　也鄭註云鯇今鯶魚也其性健急舎人以鯇為鱧誤
　矣毛傳云鮦也朱傳云鮦也又曰鯇也孔疏云釋魚
　云鱧鯇舎人曰鱧名鯇郭璞曰鱧鮦編檢諸本或作
　鱧鮦或作鱧鯇若作鮦與郭璞正同若作鯇又與舎
　人無異或有本作鱧􁉏者定本鱧鮦本草蠡魚一名
　鮦魚生九江池澤取無時圖經曰蠡通作鱧字今處
　處有之廣雅云鱺鰑鮦也說文云鱧鱯也􁉏鱧也埤
　雅云鱧今𤣥鱧是也諸魚中惟此魚膽甘可食有舌
　鱗細有花文一名文魚與蛇通氣舊云鱧是公礪蛇
　所化至難死猶有蛇性故或謂之鰹也爾雅云鰹大
　鮦小者鯇邢疏云即鱧也爾雅翼鱧魚圓長而斑㸃
　有七㸃作北斗之象夜則仰首向北而拱焉有自然
　之禮故従禮膽獨甘也故従醴今道家忌之以其首
　戴斗也又指為厭故有天厭鴈地厭犬水厭鱧之說
　皆禁不食郭氏解釋魚稱為鮦然今鮦又别一種鱧
　比他魚為最鮏詩緝毛氏以鱧為鮦本草云蠡一名
　鮦今黑鯉魚道家以為厭者也郭璞云鱧鮦山陰陸
　氏云鱧今𤣥鯉與蛇通氣是郭璞陸氏皆同毛說以
　鱧為今之烏鯉魚也今不従舎人云鱧名鯇陸璣云
　鱧鯇也似鯉頬狭而厚是舎人與陸璣皆以鱧為今
　之鯇魚也今従之鯇今鯶魚似鱒而大
　按釋魚篇首列鯉鱣鰋鮎鱧鯇六種俱無釋文鄭漁
　仲曰六者之名顯而易識故但載之而已不復重釋
　也可見鱧鯇是二種毛氏郭氏俱云鱧鮦也山陰陸
　氏従之確是定見元恪晦庵曰鯇又曰鮦則兩岐矣
　若許慎以為鯉魚羅氏以為鮦又别一種不解何故
　嚴華谷考據甚核乃以舎人之說為然豈其然乎
　　　成是貝錦
貝水中介蟲也龜鼈之屬大者為蚢(一作/魧)小者為鰿(一/作)
(貝/)其文彩之異大小之殊甚衆古者貨貝是也餘蚔(一/作)
(貾/)黄為質以白為文餘泉白為質黄為文又有紫貝其
白質如玉紫㸃為文皆行列相當其大者常有徑一尺
小者七八寸(一作當至一/尺六七寸者)今九真交趾以為杯盤寳物
也
　爾雅云貝居陸贆在水者蜬郭注水陸異名也貝中
　肉如科斗但有頭尾耳又云大者魧註書大傳曰大
　貝如車渠車渠謂車輞即魧屬又云小者鰿註今細
　貝亦有紫色者出日南又云𤣥貝貽貝註黑色貝也
　又云餘貾黄白文註以黄為質白為文㸃又云餘泉
　白黄文註以白為質黄為文㸃今紫貝以紫為質黒
　為文㸃又云蚆博而頯註頯者中央廣兩頭銳又云
　蜠大而險註險者謂汚薄又云􁉠小而橢註即上小
　貝橢謂狭而長邢疏此辨貝居陸居水大小文彩不
　同之名也書大傳云西伯既戡黎紂囚之羑里散宜
　生之江淮之浦取大貝大如大車之渠以贖其辠李
　廵曰餘貾貝甲黄為質白為文彩餘泉貝甲白為質
　黄為文彩陸疏為然但解紫貝與郭氏少異陸以白
　為質紫為文郭以紫為質黑為文是其異也書云文
　貝仍几詩云成是貝錦云橢謂狭而長者詩云嶞山
　喬嶽楚詞云南北順橢其橢㡬何皆是橢為狭長之
　名也鄭註貝今曰瑇瑁蓋龜屬故說文云貝海介蟲
　也其甲人之所寳古今以為貨泉交易今盡出南蕃
　海中凡貝皆帶黄白色而有黑紫㸃𤣥貝者多黑文
　餘貾者黄色而微白餘泉者白色而微黄然皆有紫
　黒㸃舊說謂黄質而白文白質而黄文誤矣貝無此
　也書云揚州厥篚織貝又顧命云大貝鼖鼓在西房
　運斗樞云揺光得江吐大貝山海經云陽山濁洛之
　水注于蕃之澤中多文貝陰山漁水中多文貝邽山
　𪷟水多黄貝蒼梧之野爰有文貝南州異物志云交
　趾北南海中有大文貝質白而文紫天姿自然不假
　雕琢磨瑩而光色煥爛本草唯載紫貝唐本注云形
　似貝大二三寸出東海及南海上紫班而骨白圖經
　曰蘇恭注云紫貝即蚜螺也形似貝而圓大二三寸
　儋振夷黎採以為貨市北人惟畫家用砑物貝之類
　極多古人以為寳貨而此紫貝尤為世所貴重漢文
　帝時南越王獻紫貝五百是也又車螯之紫者海人
　亦謂之紫貝埤雅獸二為友貝二為朋詩曰錫我百
　朋百云者言錫貝之多也又曰萋兮斐兮成是貝錦
　錦文如貝謂之貝錦言讒人因寺人之近嫌而成其
　罪猶之因萋斐之形而文致之則成是貝錦也貝以
　其背用故謂之貝貝背也貝之字従目従八言貝目
　之所背也先王面朝後市以此古者相貝有經其經
　曰朱仲受之于琴髙琴髙乗魚浮于河海水産必究
　仲學仙于髙而得其法又獻珠于武帝去不知所之
　嚴助為㑹稽太守仲又出遺助以徑尺之貝并致此
　文于助曰黄帝唐堯夏禹三代之正瑞靈竒之秘寳
　其有次此者貝盈尺狀如赤電黑雲謂之紫貝素質
　紅黑謂之珠貝青地緑文謂之綬貝黑文黄畫謂之
　霞貝紫愈疾珠眀目綬消氣障霞服蛆蟲雖不延齡
　増夀其禦害一也復有下此鷹喙蟬脊以逐溫去水
　無竒功貝大者如輪文王請大秦貝徑半尋穆王得
　其殻縣於昭觀秦穆以遺燕鼂可以眀目逺察宜玉
　宜金南海貝如珠礫白駮其性寒其味甘止水毒浮
　貝使人寡無以近婦人黑白各半是也濯貝使人善
　驚無以親童子黄脣㸃齒有赤駮是也雖貝使人病
　瘧黑鼻無皮是也皭貝使胎消勿以示孕婦赤帶通
　脊是也恵貝使人善忘勿以近人赤熾肉殻赤絡是
　也醟貝使童子愚女人淫有青唇赤鼻是也碧貝使
　童子盜脊上有縷句唇是也雨則重霽則輕委貝使
　人志强夜行伏迷鬼狼豹百獸赤中圓是也雨則輕
　霽則重然則爾雅大者魧小者鰿餘貾黄白文餘泉
　白黄文蜠大而險􁉠小而橢亦其略也鹽鐵論曰教
　與俗改敝與世易夏后以𤣥貝周人以紫石爾雅翼
　古者貨貝而寳龜周則有泉至秦廢貝而行錢故釋
　魚於貝之名色尤詳而古者貨賂貢賦賞賜之屬于
　貨者字皆従貝也至王莽反漢猶以貝四寸八分以
　上至寸二分為五品故有大貝壯貝么貝小貝之名
　不盈六分不得為貨今大貝出日南漲海中可以為
　酒杯蓋貝之在水者即蠃之小者也今此物等既不
　復為貨晉宋間猶以飾軍容服物蓋魯頌稱戎服之
　盛有貝胄朱綅則以貝為飾舊矣東方朔稱齒如編
　貝蓋用以為飾必編之故也今但髰頭家用以飾鏡
　帶耳大者為珂黄黒色其骨白可以飾馬蓋此等飾
　非特取其容兼取其聲故說文􁄫貝聲也荀子東海
　有紫紶漢文時南越獻紫貝江賦曰紫蚢如渠朱註
　貝水中介蟲也有文彩似錦
　　　有鱣有鮪
鱣出江海三月中従河下頭来上鱣身形似龍銳頭口
在頷下背上腹下皆有甲従廣四五尺今于盟津東石
磧上釣取之大者千餘觔可蒸為臛又可為鮓子可為
醬鮪魚形似鱣而色青黑頭小而尖似鐡兜鍪口亦在
頷下其甲可以磨薑大者不過七八尺益州人謂之鱣
鮪大者為王鮪小者為叔鮪一名鮥肉色白味不如鱣
也今東莱遼東人謂之尉魚或謂之仲眀魚仲眀者樂
浪尉也溺死海中化為此魚又河南鞏縣東北崖上山
腹有穴舊說此穴與江湖通鮪従此穴而来北入河西
上龍門入漆沮故張衡賦云王鮪岫居山穴為岫謂此
穴也
　鱣爾雅云鱣郭註云鱣大魚似鱏而短鼻口在頷下
　體有邪行甲無鱗肉黄大者長二三丈今江東呼為
　黄魚鄭註云黄鱏魚也大者重千餘觔亦能化為龍
　埤雅云鱣肉黄長鼻輭骨俗謂之玉版古今注曰鯉
　之大者為鱣非也毛傳曰鱣鯉也陸徳眀曰鱣陟連
　反大魚江東呼黄魚與鯉全異爾雅翼云鱣大如五
　斗奩長丈長鼻軟骨常三月中従河上當于孟津捕
　之淮水亦有之惟以作鮓而骨可啖蓋䲋屬也鱣蓋
　鮪之類但鱣肉黄鮪肉白以此為别今江東呼鱣大
　者曰王鱣孔子曰食水者善㳺而耐寒謂魚類也鱣
　鮪之屬雖食于水而不正食水淮南子曰鵜胡飲水
　數斗而不足鱣鮪入口若露而死故鱣鮪不善㳺冬
　乃岫居入河而眩浮亦其驗也酈道元水經注曰漢
　水東經西城縣胡城為鱣湍洪波漭盪漰浪雲頽耆
　舊言有鱣魚奮鬛望濤直上至此暴腮因以名湍焉
　詩緝云鱣鱑也大魚似鱘顔氏家訓云鱣魚純灰色
　無文
　按鱣之非鯉猶鰋之非鮎也舎人孫炎誤人深矣郭
　孔陸羅諸家駁之甚當何毛公亦云鱣鯉也但郭鄭
　二氏俱云短鼻陸羅二氏俱云長鼻未知孰是
　鮪爾雅云鮛鮪郭註云鮪鱣屬也大者名王鮪小者
　名鮛鮪今宜都郡自京門以上江東道出鱏鱣之魚
　有一魚狀似鱣而小建平人呼鮥子即此魚也鄭註
　云鮪似鱣而小亦似鮎毛傳云鮪鮥也埤雅鮪魚青
　黑長鼻體無鱗甲肉色白味不如鱣大者長七八尺
　夏小正曰祭鮪祭不必記而記鮪何也鮪者魚之先
　至者也而其至有時禮曰龍以為畜故魚鮪不淰而
　序詩者亦曰季冬薦魚春獻鮪則鮪别于魚其来尚
　矣故鮪仲春従河而上得過龍門便化為龍否則㸃
　額而還尸子曰龍門魚之難也大行牛之難也蓋河
　津一名龍門兩傍有山魚莫能上大魚薄集龍門上
　則為龍不得上輙㬥腮水次故曰㬥腮龍門垂耳轅
　下善為魚者不求為龍望禹門輒逝是以無㬥腮㸃
　額之患水經曰鮪出鞏穴直穴有渚謂之鮪渚周禮
　春獻王鮪然非時及他處則無故河自鮪穴已上又
　兼鮪稱爾雅翼鮪以季春来周禮䱷人春獻王鮪周
　頌季冬薦魚春獻鮪月令季春薦鮪于寢廟皆特獻
　之者以其及時可貴也東京賦稱王鮪岫居山有穴
　曰岫其穴在河南小平山長老言王鮪之魚由南方
　来出此穴中入河水見日目眩浮水上流行七八十
　里釣人見之取以獻天子用祭或曰鮪魚出海三月
　従河上来今鞏縣東洛度北崖上山腹穴舊說此穴
　與江河通鱣鮪従此穴而来入河或曰鮪魚三月遡
　河而上能度龍門之浪則得為龍東莱遼東人謂之
　尉魚或謂之仲眀仲眀者樂浪尉溺死海中化為此
　魚按尉蓋鮪聲之訛仲眀之說又相㳂而生於萬物
　變化亦不可知也周洛曰鮪蜀曰䱎䲛唐韻崶山一
　名龍門山在封州大魚上化為龍上不得㸃額流血
　水為丹色也淮南子曰河魚不得眀目穉稼不得育
　時其所生者然也說文鮪鮥也一曰水名鞏縣西北
　臨河周武王伐紂紂使膠鬲禦鮪水上蓋其處也相
　傳山下有穴通江穴有黄魚春則赴龍門故曰鮪岫
　今為河所侵不知穴之所在集韻云交趾記交趾封
　谿縣有隄防龍門水深百尋大魚登此門化成龍不
　得過㬥腮㸃額血流此水長如丹池
　按陸氏音義云大者王鮪小者尗鮪一作鮛鮪沈云
　江淮間曰叔伊洛曰鮪海濱曰鮥若崔豹云鯉之大
　者為鮪益謬矣
　　　維魴及鱮
魴今伊洛濟潁魴魚也廣而薄肥恬而少力細鱗魚之
美者漁陽泉州(一本作漁陽/泉牣刀口)及遼東梁水魴特肥而厚
尤美于中國魴故其鄉語云居就糧梁水魴鱮似魴厚而
頭大魚之不美者故里語曰網魚得鱮不如啗茹其頭
尤大而肥者徐州人謂之鰱或謂之鱅幽州人謂之鴞
□或謂之胡鱅
　爾雅魴魾郭註江東呼魴魚為鯿一名魾鄭註鯿魚
　也魾音毗本草魴魚調胃氣利五臟和芥子醬食之
　助肺氣去胃家風消穀不化者作鱠助食助脾氣令
　人能食患疳痢者不得食埤雅魴一名魾比今之青
　鯿也郊居賦曰赤鯉青魴細鱗縮項濶腹魚之美者
　蓋弱魚也其廣方其厚𥚹故一曰魴魚一曰鯿魚魴
　方也鯿𥚹也蓋魴魚雖等美而縁水之異則有優劣
　故里語曰洛鯉伊魴貴于牛羊言洛以渾深宜鯉伊
　以清淺宜魴也又曰居就糧梁水魴詩曰豈其食魚
　必河之魴河性宜魚也列女傳曰傅弓以燕牛之角
　纒弓以荆麋之筋糊弓以河魚之膠說者以為燕角
　善楚筋細河膠黏詩曰魴魚赬尾養生經云魚勞則
　尾赤人勞則髮白爾雅翼魴縮頭穹脊博腹色青白
　而味美今之鯿魚也漢水中尤美常以槎斷水用禁
　人捕謂之槎頭鯿宋張敬兒為刺史獻齊高帝一千
　八百頭即此也說苑陽晝曰夫投綸錯餌迎而吸之
　者陽橋也其為魚也薄而不美若亡若存若食若不
　食者魴也其為魚也博而厚味今網罟者乃以魴為
　易取若難于釣而易于網耶詩稱魴魚頳尾說者以
　為魚勞則尾赤左傳曰如魚竀尾衡流而方羊鄭氏
　以為魚肥則尾赤二說雖不同然魚肥則不耐勞不
　耐勞則尾易赤以魴言之其體博大而肥不能運其
　尾加之以衡流則其勞甚矣宜其尾之頳也
　鱮廣雅云鰱鱮也埤雅鱮魚似魴而弱鱗其色白北
　土皆呼白鱮西征賦曰華魴躍鱗素鱮揚鬐性亦旅
　行故其制字従與亦或謂之鰱也傳云連行魚屬若
　此之類是已失水即死弱魚也今呉越呼鱅鰱魚其
　頭尤大而肥者徐州人謂之鱅或謂之鰱六韜曰緍
　隆餌重則嘉魚食之緍調餌芳則庸魚食之鱅庸魚
　也故其字從庸蓋魚之不美者故里語曰網魚得鱮
　不如啖茹而鱅讀曰慵者則又以其性慵弱而不健
　故也爾雅翼鱮鱅鰱魚也大頭而細鱗魚之不美者
　蓋魚雖一類而所食不同今鯇惟食草鱒食螺蚌鱮
　乃食鯇矢宜其味之不美耳今人亦不珍此族徃往
　以為鮑魚詩稱孔樂韓土魴鱮甫甫失鱮不美魚也
　而何足特稱以為韓土之樂蓋言川澤之善者以其
　美惡之竝畜魴美而鱮不美今皆甫甫然則其土之
　樂可知矣猶之稱周原之膴膴者必以蓳荼如飴言
　之也敝笱之詩曰敝笱在梁其魚魴鰥又曰其魚魴
　鱮其魚唯唯蓋笱之守魚猶禮之守國也說文云池
　魚滿三千六百蛟来為之長能率魚飛置笱水中即
　蛟去夫蛟陰𩔖難制之物欲率魚而去笱雖敝而能
　制之使其在水者有魴鰥焉有魴鱮焉有唯唯之衆
　焉不以蛟而徙也今魯桓公微弱無守國之器使従
　文姜者如雲如雨如水而不能少為之制則曾敝笱
　之不若也郭璞曰鰫似鰱而黑嚴氏曰今鱅鰱相似
　而小别鰱頭小鱅頭大
　　　鼉鼔逢逢
鼉形似(一本多/水字)蜥蜴四足長丈餘生卵大如鵝卵堅如
鎧今合藥鼉魚甲是也其皮堅厚可以冒鼔
　毛傳鼉魚屬正義曰月令季夏命漁師伐蛟取鼉書
　傳註云鼉如蜥蜴長六尺埤雅云鼉具十二肖肉蛇
　肉最後在尾其枕瑩浄魚枕弗如皮中冒鼓夏小正
　曰剝鼉以為鼓也今㹠將風則踴鼉欲雨則鳴故里
　俗以㹠讖風以鼉䜟雨詩曰鼉鼔逢逢先儒以為鼉
　皮堅厚取以冒鼓故曰鼉鼓蓋鼉鼓非特有取于皮
　亦其鼓聲逢逢然象鼉之鳴故謂之鼉鼔也晉安海
　物記曰鼉鳴如桴鼓今江淮之間謂之鼉鼓亦或謂
　之鼉更今鼉象龍形一名鱓夜鳴應更呉越謂之鱓
　更蓋如初更輒一鳴而止二即再鳴也一曰獨鳴早
　鼉鳴夜趙辟公雜說曰鼉聞鼔聲則鳴續博物志曰
　鼉長一丈一名土龍鱗甲黑色能横飛不能上騰爾
　雅翼云鼉狀如守宫而大長一二丈灰五色背尾皆
　有鱗甲如鎧夜則出邊岸人甚畏之其老者多能為
　鬽梁周興嗣常食其肉後為鼉所噴便為惡瘡其肉
　云白如雞詩云鼉鼔逢逢李斯亦云樹靈鼉之鼔是
　周秦皆以冒鼓也鼉水族本草謂蛇魚是也周書王
　㑹曰會稽以鼉本草圖經云肉至美口内涎有毒長
　一丈者能吐氣成霧致雨力至猛能攻陷江岸性嗜
　睡但目閉形如龍大長者自嚙其尾極難死聲甚可
　畏人于穴掘之百人掘須百人牽一人掘須一人牽
　不然終不可出吕氏春秋云顓頊令飛龍作效八風
　之音命之曰承雲乃令鱓先為樂倡鱓乃偃浸以其
　尾鼔其腹其音英馬融廣成頌左挈夔龍右提蛟鼉
　本草作鮀生南海池澤取無時陶隠居云鮀即今鼉
　也甲可療疾皮可以冒鼓肉至補益於物難死沸湯
　沃以入腹良乆乃剝爾此等老者多能變化為邪魅
　自非急勿食之蜀本圖經云生湖畔土窟中形似守
　宫而大長丈餘背尾俱有鱗甲今江東諸州皆有之
　陳蔵器云俗音鱓魚音善字或作鱓諸書皆以鱣為
　鱓本經以鱣為鼉仍足魚字殊為誤也
　按鱓字本音鮀與鼉同故埤雅云一名鱓呉越人謂
　之鱓更與吕氏春秋所用皆以鱓為鼉又音上演切
　者乃圖經所載似鰻鱺魚而細長又羅氏所云似蛇
　無鱗體有涎沫之魚即俗所書鱔字
　　釋蟲
　　　螽斯羽
爾雅曰螽蜙蝑也揚雄云舂黍也幽州人謂之舂箕舂
箕即舂黍蝗類也長而青長角長股青色黑斑其股似
玳瑁文五月中以兩股相槎(或作/切)作聲聞數十步
　爾雅蜤螽蜙蝑邢疏蜤螽周南作螽斯七月作斯螽
　雖字異文倒其實一也一名蜙蝑一名蜙䗥一名蝽
　􁉷蜤音斯鄭註蜙蝑音嵩胥一名蜙䗥即一種大青
　蚱蜢股長而鳴甚響毛傅螽斯蜙蝑也郭璞方言云
　江東呼為虴蜢埤雅螽斯蟲之不妒忌一母百子者
　也故詩以為子孫衆多之況或曰似蝗而小詩曰五
　月斯螽動股言螽斯股成而奮迅之也爾雅曰螽醜
　奮蓋于時股成而奮迅之則方春尚弱也蔡邕月令
　曰其類乳于土中深埋其卵江東謂之蚱蜢善害田
　穉公羊曰􁉸何以書記災也蜮何以書紀異也字蓋
　從冬冬終也至冬而終故謂之螽魯十月而有螽孔
　子曰火伏而後蟄者畢今火猶西流再失䦌也爾雅
　翼動股蝗屬也春秋書螽在秋者四在八月者三在
　九月十月者一在十二月者二惟十二月者乃失閏
　之過其餘八九十月者蓋夏之六七八月也螽類羣
　盛故有雨螽于宋言自上而下衆多之甚故以雨言
　之今蝗之盛或蔽天其過河皆相銜而過亹亹不絶
　說文蝗螽也考工記股鳴蜙蝑動股屬朱註螽斯蝗
　屬一生九十九子大全問螽即是春秋所書之螽切
　疑斯字只是語辭朱子曰詩中固有以斯為語辭者
　如鹿斯之奔湛湛露斯之類是也然七月詩乃云斯
　螽動股則恐螽斯是名也詩紀蘇氏曰螽斯一生八
　十一子詩緝曰螽斯蝗也蠜也斯語助也即阜螽也
　非七月所謂斯螽也螽蝗生子最多信宿即羣飛因
　飛而見其多故以羽言之喻子孫之衆多也今攷爾
　雅云阜螽蠜李氏陸璣許氏蔡邕之說阜螽即蝗也
　蠜也螣也同是一物爾雅又云蜤螽蜙蝑此别是一
　物蝗之類也螽斯即阜螽非蜤螽也毛氏誤以此螽
　斯為蚣蝑孔氏因之遂以螽斯斯螽爲一物斯語助
　猶鸒斯鹿斯也春秋書螽即蝗也蘇氏謂螽斯一生
　八十一子朱氏云一生九十九子今俗言蝗一生百
　子不必以定數言之但以生子多者莫如蝗耳鄭箋
　云凡物有陰陽情慾者無不妬忌惟蜙蝑否耳各得
　受氣而生子故能詵詵然衆多玉堂閒話云螽斯蝗
　屬或曰魚卵所化每嵗生育或三或四每一生其卵
　盈百自卵及翼凡一月而飛羽翼未成跳躍而行
　按螽斯之族實煩爾雅並列五種一曰蛗螽蠜詩云
　趯趯阜螽者是也一曰草螽負蠜詩云喓喓草蟲者
　是也一曰蜤螽蜙蝑詩云螽斯羽者是也又有所謂
　蟿螽螇蚸者形似蜙蝑而細長飛翅作聲者也又有
　所謂土螽蠰谿者今謂之土□江南呼虴蛨又名蚱
　蜢似蝗細小善跳者也此二種經文不載爾雅又云
　螽醜奮蓋謂螽蝗之類好奮迅作聲而飛者也又云
　强醜捋蓋謂螽斯之類好以脚自摩捋者也分疏甚
　眀不知諸家何故相駁相溷總之螽蓋蝗屬曰屬則
　似是而非者也必欲指為介蟲之孽尤為可怪
　　　喓喓草蟲
草蟲常羊也大小長短如蝗也竒音青色好在茅草中
(坊刻多今人謂蝗子為螽子兖/州人謂之螣誤今依舊本刪去)
　爾雅云草螽負蠜郭註詩云喓喓草蟲謂常羊也鄭
　註云草螽草蟲也亦謂之蚱蜢正義曰出車箋云草
　蟲鳴晚秋之時山陰陸氏曰草蟲鳴阜螽躍而従之
　故負螽曰蠜草蟲謂之負蠜羅氏曰說草蟲固多端
　按張衡云土蟺鳴則阜螽跳是則蚓為草蟲也
　　　趯趯阜螽
阜螽蝗子一名負蠜今人謂蝗子為螽子兖州人謂之
螣
　爾雅云蛗螽蠜郭註詩曰趯趯阜螽邢疏云蛗螽之
　族厥類實煩蛗螽一名蠜李廵曰蝗子也許慎云蝗
　螽也蔡邕云螽蝗也眀是一物鄭註阜螽蝗也本草
　云阜螽蚯蚓二物異類同穴為雄雌令人相愛五月
　五日收取夫妻帶之蛗螽如蝗蟲東人呼為蚱蜢有
　毒有黑斑者候交時取之埤雅阜螽今謂􁉹䗥亦跳
　亦飛飛不能逺青色一曰蚯蚓即蛗螽也亦以離應
　草蟲鳴于上風負螽鳴于下風而風化博物志曰蜾
　蠃亦取阜螽子咒而成己子爾雅翼食葉曰蟘蟘之
　字又作螣其種類不一故曰百螣時起許氏以為百
　螣動股蝗屬也時起害稼動股則阜螽阜螽則今蝩
　蟲也劉向以為介蟲之孼蚓雖微物其啟閉有時故
　月令孟夏螻蟈鳴後五日蚯蚓出冬至之日蚯蚓結
　皆以紀候夏夜好鳴于草底江東謂之歌女或曰鳴
　砌詩喓喓草蟲廣雅云負蠜蟅也飛蟅飛蠊也左傳
　有蜚杜註云蜚負蠜疏負蠜嵗時常有非災蟲蜚一
　名負盤此註相涉誤為蠜耳陳蔵器云飛㢘一名負
　盤蜀人食之辛辣左傳蜚不為災杜註云蜚負蠜也
　如蝗蟲又夜行一名負盤即□盤蟲也名字及蟲相
　似終非一物也
　按螽與草蟲與負螽確是三物嚴華谷以為一物誤
　矣但爾雅謂草螽是負蠜陸璣謂阜螽是負蠜豈形
　狀相似故未精别也至左傳所載之蜚是臭蟲爾雅
　所謂蠦蜰本草所謂飛㢘廣雅諸書所謂蟅飛蟅飛
　蠊香娘子□盤蟲皆是物也應謂之負盤不應謂之
　負蠜因漢書及左傳註多作負蠜後人之惑滋甚遂
　有認負盤為阜螽者若陸佃謂阜螽為蚯蚓羅願謂
　草蟲為蚯蚓堪為大噱
　　　領如蝤蠐
蝤蠐生糞中爾雅曰蟦蠐螬也蝤蠐蝎也
　爾雅蟦蠐螬又云蝤蠐蝎邢疏此辨蝎在土在木之
　異名也其在糞土中者名蟦蠐又名蠐螬其在木中
　者方言云闗東謂之蝤蠐梁益之間謂之蝎上文蝎
　蛣􁉄郭云木中蠧下文蝎桑蠧郭云即蛣􁉄然則蟦
　蠐也蠐螬也蝤蠐也蛣􁉄也桑蠧也蝎也一蟲而六
　名也以在木中者白而長故詩人以比婦人之頸碩
　人云領如蝤蠐是也埤雅舊說蝤蠐生于木中内外
　潔白苻子所謂石生金木生蝎是也蟦蠐在糞草中
　外黄内黑亦或謂之蠐螬列子所謂烏足之根為蠐
　螬是也蠐螬大者如足大指以背行乃駛于脚造化
　權輿云蛇豸腹竄蠐螬背行今俗謂之蠀螬方言曰
　蠀螬謂之蟦自闗而東謂之蝤蠐舊云蠐螬化為復
　育復育轉而為蟬蓋蟬之去復育龜之解甲蛇之脫
　皮可謂尸解矣爾雅翼蝤蠐螬糞土中蟲又云蝤蠐
　蝎謂在木中者二物大抵相似以所處為異蝤蠐在
　腐栁中者内外潔白故詩人以比碩人之領七辨云
　蝤蠐之領阿那宜顧是也其所謂蝎非蠆尾之蝎也
　淮南萬畢術曰黍成蠐螬言以秋冬穫黍置溝中即
　生蠐螬也說者以為齊人曹氏之子所化揚雄方言
　乃云或謂之喧􁉺或謂之蝎或謂之蛭或謂之天螻
　此其為物多矣非止一蠐螬也說文作齋□毛傳蝤
　蠐蝎蟲陶隠居云一名蟦蠐雜猪蹄作羮與乳母不
　能别陳藏器云蠐螬居糞土中身短足長背有毛筋
　但従水入秋化為蟬蝎在朽木中食木心穿如錐刀
　一名蠧身長足短口黒無毛節慢至春羽化為天牛
　兩角狀如水牛色黒形質又别蘇恭乃混其狀總名
　蠐螬乃千慮一失矣此即木中蠧蟲亦曰桑蠧故古
　者譖従中起謂之蝎譖名物疏蟦蠐蝤蠐二物也蟦
　蠐一名螬亦名蠐螬一名蜰齊一名􁉺齊莊子云烏
　足根所化淮南云黍成王充云化復育轉為蟬博物
　志云以背行駛便于用足者也蝤蠐一名蝎一名蠧
　一名桑蠧一名蛣􁉄生于桑栁柏及構木中諸腐木
　根下亦多有之本是二種陶隠居及蘇恭俱混為一
　誤也蝎自蝤蠐之異名非蠆尾之蠍也天螻爾雅云
　􁉺即螻蛄也揚子雲言蠐螬或謂之天螻然則亦異
　物同名非爾雅之􁉺矣
　　　蟋蟀在堂
蟋蟀似蝗而小正黒有光澤如漆有角翅一名蛬一名
蜻􁉊楚人謂之王孫幽州人謂之趣織督促之言也里
語曰趨織鳴懶婦驚是也
　爾雅蟋蟀蛬郭註今促織也亦名蜻􁉊唐風云蟋蟀
　在堂鄭註今人亦謂之蟋蟀一名蜻􁉊楚人謂之王
　孫幽州人謂之促織蛬音拱又音笻博雅蛬趗織蚟
　孫蜻􁉊也埤雅蟋蟀陰陽率萬物以出入至于悉􁈙
　帥之為悉蟋􁈙能帥陰陽之悉者也曹奢而苟唐儉
　以勤故詩一以蜉蝣一以蟋蟀刺之詩曰蟋蟀在堂
　九月之時也九月建戌於文禾干為年歩戌為嵗葢
　秊取禾之一熟而嵗期兩稔故步戌至戌謂之嵗也
　傳曰一名吟蛬秋初生得寒乃鳴詩義問曰蟋蟀食
　蠅而化爾雅翼蟋蟀以夏生秋始鳴周書小暑之日
　温風至又五日而蟋蟀居壁易通卦驗曰蟋蟀之蟲
　隨陰迎陽居壁向外趨婦女織績女工之象今失節
　不居壁似女事不成有淫泆之行因夜為姦故為門
　户夜開淮南則云蟋蟀居奥奥者西南隅也比寒則
　漸近人易通卦騐曰立秋蜻􁉊鳴白露下蜻􁉊上堂
　詩曰蟋蟀在堂嵗聿其莫又曰七月在野八月在宇
　九月在户十月蟋蟀入我牀下自七月至十月入牀
　下皆謂蟋蟀也言將寒有漸非卒来也而說者解蟋
　蟀居壁引詩七月在野以為不合然今蟋蟀有生野
　中及生人家者至嵗晚則同耳好吟于土石磚甓之
　下尤好鬭勝輒矜鳴其聲如急織故幽州謂之促織
　又其鳴時正織之候故以戒婦功春秋說題辭曰趨
　織為言趨織也織興事遽故趨織鳴女作兼崔豹云
　濟南人謂蟋蟀為懶婦非也古稱螣蛇㳺霧而殆于
　即且即且蜈蚣耳許叔重謂蟋蟀為即且上蛇蛇不
　敢動亦非也梓人以注鳴者蜻􁉊屬方言南楚之間
　或謂之王孫搜神記云朽葦為蛬賈秋壑蟋蟀論云
　促織之為物也煖則在郊寒則附人若有識其時者
　拂其首則尾應之拂其尾則首應之似有解人意者
　甚至合類頡頏以決勝負而英猛之態甚可觀也愚
　常論之天下有不容盡之物君子有獨好之理獨促
　織曰莎雞曰絡緯曰蛬曰蟋蟀曰寒蟲之不一其名
　或在壁或在户或在宇或在牀下因時而有感夫一
　物之微而能察乎陰陽動靜之宜備乎戰鬭攻取之
　義是能超乎物者甚矣促織之可取也逺矣又嘗考
　其實矣每至秋冬生于草土礨石之内諸蟲變化隔
　年遺種于土中及其時至方生之時小能化大也大
　亦能化小也若夫白露漸旺寒露漸絶出于草土者
　其身則軟生於磚石者其體則剛生于淺草瘠土磚
　石深坑向陽之地者其性必劣赤黄其色也大抵物
　之可取者白不如黒黒不如赤赤不如黄赤小黒大
　可當乎對敵之勇而黄大白小難免夫侵凌之虧唯
　有四病若犯其一切不可托之何也仰頭一也捲鬚
　二也練牙三也踢腿四也若兩尾髙低曾經有失兩
　尾垂萎並是老朽者也其亡可立而待若有熱之倦
　怠與夫冷之傷惺者又且不可緩其調養之法也又
　曰蟋蟀者秋蟲也名促織亦名孫旺虎丘人曰䟎織
　　　蜉蝣之羽
蜉蝣方土語也通謂之渠略似甲蟲有角大如指長三
四寸甲下有翅能飛夏月陰雨時地中出今人燒炙噉
之美如蟬也樊光曰是糞中蝎蟲隨雨而出朝生而夕
死
　爾雅蜉蝣渠略郭註似蛣蜣身狭而長有角黄黒色
　叢生糞土中朝生暮死豬好啖之舎人曰南陽以東
　曰蜉蝣梁宋之間曰渠略夏小正曰蜉蝣渠略也詩
　曹風云蜉蝣之羽鄭注似蜣蜋而小者文彩多青黄
　色者埤雅蜉蝣蟲似天牛而小有甲角翕然生覆水
　上尋死隨流叢生欝棲中朝生莫殞有浮㳺之義故
　曰蜉蝣也詩曰蜉蝣掘閱掘閱言掘土使解閱也管
　子曰掘閱得玉爾雅翼蓋蜉蝣者速死之物故以刺
　曹共公之好奢言雖衣服楚楚安能乆也淮南子曰
　蠶食而不飲二十二日而化蟬飲而不食三十日而
　蛻蜉蝣不食不飲三日而死又曰鶴夀千嵗以極其
　㳺蜉蝣朝生而暮死盡其樂蜉蝣出有時故王褒頌
　聖主得賢臣云蟋蟀俟秋唫蜉蝣出以陰言知時也
　又許叔重註淮南子言朝菌者朝生草死之蟲也生
　水上狀似蠶蛾一名孳母海南謂之蟲邪則亦蜉蝣
　之類按今水上有蟲羽甚整白露節後即羣浮水上
　隨水而去以千百計宛陵人謂之白露蟲詩緝疏掘
　閱云此蟲土裏化生掘地而出今曰更閱謂升騰變
　化也毛傳朱傳俱云蜉蝣渠略也朝生夕死猶有羽
　翼以自修飾音義渠本或作􁁊音同略本或作□音
　同沈云二字並不施蟲是也定本亦云渠略俗本作
　渠螻者誤也
　　　六月莎雞振羽
莎雞如蝗而斑色毛翅數重其翅正赤或謂之天雞六
月中飛而振羽索索作聲幽州謂之蒲錯
　爾雅螒天雞邢疏此黒身赤頭小蟲也一名螒一名
　天雞一名莎雞一名樗雞李廵曰一名酸雞詩豳風
　七月云六月莎雞振羽鄭註螒音汗莎雞也黒身赤
　頭似斑貓博雅樗鳩樗雞也圖經曰樗雞生河内川
　谷樗木上今近都皆有之形似寒螿而小蘇恭云五
　色具者為雄良青黒質白斑者是雌不入藥然今所
　謂莎雞者亦生樗木上六月後出飛而振羽索索作
　聲人或畜之樊中但頭方腹大翅羽外青内紅而身
　不黒頭不赤此殊不類蓋别一種而同名也今在樗
　木上者人呼為紅娘子頭翅皆赤乃如舊說然不名
　樗雞疑即是此蓋古今之稱不同耳衍義云樗雞東
　西京都尤多形類蠶蛾但頭足微黒翅兩重外重灰
　色下一重深紅五色皆具腹大埤雅莎雞小蟲其鳴
　以時故有雞之號古今註曰莎雞一名絡緯謂其鳴
　如紡緯也促織一名投機謂其聲如急織也俗云絡
　緯雄鳴于上風雌鳴于下風而風化爾雅翼莎雞振
　羽作聲其狀頭小而羽大有青褐兩種率以六月振
　羽作聲連夜札札不止其聲如紡絲之聲故一名梭
　雞今俗人謂之絡絲娘蓋其鳴時又正當絡絲之候
　今小兒夜亦養之聴其聲能食𤓰莧之屬古今註曰
　促織一名促機絡緯一名紡緯其言促織如急織絡
　緯是紡緯是矣但蟋蟀與促織是一物莎雞與絡緯
　是一物不當合而言之爾詩稱六月莎雞振羽以至
　九月在户十月蟋蟀入我牀下一章而别言莎雞與
　蟋蟀可知其非一物也蓋二蟲皆似機杼之聲可以
　趣婦功故易以紊亂孫炎解螒天雞以為小蟲黒身
　赤頭一名莎雞一名樗雞陸璣則云莎雞如蝗而斑
　色或謂之天雞蓋皆非其類今莎雞之鳴乃止而振
　羽不待飛也一名馬􁉻
　按朱註云斯螽莎雞蟋蟀一物隨時變化而異其名
　今据呉中所見同時齊鳴形類各别騷人墨客往往
　詠之逈然三物不知先輩何以傳訛
　　　伊威在室
伊威一名委黍一名鼠婦在壁根下甕(一本多/一器字)底土中
生似白魚者是也
　爾雅云蟠鼠負郭註瓮器底蟲邢疏此與下蛜威委
　黍是一故下註委黍云舊說鼠􁉎别名則此蟲一名
　蟠一名鼠負負或作􁉎本草作婦一名蛜威一名委
　黍也陶註本草云多在䑕坎中鼠背負之然為鼠􁉎
　及鼠婦則似乖詩東山云蛜威在室是也鄭註蟠音
　煩瓮底下白粉蟲也爾雅又云蛜威委黍郭註舊說
　鼠婦别名然所未詳鄭註即䑕負也蛜音伊本草鼠
　婦一名負蟠一名蛜蝛一名蜲􁉷生魏郡平谷及人
　家地上五月五日取禹錫按蜀本註云俗亦謂之鼠
　粘猶如葈耳名羊負来也衍義曰䑕婦此溼生蟲也
　多足其色如蚓皆有横紋蹙起大者長三四分在處
　有之甎甃及下溼處多用處絶少埤雅伊威形似白
　魚而大食之令人善淫術曰䑕婦淫婦是也蓋鼠婦
　一名䑕姑亦或謂之䑕粘䑕婦猶鼠姑也鼠粘猶䑕
　負也因溼化生今俗謂之溼生劉氏曰伊威壁落間
　小蟲也無人埽則蟲行于室
　　　蠨蛸在户
蠨蛸長踦亦名長脚荆州河内人謂之喜母此蟲来著
人衣當有親客至有喜也幽州人謂之親客亦如蜘蛛
為網羅居之
　爾雅蠨蛸長踦郭註小鼅鼄長脚者俗呼為喜子東
　山云蠨蛸在户是也埤雅釋蟲云蠨蛸長踦蕭梢長
　踦之貌因以名云亦如蜘蛛布網垂絲著人衣當有
　親客至荆州河内之人謂之喜母爾雅翼詩曰蠨蛸
　在户言為網于户也陸賈曰目瞤得酒食燈花得錢
　財乾鵲噪行人至蜘蛛集百事喜劉子曰今野人晝
　見蟢子者以為有喜樂之瑞夜夢見雀者爵位之象
　然見蟢子者未必有喜夢雀者未必彈冠而人恱之
　者以其利人也今人以早見為喜晚見為常又云在
　頭則有喜事荆楚之俗七月七日設𤓰果于庭以乞
　巧有喜子網于𤓰上則以為得巧陸氏曰蠨蛸名長
　踦小如蜘蛛而足長喜結網當户人觸之則伸前後
　足如草使人不疑為蟲故名長踦崔豹云蠨蛸身小
　足長詩緝傳曰蠨蛸長踦也踦音欺脚也
　　　胡為虺蜴
虺蜴一名蠑螈水蜴也或謂之號蜼或謂之蛇醫如蜥
蜴青緑色大如指形狀可惡
　爾雅蠑螈蜥蜴蜥蜴蝘蜓蝘蜓守宫也邢疏詩小雅
　正月胡為虺蜴謂此也蠑螈蜥蜴蝘蜓守宫一物形
　狀相𩔖而四名也字林云蠑螈蛇醫也說文云在草
　曰蜥蜴在壁曰蝘蜓方言云秦晉西夏謂之守宫或
　謂之蠦􁂿或謂之蜥蜴南陽呼蝘蜓其在澤中謂之
　蜥蜴南楚謂之蛇醫或謂之蠑螈東齊海岱之間謂
　之螔䗔北燕謂之祝蜓案此諸文則在草澤者名蠑
　螈蜥蜴在壁者名蝘蜓守宫也鄭注小而青者曰蜥
　蜴大而黄者曰蝘蜓最小在墻間砌下者曰守宫種
　類既異而此釋為一物恐亦未審也鄭箋虺蜴之性
　見人則走本草石龍子一名蜥蜴一名山龍子一名
　守宫一名石蜴生平陽川谷及荆山石間陶隠居云
　其類有四種大形純黄色為蛇毉次似蛇醫小形長
　尾見人不動名龍子次有小形五色尾青碧可愛名
　蜥蜴不螫人一種善緣籬壁名蝘蜓形小而黒乃言
　螫人必死而未常中人唐本注云蛇師生山谷頭大
　尾短小青黄或白斑者是蝘蜓似蛇師不生山谷在
　人家壁間名守宫又名蠍虎其名龍子及五色者蜤
　蜴耳形皆細長尾與身相類似蛇四足古今注云蝘
　蜓一曰守宫一曰龍子善于樹上捕蟬食之其長細
　五色者名蜥蜴其短大者名蠑螈一曰蛇醫大者長
　三尺色𤣥紺善魅人一曰𤣥螈一曰緑螈詩詁云守
　宫蜥蜴二物蜥蜴尾通于身如蛇而加足有黒色者
　有青緑色者常居草間守宫褐色四足有尾偃伏壁
　間故名蝘蜓亦謂守宫埤雅蜥蜴一名蜥易日十二
　時變色故曰易也舊曰蜥易嘔雹蓋龍善變蜥善易
　故乾以龍況爻其書謂之易爻者言乎其變也象之
　義出于象彖之義出于豕易之義出于易皆取諸物
　也蜥易一名蛇醫舊說蛇體有傷此輒銜草傅之故
　有醫之號也考工記注云脰鳴鼃黽屬注鳴精列屬
　旁鳴蜩蜺屬翼鳴𤼵皇屬股鳴蜙蝑屬胸鳴榮原屬
　馬融周官作以胃鳴干寳周官作以骨鳴說者以為
　三字相近雖容有誤而馬鄭與干皆前世名儒或所
　授師說不同按說文蠵大龜也以胃鳴者則馬本作
　以胃鳴當謂蠵屬三教珠英云守宫鱗色如蛇而四
　足亦與魚合爾雅翼蝘蜓似蜥蜴灰褐色在人家屋
　壁間狀雖似龍人所玩習一名守宫又名壁宫東方
　朔射覆詞云臣以為龍又無角謂之為蛇又有足跂
　跂脈脈善緣壁是非守宫即蜥蜴蓋言此也博物志
　云以器養之食以真朱體盡赤所食滿七斤搗萬杵
　以㸃女人體終身不滅偶則落故號守宫漢武嘗用
　之按說文蜥易之易象形秘書說日月為易𧰼陰陽
　也則經陰陽一交而變易似有此理然所謂守宫者
　亦以其常在屋壁間有守之𧰼如鳥有澤虞者常在
　田中俗呼為護田鳥之類不必塗血而後為守也舊
　說蛇醫龍子蜥易三者竝不螫人蝘蜓乃聞螫人必
　死然未聞有中之者特善捕蝎俗號蠍虎又一種色
　似此而能入水按毛詩正義名水蜥蜴方言云桂林
　之中守宫大而能鳴謂之蛤解注蜥蜴南陽呼蝘蜓
　螔䗔斯侯二音似蜥易大而有鱗今所在通言蛇醫
　蛤解似蛇醫而短身有鱗采江東呼蛤蚢
　　　螟蛉有子蜾蠃負之
螟蛉者犍為文學曰桑上小青蟲也似步屈其色青而
細小或在草葉(一作/萊)上蜾蠃土蜂也一名蒲盧似蜂而
小腰故許慎云細腰也取桑蟲負(一作/附)之于木空中或
書簡筆筒中七日而化為其子里語曰咒云𧰼我𧰼我
　爾雅果蠃蒲盧郭註即細腰蟲也俗呼為蠮螉又云
　螟蛉桑蟲郭註俗謂之桑蟃亦曰戎女邢疏按詩小
　雅小宛云螟蛉有子果蠃負之果蠃一名蒲盧即細
　腰蟲也俗呼為蠮螉方言云蠭燕趙之間謂之蠓螉
　其小者謂之蠮螉又云或謂之蚴蛻鄭註中庸以蒲
　盧為土蠭說文云細腰土蠭也天地之性小腰純雄
　無子螟蛉一名桑蟲一名桑蟃一名戎女法言曰螟
　蛉之子殪而逢果蠃祝之曰類我類我乆則肖之是
　也鄭註蒲盧俗謂之蠮螉蓋蠭類螟蛉桑上青蟲也
　蠮螉取以為子者鄭箋云蒲盧取桑蟲之子負持而
　去煦嫗養之以成其子廣雅云蚴蛻土蜂蠮螉也本
　草蠮螉一名土蜂生熊耳川谷及牂牁或人屋間陶
　隱居云此類甚多雖名土蜂不就土中為穴謂摙土
　作房耳今一種黒色腰甚細銜泥于人室及器物邊
　作房如併竹管者是也其生子如粟米大置中乃捕
　取草上青蜘蛛十餘枚滿中仍塞口以擬其子大為
　糧也其一種入蘆竹管中者亦取草上青蟲一名果
　蠃詩人云螟蛉有子蜾蠃負之言細腰物無雌皆取
　青蟲敎祝便變成已子斯為謬矣唐本註云土蜂土
　中為窠大如烏蜂不傷人非蠮螉蠮螉不入土中為
　窠雖一名土蠭非蠮螉也今按李含光音義云咒變
　成子近亦數有見者非虛言也劉禹錫謹按蜀本註
　云按爾雅果蠃蒲盧註云即細腰蜂也俗呼為蠮螉
　詩云螟蛉有子蜾蠃負之註云螟蛉桑蟲也蜾蠃蒲
　盧也言蒲盧負持桑蟲以成其子乃知蠮螉即蒲盧
　也蒲盧即細腰蜂也據此不獨負持桑蟲以他蟲入
　穴摙泥封之數日則成蜂飛去陶云是先生子如粟
　在穴然捕他蟲以為之食今人有候其封穴了壊而
　看之果見有卵如粟在死蟲之上則如陶說矣而詩
　人以為喻者蓋知其大而不知其細也陶又說此蜂
　黒色腰甚細能摙泥在屋壁間作房如竝竹管者是
　也亦有入竹管器物間作穴者但以泥封其穴口而
　已圖經云摙泥作窠或雙或隻得處便作不拘土石
　竹木間今所在皆有之段成式云書齋中多蠮螉好
　作窠于書卷或在筆管中咒聲可聴有時開卷視之
　悉是小蜘蛛大如蠅虎旋以泥隔之乃知不獨負桑
　蟲也數說不同人或疑之然物𩔖變化固不可度蚱
　蟬生于轉丸衣魚生于瓜子龜生于蛇蛤生于雀白
　鶂之相視負蠭之相應其類非一若桑蟲蜘蛛之變
　為蜂不為異矣如陶所說卵如粟者未必非祝蟲而
　成之也宋齊丘所謂蠮螉之蟲孕螟蛉之子傳其情
　交其精混其氣和其神隨物大小俱得其真蠢動無
　定情萬物無定形斯言得之矣詩攷說文螟􁉼有子
　果蠃負之埤雅果蠃即今細腰土蠭好禁蜘蛛今呼
　大蠭啖子地中作房者亦曰土蠭非此細腰土蠭也
　果蠃一名□螉一名蒲盧中庸曰夫政也者蒲盧也
　博物志曰蜂無雌取桑蟲或阜螽子抱而成已子詩
　緝解頤新語曰說者攷之不精乃謂果蠃取桑蟲負
　之七日化為其子雖揚雄亦有類我類我乆則肖之
　之說近世詩人取蜾蠃之巢毁而視之乃自有細卵
　如粟寄螟蛉之身以養之其螟蛉不生不死蠢然在
　穴中乆則螟蛉盡枯其卵日益長大乃為蜾蠃之形
　穴竅而出蓋此物不獨取螟蛉亦取小蜘蛛置穴中
　寄卵于蜘蛛腹脅之間其蜘蛛亦不生不死乆之蜘
　蛛盡枯其子乃成今人養晚蠶者蒼蠅亦寄卵于蠶
　之身乆之其卵化為蠅穴繭而出殆物類之相似者
　列子云純雌其名大腰純雄其名穉蠭莊子云細腰
　者化說文云天地之性細腰純雄無子此皆信說詩
　者之言也古人名物多取形似瓠之細腰者曰蒲盧
　故蠭之細腰者亦名蒲盧正如綬草綬鳥皆名以鷊
　青黑之菼青黒之鳩皆名以鵻也
　按爾雅另釋土蠭註云今江東大蠭在地中作房者
　啖其子即馬蠭今荆巴間呼為蟺與果蠃差别農師
　已辨之矣若細腰土蜂借他蟲咒為已子古今無異
　陶隱居異其說范處義附之不知破窠見有卵如粟
　及死蟲蓋變與未變耳
　　　為鬼為蜮(坊刻如鬼/如蜮非)
蜮短狐也一名射影如龜(一作/鼈)三足江淮水濱皆有之
人在岸上影見水中投人影則殺之故曰射影也南方
人將入水先以瓦石投水中令水濁然後入或曰含細
沙射人入人肌其瘡(一作/創)如疥
　廣雅射工短狐蜮也毛傳蜮短狐也陸氏云狀如鼈
　三足一名射工俗呼之水弩在水中含沙射人一云
　射人影正義曰洪範五行傳云蜮如鼈三足生于南
　越南越婦人多淫故其地多蜮淫女惑亂之氣所生
　也埤雅蜮含水射人一曰含沙射人之影稽聖賦所
　謂蛷旋于影蜮射于光是也一名射工一名溪毒有
　長角横在口前如弩檐臨其角端曲如上弩以氣為
　矢用水勢以射人故俗呼水弩春秋曰秋有蜮即此
　是也然畏鵞鵞能食之禽經所謂鵞飛則蜮沈鵙鳴
　則蛇結詩曰為鬼為蜮則不可得言鬼無形而蜮性
　陰害射人之影則皆莫可究矣五行傳曰南越淫惑
　之氣生蜮蜮之言惑也字說曰蜮不可得也故或之
　今蛷螋溺人之影亦是𩔖造化權輿曰短狐射氣蛷
　螋遺溺中影則疾人氣數感之故也爾雅翼蜮一名
　短弧一名射工一名溪毒生江南山溪水中甲蟲之
　類也長一二寸有翼能飛口中有横物如角弩如聞
　人聲以氣為矢激水以射人隨所著處發瘡中影者
　亦病而瘡不即𤼵病如大傷寒不治殺人或曰見人
　則以氣射人去二三步即射所中什六七死冬月蟄
　澗谷間大雪時索之此蟲所在其雪不積氣起如蒸
　掘之不過入地一尺則得也詩曰為鬼為蜮則不可
　得以況陰中人者劉向以為生南越劉歆以為蜮盛
　暑所生非自越来說者又言水弩狀如蜣蜋尾長四
　寸即弩也見人影則射南越志云水弩四月一日上
　弩射人影至八月卸弩此云弩在口彼云弩在尾差不同
　顔師古以為短弧即射工亦呼水弩當是一物而說
　文稱蜮似鼈三足以氣射害人孫愐亦稱蜮短弧狀
　似鼈含沙射人陸璣詩疏亦云是三足鼈鯀所化為
　能者與甲蟲有異姑兩存之朱注蜮短狐也江淮水
　皆有之能含沙以射水中人影其人輒病而不見其
　形也周禮壺涿氏掌除水蟲注狐蜮之屬韓詩外傳
　云短狐水神也抱朴子云蜮水蟲也狀如鳴蜩有翼
　能飛𤣥中記云水狐者視其形蟲也其氣乃鬼也長
　三四寸色黑廣寸許背上有甲厚三分許其頭有角
　去二三步則氣射人中十人六七人死鴛鴦鸑鷲蟾
　蛛悉食之東方朔傳人主之大蜮師古云魅也
　按諸家之說不一惟𤣥中記云其形蟲也其氣乃鬼
　也二語盡之矣較之蜣蜋鳴蜩恐太不倫彼有翼能
　飛者或又一種非師曠所云鵞飛則沈者也
　　　去其螟螣及其蟊賊
螟似虸蚄而頭不赤螣蝗也賊桃李中蠧蟲赤頭身長
而細耳或說云蟊螻蛄食苗根為人害許慎云吏㝠㝠
犯法即生螟吏乞貸則生蟘吏抵冒取人財則生蟊舊
說云螟螣蟊賊一種蟲也如言寇賊奸宄内外言之耳
故犍為文學曰此四種蟲皆蝗也實不同故分釋之
　爾雅食苗心螟食葉蟘食節賊食根蟊邢䟽李廵曰
　食禾心為螟言其奸冥冥難知也食禾葉者言假貸
　無厭故曰蟘也食禾節者言貪狼故曰賊也食禾根
　者言其稅取萬民財貨故曰蟊也孫炎曰皆政貪所
　致因以為名也郭璞直以蟲食所在為名而李廵孫
　炎竝因託惡政則災由政起小雅大田云去其螟螣
　及其蟊賊無害我田穉是也鄭注螟極纎細在苗之
　心若木中有蠧然今農家忌大小暑日降一種霏微
　者云即此蟲降也蟘詩作螣一種蟲似螟蛉食苗葉
　而卷為房蠈即草蟲類雖亦食葉好食節蟊未詳陸
　璣謂螻蛄據螻蛄雖穴土以居然亦取葉于穴中而
　食之元不食根唯陸田有之毛傳朱傳俱云食心曰
　螟食葉曰螣食根曰蟊食節曰賊埤雅許慎說文以
　為吏㝠㝠犯法即生螟乞貸則生蟘抵冒取民財則
　生蟊然則靈芝朱草秠秬之鍾其美與螟蟘之鍾其
　惡雖不同其繫王者之政一也淮南子曰枉法令即
　多蟲螟其以此乎蟘則蝗也蝗字従皇今其首腹皆
　有王字未燭厥理也或曰蝗即魚卵所化列子曰魚
　卵之為蟲蓋謂是也俗云春魚遺子如粟埋于泥中
　眀年水及故岸則皆化為魚如遇旱乾水縮不及故
　岸則其子乆閣為日所㬥乃生飛蝗故詩曰衆維魚
　矣實維豐年說者以為陰陽和則魚衆多矣爾雅翼
　古者言螟螣蟊賊者乃未始的言其狀唯五行傳稱
　視之不眀時則有蠃蟲之孼謂螟螣之類當死不死
　未當生而生或多于故而為災聴之不聰時則有介
　蟲之孼蠭蜚蝝之類或曰蝝螟之始生屬蠃蟲之孼
　然則但知螟螣之為蠃螽蝝之為介而已今食苗心
　者乃無足小青蟲既食其葉又以絲纒集衆葉使穂
　不得展江東謂之蟥蟲音若横逆之横言其横生又
　能為横災也然按蝗字通有横音以為物雖不同皆
　害稼之屬也漢孔臧蓼蟲賦曰爰有蠕蟲厥狀似螟
　是螟為無足蟲也
　按螟螣蟊賊爾雅註疏合釋甚詳眀諸家亦無異說
　但食心曰螟食葉曰螣說文又謂食穀葉曰螟食苗
　葉曰蟘差不同耳據陸氏謂蟊是螻蛄本草云螻蛄
　一名蟪蛄一名天螻爾雅云□天螻月令云孟夏螻
　蟈鳴者是也豈在槁壤則為螻蛄在平疇則食苗根
　耶但目擊螻蟈穴土而居遇水即出豈能在水土中
　食苗根而為人患耶
　　　巻髪如蠆
蠆一名杜伯河内謂之蚊幽州謂之蠍
　毛傳蠆螫蟲也尾末揵然似婦人髪末曲上卷然釋
　文蠆敕邁反又敕界反蠚蟲也通俗文云長尾為蠆
　短尾為蠍正義左傳曰其父死於路已為蠆尾言蠆
　尾有毒也廣雅杜伯□蠆蠍也爾雅翼說文曰蠆毒
　蟲也𧰼形蓋𧰼其奮螯曳尾之形今之蠍也說者以
　為䑕負之大者多化為蠍葛洪方云蠍中國多此江
　南無也或云江南舊無蠍開元初嘗有主簿盛過江
　至今江南往往有之俗呼為主簿蟲蜥蜴能食之故
　蜥蜴一名蠍虎又為蝸牛所食先以跡規之不復去
　今人或為蠍螫者以蝸牛涎塗之痛立止蠍前謂之
　螫後謂之蠆晉語申生曰雖蠍譖焉避之左傳曰蠭
　蠆有毒又曰已為蠆尾以令于國莊子曰其智憯于
　蠆蠍之尾然則為害甚矣今醫家謂蠆尾為蠍梢蒯
　通曰猛虎之猶與不如蠭蠆之致蠚嵇含謂諺曰過
　滿百為蠆所螫唐制三月上已日賜侍臣柜栁棬云
　帶之免蠆毒索靖草書名蠆尾陶隠居云蠍有雌雄
　雄者螫人痛止在一處雌者痛牽諸處
　　　如蜩如螗
鳴蜩蟬也宋衞謂之蜩陳鄭云蜋海岱之間謂之蟬蟬
通語也螗蟬之大而黒色者有五徳文清㢘儉信一名
蝘虭(字林云/或作蟟)一名虭蟟青徐謂之螇螰楚人謂之蟪蛄
秦燕謂之蛥蚗或名之蜓□
　爾雅云蜩蜋蜩郭註夏小正傳曰蜋蜩者五彩具鄭
　注此即四五月間小蟬有文彩先諸蟬而鳴者爾雅
　又云螗蜩郭註夏小正傳曰螗蜩者蝘俗呼為胡蟬
　江南謂之螗蛦鄭註螗即螗蜋也亦能在草叢中鳴
　爾雅又云􁉽蜻蜻郭註如蟬而小方言云有文者謂
　之螓夏小正曰鳴􁉽虎懸鄭註􁉽音扎此即一種蟬
　似蜻蜓其鳴無韻但扎扎然爾雅又云􁉻茅蜩郭註
　江東呼為茅截似蟬而小青色鄭註􁉻音節茅蜩有
　青紅二種只在茅菅中亦是五月時鳴爾雅又云蝒
　馬蜩郭註蜩中最大者為馬蟬鄭註蝒音緜馬蜩最
　大其聲響震巖谷爾雅又云蜺寒蜩郭註寒螿也似
　蟬而小青色月令曰寒蟬鳴鄭註寒蜩即寒螿也一
　名蟪蛄爾雅又云蜓□螇螰郭註即蝭蟧也一名蟪
　蛄齊人呼螇螰鄭註蜓蚞音挺木邢疏此辨蟬之大
　小及方言不同之名也云蜩者目諸蜩也蜋蜩五采
　具者也螗蜩俗呼曰蟬似蟬而小鳴聲清亮者也􁉽
　一名蜻蜻如蟬而小有文者也􁉻一名茅蜩似蟬而
　小青色者也蝒一名馬蜩蟬之最大者也蜺一名寒
　蜩又名寒螿似蟬而小青赤色者也關東謂蟪蛄為
　蜓蚞齊謂之螇螰也螗蜩者蝘者舎人曰皆蟬也方
　語不同三輔以西為蜩梁宋以東謂蜩為蝘青徐人
　謂之螇螰然則螗蝘亦皆蟬也大雅蕩篇云如蜩如
　螗是也􁉽舎人曰小蟬也蜻蜻者按方言云蟬楚謂
　之蜩宋衛之間謂之螗蜩陳鄭之間謂之蜋蜩秦晉
　之間謂之蟬海岱之間謂之䗁其小者謂之麥􁉽有
　文者謂之螓是也衞風碩人云螓首蛾眉鄭𤣥注螓謂
　蜻蜻此蟲額廣而且方故以比婦人之首者也某氏
　解此云鳴􁉽􁉽者也彼云鳴􁉽􁉽者虎懸也鳴而後
　知故先鳴而後􁉽是也月令曰寒蟬鳴者在七月鄭
　註云寒蟬寒蜩謂蜺是也方言云□蚞齊謂之螇螰
　楚謂之蟪蛄楚辭云蟪蛄鳴兮啾啾是也或謂之蛉
　蛄秦謂之蛥蚗自闗而東謂之虭蟧或謂之蝭蟧或
　謂之蜓蚞然則亦皆蟬之别耳廣雅云蚑蛣蟬也蛥
　蚗􁉽也蟪蛄蛉蛄􁉾蟧蛁蟟也夏小正云五月螗蜩
　鳴螗蜩鳴者匽也七月寒蟬鳴蟬也者蝭􁉿也本草
　蚱蟬生楊栁上五月採蒸乾之陶隠居云蚱即是瘂
　蟬雌蟬也不能鳴者蟬類甚多莊子云蟪蛄不知春
　秋則是今四月五月小紫青色者而離騷云蟪蛄鳴
　兮啾啾嵗草兮不自聊此乃寒螿耳九月十月中鳴
　甚凄急又二月中便鳴者名䗿母似寒螿而小七月
　八月鳴者名蛁蟟色青今此云生楊栁樹上是詩云
　鳴蜩嘒嘒者形大而黒傴僂丈人掇此昔人噉之故
　禮有蜩范此蜩五月便鳴俗云五月不鳴嬰兒多災
　蘇恭云蚱蟬即鳴蟬也易通卦騐云姤上九候蟬始
　鳴不鳴國多妖言蟬應期鳴言語之𧰼今失節不鳴
　鳴則失時故多妖言援神契云蟬無力故不食周書
　曰夏至又五日蜩始鳴不鳴貴臣放逸立秋之日寒
　蜩鳴不鳴人臣不力争埤雅按如蜩如螗則蜩與螗
　實非一物蓋蜩亦蟬之一種形大而黒昔人啖之禮
　有雀鷃蜩范是也一名蟬為其變蛻而禪故曰蟬舎
　卑穢趨髙潔其禪足道也舊說朽木化為蟬壊裙化
　為蝶腐菌化為蜂又曰蟬三十日而化段柯古云蟬
　未蛻時名復育相傳言蛣蜣所化韋翾嘗冬中掘樹
　根見復育附于朽處怪之村人言蟬固朽木所化也
　翾因剖視腹中猶實爛木爾雅翼蜩蜋蜩螗蜩舎人
　云皆蟬方言楚謂蟬為蜩宋衛謂之螗蜩陳鄭謂之
　蜋蜩秦晉謂之蟬是蜩螗一物方俗異名耳荀子耀
　蟬者務在眀乎火振其樹而已說者謂南方人照蟬
　取而食之古今註云一名王女董仲舒曰齊王之后
　怨王而死變為蟬故名齊女詩緝毛氏於蕩篇云蜩
　蟬也螗蝘也其說是矣於七月篇乃云蜩螗者蓋舉
　其類以相眀非以蜩為螗自為異同也論衡云蟬生
　于復育開背而出故爾雅云翥醜鏬郭註剖母背而
　出邢疏謂蟬屬禮冠飾附蟬徐廣車服雜註云侍臣
　加貂蟬者取其清髙飲露而不食陸雲寒蟬賦云頭
　上有緌則其文也含氣飲露則其清也黍稷不享則
　其㢘也處不巢居則其儉也應候守常則其信也加
　以冠冕取其容也
　按爾雅所謂蜩即呉俗所謂蟬其總名也詩所載凡
　四如七月篇五月鳴蜩雖是泛詠大約五月一陰生
　蜩感之而鳴惟蜋蜩茅蜩耳如小弁篇鳴蜩嘒嘒覽
　物起興猶鄒陽栁賦云蜩螗厲響也本草謂蚱蟬生
　楊栁上即是馬蜩引此詩為證誤矣如碩人篇螓首
　蛾眉即爾雅所謂蚻蜻蜻夏小正所謂虎懸揚雄所
　謂雌蜻之疋者也若此詩如蜩如螗借以形容其喧
　譁猶下句如沸如羮豈容析沸羮為二乎毛傳陸疏
　俱云二種山陰陸氏附會其說宜羅氏闢其非矣至
　于因地異名莫詳于邢疏隨時異種莫詳于月令但
　蟪蛄有二種莊子稱不知春秋者夏蟲小紫青色者
　也楚詞稱其鳴啾啾者爾雅所謂蜓蚞螇螰也陶貞
　白輩以蟪蛄即寒螿非也鄭漁仲云蜺寒蜩即寒螿
　月令七月寒蟬鳴是也知寒蜩不瘖矣方言云寒蟬
　者瘖蜩也或以難子雲不知寒蟬即瘖蟬其初瘖得
　寒露冷風乃鳴方言原其始故云瘖耳
　　　魯詩
申公培魯人少事齊人浮丘伯受詩為楚王太子戊傅
及戊立為王胥靡申公申公媿之歸魯以詩經為訓以
敎無傳是為魯詩于是蘭陵王臧代趙綰皆従申公受
學臧為郎中令綰為御史大夫皆以眀堂事自殺其他
弟子如同郡臨淮太守孔安國膠西内史周霸城陽内
史夏寛東海太守碭魯賜長沙内史蘭陵繆生膠西中
尉徐偃膠東内史鄒人闕門慶忌治官皆有㢘節稱申
公卒瑕丘江公盡能傳之以授魯許生免中徐公而韋
賢治詩事江公許生至丞相傳子𤣥成亦至丞相及兄
子賞以詩授哀帝至大司馬由是魯詩有韋氏學而東
平王式以事徐公許生為昌邑王師其後山陽張長安
東平唐長賓沛禇少孫亦先後事式為博士由是又有
張唐禇氏之學張生兄子㳺卿以詩授元帝為諫大夫
其門人琅琊王扶為泗水中尉陳留許晏為博士由是
張家更有許氏學初嶭廣徳亦事王式以博士論石渠
授龔舎廣徳至御史大夫舎至山陽太守時平原髙嘉
亦以詩授元帝為上谷太守傳子容少為光禄大夫孫
詡以父任為郎中以世傳魯詩知名王莽時逃去不仕
又有曲阿包咸師事博士右師細君習魯詩亦去歸鄉
里世祖即位徵詡為博士至大司農咸舉孝㢘除郎中
至大鴻臚永平初任城魏應亦以習魯詩為博士徵拜
騎都尉卒于官
　　　齊詩
轅固生齊人以治詩孝景時為博士竇太后好老子書
召問固曰此家人言耳太后怒令固刺彘帝憐之以利
兵與固彘應手倒後帝以固㢘直拜為清河王太傅固
老罷歸已九十餘矣公孫𢎞亦事固固授昌邑太傅夏
侯始昌始昌授東海剡人后蒼蒼為博士至少府蒼授
諌大夫翼奉前將軍蕭望之丞相匡衡衡授大司空琅
邪師丹髙宻太傅伏理詹事潁川滿昌由是齊詩有翼
匡師伏之學滿昌又授九江張邯琅邪皮容皆至大官
其後伏黯傳理家學改定章句作解說九篇位至光禄
勲以授嗣子恭恭以黯任為郎永平中拜司空恭刪黯
章句定為二十萬言年九十卒又蜀郡任末廣漢景鸞
皆以眀習齊詩敎授著述而卒
　　　韓詩
韓嬰燕人景帝時為常山太傅嬰推詩之意而作内外
傳其言頗與齊魯間殊淮南賁生受之燕趙間言詩者
由韓生河内趙子事嬰授同國蔡誼誼至丞相誼授同
國食子公與王吉為昌邑王中尉食生為博士授泰山
栗豐豐授淄川長孫順順為博士豐為部刺史由是韓
詩有王食長孫之學豐授山陽張順順授東海髮福皆
至大官建武初博士淮陽嶭漢傳父業尢善說災異䜟
緯受詔定圖䜟當世言詩推為長後為千乗太守坐事
下獄死弟子犍為杜撫會稽澹臺敬伯鉅鹿韓伯髙最
知名撫定韓詩章句建初中為公車令卒官其所作詩
題約義通學者傳之曰杜君註撫授㑹稽趙曄曄舉有
道時又有光禄勲九江召馴閬中令巴郡揚仁山陽張
匡皆習韓詩匡為作章句舉有道徵博士不就
　　　毛詩
孔子刪詩授卜商商為之序以授魯人曽申申授魏人
李克克授魯人孟仲子仲子授根牟子根牟子授趙人
荀卿荀卿授魯國毛亨亨作詁訓傳以授趙國毛萇時
人謂亨為大毛公萇為小毛公以其所傳故名其詩曰
毛詩萇為河間獻王博士授同國貫長卿長卿授阿武
令解延年延年授徐敖敖授九江陳侠為新莽講學大
夫由是言毛詩者本之徐敖時九江謝曼卿亦善毛詩
乃為其訓東海衞宏従曼卿受學因作毛詩序得風雅
之旨世祖以為議郎濟南徐廵師事宏亦以儒顯其後
鄭衆賈逵傳毛詩馬融作毛詩傳鄭𤣥作毛詩箋然魯
齊韓詩三氏皆立博士惟毛詩不立博士耳
　
　
　
　
　
　
　
　
　
　
　陸氏詩疏廣要巻下之下
