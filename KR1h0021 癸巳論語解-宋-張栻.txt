#+TITLE: 癸巳論語解-宋-張栻
#+DATE: 2016-06-11 12:20:42
#+SOURCE: github.com/kanripo/KR1h0021 master 5b98557c                
　　欽定四庫全書　　　　　經部八

　　論語解目録　　　　　　四書類

　　卷一

　　學而篇

　　為政篇

　　卷二

　　八佾篇

　　里仁篇

　　卷三

　　公冶篇

　　雍也篇

　　卷四

　　述而篇

　　㤗伯篇

　　卷五

　　子罕篇

　　鄉黨篇

　　卷六

　　先進篇

　　顔淵篇

　　卷七

　　子路篇

　　憲問篇

　　卷八

　　衛靈公篇

　　季氏篇

　　卷九

　　陽貨篇

　　㣲子篇

　　卷十

　　子張篇

　　堯曰篇

　　欽定四庫全書

　　癸巳論語解

　　提要

　　(臣)等謹案癸巳論語解十卷宋張栻撰其書成於
乾道九年是年嵗在癸巳故名曰癸巳論語解考
朱子大全集中備載與栻商訂此書之語抉摘瑕
疵多至一百一十八條又訂其誤字二條以今
所行本校之従朱子改正者僅二十三條餘
則悉仍舊稿似乎齗齗不合然父在觀其志
一章朱子謂舊有兩説當従前説為順反覆
辨論至於二百餘言而後作論語集註乃竟
用何晏集解所引孔安國義仍與栻説相同
葢講學之家于一字一句之異同務必極言
辨難斷不肯附和依違中間筆舌相攻或不
免于激而求勝迨學問漸粹意氣漸平乃是
是非非坦然共白不復回䕶其前説此造詣
之淺深月異而嵗不同者也然則此一百一
十八條者特一時各抒所見共相商𣙜之言
未可以是為栻病且二十三條之外栻不復
改朱子亦不復爭當必有渙然氷釋始異而
終同者更不必執文集舊稿以朱子之説相
難矣乾隆四十一年十月恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀
















　　欽定四庫全書

　　論語解巻一　　　　　　　宋　張栻　撰學而篇

　　子曰學而時習之不亦說乎有朋自逺方來不亦樂乎
人不知而不愠不亦君子乎

　　學貴於時習程子曰時復紬繹浹洽於中也言學者
之於義理當時紬繹其端緒而涵泳之也浹洽於中
故說說者油然内慊也有朋自逺方來則己之善得
以及人而人之善有以資已講習相滋其樂孰尚焉
樂比於說為發舒也雖然朋來固可樂而人不知亦
不愠也盖為仁在已豈與乎人之知與不知乎門人
記此首章不如是則非所以為君子也

　　有子曰其為人也孝弟而好犯上者鮮矣不好犯上而
好作亂者未之有也君子務本本立而道生孝弟也者
其為仁之本與

　　其為人也孝弟與孟子所言其為人也寡欲其為人
也多欲立語同盖言人之資質有孝弟者孝弟之人
和順慈良自然鮮好犯上不好犯上況有悖理亂常
之事乎君子務本言君子之進德每務其本本立則
其道生而不窮孝弟乃為仁之本盖仁者無不愛也
而莫先於事親從兄人能於此盡其心則夫仁民愛
物皆由是而生焉故孝弟立則仁之道生未有本不
立而末舉者也或以為由孝弟可以至於仁然則孝
弟與仁為異體也失其㫖矣

　　子曰巧言令色鮮矣仁

　　此所謂巧言令色欲以恱人之觀聽者其心如之何
故為鮮矣仁若夫君子之修身謹於言辭容色之間
乃所以體當在已之實事是求仁之要也

　　曾子曰吾日三省吾身為人謀而不忠乎與朋友交而
不信乎傳不習乎

　　為人謀而有不忠處於己者不盡也與朋友交而不
信施於彼者不實也傳而不習則無以有諸躬曾子
以是三者自省焉可謂為已篤實之功矣

　　子曰道千乘之國敬事而信節用而愛人使民以時
道千乘之國猶言治千乘之國之道也敬事者事無
大小一於敬也信者信於己也(一作不欺之也)節用者為之
制度也愛人者無往而不存其愛也使民以時愛人
者之先務也於是五者之中敬事而信又其本也盖
敬與信不立則無適而可耳以是五者為先王政之
行斯有序而四逹矣嗟乎為治而不本於此則不得
為善治盖如木之有根水之有源有此而後三代之
法度可得而興也

　　子曰弟子入則孝出則弟謹而信汎愛衆而親仁行有
餘力則以學文

　　入孝出弟謹行信言汎愛親仁皆在已切要之務行
有餘力則以學文非謂俟行此數事有餘力而後學
文也言當以是數者為本以其餘力學文也若先以
學文為心則非篤實為已者矣文謂文藝之事聖人
之言貫徹上下此章雖言為弟為子之職始學者之
事然充而極之為聖為賢盖不外是也此數言先之
以孝弟盖孝弟人道之所先必以是為本推而逹之
也

　　子夏曰賢賢易色事父母能竭其力事君能致其身與
朋友交言而有信雖曰未學吾必謂之學矣

　　賢賢而敬見於色事父母竭其力之所至事君不敢
有其身交朋友而言有信是人也可謂忠信篤實者
矣雖使其未學而其所行固學之事也子夏之意非
謂能如是則不待夫學也盖以所貴乎學者在此而
不在彼欲使學者務其本也此章首言賢賢易色夫
能親賢則固學之先務也不曰不學而曰未學辭盖
涵蓄矣

　　子曰君子不重則不威學則不固主忠信無友不如已
者過則勿憚改

　　學以重為先重者視聽言動之際不敢以易也夫然
故暴慢逺而徳性尊其思必専其行必果其守必篤
學之所以固也不然則無以持其外而非心易以入
雖得之必失之主忠信主字有力盖斯須而不忠信
則思慮言行皆無所據依同於無物也主乎忠信則
立於實地德所以進也無友不如已者取友之道不
但取其如已者又當友其勝已者以友天下之士為
未足又尚論古之人此取友之道也若友不如已者
則足以惰志而害德矣過則勿憚改見過則改也人
所以不能改過者以其憚之故勿憚則其改過也速
矣夫重者嚴於外者也忠信者存乎中者也存乎中
所以制其外嚴於外所以保其中也而資友以輔之
改過以成之君子之學不越於是而已矣

　　曾子曰慎終追逺民德歸厚矣

　　慎非獨不忽之謂誠信以終之也追非獨不忘之謂
乆而篤之也凡事如是所以養德者厚矣人之視效
而作興其有不趨於厚乎厚者德之所聚而惡之所
由消靡也

　　子禽問於子貢曰夫子至於是邦也必聞其政求之與
抑與之與子貢曰夫子温良恭儉譲以得之夫子之求
之也其諸異乎人之求之與

　　和順積中則英華發於外而況於聖人乎温良㳟儉
譲聖人之德容見於接人之際者子貢亦可謂形容
之至矣想當時之人望其儀形固已盎然恱服而況
於聆其話言乎夫子之求之也其異乎人之求之與
言在他人則求而得之在夫子則人自樂告不即人
而人即之也雖然夫子至是邦必聞其政而未有能
委國而授政於夫子者何與盖見聖人之儀形而樂
告之者秉彛好徳之良心也而卒不能授以政者則
以夫私欲害之之故也程子曰温和厚也良易直也
㳟莊敬也儉節制也讓謙遜也

　　子曰父在觀其志父沒觀其行三年無改於父之道可
謂孝矣

　　父在人子有不得行其志者志欲為之而有不得行
焉則孝子之所以致其深憂者亦可得而推矣父沒
觀其行者首於其居喪之際而觀之也三年無改於
父之道志哀而不暇他問也或曰如其非道之甚則
亦待三年乎盖三年無改者言其常也可以改而可
以未改者也若悖理亂常之事則孝子其敢須臾以
寧不曰孝子成父之美不成父之惡乎曰父之道則
固非悖理害常之事也(一本云舊說謂父在能觀其志而承順之父沒觀其行而
繼述之又能三年無改於父之道可謂孝矣此說文理為順三年無改於父之道尹氏謂孝子之心有所
不忍也)

　　有子曰禮之用和為貴先王之道斯為美小大由之有
所不行知和而和不以禮節之亦不可行也

　　禮主乎敬而其用則和有敬而後有和和者樂之所
生也禮樂必相須而成故禮以和為貴先王之道以
此為美小大由之而無不可行也然而有所不行者
以其知和之為貴務於和而已不能以禮節之則其
弊也流故亦不可行也盖為禮而不和與夫和而無
節皆為偏弊也禮樂分而言之則為體為用相須而
成合而言之則本一而已矣

　　有子曰信近於義言可復也㳟近於禮逺恥辱也因不
失其親亦可宗也

　　信謂言信㳟謂貎㳟復謂其言可踐也言而不可復
則不可行將至於失其信矣或欲守其不可復之言
則逆於理而反害於信矣恭而過於實則適足以為
招恥辱之道而非所以為恭矣此皆徇於外而不近
於禮義之故也故信近於義則其言可復也恭近於
禮則逺於恥辱矣因恭信而不失親近於禮義則亦
可宗尚矣盖以其務實循本而非慕其名以事於外
者也若夫安於禮義則此又不足以言之矣

　　子曰君子食無求飽居無求安敏於事而慎於言就有
道而正焉可謂好學也已

　　於食與居而無求飽求安之意於事則敏所當行於
言則慎所以出又孜孜焉就有道以求正則是人也
物欲不行而惟理之是趨耳斯不謂之好學乎然必
終之以就有道而正焉盖世固有不徇物欲而勉於
言行者然其所學毫釐之差則其所謂敏者有非所
當敏而所謂慎者有非所當慎其弊有不可勝言者
矣故必就夫有道而正然後為好學也正者言吾之
偏也同世而親其人異世而求之書皆為就有道也

　　子貢曰貧而無諂富而無驕何如子曰可也未若貧而
樂富而好禮者也子貢曰詩云如切如磋如琢如磨其
斯之謂與子曰賜也始可與言詩已矣告諸往而知來
者

　　貧而謟富而驕是為物欲所驅小人之為也貧而無
諂富而無驕則免於惡矣然質美者或能之若夫樂
與好禮則進於善道有日新之功其意味盖無窮矣
子貢知其為道學自修者之事故引切磋琢磨之詩
以對謂有其質必學以成之也可謂告往而知來者
矣如是而後可與言詩雖然安於無諂無驕而不知
進學固未足貴而所謂無諂無驕者學者亦未可忽
也居貧而有一毫求之之意處富而有一毫恃之之
心皆諂與驕也此病未除而曰吾樂與好禮未之聞
也必也無謟無驕而後樂與好禮可得而進焉又不
可以不知也

　　子曰不患人之不已知患不知人也

　　有患人不已知之心則外馳而非為已者矣夫學本
為何事而患人不已知乎而其患不知人者以夫取
友之差用人之失正以在已之未明故爾蓋所當用
力者也

　　此篇列於魯論之首所記大抵皆欲學者略文華趨
本實敦篤躬行循序而進乃聖人教人之大方從事
於此則不差也其間所載道千乗之國亦是言為治
之本務其本而後可以馴致成已成物一也學者冝
深味此意不然貪髙慕逺而卒無實地可據豈不殆
哉

　　為政篇

　　子曰為政以德譬如北辰居其所而衆星共之

　　北辰謂之極者以其居中不遷而衆星所宗實其樞
紐也德者所以為民極也詩曰予懐眀德不大聲以
色子曰聲色之於以化民末也故修已而百姓安篤
恭而天下平自三代以後為治者皆出於智力之所
為而無復此味矣

　　子曰詩三百一言以蔽之曰思無邪

　　詩三百篇美惡怨刺雖有不同而其言之發皆出於
惻怛之公心而非有他也故思無邪一語可以蔽之
學者學夫詩則有以識夫性情之正矣然學詩者非
平心易氣反復涵泳之則亦莫能通其旨也

　　子曰道之以政齊之以刑民免而無恥道之以德齊之
以禮有耻且格

　　徳禮者治之本政刑非不用也然徳立而禮行所謂
政刑者盖亦在徳禮之中矣故其涵泳薰陶有以養
民之心使知不善之為耻而至於善道若其本不立
而專事於刑政之末則民有苟免之意而不知不善
之為耻何以禁其非心乎後世之論治及於教者鮮
矣

　　子曰吾十有五而志于學三十而立四十而不惑五十
而知天命六十而耳順七十而從心所欲不踰矩

　　此章聖人身為之度使學者知聖可學而至而學不
可以躐等也夫志學者其本也譬諸木之區萌水之
一勺必有是本而不已焉曰志學者心存乎正而不
他也聖人之所以為聖人者以其有始有卒常乆日
新而已必積十年而一進者成章而後逹也夫子固
生知之聖而每以學知為言者明修道之教以示人
也立者得於己而不失也不惑者理明義精無所疑
也知天命者究極夫天之所為也耳順者入乎耳者
無不通也從心所欲不踰矩者不勉不思而皆天則
也

　　孟懿子問孝子曰無違樊遲御子告之曰孟孫問孝於
我我對曰無違樊遲曰何謂也子曰生事之以禮死葬
之以禮祭之以禮

　　無違謂無違於理也禮者理之所存也生事之以禮
以敬養也死𦵏之以禮必誠必信也祭之以禮致敬
而忠也親雖有存沒之間而孝子之心則一而已存
是心而見於節文者無不順所謂以禮也以孟懿子
之不能問也故因樊遲之御以告之使懿子因聖人
之言而有發則夫三家之所以養其親與所以塟所
以祭者皆違理之甚者也其敢斯須而安之乎

　　孟武伯問孝子曰父母惟其疾之憂

　　人子以父母之心為心舍有疾之外其他無以憂其
親者則其一舉足一出言之不敢忘可知矣然而不
幸而遇疾可也若所以衛養者不謹自取疾疢以貽
親憂則亦為非孝而已

　　子游問孝子曰今之孝者是謂能養至於犬馬皆能有
養不敬何以别乎

　　事親以敬為本養而不知敬則但為養而已是何以
别乎以敬為本則所以養者固亦在其敬之中矣

　　子夏問孝子曰色難有事弟子服其勞有酒食先生饌
曾是以為孝乎

　　色難記所謂愉色婉容者是已盖非愛敬之至和順
充積則形於外者不能常然也意者子夏於事親之
際猶或少此與游夏聖門髙弟其於致養服勤盖所
優為故一則告之以敬一則告之以色難皆勉其所
未盡而所以進之者逺矣

　　子曰吾與回言終日不違如愚退而省其私亦足以發
回也不愚

　　不違如愚者心濳黙識非言語之可形也(一作潜心黙識無疑
之可復也)退而察其私則亦足以發明斯道是夫子之所
言者顔子體之於日用之中而無間也此其請事斯
語之效歟善學者以身履之為貴聖人之觀人亦攷
其實有諸已者何如耳

　　子曰視其所以觀其所由察其所安人焉廋哉人焉廋
哉

　　所以謂其所為也即其所為者而視之其事善矣則
當觀其所從由之道果為善乎為利乎人固有同為
一事而所發有善利之分者矣其所由者是則又當
察其所安者焉所安謂心之所主人固有一事所發
之善而平日之所存未必在是者矣觀詳於視而察
深於觀觀人之法亦盡於此矣然而在已者未明則
亦何以察人乎若在已則當於存主處用功所安者
正道則所由者不差而其失鮮矣

　　子曰温故而知新可以為師矣

　　温故存其所已能者也知新進其所未及者也此雖
兩義而實相通惟能温故是以知新也可以為師者
言其温故知新為可師也程子曰如此處極要理會
若只認温故知新可以為人師則氣象窄狹矣學者
推此一端庶幾可以味聖賢之辭意矣

　　子曰君子不噐

　　器者拘於一物凡人可以器言者皆以其才而論之
也器雖有小大然其為拘於才而有限則一也若君
子則進於德進於德則氣質變化而才有弗器者矣

　　子貢問君子子曰先行其言而後從之

　　君子主於行而非以言為先也故其言之所發乃其
力行所至言隨之也夫主於行而後言者為君子則
夫易於言而行不踐者是小人之歸矣子貢非不能
踐言者然未免於多言夫子恐其有時而或以言為
主而行有未精也是以深警焉夫未之能踐而言與
夫力行所至而言者其意味有間矣學者宜深察之

　　子曰君子周而不比小人比而不周

　　君子小人之分公私之間而已周則不比比則不周
天理人欲不並立也君子内恕以及人其於親疎逺
近賢愚處之無不得其分盖其心無不溥焉所謂周
也若小人則有所偏係而失其正其所親暱皆私情
耳所謂比也

　　子曰學而不思則罔思而不學則殆

　　學者學乎其事也自洒埽應對進退而往無非學也
然徒學而不能思則無所發眀罔然而已思者研窮
其理之所以然也然徒思而不務學則無可據之地
危殆不安矣二者不可不兩進也學而思則德益崇
思而學則業益廣盖其所學乃其思之所形而其所
思即其學之所存也用功若此内外進矣

　　子曰攻乎異端斯害也已

　　攻如攻木之攻雖小道必有可觀者焉致逺恐泥是
以君子弗為即此意也(一本作異端之說非無可喜惟其偏蔽一或攻之則害於
心術而難反)或觧此章攻如攻伐之攻以為惡異端而力
攻之適足以自敝夫將以正人心則異端之攻亦有
不得而已者然君子貴於反經而已矣

　　子曰由誨女知之乎知之為知之不知為不知是知也

　　子路勇於進於知與不知之間容有察之未精者故
夫子語之以知之之道盖於其所能知與其所未知
者皆能察其實而無自欺非心平氣和守約務實者
莫之能也於此而博學審問慎思明辨則其不知者
亦終將知之矣故曰是知也言是乃知之道也不然
強以不知為知是則終身不知而已

　　子張學干禄子曰多聞闕疑慎言其餘則寡尤多見闕
殆慎行其餘則寡悔言寡尤行寡悔禄在其中矣

　　子張之學干禄豈若世之人慕夫寵利者哉亦曰士
而禄仕其常理耳夫子獨告之以得禄之道謂在我
者謹於言行而寡夫尤悔則固得禄之道夫謹言行
者非期於得禄也亦非必得禄也曰禄在其中矣辭
氣不廹而義則完矣若告之以士不可以求禄則理
有所未盡而亦非長善救失之方也子張於道少深
潜縝宻之功或以為難能而未仁或以為堂堂而難
與並為仁盖可見也故夫子告之以闕疑闕殆又曰
慎言其餘慎行其餘若是其謹矣而猶於尤悔曰寡
焉則所以約之者深矣

　　哀公問曰何為則民服孔子對曰舉直錯諸枉則民服
舉枉錯諸直則民不服

　　哀公之時強臣擅命民幾不知有公室矣患民之不
服而問焉亦有激而然也夫子之告之者雖為哀公
而言其實先王所以得民心者不越是也盖善善而
惡惡乃兆民之彛性在上者舉錯得宜則莫不盎然
而誠服盖有以順其彝故也不然則將憪然而不服
以咈其性故耳使哀公而眀此義則君子聚於朝人
心一於下何畏乎強臣而何患公室之不競哉雖然
在上者焉知枉直而舉錯之亦曰公其心而已矣

　　季康子問使民敬忠以勸如之何子曰臨之以莊則敬
孝慈則忠舉善而教不能則勸

　　古之治天下者修之吾身而已耳夫臨民以莊孝於
親慈於下善者舉之不能者教之此皆在我所當為
非為欲使民敬忠以勸而為之也然臨之以荘而民
敬心生孝慈而民忠於已舉善教不能而民感恱以
勸其應盖有不期然而然者則修之吾身豈不至約
乎季康子不知自反而望於民者深而有是問夫子
以正理告之耳

　　或謂孔子曰子奚不為政子曰書云孝乎惟孝友于兄
弟施於有政是亦為政奚其為為政

　　惟孝友于兄弟孝於親則必友于兄弟也孝友篤於
家則其施於有政亦是心而已然則雖不為政而在
家庭之間躬行孝友之行為政之道固在是矣何待
夫為政哉盖或者勉夫子以為政之事而夫子告之
以為政之道也

　　子曰人而無信不知其可也大車無輗小車無軏其何
以行之哉

　　車無輗軏則無以行人而無信則亦不可行也信者
以實之謂言以實則其言為有據行以實則其行為
可常不然則無所憑依妄而已矣此與雖州里行乎
哉之行同意夫學者信以為本則德可進業可廣若
不務信其言行而徒慕髙逺終不可行而已矣

　　子張問十世可知也子曰殷因於夏禮所損益可知也
周因於殷禮所損益可知也其或繼周者雖百世可知
也

　　三王之禮各因前世而損益之盖曰隨時循理而已
以殷周已驗之迹而推之則夫百王繼承損益之常
道盖可得而知矣若夫自嬴秦氏廢先王之典而一
出於私意之所為有王者作其於繼承之際非損益
之可言直當盡變革之然其所為變革者亦不過因
其時而損益三代之禮云耳故曰王天下有三重焉
其寡過矣乎此亦雖百世可知也(一本云三王之禮各因前世而損益之其
所因者五典五禮之大綱也其損益者見於節目文質之隨時也以殷周已騐之迹而推之則夫百王繼
承損益之常道盖不可得而易此矣後有作者欲法先王之善治則先立大綱而所謂損益者隨時以制
其宜焉則亦何逺之有謂之百世可知者不亦信乎)

　　子曰非其鬼而祭之謟也見義不為無勇也

　　祀典自天子至於庶人祭各有其分不可紊也盖有
是理則有是鬼神故於所當祭而祭則其鬼享若無
是理則亦無是鬼神也而祭何為哉是徒為謟而已
見其義之不安則當速止耳而不能止者狃於習俗
故也雖然是特其見義之未明耳使其了然於鬼神
之情狀則其於義之所在有為之而莫禦者矣















　　論語觧卷一

　　欽定四庫全書

　　論語觧巻二　　　　　　　宋　張栻　撰

　　八佾篇

　　孔子謂季氏八佾舞於庭是可忍也孰不可忍也
季氏以陪臣而僣天子之舞目睹其數而安焉於是
而忍為則亦何往而不忍也亂臣賊子之萌皆由於
忍而已忍則安之矣

　　三家者以雍徹子曰相維辟公天子穆穆奚取於三家
之堂

　　佾之用八著見於目者也雍之詩天子與相之言著
聞於耳者也是二者皆不待究其義而可知猶且安
焉則凡僭亂之事何所不可為也程子曰魯用天子
禮樂成王之賜伯禽之受皆非也其因襲之弊遂使
季氏僭八佾三家僭雍徹故仲尼於此著之

　　子曰人而不仁如禮何人而不仁如樂何

　　禮樂無乎不在而其理則著於人心人仁則禮樂之
用興矣人而不仁其如禮樂何

　　林放問禮之本子曰大哉問禮與其奢也寧儉喪與其
易也寧戚

　　禮者理也理必有其實而後有其文文者所以文其
實也若文之過則反浮其實而害於理矣周之末世
其弊盖如此林放獨能以禮之本為問亦可謂得所
問矣夫禮而失於奢寧過於儉也喪而易焉寧過於
戚也盖儉與戚其實則存奢則逺於實易則亡其實
其文雖備無益也言禮而又言喪所以深示其本也

　　子曰夷狄之有君不如諸夏之亡也

　　夷狄雖政教所不加然亦必有君長以統莅之然後
可立也春秋之世禮樂征伐自諸侯出降而自大夫
出又降而陪臣竊國命是以聖人傷歎以為夷狄且
有君不如諸夏之無君也夫諸夏者禮義之所出也
今焉若此其變亦㦧矣此春秋之所為作

　　季氏旅於泰山子謂冉有曰汝弗能救與對曰不能子
曰嗚呼曾謂泰山不如林放乎

　　林放猶能問禮之本泰山豈受非禮之祭乎盖鬼神
雖幽不外乎理人心猶所不安也謂神其聽之乎曰
曾謂泰山不如林放乎辭氣不廹而鬼神之理亦可
得而推矣或疑季氏雖天子之禮樂亦且僭之何有
於諸侯而孔子欲救之意者當冉有為家臣之時初
有旅泰山之事故夫子欲其救之以為之兆而冉有
盖不能也

　　子曰君子無所爭必也射乎揖讓而升下而飲其爭也
君子

　　爭生於有已君子克己者也是以無所爭惟射疑於
可爭而君子之於射於以正己而觀德耳揖讓而後
升去位而舉爵其雍容辭遜自反而下人之意盖如
此然則其爭也君子乎於射而不爭則他可知矣

　　子夏問曰巧笑倩兮美目盼兮素以為絢兮何謂也子
曰繪事後素曰禮後乎子曰起予者商也始可與言詩
已矣

　　凡禮之生生於質也無其質則禮安從施素雖待於
絢然素所以有絢也無其質則何絢之有曰繪事後
素者謂質為之先而文在後也子夏於此知禮之為
後可謂能黙會之於語言之外矣故夫子有起予之
言子夏在聖門文學之科而其所得盖如此可謂知
本矣子貢子夏或有所興起而得之於詩或誦詩而
有以感發吾之至意皆善為詩者也

　　子曰夏禮吾能言之把不足徴也殷禮吾能言之宋不
足徴也文獻不足故也足則吾能徴之矣

　　文謂典章獻謂故老之賢者杞宋在當時是二者皆
有所不足故於稽攷咨詢有闕焉則夫二代之禮聖
人雖能言其意而度數節文之實盖有不得而徴者
矣無徴不信是以聖人或闕焉夫以聖人之生知而
學至於前代制作之原固已黙識而無餘矣然至於
事為之著必攷文獻於故國有所不足又從而闕之
其問禮於老聃問官名於郯子及史之闕文皆是意
也非惟至誠無息不自有其聖智而於制作之實文
理密察又如此

　　子曰禘自既灌而往者吾不欲觀之矣

　　禘者天子之大祭祫者諸侯之大祭魯諸侯也而用
天子之禮以祭位與時俱不稱則為無是鬼神矣灌
者求神之始夫子謂自灌而往皆不欲觀盖既無是
鬼神則其節文雖多亦妄而已或以為於始祭之時
精意不至則其餘不足觀此意雖美然聖人不他言
祭祀而獨以禘為言以是知盖為魯設程子之說精
矣

　　或問禘之說子曰不知也知其說者之於天下也其如
示諸斯乎指其掌

　　或問禘之說而對以不知者盖聖人難於斥言之欲
問者深思其故也夫禮者天之秩也禘之為禮惟天
子得用之而諸侯不得用之者盖天理之所當然也
天下萬事皆有所當然者天之所為也苟知禘之說
則於治天下之道如指諸掌之易明亦曰循其理而已
矣

　　祭如在祭神如神在子曰吾不與祭如不祭

　　祭如在謂祭其先如在者如其生存也祭神如神在
謂天子祭百神諸侯祭其境内山川之類也如神在
者如其神靈之接也此皆誠之不可揜也吾不與祭
如不祭者不誠則無物也夫所謂神者天地其神之
至歟以至於天地之間運行變化者與夫山林川谷
丘陵能出雲為風雨者是皆神也天子有天下則得
兼祭之諸侯有一國則得祭其境之望而已有是鬼
神則有是禮樂皆誠之所存也非明於天地之性者
曷足以究鬼神之情狀哉

　　王孫賈問曰與其媚於奥寧媚於竈何謂也子曰不然
獲罪於天無所禱也

　　奥者室神之主程子曰奥喻貴臣竈喻用事者此乃
家人禱祠之言王孫賈舉以為問其意則欲夫子媚
於已也夫子謂苟獲罪於天則媚奥媚竈皆何所益
盖胷中所存一有不直則為獲罪於天矣夫欲求媚
是不直之甚者也斯言即禱祠而論之而所以答其
意者亦無不盡矣

　　子曰周監於二代郁郁乎文哉吾從周

　　周監於夏商而制作郁郁乎文哉言其盛且備不可
以有加也故聖人欲從周若使聖人居制作之位大
體則從周然其閒損益之冝如行夏時乗殷輅則有
之矣

　　子入太廟每事問或曰孰謂鄹人之子知禮乎入太廟
每事問子聞之曰是禮也

　　禮以敬為主宗廟之事嚴矣其大體聖人固無不知
也至於有司之事則容亦有所不知者焉知與不知
皆從而問敬其事也或以為不知禮聖人告之以是
禮也所以明禮意之所存也

　　子曰射不主皮為力不同科古之道也

　　君子之射以觀德行習禮樂也豈為力哉不主皮言
不以貫革為主也不以貫革為主則君子之所以為
射者盖可知矣為力不同科大程子曰言與為力而
射者不同科也夫弧矢之利以威天下執弓矢而禦
侮勞力者小人之事君子之射意不為此曰古之道
言當時失此意也

　　子貢欲去告朔之餼羊子曰賜也爾愛其羊我愛其禮
魯自文公告朔之禮廢矣餼羊雖存子貢之意以為
禮既廢矣餼羊何為徒為煩費而已夫子之意以為
禮雖廢而羊存庶幾後之人猶有能因羊以求禮者
是則羊雖虗器固禮之所寓也故曰爾愛其羊我愛
其禮玩夫子之辭意則子貢之欲去羊其亦隘狭而
少味矣

　　子曰事君盡禮人以為諂也

　　聖人斯言傷時人不知事君之禮也曰盡禮則非有
所加也適當其冝而已觀鄉黨所載與夫拜下之從
則可見也盡禮而人以為諂則時人之不知禮可知
矣特曰人以為謟也聖人道大德𢎞故其言含蓄如
此

　　定公問君使臣臣事君如之何孔子對曰君使臣以禮
臣事君以忠

　　定公發此問盖亦有所感發也聖人告之者乃君臣
相與之常道雖帝王之世不越是矣使臣以禮如傳
所謂敬大臣體羣臣之類是也事君以忠無以有已
有犯而無隠也君使臣以禮臣事君以忠則上下交
而泰治興矣然在人君端本之道以禮使臣則羣臣
得盡其忠不然懼賢者之日逺而小人之日親也

　　子曰闗雎樂而不淫哀而不傷

　　哀樂情之為也而其理具於性樂而至於淫哀而至
於傷則是情之流而性之汨矣樂而不淫哀而不傷
發不踰則性情之正也非養之有素者其能然乎闗
雎之詩樂得淑女以配君子至於鐘鼓樂之琴瑟友
之所謂樂而不淫也哀窈窕思賢才至於寤寐思服
展轉反側所謂哀而不傷也玩其辭義者可不深體
於性情之際乎

　　哀公問社於宰我宰我對曰夏后氏以松殷人以柏周
人以栗曰使民戰栗子聞之曰成事不說遂事不諫既
往不咎

　　社各用其所宜之木而已非有所取義也哀公聞周
人以栗之言遽曰使民戰栗盖素有欲用刑威之心
故因言發見也宰我於此所當正義以捄其失而曾
莫之告也無乃使之益安於其所趨乎故夫子重言
以責之謂汝以為成事而不說乎以為遂事而不諫
乎以為既往而不咎乎既非此三者奈何而不告也
然而是三言者後世人臣往往借以為說則亦不可
以不辨夫事既成而不可說則當引去而不當尸其
位也君所專而不得諫在下位則可非為大臣與任
事者設也既往固不可咎然亦有當推咎者所以使
之革其舊而圖其新也

　　子曰管仲之器小哉或曰管仲儉乎曰管氏有三歸官
事不攝焉得儉然則管仲知禮乎曰邦君樹塞門管氏
亦樹塞門邦君為兩君之好有反坫管氏亦有反坫管
氏而知禮孰不知禮

　　管氏急於功利而不知道義之趨大抵其器小也或
者聞小器之言則疑以為儉聞其三歸具官則又疑
其知禮盖當時習俗尊慕霸者聞聖人之言而惑之
也聖人因其所疑摭事以告然所謂三歸具官塞門
反坫固無非在器小之中也學者深濳聖人之意真
知夫管仲之果為小也而後知曾西畏子路而不為
管仲者矣或曰聖人常大管仲之功矣而小其器何
也聖人之言抑揚髙下各有攸當功雖大亦何害其
為器之小乎

　　子語魯大師樂曰樂其可知也始作翕如也從之純如
也皦如也繹如也以成

　　周衰樂廢盖雖其聲音亦失之矣聖人因其義而得
其所以為聲音者而樂可正也故曰樂其可知也翕
如始作而合也純如縱之純一而和也雖合而和然
髙下清濁眀白而不相奪倫也故又曰皦如也至於
繹如也以成則相繼而有餘也先王之樂其聲音之
所為至者亦具此矣玩夫此則其制始終之序亦可
得而尋矣

　　儀封人請見曰君子之至於斯也吾未嘗不得見也從
者見之出曰二三子何患於喪乎天下之無道也乆矣
天將以夫子為木鐸

　　封人盖必有見於聖人容色辭氣之間而發是言門
人有取云耳言二三子何患於夫子之不得時與位
乎天下無道之乆天固將使夫子振斯文以覺方來
也盖封人知文之在兹是乃天意耳

　　子謂韶盡美矣又盡善也謂武盡美矣未盡善也
舜紹堯之緒從容揖遜而有天下武王翦紂之暴一
戎衣而有天下雖聖人之心初無二致揖遜征伐時
焉而已然征伐之事聖人豈所欲哉有所不得已焉
耳盖時異則事異事異則所為憂樂亦異故其見於
樂之聲容者亦不容無不同者焉是則韶武之俱為
盡美者聖人之心一也武之未得為盡善者時與事
之不同也故成湯有予有慙德之言盖以為不幸所
值之時如此有慙於舜禹之事也嗟乎是武王之心
也

　　子曰居上不寛為禮不敬臨喪不哀吾何以觀之哉
居上之主於寛與禮之主於敬喪之主於哀同盖不
寛則失所以為長人之本其他雖有所為尚何觀乎
為禮而不敬臨喪而不哀則繁文末節雖多亦何以
觀也然寛非縱弛之謂緫其大綱使人得以自效也

　　里仁篇

　　子曰里仁為美擇不處仁焉得知

　　居以親仁為美而所自處其可不擇而處仁乎不知
擇是不知也故孟子因擇術之論而曰夫仁天之尊
爵也人之安宅也莫之禦而不仁是不知也

　　子曰不仁者不可以乆處約不可以長處樂

　　君子之可以乆處約可以長處樂安於理而已不仁
者勉强而暫處則有之若差乆焉則移於約樂而無
所不至矣

　　仁者安仁知者利仁

　　安仁者其心純一不待勉強而無不在是也利仁者
知仁之美擇而為之故曰利也上蔡謝氏曰安仁則
一利仁則二安仁者非顔閔以上去聖人不逺者不
知此味也

　　子曰唯仁者能好人能惡人

　　好善而惡惡者性也凡人之好惡每以己加焉而失
其正惟仁者為能克己故能好人能惡人莫非天下
之公理而已

　　子曰苟志於仁矣無惡也

　　志於仁則無不善盖元者善之長存乎此何惡之有
惟其有不存焉則流於不善矣

　　子曰富與貴是人之所欲也不以其道得之不處也貧
與賤是人之所惡也不以其道得之不去也

　　有得富貴之道有得貧賤之道盖正而獲伸者理之
常此以其道而得富貴者也不正而詘者亦理之常
此以其道而得貧賤者也然世盖有反是而富貴貧
賤者矣所謂不以其道也惟君子則審其在已不為
欲惡所遷故枉道而可得富貴已則守其義而不處
在已者正矣不幸而得貧賤已則安於命而不去此
其所以無入而不自得也(一本云富貴人之所欲貧賤人之所惡此人情所同
然不以其道得處富貴則不處不以其道得去貧賤則不去豈君子欲惡之情有異於人哉於人之所欲
而不處於人之所惡而不去盖其欲惡有甚於富貴貧賤者惟道所在而已)

　　君子去仁惡乎成名

　　君子之所以為君子者以其不已於仁也去仁則何
自而成君子之名哉盖仁者人之道而善之長未有
舍是而可他求者也

　　君子無終食之間違仁造次必於是顛沛必於是
君子無終食之間違仁是心無時而不存也造次必
於是顛沛必於是主一之功也

　　子曰我未見好仁者惡不仁者好仁者無以尚之惡不
仁者其為仁矣不使不仁者加乎其身有能一日用其
力於仁矣乎我未見力不足者盖有之矣我未之見也
好仁非深造者不能故曰無以尚之其次則惡不仁
惡不仁是亦為仁者也知惡不仁則知勉於仁矣不
使不仁之事加見於其身盖知惡而遏止之也曰有
能一日用其力於仁矣乎我未見力不足者用力於
仁無力不足之患人皆有是道也病不求耳豈患力
不足哉又曰盖有之矣我未之見也用力於仁者豈
可謂天下無之乎特未之見耳所以待天下與勉學
者之意反復抑揚可謂𢎞大而深切矣

　　子曰人之過也各於其黨觀過斯知仁矣

　　君子之過於厚過於愛雖曰過也然觀其過而其心
之不逺者可知矣若小人之過則失於薄傷於忍夫
所謂薄與忍者是豈人之情也哉而其失至此則其
所陷溺者亦可知矣故曰觀過斯知仁矣

　　子曰朝聞道夕死可矣

　　人為萬物之靈其虗眀知覺之心可以通夫天地之
理故惟人可以聞道人而聞道則是不虗為人也故
曰夕死可矣然而所謂聞道者實然之理自得於心
也非涵養體察之功精深切至則焉能然盖異乎異
端驚怪恍惚之論矣

　　子曰士志於道而恥惡衣惡食者未足與議也

　　學道者以務實反本為要恥惡衣惡食者其心何如
哉外馳如此雖曰志於道豈足與議道乎

　　子曰君子之於天下也無適也無莫也義之與比
適莫兩端也適則有所必莫則無所主盖不失之於
此則失之於彼鮮不倚於一偏也夫義人之正路也
倚於一偏則莫能遵於正路矣惟君子之心無適也
而亦無莫也其於天下惟義之親而已盖天下事事
物物皆有義焉義者存於中而形於外者也無適無
莫而義之與比猶孟子所謂勿忘勿助長而必有事
焉者也孟子言學者之用功而此言君子之存心耳
或曰異端無適無莫矣而不知義之比此其所以異
於吾儒盖失之矣夫異端之所以不知義者正以其
有適有莫之故也盖未有不墮於一偏者若果能無
適無莫則所謂義者盖森然自得於物則之中矣

　　子曰君子懷徳小人懷土君子懷刑小人懷惠

　　君子小人趣向之異故所懷不同大抵公私之分而
已懷德懷刑好善惡惡之公心也懷土懷惠苟安務
得之私意也然則在上者當顯其為比之道德刑之
明則君子懷之而天下莫不歸往矣不然區區求小
人之比已而仁賢不歸心豈能致治哉

　　子曰放於利而行多怨

　　放依也放於利而行者凡事毎求便利於己也怨由
不得其欲而生彼雖每求便利而事亦豈能盡利於
己哉不得其欲則怨矣其胷次擾擾無須臾以寧也
若夫君子正己而已無所求利故無不足而奚怨之
萌哉

　　子曰能以禮讓為國乎何有不能以禮讓為國如禮何
為國以禮其言不讓夫子所以哂季路然則能以禮
讓固為國之本盖和順輯睦之所由興也不能以禮
讓則其為國也將如禮何謂禮雖在天下其將如之
何哉是亦無以為國矣

　　子曰不患無位患所以立不患莫己知求為可知也
患所以立求為可知皆為己者之事也立者所以立
其身也可知者實之在己者也若有患其位與人莫
己知之心一毫之萌則為徇於外矣不患無位而患
所以立不患莫已知而求為可知則君子為己之學
盖可知矣若曰使在己有可知之實則人將自知之
則是亦患莫己知而已豈君子之心哉

　　子曰參乎吾道一以貫之曾子曰唯子出門人問曰何
謂也曽子曰夫子之道忠恕而已矣

　　道無不該也而有隠顯本末内外之致焉程子所謂
如百尺木自根本至毫末皆一貫也若隠顯本末内
外之致泯然莫别則所謂一以貫之者亦何所施哉
夫子之告曾子當其可也曾子盖黙識之矣故荅門
人之問獨舉忠恕為言可以見曾子自得之深也夫
忠為體恕為用實有是體則實有是用用之周乎物
是其體之流行發見而已體用一源故也此豈非一
貫之妙歟聖人全乎此天之道也曽子所稱夫子忠
恕是己賢者求盡乎此人之道也子思所稱忠恕是
己

　　子曰君子喻於義小人喻於利

　　喻謂通逹其趣也盖君子心存乎天下之公理小人
則求以自便其私而已其所趣所行乆且熟也能無
喻乎喻則好篤而不可反矣此君子小人之分也

　　子曰見賢思齊焉見不賢而内自省也

　　盖莫非為已而已

　　子曰事父母幾諫見志不從又敬不違勞而不怨
事親者心存乎其親聽於無聲視於無形其體之精
矣故幾微所形必得於心諫於其未著為易反也見
志不從又敬不違河東侯氏曰加誠敬而不違其幾
諫之初心盖積其誠意如此勞而不怨竭力而不弛
也

　　子曰父母在不逺遊遊必有方

　　以親之心為心也

　　子曰三年無改於父之道可謂孝矣

　　觧見上

　　子曰父母之年不可不知也一則以喜一則以懼
以年之盛衰察氣之強弱而喜懼存焉亦人子盡心
於其親之一事也

　　子曰古者言之不出恥躬之不逮也

　　君子以行不逮言為恥故言不輕其出言之不出則
其勉於躬行者力可知也夫子懼學者務於言而行
有弗篤則趨於薄也故言古之學者盖如此

　　子曰以約失之者鮮矣

　　凡人事事以節約存心則有近本之意雖未能皆中
節而其失則鮮矣

　　子曰君子欲訥於言而敏於行

　　言則欲訥行則欲敏盖篤實自修無一毫徇外之意
也言欲訥者畏天命行欲敏者恭天職

　　子曰德不孤必有鄰

　　德立於己則天下之善斯歸之盖不孤也如善言之
集良朋之來皆所謂有鄰也至於天下歸仁是亦不
孤而已矣

　　子游曰事君數斯辱矣朋友數斯䟽矣

　　數必有由而然事君而必君之信己與朋友交而必
交情之固是皆為私意之所加而數之所由生也推
此可見彼既厭而數不止能無辱與䟽乎

























　　論語觧巻二

　　欽定四厙全書

　　論語解巻三　　　　　　　宋　張栻　撰

　　公冶長萹

　　子謂公冶長可妻也雖在縲紲之中非其罪也以其子
妻之子謂南容邦有道不廢邦無道免於刑戮以其兄
之子妻之(陸音紲息列翻今本作絏)

　　門人記此以見聖人取人託子之道南容之行固髙
於公冶長然公冶長雖在縲紲而非其罪則其人能
謹於行可知其所遇特無妄之災耳已之子兄之子
何以異其配也或以其材或以其時焉耳為避嫌之
論者是以私意觀聖人者也

　　子謂子賤君子哉若人魯無君子者斯焉取斯

　　意者子賤資質成就君子人也夫子謂使魯無君子
則子賤亦何所取法而若是乎此非特歎魯國之多
賢葢言美質係乎薫陶之效如此也

　　子貢問曰賜也何如子曰女器也曰何器也曰瑚璉也
子貢之問葢欲因師言以省已之所未至也而夫子
告之抑揚髙下所以長善而捄其失者備矣謂之器
則固適於用然未若不器之周也謂之瑚璉則以其
美質可以薦之宗廟也然瑚璉雖貴終未免於可器
耳賜也味聖人之言意即其所至而勉其所未至則
亦何有窮極哉

　　或曰雍也仁而不佞子曰焉用佞禦人以口給屢憎於
人不知其仁焉用佞

　　佞之所以焉用者以其禦人以口給屢憎於人因其
有才辨而流入於不善也若不知其仁則焉用佞葢
在仁者則𤼵而中節佞與不佞何足以言之哉

　　子使漆雕開仕對曰吾斯之未能信子說

　　夫子使漆雕開仕知其可以施於有政也而開自謂
斯未能信葢胸中一毫有未盡不可以自欺也其篤
志近思之功為何如哉則其所至葢未可量也故子
説然則學者自謂能信者其未知用其力者歟

　　子曰道不行乗桴浮於海從我者其由與子路聞之喜
子曰由也好勇過我無所取材

　　乗桴浮海歎道之不行也從我者其由與以子路之
勇於為也然夫子豈輕去中國而勇徃者哉子路聞
之而喜則以為夫子之必徃也故曰好勇過我無所
取材程子謂材與裁通用夫聖人之勇不可過也而
過焉是未知所裁度也先後之間辭氣抑揚而理亦
無不盡矣

　　孟武伯問子路仁乎子曰不知也又問子曰由也千乗
之國可使治其賦也不知其仁也求也何如子曰求也
千室之邑百乗之家可使為之宰也不知其仁也赤也
何如子曰赤也束帶立於朝可使與賔客言也不知其
仁也

　　仁難言也而孟武伯遽問子路之仁若以為未仁則
子路蓋進於此者若以為仁則仁之義通上下而言
語其全雖聖人不敢居也故但告以不知也武伯可
以深思自省矣武伯復有問而併及於求與赤則各
舉其所能者告之夫可使治賦可使為宰可使與賔
客言非是心之存者不能然也就此上觀其仁則可
語仁之成名則難也故又曰不知其仁也學者反復
玩味知仁之難言如是則致知力行終吾身焉可也

　　子謂子貢曰女與回也孰愈對曰賜也何敢望回回也
聞一以知十賜也聞一以知二子曰弗如也吾與女弗
如也

　　子貢問賜也何如欲因師言以自省也夫子謂女與
回也孰愈使之反已而自省也當時師弟子間所以
相與者葢如此聞一知十聞其端而究其極也聞一
知二告徃而知来者夫聞一知十豈特顔子天資之
絶人哉葢學問涵養至此也子貢知其不敢望回是
亦其逹也夫子因其自知從而勉之曰吾與女弗如
也程子曰聖人豈有所不及者哉所以勉子貢進學
也(一本云夫子既然其言又稱之曰吾與女弗如也與其弗如也之言所以長其善而勉其所未及也)

　　宰予晝寢子曰朽木不可雕也糞土之牆不可杇也於
予與(平聲下同)何誅子曰始吾於人也聽其言而信其行今
吾於人也聽其言而觀其行於予與改是

　　宰予昏惰而溺志夫子以其質之不美也故以朽木
糞牆為喻而責之特深葢害道莫此為甚也聽言而
信行葢聖人之聽言固異乎人之聽言也然又將觀
行焉則益精矣謝氏曰聖人之道雖得於生知而亦
有待於更事之多也

　　子曰吾未見剛者或對曰申棖子曰棖也慾焉得剛
能自克之謂剛葢莫難制者人欲也為慾所牽志不
立矣焉得剛

　　子貢曰我不欲人之加諸我也吾亦欲無加諸人子曰
賜也非爾所及也

　　此與已所不欲勿施於人施諸已而不願亦勿施於
人同意然而彼二言者皆為仁之方恕之道也故皆
有勿辭勿者禁止之意若子貢之言不欲人之加諸
已者即欲不加諸人是則不待禁止油然公平物我
一視仁者之事也其曰非爾所及者正所以勉其强
恕而抑其躐等也

　　子貢曰夫子之文章可得而聞也夫子之言性與天道
不可得而聞也

　　文章謂著於言辭者夫子之文章人人可得而聞也
至於性與天道則非聞見之所可及其惟濳泳積習
之乆而有以自得之自得之則性與天道亦豈外乎
文章哉曰性又曰天道者兼天人性命之藴而言之
也

　　子路有聞未之能行惟恐有聞

　　有所聞而實未副(一本作而行之未逮)勇者之所恥也惟恐有
聞則其篤於躬行可知門人記此亦可謂善觀季路
矣然比之得一善拳拳服膺而不失者則未免有强
力之意耳

　　子貢問曰孔文子何以謂之文也子曰敏而好學不恥
下問是以謂之文也

　　聖人制諡其法非一端葢取人之周也故經天緯地
謂之文而勤學好問亦謂之文子貢疑孔文子不足
以當此諡而不知所取各有義其善不可沒而其不
足者自不可揜矣

　　子謂子産有君子之道四焉其行已也恭其事上也敬
其養民也惠其使民也義

　　子産此四者為得君子之道君子之道亦多矣子産
有此四者而已他固未盡得也聖人與人為善故特
舉其所長焉行已恭謹重而不侮也事上敬忠實而
不欺也養民惠以慈愛涵養之也使民義役之以時
用之不私也子産養民恵使民義矣而孟子猶謂不
知為政則所謂政者葢有在矣

　　子曰晏平仲善與人交乆而敬之

　　聖人論豫之六二介于石不終日貞吉以為君子上
交不諂下交不瀆為知幾盖交道易以陵夷非正其
志者莫之能守也交乆而敬不衰亦可謂善矣聖人
於人雖一善必録天地之心也(一本云以平仲行乎國政之乆而其見稱
於聖人者獨善交一事則其餘無取焉亦可見也)

　　子曰臧文仲居蔡山節藻棁何如其知也

　　所貴乎知者為其明見理之是非也僭上失禮之事
而處之不疑則其昧於理孰大於是葢方其時世俗
以小慧為知故於文仲有惑焉夫子明之使人知夫
所謂知者在此而不在彼也

　　子張問曰令尹子文三仕為令尹無喜色三已之無愠
色舊令尹之政必以告新令尹何如子曰忠矣曰仁矣
乎曰未知焉得仁崔子弑齊君陳文子有馬十乗棄而
違之至於他邦則曰猶吾大夫崔子也違之之一邦則
又曰猶吾大夫崔子也違之何如子曰清矣曰仁矣乎
曰未知焉得仁

　　子文文子之事聖人以清忠目之就此事上言只可
謂之清忠也而子張遽以仁為問是未能究夫仁者
之心也曰未知焉得仁言未知其他據此事言之不
得謂之仁也若知㣲子箕子比干之所以稱三仁則
知二子之事只可以為清忠而不可謂之仁矣(一本云仁
者之為亦有時可以謂之忠清然指人一忠一清事便以為仁則不可)

　　季文子三思而後行子聞之曰再斯可矣

　　思至於再則事之是非可否可見矣過是而猶有思
焉則是為計較利害而非誠其思者也

　　子曰寗武子邦有道則知邦無道則愚其知可及也其
愚不可及也

　　發舒才智為易収斂才智為難非約以自守而不役
於外者不能然也曰其愚不可及也謂人所難也然
而猶有知愚之心也其與用則行舍則藏者意味相
去有間矣

　　子在陳曰歸與歸與吾黨之小子狂簡斐然成章不知
所以裁之

　　聖人道不行於當時故退而明諸書以私淑諸人方
聖人歴聘之時詩書禮樂之文固已付門人次序之
矣及聖人歸於魯而後有所裁定所謂刪詩定書繫
周易作春秋也狂簡之士雖行有不揜而其志大葢
能斐然以成章矣至於義理之安是非之平詳略之
宜則必待聖人裁之而後為得也

　　子曰伯夷叔齊不念舊惡怨是用希

　　以夷齊平日之節觀之疑其狹隘而不容矣今夫子
乃稱其不念舊惡何其宏裕也葢於其所為亦率夫
天理之常而其胸中休休然初無一毫介於其間也
若有一毫介於其間則其私意之所執而豈夷齊之
心哉味夫子不念舊惡怨是用希之言則庶幾可以
得之矣怨是用希者已無所怨於人而人亦無所怨
於己也

　　子曰孰謂微生髙直或乞醯焉乞諸其鄰而與之
順理之謂直計較作為有纎毫之枉則害於直矣意
者時人以微生髙為直故夫子舉此以明直之理

　　子曰巧言令色足恭左丘明恥之丘亦恥之匿怨而友
其人左丘明恥之丘亦恥之

　　是皆常人之所忽而不以為恥者惟君子學以為已
不忍須臾自欺故以為恥觀諸此則丘明之為人可
知矣言已亦恥之以明丘明所恥之為得也

　　顔淵季路侍子曰盍各言爾志子路曰願車馬衣輕裘
與朋友共敝之而無憾顔淵曰願無伐善無施勞子路
曰願聞子之志子曰老者安之朋友信之少者懷之
人而不仁病於有已故雖衣服車馬之間此意未嘗
不存焉子路盖欲克其私於事事物物之間者其志
可謂篤而用功可謂實矣至於顔子則又宏焉理之
所在何有於己則其於善也奚伐為吾之所當為而
已則其於勞也奚施葢存乎公理而無物我之間也
然而猶所謂誠之者人之道至於孔子則純乎天矣
物各付物止於其分而無不得焉此誠者天之道也
聖賢之分固宜爾然而學者有志於求仁則季路之
事亦未宜忽也要當如此用力以為入徳之途則夫
顔子之事可以馴致不然慕髙逺而屑卑近將終身
無所進益而已耳

　　子曰己矣乎吾未見能見其過而内自訟者也

　　人惟安於所偏狃於所習是以鮮能見其過就或知
其為過不能自訟又從而文之者葢多矣能見其過
而内自訟則懲創之深省察之力其必能徙舊而新
是圖若是則進於徳也孰禦

　　子曰十室之邑必有忠信如丘者焉不如丘之好學也
聖人斯言使學者知夫聖可學而至雖有其質而不
學則終身為鄉人而已忠信者質之美葢以實而不
欺者也聖人不居生知所以勉人以學也

　　雍也篇

　　子曰雍也可使南面

　　有長人之徳也

　　仲弓問子桑伯子子曰可也簡仲弓曰居敬而行簡以
臨其民不亦可乎居簡而行簡無乃太簡乎子曰雍之
言然

　　仲弓問子桑伯子夫子以為可也而取其簡仲弓於
此遂𤼵居敬居簡之論可謂善領聖人之意矣夫主
一之謂敬居敬則専而不雜序而不亂常而不迫其
所行自簡也若夫居簡則是以簡之一字橫在胸中
反害於敬而失行簡之本矣故仲弓以為太簡而程
子謂多却一簡字者是也如是而曰行簡是為踈略
而已夫豈簡之得哉

　　哀公問弟子孰為好學孔子對曰有顔回者好學不遷
怒不貳過不幸短命死矣今也則亡未聞好學者也
凡怒之所以遷者以其起怒於已也於已起怒故溢
於氣𤼵於辭横於胷中而不能化移於他物而莫之
止君子非無怒怒其逆於理而已理之所在如鑑付
形各適其可已何預乎然則奚遷之有凡過之所以
貳者以其所以為過之根者不除也不知懲改者固
不足問就有能見其過而遏之之心一或有懈則其
端復乗間而萌矣君子非無過也隠㣲之間有所未
慊則謂之過惟其涵養純熟天理昭融於過之所形
無纎介之滯其化也如日之銷冰然則奚貳之有是
二者葢克己復禮心不違仁者之事也如是而後謂
之好學然則孔門之所謂學者盖可知矣有志於道
者其可不以此為標的乎

　　子華使於齊冉子為其母請粟子曰與之釡請益曰與
之庾冉子與之粟五秉子曰赤之適齊也乗肥馬衣輕
裘吾聞之也君子周急不繼富原思為之宰與之粟九
百辭子曰毋以與爾鄰里鄉黨乎

　　子華為夫子使於齊使子華而有所不給則夫子固
周之也而子華無是之患也其使也為師使以義行
也夫以義行而其資足以給則可以無與也冉有為
其毋請粟疑可以與也故與之少以見其義而冉子
莫喻也原思為宰宰有常禄粟雖多不得而辭也使
原思雖甚有餘而其常禄亦豈得而辭哉故聖人於
子華謂周急不繼富於原思謂毋以與爾鄰里鄉黨
其義可見矣葢取與辭受莫不有其則焉天之理也
聖人從容而不過賢者審處而不違若以私意加之
則失其權度或與其所不當與為傷恵而或辭其所
不當辭亦反為有害於亷矣

　　子謂仲弓曰犁牛之子騂且角雖欲勿用山川其舎諸
此言用人不當以世類而廢也犁牛之子而騂其色
是能變其氣類且當其可用之時雖欲不用之於郊
而山川之祀亦豈得而廢之乎言其不得不用也聖
人之取人廣大無方如此以此語仲弓意者仲弓取
人之方或未廣歟觀其問政聞舉賢才之言則曰焉
知賢才而舉之與夫子所謂舉爾所知爾所不知人
其舍諸者其廣狭固可知矣

　　子曰回也其心三月不違仁其餘則日月至焉而已矣
心不違仁私欲不萌天理常存也三月言其乆且熟
也而猶有不違焉未若聖人之純乎天也顔子之所
以為未化者正在此耳日月至焉與三月不違者固
有間矣然亦見道明而用力堅者由是而不已焉則
亦可馴致矣

　　季康子問仲由可使從政也與子曰由也果於從政乎
何有曰賜也可使從政也與曰賜也達於從政乎何有
曰求也可使從政也與曰求也藝於從政乎何有

　　此章可見聖人之用才也三子者各有所長故皆可
以從政果則有斷斷於義也達則不滯通於理也藝
則善裁不失序也此豈獨天資之美哉葢亦學力所
致因其質而有所成就焉耳

　　季氏使閔子騫為費宰閔子騫曰善為我辭焉如有復
我者則吾必在汶上矣

　　顔閔曽子不仕於當時盖易之潛龍而孟子所謂天
民之事也方是時行道濟世則孔子之任若三子者
雖列國之諸侯有不得而䘵仕之也而况季氏得以
臣之乎門人記閔子之事於季康子問由賜冉求之
後則其相去亦可見矣

　　伯牛有疾子問之自牖執其手曰亡之命矣夫斯人也
而有斯疾也斯人也而有斯疾也

　　如顔子伯牛之死乃可謂之命葢其修身盡道以至
所為謹疾者亦無有憾也而止於是則曰命而已若
有取死召疾之道則是有所致而至而非天命之正
矣孟子所謂立乎巖牆之下者也

　　子曰賢哉回也一簞食一瓢飲在陋巷人不堪其憂回
也不改其樂賢哉回也

　　顔子之樂簞食瓢飲也言簞食瓢飲之貧人所不堪
而不足以累其心而改其樂耳然則其樂果何所樂
哉安乎天理而已矣學者要當從事於克己而後顔
子之所樂可得而知也

　　冉求曰非不説子之道力不足也子曰力不足者中道
而廢今女畫

　　為仁未有力不足者故仁以為已任者死而後己焉
今冉求患力之不足非力不足也乃自畫耳所謂中
道而廢者如行半塗而足廢者也士之學聖人不幸
而死則已矣此則可言力不足也不然而或止焉則
皆為自畫耳畫者非有以止之而自不肯前也

　　子謂子夏曰女為君子儒無為小人儒

　　儒而有君子小人之分者固不越乎為已與為人也
小人為其所見之小耳區區以為人為心不亦小乎
以此告子夏者懼其既愽於文而未能反約也然此
亦子夏初年時耳孔門弟子之進於學固有月異而
歳不同者問荅語言抑揚之間要須詳味也

　　子游為武城宰子曰女得人焉爾乎曰有澹臺滅明者
行不由徑非公事未嘗至於偃之室也

　　子游為宰而夫子以得人為問此政之先務也後之
為政者葢鮮知此義矣行不由徑則所趨無欲速見
利之意非公事未嘗至於偃之室則不苟徇於私情
然則斯人之存心可謂正矣子游亦善觀人哉

　　子曰孟之反不伐奔而殿將入門策其馬曰非敢後也
馬不進也

　　奔而為殿固已難能及將入門是國人屬耳目之時
也孟之反非惟不敢有其功又且自掩其功其中心
深自抑損如此故聖人有取焉為學之害矜伐居多
聖人取孟之反所以教門人也

　　子曰不有祝鮀之佞而有宋朝之美難乎免於今之世
矣

　　必有祝鮀之巧言與宋朝之令色而後可以免於世
則世衰道㣲可知中人以下以利害存心者鮮不為
之變易矣此聖人所以歎也

　　子曰誰能出不由户何莫由斯道也

　　道不可須臾離可離非道也即父子而父子在所親
即君臣而君臣在所嚴夫婦之有别朋友之有信以
至於一飲食起居之間莫不有道焉故曰誰能出不
由户何莫由斯道也謂未有出而不由户者何事而
不由於道乎道雖不可離如此然人之違之者亦多
矣人雖自違之而道亦未嘗離也是以君子敬以持
之顛沛必於是造次必於是而惟恐其或失也

　　子曰質勝文則野文勝質則史文質彬彬然後君子
文質偏勝則事理不得其中故必以彬彬為貴也彬
彬者内外相濟之意非涵養深厚者莫能然也夫有
質而後有文質者本也然質之勝則失於踈略而無
序故當修勉而進其文是則文者所以行其質也若
文或勝焉則失於繁冗而沒實故當敦篤而反其質
是則質者所以約其文也此道問學以進於君子者
也雖然以二者論之若未得中而有所偏勝與其失
而為府史之史無亦寜為野人之野乎亦不可以不
知也

　　子曰人之生也直罔之生也幸而免

　　天理本直在人則順其性而不違所謂直也直者生
之道循理而行雖命之所遭有不齊焉而莫非生道
也罔則昧其性冥行而已是與㳺魂為變者相去幾
何則其生也特幸免耳

　　子曰知之者不如好之者好之者不如樂之者

　　知之者知有是道也好之者用工之篤也至於樂之
則工夫至到而有以自得矣譬之五榖知者知其可
食者也好者食之者也樂者食之而飽者也知之而
後能好之好之而後能樂之知而不能好則是知之
未至也好之而未及於樂則是好之未至也此古之
學者所以自强而不息者與

　　子曰中人以上可以語上也中人以下不可以語上也
此以其氣質言也聖人之教各因其才而篤焉以中
人以下之質驟而語之髙且逺者非惟不能入且將
妄意躐等豈徒無益其反害者有矣故不驟而語之
以上是乃所以漸而進之使之切問近思而自得之
也然而聖人之言本末備具雖自其卑與近者告之
而其至理亦豈外乎是特其為教循循有序至於愚
之明柔之强則中人以下之質葢亦有可得而變者
矣

　　樊遲問知子曰務民之義敬鬼神而逺之可謂知矣問
仁曰仁者先難而後獲可謂仁矣

　　民之義百姓所公共之義如大學所謂民之所好好
之民之所惡惡之是也敬鬼神而不能逺是惑而已
逺而不敬是忽而已敬而能逺而後為得二者皆知
之事也先難後獲先其難而後其獲也勉為其難不
計所獲循循不已乆自有至若先有蘄獲之意則固
已自累其心而有害於天理矣无妄之六二不耕穫
不菑畬而象曰未富也葢此義也

　　子曰知者樂水仁者樂山知者動仁者靜知者樂仁者
壽

　　動静者仁知之體樂水樂山言其體則然也動則樂
靜則夀行所無事不其樂乎常永貞固不其夀乎雖
然知之體動而理各有止靜固在其中矣仁之體靜
而周流不息動亦在其中矣動静交見體用一源仁
知之義非深體者不能識也

　　子曰齊一變至於魯魯一變至於道

　　自當時觀之則齊强而魯弱矣聖人觀人之國葢不
如此齊自管仲相桓公急於功利先王之法廢革殆
盡矣魯雖不能舉行先王之法然其法猶在未至若
齊之變亂也齊一變而至於魯謂當易其功利之為
而反之正也魯一變而至於道則神而明之存乎其
人而已味聖人之意則知所以為國之道在此而不
在乎彼也

　　子曰觚不觚觚哉觚哉

　　觚而失所以為觚之制其得謂之觚乎故有是物必
有是則苟失其則實已非矣其得謂是名哉故凡言
君不君臣不臣父不父子不子皆以失其則故也至
於人生於天地之中其所以名為人者以天之降𠂻
善無不備也失其所以為人之道則雖名為人也而
實何如哉聖人重歎於觚意葢深逺矣

　　宰我問曰仁者雖告之曰井有仁焉其從之也子曰何
為其然也君子可逝也不可陷也可欺也不可罔也
宰我𤼵此問亦不可不謂之切問也謂仁者惟知求
仁患難有所不恤也夫子所以告之者理則無不盡
矣葢其可逝可欺者惻隠之心不逆詐不億不信也
而其不可陷不可罔者心與理一(一作理不可昧)故也於此
亦可以究仁者之心矣

　　子曰君子博學於文約之以禮亦可以弗畔矣夫
博學於文廣聞見也約之以禮守規矩也聞見雖多
而不能約以規矩則操履不實亦豈得不違畔乎故
必博文而約禮然後可以弗畔學者必弗畔而後可
以有進若顔子所謂博文約禮則異乎是言葢有輕
重也

　　子見南子子路不説夫子矢之曰予所否者天厭之天
厭之

　　當時過衛國者必見寡小君衛人以為請則烏得而
不見子路以夫子之見强而出於不得已也故不悅
夫子則謂吾道之否如是天實厭吾道則何愠乎此
樂天者之事也若使道之將行夫子聽衛國之政則
所以正君而定國者必有道矣而不得位以行焉則
其在衛國也而見小君庸得已乎此非天而何哉

　　子曰中庸之為德也其至矣乎民鮮乆矣

　　徳合於中庸則至當而無以加矣中者言其理之無
過不及也庸者言其可常而不易也世衰道㣲民汨
於私意以淪胥其常性鮮有是徳乆矣夫子葢歎之
也

　　子貢問曰如有博施於民而能濟衆何如可謂仁乎子
曰何事於仁必也聖乎堯舜其猶病諸夫仁者已欲立
而立人已欲達而達人能近取譬可謂仁之方也已
博施濟衆之義固大而不當以此言仁也聖亦仁之
成名耳非謂仁未及乎此也以仁之為道不當如此
求也故夫子既告之以博施濟衆之為大而又語之
以仁焉夫仁道難名惟公近之人惟有已則有私故
物我坐隔而昧夫本然之理已欲立而立人已欲達
而達人於已而譬所以化私欲而存公理也然便以
此為仁則未可此仁之方也於其方而用力則可以
至於仁焉先言仁者而後以仁之方結之聖人之示
人至矣(一本云博施濟衆之義固大然博施濟衆特以見夫功用而非所以明仁也聖亦仁之成
名非謂仁未及乎此也以仁之為道不當如此求也欲進乎是其惟近取譬乎近取譬者體之於吾身而
推之此恕之道也所以為仁之方也於其方而用力則可以進於仁焉知能近取譬為仁之方則知以博
施濟衆言仁者其亦汎而無統矣)









　　論語解巻三

　　欽定四庫全書

　　論語解巻四　　　　　　　宋　張栻　撰

　　述而篇

　　子曰述而不作信而好古竊比於我老彭

　　述而不作有所傳述而不自作也信而好古言信古
而好之也竊比於我老彭老彭亦述而不作信而好
古者也聖人之𤼵斯言欲使學者稽古務實而不敢
苟作也夫以聖人之德之至而其辭氣遜讓温厚如
此學者所宜反復誦味而不厭也

　　子曰黙而識之學而不厭誨人不倦何有於我哉
黙而識之非言意之所可及葢森然於不睹不聞之
中者也在已則學不厭施諸人則誨不倦成已成物
之無息也何有於我哉汲郡吕氏曰言我之道舍是
三者之外復何有此説於文義為順葢聖人常指而
示之近使學者能於此求聖人於此學聖人則亦可
以有得矣然而是三言者其本在於黙而識之世之
言黙識者類皆想像意度驚怪恍惚而曰吾黙識矣
不知聖門實學貴於履踐隠㣲之際無非真實葢所
謂存乎徳行者也

　　子曰徳之不修學之不講聞義不能徙不善不能改是
吾憂也

　　聖人言以是為憂所以深勉學者也夫徳不修則無
以有諸躬學不講則無以明乎善聞義不能徙則何
有於義不善不能改則安於不善而已是豈不可憂
乎為學之要不越乎修徳講學徙義遷善而已

　　子之燕居申申如也夭夭如也

　　門人可謂善觀聖人矣方燕居之際在衆人易以怠
惰若君子則不至於惰然未免於執持也未免於執
持其能申申夭夭乎申申和樂中正也夭夭温裕安
舒也(一本云申申舒泰也夭夭和洽也)聖人聲氣容色之所形如影
之隨形無徃而不在也

　　子曰甚矣吾衰也乆矣吾不復夢見周公

　　夫子夢見周公之心周公思兼三王之心也方夫子
盛時庶幾道之將行以周公之事業措之天下雖夢
寐間亦思存周公之為而若見其人也至於既老而
力衰知道之終不可行也故曰久矣不復夢見焉若
以為聖人思念周公而見其儀容於夢則是有所滯
而不化且周公不可見而見之夢焉亦甚非聖人之
心也

　　子曰志於道據於德依於仁游於藝

　　涵泳於道履踐於徳體切於仁游涉於藝藝者亦以
養吾徳性而已

　　子曰自行束脩以上吾未嘗無誨焉

　　束脩始見禮也苟以禮來聖人未嘗不誨焉人皆可
為聖賢聖人未嘗拒其進也

　　子曰不憤不啓不悱不發舉一隅不以三隅反則不復
也

　　此聖人教人之方也學貴於思思而後有得憤悱者
思慮積久鬱而未暢誠意懇切形於外也憤則見於
顔色悱則見於辭氣於是而啓其端𤼵其蔽則庶幾
其聽之之専而感之之深也然告之亦舉一隅耳必
待其以三隅反而後復之此古之教者所以為從容
而使人繼其志之道也若不以三隅反則是未能因
吾言而推類苟遽以復之則於彼亦無力矣

　　子食於有喪者之側未嘗飽也子於是日哭則不歌
臨喪則哀食何由飽哭者哀之至歌者樂之著一日
之間二者不容相襲若此也學者法聖人而勉之亦
足以養忠厚之心也

　　子謂顔淵曰用之則行舍之則藏惟我與爾有是夫
用之則行舍之則藏龍徳正中随時隠見者也君子
所性大行不加窮居不損其行也豈有意行之而其
舍也亦豈有意於藏之因時用舍而道有行藏惟顔
子幾於化故足以與此

　　子路曰子行三軍則誰與子曰暴虎馮河死而無悔者
吾不與也必也臨事而懼好謀而成者也

　　仲由自負其勇不避禍害謂夫子有三軍之事惟已
可與故以為言夫子因其病而捄之以為犯難而輕
死非君子所貴葢死或至於傷勇故也臨事而懼戒
懼於事始則所以為備者周矣好謀者或失於寡斷
好謀而成則思慮審而其𤼵也必中矣敬戒周宻如
此古之人所以能成天下之事而不失也豈獨可行
三軍而已哉若徒以暴虎馮河為勇則是輕犯禍害
非君子之所貴也

　　子曰富而可求也雖執鞭之士吾亦為之如不可求從
吾所好

　　夫子謂富不可求非特謂命有定而不可强也謂命
有定而不可强雖賢於僥倖而冐昧者然在聖賢之
分則未足道也夫子謂富不可求者正以於義不可
故耳言使其於義而可雖執鞭之士亦有時而可為
矣其如義不可求何則姑從吾所好而已吾所好者
義是也然則所安者義而命葢有不必言者矣

　　子之所愼齊戰疾

　　事神莫嚴於齋用人莫重於戰養身莫切於疾故尤
致其愼焉夫子未嘗親夫戰陳之事也而門人知其
所慎者以其平日所言而知其重之也味所謂臨事
而懼好謀而成之語則亦可見矣

　　子在齊聞韶三月不知肉味曰不圖為樂之至於斯也
韶之盡善盡美聖人聞之有所深感於其中葢後世
雖有作者虞帝弗可及也已然至於三月之久猶忘
味焉則幾於不化矣故程子以三月為音字聖人之
心不如是其固也

　　冉有曰夫子為衛君乎子貢曰諾吾將問之入曰伯夷
叔齊何人也曰古之賢人也曰怨乎曰求仁而得仁又
何怨出曰夫子不為也

　　叔齊之讓伯夷以為伯夷之長當立無兄弟之義而
何以為國乎伯夷之不受國以為叔齊之立父命也
無父子之義而何以為國乎二人者寜去國而存此
矣衛輙之事國人論之以為蒯瞶既得罪於先君而
出奔而輙受先君之命宗國不可以無主則立輙而
拒蒯瞶可也曽不知蒯瞶父也輙子也父子之義先
亡而國其可一日立乎故子貢以夷齊之事為問方
是時夫子在衛輙立之事葢難言也賜也㣲其辭以
測聖人之㫖可謂善為辭者矣中有所悔慕皆謂之
怨其曰怨乎者謂二子委國而去獨不顧其宗國而
有所悔於中乎夫子告之以求仁而得仁謂二人者
求夫天理之安而已夫豈利害之計乎明乎此而後
知古人所以處身謀國之宜矣

　　子曰飯䟽食飲水曲肱而枕之樂亦在其中矣不義而
富且貴於我如浮雲

　　君子所性大行不加窮居不損飯䟽飲水而樂之在
其中者亦莫不然然則其於外物也何有故視不義
之富貴如浮雲然易曰崇髙莫大乎富貴富貴本非
可以浮雲視惟其非義則浮雲耳苟義所當居聖賢
固亦居之特所樂不存也(一本云濂溪周子嘗令學者尋顔子仲尼所樂何事
此不可以想象推尋也惟用力於克已是乃求之之道也)

　　子曰加我數年五十以學易可以無大過矣

　　夫子未賛易之前易書殽亂傳者失其㫖五十以學
易者夫子之意謂今有所未暇加數年而後可修也
程子曰如八索之類皆過也云學云大過者皆謙辭
也雖然自夫子賛易而易道始備垂於萬世而不過
也而後之學者或泥於象數而其義復以不明善乎
程子之言曰推辭攷卦可以知變象與占在其中矣
由辭以求易而明夫所謂體用一源顯㣲無間者則
庶幾聖人學易之㫖可得而求也

　　子所雅言詩書執禮皆雅言也

　　夫子常教人者詩書執禮也執禮者人所執行之禮
所謂曲禮者也以此三者教人使之涵泳踐履循循
有序性與天道亦豈外是而他得哉在學者用工何
如耳

　　葉公問孔子於子路子路不對子曰女奚不曰其為人
也發憤忘食樂以忘憂不知老之將至云爾

　　子路以葉公不知聖人且欲擬其形容而未知所對
也夫子之意則以為即其近者告之斯可矣夫子葢
嘗自謂十室之邑必有忠信獨不如已之好學而今
所言𤼵憤忘食樂以忘憂不知老之將至者亦好學
之至者也然則聖人之所以異於人者果獨在於好
學耶夫子葢生而知之者而未嘗居焉使人知聖由
學而可至也然生而好學則是其所為生知者固亦
莫揜矣謂聖人所以異於人者在於好學亦豈不可
乎

　　子曰我非生而知之者好古敏以求之者也

　　門人見夫子之聖謂生而知之不可跂及也故夫子
以是告之使果能好古敏以求之則聖人亦豈不可
希哉玩味辭氣其循循善誘可謂至矣

　　子不語怪力亂神

　　聖人一語一黙之間莫不有教存焉語怪則亂常語
力則妨徳語亂則損志語神則惑聽故聖人之言未
嘗及此雖然就此四者之中鬼神之情狀聖人亦豈
不言之乎特明其理使人求之於心而已若其事則
未嘗言之也門人記聖人之所雅言與夫所不語者
而垂教焉抑可謂察之精矣

　　子曰三人行必有我師焉擇其善者而從之其不善者
而改之

　　見人之善不善也而皆我師焉古人之學無非為已
而己雖然就一人之身而有善有不善焉亦莫非吾
師也擇其善者而從之其不善者而改之此葢進善
無窮之意非若老氏以不善人為資而利之也夫有
利之之心則是己自陷於不善也毫釐之差君子謹
諸

　　子曰天生徳於予桓魋其如予何

　　天生徳於予言天命徳於己也天命徳於已桓魋其
如之何使不幸而不免於難亦天也桓魋其亦如之
何哉雖然人受天地之中以生天之生斯人無不具
徳於其性也人則自息之耳惟聖人為能全夫天之
所命曰天生徳於予而所為與天理無間者亦自可
見矣

　　子曰二三子以我為隱乎吾無隱乎爾吾無行而不與
二三子者是丘也

　　夫子之道猶天然門弟子學焉而莫及則疑以為有
隠夫子從容告之曰二三子以我為隠乎吾無隠乎
爾葢道無不在聖人何隠乎爾所謂無行而不與二
三子者葢視聽言動之際無非教也二三子苟能體
之自近而用力焉則知聖人果無毫髮之可隠也在
二三子勉之何如耳

　　子以四敎文行忠信

　　聖人之敎人不越乎是四者學文則知廣敦行則身
修忠信則徳進學者勉於是則内外交益日有所進
而月有所將也忠信本一事而謂之四教者忠則實
諸已信則篤諸人在學者之成身當以為兩事而並
勉也文居其首者教以博文為先也

　　子曰聖人吾不得而見之矣得見君子者斯可矣子曰
善人吾不得而見之矣得見有恆者斯可矣亡而為有
虚而為盈約而為泰難乎有恆矣

　　聖人君子以學言善人有恒者以質言聖人者肖天
地者也君子者具其體而未能充盡者也故聖人不
得而見得見君子斯可矣善人資稟醇篤無惡之稱
有恒者則能謹守常分而已故善人不得而見得見
有恒者斯可矣以善人之質而進學不已聖葢可幾
有恒者力加勉焉亦足以有至也若夫已無而以為
有已虚而以為盈在約而以為泰則是驕矜浮虚不
務實者其能以有恒乎未能有恒況可言學乎

　　子釣而不綱弋不射宿

　　此聖人愛物之心也釣而不綱不欲盡物也弋不射
宿不忍乗危也於此亦可玩味聖人之仁心矣

　　子曰蓋有不知而作之者我無是也多聞擇其善者而
從之多見而識之知之次也

　　天下之事莫不有所以然不知其然而作焉皆妄而
已聖人之動無非實理也其有不知而作者乎雖然
知未易至也故又言知之次者使學者有所持循由
其序而至焉多聞擇善而從多見而識其善此雖未
及乎知之至然知之次也擇焉識焉而不已則其知
將日新矣

　　互鄉難與言童子見門人惑子曰與其進也不與其退
也唯何甚人潔已以進與其潔也不保其徃也

　　以互鄉之俗惡而童子又非得與先生長者抗禮者
而夫子見之故門人惑焉夫子謂其進之志則善與
其進之志善也而不與其退而不善也若於進而志
善之時以其退而不善而拒之則何甚也聖人之心
天也其有己甚者乎則又反復言之謂凡人潔已以
進則當與其潔耳固不可保其徃也此所謂顯比王
用三驅至公之心也

　　子曰仁遠乎哉我欲仁斯仁至矣

　　仁豈遠於人乎患人不欲之耳欲之斯至不曰至仁
而曰斯仁至矣葢仁非有方所而可徃至之也欲仁
而仁至我固有之也

　　陳司敗問昭公知禮乎孔子曰知禮孔子退揖巫馬期
而進之曰吾聞君子不黨君子亦黨乎君取於呉為同
姓謂之呉孟子君而知禮孰不知禮巫馬期以告子曰
丘也幸苟有過人必知之

　　他國之大夫問吾國之君知禮與否則但可告之以
知禮而已及巫馬期以司敗之言告則又豈可謂取
同姓為知禮乎若言為君隠之意則淺露已甚而失
前對之本意矣故但引已之過而已然而取同姓之
為非禮其義固已在其中矣聖人辭氣之間其天地
造化與

　　子與人歌而善必使反之而後和之

　　歌者歌詩也於其歌之善也使反之而後和非獨與
人為善也反復抑揚至於再三則所以感人者益深
矣是亦所以長其善也與

　　子曰文莫吾猶人也躬行君子則吾未之有得

　　言文吾無不與人同者於躬行之君子則未見聖人
之意欲使學者不但既其文而務孚其實也夫所謂
文者威儀藝文之事可得而見者也躬行之實則在
夫縝宻篤至存乎人之所不見者也此顔閔之徒所
以獨出於衆人者歟

　　子曰若聖與仁則吾豈敢抑為之不厭誨人不倦則可
謂云爾已矣公西華曰正唯弟子不能學也

　　夫子雖不居聖然玩味辭氣其所以為聖者亦可得
而見矣夫盡仁道者聖人也為之不厭誨人不倦聖
人之仁天之無疆也

　　子疾病子路請禱子曰有諸子路對曰有之誄曰禱爾
於上下神祗子曰丘之禱久矣

　　子路請禱而夫子告之以有諸葢欲子路深省夫禱
之理也苟知其有是理則知夫子之何用禱也而子
路未之達獨舉誄以為證於是從而告之曰丘之禱
久矣葢禱者悔過遷善之意平日之思慮云為神之
聽之未嘗斯須離也一有未順則逆於神理是則當
禱也若夫聖人之心則所謂天且弗違而況於鬼神
乎獨曰丘之禱乆矣辭氣謙厚而所以啓告子路者
亦至也

　　子曰奢則不孫儉則固與其不孫也寜固

　　奢儉皆為失中奢則不孫為其矜夸也儉則固為其
拘執也雖然固之為病特未能趨於中耳而其所為
自守者猶近本焉至於不孫之為害則馳騖畔散惡
之所由起也聖人斯言非勉學者為儉而已也葢使
之知夫奢之為害之甚而儉猶可取則庻有得於務
本趨約之意云耳

　　子曰君子坦蕩蕩小人長戚戚

　　正已而不求諸人故坦蕩蕩徇欲而不自反故長戚
戚坦蕩蕩非謂放懷自適無所憂慮之謂也謂求之
在已而無必於外故常舒泰云耳

　　子温而厲威而不猛恭而安

　　和順充積則其𤼵見必温然温而厲也徳盛者其威
必著於外然威而不猛也從容中理者其貌必恭然
恭而安也温而不厲則和而無制有害於温矣威而
猛則為物所憚有病於威矣恭而不安則不可以持
乆有損於恭矣從容而全盡者其惟聖人乎門人形
容至此亦可謂善學矣

　　泰伯篇

　　子曰泰伯其可謂至徳也已矣三以天下讓民無得而
稱焉

　　三讓程子曰不立一也逃之二也文身三也夫泰伯
之讓誠難知也以君之元子而弃宗國以逃身本中
夏而從夷狄之為不亦冒先王之大禁歟而泰伯安
然行之非聖人孰能明其為至徳也至徳謂徳之至
也泰伯知文王有聖徳天之所命當使天下被其澤
故致國於王季為文王也故曰以天下讓言其至公
之心為天下而讓也變而止乎中非達權樂天者其
能與於此乎惟其事情深逺故民無得而稱而聖人
獨知其為至徳也或曰泰伯之心知文王得國則周
必有天下乎非然也以是存心則是利夫天下者也
泰伯知文王得國則天下必被其澤而已至於周之
有天下則泰伯豈加毫末於此哉此又不可以不知
也

　　子曰恭而無禮則勞愼而無禮則葸勇而無禮則亂直
而無禮則絞

　　恭愼勇直皆善道也然無禮以為之本則過其節而
有弊反害之也蓋禮者其節之存乎人心者也恭而
無禮則自為罷勞慎而無禮則徒為畏懼勇而無禮
則流於陵犯直而無禮則傷於訐切然則其弊如此
其貴於恭慎勇直者何哉葢有禮以節之則莫非天
理之當然無禮以節之則是人為之私而已是故君
子以約諸已為要也

　　君子篤於親則民興於仁故舊不遺則民不偷

　　君子謂在上者也篤於親而民興於仁故舊不遺而
民不偷葢仁義之心人皆有之有以示之斯感而應
矣夫上之人所為若是者非為欲以動民而為之也
敦篤於吾之所當為而其應自爾也

　　曾子有疾召門弟子曰啓予足啓予手詩云戰戰兢兢
如臨深淵如履薄冰而今而後吾知免夫小子

　　曾子當死生之際其言如此與易簀之意同葢安死
順生純是義理也啓手足之義示保其身而無傷也
戰兢臨履曾子平日之心敬而無失至是而知免於
戾所謂全而歸之也夫以形體言之且不可傷則其
天性可得而傷乎舉其顯而隠者可知矣

　　曾子有疾孟敬子問之曽子言曰鳥之將死其鳴也哀
人之將死其言也善君子所貴乎道者三動容貌斯遠
暴慢矣正顔色斯近信矣出辭氣斯遠鄙倍矣籩豆之
事則有司存

　　所貴乎道者三事謂其動容貌而能循於法則也正
顔色而根於誠實也出辭氣而不悖於倫理也此三
者豈可驟為而强致哉必也平日莊敬篤實涵養有
素而後其𤼵見乃能如此此所貴夫道也若此則禮
之本既立矣至於刑名度數之事則付之有司使任
職焉可也葢本既立則末無不舉矣意者孟敬子務
詳於末而未知其本故歟(一本云或曰此與非禮勿視勿聽勿言勿動之意同
乎曰有異哉夫子之言制於外所以養其中也曽子之言存於中而以正其外者也學者當識内外交正
之意)

　　曾子曰以能問於不能以多問於寡有若無實若虚犯
而不校昔者吾友嘗從事於斯矣

　　以能問於不能以多問於寡樂善而無厭也有若無
實若虚有善而不居也犯而不校不動於血氣而安
於理也非心不違仁者其能之乎嘗從事於斯者葢
顔子由克已以至於無我也

　　曾子曰可以託六尺之孤可以寄百里之命臨大節而
不可奪也君子人與君子人也

　　可以託孤可以寄命與夫臨大節而不可奪非剛毅
篤實者其能之乎曰君子人與疑辭也君子人也斷
辭也言其人雖未盡君子之道而節操若是可以謂
之君子乎葢謂之君子則可也

　　曾子曰士不可以不𢎞毅任重而道逺仁以為已任不
亦重乎死而後已不亦遠乎

　　𢎞有寛廓之意毅有特立之意𢎞與毅相須者也士
之所任者重而其道逺非𢎞毅則何以勝其重而致
其逺乎所為任之重者以仁為已任故也仁者人之
道為士者求所以盡人之道其任重矣然所為仁者
其道葢無窮非可以易進而速成也用力以終吾身
焉顧所至何如耳然則非𢎞毅其可哉

　　子曰興於詩立於禮成於樂

　　此學之序也學詩則有以興起其性情之正學之所
先也禮者所據之實地學禮而後有所立也此致知
力行學者所當兼用其力者也至於樂則和順積中
而不可以已焉學之所由成也此非力之可及惟久
且熟而自至焉耳

　　子曰民可使由之不可使知之

　　此言聖人能使民由是道而不能使民知之也凡聖
人設教皆使民之由之也聖人非不欲民之知之然
知之係乎其人聖人有不能與故曰不可使知之然
使之由之所謂知之之道固在其中矣葢有由之而
不知者未有不由而能知之者也然則孟子所載放
勲之言曰使自得之者與此異乎無以異也葢曰自
得則亦係乎彼而已

　　子曰好勇疾貧亂也人而不仁疾之已甚亂也

　　好勇則果於為如是而疾貧能無為亂乎不仁之人
疾之過甚無所容身能無為亂乎此二者在上者不
可以不知也先王有以厚民之生使其有勇者不至
於疾貧有以養其不才使其不仁者不至於無所容
斯已亂之道也

　　子曰如有周公之才之美使驕且吝其餘不足觀也已
此言才美之不足恃當以徳為貴也古之聖人如周
公者才藝之多故借以名之驕則無以来天下之善
吝則不能與人共由於善雖才美如周公亦何為哉
葢驕者氣盈挾其有也吝者氣歉懐不足也害徳者
固多端而二者其縂目也葢徇於血氣者不失之盈
則失之歉耳

　　子曰三年學不至於穀不易得也

　　榖者取其成實之意故以訓善焉善者實也三年學
矣而不至於善善之難得也如此然則可不孜孜以
自强乎為仁由已勉而不舍自有所至固不可以預
期嵗月而逆計所成也聖人勉學者之意深矣

　　子曰篤信好學守死善道危邦不入亂邦不居天下有
道則見無道則隱邦有道貧且賤焉恥也邦無道富且
貴焉恥也

　　此章言士之自處當如是然篤信好學其本歟惟篤
信好學而後能守死善道葢非見善之明則其能守
之而不易乎危邦不入者不入其國也亂邦不居者
雖在其國而可去之也有道則見道可行之時也貧
賤則可恥以其無可行之實故也無道而隠道不可
行之時也富貴則可恥以其屈巳而喪道故也

　　子曰不在其位不謀其政

　　止其分也謀其政云者巳徃謀之也若有從吾謀者
則有時而亦可以告之矣

　　子曰師摯之始闗雎之亂洋洋乎盈耳哉

　　聖人自衛反魯然後樂正雅頌各得其所師摯實傳
其聲音者也

　　子曰狂而不直侗而不愿悾悾而不信吾不知之矣
狂者進取侗者未有知悾悾者拘執然是三者有可
以進學之理葢進取者不為枉曲而直可取也未有
知者不敢自以為能而愿可取也拘執者不敢食其
言而信可取也由是而教行焉則可救其所短而進
之於道若狂而不直侗而不愿悾悾而不信則又巧
偽生於其間併與其可取者而去焉無為足望矣

　　子曰學如不及猶恐失之

　　學者當常懷不及之心懐不及之心猶恐夫心之或
放也況於自是自恕者乎以一善自居以一知自喜
自足者也今日不為曰姑待明日小事故過曰為其
大者自恕者也此皆人欲所由長而本心所由失也

　　子曰巍巍乎舜禹之有天下也而不與焉

　　舜禹之有天下豈有一毫與乎其間哉天與之人與
之耳天與之人與之舜禹順乎天人之心而履乎其
位於我何加哉此其徳所以為巍巍也

　　子曰大哉堯之為君也巍巍乎唯天為大唯堯則之蕩
蕩乎民無能名焉巍巍乎其有成功也煥乎其有文章

　　此章言帝堯君道之大也天下之巍巍崇髙者莫若
天之為天也而堯法則之曰則之則無一毫不與天
相似矣堯之道蕩蕩廣大無所不該而其用則宻故
民無得而名民雖無得而名然巍巍之成功煥乎之
文章不可揜也葢其功業文章乃其道之顯見者也
其至賾者不可得而窺而其至顯者不可得而隠天
之道然也聖人之道然也

　　舜有臣五人而天下治武王曰予有亂臣十人孔子曰
才難不其然乎唐虞之際於斯為盛有婦人焉九人而
已

　　此所謂才者言能全盡夫天生此民之才者也如左
氏稱才子必齊聖廣淵明允篤誠之類舜之五臣武
王之十亂皆相與共成天下之治者非但可任一職
而已也邑姜助成正家之事而天下治焉亦婦人之
有聖徳者也

　　三分天下有其二以服事殷周之德其可謂至德也已
矣

　　三分天下有其二以服事殷非特文王也武王之初
亦然故統言周之至德不但曰文王也葢紂未為獨
夫文武固率天下以事紂者也三分天下有其二天
下之歸徃如此而翼翼小心以盡其臣子之恭非徳
合中庸者其能之乎故稱至徳也

　　子曰禹吾無間然矣菲飲食而致孝乎鬼神惡衣服而
致美乎黻冕卑宮室而盡力乎溝洫禹吾無間然矣
禹之有天下無所與於已故飲食則菲衣服則惡宮
室則卑所欲不存焉而於事神之際則盡其誠於朝
廷之禮則盡其敬於保民之事則盡其力皆所以成
其性耳惟其不存於彼故能克盡於此再言其無間
者言其無可得而議如此也此與惡㫖酒而好善言
之意同禹之為聖本由學而成皆其工夫至到者也





























　　論語解巻四

　　欽定四庫全書

　　論語觧卷五　　　　　　　宋　張栻　撰

　　子罕篇

　　子罕言利與命與仁

　　夫子之言明其義之所當然耳義所當然則亦無不
利者夫子特罕言之也至扵命與仁凡夫子之所言
何莫非是理而何隠乎爾也在學者潛心何如耳然
夫子未嘗指言之也謂之罕亦可矣

　　達巷黨人曰大哉孔子博學而無所成名子聞之謂門
弟子曰吾何執執御乎執射乎吾執御矣

　　達巷黨人大孔子之博學而疑其不能以徧成也夫
豈知本末精粗一以貫之之道哉故夫子但舉一藝
自居而又扵藝之中復居其次者以見夫道之無乎
不在若善觀聖人則扵此亦可以得之不然則愈失
之也其言則謙而不居其意則完備矣

　　子曰麻冕禮也今也純儉吾從衆拜下禮也今拜乎上
泰也雖違衆吾從下

　　聖人扵斯世豈有意扵從違哉皆道之所在焉耳於
其儉則不嫌扵從俗扵其泰則不避扵違衆聖人之
意蓋可見矣

　　子絶四毋意毋必毋固毋我

　　聖人豈獨無意哉蓋發扵心者莫非實理無一毫私
意也若有所作為皆私意耳必者必欲其然也固者
執而不化也我者有已也意與我相近必與固相類
然而不同也意則發見而我則其所存也必則期扵
事之前而固則凝於事之後也毋字與無通夫子之
扵四者非待有所禁止蓋自無有耳絶云者無之甚
也然四者之病始扵意而成扵我故大學之道必在
於誠其意

　　子畏扵匡曰文王既没文不在兹乎天之将䘮斯文也
後死者不得與扵斯文也天之未䘮斯文也匡人其如
予何

　　文也者所以述是道而有傳也文王既没文不在兹
聖人以斯文為已任也已之在與亡斯文之䘮與未
䘮係焉是二者豈人之能為哉天也不曰䘮已而曰
䘮斯文蓋已之身即斯文之所在也方夫子畏於匡
之時所謂易詩書春秋皆未討論也故以為天之将
䘮斯文則後死者不得與扵斯文夫使後死者而果
不得與扵斯文則其不免扵難亦非匡人之所能為
也汲郡吕氏曰畏者有戒心也

　　太宰問扵子貢曰夫子聖者與何其多能也子貢曰固
天縱之将聖又多能也子聞之曰太宰知我乎吾少也
賤故多能鄙事君子多乎哉不多也

　　太宰見夫子多能而疑其聖者在此故云然子貢則
謂夫子蓋天命以大聖之質多能特其餘耳夫子聞
之恐太宰謂聖必待多能則甚有害也故謙以自居
其意則欲太宰知夫多能雖不害其為君子然為君
子不在多能也故曰君子多乎哉不多也

　　牢曰子云吾不試故藝

　　謂不試扵事業故所見者藝而已門人載牢所記夫
子之言扵此申前章之意也

　　子曰吾有知乎哉無知也有鄙夫問扵我空空如也我
叩其兩端而竭焉

　　此章之意亦恐學者以聖道為髙逺而聖人為有隠
也曰吾有知乎哉無知也謂爾以為吾有餘知乎盖
無餘知也凡所以告二三子者無不盡矣雖使鄙夫
持空空之質而問所以告之者亦未嘗不就其兩端
而無不盡者焉蓋語近而其逺者未嘗不具焉語卑
而其髙者未嘗不存焉形而上曰道形而下曰器而
道與器非異體也聖人有隠乎爾哉在學者體之何
如耳

　　子曰鳳鳥不至河不出圗吾已矣夫

　　非必鳳至圖出而後為至治之世鳳至圗出蓋治世
之徴也聖人斯言歎明王之不興而道之終不行耳

　　子見齊衰者冕衣裳者與瞽者見之雖少必作過之必
趨

　　愛敬生扵中而形於外惟聖人為能有常而無失也
扵齊衰哀有䘮也於冕衣裳貴達尊也扵瞽者矜困
窮也推之則帝王所以治天下之綱要也

　　顔淵喟然歎曰仰之彌髙鑽之彌堅瞻之在前忽焉在
後夫子循循然善誘人博我以文約我以禮欲罷不能
既竭吾才如有所立卓爾雖欲從之未由也已

　　仰之彌髙愈探而愈覺無窮也鑽之彌堅愈進而愈
覺難入也瞻之在前則若不及忽焉在後則又過之
蓋得其中為難也非工夫深至者其能發是言乎雖
然其髙未易攀也其堅未易入也聖人之中未易可
得也而夫子則循循然善誘人從容不迫以其序而
進之其所為循循善誘者不過博文約禮而已博文
者使之集衆義扵見聞之間也約禮者使之宅至理
扵隠微之際也(一作博文格物致知也約禮克已復禮也)博而約學之大
端不越是矣惟夫子循循善誘如此故使我欲罷不
能焉蓋自不能以已也既竭吾才如有所立卓爾盡
吾之才以極其至則見夫所立之卓爾必曰如有言
其始見之端的者然也卓爾者其聖人之中歟雖欲
從之末由也已言已雖見是而不能遂止扵是蓋誠
者天之道由誠之而進非大而化不能以與此蓋至
此非力之所能為也此顔子之所以喟然歎歟反復
誦味此章則顔子學聖人始終之功孔子教人先後
之序與夫聖人之道之至皆可得而研求矣

　　子疾病子路使門人為臣病間曰乆矣哉由之行詐也
無臣而為有臣吾誰欺欺天乎且予與其死扵臣之手
也無寜死扵二三子之手乎且予縱不得大葬予死於
道路乎

　　子路欲為臣之意以夫子嘗為大夫有家臣以任其
䘮事蓋不為過意欲尊其師也不知方是時夫子退
而閒䖏無家臣之時也因疾之病而強為之是欺而
已理不應有而強使之有故曰欺天子路孔門之髙
弟而所見若是之偏者蓋意有毫釐之差則流扵欺
詐而不自覺耳故君子戰兢自持而每懼其或偏也

　　子貢曰有美玉扵斯韞匵而藏諸求善賈而沽諸子曰
沽之哉沽之哉我待賈者也

　　子貢以美玉為喻疑夫子将終藏不售也夫子則以
君子豈不欲用於世乎其不輕售者待其可耳子貢
謂求善賈則非矣待賈者循乎天理而求善賈則已
心先動矣

　　子欲居九夷或曰陋如之何子曰君子居之何陋之有
欲居九夷與乗桴浮海之歎同或人未之喻則以為
真欲徃也故疑其陋以為不可居夫子之所以告之
者乃行乎夷狄之道蓋忠信篤敬無入而不自得也

　　子曰吾自衛反魯然後樂正雅頌各得其所

　　聖人未刪詩以前篇章交錯不以其序者亦多矣故
反魯之後然後樂正雅頌各得其所獨舉雅頌蓋其
大者耳

　　子曰出則事公卿入則事父兄䘮事不敢不勉不為酒
困何有扵我哉

　　此章視之若易能然行之而無憾則未易也蓋扵天
理之當為者求盡其道而扵人情之易動者不踰其
則雖聖人亦極乎是理而已夫子之教人每指而示
之近使之有履踐之實人人皆可勉焉行而有至則
存乎其人充盡則聖人矣

　　子在川上曰逝者如斯夫不舎晝夜

　　此無息之體也自天地日月以至扵一草木之微其
生道何莫不然體無乎而不具也君子之自強不息
所以體之也聖人之心純亦不已則與之非二體矣
川流蓋其著見易察者故因以明之

　　子曰吾未見好徳如好色者也

　　好徳因人之秉彛而目之扵色亦出扵性也然此則
溺其流而不止彼則汨其情而不察是何歟則以夫
物其性故耳故君子性其性而衆人物其性性其性
者天則之所存也物其性者人欲之所亂也若好徳
如好色則天則存而人欲遏性情得其正矣

　　子曰譬如為山未成一簣止吾止也譬如平地雖覆一
簣進吾徃也

　　雖覆一簣然進則不可量雖餘一簣然止則無所望
學以成徳為貴也止者吾止也進者吾徃也進止係
乎已而由人乎哉

　　子曰語之而不惰者其回也與

　　若以不惰為専心致志則其他門人髙弟亦能然何
獨回也所謂語之而不惰者謂不惰其言也蓋顔子
聞夫子之言黙識心通躬行實踐是夫子之言昭明
發見扵顔子日用中也此之謂不惰

　　子謂顔淵曰惜乎吾見其進也未見其止也

　　此顔子既没之後夫子稱之之辭也蓋其日進無疆
扵聖為幾矣然未至扵聖則猶有所進焉至扵聖則
止矣所謂止者大而化之止扵中而成乎天也此顔
子所以有雖欲從之末由也已之歎與横渠張子曰
未至聖而不已故仲尼賢其進未得中而不居故惜
乎未見其止

　　子曰苗而不秀者有矣夫秀而不實者有矣夫

　　養苗者不失其耘耔無逆其生理雨露之滋日夜之
養有始有卒而後可以臻厥成或舍而弗耘或揠而
助長以至扵一暴十寒則苗而不秀秀而不實矣學
何以異扵是有其質而不學苗而不秀者也學而不
能有諸已秀而不實者也夫仁亦在夫熟之而已矣

　　子曰後生可畏焉知来者之不如今也四十五十而無
聞焉斯亦不足畏也已

　　後生可畏以其進之不可量也然苟至扵四十五十
猶扵道無所聞則其不能激昂自進可知因循至是
則亦無足畏者矣辭氣抑揚之間學者所宜深味也
雖然有至扵四十五十而知好學如中庸所謂困知
勉行者聖人猶有望焉若後生雖有美質而悠悠嵗
月則夫所謂四十五十者将轉盼而至可不懼哉

　　子曰法語之言能無從乎改之為貴巽與之言能無説
乎繹之為貴説而不繹從而不改吾末如之何也已矣
法語之言明義而正告之也如孔子對齊景公君君
臣臣父父子子之類是已巽與之言委曲而開導之
也如孟子告齊宣王是心足以王矣之類是已自非
肆扵惡而無所忌憚者其聞法語之言也能無面從
乎其聞巽與之言也能無悦扵心乎然而聞善者将
以善其身也扵法言則當佩服躬行而改其未合者
扵巽言則當紬繹思慮而究其所以然者若是斯有
以善其身矣苟惟心悦而不繹其故面從而不改其
非則亦何有扵已哉故雖聖人亦末如之何也

　　子曰主忠信無友不如已者過則勿憚改

　　成都范氏曰如此類皆夫子所常言弟子各以所聞
記之故又見扵此

　　子曰三軍可奪帥也匹夫不可奪志也

　　志者中有所主也三軍雖衆其帥可奪者資諸人故
也匹夫雖微有志則不可奪者存諸已故也夫使志
而可奪則不得謂之志矣雖然此所謂志謂守其道
而不渝如虞人非其招不徃之類是也若守認私意
而不知徙義則是失其所主謂之任意則可耳非志
也

　　子曰衣敝緼袍與衣狐貉者立而不恥者其由也與不
忮不求何用不臧子路終身誦之子曰是道也何足以
臧

　　衣敝緼袍與衣狐貉者立而不恥此不可作細事㸔
惟不忽於卑近實用力扵斯者乃知其末易耳蓋人
惟有已而有物有物故有忮有已故有求不忮不求
則私欲不行而善道可進将何用而不善子路聞夫
子之言以為道如是足矣遂有終身誦之之意夫不
忮不求非不善也而子路終身誦之則不足以為善
矣蓋不忮不求之外必有事焉至扵聖不可知皆由
道而進也苟終身誦夫不忮不求而已則亦不過扵
利仁者之事而有所止也聖人先後抑揚所以成徳
達才之道可謂至矣

　　子曰嵗寒然後知松栢之後彫也

　　力量之淺深平時未易見也惟當利害艱難之際則
可見其所守者矣人徒見其臨事之能處也而不知
其自守之有素也松栢之質堅剛矣獨扵嵗寒之時
而後人知其後彫耳

　　子曰知者不惑仁者不憂勇者不懼

　　三者天下之達徳君子之所以成身也不惑者見理
明也不憂者其樂深也不懼者守已固也然固有不
惑不懼而其樂未充者涵飬其徳性未至也不憂其
深矣乎

　　子曰可與共學未可與適道可與適道未可與立可與
立未可與權

　　志扵正而不他然後可與共學而由其序然後可與
適道有諸已然後可與立充實積乆理明義精然後
可與權事事物物莫不有中中者天理之當然不可
過而不可不及者也毫釐之差則失之矣何以取中
而不失乎所以貴扵能權也權者權其輕重而適其
平之謂此君子所以貴扵時中也或者不知權之所
以為中乃指為反經合道夫經者道之所以為常也
權者所以權其變而求合夫經也既反經矣尚何道
之合乎以至於堯舜之禪湯武之伐周公之誅蓋亦
如夫夏葛冬裘飢食渴飲當其可而已非理明義精
疇足以識之哉

　　唐棣之華偏其反而豈不爾思室是逺而子曰未之思
也夫何逺之有

　　此夫子所刪去之詩亦非今所存唐棣篇中語也其
意則以為唐棣之華則翩其反矣非不爾思而室則
逺矣夫子謂道非逺人特未之思耳以詩語之未安
也故刪而不取詳味夫子斯言辭則抑揚意蓋無窮
也夫道以為易知乎則精微之際未易可擇也以為
難知乎則其天然之理本自不隠也曰易則學者将
忽而不克究曰難則學者将怠而不知進曰未之思
也夫何逺之有而顯微之幾循求之序亦涵蓄而備
盡矣

　　鄉黨篇

　　此篇所記扵夫子言語容貌衣服飲食之際可謂察
之精矣門人亦善學聖人哉蓋聖人之道如是其髙
深也茫然測度懼夫汎而無進徳之地也故即其顯
見之實而盡心焉存而味之則而象之於此有得則
内外並進體用不離而其髙深者為可以馴致矣真
善學聖人者哉百世之下讀是篇者亦可以知所用
力也

　　孔子於鄉黨恂恂如也似不能言者

　　恂恂信順之貎似不能言者自卑而先人也信順而
貴譲處鄉黨之道則當然也

　　其在宗廟朝廷便便言惟謹爾

　　便便扵事敬肅也言惟謹扵言簡嚴也在宗廟朝廷
則當然也

　　朝與下大夫言侃侃如也與上大夫言誾誾如也
河東侯氏曰誾誾中正而敬也侃侃和樂而敬也敬
一也誾誾侃侃上下之交也

　　君在踧踖如也與與如也

　　此君在位之時在朝在廟燕見皆然也楊氏曰踧踖
不敢寜䖏也張子曰與與容色不忘向君也

　　君召使擯色勃如也足躩如也揖所與立左右手衣前
後襜如也趨進翼如也賔退必復命曰賔不顧矣
色勃如者變色也足躩如者改容也承君命而起敬
也揖所與立左右手順所向也衣前後襜如左右手
而衣亦隨之合節也趨進翼如如翼之張也賔退必
復命者敬終其事而紓君敬也此皆為擯相之時容
節然也

　　入公門鞠躬如也如不容立不中門行不履閾過位色
勃如也足躩如也其言似不足者

　　入公門則改容而不敢少肆非必君之在焉也立不
中門避所尊也行不履閾行以度也行不履閾非獨
入公門為然特扵此記之耳過位色勃如也足躩如
也其言似不足者過位亦君不在焉之時也其言似
不足者雖在君虗位之前與人言亦不敢少舒也夫
君不在焉而莊敬也如此則其事君之誠可知矣若
以為虗位而不之起敬則履霜堅冰所致有不可勝
言者矣

　　攝齊升堂鞠躬如也屏氣似不息者出降一等逞顔色
怡怡如也没階趨進翼如也復其位踧踖如也

　　摳衣而升公堂則容改矣屏氣如無息心荘而氣肅
也出降一等色始舒也没階翼如復位踧踖始終以
敬也自攝齊升堂以下升而有事扵公堂之節也自
出降一等以下降歸其班列之節也此君在之時也

　　執圭鞠躬如也如不勝上如揖下如授勃如戰色足蹜
蹜如有循享禮有容色私覿愉愉如也

　　執圭鞠躬如不勝敬其事若不克也上則如揖下則
如授升降之容也勃如戰色戒懼也足蹜蹜如有循
不舉足而曳踵也此皆以重圭之故也大夫聘扵他
國則執圭享禮有容色程子曰享燕之時一扵荘則
情不通此既聘而享之時也私覿愉愉如也既享而
私覿則又和悦矣自其在宗廟朝廷以下皆孔子為
大夫時出入起居之節也

　　君子不以紺緅飾紅紫不以為䙝服

　　紺齊服緅練服不以飾别嫌疑重䘮祭也紅紫間色
不以為䙝服君子無時不居正也范氏曰言君子則
不獨夫子凡君子皆當然

　　當暑袗綌絺必表而出之

　　袗單也表而出之孔氏曰加上衣也蓋嫌其見體耳
一衣服之間莫不有義存焉豈苟云乎哉

　　緇衣羔裘素衣麑裘黄衣狐裘

　　内外以稱也君子惡夫不稱也

　　䙝裘長短右袂

　　孔氏曰裘長主温袂短便事

　　必有寝衣長一身有半

　　程子曰疑上文當連齊而言故曰必有蓋齊日不用
常日之寢衣所以致其嚴也長一身有半因是而言
寢衣之制也

　　狐貉之厚以居

　　尹氏曰居家居也家居取其適扵温而已若夫接賔
客之際固不可

　　去䘮無所不佩

　　異吉凶也佩亦有所當佩楊氏曰佩非特玉而已蓋
若觽礪之類皆佩焉

　　非帷裳必殺之

　　楊氏曰裳亦有殺惟朝祭之服用正幅如帷然則不
殺蓋朝祭之服義取扵正幅而已其他固當殺也

　　羔裘𤣥冠不以弔

　　弔必變服稱其情也

　　吉月必朝服而朝

　　程子曰孔子在魯致仕時月朔朝也蓋雖致其事而
猶徃月朔之朝盡為臣之恭也

　　齊必有明衣布齊必變食居必遷坐

　　明衣布孔氏曰沐浴衣也此正與必有寢衣義同必
有寢衣合在此句下變食遷坐蓋皆變易其常致敬
而不敢遑寜也

　　食不厭精膾不厭細

　　食飯也或曰厭當作平聲言不待精細者而後屬厭
也蓋聖人扵飲食非有所擇也苟非如下所云不食
之類則食無精粗皆可以飽耳

　　食饐而餲魚餒而肉敗不食色惡不食臭惡不食失飪
不食不時不食割不正不食不得其醤不食

　　饐傷濕也餲味變也餒潰而耗也敗渝而壊也色惡
非其本色也臭惡失其芬香之正也失飪失生熟之
節也不時非食時也割不正觧牲之不以其制也不
得其醤調味之不以其宜也割不正疑是謂燕享之
時耳夫飢而食天之理也聖人所欲不存豈有一毫
加意扵此哉而有所不食者亦以其理之所未安耳
蓋從容乎天則如此

　　肉雖多不使勝食氣唯酒無量不及亂沽酒市脯不食
不撤薑食不多食

　　食以五榖為主肉氣不可使勝榖養生之道則然也
彼徇於味者則豈是之思哉飲酒隨其多寡之分主
扵不及亂而已程子曰不獨不可亂志只血氣亦不
可使亂浹洽而已可也沽酒市脯不食謝氏曰與康
子饋藥不敢嘗同意食不去薑辛甘皆所以養亦不
可闕也不多食食以節也聖人衛生之嚴如此非私
其身也蓋無乎不盡其道而已在他人非慢易以輕
身則取利以自私而已

　　祭扵公不宿肉祭肉不出三日出三日不食之矣
公家之祭不宿肉受神惠扵公所欲亟以及人也家
祭之肉不出三日懼其或敗而起人之䙝易非事神
之道也故或出三日則寜不食焉(一本云出三日則人将不食而厭棄
之非所以敬神之意也)

　　食不語寢不言

　　先儒謂自言曰言答述曰語専一扵寝食非言語時
也

　　雖疏食菜羮瓜祭必齊如也

　　食必祭先農菜必祭先圃蓋報本之義故物雖粗薄
而扵其祭也必亦致其嚴肅焉誠之所存非徒然也

　　席不正不坐

　　正扵外所以養其中也舉此一端他皆然耳

　　鄉人飲酒杖者出斯出矣

　　少而從長順也舉此一端餘可見也

　　鄉人儺朝服而立扵阼階

　　禮之有儺所以驅攘癘氣有是理故有是事也朝服
而立扵阼階敬其事且以存室神也

　　問人扵他邦再拜而送之

　　誠扵其所問也

　　康子饋藥拜而受之曰丘未逹不敢嘗

　　大夫有賜拜而受之禮也未逹而不敢嘗謹疾也不
以告則害扵直故敬受而直告之扵此一事之間而
得三善焉

　　廐焚子退朝曰傷人乎不問馬

　　仁民愛物固有間也方退朝始聞之時惟恐人之傷
故未暇及扵馬耳

　　君賜食必正席先嘗之君賜腥必熟而薦之君賜生必
畜之

　　敬君之賜也正席而嘗以示變也用之祖考示不敢
易也楊氏曰食則或恐餕餘故不敢祭惟腥乃可熟
而薦也生則畜之以待有事無故不敢殺也

　　侍食於君君祭先飯

　　程子曰恐君之客已也蓋禮賜之食而君客之則命
之祭然後祭今於君之祭已即先飯如為君嘗食然
恐君之客已而不敢當也必先飯者以食為先也

　　疾君視之東首加朝服拖紳

　　雖不興不忘恭也

　　君命召不俟駕行矣

　　孟子曰孔子當仕有官職而以其官召之也若非當
仕而以其官召之則君之召也固當度義而行度義
而行乃所為敬君而不敢欺也

　　入太廟每事問

　　觧已見上

　　朋友死無所歸曰扵我殯

　　無所歸謂無親戚任之者則其責在朋友矣

　　朋友之饋雖車馬非祭肉不拜

　　朋友與已敵其通有無蓋常義也故其饋雖多可以
無拜扵祭肉則拜之重其先也

　　寢不尸居不容

　　寢不尸體不肆也居不容安舒而已非惰也(一本云門人之
察聖人其詳至扵寢䖏之際無不盡者昔人之學固如此哉)

　　見齊衰者雖狎必變見冕者與瞽者雖䙝必以
貎狎謂與之習熟者䙝謂見之頻數者

　　凶服者式之式負版者

　　此車中之容哀有䘮重民數也

　　有盛饌必變色而作

　　不虚其禮意也

　　迅雷風烈必變

　　敬天之怒也

　　升車必正立執綏

　　此升車之節也一説引曲禮君出就車則僕併轡授
綏綏所以總轡者也四馬兩驂凡六轡攬之為難故
以綏總之然後便扵執立不正則轡有掣縱故必正
立而後六轡均調

　　車中不内顧不疾言不親指

　　三者非獨恐其惑衆也蓋以其非在車之容故耳夫
道不可須㬰離可離非道是無徃而不為道也聖人
言語容貎衣服飲食至纎至悉之間無不盡其節非
聖人之循之也聖人之徳之盛固無非道之所存也
在學者之進徳則當以聖人為準的致精扵事事物
物之間謹其節而求所以勿失者焉故中庸曰禮儀
三百威儀三千待其人而後行苟不至徳至道不凝
焉

　　色斯舉矣翔而後集

　　此非止為事君而言色斯舉矣炳先見扵幾微也翔
而後集從容審度而後䖏之也若是則悔吝何由而
至乎

　　曰山梁雌雉時哉時哉子路共之三嗅而作

　　横渠曰雌雉魯俗一時所貴仲尼傷薄俗易流所美
非是仲由不達乃具羞以饋三嗅者示衆好之必察
也不食者知所以美之非美也























　　論語觧巻五

　　欽定四庫全書

　　論語觧巻六　　　　　　　宋　張栻　撰

　　先進篇

　　子曰先進於禮樂野人也後進於禮樂君子也如用之
則吾從先進

　　野人君子由後人之稱也前人於禮樂務其質而於
文有所未足後人則習其文而日盛矣惟其文之盛
故以前輩為野人而自謂為君子文勝而過質則於
禮樂之實反有害故聖人思反本而有從先進之言
程子曰若用於時救文之弊則吾從先進小過之義
也今也純儉吾從衆奢則不遜儉則固與其不遜也
寜固此之謂也或曰然則從周之説奈何蓋文莫備
於周大體固當從周而其末流文勝之弊則不可以
不正也從先進與從周固各有義耳

　　子曰從我於陳蔡者皆不及門也徳行顔淵閔子騫冉
伯牛仲弓言語宰我子貢政事冉有季路文學子游子
夏

　　從夫子於陳蔡者自顔淵而下當時偶不在門故夫
子思其時人才之盛而稱之所謂言語政事文學皆
由一道入而有所自得者至於德行則黙而成之以
造其全蓋不可以一事名也彼三者未免利仁之事
進乎德行者則安仁之事也

　　子曰回也非助我者也於吾言無所不説

　　常人聞夫子之言不能疑而問與問而不當固無所
助也學者則有助矣疑而問問而益得以發其精㣲
若子夏之起予是也謂顔子非助我者以其於吾言
無所不説蓋回聞夫子之言無不得於其心而無疑
之可復故也

　　子曰孝哉閔子騫人不間於其父母昆弟之言

　　間與禹吾無間然之間同凡有所未盡則有間而可
言處之盡其道人無得而間然也

　　南容三復白圭孔子以其兄之子妻之

　　三復白圭之章其感於中者深矣謹言如此則謹行
可知言者人之所易故也

　　季康子問弟子孰為好學孔子對曰有顔回者好學不
幸短命死矣今也則亡

　　必若顔子而後謂之好學他人皆不得與焉則聖門
問學之方蓋可知矣

　　顔淵死顔路請子之車以為之椁子曰才不才亦各言
其子也鯉也死有棺而無椁吾不徒行以為之椁以吾
從大夫之後不可徒行也

　　聖人正大之情天地之情也才不才亦各言其子謂
才與不才雖異而彼此均為其子也鯉雖不可以並
淵然在已則子也無椁則亦已矣淵雖賢而父之𦵏
子也亦稱家之有無而已又何必強為之椁乎夫子
視淵固猶子也不得舍車於鯉則亦不得舍車於淵
矣

　　顔淵死子曰噫天喪予天喪予顔淵死子哭之慟從者
曰子慟矣曰有慟乎非夫人之為慟而誰為

　　謂天之喪已者以顔淵之死而卜天意懼斯道之不
傳也哭之慟而從者曰子慟矣門人恐聖人哀之過
也聖人有過乎情之至而不自知其慟故曰有慟乎
然謂非夫人而誰為則其節固在乎其中矣

　　顔淵死門人欲厚𦵏之子曰不可門人厚𦵏之子曰回
也視予猶父也予不得視猶子也非我也夫二三子也
𦵏以禮者謂得其理也顔子簞食瓢飲居於陋巷及
其死門人乃欲厚𦵏之則失其理矣夫子止之而不
可得謂回雖視予猶父而已不得視之猶子以有顔
路故也其曰非我也夫二三子也其誠於幽明之際
如此顔子之在聖門門人莫先焉故於其喪也門人
記夫子之所以處之者甚詳所謂仁之至而義之盡
者也

　　季路問事鬼神子曰未能事人焉能事鬼敢問死曰未
知生焉知死

　　人以鬼神與死為異事而不知其為常也蓋不越於
理而已由聚散故有死生由幽明故有人鬼能事人
則能事鬼矣知生則知死矣事人者事君事親事長
之類是也知生者知所以生也然則所謂事鬼神之
理與死之理豈外是乎哉故君子之於學務於其近
而已而其逺者莫之能違也若異端則以鬼神與死
别為一説驚怪恍惚而其失莫之窮也

　　閔子侍側誾誾如也子路行行如也冉有子貢侃侃如
也子樂若由也不得其死然

　　一於篤敬故誾誾進於和樂故侃侃直而果故行行
有諸中形於外莫揜也故夫子樂其實焉若由也不
得其死然謂如由之氣象蓋有不得其死之理此為
疑之之辭而因以警之也孔悝被劫子路死之誠不
可以不死謂之不得其死不可也然其從孔悝則有
為之死之理始擇之未善也則不幾於不得其死乎
若比干則可謂得其死者矣然則求生以害仁者謂
之不得其生可也子路雖不得其死而與是類固不
可同日而語矣

　　魯人為長府閔子騫曰仍舊貫如之何何必改作子曰
夫人不言言必有中

　　先儒謂長府為藏貨財之府貨財之府無故而改為
得無示人以崇利聚斂之意乎故閔子以為當仍舊
貫而不必改也言必有中者中於理也

　　子曰由之瑟奚為於丘之門門人不敬子路子曰由也
升堂矣未入於室也

　　以瑟為言者蓋瑟之聲音象其中之所存也子路之
氣禀偏於剛雖其學之有至氣質不為不變然於其
所偏終有化之未能盡者在聖人之門為有未和也
斯言所以警子路而進之而門人聞此遂有不敬子
路之意蓋未知子路之所至與夫聖人發言之意也
故復從而開曉之夫自得其門而入以至於升堂其
為次序淺深亦已多矣其於用力亦可謂至矣獨未
及夫閫奥之地耳由室而言在堂者則為未至所當
勉以進也由宫牆之外而望其升堂者則不亦有間
乎聖人斯言非特以發明子路亦所以使門人知學
之有序也

　　子貢問師與商也孰賢子曰師也過商也不及曰然則
師愈與子曰過猶不及

　　子張髙明故常開擴子夏敦篤故常收斂開擴則未
免於有過收斂則未免於有不及然二子之過不及
甚㣲特未得其中而已夫子謂過猶不及過與不及
為未得其中則均也今以論語所載二子之言行觀
之其所過與不及者蓋亦可得而見矣

　　季氏富於周公而求也為之聚斂而附益之子曰非吾
徒也小子鳴鼓而攻之可也

　　此哀公十年用田賦之事也冉有時為季氏宰攷之
國語蓋嘗以此事訪於夫子而卒莫之救以冉有為
宰之時而季氏之賦倍他日此夫子所以有聚斂附
益之歎而孟子又發無能改於其徳之論也冉有既
為季氏之臣所當救正其非使之由於法度今既不
能正而又順其所為私門益以封殖則公室益以衰
弱此求之所以得罪於聖門為深也原求所以至此
蓋不能如閔子見幾而作因循陵遲而不自知也有
志於學者亦鑒諸

　　柴也愚參也魯師也辟由也喭

　　愚則専而有所不通魯則質而有所不敏辟則文煩
喭則氣俗此皆其氣禀之偏夫子言之使之因其所
偏矯厲而擴充也然曽子之魯其為學篤實故卒能
深造於道非唯質不足以病之而適所以成之也

　　子曰回也其庶乎屢空賜不受命而貨殖焉億則屢中
顔子之庶幾於聖人以其屢空也空者意必固我不
留於中也然猶曰屢焉特未若聖人之純焉耳聖人
則絶四矣顔子不貳過有不善未嘗不知知之未嘗
復行者也賜不受命而貨殖賜之貨殖亦豈如他人
哉特未免有意於豐約之間耳此則於天命之自然
者為不能受其正而其聦明所及億度而多中焉以
其資禀之髙故也然億而屢中則不能以皆中也苟
惟天理之安則不待於億而無徃不中矣聖門惟子
貢聦明亞於顔子故聖人嘗問以與回孰愈而於兹
又發此義所以進之者逺矣程子曰此亦子貢始時
事耳其晚歳所進蓋不可以是論也

　　子張問善人之道子曰不踐迹亦不入於室

　　程子曰所謂善人者不為不善也故不必踐舊迹而
已有不善則能改之矣雖然亦不能造道之逺奥也
苟能之則賢逺也不止為善人而已或曰善人者未
能有諸已乎曰不能有之則安得善然所謂有諸已
者蓋亦有淺深故善人謂其不能有諸已則不可然
謂其盡夫有諸已之道則亦未也

　　子曰論篤是與君子者乎色荘者乎

　　惟其言之篤厚是與當與其君子者乎與其色荘者
乎君子謂行稱其言者色荘謂行違於言居之不疑
者此言取人當聽言而觀行也

　　子路問聞斯行諸子曰有父兄在如之何其聞斯行之
冉有問聞斯行諸子曰聞斯行之公西華曰由也問聞
斯行諸子曰有父兄在求也問聞斯行諸子曰聞斯行
之赤也惑敢問子曰求也退故進之由也兼人故退之
聞義固當勇於為然有父兄在則亦有不可得而専
為者若不禀命而行則反傷於義子路有聞未之能
行惟恐有聞其勇蓋如此於所當為不患其不能為
也特患為之之意或過焉而於其當禀命而行者有
所闕焉耳若冉求之資禀失之弱不患其不禀命也
患其於所當為者逡巡畏縮而為之不力耳聖人一
進之一退之所以約之於義理之中而使無過不及
之患其成徳逹才之道可謂至矣

　　子畏於匡顔淵後子曰吾以女為死矣曰子在回何敢
死

　　夫子以顔子之後而憂其或不免若顔子之言之意
則謂夫子免於難則已亦何敢果於死聖人㣲服而
過宋為死之傷勇故耳則顔子亦烏得果於死哉然
或不幸而不得免焉則亦有之矣

　　季子然問仲由冉求可謂大臣與子曰吾以子為異之
問曽由與求之問所謂大臣者以道事君不可則止今
由與求也可謂具臣矣曰然則從之者與子曰弑父與
君亦不從也

　　季子然樂由求之從已而稱之為大臣故夫子小之
而為之言大臣以道事君之事道謂正理不可謂不
合於正理也有不合於正理則為大臣者必從而止
之由求為季氏之臣坐觀其失而不之止是不以道
事君也直尸禄備數而已故曰具臣然則從之者與
季子以其不能止則當無不從也方是時季氏無君
之心已著矣謂弑父與君亦不從者非惟言由求所
長抑可以使之聞而懼也或曰弑父與君亦不從何
必由求而能之曽不知順從之臣其始也惟利害之
是狥而已履霜堅冰之不戒馴至蹉跌以至於從人
弑父與君者蓋多矣如荀彧劉穆之之徒其始從曹
操劉裕之時亦豈遂欲弑父與君哉惟其漸浸順長
而勢卒至此耳雖然自弑父與君以下苟一事不以
道而苟從之皆為失大臣事君之義如由求未免乎
是也至如他人之因循以䧟於大惡則由求不至乎
是也然在聖門固亦不免於具臣之譏矣

　　子路使子羔為費宰子曰賊夫人之子子路曰有民人
焉有社稷焉何必讀書然後為學子曰是故惡夫佞者
子羔學未充而遽使為宰其本不立而置之事物酬
酢之地将反戕賊其心矣故夫子有賊夫人子之歎
夫民人社稷固無非學而學固不獨在於書籍之間
然學必貴於讀書者以夫多識前言徃行古之人所
以畜徳者實有頼乎是徳立於已而後可以言無適
而非學也至於上聖生知之流冝莫待乎讀書矣而
夫子毎以好古為言蓋聖雖生知而亦必由是以成
之也如子路之言将使學者以聦明為可恃而無復
敦篤濳泳之功其甚至於廢古而任意為弊有不可
勝言者原子路𤼵是言特禦人以口給耳而不知其
失之若此也故夫子曰是故惡夫佞者所以責之之
深也

　　子路曽晳冉有公西華侍坐子曰以吾一日長乎爾毋
吾以也居則曰不吾知也如或知爾則何以哉子路率
爾而對曰千乗之國攝乎大國之間加之以師旅因之
以饑饉由也為之比及三年可使有勇且知方也夫子
哂之求爾何如對曰方六七十如五六十求也為之比
及三年可使足民如其禮樂以俟君子赤爾何如對曰
非曰能之願學焉宗廟之事如㑹同端章甫願為小相
焉㸃爾何如鼓瑟希鏗爾舍瑟而作對曰異乎三子者
之撰子曰何傷乎亦各言其志也曰莫春者春服既成
冠者五六人童子六七人浴乎沂風乎舞雩詠而歸夫
子喟然歎曰吾與㸃也三子者出曽晳後曽晳曰夫三
子者之言何如子曰亦各言其志也已矣曰夫子何哂
由也曰為國以禮其言不讓是故哂之惟求則非邦也
與安見方六七十如五六十而非邦也者惟赤則非邦
也與宗廟㑹同非諸侯而何赤也為之小孰能為之大
聖人因四子侍坐之際從容以問之将使之深省且
有發也三子之對皆非偶然而為是言所謂可使有
勇且知方者蓋有勇而無義則亂勇而知方教之所
行也所謂可使足民者使百姓均平無不足之患也
言三年而可使如此其先後條貫素定於胷中而知
其然也所謂願為小相者習乎先王禮文之事也三
子者自體察其力之所至此皆言其實也向使用力
不素驟聞聖人之問非茫乎無所措則泛然肆其説
矣至於曽晳則又異乎是其鼓瑟舍瑟之間門人記
之如此之詳者蓋已可見從容不迫之意矣言莫春
之時與數子者浴乎沂水之上風涼於舞雩之下吟
咏而歸蓋其中心和樂無所係累油然欲與萬物俱
得其所玩味辭氣温乎如春陽之無不被也故程子
以為此即是堯舜氣象而亦夫子老者安之朋友信
之少者懷之之意也晳之志若此自非其見道之明
涵泳有素其能然乎然而未免於行有不揜焉則以
其於顔氏工夫有所未能盡耳夫子以三子之言之
實也故曰亦各言其志也已矣禮者為國之理也言
之不讓則為廢禮而失所以為國之理矣如求與赤
則庶幾乎能讓者故復因以稱之

　　顔淵篇

　　顔淵問仁子曰克己復禮為仁一日克己復禮天下歸
仁焉為仁由己而由人乎哉顔淵曰請問其目子曰非
禮勿視非禮勿聽非禮勿言非禮勿動顔淵曰回雖不
敏請事斯語矣

　　克盡己私一由於禮斯為仁矣禮者天則之不可踰
者也本乎篤敬而發見於三千三百之目者皆禮也
曰一日克己復禮者此言克己之至也天下歸仁者
無一物之不體無一事之不該也為仁由己而由人
乎哉言為仁在己用功非他人所得而與也非禮勿
視非禮勿聽非禮勿言非禮勿動克己之目也勿者
禁止之辭用力之要也不言思者程子四箴所謂由
乎中而應乎外制於外所以養其中也或曰克己之
功自始學至於成徳皆所當從事乎曰然始學者當
隨事自克覺其為非禮則克之克之力則所見漸深
所見深則其克也益有所施矣及其至也苟有一毫
人為皆為非禮克之之功猶在所施至於大而化之
則成乎天而後無所用夫克矣夫以顔子聞夫子之
言宜其黙識心通而方且問克己之目而請事斯語
此顔子之學聖人所以為有始有卒也學者果欲從
事於聖門則可不以顔子為準的哉

　　仲弓問仁子曰出門如見大賔使民如承大祭已所不
欲勿施於人在邦無怨在家無怨仲弓曰雍雖不敏請
事斯語矣

　　出門如見大賔使民如承大祭蓋平日之涵養一於
敬故其出門使民之際皆是心也已所不欲勿施於
人強恕者為仁之方也凡人有欲而不得則怨若夫
平易公正欲不存焉則已無所怨於人和平之效人
亦何所怨於已哉故曰在邦無怨在家無怨

　　司馬牛問仁子曰仁者其言也訒曰其言也訒斯謂之
仁矣乎子曰為之難言之得無訒乎

　　人之易其言者以其未知用力也用力愈深則其言
也愈不敢易矣故仁者之言必訒以其為之之難也
司馬牛蓋易其言者故夫子以此告之使之深省乎
用力之難而勉之也觀牛聞夫子之言而遽曰斯謂
之仁矣乎則牛之易其言可知矣

　　司馬牛問君子子曰君子不憂不懼曰不憂不懼斯謂
之君子已乎子曰内省不疚夫何憂何懼

　　司馬牛蓋多憂者故因其問君子而以不憂不懼告
之不憂不懼固足以盡君子之道也若牛之意則以
為漠然忘其憂懼而已疑以為未足以言君子也不
知聖人之所謂不憂不懼者以夫内自省察無所愧
病故得其樂而物莫之嬰也能進於是非君子乎曽
子之守約蓋此也使司馬牛而知所從事則勉之於
己而已不然徒膠擾於憂懼之域而何益乎

　　司馬牛憂曰人皆有兄弟我獨亡子夏曰商聞之矣死
生有命富貴在天君子敬而無失與人恭而有禮四海
之内皆兄弟也君子何患乎無兄弟也

　　牛之兄弟司馬魋也牛以其為惡不能以自保也故
有孤立而亡兄弟之憂若子夏之意則以在外者不
可以強求而在已者可得而修勉故知死生之有命
則當受其正而已知富貴之在天則當行吾義而已
張子曰論死生則曰有命以言其氣也語富貴則曰
在天以言其理也夫死生則有命富貴則在天君子
夫何為乎以敬而無失為主其接人則恭而有禮而
已敬而無失在已居敬而不違也恭而有禮待人恭
遜而中節也此乃人道正理以行於世而人自樂親
之四海之内何莫而非兄弟是則何孤立之憂乎易
所謂顯比者是其義也

　　子張問明子曰浸潤之譛膚受之愬不行焉可謂明也
已矣浸潤之譛膚受之愬不行焉可謂逺也已矣
吕氏曰譛者毁人之行愬者愬已之私浸潤者漸進
而已内有所未入膚受者面從而已心有所未然明
者知幾逺者慮終必拒其始然後譛愬不得行不然
則始雖漸進乆則言入始雖面從乆則心然兹説備
矣

　　子貢問政子曰足食足兵民信之矣子貢曰必不得已
而去於斯三者何先曰去兵子貢曰必不得已而去於
斯二者何先曰去食自古皆有死民無信不立

　　生則有死人之常理至於無信則欺詐傾奪無復人
理是重於死也夫食與兵固為急務然信為之本無
信則雖有粟而誰與食雖有兵而誰與用哉

　　棘子成曰君子質而已矣何以文為子貢曰惜乎夫子
之説君子也駟不及舌文猶質也質猶文也虎豹之鞟
猶犬羊之鞟

　　文猶質質猶文言文質相似俱不可無也虎豹之鞟
猶犬羊之鞟言苟文可去則虎豹之鞟與犬羊之鞟
何異此可見文質之俱不可無也夫有其質則有其
文質者文之本而文者所以成其質也質立矣而文
生焉體用兼備表裏兼資君子所以為彬彬也

　　哀公問於有若曰年饑用不足如之何有若對曰盍徹
乎曰二吾猶不足如之何其徹也對曰百姓足君孰與
不足百姓不足君孰與足

　　哀公以用不足為憂而有若之對循其本以告之夫
徹者周家什一之法徹法行而百姓無不足之患百
姓足則國斯強固而君以安榮亦無不足之憂矣儒
者謀人之國未有不循其本而言之也使哀公思夫
二之猶不足而有若乃欲損之以為足國之道在乎
是則庶乎知為政所當損益者矣

　　子張問崇徳辨惑子曰主忠信徙義崇徳也愛之欲其
生惡之欲其死既欲其生又欲其死是惑也誠不以富
亦祗以異

　　崇徳辨惑修身切要之務也以忠信為主而見義則
徙焉則本立而日新徳之所以崇也不主忠信則無
徙義之實不能徙義則其所主亦有時而失其理二
者蓋相須也人之生死有命豈容我欲之乎以愛惡
之私情而欲人之生死其為惑也不亦甚乎推此一
端則凡欲之而妄者皆惑也引詩為證言此其誠實
之不富祗以自取異云耳

　　齊景公問政於孔子孔子對曰君君臣臣父父子子公
曰善哉信如君不君臣不臣父不父子不子雖有粟吾
得而食諸

　　為政以叙彛倫為先彛倫不叙則節目雖繁亦無以
順治矣君君臣臣父父子子此彞倫所為叙也雖堯
舜之治亦不越乎此貴於盡其道而已楊氏曰景公
雖知斯言之善而不能反求其所以然所謂説而不
繹也

　　子曰片言可以折獄者其由也與子路無宿諾

　　聽獄之辭以片言决其是非而人無不順聽者則以
其平日之履行有以信於人故也記語者復載其無
宿諾之事古注訓宿為預尹氏曰不預諾所以全其
信也蓋推此一端則可見季路平日所以自盡者冝
其有以信於人也

　　子曰聽訟吾猶人也必也使無訟乎

　　聖人之意不以聽訟為能而以無訟為貴也夫人之
所以至於爭訟者必有所由而然於其本而正之則
訟可亡也故教之以孝愛而悖慢之訟亡矣教之以
禮遜而傾奪之訟亡矣以至於均田有制民得其養
而田野之訟何自而興昬姻以禮不失其時而昬姻
之訟何自而興凡此皆使之無訟之道也况於在聖
人立之斯立道之斯行綏之斯來動之斯和有同於
化育之功者乎記語者載此以承上章則有以見仲
由之道為未𢎞也

　　子張問政子曰居之無倦行之以忠

　　以子張之難能其於為政之方不患其不能知而行
也所患者誠意不篤有時而或倦狥於其外有時而
不實耳居之無倦則誠存於己行之以忠則實周於
事充之則聖人之所以為政者亦無越乎此也

　　子曰博學於文約之以禮亦可以弗畔矣夫

　　觧見前

　　子曰君子成人之美不成人之惡小人反是

　　君子充其忠愛之心於人之美其樂之如在已也從
而扶持之又從而勸長之惟欲其美之成也於人之
惡則從而正救之正救之不可則哀矜之惟患其惡
之成也若小人則以刻薄為心幸人之有過而疾人
之勝已則非徒坐視其入於惡又從而擠之非徒欲
其美之不成又從而毁之君子小人之所操存未嘗
不相反也

　　季康子問政於孔子孔子對曰政者正也子帥以正孰
敢不正

　　為政之本正已為先帥以正則無敢不正者蓋已正
而後教之則人樂從之不然雖刑罰日施亦莫之禁
矣

　　季康子患盜問於孔子孔子對曰苟子之不欲雖賞之
不竊

　　横渠張子曰假設以子不欲之物賞子使竊子必不
竊故為政者先乎足民使民無所不足則不見可欲
而盜心息矣蓋盜生於欲之不足使之足乎此則不
欲乎彼此古人弭盜之原也

　　季康子問政於孔子曰如殺無道以就有道何如孔子
對曰子為政焉用殺子欲善而民善矣君子之徳風小
人之徳草草上之風必偃

　　在上者志存於殺則固已失長人之本矣民亦将以
不肖之心應之又焉能禁止其惡乎欲善者欲民之
善也所謂以人治人也是心純篤發見於政教之間
民将率從丕變如風之所動其孰有不從者然則民
之所以未之從者則吾欲善之誠不篤而已

　　子張問士何如斯可謂之逹矣子曰何哉爾所謂達者
子張對曰在邦必聞在家必聞子曰是聞也非達也夫
達也者質直而好義察言而觀色慮以下人在邦必達
在家必達夫聞也者色取仁而行違居之不疑在邦必
聞在家必聞

　　聞與達異聞謂人知之達謂道行於家邦也若有求
聞之意則其心外馳矣烏能達乎以質直為尚而好
義則能實進於善矣察言而觀色則酬酢之方進退
之冝皆有以審處矣慮以下人則能自克其驕矜之
意矣若是則處已處人皆得其道其何徃而不可行
乎固不問夫人之知與不知也色取仁而行違者其
色若有取於仁而中心不然若是者雖欲以竊取一
時之譽而自心以及家邦豈復有可行之實哉

　　樊遲從遊於舞雩之下曰敢問崇徳修慝辨惑子曰善
哉問先事後得非崇徳與攻其惡無攻人之惡非修慝
與一朝之忿忘其身以及其親非惑與

　　樊遲於夫子從容於舞雩之時而有問焉所謂崇徳
修慝辨惑者亦可謂之切問矣故夫子善之先事後
得先其所事而不計其得此徳所以崇也若先有求
得之心反傷於徳矣攻己之惡而不暇攻人此慝所
以修也若專意於攻人之惡則其心先有害而於已
亦莫之省矣忿之不忍至於忘身以及親此惑之大
者也是可不謹於微而懲其源乎此三者皆修身之
要務斯湏之不可忘者也

　　樊遲問仁子曰愛人問知子曰知人樊遲未逹子曰舉
直錯諸枉能使枉者直樊遲退見子夏曰郷也吾見於
夫子而問知子曰舉直錯諸枉能使枉者直何謂也子
夏曰富哉言乎舜有天下選於衆舉臯陶不仁者逺矣
湯有天下選於衆舉伊尹不仁者逺矣

　　原人之性其愛之理乃仁也知之理乃知也仁者視
萬物猶一體而况人與我同類乎故仁者必愛人然
則愛人果可以盡仁乎以愛人為可以盡仁則未可
而其所以愛人者乃仁之所存也至於問知而喻以
知人者亦猶是耳樊遲未達疑其未可以盡也夫子
復告之以舉直錯諸枉能使枉者直言知人之功用
如此遲猶有疑焉而訪之子夏觀遲之在孔門雖資
禀之鈍然亦務實者故凡遲之所疑者在他人則亦
忽而不之疑也其於師友之際問辨之不置如此子
夏聞夫子之言而富之舉舜湯之事以擴其心於此
蓋可見知人之為大矣

　　子貢問友子曰忠告而善道之不可則止毋自辱焉
忠告者有不善則告之而無隠也善道者以善誘掖
之也斯二者亦足以盡友道矣苟其不以為可則止
焉蓋友以義合者也故不可則有止之義若強聒焉
非徒無益反以自辱傷友道矣

　　曽子曰君子以文㑹友以友輔仁

　　朋友講習與夫攝以威儀莫非文也為仁固由已而
亦資朋友輔成之輔云者左右翼助之意蓋非惟切
磋之益其從容浹洽相觀而善所輔為多

















　　論語觧卷六

　　欽定四庫全書

　　論語解巻七　　　　　　　宋　張栻　撰

　　子路篇

　　子路問政子曰先之勞之請益曰無倦

　　身率之於前而勸相之於後充此固足以盡為政始
終之道矣而子路猶請益焉則告之以無倦使之敦
篤乎是二者而已

　　仲弓為季氏宰問政子曰先有司赦小過舉賢才曰焉
知賢才而舉之曰舉爾所知爾所不知人其舍諸
先有司則事有所任赦小過則人得展其才舉賢才
則可以成治而善俗為政亦不越是三者之為要矣
人才誠未易知也故仲弓有焉知賢才而舉之之問
舉爾所知爾所不知人其舎諸此立賢無方之公心
也然則又奚患賢才之不聞哉

　　子路曰衛君待子而為政子將奚先子曰必也正名乎
子路曰有是哉子之迂也奚其正子曰野哉由也君子
於其所不知蓋闕如也名不正則言不順言不順則事
不成事不成則禮樂不興禮樂不興則刑罰不中刑罰
不中則民無所措手足故君子名之必可言也言之必
可行也君子於其言無所苟而已矣

　　此雖為衛國而發實為天下國家之要也正名之道
莫先於人倫之際當時衛國自其人倫蓋已不正矣
故夫子首以為言以子路之賢而以為迂迂謂其難
行也聖人以為野者以其不闕其所不知也於是為
之言正名之道天尊地卑乾坤定矣凡在天地間洪
纎髙下是非美惡有其物有其事則有其名蓋理之
所定也名之不正則洪纎髙下失其倫是非美惡紊
其宜言之斯不順矣言之不順則咈於人心而人莫
之服事之所以不成也事不成則失其序而不和禮
樂之所以不興也禮樂不興則必至於從事於刑罰
以强人之從已則刑罰不中而民無所措其手足矣
名之不正其弊蓋至此若夫君子則其名必可言其
言必可行言未嘗有所苟以其正名為先故耳

　　樊遲請學稼子曰吾不如老農請學為圃曰吾不如老
圃樊遲出子曰小人哉樊須也上好禮則民莫敢不敬
上好義則民莫敢不服上好信則民莫敢不用情夫如
是則四方之民襁負其子而至矣焉用稼

　　樊遲請學稼圃之意以為在上者當厪力以先民也
夫子答以不如老農老圃謂非君子所當事者也樊
遲既出而復申言之者遲無以復而義有未盡也小
人云者為其所見者小人之事也孟子所謂有大人
之事有小人之事正本此意夫上之所好下之所從
也而有弗從者好之未至焉耳上好禮則篤於恭讓
故民視之而莫不尊敬焉上好義則動而得其宜故
民心為之厭服焉上好信則誠意下孚故民亦用其
情而無敢欺焉感應之機固不逺也是非徒有以得
其國之民四方之人莫不願為之氓矣區區欲下從
農圃之事以得民者其亦小矣

　　子曰誦詩三百授之以政不逹使於四方不能專對雖
多亦奚以為

　　人情事理皆具於三百篇之中故誦之而可以達政
三百篇皆易其心而後語得其所以言者也故誦之
而可以專對若誦詩矣而於此二者無得焉則是誦
言而忘味者也

　　子曰其身正不令而行其身不正雖令不從

　　從違之本不係於令係於所以示之者何如耳

　　子曰魯衛之政兄弟也

　　魯衛之先固兄弟也而方春秋之時二國之政陵夷
亦無以異也故聖人歎息焉

　　子謂衛公子荆善居室始有曰苟合矣少有曰苟完矣
富有曰苟美矣

　　公子荆無求富之心於其合也完也美也而皆曰苟
焉則其欲不競於物可知矣此所以為善居室

　　子適衞冉有僕子曰庶矣哉冉有曰既庶矣又何加焉
曰富之曰旣富矣又何加焉曰教之

　　庶矣則當富之富矣則當敎之聖賢仁民之意無窮
而施之為有序也冉有亦可謂善問矣

　　子曰苟有用我者期月而已可也三年有成

　　期月而大綱立三年而治功成然三年之所成者即
其期月所立之規摹者也充之而已矣

　　子曰善人為邦百年亦可以勝殘去殺矣誠哉是言也
善人相繼百年之間其敎化之所及亦可使民不由
於惡若夫進乎此則其風化固不止於此也故繼之
以王者必世而後仁焉

　　子曰如有王者必世而後仁

　　使民皆由於仁非仁心涵養之深仁政薫陶之乆莫
能然也此則非善人之所及矣

　　子曰苟正其身矣於從政乎何有不能正其身如正人
何

　　聖賢之論為政未有不本於正身者也正其身矣則
其推於有政亦是理而已身且不能正其於正人若
之何哉後世之治未有能使人心悦誠服者以此也

　　冉子退朝子曰何晏也對曰有政子曰其事也如有政
雖不吾以吾其與聞之

　　事止於一事而已若政則綱紀存焉政雖有但為一
事者而其所該固非止乎是事而已也季氏之所為
冉子之所得與者事耳苟有意於政則豈有不咨於
孔子者乎冉子以事為政聖人辨之亦因以警之也

　　定公問一言而可以興邦有諸孔子對曰言不可以若
是其幾也人之言曰為君難為臣不易如知為君之難
也不幾乎一言而興邦乎曰一言而喪邦有諸孔子對
曰言不可以若是其幾也人之言曰予無樂乎為君惟
其言而莫予違也如其善而莫之違也不亦善乎如不
善而莫之違也不幾乎一言而喪邦乎

　　此二言者興喪之端實分焉蓋知夫為君之難則必
思所以自勉者而其易將至矣惟樂其從而不察其
不善則讒諂靣䛕之人至與之俱淪亡而後止矣聖
人之言含蓄而無弊故問一言可以興喪則以為言
不可以若是而舉其幾者焉幾近也旣曰為君難為
臣不易必曰如知為君之難而後以為幾焉旣曰惟
其言而莫予違必曰如不善而莫之違也而後以為
幾焉亦可見立言之密矣

　　葉公問政子曰近者說遠者來

　　近者樂其澤遠者慕其風此政之善也然未有澤不
及於近而能使人慕之者也

　　子夏為莒父宰問政子曰無欲速無見小利欲速則不
達見小利則大事不成

　　欲速則期於成而所為者必苟故反以不達見小利
則徇目前而忘乆遠之謀故反以害大事不欲速不
見小利平心易氣正義明紀為其可繼而已矣以子
夏之規模夫子恐其小成也故以此告之

　　葉公語孔子曰吾黨有直躬者其父攘羊而子證之孔
子曰吾黨之直者異於是父為子隱子為父隱直在其
中矣

　　直者順其天性而不以人為害之者也父子之親性
之理也其更相為隱是乃若其性之自然而非有所
加於其間也若於所當隱而不之隱則是逆天性之
理斯為不直矣世之循名而不究其實者其於君臣
父子之際咈其所以為直之理幾何其不若是哉

　　樊遲問仁子曰居處恭執事敬與人忠雖之夷狄不可
棄也

　　居處恭亦敬也端莊儼恪之謂執事敬當是事則主
是事也與人忠無敢欺無敢慢也要須從事之久則
下學上逹意味日深仁其在是矣雖之夷狄不可棄
也以言其工夫不可間斷也

　　子貢問曰何如斯可謂之士矣子曰行已有耻使於四
方不辱君命可謂士矣曰敢問其次曰宗族稱孝焉郷
黨稱弟焉曰敢問其次曰言必信行必果硜硜然小人
哉抑亦可以為次矣曰今之從政者何如子曰噫斗筲
之人何足算也

　　聖人三答子貢之問雖有淺深然皆篤實為已之事
士之為士以實為貴也行已有恥不為不義也使於
四方不辱君命周於用也宗族稱孝郷黨稱弟雖未
知其見於用何如然其孝弟之行已信於人也至於
言必信行必果雖有未能合於義而亦區區庶幾期
於自守者小人云者謂所見之小耳子貢初有疑於
今之從政者於是而知夫子之意有在則又以為問
焉程子曰志苟急於斗筲惟恐其不能暴見也蓋徇
外而不務實則不可謂之士矣

　　子曰不得中行而與之必也狂狷乎狂者進取狷者有
所不為也

　　中行謂中道上行者狂者所見髙明而行有未及乎
其見狷者所守堅確而見有未得乎其理不得中行
則斯二者亦可以與之進而裁之於中也蓋狂者力
行以踐之則其見不差狷者致知以明之則其守不
失而中可得矣

　　子曰南人有言曰人而無恒不可以作巫醫善夫不恒
其德或承之羞子曰不占而已矣

　　巫醫專精於祭祀疾病之際非無恒者所可為也無
恒者雖巫醫且不可為也聖人善斯言而引易之爻
義謂不恒其德者必至於羞辱承之又斷之曰不占
而已矣謂理之必然不待占决而可知也

　　子曰君子和而不同小人同而不和

　　和者和於理也同者同其私也和於理則不為苟同
同其私則不能和義天理人欲不兩立也

　　子貢問曰鄉人皆好之何如子曰未可也鄉人皆惡之
何如子曰未可也不如鄉人之善者好之其不善者惡
之

　　鄉人皆好之皆惡之未可以其人為善也蓋鄉人有
善惡則其好惡不容不異若皆好之恐未免於同乎
流俗也若皆惡之恐未免於崖異絶世也故不若郷
人之善者好之其不善者惡之則其為善誠善矣

　　子曰君子易事而難説也說之不以道不說也及其使
人也器之小人難事而易說也說之雖不以道說也及
其使人也求備焉

　　易事者平恕之心也難說者正大之情也其所説者
義理而已非說人之說已也故說之不以道則不説
與人為善而取人不求備故使人則器之小人則徇
於一已之私而已故順已則喜而不察其非道也勝
已則忌而惟欲責其全也此公私之分也

　　子曰君子泰而不驕小人驕而不泰

　　泰者心廣而體胖驕者意盈而氣盛也驕則何由泰
泰則奚驕之有然而能不驕矣而未之泰者則亦有
之蓋雖能制其私而涵飬未至未免乎拘迫者也

　　子曰剛毅木訥近仁

　　剛毅木訥言其質也剛則所執者强毅則其行必果
木者質樸訥者澀鈍反是其去仁遠矣雖然有剛毅
木訥之質亦從事於學而後可以至於仁不然其質
雖近仁而亦莫由進也(一本云計較作為害仁為甚故以剛毅木訥之質為近仁
焉)

　　子路問曰何如斯可謂之士矣子曰切切偲偲怡怡如
也可謂士矣朋友切切偲偲兄弟怡怡

　　切切善道相磨之意偲偲思慮相成之意朋友之間
不越是二端而已至於兄弟則特可言怡怡焉以怡
怡為主而所謂長善救失者蓋亦在怡怡之中矣若
有害於怡怡則為先失所以處兄弟之道矣而餘何
言乎以子路之剛果故告之以此

　　子曰善人敎民七年亦可以即戎矣

　　以善人而敎民至於七年之乆而猶曰亦可以即戎
言兵之不易也如此然所謂即戎者如易利用行師
利用侵伐之類

　　子曰以不敎民戰是謂棄之

　　所謂敎者敎之以君臣父子長㓜之義使皆有親其
上死其長之心而又敎之以節制如司馬法是也若
未之敎而驅之戰則是棄之死地而已矣

　　憲問篇

　　憲問耻子曰邦有道榖邦無道榖恥也

　　邦有道而禄食理之順且常也若無道之世退而處
約乃其常耳而可榮以禄焉則必枉其道為可恥也

　　克伐怨欲不行焉可以為仁矣子曰可以為難矣仁則
吾不知也

　　克伐怨欲不行亦可謂能制其私欲者矣然克伐怨
欲之根猶在也若夫仁者之心則克伐怨欲無自而
萌焉故制之於流未若澄之於源也欲進於是其惟
克已乎

　　子曰士而懷居不足以為士矣

　　懷居者志不立其何以為士乎

　　子曰邦有道危言危行邦無道危行言孫

　　危者髙特之意君子非故欲危其言行也介然守道
不徇於世自世人視之見其髙且特耳行有一定之
操故不以世之有道無道而改若夫言則可孫矣孫
言所以辟禍也其孫也亦豈枉其理哉特含蓄而不
敢盡耳尹氏曰為國者使士言孫不亦殆哉

　　子曰有德者必有言有言者不必有德仁者必有勇勇
者不必有仁

　　有德者必有言其有言也和順積中而發見自然也
仁者必有勇其有勇也其惻怛之中誠形於外也固
有務於言實未至者矣故有言者不必有德固有勇
於為而未必中於道者矣故有勇者不必有仁是以
君子惟德之務而言非所先也惟仁是求而勇非所
病也

　　南宫适問於孔子曰羿善射奡盪舟俱不得其死然禹
稷躬稼而有天下夫子不答南宫适出子曰君子哉若
人尚德哉若人

　　方是時天下以力相髙而不知貴德南宫适之言謂
强力不可恃而德之為尊也夫子不答者以其有禹
稷之言答之則是已當之也而以其言之善則從而
美之使學者知尚德之意也言禹稷之德而獨稱其
躬稼者舉其見於行事之實也南宫适亦知言哉

　　子曰君子而不仁者有矣夫未有小人而仁者也
斯須之間心不在焉則為不仁是故君子戰兢自持
而惟恐失之也若小人則戕賊䧟溺者之深雖秉彝
之端不容盡殄而不能以自達也

　　子曰愛之能勿勞乎忠焉能勿誨乎

　　愛之斯勞之矣忠焉斯誨之矣勞者勸其善以長之
也誨者語其失以救之也君子之於人也忠愛之情
篤故長善救失之意無窮已焉

　　子曰為命裨諶草創之世叔討論之行人子羽修飾之
東里子産潤色之

　　鄭小國也介於大國之間其所以能自保者亦以辭
命之善而其辭命之善則以夫衆賢之力耳草創者
具其大綱也討論者攷之古驗之今而詳訂之也修
飾者善其辭氣也至於潤色之際則命幾於成矣必
經子産之手㸃化之而後其精神氣象為備也聖人
稱之以見為命猶當假衆賢之力則夫事有大於是
者又可知矣雖然鄭獨其為命之善可以自保而已
假使賢才有進於此而經理其國皆無憾如此則豈
特僅自保而已乎凡此皆聖人言外之意也

　　或問子産子曰惠人也問子西曰彼哉彼哉問管仲曰
人也奪伯氏駢邑三百飯䟽食沒齒無怨言

　　子産之德惠為勝故獨以此目之彼哉彼哉謂其人
之不足稱也人也云者古注云如詩所謂伊人當從
此說蓋如曰之人也云爾舉其奪邑而人不怨則可
見其為政之得宜也凡夫子之稱管仲皆舉事以言
之聖人抑揚之意固亦可見

　　子曰貧而無怨難富而無驕易

　　富而無驕易不矜於外物者能之至於貧而無怨非
内有所安者不能也或謂世固有處貧賤而無失至
於一旦當富貴之地則失其本心然則難易之論有
時而不然耶此蓋未知夫無怨之味也所謂處貧賤
而無失者特未見其失於外耳又烏能保其中之無
怨耶蓋一毫有所不平於其中皆為怨矣故貧而無
諂易貧而無怨難無怨則進於樂矣

　　子曰孟公綽為趙魏老則優不可以為滕薛大夫
老者行義為人所尊之稱趙魏老在當時號為家事
治者公綽之不欲其德可取也故以為趙魏老則優
若夫滕薛則小國也大夫之職煩勞意者公綽之才
有所不足故不可為耳大抵用人之方貴於處之得
其當而已

　　子路問成人子曰若臧武仲之知公綽之不欲卞莊子
之勇冉求之藝文之以禮樂亦可以為成人矣曰今之
成人者何必然見利思義見危授命久要不忘平生之
言亦可以為成人矣

　　兼四子之美而文之禮樂然後可以為成人蓋體不
備不足以為成人故四子之美必兼得之雖兼之矣
而不文之以禮樂則亦將失其序而不和故必文以
禮樂而後可也文之以禮樂道問學之事也語成人
之極致至於聖人之踐形而後為盡故此言亦可以
為成人矣然而又言其次者聖人所以引而進之也
見利思義無苟得也見危授命無苟避也久要不忘
平生之言不食其言也是雖未有過人之才而亦敦
篤忠信之人故在今日論之亦可以為成人此亦思
狂狷之意耳

　　子問公叔文子於公明賈曰信乎夫子不言不笑不取
乎公明賈對曰以告者過也夫子時然後言人不厭其
言樂然後笑人不厭其笑義然後取人不厭其取子曰
其然豈其然乎

　　公叔文子意者簡黙重厚之士故人之稱之如此聖
人質之於其門人將以察其然也公明賈之言則善
矣然非公叔文子之所及也蓋如賈之所言非和順
積中發而中節者莫能然不直謂不然而為之疑辭
曰其然豈其然乎聖人辭氣含洪忠厚如此

　　子曰臧武仲以防求為後於魯雖曰不要君吾不信也
武仲出奔邾自邾如防使來告曰苟守先祀無廢二
勲敢不辟邑於是魯立臧為焉尹氏曰據邑以請立
非要君而何不知義者將以武仲之存先祀為賢也
故夫子正之

　　子曰晉文公譎而不正齊桓公正而不譎

　　程子曰晉文公欲率諸侯以朝天子正也懼其不能
故譎而行之召王以就焉人獨見其召王之非而不
見其欲朝之本心是以譎而掩其正也齊桓本侵蔡
遂至於楚而伐之責其職貢之不修其行非正然其
所執之事正故稱其伐之正而不見其行事之本譎
是以正而掩其譎也聖人發其心迹使晉人勤王之
志顯且使後世知慎所舉而不失其正也雖然桓文
皆未為盡善也聖人斯言使知夫立意雖正而用之
之差則反害其本意又使人知夫所行雖正而本意
發之未善者亦終不可掩也大抵始終一出於正表
裏粹然而無疵乃為善耳

　　子路曰桓公殺公子糾召忽死之管仲不死曰未仁乎
子曰桓公九合諸侯不以兵車管仲之力也如其仁如
其仁子貢曰管仲非仁者與桓公殺公子糾不能死又
相之子曰管仲相桓公霸諸侯一匡天下民到於今受
其賜微管仲吾其被髪左衽矣豈若匹夫匹婦之為諒
也自經於溝瀆而莫之知也

　　夫子所以稱管仲者皆仁之功也問其仁而獨稱仁
之功則其淺深亦可知矣只為子路疑其未仁子貢
疑其非仁故舉其功以告之若二子問管仲仁乎則
所以告之者異矣聖人問答抑揚之意學者當深味
之

　　公叔文子之臣大夫僎與文子同升諸公子聞之曰可
以為文矣

　　志在上賢而不萌媢忌之心以斯一善其諡以文可
也

　　子言衛靈公之無道也康子曰夫如是奚而不喪孔子
曰仲叔圉治賔客祝鮀治宗廟王孫賈治軍旅夫如是
奚其喪

　　以衛靈公之無道然所用得其才猶足以無喪雖然
僅能維持使之勿喪而已若身正於上而用得其人
則孰禦焉

　　子曰其言之不怍則為之也難

　　易其言者實必不至若聽其言而不怍則知其為之
難也矣故古者言之不出恥躬之不逮而仁者之言
必訒也

　　陳成子弑簡公孔子沐浴而朝告於哀公曰陳恒弑其
君請討之公曰告夫三子孔子曰以吾從大夫之後不
敢不告也公曰告夫三子者之三子告不可孔子曰以
吾從大夫之後不敢不告也

　　春秋之時三綱淪九法斁至於弑父與君亦莫之禁
也孔子因陳恒之事而正討賊之舉此天下之大幾
也斯事一正亂臣賊子無所容迹三綱可整九法可
序而天下之事可以次第而舉矣沐浴而朝敬其事
以卜天意也而公使告夫三子者孔子豈不知三子
之必不以為可哉然當是時孔子已去位而從大夫
之後君使之告則不可以不告也雖然是殆天意而
已矣程子曰使當時之說得行則將上告天子下告
方伯請命於周率與國而討之東周其復興乎若如
左氏所載以魯之半加齊之半之説則是以力而不
以義也豈孔子之心哉

　　子路問事君子曰勿欺也而犯之

　　盡誠而不欺犯顔而納忠事君之義大要盡是矣然
勿欺其本也勿欺矣則誠信充積一不得已有時而
犯之則有以感動之若忠信有所不足於事君之道
為未盡而徒以犯顔為事亦鮮味矣以子路之剛果
不患其不能犯故告之以勿欺之為主焉

　　子曰君子上達小人下逹

　　達者達盡其事理也上達者反本天理也下達者趨
末人欲也皆云達者如君子喻於義小人喻於利皆
云喻也

　　子曰古之學者為已今之學者為人

　　學以成已也所謂成物者特成己之推而已故古之
學者為己而已己立而為人之道固亦在其中矣若
存為人之心則是徇於外而遺其本矣本既不立無
以成身而又將何以及人乎(一本云學以成己也古之學者為其所當然而
已若為人而學其作輟皆以人而已豈所以為學哉)

　　蘧伯玉使人於孔子孔子與之坐而問焉曰夫子何為
對曰夫子欲寡其過而未能也使者出子曰使乎使乎
公明賈之稱文子其言雖美而實則失之伯玉之使
其言雖謙而意義永事情稱也夫欲寡過而未能非
篤於進徳修業者莫知此味也則伯玉之賢可知矣
而其使之才亦可知矣

　　子曰不在其位不謀其政

　　解已見上

　　曾子曰君子思不出其位

　　位非獨禄位之稱大而君臣父子微而一事一物之
間當其時與其地所思有所止而無所越皆為不出
其位也非有主乎其中者其能然乎

　　子曰君子恥其言而過其行

　　言過其行則為無實之言是可恥也恥言之過行則
其篤行可知矣

　　子曰君子道者三我無能焉仁者不憂知者不惑勇者
不懼子貢曰夫子自道也

　　君子之道不越是三者而已矣自學而言之則知知
仁守勇决三者所當並進也自徳而言之勇之成名
有未及乎知而知之成名有未造乎仁也夫子言之
而不居郁乎其忠厚而浩乎其無窮也

　　子貢方人子曰賜也賢乎哉夫我則不暇

　　擬議人之優劣非知者其能之乎故亦可謂之賢而
曰夫我則不暇求之他人不若篤其在已也聖人抑
揚之間所以長善捄失者冝深味也

　　子曰不患人之不已知患其不能也

　　四端五典雖聖人不自以為能盡也而况於學者其
不能之患何有極乎而何所願乎外也若有一毫患
人不已知之心萌於中則其害甚矣

　　子曰不逆詐不億不信抑亦先覺者是賢乎

　　逆詐億不信者智術之用而先覺者誠信之存蓋誠
信充積於内則人之情偽事之幾㣲自無得而逃如
鑑明於此而妍醜莫隠也若先以逆與億加之則吾
固已自墮於欺妄之域矣雖使有時而或中至於情
偽之交幾㣲之㑹必不能以先覺是猶反鑑而索照
也雖然固有不逆詐不億不信而不能先覺者則以
夫天資雖美而誠身之未至也故必曰先覺之是賢
此所以貴乎學也(一本云孔注先覺人情者是寧能為賢乎此解文義順葢人必欲以
先覺為賢則未免於逆詐億不信而不知其在已者先陷於巧偽矣君子可逝也不可陷也可欺也不可
罔也又何必以能逆億於先為賢乎曰抑亦先覺者是賢乎辭氣何其温厚而含蓄也)

　　微生畝謂孔子曰丘何為是栖栖者與無乃為佞乎孔
子曰非敢為佞也疾固也

　　包注固謂疾世固陋此解是栖栖猶皇皇也佞口給
也疾猶病也㣲生畝謂夫子皇皇歴説類夫尚口者
夫子以為非敢為佞病夫世之固陋云爾病世之固
陋而欲以啓告之則有所不得已焉者㣲生之流葢
未知聖人天地生物之心也

　　子曰驥不稱其力稱其德也

　　驥之得稱為其德不為其力也而况於君子豈不以
尚德為貴乎苟無其德雖曰有才其得謂之君子乎

　　或曰以德報怨何如子曰何以報德以直報怨以德報
德

　　以怨報怨固為刑戮之民然以徳報怨亦私意耳蓋
所謂怨者猶横在胷中故也若君子之心則何怨之
存以直荅之而已直者蓋待人之常道順理之是非
也以待人之常道待怨者則怨之不存可知矣然於
有徳者則不能以忘徳之之意未嘗不存蓋亦非姑
息之謂特周旋曲折之間每致其敦篤焉耳此忠厚
之心也(一本云怨有輕重若施於已之怨則犯而不校何報之有若君父兄弟交㳺之怨則義有
當報者於所不當報而不報於所當報而報皆順夫理之當然此所謂直也直則非動於血氣可知矣)

　　子曰莫我知也夫子貢曰何為其莫知子也子曰不怨
天不尤人下學而上達知我者其天乎

　　莫我知之歎所以發問者賜有問焉可謂達矣無所
必於天故不怨無所期於人故不尤惟篤其在已者
而已下學而上達是也下學上達謂下學人事而上
達天理天理初不外乎人事也知我者其天乎所謂
天者理而已聖人純乎天道故其發言自然如此

　　公伯寮愬子路於季孫子服景伯以告曰夫子固有惑
志於公伯寮吾力猶能肆諸市朝子曰道之將行也與
命也道之將廢也與命也公伯寮其如命何

　　莫之致而至者命也道之廢興有命公伯寮何所預
於其間哉不曰已而直曰道之將行與廢方之孟子
予之不遇魯侯之論亦可以見聖賢氣象之兮矣

　　子曰賢者辟世其次辟地其次辟色其次辟言

　　辟世者超然逺舉不與世事接也如太公伯夷居海
濵之時辟地不居亂邦也辟色禮貌衰則去之者也
辟言言弗行則去之者也程子曰四者雖以大小次
第言之然非有優劣也所遇不同耳

　　子曰作者七人矣

　　横渠張子曰謂伏羲神農黄帝堯舜禹湯制法興王
之道非有述於人者也

　　子路宿於石門晨門曰奚自子路曰自孔氏曰是知其
不可而為之者與

　　聖人非不知道之不可行而皇皇於斯世者天地生
物之心也晨門蓋賢者之隠於抱闗擊柝知其不可
為而遂已者也彼雖知世之不可以為而未知道之
不可以已也然而玩其辭氣緩而不迫則其所養有
過於荷蕢之果者與

　　子擊磬於衛有荷蕢而過孔氏之門者曰有心哉擊磬
乎既而曰鄙哉硜硜乎莫已知也斯已而已矣深則厲
淺則掲子曰果哉末之難(去聲)矣

　　荷蕢聞磬聲以有心量夫子然彼獨未知夫子之心
也則以為區區然欲世之知而已故謂莫已知則可
以已深則當厲淺則當揭人不已知則當已也果哉
末之難矣謂其言之果而無得與之辨論矣難(去聲)如
楚狂接輿則欲下而與之言荷蓧丈人則使子路反
見之蓋察其辭氣恐或可告語故耳

　　子張曰書云髙宗諒隂三年不言何謂也子曰何必髙
宗古之人皆然君薨百官總巳以聽於冢宰三年
子張疑人君之不可以三年不言也故有此問此特
以利害論而未究夫事理之實也冢宰之職統百官
均四海三年之間百官蓋總已以聽矣夫君𠡠五典
以治天下而廢三年之達喪何以教民孝乎夫子謂
古之人皆然蓋言此天下之常經古人之通道故耳

　　子曰上好禮則民易使也

　　上篤於禮則民興辭遜而順其長上故易使也

　　子路問君子子曰修已以敬曰如斯而已乎曰修已以
安人曰如斯而已乎曰修已以安百姓修巳以安百姓
堯舜其猶病諸

　　修已之道不越乎敬而已敬道之盡則所為修已者
亦無不盡而所以安人安百姓者皆在其中矣蓋一
於篤敬則其推之家以及於國以及於天下皆是理
也極其至天地位焉萬物育焉兆民雖衆其有不得
其所安者乎是則修已以敬一語理亦無不盡者子
路疑其未足也則告之以修已以安人安人是已之
所推而已又疑其未足也則告之以安百姓安百姓
是安人之備者而已又曰堯舜其猶病諸欲子路之
毋忽於斯也凡覆載之内堯舜固欲已之澤均被之
也有未能焉是堯舜之所病也此修己以敬無窮意

　　原壤夷俟子曰幼而不孫弟長而無述焉老而不死是
為賊以杖叩其脛

　　原壤放達自居而不由於禮攷之檀弓於其母死升
木而歌則可見其人矣其在莊周列禦宼之下乎聖
人於其夷踞以俟叩其脛而數之以為幼而不率其
幼長而無可稱述如是而老而不死亦賊於天理而
已蓋幼者當孫弟是乃天理也於是而不率則無徃
而不為賊天理矣方是時原壤亦長矣而聖人自其
幼不孫弟數之則見其弊之所自也意原壤是時猶
可以告故叩脛而告之是亦敎者之一術也(一本云聖人之
教人必使之自幼而習於小學之事蓋孫弟乃學之本也)

　　闕黨童子將命或問之曰益者與子曰吾見其居於位
也見其與先生並行也非求益者也欲速成者也
闕黨童子意者其將命有若成人故或人疑其為求
益者也夫子之意以為童子當為童子之事而已童
子坐則隅不敢居於位也行則左右不敢與先生並
行也今居位而並行是不止乎童子之所習而自進
乎成人之列有躐等之意無自卑之心烏能以求益
乎故以為欲速成者而已如物之生循其序而生理
達焉若欲速成則反害其生矣故聖門之學先之以
洒掃應對進退之事所以長愛敬之端而防敖惰之
萌使之循而有進也其可忽諸











　　論語解卷七

　　欽定四庫全書

　　論語解卷八　　　　　　　宋　張栻　撰

　　衛靈公篇

　　衛靈公問陳於孔子孔子對曰俎豆之事則嘗聞之矣
軍旅之事未之學也明日遂行

　　夫子之在衛靈公雖無道然亦嘗側聞夫子之所趣
矣顧方以問陳為言與夫子之意可謂背馳夫子所
以答之者則以已之所學者在此而不在彼以其不
合也故明日而行焉夫自春秋之時言之諸國以强
弱為勝負軍旅之事宜在所先而俎豆之事宜若不
急者矣曽不知國之所以為國者以夫天敘天秩者
實維持之也為國者志存乎典禮則孝順和睦之風
興協力一心尊君親上其强孰禦焉不然三綱淪廢
人有離心國誰與立軍旅雖精果何所用哉獨曰俎
豆之事者俎豆之於禮教猶陳之於軍旅對其問陳
之辭也蓋俎豆雖有司之事然實理之所寓而教之
所由興也使靈公而有志乎俎豆之間則推而達之
必有不可已者於其所為一日而不敢安者矣

　　在陳絶糧從者病莫能興子路愠見曰君子亦有窮乎
子曰君子固窮小人窮斯濫矣

　　子路之愠以為夫子之德之盛疑其不當窮也此不
㡬於不受命乎夫子荅之之意以為命之不齊君子
小人皆有窮也特君子能守而小人流於濫為異耳
濫者汎溢之稱言失其守也怨天尤人有動於中則
將失其守矣

　　子曰賜也女以予為多學而識之者與對曰然非與曰
非也予一以貫之

　　賜之學博矣夫子欲約之也故進而語之多學而識
之固賜之所以觀聖人者賜聞斯言而遽曰非與知
夫子將有以告已也亦可謂達矣告之以予一以貫
之使之極夫體之所該而用之所宗也所謂約我以
禮者與雖然學必博而後可歸於約多學而識之固
學者所當從事也若遽欲躐等以進夫一貫之妙而
於所謂博以文者曽有所未習焉是為終於窮大失
居而已夫子之告子貢與告曽子理則一而告之之
意則有異也於參也所以達其至於賜也所以迪其
歸二子所造葢有淺深故所以告之之意不同然在
教者之當其可則亦一也此亦子貢初年時事耳至
於論夫子之得邦家者則所謂一貫之理蓋識之矣

　　子曰由知德者鮮矣

　　知徳者鮮以其踐履之未至故不能真知其味夫子
以此告子路使之勉進於徳而不以聰明強力為可
恃也

　　子曰無為而治者其舜也與夫何為哉恭已正南面而
已矣

　　曰無為而治又曰夫何為哉葢敘典秩禮命徳討罪
莫非天也舜何所為於其間哉恭已以正南面而已
恭已則奉順而不失也正南面云者猶云以是居正
位而已獨稱舜者禮樂法度至舜而備人見其制作
之盛而不知其本無為也

　　子張問行子曰言忠信行篤敬雖蠻貊之邦行矣言不
忠信行不篤敬雖州里行乎哉立則見其參於前也在
輿則見其倚於衡也夫然後行子張書諸紳

　　篤敬者敦篤於敬也言忠信則言有物行篤敬則行
有恒以是而行何徃而不可故雖居蠻貊之邦亦可
行也葢人雖不已知而在已者亦未嘗不行焉若夫
言不忠信行不篤敬則妄而巳故雖州里亦有所不
可行也立則見其參於前在輿則見其倚於衡使之
存乎忠信篤敬之理也存之不素而欲保之於言行
之間難矣存而不舎則見於言行者斯不違焉如是
而後可以行也子張書諸紳請事而不敢忘也

　　子曰直哉史魚邦有道如矢邦無道如矢君子哉蘧伯
玉邦有道則仕邦無道則可卷而懐之

　　史魚可以謂之直而已然能伸而不能屈未盡君子
之道若蘧伯玉之卷而懐之則能因時而屈伸者也
故謂之君子然比於用則行舎則藏者則猶有卷而
懐之之意未及乎潜龍之隠見也

　　子曰可與言而不與之言失人不可與言而與之言失
言知者不失人亦不失言

　　可與不可非知者孰能審之失人則非所以成物失
言則非所以成已然非所以成物是亦有害於成已
也

　　子曰志士仁人無求生以害仁有殺身以成仁

　　人莫不重於其生也君子亦何以異於人哉然以害
仁則不敢以求生以成仁則殺身而不避葢其死有
重於生故也夫仁者人之所以生者也苟虧其所以
生者則其生也亦何為哉曽子所謂得正而斃者正
此義也志士志於仁者與仁人淺深雖有間然是則
同也

　　子貢問為仁子曰工欲善其事必先利其器居是邦也
事其大夫之賢者友其士之仁者

　　器利則事善所事者賢所友者仁為已者之先務也
若所事與所友汎而不知擇則其亡焉者不自知矣

　　顔淵問為邦子曰行夏之時乘殷之輅服周之冕樂則
韶舞放鄭聲遠佞人鄭聲淫佞人殆

　　聖人監四代之事而損益之以為百王不易之典此
其大綱也其綱見於此而其目則著於春秋以此荅
顔淵惟顔子可以與於斯也放鄭聲逺佞人亦為邦
之大法也以其易溺而難防故重言曰鄭聲淫佞人
殆聖人毎致戒於斯者非聖人必待戒乎此也於此
以設戒是乃聖人之道也放鄭聲逺佞人而後四代
之法度可以興行而無斁矣

　　子曰人無逺慮必有近憂

　　慮之不逺其憂即至故曰近憂易於履霜即曰堅氷
至以見其憂之在近也慮患於履霜之初則有以弭
憂矣

　　子曰已矣乎吾未見好徳如好色者也

　　世之誠於好徳者鮮夫子所以歎道之難行也

　　子曰臧文仲其竊位者與知栁下惠之賢而不與立也
位於朝者以薦賢相先為義既知其賢而不與立是
冒居其位而已故為竊據也

　　子曰躬自厚而薄責於人則逺怨矣

　　厚者敦篤也躬則自厚而責望於人則薄其所處豈
不有餘裕乎然則何怨之有孟子所謂發而不中不
怨勝已者反求諸己而已小人不篤之已而責於人
者深其心未嘗須臾而得其平也

　　子曰不曰如之何如之何者吾末如之何也已矣
侯氏曰天下之事當防微杜漸於未然之前故不曰
如之何若至於己然横流極熾無可奈何之後雖聖
人亦無如之何矣故曰如之何者吾末如之何也已
矣

　　子曰羣居終日言不及義好行小慧難矣哉

　　羣居之益為夫講習於義理也若終日相處不及於
義而徒以小慧為能非惟無益反有損矣故曰難矣
哉蓋義者天理之公小慧則才知之私而已不講求
義理之歸而相髙以私知其損豈不大乎故小慧之
行義之賊也

　　子曰君子義以為質禮以行之孫以出之信以成之君
子哉

　　義以方外是義為用也而此章則以義為體葢物則
森然具於秉彝之内此義之所以為體也必有是體
而後品節生焉故禮所以行此者也其行之也以遜
順則和而不失故遜所以出此者也而信者又所以
成此者也蓋義為體而禮與遜所以為用而信者又
所以成終者也信則義行乎事事物物之中而體無
不具矣

　　子曰君子病無能焉不病人之不已知也

　　病無能者非他也病夫履行之無其實也

　　子曰君子疾沒世而名不稱焉

　　有是實則有是名名者所以命其實也終其身而無
實之可名君子疾諸非謂求名於人也

　　子曰君子求諸己小人求諸人

　　君子無適而非求諸己小人無適而非求諸人求諸
己則徳日進求諸人則欲日肆君子小人之分葢如
此也楊氏曰君子雖不病人之不已知然亦疾沒世
而名不稱焉雖疾沒世而名不稱而所求者亦反諸
己而已三者文不相蒙而義實相足此亦記言者之
意

　　子曰君子矜而不爭羣而不黨

　　矜莊以自持則易以不和而失於爭羣居而相與則
易以有比而失於黨君子非與人異也處已嚴而不
失其和故矜而不爭君子非與人同也待物平而不
失其公故羣而不黨惟敬者為能處此而弗失也

　　子曰君子不以言舉人不以人廢言

　　以言舉人則言不踐者進矣此固不可也然而雖使
小人言之而善亦不害其為善言也以人廢之則善
言弃矣故君子雖不以言舉人而亦不以人廢言公
心無蔽也

　　子貢問曰有一言而可以終身行之者乎子曰其恕乎
已所不欲勿施於人

　　人之患莫大於自私恕者所以克其私而擴公理也
已所不欲勿施於人恕之方也是所當終身而行之
者極其至則仁也忠恕體用也獨言行恕者葢於其
用力處言之行恕則忠可得而存矣

　　子曰吾之於人也誰毁誰譽如有所譽者其有所試矣
斯民也三代之所以直道而行也

　　毁者指其過譽者揚其美誰毁誰譽謂吾於人初無
毁譽之意也而有所譽者必有所試因其有是實而
稱之春秋之時風俗雖不美然民無古今之異三代
所以直道而行者亦斯民也順理之謂直可毁可譽
在彼循其理而已先王命德討罪亦若是也不云如
有所毁譽而獨言譽者聖人樂與人為善之心也且
必有所試而後譽則其毁抑又可知矣

　　子曰吾猶及史之闕文也有馬者借人乘之今亡矣夫
有馬借人乘之已雖有馬不能乗習則借人乗習之
史有闕文以待來者其意亦猶是也言始猶及見而
今則亡歎風俗之日趨於薄也

　　子曰巧言亂徳小不忍則亂大謀

　　巧言之亂徳以其不本於誠實也小不忍之亂大謀
以其輕發於血氣也故進徳者以謀言為先當大事
者以忍性為本

　　子曰衆惡之必察焉衆好之必察焉

　　天下之善惡有如黒白之易明者衆之好惡固所同
也至於事若善而其情則有害事若不善而其情或
可取此衆人之所惑而君子之所察也如孟子於仲
子匡章是已故衆之好惡君子必察焉取於衆而察
於獨理斯無蔽矣

　　子曰人能𢎞道非道𢎞人

　　道不逺人顧充之何如耳充盡其道即是聖人故曰
人能𢎞道然道非於衆人之身而不足而於聖人之
身有餘也道固自若耳故曰非道𢎞人

　　子曰過而不改是謂過矣

　　過而能改改則其過亡矣若過而不改則其過常存
斯為過矣

　　子曰吾嘗終日不食終夜不寢以思無益不如學也
學原於思思固所以為學也然思至於忘寢與食而
不以學濟之則亦為無益也學者所以習而行之也
習而行之則其思為益矣此章非以思為無益也以
思而不學則無益耳聖人固不為無益之思也即已
而言所以教也

　　子曰君子謀道不謀食耕也餒在其中矣學也禄在其
中矣君子憂道不憂貧

　　謀道與食之心不兩存也謀者思慮營為之也耕本
為求飽而已豈望餒哉而豐荒之不齊則餒存焉譬
之學者本為求道而已豈望禄哉而上之人知而舉
之則禄存焉學者不求禄之心如耕者之不望餒可
也重之曰君子憂道不憂貧惟憂道故謀道惟不憂
貧故不謀食

　　子曰知及之仁不能守之雖得之必失之知及之仁能
守之不莊以涖之則民不敬知及之仁能守之莊以涖
之動之不以禮未善也

　　知及乎此而仁不能守此則未能保之於己也仁能
守之則在已者實矣又須莊以涖之而後内外相成
而無弊而又欲動之以禮然後為盡善動之以禮者
以禮教民風動之也此雖統言為政之道至此而後
善然所以成已亦一而已

　　子曰君子不可小知而可大受也小人不可大受而可
小知也

　　君子所存者大故不可以小者測知而可以當其大
者小人局於狭小其長易見故不可以任大而可以
小知之大受如學者之學聖人有為者之當大任是
也小人用過其量則敗矣而其小有才知亦不可廢
也君子而小知則不盡於用小人而大受則必敗於
事此其為任賢使能之異也與

　　子曰民之於仁也甚於水火水火吾見蹈而死者矣未
見蹈仁而死者也

　　夫民所以不肯為仁若是其甚者其故何哉私欲蔽
之也能克其私則其於仁也孰禦

　　子曰當仁不讓於師

　　夫子嘗曰有能一日用其力於仁矣乎我未見力不
足者又曰我欲仁斯仁至矣又曰為仁由已於此又
明不讓於師之義葢道不逺人為之在已雖所尊敬
亦無所與讓聖人勉學者使之用其力也

　　子曰君子貞而不諒

　　貞者貞於義也諒者執小信也貞於義則信在其中
若但執其小信而於義有蔽則失其正而反害於信
矣葢貞於義者公理所存而執小信者私意之守而
已

　　子曰事君敬其事而後其食

　　事君者主於敬其事而已官有尊卑位有輕重而敬
其事之心則一也後其食猶後獲之意然則為貧而
仕則奈何孔子嘗為委吏矣亦曰㑹計當而已矣嘗
為乗田矣亦曰牛羊茁壯長而已矣蓋亦以敬其事
為主也若曰為貧而仕食焉而已遑䘏其事則失其
義矣

　　子曰有教無類

　　人所禀之質雖有不同然無有善惡之類一定而不
可變者蓋均是人也原其降衷何莫而不善故聖人
有教焉所以反之於善也教之行愚者可使之明柔
者可使之强其有氣類之不可變者乎然堯之子不
肖舜之子亦不肖則氣類又若有異何也蓋氣有可
反之理人有能反之道而教有善反之功其卒莫之
能反者則以其自暴自弃而已

　　子曰道不同不相為謀

　　君子以義小人以利義利之所趨不同烏能相為謀
乎

　　子曰辭達而已矣

　　辭取於達意則止蓋過是則為徇於辭而反害於實
故也

　　師冕見及階子曰階也及席子曰席也皆坐子告之曰
某在斯某在斯師冕出子張問曰與師言之道與子曰
然固相師之道也

　　道無往而不存聖人之動靜語黙無往而非道蓋各
止於其所而已師冕之見及階則告之階及席則告
之席旣坐則歴告之以在坐者葢待瞽者之道當然
爾子張竊窺而有問焉夫子以為固相師之道辭則
近而意亦無不盡矣事事物物莫不有其道葢所當
然者天之所為也夫以一日之間起居則有起居之
道飲食則有飲食之道見是人則有待是人之道遇
是事則有處是事之道道不可須臾離也一失所宜
則為廢是道矣是故君子戰兢自持顛沛必於是造
次必於是惟懼其失之也夫惟天下之至誠一以貫
之道之所在如影之隨形葢無往而非是矣

　　季氏篇

　　季氏將伐顓臾冉有季路見於孔子曰季氏將有事於
顓臾孔子曰求無乃爾是過與夫顓臾昔者先王以為
東蒙主且在邦域之中矣是社稷之臣也何以伐為冉
有曰夫子欲之吾二臣者皆不欲也孔子曰求周任有
言曰陳力就列不能者止危而不持顛而不扶則將焉
用彼相矣且爾言過矣虎兕出於柙龜玉毁於櫝中是
誰之過與冉有曰今夫顓臾固而近於費今不取後世
必為子孫憂孔子曰求君子疾夫舎曰欲之而必為之
辭丘也聞有國有家者不患寡而患不均不患貧而患
不安蓋均無貧和無寡安無傾夫如是故逺人不服則
修文徳以來之既來之則安之今由與求也相夫子遠
人不服而不能来也邦分崩離析(孔注民有異心曰分欲去曰崩不可㑹聚
曰離析)而不能守也而謀動干戈於邦内吾恐季孫之憂
不在顓臾而在蕭牆之内也

　　由求以伐顓臾之事告而夫子首呼求以語之豈求
在季氏之間為用事者耶社稷臣謂在吾疆土之内
而主事者冉有以夫子之不善是也則以為是季孫
之意而已夫子責之以為人之相不能扶持其顛危
則安所用之如虎兕出於柙龜玉毁於櫝中豈得歸
過於他人主之者實任之耳冉子至此無所遁其情
則言顓臾當取之意意實欲之而不曰欲之更為之
辭以文其事君子之所疾也夫季氏増植其私家其
意非特懼顓臾為子孫憂而已也葢欲廣土地而利
其有耳夫子告之以為國之常道葢有國者不以狭
土少民為患患澤之不能均耳不以貨財不足為患
患民情之不安耳若施均一之政則百姓足而何不
足之憂若有以和協之則人情得而何寡之慮有以
安輯之則上下寜而何傾危之至此葢為國能邇之
道也近者悦而逺者來矣而猶有不服焉則益求之
於己修文徳而已文徳仁也於其來也則亦安之而
已蓋主於使逺近俱安而已此乃為國家者之常道
也使季氏為魯國之政而率是道則遽敢崇私門弱
公室為分外之舉以失民心乎求也為相既不能使
之修徳以來逺人而其近亦日以攜散而莫能守乃
欲動干戈以逞其欲夫季氏卿也而上僣其君其下
觀之亦將不奪不厭是徒以顓臾為子孫憂而不知
禍之起於蕭牆葢有理之必然者矣冉有但知為宰
者當任其家事而昧於㡬微暗於逺大如此斯為具
臣而已矣

　　孔子曰天下有道則禮樂征伐自天子出天下無道則
禮樂征伐自諸侯出自諸侯出葢十世希不失矣自大
夫出五世希不失矣陪臣執國命三世希不失矣天下
有道則政不在大夫天下有道則庶人不議

　　禮樂征伐天子之事也天下有道則禮樂征伐自天
子出矣蓋天子得其道則權綱在已而下莫敢干之
也所謂自天子出者天子亦豈敢以已為可專而以
私意加於其間哉亦曰奉天理而已矣此之謂得其
道若上失其道則綱維解紐而諸侯得以竊乗之禮
樂征伐將專行而莫顧矣若諸侯可以竊之於天子
則大夫亦可以竊之於諸侯而陪臣亦可以竊之於
大夫矣其理之逆必至於此也所以有十世五世三
世之異者尹氏謂於理愈逆則其亡愈近是也天下
有道則政不在大夫者政出於一也庶人不議者民
志定於下而無所私議也

　　孔子曰禄之去公室五世矣政逮於大夫四世矣故夫
三桓之子孫微矣

　　斯言發於魯定公之世蓋魯自宣公賴㐮仲以立而
三家始盛專制魯國之賦而禄去公室矣又一世而
政悉移於大夫自成公而下為國君者拱手聽命而
已孔子於禄去公室政在大夫而知三桓子孫之必
微以理之順逆勢之陵犯而知之也夫三家視其君
而起不奪不厭之心則夫陪臣視之亦何憚而不萌
此心乎方三家專公室之禄而竊魯國之政本其私
意欲以利其子孫也而豈知子孫之微實兆乎此哉

　　孔子曰益者三友損者三友友直友諒友多聞益矣友
便辟友善柔友便佞損矣

　　友者所以輔成已徳也直者有過必聞諒者忠信相
與多聞者知識可廣是三者友之則使人常懐進修
而不敢自足得不日益乎便辟便佞謂便於辟與佞
者善柔謂善為柔者辟則容止足恭柔則每事卑屈
佞則巧言為悦是三者友之則使人日趨於驕惰焉
得不日損乎自天子至於庶人皆當謹乎此也

　　孔子曰益者三樂損者三樂樂節禮樂樂道人之善樂
多賢友益矣樂驕樂樂佚遊樂宴樂損矣

　　節禮樂者進反之義樂節禮樂則足以養中和之徳
樂道人之善則足以擴公恕之心樂多賢友則足以
賴輔成之功是烏得不日益乎樂驕樂則長傲樂佚
遊則志荒樂宴樂則志溺烏得不日損乎損益之原
存於敬肆而已驕樂以驕矜為樂也宴樂以宴安為
樂也

　　孔子曰侍於君子有三愆言未及之而言謂之躁言及
之而不言謂之隱未見顔色而言謂之瞽

　　言而當其可非養之有素者不能然也不然鮮不蹈
此三愆者矣言未及而言欲言之意先之也故謂之
躁言及之而不言當言之理不發也故謂之隠未見
顔色之相接也而遽發言是又甚於躁者冥行而已
故謂之瞽察言而觀色所以為達也與

　　孔子曰君子有三戒少之時血氣未定戒之在色及其
壯也血氣方剛戒之在鬭及其老也血氣既衰戒之在
得

　　人有血氣則役於血氣血氣有始終盛衰之不同則
其所役亦隨而異夫血氣未定則動而好色血氣方
剛則鋭而好鬬血氣既衰則歉而志得凡民皆然為
其所役者也於此而知戒則義理存義理存則不為
其所役矣此學者所當警懼而不忘者也至於成徳
之君子固有以化其血氣之私然戒心亦未嘗不存
也此放鄭聲逺佞人孔子所以告顔子歟

　　孔子曰君子有三畏畏天命畏大人畏聖人之言小人
不知天命而不畏也狎大人侮聖人之言

　　畏天命奉順而弗敢逆也畏大人尊嚴而弗敢易也
畏聖人之言佩服而惟恐違也然而是三言主於畏
天命葢其畏大人畏聖人之言亦以其知天命之可
畏而已小人不知天命之所存是以冥行而莫之畏
不畏天命則其狎大人侮聖人之言亦無所不至矣
大人徳與位之通稱也或曰孟子謂説大人則藐之
與斯言有異乎孟子之言謂當正義以告之不當為
其勢位所動耳若夫尊嚴之分則固未嘗不存也言
各有所指耳

　　孔子曰生而知之者上也學而知之者次也困而學之
又其次也困而不學民斯為下矣

　　生知學知困知中庸言及其知之則一者言其終所
至之同也此有三等之分者言其始所進之異也生
知者天禀所鍾之全粹不待學而自知義理也其次
則必學而後知又其次困而後反於學困而學雖在
二者之下然其至則一者以夫人性之本善故耳若
困而不學則是自暴自弃斯為下愚矣然而生知學
知困學其至雖一而氣象規模終有不同者焉玩諸
古聖賢則亦可見矣孔注困謂有所不通

　　孔子曰君子有九思視思明聽思聦色思温貌思恭言
思忠事思敬疑思問忿思難見得思義

　　九思當乎此則思乎此天理之所由擴而人欲之所
由遏也然而是九者要當養之於未發之前而持之
於既發之後不然但欲察之於流而收之於暫則多
見其紛擾而無力矣楊氏曰徳以思而成以忿欲而
敗故九思始於視聽貌言而終於忿與見得

　　孔子曰見善如不及見不善如探湯吾見其人矣吾聞
其語矣隱居以求其志行義以達其道吾聞其語矣未
見其人也

　　齊景公有馬千駟死之日民無得而稱焉伯夷叔齊餓
於首陽之下民到於今稱之

　　見善如不及徙義之速也見不善如探湯惡不仁之
甚也此篤於自好者能之至於隱居以求其志行義
以達其道則其退也所以安其義之所安而其進也
所以推其道於天下耳葢其所達之道即其所求之
志也此大人之事故曰未見其人也舉夷齊而言夷
齊所謂能求其志者也先以齊景公為言以見求志
者非有慕乎外也

　　陳亢問於伯魚曰子亦有異聞乎對曰未也嘗獨立鯉
趨而過庭曰學詩乎對曰未也不學詩無以言鯉退而
學詩他日又獨立鯉趨而過庭曰學禮乎對曰未也不
學禮無以立鯉退而學禮聞斯二者陳亢退而喜曰問
一得三聞詩聞禮又聞君子之逺其子也

　　聖人竭兩端之教於親踈賢愚無以異也其告門人
固嘗曰興於詩立於禮而此語伯魚亦先之以學詩
次之以學禮學之序固當然也不學詩無以言易其
心而後能言也不學禮無以立謹其節而後有立也
陳亢初疑伯魚之有異聞及聞斯言乃亦夫子之所
以教門人者故有逺其子之言謂不私其子也味伯
魚荅陳亢之辭氣則亦可見其薫陶之所得矣

　　邦君之妻君稱之曰夫人夫人自稱曰小童邦人稱之
曰君夫人稱諸異邦曰寡小君異邦人稱之亦曰君夫
人

　　此正名之意也其名雖是而可亂其實乎春秋之時
以妾母為夫人者多矣其甚則以妾為夫人如魯惠
晉平之為者又其甚則有若魯昭之娶同姓者其實
之乖一至於此然則君之稱夫人夫人之自稱與夫
邦人及異邦之人稱之其得安乎哉正其名所以責
其實也歟



















　　論語解卷八

　　欽定四庫全書

　　論語解卷九　　　　　　　宋　張栻　撰

　　陽貨篇

　　陽貨欲見孔子孔子不見歸孔子豚孔子時其亡也而
往拜之遇諸塗謂孔子曰來予與爾言曰懷其寶而迷
其邦可謂仁乎曰不可好從事而亟失時可謂知乎曰
不可日月逝矣歲不我與孔子曰諾吾將仕矣

　　陽貨欲夫子之見已以夫子之不往也則歸豚焉欲
夫子之來拜也在禮當往拜則烏得而不往時其亡
者則不欲見之也遇諸塗則有不得避焉貨三問而
應之如響者貨蓋不可與言者故申不已之意而遜
辭以答之然懷寶而迷邦誠不可謂之仁好從事而
亟失時誠不可謂之知夫子誠未嘗不欲仕者特非
其道則不可耳是則言雖遜而理亦未嘗枉也此待
惡人之道若他人遜言則或至於害理直理則或傷
於辭危聖人從容酬酢其含蓄中節如此

　　子曰性相近也習相遠也

　　原性之理無有不善人物所同也論性之存乎氣質
則人禀天地之精五行之秀固與禽獸草木異然就
人之中不無清濁厚薄之不同而實亦未嘗不相近
也不相近則不得為人之類矣而人賢不肖之相去
或相倍蓰或相什伯或相千萬者則因其清濁厚薄
之不同習於不善而日遠耳習者積習而致也善學
者克其氣質之偏以復其天性之本而其近者亦可
得而一矣

　　子曰惟上知與下愚不移

　　上知則不淪於下下愚則不達於上苟非上知下愚
則念不念之分固可得而移也上知下愚一存於氣
禀乎曰不然上知固生知之流然亦學而可至也均
是人也雖氣禀之濁亦豈有不可變者乎惟其自暴
自棄而不知學則為安於下愚而不可移矣

　　子之武城聞弦歌之聲夫子莞爾而笑曰割雞焉用牛
刀子游對曰昔者偃也聞諸夫子曰君子學道則愛人
小人學道則易使也子曰二三子偃之言是也前言戲
之耳

　　莞爾而笑者聞弦歌而喜也割雞焉用牛刀者謂其
治小以大也君子學道則有以飬其仁心故愛人小
人學道則亦和順以服事其上故易使夫子聞子游
之語恐學者疑於前言以國小民寡為可忽也故告
二三子以子游之言為是而謂前言為戲之辭氣抑
揚之間豈弟和平無非教也

　　公山弗擾以費畔召子欲往子路不說曰末之也已何
必公山氏之之也子曰夫召我者而豈徒哉如有用我
者吾其爲東周乎

　　公山弗擾之召夫子謂其不徒然者以其肯召聖人
恐有悔過自新之意也自周之東君臣上下之分日
以陵夷故諸侯逼天子大夫制諸侯而陪臣畔大夫
此東周之為也如使聖人得用必以正名為先固將
反東周之為而復西周之舊則夫公山弗擾其得為
今日之事乎子路之不說懼其汙也不知使聖人而
誠可往則其撥亂反正固有道矣或曰公山弗擾執
季氏以畔安知其志不在於克亂以權耶其能强公
室殆未可知也其為東周亦未可知也夫弗擾不禀
命於公而輙畔其大夫逆也欲以是而克亂是謂以
亂易亂而反加甚焉後世亂臣賊子所以借虚名而
為篡奪之計者也若夫子意其如是而欲往則是聖
人可陷而可罔也其説失之矣

　　子張問仁於孔子孔子曰能行五者於天下為仁矣請
問之曰恭寛信敏惠恭則不侮寛則得衆信則民任焉
敏則有功惠則足以使人

　　能行此五者於天下則其心公平而周徧可知矣然
恭其本與

　　佛肸召子欲往子路曰昔者由也聞諸夫子曰親於其
身為不善者君子不入也佛肸以中牟畔子之往也如
之何子曰然有是言也不曰堅乎磨而不磷不曰白乎
湼而不緇吾豈匏瓜也哉焉能繫而不食

　　親於其身為不善者君子不入此君子守身之常法
也至於磨不磷湼不緇在聖人然後可以言此盖堅
之至則磨而不磷矣白之至則湼而不緇矣故楊氏
曰堅白不足而欲自試於磨湼其不磷緇者幾希矣
然而公山弗擾與佛肸之召夫子皆嘗欲往而卒不
往何也其欲往者以天下無不可變之人無不可為
之事而卒不往者則知其人之終不可變而事之終
不可為耳一則生物之仁一則知人之智也子路蓋
不悦乎弗擾之召矣及佛肸之召而復有言焉則以
夫中心所疑雖聞聖人之言而自反終未安故問辨
之不敢釋抑可謂善學矣然而子路之不悦在子路
之分則當然盖子路以己處聖人而未能以聖人觀
聖人耳

　　子曰由也女聞六言六蔽矣乎對曰未也居吾語女好
仁不好學其蔽也愚好知不好學其蔽也蕩好信不好
學其蔽也賊好直不好學其蔽也絞好勇不好學其蔽
也亂好剛不好學其蔽也狂

　　學所以明善也不知學則徒慕其名而莫知善之所
以為善也好仁不好學之蔽如欲力行自守以為仁
而不知學以明之則其所行所守未免於私意適足
以為愚而已至於好知不好學則用其聰明而不知
約之所在故其蔽蕩好信不好學則守其小諒而不
知義之所存故其蔽賊好直不好學則務徑情而不
知含蓄故其蔽絞絞者訐而已好勇不好學則犯難
而不知止故其蔽亂好剛不好學則務勝而不知反
故其蔽狂是六者本為達徳善行而不好學則非所
以為徳行而反以自蔽學如行大道日闢而通也不
學如守暗室終窒而蔽矣

　　子曰小子何莫學夫詩詩可以興可以觀可以羣可以
怨邇之事父遠之事君多識於鳥獸草木之名

　　興謂興己之善觀謂觀人之志和平而無邪故可以
羣親切而不傷故可以怨温柔敦厚深篤乎人倫之
際故邇可以事父逺可以事君而又可以多識鳥獸
草木之名是則詩其可以不學乎張子曰止言事父
事君舉其重者言之也

　　子謂伯魚曰女為周南召南矣乎人而不為周南召南
其猶正牆面而立也與

　　為周南召南者謂躬行周南召南之實也天下之事
未有不本於齊家必如周南召南所述室家之事而
後為家齊由此而達之則無所不可行若為之不從
此始則動有隔礙雖尺寸亦不可以推而行也故曰
其猶正牆面而立也與然而未有不修身而家齊者
故欲為周南召南者又以修身為先

　　子曰禮云禮云玉帛云乎哉樂云樂云鐘鼓云乎哉
玉帛固所以行禮也鐘鼓固所以為樂也謂玉帛鐘
鼓為非禮樂則不可然禮樂豈止乎玉帛鐘鼓之間
哉得其本則玉帛鐘鼓莫非吾情文之所寓不然特
虚器而已所謂本者反諸吾身而求之則知其不逺
也

　　子曰色厲而内荏譬諸小人其猶穿窬之盜也與
小人謂在下之小人言君子而色厲内荏則其為欺
與小人之為穿窬者無以異也尹氏曰色剛厲而内
柔荏其欲人之不知也推其心何異穿窬之盜哉

　　子曰郷原徳之賊也

　　孟子答萬章之問詳之矣惟其居之似忠信行之似
廉潔衆皆説之自以為是而不可以入堯舜之道故
為賊夫徳也

　　子曰道聽而塗説徳之棄也

　　聞善者存而體之則其徳蓄聚若徒以資談説而已
則於徳何有哉是棄之也

　　子曰鄙夫可與事君也與哉其未得之也患得之既得
之患失之苟患失之無所不至矣

　　患得患失者以得失為事也其所為患得者乃計利
自便之心惟其有是心故既得則患失矣其患失之
心乃患得之心也未得則患得既得則患失矣若是
則凡可以勿失者皆在所必為而亦何所不至哉自
古亂臣賊子其初亦豈敢遽有篡弑之萌惟其患失
之心蹉跌至此故夫未得則患得既得則患失患失
則無所不至履霜堅冰馴致其道也然則計利自便
之萌是乃弑父與君之原也聖人謂為鄙夫者盖區
區惟己私之徇不亦鄙乎

　　子曰古者民有三疾今也或是之亡也古之狂也肆今
之狂也蕩古之矜也廉今之矜也忿戾古之愚也直今
之愚也詐而已矣

　　疾生乎氣禀之偏狂而肆者過於進為也矜而廉者
廉隅露見也愚而直者直情徑行也此雖偏而為疾
然猶為疾之常至於狂而放則流而為蕩矜而争則
溢而為忿戾愚而衒直則變而為詐是盖世衰俗敝
則習益逺故也言疾則固為偏而今也併與古之疾
而亡之則益甚矣古者三疾學則可瘳也至於今之
疾悖理亂常之甚盖難反矣然困而能學亦聖人之
所不棄也

　　子曰巧言令色鮮矣仁

　　解己見前

　　子曰惡紫之奪朱也惡鄭聲之亂雅樂也惡利口之覆
邦家者

　　以其似是而非有以惑人之觀聴是以聖人惡之利
口所以覆邦家者盖變亂事實使是非邪正率皆紊
亂邦家所由傾覆也

　　子曰予欲無言子貢曰子如不言則小子何述焉子曰
天何言哉四時行焉百物生焉天何言哉

　　言本以明理也聖人恐學者但求於言而反以支離
也故有予欲無言之歎子貢從而問焉亦可謂達矣
所謂四時行百物生者天道之流行無息也天雖不
言而何隐哉聖人亦何隐哉動静語黙之間無非至
理之所在也再曰天何言哉所以𤼵之者也

　　孺悲欲見孔子孔子辭以疾將命者出户取瑟而歌使
之聞之

　　孺悲之不見疑在棄絶之域矣取瑟而歌使將命者
聞是亦教誨之而終不棄也聖人之仁天地生物之
心與

　　宰我問三年之䘮期已久矣君子三年不為禮禮必壞
三年不為樂樂必崩舊穀既没新穀既升鑽燧改火期
可已矣子曰食夫稻衣夫錦於女安乎曰安女安則為
之夫君子之居䘮食㫖不甘聞樂不樂居處不安故不
為也今女安則為之宰我出子曰予之不仁也子生三
年然後免於父母之懐夫三年之䘮天下之通䘮也予
也有三年之愛於其父母乎

　　人子之致哀於其親盖其心之不可以己者先王制
禮為之過不及之節而㫁之以三年是謂天之則也
宰我論䘮禮而欲止乎期孔子反復告之以女安則
為之夫其食㫖不甘聞樂不樂居處不安果何哉以
其有所不忍於心故也宰我聞夫子斯言而出其必
有以忍於中矣

　　子曰飽食終日無所用心難矣哉不有博奕者乎為之
猶賢乎已

　　飽食而無所用心則放越而莫知其極凡惡之所由
生也博奕雖不足道然方其為之意專乎此比之放
越而莫知其極者猶為愈焉此章大抵言無所用心
則長惡為可畏耳

　　子路曰君子尚勇乎子曰君子義以為上君子有勇而
無義為亂小人有勇而無義為盜

　　君子尚義不尚勇盖尚勇則徒知勇之務而或至於
犯義者有之尚義則義之所當為勇固在其中矣亂
謂亂常理也盜謂盜其上也君子小人以在上在下
者為稱

　　子貢曰君子亦有惡乎子曰有惡惡稱人之惡者惡居
下流而訕上者惡勇而無禮者惡果敢而窒者曰賜也
亦有惡乎惡徼以為知者惡不孫以為勇者惡訐以為
直者

　　君子者惟其愛人故惡稱人之惡者為其薄也惟其
順徳故惡居下流而訕上者為其逆也惟其循理故
惡勇而無禮者為其陵犯也惟其達義故惡果敢而
窒者為其冥行(一本作妄動)也此惡不善之公心亦天下
之通義也子貢之惡惡其近似而害於知勇與直者
也子貢惡乎此則所以檢身者抑可知矣徼孔注云
抄也抄人之意以為己有

　　子曰惟女子與小人為難養也近之則不孫遠之則怨
女子隂質小人隂類其所望於人者常深故難飬知
其難飬如此則當思所以待之之道其惟和而有制
與夫不惡而嚴乎

　　子曰年四十而見惡焉其終也已

　　見惡者有不善而見惡於人也此又甚於無聞者方
其壮時猶不能用力以矯厲則終於淪棄可知矣此
警懼學者使之激昂自進於早也

　　微子篇

　　微子去之箕子為之奴比干諫而死孔子曰殷有三仁
焉

　　三人者皆當其時於其身處之盡其道者也其立紂
之朝所以維持宗社之心至矣而有不得已焉則自
靖以獻於先王詳味微子一篇則可見三子之所為
深切至到者矣孔子皆稱為仁以其不失夫性之理
故也(一作以其中誠惻怛克盡其道故也)

　　桞下惠為士師三黜人曰子未可以去乎曰直道而事
人焉往而不三黜枉道而事人何必去父母之邦
桞下惠仕則仕黜則黜而未嘗枉其道也若枉道則
害於和之理矣至於孔子道不行然父母之邦可以
去而亦去雖周行天下而未嘗苟仕也則與下惠異
矣下惠謂焉往而不三黜則所以期於斯世者亦幾
於不恭矣此篇記桞下惠於三仁之後以明其趨之
一下文又詳著孔子之事以見聖人之為至焉如楚
狂耦耕荷蓧之徒則陷於一偏而不足以知聖人者
夷齊而下雖各得其道而未盡其至者故終之以孔
子之無可無不可盖於是無以加矣此孟子集大成
之意也

　　齊景公待孔子曰若季氏則吾不能以季孟之間待之
曰吾老矣不能用也孔子行

　　景公計量所以待之輕重是與孔子事道之意違矣
程子曰季氏强臣君待之之禮極隆然非所以待孔
子季孟之間則待之之禮為至矣然曰吾老矣不能
用也此不係待之之輕重特以不用而去

　　齊人歸女樂季桓子受之三日不朝孔子行

　　去讒逺色賤貨而貴徳所以勸賢也今好色而忘敬
賢之心則道之不行可見矣是以去之

　　楚狂接輿歌而過孔子曰鳳兮鳳兮何徳之衰往者不
可諫來者猶可追己而已而今之從政者殆而孔子下
欲與之言趨而辟之不得與之言

　　接輿之意盖欲夫子隐居以避世耳觀其知鳳徳之
衰且辭氣舒而不迫其人天資亦髙矣夫子意其可
以告語欲與之言其趨而辟盖匿其聲迹而已於是
見其隘矣

　　長沮桀溺耦而耕孔子過之使子路問津焉長沮曰夫
執輿者為誰子路曰為孔丘曰是魯孔丘與曰是也曰
是知津矣問於桀溺桀溺曰子為誰曰為仲由曰是魯
孔丘之徒與對曰然曰滔滔者天下皆是也而誰以易
之且而與其從辟人之士也豈若從辟世之士哉耰而
不輟子路行以告夫子憮然曰鳥獸不可與同羣吾非
斯人之徒與而誰與天下有道丘不與易也

　　夫子使子路問津亦察其容止之有異也長沮謂是
知津矣此譏夫子周行天下之已久也桀溺之意則
以為當世滔滔一律誰肯以夫子之道易己所為言
其徒勞耳故以夫子為辟人之士謂其道不合而後
去也以己為辟世之士謂舉世不得而親之也夫子
憮然者以其與吾意異也夫人不可與鳥獸同羣當
與斯人為徒耳以天下之無道也故欲從而變易之
使天下而有道則何事於變易乎必如桀溺之意以
其無道而辟之則将去人之類與鳥獸同羣而後為
可耳

　　子路從而後遇丈人以杖荷蓧子路問曰子見夫子乎
丈人曰四體不勤五穀不分孰為夫子植其杖而芸子
路拱而立止子路宿殺雞為黍而食之見其二子焉明
日子路行以告子曰隱者也使子路反見之至則行矣
子路曰不仕無義長幼之節不可廢也君臣之義如之
何其廢之欲潔其身而亂大倫君子之仕也行其義也
道之不行已知之矣

　　四體不勤五穀不分孰為夫子其意以為吾知勤四
體分五穀之為道耳植杖而芸亦不迫矣子路聴其
辭氣見其容止而敬之拱而立未知所言也止子路
宿殺雞為黍以食而復見其二子則其為人盖有餘
裕而疑非遂絶世者也故夫子以為隐者而使子路
反見之欲有以告語之也至則行矣則惟恐人之已
知故行以避焉其隘可知也子路所云殆述夫子之
意云爾義者宜也故宜莫大於君臣故以不仕為無
義丈人之見二子長幼之節不可得而廢者也其不
可得而廢者非以其性之所有乎長幼之節既不可
廢則夫君臣之義又烏得而廢之乎彼盖欲潔其身
而不知亂倫之害於人道為大也君子之仕豈為他
哉行吾義而已道之不行君子豈不知乎而汲汲於
斯世者固有不可以己者也此篇所載楚狂耦耕荷
蓧此四人皆素隐者然就其中荷蓧其差髙乎

　　逸民伯夷叔齊虞仲夷逸朱張桞下惠少連子曰不降
其志不辱其身伯夷叔齊與謂桞下惠少連降志辱身
矣言中倫行中慮其斯而已矣謂虞仲夷逸隱居放言
身中清廢中權我則異於是無可無不可

　　七人者皆為逸民而制行則異亦有淺深之不同也
不降其志不辱其身其清之至與下惠少連雖立於
惡人之朝未免乎降志辱身然道則未嘗枉也故言
不失於倫理而行不違其慮思此所謂由由然與之
偕而不自失者也至於虞仲夷逸則又其次也放言
謂其言放而不拘也異乎中倫者矣然而其持身亦
合於清者之所為而其退而廢也亦非素隐行怪之
為有合於權為可取也若夫孔子之無可無不可則
異乎七子者之撰矣無可者不以可為主也無不可
者不以不可為主也其曰無者言其不存於中也然
則夫子之心果何如哉當可則可當不可則不可大
而化之其惟天乎若夷齊之心則未免有不可若下
惠少連則未免有可也故孟子乃所願則學孔子而
已

　　大師摯適齊亞飯干適楚三飯繚適蔡四飯缺適秦鼓
方叔入于河播鼗武入于漢少師陽擊磬襄入于海
張子曰始者樂失其次夫子自衛反魯一嘗治之其
後伶人賤工識樂之正及魯益衰三家僭妄自大師
以下皆知散之四方踰河蹈海以去亂聖人俄頃之
助功化已如此其曰用我者期月而已可也豈虚言
哉

　　周公謂魯公曰君子不施其親不使大臣怨乎不以故
舊無大故則不棄也無求備於一人

　　此四言者反復而言之皆當在所篤也篤乎此則君
國子民之本立矣不施其親尹氏曰親者不失其為
親是以無所施此説為安大臣既用之則當聴其言
而使得行其道其可使怨不吾以乎故舊無大故則
不棄絶之大故必得罪於國與民者也然曰不棄而
已非私以爵祿也無求備於一人於一夫之身而求
備非特失用才之道而亦非所以飬徳也

　　周有八士伯達伯适仲突仲忽叔夜叔夏季隨季騧
張子曰周有八士記善人之富也楊曰八人盡為士
之道故謂之八士

























　　論語解卷九

　　欽定四庫全書

　　論語解卷十　　　　　　　宋　張栻　撰

　　子張篇

　　子張曰士見危致命見得思義祭思敬䘮思哀其可已
矣

　　見危則致命見得則思義決擇於義利之際也祭則
思敬䘮則思哀篤於本也其可已矣者猶云若是可
謂士矣楊氏曰於成人曰授命曰見利於士曰致命
曰見得盖致命則力為之不如授命之安見利則未
必得也見得而後思義焉則不豫矣此成人與士之
異也

　　子張曰執徳不𢎞信道不篤焉能為有焉能為亡
執徳𢎞則進徳有地信道篤則志道不回苟其不然
雖有為善之心亦若存若亡不能為有亡也程子曰
信之不篤則執徳無由𢎞

　　子夏之門人問交於子張子張曰子夏云何對曰子夏
曰可者與之其不可者拒之子張曰異乎吾所聞君子
尊賢而容衆嘉善而矜不能我之大賢與於人何所不
容我之不賢與人將拒我如之何其拒人也

　　包注友交當如子夏汎交當如子張其説是盖交有
淺深二子論交各為一義不可廢也若但與之汎然
交際而已則固當尊賢而容衆嘉善而矜不能若與
之為朋友之交則當與其可者而拒其不可也但拒
之之辭微過甚耳然而在學者之分則子張之言未
若子夏之嚴也而遽非子夏之説且曰我之大賢與
於人何所不容其言若以成徳自居者此亦其堂堂
氣象也與

　　子夏曰雖小道必有可觀者焉致遠恐泥是以君子不
為也

　　堯舜之道天下之達道也非堯舜之道皆小道而已
小道亦各有所長非無可觀也然以致逺則必有弊
而不可以行致逺謂推之天下與来世也君子之學
豈但為目前計哉亦期以逺而已則夫小道者宜君
子之不為也然惟其有可觀故可以惑人人惑之謂
見其近利云耳若以致逺存心則烏能惑也

　　子夏曰日知其所亡月無忘其所能可謂好學也已矣
致其知而不舍故其知日新保其有而不違故其有
常存此之謂好學日知其所亡謂日知其所未有也

　　子夏曰博學而篤志切問而近思仁在其中矣

　　博學篤志切問近思不可便以此為仁而仁不外是
也惟從事於此而不計其獲則循序而自至盖不可
以欲速而臆度也聖門論仁大抵如此

　　子夏曰百工居肆以成其事君子學以致其道

　　百工居肆所以成其事也君子務學所以致其道也
致者極其至也盖道本不離人然自未合者言之非
用力以致之則不能有諸躬耳

　　子夏曰小人之過也必文

　　有過則改之而已小人耻過而憚改故必文文謂飾
非以自欺也

　　子夏曰君子有三變望之儼然即之也温聽其言也厲
望之儼然敬而重也即之也溫和而厚也聴其言也
厲約而法也夫其望之儼然若不可得而親也及其
即之則温焉即之也温若可得而親也而聴其言則
厲焉其為三變豈君子之强為之哉禮樂無斯須而
去身故其成就發見如此

　　子夏曰君子信而後勞其民未信則以為厲己也信而
後諫未信則以為謗己也

　　信在使民諫君之先民信則心誠服矣君信則志意
交矣然所為信者在乎篤之己者何如耳易曰有孚
盈缶夫使民而民以為厲己諫君而君以為謗己是
在我孚信未篤而已若舍己而尤人不亦殆乎

　　子夏曰大徳不踰閑小徳出入可也

　　大德大體也小徳節目也君子所存大體固有定而
至其酬酢之際用權以取中初無一定之執故未嘗
不同歸焉如可以取可以無取可以與可以無與之
類是也然而斯言以大徳不踰閑為本必大徳不踰
閑而後小徳可以出入盖其出入未嘗不在其閑之
中故曰可也不然本之不立而謂出入為可是小人
之無忌憚而已

　　子游曰子夏之門人小子當洒埽應對進退則可矣抑
末也本之則無如之何子夏聞之曰噫言游過矣君子
之道孰先傳焉孰後倦焉譬諸草木區以别矣君子之
道焉可誣也有始有卒者其惟聖人乎

　　此篇所載子夏之言無非切要而此章尤為能𤼵明
聖門之閫奥孰先傳孰後倦謂君子教人具有次序
盖其道本末一致豈有以為先而傳之豈有以為可
後而倦不傳但學者資質聞見如草木區分之不同
故所得有淺深之異而君子之道本末實一致耳故
曰焉可誣也若夫始末兼舉而無餘憾則是聖人矣
非學者事也今夫小子習為洒埽應對進退之事是
之謂小學由是而致其知則存乎其人是之謂大學
至於充之而盡亦初不離乎洒埽應對進退之間若
以此為末而别求所謂本則是析本末為二體形而
上者與形而下者不相管屬其為弊盖有不勝言矣
以子游久在聖門而其差猶若此甚矣論學之難也

　　子夏曰仕而優則學學而優則仕

　　大學之道在明明徳在親民成己成物之無二致也
古之人學以終其身故仕優則學學優則仕其從容
暇裕如此終始於學而無窮已也

　　子游曰䘮致乎哀而止

　　䘮主於哀致者自盡之謂若毁生滅性則是過乎哀
者也

　　子游曰吾友張也為難能也然而未仁曾子曰堂堂乎
張也難與並為仁矣

　　雖有髙明之見卓絶之行謂之難能則可而不害其
為未仁也堂堂氣象所以為難與並為仁也歟盖是
道也必深潛縝宻親切篤至而後可以進故如愚之
顔子聖人許其不違仁而堂堂之張曾子以為難與
並為仁也

　　曾子曰吾聞諸夫子人未有自致者也必也親䘮乎
人於他事未能自盡於親䘮其可以不自盡乎若於
此不能自盡則何事能盡若於此能自盡則於其他
亦推是心而已

　　曾子曰吾聞諸夫子孟莊子之孝也其他可能也其不
改父之臣與父之政是難能也

　　以為難能特曰為之不易云耳盖父之臣與父之政
必善矣固當奉而篤之若不幸而有悖於理害於事
則當察而更之是乃致其誠愛於親也孟荘子之所
以終不改者意者其事雖未為盡善而亦不至於悖
理害事之甚與故有取其不忍以改也盖善而不改
乃其常耳不必稱難能惡而不改則是成父之惡不
可稱難能也

　　孟氏使陽膚為士師問於曾子曾子曰上失其道民散
久矣如得其情則哀矜而勿喜

　　先王之於民所以飬之教之者無所不用其極故民
心親附其上服習而不違如是而猶有不率焉而後
刑罰加之盖未嘗不致哀矜惻怛也若夫後世禮義
衰微所以飬之教之者皆蕩而不存矣上之人未嘗
心乎民也故民心亦渙散而不相屬以陷於罪戾而
蹈於刑戮此所謂上失其道民散久矣方是時任士
師之職者獄訟之際其可以得情為喜乎盖當深省
所以使民至於此極者以極其哀矜之意焉可也嗟
乎後世治獄之官每患不得其情苟得其情則喜矣
夫豈知哀矜而勿喜之味哉能存此心則有以仁乎
斯民矣

　　子貢曰紂之不善不如是之甚也是以君子惡居下流
天下之惡皆歸焉

　　下流如川澤是也川澤處卑衆水畢萃紂之不道可
謂極矣其曰不如是之甚者言其始亦未至若是之
甚惟其為不善而天下之惡皆將歸之是以若此其
極也書稱受為天下逋逃主萃淵薮而飛亷惡来之
徒皆集於朝不善之積日累月成以至於貫盈是豈
不猶川澤所居者下而衆水皆歸之者乎故君子惡
居下流强為善而已矣

　　子貢曰君子之過也如日月之食焉過也人皆見之更
也人皆仰之

　　人皆見之者君子不以文飾掩蔽其過也日月之食
旋而復矣無損其明也故君子改過不吝而徳愈光
焉

　　衛公孫朝問於子貢曰仲尼焉學子貢曰文武之道未
墜於地在人賢者識其大者不賢者識其小者莫不有
文武之道焉夫子焉不學而亦何常師之有

　　萬理盈於天地間莫非文武之道道初無存亡増損
在人所識何如賢者則識其大者不賢者則識其小
者人人莫不有文武之道也至如庶民耕田而鑿井
仰事而俯育文武之道亦何嘗無乎然則夫子焉往
而非學惟善之主而初無常師也此其所以備斯文
之大全大舜樂取諸人以為善自耕稼陶漁以至為
帝無非取諸人者即此意耳特以文武為言者以文
王武王以来其傳至於孔子故也

　　叔孫武叔語大夫於朝曰子貢賢於仲尼子服景伯以
告子貢子貢曰譬之宮牆賜之牆也及肩窺見室家之
好夫子之牆數仞不得其門而入不見宗廟之美百官
之富得其門者或寡矣夫子之云不亦宜乎

　　所造愈深則人愈難識而况於聖人之為至乎非得
其門而入者何由知其藴也雖然武叔亦豈真能窺
子貢者哉使其果能之則其於夫子之道望乎牆仞
當知起尊敬之心求其所以入者而不暇矣

　　叔孫武叔毁仲尼子貢曰無以為也仲尼不可毁也他
人之賢者丘陵也猶可踰也仲尼日月也無得而踰焉
人雖欲自絶其何傷於日月乎多見其不知量也
子貢善喻如宮牆日月之喻皆可謂切矣夫邱陵固
可踰太山雖髙然猶有可踰之理至於日月之行天
則孰得而踰之哉人之議日月者初何損於日月之
明徒為自絶於日月而已矣

　　陳子禽謂子貢曰子為恭也仲尼豈賢於子乎子貢曰
君子一言以為知一言以為不知言不可不慎也夫子
之不可及也猶天之不可階而升也夫子之得邦家者
所謂立之斯立道之斯行綏之斯来動之斯和其生也
榮其死也哀如之何其可及也

　　子貢以日月喻聖人之不可踰矣復以天之不可階
而升喻聖人之不可及尤為切至矣盖大而化之非
復思勉所及學者至此無所用其力是豈不猶天之
不可階而升乎所謂立之斯立道之斯行綏之斯来
動之斯和者不疾而速不行而至惟天下至誠感無
不通也其生也榮其死也哀無不得其所者也其猶
萬物之於天乎子貢知足以知此其所造亦深矣

　　堯曰篇

　　堯曰咨爾舜天之厯數在爾躬允執其中四海困窮天
禄永終舜亦以命禹

　　以其徳當天心故知天之厯數在其躬允執其中事
事物物皆有中天理之所存也惟其心無所倚則能
執其中而不失此所謂時中也君之所為安樂者以
民故也天之視聴自我民視聴若四海困窮則天祿
亦永終矣聖人之相授凡以天人之際而已

　　曰予小子履敢用𤣥牡敢昭告于皇皇后帝有罪不敢
赦帝臣不蔽簡在帝心朕躬有罪無以萬方萬方有罪
罪在朕躬周有大賚善人是富雖有周親不如仁人百
姓有過在予一人

　　程子謂曰字上脱一湯字有罪不敢赦謂桀得罪於
天不敢稽天命而不討然凡天下之人莫非帝之臣
其善惡不可蔽也則何敢專顧帝所眷命何如爾己
有罪則不以及萬方萬方有罪則歸之於己此其自
列以聴天命之辭公天下之心如此然則其有天下
也亦何與於己哉周有大賚惟善人之是富雖有周
至親不如仁賢如周公雖至親亦以尊賢之義為重
也百姓有過在予一人是武王公天下之心與成湯
無以異也此所載帝王之事孔子之所常言門人列
於末章所以見前聖後聖之心若合符節其不得時
位而在下則夫子之道其得時位而在上則帝王之
業也

　　謹權量審法度修廢官四方之政行焉興滅國繼絶世
舉逸民天下之民歸心焉所重民食䘮祭寛則得衆信
則民任焉敏則有功公則説

　　權量者法度之所由出也故不可不先謹法度審則
綱紀定廢官修則事無曠此政之所以行而無壅也
興滅國不欲忘其先之功徳也繼絶世不忍墜人之
宗祀也舉逸民不使賢才以遐遺也是三者民心之
所願而民望之所歸此民之所以歸心也以民食為
重則人務本而有以厚其生以䘮祭為重則民䘏終
而有以哀其死凡此皆為政之綱紀也而行之則有
本焉下四者是也寛則民有所措故得衆信則民願
為之役故民任敏則無失時之患故有功公則順天
下之好惡故説然是四者之中公又為本也此亦孔
子之所常言帝王為治之要門人并記於此亦春秋
示百王大法之意也

　　子張問於孔子曰何如斯可以從政矣子曰尊五美屏
四惡斯可以從政矣子張曰何謂五美子曰君子惠而
不費勞而不怨欲而不貪泰而不驕威而不猛子張曰
何謂惠而不費子曰因民之所利而利之斯不亦惠而
不費乎擇可勞而勞之又誰怨欲仁而得仁又焉貪君
子無衆寡無小大無敢慢斯不亦泰而不驕乎君子正
其衣冠尊其瞻視儼然人望而畏之斯不亦威而不猛
乎子張曰何謂四惡子曰不教而殺謂之虐不戒視成
謂之暴慢令致期謂之賊猶之與人也出納之吝謂之
有司

　　孔子論為政之方莫詳於此故門人復以附前章之
後姑息以予民則惠而費矣若因其所利而利之如
制之田里教之樹畜通工易事之類皆是也是則其
為惠均平而何費之有使之不以其道則勞而怨矣
以逸道使民則何怨之有凡動於己私者皆貪也若
所欲者仁而已則何貪之有君子之所以自處者安
裕故常泰然而無所不敬也故不驕若夫以勢位智
力自恃則驕驕則不泰矣正衣冠尊瞻視臨之以莊
也持身如是之嚴故人望而畏之而非以威加人也
故威而不猛若夫有使人畏己之心則猛而反害於
威矣惠而不費勞而不怨施於人者也欲而不貪泰
而不驕威而不猛存於己者也為政内外始終之道
亦云備矣然而欲仁又其本歟不教而殺謂未嘗有
教以先之及陷於罪然後從而刑之是虐之而已不
戒告而視其成是暴之而已令慢而其期則欲必至
是賊之而已三者皆不仁者之為也猶之予人當予
則予之耳若為政但知守出納之吝而不知施舍之
宜是有司之事耳尸其政而但為有司之事豈不失
為人上之道乎此不知者之為也失人心而召禍亂
未必不由此故亦居四惡之一焉尊五美而屏四惡
則政日新而無斁矣五美之後必繼之以四惡之防
聖人之戒深矣

　　子曰不知命無以為君子也不知禮無以立也不知言
無以知人也

　　此所論命謂窮通得䘮之有定也不知命則將徼倖
而苟求何以為君子乎知命則志定然後其所當為
者可得而為矣禮者所以檢身也不知禮則視聴言
動無所持守其將何以立乎知禮則有履踐之實矣
知言如吉人之辭寡躁人之辭多之類不知言則無
以知其情實之所存其將何以知人乎故知言則取
友不差矣此三者學者之所宜先切要之務必以是
為本而後學可進不然雖務於窮髙極逺而終無所
益門人以此終論語之書豈無旨哉

























　　論語解卷十

