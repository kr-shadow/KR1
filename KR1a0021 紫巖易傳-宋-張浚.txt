#+TITLE: 紫巖易傳-宋-張浚
#+DATE: 2016-06-11 12:19:45
#+SOURCE: github.com/kanripo/KR1a0021 master 542451f7                
欽定四庫全書　　　　經部一
　紫巖易𫝊　　　　　　易𩔖
　　提要
　　　　(臣/)等謹案紫巖易傳十卷宋張浚撰紫巖者
　　　　浚自號也其曽孫獻之跋云忠獻公潛心於
　　　　易嘗為之傳前後兩著稿親題第二稿云此
　　　　本改正處極多紹興戊寅四月六日某書始
　　　　為定本矣獻之嘗繕録之附以讀易襍説通
　　　　為十卷藏之於家據此則襍説一卷似獻之
　　　　所續附者然考獻之是跋在嘉定庚辰而朱
　　　　子作浚行狀已稱有易解及襍説共十卷則
　　　　獻之特繕録而已未嘗編次也其書立言醇
　　　　粹凡説隂陽動静皆適於義理之正末一卷
　　　　即所謂襍説胡一桂議其専主劉牧今觀所
　　　　論河圖信然朱子不取牧説而作浚行狀但
　　　　稱尤深於易春秋論孟不言其易出於牧殆
　　　　諱之歟乾隆四十五年九月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)　陸　費　墀
欽定四庫全書
　紫巖易傳卷一　　　　　宋　張浚　撰
上經
䷀(乾下/乾上)
乾元亨利貞
　乾道也元亨利貞徳也道一也徳有四焉自然之理
　自然之序自然之數不可易也故夫數者一二三四
　是也數至四而備矣合之為十别之為五莫非自然
　故夫天有四時地有四方人有四端五實周流乎中
　五者皇極之中道也乾道也乾以中運元亨利貞終
　始不息生化之功於是乎出元以始之亨以通之利
　以裁之貞以固之天人之理無餘蘊矣
初九潛龍勿用
　陽潛於一靜養之功不可不謹說之築巖尹之耕野
　望之釣渭顔子之陋巷大舜之深山皆勿用也而虞
　舜之徳正配乾周文實法舜
九二見龍在田利見大人
　三畫一為天二為地三為人有天斯有地有地斯有
　人以數言也六畫一二為地三四為人五六為天天
　處乎上地處乎下人處乎中以位言也見龍在田其
　徳著見言行之脩巳聞於時不有應也徳罔克施利
　見大人志可行矣舜三徙成都利見於堯其此時乎
九三君子終日乾乾夕惕若厲无咎
　天地設位能以人成乾至於三三才備具君子觀𧰼
　進徳脩業以配天地乾乾動罔非天也既惕且厲畏
　天之誠見於此矣徳業其有不大哉雖然君子何惕
　君子出而同人盖將與天下共其憂是以惕乾三四
　不言龍龍之在人其變莫測不可以形求舜由仁義
　行聞善言善行若決江河莫之能禦乾乾也
九四或躍在淵无咎
　四陽既壯其氣上逹徳成於内天其察之故或躍下
　應初九正靜之心不忘脩已故在淵書記舜元徳升
　聞莊子謂受命於天惟舜獨也正或躍在淵也
九五飛龍在天利見大人
　虞舜於是不得巳而紹堯之統矣舜豈以得天下為
　心哉有若飛龍勢莫可禦夫徳同於天然後能霈天
　之澤聖人脩徳於身積非一日時至徳行孰不觀化
　而被恵邪禹稷契臯陶之徒相與出而輔舜見大人
　之利莫尚於此
上九亢龍有悔
　過中故亢九而六之天地之數將窮於是聖賢處此
　猶難也而况其下者乎盖居富貴極至之地耳目之
　所感移意氣之所動蕩有不可勝言者矣故有悔云
用九見羣龍无首吉
　聰明聖智守以愚貴為天子守以謙富有天下守以
　儉皆用九之道九復為一羣龍畢應行中履正不自
　尊貴為吉孰大帝庸作歌其在是歟
彖曰大哉乾元萬物資始乃統天雲行雨施品物流形
大明終始六位時成時乗六龍以御天乾道變化各正
性命保合大和乃利貞首出庶物萬國咸寧
　萬物皆出乎一一氣之運形以之統雲行雨施功用
　出矣自乾而坎自坎而艮生生化化終始無窮理既
　大明位斯時定乾何為哉乗此六陽之氣均調造化
　遲速進退制之在我元亨之功於是為大乾道變化
　聖人賛乾之功也乾之變化聖人成之聖人正心誠
　意以黙賛乾元變化代興凡物有生各得其正天地
　大和參之為一利貞行矣首出庶物萬國咸寧不亦
　宜乎乾元之徳至是而備四徳分之為四合之為一
　於一之中四以之行
𧰼曰天行健君子以自強不息
　天以誠運其行至健生物大功自是流出君子法天
　去偽存誠求以自強自強而後能不息記曰不息則
　久久則悠逺悠逺則博厚博厚則髙明且夫君子之
　所不息者何道曰善道也君子勉於為善生物之徳
　可以配天功用大矣
潛龍勿用陽在下也
見龍在田徳施普也
終日乾乾反復道也
　陽之生數中於三三三而九其變無窮故乾之九三
　有通變不息之道反復道謂心念之所起無須臾而
　離於道上下互體俱乾為乾乾為反復道乾道也三
　位在辰為終日
或躍在淵進无咎也
　進不失正何咎之有惟靜故正乾體具天一成數四
　應初為在淵居下卦上為躍
飛龍在天大人造也
　九五得陽數正中數與徳符斯可以大有為於天下
　盖龍至於五而徳全徳全故能變能化其道若神而
　功利所及者大
亢龍有悔盈不可久也
　盈則失天人之心夫盈天道所虧地道所變鬼神所
　害人道所惡是安能久哉有大物者必用謙謙斯亨
　亨斯有終矣
用九天徳不可為首也
　髙其目而下其耳者匪天也夫有為首之心天下孰
　告以善道何以主利萬物而配天之徳也
文言曰元者善之長也亨者嘉之㑹也利者義之和也
貞者事之幹也君子體仁足以長人嘉㑹足以合禮利
物足以和義貞固足以幹事君子行此四徳者故曰乾
元亨利貞
　仁者人之本心也體之在我天下歸仁故曰體仁足
　以長人萬善積於中則動皆中禮故曰嘉㑹足以合
　禮我之為義本以利物何往而不適其宜也故曰利
　物足以和義天下之動貞夫一貞固而事業其有不
　立乎故曰貞固足以幹事不言智而言貞惡夫智容
　有不貞者貞固而其為智也大矣
初九曰潛龍勿用何謂也子曰龍徳而隱者也不易乎
世不成乎名遯世无悶不見是而无悶樂則行之憂則
違之確乎其不可㧞潛龍也
　紆朱懐金不足以移顔氏之樂與以天下不足以改
　夷齊之操曰不易乎世知我者天夫何悶所樂在道
　夫何憂
九二曰見龍在田利見大人何謂也子曰龍徳而正中
者也庸言之信庸行之謹閑邪存其誠善世而不伐徳
博而化易曰見龍在田利見大人君徳也
　中之用大矣言靡不信行靡不謹自然之符莫可掩
　也君子方且閑邪於耳目所聞見以内守其誠謂夫
　有而為之不可易耳閑邪而誠自存曰閑邪存其誠
　善世不伐謙徳行也徳博而化人心格也一則潛二
　則見為言行上下俱陽為閑邪一在中為存誠初二
　皆地位二位近人為田為善世為博二隂數為不伐
九三曰君子終日乾乾夕惕若厲无咎何謂也子曰君
子進徳修業忠信所以進徳也脩辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
　三四位在人人道以徳業為大忠信則不欺於天人
　故徳進修辭立誠則有以感動天下心故業修知至
　至之以内充乾徳故可與幾知終終之以外盡臣節
　故可與存義文王在𡵨則然詩曰惟此文王小心翼
　翼文王雖危无咎矣
九四曰或躍在淵无咎何謂也子曰上下无常非為邪
也進退无恒非離羣也君子進徳修業欲及時也故无
咎
　自三而四卦體於是分發上下進退義夫君子進而
　有為豈曰富貴是圖而為一巳私計哉盖將以大其
　徳業而生利萬物於天下其心合天其身何咎且四
　陽用事萬物發生君子體之安可失也
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其𩔖也
　水火之於濕燥以氣求也風雲之於龍虎以聲應也
　水火以相制為用有君臣交修之道風雲以相感為
　用有君臣遇合之道聖人有作如日在天萬物畢照
　凡以得聖臣為之輔若水火風雲之流從耳故上治
　則日月星辰得其序下治則鳥獸草木順其性天地
　之間豈容有失其道理者哉乾五備皇極數水火金
　木之象具其中
上九曰亢龍有悔何謂也子曰貴而无位髙而无民賢
人在下位而無輔是以動而有悔也
　无正位曰无位變坤隂曰无民民逺之賢去之動悔
　固宜矣嗚呼為君者其戒於亢哉
潛龍勿用下也
見龍在田時舍也
　因時而動動得所居生利之功於是乎出
終日乾乾行事也
　至誠不息以應於天曰行事
或躍在淵自試也
　視吾徳之所格者何如曰自試聖賢以生利萬物為
　心不以一已為心其自試也非私巳也
飛龍在天上治也
亢龍有悔窮之災也
　九六之數俱窮故災
乾元用九天下治也
潛龍勿用陽氣潛藏
見龍在田天下文明
　徳化之所格致
終日乾乾與時偕行
或躍在淵乾道乃革
　乾至三而内卦之體具自四以往離乎人而進乎天
　矣乾道至是而變
飛龍在天乃位乎天徳
　徳同於天曰天徳聖人撫有天下以徳不以𫝑
亢龍有悔與時偕極
乾元用九乃見天則
　惟天為大惟堯則之以天為則烏乎亢故夫天運以
　中聖人有為亦曰中而已
乾元者始而亨者也利貞者性情也乾始能以美利利
天下不言所利大矣哉
　四徳緫於元成於貞貞其至矣乎利天下萬物之道
　自是而出若性情之相為用也是為美利而乾元所
　以為大君子貴貞用能利物
大哉乾乎剛健中正純粹精也六爻發揮旁通情也時
乗六龍以御天也雲行雨施天下平也
　剛健中正徳也純粹精徳之幾於道也乾六陽錯雜
　於六十四卦之間而天地萬物之情靡不該貫其中
　曰旁通情乗六龍以調節天地之正曰以御天雲行
　雨施天徳行矣天下之所以平也天徳以澤物為大
君子以成徳為行日可見之行也潛之為言也隱而未
見行而未成是以君子弗用也
　徳不成無以孚天人之心君子欽畏天道是以貴於
　潛也
君子學以聚之問以辯之寛以居之仁以行之易曰見
龍在田利見大人君徳也
　君子之成其徳如是學問以求益寛仁以躬行君徳
　備矣
九三重剛而不中上不在天下不在田故乾乾因其時
而惕雖危无咎矣
　周公思兼三王以施四事則然
九四重剛而不中上不在天下不在田中不在人故或
之或之者疑之也故无咎
　天地以位言中不在人謂徳進於天也文王有君民
　之大徳有事君之小心卒免羑里之難其用是道歟
夫大人者與天地合其徳與日月合其明與四時合其
序與鬼神合其吉凶
　天地之徳莫大乎生大人生萬物之徳配天地曰與
　天地合其徳與日月合其明無不照也與四時合其
　序無不均也與鬼神合其吉凶無不當也大人建用
　中徳自然之合莫可致詰矣
先天而天弗違後天而奉天時天且弗違而况於人乎
况於鬼神乎
　道有以財成之於先政有以欽承之於後聖人與天
　為一天其違之人受命於天者也鬼神依人而行者
　也其性其心其情其理惟一耳天且弗違人鬼其有
　不格享者哉
亢之為言也知進而不知退知存而不知亡知得而不
知喪其惟聖人乎知進退存亡而不失其正者其惟聖
人乎
　進有退之道存有亡之理得有喪之幾惟亢則天下
　之善言不聞而莫有輔之者方且偃然自謂如日之
　在天禍亂之生可勝諱邪聖人誠立於身學充乎内
　羣賢應之中徳以大用能有思有為罔不歸正治道
　之永配天無極也聖人所以至此凡以知進退存亡
　迭相消長而能常守其貞耳噫有大物者可不勉夫
　貞哉
䷁(坤下/坤上)
坤元亨利牝馬之貞
　坤道貴順坤所謂順順於道非順於事牝馬取順義
　而牝馬之貞有載重致逺之功必曰貞云者聖人惡
　夫順而背於道不足與有為於時者也坤數二為牝
　馬
君子有攸往先迷後得主
　聽唱而應臣之事也然唱之不以道亦可應乎坤之
　先迷厥旨安在哉其戒夫君心未格而強之以難行
　者邪君子必先正君君正道合上以正而唱下以正
　而應得主之道莫加於此矣學者不可不辯
利西南得朋東北喪朋
　自午而進隂日以長曰得朋自子而進隂日以消曰
　喪朋盖君造始臣代終人臣立事建業以有為於下
　失朋儕之助有不能獨勝其任者矣故西南以得朋
　為利若夫立於本朝左右天子茍非絶𩔖忘私以充
　盡夫大公至正之道知有國家而不知有身知有君
　而不知有臣其何以上得君心相與合徳以治天下
　哉然則得朋臣之職也喪朋臣之心也以是心行是
　職庶幾足以體坤之道非曰今日得之明日喪之也
　故夫喪朋云者喪其私云耳歸功以報於上持美以
　效於君但見君徳而莫或有専事擅權之咎曰東北
　喪朋為臣如此不亦善歟
安貞吉
　順道喪朋以安其貞生物之功斯為大吉孰甚焉
彖曰至哉坤元萬物資生
　大無不包至則隨之萬物賦形曰資生
乃順承天
　乾以一唱坤以二應其道順其承以貞
坤厚載物徳合无疆
　徳厚故莫測其分量
含𢎞光大品物咸亨
　蘊蓄於中者既𢎞發見於外者必大是以君子貴積
　徳也積徳而泰治可致
牝馬地𩔖行地无疆
　其性順其才健牝馬之貞如是徒順而巳何貴夫馬
　哉
柔順利貞君子攸行
　柔順不貞則將阿諛諂佞為天下萬物之害君子戒
　之
先迷失道後順得常
　失弼亮之道得正靜之常
西南得朋乃與𩔖行東北喪朋乃終有慶
　隂與隂為𩔖曰𩔖行生化之功始終不息曰有慶
安貞之吉應地无疆
　臣道至是而配乎地
𧰼曰地勢坤君子以厚徳載物
　地自上而下其勢至順不復有閒君子體之順於天
　順於道順於理順於人無所不順而徳積厥躬足以
　安養萬物矣不亦大乎
初六履霜堅冰至𧰼曰履霜堅冰隂始凝也馴致其道
至堅冰也
　方隂初生而有履霜之戒聖人其知幾矣乎盖一念
　之起發之㳙㳙流之江河況夫不善之跡已發見於
　外者哉馴致大惡無難也聖人謹禮内以正身外以
　正人辯之不蚤盖非所患嗚呼君臣之間誠難也用
　察則近於疑疑心一生何以共事惟夫以禮正身而
　又以正人不待察察而姦邪無所隱其情矣
六二直方大不習无不利𧰼曰六二之動直以方也不
習无不利地道光也
　坤有靜厚之徳而六二得中於内所養博大故動而
　見於事業其直可以上通於天其方可以下法於地
　直自敬來雖闇室不欺也方自義來雖死生不變也
　惟直故方惟直方故大吁為臣若坤六二又安有欺
　天失節之事哉事業之大復何疑也且君子以敬義
　而行乎内外其設施注措罔不悉契天人之心矣尚
　何待於習而後利邪竒之而一耦之而四為直方二
　火數為地道光
六三含章可貞或從王事无成有終𧰼曰含章可貞以
時發也或從王事知光大也
　先事則迷三用含章含章盖推美以效之君而不自
　暴耀於外者得臣道之貞矣書曰爾有嘉謀嘉猷則
　入告爾后于内爾乃順之于外曰斯謀斯猷惟我后
　之徳嗚呼臣人咸若時惟良顯哉夫古人豈固為是
　區區者乎以謂道之不通於君而君心未孚雖欲行
　之天下孰與格化故美徳善政必歸之君而弗敢成
　盖將使吾君身自行之吾知或從王事以續終於後
　而已或不一之辭所從者非一也君子行此是以恵
　澤加於天下令聞傳於後世君子之智不亦光且大
　乎坤三四得互坤中位一以光大一以无咎三含章
　盖中徳之積耳
六四括囊无咎无譽𧰼曰括囊无咎慎不害也
　四近君在諸卦為大臣位坤臣道也六五得臣之正
　體四未得位惟含養厥徳靜以待時進而至五臣道
　亨矣括囊盖内充其徳待時而有為者也漢儒乃以
　囊括為譏豈不陋哉陽舒隂閉故孔子發天地閉之
　訓夫閉於前而舒於後生化之功自是出也括囊之
　慎庸有害邪
六五黄裳元吉象曰黄裳元吉文在中也
　美徳積於中而事業著於下君子之仁孰大於是業
　以徳成曰黄裳黄中央之色也
上六龍戰于野其血𤣥黄𧰼曰龍戰于野其道窮也
　六五之數疑於乾疑故戰禍亂自此起矣其道豈不
　窮哉坤土為野
用六利永貞𧰼曰用六永貞以大終也(乾坤二卦義/以大作代)
　君以動造始臣以靜大終天地隂陽之理不可易也
　用六守貞不先事不擅權不越理不過度臣道之美
　復何以加於此哉
文言曰坤至柔而動也剛
　坤變則成乾矣故夫論坤者往往淪入於小人之柔
　順而失坤之貞後世貪位冒寵者或借是說以卒行
　其私志馴致亂國喪家而莫知悔也君子謹養其剛
　而用之以柔柔以承上剛以立事
至靜而徳方
後得主而有常
含萬物而化光
坤道其順乎承天而時行
　天以誠運地以誠應天地合徳萬物以生因時而行
　動不違道然則坤所謂順順於道非順於事也
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辯之
不早辯也易曰履霜堅冰至盖言順也
　隂主於内其事順其勢浸長嗚呼小人在下位而不
　正之術足以熒惑人主之心意必自阿意順㫖中來
　以國以家由之而亂吁可畏也惟克巳之君為能辯
　之
直其正也方其義也君子敬以直内義以方外敬義立
而徳不孤直方大不習无不利則不疑其所行也
　敬義既立賢以𩔖應天下悦服
隂雖有美含之以從王事弗敢成也地道也妻道也臣
道也地道无成而代有終也
　无成謂不敢専其事且専其功
天地變化草木蕃天地閉賢人隱易曰括囊无咎无譽
盖言謹也
　謹養其徳也
君子黄中通理正位居體美在其中而暢於四支發於
事業美之至也
　中徳内充天人之理宜無不貫揚雄曰通天地人曰
　儒正位居體禮之著於外者也美在其中而暢於四
　支發於事業盖徳禮之符云
陰疑於陽必戰為其嫌於无陽也故稱龍焉猶未離其
𩔖也故稱血焉夫𤣥黄者天地之雜也天𤣥而地黄
䷂(震下/坎上)
屯元亨利貞勿用有攸往利建侯
彖曰屯剛柔始交而難生動乎險中大亨貞雷雨之動
滿盈天造草昧宜建侯而不寧
　有君徳而後可濟屯屯為卦震坎繼乾坤用事體具
　四徳彖釋之曰大亨貞謂其亨之大在貞非若乾於
　四徳全也陽動於震變坎之險剛健不撓而生物之
　功於是出是為屯之貞惟貞斯有生物大徳康屯者
　必有生物心用以剛健不為險陷厥亨以大故曰屯
　剛柔始交而難生動乎險中大亨貞乾陽一再索坤
　得震坎曰剛柔始交陽氣未逹隂阻其施曰難生勿
　用有攸往戒渉險也居屯務進徳務安人貞其徳建
　侯所以安人不此之務而欲以兵力勝是動天下兵
　也此其可邪互坤為建侯建侯盖分地而與之共理
　期以濟屯夫屯難初若草不齊若日之昧天實為之
　急之則亂譬夫雷雨之動厥澤未霈易涸也於是而
　不擇人以勞來安集之得無亂乎故曰宜建侯而不
　寧震下為不寧盖惟至誠不息之君然後足以濟屯
　至誠故不敢安寧其道不息嗚呼康屯之利在貞在
　建侯而不寧又為康屯之本盖人君惟無逸而增修
　中徳然後賢才樂附協心一徳以濟大難不然怠忽
　驕慢任非其人淪溺陷險而不可復出矣嗚呼人君
　必至誠生物之心動於内然後屯難可散也屯自坎
　變䝉自離變天地功用付之水火屯以澤施䝉以明
　著其用大矣震萑葦為草互坤上有坎位為昧坎變
　有乾體為天造震下承互坤為建侯自伏犧至周悉
　用建侯制至後世民兵分為二牧守將帥皆侯也然
　則後之欲濟屯者牧守將帥之任安可不重其𨕖乎
象曰雲雷屯君子以經綸
　先定規模次興事業經綸也經綸之功起於建侯而
　所以經綸在不寧方屯天下望治若望雲霓而須雨
　之來也儻非至誠不息事事得理何以使恵澤必加
　於下哉乾坤而繼以屯所付者大君宜盡其子誠也
　陽一再索經綸之義坎為弓輪
𥘉九磐桓利居貞利建侯象曰雖磐桓志行正也以貴
下賤大得民也
　得民心非朝夕事初之所以磐桓也志在生利天下
　是謂居貞位在三隂下而隂阻之為盤桓陽動於一
　為貞震不喪匕鬯為侯變坎而震陽在隂下陽貴隂
　賤為以貴下賤其事則康屯之主下賢建侯而得天
　下心坤臣道賢也衆也邑也國也夫康屯而以身下
　賢民知恵澤必加於巳胡為而不得其心哉坤衆為
　得民且爻辭獨言利居貞建侯而孔子復起以貴下
　賤之文盖是𧰼固有姦雄用之逆天倫亂天下者矣
　非正也聖人曰必正而後可故爻止曰利居貞而孔
　子於志行正後發此義意或曰必若湯武而後可為
　康屯主也
六二屯如邅如乗馬班如匪寇㛰媾女子貞不字十年
乃字𧰼曰六二之難乗剛也十年乃字反常也
　震動坎下六二以柔乗震剛將比初而與之合邪則
　為失正而陽必求隂處之甚難進退惟艱曰屯如邅
　如乗馬班如三隂並進有互坤體為馬阻險未進為
　班如二五剛柔相際五為二正應非乗初之剛則遇
　五而有合矣曰匪寇㛰媾女子貞不字十年乃字盖
　以二抱節守志於艱難之世而不失其貞也若太公
　在海濵伊尹在莘野孔明在南陽義不茍合是謂女
　貞十坤數自震初歴互坤至坎五而徳位俱正君臣
　之分將復其常曰十年乃字君子於是可以有為而
　生生之功及天下矣夫君子居屯生養天下心未甞
　一日忘之獨惡夫遇合不貞動不以禮喪巳違天終
　不能建立事功以生利萬物而𫉬罪於天下後世恥
　之不為耳互坤為女子
六三即鹿无虞惟入于林中君子幾不如舍往吝𧰼曰
即鹿无虞以從禽也君子舍之往吝窮也
　方天下屯孰無趨赴事功之志六三以隂處震上志
　動而欲有為於屯險者也曰即鹿鹿性決躁三以互
　㢲居震為鹿且三居互坤中上下皆隂所應在上上
　亦隂位動而用柔之剛徳助何以有行於屯曰即鹿
　无虞惟入于林中若是則非徒莫之有𫉬窮不知反將
　罹失身之憂矣曰君子幾不如舍往吝二五上下有
　互艮體艮山為林中山澤之官取名以虞謂山非虞
　不行也艮止止故見幾曰君子幾夫當屯難之時知
　己才力不足任事且无剛徳之賢先後之履正而用
　靜焉雖无𥙷於屯而不至冒昧僥進以敗屯事是亦
　君子所為也六三雖失中位而以隂履剛又在互艮
　中得君子之幾
六四乗馬班如求㛰媾往吉无不利𧰼曰求而往明也
　屯必剛徳可濟四以已柔求𥘉剛曰求㛰媾乗馬班
　如欲以禮而交接於初也三爻取義各不同夫柔遇
　剛而𫉬聖徳之益往以事五其能輸忠止難於屯矣
　曰往吉无不利且三无虞入林中四以求往𫉬吉是
　三淪入於暗而四趨於明也明云者非徒識智之明
　事業亦將暴白於天下盖四位比五得初陽之應而
　往以承五冝无不利四以隂求陽陽為明程氏曰居
　得致之地巳不能而遂已至暗者也
九五屯其膏小貞吉大貞凶𧰼曰屯其膏施未光也
　陽動而上中未出險曰屯其膏夫徳澤未厭人心欲
　一大丕變之甚難武克商歸馬放牛示天下弗服其
　後周公於商民勤勤訓勉曾不憚煩不敢輒以刑罰
　加之懼屯膏也古之欲濟大難於天下先務畜徳於
　身徳畜而大其動必應深仁厚澤既有以服化其心
　將何施不得志又奚大貞凶云屯九五雖以剛中履
　位下無剛徳臣為應卦體雲雷之氣方屯君臣之徳
　未大孚於天下故小貞吉大貞凶然則五求剛徳以
　大其中施斯光矣互艮艮為光明隂掩之為未光
上六乗馬班如泣血漣如𧰼曰泣血漣如何可長也
　二三四皆坤體三爻方安靜處下乗馬班如也上居坎
　險極處而下又無應將何以久於上居屯者其戒之
　哉坎血卦為泣血
䷃(坎下/艮上)
䝉亨匪我求童䝉童䝉求我初筮告再三瀆瀆則不告
利貞
彖曰䝉山下有險險而止䝉䝉亨以亨行時中也匪我
求童䝉童䝉求我志應也初筮告以剛中也再三瀆瀆
則不告瀆䝉也䝉以養正聖功也
　離四變為䝉䝉之為卦坎處艮下遇險而止非由物
　蔽之而䝉也蒙有亨之道若泉止山下淵乎其居時
　而導之不愆厥中功利行矣匪我求童蒙童蒙求我
　謂九二二剛中與五本皆離體其志應中以志同五
　必我求初筮告誠而後告也精神之感道義之孚不
　啻若挾蓍而應之再三瀆瀆則不告啟廸之道然耳
　夫占筮至再三則吉凶未定適足為筮者瀆君臣師
　弟子閒求不以誠而莫之躬行屑屑告之於道瀆矣
　孟子曰故將大有為之君必有所不召之臣欲有謀
　焉則就之其尊徳樂道不如是不足與有為初筮有
　尊徳樂道心告宜也䝉之利在貞而養正盖六五事
　業五以柔履中得坤之靜復性反徳與天為一無私
　無欲謹養其正且九二以剛中輔導之養正之功於
　是大曰聖功言功利著見於天下後世而莫之已也
　且夫天下之亂常生於中才之主自用聰明而不能
　復性至靜止其私欲浸以放恣流毒天下其發甚邇
　其施甚逺盖下無剛中臣告以養正之道使淪溺而
　與蔽䝉者均也吁可畏哉惟九二所蓄至厚以時行
　中上應於五志同道合聖功以著君臣之間可謂盛
　矣艮少男為童蒙坎信初為筮三隂為再三坎水止
　山下為養正艮其道光明為聖功
象曰山下出泉蒙君子以果行育徳
　徳本諸性克己復禮其徳斯成譬泉之在山下循而
　通之滔滔兹始果行果於行也
初六發蒙利用刑人用說桎梏以往吝𧰼曰利用刑人
以正法也
　蒙自離變坎變其明而離明之體常存於中初六發
　蒙發其明也利用刑人用說桎梏盖將肅以憲令使
　天下曉然知所趨向逺罪去惡日趨善域殆有教化
　存於其中非謂直加刑罰故孔子釋之曰以正法過
　是而至用刑是懲蒙非發蒙故曰用說桎梏以往吝
　且天下之蒙久矣聖人不忍天下蹈陷罪惡首著發
　蒙大訓俾治之於蚤惟人之於身亦然治心修性盖
　不可不蚤圖必也以聖賢為典刑息心之偽去性之
　欲靜極明生得蒙之貞不然失禮入邪自罹戚患將
　無所用於世矣坎北方為刑法坎險為桎梏
九二包蒙吉納婦吉子克家𧰼曰子克家剛柔接也
　包蒙若泰九二包荒以吾中養彼不中以吾才養彼
　不才曰包蒙納婦取女子得其所歸為義隂蒙也婦
　也包蒙納婦則羣隂畢應人各任職天下之善殆將
　歸我大臣事業盡是矣是可以正天下而止其蒙曰
　子克家且九二剛中徳足以包上下羣隂既有以養
　之又納其可任職者俾佐吾事於蒙誠有功矣雖然
　此非二功五之功也六五體童蒙之徳方至誠虚已
　以下應於二二得以展盡其才曰剛柔接剛柔二五
　位也二剛中有震體震長男為克家
六三勿用取女見金夫不有躬无攸利𧰼曰勿用取女
行不順也
　三過中位坎險上互坤為女互震震動三其女之行
　險而從私欲者歟見金夫謂二二有乾剛體為金三
　應在上而見金夫女失正也女失正則將失其身何
　以正家故无攸利女臣𧰼也嗚呼在臣而進不以正
　惟勢利之視悖天逆人以徇其私必不能忠於君而
　愛於人尚何所用臣哉三以不中不正資而負坎險
　之行巳麗於惡昬蔽已甚莫可救藥故蒙六爻惟三
　獨不言蒙吁若三盖人臣邪僻之尤者矣坎險為行
　不順處艮下為不有躬艮為身為躬
六四困蒙吝𧰼曰困蒙之吝獨逺實也
　陽實隂虚四居互坤中離明之體盡消視九二上九
　為逺曰獨逺實實而逺之將無啟迪其蒙者矣於䝉
　困於道吝且人之自立天地間而可以无咎尤於身
　者不過誠實而巳惟君子以實徳行已親君子而復
　性之誠蒙可脫也若小人邪偽虚誕不幸而與之處
　日積月改浸隨以化困其免乎四近君迺有逺實之
　困智慮日昬舉措日謬是將何以有行嗟夫居大位
　者宜以暱比小人為戒哉
六五童蒙吉𧰼曰童䝉之吉順以㢲也
　五位艮中互坤承之坤順艮止有順止於道象夫䝉
　貞性未逹若泉在山五以順㢲居中誠一之徳與天
　同心究其所養厥功為大盖非特黜去聰明退托謙
　沖以用䝉於一時者所為耳故曰童䝉吉堯則天舜
　恭巳文王純亦不巳童䝉也惟六五順止於道以下
　剛中之賢性修反徳徳至同初聖功遂成恵利甚大
　盖君人而以誠一之徳在上賢誰不為之盡力智誰
　不為之盡謀所收之功將使夷狄禽獸草木各得其
　生矧人也哉艮少男為童卦自離變六五有離明體
　是以𫉬童䝉之吉也
上九擊䝉不利為寇利禦寇象曰利用禦寇上下順也
　上九以剛止之徳在䝉上羣隂順聽得天下心有思
　止昬昧功夫天下皆䝉待聖人迪之聖人以正治䝉
　不能使天下盡去其䝉盖必有害吾治害吾道於終
　者是謂寇上九以剛徳下臨羣隂徳位俱勝自上而
　下禦寇為順以我之順正彼之逆寇將何利曰擊云
　者擊而散之滌其昬蔽易其強梗徳化之行若虞帝
　舞干羽而有苗格云艮手為擊三隂居坎險上為寇
䷄(乾下/坎上)
需有孚光亨貞吉利涉大川
彖曰需須也險在前也剛健而不陷其義不困窮矣需
有孚光亨貞吉位乎天位以正中也利涉大川往有功
也
　坎險在前阻乾之進乾剛遇險待時以動曰需夫需
　九五以一陽居二隂中則是陽陷於隂也何以光何
　以亨盖九五以坎中履乾剛内有剛徳衆陽輔之有
　不陷之義曰需有孚光亨夫需天下須以養也為天
　下須非有孚君子剛健不息克盡中正之道其能養
　恵天下而充其所以為光乎貞吉以中正吉也中正
　則道協天人治以光大險難聿濟大功以立位乎天
　位謂五位在乾上必曰天位盖言中正之徳足以格
　天云嗚呼中正之貴於君也尚矣茍非剛健在内則
　違中失正注意聲色密邇邪佞徳衰政壊天下失望
　雖有其位與無位同聖人於需彖辭有天位之稱謂
　不如是無以繼天而大其養也其義不困窮言剛健
　者必治嗚呼人君於需其勉夫剛而戒夫陷哉利渉
　大川往有功也需出險而震陽徳施矣是以有功
𧰼曰雲上於天需君子以飲食宴樂
　致中和於一已將以位天地育萬物君子得時之心
　如此飲食宴樂盖自養𧰼非真為飲食宴樂事也夫
　君子豈徒求養其氣體心志而巳哉君臣上下同徳
　一心相與臻乎至和之域庶幾足以盡其義詩鹿鳴
　燕羣臣嘉賔詩先王非為逸樂也小雅首以此篇盖
　政事之大者其二章曰我有嘉賔徳音孔昭示民不
　恌君子是則是傚言君臣務徳不務樂其心無須臾
　而不在天下百姓也雲上於天利澤必下施君子觀
　象養其身以養人至九五需於酒食則養人之功博
　矣雖然君子先天下而憂飲食宴樂雖曰取𧰼而君
　子若有優游忘憂之意何也曰君子中和之養正所
　以盡其憂時心不然時未可為雖憂奚益天下序卦
　曰物穉不可不養故受之以需需者飲食之道也夫
　天下一飲一食之間繫命君子君子知夫天下繋命
　在我是以謹養中和庶幾不負天下而利澤及之於
　後夫子曰飲食之道非真為宴樂之事明矣
初九需于郊利用恒无咎𧰼曰需于郊不犯難行也利
用恒无咎未失常也
　郊在邑外以邑視郊猶夫外也卦自坤變而初在乾
　下為郊初去險最逺為恒其徳咎无自生曰利用恒
　无咎盖君子於需不以險逺且巳在下位而於徳或
　怠為所當為以俟天命其心不𫉬罪天人故无咎也
　坤隂也初變坤隂有乾剛徳為未失常夫初惟不犯
　難以行險而欽慎戒懼不替厥徳常若處險於需得
　矣豈比夫妄冒僥倖者所為哉
九二需於沙小有言終吉𧰼曰需于沙衍在中也雖小
有言以吉終也
　近坎險為沙互兌兌口為有言惟剛中克吉剛中者
　必強為善而平裕寛大之徳積於中故吉盖需以徳
　為本為臣於需非有裕大之徳必競利急功昧於逺
　圖九二處乾中其徳足以應五而衍然在中初無犯
　難心是以小有言而二五道同志合利澤必將大著
　於後故𫉬吉也且二非怠於濟需者惟急於徳而緩
　於難以吾正直屈彼險醜需必濟矣
九三需于泥致寇至𧰼曰需于泥災在外也自我致寇
敬慎不敗也
　居易則逺禍廹險則致寇敬之慎之法乾之三其免
　於敗君子必平其心平其政戒險也且夫剛健不中
　而前遇坎險是健以行險者也用健涉險必有邀功
　趨利之心啟敵玩寇之事敗亡無日矣敬慎則知畏
　知畏則能自反而治在我庶幾可收保全之功於後
　為臣於需者戒之哉坎水為泥坎北方為寇坎險為
　災坎上為災在外互離南方禮為敬慎
六四需于血出自穴𧰼曰需于血順以聽也
　文王居羑里時為然陽健承坎坎血卦為血位坎下
　為出穴卦變坤為順以聽夫䝉大難而處以順舍文
　王其誰能之文王善處需者二隂陷陽四於位為不
　正然四互體居離中巽初以明順之徳在坎險下且
　乾之剛健在内其道足以有濟聖賢事也論易者當
　通其變
九五需于酒食貞吉𧰼曰酒食貞吉以中正也
　需九五以剛徳處乾上有中正大徳而位天位九二
　復以剛中應其道足以養天下而納之中和曰需于
　酒食夫天下不能自養須聖人而養聖人非家至人
　給以養天下也君臣同心行吾中正之徳於上而天
　下率化和氣肇豐年應酒食之需莫盛此矣盖惟中
　正可格天而感人且天下須以養而有不中不正之
　為是必拂於天而逆於人災害禍亂之將作不旋踵
　矣民尚何所寄命哉五剛中徳與位稱居險難在前
　之時剛健不息卒以濟難遂使天下䝉酒食養變憂
　嗟之聲為和樂之俗吉孰大兹五以中正位天位為
　貞坎在上坎天一之水物所生也為酒食
上六入于穴有不速之客三人來敬之終吉𧰼曰不速
之客來敬之終吉雖不當位未大失也
　上處坎極而賴君子以出險用以終吉三陽在下協
　𩔖上應為不速之客夫君子有益於人尚矣上六居
　險上在需又不當位以得君子為應猶未大失況當
　位而可行其志君子應之其事業豈不暴白於天下
　哉揚雄曰侍君子晦斯光窒斯通辱斯榮敗斯成且
　濟需在剛健上乏剛徳而身履髙位自安險中初無
　補於需曰入于穴惟三陽之來有以強其志復其剛
　上敬以從之故其失未大終以𫉬吉也嗚呼當需難
　時已以柔居上而不汲引剛賢用以自輔賢者之來
　又蔑有欽敬之心徳何自而明難何自而解是將淪
　入於險而不復出矣可不畏歟坎險為穴互離承之
　為敬
䷅(坎下/乾上)
訟有孚窒惕中吉終凶利見大人不利涉大川
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
　訟自離變内卦變離明為坎險且乾陽居上其才健
　其行與水相違險健而爭是以訟夫訟必思求其所
　以訟誠信之道虧而上下之情不通訟所由生也惟
　復誠信以杜絶其原且惕然畏夫情之窒塞而增修
　厥徳以中息訟訟可弭也恃力必爭害加於人矣故
　曰訟有孚窒惕中吉終凶且自天子至庶人有敵必
　有訟兵爭辯詰小大不同為訟一也聖人以天下百
　姓為心不以一已喜怒為心君臣交孚於上而窒惕
　省懼惟憂中徳不大無以革其心而化之是以薄海
　内外罔不率順天下坐受無訟之福訟上剛下險險
　而健訟此申言訟之所以為訟也心險才健烏往不
　訟春秋詰夷狄不一盖謂其險且健勢易以訟吾一
　日徳衰政弛將起釁肈亂不可遏止譬人之身與其
　家一有不正且才力不勝訟由以生不反身而歸之
　正爭競是務為身為家害未易言矣訟剛自外來而
　居二二五各得中君臣以中應剛健至誠聿修徳政
　而有以止天下訟險健者將易心為恭順彼知夫訟
　不可成必將順以聽命也利見大人謂九五九五中
　正天下訟待之以定見大人而誠信之道格其非心
　訟可息焉不利涉大川訟宜靜宜止徐繹其所以訟
　而以中正弭之冒昧以爭不思反巳而自蹈險陷則
　無以息訟矣遯陽下降一變為訟再變為无妄為有
　孚二隂陷陽為窒乾健在上為惕二五俱得中為中
　吉訟必有衆起為終凶坎在下其行上與天違為不
　利涉大川乾陽居坎險為入于淵嗚呼遯二隂既外
　而乾陽自外來陷乎坎中於是有訟二隂小人𧰼也
　小人用於時必紛紛生事為國起難非構利即黷兵
　非黷兵即朋黨非朋黨即沈溺禮文徒為聚訟小人
　行險而健不肯求安靜之福自非君臣有剛中之徳
　斥而逺之充吾誠信以行其政令使四方莫之敢侮
　訟其入於師矣若夫徒有止訟心而剛中之徳不修
　則君子必不用政事必不立四方必予侮是姑息而
　致訟之大者兹不可不辯
𧰼曰天與水違行訟君子以作事謀始
　宇宙之内趣舍各殊如天與水違行然謀始所以靖
　之於先設為書契亦謹始之大者詩云迨天之未隂
　雨徹彼桑土綢繆牖户謀始之大者盖當閒暇無事
　時徳立政行天下誰敢侮之舍此弗謀莫知為國矣
　嘗謂中國於夷狄義利趣操不侔若天西轉而水流
　東其能無訟幾希王者大正始兢兢然惟恐徳政一
　日失以肈禍産亂是以謀之欲其蚤也
初六不永所事小有言終吉象曰不永所事訟不可長
也雖小有言其辯明也
　訟戒在初初用柔故不永所事夫忿戾之心一起而
　能息之以順靜訟必不永訟諸爻率以柔𫉬吉聖人
　戒夫強愎不悛紛紛口舌閒不知自反而求其直也
　小有言終吉順靜而言息也順靜者天人所相厥理
　自明於訟吉矣四以互兌應而為有言互離在前離
　明為其辯明
九二不克訟歸而逋其邑人三百户无眚𧰼曰不克訟
歸逋竄也自下訟上患至掇也
　剛險陷中而二隂挾之且卦體天與水相違二適在
　坎中遯隂乗之為閒於上下君臣之間道固不同小
　人䜛謗之說盖已得行矣是未易可以口舌爭也曰
　弗克訟而義有所不可必為也𫝊曰富而能臣乃免
　於難歸而逋其邑人三百户恭徳行也臣有恭徳眚
　其免焉事固有下訟上者乎曰臣不能自節以禮義
　而區區欲必伸其志於道不遜於天不順有致訟之
　理而刑罰所由加也是謂自貽伊戚曰患至掇云聖
　人著此訓明君臣之間道貴於同不同則疑疑則爭
　爭則亂自非賢哲之君子安能全身逺害以自立於
　無過之地若二之能逋其邑人者哉且九五中正主
　也二雖居險中而亦有中徳所以發不克訟之義者
　自夫卦體之相違明其趣向有不同耳乾陽變坤隂
　為邑人為逋三百坤數
六三食舊徳貞厲終吉或從王事无成𧰼曰食舊徳從
上吉也
　有吉徳有凶徳舊徳謂坎險之舊三雖位在坎上有
　互離體變坎險為離明曰食舊徳食猶日月之食舍
　剛險用中順善居訟者貞厲以貞自守而不忘憂懼
　也懼而知戒居險可吉曰終吉或從王事无成不敢
　專也且為臣於訟其位過中而不敢專且能洗濯其
　心以從於上訟何自生坤傳曰地道无成而代有終
　夫臣而擅君之成命天人所共惡誅罰之所必加也
　戒哉三得從上之吉去坎險之舊用麗順之正變天
　水之相違非有剛明至徳莫至是矣九五剛中有事
　於訟為王事
九四不克訟復即命渝安貞吉𧰼曰復即命渝安貞不
失也
　四以乾剛乗坎上且下履遯二隂其位剛過依險以
　動動必逆理而況夫過中失正暱近小人訟安可克
　復即命渝安貞謂何渝變也變已剛強之心以順上
　命且安夫臣道之貞以不克成其訟可吉也互㢲㢲
　順為即命乾道主變為渝四位互離離明是以能渝
　夫近臣而悔過易慮安貞於訟以順從中正主其不
　為朝廷生事而恵利之黙及人亦大矣宜𫉬吉也九
　四以息訟則徳不足而用靜之功庶幾無過舉於訟
　夫何失之有
九五訟元吉𧰼曰訟元吉以中正也
　履中守正仁徳大孚息爭靜難何往不宜曰訟元吉
　盖聖人利天下之功在止訟不在治訟天下事物之
　來無巳其𫝑必有訟不思止而息之區區欲用其治
　則智力將有所不逮矣夫訟必本於心之相違惟九
　五所履中正得乾之仁視天下若一已初無怒之疾
　之之意且其仁足以化天下而服其心是以訟息而
　天下治以仁𫉬吉嗚呼中正不可一日忘於訟久矣
　中正則施為注措悉本於仁而有以當於人心天下
　誰不悅從故雖強大暴悍者亦將畏義欽服無所用
　訟況其下者邪故夫爭端之起嘗生於人主不知乎
　中正之道般樂怠敖自巳啓禍是其不可不慎歟訟
　諸爻皆以柔吉九四雖剛亦履隂位獨五以剛中吉
　五君也天下訟待以決且君道以剛為正五方以仁
　徳止天下訟非剛中則莫能至誠而勉修其徳此又
　聖人立爻㣲㫖
上九或錫之鞶帶終朝三褫之𧰼曰以訟受服亦不足
敬也
　上以剛亢處訟極才健不中有撃柱論功之氣曰或
　錫之命雖自上其徳非順𩔖夫或者錫之也若齊威
　普文在春秋時而天子錫以命服弓矢車馬云終朝
　三褫之服之不自安也鞶帶所以束身而用其恭上
　挾險不遜是謂不稱其服適足為已羞矣故曰亦不
　足貴也乾金乾衣為鞶帶互離離日為終朝互兌兌
　毁乾陽之數三為三褫
䷆(坎下/坤上)
師貞丈人吉无咎
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
　師凶事也師貞在徳徳足以結天下心以吾之徳伐
　彼不徳曰師貞已貞而後可以貞人也一陽在内徳
　進而中為師之貞丈人吉者何丈人謂二丈人徳智
　俱全之稱仁愛足以撫天下之命法度足以制天下
　之命謀猷足以託天下之命為丈人五隂有地十數
　丈人象也九二剛中羣隂歸之五以柔中付二閫外
　事俾因天下之心用天下之力以興大利除大害是
　能左右九二而使之用事於師得王道之要矣吉无
　咎者何師凶事也師若毒藥治病於元氣不能無少
　損惟丈人知夫元氣在國當謹養而保全之不得已
　用師將以同民而去其害不殘民以逞欲也是以𫉬
　師之吉而可以无咎於後夫塗炭之禍非兵莫息然
　兵非有徳智者用之利未及成而害巳先及天下民
　之從之適以重禍是流毒天下非用毒以止天下之
　病聖人不肯為也師自坎變六五本坎五中位變坤
　之順與九二剛中應其徳本同惟五柔順在中沈潛
　其剛以師屬二行險而順天人之心靡不悅從知其
　本心以利天下非害天下故曰民從之吉又何咎夫
　坎險為毒坤為衆可以王謂王道於是成二剛中五
　能用二王業以建也嗚呼陽來在一為復升二為師
　復自心起人君必先復其心使悉歸於中然後能復
　其情性復其政事以從事於師不然已之無徳幸一
　旦成祗亂天下非以利天下也可不察歟可不慎歟
　嗚呼惟復而後可言師
𧰼曰地中有水師君子以容民畜衆
　仁以養之義以訓之先王之兵也水居地中容而有
　制君子法𧰼民欲容衆欲畜盖不容無以得天下心
　不畜無以制天下命觀井田􁀫乗法師𧰼見矣師五
　得坤中盡容畜義
初六師出以律否臧凶象曰師出以律失律凶也
　以義舉以禮動以法制是謂師出以律弗善於此凶
　固宜也坎險刑法𧰼為律夫師以禁暴止亂用師失
　律是自暴自亂者所為何以禁止天下暴亂若火弗
　戢將自焚矣聖人之師以我之正征天下之弗正其
　出以律初以隂位坎下難作兵動之始也天下休戚
　所繫聖人故首發此訓
九二在師中吉无咎王三錫命𧰼曰在師中吉承天寵
也王三錫命懐萬邦也
　難除而民安之莫大於中中生乎胷中愛物之誠過
　中則殘不及中則不濟師而用中天人與之故吉王
　三錫命順命也盖非徒寵數之蕃是欲全天下之民
　而生之若坤之生物然此萬邦心悅而懐其仁也五
　處坤位中其為命順承天寵者何中格於天天所眷
　祐王命三錫天其使之矣九二自乾來曰天寵且二
　以剛徳為師一卦主六五履順處中俾二展盡其志
　五若無與於師然聖人尚徳不尚兵不得已有師一
　付剛中臣為吾排患止難聖人知修吾徳而已不肯
　以兵爭為己任而臨以剛也聖人可謂知所本矣湯
　伊尹周公太公得師之中二居下卦中曰在師中吉
　自五至二歴互坤三位曰王三錫命坤在上曰萬邦
　師彖爻皆具王𧰼六五以乾剛而用坤柔變險以順
　仁徳為大曰王指五言之師而若五王道顯矣
六三師或輿尸凶𧰼曰師或輿尸大无功也
　三位不中在四隂下有互震體而才徳俱不足號令
　賞罰莫適為主是謂輿尸尸坤象輿尸有行師之名
　事不已出也百戰百北無疑矣此最用兵大戒夫三
　挾險而動才徳既劣且有不肯為國任事心師罪人
　也
六四師左次无咎𧰼曰左次无咎未失常也
　六四乗坎險處互坤中靜順有常知師不可易為於
　是左次以全士卒之命左次不幾於慢命避事之嫌
　歟曰度師之不可進而不進是知彼此者所為也其
　為國家計至厚復何咎且九二以剛徳為師主四守
　常足以輔二而濟其剛蔑有失矣晉士匄不伐齊喪
　而退君子大之楚伐陳吳季札帥師救之曰二國不
　務徳而務兵遂旋師左次也四以坤順居五震上動
　而不失其靜且震位居左為左次
六五田有禽利執言无咎長子帥師弟子輿尸貞凶𧰼
曰長子帥師以中行也弟子輿尸使不當也
　禽害稼物田有禽姦宄寇竊為民之害者也用兵為
　有辭曰利執言夫正辭伐罪為天下止暴興利是亦
　足矣而爻辭止曰无咎何邪夫徳政衰而後有兵夫
　兵凶器聖人不得已用之用得其人雖足以致大利
　而征役之起疾病之作創疫之傷財用之費所損和
　氣固多矣矧一失委任禍均天下其利害豈不大哉
　聖人以兵為難故為見在辭而又丁寧分别致意於
　後曰長子帥師弟子輿尸凶言師之用人不可不慎
　耳坤上為田互震震動為禽坎北方主信為執言長
　子謂二弟子謂三六五柔中得師之仁為利執言
上六大君有命開國承家小人勿用𧰼曰大君有命以
正功也小人勿用必亂邦也
　君子尚義志在天下小人不然喜爭生事惟利是視
　安可任重於平定日邪其為國生事無疑矣師至上
　六師道已終聖人以勿用小人為戒且曰大君之命
　盖大君必欲休息天下而芘其生民方其為天下除
　害小人並用有不得已焉者患難既平摩撫養愛之
　不暇寧忍使小人用事於此時以動揺天下之情也
　哉曰大君言仁徳之大也坤衆為家國三隂為小人
　坎至四變有互㢲體故二曰錫命上曰有命以正功
　云者大君體坤順之徳以安養天下為心不使小人
　任開國承家之責盖所以成天下萬物之功且安養
　之功於是乎正曰正功云坤載物為功
䷇(坤下/坎上)
比吉原筮元永貞无咎不寧方來後夫凶
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
　比孰為吉五隂協輔一心順從薄海内外罔不臣服
　比之吉也原筮謂何先王合天下之心以誠惟精神
　心術之間審而後動動必中理天下用是順比元永
　貞所以守此元仁也元故無失徳持以永行以貞天
　下之比其有窮已哉書曰慎厥身修思永邇可逺在
　兹元永貞也原筮元永貞非剛中之主莫能行之盖
　剛中則誠動於内不以天下既比而怠於修徳以害
　其比是以无咎不寧方來既比之效也周公相成王
　逺服重譯至不敢一日寧處懼後時也羣隂俱應若
　水行地不舍晝夜曰不寧方來後夫凶謂上上位卦
　外處衆隂之後曰後夫如書稱紂獨夫上之後時昧
　慢智不足以有見一夫之為耳䝉曰初筮比曰原筮
　誠在内曰初在外曰原比之為卦坎位於外原有再
　繹義於比而至誠審慎若此其有失乎比師之反一
　陽為復二為師三為謙四為豫五為比聖人既復其
　心而有以除天下害於師方且法天用謙大功建立
　初無滿假自盈之心謙故豫豫故比然則比之功始
　於復用於師成於謙著於豫陽升至比而君臣之分
　大正君用剛臣用柔天子當陽權歸於一以總攬萬
　方於上而天下大比矣嗚呼盛哉君天下者可不玩
　此而加勉矣夫
𧰼曰地上有水比先王以建萬國親諸侯
　水行地上小大相比卒以歸東功利及天下博矣先
　王法之建萬國以下比其民親諸侯以上比其君若
　身使臂臂使指小大相維順以聽命制得其道也且
　比不獨比其跡必將有以比其心而後天下常治不
　亂親諸侯比其心也讀蓼蕭湛露之詩先王待諸侯
　何其勤哉先王得比道矣不然利澤何以及天下後
　世若此夫
初六有孚比之无咎有孚盈缶終來有他吉𧰼曰比之
初六有他吉也
　處坤順下為有孚孚尚矣而比道尤貴孚天下未有
　不誠不信而可以比人且於人之比已其理必不久
　合也初六有孚在比先故无咎有孚盈缶終來有他
　吉謂誠信之徳日充終必有應而應之不獨四曰有
　他吉居比初來比者衆且在巳上者皆順徳君子是
　可以相與有為於比矣宜其吉四隂中虚為缶坎水
　坤土相承為有孚盈缶雖然易貴正應而比以有他
　吉謂何比自下比上以親比為義且當天下大同時
　君子同心不專其應專其應則比道狹而不順比初
　六以有他吉大有初九以无交害易之變也易變因
　時不失其正
六二比之自内貞吉𧰼曰比之自内不自失也
　二柔得中内比初以成其中順曰比之自内夫君子
　惡夫暱比循私者若親比有徳忠以事上在君子為
　貞而道可行於君臣已奚失曰貞吉曰不自失比道
　自近始二比初四比五取内外近比義
六三比之匪人象曰比之匪人不亦傷乎
　三居坤隂中其應在上上坎險曰比之匪人荀鄉曰
　與不善人居如入鮑魚之肆久不聞其臭言不善足
　以移人知慮使流入邪惡也三以柔居剛位不得中
　識闇體順所應在上而跡所近比皆非其人幾何而
　不至喪身忘家也哉是可傷已坤隂為傷
六四外比之貞吉𧰼曰外比于賢以從上也
　四位居坤上率三隂從五五賢君四能率𩔖從五是
　為貞顯比之功自四成之語曰君子無適也無莫也
　義之與比況夫上有剛徳之主從而事之功以立貞
　吉孰大焉六四徳位俱隂在比得臣道順貞用以貞
　吉
九五顯比王用三驅失前禽邑人不誡吉𧰼曰顯比之
吉位正中也舍逆取順失前禽也邑人不誡上使中也
　比至九五其道大成五以一陽主衆隂剛中而貞且
　位居互艮上中正之道足以制羣隂而止之内之中
　國外之四夷莫不效順是謂顯比王用三驅失前禽
　邑人不誡吉聖人之仁徳也古者天子蒐田講三驅
　禮失前禽則違而去之者弗之取仁之至也聖人以
　中正比天下其道既顯而荒逖之俗猶有不化聖人
　增修徳政而巳不脅以武力曰失前禽寧失之寛也
　失前禽正所以兼愛華夏之人成湯祝三面之網諸
　侯聞之相率以朝得比之吉邑人不誡謂内治著明
　不待誡令盖聖人躬行之徳有以格之比至邑人不
　誡徳足以洽其心矣何患乎天下不比吉其宜哉坎
　北方為兵坎隱伏坎弓矢為三驅上以隂在外為失
　前禽坤下為邑人坤順為不誡讀易至比九五知聖
　人緩於治外急於治内也九五以邑人不誡𫉬吉中
　以治内之效也失前禽則遐裔猶有未賔附者撫之
　以寛而遂其生仁徳益大合是二美𫉬顯比之吉聖
　人於天下既比後不肯邀功生事於夷狄不毛地也
　後世若漢武唐宗窮兵極武於顯比失之然顯比而
　用三驅之禮是聖人亦不以天下比而忘武備也吁
　孰謂天下未比而備可遽忘乎
上六比之无首凶𧰼曰比之无首无所終也
　禹㑹諸侯塗山防風氏以後至誅聖人度其懐險不
　悛必將為天下害誅之不疑也上六位坎險上比終
　已獨失所附從是徳不可以格化而必將至加兵故
　凶且上下小大相比在理為順不順何所容於天地
　間曰无首盖恃險而莫知親其主云
䷺(坎下/㢲上)
小畜亨密雲不雨自我西郊
彖曰小畜柔得位而上下應之曰小畜健而㢲剛中而
志行乃亨密雲不雨尚往也自我西郊施未行也
　小畜以隂畜陽六四居近臣位體㢲順至徳總攬羣
　剛而上畜於君曰小畜亨健而㢲卦體有至健不息
　之誠而又將之以㢲順畜其入矣剛中志行謂四以
　㢲順承五九五剛中六四比而承之其志遂行健㢲
　志行故亨密雲不雨徳澤未施也臣之誠意雖通於
　上而君徳未孚若天氣未應曰密雲不雨自我西郊
　者何隂陽和則雨西郊隂位自我西郊言陽氣不應
　也然則小畜何以尚往曰臣事君勉盡吾道而巳不
　以未孚而怠其愛君心畜道斯成孟子曰畜君何尤
　畜君者好君也小畜貴往序卦曰物畜然後有禮小
　畜其必自禮始乎故夫君行禮而天下率由於禮所
　畜滋盛矣小畜㢲在乾上㢲居己巳乾上位也㢲以
　入之畜乾之亢大畜艮在乾上艮居寅寅乾三位也
　艮以止之畜君子之進夫畜亢而使其君復於禮君
　子之忠也且小畜大畜二卦異者五位耳在小畜則
　以剛中受畜在大畜則以柔中言賢二卦之義盖人
　君體皇極之道而沈潛其剛髙明其柔者也剛中以
　厲進徳之誠故能受畜於其臣柔中以盡虚已之道
　故能畜賢以畜下惟賢人能用易之中而動無不當
　於理也隂居五陽中為密雲互兌為西郊必曰我西
　郊云者我周之西郊也夫聖人之心豈不欲得君行
　志霈膏澤於天下哉得剛中之主然後聖人之志可
　行自我西郊聖人之難也
𧰼曰風行天上小畜君子以懿文徳
　仲尼曰文王既没文不在兹乎内剛外順為文徳盖
　中之發見夫事業者也其道則無不順於天人君子
　觀象於小畜思有以格君心而正之曰懿文徳疾夫
　已徳不充不能格也文王能懿文徳而其徳浸以光
　大化可上行於君矣㢲為風為化㢲在乾上㢲柔乾
　剛為文徳以一隂畜五陽為懿羣陽之美盡在於是
　云噫君子畜君必先畜巳徳惟文王之文為能行此
　吁以文王之徳之美而終無益於紂豈以紂非剛中
　之主故歟吁為君而用心不剛雖有賢聖之佐莫可
　救藥矣
初九復自道何其咎吉𧰼曰復自道其義吉也
　小畜自㢲變初以㢲隂變乾陽而上應於四受四畜
　而能反身以歸道者也且居小畜初所復在道其行
　已操心必不悖於理是能自畜者也是可進為於小
　畜時矣故曰其義吉以隂復陽曰復自道
九二牽復吉𧰼曰牽復在中亦不自失也
　初自㢲復乾二於是得處乾中曰牽復不比於初不
　失厥中以比應九五同徳之君其道必行故吉記曰
　或安而行之或利而行之或勉強而行之及成功一
　也二勉從初復得畜之中於巳無失曰亦不自失云
九三輿說輻夫妻反目𧰼曰夫妻反目不能正室也
　九三剛過中且進不知止隂扼其行曰輿說輻乾健
　為金為圜為良馬有輿輻象四履隂在前三以陽承
　四陽受畜於隂隂反制之失内外上下之序為夫妻
　反目互離為目㢲多白眼為反目夫臣之畜君必先
　正身以正家而後畜道可行於吾室之不正是不能
　正身也規規然欲信其說於君上不能有行矣聖人
　於小畜九三示人臣自畜之道盖能畜已然後能畜
　君天人相通之理也小畜雖以四為主而凡居臣位
　者皆上畜義故六爻取義各不同
六四有孚血去惕出无咎𧰼曰有孚惕出上合志也
　四五皆曰有孚君臣之際非孚莫畜盖情不通心不
　同道不合姑相與順從於聲音顔色間畜無益也惟
　臣孚於愛君君孚於從臣各以恵利天下為心則君
　受畜而不疑臣效忠而不憂君臣之心若出於一大
　安大榮何咎之有四以一隂處五陽中有臣徳之一
　互體離㢲順而明用能有孚血去惕出言誠信之道
　行無復可憂事也盖四志合於五羣陽並從蔑有能
　傷者周公歸相成王詩美之曰公孫碩膚赤舄几几
　正血去惕出象伏坎為血去互兌兌說為惕出夫履
　上位而身比於君君子歸之且以畜君為己任傷者
　必至若周公之管蔡是也周公之徳足以格於天而
　信於人是以成王終悟志以上合而傷之者去其道
　豈不盛大哉
九五有孚攣如富以其隣𧰼曰有孚攣如不獨富也
　君臣交孚王道以昌致之在臣孚之在君九五剛中
　六四以誠徳上交於五而畜之羣陽罔不順比剛賢
　協從則天下歸心莫可解矣曰有孚攣如富以其鄰
　且夫剛中之主而能受畜於臣不自矜伐惟善是從
　至誠之感所攣者大宜其富有天下卒能使天下同
　其富也陽實為富㢲繩為攣如四五以㢲順履乾位
　内剛外順隂陽交濟為有孚
上九既雨既處尚徳載婦貞厲月幾望君子征凶𧰼曰
既雨既處徳積載也君子征凶有所疑也
　居上而畜道大成利澤以敷曰既雨既處盖六四九
　五其位近比隂陽以和至上為既雨尚徳載以徳任
　重也婦貞厲守正而不敢忽也月幾望君子征凶居
　此位當此時不可過也其周公還歸事乎上九以剛
　在小畜上得君而澤加於民臣道至此足矣聖人特
　勉之曰尚徳載懼其或慢於修徳而不知積也曰婦
　貞厲欲其謹守臣道之貞不可一日忘厲也曰月幾
　望君子征凶欲其用謙持恭於禮不敢少越也盖上
　九居五陽先於臣道疑若過亢自非體㢲君子莫知
　自畜而犯義矣周公不敢寧上帝命尚徳載也天命
　不易天難諶乃其墜命弗克經歴婦貞厲也公孫碩
　膚月幾望也周公肯越禮而行哉後世言臣道盛者
　必周公信矣㢲木其𧰼仁為徳載長女為婦互兌在
　下兌納丁為月幾望
䷉(兌下/乾上)
履虎尾不咥人亨
彖曰履柔履剛也說而應乎乾是以履虎尾不咥人亨
剛中正履帝位而不疚光明也
　物畜然後有禮故受之以履以禮行世孰能害之曰
　履虎尾不咥人亨兌西方為虎乾剛在上兌柔承之
　以乾臨兌柔為剛履說順之性無所忤拂曰柔履剛
　柔履剛而上下之分定說而應乎乾謂至誠恭已以
　順天道履至此而禮行矣禮行於上姦息於下為不
　咥人亨然則君子出而有臨安可不慎所履乎剛中
　正履帝位而不疚謂何九五履乾正位曰剛中正中
　正者為能行禮九五剛健不息徳同於天體大中至
　正之道以君臨天下禮化既行天下樂推不厭曰履
　帝位而不疚堯舜事也堯安安允恭克讓光被四表
　舜溫恭允塞重華協帝奚其疚互體離離日為光明
　為不疚吁涉世之患為可愕也繫辭曰吉凶悔吝生
　乎動吉一也而凶悔吝三之故君臨天下者其可危
　為大盖人君以一身撫御海内内而姦宄外而夷狄
　乗間伺隙欲逞其志不知其幾向使所履一不正而
　蹈於非禮則政令紀綱弛於上䜛賊寇攘起於下若
　虎咥人不可制遏人君其慎夫咥穆王命君牙曰心
　之憂危若蹈虎尾渉于春冰穆王周逸君也能不忘
　蹈虎尾之憂以戒其臣下況不為穆王者哉宜周室
　卜世長久也
𧰼曰上天下澤履君子以辨上下定民志
　履莫大於禮禮莫大於分分明而天下不復有覬覦
　心曰辨上下定民志君子為此盖亦有政教法度存
　乎其間雖然行禮自身始乾天也君也其徳則剛健
　而誠人君法乾之剛至誠行禮以化天下而又因天
　下之情以為之制不矯拂其常理是以天下說從民
　志以定履不取地而取澤澤氣上通其性說不若上
　天下地之否盖禮必人情通說而後可久且澤水靜
　止𧰼民志之定云
初九素履往无咎𧰼曰素履之往獨行願也
　𥘉以陽處卦下下無承之者而能為吾所當為不愆
　其素曰素履夫孝悌仁義忠信皆徳之清明而履所
　宜常行者也素履既修往而𫉬應徳斯施矣故无咎
　且夫君子修身不以已在下位而輒廢其行盖君子
　之志未嘗一日不在天下操行雖獨其設心則不遺
　於天下國家今日行於已皆異日施之人者曰獨行
　願兌下兌西方為素下無所履為獨行
九二履道坦坦幽人貞吉𧰼曰幽人貞吉中不自亂也
　履道者其心安二得中下履初九曰履道陽以一在
　下為道所履在道幽人之吉死生窮逹視之惟一曰
　坦坦夫能定者能應況天下固有不可易之正理營
　營於中曾何補哉二居澤中隂掩之為幽人中正為
　坦坦互體離有明徳而又得中二盖臣之能定者如
　是而後可任天下大事履六三亦以一隂而宗五陽
　而位不中正負凶徳懐異心二適承之聖人故示大
　訓使後世君子知所法尚而履夫道也
六三眇能視跛能履履虎尾咥人凶武人為于大君象
曰眇能視不足以有明也跛能履不足以與行也咥人
之凶位不當也武人為于大君志剛也
　柔為一卦主位乖中正徳不足矣其欲以威力先天
　下者乎惟夫不中不正而負恃其才若眇之能視跛
　之能履是必以暴虐加天下天下亦將從而殘之矣
　曰履虎尾咥人凶反正俱兌兌毁折為眇為跛互體
　離㢲離為目㢲為股虎踞必旋其尾履之咥人三位
　兌上為虎尾為咥人凶履虎尾一也卦以說應亨爻
　以不正凶得禮失禮之符也三本隂體居二剛上所
　履失正大哉夫子之訓斷然曰眇能視不足與有明
　跛能履不足與有行謂能視與無明同能履與無行
　同跡其凶暴之資方且為天下大害必不能有所建
　立於天下後世也武人為大君則以立志之剛用僥
　倖一時後世若西楚近似矣兌隂為武人以隂居五
　陽中其徳不足其志則剛爻互離為大君為志上下
　俱陽為志剛夫以一隂總五陽所總者亦大矣惟履
　位不中徳非其稱是以致凶戒之哉
九四履虎尾愬愬終吉𧰼曰愬愬終吉志行也
　欽畏者後必吉欽畏則無失徳而所履益修夫君子
　居上位戰兢臨履之心不須臾忘之則其道足以通
　君而庇民志行何疑履兌為履虎尾乾剛不息為愬
　愬輔五決隂為終吉為志行
九五夬履貞厲𧰼曰夬履貞厲位正當也
　九五剛中而正羣陽歸之且以乾剛乗兌說有天下
　說從𧰼夬決之道其可行矣夫因民心說從與之同
　去其害以正吾之所履宜無所可疵而其道光明也
　且聖人行禮必將正天下之悖禮者使不為天下百
　姓患此夬履之㫖貞厲謂貞其徳厲其志徳貞志厲
　夬道乃成有為不可易也得乾中為位正當
上九視履考祥其旋元吉𧰼曰元吉在上大有慶也
　稽天道以修人事是為視履洪範敬用五事視履之
　義旋歸也反求諸已仁徳斯大而天人共喜矣曰其
　旋元吉元吉吉之大者上九位在乾上兌說承之天
　應於上而人說於下宜其吉且視履聖人克己之學
　盖履卦至上徳成位尊履道已成方且汲汲益視所
　履而思有不合於天者必將正心誠已而求致其祥
　非剛健不息得乾元用九之道其孰能至此哉上與
　三應三位互離中離目為視盖自視其徳之明與否
　耳兌下兌說為祥
　
　
　
　
　
　
　
　
　
　
　
　紫巖易傳卷一
欽定四庫全書
　紫巖易傳卷二　　　　　宋　張浚　撰
上經
䷊(乾下/坤上)
泰小徃大來吉亨
彖曰泰小徃大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
　坤變而乾隂徃於外陽來於内隂小陽大君子小人
　之分也大來何以為泰大來則自君及天下無不正
　至格天地裕萬物安中國服四夷宜其泰然則人君
　盍為而能致大者之來其必自心始人君之心剛於
　内則君子之有剛徳者並進夫君之心若曰我之社
　稷將有以保之我之百姓將有以利之吾心勃然改
　不善而從其為善正念一興天地鬼神知之君子聞
　風孰不改圖而來乎使君而無有是念是陽氣未復
　天未欲泰也君子知夫道之不同不肯違天以幸萬
　一得以危其身以敗亂天下國家陽自内來一為復
　二為臨三為泰至泰剛德成矣剛内為泰其心剛也
　於是剛德之君子悉處於内爲心腹在要職者莫非
　君子罔有小人間之夫為人君而剛内柔外執德之
　中皇極之道斯為盡是必寡欲而無私必以社稷天
　下為巳憂必能斷而不惑於衆説小人將何所容跡
　哉徃來自此判然則言致泰者在君心之剛而巳泰
　治功利及天地萬物曰吉亨泰小徃大來吉亨則是
　天地交而萬物通也上下交而其志同也内陽而外
　隂内健而外順内君子而外小人君子道長小人道
　消也申言泰之所以為泰也君子𩔖進發號施令㒺
　有不順人心者人心悦歸和氣可致故天地交而萬
　物通方春三陽用事天地之氣騰降於上下而萬物
　莫不奮達交通之應也而天地之氣得其正實自夫
　君子𫉬用於時何謂上下交而其志同君臣之志在
　天下而不在身是為志同上下交云者君之心即臣
　心臣之心即君心相與以誠讒邪莫閒是為交二事
　皆國有君子致之故曰則是天地交而萬物通也上
　下交而其志同也内陽外隂隂陽得正也内健外順
　君臣得體也君用健臣用順事無不濟内君子而外
　小人君子小人各當其位也聖人之於小人也外而
　巳如曰必絶棄之則姦心滋生為吾治害外之所以
　俟其化聖人之心仁矣大矣夫
象曰天地交泰后以財成天地之道輔相天地之宜以
左右民
　君子並進治道可行正心術而五行得其序敷政教
　而萬物得其性自然民協於中致力於天地是致力
　於民也夫財成本自君心心正則身正身正則所為
　罔不正固有以格天地而均節其道其用微矣若夫
　輔相則見於政教之跡因天下萬物之宜而還以導
　之也箕子為武王陳洪範自五行至五福六極財成
　輔相之道畢備其中其曰歛時五福用敷錫厥庶民
　凡厥庶民惟汝極錫汝保極所以左右民者至矣坤
　衆在外為民且陽下隂上二氣交感各得其中陽為
　左隂為右左右之而使歸中也
初九拔茅茹以其彚征吉象曰拔茅征吉志在外也
　何取於茅以況君子有潔白正直之德而可以通神
　明也君子不後時以縮在泰必𩔖而進為道為天下
　也曰志在外且上有柔中之君下有同志之賢進必
　合合必澤加於人曰征吉乾初變巽為茅三陽連進
　為拔茅為彚初應四而二剛俱上應曰以其彚征
九二包荒用馮河不遐遺朋亡得尚于中行象曰包荒
得尚於中行以光大也
　二有乾剛之德其容如天其公如天中道上通君心
　應之包荒用馮河容也不遐遺朋亡公也包荒則不
　才者勉馮河用則强暴者化不遐遺朋亡則志仁身
　正臣道洪矣泰治之時君臣各得其志為大臣者孰
　不以天下為心且以天下為公哉二剛中知保治之
　難汲汲乎荒之包馮河之用不以逺棄不以近比所
　以作成人才杜絶私黨之意甚備宜得尚于中行之
　君也嘗考二之心處至治而兢兢若未治惟恐一夫
　失所一才見棄一事不公有以害吾治其為中也至
　矣事業豈不從而光大哉坤隂在上包荒象三比衆
　隂二承之用馮河象隂荒也隂在外包也陽剛不中
　馮河也應坤為不遐遺為朋亡乾中為光大
九三无平不陂无徃不復艱貞无咎勿恤其孚于食有
福象曰无徃不復天地際也
　天地氣數中則平過中必變人事亦然聖人知幾示
　訓於泰觀山川陵谷之遷變日月星辰之推移平陂
　徃復故不能逃氣數自然也夫治至於泰其君必驕
　其臣必怠其德必衰其政必慢斯亦自然之理不有
　剛德君子知艱守正不恤一巳利害而盡誠以輔道
　其君俾知夫以泰為憂不以為樂鮮不顚覆於後也
　九三雖剛過不中而有乾健震動不息之體故勉以
　孚若曰盡在我之誠以啓廸弼正而不恤其他則泰
　治可長保也夫國家尊榮君子食人之禄可以無愧
　而道行志得利澤加施矣曰于食有福乾坤相交而
　中進退盈虚自此分平陂徃復所由生也互兌兌口
　為食陽為福互體震震以恐致福
六四翩翩不富以其鄰不戒以孚象曰翩翩不富皆失
實也不戒以孚中心願也
　三陽内升君子盛矣其道足以格小人而信之俾率
　𩔖從化君子為天下圖何其逺乎夫小人未嘗一日
　無於世使之中心樂從君子之化是小人皆為君子
　也泰至是而盛四自内為三隂首下從羣陽其順若
　鳥飛有翩翩勢小人降心從君子象也知君子有可
　信之道其心若一不戒以孚安有害治於後者哉隂
　下順為翩翩隂虛為不富三隂為鄰隂從陽為孚反
　兌為不戒
六五帝乙歸妹以祉元吉象曰以祉元吉中以行願也
　帝乙古賢王稱也在易象取謙以下下之義甲十日
　長乙次也舍甲之剛用乙之柔非賢德之君孰能為
　之歸妹謂何應九二而并與三陽下之也三陽而謂
　之妹三陽自坤變有妹象也祉謂何福也治盛而天
　降之休曰祉六五為泰主以柔用中不謂既治而一
　日忘下賢廣覧博取惟恐英才一或沉於下其於天
　下之仁有加無巳於此見其心矣嗚呼賢者民之命
　天下賴以生也至治而不忘下賢英才繼進如妹之
　歸生化之功此為大曰以祉元吉云以仁而𫉬吉之
　大也
上六城復于隍勿用師自邑告命貞吝象曰城復于隍
其命亂也
　在泰以隂居上剛德不足而權移於下衆失於内否
　其反矣城復失衆也失衆何以守邦況用師乎勿用
　師云者當反已而自治耳自邑告命命自下出也命
　不由君其吝為貞且天下之亂莫大於權臣擅命而
　政出多門讀雨無正之詩可以槩見此最泰極之大
　戒嗟夫治至泰極荒淫驕奢所自生也荒淫驕奢之
　主命必移於臣而天下之心失矣内何以守外何以
　戰哉坤土為城復互兌互巽為告命
䷋(坤下/乾上)
否之匪人不利君子貞大徃小來
彖曰否之匪人不利君子貞大徃小來則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
　否三隂在内其象有二人君剛徳消於内一象也小
　人柔邪者畢處要位而擅事於内二象也盖人君剛
　德旣消則小人乗閒縁𩔖而進莫可止遏矣孰為人
　君之剛逺聲色輕貨利捨一巳之樂先百姓之憂君
　之剛也否將有蔑貞之凶君子卷道而懐可也故不
　利君子貞君子不用國非國矣天地不交是隂陽錯
　亂萬物不得遂其生也上下不交是君臣各有心其
　道不通為君者驕亢於上為臣者蔽塞於下綱紀法
　度蕩然不復有也此猶可以為國乎否泰内外卦體
　同也泰曰健順至否易之為柔剛蓋君臣失德巳見
　於事朝廷微弱諸臣强大中國微弱四夷强大内柔
　外剛義也嗟乎君子一不用於時大而天地細而萬
　物俱不得其理且君臣各有心志不在天下曰有邦
　與無邦同夫君子為國輕重如此而世主貪一己私
　欲踈逺剛賢終莫悟也嗟乎坤内邦邑象也否以乾
　變乾君道也而坤隂變其内剛德消矣夫人君内無
　剛德則政失厥中小人乗隙以進而禍亂亟作否所
　由成也且致否者人也而否之則匪人不然何以棄
　君子不用自罹其禍夫用君子必治用小人必亂此
　亘古今不易之理今也舍君子而用小人其必以小
　人為君子矣兹非天奪之鑑而然乎聖人知其不可
　奈何而曰否之匪人慨歎之辭也變坤為泰變乾為
　否隂可消也陽不可消也坤變至三君之剛德淪䘮
　殆盡是以否一隂生曰姤二曰遯三曰否至否剛德
　内消矣小人得志引𩔖而來亦聲同氣感之符也嘗
　考唐明皇在開元時侈心已萌於中若姤一隂之始
　生云楊李乗閒進卒肇大亂人君愼夫心念之微哉
象曰天地不交否君子以儉德辟難不可榮以禄
　君子共儉律身不為時變否之儉德蓋隠德不彰可
　言不敢言可為不敢為髙爵厚禄可致不敢致君子
　非忘君且忘天下也知夫言為之無益祗害其身而
　正道一䘮將孰與維持振起之於後君子見幾其心
　仁坤吝嗇為儉德三陽在外為辟難陽本内也而居
　外為不可榮坤邑為禄
𥘉六拔茅茹以其彚貞吉亨象曰拔茅貞吉志在君也
　相期以守正是為憂君之深君子陽陽詩相招為禄
　仕全身逺害而已葢君子為正之守所以存道道存
　而志可行且國有人焉國終不亡矣兹亦不憂君者
　所為與曰志在君否三隂在内小人用事時也而初
　貞吉二否亨皆君子事何邪曰聖人不與小人在内
　勉君子使各盡其道也聖人仁愛生民不忍小人迭
　進以害其生其意不亦逺哉茅至柔物乾一變巽為
　茅三隂為彚初本乾體為貞茹根也初應四連四之
　剛與陽俱退貞可嘉也
六二包承小人吉大人否亨象曰大人否亨不亂羣也
　包初承三俟時之復其事則吉其道以亨陳卑用於
　漢狄仁傑用於唐二得中於否曰大人大人以道為
　任而識其大者不肯規規然自異羣陰中招怨取疑
　以害吾道也曰不亂羣否之二五何以皆曰大人否
　陽消隂盛卦也非智識洪大者為之扶危解紛天下
　終否而巳二五得剛柔中聖人立此象勉後世君臣
　使不以既否而怠其道且君子俱退巳獨進為體道
　之權不失其正此又二所以為大而亨於否也
六三包羞象曰包羞位不當也
　三過中有互巽兌體於否為柔順不正且志在諛說
　者也羣隂用事三先之跡其不中不正之資欺天罔
　上妬賢賊民何所不至三順而處之不自以為羞曰
　包羞而仰視天俯察地終不能無歉於心也陽在外
　為包巽進退不果為包羞
九四有命无咎疇離祉象曰有命無咎志行也
　君奉天命以施令臣奉君命以行事萬世不易之理
　而否亂之時以剛德處近君位能承君命而大有為
　於天下臣之恭也其事為難四居互巽中巽風為命
　有剛德而巽順事上故能承命以動均福其𩔖夫天
　下所同戴者君也近臣而挟剛以擅君命於否是為
　權臣夫權臣天人之心所共惡而深疾之者其背道
　失心必遺害於天下後世何祉之離惟夫在否而以
　君命行志於道為順且君子同心致時於治並受福
　矣周公大誥書命皆本成王是以十夫翼予大難竟
　平曰有命心每有之不敢忽也其至誠恭順之意未
　嘗自用而忘君云三陽為疇陽實為祉
九五休否大人吉其亡其亡繫于苞桑象曰大人之吉
位正當也
　慮患若繫馬於苞桑者然苞桑民柔象也有國之本
　在民寧忍傷之傷之則危亡无日矣書曰若朽索之
　御六馬為人上者奈何不敬繫桑之義也且休否之
　道在於安在於存在於治不待夫旣否而後為也先
　事預圖此大人之所以吉與九五以剛中至德履乾
　位下六二之賢而應之君臣兢兢思所以保乂百姓
　於上无須臾忽其否可休必致理也且大人休否之
　功微矣天下徒見其常安常存常治而莫知所以休
　之道詩曰迨天之未隂雨徹彼桑土綢繆牖户孔子
　曰為此詩者其知道乎休否非知道者莫能也互體
　巽巽柔木為苞桑巽繩直為繫乾五為大人嗚呼民
　者國之元氣也人君一念在民則恣情悖理之事必
　不肯更為民之心歸之元氣復矣否以休也人君惟
　患乎不能誠意以復其心心復而天人可格為用豈
　不大哉其亡其亡又以見其心念之正也
上九傾否先否後喜象曰否終則傾何可長也
　天地之理隂陽之運數極必反上九居否終以乾剛
　之德在上進德不巳陽可復而秦也曰先否從喜且
　數之消長與德終始人君嘗因否極至時固有可傾
　之道茍非自强其剛德而以利天下定社稷為志優
　游玩日則怠樂是安否不可得而傾矣為君者其勉
　於剛不可歸之時而曰姑俟時之來也必若上九之
　剛而後否可傾可不戒夫互兌為後喜
䷌(離下/乾上)
同人于野亨利渉大川利君子貞
彖曰同人柔得位得中而應乎乾曰同人同人曰同人
于野亨利渉大川乾行也文明以健中正而應君子正
也惟君子為能通天下之志
　君子至明之德上同於天故能同天下而天下心歸
　之曰同人大同無私若天之公曰于野亨野曠大无
　適莫之地公道盛行大難以濟曰利渉大川利君子
　貞不正則有所不利君子秉文明中正之德天下所
　謂善與同好天下所謂惡與同惡欲與聚惡勿施天
　下之心孰不服從是為同人之貞乾上為野乾健為
　利渉大川九五剛中為君子為貞柔得位得中而應
　乎乾曰同人同人于野亨利渉大川乾行也文明以
　健中正而應君子正也惟君子為能通天下之志申
　言同人之所以為同人也六二以柔中為一卦主而
　上應九五曰柔得位得中而應乎乾九五德同於天
　故不曰剛而曰乾夫以大中應乾而羣陽畢從則所
　同者大乾行謂其道不息難以健濟文明離體健乾
　體以禮交物物无不燭曰文明文明而用以誠之謂
　健中正而應謂五五以大中至正之道下應於二曰
　中正而應二五應天下莫不應君子之貞不亦大哉
　夫貞天下所歸惟貞則以我之心為天下心欲惡靡
　不一且將合天下之志通為一矣曰惟君子為能通
　天下之志離火在人屬心為志
象曰天與火同人君子以𩔖族辨物
　不同同之非有至公至明之德何以克為自伏犧至
　周人各有族𩔖而辨之則愚智處宜貴賤履位賢不
　肖襲情記曰非此族也不在祀典然則君子小人善
　惡凡以𩔖同者皆曰族𩔖而用辨大同之道也族𩔖
　物辨天下以治則車書可同四海可一矣火性炎上
　與天同體同人取天火立象君子法象則法其至公
　至明之德而巳
初九同人于門无咎象曰出門同人又誰咎也
　出而不忤於物故得物之情而可以用其同自為崖
　異怪激之行誰其從之不若靜退不出之愈也𥘉履
　剛有離明德位居同人先而汎然能與人同無私黨
　偏係心是必將攬天下之情而用其同於後故無咎
　蓋君子之同非物我盡忘渾渾與世為一如莊老所
　為也彼將有以用其同於天下使天下各蒙其惠利
　不茍然耳二以隂在上為門
六二同人于宗吝象曰同人于宗吝道也
　二柔中為一卦主聖人嚴為之訓曰同人于宗吝夫
　君子無意於天下則已君子而有意惠利天下非同
　人則莫為之助而所同之狹亦不能大有為於時且
　二以隂居五陽中羣陽樂同儻必欲捨剛陽惟柔隂
　之從則為我應者鮮矣又安能廣攬人才以輔成人
　主有大之業哉宜其吝象釋之曰吝道謂於道為吝
　也或曰應五為宗夫二五君臣位且五陽二隂非巳
　宗也語曰如有周公之才之羙使驕且吝其餘不足
　觀也巳周公惟賢才並用不牽私黨道以盛行二其
　愼哉二居離中離麗必有所附其在同人不可不愼
九三伏戎于莽升其髙陵三嵗不興象曰伏戎于莽敵
剛也三嵗不興安行也
　離處乾下離為戈兵為伏戎互體巽兊巽以隂木生
　兌澤為莽變乾有重艮體為髙陵三嵗乾數夫二五
　正應三四以剛閒之譬諸侯强大與夫小人才健害
　吾君臣正應懼聖賢同心而正道行於天下巳不得
　以逞肆私欲非巳之利者大可畏哉夫小人為身計
　不為國計不為百姓計設心不仁莫肯恤也三嵗不
　興而象曰安行蓋以惡長不悛恬不知悔吁其可畏
　也夫
九四乗其墉弗克攻吉象曰乘其墉義弗克也其吉則
困而反則也
　四位近君而以陽居隂知道之不勝而能自反以歸
　義故吉吾於此見聖人之心許遷善困而反則謂不
　害其為同也九四乗離之剛離中虚陽包之為墉夫
　二五以中直相與天人與之義安可閒義所弗克而
　反身從義棄前非圖後善是不拂於天地之心矣
九五同人先號咷而後笑大師克相遇象曰同人之先
以中直也大師相遇言相克也
　心通迹閒其憂在先道之茍勝閒何能為吁經天地
　理萬物莫大乎中直夫中直物可格也况於人乎中
　直則君臣之心本自相通何憂不遇同人本離體而
　天之與火其德又同二五俱得中位是五之心即二
　心二之心即五心其為中直也大矣繫辭曰二人同
　心其利斷金同心之言其臭如蘭以離火乘乾金其
　心無所不通非强梗堅剛者所能閒曰斷金心同而
　發號施令罔不盡善曰如蘭互巽為蘭夫五二正應
　而二剛害之二剛方健巳德不足必欲以巳不正之
　心求合於上嫉媢有德排之讒之九五剛中心惟二
　同卒用相遇以一天下而靜其難可謂盛矣先號咷
　後笑何也以天下為憂至誠惻恒之意發見於外曰
　號咷君臣相遇道行天下有足樂者曰後笑憂樂在
　天下而不在身聖賢之心也互離巽兌巽風兌說兌
　口為號咷為笑大師克相遇克言與之者衆所勝在
　道若師之克離為戈兵九五以剛處中離體在下羣
　陽從之為大師嗚呼君臣之閒亦在夫勉巳中直之
　心而已中直者無欺愧於天地為用至大故惟中直
　則君臣一心而可以大同於天下也
上九同人于郊无悔象曰同人于郊志未得也
　邑外為郊逺人而同之於郊相與為澹泊寂寞之遊
　忘寵辱逺勢利悔無自生雖然君子之心未甞一日
　不在天下使得位於時今日設施前日靜飬功耳同
　人於郊志雖未得悔則无之其心初不忘天下也乾
　上為郊邑内也郊外也且郊猶取於同人君子何適
　不用其同邪雖窮居約處而志同道合以琢以磨君
　子進德不謂居無事而輒巳也
䷍(乾下/離上)
大有元亨
彖曰大有柔得尊位大中而上下應之曰大有其德剛
健而文明應乎天而時行是以元亨
　大有自乾變乾變而巽仁德以行所亨者大曰元亨
　六五蓋乾五尊位惟其以乾剛用離明體協大中上
　下羣陽莫不畢應曰柔得尊位大中而上下應之夫
　中者天下之所歸而况於賢哉剛賢畢應所有者大
　是為大有剛健文明二體剛健善斷文明善應剛健
　而誠盡於内文明而禮盡於外合是二羙中德斯大
　其位得乾之中曰大中應乎天而時行謂五求乾剛
　稽諸天道而用離柔離萬物相見於時為正為時行
　時行云者蓋以當有大之世非用柔無以得天下賢
　非得賢無以保天下大業時乎時不可違也人君仁
　德至是大矣
象曰火在天上大有君子以遏惡揚善順天休命
　如日之升明德普施明德既行則善惡各得其正而
　天休滋至矣夫善者天下所甚愛惡者天下所甚惡
　善必善加於天下惡必惡加於天下遏惡揚善以順
　天下心是為順天天人之心本自一致也天心眷佑
　和氣致福休命之來莫可止禦人君大業其將永乆
　不替夫火有揚之之義天有遏之之義詳觀此象而
　知善人之有益天下國家也善人在上天休滋至然
　則曷可不亟求之於㣲下而進用之哉卦自一變坤
　至五而艮止之四陽俱復是為大有陽善隂惡為遏
　惡揚善
初九无交害匪咎艱則无咎象曰大有初九无交害也
　初居四陽下曰無交害四居四陽上曰匪其彭何義
　也𥘉未有位當大有時君子莫不欲進以行其道道
　之不行君子恥之懼利澤不及於人也故曰无交害
　若夫四處近君位茍非以中正絶類之道立人之朝
　則嫌疑讒謗之興殆不可遏止明哲君子欲全其道
　以利天下有所不肯為也故曰匪其彭雖然无交非
　初罪也四方體公忠事上有炎上之體初不得交曰
　匪咎惟艱以守貞安順義命不妄求合上必我知咎
　不長矣曰艱則无咎三陽在前其行也艱艱斯无咎
　聖人著此訓惡夫舍正應而他適也
九二大車以載有攸徃无咎象曰大車以載積中不敗
也
　處乾陽中乾良馬其德健變卦有坤體為大車臣之
　積中非一日事中積用能任天下之重如大車載物
　沛乎其有餘裕曰大車以載有攸徃无咎中者何緫
　言之德也其目正也公也直也誠也恭欽也仁也善
　也凡徳之羙者皆曰中君子於中不可須臾忘閉邪
　去偽止私寡欲積中之道也積若水之積其積厚其
　負大舟必勝任矣二得乾剛正中剛故不息是以能
　積且在上有柔中君屈巳下之羣賢並進而已獨得
　中君子志可行時也何徃不利哉嗚呼中不積則敗
　天下事生民之命將無所託後之為臣於大有愼勿
　以既治而怠其中也一日失中天下被害可不畏與
　可不愼與
九三公用亨于天子小人弗克象曰公用亨于天子小
人害也
　以直道格君非心而致君為堯舜之君大人事業五
　以柔居離中五陽宗之曰天子九三剛健履位位居
　互乾中用能盡至公之道曰公公道盛行大治可永
　為國家之利無窮曰公用亨于天子小人弗克小人
　不能勝已之私不可與言公也三重剛立互巽初互
　兌下兌說巽順為小人嗚呼小人以事君為容悅無
　所不用其私為民之賊為政之患為國之憂是將壅
　蔽其君以毒亂天下者也使若斯人而居上位必為
　天下大害有大之君尤宜察諸
九四匪其彭无咎象曰匪其彭无咎明辨晳也
　盡忠於君無下比三陽之嫌非見幾孰能之四以剛
　德為三陽先且其位近承柔中之君儻挾羣陽以事
　上得无矯拂取疑之憂乎四匪其彭非絶棄賢才而
　逺之也心公道直不牽其私使人人得盡其道於上
　是謂匪其彭是謂无咎不然蔽賢取容將得罪天下
　後世咎之大者四位在離明先下履乾剛明足以辯
　得失禍福之幾而剛能行之曰明辨晳三陽為彭
六五厥孚交如威如吉象曰厥孚交如信以發志也威
如之吉易而无備也
　君臣交孚以道則德修政立天下𢥠然遷善逺罪而
　莫敢為非雖荒服逺裔知所畏慕率從吾化𥘉不待
　征伐刑罰之施也六五自乾變内剛外明其明足以
　知天下之賢九二剛中順而應之剛柔相交一德以
　孚曰厥孚交如威如吉離為火為戈兵為威如夫聖
　人有天下大業政令教化之防不可一日弛自古紀
　之六五威如象辭何取夫易而無備傳曰百萬之衆
　不如一賢蓋賢者立人之朝則衆賢從而輔之君正
　於上綱紀法度明於下君臣相說德威逺揚四方莫
　敢予侮不必屑屑然事備具之末非謂壊法亂紀漠
　然无以備也卦本乾體乾以易知曰易堯舜之時君
　臣惟道德是𢎞民不犯有司蠻夷率服威如也堯舜
　安用備惟其君臣交孚所備大矣信以發志謂何夫
　君臣而一有欺愧之心必不能相與合志而有為君
　臣之間宜先勉夫信信立而志發於外斯有合矣五
　柔中為無備離明中虚為信為志
上九自天祐之吉无不利象曰大有上吉自天祐也
　上九以乾體位離明上剛健有明德故能上賢而自
　天祐之夫子繫辭釋之曰履信思乎順又以尚賢也
　蓋信順可以得天人心信順一體事順天者必信於
　人上九體信順在上又能以此尚信順之臣君臣遇
　合其道盛行而惠澤加於天下是以自天祐之吉无
　不利爻獨曰自天祐之辭兼天人而言天無心以人
　為心人之所助天其祐之也昔夫子對子貢足食足
　兵問謂兵食可去民無信不立蓋號令賞罰舉措之
　閒一失其信天下將漠然離心莫可復合雖有兵食
　無𥙷於用是逆天者所為何以得天下之賢與之共
　保有大之治上九躬履信順剛賢畢應人既助之天
　道斯祐其吉大矣互兌承之為履信乾五變得坤卦
　復於乾坤伏其下為思乎順
䷎(艮下/坤上)
謙亨君子有終
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
　自天子至庶人未有不謙而能保國持身謙則虚虚
　則乆乆則光大之道也惟有德者為能謙卦體内止
　外順德盛而止於内禮恭而順乎外是為謙无德而
　徒為卑順焉禮之文也君子用止於謙凡外物之役
　吾心意與夫窮通得喪之分好惡喜怒之節飲食言
　語之宜處之不競守以至虚節以禮義持以退抑天
　道所喜神物所祐民人所歸其為亨也大矣艮在下
　艮萬物終始為有終天道下濟而光明地道卑而上
　行天道虧盈而益謙地道變盈而流謙鬼神害盈而
　福謙人道惡盈而好謙何謂也天地人一道幽明一
　心滿招損謙獲益猶朝必有暮冬必有春乾上自剥
　居謙之三曰下濟而光明光明艮體坤三自剥居謙
　之上曰上行陽止於外而在坤上為剥陽止於内而
　在坤下為謙觀一陽升降天地人鬼之情狀畢見矣
　聖人立象繫辭於謙尤拳拳蓋使天下後世俯仰動
　作之閒不敢須臾忘謙而思所以善其後也謙尊而
　光卑而不可踰君子之終也君子德盛禮恭以充盡
　謙道故處上而人樂推之居下而天下後世視為楷
　式周公孔子為然周公令德乆而不替有終也然則
　聖人何為而臻此其必曰性止而德極於盛體順而
　禮極於恭故歟九三以陽處艮上為尊為光位在坤
　下為卑為不可踰周孔一道用之尊則光用之卑則
　不可踰惟所用也
象曰地中有山謙君子以裒多益寡稱物平施
　摧其髙剛而心止乎順然後能行禮於身以盡夫謙
　禮行於身斯可以行於天下矣夫順天地鬼神之道
　使天下逺害而就利必有禮制存其閒艮有止限義
　而坤道主平若井田行而王道盛無他聖人用謙於
　身又率天下而納之謙大功以立大治以成謙用大
　哉昔先王制禮使賢可俯而就不肖可跂而及貴者
　不至驕賤者不至汙無有餘無不及用此道也雜卦
　曰謙以制禮地中有山山得其平斯蓋制禮之象
初六謙謙君子用渉大川吉象曰謙謙君子卑以自牧
也
　其身謙其心謙内外俱進非靜飬之功何以至此且
　人不能盡力於謙本夫放心不知求放心則驕亢怠
　傲將一肆心之所為其能行已以恭而有所建立於
　天下乎君子止心至靜不撓不奪其積功非一日欲
　忿畢除誠信益大故德止於内而盛禮順於外而恭
　謙之又謙可以得天下心而濟其難卑以自牧蓋君
　子止心之道必曰卑云者遜志之學惟遜志不矜伐
　用能自牧謙謙之德本夫自牧初以柔處艮下體又
　承坤為謙謙互坎為渉大川上坤下艮坤為馬為牛
　坤為地艮為山為自牧
六二鳴謙貞吉象曰鳴謙貞吉中心得也
　二以柔德居艮止中德積於中謙形於言其所以感
　動上心莫非至誠忠厚有益國家之論非諛說無益
　之辭曰鳴謙貞吉二何以貞惟中心自得不畔於道
　是以貞貞則得君而道行天下是以吉互坎坎水為
　鳴謙坎陽在中為中心
九三勞謙君子有終吉象曰勞謙君子萬民服也
　有大功而不自以為功若禹不矜伐周公公孫碩膚
　二聖人者皆獲有終之吉三自師來曰勞謙夫勤勞
　王家臣之常分也矜伐之心一生則恃功忽下安寵
　擅事天下之爭所歸非所以自全也其能保有萬世
　令名而服天下之心乎以剛陽居羣隂中為君子艮
　終始為有終坤衆在上巳下之為萬民服
六四无不利撝謙象曰无不利撝謙不違則也
　謙至四德成矣上承謙恭不伐之君下履功德盛大
　之臣撝其謙而散之不陵上不凟下動皆中理臣道
　斯盛艮下互體又艮艮手為撝謙不違則謂何撝謙
　疑有失中之舉惟德成而動容周旋中禮故不違則
　四以六居位得坤道正且德順有常撝謙孰利互坎
　坎法律為則嗚呼若四豈徒能保守其爵位而已其
　敦厚有容之德殆將使天下後世一視以為法而安
　靖國家之福何可量哉
六五不富以其鄰利用侵伐无不利象曰利用侵伐征
不服也
　履天下大位而不自滿假以親比上下上下一心不
　服可征五柔中得順止正且剛中羣隂莫不協輔謙
　德為大然則五猶有侵伐何也蓋奸宄害治治世所
　不能無惟謙德之大天下屬心用能正天下之不謙
　以成其治舜命禹征有苗舞干羽格之初不待兵刃
　之接无不利也互坎在中坎隂為不服為侵伐夫聖
　人用謙蓋將以収天下心而除其為天下害非徒徇
　謙德虛名而優游玩日不恤生民之罹毒也君人而
　欲得志天下莫若反身而求其謙惟謙則不自滿假
　而謂莫我若必欽必畏必恭必儉必親賢必聼言惠
　澤及人者大上下順服歡若四鄰用於侵伐何徃不
　利羣隂為鄰坤地生飬萬物為富
上六鳴謙利用行師征邑國象曰鳴謙志未得也可用
行師征邑國也
　二鳴謙應五也上六鳴謙將以率天下而納之謙五
　曰利用侵伐上曰利用行師利用云者於用為利未
　必用也征者正也以我之謙正彼不謙聖人必欲大
　其謙於天下先自内始曰征邑國文王事也文王居
　岐謙德著聞伐崇崇違之退修德教而崇降其征邑
　國之謂乎志未得云者天下未由於謙聖人所憂也
　坤為牛為馬曰鳴謙坤為衆曰邑國邑内也上六正
　應在三三以剛陽居互坎中有負恃懐險心為志未
　得
䷏(坤下/震上)
豫利建侯行師
彖曰豫剛應而志行順以動豫豫順以動故天地如之
而况建侯行師乎天地以順動故日月不過而四時不
忒聖人以順動則刑罰清而民服豫之時義大矣哉
　陽德内升順道而動其動也因天下百姓之心天下
　悅之建侯以共治行師以除害安徃不利曰利云者
　有是象不必有是事蓋陽動於地羣隂協應天地中
　和之氣達矣是為豫豫惟順動故治可興害可去而
　豫治益大坤震位上下為侯四自師來為行師剛應
　而志行謂四也九四以剛獲羣隂應而其道上行曰
　剛應志行云順以動豫九四致豫之道豫順以動故
　天地如之而况建侯行師乎言豫之順動上可與天
　地合其德建侯行師之利蓋理之必然無可疑者天
　地以順動故日月不過而四時不忒聖人以順動則
　刑罰清而民服豫之時義大矣哉申言聖人合德於
　天地者如此夫天地之動無心而行以中氣未至不
　先之至不後之是以日月四時得其正聖人法天地
　因人心之中而用吾之中以有為於天下道無不順
　刑罰可省民心說服曰刑罰清而民服刑罰不清則
　中和之德不能純被於上下民之從之革面而巳故
　豫以刑罰清為大雷動於上坤順於下為天地以順
　動震春陽用事時以序行為四時不忒互坎在中為
　日月不過坎水為刑罰清坤下坤衆為民服且陽乾
　自剥來一曰復復心之剛以復其德也二曰師德復
　而後可以去天下害也三曰謙聖人德大功立不自
　矜伐以來天下之善也四曰豫陽氣奮達利物之功
　益著樂所由作也五曰比天下順比王道至是而盛
　也六曰剥守中則比過則剥剥聖人之戒也中其至
　乎君用之仁也嘗考一陽之生自復至比皆有兵戎
　象復上六曰迷復凶有災𤯝用行師終有大敗師九
　二曰在師中吉六五曰田有禽利執言謙六五曰利
　用侵伐上六曰利用行師豫曰利建侯行師比九五
　曰王用三驅失前禽蓋陽動而復天威已行至比則
　威德益著而生物之功至大聖人生物之功在兵兵
　以德勝聖人復其心以復其德復其政事然後可以
　行師之衆正可以舉謙之征伐可以體豫之行師可
　以講比之三驅此一陽用事之序也夫天下順比而
　不忘三驅禮焉聖人仁愛天下惟恐一朝備弛而害
　加於百姓後世天下始定儒者急急偃兵息民之說
　以從事夫禮樂之文導君驕奢縱逸之地卒至敗人
　之國豈不陋哉若夫天下未定而曰我無事於復玩
　歲樂身以兵為諱吾不知危亡之日矣戒之哉
象曰雷出地奮豫先王以作樂崇德殷薦之上帝以配
祖考
　先王躬行之德洽於天下百姓之害除而天下大悅
　樂於是可作樂由陽來樂作而德益崇夫使天下率
　由禮樂之化是先王有以生之先王聖德日加於天
　下後世不知何時而巳故曰作樂崇德云薦上帝歸
　功於天也配祖考歸德於祖考也帝出乎震震在卦
　上為帝二隂在震上為祖考上帝曰薦薦以盡誠祖
　考曰配配以合德
初六鳴豫凶象曰初六鳴豫志窮凶也
　諛說之志萌於中發於聲音顔色蓋小人隂柔至甚
　而無持操者是豈惟安逸豫以害其身推是心以徃
　且將害家害國害天下故凶初以柔處坤下其志委
　靡不振以己不正資幸四應惟諛說之圖而四有剛
　德不巳合是以志窮而凶夫初本震體用震變坤失
　其剛矣剛德一失邪枉若是吁可畏哉震動為鳴聖
　人於豫首發鳴豫戒葢方天下安樂无事諂佞者易
　進聖人致戒於初不惟使小人知所懲艾欲天下後
　世之為君臣者深察而欽逺之也
六二介于石不終日貞吉象曰不終日貞吉以中正也
　靜故能照夫當天下說豫時諂瀆以交上下不比於
　權即暱於諂馴至喪身亡家亂國無疑矣豈為先見
　者哉二有靜止至德道之光明足以見幾於先曰介
　于石不終日貞吉或曰二履人臣正位而介于石若
　安靜无𥙷於豫者得無過乎是不然夫天下說豫人
　各循其所說而不虞後害古今一情也二處坤位中
　立德止靜之地而智足以見天下幾上不諂於九四
　下不瀆於二隂厚德鎮浮存豫有移風易俗守正止
　難之功為用至大夫子著上交下交之義於繫辭蓋
　以卦之上下言之互艮艮為石震再變有離體為日
　貞吉謂以中正獲吉豫九四有權臣象天下說從禍
　福之分在四所處正不正閒吁為四亦可危也不有
　中正君子若二者孰能行禮於身以杜絶未萌之志
　而正君臣大義哉若二隂小人諛說之雄安可邇邇
　之喪德必矣繫辭曰君子知微知彰知柔知剛萬夫
　之望聖人深以二有功於豫謂天下後世宜仰望以
　為標凖也
六三盱豫悔遲有悔象曰盱豫有悔位不當也
　仰而視曰盱三位不中正以隂比陽切切然覬望之
　意見眉睫閒曰盱豫悔而四方為由豫主遲其行又
　無以趨事赴功曰遲有悔然則君子處此如何惟自
　反以修德而巳德茍中正上必我求何盱遲足云聖
　人惡夫在豫求之人不求之已殆為容悅計者設此
　象以示悔之必至也震再變離離為目曰盱在坤隂
　上隂性緩曰遲
九四由豫大有得勿疑朋盍簪象曰由豫大有得志大
行也
　姬旦總羣臣以輔成王誠信而巳矣惟其待天下以
　不疑是以得賢才之助而永保功業漢霍光反之不
　再世而丹族吁可戒哉夫疑心一萌於胷中天下士
　將望望而去之孰與輔其德成其治乎曰勿疑言疑
　之不可一朝而或生於心也衆隂歸之由我而豫為
　由豫為朋為大有得坎中為勿疑一陽為首為簪衆
　隂為髮夫四以陽德孚五隂惟履位不正聖人故有
　勿疑之戒懼夫誠意或怠以失天下之賢極言誠之
　不可巳耳夫衆賢協歸則上可安宗廟次可安百姓
　下可安吾身疑心一生合者將離尚可以致天下之
　豫哉夫惟盡其在我之誠使無愧於天地無欺於幽
　明若雷動而奮仁德以行天下之賢其將合志同心
　以赴事功之㑹而我之德業永永無窮矣豈不羙夫
　且近臣何疑哉不過曰恐賢才之勝已而扼其進自
　非有至謙之德而以天下為心不以一巳失得為心
　能勿疑乎九四自謙來宜其由豫而大有得志以之
　行也
六五貞疾恒不死象曰六五貞疾乗剛也恒不死中未
亡也
　嗚呼人君惟不安於逸豫則志氣清明其德剛健大
　臣烏得以擅事於下六五以柔履中剛健不足四承
　之曰貞疾蓋柔道多牽雖曰柔中而衆柔位上下在
　豫必怠宜不能有為天下也周室東遷則然五猶居
　中位曰中未亡其以先王德澤尚存乎互坎坎心病
　為疾震於稼反生為不死夫五以四豫聖人有貞疾
　之訓聖人戒豫之君必欲勉進剛德以總攬權綱於
　上不當安於豫怠倒持太阿以授其臣春秋尊王之
　義也且豫惟四履陽位羣隂剛德不足不能為五助
　孟子所謂一薛居州獨如宋王何者也是以五不免
　夫貞疾嗚呼人君慎無厭夫剛德之賢而亟逺之使
　朝多君子君其有不尊德其有不修國其有不治雖
　有任事當權之臣不能私已而擅其事矣何貞疾之
　憂乎
上六冥豫成有渝无咎象曰冥豫在上何可長也
　隂極為冥性移志昏故冥成有渝許變也書曰惟狂
　克念作聖有渝之功也上處震上震動曰有渝云夫
　冥而渝猶庶幾可保其宗廟社稷也不渝淪亡無日
　矣人君其戒夫豫而不知反者哉
䷐(震下/兌上)
隨元亨利貞无咎
彖曰隨剛來而下柔動而說隨大亨貞无咎而天下隨
時隨時之義大矣哉
　隨否之變剛自乾來下坤之柔曰隨一變隨再變歸
　妹三變泰隨大亨利在貞不貞則無以率化天下而
　天下莫之從曰隨元亨利貞无咎夫剛來下柔民心
　以孚有所不動動則說矣是謂隨蓋民之繫命在賢
　下柔則賢者獲用而得民之心用是以動天下其有
　不說從而率化者哉大亨正无咎而天下隨時謂得
　賢而民心歸亨大以正且夏忠商質周文聖人不能
　違天下心惟正故天下樂從而莫違其教化然則天
　下所隨者時也時實聖人為之是天下之隨在聖人
　不在時聖人貞動天下說隨其義大矣且天道之運
　自春徂秋嵗功以成天下日用而不知隨焉而巳若
　夫聖人以貞動而使天下欣欣然從而化之亦若人
　之隨時於天也
象曰澤中有雷隨君子以嚮晦入宴息
　濳神至靜之地而後能盡動說之道於隨莊子曰淵
　黙而雷聲神動而天隨從容無為萬物炊累焉蓋靜
　者動之基濳陽之德養於至靜動以利物其動乃說
　君子嚮晦宴息蓋隨時而養之以靜也君子存身於
　靜其動也仁天下說隨大功以著兌西方為嚮晦互
　巽為入互艮為宴息互震至兌息伏曰澤中有雷嗚
　呼天地以至靜之德生養萬物君子以至靜之德生
　養天下傳曰君子有四時朝以聽政晝以訪問夕以
　修令夜以安身夫安身而後動則清明在躬平旦之
　氣不昧而利物之仁大矣此君子用隨於一日之閒
　者然也可不慎夫
初九官有渝貞吉出門交有功象曰官有渝從正吉也
出門交有功不失也
　君子動靜本道惟道之從事雖變渝於道常貞得所
　隨矣故吉出門交有功謂如是而後可有為於隨也
　蓋吾之所隨既貞功利何為而不及天下哉𥘉從乾
　上居震下為有渝互艮為門初本乾體乾道也貞也
　自震以徃萬物滋生為有功交謂應四
六二係小子失丈夫象曰係小子弗兼與也
　隨道在係夫正否且隨匪其貞在我則德損在事功
　則必不能建立在天下則必不能惠利可不慎擇歟
　二柔中無失德然於隨用柔柔道多牽曰係小子失
　丈夫謂舍五正應係初也且𥘉於隨為動說主何以
　謂之小子初自乾上居坤下在卦體得動說貞卦曰
　隨自𥘉發也若爻言其變則初位在最下有互艮體
　為小子係小子失丈夫惑彼動說捨吾正應是失隨
　之貞者也失貞何以從事於隨聖人繫六二象辭曰
　弗兼與也以二在隨居人臣中位舎應與𥘉義有大
　不可者其戒夫居陋而不誠心一意以事其君者歟
　四五以乾陽在上為夫
六三係丈夫失小子隨有求得利居貞象曰係丈夫志
舍下也
　捨初從四四以道事五因四以通五志必行於隨隨
　有求而得者也利居貞謂何臣事君有君而巳惟道
　惟君之隨人臣大義也其可不安而行之三係四而
　曰利居貞者蓋聖人深著不可附麗權臣之戒夫四
　事君以道三之係四本以通五求而得之貞莫大矣
　志舍下謂舍初互巽巽入為求有得
九四隨有獲貞凶有孚在道以明何咎象曰隨有獲其
義凶也有孚在道明功也
　伊尹周公臣也而實受天下隨處伊周任重甚難其
　道雖貞其義則凶惟至誠守道動皆中理則君信不
　疑功可成矣伊周事業卒暴白於天下後世誠也且
　巳孜孜然正心欽巳日以匡國家利天下為事譬日
　月在天有目有趾莫不待以成功何咎復得哉故曰
　有孚在道以明何咎而象以為明功也蓋有孚在道
　則動必中道事業日著是為明功九四居動說相應
　中有互艮體艮手為有獲艮剛止於中為孚為道艮
　其道光明為以明
九五孚于嘉吉象曰孚于嘉吉位正中也
　中德日修賢者信之惠然肯來曰孚于嘉賢者隨之
　則天下莫不隨矣傳曰天下之父歸之其子焉徃故
　吉嘉指二二柔順中正在随為嘉不然君臣俱剛何
　以隨惟剛柔相濟而以中率天下隨隨道亨矣二居
　震中萬物自此趨亨嘉之㑹為嘉五以兌中應二隂
　陽之氣各得中相應是以孚也
上六拘係之乃從維之王用亨于西山象曰拘係之上
窮也
　既拘係之又維之人之說從有不能自解也固結人
　心本於仁太王去邠周業以昌王道以行上窮云者
　若太王事之以皮幣犬馬珠玉不得免焉也太王其
　事窮其道通自三至上互體皆巽巽為繩故有拘係
　維之之辭上六居動說上天下樂隨而所履隂位以
　隂在上志未行於隨曰上窮
䷑(巽下/艮上)
蠱元亨利渉大川先甲三日後甲三日
彖曰蠱剛上而柔下巽而止蠱蠱元亨而天下治也利
渉大川徃有事也先甲三日後甲三日終則有始天行
也
　天下事至陵遲大壊莫可支持自人君心念始君心
　不仁而奢侈暴虐之為流毒天下則邪佞得志忠良
　退黜日復一日綱紀浸弛蠱之為由心起也坤柔下
　消乾剛仁心淪失泰治以墮風化於是衰矣必復其
　心蠱乃可治蠱以元亨元仁也蠱元亨利渉大川將
　有事於天下以正其弊大其治也故渉川為利序卦
　曰有事而後可大變巽互坎在中為利渉先甲三日
　後甲三日何謂治蠱在仁德在挈綱領而圖其本在
　不息甲十日長仁也萬事之本也夫事之弊壞非大
　振其綱領而務以仁德洽天下使天下歸心則事莫
　之興起先甲三日要終而思其弊後甲三日圖始而
　慎其行終而復始法天之健可以致治乾納甲先三
　日巽初也後三日艮上也治蠱者可以復泰巽一變
　為小畜乾在下四變為无妄乾在上先甲後甲象也
　蠱剛上而柔下巽而止蠱蠱元亨而天下治也利渉
　大川徃有事也先甲三日後甲三日終則有始天行
　也人君剛健篤實輝光日新其德事奚蠱惟剛上而
　止柔下而順為君者髙亢而德日消為臣者邪佞而
　權日盛臣順而諂君止而怠治道以墮蠱之所以蠱
　也且夫剛上柔下巽而動為恒震巽剛柔相配隂陽
　各得其位是以有常而亨也剛上柔下巽而止為蠱
　少男在上長女承之隂陽失其序拂其常譬夫柔順
　之臣有以蔽惑其君而君安之不蠱何為哉聖人觀
　象治蠱用巽之仁復艮之靜仁德旣止天下率化而
　蠱可亨曰蠱元亨而天下治曰元亨云者仁而後亨
　蠱以仁亨也如是而後可以大有為於天下巽一變
　乾為天行巽木為利渉
象曰山下有風蠱君子以振民育德
　作成人材以興弊補壞周宣用之夫人各有德顧在
　上者養之如何耳先王盛時學校興禮化行終致天
　下之材不可勝用振而育之之功也且山下有風失
　其常度非長養萬物之風也譬諸風俗陵壞於天下
　君子觀象將以復風化而大變其俗育德其可緩哉
初六幹父之蠱有子考无咎厲終吉象曰幹父之蠱意
承考也
　行巽之權隂救其弊而實顯其美曰有子考无咎坤
　上來居乾下為幹父之蠱乾初在上父象也夫初以
　巽仁居蠱下有仁德以治蠱而欲一大變其風俗其
　意專在尊宗廟定國家育民人子道旣盡考德以大
　是謂有子是謂考无咎厲終吉戒以誠勉也厲而吉
　可終矣初柔順非厲則德莫之進位去上最逺曰意
　承考
九二幹母之蠱不可貞象曰幹母之蠱得中道也
　事繼世主而事適墮壞求以治之其道貴中不可過
　過則失中且强所難能卒不可行何益於治周公相
　成王善用其中終能大文武之業不可貞謂不可過
　貞非直謂貞道不可行也故夫子明為之訓曰得中
　道云二以剛居巽中是謂得中道
九三幹父之蠱小有悔无大咎象曰幹父之蠱終无咎
也
　為子為臣剛中是貴剛不可過然在蠱剛過猶愈於
　裕三剛過中與上敵應事固有力爭必行者故小有
　悔惟其設心立意本於治蠱而卒歸於正是以无大
　咎然則人君用臣於蠱寧取剛過無取裕裕何以立
　事而保其社稷人民邪
六四裕父之蠱徃見吝象曰裕父之蠱徃未得也
　蠱至四巽極而止故裕西漢公孫𢎞以阿容無補君
　臣之閒吝道也夫居上位不汲汲救天下弊玩日偷
　安以幸其無事不仁莫大若是者民將視之猶仇讎
　謂不我恤也何徃而得志於君哉隂止於下有兌說
　體為裕上本乾位故二四五皆曰幹父之蠱
六五幹父之蠱用譽象曰幹父用譽承以德也
　承以德不承以事故用譽且舉行政事末節孝之細
　又安能有惠及天下且有令聞於後世哉五得柔中
　其位艮止巽上心止於仁臣剛而應用能修德於蠱
　以來厥譽夫天下之事委靡弊壞莫之振起究其本
　原在德不在事德失則事弛德修則事立君人者欲
　顯親而大其業以盡夫奉先寧親之孝莫若反己行
　仁勉夫在我之德互兌為譽
上九不事王侯髙尚其事象曰不事王侯志可則也
　不有其功記曰終事而退臣之厚也位居艮上艮止
　為不事王侯伊尹復辟告歸體此也後世若漢留侯
　天下巳定奉身而退庶幾髙尚者哉不然已在上位
　無補天下國家而曰我姑退是足為髙乎上九自乾
　來有剛健果斷之德且蠱至上仁德已孚天下已治
　君子潔身而去以順天道可也不然咎將及之志可
　則謂何功成身退不率寵辱志在利天下而不在夫
　享天下之利進退有度其志可則變巽有離體為志
䷒(兌下/坤上)
臨元亨利貞至于八月有凶
彖曰臨剛浸而長說而順剛中而應大亨以正天之道
也至于八月有凶消不乆也
　乾陽序進以復其位至臨而二陽生於下剛德内充
　足以有臨元亨利貞乾四德也臨有復乾之道而乾
　德未備其見於用者大亨以正而巳故彖辭别白言
　之八月有凶戒也陽長而臨巳戒隂生聖人知幾自
　昔保天下者率兢兢堯咨舜舜命禹皆曰四海困窮
　天禄永終懼有凶也推是心以臨天下又安有失德
　於身者乎自此至遯歴八數曰八月剛浸而長說而
　順剛中而應大亨以正天之道也聖人明臨之利貞
　本諸天也臨自坤變乾剛上進將復坤以歸乾天道
　行乎其中剛浸而長指二陽說而順卦體剛中而應
　謂二九二剛中道德之美上說君心而六五下之君
　臣合德以臨天下天下順說其亨也大臨曰天之道
　无妄曰天之命道自下升命自上降蓋剛德浸長而
　生物之功著道之自然也是故天道之大在生物生
　物者天道之貞君子協進生物之功可以配天易以
　剛長為天之道其㫖深矣
象曰澤上有地臨君子以教思无窮容保民无疆
　二陽說於下四隂順於上陽為德隂為民君子之德
　足以說民心而民順從之也自古先王臨天下任德
　教不任刑罰深仁厚澤思有以固結天下之心無巳
　民之從其教化也亦無巳故逺而夷狄恃之以安所
　容保者大哉後世以勢臨人一決而潰德教淺也三
　復斯象知教化防範不可一日弛於天下兌口澤說
　為教澤為容无窮无疆皆自坤發之澤上有地臨民
　而得其防且得其歡心也讀禮書坊記篇君子設教
　其思為長乆計也審矣
初九咸臨貞吉象曰咸臨貞吉志行正也
　二陽以兌說進兌為澤其體虚曰咸臨咸臨蓋公其
　志虚其心以道而感通乎上者也初九位在陽先必
　貞而吉夫四隂以上臨下隂惟陽之求初以隂居下
　茍所適不正莫可有為於臨矣惟初得陽之一志專
　應四而求比於五以陽感隂其誠易通臨大之治其
　基於此乎漸曰進以正可以正邦然則在臨之先必
　貞然後可以臨人而易變其風俗也
九二咸臨吉无不利象曰咸臨吉无不利未順命也
　事君而感之以道利孰大焉道何也中也二得位得
　時而以剛中應五道合從弗合去蓋必有以感動人
　主心意收大人正君之效俾純於乾德而後已固不
　肯偷容茍合終至危人之國使其君不能有臨也故
　曰无不利陽進隂伏而君臣之德同何徃不利大抵
　致其君為堯舜君必有所以大正其心固非屑屑順
　命者能之巽為命反巽曰未順命且陽進變隂志方
　上達彼豈肯以順而喪其節也哉
六三甘臨无攸利既憂之无咎象曰甘臨位不當也既
憂之咎不長也
　三居兌說上其位不中以柔順之資求說二陽是謂
　甘臨君子說之不以道不說也如之何欲以甘臨君
　子哉夫臨人而不能内盡其誠徒規規求說於外若
　百姓固可欺斯須而其乆必離何哉誠不足以固結
　其心也况用之君子安能有說而覬倖君子肯從巳
　歟在臨无攸利矣六三互位有坤順震動艮止象動
　而能止為旣憂憂之如何易心退聽而以至誠順君
　子斯可也下君子而化之隂消陽復馴可致泰於臨
　何咎且夫甘德之失也德失憂之可以无咎吾以是
　知遷善功足以格天獨患夫為之不力耳
六四至臨无咎象曰至臨无咎位當也
　五曰大君四曰至臨至坤德也四以順德下應初陽
　臨下順賢其德必進其道必行臨之至也夫四位近
　君互體坤中而一心應陽不撓其進上順於君下說
　於民臣德至矣何所可咎象言位當謂與初正應其
　位當也
六五知臨大君之宜吉象曰大君之宜行中之謂也
　内有剛德而用之以柔知臨也且夫人君惟不知行
　中而亢志自用踈逺忠賢是以在治忘亂不戒隂生
　政事法度浸至墮壞而失夫所以臨涖之道臨二陽
　浸長君子道盛君天下者於此何為哉行中德以任
　君子斯無為而利澤及天下得臨之正矣蓋人君據
　大位以臨天下每患恃其聰明智力而不知屈巳下
　賢驕盈怠傲日肆一日忠言莫告以顛以覆若是則
　君不君矣非所宜於臨也六五用柔之中德順有常
　虛其心損其剛下應於陽凛凛然惟懼隂之復生而
　盡誠以行其中二陽協應臨道以大吉孰禦也周成
　任周公為知臨政事一出恃為心腹周公聰明智力
　成王之聰明智力也成王知臨矣剛長於内將復於
　乾且得賢而所臨者大曰大君六五居坤順中下履
　兌澤之虛德順有常而能虛己下賢是以有大君之
　稱云
上六敦臨吉无咎象曰敦臨之吉志在内也
　上處臨極反得坤之厚不以勢位臨下操心積意惟
　賢之順二陽非巳應拳拳若不一日忘德之厚也曰
　敦臨且居上臨下而獨以厚賢為志賢進道泰天下
　說歸吉可得矣坤上為敦兌承坤以兌隂合坤隂復
　有坤體下臨二陽為志在内夫臨人而在上位鮮不
　驕亢自處蔑棄賢才非厚德君子以天下百姓為心
　未有能善用其志者矣
䷓(坤下/巽上)
觀盥而不薦有孚顒若
彖曰大觀在上順而巽中正以觀天下觀盥而不薦有
孚顒若下觀而化也觀天之神道而四時不忒聖人以
神道設教而天下服矣
　隂生一曰姤二曰遯三曰否五曰剥隂長陽消其卦
　多凶四隂迺有觀象聖人意何在也聖人憂隂之起
　思有以止而化之為君天下計甚厚也夫使為天下
　君而能本中正至剛之德以涖天下天下觀而化之
　可常治無亂又何憂隂之復起哉且觀自臨來二剛
　之德浸長於内至觀剛得位而在上執巽之仁以孚
　率天下悅服歸之化道於是盛行焉稽諸天道觀為
　八月卦兌金用事化萬物而揫歛之將使復其純一
　之性非若否之閉而不通此觀之所以獨異於諸卦
　也觀盥而不薦有孚顒若謂何祭祀之禮先盥後薦
　始盥則誠至薦怠矣人之通情也盥而不薦則誠德
　不息始終如一足以感格其孚顒若下觀而化觀道
　於是盛矣舜恭巳正南面顒若也蓋聖人之誠本自
　修身而中正者修身之本聖人體中用正無過失於
　天下舉海内之心皆為我心心之所格孰不化顒若
　之用斯為大九五以巽仁居互艮上艮止為有孚互
　巽潔齊艮手為盥下坤坤地備物為薦坤在内為不
　薦大觀在上順而巽中正以觀天下謂何聖人於天
　下一視同之其德大曰大觀陽大在上曰大觀在上
　順巽所以行其化中正所以成其化順巽中正孰不
　心悅而從之下觀而化理宜然也觀天之神道而四
　時不忒聖人以神道設教而天下服矣神者何誠也
　天以誠運而四時不失其序曰天之神道聖人仰觀
　諸天以躬行其至誠有教存乎其間本之仁義著之
　禮樂施之刑政皆教也聖人之教自身達之天下斯
　民從化莫知所從其道如神曰聖人以神道設教詩
　云自西自東自南自北無思不服神道格應之功也
　四隂有四時數巽風為神坤順為天下服
象曰風行地上觀先王以省方觀民設教
　教之本在誠其具則禮樂刑政夫禮樂刑政必因其
　俗若風行地中隨所寓以致生養之功夫先王之省
　方以至誠愛民之心而修其教化不徒出也巽白眼
　為省方為觀申命為教坤地為方衆為民
初六童觀小人无咎君子吝象曰初六童觀小人道也
　初以隂處坤下為童智不足以有觀若童之無知曰
　童觀語曰民可使由之不可使知之謂民可率而使
　由吾化不可强以知也童觀在小人則无咎若夫士
　君子不能觀上德化以修其身而朝夕於中正之歸
　何補天下是君子無所用於觀也其道吝觀自乾變
　坤故初有君子小人二象
六二闚觀利女貞象曰闚觀女貞亦可醜也
　闔户謂之坤居坤隂中曰闚乾一變巽卦體互巽巽
　白眼為闚隂得中為利女貞互巽兌有順說之性為
　醜且夫履柔守靜臣道之常然大觀在上非剛中之
　臣則不能與上合德以格正其君而大有為於當世
　故君子必謹飬剛德俾識明學正而後有逺大之見
　可副大觀之求也且處羣隂中而厥觀不逺昧於大
　體上有剛健中正君以至誠之意風動天下而巳黙
　黙守常無所建明順說以從其上而巳君子不知恥
　可也君子而知恥能一日安於觀哉曰利女貞女以
　是為貞其事則可醜也夫女從人者也若君子道合
　而後從其所見逺且大又安肯枉己狥人若闚觀者
　所為乎
六三觀我生進退象曰觀我生進退未失道也
　度已德業以為進退曰觀我生君子事業以生物為
　本讀生民尊祖之詩可見矣六三位雖不中而得坤
　正體順靜有常進退之際知所欽擇雖然三在觀巳
　近髙位於是而始圖進退可乎蓋三度巳德不若四
　推四而下之不敢率先以上比大觀主於臣道未失
　也變巽為進退坤地為生嗚呼後世不度德量才以
　貪冐大位蔽賢疾能莫知省己以貽禍天下觀六三
　之風亦可少愧矣彼豈知一巳進退天下休戚利害
　繫之安可重一巳而輕天下哉是大惑大愚者所為
　君子不取也
六四觀國之光利用賔於王象曰觀國之光尚賔也
　書稱堯曰光被四表舜曰重華協于帝人君光明之
　德本於性成於學著於天下君有明德動作施為罔
　不率由禮義天下將化之而為禮義國其光矣四體
　仁巽之實羣隂畢順蓋賢德之大者用能觀國以觀
　君觀君以行志王如賔之弗臣則道德日聞功效日
　著利莫大矣且大觀在上必有不召之臣相與躬行
　中正於上化道斯盛巽東南賔位故曰利用賔孔子
　釋四曰尚賔謂道德之臣宜尊顯其禮而師友之不
　可輕也二陽得位在坤上為國光
九五觀我生君子无咎象曰觀我生觀民也
　君臣事業在生物而人主生物之德尤著見於民蓋
　君正則民正君民一體耳譬猶響之應聲影之隨形
　德修於身民化於逺而天下莫不安其生遂其性其
　理自然也九五剛中在位至誠之德旣已先天下而
　化之復視民從化於我何如以反求諸身九五化民
　之心誠矣故无咎夫民猶水也水能載舟亦能覆舟
　君子設法至公戰戰栗栗若朽索之御六馬無斯須
　之念不在民是以能常保其治也大觀四隂在下九
　五剛中復有君子助而象止无咎蓋隂勢巳盛須至
　誠之道不息治抵於泰而後吉耳五巽體互艮仁以
　止故於觀能盡其誠而為大觀主
上九觀其生君子无咎象曰觀其生志未平也
　志不忘君且不忘天下曰觀其生二爻陽居之皆曰
　君子且夫四隂浸長上九雖不當位而道德足以為
　天下觀使遂漠然無意於時將孰與助五而止隂之
　消又况隂道日進為天下害君子於此其能自免於
　戾邪志未平見君子憂君憂時心不少忘也五觀我
　生上觀其生皆取坤隂生物為義
　
　
　
　
　
　
　
　
　
　
　
　
　
　
　紫巖易傳卷二
欽定四庫全書
　紫巖易傳卷三　　　　　宋　張浚　撰
上經
䷔(震下/離上)
噬嗑亨利用獄
彖曰頤中有物曰噬嗑噬嗑而亨剛柔分動而明雷電
合而章柔得中而上行雖不當位利用獄也
　序卦曰物大然後可觀可觀而後有所合臨二陽浸
　長得位於上天下觀其德而化之莫不心悅誠服於
　是間可除四海之内可合為一家矣噬嗑除間卦間
　不除無以興大利動而有明德然後能除閒故噬嗑
　以震離二體亨利用獄者何罪主斷非至明者不能
　斷不曰刑而曰獄獄必得其情正其罪而後加刑先
　王愼刑不敢遽用度夫害之不可不去不得已用之
　噬嗑明德在上故利用獄互坎為獄為閒頤中有物
　曰噬嗑噬嗑而亨謂何人資物養生物反為害何以
　養生剛間之起猶物之為人害天下將不得其生矣
　此不蚤圖而優游玩日可哉四以剛居中曰頤中有
　物噬而去之則間去而生養之道得矣剛柔分動而
　明雷電合而章柔得中而上行雖不當位利用獄也
　噬嗑之見於用也剛柔分動而明謂乾五下居𥘉坤
　𥘉上居五動而麗明以成其亨震離二象自乾坤剛
　柔分得之夫噬嗑本以救否剛柔不分則上下之情
　不通否盍為而亨哉雷電合而章雷作之電從之德
　威並著其罰行也柔得中而上行謂五主噬嗑何取
　於柔中蓋曰君仁而明然後可収除間之功不然門
　未及除而天下殘困其害滋大嗚呼噬嗑剛位上下
　而又有負坎險在中者誠亦艱難時也非為君者志
　動於内德明於外屈巳遜志以孚同心之賢莫克有
　濟矣六五以柔得中故雖不當位而利用獄雖然柔
　中固可以致亨於噬嗑之時而用獄終非盛德事盛
　德者人化之安用獄德非剛中不能有化曰不當位
　蓋少貶之辭聖人貴德賤刑抑見於此
象曰雷電噬嗑先王以明罰敕法
　使天下格心趨化先王立法本意罰明則善勸惡懼
　法於是行刑可措矣雷電之作天下愚夫愚婦莫不
　革心易慮惕然知所畏懼先王明罰似之蓋使民欽
　畏而莫之敢犯是先王之仁也
初九屨校滅趾无咎象曰屨校滅趾不行也
　聖人於噬嗑止惡息過設意甚嚴必欲杜絶於毫釐
　方萌之初聖人待天下心一何仁也初剛動在震先
　卦體居離火下動而麗惡其跡未著其事未大於此
　而懲之止之誠為小人福故无咎噫在上位而臨下
　可不熟玩此辭而遏惡於蚤哉一失其制至養成其
　禍誰之責歟震為足為草木屨校拘以校而滅其趾
　使不得有所行也陽動於下為趾噬嗑初上皆以剛
　受刑夫剛用於上則亢用於下則陵刑所必加莫可
　解也
六二噬膚滅鼻无咎象曰噬膚滅鼻乗剛也
　二得柔中其為噬也易且乗初之剛而以柔在上為
　噬膚膚柔脆隂屬言噬之易為力也滅鼻謂剛間屏
　息氣不得伸古者五刑用劓示强梗之必除也二柔
　中動而麗明其德足以杜絶剛閒而能使小人退聽
　於噬嗑時為臣之責塞矣互艮艮山為鼻
六三噬腊肉遇毒小吝无咎象曰遇毒位不當也
　六三位不中正以柔履剛厥噬為艱腊肉至堅物九
　四互體坎以剛險位三上為腊肉三才德皆不足以
　勝四是欲誅强去梗而反為强梗害者惟三志在除
　惡故雖有小吝終无咎也嗚呼君子有志於除天下
　間務先修其中德哉惟德足以服人心間易去也坎
　險為毒九四位剛在坎險中為遇毒
九四噬乾胏得金矢利艱貞吉象曰利艱貞吉未光也
六五噬乾肉得黄金貞厲无咎象曰貞厲无咎得當也
　四在卦為間頤中有物曰噬嗑正謂四也然四於爻
　位雖處互坎中而卦體得離之明以明德比五是以
　爻辭吉金矢黄金以中直之道施諸刑也臣用直君
　用中舜臯陶之職分四五本乾位為金坤隂在離中
　為黄金離為戈兵為矢黄中也矢直也艱貞貞厲慎
　用刑也貞而厲慎之至附骨肉謂之胏肉易於胏所
　遇異故其辭異二爻皆離體離日為乾胏乾肉四曰
　未光四居離𥘉且人臣必以道德弼君如臯陶之刑
　期無刑然後為光五曰得當中以涖刑何徃不當也
　四五皆有坎險體四艱貞五貞厲戒險也周禮大司
　宼以兩造禁民訟入束矢於朝然後聽之以兩劑禁
　民獄入鈞金三日乃至於朝然後聽之蓋所以懲不
　直不中使知自反以杜絶獄訟之生其象義則取諸
　易而易之得金矢得黄金謂得中直之道周官取易
　之遺意而用之也
上九何校滅耳凶象曰何校滅耳聰不明也
　惡積罪大夫子之訓自非耳目無所聞見不至是也
　九處一卦之極離火炎於上震木動於下亢志以動
　告之弗入戒之不及凶其自取曰何校滅耳凶夫小
　人為不善起自至微惟肆情循欲告戒不聞卒致大
　戾悲夫聖人於噬嗑著訓欲後世謹遷善逺罪心無
　須臾忽其微以盡力於無過之地云耳互坎在下為
　滅耳離麗坎險互見為何校且𥘉上以剛受刑二輔
　五以施刑於上下曰滅趾滅鼻滅耳除惡務本之意
　也三遇毒志不得行四五以中直噬有仁德存其間
　故三爻不曰滅且胏肉用噬有革化之理非若趾若
　鼻若耳必刑之去之俾天下竦視知所戒懼兹又懲
　勸之一道也
䷕(離下/艮上)
賁亨小利有攸往
彖曰賁亨柔來而文剛故亨分剛上而文柔故小利有
攸徃天文也文明以止人文也觀乎天文以察時變觀
乎人文以化成天下
　致餙聖人不得巳夫子筮得賁卦其色愀然惡夫文
　勝質而日趨於禮文之末流也讀禮運書聖人之心
　可見矣序卦曰致餙而後亨則盡矣故受之以剥賁
　非聖人本心因時之宜有不得不用其餙耳賁何以
　亨且利有攸徃哉曰聖人彖辭釋之固詳聖人以賁
　之亨利直本之天文蓋天道自然其剛柔之相餙亦
　出於自然運動四時生成萬物始始終終莫知窮巳
　非若人之溺文䘮質莫知返焉者惟文明以止則文
　不喪質得賁之正而同於天矣柔來而文剛故亨分
　剛上而文柔故小利有攸往天文也文明以止人文
　也觀乎天文以察時變觀乎人文以化成天下聖人
　本致餙之道於天不徒為也夫日月星辰相錯以成
　歳時天文之序蓋本於自然若人文則君臣父子夫
　婦長幼朋友剛柔之宜上下之分内外之别亦各有
　一定不易之理聖人明夫文本於質其質固有其文
　因之不可違不可過也違則悖過則逆曰文明以止
　人文之化成於下天文之動順於上上下相應其道
　通矣柔來文剛謂坤上來居乾中分剛上而文柔謂
　乾二復居坤上柔來則剛得中而浸以盛故亨剛上
　文柔其利在柔柔利剛徃以止其窮故利有攸徃剛
　大柔小卦辭首曰賁亨小利有攸徃見聖人與質不
　與文心也嗚呼質宜勝文也尚矣治天下者曷可不
　明其止止則化成離下為文明艮上為止艮一變為
　賁賁貴止
象曰山下有火賁君子以明庶政无敢折獄
　用明於政而不用於獄必使無訟也明而能止故於
　獄不敢折不止則必恃明而察察用之且先政教後
　刑罰賁餙之道所宜然也離明為庶政互體坎坎險
　為獄艮止為无敢折獄夫庶政明而獄訟息君子於
　賁不敢折獄汲汲惟庶政之明蓋得其本矣山下有
　火山止於上火傅於下其明之著旁燭萬物若庶政
　交修治道有光云自非德止於身而明加於下其孰
　能體此象哉
初九賁其趾舎車而徒象曰舎車而徒義弗乗也
　自修廉隅義不茍從曰賁其趾陽在下為趾互坎為
　車二在前有載而行之之意曰車舎車避寵從義不
　茍以趨正應得賁之貞不然更為比周求安榮祗危
　辱何望於賁餙哉
六二賁其須象曰賁其須與上興也
　文本於質質喪文安施聖人著此象後世猶有顛沛
　末流者夫須譬文采威儀足以藻餙治具而才德俱
　弱不能自立以有為於天下者九三藴乾剛德且變
　三有頤體二待以興曰賁其須先王用人先道德後
　文藝謂其待人而興不能卓然自立於當世也二自
　坤來文乾之剛且位居離中有附麗象而其麗正曰
　與上興惟柔中是以得所麗而興苐非剛德其質不
　足以自為耳吁不有剛健篤實之君子其何以行於
　世而救文勝之弊邪
九三賁如濡如永貞吉象曰永貞之吉終莫之陵也
　九三以陽居二隂間有互坎體坎水也濡也上下二
　隂柔也小人也其賁也懼或濡之厥正不永則浸浸
　焉將相率為不善陵孰大焉君子之於貞不使一日
　忘於心用貞守道小人不敢以非義相諛說濡其逺
　矣三處離上而獲吉於賁永貞功也三有剛德用能
　永貞位不中故先有濡如之憂
六四賁如皤如白馬翰如匪寇㛰媾象曰六四當位疑
也匪寇㛰媾終无尤也
　四近臣潔白其德以自守初自下從之猶馬疾馳者
　然初四皆未受餙質之羙者惟四以柔居柔抱道守
　靜義不苟從始以乗剛疑初卒知其同已應之賢以
　類同志同道行終可以无尤於賁盛矣互坎居四為
　皤如為白馬剛阻為寇且氣之清者為賢賢德以清
　潔為木清潔而後利澤及天下孔子曰清明在躬氣
　志如神賁之交餙尤惡夫德濁而偽故初四有皤如
　白馬象若上九白賁德大成矣艮變巽為皤如初本
　乾體乾為金為馬為白馬初與四正應為㛰媾
六五賁于丘園束帛戔戔吝終吉象曰六五之吉有喜
也
　為賁餙主非得巖野賢則無以反素樸而復其治安
　能免致餙之吝邪以隂處尊位下乗坎險為吝艮為
　山為丘園丘園指上九五本坤位坤為帛為衆為束
　帛戔戔得賢而治道立喜之大也九五柔中得艮之
　止故能屈身禮賢以成離明之治離南方其性喜離
　位乎内為有喜
上九白賁无咎象曰白賁无咎上得志也
　變文服質惟以身化者能之上九體剛止之德以乾
　剛餙坤柔而已不受餙為白賁夫修身至於反樸還
　質道德之化文可變也上剛止而明行誠志潔無愧
　天人得志於身固巳厚推而大之且將得志於天下
　六五之君盡誠禮於束帛之賁蓋知夫文久必弊天
　下將受其害得白賁如上者而後風俗可淳治道可
　復聖人之意逺矣夫艮其道光明曰白賁
䷖(坤下/艮上)
剥不利有攸徃
彖曰剥剥也柔變剛也不利有攸往小人長也順而止
之觀象也君子尚消息盈虛天行也
　一陽上行為卦皆吉陽窮於上曰剥過中也過中則
　乾剛内消小人類進蓋必有背道違理之事矣不剥
　奚為剥變乾乾君道也至上君之剛德盡喪徒亢而
　巳是以剥夫剥之為剥小人盛也五陽退聽君子道
　窮故不利有攸徃夫小人用事於時豈曰我小人哉
　彼將以是為非以邪為正以君子為小人君子而徃
　可乎夫致剥者小人而所以致剥則自夫人君之心
　人君剛德既喪安逸豫盡聲色溺貨賄然後小人得
　以擅事於下曰剥剥也柔變剛也君德盡喪之謂也
　雖然時旣剥矣天下必將均被其禍使君子視天下
　之禍而莫之恤是豈仁人用心哉君子有順止之道
　焉欽修厥德不與力爭以待其復是謂順不然爭不
　足而小人為害益大正道淪亡天下安所倚望順而
　止之君子之幾也坤艮位上下順止象伯夷避紂居
　東海之濱太公避紂居北海之濱蓋得此道伯夷太
　公非恝然忘其君而不顧不得巳耳君子尚消息盈
　虛謂何君子體中德以法天無先時後時之失是以
　於剛能止蓋盛衰相仍天道常理昔箕子遜以避難
　為道不為身其後為武王陳洪範聖道益明而利及
　天下後世凡以尚消息盈虛而其行合於天也乾五
　變為剥曰天行天行言君子之行合乎天云剥五變
　而艮在上坤在下為順止以一陽而履五隂陽之剛
　終莫能變旋至於復蓋順止之功
象曰山附於地剥上以厚下安宅
　有以固結民心剥必復老子曰髙以下為基是以聖
　人後巳先民裕民以政而措天下於磐石之安蓋人
　君儻以厚下為心則身無失德民懷大惠剥有不復
　者哉坤為下為厚艮為宅為安山附地為厚
初六剥牀以足蔑貞凶象曰剝牀以足以滅下也六二
剥牀以辨蔑貞凶象曰剥牀以辨未有與也
　民困則國危為上者何以安處甚哉小人進用於時
　上下不得安枕矣人君甘於順從而終莫之悟曽不
　念夫危難之及其身惜哉剥自乾變至四皆有巽體
　巽木坤地承之為牀足辨膚以近身次第取象𥘉曰
　以滅下剥始於民也民國之元氣安可剥二曰未有
　與陽德方消孰與敵應陽復終有止而正之者矣蔑
　貞云者君子之道方消而貞道不復明於天下是可
　為痛心疾首也
六三剥之无咎象曰剥之无咎失上下也
　一念從正凶可消也三居四隂中捨上下隂而惟剛
　陽之應是捨惡從善去小人從君子巳雖小人志應
　君子且不為君子害剛動上行三與有力惟三以隂
　履陽内有剛德志應上九特立獨行不牽衆隂於剥
　无咎吁非六三則一陽不獲安於上將無以復君子
　之與小人詎可一槩論哉幡然從正斯受之矣
六四剥牀以膚凶象曰剥牀以膚切近災也
　嗟乎小人用必以利為本好利之說行毒淪肌膚大
　學曰與其有聚歛之臣寧有盜臣近體為膚四比五
　曰剥牀以膚剥至膚身益不安矣自天子及庶人將
　悉被其害君人者惑小人一時順說不知為身害若
　此重可歎也四重隂位不中而近君小人之雄者歟
六五貫魚以宫人寵无不利象曰以宫人寵終无尤也
　小人可盡去乎曰待小人有權有化東漢李唐之季
　可鑑矣惟我太祖收諸鎭節度俾列第京師得易
　㫖五居艮止中靜而有常厥德不愆且上比剛德之
　賢其勢足以制小人發貫魚義小人自下而上均被
　其寵任不付以天下事利及其身害不加於天下其
　規模洪逺矣羣隂為魚剥自初變乾至四皆有巽體
　巽以行權六五優為之巽居已五臨之為貫魚坤為
　宫人
上九碩果不食君子得輿小人剥廬象曰君子得輿民
所載也小人剥廬終不可用也
　隂道既極君子將復君子小人之分於是辨聖人故
　立象以為天下後世戒上九以剛在上若果碩大不
　食培之復生譬君子有生生之德民賴以生養君子
　得時厚載之功著矣曰君子得輿坤為輿若小人殘
　虐不仁小人在上位則賊賢害民播惡於衆空人之
　國矣詩曰小東大東杼軸其空剥廬也一陽在上為
　碩果艮止為不食衆隂戴陽陽復從而載之為得輿
　陽以庇物隂反剥之為剥廬剥廬謂雖逆旅託宿之
　地不得有一日而安之也艮為廬序卦曰物不可以
　終盡剥窮上反下故受之以復蓋天地剛陽之氣隂
　不能以盡消譬夫正道未嘗一日不在天下是以自
　古大亂之後必有君子扶持振起之人主之心復於
　道則君子以類進剥可弭矣雖然剥必有復天也而
　所以致復則在人故用君子則有生物而載之之功
　若輿之能載用小人則害物而天下各不得其所安
　人君亦將無所寄其身於上若人之有廬而剥之也
　後之為君者不欲復則巳如欲復其求所以復於道
　而慎用君子哉不然剥喪而不復興起大可畏也
䷗(震下/坤上)
復亨出入无疾朋來无咎反復其道七日來復利有攸
徃
彖曰復亨剛反動而以順行是以出入无疾朋來无咎
反復其道七日來復天行也利有攸徃剛長也復其見
天地之心乎
　剛德内復順理而行其道不撓故亨譬之身元氣濳
　復邪不能勝夫元氣道之一也道以一行隂莫之寇
　曰出入无疾且復必自心始君心剛復動以正順則
　公正之道闢私邪之路塞君子獲用小人退聽國以
　尊安何疾之有人君勉夫所以復其心哉朋來无咎
　乾陽來復也一氣既復陽以類升曰朋來朋來以貞
　功利日興咎其至乎反復其道謂陽動於下復乾之
　一乾道也來復必七日天地之數七則中中則復自
　午至子剛來而復乾道日亨曰七日來復君子進而
　有為此為其時故利有攸往七日稱日蓋取六甲之
　日剛反動而以順行是以出入无疾朋來无咎反復
　其道七日來復此申言復之所以復也剛自剥反以
　震動趨坤順其行有漸曰順行夫五陽進而後用決
　君子之於復固自有坎第哉惟其行也順是以出入
　无疾朋來无咎也稽之天道驗之人事理莫不然反
　復其道七日來復天行也聖人勉示後世之君使法
　天而知所復也自一隂生於姤歴六位以至坤隂道
　極矣而天之剛健其行不息卒能消隂而復於陽故
　人君惟法天不息以復於道然後能有復復非易事
　也君心之剛旣復則君子之道合小人之惡著君子
　利徃而剛長於内生物之功大矣復其見天地之心
　乎乎非疑辭天地貴生貴仁貴陽貴君子天地无心
　以天下萬物心為心凡天下萬物所甚喜而愛之欲
　之者天地之心也夫肅殺於秋冬而萬物敷生於春
　生生之功於是不窮原天地本心生而巳仁而巳貴
　陽貴君子而巳聖人出而以生物為巳心亦天地心
　也聖人貴復復而後生物之心起復其大哉君心既
　復天人順之
象曰雷在地中復先王以至日閉關商旅不行后不省
方
　陽動於下其動本靜而發生之功從此出先王體之
　用道之靜以俟陽復固陽氣止行旅安居淵黙賞罰
　未加謹其復也先王謹復其動也仁夫閉關以助天
　地之氣止商旅以杜欲利之心不省方以養其中復
　之功大矣羣隂在震上為商旅坤在外為后不省方
　嗚呼自古先王之有復於道者必以仁義為先利為
　後閉關商旅不行後利之義也夫利心一生其靜撓
　矣動孰為而中於理哉
初九不逺復无祗悔元吉象曰不逺之復以修身也
　復自心始而用之於家於國於天下故復諸爻皆取
　義於身不逺復謂何一念之非隨知所復復覺也明
　也仁也身修若此何抵於悔復具天地生物之德初
　九為一陽主其用至大聖人立爻辭獨曰不逺復謂
　修之一身其義足以配天地生物之德也修身之道
　大矣哉夫顔子有王佐才孔子繫辭以顔子配復初
　許之深也乾初為元君子修身仁及天下為元吉
六二休復吉象曰休復之吉以下仁也
　初以一陽動於下為仁下仁而善日長偽日消心休
　然與仁為一曰休復且援賢而進之無蔽賢心卒之
　德孚於上而天下被其仁休復之功也故吉書曰其
　心休休焉其如有容六二之謂吉二得柔中用能屈
　巳下初
六三頻復厲无咎象曰頻復之厲義无咎也
　逺初貴勉動極為頻頻危道也動極而復非誠莫反
　厲而勉之可以補過可以事上故无咎隂過中故厲
　而後无咎水厓曰頻
六四中行獨復象曰中行獨復以從道也
　自抜於羣隂中從道不從衆曰行獨復初四正應四
　從初為獨復且隂靜而中知所決擇惟道之從大臣
　事業自是興矣復四不言吉謂何夫獨復以從道其
　事業未大於天下也而吉在其中矣
六五敦復无悔象曰敦復无悔中以自考也
　法坤靜厚而自養以中曰敦復記曰致中和天地位
　焉萬物育焉此敦復事堯舜性之用此耳且中者性
　之未發也用功於中誠一不貳與天地參其无悔也
　心同天地施之天下仁德甚大亦五以坤中履震之
　剛體中德而不息是以能敦復也
上六迷復凶有災眚用行師終有大敗以其國君凶至
于十年不克征象曰迷復之凶反君道也
　逺性故迷迷則失德而獲罪於天下德失於内兵動
　於外理必然也秦皇漢武之事可考矣隂極為迷為
　災眚初升二為師羣隂為大敗五隂數為十年且君
　道在明於復而迷則性之靜者日以失情之動者日
　以肆性失情肆志意昬矣君道旣反師敗是宜謙六
　五曰利用侵伐上六曰利用行師聖人用謙道德必
　充仁義必修人才必得政事必舉是以有侵伐行師
　之利若迷復則失其常性好大喜動其動必敗孟子
　曰征之為言正也各欲正巳而巳矣焉用戰迷復而
　行師可乎哉
䷘(震下/乾上)
无妄元亨利貞其匪正有眚不利有攸徃
彖曰无妄剛自外來而為主於内動而健剛中而應大
亨以正天之命也其匪正有眚不利有攸徃无妄之徃
何之矣天命不祐行矣哉
　聖人剛德復於内則人偽去天理得其道上信於天
　下信於人序卦曰復則不妄卦體上乾下震乾剛自
　遯來止隂之妄而為主於内有人君動而承天之義
　大象天下雷行宇宙之間均被發生天以誠動物以
　誠應厥亨斯大无妄之亨利在貞不然則上逆於天
　而下拂於人故有眚為人害且為巳害眚也乾上為
　不利有攸徃逆天者天惡之何以徃无妄剛自外來
　而為主於内動而健剛中而應大亨以正天之命也
　申言无妄之所以為无妄也剛自外來指初初在遯
　位居乾上剛來於外動實自天天命自然其行匪妄
　動而健二體動於下而健於上至誠之道不息也剛
　中而應指五五有乾健震動之德又以剛中應二誠
　信道著賢者從之亨大以正惟貞則德合於天而天
　所眷佑曰天命天命與貞非智力能為也卦自巽變
　為天命嗚呼人君欲有為於天下勉剛健之德應柔
　中之賢亹亹孜孜誠心在是斯可以奉天命而得其
　貞矣非克己之君孰能與此哉其匪正有眚不利有
　攸徃无妄之徃何之矣天命不祐行矣哉戒妄也堯
　舜禹湯文武躬至誠之道以惠利天下貞也若无妄
　之徃動不以貞重違天心為生民害其何以自全於
　世卦上乾下震乾天也震動也夫有為有行於世若
　天臨之何眚之復得矣
象曰天下雷行物與无妄先王以茂對時育萬物
　天動以誠萬物敷生不失其信先王修胷中之誠止
　詐偽復敦朴惟公惟正稽順天道而天下萬物率蒙
　其休利對時育物仁政以行茂不一之辭且夫春陽
　用事雷動於下而行於上蟄者奮萌者達有生之類
　莫不恐懼知畏復其誠一之性於此時先王法之化
　育萬物一本於誠用能安之治之無水旱疾疫之災
　無兵革寇盜之變薄海内外各得其生仁之所及大
　矣記曰致中和天地位焉萬物育焉又曰誠者物之
　終始不誠無物蓋天下之亂常生於利心害之事起
　於至微而患成於至大先王兢兢欽畏順天下之自
　然而因以治之朝夕於大公至正之道是以天下萬
　物均得其生也月令蓋祖述先王對時育物之意而
　先王之仁政一出於誠不獨拘拘然舉行其典文而
　巳
初九无妄徃吉象曰无妄之徃得志也
　德修而動以誠是以得志於无妄語曰言忠信行篤
　敬雖蠻貊之邦行矣夫至誠者天猶與之况人乎君
　子有為於天下心之純一上合於天誠信所格以君
　則合以民則化志必得矣初以震剛應乾四得動應
　之貞故徃吉
六二不耕穫不菑畬則利有攸徃象曰不耕穫未富也
　二履隂在震動中順承續終事業迺立其戒臣之妄
　為邪夫君以誠唱臣以誠應君臣相須而後生物之
　功著先事擅為拂理逆常誰其孚聽且巳以妄動而
　欲求合於无妄之主難矣在震動中初陽先之為不
　耕穫不菑畬隂虛為未富柔得中為利徃若夫剛德
　若伊周臣以道正君心則不獨順承續終而止耳二
　未富聖人姑責以臣道之常邪
六三无妄之災或繫之牛行人之得邑人之災象曰行
人得牛邑人災也
　无妄之災災非其災也三以隂處陽其位過中且位
　在震動上當无妄而志動於内欲得之心未息也无
　故而得得之順且易曰或繫之牛行人之得得已過
　也邑人之災謂内受其災譬諸竊虛利受實害是為
　妄之大者可不戒哉震上為行人震自坤索為邑人
　訟六二歸而逋其邑人邑内之辭惟所得巳去而失
　則實受之故災夫君子之仕也不幸有望外之福而
　非所當得必以正處不然遺身名害無窮矣雜卦曰
　无妄災也以無故得之也變坤互巽為牛无妄三大
　畜四皆曰牛震為大塗牛信順易致物且貪得心生
　信順失矣
九四可貞无咎象曰可貞无咎固有之也
　居乾健初貞所固有惟變巽成位以剛履柔不可不
　戒故曰可貞且四以乾剛居互艮上艮止也剛止則
　妄息而貞咎何自來吁履髙位於无妄必欲功名全
　終始莫大夫貞中貞之道可以格天四居乾位有格
　天之實於其貞也若固有之矣
九五无妄之疾勿藥有喜象曰无妄之藥不可試也
　无妄之疾疾非其疾也九五履乾中動得其正至誠
　之心巳孚於物而猶有頑不率化者為无妄之疾舜
　征有苗退修德化苗民率服此其象邪且治天下有
　意外患當反求諸身求之身則吾之誠心益者鮮有
　不格譬之人元氣既正疾其自己恃藥攻疾疾未除
　而害生况甞試之藥為害滋大歟二五正應三四閒
　之為疾以中獲應為有喜互兌為喜蓋中則誠積守
　身動合於道君臣相應以中何疾不除也
上九无妄行有眚无攸利象曰无妄之行窮之災也
　陽極而亢不知正守是謂妄行將獲罪於天人故有
　眚居大業者誠為貴誠故不息而貞用能永保厥終
　上九位在乾上震動居下亢以動也亢動必妄是將
　快心循欲而極意於其所不可為德失於身害加於
　天下矣眚固有之徃何利也
䷙(乾下/艮上)
大畜利貞不家食吉利渉大川
彖曰大畜剛健篤實輝光日新其德剛上而尚賢能止
健大正也不家食吉養賢也利渉大川應乎天也
　德不畜何以辨天下之賢賢不辨何以畜大畜以畜
　德為貞乾剛止乎内畜德之大者也畜德而後可畜
　賢野無遺賢曰不家食得賢何難不濟曰利渉大川
　變艮有坎體乾健乗之為利渉羣陽在下為賢乾為
　天艮止之天下剛德之賢畢畜是為大畜賢畜而天
　下受畜矣大畜剛健篤實輝光日新其德此聖人靜
　止法天之學夫剛德吾性所固有非靜止不撓則剛
　德有時而喪篤實輝光何自而生惟剛德内畜輔之
　以健誠於是充業於是著德之日新孰禦也哉乾天
　為剛健乾金為篤實為輝光互震震動於内為日新
　剛上而尚賢謂何大壯一陽上升為大畜而上九以
　剛在上六五秉盛德以承之是為尚賢孟子曰舜尚
　見帝尚云者尊之之義也尚賢而巳下之使剛賢在
　上衆才畢止可以化天下而内之治君道莫急乎此
　商髙宗恭黙思道夢寐求賢得傅說置諸左右而說
　為旁招俊乂列之庶位尚賢止健髙宗得之矣不家
　食吉養賢也言聖人養賢以及民若天之付六子以
　生成萬物之功其道博其功大養賢之道不一二而
　足必欲其無遺於天下而聖人之心庶幾其無慊焉
　利渉大川應乎天也用賢則難濟而可以上當天心
　也賢者民所歸天所與非賢無以濟天下而承天之
　休曰應乎天嗚呼賢者之有益於人之國也大矣為
　天下君誠能畜德以畜賢畜賢以畜天下天下其有
　不治哉
象曰天在山中大畜君子以多識前言徃行以畜其德
　天博以大山止而崇多識若天德其崇矣羣賢並畜
　相與考言行於先王而心志益明聞見益廣德於是
　日崇互體震兌震動兌說為言行傅說告髙宗曰學
　于古訓乃有獲貴多識也
初九有厲利巳象曰有厲利巳不犯災也
　大畜初曰有厲漸初曰小子厲進難事也慮之當蚤
　初應四四隂位其德未同未同强合何以畜利巳謂
　止其行君子止其行而不止其道初在乾下乾固不
　息惟艮體在上四為之應所慮在巳四近乾為天災
　曰災无妄之三亦曰災非四為巳災未信而進有犯
　災之道也
九二輿說輹象曰輿說輹終无尤也
　才剛德健而又得位得中君子進可也大畜九二乃
　有輿說輹象何邪蓋止以畜德義不苟行君子之中
　也君子有載物厚德肯漠然忘意天下哉謂畜之不
　深其行也近且輓而後行功利及物是以起說輹之
　義使三賢於巳上已位在三下不求之三以同應於
　上而欲果於有行以自通於五是不度才德大小何
　如先羣賢以幸用也尤其免哉乾為馬處乾中為輿
　互兌兌毁折為說輹
九三良馬逐利艱貞曰閑輿衛利有攸徃象曰利有攸
徃上合志也
　良馬乾象三居下卦先援二陽而進之上二陽從之
　曰良馬逐大畜至三羣賢道通矣猶以艱貞為利閑
　輿衛為戒君子之進肯易邪有其德有其朋君子常
　若曰恐吾德不勝任故艱枉道求合君子不為也故
　貞艱貞則順天而惠利及天下故利輿以載物在上
　者賴以衛身焉閑習也才德備具雖進而不忘自閑
　君子誠身之道也徃而獲應志合道行必矣嗚呼士
　君子以進為榮而不知進之難大畜初利巳二說輹
　至三德業巳隆二陽從類君子於是可有為矣曰利
　艱貞曰閑輿衛兢兢勉勉懼或失之君子以天下治
　亂為己責以生民為己命以身進道不行為巳恥其
　用心剛健不忘自治上與天一可為後世法也三位
　有互震體艮山在前其動也艱為利艱貞變三有坤
　體坤衆為輿為衛與上同德徃必志合為利徃
六四童牛之牿元吉象曰六四元吉有喜也
　艮三索坤得之四居艮下為童牛艮止為牿童牛私
　欲不行其性至順牿所以止逸且君臣之羙莫大乎
　私欲不行臣無私欲而履順事上又重以禮義法度
　之防若童牛施牿然必正必公必能下賢而進之君
　畜道成矣書曰如一个臣斷斷猗無他技其心休休
　焉其如有容人之有技若巳有之人之彥聖其心好
　之不啻如自其口出是能容之以保我子孫黎民人
　臣病夫私欲之勝内不知順外不知防矜智能安􁀬
　嫉竊位蔽賢以亂人之國大畜羣剛並進四以至隂
　順止乾上其氣象温厚德靜有常可思見風采故能
　畜賢以畜君畜君以畜民終使天下俱止為至善其
　為元吉也至矣夫
六五豶豕之牙吉象曰六五之吉有慶也
　大畜六五有靜止中德卦體位在乾上乾為剛健為
　髙明五藴剛明之德於内而用之以靜止是以獲畜
　賢之慶久之天下莫不懷畏其德豕北方物智屬有
　蹢躅之操豶豕則躁去欲息而不得行譬人君沉濳
　其剛而黜其聰明且復誠一之性以止於至靜之地
　無失德無過舉剛賢樂歸天下内外孰不懷畏而服
　從也蓋人君内有乾德而靜止於上羣賢應之以輔
　成其德天下相率而化為禮義惟恐不及姦宄寇攘
　何自而生畜道始大故吉大畜畜賢卦五在君位四
　實同德而象皆取私欲不行嗚呼欲之為害大矣自
　天子至公卿大夫士庶人以欲喪身亡家失國若出
　一轍蓋私欲生則志意昬志意昬則讒佞進讒佞進
　則賢者逺害不肯止故夫君臣所以自畜者莫過夫
　力去私欲而畜賢畜天下之道悉本此四曰有喜五
　曰有慶喜在已喜夫得賢而道行也慶及天下天下
　受惠其效大矣互兌為喜五在互兌上為慶坎為豕
　陽止於上為艮為豶豕艮山為牙堯之為君蕩蕩民
　無能名舜之為君巍巍有天下而不與禹稷禼臯陶
　伯夷䕫龍之徒相與吁咈都俞一堂之上而中國夷
　狄罔不率化德威之格也堯舜惟蕩蕩巍巍無欲於
　巳是以能畜賢以畜天下堯舜其盛矣乎
上九何天之衢亨象曰何天之衢道大行也
　羣賢並進無所滯礙治其立功其成致之自人與之
　自天曰天衢互震震大塗為衢剛在上為何何謂勝
　其任大畜二陽從九三應上上九有剛止之德堯之
　舜舜之禹也堯無為畜賢之任付舜舜無為畜賢之
　任付禹堯舜垂衣裳而治以有舜禹為之輔耳然則
　三陽上所畜也上五所畜也五之能畜上有六四同
　德之臣相與畜德賢為是畜健為是止故曰大畜以
　畜德為貞也
䷚(震下/艮上)
頥貞吉觀頤自求口實
彖曰頥貞吉養正則吉也觀頥觀其所養也自求口實
觀其自養也天地養萬物聖人養賢以及萬民頤之時
大矣哉
　頤以道德仁義之養為貞率是道也天下蒙福孟子
　有養小體大體之論卒篇曰飲食之人則人賤之矣
　謂其養小以失大也嗚呼自天子至庶人莫不以養
　小體而害其身害其家害其天下故頥以養貞吉也
　頤何取於觀乎君子之養外觀於人而取諸人以為
　楷式及其終也將使天下均被其惠養存心博大不
　徒觀也卦自巽變頥肖離離巽皆有觀象觀頤蓋觀
　所養考其正否且將取其正者而推之以養天下自
　求口實反求諸巳也夫人之養身邪正善惡惟我所
　擇若飲食之於人或利或害率其自足是安可不慎
　歟君子不以其道得之富貴不處貧賤不去無終食
　之間違仁凡此皆自求之正者也禹菲飲食舜飯糗
　茹草文王不遑暇食夫子之飯疏食飲水聖人之養
　在道而不在物故不急急於小體之求而光明盛大
　之德千萬世有不得而掩者自養之道聖人其盡之
　且顔子陋巷簞瓢一夫耳聖人直以王佐推許誠以
　養天下之道自一身起顔子之學足以知其正惠利
　自此出矣天地養萬物聖人養賢以及萬民言頥以
　養民為大天地無為其養萬物也付之六子聖人儲
　精神一堂之上而天下均被其養蓋得夫養賢之道
　賢養而道德益充政治益盛天下四海之大莫不均
　被其澤然聖人養賢蓋將正巳而又有以正天下不
　特使之家給人足而巳方將以中養不中以才養不
　才禮義之化洋洋宇宙養賢及民其道甚大頤在卦
　氣為十一月頤本坤體乾陽來交生養之徳自頤啟
　之其時義大二陽位上下為天地羣隂居中為萬物
　為萬民坤隂為賢艮陽在上為聖人
象曰山下有雷頥君子以慎言語節飲食
　天下為口腹害為身害不出言語飲食二事於動知
　止其害乃除言語之慎而發諸號令無不慎飲食之
　節而施諸政事無不節君子用頥其道大矣夫夫言
　語飲食至微於微知所慎節則自一身以至天下莫
　不皆得其養微其貴哉頥象以上止下動成天地生
　養萬物之功於是乎出君子慎言語節飲食非徒為
　一已養蓋將法天地以養天下兹蓋聖人立象之㫖
初九舍爾靈龜觀我朶頥凶象曰觀我朶頥亦不足貴
也
　龜北方物求之於身一陽所舍精神之本也初震體
　以陽處卦下務動而不求之靜舍正養事外慕口腹
　之欲一生其害將自身以及於天下語曰士志於道
　恥惡衣惡食未足與議蓋惡衣食之恥充而不巳害
　加百姓聖人示後世學者養身要處以靈龜為喻使
　知止其動復其性庶幾不從事口腹間而養及於天
　下也陽止坤下為靈龜四隂在前為朶頥
六二顛頥拂經于丘頥征凶象曰六二征凶行失類也
　二雖得中而以隂履隂位在三隂下蓋識暗而智不
　明者下比初以求養曰顛頥夫五為二正應五之弗
　從而欲因初以親麗於上以隂附陽乖其本性是逆
　亂天常捨中正而求為不中不正之養也道違天人
　其行也凶且六五以柔中處君位我之類也類而失
　之是失之君失之中正其求養也顛倒拂亂己德喪
　何所逃罪於天地哉丘指上艮山為丘
六三拂頥貞凶十年勿用无攸利象曰十年勿用道大
悖也
　隂居動極失靜養之常且躁動貪得不知止極以是
　為養將身之不能保豈不拂哉貞凶凶其貞也上以
　剛德處艮先上止三動其道大悖震艮反也十年坤
　數
六四顛頥吉虎視耽耽其欲逐逐无咎象曰顛頥之吉
上施光也
　四初正應資初之剛以養成其德曰顛頥吉虎隂屬
　其視靜以正大臣沉毅象其欲逐逐强為善而不肯
　宿留之義有是二德而以初之施巳者施上可致文
　明之治矣又何咎艮寅為虎互坤亦為虎位居震上
　互體又震為逐逐艮止為光夫四以柔順之質資初
　之剛以大其養厥施用光蓋大臣而能資養於剛德
　之賢其自養必正其惠養必博道可以上施於君業
　可以光大於後理必然也不亦美哉
六五拂經居貞吉不可渉大川象曰居貞之吉順以從
上也
　頤六五君道之變也資上以養曰拂經柔順用中進
　修其德曰居貞不正則權移居貞乃吉不可渉大川
　謂何濟大難者必以剛五以柔資養於上何大川之
　可渉也處艮止中震動在内有動而修德之象為居
　貞互坤在中為川
上九由頥厲吉利渉大川象曰由頥厲吉大有慶也
　處伊周之任不敢不厲衆隂資以養曰由頥靜養既
　正動无不利正靜者德日隆是以天下莫不由之而
　養厲吉謂何君子之恭也上九體剛止至德其德足
　以得賢得民而天下皆蒙其養皆自厲中來為吉莫
　大坤為川四隂歸之為有慶夫四隂歸之是率土之
　心皆歸之也以剛德止於上下有互坤渉无不利為
　利渉大川
䷛(巽下/兌上)
大過棟橈利有攸徃亨
彖曰大過大者過也棟橈本末弱也剛過而中巽而說
行利有攸徃乃亨大過之時大矣哉
　周公遭變孔子轍環勢不得但已故大過以攸往亨
　下巽外卦互體亦巽為棟橈輔相非人上而君下而
　民弱不可支若大厦之顛危云夫國所恃為國者材
　也材不勝任國危奈何非剛德君子奮不顧身往而
　求濟何以救民於塗炭哉遯二隂位上下為大過蓋
　小人不克負荷君子過以救之之象夫小人用事於
　内外導君說豫以上弱其君竭民之財以下弱其民
　君說於上民怨於下國若綴旒斯可憂矣兌上為君
　說巽下反兌為民怨剛過而中巽而說行利有攸徃
　乃亨君子扶危持顛之道也剛中故能立天下事巽
　說故能得天下心剛中巽說奚往不亨四陽同德二
　五得中曰剛過而中巽為仁仁以說行曰巽而說行
　用利往於大過時東漢之季剛過有餘巽說不足事
　窮勢激卒肇大亂其事可鑑雖然剛過何以中曰剛
　過自有中也順天理合人心中也剛中而濟以巽說
　其亨固宜大過十月卦位在亥且坤隂交乾變乾陽
　於上下乾剛之德特立其中可過以濟乾君子之道
　也故夫人君居大過時莫急乎任用剛德之臣而剛
　德貴中又不可不深察黙辨剛過不中若九三之棟
　橈非獨為君子羞利害在天下甚大也噫以大過之
　世而四陽居中何世無剛德之賢惟人君樂順從安
　怠豫不以拯天下生民之命為心剛者逺矣可不念
　乎
象曰澤滅木大過君子以獨立不懼遯世无悶
　澤滅木君子蒙難仁德不敷象也君子剛毅不為危
　難變守易心獨立不懼有大過之才遯世无悶有大
　過之志木掩於澤為木者常自若獨立也木困於水
　不得敷生且一陽掩之遯世也伊尹周公孔子則然
　伊周孔子以天下為巳任且度吾才德足辦之履正
　待時何懼何悶陽過為不懼兌上為不悶序卦曰頥
　者養也不養則不可動故受之以大過考大過之象
　非養之有素其能至於是雖然大過利往何取於遯
　世豈不曰行藏有道用舍在時茍志在必行以遯為
　悶是知有人而不知有天違正逆理何以能濟易之
　為訓備矣
初六藉用白茅无咎象曰藉用白茅柔在下也
　君子大有為於天下蓋必先之以禮而又重以潔白
　之德禮行德立可通神明然後人心化服事業以著
　且列牲牢陳簠簋以薦鬼神以奉祭祀君子蓋將以
　行禮也而又藉之以茅禮行德稱誠文兩盡兢兢之
　慎不敢寧忽鬼神其有不亨哉用斯術於大過之世
　孰為而不中理又何咎也初處巽下為茅
九二枯楊生稊老夫得其女妻无不利象曰老夫女妻
過以相與也
　英才遇合而後化育之功成隂陽氣數相得方生生
　而不窮曰枯楊生稊二巽位中上有互兌兌少女為
　枯楊為稊蓋人臣排大難建大功為國家生民計非
　得天下英才與之共事則無以立國之本存國之亡
　復民之生二五君臣皆取象枯楊聖人意直謂在大
　過時必得如二之臣援初六英才而進之始可有為
　於大過若五華而不實无益於國用之適為大過醜
　為九五訓戒甚嚴也
九三棟橈凶象曰棟橈之凶不可以有輔也
　三居巽上巽隂木其位剛過外强中弱任重必折惟
　履中者足以輔蓋履中則衆賢歸之而輔上之道得
　矣且匠者營室先惟棟木之求必視其材之大小質
　之堅弱中之虛實晝參夜度謀而取焉有天下而任
　大臣以社稷生民寄如何而有愧夫匠者營室之心
　哉夫剛而不中行必不堅志必不實材必不可以任
　大觀夫棟橈而大厦以傾柄臣如之國家危矣可不
　慎邪大過雖以剛為主而剛德貴中九三承二陽本
　輕而末重剛過於外者也九四履二陽木重而末輕
　剛積於中者也且三處巽上一陽一隂在其下小人
　雜進輔之者弱不橈奚為四處互乾中剛健得中二
　陽從之是以棟隆而異乎三之橈也
九四棟隆吉有他吝象曰棟隆之吉不橈乎下也
　大臣剛健而中賢材協從乃能任重九四以陽履隂
　沉濳其剛位益髙德益崇謙益大有大臣剛健謙中
　之度而居互乾中才德勝其任衆陽輔之用以立事
　為棟隆為不橈乎下有他謂應初隂為小人係應於
　初則賢者逺不肖者用進賢之路塞矣何以辦天下
　大事故曰有他吝云
九五枯楊生華老婦得其士夫无咎无譽象曰枯楊生
華何可久也老婦士夫亦可醜也
　楊隂木之柔者而悴其本榮其末生理窮矣譬夫餙
　文采守故常以自得於君而内无生物剛德何補於
　大過邪婦謂上二五正互各有巽體為枯楊下反兌
　為无譽隂在下為稊在上為華夫九五剛中得臣可
　醜若是蓋位在兌中其志或安夫燕逸而中材之臣
　得以偷合茍容也處大過之時其慎此哉然則五何
　為无咎謂其以剛中居位无妄動之咎耳要之日復
　一日浸以陵遲是亦烏能長有其國家乎可醜之戒
　厥訓甚明也
上六過渉滅頂凶无咎象曰過渉之凶不可咎也
　夫子歴聘天下而耦耕之徒非之懼凶也是盍足以
　知聖人心周公遭變箕子奴龍逄比干死聖賢終不
　以凶而易其仁得仁奚咎彼荷蕢者自謂深厲淺掲
　不及於難為君子至德其於利澤天下之志蓋蔑如
　也兹豈天地之心聖賢之仁乎澤在木上為過渉為
　滅頂
䷜(坎下/坎上)
習坎有孚維心亨行有尚
彖曰習坎重險也水流而不盈行險而不失其信維心
亨乃以剛中也行有尚往有功也天險不可升也地險
山川丘陵也王公設險以守其國險之時用大矣哉
　八卦坎獨曰習習安行不息之稱習坎險可出矣夫
　陽陷於隂非出險則生物之功無自興曰習坎聖人
　不與陽之陷且欲在險者勉進中德求以出險也陽
　中為有孚為心亨夫心以剛中亨剛中則與道為一
　視生死窮通猶之旦暮也是以能欽修厥德而不怵
　迫於險難之變時至道行惠澤必加人矣習坎重險
　也水流而不盈行險而不失其信維心亨乃以剛中
　也行有尚徃有功也習坎何以謂之重險在人内之
　心外之身流而顛沛於邪惡重險也在國則敵國外
　患與夫姦宄之竊作於中皆重險義惟剛中德修且
　行以不息然後險可出焉水流而不盈行險而不失
　其信坎之有孚者在此水在山習習不止終有利物
　之功人之居險兢業常若不足去不善而勉為善以
　大其中德則天下信之孰險不濟曰行有尚自坎而
　震陽動生物曰往有功天險不可升也地險山川丘
　陵也王公設險以守其國王公如之何而設險邪隆
　道德以象天立禮樂刑政以象地王公設險如是天
　地之險本於自然聖人法之雖曰設險其險夷矣乾
　坤相交為天地互艮震為山川丘陵坎以用中為大
　曰坎之時用大
象曰水洊至習坎君子以常德行習教事
　德行有常厥教始行詩美宣王有常德以立武事蓋
　濟險莫大於教化禮樂刑政均教事也君子持不息
　之心内誠其身外勤其教出險之功可期以日坎水
　為德行為教事洊至為常為習
初六習坎入于坎窞凶象曰習坎入坎失道凶也
　隂居重坎下迷不知復以習於惡故凶失正道也傳
　曰小人行險以徼倖初六之謂
九二坎有險求小得象曰求小得未出中也
　居二隂中曰有險以身則私心以國則小人均曰險
　隂蔽陽也學問未躋於聖賢事業未大於國家利澤
　未加於天下皆九二求小得義豈以其中未足以上
　行而下施邪坎二五俱有剛中德而隂蔽之聖人曰
　未出中曰中未大蓋將勉坎君臣俾益進厥德以行
　其中於天下若坤六二得臣道之正道行於上下莫
　阻之者聖人繫以辭云直方大不習无不利則非特
　小有得而巳
六三來之坎坎險且枕入于坎窞勿用象曰來之坎坎
終无功也
　六三位内卦上互體有震動艮止體蓋小人才險不
　度德量力欲有為於坎險者曰來之坎坎惟三不務
　修德易行於險安之曰險且枕枕安也艮止為枕入
　于坎窞謂顛沛末流不可與語出險功也嗚呼小人
　小有才中懷至險而用以隂柔外若君子然跡其徇
　私挾數專志利巳動无非險人君不可不辨曰勿用
　深疾之之辭上有重坎為入于坎窞
六四罇酒簋貳用缶納約自牖終无咎象曰罇酒簋貳
剛柔際也
　艱難之時君臣相與貴應貴誠貴質貴通以至誠質
　實之道自通於君且因君心之明而感入之其事易
　為力君臣心同險難以濟咎必終免大臣事業盡是
　羙哉漢留侯用坎之四觀夫絶棧之請據鞍之對借
　箸之决躡足之幾偶語之警布越之封四隱之來莫
　不因君心之明徐感悟之留侯誠且聞道漢祖深知
　信之恃為腹心得剛柔交際之義向使剛柔不際道
　何以通邪卦體二隂一陽為罇簋三四以隂虛居中
　坎水承之為缶隂虛為牖互艮止艮手為納約納之
　於中道曰約雖然約之用大矣傅說告髙宗曰學于
　古訓有獲曰后從諫則聖納約之大者若漢留侯因
　險難以導君之明在坎一時事耳
九五坎不盈祗旣平无咎象曰坎不盈中未大也
　出險之君務剛健以充厥德中德不大何以化何以
　格何以利九五以剛中為險主執德之常僅能免咎
　中未大耳然則人君處艱難時日新之功詎可忽哉
　書曰德日新萬邦惟懷凡以德盛於内惠利及之天
　下歸心也九五得位得中而隂猶蔽之曰坎不盈祗
　旣平无咎諸卦坎在上往往獲吉惟屯九五屯其膏
　聖人釋之曰施未光坎九五曰坎不盈聖人釋之曰
　中未大蓋方天下有事時而欲興其利除其患非汲
　汲皇皇益大厥德无以克濟聖人為後世之勸者至
　矣
上六係用徽纆寘于叢棘三歳不得凶象曰上六失道
凶三歳也
　水逆行謂之洚水上處重險之極失道彌甚是懷險
　而入於刑者坎北方其色黒為弓輪於木為堅多心
　故有徽纆叢棘象歴三爻復歸於坎為三歳不得
䷝(離下/離上)
離利貞亨畜牝牛吉
彖曰離麗也日月麗乎天百榖草木麗乎土重明以麗
乎正乃化成天下柔麗乎中正故亨是以畜牝牛吉也
　二則麗麗戒在不貞隂中麗剛養之以貞也惟貞故
　上下順說而亨坤二五來居乾中曰牝牛二陽畜之
　曰畜牝牛中順之德積於中出而交物物莫不服從
　其中正而事功以建是以吉離麗也日月麗乎天百
　榖草木麗乎土重明以麗乎正乃化成天下何謂也
　天地麗於道日月之運百榖草木之生麗於天地聖
　人中天地以有為貴在麗正孰為正中道也其確然
　至當不可易之理與天地並順則吉違則凶聖人何
　為而麗正蓋有重明之功焉明本於性因而重之緝
　熈光明之學也學則正正則明明則化成蓋君為善
　天下孰與為不善化盍為而不成也或曰重明謂上
　下俱明是不然臣不可用明臣有明德當歸之君用
　明則凶况明自麗正處生非上下明而後麗正也重
　明以麗正而化成於天下重明而曰上下俱明不可
　也互坎為日月互巽為草木百榖坤索於乾為天為
　土柔麗乎中正故亨謂二五二五以柔中麗乾陽曰
　柔麗乎中正且剛健中正純粹精乾德也二五麗中
　正故能養成其中順之德在離以亨蓋中正天下所
　視效而率化也君臣協比剛德躬行中正天下孰不
　順麗天下順麗而離道亨矣
象曰明兩作離大人以繼明照于四方
　法先王之明德曰繼明若舜之於堯湯文武之於堯
　舜明不繼則明息故取象兩作且日運於天相繼不
　巳故能成照物之功大人有作欲以臻夫光明盛大
　之治如之何而不法先王之明德乎
初九履錯然敬之无咎象曰履錯之敬以辟咎也
　交物莫大於敬離文明萬物相見時離初禮所始行
　也徇文失實悔咎隨起惟不獨敬之身且欽之心庶
　寡悔矣初以剛陽居離明先有剛明之質用能行禮
　於離且先聖王之致恭也尚矣聖人畫離首著是訓
　謂南面聽天下所履錯然不可不致其敬於早惟敬
　則知所省畏無失德於天下天下心服文明之治不
　難致也初承二剛柔相際曰履錯然吁敬尚矣何獨
　君天下者為然哉士君子修身以行於世不敬其始
　咎將及之可不慎哉
六二黃離元吉象曰黃離元吉得中道也
　臣之麗君非中莫通黃土之正色於色為中萬物以
　土生萬事以中揆心虛而明中道乃得二麗乾陽以
　應乎五所麗得中故元吉且二虛心以應五蓋臣之
　德厚而道足以格天者也用能君臣恊一委信剛德
　之賢俾專任出征之責於上離道以成黃離之德至
　矣哉
九三日昃之離不鼓缶而歌則大耊之嗟凶象曰日昃
之離何可久也
　過中曰昃聖人至戒夫人臣履髙位居晚節不知虛
　心樂道守志以正則陵犯貪得將無不為而每戚戚
　其中以自取禍敗也自昔士君子之學貴知道語曰
　血氣既衰戒之在得彼知道者視死生為一致况得
　失微事肯屑屑經意也哉蓋日昃不可久物理之常
　也惟知其常而安之是以无往不樂且君子獨樂其
　道則心定而志不衰得時遇君猶可攄素積以惠利
　生民也若日昃是懼所慕所說在物利之域鮮不蹈
　夫喪巳之凶矣孔子發憤忘食樂以忘憂不知老之
　將至孔子安有大耊之嗟邪中虛為缶互兌為歌九
　十曰耊老陽數也九三剛過在離内卦上失中虛之
　道宜聖人重致戒於三
九四突如其來如焚如死如棄如象曰突如其來如无
所容也
　悖理違道殄殞自貽離情炎上四處重離先而又重
　剛不中蓋陵犯而莫知止者棄安靖之福蔑忠義之
　訓何所容於天地間也哉卦有互巽體巽為木為風
　木火以風行突如其來如焚如也火出木盡死如棄
　如也
六五出涕沱若戚嗟若吉象曰六五之吉離王公也
　處離明之極且下有陵亢之臣居是位當是時不可
　以無是憂五自乾索離中虛而明故能先天下而憂
　其憂且思有以除天下害憂則敬敬則治生成王用
　周公之時為然考書大誥勤勤之辭可見矣離目為
　涕互兌為戚嗟蓋九四負炎上凶將為天下大害是
　以六五至誠憂怛見於辭色虛巳用上俾專征伐終
　之獲吉非憂敬生於心何以得此哉周禮曰坐而論
　道謂之王公離王公云者離上也音麗
上九王用出征有嘉折首獲匪其醜无咎象曰王用出
征以正邦也
　必除天下害而後享天下福然則出征其可巳於離
　哉罰一人而天下畏曰獲匪其醜離為戈兵有征伐
　義四位不中正在内卦上其象為首而上九德備剛
　明六五用之以征是以有嘉折首云且其德剛明而
　能繼大事除大惡施大惠志在正邦不事誅殺臣之
　盛也𦙍征之書曰火炎崐岡玉石俱焚天吏逸德烈
　於猛火殱厥渠魁脅從罔治正上九事也離二陽包
　一隂為邦互兌兌毁為折首
　紫巖易傳卷三
欽定四庫全書
　紫巖易傳卷四　　　　宋　張浚　撰
下經
䷞(艮下/兊上)
咸亨利貞取女吉
彖曰咸感也柔上而剛下二氣感應以相與止而說男
下女是以亨利貞取女吉也天地感而萬物化生聖人
感人心而天下和平觀其所感而天地萬物之情可見
矣
　聖人致止虚之功於損誠一既著其虚上達其止内
　充相感之道成是為咸咸自否來咸利在貞剛柔上
　下感應相與而止說之道行咸之正也夫天地不交
　而二氣不通則萬物不得其生惟少陽之氣下降於
　天少隂之氣上升於地隂陽交感而生生之道於是
　不窮矣隂陽之感少則一一則誠誠則速聖人取臣
　巖野間一心相與而化育之功成用此道也柔上剛
　下謂坤三升而上行乾上降而下際二氣謂少陽少
　隂之氣自乾坤而升降止而說心之一也男下女禮
　之誠也心一而禮誠其感以正用能有始有卒生理
　益蕃君臣相感以致治蓋不異此夫君臣之間誠意
　不通則其德二三又安能成生生化化之功邪夫惟
　相感以誠故德修身正並立於無過之地而天下莫
　不觀感而化也天地感而萬物化生聖人感人心而
　天下和平此言聖人下賢而得其心用能修身以法
　天地而大其感於天下也天地以無心相感流動之
　功出焉聖人之感人心亦以無心無心故格格故化
　夫聖人無心用天下心為心衣思天下衣食思天下
　食居思天下居躬行中正之道於上天下從而化之
　於下德侔天地矣聖人以大中至正之德繫屬天下
　天下莫不說之是聖人於天下心通為一和平之應
　不約自然也觀其所感而天地萬物之情見矣謂天
　地萬物之情本自一致在感以貞耳卦自否來為天
　地乾上下臨坤位坤衆為感人心
象曰山上有澤咸君子以虚受人
　此君子止性之功君子以吾至虚受天下實無不容
　無不利山澤氣通雲雨以施君子致虚利澤以大老
　子曰知常容容乃公公乃王虚受之謂也
初六咸其拇象曰咸其拇志在外也
　止於下動於先誠一之功不著且其感也志在外而
　專應於四感亦細矣初履隂居卦下為拇
六二咸其腓凶居吉象曰雖凶居吉順不害也
　六二以艮體位互巽下巽為股曰咸其腓巽究為躁
　卦腓性躁動以是而欲有感於上必顛必覆故凶惟
　居則靜而順凶可弭也且人臣在下位將有感於上
　而誠志未孚迺欲直前徑趨不待心腹之思股肱之
　援其行鮮不及禍矣夫惟以順道自居待上之求身
　可安志可行也為臣慎所以求感哉二得中為居吉
　互巽巽順為順不害
九三咸其股執其隨往吝象曰咸其股亦不處也志在
隨人所執下也
　夫以剛德履人臣髙位當咸感時宜有以格君心者
　矣而三乃營營於事為末流録録隨人為咸之羞雖
　盡力有行於下終何補㦲蓋咸以止說為貞初之拇
　二之腓皆以躁動繫應失艮止常三在艮上而應兊
　說之隂是亦不能安靜守正以心為感者也志在二
　剛之隨而欲因之以求說於上其感也失貞矣故曰
　所執下也互巽為股二剛在前隨二剛以應上為執
　其隨往斯否為吝
九四貞吉悔亡憧憧往來朋從爾思象曰貞吉悔亡未
感害也憧憧往來未光大也
　九四位處艮止上兊說初離止趨說其感也戒在不
　貞貞而後吉吉而後悔亡咸九四以正其心為貞夫
　心貞則虚靜而公所感者大夫感人而不致力於虚
　靜以大其公心其感也陋矣朋謂上下二陽此以思
　感彼以思應曰朋從爾思朋從私也天下從之公也
　天下從則光大矣且四以剛德近君位不中正區區
　朋類之思有所偏繫於道為戾其何以感天下之賢
　宜聖人力致戒焉位介二陽中陽動為憧憧為往來
　互乾上下三陽蔽之為未光大孔子繋辭釋之曰天
　下何思何慮謂天下有公道第虚靜其心以守夫貞
　則自然之感得矣營營思慮祗私無益也
九五咸其脢无悔象曰咸其脢志末也
　脢處心上輔下其位居艮背先上不為上之頰舌下
　不為四之憧憧若夫在上无思无為而躬行大中至
　正之道是為咸其脢夫言不足以感人而思之所感
　又狹惟中正之道行於身格於人天下皆曰吾君充
　損已之功以極夫至虚之徳有行有為莫非中正孰
　不感格而化之也㦲九五正得乾中體澤之虚其道
　可說賢為畢止用能淵黙法天无悔於咸復六五亦
　曰敦復无悔无悔聖功也其道大矣商髙宗夢帝賚
　予良弼其代予言蓋君盡道於上臣行令於下感之
　在君而宣布君德者在臣髙宗知所以為君矣志末
　謂何以志為末得无思无為之正不切切留心於事
　為之細也
上六咸其輔頰舌象曰咸其輔頰舌滕口說也
　咸以感心為大不求諸誠以盡其所以感而屑屑然
　從事口舌言辭間必不可以有格矣故用之於上則
　无以感悟人主而回其心念之失用之於下則无以
　動化天下而納之於中正之歸聖人於咸上六𤼵頰
　舌之訓欲後之居上位者感以心不感以言反身而
　誠以盡其在我者也上處兊澤極而卦體在艮山上
　有止虚之功惜其以天下說己為心而口說是務故
　上下莫之信而實利不加於天下也或曰若是則君
　有過矣朝廷有大議論臣下緘黙不爭可乎曰君子
　之事君必先求諸感其感也必先求諸誠誠至矣言
　無不從君不我從天也去之可矣滕口何益兊上為
　輔為頰舌輔輔車也
䷟(巽下/震上)
恒亨无咎利貞利有攸往
彖曰恒久也剛上而柔下雷風相與巽而動剛柔皆應
恒恒亨无咎利貞久於其道也天地之道恒久而不已
也利有攸往終則有始也日月得天而能久照四時變
化而能久成聖人久於其道而天下化成觀其所恒而
天地萬物之情可見矣
　乾坤動靜震巽先索得之剛柔當位其德有常曰恒
　亨利貞謂何恒以不息為貞惟不息故能勉進其道
　厥德有常而利澤及天下後世無窮矣故曰利貞利
　有攸往云卦象上震下巽乾坤付生物之功於震巽
　雷動風散終始不易與天地並夫乾位西北坤位西
　南乾坤無為震巽以常久之德𤼵生萬物於天地間
　剛柔迭應不違其序故以八卦之位論之震巽復居
　乾坤中震巽得隂陽一數而又處乾坤中是以巽動
　有常道以亨也恒久也剛上而柔下言震巽各當其
　分也蓋咸以感而情通恒以久而分正天地君臣夫
　婦之理始始終終生化不窮凡以分得其正耳夫君
　臣皆有常一之德而其徳日新君用剛於上臣用柔
　於下上下各得其正治道之永豈不宜㦲雷風相與
　巽而動剛柔皆應恒貞常之理如是夫不與不動不
　應何以生何以化雷風相與合德以成功也巽而動
　順於道以動也順道以動其動莫禦剛柔皆應謂乾
　初上交坤四下從卦體爻位若剛若柔莫不相配也
　是為貞常恒亨无咎利貞久於其道也天地之道常
　久而不已也利有攸往終則有始也申言恒非守其
　故常之恒勉勉孜孜久於其道厥德乃常也蓋天下
　所謂常莫不皆以不變為常常久必弊無他泥夫事
　而昧夫道也道以不息為常不息何弊夫天地不息
　以遂生化之功使聖人於道而止且息何以配天地
　而成其生化邪惟聖人誠一不息故恒德以著而利
　有攸往焉觀夫雷風動散終終始始與天地為一生
　化之理不知何時而有窮己聖人之道豈異此乎日
　月得天而能久照四時變化而能久成聖人久於其
　道而天下化成觀其所恒而天地萬物之情可見矣
　申言常德不可一日而怠其行也日月以麗健常明
　四時以變化常運聖人以不替常行之道故常治卦
　自震變自㤗來具天地日月四時衆嗚呼讀恒而書
　所謂君臣一徳者可得而論矣故一德非謂君臣之
　德如一也其德有常終始不變是為一德君臣之德
　皆常故曰咸有一德也後之論者失之矣
象曰雷風恒君子以立不易方
　雷動風散雖變而常君子體之守道之正詩曰風雨
　淒淒雞嗚喈喈既見君子云胡不夷語曰士不可以
　不宏毅任重而道逺仁以為己任不亦重乎死而後
　已不亦逺乎立不易方也坤六二直方大敦靜有常
　不為世變推移不易方之義
初六浚恒貞凶无攸利象曰浚恒之凶始求深也
　天地萬物之理其相感相應求之有漸乃能久初變
　震位在巽先其求入於四也深曰浚恒君子必信而
　後動語曰未信而諫人以為謗已繫辭曰定其交而
　後求夫在下位不度德守已規規然望於上者深以
　是處恒動必不合合必不久困辱之憂殆將不免乾
　剛阻之為貞凶隂承三陽為无攸利惟士學聖賢亦
　然踐履之間要在誠久浚恒猶學步邯鄲而失其故
　行也子夏教門人先灑掃應對進退蓋入道之序不
　可躐進動止言語微處志意先定而正身之學一本
　於此安在夫求之深也邪
九二悔亡象曰九二悔亡能久中也
　二在巽位中巽為不果為進退於恒疑有悔惟其内
　有剛德而體乾健不息之貞以守厥中用能得臣道
　之恒雷動風應事業以永其悔亡也二本乾中互體
　又乾故能久中記曰回之為人也擇乎中庸得一善
　服膺勿失語曰回也其心三月不違仁久中也蓋久
　中非剛健者莫能為之且中則无所往而不善曰公
　曰正曰忠曰仁曰誠凡天下所謂善悉自中生伊尹
　一德終始惟一久中之功也其用顧不大㦲
九三不恒其德或承之羞貞吝象曰不恒其德无所容
也
　語曰人而無恒不可以作巫醫謂夫吉凶死生不可
　取信也在上位而德不恒誰其信不信何以自立於
　天地間是必小人所歸而君子所棄矣曰或承之羞
　以巽風承震莫知守正用靜曰不常其德夫德一不
　常夫子直謂無所容人惟率意妄行不知自反耳禍
　患之來視天而吁其何及㦲或承謂二巽體互兊為
　羞於吝為正曰貞吝
九四田无禽象曰久非其位安得禽也
　大臣履非其位失靜順之常難乎得君得民而於事
　功有獲矣巽六四田獲三品功位順也恒九四位不
　中正卦體居震初位在互乾上亢動失正事功不立
　若田而無獲云曰田无禽謂妄動而田非其田也蓋
　在上位於恒而無志以動失常之正必不能去民之
　害而與其利何以有獲邪震動為禽恒自㤗來乾初
　變坤四坤為田今變之禽不在田矣
六五恒其德貞婦人吉夫子凶象曰婦人貞吉從一而
終也夫子制義從婦凶也
　君道主中主健主斷反是為非常而恒六五以柔居
　位為恒德之貞何謂也蓋五以柔用中下應九二剛
　德臣上動下巽於恒為貞然居是時有是德有是臣
　在恒誠可久矣遂以為君道之常則失之豈知夫吉
　凶禍福之㡬自此而起㦲聖人之意若曰治安守成
　之君得賢臣尊任之若恒六五用貞吉矣若創業中
　興之君大有為於天下乃欲以柔中為恒安能制義
　於天下使天下畢聽命乎然則剛健而斷君道之正
　六五在恒為貞非君道貞也故曰婦人吉夫子凶五
　本坤位為婦人卦體震震長男為夫子
上六振恒凶象曰振恒在上大无功也
　違道而動曰振恒是當天下無事時乃欲變亂先王
　法度行私志於天下否則闢國聚財欲有為於一時
　設心本以幸功其得罪天下後世甚大何錙銖之功
　可録㦲上居震動極且已非剛德仁不足矣故凶嗟
　夫繼世以有天下莫大乎用常而變常亂法每由大
　臣生事觀上之訓有天下者不可不察也
䷠(艮下/乾上)
遯亨小利貞
彖曰遯亨遯而亨也剛當位而應與時行也小利貞浸
而長也遯之時義大矣㢤
　遯者何聖賢屈伸翕張之道不必處山林為遯遯有
　亨之道小利貞聖人之戒也陽大隂小隂生而二不
　戒斯否若是不特不利於其身且將不利於天下國
　家故遯小之所利在貞聖人拳拳致戒於小人遷善
　也小人一日而遷乎善則君子之道未至剥䘮而生
　民畢被其恵天下庶㡬夫不入於否聖人烏得不與
　之㦲遯亨遯而亨也二隂浸長不可不遯先事逺否
　明哲之為遯胡為而亨君子為天下晦迹以全其道
　而待時以有為於後道固亨矣然則君子之於遯不
　以時之不可為而遂不為亦隂扶而黙救之要求所
　以全吾之道焉剛當位而應與時行也謂五五下應
　二二五以中正之德相與身雖在遯志不忘天下五
　之爻辭曰正志二之爻辭曰固志言不以時遯易志
　也且二五方至誠協應上順乎天將以止遯於天下
　其行則又因時遯何往而不亨㦲小利貞浸而長也
　隂勢方盛不可不及時而歸諸正不正則凶遯之時
　義大非知㡬者莫能辨之也
象曰天下有山遯君子以逺小人不惡而嚴
　健者止外為遯君子可止則止君子之止不絶小人
　夫小人絶則怨親則累惟厥中不惡以衛道嚴以守
　道君子中也不惡若天之無不容嚴若山之靜而止
　且小人在内有侵陵之勢是不可不止也
初六遯尾厲勿用有攸往象曰遯尾之厲不往何災也
　在下為尾四陽已遯君子去矣初以柔位艮止下難
　乎居遯者曰遯尾厲夫隂生道窮進必違天進斯否
　焉士君子當此時守其志樂其職可也安用往詩曰
　君子陶陶左執翿右招我由敖其樂只且勿用有攸
　往也不往則不否何災之有
六二執之用黄牛之革莫之勝說象曰執用黃牛固志
也
　六二不言遯六二遯於道非遯於時且志專應五故
　不言遯黄中也牛順也革固也二執中順之德時雖
　浸否已一意嘉遯主莫撓莫奪處遯而能决所從向
　可謂君子㢤坤中為黃牛陽外為革互兊為莫之勝
　說噫二其太公望散宜生之儔與
九三係遯有疾厲畜臣妾吉象曰係遯之厲有疾憊也
畜臣妾吉不可大事也
　小人浸長一大正之甚難姑容說之使不為吾道深
　害君子之仁故吉下比二隂為係隂承之不安其上
　為疾厲二隂為臣妾處遯九三位尤難㢤二隂方用
　事係之為吾道累凡學為君子而處此其去决矣聖
　人迺𤼵畜臣妾吉象畜斯順順斯從蓋庶㡬乎小人
　之革心從化也聖人以天下為心不以身為心拯溺
　救焚不肯但已其訓甚大也九三有乾剛德而位不
　中正故先疾厲而後獲吉云在剥貫魚為君道之利
　在遯畜臣妾為臣道之吉易道通變聖人用易亦通
　變未可與權不足言易也然臣妾之畜可小事而已
　蓋小人雖退聽終不可與大有為於時彼其包藏之
　心方進而未艾故也
九四好遯君子吉小人否象曰君子好遯小人否也
　好遯非君子本心不得已也遯而亨故吉伊尹去桀
　微子去紂懼夫一木不足支大厦而正道將墜不可
　不去也茍不度時變必欲引朋合類僥倖萬一是誠
　小人所為恐適足以産禍召亂於後日曰小人否聖
　人之訓微矣夫隂進而二其勢方盛四位近君下應
　於初知時之不可為捨好從遯剛健以斷不牽私交
　君子之勇也互兊為好
九五嘉遯貞吉象曰嘉遯貞吉以正志也
　聖賢美利之心湯居亳文王居岐嘉遯也乾中為嘉
　志在利天下而不在己私為正志若人君履大位不
　可言遯嘉遯正志湯在亳文王在岐是也
上九肥遯无不利象曰肥遯无不利无所疑也
　時苟窮矣退而養德奚嫌上當天心復何疑於已也
　且羣賢俱遯我又何疑孔子歸魯孟子出晝盛德令
　聞千世不泯若漢留侯願從赤松逰誠恐平勃絳灌
　輩未知其心肥遯之次也楊子曰至蠡䇿種而遯肥
　矣㦲蠡又其次焉夫有上九德當上九時遯斯肥茍
　无其德而遯遯宜也何肥之為陽在外為肥乾剛為
　无所疑所利在道曰无不利
䷡(乾下/震上)
大壯利貞
彖曰大壯大者壯也剛以動故壯大壯利貞大者正也
正大而天地之情可見矣
　壯而負恃天下之情正則善用其壯故大壯利貞三
　陽為泰隂陽各得其中也壯過中矣惟貞斯能自反
　以守其中而中和之氣常存是以利大壯為卦震陽
　以一動乎外而應乎内蓋自反而守夫中者也大者
　壯也剛以動故壯合卦體而論其所以致壯也乾剛
　動於上陽氣振達萬物滋生聖賢法之功利以興孟
　子曰以直養而無害則塞乎天地之間言君子剛動
　之德配天地不可屈也大者正也正大而天地之情
　可見矣聖人推明大壯之正與天地同也天地之情
　異乎天下之私情正大而萬物敷生焉何㦲天地不
　壯無以成動出之功君子不壯無以立朝廷之治元
　氣不壯無以保一身之安陽勝隂剛勝柔君子勝小
　人正氣勝邪氣皆大者壯也惟不貞則必暴必折必
　拂常必逆理而違厥中何以生何以治何以強兹大
　壯所以貴於正與方春之中陽氣振達羣動欣榮正
　大之功也大之得正蓋以能復用其中而已而其情
　則本於生物異乎天下私情也
象曰雷在天上大壯君子以非禮弗履
　雷震於天仁德以大君子克己復禮天下歸仁當時
　仰治後世化德為壯孰大堯舜禹湯文武得之於上
　周公孔子得之於下乾在内為禮傳曰禮必本於天
　君子執禮之中得配天地故禮行於身天下化之敵
　國畏之陵爭以息馴致大治壯之貞也然則後之君
　子欲得志於天下莫若反身而求之禮吾所為誠合
　於禮而動無過失與天下孰不歸心而愛之若父母
　欽之若神明夷狄雖強可使革心畏服也壯有大於
　此者㢤
初九壯于趾征凶有孚象曰壯于趾其孚窮也
　位在三陽下剛德未充而急於求壯曽不知反已以
　自修焉壯于趾之謂也夫在上用壯攻之疾之惡之
　者衆必不能附一天下而得其心在下用壯以拂戾
　於人心其難以有行於世而自罹伊禍信㦲君子貴
　中惟中則動必當理其道不窮陽健在下為趾居互
　乾下衆陽抑之俾不得坤為征凶為孚窮
九二貞吉象曰九二貞吉以中也
　當大壯時二以剛中履大臣正位德充勢盛疑有大
　過人之為而二一守之以中美㢤夫士君子以剛德
　立人之朝其志必欲盡革天下之弊而興其利鋤去
　小人俾無遺種志固善矣誠恐夫矯枉過正激成禍
　端非所以為天下長久計中故貞貞故循理而動其
　建立於天下國家者一一中理後世不可復易是為
　貞吉堯舜之世禹稷契臯䕫相與都俞賡歌於一堂
　初無變常駭俗之政而天下隂受大恵中也
九三小人用壯君子用罔貞厲羝羊觸藩羸其角象曰
小人用壯君子罔也
　陽極而壯小人以壯為說故用之君子見㡬至剛若
　柔老子曰天下莫柔弱於水而攻堅強者莫能先罔
　也用罔則中和之積參天地故能興大利成大事揚
　雄以罔直蒙首冥配四時罔繼以直𤼵生之德從此
　出也用罔有先天之功貞厲謂用壯之危可戒冝以
　貞守也互兊為羝羊二隂為藩前遇剛為羸角遯九
　四大壯九三皆𤼵君子小人象三四有剛德互體得
　乾之中而其位則不中不正且居否泰隂陽易位間
　顧處之何如善易者求之德不求之數德可以消數
　而弭其變也嘗謂易論君子小人各以卦之時揆之
　若大壯𤼵小人象謂雖有剛過才視君子之罔差不
　足耳非直若世俗所謂小人也故夫用罔之義惟周
　公為能盡周公以叔父之尊有大勲勞於天下羣賢
　皆樂為用周公之道大矣而公孫美不居不驕不吝
　以大中至謙之德納天下於禮樂和平之域其所以
　居壯者何如後世如唐李德裕才術之優唯識量氣
　度方周公為小及得君得位竊竊然恃其勢力快意
　朋黨之私用不旋踵而敗唐之大業卒以不振用壯
　之過也觀周公之得與夫德裕之失大壯九三之象
　思過半矣
九四貞吉悔亡藩決不羸壯于大輿之輹象曰藩決不
羸尚往也
　九四履剛居震動先其位不中且四陽方壯已獨處
　先不貞則過能无悔乎故貞吉而後悔亡四以震之
　一復應乾初是以能貞互艮止互巽順止而順貞之
　功也蓋人臣當大壯時而以止順之道事上則道孚
　志行事業必大任重載物綽有餘裕矣一隂在上莫
　之能阻為藩決互乾乾變坤得之四又履震位才健
　足以載上為壯於大輿之輹坤為大輿以乾變坤為
　壯輹尚往者何與陽也與君子之進也勉君子有為
　於天下也
六五喪羊于易无悔象曰喪羊于易位不當也
　沉潛其剛君道之變大壯四陽浸盛其進甚銳六五
　位適處上非有中和至德化服其心使無所用壯悔
　必生焉剛健者獲用強硬者革化易之功也易其德
　易其心無所不用易而後至誠足以感動之五得中
　得位且卦有互巽互兊體順說足以得羣下之心兊
　為羊兊毁為喪羊乾在下為易乾以易知易實君德
　故大有六五亦曰易而无備若旅上九喪牛于易不
　欽厥德以失其土地人民是慢易者所為非易簡之
　德也易象不可一軌求嗚呼居大壯五位亦難乎其
　為君矣用得其道則周成之衆建諸侯皆所以藩屏
　周用失其道則唐自德宗以後藩鎮擅命莫可誰何
　矣非六五有坤順之德動靜不違天人之心何以无
　悔㢤位不當云者以柔用易非君道之常得位則為
　夬矣
上六羝羊觸藩不能退不能遂无攸利艱則吉象曰不
能退不能遂不詳也艱則吉咎不長也
　用壯而不知止之戒震其性躁動震位卦上下有互
　兊體若羊之反角觸物勢不能自已為羝羊二隂在
　上為藩處卦窮極為觸藩窮極故不能退履隂故不
　能遂且君子進而有為必其志先定於内然後度德
　量力緩而圖之鮮有不濟上六以隂柔處大壯極至
　之勢而已之才德不能止壯冐昧以固其位踟蹰以
　幸其成幾何而不敗㢤惟難則知止故吉蓋上六隂
　位非一於亢者艱可免也變夬變乾為咎不長夫四
　陽在下而已以隂竊據其上位不中正且莫知求應
　為已助以至夫事窮勢極不能退不能遂亦可醜矣
䷢(坤下/離上)
晉康侯用錫馬蕃庶晝日三接
彖曰晉進也明出地上順而麗乎大明柔進而上行是
以康侯用錫馬蕃庶晝日三接也
　晉自乾變六變而離位乎上坤位乎下明以順故康
　康安之至也身安君安民又安之為康錫馬蕃庶況
　侯才健且順曰蕃庶言其才之無不宜也乾變坤為
　馬致之自侯錫之自君曰用錫侯坤象也君乾象也
　晝日三接況侯德明而不亢接之至三則上誠而禮
　盡下謙而體恭君臣之間以明德相與而光被天下
　矣坤三隂在下為三接坤衆為蕃庶離為日讀孝經
　諸侯章康侯之義備見矣明出地上順而麗乎大明
　柔進而上行是以康侯用錫馬蕃庶晝日三接古者
　以日中象君旦至夜象公卿諸侯大夫士庶順麗大
　明柔進上行正以申論康侯明德柔進謂柔道進而
　上行麗大明而得乎君以致錫馬之蕃三接於晝也
　觀四進而為晉之五曰柔進
象曰明出地上晉君子以自昭明德
　君子逢時若日方升其德上格於君下被於民天下
　有目趾者莫不賴以生養安息君子清明在躬修已
　之功不斯湏廢有為有行德自昭著非急急然昭之
　也夫時可進矣德之不著道之不行君子恥之故曰
　自昭明德云
初六晉如摧如貞吉罔孚裕无咎象曰晉如摧如獨行
正也裕无咎未受命也
　位居坤初以隂處隂其進未决曰摧如互艮在上艮
　山為摧小人扼君子之進其勢若山夫君子難進易
　退守道履正惟貞是守罔孚奚患孟子曰我無官守
　言責進退豈不綽綽有餘裕㦲晉初以止靜為貞九
　四剛過其位離火有炎上之性而初以坤順在下為
　罔孚四互體坎坎為小人道茍不同進祗辱也摧如
　宜矣坤博大為裕不裕將有戚戚之咎未受命謂何
　初止坤下離明所未燭也若受命而罔孚必當思所
　以孚安可裕
六二晉如愁如貞吉受兹介福于其王母象曰受兹介
福以中正也
　君子以進為憂憂道之不行也憂君之未信小人間
　已也惟憂故能貞惟貞故獲吉詩曰靖共爾位好是
　正直神之聽之介爾景福中正者必獲福於上下夫
　中正天下之直道幽明共喜而福之也以直道事君
　則言信道行生民蒙恵受兹介福理無疑矣二以隂
　居坤中為中正互體坎在前四以剛阻之為愁如王
　母為五五柔中曰王母昔召公不說周公為作君奭
　召公以主㓜國難恐文武之業或墜而已才德不足
　勝其任於是以天下為已憂而有不說之色愁如義
　也後之言人臣大忠大節者必曰周召受此介福召
　公以之
六三衆允悔亡象曰衆允之志上行也
　記曰不信民弗從民從則志行夫民從而志行君子
　躬行之應也三居坤上有互艮體博厚靜止之德養
　非一日且三順以麗明天下信而從之曰衆允坤為
　衆漆雕開曰吾斯之未能信夫不信而進則拂人心
　敗國事為悔莫大故君子必信矣而後能取信於人
　人苟孚信悔復何有然則為臣而居上位於晉非德
　若六三信而後進是自貽罪於天下後世也可不慎
　夫
九四晉如鼫鼠貞厲象曰鼫鼠貞厲位不當也
　變乾之健而坤順在下曰晉臣德以順為本也六變
　而離明居上順而麗明晉其光矣九四自乾變坤五
　變而四復歸於陽有互坎體棄明德包險心曰晉如
　鼫鼠貞厲夫鼠晝伏夜動伺隙肆欲鼫鼠其大者也
　九四位不中正以離體居互坎中互震初互艮終止
　於晝動於夜譬諸侯德昬漁獵其民人而奄有之者
　大臣貪得懐私疾賢而畏人者其趨嚮舉措若鼠趨
　明麗物然危可勝言㦲曰貞厲厲其貞也鼠惟麗物
　而不自以為危卒不免難為臣者可不戒夫且四以
　剛厄三隂之進疾賢之大者跡其設志不過欲叨竊
　利禄以肥其身及其家而已陽大為鼫坎為鼠
六五悔亡失得勿恤往吉无不利象曰失得勿恤往有
慶也
　此文王伊周之心也離居坤上柔進上行臣有明德
　而用之以順故悔亡五位在離中離為日月初明終
　晦為失得離中虚為勿恤出坎為有慶獲六二正應
　且在下者莫不順麗其明為往吉无不利夫聖賢進
　而處危疑之地呼吸之間吉凶以生若文王居羑里
　伊尹營桐宫周公遭變其進亦難矣惟夫體明順之
　德且左右獲賢才助用能均大福於天下勿恤云者
　不當恤一己私往盡愛君愛天下心斯吉矣臣德之
　盛也易不可執一求坤晉明夷遯之類五位不專主
　君要當揆其為一時卦主而論其宜也
上九晉其角維用伐邑厲吉无咎貞吝象曰維用伐邑
道未光也
　剛過而窮曰晉其角其明德可用以自治曰維用伐
　邑知窮而厲必戒必止故吉吉故无咎漢蕭王陳李
　之賢不知剛過而自恃為貞卒不免難其吝孰大然
　則剛過而有明德之臣人主用之以弼違止難决勝
　其任若屬以經綸燮理之柄悖矣詩云惟仲山甫柔
　亦不茹剛亦不吐不侮鰥寡不畏強禦山甫晉而窮
　㢤坤為邑離為戈兵曰伐邑離上為未光離牝牛為
　角
䷣(離下/坤上)
明夷利艱貞
彖曰明入地中明夷内文明而外柔順以蒙大難文王
以之利艱貞晦其明也内難而能正其志箕子以之
　文王難在外箕子難在内文王順以蒙難箕子正以
　守志為道為天下心一也晦而益明曰利艱貞明矣
　以晦為貞知其艱而用晦是以貞自坎變為艱離為
　文明坤為柔順卦變坎互坎又在中為大難為明夷
　明夷明傷於内也昬亂之世主徳虧闇若日之入於
　地中然讒險得志於君子有明德者從而傷之君子
　不為明傷而變其志故處晦而德愈明也吁有文王
　箕子之明德而終莫之能導紂而反諸正而已反被
　其害性習之移不可變耳夫文王箕子有愛君之忠
　顧其心豈一日忘於君也㦲其用晦也有不得已也
　坎為晦二陽陷坎險其離明之德雖傷於内而終莫
　之虧為利艱貞二陽蓋箕子文王象
象曰明入地中明夷君子以莅衆用晦而明
　明夫當求之晦夫士君子欲有為於世而規規然自
　衒其明攻之毁之者必至矣惟淵黙靜重退藏于宻
　因時而動事業可興晦尚矣況居明夷時明可復用
　乎文王在岐化行江漢履柔履順履仁而明德益昭
　於天下君子用晦明可復也且一身之間知用晦則
　神氣守而智益明雖酧酢事變不失其性不獨莅衆
　當晦也坤為衆明入地中旦而復明曰用晦而明
初九明夷于飛垂其翼君子于行三日不食有攸往主
人有言象曰君子于行義不食也
　微子去之正此象君子見㡬以義斷恩夫箕子奴比
　干死羽翼既傷微子之道孤矣是不可以有為明甚
　不去將為身害為正道害漢穆生以醴酒不設决去
　就亦庶乎知學易者離為鳥初在下為垂翼離明為
　君子坎一變反兊為不食為有言歴離之三爻為三
　日互體震在上為行為攸往四正應初居互震中為
　主人且賔主相應其情易通而猶有言義難明也惟
　初德剛志明故能見㡬而行不然牽於言而陷於險
　矣左氏謂有言為讒言取當時筮卦之義云耳易用
　於筮其變不同
六二明夷夷于左股用拯馬壯吉象曰六二之吉順以
則也
　二有中正至順之德麗二剛間大明在下豈文王居
　羑里時邪非才健志順若太公閎夭散冝生之徒宻
　為之輔何以卒免於難得君子助曰壯吉二陽為馬
　坎一變有互巽體再變艮三變離巽為股反巽為左
　股艮手拯之曰拯馬順以則者何順以法天也如日
　之行晦明地中以晦逺害順以則也
九三明夷于南狩得其大首不可疾貞象曰南狩之志
乃大得也
　武王於是不得已而將行天罰矣周武不忍坐視天
　下之險思大其明德以出天下於險曰明夷於南狩
　三剛徳在諸侯位以離承坤離麗為狩坤西南為南
　狩上應為得大首用明去闇化之有漸曰不可疾貞
　書曰既歴三紀世變風移如之何其疾也徐而貞之
　民心可革離明在下坤順在上明德之升順道以動
　其動也時為不可疾
六四入于左腹獲明夷之心于出門庭象曰入于左腹
獲心意也
　太公常事紂而為之心腹知紂志不在天下不敢負
　天下而私紂以留也曰于出門庭坤中為腹變坎為
　心互體艮為門庭
六五箕子之明夷利貞象曰箕子之貞明不可息也
　箕子有君道而在臣位商所以亡也聖人謂使如箕
　子立而獲主商祀周焉得有天下故以箕子居明夷
　五位示微意焉箕子後為武王陳洪範武躬行之為
　天下後世利是為明夷之正嗚呼箕子有志於明道
　無志於愛身道不𫝊箕子憂也夫正道而息於天下
　非天地心君子之貞參天地是故文王以晦明為正
　箕子以不死為正至矣㢤故曰箕子之貞明不可息
　云嗚呼武王之未盡善吾於此見之矣武王有虞帝
　心豈不北靣事箕子邪箕子不以商祀殄絶為恨而
　傳道於武王若箕子則心同虞帝矣
上六不明晦初登于天後入于地象白初登于天照四
國也後入于地失則也
　明夷自坎變至上安其險不變而明德以衰復入於
　地蓋商紂之象云坎四變互乾承上為登天六變坤
　在離上為入地嗟夫紂之不道晦而已人主其慎夫
　惑之者㢤惑斯怠怠斯晦夫明性本有也卒歸於闇
　亡者習焉耳習不可不慎也四隂為四國失則謂失
　照臨之道觀上失則之訓知六二順以則天為文王
　矣
䷤(離下/巽上)
家人利女貞
彖曰家人女正位乎内男正位乎外男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
　家人自巽變再變為離巽化也入也離禮也明也家
　人以禮為本巽以入禮内明外化家道於是成上巽
　下離皆女象自古家國興亡莫不一本於女禮以大
　㛰為正女貞則無往不正也故家人以女貞為利序
　卦曰明夷傷也傷於外必反於家夫治亂自家始家
　治自女貞始明夷之傷當求之家以復其傷紂之不
　明晦妲己惑之而已惑於色而慢於禮紂之所以亡
　也女正位乎内男正位乎外男女正天地之大義也
　家人又有互離體二隂居離中而四陽悉當其位曰
　女正位乎内男正位乎外夫天地正位化功遂成男
　女分正德配天地風化之美可使天下各安其性命
　之情生育之功茂矣斯義為大雜卦曰睽外也家人
　内也蓋剛柔易位後必有睽睽起於内而形於外其
　害遂加於天下然則男女之位其可不正邪家人有
　嚴君焉父母之謂也父母主恩而曰嚴君不可以恩
　廢禮也嚴其貴乎不嚴則孝衰矣古之君子誠身行
　禮嚴於禮不嚴於事禮行而威德著矣離火勢不可
　犯為嚴君父父子子兄兄弟弟夫夫婦婦而家道正
　正家而天下定矣言禮樂教化由此出也夫人君正
　家於上凡天下父子兄弟夫婦率從其化而正於下
　則陵犯不生而天下志定天下志定故其治定禮行
　於家樂以是生教以是成其效豈不大㢤初上以剛
　位上下為父子自二至五隂陽各得其配序為兄弟
　夫婦且家人互坎在中坎險也家道不明將流入於
　坎險惟離明變之而禮化之行其效足以致天下之
　定而險難無自生可不謹邪可不慎邪
象曰風自火出家人君子以言有物而行有恒
　風象化火象禮化自禮出君子於家必誠其言行非
　禮儀法度不言行又踐之誠故著著故不息禮行一
　已化成天下夫天下一心一性一理也君子言行即
　天下言行其應若響有國有家者安可不慎與離火
　為言巽風激之為有物互坎坎水為行為有恒習坎
　亦曰常德行
初九閑有家悔亡象曰閑有家志未變也
　治家在正始始正而後上下之志定陽外隂内為閑
　初九以剛德位離明下故能閑家於始而正其志云
六二无攸遂在中饋貞吉象曰六二之吉順以巽也
　承命而行婦道之正閫以外不敢專也漢唐女后之
　禍率由家法不立戒㦲坎離水火交錯為中饋惟臣
　亦然盡忠於内效順於外臣之分也權出二則分分
　則亂春秋大夫出疆無遂事况在國乎二柔順中正
　以巽於五是以无攸遂而獲吉若二非明哲者莫能
　也
九三家人嗃嗃悔厲吉婦子嘻嘻終吝象曰家人嗃嗃
未失也婦子嘻嘻失家節也
　嗃嗃從正嘻嘻恃寵得失之理自明九三剛過於中
　雖未能履躬行之化而三有剛明德用能嗃嗃其言
　規以禮法故悔厲於前而獲吉於後蓋禮勝情必安
　禮貴於家尚矣若夫嘻嘻安逸見於婦子間日積月
　習防範俱廢能有終乎三位互坎中上下皆具離體
　家道昬明於是分故其取象如此嗃嗃水火相激聲
　然則家人嗃嗃以言教也有孚威如以身教也言之
　與身其效相去逺矣
六四富家大吉象曰富家大吉順在位也
　上嚴下順家道斯肥四居近臣位以順為百辟天下
　先而下莫敢不順上以承化下以順應治道斯盛譬
　諸家長者順少者靡不率從風化之行王業可成也
　故曰大吉四位巽初位居互離中離南方萬物畢亨
　為富惟四巽順而有明德是以能富其家也
九五王假有家勿恤吉象曰王假有家交相愛也
　王者之於家必欲小大各盡其道若曰如是亦足矣
　姑息之心一生禮浸以慢為家之害不可勝諱先王
　自家而施之天下不恤私愛以行其所謂真愛上下
　内外更相警敕日慎一日率由於禮義之中其效至
　享國長久小大蒙福交相愛之實著於是矣夫禍變
　一起上而君下而臣宗族室家不復相保向之阿媚
　諂諛欺誑誕謾以敗法亂常者真吾之害而吾亦有
　以害之也豈若勿恤而交相愛乎五剛中以巽體居
　重離上德仁而明蓋禮行於身於家而方孜孜焉自
　謹於禮不敢湏臾忽之者也故聲色邪佞莫得移之
　而能盡假家之道嗚呼盛矣夫
上九有孚威如終吉象曰威如之吉反身之謂也
　禮之用大矣禮化既孚不嚴自畏己正於此威加於
　彼必然之符也蓋家道以禮為本而禮先正已已正
　則有以化服其心不敢私毫違犯禮義若天地鬼神
　臨之是為威如威如而家治家治而天下治矣先王
　反身修禮自身達之家自家達之天下政事綱紀正
　於上而夷狄蠻貊莫不斂衽畏服不敢啟陵侮心威
　如之吉孰有大於此乎
䷥(兊下/離上)
睽小事吉
彖曰睽火動而上澤動而下二女同居其志不同行說
而麗乎明柔進而上行得中而應乎剛是以小事吉天
地睽而其事同也男女睽而其志通也萬物睽而其事
類也睽之時用大矣㦲
　家人男女正位隂陽各得位相應睽反之二三四五
　隂陽失位而火澤二女象成是為睽同中有異曰睽
　二女同居而志不同行勢則使之也聖人甚懼天下
　之志易以睽而思其志所必通與夫事之必同而類
　者將以合天下睽而一其志此睽卦之所以立也說
　而麗乎明柔進而上行得中而應乎剛謂何說明卦
　體君有明德臣說而麗曰麗乎明且遯二隂自家人
　進為睽五雖柔中下應九二而剛賢畢輔以敷中德
　於天下故小事吉睽非君臣剛中不能合德而大有
　為於時六五柔中故可小事而已然則人主不幸處
　睽宜務剛其德㦲鴻鴈美周宣詩萬民離散勞來還
　定安集之宣王居睽而吉者也宣王用柔不可大事
　天地睽而其事同也男女睽而其志通也萬物睽而
　其事類也睽之時用大矣㢤言睽有不睽之道也蓋
　天下固有其跡暌其事其志則一得所一而同之造
　化可通鬼神可格夷狄可服禽獸可馴是道聖人始
　用之於一身終用之於天下國家睽中復有不暌者
　存其用大矣初上為天地坎離水火交變其中上下
　相合以生養萬物曰其事同二三四五為男女隂陽
　之位雖失正而坎離互居於中有男女正配象曰其
　志通隂為萬物二隂俱處離中萬物相見之時曰其
　事類蓋萬物形狀不同而人與人為類鳥獸草木各
　以其形其性為類有不可得而少易者也噫天下睽
　離本於跡同而志殊二女同居而睽是也若夫天地
　男女萬物則不然相待以致用其事其志蓋有不得
　不一者惟聖人得所一而同之是以功利洽於天下
　而足以成天地之能聖人之道可謂盛矣離上下有
　互離澤下上有互坎水火之動不已而性各趨其上
　下睽之立象如此
象曰上火下澤睽君子以同而異
　火水有交濟之道若火之與澤為性相反不可復濟
　天下睽離象也君子知夫天下之心本自同一𤼵而
　為志所趨則異於是一視以仁將以復天下心而止
　其睽曰同而異蓋有禮制存其間上下親踈貴賤各
　當其序君子小人下及四民安其分而不相踰越其
　異也乃所以大同之使志與事皆定如是而睽可合
　也
初九悔亡喪馬勿逐自復見惡人无咎象曰見惡人以
辟咎也
　睽道貴合初以剛說應四為悔亡喪馬謂何睽初雖
　有至健才未可行行必疑曰䘮馬得應則馬復夫何
　故四實下之也蓋睽必上下相求而後能有合四位
　離隂先有互坎體為惡人方睽雖曰惡人義不可絶
　絶則為正道害孔子見陽貨謂其用事於魯不可不
　見息睽一道也乾為馬卦自艮變再變有乾體初動
　以應四四下之復成乾故有喪馬自復象七日歴六
　位而復初也夫天下睽離之始坎離水火交戰於前
　是兵戎之㡬也四以炎上之性行險於外視在下君
　子意蔑如矣非剛說若初不以四惡人而逺之使有
　害君子心吾道其墜曰避咎君子非為身謀為道為
　天下謀也况因四以自通於離明之五則睽有可息
　之道雖惡人其可不見邪離目為見
九二遇主于巷无咎象曰遇主于巷未失道也
　九二當睽離之時四以剛險間之欲有合於五甚難
　惟因五之明至誠委曲以開導之於先徐引而卒歸
　之正睽必合合必久茍直繩以先王所為行疑弗入
　矣二以剛中履人臣正位居兊說中又有互體離說
　而有明徳故能盡臣道於睽互坎在前坎隱為巷蓋
　大臣以剛中之才遇剛中之君非堯舜不陳若孟子
　云可矣不然強以所難其睽益甚周公相成王因伯
　禽示誨進之有漸至誠委曲之意盡矣記曰為人臣
　于其身以善其君周公優為之周公其遇主于巷者
　乎未失道謂於正道不愆然非君子得已也
六三見輿曵其牛掣其人天且劓无初有終象曰見輿
曵位不當也无初有終遇剛也
　六三以隂介二陽間二陽非我應其合也難天其刑
　之曰天且劓終遇上九曰无初有終君子守道睽久
　必遇柔既遇剛才斯奮矣天且劓云者二剛害之使
　其道不得上通也道之不行天也故曰天且劓云二
　剛間三或牽其前或止其後為輿曵牛掣夫君子在
　睽所適貴正二陽雖剛非正應也心既不同睽何以
　復儻或從之斯失正矣君子寕劓以保厥終互坎剛
　動在前坎弓輪為輿曵互離剛動在後離牝牛為牛
　掣兊西方為鼻兊毁為劓
九四睽孤遇元夫交孚厲无咎象曰交孚无咎志行也
　離性炎上四以陽處二隂中往不知反其道為孤曰
　睽孤而初在澤下四復有互坎象水澤之性本自相
　通為遇元夫初以剛德說麗於明且艮再變有乾體
　仁足以止睽曰无夫初四俱剛德其遇必合曰交孚
　厲无咎厲无咎厲而後无咎也蓋易暌難合人道之
　常不可不厲且四在睽為近臣危懼最甚不有剛德
　君子為之同心協誠礪以正道何以有為而得志於
　睽㢤初曰見惡人无咎四曰交孚厲无咎是四本惡
　人因初見之道既交孚志以上行四為是无咎君子
　化人㨗若影響如此然則在上位者如之何而逺君
　子而不求其所以遇也
六五悔亡厥宗噬膚往何咎象曰厥宗噬膚往有慶也
　五有離眀中德而下應九二二剛中足以輔之君臣
　相與之深道修志合利澤其施矣睽可已也故曰厥
　宗噬膚往何咎昔周公相成王道德之感王者深王
　卒用之天下蒙慶夫周公遭變其睽至甚非有以感
　入之於先何以終合而成大治於後㦲二在互離下
　為宗眀德同也兊口為噬為慶隂柔為膚二自下歴
　三而往為噬膚藥石之言淪入肌膚云耳
上九睽孤見豕負塗載鬼一車先張之弧後說之弧匪
宼㛰媾往遇雨則吉象曰遇雨之吉羣疑亡也
　處睽位極處上下莫之應且離兊之性相反其孤為
　甚夫小人害君子必壅蔽其上之聰明使耳目無所
　聞見道既孤矣疑乃生焉見豕負塗主汚也載鬼一
　車本无有是事也先張之弧後說之弧始甚惡之終
　乃釋也遇雨則吉隂陽和而通也睽互坎象為豕為
　鬼為弧為匪宼為㛰為遇雨古之聖人明目達聰詢
　於芻蕘戒孤也雖然上九位離明上明何以孤豈非
　自恃其剛明邈無虚已下賢意小人得以乗間而蔽
　之歟嗟乎為人上者不患不明患在恃其明以自用
　逆耳之言不復聞故讒間易入而疑隙以生也四與
　上睽孤象同皆以隂阻之而上下不獲相應四之炎
　上臣道孤也上之疑君子而邇小人君道孤也語曰
　德不孤必有鄰君臣之間其勉夫德而戒夫孤㢤互
　坎承之坎險為小人
䷦(艮下/坎上)
蹇利西南不利東北利見大人貞吉
彖曰蹇難也險在前也見險而能止知矣㢤蹇利西南
往得中也不利東北其道窮也利見大人往有功也當
位貞吉以正邦也蹇之時用大矣㦲
　二陽自臨變為蹇二陽陷重坎中君心昬於内百姓
　困於外君子之道於是蹇君子有剛德明夷傷之蒙
　蒙之屯難之蹇陷之而君子不為時蹇而亡利天下
　心惟力行其貞而已故曰蹇利西南不利東北利見
　大人貞吉西南謂出險而明東北謂入險而晦君子
　以明德行事而大中至正之道施於天下蹇難其散
　是以利西南若東北則造晦而入險其道窮矣大人
　指五五德位足以濟蹇難曰利見大人蹇必正身以
　正邦曰貞吉兊變有坤體曰利西南蹇六爻无凶咎
　悔吝辭蓋蹇初以艮止在下餘爻隂陽各正其位君
　子止以脩德不失其正凶咎悔吝無自生也蹇難也
　險在前也見險而能止知矣㦲或謂君子知蹇不可
　為而止曰見險而能止嗚呼使君子皆以蹇不可為
　而止天下孰與已蹇安可謂之能止邪君子愛君愛
　天下未嘗一日忘已蹇心時止則止時行則行其止
　在時君心苟復時有可為吾其行矣是謂能止若水
　在山方春盈科而進不一於止而已也夫見險能止
　則内足以全其道而不失已外足以應於變而不失
　時顧雖蹇君或應之捐身徇國有所不辭不亦知乎
　初上三四皆有往來之訓其義以往為失來為得欲
　其反已比賢以自充厥德也至二五則不然二曰王
　臣蹇蹇五曰大蹇朋來不復致往來辭正以二五得
　中得位而君臣遇合於是不思所以已天下之蹇非
　君子用心然則見險而必止是忘君忘天下者所為
　不可謂之知見險能止者必能有行而其行在時如
　是而後為知蹇利西南往得中也不利東北其道窮
　也利見大人往有功也當位貞吉以正邦也蹇之時
　用大矣㦲見君子已蹇之心未嘗一日安於止也坤
　位西南九五自臨來得坤之中曰往得中大人得中
　能已天下之險而濟其蹇利物之功於是大時至西
　南萬物以成坤邑為邦離目為見險艮時止時行為
　能止坎北方為知
象曰山上有水蹇君子以反身修德
　君子居蹇養德俟時反身謂反求諸已君子曰我其
　未中未誠無以格君心而息天下之難歟君子以已
　蹇為己任養其清明而止之於性若水在山不忘東
　嚮時至德行孰不被澤自坎而艮自艮而震雷雨既
　作水其進矣重險為反艮為身為德
初六往蹇來譽象曰往蹇來譽冝待也
　前有重坎為往蹇伯夷太公在海濵天下莫不稱賢
　彼其晦跡東海初非以釣名譽也惟德修於身心念
　所格不忘天下天下賢之初處艮下前遇坎險靜止
　自養用以獲譽夫子釋之曰宜待謂待時待君之求
　也夫君子不恝然忘其君民一日而怠夫德之修其
　來也非為已也將畜德以行於天下也不然何以譽
六二王臣蹇蹇匪躬之故象曰王臣蹇蹇終无尤也
　君子不以蹇難不進二以柔中而上應九五為王臣
　五居互離上為王蹇蹇其盡瘁事國乎曰是動於事
　者烏足以息難君子誠止於中憂時至念不絶於心
　汲汲夫德之修政之立無湏臾肯忽曰蹇蹇言其心
　不一日忘乎蹇也君子視君難猶已難不私其身用
　不獲戾天人而道行於天下重坎為蹇蹇艮中前有
　重坎為匪躬匪躬云者君子蹇蹇以公不以私以國
　不以身也終无尤臣道之美也
九三往蹇來反象曰往蹇來反内喜之也
　三以剛德處互坎中故曰往蹇其反也非漠然無意
　君上也知險難鼎至未易遂止於是内從君子以充
　其德且明哲俟時而率君子以事上知所先矣君子
　喜之何蹇不濟二隂以艮止在内為君子互坎趨下
　為反卦自兊變為喜
六四往蹇來連象曰往蹇來連當位實也
　四有互離體位居坎初故亦曰往蹇夫四以明德處
　險而屬心君子蓋有意夫止天下之險矣其位上下
　俱陽陽為實曰當位實其義則誠信足以交君子而
　下之謂也連謂三
九五大蹇朋來象曰大蹇朋來以中節也
　濟大難而獲同德之助其道在中中尚矣過則亢而
　失助不及則不可與有為惟中故動無不當君子歸
　之中節謂節之以中九三居互坎中初二喜之四連
　之上應之與之者可謂衆矣五得三而上下之賢畢
　應為朋來陽與陽為朋也朋來而羣賢並應何憂乎
　蹇重坎為大蹇且賢者在蹇非中節之主莫之敢進
　何㦲濟蹇尚中人君不知修德以中所行所為必逆
　天人之心尚安能任用真賢而信其言行其道以恵
　利天下㦲進無益也故有九五之中節而後朋為之
　來然則人君之勉修中德其可緩歟其可忽歟位在
　坎中而艮承之為中節
上六往蹇來碩吉利見大人象曰往蹇來碩志在内也
利見大人以從貴也
　蹇極不可往其往也蹇險難之極用柔曷濟碩謂三
　碩陽也大也因三而剛德内充利見九五斯可有為
　於蹇矣蓋柔在蹇上非碩德何以強其志成其善俾
　得從君之正以止息天下之大難㦲陽為貴從九五
　曰從貴蹇至上六而吉道以者凡以得九三之應而
　已是以古之君子在上位莫不樂得夫賢才之助也
䷶(坎下/震上)
解利西南无所往其來復吉有攸往夙吉
彖曰解險以動動而免乎險解解利西南往得衆也其
來復吉乃得中也有攸往夙吉往有功也天地解而雷
雨作雷雨作而百果草木皆甲拆解之時大矣㦲
　震變坎為解震至四之變而後出坎險解蹇之反也
　解二陽亦陷於隂惟其剛動不息以復於震故蹇難
　以散觧亦曰利西南何謂西南坤方平易至順之地
　蓋險散而解非躬行平易正直之道以順天下則无
　以得天下心无所往武不可黷也其歸馬放牛之義
　乎坤進而兊生物之仁息矣安可往其來復吉謂大
　復先王仁政則吉震動出險曰復復其常也復然後
　動動得厥中功利斯及於天下作聰明亂舊章民聴
　惑矣有攸往夙吉貴不息也四時之運息息不停濟
　解者其可怠夫誠㢤緩斯損夙斯吉詩美周宣復古
　而箴規之詩繼之宣王勤始怠終昧夙吉之戒也且
　天下難解之初人情莫不幸其安而安之自非秉德
　之剛志在天下孰不於此而少怠其治乎解五柔中
　主聖人故賛解以夙吉云互離離日為夙解險而動
　動而免乎難何謂解本震體剛動於内以出坎險曰
　免乎難夫人君有剛一之德動以濟難難無不散内
　乏剛德而安於巽靜莫之解矣故人君必復其剛一
　之德而後難解難解而又能復先王仁政坐以待旦
　夙興不替然後治以成業以大獲吉乎解也二陽自
　臨升其上皆有坤體為利西南為得衆陽來而復於
　内進居坎中為乃得中天地解而雷雨作雷雨作而
　百果草木皆甲拆解之時大矣㢤何謂天地中和氣
　停蓄非一日至解而雷雨交作天下萬物莫不悉趨
　亨嘉之㑹百果草木雷雨之功易見者也聖人固獨
　取象於是然則君子欲復先王之道以大仁政於解
　亦在夫謹養其中剛以行之而已解以剛動於時為
　大震坎一再索乾而得之乾為木果為百果震為木
　為蒼筤為萑葦為草木
象曰雷雨作解君子以赦過宥罪
　與之更始使萬物各得其生天地之仁也天地付仁
　功於雷雨君子法之赦宥以行夫使天下樂其生而
　相率為善則仁政治而解道成矣坎為法律刑獄震
　𤼵生為赦過宥罪過罪之未著不幸而過者赦之仁
　之至也
初六无咎象曰剛柔之際義无咎也
　承二應四為剛柔際得所依輔險其免焉解貴剛貴
　得中初以柔處坎先雖有忠信之質非從剛健君子
　比德應上無以出險而濟解剛柔際則中矣故无咎
　也
九二田獲三狐得黃矢貞吉象曰九二貞吉得中道也
　解難既散深察小人情狀以保天下之治大臣職也
　二剛中應五位在坎中有離明體得君而有明德且
　用之以中故智足以知小人而制其命夫懐險者盡
　得其情而一待以中直之道使不能蔽吾君聰明為
　吾治害君子之正也蓋察見小人情狀非難察見其
　情而待之以中正俾不至若鳥獸之窮而易慮退聴
　安吾德化為難且夫小人未罹罪而遽繩以法一小
　人死百小人疑非君子之中兹適足以召變起亂耳
　惟九二具離明至德本之以震仁是以得黃矢貞吉
　互離為田田以除害為義重坎坎隱伏為三狐狐晝
　伏夜動三狐坎數離又為黃離自坤中來故離六二
　曰黃離坎為矢
六三負且乗致宼至貞吝象曰負且乗亦可醜也自我
致戎又誰咎也
　小人任重治功必墮難所由生也聖人於解𤼵之示
　小人必不可用於時而解緩之世尤所當謹孟子曰
　不仁在髙位是播其惡於衆小人得位内而中夏外
　而四夷莫不皆啟陵侮之心如漢淮南視公孫宏輩
　猶𤼵蒙耳且小人用事於時而綱紀慢於上政事暴
　於下人心積怨敵國輕視宼安得不至邪六三位不
　中正居坎險上互坎又在前内外懐險蔑棄仁心蓋
　小人之雄者也如斯人而竊要位天下孰不與已為
　敵㢤寇自我來夫復何疑且夫負者而乗則是足反
　居上首反居下顛倒錯謬大亂之道也一震震為大
　途三以隂承陽為貞且乗坎二二有剛健德為君子
　乗為君子之器坎為寇吝所當得為貞吝
九四解而拇朋至斯孚象曰解而拇未當位也
　大難既夷為大臣者必獲同德之助而後能取信於
　上震為足四為陽居震動先曰拇以九居四剛陽失
　位體有互坎陽陷於隂未能有行曰解而拇朋至斯
　孚謂何曰大臣責任至重惟道有以孚信君心然後
　能大其仁德於天下四去坎險用離明虚已待下朋
　為之至道同志合有以感動上心君仁天下莫不仁
　矣其孚如是功亦大㢤朋謂二蓋陽與陽為朋二自
　震初升居坎中震初而九履之當位也至四以九履
　隂為未當位是四德不若震初之陽朋陽之來明德
　益修五動以應誠意交通然後生化之功自是興也
　嗚呼大臣居解惟患不得其朋而已得我朋也而踈
　之逺之則非但不能格君心中才柔德之君豈能無
　疑於我㦲是將陷於險而不能自免矣戒之㢤
六五君子維有解吉有孚于小人象曰君子有解小人
退也
　人君必修德於身而勉勵其事業然後君子樂從君
　臣合德大難以定小人退聴不敢害治蓋彼知吾治
　終不可害而吾君臣之德有以孚其心於是俯首聴
　命於下也五柔履尊位居震動中二四皆以剛德為
　五用君臣固結其心若一小人知國勢不可復摇而
　君臣之間不可復間莫不革慮從化以成解治曰君
　子維有解吉有孚于小人然則人主何憂夫小人㦲
　第勉夫在我敬修厥德以信用君子焉斯可矣坎險
　在下為小人五居互坎上出險為有孚二陽協從為
　維維聯合義也
上六公用射隼于髙墉之上獲之无不利象曰公用射
隼以解悖也
　隼健鷙害物譬小人桀黠弗從吾化終為天下百姓
　害是不可不力除以成解功也禹為舜征有苖正上
　六事夫居解上而為天下害者去天下平治可久矣
　故曰以解悖言悖道者不可容也繫辭載孔子釋上
　六事曰隼者禽也弓矢者器也射之者人也君子藏
　器於身待時而動何不利之有互離離麗為隼重坎
　為弓矢坎在内而爻不言弓矢為藏器離日為待時
　震大塗為无不利離中虚陽包之為墉然則孔子之
　於義曷常捨象數而取義也
䷨(兊下/艮上)
損有孚元吉无咎可貞利有攸往曷之用二簋可用享
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虚與時偕行
　乾三上益坤名卦曰損持滿之道也泰治既極君德
　日消上益下困浸以成否其道窮矣不有剛德君子
　以誠信之道自通於君復其心而止之使之德崇而
　志損若浚澤以培山者然則何以救其弊㢤損自泰
　來損救泰也益自否來益息否也損而反質人情甚
　難非有孚孰其信之蓋損必自身及國及天下孚乃
　格格而後損道成卦具六善有孚誠信著也元吉仁
　德被也无咎亢滿之災可止也可貞貞已以貞物而
　人樂從也利有攸往必獲益也曷之用二簋可用享
　損德之至可交神明且捨此非所宜用也彖論卦體
　曰損下益上其道上行損而有孚元吉无咎可貞利
　有攸往正謂乾三益坤上君子道上行以吾之德成
　君之德致謙於已歸美於君下說以承上止而應損
　道遂孚天下被恵艮止澤虚為孚三隂下承衆信之
　為有孚上自乾來為元吉艮止為可貞剛上為利有
　攸往曷之用二簋可用享二簋應有時損剛益柔有
　時損益盈虚與時偕行言損益有時稽之天地參之
　人事而後損可為也蓋治至於泰非損則咎古之居
　盈成者必用損法天也時乎時非損非益何以成化
　祭禮春祠夏禴秋嘗冬烝祠禴薄祭方春夏時品物
　鮮少所當損也迺欲豐大其禮則是重拂天地心而
　鬼神弗之歆享矣以是推之二簋之用可違時乎損
　剛益柔有時謂剛柔之用務在中或損或益上下无
　常因時盈處制為之極則功利之及萬物者大矣孔
　子曰殷因於是禮所損益可知也周因於殷禮所損
　益可知也如或繼周者雖百世可知也三代損益不
　同莫不因時以便利天下孔子喟然興歎謂後之為
　君者誠知夫損益剛柔之中則天下可以百其𫝊矣
　百世之心今日之心也損益當於人心天下烏有不
　治㢤雖然聖人之治雖曰損益偕行而始終以損為
　本何以言之蓋治而用損則剛道上行謙德内充可
　以常泰无否用損者必益其理然也損益為卦雖不
　同聖人所主在損而已孔子序卦謂損而不已必益
　豈非益本於損聖人以損為先務歟艮二隂在下為
　二簋一陽在上為宗廟
象曰山下有澤損君子以懲忿窒欲
　用損自身始虚其髙亢止其渾濁性斯復復斯損如
　是則仁德内充用損而益矣忿欲害性至大者懲之
　窒之悉自虚止之功忿欲懲窒於已而後恵利及乎
　天下夫損非以身先之終不可以有行也
初九已事遄往无咎酌損之象曰已事遄往尚合志也
　救弊欲速君子之仁速則濟故无咎酌損謂何天下
　有中道量德度時各稱分量損斯可久矣初四居艮
　兊先其志易合且從感速曰遄往艮一變離有飛鳥
　象為遄初有剛德用能酌損兊澤為酌
九二利貞征凶弗損益之象曰九二利貞中以為志也
　二以剛居兊說中利在守貞征凶者何戒夫枉道取
　說失其貞也蓋枉道取進求益祗損惟夫以中為志
　不變其守待上之求以行其道然後有益於君有益
　於天下彼幸進曲從志不在中者又安足與有為而
　救時之弊邪二不變其陽為弗損其弗損也乃所以
　為益曰弗損益之古之君子必重其道而難於進蓋
　道重則君信君信則志合君臣遇合以中相濟何治
　不成也九二之意豈不美㢤
六三三人行則損一人一人行則得其友象曰一人行
三則疑也
　三陽皆君子三人行則損一人君子固有損歟曰天
　地萬物之理一則感二則敵三則分數至三而變故
　夫上下相遇非一則誠莫通一而後功用立上下致
　一生物之功可參天地夫相遇而得致一之友則已
　損物益利孰大邪嗚呼君子同心德者也一君子用
　天下之君子其孰不用方論致一之道故獨取一人
　行則得其友為義非為用止於一人也荀卿反覆於
　人主論一相之說其言蓋有所傳授得易之致一矣
六四損其疾使遄有喜无咎象曰損其疾亦可喜也
　四德位俱隂又處互坤隂中在損為疾損貴剛柔得
　中而初之剛德足以勉四而納之中曰損其疾初不
　敢自擅其功而復安於初曰使遄有喜无咎夫居人
　臣上位雖才德不足踰人得剛賢之助相與用中於
　損弊其可革也故曰亦可喜也
六五或益之十朋之龜弗克違元吉象曰六五之吉自
上祐也
　五柔順履中其心至虚有日損功益之者上也而曰
　或益之蓋六五謙德既孚上益之羣賢從而益之德
　盛業大受天下益矣曰或益之上自乾來上益之乾
　陽皆以類來坤隂亦必應之矣十朋之龜元龜也大
　寳龜也賢者之知如神故取象以龜賢者樂告仁德
　斯大曰无吉若曰如是安如是危如是治如是亂先
　事而圖治安常保弗克違也上本乾體為上祐夫得
　賢人也使之得賢天也不然何以遇故曰自上祐云
　龜地中物損益為卦有艮止震動坤順之體為龜損
　六五益六二其位互坤坤成數十為十朋之龜
上九弗損益之无咎貞吉利有攸往得臣无家象曰弗
損益之大得志也
　上本隂位宜損三自下益之曰弗損益之三益之是
　天下之父歸之也天下父歸之其子安往互坤居下
　坤為衆坤衆益之天下孰不願益邪處損而益夫何
　咎貞吉戒以必貞而吉上位不中宜戒曰貞止亢滿
　也利有攸往得臣无家謂何上利大有為於損九以
　得忘家臣蓋重申弗損益之義三去乾陽從坤隂為
　无家艮反震震動為大得志
䷩(震下/巽上)
益利有攸往利渉大川
彖曰益損上益下民說无疆自上下下其道大光利有
攸往中正有慶利渉大川木道乃行益動而巽日進无
疆天施地生其益无方凡益之道與時偕行
　否之為否君益於上民困於下上益下削邦危甚矣
　聖人知泰必有否致止虚之功於損用能損己益物
　其動也仁損己益之中正也利有攸往損己而民心
　得故无往不利也互坤在中陽下之為得民心民心
　苟得何為不成何難不濟㢤用是利渉大川坤為大
　川損上益下民說无疆自上下下其道大光損乾四
　益坤初曰損上益下益下不必與之以利饒之以財
　上損下自益蓋聖人躬修道德於身制情性去私欲
　凡害身者悉損之故能用中用禮用謙用柔用儉聖
　人損已若此下容有不獲益者乎民獲益而樂其生
　則生理得而說於下矣曰民說无疆互兊為說為慶
　互坤為民為无疆為无方夫聖人不獨益天下而使
　之富樂而已也又將下下而收其賢才與之共益天
　下且增修已所未至損已以富之下賢以敎之仁德
　愈著君道愈光曰自上下下其道大光乾降而下為
　大光益道至是而盡矣中正有慶謂二五以中正應
　用以獲慶二五居隂陽中以吾損已之德益天下天
　下萬物悉蒙休利民心說歸之大治以興曰有慶利
　渉大川木道乃行巽之仁德於是施也聖人之益其
　動以仁躋天下於平安之域不知何時而已曰木道
　乃行巽木在上震動在下為利渉益動而巽日進无
　疆天施地生其益无方凡益之道與時偕行益道之
　太如是夫動而巽於道在已之益莫加也動而巽於
　理巽於情巽於心仁德之感天下說從功效可算計
　㢤陽動九地之下進而至巽萬物各得其生曰其益
　无方聖人之益配天地以施生天下也與時偕行謂
　何聖人不求益因時而與之益堯舜禹湯文武因時
　之大者也夫古之聖人無一日不致力於損已而天
　下无一日不獲益凡以得夫損益之中因時而行耳
　風雷相激為日進乾陽在下互坤居上為天施地生
象曰風雷益君子以見善則遷有過則改
　日新之學行於身而後利物之功及天下風而雷隂
　陽之變也萬物至是有去故從新之益君子法之修
　諸身而益加於人其利溥㢤坤隂變否為遷善為改
　過
初九利用為大作元吉无咎象曰元吉无咎下不厚事
也
　初居震動先其才剛健下以剛動上以巽應是可以
　大有為於天下以輔成其益也曰利用大作初自乾
　來為无吉象以其能體謙用仁也獲謙仁之吉故无
　咎且夫動而任事怨咎所歸惟任大事而不自為勞
　不矜不伐以行於世其孰與之爭者㦲震動居互坤
　下為利用大作坤土居上為不厚事不厚事謂不以
　事為利也
六二或益之十朋之龜弗克違永貞吉王用享于帝吉
象曰或益之自外來也
　二以柔中獲益曰或益之初自乾四來上承於二而
　乾陽畢應為或益益之自乾若天錫善人之助云古
　謂无龜直二十大貝雙貝曰朋十朋之龜賢智大者
　弗克違忠告之言無差忒也獲益如是王而用之足
　以定社稷利百姓養天下服夷狄上帝其歆喜之矣
　曰王用享于帝吉五上本乾位乾為王為帝舜獲禹
　稷契臯陶助堯薦於天周公十夫予翼畢召公之徒
　輔助之金縢書啟天乃雨反風夫賢天所喜也故享
　帝莫大於得賢永貞謂何其以二柔中勉以持久歟
　蓋正念一差天地鬼神知之益者逺矣君子未嘗一
　日忘貞而其心不在君在天下也
六三益之用凶事无咎有孚中行告公用圭象曰益用
凶事固有之也
　處風雷變化之地而位居震動上宜有非常之事曰
　凶事若周公東征汲黯𤼵粟本以益人夫何咎也有
　孚上下信也上下信而行以中正生物之功必大曰
　告公用圭圭象陽生物以生物為心无咎宜矣三其
　可與權者歟居互坤中為有孚震為圭
六四中行告公從利用為依遷國象曰告公從以益志
也
　三四皆曰中行曰告公三四有互坤體位居震巽之
　間在一卦為中為中行告公謂何不敢専私意也五
　與上皆乾體曰公老子曰公乃王王乃天故三四皆
　曰告公四純隂爻居巽先動而用巽其動不妄是以
　中行告公從而利用依遷國也自古不得已而遷國
　便民莫如周太王之仁以益為志不以一己私為志
　志順於天告公從也互坤為國震動在下為遷國四
　比五為依依於君依於天也
九五有孚恵心勿問无吉有孚恵我德象曰有孚恵心
勿問之矣恵我德大得志也
　九五獲六二中德之助其德日益修故有孚上孚心
　下孚德上下交孚益之至也聖人誠已不言而人化
　之其躬行之實足以感動變易天下心聖人知天下
　心本無二而以至誠格之俾莫不率從是為恵心勿
　問元吉吉本仁也仁之所行恵自及之初不待問曰
　勿問恵我德謂何天下知聖人益己莫不相勉而化
　聖人之德聖人之德至是彌著海内大治四夷化服
　曰恵我德聖人利天下之志於是得矣五本乾體居
　互艮上乾剛艮止為孚五分四益下止靜而順衆隂
　以虚承之為有孚恵心為大得志反兊為勿問乾為
　元為德巽順為恵
上九莫益之或擊之立心勿恒凶象曰莫益之偏辭也
或擊之自外來也
　上九本乾體居巽窮上而震動承之剛亢躁動求益
　不已已心不恒惟利之圖人心以離擊之者至故凶
　夫危懼无交而用以動以語以求民雖至愚知其必
　不能益已孰肯戴上而求益也君子於益必先求諸
　在我而恒其心心恒則動中節語中倫賢者樂輔民
　知恵利之將加於身孰不與之應之㦲互坤在下五
　以剛居上卦中三隂不應於上為莫益互艮艮手為
　或擊偏辭謂其位不中惟偏則失正而立心勿恒互
　兊為辭擊自外來謂内不與之擊必自外宼戎興起
　皆來自外者且寇戎之起本自失民心民心之失本
　自為上者不能恒其心而賢者去之誠信不及於人
　是可不慎乎雷風為恒風雷為益上九處風雷極處
　故有勿恒之失也
　
　
　紫巖易傳卷四
欽定四庫全書
　紫巖易傳卷五　　　　　宋　張浚　撰
下經
䷪(乾下/兊上)
夬揚于王庭孚號有厲告自邑不利即戎利有攸往
彖曰夬決也剛決柔也健而説決而和揚于王庭柔乗五
剛也孚號有厲其危乃光也告自邑不利即戎所尚乃窮
也利有攸往剛長乃終也
　五陽長而後用決何決之難邪蓋一隂在上以説為體而内
　畜貳心若堯之四凶舜之有苗自非羣陽用事君臣同心
　其勢未易決去揚于王庭暴白其罪狀於天下也小人用
　事久寵固交締其跡秘其根深非使天下曉然知其惡而
　莫之應則呼吸之間兵戎所起豈不殆哉孚號有厲用決
　之道也本至公而持以敬慎之謂厲厲蓋君子為天下心
　也夫號令之孚固有以感動觀聽分别善惡矣君子猶惕
　然懼不能濟誠恐爭難一生為吾百姓患也孚號以厲人
　心可格刑罰可省兹又君子之仁歟反巽為號乾五陽
　為王庭陽實為孚告自邑不利即戎聖人至戒也夫道
　貴德勝邑内也自邑謂修德以治内戎爭也兵也尚德
　不尚兵天心聖人心故不利即戎兊西方為戎五陽
　同升徳應于乾何憂不決故利有攸往往則柔終矣
　如其利且夬一隂用事于上内之小人外之夷狄得
　位得勢為國家害皆其象也惟人君有大中至正之
　徳剛賢協應政治畢舉則小人退聽不敢擅事彼為
　夷狄者將斂袵服畏之不暇夬道成矣序卦曰損而
　不巳必益益而不巳必決故夫君人者莫急於損巳
　之學損巳厥徳益修君子畢用何決而不利哉非獨
　決小人也聖人之治夷狄由是也健而説決而和謂
　何健決乾剛之徳也無怒之之心曰説有生之之意
　曰和此中正之道也如是而後能興大利除大害蓋
　夬決之道譬諸治病要當使疾去而元氣无損不然
　後必有憂讀夬而聖人待小人治夷狄之道可端坐
　而議矣兊上為說為和孚號有厲其危乃光也謂以
　決為危其危乃光聖人惟憂天下之誠無巳其増脩
　厥徳亦無巳故夬道行而天下治其光莫大也坤隂
　盡消乾道以成光徳著矣告自邑不利即戎所尚乃
　窮也利有攸往剛長乃終也聖人以夬為難丁寧反
　復為天下後世言之也東漢王允李唐崔嗣逺不知
　易各以尚兵窮夫有天下而不知修徳用君子以自
　強其國使小人氣喪夷狄心讋其勢不敢不聽服乃
　切切然兵戎是急則爭難不解而為天下害滋大不
　亦過歟嗚乎夫夬之為卦五陽序進於一隂之決甚
　易為功也聖人猶憂之健必欲用說決必欲用和且
　孚大號于先俾姦慝消伏天下不見決之之跡而黙
　受其利聖人知夫戎不可啟啟則生亂若此其慎也
　聖人之訓至矣哉剛長乃終謂剛進至乾隂道於是
　終云
象曰澤上於天夬君子以施禄及下居徳則忌
　功力爭歸惟霈天之澤不自以為功則人心悅而天
　意得周公東征而歸其施設可見矣公孫碩膚赤舄
　几几周公未嘗居徳也澤上於天利澤下施而與天
　下同之也古者謂禄曰天禄乾下為禄乾剛健為徳
　居徳則兊毁隨至曰居徳則忌夫居徳則必恣情恃
　功有悖道逆理事天下將羣起而攻之矣忌孰大邪
初九壯于前趾往不勝為咎象曰不勝而往咎也
　在夬之初厥徳未孚而果於有行其理必不能勝是
　以君子務強其徳徳積類合天下莫屈夬孰禦哉初
　以陽在卦下徳不上應若從君子之後可也往奚益
　乎嗚呼事君量徳盡義而巳逆理躁進動必招悔故
　君子欲有為於夬莫若反巳修徳以俟朋陽之助焉
　坤一變有震艮體為趾
九二惕號莫夜有戎勿恤象曰有戎勿恤得中道也
　二居乾中乾健不息為惕乾九三亦曰夕惕若厲號
　先事戒備也教化素行禮法刑政素修皆惕號事惕
　號君子之恭也戎烏恤乎莫夜莫夜有戎變皆倉卒
　浮言胥起未易明也斯盖衆人所甚懼君子得中先
　事備具尚奚恤乎吁夬決非得臣如九二其不為小
　人摇動幾希矣二之有功於夬大矣哉乾二位在日
　為暮夜兊上為有戎
九三壯于頄有凶君子夬夬獨行遇雨若濡有愠无咎
象曰君子夬夬終无咎也
　疾惡見夫顔色之間惡者其懼懼則絶而弗通何以
　革何以化君子有憂天下心不忍小人毒加于人其
　心欲革而化之其行獨其迹若濡羣陽必有疑之者
　是以有愠原其用心則志於決而合於天故无咎善
　乎君子之夬夬也然則善論君子者論其心而不論
　其迹可矣乾上剛過為頄位兊體下為有愠應上上
　居兊澤先為遇雨若濡
九四臀无膚其行次且牽羊悔亡聞言不信象曰其行
次且位不當也聞言不信聰不明也
　方君子健決時四以陽履隂其位不中而竊據三陽
　上為臀无膚其行次且謂依違遲回疑有首䑕心也
　互巽巽不果為次且戒之曰牽羊悔亡必従衆陽而
　後亡悔耳兊為羊大壯夬皆自坤變有兊體兊為羊
　羊取剛進觸物為義反巽為聞言不信甚矣夬決之
　難也五陽同類以進謂夬可以決矣四猶次且其行
　何哉蓋斷大事決大議非剛中者莫能為之而剛中
　之賢豈易得邪周公大告邦君卿士周不反曰艱大
　所見盖不同也周公未嘗直抵以罪丁寧反復孜孜
　之敬訓備見于書然則雖有不同之論不害為君子
　要在察其設心之正不正耳心本為國不同何害四
　之次且蓋若邦君卿士謂東征為艱大而非懷姦以
　動摇國是者乎不然何以无凶咎悔吝辭也
九五莧陸夬夬中行无咎象曰中行无咎中未光也
　陽徳既盛用決匪難猶莧陸之易為功也持中而行
　僅以免咎聖人之戒一何嚴哉蓋夫貴說貴和中以
　涖之後必有光不然鳥獸之窮容為害茍使凡為小
　人者生反側心安平之福不易致也聖人法天用中
　是以无咎意聖人以革化小人為大夬聖人不得巳
　也不以化而以決斯九五之所以未光歟兊隂揜之
　為未光莧陸澤草至柔脆物
上六无號終有凶象曰无號之凶終不可長也
　君子孚大公而天下信遂使小人黨日消勢日削天
　下誰其從之夫小人據利勢在上猶足以合黨欺衆
　簧鼓天下惟屈之以道使天下曉然知其為小人知
　其為惡知其不可復恃史道斯成巽上為號无號莫
　之應也在小人凶在天下吉小人道窮其勢不能久
　於上為有凶
䷫(巽下/乾上)
始女壯勿用取女
彖曰垢遇也柔遇剛也勿用取女不可與長也天地相
遇品物咸章也剛遇中正天下大行也妬之時義大矣
哉
　姤一隂生而曰女壯其勢方興足以消陽也巽為長
　女所應失正遇不以道譬小人才力有餘而容恱苟
　合宜辨於早也且姤雖隂長之卦而隂陽至理以遇
　合為貴特在夫所遇正不正之間聖人於卦辭首曰
　勿用取女言女之不正不可遇也蓋女不正足以敗
　家譬諸小人柔巽不正内挾權術足以敗國其為遇
　也可不畏哉繼之曰天地相遇品物咸章也剛遇中
　正天下大行也遇之時義大矣哉言遇得其正則功
　利及於萬物而遇道行乎天下其為義大矣隂生於
　坤午與乾子迭相終始萬物至此畢趨亨嘉之地曰
　天地相遇品物咸章剛遇中正指二五二五剛中以
　中正之道相遇風化被於天下天下悉從其中正若
　天地之遇然聖人致意於姤者可謂至矣且夫柔遇
　剛一也在卦體則勿用取女而不可長在二五則剛
　遇中正天下盛行盖聖人發其兩端示後世君臣相
　遇之道俾知一治一亂本夫所遇之正不正後之為
　人上者可不知察而為之戒也哉嗚呼自右小人常
　遇於時而君子率不遇姤一隂生乎下小人將有必
　遇之勢其事大可畏茍非君臣剛中固莫能止而遏
　之宜聖人所甚憂而丁寧垂訓也然小人在下何因
　而遇於時乎在其君有以啓之而巳君心剛以正則
　正者遇君心柔以不正則柔者遇氣之相感不約而
　符姤一隂在内其象君心之隂已生君心不剛則樂
　其身而忘其民是以小人得乗間而進一小人遇引
　類以至天下將受其禍宜慎矣夫坤隂變乾為天地
　相遇
象曰天下有風姤后以施命誥四方
　風行天下無所不被施命法之是命自天出而一本
　於至公兹蓋聖人所以止隂之生也夫使天下各安
　其治而日以無事聖人安用命惟夫乾道不足一隂
　消之小人害治者生則必肆其邪說以惑亂天下聖
　人憂之先事告戒使天下曉然識善惡趨嚮知所避
　就而納之於中正化不足而後有命命非聖人得巳
　也盤庚周公誥書丁寧反復不啻慈父母之訓正隂
　生防微之幾風於萬物有鼔舞生養功聖人抑隂助
　陽若風之行為命風在天下所及者逺為誥四方
初六繋于金柅貞吉有攸往見凶羸豕孚蹢躅象曰繋
于金柅柔道牽也
　金堅剛物金柅用止車行以金柅止車而又繋之聖
　人於小人方長疾之止之若是其嚴邪聖人何惡乎
　小人懼為天下生民害也貞吉謂何止小人莫大於
　貞失貞則窺伺乘間以類竊起將不可勝制矣有攸
　往見凶不許隂長也夫隂長則陽消矣凶孰甚焉羸
　豕孚蹢躅蓋聖人深明小人情狀發之於先也夫小
　人之進必倚君子以幸用若循循可與為善者而蹢
　躅之性常萌於中不制之早其害未易言乾金為金
　柅巽繩直為繋豕北方畜至隂之物羸豕象隂之微
　自午以往蹢躅決矣曰孚孚信然之辭也且姤一隂
　居初小人在下而位實處内有得君志合之勢坤隂
　將羣起而附之聖人著訓使後之君子謹微而大正
　其始用意逺矣
九二包有魚无咎不利賔象曰包有魚義不及賔也
　遇道貴一君於臣於民夫於婦上於下其為遇也不
　一則離九二以剛中應五而下比於初隂初專遇之
　有近民而得其心象夫得民心而天下歸之則道足
　以制小人而止其進遇道行矣故无咎不利賓謂四
　四初正應而其位逺隂夫民近之則親逺之則去惟
　九二剛中以中正之道涖其下而下歸之民歸之在
　二四安得利邪吁君臣相遇本以為民觀有魚无魚
　二象一以无咎一以凶後之為臣其可不竭盡誠以
　勤撫其民人也歟陽包隂為包巽隱伏為魚巽位東
　南四居巽上為賔互兊為義
九三臀无膚其行次且厲无大咎象曰其行次且行未
牽也
　隂陽之情以相遇為說三眷眷然若有意初之說從
　而九二體剛中之徳巳實乗之不敢不從故曰臀无
　膚其行次且次且謂居之不安且踟蹰其行也三以
　剛居位故雖有從小人心終自知厲厲危也以其危
　而厲焉遂无大咎嗚乎小人不可邇尚矣居上位而
　有邇小人心則徳與名俱喪為咎孰大幸三能厲未
　牽於初耳巽為股為木三在巽上為臀无膚巽進退
　不果為其行次且夬九四有互巽體亦曰臀无膚其
　行次且云初曰柔道牽三曰行未牽幸其未牽於初
　也
九四包无魚起凶象曰无魚之凶逺民也
　失民何以事上而保其位隂為民四初正應而失之
　曰包无魚魚柔巽隠伏民象也且四位近君人臣必
　下遇於民而後能上遇於君民有逺志位其虚矣吁
　人君責任其臣以求治蓋將必使之加恵吾民以固
　結天下心今也在上位而邈然不以民為念而失其
　心雖有民與無民同下將交怨而疾攻之為國産禍
　無疑矣曰起凶四剛過不中亢滿失民凶自致之也
　故曰起云
九五以杞包𤓰含章有隕自天象曰九五含章中正也
有隕自天志不舍命也
　用君子以封殖百姓且内藴其美而嚴恭寅畏仰承
　天心以降命行事如是而後隂可復消也命出於正
　若上帝在左右號令賞罰惟帝心之順曰自天雖然
　五何取於含章蓋人君惟不自恃其聰明然後剛中
　之賢得以展盡底藴成君臣相遇之治而命之所降
　率合天心後世若秦皇漢武矜其智能羣下不敢盡
　情卒以毒亂天下遇之失也雖然五之含章非謂拱
　手責成於二而於君道莫之省也曰有隕自天蓋一
　本大公之道以施命於天下而我之所操者要所執
　者大若五其深得君道之正歟二居巽中有剛徳為
　把初以柔居巽先為𤓰乾中為含章乾為天巽為命
上九姤其角吝无咎象曰姤其角上窮吝也
　剛上曰角剛亢處上何以遇惟逺隂故雖吝无咎晉
　上九亦曰晉其角蓋居晉遇之極而剛亢不反其必
　窮莫之進莫之遇矣
䷬(坤下/兊上)
萃亨王假有廟利見大人亨利貞用大牲吉利有攸往
彖曰萃聚也順以說剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣
　國以民為本民以賢為命順以說得民之心也剛中
　而應得賢之心也得賢斯得民矣不萃奚為濟渙治
　萃得四海歡心以順事其先而教天下以孝以中合
　其心故萃渙皆曰假有廟坤在内為得民民說則國
　家有磐石之安宗廟之祭可以極盡其誠禮矣曰假
　有廟上為宗廟互體巽木在上為有廟利見大人亨
　利貞何謂貞若商湯之於伊尹周武之於太公為萃
　之貞何哉湯武伊吕之為君臣志在天下而不在身
　是為貞大人謂五牲何取於用大萃而歸功天地鬼
　神内誠外禮不可不竭盡也誠禮盡而教化行故吉
　且生民之命在食人何以聚曰食而巳矣聖人於萃
　聚之時既盡力於民事報本之禮牲必用大有深意
　其間蓋澤上於地農事興矣所以報本不可後也坤
　為牛曰大牲兊金在下曰用利有攸往謂宜勉修厥
　徳以有為於天下夫天命以萃非徳曷承二陽以剛
　徳相比剛進上行其剛得中往必利矣互巽為天命
　坤下為順天命觀其所萃而天地萬物之情可見矣
　謂天地萬物以萃為大聖人承天地育萬物不可不
　求其所以致萃之道而増修吾之徳政以上承天地
　之心也
象曰澤上於地萃君子以除戎巽戒不虞
　既治偃兵適以啓兵盍若先事有備可以息姦慝弭
　後患乎今夫澤之儲水一失防範則決矣惟水得其
　防而澤行於地然後利澤及物生養之道興焉君子
　法之戎器是除不虞是戒所以大利澤於後也而況
　順說之極上恬下熈安於佚豫倉卒之變可不慮哉
　君子知聚必有散安必有危有國有家不可一日忘
　備其急急夫戎器之除非曰先武事而後徳政也蓋
　以吾之徳政既有以感說民心而俾之萃又恐夫害
　治者起而重為之防初不敢一日自恃其治焉則徳
　益修政益立天下之萃不知何時而巳也君子規模
　逺矣哉兊西方為戎器互艮震震動為不虞艮手為
　除兊口為戎孔子荅子貢問政曰足食足兵民信之
　矣故夫萃聚足食之時武備不可一日忘於天下以
　武傋之不可忘而不敢安於逸樂則其為徳政之補
　亦云大矣抑衛武公刺厲王詩其三章曰夙興夜寐
　洒掃庭内修爾車馬弓矢戎兵用戒戎作用逷蠻方
　終之曰用戒不虞武公之學其有得於易歟
初六有孚不終乃亂乃萃若號一握為笑勿恤往无咎
象曰乃亂乃萃其志亂也
　居萃聚之初信君子逺小人聚斯光矣信貴有終二
　三其心合斯離以此行世何以立事知而憂之終得
　其應咎其免焉君子先定志於内而後求聚於外結
　之以信持之以久故志行事立而能有為於萃聚之
　時也初以柔應四剛柔交孚於應為得惟二隂在前
　有暱比從類之心其孚不終用亂乃萃是欲棄君子
　而為小人之歸者徳必喪矣何以萃而升哉若號憂
　發於聲音也初自兊變以剛履順故能知其過憂
　之終得正應以獲一握之笑于後勿恤往无咎謂所
　從適之正自能免咎不用恤也嗚呼君子之於聚不
　可不慎所孚而勉其終慎之何如亦在夫先定其志
　而巳兊口為號艮手為握兊說為笑
六二引吉无咎孚乃利用禴象曰引吉无咎中未變也
　萃貴合戒在苟合二居坤隂中必引而後吉无咎蓋
　君臣之間相遇而不以誠則信之不篤任之不專萃
　其難矣夫惟上以誠求下以誠應道斯可行君臣之
　心交孚若一弼違補過中不自疑故用禴為利禴夏
　祭也薄祭也禴之利用謂至誠可通心腹可盡若祭
　祀之不待備物也用是居萃則大利以興大功以立
　治其盛矣上説下順為引吉二五皆中正為孚坤位
　西南為禴中未變謂何言君子守中於身不以既萃
　而輕變其志必上我求而後應之謂不如是不足以
　有為于萃也
六三萃如嗟如无攸利往无咎小吝象曰往无咎上巽
也
　求萃而不得志故嗟萃三處坤順之極其位不中欲
　上比於陽而二隂牽之夫二陽君子也若曰小人歸
　而君子不與焉故萃如嗟如以此事君何為而利嗟
　歎辭也嗟則知悔矣往而應上庶幾无咎蓋上方巽
　身待下三往應之猶愈於獨行無助於萃也惜乎上
　非剛徳終不足與有為故三於萃小吝吁聚而君子
　也則善日聞徳日進名日彰功日興小人反是矣宜
　三之所以重發嘆歟三位在二陽二隂中蓋處君子
　小人之間者也然則三者安可不審擇其所與聚後
　之求萃於君臣朋友者宜鑑兹兊口為嗟互巽為上
　巽
九四大吉无咎象曰大吉无咎位不當也
　四多懼謂近君也萃九四以剛陽居萃聚時徳足以
　說天下而天下順服之禍福安危之幾於是乎生是
　實徳位使然也惟夫上得於君下得於民兩者兼之
　吉斯大大吉而後无咎蓋得君而不得民則道不信
　於天下固不可與大有為于天下也得民矣君或未
　之信焉閒隙疑忌之起殆不可勝言終亦何以行其
　志哉萃四自臨來君臣同徳相說以正坤衆順之是
　上得於君下得于民者也是以大吉无咎嗚呼以四
　之大吉僅能免咎于萃古人謂蹈富貴為危機信矣
　夫
九五萃有位无咎匪孚元永貞悔亡象曰萃有位志未
光也
　臨變而萃九五以剛中為萃主天下順應曰萃有位
　无可咎者曰无咎蓋為匪孚其下剛阻於下羣隂之
　情未盡通且五之剛徳未立徳未洽于天下心故歟
　勉修其徳萃其光矣元為衆徳之先其用仁也善也
　持以永守以貞奚患不孚湯武之舉有愧堯舜匪孚
　也若元永貞在二君則優之故終能得志天下且有
　令望於後世聖人懼萃聚之主安順說而忽修徳曰
　匪孚曰元永貞悔亡戒也蓋五於萃有說體是或以
　天下歸之為巳樂不可不戒隂揜之為志未光
上六齎咨涕洟无咎象曰齎咨涕洟未安上也
　處萃聚上說極必反惟憂所當憂而誠以求應始免
　於咎聖人至訓也方天下順說之極而巳身在上位
　孰不晏然自以為樂聖人獨以為是大可憂非至誠
　省懼急於得人若齎咨涕洟者然殆未可免夫禍難
　聖人之訓微哉兌口為齎咨三隂在下順應於陽上
　六有失應之憂曰未安上
䷭(巽下/坤上)
升元亨用見大人勿恤南征吉
彖曰柔以時升巽而順剛中而應是以大亨用見大人
勿恤有慶也南征吉志行也
　臨二陽五變為升二陽升也而曰柔以時升蓋二陽
　升於内剛徳浸盛柔道用得位而上行曰柔以時升
　巽而順有可升之徳剛中而應有可升之資剛中謂
　二二以剛中應五五得二應而剛徳盛於内是以其
　亨大曰元亨譬夫木在地中其本既盛二陽之氣並
　進上達木之升也莫之禦矣且内巽外順仁徳既行
　而又有剛中之應内強其志柔之時升不亦宜乎自
　巽而離自離而坤柔道正位於離而成物於坤曰時
　升用見大人指剛中之陽也五居尊位曰大人見大
　人以趨亨嘉之㑹何往不利曰勿恤南征吉巽在下
　巽不果勿恤宜戒巽至離萬物皆相見南征之所以
　吉歟嗚呼讀升而知君人者欲徳位俱升亦在勉求
　剛中之賢而巳誠能巽順下賢而吾之剛徳日進不
　巳帝王之治可歴階而至也雖然升之用亦大矣六
　五柔中何以為升之主邪曰五所謂柔非志於怠安
　之柔也二陽内應有得賢之益吾之剛徳方浸長於
　内而未艾是以能有生養萬物之功而志得行於天
　下其升豈不信哉互兊為有慶坤進而上為志行
象曰地中生木升君子以順徳積小以高大
　山上有木其進也漸若木生地中則陽動於内停蓄
　含養之日久得時而升升不可測君子法象曷取於
　順徳之積乎蓋徳契天人是謂順徳順徳既積斯有
　以感入天下之心天下從而化之自邑至國自國至
　天下徳業兩大莫之與並若木之升矣古之用此者
　其周文王乎坤巽皆順體為順二剛居内為徳内剛
　外柔為順徳
初六允升大吉象曰允升大吉上合志也
　允信也在巳有可信之徳然後獲信於上以是居升
　升其合矣夫在下位者不患道之不行而患已徳無
　可信者惟體巽之仁應坤之順二陽既孚上必我信
　斯可與有為於升之時矣蓋陽為君子君子信巳而
　援之則上信之上信之則天下信之吉於是乎大初
　承二陽以應四坤隂在上莫不一意下之曰允升初
　之允升蓋得巽仁以應四而二陽為之援是以无往
　不合也
九二孚乃利用禴无咎象曰九二之孚有喜也
　事君猶事神事天然舍誠固不能有格也蓋毫髪欺
　愧於中則精神之感必不交孚尚何以得君而惠利
　天下哉九二以剛徳在巽中五順二巽中道黙通曰
　孚剛賢以中孚君君徳日新斯可以體至公亡形跡
　竭盡忠嘉以強其所難拂其所順致君於堯舜之前
　矣曰利用禴禴薄祭夏曰禴貴誠不貴物也志得道
　行君子之喜曰有喜互兊為喜
九三升虚邑象曰升虚邑无所疑也
　坤上為邑升二陽自臨來三有剛徳二又比之巽仁
　充於内坤衆順於外仁徳感通邑人之心先歸焉邑
　我邑也邑其虛矣升又何疑湯武之舉則然士君子
　巽志入道收後獲功其進也如虛邑之升亦在夫勉
　其不息之剛而巳
六四王用亨于岐山吉无咎象曰王用亨于岐山順事
也
　有文王謹守臣節之心乃亨文王有憂愛天下之誠
　而徳益進志益恭守益正上天所喜後世所仰文王
　惟順於天順於道故能順於君順于人後世莫得而
　少疵之也升至九三巳有虛邑象文王處四位而心
　不忘順紂眷然日望其遷悔豈非盛徳事歟不孚奚
　為互兊為西山
六五貞吉升階象曰貞吉升階大得志也
　徳合天人為貞坤以柔升五坤中而順徳格於上下
　剛賢應之徳進不巳升罔不吉用得志于四海云坤
　土為階自下而上曰升階以徳為階也五之徳若是
　可與為王可與為帝矣故曰大得志蓋六五剛徳浸
　長於内是以其升若此
上六冥升利于不息之貞象曰冥升在上消不富也
　向晦曰冥冥何以升冥升謂處富貴極至利欲牽之
　於升必冥非謂以冥獲升利于不息之貞謂其貞不
　息則有出晦之道猶日月之行地中也嗚呼自天子
　至公卿大人勢位既崇冒昧利欲不知厭極其能不
　喪身而亡家國者幾何惟惕然懼省以増修夫仁義
　之道則無憂乎消不富矣聖人灼知至理之必然而
　為之戒上六履隂居巽順極為冥升蓋巽順之至剛
　徳必衰晦其宜也
䷮(坎下/兊上)
困亨貞大人吉无咎有言不信
彖曰困剛揜也險以說困而不失其所亨其唯君子乎
貞大人吉以剛中也有言不信尚口乃窮也
　困自否變時之否矣君子宜困君子有乾剛生物之
　徳而三隂揜之三隂挾說險之資外示和易内蓄姦
　阻上下交蔽復有用事於中以離間吾君臣心腹者
　君子雖有巽仁離明之徳無所用於時而其道以窮
　是以困也困以剛中為貞惟貞乃亨大人居困而吉
　端在此蓋剛中則能勉進乎道而明足以見仁足以
　守不為窮達死生變其志何為不亨哉无咎謂无可
　咎險以說困而不失其所亨言君子處險以說其修
　身礪行無愧天人身雖在險道自亨也且困何為而
　取於說說謂說於道非於物而說也說道者視險無
　險其心尚亨且士君子之有志於道孰不欲以道為
　說惟其養之不粹行之不力一為憂患所迫鮮不戚
　戚於中故夫在險能說其事為難非剛中者莫克行
　之大人指二五二五有剛中之徳守貞不撓困極而
　通其事業將大於天下曰大人吉无咎有言不信言
　無益也兊上為言坎在下其道不能上達為不信夫
　小人布列於上下内外以是為非以正為邪當是時
　其可以口舌爭邪天實為之尚口則窮君子修道待
　時可也雜卦曰井通而困相遇也井坎一在上困則
　反之故在井者其道通處困者其道窮序卦曰困乎
　上者必反下蓋道之為一浩然常存初不以困亡君
　子何患哉樂巳之道忘身之困斯無入不自得而變
　窮為通矣文王孔子善處困者文王孔子道傳後世
　厥亨孰大
象曰澤无水困君子以致命遂志
　致在天之命遂在我之志致云者委之於無可奈何
　也道之不行豈人力也哉雖然水未嘗一日无也澤
　无之而水趨於下時而巳陽氣奮達澤水必滋道未
　嘗无一日不在天下也道之不行時則使然君子知
　之固窮樂道自求其志得時得君殆將攄素所藴蓄
　而行之天下君子之心亦豈一日忘君忘天下也邪
　其遂志也時焉而有不得巳耳困自兊變在卦氣正
　坎水趨下而澤涸之時
初六臀困于株木入于幽谷三嵗不覿象曰入于幽谷
幽不明也
　困三隂有株木蒺藜葛藟象蓋卦體巽木在中兊一
　變坎為困而兊復有互巽體且自秋徂冬草木彫落
　困之時也是以爻之取象如此嗚呼小人之困君子
　適足以自困惜其快一時私意曽莫悟耳觀三隂皆
　以草木衰敗不振者為況見聖人之心嫉小人深也
　初以柔居坎險下其應在四四互體巽兊金制之枝
　葉不敷無以芘下曰株木初六從二隂以困君子君
　子道窮天下以否而巳身失芘將亦不得一日安曰
　臀困于株木臀困云者謂不可以有行也入于幽谷
　趨險不反也三嵗不覿前有互離不覿其明也然則
　小人暗於天理惟險之懷其困君子也祗以自困不
　知其將何所寄六尺之軀於天地間哉自初至四為
　三嵗
九二困于酒食朱紱方來利用享祀征凶无咎象曰困
于酒食中有慶也
　九二有中和之徳可以養人而方處險中徳未及施
　曰困于酒食九五同徳之君方傾意嚮之謂其徳之
　可以通於神明也曰朱紱方來征凶時未可為也君
　子貴因時違之則凶无所可咎坎中為酒食朱紱謂
　五朱陽正色君道也二自否來位本乾體故利用享
　祀天曰祀美徳可以養天下為中有慶嗚呼自昔小
　人困君子必先離間其君臣之心六三以隂在内蓋
　小人用事於中者幸二五君臣道通雖困終合故曰
　有慶云此非二之慶也天下之慶也
六三困于石據于蒺藜入于其宮不見其妻凶象曰據
于蒺藜乗剛也入于其宫不見其妻不􁀭也
　困于石揜四五也據于蒺藜揜二也四五有篤實之
　徳三在下而欲困之是將獲罪於天下後世故名必
　辱九二剛中三竊處其上懷不自安天下其起而攻
　之矣故身必危名辱身危有死之道不祥莫大嗟夫
　小人幸君子困行行然貪欲日肆自以為得不知獲
　罪天人之深適足以困巳其名其身其家將不能悉
　保于後在彼何利哉惜夫隂柔不正日以昧昧智不
　知此耳互體離中離不當位坎復易之為不見其妻
九四來徐徐困于金車吝有終象曰來徐徐志在下也
雖不當位有與也
　車之載物必獲輔於下而後可以有行君子在困雖
　藴載物之徳非求應於下則其道亦不能上達矣四
　居兊金先本有乾體曰金車三以隂間之坎險在下
　莫之能進以協比于二而求於初故其來徐徐惟四
　志在應初終必有與雖吝得終也自外而内曰來巽
　不果為徐徐嗚呼人臣居四而處近君之位在夫勉
　求其應而巳不然雖有剛強之徳終無以出困而止
　難也戒之哉
九五劓刖困于赤紱乃徐有說利用祭祀象曰劓刖志
未得也乃徐有說以中直也利用祭祀受福也
　人君有剛中至徳而又得剛中之賢然後可以除間
　去險而息天下之困困二五以剛居上下卦中而三
　隂蔽其耳目離其心腹使二不得上應於五曰困于
　赤紱赤臣道也劓刖欲施刑於上下之隂有志而无
　助志不得行是以困惟中直故乃徐有說盖君臣以
　中直之道相與則天人之心可格何間不除哉兌
　上為說利用祭祀謂品物可備誠禮可盡也五位兌
　中萬物盛多時故於祭祀利用夫間我者去而君臣
　相說則巽仁離明之徳可被于天下而治道以興險
　難迄平矣受福于天夫復何疑也五本乾位得賢而
　天人之心說曰受福兊金為劓刖兊巫為祭祀紱相
　蔽飾之服二五來自乾乾為衣朱赤皆乾陽色赤朱
　之發見於外者諸侯服也二五徳剛中曰以中直
上六困于葛藟于臲卼曰動悔有悔征吉象曰困于葛
藟未當也動悔有悔吉行也
　上以隂居兊終有互巽體二隂牽之相與揜剛上位
　一卦上逡巡忸怩若困于葛藟而臲卼不自安者然
　葛藟柔脆滋蔓小人相與牽連狀也小人欲困君子
　而赧然有歉于心故臲卼其居動悔則變而從陽矣
　誠能有悔乎其征斯吉揚雄曰侍君子晦斯光窒斯
　通辱斯榮敗斯成夫通君子乃所以自通困君子乃
　所以自困聖人示動悔之象使後世為小人者知所
　以棄惡而趨善也反巽為臲卼兊說為吉行
䷯(巽下/坎上)
井改邑不改井无喪无得往來井井汔至亦未繘井羸
其瓶凶
彖曰巽乎水而上水井井養而不窮也改邑不改井乃
以剛中也汔至亦未繘井未有功也羸其瓶是以凶也
　靜養之功既成以中守之以仁出之俾天下各安性
　命之情井之用大矣坤五下居乾初坤為邑邑可改
　井不可改謂坤隂往來坎一不變蓋邑有興廢而井
　之在地常自若譬諸君子有剛中至徳不為天下之
　動而變其守惠澤於是生焉无喪无得中先定也定
　故能應求者應之隨取而與曰往來井井往來雖不
　常而吾之為井未嘗加損耳困三四易位而成井在
　困坎之一潛於下在井坎之一升於上困則君子道
　窮而利澤不能以上施井則君子道通而仁澤徧及
　於天下君子徳成於井凡以養之不窮不為居困而
　變其心志故其徳益脩其利益大也且陽中於坎養
　以靜正行以巽仁而其施不匱井之功用不亦大哉
　汔至亦未繘井羸其瓶凶聖人勉後之君子脩誠礪
　器以大仁徳於天下也盖聖賢以利澤及物為功惟
　心誠於内而後功著於外汔至未繘井而羸其瓶焉
　誠不至也巽為繩為進退為不果互兊互離在中離
　中虚兊毁折為汔至未繘井為羸瓶
象曰木上有水井君子以勞民勸相
　古者設庠序禮樂之教法度政令之防非以勤民盖
　將誘而納諸善以輔翼之耳水得木而功利施君子
　以徳行仁而天下受惠孟子載帝堯憂民自勞之來
　之下皆勞民勸相義也坎勞卦坤五下降為民為勞
　民互兊兊言為勸相勞云者使之朝夕從事於教化
　勸其未至相其未成也
初六井泥不食舊井无禽象曰井泥不食下也舊井无
禽時舍也
　井以汚濁廢鳥獸猶去之而况於人乎初以柔順居
　坎險下蓋不能潔白其徳而自抵於廢棄者也君子
　惡居下流凡以失其清明之性故耳坎水在上巽入
　之兊毁之為泥互兊為不食四有離體與物不相應
　為无禽為時舍
九二井谷射鮒甕敝漏象曰井谷射鮒无與也
　士君子必有聖賢之與厥徳乃脩二不獲上應於五
　而下比初隂趨向不正徳以之墮曰井谷射鮒甕敝
　漏位居坎險下為谷巽為鮒鮒魚細者坤五下居初
　坤土在下兊毁乗之為甕敝漏二本剛中而以順說
　之資下比於隂棄中正從昬濁剛徳既虧才器淪喪
　惜哉雖然為二者亦在夫求與巳修巳而巳聖人不
　著凶咎辭幸二一朝反身而從善也
九三井渫不食為我心惻可用汲王明並受其福象曰
井渫不食行惻也求王明受福也
　九三備清潔之徳而位在坎後小人蔽之王明則蔽
　者退矣故並受其福夫井之為水善利萬物凡以至
　潔而巳傳曰氣之清者為賢三有可食之徳而不及
　食孰不惻然念之可用汲宜在髙位之謂君子而在
　高位惠澤必加于天下汲可用也巽上巽潔齊為井
　渫兊毁為不食坎加憂為心惻上應之為可用汲五
　以乾徳居互離上為王明曰求云者徳修于巳君子
　求之是以不求求之也天下被澤為受福盖君臣之
　福繫在天下陽為福
六四井甃无咎象曰井甃无咎修井也
　徳莫大夫養之修之修之所以大其養井六四位在
　坎下互體離兊兊毁離明明足以有見故能先毁而
　用其修云是可以塞近臣之責矣曰无咎且人臣修
　巳之徳以修其君之徳君徳既修善政斯出其利豈
　淺淺哉坎離有水火用為甃
九五井冽寒泉食象曰寒泉之食中正也
　居中履正美徳厭天下心若寒泉足以息天下之熱
　者然曰井冽寒泉食夫中正本之身達之天下人君
　誠能恭己無為以行吾之中正則天下莫不日用而
　黙化之相與去惡從善如渴得飲熱以寒息惠所及
　者大矣坎中為冽陽萌黄鍾泉所自發潜養之功非
　一日曰寒泉泉寒而天下喜食之猶聖賢有美徳天
　下仰惠斟酌飽滿各得其欲也五以坎中居互離上
　中正而明有静一之徳故其取象如此
上六井收勿幕有孚元吉象曰元吉在上大成也
　井道既成曰井收勿幕勿幕戒也上以隂居井上隂
　性吝嗇宜戒聖人一視同仁方且公天下而惠利之
　天下求之无窮己而聖人與之亦无窮巳豈曰幕之
　云哉聖人有誠一之徳飲徳者莫不率化不勞而惠
　自及之所孚者大矣虞舜文王行此舜以正文王以
　淵懿向使二聖人斂徳弗用天下安所繫命哉舜文
　王之心不一日忘天下故天下後世樂推其徳而不
　厭也隂上為收坎北方為有孚其吉以仁曰元吉元
　吉吉之大也
䷰(離下/兊上)
革巳日乃孚元亨利貞悔亡
彖曰革水火相息二女同居其志不相得曰革巳日乃
孚革而信之文明以說太亨以正革而當其悔乃亡天
地革而四時成湯武革命順乎天而應乎人革之時大
矣哉
　火動而上澤動而下二女志不同行為睽睽離之義
　也至澤火相息而志不相得事勢既窮不可一朝居
　矣曰革序卦曰井道不可不革故受之以革易汚濁
　而為清明革道也雖然有乾徳而後可革革非易事
　也必徳明而有以孚信之于先然後革可用徳之能
　孚非一日事曰巳日乃孚革而信之孚而後革聖人
　不輕為也元亨利貞乾徳也互體乾在中故曰元亨
　利貞云悔亡謂不獲罪於天人也離為日自初進四
　革道乃成為巳日周自后稷至太王王季文王徳孚
　天下久矣武王繼之始用革孚而革也惟湯之革夏
　亦然嗚呼革非徳明著見之君莫能行之矣水火相
　息二女同居其志不相得曰革聖人甚言革之不得
　巳也水火陵害生理絶滅其勢有不得不大變之以
　惠利天下萬物者火炎上而澤息之澤趨下而火息
　之曰相息夫卦體澤火也而曰水火相息盖水火在
　天地間未嘗一日无之故水在火上為既濟蔑有息
　也若澤火則質性不同澤金為水母夫澤水所鍾也
　水在澤而火克之金日以消水日以涸火日以衰其
　勢必息自離午至兊酉水火敗絶之時兊金又為死
　火所尅宜其息卦以坎變至震革始用事震仁也聖
　人必俟仁徳之孚而後革也兊離索於乾而得曰同
　居居同而志不相得則上下侵奪將不得以生養是
　豈可不革哉雖然革金火之變也聖人用土之信以
　濟革曰革而信之何以言邪稽諸時運方火金相息
　之時得未土以生金土承火母生金子於是有庚伏
　之候而嵗功以成聖人出而應天下之革非信固无
　以服億兆心拯之塗炭中也故曰革而信之云文明
　以說大亨以正革而當其悔乃亡謂順天人之心其
　革必當不然利未及興而害巳隨起矣當僅悔亡不
　當之害可勝言邪君子慎革惟徳之文明而天人胥
　說亨大以正然後革可為也天地革而四時成湯武
　革命順乎天而應乎人革之時大矣哉聖人因天地
　以明革也天地以生物為心其革也所以成四時而
　生物之功於是不窮春夏生養秋冬肅殺循環致用
　于以見天地之仁湯武法天拯天下於塗炭中而納
　之於仁壽之域湯武之心配天地革於時為大殆未
　可輕議也
象曰澤中有火革君子以治厯明時
　君子之革本以順天君子觀澤火象治厯盖將與天
　下同奉天地之革敬授而日月之也是其設施舉措
　凡有因革于天下罔不稽於天而協於人矣卦自坎
　變坎離日月之㑹而澤火相息久必差忒厯不可不
　治也
初九鞏用黄牛之革象曰鞏用黄牛不可以有為也
　以中順自固曰鞏用黄牛之革此周文王心離初為
　黄牛陽外為革鞏固也初以陽徳居離明先非才之
　不可以有為謂謹守中順然後上合天心耳周文鞏
　用夷齊來歸天下大義於是而正
六二已日乃革之征吉无咎象曰已日革之行有嘉也
　桀紂之惡著伊尹太公不得已而與商周令聞令望
　傳于後世商周之革二臣之力也其征吉誠以契天
　人之心耳二離中有文明徳是以能上應九五敷大
　信於天下離於時為亨曰行有嘉
九三征凶貞厲革言三就有孚象曰革言三就又何之
矣
　湯武之師弔民而止革道既成過中則殘必貞必厲
　始合天心武不可黷也夫革言而就者三衆信之天
　下歸之也撫以寛仁斯為貞矣武之歸馬放牛示天
　下弗服湯之慄慄危懼若將隕于深淵其貞厲之謂
　乎兊體在上為言三陽為三就剛過為征凶自三以
　往有互乾體皆曰有孚如天在上孰不信也
九四悔亡有孚改命吉象曰改命之吉信志也
　處互乾中其革當天下信之信其為天下心也以我
　明徳易彼昬政曰改命吉互體巽位居水火相息之
　際為改命四不正本有悔得乾中而悔亾
九五大人虎變未占有孚象曰大人虎變其文炳也
　文王道徳之化黙施天下天下靡然從風所變者大
　不待質之鬼神而其道巳孚無他躬行之應也兊西
　方為虎兊互離龜為占嗚呼紂之不道文王巳革之
　於先矣觀詩漢廣徳教所及汝墳道化所行其為孚
　也豈待占而後知哉
上六君子豹變小人革面征凶居貞吉象曰君子豹變
其文蔚也小人革面順以從君也
　其湯武事乎兵不戢將有自焚之災曰征凶治之以
　仁義為居貞禮法刑政密矣曰其文蔚考周公訓迪
　頑民辭凡欲革其心也兊說見于外為革面
䷱(巽下/離上)
鼎元吉亨
彖曰鼎象也以木巽火亨飪也聖人亨以享上帝而大
亨以養聖賢巽而耳目聰明柔進而上行得中而應乎
剛是以元亨
　聖人有明徳而羣才樂為之用仁徳並施海内大治
　曰鼎元吉亨風自火出為家人禮明於内而化行於
　外也家道正而天下治鼎象治道之成明徳升於上
　人才用於下坐收調一之功其吉也大巽木為才鼎
　之才家人之化也故鼎治自家人始然則正身以齊
　家齊家以治天下真古今不易之道歟鼎象也以木
　巽火亨飪也鼎當求之象而不求之器鼎象天下夫
　天下大器也虚器也扶持綱紀之在人聖人治天下
　不自恃其明用衆才為明曰以木巽火賢才用而吾
　明徳以著教化以行亨飪之功於是成矣陽實為飪
　聖人亨以享上帝而大亨以養聖賢亨飪之見于事
　者也夫人才並用治道聿興上可當天心下可育人
　物其效顧不博大哉必曰大亨治大成也互乾發享
　帝義乾剛為聖賢盖人生宇宙閒導而使為聖為賢
　在上養之何如耳聖人之治孰有大此者乎巽而耳
　目聦明言聖人體巽用才而明徳之大蔑有加也且
　斂天下聦明而歸諸已非巽以下賢者莫能行之夫
　惟内巽其志外巽其身則善道日聞下情上達不復
　有壅蔽之患何施何為而不中於理也天下其有不
　治邪卦自離變伏坎在下坎為耳離為目曰巽而耳
　目聦明柔進而上行其道進也自巽而離曰柔進得
　中而應乎剛應上下之剛也六五以明徳處互乾上
　道雖用柔身履乾剛是以能應得中應剛鼎道成於
　是矣盖剛中之賢應然後可與大有為於鼎以盡用
　天下之才而大吾明徳也或曰鼎自遯來二隂卦也
　何以為鼎曰遯二隂位窮于上是謂大壯鼎為卦大
　壯之上來居鼎初大壯之初往居鼎上剛賢用事君
　道得中鼎大壯之效也羣賢並用而位乎上下鼎治
　其昌矣
象曰木上有火鼎君子以正位凝命
　分定而後禮化行孟子曰中天下而立定四海之民
　正君位以正天下之位使賢不肖貴賤人心各安其
　分而不相錯亂命其凝矣盖治莫大於分聖人斂賢
　才而布之天下非正位於上而動無非禮何以一天
　下之志而納之中和之治哉惟夫位得其正羣賢在
　列各當其序君命以定禮化遂行離南方為禮為正
　位巽在下為凝命巽為命巽隂為凝
初六鼎顛趾利出否得妾以其子无咎象曰鼎顛趾未
悖也利出否以從貴也
　居鼎初有取新義曰鼎顛趾顛趾非鼎之正利在出
　否得妾非家之正利在得子且鼎繼革後必去其濁
　穢而後飪可亨也譬士乗風雲之會雖起魚鹽屠狗
　所不當問生化之功繫以成曰以其子无咎其事非
　正其理未悖也初以隂居三陽下為顛趾巽下為妾
　三陽在前為子陽有生物之徳為无咎陽為貴應四
　為從貴
九二鼎有實我仇有疾不我能即吉象曰鼎有實慎所
之也我仇有疾終无尤也
　剛中履正義不苟從曰有實陽為實怨耦曰仇指四
　言之四折足為疾四處近臣位亢滿不正阻蔽二陽
　之進而擅權用事于鼎我之仇也九二操徳守義懼
　四即之故獲吉天地間終能濟亨飪之治慎所之云
　者以其心之必將應五也夫人臣而所適應之正何
　尤之者
九三鼎耳革其行塞雉膏不食方雨虧悔終吉象曰鼎
耳革失其義也
　四阻之其道不得上行為耳革乾金離火乗之為革
　獲應而後吉曰方雨虧悔終吉言遇上而吉也鼎自
　離變離文明為雉膏反兊為不食忠嘉之徳未獲信
　用於上曰雉膏不食互乾天氣下降隂承之為方雨
　雨則遇遇則悔虧為終吉甚矣小人為君子患而扼
　其進也故君子雖有美徳莫獲展盡小人扼之而已
　人主可不深念哉失其義謂可舉鼎在鉉輔鉉在耳
　耳革而行塞則失協濟之義吁若三者非上以剛徳
　力振之又安能有行於時而終保其吉也哉是以古
　之君子必貴夫汲引之助也
九四鼎折足覆公餗其形渥凶象曰覆公餗信如何也
　四以離初處互乾上乾陽在下鼎實也四在三陽上
　所受過量其位不中才徳皆不能勝任而竊居上位
　是以有覆餗之凶且四阻二陽之進而專應初棄陽
　從隂謂邪為正謂小人為君子恣其邪心上下莫之
　孚信卒敗鼎事固其宜也聖人以天下大器不可付
　之匪人而辨之宜早丁寧力言之使後世知以取訓
　不然禍至徐圖為社禝百姓憂莫可悔矣嗚呼觀大
　臣者必考其信盖信不足則欺必將蔽賢援不肖以
　重違天人之心使如斯人而獲用幾何而不肈亂産
　禍邪四應初初以隂在下為折足離雉為餗互兌兌
　毁為覆餗兊澤為形渥渥沾濡貌夫鼎而覆餗則無
　以享上帝養聖賢至天下不得食矣凶其大哉
六五鼎黄耳金鉉利貞象曰鼎黄耳中以為實也
　五位離中其徳文明而又下有剛徳臣為之正應以
　輔成其徳舉天下之大而措之治有餘裕矣且天下
　治亂率由人君聽納之得失五得中而明虚已以聽
　是以九二剛賢樂為之用而吾之明徳由此日新鼎
　治於是成焉曰鼎黄耳金鉉所以舉鼎金西方至堅
　之物其質不變而有常剛徳之譬也蓋天下大器非
　剛莫舉五雖柔位乾剛承之柔進上行剛復往應故
　曰金鉉云互乾在下為金利貞蓋勉以貞固之道也
　嗚呼天下雖大其治不難致也以中聽以剛舉天下
　何患不治中故無不用之賢剛故無不舉之治鼎之
　為鼎殆將功用不窮矣
上九鼎玉鉉大吉无不利象曰玉鉉在上剛柔節也
　堯舜盡道進於帝矣道者何也皇極之中也玉為物
　温潤而堅曰玉鉉盖必有中和之道中和之化中和
　之治熙熙乎堯舜時矣金鉉舉天下以剛玉鉉舉天
　下以中帝王之治於此分上本乾位六五柔中進而
　承之粹美積中而徳益盛業益大為玉鉉乾為玉為
　金剛柔節謂五承之也
䷲(震下/震上)
震亨震來􁀉􁀉笑言啞啞震驚百里不喪匕鬯
彖曰震亨震來􁀉􁀉恐致福也笑言啞啞後有則也震
驚百里驚逺而懼邇也出可以守宗廟社禝以為祭主
也
　上坤下震為復復其一在内雖動而静至震則内外
　俱動矣四下應初是曰震來四動互坎中且有互艮
　體止動不寧其來也恐而陽氣奮達萬物以生其恐
　斯福曰震亨震動也在人吉凶悔吝所自生也動而
　畏天必獲後福􁀉動物之周旋觀視者陽之未升不
　无􁀉􁀉之虞􁀉􁀉憂也欽也畏也陽動于一浸至於
　泰中和之氣自是而達曰笑言啞啞陽動為笑言夫
　人君動而臨涖天下而能知天之畏常若天威咫尺
　肅恭之心不替斯須則徳進身修行為天下式言為
　天下法薄海中外是則是傚罔不知恱矣故曰震來
　􁀉􁀉恐致福也笑言啞啞後有則也此繼天為子事
　也震驚百里不喪匕鬯謂何震長子主器有動而代
　天之象不必専主儲貳言之夫惟動而畏天欽誠所
　格逺邇聳服於守國何有生養之功自是興矣故曰
　不喪七鬯七鬯有中和美徳而可以養人者也且君
　子之道本之身而施之人由吾省懼使逺邇皆知省
　懼天下遷善逺罪自我化之是為震驚震驚而止曰
　百里盖由邇而逺其動不息所及者大自百里而及
　千萬里也惟震驚百里故徳通於神鬼神歆享社稷
　有磐石之固宗廟以享子孫以保繫辭曰帝出乎震
　震動而有為時也乾坤功用付於震猶人君配天地
　而為之子也人君必上畏於天而後天下知畏於君
　而七鬯以守盖畏天則徳積於身動無過舉天下孰
　不肅畏而回心鄉道以従我之化哉震一變坤坤為
　邑為百里七以舉鼎實鬯鬱鬯也其色中互艮艮手
　互坎坎酒食為匕鬯
象曰洊雷震君子以恐懼修省
　聖賢畏天之學肅肅祇祇如天威常在其上常在其
　左右而思以遷善悔過徳如之何而不盛哉雷不一
　曰洊
初九震來􁀉􁀉後笑言啞啞吉象曰震來􁀉􁀉恐致福
也笑言啞啞後有則也
　初為震動主動以欽畏道不違天故天下取則而說
　在動後其理固然也
六二震來厲億喪貝躋于九陵勿逐七日得象曰震來
厲乗剛也
　剛動于下二以隂乗之在震處此甚難剛陽浸長必
　喪其資惟應五斯不失臣道之常七日爻之一氣周
　也居震動時為臣當一心誠意上應於君忠嘉乃著
　不然名實俱喪為天下後世罪人矣變離為貝五在
　互艮上為九陵九陽數貝所資之利也周公遇管蔡
　之變則然當是時厲其孰大
六三震蘓蘓震行无眚象曰震蘓蘓位不當也
　在震必恐懼省巳盡力於誠一之徳而後其動无過
　足以息變興利于震三以隂居下卦上有互艮體欽
　慎之心止矣惟震行不息以充其道眚乃亡也可不
　勉邪夫士君子立人之朝於震動有為時而不磨礪
　徳業以趨赴功名㑹天地鬼神之責將及之而况於
　人乎眚得免哉蘓蘓志意舒緩貌也互艮自艮而震
　為震行
九四震遂泥象曰震遂泥未光也
　處四隂中其道未申曰震遂泥君子必慎所與不然
　雖有剛動之才不克施為矣羣隂退聽其道始光也
　嗚呼大臣欲有為於天下莫先於親君子逺小人以
　輔助其剛徳此而不圖何以享令望於天下後世哉
　互體坎坎為泥互艮隂䧟之為未光
六五震往來厲億无喪有事象曰震往來厲危行也其
事在中大无喪也
　六五進則遇上而動極退則乗四而履剛往來震動
　之間有坎險體其理危甚而五以柔居震動中是能
　損巳修徳汲汲兢兢不以天下為樂而以為已憂者
　中和之氣足以息強暴鎮浮俗不獨變故可盡弭而
　事業之大從此興矣宜聖人嘆嘉謂无失徳于天下
　而可以大有為於震也互坎坎信為无喪嗚呼人君
　處震動時亦在夫躬至誠不息之徳以勉其中中者
　天所與人所歸中則自身施之天下无不當於理而
　順於人易道尚中周成東征之後不敢自逸王業更
　昌宣遇災而懼王化復行二君以柔中得大无喪義
　云
上六震索索視矍矍征凶震不于其躬于其鄰无咎婚
媾有言象曰震索索中未得也雖凶无咎畏鄰戒也
　上六以隂居互坎上處震動之極莫知所安故志窮
　於内目動於外若是者自守猶懼凶也況征乎且巳
　在震上有其位矣而心不得須臾寧凡以不得中道
　耳夫得中則誠誠則事事中理俯仰之間了無愧怍
　何索索矍矍之為哉震不于其躬于其鄰不待禍災
　及巳而後悔悟也視鄰以戒鄰之中我以為中斯无
　咎矣夫自一國以至於天下當震動擾攘之極才徳
　不足以弭之儻非親比有徳遷善悔過何以自保也
　婚媾有言謂三三正應也舍三從五為有言君子於
　震從其正而巳矣言奚恤乎隂居動極為索索為矍
　矍震目為視反艮為躬鄰謂三五有互坎體水㶁㶁
　成聲為有言
䷳(艮下/艮上)
艮其背不獲其身行其庭不見其人无咎
彖曰艮止也時止則止時行則行動静不失其時其道
光眀艮其止止其所也上下敵應不相與也是以不獲
其身行其庭不見其人无咎也
　乾陽中於坎止于艮動於震終終始始生化不窮艮
　其背不獲其身忘巳也隂為腹陽為背聖人止徳於
　静其心泰然與天地為一曰艮其背行其庭不見其
　人巳忘而物亦忘之也盖静而後能止我止而天下
　萬物莫不各止其所矣夫艮萬物潛㝠時也聖人法
　之體道之靜天下事物莫或干焉曰不見其人聖人
　豈絶物而漠然不與事物接哉惟其深明夫物我之
　分内不知有巳視天下若无與是以因時而動酬酢
　萬變不失其中而可以參配天地生物之徳天下莫
　窺其應用之跡也古人繡黻於裳兩已相背正取止
　靜之義以示至戒有天下者不可不知艮蓋止静則
　性復於一耳目聲色之好不萌於心而累徳者去其
　出而臨涖天下若出於不得巳而莫不以禮法從事
　惠利之及于天下萬物豈可一二勝言哉艮止也時
　止則止時行則行動静不失其時其道光明艮其止
　止其所也上下敵應不相應也是以不獲其身行其
　庭不見其人无咎也申言艮之所以為艮也真止不
　繫動静故行止因時而動静當於道道以光明萬物
　屈於丑申於寅動以静基而發生大徳著見於外曰
　動静不失其時其道光明聖人用艮於身而得夫真
　止之道動静應天事業以大盖由吾一性之光明已
　極夫天下之光明也堯之光被四表舜之重華協于
　帝皆自真止中來書稱堯安安傳稱舜幸能正生以
　正衆生其君臣相警戒亦曰安汝止堯舜蓋深得於
　易者且夫子固嘗用艮矣可仕則仕可止則止可久
　則久可速則速夫子之道昭明於天下後世亦以性
　止於内故動静无往不當也艮其止止其所也上下
　敵應不相與也此以卦體論艮一陽止於外而在上
　二隂止於内而在下上下敵應无一不止其所安斯
　无咎之道互震坎為動静陽上為光明坎險則止震
　動則行為時止時行
象曰兼山艮君子以思不出其位
　夫山至静而雲物興焉淵泉出焉草木生焉禽獸居
　焉貨財殖焉人止心於静功用之及於天下殆未可
　測也君子觀艮象而安於所止是以心念至正有所
　不動動斯光矣思不出其位謂何為人子思孝為人
　臣思忠在士思學在朝廷思治在上思所以利下在
　下思所以事上夫子著思無邪之訓自艮發之若曰
　不出其分位是畎畝之間不容有拳拳思忠者邪兼
　山内外俱静義艮土為思
初六艮其趾无咎利永貞象曰艮其趾未失正也
　在艮而止於下夫何咎利永貞戒也盖士君子進為
　於時以知止為本夫不知止鮮克有終者情欲内牽
　勢利外誘則无往能止心不知止而一肆其所行尚
　何惠利之及人哉是不可不貞於蚤而持以久也隂
　下為趾柔初而能止為未失正
六二艮其腓不拯其隨其心不快象曰不拯其隨未退
聽也
　其徳中正又時位當可行莫或拯之而録録隨人曰
　不拯其隨眷眷然有不忘君心曰其心不快夫更相
　汲引臯夔盛事也九三履剛曽不下其聽於二惑哉
　若二之中徳三或援之可以應五而有行於艮不拯
　若何隂居下為腓陽止其位為不拯互坎坎心病為
　不快盖腓在下必股肱拯之然後能有行耳嗚呼君
　子之急於得君盖欲以行道彼固非若小人求快其
　私志也二其忠於事君果於立事者哉
九三艮其限列其夤厲薰心象曰艮其限危薫心也
　艮一陽居上陽止其所得止静之道因而重之三位
　在四隂中有互坎互震體為艮其限列其夤厲薫心
　爻言變也身中曰限上下之氣所自達也三處内卦
　上不安分位有乗險以動壅塞正道之心於止静失
　矣且小而一身之否大而天下之否莫不皆自夫上
　下之情氣不通而上下之情氣蔽隔不通以有物間
　之耳在人則邪氣為身害在天下則小人為天下害
　是也三剛過不正䧟四隂中於艮盖小人之雄者夫
　小人能為國家患必才過人者能之彼徒切切然經
　營於胷中日以壅塞正道為務事幾一發大而亾
　人之國小而亡已之身可不畏哉居下體上為限夾
　脊肉為夤陽止為列隂陽之氣窒不通為薰心九三
　以陽居陽譬小人之有才而能蔽塞賢路以危其君
　者是以取象若此心為君互坎為心
六四艮其身无咎象曰艮其身止諸躬也
　艮以不獲其身為義盖聖人忘巳以應天下之道也
　四位失厥中未能融物我為一方致力於修其身而
　巳用止於身自守以正動遵禮法曰艮其身四以隂
　居隂才徳俱不足不能舉天下而盡納之正是未可
　任天下之重而應天下之變也於已无咎位則未稱
　聖人曰止諸躬謂躅躅然從事於一巳之修徳未加
　于人耳雖然四知身之止而行以不息庶幾亦可以
　輔成其君之徳故无咎陽在下為止諸躬盖所止在
　一巳之辭
六五艮其輔言有序悔亡象曰良其輔以中正也
　輔車之輔人主安危榮辱之機在言一失其序左右
　者得以窺伺而讒閒疑隙所生也況發號出令將以
　止天下之動安可不重慎其言以自貽悔哉夫惟止
　静之功既成於性而中正之道内足於身發之於言
　言必嘗道悔其亡矣嗚呼人君不可不知止也久矣
　為君而不知止則事物惑之諂佞移之聲色蔽之玩
　好奪之殆將淪於不中不正之域故心不誠於言言
　不得其序今日是之明日非之雖紛紛多言誰其信
　從也哉艮六爻象皆取諸身人之相感與夫行止動
　静之幾莫切於身爻位上下象體自具五下乗互震
　上止下動有頤象為輔互坎在下為言雖然聖人不
　言而化化在言前盖其躬行之實有以感之於先不
　待言也五柔中僅能用中正以見於言而巳未可以
　語化化其大乎
上九敦艮吉象曰敦艮之吉以厚終也
　因性之正而加止也淳之至也利物之徳興矣其存
　心厚其行事亦厚内外兩盡而生養之功施於萬物
　配於天地臣道有終莫過於此蓋居止知止則少欲
　於身而公道行於天下利物之徳可量也哉古人於
　晚節尤加慎畏夫失性不知止不能保厥終也良自
　坤索為敦
䷴(艮下/巽上)
漸女歸吉利貞
彖曰漸之進也女歸吉也進得位往有功也進以正可
以正邦也其位剛得中也止而巽動不窮也
　漸否之變坤三上行乾四下承男下女女歸之其歸
　以禮是謂女貞漸臣道也卦象女歸以貞為本爻象
　鴻漸則以其進有序為義互離在中離為日為明君
　明於上時可進矣進得位往有功也進以正可以正
　邦也言君子之進不茍也坤隂位巽下為得位仁徳
　内止上通於君位與徳稱利澤其大是以有功生物
　之功起於震巽為有功進以正謂上仁下順上下交
　孚以禮而進有回天格心之功无順旨阿諛之事君
　臣之間用無失徳於天下而天下從其正曰進以正
　可以正邦其位剛得中也指五言之盖君有剛中之
　徳而後可與有為於時臣之進也恃此而巳如是而
　後能行其正而巽動不窮也終言漸進之道也艮七
　變為漸而艮在内巽在外漸以艮止立本以巽仁行
　之徳止事順功業其興矣盖人臣進為於時莫病乎
　躁動不知止方且得失利害交戰胷中尚焉能擇義
　而行以盡其愛物之仁哉知止則定定則能應度時
　而動徐以堯舜仁義之道啓沃君心鮮不入矣是以
　上得於君且能有所建立於天下功業之興无有窮
　巳也
象曰山上有木漸君子以居賢徳善俗
　徳修之身可以芘人譬木在山山止於下木漸於上
　積非一日賢徳必居乃能有化孟子曰居天下之廣
　居宅而行之之謂居賢徳仁徳也徳非止乎仁善俗
　仁徳之施也艮山為居巽風鼓舞為善俗
初六鴻漸于干小子厲有言无咎象曰小子之厲義无
咎也
　柔處艮下其進為難知難而厲義无茍合或者不察
　惟急於應是以有言處巳茍當言无傷也且士君子
　之進當致難於初不然幸進喜得外行險内愆義以
　重獲罪於天人君子不為也厲其貴哉漸自艮變坎
　離在中鴻水物其色文明飛有序來有時故漸六爻
　皆況鴻初位互坎下為干艮下為小子四居互兊中
　為有言干近水言厥進甚徐不敢輕也
六二鴻漸于磐飲食衎衎吉象曰飲食衎衎不素飽也
　身安道行君子樂之食人之禄可以无愧矣二本坤
　中得臣道之正曰鴻漸于磐互坎為飲食艮中為磐
　磐石之安平者盖五以剛中應二而二得行其志故
　身安志舒飲食衎衎衎衎舒和貌也孔子曰邦有道
　穀邦無道穀恥也若二其食粟於有道時而言聽計
　從歟不然何為衎然其和而了无愧怍于心也嗚呼
　士君子之進而志不得信于上下不肯一朝安居矣
　詩曰彼君子兮不素飱兮二之謂矣
九三鴻漸于陸夫征不復婦孕不育凶利禦宼象曰夫
征不復離羣醜也婦孕不育失其道也利用禦宼順相
保也
　易以夫婦象君臣三舍乾陽趨坤隂於道為逺且三
　四以相比而私親非以應相求也安能成生育功邪
　譬夫君臣之間本非志合道同而遇不以正鮮能成
　事矣利禦宼謂何四順比三緩急有相保勢而開國
　承家之君則非所當用也三四在卦體象歸女貞爻
　言其變聖人復以乾坤自否相交發君臣進合不以
　道示為臣大戒夫鴻漸于陸進得位矣而君背道臣
　无治功之實徒以順親比借曰禦宼利終非為國之
　利盖君臣之遇不正固无以正天下也互離離南方
　為陸三以乾居互坎中坎險背道陽止於下為不復
　四自坤居互離中其性順麗无治功之實離復為婦
　孕坎盗為宼離坎不相濟為不育且坤進上行失母
　之道是以不育也
六四鴻漸于木或得其桷无咎象曰或得其桷順以巽
也
　位髙危道也履髙位而至安其惟順乎且君子所謂
　順順於道非順於事順於道故其感人深而君安之
　吾身亦以之安巽木為桷桷平柯也或云者得之難
　也公孫碩膚赤舄几几詩人詠周公四其是哉四有
　離明體順巽盖所優為自坤之巽曰順以巽
九五鴻漸于陵婦三嵗不孕終莫之勝吉象曰終莫之
勝吉得所願也
　間除道合生化之功於是成曰終莫之勝吉盖二五
　得剛柔之中君臣皆有中徳睽必合自二至五歷三
　位而應為三嵗三嵗不孕三與四實間之也艮上為
　陵三四位不中正為終莫之勝夫漸臣進之卦而二
　五居乾坤中得君臣正位志同道合卒得所願臣之
　獲進斯為盛矣
上九鴻漸于陸其羽可用為儀吉象曰其羽可用為儀
吉不可亂也
　巽上何以為陸巽位東南陸也位在上而與三同曰
　陸美哉盛徳事也盖大臣以謙恭自處而禮行於身
　有安平之徳无高亢之累則進止施為皆有法度行
　之天下施之後世莫不視為楷式不可少易孰吉如
　之詩美周公鴻飛遵渚遵陸卒章曰是以有衮衣兮
　無以我公歸兮無使我心悲兮謂其儀刑可法也巽
　白為羽互離文明為儀為不可亂
䷵(兊下/震上)
歸妹征凶无攸利
彖曰歸妹天地之大義也天地不交而萬物不興歸妹
人之終始也說以動所歸妹也征凶位不當也无攸利
柔乗剛也
　隂陽之義必始終相續然後生生化化其道不窮此
　歸妹設卦之旨也節之在禮守之在中故征凶不然
　說動不巳而失順静之道何以能久惟臣之於君亦
　若是夫英才遇時有說動之志而不知謹禮揆中若
　後世漢賈生蔑視絳灌紛改制度事功亦何從而立
　哉宜征凶之所以致戒歟歸妹天地之大義也天地
　不交而萬物不生歸妹人之終始也聖人釋彖辭未
　有若此深切著明而特發其義者要使後世明天地
　之道察男女之情而用之於君臣之間可以長久而
　无不繼之弊也天地交為泰其至和之氣復相交於
　中為歸妹生化之理於是滋出生物之義斯為大聖
　人知泰必有否稽諸天地以究夫時運之所以終始
　而反復言之且坤位西南乾位西北兊居坤乾之間
　萬物至是而摇落歸根時也乾三上進坤四下承而
　發震兊二象是為歸妹自兊而往乾陽用事中男之
　坎少男之艮承父以大其生物之徳終終始始无有
　窮極生理昌矣故夫夫婦君臣之道不繼則息禮之
　有娣妹所以求繼而人君於英才勤勤下之盖將以
　為天下社禝長久无窮計也三四相易隂陽各失其
　位曰位不當夫失位而說動不巳則柔之所遇不一
　將舍震陽而有下從二剛之心生化之功或幾乎絶
　滅能无凶乎惟安静不征然後獲所歸而終始之道
　得也
象曰澤上有雷歸妹君子以永終知敝
　雷動澤應說感以正利物之功益大非若雷風之為
　恒也君子法之事圖厥終歸妹永終之道也内而一
　家外而天下生生化化其理惟均知敝云者謂不然
　則生化之理或幾夫絶滅耳
初九歸妹以娣跛能履征吉象曰歸妹以娣以恒也跛
能履吉相承也
　兊下為娣兊毁足為跛承二為能履為吉二以剛得
　中女子之貞者所承既貞何動不吉且士君子固有
　因大臣之援以遂其進為之志者斯亦分義之常惟
　適從之正乃能有行有為於時也慎哉
九二眇能視利幽人之貞象曰利幽人之貞未變常也
　離為目為視兊毁之為眇二以互離居兊中若眇者
　之有見然其徳本明其毁外至曰眇能視澤中為幽
　人夫九二以剛履柔位又得中用離明乗兊毁在歸
　妹為徳勝而容貌不足動人者惟遵晦守貞待上之
　求斯不失其常聖人設此爻以明歸妹說動之極苟
　不知以徳守貞失女子之常則无以保終獲吉于後
　也吁為人臣當歸妹時上動以求下說以應謂可進
　矣然一於進而不知守其常徳以待際遇其勢必不
　能久合以取信於上且敷大利于下故士君子雖容
　貌閥閱不足動人苟有中徳要當自晦君我信而後
　應之始能有為於天下儻說動不貞以至喪巳招辱
　何往而見其利也哉
六三歸妹以須反歸以娣象曰歸妹以須未當也
　六三自坤四來歸妹所由以成卦而徳位俱不正故
　發此象須賤妾星也織星貴須星賤譬夫士起㣲賤
　而進不以正何𥙷于用反歸以娣始為合禮反歸謂
　反從初也從初而得承二之正斯為當矣孟子有父
　母國人賤之之喻其須之類歟三麗於二陽之間為
　須
九四歸妹愆期遲歸有時象曰愆期之志有待而行也
　四居兊上兊正秋為愆期至震而動為有時夫君子
　之心不一日忘天下豈固於進而難之哉顧進非其
　時則无以遇合而行其志是君子必艱於進震位東
　方君子至是可以行其仁矣
六五帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴行
也
　歸妹自泰來故五爻辭與泰六五同曰帝乙歸妹君
　謂二娣謂初乾為衣初二本乾體其象取袂袂飾禮
　容之服互體坎坎為月月幾望謂徳明而守之以謙
　也婦事夫臣事君亢則累夫小君有謙中之徳而婦
　容則下於娣君子何貴哉貴夫徳而已矣帝乙尊者
　稱尊者而曰乙取屈體待下義以貴行貴徳也盖五
　位在中故所歸者亦貴於中鳴呼自昔有天下者英
　才必相繼以進然後治功可永古人所以甚惡夫竊
　位而賢君禮賢求士心不敢須臾忽正謂此耳然人
　才以徳為貴此帝乙歸妹之心儻舍徳而取其文采
　容貌之末祗以害治非所以成治尚何所用於歸妹
　哉
上六女承筐无實士刲羊无血无攸利象曰上六无實
承虚筐也
　不誠何以相與君臣上下夫婦率以此敗女謂三士
　女云者夫婦之道睽也震為竹筐竹為之其形方隂
　數也三以隂承震為无實兊為羊為金互坎在上為
　无血見上之不誠於三云上下不以誠遇何以久尚
　安能成生化之功邪序卦曰進必有所歸故受之以
　歸妹得其所歸者必大故受之以豐歸妹賢才迭進
　卦也彖辭首以天地不交則萬物不興為訓然則大
　臣而專禄固寵竊有其位而不汲汲於援引賢才以
　輔其上譬由天地既泰而其氣不復交也生生之理
　不幾於息而重違天地之心乎
　
　
　
　
　
　
　紫巖易傳卷五
欽定四庫全書
　紫巖易傳卷六　　　　　宋　張　浚　撰
下經
䷶(離下/震上)
豐亨王假之勿憂宜日中
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虚與時消息
而況於人乎況於鬼神乎
　震乘離陽氣滋而盛萬物極其髙大曰豐豐治盛之稱也
　人君當天下既治内有明德動則中理天下萬物之情靡
　不周照豐所以亨王假之何如亦曰至誠不息以大吾之
　明德而已親賢逺色去佞止欲凡事物足以昬吾正性者
　日去德之明也豈不大邪其德大其治斯大乾陽進居震
　初曰假乾王也大也盖有天下者不可安於佚樂而自狹
　其志惟乾體之健以充其明德是以能假假故大豐自泰
　升夫治安則怠怠則驕驕則亢亢則將一肆其情性而莫
　知底止此古今之常情也天下可憂者自此生矣曰勿憂
　宜日中謂勿憂之道當以日中為法耳盖人君之患莫
　大夫窮一已之樂而心志不在天下惟夫以天下百姓
　為心知其好惡知其疾苦若日之中去亢去驕去怠
　求賢而下之舉能而用之其於天下也毫髪无不照
　之情然後權臣不得擅其政而治安可以長保舍是
　非豐所宜離伏坎坎為心憂曰勿憂必取日中怠亢
　者皆不足以有照也且雷電一也動而明為噬嗑明
　以動為豐何義人君動而有明徳然後能除間而大
　其明曰噬嗑若豐則君徳既明於内而又持以不息
　之誠是以能致光明盛大之治無有窮已也有噬嗑
　之除間而後可以致豐不然雖有明徳於内將安所
　施于天下邪王假之尚大也日中則昃月盈則食天
　地盈虚與時消息而況於人乎況於鬼神乎聖人憂
　豐大之君不知保其治重之以天地盈虚之道俾惕
　然戒懼而圖厥中也夫數極必反故雖天地之大盈
　虚猶有不齊者而況人之聚散鬼神之歆享安能必
　保其常然哉聖人知治必有亂安必有危孳孳然惟
　勉修明徳俾無過厥中而災眚可弭大業以隆詩曰
　如月之恒如日之升聖人在上有常安常治之福非
　深得乎易而以道御數其能至於是乎豐自坎變而
　内有離體為日月坎離幽明迭運為人為鬼神雜卦
　曰豐多故也盖天下之弊每生於治安之時擾擾萬
　事自此起矣有大物者可不精思而熟念之哉豐互
　體㢲兌盖其順說之志已生於君心日中之訓宜聖
　人拳拳於豐也
象曰雷電皆至豐君子以折獄致刑
　治至盛大優游是戒折獄所以致刑刑期於無刑明
　徳之施也此二帝三王心法用能保有天下而享國
　久長歟豐自坎變離為獄為刑
初九遇其配主雖旬无咎往有尚象曰雖旬无咎過旬
災也
　易以隂陽剛柔竒耦為配豐初四皆剛也而曰配主
　謂其徳同其志與事俱同上下合徳用有為于豐大
　之世君可正天下可常治夫至治之君而剛徳少貶
　怠心一生則小人乗閒用事莫可救藥矣必有剛徳
　君子相與竭盡心腹規之以忠先後輔助弼成其徳
　豐可久也凡隂陽相敵多有咎初雖旬无咎盖徳同
　志同事同而後可有為於豐且不獲罪天下後世也
　往有尚謂往與四合必得上於六五卦體離納已震
　納庚自庚至已凡十日十日之氣均過旬則失其同
　而無補於豐豐道既衰君臣上下其能享安靜之福
　乎故曰過旬災也離火炎上為災
六二豐其蔀日中見斗往得疑疾有孚發若吉象曰有
孚發若信以發志也
　蔀茂草壅蔽象也豐大之世而君以柔履隂浸浸然
　將日淪于昬闇之域為臣者雖有明徳展盡則疑夫
　惟虚一而誠則君心可格故吉震上震蒼筤竹萑葦
　為蔀離伏坎卦自坎變為見斗日伏其明斗益煥然
　權臣用事君徳蔽虧象也甚矣人君傲慢荒滛之志
　常生治安後當是時賢臣之進說甚難盖其心以為
　是必無可慮事是將浼我也況權幸用事肆為欺蔽
　非明徳至誠君子徐有以感動警悟發上之志俾知
　天命不常人情可畏以我之誠復君之誠則何以維
　持天下之治哉故曰有孚發若吉離中虚為孚為信
九三豐其沛日中見沬折其右肱无咎象曰豐其沛不
可大事也折其右肱終不可用也
　沛幡幔屬蔽有甚於蔀三以明徳位于下而上柔闇
　為甚必不可與有為斷然知止則免於咎沬斗後小
　星盖權臣之次若女謁寺人用事於内而自表見者
　其害治至大夫斗沬見於日中而失其常度則是近
　幸之臣得志用事君道衰矣折肱而止於是為宜互
　體艮兊艮手兊毁為折右肱震𤣥黄為沛且可止則
　止君子何咎微子去箕子為之奴折右肱義也
九四豐其蔀日中見斗遇其夷主吉象曰豐其蔀位不
當也日中見斗幽不明也遇其夷主吉行也
　四以陽處隂故其象與二同周公遭變召公助之事
　業以大吉行之謂夷主謂初初四皆剛徳四下應初
　而同之曰夷遇其夷主則志同道合可以有為於豐
　矣嗚呼自古治極主闇為臣者率罹權臣便佞之蔽
　故三爻皆取沛蔀為象然則君有剛明之徳而後豐
　治可永也剛其貴哉
六五來章有慶譽吉象曰六五之吉有慶也
　二五處雷電中位二以離中而麗於陽為章五下二
　羣陽畢應之曰來章豐大之業於斯為盛孟子曰天
　下之父歸之其子焉往曰有慶譽吉反兊為譽周成
　用之左右師保天下大治而頌聲以作有慶譽也豐
　諸爻往往發君徳闇弱象六五正位乃有來章之慶
　謂何盖人君處豐盛時已雖中才能禮賢而身下之
　闇可明弱可強五處震中柔而有斷是以能來天下
　下賢聖人委曲致意於豐憂天下後世為君之心甚
　切謂居此時當此位非有剛中之徳其勢必闇必弱
　惟下明徳之賢則易闇為明易弱為強在反掌間耳
　易通變之書也可不潛心而究之哉
上六豐其屋蔀其家闚其户闃其无人三嵗不覿凶象
曰豐其屋天際翔也闚其户闃其无人自藏也
　豐其屋以聚斂裒積為事自盈也蔀其家家道不明
　自蔽也闚其户闃其无人賢者去之天下離心也盈
　而蔽朝又無人焉方且亢志不知反故卒罹於凶三
　嵗不覿謂自三至上三折肱為不覿上六以柔處震
　動之極怙恃其豐曾莫之畜情止性晏然自以為如
　日中天不悟其闇也禍幾之發殆不旋踵孰與告之
　悲夫嗚呼自古豐大繼治之主驕盈昬蔽若出一轍
　非敬修明徳去䜛近賢戒夫前數者之弊鮮不危亂
　矣互艮為屋為家為户為无人艮門闕也止也艮卦
　亦曰行其庭不見其人上處卦上為天際賢者退處
　為自藏若詩所謂其人甚逺者云
䷷(艮下/離上)
旅小亨旅貞吉
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
　離一變為旅旅明徳之失也徳失而後有旅卦自否
　來乾剛易位若火在山所臨者狹而功用不及天下
　曰旅旅小亨旅貞吉聖人不以旅終不可為而勉夫
　居旅者也旅之君誠用中以順剛用止以麗明則可
　以小亨而以貞獲吉六五以柔徳居中虚心以順夫
　乾之三陽為順乎剛互㢲為順麗乎明卦體盖五以
　柔中獲剛賢之助於是能止其所不當為抑性損情
　正心誠意以勉麗乎至明之徳天下之心復歸之柔
　道以亨宜其吉也曰小亨云者柔中之君未可與大
　有為於天下也盖人君必内有剛徳然後能不牽於
　聲色情欲之好不惑於䜛佞諂詖之說任賢不貳去
　邪不疑以立大功序卦曰窮大者必失其居故受之
　以旅旅由窮大致之然則在旅而上下内外不改其
　窮大之操若之何而可以濟旅哉旅之時義大謂可
　以興可以立顧處之何如耳
象曰山上有火旅君子以明慎用刑而不留獄
　刑不茍用獄不宿留在旅貴懐撫其人兹為先務卦
　變離離麗為刑獄雜卦曰親寡旅也火棲于山明徳不
　施親之者寡魯莊公小大之獄雖不能察必以情曹
　劌謂可以一戰以其用心近夫先王之仁也在旅而
　於刑慎用獄復不留明之所及雖近而仁心敷暢散
　者可聚離者可合其用為大噫旅莫大於得人心自
　古人心得失常在於刑獄間先王之明徳猶難之也
　而況居旅之君可不慎邪
初六旅𤨏𤨏斯其所取災象曰旅𤨏𤨏志窮災也
　旅初闊略細故人情始安艮下艮小石為𤨏𤨏其細
　已甚人誰堪之旅其戒哉志窮云者失其常度也初
　應四四位在離火下為災
六二旅即次懐其資得童僕貞象曰得童僕貞終无尤
也
　得中為即次二變離其位艮中為懐其資蘊利己利
　物之徳曰資得童僕貞謂賢才助之也其周公居東
　十夫予翼之事歟艮為童僕離蠃蚌艮山為資
九三旅焚其次喪其童僕貞厲象曰旅焚其次亦以傷
矣以旅與下其義喪也
　剛過不中位適承離為焚其次魯昭以之有子家子
　而不能用近小人失君子是不知與下之義矣曰喪
　其童僕歎夫失賢才之助也乾五下居艮三變五為
　離而三復承之曰焚次剛愎自髙是以有焚也貞厲
　謂危厲莫大於是
九四旅于處得其資斧我心不快象曰旅于處未得位
也得其資斧心未快也
　晉文在秦剛不過柔不屈賢士從之得資斧之義志
　未及行心其快邪離戈兵㢲木為斧離南方為心四
　雖剛徳位不得中曰心未快
六五射雉一矢亡終以譽命象曰終以譽命上逮也
　文王孔子之文雖有君道而不得其位上天喜之後
　世尊之譽命斯大克盡文明之徳曰射雉一矢亡終
　以譽命離火為雉戈兵為射雉互體兌為舉命五本
　乾位徳比于上為上逮嗚呼人君不幸在旅徳必若
　文王孔子然後動無過舉治道可復徳茍不明難其
　息哉
上九鳥焚其巢旅人先笑後號咷喪牛于易凶象曰以
旅在上其義焚也喪牛于易終莫之聞也
　喪牛失土地象土地至大至重矣易而失之吁可畏
　哉夏桀商紂之君失衆於上天下莫親而已獨以位
　為樂卒亡天下易之失也況羈旅失國而自樂其樂
　以偷朝夕之安其能不亡乎盖君旅而剛亢自用則
　善言不聞善言不聞則荒怠自肆荒怠自肆則廟社
　殄絶此馴致之理也至是而後憂悔夫何補哉離為
　火為飛鳥曰鳥焚其巢互兌兌口為笑為號咷離又
　為牛離之辭曰畜牝牛吉
䷸(㢲下/㢲上)
㢲小亨利有攸往利見大人
彖曰重㢲以申命剛㢲乎中正而志行柔皆順乎剛是
以小亨利有攸往利見大人
　㢲乾道之變也剛以立本柔以出命因時制宜其亨
　在下繫辭序九卦述㢲者三曰㢲徳之制曰㢲稱而
　隱曰㢲以行權㢲次旅聖人將以順天下之情而感
　悅之以大其事業聖人之權也聖人以中正行仁而
　用其權往无不利大人指二五剛徳中位柔皆順之
　曰利見大人㢲目為見重㢲以申命謂何㢲不一而
　止聖人之心必欲使天下曉然知吾徳意志慮而後
　有為于天下若大誥盤庚之書反復諄諄屢告而屢
　申之誠之至義之盡也㢲風為命内外㢲為申命剛
　㢲乎中正而志行柔皆順乎剛是以小亨利見大人
　言二五之徳如是二五剛中遜志以順入夫中正之
　道曰剛㢲乎中正君臣以中正行命於上固有以感
　動人心而變易其風俗若中國若四夷孰不順之是
　以志行而天下四海之命有所寄託柔道以亨也
象曰隨風㢲君子以申命行事
　風不隨無以成生育之功君子法之申命行事故其
　感人深而天下罔不率從猶風之鼔舞萬物莫不順
　以聽命也八風之至各四十五日而後嵗事以成君
　子體隨風之義其出命也因時為之曰申命自旅而
　㢲方有事于天下曰行事
初六進退利武人之貞象曰進退志疑也利武人之貞
志治也
　柔道常疑初六以柔居㢲先立心不常將何以濟惟
　果斷而正則志治於内可以有為是以利武人之貞
　反兌兌西方卦為武人吁君子必先定其志而後可
　有為於㢲盖出命而二三其心唱之者既疑聽之者
　必惑尚安能立天下大事哉必也外用其權内濟以
　果去姑息之弊得中正之宜㢲道行矣聖人故於初
　發之㢲不果為進退
九二㢲在牀下用史巫紛若吉无咎象曰紛若之吉得
中也
　苟有誠信遇㢲無嫌二以剛得中能盡誠信之道故
　用史巫紛若吉互體兌兌為史巫史巫通於神者誠
　而已九二得中能以誠上通乎九五之君用以獲吉
　且當㢲申命行事時號令之發禍福之幾也非得忠
　藎之臣如伊尹於太甲傅說於髙宗周旦於成王拜
　手稽首以罄其由中之情朝夕孜孜曾不憚煩則何
　以置君於無過之地而發號出令罔不當天下之心
　哉二以剛中乗隂是能深自卑抑以行其志於㢲者
　故有紛若之吉云㢲木為牀上九應三三處四下亦
　曰㢲在牀下夫二之用㢲盖將以盡已之誠心而巳
　故吉且无咎而異夫上九之窮也
九三頻㢲吝象曰頻㢲之吝志窮也
　九三剛過不正志近於偽水厓曰頻三互體兌既迫
　澤險復又承隂不得已而區區然惟㢲順是事曰頻
　㢲曰志窮夫士君子之於㢲建中以用之度義以為
　之至誠以行之則志信於上而民悅於外矣安俟頻
　頻其吝哉
六四悔亡田獲三品象曰田獲三品有功也
　六四以隂居四陽中有離明徳而用以㢲順羣剛上
　下順之大臣之守其位諸侯之保其國如是則可以
　立於無過之地矣故悔亡田獲三品謂事業建立於
　當時也夫惟徳明而㢲上得於君下得於民是以其
　動有獲而事業以立焉隂居陽中平夷著見為田三
　品謂上中下殺自三至五有互離體離佃漁為獲三
　品夫人臣履髙位而獲上下剛徳助且内蘊明徳以
　居重㢲之地臣徳之盛也以此事上何功不立哉四
　位在重㢲初其心其身俱㢲故剛賢協輔動而有獲
　詩曰靖共爾位好是正直神之聽之介爾景福四其
　有之互兌兌說惟四得君得民而上下說之著於互
　𧰼
九五貞吉悔亡无不利无初有終先庚三日後庚三日
吉象曰九五之吉位正中也
　用權非聖人常道必貞吉而後悔亡㢲孰為貞先庚
　後庚㢲之貞也九五以剛處中智足以制天下之變
　而納之治其貞如是安往而不利云㢲以先之故无
　初庚以成之故有終震納庚㢲震之配㢲而用庚君
　道斯得先三日盖慎始而圖其幾後三日盖思終而
　考其成且㢲為風為權是必有大號令圖回天下之
　變若大誥盤庚之為者慎始思終權斯行矣卦體先
　後三日皆變震是以取於庚子夏𫝊曰甲者創事之
　始庚者甲之中揚雄太元曰庚斷義甲斷仁庚有制
　變之義嗚呼後之人君不用㢲則巳如欲用㢲於天
　下當以剛徳為主内強其志外揆其變終有慰天下
　心而措之於大治不然其弊將淪溺而入於蠱矣九
　五剛中有生利萬物心故能合震㢲之徳而終享其
　吉㢲用事東方而卦氣在七月位次兌巽以庚成考
　之時位其義並見
上九㢲在牀下喪其資斧貞凶象曰㢲在牀下上窮也
喪其資斧正乎凶也
　㢲隂木也上處重㢲之極行行然外若至剛而内實
　柔弱是真㢲而無能者其不可有為明矣夫居上位
　操利勢而不能有為於天下盖㢲順之至私欲害之
　俾聦明日昬而失夫斷制之命尚何以保其國家而
　有終邪故曰貞凶剛上用㢲為上窮本有剛徳而以
　㢲喪之為喪其資斧資利也斧斷也
䷹(兌下/兌上)
兌享利貞
彖曰兌說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
　兌以說為體說而不正何以化剛中則不欺於天而
　有以承天意柔外則不拂於人而有以合人心是為
　兌之貞說道於是行矣卦剛在内柔在外二五得中
　曰剛中上卦之柔天位也下卦之柔人位也而順之
　應之則皆九五事說以先民民忘其勞說以犯難民
　忘其死說之大民勸矣哉言兌說之功如是聖人以
　剛中至誠之實躬行仁義道徳于身以率先天下故
　能得天下心而天下樂從之曰民忘其勞天下大說而
　後與之同好惡除患難若水東注勢無遏者民知夫
　本以生我是以忘死効命而求以報上曰民忘其死
　真誠之感理則然耳禹湯文武周公率循是道大功
　大業著見天下後世于今未泯本諸此也萬物役乎
　坤至兌物遂其成為忘其勞歸於坎為忘其死夫死
　之乃所以生之宜其說也坤為民坎為難
象曰麗澤兌君子以朋友講習
　道義之說無窮已君子貴夫朋友切磋之益其於道
　也相與講明習行之盖有自說於中者矣嗚呼學之
　貴乎講習也久矣君人者用是道則人偽盡心術明
　可同民患而終與之共其樂書曰學於古訓乃有獲
　後世若唐太宗取學士十八人與之朝夕論議雖未
　知先王遜志之學而於兌說之道尚庶幾夫用於身
　也澤滋益為朋友口舌為講習兼山有物我兩止義
　麗澤有内外俱說義君臣上下中國夷狄與夫朋友
　交相際皆麗也麗而說斯為兌易象於兌特取朋友
　講習為義豈非大而天地萬物之說次而一身以及
　夫中國四夷之說皆自學問中來哉
初九和兌吉象曰和兌之吉行未疑也
　和有可否義君子和而不同說之不以道不說也用
　能不失其應擇師友隆徳義以成就其器業云兌具
　少女誠一之性為和為行未疑初應四四有剛徳初
　因之以成其徳曰和兌
九二孚兌吉悔亡象曰孚兌之吉信志也
　二阻隂于前而以陽居中得兌說之正其志信其道
　卒孚於九五之君曰孚兌三雖蔽之弗能為己累也
　是以悔亡夫事君者亦各盡其誠而已誠茍上通說
　夫何逺君信而說於上則民信而說於下二者皆本
　夫在我有可信之實故孔子釋之曰信志焉嗚呼士
　君子於兌不必區區然求說於君為也反身以求其
　信焉道斯通矣兌西方為信少女為孚
六三來兌凶象曰來兌之凶位不當也
　處四剛中來者說之是謂導諛之人故凶孟子以公
　孫衍張儀為妾婦之道謂夫事君容說而以順為正
　俯仰祗愧何以自立於天地間也戒之哉
九四商兌未寧介疾有喜象曰九四之喜有慶也
　商度也從君何商其以六三邪佞取容當斷然疾而
　去之邪四之所以深思審慮為國家天下計至厚如
　是則天人喜之上得於君而利澤行乎天下矣下乗
　三上比五為介三承之已莫之應為疾兌西方為商
　互㢲㢲進退為未寧互離離亨嘉為有喜且小人賦
　諛說之性本幸一旦進用終之導君於非正其害有
　不可勝言者是安可不思所以疾之而為天下國家
　除害也
九五孚于剝有厲象曰孚于剝位正當也
　君道以化為難夫治至小人信而化之害治者悉除
　天下其孰有不說者哉有厲戒也必欲使之視安若
　危汲汲然常脩其身也不然小人將變易心慮乗間
　復起莫可復遏矣坤隂變陽為剝五剛中而又下應
　九二之賢君臣同徳誠信足以孚小人而格化之終
　致天下大說而歸已嗚呼盛矣非得中得位其何以
　致此邪
上六引兌象曰上六引兌未光也
　處上而有心求說於下大公之道必少貶宜未光也
　君子修徳于身天下心說而誠服豈常拘拘然求天
　下之說已也哉互體㢲㢲繩直為引上六以至柔處
　說極之地剛徳不足牽於求說而不知所以為說盖
　好名之人也雖然有為善之心而喜人之說我惡必
　不加于人固亦不罹於凶咎矣
䷺(坎下/㢲上)
渙亨王假有廟利涉大川利貞
彖曰渙亨剛來而不窮柔得位乎外而上同王假有廟
王乃在中也利涉大川乗木有功也
　徳信於内化行於外而大難以之散是曰渙渙斯行
　矣王假有廟謂何大祖考之徳教天下以孝繫百姓
　之心莫大乎宗廟之奉渙萃皆曰假有廟合莫之義
　也萃聚渙散之初首為是舉則朝夕兢兢而思所以
　保其宗廟者不敢須臾忽孝道以行百姓化之天下
　和平矣互艮艮闕為有廟渙自否來乾五為王假謂
　盡其道坎下為利涉序卦曰兌者說也說而後散之
　故受之以渙渙者離也物不可終離故受之以節然
　則渙所謂離盖難散而民情未一之義受之以節則
　有禮制存乎其間而將以合其情非若睽之乖而有
　難于後也渙亨剛來而不窮柔得位乎外而上同此
　言乾坤剛柔之變乾陽下來其道不窮曰剛來而不
　窮坤柔上進六四比九五而承之仁徳以敷曰柔得
　位乎外而上同夫否之為否凡以上下不交而已今
　也剛下而得中柔升以順上上下之情其孚若一渙
　其有不亨者哉王乃在中化行而徳加于天下也王
　者中天下而立非徒據形勢之利而已盖將體中而
　行以應天地之心用能正位於上而克盡奉先之道
　五本乾體為在中乗木有功坎以㢲濟也㢲為木為
　仁必取乗木以譬人君躬行仁徳于上虚心拱已坐
　收渙散之功為有功云
象曰風行水上渙先王以享于帝立廟
　天心眷祐莫大於孝惟孝故恭肅寅畏之心生而過
　失不聞於天下渙治可成盤庚告羣臣百姓必以天
　以先王盖所以先天下而合其心坎血為享乾上為
　帝渙為卦有互震體風行於上水動於下風主化水
　主信享帝立廟所以大其化而非誠信莫能行之兹
　又立象之㫖
初六用拯馬壯吉象曰初六之吉順也
　渙九二自乾來盖馬之壯者初以隂比二承之獲極
　而應于四可以有為於渙矣吉孰大云夫子釋之曰
　順謂得坤順之常也嗚呼士君子欲進為於渙時其
　亦擇其所親比焉可矣
九二渙奔其机悔亡象曰渙奔其机得願也
　人所恃以安曰机渙九二自乾四下居坤二剛中而
　順得臣道貞故悔亡且險難始散為大臣者必有解
　紛息爭之功非遜志以疾趨夫至順之地何以安其
　身以安於天下也哉互震震動為奔居坤中為机安
　之至也
六三渙其躬无悔象曰渙其躬志在外也
　身屈曰躬君子之屈身將信以道也若三徳位不中
　以柔弱之才而處渙險上其屈身也志在應上以私
　於巳而巳未可與圖渙散功也且君子養其剛徳而
　持之以中故能體仁履信以濟天下之險三志應上
　九應不失貞可以无悔於巳而局局然一身之求功
　利則未著于渙盖有媿君子之剛中者矣
六四渙其羣元吉渙有丘匪夷所思象曰渙其羣元吉
光大也
　六四以坤三上進自㧞於羣隂中在渙為腹心之臣
　居尊功崇朋類絶思道以光大信矣夫五位互艮上
　為丘渙有丘一志於五也夷謂下卦二隂與四同類
　曰夷坤土為思夫在渙而一志于上能使朋類無覬
　幸之思則公忠之道行難散治成端本于此其光孰
　禦艮為光大
九五渙汗其大號渙王居无咎象曰王居无咎正位也
　王者處難散之時必有仁政發乎號令以一新天下
　耳目而去其害除其疾以慰天下心是謂渙汗其大
　號非居處正位則天下將安所繫望禹之冀商之亳
　周之洛可考而知也王者正位履中以大其中徳于
　天下號令之行一出不反何所可咎㢲上為號㢲風
　居水上為汗互艮為門闕艮止為居九五下應九二
　君臣剛徳之同發號施令宜無不當盖惟剛中然後
　能盡去私心以圖回天下之治令其有不行而復反
　者哉五本乾體曰位正當
上九渙其血去逖出无咎象曰渙其血逺害也
　上九有剛徳而位居㢲順之極盖大臣才徳足以濟
　治而又能明哲逺害者周公其人矣周公几几直而
　不撓小人終莫之間血去逖出也坎為血卦渙六三
　以隂居坎險上其位不中小人也上九以剛應三而
　三終不能為我害盖㢲徳素著於君心非䜛邪所得
　而離間是以血去逖出無可憂事大臣逺害渙功成矣
䷻(兌下/坎上)
節亨苦節不可貞
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民
　節者人情所難中則通通則說自身及家及天下其
　道均一節自泰來治極而泰盈滿已甚不知用節其
　能久乎惟中正之君以泰為憂不以為說用中立制
　而以身率下天下說從是以亨若夫強人以所難而
　我曾莫知節是非天下通行之道其不能有貞也必
　矣剛柔分而剛得中謂坎兌剛柔之體分上下内外
　各得其配而九五以乾剛進居尊位曰剛得中凡節
　之道太剛則暴太柔則事不立剛中履正節之所以
　亨歟說以行險當位以節中正以通此聖人用節之
　道也順人情以行所難行曰行險以身先之曰當位
　度吾身之可行者于天下曰中正中正則可久而其
　道合天下之情故通夫用節於人而不本之身而欲
　強以所不可行人必曰是虐我而自安害我而自利
　拂其情甚矣何以能節惟夫以說順為本而當位以
　先之中正以平之節其甘哉天地節而四時成天地
　之道隂陽各趨厥中而後四時之運迭用不窮嵗功
　以立節自泰來象具天地節以制度不傷財不害民
　聖人法天地以行其節者如此夫財匱民困國之能
　存者幾何聖人用禮之中制度于巳以逹于天下無
　太過無不及始始終終各協其序故能享國長久措
　天下於至安之地夫立國不以禮使天下蕩然不復
　有綱紀之制而重斂暴賦以供一己之欲則民困於
　下國危於上亡無日矣節其貴乎度起黄鍾之律坎
　上為制度坤隂為民為財
象曰澤上有水節君子以制數度議徳行
　數度之制因於人徳行之議自於己以已之中率天
　下使皆歸於中曰議徳行記曰君子議道自巳而置
　法以民盖已之所不能行與其所不可行而強於人
　誰其從之一言盡節之道中而已中必自身始也坎
　為數度徳行兌為議坎象亦曰君子以常徳行噫澤
　中有水水得其防制數度議徳行盖君子所以防民
　也何則澤无水則困困固物無以相養而水溢於澤
　物隨飄流莫知所届為害又大財用之在天下王者
　所以自養且以養民猶澤之有水也然在我不知節
　則驕侈而日匱在民不知節則放辟邪侈靡所不為
　終以困窮矣是豈長久之道乎夫惟制得其中然後
　上下交相養而治可成也中亦大哉澤金為坎水之
　母以母生子子得其養故節有生養之道而君子必
　謹其中以盡心焉者也
初九不出户庭无咎象曰不出户庭知通塞也
　慎密不出事乃克濟而節初尤所當謹夫子曰亂之
　所生也則言語以為階夫合意而謀之一言而漏之
　利未加于民而適足以産禍召亂豈君子行道之心
　哉古之君臣必用密况居節之初巳居下位將用說
　以行險可不慎乎兌初為户為言語兌閉塞之時為
　知通塞
九二不出門庭凶象曰不出門庭凶失時極也
　方節之時上有建中之君九二以剛在臣位中而漠
　然不知應五以相與有為于節是盖才健而不肯任
　事者是盖容說以取媚當世不恤國家大計者夫時
　之凶殆不獨其身其家天下何所䝉利哉二兌體居
　坎險下臣之不正者云艮為門庭艮止為不出互震
　震主動當動而止失動之機矣故曰失時也
六三不節若則嗟若无咎象曰不節之嗟又誰咎也
　處兌說之極不節奈何樂極憂至天之道可不懼哉
　兌口變說為嗟三位不中以柔履之又居兌說上人
　臣在髙位而不知自修其身者也巳不知節何以節
　人咎將誰歸祗自取耳
六四安節亨象曰安節之亨承上道也
　順理以承臣道之正夫在節而違衆生事變亂舊章
　以重失天下心豈所望於近臣也哉惟當理而後動
　動斯安矣四以隂居隂得正靜體而下應慎密之初
　是以居節能安互體艮艮止為安且四承上道不承
　非道其為亨也不亦宜乎
九五甘節吉往有尚象曰甘節之吉居位中也
　皇極既建人心說歸夫吾之所以為節者本諸身且
　因天下之情而為之制誰其不欲也哉五剛中天下
　說之曰甘節坎五土數為甘
上六苦節貞凶悔亡象曰苦節貞凶其道窮也
　險極為苦夫用節太過非可行之道在已无悔正物
　則凶其道窮者是必不可施於天下也雖然苦節猶
　愈夫恬不知節者特不可用以正物耳
䷼(兌下/㢲上)
中孚豚魚吉利涉大川利貞
彖曰中孚柔在内而剛得中說而㢲孚乃化邦也豚魚
吉信及豚魚也利渉大川乗木舟虚也中孚以利貞乃
應乎天也
　聖人誠信格物盖自心法信及豚魚所格者大周家
　忠厚行葦之㣲牛羊勿踐誠之至也卦體中虚中虚
　心象一物或攖其心是能有孚邪變艮有坎體為豚
　兌澤㢲乗之為魚取之用之皆有時不忍少傷是為
　信雜卦曰中孚信也信獨在言乎言信之發于外者
　一事也君子之信本於躬行而著於事實若孝弟仁
　義之道誠而行之信於心信於行信於身信於家信
　於天下天下化之信極萬物其用博矣夫以豚魚至
　㣲使天下愚夫愚婦皆知愛惜其生而取之用之以
　時禮君子心法所格為如何生物之徳可勝言邪中
　孚柔在内而剛得中說而㢲孚乃化邦也豚魚吉信
　及豚魚也始於化邦終及於豚魚誠信之用於是為
　至柔在内謂三四位乎内剛得中謂二五在中說㢲
　謂二體夫柔内而虚其心剛中而蓄其徳又躬履說
　信以充盡夫誠信之道天下孰不格心而化其所行
　歟下至豚魚小物無暴殄竭取之禍則天下樂遂其
　生以成大治盖可知也利渉大川乗木舟虚中孚之
　功矣化以誠信息其險難若虚舟載物然措天下於
　安平之域曰乗木舟虚二隂為大川㢲木為舟卦體
　中虚為舟虚中孚以利貞乃應乎天也徳至于此其
　孚大矣盖中孚以㢲于孚為貞孚則誠誠則不息而
　博厚髙明可配天地曰應乎天變艮有乾體為天嗚
　呼中孚之道本於心而能使四方内外畢被徳化終
　之其道可應乎天至矣哉豚魚取之甚易人所甚欲
　以養生也誠信格之俾取用之以時禮舉天下至大
　愛物之心若出於一和平之治其永永無窮矣
象曰澤上有風中孚君子以議獄緩死
　緩死不幾失有罪歟是不然議而緩之盖君子求所
　以生之之心誠之至仁之至也君子知夫死者不可
　復生於獄議於死緩懼吾誠化不孚而獄必論其宜
　猶幸其有可生之道故曰誠之至仁之至也兌口為
　議㢲不果為緩澤上有風其相感也深而物之羣聚
　於澤者莫不各得其說君子之仁化行於天下天下
　利其澤而說之猶風澤之感然特在夫議獄而求所
　以生之耳其用顧不大哉
初九虞吉有它不燕象曰初九虞吉志未變也
　誠一貴初念念不替為虞君子孚其中非朝夕功也
　異念一起所以害吾誠者將投隙而生難乎居之安
　矣四處中虚之地初九應四而有剛徳是以獲虞吉
　之美且初以兌體在下其志未分若季女之誠一者
　然聖人設為此爻特以導天下學者而内之誠也
九二鳴鶴在隂其子和之我有好爵吾與爾靡之象曰
其子和之中心願也
　誠其言行類焉者應書曰惟說式克欽承旁招俊又
　列于庶位九二之謂也靡之何如若曰我君有好爵
　吾靡之爾也二居兌中為鳴鶴西方物處二隂下為
　在隂其子和之謂初夫士修之於山林藪澤之間誠
　徳已孚一旦處人臣要位剛賢協應心氣之感本於
　自然是將可以大其徳化於天下矣
六三得敵或鼓或罷或泣或歌象曰或鼓或罷位不當
也
　二隂相偶曰敵敵有競進義使君子而處此其必推
　賢而下之益修其身而不汲汲然求信於上視賢者
　之進猶吾進矣六三則不然乗剛履陽位不中正誠
　信未一而急欲以其信售上疑四阻之或鼔而攻或
　罷而止或泣而憂或解而歌六四方以誠徳承五如
　三者豈足以為其輕重哉風澤相激為鼓罷為泣歌
六四月幾望馬匹亡无咎象曰馬匹亡絶類上也
　中孚有離體離為日月見日則望四居二隂先兌承
　之兌納丁幾望也幾望盖位髙而不亢象臣徳之謙
　也人臣有至謙之徳則肅欽且正而能盡誠以事其
　上曰馬匹亡匹兩馬也四與三同體捨三而弗之比
　故其取象若此云易乾坤俱取况於馬謂其徳健象
　乾陽其體順象坤隂耳雖然馬匹亡无咎夫子釋之
　曰絶類上也大臣故當盡絶其類乎曰大臣所宜絶
　者私類也私則二二則不誠於君若因天下之公舉
　而用之而其人果賢也何嫌於類哉四應初之剛捨
　三之柔知所去取而於大臣之公道得矣
九五有孚攣如无咎象曰有孚攣如位正當也
　天下内外罔不一心曰有孚攣如如是而後恵利洽
　于天下盖君臣之間合志同心相與以誠則治道日
　舉四方萬里自然協應向若君不以誠唱臣不以誠
　從則睽離之變自是生矣夫惟君臣交孚天下順比
　然後上下内外永保福祿之慶是謂攣如而夫子以
　為位正當也五剛中為有孚互艮艮手艮止為攣二
　隂中虚羣陽協順為攣如且中孚九五之徳大矣聖
　人曰无咎云者盖為无所可咎與他卦无咎之辭不
　同
上九翰音登于天貞凶象曰翰音登于天何可長也
　㢲極信衰志在說人而虚文終不足以欺天下後世
　若漢新室之諄諄其辭者凶其宜哉周公作大誥成
　王幾危而復安繫此一篇書周公誠在言先其言足
　以有格也㢲雞為翰音位在卦上為天聖人立此象
　其戒後世尚虚言而無其誠者乎
䷽(艮下/震上)
小過亨利貞可小事不可大事飛鳥遺之音不宜上宜
下大吉
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宜上宜下大吉上逆而下順也
　二隂在中為中孚陽徳足以孚隂隂為之用也若二
　陽而四隂陷之則陽失位而不得中隂反過矣是謂
　小過盖君子體信用順之時凡事之在已者過於厚
　乃順順斯亨也小過君子方反巳而歸之中且二五
　俱柔位未可大有為于天下故可小事不可大事飛
　鳥上逆謂無所底止君子處小過用謙用恕用欽凡
　理之近厚反本者必力為之懼上逆也去逆取順貞
　所得矣且陽陷於内羣隂上下阻蔽之小過之時則
　然故三四皆以剛失位非小有所過以盡其修巳之
　道而欲抗志有為於天下勢必招咎豈君子與時偕
　行之道哉二陽自臨進一進有離再進有㢲體而卦
　畫與頥鼎取象相類為飛鳥
象曰山下有雷小過君子以行過乎恭喪過乎哀用過
乎儉
　雷止於山霈澤未敷其君子未得時而處衰之象歟
　君子躬自厚盡力此三事不以過為歉盖將率天下
　以恭以孝以儉而庶幾回其風俗惟恐行之不至為
　之不力也
初六飛鳥以凶象曰飛鳥以凶不可如何也
　初居艮止下上應震四曰飛鳥以凶聖人之戒也當
　小過用正靜時已位最下而欲肆躁動之性失靜止
　之常於理為悖於事為逆持是心以往將何所不至
　凶可既乎
六二過其祖遇其妣不及其君遇其臣无咎象曰不及
其君臣不可過也
　聖人發此義以明臣子之大分盖小過君道㣲弱時
　為臣者尤宜謹於君而厚於禮儻附麗權臣以喪其
　大節將自罹於咎矣祖謂四妣謂五祖妣取隂陽之
　義也二艮體居互巽初有止順之徳於二陽則過而
　遺之於五則遇而下之君臣以中相遇而二能篤守
　臣道得所處矣遇云者當其分而不敢少渝越也孔
　子曰麻冕禮也今也純儉吾從衆拜下禮也今拜乎
　上泰也雖違衆吾從下孔子善處小過者哉不及其
　君遇其臣謂君不可過而及之臣道當以遇為正耳
九三弗過防之從或戕之凶象曰從或戕之凶如何也
　九三以艮體上承震陽陽陷隂盛理當知止動而失
　正隂必傷之吁君子於小人方盛時安可渝義越禮
　昧冒幸進而自失其防也然君子所謂防特反身於
　善以守吾正而已從之而戕正道其喪可不慎歟
九四无咎弗過遇之往厲必戒勿用永貞象曰弗過遇
之位不當也往厲必戒終不可長也
　四雖離體而以陽處隂有動而知止象四當小過時
　固宜靜止以俟衆隂之消動而與之挍則危危可戒
　也四之无咎豈非居動而能止故歟三四以剛徳處
　羣隂中皆曰弗過謂當謹守中正之道不可過也四
　上承五曰遇之庶幾乎有以感格君心而復其剛徳
　耳往厲危也必戒慎也勿用靜也如乾初九勿用永
　云貞貞不可須臾忘也
六五密雲不雨自我西郊公弋取彼在穴象曰密雲不
雨已上也
　利澤雖未加乎天下而摘發淹滯可用於小事小過
　六五則然盖小過二五陽徳俱不足異乎君臣以道
　遇合者是以有密雲不雨象自我西郊言隂盛而陽
　未孚也然二止二陽下五援而出之有弋取遺隱之
　功且二應則三四皆離震而動小事其可成耳互兌
　為西郊二居艮中小過有坎體為穴隂過陽為已上
　隂陽必相濟廼雨今失騰降之節故不雨也
上六弗遇過之飛鳥離之凶是謂災眚象曰弗遇過之
已亢也
　隂居動極過中而不知反天人之禍必加曰飛鳥離
　之凶是謂災眚至哉聖人為小人訓甚嚴也夫小人
　在天下未有不逆常違理自取敗亂者况居小過而
　矯亢已甚其能自免於禍邪離之凶言趨上而不能
　自下也
䷾(離下/坎上)
既濟亨小利貞𥘉吉終亂
彖曰既濟亨小者亨也利貞剛柔正而位當也𥘉吉柔
得中也終止則亂其道窮也
　精神交感而君臣之徳俱明是為既濟卦自坎變離
　位在下互體又重離易險為明何事不濟也亨小謂
　天地之間無一物失所其象則隂陽得位隂以陽亨
　曰亨小焉利貞謂何君用剛臣用柔泰之二陽進而
　得位一卦中剛柔各得其叙而禮行於上分定於下
　天下無不得其貞既濟之所利在是初吉則以坤柔
　配乾剛而柔得厥中二五正體互有明徳故吉終或
　止之明者息矣故終止則亂勉不止則不亂勉勉在
　我也上六以隂居卦上柔失厥中有終止之厲柔道
　以窮聖人於既濟首以終亂為訓盖知夫盈必有虧
　盛必有衰欲為人上者勉其明徳使剛柔之分常正
　於天下而後治安可長也可不謹哉
象曰水在火上既濟君子以思患而豫防之
　既治而不有其盛所以防患也水火有相勝之勢故
　聖人致戒焉是安可以不思防之如何修徳立政而
　已坎險為患離心為思
初九曳其輪濡其尾无咎象曰曳其輪義无咎也
　濟初止以慮患量而後進君子為身為國之圖逺矣
　自古亂亡之幾常生於巳治進其可易哉然則君子
　處既濟初終不可往歟曰止以待上之求求必誠誠
　斯進而後志可行於天下也初處互坎下曰曳其輪
　離坎相乗曰濡其尾
六二婦喪其茀勿逐七日得象曰七日得以中道也
　茀草盛貎盖婦人飾其首以自蔽者隂居陽中前有
　重隂未可有行曰喪其茀臣而用中終必得君曰勿
　逐七日得且既濟二五正應也二喪其茀而又有勿
　逐之戒聖人意安在哉盖天下初定履人臣正位而
　恃其才智以爭功亟進䜛閒疑忌之所自生也尚烏
　能有為於既濟邪二柔中自守不汲汲於茍用正靜
　不伐以黙修其在巳中道既得君心可格於戱盛哉
　七日得盖爻之一氣巳復如是而後道通於君志行
　於天下非至明者孰能見之
九三髙宗伐鬼方三年克之小人勿用象曰三年克之
憊也
　害除民困不有君子誰與安靜而生養之邪小人勿
　用言小人之必生事也坎險在上為鬼方離戈兵為
　伐歴坎三爻為三年離明為克九三在既濟得乾二
　正中其剛徳足以任大事故有髙宗伐鬼方之象而
　未濟九四與三同徳亦曰震用伐鬼方三年有賞于
　大國云鬼方之伐主其事者在君奉而行之在大臣
　在諸侯鬼方伐而既濟之治成矣
六四繻有衣袽終日戒象曰終日戒有所疑也
　補舟以袽不忘備具周公迨天未隂雨詩讀之使人
　三復而不能已也盖治至既濟孰不安於佚樂而自
　謂百世可以無憂邪四居互離中内有明徳知險而
　戒其心欽慎若不一日忘之懼夫君徳之或失國政
　之或弛䜛邪投隙將害吾治孜孜然正救彌縫之是
　務如是則道徳仁義修於上紀綱法度正於下而既
　濟之治可長也四其智明而先見者歟詩曰衮職有
　闕惟仲山甫補之四之謂矣坎離索於乾坤為衣襦
　離為終日離火為戒隂居坎隂為疑
九五東鄰殺牛不如西鄰之禴祭實受其福象曰東鄰
殺牛不如西鄰之時也實受其福吉大來也
　離下為明坎上為信既濟九五内有離徳而位居坎
　中明信之徳著於天下故能以禴祭受福也東鄰指
　震自坎而震曰東鄰商也西鄰指兌自坎而兌曰西
　鄰周也離為牛禴薄祭也九五剛中有實徳在天下
　明信既著鬼神享之禴為可用聖人意若曰我周家
　有天下本於徳明而信初不在乎禮文之末後世欲
　臻夫既濟之治宜取法於斯焉重離有文明盛大體
　為受福為吉大來
上六濡其首厲象曰濡其首厲何可久也
　既濟以坎離相交成卦而坎險在上上以隂履坎險
　極其道闇而不明盖耽滛於富貴不知紀極者危亡
　可立而待矣曰厲厲危之至也鳴呼為既濟之主其
　亦戒夫捨剛而用柔哉盖君徳不剛則嗜欲昬之䜛
　邪害之殆必濡其身以至夫濡已之國而淪亡之矣
　是謂終止是謂亂坎上而互體重坎又在下為濡其
　首
䷿(坎下/離上)
未濟亨小狐汔濟濡其尾无攸利
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
　火炎上而其氣不返水趨下而其氣不升剛柔上下
　各失其位且變離為坎明徳未充於内未濟為卦則
　然也未濟何以亨盖六五柔得中而正位在上二四
　以剛徳應比之卦之剛柔莫不相應是終有可濟之
　道用是以亨夫人君履離明正位又得天下之剛賢
　用之而君臣上下罔不同心求以濟難奚為而不亨
　哉小狐汔濟盖以象夫不度徳量力而求濟者也坎
　隱伏為狐重坎居下為小狐狐行必擬度小狐果於
　行而莫之能擬是以濡其尾无攸利焉且未濟坎險
　在内天下之難盖未平也六五之君雖當陽用事而
　中徳未大未可大有為於天下必也勉修厥徳俾隂
　不能陷聲色䜛佞皆不足以少移其心志然後離明
　之性復於内有所不動動斯能濟無不續終之患矣
　聖人故設小狐汔濟象欲後之為君者充其中徳無
　急急於速濟而已也既濟剛在下剛故不息是以獲
　濟未濟柔在下剛徳既衰無以續終若小狐之濡其
　尾然二陽皆以剛陷隂中曰未出中惟六五履二陽
　在上雖有離明之徳而重坎互承之其中未大其明
　或虧未有可濟之道聖人反復示戒凡以濟天下之
　難非厥徳剛明審而後動不易為也
象曰火在水上未濟君子以慎辨物居方
　水火性相反其上下趨嚮之性一定不可易君子法
　之慎以辨物俾各居方用成吾必濟之治盖未濟剛
　柔失位名實不正大而君臣上下父子兄弟夫婦之
　序次而君子小人貴賤賢不肖之别凡繫於剛柔者
　無不顛倒錯亂未得其正君子以明用慎物致其辨
　則禮法行而天下治矣嗚呼濟天下者莫大於禮而
　禮非信不行君子法象水火有禮信存乎其間不徒
　然也
初六濡其尾吝象曰濡其尾亦不知極也
　居重坎下為濡其尾初雖有剛陽之應而才弱志險
　不足與有為進必速禍昧冒幸用不知止足為吝大
　矣
九二曳其輪貞吉象曰九二貞吉中以行正也
　時方艱難為臣雖體剛中之徳而欲徑進直行一有
　不合事蔑濟矣非君子為天下心也夫惟正以待命
　俟君之應而後展盡其才力則君心可復事功可成
　是為臣道之貞非進退以中不為身謀者不足語此
　九二位在坎險中而有互離明徳且六五以離明應
　于上不患道之不行必曳其輪盖君子難進以守其
　貞也惟貞故利澤終加於天下用以得吉坎為車輪
　隂陷之為曳
六三未濟征凶利渉大川象曰未濟征凶位不當也
　三以隂居坎上互體又坎以是而欲進於未濟必陷難
　矣自古惟中正可以息亂致治反是雖才力有餘不
　能濟也六三柔險居位所履不中率是以行豈不速
　禍而敗人之事哉賴上九有剛明之徳三為之應渉
　坎應上庶乎出險而徳以之修故利渉大川凡此易
　之變也
九四貞吉悔亡震用伐鬼方三年有賞于大國象曰貞
吉悔亡志行也
　四以剛徳處近臣位責重任大必貞吉而後悔亡未
　濟九四以除天下害為貞且伐鬼方一也在既濟則
　曰憊在未濟則曰志行聖人之意斷於除害而急於
　撫民仁義之道備盡是矣三年克之而後賞以之行
　豈徳力不足邪是不然盖緩而圖之欲以全其生也
　周公東征用此矣離南方萬物亨嘉之時為大國為
　賞歴坎三爻以應初為三年
六五貞吉无悔君子之光有孚吉象曰君子之光其暉
吉也
　六五有明徳故能用貞於未濟時厥貞伊何至誠下
　賢而已賢者用而身日修治日興難日濟光孰禦哉
　五位離中下應九二而四復以剛徳承比有孚于賢
　者之象故君子之光有孚吉嗚呼古之聖人出而靖
　天下大難莫不以得賢為急得賢者其徳大其治光
　而後世時君世主多忽之凡以耳目心意之間有以
　昬之志樂一巳而不恤天下治亂是以大悔隨至不
　復可救藥也六五居離中明足以有見有孚吉宜哉
　未濟隂陽失位君用柔臣用剛聖人釋九二九四六
　五爻辭皆曰貞吉謂不貞則失君臣之常不可與有
　濟也聖人之意不亦㣲矣乎二以曳其輪為貞待應
　而後行不敢陵上也四以伐鬼方為貞為國任事不
　敢辭難也六五何為哉虚心以孚于二剛徳盛業大
　將有不可掩者矣是為五之貞四曰貞吉悔亡五曰
　貞吉无悔當未濟之時為大臣為君一失其貞凶禍
　隨至其悔將不可追聖人示戒不亦嚴矣夫
上九有孚于飲酒无咎濡其首有孚失是象曰飲酒濡
首亦不知節也
　需大象君子飲食燕樂未濟上九有孚于飲酒皆養
　徳待時之義濡首則耽一身之養於天下或忘矣是
　豈仁者之心哉聖人曰不知節者盖以未知夫禮之
　中也惟君子能謹禮故進退皆可法上九以剛徳在
　離上明足見幾知時之未可為也而誠於自養聖人
　因勉而訓之云互坎承上為濡其首坎為酒食
　
　
　紫巖易傳卷六
欽定四庫全書
　紫巖易傳卷七　　　　　　宋　張浚　撰
繫辭上
天尊地卑乾坤定矣卑高以陳貴賤位矣動靜有常剛
柔斷矣方以類聚物以羣分吉凶生矣在天成象在地
成形變化見矣
　易書之作本乎自然聖人首發之故仰觀俯察而乾
　坤之體以定或卑或高而貴賤之分以位圓動方靜
　而剛柔之冝以斷羣聚于天地之間者有自然之吉
　凶形象于天地之間者有自然之變化葢天地設位
　易行乎中吾不知天地之為易乎易之為天地乎聖
　人以一心之微稽諸天地而易書有作隂陽在吾身
　造化在吾手心法之一與天地並是以闡萬理於太
　極揆常變於卦爻其象數之所包括莫非天地自然
　之理天下後世順則治逆則亂得則吉失則凶其道
　必致不可少易也學者而不先明乎此尚烏足與論
　易哉
是故剛柔相摩八卦相盪鼔之以雷霆潤之以風雨日
月運行一寒一暑
　天地之間舉無非易剛柔相摩勢之激也八卦相盪
　序之移也鼓以雷霆而有氣者作潤以風雨而有形
　者生日晝月夜終始不息歲功成焉象數黙運有不
　知所以然而然者故乾坤之道自是而益尊
乾道成男坤道成女乾知大始坤作成物乾以易知坤
以簡能易則易知簡則易從易知則有親易從則有功
　萬形流動變化不停乾坤男女成功以著乾以一唱
　物資始焉坤以二承物資生焉一可該萬其知甚易
　二故不煩其能甚簡乾何為哉物所資始乾之與物
　本无間也不亦易知而有親乎坤何為哉物以資生
　坤之於物任其自成不亦易從而有功乎聖人發乾
　坤之奥明易簡之徳蓋將使夫履大寶之位者會乾
　坤於一心致易簡之妙用庻幾有以參天地贊化育
　也
有親則可久有功則可大可久則賢人之徳可大則賢
人之業易簡而天下之理得矣天下之理得而成位乎
其中矣
　天地之道備於易具於乾坤體於聖賢親之以心其
　親必久徳於是立功本自然其功必大業於是建蓋
　天下一理耳易故不難而上下之心莫不相通簡故
　不繁而因彼自然物遂其性天下之治實本諸此自
　非聖賢誠一之道克配乾坤其孰能與此邪後之在
　上者矜智能峻刑罰而易失之矣作聦明變舊章而
　簡失之矣理失於上亂作於下又安能保有大業中
　天地而成其覆載之功也歟
聖人設卦觀象繫辭焉而明吉凶剛柔相推而生變化
是故吉凶者失得之象也悔吝者憂虞之象也變化者
進退之象也剛柔者晝夜之象也六爻之動三極之道
也
　數本无也聖人肈之於心通合天地以著見於易數
　行而卦成卦成而象見觀其自然繫之以辭吉凶不
　可少逃矣夫吉之與凶得之與失一定之理而聖人
　作易將以合天人而回其心固有變化之道焉變化
　妙理不失厥中避凶趨吉之道可得而行矣夫聖人
　之趨吉非求一己之吉也將以求天下萬物之吉也
　其避凶亦然孰為變化剛柔相推易之變化也或以
　剛推柔或以柔推剛其道其才其位其時所遇不同
　變化自是而生而變化之所以為變化皆不離夫自
　然之中天地得此而生成萬物聖人體此而克配天
　地其道神矣吉凶者失得之象數得為吉數失為凶
　得之自已失之自已吉凶由已不由他也悔吝者憂
　虞之象悔吝之起吉凶未著憂虞是圖其悔可復也
　變化者進退之象一剛一柔推移不已有一於進必
　有一退變化以成也剛柔者晝夜之象晝道屬剛夜
　道屬柔循環天地始終成物无有窮已莫非自然也
　六爻之動三極之道也此蓋緫論易之所以爲中嗚
　呼易者何也中也中者何也太極也易有太極是生
　兩儀兩儀生四象四象生八卦八卦定吉凶而吉凶
　之用備於變化故夫太極以一起萬錯綜該括馴至
　无窮一之爲中未嘗少變六爻之動天地人之中理
　具焉猶太極之无在不中也善學者存誠去僞得中
　爲心以求夫易書變化之中庻幾可以學易矣如是
　而後能有所建立於天下也故夫吉凶易之正也變
　化易之權也權中之正與天地通矣
是故君子所居而安者易之序也所樂而玩者爻之辭
也是故君子居則觀其象而玩其辭動則觀其變而玩
其占是以自天祐之吉无不利
　易序順道其可以不安爻辭盡變其可以不玩居之
　而安故動靜契道樂之而玩故施爲通變觀象玩辭
　居則爲之將以窮理而審其吉凶也觀變玩占動則
　爲之將以應物而變其吉凶也占謂變之所之玩占
　而吉凶之理得之在我其動也罔不得中而深當天
　人之心矣民之所喜天必祐之吉无不利不亦冝乎
　學易而至於獲天之祐有吉而已此道之所以運數
　而非數之能攝也
彖者言乎象者也爻者言乎變者也吉凶者言乎其失
得也悔吝者言乎其小疵也无咎者善補過也
　易重補過此天心也本皆有咎今乃无之豈非得變
　化之中故歟
是故列貴賤者存乎位齊小大者存乎卦辯吉凶者存
乎辭憂悔吝者存乎介震无咎者存乎悔是故卦有小
大辭有險易辭也者各指其所之
　位謂六爻之位卦之所設本乎隂陽隂小陽大體固
　不同而各以所遇之時爲正陽得位則陽用事隂得
　位則隂用事小大之理至卦而齊介者何也位有上
　下我則介之親比一失悔吝隨起君子慎焉體本有
　咎知悔於心動以无咎震者動也卦之小大齊於時
　辭之險易指於卦艱難則險和平則易憂迫則險寛
　舒則易觀象玩辭中道可得矣
易與天地凖故能彌綸天地之道仰以觀於天文俯以
察於地理是故知幽明之故原始反終故知死生之說
精氣爲物游魂爲變是故知鬼神之情狀
　易者何也天地之心也聖人虚一而靜脗合天地而
　得其所以爲心著爲易書其道適凖天地雖大待之
　以彌綸焉彌以成之綸以理之天地之道始得其平
　陰陽錯行日月運轉始而終終而始生化不窮莫有
　差忒孰爲此者天地也然此非天地之功易之功也
　易苟不明而聖人大中之道不復見於天下後世人
　欲日肆天理日消陰陽之行必失其叙天地運化或
　幾乎息絶矣其孰與彌綸之哉在天成象有自然之
　文在地成形有自然之理聖人仰觀俯察㑹之於心
　易書以作神明由是而顯其用變化由是而發其機
　幽明之故可坐而窺矣出於震而萬物以始成於艮
　而萬物以終始終代謝息息不停莫不各得夫死生
　之正焉順道則能成其正背道則必害其正聖人達
　死生於一致故於道能順死生之說可揆而議矣氣
　聚爲物氣散爲變聚散不同理實一致鬼神情狀與
　人无異人之所喜鬼神所喜也人之所欲鬼神所欲
　也鬼神之情狀可稽而見矣聖人知此三者發其蘊
　於易彌綸妙用於是成之故夫知幽明之故而天理
　得矣知死生之說而人事修矣知鬼神之情狀而敬
　愛行矣聖人以是詔後世訓天下育萬物成天地而
　皆載之於易書故曰能彌綸天地之道也
與天地相似故不違知周乎萬物而道濟天下故不過
旁行而不流樂天知命故不憂安土敦乎仁故能愛範
圍天地之化而不過曲成萬物而不遺通乎晝夜之道
而知
　自此而下皆聖人事不曰聖人又不曰易何哉聖人
　體易而用之於身聖人即易也與天地相似徳之合
　也天且不違況於人乎知周乎萬物而道濟天下智
　仁兩得而盡道之中也中故不過旁行而不流委蛇
　曲折皆當於道也當道而行何流之有樂天知命故
　不憂恪修在我以安其所受於天也樂天故知命知
　命則與天爲一矣因時而行又何憂焉安土敦乎仁
　故能愛由我之安使天下皆得其安而仁道於是爲
　厚也記曰不能安土則不能樂天安土之功大矣仁
　愛於是得焉聖人行易于身者如此故功用之見於
　天地萬物者如彼範圍天地之化而不過曲成萬物
　而不遺致中和而天地位萬物育也一心之微昭格
　天地天地之化待以陶成聖人之道於斯爲盛通乎
　晝夜之道而知攝天地陰陽於一已以一貫之而知
　其所以然也易道至大自我流出其爲知也不亦至
　歟蓋嘗論之天地自然之道所以運轉今古育成萬
　物者備於易發於聖人之心聖人心法之妙與天地
　通一之所該萬无不舉故天地造化之幾賴以財成
　而成位乎上下聖人有補於天地至大其道神矣嗚
　呼易者天地之心也天地之心聖人先得之以著見
　于易然則易者聖人之心也天地之心即易之心易
　之心即聖人之心曰凖曰相似猶爲强名辭耳以心
　觀之吾又安知孰爲天地孰爲易孰爲聖人也哉學
　者當反求諸心以極夫虚靜之道心光所燭理自不
　昧用之於身用之天下固无所往而不冝也可不勉
　邪
故神无方而易无體一陰一陽之謂道繼之者善也成
之者性也仁者見之謂之仁知者見之謂之知百姓日
用而不知故君子之道鮮矣
　繫辭於是原神易所以然而論之神者何易之神也
　寂然不動感而遂通化育萬物无乎不在曰神无方
　易者何聖人之易也易有太極聖人發之變動不居
　周流六虚曰易无體无方无體不可致詰肈爲陰陽
　道以名焉乾坤以定而易行乎其中矣道不偏於陰
　亦不偏於陽靜而爲隂靜本乎動而陰中有陽動而
　爲陽動本乎靜而陽中有陰一陰一陽道之中也曰
　神曰易於是而著繼之者善中无有不善也成之者
　性性皆有是中也仁者有見於仁以道爲仁而用之
　而道不專在仁知者有見於知以道爲知而用之而
　道不專在知人受天地之中以生其所以視聽食息
　動作云爲无非易者惟弗覺弗知以自背戾於道道
　之大全用以不明于天下君子之道爲是而鮮是章
　言易有中道流出萬善復之於性道固无虧或仁或
　知隨見以用民之蚩蚩由焉而已道之全體非君子
　則莫能盡之聖言及此欲使天下後世因性以修夫
　善因善以進夫道大中之道我自得之而易之爲神
　始昭明著見於天下聖人徳業自是而日興也
顯諸仁藏諸用鼓萬物而不與聖人同憂盛徳大業至
矣哉冨有之謂大業日新之謂盛徳生生之謂易成象
之謂乾效法之謂坤極數知來之謂占通變之謂事陰
陽不測之謂神
　易道之大動无非仁本諸自然莫可測究其用藏矣
　天地之間自形自色自生自成仁徳所被孰不鼓舞
　夫聖人體易於身者也而曰不與聖人同憂何邪曰
　聖人汲汲皇皇愛利萬物聖人之心有憂也聖人之
　道與易同體譬如太虚隨物應變果何憂哉盛徳大
　業所由以生也大業若地故曰冨有盛徳若天故曰
　日新聖人徳業之盛大本於身發於天下傳於後世
　其道則備於易著於乾坤用於占見於事妙於神後
　之欲成其徳業者舎此无以盡心焉易變通之書也
　窮則變變則通通則久八卦之還始終无有窮已天
　下萬物之生出機入機一息不停亦无有窮已聖人
　體易以輔成萬物之生心術之所感召政敎之所格
　化求所以生之亦无有窮已曰生生之謂易易之生
　生乾坤闡之占事戒之而又有至神之道以運動于
　中乾一以唱象成於乾坤二以承法效於坤剛柔迭
　推變化以見吉凶悔吝自是而生占以知來吉可趨
　也事以通變窮可通也體而行之推而用之平治天
　下化育萬物作之於心應之於天其道甚神超出形
　數孰窮其用聖人所以參天地之運奪造化之機以
　道御數而非隂陽之數所能緫攝一本諸此冝其徳
　之盛業之大克配天地永永而无極也歟
夫易廣矣大矣以言乎逺則不禦以言乎邇則靜而正
以言乎天地之閒則備矣夫乾其靜也專其動也直是
以大生焉夫坤其靜也翕其動也闢是以廣生焉廣大
配天地變通配四時陰陽之義配日月易簡之善配至
徳
　易生於聖人之心道之廣大克配天地自然之象自
　然之數自然之理并包天地无有窮極易本无遠以
　言乎遠感通之用應而不藏易本无邇以言乎邇不
　動之體自古固存求之天地凡有貌象聲色无非易
　者聖人先得之列爲乾坤易道以行夫六十四卦皆
　乾坤之畫也乾坤定位易无餘蘊矣乾陽物也其數
　則一而道以一行靜專動直皆一之所施也物所資
　始其大无外是曰大生坤陰物也其數則二而道以
　二應靜翕動闢皆二之所承也物所資生其廣有量
　是曰廣生廣大配天地乾坤之廣大也乾坤无體託
　天地以爲體廣大之道舎天地何以見之變通配四
　時乾坤之變通也自乾坤爲八卦自八卦爲六十四
　變通莫窮時以序成陰陽之義配日月乾坤之陰陽
　也陽中於陰其精象月陰中於陽其明象日易簡之
　善配至徳乾坤之易簡也乾知以易坤能以簡合是
　二美中徳以成嗚呼易簡爲用大矣此天地之至徳
　而聖人體之以範圍天地曲成萬物者也易簡之理
　得而後成位乎其中天之所以運地之所以處四時
　之所以錯行日月之所以代明非易簡其何以成功
　子上下誠能行易簡於吾身乎則天地在我以廣以
　大我自得之君天下者不可不盡心於此也
子曰易其至矣乎夫易聖人所以崇徳而廣業也知崇
禮卑崇效天卑法地天地設位而易行乎其中矣成性
存存道義之門
　聖人用易以成其徳業心術之妙與天地爲一所不
　可得而見也而著諸天下見諸行事曰知曰禮庻幾
　其可以推明之聖人清明之知仰稽於天道徳仁義
　之化自是而行故徳以之日新聖人中正之禮俯則
　於地綱紀法度之數自是而出故業以之冨有天地
　之道聖人實體之於身所以徳業盛大足以配天地
　而成其能夫聖人非體天地也體易也易與天地非
　一非二故曰天地設位易行乎其中矣嗚呼天命之
　謂性率性之謂道易道具於所性之中與生俱生率
　而成之存者存矣若道若義自我流出无不悉契天
　人之心徳業之崇廣其孰禦之哉聖人勉後世而進
　之於易是以發其微端於此云
聖人有以見天下之賾而擬諸其形容象其物冝是故
謂之象聖人有以見天下之動而觀其㑹通以行其典
禮繫辭焉以斷其吉凶是故謂之爻言天下之至賾而
不可惡也言天下之至動而不可亂也
　聖人稽諸天地驗諸河圖易道之大自得于心因心
　以立數因數以立卦三才至理包括无隱卦之成體
　象固具焉非聖人見天下之賾而有以闡其奥象孰
　爲而明卦之列位爻以成焉非聖人見天下之動而
　有以揆其變爻孰爲而定擬形容而象物冝聖人所
　以發天地之機也象之所存理不得遁道於是乎顯
　觀㑹通以行典禮聖人所以盡經綸之妙也爻之所
　設時不得違道於是乎通至賾幽深若可惡也聖人
　言之於象道以之顯觀而玩之其可已邪至動紛錯
　若可亂也聖人言之於爻道以之通循而守之其可
　失邪夫聖人徳業之崇廣取法於天地而著見於易
　有象以言至賾有爻以言至動變化之道由之而成
　使天下皆知趨吉以歸諸善易之爲易至是益神矣
擬之而後言議之而後動擬議以成其變化鳴鶴在陰
其子和之我有好爵吾與爾靡之子曰君子居其室出
其言善則千里之外應之況其邇者乎居其室出其言
不善則千里之外違之況其邇者乎言出乎身加乎民
行發乎邇見乎遠言行君子之樞機樞機之發榮辱之
主也言行君子之所以動天地也可不慎乎
　擬象而言言必中理象之所存理不得而遁也議爻
　而動動必適時爻之所設時不得而違也蓋易生於
　聖人之心著於天地運於陰陽散於萬物顯於象數
　君子有言有行于天下非致擬議之誠於易其何以
　感格天人而有以參天地贊化育以極夫變化之妙
　哉鳴鶴在陰其子和之一氣之應自然之理也君子
　居一室之近而言之善不善發聞于千里之外亦其
　氣之黙通者然耳蓋受形于天地均此一心心同而
　氣同氣同而所感召亦同古之君子於言行必致謹
　誠以三才之道備於一身本无有閒順其道則得違
　其道則失在我而已矣言行君子之樞機樞機之發
　榮辱之主也言行君子之所以動天地也可不慎歟
　聖人所以警天下後世而勉之也夫出言而善千里
　應之治所由生也出言而不善千里違之亂所由生
　也應違在人而治亂成於天地之閒天地與人夫何
　逺之有哉古者賢聖之君在上日月爲之著明四時
　爲之順序陰陽爲之調和天下爲之安平夷狄爲之
　馴服萬物爲之敷暢嘉祥爲之興發災戾爲之消弭
　皆自言行發之而言行之所以至善要在擬議此聖
　賢所以貴於學也
同人先號咷而後笑子曰君子之道或出或處或黙或
語二人同心其利斷金同心之言其臭如蘭
　自鳴鶴在陰以下聖人發明易之有象本於自然辭
　之所指不離於象而天地萬物之理毫髮不違擬象
　而言言不外理言无有不當者矣而後之說者乃以
　象爲不足據此何理邪先號後笑以至出處語黙之
　異皆陰陽内外之象也同人互體巽兌巽風兌說爲
　號爲笑二人同心謂何二五本皆離位八變爲同人
　離中虛爲心故曰同心二以離體承乾離火乾金有
　革制之道是以利在斷金而强梗難化若三之伏戎
　四之乘墉終莫得爲之閒也互兌兌爲信爲言互巽
　巽爲仁爲臭同心之言必有仁信之實孚于號令天
　下悅服故曰其臭如蘭云嗚呼同人二五以中直之
　心相與於先終之强梗爲之革化善言布於天下中
　直之用顧不大邪後之君臣有作冝以是而正其心
　誠然天地喜之鬼神福之何患乎不相遇也
初六藉用白茅无咎子曰茍錯諸地而可矣藉之用茅
何咎之有慎之至也夫茅之爲物薄而用可重也慎斯
術也以往其无所失矣
　大過初六以巽體在下巽爲白爲茅卦自震變一變
　而坤再變而坎三變而巽易坤爲巽曰藉用白茅巽
　爲不果爲進退曰慎之至祭祀之禮藉器以茅所以
　致潔白通明神也君子當大過之初致恭致敬以禮
　行世如是亦足矣而重之以清潔之徳惟恐不及其
　所以大過於人而有以恱服天下之心端在此夫往
　无所失聖人之言不誣也
勞謙君子有終吉子曰勞而不伐有功而不徳厚之至
也語以其功下人者也徳言盛禮言恭謙也者致恭以
存其位者也
　謙九三爻辭也九三何以爲勞謙謙自師來以震動
　之體居艮止上惟動故勞迅動以行師其勞可勝旣
　乎卦位艮山居坤地中坤順道也卑道也柔道也是
　爲勞而不伐夫山安靜而萬物生焉今處地之中莫
　見其高是爲有功不徳厚之至坤象也夫厚坤之徳
　也語以其功下人謂不伐不徳在四陰後蓋能後巳
　而先人者也臣道之正莫加於此徳言盛禮言恭以
　内外卦象而論也其崇若山象徳之盛其順若地象
　禮之恭且夫知恭而已内无其徳焉其恭僞爲非所
　謂謙惟徳盛禮恭則上天喜之人心歸之謙於是有
　終致恭以存其位恭盡於己位自安也禹平水土不
　矜不伐得此道焉
亢龍有悔子曰貴而无位高而无民賢人在下位而无
輔是以動而有悔也
　乾上九位在五陽上貴也高也惟過中曰无位位不
　得中何以行道羣陽居下曰无民陽歸于五莫從其
　亢曰賢人在下位而无輔嗚呼有高貴之資而失位
　失民失賢若此所爲所行其必悖於道矣動而有悔
　不亦冝乎
不出户庭无咎子曰亂之所生也則言語以爲階君不
密則失臣臣不密則失身幾事不密則害成是以君子
慎密而不出也
　節初九當用節之初居兌澤下前有互艮以不出户
　庭爲節取慎密之義也夫君臣何貴於密蓋承渙離
　之後而用節焉一言之漏召禍起爭有不可勝言夫
　節者人情所難躬行以率之慎密以先之號令之行
　庻乎其必從矣聖人慮及此其惡夫小人之害節者
　邪
子曰作易者其知盜乎易曰負且乘致冦至負也者小
人之事也乘也者君子之器也小人而乘君子之器盗
斯奪之矣上慢下暴盜斯伐之矣慢藏誨盜冶容誨淫
易曰負且乘致寇至盜之招也
　盜者天下之所甚惡爲天下生民大害未有甚於斯
　者也易通天地人之蘊聖人慨然見於辭曰作易者
　其知盜乎意其必有甚高至微之論聖人迺以解之
　六三爻辭發明之嗚呼我知之矣自有天地以來人
　君以一身位天下萬物之上内而姦宄外而夷狄伺
　閒以肆欲得之志不知其幾何相得其人則心術紀
　綱正於上而盜以之息相非其人則心術紀綱亂於
　上而盜以之興此天地陰陽必至之理不待占卜而
　後可決也夫此隙則彼投猶水之來猶風之至猶火
　之炎一氣之所感召蓋有不知所以然而然者今欲
　以致盜者復使之治蓋是猶以水救水以風召風以
　火救火也而欲幸其一旦息止世固有是理乎嗚呼
　人君觀諸此亦可爲動心矣負販至賤事懷險嗜利
　義莫之顧惟負則然乘者君子所以載物衞上措天
　下於安平者也其責任至重迺負販者乘之此惟利
　之求彼惟利之趨奪乘之凶將不旋踵夫乘爲天下
　重器并與乘奪之天下國家其復能保有邪蓋小人
　在位播其惡於天下禮失於上政亂於下禮失故慢
　政亂故暴姦邪自是生君子自是去民心自是失法
　度自是廢禮樂自是亡驕奢自是作財用自是匱戎
　備自是弛盜斯伐之復又何疑哉聖人猶懼後世人
　不我信也繼之以慢藏誨盜冶容誨淫意蓋曰盜本
　无心我則啟之事實自取无所貽咎云耳六三位下
　卦坎位上上有互坎以柔履剛位不得中前承震震
　爲足爲大塗蓋小人之貪利至險者也坎爲乘爲寇
　盜各以象之美惡取之互離爲伐爲冶容坎在下震
　發之爲慢藏
大衍之數五十其用四十有九分而爲二以象兩掛一
以象三揲之以四以象四時歸竒於扐以象閏五歲再
閏故再扐而後掛天數五地數五五位相得而各有合
天數二十有五地數三十凡天地之數五十有五此所
以成變化而行鬼神也乾之策二百一十有六坤之策
百四十有四凡三百有六十當期之日二篇之策萬有
一千五百二十當萬物之數也是故四營而成易十有
八變而成卦八卦而小成引而伸之觸類而長之天下
之能事畢矣顯道神徳行是故可與酬酢可與祐神矣
　此篇諸儒言之詳者皆得而略之大衍聖人作易數
　也聖人稽諸洛書驗之河圖易數於是而定夫洛書
　備天地自然之數自一至十合之爲五十有五此天
　地生成數也河圖以九宫配數至九而止合之爲四
　十有五河圖之數不取十而一與九爲十二與八爲
　十三與七爲十四與六爲十五居中位以成縱横十
　五之數十固行乎其中謂河洛之數不同者非也夫
　十盈數也盈故不能變聖人衍易虛其五而用之易
　道貴變變故通通故神夫虛五非捨五不用也五其
　中而五存矣天五黙運中道明焉易之生生不窮與
　造化通與天地並蓋本諸此然則其用乃止於四十
　有九何邪曰大衍立蓍布數合四十九爲一一已肈
　見一者何太極也道也分掛揲歸自此而起其體五
　十其用虚一而一不離於用故夫四其十而易以四
　成一其九而易以九變太極之道周行其閒謂四十
　有九爲七七數亦非也象兩兩儀也象三三才也歸
　竒於扐以象閏謂取揲蓍之餘以歸於扐老陽老陰
　餘數合之三十有八少陰少陽餘數合之亦三十有
　八乘以六位緫二百二十有二求閏之法以二百二
　十二爲起算數再扐後掛謂左手四揲之餘復歸於
　扐曰再扐再扐而復掛一焉曰後掛再扐而再閏之
　法行矣天數五一三五七九也地數五二四六八十
　也五者天地之中五位相得而各有合太元一與六
　共宗以下得之凡天地之數五十有五見於洛書者
　則然天地之道隂陽之理萬物之化神明之用悉備
　於此故曰所以成變化而行鬼神也變化謂五行四
　時十二月推運无窮終始萬物生生化化莫測其端
　變化代作有成无已造化之功始獲昭著鬼神以行
　其理則然耳四營而成易以四揲之九於是通而七
　八九六之數成焉書所由以作也十有八變而成卦
　三變而一爻立天地人之道曲盡无遺卦所由以成
　也八卦而小成八卦奠位時序以正隂陽以定六子
　八物交相致用於宇宙之閒天地造化之理於是小
　成引而伸之觸類而長之自一而八自八而六十四
　數之所攝象之所該靡有窮盡小大精粗之理形名
　度數之冝上自道徳下至藝術凡天下所謂能事莫
　不於此而取正矣蓋太極以一運一之所通包括萬
　法天地陰陽萬物之理皆不得遁其情故道以之而
　顯惟變所適莫窮其用故徳行以之而神可與酬酢
　裁天下之變而有餘也可與祐神賛天地之化而不
　匱也嗚呼易本无也易以一起聖人清明在躬得一
　於心神物應之其志以定一之所統了无遺焉以自
　然之數發自然之象闡自然之理生化之功於此不
　息而易道于以大明後之學易者誠能致知止之功
　極靜定之理復誠明之性易之爲一我自得之反身
　以求萬物皆備如是而後能盡人道人道盡而後能
　克配天地其功用至大學者所冝勉旃
子曰知變化之道者其知神之所爲乎易有聖人之道
四焉以言者尚其辭以動者尚其變以制器者尚其象
以卜筮者尚其占
　此易之變化也易之變化其妙通神聖人實體之故
　在易爲變化之道在聖人爲聖人之道以言尚辭言
　无不當以動尚變動无不時言動發於邇變化成于
　外自然之符也制器尚象器於是无弊卜筮尚占筮
　於是通神器成而天下受其利筮立而大事爲之決
　易道之神又孰有加于四者哉
是以君子將有爲也將有行也問焉而以言其受命也
如嚮无有逺近幽深遂知來物非天下之至精其孰能
與於此
　詩稱帝謂文王豈曰諄諄然謂之文王心與天同文
　王之心天實啓焉故曰謂君子問焉而以言蓋若擬
　之而後言者君子心法純一易明乎君子之心教化
　訓迪不違天理言无非易易无非道孰不感服而受
　命邪无有逺近幽深遂知來物純一所格也以此酬
　酢以此制治綽綽然有餘裕矣夫天下萬物之理不
　外乎易以心體易以易行世如鑑之設如水之止有
　形有色皆不能遁其情自非精一不二其能清明在
　躬有所照燭若此哉或曰君子問易書而後言夫書
　易之跡也蹈其跡而不明夫道何以致受命之速惟
　以心體易易全於心有爲有行言无非易兹其所以
　能有格也歟然則君子之問易在心而不在跡矣
參伍以變錯綜其數通其變遂成天地之文極其數遂
定天下之象非天下之至變其孰能與於此
　易肈於變變成於數其本一也因三而參卦數以定
　因五而伍爻數以立故參之而六位於是乎備伍之
　而七八九六於是乎設參伍並用變動不居易道行
　矣錯之如何八卦相錯九六之數復錯而成爻錯則
　然耳緫之如何自一爲八自八爲六十四乾坤之策
　三百六十其循无端其應无窮緫則然耳通其變焉
　隂陽迭推剛柔互易日月星辰之所以運五行四時
　之所以行昭明著見播在天地序則不愆理則不紊
　天地之文豈不於此而遂成歟極其數焉自三百有
　六十以至萬有一千五百二十引而伸之觸類長之
　无一物之不具无一理之或遺天下之象豈不遂定
　於此歟凡此皆易之變也非聖人盡其變而發其蘊
　于心易幾乎息矣故曰非天下之至變其孰能與於
　此
夫易无思也无爲也寂然不動感而遂通天下之故非
天下之至神其孰能與於此
　易有太極象數以生一之未離思爲曷著數肈於一
　其變无窮象以數顯天下之理靡不該焉是易之神
　也易之爲神果何自闡哉蓋聖人神明之幾得之於
　心驗之於天發之於數形之於象而至神之道自是
　而明然則易之神聖人之神也聖人以心體易以身
　用易以書載易易之至神我心先得寓以象數其理
　曲盡君子法之發爲至精天下以之受命來物以之
　遂知其精蓋神矣達爲至變可以成天地之文可以
　定天下之象其變神矣而神之无思无爲寂然不動
　之體感而遂通之用初不離於精變之閒故夫精變
　之跡有思有爲也精變之道无思无爲也天下之至
　神蓋太極妙用而聖人先得于心者也
夫易聖人之所以極深而研幾也惟深也故能通天下
之志惟幾也故能成天下之務惟神也故不疾而速不
行而至子曰易有聖人之道四焉者此之謂也
　極深至精之用也研幾至變之用也精之所燭來物
　遂知天下之志於此而可通變之所該萬象以定天
　下之務於此而可成夫聖人體易於身故雖高拱一
　堂之上而能使四方萬里之逺志之所存我先知之
　而必有以通其志務之所在我優爲之而必有以成
　其務舉心于此獲應於彼其道不亦神矣夫自至精
　至變以極於至神易之爲易无餘蘊矣聖人之道莫
　有加於此矣
天一地二天三地四天五地六天七地八天九地十子
曰夫易何爲者也夫易開物成務冐天下之道如斯而
已者也是故聖人以通天下之志以定天下之業以斷
天下之疑
　大衍虚五以用天地之數易道以興一之所通包括
　无外萬物由之而生萬務由之而立凡天下之所謂
　道舉无遺於此矣聖人體之得一於心萬以之起象
　數黙用其變无窮志以之通神所格也業以之定神
　所運也疑以之斷神所照也夫天下萬物一神耳數
　變象顯理无逃焉至神之道實行乎中學易者清明
　其心與天爲一即心以求諸數即數以求諸象即象
　數以求諸變即變以求諸神易道在我而天下之治
　可以興矣
是故蓍之徳圓而神卦之徳方以知六爻之義易以貢
聖人以此洗心退藏於密吉凶與民同患神以知來知
以藏往其孰能與於此哉古之聦明睿知神武而不殺
者夫是以明於天之道而察於民之故是興神物以前
民用聖人以此齊戒以神明其徳夫
　蓍卦爻具於易發於聖人之心蓍運无窮神存其中
　卦體有常知存其中六爻之義變動不居吉凶存其
　中聖人何爲哉宅心於虚惟道之適如天之行莫窺
　其朕設是三者以利天下民患可得而同矣夫凶固
　有患也吉何與於患豈不曰危生於安亂生於治亡
　生於存吉之爲患有不可勝言者乎蓍之有神理之
　未形我先得之故曰知來卦之有知象之已著无不
　備焉故曰藏往自非聦明足以照易睿知足以定易
　烏能使大易生物之徳洋溢于天下若是哉且夫易
　道之行難可弭也禍可消也四夷可賔也天下可服
　也生生大功於是而出威武之神孰可測究故曰其
　孰能與於此古之聦明睿知神武而不殺者夫夫易
　聖人非獨以善一身蓋將以善天下也惟民至愚孰
　與明易聖人爲是仰稽天道俯察人情亟興神物前
　民之用卜筮之道於此而行齊以定之戒以齊之由
　吾神明以道夫卜筮之神明天下始知所避就而用
　无不利故曰聖人以此齊戒以神明其徳夫以此洗
　心聖人用易於一已而闡其道也以此齊戒聖人用
　易於天下而妙其神也
是故闔户謂之坤闢户謂之乾一闔一闢謂之變往來
不窮謂之通見乃謂之象形乃謂之器制而用之謂之
法利用出入民咸用之謂之神
　陽動而施萬物以出陰靜而翕萬物以入乾陽物也
　故闢户爲乾坤陰物也故闔户爲坤一闔一闢氣以
　之變往來不窮道以之通天地萬物之機如樞之運
　如轂之轉不知何時而已是以發於可見有自然之
　象象寓於形爲備物之器聖人明生於心心合於易
　制而用之法以之立器以之成天下由吾之化而不
　知所以爲化其道神矣觀夫乾坤之畫交錯于六十
　四卦中窮而能變變而能通由包犧氏而下因時制
　器一本夫十三卦之象所以生之化之養之濟之威
　之教之安之无不備具天下萬世至今利焉兹非神
　之所爲而何歟嗚呼易者天地之心也聖人先天地
　而體其心故制器尚象道通於神乾坤闔闢之功用
　之在我器成而天下无不蒙其利矣不亦盛乎
是故易有太極是生兩儀兩儀生四象四象生八卦八
卦定吉凶吉凶生大業
　太極者何中也道之大中渾然爲一二以之生雖分
　於二其一固存兩儀謂何乾坤陰陽之别也四象謂
　何七八九六之數也七八九六何以謂之象蓋陰陽
　之生數五以配五行一爲水二爲火三爲木四爲金
　五爲土方五行之生形已肈而未著氣已見而未成
　伍之以五而七八九六旋相爲用五土周流其中象
　乃立焉故自一至六五也自二至七自三至八自四
　至九亦五也歴五土之位而金木水火之象顯矣運
　爲四時分爲四方凡麗於四皆此象也四象具而八
　卦作八卦作而吉凶定吉凶定而大業成然則將以
　建天下之治易其可以不明乎獨曰八卦六十四卦
　皆八卦所錯也
是故法象莫大乎天地變通莫大乎四時懸象著明莫
大乎日月崇高莫大乎富貴備物致用立成器以爲天
下利莫大乎聖人探賾索隱鈎深致逺以定天下之吉
凶成天下之亹亹者莫大乎蓍龜是故天生神物聖人
則之天地變化聖人效之天垂象見吉凶聖人象之河
出圖洛出書聖人則之易有四象所以示也繫辭焉所
以告也定之以吉凶所以斷也
　聖人定天下之大業設爲成器立爲卜筮以利天下
　本之於易稽諸天地驗諸四時參諸日月不茍然也
　天地之閒物无非象象之所在天下法焉故曰法象
　莫大乎天地四時之運始始終終无有窮已故曰變
　通莫大乎四時天位乎上吉凶著見不過日月故曰
　懸象著明莫大乎日月冨貴者崇高之資冨貴非聖
　人心也聖人必資冨貴以行其道故曰崇高莫大乎
　冨貴惟聖人爲能明易而發其象器以之立故曰備
　物致用立成器以爲天下利莫大乎聖人民之蚩蚩
　迷所適而孰與同其患賾者探之隱者索之深者鈎
　之逺者致之吉凶以定事業以成蓋聖人致功於易
　而體其神將以同民之患蓍龜所由以興也故曰探
　賾索隱鈎深致逺定天下之吉凶成天下之亹亹者
　莫大乎蓍龜天生神物聖人則之神物謂蓍龜此法
　象之見於天地也天地變化聖人效之此變通之見
　於四時也天垂象見吉凶聖人象之此懸象著明之
　見於日月者也舉日月之大而在天之文悉備矣河
　出圖洛出書聖人則之此亦法象之見於天地而聖
　人所獨得於心者也易道至是而行於天下矣而所
　以發其幾者本於七八九六之四象所以盡其蘊者
　本於文王周公孔子之辭象示辭告吉凶遂定大業
　之成端自於此
易曰自天祐之吉无不利子曰祐者助也天之所助者
順也人之所助者信也履信思乎順又以尚賢也是以
自天祐之吉无不利也
　聖人致功於易凡以大明吉凶之理于天下夫數之
　所攝備消長盈虚之變吉凶由以生也而聖人用易
　妙與天通有回天之功非數所得而拘攝焉仲尼論
　易有四象所以示繫辭焉所以告定之以吉凶所以
　斷繼之曰自天祐之吉无不利嗚呼有吉而已數得
　而攝之哉古之聖人革亂爲治變危爲安易亡爲存
　用兹道也此大有上九爻辭聖人言之豈无深意云
　祐者助也天之所助者順也人之所助者信也履信
　思乎順又以尚賢也是以自天祐之吉无不利也聖
　人因明大有之義俾後世有天下國家者知有大之
　業本於尚賢尚賢之道本於信順也何以言之有信
　順之心必行信順之實而後可以得志於天人大有
　上九履信以感人思順以應天而又能尊尚賢者俾
　位乎上賢者民所歸人胡爲而不信賢者天所悅天
　胡爲而不順信順之實大著明於此矣百世之業其
　長久而不替夫大有自乾變五變有坤體七變而復
　歸於乾乾爲天坤衆爲人互兌在下曰履信坤復變
　乾下有伏坤曰思乎順羣陽從之成立於上曰尚賢
子曰書不盡言言不盡意然則聖人之意其不可見乎
子曰聖人立象以盡意設卦以盡情僞繫辭焉以盡其
言變而通之以盡利鼔之舞之以盡神
　聖人作易將以載道而傳之天下後世也書不能盡
　言言不能盡意无他至道之妙見於言者非書可得
　而悉寓於意者非言可得而窮耳不然雖累千萬言
　亦何補於易哉聖人爲是揲數以起象因象以成卦
　凡天下情僞不得遯其情聖人之意旣已黙傳然後
　繫之以辭以發其象故道以象顯言以書盡意以言
　盡書足於言言足於意皆本於自然之象无毫釐絲
　髪之差也易之爲道於是无餘蘊變而通之爻之所
　錯也鼔之舞之道之所行也天下之吉凶至此而定
　不亦盡利歟天下之大業因此而成不亦盡神歟
乾坤其易之蘊邪乾坤成列而易立乎其中矣乾坤毁
則无以見易易不可見則乾坤或幾乎息矣是故形而
上者謂之道形而下者謂之器化而裁之謂之變推而
行之謂之通舉而錯之天下之民謂之事業
　陽一爲乾隂二爲坤一二旣肈千萬斯起至精至變
　至神之理實藏于是夫三百八十四爻皆乾坤之策
　所生也易道爲是著明天下故乾坤成列易立乎其
　中焉乾坤毁則无以見易何也乾坤亦有毁乎蓋曰
　使聖人不立乾坤之名則易之神道莫爲而顯而乾
　坤之用不復變通生成之化亦將鬱而弗彰矣易者
　道也乾坤者器也道形而上神則妙之器形而下體
　則著之道之與器本不相離散而在天地萬物之閒
　者其理莫不皆然化而裁之以歸諸中吉凶自是而
　定爻之所以變也推而行之以極其用象器自是而
　立書之所以通也聖人出而有爲夫何爲哉觀時㑹
　通舉易以措諸天下大治以建大功以成其爲事業
　也孰禦之是道也由包犧氏而下莫不用之易十三
　卦制器變通之序義固明矣
是故夫象聖人有以見天下之賾而擬諸其形容象其
物冝是故謂之象聖人有以見天下之動而觀其㑹通
以行其典禮繫辭焉以斷其吉凶是故謂之爻極天下
之賾者存于卦鼔天下之動者存乎辭化而裁之存乎
變推而行之存乎通神而明之存乎其人黙而成之不
言而信存乎徳行
　卦極至賾象所具也辭極至動爻所之也化而裁之
　中道斯明不有變也其能化乎推而行之象器以定
　不有通也其可推乎神而明之㑹之此心也非聖人
　之洗心莫能明之矣黙而成之見於有行也非聖人
　之躬行莫能成之矣夫於易而不知所以神明之于
　先黙成之於後則易道无自而顯且將无所用于天
　下易之爲書殆爲空言而已聖人患焉上繫終之以
　此所以示訓於千萬世也
　
　
　紫巖易傳卷七
欽定四庫全書
　紫巖易傳卷八　　　　　　宋　張浚　撰
繫辭下
八卦成列象在其中矣因而重之爻在其中矣剛柔相
推變在其中矣繫辭焉而命之動在其中矣吉凶悔吝
者生乎動者也剛柔者立本者也變通者趣時者也吉
凶者貞勝者也天地之道貞觀者也日月之道貞明者
也天下之動貞夫一者也
　易書有作凡以明吉凶于天下而同民患也故下繫
　首推吉凶貞勝之理使後世學易以著之事業者知
　所尊尚焉卦列而象具重之而爻成剛柔迭推以盡
　其變繫之以辭而言動吉凶之理大明于兹吉凶悔
　吝生乎動爻之動也六爻列位有應有與故象以言
　賾爻以言動夫吉一也而凶悔吝三之動其可不慎
　乎剛柔者立本者也爻之剛柔也乾剛坤柔交錯六
　十四卦之閒六位以成卦之大本於此乎立故曰立
　本變通者趣時者也爻之變通也老陽老陰之數過
　之而變生且其剛柔相推往來進退爲變無常而莫
　不因夫自然之時故曰趣時君子體之用以制動吉
　凶自是分矣吉凶者貞勝者也吉凶之道本於得失
　惟貞勝之貞勝凶則无凶矣貞其大乎聖人所以配
　天地育萬物生天下從此出也是故天地之大以貞
　而觀日月之運以貞而明天下之動以貞而治貞者
　何也一也一者何也道也故曰天下之動貞夫一焉
　嗚呼一之爲用妙矣天得之以清地得之以寧侯王
　得之以爲天下貞是一也自太極發之而其至中之
　理黙運於三百八十四爻閒適中則吉過中則凶貞
　之所以爲貞者因其適中而行之約其過中而反之
　天下之動雖萬變不齊而吾應之以貞莫不適當事
　幾綽綽然有餘地曰吉曰凶制變在我斯可常吉无
　凶而治道用以長久也論易至此不亦神矣乎
夫乾確然示人易矣夫坤隤然示人簡矣爻也者效此
者也象也者像此者也爻象動乎内吉凶見乎外功業
見乎變聖人之情見乎辭
　一言盡易之道曰易簡而已矣易簡易書也故上繫
　論聖人之徳業下繫論爻象之吉凶皆首之以此夫
　乾確然擬其誠也誠故無難知之事而示人易矣夫
　坤隤然擬其順也順故無難從之事而示人簡矣爻
　者效此效易簡之義也象者像此像易簡之理也爻
　象動乎内吉凶見乎外其以有得於易簡則吉失之
　則凶歟功業見乎變蓋因爻之變以趣於中乾坤易
　簡我自得之功業以成聖人之情見乎辭蓋聖人憂
　天下後世而思與之同患辭之所指曲盡爻變生物
　之情於是而得嗚呼天下本無事也誠能指諸爻象
　考諸吉凶因天地之自然順萬物之常理行其所當
　爲而不行其所不可爲清明其性以奉天心何凶咎
　悔吝之復起惟夫性以情動情以欲肆欲以物遷邪
　僞滋生天理蔑棄易簡至善於是而喪内之不足以
　利一身外之不足以利天下而乾坤妙用始不明於
　天下天下萬物將不得遂其生矣聖人憂天下後世
　之情切著于辭其亦有所不得已邪
天地之大徳曰生聖人之大寶曰位何以守位曰仁何
以聚人曰財理財正辭禁民爲非曰義
　天地好生大徳自易簡中來陽舒陰慘皆所以成生
　物之功聖人配天地而行其易簡之道則亦有仁義
　而已矣夫仁立而天下歸之非行義以爲之輔其能
　生物乎不然仁或幾乎息也理財在正辭在禁民爲
　非恭儉節用我之不行而强人以行辭之不正者也
　辭正矣而天下不肯相率爲儉且莫知禮法之循禁
　民爲非又烏可已邪玩節卦澤中有水之象聖人之
　情得矣
古者包犧氏之王天下也仰則觀象於天俯則觀法於
地觀鳥獸之文與地之冝近取諸身逺取諸物於是始
作八卦以通神明之徳以類萬物之情作結繩而爲網
罟以佃以漁蓋取諸離
　卦起於數而理備於象包犧氏得易于心者也其臨
　涖天下以自一至八之數擬諸卦而定之復著自然
　之象於天地之閒用以配易而闡其義凡象之在天
　法之在地與夫鳥獸之有文土地之所冝莫不心通
　而黙識焉由身至物無有逺近取之不遺八卦用是
　而成於書故曰於是始作八卦神明幽深之徳至此
　而顯萬物不齊之情至此而盡其用妙矣嗚呼天地
　之閒舉無非易情生智昧心精以虧故易自易象自
　象方且爲物遷變失其本元尚烏能融此一心於天
　地萬物之表發其至理具之象器以爲天下後世利
　哉古者民未粒食未知火化網罟之作所以生之也
　蓋取諸離求諸麗焉者耳而中虚之義則存其中
包犧氏没神農氏作斲木爲耜揉木爲耒耒耨之利以
教天下蓋取諸益日中爲市致天下之民聚天下之貨
交易而退各得其所蓋取諸噬嗑
　包犧氏之智非不能教天下以耒耨而粒食之也包
　犧設爲網罟而已必待神農爲之何邪蓋時數之所
　未至而民心未以爲便利聖人不先時而强之也故
　夫易者因時而已矣因時而易以奉天心變通盡利
　道迺行焉是易之所以爲神也夫風雷爲益有木動
　之象巽工在上致斲揉之功坤土承之興稼穡之利
　聖人所以教天下而益之也故曰蓋取諸益噬嗑以
　雷電成體離爲日卦自巽變巽爲近利市三倍是謂
　日中爲市致天下之民坤衆承之也聚天下之貨離
　麗居之也噬而合合而決天下以市道交者如此故
　曰蓋取諸噬嗑嗚呼聖人有作必思所生養天下於
　先包犧之網罟神農之耒耨莫不皆以生養爲心聖
　人之仁也若夫日中爲市致民聚貨以盡其利則有
　義存乎其中然則聖人之爲義亦本諸利乎曰聖人
　所謂利使天下交相利非若後世之利其身利其國
　者所爲也不然乾何取於元亨利貞四徳哉
神農氏没黄帝堯舜氏作通其變使民不倦神而化之
使民冝之易窮則變變則通通則久是以自天祐之吉
无不利黄帝堯舜垂衣裳而天下治蓋取諸乾坤
　上古之時民知生養而已黄帝堯舜以已之心因民
　之心以民之心因天地之心其事有不得不變其道
　則民莫知所以然而神夫聖人非私意於變之也易
　窮而變本諸自然有不可不因焉者也何以知其爲
　易之窮邪夫網罟耒耜之興而輔之以致民聚貨之
　事民粒食而趨利爭訟之所由生巧僞之所由起也
　是易之窮也是安可不變邪變故通通故久垂衣裳
　而天下治黄帝堯舜之所以爲神化也歟在上曰衣
　在下曰裳衣裳之制無爲而示於上禮法之化不言
　而行於下爭訟以息巧僞以除其爲大治孰禦哉乾
　坤尊卑衣裳之義也
刳木爲舟剡木爲楫舟楫之利以濟不通致逺以利天
下蓋取諸渙服牛乘馬引重致逺以利天下蓋取諸隨
重門擊柝以待暴客蓋取諸豫斷木爲杵掘地爲臼臼
杵之利萬民以濟蓋取諸小過弦木爲弧剡木爲矢弧
矢之利以威天下蓋取諸睽上古穴居而野處後世聖
人易之以宫室上棟下宇以待風雨蓋取諸大壯古之
葬者厚衣之以薪葬之中野不封不樹喪期无數後世
聖人易之以棺椁蓋取諸大過上古結繩而治後世聖
人易之以書契百官以治萬民以察蓋取諸夬
　凡此皆變通之道而時之所當爲有不得不然者也
　自包犧以至堯舜其所以生養天下而教之之道得
　矣古者民至老死不相往來黄帝堯舜而來洪水旣
　定民得平土居之鳥獸之害除稼穡之功著人用滋
　繁則夫設舟楫以濟不通别牛馬以任逺重是可一
　日而但已乎重門繫柝防侵陵也斷木爲杵掘地爲
　臼而食可足也弧矢之利以威天下而兵以設也宫
　室之制使之安身也棺椁之用使之送死也終以書
　契如上所陳非書契則其事無以行也嗚呼觀十三
　卦制器之序聖人治天下國家之道備盡于此矣其
　先後本末之冝稽之可以爲法用之可以爲治更歴
　數聖若出一聖人之心而天下四海之心無不安之
　夫聖人無心以天爲心天時未至聖人不先之天時
　旣至聖人不後之兹所以神化之妙與民同心而有
　不可測識者歟凡象之取木皆自巽來或因卦體互
　見而取焉渙爲卦風行水上乘木有功故舟楫取之
　渙隨爲卦乾坤互備動說而隨故牛馬取之隨豫爲
　卦艮震迭見互坎在中有備豫不虞之義故重門取
　之豫小過爲卦震動于上艮止于下有過以濟物之
　義故臼杵取之小過睽爲卦水火用事戎器著象天
　下睽離非兵曷威故弧矢取之睽大壯爲卦陽實承
　之陰虚以覆宫室之義以壯爲美故宫室取之大壯
　大過爲卦上下互巽陽藏其中送死之義不嫌於過
　故棺椁取之大過若夫夬之書契取義在決書契不
　立器何以通終以取諸夬義不茍然是爲十三卦之
　象而制器者尚之也
是故易者象也象也者像也彖者材也爻也者效天下
之動者也是故吉凶生而悔吝著也
　易无非象數立而象具矣所以神而明之則自於聖
　人行象也者像也言象之所從本諸天成諸人也且
　夫書不盡言言不盡意聖人立象以盡意繫辭焉以
　盡其言是言必擬於象象必參於意後之學者迺欲
　捨象以求言意之旨胡可得哉彖論一卦之體而道
　之變動則效於爻吉凶以生悔吝以著聖人同民之
　患捨是固無以行於世也繫辭於十三卦制器之後
　發爻象之蘊示吉凶之生蓋以明夫聖人有作因時
　奉天以興大利初非任私智爲之兹其所以自天祐
　之吉无不利也歟
陽卦多陰陰卦多陽其故何也陽卦竒陰卦耦其徳行
何也陽一君而二民君子之道也陰二君而一民小人
之道也
　陽者乾道也天道也君道也父道也夫道也陰者坤
　道也地道也臣道也子道也婦道也大而得專者爲
　陽小而不得專者爲陰得專故所緫治者衆陰則反
　此所謂君子小人之道凡以明夫陽大陰小耳觀夫
　陰陽之理而得失以明吉凶著見焉是以陽貴剛貴
　健貴唱陰貴柔貴順貴和
易曰憧憧往來朋從爾思子曰天下何思何慮天下同
歸而殊塗一致而百慮天下何思何慮
　聖人於是發明致一之義咸九四位互乾中憧憧于
　二陽之思二陽以類從之嗚呼咸感之道大矣聖人
　所以成天地育萬物一本諸此究其極要自私念不
　起中來是以大中至正之道大明于天下施及蠻貊
　無不感化九四致思於二陽固不失其爲正而私狹
　之心殆未足以盡咸感也夫天下雖大理本同歸道
　則一致誠能以至公爲心顧何所往而不通哉
日往則月來月往則日來日月相推而明生焉寒往則
暑來暑往則寒來寒暑相推而歲成焉往者屈也來者
信也屈信相感而利生焉尺蠖之屈以求信也龍蛇之
蟄以存身也精義入神以致用也利用安身以崇徳也
過此以往未之或知也窮神知化徳之盛也
　凡此皆聖人極論同歸一致之理觀諸天地驗諸萬
　物其往來之相推屈伸之相感莫非自然而妙理實
　存乎其中是故日月迭運而大明以著寒暑潛移而
　歲功以成不有往也來何以興不有屈也信何以見
　往來屈信交相還復以成大利塗雖有殊致則歸一
　營營思慮之閒而欲以已之私智見諸行事豈不重
　拂于天理而亦奚補乎事哉是故尺蠖之行其屈迺
　所以求信龍蛇之變其蟄乃所以存身天地之間物
　各有理聖人汎觀物理而用之於身進退之所宜精
　神之所舎幾何而不脗合於道邪是故精義入神以
　曲盡天下之理而用因以致利用安身以深體夫應
　變之道而徳因以崇如尺蠖之屈信以屈求如龍蛇
　之蟄身以蟄存常因自然不違天心過此以往道通
　於神天下利之莫知所以爲利曰未之或知夫然故
　窮妙物之神而不遺知天地之化而不昧徳之盛大
　莫有加矣後之學聖人思其所以屈求其所以蟄神
　化之道得之在我其於經天地利萬物或庻幾焉
易曰困于石據于蒺藜入于其宫不見其妻凶子曰非
所困而困焉名必辱非所據而據焉身必危旣辱且危
死期將至妻其可得見邪
　聖人出而致用莫憂乎小人之或爲我害也自困于
　石據于蒺藜以下深明小人情狀劇言之至於再至
　於三庻幾夫世之爲小人者知所戒懼而改悔焉聖
　人憂天下後世之心不其仁矣夫其義並詳見於爻
　說
易曰公用射隼于高墉之上獲之无不利子曰隼者禽
也弓矢者器也射之者人也君子藏器於身待時而動
何不利之有動而不括是以出而有獲語成器而動者
也
　遇其事而無其器君子弗爲也有其器而無其時君
　子弗行也君子者務盡天人之道而已矣
子曰小人不恥不仁不畏不義不見利不勸不威不懲
小懲而大誡此小人之福也易曰屨校滅趾无咎此之
謂也善不積不足以成名惡不積不足以滅身小人以
小善爲无益而弗爲也以小惡爲无傷而弗去也故惡
積而不可掩罪大而不可解易曰何校滅耳凶
　嗚呼聖人論小人情狀於是無餘蘊矣小人惟欺其
　心以欺於天故於不仁不義之爲行之無愧而原其
　設心不過爲身謀也身之所安則冒昧必圖之曽何
　有於天乎儻非利以勸之於前威以懲之於早彼將
　一肆所欲爲而負大惡於千百載之下是以聖王奉
　天行事以施賞罰折其萌芽杜其微眇絶其本源非
　徒不使小人之惡得加施于天下亦將以驚懼保全
　之俾無抵於滅耳之凶也後之有天下其可於小人
　初起而謂其無能爲也而略之不問哉
子曰危者安其位者也亡者保其存者也亂者有其治
者也是故君子安而不忘危存而不忘亡治而不忘亂
是以身安而國家可保也易曰其亡其亡繫于苞桑
　大人休否在未否之前惟其以天爲心而不以一已
　爲心是以能不亡也慮亡之誠念念不置是寧有過
　舉者邪苞桑義見爻辭
子曰徳薄而位尊知小而謀大力小而任重鮮不及矣
易曰鼎折足覆公餗其形渥凶言不勝其任也
　自昔居台鼎之任徳知力三者一有闕則弗能勝其
　事而況俱不足者乎宰相以徳爲主有徳而無智則
　不足以應變有智而無力則不足以鎮浮若夫徳之
　不立雖有智力亦無以感格天人而措天下於治矣
　徳其貴乎鼎九四以陽承陰位不中正而又下應於
　隂徳薄也位離明下知小也互兌兌毁力少也
子曰知幾其神乎君子上交不諂下交不瀆其知幾乎
幾者動之微吉之先見者也君子見幾而作不俟終日
易曰介于石不終日貞吉介如石焉寧用終日斷可識
矣君子知微知彰知柔知剛萬夫之望
　靜止之功成於内則光明所燭自得于心理之幾微
　何有不照不待深思而後得也君子獲天之祐吉无
　不利知此而已夫涉世而動與吉㑹其道不亦神矣
　乎方天下悅豫時六二居大臣正位不諂不瀆以交
　孚於上下中正之道上合於天上無附麗之嫌下無
　狎比之失全身逺害而禮行朝廷微彰柔剛用之以
　中可以折權勢之氣可以消淫佚之心有補於豫治
　甚大嗚呼讀禮傳大學篇君子知幾之道其盡於此
　矣學者安可一日於是書而忽之哉
子曰顔氏之子其殆庻幾乎有不善未嘗不知知之未
嘗復行也易曰不逺復无祗悔元吉
　衆人之所憂顏子不以爲憂聖人之所樂顏子自得
　其樂心之虚靜可想而見矣不善之來也豈不坐照
　而悉了之邪如鑑之明塵自不止如水之清形自不
　昧兹蓋必然之理語所謂不貳過謂其不復有過心
　生正不逺復之義若夫聖人之從心則又進于此矣
天地絪縕萬物化醇男女構精萬物化生易曰三人行
則損一人一人行則得其友言致一也
　一之用大矣天地萬物所以成化育之功起諸此也
　一之本在心心茍通一格化之功其孰能禦夫三人
　行而損一人豈非道義之感所造不同容有二三其
　心者邪此周公所以輔相成王茂建大治畢召之徒
　皆不足以擬其專也周公損下上受其益
子曰君子安其身而後動易其心而後語定其交而後
求君子脩此三者故全也危以動則民不與也懼以語
則民不應也无交而求則民不與也莫之與則傷之者
至矣易曰莫益之或擊之立心勿恒凶
　君子之動將以有爲也身之不安則必有悖道之事
　動能有功乎君子之言將以出令也心之不易則必
　有拂理之言語能有格乎君子之求人將以濟治也
　无交而求則心已不同矣求能有得乎是三者發於
　心作於身而其事之從違則繫諸天下百姓如影之
　從如響之隨斷然有不可易者夫天下一心心法所
　存不約而感民雖至愚神則不殊此無他一心之所
　通也益上九立心勿恒旋致或擊之凶夫子以是繫
　之辭蓋曰天下之禍常起於動作語言用舎之閒有
　國有邦者不可不慎也
子曰乾坤其易之門邪乾陽物也坤陰物也陰陽合徳
而剛柔有體以體天地之撰以通神明之徳其稱名也
雜而不越於稽其類其衰世之意邪
　乾坤之數旣設易於是而行相應相感陰陽有交通
　之徳或九或六剛柔有不易之體徳合而體分象斯
　立焉天地之撰自是而體神明之徳自是而通天地
　之閒貌象聲色莫不皆有自然之撰剛柔迭居天地
　之撰畢著于象象立而神明妙用即之可求徳故通
　焉君子法之而吉凶與民同患之道備盡於此矣稱
　名不越不外乎一理也名固萬殊理歸一致聖人先
　得夫理而名又烏乎越邪嗚呼至徳之世吉凶得失
　之道泯然爲一徳失而後易作衰世之意聖人有不
　得已焉者也
夫易彰往而察來而微顯闡幽開而當名辨物正言斷
辭則備矣其稱名也小其取類也大其旨逺其辭文其
言曲而中其事肆而隱因貳以濟民行以明失得之報
　太極本乎一而萬理俱融往者不得隱其理來者不
　得遁其情數之所攝自無遺也微顯若八物之顯而
　道則微也闡幽若八卦之幽而義則闡也當名事理
　之稱也辨物陰陽之分也正言言不失其正也斷辭
　辭以明夫象也易書有作合是四者而大備矣其稱
　名也小其取類也大道之所在一塵之微可以該萬
　有也其旨逺與天地同心不可淺求也其辭文本之
　自然如四時錯行也其言曲而中委曲而約之使歸
　於中也其事肆而隱直肆而體之則可以通於神也
　聖人何區區於此哉或因或貳極盡變常之道使天
　下後世知所避就以悉趨夫中正之域吉凶之理至
　是而大明矣
易之興也其於中古乎作易者其有憂患乎是故履徳
之基也謙徳之柄也復徳之本也恒徳之固也損徳之
脩也益徳之裕也困徳之辨也井徳之地也巽徳之制
也履和而至謙尊而光復小而辨於物恒雜而不厭損
先難而後易益長裕而不設困窮而通井居其所而遷
巽稱而隱履以和行謙以制禮復以自知恒以一徳損
以逺害益以興利困以寡怨井以辨義巽以行權
　九卦之序文王用之而夫子實明之或曰履也謙也
　復也用數之一恒也損也益也困也井也用數之三
　巽用數之四或曰履用九謙用十此悉以卦次言之
　是皆臆論也文王當危難之世上憂天子下憂百姓
　汲汲然増修其徳故於易取九卦之徳以成其徳文
　王之身文王之時文王之事徳之可爲無出於九卦
　而文王躬行是徳卒成其聖嗚呼至矣哉卦之取九
　蓋變通之道終始而不息焉者也履者禮也徳莫大
　於禮禮莫大於躬行躬行而徳積故曰履徳之基也
　徳立而矜心生焉人之常情也若是則違拂天人之
　心徳以浸墮持之以謙其徳日進故曰謙徳之柄也
　履而能謙情可制也心可一也性可復也道可得也
　徳之大本於是而得故曰復徳之本也知復矣弗能
　恒焉其靜必變復無益也故曰恒徳之固也恒而後
　能損用損致虚不善之端由以消靡故曰損徳之修
　也損故益益故裕裕始於吾身而用及於天下故曰
　益徳之裕也徳至於益徳旣成矣不有困也徳何以
　明故曰困徳之辨也在困不撓道斯可行生利大功
　自是而興故曰井徳之地也井功上出施及天下權
　之不知必失厥中巽以立制中道乃行故曰巽徳之
　制也是九卦之徳也中和内充厥徳爲至曰履和而
　至道尊於已光被上下曰謙尊而光至靜至虚莫見
　其朕曰復小而辨於物始終萬變其一自若曰恒雜
　而不厭克已於此天下歸仁曰損先難而後易徳之
　日新與天地並曰益長裕而不設於事則鈍於道則
　亨曰困窮而通淵乎其靜人自資之曰井居其所而
　遷斟酌應變莫測其用曰巽稱而隱是九徳之用也
　履以和行制行於身也謙以制禮行禮于人也復以
　自知盡性以至命也恒以一徳久於其道也損以逺
　害僞消而誠積也益以興利利已以利人也困以寡
　怨取必於天也井以辨義隨取而冝之也巽以行權
　中正以揆之也是九卦之功也文王之所以爲文捨
　九卦無以見之矣不然嘗試於六十四卦之中求所
　以爲徳者而附之九卦吾未知其不可也
易之爲書也不可逺爲道也屢遷變動不居周流六虚
上下无常剛柔相易不可爲典要唯變所適其出入以
度外内使知懼又明於憂患與故无有師保如臨父母
初率其辭而揆其方旣有典常茍非其人道不虚行
　易以載道於易書而違之是背道也其何以行於世
　哉易本於天肈於數形於象具於卦變於爻成於自
　然蓋太極之道在天地先以我至虚流出萬有聖人
　㑹太極于一心因其自然揲數以出之立象以闡之
　設卦以命之畫爻以通之天地神明之理隂陽不測
　之用萬物無窮之化自形自色自纖自悉神理妙用
　緫括無遺舎易而天地之理或幾乎息隂陽之用或
　幾乎泯萬物之化或幾乎絶矣是故易道尚變非故
　多變也數不得不變聖人不得於易而不變之是故
　六爻之位謂之六虚其道自太極虚中來惟變所適
　脗合於天地隂陽之數聖人體其虚而用之天下萬
　物由是而得其生故爻之有變非徒變也剛柔迭推
　出入以度外内使天下知所戒懼以明夫避凶趨吉
　之理凜乎若臨淵冰惕乎若登岐坂去不善之心以
　從於善不待師保如臨父母之畏焉嗚呼易之有功
　於天下深矣率辭揆方聖人所以用易於天下也用
　易於天下者必因其時典常之設時所冝也然茍非
　其人其心固已異于太極矣道其行哉道其行哉
易之爲書也原始要終以爲質也六爻相雜唯其時物
也其初難知其上易知本末也初辭擬之卒成之終若
夫雜物撰徳辨是與非則非其中爻不備噫亦要存亡
吉凶則居可知矣知者觀其彖辭則思過半矣
　夫乾大明終始六位時成而歲功之運千古不息是
　故易書之作莫不因天地萬物之終始而立其體焉
　六爻之設剛柔迭移非故爲是紛紛也時物遷變與
　天地相終始有不得不然者矣其初難知事未著也
　其上易知象已成也雜物撰徳剛柔之體錯雜不一
　而天地陰陽之徳於以顯明也辨是與非得中爲是
　過中爲非徳之至中是非之所分也非中爻不備感
　求應與之道備於中爻而存亡吉凶可坐而照也嗚
　呼易道甚大用之於天下國家亡可存凶可吉而易
　當求之於復復其心以極於虚靜之道易可學焉爲
　臣者冝盡心於此然後以之而導其君庻幾夫忠臣
　之爲也
二與四同功而異位其善不同二多譽四多懼近也柔
之爲道不利逺者其要无咎其用柔中也三與五同功
而異位三多凶五多功貴賤之等也其柔危其剛勝邪
　二逺故譽四近故懼而所謂逺近者自權勢之相敵
　爲辭也二之柔中其臯䕫稷契之倫歟若伊尹周公
　則有不可不懼焉者耳三五同功諸侯之於天王功
　固一也齊威晉文之於周有凶徳矣文武成王功可
　勝計邪文武成王之徳剛是以勝幽厲平王之徳柔
　是以危
易之爲書也廣大悉備有天道焉有人道焉有地道焉
兼三才而兩之故六六者非它也三才之道也道有變
動故曰爻爻有等故曰物物相雜故曰文文不當故吉
凶生焉
　易作八卦天地人之道悉備其中一天也二地也三
　人也兼而兩之則一與二爲地三與四爲人五與六
　爲天太極中道於是乎行中無定體隨所在爲中變
　動不居周流六虚道之所行爻之所存也物謂剛柔
　之物剛柔相雜自然之文成乎其中天地日月之所
　以運隂陽四時之所以成莫不一本於自然而人事
　則體之文之不當數所攝也君子趨中則吉小人背
　中則凶君子常居其吉小人常居其凶吉凶之生自
　文不當中來故夫聖賢用易有安無危有治無亂有
　存無亡凡以明易之心而已矣然則學之爲聖賢事
　其可一日已乎
易之興也其當殷之末世周之盛徳邪當文王與紂之
事邪是故其辭危危者使平易者使傾其道甚大百物
不廢懼以終始其要无咎此之謂易之道也
　嗚呼讀易而聖人之心可見矣聖人憂天下後世之
　爲君臣與夫凡有生於天地間不知欽畏修已以自
　蹈安平無事之域是故辭不得不危知危而危之則
　平於危而易之則傾平故吉傾故凶其道甚大心法
　之一與天地並蓋周流於太虚之閒而莫知其紀極
　者也而象之所示百物不遺因象求意道可得焉若
　夫爻之終始吉凶微著悉具其中一失厥理凶吝隨
　生考象玩爻以危爲懼易道之大得之在我斯可與
　天下同其憂患吉凶矣用顧不大邪
夫乾天下之至健也徳行恒易以知險夫坤天下之至
順也徳行恒簡以知阻能說諸心能研諸侯之慮定天
下之吉凶成天下之亹亹者
　易以乾坤成書乾一坤二周流于六十四卦之中惟
　一故健惟二故順健而不繁險以之知順而不難阻
　以之知險阻者天下之至情而乾坤之畫動於此險
　阻之幾著於彼蓋陽陷于隂則爲險隂困于陽則爲
　阻乾坤得隂陽之變險阻以明大中至正之道於是
　通焉天下始知所以避就於吉凶而亟趨夫中正之
　域矣能說諸心順天下之心而明示以吉凶天下之
　心孰不說也能研諸侯之慮精有爲有行者之慮而
　成就其亹亹之誠諸侯之慮以之研也惟說心故能
　研慮豈不曰吉凶之理旣定君子於是可以有爲有
　行者邪諸侯有民人有社稷其慮爲危故獨取諸侯
　言之若衆人之慮則有無淺深固自不齊也
是故變化云爲吉事有祥象事知器占事知來天地設
位聖人成能人謀鬼謀百姓與能
　聖人於易得乾坤之易簡而曲盡其變化云爲之道
　有吉而已凶莫加焉吉祥之幾已爲先著象事知器
　器成而天下以之利占事知來蓍立而大疑以之決
　天地設位于上下成能實待於聖人其道孰先此于
　二者人謀謀之人以盡其智也鬼謀謀之鬼神以盡
　其神也聖人之制器設蓍夫豈任一已之私意爲之
　哉此百姓之所以與能而莫不便利之以迄於今也
八卦以象告爻彖以情言剛柔雜居而吉凶可見矣變
動以利言吉凶以情遷是故愛惡相攻而吉凶生逺近
相取而悔吝生情僞相感而利害生凡易之情近而不
相得則凶或害之悔且吝
　自八卦以象告聖人於是論易之情易復于性莫見
　其朕爻以效動情乃生焉凡易之情天地萬物之情
　也剛柔雜居而情生情生而吉凶見矣變動以利言
　吉凶以情遷變動以成天下之大利而吉凶之遷則
　自乎其情情得其正爲吉情夫其正爲凶愛惡相攻
　逺近相取情僞相感皆情之所𤼵也愛惡之正吉生
　焉愛惡不正凶生焉悔吝者吉凶之未著悔可至於
　无悔相取之閒一有失正悔吝隨之是其可不慎邪
　若夫情僞之感其端甚微其兆甚大情本於誠僞入
　於邪感與見於己利害形於事易書盡天下之情僞
　在學者誠意以明之而已矣凡易之情近而不相得
　則凶或害之悔且吝申言愛惡逺近之情也聖人憂
　天下後世而作易故所以垂訓纖悉備盡嗚呼至矣
　夫
將叛者其辭慙中心疑者其辭枝吉人之辭寡躁人之
辭多誣善之人其辭游失其守者其辭屈
　聖人於是論易之辭聖人立象以盡意設卦以盡情
　僞繫辭焉以盡其言聖人之辭本諸天理自然之文
　與道適契六辭之設爲諸子百家言爲異端言也諸
　子百家不明於道而馳騁於辭惟吉人之辭雖未足
　以盡道亦庶幾乎有常而不敢支離其說者焉是皆
　作之於心見之於言害道害政爲弊至大不可不察
　也觀六辭而聖人之辭若日星之麗天雖歴千萬年
　煥乎有不可掩者矣嗚呼辭六而巳凡天下之有言
　靡不曲盡其情其一吉其五凶辭其可不慎歟非得
　道之中正者遽可著之於辭歟將叛謂叛於理叛於
　道叛於事知其不可言而言之不可爲而爲之故慙
　也
　紫巖易傳卷八
欽定四庫全書
　紫巖易傳卷九　　　　　宋　張浚　撰
說卦
昔者聖人之作易也幽贊於神明而生蓍參天兩地而
倚數觀變於隂陽而立卦發揮於剛柔而生爻和順於
道德而理於義窮理盡性以至於命
　天地之神明聖人之神明也天地贊聖人以生蓍聖
　人發神明之妙用參天九之也兩地六之也九六之
　數定而易道行矣獨取諸九六立乾坤之數曰倚數
　云觀變隂陽觀蓍之變也發揮剛柔揆變之體也道
　德至奥義其著見者焉性理至微命其一定者焉易
　具太極之中道德合而為一初非淪於太髙失之矯
　拂而不可行於天下者故辭之所指無在不宜義其
　理㦲是故窮天地萬物之理若隱若顯皆不得遁其
　情盡已之性以盡人之性盡人之性以盡物之性盡
　物之性可以贊天地之化育天地萬物吉凶死生之
　數皆繫於易順易則治悖易則亂易之為道不亦妙
　乎
昔者聖人之作易也將以順性命之理是以立天之道
曰隂與陽立地之道曰柔與剛立人之道曰仁與義兼
三才而兩之故易六畫而成卦分隂分陽迭用柔剛故
易六位而成章
　性命之理中道也文王兼三才以發太極之藴三極
　之道於是而著吉凶始太明於天下得中則吉失中
　則凶莫非理之自然故曰將以順性命之理焉分隂
　分陽天地人之隂陽也迭用柔剛九六交錯之柔剛
　也畫言其數位言其序
天地定位山澤通氣雷風相薄水火不相射八卦相錯
數往者順知來者逆是故易逆數也
　伏犧氏以數畫八卦自一至八九實周流乎其間天
　地定位上下分也山澤通氣氣之感也雷風相薄勢
　之激也水火不相射性之反也此八物者或分或感
　或激或反相與致用於宇宙之内而萬物以成八卦
　之錯錯此而已八卦相錯而八物之象通變不窮時
　有往來道則一致考千古於目睫之前明百世於指
　掌之近皆不離夫六十四卦中易之逆數道通神矣
　然聖人用易能逆而變之非特逆知其吉凶而已也
雷以動之風以散之雨以潤之日以暄之艮以止之兊
以說之乾以君之坤以藏之
　動散潤暄見於用故以物言止說君藏本於道故以
　卦言動之於始藏之於終始終生化莫知紀極是易
　之神也
帝出乎震齊乎巽相見乎離致役乎坤說言乎兊戰乎
乾勞乎坎成言乎艮
　帝之出也萬物莫不出帝與萬物非一非二舍萬物
　而帝之為神亦不可得而見矣說萬物終始萬物非
　艮兊得專之故曰言云
萬物出乎震震東方也齊乎巽巽東南也齊也者言萬
物之潔齊也離也者明也萬物皆相見南方之卦也聖
人南靣而聽天下嚮明而治蓋取諸此也坤也者地也
萬物皆致養焉故曰致役乎坤兊正秋也萬物之所說
也故曰說言乎兊戰乎乾乾西北之卦也言隂陽相薄
也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮
　木落糞本萬物致養於坤其孰不然萬物役役皆為
　坤之役自有宇宙一息不停夫坤何為者邪
神也者妙萬物而為言者也動萬物者莫疾乎雷撓萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化既成萬
物也
　帝與萬物相終始有神以運動乎其中至神功用寄
　於六子動之撓之燥之說之潤之終始之萬物之生
　成悉繫於兹其序則文王八卦之序也澤不足以盡
　說物之道而萬物所甚說莫過於澤前言兊以說之
　謂澤不足以盡說也若夫終萬物始萬物艮實司其
　任山靜而已烏能成始終於一致㢤水火相逮相資
　以致用也雷風不相悖相成以施化也山澤通氣相
　感以利物也變化之道於是而興神之妙物有不可
　致之者此也自天地定位而下本八卦相錯者言之
　自水火相逮而下本六子之變化者言之是以其辭
　之不同
乾健也坤順也震動也巽入也坎陷也離麗也艮止也
兊說也
　凡此皆隂陽自然之性坎陷於隂有出險之道不終
　陷也故曰習坎云
乾為馬坤為牛震為龍巽為鷄坎為豕離為雉艮為狗
兊為羊
　馬況健牛況順龍況變動巽何以為鷄鷄知時巽之
　權也坎何以為豕豕北方至隂之物其色黒其位為
　智也離之雉文明也艮之狗善守也兊之羊說順也
乾為首坤為腹震為足巽為股坎為耳離為目艮為手
兊為口
　乾為首唱之於始也坤為腹容之於終也震為足有
　行也巽為股隨震也震動於下巽則權之坎為耳天
　一所通也離為目地二所中也艮為手止也兊為口
　說也
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兊三索而得女故謂之少女
　乾索於坤為男陽為主也坤索於乾為女隂為主也
　此隂陽相感之義
乾為天為圜為君為父為玉為金為寒為氷為大赤為
良馬為老馬為瘠馬為駁馬為木果
　金乾體也乾何以玉以其體常而盡變故歟為寒氷
　位在亥前卦起於子為大赤至陽赫赫為良馬健而
　有順體為駁馬五色備為木果生生不窮
坤為地為母為布為釡為吝嗇為均為子母牛為大輿
為文為衆為柄其於地也為黒
　為布萬物芒芒廣無不被為釜熟物而化之為吝嗇
　陽動施隂翕靜為子母牛至順之性無時而已為文
　陽一隂二錯雜為文山川草木炳然於下為衆為柄
　萬物依坤以出入生物之柄在坤其於地也為黒至
　隂之色
震為雷為龍為元黃為旉為大塗為長子為決躁為蒼
筤竹為萑葦其於馬也為善鳴為馵足為作足為的顙
其於稼也為反生其究為健為蕃鮮
　為龍蒼龍直東方變化不常為元黃坤體一索於乾
　為震得元黃之正云為敷萬物敷生為大塗物自震
　出為蒼筤竹以色取陽動於一貫四時而不改為萑
　葦蔓行相連其生不窮一陽之動似之其於馬也為
　善鳴乾動於下為馵足為作足後足左白曰馵震地
　在左而德配於巽其於稼也為反生一陽之復則然
巽為木為風為長女為繩直為工為白為長為高為進
退為不果為臭其於人也為寡髪為廣顙為多白眼為
近利市三倍其究為躁卦
　為繩直風之鼓物甲拆齊一巽之繩直取齊一也為
　工巽以入之惟工則然為白萬物潔齊為長為髙乾
　陽在上巽順而升為進退柔道多疑巽一索於乾以
　柔遇剛進退其心為不果果斷非用權事為臭物致
　潔則香逺聞其於人也為寡髪為廣顙隂不敷於上
　故寡髪二陽廣顙象為多白眼離為目巽一隂在下
　萬物潔齊而未相見也為近利市三倍巽以權之也
坎為水為溝瀆為隱伏為矯輮為弓輪其於人也為加
憂為心病為耳痛為血卦為赤其於馬也為美脊為亟
心為下首為薄蹄為曵其於輿也為多眚為通為月為
盜其於木也為堅多心
　為水為溝瀆泉始達為隱伏陽陷於隂為矯輮水之
　行也其象如此為弓輪矯輮之功為加憂為心病為
　耳痛陽陷之應為血卦為赤至陽生於坎中赤陽正
　色為美脊為亟心乾陽居中陽健而動為下首水性
　趨下為薄蹄一隂處於下為曳陽陷而隂病之其於
　輿也為多眚坤為大輿坎中剛而上下俱柔失坤之
　性剛陷必拆為通習坎故通為盜隂始陷陽其情貪
　其中險其於木也為堅多心剛在中
離為火為日為電為中女為甲冑為戈兵其於人也為
大腹為乾卦為鼈為蠏為蠃為蚌為龜其於木也為科
上槁
　為甲胄為戈兵火炎兵象也甲冑取外剛義為大腹
　中虚有容為科上槁火性進上
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節
　為山為徑路山徑象陽之在上萬物之出入至艮而
　止所由行者鮮矣為小石有動止之象焉為門闕萬
　物出入之機為果蓏果蓏草木之實陽止於上故云
　為閽寺職主禁止為狗善守為鼠晝伏夜動艮次坎
　故云為黔喙之屬陽元在前為堅多節陽止在上二
　隂承之
兊為澤為少女為巫為口舌為毁折為附決其於地也
為剛鹵為妾為羊
　為巫巫之通神以言為說為毁折隂毁居上為附決
　少隂之性為剛鹵兊居西方其性堅剛鹵澤水之結
　也
序卦
有天地然後萬物生焉盈天地之間者惟萬物故受之
以屯屯者盈也屯者物之始生也物生必蒙故受之以
蒙蒙者蒙也物之稺也物稺不可不養也故受之以需
需者飲食之道也飲食必有訟故受之以訟訟必有衆
起故受之以師師者衆也衆必有所比故受之以比比
者比也比必有所畜故受之以小畜
　天下順比不畜則放臣之畜君其可無邪
物畜然後有禮故受之以履履而泰然後安故受之以
泰
　由我之泰致天下之泰禮其貴乎人君行禮君子進
　矣行禮者其德剛
泰者通也物不可以終通故受之以否
　知泰必有否而兢兢勉修厥德泰可長也
物不可以終否故受之以同人與人同者物必歸焉故
受之以大有有大者不可以盈故受之以謙有大而能
謙必豫故受之以豫豫必有隨故受之以隨以喜隨人
者必有事故受之以蠱蠱者事也有事而後可大故受
之以臨
　天下之事至於陵夷大壞自恱豫中來豫而隨隨而
　蠱理之必然也非仁心動於内而有事於天下何以
　致剛陽之浸長而治道以大哉
臨者大也物大然後可觀故受之以觀
　陽德盛大天下觀化
可觀而後有所合故受之以噬嗑
　嗚呼君人而欲除大間於天下非德修於内黙有以
　動天下心閒固未易除矣
嗑者合也物不可以茍合而已故受之以賁賁者飾也
致飾然後亨則盡矣故受之以剥剥者剥也物不可以
終盡剥窮上反下故受之以復
　致飾亨盡馴致於剥千萬世一轍也三代而下喜文
　華忽敦樸略介冑恬不知變此何理哉此何理哉
復則不妄矣故受之以无妄有无妄然後可畜故受之
以大畜
　畜賢莫大於誠
物畜然後可養故受之以頤頤者養也不養則不可動
故受之以大過
　德之剛中非養莫成
物不可以終過故受之以坎
　剛過於中其失必陷沈濳其剛乃能有濟中其大哉
坎者陷也
　坎之為卦陽雖得中二隂陷之取諸習坎中德貴大
　德大而後可以出險
陷必有所麗故受之以離離者麗也
　陽德旣充孚於上下隂乃麗焉
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯
　嗟夫父子君臣夫婦之道不明於天下天下不流入
　於夷狄禽獸者幾希矣嗟夫有父子君臣夫婦之名
　而欽之不至誠之不盡忠之不竭信之不立和之不
　生其與無之何異哉治道之不興所由來久矣不有
　君子獲用於時而得行其道風俗豈易變歟
夫婦之道不可以不久也故受之以恒恒者久也物不
可以久居其所故受之以遯遯者退也物不可以終遯
故受之以大壯物不可以終壯故受之以晉晉者進也
進必有所傷故受之以明夷夷者傷也傷於外者必反
其家故受之以家人
　德之昬明自家始家道正而明家道不正而昬明德
　之傷不反諸家其能治乎
家道窮必乖故受之以睽
　二女同居志不同行睽為卦則然家道之窮其惟好
　色歟先王謹禮家道日昌
睽者乖也乖必有難故受之以蹇蹇者難也物不可以
終難故受之以解解者緩也緩必有所失故受之以損
　荒怠安佚亂所由生厲精為治周宣所以中興也
損而不已必益故受之以益
　損己獲益天之道也行之不力徒損無益
益而不已必決故受之以夬
　德盛者賢必助不決奚為
夬者決也決必有所遇故受之以姤姤者遇也物相遇
而後聚故受之以萃萃者聚也聚而上者謂之升故受
之以升升而不已必困故受之以困困乎上者必反下
故受之以井井道不可不革故受之以革革物者莫若
鼎故受之以鼎主器者莫若長子故受之以震震者動
也物不可以終動止之故受之以艮艮者止也物不可
以終止故受之以漸漸者進也進必有所歸故受之以
歸妺得其所歸者必大故受之以豐
　漸而受之以歸妺歸妹受之以豐賢者獲進得所歸
　治道亨大可期也必取諸歸妺豈非英才迭進之象
　歟
豐者大也窮大者必失其居故受之以旅旅而无所容
故受之以巽
　亂生於治窮奢極侈致之也居豐用約非有德之君
　孰能行之不然耳目心志之閒鮮不為讒佞所侈惑
　矣
巽者入也入而後說之故受之以兊兊者說也說而後
散之故受之以渙渙者離也物不可以終離故受之以
節
　渙離散之卦離散之初人情未通不為之節何以能
　久
節而信之故受之以中孚有其信者必行之故受之以
小過有過物者必濟故受之以旣濟物不可窮也故受
之以未濟終焉
雜卦
乾剛坤柔比樂師憂
　聖人無憂樂與天下同其憂樂夫行師以除天下之
　害而聖人憂之何哉豈非兵凶器戰危事人命至重
　有不可不憂者邪嗚呼德失而後有師師非先王得
　已也
臨觀之義或與或求
　臨二陽在下四隂與之與之者在上觀二陽在上四
　隂求之求之者在下嗚呼剛德之貴於人也久矣夫
屯見而不失其居
　萬物盈於天地間方屯之初形色著見各以類居屯
　之利見侯因所居而治之也
蒙雜而著
　蒙者蒙也蒙故雜而性之清明與蒙俱存蒙去而著
　者見矣
震起也艮止也
　陽起於下而止於上萬物隨之
損益盛衰之始也
　損自泰來益自否來盛衰之㡬見於損益非損則泰
　必有衰矣非益則否必有盛矣此易之變通而聖人
　所以扶治弭亂獲自天之祐也
大畜時也无妄災也
　人君剛德之修健為之正是謂千載之遇此時也非
　人力所能為也是以君子貴逢時无妄本於自然之
　謂非所宜得而得非所宜有而有為无妄天實使之
　聖人則以為災云
萃聚而升不來也謙輕而豫怠也
　謙之失輕豫之失怠
噬嗑食也賁无色也兊見而巽伏也隨无故也蠱則飭
也剥爛也復反也晉晝也明夷誅也井通而困相遇也
咸速也恒久也渙離也節止也解緩也蹇難也睽外也
家人内也
　家道乖於内睽孤見於外易始乾坤禮始敬詩始二
　南書始二女畏睽也其事莫不以正身正家為本堯
　典曰我其試哉意蓋有在矣
否泰反其類也大壯則止遯則退也大有衆也
　賢者歸則天下歸之矣
同人親也革去故也鼎取新也小過過也中孚信也豐
多故也親寡旅也離上而坎下也小畜寡也履不處也
需不進也訟不親也大過顛也姤遇也柔遇剛也漸女
歸待男行也頤養正也旣濟定也歸妹女之終也未濟
男之窮也夬決也剛決柔也君子道長小人道憂也
　夬決而乾成易道通矣小人之憂其必思所以害君
　子君子守正積德詎可一日已邪
　
　
　
　
　
　
　
　
　
　
　紫巖易傳卷九
欽定四庫全書
　紫巖易傳卷十　　　　　宋　張浚　撰
讀易雜記
甲已乙庚丙辛丁壬戊癸素問謂五天之氣經歴二十
八宿同分為合　太元曰一與六共宗二與七共朋三
與八成友四與九同道五與五相守十干合數也一六
水土數甲已為土乙庚九數乙庚為金三八十一數一
水也丙辛為水四九十三數三木也丁壬為木五與五
二五數二火也戊癸為火
自昔論河洛圖書必曰河圖四十五數虚五為五十與
大衍數合而不知河圖實五十有五數也夫大衍本之
洛書而虚五至揲蓍則又用四十有九而虚一聖人用
天地自然之數以立法不茍為也今考河圖縱橫數之
皆十五而一九離坎子午位其數十二八坤艮寅申位
其數十三七震兊卯酉位其數十四六巽乾已亥位其
數十十在中矣合之不曰五十有五而何歟
　　　　二　七　六
　　　　九　五　一
　　　　四　三　八
易九六數也而六在九中然則易九數也伏犧卦數乾
一坤八九也兊二艮七九也離四坎五九也震三巽六
九也合之為三十六六六之數亦在中矣至文王易八
卦定位乾坤之數九乾三得以包坤之六坤六不得包
乾三震巽之數九坎離之數九艮兊之數九皆自其畫
推之陽為一隂為二也合之亦為三十六或曰易數九
而八卦之數止於八何也曰八卦九數也獨不觀八卦
各守其位太極居中以運動八卦而神之乎或曰然則
大衍之數五十其用四十有九四十有九七七數也易
何獨用九哉曰十百千萬盈數也天地之數五十有五
聖人不取地十盈數兩其五而取之貴變也大衍之數
五十聖人用四十九而虚一四其十一其九而後蓍可
揲大衍揲之以四用十始數也分二掛一歸竒則有九
以周變乎中而後四象可成八卦可定易之數九不可
過也過斯亢而不能變
　　巽五　坎六　艮七　　坤　　兊　　乾
(伏/犧)　乾一太極居中坤八(文/王)　離　太極居中坎
　　兊二　離三　震四　　巽　　震　　艮
老陽老隂數六十少陽少隂數六十卦數也六十四卦
去四正為六十老陽少隂數六十四六十四卦數也蓋
八卦之體本一七其變為八八數八卦列而九行其中
然則六十四卦四九四七之數也易以陽變
莊子曰其數一二三四是也此正天地十數配以五則
七八九六與十數皆全矣一四二三兩合之俱為五五
固在其中
列子曰易變而為一一變而為七七變而為九至九復
歸一一太極也自少陽變老陽復歸大衍曰復歸一九
復歸一還淳反樸體謙用虚象也
甲乙壬癸乾坤納甲也甲乙木壬癸水何以屬之乾坤
蓋天地生成之功在木水考諸四時之運可得也聖人
以生成大功歸乾坤非五行所得専耳
七八九六為四象何也七八九六五行成數有象可見
天下之象從此出也故夫七八九六火木金水象也而
五土在其中一二三四得五而其象著見則是天地十
數皆具四象中矣聖人非用四用十也非用十用五十
有五也七八九六五十有五全數也
易有太極是生兩儀太極一也兩儀三之矣兩儀不必
天地凡分為二者皆兩也分為二而七八九六之數成
五行之象於是大著焉
乾配甲壬坤配乙癸艮兊配丙丁坎離配戊己震巽配
庚辛此納甲法也乾數一九而竒坤數二十而耦艮兊
之數三四坎離之數五六震巽之數七八隨十干次第
而立數也甲乙乾坤之始闡於仁也壬癸乾坤之終藏
於智也
火一土二木三金四水五為納音元數自揚子雲𤼵之
子午甲已之數九丑未乙庚八寅申丙辛七夘酉丁壬
六辰戌戊癸五己亥四以十干十二支配數五而數之
餘一火數也餘二土數也餘三木數也餘四金數也餘
五水數也六十甲子立矣(火無聲水滅之而成聲土無/聲火堅之而成聲水無聲土)
(激之而/成聲)
土數一金數七水數五火數三木數九為納音正數以
庚子土論之一數也甲子金七數丙子水五數戊子火
三數壬子木九數各以天元立數斯得矣
乾一九坤四六艮三兊八坎十震七巽二離五退藏數
也合而為五十五十有五之數在中矣乾一九合為十
坤四六合為十艮震合為十巽兊合為十坎兩其五為
十五十也離以五數居以虚位蓋天五行乎其中
先天圖以乾之一加八卦數於其上若一與一為乾一
與二為夬一與三為大有一與四為大壯一與五為小
畜一與六為需一與七為大畜一與八為泰自乾而兊
自兊而離自離而震自震而巽自巽而坎自坎而艮自
艮而坤先天之象立矣故復之一交姤之一得一陽復
之二交姤之二得二陽復之三交姤之三得四陽復之
四交姤之四得八陽復之五交姤之五得十六陽復之
上交姤之上得三十二陽其法下交而上施所謂一陽
陽卦隂卦各一也畫而至復之一則為陽卦三十二矣
惟姤亦然
天數二十有五地數三十凡天地之數五十有五此天
地之中數也而聖人用之何以知其然蓋二三五七九
合之為天數而天數不過五二四六八十合之為地數
而地數不過五天地竒耦生成數總之為十五其十而
為五十五復因之為五十有五自然之數皆不離於中
中故變變故其道不窮聖人體道之中以用數之中故
達夫消息盈虚之理明夫吉凶禍福之幾審於動靜避
就之方其修之於身見之於行事施之於天下莫不一
本於中而易道以興卦爻自是作也
一其五為七十二候二其五為三十六旬三其五為二
十四氣用數者徃徃以五為宗
參天一三五而為九也兩地二四而為六也三才之數
兩之為地三之為天亦不出乎九六故曰參天兩地而
倚數
七十二候乾陽三十六坤隂三十六也乾四其九坤六
其六
易八卦之畫乾三坤六九也震五巽四九也坎五離四
九也艮五兊四九也合之三十六矣
火用事見六庚有庚伏之節何也曰此革之時也澤金
離火相息不有土以救之金其滅矣故革之彖曰革而
信之信土也夫金生於已歴六庚於離火旣相且王之
時非未口中之承其母養其子何以使天地生化之功
不絶邪故氣至未而庚金伏於土火不能害而後能裁
成萬物也
一陽數之始二隂數之始三陽數之次四隂數之次由
一至九而五為數之中一陽生於子子屬北方水故一
為水二隂生於未未屬南方火故二為火三陽生於寅
寅屬東方木故三為木四隂生於酉酉屬西方金故四
為金五陽生於辰五隂生於戌辰戌皆土故五為土(楊/元)
(素/)陽為生數則隂為之成數隂為生數則陽為之成數
所謂一隂一陽之謂道也
生成之數配於十干甲為陽木數三乙為隂木數八丙
為陽火數七丁為隂火數二庚為陽金數九辛為隂金
數四壬為陽水數一癸為隂水數六戊己各以五為配
配於四方東南陽也甲丙乙丁其數各合而為十西北
隂也庚壬辛癸其數各合而為十土居中宫分王四季
戊癸之數合而為十所謂大衍之數
東少陽位南老陽位陽極生隂故離隂在其中西少隂
位北老隂位隂極生陽故坎陽在其中(元素/)
乾之畫三而震坎艮之畫皆五坤之畫六而巽離兊之
畫皆四合之為三十六分之為十八太元曰天數十八
地數十八其本諸此乎
歸竒於扐以象閏何也大衍用四十九老陽餘數十有
三老隂餘數二十有五合之為三十八少陽餘數二十
有一少隂餘數十有七合之亦為三十八乘以六爻之
位則二百二十有八也凡術於筭者率以二百二十八
為求閏之法蓋自然之紀如此
厯法十九年為七閏七閏為一章四章為一蔀四蔀之
數七十有六
黃帝筭法總二十有三數謂一二三四五六七八九十
百千萬億兆京　垓垶(息營/反)壤溝澗正載從壤已去有
三等數法其下者十十變之中者萬萬變之上者億億
變之
乾九金成數也坤六土成數也乾坤之數衍錯而為八
卦
九六十五也七八亦十五也以五成之而合九六七八
之生數皆為五五者數之中也
坎離水火以隂陽造化之中居於南北而精神之運生
物之功於是出矣坎離之用在八卦最為大
震兊位東西長男配少女也生生化化之功終而復始
隂陽相繼之道也
先天圖兊以二巽以五居乾左右震以四艮以七居坤
左右隂從陽陽從隂各以其性之自然也父母正位於
上下而男女各以其配協成造化坎離位東西之中以
運動出入之造化妙處生此夫震坎艮本坤體索乾得
之巽離兊本乾體索坤得之隂陽相從其理然矣
洪範九疇之數合之為四十五與河圖配也一五行水
之生數也蓋五行生於水有水而後有火猶人之有精
而神從之也木之著見金之堅剛土之敦實自此次第
以生然則五行雖五合之水也天地渾冥之初惟水而
已次二曰敬用五事敬禮也火之生數也次三曰農用
八政木之生數也仁政於是行矣次四曰協用五紀稽
之天道以成其性金之生數也次五曰建用皇極皇極
土生數也次六曰乂用三德取水之成數而道之著見
於德者也次七曰明用稽疑取火之成數而用其明以
決疑也次八曰念用庶徵取木之成數而用其仁以修
政也次九曰嚮用五福威用六極取金之成數而用其
信以裁斷也
乾天也寄用在坎水坤地也寄用在離火天之始數一
一即水也地之始數二二即火也乾坤始用著在坎離
吾不知乾坤之為水火乎水火之為乾坤乎氣以水行
塊以火結雲徂於天日行乎地萬物以化文王之易退
乾進坤坎離以正上下之位不徒然也
坎離二卦具艮震兊巽之體然則五行之大者莫大於
水火而金木土藏其中矣夫五行雖五其數則一洪範
一五行一水數也而繫之五行蓋五行皆本於水人物
之生自水中來及其死也復化而歸於水為火為木為
金為土次第而成在人則精神筋脈骨肉之象也若考
之於天地萬物莫不然矣
九六為乾坤之數而通變不窮予固著論以辯之矣故
凡易之爻數皆用九六以盡其變易道於是行也夫九
六七八合之皆為十五十五者天地人之中數皇極之
道在是聖人用九六而不用七八豈非九六得數之中
而能變七八得數之中而不能變邪吾以知聖人之心
惡夫執中無權舉一廢百者也學中於聖賢者可不盡
心於此哉
諸儒所𫝊變卦圖謂自復姤自臨遯自泰否變名不正
矣故紛紛然持異同之論於其間也曷不曰自乾坤之
一隂一陽而變至於三隂三陽乎夫乾坤成列而易行
乎其中六十四卦皆乾坤錯變而成以盡天下萬物之
理者也復姤臨遯泰否之名乾坤之見於時用者安可
以易道變而特歸之於此數卦哉故夫不知九六之變
者不可與論乾坤不知乾坤成列而易行乎其中者不
可與論易乾坤者何也一隂一陽之道也繫辭曰易有
太極是生兩儀兩儀生四象四象生八卦夫子之言豈
不明甚矣乎
一三五為九二四為六九六隂陽之生數而能變者合
四九之數為三十有六合六六之數亦為三十有六然
則乾坤一道耳隂陽一理耳用之於乾則健為九用之
於坤則順為六若七八為隂陽之成數數窮而不能變
聖人以是不用此天地萬物自然之理非聖人私也彼
謂夫陽道主進故九為老陽隂道主退故六為老隂豈
知夫聖人所以取九六者特在夫得隂陽之生數而能
變乎九六之生數五也七八之生數亦五也夫隂陽之
生數無所徃而不中矣中故變變故通
重易立畫諸儒多以數推之而其理則未明也盍不以
孔子之言而正之乎繫辭曰立天之道曰隂與陽立地
之道曰柔與剛立人之道曰仁與義兼三才而兩之故
易六畫而成卦分隂分陽迭用柔剛故易六位而成章
嗚呼盡之矣聖人𤼵明天地之中道以示天下後世使
知夫得中為吉為貞過中不及中為悔為吝為凶也然
而聖人所謂中非有一定之體而過與不及之間又各
有中道要在明權識變不悖於天地之理不拂於天下
之心所以立已所以趨時曲折合道而罔不適於中生
利萬物之功自此出也嗚呼非潛心於聖人而私僞盡
去安足與論此哉
文王之易六畫所以𤼵明天地人之中道也伏犧三之
未得為中乎是不然數始於一分為二演而為三重而
為六其實皆一也三之六之一未嘗不行其間一者何
也中也伏犧畫以象天地人之設位天陽也地隂也一
隂一陽合之而未嘗不中矣天剛也地柔也一剛一柔
合之而未嘗不中矣人生於天地間處隂陽剛柔之中
故聖賢修已之學可以配天地而裁成輔相其道人其
大哉𫝊曰人受天地之中以生中所固有人自棄耳然
則伏犧畫易中之本也文王重之中之用也
參伍以變錯綜其數何也此論卦爻之數也卦爻之數
本於大衍故揲蓍布卦三而成乾三而成坤因三而參
之以盡其變合其數而六十四卦成七八九六數之成
者也一二三四數之生者也因五而五之以盡其變合
其數而老陽少陽老隂少隂迭相為用三百八十四爻
具通其變而隂陽之運於天地者可得而稽矣故曰遂
成天地之文極其數而隂陽之著於萬物者可得而考
矣故曰遂定天下之象參之伍之所以肇數也錯之綜
之所以成變也變者數之始數者變之終其實一也
河圖天地自然之數伏犧未作易已有是數矣其後文
王以八卦配之得無義乎夫河圖五位其中此太極也
六為乾父道用事七為兊八為艮九為離蓋隂陽造化
之理自少而中也至九復變為一坎配於離而生生不
窮矣於是二為坤三為震四為巽母道復用事震巽生
長萬物而㑹歸於太極之五終終始始迭運無窮其理
豈不至微至妙哉
河圖四正及中皆陽數經之也四維皆隂數緯之也陽
數専於東北而備於西南
甲巳化土木克土而土之氣達乙庚化金金克木而金
之用利丙辛化水火克金而水以生也蓋陽火克隂金
然後金得其融結成體丁壬化木水克火而木以生也
戊癸化火土克水而火以盛也
　　　雜記乾坤說
其唯聖人乎知進退存亡而不失其正者其惟聖人乎
乾上之元所知者進而已存而已得而已晏然自謂如
日當中而恣情悖理無不至是為失其正聖人知進有
退之道存有亡之道得有失之道兢兢業業謹守厥中
使不至亢於正得以後世承之天下可常治而百其𫝊
也聖人知幾以中止亢吁處乾上之位有必悔之理而
非聖人不可以變悔為吉也
知至至之可與幾也知終終之可與存義也　知德業
以進修必大乾乾夕惕若厲而勉之曰可與幾幾者道
之微謂可以盡乾之道也若夫居下卦之上而身履乾
德義有不得一朝安處者矣惟乾乾夕惕若謹守臣道
不敢少踰於禮曰可與存義存君之大義云耳乾六爻
皆君道而爻盡變則又有君臣之訓若二五之水流濕
火就躁雲從龍風從虎君臣事也
乾元者始而亨者也利貞者性情也乾始能以美利利
天下不言所利大矣哉何謂也　元亨利貞雖曰四德
其實一也分為四德合之畢歸於乾其在五行金木水
火象也金木水火皆本乎土之一氣故曰其實一也聖
人明為之訓曰乾元者始而亨者也是亨在元中元實
該乎亨利貞者性情也是利貞為元之動靜而元又該
夫利貞何以謂利貞為元之動靜利情也動也貞性也
靜也利以成物貞以止物獨不觀四時乎利成物於秋
貞止物於冬一動一靜乾元之德以大而復歸於元矣
元以利物為大此天地之心亨通之貞止之皆以成其
利故曰乾始能以美利利天下不言所利大矣哉聖人
釋利貞必曰性情者教學者以利物之功俾知所適從
也夫性靜情動情動所以利物而動不以貞反以害物
必也修性之靜然後情動於外者無不當物蒙其利故
貞之於冬亨之於夏利之於秋元之功也學者法乾元
之功欲以利物宜善用其貞
初九潛龍勿用　乾用皆龍天一之水為潛陽生於一
中和之氣方萌於中靜以養之所以大其德也舜之居
深山傅之築伊之耕吕之釣顔之陋巷皆勿用也而舜
正得乾初象吁豈獨聖賢行身為然哉人之養生而不
知乾精神莫之全一矣
潛龍勿用陽在下也　初九曰潛龍勿用何謂也子曰
龍德而隱者也不易乎世不成乎名遯世无悶不見是
而无悶樂則行之憂則違之確乎其不可拔潛龍也
潛龍勿用下也　潛龍勿用陽氣潛藏　君子以成德
為行日可見之行也潛之為言也隱而未見行而未成
是以君子勿用也
九二見龍在田利見大人　自一而二乾德著見惟存
其誠化以之行利見大人可以興事造業而大有為於
天下也一動而二為見處下卦中為田三畫其天地人
象二地數也舜三徙成都在田也
見龍在田德施普也　九二曰見龍在田利見大人何
謂也子曰龍德而正中者也庸言之信庸行之謹閑邪
存其誠善世而不伐德博而化易曰見龍在田利見大
人君德也　見龍在田時舍也　見龍在田天下文明
　君子學以聚之問以辯之寛以居之仁以行之易曰
見龍在田利見大人君德也
九三君子終日乾乾夕惕若厲无咎　體剛用謙以大
德業法天之時其健不已三在六位為人在時為辰其
數十二終日也以乾承乾乾乾也數至三而變夕惕若
懼不合於天也厲无咎有為不可易也
終日乾乾反復道也　九三曰君子終日乾乾夕惕若
厲无咎何謂也子曰君子進德修業忠信所以進德也
修辭立其誠所以居業也知至至之可與幾也知終終
之可與存義也是故居上位而不驕在下位而不憂故
乾乾因其時而惕雖危无咎矣　終日乾乾行事也
終日乾乾與時偕行　九三重剛而不中上不在天下
不在田故乾乾因其時而惕雖危无咎矣
九四或躍在淵无咎　動以趨時動不妄動聖賢之心
本以利物乾卦體實為天一之水生成數四應初而動
上下進退惟恐失時勉德業之為趨事功之㑹四其志
也
或躍在淵進无咎也　九四曰或躍在淵无咎何謂也
子曰上下无常非為邪也進退无常非離羣也君子進
德修業欲及時也故无咎　或躍在淵自試也　或躍
在淵乾道乃革　九四重剛而不中上不在天下不在
田中不在人故或之或之者疑之也故无咎　九五飛
龍在天利見大人　居中守正德與天同天下樂推其
變莫測聖人得時一德者應
飛龍在天大人造也　九五曰飛龍在天利見大人何
謂也子曰同聲相應同氣相求水流溼火就燥雲從龍
風從虎聖人作而萬物覩本乎天者親上本乎地者親
下則各從其類也　飛龍在天上治也　飛龍在天乃
位乎天德　夫大人者與天地合其德與日月合其明
與四時合其序與鬼神合其吉凶先天而天弗違後天
而奉天時天且弗違而況於人乎況於鬼神乎
上九亢龍有悔用九見羣龍无首吉　數變至九而窮
變而通之復歸於一聖人之難也必復其心復其性以
復於道然後能不亢是以自後而人先之自下而人高
之
亢龍有悔盈不可久也用九天德不可為首也　上九
曰亢龍有悔何謂也子曰貴而无位髙而无民賢人在
下位而无輔是以動而有悔也　亢龍有悔窮之災也
乾元用九天下治也　亢龍有悔與時偕極乾元用九
乃見天則　亢之為言也知進而不知退知存而不知
亡知得而不知喪其惟聖人乎知進退存亡而不失其
正者其惟聖人乎
不易乎世不成乎名遯世无悶不見是而无悶　一而
不變不易乎世也靜而復本不成乎名也不為世移不
為名遷潛養其一與道為居故遯世不見知不屑屑於
心夫君子求知於天何悶之為
樂則行之憂則違之　有可樂之道無可憂之事道與
事之判也久矣陽一為樂隂二為憂
君子以成德為行　德成於内而後行著於外
庸言之信庸行之謹　言行德之符君子養德於一動
以渉世其言行足以格化云庸者常也言行之常不失
信謹自然之符耳
君子學以聚之問以辯之寛以居之仁以行之　博學
以窮天下之理審問以求聖賢之中寛足以得衆仁足
以利物君德於是著矣故夫學問所以求諸已也寛仁
所以施諸人也四者一不備皆不能以有化時舍也
君子德成而動以時
或躍在淵乾道乃革　龍蟠於淵養其靜也或躍而動
其勢必變在田出而著見也在淵則利澤將施矣
同聲相應同氣相求水流濕火就燥雲從龍風從虎水
火以氣求風雲以聲應水之於濕火之於燥以相制為
用君臣交修之道也雲之於龍風之於虎以相感為用
君臣㑹遇之道也五土數也二火數也
乾元用九乃見天則　天則之行未嘗有過惟其中而
已聖人用九豈非存之以中哉聰明聖智而持以謙崇
髙博大而守以約用九之道也
君子以自強不息　其不息者何事亦曰強於為善而
已矣夫天運以健生利之德於是乎著君子遇時恵澤
之及乎天下何可息也
九四或躍在淵无咎　德業俱進而存身至靜之地文
王在岐心則然也
九二見龍在田(至/)君德也　君德以正中為本惟正中
則无所不通而順合天人之心正中何為而德哉其本
起於言行之微其效著於家形於國行於天下故夫言
信行謹君德以成閑邪存誠求諸内以養其德也善世
不伐有諸外而用以謙也如是則德博而化矣
君子以自強不息　天行之大者莫如日月日月以健
故其行不息其行不息故其明不息君子法天其自強
如之何亦曰強於為善以充其生利萬物之心而已夫
雞鳴而起孜孜為善舜之徒也舜惟自強於善天下均
得其生雞鳴而起孜孜為利跖之徒也跖惟自暴自棄
而果於為不善故天下均不得其生大哉乾乎以生物
為大而君子勉之一身至誠之道足以配乾其用大矣
夫
乾九三不言龍九三位人道龍之在人變化不測不可
以象見
終日乾乾夕惕若厲无咎　君子法乾之不息以充其
德其所乾乾者何事德業之道修而已故能體乾在我
動罔非乾正念旣存邪志自去德積於身而業成於外
嗚呼盛矣
乾九三獨曰人事知乾一為天乾二為地乾三為人若
夫乾之四則非人矣故曰上不在天下不在田中不在
人
君子體仁足以長人嘉㑹足以合禮利物足以和義貞
固足以幹事　體仁則與仁為一全體在仁人誰不信
服故足以長人嘉㑹則仁義禮知充塞於心動無不當
理矣故足以合禮義以制物而所主在利義其有不和
知以建功而所守在貞事其有不幹幹者何事之所自
立也和者何義無不得其宜也
君子以厚德載物何也　善論大臣者必曰力量何如
非力固不足以任天下之重而所以養成其力量者在
厚德而已矣德何為而厚乎曰至謙至恭至虚至正德
之所以厚也若是也天與之人說之合天人之助以立
乎人之朝其於在物也何有坤體柔順謙恭虚正所自
生也君子法之以厚其德莊子曰水之積也不厚則其
負大舟也無力風之積也不厚則其負大翼也無力厚
其貴乎
先迷後得主　說者謂君唱臣和先之則迷信是說也
君唱而非其道從而隨之可乎先迷者何謂夫道未合
誠未恪而區區然強之以難從行其所不可行君胡為
而信之天下胡為而化之將身之不能保何以恵利天
下也故曰先迷失道後順得常孟子曰一正君而國定
懼先迷也君正而順可行矣
西南得朋乃與類行東北喪朋乃終有慶　君造始臣
代終率朋類以竭力於下而功則歸之君代終之道也
故夫喪朋者非謂絶朋類而不用也
初六履霜堅氷至　初六姤之一隂也一隂方生已有
氷堅之漸豈非其勢旣盛其事必至哉甚矣夫小人之
不可用事於内而恃之以為心腹也彼其得君於内是
將變亂是非以邪害正馴至無疑矣夫人君不善之心
生則不善之言入不善之言入則不善之人至應捷影
響不約而合一氣之所召一聲之所感也有天下者誠
能慎其心術之微無使流入於不善小人何自而投間
乘隙以幸其得用乎聖人於坤之初六丁寧訓告甚嚴
且曰積善之家必有餘慶積不善之家必有餘殃以明
堅氷之禍本自夫所積善不善之間而臣子之為大惡
者實由夫君父之心有以啟而致之於先也不然彼安
得而在吾君之左右以養成其病以竊盜其柄邪詩云
戰戰兢兢如臨深淵如履薄氷亦有意夫使知辯之於
早者也
六二直方大不習无不利　坤有靜厚之德而六二得
中於内所養博大矣故動而見於事業其直可以上通
於天其方可以下法於地直自敬來雖闇室不欺也方
自義來雖死生不變也吁為臣若此安有欺天賣國之
事哉事業之大復何疑也
不習无不利　君子以敬義而行乎内外其設施舉措
罔不契合於天人之心矣何所疑而復習之邪一為仁
二為義二火數為敬
六三含章可貞或從王事无成有終　書曰爾有嘉謀
嘉猷則入告爾后於内爾乃順之於外曰斯謀斯猷惟
我后之徳古人非徒為謙謹之末節也道不通於君君
心未信之而欲急急然行其道於外難乎格化矣坤六
三之含章蓋守臣道之貞而欲推其美而告之君使君
心感悟而自行之吾知謹守臣職以從於王事而已大
臣諸侯之事也故曰隂雖有美含之以從王事弗敢成
也如是則利澤及於天下萬物而其智光大矣周公之
告君陳亦曰臣人咸若時惟良顯哉其以是夫
六四括囊无咎无譽　坤臣道也六五得人臣正位而
四為未得位得時者否泰之分繫乎四之用否其責任
甚大進而至五則𤼵為事業有不可掩者矣括囊蓋内
充其德靜以待時之義漢儒乃以囊括不言為訓豈不
陋哉坤在内為括囊孔子釋之曰蓋言謹也謹於養德
謹於正也
　　　論乾坤剛柔
剛陽也健也君子也柔隂也順也小人也然則坤何以
取於純柔哉曰乾坤之剛柔剛柔之中也剛柔之正也
剛柔之見於用者也諸儒之論剛柔則失之矣夫君道
主剛而其動也用柔故乾動則為坤矣臣道主柔而其
動也用剛故坤動則為乾矣故夫必欲修德必欲立政
必欲逺聲色必欲去小人必欲配帝王必欲定社稷必
欲安民人必欲服四夷乾之剛也君得之於内而主斷
者也至於禮臣下下賢才懐中國撫四鄰愛百姓恤孤
寡賤刑貴德舍己從人其動莫非柔矣恭欽之誠若天
威臨之不敢唱始不敢先事謹禮法循分守安進退守
職業坤之柔也臣得之於内而有承者也至於犯顔逆
㫖捐軀致命可以託六尺之孤可以寄百里之命可殺
不可辱可困不可使為不義持忠義之大訓弭患難於
當時斷大計定大疑正色立朝華夷讋服其動莫非剛
矣故夫善觀易者必觀剛柔之中而究其所以用則六
十四卦三百八十四爻之或得或失或悔或吝或吉或
凶可以類推矣故夫不知剛柔之中正與夫見於用者
不可與言易也
　　　論九六
九六之為老陽老隂何也變也九六何以能變曰一三
五合之為九陽之生數也二四合之為六隂之生數也
九六為隂陽生數之極是曰老隂老陽若七八則隂陽
之數不純莫之能變矣故夫數備於三中於六究於九
九可以兼六(見乾坤/之畫)而六不可以兼九若其變則相通
而不窮焉四九三十六也六六亦三十六也九六之數
總之則一變之則通非若七八之不可一而通也然則
老隂老陽云者取其隂陽生數之純而通變也
健順動入陷麗止說八卦之所以生利萬物而見於其
性者然也坎之為陷何取於易乎曰坎以乾一陽而變
乎坤二隂之間陽養其中以陷乎險非真陷也中微則
陷中養則出八卦坎離之用最大自坎而艮自艮而震
中動以利生物之功著矣用不亦大哉故乾位西北養
中於坎動化流出天地无為嵗功成焉
无妄災也明夷誅也
　聖人於二卦何辭之嚴且切歟曰无妄不以貞是其
　動也非有利天下心適足以害天下獲罪於天大矣
　故曰災若夫明夷而傷其明雖在君位有可誅之道
　孟子曰聞誅一夫紂矣未聞弑君也吁人君安可忽
　逆耳之論自傷其明德哉
君子之道或出或處或黙或語二人同心其利斷金同
心之言其臭如蘭何也
　以象考之五在外二在内出處不同也五以陽動二
　以隂靜語黙不同也而二五各得中位有中直之道
　故曰同心金乾象也變而為離曰斷金且互體有兊
　毁象斷之義也互兊為言互巽巽潔齊為臭曰其臭
　如蘭夫二五有中直相與象三四間之三伏戎四乘
　墉其包藏恃險之心將流毒於天下而二五中直之
　道足以消其強梗制其堅悍使天下卒以安靜而措
　天下於無事之域誠之所格者大矣故曰二人同心
　其利斷金若夫同心之言其臭如蘭則𤼵號施令而
　民恱懌之象德言之足以感動於人心也不然易之
　為易將無所見於實用而聖人繫易之辭徒為空言
　而已
聖人以此洗心退藏於宻吉凶與民同患何也
　蓍卦爻告人以吉凶之道著矣備矣如是而吉如是
　而凶如是而可以避凶如是而可以趨吉用靜用作
　不可以有違也小貞大貞不可以有常也過中得中
　不可以有差也若是者固非一事矣聖人何營營思
　慮其間哉一念之私毫髪不起於胷中而退藏於至
　虚至公至正之地為其所當為行其所當行施為動
　靜固不可易而天下蒙其恵利焉是其所以與民同
　患也且凶固聖人所甚憂矣而吉何為而與民同患
　曰天下之難常生於治安吉之同患又有大於憂聖
　人之憂天下豈一日而忘之哉詩曰上天之載云云
　退藏於宻文王盡之矣
周流六虚何也
　六位惟變所適而本無定體者也故繼之曰上下無
　常剛柔相易不可為典要惟變所適易道猶太虚聖
　人兼三才而兩之以六畫盡其變而太虚不易之理
　於是乎不可逃生利萬物之功無餘藴矣
履德之基謙德之柄復德之本
　履者坤之少隂三索乾於内而成卦者也夫乾父道
　也少隂之於父也說而誠此君子至誠以法天之學
　也謙者乾之少陽三索坤於内而成卦者也夫坤母
　道也少陽之於母也止而順此君子至止以法地之
　學也君子之學法天地然後能復其性以反於初利
　物功用於是興矣故復之為卦一陽動乎五隂之下
　至靜之中𤼵生萬物其利豈不大哉君子誠正之學
　功成於是用著於是
一隂一陽之謂道繼之者善也成之者性也
　一隂一陽非謂隂陽相配也道之在隂亦一在陽亦
　一曰一隂一陽一者何也中也中者何也無不通無
　不當無不正也道之在隂陽無不得其中生利萬物
　之功則日興也繼之者善凡人為不善者皆非道也
　古之論君人者必曰有道無道云其善不善之間歟
　成之者性性本具道人自離之修其性則全於道而
　無不善矣子思之中庸明此者也洪範皇極陳此者
　也
和順於道德而理於義窮理盡性以至於命
　自道術為天下裂諸子百家之書紛然並出言天者
　主於虚無言道者棄夫仁義言儉者不知約之以禮
　言刑者不知本之以德為己者不知有人為人者不
　知有己道德之中於斯失之聖人作易本諸心體諸
　天通諸神著諸用無徃而不得其中故能和順道德
　而天人之道罔不協備用之於一身一身得其宜用
　之一家一家得其宜用之天下天下得其宜纎悉小
　大一一有倫為用妙矣象數旣立天下之理於是而
　窮卦爻旣成天下之性於是而盡從之而吉違之而
　凶順之而福逆之而禍吾不知天命之為易易之為
　天命也至於命易於是無餘藴學者學易學此而已
　矣始於窮理終於盡性命固在我孔子五十知天命
　惟孔子能體易
大畜時也无妄災也
　聖人之言有不窮之意為天下後世士君子之訓甚
　厚也大畜羣陽得路以升進於上蓋有剛德之君臣
　乾剛在内而能用柔以來天下之賢聖人斷然曰時
　謂夫君臣遇合決非偶然有天數存於其間聖人所
　以立天道也若夫无妄而曰災匪徒有眚固災也剛
　自外也其動雖貞弔民伐罪所殘害多然則湯武之
　師其出於不得已乎其聖人之所未甚深許乎謂无
　妄為災聖人所以立人道也
謙輕而豫怠也
　謙之失在輕豫之失在怠聖人正救其失而謙之德
　豫之功益光大矣
　
　
　
　
　
　
　
　
　
　
　
　
　
　
　紫巖易傳卷十
紫巖易傳跋
曽王父忠獻公潛心於易嘗為之傳前後兩著稿親題
第二稿云此本改正處極多紹興戊寅四月六日某書
始為定本矣獻之頃嘗繕錄之附以讀易雜説通為十
卷藏之於家忠獻嘗為屏山劉公書云無他用心惟静
黙體道卒究聖人心法又答澹庵胡公書云杜門亦惟
聖賢之道是求夫求而得之者其在是矣惜其傳之未
廣朅来春陵刻於郡齋與學者共之
