#+TITLE: 孝經定本-元-吳澄
#+DATE: 2018-05-12 10:14:44
#+SOURCE: github.com/kanripo/KR1f0008 master e33a4666                
欽定四庫全書　　　　經部六
　孝經定本　　　　　　孝經類
　　提要
　　　　(臣/)等謹案孝經定本一卷元吳澄撰澄有易
　　　　纂言己著録此書以今文孝經為本仍從朱
　　　　子刋誤之例分列經傳其經則合今文六章
　　　　為一章其傳則依今文為十二章而改易其
　　　　次序朱子所刪一百七十二字(案朱子刋誤/凡刪二百二)
　　　　(十三字中有句刪其字者此惟載/所刪之句故止一百七十二字)與古文閨
　　　　門章二十四字並附錄於後後有大徳癸卯
　　　　澄門人河南張恒跋稱澄觀邢疏而知古文
　　　　之偽觀朱子所論知今文亦有可疑因整齊
　　　　諸説附入已見為家塾課子之書不欲傳之
　　　　未嘗示人云云葢心亦有所不安也其謂漢初
　　　　諸儒始見此書葢未考吕氏春秋已引孝經
　　　　之語至其據許氏説文所引古文孝經仲尼
　　　　居無閒字知古文之仲尼閒居為劉炫所妄
　　　　増人據桓譚新論稱古文千八百七十二字
　　　　與今文異者四百餘字今劉炫本止有千八
　　　　百七字多於今文八字除増閨門一章二十
　　　　四字外與今文異字僅二十餘字則較司馬
　　　　貞之攻古文但泛稱文句鄙俗者持有根據
　　　　所定篇第雖多分裂舊文而詮解簡明亦秩
　　　　然成理朱子刋誤既不可廢則澄此書亦不
　　　　能不存葢至是而孝經有二改本矣乾隆四
　　　　十六年十二月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　孝經定本
　　　　　　　　　　　　　元　吳澄　撰
仲尼居曽子侍(仲尼孔子字居坐也曽子孔子弟子曽/氏名參字子輿魯南武城人子者曽氏)
(門人稱其師也卑者/在尊者之側曰侍)子曰先王有至徳要道以順天下
民用和睦上下無怨女知之乎(女音汝下同子子孔子/也孔門諸弟  稱師曰)
(子諸弟子之門人稱其師則著氏以别之此經曽氏門/人所記稱其師既冠以氏故於其師之師得専稱子先)
(王謂古先聖王至極也徳者得也要總㑹也道猶路也/徳謂己所得道謂人所共由葢己之所得人之所共由)
(者其理曰仁義禮智而仁兼統之仁之𤼵為愛而愛先/於親故孝為徳之至道之要也孝者其心有順而無逆)
(以孝教天下使皆化而為順故曰以順天下民謂庶人/上謂天子在諸侯之上諸侯在卿大夫之上卿大夫在)
(士之上下謂士在卿大夫之下卿大夫在諸侯之下諸/侯在天子之下也孝順徳順道也以順徳順道順天下)
(者天子也順逹於庶人則其内之兄弟夫婦外之比閭/族黨靡有乖爭順逹於諸侯卿大夫士則為下者順事)
(其上而上無怨於下為上者順使其下而下無怨於上/天地之間一順充塞九族既睦百姓昭明黎民於變時)
(雍人人親其親長其長而/天下平唐虞成周之盛也)曽子避席曰參不敏何足以
知之(席坐席也曽子侍師而坐師有問故起避正席/而立敏速也不敏猶言遲鈍此辭譲而對也)子
曰夫孝徳之本也教之所由生也(夫音扶下同由本木/之根榦枝所  以生)
(也孝為至徳故已之徳此為本孝/為要道故教人之道由此而生)復坐吾語女(語去聲/  復還)
(也夫子之言未竟又将更端而語之以/曽子避席起立故命之還坐而聽也)身體髮膚受之
父母不敢毁傷孝之始也立身行道揚名於後世以顯
父母孝之終也(身總言其大體分言其細髮毛髮膚皮/膚毁謂虧辱傷謂破損孝者愛親而身)
(者親之枝故愛親必自愛身始以身之百體有髪有膚/一皆父母所與也立樹立也揚傳播也身存之時所行)
(者道使吾身之名傳播於没世之後而父母之名亦因/以顯此為能立其身也孝之始終皆在此身葢人子之)
(身即父母之身始則保其身以全所/有終則成其身以彰所自可謂孝矣)夫孝始於事親中
於事君終於立身(事親者不敢毁傷其大也左右就飬/等事在其中矣事君者推愛親之心)
(以愛君也立身者行道揚名之謂也下前言至徳要道/葢言在上者之孝而通乎下夫孝以  二句結前意也)
(後言孝之始終葢言在下者之孝而/通乎上夫孝以下三句結後意也)愛親者不敢惡於
人敬親者不敢慢於人愛敬盡於事親而徳教加於百
姓刑于四海葢天子之孝也(惡烏路反下同之親謂父/母不敢惡者爱  也人謂)
(他人自王宫王族以至臣庶皆是不敢慢者敬之也已/所得人所效曰徳教加被及也百姓以國言刑儀法也)
(四海以天下言天子之事親在為世子時及為天子則/宗廟之祭事死如生事亡如存此爱敬其親也夫愛親)
(者於人無不愛敬親者於人無不敬推此一心由親及/踈以天子之貴而不敢惡慢於人則平日能盡愛敬於)
(事親可知矣有諸内必形諸外近而國中逺而天下皆/視傚之而無不愛敬其親焉是其徳教被及於百姓儀)
(法於四/海也)在上不驕髙而不危制節謹度滿而不溢髙而
不危所以長守貴也滿而不溢所以長守富也冨貴不
離其身然後能保其社稷而和其民人葢諸侯之孝也
(離力智反如驕矜肆也危謂勢将隕墜制以刀裁物也/節如竹度  尺度有分限也溢如水之溢出保謂不亡)
(失社土神稷榖神凡封建列國為立社稷之壇壝其君/主而祭之和謂不乖離民謂農及工商人謂士及府史)
(胥徒社稷民人皆諸侯所受於天子以為國者也位不/期驕禄不期侈諸侯貴為一國之主其位之崇如自髙)
(臨下處之者易以危冨有一國之財其禄之豐如水滿/器中持之者易以溢在臣民之上能不自驕則雖髙不)
(危謂不以陵傲召禍而致卑替所以長守其貴也制財/用之節能謹侯度則雖滿不溢謂不以僣侈費財而致)
(虚耗所以長守其富也位不卑替財不虚耗然後能長/有其國使社稷不至於失亡而民人不至於乖離也諸)
(侯謂五等國君公九命/侯伯七命子男五命)非先王之法服不敢服非先王
之法言不敢道非先王之徳行不敢行是故非法不言
非道不行口無擇言身無擇行言滿天下無口過行滿
天下無怨惡三者備矣然後能守其宗廟葢卿大夫之
孝也(徳行擇行行滿並下孟反星服合禮制曰法服天/子冕十有二旒虞制日月  辰山龍華蟲六章㑹)
(於衣宗彞藻火粉米黼黻六章繡於裳周制登龍於山/登火於宗彞公自衮冕以下如王之服其冕九旒衣㑹)
(龍山華蟲火宗彝五章裳繡藻粉米黼黻四章侯伯自/鷩冕以下如公之服其冕七旒衣㑹華蟲火宗彛三章)
(裳與公同子男自毳冕以下如侯伯之服其冕五旒衣/㑹宗彞藻粉米三章裳繡黼黻二章孤自絺冕以下如)
(子男之服其冕三旒衣㑹粉米一章裳與子男同卿大/夫自𤣥冕以下如孤之服其冕無旒衣無章裳繡黻六)
(冕服並以絲為之𤣥衣纁裳士則弁而不冕衣裳皆無/章卿大夫於六冕服得服其一爵弁服皮弁服𤣥冠服)
(三等與士同凡服上得兼下下不得僣上服服之也言/為世則曰法言道言之也率徳而行曰徳行非法不言)
(法即上文所謂法言非道不行道即上文所謂徳行口/過謂言不合法出口有差怨惡謂行不合道召怨取惡)
(所言皆法言則口無可揀擇之言雖言滿天下在已亦/無口過所行皆徳行則身無可揀擇之行雖行滿天下)
(在人亦無怨惡卿大夫立朝則接對賓客出聘則将命/他邦故言行滿天下三者服言行也人之相與先觀容)
(飾次交言辭後考徳行孟子言服堯之服誦堯之言行/堯之行意與此同首服次言次行者葢先輕而後重是)
(故以下申言言行而不及服者葢詳重而畧輕下文又/以三者備矣總結之也祭法卿大夫立三廟宗字門中)
(有示廟之名也寢之前屋有東西廂者曰廟卿大夫謂/王朝侯國之臣王之卿六命大夫四命公侯伯之卿三)
(命大夫再命子男之/卿再命大夫一命)資於事父以事母而愛同資於事
父以事君而敬同故母取其愛而君取其敬兼之者父
也故以孝事君則忠以敬事長則順忠順不失以事其
上然後能保其禄位而守其祭祀葢士之孝也(長貞丈/反  資)
(取也取事父之道以事母則愛同於父取事父之道以/事君則敬同於父葢愛心生於所親敬心生於所尊母)
(之親與父同君之尊與父同故一取其愛一取其敬惟/父親尊並至則愛敬兼隆也士之位卑在上有天子諸)
(侯為之君有卿大夫為之長皆已所當事者孝即愛也/母至親也故愛同於父君則非如父與母之親也然亦)
(當以愛父愛母之孝而愛之君至尊也故敬同於父長/則非如父與君之尊也然亦當以敬父敬君之敬而敬)
(之愛君為忠敬長為順忠謂盡心無隠順謂循理無違/上謂君與長在已之上也禄所食之俸位所居之官士)
(有田禄則得祭祀其先故庶人薦而不祭士無田則亦/不祭其禄位與祭祀相闗士謂王朝侯國之小臣及卿)
(大夫之家臣王之上士三命中士再命下/士一命公侯伯之士一命子男之士不命)用天之道分
地之利謹身節用以養父母此庶人之孝也(養羊尚反/  道謂四)
(時之行因天之生長收蔵而耕耘斂穫各順其時用天/道也利謂五土之宜因地之沃衍隰臯而稻粱黍稷各)
(隨所宜分地利也生財有道而又慎謹其身不為非僻/不犯刑戮用財有節量入為出以給父母之衣食俾無)
(闕供也庶人謂王/畿國都家邑之長)故自天子至於庶人孝無終始而患
不及者未之有也(孝之終謂立身孝之始謂事親孝無/終始謂不能事親立身也患禍難也)
(不能事親立身則禍難必及之甚則天子不能保其天/下諸侯不能保其國卿大夫不能保其家士庶人不能)
(保其/身也)
　　　右經一章(凡四百二字朱子曰此夫子曽子問/苔之言而曽氏門人之所記也疑所)
　　　(謂孝經者其本文止如此其下則或者雜引傳/記以釋經文乃孝經之傳也竊嘗考之傳文固)
　　　(多傅㑹而經文亦不免有離析増加之失顧自/漢以來諸儒傳誦莫覺其非至或以為孔子之)
　　　(所自著則又可笑之尤者葢經之首統論孝之/終始中乃敷陳天子諸侯卿大夫士庶人之孝)
　　　(而其末結之曰故自天子至於庶人孝無終始/而患不及者未之有也其首尾相應次第相承)
　　　(文勢聨屬脉絡貫通同是一時之言而後人妄/分以為六七章又増子曰及詩書之文以雜乎)
　　　(其間使其文意分斷間隔故今定此六七章者/合為一章而刪去引書引詩及子曰字以復經)
　　　(文之舊其傳文之失又别論之如左澄謂以上/經文朱子合其離析去其増加以復於舊既得)
　　　(之矣然細味之則與大學經文純是聖言者頗/覺不侔終於立身下敷陳五孝語辭體段各異)
　　　(似非同出一時諸侯卿大夫士三節尤為繁複/疑亦有掇取他書附㑹其間者但自末周先秦)
　　　(時已有之葢如二記三傳所載聖言雖皆出於/七十子之後而所傳所聞不無失實失當者爾)
　　　(侍古文居上有間字案許慎說文所引古文無/  下有坐字案居即坐也與上句義重禮小戴)
　　　(記云仲尼燕居子張子貢子㳺侍孔子間居子/夏侍大戴記云孔子間居曽子侍並無坐字此)
　　　(經與彼所記當為一例先王上有參字徳之本/教之所由生葢天子之孝所以長守貴所以長)
　　　(守富葢諸侯之孝葢卿大夫之孝葢士之孝此/庶人之孝九句之末並無也字禄位作爵禄分)
　　　(地作因地故自天子下有已下字依大學經文/例亦不應有凡此疑皆偽稱得古文者妄増减)
　　　(改易以異於今文故/今所定悉從今文)
子曰昔者明王事父孝故事天明事母孝故事地察(此/言)
(孝之推也王者事父母於宗廟而孝故事天地於郊社/亦明察也葢事天如事父事地如事母能事父母則知)
(所以事天地矣明察謂/於其禮其義能精審也)長㓜順故上下治(長貞丈反推/此言悌之)
(也悌於家而長㓜之序順故自國至/天下皆興悌而上下之分不亂也)故雖天子必有尊
也言有父也必有先也言有兄也(申上文長㓜順之義/謂雖天子之貴亦必)
(有長所當尊者諸父所當先者諸兄也父兄皆祖考之/𦙍孝於祖考則悌於父兄矣禮國君燕族人與父兄齒)
(天子之/禮未聞)宗廟致敬不忘親也修身慎行恐辱先也(行下/孟反)
(宗申上文事父孝事母孝之義致推之至極也謂天子/  廟之祭極盡其敬者不忘其親也謂之親者視如生)
(存也此事親之孝平居修身謹慎所行者恐辱其先也/謂之先者念所本始也此立身之孝祭時知所以事親)
(而平日不知所以立/身亦未得為孝也)宗廟致敬鬼神著矣天地明察神
明彰矣(致敬於宗廟則父母之鬼神著矣著猶祭義致/慤則著之著如見所祭也明察於郊社則天地)
(之神明彰矣彰謂微之顯洋洋乎如在其上如在其左/右也人鬼而曰神者言雖屈而伸也天地之神而曰明)
(者言雖幽而顯也惟祭/者極其誠敬故如此)孝弟之至通於神明光於四海
無所不通(弟亦作悌後並同由通謂感格而無格礙光/謂變化而有光輝  宗廟事父母之孝充之)
(以事天地而神明彰此孝之至而通於神明也由一家/長幼順之悌充之以治國平天下而上下治此悌之至)
(而光於四海/無所不通也)詩云自西自東自南自北無思不服(詩大/雅文)
(王有聲之篇引之以證/無所不通之義思語辭)
　　　右傳之首章(凡百九字釋先王有至徳要道由/一念而感神明至徳也由一家而)
　　　(逹四海要道也朱子曰此有格言焉朱舊本今/文次第十一章後古文次第五章後  子謂當)
　　　(次第十章後第十一章前今詳此章文理精深/正釋至徳要道之義其曰昔者明王云者釋經)
　　　(文先王字也當為傳之首章天地明察神明彰/矣八字錯簡在故雖天子之上今詳故字承上)
　　　(起下申說上文長幼順之義而宗廟致敬乃申/說章首事父孝事母孝之義天地明察則因章)
　　　(首事天明事地察而言著矣彰矣二句文法恊/比不應閒隔下文通於神明又承神明彰矣一)
　　　(句而言如此/辭意方屬)
子曰昔者明王之以孝治天下也不敢遺小國之臣而
况於公侯伯子男乎故得萬國之懽心以事其先王(以/孝)
(治天下謂天子能孝於先王而推其愛敬於一家一國/以及天下之萬國也遺謂忘之而不省錄小國之臣謂)
(子男之卿大夫子男五十里為小國伯七十里為次國/公侯百里為大國公侯伯子男五等國君也萬國通五)
(等君臣而言小國之臣且不遺則其君之為子男與夫/大於子男而為公侯伯者有以得其懽心可知矣如是)
(乃所以事其先王也葢能孝於先王然後能推之以及/天下而得萬國之懽心否則是則所以事先王者有未)
(至也天子無生親可事/故以事其先王為孝)治國者不敢侮於鰥寡而况於
士民乎故得百姓之懽心以事其先君(治國以孝治其/國也謂諸侯能)
(孝於先君而推其愛敬於一家以及一國之百姓也侮/謂忽之而不矜恤鰥老而無妻寡老而無夫民之窮者)
(士則民之秀也百姓通士民鰥寡而言窮民且不侮則/凡衆民與夫秀於民而為士者有以得其懽心可知矣)
(如是乃所以事其先君也葢能孝於先君然後能推之/以及一國而得百姓之懽心否則是其所以事先君者)
(有未至也諸侯亦無生親可事故以事其先君為孝聖/或曰子謂天子諸侯無生親可事獨無母存者乎曰)
(人立言舉尊以包卑故上章及此章與中庸論武王周/公皆以宗廟事死之孝而言若有母存則事生之孝固)
(在其/中矣)治家者不敢失於臣妾而况於妻子乎故得人之
懽心以事其親(治家以孝治其家也謂卿大夫能孝於/親而推其愛敬於一家之人也失謂不)
(得其心臣妾家之賤者妻子家之貴者人通妻子臣妾/而言於臣不失則子可知於妾不失則妻可知如是乃)
(所以事其親也葢能孝於父母然後能推之於一家/之人而得其懽心否則是其所以事親者有未至也)夫
然故生則親安之祭則鬼享之是以天下和平災害不
生禍亂不作故明王之以孝治天下也如此(夫音扶事/親安指)
(親者而言鬼享指事先君先王者而言享饗通謂歆享/其祭也舉天下則國家在其中和平謂各得懽心而無)
(有乖戾偏頗也天災之甚者為害人禍之甚者為亂由/鬼享而上逹則天道順而無災害由親安而下逹則人)
(道順而無禍亂此以/孝治天下之極功也)詩云有覺徳行四國順之(行下孟/反  詩)
(大雅抑之篇覺大也大徳行即謂至徳要道四國/順之謂東西南北四方之國皆興於孝而為順也)
　　　右傳之二章(凡百四十二字釋以順天下民用/和睦上下無怨以孝治者順天下)
　　　(也得懽心者和睦無怨也朱子曰此言雖善而/非經文正意葢經以孝而和此以和而孝澄謂)
　　　(此傳正是𤼵明經中以孝而和之㫖所謂以事/先王以事先君以事親者言己有是孝愛敬一)
　　　(念由親及疎由尊及卑上下两間同乎一順故/家國天下無一不得其懽心未有不得於親而)
　　　(能得於人者孝子之效驗至此乃所以見其事/先事親之孝云爾非謂先得他人之懽心而後)
　　　(以之事其先事其親也舊注以為得彼懽心以/助祭享助奉養葢害於辭而失其意朱子亦牽)
　　　(於舊注之說故云侮舊本次第四章後古/文不敢失作不敢  如此上無上也字)
曽子曰敢問聖人之徳無以加於孝乎子曰天地之性
人為貴人之行莫大於孝(行下孟反行性者人物所得/以生之理  者人之所行也)
(人物均得天地之氣以為質均得天地之理以為性然/物得氣之偏而其質塞是以不能全其性人得氣之正)
(而其質通是以能全其性而與天地一故得天地之性/者人獨為貴物莫能同也性之仁義禮智統於仁仁之)
(為愛先於親故人率性/而行其行莫大於孝也)孝莫大於嚴父嚴父莫大於配
天則周公其人也昔者周公郊祀后稷以配天宗祀文
王於明堂以配上帝是以四海之内各以其職來祭夫
聖人之徳又何以加於孝乎(夫音扶之此又因孝之大/而推言  嚴尊也謂孝固)
(大矣然孝之事不一而莫大於尊其父尊其父之事亦/不一而莫大於天子之禮祀其父以配天然得遂此心)
(盡此禮者惟周公而已故曰周公其人葢自武王有天/下之後周公始制此禮以尊其父文王也郊者國門之)
(外宗者文王之廟天子七廟祖廟一昭廟三穆廟三祖/廟百世不毁昭穆六世後親盡則祧其有功徳當不祧)
(者謂之宗武王成王時文王居穆之第三廟康王昭王/時文王居穆之第二廟穆王共王時文王居穆之第一)
(廟懿王時文王親盡在三穆之外以其不當祧也故以/穆廟北别立一廟以祀文王是名為宗不在七廟之數)
(穆王以前文王雖未别立廟遞居三穆廟中然即其所/居之廟亦名為宗葢初祔廟時已定為百世不祧之宗)
(故也明堂者廟之前堂凡廟之制後為室室則幽暗前/為堂堂則顯明故曰明堂享人鬼尚幽暗則於室祀天)
(神尚顯明故於堂也上帝即天也祀之於郊則尊之而/曰天祀之於堂則親之而曰帝冬至於國門外之南郊)
(築壇為圜丘祀天而以始祖后稷配季秋於文王廟之/前堂祀帝而以文王配后稷封於邰周家有國之始文)
(王三分天下有其二周家有天下之始故以后稷配天/文王配帝也此禮一定而周公之父世世得配天帝此)
(周公所以獨能遂其嚴父之心也然亦因其功徳禮所/冝然非私意也四海之内謂四方諸侯其職謂土物之)
(貢來祭來助祭也曰玉山汪氏嘗疑嚴父配天之文非/孔子語陵陽李氏  此言周公制禮之事爾猶中庸言)
(周公成文武之徳追王太王王季也周公制禮成王行/之自周公言則嚴父成王則嚴祖也謂嚴父則明堂之)
(配當一世一易矣豈其然乎司馬公曰周公制禮文王/適其父故曰嚴父非謂凡有天下者皆當以父配天孝)
(子之心誰不欲尊其父禮不敢踰也祖已曰祀無豐于/昵孔子論孝亦曰祭之以禮漢以髙祖配天光武配明)
(堂文景明章徳業非不美然不敢推以配天近世明堂/皆以父配此乃誤識孝經之意違先王之法不可以為)
(法/也)
　　　右傳之三章(凡九十六字釋徳之本朱子曰此/因論武王周公之事而賛美其孝)
　　　(之辭非謂凡為孝者皆欲如此也况孝之所以/為大自有親切處而非此之謂乎若必如此而)
　　　(後為孝則是使為人臣子者皆有今将之心而/反陷於大不孝矣讀者不以文害意焉可也)
　　　(舊本今文連第七章為一章朱子從古文離為/二章古文無以加於孝上有其字來下有助字)
曽子曰甚哉孝之大也子曰夫孝天之經也地之義也
民之行也天地之經而民是則之(夫音扶行下孟反直/經如布帛在機之)
(縷條理一定者也義裁制得宜者也則效法也葢孝者/天地之理民效法而行之既分言天經地義又總言天)
(地之經則義/在其中矣)則天之明因地之義以順天下是以其教
不肅而成其政不嚴而治(上文言民以天地之理而為/行此言聖人以天地之理而)
(為教也明理之顯著者即所謂經也因遵依也教者化/誨而使之效政者勸進而使之正也肅言其聲容嚴言)
(其法令信從其教之謂/成服從其政之謂治)
　　　右傳之四章(凡六十字釋教之所由生朱子曰/春秋左氏傳載子太叔為趙簡子)
　　　(道子産之言曰夫禮天之經地之義民之行也/天地之經而民實則之則天之明因地之性其)
　　　(下陳天明地性之目與其所以則之因之之實/然後簡子賛之曰甚哉禮之大也此易禮字為)
　　　(孝字而文勢不若彼之通貫條目不若彼之完/備明此襲彼非彼取此也  舊本次經後朱子)
　　　(次第六章後古文經義行下無也字因地之義/今文義作利此一字定從古文章末舊有六十)
　　　(九字朱/子刪去)
子曰君子之教以孝也非家至而日見之也教以孝所
以敬天下之為人父者也教以弟所以敬天下之為人
兄者也教以臣所以敬天下之為人君者也(以孝教天/下之人者)
(不待各至其家日見其人而諭之但上所行下自效之/耳孝施於兄則為弟施於君則為臣同一順徳也上之)
(人躬行孝弟臣以教則天下之人無不效之而各敬其/父兄與君是上之人自敬其父兄君者乃所以敬天下)
(之為人父為人兄為人君者也邢氏曰案祭義祀明堂/所以教孝食三老五更所以教弟朝覲所以教臣祭帝)
(稱臣亦以/身率下也)詩云豈弟君子民之父母非至徳其孰能順
民如此其大者乎(豈苦在反弟待禮反躬詩大雅泂酌/之篇豈樂也弟易也  行孝弟臣之)
(徳者樂易之君子也人皆效之而各敬其父兄與君是/足以為民之父母非有孝之至徳其何能逹此一順之)
(徳於天下/之大乎)
　　　右傳之五章(凡八十三字申釋至徳以順天下/  舊本次第六章後朱子以次經)
　　　(後古文父者兄者/君者下無也字)
子曰教民親愛莫善於孝教民禮順莫善於弟移風易
俗莫善於樂安上治民莫善於禮(君教以孝則民知有/親而愛其父君教以)
(弟則民知有禮而順其兄風者上之化所及俗者下之/習所成移謂遷就其善易謂變去其惡安謂不危治謂)
(不亂由父子之和而被之聲容以為樂則氣體調暢而/無有乖戾所以風隨上而遷俗自下而變也由長幼之)
(序而著之節文以為禮則名分森嚴而無/有陵犯所以為上者不危為民者不亂也)禮者敬而已
矣故敬其父則子恱敬其兄則弟恱敬其君則臣恱敬
一人而千萬人恱所敬者寡而恱者衆此之謂要道也
(又承上文禮字而言禮之實不過敬而已居上者自敬/其父兄君則下之為人子為人弟為人臣者效之各皆)
(懽恱以事其父兄君矣夫上之白敬其父兄君也所敬/者不過一人若是其寡也下效之而和恱於其父兄君)
(者乃至千萬人焉若是其衆也此所以為道之要恱者/深愛和氣愉色婉容之謂上所教者言敬而不言愛下)
(所效者言愛而不/言敬互文以見也)
　　　右傳之六章(凡八十一字申釋要道民用和睦/上下無怨  舊本次第八章後古)
　　　(文要道下/無也字)
子曰父子之道天性也君臣之義也(父慈子孝乃天性/之本然父尊子卑)
(又有君臣之義亦天分之自然也朱子曰君/臣之義之下當有脫簡不能知其為何字也)父母生之
續莫大焉君親臨之厚莫重焉(人子之身氣始於父形/成於母其體連續是為)
(至親無有大於此者家人有嚴君焉父母之謂也既為/我之親又為我之君而臨乎上其分隆厚是為至尊無)
(有重於/此者)故親生之膝下以養父母日嚴聖人因嚴以教
敬因親以教愛(養羊尚反親親生之而在膝下一體而/分戀慕相  自有愛心及孩㓜漸長奉)
(養父母日益尊嚴自有敬心/聖人因其固有而教之耳)故不愛其親而愛他人者
謂之悖徳不敬其親而敬他人者謂之悖禮聖人之教
不肅而成其政不嚴而治其所因者本也(悖薄對反皆/愛敬之心)
(由親而推以及人不愛敬其親而以愛人為徳敬人/為禮則悖矣悖逆也由本及末為順舍本趨末為逆)
　　　右傳之七章(凡百一字申釋徳之本教之所由/生朱子曰此皆格言  舊本古文)
　　　(次第三章後今文無章首子曰字而連第三章/為一章故親生至以教愛二十四字在聖人之)
　　　(教上而上屬第三章何以加於孝乎之下聖人/之教至本也二十字在以教愛下而下屬章首)
　　　(父子之道之上朱子姑從古文分在第三章而/謂其文不屬以今文連此章者為是澄案此两)
　　　(節合在此章但文失其次漢藝文志引此云父/母生之續莫大焉故親生之膝下諸家說不安)
　　　(葢當時編簡猶未錯亂今考而正之則文屬而/意完矣古文之道之義下無也字不愛其親上)
　　　(無故字有子曰字而别為一章/章末舊有九十二字朱子刪去)
子曰孝子之事親也居則致其敬養則致其樂病則致
其憂䘮則致其哀祭則致其嚴五者備矣然後能事親
(養羊尚反下同樂音洛䘮平聲事居謂父母閒居無事/之時養謂進飲食時居養病皆  生䘮祭皆事死敬樂)
(憂哀嚴各於其/時務盡其極也)事親者居上不驕為下不亂在醜不争
居上而驕則亡為下而亂則刑在醜而争則兵三者不
除雖日用三牲之養猶為不孝也(醜衆也為與已同等/者也兵謂相刃三性)
(牛羊豕也事親者以身不毁傷為孝居人之上而矜肆/以陵下則必取滅亡為人之下而悖逆以犯上則必遭)
(刑戮在同等之中而與之鬭争則必相戕殺三者皆䘮/身之事苟或不除則親之遺體将不能保雖日具盛饌)
(以養親之口體/何足以為孝)子曰五刑之屬三千而罪莫大於不孝
(五刑墨劓剕宫大辟也墨之屬千劓之屬千剕之屬五/百宫之屬三百大辟之屬二百總之為三千刑施於有)
(罪者然三千條之中不孝之罪最大朱/子曰此因上文不孝之云而繫於此)要君者無上非
聖人者無法非孝者無親此大亂之道也(要一遥反束/要君謂脅)
(之使從己非聖人非孝謂人之所行非聖人之道子之/所行非孝道也君制命於上臣恭順於下要君從已是)
(不知有上也聖人言行為萬世法不學聖人是不知有/法也父母至親不善事之是不知有親也無此三者人)
(道滅矣故曰大亂之道此因上文而言不孝於親者必/不能事君立身不能事君故無上不能立身故無法不)
(能事親故無親項氏曰非/字與前經非先王之非同)
　　　右傳之八章(凡百二十八字釋始於事親末又/兼及事君立身以起下章朱子曰)
　　　(此亦格言也引舊本子曰五刑以下别為一章/今案此乃再  夫子之言以足前意當合為一)
　　　(章古文孝子之事親下無/也字三者不除上有此字)
子曰君子之事上也進思盡忠退思補過将順其美匡
救其惡故上下能相親也(進謂自私家而適公所退謂/自公所而歸私家盡忠謂事)
(有當陳者罄竭其心補過謂責有未塞者彌縫其闕将/謂助之於後順謂導之於前匡謂正之於微救謂止之)
(於顯其指君而言下以忠事上上以義接下故相親案/朱子曰進思盡忠退思補過左傳所載士貞子語澄)
(宣公十二年晉荀林父為楚所敗歸而請死士貞子諫/曰林父之事君進思盡忠退思補過其敗也如日月之)
(食於是晉侯使復其位補過謂自補其過非謂補君之/過邢氏曰韋注云退歸私室則思補其身過國語士朝)
(而受業晝而講貫夕/而習復夜而計過)詩云心乎愛矣遐不謂矣中心蔵
之何日忘之(詩小雅隰桑之篇遐何通言心乎愛君何/不形於言乎雖不言而蔵之中心何日而)
(忘之葢言之於口者其愛/淺蔵之於心者其愛深也)
　　　右傳之九章(凡四十九字釋中於事君十舊本/今文次首章後古文次第  一章)
　　　(後而下並屬第十二章之前朱子謂次當在/此古文君子下無之字事上相親下無也字)
子曰君子之事親孝故忠可移於君事兄弟故順可移
於長居家理故治可移於官是以行成於内而名立於
後世矣(行下孟反治孝親弟兄理家始於事親之事也/忠君順長  官中於事君之事也行即行此三)
(者成謂完備也必可移而後謂之成身存而行成故身/沒而名立内對外言後對今言葢行成於内則名立於)
(外名立於後由/行成於今也)
　　　右傳之十章(凡四十五字釋終於立身第八章/釋事親而章末兼及事君立身此)
　　　(釋立身而章首先舉事親事君以見始中終相/貫之義  舊本今文次第五章後古文次首章)
　　　(後而下有閨門一/章今刪去說見後)
曽子曰若夫慈愛恭敬安親揚名則聞命矣(夫音扶愛/孝者曰)
(曰敬而已愛施於下為慈敬見於外為恭/生而安親者孝之始死而揚名者孝之終)敢問子從父
之令可謂孝乎子曰是何言與是何言與(與平聲有孝/子於親  從)
(順而無違逆然親有過而亦從順則陷親於不義矣故/必下氣怡聲柔色以諫諫若不入起敬起孝恱則復諫)
(不聽則號泣而隨之/庶可以感悟其親也)昔者天子有争臣七人雖無道不
失其天下諸侯有争臣五人雖無道不失其國大夫有
争臣三人雖無道不失其家(争去聲亦作諍下同然争/謂諫止其非若有争  馮)
(氏曰天子七諸侯五大夫三如書言九徳六徳三徳特/以降殺等差言爾真氏曰無道而不失天下國家者葢)
(於失道必争之雖失而/旋復所以免於危亡也)士有争友則身不離於令名(離/力)
(智反臣司馬公曰/士無  故以友争)父有争子則身不陷於不義(此通庶/人而言)
故當不義則子不可以不争於父臣不可以不争於君
故當不義則爭之從父之令又焉得為孝乎(焉於/䖍反)
　　　右傳之十一章(凡百四十三字廣經中五孝之/義言天子諸侯卿大夫士庶人)
　　　(皆當有過則諫非徒從順而已朱子曰此不解/經而别𤼵一義  古文則聞命矣則作參敢問)
　　　(下無/子字)
子曰孝子之䘮親也(䘮平聲書云百姓如䘮考妣禮記/檀弓云夫子之䘮顔淵若䘮子而)
(無服䘮子路亦然請䘮夫子若䘮父而無服子之先君/子䘮出母乎子夏䘮其子曽子曰䘮爾親使民未有聞)
(焉曽子問云䘮慈母如母禮與孟/子云養生䘮死無憾並平聲讀)哭不偯禮無容言不
文服美不安聞樂不樂食旨不甘此哀戚之情也(偯於/豈反)
(不樂音洛偯偯聲舂容而有餘也禮記閒傳云大功之/䘮三曲而  此父母之䘮哀痛之極故其痛也氣竭而)
(息無復餘聲舉措進退之禮不修飾為容儀有事直致/其言不治擇成文辭身服美衣不以為安故服惡衰耳)
(聞樂聲不以為樂故不聽樂㫖味之美也口食美味不/以為甘故不飲酒食肉此六者皆孝子哀戚之眞情自)
(然而/然)三日而食教民無以死傷生也(親死水漿不入口/三日乃食粥葢過)
(三日則死此教民無以/親之死而傷子之生也)毁不滅性此聖人之政也(䘮雖/哀毁)
(不可殞滅其性而死必為之節故居䘮之禮不沐浴不/酒肉然頭有瘡則沐身有瘍則浴有疾則飲酒食肉年)
(五十者不致毁六十者不毁凡此皆聖/人之政為民制禮節哀而全其生也)䘮不過三年示
民有終也(孝子之於親有終天之痛視三年之乆猶駟/之過隙哀豈能忘哉然遂其情則無有窮已)
(故䘮制父母之䘮至重亦不過/三年者示民以有終竟之時也)為之棺椁衣衾而舉之
(尸之外衣衣之外衾以襲以殮衾之外棺棺之/外椁以殮以殯舉謂舉尸加其上納其中也)陳其簠
簋而哀戚之(此言朝夕朔望之奠簠簋盛稻粱器外方/内圓簋陳黍稷器外圓内方案士䘮禮朝)
(夕奠脯醢而已盛以籩豆朔月殷奠始有黍稷盛以瓦/敦卿大夫祭禮少牢饋食亦止用敦盛黍稷以公食大)
(夫禮推之竊意天子諸侯之殷奠乃備黍稷稻/粱而器用簠簋此傳所云葢舉上而言之也)擗踊哭
泣哀以送之(擗婢亦反有擗以手擊胷也踊以足頓地/也哭者口  聲泣者目有淚此謂柩行之)
(時送形而往/哀其不返也)卜其宅兆而安厝之(卜灼龜以視吉㐫也/宅墓穴也兆塋域也)
(厝猶置也将置柩於其處必乗生氣無地風水泉沙礫/樹根螻蟻之屬及他日不為城郭溝池道路然後安卜)
(者决之於神也不卜則擇之以人𦵏書備言其術之理/可稽焉中州土厚水深不擇猶可偏方土薄水淺凡地)
(不皆可𦵏苟非其地尸柩之朽腐敗壊至速與舉而委/之於壑同孝子之心忍乎先擇後卜尤為謹重所謂謀)
(及乃心謀及士民而後謀及卜筮也案士䘮禮筮宅卜/日大夫以上則𦵏日與宅兆皆用龜卜或亦用筮此云)
(卜葢通/言之)為之宗廟以鬼享之(初䘮至𦵏有奠無祭葢猶/以人禮事之既𦵏迎精而)
(反乃以虞祭易奠卒哭而祔於祖䘮畢而遷/於廟始純以鬼禮事之享者祭祀人鬼之名)春秋祭祀
以時思之(既除䘮每嵗四時感時之變思親不忘報本/反始事之如其生存言春秋則包四時矣)
生事愛敬死事哀戚生民之本盡矣死生之義備矣(親/生)
(則事之以愛敬親死則事之以哀戚生死皆致其孝然/後足以盡生民之本備死生之義民之生也心之徳為)
(仁仁之𤼵為愛愛親本也及人末也故孝為生民之本/義者宜也生而愛敬死而哀戚理所宜然故曰死生之)
(義/)孝子之事親終矣(此句總結上文言䘮親之/孝乃孝子事親之終事)
　　　右傳之十二章(凡百四十三字廣經末終始之/義經所謂終指立身而言此傳)
　　　(言䘮親為事親之終朱子曰此亦不解經而别/𤼵一義其語尤精約也  古文䘮親之情傷生)
　　　(之政有終五句之末並無也字傷生下今文亦/無也字考之禮記䘮服四制篇有也字為是)
　　　　孝經章句曩因朱子刋誤校定子文受讀厯
　　　　觀唐注宋疏及諸家解其說雖詳其義亦有
　　　　未明暢者乃輯此訓釋授之諄切卑𤨏葢取
　　　　䝉穉易曉而已吴澄識
　　　刋誤(經傳正文之中已悉除去朱子所塗之字/今并劉炫所増一章别録於後而備論之)
　大雅云無念爾祖聿脩厥徳(凡十一字古文同在/經文終於立身下)甫
　刑云一人有慶兆民頼之(凡十一字古文同在經/文葢天子之孝也下)詩
　云戰戰兢兢如臨深淵如履薄氷(凡十四字古文同/在經文蓋諸侯之)
　(孝也/下)詩云夙夜匪懈以事一人(凡十字古文同在經/文葢卿大夫之孝也)
　(下/)詩云夙興夜寐無忝爾所生(凡十一字古文同在/經文葢士之孝也下)
　　　　(已上引書一引詩四/朱子刪去說見前)
　先王見教之可以化民也是故先之以博愛而民莫
　遺其親陳之以徳義而民興行先之以敬讓而民不
　爭導之以禮樂而民和睦示之以好惡而民知禁詩
　云赫赫師尹民具爾瞻(凡六十九字古文同在傳/四章其政不嚴而治下)
　　(朱子曰先王見教之可以化民與上文不屬温公/改教為孝乃得粗通而下之所謂徳義敬讓禮樂)
　　(好惡者却不相應疑亦裂取他書之成文而强加/装綴以為孔子曽子之問荅但未見其所出耳文)
　　(既可疑而謂聖人見孝可以化民而後以身先之/於理又已悖矣况先之以博愛亦非立愛惟親之)
　　(序若之何而能使民不遺其親邪/其所引詩亦不親切今並刪去)
　以順則逆民無則焉不在於善而皆在於凶徳雖得
　之君子不貴也君子則不然言思可道行思可樂徳
　義可尊作事可法容止可觀進退可度以臨其民是
　以其民畏而愛之則而象之故能成其徳教而行其
　政令詩云淑人君子其儀不忒(凡九十二字古文不/在於善下無而字不)
　(貴也作所不貴政令上無其字餘並/同凡九十字在傳七章謂之悖禮下)
　　(案春秋左氏傳文公十八年季文子曰以訓則昏民/無則焉不度於善而皆在於凶徳是以去之襄公)
　　(三十一年衛北宫文子曰君有君之威儀其臣畏/而愛之則而象之又曰君子在位可畏施舍可愛)
　　(進退可度周旋可則容止可觀作事可法徳行可/象聲氣可樂動作有文言語有章以臨其下朱子)
　　(曰此雜取左傳所載季文子北宫文子之言與上/文既不相應而彼此得失又如前所論子産之語)
　　(今刪/去)
　子曰閨門之内具禮矣乎嚴父嚴兄妻子臣妾猶百
　姓徒役也(凡二十四字今文無古文在/傳十章之後十一章之前)
　　(朱子曰因上章三可移而言嚴父孝也嚴兄弟也/臣妾官也邢氏正義說己見前今詳此章淺陋不)
　　(惟不類聖言亦不類漢儒語是後儒偽作明甚而/朱子不致疑者葢因温公信之而未暇深考耳况)
　　(十一章之首作傳者承十章之末而𤼵問若/有此章則文義間隔故特㨿正義之說黜之)
　
　
　
　
　
　
　
　
　
　
　
　
　
　
　
　孝經定本
