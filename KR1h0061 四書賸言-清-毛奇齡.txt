#+TITLE: 四書賸言-清-毛奇齡
#+DATE: 2018-05-12 10:15:05
#+SOURCE: github.com/kanripo/KR1h0061 master 480b2dd5                
欽定四庫全書　　　　　經部八
　四書賸言目錄　　　　　四書類
卷一


論語十四條


大學十二條


中庸六條


孟子十一條


卷二

論語七條


大學八條


中庸二條


孟子十五條


卷三


論語七條


大學十一條


中庸一條


孟子十條


卷四


論語三十條


大學二條


中庸二條


孟子十三條

　　　　(臣)等謹案四書賸言四卷補二卷

國朝毛竒齡雜論四書之語其門人子姪輩輯

　　　　而録之前二卷為盛唐王錫所編後二卷為
　　　　其子逺宗所編補二卷則章大來所編也其
　　　　書隨文襍録不以經文為先後亦不以四書
　　　　分編惟每卷目録各稱論語若干條大學若
　　　　干條中庸若干條孟子若干條耳竒齡説經
　　　　善考證而喜辨論故詮釋義理往往反覆推
　　　　衍以典籍助其駁詰支離蔓衍不顧其安至
　　　　於考核事實徴引訓詁則偏僻者固多而精
　　　　核者亦復不少如此論姚方興所補二十八
　　　　字為偽其説本確而考以所著古文尚書寃
　　　　詞則力以此二十八字為真引證諸史亦言
　　　　之鑿鑿豈非辨之所至輒負氣求勝遂不暇
　　　　顧其矛盾耶至於以畏匡為鄭地以公山弗
　　　　擾之畔不在定公十二年諸條則証據確然
　　　　實有出於集注之外者汰短取長未嘗不可
　　　　與閻若璩四書釋地並傳也補二卷中多載
　　　　其門人子姪之説疑唐錫等亦有所删潤非
　　　　盡竒齡之舊觀大來序稱補綴所聞各有記
　　　　憶且亦陸續成此書不能一轍則襍出衆手
　　　　如語録之類明矣乾隆四十三年八月恭校
　　　　上
　　　　　　　總纂官(臣)紀昀(臣)陸錫熊(臣)孫士毅
　　　　　　　總　校　官　(臣)　陸　費　墀
欽定四庫全書
　四書賸言卷一
　　　　　　　　　　翰林院檢討毛竒齡撰
論語古二十一篇出孔氏壁中有兩子張謂即堯曰章
後子張問從政别為一篇則未有一章可作一篇者是
必别有子張一篇未必是從政章也若齊論語又有問
王知道一篇合二十二篇似亦并子張一篇在内但問
王知道四字相聫不合亦必問王一篇知道一篇其曰
一篇者亦誤也當時安昌侯張禹能通古齊魯三家論
語以授成帝則在漢末尚未亡至西晉何晏為魯論集
解然後古齊二論漸不可考耳
學記云古之王者建國親人教學為先則是建國立學
之義本在親人即親民也王文成公釋大學謂親民親
字不必改作新字以此
大學不分經傳雖夫子出言成經然在漢以前多以傳
稱如易繫詞稱大傳彖詞象詞稱彖傳象傳漢武謂東
方朔曰傳曰時然後言人不厭其言則論語稱傳即孝
經已稱經而成帝賜翟方進冊書云傳曰髙而不危所
以長守貴也亦稱為傳可見
漢藝文志有中庸説二篇則中庸在漢世早已單行若
隋經籍志載梁武帝著中庸講義一卷猶後此者也俗
以中庸為宋儒表章誤矣
論語子謂仲弓章以犁牛之子騂且角為喻按仲弓冉雍
之字家語謂是伯牛之族人而其父行賤故云史記弟子
傳亦同獨王充論衡謂母犁犢騂無害犧牲祖濁裔
清不妨奇人鯀惡禹聖叟頑舜神伯牛寢疾仲弓潔
全顔路庸固囘傑超倫孔墨祖愚丘翟聖賢竟以犁牛
指伯牛仲弓者伯牛之子殊為可怪但王充漢人近古
且其人博通墳典必非漫然無據而為是言者先仲氏
曰伯牛名耕耕與犁通如司馬牛本名耕而孔安國謂
名犁字子牛以耕即犁也則伯牛本名犁其曰犁牛之
子者但言畊牛以暗刺其名與氏所云色雜旁見也若
然則仲壬此言似亦真可信者通人多怪語以世之聞
者或寡耳
冶城客論無錫陳公懋云論語斯知仁矣仁字是人字
與宰我問井有仁焉之仁同皆是以字音致誤即周易
繫詞何以守位曰仁晁以道偽古本作人字亦此類
班昭上疏云論語曰能以禮讓為國於従政乎何有賈
逵上書亦云孔子稱能以禮讓為國於從政乎何有則
漢時論語本必有多於從政三字者且于本文較明白
或云是古論齊論非魯論本然亦未可考
家語于論語其未得之也患弗得之多弗字王符潛夫
論于愛日篇曰孔子病夫未之得也患不得之與家語
同
論語貧而樂富而好禮坊記引子云作貧而好樂富而
好禮多好字嘗在史館益都相公竊言入直時有詞臣
進頌以貧樂好禮對句不敵傍一臣引坊記正之衆不
語獨
今上云不然史記弟子傳與後漢東平王論皆作貧而
樂道富而好禮比偶悉敵未嘗不對也羣臣皆伏地咋
舌不能起始知經學無盡諸生傚八比事君輒矜學者
其慚歉何可勝道
註疏引孔安國註亦曰貧而樂道富而好禮
漢王吉傳今民大饑而死死又不塟為犬豬所食人至
相食而廏馬食粟苦其太肥氣盛怒至乃日歩作之王
者受命于天為民父母固當若是乎此借孟子語疏而
為言
南史臨汝侯嘲羅研蜀人好亂研曰若令家富有五母
之雞一母之豕牀上有百錢布被甑中有數升麥飯雖
蘇張巧説于前韓白按劍于後將不能一夫為盜况貪
亂乎此亦疏孟子為言
論語人不知而不愠孔疏原有二義一是不知學一是
不知我今人但知後説似于本章言學之意反未親切
何平叔云凡人有所不知君子不怒其云有所不知者
言學有所不解也君子不怒者猶言君子易事不求備
也葢獨學共學教人以學皆學中事夫子一生祇學不
厭教不倦自言如此(見黙識節)門弟子言如此(見公西華節)後人
言如此(見孟子)故首章即以此發明之且分作節次此正
指誨人一節故魏文靖講學佘山有學者辨論不釋怫
形于色文靖曰人自不知于我何愠正得此意若云遯
世無悶毋論遯世非學中事即以學仕言學求用世而
反以遺世可乎
孔仲達解易不見是而無悶亦云目中所見無一是處
不以為悶則遯世是不知我不見是是不知學分觀益
明
爾雅有如切如磋者道學也十二句即大學文也相傳
爾雅為周公所作則周公不宜釋孔子之書若謂爾雅
釋言以後係仲尼弟子子夏之徒所増則未有曾子門
人所輯之書而子夏輩即能釋之入爾雅者以曾子後
于子夏輩曾子之門人則又後于曾子也若謂爾雅不
必定何人作則安見大學可定為曾子作者試亦思之
相傳莊烈帝入小學時問司禮官何謂子程子答曰子
者尊之之詞曰何不曰子孔子司禮無以應按公羊傳
子沈子曰註曰沈子稱子冠字上者著其為師也不冠
以子者他師也然則大學朱傳稱程伊川為子程子豈
亦以伊川為己師也與若國語吴使王孫雄行成於越
范蠡不許雄呼曰子范子又曰子范子則王孫雄未嘗
師范蠡而亦加子字古人偶然稱謂原無定解何必襲此
陸石庵㑹語支言曰易曰八卦而小成孟子孔子之謂
集大成而不知有中成之説葢伏羲之易為小成神農
之易為中成黄帝之易為大成也予謂尚書有古文今
文而不知有中文後漢書有中文尚書又嘗輯通韻見
廣韻平聲有上平下平而金時韓道昭作五音集韻又
有中平同年尤悔庵入史館作外國竹枝詞註西洋歐
羅巴國有小學有大學有中學
鄒文莊讀中庸嘗疑大學程朱補格致而中庸首言慎
獨不及格物者其説安在積疑于中㑹陽明講學䖍臺
徃謁叩之論辨反覆夙疑頓釋又羅近溪每苦格物之
義難曉叅究三年一夕忽悟質之于父父亦躍然太常
殷公亦苦格致之説求而不得終日哽咽後見禮記大
學註有誠意為本句便剨然以解又山隂張陽和亦嘗
讀書至格致篇沈思未得後潛心文成良知之學及舉
殿試第一作東宮講官每講大學必首闡誠意曰格物
者格此致知者知此耳四賢所疑所証頗相似故并識
之見陸石庵㑹語支言
大學學之大者小學學之小者漢書大戴禮皆云小學
習小藝大學習大藝而賈誼新書引容經云小學蹍小
節業小道大學蹍大節業大道總是一義容經即儀禮
古以容字代儀字所謂容禮容臺禮者此必儀禮逸文
也朱子註大學不知何據曰大學者大人之學而究其
為義則曰所以别于小子之學以時方作小學一書將
以補涵養一節于灑掃應對之間故註作大人以為大
人小子可對待也但白虎通云古者年八嵗入小學而
賈誼引經即云九嵗入小學至伏生作尚書大傳且云
十有三嵗而入小學然則年齒尚未定而可以定大小
乎
明儒薛應旂為兩浙提學副使以大學之道試諸生諸
生有以三達尊對者應旂斥之其人曰此章句也大人
舎徳位與齒有他義乎應旂初嘿然旣而諭之曰以徳
則難為小學大學是大人則小學是小人矣以位則自
天子以至于庶人本文謂何若以齒則未聞有長年髙
年稱大人者文家通俗或有之經無是也且十五甫成
童未成丁也髙年亦未也其人唯而退然則十五入大
學未當為大人即尚書大傳二十而入大學猶是弱齒
未大耳(史長翟稱大人與大人擁樹而馳皆指長大言不以年言)
漢志所載八嵗入小學乃天子世子之禮其學在師氏
虎門之左而尚書大傳亦謂十三入小學者公卿大夫
元士適子在年幼時不便入天子世子之學所以十年
出就外傅且學于家塾直至十三方令入師氏所掌虎
門小學則是虎門小學乃天子與公卿大夫元士之子
之所學且天子與公卿以下其年齒各有大小不等不
必盡孩幼也故唐髙祖武徳九年詔皇族子孫及功臣
子弟于祕書外省别立小學專屬皇族及公卿大夫之
子而士庶不與則猶近古意但周制小學專習寫字所
云周禮八嵗入小學保氏教以六書而白虎通諸書多
云入小學而學書計則兼書數耳然則小學本天子諸
侯世子之學而所學又止書數豈民間小子灑掃應對
所得與焉
楊終戒馬廖不訓子書有云人君之子八嵗為置外傅
教之書計以開其明十五置太傅教之經典以道其志
亦云小學教書計且亦云是人君之子之事
漢律厯志云其法在算術宣于天下小學是則算即計
也然則所云書計者即是書數以寫字計數俱小學中
事也或謂許叔重説文序有云尉律不課小學不修似
小學兼習律令則不然葢漢至和帝時蕭何所草律己
不行學僮不試古文其時入小學者止二人故兼舉言
之律厯與律令兩律不同若律令豈小學事乎
南史陸澄傳澄嘗與王儉書云世有孝經題為鄭玄註
案玄不註孝經且是書為小學之瑣不宜列在帝典儉
答云孝經雖非鄭註僕以為此書明百行之首不與倉
頡凡將之流同日語也倉頡古造字者司馬相如作凡
將篇亦字學
杜鄴傳鄴従張吉學吉子竦又幼孤従鄴學並著于世
然尤長小學謂字學也顔之推家訓云惟有姚元標工
于楷隷留心小學俱指寫字言略見予大學証文一書
北魏髙祐為兖州刺史令縣立講學黨立教學村立小
學此民間立小學所始然猶是寫字之學故與教學講
學分别可驗
中庸素隠行怪漢藝文志作索隠行怪吾弗為之矣作
吾不為之矣好學近乎知漢書作好問近乎知
中庸禮儀三百威儀三千經解作禮經三百曲禮三千
故有以禮儀為經禮威儀為曲禮者按梁徐勉上表晉
刑律志尚書陳寵上疏及漢陳忠傳皆作禮經三百威
儀三千則禮儀或是禮經之誤不然禮儀威儀有何分
别而兩儀字連出之乎
中庸蒲盧舊註是蜾蠃名爾雅曰蜾蠃蒲盧今之細腰
蜂也又解頤新語曰瓠之細腰曰蒲盧蜂之細腰亦曰
蒲盧葢蜾蠃取螟蛉為已子祝之而化詩曰螟蛉有子
蜾蠃負之故以作人存政舉之証謂百姓易化也朱子
取同時沈存中之言謂是蒲葦則不惟無據且又改盧
字為蘆字矣按家語云天道敏生人道敏政地道敏樹
夫政也者蒲盧也待化而成其著待化而成四字正就
蜾蠃為取譬作解是此一名物夫子自言而又自註之
何强釋為
中庸一書集註單以分配比合為能事恐談理之書不
必如是如首章性道自只言人註分配人物則于率性
修道俱説不去矣至于修道功夫全在慎獨與大學首
功相合乃又分别動静以隠微屬動則所謂不睹不聞
者非夢寐之間不可然且大本達道致中致和動静到
底殊為難解張仲誠曰心意有動察性情無動察喜怒
哀樂之未發即天命之性也發而皆中節即性所發之
情也幾見喜可察而後喜怒可察而後怒哀可察而後
哀樂可察而後樂者喜之所發一察便不能復喜若能
復喜則偽喜矣故夫子不動察觀其遇舊館人之喪一
哀出涕苟動察則無従之涕何由而至儒即不然程伊
川遇明堂大饗不肯弔司馬相公之喪夫祗屬弔䘮猶
可藉口萬一遇父兄凶問能曰歌則不哭乎至若知仁
勇三者不過知行二字為功夫要領何必節節分配幼
時在塾中聞先教諭兄講哀公章而疑之進詢曰生知
為知學知為仁困知為勇未能釋然若謂及其知之一
也及其成功一也為勇則疑倍生矣此是何解果理道
如是耶抑功夫如是耶抑亦文字語氣如是耶先兄無
以應至于尊徳性而道問學此中庸喫緊處而一以為
知一以為行一以為存心一以為致知先後次第組錯
不分初不意中庸一書其分配比合乃至如是
漢書武五子傳壺關三老上書故父不父則子不子君
不君則臣不臣後漢引論語亦多如此説然此是斷章
之言
范滂對王甫曰臣聞仲尼之言見善如不及見惡如探
湯此易不善字為惡字且註云探湯喻去疾也按扁鵲
傳湯液醴灑所以治病者故以探湯去疾為却惡之喻
若作探熱水解則世無濯熱水而儼畏恐者非其譬矣
此字集註無解
先仲氏曰陳晦伯作經典稽疑引任昉王儉集序有云
攻乎異端歸之正義劉勰文心雕龍序亦云周公設辨
貴乎體要尼父陳訓惡乎異端則攻本攻擊之攻不知
朱子註論語何以作専治解也曾異端為害而需專治
乎但朱子旣自立説則必數數回䕶之觀其答汪尚書
云君子反經而已經正斯無邪慝今惡邪説之害正而
攻之則適所以自敝而已此俱是回䕶之語
孫奕示兒編曰攻如攻人之惡之攻己如末之也已之
己
先仲氏曰齊魯韓三家以凱風為母責子詩予向取其
説以説國風旣讀孟子則尤與不可磯并幽王逐子尹
吉甫殺子義合彼皆戕害其子故過大此但責子過情
故過小若不安室則過不小矣况儗必以倫母不安室
與父不愛子何足比儗且詩有劬勞勞苦諸字則尤非
汎指大凡經傳勞字俱作困劇解如孟子父母惡之勞
而不怨論語又敬不違勞而不怨皆是困劇其子故内
則則直曰父母怒不恱而撻之流血不敢疾怨為勞而
不怨之解分明可騐若不安室不安則有之矣勞則未
也至小弁詩趙岐註作尹吉甫殺孝子伯竒事是韓詩
朱註作周幽王逐子宜臼事是毛詩各不同
孟子或問乎曾西朱註曾子之孫按經典序録謂曾申
字子西子夏以詩傳曾申左丘明作傳以授曾申則是
曾西即曾申為曾子之子非孫也其以申字西者或以
申枝為西方之辰如春秋鬭宜申公子申皆字子西可
驗
孟子堯典曰二十有八載至四海遏密八音今所行尚
書在舜典中故朱註云古書二篇豈或合為一耶案伏
生尚書原只堯典一篇無曰若稽古帝舜二十八字以
舊别有舜典而其時已亡故東晉梅賾獻尚書孔傳亦
無舜典至齊建武年吴興姚方興於大航頭得孔氏傳
古文始分堯典為二以慎徽五典至末謂之舜典而加
二十八字于其中此偽書也故漢光武時張純奏宜遵
唐堯之典二月廵狩至章帝時陳寵奏言唐堯著典眚
災肆赦皆是舜典文而皆冠以堯典之名即前漢王莽
傳所引十有二州皆稱堯典後西晉武帝初幽州秀才
張髦上疏引肆類上帝諸文亦稱堯典自偽書一出而
羣然改從則是古書二篇而今誤分之非古書二篇而
今誤合之也葢二十八載以前是古堯典月正元日以
後是古舜典則二十八字偽可驗矣若朱子竟疑古文
為偽此大無理之至者
孟子頑夫亷頑字古皆是貪字漢王吉傳孟子云聞伯
夷之風者貪夫亷懦夫有立志晉書羊祜傳亦曰貪夫
反亷懦夫立志雖夷惠之操無以尚也南史稱任昉能
使貪夫不取懦夫有立志
漢中常侍樂松對帝曰昔文王之囿百里人以為小齊
宣五里人以為大與孟子不同
孟子今兹未能趙註今年未能兹字即年字閻潛丘云
杜元凱左傳註以兹作嵗解古詩為樂當及時安能待
来兹来兹来嵗也即吕覽有今兹美禾来兹美麥語明
以今兹為今嵗可驗
孟子五等之爵以天子當一等則與尚書列爵惟五之
文不合豈有天子自列爵而列己位在内之理故王制
曰王者之制禄爵公侯伯子男凡五等以子男分二等
而天子不列數内其于諸侯之六等亦去君一位而列
五等雖王制後起然較孟子之文稍為近理不然班禄
之制孟子以天子之地方千里與公侯伯子男明分四
等而尚書分土惟三止列三等則正以公侯百里伯七
十里子男五十里為分土之三何曾有天子在其中乎
則班爵不猶是乎
孟子天子之地方千里諸侯皆方百里其地字王制改
作田字田即地也但地有山林川澤城郭宫室陂池涂
巷種種而田則無有故田較之地則每里減三分之一
是地有千里者田未必有千里矣今旣云班禄則禄出
于田當紀實數焉得以三分減一之地而强名千里漢
後儒者所以不能無紛紛也不知孟子所云地字亦只
是田字觀魯欲使慎子為將軍章周公之封于魯也為
方百里也地非不足也而儉于百里又曰不百里不足
以守宗廟之典籍則較量千百惟恐不足當必是實數
可知而按其上文仍是地字固知地即是田耳
論語則以學文姚立方云此文字是字字並非詩書六
藝之文言弟子稍閒使學字耳説文文交畫也吾猶及
史之闕文謂字畫有可疑處輒闕而不書孟子不以文
害辭謂不以字義傷句義此其故以周官八嵗入小學
保氏只教以六書使習字也信然則予以小學為寫字
之學非私言矣
論語放於利而行孔安國曰放依也然並無他據即字
書亦従無此解後見檀弓梁木其壊則吾將安放鄭註
有云梁木衆木所放謂榱桷皆依梁以立比之衆之依
夫子始知俗以安放為安效者誤也若漢書有所放效
禮記有放而文此是昉字與放不同
　四書賸言卷一
欽定四庫全書
　四書賸言卷二
　　　　　　　　　　翰林院檢討毛竒齡撰
論語伯牛有疾包註牛有惡疾按古以惡疾為癩禮婦
人有惡疾去以其癩也故韓詩解芣苡之詩謂蔡人之
妻傷夫惡疾雖遇癩而不忍絶而劉孝標作辨命論遂
謂冉耕歌其芣苡正指是也又淮南子曰伯牛癩又芣
苡草可療癩見列子生于陵屯則為陵舄及䵷蠙之衣
註
論語伯牛有疾子問之自牖執其手朱註禮病者居北
牖下此本喪大記而誤墉字為牖字者但鄉黨篇疾君
視之東首郉疏引此亦作北牖不知室製祗一戸一牖
以北不開牖止有牆也儀禮北牆曰墉若北牆開牖則
亡國之社所以通隂氣而絶天陽者豈室製乎
孟子舎皆取諸其宫中而用之舎止也言止取官中不
須外求也舊註舎止又以不肯為止謂不肯皆自取宫
室之中則猶是止字而解又不同
孟子聞文王作興曰盍歸乎来今以作字句興字連下
讀但漢讀皆不如是趙註聞文王作興以興字句而疏
云聞文王興起乃曰盍歸乎来又離騷吕望之鼓刀兮
遭周文而得舉王逸註太公避紂居東海之濵聞文王
作興則正引孟子文而以興字句者漢儒句讀與後不
同多此類
孟子百里奚事趙岐註謂奚自賣五羖羊皮為人養牛
賣己物以養人牛貧而不吝可以為要譽之具此依文
度事其解不過如此實則百里五羊有必不可解者奚
舊稱五羖大夫其人全以此得名是必有一五羊實事
流傳人間乃言人人殊如扊扅之歌曰百里奚新娶我
兮五羊皮是聘物也又曰西入秦五羊皮則擕作客貲
者也史記百里奚亡秦走宛楚鄙人執之繆公以五羊
之皮贖之歸秦是又贖奚物也其不可憑如此若朱註
謂得五羊之皮而為之食牛此是臆見従来無此説且
此亦何足要譽趙氏去古未逺或有師承若以今人而
造古事則何可如此
孟子放飯流歠出自曲禮然曲禮放飯解又不同古之
禮飯必與人共飯而同一器不用匙箸以手取之故飯
黏著手則不得拂之而放于本器之中當棄餘于篚無
篚棄餘于㑹㑹者簋葢也其言鑿鑿如此則似未可為
異解者但儒者因陋已乆恐驟聞之反驚人耳
閻潛丘嘗言孟子舜使益掌火益烈山澤而焚之火者
堯時官名即火正左傳閼伯為堯火正是也周禮司爟
掌行火之政令亦即此官朱子不曉火為官名于尚書
命益作虞處謂堯但使益除障翳驅禽獸未必使為虞
官至舜而後命作虞則不知火是官名而又誤以烈山
澤為虞官事兩失之矣按此則益初為火官至舜時改
作虞官書傳自明(趙註火官名)
宋孫奕示兒編以子在齊聞韶三月不知肉味謂怒其
在齊故至忘味所云不圖至斯斯即齊也此是舊説而
于理有未足者史記明云學之三月何至相怒即怒亦
何至忘味據云食㫖不甘悲而不知也發憤忘食怒而
不知也夫以發憤為怒則夫子為人怒且至老豈有此
理
大學格物只是量度物之本末其格字釋義己見廣韻
後閻潛丘讀李善文選運命論註引倉頡篇格量度之
也為解恍然謂大學格物只此已見尚何他疑矣葢倉
頡訓纂滂喜為三倉字書之最髙古者此并非格至格
正所能争也况窮致物理顯然為宋後所增入耶
魏志和洽傳因尚書毛玠等以節儉選人物嘗云儉約
過中以之處身則可若以之格物所失實多此正以格
物為品量人物之解與大學格物正同須知格物二字
自来有之然釋義只是如此觀此則後儒紛紛何為
知行不分非謂知可兼行行可兼知也謂知者知此行
者即行此也若以格物為窮致事物之理則未有所知
在事物而所行在誠意者如謂事物只是知誠意只是
行是知之與行斷港絶流也如謂事物旣知誠意又須
知是事物少一行誠意又多一知也若然則所云衆物
之表裏精粗無不到而吾心之全體大用無不明恐未
然矣或曰朱子所言物亦即心身家國天下之物原非
汎汎事物則于補傳所云天下之物即凡天下之物又
説不去矣朱子明云十件物格到九件不妨一件物格
到九分不可則心身家國即以朱子自言之亦止曰三
綱領八條目有多少條件而曰十件九件乎
先仲氏曰六藝在小學已當傳習何况大學則苟欲格
物莫先六藝生平曾講禮説樂窮盡心力且亦多年嵗
然按之于身心性命了無干渉生年易盡精力有限無
令人欺若云衆物之表裏精粗無不到無論衆物試格
六藝之一物格射如后羿如養由基必不能到假使能
到亦斷不能使后羿養由基其心之全體大用有一毫
能明况曰無不明乎寃哉
魏文靖驥講學于道南書院即宋楊龜山舊祠也(龜山為蕭)
(山令故祠此)時有以大學改本是否為問者公曰僕不能定
其是否雖然有説于此向来此祠作西北向不正今改
作正西向則改正矣第不知諸君皆以為正否衆皆曰
正曰可再改否皆曰不可改曰假使有人焉又以為不
正再改之何如皆曰豈有此矣凡云改正只在一改若
可再改則必今之所謂正者仍未正也可再改則并向
之所謂不正者原未不正也公曰然則一大學而明道
改之伊川改之朱子又改之宜何如矣衆皆黙然後公
殁敇賜公與龜山並祠改道南書院為徳惠祠至今祀
之
大學若有一个臣尚書作一介臣介个通字左傳襄八
年不使一个行李註个一本作介可驗葢个與箇同荀
子負矢五十箇國語一个負矢將百羣皆奔
大學壹是皆以修身為本姚立方云壹專壹也見説文
言専是皆以修身為本(鄭註亦然)此如孟子志壹則動氣穀
梁傳葵丘之㑹壹明天子之禁皆註作專壹可驗其或
作一二之一如毛詩壹發五豝者通字耳朱子不知何
據註作一切夫一切者便宜苟且之謂如漢禮樂志以
意穿鑿各取一切後漢王霸傳以徼一切之勝皆苟且
従事譬之以刀切物苟取整齊不顧長短謂之一切如
以一切為大凡大槩此是佛家語如一切功徳一切寃
家之類音砌不音竊豈可註經自朱子章句有此而宋
後為字書者皆載入大凡大槩且引大學此文作証嗟
乎古文従此無分辨矣先仲氏曰讀書當分時代勿為
宋元以後輯書所惑正此謂也
一切見于前史若憑臆解斷鮮有不作一槩解者如王
莽傳續用馮茂苟施一切之政此明有苟字又何待言
若平帝紀一切論秩如真張敞傳願壹切受署豈非一
槩乃觀其本註皆言權補吏職草率行事則仍是苟且
之意始知讀書當虚心勿謂一覩便明可草草也
中庸壹戎衣而有天下此壹字是殪字尚書康誥曰殪
戎殷言滅大殷也故中庸註衣讀如殷齊人言殷聲如
衣今有衣姓者殷之裔也若戎殷則與泰誓稱戎商正
同自註武成者多誤解作一著戎衣竟以壹字解一字
而朱子亦即以一著戎衣為註夫以兵衣為戎衣如甲
衣甲裳等不知有據與否若一著戎衣添一著字便是
難通著者附也衣服附在吾身曰著若甲則但貫之于
身故左傳躬擐甲胄又曰擐甲執兵未有言著者經學
嚴切何可使疏義鶻突如此
中庸衣錦尚絅必非碩人及丰詩未有衣錦褧衣而可
改作衣錦尚絅者此必逸詩也但絅自通褧作禪衣解
玉藻云禪為絅葢夫人臨嫁則在塗加錦而覆以襌衣
其意實所以障塵今曰惡文之著者斷章耳詩雖非一
其義自通若曰此是汎指不必即臨嫁時服則何故衣
錦何故衣錦而又加襌衣此非他衣可妄認矣若庾信
烏石蘭氏墓誌銘云邢姨褧服則直用碩人詩句與此
不同
論語自行束修以上束脩是贄見薄物其見于經傳甚
衆如檀弓束脩之問糓梁傳束脩之肉後漢第五倫傳
束條之饋則皆汎以大夫士出境聘問之禮為言若孔
叢子云子思居貧或致樽酒束脩子思弗為當也此猶
是偶然餽遺之節至北史儒林傳馮偉門徒束脩一毫
不受則直指教學事矣又隋書劉炫博學後進質疑受
業不逺千里然嗇于財不行束脩者未嘗有所教誨時
人以此少之則直與論語未嘗無誨作相反語又唐六
典國子生初入學置束帛一篚酒一壺脩一案為束脩
之禮則分束帛與脩為二然亦是教學贄物近儒以漢
後史書多有束修字作約束修飭解如鹽鐵論桑弘羊
曰臣結髪束修元和詔鄭均束修安貧三國魏桓範薦
管寧束修其躬類遂謂束修不是物歴引諸束修詞以
為辨夫天下詞字相同者多有龍星不必是龍王良又
不必是星必欲强同之謬矣試誦本文有行字又有以
上字若束修其躬何必又行躬自束修何能將之而上
乎
姚立方嘗言論語觚不觚觚者酒器也上古器多用角
故字從角瓜聲三代始範金為之但其形本方方則隅
有四棱直下至足其腹又屹起四棱(俗呼飛㦸)横亦有之通
俗文曰木四方為棱八棱為觚是也其足之四棱漢宫
鳯闕取以為角隅故西都賦曰上觚棱而棲金爵今夫
子云不觚者何大抵觚之不觚以漸而成其時有為圜
制者史酷吏傳云破觚為圜是也此必當時成語史用
之耳此初之不觚也然其圜制先時猶従腹上至口周
身琱畫為四大棱(俗呼蕉葉象其形也)餘横起直垂皆有細棱如
故尚不失觚義至後時則従腹下至足僅為饕餮雲雷
之状従腹上至口已平光無棱矣此繼之不觚也然猶
有于足以内藏四小棱者似亦不敢盡沒其義迨後併
此而無之則終不觚矣葢由世俗日趨簡便所以全失
聖人寓典法于制器之精意一物如此其他可知故夫
子歎之若又以木簡為觚此出漢志顔師古曰學書之
牘或以記事削木為之是也其角隅有棱然無人削簡
角為圜者且木簡則字從柧竹簡則字從䉉皆觚字所
生非本字也大抵後世古器流傳日少日缺其質係金
玉者人知寶愛故尚得藉傳什一于千百然好事藏弆
者類不能攷如鼎彛烹飪盛酒器也後世以為焚香之
具呼曰鼎爐彛爐觚觶飲酒器也後世以為養花之具
呼曰花觚花觶俗語失真反令人併古器而疑之豈不
可嘆哉予初取其説入稽求篇中旣憶幼時曾在祁忠
敏宅見慈女觚是漢器千金之物形頗長而腰甚細不
任盛酒且口亦反向尚疑與酒器不甚合故置之然其
説則何可冺也因記此以俟知者
孟子鬱陶思君爾趙岐註引檀弓人喜斯陶以陶作喜
解此與象喜亦喜正合然未得其義及觀爾雅云鬱陶
喜也而郭璞註此則直引孟子鬱陶思君為証始知喜
是正義合鬱陶二字作解不止陶字也唯張楫廣雅曰
喜也憂也則又兼喜憂二意為言故後有喜極未伸之
解大抵喜愛不能舒結而為思故楚詞豈不鬱陶而思
君兮曹植詩鬱陶思君未敢言皆以鬱陶連思君為詞
而謝靈運詩嚶鳴已恱豫幽居猶鬱陶則直以恱豫鬱
陶並出所謂見則喜不見則鬱也此閻潛丘為予言者
今朱子註孟子曰思之甚而氣不得伸則但以不得伸
解鬱陶而不識喜字反添氣字豈善解經者耶(或曰陶是燒瓦)
(室火氣難達故曰氣不伸則又誤認别字矣鬱陶音姚陶瓦器音桃不同)
孟子奮乎百世之上百世之下一氣不斷古文排句詞
例如此言興乎前以及乎後也若以百世之下連下讀
則失詞例矣漢王吉傳云孟子云奮乎百世之上行乎
百世之下莫不興起
後漢黨錮傳叙矯枉故直必過註云正枉必過其直見
孟子又仲長統昌言曰若乃偏情矯用則枉直必過註
引孟子曰矯枉過直今孟子俱無此文
孟子不日成之朱註不終日也若然則于下勿亟子来
有礙矣豈有臺旣成而猶子来者且臺旣成而猶戒勿
亟者按本詩鄭箋謂不日不與設期日而成之此與國
語引此詩韋昭註云不日不課程以時日正同其云成
之者非謂巳成謂由是以至于成如國語其日不廢時
務俟田時之隙而于以成之是也夫惟不限時日故可
戒勿亟惟未成故趨事如子来此在孟子前春秋時有
明註者豈可至今日而妄解焉
孟子為長者折枝趙岐註折枝案摩折手節解罷枝也
此卑賤奉事尊長之節内則子婦事舅姑問疾痛苛癢
而抑搔之鄭註抑搔即按摩屈抑枝體與折義正同以
此皆卑役非凡人屑為故曰是不為非不能觀後漢張
皓王龔論云豈同折枝于長者以不為為難乎劉熙註
按摩不為非難為可驗若劉峻廣絶交論折枝䑛痔盧
思道北齊論韓髙之徒人皆折枝䑛痔朝野僉載薛稷
等䑛痔折枝阿附太平公主類皆明作媕諂之具而朱
註云折草木之枝則無理無據并無事類矣且問折草
木之枝何為乎
孟子稱五霸趙岐註齊桓晉文秦穆宋襄楚莊此是漢
儒之言若周時則不然按荀子王霸篇齊桓晉文楚莊
吴闔閭越勾踐謂之五霸此戰國時所定與後儒不同
故明盧東元謂秦穆公用之而霸此據春秋傳秦用孟
明遂霸西戎語未嘗霸中國此言良然若丁公著以夏
昆吾商大彭豕韋合齊桓晉文為五霸則于桓文為盛
就當時盟㑹較量優劣為未合矣公著唐人其言亦不
知所據引之何為
孟子鄭人使子濯孺子侵衛事按左傳襄十四年衛侯
出奔齊孫林父使尹公佗庾公差追公而御公者公孫
丁也初尹公佗曾學射于庾公差差學射于公孫丁是
時差欲射丁而曰射為背師不射為戮射之禮乎乃射
兩軥而還尹公佗曰子為師我則逺矣以其師之師也
乃獨還而射丁丁授公轡而射佗反中佗臂其事如此
則是孫林父追衛獻公事非鄭侵衛而衛使追也且是
尹公佗學射于庾公差非度公差學射于尹公佗也其
中或射或不射即此事而不甚合大抵春秋戰國間其
記事不同多此類
孟子引書若藥不瞑眩厥疾不瘳趙岐註書逸篇以漢
世古文尚書未立學官故凡在今文外者皆稱逸書以
非官書也凡古文稱逸書以此
論語子桑伯子王肅謂不見經傳惟鄭註以秦有公孫
枝字子桑為據則伯子一人子桑又一人矣若包咸舊
註但稱伯子則必姓子桑字伯子者故宋胡氏以為疑
即莊周所稱子桑户容或有之第家語記桑户不衣冠
而處同人道于牛馬則蕩檢踰閑不止太簡矣恐仲弓
所引又未必即較等及此輩耳
論語八佾舞于庭又曰雍徹于三家之堂以廟即是堂
堂前有庭歌在堂上舞在堂下也但季氏大夫亦何得
遂僭及天子禮樂且三家者仲孫叔孫季孫也仲孫慶
父後叔孫叔牙後二人皆得罪以死本不宜世有享祭
即祭亦不宜三家並廟即並廟亦斷不能以天子禮樂
祀慶父叔牙季友三人既並祭三人又何得獨稱季氏
一若為季氏専廟凡此皆漢晉唐宋至今所貿貿無一
解者予曾與近儒論宗子作大小宗通繹乃遂因大小
宗而得解此書葢魯為宗國以周公為武王母弟得稱
别子為文王之宗禮别子立宗當祀别子所自出(見大傳)
因立文王廟于魯(見史記)為周公之所自出名出王廟(見左)
傳夫祭文王而可以不用天子禮樂也乎其用天子禮
樂者以出王故其祭出王者以宗子故也若三桓為魯
桓公子季友以適子而為宗卿亦得祭所自出而立桓
公一廟漢儒不解有謂公廟設于私家者(見郊特牲云)此正
三桓所自出之廟以三桓並桓出故稱三家堂以季氏
為大宗故又獨稱季氏其所以用天子禮樂者以桓公
故而桓公得用之者以文王用之而羣公以下皆相沿
用之之故然而僭矣文王周廟得用之即周公太廟伯
禽世室皆不得用而可用及羣宫乎故昭十二年公羊
傳稱昭公謂子家駒曰吾何僭哉答曰朱干玉戚以舞
大夏八佾以舞大武此天子之禮也此正與夫子之嘆
同意世人予其書而不能讀此義千秋終閟絶矣幸予
歸田未死偶得見及世有學者幸取予大小宗通繹而
並觀之
孟子滕文公為世子滕定公薨舊註古紀世本録諸侯
之世滕國有考公麋與文公之父定公相值其子元公
弘與文公相值似後世避諱改考為定改元為文者若
萬章篇于衛孝公公養之仕句則春秋史記並無孝公
惟夫子于衛靈死後在哀七年當出公輒時亦曾至衛
故朱註疑為出公但出公並不諡孝然舎此又别無他
公徃来宋孫奭疏謂仍是靈公史記春秋年表衛靈三
十八年孔子来禄之如魯又孔子世家衛靈問孔子居
魯得禄幾何對曰奉粟六萬衛人亦致粟六萬此正公
養之實據然明明有孝公字豈可不信孟子而反信史
記惟趙岐註衛孝公以國君養賢之禮養孔子故孔子
為宿留以答之其曰養賢之禮曰宿留似古原有成文
而邠卿引之者漢去古未逺必有師承未可以今世所
見疑古人也
孟子則變置社稷朱註毁其壇壝而更置之若孫氏疏
謂變者變其主也葢先王立五土之神祀以為社立五
穀之神祀以為稷以古推之自顓帝以来用句龍為社
柱為稷及湯有七年之旱遂以棄易柱此謂之變置謂
變其主而置之非毁壇壝也第顓頊至周水旱不一而
易祀者止一柱似亦未可為據者且此亦宋人疏義舊
註不如此
　四書賸言卷二
欽定四庫全書
　四書賸言卷三
　　　　　　　　　　翰林院檢討毛竒齡撰
論語君子務本本字不作始字解此如大學物有本末
不是事有終始子夏之門人小子章抑末也本之則亡
不是先傳後倦有始有卒葢本末是體叚始終先後是
功次截然不同若謂始即是本則始立道生物有終始
抑末也始之則亡不可通矣且大學始字猶貼本字為
言若子夏始字則直貼末字孝弟為仁末尤不可通也
予嘗謂惟經可以解經六經本字原是明白且有顯然
務本二字自為註脚者學記曰三王之祭川也必先河
而後海或源也或委也此之謂務本則務本者正務此
草木之根株江海之大原也此經之自為訓詁者也何
改註為
後漢延篤傳曰功雖顯外本之者心也末雖繁蔚致之
者根也夫仁人之有孝猶四體之有心腹枝葉之有根
本也故曰夫孝天之經也地之義也人之行也君子務
本本立而道生孝弟也者其為仁之本與
班昭女誡七章有云禮八歲始教之書謂小學也此引
周官文
栁子厚詩小學新翻墨沼波小學是字學
孟子大夫有賜於士不得受於其家則徃拜其門此大
夫禮也乃引之以稱陽貨此最異事而註者惘然而不
能解向以此詢之座客皆四顧駭愕殊不知季氏家臣
原稱大夫季氏是司徒下有大夫二人一曰小宰一曰
小司徒此大國命卿之臣之明稱也故邑宰家臣當時
得通稱大夫如郈邑大夫郕邑大夫孔子父鄹邑大夫
此邑大夫也陳子車之妻與家大夫謀季康子欲伐邾
問之諸大夫季氏之臣申豐杜氏註為屬大夫公叔文
子之臣論語稱為臣大夫此家大夫也然則陽貨大夫
矣註故不識耳
公叔文子之臣大夫僎註不明白遂致解者謂春秋書
法如此寃甚春秋並無大夫臣並稱者臣大夫即家大
夫也其曰同升諸公則家臣升大夫之書法耳左傳子
伯季氏初為孔氏臣(即孔悝家臣也)新登于公
後漢列女傳行已有耻動靜有經時然後言不厭于人
又曰仁逺乎哉我欲仁而仁斯至矣
滕文公問孟子始定為三年之喪固是可怪豈戰國諸
侯皆不行三年喪乎若然則齊宣欲短喪何與然且曰
吾宗國魯先君不行吾先君亦不行則是魯周公伯禽
滕叔繡並無一行三年喪者註者固瞶瞶特不知天下
學人何以皆耐之而並不一疑此大怪事也予嘗謂學
貴通經以為即此經可通彼經也徃讀論語子張問髙
宗三年不言夫子曰何必髙宗古之人皆然遂疑子張
此問夫子此答其在周制當必無此事可知何則子張
以髙宗為創見而夫子又云古之人其非今制昭然也
及讀周書康王之誥成王崩方九日康王遽即位冕服
出命令誥諸侯與三年不言絶不相同然猶曰此天子
事耳後讀春秋傳晉平初即位即改服命官而通列國
盟戒之事始悟孟子所定三年之喪引三年不言為訓
而滕文奉行即又曰五月居廬未有命戒皆是商以前
之制並非周制周公所制禮並無有此故侃侃然曰周
公不行叔繡不行悖先祖違授受歴歴有詞而世讀其
書而通不察也葢其云定三年之喪謂定三年之喪制
也然則孟子何以使行商制曰使滕行助法亦商制也
孟子君薨百官總已以聽于冡宰三年與論語同惟檀
弓天子崩王世子聽于冡宰三年尚書大傳作君薨與
王世子聽于冡宰此必古制遺文有各見者
論語以君薨答髙宗事此隨舉相應以天子諸侯本通
禮也時有無錫客在坐疑天子亦可稱薨而予非之次
日授札云昨所云崩即是薨非妄語也孟子稱舜卒鳴
條文王卒畢郢而尚書且稱舜陟方乃死何也且爾雅
崩薨無禄卒殂落殪死也郭註曰古者死亡尊卑同稱
也豈非崩薨本相通與曰禮有周制有商制夏制惟唐
虞制未定故尊卑同稱郭璞所云古者正指唐虞以前
言也若商周一有定制則必如曲禮天子死曰崩諸侯
曰薨大夫曰卒士曰不禄庻人曰死鑿不可易此如朕
我也古君臣皆稱朕孟子象亦稱朕離騷屈原亦稱朕
至秦制定之為天子之稱則不得朕矣故定制之後天
子諸侯反有時降稱如周本紀王皆稱崩而獨厲王曰
死于彘春秋書天子崩公薨極嚴而于列國諸侯則又
稱卒此如二世皇帝亦曰奈何不告我不止虞舜野死
文王卒畢郢可藉口也使有人于此必援據古經而稱
崩薨稱朕非子乎盍亦思之
數月後客復託錢景舒致札仍謂薨不必指諸侯曲禮
文不必是周制為言予遂不復答但語景舒曰彼必以
我為不能引一周制文耳春秋平王崩公羊傳引周制
天子曰崩諸侯曰薨大夫曰卒而范寗即引其文註榖
梁(宋公和卒傳)明曰周之制也則真周制矣學不能反隅而
又好為生薑樹生之說舌弊奈何
周公弟也管叔兄也趙岐註周公以為管叔弟也故愛
之管叔以為周公兄也故望之則周公是兄管叔是弟
此亦怪事後讀尚書金縢孔氏傳其于管叔及其群弟
云周公攝政其弟管叔及蔡叔霍叔放言于國以誣周
公始知管叔果周公之弟其以管叔為兄者皆本之史
記管蔡世家之文實則史遷受學于孔氏而不見孔傳
且不見古文尚書故致誤世不曉也予嘗以此質之仲
兄及張南士亦云此事有可疑者三周公稱公而管叔
以下皆稱叔一周公先封周既又封魯而管叔並無畿
内之封二周制立宗法以嫡弟之長者為大宗周公管
蔡皆嫡弟而周公為大宗稱魯宗國三若尚書孔疏釋
流言所起謂殷法兄終弟及三叔疑周公為武王之弟
有次立之勢則亦以為公次武王其弟及與殷法合故
流言則趙氏所註非無據也
三家者以雍徹雍是武王祭文王之詩故中有旣右烈
考亦右文母句若魯之歌雍則以魯是宗國當祀文王
為大宗所自出因立文王一廟名出王廟其祭文王時
亦従而歌雍固也乃季氏是宗卿亦當祀桓公為大宗
所自出亦立桓公一廟名出公廟遂于祭桓公時亦歌
此詩葢但知祭所自出而不知所出之有不同也至雍
詩小序則又誤註曰禘太祖之詩夫禘太祖則當頌太
祖以下先公功德而祗稱文考文母於義不合考其誤
則正以魯之歌雍為祭大宗所自出而不曉宗法疑凡
追所出必是不王不禘之祭遂以大禘當之是但知追
所自出之斷是禘而不知所出之又不同也考喪服小
記大傳原有三所自出一大禘一大宗一庶子王明列
三等而従来註禮者皆不能曉且即此雍詩而序之者
以自出之誤而升後王之詩於先公僭之者又以自出
之誤而降先王之詩於後之群公此在春秋戰國時弇
陋情形歴千百世未發者而至今日而始瞭然指出之
嗟乎讀書人何可不自勵也
明堂在魯地而後為齊有然不知所始註者但曰王者
聽政之所夫聽政自有朝寢未聞周王聽政在東魯者
若謂泰山明堂因巡狩而設則西南諸嶽其有無明堂
不見經傳且欲行王政而但以文王治岐為言其於立
言之意亦多少不合不知此即出王配帝所也古明堂
之制原為饗帝而設自黄帝以来唐虞夏商俱有之但
饗帝必有配后稷既配天於郊而文王則配天於明堂
且天子繼祖為宗必有宗祀而周制以文王當之孝經
所云宗祀文王於明堂者是宗祖之祭周頌我將詩小
序所云祀文王於明堂則配帝之祭也特魯本侯國諸
侯不敢祖天子則祖文宗武非魯宜有而獨文王以出
王之故大宗之國不祖而宗因特立周廟在祖廟之外
而又以文當配帝特設明堂為出王配帝之所葢天子
二郊旣祭昊天上帝而於明堂則兼及五帝原是殺禮
故明堂九室祗以中央太室與東西南北之太廟合名
五室而祀方明於其中方明者上玄下黄東靑西白南
赤北黑一木主也故天子祖文王於明堂而魯則得以
大宗宗之天子以嵗祭饗上帝於明堂而魯亦得以四
時迎氣五方饗帝十二月聽朔降及之葢周郊在二至
而魯郊祗在孟春祈榖季秋報享鎬京明堂並祀文武
而泰山明堂則祗祀文王孝經所稱嚴父配天則周公
其人者專指此泰山明堂為言而世又不曉也若然則
其舉文王治岐亦即因祭文而推本及之以為治岐者
實宗祀所自来也豈汎及也
夫子為衛君不知如何為法豈有夫子為拒父者據公
羊傳衛輒之立受命靈公古立國典禮不以父命廢王
父命輒之拒瞶遵王父命也可為也據左傳則衛靈齊
景魯定同盟伐晉而晉乗衛靈初死用陽貨計挟蒯瞶
以伐衛喪則伐喪當拒借納君以報宿怨其意叵測又
當拒且晉所怨者靈也靈甫在殯而報怨者已在境雖
非蒯瞶亦定無拱手而聽之者是不可不拒况晉為齊
魯衛三國所共仇衛雖欲平齊魯安得而平之則又不
得不拒故當時衛人無有不以拒晉為能事者此又可
為也據此二義而夫子在衛原有似乎為衛君者然但
為其拒晉不為其拒父也何以見其為拒晉觀夫子春
秋書晉趙鞅帥師納衛世子蒯瞶于戚又書齊國夏衛
石曼姑帥師圍戚以為晉伐衛而齊衛拒之並不及衛
君此為其拒晉也何以知其不為拒父夷齊兄弟尚求
仁而謂父可與抗乎此不為拒父也然則為公輒者可
以知所自處矣若公羊之説則輒并不受祖命靈命子
郢未嘗命公輒夫子為衛君全不在此説見論語稽求
篇
孟子為髙必因丘陵為下必因川澤是禮器文
孟子衣服不備不敢以祭犧牲不成不敢以祭粢盛不
潔不敢以祭與榖梁成十七年傳宫室不設不可以祭
衣服不備不可以祭車馬器械不備不可以祭有司一
人不備不可以祭語同
予病中不能寐與兄孫詩講禹之聲章追何以蠡曰用
之者多也城門之軌何以非兩馬之力曰用之者乆也
然則孺子於書理全未通矣經塗九軌而每門三門祗
各一軌則塗凡一用而門必三之此正用之多而謂乆
可乎車之涉軌也門與塗同時無乆暫也匠人既造門
亦即造塗未嘗前年有門今年始有塗也何謂乆也時
兒子逺宗兄子文輝亦在側皆愕然不能答旣而各請
予解予欲令其自省但曰解經須讀經今人祗以私意
億逆而于本經文未嘗一讀宜其謬也試亦于是奚足
哉一語復誦之乎少頃逺宗恍然曰得之矣孟子文多
㣲詞于此則㣲詞中又斬斬截截急拄其口而使之自
解只是奚足哉四字盡之葢此語專闢禹之追蠡不關
考擊並不及文樂猶之門軌之齧不關馬力並不及塗
軌葢一比較則多寡生而祗論此追亦祗論此軌則乆
暫之意自見言外故曰是是者追蠡也追蠡為考擊所
致得毋門軌之齧是馬力與只此一語而年世乆逺非
一朝用力所能到意隠隠可驗所謂急破其惑不煩証
明天下有微詞而嚴於正告者註者不曉也
乘車多四馬謂兩服兩驂也去四言兩已不可解况詰
問之意正欲張馬力之多而反従減馬此是何意及觀
趙岐註謂兩馬是公馬國馬引春秋外傳國馬行闗公
馬稱賦為証然國馬公馬亦多無解者古闗隘郵驛皆
有都鄙所賦馬供徃来之用謂之國馬以此為民間所
出馬也至公家乗車及鄉遂賦兵牽載任器則馬皆官
給謂之公馬以為總畜之公牧者也故周禮牧人所掌
皆稱國馬而馭夫趣馬又分公馬而駕治之雖無大分
别要之行城之馬則祗此兩等然則兩馬謂兩等馬耳
孟子受業子思之門人出史記列傳然隋秘書監王劭
謂人是衍字漢書藝文志孟子十七篇名軻子思弟子
則似親受業子思者即趙岐註亦然嘗舉以詢座客多
無識者惟王草堂辨之極悉謂史記世家子思年六十
二然考春秋孔子卒在周敬王四十一年而伯魚先孔
子卒已三年矣向使子思生於伯魚所卒之年亦止當
在威烈王三四年之間乃三遷志及孟子所載則孟子
實生於烈王四年其距子思卒時已相去五十年之逺
焉能受業乎又謂魯繆公曾尊禮子思然繆公即位在
威烈王十九年則史記所云思年六十二者或是八十
二之誤亦未可知若孟子則斷不能親受業也予謂史
記漢書猶不足據况三遷諸志則後人撰造又安可信
予祗以孟子本文計之梁惠王三十年齊虜太子申則
孟子游梁自當在三十年之後何則以本文有東敗於
齊長子死焉語也然孟子居梁不及二三年而惠王已
卒襄王又立何則以本文有見梁襄王語也乃實計其
時梁惠即位之年距魯繆即位之年止三十零年即梁
惠卒年距魯繆卒年亦不過四十零年然而孟子已老
本文有王曰叟是也則受業子思或未可盡非者與左
傳趙叟註尊老之稱曲禮六十曰老
予素薄講學謂學宜躬行不宜講所宜講者獨經耳曾
在道南書院講曾子問首章而不能續仁和錢升巖輩
借沈昭嗣園亭擬續斯㑹而座客雜辨大學因有大學
講義一卷見别録但當時亦有賸言可記者予問右經
一章葢孔子之言而曾子述之其傳十章則曾子之意
而門人記之有據否
時嘉興陳自曾(佑)在坐起曰古經文是經經註是傳皆
是兩書無有分割一書作經傳者如易經有易傳周氏
傳京房傳是也書經有書傳伏生大傳是也詩經有詩
傳毛傳韓嬰傳是也春秋經有春秋傳三傳是也周官
經有周官傳李氏獻周官傳四篇是也自仲長統不曉
傳是註因有周禮禮之經禮記禮之傳語而朱子并不
曉是兩書於大學孝經則并以一書而分作經傳是經
傳二字不過據仲長氏語而誤分之者若孔子之言曾
子之意則概乎未有據也
王草堂(復禮)亦曰徃以為大學孔氏之遺書必實有所本
故自元至今取士功令直以此書加之論語之上及觀
其著大學或問反曰孔子作大學别無左驗此或是古
昔先民之書則荒唐矣若曾子之意自莫須有天下無
千百年以上之意而文公一人能知之者至補格物節
謂竊取程子之意則定自不謬乃遍考二程全書則皆
有大學改本然皆無此意及觀其自作大學序又曰間
亦竊取已意補其闕略然則果誰意乎
格物照禮記大學只是度量本末以本文原云物有本
末格物者格此物也或云量度義淺則張鶴門(于康)云此
處正須淺解否則侵知止毋自欺地位是誠意矣雖禮
記大學不分章節亦不分綱領條目必欲分之則自天
子至於庻人壹是皆以修身為本其本亂而末治者否
矣其所厚者薄而其所薄者厚未之有也此謂知本此
謂知之至也直謂此一節釋格物致知何不可也
錢升巖(彦雋)曰大學以格物始以絜矩終格物則量度本
末絜矩則量度人已故廣韻曰格量度也漢書曰度長
絜大絜亦度也如此則前後一貫矣
是日有無錫客在座謂爾雅説文俱訓格為至此格物
當作至物解物是人已即明徳新民格物者謂向離乎
物而今至之也猶中庸言成已成物也予曰如此則格
物二字明新已了更不必誠意修身及齊治平矣鄭康
成訓格為来遂有来物之解啓後儒訾議豈有徒執一
訓詁可解經者
次日客授札數千言大約謂格物是至物不當作量度
解且物兼人已亦不必該家國天下禮記曰成身不過
乎物身即已也又曰仁人不過乎物孝子不過乎物仁
人孝子即人也人已兼至即是不過謂至乎物而不可
離也此真物字格字之實據矣若先儒謂人已該身心
意知家國天下則不然譬則家國城郭也城郭有人民
而謂城郭即人民可乎
時王百朋(錫)羅蒼懐(肇楨)在坐予出札詢之百朋曰客但
得禮記二物字便矜為創據不知此係哀公問篇其所
云物指言動言彼以言不過詞動不過則謂之不過而
此云成身不過身仁人不過人其言難通况新民既是
物則家國天下即民也民即物也乃又謂家國天下是
城郭不是人則齊家治國將齊此家室治此城郭乎抑
將齊治此家國中之人乎且六經物字不止哀公問也
其義亦不止人已也物有虚指有實指如詩有物有則
以質言易之隂物陽物以氣言國語神之見也不過其
物又以數言此虚指者也若實指事物則繫詞物以群
分以爻畫言天生神物以著龜言大司馬鄉遂載物以
旗章言儀禮鄉射禮物長如笴其間容弓以射位言檀
弓衰與其不當物也寧無衰以麻縷升數言何獨於家
國天下而疑之
蒼懐曰格訓量度此是李丞相斯及太史令胡母敬所
定字詁不學者反以為怪殊不知物字亦有訓量度者
周禮載師氏以物地事春秋昭十三年傳物土方儀禮
旣夕禮冡人物土皆量度之義使必執一經以難一經
則格格物物訟無巳時矣人不可不讀書然何可裁讀
便執難如此
先仲氏舊論格物謂大學並出物字不當一字作兩解
假如他經物字雜出不倫周禮宗伯辨名物春秋傳納
民軌物國語毛以示物樂記物以群分禮記緇衣言有
物而行有格尚書克勤小物則一經一義一字一詁任
其自便至若大司徒以鄉三物教萬民則不得謂六徳
之物非六行之物哀公問仁人不過乎物孝子不過乎
物則不得謂仁人一物孝子又一物今大學旣以本末
為物則格物之物即是本末之物乃又舉他物以解格
物則即本文一物字而前後異義豈可為訓
錢景舒(㫤)説知止節與大學全篇通貫予向作大學問
其旨相合今備録於此其言曰大學在止至善而其首
功則全在知止得止以盡此至善誠意是也誠意好好
是好善惡惡是惡不善故毋自欺則知止自慊則得止
小人之為不善掩不善著善是誠意之反謂不能知善
得善也君子之道學自修道盛德以止至善是誠意之
証謂必毋自欺以知此善慎獨自慊以得此善也然則
誠意非他不過慎其好惡以止於至善而已至於意誠
則總以好惡二字順推到底如正心脩身之忿懥好樂
脩身齊家之親愛賤惡治國平天下之反所好絜所惡
好民好惡民惡總只以絜矩概之葢天下之數出於圜
方圜出於方方出於矩平矩以正繩仰矩以望髙覆矩
以測深卧矩以知逺環矩以為圜合矩以為方則一言
矩而上下前後左右舉是矣絜者絜此而已絜至此而
得至善不止知止矣故至善兼明徳新民而知止能得
則兼至善平天下三言得失一言新民之止至善得衆
得國是也再言明徳之止至善善則得不善則失是也
三言誠意之止至善忠信則得驕泰則失是也葢忠信
誠也驕泰者誠之反慎獨之反也即小人之閒居為不
善無所不至者也亦即小人之使為國家彼為善之善
無如何者也然則平天下道善之得皆由於止至善能
得之得是即一誠意而知止得止齊家治國平天下皆
在其中謂非本乎故曰此謂知本
華嶽二山與河海對文按周官職方氏九鎮河南曰豫
州其山鎮曰華山正西曰雍州其山鎮曰嶽山與爾雅
五山河南華河西嶽並同(地理志汧縣有吴嶽)
　四書賸言卷三
欽定四庫全書
　四書賸言卷四
　　　　　　　　　　翰林院檢討毛竒齡撰
樊遲請學稼旣非甘隠恬退則學稼何用註經者當實
求所以用稼之意而乃以粗鄙目之且曰當闢之斥之
一似遲之真欲為農夫為圃人者此不惟與夫子所答
三上四民大㫖全不相合且厚誣古賢反肆呵斥大無
理矣試思夫子明曰焉用稼則學稼自有用嘗以此問
朱鹿田鹿田應聲曰莫是如后稷教民稼穡思以稼穡
治民否及觀包咸舊註則直曰遲將用稼以教民則世
亦原有見及者遲以為世好文治民不信従不如以本
治治之此亦時近戰國幾幾有後此神農之言之意特
非並耕耳然而小人之用矣古凡習稼事者皆稱小人
尚書無逸篇知稼穡艱難則知小人之依又祖甲逃民
間曰舊為小人髙宗與農人習處曰爰暨小人孟子曰
並耕者小人之事此従来稱名如是故子曰用稼非不
善然而身已為小人而不自知矣因以君民相感三大
端教之葢好禮義信則用大學稼則用小也古學字即
教字為教而學故教亦名學周禮大宰九職一曰三農
生九榖二曰園圃毓草木註圃即載師所云塲圃可樹
菜蔬果蓏亦治民之事
孟懿子問孝子曰無違此明白了快之言自解者不明
竟成一四書啞謎嘗在胡司冦宅作酒明府令手巨觴
通屬座客能解此免飲四座各霑醉而必不得解後以
札問朱生鹿田生答曰此従親是孝也予驚曰有是哉
噫徳不孤矣因令遂言之復札曰孟僖子為懿子之父
本賢大夫嘗從昭公至楚病不能相禮歸而講禮學禮
苟能禮者必従之逮死召其大夫曰禮人之幹也無禮
無以立我死必屬説與何忌于孔子使事之學禮焉其
所云何忌即懿子也今懿子適来問孝則使之従親即
是學禮而特是未經顯揭則與孟莊之不改父臣不改
父政明明指出者覺有未盡故遲曰何謂不違親子曰
所謂不違親者盡禮之謂也如此則上下通貫前後一
轍矣予曰然
不違與幾諫章又敬不違同即順也中庸順乎親孟子
不順乎親皆此義故無違非不違于理并非不違于禮
葢以禮事親即是順親若曰不違禮則不違即順也人
方問順親而我以順禮對之可乎
聘禮執圭入門鞠躬焉及享發氣焉盈容私覿愉愉焉
此皆襲論語鄉黨文者又有下階發氣怡焉語則孔安
國註怡怡曰舒氣本此
施少叅講學湖西有客問子何以可使漆雕開仕少叅
曰子焉能使開仕但可以仕耳此虗詞也曰不然但可
仕則當如仲弓可使南面韓愈文可以出而仕明著可
字是文無有也且惟實有仕故可使仕若虚使之是教
之自衒且干進也而可乎衆無以應少叅乃請予予曰
此實使仕也其使字與子路使子羔為費宰文例並同
葢夫子為司冦門人多使仕者其最著者則原思子羔
冉有季路樊遲子貢公西華是也若子游仕武城子夏
仕莒父子賤仕單父仲弓仕季氏宰未知為夫子所使
與否至于漆雕開之使仕而不仕與閔子騫之使仕而
不仕則皆在此時雖子騫力辭費宰然仍為夫子宰要
經従政與子開之始終不仕稍不同然要其使仕則一
耳集註解論語竟忘夫子之為司寇幸原思為宰包咸
註孔子作司寇使思為宰若子路使羔則集註但云子
路為季宰而舉及之殊不知夫子使開與子路使羔明
下兩使字是論語書法夫子旣使由墮費而墮費之後
子路即使羔宰費以鎮叛亂此在夫子子路實實有使
仕之責使開非汎遣猶之使羔非旁舉也不然無仕而
使仕譬諸無食而使食欲其不謀食得乎
公山弗擾以費畔集註謂弗擾為季宰與陽虎共執桓
子而據邑以叛此大謬者陽虎執桓子在定五年此時
無公山共事也若據邑以畔則在定十二年夫子為司
寇時使子路墮費而公山以費人畔夫子方遣魯大夫
下臺敺伐親定其亂而謂夫子被召子路不説何一謬
至此及讀孔安國註知前儒原未嘗誤而集註誤者孔
註共執桓子雖策書不載然虎囚桓子而逐仲梁懐實
弗擾使之則以費宰而謀執君主即是畔且適在夫子
未仕之前因註曰執桓子而召孔子原可通也至朱氏
改而召孔子為據邑以畔夫然後以五年之事移之十
二年之間春秋論語兩不相通而經義晦矣施愚山曾
以札問予答之頗悉然尚有兼辨史記處兹不具録
子華使齊集註謂為子出使則冉子請粟便自難通夫
子第設教闕里並無食采焉得有餼廪芻粟可待頒給
且其請出入量寡多即司財之宰也漢世學官有都養
弟子然祗主饔飱不主財用想夫子當時未必有此然
且父師日給所贏幾何幾有祗使一弟子而露積狼戾
可私授至八十斛者吾不知天下學人何以各安之而
不一審也按邢氏正義謂子華仕魯為魯使而適于齊
則正夫子為司寇時與原思為宰同一時事故記者合
兩事而並記之聘禮諸侯之使皆以粟十車列館門外
據禮註每車一秉有五籔籔音逾即庾也是館廪之粟
計十車有十五秉故冉有據此以三分之一予其家此
亦準聘禮而行之者舊註包咸以十六斗為庾馬融以
十六斛為秉皆出聘禮記文
解經最忌添出添出則反竄聖經而曲就已説古所稱
抄詞有明戒矣且經有添字而反不通者如司馬牛問
仁章為之難言之得無訒本言為仁極難無暇言説原
自了了且此難字正與仁者先難可以為仁矣可以為
難矣俱有闗㑹解者添曰必存心故行事難行事難故
言不妄發則以為字作行事解已叵通矣且本文兩句
祗以難行釋訒言之故而解者必添以存心釋難行之
故使兩句一層忽改而作四句兩層致為之難一句題
學使試蕭山童子滿塲千餘卷旣似為仁又似為事旣
似存心難又似為事難旣須以為事應存心又當以存
心起言訒心事糾纒存難轇轕欲求一字之通難矣嗟
乎何至此
徃嘗聽講師唐虞之際於斯為盛二句謂唐虞才盛于
周然于有婦人焉二句决接不下必須添降而夏商皆
不能及二句然後可接輒大憤懣天下有聖賢措詞如
是闕落必需在傍者添唇補舌而後能達意豈可為訓
且此章前後亦頗難明旣貶周才忽揚周徳斷流絶港
故集註亦自知周章欲以三分天下一節另作一章而
不知經之難通全在添出兩句誤解聖言無他故也經
本欲贊周至徳而以才盛起之謂有如是盛才而猶不
用以治亂至武王始有之非至徳乎此本前後一串翻
覆見意故舊儒謂唐虞兩代不如一周此正解也於斯
為盛猶曰於斯為美於今為烈言今盛且烈也若曰盛
于周則不特句例不合必添出八字而後可接下句于
文例亦不合且世有五數盛于十數者乎是數亦不合
况先聖後聖並無低昂孟子定道統旣以禹與臯陶作
堯湯見知之統隨以太公望散宜生作文王孔子見知
之統豈有周召畢散諸大聖而忽與禹稷臯陶較升降
分優劣者此真小人之腹與論語立言之大㫖又大不
合何必如此
子路問聞斯行諸若是學問邊事則義當可行並無請
問他人之理顔淵足發難禀顔路曾子三省不告曾晳
雖曰父兄即師長然此時不當請師命也故漢包咸註
直指為賑窮救乏之事謂以行事言不以學問言如友
朋急難鄉黨賑䘏及居官行政應為種種儘可商量子
路使子羔宰費此在子路墮費後豈不當使但不吿夫
子便失審擇冉有給使家以粟旣請夫子且猶有多與
之患此由求兩人明明見諸實事者特舊註賑窮救乏
四字反太指煞耳集註引張氏單以義言且曰恐傷于
義似有説事之意而講師復添一理字以蔑沒之然則
四書之亡于八比不旣多乎
文猶質也必添曰文之不可去猶質之不可獨存也質
猶文也必添曰質之不獨存猶文之不可偏去也且又
必添曰若欲盡去其文而僅存其質然後接下句則何
如舊儒曰若然則文質何異虎豹犬羊無辨矣較自爽
捷
泰伯讓國耳夫子従後觀之謂是讓天下此深文之言
乃説者又復深文曰讓商及究其所以讓商者一則曰
太王有翦商之志而伯不従再則曰泰伯足以朝諸侯
有天下而棄不取夫以商業未衰之際太王方竄徙不
暇而謂可翦商在太王必無此倖心以公季文王二世
力擴前緖猶不能集統而謂泰伯棄天下不取在泰伯
亦必無此妄念此所謂誣古人之言君子所不道也且
其以讓國為讓商者非通人論也父欲傳位于季子以
取商天下而我乃去國以使之必傳是助之奪也太王
商臣或欲遵商制傳及之法由長次以及于季而我乃
挟弟仲雍併其次而亦去之是奪之又奪之也三以天
下奪而反曰三以天下讓何以通焉况六經不可滅也
本欲証讓商而無據乃取經証經曰太王有翦商之志
而泰伯不従太王遂欲傳位于季子一是魯頌文一是
春秋傳文也按魯頌居岐之陽實始翦商翦滅也謂後
之滅商始于岐也非謂太王之志也太王不能滅商也
春秋傳僖五年宫之竒曰泰伯虞仲太王之昭也泰伯
不従是以不嗣従順也如定九年従祀先公之従謂順
昭穆也工史以昭穆定世次而伯且去國以棄昭穆謂
之不従非不従父命也太王不曾命翦商也本欲解論
語而乃併毛詩春秋而盡従而誤解之可乎且春秋傳
史記明云太王欲傳位于季伯乃去國今曰泰伯不従
而後太王欲傳位于季吾嘗謂書經之亡自宋註一出
而唐虞三代之事實皆為之一變嗟乎豈虚語與
鄭康成實詮三讓亦杜撰可笑採藥一讓赴至不奔喪
二讓斷髪文身三讓按伯奔荆蠻本隠姓名即武得天
下欲封伯後亦曲求而始得之彼時焉得有行赴之理
且傳明云泰伯至吴端委而治至仲雍始斷髪文身而
乃以此為伯事雖其誤始自史記然要是失據者
江漢以濯秋陽以暴只是極言夫子道大徳盛難以形
容纔欲摩擬彷彿卽足為潔白之累此如濯之至者無
可擩濾暴之極者不容霑染葢甚言有子之事之萬萬
不可並非以此喻其道比其德也大凡潔白指孤介一
邊不是絶詣豈夫子而可與潔已以進并欲潔其身者
同類並稱即自云涅而不淄亦正謂不為物汚非如釋
氏之白業黑業白即是善也孟子滄浪濯纓考工記繪
事後白皆是惟恐點汚之義秋陽即夏陽其氣皦白了
無障翳
左傳陽虎親富不親仁此即孟子引陽虎為富不仁為
仁不富二語所始
公羊傳多于什一大桀小桀少于什一大貉小貉則似
反従孟子語襲入之者
哀公以年饑問有若此是夫子為司寇後魯君頗重儒
術故特來相商乃以國用不足之際反使減稅且復為
君民一體俗儒門面語以溷應之此大不妥豈一行徹
法百姓果有以與君耶不知此經濟也夫公所患者用
不足也用出于賦而井田之法有貢有助賦則通出乎
貢助之間葢貢即是稅助即是藉故周制徹法但通貢
助並無有通力合作計畆均分諸説此是宋儒杜撰徹
法並無考據大抵鄉遂用稅法都鄙用助法總是什一
雖什一亦不等如載師稱近郊什一逺郊二十而三園
㕓二十而一漆林二十而五然要以什一為斷自魯宣
稅畆于什一外又稅其一則什二矣公所云二吾猶不
足是也但其所稅畆祗是稅貢不是稅藉縣稍鄙都皆
藉力而耕力無可稅是以稅雖有二而所增無幾若用
出于賦賦有九等自國中四郊以及都鄙山澤通為財
用所自出如祭祀賔客喪荒羞服匪頒燕好以及軍旅
田役諸用在鄉遂都鄙俱有常賦而一經稅畆以後則
國旣横征野多逸斂閭輸縣貢反有漸至匱乏者此公
之所以嘆不足也故有子之計謂莫若行徹以什一之
名返其餘稅而九賦所入自無憂闕失以情而言則君
以足稅與民而民誰敢以不足之用反與君者以法而
言則喪荒有式君方合諸賦以通賑䘏何患年饑此所
謂因時補救捐虚稅而收實賦者而惜公之不早悟也
其後公卒以加賦重問夫子夫子不能挽而遂以加之
春秋哀十二年春用田賦是也宣公初稅畆是加稅哀
公用田賦是加賦其時齊吴交争軍賦不足在徹法都
鄙出車每一丘所賦祗出馬一疋牛三頭而今又二之
再出馬一疋牛三頭此不特稅有二賦亦有二論語盍
徹之言與春秋田賦之書兩相表裏善讀者思之
徹法在春秋三傅皆云什一而藉又云榖出不過藉原
是助法後觀周禮匠人註引孟子請野九一而助國中
什一使自賦語謂是徹法則尤為可信以徹者通也若
通力合作八字則于周制班爵上農夫食九人節先自
不通乃旣主此説亦宜畫一而于請野節註又云周之
徹法如此何耶孟子雖周亦助本是實証謂周都鄙用
助法耳而前後兩註遂使此語至今無實解豈不可嘆
鄉遂旣用貢則雖有公田而亦若無有故曰惟助有之
今貢助並行則不止惟助而猶惓惓于此者以為莫善
于助也是周雖用徹亦即助也三傳俱名徹為藉者此
也
周禮夫三為屋屋三為井此雖井而不公者以一井有
九夫也詩曰南東其畆春秋曰盡東其畆則并井而亦
廢之或南或東非一縦一横此即阡陌之製非井田也
古中庸無分章其見于疏義者則概以子曰為限如子
曰射有似乎君子則合君子之道譬如行逺必自邇子
曰吾説夏禮則合王天下有三重焉類
嗜秦人之炙無以異于嗜吾炙夫物則亦有然者也據
集註謂食色是性此吿子所曉故以嗜食喻之則嗜食
在内與敬長在外正别此何足辨辨亦何足以服告子
且于夫物則亦有然者也句亦全無解説
冬日則飲湯夏日則飲水與嗜秦人之炙二句相反集
註曰即嗜炙之意固無理且使難者曰冬則飲湯夏則
飲水果在外非由内也何以解之
嘗以二者問先仲氏先仲氏一曰敬長無人我以長在
人耳今嗜炙亦無人我此非人也物也且其無人我而
必長人者以長在外耳今嗜炙主愛而亦無人我而惟
外是愛此非長在外即愛亦在外也(上言長馬之長異于長人之長則人)
(物有别矣此緊頂長楚人之長二句愛在外與嗜炙在内大别此借仁内以駁義外耳)一曰以在
位而易其敬猶之以在時而易其飲也夫嗜食甘飲者
愛也愛亦在外矣(嗜炙是同嗜此是異飲嗜炙以仁内駁義外此以義外駁仁内不同)
中庸内省不疚與論語内省不疚都是功夫集註于論
語添不愧于心為内省不疚之由于中庸則又添不愧
于心作内省不疚之效何雜亂也
論語子畏于匡並不註匡在何地考魯原有匡邑但此
時夫子去司寇出走至哀八年始反魯其非魯邑可知
矣若莊子謂是宋地則宋無匡邑且未有一過宋而桓
魋匡人遭兩難者或據史記謂必當是衛邑然舊説謂
陽虎曾暴匡人而夫子貌與虎類因有此難則陽虎不
得暴衛邑此真風馬牛不及之事且考之春秋傳亦不合
則在夫子生平一大事而舉世不識豈不可嘆(史記去衛將適)
(陳朱氏删去衛將三字直曰適陳過匡則陳邑矣何鹵莽乃爾)
按春秋傳公侵鄭取匡在定公六年是時季氏雖在軍
不得專制凡過衛不假道反穿城而躪其地其令皆出
自陽虎是虎實帥師當侵鄭時匡本鄭鄙邑必欲為晉
伐取以釋憾而匡城適缺虎與僕顔刻就其穿垣而入
之虎之暴匡以是也至十五年夫子過匡適顔刻為僕
匡遂以為虎而圍之則匡是鄭邑此明白可據者惜漢
後儒者皆不考也
世家孔子過匡顔刻為僕以其策指之曰昔吾入此由
彼缺也琴操孔子到匡郭外顔刻舉策指匡穿垣曰徃
與陽貨正從此入此即圍師入城之事
至於論語子在陳在陳絶糧從我于陳蔡之間孟子子
在陳君子之阨于陳蔡之間在舊註今註皆置不問惟
在陳絶糧孔安國據莊子謂孔子之曹不容之宋遭匡
人之難于是之陳而吴適伐陳陳亂故乏食則又誤註
者夫子之宋遇桓魋之難不是匡人且據年表定公十
二年夫子適衛十四年適陳是時並無吴師伐陳又且
在陳絶糧與阨于陳蔡是一時事夫子是時尚未適蔡
至哀三年夫子去衛適陳又乆之適蔡至六年而始有
吴伐陳楚子救陳之事見于春秋絶糧之阨當在此時
孔氏誤也
若在陳歸與之嘆亦一時事而史記分論語孟子為二
以定公年在陳作孟子嘆時哀公年在陳作論語嘆時
則又杜撰無理大抵夫子五適衛三適陳一適蔡而然
後歸魯歸與之嘆則在第三次適衛第二次適陳之際
絶糧之阨則在第四次適衛第三次適陳之際他無與
也故嘗較夫子轍跡與論孟合者自去司寇後即適衛
是時衛將奉粟六萬為夫子禄而仍不能用孟子所謂
主顔讎由所謂于衛靈公際可之仕皆在此時此適衛
第一次也及去衛將適陳過蒲蒲人止之仍反乎衛是
時南子請見且置夫子于屬車而夫子去衛論語所謂
子適衛與子見南子皆在此時雖史記云有吴楚之宼
而春秋無有要是史記誤者此適衛第二次也乃夫子
如宋遭桓魋之難又如鄭然後至陳論語兩所云子畏
于匡與孟子所謂㣲服過宋所謂主司城貞子皆在此
時此適陳第一次也旣而去陳復反衛又將之晉渡河
不果又反衛因靈公問陳而又去衛適陳論語所謂衛
靈公問陳于孔子子在陳孟子所謂子在陳皆在此時
此哀之三年為適衛之第三四次適陳之第二次也乃
自陳遷蔡吴始伐陳而楚来救之聞孔子在陳蔡間使
聘孔子而陳蔡大夫懼而見沮因之有絶糧之事論語
所謂従我陳蔡在陳絶糧孟子所謂阨于陳蔡之間皆
在此時此哀之六年為適陳之第三次適蔡之第一次
也嗣此復反衛與出公周旋然後歸魯論語所謂夫子
為衛君衛君待子吾自衛反魯孟子所謂于衛孝公公
養之仕皆在此時此哀之七年後為適衛之第五次而
夫子之轍跡終焉凡以經註經必藉實據此庶乎稍可
據者然尚待善讀書者踵事焉耳
儒者説經本欲衛經使聖賢言語瞭然作斯世法式而
集註于諸賢所言必盡情吹索一概掃蔑自有子孝弟
子夏賢賢以後並無一許可者即夫子所言亦必藉其
補救以正闕失豈儒者所學原與夫子一門有異同與
抑亦儒者神聖直接堯舜禹湯而于夫子以下多未當
與嘗讀季氏使閔子騫為費宰註甚為不平季氏之使
因夫子墮費後以費巖邑宜使一仁厚者為之而閔子
不徃遂使子羔此原非敵國求賢亂臣招隠如燕師之
于王躅新莽之于龔勝也乃借閔子一人詬厲聖門以
為臣季氏即事犬彘則夫子明明為季氏史為季氏司
職吏豈夫子事犬彘與乃又自知無理謬言曰聖人則
可則由求遲賜以下固無論矣仲弓與子騫同列徳行
且重為夫子所許可使南面山川其舎而論語直曰仲
弓為季氏宰向使註論語而不通讀論語是為不通旣
通讀論語而又作此詬厲是為侮聖無忌憚請自擇之
管仲如其仁召忽死溝瀆夫子定論其是非精確見予
稽求篇甚詳乃欲厚責聖人之言謬云桓公兄子糾弟
故仲罪可原若使桓弟而糾兄則聖人之言無乃害義
之甚啓萬世反覆不忠之亂乎則直詬厲聖人矣據春
秋公榖及左傳註管子史記荀子莊子尹文子古越絶
書説苑以至諸書所引文無有云桓兄而糾弟者惟漢
薄昭上書為漢文諱故改殺兄為殺弟此在韋昭漢書
註已明言之而作此詬厲則害義之言啓萬世反覆不
忠之亂非夫子乎投䑕當忌器即夫子言稍有礙亦當
耐之不應盡情一氣作里巷詬誶失儒者從容氣象况
已實無理實不讀書不識桓糾長次顛倒人倫序又實
不能論世凡管召是非并後世王魏得失一槪舛錯乃
輕口肆意公然詬厲夫子越數百年無問者可不悲乎
一貫忠恕是堯舜禹湯以来聖賢相傳之道于此不明
則並屬異學非孔子徒矣夫子明言一貫曾子明言忠
恕而已矣一貫者只此一串之道也而已矣者更無他
道也聖賢無異學千聖百王無異道夫子曾子與門人
無異心乃謂一貫之道借盡已推己之目以著明之曾
有絲毫見道者而肯作如是語乎毋論夫子一生只此
忠恕論語二十篇教人只此忠恕即大學中庸孟子三
書亦只此忠恕也大學以明徳新民為一貫而務絜矩
以該之中庸以成已成物為一貫而提忠恕違道不逺
以綜統之然且忠恕二字要歸在恕以平天下育萬物
非恕不為功大學以藏恕喻人為絜矩而中庸以求人
先施為庸德是以論語兩一貫一是曾子一是子貢曾
子是忠恕子貢只是恕一言而終身行之單是恕字不
欲無加是子貢行恕實功即博施濟衆亦以仁聖為子
貢强恕極境推之而仲弓之不欲勿施仁及邦家孟子
之反身强恕萬物皆備先聖後聖其揆一也葢聖賢無
獨善其身之事博施備物與曲成各正在下學者均有
之是明德新民成己成物内聖外王天道人道並無有
二而又岐其說曰忠是天道恕是人道又曰與忠恕違
道不同則非一貫直千頭萬緒絶流斷港矣豈一貫異
學與夫子曾子子貢皆門外漢與
曾子三省似皆非為學要領儒者欲掃諸賢反謂曾子
稍切實但摘忠信二字為為學之本則謬戾矣此忠字
上有為人謀而不五字信字上有與朋友交而不六字
豈可删本文半句而單存二字以立説者不知為人謀
交友正聖賢全學大端而世不識也葢聖賢一貫只在
忠恕而以忠貫物則尤在恕故大學首誠意而誠意首
功則全在去自私自利之意以求止乎善為人謀者正
去其自私自利之大端也儒者不知此義反以為人謀
為汎務即信友亦非要道故必摘忠信以為學本正坐
不識聖學故至此試觀聖賢言志一在公物一在公善
而聖人以安懐信友為己志曾與曾子三省有異同乎
盡心屬知則心無容知従来聖賢論道無知心之語且
盡字亦無解作知字者大易盡性中庸能盡其性俱非
知也即孟子亦有盡心焉耳矣盡心力而為之曾有云
知心者否天下事理須有實際試問盡心是知心則作
何盡法以為心本虚靈則見成知覺非我所能盡也若
謂我能盡其虚靈之量則仍是存心之實際非知覺也
朱氏補大學格物而意不自安乃欲抄孟子此書以就
已説因以盡心為知至知天為物格夫知天而窮致物
理也乎此不特大學無此説凡古昔聖賢所言何曾有
此
盡心節是見成第一等人存心節次之殀夀節又次之
從来孔孟論學多作此層次如或生而知之三層生而
知之者三層如有博施三層孟子萬物皆備三層何曾
有兩頭一脚一逆一順且以末節分頂前節如朱氏註
中庸法者此笑話也
心性天一串心由于性生心之謂性是也性由于天天
命之謂性是也然溯而得之未嘗逆而出之也盡心之
量而無所闕則便知心所自来與性所従出一氣俱到
此知字如中庸知天論語知天命不是知識行後而有
契之謂也存心養性是第二等學問人故曰事天言従
事于此也第三等則困勉終身又降天一等而曰命天
之所命即性也
大學自補格物後處處囘䕶即論語首一章便曰學將
以行之也夫學本是行而曰將以行彼謂學只是知欲
囘護格物以為知是首功耳不知學兼知行曾有知無
行而可言學乎
聖賢每發一論必專一其指未有首䑕兩端無所適従
者如富與貴章専言君子不去仁雖瞬息之間倉猝患
難之際亦不去故曰辭順境易處逆境難彼非道之貧
賤雖不當得猶且耐之况仁而可以難處之境思違之
乎因以不去也起下必于是緊作呼應甚言仁之不可
以造次顛沛有毫釐差也不然前截取舎之分明後截
存養之功宻兩岐立論使人定取舎乎務存養乎此朱
氏講中庸尊徳性道問學法在聖賢教人必無有此
貧賤之不去以原推不去也然則仁獨可去耶貧賤去
不得仁亦去不得非道與造次顛沛非所論也
于取舎不苟中接入仁字費解於陵子豈仁人乎
囘也其心三月不違仁以心與仁分内外賔主皆是門
面話非略知痛癢之語以心為主而仁為賔心内而仁
外猶且不可若仁為主而心為賔仁内而心外則大乖
聖學非夫子書矣道心不主道猶之人心不主欲天下
無心與仁可迭為賔主且分内外者告子不敢言仁外
况心外乎仁根于心並無方所如意従心發别無位次
心有時不用意而便曰意外可乎不可又况賔主二字
出自禪宗相見分賔主一棒一喝分賔主従来儒門並
無此言
仲尼燕居子曰師爾過而商也不及
祭統不安于上者不以使下所惡于下者毋以事上非
諸人行諸已非教之道也
　四書賸言卷四
欽定四庫全書
　四書賸言補目録
卷一


論語三十五條　大學七條


中庸十條　　　　孟子十七條


卷二


論語七條　　　大學五條


中庸九條　　　孟子十一條

欽定四庫全書
　四書賸言補卷一
　　　　　　　　　　翰林院檢討毛竒齡撰
　四書賸言者西河先生説經録也先生歸田後日與
　人說經而學人多不在側鮮司録者凡雜記問辨皆
　自以紙片書出零散投篋而亡軼不少嘗讀四書賸
　言四卷疑前二卷與後二卷如出兩手及詢之則前
　卷為盛樅陽王百朋諸君所輯而後卷則先生之子
　述齋為政雖同出紙片而補綴所聞各有記臆且亦
　陸續成此書不能一轍予侍坐最後提命亦甚疎然
　亦曾竊録數則其見之賸言與經問者尚十餘其一
　急欲綴卷末而書已成矣因輯作補遺附經集後王
　草堂嘗云朱子補大學明言取程子之意而程子改
　本無其文及作大學序則又云竊附己意補其闕略
　則又非程子之意此補皆原文並非私說而又不叅
　以己意庶同學觀之可見諒云章大來識
人不知而不慍舊解謂凡人不知學君子不怒集註不
用其説不知此即教也學未有不兼教者盖學者斆也
說命惟斆學半言斆居學之半也故學記記教學之法
其最要者云學必問而後語惟力不能問然後語之語
之而不知雖舍之可也此正人不知而不愠之明註也
所謂君子教人不苦以所難也葢論語者教人之書也
若聖與仁以聖仁加與字似乎異詣而實即一徳往在
廬陵講學有問聖人何等施愚山曰聖者通也聲入而
心通之謂也湖人楊恥菴曰如是則佛家所謂妙明覺
性從聲聞邊入者非儒學也曰然則字書何以云耳呈
為聖曰字書何足據賢下從貝豈當貨取乎然則聖字
何解曰以字書解字必不若六經解字之妥洪範曰思
曰睿睿作聖聖專以心言以心及物之謂聖與聽曰聰
聰作謀之專屬耳者正當分别焉得相溷予揖而是之
今若聖與仁予亦以六經解之鄉飲酒義曰東方者春
春之為言蠢也産萬物者也聖也南方者夏夏之為言
假也假者大也養而大之仁也則内聖外王總以仁及
萬物為言聖仁者明徳而新民成已而成物者也禮所
云天子之立也嚮仁而左聖正以是也然則學不厭教
不倦亦學為聖仁教為聖仁以仁心及物而進于聖己
矣何二詣焉
博施齊衆子貢以為仁人之事而夫子以為聖人之事
亦謂仁與聖皆推心之恕以長養萬物淺與深總一體
者葢春為養之本故以聖當之夏為養之末故反以仁
當之六經解聖仁無兩義人之學聖仁教聖仁亦無兩
事所謂一貫在忠恕如此而已
葢有不知而作之者我無是也集註云孔子自言未嘗
妄作葢亦謙詞不可解夫自言不妄作則非謙矣而反
曰謙豈夫子原妄作耶
多聞擇其善者而從之多見而識之知之次也集註云
雖未能實知其理不可解夫不知而作謂不知其理而
妄作也乃擇善多識而猶未實知其理則仍妄作矣豈
夫子果妄作耶　此二條係陳自曾補入(逺宗曰此宜入四書索解與聖門釋非録中)
與其媚于奥寧媚于竈集註凡祭五祀皆先設主而祭
于其所然後迎尸而祭于奥此語不知出自何書據云
祭于所謂戸祭戸所竈祭竈所也古者家居宮室中並
不設祭惟親喪祔廟之後返主于寢則祭在寢所此是
凶禮若五祀雖是室神俗所稱家神者然家不行祭焉
得祭于其所至于奥則爾雅室西南隅謂之奥指凡室
言耳實則上室下室皆有奥此奥字不知是何室之奥
據集註奥有常尊又其答門人謂即居室之奥則直指
正室即禮家所云適室者與門室竈室不同若然則家
居正室皆可行祭大無禮矣禮惟廟室之奥可以行祭
因藏主西祏正在奥北故陽厭隂厭皆得于主祏西南
就奥行祭若家之正室則主人主婦寢處地也天下無
男女衾袵首趾狼藉之所而可迎尸入祭者
　大來曰周官宮正祭社稷七祀于宮中王宮可祭何
　得家室不可祭不知此宮字是宮城之宮合朝廟一
　區為言如尚書大傳所云九里之城三里之宫者凡
　左祖右社皆在其内故曰祭宮中不然社稷外神非
　室神也外神可祭王宮乎
按五祀禮註引逸中霤禮文開首便云五祀皆祭于廟
此一句是要註于此不識而尚欲言禮難矣然而設主
迎尸皆在廟而又各不同大抵祭戸設主在廟室戸西
祭中霤設主在廟室牖下祭竈設主在廟門外之東祭
門在廟門外之左樞祭行在廟門外之西並非祭于其
所至于迎尸則祭戸祭中霤皆迎尸而祭于廟室之奥
此常尊之奥以與設主之室户室牖兩相近也若祭竈
與門與行則皆迎尸而祭于廟門外西室之奥亦與設
主之門東西門樞相近之故然皆與朱子所云常尊之
奥者正復不同
　逺宗曰唐開元禮祭七祀亦布神席于廟西門之内
　道南東向以北為上其云廟云西門猶見禮意
若此則門西之奥不必常尊安所用媚且門行與竈皆
迎尸于此何以門行皆不媚而獨媚竈是以舊儒解此
並不及五祀之祭祗以一家房室尊卑為言謂房室位
置奥尊竈卑然而奥無事而竈有功苟欲恱事當在此
不在彼也蓋奥雖兼上下室然單一奥字則專指正室
所謂常尊者此正室奥耳
　大来曰奥有常尊似以祭必在奥之故故宋儒以祭
　事當之實則祭不全尊奥惟祭在室故尊奥若出祭
　于堂即尊在牖間矣獨室制則由門而堂而室祗此
　地為無上耳
禮器燔柴于奥奥字是爨字之誤燔柴㸑室似乎祭在
竈所矣不知正在廟門外之東所謂鼎鑊庖湢爨室竈
陘皆在門外者此祀廟之禮非祀竈禮也大抵祭祖廟
時至尸食畢則間祭竈以報功故曰老婦之祭據此則
祀竈設主在廟門外之東者亦以祀廟時設竈于此故
即以此設竈主古人制禮亦並非無義如此
　大來曰禮注廟門東首有竈陘是置土稜于坎所以
　安鼎鑊者朱子疑是家竈謂陘即竈門外平正可頓
　柴處則未免杜撰矣
若其有尸則曾子問原云旣殯而祭五祀尸入三飯但
不知誰為之按淮南子黄帝作竈死為竈神古周禮説
顓頊氏有子曰黎即祝融亦死為竈神此即人帝人臣
一如五方神之有炎帝祝融者若禮器老婦之祭則又
以先炊之媼配之其祗扮一尸者統所尊也至扮尸之
人朱子謂膳夫之類則猶是周官而襲其說者謂竈下
厮養皆可推類則周人祭屋社極意摧薄猶然使刑官
為尸未有厮養可汚䙝者周禮墓祭以墓人為尸亦周
官也
　大來曰鄭康成謂祝融不宜作竈神亦非也按郊特
　牲家主中霤而國主社春秋註在家為中霤在野即
　為社以為中霤神即社神所謂顓頊之子后土氏也
　后土可為中霤神而祝融不可為竈神便無是理
　又曰祭五祀用特牲是一牲即禮器之牲羊小司徒
　所云小祭祀供羊牲者孔疏謂用特牛非也設主用
　醴肉黍稷迎尸用鼎俎然所謂鼎俎與肉皆羊牲
孟子不道桓文之事然孟子自為文多襲管子如省刑
罰薄稅斂　規矩方圓之正也雖有巧目利手不如規
矩之正方圓也　諸侯毋專殺大臣毋曲隄毋貯粟
毋擅廢適子毋置妾以為妻　使稅者百一鐘孤幼不
刑澤梁時縦闗譏而不征市書而不賦　以善勝人者
未有能服人者也以善養人未有不勝人者也
至于齊景公謂晏子吾欲觀于轉附朝儛一節則全襲
齊桓事而易其名與語者據管子戒篇桓公問于管仲
曰我游猶軸轉斛南至瑯琊司馬曰亦先王之遊也何
謂也管仲對曰先王之游也春出原農事之不本者謂
之游秋出補人之不足者謂之夕夫師行而糧食其民
者謂之亡從樂而不反者謂之荒先王有游夕之業于
人無荒亡之行于身桓公退再拜命曰寳法也　予幼
讀師行而糧食句疑糧食二字難通似有脱誤今始知
糧食其民為確不可易也轉附朝儛為猶軸轉斛之誤
亦亥豕之最可驗者
隋書魏澹傳君子之過如日月之食圓首方足孰不瞻仰
隋何妥傳且夫子有云不讀詩無以言不讀禮無以立
隋書煬帝紀宣尼有云與其不遜也寧儉又云百姓足
孰與不足
人而無恒不可以作巫醫鄭康成謂巫醫不能治無恒
之人此言不可作巫醫以治此人非謂此人不可作巫
醫也作立也尚書乃建立卜筮人是也葢無恒之人禱
祀所不加醫藥所不及故云然若謂此人作巫醫則巫
醫豈易作者周禮司巫司醫皆是士大夫試而為之極
其鄭重且並非賤役如集註所云何得以無恒擬之故
不占而已矣鄭氏亦謂無恒之人易所不占與巫醫不
治並同葢或承之羞羞是惡義然在凶悔吝之外故曰
不占觀緇衣子曰人而無恒不可以作卜筮古之遺言
與龜筮猶不能知也而况于人乎詩曰我龜旣厭不我
告猶則明明言卜筮不能及此孔子自為註脚而宋後
儒說尚有異義至集註則竟以不解置之豈孔子之言
不足據與
人之其所親愛而辟焉舊註之適也辟譬也猶喻也如
中庸辟如行逺必自邇孟子有為者辟若掘井之辟大
抵心之好惡發之于身其與好為類者則有親愛畏敬
哀矜六情與惡為類者則有賤惡傲惰四情皆身所自
施而於是推之于家陸子靜所云以比量為取譬者一
家之中誰當愛敬自二親漸殺或過或不及絜量比度
然且有倫常之變親愛不終者至于賤惡傲惰則宜用
與否隨施隨譬故好不劇好惡不劇惡惟能譬者始知
之天下有幾諺言可騐也此大學正解確不可易葢明
徳自誠正後其由家而國而天下皆從誠意章好惡二
字推之以至于新民之極故于此身家推暨處特領譬
字而下章即曰所藏乎身不恕而能喻諸人喻亦譬也
至平天下則直以絜矩好惡申明譬字此與中庸忠恕
成巳成物相為表裏即曾子一貫子貢終身行孟子强
恕聖道聖學皆從此出而惜無一人提醒之也若解作
僻字則無一可通旣曰僻則用情已過必當從施于家
者見之試問一家上下何可賤惡惟賤惡是身之所施
不必果用但遇鄙弇則賤之遇匪僻則惡之非謂家中
位分原有此也若僻則此十情者本家中位分所應施
而但以過情為嫌是一家九族公然有可賤可惡二等
人無理極矣然且親愛畏敬無可分屬第據二親則愛
之與敬方懼不足何有過情即過亦非僻也若傲惰賤
惡則即此已過安得又僻如謂僻是下章辟則為天下
僇矣之僻不是杜撰則彼是乖僻頗僻好人所惡惡人
所好為仁人放流一種安得引例有識者自解耳(唐國子石)
(經五辟字皆是譬字)
　大來曰譬是舊解正義曰此修身之譬也特鄭康成
　解譬字謂適彼而以心度之因彼賢否喻已得失一
　似從家而譬身是反觀非順推者故此義終晦要其
　說必前漢師承有之惟朱元晦作别解其同時陸子
　靜便有辟為比量之訓則前此無異義又可知耳
　又曰曲禮愛而知其惡憎而知其善與好而知其惡
　二句相合然彼從儼思邊說與此屬能譬意亦可作
　據
祭統所不安于上則不以使下所惡於下則不以事上
非諸人行諸已非教之道也
篤信好學守死善道正義謂此勸人守道者其義極是
但多一道字尚書人之有為有守只守字已足若守道
則又犯善道道字非本義矣葢篤信好學善道皆成此
一守字篤信好學非信學也謂厚于誠信而好學問也
守死者非守其死也謂守而至于死也厚于誠信且好
學問而于以勵其守雖至死不變而皆善于道則下文
非乎故下文皆言有守而善道之事
　大來曰下文危邦不入亂邦不居有道見無道隠有
　道無道皆不徒榖皆守也則信學善道祗成一守字
　矣從来以信學守道四字排比人人大將至此則又
　却信道而專取學守二字信終與噲等為伍矣讀書
　無主從弊皆坐此
　逺宗曰古但有死守並無守死死何必守集解與集
　註俱不曾解得
孟子五畝之宅集註二畝半在田二畝半在邑此二句
在三禮並無其文即漢晉唐儒亦並無成説此據東漢
趙岐孟子註而括其文者然趙註難明應必有誤而集
註但得其半便立此說甚不可解
趙註廬井邑居各二畝半以為宅冬入保城二畝半故
為五畝據云廬井邑居各二畝半則已五畝矣此集註
所襲文也乃又曰冬入保城二畝半何解宋人說經最
忽略此一句竟置不問且以邑居為城邑之居以此二
畝半即溷置之各二畝半之中遂曰田間二畝半國中
二畝半此在宋迄今無異辭者
按漢食貨志云在野曰廬則廬井者井閭之廬也故曰
在田又云在邑曰里則邑居者邑里之居也故曰在邑
爾雅里邑也鄭康成稱里居與趙註稱邑居並同
葢廬井二畝半在公田中一名廬舎何休云一夫受田
百畝又受公田十畝廬舎二畝半謂一夫受田一百十
畝又分受公田之二十畝各得二畝半作廬居也此易
曉也至在邑之二畝半以國城當之則大謬不然
　大來曰農民無冬月入保國城之理春秋戰于郎檀
　弓有公叔禺人遇負杖入保者謂戰敗入守城邑猶
　越絶保棲㑹稽之保故公羊傳曰郎近邑也若冬月
　之保則當在縣稍都畺之外所云守封疆者若在國
　城則舉國門之外合逺郊近郊大都小都之地而盡
　棄之矣
　又曰况國門之外設官治事凡州閭族黨井邑丘甸
　各有胥師長正大夫宰士星布棊列與農民井里互
　相控制使農民冬月俱入國城則凡此土地諸官俱
　置何所
　又曰况春出田野冬入保城其説亦本之漢食貨志春
　令民畢出在野冬則畢入于邑此舉近地井里為言如
　四井為邑則必邑中有里居可為守保之地故其居名
　里居又名邑居然且春出民時里胥鄰長各坐於里門
　朝出夕入共相驗視若出入國城則百里之國不過
　五里之城將越九十五里而驗視之可乎
　又曰况百里之國約有萬井五里之城則止二十五里
　也以二十五里之國城加之城中之朝廟宫府市㕓國
　宅而欲實之以萬井八萬家之里居此大無理之事也
嘗讀管子内政曰四民勿使雜處處工就官府處商就
市井處農就田野而韋昭謂國都城郭之域惟士工商
而已農不與焉則二畝半在邑只在井邑與國邑無涉
葢古王量地制邑其在國邑外如公邑家邑丘邑都邑
類凡所屬井地皆可置宅然且諸井邑中亦惟無城者
可處農民若有城如費邑郈邑所稱都邑者則農不得
入管子與韋氏之言稍可據也
然而趙邠卿漢人乃無端有冬入保城之説或係衍文
或有脫簡且或原有師承如周禮夫一㕓鄭康成所謂
城邑之居者則或諸邑有城者亦置里居事未可知若
在國城則周禮載師氏明有國宅無征園㕓二十而一
之文鄭司農註云國宅國城中宅也而鄭康成即云國
宅者凡官所有之宫室與吏所治者又名國㕓與園宅
園㕓農民所居者正相分别安可以農民園㕓溷當之
官吏之國宅乎則此二畝半當云在井邑不問有城與
無城並得入保韋昭謂都城無農民則都城是有城之
邑固屬太嚴若謂在國中則荒唐之甚集註但據趙註
在邑一句而于保城句並不辨及亦疎莽也
不知而作包咸註謂春秋儒者好著篇籍以為作者作
文也然漢人多作是解觀漢書朱雲傳贊有云世稱朱
雲多過其實葢有不知而作之者我無是也則直指作
文矣
梅福傳贊為仁由己再入太府清則濯纓何逺之有此
組織論孟成文然亦以何逺之有為反經行權與三國
王祥語同
獲罪于天集註解作獲罪于理王草堂已辨之甚悉大
抵宋儒拘滯總過執理字實有不必然者章句于中庸
性字亦解作理理命之謂理自然難通且天每與理相
反假使解孟子曰吾之不遇魯侯理也則孟子有知必
且笑而謝之矣况天是天神又有天道古今樂録載樂
有大壯大觀二舞引論語惟天為大而隋書樂志又曰
大觀者觀天之神道而四時不忒是天原有神有道故
先儒解獲罪于天亦曰援天道以壓衆神象神者室神
與竈神也又且漢魏後儒引此句皆明指蒼蒼之天南
齊書所載有雜詞云獲罪于天北徙朔方墳墓不掃超
若流光可云獲罪于理徙朔方乎
晉書祖逖為豫州刺史克己務施不畜貲産言務刻已
以惠人也
不以六律不能正五音徃益都相公曾以此為問謂六
律六吕是十二個管與樂無涉漢後無此物而五音不
絶何云不能正五音當時惟徐仲山答五音是五層聲
必藉十二層之管以寄之故虞書曰律和聲言以律合
聲原未嘗言正聲也然則五聲何以合十二管曰五聲
有四清聲共九聲又有二變聲二變有一變清聲共十
二聲葢五聲原有十二聲而後清濁髙低轉環成調因
造十二管以合之然且用一律而五聲俱合如黄鐘一
管而可合宮可合商可合角徵羽合聲且不一將正何
聲故曰正則未之聞也後兄子文輝又問及此不知此
亦易明仲山偶未見及耳正者証也論語就有道而正
孟子必有事焉而勿正少儀能正于樂人不能正于樂
人皆此義若作刋正解則五聲如貫珠無偏無頗何容
刋之
孟子仁義禮智根于心亦謂根之于心猶言本諸身非
謂作心之根也自後儒倡為人性只有仁義禮智四者
並無孝弟之說遂亦以四徳為心之根若然則孟子不
當又曰故理義之恱我心且不當曰非外鑠我豈有以
心之所本而僅僅恱心且僅得不外鑠者况根于心即
下文盎于背謂背盎也若云仁義禮智作背之盎則亦
無是理
惻隠之心仁之端也亦言仁之端在心不言心之端在
仁也四徳是性之所發藉心見端然不可云心本于性
觀性之得名專以生于心為言則本可生道道不可生
本明矣故孟子亦祗言人有四端猶有四體夫心尚不
可譬之四體而以心之所本者而比之四體可乎
時日害喪註謂桀自比于日故民有是言然不知出何
書惟尚書大傳桀曰吾之有民如天之有日日亡吾乃
亡耳然世亦罕知者
子謂南容朱註謂南容即南宮縚南宮适南宮敬叔此
大謬者按容與南宮縚似一人家語以三復白圭為南
宮縚之行而檀弓以縚妻為孔子兄女孔子因其姑之
喪而為之誨髽此與三復白圭妻孔氏女事相合或是
一人未可知也若南宮适不知何人孔氏誤認作容而
史記索隠并謂容即敬叔此是妄註敬叔本公族與家
語及王肅論語註稱容為魯人者大别即曾受僖子命
與其兄懿子學禮孔子然竝不在弟子之列史記家語
所載弟子袛容一人向使容即敬叔則未有載敬叔不
載懿子者至縚妻姑喪孔子誨兄女髽法若是敬叔則
此姑者孟僖子妻也其喪在孟氏或廟或寢夫子亦安
得誨之况世族喪服自有儀法不容誨也至若史記家
語各載敬叔從孔子適周見金人緘口孔子戒以謹言
事與容無涉而朱註于三復白圭章又曰事見家語則
遍查家語竝無蹤蹟不過以謹言與復白圭意相類可
合容敬叔作一人耳乃近人作四書考附㑹朱註竟引
家語而綴之曰敬叔歸乃三復白圭之詩嗟乎此非焚
書乎
　大來曰家語孔子三十五嵗敬叔請于魯君從孔子
　適周計之當春秋昭廿五年是時僖子方卒恐未能
　適周且昭公已出奔安所得魯君請之若史記適周
　反魯在昭二十年則敬叔生于昭十一年才十嵗耳
　世無十嵗能適周者此皆當闕疑之事
邦有道不廢二句便非敬叔無論敬叔是大夫即不然
亦當以國倅作大夫之貳此見有成法非廢不廢可虚
揣也若刑戮則幾見魯之公族在二百四十年間有以
不謹言致不免者而慮及此
朱註南容居南宮亦非是敬叔居南宮若容則祗是舊
姓如南宮毛南宮長萬類無南宮可居也至註敬叔為
懿子之兄則又大笑話昭十一年傳泉丘女先生懿子
後生敬叔此展卷即了不必格物也且不聞敬叔氏南
宮乎嫡長以嗣爵而必襲氏次得更之敬更氏者也且
兄伯而弟叔人知之矣敬叔叔也
則以學文朱註謂詩書六藝之文按六藝即六經孔子
經解以詩書禮樂易春秋分作六教便是六藝淮南㤗
族訓所云六藝異科而同道是也故孔子世家謂凡言
六藝皆折中孔子而孔門弟子身通六藝者皆指六經
則是六藝該詩書而以之竝列誤矣古有六藝家有六
藝略漢時尚存若禮樂射御書數則戰國周官經不騐
之書古無此説(詳見大學辨義辨卷)
天下之言性也則故而已矣觀語氣自指汎言性者與
人之為言彼所謂道語同至以利為本然後斷以己意
因是時俗尚智計多用穿鑿故程子謂此章專為智發
而陸子靜有云此故字即莊子去智與故之故葢故原
有訓智者如雜卦隨无故也是無智計而淮南原道訓
不設智故謂不用機智穿鑿之意正與全文言智相合
是以孟子言天下言性不過智計耳顧智亦何害但當
以通利不穿鑿為主夫所惡于智為穿鑿也如不穿鑿
則行水治厯智亦大矣所謂專為智發如此註䟽以故
訓事與下文行所無事相反然亦未合朱註竟認故作
性則全無依據即字書故字作已然解然未有于已然
下添之跡二字者跡是何物跡則何以是性乃講師以
乍見怵惕當之乍見豈已然怵惕是情豈是跡况天下
言性則而已矣語氣大謬總是悮耳
至于心獨無所同然承上同耆同聽言謂同如是耳與
前惟耳亦然諸然字相應葢然雖訓是然亦如是之是
半作助語朱註訓然為可而講師即又添曰同以為可
則訓字既杜撰解經又支離不如專讀本文為直捷耳
聞朱子解此字使門人逆揣己意劇至困頓而必不能
得得毋此解非同然乎
見善如不及見不善如探湯大文本自明白朱註于善
不善上加真知二字已支離矣然且謂己之善惡非人
之善惡則未有己善而如不及者學未得于已故可言
不及此不及誰也孔安國謂探湯喻藥疾邢䟽謂如試
熱湯大抵如不及喻恐逺如探湯喻恐近若在己身則
逺近兩喻俱不通矣如謂見善無人字則見賢思齊焉
有人字乎
不得乎親是不相能如虐子教子類順則恱之矣故毛
晃増韻以順訓和悦即下文厎豫所謂厎致悦豫是也
朱註以得為悦以順為諭親于道不惟順字添諭道支
離將舜之厎豫但能得親而不能順親大無理矣孝經
以敬事長則順毛詩克順克比比于文王敬長固難諭
道幾見文王可諭以道者且本文明云舜盡事親之道
而瞽瞍厎豫則悦親之由全在舜自盡其道與中庸順
乎親有道正同乃欲使親盡道則舜之盡道與中庸順
親有道諸道字皆繆亂矣况諭道何易順親必諭道天
下尚復有順子乎
心齋坐忘見莊子是黜聰明墮肢體䘮心志絶仁義禮
智明明異端而以釋如愚萬無此理
　四書賸言補卷一
欽定四庫全書
　四書賸言補卷二
　　　　　　　　　　翰林院檢討毛竒齡撰
管子曰孝弟者仁之祖也謂仁原本于孝弟也論語開
卷便以孝弟為仁本實襲此言以管子在論語前也然
則仁本孝弟在前人有成言矣若唐房玄齡註管子曰
仁從孝弟生故為仁祖此生字則又從論語本立道生
語而推言之然亦見孝弟生仁仁不生孝弟漢唐諸儒
其解說總如是耳
　逺宗曰民之初生謂之祖祖者生初之名
吾十有五而志于學章此聖學次第與諸經言學處不
宜同異故以經証經則十五志學志大學也古者十五
入大學即誠意慎獨止善去不善之學立者成立也舊
註學有所成謂學至此有成立此如樂記禮義立孝經
名立乎後世易觀變乎隂陽而立卦之立作成樹解故
學記强立而不反謂之大成直以成立二字自為訓詁
集註解立作守則從来字書無此訓且誠意慎獨忠恕
絜矩作何守法此皆不知痛痒語也
若不惑知天命則以經証經不惑是知人知天命是知
天不惑是窮理盡性知天命是至于命不惑是誠明知
天命是聰明聖知達天徳葢不惑則于人事不貿亂如
賈誼傳衆人惑之惑知天命則全契天徳徐邈所謂合
吉凶善惡而皆本之于定命此正天下至聖參贊位育
之實境並非事物所以然之謂中庸釋維天之命但云
至誠不已天之所以為天此直指天徳天道與事物之
理毫無干渉今必牽連不惑謂不惑是當然知天命是
所以然則錯認此不惑知天是事理二字然不能顯然
以事屬不惑又不能顯然謂不惑是理且又不能顯然
謂不惑知天總是理則周章極矣集註凡著層次必以
當然所以然分别之實則知當然便應知所以然無大
深淺豈有十年知當然又十年知所以然者若然則大
學格物原無窮致物理之解據如補傳所云在即物而
窮其理則此時大學意尚未誠第一層工夫尚未下手
而先使之不惑使之知天命天下有是事理乎且何以
大學窮理在十五時而夫子窮理必待之四十五十豈
聖學大事全無定凖可隨說改變如此
至于耳順從心所欲集註引不思而得不勉而中為解
此似有經據而又不然不思不勉安勉之分謂不勉强
耳耳順從心非生安不勉强也天下無生安而遲之六
七十者且不思不勉一齊俱到豈有十年不思又十年
不勉之理必以經証經則耳順者是以小體為大體從
心者是以人心為道心總渾化之極神聖之事也孟子
體有小大以耳目口腹當小體養小不失即口腹亦非
尺寸之膚何况耳目故耳目俱為大體所闗而耳先于
目向志學立學但修此聰明睿知之身以進天徳至此
則耳無違拂四體皆喻將洪範所云作謀舜典所云闢
聰皆從此無扞格也此身教也尚書謂生民有欲樂記
以感物為性之欲總之皆人心也向志學立學但止善
去欲以為盡性至命之本至此則善惡俱㝠無事去欲
人心即道心矣洪範之作聖大學之絜矩皆不越乎此
也此又心教也
　大來曰耳目之官不思而蔽于物以身與物隔也耳
　順則不惟不蔽物且能通物禮運所謂大順即萬物
　從此皆感通矣若從心所欲則從不在心而在欲曲
　禮欲不可從原是從字虞書俾予從欲以治亦以欲
　屬從且正與絜矩有關合處聖人内聖外王之學固
　是如此
孝者所以事君也三句本無可解奈説經者多事謂三
者是人因有以孝弟慈與事使總屬一人者則其人祗
一事君使民之人非大學治國平天下者也是必孝弟
慈是一人事使又一人則在孝弟慈有三輩人在事使
者有四輩人嘈雜極矣殊不知此三者是孝弟慈之教
不是孝弟慈之人齊家治國各有一教但治國之教端
不出齊家之中故孝弟慈者家教也而其所以教國者
即在于此則此三者字皆指教言何曾有人在而一人
七人煩聚訟為
中庸天下之達道五以君臣父子昆弟夫婦朋友當之
此自言達道不言人倫故夫子重言五者天下之達道
與篇首喜怒哀樂天下之達道並同彼以性言道此以
教言道其皆非人倫一也是以鄭康成註達道謂常行
之道百王所不易而孔氏正義亦云五者皆是人間常
行道理事得開通此自以常字解庸字與前庸徳庸言
相照合觀其云所求未能即此達道中君臣父子兄弟
朋友諸名以為庸徳即達道故鄭孔註疏皆以常行開
通為言而並不及五倫五教一字此可騐矣及朱子作
章句誤以庸常之常為典常之常又誤以孟子使契為
司徒教以人倫所云父子有親五句即此五達道五名
因直註曰達道即書所謂五典孟子所謂父子有親五
者是也不知契之所為人倫在春秋以前另有五者與
孟子所言不同孟子所言必戰國相傳别有如此然又
與五達道不合五達道是兄弟孟子所言是長幼長幼
以官府僚友鄉黨齒序為言並非兄弟故禮運十義以
兄弟長幼判作四義而章句溷而為一旣非虞書五典
又非孟子人倫將唐虞以後春秋戰國以前諸經所各
見之五倫一齊抹却而自宋以後六合八荒無不以五
達道之五者為五倫定名並不知前此五倫為何如者
此開闢以来又一混沌也
契所教人倫在尚書舊傳極是明白然總見春秋文十
八年莒弑其君庻其傳季文子引臧文仲之言使史克
告曰髙辛氏舉八元使布五教于四方父義母慈兄友
弟恭子孝謂之五教而杜預註云契作司徒五教在寛
即在此八元之中是當時五倫只父母兄弟子五者有
天合而無人合而其為教則又與春秋義方大學慈孝
康誥友恭相左証自唐虞夏商以及周之末季皆只此
數是以春秋臧孫辰季孫行父二大夫並有賢名而史
克又熟于掌故並作此言即五帝紀述五教亦無異詞
因之孔安國註虞書慎徽五典曰五典者五常之教父
義母慈兄友弟恭子孝五者是也至五品不遜正義謂
五品即父母兄弟子五者敬敷五教正義謂五教即教
之義慈友恭孝五者以至臯陶謨敕我五典君牙
弘敷五典註皆如此其不以君臣父子兄弟夫婦朋友
為五倫者以漢唐儒者皆在宋以前原不知有以五達
道為五倫之說然亦不使孟子人倫闌入一字雖孟子
所言定有來歴必不杜撰然顯有前經自不宜以後来
之說參互其内此亦前儒註經之一法也
　大來曰孟子所言人倫在春秋時已有之觀論語子
　路曰長幼之節不可廢也君臣之義如之何其廢之
　欲潔其身而亂大倫則亦以君臣長幼為人倫之二
　矣且其以主客為長幼則長幼正非兄弟與五達道
　有别不可不辨
葢古經極重名實猶是君臣父子諸倫而名實不苟偶
有稱舉必各為區目如管子稱六親是父母兄弟妻子
衛石碏稱六順是君義臣行父慈子孝兄愛弟敬王制
稱七教是父子兄弟夫婦君臣長幼朋友賔客禮運稱
十義是父慈子孝兄良弟弟夫義婦聽長君仁
臣忠齊晏嬰稱十禮是君令臣恭父慈子孝兄愛弟敬
夫和妻柔姑義婦聽祭統稱十倫是君臣父子貴賤親
踈爵賞夫婦政事長幼上下白虎通稱三綱六君
臣父子夫婦兄弟諸父族人諸舅師長朋友雖朝三暮
四總此物數而十倫非十義五道非五常中庸三徳斷
非洪範之三徳如謂名目小事無闗得失宋後不識五
倫而君臣父子不絶于世則始皇焚書世何嘗竟絶倫
行然而千古恨恨者正以此名目得失所闗者大也乃
宋儒又曰秦人焚經而經存漢人窮經而經亡一似說
經之害較焚尤甚則亦焚之而已何章句之有
禮器禮之以少為貴者以其内心也是以君子慎其獨
也
射義射者求正諸己巳正而後發發而不中則不怨勝
己者反求諸已而已矣
黙而識之與學而不厭是一是二集註鑿註作三件而
于黙識句並無實指不知是學不是學東陽盧子逺曽
詢及之以為識是知耶則學當是行識是存諸心耶則
學當是措諸身特註不分明一徃胡突不知此只一件
無二件也何以知只一件此後即有若聖與仁抑為之
不厭語與此正同彼為承聖仁此學承黙識為不得與
聖仁作兩件則學自不得與黙識作兩件此易曉也此
以經証經也且此不得分兩件也惟分兩件于是有知
行對待之說而大不然者知不得言黙天下無知識而
先有聲響形諸外者若謂不藉人講求則人有言語不
是不黙黙在已不在人也人自不言不可謂已黙然也
又有心身對待之説而更不然者不言而存心必有物
以存諸心非心存也且識訓作記未嘗訓作存也此皆
不知痛癢之語也黙識之學即强記之學學記所謂以
記問為學者特今之為學多務口耳一如記之所謂呻
其佔畢多其訊言者因之以沈潛記誌為難得之事故
曰何有非此是心學又是知學與不厭之學有兩等也
又非謂此是絶學聖人有未至也何有者自謙且勉人
也
博學而無所成名與執御執射是一串事射御即博學
中兩件學也集註不審學字并不審射御為何物致有
御為人役卑之又卑之解東陽盧子逺来與之論學因
問及此予曰此即學也内則十五學射御二十博學三
十則博學無方無方者無類即無所成名也然則博學
故無名博學不執學故無一名若射御則早學之矣故
夫子曰吾將執一學則就平時所學中求之其射御乎
然兩不能執必當執一一又當擇其易者則御易于射
執御己矣此自明白若曰御為人役則御雖稱僕如冉
有僕類然太僕是周官名以大夫士為之與隷僕不同
故君命召雖賤人必大夫士自御之昏禮夫御妻
至于自御御君長御父御師御戎率御田長則職御所
在並非人役即趙簡子詬王良賤工王良亦反詬曰小
人乗正以田禽職御御與射相抗故耳若周禮以保氏
幼學自造六藝講五御之法此不可信然曲禮少儀皆
曰問大夫之子長曰能御矣幼曰未能御也是此一執
御不惟非賤役并非幼學安得卑之
三年學不至於穀不易得也孔安國以穀作善解謂三
嵗學而不至於善此必無之事予初是其說旣而以不
易得語氣不惬姑置之後江山洪孝標来偶與論學及
此節始知朱子解穀作禄改至字為志字以為三年之
久而不志於禄為不易得仍是不讀書之言古者為學
至入仕皆有年限如學記比年入學中年考校至七年
論學九年通大學與内則十年入鄉學尚書大傳二十
年入大學諸年約略相近故王制以鄉人論秀初升鄉
學者名為選士俊士以司徒論秀升入國學者名為造
士造者成也謂學至是始有成也然而七年九年小成
大成至大樂正再論而升諸司馬夫然後可以入仕然
猶必辨論官材任事較爵而然後授之以禄此如漢志
所云三年通一學至三十年而學始立始得授仕故曲
禮四十强仕内則四十始仕自入學以至服官必以三
十四十為學仕之限是以漢代限年非年滿四十不得
察舉未有三年稱久三年即志禄者若周禮三年大比
鄉大夫獻賢能之書于王此正司徒升俊之時謂天道
三年一閏謂之小成因之大比諸地官之政而旁及升
賢凡升鄉學升國學升司馬皆以三年為斷然是升賢
之三年非學三年也徐仲山曰以就傅之年計之則三
年祗學樂誦詩之年以升鄉學升國學之年計之則三
年尚未小成焉得志禄况易至作志必改經以就已說
尤學者所不敢出也然則不易得如何曰學之始事務
在至善大學誠意所云道盛徳至善是也特至善無難
學即得之而沮善之徒必以為善匪易事將有學之久
而仍不至者故夫子反言曰吾欲得其人而正未易也
此與蓋有之矣我未之見也同意
作者七人爾雅釋言作為也言為此辟世諸事也鄭康
成分辟世四等而以論語中伯夷叔齊長沮桀溺諸人
屬之實本諸此但究非明據耳
足食足兵與民信之矣判作三者原屬可疑乃集註謂
倉廪實武備修而後教化行而民信於我則倍難明白
兵食民信惟絶不相關故可稱三者若民之信之由于
兵食則二者矣且亦惟絶不相關故可去兵又去食若
信由兵食則兵食一去而民信將并去矣此又不知痛
癢之言也夫子貢問政則子所答者是民信之政論語
敬事而信子君子信而後勞其民是為政另一條
件不必與兵食相闗且亦不是民信于我信之者謂我
有以信之也
然而必不得已而去於斯三者何先亦不可解夫不得
已非空一說過必如何是不得已徃求其說知國家難
處别無他事惟荒札軍旅周官所謂荒政與軍政者此
一荒一凶可稱不得已之事他即無有矣特此二事則
在荒政正需食在軍旅正需兵豈有倉廪旣實武備旣
修而反揮而去之之理夫子與子貢窮極到底本欲明
此一節而所言胡突想夫子未必如此亦思此所云去
者是旣足而去之耶抑亦行政之始原不曾足但不使
之足便是去耶夫祗此凶荒正需兵食則旣足必不使
去若云不使之足便謂之去則萬一有不得已事在足
之之後則又作何去法此非不使去三字可溷說過也
間嘗從此一問答而力求其義知去兵之說亦且從来
無解者夫兵不可去也周制用井法皆藏兵于民民即
兵也民不去即兵不去又安有專去其兵與民信民字
截然兩分之說按周官鄉遂公邑賦徒役稍縣鄙都征
車乗雖有車徒之分然其所賦人不過收以作公家之
用即喪祭蒐狩外或佐戎行且以助輜仗轝輦諸役顧
此即是兵並未有一兵在此民外者至春秋諸國漸設
行徒如魯僖伐楚即有烝徒増增列于車外而齊以内
政征兵晉則毁車為行兵吴且興甲士以為徹行之兵
故左傳有崇車崇卒之文崇車者車兵崇卒者徒兵也
晉悼有中軍什吏率其卒乗之文卒乗者徒兵與車兵
也嗣此車兵之外别有徒兵而車徒兩兵則又出之丘
甸賦車鄉遂賦人之外而自為聚散民是民兵是兵而
兵與民離矣離故可去離故可却兵而留民曾夫子論
政而不遵周制反取春秋之變法以為說者
葢子貢所問原是問政故夫子以政答之即足兵一政
並非修武備之謂其平時行政時早立一足之之法如
司徒諸職凡族師遂人各校夫家之衆寡可任役者而
丘甸諸長則又簡井邑之車乗牛馬可供賦者及有事
而司徒征徒庶以旗致萬民小司徒即㑹萬民之卒伍
以赴軍旅其間鄉師以下各帥其夫役簡其兵器治其
馬牛車輦以受法于司馬即天官宮伯各官各守者亦
且作宮衆以佐戎行此兵政也此無時不足者也乃一
旦有荒札之事則當行荒政又或有軍旅之事則當行
軍政此皆不得已也然而遇荒政則急食遇軍政則急
兵其宜足宜去又不必問所先也乃萬一凶而又荒如
中庸所云菑害並至子路所云加之以師旅因之以饑
饉者則在荒札時固當大弛力征凡虞衡塲圃皆不興
地守地職諸役而即使强敵在境惟移民通財庶幾補
救故食政不去而至于族師起徒遂人較役丘甸簡車
輦牛馬凡㑹司徒而致司馬者皆一概屏去葢食不足
以養衆則析骸易子聚益多累反不若因民以守所稱
相保相比者之足以自固故曰去兵此去兵之政而未
嘗于兵有去留也兵不可去也又非曰使不足便是去
也兵無不足時也嘗推其實政知夫子此言正老實經
濟非虚誣者考古制軍法天子六軍其所征之數祗不
過七萬五千人而王畿千里實有五百十萬餘家以一
家三口約計之其為民而不為兵者約數百倍于為兵
之數則民果能信是以一千五百數十萬之民而去此
七萬五千之兵何不可也
若去食則并荒政之薄征亦去之此易曉者然是去而
不征非征之而又去也特民無信不立仍是難解集註
無信則雖生而無以自立此立字何義至講師増曰無
以自立於天地之間則此立字是立身之立百姓無信
何難直立天地間此與士大夫較量品行必俯仰無愧
作稍有間也然且集註又云寧死而不失信于民使民
亦寧死而不失信于我則仍解民信不解不立又此一
信字不專屬民又不專屬君且不知誰信矣曰君不信
民焉能立國死固所不計耳
知及之仁不能守之凡十一之字原是一義時說以知
仁屬學解以莊蒞屬民解則于十一之字作兩截矣包
咸謂知能及治其官而仁不能守雖得之必失之此以
之字屬官位解然以仁守官則與易繫何以守位曰仁
相合以莊涖官則與曲禮涖官行法相合至于動之稍
礙矣惟顔特進云知以通其變仁以安其性十一之字
俱指民言此似有見但其曰通變曰安性則反以知仁
二字從民上見得與莊蒞動禮君身見莊禮者仍
是兩截殊不知知足以及民即知臨為大君之宜仁足
以守民即天子不仁不保四海知仁在我不在彼也若
正義兼包顔兩説而總曰此章論居官臨民之法則公
然以官民分十一之字與時說兩截相去有幾經有極
淺易處翻極艱晦不得鹵莽可猝遇者此等是也
　大來曰論語稽求篇引盧荷亭說皆以之字指有位
　言惟徐仲山謂及之是及民以下諸之字皆是民字
　即曰守位亦守此有民之位耳
祼將于京集註謂諸侯助祭于京師此在禮原有之然
如何助法當何時一來京自漢迄今並無問及者嘗考
諸侯朝覲法唐虞四年一朝夏商五年一朝周六年一
朝然猶疎逺不易至有一不朝再不朝三不朝之文豈
又有助祭一條在朝覲外者然且朝覲必輪年而祭則
大饗大祫頻年有之又且卜祭有月日必欲使六服諸
侯同年同日而齊集于廟此必無之事故中庸宗廟序
爵在祭統文王世子諸禮文皆指同姓内諸侯言是以
鄭註序爵曰爵者公卿大夫也而集註添一侯字曰公
侯卿大夫以至宋明陋學皆以異姓公侯伯子男當之
此千古寃禮豈得以助祭二字再加枉斷也吾郡自張
南士徐仲山後惟章泰占多學有敏識向曾諮及此泰
占舉尚書數節請予審定大抵六服助祭惟開國一至
如武王初定天下則天下諸侯咸來助祭武成所云丁
未祀于周廟邦甸侯衛駿奔走執豆籩是也或王者建
都則亦一至如成王創建東都親幸新邑則六服羣至
康誥所云侯甸男邦采衛和見士于周洛誥所云王在
新邑烝祭嵗王賔殺禋咸格是也外此則惟新君即位
一助祭耳如舜即政祭舜宗廟虞書所云祖考来格虞
賔在位群后徳讓太甲承湯崩之後踰月即位奠殯祭
廟伊訓所云伊尹祠于先王侯甸羣后咸在是也然則
助祭来京惟新君即位可以一行開國建都仍是變禮
耳尚書數節實盡之矣若其他别有引據則鄙見荒略
請世之多學者再審之
賈誼新書謂門人學者舜何人也我何人也　聖王之
于禽獸也聞其聲不忍食其肉　夫以西施之美而蒙
不潔則過之者莫不睨而掩鼻
玉藻君子逺庖厨
管子小稱篇毛嬙西施天下之美婦人也此在吴越以
前西子之名
法法篇云故春秋之記臣有弑其君子有弑其父者矣
此二語似孟子臣弑其君者有之子弑其父者有之所
本然此是舊時春秋非夫子春秋也則意封建之世多
有此禍特夫子以前簡䇿總不傳耳先仲氏有云秦始
郡縣後救全天下萬世多少君臣父子兄弟人倫之變
此真讀書論世之言
太甲篇若升髙必自下若陟遐必自邇
祭義文王之祭也事死者如事生
少儀士依於徳游於藝
坊記以徳報怨則寛身之仁以徳報徳則民有所勸漢
武詔十室之邑必有忠信三人同行厥有我師
女為周南召南與孟子髙叟之為詩作說詩解與漢劉
歆傳或為雅或為頌註為說也同
周公使管叔監殷孟子但言使管叔耳集註謂使管叔
與蔡叔霍叔監其國不可解考經傳並無三叔共監殷
事惟大誥書序有云三監叛然無可考據前儒說經者
因春秋傳有周公痛二叔之不咸及管蔡啟商惎間王
室語疑蔡叔亦同監殷而以叛誅者故孔安國註書序
始云三監者管蔡與商而漢書作地理志遂謂管蔡武
庚三分弼鄘衛之地而各尹之以為監即尹也夫武庚
殷也以武庚當三監之一則以殷監殷固已謬矣且管
蔡未嘗分鄘衛也世家云封鮮于管封度于蔡而杜預
謂管在滎陽世本謂汝南上蔡即叔度封國則縦使兩
叔果監殷亦斷無舎所封而分殷地者况霍叔則並無
闌及者也其後鄭氏作詩譜據蔡仲之命謂霍亦流言
因以霍代商竊補三數而前儒非之謂監殷流言本是
兩事流言有霍而監殷何有是三監之說在前儒原無
定解今但註使管而必攙蔡霍于其内豈别有據耶抑
亦補孟子所闕失耶予向作此說未經考定近東歸草
堂蔡生詡萬復理此必請解監是何名三監是何數予
仍以經考之周禮施典之官顯有牧監參伍殷輔六名
牧藍以諸侯為之參伍殷輔則以各國之大夫士為之
皆統制之官即監官也史記作衛世家誤認監作輔有
云武王恐武庚有賊心使管叔蔡叔傅相之夫傅相漢
官置之諸侯王之國如所云膠東相長沙王傅者即輔
也未有二叔為武庚輔者此正監殷本牧監之職而誤
以殷輔當之之明証也葢監是官名所以監視諸侯者
然即推諸侯為之九州一千八百諸侯每州立方伯統
領其事春秋傳謂之九伯王制除王畿謂之八伯尚書
多方謂之胥伯然總謂之牧曲禮九州之長入天子之
國曰牧是也乃自牧而下又有卒正連帥屬長三等官
多方謂之小大多正自牧而上又有王朝之二伯一等
官春秋傳謂之分陕之伯曲禮謂之五官之長之伯總
監官也管叔之監祗是連帥正長僅監殷墟諸國者其
官在牧下而周禮建牧之後即繼曰立其監一似立監
之名專指連帥正長三等官者然且三監之稱雖以三
等得名顧自昔有之王制記商制云天子使其大夫為
三監監于方伯之國國三人惟商制無二伯但以王大
夫三人監方伯國而周制則特設二伯于王畿即以連
帥正長三等官襲三監之名不特其制在監殷前管叔
與三叔俱不相干而且連帥正長合不下數十餘人所
謂小大多正者而總名三監是初以三人為三而繼即
以三等為三多官稱三監一官亦得稱三監管不必蔡
更何論有霍也每嘆讀書貴審核如此監字若不辨及
便不知如此闗繋一似當時無此官者即當時使監情
事亦全然冐昧予乃因此更推之向疑康誥篇首四十
八字與誥文不合定為梓材王啟監以上之文而脫簡
于康誥者然啟監監字正全篇要領而世仍不解即孔
安國謂開置監官亦不能實指今始悟監者即此天子
二伯諸侯九伯與方伯下卒正連帥屬長而統言之葢
是時監官之不振久矣惟監官不振故周公大振二伯
之監親為東征所謂自陕以東周公主之東其職也乃
即封康叔于衛使以司冦為長伯稱為孟侯尚書傳謂
孟者諸侯之長以叔時為方伯故云而衛風賦旄丘詩
序謂責衛伯不能修方伯連帥之職是衛侯實長伯即
方連也而于是大闡監法曰啟監曰自古王若兹監(晁錯)
(如此讀蔡沈以兹句謬)曰已若兹監其諄諄監官若此故公告多
方猶曰奔走臣我監重方連也洛誥成王留周公猶曰
監我士師工尊二伯也註經者曾註及一字與否予嘗
恨三代事蹟至宋一變天下學者皆知有武王封康叔
周公避東郊召公辭官周公留後諸事牢不可破若三
叔監殷則尤百口不能爭者乃至周公使監周公命監
兩大事為東征封衛營洛遷殷所終始而漢唐至今從
無一人問及者不可嘆與
　四書賸言補卷二

