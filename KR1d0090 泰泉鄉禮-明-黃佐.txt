#+TITLE: 泰泉鄉禮-明-黃佐
#+DATE: 2018-05-12 10:14:23
#+SOURCE: github.com/kanripo/KR1d0090 master 690aaa27                
欽定四庫全書　　　　經部四
　㤗泉鄉禮　　　　　　禮類六(雜禮書之屬/)
　　提要
　　　(臣/)等謹按泰泉鄉禮七卷明黄佐撰佐有樂典已
　　　著録其學恪守程朱嘗與王守仁論知行合一之
　　　　㫖數相辨難守仁亦稱其直諒然不以聚徒講
　　　　學名故翛然於門户外焉是書乃其以廣西提
　　　　　學僉事乞休家居時所著凡六卷首舉鄉禮
　　　　綱領以立教明倫敬身為主次則冠婚以下
　　　　四禮皆略為條教第取其今世可行而又不
　　　　倍戾於古者次舉五事曰鄉約鄉校社倉鄉
　　　　社保甲皆深寓端本厚俗之意末以士相見
　　　　禮及投壺鄉社禮别為一卷附之大抵皆簡
　　　　明切要可見施行在明人著述中猶為有用
　　　　之書視所補註之皇極經世支離曼衍敝精
　　　　神於無用之地者有空言實事之分矣乾隆
　　　　四十二年十月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸費墀
泰泉鄉禮原序
夫道有隆汙俗由升降故俗者其効情者乎情者其効
治者乎故曰人情者聖王之田也故禮以耕之義以種
之學以耨之仁以聚之樂以安之故治隆而俗不庬也
周秦之際其宇宙之大限乎徳色誶語賈生有遺戚矣
間有興禮讓修教化於郡縣之中民亦翕然丕變其俗
孟子曰乃若其情則可以為善矣斯非其明徵哉吾廣
宫詹學士泰泉黄公咨嗟薄俗嘅然逖慕於古之遺治
昔在家食輯為鄉禮一書要在於敬身明倫講信修睦
主鄉約以勵規勸而謹鄉校設社倉則豫教與養秩里
社聫保甲則重祀與戎身心既淑禮樂備舉凡以約其
情而治之使鄉之人習而行焉善俗其有㡬乎此公之
志也是故約正以綱之教讀以紀之士大夫以帥之有
司以表正而董治之斯所謂待人而行者乎香山令文
岩鄧君見而嘆曰韙哉興化善治之道其必由此歟夫
情比扵禮而鄉治矣俗成扵鄉而天下治矣不帥胡化
不令胡從我其責哉則造扵公而請焉曰之邑也公之
鄉也公實帥之予小子匪表正之能敢不黽勉以承公
後矧曰嗣必有興者乎既乃序其書而梓之葢廣徳心
而公諸天下也謂何子鮤盍申識之鮤鄙人也何敢為
佞然實幸其相與以有成且將以風乎治政者也夫古
今人豈不相及哉君必勉之乃若普惠養之政息兼并
之風使其富而可敎從之也輕則有孔孟之矩在君必
能與天下之英熟圖之矣書曰邇可逺在兹其斯編之
謂與嘉靖己酉夏四月既望順徳何鮤撰
詹事泰泉公先提督廣西學政所著鄉禮凡六卷兹又
以士相見禮及投壺鄉射諸篇附之合七卷云先是書
葢刻扵廣之藩司頒諸郡邑行矣彼都人士講明誦説
見諸行事夫固有所感發興起以蹈道遷義哉香山内
周邑井外接島夷四顧汪洋迥千里而孤懸海表焉其
士民錯居阻險思奢儉之中厪耕織之務能知其所為
已葢自昔為然若乃親親尊尊之制比閭族黨之交律
已教人之法周旋升降之文鐘鼓管絃之聲凡以反亷
愧之節仁義之厚使人人回心向道日遷善逺罪而不
自知顧在此而不在彼也夫民剛柔輕重遲速異齊繋
水土之風氣故謂之風動静取舍唯上所好惡故謂之
俗風俗淳厚風雨時節災害不生凡民知所自愛重犯
法亡盜賊就地險逺和氣之應賢扵内郡斯所謂禮教
素行政修民和之所致哉書曰光天之下至于海隅此
言王者文命所敷無逺不届也在昔文王之徳其下化
之周南召南之詩作焉故論風俗茂美于周為盛聖天
子端拱穆清化行海外則斯邑諸人士其扵禮樂教化
政俗雍容之會亦維風可觀矣夫以文王之徳詩人繫
之扵二南斯豈非周召之治哉今公以鄉禮名書行且
達之天下而上致其君興太平成雅俗書曰始于家邦
終于四海斯大臣輔相之事公以為何如遷不佞敬取
是書重刻于香山之邑齋夫香山公桑梓在焉公用之
於天下其次第則自斯始嘉靖己酉春二月之吉知香
山縣事閩鄧遷叙
欽定四庫全書
　泰泉鄉禮卷一　　　　　明　黄佐　撰
　　鄉禮綱領
凡鄉禮綱領在士大夫表率宗族鄉人申明四禮而力
行之以賛成有司教化其本原有三一曰立教二曰明
倫三曰敬身
　鄉士大夫㑹同志者擇月吉齋戒具衣冠相率以正
　本三事相砥勵申明四禮條件誓于神明在城誓于
　城隍在鄉則里社可也
立教以家達鄉其目三
　一曰小學之教　凡小兒八嵗以上出就外傅従學
　　鄉校或延師家塾教以正容體齊顔色順辭令務
　　在朴厚醇謹事事循規蹈矩必先孝弟内事父母
　　外事師長侍立終日不命之坐不敢坐平居雖甚
　　熱在父母長者之側不得去巾襪縛絝衣服惟謹
　　行歩出入毋得入茶酒店肆市井里巷之語鄭衛
　　之音毋經扵耳不正之書非禮之色毋經扵目其
　　或有納扵邪者罰其父兄
　二曰大學之教　凡子弟十有五嵗以上者入庠序
　　肄業教以言行相顧収其放心以學顔子之所學
　　言温而氣和扵怒時遽忘其怒而觀理之是非則
　　怒漸可以至於不遷過而能悔又不憚改則過漸
　　可以至扵不貳雖質魯未通文字者亦以是教之
　　使日漸脱去凡近以逰髙明近世淺薄以謔浪笑
　　傲漫無圭角而相歡狎者為好人以輕俊獧躁詩
　　酒豪放妄自髙大者為豪傑以讀書數千卷髙才
　　能文章凌忽尊長眼空古今者為大才以縦談名
　　理未及躬行誚罵程朱自立門户者為道學茲四
　　等始以要名終不足齒縦能售其奸以得志竟成
　　何等人物吾黨所宜切戒其有子弟庸鄙私縦家
　　人挟勢為虐取利肥家者衆共罰之事發到官毋
　　得營救
　三曰鄉里之教　凡士大夫居鄉宜依古禮尊者為
　　父師長者為少師與閭里之人相約而告諭之曰
　　凡我鄉人父慈子孝兄友弟恭夫和婦順毋以妾
　　為妻毋以下犯上毋以強凌弱毋以富欺貧毋以
　　小忿而害大義毋以新怨而傷舊恩善相勸勉惡
　　相規戒患難相恤婚喪相助出入相友疾病相扶
　　持小心以奉官法勤謹以辦糧役毋學賭博毋好
　　争訟毋藏奸惡毋幸人災毋揚人短毋責人不備
　　事従儉朴毋奢靡以敗俗母論財而失婚期毋居
　　喪而設酒肉毋溺風水而久停柩毋信妖巫作佛
　　事而忍心火化仍各用心修立社學教子弟以孝
　　弟忠信之行使毋流扵惡所有鄉約四禮條件各
　　宜遵守其有阻撓不行者許教讀呈官問究
明倫以親及疎其目五
　一曰崇孝敬　凡居家務盡孝養必薄扵自奉而厚
　　扵事親又推事親之心以厚扵追逺家必有廟廟
　　必有主月朔必薦新時祭用仲月冬至祭始祖立
　　春祭先祖季秋祭禰忌日遷主祭扵正寢或隨俗
　　扵春秋仲月望日兼祭祖禰事死之禮必厚扵事
　　生者廟主之制同堂異室則左昭右穆同堂不異
　　室者依家禮以右為上其有嗣續不明隂育異姓
　　者衆共罰之
　二曰存忠愛　凡士大夫居鄉雖致仕必明吉月朝
　　服而朝之義正旦冬至等節相率盛服向北行慶
　　賀禮如儀其有議朝廷利害得失及居是邦而非
　　其大夫者必罰
　三曰廣親睦　凡創家者必立宗法大宗一統小宗
　　四别子為祖以嫡承嫡百代不絶是曰大宗大宗
　　之庶子皆為小宗小宗有四五世則遷己身庶也
　　宗禰宗己父庶也宗祖宗己祖庶也宗曾祖宗己
　　曽祖庶也宗髙祖宗己髙祖庶也則遷而惟宗大
　　宗大宗絶則族人以支子後之凡祭主扵宗子其
　　餘庶子雖貴且富皆不敢祭惟以上牲祭扵宗子
　　之家宗子死族中雖無服者亦齊衰三月祭畢而
　　合族以食朞而齊衰者一年四㑹食大功以下世
　　降一等異居者必同財有餘則歸之宗不足則資
　　之宗族大事繁則立司貨司書各一人宗子愚幼
　　則立家相以攝之各修族譜以敦親睦或有骨肉
　　争訟者衆共罰之若肯同居共爨者衆相褒勸
　四曰正内則　凡禮必謹夫婦男女必有别妻妾必
　　有序宫室必辨外内男子毋得晝寢扵内婦女毋
　　得踰閾雖奴婢亦必動遵禮度其有貞節婦女衆
　　共歌揚以為閨門之勸以聞于有司
　五曰篤交誼　凡徳業相勸過失相規禮俗相交患
　　難相恤詳見鄉約
敬身以中制外其目四
　一曰篤敬以操行　凡讀書講學必以治心養性為
　　本寡嗜欲薄滋味正其衣冠攝其威儀以為民望
　　聴琴賦詩之外聲伎演戲博奕竒玩之類及世利
　　紛華一切屏絶其有非僻傲惰者衆共罰之
　二曰忠信以慎言　凡出言必主忠信毋得夸誑相
　　約共行四禮條件有始従終背隂為陽掩與凡不
　　能踐言者衆共罰之
　三曰節儉以利用　凡一年之用置簿開算糧役之
　　外所有若干以十分均之留三分為水旱不測之
　　備一分為祭祀之用六分分作十二月之用若閏
　　則分作十三月之用取一月合用之數約為三十
　　分日用其一凡茶飯魚肉賔客酒漿子孫紙筆束
　　修及幹事奴僕等費皆取諸其間可餘而不可盡
　　用至七分為得中不及五分為太嗇其所餘者别
　　置簿収管以為冬夏裘葛修葺牆屋醫藥喪𦵏及
　　弔喪問疾時節饋送毋得奢侈侵過次日之用一
　　日侵過無時可補便有窘匱之漸宜一味節嗇免
　　至于求親舊出息通借以招恥辱若速客置酒當
　　知㑹數而禮勤物薄而情厚之義酒或七行或十
　　行量洪者不過十二行而止果五品殽五品羮三
　　品割胾二品器用甆漆雖親戚上客一以為凖其
　　有過用多品者衆共罰之元夕上已端午中秋重
　　陽臘日立為六㑹相與燕逰山水以宣樂意果殽
　　宜視待客為殺
　四曰寜静以安身　凡居鄉閉户端坐自覺胸次悠
　　然與造物㳺故聖人主静君子慎動不得已乃可
　　一出語所謂非公事未嘗至扵偃之室古人何等
　　自重若與有司往來自有常禮毋得私謁自取譏
　　議違者衆共罰之
　　　右三件本朱子小學參以陸氏家制吕氏宗法
　　　而損益之違者宜各相糾不悛書扵鄉約過籍
　　　以行罰
既正本原乃行四禮以人户田産厚薄别為三等田十
頃以上者為上户五頃至九頃者為中户一頃至四頃
者為下户商賈之家較其所積多寡凖是為差無財産
者通為一等随其厚薄定為品節俾各遵守必先躬行
以為宗族鄉里表率又扵各鄉推擇約正約副以主之
毎月朔望鄉校教讀講明以示鄉約之衆衆有違犯責
在約正約副約正約副有過貴在教讀容情不舉者許
里排㑹同在學生員羣糾之有司懲之
四禮(俱依文公家/禮此乃條件)
　一曰冠(凡四條/)
　　凡冠禮士大夫延有徳之賔行扵家鄉人行扵鄉
　　校以教讀為賔衣服之美惡酒食饗賔之豐儉以
　　上中下户為差等下户不可越中中不可越上
　　凡子弟未冠者不得以字行冠而字之毋得犯古
　　聖賢及先世之諱
　　凡月朔各鄉教讀以子弟之始冠者見有司有司
　　誨以成人之道
　　凡謝賔束帛不必如古人之數上户絹一疋中户
　　布一疋下户帕一方
　二曰昏(凡十五條/)
　　凡昏禮古有問名納采納吉納徴請期親迎六節
　　今隨俗省畧惟行納采納徴請期親迎
　　凡男女婚嫁以時男子未及十六女子未及十四
　　成昏者謂之先時男子二十五以上女子二十以
　　上未成昏者謂之過時先時者夭過時者病皆不
　　能順隂陽交際以保合太和鄉約正及鄉校師宜
　　時加省諭
　　凡納采用酒牲梹榔果品隨俗上户通訃所費銀
　　不過三兩中户所費不過二兩下户所費不過一
　　兩
　　凡納徴用釵幣酒牲梹榔隨俗上户通計所費銀
　　不過十五兩中户所費不過十兩下户所費不過
　　五兩近日納采納徴者止用細茶一盒納釵物其
　　中尤為簡便可以通行其送禮之人非隔水路者
　　毋得多與銅錢下程惟待以酒飯
　　凡請期不分上中下户惟遣使通書而已禮物不
　　用
　　凡親迎不許用鼓吹雜劇送迎交餽其有隔水路
　　而用裝綵大船銅鼓儀仗陸路用蒲燈花筒爆仗
　　等項者罪之
　　凡納采納徴請期其書如女氏女氏復書禮也鄉
　　俗疊用三緘扵親迎之日貯之銀筒以往鄙俚之
　　甚今悉依家禮改正
　　凡親迎鄙俗先一夕燕其子子必據尊席而坐謂
　　之漸老宴所宜痛革今後止依父醮子之禮命之
　　孤子惟告扵廟受命扵母其女家先一夕燕女聚
　　親戚唱鄉歌謂之歌堂今亦革去惟母醮女如禮
　　凡壻至奠鴈畢主人酌之酒而勞之幣此俗已久
　　革若壻以次日見女之父母設燕者聴或壻所居
　　去女家有三五日路程者許隨俗候女轎出門即
　　見女之父母女之父母惟致幣扵壻不必設宴
　　凡女服首飾衣裙隨俗但不許用違禁之物上户
　　通計所費銀不過三十兩資裝器物之費半之中
　　户所費不過二十兩資裝器物之費半之下户所
　　費不過十兩資裝器物之費半之其僣用珠冠命
　　服金銀器皿者有罪上户女従者一人男僮一人
　　中户以下女従一人無者勿强
　　凡婦見舅姑用幣餘皆不用明義分也鄉俗見諸
　　親有帛婦不見外姓别男女也鄉俗例見異姓諸
　　親及鄉黨無所分别今悉正之惟見同姓尊長親
　　迎後三日七日及遇俗節女氏使人扵壻家用米
　　麪㸃心上户四品每品不過二盒中户四品每品
　　不過一盒下户惟用茶果亦不過四品每品不過
　　一斤凡此所以撙節財用勿為無益之費自取窘
　　匱
　　凡昏禮不得用樂賀昏非禮宜更賀為助禮物隨
　　宜
　　凡三等人户之下聘用酒一埕鵞二隻各布二疋
　　茶一盒婦荆釵布裙見舅姑而已貧不能其者約
　　正約副率閭里科少錢以助之勿令失時
　　凡媒妁為人議婚須通達二家之情待其許諾毋
　　得饒舌欺誑但求成事以貽他日之悔事𤼵罪媒
　　妁謝媒妁之禮上户銀不過一兩中户五錢下户
　　一錢其有溺隂陽年月不肯成昏及論財者罪其
　　父母
　　凡生女多懼貧難嫁自行淹溺訪出將父母送官
　　懲治如律近聞有等村民自殺其女以免費奩飾
　　此風漸不可長教讀及約正約副宜早諭之
　三曰喪(凡九條/)
　　凡居喪要以哀戚襄事為主不許匿喪成昏弔賔
　　至不許用幣不許設酒食惟自逺至者為具素食
　　不用酒孝子不許易凶為吉赴他人酒席鄉俗有
　　旬七㑹飲及𦵏有山頭等酒㑹皆深為害義犯者
　　有罪
　　凡喪事不得用樂及送殯用鼓吹雜劇紙幡紙鬼
　　等物違者罪之
　　凡居喪始惟食粥蔬素不得飲酒食肉寢處扵内
　　大祥後禫而後飲醴酒食乾肉有能盡禮者衆共
　　覈實以凴旌奬
　　凡停柩踰年不𦵏及溺扵風水兄弟相推託不𦵏
　　者各行戒諭違者罪之
　　凡致奠上户用猪羊各一所費銀不過三兩中户
　　用猪一所費銀不過二兩下户用五牲所費不過
　　一兩不能具者惟炙雞絮酒盡哀亦可僣用牛馬
　　者罪之
　　凡三等人户之下𦵏用薄棺不許焚屍貧不能𦵏
　　者約正約副率閭里科少錢以助之毋令暴露
　　凡𦵏依家禮用灰隔不必用椁棺内毋得用金銀
　　錢帛
　　凡火化者忍心害理宜送官嚴懲子孫依律死罪
　　工人各行重治
　　凡𦵏埋宜依族瘞之禮左昭右穆不得淆亂其有
　　乗時强占他人墳地送官懲治
　四曰祭(凡四條/)
　　凡祭禮所以報本追逺不可不重近世多不行四
　　時之祭惟扵忌日設祭前期不齊臨祭無儀祭畢
　　請客飲酒皆非禮也今宜悉依朱子家禮上户立
　　祠中户以下就正寢設韜櫝奉祀嵗時朔望如禮
　　凡祖禰逮事者忌日有終身之喪是日素服不飲
　　酒食肉居宿扵外曽祖以上不逮事者服淺淡衣
　　服禮視祖禰逮事者為殺
　　凡時祭屬吉禮上户有祭田者祭畢歸胙扵教讀
　　及約正約副
　　凡上户准古禮庶士得祭門户井竈中霤(即中宫/土地神)
　　是為五祀有疾病惟禱於祠堂及五祀或里社中
　　户下户惟禱於祠堂里社不許設醮禳星聴信巫
　　覡違者罪之
　　　右四禮條件多遵白沙陳氏與寜都丁氏所定
　　　參以義門鄭氏家範而損益之其有官爵者宜
　　　遵洪武禮制不在此例
既行四禮有司乃酌五事以綜各鄉之政化教養及祀
與戎而遥制之一曰鄉約以司鄉之政事二曰鄉校以
司鄉之教事三曰社倉以司鄉之養事四曰鄉社以司
鄉之祀事五曰保甲以司鄉之戎事鄉約之衆即編為
保甲鄉校之後立為社倉其左為鄉社各擇有學行者
為鄉校教讀有司聘之月朔教讀申明鄉約於鄉校違
約者罰於社入榖於倉約正約副則鄉人自推聰明誠
信為衆所服者為之有司不與
　凡行鄉約立社倉祭鄉社編保甲有司俱毋得差人
　㸃查稽考以致紛擾約正約副姓名亦勿遽聞於有
　司葢在官則易為吏胥所持
各鄉教讀待約正約副率鄉人行四禮舉五事各有成
績乃舉其尤最者往在城四隅社學隨地方報姓名以
聞於有司有司覈實乃延見賜坐啜茶而旌賞之免其
雜泛差役其有好為異論鼓衆非毁禮義不率教之人
亦以姓名聞於有司有司嚴懲治之如有變警各鄉教
讀使約正約副報聞亦如之
　凡在城四隅社學視各鄉校為重宜延聘致仕教
　官及監生生員學行尤著者以為教讀每隅各一
　人各鄉自東路入者臧否警變東隅教讀掌之自
　南路入者南隅教讀掌之西隅北隅亦然有司欲見
　則帥之入見古人咨四岳闢四門以明目達聰意亦
　如此朱子保伍法於縣郭置隅官四人以制諸鄉
　近寜都丁氏令新㑹亦置四鄉鄉老以統衆鄉都老
　皆此法也
有司與同僚各以四事自勉而為民去其十害
　四事
　　一曰律已以亷　凡為政者萬分亷潔止是小善
　　一㸃貪汚便為大惡不亷之吏如蒙不潔雖有他
　　美莫能自贖故以此為四事之首
　　二曰撫民以仁　凡為政者當體天地生萬物之
　　心與父母保赤子之心有一毫之慘刻非仁也有
　　一毫之忿疾亦非仁也
　　三曰存心以公　凡為政者不聞諸葛公之言乎
　　吾心如秤不能為人作輕重傳曰公生明私意一
　　萌則是非易位欲事之當理不可得也
　　四曰涖事以勤　凡當官者一日不勤下必有受
　　其弊者古之聖賢猶且日昃不食坐以待旦况其
　　餘乎今之世有勤扵吏事者反以鄙俗目之而詩
　　酒逰宴則謂之風流􁌫雅此政之所以多疵民之
　　所以受害也不可不戒
　十害
　　一曰斷獄不公　獄者民之大命豈可少有私曲
　　二曰聴訟不審　訟有虛有實聴之不審則實者
　　反虚虚者反實矣其可苟哉朱子曰今世官府惟
　　以苟且逐旋挨去為事挨得過時且過曲直在前
　　只不理㑹庶㡬民自不來以此為止訟之道民有
　　寃抑無處伸訴只得忍遏遂以為無訟此尤當戒
　　也
　　三曰淹延囚繫　一夫在囚舉室廢業囹圄之苦
　　度日如嵗其可淹久乎
　　四曰慘酷用刑　刑者不獲已而用之人之體膚
　　即己之體膚也何忍以慘酷加之今為吏者好以
　　喜怒用刑甚者或以闗節用刑刑以代天糾罪豈
　　逞忿行私之具㢤不可不戒
　　五曰泛濫提解　一夫被提舉家皇擾出官費用
　　貧者不免舉債甚至破家其可泛濫乎動輙以一
　　干人犯提解者宜省
　　六曰招引告訐　告訐乃敗俗亂化之原有犯者
　　自當痛治何可勾引出告示召人告首隂私罪犯
　　有此實為非法
　　七曰重疊催科　稅出扵田一嵗一收豈宜再稅
　　懵扵政者稅已輸而註不銷必再追重納而後已
　　亦有今日收訖被其隱匿明日復追收者破家蕩
　　産鬻妻賣子往往由之
　　八曰科罰取財　民間自輸稅之外一毫不當妄
　　取今有司科罰多收紙價與夫非法科斂者皆民
　　之深害也不可不革
　　九曰縦吏下鄉　鄉村小民畏吏如虎縦吏下鄉
　　猶縦虎出柙也皂𨽻防夫快手尤當禁戢
　　十曰低價買物　物同則價同豈有公私之異今
　　有所謂舖行者毎官司買物視民價率減十之二
　　三或不即還候久絶望甚至白取民何以堪
月朔教讀帥約正約副之賢者以次往見有司有司賜
坐啜茶問各鄉風俗及民疾苦禮教行否四事未能十
害未屏皆許直言無隠言有可用者必加褒奬
　　　右件出西山真氏政經參以朱子政訓而附註
　　　之以為官箴鄉士大夫既能倡之而有司又能
　　　自盡如此而四禮不行鄉約以下五事不舉者
　　　未之有也願相與朂焉
　
　
　
　
　
　
　
　
　
　泰泉鄉禮卷一
欽定四庫全書
　泰泉鄉禮卷二　　　　　　明　黄佐　撰
　　鄉約
凡鄉之約四一曰徳業相勸二曰過失相䂓三曰禮俗
相交四曰患難相恤
　衆推一人有齒徳者為約正有學行者二人副之約
　中月輪一人為直月　約正副不與直月之數　約
　正總理期㑹告諭約副賛相禮儀輔佐約正直月掌
　走報幹辦
　置三籍凡願入約者書扵一籍徳業可觀者書扵一
　籍過失可規者書扵一籍直月掌之月終則以告扵
　約正而授扵其次
徳業相勸
　徳謂孝扵父母友扵兄弟肅扵閨門和扵親黨言必
　忠信行必篤敬見善必行聞過必改之類
　業謂讀書治田營家濟物興利除害居官舉職凡明
　倫敬身者皆是如禮樂射御書數之類皆可為之非
　此之類皆為無益
　　　右件徳業同約之人各自進修互相勸勉㑹集
　　　之日相舉其能者書扵籍以警勵其不能者
過失相規
　過失謂犯義之過六犯約之過四不修之過五
　　　犯義之過
　一曰酗博鬭訟　酗謂縦酒喧競博謂賭博財物鬬
　　謂鬭毆罵詈訟謂告人罪惡意在害人誣賴争訴
　　得已不己者若事干負累及為人侵損而訴之者
　　非
　二曰行止踰違　踰禮違法衆惡皆是
　三曰行不恭遜　侮慢齒徳者持人長短者恃強凌
　　人者知過不改聞諫愈甚者
　四曰言不忠信　為人謀事陷人扵惡或與人要約
　　退即背之或妄說事端熒惑衆聴者
　五曰造言誣毁　誣人過惡以無為有以小為大面
　　是背非或作嘲咏匿名文書及發揚人之隠無狀
　　可求及喜談人之舊過者
　六曰營私太甚　與人交易傷扵掊克者専務進取
　　不恤餘事者無故而好干求假貸者受人寄托而
　　有所欺者
　　　犯約之過
　一曰徳業不相勸二曰過失不相規三曰禮俗不相
　　交四曰患難不相恤
　　　不修之過
　一曰交非其人　所交不限士庶但凶惡及逰惰無
　　行衆所不齒者而已朝夕與之逰處則為非其人
　　若不得已而暫往還者非
　二曰逰戲怠惰　逰謂無故出入及謁見人上務閒
　　適者戲笑無度及意在侵侮或馳馬擊鞠與雖不
　　賭財物而鋪牌演戲奕棋雙陸玩㺯骨董雅好彈
　　唱廣收花石獵養禽鳥作諸無益者怠惰謂不修
　　事業及家事不治門庭不潔者
　三曰動作無儀　謂進退太疏野及不恭者不當言
　　而言及當言而不言者衣冠太華飾及全不完整
　　者不衣冠而入街市者
　四曰臨事不恪　主事廢亡期㑹後時臨事怠惰者
　五曰用度不節　謂不計家之有無過為侈費者不
　　能安貧而非道營求者
　　　右件過失同約之人各自省察互相規戒小則
　　　宻規之大則衆戒之不聴則㑹集之日直月以
　　　告扵約正約正以義理誨諭之謝過請改則書
　　　扵籍以俟三犯則行罰其争辯不服與終不能
　　　改者皆聴其出約
禮俗相交
　禮俗之交一曰尊幼輩行二曰造請拜揖三曰請召
　送迎四曰慶弔贈遺
　　　尊幼輩行
　一曰尊者　謂長扵已三十嵗以上在父行者
　一曰長者　謂長扵已十嵗以上在兄行者
　三曰敵者　謂年上下不滿十嵗者長者謂稍長少
　　者謂稍少
　四曰少者　謂少扵已十嵗以下者
　五曰幼者　謂少扵已二十嵗以下者
　　　造請拜揖(凡三條/)
　一曰凡少者幼者扵尊者長者嵗首冬至四孟月朔
　辭見賀謝皆為禮見　皆具名帖用白紙摺幅楷書
　　少者曰侍生姓名再拜幼者曰晚侍生姓名頓首
　　拜或作學生契家子或姻戚則作忝眷或作拜謝
　　拜賀隨宜服色有官則冠帶諸生則儒巾襕衫餘
　　人角巾青直領辭見謂久出而歸則見逺適將行
　　則辭出入不及一月者否賀謝謂已有賀事當謝
　　人有慶事如夀且生子陞官受封起第之類則往
　　賀之凡當行禮而有恙故皆先使人白之或遇雨
　　雪則尊長先使人喻止來者
　此外候問起居質疑白事及赴請召皆為燕見　服
　深衣涼衫皆可尊長令免即去之
　尊者受謁不報　嵗首冬至具名令子弟報之如其
　　服
　長者嵗首冬至具名帖報之如其服餘令子弟以已
　名帖代行凡敵者嵗首冬至辭見賀謝相往還　用
　箋紙一小片書其上曰侍生姓名拜稍不敵則書友
　生知生鄉生辱交之類服色同上
　凡尊者長者無事而至少者幼者之家唯所服　通
　　名而敵者或用老拙老友之類或不通名可也敵
　　者燕見亦然
　二曰凡見尊者長者門外下馬俟扵外次乃通名
　　凡往見將入門必問主人食否有他客否有他幹
　　否度無所妨乃命展刺有妨則少俟或且退後皆
　　倣此若年少居顯官而乗轎者亦如之
　主人使將命者先出迎客客趨入至廡間主人出降
　階客趨進主人揖之升堂禮見再拜而後坐燕見不
　拜　旅見則旅拜少者幼者自為一列幼者拜則跪
　　而扶之少者拜則跪扶而荅其半若尊者長者齒
　　徳殊絶則少者幼者堅請納拜尊者許則立而受
　　之長者許則跪而扶之拜訖則揖而退主人命之
　　坐則致謝訖揖而坐若稍敵則相對行再拜禮凡
　　稱呼尊長曰老先生敵者相謂曰先生扵少者則
　　字之幼者則名之若異爵尊長曰老大人敵者少
　　者曰大人
　退　凡相見主人語終不更端則告退或主人有倦
　　色或方幹事而有所俟者則告退可也後皆倣此
　主人送至廡下則三辭許則揖而退出大門乃上馬
　不許則従其命　若送至大門讓尊長先已必隨行
　　在後毋得相並
　凡見敵者門外下馬使人通名俟扵廡下或㕔側禮
　見則再拜　稍少者先拜旅見則特拜
　退則主人請就階上馬　徒行則主人送扵門外凡
　少者以下則先遣人通名主人具衣冠以俟客入門
　下馬則趨出迎揖升堂來報禮則再拜謝　客止之
　　則止
　退則就階上馬　客徒行則迎扵大門之外送亦如
　　之仍隨其行數步揖之則止望其行逺乃敢入
　三曰凡遇尊長扵道皆徒行則趨進揖尊長與之言
　則對否則立扵道側以俟尊長已過乃揖而行或皆
　乗馬扵尊者則迴避之扵長者則立馬道側揖之俟
　過乃揖而行若己徒行而尊長乗馬則迴避之　凡
　己徒行遇所識乗轎者皆倣此
　若己乗馬而尊長徒行望見則下馬前揖己避亦然
　過既逺乃上馬若尊長令上馬則固辭遇敵者皆乗
　馬則分道相揖而過彼徒行而不及避則下馬揖之
　過則上馬遇少者以下皆乗馬彼不及避則揖之而
　過或欲下則固辭之彼徒行不及避則下馬揖之
　若扵幼者則不必下可也
　　　請召迎送(凡四條/)
　一曰凡請尊長飲食親往投書　諾則拜之辭則止
　既許赴至日黎明復遣子弟迎之既至明日親往拜
　辱若専召他客則不可兼召尊長如禮薄則不必書
　召敵者以書簡明日交使相謝召少者以書列客目
　明日客親往謝主人赴尊長召若有衆客則約之同
　往始見則拜其見召主人辭則止明日人親拜若主
　人預辭則書簡謝之非専召不拜赴敵者召始見則
　揖謝之明日具名帖謝之赴少者召始見以言謝之
　明日傳言致謝
　二曰凡聚㑹皆鄉人則坐以齒非士類則否若有親
　則别序若有他客有爵者則坐以爵不相妨者猶以
　齒若有異爵雖鄉人亦不以齒　異爵謂命士大夫
　　以上及京堂官皆是雖鄉人不敢與之序齒以尊
　　貴故也若主人之族有異爵屬卑幼者亦勿與席
　　或别席以禮之
　若特請召或迎勞出餞皆以専召者為上客餘為衆
　賔坐如常儀如婚禮則姻家為上客皆不以齒爵為
　序　凡一命齒扵鄉再命齒扵族三命而不齒惟祭
　　畢而燕雖有三命不踰父兄古禮也非専召毋及
　　異爵以全尊尊之義
　三曰凡燕集初坐别設卓子扵兩楹間置酒盃扵其
　上主人降席立扵卓東西向上客亦降席立扵卓西
　東向主人取杯親洗上客辭主人洗畢置盃卓子上
　親執注酌酒以注授執事者相揖再讓客西向主人
　東向遂執杯以獻上客上客受之復注酒以讓主人
　主人復舉杯獻客客受之置卓子上再拜興取酒東
　向跪祭興徧告飲扵同席者遂飲以杯授賛者遂拜
　主人荅拜　若少者以下為客則主人舉酒先祭飲
　　畢而拜主人受之若上客先不拜而飲主人勿強
　　此謂従俗
　上客酢主人如前儀主人乃獻衆賔命賛者取衆賔
　酒杯一一親洗之衆賔合詞以辭主人執注酌酒以
　次獻衆賔衆賔各受杯以授賛者各置扵席前若主
　人是尊長則衆賔固辭洗及執注賛者酌酒旅揖自
　置扵席前若是少者以下皆揖而跪飲主人止之則
　立飲飲遍乃就坐　若衆賔中有齒爵特異者則特
　　獻如上客之儀不酢
　若婚㑹姻家為上客則雖少亦荅其拜　以上禮兼
　　酌古今而行之如俗所謂三寳杯諸類皆宜革去
　四曰凡有逺出逺歸者則送迎之少者幼者不過五
　里敵者不過三里各期㑹扵一處拜揖如禮有飲食
　則就飲食之少者以下俟其既歸又至其家省之
　　　慶弔贈遺(凡五條/)
　一曰同約有吉事則慶之　冠子生子預登第進官
　　之屬皆可賀婚禮雖曰不賀然禮有曰賀娶妻者
　　盖但以物助其賔客之費而已
　有凶事則弔之　喪𦵏水火之類
　每家只家長一人與同約者俱往其書問亦如之若
　家長有故或與所慶弔者不相接則其次者當之
　二曰凡慶禮如常儀有贈物　用幣帛酒食果實之
　　類衆議量力定數多不過二三千少至一二百如
　　情分厚薄不同則従其厚薄
　或其家力有不足則同約為之借助器用及為營幹
　三曰凡弔禮聞其初喪(聞同/約䘮)未易服則率同約者深
　衣而往哭弔之　凡弔尊者則為首者致辭而旅拜
　　敵者以下則不拜主人拜則荅之少者以下則扶
　　之不識生者則不弔不識死者則不哭
　且助其凡百經營之事主人既成服則相率素巾素
　襕衫素帶(皆以白生/紗絹為之)具酒果食物而往奠之　死者
　　是敵者以上則拜而奠以下則奠而不拜主人不
　　易服則亦不易服主人不哭則亦不哭情重則雖
　　主人不變不哭亦變而哭之賻儀用錢帛衆議其
　　數如慶禮
　及𦵏又相率致賵俟發引則素服而送之　賵如賻
　　禮或以酒食犒其役夫及為之幹事
　及卒哭及小祥及大祥皆常服弔之
　四曰凡喪家不可具酒食衣服以俟弔客弔客亦不
　可受
　五曰凡聞所知之喪或逺不能往則遣使致奠就外
　次衣弔服再拜而送之　惟至親篤友為然
　過期年則不哭情重則哭其墓
　　　右禮俗相交之事直月主之有期日者為之期
　　　日當糾集者督其違慢凡不如約者以告扵約
　　　正而詰之且書扵籍
患難相恤
　　　患難之事
　一曰水火　小則使人救之甚則親往多率人救且
　　弔之
　二曰盜賊　近者同力追捕有力者為告之官司其
　　家貧則為之助出募賞
　三曰疾病　小則遣人問之甚則為訪醫藥貧則助
　　其養疾之費
　四曰死喪　闕人則助其幹辦乏財則賻贈借貸
　五曰孤弱　孤遺無依者若能自贍則為區處稽其
　　出納或聞扵官司或擇人教之及為之求婚姻貧
　　者協力濟之無令失所若有侵欺之者衆人力為
　　之辦理若稍長而放逸不檢亦防察約束之毋令
　　陷扵不義
　六曰誣枉　有為人誣枉過惡不能自申者勢可以
　　聞扵官府則為言之有方畧可以救解則為解之
　　或其家困而失所者衆共以財濟之
　七曰貧乏　有安貧守分而生計大不足者衆以財
　　濟之或為之假貸置産以嵗月償之
　　　右患難相恤之事凡有當救恤者其家告扵約
　　　長急則同約之近者為之告約正命直月徧告
　　　之且為之糾集而程督之凡同約者財物器用
　　　車馬人僕皆有無相假若不急之用及有所妨
　　　者則不必借可借而不借及踰期不還及損壊
　　　借物者論如犯約之過書扵籍鄰里或有緩急
　　　雖非同約而先聞知者亦當救助或不能救助
　　　則為之告扵同約而謀之有能如此者則亦書
　　　其善扵籍以告鄉人以上四條本出朱子損益
　　　藍田吕氏鄉約今取瓊山邱氏儀節以通扵今
　　　而又為約儀如左方
　凡預約者月朔皆㑹朔日有故則前期三日别定
　　一日直月報㑹者將㑹則先一日洒掃里社設香
　　案立戒諭牌扵其上若春秋二仲月改用祭社日
　　以便行禮或社未建設先聖神位扵鄉校正堂以
　　便行禮
　直月率錢具食　入約人衆毎一人不過一十文人
　　少則隨宜増之毋過五十文孟月朔具果酒三行
　　飯食一㑹餘月則去酒果或直設飯或米粉麵食
　　亦可
　㑹日夙興約正約副直月先率宗族皆衣冠俟扵鄉
　校同約者如其服而至　有故則先一日使人告扵
　　直月同約之家子弟及在鄉校童生雖未能入籍
　　亦許隨衆序拜未能序拜亦許侍立觀禮但不與
　　飲食之㑹或别率錢畧設㸃心别處
　里社鳴鼓三通約衆既集以齒為序立於門外東向
　北上約正以下西向南上教讀不與約正與齒最尊
　者正相向揖迎入門至庭中北面皆再拜　行禮以
　　約正與約副直月三人列扵左以次而東約衆尊
　　者長者列扵右以次而西少者幼者従尊者長者
　　之後社祝立扵香案之東賛鞠躬拜興拜興平身
　約正升堂上香降與在位者皆再拜　社祝賛詣香
　　案前約正升自阼階上香降賛鞠躬拜興拜興平
　　身
　乃誓扵神社祝抗聲以誓約正以下皆跪聴應命畢
　皆再拜乃出　社祝揚言曰約正某等敢率同約者
　　誓扵里社之神自今以後凡我同約之人祗奉戒
　　諭孝順父母尊敬長上和睦鄉里教訓子孫各安
　　生理毋作非為遵行四禮條件毋背鄉約齊心合
　　徳同歸扵善若有二三其心陽善隂惡者神明誅
　　殛衆荅曰若有二三其心陽善隂惡者神明誅殛
　　社祝賛俯伏興拜興拜興平身
　詣鄉校俟扵外次約正以下皆東向立教讀出迎西
　向立與約正三揖約正以下三讓乃入教讀約正三
　揖三讓升堂同約者皆従之　教讀升自阼階約正
　以下及同約者升自西階若無里社則教讀迎入誓
　扵先聖如前儀
　皆北面立約正揖教讀東上南面立教讀就位皆再
　拜教讀立扵位約正少進西向立約副直月社祝次
　其右少退直月引尊者東向南上長者西向南上
　　皆以約正之年推之後倣此西向者其位在約正
　　之右少進餘人如故若鄉校正堂設神位則以北
　　面為尊序次如前儀
　約正再拜凡在位者皆再拜　此拜尊者社祝不必
　　賛禮後倣此
　尊者受禮如儀　惟以約正之年為受禮之節若約
　　正是尊者則長者以下皆如少者儀可以類推
　退北壁下南面東上立直月引長者東面如初禮退
　則立扵尊者之西東上　此拜長者拜時惟尊者不
　　拜
　直月又引稍長者東向南上約正與在位者皆再拜
　稍長者荅拜退立扵西序東向北上　此拜稍長者
　　拜時尊者長者不拜
　直月又引稍少者東面北上拜約正約正荅之稍少
　者退立扵稍長者之南直月以次引少者東北向西
　北上拜約正約正受禮如儀拜者復位又引幼者亦
　如之既畢揖各就次　同列來講禮者拜扵西序如
　　初以上禮若冬日晷短或従簡便惟東西序齒相
　　向再拜
　頃之約正揖就坐　教讀正坐稍東南向約正坐堂
　　東南向約中年最尊者坐堂西南向約副直月次
　　約正之東南向西上社祝次之餘人以齒為序東
　　西相向以北為上若有異爵者則坐扵尊者之西
　　南向東上若鄉校正堂設神位則以南為上異爵
　　者東北向西上
　直月抗聲讀約一過教讀推說其意未達者許其質
　問扵是約中有善者衆推之有過者直月糾之約正
　詢其實狀扵衆無異辭乃命直月書之　能行四禮
　　者亦附扵善籍違者附扵過籍
　直月遂讀記善籍曰某能為某善能改某過能行四
　禮使人人若此風俗焉有不厚凡我同約當取以為
　法　或能使其族人為某善改某過行四禮則易其
　　辭
　善者興直月亦興揖善者善者對曰某實無所有乃
　勞過奬敢不加勉約正帥同約者北面序立再拜善
　者退居末位荅拜　或酌酒則先善者善者向尊長
　　三讓乃飲
　復位命執事者以記過籍徧呈在坐各黙觀一過三
　犯不改待他日誓扵里社鳴鼓罰之毋得輒揚其過
　　過者不服聴其出籍有大惡則言扵有司懲之
　既畢乃食食畢少休復㑹扵堂上鳴講鼓說書若歌
　詩或習禮射皆以鍾鼓為節　教讀說書一章或講
　　切要故事皆鳴鼓三聲若童生歌詩習冠昏祭三
　　禮及習鄉射禮皆鍾以宣之鼓以節之以聳衆觀
　　聴
　講論従容書丹而退　講論須有益之事毋得喧競
　　失儀言非所宜言及揚人過惡違者直月糾而書
　　之事既畢扵入約籍中姓名各押字扵其下謂之
　　書丹書丹畢教讀送至大門之外揖讓而退
　凡約正約副正本如士大夫立教明倫敬身以為鄉
　人取法出入道路見者拱立避路致敬毋得狎侮凌
　犯違者直月糾而書之　若能化行一鄉有司延至
　　後堂待以殊禮為特設位帥各鄉約正約副拜之
　　仍用花紅羊酒旌奬遇例先給與冠帶
　
　
　
　
　
　
　泰泉鄉禮卷二
欽定四庫全書
　泰泉鄉禮卷三　　　　　明　黄佐　撰
　　鄉校
凡在城四隅大館統各社學以施鄉校之教子弟年八
嵗至十有四者皆入學約正約副書為一籍父兄縦容
不肯送學者有罰有司毎考送儒學肄業非由社學者
不與　凡在城坊廂在鄉屯堡毎一社立一社學俱設
　扵閭巷民居聚處不必拘定道里須擇寛大地基建
　之其制前為大門大門之左為東塾右為西塾中為
　館堂後為寢環之以垣已經拆毁淫祠寺觀改建者
　約正丈量界至畫圖送官若有名無實有司查出治
　罪先年十一月約正約副沿門選擇俊秀子弟其有
　殘疾及猥劣者勿強多則百餘名少則三四十名俱
　序其年齒住居父兄籍貫以某為户書為一籍惟娼
　優𨽻卒之家不與若縦容驕惰不肯送學者罰之書
　扵過籍皆直月掌之一應事宜照教民榜行有司官
　吏里甲人等毋得干與攪擾
衆共推擇學行兼備而端重有威者送有司考選以為
教讀約正率錢具禮扵正月望後擇日開學預期遣人
齎書聘之届期乃躬迎之　約正率錢凡有子弟願入
　學者人各不過五十文多則紗一疋侑以羊酒少則
　布一疋侑以鵞酒書式曰鄉侍生某姓名頓首啟碩
　徳某先生道丈執事側聞先生學行純懿里閈欽仰
　之日久矣古者士大夫居鄉則推尊以為父師子弟
　従之逰而孝弟忠信之俗興焉茲某擇某月日敢以
　鄉校教事見屈葢欲一鄉童蒙觀感弗納扵邪啟其
　聰明養之以正他日成人克遵名教是大有造扵某
　也倘不遐棄則某榮幸之至敬因執事者以聞某年
　月日某再拜啟擇子弟能供事者齎赴其家再拜敬
　請教讀固辭復再拜以請俟諾乃復命除在城大館
　外俱用儒士不許罷閑吏役及非儒流出身之官或
　丁憂生員及因行止有虧黜退者其四方流寓扵此
　者蹤跡無常恐或梗化尤當精擇届期約正㑹各父
　兄躬詣其家再拜迎之退乃各盛服候扵社學門外
　諸生候而前至門讓主人入而右教讀入而左至階
　讓主人升自東階教讀升自西階至堂讓主人東向
　教讀西向行再拜禮師席南向主人各前布席席定
　諸生行四拜禮以次獻茶具飯畢辭而退就館入便
　室若有司備禮延聘在城大館亦令附近鄉約約正
　帥各父兄主其事
直月扵前一日列諸生長少之序掛扵門内東西兩壁
質明生徒至依序立扵兩階下約正約副入與教讀誓
戒社祝致辭出乃就坐開館　館堂設先聖位約正約
　副入與教讀上香行四拜禮畢社祝抗聲致辭曰凡
　預此㑹者以孝弟忠信為本其不順扵父母不友扵
　兄弟不睦扵宗族不誠扵朋友言行相反文過遂非
　者不在此位教讀拱手應曰諾社祝復抗聲致辭曰
　凡預此㑹者以立教明倫敬身為本其聞善不相告
　聞惡不相警禮俗不相交患難不相恤陽善隂惡二
　三其徳者不在此位約正約副皆拱手應曰諾謹受
　教相與揖遜而出俟先生就坐諸生以次執事賛禮
　乃升堂侍教其未冠者従俗總角已冠者平頭巾服
　絹布青圓領或直領不許用紵絲紗羅及違制服色
　出入不許騶従輿馬侍扵先生雖富貴冬毋爐夏毋
　扇坐毋用脚凳坐必依齒序若有貴賤相逺者亦當
　更處以存大體若先生起居及客至俱一體執事
施教以六行六事六藝而日敬敷之一曰早學二曰午
學三曰晚學約衆日輪篤實老成者二人平旦坐左右
塾以序出入食後復至日夕亦如之
　六行一曰孝二曰弟三曰謹四曰信五曰愛衆六曰
　親仁六事一曰洒二曰掃三曰應四曰對五曰進六
　曰退六藝一曰禮二曰樂三曰射四曰御五曰書六
　曰數俱詳見小學古訓
平旦施早學之教誦書正句讀　凡館堂設雲板平旦
　教讀出就位擊雲板三聲生入立兩階下㸃洒掃先
　以序入其餘軒舍以役人代之洒掃畢復降階立原
　位觀其執事恭謹者錄之怠忽者教而責之次輪賛
　禮者二人先升堂正揖分班立先生之前唱序立諸
　生以序兩班升堂正立唱揖分班圜揖就位静聲端
　立良久以觀徳容命執事者擊雲板命坐以次序坐
　務使従容嚴静良久命擊雲板命十人一班依齒序
　出就先生位前正立量其少長以小學古訓直白教
　之使力行扵身如曰君子便教之曰能學成好人便
　為君子不學成好人便為小人如曰舒遲便教之曰
　一行一動不須急遽輕佻務要従容和緩其温凊定
　省之類亦教之曰汝果能如此以禮待汝不能如此
　痛責不恕他如職分所能知能行者皆倣此令其口
　誦以上口為節乃命復位誦讀務貴熟不貴多如資
　性能記千字以上者只讀六七百字不得盡其聰明
　年小者只教一二句而止勿強其多記或用孝經三
　字經不許先用千字文百家姓幼學詩神童酒詩吏
　家文移等書以次讀大學中庸論語孟子然後治經
　句讀少差必一一正之退食擊雲板各以班出揖而
　退出館後察其有疾行先長及傲慢鄉里者責而教
　之
食後施午學之教歌詩或書數　凡復午學升堂如平
　旦儀就位立聴雲板命坐不必作對句用顔魯公字
　體㸃畫照洪武正韻楷書詩經鹿鳴菁莪闗睢四牡
　伐木棠棣蓼莪采繁采蘋南山有䑓緇衣淇奥抑諸
　篇有闗係可歌者各一篇或古體律詩絶句情性正
　音律和者各二篇毋得用金榜富貴等語亦十人一
　班教以六書法如象形諧聲之類若年小則教以認
　字必先其易者或書早學口誦者示之各寫倣書顔
　字一章令端坐直筆正書務寛緩整肅而有壯氣其
　有傾敧粗弱者責而教之先生品評既畢領回就位
　將所書風雅及古體律詩絶句或正音或越吟各讀
　成誦退食擊雲板如早學儀自後五日一次歌詩免
　寫字令善歌者為倡與衆同歌既成聲毎班十人歌
　扵先生之前用鐘鼓其餘簫笙琴瑟之類以漸教而
　和之未升歌者俱端坐静聴歌畢者復位其聲容温
　雅和平者賞之如躁俗悲淫者責而教之或五日一
　次學算數亦免寫字年稍長者教以九章算法年小
者以四方上下自一至十或自甲至癸或自子至亥等
　數授之
日夕施晚學之教温書習禮儀　凡復晚學如儀就位
　良久擊雲板命習禮毎班十人出先生位前東西向
　立東先出位北面立長東少西揖再拜畢復位西揖
　拜如儀退先生坐觀其容體恭敬舒遲者賞之鄙倍
　者責而教之如有善拜揖者免習仍教以子事父母
　禮如定省之類習禮畢各就位温習早學所讀書自
　後五日一次教以朱子小學及日記故事内古人嘉
　言善行一段如黄香扇枕陸績懐橘之類直白說之
　令其静黙諦聴抵暮擊雲板直日者徹先生書席如
　儀揖退諸生夜歸仍在燈下講誦當日所教即以所
　教之事事親事長處事接物先生與各父兄常常訪
　察如有徒能講誦不能力行者責而教之若冠禮昏
　禮祭禮射禮鄉飲酒禮士相見禮投壺禮皆用采色
　繪扵壁為圖指示之
諸生若有過失師友隨事規正毋使終陷扵惡　諸生
　過失小者為師者宜端坐相對終日不與之語以冀
　其改乃止若居家得罪父兄骨肉或出外得罪鄉黨
　朋友或自己所為有失即當直告扵先生朋友求知
　已過不宜以不善之禍自害其身
毎月朔望先一日晚設先聖牌位香案質明教讀帥諸
生行禮畢乃放假教以静坐月終類杳逃學者姓名具
帖聞扵直月　朔望拜先聖畢徹神位拜先生分班相
　拜而退是日放假教之静坐以求放心若遇鄉約㑹
　日拜畢仍留供事用次日放假或扵放假日演習諸
　禮或聴審音樂或倣釋奠之樂以舞勺或做干戚之
　制以舞象務養其耳目血脈使温醇恭敬不至拘迫
　彼必樂扵聽従而無嬉戲逃避之事若四時之祭及
　髙曾祖考忌日預期給假若無故而逃學一次罰誦
　書二百遍二次加朴撻罰紙十張三次撻罰如前仍
　罰其父兄其有好酒博奕逸逰驕縱者不帥教而悖
　逆非毁及干犯彛倫者重治之不改則送有司問罪
在城丁多有暇者以是為常鄉村務農丁少照例毎年
十月初開學臘月終罷各父兄務隆待師之禮　嵗晚
　罷館父兄帥子拜送各申待師之敬四時無事不許
　輕至社學求師請對其束脩務従俗加厚在城大館
　官給銀二十兩有司以禮待送在鄉則約正等率各
　父兄出穀及菜錢若待之不以禮及有始無終者必
　罰
為師者崇四術以教諸生鄉約㑹日則舉行焉
　一曰書　凡社學置籖筒鄉約㑹日講書一章須有
　　闗風化者先生講畢抽籖諸生以次出講俱用正
　　音約衆端坐拱聴毋得詰問譏笑若講小學日記
　　故事亦如之若律令大誥教民榜則許諸人請益
　二曰詩　凡社學置文公家禮禮器祭器如三加緇
　　布等冠香案祝版酒注盃盤之類并楷書四禮條
　　約揭扵壁鄉約㑹日行冠昏等禮畢許各父兄質
　　問教讀逐一講解喪禮難習有喪來問者宜考究
　　示之
　四曰樂　凡社學置樂器備八音畧如釋奠之數鄉
　　約㑹日或擊魯薛鼓之半以習投壺或擊魯薛鼓
　　之全以習射儀或習彈琴或習吹笙或審音扵言
　　如宫舌居中商口開張之類或審音扵聴如凡聴
　　宫如牛鳴竇中凡聴商如離羣羊之類或調聲詩
　　以比琴瑟或講究律吕大指皆可如有年長不習
　　舉業願來學樂歌詩者許與諸生同事
凡諸生有善者直月書扵善籍父兄名下待祭社㑹鄉
老約衆共以三物推舉之一曰性行二曰經義三曰才
能有司取入儒學則具以名聞中選多者免為師之人
雜泛差徭生員則優以廩膳既入儒學而以學荒行虧
見黜者罪其師
　　　右件出明道程子文集東萊吕氏學規及見行
　　　禮部學政參用崑山魏氏泰和歐陽氏社學條
　　　約而潤色之倘肯遵行必能正風俗得賢才而
　　　唐虞三代之治因可復也在城大館器用有司
　　　宜各措辦若閭巷荒僻不能盡如制者亦宜竊
　　　取其意務行扵鄉使風化有所禆益
教讀任一鄉風化與約正等公選扵衆推年髙有徳者
毎里一人類送在城四隅大館轉聞有司㸃作該圖鄉
老使専一在鄉聴訟管倉别無可推則約正約副内一
人為之又選其次者一二十人為衆鄉老開館之日楷
書諭俗六條勸民二事及四禮條件皆正句讀使之傳
寫各分投勸諭深山窮谷必至務多方以化導之諭俗
六條一曰教子弟以興禮義二曰禁火化以厚人倫三
曰闢異端以崇正道四曰敦朴儉以保家業五曰息爭
訟以免刑罪六曰化愚頑以息盜賊勸民二事一曰勸
農二曰勸孝
　諭俗文
　　某府州縣某處社學為諭俗事遵奉欽差巡撫
　　巡按分守分巡提學道各上司明文除遵依外
　　竊以人才之賢否係扵風俗風俗之美惡在扵
　　漸摩近見得本省係古南越地稱鄒魯民雜華
　　夷文獻固有源流淫邪尚當洗滌與其治於為
　　惡之後不若化於未惡之先況民秉彛本乎天
　　性好善惡惡皆出自然奈何閭閻有便安之習
　　教化無切實之功相染為風遂成弊俗苟不
　　曉諭丁寧何以轉移變化上司深愛爾民做
　　好人幹好事孝順父母尊敬長上和睦鄉里
　　教訓子孫守本分業為太平民不犯刑條何
　　等快活不致禍敗何等安康今乃愚信邪奸
　　好訟强凌弱衆暴寡淫侈耗財放縦敗家傷倫
　　亂俗有傷風教今上司欽奉勅諭興復民間社
　　學訓教童蒙以為育才之本其民間一切故弊
　　有碍勅例教法者悉行禁約區處合先曉諭汝
　　四民毋得有違違者送官問罪定不敢恕所有
　　諭目禁約開示於後
　　教弟子以興禮義
　　　　民生有欲非教不善方今聖明在上禮樂
　　　　大興茲欲一道徳同風俗必當後刑罰先
　　　　教化然學有大小始終今社學之設所以
　　　　正其始於先於是教以大人之學斯可成其
　　　　終於後凡為父兄者如有子弟年六七嵗至
　　　　十四嵗未冠者俱要送入社學社學之教不
　　　　専於念書對句務要教其愛親敬長隆師親
　　　　友習禮樂養性情守教法禁逰逸逺玩好戒
　　　　驕縦如此教之斯可變化氣質為大學之基
　　　　本今人空教子弟念書對對念得對得固是
　　　　子弟聰明但不知子弟情性何如氣質何如
　　　　事親何如交友何如手不執洒掃之事身不
　　　　習趨事之勞耳不聞正樂目不見正禮隨子
　　　　弟自家資質做去多有率意妄行習與性成
　　　　惡人同歸者也至扵入大學之時氣習已深
　　　　不復自知其非所以陷扵一偏而不能有成
　　　　者衆矣其間有能成者亦資質之美而已故
　　　　聖人有曰十室之邑必有忠信如丘者焉不
　　　　如丘之好學也立學之後不論文武貧富之
　　　　家皆一體遵依社學教條毋得違悖
　　　一立學之後汝四民如有能従教化朴實尚義
　　　　好詩好禮善處彛倫能和鄉里篤教子孫足
　　　　為一鄉敬信者許里中老而有徳者告扵社
　　　　學之師訪問得實書扵揚善簿内以待上司
　　　　查考以禮褒勸
　　　一父兄如有故違不送子弟入社學者上司定
　　　　行提問坐罪
　　禁火化以厚人倫
　　　　孝順父母是我太祖髙皇帝親口教詔汝
　　　　民第一件好事父母當初生我愛我如金
　　　　玉痛我如肺肝子一有病祈天禱地問卜
　　　　求醫廢寢忘飡惟恐子身不安子或湯爛
　　　　火傷即撫胸涕淚愛子之心人人如此為
　　　　人子者以父母愛我痛我之心去愛痛父
　　　　母何患不能孝順乎今於父母生時觸怒
　　　　得罪可殺可剮父母死日即火燒路棄可痛
　　　　可傷此固久安之陋習亦由有等師巫謬彰
　　　　邪説惑亂民心以西天為極樂火化為歸仙
　　　　不知西天是夷鬼之地父母何居火化乃炮
　　　　烙之刑父母何罪不思愛痛深恩顧乃以讐
　　　　報徳既煎熬其骨肉必飄散其神魂日後雖
　　　　有思親之時祭之不享哀之無益禽獸同歸
　　　　天人共怒家道凶亡子孫衰替皆本扵此自
　　　　今以後切須聴我教誨生時盡心孝順死後
　　　　隨力𦵏理葬者藏也欲人不得見也貧者穴
　　　　土藏棺存禮而已不許輕信風水禍福之說
　　　　及興發某房之說停藏父母至數十年不𦵏
　　　　以致屍棺暴露鴉飡狗食傷害天和變生瘟
　　　　疫惜哉痛哉曉諭明白聴者省之
　　　一民間有義舉助喪及周恤患難孤幼者里人
　　　　當報扵社學師書扵簿内待上司查賞褒勸
　　　一未𦵏者限一月𦵏畢違者里甲隣人族長呈
　　　　送本縣問罪如過限不呈上司訪出一體治
　　　　罪
　　闢異端以崇正道
　　　　禁止師巫邪術律有明條今有等愚民自稱
　　　　師長火居道士及師公師婆聖子之類大
　　　　開壇場假畫地獄私造科書偽𫝊佛曲揺
　　　　惑四民交通婦女或燒香而施茶或降神
　　　　而跳鬼脩齋則動費銀錢設醮必喧騰閭
　　　　巷暗損民財明違國法甚至妖言怪術蠱
　　　　毒採生興鬼道以亂皇風奪民心以妨正
　　　　教弊固成於舊習法實在所難容爾等
　　　　愚昧小民不知死生有命富貴在天且如
　　　　師巫之家亦有災禍病死既是敬奉鬼神何
　　　　以不能救䕶士夫之家不祀外鬼邪神多有
　　　　富貴福夀若說求神可以祈福免禍則貧者
　　　　盡死富者長生此理甚明人所易曉今我皇
　　　　上一新政化大啟文風淫祠既毁邪術當除
　　　　汝四民合行遵守庶人祭先祖之禮毋得因
　　　　仍弊習取罪招刑
　　　一禁約之後師長火居道士師公師婆聖子尼
　　　　姑及無牒僧道各項邪術人等各赴府縣自
　　　　首各歸原籍别求生理買賣故違者上司定
　　　　行拿問如律
　　　一民家只許奉祀祖宗神主如有私自奉祀外
　　　　神隠藏邪術者上司訪出問罪決不輕恕
　　敦朴儉以保家業
　　　　夫四民之家有千金之産者有一金之産者
　　　　奢者以千金而不足儉者以一金而有餘何
　　　　也奢者勉强隨人妄用無節口好肥身好懶
　　　　驕淫奸盜由此而至所以雖有千金亦必至
　　　　扵窮困儉者隨分守己節用省事減嗜慾務
　　　　勤儉循理避禍不至喪敗所以一金之家反
　　　　能長久而不困窮今之四民毎毎聘禮則虚
　　　　張儀物嫁女則多耀奩粧設酒則將無作有
　　　　鬭勝則借假為真只取一時好看不思日後
　　　　有無此愚偽之俗禍敗之機也何不反奢従
　　　　儉以圖長久受用不致眼下窮忙古人云人
　　　　能咬得菜根則百事可做此言極有理願爾
　　　　民思之念之無貽僣侈之罪
　　　一頒行四禮條件各宜遵行違者許人告首送
　　　　上司治罪
　　　一民間酒店賣酒假以賣酒為名實乃淫人取
　　　　利大傷風化違者上司定行訪拿治罪
　　　一服色居室婚喪祭𦵏有違國朝禮制者送官
　　　　治罪
　　　一為父兄者有宴㑹如元宵俗節皆不許用淫
　　　　樂琵琶三弦喉管畨笛等音以導引子弟未
　　　　萌之欲致乖正教違者拿送上司治罪其習
　　　　琴瑟笙簫古樂器者聴
　　　一不許造唱淫曲搬演厯代帝王訕謗古今違
　　　　者上司定行拿問
　　息争訟以免刑罪
　　　　近來風俗多好詞訟其故何也民不被教喪
　　　　失良心故也隂險詭詐是殺身之藥貪利害
　　　　人是斬身之刀强梁者不得好死教唆者到
　　　　底傷身賭博淫行者終身破敗剛忿不忍者
　　　　多致官司今特與爾民約凡有父子兄弟夫
　　　　婦不相親睦及争財異業以至飲酒博奕打
　　　　隣罵里教唆賭博奸淫盜惡謀為不善打㸃
　　　　誆騙等項以毎月朔望兩日相㑹里人扵里
　　　　社中有過失者許自陳說或族長隣人陳說
　　　　如小事有不平者衆人勸戒處置事闗大惡
　　　　者衆人明言責救如有不従擇老者數人同
　　　　至其家責勸如再不従許地方隣人同族長
　　　　赴各該衙門呈治如有互相容隠不行勸責
　　　　呈治者事發之日拿送上司治罪
　　　一里中如有能改過自新變惡為善以循禮教
　　　　者許里中老而有徳者告扵社學之師訪問
　　　　的實書於改過簿内以待上司查賞
　　化愚頑以息盜賊
　　　　近來各處地方往往為盜刦掠良民方今上
　　　　司留心教化爾民切宜體悉且為盜一事未
　　　　必盡是爾民之罪亦由平日養之無道教之
　　　　無術禮義不聞良心䘮失田疇旱潦而不知
　　　　賦役繁苛而不恤飢寒迫身不顧亷恥但求
　　　　一時之活不顧後日之誅於是惡染鄉閭財
　　　　動親戚强者得利富者坐分善者無依弱者
　　　　必死遂成大盜流毒四方其間弊病難以悉
　　　　舉今爾民於無事之時善心有時發見即當
　　　　自家思量我如此做賊固不勞耕作不煩税
　　　　役可以足食足衣且厯觀昔時為盜之家今
　　　　尚有㡬家得存不至絶滅者乎况且如今聖
　　　　明在上天下太平何不乗時歸化萬一不然
　　　　未免家散人亡縦使逃去别方亦是一生百
　　　　死肉膏草野骨餧狗猪終為無祀之鬼父母
　　　　妻子奔亡祖宗産業丢棄到此時節計拙心
　　　　回要做好人亦做不得豈不恨㦲若爾民自
　　　　謂實有勇力死亦不怕此便是至愚至蠢者
　　　　也千日殺人一朝必敗豈有做賊而能長久
　　　　者乎今吾深惜爾民樂於禍敗而不思求活
　　　　所以誠心直説明白曉諭使爾民従此向化
　　　　做箇好人取些安樂福夀豈不好過殺人為
　　　　盜東逃西避終遭刑戮者乎
　　　一上司欽奉詔書有能遵體各歸原籍耕種者
　　　　許爾自來聴教上司即與爾立社定鄉約使
　　　　爾各安生理曉諭之後如有能先來聴教者
　　　　上司定行重賞
　勸農文
　　某府州縣某處社學為勸農事遵奉欽差
　　巡撫巡按分守分巡提學道各上司明文除遵依
　　外竊以民生之本在食足食之本在農農不力則
　　不足以養養不贍則不足以教故先王之教其民
　　也因天地之性順人物之生分土受田統之以鄉
　　州黨族閭里而導之以孝友睦婣任恤故行不出
　　倫理之外士不出畎畆之間漢書曰餘子遣入序
　　室所謂餘子者父在則子餘兄在則弟餘故天下
　　生員皆名弟子其職在入孝出弟而所以教之者
　　在稼穡出作入息之期後世分教養為二故一登
　　講堂永恥民事有父兄荷蓑笠而子弟衣輕裘見
　　達官貴人雖惡人必竦然起敬見胼手胝足雖至
　　親而赧然愧之者是雖冠服如士人其孝友之實
　　曽不如塗之人矣見奉禮部學政勘合凡入學生
　　員必求子弟曽知稼穡有孝弟實行者取之仍查
　　篤實父老以耕讀為事者量加賞勞以廣子弟孝
　　友務本之心至扵興脩水利以便農民招徠流民
　　以辟土地責令有司著實舉行違者治罪為此誠
　　恐鄉民不知勤務農業理合先行勸諭今録朱文
　　公勸農條目開具於後
　　　一大凡秋間收成之後須趂冬月以前便將户
　　　　下所有田段一例犁翻凍冷酥脆至正月以
　　　　後更多著遍數節次犁杷然後布種自然四
　　　　泥深熟土肉肥厚種禾易長盛水難乾
　　　一耕田之後春間須是揀選肥好田段多用糞
　　　　壤拌和種子種出秧苗其造糞壤亦須秋冬
　　　　無事之時預先剗取土面草根曬曝燒灰旋
　　　　用大糞拌和入種子在内然後撒種
　　　一秧苗既長便須及時趂早栽插莫令遲緩過
　　　　却時節
　　　一禾苗既長稈草亦生須是放乾田水子細辨
　　　　認逐一拔出踏在泥裏以培禾根其塍畔斜
　　　　生茅草之屬亦須節次芟削取令净盡免得
　　　　耗土力侵害田苗將來穀實必然繁盛堅好
　　　　山原陸地可種粟麥麻豆去處亦須趂時竭
　　　　力耕種務盡地力庶㡬青黄未交之際有以
　　　　接續飲食不至飢餓
　　　一陂塘之利農事之本尤當協力興修趂未耕
　　　　種之時各將自己田畆開濬陂塘修築圩岸
　　　　毋至後時追悔莫及如有怠惰不趂時工作
　　　　之人仰衆列狀申縣乞行懲戒如有工力浩
　　　　瀚去處私下難以糾集即仰告縣官為修築
　　　　如官不即措置即告扵鄉約約正及鄉老别
　　　　為區處
　　　一桑麻之利衣服所資切須多種桑柘麻苧婦
　　　　女勤力養蠶織紡造成布帛其桑木毎遇秋
　　　　冬即將旁生拳曲小枝盡行斬削務令大枝
　　　　氣脈全盛自然生葉厚大餧蠶有功
　　　一本鄉貧民往往逃在他鄉者各家挨查招回
　　　　及時耕種
　　　一喫酒穿衣甚妨農事若不係祭祖祭社凶吉
　　　　聚㑹及造作屋舍之時俱不許喫酒其穿衣
　　　　俱不許長袍大衫
　　　一大凡農桑之務不過前項數條然鄉土風俗
　　　　亦自有不同去處尚恐體訪有所未盡更宜
　　　　廣詢博訪謹守力行只可過扵勤勞不可失
　　　　之怠惰傳曰民生在勤勤則不匱經曰惰農
　　　　自安不昬作勞不服田畆越其罔有黍稷此
　　　　皆聖賢垂訓明白凡厥庶民切宜遵守
　　　右件榜文勸諭民間各請體悉前件事理父兄
　　　教誨子弟子弟遵承教誨務熟本業耕耘收斂
　　　以養父母勿得惰逰賭博喫酒穿衣妨廢農桑
　　　庶㡬衣食給足禮義興行感召和平共躋仁夀
　勸孝文
　　某府州縣某處社學為勸孝事遵奉欽差巡
　　撫巡按分守分巡提學道各上司明文除遵依
　　外竊以五刑之屬三千而罪莫大扵不孝父母之
　　心本於慈愛子孫忤逆者不欲聞之官何也富貴
　　者恐貽羞門户貧賤者亦望其回心反哺故皆含
　　容隠受然父母吞聲飲恨之際不覺怨氣有感是
　　以世之不孝者或斃於雷或死於疫後世衰弱都
　　受天刑嗚呼王法可幸免天誅不可逃為人子者
　　可不孝乎為此誠恐村峒俚民及猺獞等未能知
　　悉理合先行勸諭毎朔望誓於里社有不孝者明
　　神誅殛今録勸孝文一道開具扵後
　　孝經曰用天之道因地之利謹身節用以養父母
　　此庶人之孝也此孝經乃聖人所作我太祖髙
　　皇帝教訓庶民孝順父母亦不過此意也凡各村
　　峒俚人猺獞俱係庶民你毎到春来便耕田夏
　　来便耘田秋熟及時收割禾稻冬閉及時修整
　　屋舍早起便幹家事晚睡莫出村鄉都看天時
　　幹爾生計此便是用天之道髙田種早低田種
　　晚隨地所宜栽種果菜硬泥築作垣牆軟泥燒
　　作磚瓦鋤得深濶砌作魚塘此便是因地之利
　　又念我身父母所生十月懐胎三年乳哺被人
　　殺害可惜父母負了深恩得忍且忍莫要打人
　　人亦打爾得休且休莫要殺人殺人人亦殺爾
　　常在家中莫出外去此便是謹身財物難得常
　　要愛惜食足充口不須貪味衣足蔽體不須奢
　　華莫喜飲酒飲多失事莫喜賭博好賭敗家此
　　便是節用毎日早起帶子弟向父母前作一揖
　　送上新茶一鍾早飯午飯晚飯都請父母上坐
　　與妻子旁邊看照飲食父母夜睡先去床前看
　　一看毎出門與父母説知作一揖歸來亦作一
　　揖如無父母早起即去隂靈神座前作一揖有
　　茶有飯都去供養如在生前一般如父母要作
　　歹事小心勸諫你能謹身便不憂惱著父母能
　　節用便不飢寒著父母能此二者即是孝順故
　　曰以養父母此庶人之孝也如不肯孝順父母不
　　犯王法便遭天刑我念古人詩與你聴古人詩云
　　世有不孝子浮生空碌碌不念父母恩何殊生枯
　　木百骸未成人十月居母腹兒身將欲生母身如
　　殺戮父為母悲辛妻對夫啼哭一日見兒面性命
　　喜再續母卧濕床席兒眠乾裀褥兒睡正安穏母
　　不敢伸縮全身在臭穢不暇思沐浴乳哺經三年
　　汗血計㡬斛病痛百千般求神與占卜出入必追
　　隨飲食従所欲一旦得好妻魚水情和睦父母責
　　一言含嗔怒雙目妻或罵百句陪笑不為辱父母
　　歸泉下兄弟分財穀不念父母骸焚燒𦵏山谷世
　　間如此人不異禽與畜慈烏能反哺羊羔猶跪足
　　天地雖廣大不容忤逆族早早悔前非莫待天誅
　　戮
　　　已上四件各用紙接續寫去四禮條件一張諭
　　　俗文一張以諭四民勸農文一張専諭耕户之
　　　民勸孝文一張一諭俚峒蠻民(俚音黎第四禮/條件見  一卷)
毎月約衆輪坐東西塾者稽考教讀善惡以聞扵直月
善者衆共加禮惡小則鄉約㑹日面戒勵之情重則公
同里排及本鄉在學生員共糾舉而斥之徇私妄言教
讀過惡者有司各提問治罪　教讀為一方師表宜衣
　冠不離扵身言笑俱不可苟亦不可奴顔婢膝趨承
　一應官司下同𨽻卒若有等自談聖賢行如狗彘或
　隂受財賄唆寫詞訟或恃官長禮貌挟此凌人或因
　師生名分動輒需索稍不如意立致訟端或因鄉黨
　私忿編排鄙俚詩謡黒夜匿名竄貼玷人徳行或因
　生徒不従勉强邀致不顧朋友情分鄉黨非笑凡此
　不惟不能化人而反賊夫人之子如有此等約正約
　副本圖老人以衆斥去之若來自異鄉者一體驅遣
　情重送官究問另選端謹之人代替若互相容隠及
　誣揑不以實事發俱各重究若教讀過惡小而可恕
　者量罰其束脩銀穀入社倉備賑
教讀常用勸諭鄉民毋妄興詞訟惟聴命鄉老亦毋得
輙以故違鄉約赴官司告擾其有能化導一鄉成俗者
約正約副等公舉其善呈聞有司待以殊禮非生員及
無官者遇例給與冠帶
　　　右件出朱子大全西山真氏文集及見行禮部
　　　學政崑山魏氏社學榜文莆田鄭氏社規其有
　　　不盡合鄉俗者許教讀言扵有司潤澤之務在
　　　可行勿為虚文已也
　
　
　
　
　
　
　
　泰泉鄉禮卷三
欽定四庫全書
泰泉郷禮卷四　　　　　　　明　黄佐　撰
　　社倉
凡社有學則有倉保甲時當看守立鄉老掌之與教讀
及約正等公同出納有司毋得干預抑勒
　各社除有倉去處若初創立者就於大户家借一大
　櫃或竹圍收貯滿則復置待積有息穀約正與管倉
　鄉老以漸區處立為厫座三間分囤新陳以便挨支
　使經乆堅固保甲四時巡察謹慎盜賊水火
儲蓄之法有三一曰公借二曰義勸三曰罰入
　公借者責償　凡官司出穀本謂之公借冬間教讀
　　同約正及管倉鄉老具領有司將預備倉穀准令
　　借支分貯各社聽民自便春散冬斂仍令每石收耗
　　息一斗積出本穀還官以里分濶狹人民多少為率
　　務在充足或一千石或二千石以上隨宜定數不足
　　則准令借支本衙門日逐問過詞訟贓罰紙價及税
　　契給引等項一應無碍官銀糴穀俟結局日以糴
　　本還官如遇地方水旱度知嵗事歉收就將此穀
　　賑貸竢豐年抵斗還官此等公借之穀俱官出付
　　照管倉鄉老具領定立限期責其償還見行事例
　　係約正人等舉殷實户領糴僉撥斗級管守選委
　　官員查盤敢有約正人等妄稱殷實意在誆騙久
　　借不還及通同斗級作弊者許教讀及管倉鄉老
　　檢舉送官司治罪若按朱子舊法公借米六百石
　　積至十有四年方以元數六百石還官餘見儲米
　　三千一百石以立社倉誠恐古今異宜在良有司
　　隨時斟酌
　　　右件雖係社倉本法但恐有司人品不齊交代
　　　不常收息之時吏胥行文易生奸弊與有司干
　　　預抑勒何異今定議惟聴約正與教讀從長議
　　　處姑存其條以竢君子幸毋遽舉行也
　義勸者賞善　凡軍民良善之家有願備穀或一石
　　十石不拘多寡送倉備賑者就赴有司告明領賞
　　義票一紙徑赴本鄉社倉交納後本人倘有過失
　　齎原得賞票到官一石二石者或犯責量免三石
　　以上者犯笞罪者量免十石以上者犯杖罪量免
　　只許一次原票銷繳若五十石者賞以花紅一百
　　石者賞以花紅羊酒二百石以上者賞以花紅羊
　　酒選其子弟一人充儒學生員一千石以上者照
　　例旌表門閭選其子弟二人充儒學生員原給與
　　義票遇杖罪量免其毎嵗收成之際除無田不拘
　　大小户沿門入穀一斗慳吝不與者值月紀其過
　　于籍
　　　賞票式
　　某府州縣為賞義事今據某坊廂鄉都屯堡某圖
　　良民某情願出穀若干石貯在社倉備賑仰管倉
　　人役依票收貯登簿鈐記仍出實收一紙連原状
　　付本告呈繳毋得隠瞞有孤善念須至票者
　罰入者免罪　凡鄉約中犯義之過罰穀五石輕者
　　或損至四石三石不修之過罰穀一石重者或增
　　至二石三石直月於過籍内註銷社學生逃學三
　　次者罰穀一石管倉鄉老照教民榜内事理聴訟
　　或承詞若告情虚願息者罰穀一石事輕者六斗
　　如被告理虧願息者罰穀二石事輕者六斗原告
　　情真者罰穀三斗俱社學移票入倉
　　　移票式
　　某社學教讀約正約副社祝某人等為鄉約事有
　　某里某人等該納(罰犯/沿門)穀共若干據送到學理應
　　貴倉收掌合令該管鄉老并應納人等送倉交納
　　煩照數收貯給票本老收照仍希回票過學以憑
　　查考庶不有誤須至票者
　　　計開
　　　　犯約穀若干　　童生犯逃穀若干
　　　　原犯穀若干　　被犯穀若干
　　　　沿門入穀若干
　　　回票式
　　某社管倉鄉老某人等為鄉約事准社學票送某
　　人等該(罰犯/沿門)穀共若干本倉依數收貯票給本倉
　　備照外理合回票知會煩為作數施行須至票者
　　　計開如前
出納之法有六一曰正斗斛二曰稽斂散三曰審借貸
四曰時糶糴五曰恤貧窮六曰賑荒歉
　正斗斛(一條/)
　　凡有司不理社倉事務約正人等豈宜坐視鄉人
　　窘乏各用義勸等法約正等公同校正斗斛許自
　　花押凡花押處用金漆抹過以防作弊
　稽斂散(八條/)
　　凡春散自二月至六月初止冬斂自十月至十二
　　月終止
　　凡耗蝕依邊方事例毎年每石許退耗蝕二升
　　凡耗息穀毎石一斗豐年照數斂收中饑減半大
　　饑則盡免
　　凡散斂等項數目約正約副社祝直月人各相輪
　　親冩或本人自冩冩畢於尾用自已花押鈐記毋
　　得疎畧及顧覔書手代冩恐生弊端
　　凡管倉鄉老置籌一百根毎散穀收穀只許兩人
　　入中門其餘並在門外不得近前挨拶攙奪直月
　　插籌次第出入
　　凡穀入倉時俱要乾圓潔淨毋得插帶糠粃沙土
　　及出納之時如有此等即係作弊不得収受根究
　　作弊之人送官懲治仍革退出社
　　凡管倉鄉老飯穀毎月一石簿籍筆墨錢毎年用
　　穀一石俱於息穀内動支
　　凡管倉人役那移隠瞞不登簿者多收穀數及安
　　貯不如法者查實送官計贓論罪加倍追償就貯
　　該倉以備賑濟
　審借貸(六條/)
　　凡鄉禮綱領内所定上中下户俱係富家三等之
　　下田不及一頃者為稍富無田而力農佃租嵗收
　　至五十石者定為稍貧無田而傭工衣食不充者
　　定為極貧毎遇青黄未接之際於保甲簿内稽查
　　非稍貧極貧之民不與給貸
　　凡借貸者於保甲牌内十人共具保結一紙責甲
　　總於冬収日催取還倉
　　凡借者有三士無恒産而有恒心者借力農者借
　　工商者借
　　凡不借者有三游手游食者不借素無信義而人
　　不肯保結者不借一次負欠者不借仍要送官追
　　革出社若能悔罪自納有保結者又准借支
　　凡遇春耕時有社内貧民缺種子者當告該甲轉
　　告約正人等立借票一紙借五斗以下不必起息
　　一石以上方起耗息一斗至冬收令各抵斗補倉
　　經收人役於原借票下註收訖二字約正收執先
　　鄉約二日類總於簿内註銷
　　凡遇豐年稍貧極貧人户不願請貸至十八月而
　　稍富以上户願借者聴亦具保結甲總依限催還
　　始不與借慮穀易竭終則許借慮穀易陳此乃時
　　措之宜違者必罰
　時糶糴(五條/)
　　凡倉穀先年藏者謂之陳當年藏者謂之新宜毎
　　年囤作一處挨陳以支支不盡則糶陳糴新使勿
　　至於紅腐若官軍月糧不足上司宜糴取給價還
　　倉
　　凡積穀既多常平之法可以間一行之穀賤時則
　　増價而糴穀貴時則減價而糶以利民
　　凡積穀既多富家請糶作本者扣除足一年支用
　　外許照時價糶與毎一石利息三斗用本甲保結
　　立數附簿冬收償還雖大饑不減因而誆騙者送
　　官重治
　　凡糴穀入倉挑脚搬運派約衆人各一石不足則
　　於息穀内動支顧覔
　　凡平糴法宜倣其意毎遇豐年分上中下熟三等
　　上熟之年毎户收一百石者斂十石中熟之年毎
　　户收三百石者斂十石下熟之年毎户收五百石
　　者斂十石不豐不歉之年惟沿門入穀及遇凶年
　　亦分三等小饑則發下熟之所斂中饑則發中熟
　　之所斂大饑則發上熟之所斂而糶之
　恤貧窮(三條/)
　　凡息穀既多當行義倉之法社内年長不能婚貧
　　死不能𦵏疾病不能醫及水火盜賊患難等項俱
　　量為救卹而不責償直月免於約衆科斂
　　凡社内鰥寡孤獨與殘疾無依者謂之窮民尤宜
　　憐恤息穀毎人月支三斗旋多旋増以九斗為率
　　凡流民入境乞丐者量與錢米天暑道路多渴者
　　施以茶湯皆於息穀内支
　賑荒歉(十二條/)
　　凡遇荒歉異常約正查社内貧民及流民多寡量
　　行造米或糶取錢及銀以濟其急或移民就粟或
　　轉粟就民隨宜斟酌十五嵗以上毎口日支米一
　　升十五嵗以下毎口日支米五合如不願米折錢
　　或銀與之若民口數多患其擁併令各家用紙半
　　幅上書某家口數若干合請米若干或錢若干實
　　貼各人門首壁上直月具數同各牌甲領出沿門
　　審實給散開數送社學約正等公同老人算結登
　　于文簿
　　凡官司賑濟多虛應故事難扵周徧或委非其人
　　以致冒名闗領詭名盜支等項情弊多端今鄉約
　　保正既行人各相識上中下三等富户及三等之
　　下俱平日素定牌甲分領又易周徧然猶有二慮
　　一曰遲緩二曰侵欺遲緩則餓死數多侵欺則民
　　不沾惠宜誓於里社互相誓戒敢有將米穀錢銀
　　領出而托故遲緩不行意在侵欺圖利銀或換以
　　低假錢或換以新破者約正教讀人等公共檢舉
　　革退出社仍送官重治
　　凡大荒之年倘人衆穀盡約正等當念人命闗天
　　不宜坐視與同約衆公共措置差人四散收糴米
　　豆歸本社内或依原價出糶或照前法賑給
　　凡流民大餓入境者作粥人給一碗粥要極稀毋
　　令至飽若時氣相染成病者預儲醫藥直月同保
　　甲沿路沿門給散死者作急顧人埋瘞毋令暴露
　　薰蒸
　　凡社内稍豐而鄰社大荒閉糴及糶而索價過多
　　者皆紀其過于籍以行罰若糾衆搶刦穀禾者保
　　甲嚴行巡察違者以強盜送官重治
　　凡遺棄小兒於道路責付無子之家收養長作義
　　男使用有慮他日父母認取推托不收者日支米
　　五合長充社夫不得歸宗
　　凡饑饉後民無牛者人給一具扵息穀内動支保
　　甲立數在簿冬收取回原價不許因而拖負
　　凡救荒有藥餌服之可以不饑曾經效驗者依方
　　修合人各給與扵息穀内動支
　　凡流民數多分與各保甲帶管毋令生變社内壇
　　屋圩岸橋梁道路之類相應修建者毎精壯五人
　　挾帶老弱五人派一排甲管之散處其人代為造
　　飯以便薪水免其自㸑各興工修建若一切不急
　　之工則皆停止流民既已存活願留者編入保甲
　　與之牛具種子趂時耕作其不願留者量給口糧
　　發回故鄊各書姓名扣算支過數目並發回年月
　　以憑查考
　　凡賑穀不足約正查本境内山林陂澤之利可資
　　以生者與教讀等具呈上司聴貧民流民擅取
　　凡凶荒之年要使男女相保約正等扵保甲内查
　　將昏而未成婚者減殺其禮責令完聚或出錢穀
　　助之於息穀内動支
　　凡凶荒之年以喪禮從事社學收藏樂器不得歌
　　詩奏樂社祭牲酒量行減省備賑
直月同保甲逐年収補倉厫簿書鎻鑰約正人等公共
分掌倉内屋宇什物管倉鄉老人等常切照管不得毁
損及借出他用損失者教讀同約正約副根究賠償一
應事宜聴從民便公共措置有司不得干預抑勒若儲
蓄出納之數嵗終各送文簿赴在城四隅大館以憑查
考情弊不明者各呈送治罪
　文簿式
　　某州縣某鄉圖某社管倉鄉老某教讀某約正某
　　約副某某社祝某會同鄉約保甲從公將某年分
　　儲蓄出納數目逐一開具于後
　　　一儲蓄
　　　　公借穀若干
　　　　　斂散支用各若干
　　　　　　扣算見在若干
　　　　　義勸穀若干
　　　　　　同前
　　　　　罰入穀若干
　　　　　　同前
　　　　　年　月　　　　　　日管倉鄉老某押
　　　　　　　　　　　　　　　社學教讀某押
　　　　　　　　　　　　　　　鄉約約正某押
　　　　　　　　　　　　　　　　　約副某押
　　　　　　　　　　　　　　　　　　　某押
　　　　　　　　　　　　　　　　　社祝某押
　　　　　　　　　　　　　　　保甲甲總某押
　　　　　　　　　　　　　　　　　　　某押
　　　　　　　　　　　　　　　　　　　某押
　　　借票式(借牛具等/項倣此)
　　某鄉保甲甲總某人名下貧民某人為因缺乏種
　　子情願央凂本甲某人等作保立票借到本社社
　　倉(起息穀㡬石/無息穀㡬斗)前去作種至秋成仍以乾圓潔淨
　　好穀抵斗還納責在甲總同保人催理決不敢負
　　今恐無憑立票約為照
　　　收票式
　　某處社倉管倉老人某為鄉約事今據甲總某保
　　人某帶同借穀貧民某到倉納還原穀若干石(息/穀)
　　(若干斗無/息則不書)収訖立此實収繳回貴學以憑查考須
　　至票者
　　　以上出朱子文集見行事例參用廬陽吳氏晉
　　　江曾氏莆田鄭氏社倉文移教讀與鄉約斟酌
　　　施行若有司假此勾提富民出穀催督糶糴因
　　　而索取贓賄者許鄉老照教民榜内事理公同
　　　約衆連名具呈上司糾舉其惡若能留心倉穀
　　　以朱子為法而因事被誣者衆共具呈保之
　
　
　
　
　
　
　
　
　
　
　
　
　
　
　
　泰泉鄉禮卷四
欽定四庫全書
　泰泉鄉禮卷五　　　　　　明　黄佐　撰
　　鄉社
　凡城郭坊廂以及鄉村毎百家立一社築土為壇樹
　　以土所宜木以石為主立二牌位以祀五土五穀
　　之神設社祝一人掌之　壇制宜量地廣狹務在
　　方正廣則一丈二尺狹則六尺法地數也髙不過
　　三尺陛各三級壇前濶不過六丈或倣州縣社稷
　　壇當北向繚以周垣四門紅油由北門入若地狹
　　則隨宜止為一門木柵常扃鑰之石主長二尺五
　　寸方一尺埋於壇南正中去壇二尺上露圎尖餘
　　埋土中神牌二以木為之硃漆青字髙二尺二寸
　　濶四寸五分厚九分座髙四寸五分濶八寸五分
　　度用周尺一曰五土之神在左一曰五穀之神在
　　右土者社也穀者稷也臨祭設扵壇以案卓盛頓
　　祭畢藏之其案卓各一各髙一尺一寸濶一尺九
　　寸長二尺三寸壇前具架懸鼔以偹行事集衆以
　　二祭禮神一曰祈二曰報以六號事神一曰告二
　　曰禱三曰誓四曰罰五曰禳六曰會約正人等預
　　行編定凡入約者毎嵗一人輪當會首　社祝督
　　令社夫常川潔淨壇所祭器用牲桶二鍋五口牲
　　匣二祝板一酒尊三各連幕酒勺一瓷􁑭六瓷楪
　　十二香鑪二盥盤一帨巾一主祭者有官則祭服
　　或冠帶無官者如其服祭品富鄉用一羊一豕酒
　　果香燭楮錢隨俗從宜貧鄉不過三牲之類人各
　　出銀二分貧者半分極貧者不必強之仍令與會
　祈用仲春
　　祭期用黄厯二月内社日
　　儀注前祭一日會首及預祭之人各齋戒一日會
　　首先遣執事者掃除壇所為瘞坎扵壇所之西北
　　方深取足容物會首洗滌厨房鑊器以淨室為饌
　　所至晚宰牲執事者以楪取毛血與祭器俱寘扵
　　饌所祭日未明執事者扵厨中烹牲社祝設五土
　　五穀神位扵壇上五土居東五穀居西設讀祝位
　　扵其後設引禮及諸執事人位又扵其後執事者
　　扵饌所實祭品扵楪内解牲體寘扵二俎寘酒扵
　　尊教讀書祝文扵紙祭品既備執事者各捧設扵
　　神位前燃香明燭自會首以下各服常服盥手入
　　就拜位立定執事者執壺扵尊中取酒立扵五土
　　神位之左引禮者唱鞠躬拜興拜興平身會首
　　以下皆鞠躬拜興拜興平身執事者取毛血瘞扵
　　坎中引禮者引會首詣五土神位前唱跪會首詣
　　五土神位前跪舉􁑭執壺者斟酒引禮者唱三祭
　　酒會首三次傾酒少許扵地訖引禮者唱俯伏興
　　平身執壺者詣五穀神位之右引禮者引會首詣
　　五穀神位前唱跪會首詣五穀神位前跪舉􁑭執
　　壺者斟酒引禮者唱三祭酒會首三次傾酒少許
　　扵地訖引禮者唱俯伏興平身引禮者唱詣讀祝
　　位引禮者取祝立於讀祝位之左會首詣讀祝位
　　引禮者唱跪會首跪唱讀祝社祝跪讀祝文訖興
　　寘祝扵案引禮者唱俯伏興平身會首俯伏興平
　　身引禮者唱復位會首復位引禮者唱鞠躬拜興
　　拜興平身會首以下皆鞠躬拜興拜興平身執事
　　者徹祭品社祝取祝文焚瘞扵坎所禮畢飲行會
　　飲讀誓文禮　祝文維某年某月某日某府州縣
　　某鄉某里某人等謹致祭扵五土之神五穀之神
　　曰惟神參贊造化發育萬物凡我庶民悉賴生植
　　時維仲春東作方興謹具牲醴恭伸祈祭伏願雨
　　𤾉時若五穀豐登官賦足供民食充裕神其鑒之
　　尚饗
　報用仲秋
　　祭期用黄厯八月内社日
　　儀注同祈禮
　　祭文同前惟改仲春東作方興作仲秋嵗事有成
　　恭伸祈祭作恭伸報祭
　　凡春秋二祭當遵古人社祈年報賽之禮務在精
　　誠不許扮神跳鬼以為盛會致使男女混雜有司
　　察其違者罪之
有事則告
　凡立鄉約延教讀編保甲建社倉皆告於社
　凡民自他境來初預鄉約保甲者謂之入社社祝以
　　告告畢乃書其姓名於籍其有犯約之過不修之
　　過罰而不悛者逐之出社告亦如之告畢約正等
　　公同約衆於籍除名
　凡告社祝鳴鼓三通約衆皆至立於壇前社祝唱跪
　　約正以下皆跪社祝抗聲告曰某年月日約正某
　　等為某事敢告于神惟神聰明正直好善惡惡凡
　　食此土之穀者孰不昭鑒尚冀黙相以底成功使
　　善者受福惡者受殃無作神羞告畢約正以下皆
　　再拜而出
有求則禱
　凡迎時雨寧風旱弭灾兵逺罪疾為一鄉致福祥去
　　痛苦者社祝必禱於社
　凡禱雨先一日齋戒約正等禁鄉内屠宰黎明帥約
　　衆詣社取齊社祝伐鼓十二聲用牲于社唱鞠躬
　　再拜平身約正以下皆鞠躬再拜平身約正詣讀
　　祝位跪社祝讀祝文曰維某月日鄉約正某等敢
　　禱時雨于五土之神五榖之神皇皇上天照臨下
　　土集地之靈神降甘雨庶物羣生咸得其所惟神
　　俯從民願某等不勝瞻望哀懇之至祝畢唱鞠躬
　　再拜平身約正以下皆再拜而出次旱禱亦如之
　　惟不用牲必得雨乃止若雨多求止雨則鳴鼓百
　　聲用牲於社祝曰雨已太多五穀不和人民失養
　　傷如之何社靈社靈幸為止雨調燮隂陽除民所
　　苦禮亦如之謝得雨及雨止俱用牲於社
　凡水火盜賊疾癘刑獄將至之時約正等令教讀直
　　述其事為祝文付社祝行禱禮害已不及乃用牲
　　于社
有疑則誓
　凡鄉約誓于社已見第二卷若鄉老聴一鄉之訟户
　　婚田土財貨交易等情不肯輸服與社倉出納保
　　甲疑難之類皆要質于社而誓之
　凡誓鳴鼓七聲社祝唱跪誓者皆跪社祝宣誓詞曰
　　某人為某事若有某情敬誓于神甘受天殃遭瘟
　　招禍凶于其身覆宗絶嗣滅其家門惟神其照察
　　之誓畢誓者三頓首而退
　凡鄉俗有社生錢者謂衆人合錢或銀若干總其數
　　告于神生此錢者出利息若干若此社神所與生
　　也用通財有無以惠于無窮理亦可行社祝掌其
　　數而誓之如前儀
有過則罰
　凡鄉約内有不修之過犯約之過及社學社倉保甲
　　諸人有犯者約正等督令什五之家公同甲總以
　　其人拱立于社伐鼓十聲社祝唱跪犯者跪抗聲
　　攻之曰某人有某過犯而不改罰贖汝罪入穀若
　　干于社倉尚冀汝自今改於其徳神降之休犯者
　　對曰某不肖少失教以辱先人以為族黨羞神將
　　降殃昭受大戮今聞過願修身改之再拜而退既
　　罰贖後五日不改約衆告于神逐之出社除名于
　　籍若不肯罰贖與事情重者教讀及約正等呈與
　　聞于有司其不聞于有司以致事發覺者治罪連
　　坐
　凡童生小過當罰與小事當罰其人甘受者不必詣
　　社行罰庶免凟神
　凡鄉人放犬豕雞畜之属縱容男女䙝凟壇所及私
　　停貨物者直月舉出執其人告于社量情罰之
有患則禳
　凡寺觀淫祠既廢修齋念經呪水書符師巫之徒終
　　不可化者難以誅戮若使其失所亦所不忍皆分
　　遣各社充社夫令社祝掌之毎遇水旱癘疫為人
　　患害之時使之行禳禮
　凡亢旱請雨畧依倣董仲舒法約正以下齋戒三日
　　以水日雩祭于社而請雨行禮如禱儀以土為龍
　　身皆黒而尾白長九尺使丈夫八人小兒八人皆
　　衣黑衣丈夫扛龍小兒讙呼曰烏龍頭白龍尾小
　　童求雨天公喜自北而南又自南而北乃歸于社
　　息焉復取五蝦蟇錯置社之中掘池方五尺深一
　　尺置水埋蝦蟇其中而閉之及雨則詣社行謝禮
　　用牲若雨不止及大水則縈朱繩于社伐鼓攻之
　　雨止水消謝如得雨儀
　凡鬼有所歸乃不為厲每社内立厲壇一所以祭無
　　祀鬼神毎嵗三祭皆先一日告于社約正主祭遵
　　制以里長僉名于祝春用清明秋用七月十五日
　　冬用十月一日俱行儺禮或十月不儺而移于臘
　　月謂之大儺
　凡儺用狂夫一人䝉熊皮黄金四目鬼面𤣥衣朱裳
　　執戈揚盾又編茅葦為長鞭黄冠一人執之擇童
　　子年十嵗以上十二以下十二人或二十四人皆
　　赤幘執桃木而噪入各人家室逐疫鳴鞭而出各
　　家或用醋炭以送疫若臘月大儺黄冠倡童子和
　　曰甲作食􁉗胇胃食虎雄伯食魅(句/)騰簡食不祥
　　(句/)攬諸食咎(句/)伯竒食夢(句/)強梁祖明共食磔死
　　寄生(句/)委隨食觀(句/)錯斷食巨(句/)窮奇騰根共食
　　蠱(句/)凡使十二神追惡凶(句/)赫汝軀拉汝幹節解
　　汝肉抽汝肺腸汝不急去後者為糧此乃古禮雖
　　孔子所不敢廢也後世此禮廢絶毎逢灾疾乃至
　　禳星告斗作諸無益其傷民財甚矣故今合時制
　　扵古以便民從俗
　凡祭厲用牲酒米飯紙燭皆隨俗宜約正等務從儉
　　致誠人出銀不過半分其貧不肯與者勿強祭徹
　　以分惠鄉之鰥寡孤獨社衆不必飲宴祭文曰某
　　府州縣某鄉某里社里長某人承本縣裁旨欽奉
　　皇帝聖旨普天之下后土之上無不有人無不有
　　鬼神人鬼之道幽明雖殊其理則一故天下之廣
　　兆民之衆必立君以主之君總其大又設官分職
　　扵府州縣以各掌之各府州縣又扵每一百户内
　　設一里長以細領之上下之職綱紀不紊此治人
　　之法如此天子祭天地神祇及天下山川王國各
　　府州縣祭境内山川及祀典神祇庶民祭其祖先
　　及里社土穀之神上下之禮各有等第此事神之
　　禮如此尚念㝠㝠之中無祀鬼神昔為生民未知
　　何故而没其間有遭兵刃而横傷者有死于水火
　　盜賊者有被人取財而逼死者有被人強奪妻妾
　　而死者有遭刑禍而負屈死者有天灾流行而疫
　　死者有為猛獸毒蟲所害者有為饑餓凍死者有
　　因戰鬭而隕身者有因危急而自縊者有因牆屋
　　傾頽而壓死者有死後無子孫者此等鬼魂或終
　　於前代或殁於近世或兵戈擾攘流移於他鄉或
　　人烟斷絶久缺其祭祀姓名泯没於一時祀典無
　　聞而不載此等孤魂死無所依精魄未散結為隂
　　靈或倚草附木或作妖為恠悲號於星月之下呻
　　吟扵風雨之時凡遇人間節令心思陽世魂杳杳
　　以無歸身墜沈淪意懸懸而望祭興言及此憐其
　　慘悽故勅天下有司依時享祭在京有泰厲之祭
　　在王國有國厲之祭在各府州有郡厲之祭在各
　　縣有邑厲之祭在一里有鄉厲之祭期扵神依人
　　而血食人敬神而知禮仍命本處城隍以此主祭
　　欽奉如此今某等不敢有違謹設壇於本里以三
　　月清明七月十五日十月一日率領某人等百家
　　聫絡於此置備羮飯殽物祭於本里無祀神鬼等
　　衆靈其不昧依期来享凡我一里之中百家之内
　　倘有忤逆不孝不敬六親者有奸盜詐偽不畏公
　　法者有拗曲作直欺壓良善者有躱避徭役靠損
　　貧户者似此頑惡奸邪不良之徒神必報扵城隍
　　發露其事使遭官府輕則笞決斷杖不為良民重
　　則徒流絞斬不得生還鄉里若事未發露必遭隂
　　譴使舉家盡染瘟疫六畜田蠶不利如有孝順父
　　母和睦六親畏懼官府遵守理法不作非為良善
　　正直之人神必達之城隍隂加䕶佑使其家道安
　　和農事順序父母妻子保守鄉里如此則鬼神有
　　鑒察之明我民無諂諛之祭靈其無私永垂昭格
　　尚享
　凡禳火灾必扵臘月大儺之時畧倣古八蜡禮告於
　　社祭先嗇及田神水神使人裝扮為獸面鳴鑼鼔
　　而噪迎猫迎虎而享之祝辭曰土反其宅水歸其
　　壑昆蟲無作草木歸其澤夫祀及水土則火不為
　　灾鼔噪震動則陽氣勝隂故合儺蜡為一便民従
　　儉也
有慶則會
　凡春秋二祭畢就行會飲會中先令社祝讀抑強扶
　　弱之誓其詞曰凡我同里之人各遵守禮法毋得
　　恃強凌弱違者先共制之然後經官或貧無可贍
　　周給其家三年不立不使與會其婚姻喪葬有乏
　　隨力相助如不從衆及犯姦盜詐偽一切非為之
　　人並不許入會讀誓詞畢長幼以次就坐盡歡而
　　退務在恭敬神明和睦鄉里以厚風俗
　凡正月元夕為嵗始臘月大儺為嵗終亦許會飲于
　　社教讀製相戒之詞以見無已太康之義或令童
　　生歌七月之詩一闋或習士相見禮或行投壺禮
　　或行鄉射禮務在雍容揖遜敦從古雅須用歌詠
　　勸酬使人觀感不得酣唱邪曲演戲雜劇以導子
　　弟未萌之欲若為貪圖口腹諠譁較論短長及科
　　逼貧人財物者衆共斥之
　鄉社之設正以明則禮樂幽則鬼神警動愚俗使興
　　起扵為善也有司宜加之意務令各鄉歡欣鼓舞
　　以從事毋得督迫以致擾民若有勢要拆毁覇占
　　約正人等須竭心力呈拒敢有阿怯詭合者神必
　　殛之
　　　右件出大明會典參以見行事例其間禮神事
　　　神務宜扵鄉俗隨時參酌舉行
　
　
　
　
　
　
　
　
　
　泰泉鄉禮卷五
欽定四庫全書
　泰泉鄉禮卷六　　　　　　明　黄佐　撰
　　保甲
　凡一社之内一家為一牌十牌為一甲甲有總十甲
　　為一保保有長為保長者専一倡率甲總防禦盜
　　賊不許因而武斷鄉曲推選才行為衆所信服者
　　充之或即以約正帶管　保甲本明道程子為晉
　　城令時保伍法也其法量鄉里逺近為保伍使之
　　力役相助患難相卹奸偽無所容孤㷀老疾者責
　　親黨使無失所行旅出扵其途者疾病皆有所養
　　及王安石行保甲法則督民操練使自備衣甲器
　　械天下始騷然矣故今以鄉約為主有可推選者
　　立為保長如無其人即以約正為之長聫乎總總
　　聫乎牌牌聫乎家大小相維善惡相核一社之内
　　惡少自無所容一遇盜警保長統率各甲防截追
　　捕其設置之費除粉牌所用者不多令一牌内十
　　家攢置外其扵鄉社前量行起立望臺土基亦令
　　社夫自築或起更樓一座則量行葢造買辦鑼鼔
　　及造册紙張之類俱約正約副與富家自備俱不
　　許科擾扵民立法大要在扵保安良善消弭盜賊
　　而已中間有愚昧妄自驚疑及隣鄉彼此平素不
　　和者鄉先生及教讀等務委曲開諭之仍各給告
　　示通知
　凡立牌有三一曰戒諭二曰沿門三曰十家
　戒諭者置于社
　一欽奉太祖髙皇帝戒諭立牌一面長一尺二寸廣
　　如之大書六語于上置于鄉社或鄉校行鄉約則
　　社祝讀之不必家至户到皆立此牌徒為文具
　戒諭牌式
　　　　　欽　　孝順父母　尊敬長上
　　　　　奉　　和睦鄉里　教訓子孫
　　　　　戒　　各安生理　莫作非為
　　　　　諭
　沿門者登于冊
　一各家俱用方尺紙牌照式明白書冩置門楣上以
　　便鄉老查考約正約副公同保長人等造冊次第
　　書之一様三本約正鄉老保長各執其一如約正
　　即為保長則一様二本毎家之後量留半頁以備
　　陸續開報
　各家門面牌式
　　某府州縣某處某鄉社(如寺觀庵/院亦倣此)
　　　一户某人(係某衛所某官下舎餘或某總小旗/甲下軍餘或某坊都某坊廂里長某)
　　　　　　　(下軍民匠竈等籍/若係僧道亦倣此)
　　　　男子㡬丁　某人(係官/吏)某人(作何/生理)
　　　　　某人(在某處/買賣)某人(係生/員)某人(有何/手藝)
　　　　　某人(見當/某役)　某人(有何殘/廢疾)
　　　　婦女㡬口(無則/不開)
　　一田若干畆該糧若干石斗
　　一房屋門面幾間(或自已置買或/典賃某人屋住)
　　一寄住客某人(係某府州縣人某年月日来家典/住或寄歇作何生理或在某衙門)
　　　　　　　　(幹某勾當或為人/傭工陸續開報)
　　一牛若干頭
　　一馬若干匹(已上三條/無則不開)
　　　右件除城内居人士夫羣聚禮義素明宜自有
　　　處不必編牌或都會繁華人烟輳雜則酌而行
　　　之城外不問闗廂鎮店不問軍衛有司不問庵
　　　堂寺觀不問深山窮谷通行開報冊除十嵗以
　　　下小兒不報十嵗以上者俱上牌冊凡五丁出
　　　一丁上十家牌輪當甲總葢取四人營運以治
　　　内一人守望以治外之意也大家則析如有人
　　　十丁則取二丁上牌有二十丁則取四丁上牌
　　　五十丁則取五丁上牌小家則併如止有人三
　　　四丁不足五丁者則相併之務足五丁之數保
　　　長約正約副教讀鄉老社祝之家俱免輪當甲
　　　總其寺觀庵院或㳺僧抄化或住持道衆俱要
　　　明開下落若在荒野園圃住居者則開係某人
　　　産業一體上冊若冊内無名即係鄉約不取保
　　　甲不容自外于王化者也衛屯營或獨設一地
　　　或與民相攙俱不得紛更軍民一體編告正軍
　　　并城操及跟某官常川役占者俱明白開除免
　　　上十家牌輪當甲總與社相近者即附入社内
　　　其各州縣及軍屯原設地方火甲營長等項俱
　　　仍舊以應承接逓及官府公事差遣其新編保
　　　長之屬各鄉以聞于在城四大館轉達有司優
　　　免身役毋致勞擾
十家者輪于甲
　一各家沿門開報小牌約正約副公同教讀編造成
　　冊乃以十家為一甲共為一大牌每五丁抽一丁
　　精壯者上牌輪當甲總十甲則為一保皆保長統
　　領之各甲不立甲頭者所以防脅制侵擾之弊也
　　惟使之日相輪當甲總則無弊矣
十家牌面式
　某縣某坊鄉圖第㡬甲
　　　上甲尾某人
　　　本甲一户某人　男子幾丁某人輪當甲總
　　　本甲一户某人　男子幾丁某人輪當甲總
　　　本甲一户某人　男子幾丁某人輪當甲總
　　　本甲一户某人　男子幾丁某人輪當甲總
　　　本甲一户某人　男子幾丁某人輪當甲總
　　　本甲一户某人　男子幾丁某人輪當甲總
　　　本甲一户某人　男子幾丁某人輪當甲總
　　　本甲一户某人　男子幾丁某人輪當甲總
　　　本甲一户某人　男子幾丁某人輪當甲總
　　　本甲一户某人　男子幾丁某人輪當甲總
　　　下甲頭某人
　　　右件十家共置一大牌照式開冩日輪一家當
　　　甲總沿門曉諭因而審察各家動靜但有面目
　　　生疎之人蹤跡可疑之事及違條約不聴勸諭
　　　者即行報官究治或有隠匿十家連罪
乃以八事糾察在社之民而勸懲之
　一曰遵戒諭　甲内俱要父慈子孝兄友弟恭夫和
　　婦順善相勸勉惡相規戒患難相恤出入相友小
　　心以奉官法勤謹以辦國課皆仰遵聖製戒諭之
　　意也但有不遵條約者務要互相勸導果不聴改
　　稟官罰治凡有水火盜賊俱要齊心併力救䕶
　二曰慎宥罰　甲内但有平日習為奸盜及窩通賊
　　黨容寄賊贓者同甲俱要首報在官許其改過自
　　新凡遇警竊即於此輩中挨查但有隠匿甲内坐
　　以知情重罪若有睹博無藉教唆健訟造言生事
　　詐稱名目恃強凌弱受人投獻或燒香聚衆習為
　　鬼教與私通外國透漏邊情而同甲不行勸阻及
　　勸阻不聴而不稟告官司者悉重加罰治其稔惡
　　不改者即便捕送官司明正典刑違者約正約副
　　保長一體連坐
　三曰聨守望　甲内各家輪當甲總者俱要備器械
　　置鑼鼓但有盜警一家擊鼓各家相連齊擊一巷
　　擊鼓各巷相連齊擊但聞警鼓各家男婦大小俱
　　執器械出於門首排立其丁壯上十家牌者遇有
　　奔賊即要齊出併力截捕但有後期不赴者同甲
　　舉告官司量加罰治其社前鑼鼓及懸於更樓者
　　聞盜發亂擊之旁村鄉社始聞者以一擊為莭次
　　二次三俄頃之間聲布百里皆發丁壯上十家牌
　　者嚴守險要故守望相連而盜賊無可逃也其或
　　藩籬太分爾汝太别東隣被盜而西隣閉户南村
　　殺人而北村袖手此家失盜而彼家接買此鄉捕
　　捉而彼鄉窩隠者事宜宻報四隅大館以憑稟官
　　懲治
　四曰時操練　甲内遇有盜警保長約正人等㸃閘
　　壯丁上十家牌者各執戈㦸聴閱練鳴鑼擊鼓以
　　操習之操必於早晨操已歸服舊業其不聴操練
　　者必罰
　五曰嚴約束　保内大小人家凡有故而出者須赴
　　約正保長處報知返則告銷俱不得輕自出入敢
　　有不告而出及朝在而夕遯者約正人等根究來
　　歴果涉違法送官懲治
　六曰稽去住　保内已經編造甲之後或有寄住客
　　商或有流移寓户或新近因飢荒各處逃來潛住
　　者俱不必逐離不時扵冊内陸續開報年終一併
　　通算計要見尚在者㡬人已去者幾人新來者㡬
　　人但有面目生疎之人蹤跡可疑之事即便阻逐
　　故縱者事發約正保長人等一體有罪
　七曰恤困窮　保内如有殘廢病弱及貧薄無倚之
　　人各責令親黨收養毋令失所如無親黨許編入
　　有財力之家壯丁内夾帶如一牌夫下有四丁強
　　壯者即夾帶殘弱一人於内凡守望備警仍量存
　　之不得需索帮補
　八曰防行旅　保内常禁宵行夜逰每一更三點禁
　　人行各於閭巷之間設為鹿角之類以斷行路仍
　　擊木柝以傳更及五更三點放人行即除去之其
　　有行旅止宿者除執節公使及官使或公差有明
　　文者不察外如國有大故遙聞寇戎大喪恐有姦
　　非則令合守閭巷如有過客異常雖單騎孤囊或
　　為僧道服飾變詐多端務使人不疑者決是盜賊
　　量行擒捕送官懲治若無干碍之人偶來宿歇則
　　道之出境或染疾病共養視之
　凡保長統領牌甲其法甚約其治甚廣盖軍民之均
　　編則紀綱之操縱可舉村社之詳明則公事之勾
　　攝可據丁力之多寡則糧差之分派可執生理之
　　虛實則行止之善否可稽牛馬之有無則賑濟之
　　等第可别往来之稽驗則訟獄之曲直可憑正長
　　之得失則里老之公私可分盜賊之有無則鄉村
　　之臧否可識彼此之聫絡則逃移之實數可查因
　　是而修之裒其多而益其寡則徭役可均因是而
　　修之連其伍而制其什則外侮可禦因是而修之
　　警其薄而勸其厚則風俗可淳因是而修之導以
　　徳而訓以學則禮樂可興小而一縣大而一州不
　　必更立法制固已如指諸掌矣凡有司宜與四隅
　　大館遙領鄉約著實舉行潤色而修舉之毋徒為
　　紙上虛言則治化可以不勞而致矣
　凡有寇變各保彼此相援有司亦出兵助之或張威
　　以挫其鋒或設伏以要其歸路務使以逸待勞不
　　為所詐寇平之日有司必加重賞
　凡立十家甲牌專為止息盜賊若使毎甲各自糾察
　　甲内之人不得容留盜賊上甲如此下甲復如此
　　城郭鄉村無不如此以至此縣如此彼縣如此逺
　　近州縣無不如此則盜賊亦何自而生夫以一甲
　　之人而各自糾察十家之内為力甚易使一甲而
　　容一賊十甲即容十賊百甲即容百賊千甲即容
　　千賊矣衆賊至扵千百雖起一縣之兵而剿除之
　　為力固己甚難今有司往往平日不嚴十家之法
　　及至盜賊充斥却乃興師動衆欲扵某處屯兵某
　　處截捕不治其本而治其末不為其易而為其難
　　皆由平日怠忽因循未嘗思念及此也自今務令
　　各甲各自糾察甲内有平日習為盜賊者除送官
　　外其或遇惡未稔尚可教戒者照依牌諭報名在
　　官令其改化自新時加點名省諭甲總輪流沿門
　　覺察如此則奸偽無所容而盜賊自可息矣
　凡保甲所以不行者其弊端有三一曰壯丁上牌人
　　懼僉名輾轉為軍甲可乙否不肯編造二曰保長
　　約正人之善静無能者不喜承當或有喜功生事
　　借此營私身有過惡借此掩覆則樂為之人心不
　　服建立不成三曰盜賊之徒犯約之過有告報在
　　官他日報讐反陷不測若有司於編造之時明出
　　告示破其疑惑有告報窩盜賭博非為等事給與
　　執照則人必樂扵行矣若保甲巡防戒諭著有成
　　効者縣官備禮親造其廬重加奬勵
　　　右件出陽明王氏保甲條約參以大學衍義補
　　　及保甲條件等書有司遙加領轄務以明道為
　　　法王安石為戒毋得指此科罰點閘以致擾民
　
　
　
　
　
　
　
　
　泰泉鄉禮卷六
欽定四庫全書
　泰泉鄉禮卷七　　　　　　明　黄佐　撰
　　士相見禮
士相見之禮介以厚其别詞以正其名贄以効其情儀
　以致其敬前期一日位扵堂庭及門立賔館(去堂/稍近)通
　贊(二/人)賔(引贊二人/奉贄一人)紹介(一人奉/贄攝)主(引贊二人/司贄一人)將命者
　(一/人)贄(冬用雉死雉也夏用腒乾/雉也左頭奉之今用書帕)
　儀節(通贊/唱)就位(主立堂東將命/者立其後稍南)紹介者入(自門外由/西階升堂)
　(下中立北面揖主/荅揖紹介致詞)某子紹介賔某子某相見(主揖紹/介荅揖)
　(退西上/東面立)將命者出(將命者出至東上西面立與紹介/對揖降階揖出門東西向立對揖)
　賔奉贄至門(賔贊引賔出自館奉贄者從至門/立賔後俱西向賔揖將命者荅揖)謂將
　命者曰某也願見無由達某子以命命某見(將命者/入𫝊命)
　(出對/賔曰)某子命某見吾子有辱請吾子之就家也某將
　走見(賔對/曰)某不足辱命請終賜見(將命者入𫝊/命出對賔曰)某不
　敢為儀固請吾子之就家也某將走見(賔對/曰)某不敢
　為儀固以請(將命者入𫝊/命出對賔曰)某也固辭不得命將走見
　聞吾子稱贄敢辭贄(賔對/曰)某不以贄不敢見(將命者/入𫝊命)
　(出對/賔曰)某不足以習禮敢固辭(賔/曰)某也不依扵贄不敢
　見固以請(將命者入𫝊/命出對賔曰)某也固辭不得命敢不敬從
　(將命/者入)迎賔(主贊引主/出自東階)主人出迎於門外(主賛/唱)鞠躬拜
　興拜興平身主人揖入門右(出以東為左/入以東為右)賔奉贄(奉/贄)
　(者以贄授/賔奉之)入門左(出以西為右/入以西為左)至庭鞠躬拜興拜興
　平身(主人拜/賔荅拜)受贄鞠躬拜興拜興平身(人君受贄於/堂今受贄於)
　(庭下人君也賔執贄鞠躬/立主拜訖賔乃授贄于主)送贄鞠躬拜興拜興平身
　(主執贄鞠躬賔拜訖/主乃付贄于司贄者)賔出(將命者從之/至門揖賔曰)主人請見(賔荅/揖)
　賔反見(主降自東階至門揖賔升/自西階當階揖升堂揖)賔主各就位(與言/始視)
　(面中視抱卒視面若不言立則視足坐/則視膝賔位堂西南面主位于東西面)盥洗(主賔贊/同唱)
　詣盥洗所(賔主相揖降至洗位主揖賔盥/訖賔揖主盥復相揖各復位)執事者薦
　脯醢(執事者各薦/畢奉酒畢)跪(賔主/跪訖)祭脯醢祭酒啐酒興徹脯
　醢(執事者/徹畢)主獻賔(執事者進酒/引主贊唱)詣賔席前(主賔贊/同唱)揖
　平身進酒(又同/唱)揖平身(主授酒于/賓主贊唱)飲酒(畢又/同唱)揖平身(主/贊)
　(唱/)復位(賔贊/唱)就位賔酢主(引賔/贊唱)詣主席前(賔主贊/同唱)揖
　平身進酒(又同/唱)揖平身(賔授酒于/主賔贊唱)飲酒(畢又/同唱)揖平身
　(賔贊/唱)復位(主贊/唱)就位賔退(主人送于門外/賔主贊同唱)鞠躬拜興
　拜興平身(賔就賔館主人入復位至是主人復見于/賔則主人反為賔而賔則又以主名俱面)
　(言不用紹介/及將命者)行復見禮(引主贊引主出至賔館門外/司贄者執贄隨至紹介攝儐)
　(入報主/主賔曰)鄉者吾子辱使某見請還贄扵將命者(主人/對曰)
　某也既得見矣敢辭(賔對/曰)某也非敢求見請還贄扵
　將命者(主人/對曰)某也既得見矣敢固辭(賔對/曰)某不敢以
　聞固以請於將命者(主人/對曰)某也固辭不得命敢不從
　(賔主相揖賔奉/贄入主贊唱)鞠躬拜興拜興平身(賔執贄鞠躬主/拜訖賔乃授贄)
　(于主賔/贊唱)鞠躬拜興拜興平身(主執贄鞠躬賔拜訖主/乃付贄于奉贄者出主)
　(人送于門外/賔主贊同唱)鞠躬拜興拜興平身(賔復入賔館/主人復于位)禮畢
　
　
　
　
　
　
　
　
　
　投壺禮
投壺之禮主(一人引贊二人/主黨子弟二人)賔(一人引贊二人/賔黨子弟二人)儐者(一/人)
　通贊(二/人)司正司射執壺(各一/人)執矢(二/人)司尊設豐(各一/人)
　司爵洗觶(各二/人)樂正司鼓司鐘司磬司琴司瑟(各一/人)
　司笙(二/人)歌生(六/人)
　壺一(頸脩七寸腹脩五寸口徑二/寸半容斗五升中實小豆)
　矢(以柘若棘毋去皮大七分長/如射矢多備損壞今用堅竹)
　儀節(通贊/唱)序立(主人立阼階上西面二贊者立主後/少南西面司鼓者立鼓後西面樂正)
　儀節(通贊/唱)序立(主人立阼階上西面二贊者立主後/少南西面司鼔者立鼔後西面樂正)
　(歌生司尊洗觶執爵者俱於洗盆之南少退西面序/立司射設豐執矢俱於西南東面與歌生相對立)
　儐者出接賔(儐者/應曰)諾(儐出本位横過就東階轉身直/出大門外西面立與賔揖賔東)
　(面荅揖儐由原道入/至主前北面立告曰)賔至(主引賛進主/前北面立曰)請迎賔(儐退/就本)
　(位主引贊引主由東階出門外主西面與賔對/立賔引贊並主引出與主引並立門内主引唱)鞠躬
　拜興拜興平身(主揖賔進賔荅揖賔贊引賔由西入/主贊引主由東先入一等道之及階)
　(揖升階及堂揖升堂至堂贊者各引賔主於東西楣/下對立主贊西者旋立主東西面賔贊東者旋立賔)
　(西東/面)鞠躬拜興拜興平身(贊者各進立賔主前俱東/西向賔贊唱就位主贊唱)
　(復位唱訖各引主賔/就位贊者退立如前)司射以下各就位(東班樂正等/與西班司射)
　(率衆執事徐北行就位司尊/由東階升堂中東西面立)主獻賔(主人由席西出/位篚取爵以降)
　(賔亦由席西出降並立於階上主/北面跪奠爵於地興鞠躬辭曰)免降(賔/曰)不敢不降
　(主跪取爵興與賔並降階主從阼階直下横過洗所/奠爵於篚賔由西堦直下對洗所轉向東行數步北)
　(面立/曰)免洗(主於洗所轉身/西面立荅曰)敢不致潔(主取爵洗洗畢/由原道與賔揖)
　(讓升階賔西階上北面拜洗主西面少退拜畢主詣/尊所司尊者受虚爵實酒授主主轉身下就阼階少)
　(進西獻賔賔北面拜主主少退興受爵主退阼/階北面拜送賔少辟興賔升席奠爵於席東)薦脯
　醢(贊者執脯醢由阼階授於主主受/脯醢横過西階對賔席直上親薦)設折俎(贊者捧/折俎至)
　(賔席授主主受設賔席由原道升席賓左手執爵以/右手祭脯醢祭畢奠爵於席西左手取脯醢嚌之)
　(餘者加于俎挩手取爵祭酒皆于席間祭畢執爵往/席西末啐酒啐畢遂降西階上跪奠爵於地興拜主)
　(亦降階荅拜/拜畢賔曰)㫖酒(主/曰)愧不嘉(賔跪取爵興卒酒以虚/爵授贊者賔拜既主荅)
　(拜拜畢/各升席)賔酢主人(賔由席西下就篚取爵降洗主亦/降賔由西階上北面跪奠爵於地)
　(興辭/曰)免降(主/曰)不敢不降(賔跪取爵興並降階賔由西/階直下轉身横過洗所奠扵)
　(篚主由阼階直下對洗/所少南轉身北面告曰)免洗(賔於洗所轉/身西面曰)敢不致潔
　(賔轉身南面取爵洗洗畢由原道過西階與主揖讓/升階主於阼階北面拜洗賔東面少退拜畢賔升尊)
　(所司尊者受虚爵實酒以授賔賔受爵就阼階獻主/主北面拜受賔少辟拜畢受爵賔退西階北面拜送)
　(主少辟拜畢主/升席奠爵席東)薦脯醢(贊者以脯醢授賔賔受之/從西階直詣主席親薦)設
　折俎(贊者奉折俎就主席授賔賔受奠主席復位主/左執爵右祭脯醢祭畢奠爵於席西以左手取)
　(脯醢嚌之反其餘於俎挩手取爵祭酒祭畢往席西/末啐酒啐畢遂降阼階上北面立飲飲畢以虚爵授)
　(贊者拜既賔降/階荅拜各升席)主酬賔(主從席西出就篚取觶獨降/洗升階實觶降阼階上北面)
　(跪奠觶于地興拜賔降西階荅拜拜畢主跪取觶興/卒觶跪奠觶興拜賔荅拜拜畢主跪取虚觶降洗賔)
　(立扵西階上不降不辭洗卒洗主升階詣樽所實觶/降就西階北面酬賔賔西階上拜主少退拜畢受觶)
　(主退阼階上拜送賔少退拜/畢各升席賔奠觶於席東)立司正(主人降席自南/方下階立庭中)
　(西面立揖/司正曰)監察儀法敢請吾子為司正(司正進立庭/中北而揖荅)
　(曰/)不敢當(主再/揖曰)敢固請(司正揖/荅曰)敢不惟命鞠躬拜興
　拜興平身(司正荅拜拜畢主人就席司正立扵西階/下横過洗所洗觶升阼階上北面立受命)
　(扵主主/揖之曰)請安扵賔(司正往西階北/面揖請賔曰)請安(賔揖/荅曰)敢辭(司/正)
　(再揖/請曰)敢固請(賔揖/荅曰)敢不惟命(司正反/告主曰)請安扵賔賔許
　(主應/曰)諾(司正實觶降自西階中庭北面跪卒觶奠觶/興拜興跪取觶興反奠扵其所立扵觶南)
　行投壺禮(司射自本位升西階過阼階/北面立受命扵主主揖曰)某有枉矢哨
　壺聊以樂賔子盍為我請之(司射/應曰)諾(横過階/揖賔曰)主有枉
　矢哨壺欲以樂賔敢請(賔揖/曰)㫖酒嘉肴主既賜矣又
　重以樂敢辭(司射復/于主曰)請樂扵賔賔不許(主/曰)枉矢哨壺
　不足辭也子盍為我再請(司射/應曰)諾(再詣賔/請曰)枉矢哨壺
　不足辭也敢固以請(賔/曰)某既賜矣又重以樂敢固辭
　(司射/曰)諾(復告/主曰)賔固辭(主/曰)枉矢哨壺不足辭也子盍為
　我固請(司射/曰)諾(復告/賔曰)枉矢哨壺不足辭也敢固以請
　(賔/曰)某固辭不得命敢不敬從(司射/曰)諾(復於/主曰)請樂於賔
　賔許(司矢者奉矢授主主西面司射奉中于西階上/北面司壺執壺于司射之西北面賔於西階上)
　(北面再拜主般還曰辟拜畢賔主各至兩楹之間俱/南面主授矢于賔主還阼階賔還西階主北面拜送)
　(賔般還曰辟主贊者進矢授主主進即兩楹間退反/位揖賔就筵筵皆南向東西相去容一弓如射物)
　設壺(司射於西階上與執壺者受壺東向來賔主筵/前度量置壺之處去賔主席各二矢半度壺畢)
　(還西階上取中稍進東面跪設之手執八/算以興其中亦實八算乃至賔席前請曰)順投為入
　比投不釋勝飲不勝者正爵既行請為勝者立馬一
　馬從二馬三馬既立請慶多馬(請畢至主前請亦如/之司射復下西階下)
　(北面令/賔黨曰)毋憮毋敖毋偝立毋踰言偝立踰言有常爵
　(告畢復往東階下告主黨亦如之告畢復/位樂正自本位升至西階北面告於賔曰)工歌備(告/訖)
　(相揖隨至樂生/前東面命曰)就位(樂生序升西階對賔原位立/司射升西階上北面告賔曰)請
　以樂樂賔(賔/曰)諾(司射降階少南/東面命樂正曰)請以樂樂賔賔許(樂/正)
　(自本位/應曰)當敬承(應畢升西北東/面命樂生曰)請奏采蘩間若一(樂/生)
　(同應/曰)諾(司射由本位升/階告賔主曰)矢具請拾投(司射東面立矢/有入壺者則坐)
　(而釋一算投壺亦如射禮三番而/止卒投司射執算以告賔主曰)左右卒投請數(釋/算)
　(亦如數射算二算為純一純以取一/算為奇遂以奇算告若右勝則曰)右賢扵左幾純
　(左勝/則曰)左賢扵右幾純(奇則/曰)奇(鈞則/曰)左右鈞(司射命/酌曰)請
　行觴(酌者/曰)諾(司射於西階/上南面曰)設豐(設豐者北行升堂跪/設于西序少南勝黨)
　(子弟取觶洗升酌跪奠/扵豐上興立豐西東面)飲不勝者(贊者各引賔主至/豐所勝者立扵豐)
　(南少東西面不勝者進豐前/北面跪取觶興少退告曰)賜灌(勝者/跪曰)敬養(引贊各/引賔主)
　(復位司射復/詣賔主前曰)正爵既行請立馬(馬各直其算毎一畨/勝立一馬如賔黨兩)
　(勝立二馬主黨一勝但立一馬/即以一馬助勝者為榮乃請曰)三馬既備請慶多馬
　(賔主/皆曰)諾(不勝者親往取爵酌酒至勝者席前親授爵/勝者拜授不勝者還本位拜送拜畢啐酒奠)
　(爵於席西司射復升/西階稍東北面請曰)正爵既行請徹壺(賔主/皆曰)諾(司射/曰)
　徹壺(又至豐前西/面命弟子曰)徹豐(又/曰)退中(執事者/皆應曰)諾(隨即/徹去)旅酬
　(司正於觶南/向立命工曰)合(樂工/曰)諾(通/唱)進醢(贊者取醢升自阼階/奠賔主前而降賔取)
　(席西之觶降阼階上北面以酬主主降席立扵賔東/賔跪奠觶扵地拜主主荅拜賔跪取觶興立卒觶仍)
　(實觶酬主于原位主拜受賔少退主受訖賔/于原位拜送主少退拜畢賔揖升席通唱)坐賔(司/正)
　(升自阼階北面立/受命扵主主曰)禮行已周子盍請坐(司正/曰)諾(遂適/西階)
　(北面立/揖賔曰)請坐(賔/曰)不敢䙝俎(司正反/命主曰)請坐扵賔賔辭以
　俎(主/曰)請徹俎(司正告/賔曰)主請徹俎(賔/曰)諾(司正降西階前/西面命弟子曰)
　俟徹俎(司正升立於序端賔降席北面主降席自南/方阼階上北面賔取俎還授司正司正降自)
　(西階以俎出授從者賔從之降遂立扵階西東面主/人取俎還授弟子弟子受俎降自阼階主人隨之階)
　(下西/面立)燕飲(主與賔揖讓升堂乃羞無算爵使人舉觶/卒觶不拜旅在下者於西階上如主人贊)
　(者賔黨之類執觶者/皆與旅受者皆不拜)徹脯醢徹尊觶(賔主皆降立扵/拜位引贊各立)
　(階下/以俟)徹席送賔鞠躬拜興拜興平身(相楫至門/外引各唱)鞠躬
　
　
　
　
　
　
　
　
　鄉射禮
鄉射之禮前期選善良敏達之士行之苟非其人無以
　觀徳賔(一/)主(一/)士(一/)衆賔(四/)三耦(六/)司射(一/)司馬(一/)
　儐者(一/)揚觶(一/)釋獲(一/)約矢(四/)樂正(一/)歌詩(六/)通贊
　(二/)引贊(賔遵主/各二)代執弓矢(賔遵主/等各一)張侯(二/)司罇設豐
　設楅設中洗觶執旌司鐘司鼓司磬司琴司瑟(各/一)司
　笙司簫(各/二)
　器數布侯一(上廣一幅長二丈下廣一幅長一丈八/尺上下次幅各廣一幅長一丈四尺中)
　(方一丈規革圎之/畫鵠四角畫彩雲)侯架一(用木竪兩柱髙三丈許柱/頂紅下用大石鼓坐之)
　弓一十六(上制長六尺六寸中制長/六尺三寸下制長六尺)決拾如弓數(決/以)
　(象骨為之著於右手大指以鈎弦開/體拾以皮為之著於左臂以遂弦)矢六十四(多備/以防)
　(損/壞)乏一(如屏風狀容謂之/乏為獲者禦矢)旌一(竿長六尺上為鳥首/綴之製以雜帛中綘)
　(縁邊以白獲/者執以唱中)朴一(木彫如劒狀射矢中/人則撻之司射所帶)楅(髙二尺廣/三尺兩端)
　(為龍首下為鱗交中横方木以當/矢凡十六孔孔容四矢飾以采色)鹿中一(髙一尺五/寸木刻跪)
　(鹿飾以采色背/設圎筩納籌)豐一(髙二尺刻木為跪/人形飾以采色)觶一(觶如大/盃容三)
　(升口徑五寸中深/四寸強底二寸)篚一(髙一尺五寸如竹笥/實觶之器也飾以紅)罇一(注/酒)
　(以飲不/勝者)斯禁一(髙五寸空其中坐酒罇/于上木質無足髹黒)籌八十(長一/尺八)
　(寸即算也所以為中/者計數乃十耦之算)洗盤一(水罍注水/以洗觶)案一(木質髙/二尺五)
　(寸許濶一尺六寸長五尺空其中以/坐罍置篚於右稜其四足髹以黒)鼓一鐘一磬一
　(各有/架)琴一瑟一(各有/卓)簫二笙二
　儀節(通贊/唱)序立(執事者各司其事儐由/東堦入北面報主曰)賔至請迎賔
　(主贊引主出門外賔/主相見主賔贊同唱)鞠躬拜興拜興平身(主揖賔進/賔荅揖賔)
　(贊引賔由西階入主贊引主由東階入䧬不入賔厭/衆賔皆入及階揖升階及堂揖升堂賔主東西相向)
　鞠躬拜興拜興平身賔主各就位(賔主贊各引賔主/就位儐由東階入)
　(北面報/主曰)遵至請迎遵(賔主士及衆賔各由東西/階出接門内主遵贊同唱)揖平
　身(主揖遵進遵荅揖遵贊引遵由西階入主贊引主/由東階入遵厭賔進次士次衆賔及階揖升階及)
　(堂揖升堂遵主東西相/向賔與士及衆賔稍退)鞠躬拜興拜興平身賔主以
　下各就位(遵主贊各引遵主賔士衆賔/隨就位訖司鼓者三擊鼔)司馬以下各
　就位(就/訖)請射(司射自本位由司馬之南還楅後適堂/西袒決遂有司授弓乗矢司射受之左)
　(執弣右執弦乗矢左鏃/行及楹凝立面賔告曰)弓矢既具有司請射(賔荅/曰)某
　不能為二三子許(荅訖相揖又/面主告曰)請射于賔賔許(告訖/相揖)
　(司射降自西階/面西命弟子曰)納射器(命訖/復位)司馬延射者于庭(司馬/受弓)
　(自本位北行至楅/前南面大聲揚曰)賁軍之將亡國之大夫與為人後
　者不入其餘皆入(延畢/復位)揚觶者升(揚觶執觶/北面立俟)揚觶(然/後)
　(揚/曰)幼壯孝弟耆耋好禮不同流俗修身以俟死者在
　此位(揚訖與賔遵主士衆/賔相向揖畢又揚曰)好學不倦好禮不變耄期
　穪道不亂者在此位(揚訖揖/如前)揚觶者退(司射比耦/命上射曰)某
　御于子(命訖相揖/命下射曰)子與某射(命訖相揖命二耦三耦/如之命訖復位司馬自)
　(本位東出/南面命曰)張侯(又命/曰)獲者倚旌于侯中(俟獲者退立/乏後司馬復)
　(位樂正/命曰)工遷樂(司射執弓矢自本位/出復立三耦前命曰)三耦各與其耦
　讓取弓矢就位俟射(命訖相揖司射復位三耦隨降/堂西階袒決遂弟子左執弣右)
　(執弦授弓矢三耦受/畢立于司馬之西南)誘射(司射由本位六揖進階不/去旌發四矢訖左手執弓)
　(弝右手執弓弦南面揖揖如升降階出于司馬之/南改取一矢横挾于弓適階取朴搢之以復位)行
　初射禮(司馬自本位/出南面命曰)獲者執旌以負侯(司馬復位司/射執弓横挾)
　(一矢至三/耦前命曰)三耦以次升射(命訖相揖司射復位俟初/耦行至射處履物立定司)
　(馬出位執弓由上射之後/立于兩物間揚弓命曰)去侯(獲者執旌許諾退立/乏後東面坐偃旌興)
　(司馬出于下射之南還上射之後降自/西階司射出相左揖北面戒上射曰)無射獲無獵
　獲(戒訖相/揖復位)發矢(每中一矢獲/者一舉曰)中(射畢揖降次耦相左升/射三耦射畢司射去朴)
　(北面告/于賓曰)三耦卒射(告訖揖司射搢朴復位司馬升/相左揖至兩物間推弓命曰)約矢
　(又命/曰)獲者執旌以負侯(獲者執旌許諾負侯而立司馬/降至階中北面立于楅位命曰)
　設楅(俟約矢委矢畢取/撫矢而乗之復位)行再射禮(司射自本位至階西/去朴升階北面對賓)
　(請/曰)有司請再射(賓荅如前荅訖相揖/又適東階告主曰)請再射于賓賓許
　(告訖相揖復/面賓請曰)敢請射(賓相揖復至東/階面遵請曰)敢請射(遵相揖司/射復面主)
　(告/曰)遵賓皆與射請與賓射(請訖揖復/告賓曰)主與賓為耦(請訖/揖復)
　(告遵/曰)士某御于遵與遵為耦(請訖揖復/告衆賓曰)衆賓降就三耦
　位俟射(請訖相揖降階搢朴俟士衆/賓降就三耦位比衆耦曰)士某與遵為耦(比/衆)
　(賔/曰)某與某為耦某與某為耦衆耦執弓矢各就射位
　(司射命訖相揖復位俟各降就射/位司射自本位進至三耦前命曰)三耦以次取矢(命/訖)
　(揖司射復位俟取矢畢司射/又出本位進三耦前命曰)三耦以次升射(命訖揖/司射復)
　(位初耦升射六揖履物如前/俟立定司馬如前揚弓命曰)去侯(獲者許諾退立如/前司馬復位司射)
　(去朴相左/面賔告曰)請釋獲以紀勝負(賔荅/曰)諾(荅訖揖司射降/搢朴北面命曰)
　設中(司射進由堂下/北面戒上射曰)不貫不釋(戒訖揖/復位)發矢(耦射如/前或中)
　(則獲者一/舉旌曰)中(三耦射畢司/射去朴請曰)賔主取弓矢升射遵就耦
　取弓矢俟射(請畢揖降階搢朴復位賔主遵士衆賔/各降取弓矢升射畢各復位訖釋獲者)
　(由中南升西/階下告賔曰)左右卒射(告訖揖復位司馬約矢撫矢/如前司射去朴立中位南視)
　(算釋獲者告算/如右勝則曰)右賢于左㡬純(如左勝/則曰)左賢于右㡬
　純(如左右各/一算則曰)左右均(告訖揖/復位)飲不勝者(司射自本位/出北面命曰)
　設豐(又東面/命曰)洗觶(又命/曰)升堂酌酒(司射搢朴至三耦/前命三耦及衆賔)
　(曰/)勝者執張弓不勝者執弛弓各就射位(命訖揖司/射復位俟)
　(各弛弓進立射位司射/至衆耦前西面命曰)勝者揖不勝者升取觶立飲
　(命訖揖司射復位初耦進揖如升射及階俟立飲畢/次耦相左升飲如之三耦亦如之賔主遵士衆賔俱)
　(飲/畢)行終射禮(司射自本位至西階/去朴升階面賔請曰)有司請終射(賔荅/如前)
　(揖適東階/上告主曰)請終射于賔賔許(告訖揖降階搢朴/命三耦及衆賔曰)衆耦
　降執弓各就射位(命訖揖復位俟衆耦降/就射位訖司射復命曰)三耦以次
　取矢(命訖揖復位三耦取矢如前司射適/西階去朴升階立兩階中北面請曰)賔主執弓
　取矢遵就耦執弓取矢(請訖揖司射降階搢朴復位/賔主遵本位相揖降各執弓)
　(取矢畢司射至/三耦前命曰)三耦以次升射(命訖揖司射復位三/耦如前樂正自本位)
　(升告/賔曰)工歌備(告訖相揖隨至歌/生前東面命曰)就位(命訖復位司馬/執弓升堂揚弓)
　(命/曰)去侯(司馬復位司射相左/如前去朴告賔曰)請以樂樂于賔(賔荅/曰)命
　某不敢辭(告訖揖至東階/東北告主曰)請以樂樂于賔賔許(告訖/揖降)
　(西階下搢朴少南/東面命樂正曰)請以樂樂于賔賔許(樂正/荅曰)敢不敬
　承(命訖揖復/戒上射曰)不鼔不釋(戒訖揖司射復位樂正自/本位升東面命樂生曰)樂
　奏采蘩之詩(樂生/應曰)諾(樂正/復位)發矢(上射將發矢擊鐘歌/于以二字上射發一)
　(矢歌采蘩二字下射發一矢中則獲者舉旌釋獲者/置算俱如前射畢執弓如前三鼔畢次耦相左如前)
　(三耦射畢司射/去朴北面請曰)賔主取弓矢升射遵就耦取弓矢俟
　射(請訖搢朴復位賔遵主中則獲者釋獲者鐘/鼔歌者俱如前射畢復位釋獲者告賔曰)左右
　卒射(告訖揖復位司馬約矢撫/矢如前釋獲者報算如前)飲不勝者(司射自本/位至西階)
　(下東面/命曰)洗觶(又命/曰)升堂酌酒(司射執弓搢朴至/三耦衆賔前命曰)勝者
　執張弓不勝者執弛弓各就射位(命訖揖復位俟衆/耦至射位又命曰)勝
　者揖不勝者升取觶立飲(命訖揖復位衆升/飲畢司射又命曰)衆耦執弓
　就位(就訖又/命曰)三耦以次取矢(取訖司射/去朴請曰)賓主執弓取矢
　遵就耦執弓取矢(取訖司馬/南面命曰)釋侯(又命/曰)退旌(又至楅/前命曰)退
　楅(司射去/朴命曰)設豐者徹豐(又命/曰)洗觶者取觶(又命/曰)設中者
　退中釋獲者斂算(司射/隨退)送賓(樂正/命曰)樂奏采蘩之詩(命訖/復位)
　(歌奏主揖賓賓荅揖次遵次/士次衆賓送至門外引贊唱)鞠躬拜興拜興平身(三讓/而退)
　(主入門内/儐入報曰)賓不顧矣禮畢(天寒日短行終射禮畧/去取矢飲不勝者二節)
　
　
　
　
　
　
　
　
奏樂音法
　鐘(高七寸上徑四寸七分口徑四寸九分撃特鐘以/起衆音凡歌與絲竹之聲字皆隨之所謂金聲也)
　　(者始條/理也)
　磬(後長九寸濶四寸九分前長一尺三寸六分濶三/寸五分俱厚一寸一分凡先擊鐘以宣一字之音)
　　(待其既闋則擊特磬以收所/謂玉振之也者終條理也)
　琴(徽一十有三用則以第七徽其第一絃黄鐘律合/字應之左手中指按右手中指勾第二絃太蔟律)
　　(四字應之左手食指按右手中指勾第三絃林鐘/律尺字應之左手大指按右手食指剔第四絃七)
　　(徽半仲吕律上字應之左手無名指按右手中指/勾第五絃南吕律工字應之左手大指按右手食)
　　(指剔第六絃黄鐘清律六字應/之左手大指按右手食指剔)
　瑟(絃長一丈内外各十二以朱中一絃名君絃以黄/總二十五絃各設一柱游移前後以和其音外十)
　　(二絃用右手食指鼓内十二絃用左手食指鼓外/第一絃黄鐘律以合字應之用右手食指順勾凡)
　　(鼓此字必與内第一絃六字並鼓取清濁相應二/三絃太蔟律以四字應用右手食指連勾六絃仲)
　　(吕律以上字應右手食指順勾七八絃林鐘律以/尺字應用右手食指連勾九十絃南吕律以工字)
　　(應用右手食指連勾内一絃黄鐘清律以六字應/用左手食指順勾餘十一絃與外絃音律指法相)
　　(同凡鼓四上尺工字外内/絃亦並鼔皆取清濁相應)
　笙(第一管第三管第七管第十一管皆南吕律以工/字應凡吹工字以此四管用左右手大指及食指)
　　(按其孔餘孔皆開第十二管第十五管林鐘律以/尺字應凡吹尺字以左手食指及中指按其孔餘)
　　(孔皆開第二管第十管仲吕律以上字應凡吹上/字以左右手大指按其孔餘孔皆開第四管第八)
　　(管第十一管太蔟律以四字應凡吹四字以右手/食指及左手大食指按其孔餘孔皆開第十三管)
　　(第十四管黄鐘清律以合六二字應凡吹合字必/吹六字吹六字必吹合字亦取清濁相應以左手)
　　(食指及中指按/其孔餘孔皆開)
　簫(前五孔後一孔通六孔各徑二分口開半竅名山/口直而吹之後一孔黄鐘清律以六字應之凡吹)
　　(六字只開此孔前五孔皆閉其第二孔南吕律以/工字應凡吹工字此孔與下四孔皆開餘皆閉第)
　　(三孔林鐘律以尺字應凡吹尺字此孔與下三孔/皆開餘皆閉四孔仲吕律以上字應凡吹上字此)
　　(孔與下二孔皆開餘皆閉第六孔太蔟律以四字/應凡吹四字只開此孔餘皆閉惟黄鐘律六孔皆)
　　(閉以合字應之下有一孔相通/吹者宜緩取其音斯悠揚不迫)
　鼓(每奏樂一句以槌擊者/二但節奏従容為佳)
　　按古詩樂音既不可攷今唯以大成樂諧之盖昭
　　代制作於斯為正
　詩樂音律
　　于(太/四)以(南/工)采(林/尺)蘩(仲/上)于(太/四)沼(仲/上)于(林/尺)沚(仲/上)于(南/工)以(林/尺)
　　用(仲/上)之(太/四)公(林/尺)侯(仲/上)之(黄/合)事(太/四)于(黄/合)以(太/四)采(仲/上)蘩(林/尺)
　　于(南/工)澗(林/尺)之(太/四)中(仲/上)于(黄清/六)以(南/工)用(林/尺)之(仲/上)公(林/尺)
　　侯(仲/上)之(黄/合)宫(太/四)被(太/四)之(仲/上)僮(林/尺)僮(仲/上)夙(太/四)夜(黄/合)在
　　(仲/上)公(太/四)被(南/工)之(林/尺)祁(仲/上)祁(太/四)薄(黄/合)言(太/四)還(仲/上)歸(太/四)
　　　按作樂之節以鐘聲為主衆音從之而後磬以
　　　收之雖一字亦然每四句終則一耦射
　　　(記采蘩之詩吕氏曰諸侯夫人以祭祀為職惟/歌於従事乃不失職士之事君何以異此故射)
　　　(以此為節者所/以樂不失職也)
　泰泉鄉禮卷七
