#+TITLE: 春秋尊王發微-宋-孫復
#+DATE: 2018-05-12 10:14:27
#+SOURCE: github.com/kanripo/KR1e0018 master 77936424                
欽定四庫全書　　　　經部五
　春秋尊王𤼵㣲　　　　春秋類
　　提要
　　　　(臣/)等謹按春秋尊王𤼵㣲十二巻宋孫復撰復字
　　　　明復平陽人事迹詳宋史儒林𫝊李燾續通鑑長
　　　　編曰國子監直講孫復治春秋不惑𫝊注其言簡
　　　　易得經之本義既被疾樞密使韓𤦺言于上
　　　　選書吏給紙札命其門人祖無擇即復家録
　　　　之得書十五卷藏祕閣然此書實十二卷考
　　　　中興書目别有復春秋總論三巻葢合之共
　　　　為十五卷爾今總論已佚惟此書尚存復之
　　　　論上祖陸淳而下開胡安國謂春秋有貶無
　　　　褒大抵以深刻為主晁公武讀書志載常秩
　　　　之言曰明復為春秋猶商鞅之法棄灰於道
　　　　者有刑歩過六尺者有誅葢篤論也而宋代
　　　　諸儒喜為苛議顧相與推之沿波不返遂使
　　　　孔庭筆削變為羅織之經夫知春秋者莫如
　　　　孟子不過曰春秋成而亂臣賊子懼耳使二
　　　　百四十年中無人非亂臣賊子則復之説當
　　　　矣如不盡亂臣賊子則聖人亦必有所節取
　　　　亦何至由天王以及諸侯大夫無一人一事
　　　　不加誅絶者乎過於深求而反失春秋之本
　　　　㫖者實自復始雖其間辨名分别嫌疑于興
　　　　亡治亂之機亦時有所𤼵明綂而核之究所
　　　　謂功不補患者也以後來説春秋者深文鍜
　　　　鋉之學大扺用此書為根柢故特録存之以
　　　　著履霜之漸而具論其得失如右程端學稱
　　　　其尊王𤼵㣲總論二書外又有三𫝊辨失解
　　　　朱彛尊經義考因之然其書史不著録諸儒
　　　　亦罕所稱引考宋史藝文志及中興書目均
　　　　有王日休所撰春秋孫復解三𫝊辨失四卷
　　　　或即日休之書端學誤以為復作歟然則是
　　　　駁復之書非復所撰也乾隆四十二年二月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　春秋尊王發微卷一
　　　　　　　　　　　　　宋　孫復　撰
　　　隱公名息姑惠公子平王四十九年即位隱諡
　　　也隱拂不成曰隱
元年春王正月
　孔子之作春秋也以天下無王而作也非為隱公而
　作也然則春秋之始於隱公者非他以平王之所終
　也何者昔者幽王遇禍平王東遷平旣不王周道絶
　矣觀夫東遷之後周室微弱諸侯强大朝覲之禮不
　修貢賦之職不奉號令之無所束賞罰之無所加壞
　法易紀者有之變禮亂樂者有之弑君戕父者有之
　攘國竊號者有之征伐四出蕩然莫禁天下之政中
　國之事皆諸侯分裂之平王庸暗厯孝逾惠莫能中
　興播蕩陵遲逮隱而死夫生猶有可待也死則何所
　為哉故詩自黍離而降書自文侯之命而絶春秋自
　隱公而始也詩自黍離而降者天下無復有雅也書
　自文侯之命而絶者天下無復有誥命也春秋自隱
　公而始者天下無復有王也夫欲治其末者必先端
　其本嚴其終者必先正其始元年書王所以端本也
　正月所以正始也其本旣端其始旣正然後以大中
　之法從而誅賞之故曰元年春王正月也隱公曷為
　不書即位正也五等之制雖曰繼世而皆請於天子
　隱公承惠天子命也故不書即位以見正焉
三月公及邾儀父盟于蔑
　盟者亂世之事故聖王在上闃無聞焉斯蓋周道陵
　遲衆心離貳忠信殆絶譎詐交作於是列國相與始
　有歃血要言之事爾凡書盟者皆惡之也邾附庸國
　儀父字附庸之君未得列於諸侯故書字以别之威
　十七年公㑹邾儀父盟于趡(翠軌/反)莊二十三年蕭叔
　朝公是也春秋之法惡甚者日其次者時非獨盟也
　以類而求二百四十二年諸侯罪惡輕重之跡煥然
　可得而見矣蔑魯地
夏五月鄭伯克段于鄢(於晚/反)
　段鄭伯弟案諸侯殺大夫稱人稱國殺世子母弟稱
　君此鄭伯弟可知也克者力勝之辭段鄭伯弟以鄭
　伯之力始勝之者見段驕悍難制國人莫伉也鄭伯
　養成段惡至于用兵此兄不兄弟不弟也鄭伯兄不
　兄段弟不弟故曰鄭伯克段于鄢以交譏之鄢鄭地
秋七月天王使宰咺(吁阮/反)来歸惠公仲子之賵(方鳳/反)
　天王使宰咺来歸惠公仲子之賵非禮也仲子孝公
　妾惠公母惠公旣君仲子不稱夫人者妾母不得稱
　夫人故曰惠公仲子也其曰惠公仲子者非他以别
　惠公之母爾文九年秦人来歸僖公成風之襚皆此
　義也仲氏子宋姓車馬曰賵衣衾曰襚珠玉曰賻(扶/故)
　(反/)宰咺天子士宰官咺名天子之士名
九月及宋人盟于宿
　及宋人盟皆微者也外微者稱人内微者稱及不可
　言魯人故也
冬十有二月祭(側界/反)伯来
　祭伯天子卿不稱使者非天子命也非天子命則奔
　也不言奔非奔也祭伯私来也祭伯私来故曰祭伯
　来以惡之祭國伯爵
公子益師卒
　益師孝公子内大夫也内大夫生死皆曰公子公孫
　與氏不以大夫目之者惡世禄也古者諸侯之大夫
　皆命於天子周室旣微其制遂廢故魯之臧氏仲孫
　氏叔孫氏季孫氏晉之狐氏趙氏荀氏郤氏欒氏范
　氏齊之髙氏國氏崔氏衞之寗氏孫氏皆世執其政
　莫有命於天子者此可謂世禄者矣春秋詳内略外
　故獨卒内大夫以疾之
二年春公㑹戎于潛
　公㑹戎于潛聖王不作明堂失位要荒之人與諸侯
　伉故公㑹戎于潛諸侯非有天子之事不得出㑹諸
　侯况㑹戎哉凡書㑹者皆惡之也潛魯地
夏五月莒人入向(舒亮/反)
　莒小國也入者以兵入也莒小國以兵入向者隱威
　之際征伐用師國無小大皆專而行之故莒人以兵
　入向其稱人者春秋小國卿大夫皆略稱人以其土
　地微陋其禮不足故也
無駭帥師入極
　無駭公子展孫不氏未命也極附庸國外莒人入向
　内無駭帥師入極天子不能誅此周室陵遲可知也
秋八月庚辰公及戎盟于唐
　盟不相信爾故割牲歃血以要之邾儀父中國也公
　與中國盟猶曰不可與戎盟于唐甚矣唐魯地
九月紀裂繻來逆女
　惡不親迎也諸侯親迎禮之大者在易咸卦兊上艮
　下艮少男先下女親迎之象也故曰咸感也二氣感
　應以相與又曰天地感而萬物化生聖人感人心而
　天下和平是以文王親迎于渭以啓周室詩人羙之
　紀侯不知親迎之大故斥言紀裂繻来逆女以惡之
　也裂繻紀大夫未命故不氏
冬十月伯姬歸于紀
　伯姬紀裂繻所逆内女也伯字姬魯姓婦人謂嫁曰
　歸
紀子伯莒子盟于宻
　紀本侯爵此稱子伯闕文也左氏作子帛杜預言裂
　繻字者蓋附㑹其說爾故不取焉
十有二月乙夘夫人子氏薨
　隱公夫人也夫人薨志者夫人小君與君一體故志
　之也子宋姓不地者夫人薨有常處不言葬者五月
　而葬也
鄭人伐衞
　孔子曰天下有道則禮樂征伐自天子出天下無道
　則禮樂征伐自諸侯出自諸侯出蓋十世希不失矣
　自大夫出五世希不失矣夫禮樂征伐者天下國家
　之大經也天子尸之非諸侯可得專也諸侯專之猶
　曰不可况大夫乎吾觀隱桓之際諸侯無小大皆專
　而行之宣成而下大夫無内外皆專而行之其無王
　也甚矣故孔子從而録之正以王法凡侵伐圍入取
　滅皆誅罪也鄭人微者
三年春王二月
　羣公之年正月書王者九十二二月書王者二十三
　月書王者一十七春秋之法唯元年不以有事無事
　皆書王正月餘年事在正月則書正月威二年春王
　正月戊申宋督弑其君與夷及其大夫孔父十年春
　王正月庚申曹伯終生卒之類是也事在二月則書
　二月此年春王二月己巳日有食之四年春王二月
　莒人伐把之類是也事在三月則書三月七年春王
　三月叔姬歸于紀莊十二年春王三月紀叔姬歸于
　酅(音擕/)之類是也一時無事則書首月莊五年春王
　正月十一年春王正月之類是也
己巳日有食之
　言日不言朔者凡日食言日言朔食正朔也言日不
　言朔失其朔也言朔不言日失其日也不言日不言
　朔日朔俱失也威三年秋七月壬辰朔日有食之莊
　二十五年六月辛未朔日有食之食正朔也此年二
　月己巳日有食之僖公十二年三月庚午日有食之
　失其朔也威十七年冬十月朔日有食之失其日也
　莊十八年三月日有食之僖十五年夏五月日有食
　之日朔俱失也此皆厯象錯亂攝提無紀周室不綱
　太史廢厥職或失之先或失之後夏書曰先時者殺
　無赦不及時者殺無赦故春秋詳而録之以正其罪
三月庚戌天王崩
　平王也天子崩諸侯卒皆志者受終易代不可不見
　也天子崩七月而𦵏諸侯卒五月而𦵏此禮之常也
　故不書焉凡書𦵏者非常也是故天王崩書𦵏者五
　威襄匡簡景是也不書𦵏者四平惠定靈是也不書
　崩不書𦵏者三莊僖頃是也威襄匡簡景書𦵏者皆
　非常也平惠定靈不書𦵏者皆得常也莊僖頃不書
　崩不書𦵏者周室微弱失不告也失不告崩故𦵏不
　可得而書也然則襄王而𦵏書者惡内也案文六年
　八月乙亥晉侯驩卒冬十月公子遂如晉𦵏晉襄公
　八年八月戊申天王崩九年二月叔孫得臣如京師
　𦵏襄王魯皆使卿㑹是天子諸侯可得而齊也故書
　襄王之𦵏以惡内
夏四月辛夘尹氏卒
　尹氏天子卿言氏者起其世也泰誓曰罪人以族官
　人以世夏商之亂政也周既失道其政亦然案節南
　山家父刺幽王之詩也稱尹氏太師維周之氐則尹
　氏世卿其来乆矣見於此者因其来赴誅之也
秋武氏子来求賻
　武氏世卿也其言武氏子父死未𦵏也武氏子來求
　賻者武氏子父死未𦵏故來求賻賻不可求來求非
　禮也
八月庚辰宋公和卒冬十有二月齊侯鄭伯盟于石門
　石門齊地
癸未𦵏宋穆公
　夫赴告弔㑹史䇿之常也貶惡誅亂聖師之筆也春
　秋書諸侯之卒𦵏者豈徒紀其嵗時從其赴告弔㑹
　而已哉盖以周室陵遲諸侯僭亂變古易常驕蹇不
　道生死以聖王之法治之也是故諸侯之卒書𦵏者
　九十三不書𦵏者四十一凡書𦵏者皆惡之也禮天
　子崩稱天命以諡之諸侯薨請諡於天子大夫卒受
　諡於其君大行受大名小行受小名所以懲惡而勸
　善也東遷之後其禮遂廢諸侯之𦵏也不請諡於天
　子皆自諡之非獨不請諡于天子皆自諡之而又僭
　稱公焉故孔子從而録之正以王法惟吳楚之君僭
　極惡大貶不書𦵏此非例之常宋公爵又五月而𦵏
　書者不請諡也
四年春王二月莒人伐把取牟婁
　二月莒人伐把取牟婁甚之也莒人二年入向天子
　不能誅故此肆然伐把取牟婁牟婁把邑
戊申衛州吁弑其君完
　州吁不氏未命也易曰履霜堅氷隂始凝也馴致其
　道至堅冰也又曰積善之家必有餘慶積不善之家
　必有餘殃臣弑其君子弑其父非一朝一夕之故其
　所由来者漸矣由辨之不早辨也斯聖人敎人君御
　臣子防微杜漸之深戒也盖以臣子之惡始于㣲而
　積於漸乆而不已遂成于弑逆之禍如履霜而至于
　堅冰也若辨之不早則鮮不及矣故春秋之世臣弑
　其君者有之子弑其父者有之弟弑其兄者有之婦
　弑其夫者有之是時紀綱既絶蕩然莫禁孔子懼萬
　世之下亂臣賊子交軌乎天下也故以聖王之法從
　而誅之其誅之也罪惡有三大夫弑君則稱名氏以
　誅之謂大夫體國不能竭力盡能輔其不逮包藏禍
　心以肆其惡故稱名氏以誅之此年衛州吁弑其君
　完莊八年齊無知弑其君諸兒宣十年陳夏徴舒弑
　其君平國之類是也微者弑君則稱人以誅之微者
　謂非大夫名氏不登于史䇿故稱人以誅之文十六
　年宋人弑其君杵臼十八年齊人弑其君商人襄三
　十一年莒人弑其君宻州之類是也衆弑君則稱國
　以誅之衆謂上下乖離姦宄並作肆禍者非一言舉
　國之人可誅也故稱國以誅之文十八年莒弑其君
　庶其成十八年晉弑其君州蒲定十三年薛弑其君
　比之類是也
夏公及宋公遇于清
　遇者不期也不期而㑹曰遇詩稱邂逅相遇適我願
　兮是也諸侯守天子土非享覲不得逾境此言公及
　宋公遇于清者惡其自恣出入無度清衛地
宋公陳侯蔡人衛人伐鄭秋翬帥師㑹宋公陳侯蔡人
衛人伐鄭
　夏宋公陳侯蔡人衛人伐鄭秋翬帥師㑹宋公陳侯
　蔡人衛人伐鄭内外連兵肆然不顧以疾于鄭其惡
　可知也蔡衛稱人稱人微者翬不氏未命也
九月衛人殺州吁于濮(音卜/)
　稱人以殺討賊亂也其言于濮者威公被殺至此八
　月惡衛臣子緩不討賊俾州吁出入自恣也濮衛地
冬十有二月衛人立晉
　人者衆辭嗣子有常位故不言立言立非正立也州
　吁既死衛國無君故國人舉公子晉立之諸侯受國
　於天子非國人可得立也故曰衛人立晉以誅其惡
五年春公觀魚于棠
　觀魚非諸侯之事也天子適諸侯諸侯朝天子無非
　事者動必有為也故孟子曰天子適諸侯曰廵狩廵
　狩者廵所守也諸侯朝于天子曰述職述職者述所
　職也是故春省耕而補不足秋省斂而助不給隱公
　怠棄國政春觀魚于棠可謂非事者矣棠魯地
夏四月𦵏衛桓公
　十四月𦵏
秋衛師入郕九月考仲子之宫
　考成也仲子惠公母隱公祖母元年天王使宰咺來
　歸惠公仲子之賵故隱公考仲子之宫祭之元年天
　王使宰咺来歸惠公仲子之賵非禮也隱公以是考
　仲子之宫祭之此又甚矣夫宗廟有常故公夫人之
　廟皆不書焉此年考仲子之宫成六年立武官定元
　年立煬宫皆譏其變常也
初獻六羽
　初始也羽舞者所執大雉之羽也其言初獻六羽者
　魯僭用天子禮樂舞則八佾孔子不敢斥也故因此
　减用六羽以見其僭天子之惡且經言考仲子之宫
　初獻六羽則羣公皆用八佾可知也惟稱羽者婦人
　之宫不用干舞
邾人鄭人伐宋
　邾序鄭上者邾主乎伐宋也
螟
　螟蟲灾也食苗心曰螟食葉曰蟘(特/)食節曰賊食根
　曰蟊
冬十有二月辛巳公子彄(苦侯/反)卒
　公子彄臧僖伯也孝公子
宋人伐鄭圍長葛
　九月邾人鄭人伐宋故宋人伐鄭圍長葛長葛鄭邑
六年春鄭人來輸平
　其言來輸平者鄭人來輸誠于我平四年翬㑹諸侯
　伐鄭之怨也平者釋憾之辭
夏五月辛酉公㑹齊侯盟于艾
　艾魯地
秋七月
　春秋編年必具四時故雖無事皆書首月不遺時也
冬宋人取長葛
　長葛鄭邑天子所封非宋人可得取也宋人前年伐
　鄭圍長葛此而取之故言伐言圍言取悉其惡以誅
　之也
七年春王三月叔姬歸于紀
　叔姬伯姬之媵至是乃歸待年父母國也媵書者為
　莊十二年歸于酅(音擕/)起
滕侯卒
　不日不名者滕入春秋為小國之君卒或日不日或
　名不名者以其微弱其禮不足略之也
夏城中丘
　城邑宫室髙下大小皆有王制不可妄作是故城一
　邑新一廏作一門築一囿時與不時皆詳而録之此
　年夏城中丘威五年夏城祝丘莊二十九年冬十有
　二月城諸及防文十二年冬十有二月季孫行父帥
　師城諸及鄆定十四年秋城莒父及霄僖二十年春
　新作南門定二年冬十月新作雉門及兩觀之類是
　也時謂周之十二月夏之十月非此不時也然得其
　時者其惡小非其時者其惡大此聖人愛民力重興
　作懲僭忒之深旨也中丘魯邑
齊侯使其弟年来聘
　列國相聘非禮也斯皆東遷之後諸侯横恣連衡自
　固以相比周乃有玉帛交聘之事爾是故大國聘而
　不朝小國朝而不聘小國力弱可致大國地廣兵衆
　不可得而屈也故但使大夫來聘結歡通問而巳凡
　書者皆惡之也
秋公伐邾冬天王使凡伯来聘
　天王使凡伯來聘非天子之事也威王不能興衰振
　治統制四海以復文武之業反同列國之君使凡伯
　來聘此威王之為天子可知也凡伯天子卿凡國伯
　爵
戎伐凡伯于楚丘以歸
　凡伯寓衛戎伐凡伯以歸言伐用兵也楚丘衞地地
　以楚丘者責衛不能救難錄以歸者惡凡伯不死位
八年春宋公衞侯遇于垂
　垂衛地
三月鄭伯使宛來歸祊(必彭/反)庚寅我入祊
　祊鄭邑天子所封非魯土地故曰來歸定十年齊人
　來歸鄆(音/運)讙龜隂田皆此義也先言歸而後言入者
　鄭不可歸魯不可入也鄭人歸之魯人受之其罪一
　也入者受之之辭宛不氏未命也
夏六月己亥蔡侯考父卒辛亥宿男卒
秋七月庚午宋公齊侯衞侯盟于瓦屋
　此言庚午宋公齊侯衛侯盟于瓦屋者甚之也諸侯
　日熾紛紛籍籍相與為羣歃血要言自是卒不可制
　也瓦屋周地
八月葬蔡宣公
　三月而葬
九月辛夘公及莒人盟于浮來
　公與莒人盟非莒人之罪也凡公與外大夫盟内斥
　言公外大夫稱人惡在公也此年公及莒人盟于浮
　來成二年公及楚人秦人宋人陳人衞人鄭人齊人
　曹人邾人薛人鄫人盟于蜀是也内不言公外書大
　夫名氏惡在大夫也莊十有二年及齊髙傒盟于防
　文二年及晉處父盟是也浮來莒地
螟
冬十有二月無駭卒
　不氏未命也九年挾卒同此
九年春天王使南季來聘
　南季天子大夫南氏季字
三月癸酉大雨震電庚辰大雨(于付/反)雪
　周之三月夏之正月也未當大雨震電既大雨震電
　又不當大雨雪甚哉八日之間天變若此也
挾卒夏城郎
　郎魯地
秋七月冬公㑹齊侯于防
　防魯地
十年春王二月公㑹齊侯鄭伯于中丘
　此言二月公㑹齊侯鄭伯于中丘者公末年出入無
　度不顧憂患于内數㑹諸侯于外也十一年時来之
　㑹同此
夏翬帥師㑹齊人鄭人伐宋六月壬戌公敗宋師于菅
(古顔/反)辛未取郜(告/)辛巳取防
　夏翬帥師㑹齊人鄭人伐宋六月壬戌公敗宋師于
　菅辛未取郜辛巳取防甚矣公與翬傾衆悉力共疾
　于宋又浹日而取二邑故君臣並録以疾之菅宋地
秋宋人衛人入鄭宋人蔡人衛人伐戴鄭伯伐取之
　宋人蔡人衛人伐戴戴小國也三國之師既退鄭伯
　見利忘義乘戴之弊伐而取之其惡可知也
冬十月壬午齊人鄭人入郕
　郕小國
十有一年春滕侯薛侯來朝
　諸侯朝天子禮也諸侯朝諸侯非禮也斯皆周室不
　競干戈日尋以大陵小小國不得已而為之爾是故
　齊晉宋衛未嘗朝魯而滕薛邾把來朝奔走而不暇
　也齊晉宋衛未嘗來朝魯者齊晉盛也宋衛敵也滕
　薛邾把来朝奔走而不暇者土地狹陋兵衆寡弱不
　能與魯伉也春秋之法諸侯非有天子之事不得踰
　境凡書朝者皆惡之也
夏五月公㑹鄭伯于時來
　時來鄭地
秋七月壬午公及齊侯鄭伯入許
　案前年二月公㑹齊侯鄭伯于中丘夏翬帥師㑹齊
　人鄭人伐宋六月壬戌公敗宋師于菅辛未取郜辛
　巳取防此年五月公㑹鄭伯于時來秋七月壬午公
　及齊侯鄭伯入許甚矣公二年之中與齊侯鄭伯連
　兵自恣以為不道其惡若此也
冬十有一月壬辰公薨
　公薨不地弑也孰弑之威公弑也曷為不言威公弑
　内諱弑也故弑君之賊皆不書焉不言𦵏者以侯禮
　而𦵏也隱雖見弑其臣子請諡于周以侯禮而𦵏故
　不書焉
　
　
　
　
　
　
　
　
　
　春秋尊王𤼵微卷一
欽定四庫全書
　春秋尊王發微卷二
　　　　　　　　　　　　宋　孫復　撰
　　　桓公名允惠公子隱公弟桓公九年即位桓諡
　　　也闢土服逺曰桓
元年春王正月公即位
　即位常事書者威弑隱自立非天子命也
三月公㑹鄭伯于垂
　垂衛地
鄭伯以璧假許田
　許田者許男之田也天子所封不可假也鄭與許接
　壤故鄭伯以璧假其田二國擅假天子之田自恣若
　此然猶愈乎用兵而取也故曰鄭伯以璧假許田
夏四月丁未公及鄭伯盟于越
　越衛地
秋大水
　水不潤下也昔者聖王在上五事修而彞倫叙則休
　徴應之故曰肅時雨若乂時𤾉若哲時燠若謀時寒
　若聖時風若聖王不作五事廢而彞倫攸斁則咎驗
　應之故曰狂恒雨若僭常𤾉若豫常燠若急常寒若
　蒙常風若春秋之世多災異者聖王不作故也然自
　隱迄哀聖王不作者乆矣天下之災異多矣悉書之
　則不可勝其所書矣是故孔子惟日食與内災則詳
　而書之外災則或舉其一或舉于齊鄭宋衛則天下
　之異從可見矣
冬十月
二年春王正月戊申宋督弑其君與夷及其大夫孔父
　此言宋督弑其君與夷及其大夫孔父者甚之之辭
　也督肆禍心既弑其君與夷又殺其大夫孔父可謂
　甚矣故曰宋督弑其君與夷及其大夫孔父以誅之
　孔父字者天子命大夫也古者諸侯之大夫皆命于
　天子故春秋列國時或有之宋孔父鄭祭仲魯單伯
　陳女叔之類是也
滕子來朝
　滕稱子者案把公爵也滕薛皆侯也入春秋把或稱
　侯或稱伯或稱子皆降也滕或稱侯或稱子稱侯正
　也稱子降也薛或稱侯或稱伯稱侯正也稱伯降也
　此盖聖王不作諸侯自恣朝㑹不常彼三國者力既
　不足禮多不備或以侯禮而朝或以伯子而㑹故孔
　子從而録之以見其亂也滕子朝弑逆之人其惡可
　知
三月公㑹齊侯陳侯鄭伯于稷以成宋亂
　弑君之賊諸侯皆得討之宣十一年楚人殺陳夏徴
　舒是也此言公㑹齊侯陳侯鄭伯于稷以成宋亂者
　惡不討賊也公㑹齊侯陳侯鄭伯于稷本為宋討賊
　既而不討者督弑殤公威弑隱亦懼諸侯之討已故
　翻然與督比周同惡相濟以成宋亂受賂而返也
夏四月取郜大鼎于宋戊申納于大廟
　其言夏四月取郜大鼎于宋戊申納于大廟者甚之
　也威弑逆之人受督弑逆之賂以事于周公之廟可
　謂甚矣
秋七月把侯來朝
　滕子不月者與督弑同月
蔡侯鄭伯㑹于鄧九月入把
　七月把侯來朝九月魯人入把皆非禮也不出主名
　微者
公及戎盟于唐冬公至自唐
　至者春秋亂世諸侯出入無度危之也案公行一百
　七十六皆不以王事舉其或往返踰時釁深惡重者
　則書其至以危之餘則否焉是故書至者八十二也
三年春正月
　羣公之年書月則書王明此正朔天王所班也此不
　王而月者威弑隱自立天子不能誅若曰此正朔非
　天王所班威之所出也不于元年二年見其罪者元
　年方端本正始二年宋督弑其君與夷非威之事故
　此年從其出㑹齊侯以正其罪
公㑹齊侯于嬴
　嬴齊地
夏齊侯衛侯胥命于蒲
　齊侯衛侯相命于蒲非正也雖無歃血要盟之事古
　者諸侯非王事不踰境蒲衛地
六月公㑹把侯于郕
　魯前年入把公今㑹把侯于郕自恣若此
秋七月壬辰朔日有食之既
　言日言朔食正朔也既盡也日有食之隂侵陽臣侵
　君之象也凡日食人君皆當戒懼側身修徳以消其
　咎故夏書曰乃季秋月朔辰弗集于房瞽奏鼓嗇夫
　馳庶人走小雅曰十月之交朔日辛夘日有食之亦
　孔之醜是也
公子翬如齊逆女九月齊侯送姜氏于讙公㑹齊侯于
讙
　公子翬氏者威公命也孔子曰闗睢樂而不淫哀而
　不傷孔子之言豈徒然哉盖傷周室陵遲婚姻失道
　無賢女輔佐君子致闗雎后妃之徳以化天下也是
　時文姜亂魯驪姬惑晉南子傾衛夏姬喪陳上下化
　之滔滔皆是不可悉舉也故自隱而下夫人内女出
　處之迹皆詳而録之以懲以戒為萬世法噫夫夫婦
　婦風教之始人倫之本也可不重乎是故婚禮之重
　莫重乎親迎詩稱大姒之家在洽之陽在渭之涘文
　王親迎于渭則諸侯親迎其所來也逺矣此言公子
　翬如齊逆女齊侯送姜氏于讙公㑹齊侯于讙皆非
　禮也諸侯親迎不使卿父母送女不踰境公既使公
　子翬逆女齊侯送姜氏來也又自往㑹非禮可知也
夫人姜氏至自齊
　此齊侯送姜氏公受之于讙也公受姜氏于讙不以
　讙至者不與公受姜氏于讙也故曰夫人姜氏至自
　齊以正其義
冬齊侯使其弟年來聘有年
　威立十八年惟此言有年者是未嘗有年也書者著
　威公為國不能勤民務農若是也
四年春正月公狩于郎
　狩冬田也天子諸侯四時必田者盖安不忘危治不
　忘亂講武經而教民戰也豈徒肆盤遊逐禽獸而已
　哉然禽獸多則五榖傷不可不捕也故因田以捕之
　上以供宗廟之鮮下以除稼穡之害故田必以時殺
　必由禮田不以時謂之荒殺不由禮謂之暴惟荒也
　妨于農惟暴也殄于物此聖人之深戒也常事書者
　周之正月夏之十一月也四時之田用孟月正月公
　狩于郎不時也
夏天王使宰渠伯糾來聘
　宰渠伯糾周大夫渠氏伯糾字也威公弑逆之人威
　王不能誅反使宰渠伯糾来聘此威王之為天子可
　知也下無二時脫之七年同此
五年春正月甲戌己丑陳侯鮑卒
　此言甲戌己丑陳侯鮑卒闕文也盖甲戌之下有脫
　事爾且諸侯未有以二日卒者也
夏齊侯鄭伯如紀天王使仍叔之子來聘
　仍叔周大夫仍國叔字也其曰仍叔之子来聘者父
　在使子之辭也
𦵏陳桓公城祝丘
　祝丘魯地
秋蔡人衛人陳人從王伐鄭
　威王以蔡人衛人陳人伐鄭鄭伯叛王也其言蔡人
　衛人陳人從王伐鄭者不使天子首兵也案十四年
　宋人以齊人蔡人衛人陳人伐鄭僖二十六年公以
　楚師伐齊定四年蔡侯以吳子及楚人戰于柏舉皆
　曰以此不使天子首兵可知也威王親伐下國惡之
　大者曷為不使首兵天子無敵非鄭伯可得伉也故
　曰蔡人衛人陳人從王伐鄭以尊之尊威王所以甚
　鄭伯之惡也夫鄭同姓諸侯宻邇畿甸威王親以三
　國之衆伐之拒而不服此鄭伯之罪不容誅矣人者
　衆辭
大雩
　雩求雨之祭建巳之月常祀也故經無六月雩者建
　午建申之月非常則書謂之大者雩于上帝也天子
　雩于上帝諸侯雩于山川百神魯諸侯也雩于山川
　百神禮也雩于上帝非禮也噫是時周室既微王綱
　既絶禮樂崩壞天下蕩蕩諸侯之僭者多矣舉于魯
　則諸侯僭之從可見矣然春秋魯史孔子不敢斥也
　其或災異非常改作不時者則從而録之以著其僭
　天子之惡隱五年九月考仲子之宫初獻六羽此年
　秋大雩六年八月壬午大閱閔二年夏五月乙酉吉
　禘于莊公僖三十一年夏四月四卜郊不從乃免牲
　宣三年春王正月郊牛之口傷改卜牛牛死乃不郊
　定二年夏五月壬辰雉門及兩觀災之類是也嗚呼
　其㫖微矣
螽(音終/)
　蟲災也
冬州公如曹
六年春正月寔來
　闕文也三傳咸謂寔來州公者以上承五年冬州公
　如曹下無異事言之爾然極考其說義皆未安竊謂
　州公如曹寔来其間文有脱漏也
夏四月公㑹紀侯于郕
秋八月壬午大閱
　八月不時也大閲非禮也大閱仲冬簡車馬八月不
　時可知也大閱大蒐謂天子田
蔡人殺陳佗
　稱人以殺討賊亂也先儒言陳侯鮑卒佗殺太子自
　立故蔡人誘而殺之然經無所見也
九月丁夘子同生
　同世嫡威公子其曰子同生者無父辭也威弑逆之
　人罪當誅絶故以無父之辭書之所以甚威公之惡
　也
冬紀侯來朝
七年春二月己亥焚咸丘
　焚者火之也咸丘附庸以人攻之猶曰不可火之則
　又甚矣
夏榖伯綏來朝鄧侯吾離來朝
　春秋之法諸侯不生名生名惡之大者也此年榖伯
　綏來朝鄧侯吾離來朝十五年鄭伯突出奔蔡莊十
　年荆敗蔡師于莘以蔡侯獻舞歸僖十九年宋人執
　滕子嬰齊二十五年衛侯燬滅邢昭十一年楚子䖍
　誘蔡侯般殺之于申是也威大逆之人諸侯皆得殺
　之榖伯綏鄧侯吾離不能致討反交臂而来朝故生
　而名之也
八年春正月己夘烝
　烝冬祭也春興之非禮也祭祀從夏時周之正月夏
　之十一月也四時之祭用孟月
天王使家父來聘
　家父天子大夫家氏父字
夏五月丁丑烝
　夏五月丁丑烝瀆亂之甚也
秋伐邾
　不出主名微者
冬十月雨(于付/反)雪祭(側界/反)公來遂逆王后于紀
　天子不親迎取后則使三公逆之祭公三公書者為
　遂事起也其言祭公来者祭公來謀逆后之期也威
　王取后于紀魯受命主之故祭公來謀逆后之期其
　曰遂逆王后于紀者祭公來謀逆后之期既謀之則
　當復命于天子命之逆則逆之不可專也祭公不復
　命于王專逆王后于紀故曰遂以惡之不言逆女者
　王后重矣非諸侯夫人可得齊也故不言逆女也
九年春紀季姜歸于京師
　此前年祭公所逆王后也姜紀姓季字案襄十五年
　劉夏逆王后于齊不言齊姜歸于京師此言季姜歸
　于京師者不與祭公遂逆王后于紀也王后天下毋
　取之逆之皆天子命非人臣可得專也祭公遂逆王
　后于紀非天子命故不曰王后歸于京師而曰紀季
　姜歸于京師也
夏四月秋七月冬曹伯使其世子射(音亦又/音夜)姑來朝
　諸侯相朝猶曰不可況使世子乎曹伯疾使其世子
　射姑來朝非禮也
十年春王正月
　此年書王者王無十年不書也十年無王則人道滅
　矣
庚申曹伯終生卒夏五月𦵏曹桓公秋公㑹衛侯于桃
丘弗遇
　秋公㑹衛侯于桃丘弗遇衛侯不來安之也桃丘衛
　地
冬十有二月丙午齊侯衛侯鄭伯來戰于郎
　來戰于郎不言侵伐者不與齊衛鄭加兵于我也郎
　魯地地以魯則魯與戰可知矣不出主名者三國無
　故加兵于我不道之甚故以三國自戰為文也
十有一年春正月齊人衛人鄭人盟于惡曹
　謀魯也惡曹地名闕
夏五月癸未鄭伯寤生卒秋七月𦵏鄭莊公
　三月而𦵏
九月宋人執鄭祭(側界/反)仲突歸于鄭鄭忽出奔衛
　宋人宋公也宋公執人權臣廢嫡立庶以亂于鄭故
　奪其爵祭仲字者天子命大夫也突忽庶弟突不正
　歸于鄭無惡文者惡在祭仲為鄭大臣不能死難聽
　宋偪脅逐忽立突惡之大者況是時忽位既定以鄭
　之衆宋雖無道亦未能畢制命于鄭仲能竭其忠力
　以距于宋則忽安有見逐失國之事哉故揚之水閔
　忽之無忠臣良士終以死亡者謂此也嗣子既𦵏稱
　子鄭莊既𦵏忽不稱子者惡忽不能嗣先君未踰年
　失國也故參譏之
柔㑹宋公陳侯蔡叔盟于折(之設/切)
　柔不氏内大夫之未命者蔡叔蔡侯弟也案諸侯母
　弟未命為大夫者皆字此年柔㑹宋公陳侯蔡叔盟
　于折十五年許叔入于許十七年蔡季自陳歸于蔡
　莊三年紀季以酅入于齊之類是也折魯地
公㑹宋公于夫(音扶/)鍾冬十有二月公㑹宋公于闞(口/暫)
(切/)
　夫鍾郕地闞魯地
十有二年春正月夏六月壬寅公㑹把侯莒子盟于曲
池
秋七月丁亥公㑹宋公燕人盟于榖丘八月壬辰陳侯
躍卒公㑹宋公于虚(音墟/)冬十有一月公㑹宋公于龜
　曲池魯地榖丘虚龜宋地
丙戌公㑹□伯盟于武父丙戌衛侯晉卒
　再言丙戌者羨文也此盟與卒同日爾且經未有一
　日而再書者此羨文可知
十有二月及鄭師伐宋丁未戰于宋
　此公及鄭伯伐宋也不言公者諱之也初宋人執鄭
　祭仲逐昭公立公子突以親于鄭突既而背宋與魯
　故宋鄭交怨公七月㑹宋公燕人盟于榖丘八月㑹
　宋公于虚(音墟/)十有一月又㑹宋公于龜將平宋鄭
　宋公不可乃與鄭伯盟于武父以伐宋丁未戰于宋
　地以宋則宋與戰可知也不出主名者不與公及鄭
　伯伐宋也故以魯鄭自戰為文凡公專尸其事則諱
　之此年及鄭師伐宋丁未戰于宋十七年及齊師戰
　于奚莊九年及齊師戰于乾時之類是也
十有三年春二月公㑹紀侯鄭伯己巳及齊侯宋公衛
侯燕人戰齊師宋師衛師燕師敗績
　齊以郎之戰未得志于魯因宋鄭之仇故帥衛燕與
　宋伐魯魯親紀而比鄭也故㑹紀侯鄭伯及齊師衛
　師宋師燕師戰以敗四國之師不地者戰于魯也衛
　宣未𦵏惠公出戰其惡可知燕戰稱師重衆也書者
　惡七國無名之衆殘民以逞不道之甚郎戰在十年
三月𦵏衛宣公夏大水秋七月冬十月
十有四年春正月公㑹鄭伯于曹無冰
　無冰時燠也五行傳曰視之不眀是謂不哲厥咎舒
　厥罰常燠
夏五
　孔子作春秋專其筆削損之益之以成大中之法豈
　其日月舊史之有闕者不隨而刋正之哉此云夏五
　無月者後人傳之脫漏爾
鄭伯使其弟語來盟
　來盟者求盟于我也
秋八月壬申御廪災乙亥嘗
　嘗秋祭也周之八月夏之六月也其言八月壬申御
　廪災乙亥嘗者以不時與災之餘而嘗也以不時與
　災之餘而嘗此威之不恭也甚矣
冬十有二月丁巳齊侯禄父卒宋人以齊人蔡人衛人
陳人伐鄭
　案十二年及鄭師伐宋丁未戰于宋宋人怨突之背
　已也故以齊人蔡人衛人陳人伐鄭以者乞師而用
　之也謂四國本不出師宋以力弱不足乞四國之師
　而伐鄭爾僖二十六年公以楚師伐齊取榖定四年
　蔡侯以吳子及楚人戰于栢舉皆此義也然四國從
　宋伐鄭助其不道其惡亦可見矣
十有五年春二月天王使家父來求車
　天王使家父來求車者諸侯貢賦不入周室材用不
　足也
三月乙未天王崩
　威王也
夏四月己巳𦵏齊僖公五月鄭伯突出奔蔡
　突厲公也簒忽立國人不與故出奔蔡凡諸侯不能
　嗣守先業以墮厥緒荒怠淫虐結怨于民上下乖離
　播越失地自取奔亡之禍者皆生而名之此年鄭伯
　突出奔蔡昭二十一年蔡侯朱出奔楚二十三年莒
　子庚輿來奔哀十年邾子益來奔之類是也
鄭世子忽復歸于鄭
　郷曰鄭忽出奔衛今曰鄭世子忽復歸于鄭者眀忽
　世嫡當嗣也凡諸侯大夫出奔與執其反國也或書
　歸或書復歸或書入或書復入歸者善也復歸不善
　也入者惡也復入者甚惡也是故復入重于入入重
　于復歸不若歸之之善也書歸善者威十七年蔡季
　自陳歸于蔡成十五年宋華(户駕/反)元自晉歸于宋之
　類是也復歸不善者此言鄭世子忽復歸于鄭僖二
　十八年衛元咺自晉復歸于衛是也入惡者莊六年
　衛侯朔入于衛襄三十年鄭良霄自許入鄭之類是
　也復入甚惡者成十八年宋魚石復入于宋彭城襄
　二十三年晉欒盈復入于晉之類是也忽世嫡當嗣
　其言不善者諸侯受國于天子鄭世子忽其奔也祭
　仲逐之其歸也祭仲反之以其進退在祭仲而不在
　天子也
許叔入于許
　許叔許男弟入者惡入也許叔入于許不言出者非
　大夫也非大夫故略之凡不言出者皆此義也
公㑹齊侯于艾邾人牟人葛人來朝
　皆微國之君案隱元年公及邾儀父盟于蔑莊二十
　三年蕭叔朝公皆字此稱人者賤其相與朝弑逆之
　人貶之也
秋九月鄭伯突入于櫟(音厯/)
　鄭世子忽復歸于鄭故鄭伯突入于櫟以偪之櫟鄭
　邑
冬十有一月公㑹宋公衛侯陳侯于袲(昌始/反)伐鄭
　將納突在櫟故公㑹宋公衛侯陳侯于袲伐鄭袲鄭
　地
十有六年春正月公㑹宋公蔡侯衛侯于曹
　未見納突故復㑹于此
夏四月公㑹宋公衛侯陳侯蔡侯伐鄭
　公與宋衛陳蔡之君比(音被/)謀連兵伐鄭納突其惡
　可知也
秋七月公至自伐鄭
　助簒伐正踰時而返
冬城向(舒亮/反)
　不時也下言十一月則城向在十月矣周之十月夏
　之八月也
十有一月衛侯朔出奔齊
　衛侯不道國人逐之出奔
十有七年春正月丙辰公㑹齊侯紀侯盟于黄二月丙
午公及邾儀父盟于趡(翠軌/切)
　黄齊地趡魯地
夏五月丙午及齊師戰于奚
　此公及齊師戰也不言公者諱之莊九年及齊師戰
　于乾時僖二十有二年及邾人戰于升陘(刑/)皆此義
　也奚魯地
六月丁丑蔡侯封人卒秋八月蔡季自陳歸于蔡
　蔡威侯無子季威侯弟也其言自陳歸于蔡者威侯
　卒蔡季當立時多簒奪眀季無惡故曰歸于蔡所以
　與許叔異也
癸巳𦵏蔡桓侯
　蔡侯爵書者不請諡也
及宋人衛人伐邾冬十月朔日有食之
　不言日失之也
十有八年春王正月
　威無王元年二年十年十八年書王者春秋之法王
　無十年不書也十年無王則人道絶矣是故二百四
　十二年王無十年不書者也
公㑹齊侯于濼(盧篤力/角二反)公與夫人姜氏遂如齊
　濼之㑹夫人在是也不言公及夫人㑹齊侯于濼者
　夫人之行甚矣不可言及也不可言及者公弗能制
　也後言公與夫人姜氏遂如齊者啓其致禍之由爾
　易稱女正位乎内男正位乎外男女正天地之大義
　也威公不能内正夫人之位而與之外如彊齊以取
　弑逆之禍宜哉
夏四月丙子公薨于齊
　齊侯與夫人姜氏通使人賊公公薨于齊不言弑者
　諱之也
丁酉公之喪至自齊秋七月冬十有二月己丑𦵏我君
桓公
　九月而𦵏威諡也其曰𦵏我君威公者此臣子自諡
　以公禮而𦵏也
　春秋尊王發微卷二
欽定四庫全書
　春秋尊王𤼵㣲卷三
　　　　　　　　　　　　宋　孫復　撰
　　　莊公名同桓公子莊王四年即位莊諡也勝敵
　　　克亂曰莊
元年春王正月
　不書即位者莊繼威天子命也閔僖亦如之
三月夫人孫于齊
　夫人文姜不言姜氏貶之也其言孫于齊者諱奔也
　内諱奔公夫人皆曰孫此年夫人孫于齊閔二年夫
　人姜氏孫于邾昭二十五年公孫于齊是也文姜曷
　為孫于齊文姜與威公接練時懼其與祭以是孫于
　齊也文姜之惡甚矣臣子雖不可討王法其可不誅
　乎故孔子去姜氏以貶之正王法也
夏單伯逆王姬
　天子嫁女於齊魯受命主之故使單伯逆王姬不言
　如京師者不與公使單伯如京師逆王姬也魯桓見
　殺于齊天子命莊公與齊主婚非禮也莊公以親讎
　可辭而莊公不辭非子也故交譏之單采地伯字天
　子命大夫
秋築王姬之館于外
　魯主王姬者非一也王姬之館故有常處此言築王
　姬之館于外者知齊讎不可接婚姻也知齊讎不可
　接婚姻故築王姬之館于外與其築之于外不若辭
　而勿主也夏單伯逆王姬秋築王姬之館于外此公
　之惡從可見矣
冬十月乙亥陳侯林卒王使榮叔來錫桓公命
　賞所以勸善也罰所以懲惡也善不賞惡不罰天下
　所以亂也威弑逆之人莊王生不能討死又追錫之
　此莊王之為天子可知也不書天者脫之榮叔周大
　夫榮氏叔字
王姬歸于齊齊師遷紀郱(蒲丁/反)鄑(子斯/反)郚(吾/)
　齊欲滅紀故遷其三邑
二年春王二月葬陳莊公夏公子慶父帥師伐於餘丘
　於餘邱附庸國
秋七月齊王姬卒
　外女不卒此卒之者公主其卒也莊公忘父之讎既
　主其嫁又主其卒不子之甚也
冬十有二月夫人姜氏會齊侯于禚(酌/)
　夫人姜氏會齊侯于禚非禮也禚齊地
乙酉宋公馮卒
三年春王正月溺(乃狄/反)會齊師伐衛
　溺内大夫之未命者衛侯朔在齊故溺會師伐衛溺
　會齊師伐衛謀納朔也
夏四月葬宋莊公五月葬桓王
　禮天子七月而葬威王十五年崩至此乃葬甚矣
秋紀季以酅(攜/)入于齊
　紀季紀侯弟也酅紀侯邑也酅天子所封非紀季可
　得有齊欲併紀紀季忘兄之親取兄之邑以事于齊
　其惡可知也字者非他諸侯之母弟未命者皆字爾
　蔡叔蔡季之類是也
冬公次于滑
　欲救紀也滑鄭地
四年春王二月夫人姜氏享齊侯于祝丘
　享當時兩君相見之禮非夫人所宜用也其曰夫人
　姜氏享齊侯于祝丘甚之也祝丘魯地
三月紀伯姬卒
　紀伯姬隱二年紀裂繻所逆内女也禮諸侯絶傍朞
　姑姊妹女子嫁于國君者尊與已同則為之服大功
　九月常事也故内女不卒之此卒者為下紀侯大去
　其國六月齊侯葬紀伯姬起
夏齊侯陳侯鄭伯遇于垂紀侯大去其國
　大去其國者身與家俱亡之辭也案元年齊師遷紀
　郱鄑郚二年紀季以酅入于齊齊肆吞噬信不道矣
　紀侯守天子土有社稷之重人民之衆暗懦齷齪不
　能死難畏齊強脅棄之而去此其可哉身去而國家
　盡為齊有故曰紀侯大去其國以惡之也不言齊滅
　者齊師未嘗加其都城矣不言出奔者非奔也奔者
　猶有其國家在焉爾若紀侯者身與國家俱亡者也
　不名者以見齊襄脅逐而去
六月乙丑齊侯葬紀伯姬
　伯姬内女紀侯夫人也紀侯大去其國紀無臣子故
　齊侯葬紀伯姬齊侯不道逐紀侯而葬伯姬生者逐
　之死者葬之甚矣齊侯之詐也若此
秋七月冬公及齊人狩于禚
　父之讎不共戴天莊公父親為齊殺而逺與齊人狩
五年春王正月夏夫人姜氏如齊師
　文姜不安于魯故如齊師直曰如齊師不為㑹禮也
秋郳(五兮切國/後為小邾)黎來來朝
　郳附庸也附庸之君例書字二十三年蕭叔朝公是
　也此名者以其土地㣲陋其禮不足賤之也
冬公會齊人宋人陳人蔡人伐衞
　此諸侯伐衛納朔也不言納朔者不與諸侯伐衛納
　朔也朔行惡甚國人逐之奔齊故天子不使反衛明
　年王人子突救衛是也公與諸侯連兵不顧王命伐
　衛納朔故貶諸侯曰某人某人人諸侯則公之惡從
　可見矣朔奔齊在威十六年
六年春王正月王人子突救衛
　王人㣲者也稱子尊王命也尊王命所以重諸侯之
　惡也
夏六月衛侯朔入于衛
　六月衛侯朔入于衛王人子突不勝諸侯之師也諸
　侯連兵伐衛王人子突救之不勝諸侯之師故衛侯
　朔得入于衛天子之威命盡矣公與諸侯之罪不容
　誅矣故言伐言救言入以著其惡
秋公至自伐衛螟
　拒天子伐衛
冬齊人來歸衛俘
　此衛寳也其言齊人歸之者齊本主兵伐衛故衛寳
　先入于齊齊人歸之魯人受之其惡一也
七年春夫人姜氏會齊侯于防
　防魯地
夏四月辛卯夜恒星不見夜中星隕如雨
　恒星星之常見者也常見而不見此異之大者隕墜
　也夜中星隕如雨謂隕墜者衆也
秋大水無麥苗
　水不潤下麥與禾黍之苗同時而死故曰無麥苗非
　謂一災不書傷及二榖乃書也案傷一榖亦書定元
　年冬十月隕霜殺菽是也此聖人指其所災而實録
　爾
冬夫人姜氏會齊侯于榖
　威公既薨夫人姜氏與齊侯會者數矣三年會于禚
　四年饗于祝丘五年如齊師此年春會于防冬會于
　榖夫人與齊侯之行可知也榖齊地
八年春王正月師次于郎以俟陳人蔡人甲午治兵
　先言師次于郎以俟陳人蔡人後言甲午治兵者惡
　内不知戰也陳蔡將入伐魯出師于郎待之可也以
　敵之未至而始訓治之此其可哉夫民先教而戰古
　之道也故孔子曰不敎民戰是謂棄之鄉使陳蔡暴
　至而疾戰則民無所措手足矣
夏師及齊師圍郕(成/)郕降于齊師秋師還
　夏及齊師圍郕其言郕降于齊師者齊主兵圍郕制
　命在齊也故曰郕降于齊師春秋用師多矣未有言
　師還此言師還者惡其與强讎覆同姓踰時還也
冬十有一月癸未齊無知弑其君諸兒
　無知不氏未命也諸兒襄公
九年春齊人殺無知
　案隠四年衛人殺州吁于濮此不地者齊人即于國
　内殺之也稱人以殺討賊辭
公及齊大夫盟于蔇(其器/切)
　公及齊大夫盟納糾也不名齊大夫者公忘讎不復
　而與齊大夫謀納糾非齊大夫之罪也故斥言公而
　不名齊大夫文七年公㑹諸侯晉大夫盟于扈晉大
　夫不名皆此義也蔇齊地
夏公伐齊納子糾齊小白入于齊
　夏公伐齊納子糾其言齊小白入齊者小白爭立也
　無知之亂管仲召忽以公子糾來奔鮑叔牙以公子
　小白奔莒小白自莒先入故曰夏公伐齊納子糾齊
　小白入于齊也言入者皆非世嫡
秋七月丁酉葬齊襄公
　九月而葬
八月庚申及齊師戰于乾(音/于)時我師敗績
　此公及齊師戰于乾時也不言公者公伐齊納讎人
　之子喪師于此此惡之大者諱之也内不言敗此言
　我師敗績者羡文盖後人傳授妄有所增爾
九月齊人取子糾殺之
　論語稱威公殺公子糾召忽死之管仲不死此言齊
　人取子糾殺之者子糾威公兄其次當立威公爭國
　取而殺之甚矣故曰齊人取子糾殺之所以重威公
　之簒也
冬浚洙(音/殊)
　洙水也浚深也冬浚洙畏齊也
十年春王正月公敗齊師于長勺(音/杓)
　報乾時之戰也斥言公者惡其伐齊納糾喪師乾時
　不自悔過復敗齊師于此也長勺魯地
二月公侵宋
　公既敗齊師于長勺又退而侵宋結怨二國
三月宋人遷宿
　宿微國天子封之宋人遷之其惡可知
夏六月齊師宋師次于郎公敗宋師于乘丘秋九月荆
敗蔡師于莘以蔡侯獻舞歸
　荆為中國患也久矣自方叔薄伐之後入春秋肆禍
　復甚聖王不作故也此言荆敗蔡師于莘以蔡侯獻
　舞歸者荆敗蔡師于莘獲蔡侯獻舞歸爾不言獲者
　不與蠻荆獲中國也故曰以蔡侯獻舞歸名者惡遂
　失國莘蔡地
冬十月齊師滅譚譚子奔莒
　譚小國齊師滅之故譚子奔莒不名者譚夲無惡也
　言奔責不死社稷不言出國滅無所出也
十有一年春王正月夏五月戊寅公敗宋師于鄑(子斯/反)
　此言五月戊寅公敗宋師于鄑者甚之也公二年之
　中三敗齊宋之師可謂甚矣鄑魯地
秋宋大水
　水不潤下也春秋之世災異多矣不可悉書故外災
　或舉其一或舉其二以見天下之異也此年秋宋大
　水二十年秋齊大災僖十六年隕石子宋五六鷁(五/力)
　(反/)退飛過宋都昭十八年宋衛陳鄭災之類是也
冬王姬歸于齊
　群公受命主王姬者多矣唯元年與此書者惡公忘
　父之讎再與齊接婚姻也
十有二年春王三月紀叔姬歸于酅(音/携)
　紀叔姬伯姬之媵也酅紀季之邑也四年紀侯大去
　其國叔姬至此而歸于酅者歸于季也歸者嫁辭以
　伯姬之媵而歸于季非其所歸也亂也
夏四月秋八月甲午宋萬弑其君㨗及其大夫仇牧
　萬不氏未命也及其大夫仇牧甚之之辭也與威二
　年宋督義同
冬十月宋萬出奔陳
　弑君之賊當急討之萬八月弑莊公十月出奔陳宋
　之臣子緩不討賊若此
十有三年春齊侯宋人陳人蔡人邾人㑹于北杏
　北杏之㑹威公獨書爵者孔子傷周道之絶也威公
　既入乗天子衰季將霸諸侯攘夷狄救中國以尊周
　室乃合宋人陳人蔡人邾人于此首圖大舉夫欲責
　之深者必先待之重故北杏之㑹獨書其爵以與之
　北杏齊地
夏六月齊人滅遂
　此威公滅遂也其稱人者以其救中國之功未見滅
　人小國貪自封殖貶之也何哉威公貪土地之廣恃
　甲兵之衆驅逐逼脅以强制諸侯懼其未盡從也約
　之以㑹要之以盟臨之以威束之以力有弗狥者小
　則侵之伐之甚則執之滅之其實假尊周之名以自
　封殖爾故此年滅遂十四年伐宋十五年伐郳十六
　年伐鄭十九年伐我西鄙二十年伐戎二十六年伐
　徐二十八年伐衛三十年降鄣閔元年救邢二年遷
　陽皆稱人以切責之遂小國
秋七月冬公會齊侯盟于柯
　冬公會齊侯盟于柯公不及北杏之會威既滅遂懼
　其見討也故盟于此柯齊地
十有四年春齊人陳人曹人伐宋
　諸侯伐宋宋人背北杏之會也
夏單(音/善)伯會伐宋
　此公使單伯會伐宋也威以諸侯伐宋本不期會魯
　自畏齊威故夏使單伯會伐宋三國稱人獨書單伯
　者吾大夫不可言魯人故也
秋七月荆入蔡
　荆入蔡齊威未能救中國也
冬單伯會齊侯宋公衛侯鄭伯于鄄(音/眷)
　此威既服宋會單伯宋公陳侯衛侯鄭伯于鄄也經
　以單伯主會為文者凡㑹盟公或大夫往則皆以魯
　主會為文春秋魯史故也内不與則曰某人某人會
　于某十五年齊侯宋公陳侯衛侯鄭伯會于鄄昭二
　十七年晉士鞅宋樂祁黎衛北宫喜曹人邾人滕人
　會于扈之類是也鄄衛地
十有五年春齊侯宋公陳侯衛侯鄭伯㑹于鄄夏夫人
姜氏如齊
　齊侯既死文姜不安于魯故如齊
秋宋人齊人邾人伐郳
　宋主兵故序齊上郳宋附庸叛故伐之
鄭人侵宋冬十月
十有六年春王正月夏宋人齊人衛人伐鄭
　鄭背鄄之會侵宋故齊威帥諸侯伐之齊序宋下者
　與伐郳義同
秋荆伐鄭
　荆伐鄭威未能救中國可知也
冬十有二月會齊侯宋公陳侯衛侯鄭伯許男滑伯滕
子同盟于幽
　會公會也同者同畏威也威非命伯伐鄭之後兵威
　既振于是諸侯乃相與畏服焉不言公者諱之也然
　威會多矣不可皆不見公故于此一諱之也
邾子克卒
　邾稱爵者始得王命列為諸侯也
十有七年春齊人執鄭詹
　稱人以執惡威也詹不氏未命也威十二月與鄭伯
　同盟于幽而春執鄭詹安用同盟不稱行人者㑹未
　歸而見執也不言以歸者秋鄭詹自齊逃來以歸可
　知也
夏齊人殱于遂
　齊人殱于遂不戒也齊侯滅人之國使人戍之而不
　戒焉此自殱之道也噫齊人殱于遂自殱也鄭棄其
　師自棄也
秋鄭詹自齊逃來
　鄭詹自齊逃來未得歸于鄭也言逃來懼齊之甚
冬多麋(忙悲/反)
　麋山澤皆有言多者以多為異爾
十有八年春王三月日有食之
　不言朔不言日日朔俱失之也
夏公追戎于濟西
　案僖二十六年齊人侵我西鄙公追齊師至于酅弗
　及先言侵而後言追此不言侵伐者明不覺其來已
　去而追之也書者譏内無戎備
秋有􁊋(又作蜮音/或短狐也)
　􁊋含沙射人為災
冬十月
十有九年春王正月夏四月秋公子結媵陳人之婦于
鄄遂及齊侯宋公盟
　媵書者為遂事起也公子結受命媵陳人之婦不受
　命與齊侯宋公盟結矯命專盟故曰遂以惡之非謂
　大夫出境有可以安社稷利國家專之可也案僖三
　十年公子遂如京師遂如晉襄二年仲孫蔑㑹晉荀
　罃齊崔杼宋華元衛孫林父曹人邾人滕人薛人小
　邾人于戚遂城虎牢孔子皆譏之何獨與公子結也
　若以書至鄄為出境乃得專之則公子遂自京師如晉
　仲孫蔑㑹晉荀罃自戚城虎牢豈非出境也哉况秋與
　齊侯宋公盟而冬齊人宋人陳人加兵于魯非所謂可
　以安社稷利國家也陳稱人者媵不當書故略言之也
夫人姜氏如莒冬齊人宋人陳人伐我西鄙
　威帥宋陳伐我西鄙討鄭詹也
二十年春王二月夫人姜氏如莒
　文姜行惡比年如莒
夏齊大災
　災火災也言大者其災甚也
秋七月冬齊人伐戎
二十有一年春王正月夏五月辛酉鄭伯突卒秋七月
戊戌夫人姜氏薨冬十有二月𦵏鄭厲公
　八月而𦵏
二十有二年春王正月肆大眚(所景/反)
　肆放也眚過也肆大眚者罪惡無不赦之辭也書稱
　眚災肆赦易曰赦過宥罪此天子之事也天子尚爾
　況諸侯乎莊公肆大眚非正也亂法易常者也
癸丑𦵏我小君文姜陳人殺其公子御寇
　春秋之義非天子不得專殺此言陳人殺其公子御
　寇者譏專殺也是故二百四十二年無天王殺大夫
　文書諸侯殺大夫者四十七也何哉古者諸侯之大
　夫皆命于天子諸侯不得專命也大夫有罪則請于
　天子諸侯不得專殺也大夫猶不得專殺況世子母
　弟乎春秋之世國無大小其卿大夫士皆專命之有
　罪無罪皆專殺之其無王也甚矣故孔子從而録之
　以誅其惡觀其專殺之罪雖一而重輕之惡有三殺
　世子母弟則稱君稱君者甚之也殺大夫不以其罪
　則稱國稱國者次之也殺有罪則稱人稱人者又次
　之也殺世子母弟稱君者僖五年晉侯殺其世子申
　生襄二十六年宋公殺其世子痤(才禾/反)三十年天王
　殺其弟佞夫之類是也殺大夫不以其罪稱國者僖
　七年鄭殺其大夫申侯文六年晉殺其大夫陽處父
　宣九年陳殺其大夫洩冶之類是也殺有罪稱人者
　此年陳人殺其公子御寇文九年晉人殺其大夫士
　縠(户木/反)昭八年陳人殺其大夫公子過之類是也
夏五月
　春秋未有以五月首時者此言夏五月者蓋五月之
　下有脱事爾
秋七月丙申及齊髙傒盟于防
　此公盟也不言公者髙傒伉也髙傒敵公而盟伉孰
　甚焉
冬公如齊納幣
　母喪未終其惡可知也
二十有三年春公至自齊祭(側界/反)叔來聘
　祭叔來聘非天子命也故不言使其曰來聘惡外交
　也祭叔周大夫祭采地叔字
夏公如齊觀社
　諸侯非享覲不踰境公如齊觀社非禮也
公至自齊荆人來聘
　荆十年敗蔡師于莘始見于經十四年入蔡十六年
　伐鄭皆曰荆此稱人者以其能慕中國修禮來聘少
　進之也
公及齊侯遇于榖蕭叔朝公
　諸侯相朝非禮也朝于内猶曰不可況朝于外乎故
　曰公及齊侯遇于榖蕭叔朝公以交譏之蕭附庸國
　叔字
秋丹桓宫楹冬十有一月曹伯射(音亦又/音夜)姑卒十有二
月甲寅公㑹齊侯盟于扈
　公㑹齊侯盟于扈謀逆姜氏也公二年之中納幣觀
　社及齊侯遇于榖比犯非禮今又㑹盟于扈甚矣扈
　齊地
二十有四年春王三月刻桓宫桷
　公將納夫人故飾宫廟以夸侈之秋丹威宫楹春刻
　威宫桷皆非禮也案成三年二月甲子新宫災者親
　廟切近不忍稱其諡此斥言丹威宫楹刻威宫桷者
　惡莊不子忘父之怨侈宗廟以夸讎女也
𦵏曹莊公夏公如齊逆女
　常事書者以見公婚之不時也案威六年九月丁夘
　子同生公十四年即位此年如齊逆女公即位二十
　四年年三十七嵗矣公即位二十四年年三十七嵗
　始得成婚于齊者文姜制之不得以時而婚爾故其
　母喪未終如齊納幣圖婚之速也
秋公至自齊八月丁丑夫人姜氏入
　公親迎于齊不俟夫人而至失夫之道也婦人從夫
　者也夫人不從公而入失婦之道也夫不夫婦不婦
　何以為國非所以奉先公而紹後嗣也不亂何待故
　曰秋公至自齊八月丁丑夫人姜氏入以惡之
戊寅大夫宗婦覿用幣
　大夫宗婦者同宗大夫之婦也覿見也夫人姜氏既
　入莊公欲夸寵之故使同宗大夫之婦用幣以見非
　謂大夫宗婦同贄而見也故不言及夫三帛二生一
　死男子之贄也婦人榛栗棗脩告䖍而已公使大夫
　宗婦覿用幣甚矣
大水冬戎侵曹曹覊出奔陳赤歸于曹郭公
　杜預謂覊曹世子赤曹僖公者以威十一年宋人執
　鄭祭仲突歸于鄭鄭忽出奔衛其文相類爾案史記
　曹世家及年表僖公名夷至如公羊榖梁言赤郭公
　名者理亦不安竊謂去聖既逺後人傳授文有脱漏
　爾故其義難了
二十有五年春陳侯使女(汝/)叔來聘
　女叔不名天子之命大夫也女氏叔字
夏五月癸丑衛侯朔卒六月辛未朔日有食之鼓用牲
于社
　案日食三十六書鼔用牲者三此年六月辛未朔日
　有食之鼔用牲于社三十年九月庚午朔日有食之
　鼓用牲于社文十五年六月辛丑朔日有食之鼓用
　牲于社是也鼓常事書者止譏其用牲耳
伯姬歸于杞
　隠二年書紀裂繻來逆女此不言逆者天下日亂婚
　禮日壞逆者非大夫也逆者非大夫故不言逆僖二
　十五年季姬歸于鄫成九年伯姬歸于宋之類是也
秋大水鼓用牲于社于門
　鼓用牲于社于門非禮也
冬公子友如陳
　如陳者聘也内朝聘皆曰如
二十有六年春公伐戎夏公至自伐戎曹殺其大夫
　稱國以殺不以其罪也不書名氏者脱之僖二十五
　年宋殺其大夫皆此義也
秋公㑹宋人齊人伐徐冬十有二月癸亥朔日有食之
二十有七年春公會杞伯姬于洮
　公會杞伯姬于洮非禮也洮魯地
夏六月公會齊侯宋公陳侯鄭伯同盟于幽
　孔子稱威公九合諸侯不以兵車管仲之力也案威
　公之㑹十有五十三年會北杏十四年會鄄(眷/)十五
　年會鄄十六年會幽此年會幽僖元年會檉(赤呈/反)二
　年會貫三年會陽榖五年會首止七年會寗母八年
　會洮(他刀/反)九年會葵丘十三年會鹹十五年會牡丘
　十六年會淮是也孔子止言其九者盖十三年會北
　杏威始圖伯其功未見十四年會鄄又是伐宋諸侯
　(闕/)僖八年會洮十三年會鹹十五年會牡丘十六年
　會淮皆有兵車也故止言其會之盛者九焉此聖人
　貴禮義賤武力之深㫖也
秋公子友如陳𦵏原仲
　大夫非君命不越境公子友如陳𦵏原仲非禮也原
　仲陳大夫字者天子命大夫也
冬杞伯姬來
　歸寧常事也故不書焉凡内女直曰來者惡其無事
　而來也
莒慶來逆叔姬
　不言來逆女者惡其成禮于魯也案婚禮親迎至夫
　國而後成禮莒慶成禮于魯故不言逆女以斥之叔
　姬莊公女宣五年齊高固來逆叔姬同義
杞伯來朝公會齊侯子城濮(音/卜)
　城濮衛地
二十有八年春王三月甲寅齊人伐衛衛人及齊人戰
衛人敗績
　前年公會齊侯宋公陳侯鄭伯同盟于幽衛侯不至
　故齊人伐衛衛人及齊人戰衛不服罪也以衛主齊
　者衛受伐也春秋之義伐者為客受伐者為主故曰
　衛人及齊人戰不地者戰于衛也敗稱師此稱人者
　不以師敗乎人也
夏四月丁未邾子瑣卒秋荆伐鄭公會齊人宋人救鄭
　荆二十三年來聘稱人此不稱人者以其創艾諸夏
　復貶之也
冬築郿(音/眉)
　功大曰城小曰築
大無麥禾
　冬書大無麥禾者簡言之也此秋大無麥冬大無禾
　爾不可言秋大無麥冬大無禾故簡言之也書曰土
　爰稼穡稼穡作甘大無麥禾土失其性也榖於民食
　最重也
臧孫辰告糴于齊
　不言如齊者不與莊公使臧孫辰告糴于齊也上言
　大無麥禾則百姓飢矣其言不與莊公使臧孫辰告
　糴于齊者病莊公也莊公為國久矣古者三年耕必
　有一年之畜九年耕必有三年之畜三十年通之雖
　有水旱蟲螟民無不足者莊公為國二十八年而無
　一年之畜非所以為國也臧孫辰公子彄(起侯/反)曾孫
二十有九年春新延廐
　惡不愛民也冬大無麥禾臧孫辰告糴于齊則民飢
　矣延廐雖壊未新可也莊公春新延廏不愛民力若
　此
夏鄭人侵許秋有蜚(扶味/反)冬十有二月紀叔姬卒
　叔姬十二年歸于酅(携/)卒于酅
城諸及防
三十年春王正月夏師次于成秋七月齊人降鄣(音/章)
　案八年師及齊師圍郕郕降于齊師先言圍而後言
　降此直書齊人降鄣者惡齊强脅且見鄣㣲弱不能
　伉齊之甚也
八月癸亥𦵏紀叔姬
　媵而卒𦵏之者歸于酅卒于酅皆非其所也
九月庚午朔日有食之鼓用牲于社
　凡救日食鼓禮也用牲非禮也孔子書鼓用牲者止
　譏其用牲耳非謂九月不鼓也
冬公及齊侯遇于魯濟(子禮/反)齊人伐山戎
三十有一年春築臺于郎夏四月薛伯卒築臺于薛六
月齊侯來獻戎㨗
　戎㨗伐山戎之所得也齊侯來獻戎㨗非禮也
秋築臺于秦
　莊比年興作今又一歳而三築臺妨農害民莫甚乎
　此薛秦魯地也
冬不雨
三十有二年春城小榖
　魯邑曲阜西北有小榖城
夏宋公齊侯遇于梁丘秋七月癸巳公子牙卒
　公子牙威公子莊公庶弟
八月癸亥公薨于路寢
　路寢正寢公薨于路寢正也凡公薨皆書其所在者
　謹凶變也
冬十月己未子般卒
　子般莊公太子未踰年之君也莊公未𦵏故不名薨
　不地者降成君也此與襄三十一年秋九月癸巳子
　野卒義同
公子慶父如齊狄伐邢
　
　
　
　
　
　
　
　
　
　
　
　
　春秋尊王𤼵㣲卷三
欽定四庫全書
　春秋尊王𤼵㣲卷四
　　　　　　　　　　　　　宋　孫復　撰
　　　閔公名開莊公子惠王十六年即位閔諡也在
　　　國逢難曰閔
元年春王正月齊人救邢
　威未能帥諸侯以徃故猶稱人
夏六月辛酉𦵏我君莊公
　十一月𦵏
秋八月公及齊侯盟于落姑季子來歸
　秋公與齊侯盟于落姑以納季子故季子來歸何也
　莊公薨子般卒閔公沖幼慶父與夫人通勢傾公室
　不朝夕國人汹汹思得季友以平内亂故曰季子來
　歸也子者男子之通稱不言出公子之未命者也落
　姑齊地
冬齊仲孫來
　仲孫齊大夫非齊侯命故不稱使非齊侯命則奔也
　不言奔者非奔也仲孫私來也仲孫私來故曰齊仲
　孫來以惡之此與隠元年祭伯來義同字者天子命
　大夫
二年春王正月齊人遷陽
　陽微國
夏五月乙酉吉禘于莊公
　吉禘于莊公非禮也魯以周公禘于太廟此天子大
　祭非諸侯可得用也謂之吉者莊公𦵏二十二月未
　可吉也故曰五月乙酉吉禘于莊公以著其僣天子
　之惡不言莊宫者明未三年也
秋八月辛丑公薨
　此慶父弑也不言慶父弑者諱之也内諱弑故弑君
　之賊皆不書焉不𦵏者義與隠公同
九月夫人姜氏孫(遜/)于邾公子慶父出奔莒
　公子慶父夫人姜氏同惡之人也夫人孫于邾故慶
　父出奔莒書者深惡季子緩不討賊也案元年公與
　齊侯盟于落姑以納季子季子來歸獨執國命當是
　時以魯之衆因齊之力討慶父而戮之𫝑甚易爾而
　季子不能也使閔公遽罹弑逆之禍悲哉
冬齊髙子來盟
　案威十四年鄭伯使其弟語來盟此不言使者高子
　請來結盟于我也閔公遇弑慶父未討季友立僖僖
　又非正髙子請來結盟于我以定僖公之位故不言
　使僖四年楚屈(俱勿/反)完來盟皆此義也
十有二月狄入衛鄭棄其師
　鄭棄其師惡鄭伯也豈奔潰離散云乎哉鄭伯有其
　師無其將將者百姓之司命也鄭伯以百姓之命授
　之匪人非棄而何故曰鄭棄其師以惡之噫鄭棄其
　師梁亡皆自取之也梁亡見僖十九年
　
　春秋尊王𤼵㣲卷四
欽定四庫全書
　春秋尊王發微卷五
　　　　　　　　　　　　宋　孫復　撰
　　　僖公名申莊公子閔公庶兄惠王十八年即位
　　　僖諡也小心畏忌曰僖
元年春王正月齊師宋師曹師次于聶北救邢
　威自滅遂二十年用師征伐皆稱人者以其攘夷狄
　救中國之功未著微之也案莊三十二年狄伐邢閔
　元年齊人救邢威未能率諸侯以往故猶稱人焉至
　此稱師者以其能合二國次于聶北救邢齊威攘夷
　狄救中國之功漸見少進之也然猶有次焉先言次
　而後言救者譏緩于救患也滅遂在莊十三年
夏六月邢遷于夷儀齊師宋師曹師城邢
　威公不急救患故邢遷于夷儀邢人已遷三國之師
　乃往助城之故曰齊師宋師曹師城邢也夷儀邢地
秋七月戊辰夫人姜氏薨于夷齊人以歸
　夫人哀姜也閔二年孫于邾威公取而殺之不言殺
　者諱之也其言齊人以歸者以其尸歸也哀姜與弑
　閔公威公討而殺之正也然以其尸歸此則甚矣夷
　齊地
楚人伐鄭
　莊十年荆敗蔡師于莘始見于經十四年入蔡稱荆
　二十三年來聘始進稱人二十八年伐鄭稱荆反狄
　之今曰楚人伐鄭者以其兵衆地大漸通諸夏復其
　舊封比之小國也故自此十數年侵伐用兵皆稱人
　焉
八月公會齊侯宋公鄭伯曹伯邾人于檉(赤呈/反)
　楚人伐鄭故威合諸侯于檉公有母喪出會非禮也
　檉宋地
九月公敗邾師于偃
　公檉會方退親敗邾師于偃其惡可知偃邾地
冬十月壬午公子友帥師敗莒師于酈(力知/反)獲莒挐(女/居)
(反又女/加反)
　討慶父也其言獲莒挐者不可言獲莒人爾莒大夫
　不氏未命也慶父閔二年奔酈魯地
十有二月丁巳夫人氏之喪至自齊
　此夫人哀姜之喪也不稱姜者貶之也案孫于邾不
　貶此而貶者孫于邾不貶不以子討母也此而貶者
　正王法也不去氏殺子之罪比文姜殺夫差輕孫邾
　在閔二年
二年春王正月城楚丘
　此會檉諸侯城楚丘也不言諸侯者威公怠于救患
　諸侯不一也威公怠于救患諸侯不一則孰城之魯
　城之也案閔二年狄入衛覆彼國家君死民散威公
　視之不救其怠于救患可知也威公怠于救患故諸
　侯不一諸侯不一故魯城之襄五年戍(音/庶)陳十年戍
　鄭虎牢皆此義也然則善與非善也此威公之命城
　楚丘以存亡國曷以謂之非善雖曰威公之命城楚
　丘以存亡國與其亡而存之不若未亡而救之之善
　也楚丘衛邑不言城衛者衛未遷也
夏五月辛巳葬我小君哀姜虞師晉師滅夏陽(夏一/作下)
　虞師晉師滅夏陽虞序晉上者虞主乎滅夏陽也案
　隠五年邾人鄭人伐宋莊十五年宋人齊人邾人伐
　郳邾序鄭上宋序齊上此虞主乎滅夏陽可知也夏
　陽微國
秋九月齊侯宋公江人黄人盟于貫
　楚故也貫宋地
冬十月不雨
　不雨一時即書者僖公憂民懼災之甚也
楚人侵鄭
三年春王正月不雨夏四月不雨徐人取舒六月雨
秋齊侯宋公江人黄人㑹于陽榖
　陽榖齊地
冬公子友如齊涖盟
　涖臨也凡言涖盟者受盟于彼也來盟者受盟于我
　也
楚人伐鄭
四年春王正月公㑹齊侯宋公陳侯衛侯鄭伯許男曹
伯侵蔡蔡潰遂伐楚次于陘(音/刑)
　威之病楚也久矣故元年㑹于檉二年盟于貫三年
　㑹于陽穀以謀之是時楚方强盛勢陵中國不可易
　也蔡楚與國故先侵蔡俟其兵震威行然後大舉蔡
　旣潰遂進師次于敵境陘楚地
夏許男新臣卒
　夏許男新臣卒于師不言師者威公之行諸侯安之
　與國内同也
楚屈(俱勿/反)完來盟于師盟于召(音/紹)陵
　案成二年季孫行父臧孫許叔孫僑如公孫嬰齊帥
　師㑹晉郤(去逆/反)克衛孫良夫曹公子首及齊侯戰于
　鞌齊師敗績秋七月齊侯使國佐如師己酉及國佐
　盟于袁婁此不言使者楚子聞蔡潰威師及境大懼
　屈完請盟于師也召陵楚地
齊人執陳轅濤塗
　陳轅濤塗陳大夫稱人以執不得其罪也威公既與
　陳侯南服强楚歸而反執陳轅濤塗其惡可知也
秋及江人黃人伐陳
　内言及外稱人皆微者也
八月公至自伐楚
　出踰二時
葬許穆公冬十有二月公孫兹帥師㑹齊人宋人衛人
鄭人許人曹入侵陳
　威公執陳轅濤塗執非其罪秋使魯人江人黃人伐
　陳冬又會公孫兹宋人衛人鄭人許人曹人侵陳甚
　矣公孫兹公子牙子
五年春晉侯殺其世子申生
　世子世君位者也稱君以殺世子甚之也獻公五子
　世子申生次重耳次夷吾次奚齊次卓子皆申生庶
　弟也獻公愛奚齊欲立之乃殺世子申生可謂甚矣
杞伯姬來朝其子
　伯姬内女來朝其子者以其子來朝也諸侯來朝猶
　曰不可把伯姬來朝其子非禮可知
夏公孫兹如牟
　牟微國
公及齊侯宋公陳侯衛侯鄭伯許男曹伯㑹王世子于
首止
　此威帥諸侯致王世子于首止也經言公及齊侯宋
　公陳侯衛侯鄭伯許男曹伯㑹王世子于首止者不
　與威致王世子使與諸侯齊列也故先言公及諸侯
　而後言㑹王世子以尊之尊王世子所以重威之惡
　也首止衛地
秋八月諸侯盟于首止鄭伯逃歸不盟
　不言王世子者㑹猶可言也盟之則甚矣王世子世
　天下者也非諸侯可得盟也鄭伯逃歸不盟者鄭伯
　不肯受盟故逃歸言逃懼齊之甚
楚人滅弦弦子奔黄
　此言楚人滅弦者惡威不能救也故弦子不名十年
　狄滅温十二年楚人滅黃同此
九月戊申朔日有食之冬晉人執虞公
　稱人以執惡晉侯也五等之制雖其國家宫室車旗
　衣服禮儀之有差而天子命之南面稱孤皆諸侯也
　其或有罪方伯請于天子命之執則執之不得專執
　也有罪猶不得專執况無罪者乎春秋之世諸侯無
　小大唯力是恃力能相執則執之無復請于天子故
　孔子從而録之正以王法或則稱侯以著其惡或則
　稱人以奪其爵稱侯以著其惡者謂雖非王命執得
　其罪其罰輕故但著其專執之惡二十八年晉侯入
　曹執曹伯畀宋人成十五年晉侯執曹伯歸于京師
　之類是也稱人以奪其爵者謂既非王命又執不得
　其罪其罰重故奪其爵此年晉人執虞公十九年宋
　人執滕子嬰齊之類是也
六年春王正月夏公㑹齊侯宋公陳侯衛侯曹伯伐鄭
圍新城
　鄭伯逃首止之盟故威帥諸侯伐鄭圍新城新城鄭
　邑
秋楚人圍許諸侯遂救許冬公至自伐鄭
　出踰三時
七年春齊人伐鄭夏小邾子來朝
　小邾子邾之别封也故曰小邾子以别之
鄭殺其大夫申侯
　鄭殺其大夫申侯稱國以殺不以其罪也
秋七月公㑹齊侯宋公陳世子款鄭世子華盟于甯母
　言鄭世子華者齊人伐鄭未已鄭伯懼欲求成于齊
　故先使世子華受盟于甯母也甯母魯地
曹伯班卒公子友如齊冬葬曹昭公
八年春王正月公㑹王人齊侯宋公衛侯許男曹伯陳
世子款盟于洮
　王人微者也序于諸侯之上者春秋尊王故王人雖
　微序于諸侯之上也洮魯地
鄭伯乞盟
　此以其逃首止之盟乞之也齊人連年伐鄭世子華
　雖受盟寗母鄭伯猶懼見討故自乞盟于此也乞者
　卑請之辭
夏狄伐晉秋七月禘于太廟用致夫人
　禘天子大祭夫人成風也不言風氏者成風僖公妾
　母嫁非廟見不得與祭僖公旣君欲尊其母故因此
　秋禘用夫人之禮致于太廟使之與祭也妾母稱夫
　人僭之大者故不言風氏以貶之案莊元年夫人文
　姜孫于齊貶去姜氏此不言風氏其貶可知也
冬十有二月丁未天王崩
　惠王書崩不書葬者得常也
九年春王三月丁丑宋公御(音/禦)說(音/恱)卒夏公㑹宰周公
齊侯宋子衛侯鄭伯許男曹伯于葵丘
　威以諸侯致宰周公于葵丘經以宰周公主會爲文
　者不與威以請侯致天子三公也宋在喪故稱子葵
　丘宋地
秋七月乙酉伯姬卒
　直曰伯姬未適人也未適人卒者許嫁則服服則得
　常常則不書書者譏不服也十六年鄫(似陵/反)季姬卒
　文十二年子叔姬卒皆此義也
九月戊辰諸侯盟于葵丘
　威公圖伯内帥諸侯外攘夷狄討逆誅亂以救中國
　經營馳驟出入上下三十年勞亦至矣然自服强楚
　其心乃盈不能朝于京師翼戴天子興衰振治以復
　文武之業前此五年致王世子于首止今復致宰周
　公于葵丘觀其心也盈已甚矣孟子稱五伯威公為
　盛葵丘之會諸侯束牲載書而不歃血初命曰誅不
　孝無易𣗳子無以妾為妻再命曰尊賢育才以彰有
　徳三命曰敬老慈幼無忘賔旅四命曰士無世官官
　事無攝取士必得無專殺大夫五命曰無曲防無遏
　糴無有封而不告者豈美威哉葢疾當時諸侯有所
　激而云爾故曰五伯者三王之罪人也今之諸侯五
　伯之罪人也今之大夫今之諸侯之罪人也此葵丘
　之盟威公之惡從可見矣
甲子晉侯佹(音/鬼)諸卒冬晉里克殺其君之子奚齊
　奚齊未踰年之君也其言晉里克殺其君之子奚齊
　者奚齊庶孽其母嬖獻公殺世子申生以立之春秋
　不與故曰晉里克殺其君之子奚齊以惡之也
十年春王正月公如齊
　公始朝齊也不至者朝齊安之與他國異也十五年
　如齊同此
狄滅温温子奔衛晉里克弑其君卓及其大夫荀息
　晉里克弑其君卓及其大夫荀息者甚之之辭也威
　二年宋督弑其君與(音/予)夷及其大夫孔父莊十二年
　宋萬弑其君㨗及其大夫仇牧其義一也
夏齊侯許男伐北戎晉殺其大夫里克
　里克弑奚齊卓子不以討賊辭書者惠公殺之不以
　其罪也惠公立懼其又將賊已以是殺克也故不得
　從討賊辭
秋七月冬大雨(于付/反)雪
十有一年春晉殺其大夫㔻(普悲/反)鄭父夏公及夫人姜
氏會齊侯于陽榖
　公及夫人姜氏會齊侯于陽榖參譏之也
秋八月大雩冬楚人伐黃
十有二年春王三月庚午日有食之夏楚人滅黃秋七
月冬十有二月丁丑陳侯杵臼卒
十有三年春狄侵衛夏四月葬陳宣公公㑹齊侯宋公
陳侯衛侯鄭伯許男曹伯于鹹
　鹹衛地
秋九月大雩冬公子友如齊
十有四年春諸侯城縁陵
　諸侯不序者㑹鹹諸侯也杞微弱上下同心一力而
　城之故曰諸侯所以與城楚丘異也縁陵把邑
夏六月季姬及鄫(似陵反/或作繒)子遇于防使鄫子來朝
　内女嫁曰歸于某隱二年伯姬歸于紀莊二十六年
　伯姬歸于把之類是也出曰來歸宣十六年郯伯姬
　來歸成五年把叔姬來歸之類是也無事而來則曰
　來莊二十七年把伯姬來僖二十八年把伯姬來之
　類是也季姬上無歸鄫之文則是未嫁者也此年六
　月季姬及鄫子遇于防使鄫子來朝明年九月季姬
　歸于鄫是季姬先與鄫子遇于防而後乃嫁于鄫也
　此季姬之行不正可知矣故稱及稱遇稱使以著其
　惡
秋八月辛夘沙鹿崩
　沙山名鹿山足也其言沙鹿崩者謂山連足而崩爾
　詩曰百川沸騰山冡崒崩山冡崒崩猶以爲異况連
　足而崩乎此異之甚者
狄侵鄭冬祭侯肸卒
十有五年春王正月公如齊楚人伐徐三月公㑹齊侯
宋公陳侯衛侯鄭伯許男曹伯盟于牡丘遂次于匡公
孫敖帥師及諸侯之大夫救徐
　言次言救者惡諸侯緩于救患也諸侯旣約救徐而
　遣大夫往此緩于救患可知也公孫敖公子慶父子
　牡丘衛地
夏五月日有食之秋七月齊師曹師伐厲
　厲楚與國
八月螽九月公至自會
　暴露師衆三時
季姬婦于鄫
　不書逆者微也
己夘晦震夷伯之廟
　大夫之廟書者夷伯僭也春秋亂世諸侯僭天子大
　夫僭諸侯故此一見大夫之僭焉夷諡字者天子命
　大夫
冬宋人伐曹楚人敗徐于婁林十有一月壬戌晉侯及
秦伯戰于韓獲晉侯
　春秋用兵大夫生得曰獲僖元年公子友帥師敗莒
　師于酈獲莒挐(女居女/加二反)宣二年宋華元帥師及鄭公
　子歸生帥師戰于大棘宋師敗績獲宋華元之類是
　也未有諸侯獲諸侯者此言晉侯及秦伯戰于韓獲
　晉侯者賤晉侯疾秦伯之辭也賤晉侯疾秦伯者晉
　侯失道不顧人命以起此戰秦伯獲之則又甚矣故
　言戰言獲以著其惡不言以歸者舉重也韓晉地
十有六年春王正月戊申朔隕石于宋五是月六鷁(五/力)
(反/)退飛過宋都
　五石異之甚者也六鷁異之細者也故曰正月戊申
　朔隕石于宋五是月六鷁退飛過都也其言是月者
　不可再書正月故也
三月壬申公子季友卒
　公子季友卒字者天子命大夫也
夏四月丙申鄫季姬卒秋七月甲子公孫兹卒冬十有
二月公㑹齊侯宋公陳侯衛侯鄭伯許男邢侯曹伯于
淮
十有七年春齊人徐人伐英氏夏滅項
　此齊人徐人滅項也上言齊人徐人伐英氏下言滅
　項此齊人徐人滅項可知也英氏楚與國
秋夫人姜氏㑹齊侯于卞九月公至自㑹
　踰三時卞魯地
冬十有二月乙亥齊侯小白卒
十有八年春王正月宋公曹伯衛人邾人伐齊
　齊威公六子無嫡長公子無虧次惠公元次孝公昭
　次昭公潘次懿公商人次公子雍威公卒無虧立五
　公子並爭齊大亂宋襄以諸侯伐齊孝公故也
夏師救齊五月戊寅宋師及齊師戰于甗(魚免反又/音言音彦)齊
師敗績
　宋師伐齊以五月敗齊師于甗無虧死遂立孝公案
　二十七年齊昭卒八月葬齊孝公此立孝公可知也
　春秋之義伐者為客受伐者為主此以宋主齊者不
　與宋襄伐齊也宋襄伐人之喪擅易人之主甚矣甗
　齊地
狄救齊秋八月丁亥葬齊桓公
　九月而葬
冬邢人狄人伐衛
　邢人狄人伐衛救齊也狄稱人者善救齊
十有九年春王三月宋人執滕子嬰齊
　宋人執滕子嬰齊不得其罪也滕子名者惡遂失國
　也
夏六月宋公曹人邾人盟于曹南鄫子會盟于邾己酉
邾人執鄫子用之
　鄫子不及曹南之盟故會盟于邾邾子執鄫子用之
　用之為牲歃血以盟也諸侯不得相執邾人不道執
　鄫子用之天子不能誅也悲夫
秋宋人圍曹衛人伐邢冬㑹陳人蔡人楚人鄭人盟于
齊
　内不出主名外稱人皆微者
梁亡
　梁亡惡不用賢也梁伯守天子土有宗廟社稷之重
　有軍旅民人之衆左右前後朝夕與為治莫有聞者
　是左右前後皆非其人也左右前後皆非其人不亡
　何待故直曰梁亡以惡之
二十年春新作南門
　城郭門户皆有舊制壞則修之常事書者譏其侈泰
　妨農功改舊制也案莊二十九年春新延廏不言作
　此言作改舊制可知也
夏郜(音/告)子來朝五月乙巳西宫災
　西宫公别宫也
鄭人入滑秋齊人狄人盟子邢
　狄稱人者猶與中國故也
冬楚人伐隨
二十有一年春狄侵衛宋人齊人楚人盟于鹿上
　齊桓公死宋人欲宗諸侯故盟于鹿上鹿上宋地
夏大旱秋宋公楚子陳侯蔡侯鄭伯許男曹伯㑹于盂
執宋公以伐宋
　宋襄合諸侯于盂以致楚子楚子怒執宋公以伐宋
　不言楚子執宋公以伐宋者不與楚子執宋公以伐
　宋也故以諸侯共執為文所以抑强夷而存中國也
　然則楚稱子者案吳楚本子爵入春秋始則曰荆曰
　楚曰吳終則稱人稱子楚始謂之荆者楚先吳僭罪
　大貶重猶曰荆州之夷也旣而曰楚曰吳者君臣同
　辭以國舉之也終則稱人稱子者以其漸同中國與
　諸侯㑹盟及修禮來聘稱人少進也稱子復舊爵也
　吳楚之君狂僭之惡罪在不赦固宜終春秋之世貶
　之孔子不終春秋之世貶之者傷聖王不作中國失
　道之甚也盂宋地
冬公伐邾楚人使宜申來獻㨗
　楚人楚子也不言楚子者以其執宋公伐宋貶之也
　㨗宋㨗也不言宋㨗者不與楚㨗于宋也莊三十一
　年齊侯來獻戎㨗言齊侯言戎㨗義同
十有二月癸丑公㑹諸侯盟于薄釋宋公
　楚子執宋公以伐宋公懼故㑹諸侯盟于薄釋宋公
　不言楚子釋宋公者不與楚子專釋也
二十有二年春公伐邾取須句(其俱/反)
　公伐邾取須句言伐言取者惡公伐邾非以其罪利
　其土地也
夏宋公衛侯許男滕子伐鄭
　鄭即楚故也案莊十六年荆伐鄭二十八年荆伐鄭
　僖元年楚人伐鄭二年楚人侵鄭三年楚人伐鄭鄭
　不即楚此而即者齊威旣死宋襄不能與楚伉也
秋八月丁未及邾人戰于升陘(音/刑)
　此公及邾人戰也不言公者公不道伐邾取須句以
　起此戰惡之大者故曰及邾人戰于升陘以諱之也
　升陘魯地
冬十有一月己巳朔宋公及楚人戰于泓宋師敗績
　夏宋公衛侯許男滕子伐鄭鄭楚與國也故楚人伐
　宋冬十有一月宋公及楚人戰子泓宋師敗績襄公
　傷焉噫宋襄無齊威之資欲紹齊威之烈帥諸侯以
　致强楚故盂之㑹見執受伐今復與楚爭鄭以起此
　戰喪師泓水之上身傷七月而死為中國羞惜哉泓
　宋水
二十有三年春齊侯伐宋圍緡
　楚人敗宋公于泓齊侯視之不救而又加之以兵故
　伐圍並書以誅其惡
夏五月庚寅宋公茲父卒
　傷于泓故
秋楚人伐陳冬十有一月把子卒
二十有四年春王正月夏狄伐鄭秋七月冬天王出居
子鄭
　襄王也周無出此言出者惡襄王自絶于周則奔也
　其言居于鄭者天子至尊故所至稱居與諸侯異也
晉侯夷吾卒
二十有五年春王正月丙午衛侯燬滅邢
　衛侯名者孔子傷天下之亂時無賢伯邢衛皆齊威
　所存之亡國也衛侯不念威公之大徳以絶先祖之
　支體甚矣故生而名之也
夏四月癸酉衛侯燬卒宋蕩伯姬來逆婦
　伯姬内女嫁為宋大夫蕩氏妻為其子來逆婦也伯
　姬自為其子來逆婦非禮也
宋殺其大夫
　稱國以殺不以其罪也不稱名氏者與莊二十六年
　曹殺其大夫義同
秋楚人圍陳納頓子于頓
　頓子廹于陳懼而奔楚故楚人圍陳納頓子于頓頓
　微國
葬衛文公冬十有二月癸亥公㑹衛子莒慶盟于洮
二十有六年春王正月己未公㑹莒子衛寗速盟于向
(舒亮/反)齊人侵我西鄙公追齊師至酅(音/擕)弗及
　侵稱人追稱師者不可言公追齊人故也至酅弗及
　者譏魯失戎備明齊人已去而追之爾酅齊地
夏齊人伐我北鄙衛人伐齊公子遂如楚乞師
　齊再伐我故公子遂如楚乞師夫國之大小師之衆
　寡皆有王制不可乞也書者惡魯不能内修戎備而
　外乞師于夷狄
秋楚人滅夔以夔子歸
　䕫楚同姓國不名者略夷狄
冬楚人伐宋圍緡公以楚師伐齊取榖
　魯既不能内修戎備而乞師于荆楚以伐太公之後
　又取其地焉此公之惡可知也
公至自伐齊
二十有七年春把子來朝夏六月庚寅齊侯昭卒秋八
月乙未葬齊孝公乙巳公子遂帥師入把
　春把子來朝秋公子遂帥師入把甚矣
冬楚人陳侯蔡侯鄭伯許男圍宋
　楚子自㑹盂執宋公伐宋之後復貶稱人冬楚人使
　宜申來獻㨗二十二年宋公及楚人戰于泓二十五
　年楚人圍陳納頓子于頓二十六年楚人滅夔以夔
　子歸此年楚人陳侯蔡侯鄭伯許男圍宋是也陳侯
　蔡侯鄭伯許男不同貶者四國之君雜然從楚圍中
　國其貶自見也㑹盂伐宋在二十一年
十有二月甲戌公㑹諸侯盟于宋
　諸侯圍宋公常與楚故㑹諸侯盟于宋
二十有八年春晉侯侵曹晉侯伐衛
　曹衛楚與國也晉侯將救宋故侵曹伐衛不言遂者
　非繼事也此侵曹旣反而後伐衛耳故曰晉侯侵曹
　晉侯伐衛也
公子買戍衛不卒戍刺(七賜/反)之楚人救衛
　公叛晉與楚故使公子買戍衛且以晉之兵力非公
　子買所能伉也故買不卒戍而歸徐聞楚人救衛公
　懼楚之見討也乃殺買以說焉公内殘骨肉外茍說
　于强夷故曰公子買戍衛不卒戍刺之以著其惡内
　殺大夫曰刺
三月丙午晉侯入曹執曹伯畀宋人
　晉侯侵曹曹不服罪故入曹執曹伯畀宋人畀與也
　晉侯入曹執曹伯不歸于京師畀宋人使自治之甚
　矣不奪爵者曹伯背晉即楚晉侯圖伯執得其罪也
夏四月己巳晉侯齊師宋師秦師及楚人戰于城濮楚
師敗績
　晉文始見于經孔子遽書爵者與其攘外患救中國
　之功不旋踵而建也昔者齊威既殁楚人復張猖狂
　不道欲宗諸侯自城濮之敗不犯中國者十五年文
　公之功偉矣故春秋與之
楚殺其大夫得臣
　不氏未命也
衛侯出奔楚
　衛侯聞晉師勝故懼而奔楚不名者以見晉文逼逐
　而去
五月癸丑公㑹晉侯齊侯宋公蔡侯鄭伯衛子莒子盟
于踐土
　踐土之盟襄王在是也不書者不與晉文致天子也
　晉文旣攘强楚不能朝于京師廟獻楚俘以警夷狄
　反以乗勝之衆坐致衰陵之主盟諸侯于是甚矣踐
　土鄭地
陳侯如㑹
　來不及盟故曰如㑹陳本與楚楚敗歸晉國
公朝于王所
　非禮也書曰六年五服一朝又六年王乃時廵諸侯
　各朝于方嶽公朝于王所非禮可知也不言諸侯者
　言諸侯則是天子可得致也故壬申之朝諸侯亦没
　而不書焉
六月衛侯鄭自楚復歸于衛
　此言自楚復歸于衛者衛侯鄭奔楚由楚而得返于
　衛也衛侯鄭與楚比周故楚人返之于衛
衛元咺(許晚/反)出奔晉
　晉侯使元咺奉公子瑕受盟于踐土衛侯復歸故元
　咺懼奔晉以訴之
陳侯款卒
　不地者安之也與四年許男新臣義同
秋把伯姬來公子遂如齊冬公㑹晉侯齊侯宋公蔡侯
鄭伯陳子莒子邾子秦人于温天王狩于河陽
　冬㑹于温其言天王狩于河陽者不與晉文再致天
　子也晉文再致天子惡之大者故孔子以襄王自狩
　爲文所以黜强侯而尊天子也河陽晉地
壬申公朝于王所
　壬申公朝于王所深惡再致襄王以諸侯朝也日繫
　于月而此不月者脫之
晉人執衛侯歸之于京師
　晉人執衛侯歸之于京師者元咺故也晉文旣勝强
　楚不能招携撫貳以崇大徳助其臣而執其君非所
　以宗諸侯也故曰晉人以疾之
衛元咺自晉復歸于衛
　晉文旣執衛侯歸之于京師乃返元咺于衛
諸侯遂圍許
　諸侯再㑹許皆不至
曹伯襄復歸于曹
　三月晉侯入曹執曹伯畀宋人此言曹伯襄復歸于
　曹者晉文赦之也晉文執之曷為晉文赦之春秋亂
　世强侯執辱小國之君無復天子命執之赦之自我
　而已案二百四十年唯成十六年曹伯負芻執而得
　歸由天子命故曰曹伯歸自京師以異其文它皆否
　焉
遂㑹諸侯圍許
二十有九年春介葛盧來
　東夷微國不言朝者不能行朝禮也
公至自圍許
　公出踰時
夏六月㑹王人晉人宋人齊人陳人蔡人秦人盟于翟
泉
　内不出主名外曰某人某人盟于翟泉皆微者也翟
　泉周地
秋大雨(于付/反)雹冬介葛盧來
　一嵗而再來非禮之甚
三十年春王正月夏狄侵齊秋衛殺其大夫元咺及公
子瑕衛侯鄭歸于衛
　此言衛殺其大夫元咺及公子瑕衛侯鄭歸于衛者
　衛侯道殺二子而歸也案二十八年晉文執衛侯歸
　之于京師衛侯得返懼二子之不納也故道殺二子
　而歸衛侯道殺二子而歸無惡文者二子之禍皆晉
　文為之也
晉人秦人圍鄭
　翟泉之盟鄭不至故
介人侵蕭冬天王使宰周公來聘公子遂如京師遂如
晉
　皆非禮也天子至尊非諸侯可得伉僖與襄王交聘
　伉孰甚焉故曰天王使宰周公來聘公子遂如京師
　遂如晉以惡之
三十有一年春取濟(子禮/反)西田
　復侵地也濟西田本魯地
公子遂如晉夏四月四卜郊不從乃免牲
　郊者祭天之名也天子祭天地無所不通諸侯祭其
　境内山川魯諸侯也以諸侯而用天子之祭僭孰甚
　焉故此年夏四月四卜郊不從乃免牲宣三年正月
　郊牛之口傷改卜牛牛死乃不郊成七年正月鼷(音/奚)
　䑕食郊牛角改卜牛鼷䑕又食其角乃免牛不郊十
　年五月五卜郊不從乃不郊之類一則因其瀆亂不
　時一則從其災異示變以著其僭天子之惡也全者
　曰牲傷者曰牛
猶三望
　猶者可止之辭三望之說先儒不同公羊言㤗山河
　海鄭氏謂海岱淮杜預稱分野之星及境内山川據
　鄭杜止以諸侯祭其封内云爾况河海淮非魯封内
　又諸侯無祭分野星辰之事且魯旣僭天子蓋于四
　望之中祭其大者三爾公羊得之
秋七月冬杞伯姬來求婦
　伯姬内女來求婦者為其子來求婦也為其子來求
　婦非禮也
狄圍衛十有二月衛遷于帝丘
　衛畏狄自遷也帝丘衛地
三十有二年春王正月夏四月己丑鄭伯㨗卒衛人侵
狄秋衛人及狄盟
　不地者就狄盟也復出衛人者嫌與内之微者同
冬十有二月己夘晉侯重耳卒
三十有三年春王二月秦人入滑齊侯使國歸父來聘
夏四月辛巳晉人及姜戎敗秦師于殽
　此晉襄及姜戎敗秦師于殽也其稱人者秦人入滑
　雖曰不可晉襄與姜戎要而敗之此又甚焉晉襄厄
　人于險非仁也却喪用兵非孝也故曰晉人及姜戎
　敗秦師于殽以疾之
癸巳葬晉文公狄侵齊公伐邾取訾(子斯/反)婁秋公子遂
帥師伐邾
　夏公伐邾取訾婁秋公子遂帥師伐邾其惡可知
晉人敗狄于箕
　箕晉地
冬十月公知齊十有二月公至自齊
　案十年十五年公如齊不至此至者齊桓旣死逺朝
　强齊危之也
乙巳公薨于小寢
　小寢非正也
隕霜不殺草李梅實
　不時也五行傳曰視之不明是謂不哲厥罰常燠時
　則有草木妖
晉人陳人鄭人伐許
　
　
　
　
　春秋尊王發微卷五
欽定四庫全書
　春秋尊王發㣲卷六
　　　　　　　　　　　　　宋　孫復　撰
　　　文公名興僖公子襄王二十六年即位文謚也
　　　慈恵愛民曰文
元年春王正月公即位
　書即位者文公繼僖非天子命也
二月癸亥日有食之天王使叔服來㑹𦵏
　諸侯五月而𦵏僖公薨至此三月天王使叔服來㑹
　𦵏非禮也
夏四月丁巳𦵏我君僖公
　五月而𦵏書者不請諡也
天王使毛伯來錫公命
　古者三載考績三考黜陟幽明文公即位功未及施
　而天王使毛伯來錫公命濫賞也毛伯天子卿毛采
　地伯爵
晉侯伐衛叔孫得臣如京師衛人伐晉秋公孫敖㑹晉
侯于戚冬十月丁未椘世子商臣弑其君頵(憂倫/反)
　稱世子以弑甚商臣之惡也不言其父而言其君者
　君之于世子有父之親有君之尊言世子所以明其
　親也言其君所以明其尊也商臣之于尊親盡矣
公孫敖如齊
二年春王二月甲子晉侯及秦師戰于彭衙秦師敗績
　秦師伐晉以報殽之役戰于彭衙秦師敗績殽之役
　在僖三十三年彭衙秦地
丁丑作僖公主
　丁丑作僖公主緩也禮平旦而𦵏日中反而祭謂之
　虞其主用桑期而小祥其主用栗僖公薨至此十五
　月作僖公主緩可知也
三月乙巳及晉處父盟
　此公及處父盟也不言公者不與處父敵公也不與
　處父敵公故不言公處父不氏未命也
夏六月公孫敖會宋公陳侯鄭伯晉士縠(禾木/反)盟于垂
隴
　垂隴鄭地
自十有二月不雨至于秋七月
　不雨歴三時乃書者惡文公怠于國政不懼旱災之
　甚
八月丁邜大事于太廟躋僖公
　大事者大其事也僖公閔公庻兄繼閔而立其位當
　在閔下文公既君欲尊其父故大其事躋于閔公之
　上躋升也夫鬼神有常祀昭穆有常位不可易也文
　公二月丁丑作僖公主八月丁夘大事于太廟躋僖
　公瀆慢不恭也甚矣
冬晉人宋人陳人鄭人伐秦
　報彭衙之戰
公子遂如齊納幣
　䘮制未終使同姓大夫圖婚
三年春王正月叔孫得臣㑹晉人宋人陳人衛人鄭人
伐沈沈潰夏五月王子虎卒
　外大夫來赴非禮也
秦人伐晉秋椘人圍江雨(于付/反)螽(音/終)于宋
　雨螽于宋謂雨而為螽也猶雨毛雨土之類爾
冬公如晉十有二月己巳公及晉侯盟晉陽䖏父帥師
伐椘以救江
　先言伐椘而後言以救江者惡不能救江也椘人圍
　江陽處父帥師不急赴之乃先伐椘欲其引兵自救
　而江圍觧非救患之師也故明年秋椘人滅江
四年春公至自晉
　自是公朝強國皆至者惡其輕去宗廟逺朝強國或
　執或辱危之也
夏逆婦姜于齊
　此公逆婦姜于齊也不言公者諱之也不言逆女者
　以其成禮于齊也以其成禮于齊故不言公以諱之
狄侵齊秋椘人滅江晉侯伐秦衛侯使寗俞來聘
冬十有一月壬寅夫人風氏薨
　成風也僖公妾母
五年春王正月王使榮叔歸含(户暗反/或作唅)且賵(方鳯/反)
　非禮也成風僭夫人襄王不能正又使榮叔含之賵
　之此非禮可知也榮叔周大夫榮采地叔字不言天
　王者脱之下會𦵏同此
三月辛亥𦵏我小君成風王使召伯來會𦵏
　成諡也先言𦵏而後言㑹者不及事也成風諸侯妾
　母襄王既使榮叔歸含且賵又使召伯來㑹𦵏甚矣
　召伯天子卿召采地伯爵
夏公孫敖如晉秦人入鄀(音/若)秋椘人滅六
　鄀六㣲國
冬十月甲申許男業卒
六年春𦵏許僖公夏季孫行父如陳秋季孫行父如晉
八月乙亥晉侯驩卒冬十月公子遂如晉𦵏晉㐮公晉
殺其大夫陽䖏父晉狐射姑出奔狄閏月不告月猶朝
于廟
　春秋二百四十二年閏月多矣獨此書不告月者是
　常告也文既不告閏月猶朝于廟非禮可知
七年春公伐邾三月甲戌取須句(其俱/反)
　惡再取也案僖二十二年公伐邾取須句後其地復
　入于邾
遂城郚(音/吾)
　遂城郚重勞民也郚魯邑
夏四月宋公王臣卒宋人殺其大夫
　稱人以殺殺有罪也不言名氏者脱之也
戊子晉人及秦人戰于令(力呈/反)狐
　秦晉自殽之役結怨用兵償報不已二年書晉侯及
　秦師戰于彭衙此稱人者疾之甚也故自是不復名
　其将帥但曰某人某人而已言戰不言敗者勝負敵
　也令狐秦地
晉先蔑奔秦
　先蔑書者不可言晉人故也不言出者明自軍中而
　去
狄侵我西鄙秋八月公㑹諸侯晉大夫盟于扈
　扈之㑹不序者略之也公本期㑹于扈而不至焉故
　略之也
冬徐伐莒
　徐不稱人夷也
公孫敖如莒涖盟
八年春王正月夏四月秋八月戊申天王崩
　襄王也
冬十月壬午公子遂㑹晉趙盾盟于衡雍(於用/反)乙酉公
子遂會雒戎盟于暴
　再言公子遂者非繼事也此壬午公子遂與晉趙盾
　盟于衡雍乙酉還至暴又與雒戎盟爾故曰壬午公
　子遂㑹晉趙盾盟于衡雍乙酉公子遂㑹雒戎盟于
　暴也公子遂荘公子暴衡雍皆鄭地
公孫敖如京師不至而復丙戌奔莒
　公孫敖如京師弔䘮也不至而復中道而反也丙戌
　奔莒文公不能誅敖得以自恣也案宣八年公子遂
　如齊至黄乃復至黄乃復者以疾而還也公子遂以
　疾而還義猶不可況敖如京師弔䘮中道而返乎此
　敖之罪固不容誅矣而又使之自恣得以奔莒此文
　公之惡亦可見矣不言所至者舉京師為重也
螽宋人殺其大夫司馬宋司城來奔
　宋人殺其大夫司馬宋司城來奔譏六卿也大國三
　卿次國二卿不書名氏者脱之左氏稱司馬握節以
　死故書以官司城蕩意諸效節于府人而出公以其
　官逆之亦書以官公羊言皆以官舉者宋三世無大
　夫穀梁謂以官稱無君之辭也于義皆所未安何者
　荘二十六年曹殺其大夫僖二十五年宋殺其大夫
　文七年宋人殺其大夫皆以官舉故也此不書名氏
　脱之㫁可知矣
九年春毛伯來求金
　㐮王未𦵏毛伯來求金其惡可知也
夫人姜氏如齊二月叔孫得臣如京師辛丑𦵏襄王
　襄王七月而𦵏書者惡内也案六年八月乙亥晉侯
　驩卒冬十月公子遂如晉𦵏襄公前年秋八月戊申
　天王崩此年二月叔孫得臣如京師辛丑𦵏襄王魯
　皆使卿㑹是天子諸侯可得齊也故書襄王之𦵏以
　惡内
晉人殺其大夫先都三月夫人姜氏至自齊
　夫人行不至此至者孔子傷文姜之亂出姜又不安
　魯終以子弑而去十八年夫人姜氏歸于齊是也
晉人殺其大夫士縠(禾木/反)及箕鄭父椘人伐鄭
　椘復彊也椘自城濮之敗不敢加兵于鄭今伐鄭者
　晉文既死中國不振故也城濮之敗在僖二十八年
公子遂㑹晉人宋人衛人許人救鄭夏狄侵齊秋八月
曹伯襄卒九月癸酉地震
　震動也地而震失地道也
冬楚子使椒來聘
　椘子執宋公伐宋復貶稱人者二十年至此稱爵者
　以其慕義使椒再來脩聘進之也椒椘大夫未命故
　不氏秦術吳札皆此義也執宋公伐宋在僖二十一
　年
秦人來歸僖公成風之襚(音遂衣/服曰襚)
　秦人來歸僖公成風之襚正也書者以見周室陵遲
　典禮錯亂秦人之不若也案四年十有一月壬寅夫
　人風氏薨五年春王正月王使榮叔歸含且賵三月
　辛亥𦵏我小君成風王使召伯來㑹𦵏此年秦人來
　歸僖公成風之襚不及事也其言正者妾母稱夫人
　非正也妾母稱夫人自僖公始天子不能正而秦人
　能之故曰秦人來歸僖公成風之襚此固周室陵遲
　典禮錯亂秦人之不若也悲夫
𦵏曹共公
十年春王三月辛夘臧孫辰卒夏秦伐晉
　晉自令狐之戰不出師者三年其厭戰之心亦可見
　也而秦不顧人命見利而動又起此役夷狄之道也
　故曰秦伐晉以狄之
椘殺其大夫宜申自正月不雨至于秋七月及蘇子盟
于女(音汝又/如字)栗
　内不出主名㣲者蘇子天子卿文公使㣲者盟天子
　卿其惡可知女栗地闕
冬狄侵宋椘子蔡侯次于厥貉(某百/反)
十有一年春椘子伐麇(俱倫/反)夏叔彭生會晉郤缺于承
匡(一作/筐)
　承匡宋地
秋曹伯來朝公子遂如宋狄侵齊冬十月甲午叔孫得
臣敗狄于鹹
十有二年春王正月郕伯來奔
　諸侯播越失地皆名此不名者非自失國也案荘八
　年師及齊師圍郕郕降于齊師自是入齊為附庸此
　而來奔齊所偪爾故不名
把伯來朝二月庚子子叔姬卒
　叔姬文公女也故曰子叔姬書者不服也
夏楚人圍巢秋滕子來朝秦伯使術來聘
　術不氏與九年椘椒義同
冬十有二月戊午晉人秦人戰于河曲
　二國之讎既易世矣二國之戰固可以已也而秦康
　晉靈猶尋舊怨殘民以逞是彰父之不徳也故孔子
　自令狐之戰不復名其將帥然令狐之戰猶書及焉
　此不言及者惡其迭起報怨互覆師徒一目之也河
　曲晉地
季孫行父帥師城諸及鄆
　帥師而城畏莒故也鄆莒魯所争者
十有三年春王正月夏五月壬午陳侯朔卒邾子蘧(其/居)
(反/)蒢(丈居/反)卒自正月不雨至于秋七月大(音/㤗)室屋壊
　大室伯禽之廟也周公曰太廟伯禽曰太室羣公曰
　宫文公為宗廟社稷主而俾大室屋壊其不恭也若
　此
冬公如晉衛侯㑹公于沓狄侵衛十有二月己丑公及
晉侯盟公還自晉鄭伯㑹公于棐
　公本朝晉既朝且盟又貪二國之㑹皆天子之事也
　故詳録其地以惡之沓地闕棐鄭地
十有四年春王正月公至自晉邾人伐我南鄙叔彭生
帥師伐邾夏五月乙亥齊侯潘卒
　齊昭公
六月公㑹宋公陳侯衛侯鄭伯許男曹伯晉趙盾癸酉
同盟于新城
　新城宋地
秋七月有星孛(音/佩)入于北斗
　孛彗之屬偏指曰彗光芒四出曰孛入于北斗者入
　于魁中也
公至自㑹晉人納㨗菑(側其/反)于邾弗克納
　邾文公二子大子貜(俱縛/反)且(子余/反)立㨗菑奔晉故晉
　人納㨗菑于邾或曰趙盾也或曰郤缺也邾人亂焉
　晉人以庻奪嫡亂人之國此王法所誅也故曰晉人
　納㨗菑于邾弗克納以疾之
九月甲申公孫敖卒于齊
　奔大夫不卒此卒者為明年齊人歸其䘮起敖奔莒
　在八年
齊公子商人弑其君舍
　舍未踰年稱君者孔子疾亂臣賊子之甚嫌未踰年
　與成君異也故誅一公子商人為萬世戒
宋子哀來奔
　子哀宋公族子姓哀名也昭公無道子哀不食其禄
　懼亂來奔故曰宋子哀此亦公弟叔肸之比也叔肸
　事見宣公十七年
冬單(音/善)伯如齊齊人執單伯齊人執子叔姬
　單伯魯大夫子叔姬昭公夫人舍母也舍既遇弑魯
　使單伯視子叔姬故商人執子叔姬單伯至此猶見
　者葢其子孫世爾
十有五年春季孫行父如晉三月宋司馬華(户駕/反)孫來
盟
　宋自僖㑹諸侯于薄釋宋公之後未嘗與魯通問一
　旦華孫來請結盟于我以尋舊好故曰宋司馬華孫
　來盟也不言使者與齊髙子義同僖㑹諸侯于薄釋
　宋公在僖二十一年
夏曹伯來朝齊人歸公孫敖之䘮
　案八年天王崩公孫敖如京師弔廢命奔莒罪當誅
　絶雖死義不得反齊人歸之魯人受之皆非禮也
六月辛丑朔日有食之鼓用牲于社單伯至自齊
　内大夫執則至至則名昭十三年晉人執季孫意如
　以歸十四年意如至自晉是也此不名者天子命大
　夫也
晉郤缺帥師伐蔡戊申入蔡
　蔡人不與新城之盟晉郤缺帥師伐蔡遂入其國其
　惡可知也新城之盟在前年
秋齊人侵我西鄙季孫行父如晉
　行父公子友孫
冬十有一月諸侯盟于扈
　公寛奢怠于國事諸侯皆㑹而公獨不與故諱之略
　而不序也
十有二月齊人來歸子叔姬
　齊人來歸子叔姬也商人既弑其子又絶其母甚矣
齊侯侵我西鄙遂伐曹入其郛
十有六年春季孫行父㑹齊侯于陽榖齊侯弗及盟夏
五月公四不視朔
　天子班朔諸侯藏于祖廟毎月朝廟北面受而行之
　文公不肖怠棄國政天子班朔而四不視之此文公
　之不臣也甚矣故自是視朔之禮遂廢子貢欲去告
　朔之餼羊是也
六月戊辰公子遂及齊侯盟于郪(音/西)丘
　復陽榖之盟也郪丘齊地
秋八月辛未夫人姜氏薨
　僖公夫人文公母
毁泉臺
　毁泉臺惡勞民也築之勞毁之勞既築之又毁之可
　謂勞矣
椘人秦人巴人滅庸冬十有一月宋人弑其君杵臼
　稱人㣲者也名氏不登于史䇿故㣲者弑君稱人以
　誅之也
十有七年春晉人衛人陳人鄭人伐宋夏四月癸亥𦵏
我小君聲姜
　聲諡也九月而𦵏
齊侯伐我西鄙六月癸未公及齊侯盟于榖諸侯㑹于
扈
　諸侯不序義與十五年同
秋公至自榖冬公子遂如齊
十有八年春王二月丁丑公薨于臺下
　臺下非正也
秦伯罃(音/􁁐)卒
　秦康公
夏五月戊戌齊人弑其君商人六月癸酉𦵏我君文公
秋公子遂叔孫得臣如齊冬十月子卒
　子子赤也不日弑也弑則曷為不日不忍言也案成
　君弑不地子赤未踰年故不日以别之不名文公既
　𦵏也文公𦵏公子倭弑子赤自立是為宣公
夫人姜氏歸于齊
　夫人子赤母子赤見弑故大歸于齊
季孫行父如齊莒弑其君庻其
　稱國以弑衆也謂肆禍者非一故衆弑君則稱國以
　誅之言舉國之人可誅也
　
　
　
　
　
　
　
　
　
　
　
　
　
　
　春秋尊王𤼵㣲卷六
欽定四庫全書
　春秋尊王發㣲卷七
　　　　　　　　　　　　宋　孫復　撰
　　　宣公名倭(烏戈反一名/接又作委)文公子子赤庻兄匡王
　　　五年即位宣諡也善問周逹曰宣
元年春王正月公即位公子遂如齊逆女三月遂以夫
人婦姜至自齊
　遂不稱公子前見也諸侯親迎禮之大者此言公子
　遂如齊逆女遂以夫人婦姜至自齊皆非禮也稱婦
　有姑之辭不言氏者以䘮取貶之也夫人貶則公之
　惡從可見矣文公薨十四月
夏季孫行父如齊晉放其大夫胥甲父于衛
　放逐也晉放其大夫胥甲父于衛非禮也
公㑹齊侯于平州
　宣公弑子赤而立懼齊見討故㑹齊侯于平州平州
　齊地
公子遂如齊六月齊人取濟(子禮/反)西田
　平州之㑹方退齊人取濟西田其惡可知也
秋邾子來朝椘子鄭人侵陳遂侵宋
　椘子鄭人侵陳遂侵宋鄭叛晉也
晉趙盾帥師救陳宋公陳侯衛侯曹伯㑹晉師于棐林
伐鄭
　此晉趙盾帥師救陳㑹宋公陳侯衛侯曹伯于棐林
　伐鄭也經言宋公陳侯衛侯曹伯㑹晉師于棐林伐
　鄭者不與趙盾致四國之君也
冬晉趙穿帥師侵崇
　崇秦與國
晉人宋人伐鄭
　鄭未服也
二年春王二月壬子宋華(户駕/反)元帥帥及鄭公子歸生
帥師戰于大棘宋師敗績獲宋華元
　宋華元帥師及鄭公子歸生帥師戰于大棘其衆敵
　也宋師敗績獲宋華元惡鄭公子歸生與椘比周戕
　艾中國既敗宋師又獲其帥可謂甚矣大棘宋地
秦師伐晉夏晉人宋人衛人陳人侵鄭
　報大棘之戰
秋九月乙丑晉趙盾弑其君夷臯冬十月乙亥天王崩
三年春王正月郊牛之口傷改卜牛牛死乃不郊猶三
望𦵏匡王
　天子七月而𦵏匡王崩至此四月非禮可知也
椘子伐陸渾之戎夏椘人侵鄭
　鄭即晉故也
秋赤狄侵齊宋師圍曹冬十月丙戌鄭伯蘭卒𦵏鄭穆
公
四年春王正月公及齊侯平莒及郯莒人不肯公伐莒
取向(舒亮/反)
　公及齊侯平莒及郯可也莒人不肯惡在莒也公伐
　莒取向此則甚矣郯莒皆小國
秦伯稲卒夏六月乙酉鄭公子歸生弑其君夷赤狄侵
齊秋公如齊公至自齊冬椘子伐鄭
五年春公如齊夏公至自齊秋九月齊髙固來逆子叔
姬
　不言來逆女者惡其成婚于魯也成婚于魯非禮也
　荘二十八年莒慶來逆叔姬義同
叔孫得臣卒冬齊髙固及子叔姬來
　大夫非君命不越境齊髙固秋來逆子叔姬而冬與
　子叔姬來豈君命也哉故曰齊髙固及子叔姬來以
　惡之
椘人伐鄭
六年春晉趙盾衛孫免侵陳
　陳即椘故晉趙盾衛孫免侵陳陳人請成
夏四月秋八月螽冬十月
七年春衛侯使孫良夫來盟夏公㑹齊侯伐萊秋公至
自伐萊大旱冬公㑹晉侯宋公衛侯鄭伯曹伯于黒壤
　黒壤晉地
八年春公至自㑹夏六月公子遂如齊至黄乃復
　君命無所壅公子遂聘于齊至黄乃復廢君命也大
　夫以君命出雖死以尸将命遂以疾還其罪可知也
辛巳有事于太廟仲遂卒于垂
　仲遂公子遂也不言公子者前見也仲遂卒與祭同
　日故曰辛巳有事于太廟仲遂卒于垂字者天子命
　大夫僖十六年公子季友卒亦此義也
壬午猶繹萬入去籥
　壬午猶繹非禮也萬入去籥知其不可繹而繹也仲
　遂雖卒猶當追正其罪宣公不能正仲遂之罪則當
　為之廢繹何者君臣之恩未絶也故曰壬午猶繹萬
　入去籥以惡之
戊子夫人嬴氏薨
　宣公母
晉師白狄伐秦椘人滅舒蓼秋七月甲子日有食之既
冬十月己丑𦵏我小君敬嬴雨不克𦵏庚寅日中而克
𦵏
　敬諡嬴姓雨不克𦵏譏無備也凡䘮浴于中霤飯于
　牖下小斂于户内大斂于阼階殯于客位祖于庭𦵏
　于墓所以即逺也𦵏既有日不為雨止且經言己丑
　𦵏我小君敬嬴雨不克𦵏是己丑之日䘮既行而遇
　雨也且雨之遲久不可得而知設若浃日彌月其可
　停柩路次不行乎案禮平旦而𦵏日中而虞此言庚
　寅日中而克𦵏𦵏之無備可知也
城平陽椘師伐陳
　椘伐陳取成而還
九年春王正月公如齊
　公有母䘮而逺朝強齊公之無哀也甚矣
公至自齊夏仲孫蔑如京師
　仲孫蔑公孫敖之孫
齊侯伐萊秋取根牟
　根牟㣲國内滅國曰取此年取根牟成六年取鄟(音/專)
　(又市/戀反)襄十三年取邿(音/詩)是也
八月滕子卒九月晉侯宋公衛侯鄭伯曹伯㑹于扈晉
荀林父帥師伐陳辛酉晉侯黒臀卒于扈
　㑹于扈陳侯不至晉荀林父以諸侯之師伐陳晉侯
　卒乃還
冬十月癸酉衛侯鄭卒宋人圍滕椘子伐鄭晉郤缺帥
師救鄭
　郤缺不克救鄭鄭與椘平
陳殺其大夫洩冶
　稱國以殺不以其罪也
十年春公如齊公至自齊齊人歸我濟西田
　公連年朝齊故齊人歸我濟西田言我明本魯地也
　齊人取濟西田在元年
夏四月丙辰日有食之已巳齊侯元卒齊崔氏出奔衛
　崔氏齊大夫言氏者起其世也東遷之後天子諸侯
　大夫皆世隐三年書尹氏譏天子大夫故此書崔氏
　譏諸侯大夫也
公如齊五月公至自齊癸巳陳夏徴舒弑其君平國六
月宋師伐滕公孫歸父如齊𦵏齊惠公
　公孫歸父公子遂子
晉人宋人衛人曹人伐鄭
　諸侯之師伐鄭取成而還
秋天王使王季子來聘
　季字子爵天子之大夫稱字
公孫歸父帥師伐邾取繹
　繹邾地
大水季孫行父如齊冬公孫歸父如齊齊侯使國佐來
聘饑
　五榖不成曰饑
椘子伐鄭
十有一年春王正月夏椘子陳侯鄭伯盟于辰陵
　陳鄭即椘故也辰陵陳地
公孫歸父㑹齊人伐莒秋晉侯㑹狄于櫕(才官/反)函(音/咸)
　櫕函狄地
冬十月椘人殺陳夏徴舒
　此椘子殺陳夏徴舒也其言椘人者與椘討也陳夏
　徴舒弑其君天子不能誅諸侯不能討而椘人能之
　故孔子與椘討也孔子與椘討者傷中國無人䘮亂
　陵遲之甚也
丁亥椘子入陳納公孫寕儀行父于陳
　上言椘人殺陳夏徴舒下言椘子入陳納公孫寕儀
　行父于陳者惡椘子行義不終也椘子討陳弑君之
　賊正也因而入陳以納滛亂之人此則甚矣
十有二年春𦵏陳靈公椘子圍鄭夏六月乙夘晉荀林
父帥師及椘子戰于邲(扶必反/一音弼)晉師敗績
　鄭復從晉故椘子圍之六月晉荀林父帥師救鄭乙
　邜戰于邲晉師敗績鄭遂與椘平邲鄭地
秋七月冬十有二月戊寅椘子滅蕭晉人宋人衛人曹
人同盟于清丘
　清丘衛地
宋師伐陳衛人救陳
十有三年春齊師伐莒夏椘子伐宋
　椘子伐宋以其伐陳也
秋螽冬晉殺其大夫先縠
十有四年春衛殺其大夫孔逹夏五月壬申曹伯夀卒
晉侯伐鄭
　鄭與椘故
秋九月椘子圍宋
　椘之困宋也數矣案僖二十一年宋公椘子陳侯鄭
　伯許男曹伯㑹于盂執宋公以伐宋公㑹諸侯盟于
　薄釋宋公二十二年宋公及椘人戰于泓宋師敗績
　二十七年椘人陳侯蔡侯鄭伯許男圍宋公㑹諸侯
　盟于宋今又圍之椘之困宋也可謂数矣
𦵏曹文公冬公孫歸父㑹齊侯于榖
十有五年春公孫歸父㑹椘子于宋夏五月宋人及椘
人平
　此公孫歸父平宋椘也椘子圍宋九月天下諸侯莫
　有救者魯素比于椘而親于宋故使公孫歸父㑹而
　平之經先言公孫歸父㑹椘子于宋後言宋人及椘
　人平此公孫平宋椘可知也稱人衆辭
六月癸夘晉師滅赤狄潞氏以潞子嬰兒歸
　詩云薄伐玁狁至于太原侵軼疆圉諸侯驅之逐之
　可也晉師滅赤狄潞氏以潞子嬰兒歸此則甚矣
秦人伐晉王札子殺召伯毛伯
　生殺之柄天子所持也是故春秋非天子不得專殺
　王札子人臣也王札子人臣殺召伯毛伯于朝定王
　不能禁專孰甚焉故曰王札子殺召伯毛伯以誅其
　惡王札子王子札也曰王札子文誤倒爾召伯毛伯
　天子卿
秋螽仲孫蔑㑹齊髙固于無婁
　無婁把邑
初税畆
　古者什一而税于民初税畆非正也此宣公奢㤗國
　用不足又取私田以斂其一始什二而税也故哀公
　問於有若曰年饑國用不足如之何有若對曰盍徹
　乎曰二吾猶不足如之何其徹也哀公言二吾猶不
　足則魯自宣公以來什二而税也可知矣
冬蝝(悦全反又/音尹絹反)生
　秋中之螽未息冬又生子重為災
饑
十有六年春王正月晉人滅赤狄甲氏及留吁
　潞氏餘種
夏成周宣榭火
　成周東周也宣榭宣王之榭也其曰成周宣榭火者
　孔子傷之也宣王振衰戡亂中興之主平恵以降皆
　庸暗齷齪無有能以王道興起之者故因其災也傷
　之傷聖王之烈既不可得而見聖王之迹又從而災
　之也
秋郯伯姬來歸
　弃而來歸也
冬大有年
　宣公立十八年唯此言大有年者民大足食也書者
　以見宣公不道重斂于民常不足也
十有七年春王正月庚子許男錫我卒丁未蔡侯申卒
夏𦵏許昭公𦵏蔡文公六月癸夘日有食之已未公㑹
晉侯衛侯曹伯邾子同盟于㫁(直管反/一音短)道秋公至自㑹
冬十有一月壬午公弟叔肸(許乙/反)卒
　不曰公子公孫而曰公弟叔肸者無禄而卒也凡稱
　公子公孫皆大夫也肸文公子宣公母弟宣公殺子
　赤立肸惡之終身不食其禄非大夫也故曰公弟叔
　肸卒所以重宣公之惡也
十有八年春晉侯衛世子臧伐齊公伐杞夏四月秋七
月邾人戕鄫(才陵/反)子于鄫
　戕殺也案僖十九年夏六月宋公曹人邾人盟于曹
　南鄫子㑹盟于邾己酉邾人執鄫子用之邾人執鄫
　子用之天子不能誅故此肆然復戕鄫子于鄫也地
　以鄫者責鄫臣子不能拒難
甲戌椘子旅卒
　不書𦵏者貶之也吳椘僭極惡重王法所誅故皆不
　書𦵏以貶之
公孫歸父如晉冬十月壬戌公薨于路寝歸父還自晉
至笙遂奔齊
　此言歸父還自晉至笙遂奔齊者惡不復命也歸父
　得幸于宣公秋聘于晉冬還至笙聞宣公薨以是奔
　齊人臣之義受命而出雖君薨猶當復命歸父還至
　笙不復命于魯以是奔齊非禮也故曰遂以惡之歸
　父公子遂子不言公孫者前見也
　
　
　
　
　
　
　
　
　
　
　
　
　
　
　
　春秋尊王發㣲卷七
欽定四庫全書
　春秋尊王發微卷八
　　　　　　　　　　　　　宋　孫復　撰
　　　成公名黑肱宣公子定王十七年即位成諡也
　　　安民立政曰成
元年春王正月公即位二月辛酉葬我君宣公無氷
　周之二月夏之十二月無氷冬温也書曰僭常𤾉若無
　氷常𤾉之應也
三月作丘甲
　作丘甲丘無甲也丘無甲其曰作丘甲者成公即位
　不能修徳以靖其國俾丘人為甲也謂丘出甲士一
　人古者九夫為井四井為邑四邑為丘出戎馬一匹
　牛三頭何甲士之有故曰三月作丘甲以惡之也
夏臧孫許及晉侯盟于赤棘
　臧孫許臧孫辰子赤棘晉地
秋王師敗績于茅戎
　此王師及茅戎戰王師敗績也經言王師敗績于茅
　戎者王者至尊天下莫得而敵非茅戎可得敗也定
　王庸暗無宣王之烈王師為茅戎所敗惡之大者故
　孔子以王師自敗為文所以存周也
冬十月
二年春齊侯伐我北鄙夏四月丙戌衛孫良夫帥師及
齊師戰于新築衛師敗績六月癸酉季孫行父臧孫許
叔孫僑如公孫嬰齊帥師㑹晉郤克衛孫良夫曹公子
首及齊侯戰于鞌齊師敗績秋七月齊侯使國佐如師
己酉及國佐盟于袁婁
　齊侯春伐我北鄙夏敗衛師于新築魯衛使告于晉
　六月季孫行父臧孫許叔孫僑如公孫嬰齊㑹晉郤
　克衛孫良夫曹公子首伐齊癸酉及齊侯戰于鞌齊
　師敗績晉師逐齊侯使國佐如師請平郤克許之七
　月己酉盟于袁婁齊頃數病諸侯以起此戰信不道
　矣然魯出四卿㑹晉衛曹敗齊侯于鞌盟國佐于袁
　婁此又甚焉故列數之以著其惡公孫嬰齊叔肸子
　新築衛地鞌袁婁齊地
八月壬午宋公鮑卒庚寅衛侯速卒取汶陽田
　汶陽之田魯地也齊人侵之今魯從晉故復取之不
　言取之齊者明本非齊地
冬楚師鄭師侵衛十有一月公㑹楚公子嬰齊于蜀丙
申公及楚人秦人宋人陳人衛人鄭人齊人曹人邾人
薛人鄫人盟于蜀
　冬楚師鄭師侵衛公懼二師之及境也乃㑹楚公子
　嬰齊與諸侯之大夫盟于蜀先言公㑹楚公子嬰齊
　于蜀以見楚公子嬰齊伉也後言丙申公及楚人秦
　人宋人陳人衛人鄭人齊人曹人邾人薛人鄫人盟
　于蜀以見公叛晉即楚之惡也蜀魯地
三年春王正月公㑹晉侯宋公衛侯曹伯伐鄭
　宋文衛穆未葬成公㑹晉伐鄭其惡可知也
辛亥葬衛穆公二月公至自伐鄭甲子新宮災三日哭
　新宮者宣公也案哀三年威宮僖宮災稱諡此不稱
　諡者親廟也親廟災其曰新宮者成公主祀弗敢斥
　也故曰新宮災三日哭三日哭哀則哀矣何所補也
乙亥葬宋文公夏公如晉鄭公子去疾帥師伐許公至
自晉秋叔孫僑如帥師圍棘
　棘附庸
大雩晉郤克衛孫良夫伐廧(在良/反)咎(古刀/反)如冬十有一
月晉侯使荀庚來聘衛侯使孫良夫來聘丙午及荀庚
盟丁未及孫良夫盟
　此公及荀庚孫良夫盟也不言公者二子伉也二子
　來聘不能以信相親反要公以盟非伉而何故言聘
　以惡之荀庚先孫良夫盟先至也
鄭伐許
　其曰鄭伐許者狄之也狄之者鄭襄背華即夷與楚
　比周一歳而再伐許故狄之也
四年春宋公使華元來聘三月壬申鄭伯堅卒把伯來
朝夏四月甲寅臧孫許卒公如晉葬鄭襄公秋公至自
晉冬城鄆鄭伯伐許
五年春王正月杞叔姬來歸
　來歸者棄而來歸也
仲孫蔑如宋夏叔孫僑如㑹晉荀首于榖梁山崩
　梁山崩其辭略者比沙鹿之異小也春秋災異小者
　略大者詳僖十四年秋八月辛卯沙鹿崩是也
秋大水冬十有一月己酉天王崩
　定王也
十有二月己丑公㑹晉侯齊侯宋公衛侯鄭伯曹伯邾
子杞伯同盟于蟲牢
　蟲牢之盟鄭服也天王崩晉合諸侯同盟于蟲牢不
　顧甚矣蟲牢鄭地
六年春王正月公至自㑹二月辛巳立武宮
　武宮者武公之宫也其毁已久宗廟有常故不言立
　此言二月辛巳立武宮非禮可知也
取鄟(音専又/市臠反)
　宣九年取根牟此年取鄟襄十三年取邿皆微國也
衛孫良夫帥師侵宋夏六月邾子來朝公孫嬰齊如晉
壬申鄭伯費(音秘/)卒秋仲孫蔑叔孫僑如帥師侵宋楚
公子嬰齊帥師伐鄭
　鄭從晉故也前年受盟蟲牢
冬季孫行父如晉晉欒書帥師救鄭
七年春王正月鼷䑕食郊牛角改卜牛鼷䑕又食其角
乃免牛吳伐郯
　吳本子爵始見于經曰吳者惡其僭號外之也
夏五月曹伯來朝不郊猶三望秋楚公子嬰齊帥師伐
鄭公㑹晉侯齊侯宋公衛侯曹伯莒子邾子杞伯救鄭
八月戊辰同盟于馬陵
　諸侯救鄭八月戊辰同盟于馬陵病楚故也馬陵衛
　地
公至自㑹吳入州來
　吳乘楚伐鄭故入州來州來微國
冬大雩衛孫林父出奔晉
八年春晉侯使韓穿來言汶陽之田歸之于齊
　汶陽之田齊所侵魯地也故二年用師于齊取之晉
　侯使韓穿來言歸之于齊非正也魯之土地天子所
　封非晉侯所得制也晉侯使歸之于齊是魯國之命
　制在晉也故曰晉侯使韓穿來言汶陽之田歸之于
　齊以惡之
晉欒書帥師侵蔡公孫嬰齊如莒宋公使華元來聘
夏宋公使公孫夀來納幣
　宋公使公孫夀來納幣非禮也
晉殺其大夫趙同趙括秋七月天子使召伯來賜公命
　成雖即位八年非有勤王之績天子使召伯來賜公
　命濫賞也天子天王王者之通稱
冬十月癸卯杞叔姬卒
　杞叔姬五年來歸此而卒者為明年杞伯來逆叔姬
　之喪起
晉侯使士燮來聘叔孫僑如㑹晉士燮齊人邾人伐郯
衛人來媵(以正反又/音繩正反)
　媵伯姬也媵書者古諸侯嫁女二國媵之二國禮也
　三國非禮也此年衞人來媵九年晉人來媵十年齊
　人來媵是也唯王后三國媵
九年春王正月杞伯來逆叔姬之喪以歸
　叔姬見弃而死義與杞絶此言杞伯來逆叔姬之喪
　以歸者交譏之也
公㑹晉侯齊侯宋公衛侯鄭伯曹伯莒子杞伯同盟于
蒲公至自㑹二月伯姬歸于宋
　不言逆者微也
夏季孫行父如宋致女
　致女常事也故隠二年伯姬歸于紀僖十五年季姬
　歸于鄫皆不書致此言季孫行父如宋致女者内女
　嫁為鄰國夫人當有常使禮也使卿非禮也
晉人來媵秋七月丙子齊侯無野卒晉人執鄭伯晉欒
書帥師伐鄭
　鄭叛晉故也
冬十有一月葬齊頃(音/傾)公楚公子嬰齊帥師伐莒庚申
莒潰楚人入鄆秦人白狄伐晉鄭人圍許城中城
十年春衞侯之弟黒背帥師侵鄭夏四月五卜郊不從
乃不郊五月公㑹晉侯齊侯宋公衛侯曹伯伐鄭
　五月諸侯伐鄭鄭請成
齊人來媵丙午晉侯獳(奴侯/反)卒秋七月公如晉
　公如晉奔喪也
冬十月
十有一年春王三月公至自晉
　公留于晉九月
晉侯使郤犫(尺由/反)來聘己丑及郤犫盟夏季孫行父如
晉秋叔孫僑如如齊冬十月
十有二年春周公出奔晉
　周無出也天下皆周也此言周公出奔晉者惡周公
　自絶于周也
夏公㑹晉侯衞侯于瑣澤秋晉人敗狄于交剛
　瑣澤交剛地闕
冬十月
十有三年春晉侯使郤錡(魚綺/反)來乞師三月公如京師
夏五月公自京師遂㑹晉侯齊侯宋公衞侯鄭伯曹伯
邾人滕人伐秦
　晉侯將伐秦春使郤錡來乞師三月公如京師者因
　㑹諸侯伐秦過京師而朝也因㑹諸侯伐秦過京師
　而朝禮與公朝京師禮也因㑹諸侯伐秦過京師而
　朝非禮也案周官六年五服一朝又六年王乃時廵
　諸侯各朝于方岳大明黜陟未有因㑹諸侯伐國過
　京師朝之之事故曰春晉侯使郤錡來乞師三月公
　如京師夏五月公自京師遂㑹晉侯齊侯宋公衞侯
　鄭伯曹伯邾人滕人伐秦以惡之也
曹伯盧卒于師秋七月公至自伐秦
　不以京師至者明本非朝京師
冬葬曹宣公
十有四年春王正月莒子朱卒夏衞孫林父自晉歸于
衛
　林父七年奔晉其言自晉歸于衛者由晉侯而得歸
　也衛大夫由晉侯而得歸則衞國之事可知也
秋叔孫僑如如齊逆女鄭公子喜帥師伐許九月僑如
以夫人婦姜氏至自齊
　叔孫僑如如齊逆女僑如以夫人婦姜氏至自齊皆非
　禮也惡不親迎也
冬十月庚寅衛侯臧卒秦伯卒
十有五年春王二月葬衛定公三月乙巳仲嬰齊卒
　仲嬰齊公孫歸父子公子仲遂孫也孫以王父字為
　氏公之子曰公子公子之子曰公孫公孫之子以王
　父字為氏也
癸丑公㑹晉侯衛侯鄭伯曹伯宋世子成齊國佐邾人
同盟于戚晉侯執曹伯歸于京師
　晉侯執曹伯稱爵者執得其罪也曹伯不道晉侯㑹
　諸侯于齊討而執之又歸于京師書者非天子命也
公至自㑹夏六月宋公固卒楚子伐鄭秋八月庚辰葬
宋共(音恭/)公宋華元出奔晉宋華元自晉歸于宋宋殺
其大夫山
　宋殺其大夫山楚殺其大夫得臣皆未命大夫也故
　不氏
宋魚石出奔楚冬十有一月叔孫僑如㑹晉士燮齊髙
無咎宋華元衛孫林父鄭公子鰌邾人㑹吳于鍾離
　此言叔孫僑如㑹某人某人㑹吳于鍾離者諸侯大
　夫不敢致吳子也吳子在鍾離故相與㑹吳于鍾雜
　爾
許遷于葉(式渉/反)
十有六年春王正月雨木氷
　雨木氷者雨著木而氷也
夏四月辛未滕子卒鄭公子喜帥師侵宋
　鄭叛晉故侵宋
六月丙寅朔日有食之晉侯使欒黶(於斬反又/音於玷反)來乞師
甲午晦晉侯及楚子鄭伯戰于鄢(於晚反又/音於建反)陵楚子鄭
師敗績
　鄭公子喜叛晉侵宋故晉侯使欒黶來乞師六月晉
　侯伐鄭鄭人使告于楚楚子救鄭甲午晦晉侯及楚
　子鄭伯戰于鄢陵楚子傷焉楚子鄭師敗績楚不言
　師舉重也戰不言公者公不出師也案十三年春晉
　侯使郤錡來乞師三月公如京師夏五月公自京師
　遂㑹晉侯齊侯宋公衛侯鄭伯曹伯邾人滕人伐秦
　十七年秋晉侯使荀罃來乞師冬公㑹單子晉侯宋
　公衛侯曹伯齊人邾人伐鄭此不言公不出師可知
　也鄢陵鄭地
楚殺其大夫公子側秋公㑹晉侯齊侯衛侯宋華元邾
人于沙隨不見公
　不見公者晉侯不見公也鄢陵之戰公不出師故晉
　侯不見公沙隨宋地
公至自㑹公㑹尹子晉侯齊國佐邾人伐鄭
　尹子天子卿子爵
曹伯歸自京師
　前年晉侯㑹諸侯于戚執曹伯歸于京師此言曹伯
　歸自京師者天子赦之之辭也春秋亂世强侯不道
　執辱小國之君皆非天子命執之赦之自我而已僖
　二十八年晉侯入曹執曹伯畀宋人晉人執衛侯歸
　之于京師冬曹伯襄復歸于曹三十年衛侯鄭歸于
　衛是也惟負芻得反于曹由天子命故曰曹伯歸自
　京師異其文以别之
九月晉人執季孫行父舍之于苕(音條/)丘
　沙隨之㑹晉侯既不見公今又執季孫行父舍之于
　苕丘魯一不出師而晉再辱于魯其惡可知也苕丘
　晉地
冬十月乙亥叔孫僑如出奔齊十有二月乙丑季孫行
父及晉郤犫盟于扈公至自㑹
　行父不至者舉公至為重也
乙酉刺公子偃
十有七年春衛北宮括帥師侵鄭夏公㑹尹子單子晉
侯齊侯宋公衛侯曹伯邾人伐鄭六月乙酉同盟于柯
陵秋公至自㑹齊髙無咎出奔莒九月辛丑用郊
　九月辛丑用郊瀆亂尤甚
晉侯使荀罃來乞師冬公㑹單子晉侯宋公衛侯曹伯
齊人邾人伐鄭
　鄭與楚比周晉侯再假王命三合諸侯伐之不能服
　鄭中國不振可知也
十有一月公至自伐鄭壬申公孫嬰齊卒于貍脤(市軫/反)
　貍脤魯地
十有二月丁巳朔日有食之邾子貜(俱縳反又/音居壁反)且(子余/反)
卒晉殺其大夫郤錡郤犫(尺由/反)郤至
　君之卿佐是謂股肱厲公不道一日而殺三卿此自
　禍之道也誰與處矣故列數之以著其惡明年晉弑
　州蒲
楚人滅舒庸
十有八年春王正月晉殺其大夫胥童庚申晉弑其君
州蒲齊殺其大夫國佐公如晉夏楚子鄭伯伐宋宋魚
石復入于彭城
　此楚子伐宋取宋彭城與魚石守之以逼宋也其曰
　宋魚石復入于彭城者不與楚子伐宋取宋彭城以
　與宋叛臣也故以魚石自入犯君為文
公至自晉晉侯使士匄來聘秋把伯來朝八月邾子來
朝築鹿囿己丑公薨于路寢冬楚人鄭人侵宋晉侯使
士魴來乞師十有二月仲孫蔑㑹晉侯宋公衛侯邾子
齊崔杼同盟于虚(起居/反)朾(他丁/反)
　楚人鄭人侵宋晉侯使士魴來乞師故仲孫蔑㑹晉
　侯宋公衛侯邾子齊崔杼同盟于虚朾將救宋也虚
　朾地闕
丁未葬我君成公
　
　
　
　
　
　
　
　
　
　
　
　
　春秋尊王發㣲卷八
欽定四庫全書
　春秋尊王發微卷九
　　　　　　　　　　　　　宋　孫復　撰
　　　襄公名午成公子簡王十四年即位襄諡也因
　　　事有功曰襄
元年春王正月公即位仲孫蔑㑹晉欒黶宋華元衛寗
殖曹人莒人邾人滕人薛人圍宋彭城
　仲孫蔑㑹諸侯之大夫圍宋彭城討魚石也魚石成
　十五年奔楚十八年復入于彭城蓋楚子伐宋取彭
　城使魚石守之以逼宋爾夫彭城宋邑也魚石宋叛
　臣也楚子伐宋取宋邑使宋叛臣守之以逼宋其惡
　可知也故雖入于楚孔子還繫之于宋所以抑彊夷
　而黜叛臣也
夏晉韓厥帥師伐鄭仲孫蔑㑹齊崔杼曹人邾人把人
次于鄫
　韓厥伐鄭故諸大夫次于鄫以備楚鄫鄭地
秋楚公子壬夫帥師侵宋
　楚師侵宋所以救鄭也
九月辛酉天王崩邾子來朝冬衛侯使公孫剽(匹妙/反)來
聘晉侯使荀罃來聘
　天王崩邾子來朝衛侯使公孫剽來聘晉侯使荀罃
　來聘皆不臣也
二年春王正月葬簡王
　五月而葬
鄭師伐宋夏五月庚寅夫人姜氏薨
　成公夫人
六月庚辰鄭伯睔卒晉師宋師衛寗殖侵鄭秋七月仲
孫蔑㑹晉荀罃宋華元衛孫林父曹人邾人于戚
　㑹于戚謀鄭也
己丑葬我小君齊姜
　齊諡也三月而葬
叔孫豹如宋
　叔孫豹僑如弟
冬仲孫蔑㑹晉荀罃齊崔杼宋華元衛孫林父曹人邾
人滕人薛人小邾人于戚遂城虎牢
　冬荀罃再㑹于戚遂城虎牢以偪鄭鄭乃求成虎牢
　鄭邑也不繫之鄭者與荀罃城之也鄭叛去中國與
　楚比周荀罃再㑹于戚城虎牢以偪之然後乃服故
　不繫之于鄭使若自城中國之邑然城虎牢服鄭以
　安中國善也乘人之喪取人之邑此其可哉故曰遂
　城虎牢以惡之也
楚殺其大夫公子申
三年春楚公子嬰齊帥師伐吳
　吳楚皆夷楚公子嬰齊伐吳者吳與中國故也成十
　五年叔孫僑如㑹晉士燮齊髙無咎宋華元衛孫林
　父鄭公子鰌邾人㑹吳于鍾離是也
公如晉夏四月壬戌公及晉侯盟于長樗
　晉侯出其國都與公盟于外地
公至自晉六月公㑹單子晉侯宋公衛侯鄭伯莒子邾
子齊世子光巳未同盟于雞澤陳侯使袁僑如㑹戊寅
叔孫豹及諸侯之大夫及陳袁僑盟
　先言公㑹單子晉侯宋公衛侯鄭伯莒子邾子齊世
　子光己未同盟于雞澤次言陳侯使袁僑如㑹戊寅
　叔孫豹及諸侯之大夫及陳袁僑盟者此諸侯既盟
　而陳袁僑至也諸侯既盟而陳袁僑至無盟可也已
　未諸侯盟戊寅大夫又盟是大夫彊諸侯始失政也
　故十六年公㑹晉侯宋公衛侯鄭伯曹子莒子邾子
　薛伯把伯小邾子于湨梁戊寅大夫盟不復言諸侯
　之大夫不復言諸侯之大夫者政在大夫故也故孔
　子曰禄之去公室五世矣政逮於大夫四世矣孔子
　之言非獨魯也滔滔者天下皆是也
秋公至自㑹冬晉荀罃帥師伐許
四年春王三月己酉陳侯午卒夏叔孫豹如晉秋七月
戊子夫人姒氏薨
　襄公妾母姒氏
葬陳成公八月辛亥葬我小君定姒
　定諡也二月而葬
冬公如晉陳人圍頓
五年春公至自晉夏鄭伯使公子發來聘叔孫豹鄫世
子巫如晉
　外如不書鄫世子書者以同吾叔孫豹如晉也
仲孫蔑衛孫林父㑹吳于善道秋大雩楚殺其大夫公
子壬夫公㑹晉侯宋公陳侯衛侯鄭伯曹伯莒子邾子
滕子薛伯齊世子光吳人鄫人于戚
　吳稱人序鄫上者進之也案成六年吳伐郯始見于
　經十五年㑹于鍾離此年㑹于善道又㑹于戚數與
　中國故進之稱人以比小國鄫亦小國也然鄫微弱
　滋甚不可先也故吳序鄫上
公至自㑹冬戍陳
　此㑹戚諸侯戍陳也不言諸侯者魯戍之也諸侯急
　于救患戍之與僖二年城楚丘義同
楚公子貞師師伐陳
　陳即中國也三年陳侯使袁僑如㑹
公㑹晉侯宋公衛侯鄭伯曹伯齊世子光救陳十有二
月公至自救陳辛未季孫行父卒
六年春王三月壬午杞伯姑容卒夏宋華弱來奔秋葬
杞桓公滕子來朝莒人滅鄫
　昭四年書取鄫此而言滅者蓋莒滅之以為附庸爾
冬叔孫豹如邾季孫宿如晉
　季孫宿行父子
十有二月齊侯滅萊
七年春郯子來朝夏四月三卜郊不從乃免牲小邾子
來朝城費(音/秘)
　費季氏邑季氏四月城所食邑其專可知也
秋季孫宿如衛八月螽冬十月衛侯使孫林父來聘壬
戌及孫林父盟楚公子貞帥師圍陳十有二月公㑹晉
侯宋公陳侯衛侯曹伯莒子邾子于鄬(于軌反又/音几吹反)
　楚公子貞圍陳故諸侯復㑹于鄬鄬鄭地
鄭伯髠頑如㑹未見諸侯丙戌卒于鄵(七報反又/采南反)
　卒不名者一見之也上言鄭伯髠頑如㑹下言未見
　諸侯丙戌卒于鄵此鄭伯髠頑可知也二十五年吳
　子遏伐楚門于巢卒同此鄵鄭邑
陳侯逃歸
　案三年晉合諸侯同盟于雞澤陳侯使袁僑如㑹以
　即中國故楚公子貞五年帥師伐陳此年帥師圍陳
　晉再合諸侯于鄬不能為攘楚以安中國故陳侯逃
　歸陳侯以是逃歸者晉不足與也言逃懼楚之甚
八年春王正月公如晉
　公前年㑹諸侯于鄬不至者公自鄬朝晉也
夏葬鄭僖公鄭人侵蔡獲蔡公子燮季孫宿㑹晉侯鄭
伯齊人宋人衛人邾人于邢丘
　邢丘之㑹公在晉也晉侯不與公㑹而與季孫宿㑹
　者襄公微弱政在季氏故也晉為盟主弃其君而與
　臣何以宗諸侯此晉侯之惡亦可見矣
公至自晉莒人伐我東鄙秋九月大雩冬楚公子貞帥
師伐鄭
　夏鄭人侵蔡故楚公子貞伐鄭鄭與楚平
晉侯使士匄來聘
九年春宋災夏季孫宿如晉五月辛酉夫人姜氏薨
　宣公夫人成公母
秋八月癸未葬我小君穆姜
　穆諡也四月而葬
冬公㑹晉侯宋公衛侯曹伯莒子邾子滕子薛伯把伯
小邾子齊世子光伐鄭
　鄭即楚故諸侯伐鄭取成而還
十有二月己亥同盟于戲(許宜/反)楚子伐鄭
　鄭復與楚平
十年春公㑹晉侯宋公衛侯曹伯莒子邾子滕子薛伯
杞伯小邾子齊世子光㑹呉于柤
　吳五年㑹于戚稱人此不稱人者以其遂滅偪陽反
　狄之也柤楚地
夏五月甲午遂滅偪陽
　偪陽微國諸侯不義逺㑹彊夷以滅微國甚矣
公至自㑹楚公子貞鄭公孫輒帥師伐宋晉師伐秦
秋莒人伐我東鄙公㑹晉侯宋公衛侯曹伯莒子邾子
齊世子光滕子薛伯杞伯小邾子伐鄭
　楚公子貞鄭公孫輒帥師伐宋故公㑹晉侯宋公衛
　侯曹伯莒子邾子齊世子光滕子薛伯杞伯小邾子
　伐鄭
冬盗殺鄭公子騑公子發公孫輒
　盗者微賤之稱盗一日而殺三卿故列數之惡鄭伯
　失刑政也
戍(音庶/)鄭虎牢
　此伐鄭諸侯戍鄭虎牢也不言諸侯者諸侯不一怠
　于救患也案二年仲孫蔑于戚遂城虎牢不言鄭今
　戍虎牢言鄭者諸侯與楚爭鄭久矣諸侯之得鄭者
　亦已數矣而不能有之隨為楚取是諸侯之無能也
　故虎牢雖為諸侯所戍孔子還繫于鄭
楚公子貞帥師救鄭公至自伐鄭
十有一年春王正月作三軍
　作三軍亂聖王之制也古者天子六軍大國三軍次
　國二軍小國一軍魯次國以次國而作三軍亂聖王
　之制何也
夏四月四卜郊不從乃不郊鄭公孫舍之帥師侵宋公
㑹晉侯宋公衛侯曹伯齊世子光莒子邾子滕子薛伯
杞伯小邾子伐鄭秋七月己未同盟于亳城北
　諸侯伐鄭公孫舍之侵宋未巳也鄭人諸侯七月己
　未同盟于亳城北亳城北鄭地
公至自伐鄭楚子鄭伯伐宋公㑹晉侯宋公衛侯曹伯
齊世子光莒子邾子滕子薛伯把伯小邾子伐鄭㑹于
蕭魚
　鄭伯尋背亳城之盟為楚子伐宋故晉悼復以諸侯
　伐鄭鄭人大懼乃歸中國言伐言㑹者得鄭伯之辭
　也下楚人執鄭行人良霄此得鄭伯可知也案鄭自
　齊威晉文死或即荆楚或歸中國晉楚之爭鄭者可
　謂久矣晉悼比歳大合諸侯伐鄭今始得之雖不能
　逺斥强楚以紹二伯之烈然自是能有鄭者二十年
　此晉悼之績亦可道也蕭魚鄭地
公至自㑹楚人執鄭行人良霄
　鄭伯使良霄告急于楚楚師未出鄭伯與諸侯㑹于
　蕭魚故楚人執鄭行人良霄
冬秦人伐晉
十有二年春王三月莒人伐我東鄙圍台(勑才反又音/臺又音怡)
　莒背蕭魚之㑹伐我東鄙圍台
季孫宿帥師救台遂入鄆(音/運)
　季孫宿受命救台不受命入鄆季孫宿帥師救台遂
　入鄆專也
夏晉侯使士魴來聘秋九月吳子乘卒
　不書葬者罪大惡重貶之也
冬楚公子貞帥師侵宋公如晉
十有三年春公至自晉夏取邿(音/詩)
　邿小國
秋九月庚辰楚子審卒冬城防
十有四年春王正月季孫宿叔老會晉士匄齊人宋人
衛人鄭公孫蠆曹人莒人邾人滕人薛人杞人小邾人
㑹吳于向(舒亮/反)
　吳至此猶不稱人者滅偪陽之後未有可進叔老公
　孫嬰齊子向宋地
二月乙未朔日有食之夏四月叔孫豹㑹晉荀偃齊人
宋人衞北宫括鄭公孫蠆曹人莒人邾人滕人薛人杞
人小邾人伐秦
　㑹向伐秦齊宋衛稱人微者也
己未衛侯出奔齊
　不名者寗殖孫林父逐之也
莒人侵我東鄙秋楚公子貞帥師伐吳冬季孫宿㑹晉
士匄宋華閱衛孫林父鄭公孫蠆莒人邾人于戚
十有五年春宋公使向戌來聘二月己亥及向戌盟于
劉
　劉魯地
劉夏逆王后于齊
　天子不親迎取后則三公逆之劉夏士也王后天下
　母使微者逆之可哉故曰劉夏逆王后子齊以著其
　惡劉采地夏名
夏齊侯伐我北鄙圍成公救成至遇
　公救成至遇不敢進也遇魯地
季孫宿叔孫豹帥師城成郛秋八月丁巳日有食之邾
人伐我南鄙冬十有一月癸亥晉侯周卒
十有六年春王正月葬晉悼公三月公㑹晉侯宋公衛
侯鄭伯曹伯莒子邾子薛伯杞伯小邾子于湨(古役反/又音公)
(璧/反)梁戊寅大夫盟
　案三年公㑹單子晉侯宋公衛侯鄭伯莒子邾子齊
　世子光己未同盟于雞澤陳侯使袁僑如㑹戊寅叔
　孫豹及諸侯之大夫及陳袁僑盟言諸侯之大夫此
　直曰戊寅大夫盟不言諸侯之大夫者雞澤之㑹諸
　侯始失政也至于湨梁則又甚矣湨梁之㑹政在大
　夫也政在大夫故不言諸侯之大夫不言諸侯之大
　夫者大夫無諸侯故也湨梁晉地
晉人執莒子邾子以歸
　晉平湨梁之㑹方退執莒子邾子以歸又不歸于京
　師非所以宗諸侯也
齊侯伐我北鄙夏公至自㑹五月甲子地震叔老㑹鄭
伯晉荀偃衛寗殖宋人伐許秋齊侯伐我北鄙圍成大
雩冬叔孫豹如晉
十有七年春王二月庚午邾子牼(苦耕反又/音户耕反)卒
　前年晉人執莒子邾子以歸此書邾子牼卒者晉人
　人尋赦之也莒子同此
宋人伐陳夏衛石買帥師伐曹秋齊侯伐我北鄙圍桃
髙厚帥師伐我北鄙圍防
　案十五年齊侯伐我北鄙圍成十六年齊侯伐我北
　鄙圍成此年齊侯伐我北鄙圍桃髙厚伐我北鄙圍
　防三年之中君臣加兵于魯者四此齊之不道亦可
　知也
九月大雩宋華臣出奔陳冬邾人伐我南鄙
十有八年春白狄來夏晉人執衛行人石買秋齊師伐
我北鄙冬十月公㑹晉侯宋公衛侯鄭伯曹伯莒子邾
子滕子薛伯杞伯小邾子同圍齊
　齊為不道數侵諸侯故諸侯同圍之言同者諸侯同
　心疾齊也
曹伯負芻卒于師楚公子午帥師伐鄭
十有九年春王正月諸侯盟于祝柯晉人執邾子公至
自伐齊取邾田自漷(虎百反又音郭音/廓又音口獲反)水
　諸侯土地受之天子不可取也言取惡内也自漷水
　者隨漷水為界也
季孫宿如晉葬曹成公夏衛孫林父帥師伐齊秋七月
辛卯齊侯環卒晉士匄帥師侵齊至穀聞齊侯卒乃還
　非禮也宣成而下政在大夫故士匄受命侵齊聞齊
　侯卒乃還也噫不伐喪善也士匄貪不伐喪之善以
　廢君命惡也故曰晉士匄帥師侵齊至榖聞齊侯卒
　乃還以惡之
八月丙辰仲孫蔑卒齊殺其大夫髙厚鄭殺其大夫公
子嘉冬葬齊靈公城西郛叔孫豹會晉士匄于柯城武
城
　城西郛城武城懼齊也
二十年春王正月辛亥仲孫速㑹莒人盟于向
　仲孫速仲孫蔑子
夏六月庚申公㑹晉侯齊侯宋公衛侯鄭伯曹伯莒子
邾子滕子薛伯把伯小邾子盟于澶(音/蟬)淵
　齊平故也
秋公至自㑹仲孫速帥師伐邾
　仲孫速背澶淵之盟伐邾
蔡殺其大夫公子燮蔡公子履出奔楚陳侯之弟黄出
奔楚叔老如齊冬十月丙辰朔日有食之季孫宿如宋
二十有一年春王正月公如晉邾庶其以漆閭丘來奔
　庶其邾大夫不氏未命也漆閭丘邾邑昭五年莒牟
　夷以牟婁及防滋來奔同此書者惡魯受邾叛人邑
夏公至自晉秋晉欒盈出奔楚九月庚戌朔日有食之
冬十月庚辰朔日有食之曹伯來朝公㑹晉侯齊侯宋
公衛侯鄭伯曹伯莒子邾子于商任(音/壬)
　商任地闕
二十有二年春王正月公至自㑹夏四月秋七月辛酉
叔老卒冬公㑹晉侯齊侯宋公衛侯鄭伯曹伯莒子邾
子薛伯杞伯小邾子于沙隨公至自㑹楚殺其大夫公
子追舒
二十有三年春王二月癸酉朔日有食之三月己巳杞
伯匄卒夏邾畀我來奔
　此言邾畀我來奔者惡内也惡鄉受邾叛人邑今又
　納邾叛人也
葬杞孝公陳殺其大夫慶虎及慶寅陳侯之弟黄自楚
歸于陳
　出自稱弟者無失弟之道也黄奔楚在二十年
晉欒盈復入于晉入于曲沃
　此欒盈以曲沃之甲入晉敗而奔曲沃也經言欒盈
　復入于晉入于曲沃者欒盈復入于晉犯君當誅曲
　沃大夫不可納也入于曲沃明曲沃大夫納之當坐
　盈出奔楚在二十一年
秋齊侯伐衛遂伐晉
　齊侯伐衛遂伐晉背澶淵之盟在二十年
八月叔孫豹帥師救晉次于雍(於用/反)榆
　次止也言救言次惡不急救患也君命救晉豹畏齊
　廢命而止故曰叔孫豹帥師救晉次于雍榆以惡之
　雍榆晉地
己卯仲孫速卒
　孟莊子也
冬十月乙亥臧孫紇出奔邾晉人殺欒盈
　不言其大夫者欒盈出奔楚當絶也稱人以殺從討
　賊辭
齊侯襲莒
二十有四年春叔孫豹如晉仲孫羯帥師侵齊
　羯仲孫速子孟孝伯也
夏楚子伐吳秋七月甲子朔日有食之既齊崔杼帥師
伐莒大水八月癸巳朔日有食之公㑹晉侯宋公衛侯
鄭伯曹伯莒子邾子滕子薛伯杞伯小邾子于夷儀
　諸侯㑹于夷儀謀齊也
冬楚子蔡侯陳侯許男伐鄭公至自㑹陳鍼(其亷/反)宜咎
出奔楚叔孫豹如京師大饑
　五榖不升之甚
二十有五年春齊崔杼帥師伐我北鄙夏五月乙亥齊
崔杼弑其君光公㑹晉侯宋公衛侯鄭伯曹伯莒子邾
子滕子薛伯杞伯小邾子于夷儀
　晉再合諸侯將伐齊齊人懼弑荘公以求成晉侯許
　之八月己巳諸侯同盟于重丘是也莊公復背澶淵
　之盟加兵晉衛信不道矣然齊人弑莊公以求成逆
　之大者晉侯不能即而討之以成齊國之亂曷以宗
　諸侯宜乎大夫日熾自是卒不可制也故先書崔杼
　之弑以著其惡
六月壬子鄭公孫舍之帥師入陳
　前年楚子蔡侯陳侯許男伐鄭故鄭公孫舍之帥師
　入陳
秋八月己巳諸侯同盟于重丘公至自㑹衛侯入于夷
儀
　此衛侯衎也入于夷儀將簒剽(匹妙/反)
楚屈建帥師滅舒鳩冬鄭公孫夏帥師伐陳十有二月
吳子遏伐楚門于巢卒
　吳子伐楚自攻于巢之門巢人伏而殺之故曰吳子
　遏伐楚門于巢卒惡吳子之自輕也卒不名者與七
　年鄭伯髠頑義同
二十有六年春王二月辛卯衛寗喜弑其君剽衛孫林
父入于戚以叛
　獻公之奔齊也孫林父逐之寗喜弑剽(匹妙/反)以納獻
　公故林父懼入于戚以叛
甲午衛侯衎復歸于衛
　先言辛卯衛寗喜弑其君剽後言甲午衛侯衎復歸
　于衛者以見衎待弑而歸也案十四年衛侯衎出奔
　齊前年入于夷儀今喜弑剽四日而復歸于衛此待
　弑而歸可知也
夏晉侯使茍吳來聘公㑹晉人鄭良霄宋人曹人于澶
(音/蟬)淵秋宋公殺其世子痤(才禾/反)
　稱君以殺世子甚之也
晉人執衛寗喜
　晉人執衛寗喜惡不討也弑君之賊人人皆得殺之
八月壬午許男寗卒于楚冬楚子蔡侯陳侯伐鄭葬許
靈公
二十有七年春齊侯使慶封來聘夏叔孫豹㑹晉趙武楚
屈建蔡公孫歸生衛石惡陳孔奐鄭良霄許人曹人于宋
　隠威之際天子失道諸侯擅權宣成之問諸侯僭命
　大夫専國至宋之㑹則又甚矣何哉自宋之㑹諸侯
　日微天下之政中國之事皆大夫専持之也故二十
　九年城杞三十年㑹澶淵昭元年㑹虢諸侯莫有見
　者此天下之政中國之事皆大夫専持之可知也
衛殺其大夫寗喜衛侯之弟鱄(市轉反/又音專)出奔晉
　寗喜不以討賊辭書者獻公殺之不以其罪也初寗
　殖與孫林父逐獻公以立公孫剽既而悔焉寗殖死
　故喜與公弟鱄謀弑剽以納獻公獻公歸一旦復討
　逐己者于是殺寗喜其弟鱄曰吾與喜納君也殺之
　遂出奔晉
秋七月辛巳豹及諸侯之大夫盟于宋
　案十六年公㑹晉侯宋公衛侯鄭伯曹伯莒子邾子
　薛伯把伯小邾子于湨(古役/反)梁戊寅大夫盟湨梁之
　㑹諸侯㑹也而曰戊寅大夫盟者大夫無諸侯也此
　年叔孫豹㑹晉趙武楚屈建蔡公孫歸生衛石惡陳
　孔奐鄭良霄許人曹人于宋秋七月辛巳豹及諸侯
　之大夫盟于宋宋之㑹大夫㑹也大夫㑹而言辛巳
　豹及諸侯之大夫盟于宋者不與大夫無諸侯也噫
　天下之政中國之事諸侯専之猶曰不可况大夫乎
　故宋之盟不與大夫無諸侯也宋之盟不與大夫無
　諸侯者孔子傷天下之亂疾之之甚也豹不氏前見也
冬十有二月乙亥朔日有食之
二十有八年春無冰
夏衛石惡出奔晉邾子來朝秋八月大雩仲孫羯如晉
冬齊慶封來奔十有一月公如楚
　公朝楚者桓文既死時無盟主中國日㣲故公逺朝
　强楚也
十有二月甲寅天王崩
　靈王也
乙未楚子昭卒
二十有九年春王正月公在楚
　案成十年秋七月公如晉十一年三月公至自晉昭
　十五年冬公如晉十六年夏公至自晉皆不書所在
　公在中國猶可在楚國則甚矣故詳而録之也
夏五月公至自楚
　公留于楚者七月
庚午衞侯衎卒閽弑吳子餘祭(側界/反)
　閽門者不言盗者閽微于盗也不言弑者明弑有漸
　也微者猶能弑吳子餘祭况大者乎則知為人君者
　雖微不可慢也故曰閽弑吳子餘祭以惡之
仲孫羯㑹晉荀盈齊髙止宋華定衛世叔儀鄭公孫段
曹人莒人滕人薛人小邾人城杞
　杞微弱不能自城故諸侯之大夫相與城把諸侯之
　大夫相與城杞者政在大夫故也
晉侯使士鞅來聘杞子來盟吳子使札來聘
　吳成六年伐郯始見于經稱吳襄五年㑹于戚稱人
　今使札來聘稱子者與其慕義來聘進之也先書閽
　弑吳子餘祭而後言吳子使札來聘者吳子使札來
　聘未至于魯而吳子遇弑故先書閽弑吳子餘祭也
　吳子既弑而札至于魯故後書吳子使札來聘
秋九月葬衛獻公齊髙止出奔北燕冬仲孫羯如晉
三十年春王正月楚子使薳(音/委)罷(音/皮)來聘夏四月蔡世
子般(音/班)弑其君固
　稱世子以弑甚般之惡也不言其父而言其君者君
　之于世子有君之尊也有父之親也以般之于尊親
　盡矣不日者脫之
五月甲午宋災宋伯姬卒天王殺其弟侫夫
　春秋之義天子得専殺故二百四十二年無天王殺
　大夫文此言殺其弟侫夫者書稱帝堯克明俊徳以
　親九族九族既睦平章百姓而景王不能容一母弟
　不可不見也且諸侯有失教及不能友愛其弟出奔
　者孔子猶詳而録之譏其失兄之道况景王尊為天
　子富有四海乎故斥言天王殺其弟侫夫以惡之也
王子瑕奔晉
　景王重失親親不言出周無外也
秋七月叔弓如宋葬宋共姬
　共諡也内女不葬葬者皆非常也莊四年齊侯葬紀
　伯姬三十年葬紀叔姬此年叔弓如宋葬共姬是也
　案文九年叔孫得臣如京師葬襄王昭二十二年叔
　鞅如京師葬景王共姬婦人也襄王景王天子也魯
　皆使卿㑹葬惡之甚焉然内女葬當有恩禮使卿則
　不可也叔弓叔老子
鄭良霄出奔許自許入于鄭鄭人殺良霄
　鄭人殺良霄不言大夫者出奔絶之也
冬十月葬蔡景公百人齊人宋人衛人鄭人曹人莒人
邾人滕人薛人杞人小邾人㑹于澶(音/蟬)淵宋災故
　㑹未有言其所為者此言宋災故者疾之之辭也宋
　災故天下諸侯莫有憂者而大夫憂之天下諸侯莫
　有憂者而大夫憂之諸侯微弱政在大夫可知也其
　曰某人者以其専極惡甚故曰某人某人㑹于澶淵
　宋災故貶也
三十有一年春王正月夏六月辛巳公薨于楚宫
　非正也公朝楚好其宫歸而作之
秋九月癸巳子野卒
　襄公太子未踰年之君也名者襄公未葬也不薨不
　地降成君也
己亥仲孫羯卒冬十月滕子來㑹葬
　滕子來㑹葬非禮也
癸酉葬我君襄公十有一月莒人弑其君密州
　
　
　
　
　
　
　
　
　
　
　
　
　
　春秋尊王發微卷九
欽定四庫全書
　春秋尊王發微卷十
　　　　　　　　　　　　宋　孫復　撰
　　　昭公名稠襄公子景王四年即位昭謚也容儀
　　　恭明曰昭
元年春王正月公即位叔孫豹㑹晉趙武楚公子圍齊
國弱宋向戌衛齊惡陳公子招(音韶/)蔡公孫歸生鄭罕
虎許人曹人于虢三月取鄆夏秦伯之弟鍼出奔晉六
月丁巳邾子華卒晉荀吳帥師敗狄于大鹵
　大鹵大原
秋莒去(起吕/反)疾自齊入于莒莒展輿出奔吳
　莒子二子長曰去疾次曰展輿莒子遇弑去疾奔齊
　展輿立國人不與去疾由齊入于莒故展輿奔吳莒
　子弑在襄三十一年
叔弓帥師疆鄆田
　帥師而往有畏也
𦵏邾悼公冬十有一月己酉楚子麇(音君/)卒楚公子比
出奔晉
二年春晉侯使韓起來聘夏叔弓如晉秋鄭殺其大夫
公孫黒冬公如晉至河乃復
　公如晉至河乃復者六此年公如晉至河乃復十二
　年公如晉至河乃復十三年公如晉至河乃復二十
　一年公如晉至河乃復二十三年公如晉至河有疾
　乃復定三年公如晉至河乃復是也唯二十三年書
　有疾眀有疾而反餘皆譏公數如晉見距不能以禮
　自重大取困辱也
季孫宿如晉
　公如晉而距之季孫宿如晉而納之是昭公季孫宿
　之不若也此晉侯之惡亦可見矣
三年春王正月丁未滕子原卒夏叔弓如滕五月𦵏滕
成公
　滕小國使叔弓㑹𦵏甚矣
秋小邾子來朝八月大雩冬大雨(于附/反)雹北燕伯欵出
奔齊
四年春王正月大雨(于附/反)雹夏楚子蔡侯陳侯鄭伯許
男徐子滕子頓子胡子沈子小邾子宋世子佐淮夷㑹
于申
　中國自宋之㑹政在大夫諸侯不見者十年此書楚
　子蔡侯陳侯鄭伯許男徐子滕子頓子胡子沈子小
　邾子宋世子佐淮夷㑹于申者楚子大合諸侯于此
　也楚子得以大合諸侯于此者威文既死諸夏不振
　喪亂日甚幅裂横潰制在荆蠻故也故自是天下之
　政中國之事皆荆蠻迭制之至于平丘召陵之㑹諸
　侯雖云再出尋復叛去事無所救不足道也宋盟在
　襄二十七年㑹平丘在昭十三年㑹召陵在定四年
　申姜姓國
楚人執徐子秋七月楚子蔡侯陳侯許男頓子胡子沈
子淮夷伐呉執齊慶封殺之
　案宣十一年楚人殺陳夏徴舒稱人以殺討賊辭也
　此不言楚人執齊慶封殺之者不與楚討也慶封與
　弑莊公弑君之賊人人皆得殺之其言不與楚討者
　楚靈貪虐不道殄滅陳蔡以肆其欲故孔子以諸侯
　共執齊慶封殺之為文所以與殺陳夏徴舒異也崔
　杼弑莊公在襄二十五年
遂滅賴
　賴小國
九月取鄫(才陵/反)
　案襄六年莒人滅鄫此言取鄫者蓋莒滅鄫以為附
　庸今魯取之爾
冬十有二月乙卯叔孫豹卒
五年春王正月舎中軍
　魯本二軍襄十一年作三軍今舎中軍作之非舎之
　非皆非天子命也
楚殺其大夫屈(居勿/反)申公如晉夏莒牟夷以牟婁及防
兹來奔
　莒牟夷以牟婁及防兹來奔惡内也與襄二十一年
　邾庶其以漆閭丘來奔義同
秋七月公至自晉戊辰叔弓帥師敗莒師于蚡(扶粉/反)泉
　魯既受莒叛人邑又敗莒師于蚡泉其惡可知也蚡
　泉魯地
秦伯卒冬楚子蔡侯陳侯許男頓子沈子徐人越人伐
吳
六年春王正月把伯益姑卒𦵏秦景公夏季孫宿如晉
𦵏把文公宋華合比(如字又/音被)出奔衛秋九月大雩楚薳
罷(音皮/)帥師伐吳冬叔弓如楚齊侯伐北燕
七年春王正月暨齊平
　暨不得已也齊來求平不得已而從之故曰暨且眀
　非魯志也
三月公如楚叔孫婼如齊涖盟夏四月甲辰朔日有食
之秋八月戊辰衛侯惡卒九月公至自楚冬十有一月
癸未季孫宿卒十有二月癸亥𦵏衛襄公
八年春陳侯之弟招(音韶/)殺陳世子偃師
　此陳公子招殺陳世子偃師也其曰陳侯之弟招殺
　陳世子偃師者親之也所以甚招之惡也陳哀公二
　子太子偃師次子留公弟招與大夫過皆愛留欲立
　之哀公疾遂殺太子偃師以立之留庶孽也偃師冢
　嗣也招以叔父之親不顧宗社之重殞冢嗣以立庶
　孽致楚滅陳皆招之由也故曰陳侯之弟招殺陳世
　子偃師以甚招之惡也
夏四月辛丑陳侯溺卒叔弓如晉楚人執陳行人干徴
師殺之陳公子留出奔鄭
　陳哀公卒干徴師赴于楚且告立公子留楚人執干
　徴師殺之故公子留出奔鄭公子留已立復稱公子
　者以著公弟招殺世子偃師之罪且明留之立不當
　立也
秋蒐于紅
　蒐春田秋非禮也惟不稱大之為正耳紅魯地
陳人殺其大夫公子過(古未/反)
　此公子招殺大夫公子過也其言陳人殺其大夫公
　子過者不與公子招殺也故以陳人自討為文
大雩冬十月壬午楚師滅陳執陳公子招(音韶/)放之于
越殺陳孔奐
　陳公子招殺世子之賊也楚子執而放之陳孔奐無
　罪之人也楚子殺之吁楚靈暴虐無道滅人之國又
　為淫刑也如此
𦵏陳哀公
　十月壬午楚師滅陳此言𦵏陳哀公如不滅之辭者
　楚子𦵏之也不言楚子𦵏之者不與楚子滅陳𦵏哀
　公故以陳人自𦵏為文所以存陳也九年陳災同此
九年春叔弓㑹楚子于陳許遷于夷夏四月陳災秋仲
孫貜(俱縛反又/音居碧反)如齊
　貜仲孫羯子
冬築郎囿
十年春王正月夏齊欒施來奔秋七月季孫意如叔弓
仲孫貜(居縛反又/音居碧反)帥師伐莒
　三卿伐莒疾莒之甚也季孫意如季孫宿孫
戊子晉侯彪卒九月叔孫婼如晉𦵏晉平公十有二月
甲子宋公成卒
　此年無冬者脱也
十有一年春王二月叔弓如宋𦵏宋平公夏四月丁巳
楚子䖍誘蔡侯般(音班/)殺之于申
　般弑逆之人諸侯皆得殺之楚子名者楚子暴虐無
　道貪蔡土地不以弑君之罪殺般也四月丁已楚子
　䖍誘蔡侯般殺之于申十有一月丁酉楚師滅蔡執
　蔡世子有以歸用之此暴虐無道貪蔡土地不以弑
　君之罪殺般可知也然般之罪不容誅矣楚子殺之
　不以其罪故生而名之不得以討賊例當坐誘殺蔡
　侯般也般弑在襄三十年
楚公子弃疾帥師圍蔡五月甲申夫人歸氏薨
　昭公母胡女歸姓
大蒐于比(音/毗)蒲
　蒐春田也五月不時也時又有夫人之喪比蒲魯地
仲孫貜㑹邾子盟于祲(音浸又/音侵)祥
　祲祥地闕
秋季孫意如㑹晉韓起齊國弱宋華亥衛北宫佗(徒何/反)
鄭罕虎曹人把人于厥憖(魚靳反又音五巾/反又音五轄反)
　㑹于厥憖欲救蔡而不能也厥憖地闕
九月己亥𦵏我小君齊歸冬十有一月丁酉楚師滅蔡
執蔡世子有以歸用之
　諸侯在喪稱子此言世子有者有未立也案四月丁
　巳楚子䖍誘蔡侯般殺之于申楚公子弃疾帥師圍
　蔡十有一月丁酉楚師滅蔡執蔡世子有以歸用之
　有窮迫危懼以至于死此未立可知也故曰世子噫
　楚子既誘蔡侯般殺之于申又滅蔡執蔡世子有以
　歸用之甚矣楚靈之惡其若此也
十有二年春齊髙偃帥師納北燕伯于陽
　北燕伯三年出奔齊不言納于燕者眀未得國都也
　陽燕别邑
三月壬申鄭伯嘉卒夏宋公使華定來聘公如晉至河
乃復五月𦵏鄭簡公楚殺其大夫成熊秋七月冬十月
公子憖(魚靳反/讀為整)出奔齊楚子伐徐晉伐鮮虞
　直曰晉伐鮮虞者楚靈不道殄滅陳蔡晉為盟主既
　不能救其惡已甚今又與楚交伐同姓無復天理之
　存矣故深惡之鮮虞姬姓國
十有三年春叔弓帥師圍費(音/秘)
　費季氏邑不言家臣叛者言圍則叛可知也
夏四月楚公子比自晉歸于楚弑其君䖍于乾谿
　先言歸而後言弑者先言歸者明比不與謀也後言
　弑者正比之罪也初楚子麇卒靈王即位公子比出
　奔晉靈王無道公子弃疾作亂召公子比于晉立之
　以弑靈王故曰楚公子比自晉歸于楚弑其君䖍于
　乾谿也比靈王弟奔晉在元年乾谿楚地
楚公子弃疾殺公子比
　比不以討賊辭書者殺之不以其罪也弃疾雖召公
　子比為王其實内自窺楚于是殺公子比自立故曰
　楚公子弃疾殺公子比以著其惡比己立復稱公子
　者明比之立不當立也
秋公㑹劉子晉侯齊侯宋公衛侯鄭伯曹伯莒子邾子
滕子薛伯把伯小邾子于平丘八月甲戌同盟于平丘
公不與(音預/)盟
　自宋之㑹諸侯不出大夫専盟㑹者十年至申之㑹
　則又甚矣楚子以蠻夷之衆横行中國戕滅陳蔡以
　厭其欲諸侯莫敢伉楚子専盟㑹者又十年矣今晉
　昭一旦與劉子合諸侯同盟于此者其能與楚子伉
　乎不能與楚子伉也乗楚靈弑逆之禍爾乗楚靈弑
　逆之禍與劉子合諸侯同盟于此何所為哉此固不
　足道也公不與盟者晉侯不與公盟也晉侯與公同
　事而不同盟非所以宗諸侯也天下孰不解體故自
　是訖㑹召陵諸侯復不出者二十四年至如鄟(音専/又市)
　(轉反又/徒官反)陵之㑹晉自不出此不足宗諸侯可知也宋
　之㑹在襄二十七年申之㑹在昭四年鄟陵之㑹在
　昭二十六年㑹召陵在定四年平丘晉地
晉侯執季孫意如以歸
　晉既不與公盟又執季孫意如以歸其惡可知
公至自㑹蔡侯廬歸于蔡陳侯呉歸于陳
　案八年楚師滅陳十一年楚滅蔡此言蔡侯廬歸于
　蔡陳侯吳歸于陳者楚平復二國之後也楚靈不道
　暴滅陳蔡楚平既立將矯楚靈之惡以說諸夏也故
　復二國之後然則楚靈滅之楚平復之善與非善也
　聖王不作諸侯不振二國之命制在荆蠻故也孔子
　以陳蔡自歸為文所以抑强楚而存諸夏也
冬十月𦵏蔡靈公公如晉至河乃復吳滅州來
　州來附庸
十有四年春意如至自晉
　大夫執則至至則名不稱氏前見也
三月曹伯滕卒夏四月秋𦵏曹武公八月莒子去疾卒
冬莒殺其公子意恢
十有五年春王正月吳子夷末卒二月癸酉有事于武
宫籥入叔弓卒去樂卒事
　有事于武宫籥入叔弓卒去樂卒事非禮也宗廟之
　祭羽籥既陳雖有卿佐之喪不可去也然卿佐之喪
　當有恩禮去樂則太甚故為之廢繹是故宣八年書
　六月辛已有事于太廟仲遂卒于垂壬午猶繹孔子
　止譏其繹爾
夏蔡朝吳出奔鄭六月丁巳朔日有食之秋晉荀吳帥
師伐鮮虞冬公如晉
十有六年春齊侯伐徐楚子誘戎蠻子殺之
　案十一年楚子䖍誘蔡侯般殺之于申名此不名者
　狙詐相誘殺略之也故亦不地
夏公至自晉秋八月己亥晉侯夷卒九月大雩季孫意
如如晉冬十月𦵏晉昭公
十有七年春小邾子來朝夏六月甲戌朔日有食之秋
郯子來朝八月晉荀吳帥師滅陸渾之戎
　陸渾侵畧諸侯得以驅之逐之然滅之則甚矣
冬有星孛于大辰
　孛彗之屬孛于大辰者在大辰也大辰大火
楚人及吳戰于長岸
　長岸楚地
十有八年春王三月曹伯須卒夏五月壬午宋衛陳鄭
災
　壬午宋衛陳鄭災宋衛陳鄭同日而災也宋衛陳鄭
　同日而災異之甚者
六月邾人入鄅(音禹又/音矩)
　鄅微國
秋𦵏曹平公冬許□于白羽
　白羽許地
十有九年春宋公伐邾夏五月戊辰許世子止弑其君
買己卯地震秋齊髙發帥師伐莒冬𦵏許悼公
二十年春王正月夏曹公孫㑹自鄸(音䝉又音/盲亦音夢)出奔宋
　鄸公孫㑹之邑也言自鄸出奔宋者以别從國都而
　去爾
秋盜殺衛侯之兄縶
　盜者微賤之稱兄母兄也以衛侯之母兄而盜得殺
　之衛侯之無刑政也若此故曰盜殺衛侯之兄縶以
　著其惡
冬十月宋華(户化/反)亥向(舒亮/反)寧華定出奔陳
　三卿並出危之
十有一月辛卯蔡侯廬卒
二十有一年春王三月𦵏蔡平公夏晉侯使士鞅來聘
宋華亥向寧華定自陳入于宋南里以叛
　前年出奔當絶復見者以入宋南里叛犯君當誅
秋七月壬午朔日有食之八月乙亥叔輒卒
　輒叔弓子
冬蔡侯朱出奔楚公如晉至河乃復
二十有二年春齊侯伐莒宋華亥向寧華定自宋南里
出奔楚大蒐于昌閒
　昌閒魯地
夏四月乙丑天王崩六月叔鞅如京師𦵏景王
　以天子之尊三月而𦵏此諸侯之不若也叔鞅叔弓
　子
王室亂劉子單(音善/)子以王猛居于皇
　王室亂劉子單子以王猛居于皇者王猛當嗣子朝
　爭立其位未定故也子朝王猛庶兄猛㓜子朝有寵
　于景王王欲立之劉單不可景王崩六月既𦵏子朝
　作亂故劉子單子以王猛居于皇其言劉子單子以
　王猛者子朝亂猛位未定進退在二子也二子卿爵
　皇周地
秋劉子單子以王猛入于王城
　不言成周而言王城者明未得國也景王失道不能
　早正王猛之位卒使子朝爭立故二子以王猛居于
　皇以王猛入于王城此猛之進退在二子可知也
冬十月王子猛卒
　王猛卒其曰王子猛者言王所以明當嗣之人也言
　子所以見未踰年之君也言猛所以别群王之子也
　不崩不𦵏者降成君也
十有二月癸酉朔日有食之
二十有三年春王正月叔孫婼(音綽又/音釋)如晉癸丑叔鞅
卒晉人執我行人叔孫婼晉人圍郊
　郊周邑
夏六月蔡侯東國卒于楚秋七月莒子庚輿來奔戊辰
吳敗頓胡沈蔡陳許之師于雞父胡子髠沈子逞滅獲
陳夏齧
　頓胡沈蔡陳許皆楚與國也六國之師相與伐吳吳
　人禦之敗六國之師于雞父春秋之戰書敗者多矣
　未見諸侯之師略而不序者此六國之師略而不序
　皆甚貶之也賤其從于人而與其難故皆甚貶之也
　其言胡子髠沈子逞滅者深惡二國之君不得其死
　皆以自滅為文也故鄭弃其師齊人殱于遂梁亡胡
　子髠沈子逞滅皆自取之也陳齧不言執而言獲者
　甚之也雞父楚地
天王居于狄泉
　恭王也辟子朝居于狄泉曰天王居于狄泉明正也
尹氏立王子朝
　立者簒辭嗣子有常位故不言立王猛恭王是也此
　言尹氏立王子朝其惡可知也尹氏世卿
八月乙未地震冬公如晉至河有疾乃復
　凡公如晉不得入者六二年公如晉至河乃復十二
　年公如晉至河乃復十三年公如晉至河乃復二十
　一年公如晉至河乃復此年公如晉至河有疾乃復
　定三年公如晉至河乃復是也此書有疾明公自有
　疾而反爾餘則皆譏公數如晉為晉拒而不納以取
　其辱
二十有四年春王二月丙戌仲孫貜卒婼至自晉
　婼叔孫婼也不言叔孫前見也
夏五月乙未朔日有食之秋八月大雩丁酉把伯郁釐
卒(或作斄音/離又音來)冬吳滅巢𦵏把平公
二十有五年春叔孫婼如宋夏叔詣㑹晉趙鞅宋樂大
心衛北宫喜鄭游吉曹人邾人滕人薛人小邾人于黄
父
　叔詣叔弓子黄父地闕
有鸜鵒來巢
　魯無鸜鵒故言有也又當穴而巢異之甚者
秋七月上辛大雩季辛又雩九月己亥公孫(音巽/)于齊
次于陽州
　公為季孫意如所逐其言孫于齊者諱奔也内諱奔
　皆曰孫次于陽州者不得入于齊也陽州齊魯境上
　地
齊侯唁(音彦/)公于野井
　唁慰安之辭齊大國也不能討意如于魯國徒能唁
　昭公于野井此齊侯之惡亦可見也野井齊地
冬十月戊辰叔孫婼卒十有一月己亥宋公佐卒于曲
棘
　諸侯卒于國都之外皆地曲棘宋封内邑
十有二月齊侯取鄆
　齊侯取鄆以處公也不言處公者明年公至自齊居
　于鄆此處公可知也
二十有六年春王正月𦵏宋元公三月公至自齊居于
鄆
　此言公至自齊者以齊侯之見公可以言至自齊也
　居于鄆者公為意如所拒不得入于魯也故曰公至
　自齊居于鄆
夏公圍成
　公圍成書者見國内皆叛也成孟氏邑
秋公㑹齊侯莒子邾子把伯盟于鄟(音専又音市/轉反亦音團)陵
　盟于鄟陵謀納公而不能也鄟陵地闕
公至自㑹居于鄆九月庚申楚子居卒冬十月天王入
于成周
　子朝之亂甚矣悼王既死恭王即位于外四年始勝
　其醜反正于宗廟不言歸而言入者言歸嫌與即位
　于内者同故變言入以著即位于外也此非例之常
　不言王城而言成周者以國舉之明已得國
尹氏召伯毛伯以王子朝奔楚
　立王子朝獨書尹氏奔楚并舉召伯者明罪本在尹
　氏當先誅逆首後治其徒也
二十有七年春公如齊公至自齊居于鄆夏四月吳弑
其君僚楚殺其大夫郤宛(逺寃/二音)秋晉士鞅宋樂祁犂衛
北宫喜曹人邾人滕人㑹于扈冬十月曹伯午卒邾快
來奔公如齊公至自齊居于鄆
二十有八年春王三月𦵏曹悼公公如晉次于乾侯
　公前年如齊者再皆不見禮故如晉其言次于乾侯
　者不得入于晉也公既不見禮于齊又不得入于晉
　其窮辱若此乾侯晉地
夏四月丙戌鄭伯寧卒六月𦵏鄭定公秋七月癸巳滕
子寧卒冬𦵏滕悼公
二十有九年春公至自乾侯居于鄆
　以乾侯至者不得見晉侯故
齊侯使髙張來唁公公如晉次于乾侯夏四月庚子叔
詣卒秋七月冬十月鄆潰
　潰散也季孫専魯民不附公故鄆潰
三十年春王正月公在乾侯
　公在乾侯鄆潰故也不言居者乾侯晉地也鄆魯封
　内故曰居乾侯晉地不可言居故曰在内外辭也明
　公為强臣所逐不見納于内終顛殞于外故自是嵗
　首孔子皆録公之所在責魯臣子
夏六月庚辰晉侯去疾卒秋八月𦵏晉頃(音傾/)公冬十
有二月吳滅徐徐子章羽奔楚
三十有一年春王正月公在乾侯季孫意如㑹晉荀躒
于適歴夏四月丁巳薛伯榖卒晉侯使荀躒(力狄/反)唁公
于乾侯
　季孫意如逐君之賊也晉侯不能討而戮之既使荀
　躒㑹意如于適歴又使荀躒唁公于乾侯何所為哉
　此晉侯之惡亦可見矣適歴晉地
秋𦵏薛獻公冬黒肱以濫來奔
　黒肱以濫來奔濫邑也案襄二十一年邾庶其以漆
　閭丘來奔五年莒牟夷以牟婁及防兹來奔邾莒言
　國此不言國者脫之也
十有二月辛亥朔日有食之
三十有二年春王正月公在乾侯取闞(口暫/反)
　闞魯邑
夏吳伐越秋七月冬仲孫何忌㑹晉韓不信齊髙張宋
仲幾衛世叔申鄭國參曹人莒人薛人把人小邾人城
成周
　周自天子言之則曰王城成周昭二十二年劉子單
　子以王猛入于王城二十六年天王入于成周是也
　諸侯言之則曰京師僖二十八年晉人執衛侯歸之
　于京師三十年公子遂如京師遂如晉文元年叔孫
　得臣如京師成十三年三月公如京師夏五月公自
　京師遂㑹晉侯齊侯宋公衛侯鄭伯曹伯邾人滕人
　伐秦十五年晉侯執曹伯歸于京師十六年曹伯歸
　自京師之類是也此不言城京師而曰城成周者不
　與大夫城京師也大夫城京師以安天子其言不與
　大夫城京師者天子微諸侯又微故諸侯不城京師
　而大夫城之也諸侯不城京師而大夫城之是天下
　無諸侯也故曰仲孫何忌㑹晉韓不信齊髙張宋仲
　幾衛世子申鄭國參曹人莒人薛人把人小邾人城
　成周以惡之
十有二月己未公薨于乾侯
　
　
　
　
　
　
　
　
　
　
　
　
　春秋尊王發微卷十
欽定四庫全書
　春秋尊王發微卷十一
　　　　　　　　　　　　　宋　孫復　撰
　　　定公名宋襄公子昭公弟共王十一年即位定
　　　諡也安民大慮曰定
元年春王
　不書正月者定公未立不與季氏承其正朔也是時
　季氏専國昭公薨于乾侯及嵗之交定又未立故略
　不書焉所以黜强臣而存公室也
三月晉人執宋仲幾于京師
　春秋之義諸侯不得専執況大夫乎宋仲幾㑹城成
　周韓不信陪臣也非天子命執仲幾于天子之側甚
　矣故曰晉人執宋仲幾于京師以疾之
夏六月癸亥公之喪至自乾侯戊辰公即位
　定公繼奔亡之後制在季氏故昭公之喪至自乾侯
　六月而始得即位也昭公之喪至自乾侯六月而始
　得即位此制在季氏可知也故曰癸亥昭公之喪至
　自乾侯戊辰公即位以著其惡
秋七月癸巳𦵏我君昭公
　八月而𦵏
九月大雩立煬宫
　煬宫伯禽子廟毁已久此而立之非禮可知
冬十月隕霜殺菽
　建酉之月隕霜殺菽非常之災
二年春王正月夏五月壬辰雉門及兩觀(古亂/反)災
　其言雉門及兩觀災者雉門與兩觀俱災也雉門兩
　觀天子之制
秋楚人伐吳冬十月新作雉門及兩觀(古亂/反)
　新作雉門及兩觀者定公不知僭天子之惡也定公
　不知僭天子之惡故作而新之
三年春王正月公如晉至河乃復二月辛卯邾子穿卒
夏四月秋𦵏邾莊公冬仲孫何忌及邾子盟于㧞
　抜地闕
四年春王二月癸巳陳侯吳卒三月公㑹劉子晉侯宋
公蔡侯衛侯陳子鄭伯許男曹伯莒子邾子頓子胡子
滕子薛伯把伯小邾子齊國夏于召(上照/反)陵侵楚
　蔡人病楚使告于晉故晉合諸侯于此此救蔡伐楚
　也其言㑹于召陵侵楚者諸侯不振不能救蔡伐楚
　也故使救蔡伐楚之功歸于强吳冬蔡侯以吳子及
　楚人戰于栢舉楚師敗績是也噫昭十三年公㑹劉
　子晉侯齊侯宋公衛侯鄭伯曹伯莒子邾子滕子薛
　伯杞伯小邾子于平丘八月甲戌同盟于平丘此年
　公㑹劉子晉侯宋公蔡侯衛侯陳子鄭伯許男曹伯
　莒子邾子頓子胡子滕子薛伯把伯小邾子齊國夏
　于召陵侵楚五月公及諸侯盟于臯鼬内不能奪大
　夫之權外不能攘荆蠻之患何所為哉何所為哉徒
　自相與歃血要言而已此固不足道也
夏四月庚辰蔡公孫姓(音生/)帥師滅沈以沈子嘉歸殺
之
　蔡公孫姓帥師滅沈沈與楚故也以沈子嘉歸殺之
　公孫姓之罪不容誅也
五月公及諸侯盟于臯鼬(音又/)
　臯鼬鄭地
把伯成卒于㑹六月𦵏陳惠公許遷于容成秋七月公
至自㑹劉卷(音權又音/卷勉反)卒
　上㑹劉子
𦵏把悼公楚人圍蔡晉士鞅衛孔圉帥師伐鮮虞𦵏劉
文公
　文謚也案文三年王子虎卒不𦵏此𦵏者見其私謚
　且僭也
冬十有一月庚午蔡侯以吳子及楚人戰于栢舉楚師
敗績楚囊瓦出奔鄭
　以者乞師而用之也楚人圍蔡晉師不出故蔡侯去
　晉求救于吳吳子許之冬十有一月吳子蔡侯伐楚
　庚午及楚人戰于栢舉楚師敗績囊瓦奔鄭吳稱子
　者大救蔡也晉合十八國之君不能救蔡伐楚吳能
　救之伐之此吳晉之事强弱之勢較然可見也故自
　是諸侯小大皆宗于吳栢舉楚地
庚辰吳入郢
　吳子救蔡伐楚善也乗囊瓦之敗長驅入郢夷其宗
　廟壊其宫室此則甚矣故曰庚辰吳入郢反狄之也
五年春王三月辛亥朔日有食之夏歸粟于蔡於越入
吳
　案昭五年越始見于經從諸侯伐吳稱人此言於越
　越之别封也此亦舒人舒鳩舒蓼之類耳
六月丙申季孫意如卒秋七月壬子叔孫不敢卒冬晉
士鞅帥師圍鮮虞
六年春王正月癸亥鄭游速帥師滅許以許男斯歸二
月公侵鄭
　内有强臣之讎外結怨于鄭
公至自侵鄭夏季孫斯仲孫何忌如晉秋晉人執宋行
人樂祁犂冬城中城季孫斯仲孫忌帥師圍鄆
　前曰仲孫何忌後曰仲孫忌𫝊冩脫之也
七年春王正月夏四月秋齊侯鄭伯盟于鹹齊人執衛
行人北宫結以侵衛齊侯衛侯盟于沙
　沙衛地
大雩齊國夏帥師伐我西鄙九月大雩冬十月
八年春王正月公侵齊公至自侵齊二月公侵齊三月
公至自侵齊
　公一嵗而再侵齊以重其怨甚矣
曹伯露卒夏齊國夏帥師伐我西鄙公㑹晉于瓦
　晉師救我故公㑹于瓦瓦衛地
公至自瓦秋七月戊辰陳侯柳卒晉士鞅帥師侵鄭遂
侵衛𦵏曹靖公九月𦵏陳懐公季孫斯仲孫何忌帥師
侵衛冬衛侯鄭伯盟于曲濮從祀先公
　先公后稷也從祀先公者定公僭亂從后稷而祀也
　后稷周之始祖非魯可得祀故曰從祀先公以著其
　僭
盜竊寳玉大弓
　盜微賤之稱寳玉大弓國之重器也國之重器而盜
　得竊之則定公為國可知也
九年春王正月夏四月戊申鄭伯蠆卒得寳玉大弓
　不曰盜歸寳玉大弓者盜微賤不可再見也寳玉大
　弓周公受賜于周藏之于魯故失之書得之書
六月𦵏鄭獻公秋齊侯衛侯次于五氏
　五氏晉地
秦伯卒冬𦵏秦哀公
十年春王三月及齊平
　平八年再侵齊之怨
夏公㑹齊侯于夾谷公至自夾谷
　公㑹齊侯于夾谷叛晉故也夾谷齊地
晉趙鞅帥師圍衛齊人來歸鄆讙龜陰田
　三月及齊平夏公㑹齊侯于夾谷故齊人來歸鄆讙
　龜隂田其言來歸者明本非魯地也
叔孫州仇仲孫何忌帥師圍郈秋叔孫州仇仲孫何忌
帥師圍郈(音后/)
　郈叛叔孫州仇仲孫何忌帥師圍之郈不服故二卿
　秋再圍郈郈叔孫邑
宋樂大心出奔曹宋公子地出奔陳冬齊侯衛侯鄭游
速㑹于安甫
　安甫地闕
叔孫州仇如齊宋公之弟辰暨仲佗(徒何/反)石彄(苦侯/反)出
奔陳
　宋公失道其弟辰暨仲佗石彄出奔陳暨不得已也
　仲佗石彄為宋大臣不能以道事君為辰强牽而去
　故曰宋公之弟辰暨仲佗石彄出奔陳以交譏之也
十有一年春宋公之弟辰及仲佗石彄公子地自陳入
于蕭以叛夏四月秋宋樂大心自曹入于蕭
　大心從四子入于蕭不言叛者其叛可知也
冬及鄭平
　平六年侵鄭之怨
叔還如鄭涖盟
　叔還叔弓曽孫
十有二年春薛伯定卒夏𦵏薛襄公叔孫州仇帥師墮
(許規/反)郈衛公孟彄帥師伐曹季孫斯仲孫何忌帥師墮
費(音秘/)秋大雩冬十月癸亥公㑹齊侯盟于黄十有一
月丙寅朔日有食之公至自黄十有二月公圍成公至
自圍成
　郈叔孫邑費季孫邑成孟孫邑三邑强盛宰吏數叛
　以為國患故皆墮之經言叔孫州仇帥師墮郈季孫
　斯仲孫何忌帥師墮費而獨書公圍成者公弗能墮
　成也三子能墮郈墮費而公弗能墮成公室陵遲政
　在三子故也國内又以圍至者君弱臣强危甚
十有三年春齊侯衛侯次于垂葭夏築蛇淵囿大蒐于
比(音毗/)蒲衛公孟彄帥師伐曹秋晉趙鞅入于晉陽以
叛冬晉荀寅士吉射(音石/)入于朝歌以叛晉趙鞅歸于
晉
　趙鞅荀寅士吉射三卿専邑以叛晉侯不能制趙鞅
　歸于晉無惡文者鞅入晉陽以叛此王法所誅也鞅
　不逺而復以晉陽歸國此王法所赦也故曰秋晉趙
　鞅入于晉陽以叛冬晉荀寅士吉射入于朝歌以叛
　晉趙鞅歸于晉以甚荀寅士吉射之惡也晉陽趙鞅
　邑朝歌晉邑
薛弑其君比
十有四年春衛公叔戍來奔衛趙陽出奔宋二月辛巳
楚公子結陳公孫佗人帥師滅頓以頓子牂歸夏衛北
宫結來奔五月於越敗吳于檇(音醉/)李
　檇李吳地
吳子光卒公㑹齊侯衛侯于牽
　牽衛地
公至自㑹秋齊侯宋公㑹于洮天王使石尚來歸脤(市/軫)
(反/)
　脤祭肉也天子祭社稷宗廟有與諸侯共福之禮此
　謂助祭諸侯也魯未嘗助祭天王使石尚來歸脤非
　禮也石尚士故名
衛世子蒯(苦怪/反)聵(伍怪/反)出奔宋衛公孟彄出奔鄭宋公
之弟辰自蕭來奔大蒐于比(音毗/)蒲邾子來㑹公
　㑹公于比蒲也
城莒父及霄
　此年無冬脫之
十有五年春王正月邾子來朝鼷䑕食郊牛牛死改卜
牛
　不言所食者食非一處也
二月辛丑楚子滅胡以胡子豹歸夏五月辛亥郊壬申
公薨于髙寢
　公薨于髙寢非正也髙寢别寢
鄭罕逹帥師伐宋齊侯衛侯次于渠蒢邾子來奔喪
　邾子來奔喪非禮也
秋七月壬申姒氏卒
　姒氏哀公妾母不稱夫人不言薨哀未君也姒氏把
　女
八月庚辰朔日有食之九月滕子來㑹𦵏
　滕子來㑹𦵏非禮也
丁已𦵏我君定公雨不克𦵏戊午日下昃乃克𦵏
　雨不克𦵏譏不能𦵏也𦵏不為雨止戊午日下昃乃
　克𦵏言無備之甚也義與宣八年𦵏敬嬴同
辛巳𦵏定姒冬城漆
　漆魯地
　
　
　
　春秋尊王發微卷十一
欽定四庫全書
　春秋尊王發微卷十二
　　　　　　　　　　　　宋　孫復　撰
　　　哀公名蔣定公子共王二十六年即位哀謚也
　　　恭仁短折曰哀
元年春王正月公即位楚子陳侯随侯許男圍蔡
　楚子以諸侯圍蔡報栢舉也案定六年鄭遊速帥師
　滅許以許男斯歸此復見者蓋鄭滅之為附庸楚再
　使列于諸侯耳栢舉在定四年
鼷䑕食郊牛改卜牛夏四月辛巳郊秋齊侯衛侯伐晉
冬仲孫何忌帥師伐邾
二年春王二月季孫斯叔孫州仇仲孫何忌帥師伐邾
取漷(火虢反/又音郭)東田及沂西田
　案襄十九年取邾田自漷水今三卿帥師伐邾又取
　漷東田及沂西田故列數之以重其惡
癸巳叔孫州仇仲孫何忌及邾子盟于句繹
　季孫斯叔孫州仇仲孫何忌伐邾取漷東田及沂西
　田叔孫州仇仲孫何忌又要邾子以盟甚矣句繹邾
　地
夏四月丙子衛侯元卒滕子來朝晉趙鞅帥師納衛世
子蒯聵于戚
　夏四月衛靈公卒衛人立輒輒者蒯聵之子也故晉
　趙鞅帥師納蒯聵于戚其言于戚者為輒所拒不得
　入于衛也案定十四年衛世子蒯聵出奔宋靈公既
　卒輒又已立猶稱曩日之世子蒯聵當嗣惡輒貪國
　叛父逆亂人理以滅天性孔子正其名而書之也故
　子路問于孔子曰衛君待子而為政子將奚先孔子
　曰必也正名乎名不正則言不順言不順則事不成
　事不成則禮樂不興禮樂不興則刑罰不中刑罰不
　中則民無所措手足又冉有曰夫子為衛君乎子貢
　曰諾吾將問之入曰伯夷叔齊何人也曰古之賢人
　也怨乎曰求仁而得仁又何怨此聖師之㫖可得而
　見矣故蒯聵出入皆正其世子之名書之所以篤君
　臣父子之大經也不然貪國叛父之人接踵于萬世
　矣
秋八月甲戌晉趙鞅帥師及鄭罕達帥師戰于鐵鄭師
敗績
　皆言帥師者其衆敵也鐵衞地
冬十月𦵏衛靈公
　七月而𦵏
十有一月蔡遷于州來蔡殺其大夫公子駟
三年春齊國夏衛石曼姑帥師圍戚
　齊國夏序衛石曼姑上者齊國夏主乎圍戚也案襄
　元年仲孫蔑㑹晉欒黶宋華元衛寗殖曹人莒人邾
　人滕人薛人圍宋彭城此不言圍衛戚者不與國夏
　助輒圍父也國夏助輒圍父逆亂人理莫甚于此故
　曰齊國夏衛石曼姑帥師圍戚以誅其惡
夏四月甲午地震五月辛卯桓宫僖宫災
　諸侯五廟親盡則毁威僖不毁非禮也故孔子因其
　災而並録之不言及者親盡故也
季孫斯叔孫州仇帥師城啓陽
　啓陽魯邑
宋樂髠帥師伐曹秋七月丙子季孫斯卒蔡人放其大
夫公孫獵于吳冬十月癸卯秦伯卒叔孫州仇仲孫何
忌帥師圍邾
四年春王二月庚戌盜殺蔡侯申
　盜者微賤之稱不言弑者賤盜也其曰盜殺蔡侯申
　責蔡臣子不能拒難
蔡公孫辰出奔吳𦵏秦惠公宋人執小邾子夏蔡殺其
大夫公孫姓(音生/)公孫霍晉人執戎蠻子赤歸于楚
　蠻夷猾夏久矣晉人執戎蠻子不歸于京師而歸于
　楚其惡可知也
城西郛六月辛丑亳社災
　亳社亡國之社也武王克商作亳社于廟以為天子
　戒魯作亳社非禮也亡國之社屋故有災
秋八月甲寅滕子結卒冬十有二月𦵏蔡昭公𦵏滕頃
公五年春城毗
　毗魯邑
夏齊侯伐宋晉趙鞅帥師伐衛秋九月癸酉齊侯杵臼
卒冬叔還(音旋/)如齊閏月𦵏齊景公
　閏月喪事不數𦵏齊景公非禮也春秋二百四十二
　年書閏者惟文六年不告月此年𦵏齊景公爾皆譏
　其變常也且三年之喪練祥各有其月此非禮可知
六年春城邾瑕晉趙鞅帥師伐鮮虞吳伐陳夏齊國夏
及髙張來奔叔還㑹吳于柤(荘加/反)秋七月庚寅楚子軫
卒齊陽生入于齊齊陳乞弑其君荼冬仲孫何忌帥師
伐邾宋向巢帥師伐曹
七年春宋皇瑗帥師侵鄭晉魏曼多帥師侵衛夏公㑹
吳于鄫秋公伐邾八月己酉入邾以邾子益來
　邾吳與國公秋伐邾八月己酉入邾以邾子益來甚
　矣結怨强吳以取困辱明年吳伐我是也邾子名責
　不死社稷
宋人圍曹冬鄭駟𢎞帥師救曹
八年春王正月宋公入曹以曹伯陽歸吳伐我
　吳伐我以邾子益來故也直曰伐我者兵加于都城
　也
夏齊人取讙(音歡/)及闡(尺善/反)
　公前年入邾以邾子益來益齊甥也故齊人取讙及
　闡
歸邾子益于邾秋七月冬十有二月癸亥把伯過(音戈/)
卒齊人歸讙及闡
　公既歸邾子益于邾故齊人歸讙及闡凡土地諸侯
　取之歸之皆書者惡専恣也取而不歸則又甚矣
九年春王二月𦵏把僖公宋皇瑗帥師取鄭師于雍(於/勇)
(反/)丘
　鄭人圍宋雍丘宋皇瑗帥師救之取鄭師于雍丘鄭
　師不戒也
夏楚人伐陳秋宋公伐鄭冬十月
十年春王二月邾子益來奔公㑹吳伐齊
　公㑹吳伐齊齊中國也吳　　也　　伐中國其惡
　可知也
三月戊戌齊侯陽生卒夏宋人伐鄭晉趙鞅帥師侵齊
五月公至自伐齊𦵏齊悼公衛公孟彄自齊歸于衛薛
伯夷卒秋𦵏薛惠公冬楚公子結帥師伐陳吳救陳
十有一年春齊國書帥師伐我
　公前年㑹吳伐齊故齊國書帥師伐我
夏陳轅頗出奔鄭五月公㑹吳伐齊甲戌齊國書帥師
及吳戰于艾陵齊師敗績獲齊國書
　公再㑹吳伐齊戰于艾陵不言公者公與(音喻/下同)上伐
　不與下戰也
秋七月辛酉滕子虞母卒冬十有一月𦵏滕隠公衛世
叔齊出奔宋
十有二年春用田賦
　田者井田也賦者財賦也宣公奢泰始什二而稅至
　于哀公則又甚焉哀公不道既什二而稅其田又什
　二而歛其財故曰用田賦言用田以為財賦之率也
夏五月甲辰孟子卒
　吳女昭公夫人其曰孟子卒諱取同姓也不言𦵏者
　略之也故陳司敗問昭公知禮乎孔子曰知禮孔子
　退揖巫馬期而進之曰吾聞君子不黨君子亦黨乎
　君取于吳為同姓謂之吳孟子君而知禮孰不知禮
　巫馬期以告子曰丘也幸苟有過人必知之
公㑹吳于橐臯秋公㑹衛侯宋皇瑗于鄖(音云/)宋向巢
帥師伐鄭冬十有二月螽
　周之十二月夏之十月也為異之甚
十有三年春鄭罕達帥師取宋師于嵒
　宋向巢帥師伐鄭鄭罕逹帥師取宋師于嵒報雍丘
　之師也案九年宋皇瑗帥師取鄭師于雍丘二國覆
　師以相償報其惡如此
夏許男成卒公㑹晉侯及吳子于黄池
　黄池之㑹其言公㑹晉侯及吳子者主在吳子也黄
　池之㑹不主晉侯而主吳子者蓋晉侯不能主諸侯
　故也吳自栢舉之戰勢横中國諸侯小大震栗皆宗
　于吳晉侯不見者二十四年此不能主諸侯可知也
　故黄池之㑹吳子主焉不言公㑹吳子晉侯者不與
　呉子主盟故也不與呉子主盟者惡呉僭故也案呉
　定四年入楚哀六年伐陳夏叔還㑹柤七年公㑹鄫
　八年伐我十年公㑹伐齊十一年公㑹伐齊十二年
　公㑹槖臯皆曰吳以外之此稱子復舊爵也噫吳楚
　之君狂僭之惡罪在不赦故冝終春秋之世貶之孔
　子不終春秋之世貶之者傷聖王不作名分失正之
　甚也鄉使聖王興百度脩萬物遂則九州四海皆將
　重譯襁負其子而至矣又安有奔軼狂僭肆誅伐専
　盟㑹之事哉此孔子之深㫖也黄池衛地栢舉之戰
　在定四年
楚公子申帥師伐陳於越入吳
　於越入吳吳子方㑹乗其無備也
秋公至自㑹晉魏曼多帥師侵衛𦵏許元公九月螽冬
十有一月有星孛(音佩/)于東方
　光芒四出曰孛不言所在之次者見于旦也案文十
　四年有星孛入于北斗昭十七年有星孛入于大辰
　此不言所在之次者見于旦可知也
盜殺陳夏區(音甌/)夫十有二月螽
十有四年春西狩獲麟
　狩未有言其所獲者此言西狩獲麟何也傷之也孔
　子傷麟之見獲與孔子傷聖王不作聖道遂絶非傷
　麟之見獲也然則曷為絶筆于此前此猶可言也後
　此不可言也天子失政自東遷始諸侯失政自㑹湨
　(古役反又/音古璧反)梁始故自隠公至于湨梁之㑹天下之政
　中國之事皆諸侯分裂之自湨梁之㑹至于申之㑹
　天下之政中國之事皆大夫専執之自申之㑹至于
　獲麟天下之政㑹盟征伐皆呉楚迭制之聖王憲度
　禮樂衣冠遺風舊政蓋掃地矣周道淪胥逮此而盡
　前此猶可言者黄池之㑹晉魯在焉後此不可言者
　諸侯泯泯制命在吳無復天子㑹盟征伐之事也是
　故春秋尊天子褒齊晉褒齊晉所以貶呉楚也尊天
　子所以黜諸侯也尊天子黜諸侯始于隠公是也褒
　齊晉貶呉楚終于獲麟是也嗚呼其㫖微哉其㫖微
　哉
　
　
　
　
　
　
　春秋尊王發微卷十二
　　　舉張問孫復狀　　　范文正公文
右臣伏覩赦書節文一應天下懐材抱器或淹下位或
滯草萊委逐處具事由聞奏臣觀國家居安思危搜羅
賢俊以充庶位使民受賜此安邦之正體也臣竊見試
將作監主簿張問文學履行有名于時前應茂材異等
科再考中式以父喪不得就試近上封事始霑國恩職
不稱才衆知沉落臣又見兖州仙源縣寄居孫復元是
開封府進士曽到御前素負詞業經術今退隠泰山著
書不仕心通聖奥跡在窮谷伏望朝廷依赦文採擢張
問乞除一陜西藩鎮職事官孫復乞賜召試特加甄奬
庶幾聖朝渙汗被于幽滯
　　　孫先生墓誌銘(并序/)　　歐陽文忠公
先生諱復字明復姓孫氏晉州平陽人也少舉進士不
中退居泰山之陽學春秋著尊王發微魯多學者其尤
賢而有道者石介自介而下皆以弟子事之先生年逾
四十家貧不娶李丞相廸將以其弟之女妻之先生疑
焉介與群弟子進曰公卿不下士久矣今丞相不以先
生貧賤而欲託以子是髙先生之行義也先生冝因以
成丞相之賢名于是乃許孔給事道輔為人剛直嚴重
不妄與人聞先生之風就見之介執杖屨侍左右先生
坐則立升則降拜則扶之及其往謝也亦然魯人既素
髙此兩人由是始識師弟子之禮莫不嘆嗟之而李丞
相孔給事亦以此見稱于士大夫其後介為學官語于
朝曰先生非隠者也欲仕而未得其方也慶歴二年樞
密副使范仲淹資政殿學士冨弼言其道徳經術冝在
朝廷召拜校書郎國子監直講嘗召見邇英閣說詩將
以為侍講而嫉之者言其講說多異先儒遂止七年徐
州人孔直温以狂謀捕治索其家得詩有先生姓名坐
貶監䖍州商稅徙泗州又徙知河南府長水縣簽署應
天府判官公事通判陵州翰林學士趙槩等十餘人上
言孫某行為世法經為人師不宜棄之逺方乃復為國
子監直講居三嵗以嘉祐二年七月某日以疾卒于家
享年六十有六官至殿中丞先生在太學時為大理評
事天子臨幸賜以緋衣銀魚及聞其喪惻然予其家錢
十萬而公卿大夫朋友太學之諸生相與吊哭賻治其
喪于是以某年某月某日𦵏先生于鄆州須城縣廬泉
鄉之北扈原先生治春秋不惑𫝊註不為曲說以亂經
其言簡易明于諸侯大夫功罪以考時之盛衰而推見
王道之治亂得于經之本義為多方其病時樞密使韓
𤦺言之天子選書吏給紙筆命其門人祖無擇就其家
得其書十有五篇録之藏于秘閣先生一子大年尚㓜
銘曰
聖既殁經更戰焚逃藏脫亂僅𫝊存衆說乗之汨其原
恠迀百出雜偽真後生牽卑習前聞有欲患之寡攻群
往往止燎以膏薪有勇夫子闢浮雲刮磨蔽蝕相吐吞
日月卒復光破昏愽哉功利無窮垠有考其不在斯文
