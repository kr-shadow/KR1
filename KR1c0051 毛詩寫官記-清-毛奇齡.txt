#+TITLE: 毛詩寫官記-清-毛奇齡
#+DATE: 2018-05-12 10:13:56
#+SOURCE: github.com/kanripo/KR1c0051 master 8718e28b                
欽定四庫全書　　　　經部三
　提要　　　　　　　　詩類
毛詩寫官記

　　　　(臣)等謹案毛詩寫官記四卷

國朝毛奇齡撰皆自記其説詩之語取漢藝文

　　　　志武帝置寫書之官語為名自序謂依汝南
　　　　太守聴寫官言詩憶而録之葢託寫官以為
　　　　問荅猶之或問焉耳凡一百八十八條奇齡
　　　　早年著毛詩續傳三十八卷其稿已失後乃
　　　　就所記憶者作國風省篇毛詩寫官記詩札
　　　　諸書而其門人所述經例云早刻詩說于淮
　　　　安未能刋正又李塨所作序目云嘗以詩義
　　　　質之先生先生曰予所傳諸詩有未能改者
　　　　數端如以十畝之間為滛奔以鴟鴞為避居
　　　　于東以封康叔為武王以有邰家室為太姜
　　　　瑯琊之駘凡此皆惑也据此則此中之誤奇
　　　　齡固自知之但所自知者猶未盡耳然其書
　　　　雖好為異説而徵引詳博亦不無補於論證
　　　　瑕瑜並見利鈍互陳在讀者擇之而已

詩札

　　　　(臣)等謹案詩札二卷

國朝毛奇齡撰奇齡既作毛詩寫官記復託與

　　　　寫官以札問訊而寫官荅之之詞以成此書
　　　　凡八十四條第二卷首有其門人所記云此
　　　　西河少時所作故其立說有暮年論辨所不
　　　　合者其間校韻數則尤所矛盾行世既久不
　　　　便更易云云據此則其中多非定論其門人
　　　　亦不諱之然奇齡學本淵博名物詁訓頗有
　　　　所長必盡廢之亦非平允之道毛諱異義齊
　　　　魯殊文漢代専門已不限以一說兼收並蓄
　　　　固亦説經家所旁採矣乾隆四十六年九月
　　　　恭校上
　　　　　　　　　　總纂官(臣)紀昀(臣)陸錫熊(臣)孫士毅
　　　　　　　　　　　　總　校　官　(臣)陸　費　墀
欽定四庫全書
　毛詩寫官記卷一
　　　　　　　　　　翰林院檢討毛竒齡撰
昔漢武置寫書之官記其所聞名寫官毛甡居壁中有
官寫者説詩于主人之堂未能記也久之而纎詞璅文
串見于心于是稍憶其所説襍以成記曰寫官記夫寫
官者不能名其所由得而纎詞璅文僅寫夫當時之所
記憶而予以避人之餘復逐逐于其所為説詩者纎詞
璅文以為襞積有似于復供其寫焉者則亦曰寫官而
已而不特此也
記詩者以有所辨而記之者也然其所辨者皆朱子詩
也夫朱子以為前此者無詩故置齊魯韓毛鄭諸家以
及歐陽蘇氏吕東萊鄭漁仲諸言詩者而自以為詩即
又安所辨其詩而為之記之曰寫之則又有以記之矣
且夫以朱子之不為諸家者而且為辨之而又何有于
諸家故曰此其事如寫官然以為有指而無所于指也
淫乎説而非説也聞而後寫不為專隅寫其所寫未嘗
複襲辨之而非以為誇記之而各成其義故曰説而得
者吾無得焉説之不得吾亦無失焉吾寫之云爾然而
此朱子詩也而曰毛詩從始也或曰此毛甡之為詩矣
或有問于寫官曰參差荇菜左右流之流也者順水之
流而取之也與抑非與敢取是寫官曰流者汎無定也
安所得取之者也女子居于家靡所適也如荇之在水
浮浮然故求之且求之得不得未可知也故諺曰一女
留百家求也故曰寤寐求之又曰求之不得
陟彼崔嵬我馬虺隤或曰我將陟崔嵬之山而從之而
馬不進焉敢取是寫官曰詎婦人也而駕言登山駕言
乗馬毋亦有未可者與夫以我所懷之人而苦行邁也
山可陟也我馬亦可念也此我我人也下我我也蓋親
之也故焦氏易林云玄黄虺隤行者勞疲役夫憔悴踰
時不歸彼則亦以玄黄虺隤為不歸者矣且夫顔延之
秋胡行曰嗟予怨行役三陟窮晨暮夫三陟陟崗陟砠
陟崔嵬也而陟之者為秋胡秋胡雖有妻工採桑不工
陟巘矣然則勞者雖有婦善采卷不善駕馬矣
螽斯羽螽斯蝗屬也敢取是曰螽蝗屬也未聞螽斯而蝗
屬者也斯者詞也猶小雅曰鹿斯之奔菀彼柳斯也然
則詩又曰斯螽動股何耶曰斯亦詞也小雅不又云秩
秩斯干彼疏斯稗耶故揚子法言云頻頻之黨甚於鷽
斯由不明乎弁彼鷽斯之斯為語詞而有斯文也猶之
西京雜記云朱梅燕梅侯梅侯李由不解乎侯栗侯梅
之侯為語詞而有斯名也
肅肅兎置椓之丁丁罝者罟也丁丁椓杙聲也然則椓
杙耳何與于罝曰杙小木也左傳臧堅以杙抉其傷杙
者椽也則杙故可樹以布罝者將布罝耶故椓之長楊
賦云椓嶻嶪以為弋紆南山以為罝此之謂也
或言曰之子于歸言秣其馬夫以錯薪為興而欲秣其
馬悦之至也此如鄭箋所云不敢斥言適已且致餼以
示有意乎抑亦如歐陽子云吾雖為之執鞭所忻慕乎
敢取是寫官曰既已不可求而徒為致餼重申慕悦何
為矣夫彼其游者固錯薪之翹然者也而惜也日暮矣
轔轔之車且將歸矣總不可求以我剉秣少留之白駒
之詩曰生芻一束
遵彼汝墳伐其條枚未見君子惄如調飢蓋喜行役之
已歸而疏己之情以追賦之也寫官曰此貧者為禄仕
也當商之時有禄仕者其婦為詩曰今夫遵汝墳而伐
條枚豈婦人事哉如君子之禄仕何也
遵彼汝墳曰汝水出汝州之天息山經蔡頴入淮曰此
本桑欽水經者若酈道元註則又云當出汝州魯陽縣
之大盂山
遵彼汝墳伐其條肄既見君子不我遐棄夫既伐其枚
而又伐其肄則踰年矣於是始見君子之歸而喜其不
我棄也曰吾既見君子然君子之仕不可已也君
子豈棄我
魴魚頳尾王室如燬雖則如燬父母孔邇乃勞之曰汝
勞既如此而王政酷烈又復如彼幸邇有父母可忘其
勞父母謂文王寫官曰已勞矣不可為矣雖則云然無
如邇有父母何也昔者周磐讀汝墳卒章喟焉嘆興夫
王室政教如烈火矣猶觸冐而仕則以父母甚廹近饑
寒之憂故也故韓嬰外傳釋此詩亦曰枯魚銜索幾何
不蠧家貧親老不擇官而仕蓋條枚條肄日就長大枯
魚之焚漸至酷烈猶且願得一仕以甘心彼周磐者夫
非善讀詩者耶且夫父母孔邇不必邇以饑寒也夫以
至近之父母而遠人視之可乎故韓嬰又曰夫二親之
夀已忽如過隙矣賢士雖欲成其名親可逮與則夫孔
邇猶俗所云早晚者夫宫庭晏開桑榆不逺苟為知年
誰不痛心又况乎睹風木而長思者也故曰貧者為禄
仕也
曰振振公姓公姓公孫也姓之為言生也敢取是曰玉
藻云子姓之冠也喪大記云子姓立於西方子姓子孫
也姓固孫也然未聞有稱公生者蓋姓有正姓有庶姓
此姓庶姓也子不可以父之字為姓而孫則可以王父
之字為姓姓之所别自孫始故孫得為姓所謂氏為庶
姓者也若生之謂姓則以子之所生謂之孫而稱子生
猶可言也詎以公之所生謂之孫而稱公生不可言也
或曰姓孫轉音
曰羔羊之革革猶皮也敢取是曰革非皮也革不可為
裘皮也而似革儉也或曰革不可為裘而叶于退食則
以為裘也猶之左傳役者歌曰牛則有皮棄甲則那皮
不可為介而叶于則那則以為介也則叶文也
江有汜之子歸不我以不我以其後也悔昔有媵待年
于國而嫡初不與之行後乃被文王之化而悔而迎之
故媵之言曰江猶有汜而之子之歸不我以矣雖不我
以而後則悔矣寫官曰吾今而後知后妃之化之可恃
也夫人有從媵者以其時有不從媵者也然而
知其後之將必從媵也可信也故曰江有汜矣之子歸
矣勿以我為左右而賤之勿以我為左右而賤之今若
此後將悔矣何益矣左傳曰能左右之曰以
江有渚之子歸不我與不我與其後也處夫初不與之
行也而後而得其所安也曰非也勿以我為多與而妬
之勿以我為多與而妬之後將處我矣説文曰與黨與
也故漢書燕王澤謂田生曰勿與也蓋媵多如黨與
江有沱之子歸不我過不我過其嘯也歌過者過我而
與之俱也嘯者蹙口出聲也悔而後嘯以舒其憤懣曰
吾聞之商陵之女中夜起倚户而嘯是固有不得于人
而後憤而後嘯也焉有悔也而憤懑焉者然則宜嘯者
媵也媵曰吾嘯也與哉其嘯也乃其所以為歌也則過
我何為也過咎也故曰勿我有咎也勿我有咎也
林有樸􁂶野有死鹿白茅純束有女如玉甲曰朱子曰興
矣上三句興下一句矣敢取是寫官曰詩無三句興一句矣
吾聞詩有興之興伐木與野有死麕矣林有者興野有者
也此猶之丁丁之興嚶嚶也若夫茅之白可興女之白則猶之
乎友之聲興友之生矣故曰辨乎興之興而可以言詩
于嗟乎騶虞騶虞獸乎敢取是曰謹荷詩無賦豝豵而歸
美以騶虞者麟趾既以麟為興即美之以麟固也騶虞豈
即豝豵耶考周禮射儀云樂以騶虞疏云此天子掌鳥獸
之官也禮之射義云騶虞者明官備也騶者廐官虞者山澤
之官也故賈子新書又云騶者文王之囿虞者囿之司獸而
戴殖䑕璞則云騶如七騶六騶矣虞如山虞澤虞矣然則
為此詩者或亦感仁恩之廣足以及物故假司獸嘆美之
理固然也若以為仁獸則雖見之山海之經尚書之傳而不
可信也且吾聞淮南子曰散宜生得騶虞鷄斯之乗以獻
紂而六韜亦復有閎夭取林氐國良馬獻紂之文則既
以為仁獸矣又且以為馬而且其生為紂來不為文來
則欲定其孰為仁而孰為殺何足據也
緑衣絲兮女所治兮或言曰緑方為絲而汝又治之妾方少艾
而汝又嬖之寫官曰其為妾也吾得而知之其為少艾
也吾得而知之也乎今夫治緑而及絲則緑之為衣
方未已也
燕燕于飛謂之燕燕重言之也漢書曰燕燕尾涏涏敢
取是曰燕燕兩燕也王氏曰燕方春時以其匹至此以
兩燕形容莊姜戴媯徘徊于野此如漢人擬蘇李録别詩
云雙鳬俱北飛一鳬獨南翔
凱風自南曰凱風南風也曰雖然夫南風則何以謂凱
風也南者長也長飬萬物則南之説也然而長飬必和
樂惟凱者樂也故凱風南風也杜氏註左傳嘗以受豈
為受凱矣戴記引小雅嘗以愷弟為凱弟矣凱者愷也
且不聞周禮誌樂師乎司樂有愷樂樂師有凱歌眂瞭
有愷獻愷者凱也且夫師之敗以為北也師敗為北師
㨗不為南乎則凱非南乎是故凱風南風也
敢取是夫睍睆黄鳥而以睍睆為鳥聲則何據與夫睍
睆為目故説文曰睍睆者目之出也此猶曹植鳴蟬賦
云睛曾睆而目連也又曰好視也此如小雅云睆彼牽
牛也蓋黄鳥好音亦復好視昔有稱鶯窺者矣且黄鳥
者黄栗留也而不聞黄栗留之自為語乎農家書云黄
栗留視我麥黄葚熟否
或言曰習習谷風以隂以雨黽勉同心不宜有怒蓋隂
陽和而後雨澤降夫婦和而後家道成故黽勉同心豈
宜至於有怒乎曰非也彼誤以谷風為和風耳小雅曰
習習谷風維風及頽頽者焚輪也夫焚輪而豈和風也
哉嚴粲曰谷風大谷之風也其言隂雨者怒象也若曰
谷之風宜有此吾與爾同心不宜有此也
采葑采菲無以下體德音莫違及爾同死采葑菲者不
可以其根之惡而棄其莖之美如為夫婦者不可以其
色之衰而棄其德之善敢取是曰葑菲蕪菁也冬有根
可斸而食則根亦羙矣反曰根惡何也坊記曰采葑采
菲無以下體君子不盡利以遺民也其曰不盡利則非
以其美也與女始從夫為後來也亦為後可偕老也譬
之采葑菲者得毋以其下體哉葑菲根美可以甘㫖夫
婦有德音可以同死故里云養婦亦坊老
誰謂荼苦其甘如薺宴爾新昬如兄如弟曰荼雖苦而
甘如薺則已之見棄其苦有甚于荼者而爾方宴爾新
昬如兄弟而不見恤寫官曰心所恬素亦縑誰謂荼苦
耶爾甘之爾乃如兄弟
涇以渭濁湜湜其沚宴爾新昬不我屑以以為涇為濁
而渭為清固也然涇未屬渭之時雖濁而猶未見也自
入渭而濁益見焉然其别出之渚則猶有清者吾容貌
雖衰形以新昬而益見然其心則猶可取者特安于新
昬而不我屑耳曰涇既濁矣亦安從得湜湜者湜湜者
渭也故曰心所惡縑亦素豈渭反濁與涇雖謂渭濁實湜
湜也爾故不我潔也
戊曰毋逝我梁毋發我笱以戒新昬者毋居我處行我
事也此所謂前車者也而又思曰我躬不閱遑恤我後
乎不必戒也寫官曰今而後爾毋發我之私也我在且
不顧亦何恤我後乎發之無益也古云笱取魚魚入之
即人不覺焉故曰此私也猶曰勿繙見我裏也
曰我有㫖蓄亦以御冬宴爾新昬以我御窮蓋我之所
以蓄美菜者本以禦冬月乏無之時至于春夏則不
食之矣今爾安新昬而厭棄我是使我伹禦其窮苦之
時至于安樂則棄之矣曰謹荷樹蕪菁者亦曰冬有根
可斸而食也然則我之從爾者亦曰我得與爾老也不
謂當爾窮止也此應采葑采菲四語
曰有洸有潰既詒我肄不念昔者伊予來塈蓋於我
極其武怒而盡遺我以勤勞之事曾不念我來息時也
曰謹荷有洸有潰怒也念昔與爾同心時宜有怒耶此
應習習谷風四語
或有問于寫官曰狐裘䝉茸匪車不東叔兮伯兮靡所
與同朱子曰吾客久而裘敝矣豈我之車不東告於汝
也乎特叔兮伯兮不與我同心焉耳又曰或曰狐裘䝉
茸謂衛大夫之憒亂者也匪車不東是非衛大夫之車
之不東來也而其人不肯與俱來則黎在衛西非其義
也敢取是寫官曰黎固在衛西書云西伯既戡黎即黎
城也然而黎寓在衛東地理志云淇水東至黎陽始入
河在東郡之黎然而有所為黎侯城者酈道元云黎侯
寓于此則衛東矣夫黎寓衛東而猶云衛大夫之車非
東來乎古云狐裘䝉茸一國三公是刺憒也夫其衆處
之䝉茸焉者憒憒然是非衣狐蒼而乗四馬者不來東
也無如不與我同此難也
出宿于泲飲餞于禰泲禰何也曰蘇子曰泲即濟也蓋
泲與濮合入鉅野衛地而寰宇記云曹州寃朐縣北八
十里有禰溝即泲水所經地則泲與禰近或當是也
敢取是問我諸姑遂及伯姊諸姑伯姊即所謂諸姬者
也而謀其可否曰自古無媵姑姊者惟姪娣為姑姊媵
故諸姬姪娣也安有姑姊而諸姬者也夫姑者夫之女
兄弟也夫之母為姑夫之女兄弟非諸姑耶若夫伯姊
則或戚里中之長已者蓋謀之同姓之所私而不得則
謀之異姓之所尊故前于諸姬曰聊曰謀此于諸姑曰
問曰及其辭有崇庳其分有隆殺也出宿于干飲餞于
言干言何地乎曰郡國志云衛縣有竿城竿干也故地
理志云東郡有發干縣新莾改曰戢盾即干城也九域
志云邢州内丘縣有言山
寫官曰我思肥泉肥泉何也即泉水也然而既曰毖彼
泉水矣而此則又曰我思肥泉蓋始終思衛即一泉水
也而故反覆以思之思之重故言之複也且曰我思之
必無他也水經註云泉源有二水皆自西北而東南流
注淇水曰肥水
室人交徧摧我摧沮也曰非也摧排也室人擠排我
貽我彤管彤管何也曰左傳云静女之三章取彤管焉杜
預註云彤管者赤管筆也女史執以記事者故古今註
云彤管何也答曰史官載事則以彤管所謂赤心記事
者也故傳夫人必有女史彤管之法蓋中閨
善文願言投贈上宫之要一何婉孌而或稱鍼管或稱
樂管非所據也
説懌女美言既得此物而又説此女之美也敢取是曰
女汝也汝彤管也猶之匪女之為美之汝歸荑也蓋即
其所貽而三摩挱焉若曰吾甚悦夫汝之美也彼所貽
也即又曰雖然豈果汝之美哉彼所貽也
或曰瑳兮瑳兮其之展也䝉彼縐絺是紲袢也朱子曰
夫束縛之謂紲袢蓋以展衣䝉絺綌而為之紲袢則亦
歛餙矣或曰䝉之為言覆也謂加絺綌于䙝衣之上而
表而出之敢取是曰謹荷吾觀之説文紲袢者即䙝袢
也袢之從半謂衣之半也則夫袢者或亦如後之所稱半袖
者亦所稱半臂者是䙝衣乎夫䙝衣必覆之䝉者覆也覆
展衣于縐絺之上以為其縐絺是䙝半衣乎蓋展衣以見
賓客檀弓曰將有四方之賓來䙝衣何為陳于斯其謂是也
美孟庸矣庸何也曰鄘也以地為氏者古庸與鄘同漢
書志鄘皆作庸而補傳云鄘庸姓國也周末秦有庸芮
漢有庸光又有受古文尚書者為膠東庸譚
朝隮于西崇朝其雨周禮十煇九曰隮虹之為隮以虹
自下而升也然而隮見于西不終朝而雨即止何也蓋
滛慝之氣有害于隂陽之和也今俗謂虹能截雨信與
寫官曰非也崇朝其雨言終朝雨來蓋隮者虹也亦升
也虹之為升逸雅所謂朝日升而始見也然而田家五
行詩有云朝日鱟(音吼)不到晝蓋朝日之升有不崇朝而
雨必至者彼虹見而雨止晚虹耳諺有曰晚虹而雨止
朝虹而雨起且不聞莊忌哀時命辭乎虹霓紛其朝霞
兮夕淫淫而淋雨夫夕尚淫淫則且終朝而雨不止者
夫良馬四之謂兩服兩驂凡四馬以載之也蓋衛大夫
乗此馬以見賢者曰是馬數耶但宜有四不宜又五之
又六之也是轡數耶但宜有六不宜先四之先五之也
安有大夫之乗馬而如是其不齊者蘇子由曰此贈賢
物也下賢不宜倨五之六之自陳而益張不可也贈物
不厭繁五之六之屢進而加盛可也
瞻彼淇奥緑竹猗猗朱子曰淇水名奥隈也緑色也淇
上多竹則所謂淇園之竹者也曰淇奥者二水名也正
義所謂陸璣以淇奥作二水是也按後漢書註云博物
志有奥水流入于淇而水經註亦云肥水謂之澳澳猶
奥也猶之詩稱奥左傳引之稱澳也則奥水名耳毛傳
云菉竹本二草菉為王芻竹為篇筑此即楚詞所謂薋
菉盈室篇筑雜菜者也然而陸璣又云菉竹本一草而
似竹者嘗讀史記云漢武塞河以淇園之竹為揵而漢
書亦云昔者伐竹于淇川治矢萬餘則夫竹者將以之
為揵為矢而猶云草乎是故戴凱之作竹譜亦云篃亦
箘徒茂彼淇苑也但以菉為草則又有説按水經註云
昔漢武塞决河以竹為用而冦恂治河内伐竹為矢今
通望無復此矣惟王芻編草與昔無異耳則意者當時
淇上菉與竹本同生水濱而其後竹稍衰而菉猶存也
則菉竹本二物竹非草菉乃草也故夫緑大學及齊魯
韓三家皆作菉此猶夫小雅云終朝采緑而王逸楚辭
註引之作采菉也菉緑也則菉亦草耳
碩人之寛謂碩大寛廣無戚戚也曰以為碩大寛廣固
可也而以為碩大之寛廣可乎寛以宀猶㝢也猶云碩
人之廣居者也
碩人之薖亦寛大也曰非也薖以草説文云草也猶云
碩人之草茅
碩人之軸軸者盤桓而不行者也曰軸以車猶車軸也
輪旋之謂也猶云碩人之所盤旋也
以望復闗何復闗也其曰復闗猶柳子曰河間也或曰
在開州或曰在澶州
或乃言曰及爾偕老老使我怨朱子曰我與爾本期偕老
而老而見棄乃如此是使我怨也寫官曰甫總角之宴
也而三嵗食貧遽云老耶或曰今既如此則他日老時
將使怨也又不然若云爾嘗言與爾偕老與爾偕老老
乎使我怨而已蓋調之也調其是語之無當也
曰焉得諼草諼草者合歡也食之而令人忘憂曰諼者
忘也吾不能暫忘故曰焉得善忘之草而樹之也乎此
必無之事也故曰焉得之猶言烏頭白天雨粟也而曰
可忘憂耶可食耶且其以合歡為忘憂尤非也飬生論
云合歡蠲忿萱草忘憂㡬見合歡而忘憂也乎夫合歡
者青堂也董子所謂欲蠲人之忿則贈以青堂者也然
則青堂非萱矣夫萱非諼也即諼亦不必忘憂况忘
憂非合歡耶
彼黍離離彼稷之苗大夫行役者或至宗周過故時宗廟
宫室盡為禾黍徬徨焉而不忍去嗟乎遂諷其所見黍
之實與稷之苖而為之興之曰然然則黍已垂實矣而
稷尚為苗可乎韓詩云詩人求亡之不得憂懑而不識於
其物也視彼黍離而誤以為稷苖也故云彼離離之黍
我初不知謂是稷之苖也其云求亡者何也曰尹吉甫
殺孝子伯竒而其弟求之此或未然然而其所云有懑
而不識于物則中心靡煩兩目眯物故都丘墟觸而生
傷故曰豈行邁之靡靡抑中心之摇摇也故曰見之有
見而目瞿見非所見而心瞿
不與我戌甫甫即吕也書之吕刑亦即禮之甫刑也而
孔氏以為吕侯後為甫侯然則其國何在乎曰按吕國
在南陽宛縣西後隷於鄧故吕氏春秋云吕在宛西矣
徐廣亦云在宛矣然則吕與申一地也特申在宛北吕
在宛西耳是以括地志云故申城在鄧州南陽縣北三
十里故吕城在鄧州南陽縣西四十里
中谷有蓷曰蓷者鵻也即益母草也曰蓷者益母草也
然而非鵻也鵻者菼也
曰摻執子之袪兮摻者擥也吾擥其祛而留之曰摻已
擥矣焉又得其袪而執之摻以手以參手指參參然魏
詩云摻摻女手是也吾以摻然之手而執子之袪子尚
能惡我也哉若宋玉賦云遵大路兮擥子袪則以擥為
執原無摻情
　毛詩寫官記卷一
欽定四庫全書
　毛詩寫官記卷二
　　　　　　　　　　翰林院檢討毛竒齡撰
敢取是子惠思我褰裳涉溱子惠然而思我耶則將褰
裳而涉溱以從子耳曰何哉女子而渡河褰裳也者女
子曰子思我子當褰裳來嗜山不顧高嗜桃不顧毛也
東門之墠茹蘆在阪或言曰茹蘆為茜陂者曰阪門之
旁有阪阪之上有草也此識乎其人之居也寫官曰茹
蘆菜廬也易林曰東門之墠茹廬在阪蘆也者廬也故
曰其室也又曰有踐家室
方秉蕳兮蕳蘭也曰謹荷羅願云蕳者都梁香也樂府
有云氍毺􁍮五木香迷迭艾蒳及都梁
敢取是贈之以勺藥勺藥香草也以勺藥為贈而結恩
情之厚也曰謹荷韓詩云勺藥離草也古今註云勺藥
一名可離則以勺藥為贈而致將别之情
齊子發夕曰夕猶宿也發夕謂離于所宿之舍也曰乗
夜而行曰發夕禮曰婦人不夜行夜行以燭况他出乎
此諷之
齊子豈弟豈弟樂易也言無忌憚羞惡之意也曰豈弟
者兄弟之宜也諷之也
美目揚兮揚者目之動也似也設非目之動何以次章
曰美目清也然而又曰清揚婉兮揚者眉之美也非也
既為眉之美何以首章曰美目揚也夫揚者眉下開也
清者目上皦也丘光庭著兼明書云但稱美目誰曰揚
眉則以詩文之不及眉也夫亦揚其目而視之已耳是
未明乎詩之稱目者也詩之稱目不專以目也以揚下
於眉清上於目而總不逺於目也則皆曰目耳故曰美
哉目之有揚也又曰美哉目之有清也又曰揚其眉而
清其目婉然好也設以為詩不及眉不當揚眉則婉如
清揚子之清揚曾及目乎抑曾及眉乎吾不知眉與目
之何以名也若夫初以為目終以為眉則一詩而前後
易名非所聞也
展我甥兮朱子曰展誠也稱其為齊侯之甥所以明其
非齊侯之子也則㣲詞也按春秋夫人姜氏至
自齊六年九月子同生即莊公也十八年桓公乃與夫
人如齊則莊公誠非齊侯之子矣曰然而為是説者則
又何也按莊元年公羊傳云姜氏譖公于齊侯曰公曰
同非吾子齊侯之子也則當時姜氏有是言矣故曰此
非也信我之甥也㣲詞也
曰朱子曰雷首之北析城之西即魏國焉是古冀都矣
寫官曰非也按水經註云魏國故城其西之與南並距
河二十餘里北距首山十餘里則魏之為國不在雷首北
而在雷首南明矣雷首即首山尚書壺口雷首春秋趙
盾田於首山
蟋蟀在堂嵗聿其暮或乃言曰蟋蟀九月而在堂故蟋
蟀在堂而嵗已晚也曰非也蟋蟀方在堂甫秋也而嵗
忽已暮也時之易逝也故曰日月其除矣可思也世無
九月而蟋蟀始在堂者毛傳以周十月當卒嵗而此云
嵗暮則必在九月故九月耳按月令曰季夏之月蟋蟀
居壁逸周書曰小暑之月温風至又五日而蟋蟀居壁
居壁者在堂也易通卦騐曰乃立秋而蜻蛚上堂蜻蛚
即蟋蟀然曰小暑曰立秋曰季夏則已皆非九月矣然
而甫過此而嵗又已暮諺不云乎三飯四餐人不長飽
三過黄梅四過六月而人忽已老不可思耶故杜甫詩
云北風吹蒹葭蟋蟀近中堂荏冉百工休鬱紆遲暮傷
此非也何也其曰北風則猶惑乎毛氏之語也然而其
云鬱紆也可思也彼亦有感乎易逝也
羔裘豹袪自我人居居豈無他人維子之故居居何也
曰美之也彼羔裘而豹袪者因我人而居其所居是維
我之故舊也豈無他人維子之為故舊也或曰居居猶
裾裾衣盛也荀子云由是裾裾
羔裘豹褎自我人究究豈無他人維子之好究究何也
曰美之也彼羔裘而豹褎者因我人而治其所治是我
之所好者也豈無他人維子之好之已也
敢取是曰予美亡此誰與獨處夫葛生而䝉薪蘝生而
蔓野各有依也予所美者而獨不在是則誰與而獨處
於此者曰誰與而共處於此此可言也誰與而獨處於
此不可言也此倒詞也予美而既亡此矣則誰哉此獨
處者此獨處者我也檀弓曰誰與哭者
首陽之巔首陽首山之南也曰非也首山之南而可曰
首山之南之巔乎論語云伯夷叔齊餓於首陽之下後
漢志註云伯夷叔齊隠首陽山是非首山之南為首陽
也首陽首山也不然劉安成曰下章有首陽之東何也
人之為言苟亦無信舍旃舍旃苟亦無然人之為言胡得焉
或乃曰人之為是言以告子者未可遽以為信也苟舍置之
而無以為然則造言者何得焉曰此戒聽讒者故反覆以戒
䜛之不可聽如是耳苟亦無信猶之苟亦無然也而一以指
人一以指已可乎若云人之為此言者苟亦不可信也舍之
哉舍之哉苟亦無然乎人之為此言者彼何所得而云然其
曰苟亦無信又曰苟亦無然也猶之曰人之為言又曰人之
為言也猶之曰舍旃又曰舍旃也此戒之
臨其穴惴惴其慄夫臨穴而懼則以生納之壙中故也
敢取是曰三良固君以死者也生共此樂死共此哀
三良之志也三良固志死而猶惴惴然畏死乎哉其穴
三良穴也臨之者人之臨之也即時之呼蒼天者也其
慄人之臨之者則其慄也王粲詩曰臨穴呼蒼天涕下
如綆縻即亦以臨穴為呼蒼者也曹植詩曰攬涕登君
墓臨穴仰天嘆明云登其墓也
值其鷺羽則以羽為翳而舞者持以指麾之曰謹荷大
舞秉翟小舞值鷺大舞籥舞也左手執籥右手秉翟是
也小舞羽舞也周禮樂師云掌教國子之小舞即羽舞
值其鷺羽是也
越以鬷邁鬷者衆也於是乎以其衆行曰鬷者總也總
集而行也或曰鬷麻數也凡麻縷以而用繩束之
謂之數王肅云鬷數績麻之縷也夫不績其麻而持其
麻數而行是婆娑也
鳲鳩在桑或以鳲鳩為戴勝又以戴勝為布榖何如敢
取是謹荷按月令云鳴鳩拂其羽戴勝降于桑而蔡邕
月令云鳲鳩鶻鳩也先戴勝鳴則鳲鳩非戴勝矣且鶻
鳩名布榖戴勝不名布榖也埤雅云男事興布榖鳴女
功興戴勝鳴
甲有問于寫官曰一之日者謂斗建子一陽之月也二
之日者謂斗建丑二陽之月也蓋周之先公既曾用此
以紀候而後有天下遂以之為正朔焉敢取是寫官
曰此周公詩也建子稱日豈曰先王紀候之舊文也哉
維日為陽自子逮巳折支之前而為陽陽故當以日名
之一之日二之日是也維月為隂自午逮亥折支之後
而為隂隂故當以月名之七月流火九月授衣是也所
謂别隂陽以紀月日者也然而又曰四月秀葽何也夫
四月已月也已者承陽而首隂故稱日可始于子而迄
于已稱月則又可始於已而迄于亥然而不曰五之日
何也曰偶不及之耳惟其然故亦未嘗有稱三月者
敢取是饁彼南畝田畯至喜朱子曰少者在田故老者
率婦子而餉之治田早而用力齊故田畯至而喜之寫
官則曰田畯之喜以饁故也豈為畊哉饁食本農夫所
依饁食不足不可以歸農田畯以農事為亟農人以饁
食為亟也故此曰饁彼南畝田畯至喜甫田曰饁彼南
畝田畯至喜大田曰饁彼南畝田畯至喜皆以饁為喜
可知也此猶之大田曰以我覃耜俶載南畝載之所始
以耜故也豈為稼哉耒耜本南畝始事耒耜未利不可
以入田田以耕為始耕以耒耜為始也故此曰以我覃
耜俶載南畝載芟曰有畧其耜俶載南畝良耜曰畟畟
良耜俶載南畝皆以載從耜可知也故吾於覃耜而知
無省耕之憂於饁餉而知無補不足之患
敢取是曰女心傷悲迨及公子同歸夫以豳公之子猶
娶于國中而貴家大族連姻公室者猶且自力於蠶桑
之務其風俗之厚如此故其許嫁者預以與公子同歸
而遠其父母為悲焉曰歸妻者惟之子之歸之也豈歸
妻而同歸也與且士如歸妻迨氷未泮故董仲舒曰霜
降而逆女氷泮而殺止也故孔子對哀公曰霜降而婦
功成嫁娶者行焉迨冰泮而㛰禮殺故周禮媒氏之職
以仲春大㑹男女使之急通其㛰姻為失時耳未聞公
子而失時焉者夫以春日之遲又遲也而采蘩之女故
為祁祁祁祁者徐徐也然而公子之來遊者又將歸矣
夫以遲遲之日徐徐之采繁而暮歸之又將及也是可
悲也甚矣夫春目之難留也故傳曰春女怨
八月萑葦萑葦蒹葭也將預為來嵗治蠶而先於八月
収蓄之以為曲簿曰曲簿簿曲也漢書周勃曾織簿曲
矣或曰簿苫為筁萑葦伹用為簿中筁耳務本新書云
臘而刈茅為蠶簿謂用葦糨紙為之蓐而薦之簿中
一之日于貉貉狐狸也于貉謂往取狐狸也敢取是曰
謹荷吾聞之于貉于獵也周禮大司馬大蒐則有司表
貉甸師大田獵則祭表貉貉者獵祭也故羅氏爾雅云
周人將獵則先祭貉因稱獵為貉然則于往也亦往獵
云爾不然貉狐狸三獸也于貉而取狐狸將于茅而取
栗薪與
言私其豵獻豜於公豵一嵗豕豜三嵗豕然廣雅又云
獸一嵗為豵三嵗為肩則是凡獸名不止豕也故周禮
註亦云獻肩于公
六月莎鷄振羽十月蟋蟀入我牀下甲曰莎鷄蟋蟀本
一　物而殊其名敢取是寫官曰莎鷄絡緯也即俗稱紡
婦者也蟋蟀促織也即俗稱績婦者也非一物矣莎鷄
聲沙然又以及時而鳴也鷄鳴必以時故曰鷄也蟋蟀
聲悉然然又能帥之以鬬故名蟀陸氏云蟀即􁈙
敢取是七月在野八月在宇九月在户何謂也豈一物
而異其處與抑羣物者與夫既一物而三名焉矣則夫
在野者之為何名也在宇在户者又何也且夫一物而
既動股又振羽則必以時變焉耳在野之後其以時變
耶抑猶然振羽者耶抑猶非耶天下有詞之䝉義之懘
如是者哉曰非也此言農人居處之有節耳夏則露居
及秋而漸處於内也西成早晚刈穫有時或檐或户
於焉聚語耳故下即云十月之後當蟋蟀入牀之際而
其為居處又己異也昔在户今墐户也昔在宇今將在
室也若以為莎鷄然也則絡緯無入宇户者以為蟋蟀
然則月令季夏之月即已蟋蟀居壁矣安得七月尚在
野
曰為改嵗吕東萊曰十月而改嵗三正之通于民俗尚
矣周特舉而迭用之耳敢取是曰謹荷此以十月為改
嵗而首章又曰二之日栗烈無衣無褐何以卒嵗則又
以十二月為終嵗豈夏正既行復行周正乎此非三正
之可通也作詩者以為卒嵗為嵗之終改嵗為嵗之始
終則以四時之終為終四時之終成嵗之終也冬者終
也月令所謂將幾於終是也始則以十二辰之始為始
十二辰之始定嵗之始也維子為始夏小正所謂陽至
始動是也且夫子者天正也天正有作始之義十月則
兆乎子也兆乎子故改嵗焉丑者地正也地正有成終
之義二之日則貞乎丑也貞乎丑故卒嵗焉是故王符
云七月之詩終而復始此之謂也
九月叔苴曰叔拾也曰叔収也叔之為収雙聲之轉也
謹荷
宵爾索綯曰索絞也綯索也曰是索索也索取也綯絞
也謂取而絞之謹荷
朋酒斯饗曰殺羔羊毎據鄉飲酒之禮以為兩尊壺於
房户之間即朋酒也其曰羔羊則鄉人以狗大夫加以
羊也夫鄉飲酒禮大飲烝禮此豳公事也而豳民滌塲
以行之得乎此斗酒自勞也凡酒不孤酌則曰朋饗者
食焉耳逸周書云既秋而不穫維禽其饗之則禽亦饗
矣若其又稱殺羔羊則正所云烹羊炰羔者也此嵗時
伏臘田家作苦之恒情也至躋堂而後稱觥而獻之公
焉
敢取是既取我子無毁我室丁曰朱子曰周公征東二
年乃得管叔武庚而誅之而成王猶未知周公之意
也公乃為詩以貽王曰䲭鴞䲭鴞爾既取我之子矣毋
更毁我室也若曰武庚既死管蔡矣不可更毁我王
家也曰非也是時未殺管蔡也以成王但知流言為管
蔡而不知管蔡為武庚所誤是可諷也故金縢云公出
東二年罪人斯得而公始為詩以貽王也出東二年居
東郊也罪人斯得始得名流言之何人也故且為詩以
貽王以明流言事小殷蠢事大耳朱子意以為取子則
必殺之矣故遂云得武庚管蔡而誅之夫既已誅庚猶
恐庚毁王室耶此非思患預防之意也故公曰管蔡我
子也而彼乃挾而有之是既取我之懷矣則牖户可慮
也蓋諷王以庚之將畔也育子尚當閔毁室豈細故故
下亦但言毁室
今女下民或敢侮予朱子曰下土之民誰敢有侮予者
曰誰敢侮之此孔子讀詩辭也而以當詩辭不可今女
下民或敢有侮予者乎故亟亟也此所謂預防者也
鸛鳴于垤曰蟻塜為垤夫將隂雨則穴處者先知故蟻
已出垤而鸛乃就食而鳴於其上曰既零雨矣又曰將
隂雨何也按埤雅云鸛仰鳴則晴王氏曰垤丘垤也猶
方言之所謂封塲也故方言云楚鄧以南蟻土謂之垤
則以蟻土為垤者楚以南耳詩人在西岐未有是矣且
夫婦嘆而灑埽之穹窒之而冀以待夫之來至必謂雨
晴耳蟻滛于垤而薰䑕于室豈曰人情
熠燿宵行或以宵行名乎蟲而以熠燿為蟲之明也以
為其光如螢也曰非也熠燿螢也宵行夜行也攷爾雅
云熠燿螢埤雅古今註亦云熠燿螢故擬李陵詩云晨
風鳴北林熠燿東南飛駱賔王賦云熠燿飛兮絶復連
而杜甫亦有詩云忽驚飛熠燿皆謂螢也其曰宵行則
猶曹植辯螢火云秋隂而雨螢火夜飛夜飛者夜行也
飛之為行亦猶鵲飛為鵲行雁飛為雁行也若以熠燿
為明則安所據乎甲曰董氏説文云熠燿明也且不觀
詩又云倉庚于飛熠燿其羽耶曰是不然以倉庚之羽
如螢火之明即曰螢其羽如韓子欲以異端之學如四
民之行即曰人其人此例詞也夫小雅不云乎交交桑
扈有鶯其羽然則鶯亦其羽也
我覯之子籩豆有踐同牢之禮也然士昬禮同牢之禮
有豆無籩此云籩豆豈同牢禮乎以娶妻本以承祭故
昬禮醮子詞云往迎爾相承我宗祀是也
公孫碩膚則以孫為遜而以碩膚為大且美也公之被
以流言也而詩以為此非四國之所為乃公自讓其大
美而不居耳敢取是曰謹荷公孫公季之孫也碩大膚
亦大也既碩又大猶椒聊云碩大無朋澤陂云碩大且
卷也若曰狼㣲物爾而䟦疐若此今公孫亦大矣而步
履如故夫居高被謗履艱大而不失其常是以難也
示我周行周行大道也曰周行者周之所行也猶漢詩
曰示我漢行
王事靡盬曰盬者不堅固也王事不可以不堅固曰盬
蠱也蠱而間隙靡盬者無間隙也王事繁多畧無間隙
况也永嘆况者語辭曰况兹也亦作滋滋者益也漢書
匈奴傳兹欲向和親兹亦作益故曰滋之永嘆言徒増
悼嘆耳無所緩急也惟况之為益故更進亦稱况
烝也無戎曰烝者語聲曰烝衆也雖衆亦無助也
敢取是曰寧適不來㣲我不顧寧使彼適有故而不來
而無使我恩意之有不至也曰若然則彼之不來於我
無與也我行其在我而已是何足以申燕樂之情也哉
若曰既有肥羜以速之矣得毋偶爾不來也耶此非我
勿念也寧毋寧也適偶也此冀其必至而故為慮之也
矣或曰豈適有他故而不來乎將毋以我為勿顧也或
云豈其適有故不來毋乃不我肯顧也或云何適然不
來得毋我有所不顧也皆非也甫速之來未知其不來
也若未知其不來揣之何得也夫未知其不來而慮之
可也慮之仍未知不來也若未知其不來而揣之是不
來也
敢取是夫有酒湑我無酒酤我言我于朋友安計有無
哉但及閒暇飲酒相樂耳曰謹荷或湑或酤總相樂也
則何以又云迨我暇矣飲此湑矣祗飲湑不飲酤矣湑
酒漉酒也即釃酒也此伹為釃酒賦耳故既有酒則伹
當釃我之酒縱至於無豈無市酒乎酤我未晚也猶今
里巷云見醑嗑醑無醑有黍甚言當飲此湑也故又云
及此暇日速飲此湑也
坎坎鼓我蹲蹲舞我豈天子宴賓而親鼓之舞之者禮
曰天子饗三老五更於太學則冕而總干親在舞位此
具文也豈真友朋釃酒之相於也哉曰不然獨不聞沛
公之還沛飲乎與父老酒酣而自起舞也漢明吹塤篪
以娛羣臣唐高祖自彈琵琶元宗宴諸王兄弟乃擊鼓
謹荷
何福不除以除舊而生新也敢取是曰謹荷除而又生
則何以但言除不言生乎除者開而與之也福事不一
故逐逐開與猶所謂簽除者矣孔穎達云除者如閉藏
蓄積今開出之
　毛詩寫官記卷二
欽定四庫全書
毛詩寫官記卷三

　　　　　　　　　　　　翰林院檢討毛竒齡撰
如月之恒如日之升恒之為絃升之為出也月上絃而
就盈日始出而就明曰若然則恒為縆矣恒常也謂常
在天也月為隂尸静故有久常之義日為陽尸動應觀
升進之情
敢取是曰不遑啟居啟居跪居與曰謹荷夫以啟居為
跪居此毛氏之説也然而非也吾聞之書冏命云出入
起居罔有不欽謂出入作止也故漢制有起居注有起居
令史但掌録天子作止如周官之左右史不必斥言其跪坐也
漢書趙廣漢傳察新豐杜建宗族賓客盡知其計義主
名起居禮紀孔子對哀公儒者雖危起居竟申其志則
但指行事並非體所得屈伸者且夫卜式稱牧羊以時
起居惡者輙去豈羊亦能跪坐乎抑亦跪坐羊乎此則
較然之甚者也且人有起居故凡問人起居者亦謂起居
今有稱興居者矣而東方未明詩序云刺朝夕興居
無節則未聞晨興可為跪夜寢可為坐也且嘗記歐
陽修集其與陳員外有云肩從齒序跪拜起居信如跪
坐則將跪拜跪坐也故曰非也然則何謂起居也曰起
居者作息也農人以不遑作息為巳傷耳堯時歌云日
出而作日入而息此農人一日之起居也尚書春秩東
作周禮冬息老物則農人一嵗之起居也
丁乃曰小人所腓腓之言芘以戎車者固戍役之所芘
倚也或曰非也腓隨動也如足之腓足動則隨之而動
而寫官曰亦非也程氏謂腓隨足動而易咸之傳則又
謂足隨腓動此可據乎腓者足肚也足有腨肚而足始
成四牡雖君子得依焉耳若小人隨馬足行猶馬
足之肚也故曰小人之所為車塵馬足者也此承四牡
騤騤言
僕夫况瘁况兹也或曰怳也言僕夫亦為之怳瘁耳曰
况滋也兹同言但滋之瘁
畏此簡書朱子曰簡書戒命也隣國有急則以簡書相戒命
也或曰簡書䇿命臨遣之辭也敢取是曰謹荷簡書䇿書也
獨斷云䇿者簡也然則簡書者亦天子䇿命辭耳若以為鄰
國戒命則左傳有之然攷之左傳管仲曰簡書同惡相恤之
謂也請救邢以従簡書是固以同惡相恤之語為天子簡書
所有故仲特引之救邢以為従天子䇿命然耳従天子之命
而即以為隣國相戒之命也得乎朱子語類云簡書有二一
戒命一䇿命也特戒命據左氏耳此天子簡書非戒命也則
朱子亦自以戒命為非義矣然而戒命䇿命并無有二
薄伐西戎若曰南仲今何在乎方徃伐西戎而未歸也
豈既却玁狁而還師以伐西戎也與曰仲祗伐西戎已
耳豈却玁狁哉惟玁狁既戒必伐西戎以西戎為玁狁
之所倚故也昔蘇子制科䇿云古之制北狄者未有不
先通西域者也西域不通則契丹之强未有艾也故曹
氏云西北之相為掎角也乆矣故伐玁狁則西戎作伐
西戎則玁狁平蓋玁狁于此時始侵鎬方而周之先世
患昆夷周之後世患畎戎皆西戎也西戎作而玁狁之
平也難矣故仲于玁狁不過城朔方固封守己耳初未
嘗加之兵也及既伐西戎執訊獲醜而玁狁之平已隨
之故詩曰簿伐西戎而即繼之曰玁狁于夷豈無義也
為龍為光豈以其德為寵光也乎非也龍猶易震為龍
之龍光三光也皆諸侯象也按白虎通云諸侯封不過
百里此何象乎象雷之震百里耳夫雷之震為隂中之
陽故取象乎侯而繫曰震為龍則為龍也又白虎通云
所以立三公九卿者天雖至神必有日月之光天有三
光日月星故一公而三卿佐之一卿三大夫佐之皆取
諸光則其為光也
和鸞雝雝和鸞鈴也在軾曰和在鑣曰鸞曰非也此毛
詩説耳魯詩曰和以設軾鸞以設衡韓詩曰在軾曰和
在軛曰鸞皆無有言在鑣者原其所由則以在衡軛者
為乗車在鑣者為兵車也此自言乗車而安得在鑣
曰樂且有儀威儀之盛也謹荷書云享多儀儀者敬也
既樂之矣又起敬則樂之甚也
曰錫我百朋古者貨貝五貝之為朋敢取是曰非也此鄭
氏之説也考漢食貨志有五貝每貝為一朋朋兩也猶
言朋酒也未聞合五貝為一朋者或曰非也其曰五貝
為朋者言五貝各為之朋耳豈合五貝為一朋者哉而
亦非也夫五貝固不得合之為一朋然而五貝則亦不
得各為之成朋按五貝為大貝壯貝幺貝小貝祇四朋
其一不成貝伹數枚而用之耳則不為朋也則謂五貝
可各成為朋亦未是也朋貝朋也兩貝為朋
吉日維戊既伯既禱曰戊剛日也下又云吉日庚午則
此戊辰也伯禱者祀馬祖也然而辰日祀馬祖何也曰
謹荷馬祖房星也孝經説房為龍為馬辰畜龍則辰日
祭房謹荷
吉日庚午既差我馬曰庚亦剛日也差馬者擇馬也然
而午日擇馬何也曰謹荷午畜馬故午日擇馬謹荷
慎爾優游勉爾遯思卒有曰慎勿過也勉毋决也寫官
曰慎引也檀弓曰其慎也亦作引引之使勿然也勉强
勉也説文云言勿使之然也
秩秩斯干幽幽南山如竹苞矣如松茂矣甲則曰此室
也臨水而面山其下之固如竹之苞焉其上之密如松
之茂焉寫官曰非也是未為室也是落成燕飲而追叙
其築室之始也是地有水有山有松有竹可以為室况
兄弟相好而能嗣厥考是肯堂肯構者也遂築室焉于
是始進言築室之事王雪山云如非喻也乃枚舉焉爾
言有如是者蓋築室之事首經營經營之功先相度故
逸周書云南望三塗北望嶽鄙故西京賦云于前則終
南太一于後則據渭踞涇
駕彼四牡四牡項領我瞻四方蹙蹙靡所騁夫駕四牡
而四牡項領可以騁矣而視此四方則皆蹙蹙然無可
往者則亦將何所騁哉曰謹荷惟靡所騁故項領新序
宋玉曰此皮筋非加急而體益短也處世不便故也夫
處世不便豈可以量功較能哉詩不云乎駕彼四牡四
牡項領夫久駕而長不得行項領不亦宜乎
哀我人斯于何從禄瞻烏爰止于誰之屋則未知其從
何人而受禄也如視烏之飛則不知其止于何所也曰
此則問而終則應之念我無禄是今之無禄也于何從
禄豈䔩䔩有榖也于誰之屋必佌佌之屋也蓋傷己之
㷀獨而嘆人之多利禄也故終曰哿矣富人哀此㷀獨
陸佃曰富人之屋利之所在故烏集焉民之從禄亦如
之
謂爾遷于王都曰予未有室家以為羣臣有去者有居
者居者不忍王之無臣已之無徒也則告去者使還于
王都而去者不聴而駕言無家以答之曰謹荷既曰宗
周既滅而此曰遷于王都則此時己遷洛矣然猶有不
隨之遷者徘徊故都故招之韓詩所謂正大夫離居者則
謂其離留獨處者也不然遷之為言易也而以為還歸
謬矣然則非刺幽王也東周者平王之所遷也周宗宗
周也王都王城也
跂彼織女甲曰跂隅也三星岐然如隅也寫官曰跂望
也跂予望之也
睆彼牽牛甲曰睆星明也寫官曰睆視也睆爾而視也
不得于人則仰求之天或跂而望之或視之此猶陸機
擬古詩曰跂彼無良縁睆焉不得度
百卉具腓曰腓病也敢取是謹荷腓足肚也草葉黄落
則其莖已暴如人之赤足腓腓然
憂心且妯妯動也敢取是謹荷方言云妯擾也齊宋之
間人不静曰妯且妯且擾我心也謹荷
以雅以南以籥不僭丙則曰雅二雅南二南籥籥舞也
言三者皆不僭也敢取是寫官曰謹荷夫籥舞者所執
也所以舞是雅南者而得與雅南列為三乎周禮籥章
職云凡國祈年于田祖籥豳雅左傳見舞象箾南籥者
註云箾舞象者所執籥舞南者所執謹荷
卜爾百福如幾如式乙言曰幾期也春秋傳曰易幾而哭是也
式者法也報爾以福禄使其來如期其多如法爾寫官曰此
本毛傳云其來如有期節其多如有法度爾謹荷幾望
也如幾如所願望也如式如所效法也召誥曰其曰我
受天命丕若有夏歴年其曰者期之辭也即幾也丕若
者效之辭也即法也
倬彼甫田倬之明而甫之大也曰倬大也韓詩云箌彼
甫田爾雅云箌大也雖説文以倬為大又以倬為明而
用各不同倬彼甫田此大也猶云大哉乎甫田也而以
為明何也謹荷倬彼雲漢此明也猶云明矣哉雲漢也而
以為大何也謹荷
攘其左右嘗其㫖否謂取其左右之饋而嘗之與夫攘
其左右者則攘臂也欲嘗其㫖否則攘臂而就焉吕東
萊所謂攘之也者喜之甚取之疾而不自知其手足之
㨗狎者也然則非手不可矣古文左右皆從手謂以手
相助而後之以左右為助者借焉耳故有以左為左手
者少儀曰居之于左臣則左之是也有以右為右手者
檀弓曰拱而尚右是也有以左右為左右手者儀禮鄉
射云左右撫矢而乗之王風云左執簧右招我由房是
也如謂饟其左右之人也則攘非饟也而謂恐僕從驚
民屏其左右而嘗其所饋則田畯司嗇耳漢後為嗇夫
寧有嗇夫而左右擾擾之如此者如謂取其左右之饋
而嘗其饁之味與除其左右之草而試其土氣之宜
則農人饋食豈分隂陽而周官辨土安事鞭茹矣
報以介福萬夀無疆曰此惟藉農夫之慶而欲報之以
福且夀焉所謂歸美于下也曰謹荷夫萬夀百福雖古
人交贈之通辭然無君以之報農者夫御田祈福徃有
頌辭此樂例也不觀豳雅豳頌之為籥章乎七月曰萬
夀無疆楚茨曰報以介福萬壽無疆甫田曰報以介福
萬夀無疆信南山曰報以介福萬壽無疆此猶之後之
樂録其相為和聲有詞無義此樂例也不觀之漢之鐃
歌相和及諸三調之為趨詞乎虎賁郎云陛下壽萬年
王子喬云聖主享萬年艶歌何嘗行云萬嵗期延年臨
高臺云令我主夀萬年
既種既戒既備乃事以我覃耜俶載南畝蘇氏曰今嵗
之冬備來嵗之種戒來嵗之事凡既備矣然後事之取
其利耜而始事于南畝曰謹荷既擇其種既飭其具則
是既備乃種戒之事矣夫然後以我利耜而始事于南
畝
來方禋祀以其騂黑曰曾孫之來又禋祀四方之神而
賽禱焉四方各用其方色之牲此云騂黑舉南北以見
其餘也曰非也秋報以方方祊也周禮大司馬獮田之
法羅弊致禽以祀祊未有用牲毛者若牧人職云望祀
各以其方之色牲毛之則祀四方耳然皆望而祭故稱
望祀然而望祀者天子之大祀也豈御田御蜡之所得
舉者夫甫田云以社以方則祊祭也此云來方禋祀則方
將有祀也若云曾孫之來本勸農也然饁食之餘方且
以禋祀為事而或以騂或以黑焉方者將也禋祀或則
祈或則報也牧人職云凡陽祀用騂牲隂祀用黝牲則
陽祀祈郊隂祀報社無不可者特非一時得並舉也故
曰方言方有事於此耳若祊祀之方而乃竟儷之方祀
之方豈有義焉
交交桑扈有鶯其羽曰桑扈竊脂是鶯然有文章者然
而竊脂又不同交交桑扈率塲啄粟是即淮南子所云
桑扈不啄粟者此竊脂竊肉也竊脂本食肉而今乃啄
粟是為瘨也交交桑扈有鶯其羽是即爾雅所云桑
扈竊脂棘扈竊丹夏扈竊玄秋扈竊藍者此竊脂是
竊其色也竊脂本㣲羽而絢然有色是亦鶯也
受福不那那多也不那那也其受福豈不多乎曰那語
辭郭璞曰語之韵絶也不那言豈不爾也世説云而畏
桓温面兵那
雖無㫖酒式飲庶幾雖無嘉肴式食庶幾雖無德與女
式歌且舞言我雖無㫖酒嘉肴美德以與女女亦當飲
食歌舞以相樂也謹荷庶幾畧也新婦難飲食故曰雖
無足飲食者畧焉爾謹荷新婦難悦懽雖素無惠好相
及耶言笑焉爾謹荷
鮮我覯爾我心寫兮曰鮮少也我得見爾則我心寫而
已曰罕乎哉我之見爾也此僅有也故寫也或曰鮮畧
也新婦畏人見故曰使我畧見爾故古花燭詞必曰去
扇
大侯既抗朱子曰大君侯也天子熊侯白質諸侯麋
侯赤質大夫布侯畫以虎豹士布畫以鹿豕天子之侯
身一丈其中則三分居一白質畫熊而其外則丹地而
畫以雲氣寫官曰吾聞之儀禮曰天子熊侯白質諸侯
麋侯赤質大夫布侯畫以虎豹士布侯畫以鹿豕凡畫
者丹質皆名獸侯則是獸侯者皆張以獸皮或熊或鹿
而其中之質則以布為之或白或赤故曰有熊侯而白
質者焉有麋侯而赤質者焉質者的也所謂燕射射質
者也至于大夫士則然後純布而代皮以畫故曰布侯
曰畫以為之分别而又恐其質色之無所辨也則又曰
凡畫者丹質凡畫者正謂大夫士之用畫者也丹質者
丹的也朱子不并讀凡畫者句而漫因鄭註遂誤以丹
質為丹地也又誤以凡畫者為天子以下遂致天子之
侯亦有白質畫熊丹地畫雲之説是烏知天子諸侯與
大夫士殊而皮之與布質之與采各有定名不可紊也
平平左右不當以平平為辯治也夫平之為言便也率
從之義也故爾雅以平為便而韓詩云便便左右左傳
云便蕃左右且有易平為便者故堯典平章百姓史記
作便章而漢有平門漢書稱之為便門皆可騐也若以
平為辯則荀子儒效篇有之曰辯辯左右亦是率從則
上下之交不相亂也特以辯為治似不然
綢直如髮何也曰綢絲也綢之直有如此髮者倒句也
夫一髮也而直者如綢曲者如蠆無所不善故又曰卷
髮如蠆
之子于狩言韔其弓之子于釣言綸之繩或曰理絲曰
綸言君子若歸而欲往狩耶我則為之韔其弓欲往釣
耶我則為之綸其繩望之切思之深欲無往而不與之
俱也曰使其狩耶願則􁃝其弓使其釣耶願則卷其繩
猶樂府云願得篙櫓折教郎到頭還也蓋詛之也易曰
彌綸天地王肅云綸纒裹也禮曰王言如綸疏云綸如宛
轉繩是故綸有卷義
其釣維何維魴及鱮維魴及鱮薄言觀者曰於其釣而
有獲也又將從而觀之曰且彼其釣也以為有魴魚也
耶以為有魴魚也耶則且觀之耳猶今云且姑備我眼
也蓋調之
緜蠻何也或曰㣲賤者勞苦而思有所託而為鳥言以
自比也若曰緜蠻之黄鳥自言止于丘阿而不能前蓋
道遠而勞甚矣當是時也有能飲食之教誨之又命後
車以載之者乎曰非也此招隐詩也緜蠻黄鳥止于丘
阿閉户也道之云遠我君門萬里也飲之食之教之
誨之命彼後車謂之載之當勸為之駕也按周禮鄉大
夫之職受教法以教其所治此教誨焉三年大比鄉大
夫率其吏與其衆寡以禮賓之而漢後亦復有縣次續
食設賓主俎豆及行鄉飲酒禮之制是飲食焉鄉老及
鄉大夫羣吏獻賢能之書於王漢制御史中執法郡守
必身為之駕唐制既餞而與計車偕即車載焉
敢取是曰匪兕匪虎率彼曠野此賦也夫征夫匪兕虎
而使之循曠野耶曰謹荷夫匪兕匪虎猶之有芄者狐
也率彼曠野猶之率彼幽草也而前為賦而後為興不
可此興也興曰率彼曠野者非兕虎耶
陶復陶穴陶窑也復重窰也則已居於窰居於重窰而
又居於窰與穴乎陶土陶也説文云陶其土之謂陶復
覆也穴窩也陶其土而為之蓋又陶其土而為之窩也
此初基也
文王蹶厥生何也或曰文王乃由此而動其興起之勢
也曰謹荷夫不云民之初生也乎太王初生民至文王
而動其生蓋太王以豳民慰止而民始生文王以虞芮
質成而民乃大生也太王所從者己國之民故曰初文
王所歸者他國之民故曰大也詩言天命多有推本民
生者故又曰厥初生民
敢取是曰維此二國其政不獲維彼四國爰究爰度上
帝耆之憎其式廓乃眷西顧此維與宅夫夏商之政既
不得矣故求于四方之國苟上帝之所欲致者則増大
其疆域之規模于是乃眷然顧視西土而以此岐周之
地與太王為居處也耆者致也憎者増也曰謹荷夫以
二國為夏商此豈如孫毓疏云商政不得反求夏代殷
耶此必不通之論也二國商與周也不獲不相得也商
之與周其政不相得矣反商政者政必善如是則天亦
可以命之矣然猶恐四方之國之更有進也則必相其
可予者而審擇之故於是究之而于是度之無如遍致
焉而皆無與於此數也何也所可憎者但得其規模之
濶大已耳此開王之藉而非開王之本也猶書云惟爾
多方罔堪顧之也乃始眷然西顧焉以為此維可與宅
此命者此豈偶然也哉書云惟我周王尹此多方非虚
語也蓋天之鄭重遲回而不敢倖與有如此宅猶書不
大宅天命之宅
串夷載路何串夷也或曰串夷即昆夷然而串夷之何
以為昆夷焉曰昆之始為貫而其後遂為串也以昆為
貫者音之近而以貫為串者乃義之近也然而又曰患
夷何也曰患則又以串而轉誤之矣此又形之近也故
昆夷之為混夷為緄夷此以昆而誤之者昆夷之為串
夷為患夷此以貫而誤之者
天立厥配受命既固或乃以配為賢妃而謂天立之而
為受命之本此何説與夫甫言啟闢甫言攘剔此作對之
本也而忽及賢妃則夫帝省其山之謂何配對也具此
地形然後可以對天命故錫之險阻使受命益固也即
下云帝作邦作對是也故史記云無土不王故召誥云
其作大邑其是時配皇天
敢取是因心則友則友其兄則篤其慶夫以泰伯而避
王季則王季疑于不友而不知王季之所以友其兄者
乃因其心之自然而無所强也所以受㤗伯之讓則益
修其德以厚其慶也曰謹荷因心者因太王之心也豈
因其心乎夫觀乎曹子臧呉季札之不承父兄之志為
不友則夫因父兄之志者則可謂之友矣篤慶者篤其
慶予之緒也豈修其徳乎夫觀乎魯隐之居攝以致敗
宋穆之不正以召亂為不祥則夫大居正以嬗子孫而
厚其緒者則可謂之慶矣
無然畔援無然歆羡誕先登于岸甲曰無然不可如此
也畔援者舍此而取彼者也歆羡者肆情以狥物者也
人心有所畔援有所歆羡則溺于欲而不能濟文王無
之安得不先其知覺以造道之所極乎曰非也此帝告以為
方㑑之事也然然之也謂唯以然諾以然也畔援跋扈也畔
援跋扈聲之轉也歆羡動而有羡也動而有羡者覬覦也
諸侯畔援即聽其畔援諸侯歆羡即聽其歆羡是然之
也夫如是而登高臨下之勢所宜先矣蓋方伯以征伐
臨諸侯不得不先乗高勢乗勢不先則是伐是肆之威
其能張乎岸者崖之高者也乗乎其高扼其吭而拊之
背秉鉞專征若建瓴然也于是始繼以伐密之事若以
無然為戒文則文不容戒也若以登岸為道岸則整旅
按旅渺乎其未有屬也且夫莊生之及崖釋氏之彼岸
何與大道而乃據以為義矣
依其在京侵自阮疆夫文王安然在周之京而所整之
兵既遏密矣遂從阮疆而出以侵密曰非也既已遏之
此猶得侵之乎且密不可言侵也此遷程也言依其在
京蓋從遏密自侵阮來謂歸岐自伐密後也于是陟高
崗相土形且幸以為此地庶無敢侵侮我者以起遷程
之事焉
度其鮮原或曰鮮善也於是相其高原而徙都之所謂
程邑也敢取是曰謹荷按竹書云周始伐殷次于鮮原
周書和寤解云王乃出圖商至于鮮原通鑑外記云西
伯自岐徙鮮原則鮮原地名也其地在岐南與程近然
非程邑
萬邦之方方鄉也曰居也鵲巢云維鳩方之
敢取是予懷明德不大聲以色言上帝眷戀文王而以
其德之深㣲而不暴著也然而不長夏以革何也曰
謹荷夫不大聲色豈謂明德不暴著哉以整旅遏
旅不大聲色故明德可懷也且不特此也不長夏以
革不以兵革争中夏也又可懷也然且整旅遏旅勿
事權智如所云順帝之則者又可懐也如是則不惟能遏
密又可以伐崇矣遂謂之伐崇焉此蓋以遏密己事而
啟伐崇之新功云爾若夏革之説各有殊者然而各與
詩文不必屬毛傳云文王之德不以長大有所更革鄭
箋云不長諸夏以變更王法吕東萊云不事侈大以變
革程子云文王德化之速人之惡則不待長大而己革
也張横渠云不以革命有中國也朱子語類云夏者大
也不尊尚强大兵革
敢取是夫以詢爾仇方為讎國同爾兄弟為與國則豈
以文侯曽譖文便稱讎耶湯可讎葛文不可讎崇仇方
鄰國之强大與匹者也謀諸大國連諸與國以伐崇此
方伯之職也
　毛詩寫官記卷三
欽定四庫全書
毛詩寫官記巻四

　　　　　　　　　　　　翰林院檢討毛竒齡撰
乙則曰經始靈臺其謂之靈者則以其不日之成有如
神也孟子曰謂其臺曰靈臺謂其沼曰靈沼此之謂也
寫官曰孟氏自引經耳豈真以不日之成謂之靈耶左
傳哀二十五年衛侯為靈臺藉圃漢地理志濟隂成陽
有堯靈臺後漢章帝紀祠唐堯于成陽靈臺則靈臺舊
名也文特踵之耳蓋觀妖祥望雲物皆神靈也故曰靈
若公羊傳云天子名靈臺又不然
於論鼓鐘乙則曰論倫也言得其倫理也敢取是寫官
曰謹荷以論為倫此鄭箋之説而呂東萊氏又引樂記
論倫無患以實之按樂記曰論倫無患樂之情也論倫
謂論其倫也使以論為倫則曰倫倫可乎樂記又曰制
雅頌之聲以道之使其聲足樂而不流使其文足論而
不息盖樂本有論文論倫之理故曰於哉可論者此鼓鐘也
即有邰家室或曰邰者后稷之母家也堯以稷有功於
民封於邰使即其母家而居之豈當時有邰者或滅或
遷而遂以其地封稷與曰稷封之邰在武功姜姓之邰
在瑯琊二邰不同按左傳云魏駘芮岐畢吾西土也杜
預謂后稷受此五國駘即邰也此在武功者若姜姓之
邰在魯東鄙地今沂之費縣南有故駘亭是也舊在魯
故春秋云莒人伐我圍台至哀公時齊亂景公子荼遷
於駘則入齊矣此瑯琊之邰也且古無封國母家之理
若云或滅或遷則其後太王又曽取有駘氏女名太姜
矣世傳逮殷姻婭如故其不滅不遷又公然可知者
取羝以軷則祭行道之神也謹荷夫祭行道之神此即
周禮所謂犯較者然而何以舉此祭按月令冬祀行行
亦設軷壤與犯軷類則行祭也行祭而卒嵗矣故又曰
以興嗣嵗
四鍭既鈞曰鍭金鏃翦羽矢也鈞參亭也謂三分之一
在前二在後三訂之而平者前有鐵重也曰謹荷夫敦
弓既堅此援矢命射時也此即射禮所謂司射命有司
納射器有司遂授矢之時也是豈矢人造矢與司弓矢
獻矢者而量度䥫鏃相視鈞等哉夫舍矢既均者釋矢
也夫將欲釋矢則必先授矢也蓋矢有不齊周禮司弓
矢者有枉矢挈矢鍭矢殺矢矰矢茀矢恒矢庳矢則矢
亦多矣夫矢雖多而其用則一此為鍭耶則皆宜鍭也
皆宜鍭則不宜又及之枉與挈與殺矰等也且皆宜鍭
不宜又及之枉與挈與殺矰等則不唯四矢之中皆宜
鍭不宜又及之枉與挈與殺矰等則即此三偶之四矢
之中其為授矢者亦皆宜鍭也不宜又及之枉與挈與
殺矰等也此所謂其鍭既鈞者也且不特此也夫矢必
以乗故有司設楅司馬必撫矢而乗之其或不備則司
馬必告曰取矢不索然後復取矢加楅以備乗數或有
不乗者則四不鈞今不惟乗矢既備而凡三耦之中其
所謂授矢而皆宜鍭而不宜又及之枉與挈與殺矰等
者無不乗則四既鈞也是故曰四鍭既鈞
既順廼宣而無永嘆曰順之為安宣之為徧也無永嘆
者得其所而不思其舊也曰甫將相宅民未得徧居也
而遂無永嘆也哉若曰民之從公也既庶繁矣則必其
所相之土既得以順民廼能宣布其居止而可以無永
嘆也然則可不相之哉故下乃遂及相土之事
敢取是曰於京斯依蹌蹌濟濟俾筵俾几既登乃依乃
造其曹執豕于牢酌之用匏食之飲之君之宗之言宫
室既成而樂之既以飲食勞其羣臣而又為之君為之
宗焉曰此舉遷廟禮也或曰乃造其曹則為落成禮非
也嘗以大戴禮質之如云蹌蹌濟濟者則大夫士之容
儀也俾筵俾几者則奉衣服者至於新廟筵于户牖間
也既登乃依者則有司先入如朝位祝導奉衣者乃入
升堂奠衣服于席上也乃造其曹者則宗祝有司各適
其類也執豕于牢酌之用匏者則贊者盥薦脯醢君盥
酌奠于薦西也食之飲之君之宗之者則薦之酌之畢
而祝之曰孝嗣侯某告于皇考某侯蓋言先君仍可以
至新廟為廟主也
徹田為糧甲曰朱子曰徹者徹也井九百畝其中為公
田八家則各私其百而養公田耕則通力而作収則計畝
而分此周之徹法所自始乎寫官曰徹者通也通其田之
所出以作貢也蓋田之所出不齊而又有豐歉故各為
通之使之有制正所謂貢者較數嵗以為常者公劉當
夏時宜遵夏法後人襲其名則然後曰徹耳夫公劉無
變制原非立名而後人襲其名則始有變制也且周之名
徹亦但以通夏殷之制為言非如所云通力計畝也按
公羊傳云公田不治則罪民私田不治則罪吏夫唯其
公為公而私為私故公責之民私責之吏也假若通力
而合作則既無治不治之别而計畝而分又安見公仍還公
而有罪民之科私仍還私而有罪吏之制哉孟子曰春省
耕而補不足秋省歛而助不給又曰上農夫食九人中
食七人使必合作則上中何省必均分則不足不給食九
食七將何自較也故曰此非周制也或曰徹者通也通夏
殷之制而為言也匠人註云畿内用夏之貢法邦國用
殷之助法孟子曰國中用貢野用助
夫喪亂蔑資者蔑滅資咨嗟嘆之聲乎曰資藉也蔑資
言無所慿藉書文侯之命云殄資澤于下民桑柔云國
步蔑資
不明爾德時無背無側爾德不明以無陪無卿言左右
傍側公卿之臣皆不稱其官如無人矣曰謹荷惟不明
其德則雖有反側者亦視若無有惟其德不明則雖有
良輔亦視若無有故漢書五行志云不明其德不知善
否以美為惡以惡為美究至於無有善亦無有惡顔註
所謂不别善惡則雖有背逆傾昃者有堪為卿大夫者
皆不知之也
民靡有黎怨從征也是時厲王好兵凡從征者皆老弱
故曰靡有黎謂無蒼頭者也或曰壯者從軍則無黎言
黔首盡矣蓋自是而民無壯者
誰能執熱逝不以濯不必手執熱物也熱之廹體體受
之若執持者然猶曰執政執事也杜詩云執熱露白首
韓退之答張籍書云若執熱者之濯清風也夫露者以
首濯者以風定知非手
聽言則對誦言如醉匪用其良覆俾我悖曰我以其能
聽我之言而對之然亦知其不能聼也故誦言而中心
如醉由王不用善人而反使我至此悖眊也曰謹荷此
為不聼其言者訧耳故曰聼人之言則未有不對者遇
規諷之言而忽爾若醉夫不用其良而反予我以悖亂
此何為也
昊天上帝則不我遺胡不相畏先祖于摧曰天降旱災
使我無所遺則先祖之祀自此滅矣曰猶之下之羣公
先正則不我助父母先祖胡寧忍予也此複調也而彼
此異義不可凡人無所歸怨則怨及于天怨天不得則
怨及祖父猶四月云先祖匪人史記云人窮則反本疾
痛慘怛未嘗不呼父母者夫既靡有孑遺矣彼夫昊天
上帝於我乎疎則其不我遺固然也今何能不相畏哉
即先祖而摧我甚矣
出宿于屠即杜也曰即杜伯國者在永興長安縣南十
五里杜古作屠左傳膳宰屠蒯檀弓作杜蕢
蹶父之子蹶父周之卿姞姓也曰本姞姓故下稱韓姞
然與尹姞之姞有異此黄帝之裔後為燕下又云溥彼
韓城燕師所完即是也
鋪敦淮墳言布其師衆厚集其陳也曰敦頓也越絶書
云西陵名敦兵城者以句踐曽頓兵故也夫宣王伐徐
頓兵淮浦所以張威句踐伐呉頓兵西陵是為審勢故
同一頓也而賢王用之為師貞覇主用之為兵法
鞫人忮忒譖始竟背豈曰不極伊胡為慝丙乃曰朱子
曰彼婦寺者以智辯窮人之言其心之忮害而僣忒也
既以譖佞倡始于前而終或不騐于後則亦不復自謂
其言之放恣無所極已而反曰是何足為慝乎敢取是
曰窮人以忮忌僭忒之情譖之于始而終則諱之夫豈
不用其至極反曰是不知誰為此隱慝也者是以君子
而賈行婦人而傾城也
維天之命於穆不已於乎不顯文王之德之純言天道
無窮而文王之德與之無間則文之德之盛也曰是以
引詩者解詩不可也中庸引詩耳天之命周至深遠而
無有窮則以文王不顯之德之純也猶文王之詩曰有
周不顯帝命不時也
假以溢我曰何之為假聲之轉也曰何之為遐聲之轉
何之為假豈聲之轉耶假使也言使有以恤我
念兹戎功繼序其皇之若曰吾念汝助祭錫福有此戎
功則助祭分也何戎功之有嚴華谷云時助祭諸侯多
有以武功定天下者故曰當念此戎功使子孫可大也
猶管君無忘臣無忘也蓋使之自念之也或曰
繼序者嗣王也吾後王將益大其業
丁曰時邁朱子曰春秋傳曰昔武王克商作頌曰載戢
干戈而外傳又以為周文公之頌則此詩乃武王之世
周公所作也外傳又曰金奏肆夏樊遏渠天子所以饗
元侯也韋昭註云肆夏一名樊韶夏一名遏納夏一名
渠即周禮九夏之三也吕叔玉云肆夏時邁也樊遏執
競也渠思文也敢取是寫官曰非也是獨以詩文之肆
于時夏為肆夏耳按周禮有九夏左傳襄四年穆叔如
晉金奏肆夏之三則肆夏昭夏納夏也蓋由肆夏而推
之以至于三耳若外傳樊遏渠或非九夏而韋昭强以
樊為肆夏與遏渠而三則肆夏即樊矣外傳何以
稱肆夏樊乎且肆夏樊即肆夏樊耳未聞云肆夏
何詩樊何詩也吕叔玊知肆夏之不得為樊而以樊為
樊遏則既以肆夏與樊遏與渠而三而又以肆夏為時
邁樊遏為執競渠為思文則然後九夏之名屬之頌矣
夫九夏武王之樂也故劉安成云九夏亦周公所作而
執競一詩則祭武與成康詩也夫祭武與成康詩則昭
王以後詩也夫昭王以後之詩而謂之昭夏不可且其
以時邁為肆夏也以詩云肆於時夏也若執競則未有
樊與遏也思文無納也曰樊遏曰納何也夫無樊與遏
曰樊遏無納曰納則必以執競繼時邁思文繼執競由
時邁推之曰執競曰思文由肆夏推之則當曰樊遏曰
納然則由此而將盡推之吾知時邁以前我將為王夏
思文以後臣工為章夏也吾未聞宗祀明堂之時可歌
王夏而周禮籥師吹豳擊鼓且得備九夏之一也且夫
樂師教樂儀曰行以肆夏儀禮大射奏肆夏燕禮亦云
賔及庭而奏肆夏郊特牲亦云賔及大門乃奏肆夏則
肆夏者雖或用之饗元侯然亦下及於賔客送迎趨步
决拾之文故穆叔如晉亦奏之此必與巡狩方岳肆覲
諸侯之所歌有殊辭也故鄭司農謂九夏諸篇頌之類
也樂亡而諸篇亦亡之矣故頌不能載則鄭雖謂與頌
類而亦以為别有樂章非今頌所能備也故孔頴達疏
鄭文且曰頌類者伹以其歌類乎頌并非頌也故唐皮
日休有補九夏歌亦以為九夏詩亡非今頌之所已載
故補之他如劉敞如鄭樵則直謂九夏皆有聲無詞但
如六笙詩徒存名耳故予嘗讀北齊北周等郊廟歌辭
初疑其中有皇夏肆夏諸名以為是璅璅者而得歌明
昭有周之樂辭也乎而既而思之九夏者空名也名存
而辭亡者也夫名存而辭亡則凡有樂辭皆得彷彿其
聲音而為之實之未有過也然則肆夏非樊也樊亦不
必又樊遏也肆夏不必樊樊遏不必昭夏渠亦不必納
夏也夫肆夏不必樊則并可不必時邁樊遏不必昭夏
亦可不必執競渠不必納夏則亦何必即思文也
我客戾止亦有斯容以二王之後來助祭者其容貌修
潔有如鷺也曰此專指殷王之後與有客同故車馬服
物皆尚白比之振鷺
應田懸鼓應小鞞田大鼓也鄭氏曰田當作􁈹小鼔也
寫官曰田鼓大鼓也田大音之轉也若其更為􁈹則以
田本通􁈹耳此非田為大􁈹為小矣按信南山云維禹
甸之周禮註作維禹敶之春秋陳氏後為田氏史記韓
世家有陳筮即國䇿所謂田苓者
武曰春秋傳以此為大武之首章也曰按春秋傳作武
詩卒章非首章也且其稱卒章亦指耆定爾功一語
佛時仔肩佛弼也又頼羣臣輔我所負荷之任曰佛弗
也學記曰其求之也佛法言曰荒乎淫佛乎正皆謂弗
也是故韓詩曰弗時仔肩夫事君者必多所不可而後
君以負荷公羊曰弗者不可之深矣
小毖之詩曰予其懲而毖後患莫予荓蜂自求辛螫肇
允彼桃蟲拚飛維鳥未堪家多難予又集于蓼解之者
曰此訪落之意也桃蟲鷦鷯之雛化而為鵰故古語曰
鷦鷯生鵰言始小而終則大也故曰予何所懲而謹後
患乎荓蜂而得辛螫信桃蟲而不知其能為大鳥此其
所當懲者也此指管蔡事也故又曰我方㓜冲未能堪
此而又集我於辛苦之地則奈何勿我助矣曰謹荷小
毖者自懲也莫予云者懲已之使管蔡也大誥云是我
國有疵也肇允云者則懲已之輕武庚也大誥云殷小
腆耳乃大敢言繼叙也故曰予其懲而毖之也哉當其
初也莫有使蜂螫予者予自求之若曰予懲乎管蔡之
使而不及也嚴華谷曰莫予倒辭也猶詩云莫予云覯
也桃蟲者鷦鷯也然而鷦鷯不化鵰其云鳥者則鷦鷯
本鳥也故鷦鷯鳥也人伹以其名為蟲而忽之而不知
拚飛之本是鳥此比忽視武庚而不知武庚實勝國後
得為患故曰始以武庚為可輕而不可輕也予遭家不
造久矣乃復覯此事
其耕澤澤澤澤解散也若以澤澤為解散則是以澤為
釋也澤潤澤也土方春時陽氣上升澤澤可耕也是故
農家書亦云土滋冐橛耕者急發
匪且有且匪今斯今振古如兹曰且之為此振之為極
也言非獨此處有此稼穯之事亦非獨今時有今豐年
之慶也自極古以來已如此矣所云自古有年也曰匪
謂且有此穫則且為此禮亦匪謂今斯之穫乃今斯之
禮也蓋振古而如兹矣且姑且也今亦云得且便且
穫之挃挃或以挃挃為穫聲不類也或以為扑挃則既
扑之不宜又積之也挃銍也刈禾者之鎌也刈鎌之多
不可名狀故曰挃挃然蓋鎌貌也銍銍貌銍猶之鑣鑣
貌鑣也
文王既勤止我應受之敷時繹思我徂維求定時周之
命於繹思丙則曰繹思尋繹而思念也此頌文王之功
而言其大封功臣之意言文王之勤勞天下至矣其子
孫受而有之然而不敢専也布此文王功徳之在人
而可繹思者以賚有功而徃求天下之安定又以為凡
此皆周之命而非復商之舊矣遂嘆美之而欲諸臣受
封賚者繹思文王之德而不忘也寫官曰此告諸侯詩
也武初歸自商祀穆考廟大告諸侯以得天下之意也
若曰文王既勤止我應受之積德累仁當受命也敷時
繹思凡布列于是者皆繹思之也我徂維求定豈有他
也時周之命非我小國敢弋殷命也於繹思汝更思之
也按序以此為大封於廟之詩此因詩名為賚故耳然
而詩中無賚予義矣况既曰大封則必在武王時非成
王可知矣又曰頌文武之功何與且春秋傳以此為大
武之三章曰大武則其為武王時詩又明明可據者故
推賚之説即以為大告諸侯用錫新命亦無不可然而
不必賚予矣且賚般酌三詩皆無名義又一例
於皇時周陟其高山嶞山喬嶽允猶翕河敷天之下裒
時之對時周之命曰高山凡山耳嶞則其狹而長者喬
高也嶽則其高而大者允信也猶猶由也河善泛溢得
其性則翕裒聚也對者答也言美哉此周也其巡狩而
登此山以柴望又道于河以周四嶽凡以敷天之下莫
不有望于我故聚而朝之方嶽之下以答其意耳寫官
曰此周之封禪頌也按白虎通云於皇時周陟其高山
言周太平封泰山也管子亦曰周成王封㤗山禪社首
雖其事不經然古載籍家皆言黄帝以來實有之則此
頌封禪未可知也嶞者墮也陸德明以嶞山作墮山即
禪也傳所謂除地町町者也喬封也封之者使崇故曰
喬周靈王之有司曰古者不嶞山不崇藪墮之為禪崇之
為封也嶽岱也山衆山也封者必以岱故曰嶽禪則隨地可行
者故曰山允者信也猶似也古封禪者必祀河猶穆天
子西征祀河宗漢武封禪還乃臨决河唐宗東封眺洪
河也允猶者以明信似河如春秋傳曰有如此河蓋祀
辭也翕河者河合衆水為衆水宗故曰翕猶傳所稱河
宗也敷天之下裒時之對時周之命言敷天之下皆聚
而對之以為是封禪者周之命也司馬相如封禪頌曰
於傳載之受命所乗蘇珽東封頌亦曰昊穹之命再集
巨唐皇帝受之
荆舒是懲荆者楚之别號舒其與國也曰謹荷舒偃姓
有七舒國唐史謂羣舒一國五名是也其地近楚後為
楚所滅故稱荆舒
敢取是綏我思成思成何也鄭氏曰安我以所思而成
之人謂神明來格也禮記曰齋之日思其居處思其笑
語齋三日乃見其所為齋者此之謂思成蘇氏曰其所
見聞本非有也生于思耳蓋齋而思之迨祭而如有見
聞則成此人矣曰綏我以所思之皆成就也猶俗所云
如願也烈祖篇亦云賚我思成
天命玄鳥降而生商玄鳥鳦也春分玄鳥降高辛氏之
妃有娀氏女簡狄祈于郊媒鳦遺卵簡狄吞之而生契
曰何必吞鳦哉玄鳥降時祈高禖而得之故曰天命蔡
邕月令章句云玄鳥至日有事高禖而生契降即至也
月令云是月也玄鳥至
正域彼四方正治也曰開創之主慮尚權術故曰正言
我之得天下以正也
肇域彼四海肇開也言其封域則極乎四海之廣也曰
中興之主慮循故事故曰肇言我與天下更始也孟子
云武丁朝諸侯有天下執競云自彼成康奄有四方皆
似始有天下者故湯以開創稱武武丁以中興亦稱武
非無意也
玄王桓撥玄王契也玄者深㣲之稱或曰以玄鳥降而
生也桓武撥治也曰玄濬哲也以首言濬哲惟商故此
以玄王承之如書稱濬哲文明下即稱玄德也桓撥長
發也以首言長發其祥故又以桓撥承之按桓撥韓詩
作桓發即長發也國語玄王勤商十四世而興以契為
濳德漸升與舜同其稱長發猶書稱玄德即稱升聞也
故下又即以受小國大國既發承之
受命不違至于湯齊湯齊何也蘇氏曰至湯而王業成
與天命㑹也寫官曰帝命之不去自先公至于湯等且
湯復聖敬昭格之則帝益發之然後命之式九圍焉此自
玄王相土來故曰至于湯言湯以前先公不勝數耳韓
詩外傳曰至于湯齊古今一致也先聖後聖其揆一也
為下國綴旒綴猶結也旒旗之垂者也言為天子而為
諸侯所繫屬如旗之縿為旒所綴也敢取是曰謹荷綴
旒齊魯韓三家俱作畷郵田舍也即郵表畷也以其丁
疆畔連綴之地則曰畷以其似郵舍則曰郵畷郵可衆
處者以喻為下國所覆謹荷
為下國駿厖駿厖謂何傳曰駿大也厖厚也董氏曰齊
詩作駿駹謂馬也敢取是曰謹荷駿駹馬也以其體高
峻故曰駿以其駿之尤高者則曰駹駿駹可共乗者以
喻為下國所載謹荷
韋顧既伐昆吾夏桀甲曰鄭氏曰韋彭姓顧昆吾姬姓
寫官曰考韋顧昆吾皆高陽氏後韋即豕韋也彭姓若
顧昆吾皆已姓今濮之范東南有古顧城澶之濮陽昆
吾氏之墟也隋為昆吾縣
降于卿士甲曰降言天賜之也卿士則伊尹也寫官曰
天降伊尹可曰降于伊尹乎降下也言湯之下于尹也
所謂成湯之於伊尹學焉而後臣也天問云帝乃降觀
下逢伊摯亦此謂也
撻彼殷武奮伐荆楚罙入其阻裒荆之旅有截其所湯
孫之緒或曰自盤庚沒而殷道衰楚人叛之高宗撻然
用武以伐其國入其險阻以致其衆盡平其地使截然
齊一皆高宗之功也易曰高宗伐鬼方三年克之蓋謂
此與寫官曰按後漢西羌傳武丁伐西戎鬼方則鬼方
在西非南楚也竹書亦云王季伐西落鬼戎蓋鬼戎本
西落而武丁伐之三年始克故書傳亦曰武丁修行三
年而重譯畢至此又一事也若此詩則初起奮伐而即
深入其地矣新王之師從天而下蓋用兵之神莫過于
此而謂三年克之可乎且夫詩言皆兵形也其云奮伐
而即云入其阻者以荆楚據蜀連越控漢引江北撼中
州東瞷陳蔡其形勝所在不特一所深入其阻則亦盡
據其要也故其能用兵神速如此
奮伐荆楚以楚人叛之故伐之曰荆楚本二國皆芉姓
然是時伐荆非伐楚也觀下云裒荆之旅可知也然而
兼言楚者則是時荆已兼有楚矣至周時楚乃兼荆故
楚亦稱荆觀春秋自僖公以前皆稱荆可知也荆楚本
一木蓋一木而兩名以比芉本一姓而兩國者
命于下國則天命之以天下曰謹荷據左傳註云命于
下國為下國所命為天子也故命于也蓋武丁本為天
子似為下國所歸命而始得之者孟子曰武丁朝諸侯
有天下
商邑翼翼四方之極商邑王都也翼翼者整飭之也極
表也曰商亳也殷亦名景亳在河南雖負山帶河然四
伐之國與東周無異故武丁即位即四征其首伐楚
者以楚介南藪參扼于商邑之吭而易為患也故
一奮伐而商邑翼然足以控制天下矣古王之審于大
勢如此
　毛詩寫官記卷四

