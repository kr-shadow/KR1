#+TITLE: 古音略例-明-楊愼
#+DATE: 2018-05-12 10:15:23
#+SOURCE: github.com/kanripo/KR1j0070 master ceb60fa8                
欽定四庫全書　　　　　經部十
　古音畧例　　　　　　　小學類三(韻書之屬)
提要

　　　　臣等謹案古音畧例一卷明楊慎撰是書取
　　　　易詩禮記楚詞老莊荀管諸子有韻之詞標
　　　　為畧例若易例日昃之離離音羅與歌嗟為
　　　　韻三歲不覿覿音徒谷切與木谷為韻並受
　　　　其福福音偪與食汲為韻吾與爾靡之靡音
　　　　磨與和為韻頗與古音相合他如嘒彼小星
　　　　維參與昴舊叶力求切慎據史記天官書徐
　　　　邈音昴為旄下文抱衾與禂之禂音調實命
　　　　不猶之猶音摇今考郭璞註方言裯丁牢反
　　　　檀弓咏斯猶鄭註猶當作摇則二音實有所
　　　　據慎又謂呉棫於詩棘心夭夭母氏劬勞勞
　　　　必叶音僚我思肥泉思之永嘆嘆必叶他涓
　　　　切出自北門憂心殷殷門必叶睂貧切四牡
　　　　有驕朱憤儦儦儦必叶音髙不思古韻寛緩
　　　　如字讀自可叶何必勞唇齒費簡冊其論亦
　　　　頗為得要至如老子朝甚除日甚蕪倉甚虚
　　　　服文彩帶利劍厭飲食資財有餘是謂盗夸
　　　　慎據韓非解老篇改夸為竽謂竽方與餘字
　　　　叶栁子厚詩仍押盜夸均誤今考説文夸从
　　　　大於聲則夸之本音不作枯瓜切明矣故楚
　　　　詞大招朱唇皓齒嫭以姱只比徳好閑習以
　　　　都只集韻姱或作夸又呉都賦列寺七里俠
　　　　棟楊路屯營櫛比廨署棊布横塘查下邑屋
　　　　隆夸長干延屬飛甍舛互是夸與餘為韻正
　　　　得古音而慎反斥之殊為失考又易晉晝也
　　　　明夷誅也慎謂古誅字亦有之由切與晝為
　　　　韻孫奕改誅為昧昧叶音暮殊誤今考周禮
　　　　甸祝裯牲裯馬亦如之鄭讀調為誅則慎説
　　　　似有所據但晝字古音讀如註張衡西京賦
　　　　徼道外周千廬内附衛尉八屯警夜巡晝又
　　　　易林井之復晝與據為韻井之渙晝與故為
　　　　韻渙之蠱晝與懼為韻則古韻晝不作涉救
　　　　切可知何得舍其本音而反取誅之别音為
　　　　叶他若莊子竊鉤者誅竊國者為諸侯慎讀
　　　　誅為之由切而不知侯之古音胡正與誅為
　　　　韻又易林蜘蛛之務不如蠶之緰慎讀務為
　　　　蝥緰為鉤不知緰古音俞正與務為韻葢其
　　　　文由掇拾而成故其説或離或合不及後來
　　　　顧炎武江永諸人能本末融貫也乾隆四十
　　　　六年九月恭校上
　　　　　　　　　　　總纂官臣紀昀臣陸錫熊臣孫士毅
　　　　　　　　　　　總　校　官　臣　陸　費　墀
欽定四庫全書
　古音畧例
　　　　　　　　　　　　　明　楊慎　撰
易叶音例(舉畧)
賁如皤如白馬翰如(皤董音槃作白波切非)
來之坎坎險且枕入于坎窞(枕知檢切與詩澤陂儼叶枕同例)
日昃之離不鼔缶而歌則大耋之嗟(離音羅)
明夷于飛垂其翼君子于行三日不食
見輿曵其牛掣其人天且劓
睽孤見豕負塗載鬼一車先張之弧後說之弧
困于株木入于幽谷三嵗不覿(覿徒谷切韻補引陸雲詩沉機響駭幽神)
(廣覿和以同人物歸時育)
困于酒食朱紱方來利用享祀(來六直切與詩女曰鷄鳴同祀逸織切毛詩楚)
(茨大田諸篇皆作此音易林磝磽白石不生黍稷無以供祭鬼神乏祀)
井渫不食為我心惻可用汲王明並受其福(福音偪與詩楚茨大)
(田以介景福同例)
鴻漸于陵婦三嵗不孕終莫之勝(孕音乗古文作乗乗亦孕也)
鳴鶴在陰其子和之我有好爵吾與爾靡之(靡音磨)
或鼓或罷或泣或歌(罷音婆)
弗過防之從或戕之(以上爻辭)
水流而不盈行險而不失其信維心亨乃以剛中也行
有尚往有功也天險不可升也地險山川丘陵也(盈餘封切)
(信思容切升書容切陵良中切晁詹事讀)
潛龍弗用陽在下也見龍在田徳施普也(下叶後五切與普為一韻)
終日乾乾反復道也或躍或淵進无咎也飛龍在天大
人造也(道叶當口切造叶子苟切劉向父子作聚聚音當叶組救反道咎造為一韻)亢龍有
悔盈不可久也用九天徳不可為首也(久首為一韻坤象傳凝氷為一)
(韻方光為一韻發大害為一韻中窮中為一韻亦三易韻而叶)
即鹿無虞以從禽也君子舍之往吝窮也(禽渠容切與恒爻辭同)
有孚攣如不獨富也既雨既處徳積載也君子征凶有
所疑也(富叶方味切載子計切疑魚計切)
君子得輿民所載也小人剝廬終不可用也(用於記切與豐九三)
(小象同)
豐其沛不可大事也折其右肱終不可用也(用叶於記切與剥上)
(九同)
鼎耳革失其義也覆公餗信如何也(義音俄呉才老讀)
萃聚而升不來也謙輕而豫怠也(怠音怡來陵之切按國語得時勿怠時)
(不再來亦以來合怠)
晉晝也明夷誅也(孫奕云誅當作昧明出地上為晝明入地中為昧庶得反對之義昧叶音)
　如暮(慎按孫説似矣而經文不可改也既改字又改音可乎古誅字亦有之由切與晝相叶則晝音周也華)
(覈自責文不敢違敕懼速罪誅冒承詔命䰟逝形留是其證知晉為晝則明夷為暮知明夷為誅則晉為賞義)
(亦未嘗不反對也)
詩叶音例　變例(正誤)
肅肅兔罝㭬之丁丁﨣﨣武夫公侯干城(罝與夫叶丁與城叶此隔)
(句用韻叶音之變例也與魚麗之詩罶與酒叶魦與多叶例同朱文公曰隔句用韻人罕知之韓文公張徹墓)
(銘用此法)
嘒彼小星維參與昴(舊叶力求切)肅肅宵征抱衾與裯實命
不猶(吳才老以昴音留無義按史記天官書昴為髦頭軍中旄頭象之徐邈音昴為旄有據也當從之裯)
(當音條北人呼褥子為條子正此裯字舊注禂禪被也衾亦被也既抱衾又抱裯則是重被而無茵褥也於義)
(亦礙猶音摇則檀弓有此音矣)
彼茁者葭壹發五豝于嗟乎騶虞(舊叶音牙)
彼茁者蓬壹發五豵于嗟乎騶虞(舊叶五紅切)
(虞字一也此詩一音牙一叶五紅詩有二章而叶音二變使詩五六章尾句同者亦五六變乎不知古詩有屢)
(章而尾句同者多不叶如黍離桑中椒聊文王烝哉之類也此猶為遠即以麟趾之詩例之麟趾者騶虞之對)
(也麟趾三章結句皆曰于嗟麟兮騶虞二章結句皆曰于嗟乎騶虞麟趾三章趾與子定與姓角與族為韻騶)
(虞二章葭與豝蓬與豵為韻其例同也即據才老之說虞之一字既音牙以叶豝又音烘以叶豵則麟趾首章)
(當音􁤬以叶子二章當音瞪以叶姓三章當音鹿以叶族矣麟趾既不叶則騶虞結句何獨叶乎此其紕繆之)
(極者故不容不詳辨之)
棘心夭夭母氏劬勞(舊叶音僚今按勞自可叶夭不必改音僚也)
我思肥泉思之永歎(舊叶他涓切今按歎音自可叶泉不必改音)
出自北門憂心殷殷(門舊叶眉貧切今按門自可叶殷不必改音)
四牡有驕朱幩儦儦(舊叶音高今按驕自可叶儦不必改音)
(今按上四條如字讀自可叶才老必欲改之者以勞在豪韻夭在蕭韻故改勞為僚以就夭也泉在先韻歎在)
(刪韻故改歎為他涓切以就泉也門殷驕儦之改音意亦如此才老詩中所叶如楊且之顔為魚堅切鶉之奔)
(奔為逋珉切凡百餘字聊舉四條以例其餘皆改古韻以趁沈約之韻也不思古韻寛緩如字讀自可叶何必)
(勞唇齒費簡冊哉况四聲之分在齊梁間成周之世寜知有沈約韻哉予嘗慨近世俗儒尊今卑古春秋三傳)
(之祖也反以三傳疑春秋孟子班爵祿章王制之祖也反以漢人王制劉歆周禮而疑之謂孟子此章不與王)
(制周禮相合詩楚辭音韻之祖也反以沈約韻而改詩楚辭古韻以合之繆也久矣欲一旦正之宜乎蜀日越)
(雪之吠也)
小戎俴收五楘梁輈游環脇驅(音去)陰靷鋈續(音緒)文茵暢
轂駕我騏馵(音注)言念君子温其如玉(音裕)在其板屋亂我
心曲(此詩舊叶非今細味之數四當作三換韻乃得其讀收輈為一韻驅續馵玉為一韻屋曲為一韻讀)
(詩至此可以解頤矣)
有杕之杜有睆其實王事靡盬繼嗣我日日月陽止女
心傷止征夫遑止　有杕之杜其葉萋萋王事靡盬我
心傷悲卉木萋止女心悲止征夫歸止　陟彼北山言
采其杞王事靡盬憂我父母檀車幝幝(音闡)四牡痯痯(音管)
征夫不遠　匪載匪來(叶六直切)憂心孔疚期逝不至(叶朱力切)
而多為恤卜筮偕(叶舉里切)止會言近(叶渠紀切)止征夫邇止(此詩)
(四章章七句首章尾三句陽傷皇為韻次章萋悲歸為韻三章憚痯遠為韻末章皆近邇為韻又皆三句比諸)
(詩例既異而體裁亦竒矣)
魚麗于罶鱨魦君子有酒㫖且多(此詩隔句用韻與兔罝同)
南山有栲北山有杻(栲舊叶音口)
(慎按栲去九切說文本作从尻為聲詩草木疏云許慎讀栲為糗今人言考失其聲也爾雅栲山樗疏亦云)
(許慎正讀為糗是其明證然則栲之音口正音也非叶也)
決拾既佽(音次與柴叶)弓矢既調(讀如同與同叶)射夫既同助我舉
恣(音恣)
(佽柴為韻於首尾調同為韻於中又一體例也)
昔我徃矣日月方奥(音郁)曷云其還政事愈蹙嵗聿云莫
采蕭穫菽心之憂矣自詒伊戚念彼共人興言出宿豈
不懷歸畏此反覆(此詩與今韻叶)
執㸑踖踖(叶七畧切)為爼孔碩(叶常約切)或燔或炙(叶直畧切)君婦莫
莫(叶木各切)為豆孔庶(叶陟畧切)為賔為客(叶克各切)獻酬交錯禮儀
卒度(叶徒各切)笑語卒獲(叶黄郭切)神保是格(叶岡鶴切)報以介福萬
壽攸酢(此詩皆古韻非叶殆不可讀)
瞻彼洛矣維水泱泱君子至止福祿如茨韎韐有奭(音艴)
以作六師　瞻彼洛矣維水泱泱君子至止鞞琫有珌
君子萬年保其家室　瞻彼洛矣維水泱泱君子至止
福祿既同君子萬年保其家邦(此詩首二句不叶韻亦猶騶虞尾句不叶之例)
其在于今興迷亂于政顛覆厥徳荒湛于酒女雖湛樂
從弗念厥紹罔敷求先王克共明刑(詳此詩與尚書命辭同不必强叶)
思無斁思馬斯作(斁音度作音做)
尚書叶音
惟彼陶唐有此冀方今失厥道亂其紀綱乃底滅亡(道當)
(作行古文尚書亦作行按古篆與道通字从行从人)
無偏無陂(去聲)遵王之義無有作好遵王之道無有作惡
遵王之路無偏無黨王道蕩蕩無黨無偏王道平平無
反無側王道正直㑹其有極歸其有極(洪範皇極之敷言句皆叶韻使)
　人便于誦也(陂一音坡義一音俄與易鼎小象同)
嵗月日時無易百榖用成乂用明俊民用章家用平康
日月嵗時既易百榖用不成乂用昏不明俊民用微家
用不寜
禮記叶音
玄酒在室醴醆在户粢醍在堂澄酒在下陳其犧牲備
其鼎爼列其琴瑟管磬鐘鼔修其祝嘏以降上神與其
先祖以正君臣以篤父子以睦兄弟以齊上下夫婦有
所是謂承天之祜(禮運)
(陳騤曰此不求恊而自恊也)
今夫古樂進旅退旅和正以廣弦匏笙簧㑹守拊鼓始
奏以文復亂以武治亂以相訊疾以雅君子於是語於
是道古修身及家平均天下此古樂之發也今夫新樂
進俯退俯姦聲以濫溺而不止及優侏儒獿雜子女不
知父子樂終不可以語不可以道古此新樂之發也(樂記)
日出於東月生於西(音先)陰陽長短終始相巡(音沿)以致天
下之和　音桓(尚書和夷音桓夷)
春秋左傳(卜繇歌謡辭皆韻不能盡載特載衞侯貞卜辭諸家讀不同今為定之)
如魚竀尾衡流而方羊裔焉大國滅之將亡闔門塞竇
乃自後踰(竇音窬見說文)
(慎按杜預讀裔焉為句劉炫讀方羊為句杜析韻而劉合韻也孔頴達曰詩之為體文皆韻句其助語之辭皆)
(在韻下即詩俟我乎著乎而充耳以素乎而例也此之方羊與將亡為韻裔焉二字皆助句之辭)
楚辭叶音　(正誤)
安能以皓皓之白而䝉世俗之塵埃乎
(塵埃當依史記作温蠖温蠖猶惽憒也朱文公曰若從史則白叶蒲各切蠖於郭切二字自相叶矣)
箟􁙤象棊有六博些分曹並進遒相迫些成梟而牟呼
五白些晉制犀比費白日些鏗鍾摇簴揳梓瑟些(日叶音熱)
(則上下皆叶矣)
(南中有此音呼日頭為熱頭縁楚接南中南中之音莊蹻遺民之音也舊叶音若以日出若木瑟叶音朔古語)
(有瑟縮之稱但上句改音太改多不若從熱音則上下皆叶矣)
老子叶音　　變例(正誤)
明道若昧進道若退夷道若類(三句一韻)上徳若谷大白若
辱廣徳若不足(三句一韻)建徳若偷(音窬)質直若渝大方無隅
(三句一韻)大器晚成大音希聲大象無形(三句一韻乃李斯秦刻石辭大唐中)
(興頌之濫觴也)
朝甚除田甚蕪倉甚虛服文彩帶利劍厭飲食資財有
餘是謂盗誇
(諸本皆作誇栁子厚詩亦押盗誇蓋趂韻之故今據韓非解老篇改作竽)非之解云竽為衆樂之倡一竽倡　
(而衆樂和大盗倡而小盗和故曰盗竽其說既有證又與餘字韻叶且韓去老不遠當得其真故宜從之雖使)
　老子復生不能易此字也(栁子厚押韻林肅翁劉㑹孟解訓皆作誇蓋不考之過河上公註亦作誇豈有如)
(此低神仙乎今世傳河上公註文既不類西漢人又無一言入玄乃一空踈繆鄙道士所譔歴千百年無人知)
(其偽何哉)
莊子叶音
邴邴乎其似喜乎崔乎其不得已乎滀乎進我色也與
乎止我徳也厲乎其似世乎謷乎其未可制也連乎其
似好閉也(大宗師)
竊鉤者誅竊國者為諸侯(誅之由切與易雜卦同)
上神乗光與形滅亡此謂照曠(當作昭曠平聲秦刻石辭如此讀)
致命盡情天地樂而萬事銷亡(天地)天其運乎地其處乎
日月其爭於所乎孰主張是孰維綱是孰居無事推而
行是(行音杭)
奏之以陰陽之和燭之以日月之明其聲能短能長能
柔能剛變化齊一不主故常在谷滿谷在阬滿阬(岡同)塗
郤守神以物為量(天運)嚴乎若國之有君其無私徳繇繇
乎若祭之有社其無私福(音偪)泛泛乎其若四方之無窮
其無所畛域兼懷萬物其孰承翼
與汝遊者又莫汝告也彼所小言盡人毒也莫覺莫悟
誰相孰也(列禦冦)
列子
黄帝曰精神入其門骨骸反其根我尚何存
日初出滄滄凉凉及其日中如探湯
火浣布浣之必投于火布則火色垢則布色出火而振
之皓然疑乎雪
窈然無際天道自㑹漠然無分天道自運
荀子(賦篇皆韻今獨錄儒效篇一段韻古文竒)
井井乎其有條理也嚴嚴(音儼)乎其能敬已也分分乎其
有終始也厭厭乎其能長久也(久音以)樂樂乎其執道不
殆(養里切)也炤炤乎其用智之明也修修乎其用統類之
行也綏綏乎其有文章也熙熙乎其樂人之臧也隠隠
兮其恐人之不當也
管子
凡聽徵如負猪豕覺而駭(音矣)凡聽羽如鳴馬在野(音渚)凡
聽宮如牛鳴窖中凡聽商如離羣羊凡聽角(音禄)如雉登
木以鳴音疾以清
進其俳優繁其鐘鼔流於博塞戲其工瞽誅其良臣傲
其婦女獠獵畢弋暴遇諸父馳騁無度戲樂笑語式政
既輮刑罰則烈内削其民以為攻伐辟猶漏釡豈能不
竭(徐伯論亡國之君)
太公金匱
黄帝居人上惴惴(音専)如臨深淵舜居人上矜矜如履薄
氷禹居人上慄慄如不滿日兢兢惕惕日慎一日人莫
躓于山而躓于垤(日叶音熱)
宫垣屋室不堊甍桷椽楹不斵
日中不彗是謂失時操刀不割失利之期執斧不伐賊
人將來涓涓不塞將為江河熒熒不救炎炎奈何雨葉
不去將用斧柯
汲冡周書
二人同術誰昭誰暝二虎同穴誰死誰生
天為蓋地為軫善用道者終無盡地為軫天為蓋善用
道者終無害天地之間有滄熱善用道者終無竭
戰國䇿蘇秦上秦王書(中一段用韻語)
言語相結天下為一約從連横兵革不藏文士並飾諸
侯亂惑萬端俱起不可勝理科條既偹民多偽態書策
稠濁百姓不足上下相愁民無所聊明言章理兵甲愈
起辯言偉服戰攻不息繁稱文辭天下不治舌敝耳聾
不見成功行義約信天下不親(盧藏用注結音吉古韻恊也下文悉然横黄態)
(替濁躅聊留服迫信申)
晏子春秋
星之昭昭不若月之曀曀小事之成不若大事之廢君
子之非賢於小人之是也
國語
明不輔晻智不輔危榣木不生危松栢不處卑黍稷無
成不能為榮黍不為黍不能蕃蕪稷不為稷不能蕃殖
所生不疑惟徳之基
淮南子
孔子辭廩丘終不盜刀鉤許由讓天下終不利封侯月
照天下蝕於詹諸騰蛇遊霧殆於即且
深哉睭睭遠哉悠悠且冬且夏且春且秋
玄玉百工大貝百朋(古朋工同韻)
鐸以聲自毁膏以明自鑠虎豹之文來射猿狖之捷來
措(措讀作擉)
上求材臣殘木上求魚臣乾谷
蘇秦步曰何故趍曰何馳(趍音移步叶故趍叶馳八字用四韻亦竒矣)蘇秦變詐　
(多智故人疑之)
無鄉之社易為黍肉無國之稷易為求福(古福音偪此音如今讀蓋)
(自漢世始有此音也緯書㳊阜之山江出其腹帝以㑹昌神以建福福亦今音可見緯書出漢世也)
緯候䜟記星厯書(其間多古韻聊采其十之一)
正其本萬事理差之毫釐謬以千里故君子必謹其始
(逸易)
鸝必匹飛鵙必單栖(易通卦驗)
陽感天不旋日諸侯不旋時大夫不過朞(易緯中孚傳)
豐其屋下獨若長狄生世主虜(易訞占)
天狗所止地盡傾餘光燭天為流星(逸周書)
大道亶亶去身不遠人皆有之舜獨以之(賈子引逸書)
虚星為秋候昴為冬期陰氣相助徳乃不邪(音移)子助母
收母合子符(尚書考靈耀)
玉弩發驚天下(尚書帝命驗)
日行中道移節應期徳厚受福重華留之(嵗星一名重華)洪範傳　
代殷者姬昌日衣青光(春秋元命包)
西秦東窺謀襲鄭伯晉戎同心遮之殽谷反呼老人百
里子哭語之不知泣血何益(春秋感精符)
月麗于箕風揚沙月麗于畢雨汸沲
黄帝將興黄雲升堂天命於湯白雲入房(春秋孔演圖)
如玉如瑩爰變丹青(逸論語)
地順受澤謙虚開張含泉任萌滋物歸中(孝經說)
斗曲杓橈象成車房為龍馬華蓋覆鉤天理入魁神不
獨居驂駕悟乘以道踟蹰　鉤音拘(孝經援神契)
日者天之明月者地之理月上屬為天使婦從夫放月
紀(援神契引孔子言)
不當華而華(音敷)易大夫不當實而實易相室(古記)
王良策馬車騎滿野(星經)
咮主尚食七星主衣裳張為食厨翼主天倡(星經)
太白入畢口馬馳人走(星傳)
子欲居九夷從鳳嬉(論語䜟)
孔子讀易韋編三絶鐡擿三折漆書三滅(論語䜟)
蒼耀稷生感迹(中候稷起)
玄鳥翔水遺卵流娀簡狄吞之生契封(詩昌握契)
移河為界在齊吕填閼八流以自廣　春秋保乾圖(言齊桓公閼八流拓)
(境塞其東流八枝并使歸徒駭也)
神丘有火穴光景照千里昆侖有弱水鴻毛不能起(玄中)
(記)
日南有野女羣行不見夫其狀晶且白祼袒無衣襦(唐蒙)
(愽物記)
帝之季女名曰瑶姬精魂化草實為靈芝媚而服之則
與夢期(古辨異)
飲泉液吮露英虚無遼廓與天地通靈(同上)
三皇設言民不違五帝畫像世順機三王肉刑揆漸加
應世黠巧姦偽多(孝經緯引孔子言多音㩼加音姬居之切三畧柔有所設剛有所施弱有)
(所開强有所加)
剡者配姬以放賢山隤水潰納小人家伯罔主異載震
(剡指艷妻中候雒貳)
汶阜之山江出其腹帝以㑹昌神以建福(括地象)
蒼頡篇始終括
惟初太始道立于一造分天地化成萬物亥而生子復
從一起
司馬法(周禮疏引今本無)
鼓聲不過閶柝聲不過閬
山海經
視為晝暝為夜吸為冬呼為夏(燭陰)
正立無影疾呼無響爰有大暑不可以往有人三頭遞
臥遞起以伺琅玕與玗琪子
吳越春秋
賢士國之寶美女國之咎夏亡以末喜殷亡以妲己周
亡以褒姒
父繫三年中心切怛食不甘味常苦饑渇晝夜感思憂
父不活(伍尚語)
尚且無往父當我活楚畏我勇必不敢殺兄若誤往必
死不脫(伍員語)
墨子
天地不昭昭大水不潦潦大火不燎燎王徳不堯堯
慎子
螣蛇遊霧飛雲乗龍雲罷霧散與蚯蚓同
虞卿春秋
乳犬玃虎伏鷄搏狸精誠所感賁育可齊
仲長子昌言
清如水碧潔如霜露輕賤世俗獨立高步
牟子
少所見多所怪見槖駝言馬腫背
鹽鐵論
水有猵狚池魚勞國有强禦齊民消茂林之下無豐草
大塊之間無美苗
韓詩外傳
昨日何生今日何成必念歸厚必念治生日慎一日完
如金城
說苑
蠧蝝仆柱梁蚊虻走牛羊
順風而飛以助氣力啣葭而翔以避矰弋(説鴈)
江河之溢不過三日飄風驟雨須臾而畢
福生于微禍生于忽日夜恐懼惟恐不卒
論衡
彈雀則失鷃射鵲則失鴈方圓畫不俱成左右視不並
見
新序
金剛則折革剛則裂人君剛國家滅人臣剛交友絶
女憲
婦如影響焉不可賞
得意一人是謂永畢失意一人是謂永訖
李㝷太陽狀
日將旦清風發羣陰伏君以臨朝不牽於色日初出炎
以陽君臨朝佞不行忠直進不蔽障日中輝光君徳盛
明大臣奉公日將入専以壹君就房有常節
化清子
將飛者翼伏將奮者足跼將噬者爪縮將文者且朴
史記序傳
維禹之功九州攸同光唐虞際徳流苗裔夏桀淫驕乃
放鳴條
申呂肖(錯作消一作)矣尚父側微卒歸西伯文武是師功冠
羣公繆權于幽畨畨黄髪爰享營丘不背柯盟桓公以
昌九合諸侯伯功顯彰田闞爭寵姜姓解亡
重黎業之吳囘接之殷之季世粥子牒之
三略
士驕則下不順將疑則内外不相信謀疑則敵國奮以
此攻伐則致亂(亂聖閏切)
(易泰卦小象翩翩不富皆失實也不戒以孚中心願也城復于隍其命亂也實音慎願音韻亂如疾病則亂之)
(亂)
將謀密則姦心閉(音瞥)士衆一則軍心結
易林
夾河為昏期至無船摇心失望不見所歡(古韻歡船通)
冬生不華老女無家霜冷蓬室更為枯株(華古音敷)
龍渴求飲黒雲影從河伯奉觴跪進酒漿流潦沲滂三
驪負衡南取芝香秋蘭芬馥利我少姜
海老水乾魚鼈盡索藁落無潤獨有沙石(音灼)
􁬗􁬗齧齧貧鬼相責無有歡怡一日九結
南循汝水茂樹斬枝過時不遇㑂如旦饑
三人求橘反得大栗女清以富黄金百鎰(橘音吉)
三夫共妻莫適為雌子無姓氏父不可知
采唐沫鄉要我桒中失信不㑹憂思約帶(憂思約帶即古詩所謂衣)
(帶日以緩也)
右目無瞳偏視寡民(音萌)十步之外不知何公
澤枯無魚山童難株長女嫉妬使室空虚
飛之日南還歸遼東雌雄相從和鳴雍雍解我胸舂(胸舂)
(憂心如擣一曰怔忡疾)
九鴈列陣雌獨不羣為罾所牽死於庖人
簮短帶長幽思最窮苦瘠少疲以疾之癃
大樹之子百條共母當夏六月枝葉盛茂鸞鳳以庇召
伯遊暑翩翩偃仰各得其所(遊暑避暑也今本改作避暑也甘棠遊暑蓋古詩說)
(如此)
當年少寡獨與孤處鷄鳴犬吠無敢誰者我生不辰獨
嬰寒苦(誰誰何也)
雨師娶婦黄巖季女成禮就昏相呼南下膏我下土年
歲大茂
朽輿瘦駟不任御轡君子服之談何容易
朽根刖樹花葉落去卒逢大焱隨風僵仆
文山鴻豹肥腯多脂王孫獲願載福巍巍(鴻豹鴇也)
文山紫芝雍梁朱草生長和氣王以為寶
舜登大禹石夷之野徵詣王庭解治水土(石夷石紐村也)
太玄
密雨溟沐潤于枯瀆三日射谷(射谷如易井谷射鮒之射)
月闕其摶不如開明于西(摶音團西音先)
東南射兕西北其矢
登于茂木思其珍榖
赤口燒城吐水于瓶
白日臨辰可以卒其所聞
息金消石往小來弈(奕大也)
日飛懸陰萬物融融
蜘蛛之務(音蝥)不如蠶之緰(音鈎)
紅蠶縁于枯桑其繭不黄
藏心于淵美厥靈根(淵一均切)
心惕惕足金舄不忘溝壑(舄音鵲)
洞林
有釡之象無火形變見夜光連月精潛龍在中不游行
按卦卜之藻盤鳴金妖所憑無咎慶(音卿)
山海經贊
蒼四不多此一不少于野冥瞽洞見無表形遊逆旅所
貴維眇(一目國)
女子鮫人體近蠶蚌(叶)出珠非甲吐絲匪蛹化出無方
物豈有種(歐絲野)
龍憑雲遊騰蛇假霧未若天馬自然凌翥有理懸運天
機潛御(天馬)
蝮維毒魁鴆鳥是噉拂翼鳴林草瘁木慘羽行隠戮厥
罰難化(鴆鳥)
武帝問賢良䇿
三代受命其符安在(此禮切)災異之變何縁而起性命之
情或夭或壽或仁或鄙習聞其說未燭厥理伊欲風流
而令行刑清而姦改(改苟起切說文讀若己思玄賦與理叶)
易緯辨終備
煌煌之耀乾為之岡合凝之類坤握其方雄雌呿吟六
節摇通(叶他王切東方朔七諫亦有此讀)
萬物莩甲日營始東(都郎切)
曾子
無内疎而外親無身不善而怨他人無患至而後呼天
(天汀因切)内疎而外親不亦反乎身不善而怨他人不亦遠
乎患至而後呼天不亦晚乎(此文以親人天為韻又以反遠晚為韻皆不煩勉强)
(而自叶者文之妙也)
韓退之張徹墓銘
嗚呼徹也世顧慕以行子掲掲也噎喑以為生予獨割
也為彼不清作玉雪也仁義以為兵用不缺折也知死
不失名得猛厲也自申于闇明莫之奪也我銘以貞之
不肖者之呾也(方崧卿曰此銘以徹割雪折奪呾為韻而行生名兵明貞自為韻朱子曰此銘)
(蓋法兔罝魚麗等詩隔句用韻耳隔句用韻先儒所未知也)晉夏侯湛抵疑云九夷之從王化猶洪聲之收　
(清響黎苗之樂函夏若游形之招惠景景其兩切化夏為韻響景又自為韻且暗用於偶儷文中尤為竒也)
(韓文銘竒者無限獨取此於叶音例終者以其辭之偉韻之古例之變也)
　古音畧例

