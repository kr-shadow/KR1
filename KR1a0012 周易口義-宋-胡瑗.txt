#+TITLE: 周易口義-宋-胡瑗
#+DATE: 2018-05-12 10:13:10
#+SOURCE: github.com/kanripo/KR1a0012 master ecf18bc9                
欽定四庫全書　　　　經部一
　周易口義　　　　　　易類
　　提要
　　　　(臣/)等謹案周易口義十二卷宋倪天隠述其
　　　　師胡瑗之説也瑗字翼之泰州如皋人用范
　　　　仲淹薦由布衣拜校書郎厯太學博士致仕
　　　　歸事迹具宋史本傳天隠始末未詳葉祖洽
　　　　作陳襄行狀稱襄有二妹一適進士倪天隠
　　　　殆即其人董□嚴陵集載其桐廬縣令題名
　　　　碑記一篇意其嘗官睦州也其説易以義理
　　　　為宗邵伯温聞見前録記程子與謝湜書言
　　　　讀易當先觀王弼胡瑗王安石三家三原劉
　　　　紹攽周易詳説曰朱子謂程子之學源於周
　　　　子然考之易傳無一語及太極於觀卦彖辭
　　　　云予聞之胡翼之先生居上為天下之表儀
　　　　於大畜上九云予聞之胡先生曰天之衢亨
　　　　誤加何字於夬九三云安定胡公移其文曰
　　　　牡于頄有凶獨行遇雨若濡有愠君子夬夬
　　　　无咎於漸上九云安定胡公以陸為逵考伊
　　　　川年譜稱皇祐中㳺太學海陵胡翼之先生
　　　　方主敎導得先生所試大驚即延見處以學
　　　　職意其時必從而受業焉世知其從事濂溪
　　　　不知其講易多本於翼之也其説為前人所
　　　　未及今核以程𫝊良然朱子語類亦稱胡安
　　　　定易分曉正當則是書在宋時固以義理説
　　　　易之宗也宋志載瑗易解十卷周易口義十
　　　　卷朱彝尊經義考引李振裕之説云瑗講授
　　　　之餘欲著述而未逮其門人倪天隠述之以
　　　　非其師手著故名曰口義後世或稱口義或
　　　　稱易解實無二書其説雖古無明文今考晁
　　　　公武讀書志亦云胡安定易傳盖門人倪天
　　　　隠所纂非其自著故序首稱先生曰其説與
　　　　口義合而列於易傳條下亦不另出口義一
　　　　條然則易解口義確為一書宋志誤分為二
　　　　明矣乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
周易口義發題
先生曰夫易者伏羲文王周公孔子所以垂萬世之大
法三才變易之書也自伏羲仰觀天文俯察地理始畫
八卦故爻有九六以盡隂陽之數位有三畫以盡三才
之道寫天地雷風水火山澤之象以盡天下之用明健
順動入止說陷明之體以盡天下之理然而伏羲之時
世質民淳巧偽未興詐端未作故雖三畫亦可以盡吉
凶之變自神農至堯舜莫不取法八卦之象以為大治
之本歴夏㳂商以及桀紂之世民欲叢生姦偽萬狀禮
隳樂缺天下紛然故三爻不能盡萬物之消長究人心
之情偽文王有大聖之才罹於憂患觀紂之世小人在
位詐偽日熾思周身之防達憂患之情通天人之淵藴
明人事之始終遂重卦為六十四重爻為三百八十四
又於逐卦之下為之彖辭故天地通變之道萬物情偽
之理一備於此然謂之易者按乾鑿度云易一名而含
三義簡易也不易也變易也故穎達作疏洎崔覲劉正
簡皆取其說然謂不易簡易者於聖人之經繆妄殆甚
且仲尼曰名不正則言不順言不順則事不成是言凡
興作之事先須正名名正則事方可成況聖人作易為
萬世之大法豈復有二三之義乎按掦子曰隂不極則
陽不生亂不極則徳不形又繫辭曰易窮則變變則通
通則乆又云生生之謂易是大易之作專取變易之義
盖變易之道天人之理也以天道言之則隂陽變易而
成萬物寒暑變易而成四時日月變易而成晝夜以人
事言之則得失變易而成吉凶情偽變易而成利害君
子小人變易而成治亂故天之變易則歸乎生成而自
為常道若人事變易則固在上位者裁制之如何耳何
則在位之人苟知其君子小人相易而為治亂則當常
進用君子而擯斥小人則天下常治而无亂矣知其情
偽相易而成利害當純用情實而黜去詐偽則所為常
利而无害矣知其得失相易而成吉凶當就事之得而
去事之失則其行事常吉而无凶矣是皆人事變易不
可不慎也故大易之作專取變易之義謂之周易者自
伏羲畫卦文王重之又從而為之彖辭至周公又為之
爻辭仲尼又十翼之數聖相繼其道大備于周故曰周
易謂之上經下經者自乾坤至坎離三十卦謂之上經自
咸恒至未濟三十四卦謂之下經然則所以分上下二經
者以簡帙重大故分之也乾坤者天地之象坎離者日
月之象故取以為上經咸恒者夫婦之義既濟未濟人
倫終始之道故取以為下經先儒亦常謂不分之即无
損于義分之亦无害其實但以簡帙重大而分之也乾
傳者乾卦名也傳傳也言傳述聖人之法以示萬世也
欽定四庫全書
　周易口義卷一　　　　　宋　胡瑗　撰
上經
　　　乾
䷀(乾下/乾上)乾
　義曰此伏羲所畫之卦也伏羲畫八卦始有三爻一
　爻為地二爻為人三爻為天以象三才之道然未能
　盡變通之理故文王重之為六爻初為地之下有蒙
　泉之象二為地之上三于人為臣民之位四出于臣
　民之上為儲貳之象五正當天位六為天之上有太
　虚之象然後萬物成形而天下之能事畢矣六爻皆
　陽象天積諸陽氣而成也既象天其不名天而名乾
　者盖天者乾之形乾者天之用夫天之形望之其色
　蒼然南樞入地下三十六度北樞出地上三十六度狀
　如倚杵此天之形也言其用則一晝夜之間凡行九
　十餘萬里夫人之一呼一吸謂之一息一息之間天行
　已八十餘里人之一晝一夜有萬三千六百餘息是
　故一晝一夜而天行九十餘萬里則天之健用可知
　自古及今未嘗有毫釐之過亦未嘗有毫釐之不及
　盖乾以至健至正而然也故聖人于此垂教欲使人法
　天之用而不法天之形所以名乾而不名天也且天
　之形象人之體魄也天之用象人之精神也使寒暑
　以成日月以明萬物以生此天之健用也若人之有
　耳目口鼻四體是其形也其口言鼻臭目視耳聽手
　足四體之運此其用也至于心之思慮藴于内則為
　五常百行發于外則為政教禮義故為君為臣為父
　為子為兄為弟為夫為婦以至于為士農工商莫不
　本于乾乾不息然後皆得其所成立也左氏曰民生
　在勤勤則不匱是皆言人當法天之健用也故曰乾
元亨利貞
　義曰文王既重伏羲所畫之卦又為此卦下之彖辭
　以明乾之四徳又配之四時五常而言也元者始也
　言天以一元之氣始生萬物聖人法之以仁而生成
　天下之民物故于四時為春于五常為仁亨者通也
　夫物春始生之夏則極生而至于大通故高者下者
　洪者纎者各遂其分而得其性也聖人觀夏之萬物
　有高下洪纎乃作為禮以法之使尊者卑者貴者賤
　者各定其分而不越於禮故於四時為夏于五常為
　禮利者和也在文言曰利者義之和言物之既生既
　育故必成之有漸自立秋凉風至八月白露降九月
　寒露降以至為霜為雪以成萬物莫不有漸而成也
　聖人法之以為義義者冝也天下之民雖有禮以定
　其分然必得其義以裁制之則各得其冝也故於四
　時為秋於五常為義貞者正也固也言物之既成必
　歸于正以隂陽之氣幹了於萬物聖人法之為智事
　非智不能幹固而成立故於四時為冬于五常為智
　然則此五常不言信者何也蓋信屬于土土者分王
　四季凡人之有仁義禮智必有信然後能行故于四
　者无所配也然此四徳以天下事業言之則元為樂
　亨為禮利為刑貞為政何則盖元者始生萬物萬物
　得其生然後鼔舞而和樂聖人法之制樂以治天下
　則天下之民亦熙然而和樂故以元為樂也天下既
　已和樂然而不節則亂故聖人制禮以定之使上下
　有分尊卑有序故以亨為禮也夫禮樂既行然其間
　不无不率教者聖人雖有愛民之心亦不得已乃為
　刑以治之于是大則有征伐之具小則有鞭朴之法
　使民皆畏罪而遷善故以利為刑也夫天下既有樂
　以和之禮以節之刑以治之不以正道終之則不可
　也故政者正也使民物各得其正故貞為政也夫四
　者達而不悖則天下之能事畢矣故四者在易則為
　元亨利貞在天則為春夏秋冬在五常則為仁義禮
　智聖人備于乾之下以極天地之道而盡人事之理
　也
初九潛龍勿用
　義曰自此至用九皆周公所作之爻辭也爻者效也
　效一卦之動而為之故謂之爻謂之初者一卦之始
　也謂之九者陽之數也凡易言九六者皆隂陽之數
　也天一天三天五天九是陽數之竒也地二地四地
　六是隂數之耦也潛者隠也龍者有變化之神陽氣
　之象也陽以生成為徳君子之象也凡乾坤之十二
　爻配之十二月今初九乃是建子之月一陽始萌于
　黄鍾之宫雖生成之功未及于物然已有生成萬物
　之心矣若君子未得位之時雖道未澤于世然已有
　澤天下之心矣謂之潛龍者言陽氣未發見而在潛
　隠之地也勿用者聖人戒後世勿用此潛龍為徳也
　何以言之凡人萃五行秀氣而生為萬物之最靈者
　也然天下之衆愚不肖者常多賢智者常少況聖人
　挺全粹之徳受天元之純則又過于賢也逺矣夫有
　聖人之資則无所不通无所不明矣固當出見於世
　輔其君澤其民利其物以成天下之事業則可也文
　言曰君子以成徳為行日可見之行也今有聖人之
　徳之明反以潛隠為事則天下之愚不肖將誰治之
　是不知天所以生聖人之意也孔穎達作疏以謂勿
　用者于此時小人道盛若其施用則為小人所害寡
　不敵衆弱不勝强禍患斯及故戒勿施用此大非聖
　人之㫖夫聖人才无所不能智无所不周懐道徳持
　仁義以革天下弊舉陋典新汚俗矯曲為直表邪為
　正以陶冶於上而天下治矣又何憚小人之害若懼
　其見害而勿施用則是天下常亂而不可得治也然
　此勿用者盖言勿用此潛龍為徳也今歴考易中或
　彖或爻言勿用者有四若屯之彖云勿用有攸往言
　屯難之時不可徃撓其民務安全也姤之彖云勿用
　取女言一女配一男是其正也今一隂而遇五男剛
　壯者也若此之女勿可取之不可與長也師之上六
　曰大君有命開國承家小人勿用言上六師道之成
　大君班爵行賞其功大者開建其國為諸侯其功小
　者建立其家為卿大夫若小人偶立一戰之效與之
　金帛可也賜之甲胄可也後漢光武不任功臣以吏
　事深得其道不然若用小人必亂其邦所以韓彭英
　盧立功受地不旋踵而就戮也䝉之六三曰勿用取
　女見金夫不有躬无攸利言婦人必當正静其徳以
　待六禮之備然後用父母之命媒妁之言方可歸之
　今六三持身不正見其金夫遂欲從之聖人戒之勿
　用取此女也由是觀之聖人之戒後世不可用潛龍
　為徳誠无疑矣故孔子目長沮桀溺曰鳥獸不可與同
　羣吾非斯人之徒與而誰與又曰素隱行怪後世有述
　焉吾弗為之矣葢後世之人多以潛隱為徳或隱於巖
　野或遯於林泉罔徳義以沽名傲衣冠以耀志故有
　終身不見用於世而亂人倫者也且疏又引舜耕歴
　山漢祖為泗水亭長是豈終潛哉盖養成其徳耳然
　聖賢其無隠乎曰已道未著已行未成必學問之以
　養成聖徳然後施為于天下耳甘終身于山林川澤
　哉然或上下為戾亦有可隠之時故中庸曰君子之
　道費而隐雖然豈隠遁哉隠其身不隠其道所以然
　者不以一己之私忘天下之公故孔子皇皇於衰周
　孟軻汲汲於戰國皆謂有聖人之徳身未顯而其道
　不自窮也乾六爻皆聖人象也若之何有聖人之資
　而潛隠自居乎文言曰潛之為言也隠而未見行而
　未成是以君子弗用也聖人之戒勿用潛隠為徳可
　謂明矣
九二見龍在田利見大人
　義曰九二之爻是十二月中氣之後正月中氣之前
　陽氣發見地上之時也田者稼穡所生而有資益之
　地也以人事言之則是聖賢君子有中庸之徳發見
　于世之時也夫君子之道積于内則為中庸之徳施
　于外則為皇極之化此爻但有君徳而无君位故曰
　見龍在田利見大人者何盖凡有大人之徳必須利
　見有大才大徳之君然後可以行己之道若舜之得
　堯禹之得舜伊尹之得成湯傅說之得高宗吕尚之
　得周文是也然則五得天位亦曰利見大人者何曰
　有是君必須有是臣然後萬務可舉天民可治若堯
　得舜舜得禹臯陶禹得稷成湯得伊尹文王得吕尚
　是也故九二九五之爻皆言利見大人今驗于易或
　彖或爻言利見大人者有七萃之彖曰王假有廟利
　見大人言既作廟以萃聚先祖之神靈必須得大才
　大徳之人以輔行其禮訟之彖曰利見大人言訟之
　事必須利見大才大徳之人以辨其是非巽之彖曰
　小亨利有攸往利見大人言申其號令法制必須大
　才大徳之人以參酌恢隆之也蹇之上六曰徃蹇來
　碩吉利見大人言居蹇難之極往則益蹇若來居位
　則安安則得其碩大之福而吉必須利見大才大徳
　之人以求解散蹇難也及此乾之二五凡七皆聖人
　之微㫖也
九三君子終日乾乾夕惕若厲无咎
　義曰九三居下卦之上在人臣之極位正當公相之
　權也上則須輔弼于君下則須總領百官以平均天
　下之民凡朝廷之幾務莫不一責于已若專奉上而
　怠于恤下則有佞邪之謟若勤恤于下而簡于奉上
　則有侵權之誅固宜終朝乾乾日不自暇慎思之力
　行之不倦以終之是上則以思輔其君下則以思總
　百官以治天下之民自朝及夕常戒懼而惕若則可
　以无咎矣若者辭之助注以為至于夕猶惕然若厲
　今則不取
九四或躍在淵无咎
　義曰或者疑惑也躍者騰躍也淵者龍之常處也九
　三已極人臣之位九四出人臣之上切近至尊之位
　既非人君又非王官是儲貳之象也何哉仲尼曰或
　躍在淵乾道乃革言人道近於地今九四近於天位
　已出人臣之上是乾道革變之始也夫太子者天下
　之本生民之望也不有所進則无以副四海之望欲
　進其位又恐侵君之權處多懼之地故不得不疑也
　始則疑惑終則无咎者盖或躍以進其徳在淵以守
　其位分是進其徳不進其位也故昔者太子必入太
　學求賢師以教諭之就賢友以漸摩之使知為君為
　臣為父為子之道目見正色耳聞正聲是躍以進已
　徳而在淵以守已位也震曰震驚百里不喪匕鬯言
　百里者威不逺也匕鬯者宗廟之器也有威而不過
　守禮而循常是以見臣子之道全而不侵於君父也
　今輔嗣之注曰近乎尊位欲進其道廹乎在下非躍
　所及孔頴達從而疏之曰以其遲疑進退不敢果敢
　以取尊位且聖人六經垂萬世之教為天下之法所
　以教人臣之忠人子之孝也今其言曰不敢果敢以
　取尊位是何人臣之忠人子之孝哉又言曰西伯内
　執王心外率諸侯以伐紂此尤違聖人之㫖如其言
　則簒逆之道也今故不取夫聖人之言不勸則戒勸
　之者欲其進徳也戒之者懼其侵君之權也為儲貳
　者但進修其徳以禮法而守其位則文言所謂進徳
　修業欲及時也故无咎
九五飛龍在天利見大人
　義曰九五之爻當建辰之月陽氣盛而上升於天如
　龍之騰飛然猶聖人積中正誠明之徳徳既廣業既
　成即人君之位上合天心下順人情以居至尊之地
　也然乾之六爻九二九五並言利見大人者九五雖
　有聖人之徳之位必須得大才大徳之臣輔佐之然
　後可以有為於天下使一民不失其所一物必遂其
　性此聖人之心也故言利見太人九二雖有聖人之
　徳固須得大才大徳之君然後得已道之行先聖云
　水流濕火就燥雲從龍風從虎聖人作而萬物覩此
　言聖人在位天下有聖人之徳者皆來仕于朝皆以
　類應也禮曰天降時雨山川出雲如聖人在上則天
　下聖人皆來輔佐之也孟子曰堯以不得舜為己憂
　舜以不得禹稷臯陶為己憂堯大聖人也必得舜舜
　大聖人也必得禹稷臯陶故可以治是雖有大才大
　徳之君必利見大才大徳之臣然後成天下之治也
上九亢龍有悔
　義曰此一爻居卦之終亢極之地也若聖人當衰耗
　之年不可更專己任必得聖賢之人以代己之聰明
　也故堯之耄期倦于勤則授之舜舜耄期倦于勤則
　授之禹禹耄期則授之啓是聖人與時消息知進退
　存亡而不至亢極故无悔耳然聖人之徳固无亢也
　盖其年有亢耳聖人之道固无悔也盖其身有盛有
　長有耄耳今上九是年齒衰耗精神倦怠之時若居
　此時不能自反而求代己任則必有悔矣離之九三
　曰日昃之離不鼔缶而歌則大耋之嗟凶太𤣥首之
　上九曰巔靈氣形反正此謂也是皆聖賢謂耄必求
　代而著萬世之戒也
用九見羣龍无首吉
　義曰乾之六爻自初至上皆稱龍者終始全用剛陽
　之徳也王者法天之健居兆人之上亦當終始用其
　剛陽之徳也故言用九見羣龍然謂无首吉者言全
　用剛徳不可居物之首也何則夫國家兵武至剛威
　者也動則蠧民之財殘民之命聖人不得已而用之
　也凡人臣有背叛四夷有侵撓天子于是加兵以誅
　討之去其元惡大憝以安天下之生靈待其有犯然
　後應之耳不可先之也先之則窮黷矣夫窮兵黷武
　豈聖人事哉秦之始皇漢之孝武隋之煬帝唐之明
　皇皆為首以自取敗亡之道耳故聖人戒之言无首
　乃得无咎也
彖曰大哉乾元萬物資始乃統天雲行雨施品物流形
大明終始六位時成時乘六龍以御天乾道變化各正
性命保合太和乃利貞首出庶物萬國咸寧
　義曰彖曰者仲尼為十翼之文贊明易道以觧文王
　所作卦下彖辭之辭以明一卦之大要故亦謂之彖
　大哉乾元萬物資始乃統天者此三句釋乾元之義
　也大者无限極之辭乾者剛陽至健之氣元者始生
　長養之徳言天以一元之氣生成萬物而无有限極
　也然坤則稱至哉者盖天氣降於地為萬物之始地
　承天之氣以育成萬物之形是有所至故曰至哉資
　者取也言乾以一元之氣發育施生故萬種之物資
　而為始坤則待天氣之降然後能生萬物故乾言資
　始坤言資生此聖人於一字皆有㫖意乃統天者夫
　天者形之名今以剛健之徳運行不息故得天氣常
　存是乾元能統領天之形也雲行雨施品物流形者
　此釋亨之徳也乾為陽氣而上統于天天將降雨山
　川出雲雲氣升行雨澤下施故品彚之物各流布其
　形體而得亨通也大明終始六位時成時乘六龍以
　御天者此四句總結乾之徳大明終始之道六爻之
　位各有次序初則潛陽氣潛萌于黄鍾之宫二則見
　陽氣見於地之上三則處人臣之極四則出人臣之
　上為儲君五則陽氣至盛隮升於天上則亢極在太
　虚之中時潛則潛時見則見時躍則躍時升則升是
　六位以時而成也時乘六龍以御天者夫以上下定
　位而言之謂之六位以陽氣變化而言謂之六龍陽
　氣自十一月漸升冬至之日萌于黄鍾之宫至五月
　而隂氣漸升是乘此六龍之位以時而升降故大明
　生成萬物終始之道以控御天體也且人之神氣萃
　之則生散之則亡天有剛陽之氣運行不息故天體
　常存也乾道變化各正性命者此二句申明乾元之
　徳變者後來改前以漸變易也化者一有一无全然
　而化也性者天生之質有剛柔遲速之别也命者人
　所禀受有貴賤夭夀之等也天以剛陽之徳自然以
　漸變化各正其萬物之性命按書曰惟天隂隲下民
　是或富或貴或夭或夀皆上天黙定之也至於草木
　之性有甘有苦有益人者有害人者皆天所賦性命
　之然也保合太和乃利貞者此釋利貞之徳也天以
　剛陽之徳生成萬物必以漸成之以保合太和之道
　盖剛陽不以健而利物則不能保合者也故必漸成
　之若立秋凉風至八月白露降九月寒露降以至為
　霜為雪是漸成其物而不暴終能正固而幹了之也
　若其大暑之後寒涼暴至則萬物能成乎故曰保合
　太和乃利貞首出庶物萬國咸寧者自大哉而下明
　乾之四徳元為春以始生亨為夏以大通利為秋以
　漸成貞為冬以幹了是天道自然而然也此二句言
　人為天下之君首出萬民之上法乾之四徳為禮樂
　刑政以生成天下之萬民故樂為元禮為亨刑為利
　政為貞四達而不悖萬國所以皆得安寧也
象曰天行健君子以自彊不息
　義曰此先聖所作大象之辭所以明一卦之用也天
　行健者蓋言天以至健而行故一晝夜之間凡行九
　十餘萬里而君子之人則當法之而健健不已以至
　為君為臣為父為子小之一身次之一國大之天下
　皆當法天之至健之徳强勉於已夕思晝行无有休
　息則可以成天下之事業而行天下之大道也故曰
　天行健君子以自强不息
潛龍勿用陽在下也見龍在田徳施普也終日乾乾反
復道也或躍在淵進无咎也飛龍在天大人造也亢龍
有悔盈不可乆也用九天徳不可為首也
　義曰潛龍勿用至不可為首也此先聖又解釋周公
　之爻辭故謂之小象潛龍勿用陽在下也者言建子
　之月陽氣始發而功尚未及于物是猶以聖人之徳
　而在於潛隠之時也然千里一賢猶為比肩且千里
　至逺之處而間有一賢則猶以為比肩相接是則普
　天之下庸庸者多而賢智者寡矣以賢者尚或如此
　其少况聖人乎是盖千載而一遇也以天之所以生
　聖人者必將有以益于天下而興天下之利除天下
　之害舉天下之教化行天下之大道也而復潛遁為
　事則是辜天地之生矣雖然天陽之氣有時而潛有
　時而見聖賢君子亦有時而潛有時而見盖聖人慮
　萬世之下觀此潛龍之事遂務隐遁而失其施用故
　於此戒之言當勿用此潛龍為徳也今言潛龍勿用
　者以其陽氣在地之下而功未及物故曰陽在下也
　見龍在田徳施普也者言陽氣發見於地之上而功
　及乎物也是猶聖人執中道其功施布而无所不至
　使賢者智者皆可以俯而就之愚者不肖者皆可企
　而及之以至一民一物欲使无不得其宜而皆合于
　中道是其徳施普也然而雖有聖人之徳而无聖人
　之位不能大營造天下之事業故曰徳施普也終日
　乾乾反復道也者乾乾健健不息之謂九三當公相
　之位其責甚重上以道承事於天子及其儲君而盡
　其忠義之分竭其人臣之節下以道表率百官之事
　平均萬民之政教反復以事上治下不離其道故曰
　反復道也或躍在淵進无咎也者言儲貳之位能進
　其徳則不失天下之望守其位分則絶君上之疑雖
　日進其徳而无有咎悔故曰進无咎也飛龍在天大
　人造也者言九五之爻正當陽氣極盛之時生成萬
　物而萬物各遂其性猶聖人有大中之徳又居聖人
　之位故當興利除害扶教樹化鋤姦進賢以至經營
　萬事設為仁義之道使一民一物无不被其澤无不
　遂其性故言飛龍在天是大人營造興制之時故曰
　大人造也亢龍有悔盈不可乆也者大凡日中則昃
　月盈則蝕物理之常也今聖人自初至上其功已著
　其徳已成則至于年衰齒耗當求所代以副天下之
　望則可不然則有過亢之悔故謂之盈滿之地不可
　乆居知其可退而退則悔吝可逺故曰盈不可乆也
　用九天徳不可為首也者言聖人用剛健之徳以化
　成天下鎮撫四夷懐來諸侯如四夷交侵中國諸侯
　不臣天子則聖人以兵應之是不為首也凡先動為
　首後動為應若其純用剛徳而又為事首是必至于
　過暴而為禍害也待其有犯已者然後應之則不失
　其道故曰天徳不可為首也
文言曰元者善之長也亨者嘉之㑹也利者義之和也
貞者事之幹也
　義曰文言者先聖以乾坤之義尤深故又作文飾之
　言以解其義元者善之長也者自此以下至元亨利
　貞文言之第一節也元者始也言天以一元之氣始
　生萬物萬物皆由一元而生是為衆善之長也何則
　善莫大於生徳故天地之大徳曰生是大徳生成以
　元為始即此元者能長於衆善也亨者嘉之㑹也者
　言天既以一元之氣施生萬物而至于盛夏之月則
　陽氣極盛萬物皆極其生養而無不繁蔚故高下洪
　纎无不得其所是嘉美之所聚㑹也利者義之和也
　者義冝也和漸也所謂自立秋凉風至以至為霜為
　雪是天之生物皆使不失其冝以積漸而成之也貞
　者事之幹也者言天之使物自始生至于亨通而又
　成之有漸及冬之時則生成之功已畢使皆得其正
　固而幹了之
君子體仁足以長人嘉㑹足以合禮利物足以和義貞
固足以幹事君子行此四徳者故曰乾元亨利貞
　義曰此以下言君子法天四徳而行也君子體仁足
　以長人者言天以一元之氣生成萬物而萬物得遂
　其性各安其所故君子以至仁之徳陶成天下使一
　民一物莫不受其賜是故于一家施仁則一家之内
　愛敬而尊事之一國施仁則一國之内愛敬而尊事
　之雖有鰥寡孤獨窮民之无告者均使之不失其所
　如此是為衆人之長也嘉㑹足以合禮者言天以盛
　夏亨通萬物而萬物莫不茂盛故君子施嘉美之道
　使各得㑹聚謂猶民物既已富庶則不可以無節故
　欲男女有别則為之制婚姻之禮欲上下交接而和
　樂則為之制鄊飲酒之禮欲其尊君賔王則為之制
　朝覲之禮欲其篤哀戚孝思則為之制喪祭之禮如
　是之類是君子以嘉美之道而使皆合禮也利物足
　以和義者言君子法天霜露之氣而成就萬物皆有
　其漸故始以仁義禮樂教之導之然民有不令不肖
　者雖善教之而終不能遷則必用刑罰以整齊之使
　不至於亂而皆得其利又以漸而成治使天下之物
　各得其冝也貞固足以幹事者言君子法天貞正之
　徳能幹了其事若正而不固則无能終其正若固而
　不正則入於邪必當守正堅固然後可以幹濟天下
　之事也此君子法天之四徳而行故曰乾元亨利貞
　也
初九曰潛龍勿用何謂也子曰龍徳而隠者也不易乎
世不成乎名遯世无悶不見是而无悶樂則行之憂則
違之確乎其不可㧞潛龍也
　義曰此孔子欲申言乾六爻之㫖故假設問荅以明
　其義此以下至動而有悔文言之第二節也潛龍勿
　用其義何謂也子曰龍徳而隠者也言有聖人之徳
　而處於貧賤是隠遁之時也不易乎世者言有聖賢
　之道則必隨世俗而施為教化以磨揉于下使其亂
　則變而為治惡則悛而為善今潛隐之時但韜晦其
　光而自修其已是不為世俗而變易者也不成乎名
　者言聖人不務於名其有實則名隨之矣今但以潛
　隠為事而不行教化之實是不成其名也遯世无悶
　者言既潛遁則不務行其教化之實是無所憂于天
　下故遯世而无以為悶也不見是而无悶者言有聖
　人之徳居其位行其道是為世所是也今止以潛隠
　為事而不務行其教化則不見是于天下也雖不見
　是於天下然已亦終无所憂悶而務專獨為事也樂
　則行之憂則違之者凡聖人有為於時則其所施設
　教化皆與天下同之若天下之所樂己亦樂而行之
　天下之所憂己亦憂而違去之是憂樂皆同於天下
　此聖人之常行也今止以潛遁為事是所為皆異於
　衆也若天下之所憂已或樂之則行也天下之所樂
　已或憂之則違去之而不行也是務隠晦者雖憂樂
　必異於世也確乎其不可㧞濳龍也者言如上之數
　事確然不能舉㧞也其所為者是濳隠之人也此皆
　聖人著為萬世之戒言上之所行皆濳晦之事故當
　勿用此為徳也
九二曰見龍在田利見大人何謂也子曰龍徳而正中
者也庸言之信庸行之謹閑邪存其誠善世而不伐徳
博而化易曰見龍在田利見大人君徳也
　義曰此釋九二爻辭言聖人居于下位而所行无過
　无不及者以其有中正之徳也故曰龍徳而正中者
　也庸言之信庸行之謹者庸常也言九二之君子有
　聖人之徳故俯仰循理從容中道至於常言必信實
　常行必謹慎是由其性至明故出處語黙皆合於中
　和之域然後口无可擇之言身无可擇之行也閑邪
　存其誠者寛而防之謂之閑誠則至誠也言此九二
　能以中正之徳防閑其邪惡慮其從微而至著故常
　切切而防閑之若中庸所謂博學之審問之慎思之
　明辨之篤行之以小善至於大善由大善乃至于聖
　是由能防其邪惡而内存至誠然也中庸又曰至誠
　無息不息則乆乆則徵言至誠之道終而不已則有
　證騐也又曰其次致曲曲能有誠唯天下至誠為能
　化盖言委曲之事發於至誠則形於外而見著見著
　則章明章明則感動人心人心感動則善者遷之惡
　者改之然後化其本性故曰惟天下至誠為能化此
　聖人存誠之驗也故曰閑邪存其誠也善世而不伐
　者伐矜伐也夫中人之性有一善則盎然溢于面目
　而自矜伐其能也若夫有善功有善徳而不自矜伐
　者唯聖人能之若堯之時洪水泛濫于中國而民幾
　魚矣唯大禹能排决疏導之以消其難使萬世之下
　被其賜然而禹亦未嘗矜伐之故舜稱曰汝惟不矜
　天下莫與汝争能汝惟不伐天下莫與汝争功又若
　仲尼萬世之師其功配天地其明並日月然且嘗言
　君子之道四丘未能一焉以仲尼之于四事豈有不
　能哉盖聖人雖有大善于世而不自伐也徳博而化
　者此言既有中正之徳其言常信其行常謹又能防
　閑其邪惡而存其至誠有大善而不自伐故其徳廣
　而化行于天下矣易曰見龍在田利見大人君徳也
　者九二雖未居大人之位而為人臣乃有人君大中
　之徳故特舉本爻之辭以結之
九三曰君子終日乾乾夕惕若厲无咎何謂也子曰君
子進徳脩業忠信所以進徳也脩辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
　義曰君子進徳修業忠信所以進徳也者内盡其心
　謂之忠不欺于物謂之信盖九三居人臣之極位内
　能盡己之心不欺于物使徳行日進而功業日脩也
　脩辭立其誠所以居業也者辭謂文教也誠謂至誠
　也言外以修其文教内以敦其誠實此所以居業也
　然上謂之修業下謂之居業者蓋文辭相避亦功業
　之盛故當居之也知至至之可與幾也者幾者有理
　而未形之謂也言君子之所學學聖賢之事業致君
　澤民之術也小而一邑次而一郡以至為將為相佐
　天子治天下當其未至之時知其必至預習其業朝
　夕以思之學其為治之道至于有位宰一邑牧一郡
　為將為相舉而行之无所施而不可盖由知至而至
　之耳昔孟子四十不動心盖當志學之年天下之事
　无所不學及其壯仕之歳凡天下之事莫有動其心
　者是知至而至之也知終終之可與存義也者言為
　臣之義終始一徳以奉其上是得臣之冝也豈非知
　終乎然後之人臣居于顯位上而奉一人之尊下而
　有百官萬民之責内无覬覦僭竊之心若伊尹之於
　太甲周公之於成王霍光之于昭帝諸葛亮之于蜀
　主此數君子是謂知終終之于人臣之分能存萬世
　之義也是故居上位而不驕在下位而不憂者言九
　三居人臣之分其徳業既已進脩則宜進退必以徳
　而升降必以道故居上位而无驕亢之色在下位而
　無憂悶之心故乾乾不息因其所為之時而惕懼戒
　慎雖履至危之地亦免其咎矣
九四曰或躍在淵无咎何謂也子曰上下无常非為邪
也進退无恒非離羣也君子進徳脩業欲及時也故无
咎
　義曰此先聖釋九四之爻辭以位言之曰上下以出
　處言之曰進退今九四當儲貳之位故雖或上或下
　非苟為其邪佞也或進或退非苟離其羣類也是故
　進其徳以副天下之望脩其業以絶君上之疑如此
　者是將欲及時而行道也故上與進是或躍之義下
　與退是在淵之謂也故无咎者言若不能進其徳以
　塞天下之望又不能守其位分而致君之疑則其為
　禍也不細矣今得无咎者誠能副民望而去君疑也
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
　義曰此釋九五之爻辭同聲相應同氣相求者此釋
　聲氣自然相感之道也同聲若彈宫而宫應彈商而
　商應鳴鶴在隂其子和之之類是也同氣若天欲雨
　而柱礎潤磁石引針琥珀拾芥之類是也水流濕火
　就燥者此釋无情之物自然相應夫地體卑下水性
　就下其流必就卑濕也火本炎上其性燥故焚其芻
　薪必先於燥也雲從龍風從虎者此言有情感无情
　也龍者水畜雲者水氣故龍吟則景雲出虎是猛威
　之物而風亦是震動之氣故虎嘯則谷風生聖人作
　而萬物覩者言聖人之作光明盛大與天地合徳萬
　物莫不遍燭夫天地感應而生萬物聖人感應而用
　天下之賢共成天下之業敷為皇極之教而天下萬
　物莫不觀覩之也前言大人造是聖人營造興制之
　時此統言之故曰聖人作而萬物覩也本乎天者親
　上本乎地者親下者此言本天則動物也本地則植
　物也言天之運動而飛物亦動地之凝静而植物亦
　静此聖人推舉自然之理以明之也
上九曰亢龍有悔何謂也子曰貴而无位高而无民賢
人在下位而无輔是以動而有悔也
　義曰夫卦之六爻上與初為无位初則未中上則過
　中是雖在高貴而无大中之位既貴而无位以居于
　尊高則安得天下之民也賢人在下位而无輔者今
　既亢極則賢雖在下位而亦不輔佐矣夫如是則動
　静之間皆有悔也
潛龍勿用下也見龍在田時舎也終日乾乾行事也或
躍在淵自試也飛龍在天上治也亢龍有悔窮之災也
乾元用九天下治也
　義曰此以下至天下治也文言之第三節全以人事
　明其義也濳龍勿用下也者言聖人有龍徳在於潛
　隠之時故聖人戒其勿用此為徳者以其功不及物
　居无位之地而處于卑下也見龍在田時舎也者舎
　棄舎也若仲尼有聖人之徳而无其位當衰周之時
　皇皇汲汲而不得見于世是為時之所棄舎也夫既
　為時棄舎然而前又言徳施普也及天下文明者何
　也前盖以聖人之徳言之也此所謂時舎者以位言
　之也終日乾乾行事也者言九三居人臣之極位有
　奉上率下之責至難至重故終日之間乾乾不息以
　行當位之事也或躍在淵自試也者言九四已離下
　卦而居上卦之下逼近至尊慮有僭上之嫌故疑之
　而或騰躍以試己之才徳副天下之望也飛龍在天
　上治也者言聖人有龍徳而居天位以興天下之治
　也亢龍有悔窮之災也者言聖人當過亢之年其精
　力耗倦若不求所代以終其位則必有窮極之災也
　乾元用九天下治也者言乾以一元之氣自濳至飛
　終始本末能用陽剛之徳以生成萬物在聖人則有
　剛明之道以一己不能盡天下之治固在左右前後
　大臣小臣皆能用剛正之君子然後得天下治矣
濳龍勿用陽氣濳藏見龍在田天下文明終日乾乾與
時偕行或躍在淵乾道乃革飛龍在天乃位乎天徳亢
龍有悔與時偕極乾元用九乃見天則
　義曰此以下文言之第四節全以天氣明其義也陽
　氣濳藏者言建子之月陽氣濳施於地下而藏遁之
　時也天下文明者言天氣發見於地上使勾萌皆達
　枯槁畢榮故高下洪纎皆流形品使天下之物有文
　章而光明也與時偕行者言建寅之月三陽並用之
　時其卦成泰故君子終日之間乾乾不已與天時相
　契而行也乾道乃革者言九四離下卦之上而入上
　卦之下故其道有所變革也乃位乎天徳者言天者
　積諸陽氣而成今九五之爻以剛陽之徳居至尊之
　地是位本乎天位者也與時偕極者言四月之間陽
　氣盛極如聖人當耄期之年是與時偕極也乃見天
　則者言乾元能用剛陽之徳乃顯天之法則也
乾元者始而亨者也利貞者性情也乾始能以美利利
天下不言所利大矣哉大哉乾乎剛健中正純粹精也
六爻發揮旁通情也時乘六龍以御天也雲行雨施天
下平也
　義曰此以下文言之第五節又重釋乾之四徳也乾
　元者始而亨者也者元始也亨通也言乾以一元之
　氣始生萬物萬物皆資始于一元然後得其亨通故
　於春則芽者萌者盡達至夏則繁盛是乾以一元之
　氣始生于物而物得其亨通也利貞者性情也者言
　萬物既生而繁盛則必漸成之故利於秋貞於冬當
　秋之時則萬物和漸而成至於冬則幹了而无不獲
　其正性言之人事則聖人能生成天下民物使皆獲
　其利而不失其正者葢能性其情也何則葢性者天
　生之質仁義禮智信五常之道无不備具故禀之為
　正性喜怒哀樂愛惡欲七者之來皆由物誘於外則
　情見於内故流之為邪情唯聖人則能使萬物得其
　利而不失其正者是能性其情不使外物遷之也然
　則聖人之情固有也所以不為之邪者但能以正性
　制之耳不私于己而與天下同也聖人莫不有喜之
　情若夫舉賢賞善興利于天下是與天下同其喜也
　聖人莫不有怒之情若夫大姦大惡反道敗徳者從
　而誅之是與天下同其怒也聖人莫不有哀之情若
　夫鰥寡孤獨則拯恤之凶荒札厲則賙貸之是與天
　下同其哀也聖人莫不有樂之情若夫人情欲夀則
　生而不傷人情欲安則扶而不危若此之類是與天
　下同其樂也是皆聖人有其情則制之以正性故發
　於外則為中和之教而天下得其利也小人則反是
　故以情而亂其性以至流惡之深則一身不保况欲
　天下之利正乎乾始能以美利利天下不言所利大
　矣哉者此又嘆美乾之徳言乾始以一元而生成美
　利于天下于卦不言所利者誠由至廣至大无有限
　極故不可以所利言之也然則易卦有具四徳者七
　其餘皆言所利若坤言利牝馬之貞屯言利建侯之
　類是也葢有所係然耳獨乾徳至大故不可言所利
　也其曰大哉乾乎剛健中正純粹精也者此言乾之
　徳至大而不可窮測也以其剛健運行晝夜之間凡
　行九十餘萬里而无毫釐之過與不及至於春夏以
　生秋冬以成自古逮今未嘗違悖是其至健而不失
　中正也所以然者葢以至純至粹精健而不雜故也
　六爻發揮旁通情也者言乾之六爻或濳或見或躍
　或飛而跡皆不同故發越揮散則可以見聖人出處
　進退之情也時乘六龍以御天也者已解在彖雲行
　雨施天下平也者言乾以一元之氣布而為雲散而
　為雨以生成天下而无不均也
君子以成徳為行日可見之行也潛之為言也隠而未
見行而未成是以君子弗用也
　義曰自此至其唯聖人乎文言之第六節也此一節
　復釋潛龍之言故先發上二句以明不可用潛龍為
　徳也言君子之人得其天性之全故五常之道亦必
　博學審問然後修成其徳為常行之行而發之於天
　下使天下之人日見其所行此謂君子之常道也潛
　之為言也隐而未見行而未成是以君子弗用也者
　夫君子之人既以成徳為行為心則不可專務隠晦
　今之潛則是以聖人之資性反在于潛遁未見之時
　也行而未成者言既有聖人之性則必學之問之修
　成其道而為行於己然後用之於外則可以成聖人
　之全徳今止以潛遁為心則是有聖人之資質而不
　學不問亦終不能成行于已是與不聖同矣故聖人
　于此戒之言是以君子弗用此潛龍為徳也
君子學以聚之問以辨之寛以居之仁以行之易曰見
龍在田利見大人君徳也
　義曰此釋九二爻辭也言君子之人禀天之全性發
　見于世而能執中庸之道者也何哉盖聖人雖得天
　生善性之全亦須廣博其學以精其徳審問以辨其
　疑而又寛裕居其時以畜聚其事業而志于逺大是
　以執其中庸而不有妄動以至推仁義以愛人示恩
　信以撫物其徳業恢廣无所不至使天下之賢智者
　可以俯就天下之愚不肖者可以企及此皆由博學
　審問寛居仁行之然也是故庸人之情苟一善得于
　已則必悻悻然耻于下問而又躁妄以求其進所居
　失其寛所行失其仁是故業不能成於逺大而終為
　淺丈夫矣故聖人又于此歎美九二之徳言其見龍
　在田以其有人君之徳而无人君之位耳
九三重剛而不中上不在天下不在田故乾乾因其時
而惕雖危无咎矣
　義曰此又釋九三之爻葢此一卦上下皆乾是重剛
　也三四介重剛之間下已過于二上不及于五故皆
　曰重剛而不中也上不在天非九五之君也下不在
　田非九二之臣也正當大臣之位上有一人之奉下
　有百官萬民之責故乾乾因其時而惕懼不敢遑安
　如此則雖在危地亦可无咎
九四重剛而不中上不在天下不在田中不在人故或
之或之者疑之也故无咎
　義曰此又釋九四之爻乾之六爻上二爻為天下二
　爻為地中二爻為人備三才也此九四一爻上不在
　天下不在田中不在人是中不在人臣而正得儲君
　之位既為儲貳則進退上下皆有疑惑故所進而上
　者修徳也所退而下者守位也夫如是故无咎矣
夫大人者與天地合其徳與日月合其明與四時合其
序與鬼神合其吉凶先天而天弗違後天而奉天時天
且弗違而况于人乎况于鬼神乎
　義曰此又釋九五之爻大人者大才大徳之人也夫
　天高而覆地厚而載故其徳曰生聖人亦能以仁愛
　生成於物故與天地合徳日月至明故无幽无隠皆
　燭之而聖人亦能同其明天以春夏秋冬而生成肅
　殺聖人亦能以仁義刑政化天下故與四時合其序
　鬼神之為道善者福之淫者禍之聖人則賞善罰惡
　是與鬼神合其吉凶先于天時而行事則天弗違之
　是天合大人也後於天時而行事則奉順於天時是
　大人合天也以天之至大而聖人合之况于人與鬼
　神乎
亢之為言也知進而不知退知存而不知亡知得而不
知喪其唯聖人乎知進退存亡而不失其正者其唯聖
人乎
　義曰此又釋上九之爻亢之為言但知進而不知退
　知存而不知亡知得而不知喪如此之類皆聖人之
　所不為是亢而招悔者也唯聖人為能知進而不忘
　退知存而不忘亡知得而不忘喪故于衰耗之年則
　求所代而終之堯舜禹是也上一句其唯聖人乎于
　義不安當為羨文
　　　坤
䷁(坤下/坤上)坤
　義曰此伏羲所畫文王所重純隂之卦也上下六爻
　皆隂以象地積諸隂氣而成也坤者順也言坤柔順
　之徳上承于天以生成萬物猶臣以柔順之徳上奉
　于君以生成萬民也
元亨利牝馬之貞君子有攸往先迷後得主利西南得
朋東北喪朋安貞吉
　義曰此一節是文王所作卦下之彖辭也凡坤之四
　徳與乾之四徳同也但乾以剛健之徳資始萬物坤
　以柔順之徳資生其形也其言利牝馬之貞者盖乾
　體至大全用剛徳故于乾卦之下直言元亨利貞而
　不言所利也今坤主臣道故言利牝馬之貞者盖馬
　取其服乘有善行之才而又牝馬順之至也以言地
　之為道能順承天之氣以生成萬物无有休息若人
　臣順承于君而能宣君之令行君之事皆不失其正
　道故言利牝馬之貞也君子有攸往者夫坤體之利
　唯至順至正然後不失其常道人臣之分亦當執其
　正而濟之以順若順而不正則失于諂媚若正而不
　順則失于悍愎而有先君之事是故惟君子有全徳
　乃能循此道始終不失其分以此而往无所不利故
　曰君子有攸往也先迷後得主利者夫乾者天道坤
　者地道言之人事則乾為君為父為夫坤為臣為子
　為婦言其分則君倡而臣和父作而子述夫行而婦
　從若臣先君而倡子先父而作婦先夫而行則是亂
　常道也若能處其後而順行其事不為事先則得其
　主守而不失為臣為子為婦之道也西南得朋者西
　南致養之地隂之位也今坤本隂以隂之隂是得其
　朋類而行若君子未仕之時必得明師賢友以相切
　磋盖聖賢事業尤甚淵博獨學則不能成獨見則不
　能明固須資于朋類而後有所至也故伐木詩曰自
　天子至庶人未有不須友以成也是言人必得朋類
　而事業可成也東北喪朋者西南為隂位東北為陽
　位今離西南而反之東北是以隂之陽喪失其朋類
　如君子之人與師友講成道徳及其業已就其性已
　明務行其道而薦身於朝廷之間以求致君澤民之
　事是喪失其朋類者也安貞吉者言地體安静而永
　守其正若天氣降於地地則承而發生是不妄有所
　發也如臣之輔君當常守安静貞正之徳待君倡然
　後和之是亦不妄有所動故得獲其吉也
彖曰至哉坤元萬物資生乃順承天坤厚載物徳合无
疆含𢎞光大品物咸亨牝馬地類行地无疆柔順利貞
君子攸行先迷失道後順得常西南得朋乃與類行東
北喪朋乃終有慶安貞之吉應地无疆
　義曰此以下先聖釋文王彖辭之辭至哉坤元萬物
　資生乃順承天此三句釋坤元之徳也故先嘆美之
　言至哉者盖坤主承天之氣而生萬物之形必有所
　至也萬物資生者言一元之氣降于地為萬物之始
　也承一元之氣以生萬物之形是天下萬品之物莫
　不資取於坤元而生其形質也乃順承天者蓋地得
　天之降氣然後順從而發生萬物也坤厚載物徳合
　无疆此二句釋坤之自然之徳也坤厚載物者言地
　道博厚于天下之物高下洪纎无不持載无不包容
　也徳合无疆者言地者形之名坤者地之用是地之
　形則至廣至大而無疆畔若其徳則持載生育萬物
　大无不周逺无不及是坤之徳亦合地形之无疆也
　含𢎞光大品物咸亨者此釋亨之徳也含包也𢎞厚
　也光明也大盛也謂之含者言坤之為體无所不包
　无所不周謂之𢎞者言博厚而无所不載謂之光者
　言萬物由地而生皆得亨通而光明謂之大者言其
　體至廣至大謂坤之有此四徳然後萬物繁植得其
　亨通也牝馬地類行地无疆者此釋利牝馬之貞言
　地之為道生成萬物无有休息馬為人所服乘亦能
　行之不息是為地之倫類而行之无疆也柔順利貞
　君子攸行者此釋君子有攸往之義言君子之人能
　柔和謙順以盡其為臣之節而又不失其正是所往
　无不獲其利也先迷失道後順得常者此釋先迷後
　得主利之義言為人子為人臣為人婦其為道必須
　待倡而後和行而後隨若首先而行則迷惑錯亂而
　失其道若所行居人之後而順承其上乃得君子之
　常道也西南得朋乃與類行者已釋在前東北喪朋
　乃終有慶者此言君子已仕進用朝廷上以致君下
　以澤民以施已之素藴是終獲其美慶之道也安貞
　之吉應地无疆者此言坤之所以安静守正而得吉
　者蓋由承天之氣以發育萬物无所不得其生是其
　徳之无疆也君子之人上承於君亦當安然守至正
　之徳而不為事始不為物先待君令而後行此其所
　以獲吉也是其徳應地无疆也
象曰地勢坤君子以厚徳載物
　義曰此先聖大象之辭言地之形體固本柔順柔順
　者地之勢也故能生成萬物之形質也君子以厚徳
　載物者言君子之人法地之道以寛厚其徳使其器
　業廣大𢎞博无所不容以載萬物使萬物无不得其
　所皆如地之容載也
初六履霜堅氷至象曰履霜堅氷隂始凝也馴致其道
至堅氷也
　義曰言履霜者隂氣始凝結之時也堅氷者隂氣極
　盛之時也夫坤之六爻皆隂而初六居其最下是隂
　氣始凝之時也大凡隂之為氣至柔至微不可得而
　見故自建午之月則一隂之氣始萌於地下以至于
　秋人但見其物之衰剥時之愴慘且不知其隂之所
　由來然于履霜之時則是其迹已見故可以推測其
　必至于堅氷也以人事言之則人君御臣之法此其
　始也夫人之深情厚意不易外測故大姦若忠是也
　然為臣而佐君必有行事之迹於其始善善惡惡可
　得而度之故在人君早見之也見其人臣之間始有
　能竭節報効則知終必有黄裳之吉乃任而用之使
　之由小官至于大官則為國家之福若姦邪小人其
　有諂佞之状一露則知積日累乆必至於龍戰之時
　故當早辨而黜退之則其惡不能萌漸也若使至于
　大位以僭竊侵陵則惡亦不易解矣是由履霜之積
　積而不已終至堅氷是冝辨之在始也象曰履霜堅
　氷隂始凝也者言隂之至于履霜是隂氣始凝之時
　也堅氷二字當為羨文盖下文已有至堅氷也馴至
　其道至堅氷也者盖馴者馴狎之義謂臣之積惡有
　漸乆而不已則至大患也
六二直方大不習无不利象曰六二之動直以方也不
習无不利地道光也
　義曰直正也待夫陽之至然後發而生成萬物是其
　體安静守正而不為物之先也方義也義冝也言生
　物无私使各得其宜也大者言地體至大无所不包
　无所不容也不習无不利者言坤有三徳自然而物
　生故不待修習而後能以人事言之則君子之人其
　徳素藴其行素著聖賢之事業已習之于始至此用
　之朝廷之上隨時而行之且非臨事而乃營習故无
　所不利是以孟子四十不動心者此也於卦則二為
　地之上是萬物發生之時也故三徳之備地道之美
　盡於此矣象曰六二之動直以方也不習无不利地
　道光也者言六二以直方大之三徳發動而生物无
　不得其冝盖以自然之質不勞而生不為而成光大
　之至也
六三含章可貞或從王事无成有終象曰含章可貞以
時發也或從王事知光大也
　義曰含畜也章美也貞正也言六三陽位今以隂居
　之是能執謙不敢為事之倡始故内畜聖賢之事章
　美之道待君之所令及謀議之所至則從而發其章
　美之道以進于君如此是得臣子之正或從王事无
　成有終者言六三之君子執臣子之分不敢先倡待
　君有命然後從而行之既行之又歸美于君而不敢
　居其成功但竭節盡忠而終于為臣之分也象曰含
　章可貞以時發也者言人臣含畜章美之道若謀議
　未及而先發之非其時而宣行之使天下之人但知
　臣之所為而不知君之所命則失所以為臣之分也
　今含畜章美俟可發而發之然後功成于己即歸之
　于君而不失臣子之分也或從王事知光大也者此
　言君子待君之命而從之則是君子之智益光明而
　盛大也
六四括囊无咎无譽象曰括囊无咎愼不害也
　義曰括結也囊所以盛物也坤是隂卦六四本隂位
　又以隂居之則是隂陽之道不交而君臣之間不相
　接也然六四既當此否塞之時則必括結其囊藏其
　徳卷而懐之以待其時无咎者言六四有聖賢之才
　若非時而進則為小人所害今既能韜光晦迹故得
　无咎也无譽者言六四既括結其囊所以歛其才徳
　則天下之美譽何由而至哉故曰无咎无譽也象曰
　括囊无咎慎不害也者言六四當君臣不交之時而
　能慎宻而不出則小人雖有殘賊之心而欲害之必
　不能及也
六五黄裳元吉象曰黄裳元吉文在中也
　義曰黄者中之色裳者下之飾盖衣譬其君裳喻其
　臣以六五居上卦之中而當公卿之位是能執中道
　施美利而暢於四方故獲元大之吉也象曰黄裳元
　吉文在中也者大凡五色備具謂之文今六五能居
　中而施其美利自内及外自朝廷及天下是得黄中
　之色而可以見四方之色也
上六龍戰于野其血𤣥黄象曰龍戰于野其道窮也
　義曰龍者陽之氣戰者戰敵之稱野者非龍之所處
　言隂之為物至微至柔積而不已至于彰著必成堅
　氷盖自履霜若能積其善杜其惡及其終則有黄裳
　之大吉若不能杜其惡以至害于而家凶于而國終
　有龍戰之災也夫姦臣賊子之為心其禍亂之萌包
　蔵之乆至此既不可遽滅之則必有賢明之君起而
　誅討之然而以陽來勝隂不无相傷故血𤣥黄也𤣥
　者天之色黄者地之色言上下相傷之甚也象曰龍
　戰于野其道窮也者言自細惡而不辨至于盛大以
　及于戰是其道之窮極也
用六利永貞象曰用六永貞以大終也
　義曰此言六者隂之位自初至終皆有柔順之徳故
　曰用六然既柔順而不守其正則為邪為惡故純用
　柔順則利在永長守其貞正則不失臣子之道也象
　曰用六永貞以大終也者言既能用其柔順又能永
　守貞正之道則是臣子能以大義而終也
文言曰坤至柔而動也剛至静而徳方後得主而有常
含萬物而化光坤道其順乎承天而時行
　義曰此以下仲尼之文言釋坤之徳也坤至柔而動
　也剛者言坤之體用至柔得天之降氣然後生成萬
　物之形質无不持載是其動則至剛也至静而徳方
　者言地體凝静不妄有所動待天之降氣然後始發
　生萬物若天氣不降于下則凝結安静而其徳至方
　至正不妄有所發也後得主而有常者此釋文王之
　彖辭也凡為人臣之道必待君倡而後和君令而後
　從不敢居事之先則得所守而不失臣子之常也含
　萬物而化光者此釋含𢎞光大之義言地之道含養
　萬物其徳𢎞厚而光大也坤道其順乎承天而時行
　者此仲尼嘆美坤卦之辭言坤道至柔至順承天之
　道順時而行之若春則生秋則成是也以人事言之
　若臣奉君之命以時而行之皆无不得其宜也
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辨之
不早辨也易曰履霜堅氷至盖言順也
　義曰此釋初六之爻辭也積善之家必有餘慶此釋
　履霜之義因先發此文言君子之人不以小善為无
　益而不為故積日累乆至于大善延及于乃子乃孫
　皆獲慶善之餘也故中庸曰舜其大孝也與徳為聖
　人尊為天子富有四海之内宗廟饗之子孫保之故
　大徳必得其位必得其禄必得其名必得其夀其言
　大舜自匹夫有一小善未嘗捨去以至積為大善而
　終享聖人之位流慶于後此積善之慶也積不善之
　家必有餘殃者夫小人以小惡為无傷而弗去故積
　小惡以至大惡累小罪以及大罪而終有殃禍加之
　于身以至乃子乃孫皆受餘殃也臣弑其君子弑其
　父非一朝一夕之故其所由來者漸矣由辨之不早
　辨也者言君素寵其臣父素寵其子寵而不已耳目
　之所狎習荏成凶惡以至包蔵禍賊之心非在弑君
　之朝弑父之夕驟使然也盖由積乆漸漬而成其凶
　災也如此由君之不早辨其臣父之不早辨其子故也
　易曰履霜堅氷至盖言順也者此先聖因履霜之戒
　故引上文以結盖言順者是言履霜而至堅氷由順
　而積至之也
直其正也方其義也君子敬以直内義以方外敬義立
而徳不孤直方大不習无不利則不疑其所行也
　義曰此釋六二之爻辭也直其正也者言地之為道
　不為妄動必待天氣至而後發之故其徳无有不正
　也方其義也者義冝也言地之為徳四時之間生育
　萬物終始皆得其冝也君子敬以直内者凡人有忿
　怒之氣皆出于心之不敬故君子之人既執直于内
　則必濟之以恭敬也以之事君而能恭敬其顔色内
　有執直不回之心則反覆之間皆合于道也義以方
　外者夫君子外有廉隅方正而立則邪不能入然而
　所行又能合其宜則于事无不通濟也夫直而不敬
　則傷于訐方正而不得其冝則傷于愎故君子直則
　必敬于内方則必合于外也敬義立而徳不孤者言
　君子之人内直以敬外方以義則其徳不孤也何則
　盖君子既以敬義接于人則人亦以敬義反于已是
　不孤也直方大不習无不利則不疑其所行也者夫
　直而不邪正而謙恭義則與物无競方則凝重不躁
　如此既不假營習而无所不利則不須疑慮其所行
　而皆中于道也故曰不疑其所行也
隂雖有美含之以從王事弗敢成也地道也妻道也臣
道也地道无成而代有終也
　義曰此釋六三之爻辭也言為臣之道當内含章美
　之徳以待君議論之所及詢謀之所至然後發已之
　素藴以贊行君之事業輔成君之教化及其有所成
　功則歸美其君而不敢自居其成功此所以盡為臣
　為子之分故曰隂雖有美含之以從王事弗敢成也
　地道也妻道也臣道也者此先聖釋地之道因舉大
　綱而言之盖凡為子當奉于父為弟當事于兄卑者
　當事于尊之類皆下奉上之道也地道无成而代有
　終也者言地之為徳必待天之氣至然後發之以賛
　成天之生育之徳是得其地道大終之義也
天地變化草木蕃天地閉賢人隠易曰括囊无咎无譽
蓋言謹也
　義曰此釋六四之爻辭也天地變化若陽下交隂隂
　上交陽隂陽交通故能生成萬物而草木品類皆得
　蕃昌猶如君臣之道交接則天下得其安也故曰天
　地變化草木蕃也天地閉賢人隠者言天地不交隂
　陽不通則草木枯槁而萬物衰滅猶君不交于臣臣
　不交于君君臣道塞則賢者退隠也盖坤為隂卦四
　本隂位又以隂居之是天地閉塞隂陽不交之時是
　猶君不交于臣而賢者退而自處也若於此不能退
　則為小人之害也易曰括囊无咎无譽盖言謹也者
　言賢者當此之時既能括結其囊而自處是能謹慎
　而避害也
君子黄中通理正位居體美在其中而暢于四支發于
事業美之至也
　義曰此釋六五之爻辭也黄者中之色居其中則通
　于四方之理言其黄則極于四方之色今六五之君
　子有此黄中之徳故能通天下之物理也正位居體
　者言六五位極公相是得其正也而又執柔順之道
　以全臣子之節是居其體也美在其中而暢于四支
　發于事業美之至也者言六五正居公相之位内總
　百揆外統九州牧伯而又作樂以興天下之和制禮
　以正天下之序施刑以懲天下之惡為政以正天下
　之治是皆内含章美之道以通暢于四支開發天下
　之事業如此是文明章美之極至者也
隂疑于陽必戰為其嫌于无陽也故稱龍焉猶未離其
類也故稱血焉夫𤣥黄者天地之雜也天𤣥而地黄
　義曰此釋上六之爻辭也言其疑者盖其始不杜凶
　惡之漸以至于極盛則疑忌之心生而僭竊禍亂之
　事作以至見侵于陽而陽與之戰也為其嫌于无陽
　也故稱龍焉者此坤六爻皆隂故无陽龍陽也此稱
　之者盖言隂至于此既已極盛則是至于建子之月
　必有一陽之生以消退羣隂使之不能有為也猶如
　亂臣賊子為惡已甚則必有剛明之君子與之戰而
　滅之也此盖聖人不容隂之過盛故稱龍以存戒也
　猶未離其類也故稱血焉者言陽微隂盛以至相敵
　然而隂雖至極猶不能離其隂類故雖見敵于陽但
　稱血也猶臣雖盛極見侵于君猶不能離臣之分也
　夫𤣥黄者天地之雜也天𤣥而地黄者𤣥天之色黄
　地之色以其上下相敵必有相傷故𤣥黄之色錯雜
　于其間然隂雖至盛終不能勝于陽猶臣之道惡雖
　至盛亦終不能有其成也此皆聖人存戒于人君言
　于履霜之時則必察其臣之所為而進退之故至此
　可无龍戰之事也
　
　
　
　
　
　
　周易口義卷一
欽定四庫全書
　周易口義卷二　　　　　宋　胡瑗　撰
上經
　　　屯
䷂(震下/坎上)屯元亨利貞勿用有攸往利建侯
　義曰此文王所作之卦名也文王既定乾坤二卦于
　前以明天地之道又以震坎二象畫為六位以次于
　後名之曰屯屯者屯難之名天地始交而生物之時
　也夫天地氣交而生萬物萬物始生必至艱而多難由
　艱難而後生成盈天地之間亦猶君臣之道始交將以
　共定天下亦必先艱難而後至于昌盛如湯之于伊尹
　文武之于吕望其始交時皆有四方之多虞然後卒能
　共治天下是皆先艱而後通也然萬物始生多難何以
　見之試以草木言之當勾萌甲拆之時其體弱而未成
　日曝之則槁必雨以潤之雨乆反害是始生多難可知
　也君臣倡治豈无難哉然屯有二義一為屯難剛柔始
　交而難生是也二為盈序卦云有天地然後萬物生焉
　盈天地之間者惟萬物故受之以屯屯者盈也是為二
　義以人事言之自古聖賢未有不由險難成名若文王
　囚羑里周公攝政有管蔡之流言仲尼厄于陳畏于匡
　㧞樹于宋削跡于魯孟軻有臧倉之困齊梁之君以為
　迂濶是皆出于險難而後能興事業于當時或垂名
　教于後世是以君子之人將欲立功立事不可以時屯
　而不往世難而不行雖小人之譖毁傾險安損君子之
　道哉且君子之道獨立不懼而行若終屯而不行乃生
　靈之不幸耳小人何能掩我哉唯君子能徧歴險阻艱
　難然後可以成名此聖人明卦之深教也元亨利貞者
　此屯之四徳亦天地之四徳也注疏以為劣于乾非也
　盖隂陽之始交必有屯難萬物由屯難而後生如春
　之時則勾萌畢達元之徳也夏之時則物生而大通
　亨之徳也秋之時漸而成之利之徳也既生既通既
　成而又于冬幹了之貞之徳也是屯之四徳亦乾坤之
　四徳也以人事言之則君臣始交而定難難定而後
　仁徳著故揚子曰亂不極則徳不形是其拯天下之
　大危解天下之倒懸出民于塗炭由于難而後仁著
　也此元之徳也天下既定必得禮以總制之使君臣
　父子兄弟夫婦尊卑上下之分不相錯亂此亨之徳
　也天下既定人倫既序然後保合太和而各得其宜
　一歸于貞此利貞之徳也勿用有攸往者此以下專
　以人事言之屯難之世天下未定萬民未安不可重
　為煩擾之事往而撓之若復往而撓之是益屯也必
　在省其刑罰措其甲兵輕其徭役薄其稅斂以安息
　之可也利建侯者夫天下始定民方息肩于困難一
　人不能獨治政教不能徧及必建侯分守使之行上
　之號令布上之徳教以各治一國之民則幽僻逺陋
　之地无不被其澤故屯難可以寧生民可以定也
彖曰屯剛柔始交而難生動乎險中大亨貞雷雨之動
滿盈天造草昧冝建侯而不寧
　義曰此以下先聖釋文王彖辭之辭也言謂之屯者
　是天地剛柔二氣始交萬物始生則必有其難也若
　君臣始交萬物始定則亦必有難也動乎險中大亨
　貞者此以上下二體言之也震為動而下坎為險而
　上是動于險中也屯之初動而不已故得大通言聖
　人創業初在險難而教化未濟故于此動乎險中而
　不已則出乎險中而施元亨利貞之四徳以濟天下
　之民也大亨貞者釋四徳也不言利者盖聖人于乾
　坤二卦既備言四徳故于諸卦有四徳者皆略而不
　舉也雷雨之動滿盈者此聖人重釋亨貞之義也言
　屯者盈也隂陽始交則有雷雨之澤以生成萬物而
　使盈滿于天地之間若君臣始交以徳澤布于天下
　使天下之人皆被其賜而至于盈盛也天造草昧冝
　建侯而不寧者草草創也昧㝠昧也夫天之營造萬
　物於草創冥昧之時在聖人則當興制天下之事然
　教化未備人民冥昧而未通以聖人一已不能獨治
　必分建邦國之諸侯以撫綏其民是聖人于此之時
　豈得安寧而遑暇冝急急以治屯也
象曰雲雷屯君子以經綸
　義曰此先聖大象之辭也言雲而不言雨者盖雲者
　畜雨將降之時也故又有雷動于下將興雨澤以蘇
　天下之民物是天地經綸之始也故君子法此之象
　當屯難之世撥亂反正施教行化興天下之利除天
　下之害以經綸當世之務也
初九磐桓利居貞利建侯象曰雖磐桓志行正也以貴
下賤大得民也
　義曰磐桓者不進之貎言初九居屯難之初天下方
　定不可煩擾于民故磐桓然不遽而進然身雖磐桓
　而其志在經綸天下不失其正也利建侯者以其天
　下至廣不能獨治况當屯難之世生民方定必須封
　建聖賢之諸侯以康天下之難者也象曰志行正也
　者此先聖象辭言身雖不進然志在經綸天下所行
　不失其正故也以貴下賤大得民也者此言初九以
　一陽居衆隂之下是以崇貴而謙處于下屈已而就
　卑者也故身能禮下賢善而民心莫不歸之
六二屯如邅如乘馬班如匪冦婚媾女子貞不字十年
乃字象曰六二之難乘剛也十年乃字反常也
　義曰屯難也邅廻也如語辭也言六二與九五為正
　應而下乘初九之剛欲乘馬而行往應于五則以其
　難在于初故邅廻班旋而不敢進也匪冦婚媾者冦
　謂初也言六二若非初九為冦于已也則上與五為
　婚媾矣女子貞不字十年乃字者女子以隂言之未
　有所從者也盖此六二以隂居隂正也處下卦之中
　中也六二能居中得正不以初九為冦于已而下從
　之是女子能守正不變不為初之愛字者也十年乃
　字者十年乃天地之終數也數終則反常難釋則亨
　來是以中正之女至此十年難極則可以受九五之
　愛字也象曰六二之難乘剛也者言六二所以邅廻
　班旋乘馬而不敢進者盖以隂柔之質而乘初九之
　剛也十年乃字反常也者言于十年難終之後得從
　九五之應是反得常道也此爻施之人事猶君子守
　正專應不妄有所從者也
六三即鹿无虞惟入于林中君子幾不如舍往吝象曰
即鹿无虞以從禽也君子舎之往吝窮也
　義曰即就也虞虞人也以畋獵言之欲就其鹿而无
　虞人導之鹿不可得也夫六三以隂居陽本失正也
　夫人之不正則雖君子能博施者亦不愛于已矣上
　又无應若往求于五五屯其膏自與二為應必不見
　納若下求于初初又有六四之應則是以不正而妄
　動上下皆不獲其安故君子立身處世則必内畜其
　徳外㓗其行而存心于聖賢自任以天下生靈之重
　不為躁進妄動必待時之所推君子之援引以為先
　容則位可得而道可行也今以不正之質而又不畜
　其徳不㓗其行但以躁進妄動為心而又无君子之
　援是其往必无所得也故若欲就其鹿无虞人援引
　度其可否則鹿必不可得而徒入于林中而已何所
　獲哉君子幾不如舎往吝者註疏謂幾為語辭非也
　盖幾者有理而未形者也君子之人能知之先見知
　微知彰度其所然正身而動知其進退无所適而又
　无其援必不利矣則不如舍之是能豫决其可否知
　幾之君子也若不能如是而務為躁進必取其悔吝
　也象曰即鹿无虞以從禽也者凡飛走可擒獲者皆
　謂之禽故曲禮曰猩猩能言不離禽獸又書云无禽
　荒者皆可擒取之義也六三雖欲即鹿從禽然而无
　虞人以度其可否雖有鹿亦不可得也鹿即喻干禄
　財利之謂也君子舎之往吝窮也者此聖人為妄求
　躁動之戒也故繫辭云君子安其身而後動易其心
　而後語定其交而後求危以動則民不與也懼以語
　則民不應也无交而求則民不與也莫之與而傷之
　者至矣今六三居屯難而求進是危以動也非應而
　往是懼以語也以无虞而求鹿是无交而求也如此
　而往則速其悔吝困窮可知矣
六四乘馬班如求婚媾往吉无不利象曰求而往明也
　義曰此一爻誠可謂知幾之君子也然雖與初九為
　正應而二近于初疑其與初相得而隔已之路故乘
　馬班旋而不敢進也然已守正而无求于陽故待初
　九之來求于已以為婚媾然後往而應之則獲吉而
　无所不利也若君子雖懐才藴徳有聖賢之事業然
　亦不可以已而求人必待其人再三見求于已而往
　則道可行言可從也故伊尹耕于有莘之野由湯三
　聘而後往以堯舜之道覺天下之民是也象曰求而
　往明也者言六四居其正而能知其幾性修智明不
　為妄動必待人求于已然後往而應之果非君子性
　修智明其能與于此乎
九五屯其膏小貞吉大貞凶象曰屯其膏施未光也
　義曰凡為人君之道當如天之造物雲行雨施滿盈
　天下使萬物无不被其澤則可也書曰无偏无黨王
　道蕩蕩此為君者所當然也今九五據至尊之位而
　反屯難其膏澤專應在二不及于衆是但能煦煦之
　仁孑孑之義私已之親偏已之應若施之一家則可
　以澤一家若施之一國則可以澤一國若施之天下
　則无以濟是恩澤不及于廣逺使天下之人无以慰
　其望是以小貞則吉而大貞則凶也是所施膏澤不
　至光大也可知故象曰施未光也
上六乘馬班如泣血漣如象曰泣血漣如何可長也
　義曰此言上六處一卦之上最居屯難之極欲應于
　五五屯其膏而无所告也固若鰥寡孤獨失職之民
　不得其所而罹于塗炭之中无所告愬者也五既澤
　不及于已三又失其正應故乘馬班旋而不得進泣
　血相續而无所愬也象曰泣血漣如何可長也者此
　先聖之微㫖非謂上六也盖責其為君臣之道也夫
　人君者不欲一夫有失其所一物不遂其性為人臣
　者又當佐君力行之今人見赤子墜井自非親戚皆
　將匍匐而救之況為民之父母豈可使斯民有此屯
　難之事泣血漣如而无所告哉是不可使之長如此
　也是不可長者盖責其為君臣之道也此先聖之微
　㫖然自古以來獨伊尹可能當此也
　　　蒙
䷃(坎下/艮上)蒙亨匪我求童蒙童蒙求我初筮告再三瀆
瀆則不告利貞
　義曰蒙即蒙昧之稱也凡義理有未通性識有未明
　皆謂之蒙所以次于屯者按序卦云屯者物之始生
　也物生必蒙故受之以蒙又曰蒙者物之稚也言若
　人之㓜稚其心未有所知故曰䝉也蒙亨者言䝉昧
　之人其性不通其志不明必得賢明之人舉其大端
　以開發之則其心稍通通而不已遂至大通亦若民
　之生雖懵然无所知㝠然无所明必得在上賢明之
　君善教化之教化之不已則知禮義而至于大通故
　曰蒙亨也匪我求童蒙童蒙求我者我謂賢明老成
　之人也言非是賢明老成之人往求童蒙者而告之
　盖是童蒙之人其性不明其志不通思其開釋而來
　求于我我則告之亦若賢明之君非是已欲自求于
　民而治之盖其民无知不能自治思欲開發暗昧之
　心以求于已則已然後居其位明教化以導之是以
　古之聖賢在上者其處心積慮非樂居于權位好處
　于富貴盖民來求治于我我當治之亦以天之生民
　蚩蚩者衆无所知識須得聖賢之人以治之以堯舜
　居之而不為樂者是聖人之本心也初筮告再三瀆
　瀆則不告者筮所以决疑也言童蒙之人不能自明
　志有所疑來决于已則已舉其大端一理以明告之
　而蒙者必當精思其可否深慮其善惡然後可以大
　通其志若或不思不慮而其性不達以至于再于三
　求告于老成之人則其事煩而瀆亂矣既已瀆亂則
　老成之人不復告之矣故仲尼曰舉一隅不以三隅
　反則吾不復之矣故古之時有朴作教刑以至蒙昧
　之人諭之而不思告之而不慮則有鞭朴夏楚之刑
　以戒之亦如䝉昧之民求治于在位者也聖賢之人
　在上則道之以教化漸之以禮義有或不能以自通
　以至反善趨惡瀆上之化故古之時有明于五刑以
　弼五教以正之是言再三瀆亂則不復告之而有懲
　戒之刑也利貞者此言亨蒙之道當利以正也故先
　聖曰子帥以正孰敢不正言必以正道開發于人也
彖曰蒙山下有險險而止蒙蒙亨以亨行時中也匪我
求童蒙童䝉求我志應也初筮告以剛中也再三瀆瀆
則不告瀆蒙也蒙以飬正聖功也
　義曰艮為止為山坎為險為水山之下有險窒塞而
　不通則是蒙之象也夫水之性无不下導之則為江
　為海止之則為潢為汙今止而未決是其有蒙之義
　也蒙亨以亨行時中也者言䝉昧之人智性既未明
　而賢明老成之人必以一理而決之使其由稍通以
　至于大通如此是以亨通而行皆得時之中也匪我
　求童蒙童蒙求我志應也者言非賢明老成之人求
　于童蒙之人盖童蒙之人來求決于賢明老成之人
　也既來求決則賢明老成之人當告以善道是上下
　之志相為合應也再三瀆瀆則不告瀆蒙也者言蒙
　昧之人既來求决于賢明之人賢明者但開發一隅
　而告之其蒙者既得賢明之告必當思慮之自一隅
　以至于三隅然後可通也今若不思不慮以至于再
　于三而瀆問于賢明之人則賢明之人不復告之以
　其不能思慮而自瀆亂于䝉者也孔子曰學而不思
　則罔是也初筮告以剛中也者剛中謂九二也言九
　二以剛明之徳而居中是能以剛中之徳而發其蒙
　昧者也蒙以飬正聖功也者此言聖賢外能䝉晦其
　徳而内飬其至性至誠不息以育其徳是其聖賢之
　功也此正合潛龍之義始卷懐其才徳而終存心于
　天下後世怪民不知蒙晦養正之意乃退身于山林
　是豈聖賢之功乎
象曰山下出泉蒙君子以果行育徳
　義曰言泉之始發于山下未有所之則必待决導之
　然後流注而至為江為海于未決之前雖出於山之
　下而未有所適是蒙之象也君子以果行育徳者言
　君子之人則當果決其行而力學審思強問篤行使
　其性明志通又且養育其徳以修其志使其道之大
　成至于聖賢而後已然後發其所畜以教化于人也
初六發蒙利用刑人用說桎梏以往吝象曰利用刑人
以正法也
　義曰據此一爻注䟽之解以為初六在屯難之後居
　蒙昧之初不能自明而上得九二之陽以照于已遂
　發其蒙蒙昧既發則志遂明于事而无所疑可以用
　刑于人或說其罪无所不當也今則不取盖此一爻
　乃亨蒙之法也初六居蒙之初乆在蒙昧不能通明
　必得在上聖賢之君申嚴其號令設張其教化以開
　示之使得其曉悟故曰發蒙也若其性識至昧雖得
　號令教化開發之而尚不通曉于心反善趨惡犯君
　之教化則賢明之君當用刑罰以決正之故曰利用
　刑人也然又其間乆在蒙昧之時不知禮義不知教
　化過而為之以至遭桎梏之苦始曉悟而自悔則聖
　賢之君又當肆赦之書曰舊染汚俗咸與維新是也
　故曰用說桎梏也以往吝者言凡刑法者小懲而大
　戒刑一而勸百使天下之人皆遷善而逺罪是不得
　已而用之也語曰上失其道民散乆矣雖得其情則
　哀矜而勿喜也不可恃已之勢肆已之威快已之欲
　用之以往无有休已則自取悔吝也
九二包蒙吉納婦吉子克家象曰子克家剛柔接也
　義曰初六發蒙蒙之小者也上九擊蒙蒙之大者也
　而餘四爻皆隂柔之質惟此九二以剛明之徳居下
　卦之中是居得其中者也夫剛則能斷天下之事明
　則能察天下之微有剛明中正之徳則天下之賢不
　肖者皆從而歸之天下之蒙昧之人皆樂而求之而
　已能包容无所不納故曰包蒙吉納婦吉者婦所以
　助已而成治也以上下三爻皆隂柔之質故稱婦也
　然其中必有賢者能者而九二又能納之以助于已
　盖言九二居人臣之位正應于五五為至尊而以柔
　順之質專委于二荷天子之重任掌天下之繁務其
　責至重雖有剛明之徳亦不能獨當之必在廣納天
　下之賢才以相輔助然後可以成治也故云納婦吉
　也子克家者言有包蒙納婦之吉施之人子則可以
　幹父之事而克集一家之治施之人臣則可以幹君
　之命而克成天下之治也故曰子克家象曰子克家
　剛柔接也者言六五與九二為正應上以柔順而接
　于下父之慈也下以剛明而奉于上子之孝也父子
　之義相交則家道成也君臣之義相交則天下治也
　是六五之君能以柔順之道下委于九二之臣九二
　之臣能以剛明之徳上奉其六五之君是則剛柔相
　接而克成其治也
六三勿用取女見金夫不有躬无攸利象曰勿用取女
行不順也
　義曰金夫者剛陽之人也六三以隂柔而居陽位本
　不正也以不正之女不能順守婦道比近九二剛陽
　之人故起躁求之心而欲遽從之是不有其躬非清
　㓗之行故聖人戒之曰勿用取此六三不正之女也
　无攸利者言六三之女以不正之質而從于剛夫則
　必蠱其一家之事亦猶不正之臣以此道而事君必
　害其天下之治復何有所利哉象曰勿用取女行不
　順也者先聖所以言勿用取此女者以其不正之質
　而又躁求于金夫不待夫見求而自遽應之是行不
　順也
六四困蒙吝象曰困蒙之吝獨逺實也
　義曰六四以隂柔之質居蒙昧之世又處隂之位上
　既逺上九之陽下又逺九二之陽在二隂之間无陽
　以發明于已困于蒙暗不得通達故有悔吝是以自
　古聖賢未有不自擇師取友親仁善鄰以成者也故
　子貢問為仁于仲尼仲尼答曰工欲善其事必先利
　其器居是邦也事其大夫之賢者友其士之仁者夫
　賢者事之仁者友之以相訓導以相琢磨未有不成
　其道業者果能此道則雖愚必明雖弱必強則自小
　賢以至于大賢自大賢以至于聖人也故孔子又曰
　里仁為美擇不處仁焉得智言人之所居必擇仁者
　之里而處之觀其動作必中于道觀其言語必中于
　義出入游處日漸月摩雖有凶子頑弟未有不率而
　至于善者又若孟子之母三徙其居而卒使其子為
　萬世之大賢是由母能親仁善鄰之力也今六四不
　能親仁善鄰故至于困窮而有悔吝也宜矣象曰困
　蒙之吝獨逺實也者夫陽主生物故為實今六四既
　逺上下之剛陽至于困窮而有悔吝是逺于陽實故
　曰獨逺實也
六五童蒙吉象曰童蒙之吉順以巽也
　義曰六五隂柔之質而居陽位至尊之極也内有剛
　徳可以通天下之志外示柔順足以專任臣之道故
　獲童蒙之吉非六五柔順之徳无以委任九二剛明
　之臣非九二剛明之才无以當六五委任之重故此
　能專權委寄所謂勞于求賢逸于任使不勞聰明垂
　拱而自治者也象曰童蒙之吉順以巽也者以隂柔
　居至尊是順也能專任于賢而以柔接之是巽也
上九擊蒙不利為冦利禦冦象曰利用禦冦上下順也
　義曰據初九是蒙之小者故曰利用刑人凡昧于理
　者皆謂之蒙若為臣不盡臣之忠為子不盡子之孝
　為弟者當奉于兄而反為輕侮之事為兄者所以友
　于弟而反為傷虐之行為士者所以守義明先王法
　則以正流俗而反為偷薄之行為農者所以力穡務
　本而反為怠惰之事為工者所以作器用以利于人
　而反為彫巧之弊為商者所以通濟有无而反為侈
　靡之異是皆反于常理而蒙昧之小者故用刑法以
　正之今上九乃是䝉之大者若諸侯羣臣所以佐天
　子而反為叛逆之醜若夷狄所以柔服于中國而反
　為叛亂之孽罪深惡大非五刑所能制必在興師動
　衆以征伐之故曰擊蒙也不利為冦者夫兵凶器也
　戰危事也若逞其凶器肆其危事以自冦于人往必
　不利故秦之始皇漢之孝武隋之煬帝皆貪一時之
　欲恃一己之威窮兵黷武長征逺伐使天下之男死
　不得縁南畝天下之女罷不得就蠶室而勞于餽餉
　流離四郊以至老母弔其子㓜婦哭其夫怨毒之氣
　徹于骨髓愁痛之聲淪于腸胃此皆為冦不利之明
　效也言利禦冦者言征伐之事非務乎窮兵黷武盖
　在于禦難備害而已若三苗之民反道敗徳而舜征
　之葛伯有先祖之奉而不祀有千乘之富而奪人之
　餽餉湯始征之昆夷玁狁為華夏之難而文王討之
　三監叛周而周公誅之四夷交侵宣王伐之此皆利
　于禦冦之明效也象曰利用禦冦上下順也者言諸
　侯之叛逆四夷之不賔服人神之所共怒也故聖人
　選兵簡將以擊之則上下之心无不承順也中庸曰
　喜怒哀樂發而皆中節謂之和若此可謂怒中其節
　也上下安得不順承之哉
　　　需
䷄(乾下/坎上)需有孚光亨貞吉利渉大川
　義曰需訓為須須待也需所以次于䝉者按序卦云
　蒙者物之稚也物稚不可不養故受之以需需者飲
　食之道也夫需又為濡潤之義物在蒙稚必得雲雨
　以濡潤之人在蒙稚必得飲食以濡潤之以養成其
　體也謂之待者盖卦之二體乾在下必務上進既欲
　其進而又險在于上于是見險而止猶君子以險難
　在前故待時而動不妄求進是須待之義也有孚光
　亨者此指九五而言也故卦辭或統論一卦以明其
　體或因一爻以明其徳此需是九五當其義故指而
　言之以明其徳孚者由中之信也光明也亨通也夫
　九五以陽明之徳處至尊之位有由中之信以待于
　物物亦以由中之信接于己上下交相以至誠之道
　浹洽于天下其徳乃光明而亨通也故曰有孚光亨
　也貞吉者言九五以陽居陽得正者也夫既有由中
　之信接于物必須濟之以正乃獲其吉也若信而非
　正則入于邪僻故先聖云信近于義又曰子帥以正
　孰敢不正故曰貞吉然則此非止于九五人君之道
　獨當然若凡在位者能以正信之道接于下則下亦
　信之而從正也若父子之間以正信相接則不陷于
　不善朋友之間以正信相接則不陷于不義是凡為
　人者有由中之信皆當正而行之乃得吉也然既以
　正信接于人而人亦以正信歸于已以此而濟大難
　何不利之有故曰利渉大川
彖曰需須也險在前也剛健而不陷其義不困窮矣需
有孚光亨貞吉位乎天位以正中也利渉大川往有功
也
　義曰需者濡潤飲食之謂也亦謂須待之義也險在
　前也者此以二體明之坎在上為險乾在下務于上
　進而坎險在上是以待時而動不躁求妄進故曰需
　須也險在前也剛健而不陷其義不困窮矣者此言
　雖險阻在前而下之三陽皆剛明至健之人必有欲
　進之心也然而既剛且健其進又不躁不妄固不陷
　溺于險難之中而其義不至困窮矣需有孚光亨貞
　吉位乎天位以正中也者此言九五之位有剛明之
　徳居至尊之極以陽居陽是正也又在上卦之中是
　中也既内有由中之信而外得其正故得光明而亨
　通是處至尊之位而以中正者也利渉大川往有功
　也者言有光亨之徳知其可進之時然後施己之道
　又本懐乾健之性以斯而往必有成功故曰往有功
　也
象曰雲上于天需君子以飲食宴樂
　義曰坎為水為雲乾為天今坎在乾上是雲上于天
　也且雲者畜雨之具也今上于天是必反降雨澤于
　下也君子觀此需待之象以飲食養其身以宴樂寧
　其神居易以俟命待時而後動也注疏之說以飲食
　宴樂謂童蒙既發盛徳光亨无所為而但飲食宴樂
　而已觀此則是教天下以逸豫為心也非聖人之㫖
　今則不取飲食者所以養身也宴樂者所以寧神也
　是亦樂天知命居易俟時耳故君子之于飲食非謂
　肥甘其口腹也孟子曰飲食之人无有失也則口腹
　豈適為尺寸之膚哉君子之于宴樂非謂苟安其身
　也所以保其躬治其心明其性是君子樂天知命待
　天時之至也孟子曰仁義忠信樂善不倦此天爵也
　公卿大夫此人爵也古之人修其天爵而人爵從之
　今夫君子之待時也若農夫之趨于田也農者非不
　耕而可待其食也非務休逸而可待四時之有成也
　必力勤于稼穡志專于耕耨然後春生之夏長之秋
　成冬蔵之如不耕耨不播種則四時何有成哉君子
　之待時必須修其仁義忠信之徳然後可享其位伸
　其道也故曰君子以飲食宴樂
初九需于郊利用恒无咎象曰需于郊不犯難行也利
用恒无咎未失常也
　義曰郊者曠逺之地也按此卦坎在上為險乾在下
　為健夫有剛健之徳必欲上進今初九雖是剛健之
　質然而險難在前故見險而止待時而動厄窮而不
　憫樂天知命不務速進但需待其時逺難而已然所
　以于郊者郊最逺于水待之于此最逺難者也故曰
　需于郊也利用恒无咎者言居无位之地又處險難
　之下本有咎也然初九若能守其恒心不為困窮而
　易其節不以貧賤而渝其志相時之可否可進則進
　故得免其咎也象曰需于郊不犯難行也者言此初
　九能見險待時于逺郊之地是不犯冐險難而行也
　利用恒无咎未失常也者言俟時而動不犯難行者
　乃有常之君子也故中庸曰君子居易以俟命小人
　行險以徼倖言君子雖居貧賤而但守平易之心不
　妄動不躁進俟時而已小人則務險詖其行以徼恩
　倖今初九能守常不變是君子所為也
九二需于沙小有言終吉象曰需于沙衍在中也雖小
有言以吉終也
　義曰沙者近于水亦平易之地焉按六四為險難之
　初三最近之初最逺之而二居逺近之間以陽居中
　内有剛明之徳而處得其中但守平易之心需于沙
　而已小有言終吉者言九二將近于難者也夫險難
　者小人隂險之行也已以君子之道守其中正不與
　小人苟合則小人興䜛搆之言以謗于已然九二動
　以剛徳行以中道不顧流俗之毁訾雖有小人讒搆
　之言終不能為害于己故曰需于沙小有言終吉也
　象曰需于沙衍在中也雖小有言以吉終也者衍寛
　衍也言九二所以需待于沙者以中有寛衍之徳而
　居中也夫小人之言也如犬之狺狺焉吠其聲者有
　之吠其形者有之安能為君子之害故九二雖有小
　人之言將害于已然而終不能害之自獲其吉也
九三需于泥致冦至象曰需于泥災在外也自我致冦
敬慎不敗也
　義曰上卦坎為險又為水六四在隂險之初而三最
　近之夫泥之為物最近于水者也此九三去難最廹
　故曰需于泥也致冦至者六四居險難之初小人之
　行者也以小人之心毁壊正道荼毒良民讒謗君子
　者也則君子之人必在敬而逺之然九三以陽剛君
　子之徳而反不敬逺小人則己之道何以著于天下
　又以至健之質務欲上進而最廹于小人故致小人
　之為冦也然九三以陽居陽雖不及中且履正者也
　以至正之道又内謹其心外慎其事則為冦之小人
　終不能陷于己象曰需于泥災在外也者易中凡上
　卦為外下卦為内今九三雖進而至此然尚未入于
　難但廹近六四是來害己者在外也自我致冦敬慎
　不敗也者言冦之欲來皆由己之欲進而自廹之也
　然君子所行必中道所為必中節使無毫髪之差則
　小人不能窺伺而起害也今既至此則固宜恭敬謹
　慎其所為則小人終亦不能克勝也故曰敬慎不敗
　也
六四需于血出自穴象曰需于血順以聽也
　義曰血者傷之謂穴者所居之地也夫乾之為體本
　在于上今卦反在于下三陽皆欲上進復其本位六
　四以小人隂險之質居險之初而窒塞其中然下之
　三陽以至健之徳俟時而動至此皆引類而進六四
　雖始欲拒其進妨其路然覩衆賢之來其勢度己之
　力必不能退故退而避之則始獲安居如或止而不
　使之進是必致衆賢之所害自待其傷故曰需于血
　也出自穴者言若能度己之力不能禦則退其所居
　而不敢妨衆賢之進如此則庶可以免害也象曰順
　以聽也者夫小人不能與君子敵今三陽上進已必
　柔順以聽從其所命也
九五需于酒食貞吉象曰酒食貞吉以中正也
　義曰注疏之解謂需之所須須于天位何所復需需
　于酒食以宴樂而已若此則是教人以體逸為心耳
　无足為法夫自古聖帝賢王雖當平治未敢忘于喪
　亂危亡及匹夫匹婦之失所者夕思晝行以濟于天
　下安敢自懐于安逸哉盖九五以中正之徳居至尊
　之位而息于險難又以由中之信待于物則天下之
　賢者樂從之賢者既樂從之則必飬之故需于酒食
　所以待賢也亦所以養身也賢人既養則天下之賢
　皆引類而歸之身既安則可以暢仁義之道于天下
　故曰需于酒食既以酒食待天下之賢得其正則吉
　也故曰貞吉象曰以中正也者言九五居卦之中是
　以中也以陽居陽是以正也既有中正之徳于是用
　酒食以待賢所以獲吉者也
上六入于穴有不速之客三人來敬之終吉象曰不速
之客來敬之終吉雖不當位未大失也
　義曰上六居一卦之極以隂柔之質乃復入于穴以
　獲其安何則盖六四退避不敢妨羣賢之路九五又
　能用酒食以待之賢者既以仕進不見害于己故得
　入其穴以安其居也有不速之客三人來敬之終吉
　者速召也言四五既使羣賢並進而上六又執柔而
　得安居故下之三陽君子皆不期而自應不召而自來
　然既以一隂而當三陽之應則是為其主也上六固
　當執柔順恭敬盡其禮而接納之如此則終得其吉
　也象曰雖不當位未大失也者言上六既當无位之
　地而能恭敬以接納三陽之君子是能來天下之賢
　者也位雖不當而有所過失然亦不至于大也何哉
　夫納賢好善優于天下天下之至美者也有此至美
　雖有過失又何大哉
　　　訟
䷅(坎下/乾上)訟有孚窒惕中吉終凶利見大人不利渉大
川
　義曰按序卦云需者飲食之道也飲食必有訟故受
　之以訟然謂之訟者上下不和物情違戾所以致也
　有孚窒惕中吉者盖孚者由中之信人所以興訟必
　有由中之信實于己而為他人之所窒塞不得已而
　興訟盖己直而彼曲己是而彼非其間情偽利害雖
　存則必具兩造以聽斷于在位之人然雖已有信實
　而為人之窒塞亦須恐懼兢慎而不敢自安則庶幾
　免于凶禍又中道而止則可以獲吉也終凶者言能
　兢懼中道而已則可也若于訟之時必欲終成而不
　已則聽訟之人必加之以鞭朴之刑重之以流竄之
　罪如此則是凶之道也利見大人者夫争訟之所由
　興皆由情意之相違戾上下之不和同鬬訟一生姦
　偽萬状然刑獄之情至幽至隠必得大才大徳之人
　以明斷其事則情偽利害是非曲直可曉然而決矣
　何則盖大人者才識明達智慮通曉雖幽隠纎芥
　皆能察辨之故訟者往求而決之冝矣不利渉大川
　者大川謂大險大難也凡歴險渉難必須物情相協
　志氣和同則可得而濟也今訟之時是其物情違忤
　而不相得欲濟渉險難必不可得何則以剛健在上
　坎險在下用剛健而渉坎險則愈入于深淵何利之
　有
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利渉
大川入于淵也
　義曰大凡在上者剛在下者柔則不至于不和在上
　者巽在下者險亦不至于為訟今在上者既剛為下
　者又險其訟必興故曰訟上剛下險險而健訟訟有
　孚窒惕中吉剛來而得中也者此言九二之爻也以
　訟之所由興由已有信實而為人之所窒塞又兢懼
　怵惕得中而止不敢終竟其事而獲其吉是惟九二
　以剛明之徳而處得其中則能然也終凶訟不可成
　也者為訟之道雖有理而見窒于人然亦不可乆于
　其事若必欲成其事而終竟于訟則凶禍必及之也
　利見大人尚中正也者言九五之爻以剛明居中又
　處得其正獄訟之事皆可决之是善聽訟之主盖所
　尚者中正而已不利渉大川入于淵也者大川謂大
　險大難也若以訟道入于大險大難則訟愈深也故
　曰入于淵淵即川之又深者也
象曰天與水違行訟君子以作事謀始
　義曰天之運行則左旋而西水之流行則无不東流
　以天與水所行既相違悖則不相得是訟之象也君
　子之人當法此訟卦凡作一事必須謀其始而圖其
　終使爭訟之端无由而起以之居一家興一事則皆
　謀慮其初使上下和睦而絶閨門之訟以之居一國
　凡造一事必須謀度其初使人民和同而絶一國之
　訟若此之類皆于其始慎慮之則忿爭辨訟自然可
　以息也故孔子曰聽訟吾猶人也必也使无訟乎其
　獄訟之事得明賢之人聽治之而又謀之在始則刑
　可期于无刑也
初六不永所事小有言終吉象曰不永所事訟不可長
也雖小有言其辯明也
　義曰夫剛險相勝物情違戾故理有窒塞而事有侵
　犯是以成訟也今此一爻以柔順之質居下卦之初
　其性柔順不好為訟者也然應在九四九四以剛強
　而好訟來犯于己是以初六不得已而應之然訟之
　所由興在乎得理而已不可終竟其訟故曰不永所
　事小有言終吉者興訟之道若不務終其事則聽訟
　者亦必哀矜之雖然事理明辨亦須惕懼戒慎然後
　可以終得其吉今初六其性柔順不好辯訟雖小有
　忿争之言又不終竟其事故終獲吉也象曰其辯明
　也者言雖小有辯訟之言且非己好盖九四來侵于
　已其理自可明矣
九二不克訟歸而逋其邑人三百户无眚象曰不克訟
歸逋竄也自下訟上患至掇也
　義曰克者能勝之辭據彖辭言訟上剛下險則好訟
　之人也今九二以剛強之質又居坎險之中好為其
　訟而上敵于九五然九五居至尊之位而行得其正
　今九二以非理訟之是下訟于上少訟于長卑訟于
　尊賤訟于貴此而行訟何由勝故曰不克訟也歸而
　逋者九二既不克訟若不退歸而逋竄則禍必及之
　矣其邑人三百户无眚者言訟不克勝而逋逃若反
　據其強盛之國則是復有敵上之意故退避于至小
　之邑而止三百之户則可以免其災𤯝三百户即周
　禮司徒所謂通十為成成一百井三百家革車一乘
　二十人徒二十人之邑是其邑之至小者也象曰自
　下訟上患至掇也者掇拾取之謂也自外來謂之災
　自已召謂之眚此先聖因象而戒之言凡人以下而
　訟上至于逋逃盖自掇取其患害也
六三食舊徳貞厲終吉或從王事无成象曰食舊徳從
上吉也
　義曰六三以隂柔之質居坎險之終其性和同不犯
　于物然而上應于上九上九之性剛暴乃來訟于己
　巳不與之辯争故衆人莫克傾覆時君不為憎忿所
　以保全舊徳是所食爵禄不為上九之侵奪也故曰
　食舊徳貞厲者言本亦失正而又介二陽之間雖得
　食其舊徳于正道言之亦危厲也終吉者言此六三
　雖有危厲然已不好辯訟能以順從于上故終得吉
　也或從王事无成者言六三居一卦之下體柔而不
　敵上雖有訟于己而已能順之不為之辯是以終為
　在上之信任而人委之以事及其成功而且不自恃
　其力又不敢居其成但從王事守其本位本禄而已
　故獲其吉也
九四不克訟復即命渝安貞吉象曰復即命渝安貞不
失也
　義曰九四以剛暴之性與物不和好為争訟者也而
　初六為己正應己以非理訟之然初能以隂柔之質
　不與物競雖為九四見陵而自能辨明故四于此不
　能勝之也故曰不克訟也復即命渝安貞吉者即就
　也渝變也言九四以非理訟于初既不能勝則當反
　就其好而變爭訟之命故可安静守正而獲吉也然
　而九二九四皆不克訟二乃逋四乃吉何也盖二者
　以下訟上以卑訟尊于義不可是以懼而逋竄不敢
　據其强邑然後始可免咎此九四者以上訟下雖為
　不可然能反其所好變其所訟改前之非從今之是
　此所以獲吉也象曰復即命渝安貞不失也者九四
　既復即其命變其前非修其正應之道守其安貞之
　徳復何有所失也
九五訟元吉象曰訟元吉以中正也
　義曰九五以剛明之徳居至尊之位為訟之主者也
　以陽居陽故所行者正而无過與不及皆得中道而
　内有剛明之才則无所偏黨臨事果斷以此為聽訟
　之主則可察天下幽隠之情決天下寃枉之獄也然
　以居中得正又能决斷无私以此數徳故獲元大之
　吉也
上九或錫之鞶帶終朝三褫之象曰以訟受服亦不足
敬也
　義曰上九以剛陽之性居訟之極而下有六三之應
　六三又柔順而不與物争故此上九訟而能勝也乃
　有鞶帶之錫夫鞶帶者寵異之服也且上之賜必以
　禮下之受必以功此古之常道今上九以争訟忿競
　而受其寵異之服則是賜之不以禮受之不以功其
　為愧恥可知矣故于終朝之間三褫之而不能自安
　也褫云者為褫奪之褫又為恥辱之恥盖受之不當
　其分則必反覆褫奪而不自安也何哉至如有虞之
　時所賜皆以禮所受皆以功以至九官尚相遜而不
　敢當其所賜况今上九乃因争訟而受此寵異之服
　則褫不亦冝乎象曰以訟受服亦不足敬也者言凡
　授受賜予有差過其分則君子且不敢當是恐貽其
　羞辱也今上九以訟而當其厚賜何足敬尚之哉
　　　師
䷆(坎下/坤上)師貞丈人吉无咎
　義曰按序卦云訟必有衆起故受之以師師者衆也
　師貞丈人吉无咎者丈長也丈人者言能以法度長
　于人也語曰杖者出斯出矣是長之謂也夫興師動
　衆其賞罰號令必一賞罰號令既一則羣聽不惑衆
　心皆歸則天下之人合志畢慮同心戮力可以立大
　功于天下也此乃長子帥師以中行者是也若賞罰
　號令出于二三則羣聽必惑衆心无所適從而上下
　違背離心離徳則兵戰之功无由而成也故師或輿
　尸大无功者是也然師卦之中最得其正者唯九二
　而已然此一卦五隂一陽而九二獨以剛陽之徳居
　得其中為六五之委任是將之有材有徳而又有其
　權位者也如是則可以興師動衆而不失其將兵之
　道以役天下之人使皆同心戮力悅從于上而无怨
　望者也然須吉而无咎者夫兵之所動生靈之性命
　社稷之安危皆繫之若一失其機一失其道則血肉
　生靈板蕩天下其為禍不細矣故在將兵者以恩威
　兼濟而協民之心合民之力而使不失其機變不失
　其威權必致成功大吉然後可以无咎也故曰師貞
　丈人吉无咎夫所謂丈人者莊嚴之稱言必須以威
　猛剛强然後可以陳師鞠旅而役毒師衆此未盡其
　㫖何則凡用兵之道必剛柔相濟恩威相須然後可
　以戡難成功或第莊嚴其色悚其威貎夫何益哉
彖曰師衆也貞正也能以衆正可以王矣剛中而應行
險而順以此毒天下而民從之吉又何咎矣
　義曰師者衆之稱貞者正之謂故曰師衆也貞正也
　此言于丈人獲吉者盖能以法令長于人統其衆帥
　其民使天下之人皆同心戮力而歸正則其丈長之
　人如此而可以王天下矣凡言王者天下之所歸于
　己者也即湯武之兵戢亂而王是也剛中而應者此
　指九二而言也言九二以剛陽之徳而處得其中正
　上應于六五之君為六五之君所委任是以居于中
　正有將帥之才也其體剛陽剛陽則明斷有將帥之
　徳也而又為五所注意有將帥之任也故能興師動
　衆使天下之民畢從之也何哉盖將兵之道若剛而
　不中則失于暴暴必傷物明而不中則失于太察太
　察則不能容民而士不附皆失所以將兵之道也故
　此有中正之徳有剛明之才又為君之所寵任兼此
　數長故可以成必戰之功而協從于天下也行險而
　順者此據二體而言也坎為險坤為順以興師之道
　天下之至險也何哉夫兵凶器也戰危事也其征伐
　一出則安危隨之豈非至險乎然而行此危險之事
　必須順于物理協于民心然後得為師之道也以此
　毒天下而民從之吉者此言以剛中之才徳役使天
　下之民而民皆悅隨乃得其吉既得其吉何過咎之
　有故曰又何咎矣
象曰地中有水師君子以容民畜衆
　義曰坎為水坤為地以地至博厚而水行其中无所
　不容此師卦之象也君子法此師卦之象包容其民
　畜聚其衆是得為師之道也故將驅民于兵戰則必
　須以恩信而懐結之以仁義而畜養之及其臨事而
　使則人之從也雖死而不怨故曰君子以容民畜衆
初六師出以律否臧凶象曰師出以律失律凶也
　義曰師衆也律法也言行師之道役其羣衆在于事
　始未必盡從故或勇或怯或逆或順如此則冝何為
　須在將兵者必有法律以制之使進者必進退者必
　退然又不可失其威嚴盖戰鬬之事動驅民于死亡
　非如此則莫可為之統率也故初六者居卦之下為
　出師之始必當用之以道制之以威動静之間不可
　一失其法律也否臧凶者否不也臧善也言為將統
　衆于一動一止之間捨法律則不可苟不以法律則
　行伍無以齊一衆心无所適從故雖偶有一䇿能屈
　于人能勝其敵是皆一時之幸然于長乆之䇿終至
　于凶也故象所謂失律凶也
九二在師中吉无咎王三錫命象曰在師中吉承天寵
也王三錫命懐萬邦也
　義曰夫九二以剛陽居下卦之中為六五柔順之君
　之所信任是用剛而不失其威嚴居中而所行无過
　无不及而又有權有位可以出竒䇿立功立事于國
　家者也何則夫將兵統衆柔而无剛則失于怯懦而
　不能斷剛不居中則過不及皆有之既剛而中苟不
　見任于君則雖有胸中之竒萬全之䇿无所施也今
　九二於此數事皆備有之故統兵出征必立其功是
　能以中而獲吉也无咎者夫兵者國家之大事社稷
　之安危生民之性命所繫苟一失其道咎莫大焉必
　獲其吉然後可以无咎也故曰在師中吉无咎王三
　錫命者言九二既為六五之信任是其有才有徳而
　又承其權位酌行中道不失為師之義也故王者再
　三錫其命所謂三錫者一命受爵再命受服三命受
　車馬也然九二所以致其賜者盖人君以忠良難偶
　才不易得又况于不常之事而立不常之功故所以
　稠厚其賜也象曰在師中吉承天寵也者言九二以
　剛陽居中然能在師旅之間成立其功盖應于五而
　六五能信任之使己之才徳可以運籌決勝扶衛社
　稷是能上承天寵然也王三錫命懐萬邦也者此又
　言承上王再三之錫命者盖由得將之才徳備而盡
　所以用兵之道以卦體終始六爻獨此九二有剛中
　之徳為師之主上下莫不歸之是有懐萬邦之象也
六三師或輿尸凶象曰尸或輿尸大无功也
　義曰輿衆也尸主也六三居下卦之極以隂居陽失
　位不正之人也以六三當行師之時是不能專一號
　令紛揉羣聽在衆皆得以主之也以此而行則凶可
　知矣象曰大无功也者此言出軍行師其動作必以
　律進退必以法精練士卒整一行伍或天時不得或
　地利不順以至无功而敗于敵又况六三以不正之
　隂柔使號令二三而衆得主之則是大无功者也
六四師左次无咎象曰左次无咎未失常也
　義曰次止也按春秋荘二年冬公次于滑八年師次
　于郎以俟陳人蔡人是皆次者止之義也夫師必尚
　右右者隂也隂主于殺左者陽也陽主于生今六四
　不右而左次之是止而不進之義也既不進則是志
　不在于殺者也何則夫六四以隂柔之質本无剛嚴
　果斷之徳不能成戰陣之功但次止其兵而无肅殺
　之意以此而行則是量時度力不蹈于禍雖无功于
　大事止獲保全而免其凶咎而已矣象曰左次无咎
　未失常也者言六四雖不能統衆成戰陣之功而次
　止其師然亦不失其常也
六五田有禽利執言无咎長子帥師弟子輿尸貞凶象
曰長子帥師以中行也弟子輿尸使不當也
　義曰夫田野之有禽則是害苗稼固當獵取之天下
　有姦詐之人則是犯王之命固當征討之盖姦臣賊
　子雖治平之世亦不能无但在上之人即時誅之不
　可使滋蔓其牙蘖必務翦除而清其亂也是如田之
　有禽必傷害苗稼固獵而去之可也利執言无咎者
　夫兵者凶器聖王不得已而用之用之者所以誅不
　廷而討不軌也然而征討之事聖人固不當親往之
　所利者但執彼之不順之言遣將而征討之可也以
　此而行于義自得其无咎矣長子帥師者夫長子止
　言九二之爻也言九二有剛明之才中正之徳能統
　一師衆又為六五所委任故能帥其衆同心戮力以
　赴難然後獲其成功也是長子帥師之效也弟子輿
　尸貞凶者弟子止謂衆隂之爻也輿衆也尸主也夫
　統兵舉衆必使號令齊一法律中正然後能成戰陣
　之功或任以柔弱之質而復衆主其兵號令賞罸出
　于二三以至衆有離叛之心又不能成戰陣之功以
　正道則凶也
上六大君有命開國承家小人勿用象曰大君有命以
正功也小人勿用必亂邦也
　義曰夫初六者行師之始也當以法律而用之今上
　六居用師之終賞功之際是大君有賞賜之命也故
　曰大君有命開國承家者功大則開建一國以為之
　諸侯也功小則承一家以為卿大夫也小人勿用者
　夫兵家之道動以萬數故所任之人或以勇力或以
　謀智是必有小人厠于其間未必皆賢也是以成功
　之後居上者論功定賞差次其秩必審其可用不可
　用若是賢人君子運謀智而決勝者則當封之公侯
　爵之卿大夫可也盖君子雖獲大功而无矜伐之心
　雖位尊權重又无驕慢之志寵盛則益恭爵崇則愈
　謹者也若小人得一小功則希其大賞使之在高位
　必生驕慢驕慢生則覬覦之心熾是堅氷之漸所由
　來矣然則小人冝如何而置之錫之金帛厚之田宅
　可也若賞之以大位則不可也以是庶可絶覬覦而
　窒禍階也是故漢之高祖以韓彭英盧之輩而王天
　下及其賞功則封之列國授之大權然其終亦不免
　叛逆之禍而幾至于喪亂也後光武中興有天下雖
　臣有大勲大功亦但賜之金帛土田而已此誠英斷
　睿哲深謀逺慮先天下之禍亂而思之合聖人之微
　意得小人勿用之深㫖者也聖人于此切戒之言勿
　用此小人居于大位若其用之必至于亂邦也
　　　比
䷇(坤下/坎上)比吉原筮元永貞无咎不寧方來後夫凶
　義曰比者相親比之義也比吉者言所以得吉盖上
　下順從衆心和睦衆心和睦則禍害不生故由此而
　得吉也原筮元永貞无咎者原究也筮者決疑之物
　也元善之長也貞正也言人之所相親比不可不慎
　也若所比之人善則為吉為美也若所比之人惡則
　為凶為禍也故當原䆒其情性筮決其善惡必湏有
　元善之徳永長而不變守正而不回有此三徳故可
　親附之獲其吉而得无咎也苟三徳不備者未盡所
　以相親附之道也則凶咎將至焉是以君子之人居
　官則親其同僚為士則親其朋友以至閭里則親其
　賢善之人如此則皆可以獲其无咎也不寧方來者
　寧安也方將也言有此元永貞三徳之人為比之主
　則人將親比之然後獲其安也是以天下之人其有
　不安者有不得所者率將輔從于賢善之人則此相
　親比者无不獲其利而无不得其所從也後夫凶者
　言在上為比之主能使天下之人皆悅而來親比然
　天下之人既至親比其有後至而不從者則必為居
　上之人所誅戮也是終自取其凶咎也故昔夏禹會
　于塗山執玉帛者萬國獨防風恃強而後至為夏禹
　之所戮此其後夫凶之驗也
彖曰比吉也比輔也下順從也原筮元永貞无咎以剛
中也不寧方來上下應也後夫凶其道窮也
　義曰比吉者此統明比卦之義言人之所以相附近
　由其志意符契而无所相違以是為比故獲其吉也
　比輔也者言人之所來比于上由其有元永貞三徳
　之人為比之主以是天下之人皆悅隨依輔之也下
　順從也者言此比之卦惟九五一爻以剛陽之徳而
　居尊位為比之主使下之衆隂皆來親附而順從是
　盖居上者有徳以率服之然也原筮元永貞无咎以
　剛中也者言九五所以為天下之人來比附而无咎
　者盖其以剛陽之徳居上卦之中故也不寧方來上
　下應也者言九五以剛陽之徳居于尊位上下衆隂
　皆親附于己至于不寧之人罔不來應也後夫凶其
　道窮也者親比之時已獨後人是比道已窮其凶也
　不亦冝乎
象曰地上有水比先王以建萬國親諸侯
　義曰坤下地也坎上水也且地得水則潤澤水得地
　則安流今地上有水乃合和親比之象也先王以建
　萬國親諸侯者言比之大莫大于建國親侯是以先
　王法此象建萬國使相親附其諸侯使之和協然後
　天下四方皆可以使之親比也且諸卦言君子而此
　獨言先王者盖建國親侯莫非天子之事也故止言
　先王凡能君臨天下愛萬民通謂之君子又諸卦或
　言后者天子諸侯之通稱也
初六有孚比之无咎有孚盈缶終來有它吉象曰比之
初六有它吉也
　義曰凡親比之道貴心无係應光大其志來者見納
　則得為比之道也今初六處比卦之初以柔順之質
　而上无專應是有由中之信行親比之道自然不蹈
　于咎過者也有孚盈缶者缶即素質之器也凡親比
　之人苟无由中之信雖豐其禮盛其器以接于物終
　无有信之者今以至約之禮至儉之器也然此初六
　本有至信發之于中以接于物雖此質素之器以其
　信而盈溢之則合于親比之道所以獲吉也故左傳
　曰苟有明信澗溪沼沚之毛蘋蘩蕰藻之菜筐筥錡
　釡之器潢汙行潦之水可以羞于王公可以薦于鬼
　神夫以鬼神之尊王公之貴以此微薄之物尚可為
　薦羞盖以至誠為之本而物為之末也終來有它吉
　者盖此初六本負廣大之徳无專應之私又以其至
　信盈溢于素質之器故于終乆之道有它來比輔而
　得其吉也若西漢鄭當時待四方賢士以延時髦而
　輔己之不逮然奉養不過一盤餐而已盖本以至信
　接物當世賢士英傑莫不歸心以是盡所以比附之
　道也
六二比之自内貞吉象曰比之自内不自失也
　義曰六二止與九五相應是不若初六之廣大其道
　恢宏其志廣比于人但偏私以應于五故于卦言之
　是自内而比于上也然得其貞吉者以六二志偏專
　應苟更不以正道處之則滛邪佞媚无所不至也故
　當大正乃得吉也
六三比之匪人象曰比之匪人不亦傷乎
　義曰六三過二不得中也以隂居陽不得正也夫以
　不中不正之人當親比之世則所行皆非人之常道
　也夫以是雖有中正之人必不相輔故孔子于衛主
　顔讐由彌子之妻與子路之妻兄弟也彌子謂子路
　曰孔子主我衛卿可得也子路以告孔子曰有命孔
　子進以禮退以義得之不得曰有命是聖賢之人雖
　欲假位行道汲汲于救時然非人則不主也又若魯
　桓公以不正之人于家則殺兄于國則弑君嘗欲求
　㑹于衛至桃丘之地而衛侯以其弑逆不正之君則
　弗與之見故仲尼于春秋但書公㑹衞侯于桃丘弗
　遇是由持不正之道欲求比于人則人莫之于輔以
　人莫有與之者誠可悼也故象曰不亦傷乎是可傷
　也
六四外比之貞吉象曰外比于賢以從上也
　義曰二言比之自内者以其上係于九五一志而專
　應之是自内而比者也此六四外比之貞吉者盖初
　六有由中之信而能比天下之賢故不專于一應而
　天下之人皆比之故有它來之吉此六四既非初之
　專應必須外比于九五之賢也然以隂居隂履得其
　正九五以陽居陽亦得其正故九五之爻以一陽居
　至尊衆隂之所歸也此則徃而親比之是能外附于
　賢而不失其正道所以獲吉也
九五顯比王用三驅失前禽邑人不誡吉象曰顯比之
吉位正中也舍逆取順失前禽也邑人不誡上使中也
　義曰九五顯比者言此九五以剛明居至尊為比之
　主者也必須虚心廣志以待天下之賢以比天下之
　人故于比道光大也今反一志專應其道褊隘而私
　係于物是止能顯然明比于六二也王用三驅失前
　禽者三驅田獵之禮欲左者左欲右者右不用命者
　入吾網此三驅之禮也然用此三驅者盖從田獵之
　時禽有逆之而去者則棄而殺之其有順而來者則
　愛而活之田獵之禮常失前往之禽也今九五不能
　恢洪廣大其道而止應于二是應于己者則比之不
　應于己者則棄之是常失于不應己者也邑人不誡
　吉者言九五其志既狹但顯然明比于二是不能親
　天下之賢而賢者亦不來附于上故止于已邑之人
　不為誡令而歸附于已故得其吉也象曰顯比之吉
　位正中也者五處至尊不能廣逺其志而苐顯然比
　于六二然本不得吉此所以獲吉者盖以其居中得
　正也邑人不誡上使中也者言此比道雖不廣而能
　于己邑之間不須誡令而得吉者盖由居上者使以
　中道之故也
上六比之无首凶象曰比之无首无所終也
　義曰比言无首凶而乾言无首吉者何也盖乾之為
　道至剛至健若為事物之先必至玩威而暴物是必
　待物之來犯然後從而加之所以得吉也此親比之
　道必先往比于人如在下者比于上卑者比于尊愚
　者比于賢又原䆒其情性筮決其善惡觀其有元永
　貞三徳之人從而附之如是卑可升于尊愚可至于
　賢是必先往而比則可獲其吉也是故聖人一起天
　下之人畢來附之其有不從而逆之者則為聖人之
　所誅戮也故有後夫之凶今上六以隂柔之質居比
　卦之終是不能率先親比于賢者所以致其凶咎信
　无所終也
　
　
　
　
　
　
　
　周易口義卷二
欽定四庫全書
　周易口義卷三　　　　　宋　胡瑗　撰
上經
　　　小畜
䷈(乾下/巽上)小畜亨密雲不雨自我西郊
　義曰序卦云比必有所畜故受之以小畜是由比卦
　旣相親比則必有畜積之道也蓋此一卦是乾巽二
　體乾本剛健而居上處于下則必務于進而巽以柔
　順處上必不能止禦之也亦猶在上之邪欲已形然
　雖有順正之德必不能止畜之也故得小畜之名此
　小畜亨者以大畜之卦其畜道至盛故不言亨而此
　得亨者蓋大畜是乾下艮上以乾在下必欲上通而
　艮居上卦爲山又能止物是使在下之陽不得上進
　及夫畜極乃亨故卦下所以不言亨也若此小畜亦
　乾在下而巽在上巽以柔順之質不能拒物乾雖上
　進而不能止之故初則復自道九二則牽復至于依
　附乃能止之獨止于九三一爻而已是陽志得以上
　升故言亨也然按此一卦之迹其文王之事耶蓋文
　王當紂殘暴不道之君以己雖有其才德然紂之左
　右前後皆僉壬故終不能止之也以此知文王内文
　明外柔順而道在小畜也密雲不雨自我西郊也者
　夫隂陽交則雨澤乃施若陽氣上升而隂氣不能固
　蔽則不雨若隂氣雖能固蔽而陽氣不交亦當不雨
　猶若釜甑之氣以物覆之則蒸而爲水也夫東震北
　坎皆陽方其隂氣上交于坤位則雨矣南離西兑皆
　隂方其雲氣不能爲雨今言自我西郊是雲氣起于
　西郊之隂位必不能爲雨也以人事言之則猶君之
　邪惡已形而又有便佞之臣左右逢迎其志其間雖
　有一二賢正之人亦必不能止矣夫君欲旣行而諂
　諛以滋之臣又不能止畜則膏澤何從而下哉
彖曰小畜柔得位而上下應之曰小畜健而巽剛中而
志行乃亨密雲不雨尚往也自我西郊施未行也
　義曰柔得位而上下應之曰小畜此指六四而言也
　小畜卦有二義何者夫陽以生物其德至大隂以濟
　陽其德至小今六四以一隂柔得位體无二隂以分
　其應故上下五陽皆應之是小者能畜矣夫三陽在
　下而並進四以一隂獨當其路勢極柔弱必不能止
　禦至于進極乃始能畜是小有所畜也此二義也健
　而巽剛中而志行乃亨者此據二體而言又就釋所
　以得亨之義也夫乾以健位于下巽以順處于上乾
　健務進而巽順不能止之使其剛健巽順安然由中
　而行是于邪欲得亨耳密雲不雨自我西郊施未行
　也者已解在前
象曰風行天上小畜君子以懿文德
　義曰風者震動之氣能生物亦能成物其行于地上
　則可以助天地生成之力也今以二體言之則巽在
　乾上則是風行于天之上其功不及于物是小畜之
　象也君子當此之時知其未可以進用則懷畜仁義
　懿美文德樂天知命待時而動其志在于佐君以澤
　天下之民物而已
初九復自道何其咎吉象曰復自道其義吉也
　義曰乾體在上今居于下必務上進也此初九以剛
　健之質居乾之初勢必務進而又應在六四六四又
　以柔弱居巽始是必不能爲之制畜但聽其進而不
　拒順其性而不違此所以得復自故道而剛志得行
　安然不犯咎過而自以爲吉也象曰其義吉也者言
　復自故道而无所違拒于義理自吉也
九二牽復吉象曰牽復在中亦不自失也
　義曰九二以剛陽而務進然其應在五五雖以剛陽
　居上而體本巽順非制畜之極不能逆己之進故得
　牽連而復所以得吉者居中之故也然五本剛健雖
　不違己志然猶不若六四以柔道依違于初使其安
　然上進故此必待牽連而後得復也象曰牽復在中
　亦不自失也者言九二必待牽連而後復是不能復
　有所爲但于己不自失耳
九三輿説輻夫妻反目象曰夫妻反目不能正室也
　義曰輿車也輻車輪也乾爲陽故稱夫巽爲長女故
　稱妻言九三以剛健欲務上進上九居畜之極固止
　而不從之是故輿説其輻而不能行夫妻反目而不
　能正然按大畜之三則曰閑輿衛利有攸往而此言
　輿說輻者蓋大畜之時臣能以大正之道畜君于始
　使其邪欲之不行故畜則有厲而二則說輹九三畜
　極則通所往皆獲其利故曰閑輿衛利有攸往今小
　畜巽順居上其臣之勢微力弱不能禦君邪欲之志
　故初則復自道二則牽復至此九三方能止畜而不
　使之進故曰輿說輻夫妻反目也大凡非至聖之人
　不能无邪曲之情必左右前後皆得正人端士以大
　正之道而規戒制畜之使其思慮不入于邪言動皆
　由于正則終有天衢之亨也若夫左右前後皆以讒
　諂佞諛逢迎其惡則其間雖有一中正之臣亦必不
　能止畜之也夫正臣不能止畜則放僻邪侈无所不
　入驕奢淫佚无所不至而車輿說輻之咎夫妻反目
　之禍何以逃哉且大畜始雖不通至于九三則利有
　攸往是其爲福也甚大小畜始雖能亨通至于九三
　則有說輻反目之禍其爲患也非輕蓋制畜之道當
　在其始而聖人所以㴱戒也象曰夫妻反目不能正
　室也者言九三至放縱旣極而見畜于至正之臣以
　至不能正己之室況于他事乎則其爲禍也可知矣
六四有孚血去惕出无咎象曰有孚惕出上合志也
　義曰孚謂由中之信也血者所傷之稱也去除也惕
　懼也出散也言六四以柔順居巽之初下之三陽上
　進而已獨當其路將以拒止之而不使其進則必爲
　其所傷故當以由中之信發于至誠依附于上之二
　陽同心一志與之共止畜之則傷害可以去惕懼可
　以出散而免其凶咎也象曰有孚惕出上合志也者
　言六四所以畜于物者蓋上九當制畜之極已能一
　心合志依附于上而共畜之則能出散惕懼也此不
　言血者蓋惕懼旣散則去其傷害可知矣
九五有孚攣如富以其鄰象曰有孚攣如不獨富也
　義曰攣攀連也如語辭也鄰謂九二也此九五居小
　畜之時位雖剛明體本巽順又以由中之信攀攣于
　物故九二所以得牽復而上進也故曰有孚攣如富
　以其鄰者言九二以陽質上應于九五九五又以由
　中之信接之是不專己之富盛而分用于二也
上九旣雨旣處尚德載婦貞厲月幾望君子征凶象曰
旣雨旣處德積載也君子征凶有所疑也
　義曰夫六四以柔順不能畜物使初得復自故道至
　于九五雖以剛質處中然體本巽順故亦不能拒九
　二之進至此上九制畜既極九三雖欲務上進乃爲
　己之所禦而其志不通也故其辭曰輿說輻夫妻反
　目是也夫陽氣上進隂不能固蔽之則不爲雨澤也
　彖所謂密雲不雨是也若陽氣上升隂能固蔽之則
　蒸而爲雨今此上九是能固畜九三之進然位雖陽
　爻而體本巽順是隂陽相應而成雨澤故言旣雨也
　旣處者旣安也夫六四以柔弱之故是以惕懼而不
　敢安此上九旣爲制畜之極能固止其九三之進則
　安然而居不在惕懼也故曰旣處尚德載者言昔之
　不雨今旣雨矣昔之不安今旣安矣此皆由君子之
　人貴尚其德而行之故也婦貞厲者言此上九雖以
　陽處之然而體本柔順下應于九三是婦道也以婦
　而制畜其夫于正道言之蓋亦亢厲也月幾望者至
　隂之精也乾爲陽故爲日巽爲隂故爲月日常滿月
　多虧今至于此是巽之極而隂之盛也月至盈而言
　幾望者蓋月者臣之象也君之邪惡旣見畜于臣是
　臣德之盛也然以臣之分則不可過故當常若月之
　幾至于望則可也君子征凶者夫上九居制畜之極
　而有旣雨既處之事是時之甚盛也爲君子者若復
　更有所往不知其止則是凶咎之道此聖人存誠之
　意也象曰旣雨旣處德積載也者言所以獲既雨既
　處者由君子以仁德積之于内而行之于外以至有
　大正之道畜其剛健之進皆由久于積習然也君子
　征凶有所疑也者言至此道盛之時若復征進不已
　則必爲人之所見疑也
　　　履
䷉(兑下/乾上)履虎尾不咥人亨
　義曰按序卦云物畜然後有禮故受之以履言物旣
　有所畜聚須禮以節制之故履所以次于小畜也然
　則履者禮也夫人之情目之于色耳之于聲口之于
　味鼻之于臭四體之于安逸必得禮以節制之然後
　所爲適中動作合度而放僻之心无自入矣苟不以
　禮節制之則必驕情肆欲无所不至是其禮不可一
　失之也此卦上乾爲天爲剛是爲君爲父爲夫之道
　也下兌爲澤爲順是爲臣爲子爲婦之道也乾剛在
　上是能以尊嚴臨于下也兌説在下是能以説順奉
　于上也上下相承故得君臣父子夫婦皆有其節制
　則上下之分定而尊卑之理别天下之禮行矣履虎
　尾不咥人亨者此聖人之㴱意也虎者至威至猛之
　物也咥齧也然今履蹈其尾而不見咥齧終獲其亨
　者蓋言暴猛之物不可以犯若君子能盡禮以履之
　終亦不見其傷也何則夫以天下之尊莫尊于君生
　殺之權繫之也若爲臣者能内盡其忠外盡其禮柔
　荘肅慎以事于上則君雖有雷霆之威嚴亦將温顔
　柔色而接之矣一家之尊莫尊于父一家之喜怒繫
　焉若爲子者内盡其孝外盡其禮温柔恭順以事其
　父則父雖至嚴亦將柔順而接之矣况于下者有文
　以相接有情以相親其間縱有離間之心亦不可得
　而離間也是故君父之至嚴鈇鉞在前鞭朴在後爲
　臣子者果盡其心竭其力厚其禮以事之則終不見
　其傷害也故曰履虎尾不咥人亨
彖曰履柔履剛也說而應乎乾是以履虎尾不咥人亨
剛中正履帝位而不疚光明也
　義曰履柔履剛也者此言得履卦之名者蓋由以柔
　順之體上承于乾剛之質此所以名曰履也説而應
　乎乾是以履虎尾不咥人亨者此就二體而言之兌
　以隂柔處于下而上承剛健是由賤之事貴卑之事
　尊苟非盡悦順之禮以事之則其傷害可知矣固當
　執此道以事之則猶蹈猛摯之獸而亦不見其咥齧
　也故曰説而應乎乾是以履虎尾不咥人亨也剛中
　正履帝位而不疚光明也者此止言九五之德也體
　本剛健而又以陽處陽居中履正是其德剛明而中
　正也以此履踐至尊之位而不有疾病則其道光大
　而明顯也
象曰上天下澤履君子以辨上下定民志
　義曰乾天也兌澤也夫天本在上今居于上澤本在
　下今居于下是尊卑分定而各得其所也故君子于
　此時以人之飽食煖衣逸居而无教則近于禽獸也
　是以作爲禮制以節之教之辨别其民之上下安定
　民之心志使爲君爲父爲夫爲長凡在人之上者皆
　以恩威接于下使其爲臣爲子爲婦爲幼凡在人之
　下者皆以柔順事于上如此則上下之分定而人民
　之志固定矣
初九素履往无咎象曰素履之往獨行願也
　義曰夫禮之本本于質是故冠冕之始始于緇布之
　質衣裳之始始于韠韍之質器皿之始始于汚尊瓦
　缶之質飲啜之始始于太羮𤣥酒之質是皆禮之始
　率以質素爲本也今初九居履之初是能本于質素
　而行故曰素履也往无咎者往則踐履而行之之謂
　也言當此履之始而君子能往踐質素而行之故得
　无咎象曰獨行願也者此履卦之初能踐履質素而
　行者蓋獨行己之願也何哉其爲禮之始本起于質
　朴迨後世則尚文尚華惟君子則能不撓于衆而獨
　行此質素之願以矯正當時于淳約也
九二履道坦坦幽人貞吉象曰幽人貞吉中不自亂也
　義曰九二居下卦之中其體是兌兌者和說之謂也
　今旣履得其中又能和說則是樂其道而忘其憂踐
　其道坦坦然安于循理也幽人貞吉者幽人則樂道
　慎獨之人也凡人之爲禮貴本于中而行則得其爲
　禮之中道故周禮大司徒以六禮教萬民之中是所
　行之禮貴得其中也且凡人之爲禮有恭肅矜莊而
　過其中者有簡易惰慢而不及其中者有外能恭莊
　而内實不敬者有内能恭敬而外不整肅者有顯然
　能行中道而欺于闇室者有不欺于闇室而傲于等
　夷者是皆爲禮失其本而不得其中故唯此樂道慎
　獨之人能行之是于正道而得其吉者也
六三眇能視跛能履履虎尾咥人凶武人爲于大君象
曰眇能視不足以有明也跛能履不足以與行也咥人
之凶位不當也武人爲于大君志剛也
　義曰六三位過九二不中也以隂履陽不正也過中
　失正則所行之禮皆不知其本始而不能免其憂逃
　其凶也喩如眇者之能視亦不足明其中道跛者之
　能履亦不足行其正道以隂而乘剛是踐履其虎之
　尾而見咥者也且以隂而履剛其志本暴猶若强暴
　之人爲于大君視所行所爲皆不中不正而至凶禍者
　也
九四履虎尾愬愬終吉象曰愬愬終吉志行也
　義曰愬愬驚懼之貌也九四處上卦之初履六三之
　上而六三以隂居陽其志尚剛武今九四乘之是履
　虎尾也旣履此剛暴之上爲九四者固當愬愬恐懼
　則終得其吉也何則四本隂位今以陽而居之是本
　有謙志又近于九五之尊五以已有剛明而尚謙志
　委任之旣爲上之所委又能愬愬然恐懼則得其吉
　也故曰履虎尾愬愬終吉象曰志行也者言九四能
　履蹈于六三之虎尾終乃得吉而不見其咥者蓋因
　已本尚謙而見信任于五又能愬愬然恐懼不敢自
　安以是而獲其終吉則己之志得行也
九五夬履貞厲象曰夬履貞厲位正當也
　義曰夬決也貞正也厲危也言此九五以陽居陽有
　剛明之德而居尊位爲臨制典禮之主也夫旣有剛
　明之德而又居至尊之位故能決然定典禮之是非
　辨制度之中正分上下之等夷齊天下之民志也夫
　爲禮之道本于尚謙在繫辭則曰謙以制禮是也今
　九五以剛爲禮之主于正道言之則危厲可知也故
　曰夬履貞厲象曰位正當也者言此九五旣爲制禮
　之主固當尚謙退爲本則得其中而吉也今乃以剛
　夬而爲之是于貞道有厲也故聖人于此責之言九
　五所處之位旣已正當則宜尚謙爲本不可用剛夬
　以制禮故有貞厲之道也
上九視履考祥其旋元吉象曰元吉在上大有慶也
　義曰視瞻視也考稽考也祥禍福之兆也何謂禍福
　之兆蓋凡能履其禮之中正而行者則獲其福慶也
　不能由履之中正而行者則至于禍患也夫初九居
　履之初尚其質素而行之故得无咎今此上九居卦
　之極是禮法之已成也禮之旣成則當視瞻其所行
　之道而稽考其禍福也其旋元吉者言上九旣居禮
　法之成又能視其所行之如何故周旋反覆之間皆
　能獲元大之吉也象曰大有慶也者言此上九居禮
　之成又能視其禍福以至周旋之間皆獲元大之吉
　是大有其福慶之事也
　　　泰
䷊(乾下/坤上)泰小往大來吉亨
　義曰按序卦云履而泰然後安故受之以泰蓋言凡
　人旣能行其禮典則必獲其安泰泰者安也以二體
　言之則乾本在上今降而下之坤本在下今升而上
　之是上下相交隂陽相㑹故謂之泰以人事言之君
　以禮下于臣臣以忠事于君君臣道交而相和同則
　天下皆獲其安泰也故曰泰小往大來吉亨者自内
　之外是往也由外入内是來也陽德剛明又主生育
　其道至大故稱大今下降之是大來也隂主柔弱又
　爲消剝故稱小今上而升之是小往也隂陽之氣旣
　交則萬物得其吉而亨也以人事言之則大爲君子
　也小爲小人也大者來居于内是君子進用于朝廷
　小者往而處外是小人退黜于巖野也君子旣進小
　人旣退則君臣之道交而上下之心和同成治于天
　下而天下之民皆得其吉而亨通也
彖曰泰小往大來吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
　義曰天地交而萬物通者言陽氣下附隂氣上騰二
　氣交感萬物得其生而亨通也上下交而其志同者
　上君也下臣也若君以禮敬接于臣臣以忠節事于
　君財是上志下接下情上通上下之道交通故能行
　天下之大道也立天下之大治也則天下之民皆得
　其安泰也内陽而外隂者陽爲君子隂爲小人小人
　外而君子内泰之道也内健而外順者此止以君子
　之身而言也故君子内懐剛健之德而外示柔順之
　貌以此之故所以爲泰也内君子而外小人者言君
　子則親附而用之小人則疎遠而黜之是君子之道
　日以長而小人之道日以消然則聖人作易書不盡
　言言不盡意于此所以丁寧而言者蓋欲其在位者
　登君子而任用之抑小人而黜退之則天下之事无
　不舉萬民之業无不安是泰道畢矣故聖人所以申
　勸而言也
象曰天地交泰后以財成天地之道輔相天地之宜以
左右民
　義曰夫天氣下降地氣上升二氣交通而萬物得其
　生此天地交泰之道也后者天子諸侯之通稱也蓋
　天地交泰以生天下之財是以天子諸侯觀此泰卦
　之象阜豐其財以成就天地生育之道故作爲網罟
　以畋以漁作爲耒耜以耘以耔用商賈以通有无作
　工功以便器用阜豐其財使鰥寡孤獨皆有常餼此
　所以成天地化育之道輔相天地所生之宜以扶助
　天下之民而至于安泰也
初九拔茅茹以其彚征吉象曰拔茅征吉志在外也
　義曰乾本在上今居于下必務上進若君子將進用
　于朝廷以佐君澤民而興天下之泰也茹者相續之
　稱也彚者類也征者進也夫茅之爲物拔之則其根
　牽連而起若此初九之君子旣進用于朝廷則天下
　之賢必皆引類而進則是君子之道長之時也君子
　之道得長則天下之民受其賜如此則吉莫大也象
　曰志在外也者言初九之君子必將引類而登進者
　蓋其志于天下之民而進求其用所以佐君而共立
　天下之治興天下之泰也
九二包荒用馮河不遐遺朋亡得尚于中行象曰包荒
得尚于中行以光大也
　義曰九二以剛明之德居中而上應于六五之君爲
　六五之所任是君子見用于時爲興泰之臣也然而
　天下雖泰其間不无荒穢而九二旣以剛居中則必
　寛𢎞廣大其心以包藏其荒垢也故曰包荒用馮河
　者馮河是暴猛之人也九二旣居重位柄重權爲天
　子之見任而能逺大其器量雖此馮河暴猛之人亦
　能用之何則夫良匠无棄材隨其長短大小而皆適
　其用況天下之廣當泰之時雖此暴猛之人亦有以
　用故曰用馮河不遐遺者遐遠也遺棄也言此九二
　之君子荒穢者包藏之暴猛者能用之是皆由其廣
　大寛厚之至故雖遐遠者亦不遺棄之也朋亡得尚
　于中行者言九二旣以剛明之德見任于六五而又
　廣大其量以容于物故必不親己之所親而親其朋
　類如此所以得尚于中道而行也象曰以光大也者
　言九二之君子旣得尚于中而行是其道光大而明
　顯也
九三无平不陂无往不復艱貞无咎勿恤其孚于食有
福象曰无往不復天地際也
　義曰此一爻聖人因天地將復之際故設爲之戒也
　言乾本在上坤本在下所以泰者上下交也今九三
　居下卦之極是天地將復之際也天地復則不交而
　否矣故聖人戒之曰无有平而不歸險陂无有往而
　不復其所者猶若无有泰極而不至衰否故當艱難
　而守之以正道則可以久于其泰而免其凶咎也勿
　恤其孚于食有福者言旣能艱守正道則不待憂恤
　其孚信而自然明顯故可以往而安食其福祿也象
　曰无往不復天地際也者言九三居乾之上是將復
　于上在坤之下是將復于下當天地之分際故曰天
　地際也
六四翩翩不富以其鄰不戒以孚象曰翩翩不富皆失
實也不戒以孚中心願也
　義曰翩翩者自上而下疾飛之貌也夫九三以陽居
　乾卦之極是三陽同志皆務上進也六四以隂居坤
　卦之初是三隂同志而皆欲下復也故此所以翩翩
　然與上二隂具復其本所以无有凝滯也故曰翩翩
　不富以其鄰不戒以孚者以用也言三隂同志皆欲
　下復故此六四不待富盛而自然能用其鄰不須戒
　備而自孚信也故曰不富以其鄰不戒以孚象曰皆
　失實也者實謂居處也言乾本在上今泰之時則下
　之坤本在下今上之是上下皆失其實也六四所以
　翩翩然欲將復而居下謂其失實故也中心願也者
　言六四不待戒備自然有孚信而下復者是衆心之
　所共願也
六五帝乙歸妹以祉元吉象曰以祉元吉中以行願也
　義曰帝乙商之賢王也歸者婦人謂嫁曰歸歸妹之
　爲言順也祉福也此六五乃中順之主也當此泰平
　之時能以文柔接于下則彖所謂上下交而其志同
　卽君降志而接其臣所以興泰道者也猶言帝乙賢
　王以女下嫁于諸侯是謙順之至也故曰帝乙歸妹
　以祉元吉者夫天子以女而下降于諸侯是順之之
　至也而在下者又能盡其分故上下皆獲其福祉而
　有元大之吉也故曰以祉元吉象曰中以行願也者
　言君治天下必欲得賢能之臣爲之委任也今六五
　能執謙以下于九二賢明之臣以至獲元大之吉是
　由其中道而素願得行也
上六城復于隍勿用師自邑告命貞吝象曰城復于隍
其命亂也
　義曰大凡平治之世雖教化甚盛其間不能无姦惡
　之人堯舜太平也未必无小人桀紂暴亂也未必无
　君子皆繫于其上之所爲如何耳是故古之善爲國
　者旣以仁義道德爲己任而安治天下又且髙其城
　濬其隍以爲之戒備而防天下之姦冦也何則天下
　雖在熙泰而姦惡之人其心未嘗安故聖人謂王公
　設險以守國者將使治天下者必有仁義以興治道
　亦須設險厄以崇備也若但有其德而不能設備則
　不可以保其國也若但設其險阻而无其德其國固
　不能以保也昔在太王居邠狄人侵之去而居岐山
　之下而邑焉以太王爲國非无德也然卒爲狄人之
　所迫者以不設備故也使太王居是時髙㴱其城池
　則雖夷狄之侵擾亦无能爲也又秦之始皇有天下
　北築長城西據崤函帶山阻河險厄萬里非无備也
　然二世則失天下者以不爲德故也使秦皇能以是
　國而脩其德以濟之則傾亡之禍无有也以此知爲
　國者必有其德又設其險則可以永永而守也然呉
　起曰在德不在險蓋一時之權言耳非萬世之大法
　也且五帝而下堯都于冀舜都于蒲今之河中府是
　也禹都于安邑湯都于亳今之河南是也周都于酆
　鎬今之洛京是也是皆其所都之地所處之國未有
　不以山河之險而守其國也聖人之戒治天下者安
　不忘危治不忘亂則可以永有其泰也上六處卦之
　極而泰道將革又不能居安而思危處治而思亂以
　至驕慢邪侈而不爲之戒備故有城復于隍之事也
　蓋言城復傾圯而无髙險之阻隍復盈滿而无㴱固
　之限是皆恃泰之至以及于否也故曰城復于隍也
　勿用師者夫泰道既極已不能自爲之備而更用軍
　師以攻伐于人則是不量己力而天下之人必不服
　從適自取滅亡之道耳故聖人又戒之言不可復用
　師也自邑告命貞吝者夫威賞政令行之于天下則
　可今上六既无所戒備又不可用師威德不足以及
　遠告命不能及天下但可號令于己邑之中而已此
　皆由恃安泰之過而不能防閑以至于此以正道言
　之誠足以鄙吝者也故曰自邑告命貞吝象曰其命
　亂也者蓋其命令紛亂不能及于天下聖人所以丁
　寧而言之者欲戒後之人君處天下之泰必常思危
　亡之事則可以常保其泰也
　　　否
䷋(坤下/乾上)否之匪人不利君子貞大往小來
　義曰按序卦云物不可以終泰故受之以否否者閉
　塞之道也天地相交隂陽相接則萬物得其亨通而
　繁盛故曰泰泰者通也物不可終通故天地各復其
　本而隂陽不相交則萬物皆閉塞而不生此否之道
　也否之匪人者匪非也言天地不交萬物不生而否
　塞此非所謂人之常道也夫君必以至誠接于臣臣
　必以至忠奉于君則天下可以獲安也今否之時君
　臣不交而物不得其所是非人之常道也何則夫人
　情莫不欲安欲逸欲富欲壽否之時則不得其安不得
　其逸不得其富不得其壽是豈人之常道乎不利君
　子貞者夫否之時天地不相交君臣不相接小人見
　用而其道長小人之道長則䜛疾于君子爲君子者
　苟欲以正道而行則必爲小人之所害故韜晦道德
　卷懷仁義退而自處不露其正則可也大往小來者
　陽德至大隂德至小今否之時陽之大德往居于外
　隂之小德來處于内往者屈之來者伸之猶君子往
　屈于巖穴小人來居于朝廷則否道所以致也
彖曰否之匪人不利君子貞大往小來則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
　義曰言否之所以非人常道而不利君子貞者由天
　地各復其所二氣不相交而萬物不得其亨通也上
　下不交而天下无邦也者上君也下臣也君不以禮
　敬接于臣臣不以忠節事其君禮敬忠義之情不交
　則君臣之道塞君臣之道塞則天下之諸侯從而亂
　所以邦國將至于傾覆矣内隂而外陽者内者親也
　外者疎也隂爲小人陽爲君子親小人而疎君子此
　所以成否道也内柔而外剛者此小人之體也内而
　柔則隂賊殘害外而剛則狠僻凌暴故語曰色厲而
　内荏厲嚴厲也荏柔荏也外有嚴厲之色内有柔荏
　之心此所以反君子之道也内小人而外君子小人
　道長君子道消也者由其内小人而親信之外君子
　而疎逺之是以小人之道日以長君子之道日以消
　也
象曰天地不交否君子以儉德辟難不可榮以祿
　義曰言君子于此天地不交賢人道塞之時則當韜
　光遁迹以全身遠害不可與小人並立若與小人並
　立則必見害而召禍也故但守儉素之德不憫貧賤
　以避小人䜛疾之患耳如不得已而仕則不可居重
　位享重祿以榮其身第可全已遠害而已故君子陽
　陽之詩曰君子陽陽左執簧右招我由房言周之衰
　君子遭是時者相招爲祿仕但爲一伶官之賤職以
　全身遠害而已矣
初六拔茅茹以其彚貞吉亨象曰拔茅貞吉志在君也
　義曰泰之初是君子道長之時可以進用于朝廷是
　以連引其類而進之故其爻辭曰拔茅茹以其彚征
　吉今否之初是小人道長君子不可用之時也時旣
　不可用則必引類而退守以正道不可求進然後得
　其吉而獲亨也象曰拔茅貞吉志在君也者夫君子
　之志未嘗不在致君澤民也雖當此否塞之時引退
　守正不苟務其進俟時而後動者蓋亦志在致君澤
　民而已
六二包承小人吉大人否亨象曰大人否亨不亂羣也
　義曰六二居否之時小人而見用者也然而以隂居
　隂處得中正是于小人之中能包其柔順便佞之心
　以奉承于上是以小人而得小人之吉者也大人否
　亨者若大德大才之人則不然居是時也以其道塞
　而不通故能以正自守韜藏其仁義卷懐其道德不
　爲世俗之所變而不雜于小人之中于否之世行否
　之中道所以全身遠害也中庸曰國有道其言足以
　興國无道其黙足以容詩曰旣明且哲以保其身蓋
　否之時不可進用但以義而自處全身遠害而已中
　庸又曰素富貴行乎富貴素患難行乎患難君子无
　入而不自得焉是言大人君子于否之時行否之道
　所以亨也故曰大人否亨象曰大人否亨不亂羣也
　者言大人君子其時雖否然能以道自處以正自守
　不與小人雜是不亂其羣類也
六三包羞象曰包羞位不當也
　義曰六二雖以小人之道用于時猶且不失其中承
　事其上而得其吉也今此六三位既過中履復失正
　小人之道愈㴱但包其羞恥苟容其身而已故曰包
　羞象曰包羞位不當也者蓋言六三于小人之中最
　爲甚者言其所處之位不當故也
九四有命无咎疇離祉象曰有命无咎志行也
　義曰有命謂九四有命于初也疇類也離附也祉福
　也夫否塞之時不可有命于其人蓋小人衆多也然
　此九四乃有所命者以其有剛明勤儉之德所應在
　初耳何則初六居否之時以道不行于天下故不苟
　進引類而退存心在君蓋守道之君子也今九四有
　命焉所以爲无咎也然以君子而應君子不唯已得
　无咎使其疇類亦得附離于福祉也故曰有命无咎
　疇離祉象曰有命无咎志行也者蓋九四以正而見
　命于初以至同有其福祉是己之志得行也
九五休否大人吉其亡其亡繫于苞桑象曰大人之吉
位正當也
　義曰休息也夫以柔順之道婉遜以承其上而獲小
　人之吉者六二是也以剛健中正之德而履至尊之
　位憂天下之所宜憂泰天下之所未泰消去天下之
　小人而休息天下之否道者惟九五大人行之而獲
　吉也故曰休否大人吉其亡其亡繫于苞桑者桑之
　爲物其根榦皆相迫結而堅固者也苞即叢生也夫
　以大人之德能消天下之否而反于泰雖然且當常
　謂危亡之在前不敢遑安而曰其亡矣其亡矣如此
　之戒則社稷磐固如繫于苞桑之上而不可拔也
上九傾否先否後喜象曰否終則傾何可長也
　義曰傾覆也圯也夫否極則泰剝極則復未濟終之
　于既濟此易之常道也在繫辭則曰易窮則變變則
　通通則久又揚子曰隂不極則陽不生亂不極則治
　不成皆變易之常道也今上九居卦之極則必傾去
　其否而反之于泰可以獲其亨通也故曰傾否先否
　後喜者此言否之道始則六二包承而大人否九五
　休否而有大人吉至此上九則否傾而之泰是先否
　後喜之驗也象曰否終則傾何可長也者言何可常
　若此之否也然聖人言之繫乎勸戒也泰之時慮其
　恃安而過極故九三則曰无平不陂无往不復至上
　六則曰城復于隍皆所以存戒之之意也今否之時
　又慮其躓跋而不進故九五言休否大人吉至此上
　九則言傾否先否後喜亦存勸之之意也此皆極言
　人事之道而明易之㴱㫖也
　　　同人
䷌(離下/乾上)同人于野亨利涉大川利君子貞
　義曰按序卦云物不可以終否故受之以同人夫天
　下否塞之久人人皆欲其亨通是必君子同志以興
　天下之治則天下之人同心而歸之故曰同人同人
　于野亨者野取遐遠廣大之稱大凡君子推己之仁
　以及天下之人施己之義以合天下之宜廣大宏博
　无所不通然後得同人之道而至于亨通故曰同人
　于野亨利涉大川者言君子旣推仁義以同天下之
　心使天下之人同心而歸之无有不從則雖有大險
　大難亦得而濟之也故曰利涉大川利君子貞者夫
　君子有仁義之心忠恕之道推之于身而加乎其民
　故不以一己爲憂所憂者天下不以一己爲樂所樂
　者天下以至天下之人合心而從之是君子之正也
　故同人之道所利者唯君子之正者也
彖曰同人柔得位得中而應乎乾曰同人同人曰同人
于野亨利涉大川乾行也文明以健中正而應君子正
也唯君子爲能通天下之志
　義曰柔得位得中而應乎乾者此就二五之爻釋所
　以得同人之名也六二以隂居隂是柔得位也居下
　卦之中是得中也旣中且正又應于九五之尊是得
　位得中而應乎乾也以人事言之則是有中正之臣
　而上應于乾剛之君君臣之道同則天下之人合心
　而歸之矣又如在上者能以剛健之德仁義之道推
　諸天下而在下者又以柔順中正而應之上下之心
　旣同是得同人之道同人曰此三字蓋羡文于義无
　所通同人于野亨利涉大川乾行也者言所以得于
　野亨而險難无不濟者由君子以勤健之德中正之
　道以同天下之人使天下之人同心而歸之是以乾
　之道而行也文明以健中正而應君子正也者此以
　二體明利君子之貞也下離爲文明上乾爲健以是
　之德則无所不濟而天下之人莫不與之同心也故
　曰文明以健又以六二柔順而居下卦之中九五以
　剛健而居上卦之中上下皆有中正之德相應故能
　率人之心以同天下此君子之正也唯君子爲能通
　天下之志者因上文明君子之正此又申說君子之
　道且凡人之情思慮不廣唯止一身一家而已唯君
　子則不然但推其仁義之道忠恕之德以及天下以
　天下之人莫不欲安則君子扶而不危人莫不欲壽
　則君子生而不傷人莫不欲富則君子厚而不困人
　莫不欲逸則君子節其力而不盡是皆君子盡心于
　已推之于人恢廣宏大无所不同故能通天下之志
　也
象曰天與火同人君子以類族辨物
　義曰夫天體居上而火之性又炎上是得同人之象
　也君子法此象于是類其族辨其物族即族黨也物
　即物性也言其分别族黨使各以其類明辨其物性
　使各得其所善者同于善不善者同于不善君子則
　與君子同道小人則與小人同道是類别天下使各
　得其同也
初九同人于門无咎象曰出門同人又誰咎也
　義曰門者亦言其遐遠廣大也咎者怨咎也夫廣遠
　寛大无所不同是同人之道也今初九以文明之性
　履同人之始是其用心廣大无所偏私出于門則與
　人同也夫出而與人同則人亦同心歸之又何有怨
　咎者乎
六二同人于宗吝象曰同人于宗吝道也
　義曰宗主也吝鄙也夫不以己之親疎不以己之憎
　愛則盡同人之道矣今六二不能遠大其志廣與人
　同而反私心偏意上係于九五之主是其道褊狹誠
　可以鄙吝者也
九三伏戎于莽升其髙陵三嵗不興象曰伏戎于莽敵
剛也三嵗不興安行也
　義曰戎兵也莽林莽也陵丘陵也興起也夫六二以
　中正之道上應于九五中正之君君臣上下各以正
　道相應而九三以陽居陽志好强暴不量己力輒欲
　私貪六二之應而奪之是以伏其兵戎于林莽之中
　然而以不正險陂之行加于人故不敢顯然興其兵
　戎但伏于林莽之中又且恐懼而不敢進故升其髙
　陵以望之也三嵗不興者夫以不正之道而欲犯于
　至正之人其勢必不克勝故至于三年之間亦不能
　興起也象曰伏戎于莽敵剛也者言其以不正之道
　欲妄攻奪是其志不懼九五之剛而輒欲敵之也三
　嵗不興安行也者以不正之小人而欲敵大正之君
　子其勢自然不能勝雖竆三嵗之間安能行之哉
九四乘其墉弗克攻吉象曰乘其墉義弗克也其吉則
困而反則也
　義曰墉謂乘九三之墉也克能勝之辭也九三不量
　己力志尚剛暴欲謀奪九五之偶已爲大非故伏其
　兵戎于林莽之中今九四位乘于九三之上亦欲因
　其九三之勢乘陵而奪取六二以義言之是必不克
　勝也然得吉者蓋已旣不能克勝故因其勢之困弱
　而反守于法則故得免咎而獲吉也象曰其吉則困
　而反則也者言九四旣因其困弱而反守法則是改
　過之人也故左傳曰人誰无過過而能改善莫大焉
　此九四所以獲吉也
九五同人先號咷而後笑大師克相遇象曰同人之先
以中直也大師相遇言相克也
　義曰九五與六二之爻下以文明上以剛健各恃中
　正以相應而欲同心同力共治于天下然而物有間
　于己而不得相遇者蓋以九三伏戎于莽九四又乘
　其墉皆奪己之應故已乃用太師以攻伐而克之是
　先號咷也旣攻伐而克之然後得與六二相遇而同
　心同力以共成天下之治是後有笑也故曰同人先
　號咷而後笑大師克相遇象曰同人之先以中直也
　者言九五始以九三九四爲孽于其間而不得與六
　二相應然一舉其師則克之者蓋由己以大中之道
　至直之德而往伐之故无有不勝也
上九同人于郊无悔象曰同人于郊志未得也
　義曰郊者國城之外曠遠之地也夫同人之道貴其
　无所不同則可以立功立事也今上九居同人之極
　而處于遐曠之地志无所同但可以免其悔吝而已
　若其欲立功立事于天下則其志未有所得故象曰
　志未得也
　　　大有
䷍(乾下/離上)大有元亨
　義曰按序卦云與人同者物必歸焉故受之以大有
　蓋言君子推仁義之心以及于人行忠恕之道以同
　于物則天下之人皆同心而歸是大有于天下也然
　則大有者大有于衆也雜卦言大有衆者是也元亨
　者元大也亨通也夫大有于天下之衆苟不以天地
　元大之德治于天下則不能致其亨通也故大有之
　世必以元大之德亨通于天下故曰元亨
彖曰大有柔得尊位大中而上下應之曰大有其德剛
健而文明應乎天而時行是以元亨
　義曰此就六五一爻以釋卦名也夫六五以柔順之
　質居至尊之位以大中之道行于天下使天下之人
　无過无不及而盡合于中故天下之人皆來應之也
　以卦體言之則是六五獨以柔順文明用其大中而
　上下五陽他无所従故皆來應之也推之人事則是
　聖人在位得柔順之中道而逺近无不應之是大有
　天下之民也其德剛健而文明應乎天而時行是以
　元亨者此就二體而釋所以得元亨之義也乾在下
　爲剛健離在上爲文明剛健則能幹濟于事文明則
　能照察于物其德既剛健而文明則能應順乎天時
　而行也夫天以春而生成萬物聖人以仁而愛育之
　天以秋而肅殺萬物聖人以刑罰而懲勵之是聖人
　所爲皆順于天以時而行也既以剛健文明之德又
　上順于天時而行是以獲其元亨也
象曰火在天上大有君子以遏惡揚善順天休命
　義曰夫火性本明天體居上今火在天之上至明而
　无所不燭是大有之象也君子法此以大有天下之
　衆則當遏絶其惡而揚舉其善何則大凡天下所以
　不明者由其惡不去也聖人在位則遏絶之若惡之
　大者則誅擊之惡之小者則刑戮之如此則天下之
　爲惡者知懼也天下之所以不知者由其賢善之人
　不用也聖人在上則揚舉之若大賢則置之大位小
　賢則置之小位如此則天下之賢者知勸也順天休
　命者休美也夫福善禍淫天之命也聖人在上惡者
　遏之善者揚之是能承順天休美之命也
初九无交害匪咎艱則无咎象曰大有初九无交害也
　義曰交害者相交以利害者也大凡以親而交于人
　則必有疎之者矣以喜而交于人則必有怒之者矣
　以利而交于人則必有害之者矣唯君子爲能用心
　廣大故无意于交也今初九居大有之始處卦之下
　是无心于物者也旣无心于物則所尚遠大不交于
　有害者也匪咎者言初九之所以无心于物而不交
　于害豈凶咎之道耶然雖非凶咎之道又當艱難其
　志終久而不變則庶可以全得无咎也
九二大車以載有攸往无咎象曰大車以載積中不敗
也
　義曰九二以剛明勤健之才當大有之時履得中道
　應于六五是其中正之臣而可當其重任者也猶若
　大車之持載雖甚任重而不至傾敗者也有攸往无
　咎者夫君子懐才抱道患不得其位旣得其位患不
　得其君所謂得君者何若己言則君聴之己諫則君
　從之已有所興爲則君順之是也今二以剛明中正
　之才爲六五之所委任故所行所往无不利也所往
　旣利則凶咎何由而至哉故曰有攸往无咎象曰積
　中不敗也者言君子有剛健之才德積畜于内雖授
　之大位任之重權而无有墮廢之事是猶大車之持
　載積于其中而无有傾敗也
九三公用亨于天子小人弗克象曰公用亨于天子小
人害也
　義曰此一爻處大有之時以陽居陽當下卦之極爲
　衆陽之長是尊極之臣在三公之任者也然當此至
　重之位以君子則用可享于天子而行天下之大道
　立天下之大位也以小人處之則不能克勝其任以
　至壊敗王事而爲害于時也故曰公用享于天子小
　人弗克
九四匪其彭无咎象曰匪其彭无咎明辨晳也
　義曰彭謂九三也匪其彭者是不有奉九三之心也
　九四以陽居隂當上卦之下履失其正而上近六五
　之君下比九三之臣處于君臣之間若行不正則咎
　莫大焉且九三位爲三公有權之臣也四柔順屈節
　以趨附之是行乎非正之道而必有非常之咎也固
　當常有不奉三之心則得其无咎矣象曰匪其彭无
　咎明辨晳也者凡知人曰晳此所以匪其彭者由九
　四能明察其善惡辨别其事宜知九三之不可趨附
　之而不附故獲无咎
六五厥孚交如威如吉象曰厥孚交如信以發志也威
如之吉易而无備也
　義曰孚由中之信也交謂上下之道相交也六五居
　大有之時以柔順而處至尊之位是執柔示信以接
　于物故上下皆歸向之也夫己以由中之信接于人
　人亦以由中之信奉于己上下交相親信故曰厥孚
　交如威如吉者言既以由中之信及于天下天下皆
　親信之則是威德並行而獲其吉也故不賞而民勸
　不怒而民威于鈇鉞是也象曰厥孚交如信以發志
　也者言發己之信以及天下之信已能如是則天下
　有信无信之人皆發其誠志以交應之也威如之吉
　易而无備也者易平易也備戒備也言已既有孚信
　交于人又有威德以及于天下賞一賢而天下之賢
　知勸罰一罪而天下之罪知懼有此威德之著故天
　下皆平易而无所戒備也
上九自天祐之吉无不利象曰大有上吉自天祐也
　義曰按繫辭云天之所助者順也人之所助者信也
　履信思乎順又以尚賢是以自天祐之吉无不利也
　此言餘爻皆履剛而上九獨乘六五之柔是思順也
　六五有孚信而已履之是履信也又以剛而居上處
　无位之地是能崇尚于賢者旣能思乎柔順之道履
　乎孚信之德又以尚賢如此則自天而下无有不助
　之者又何不利之有
　　　謙
䷎(艮下/坤上)謙亨君子有終
　義曰按序卦云有大者不可以盈故受之以謙謙者
　卑退而不自驕盈之謂也以二體言之則艮下剛而
　止也坤上柔而順也大凡内剛止而外不柔順則失
　于亢外柔順而内不剛止則近于佞剛也柔也内外
　相稱此盡其所以爲謙之道也旣盡其謙則是无不
　濟而亨通也君子有終者終謂終身踐履而不變也
　夫用謙之道貴在久而行之若夫小人亦有時而用
　謙但不能終久由之故朝行而夕或改矣唯君子則
　能先明其性平其心發之于外則皆恭敬之道故有
　庸言之信庸行之謹終身而行之无有改也
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
　義曰謙亨天道下濟而光明地道卑而上行者此釋
　所以得謙亨之道也夫天體雖髙以其能降下其氣
　而生萬物是得其謙而道益光明也地以其卑故其
　氣得以上升相濟以成萬物夫天氣下降地氣上升
　二氣相交而能生成萬物是得謙亨之義也以天地
　至大尚以謙而後亨況于人乎天道虧盈而益謙者
　此以下廣言謙之義也虧損也益增也夫天之爲道
　盈滿者虧損之謙順者増益之至如日中則昃月盈
　則蝕皆其類也地道變盈而流謙者變變易也流流
　布也至如水旣盈滿則必決泄而虧散之其卑下者
　則流布而增盈之此其類也鬼神害盈而福謙者害
　謂禍害之也福謂福慶之也鬼神者天地之用也有
　盈滿者則從而禍害之有謙損者則從而福慶之人
　道惡盈而好謙者人之爲道有驕淫者衆共惡之有
　謙退者衆共好之以天地鬼神之爲道或虧變禍害
　其盈者而益流福慶其謙者其在于人者可知矣謙
　尊而光者以尊上而言之若天子諸侯及爲人父爲人
　兄凡在人上者苟能好謙則其德愈尊而光大矣卑
　而不可踰者卑者以爵言之士也以人言之庶民也
　及爲子爲弟凡在人下者若能益尚謙退則雖在卑
　下亦衆人所不能踰越也君子之終也者言上之所
　行終身由之而不變者唯君子爲能然也此聖人舉
　之以結上文耳
象曰地中有山謙君子以裒多益寡稱物平施
　義曰山體本髙地體本卑今山居地之中是抑髙舉
　下之義而得謙之象也君子假借其象言物有多者
　減而裒聚之少者增益之稱其物之多少而均平其
　施與是亦抑髙舉下之義也
初六謙謙君子用渉大川吉象曰謙謙君子卑以自牧
也
　義曰初六以謙巽而居一卦之下是其謙而又謙者
　也夫謙謙之道小人所不能爲唯君子則能行之故
　曰謙謙君子用渉大川吉者夫君子持身卑退恭敬
　之心發于内則謙謙之道形于外故衆心皆歸而萬
　民皆服民衆旣歸則雖有大險大難用是而渉之无
　有不濟況于平易常處之時獲其吉也可知矣象曰
　謙謙君子卑以自牧也者牧養也守也言大人君子
　所以謙而又謙者蓋内明其性外篤其敬以卑而自
　守故也
六二鳴謙貞吉象曰鳴謙貞吉中心得也
　義曰鳴者聲聞流傳于外也夫六二居卦之中以隂
　居隂是君子履中居正積柔順而行其謙故聲聞流
　于人也貞吉者言六二以謙退之聲聞于人是得正
　道之吉也象曰鳴謙貞吉中心得也者此言君子所
　作所爲皆得諸心然後發之于外則无不中于道也
　故此謙謙皆由中心得之以至于聲聞流傳于人而
　獲至正之吉也
九三勞謙君子有終吉象曰勞謙君子萬民服也
　義曰勞謙者言勤勞于謙也九三以陽居陽爲下卦
　之長衆隂所歸而其位至重故上則謙以奉于君下
　則謙以治于民勤勤不已无有厭斁之心是謂勞謙
　者也君子有終者言君子唯以行道爲己樂不以用
　謙爲己勞故終身行之而不變所以得其吉也象曰
　勞謙君子萬民服也者言君子之人勤勞而行謙則
　爲萬民之所服而衆心之所歸且凡人能謙者天地
　鬼神尚且祐助而福慶之則民之服従也可知矣
六四无不利撝謙象曰无不利撝謙不違則也
　義曰撝謂指揮之間皆謙也夫大有之四處君臣之
　間故聖人戒之言匪其彭然後得无咎以其以陽而
　居隂也此謙之四亦在君臣之間乃言无不利撝謙
　者以其以隂居隂履得其正故也何則凡朝廷之間
　必得正人端士以贊佐其君則爲治于天下无所不
　利也今六四以至柔之質而居柔位是至正之人也
　以至正之人而上近于六五之君下比于九三之臣
　而盡謙巽之道以承接之故進退俯仰以至指揮之
　間皆得用謙之道而无有不利也象曰无不利撝謙
　不違則也者言六四所以然者由履于正位不違逆
　其法則也
六五不富以其鄰利用侵伐无不利象曰利用侵伐征
不服也
　義曰以用也六五以柔順居至尊之位是能執柔以
　治人居謙以遇物故不待富盛而能用其鄰也以天
　子言之則能用其四夷與天下諸侯以諸侯言之則
　能用其鄰國也利用侵伐无不利者言六五以柔德
　化治天下而能用其鄰當此之時苟有不庭不軌之
　人則是不率仁人之教而天下共棄之人乘天下共
　棄之心而伐之无所不利夫堯舜以至仁率天下然
　尚有三苗之征則其他可知矣但聖人在上有叛逆
　之人則衆所共怒也以至仁而侵伐之无有不利也
　然先聖于此特言侵伐者蓋有意于勸耳何則夫人
　君之治天下必恩威兼用然後可濟今當謙之時不
　可純用于謙其有不庭不軌必以侵伐而克之也
上六鳴謙利用行師征邑國象曰鳴謙志未得也可用
行師征邑國也
　義曰上六居上卦之極謙道已得而處于无位然本
　以其行謙故亦有聲名流傳于外故曰鳴謙利用行
　師征邑國者言上六雖行謙而聲名既著矣然而居
　无位之地无功實之效故但可行師征己之邑國而
　已是其功未能及遠不若六五之用侵伐而无所不
　利也象曰鳴謙志未得也者按六二亦言鳴謙而象
　曰中心得也此言志未得者蓋六二當人臣之位居
　中履正以此而行謙故得吉也今上六雖有謙巽之
　聲聞于外然居无位之地雖欲立功立事于天下其
　志未有所得也
　
　
　
　
　
　
　
　
　
　周易口義卷三
欽定四庫全書
　周易口義卷四　　　　　宋　胡瑗　撰
上經
　　　豫
䷏(坤下/震上)豫利建侯行師
　義曰豫樂也悦也按序卦云有大而能謙必豫故受
　之以豫言聖人在上大有天下之衆而又能持謙巽
　之德以臨于下則天下之人皆悦豫而従之以二體
　言之則雷出于地上而蟄蟲昭蘇勾萌皆達萬物无
　不得其豫悦也故曰豫利建侯行師者天下之人既
　已悦豫則當建立諸侯而分治天下出兵行師以討
　其叛逆何則夫民苟不順何為而可哉民心既已悦
　順雖驅之死地而亦従之故豫而建侯行師无所不
　利矣若武王之伐紂以其順天應人是以一怒而安
　天下天下之民無不悦豫而順従也
彖曰豫剛應而志行順以動豫豫順以動故天地如之
而況建侯行師乎天地以順動故日月不過而四時不
忒聖人以順動則刑罰清而民服豫之時義大矣哉
　義曰剛應而志行者此以二體明其義剛謂九四也
　應謂初也九四以剛陽居大臣之位又處震動之下
　下與初六為應是上下之志皆得通行也順以動豫
　者震上動也坤下順也言聖人所動皆順于民心則
　民无有不順而悦豫也豫順以動故天地如之而況
　建侯行師乎者此釋建侯行師之義言聖人能以豫
　順民心又合乎時雖天地之至髙至厚尚亦不違況建
　侯以治民行師以戡難乎其利可知也天地以順動故
　日月不過而四時不忒者言天地之大一晝一夜凡行
　數十餘萬里而无毫釐之過與不及是能以至順而動
　故日月代明而无薄蝕之差四時迭行而无盭繆之愆
　也聖人以順動則刑罰清而民服者聖人以天地為心
　而有所動作則天下之人悦豫而従故刑罰清而民服
　従之然此指刑罰而言者葢聖人用之所以禁暴止姦
　萬民之所深畏者也當刑者刑之當罰者罰之懲一
　而勸百故刑罰可措而清矣是天下之民服従而不
　犯也豫之時義大矣哉者聖人歎美之辭也言豫之
　時其義至大意使後人所動所為當順于心而已
象曰雷出地奮豫先王以作樂崇德殷薦之上帝以配
祖考
　義曰雷者隂陽奮擊成聲也殷盛也言雷聲奮出于
　地上則震動萬物使勾者盡出萌者盡達萬物起而
　滋植悦豫之象也先王觀此之象則必順時而動使
　天下之人皆従服而和樂也民旣和樂于是采其和
　聲作樂以通天下之和使天下之人聞之而无不悦
　樂則其德從而崇髙也故若武王伐紂之後天下之
　民旣出于塗炭而得其和樂于是象其成功而作大
　武之樂是由順民心而動者也且聖人作樂不惟民
　得其和又且薦之上天配以祖考所以通人神之和
　而告其成功也
初六鳴豫凶象曰初六鳴豫志窮凶也
　義曰鳴謂聲名流傳于外也初六居豫之初係應于
　四四爲悦豫之主有盍簪之朋而已應之是得志于
　四也夫以小人得志則悦豫過甚驕奢放恣无所不
　爲以至聲傳于外而致其凶咎也象曰鳴豫志窮凶
　也者大凡樂不可極志不可滿人理之常也今初六
　致其凶咎者志窮于悦樂故也
六二介于石不終日貞吉象曰不終日貞吉以中正也
　義曰介于石者言介然如石之堅勁也六二處悦豫
　之時居中履正是中正知㡬之君子也初六有鳴豫
　之凶已下交之而无褻瀆之心九四爲悦豫之主有
　盍簪之朋已上交之而无諂媚之行是君子之人介
　然守其節操堅勁如石守其正道故不終日之間所
　以獲其吉也先聖繫辭釋此爻曰君子見幾而作不
　俟終日介如石焉寧用終日是言六二中正而獲吉
　也
六三盱豫悔遲有悔象曰盱豫有悔位不當也
　義曰盱者盱睢諂媚之謂也遲緩也以不中不正之
　質而上近于九四操權之臣若盱睢諂媚以求悦于
　四則必有悔也若遲緩而不求于四亦必有悔也然
　則六三何以進退遲速之間皆有悔蓋悦豫之時以
　正而從之則可也三旣以不正而所求者又不正則
　宜其速悔矣
九四由豫大有得勿疑朋盍簪象曰由豫大有得志大
行也
　義曰此卦上下羣爻皆隂柔而四獨以剛陽之德爲
　豫之主然非至尊之位乃專權之臣也權既已專是
　以上下皆附從之必由于已而後得豫也故曰由豫
　也大有得者四既得衆爻從之以取其悦樂是已之
　大有所得也勿疑朋盍簪者朋類也盍合集也簪冠
　之笄也言四秉悦豫之權衆來附已然而必藉天下
　羣才共成天下之事業羣材既已從己己必盡誠以
　信任之不有疑貳之心則彼將引其朋類合其簪纓
　而來也象曰由豫大有得志大行也者九四以剛陽
　之才爲豫之主上下羣隂悦附于已而又能信任天
　下之士天下之士皆合其簪纓而來是得其位而有
　權故其志大得行也
六五貞疾恒不死象曰六五貞疾乘剛也恒不死中未
亡也
　義曰疾謂疾病也恒者綿綿之貌六五以柔弱之質
　居至尊之位而履失其正又下乘九四剛陽之權臣
　是於正道有所疾也恒不死者言六五以柔弱之質
　而履失其正是有疾病者也然而得常不死者以其
　居中處尊猶且綿綿不絶而未至于亡也然所存者
　但位號而已故若周平東遷之後天下之權盡屬强
　臣而天王所存者位與號爾此六五所以然者蓋一
　卦之中最正者六二一爻而已其執節堅勁所交不
　諂不瀆是至正之臣也今五乃不能委任之而又且
　乘陵于四此所以得不死之疾也
上六冥豫成有渝无咎象曰冥豫在上何可長也
　義曰冥謂冥昧也上六居豫之極悦樂過甚而不知
　止節以至智性昏迷冥冥而无所知識以至于凶咎
　也大凡禮樂之道必相須而成然後制節和平皆得
　其所也若禮勝而樂不至則民散而不和也樂勝而
　禮不至則民蕩而不反也是樂必有禮以爲節禮必
　得樂而後和二者兼備則不至悔咎也今上六悦樂
　過甚是不知所節以至冥暗也古之太康内作色荒
　外作禽荒而貽邦國之患商紂作長夜之樂以至傾
　圯社稷是皆智性昏迷恃樂過極以至亡也非獨人
　君則然至于公卿大夫而下莫不若是故伊訓曰惟
　兹三風十愆卿士有一于身家必喪邦君有一于身
　國必亡故知自天子至于士庶人凡酣樂過甚必有
　凶咎也有渝无咎者渝變也言苟能因其逸樂之過
　而反思悔咎自省于已變前之爲而節之以禮則庶
　幾免于悔咎也象曰冥豫在上何可長也者此聖人
　深戒之意也言其悦豫過甚至于情蕩性冥而不知
　所止是何可長如此乎言能渝變則可以无咎也
　　　隨
䷐(震下/兑上)隨元亨利貞无咎
　義曰按序卦云豫必有所隨故受之以隨言聖賢在
　上旣得天下之悦豫必皆樂而隨之也然謂之隨者
　兑上爲説震下爲動是聖賢動順民心則天下皆悦
　樂而隨之也元亨利貞者此天地之四德也凡聖賢
　之人欲天下之隨已故當修天地生成之四德然後
　可以使天下皆悦而隨之則可以免咎也凡人將隨
　于人者亦當審其所隨之人有此元亨利貞之四德
　能生成于民物者然後隨之則得其所安而獲其无
　咎也是隨之道必以此四德兼備然後可以求人之
　隨及隨于人也
彖曰隨剛來而下柔動而説隨大亨貞无咎而天下隨
時隨時之義大矣哉
　義曰剛來而下柔動而説隨者此就二體以釋其義
　夫震以動其性剛兑以説其性柔今震在兑下是剛
　來而下于柔也猶聖賢君子以至剛之德至尊之位
　至貴之勢接于臣而下于民故賞罰號令一出于上
　則民皆悦然隨于下也故曰剛來而下柔動而説隨
　大亨貞无咎而天下隨時者此釋元亨利貞之四德
　也言有是四德兼備而无其咎過則天下之人盡將
　奔走匍匐及時而隨之矣隨時之義大矣哉者言隨
　時之義至大非大才大智有上四德之人必不能使
　天下之民悦而隨之也故先聖于此重嘆美之也
象曰澤中有雷隨君子以嚮晦入宴息
　義曰雷在澤中是待時而動若雷之一奮則萬物皆
　隨而震動是隨之象也君子以嚮晦入宴息者此當
　有二義言隨之時必當慎其所以爲隨之道不可輕
　動必須待其人有是四德之備而後隨之雖然亦未
　可以顯然而從之固當韜光養正向于隠晦之中以
　自安息而詳審其人使可以隨然後往而隨之則得
　其道也苟不擇其人又且顯然而往至于中道有所
　不至則其爲患不細矣故論語曰朋友數斯疎矣事
　君數斯辱矣是也又若君子欲人隨于已亦當韜光
　濳德向于冥晦之中使其元亨利貞四德之備則天
　下之人自然隨之也故君子之隨于人者若伊尹起
　莘而隨湯太公起海濱而隨文王七十子之隨仲尼
　皆得其爲隨之道也故先聖于象辭以戒後人凡隨
　之道尤宜重愼也注疏謂物皆説隨可以无爲不勞
　明鑒且凡聖人在上天下未隨之時則當焦心勞思
　以治之及天下既隨之後則亦當憂勤而思所以安
　之之道豈有物既隨而荒怠佚樂无憂勤之志者哉
初九官有渝貞吉出門交有功象曰官有渝從正吉也
出門交有功不失也
　義曰官主守也渝變也大凡人素有所主守確然持
　一節不變者當隨之世則必觀時量勢而變其前之
　所守則其人之可從者決然往而隨之可也今初九
　居隨之時當動之始固宜易所素守擇其人而隨之
　也旣欲擇其人則必視其有四德之備大賢大正之
　人使可以隨之則隨之則于正道得吉也出門交有
　功者言不能韜光晦迹拱黙以待其人而已出門矣
　則必擇其有功者然後交之乃可以獲安而不失其
　所也象曰官有渝從正吉者大凡人之守節確然執
　一而不能通變者未可以語聖賢之道也夫聖賢之
　道隨時通變无所執泥當可隨之時雖素有所主亦
　必擇其人之善者而從之也若時不可動而人不可
　隨則退而固其所守以道自處也然雖去就不同但
　從于正則吉也
六二係小子失丈夫象曰係小子弗兼與也
　義曰小子謂初九也丈夫謂九五也大凡隂柔不能
　自立必得剛陽之人以係之則可也今六二居隨之
　時與九五爲正應而最逺之初九非其應而切近之
　故已以隂柔之質因而附于初是失九五之丈夫而
　係初九之小子也然則六二履于中正何係乎非應
　蓋隂弱而无常守故也夫以不定之性而又居隨之
　時是必舍逺而係近矣然所以不言凶者蓋聖人于
　此戒之謂其尚有從正之道若能係于九五而舍于
　初九則不至于凶咎也象曰係小子弗兼與者言係
　于初則失五係于五則失初從此則失彼從邪則失
　正是不可以兼與也
六三係丈夫失小子隨有求得利居貞象曰係丈夫志
舍下也
　義曰丈夫謂四也小子亦謂初也六三亦以柔弱之
　質不能自立必得剛陽之人以隨之也上既近於四
　而下又逺于初是以隨九四之丈夫而失初九之小
　子也隨有求得者言隨之時六三上无正應九四又
　下无正應是兩无所繫而又相比今六三往隨之是
　所求有得也利居貞者言六三九四皆非所應今既
　相從必以正道乃獲其利而无凶咎之事也是以凡
　師友朋黨之間所相隨者必皆以正則可以全其終
　也故仲尼曰居是邦也事其大夫之賢者友其士之
　仁者蓋言必得正人端士然後可以相從也
九四隨有獲貞凶有孚在道以明何咎象曰隨有獲其
義凶也有孚在道明功也
　義曰九四以陽居隂履非其正然而已以剛明之才
　得居人臣之極位用心廣大无所係吝天下之民欲
　隨于己巳輒納而不拒之是有所獲也貞凶者夫民
　君之民也已居人臣之位而輒有之則侵權擅民于
　人臣之正道大爲凶也有孚在道以明何咎者孚誠
　信也道臣子之道也言九四雖擅有君之民侵取君
　之權蓋是君之澤未下于民而已又當臣位之極故
　天下皆願歸之也然既在嫌疑之地則宜如何故必
　當推其至誠至信率天下之民以奉于上盡其齊物
　之心顯然推白其臣子之道以明非有叛逆之惡則
　庶可以免其刑戮而逃其悔吝也故昔者文王當紂
　之時三分天下有二而記者稱之曰文王有君民之
　大德有事君之小心然尚不免紂之疑而有羑里之
　囚㡬至不免是臣子之道當顯然盡其誠信以事于
　君則可以免咎象曰有孚在道明功也者言既有孚
　信在于臣子之道而上得剛明之君知己非叛違之
　意故足以明己之功也
九五孚于嘉吉象曰孚于嘉吉位正中也
　義曰九五居隨之時以剛陽居至尊而履得其正處
　于大中故天下之人莫不鼔舞而隨之然則如何以
　副天下所隨之望故當虚其心盡其誠以信任大才
　大賢嘉善之人以共成天下之大治則吉莫與盛象
　曰孚于嘉吉位正中也者言九五爲中正之君下應
　于六二六二亦爲中正之臣而已能孚信而任之則
　天下之賢皆來隨于已而輔成天下之事業也
上六拘係之乃從維之王用亨于西山象曰拘係之上
窮也
　義曰夫隨之世天下之人莫不畢從于上也今上六
　處卦之終最居于上極是其凶頑而不從之人也夫
　凶頑之人雖王者興而不從聖人起而不服必待其
　拘囚縶係之後乃從也維之王用亨于西山者維即
　維縶之也西山以上體兑兑西方之卦山取其險惡
　也夫聖人在上天下之民莫不歸之而此上六凶頑
　之人置之一方則一方受其害而罹其險惡今既加
　之以誅伐而維縶之使不能萌其惡以毒于民故雖
　西方險阻之地亦得亨矣
　　　蠱
䷑(巽下/艮上)蠱元亨利涉大川先甲三日後甲三日
　義曰蠱壞也按左傳昭公元年云皿蟲爲蠱榖之飛
　者亦爲蠱蓋言三蟲食一皿有敗壞之象故云皿蠱
　爲蠱又言榖之積久腐壊者則變而爲飛蟲亦蠱敗
　之象故云榖之飛者亦爲蠱夫物既蠱敗則必當脩
　飾之故雜卦曰蠱則飾也是矣以人事言之則是風
　俗薄惡教化陵遲而不綱不紀也方此之時聖賢之
　人必以仁義之道施爲而拯治之也元亨者元者天
　地大生之德于人爲仁也亨者天地大通之德于人
　爲禮也言聖賢當此天下蠱壊之時思欲拯治之必
　有天地大生之德至仁之道以拯濟之又當以禮制
　而拯葺之以救弱扶衰興滯補弊使天下之生靈各
　得其大通也利涉大川者大川謂大險大難也夫治
　天下弊壊之事不可安然而治之必在衝涉大難奮
　不顧一己之私存心於天下然後可以治其事措之
　安平也何則以天地之德至廣至大而發生萬物尚
　有屯難況聖賢治天下蠱敗之事豈无險難乎先甲
　三日後甲三日者庚甲皆申令之名也凡事仁恩于
　五行爲木木主春春爲施生故爲仁恩之令也凡事
　已蠱敗非下民之所能爲皆在上者致之也然聖賢
　必欲治之則當以仁恩之令而爲之先也是故民有
　匱乏者則出粟帛以濟之民有失于奢者則以禮而
　節之民有未出于塗炭者則出之而使安其所民有
　入于凶頑而陷于刑辟者則使之改過自新故先之
　三日以申諭之後之三日以丁寧而勸戒之如此則
　天下之事无有不舉矣
彖曰蠱剛上而柔下巽而止蠱蠱元亨而天下治也利
渉大川往有事也先甲三日後甲三日終則有始天行
也
　義曰上體艮爲剛下體巽爲柔夫天下之事所以弊
　壊者由上无剛明之德以㫁制于下下无柔順之心
　以從令于上耳今此卦上既剛明而能㫁下又柔順
　以奉令故蠱敗之事可以得治也故曰蠱剛上而柔
　下巽而止蠱者上艮爲止下體爲巽巽爲權變艮爲
　鎮靜夫能用權者多失于鎮靜今既止靜又能行權
　故可以治蠱敗之事也利涉大川往有事者言聖賢
　之人欲治蠱敗之事則雖大險大難必往而治之庶
　成天下之事業也先甲三日後甲三日終則有始天
　行也者言上之行仁恩之令先之三日後之三日終而
　復始若天有四時之行春生而秋成始始終終无有
　休息也
象曰山下有風蠱君子以振民育德
　義曰按左傳云在周易女惑男風落山謂之蠱言山
　之有材木今爲其風之所落而在山之下也夫風之
　爲氣能生物亦能落物此即肅殺之風故爲蠱之象
　也君子觀此之象以拯救天下敗壊之事振濟萬民
　之難使皆得其所而遂其性又且養育己之德業而
　加于天下不使至于蠱敗也
初六幹父之蠱有子考无咎厲終吉象曰幹父之蠱意
承考也
　義曰大凡事之蠱敗必求所以脩飾之也初六居卦
　之始得巽之體能用權變以承家道而幹集父事故
　云幹父之蠱有子者夫能代父之任而成家之事者
　子之職也一不能然是无子矣今初以權變而幹父
　之事使男正位乎外女正位乎内内外和睦上下整
　肅是得其爲子之道也考无咎者言父有不能幹家
　之事而至于蠱敗咎莫大焉苟得賢明之子以代其
　任而成其事則可使其父立于无過之地矣今初六
　能用其權變以幹濟其事使其父得无咎也然謂之
　考无咎者夫生曰父曰母死曰考曰妣蓋言初六不
　唯能幹父之蠱而致父于无過兼使其父雖至于終
　没亦免其咎而致其令名以光于後也故祭義曰亨
　孰羶薌嘗而薦之非孝也養也君子之所謂孝者國
　人稱願然曰幸哉有子若此所謂孝也已又哀公問
　于孔子曰何謂成親孔子曰君子也者人之成名也
　百姓歸之名謂之君子之子是使其親爲君子也是
　爲成其親之名也蓋言父雖有過而子能終幹之則
　使其父免咎矣厲終吉者厲危也言初六居卦之始
　幹父蠱敗之事是主艱也故當常若危厲在前恐懼
　其始則終可以獲吉也象曰幹父之蠱意承考者意
　謂心之所存也言爲子之道不可盡循父之命但心
　之所存以至孝事其親而成之耳
九二幹母之蠱不可貞象曰幹母之蠱得中道也
　義曰九二以剛明居中而在内卦之内是能幹其母
　蠱壊之事也故曰幹母之蠱不可貞者言君子之人
　必上思忠于君下思利于民不可屑屑然專以治閨
　門之事久執其道爲己之正也象曰幹母之蠱得中
　道也者九二以剛明之德居得中位在内則能幹母
　之蠱在外則能幹父之事在朝廷則能忠于君而利
　于民是周旋進退皆得于中道也
九三幹父之蠱小有悔无大咎象曰幹父之蠱終无咎
也
　義曰九三以陽居陽有剛明之德履于至正故能幹
　父之蠱何則夫剛則有能㫁之才正則公而不私以
　此而行則克幹其事而无所不濟也小有悔无大咎
　者言九三全用剛㫁以幹其家事則必傷于和睦之
　道而親族之間必小有悔恨之者然已代父之任整
　肅閨門之教而幹成其事則終无大咎也
六四裕父之蠱往見吝象曰裕父之蠱往未得也
　義曰夫父以柔懦不能剛決以至蠱壊其家而六四
　又以柔弱之質承其蠱敗之後无剛明果決之才不
　能代父之任而幹家之事也然而以隂履正故但少
　能寛裕其父之事耳故曰裕父之蠱往見吝者夫承
　蠱敗之後而以柔弱之質將有所往必見悔吝而无
　所成也然初六亦以隂柔之道乃能幹父之蠱此即
　往而見吝何也蓋初六居壊敗之始當幹家之初能
　用權變以治其事致父于无過之地故聖人言之以
　爲萬世治家之法當在于始也是以爲臣爲子者不
　可以无剛明之才也今六四既居事壊之後而无剛
　明之才不能幹濟其事故往見吝而无所得也
六五幹父之蠱用譽象曰幹父用譽承以徳也
　義曰譽者嘉美之稱也六五所以能幹父之蠱者蓋
　承以其徳不在剛威而能代父之任承家之事又有
　大中之道下應九二剛明之人用是所以得嘉美之
　譽也象曰幹父用譽承以徳者言六五所以用譽者
　非徒取于虚名也蓋以大中至正之徳承父之志以
　治其事使社稷永固生靈受賜各遂其所而天下嘉
　美之譽自然至矣
上九不事王侯髙尚其事象曰不事王侯志可則也
　義曰夫事治于始至于終則其事已成也大凡人子
　之始竭力盡孝以事父而治于家人臣之始竭力盡
　忠以事君而利于民及夫國家既濟功業既成榮問
　既極而苟年德衰耗則必有止足之心而不累其位
　退休歸老不事于王侯而自崇髙尊尚其事也象曰
　不事王侯志可則也者言上九之不事王侯蓋有足
　止之心髙尚之行可爲世俗之所法則也言聖人之
　德始終如一无有衰耗若周公之輔于周亦卒于周
　未聞髙尚其事也夫有周公之資則可爲自賢人而
　下則不能无衰耗矣功業既成則休退宜也然世俗
　所謂髙尚者内則无心于家不孝于父而幹其事外
　則无心于國不忠于君而利其民但髙傲衣冠晦迹
　山林逺去人迹此直豕鹿木石之伍耳非聖人言蠱
　上之意也
　　　臨
䷒(兑下/坤上)臨元亨利貞至于八月有凶
　義曰按序卦云有事而後能大故受之以臨臨者大
　也聖賢之人興立事業必自小以至于大故臨所以
　次于蠱也然謂之臨者居上臨下之義也此卦之體
　二陽漸進是聖賢興起君子之道得行有才德以臨
　于天下也元亨利貞者天地之四德也夫聖賢興起
　必有四德之備如春之生夏之長秋之成冬之固使
　天下无一物不被其澤无一民不受其賜迺可以臨
　于人也至于八月有凶者八月即周之八月今之六
　月斗建未之時二隂生也臨卦二陽生即周之二月
　今之十二月斗建丑之時也此言聖賢興起君子道
　長而至于八月有凶者蓋聖人之㴱戒也言二陽始
　進進而不已不顧隂氣之侵逼至于入月二隂之生
　則其卦爲遯以至爲否隂氣漸進陽氣必消也猶君
　子乘時得位以臨于人若不能㴱思極慮以防其失
　使小人得乘隙而進則至于侵害矣故當此之時居
　其安不忘其危在其治不忘其亂則可以久臨于天
　下而无有危亂也
彖曰臨剛浸而長説而順剛中而應大亨以正天之道
也至于八月有凶消不久也
　義曰浸漸也言所以爲臨者二陽始生其德漸進猶
　君子得其時遇其君以漸而進于位興立事業以臨
　于天下也故曰臨剛浸而長説而順者上坤為順下
　兑爲悦也言剛浸而長是聖賢之人臨于天下有至
　尊之勢至嚴之威也其勢至尊其威至嚴則卑賤之
　俗疏逺之民其情曷以通而其恩曷以下哉是必有
　仁義之化以悦順于民心使天下无不被其澤无不
　受其賜彼皆悦然以順于上也剛中而應者此謂九
　二以剛明之德而處下卦之中也凡臨人之道必須
　下其身先于臣民以交接于下則下之志皆得上通
　也大亨以正天之道也者夫聖賢在上既能悦而順
　人以剛明之德先于臣民故能行元亨利貞之四德
　以撫育萬民生成萬物此乃天之道也至于八月有
　凶消不久也者此言二陽漸進至于八月二隂浸長
　則陽道不久而消剝矣亦如君子之待其時不顧小
　人之進使其少得勢則必侵害君子君子之道不久
　而漸退矣然不曰七月者蓋其一隂始生小人之勢
　尚弱未能爲害至于八月二隂既長則小人之道漸
　盛而其黨漸熾故有侵害之事也聖人至此言之所
　以㴱戒萬世居安思危之意也
象曰澤上有地臨君子以教思无窮容保民无疆
　義曰夫臨者居上以臨下也至髙天也至下地也今
　不云天臨而曰澤上有地臨者蓋地之勢最附近于
　澤而澤又依著于地是臨之象也君子法此之象汲
　汲然惟恐一物之不被其澤故夜以思之晝以行之
　焦心極慮施其教化以臨于民而无有窮已也又能
　寛容保安之而无有疆畔也然則爲君子者不能思
　其教化則不可臨于民者一也能教而不能寛容之
　則不可以臨民者二也能容而不能保安之則不可
　以臨民者三也須三者之道兼備而又有元亨利貞
　之四德夫然後可以臨于民也
初九咸臨貞吉象曰咸臨貞吉志行正也
　義曰咸感也夫剛者必有至尊之勢至嚴之威以臨
　于人今初九以剛明之才居一卦之下是聖賢之人
　下其身以先于臣民者也夫既下其身以先之則天
　下之民莫不感悦而從矣故曰咸臨既能下其身先
　于人人皆從之則得其正而獲吉也象曰咸臨貞吉
　志行正也者且聖賢之人非苟欲柔邪佞媚以取悦
　于天下之人蓋上之臨下以仁義之化行己之道興
　天下之利耳今初九以剛明之才處衆隂之下是其
　志本行于正也
九二咸臨吉无不利象曰咸臨吉无不利未順命也
　義曰九二亦以剛明之才居下卦之中下其身以先
　于臣民者也是以天下之人莫不感悦而歸之故曰
　咸臨也吉无不利者初九雖能使人感悦而従之然
　未得其中故但得貞吉而已九二以剛明之徳處下
　卦之中則所爲无過與不及皆得中道而又居衆隂
　之下能下其身以接于民則獲其吉而无所不利矣
　象曰未順命也者此未字當爲羡文夫九二有剛明
　之徳以臨于人天下皆感悦而歸之无有不順其命
　者也而經文言未順命豈天下率歸而有未順命者
　乎蓋易經傳之久其間不能无脱誤故此未字當爲
　羡文也
六三甘臨无攸利既憂之无咎象曰甘臨位不當也既
憂之咎不長也
　義曰甘者柔邪佞媚之道也六三不中不正又居兑
　之極是過于柔佞也爲上者以此不正之行悦媚之
　道而臨于人故謂之甘臨夫以不正之行佞媚之道
　以苟且取譽于民雖苟得頃刻之悦一時之譽然于
　天下之事終无所利矣故在書曰罔違道以干百姓
　之譽者是也象曰既憂之无咎者言六三若能以己
　之不正而反自思省以憂其危知甘佞爲非而變從
　于正道則可以免咎悔也
六四至臨无咎象曰至臨无咎位當也
　義曰六四所履得正下應于初九剛明之援以臨于
　人能至于臨下之道而得无咎也蓋上之臨下必得
　其正道若一失于正而入于邪則下之從也若影響
　之效固不可以无正也是以孔子曰其身正不令而
　行苟不正其身雖令不從是上之臨下必由于正也
　今六四以隂居隂是履得其正以此臨下則下无不
　從是至于爲臨之道而獲其无咎也象曰至臨无咎
　位當也者六四以隂居隂處不失正是能正一心以
　正朝廷正朝廷以正百官正百官以正萬民正萬民
　以正四方正四方則逺近莫不一于正誠由居當其
　位而行得其正也
六五知臨大君之宜吉象曰大君之宜行中之謂也
　義曰知臨謂能用羣賢而任知以臨于人也六五以
　隂柔之質居坤順之中履至尊之位得大中之道九
　二有剛明之才五以至誠接納而信任之故天下之
　賢莫不竭其聰明盡其才智以輔于己也能用天下
　之賢以知而臨于人是得大君所行之宜而獲其吉
　也故若堯舜之爲君而任臯䕫稷禹之徒是也象曰
　大君之宜行中之謂也者夫天下至大生靈至衆居
　上者以一耳一目不能周其視聴必得天下之賢才
　以輔于己則可也今六五能任用剛明才智之臣以
　臨于下是大君所行之中道莫尚于此
上六敦臨吉无咎象曰敦臨之吉志在内也
　義曰敦厚也坤爲博厚而上六處坤之極是能以敦
　厚之道而下臨于人也吉无咎者六四六五皆有剛
　明之援所以獲吉今上六雖有敦厚之德然下无正
　應无剛明之助是本有咎矣必須吉而咎乃得免故
　曰吉无咎象曰敦臨之吉志在内也者夫坤之體本
　在于下今在上而其志樂于下復是志在于内也何
　則蓋上六處一卦之極雖下无剛明之人以爲己助
　然能以敦厚之徳附于二隂故三隂同志皆樂下復
　是其志在内者也
　　　觀
䷓(坤下/巽上)觀盥而不薦有孚顒若
　義曰序卦云臨者大也物大然後可觀故受之以觀
　觀者觀也此卦之體二陽在上是聖賢之人有剛明
　之徳以臨觀于天下使天下之人莫不仰觀而化之
　也觀盥而不薦者盥薦者皆祭宗廟所行之禮也盥
　謂天子始入廟則必盥手酌鬱鬯于地以求幽隂之
　時也薦謂三獻薦腥五獻薦熟之時也夫始盥之時
　其禮簡畧故至誠之心恭肅之意莫不盡之若薦腥
　熟之時則其禮已煩雖有强力之容恭懿之心則亦
　倦怠矣是以聖人在上臨御天下必當如始盥之時
　盡其至誠之心以爲天下所觀法也固不可如行薦
　之時禮數煩劇其志懈怠則不能使天下之人觀之
　以爲法則也有孚顒若者孚信也顒謂恭肅之貌也
　若語助也言聖人既能盡至誠之心如始盥之時而
　臨制天下則天下之人仰以法之皆以孚信而應之
　其貌顒顒然盡其恭肅以應夫上也
彖曰大觀在上順而巽中正以觀天下觀盥而不薦有
孚顒若下觀而化也觀天之神道而四時不忒聖人以
神道設教而天下服矣
　義曰大觀在上者謂此卦以二陽居于上臨觀于下
　使其教化浹洽而天下之所觀仰也順而巽者此以
　二體而言下坤爲順上巽爲權也夫聖賢之人雖有
　剛明之德以臨于下然在乎不自尊大不自髙抗凡
　所作爲皆用柔順之道以下于民則天下之民悦而
　從之无所懈倦而又示之以權變之道使民由之而
　不知其所以然也中正以觀天下者夫觀有二義以
　度而言之則謂之觀以目所觀亦謂之觀也此一句
　指九五而言蓋以陽居陽又處上卦之中履至尊之
　位有大正大中之徳以臨于天下使天下皆有所觀
　法也觀天之神道而四時不忒聖人以神道設教而
　天下服者此廣明其義也言下之人既觀上之道以
　爲法則而聖人又觀天之道以爲法則也神道者隂
　陽不測之謂也天運至神之道生育萬物春生夏長
　秋成冬固使物皆遂其性而不可推測其用四時之
　行无或差忒聖人法之亦以至神之道設爲仁義之
　教以成治天下使天下之人各安其性而懐其業不
　知其所以然而然也
象曰風行地上觀先王以省方觀民設教
　義曰夫風行于地上則无所不至物无不順生成萬
　物萬物得其茂盛皆可以觀故曰觀之象也先王以
　省方觀民設教者是先王觀此之象以省察四方之
　利害觀視萬民之善惡而設仁義之教以行于天下
　使一民一物皆得遂其生成而不失其所也
初六童觀小人无咎君子吝象曰初六童觀小人道也
　義曰按此卦二陽居上有剛明之徳爲天下之所觀
　而天下之人莫不奔走以觀其道而爲法則也今初
　六以隂弱之質最居其下而逺于剛陽不能上進以
　求聖賢之道而觀之但冥冥然无所知識无所聞見
　若兒童之所觀也故曰童觀小人无咎者言于小人
　之道則得其无咎也何則夫小人之人天下之事无
　所歸責但營保一身而已故不能進而觀聖賢之道
　爲己之法則以至終身愚懵无能開發止爲兒童之
　見此于小人所以无咎也君子吝者夫君子之人則
　當求聖賢之道學聖賢之事業廣其視聽大其知識
　以充己之道上思致君下思利民而成天下之事業
　則君子之道畢矣今以童觀在下而君子之人苟亦
　昧然无所聞見而不能明顯以求觀于上取法于聖
　賢之人則誠可鄙吝也
六二闚觀利女貞象曰闚觀女貞亦可醜也
　義曰夫自外顯然而觀則謂之觀自内而觀則謂之
　闚此六二一爻以隂柔之質居下卦之内遠于在上
　二陽剛明之人不能往而從之惟在内闚竊而觀之
　故曰闚觀也利女貞者夫居觀之時大觀在上而已
　爲闚觀之道不能顯然而求觀其道以爲法則是但
　利于女子之貞而已固不可爲君子之道何哉蓋女
　子之職主于閨門之内不預外事故但自内而闚竊
　于外耳故曰利女貞也象曰闚觀女貞亦可醜也者
　言爲闚觀者于女子之行則可爲正其于君子誠可
　以醜也蓋凡君子之人上必志于君下必志于民而
　思兼濟于天下故皇皇汲汲以求聖賢之道若聖賢
　在上則顯然而往觀之以廣己之視聽發己之才識
　而成己之道以著天下之事業也今乃反爲女子之
　事而闚竊以觀于人是誠足醜也
六三觀我生進退象曰觀我生進退未失道也
　義曰生謂風教之所自出也六三處下卦之上爲衆
　人之長者也既爲衆人之長則風教號令皆自己出
　也是以六三必下觀于民而察己之道其風教有過
　于中者則俯而就之其風教有不及于中者則勉而
　及之使進退俯仰皆至于道也然六三既有風教下
　及于民而又曰進退何也蓋所履非至尊之位但居
　一卦之上爲衆人之長耳象曰觀我生進退未失道
　也者言六三雖非至尊之位以其風教之及于下而
　又能察己之所出未至者則進之過中者則退之是
　或進或退皆未失于道也
六四觀國之光利用賓于王象曰觀國之光尚賓也
　義曰夫大觀之時有其才有其德而又有其位爲天
　下之所觀法者莫尚于九五也初六最遠之故曰童
　觀六二居内不能顯然求觀故曰闚觀惟六四以隂
　居隂履得其正而切近于九五是能上附于賢明之
　君而求觀聖賢之道故朝廷之義宗廟之禮无所不
　知仁義之道禮樂之事无所不習如是而進于朝廷
　觀國之光輝故王者以之爲賓也且如舜以一匹夫
　之賤登之朝堯與之迭爲賓主是有徳之使然也故
　曰觀國之光利用賓于王象曰觀國之光尚賓也者
　言六四既上附九五能觀國之光故主者尊尚其徳
　體貌其位而以之爲賓也
九五觀我生君子无咎象曰觀我生觀民也
　義曰九五居至尊之位爲天下之所觀仰也風教號
　令一出于已也是以下觀于民若民善則知己風教
　之善也民惡則知己風教之惡也然而九五履正居
　中而又處至尊之位以天下之大或風教有未至姦
　邪有未去習俗未盡善禮樂未盡興則皆其咎也然
　九五能觀察于民而脩飾于已使向之未至者皆趨
　于道是君子居之則得其无咎也象曰觀我生觀民
　也者夫觀流則可以知源視影則可以知表聖賢觀
　民則可以知己政之得失也故常切切思省下觀于
　民是以至于无咎也
上九觀其生君子无咎象曰觀其生志未平也
　義曰上九有剛陽之德居一卦之上非至尊之位故
　不觀于民而爲民之所觀也然非至尊之位而爲天
　下之所觀仰者則中庸所謂動而世爲天下法言而
　世爲天下則者此爻是也是知爲天下之所觀則天
　下之責歸之而萬民之法由之也若其言之一玷動
　之一跌則天下莫不知之是有所咎也故上九即當
　切切思省以觀己之所出使動息語黙皆合于道以
　副天下之所觀法則是于君子而得无咎也象曰觀
　其生志未平也者言上九有盛大之德爲天下之觀
　仰然處于无位之地而權不在已又其責望既重故夕
　思晝行常欲興天下利除天下害知其心志之未平也
　　　噬嗑
䷔(震下/離上)噬嗑亨利用獄
　義曰按序卦云可觀而後有所合故受之以噬嗑蓋
　人以大才大徳爲天下之觀法使天下合心而歸之
　也然則此卦自頤而得頤者上艮下震二陽居外四
　隂在其内是其所養之道也今噬嗑即是九四矣一
　陽居三隂之中如剛梗之物在于頤中必待噬而齧
　之然後可得其合故若朝廷之上朋友之中閨門之
　内有一小人間厠其間則爲君子良民之害故必須
　刑罰竄殛之則君子之道得以行良民之志得以伸
　心氣和同上下協合所以大通也故曰噬嗑亨也利
　用獄者上體離爲明下體震爲動爲威夫刑獄之事
　巧詐百端情僞萬狀至幽至隠而難察者也必得威
　明之人施剛㫁之才以制之則姦僞可以刑服强梗
　可以放逐而君子之道得行上下之志和合也
彖曰頤中有物曰噬嗑噬嗑而亨剛柔分動而明雷電
合而章柔得中而上行雖不當位利用獄也
　義曰頤中有物曰噬嗑者夫剛梗之物在于頤中是
　爲口頰之患噬齧之然後得合也噬嗑而亨者小人
　爲君子良民之害必須刑戮之則上下之志合而大
　通也剛柔分者離隂也爲柔爲明震陽也爲剛爲威
　以威剛至明而用刑則君子小人分而无間厠也動
　而明雷電合而章者夫有剛威之才而不能明察則
　暴而傷于物有明察之才而不能剛威則柔懦而不
　能立事是必威明兼濟則事无不立也今噬嗑之卦
　動而且明雷電相合而和同故其道光顯而章著也
　柔得中而上行雖不當位利用獄也者此指六五而
　言也六五以柔順之道履得其中而居至尊之位夫
　以柔而居至尊所行不得其位所處不當其位然猶
　以居離明之中其性至明故利用于刑獄之事也何
　則夫獄之情至深至隠其間姦僞利害出于萬狀故
　非至明之君子則不能㫁制其事今六五所處雖不
　得正然以其居離卦之中是其性至明故利用于獄也
象曰雷電噬嗑先王以明罰勑法
　義曰震爲雷故有威離爲火故有明有威有明能辨
　小人之情用刑以去之此噬嗑之象也先王以明罰
　勅法者言先王當有威明之徳有善必賞有惡必刑
　所以明示其罰而正勅其法也
初九履校滅趾无咎象曰履校滅趾不行也
　義曰履校者以木械桎其足之謂也滅没也趾足趾
　也初九居噬嗑之初是被刑之輕者也其罪惡未至
　于大故但校滅其趾而已夫聖人之視民也如父母
　之于赤子雖有罪豈忍加之刑戮哉蓋慮罪小之時
　不爲之懲戒則必至于大惡故當此罪小之時加以
　木械桎其足趾使其惡之不能行也故繫辭曰小人
　不耻不仁不畏不義不見利不勸不威不懲小懲而
　大誡此小人之福也言小人不仁不義見利則勸恃
　威則懲此所以爲小人之福也象曰履校滅趾不行
　也者言其當罪小之時用校以滅其趾使知其罪雖
　小不可爲而不行也
六二噬膚滅鼻无咎象曰噬膚滅鼻乘剛也
　義曰膚者柔脆易嚙之物滅鼻者用刑之㴱也六二
　以隂居隂又處下卦之中是得正且中也以此中正
　之道用刑至當如嚙其柔脆之膚言其易而民服也
　然下乘初九之剛故用刑大過至于滅鼻之㴱然以
　居中履正用刑至當雖滅鼻而過于㴱察是亦无咎
　也象曰噬膚滅鼻乘剛也者夫初九者過惡之小人
　已乘于上當用刑以懲之所以至于滅鼻之㴱然非
　專尚㴱刻蓋以乘初九之剛故也
六三噬腊肉遇毒小吝无咎象曰遇毒位不當也
　義曰腊肉者全乾之謂也六三居下卦之極是爲不
　中以隂居陽是爲不正凡用刑之道有諸己然後可
　以求諸人无諸己則不可責于人也今六三以不中
　不正之行而刑人之過則人无有服從之者故若噬
　腊肉之難也民心既不從怨懟既已結故非但不能
　刑人將反招其害也故曰噬腊肉遇毒也小吝无咎
　者言六三以不正不中而爲人之見害故小有所吝
　然而居震動之上以柔順之質而應于上九剛明之
　人則能辨民之邪正察獄之情僞是雖始有小吝終
　亦自然无咎
九四噬乾胏得金矢利艱貞吉象曰利艱貞吉未光也
　義曰乾胏者肉之帶骨者也因有骨而乾愈于噬腊
　肉之難也夫君子處得髙位而進輔于君以幹天下
　之事者必有中正之徳徳既中正則刑一人而天下
　服其罪賞一人而天下勸其善今九四處上卦之初
　是不中也以陽居隂是不正也以不中不正之道而
　刑于人則甚于噬腊肉之難也金剛也矢直也九四
　履文明之始其體剛剛則果于行事明則辨于邪正
　雖非中正猶有剛明故所行无不得其直然四本以
　不中不正故當憂民之所不服慮惡之所不懲艱難
　其心退有所懼而守之以正則可以責于人而人服
　之故獲其吉也象曰利艱貞吉未光也者蓋由艱難
　守正而後得吉是道未光大也
六五噬乾肉得黄金貞厲无咎象曰貞厲无咎得當也
　義曰噬乾肉者易于乾胏而難于噬膚也六五以文
　柔處其至尊所行所爲皆合于道无過无不及以此
　主刑賞之柄握生殺之權宜矣得黄金者黄中之色
　也金者剛之物也夫㫁天下之獄必有中正剛明之
　徳可也六五雖少失于正然以有離明之質行得中
　道而能用刑者也貞厲无咎者言六五處至尊之位
　有文明之徳然用刑雖少失于正而人有不服今若
　堅守其正而常若危厲則无咎矣象曰貞厲无咎得
　當也者言六五能守其正常若危厲則所行所爲无
　不當也
上九何校滅耳凶象曰何校滅耳聰不明也
　義曰上九居卦之極罪之大者也何校滅耳刑之㴱
　者也夫君子之人有善必勸勸之不已則小善至于
　大善以至愚者必賢賢者必聖也小人則有惡不悛
　以至積小惡至于大惡由小罪至于大罪也今上九
　過惡之小人罪之至㴱者也夫小人之爲惡雖日有
　聖人之教化聞于耳而不知遷善雖有聖人之刑罪
　將及于身而不知改過以至積罪至大長惡不悛君
　子雖欲愛之不可得也故此所以被刑之㴱校加于
　首而滅没其耳凶禍所以及之也故繫辭云善不積
　不足以成名惡不積不足以滅身小人以小善爲无
　益而弗爲也以小惡爲无傷而弗去也故惡積而不
　可揜罪大而不可解夫人之耳聽必聰也人之目視
　必明也小人之耳非聵也目非瞽也日聞聖賢之教
　化而不能飭身歸善以至陷于刑戮蓋積惡之久而
　不知罪之㴱是聰不能自明也
　　　賁
䷕(離下/艮上)賁亨小利有攸徃
　義曰按序卦曰物不可以苟合而已故受之以賁賁
　者飾也言物之既相合必有文章賁飾之也賁亨者
　夫噬嗑之時則是聖人削鋤强梗强梗既鋤則可以
　制作禮樂申明仁義施為教化設為文章以文飾之
　則治道大通于天下矣小利有攸往者夫治天下必
　有賢明之才處中正之位乃能興治立事今賁之上
　九以陽居一卦之上在无位之地是不能大有所爲
　故小利有攸往而已
彖曰賁亨柔來而文剛故亨分剛上而文柔故小利有
攸往天文也文明以止人文也觀乎天文以察時變觀
乎人文以化成天下
　義曰賁卦自泰而得坤之上六來居乾之九二此以
　柔道文飾剛健之德也夫治國之道不可專于剛剛
　則暴不可專于柔柔則懦剛柔相濟然後治道可成
　何則兵革所以禦侮而不可久玩刑罰所以止姦而
　不可獨用必有仁義禮樂文章教化以文飾之則天
　下大通矣故曰柔來而文剛故亨分剛上而文柔故
　小利有攸往者此言以泰卦乾之二分居坤之上是
　分剛陽之道而文飾于柔徳也夫聖賢有剛健文明
　之德則必履至尊之位總大任持大權乃可大有爲
　于天下今以剛居无位之地是但小有所往而已天
　文也者此以下廣釋文飾之義也按經但云天文也
　上下相應不成義理當上有剛柔交錯四字蓋遺脱
　故也言剛柔交相錯雜以成天文是天之文也若寒
　暑相推而成四時日月相代而成晝夜隂陽相蕩而
　成風雨雷霆此皆剛柔交錯天之文也文明以止人
　文也者此以二體而言離下爲文明艮上爲止既有
　文章之光明又能止靜是人之文也若夫君聖臣賢
　上行下化仁義禮樂著于天下是國之文也父義母
　慈兄友弟恭男正位乎外女正位乎内閨門之内和
　諧肅穆是家之文也聖人舉此文明之道發于天下
　國家以文成其治使刑罰措而不用兵革寢而不作
　也觀乎天文以察時變觀乎人文以化成天下者天
　文即前所謂也聖人上觀乎天文以察時之變若東
　作西成南訛朔易雨暘風燠灾祥之類也聖人觀乎
　人文使君明臣忠父慈子孝兄弟有禮長幼有序各
　得其正故制作禮樂施爲政教以化成天下而成天
　下之治也
象曰山下有火賁君子以明庶政无敢折獄
　義曰夫山有草木之茂而火明其下光明照于上有
　賁飾之象也君子觀此之象以明舉其庶政庶政者
　謂國家禮樂教化之道申明興舉之以文飾天下之
　治以其繁而不以儉曰庶政无敢折獄者夫獄訟之
　情至幽至隠者也其間姦詐萬狀情僞萬端必有剛
　明之德則能别于寃枉決其是非而其情可得而見
　今賁之象其明不遠到故聖人戒之言但可以明其
　庶政而不可果敢而折獄也何則蓋獄事至重決而
　行之則死者不復生刑者不復贖是必有剛明之徳
　乃可決㫁其事曲直是非之情无所不當矣
初九賁其趾舍車而徒象曰舍車而徒義弗乘也
　義曰趾足也初九處賁之初有至明之性體于陽有
　至剛之德是君子之人能以道義賁飾其身可行則
　行可止則止不爲苟且是能賁飾其行趾也舍車而
　徒者以卦體言之則初九之正應在于六四而與六
　二相比六二上无正應欲求于初而初有剛明之德
　確然守正惟義所在不顧六二而棄之但待其時而
　往從六四之正應也猶君子之人能以道義飾于身
　故車雖至貴若義不當乘則舍之徒雖至賤若義當
　行則從而行之是所行所止皆惟義之所在也象曰
　舍車而徒義弗乘也者六四逺也徒步勞也初九不
　以遠且勞而必往之六二近也乘車安也初九不以
　安而苟乘之是皆去就以義也
六二賁其須象曰賁其須與上興也
　義曰須者待也夫君子之進不可以躁必待其時有
　其君往而可以行己之道則決然而進无累矣今六
　二之爻上无正應是未可以往必退而待其時候可
　進而進之故但以道義賁飾其身由中而行之以須
　待而已象曰賁其須與上興也者夫六二所以賁飾
　其身而待者蓋上无正應未可以往也已既无應而
　切近于九三九三亦无其應近而相得故已能上與
　九三合志同心以興起也猶居朝廷之間親其賢而
　共成其治朋友之間亦能比其賢而能成其事業者也
九三賁如濡如永貞吉象曰永貞之吉終莫之陵也
　義曰夫六二以无正應未可以進故賁飾其身以須
　其時而九三亦上无正應亦未可進故與六二同志
　交相文飾交相濡潤候其時則進于朝輔其君以贊
　成天下之治也故曰賁如濡如永貞吉者言九三既
　與六二交相賁飾濡潤然非正應則當永長而守之
　以正則得其吉也象曰永貞之吉終莫之陵也者言
　能永守正道則外人不能間而侵陵之也
六四賁如皤如白馬翰如匪宼婚媾象曰六四當位疑
也匪冦婚媾終无尤也
　義曰皤者潔白之貌六四以隂居陰履得正位而行
　得正道能以五常之道飾其身修其行潔白其志使
　君子之德成而无有玷缺也故曰賁如皤如白馬翰
　如者言六四應在于初初有剛明之德而已有正一
　之行能賁飾其身而又潔白其馬往而從之也匪冦
　婚媾者婚媾謂㑹合也六四雖正應于初九若往而
　就之必得㑹合然猶疑懼六三間于其間爲己之害
　故言若非六三爲冦則與初九㑹合也象曰六四當
　位疑也者六四之往應初九固无有不得然猶恐初
　九爲六三之所間故云疑也匪冦婚媾終无尤也者
　言六四履正位行正道又且賁飾其身潔白其志雖
　六三爲冦于其間亦不能爲害故終无尤過也
六五賁于丘園束帛戔戔吝終吉象曰六五之吉有喜也
　義曰丘園謂敦實之地若務農重本之類也六五秉
　柔中之徳居至尊之位而爲賁之主在初九則賁飾
　其趾二又能待時而飾身至此則是賁飾已至即不
　可更務文華而反賁飾于敦實之地使天下知其本
　而務于農桑之事故國用豐阜民財充實而貨帛衆
　多戔戔然而至盛也吝終吉者吝謂吝嗇也凡王者
　治天下國用既阜民財既實則不可更務奢侈必當
　吝嗇其財節儉其用然後終于富盛而獲吉也象曰
　六五之吉有喜也者六五能施飾于敦實之地至于
　財用繁盛復能儉嗇節用使上不匱于用度下不乏
　于財力上下之情交相喜悦所以不惟獲吉而又有
　喜慶之事也
上九白賁无咎象曰白賁无咎上得志也
　義曰夫此卦自賁趾至此上九賁道已成如白之受
　采无入而不自得以人君之尊是始則勞于求賢而
　急天下之治既得其賢又且逸于任使以至臻極治
　之道自有爲而至无爲但守其質素无施而不可也
　又君子之人始能治其心明其性飾其身至此可以
　爲仁可以爲義爲禮爲智處于富貴富貴得其宜居
　于貧賤貧賤得其道以至爲將爲相爲公卿无所施
　而不可无有疑懼而動心者今上九處此之地其所
　賁飾之道既備故用之天下則天下治用之一國則
　一國安施之一家則一家肅進退出處皆得其宜而
　无有過咎象曰白賁无咎上得志也者上九能以五
　常之道修其身道義已成事業已備但至此則廣而
　充之天下无不得其所是在上而其志得行也
　
　
　周易口義卷四
欽定四庫全書
　周易口義卷五　　　　　宋　胡瑗　撰
上經
　　　剝
䷖(坤下/艮上)剝不利有攸往
　義曰按序卦云飾然後亨則盡矣故受之以剝剝者
　言五陰盛長一陽居其上勢微力弱始由一陰之生
　漸至于盛以削剝羣陽㡬至於盡而萬物衰破之時
　也其在人事則小人盛長而君子消剝之時也不利有
　攸往者夫君子之所務上思忠于君下思利于民其一
　謀一慮必以天下之利存于心小人則不然其意日
　以殘賊良民侵削君子為務今剝之時君子消剝小
　人盛長之際也君子若復有所往必見害于小人也
彖曰剝剝也柔變剛也不利有攸往小人長也順而止
之觀象也君子尚消息盈虚天行也
　義曰剝者剝落之義柔陰也剛陽也夫天地之所以
　成嵗功者在于陽也今隂氣盛長陽氣消剝則萬物
　衰落而嵗功无成也人君所以共天位治天下者君
　子也今小人盛長以至專權得勢而侵削君子也不
　利有攸往小人長也者夫聖賢之爲心以仁義爲心
　故三月无君則皇皇如也以天下之民失其所而安
　在己也小人之意日在于殘賊故其氣不相合道不
　相同今君子之所以不可進者以小人長也順而止
　之觀象也者此以二體而言艮爲止坤爲順言小人
　道盛君子言必見危動必見害故當觀其象量其勢
　先時知幾素位而行居易俟命而外順小人内則止
　而不行故可以全身遠害也中庸云天下有道其言
　足以興天下无道其黙足以容言君子儉德避難之
　道也又若小人道盛君子之人欲屏去之必當外順
　其行以漸而止之則可以去也何則夫小人既盛而
　君子若遽欲絶之則其勢必爲小人之所害故當遜
　順其所爲觀其勢使之不能窺見其迹然後止之則
　无有不可也君子尚消息盈虚天行也者天之道至
　神也有隂陽之舒慘寒暑之往來四時之運行晝夜之
　明晦消久則息盈久則虚以天道之大猶不免于此
　君子之人道有通塞時有否泰理固然也是以可進
　則進可退則退當消而消當息而息出處語黙皆以
　時而動是如天之所行也
象曰山附于地剝上以厚下安宅
　義曰宅居也山本至髙地本至下今山反附著于地
　是剝落之象也猶君子之道消而天下生靈失所不
　得其安故凡居上者當此之時必先厚于其下所謂
　厚下者蓋以仁義之道務農重本輕徭薄賦天下之
　人衣食充足財用豐實而又安其所居使各得其所
　如此是可謂治剝之道也何哉蓋國以民爲本本既
　不立則國何由而治哉
初六剝牀以足蔑貞凶象曰剝牀以足以滅下也
　義曰牀者人之所藉以安身也足居牀之下初六最
　處一卦之下民之象也言小人得位乘時藉勢恣其
　姦惡以剝削于天下然爲剝亦有漸故自微而至于
　著自下以至于上剝之始先剝于民夫民者君所賴
　爲本也在書曰民惟邦本本固邦寧今小人在上肆
　其姦惡奪民之財困民之力使之舍安而就危去存
　而卽亡父母不能保而離散兄弟妻子不相守而逃
　亡怨氣交而上下不通是其本已弱矣其本既弱則
　君子之正道微蔑而不行是凶之極也
六二剝牀以辨蔑貞凶象曰剝牀以辨未有與也
　義曰按初六居一卦之下是民之象故曰剝牀以足
　六四處上卦之下切近于君故曰剝牀以膚六二居
　膚足之間是上下分辨之際以人事言之則是居君
　民之間臣之位也始旣剝于民至此則剝于臣也夫
　臣者國家之倚毘君所賴以安者也在詩曰濟濟多
　士文王以寧今小人得勢侵迫于其君子使君子言
　不得通道不得行國家斯无倚毘而君不得其所安
　故至正之道消蔑而其凶愈大也象曰剝牀以辨未
　有與也者夫君子之人在位而行道則天下之民物
　得其生而受其賜故詩曰愷悌君子民之父母是民
　必得君子而後生也今小人始既剝于民民被剝而
　已困故不能爲助于君子至此君子又爲小人之所
　剝也夫臣民既皆被其剝而受其害則此小人者天
　下之所共惡衆人之所不與故象曰未有與也
六三剝之无咎象曰剝之无咎失上下也
　義曰剝之卦五隂盛長小人衆多同心協力以殘賊
　良民侵剝君子爲意上九有剛明之才獨居一卦之
　外而无有助之者今六三居下卦之上爲上九之正
　應而能出乎其類獨異于羣衆不爲侵剝而有好賢
　樂善之心應于上九之君子是于小人之中獨不爲
　小人之行故雖在剝之時而得无咎也象曰剝之无
　咎失上下也者言上下羣隂皆以侵剝爲志而獨六
　三能上應于君子舍去小人之行而不與上下羣隂
　同志
六四剝牀以膚凶象曰剝牀以膚切近災也
　義曰膚謂及其身也小人之爲剝自小以至大由外
　而及内始則剝天下之民使皆墜于塗炭而不得其
　安次又剝天下之賢使皆困躓而不得進臣民既已
　剝盡遂及君子之身此凶之極也象曰剝牀以膚切
　近災也者剝道愈㴱而災害愈切蓋天下之臣民既
　已盡剝至此以及其身是災之切也故凡居上位者
　必在知人賢者進之不肖者黜之使君子在上而小
　人削迹自然侵剝之道无自入而不能行也故聖人
　戒之
六五貫魚以宮人寵无不利象曰以宮人寵終无尤也
　義曰貫魚謂駢頭相次衆多之貌以人事言之則是
　小人之衆若貫魚然也夫小人之行姦惡凶暴居一
　郡則一郡被其害處一邑則一邑罹其殃況當天下
　之權握天下之勢哉然王者不能无嬖幸之人但不
　可恣已之情私天之祿以加厚之使其縱欲肆情
　以殘天下故當御之以道使不能釁其毒也今六五
　當至尊之位雖小人衆多如貫魚然但厚之田宅加
　之金帛而不使竊天下之權如寵宮人而寵之則无
　所不利也象曰以宮人寵終无尤也者言寵小人以
　宮人之寵使不能有其權則于己身終无過尤也
上九碩果不食君子得輿小人剝廬象曰君子得輿民
所載也小人剝廬終不可用也
　義曰此一卦以隂剝陽而陽氣幾至剝盡而上九獨
　居其上不爲羣隂之所剝旣不爲隂之見剝至于建
　子之月復于地中而再生萬物如碩大之果最居其
　上而不見食于人則必有再生之象也以人事言之
　猶君子守正執節明哲以保其身不爲小人之所害
　至此將復其位而得行其道也君子得輿小人剝廬
　者輿所以乘載于物廬所以安庇其身也此上九剝
　極之時若以君子居之則削去小人之害施仁義于
　天下使天下之民出于塗炭由之而得其乘載也如
　復以小人居之則爲害愈㴱故不唯剝于一身以至
　廬舍亦皆見剝而天下之民无所庇身而不能保存也
　　　復
䷗(震下/坤上)復亨出入无疾朋來无咎反復其道七日來
復利有攸往
　義曰按序卦云物不可以終盡剝窮上反下故受之
　以復言隂陽二氣有消長升降陽氣既剝盡則必來
　復也然所謂復者是四月純陽用事其卦爲乾至于
　五月則一隂剝一陽故其卦爲姤六月則二隂剝二
　陽故其卦爲遯以至于七月爲否八月爲觀九月爲
　剝十月爲坤是隂氣之極盛也至十一月則一陽之
　氣濳復于黄鍾之宮以再生萬物而萬物得其亨通
　也亦猶君子時有否泰道有消長始爲小人之所剝
　及其乘時得位發其事業于天下其道大通故曰復
　亨出入无疾者言陽氣有生物之心入于地中出于
　地上物无違之疾之者猶君子有五常之質剛明之
　徳量時復位天下之人无有違之而疾害者朋來无
　咎者朋類也言一陽雖復于地中有生物之心然其
　氣微弱未能獨成其功必得羣陽並進乃可以共濟
　其事也亦猶君子求進其身欲行其道而或勢孤援
　寡必不能獨成其事是必得其氣類才德相合者推
　引而進則可以致君澤民而成治于天下乃可獲吉
　而得其无咎反復其道者言陽氣自上而反復于地
　以生萬物皆得其道猶君子之人復于其位進退皆
　合其道七日來復者言陽氣消剝至于此凡歴七爻
　以一爻爲一日故謂之七日然不謂月而言日者蓋
　日爲陽聖人欲見其陽道來復之速故以七日言之
　其實卽七月之間後復也利有攸往者言一陽之生
　君子浸長小人浸衰則君子當此之時居其位行其
　道所往无不利也
彖曰復亨剛反動而以順行是以出入无疾朋來无咎
反復其道七日來復天行也利有攸往剛長也復其見
天地之心乎
　義曰下震爲動上坤爲順言復之所以得亨者由剛
　陽之氣反復于地又動而不失其柔順由是所以萬
　物以生以成也言君子動而不妄行而不暴能觀其
　時可進則進是以出入之間无有疾害之者皆由順
　而動之之故也故曰剛反動而以順行是以出入无
　疾朋來无咎反復其道七日來復天行也者夫天之
　行有消有長有升有降謙者益之盈者流之故陽極
　必剝隂極則復皆天道自然之理也故曰天行也利
　有攸往剛長也者言剛陽漸長小人道消則是君子
　之道長故所往而无不利也復其見天地之心乎者
　夫天地所以肅殺萬物者隂也生成萬物者陽也天
　地以生成爲心故常任陽以生成萬物今復卦一陽
　之生潜于地中雖未發見然生物之心于此可得而
　見也故董仲舒曰陽常居大夏以生育長養爲事以
　此見天地之心在于生成而已猶聖賢之心以生成
　天下爲心雖始復其位其事業未大被于天下而行
　道之初已有生育之心也在太𤣥中首曰昆侖旁薄
　幽夫昆侖天氣也旁薄地氣也幽晦也言天地之氣
　始雖幽晦而不可見然生物之心可得而推矣故知
　聖賢雖在幽晦之間而其心亦天地之心也而揚子
　又爲之辭曰昆侖旁薄幽何爲也曰賢人天地思而
　包羣類也是則天地聖賢之心可見也然天地以生
　成爲心未嘗有憂之之心但任其自然而已故老子
　曰天地不仁以萬物爲芻狗是雖有凶荒水旱饑饉
　而未嘗憂而治之也若聖賢有天地生成之心又有
　憂萬物之意是以其功或過于天地故繫辭曰鼔萬
　物而不與聖人同憂但聖人无天地之權耳使其有
　天地之權則凶荒水旱之類无得而致也故復卦之
　初其生成之心可見也
象曰雷在地中復先王以至日閉關商旅不行后不省方
　義曰雷者陽之精也雷本行于天之上今復于地下
　是復之象也先王觀此象于冬至微陽始生之時閉
　其門關而禁止其商旅后者天子諸侯之通稱方事
　也天子諸侯于此微陽始生之時而又不省視其事
　也
初九不逺復无祗悔元吉象曰不逺之復以脩身也
　義曰羣陽剝盡而純隂用事獨此一陽反于地下以
　萌生萬物是其復之初而來復之速者也猶賢人君
　子凡思慮之間一有不善則能早辨之使過惡不形
　于外而復其性于善道惟聖人得天性之全故凡思
　慮之間未有一不善故發而皆中于道賢人而下則
　其性偏于五常之道有厚有薄情欲之發有邪有正
　故于心術之間思慮之際不能无所汨惟大賢君子
　爲能治心明性知其有不善而速改之不能形于外
　故可以无大悔吝而獲元大之吉也祗即大也象曰
　不遠之復以脩身也者言聖人君子于思慮有所不
　善而能速改之以至由小賢至于大賢由大賢至于
　聖人自古及今有能行之者惟顔子一人而已故先
　聖繫辭釋此爻獨以顔子配之曰顔氏之子其殆庶
　幾乎有不善未嘗不知知之未嘗復行也是君子凡
　于思慮之間未精審其可否邪則改之正則從之勿
　謂人所不見衆所不聞而輒自寛假以有諸内必彰
　于外也蓋有諸中必形于外發于心必施于四支在
　中庸曰君子戒慎乎其所不覩恐懼乎其所不聞莫
　見乎隠莫顯乎微故君子慎其獨也是則人之有過
　患不知之知而改之則无有不至于善者也故聖人
　于此言不遠之復是君子脩身之法也
六二休復吉象曰休復之吉以下仁也
　義曰六二以隂居隂得正者也在下卦之中得中者
　也下近于初附近于仁賢者也既中且正而又附于
　初九之賢故得休美而復其善道以獲其吉也
六三頻復厲无咎象曰頻復之厲義无咎也
　義曰頻蹙也六三處不得其正行不得其中又違于
　仁則是過惡之人也以過惡之人居下卦之上猶愈
　于上六昏迷不復之人故此六三必待頻蹙强勉而
　後能復也則中庸所謂有勉强而行之者此是也然
　猶頻蹙勉强而復則當常自思省憂懼以爲危厲在
　前而不敢爲于邪惡以改過遷善則可以獲其无咎也
六四中行獨復象曰中行獨復以從道也
　義曰四居位得正雖非其中然于五隂之間而獨得
　其中雖遠于初而與之爲正應傑然而復于善以從聖
　賢之道也象曰中行獨復以從道也者言初有聖賢
　之資而六四爲之正應是能從于聖賢之道也故揚
　子曰希驥之馬亦驥之乘希顔之人亦顔之徒正此
　謂也
六五敦復无悔象曰敦復无悔中以自考也
　義曰六五處坤之體有敦厚之德居上卦之中有大
　中之道夫有敦厚之德則思慮不及于邪而動无躁
　妄有大中之道則所行无過與不及如是故能治心
　明性以復于善道而悔吝亡矣象曰敦復无悔中以
　自考也者五有敦厚大中之道以自考察己之思慮
　有不善未常不復于善也
上六迷復凶有災眚用行師終有大敗以其國君凶至
于十年不克征象曰迷復之凶反君道也
　義曰復道貴于速上六處卦之極而居復之終是其
　心昏迷而終不能復者不能復則邪惡著見凶之道
　也夫自外而來曰災自己所招曰眚言其心昏迷而
　恣私邪私邪既積過惡顯著則天地所不與鬼神所
　共怒而外來之災自招之眚所以皆至也用行師終
　有大敗以其國君凶者夫以迷復之道而用兵行師
　以伐于人必不能克勝而終至于大凶敗以血肉生
　靈虚竭帑藏以累其君凶之極也至于十年弗克征
　者十數之極也言用事而行師以致大敗雖十年之
　間終不能興起征伐之事象曰迷復之凶反君道也
　者夫君所以主宰天下司牧生民今用此迷復之道
　行師以征伐于人以致有大敗是反君所行之道者
　也然特以行師言者蓋舉其重者言之即它可知矣
　　　无妄
䷘(震下/乾上)无妄元亨利貞其匪正有眚不利有攸往
　義曰按序卦云復則不妄矣言君子之人既能先復
　其性邪惡不萌于心而善道充積于内以發于外无
　有非妄之事矣然而具天地生成之四德者蓋以四
　海至廣生靈至衆情僞萬狀聖人在上必有天地四
　德之備然後可使天下之人服而化之无有非妄之
　行故有仁以濟之使皆遂其性而樂其生以至有禮
　以節之有刑以齊之有政以正之餘則乾卦言之備
　矣以其具是四德而有天下則天下信无非妄者也
　其匪正有眚不利有攸往者言聖人在上旣有四德
　以及于天下則天下莫不一歸于正而无敢有非妄
　之行者然而上下之間或有一不正之人欲以非妄
　之行而有所往則必无所利故有自招之眚所以致也
彖曰无妄剛自外來而爲主于内動而健剛中而應大
亨以正天之命也其匪正有眚不利有攸往无妄之往
何之矣天命不祐行矣哉
　義曰剛卽陽也无妄由否卦而來是乾之一陽自外
　而來居于内卦之初是爲主于内卦也動而健剛中
　而應大亨以正天之命也者上乾爲健下震爲動剛
　中謂九五也應謂六二也夫有其君而无臣則无妄
　之道不能行有臣而无君固不可得而行今九五有
　剛明之德而爲之君六二有柔正之德而爲之臣君
　倡于上臣和于下相成以道然後以元亨利貞之四
　德以被天下其威命之行莫不懾服而天下之人悚
　然不能爲非妄此天之威命也其匪正有眚不利有
　攸往者言聖人有威德及于天下雖父子昆弟之間
　州閭鄉黨之内莫敢有一于不正而非妄者或有不
　正之人非妄而欲有所往則无所利而災眚及之也
　无妄之往何之矣天命不祐行矣哉者言无妄之世
　以有妄而行復何所往哉之即往也祐福也言君之
　威德被于下所至无有敢犯之者若其復有非妄不
　正之行則是犯天之威命而天必不福祐也其可行
　之哉
象曰天下雷行物與无妄先王以茂對時育萬物
　義曰夫雷之行于天下萬物无不聳動兢懼而不敢
　爲妄如君之威德發于上而被于下天下之人聳然
　聽從而无敢有妄也是以先王茂對此无妄之時則
　宜如何哉固當盡仁愛之道以養育萬物使天下各
　遂其所各安其業以至鰥寡孤獨皆得其所養如此
　則可以使天下之人久于无妄之道也何則蓋天既
　以无妄而在上者苟不養育之則未見使天下終久
　而不爲非妄者也
初九无妄往吉象曰无妄之往得志也
　義曰夫君子有剛明之才足以致天下于无妄者必
　得剛明之君然後可以行己之道今初九有剛明之
　才而九五爲剛明之君若往而輔之則施己之威德
　于天下而天下之人不敢爲非妄自然成其治以此
　而行必其吉也象曰无妄之往得志也者夫賢人君
　子有兼濟天下之心則必遭時遇主日行其道致天
　下于无妄此君子之志也今初九能然是其志得行矣
六二不耕穫不菑畬則利有攸往象曰不耕獲未富也
　義曰耕者田事之始也穫者收成之終田一嵗曰菑
　三嵗曰畬今六二以柔順之質居中履正上有剛明
　之君倡威令于天下是待君倡而後和令而後行如
　此謂不擅君之權不竊君之美是若農不耕而穫不
　菑而畬皆所以代事之終而成君之美則所往而无
　有不利也象曰不耕穫未富也者人臣之道貴其成
　君之事而代君之終也苟或居事之先爲物之倡則
　是竊君之美而自居其富盛也今二乃能不耕而穫
　不菑而畬是能待君倡而後和以代君之終是不居
　于富盛者也
六三无妄之災或繫之牛行人之得邑人之災象曰行
人得牛邑人災也
　義曰夫居无妄之時必有剛明之德履中蹈正然後
　可以致天下于无妄也今六三以不中不正之身處
　无妄之時是有妄之人也以有妄之人欲治于无妄
　之世則上下所不容故災害及之也故曰无妄之災
　或繫之牛行人之得者牛即治田之具也六三既以
　不中不正而又欲擅君之權竊君之美不待倡而和
　不待令而行乃如不穫而耕不畬而菑故爲或人之繫
　其牛以至行道之人皆可以奪而得之也邑人之災
　者六三以不中不正爲非妄之人雖父子昆弟之間
　有所不容故不唯已有其災至于己之所屬之人亦皆
　爲其所累而受其災也
九四可貞无咎象曰可貞无咎固有之也
　義曰夫居无妄之時必有至正之德則可以免咎今
　九四以陽居隂以位言之未居其正也然而以剛健
　而履以柔順之位是尚謙也如此則是可守其正道
　而得免其咎也何則蓋已本有剛明之才今雖履不
　正然以尚謙故可以從正而免咎象曰固有之也者
　言九四以剛直免咎蓋于己之德性素有之故曰固
　有之也
九五无妄之疾勿藥有喜象曰无妄之藥不可試也
　義曰藥所以疏決壅滯攻治其疾者也今九五以剛
　明之德居至尊之位下有六二柔順之臣爲己之輔
　共致无妄之治則君臣之間无不正朝廷之上无不
　治萬民无不安若其間一有邪佞之干紀及邊鄙有
　小小之冦皆非己之所招亦不足興兵撓衆以動中
　原但在得其人則自然可平矣如有小小之疾不須
　用藥以攻治之但保安其身則疾自愈矣若復以毒
　藥攻之則是自取傷敗耳如秦漢之君竆兵黷武長
　征遠伐以至反被其害也故无妄之時有其疾不試
　其藥則自獲其安而有喜也
上九无妄行有眚无攸利象曰无妄之行窮之災也
　義曰无妄之世无一民一物不以正相守而不敢爲
　非妄今上九居卦之極在无位之地失中正之道于
　无妄之時爲衆之所不容行則有災復何所利
　　　大畜
䷙(乾下/艮上)大畜利貞不家食吉利涉大川
　義曰按序卦云有无妄然後可畜故受之以大畜夫
　君子之人既能復其性明其心不爲非妄而從于正
　道然後可以大有所畜止于邪曲之人也然小畜則
　巽在上乾在下巽爲隂其性柔順故不能畜之于始
　而終止之故爲小畜之象大畜則艮在上乾在下艮
　爲陽其性正靜故能止畜于始而終有天衢之亨是
　爲大畜之卦也利貞者夫乾者剛健君父之象夫以
　君雖尊不能无邪曲之欲而臣下能止畜之者必有
　大正之德然後可以輔歸于正道也不家食吉者夫
　人君之治天下必有貴爵重祿養于賢者使天下之
　賢皆進于朝廷受祿于國而不食于家故邪欲不行
　而正道日興以樹成天下之治而獲其吉也利涉大
　川者人君既得天下大正之人進輔于已而止畜已
　之邪欲如此則固可以成天下之治雖有大險大難
　亦得以共濟之也
彖曰大畜剛健篤實輝光日新其德剛上而尚賢能止
健大正也不家食吉養賢也利涉大川應乎天也
　義曰因二體以釋大畜之名剛健謂乾有剛健之德
　篤實謂艮有篤實之德言所以能大畜者由君有剛
　健之德以接于下臣有篤實之德以輔于上君臣之
　間皆有如此之德故其心志相同道又相協既能相
　交則上雖有邪僞之心亦莫由而發夫如是故正道
　日以行治道日以廣輝耀光明而其德日以増新也
　剛上而尚賢者剛艮也蓋艮有剛陽之德夫乾爲至
　剛本居于上今反居下是猶人君有至尊之勢至嚴
　之威而能崇尚有德及禮下賢人使之畜己之邪欲
　成己之治道所以師尚而貴寵之也故孟子曰湯之
　于伊尹學焉而後臣之故不勞而王桓公之于管仲
　學焉而後臣之故不勞而霸然觀孟子之意言人君
　之于臣有大正大賢之道必當尊寵而禮下之不
　以爲臣而師事之然後可以輔于己而歸正道也能
　止健大正者健謂乾夫人君有威嚴之勢而臣能止
　之必有大正之道則可也是故漢武不冠不見汲黯
　夫以汲黯之才但一直臣耳然尚畏憚之如此則其
　大正至賢之臣其君之畏敬可知矣不家食吉養賢
　也者人君旣禮下于賢而祿養之使賢者皆進而願
　立于其朝以輔翼于君而止畜君之邪欲以贊成其
　治道也利涉大川應乎天也者應謂六四六五之應
　于乾之初九九二猶君能接于臣臣又應于君君臣
　之間道義相同一志而共濟天下之難也
象曰天在山中大畜君子以多識前言往行以畜其德
　義曰至髙至大者天也而物不可畜今山能包藴之
　故假象得大畜之義也君子觀此之象而多識前聖
　之言之行以自藴畜其己之德也何則君子之人雖
　有五常之性苟不該博古道亦不能成之是必多聞
　博識然後道業可以成也夫以堯舜禹大聖人而稽
　古孔子習于周公是雖有聖人之資未有不學而能
　至也
初九有厲利己象曰有厲利己不犯災也
　義曰夫乾君之象也以君之至尊有天下之勢必不
　能无邪欲侈縱之心有邪欲侈縱而不戒之則必至
　危厲故書曰欲敗度縱敗禮以速戾于厥躬是言縱
　欲之事不可不戒今初有剛明之才而邪欲之情欲
　縱是有危厲也利己者已止也言初九之剛將欲行
　而上有六四爲之正應是大正之臣處君之左右以
　止畜君之邪欲故雖有剛欲驕侈之心不得以萌以
　騁使其所行之事皆從于正道如是則无所不利象
　曰有厲利己不犯災也者言始雖有厲而得大正之
　臣以止畜之使己之邪欲不行而從于正故不至犯
　于災害之事而反從于吉也
九二輿説輹象曰輿説輹中无尤也
　義曰輹輪輹也九二亦以剛明之質又居卦之中是
　人君有剛欲之心欲上行而初已止畜之又上應于
　大正之臣爲之輔佐故二能恐懼戒愼其剛欲之心
　已止而不敢行如車輿之説其輪輹而不能進也象
　曰輿説輹中无尤也者言二雖有剛欲之情而已得
　大正之臣止畜之且已本有剛明之才能自思省于
　已故由其中而无有尤過也然則大凡人君不能无
　邪欲但患其諂佞之臣逢迎其惡導贊其非則終不
　能反之于善今初曰有厲利己二曰輿説輹是得其
　良臣而能反于善者也
上九良馬逐利艱貞曰閑輿衛利有攸往象曰利有攸
往上合志也
　義曰夫初欲上進以其得大正之臣居于左右以止
　畜之至于九二其邪惡已不行故此九三則言進退
　皆合于正道以至凡所行之事无所不可如馴良之
　馬馳逐于大道之上也利艱貞者言九三所爲之事
　雖皆合于正道然必常得大正之臣以居于左右而
　艱難守正乃可以獲吉也曰閑輿衛利有攸往者衛
　侍從也皆所以爲行道之具也言旣有賢正之臣以
　輔于君而又能艱難守正猶恐所爲之事或有過失
　故曰閑習其行道之具使无有過差而一歸于正故
　所行无不利也疏謂雖曰有人閑閡車輿之意非也
　象曰利有攸往上合志也者言此所以无往不利由
　上九大賢之臣以至正之道贊輔于已而能崇敬禮
　下之其心志相合道又相符契故也
六四童牛之牿元吉象曰六四元吉有喜也
　義曰童牛者犢牛而无角者也六四居艮之始以隂
　居隂居得其正而下有初九之剛爲己之應而初居
　乾之體是君有剛志而欲上行已以大正之道居其
　左右以畜止之然初九又有至剛之才至明之性而
　能服其義故六四得以正道而止畜之猶无角之牛
　而又制之于牢牿言其易也元吉者言四既以大正
　之道使其君邪欲不行故正道日舉而得其元大之
　吉也象曰六四元吉有喜也者言臣旣能制君之邪
　欲君又樂從之而不行故上下相得交相喜悦也故齊
　景公從晏子之言而大悦孟子稱其詩曰畜君何尤
　畜君者好君也言景公欲騁遊樂而晏子以正道止
　之是有愛君之心故君臣相悦而无過也
六五豶豕之牙吉象曰六五之吉有慶也
　義曰豶豕者豭豕而見豶者也牙牙杙也所以繫物
　也六五居艮之體有大中之德柔順之質而應于九
　二九二居乾之體有其剛欲而又有六五爲大正之
　臣居輔左右故二亦有大中之才剛明之性能服道
　知義禮下于賢其剛欲不行而從于正道故六五畜
　止之易如豶豕之牙也夫豕者蹢躅躁動之物難于
　制畜者也今見豶而又繫之牙杙之上是其易制也
　吉者言君之邪欲旣不能行是吉之道也然六四言
　元吉而此但言吉者蓋初九邪欲萌而六四能制之
　夫居事之始至難者也而四能畜之是以獲元大之
　吉至于九二則是其邪欲已止而不行六五但安然
　以正道而輔之故但言其吉蓋其止之又易也象曰
　六五之吉有慶也者言四元吉而有喜此但吉而言
　有慶者蓋六四是事之始其君之剛欲將萌而能畜
　之故但有喜而已蓋未知其久長之效也至此六五
　則是其邪欲已盡不行故其正道日舉而君至于无
　爲大興天下之治不惟有喜而至于有福慶也
上九何天之衢亨象曰何天之衢道大行也
　義曰按小畜以巽體居乾之上故不能止畜于其始
　而上九止極有旣雨之象此大畜以艮體處乾上故
　能止畜于始初曰有厲利己二曰輿説輹三曰良馬逐
　四曰童牛之牿五曰豶豕之牙至此上九其正道已
　成而有天衢之亨言其大正之道大行于天下如天
　之有衢路坦然可以通之且經文有何字推尋其義
　殊无所適蓋傳寫者因象辭有之故遂加之也象曰
　何天之衢道大行也者何者設問之辭言上九何以
　得天之衢亨蓋以其正道之大行通達于天下也
　　　頤
䷚(震下/艮上)頤貞吉觀頤自求口實
　義曰按序卦云頤養也蓋旣止畜于邪欲必正道以
　養之也故大畜然後受之以頤然得謂之頤者蓋二
　陽居其外四隂居于内陽爲實隂爲虛外實而内虛
　口頷之象頤養之義也貞吉者言所養得其正則獲
　吉也觀頤者言觀它人之所養能得正道則已法而
　效之若不得其正道則已革而去之自求口實者此
　觀己之所養也口實是養身之具故當常自求觀己
　之所養而從于正道也
彖曰頤貞吉養正則吉也觀頤觀其所養也自求口實
觀其自養也天地養萬物聖人養賢以及萬民頤之時
大矣哉
　義曰言人之所養惟在于正故上以仁義之道養于
　下使生靈遂性予天下之人以安在下者必勤身竭
　力以養其上故君能以仁義養于民則謂之聖君臣
　能以忠信奉養其上則謂之賢臣民能厚衣食以養
　其家則謂之良民士能充五常以養其身則謂之君
　子是所養皆得其正則獲吉也觀頤觀其所養也者
　言觀人所養得其正則君子取以爲法不得其正則
　禍害生故君子取以爲鑒也自求口實觀其自養者
　言君子之人既能觀人之所養又復觀己之所養若
　皆得其正則无不得其安也天地養萬物者此以下
　又廣明頤養之義言天地以隂陽二氣流布于四時
　發而爲日月風霆散而爲雨露霜雪使蠢動萬類皆
　遂其性而安其所此天地所以能養于萬物者也聖
　人養賢以及萬民者言聖人法天地所養之道而頤
　養天下之民然四海之廣一人不可以獨治教化不
　可以遍及擇天下之賢于衆人者爲公爲卿爲守爲
　宰班祿以養之使其宣君之教化行君之仁政代君
　司牧所以養天下之民也言聖人之有天下必先養
　賢然後及民也頤之時大矣哉者言頤之時大將以
　使上下内外大小所養皆得其正故先聖重嘆美之
象曰山下有雷頤君子以慎言語節飲食
　義曰上艮爲止下震爲動上止下動是頤頷之象也
　君子觀此之象先慎其言語節其飲食以安養其身
　也夫言語由口而出不慎則榮辱隨之飲食從口而
　入不節則患害隨之故君子必當慎重其言語而不
　妄發以養其德節止其飲食使皆得其宜以養其身
　如是身所以安道德所以成也
初九舍爾靈龜觀我朶頤凶象曰觀我朶頤亦不足貴也
　義曰龜所以知人之吉凶猶人之明智也凡賢人君
　子居于卑下或貧賤而不得其所養者必須韜藏仁
　義卷懐道德俟其時需其命不躁求妄進然後可以
　自得其所養也故禮曰儒有席上之珍以待聘又孟
　子曰天有爵刖人爵從之是君子有道藴于身而能
　俟時須命自然得其所養也今初九有剛明之才足
　以自養其正然以居震動之初故不能守己之道而
　躁求妄進舍己之明智而觀它人之所養若它人之
　居崇髙富貴而已乃朶動其頤是凶之道也象曰觀
　我朶頤亦不足貴者言君子无祿而富无爵而貴以
　其道在已也今初九有其道而不能自守以待其時
　有明智而不能自保以俟其養爲天下之人所賤故
　曰亦不足貴也
六二顛頤拂經于丘頤征凶象曰六二征凶行失類也
　義曰夫自上而反下謂之顛夫爲下者勤身竭力以
　奉于上此其常道也今六二无正應而下近初九之
　剛故因而反養于初自上而養于下故曰顛頤且爲
　下不能以道養于上而反養于初是拂違其常道如
　履于丘墟不平之地而爲養也故曰拂經于丘頤居
　下不養于上而養于下則是拂違常道以此而行凶
　之至矣象曰六二征凶行失類也者夫居上養下在
　下養上此常道也今二反養于下是所行失其類也
六三拂頤貞凶十年勿用无攸利象曰十年勿用道大
悖也
　義曰拂亦違也夫所養之道得其正則獲吉故彖所
　謂養正則吉也今六三以隂居陽是履不得其位行
　不得其正正旣失之是拂違所養之道也故以正道
　言之是以凶也十年勿用无攸利者十者數之極也
　夫以不正之道居于上則不能以仁義之道愛養于
　人居于下則不能以忠信之道奉養于君如此而行
　雖極十年之間亦不可用矣是以所行所爲皆无所
　利也象曰十年勿用道大悖也者言君子之人于所
　養之道皆得其正則建諸天地而不悖質諸鬼神而
　无疑百世以俟聖人而不惑今六三不能脩養己之
　德而以不正爲養之道是其大違悖于所養之道也
六四顛頤吉虎視眈眈其欲逐逐无咎象曰顛頤之吉
上施光也
　義曰六二居下不養于上而養于下故進則凶也今
　六四處于上體是居人上也以隂居隂履得其正下
　應于初九之陽是養于下者也旣居上位而又能養
　下是得其吉也虎視眈眈其欲逐逐无咎者言虎暴
　猛之物也其視眈眈然言威嚴之至也夫居上者以
　正而養于下則下无不得所養下旣得所養若无所
　節制則必傷于寛裕而衆將放恣故用威嚴以濟之
　若恩威並立使民懐德而畏威也逐逐相繼不絶之
　貌言居上之人旣養于下則必隨其人之欲使之逐
　逐然而不絶此乃全其吉而无有咎害也象曰顛頤
　之吉上施光也者言六四居于上位而能盡其道以
　養于下是其施澤之光大也
六五拂經居貞吉不可涉大川象曰居貞之吉順以從
上也
　義曰凡爲養之之道當守以正則可也今六五乃以
　隂柔之質居于陽之位是拂亂其頤之義也經言經
　字之誤也豈有居至尊而乃拂亂其常道之甚哉但
　以其少不得于正故唯失其養之道耳居貞吉不可
　涉大川者言六五失其正故至于拂違其頤養之義
　今若能居守之以正道則可以得其吉也雖以居守
　其正道而得吉然本有失是未可以濟于險難也
上九由頤厲吉利涉大川象曰由頤厲吉大有慶也
　義曰此一爻以剛明之質居一卦之最上雖非至尊
　之位然下四隂不能自養故必皆由于已而後得其
　養也厲吉者上以剛明之才爲衆隂之主衆皆由已
　而後得其養若不濟之以威嚴則必有所瀆也故當
　臨之以威厲則得其吉利涉大川者言上九旣以仁
　義之道以養于下下由之而後得所安而已又能濟
　之威嚴則是恩威並立而天下之人皆樂歸之故雖
　有大險大難亦可以濟之也象曰由頤厲吉大有慶
　也者言上九居其上而下皆由之得其養爲衆之所
　服是大有福慶之事也
　　　大過
䷛(巽下/兌上)大過棟撓利有攸往亨
　義曰按序卦云不養則不可動故受之以大過蓋聖
　賢之人仁義道德素有以積習之而藴畜其心然後
　擴而充之天下以救天下之衰弊此所以次于頤然
　謂之大過者言聖賢之人有大才大德而過越于常
　分以正天下之衰弊故謂之大過也棟撓者言大過
　之時政教陵遲紀綱衰壊本末皆弱若大厦之將顛
　而梁棟不能支持故致傾撓利有攸往亨者聖賢之
　人有大才大智當此之時則過越常分而拯天下之
　衰弊以此而往則天下皆獲其利獲其利則得其亨通
象曰大過大者過也棟撓本末弱也剛過而中巽而説
行利有攸往乃亨大過之時大矣哉
　義曰言聖賢之人有大才大德故能過行其事而拯
　天下之衰弊是大過之時唯大者之人乃能過分以
　成天下之大功也若才德賢智之偏則不可況无才
　德乎棟撓本末弱者此言二隂居其上下隂體柔弱
　是猶内外皆小人而朝廷紀綱敗壊若大厦將顛而
　梁棟已摧本末皆傾撓也剛過而中者此指九二而
　言也夫以陽居陽守常之道也今以陽而居隂是過
　越于常分也如聖賢之人有大剛明之才而超邁古
　今過行其事而又不失其中故能復正天下之弊扶
　救天下之衰若當此之時有其才德而或不能過分
　行之則不能除天下之弊而立天下之功也巽而説
　行利有攸往乃亨者下順上説言聖賢君子拯大過
　之時以順而説天下之心而行之故湯始征葛東征
　西夷怨南征北狄怨曰奚爲後我是皆應天順人而
　行乃得天下之悦從故所往皆利而无不亨通也大
　過之時大矣哉者言君子挺不世之才駕非常之德
　必欲拯天下之衰弱出生民于水火者必得其時則
　可以行之也若有其德而无其時亦无能爲也故先
　聖重嘆美之
象曰澤滅木大過君子以獨立不懼遯世无悶
　義曰夫澤本卑木本髙今澤反居木之上是卑者踰
　于髙下者踰于上大過之象也君子之人當是時而
　能越常分推仁義不忍之心獨立特行挺然而无所
　懼憚不顧險難不畏小人如此則可以救天下之衰
　弱立天下之事業也當是時苟不得已而不可爲當
　韜光遯跡養晦仁義以道自樂不與世俗混于衰弊
　之中而无所憂悶也然則聖賢之人所謂遯者非謂
　入于㴱林幽谷但不使名跡少露于人而反貽其害耳
初六藉用白茅无咎象曰藉用白茅柔在下也
　義曰初六居卦之初爲事之始也夫爲事之始不可
　輕易必須恭慎然後可以免咎況居大過之時政教
　陵遲紀綱隳壊而聖賢之人有大才德欲往而拯之
　是其事至重功業至大尤不易于有爲必當過分而
　慎重然後可也若一失其措則禍不旋踵而至矣故
　繫辭曰初六藉用白茅无咎子曰苟錯諸地而可矣
　藉之用茅何咎之有慎之至也蓋凡物置之于地固
　得其安矣而又以潔白之茅藉之是愼重之至也如
　聖賢拯天下之大過苟于事始慎之如此則可以立
　天下之大功興天下之大利又何咎之有耶象曰藉
　用白茅柔在下也者初六以隂居卦之初是以柔而
　在下蓋君子過行其事而慎重之至此以柔潔之茅
　藉之于下斯免咎矣
九二枯楊生稊老夫得其女妻无不利象曰老夫女妻
過以相與也
　義曰稊者楊之秀也此以陽居隂是君子之人越其
　常分而過行其事者也夫大過之時聖賢君子能過
　行其事以剛明之才勤健之德立天下之功業使陵
　遲者得以興起之隳壊者得以振舉之故如枯槁之
　楊復生秀美之稊衰老之夫而得少懦之女復有生
　息之象也无不利者言聖賢之人過其常分以行事
　使衰者復興亡者復存是所行无不得其利也象曰
　老夫女妻過以相與也者以老夫而得女妻則有生
　息之漸以女妻而得老夫則有老成之漸是皆過以
　相與者也
九三棟撓凶象曰棟撓之凶不可以有輔也
　義曰大過之時君子有爲之際故若過其分而行則
　可以立天下之功若但守常之人則未見其能成天
　下之事業也九二能過分行之故所行皆利此九三
　有剛明之才德而乃以陽居陽則是守常之人不能
　過行其事如有才而不能施用有德而不能操致獨
　用匹夫之見而係上六之應使其政教愈敗綱紀愈
　頽若大厦之梁傾撓而不能扶持是凶之道也象曰
　棟撓之凶不可以有輔也者夫天之生聖賢將使拯
　天下之危難濟天下之生靈立其事業也今九三乃
　爲守常之人有才而不能用是不可以有輔于大過
　之君也
九四棟隆吉有它吝象曰棟隆之吉不撓乎下也
　義曰夫大過之時是本末衰弱之世唯聖賢出乎其
　類過行其事而拯濟之今九四以陽居隂是能過其
　位分以拯天下之弊亦如大厦將傾而得良匠扶持
　之使其梁棟隆起而得全安也蓋衰亂之世旣拯民
　出于塗炭然後獲其亨通而得吉也有它吝者九四
　之應在初六若聖賢之人欲興起天下之治必須至
　公至平用心不偏獨力特行挺然无所畏憚使天下
　无一物不獲其賜如此則可以興滯補弊扶衰拯弱
　而立功業于天下若一有它志而係于私應則亦鄙
　吝之道也象曰棟隆之吉不撓乎下也者言九四雖
　下有初六之應而已以剛明之才終不私累于已是
　不撓于下故獲吉
九五枯楊生華老婦得其士夫无咎无譽象曰枯楊生
華何可久也老婦士夫亦可醜也
　義曰聖賢之人居至尊之位有大中之道當衰弱之
　世必須過越以行事則可以拯救于時也今九五以
　剛陽處于至尊是居可致之位操可致之資是可以
　振綱紀于廢壊也今反不能過越其分而但固守已
　任是亦守常之人也以守常之人而拯天下之衰弊
　故如枯朽之楊生其葩華易落之物不若九二生稊
　之茂實老婦得其士夫无所補助不能滋息不若老
　夫之得其女妻也然以陽居陽當至尊之位但得其
　无咎而已然不能過越以行事是以无休美之譽象
　曰枯楊生華何可久也者言五當大過之時自守已
　分若枯朽之楊生葩花易落之物其榮茂不可得久
　也老婦士夫亦可醜也者言衰老之婦得其士夫无
　所補助又不能生息適足以鄙醜者也
上六過涉滅頂凶无咎象曰過涉之凶不可咎也
　義曰以隂柔之質居上卦之極當本末衰弱之世而
　已雖有仁義不忍之心憫生靈之塗炭悼紀綱之廢
　墜然而其體本柔弱則是才小德薄之人終不能濟
　天下之難猶如渉險之人其志雖欲終濟其力薄而
　微弱以至滅没其首是凶之道也滅頂猶言涉難之
　㴱也无咎者言上六有是心而欲濟天下之衰弱然
　其才力寡薄不能終濟以至滅頂是不可以咎責之
　也象曰過涉之凶不可咎也者志在拯難而雖至于
　滅頂故聖人于此憫之蓋此上六欲立天下之功業
　何可咎責之也
　　　坎
䷜(坎下/坎上)習坎有孚維心亨行有尚
　義曰按序卦云物不可以終過故受之以坎言君子
　之人所行必貴得其中不可大過大過則必有坎陷
　故坎次于大過也然此卦是伏羲所畫之卦在八純
　之數其七卦皆一字而名獨此加習字者何也蓋乾
　主于健坤主于順若是之類率皆一字可以盡其義
　而此卦上下皆險以是爲險難重疊之際君子之人
　當此重險之世欲行事于天下必當預積習之然後
　可以濟其險阻若不能預習之則才小力薄致滅其
　身故聖人加習字者此也有孚者孚由中之信也夫
　水之性決之則流防之則止此水之信也如君子之
　人知幾達理行于險難有至誠无不通者以至誠无
　不通若水流而坎險皆可以平之也維心亨者坎卦
　上下之中皆有剛明之德是水之性至明而无所不
　通如君子中有剛明之德曉察險阻之事而便習之
　所行不違于中思慮不逾其志如此則事无不獲其
　濟行有尚者夫水之性凡坎險之處无不流而至之
　故能平其險難而潤澤萬物爲時之所尚也若君子
　之人當險難之時力能扶持之蓋由以仁義之道才
　智之美上而朝廷有其德下而萬物被其澤亦如水
　之无不潤而爲時所尊尚也
彖曰習坎重險也水流而不盈行險而不失其信維心
亨乃以剛中也行有尚往有功也天險不可升也地險
山川丘陵也王公設險以守其國險之時用大矣哉
　義曰夫坎險也陷也此卦上下皆坎是重險之象也
　亦言聖賢之人欲致天下之事業惟坎險之事最難
　則必素習之然後可以拯濟其事也故曰習坎重險
　也水流而不盈行險而不失其信者夫水之流者盈
　于一坎而又之一坎无有盈滿而不流者若險峻之
　處則決然而往无所凝滯是其信也猶君子之人當
　險難之世奮然不顧其身竭力盡誠往而拯其難无
　有凝滯是猶水之流而不失其信也維心亨乃以剛
　中者此卦以陽居中是有剛明之德而行于險難之
　中故无有不通也行有尚往有功者言水之性流于
　下而潤澤萬物是有生育之功爲時之尚君子之人
　素能習其坎難之事是以往則有其成功也天險不
　可升者此以下廣明險之義言天之崇髙極遠不可
　階梯而升其神明之道不可測度故能保其崇髙地
　險山川丘陵者言地有髙山大川髙丘峻陵以包藏
　萬物而不可踰越故物得其保全也王公設險以守
　其國者言王公法天地之險而扼衝要之地據形勢
　之㑹以建其國髙城㴱池外爲之固堅甲利兵内爲
　之戒嚴刑法以除姦飭教化以厲俗如此所以保國
　家之大而固其基業之久也險之時用大矣哉者言
　預能習坎險之事及是時用其道以濟之也
象曰水洊至習坎君子以常德行習教事(原本/遺註)
初六習坎入于坎窞凶象曰習坎入坎失道凶也
　義曰窞者坎中之坎也大凡居險難之世必有剛明
　之德而素習其事然後其道可行于天下今初六以
　隂柔居坎險之始而上又无其應援是其卑而不能
　自奮柔而不能自立位卑身弱又不能素習其坎險
　之事以至復入于㴱險之處涉其難愈凶之道也象
　曰習坎入坎失道凶也者言初六之柔弱不能自立
　以之治一身則一身不治以之治一國則一國不治
　以之治天下則失治天下之道是其懦弱失道之甚
　愈往則凶愈㴱也
九二坎有險求小得象曰求小得未出中也
　義曰夫聖賢之人有剛明之才德又加之以大中之
　道乗時藉勢其道足行于天下也今九二雖有剛明
　之德而居二隂之間不遭其時不得其位其道不得
　行于天下在于坎難之中必有危險之事也求小得
　者夫君子有才懐德得時居位行其道于天下无所
　求而不得今九二雖有才德然不得其時與位而又
　未出于險中是以所求止小得而已
六三來之坎坎險且枕入于坎窞勿用象曰來之坎坎
終无功也
　義曰夫有剛明之才德而履于中正則庶可拯其險
　難也今六三居不得中履復失正而又介重坎之間
　若來居于位則未出于坎若往之于上則復有其坎
　是其往來之間皆其坎險也險且枕者蓋身在于坎
　而下乘九二之剛是旣險而又且枕于險也入于坎
　窞勿用者言六三以其不中不正身在于險而又枕
　于險以此而往則愈入于難之㴱也入于難㴱之人
　是終不可以有用也象曰終无功也者言此六三欲
　用之以治險難則无有其成功也
六四樽酒簋貳用缶納約自牖終无咎象曰樽酒簋貳
剛柔際也
　義曰言六四出于下卦而居上卦之始以隂居隂是
　履得其正上又近九五之君九五又无應故盡心而
　委任之上下相交君臣相接故上无猜忌之心下无
　疑貳之志故其相待之物不假外飾雖以一樽之酒
　貳簋之食又以瓦缶質素之器納其至約于户牖之
　間以此相待亦終无其悔咎也蓋至誠相通心志相
　交故不假飾于外物蓋牖者所以通幽而達明也象
　曰剛柔際也者謂君臣之道相交際也
九五坎不盈祗旣平无咎象曰坎不盈中未大也
　義曰九五當坎之時居至尊之位有剛明之德大中
　之道然而猶居上坎之中未出險難是坎險未盈者
　也祗辭也若坎險旣平則是出于險難故曰无咎象
　曰坎不盈中未大也者言五在坎之中流之未盈滿
　喻君之道未盡得其勢未能大亨通也
上六係用徽纆寘于叢棘三嵗不得凶象曰上六失道
凶三嵗也
　義曰上六處兩坎之上險惡之極者也是險惡而不
　悛如何處之宜係之以徽纆之索置之于叢棘之下
　使之思其過至于三年天道小變之時苟不改其惡
　是終不能改然後刑之此凶之道也象曰上六失道
　凶三嵗也者夫君子之人在平夷之地能思其過如
　顔氏不遠復无祗悔小人之情則險惡教化不能導
　之乃置之牢獄三嵗而使省其過是其失道之人也
　故周禮司圜掌收教罷民凡害人者弗使冠飾而加
　明刑焉任之以事而收教之能改者上罪三年而舍
　中罪二年而舍下罪一年而舍其不能改而出圜土
　者殺雖出三年不齒此之謂也
　　　離
䷝(離下/離上)離利貞亨畜牝牛吉
　義曰按序卦云坎者陷也陷必有所麗故受之以離
　蓋言險難之後必須附文明之人然後得其安也離
　者麗也日也文明也人君之象也兩日相並聖明相
　繼之義也利貞亨者言聖賢之君繼世以有天下必
　皆以正道而爲治然後天下獲其利而得亨通矣故
　古之堯老而舜繼舜老而禹繼禹老而啓繼是其聖
　賢之君皆以正道相繼而无不得其亨通又若下之
　者麗于上上之者麗于下皆以正道然後可盡得其
　亨通矣畜牝牛吉者牛卽柔順之物所以任重而致
　遠也牝者又柔之謂也則是牛而又牝言至柔至順
　之故也蓋聖賢之人繼世以治天下其所畜之臣必
　須有遠大之才堪任國家之事有柔順之德不奪君
　之權使之上則盡忠于國下則竭誠于民如此故能
　成天下之治相繼不絶也若周之周公湯之伊尹漢
　之平勃是也
彖曰離麗也日月麗乎天百榖草木麗乎土重明以麗
乎正乃化成天下柔麗乎中正故亨是以畜牝牛吉也
　義曰此言離者麗著之義也故因而廣明離之義日
　月所以常明晝夜不息幽隠之間无所不燭者蓋其
　上麗著于天故也百榖草木所以春生夏長秋成冬
　收小大髙下无不遂其宜者蓋其下麗著于土故也
　重明以麗乎正乃化成天下者言上下重離兩日之
　象是聖賢以柔順之道相繼而明而又附麗于正道
　而行使其教化流行德澤洋溢如是故能化成天下
　之俗也柔麗乎中正故亨謂二五也言上下皆以柔
　順之道而麗著于中正之位是其君臣皆以柔順而
　居中正以成天下之治而獲其亨也然而聖賢之君
　其所畜之人有遠大之才有重厚之德使之竭誠盡
　節如此故能亨繼世以有天下爲萬世之福故曰是
　以畜牝牛吉也
象曰明兩作離大人以繼明照于四方
　義曰上下二離是兩明也兩日重光臨照不絶之象
　也大人者言大才大德之人以其文明柔順之道相
　繼以有天下而臨照于四方幽隱无所不燭其光明
　相繼綿綿而不絶也
初九履錯然敬之无咎象曰履錯之敬以辟咎也
　義曰錯然者敬之之貌也言此初九居離之初如日
　之初生未明照于天下若繼嗣之君于事之初則當
　常錯然警懼以進德脩業上副祖宗之託下慰生民
　之望所以得免其咎象曰履錯之敬以辟咎也者言
　居事之初不能脩省恭謹則未免其咎
六二黄離元吉象曰黄離元吉得中道也
　義曰六二居下卦之中以隂居隂是旣中且正如日
　之中朝廷明盛行政施令爲皇極之化故有元大之
　吉象曰得中道也者蓋黄者中也以其有中正文明
　之德此所以自然得其元吉
九三日昃之離不鼓缶而歌則大耋之嗟凶象曰日昃
之離何可久也
　義曰九三過離之中如日之昃其光有所虧也若人
　之年已衰耋必當求其代則可也在家則致家事于
　其子在朝則致朝事于其臣以安神養志也然後得
　其吉今三不能鼔缶而歌以養衰老則至于教化陵
　遲萬事隳壊是以有大耋之咨嗟凶之道也若堯之
　耄期倦于勤以舜代之舜之耄期倦于勤以禹代之
　故得教化大行致太平之久所以免大耋之嗟矣象
　曰何可久也者言日之既昃不久而傾若人之年已
　衰老不能鼔缶自樂以安神養志使教化陵遲是何
　可以長久也
九四突如其來如焚如死如棄如象曰突如其來如无
所容也
　義曰九四已出于下卦而在上卦之初如日之已没
　而再出突然而明是猶以其非道遽然而進且切近
　至尊大臣之位其身不正恃其權位乃欲炎于上故
　至焚如然失其爲臣之道逼君之位如是則死之亦
　宜故言死如若然人神所共棄天下之所不容故曰
　棄如
六五出涕沱若戚嗟若吉象曰六五之吉離王公也
　義曰六五爲離明之主然以柔弱之質居于至尊下
　爲九四强臣之所逼至于出涕沱若而又憂戚嗟傷
　言慎之至也以其憂懼如是之至然後得其吉也象
　曰六五之吉離王公者雖爲强臣所逼然居于至尊
　麗著于王公之位天下之所順又能憂傷之至故獲
　其吉
上九王用出征有嘉折首獲匪其醜无咎象曰王用出
征以正邦也
　義曰醜衆也上九亦如三過其中是政教已衰故有
　四夷侵侮諸侯背叛之事王于是以兵征之征者正
　也征于四夷所以正華夷之體征于諸侯所以正君
　臣之義誅其元惡弔民伐罪而已故折其首惡匪及
　其衆則有嘉美而无悔咎象曰王用出征以正邦也
　者言王之用以出征以正萬民之法君則君臣則臣
　邦國從而正矣
　
　
　
　
　
　
　
　
　周易口義卷五
欽定四庫全書
　周易口義卷六　　　　　宋　胡瑗　撰
下經
　　　咸
䷞(艮下/兊上)咸亨利貞取女吉
　義曰夫有天地萬物男女夫婦君臣上下莫不有感
　之道然後得其理故聖人作易以通神明之徳以類
　萬物之情分乾坤坎離為上經取咸恒既濟未濟為
　下經以盡天道人事之理咸感也天地之大經夫婦
　之大倫故為下經之首也亨利貞者言天地不交則
　萬物无以化生男女不感則人倫之道廢是皆有感
　而後亨也然既交感不可邪諂必利以正道則盡感
　之義故曰亨利貞也取女吉者言感之為道莫速于
　男女男女相感然後萬物化生故此卦上兊而下艮
　在說卦云艮三索而得男故謂之少男兊三索而得
　女故謂之少女言以少男取于少女則人倫正而天
　地之義畢故咸之道利取女吉也
彖曰咸感也柔上而剛下二氣感應以相與止而說男
下女是以亨利貞取女吉也天地感而萬物化生聖人
感人心而天下和平觀其所感而天地萬物之情可見
矣
　義曰夫柔者子也臣也婦也女也至賤也剛者父也
　君也夫也男也至貴也貴上賤下人之常道也人之
　交感之義也夫女守正靜男以禮下之則夫婦道成
　而父子之親可見也如賢者懐道義君以禮下之則
　君臣之義行而上下之禮興也或賢者以道自處君
　不能以禮下之則君臣之分廢矣是女守而男不以
　禮下之則夫婦之道亦罔克成也何則天以髙而自
　處其上地以卑而自處其下天不降氣于下則地氣
　无由而升如是則隂陽之道无以變萬物四時无以
　成也夫天地尚爾況于人乎故感道貴以尊先卑男
　下女故曰咸感也柔上而剛下二氣感應以相與至
　取女吉也悉如前義天地感而萬物化生者此言天
　氣降于下地氣升于上二氣升降而交通則萬物以
　生以育而各遂性命是知交感本自然之理故无所
　不生无所不成也聖人感人心而天下和平者言聖
　人享天下之貴勢藉天下之重器而天下之人均感
　恱而化之者是必推誠信之道使其仁義教化藏人
　之肌膚淪人之骨髓然後感恱于心而歸之也是非
　由勞神役思諄諄然取其心而求感之也咸感也卦
　不名感而名咸者聖人不以心求感于人而人自感
　之亦如天地二氣自然交通而萬物化生也觀其所
　感而天地萬物之情可見矣者天地交感然後萬物
　生男女交感然後天下化凡此類是天地萬物之情
　狀因其所感而可見也
象曰山上有澤咸君子以虚受人
　義曰按左傳云澤竭則山崩是澤之氣通于山則萬
　物得其濡潤而遂其生成此相感之義也故君子法
　此山澤通氣之象必虚其心推其誠以仁義之道行
　之于身而加之于人則天下之人自然感恱而歸慕
　之也是非假役役以求人之感也故曰君子以虚受
　人
初六咸其拇象曰咸其拇志在外也
　義曰夫感之為義貴于深當以聖賢之道施為仁義
　之教禮樂之化以漸以摩使之入人之肌膚藏民之
　骨髓然後天下之人皆合心畢慮感恱于上也上下
　交相感恱是由感之道深故也今咸其拇夫拇者足
　之趾不能自動者也蓋初六居艮之始處卦之下不
　能自有所動是所感止及于趾感之道不深而淺末
　者也故曰咸其拇也象曰志在外也者言初六之應
　在于九四是其所感之道不及于他而志在于應四
　而已志在外也
六二咸其腓凶居吉象曰雖凶居吉順不害也
　義曰腓者拇之上股之下躁動之物也夫感恱之道
　根諸至誠可也今六二居下卦之中始能離初之拇
　不以至誠感人而務在躁動是不能使天下之人自
　然而感如足之腓躁動不常速凶之道也居吉者言
　六二居中得正夫能以道自處不務躁動以求感于
　人但居其所推至誠以及人則天下之人自然感而
　歸之故曰居吉也象曰雖凶居吉順不害也者言六
　二所感之道雖未能深感人心而有凶然若以道自
　處則得其吉是能順于道而不至有害者也
九三咸其股執其隨往吝象曰咸其股亦不處也志在
隨人所執下也
　義曰股者上體之下下體之上隨足而動者也九三
　以剛處下卦之上而應在上六但志于隨人故若股
　之為物不能自主足動則動足止則止是其志淺末
　者也執其隨者言九三不能以道自處徒欲觀人之
　顔色察人之辭意以為感恱之道是所執之志在于
　隨人而已以此而往鄙吝之道故曰執其隨往吝也
　象曰志在隨人所執下也者言九三之志止務隨人
　以求感恱不能髙尚其為是所執卑下也
九四貞吉悔亡憧憧往來朋從爾思象曰貞吉悔亡未
感害也憧憧往來未光大也
　義曰九四居股之上處脢之下心之象也夫感之道
　所利者正今九四以陽居隂失其正道本有悔也然
　猶能履尚謙沖若守之以正則吉可獲而悔可亡也
　憧憧者往來不絶之貌也以天下之大生靈之衆不
　可家至户曉在聖人推至誠之道仁義之化以廣洽
　之則自然感恱而歸之是聖人感人之心必在虚己
　之心也今九四憧憧然往來勞苦其思慮而求人之
　恱但顧已之私應不能感于天下惟已之朋黨則從
　爾之思慮而歸之是不能盡感之道也故曰憧憧往
　來朋從爾思也象曰貞吉悔亡未感害也者言能守
　正得吉是所感未至于害也憧憧往來未光大也者
　按繫辭曰天下何思何慮天下同歸而殊塗一致而
　百慮天下何思何慮日往則月來月往則日來日月
　相推而明生焉寒往則暑來暑往則寒來寒暑相推
　而歲成焉往者屈也來者伸也屈伸相感而利生焉
　尺蠖之屈以求信也龍蛇之蟄以存身也精義入神
　以致用也利用安身以崇徳也過此以往未之或知
　也窮神知化徳之盛也今九四不能虚心以感于人
　乃憧憧以求之是其道未光大也
九五咸其脢无悔象曰咸其脢志末也
　義曰脢者心之上口之下夫居至尊之位必須謙沖
　禮下于臣民擴仁義之道使教化行于天下徳教深
　被于四海則天下之人自然感恱于上今九五以陽
　居陽不能禮下于臣民以尊而自恃以貴而自驕不
　能盡感恱于天下者也夫以心感物猶未為得況過
　于心之上乎其不盡感之道明矣无悔者以其居中
　得正處于尊位猶可以无悔也象曰咸其脢志末也
　者夫為感之主而不能盡感之道其存志淺末可知
　也
上六咸其輔頰舌象曰咸其輔頰舌滕口說也
　義曰輔者口輔也上六處一卦之終以人體言之輔
　頰之象也言上六不能施仁義至誠之道自然感恱
　于天下徒戚施面柔以甘言美辭求感于人是所感
　在于口輔故曰咸其輔頰舌也象曰滕口說也者言
　不能感人以至誠但滕口頰以語言求感而已
　　　恒
䷟(巽下/震上)恒亨无咎利貞利有攸往
　義曰序卦云夫婦之道不可不久故受之以恒恒常
　久也言男下于女故能成夫婦之道夫婦之道既成
　則能成家君下于臣故能成君臣之道君臣之道既
　成則能成國國家既成不可不久故受之以恒也然
　謂之恒者巽為長女震為長男二長相與故恒久不
　息以成家也然咸以二少恒以二長者蓋始則所感
　之道貴于速故以二少言之男女既别夫婦既成則
　不可不久故以長言之取長久之義故曰恒也亨无
　咎者言夫婦之道君臣之義既皆久而不變以至于
　亨既獲其亨何咎之有利貞者夫常久之道所利者
　貞久而不貞與不久同也夫婦既久欲成一家之事
　者不可不貞君臣既久欲成天下之治亦不可不貞
　夫婦君臣无所不正則常久之道成矣利有攸往者
　言人之所守能至誠不息執節不變積日累月積月
　成歲以至終而復始无有窮已則无所往而不利是
　故為君子為學能常久而不已則可至于賢聖為君
　臣為治能常久而不變則可以施仁義禮樂以化成
　天下故行之一身行之一家行之一國以至行之天
　下均能不變所守則其道大成道既大成則所往何
　不利之有
彖曰恒久也剛上而柔下雷風相與巽而動剛柔皆應
恒恒亨无咎利貞久于其道也天地之道恒久而不已
也利有攸往終則有始也日月得天而能久照四時變
化而能久成聖人久于其道而天下化成觀其所恒而
天地萬物之情可見矣
　義曰震上為剛至貴也巽下為柔至賤也貴賤有别
　尊卑有序而常道已成言之一家則男正位乎外女
　正位乎内言之一國則君以尊而位乎上臣以卑而
　處其下内外上下之分定故國家之道成矣雷風相
　與者夫雷得風則益威風得雷則愈盛二者相資故
　能助天地生成之功也以人事言之則猶夫婦相與
　而人倫正君臣相與而教化成蓋取其相資益而成
　長久之道也巽而動者此解二卦之體也上體震震
　為動下體巽巽為順以巽而動是猶夫義而婦聽君
　義而臣忠常久不已以成其道也剛柔皆應恒者蓋
　此卦剛柔皆相應而不失其常亦猶婦事夫臣事君
　皆常久不易之道也恒亨无咎利貞久于其道也者
　此言凡人之作為皆能至誠不息悠久其道則得亨
　无咎利貞之三徳也天地之道恒久而不已也者夫
　天以髙明運行升降晝夜未嘗休息地以博厚容載
　萬物亦未嘗休息天地之道運行容載久而不變故
　且髙且大也利有攸往終則有始也者義見前日月
　得天而能久照四時變化而能久成者夫日往則月
　來月往則日來日月往來而能臨照天下之物无論
　巨細而皆燭之蓋由所麗在天故能久明而无有過
　差也天地之大隂陽之運在于四時故春以生之夏
　以長之秋以成之冬以終之或代或謝周而復始故
　能生育萬物以成歲功久而不易也故曰日月得天
　而能久照四時變化而能久成矣聖人久于其道而
　天下化成者夫天地至大日月運焉四時行焉久而
　不變故照臨四方生育萬物久而不易无有窮已也
　聖人有天下之大居天下之尊發政施仁亦必久于
　其道然後賞罰有常號令有信天下之人莫不仰而
　歸之以成其風化故曰聖人久于其道而天下化成
　也觀其所恒而天地萬物之情可見矣者夫日月臨
　照四時變化萬物代謝皆久于其道无有窮已則天
　地萬物之情常久而可見
象曰雷風恒君子以立不易方
　義曰震陽為雷巽隂為風隂陽相合雷風相資生成
　萬物久而不已以成其道也故君子觀雷風之象所
　作所為由中而不易其道故能常久而成天下之治
　行天下之道无施而不可方猶道也言其所立不離
　于道也
初六浚恒貞凶无攸利象曰浚恒之凶始求深也
　義曰浚深也天下之事必皆有漸在乎積日累久而
　後能成其功是故為學既久則道業可成聖賢可到
　為治既久則教化可行堯舜可至為朋友既久則契
　合愈深為君臣既久則諫從言聽而膏澤下于民若
　是之類莫不由積日累久而後至固非驟而及也今
　此初六居下卦之初為事之始責其長久之道永逺
　之效是猶為學之始欲亟至于周孔為治之始欲化
　及于堯舜為朋友之始欲契合之深為君臣之始欲
　道之大行是不能積久其事而求常道之深故于貞
　正之道見其凶也无攸利者言居事之始欲深于常
　道以此而往必无所利孔子曰欲速則不達是也
九二悔亡象曰九二悔亡能久中也
　義曰夫天下之道得其大中則萬世所不能變易今
　九二以陽居隂是失正而本有悔也然以居下卦之
　中其所行无過无不及使賢者可俯就之不肖者可
　企及之如此是得天下之常道而萬世所矜式也又
　何悔之不亡象曰九二悔亡能久中也者言九二以
　陽剛之徳而能居下卦之中是久于中道而无所變
　易故悔亡也
九三不恒其徳或承之羞貞吝象曰不恒其徳无所容
也
　義曰夫尊卑貴賤内外上下不失其本分則可以為
　常久之道今九三居上六柔弱之下是卑者先于尊
　賤者先于貴不常之人也或承之羞者言尊不尊卑
　不卑内外混淆貴賤汨亂此則羞辱之事隨之也貞
　吝者言徳既无常其于永久貞正之道誠足鄙吝也
　象曰不恒其徳无所容也者言九三既失其常久之
　道則所往皆不容也故孔子曰人而无恒不可以作
　巫醫巫醫鄙賤之徒也其无常徳者尚不可為況其
　他乎是則于所處固无容也
九四田无禽象曰久非其位安得禽也
　義曰田獵也凡禽獸可擒者通謂之禽夫常久之道
　必本于中正今九四以陽居隂是不正也位不及中
　是不中也不中不正不常之人也以不常之人而居
　大臣之位是无徳忝位者也至于為治則教化不能
　行至于撫民則膏澤不能下是猶田獵而无禽可獲
　也象曰久非其位安得禽也者言九四于常久之時
　處非其位猶田獵而无禽必无所得也
六五恒其徳貞婦人吉夫子凶象曰婦人貞吉從一而
終也夫子制義從婦凶也
　義曰貞貞固也文言曰貞固足以幹事是也夫為天
　子之尊有四海之廣民物之繁必使仁義教化流于
　天下不可執一道守一方必也臨事制宜隨時應變
　則无施不可也今六五居至尊之位以柔弱不正之
　資私一已之應是固執常徳不使流通于天下也婦
　人吉夫子凶者婦人處閨門之内守一而已可也夫
　子處閨門之外則必臨事應變大有所為可也今六
　五執守一徳不能大有所為但繫私應是以此道施
　之婦人則吉而施之夫子則凶也象曰夫子制義從
　婦凶也者婦人之事固執其正繫于一人則吉也夫
　子則當制義而不可泥于一也若夫子從婦人之道
　不能以義制事則凶之道也夫以夫子不能制義尚
　以為凶況尊為天子有四海之大者乎凶可知也
上六振恒凶象曰振恒在上大无功也
　義曰振動也謂君子可動則動可進則進可靜則靜
　可退則退動靜進退皆不失正則聖人之道畢矣今
　上六處恒之上居震之極是深求妄動之人也以深
　求妄動必不明進退動靜之理若以此而往凶之道
　也象曰振恒在上大无功也者言動靜既不適時而
　進退失常于道既凶又何功之有
　　　遯
䷠(艮下/乾上)遯亨小利貞
　義曰按序卦云物不可以久居其所故受之以遯遯
　者退也言天時人事盛久必衰進久必退存久必亡
　自然之理也此卦所以名遯者蓋二隂浸長進得其
　位以剥羣陽是小人道長君子道消之時也故君子
　當此之時則晦跡潛光懐仁卷義以道自容不使小
　人得窺其所為所謂遯也遯亨者由遯而後亨也夫
　君子時有通塞道无損益故孟子曰雖大行不加焉
　雖窮居不損焉分定故也是君子所得在内所志在
　道道充乎内則无所不通得其位則行道于天下非
　其時則修身見乎世故遯之時必晦跡潛光以逺小
　人之害則已之道自得其亨通也小利貞者夫否之
　卦三陽在上三隂浸長于下君臣隔絶之時故卦辭
　言否之匪人不利君子貞剥之卦五隂盛長一陽在
　上故曰勿用有攸往是否剥之時全不可以有用至
　此遯二隂在下四陽在上君子之道猶小可行故曰
　小利貞
彖曰遯亨遯而亨也剛當位而應與時行也小利貞浸
而長也遯之時義大矣哉
　義曰遯而亨也者言因遯而得亨也剛當位而應與
　時行也者剛謂九五也應謂六二也九五以陽居中
　是剛明中正之君子然而下應于六二之小人者蓋
　君子之道无固无必可遯則遯此六二之為小人然
　能以中順之道附結于已不須遯也故與之應是君
　子之心通變能與天時俱行故可止則止可行則行
　若仲尼皇皇于衰周孟子歴游于戰國是皆欲已道
　之行故小人有能以道附結于已者亦不拒也小利
　貞浸而長也者言君子所以不得大有為于世而惟
　小利于貞者蓋以下之羣隂浸長而小人之黨漸盛
　也遯之時義大矣哉者遯之道不可遯而遯則道不
　可行可遯而不遯則必罹小人之害是必隨時適變
　可遯而遯可也惟明智之人為能居之其時義至大
　故先聖重嘆美之
象曰天下有山遯君子以逺小人不惡而嚴
　義曰乾上天也艮下山也山雖髙峻亦不能陵于天
　故假象得遯之義也猶君子逺遯小人不能加害也
　夫君子之道得行則小人必見誅逐放斥而不得行
　于朝廷之上苟君子之道不得行則必逺避小人而
　全身逺害也然今居遯之時若漠然无畏而以嚴厲
　加于小人而欲亟斥之則必反罹害于己雖然亦不
　可枉尺直尋依違苟從以求自免但不加害于小人
　常使已自有威嚴使小人不敢侵害于已可也
初六遯尾厲勿用有攸往象曰遯尾之厲不往何災也
　義曰遯之時貴于先也尾者處于後也凡卦以上體
　為外以下體為内今此卦二隂在内小人得位而君
　子在野之象也初六處卦之内最居卦下是衆賢皆
　遯而已獨在後是不能先時而遯至此始欲亟逺小
　人則必反為小人之所制是有危厲也勿用有攸往
　也者言當是時惟宜依違自守危行言孫檢身修已
　以逺小人之害可也故聖人于此戒之象曰遯尾之
　厲不往何災也者言既居遯之後有危厲之事果能
　依違自守不復更有所往何災之及也
六二執之用黄牛之革莫之勝說象曰執用黄牛固志
也
　義曰黄者中也牛者柔順之物也六二雖居羣陽之
　中在小人之黨然居中履正有中正柔順之徳達于
　事理以上有剛明中正君子為己之應故已用此中
　正柔順之道往固執之不使逺遯于已故曰執之用
　黄牛也莫之勝說者夫賢人君子于道无所固必但
　以仁義為心而已今已能以中順之道往固執之則
　九五以何辭勝辯而可遯哉然此句上之革二字乃
　羨文也革之初有鞏用黄牛之革故此誤有之也推
　求无義可通注謂革者固也此臆為之說爾象曰執
　用黄牛固志也者言用大中正順之道使賢者不逺
　于己所以固賢者之志也
九三係遯有疾厲畜臣妾吉象曰係遯之厲有疾憊也
畜臣妾吉不可大事也
　義曰為遯之道在乎逺去小人則吉今九三居内卦
　之上切比六二之隂不能超然逺遯是有係于小人
　也有疾厲者夫小人之心常以疾君子為心而又畏
　君子之刑戮故一得其志則首欲害之今九三既為
　六二所係而不能逺去是有疾病而危厲者也畜臣
　妾吉者言九三既不能逺小人而不可逺遯然後以
　畜羣小臣妾之道即得其吉蓋臣妾至賤者也可以
　逺則逺之可以近則近之如此則吉可獲也象曰畜
　臣妾吉不可大事也者言九三雖以臣妾而畜羣小
　人而獲吉然但施于此事則可也如其立天下之大
　道臨天下之大事則不可以有與也
九四好遯君子吉小人否象曰君子好遯小人否也
　義曰好者中心之所欲也九四處外卦之初離内卦
　之隂當此之際志欲遯而難制奮然而好遯者也蓋
　君子之人以君民為心得其位則可以致君澤民躋
　天下于平治若其小人道長不可有為之時則必知
　幾達理不為世俗所誘不為貧賤所動超然逺遯以
　避其難而須其時也是以乾之文言曰遯世无悶中
　庸曰君子之道費而隠故小人則不然惟富貴是欲
　惟貧賤是恥不知廉隅不顧禮義苟一失位則蹙然
　溢于面目而不能自勝故太𤣥充之首曰君子得位
　則昌失位則良小人得位則横失位則喪當此之時
　小人必不能遯故曰君子吉小人否也
九五嘉遯貞吉象曰嘉遯貞吉以正志也
　義曰君子之道毋固毋必彼能以善加于己己志可
　通己道可行斯受之矣今九五下應于二二雖在小
　人之中然能以中順之道來固于己己則從之若小
　人虧于中順己可超然而遯也如此者蓋君子知時
　達變可行則行可止則止以嘉美之道而遯者也貞
　吉者言五既應于二二雖以中順之道固于己然亦
　不可屈己之貞戚施面柔以恱小人當執至正之道
　然後可以獲吉也象曰嘉遯貞吉以正志也者言二
　以中順之道來固于五五必以貞之道待于二者所
　以正二之志也
上九肥遯无不利象曰肥遯无不利无所疑也
　義曰肥遯者優饒充裕之謂也上九處一卦之上是
　超然逺遯不應係于小人其憂患不能累于己綽綽
　然有餘裕凡往而无所不利又何疑之有
　　　大壯
䷡(乾下/震上)大壯利貞
　義曰按序卦云物不可以終遯故受之以大壯蓋言
　遯者二隂浸長于内四陽陵剥于外是小人道長君
　子道消也然小人之道雖長終不能久而必為君子
　之所剥此大壯所以次于遯也大壯者二月仲春之
　時四陽長于内二隂消于外君子道長小人道消也
　君子之道既長則能興天下之治除天下之害生育
　天下之民物以至其道大行而盛壯也故曰大壯然
　以天下之廣生靈之衆一賢不可獨治故必羣賢進
　于朝廷則可大行其道是以聖人設為學校教育天
　下之材然後登之朝廷之上任之以天下之事故事
　无不濟而至于盛大也利貞者君子之道既已盛大
　則必以正而處之乃利也若壯而不正則陽過于暴
　是故壯必正而後可也
彖曰大壯大者壯也剛以動故壯大壯利貞大者正也
正大而天地之情可見矣
　義曰夫陽為大隂為小今四陽盛長二隂將消是大
　者壯也以人事言之則是小人之道既以消君子之
　道得以壯是亦大者壯也剛以動故壯者言乾下剛
　也震上動也夫君子將興天下之利除天下之害則
　必動而有剛明之才可也若有剛明之才守正靜而
　不動何所施用哉故剛以動則其道盛大而強壯也
　大壯利貞大者正也者言陽長而隂退若君子之道
　盛大而強壯則所利在于正也故大壯之時惟此大
　才大徳之人則能以正道而行也正大而天地之情
　可見矣者夫天地之運行晝夜不息此則剛健正大
　而然也以人事言之則聖賢之道亦如天地之生成
　而无有偏私是觀聖賢正大之道則可以見天地之
　情矣
象曰雷在天上大壯君子以非禮弗履
　義曰雷者威動之物而又行于天上則其勢愈盛是
　大壯之象也君子之人有此大壯之徳則必恭慎和
　順外執以謙而内秉其直非禮之事不敢履非禮之
　言不敢言動作出處周旋之間皆合于禮然後可見
　君子之壯也若小人則不然已有剛壯之徳必不能
　慎密于内以至發之于外而終為驕恣縱肆恃強作
　威表裏皆見故終不能保其全徳也是有壯而不能
　終其壯者也惟君子則能外執以謙内秉以直故人
　莫得而窺測其道久而愈光也
初九壯于趾征凶有孚象曰壯于趾其孚窮也
　義曰趾足也夫壯之道必須以順為履今初九居一
　卦之下最處事始位之卑者也為壯之始處位之卑
　不能謙順而行且躁妄而動以至陵犯于物不知其
　止以此而往凶之道也有孚者言以此強壯之道不
　能謙順行之是信有此凶咎必然之理也象曰壯于
　趾其孚窮也者言居事始而慕躁進是往則必有其
　凶而信至于窮困者也
九二貞吉象曰九二貞吉以中也
　義曰凡卦爻有隂陽居失其位未有不凶者也大壯
　之時是君子之道強大而盛壯聖人以其既壯且大
　不可怙其剛威以陽居隂則皆獲吉故今九二以陽
　居隂能履尚謙順而又行不失中是君子得其為正
　之道不自滿盈不自強恃能全其美如是故獲正中
　之吉也象曰九二貞吉以中也者言九二所以得正
　之吉者以其履得其中所以无過无不及動靜皆入
　于中道而得其禮也故若人臣一命而傴再命而僂
　三命循墻而走愈尊而愈謙益盛而益戒是能盡為
　壯之道而得其中也
九三小人用壯君子用罔貞厲羝羊觸藩羸其角象曰
小人用壯君子罔也
　義曰凡居壯之時謙則得其道今九三處下卦之上
　當乾健之極以陽居陽是強壯不謙之人也以小人
　乗此則必恃剛強陵犯于人雖至壯極而不已是用
　壯者也君子則不然但固守謙順雖壯而不自矜雖
　大而不自伐惟欲道行而致之于君加之于民而已
　故君子當此則罔而不用其壯也貞厲者言小人不
　能用謙于大壯進而不知退于正道是有危厲也羝
　羊觸藩羸其角者羊者剛狠之物羝者狠而又狠者
　也小人居強壯之時動則過中進則不顧是猶剛狠
　之羊雖藩籬在前亦觸突而進以至反羸其角進退
　不能凶之道也如小人欲掩害君子終不能為君子
　之累而反自及其身也
九四貞吉悔亡藩決不羸壯于大輿之輹象曰藩決不
羸尚往也
　義曰九四有剛陽之才徳而居隂柔之位是亦尚謙
　者也然其位過中本亦有悔今若守之以正又謙以
　濟之則獲吉而悔亡也藩決不羸者夫處大壯之時
　既能守剛明謙順之徳則衆歸之而物所不拒以此
　而往何不利之有故雖有險阻在前亦濟而通矣若
　羊之進雖有藩籬在前亦開決而无羸繫之患也壯
　于大輿之輹者大輿者任重致逺之象也壯于輪輻
　是以之致逺則可以行道所往无不利也象曰藩決
　不羸尚往也者此聖人立象垂訓使人居大壯之時
　必以謙退為先故君子之事父雖剛明之才正直之
　徳可以納父于无過而克其家亦必以柔和之容婉
　順之貌父有一過則必婉容以諫之諫之不從而又
　諫之又不從則號泣而隨之如是則父反而思之必
　遷于善也臣之事君亦然但内持剛徳外示謙容則
　所往无有不利也
六五喪羊于易无悔象曰喪羊于易位不當也
　義曰羊本剛狠之物夫居大壯之時以陽居隂則得
　謙之道故可獲吉若以陽居陽然雖得位猶恐謙而
　有咎況以隂居陽則其傲狠而招禍可知也今六五
　乃是以隂居陽又處至尊之位則是好剛之甚以至
　反失之于容易之地羊性羝言其剛也无悔者以其
　居至尊之位能喪其剛狠之道故得无悔也
上六羝羊觸藩不能退不能遂无攸利艱則吉象曰不
能退不能遂不詳也艱則吉咎不長也
　義曰上六處一卦之上居震動之極是躁動強壯之
　過甚者也過而不知所止猶羝羊之進不顧藩籬之
　在前以至羸礙其角而不能措也不能退不能遂无
　攸利者既壯動而不止則是不知進退存亡之道以
　至欲退而不能退欲進而不能進則進退皆无所利
　也艱則吉者言能艱難自守則可以獲吉也象曰不
　能退不能遂不詳也者夫君子之進必量時度勢可
　以有為而進之則无累也若小人之進必不能量時
　度勢不詳其事而驟行以至進退不能也艱則吉咎
　不長也者言雖不詳其事而躁進妄動以至不能退
　不能遂今若能艱難自守則其咎禍不久而可解也
　　　晉
䷢(坤下/離上)晉康侯用錫馬蕃庶晝日三接
　義曰按序卦云物不可以終壯故受之以晉晉者進
　也蓋言物之壯而不已則必至於見挫必以柔順之
　道上進也然此卦坤在離下猶日出地上以順而進
　至于大明故曰晉也康美也錫馬言賞賜之重也曲
　禮所謂三賜不及車馬是也蕃盛也庶衆也言此卦
　以三隂上進而至于明顯如賢人君子以柔順之道
　上進于君致之禄位而行道于天下有康美之徳著
　之于君既有康美之徳君則厚加寵錫故其馬蕃盛
　而衆多以至晝日之間三接見之以咨天下之事也
　是凡人臣之進必有道義之實功業之美然後登于
　朝廷之上則道可行身可顯如不才不徳无功无業
　妄求寵幸者不有人禍必有天殃故君子不可以不
　慎也
彖曰晉進也明出地上順而麗乎大明柔進而上行是
以康侯用錫馬蕃庶晝日三接也
　義曰此卦名晉者是大賢君子以功以徳上進于君
　也明出地上者此以二體言之也坤下地也離上明
　也若明出于地則升進而臨照天下萬民皆瞻仰如
　賢人君子出于微賤升進而立于朝廷之上致君澤
　民使天下皆仰觀之也順而麗乎大明者言日之出
　于地順麗乎天故其明所以久也猶賢者以柔順之
　道而進輔于大明之君故其道可以行也柔進而上
　行者夫君子之在上必須有至明之徳以旌别賢不
　肖而黜陟之也苟上不明使賢不肖混淆則賢者必
　退避不樂于仕矣是必君有至明之徳使賢者持人
　臣之節柔順之道附于君而其道上行也既能以賢
　明之徳出于下柔之道行于上故可以受寵優之厚
　故曰是以康侯用錫馬蕃庶賞之重也晝日之間凡
　三接之待之厚也
象曰明出地上晉君子以自昭明徳
　義曰言賢人君子法此之象是以進修其徳博學審
　問明辨篤行然後位朝廷之上使仁義施于天下功
　業垂于後世以自昭顯其至明之徳也
初六晉如摧如貞吉罔孚裕无咎象曰晉如摧如獨行
正也裕无咎未受命也
　義曰摧抑也初六處晉之始有心乎晉者也然居下
　卦之下處衆隂之末猶君子道未得行志未得伸于
　始進之時必見摧抑者也故曰晉如摧如也貞吉者
　言君子既進而有所摧抑固不可躁求妄動以覬君
　上之信固當守之以正則可以獲吉也孟子曰鄉為
　身死而不受今為宫室之美而為之鄉為身死而不
　受今為妻妾之奉而為之鄉為身死而不受今為所
　識窮乏者得我而為之是亦不可以已乎此之謂失
　其本心蓋戒其不可徇情而苟倖言進退當以其道
　也罔孚裕无咎者夫初六處于最下位卑言輕上未
　信于其君下未澤于其民事未施于當世道未行于
　天下苟如是固不可隕穫己志而當綽綽然寛裕樂
　道不自咨嗟怨憤而不失其本心如此則乃可免其
　悔咎也象曰晉如摧如獨行正也者夫君子于求進
　之初其位卑言輕而有所摧抑然不自為損以道自
　處蓋其所守獨在于正也裕无咎未受命也者言處
　于卑下而自寛裕者是未受君之命也
六二晉如愁如貞吉受兹介福于其王母象曰受兹介
福以中正也
　義曰夫晉之為言以之一身是進用其道以之一時
　是進用其君愁憂也六二以隂居隂履得其正然處
　内卦之中未見君之所信道未能行是以進而有憂
　愁也然君子之心不以一身一家為累動其心必以
　君民為志雖進焉未見信于君而有憂然亦不可隕
　穫躁動常以正道而行則得其吉也受兹介福于其
　王母者王母内之貴者也夫六二處中居内以位言
　之至卑之象以時言之至暗之象處是時則當懐道
　畜義居仁守正以自寛裕居是位則當隨事制宜臨
　機應變使无不通濟則必受其逺大之福通于王母
　至深至密之地蓋由至誠而行自暗而受其介福若
　鳴鶴在隂其子和之是也象曰受兹介福以中正也
　者六二雖未見君之信任蓋以中正之道而行雖天
　地鬼神无不祐之以至暗然而受其介福也
六三衆允悔亡象曰衆允之志上行也
　義曰允信也夫六三以隂居陽過于六二不中不正
　之位其本有悔也然而居下卦之上為衆隂之長三
　隂同心上進而為其先是道義可以行于時事業可
　以致其用故衆隂同心見信而上行其悔可以亡也
　象曰衆允之志上行也者言居晉之時衆隂皆欲上
　行而已處其先是為衆所信同志而進也
九四晉如鼫鼠貞厲象曰鼫鼠貞厲位不當也
　義曰鼫鼠者田中食稻粱貪殘剥刻之物也當晉之
　時衆君子以柔順之道上進于君九四以陽居隂不
　正而進者也既以不正而進上又切近于君是當尊
　大之位附上罔下刻剥天下之民蠱壊天下之事如
　鼫鼠然无益于民但傷殘于物故天下賤之如鼫鼠
　然也以此而往則必讒諂佞媚苟取于君上是于正
　道危厲也
六五悔亡失得勿恤往吉无不利象曰失得勿恤往有
慶也
　義曰六五履不得正有悔者也然處至尊之位居離
　明之中能擴大明之道旌别衆賢而信任之衆賢者
　類進而輔己故其悔所以亡也失得勿恤往吉无不
　利者夫以天下之廣萬幾之細其間未必不无一失
　今六五既能旌任賢者賢者皆進而輔之故其政教
　无有不舉若萬物之中苟有失得亦不必憂恤之也
　夫既是失得皆不須憂恤則是所往无有不吉不利
　者也象曰失得勿恤往有慶也者言六五所以失得
　勿恤者蓋由其能任賢者使賢人進輔于己故其教
　化舉行仁義興作以此而往故不惟止獲其吉而又
　且有美慶之事也
上九晉其角維用伐邑厲吉无咎貞吝象曰維用伐邑
道未光也
　義曰角者最極之象也夫上九處進之極過明之中
　已在角而猶進故曰進其角惟用伐邑者在角猶進
　過亢不已不能端拱无為物皆不服必須攻伐其邑
　然後服之故曰惟用伐邑也厲吉无咎貞吝者兵者
　凶器伐而服其物是由危乃得吉則无咎以此雖正
　亦已賤矣象曰惟用伐邑道未光也者用伐乃服雖
　得之其道未光也
　　　明夷
䷣(離下/坤上)明夷利艱貞
　義曰按序卦云晉必有所傷故受之以明夷夷者傷
　也晉卦是明出地上而升于天明照于天下然晉極
　必衰故明反入于地中是明有所傷也以人事言之
　則猶君子之始進于朝廷之上佐君澤民立功立事
　于天下然至于荒耄之年精力倦怠是宜以功成事
　立而退全身致政求其安息則其明終始无有所傷
　也若功成年耄復進而不已則必有所傷也惟聖人
　為能終始一徳如周公佐周是也凡下于聖人者至
　于耄年宜知退其身而不可終于求進也此聖人所
　以著萬世君臣之戒也利艱貞者夫明夷之世則是
　君子之明已有所傷而小人在上便巧得志君子處
　此之時固當艱難守正不使小人之能窺測則可以
　免其患害也
彖曰明入地中明夷内文明而外柔順以蒙大難文王
以之利艱貞晦其明也内難而能正其志箕子以之
　義曰明入地中明夷者此釋明夷之義也内文明而
　外柔順者此以二體言之下卦是内離為文明上卦
　是外坤為柔順君子之人能内守文明之道外修柔
　順之徳當明夷之世蒙冒大難而不為小人所賊害
　若古之人有行之者文王是也文王當紂之亂世衆
　小人在紂之左右前後讒諛佞倖皆欲害于君子而
　文王居為西伯三分天下有其二終能外執柔順之
　徳内晦文明之道雖小人衆多終不能窺見其所為
　故免其禍患也表記曰文王有君民之大徳有事君
　之小心故雖蒙大難而終无所傷也利艱貞晦其明
　也内難而能正其志箕子以之言内難者親之至也
　夫明夷之世闇主在上人臣有處夫至親之地而終
　不見害者若箕子是也箕子之于紂以位言之父師
　也以親言之庶兄也以庶兄之親而居父師之位是
　處至親之地所謂内難者也然左右前後讒佞諂媚
　皆欲害之而箕子獨能蒙冒之以正其志蓋由内能
　全晦其明不使有所暴之于外而小人不能窺見也
象曰明入地中明夷君子以蒞衆用晦而明
　義曰君子法此之象而臨蒞于衆則當内晦其明外
　示以柔也何則蓋君子性无不明事无不通好善而
　嫉惡苟不慎密而宣之于外則小人見已之明詐善
　而罔于己己何由而知之如是則為小人之所窺測
　而必罹小人之害也是以君子務全其道黙運其明
　則物不能蔽欺外示柔則不傷其苛察如此始可蒞
　衆也
初九明夷于飛垂其翼君子于行三日不食有攸往主
人有言象曰君子于行義不食也
　義曰明夷于飛垂其翼者言明夷之時小人得志皆
　欲殘害君子初九處卦之下猶患難之始也然明夷
　之主在于上初最逺之君子有剛明之徳能韜光晦
　跡不為小人之窺見若鳥之髙飛而又垂斂其翼是
　超然不可得而見之也君子于行三日不食者言君
　子能先幾知變以小人得志慮其加害于己欲超然
　逺遁心急于行故至三日之間不遑暇食也有攸往
　主人有言者言當明夷之時愚民盲俗不悉君子之
　心見君子遯去之速以至三日不食而有所往者雖
　至親之人為己之主亦皆有猜貳之心誹謗之言也
　象曰君子于行義不食也者言君子不苟遯去必見
　小人之害故行而不食者于義有所不可也
六二明夷夷于左股用拯馬壯吉象曰六二之吉順以
則也
　義曰夫人之股肱右者為便左者為輕六二履得中
　道至于有位漸近明夷之主故必小有所傷但傷左
　股至輕之處也用拯馬壯吉者言君子既于明夷之
　時小有所傷若不速務遁去則必見害愈深故當決
　然拯其壯馬而行外順小人而使不能見其所為然
　後可以獲吉也象曰六二之吉順以則也者六二以
　隂處隂至順者也而又處中行正是動有法則者也
　既順而又有法則故小人終不能害之以至得吉故
　文王見囚于羑里終能脫禍解難以全其身也
九三明夷于南狩得其大首不可疾貞象曰南狩之志
乃大得也
　義曰南者至明之地狩者獵之名大首者元惡也九
　三居離之極有至明之性以陽居陽有至剛之徳夫
　以剛明大正之徳居明夷之時闇主在上殘虐生靈
　塗炭天下不忍坐視故不得已往而征之以蘇民于
　水火救民于溝壑故如獵狩之事但取其害于民者
　誅之耳孟子曰誅其君而弔其民若時雨降民大恱
　又曰武王伐殷謂其民曰无畏寜爾也非敵百姓也
　若崩厥角稽首征之為言正也是但誅其首惡而已
　不可疾貞者夫聖賢之所以往伐首惡者將以正天
　下之民也其惡既除其民始蘇固不可加之暴猛峻
　之嚴刑以益苦之也何則夫民之被害既已久矣染
　惡亦已深矣故非亟而可拯也必須化之以漸撫之
　以慈與之解其倒懸然後以漸而正之可也故孟子
　曰簞食壺漿以迎王師此无他避水火也如水益深
　如火益熱亦運而已矣是正天下于虐暴之後不可
　亟欲成俗也象曰南狩之志乃大得也者言聖賢之
　人以至明之道往伐其元惡者所以救民而正天下
　今既獲之則已之志大有所得也
六四入于左腹獲明夷之心于出門庭象曰入于左腹
獲心意也
　義曰凡手足以右為便心腹之間以左為順六四以
　隂居隂履得其位上近明夷之主是小人而得志者
　也夫以小人得志又附于昬闇之主以甘言美色柔
　邪佞媚從君之情迎君之欲納之于惡依違曲順入
　于左腹之間復得明夷之主之心也左腹言能順于
　心也于出門庭者言小人之輔闇主内既迎逢其惡
　外又不能慎密固蔽之君未有一過則揚之為大過
　君未有纖惡則宣之為大惡以至騰播天下罪形萬
　世皆小人之所致也若崇侯飛廉惡來之類是也門
　庭者言宣露于外也
六五箕子之明夷利貞象曰箕子之貞明不可息也
　義曰明夷之主在于上六則左右前後皆小人矣惟
　六五以柔順之道處得其中非小人之謂也推象意
　以求之則箕子之道矣故聖人特以箕子明此爻也
　何則箕子當紂之時尊為父師親為庶兄是至近至
　親之位也然紂之左右前後皆小人而箕子之道不
　得行是明有所傷也然當是時箕子能自晦其明自
　蒙其徳雖在紂之近密而終无所害以至佯狂為奴
　以全其身是所利者惟能自晦而居正也象曰箕子
　之貞明不可息也者以箕子切近于紂而終不為其
　所害者蓋由能以正道自守故其明不可得息也
上六不明晦初登于天後入于地象曰初登于天照四
國也後入于地失則也
　義曰不明晦者言上六處羣隂之上居一卦之極明
　夷之主也不能以明徳臨照天下而左右前後信任
　小人自致隂闇柔弱不有其明故云不明晦也初登
　于天者夫天尊且髙人君之位也此上六以繼世而
　立于人君之位為天下之主故云初登于天也後入
　于地者夫既居人君之位為天下之所瞻仰則當大
　明以臨照天下今反昬闇暝昧放恣殘賊而不用其
　明是入于地也象曰後入于地失則也者言上六失
　為君之法則不能明照天下而終于昬闇貽祖宗之
　羞也
　　　家人
䷤(離下/巽上)家人利女貞
　義曰按序卦云傷于外者必反于家故受之以家人
　言人之有所傷于外則必反于内以求其安故家人
　所以次于明夷也然此謂之家人者蓋聖人以此為
　治家之法也利女貞者夫家人之道以女正為始何
　則夫女子之性柔弱无常而好惡隨人故凡君子欲
　治其家必正其身以正其女以正其閨閫之内父子
　之列尊卑長幼之序各得其正家既正然後施之為
　治天下皆可得而正也故大學曰欲治其國先齊其
　家然則治家之道在女正為始也
彖曰家人女正位乎内男正位乎外男女正天地之大
義也家人有嚴君焉父母之謂也父父子子兄兄弟弟
夫夫婦婦而家道正正家而天下定矣
　義曰女正位乎内者謂六二也六二以柔順之質處
　内卦之中若貞正之婦治閨門之内也然婦人之道
　不可預聞外事但以致整于内而已故書曰牝雞无
　晨牝雞之晨惟家之索故女必正位乎内也男正位
　乎外者謂九五也九五以剛明之徳處外卦之中是
　男子以義治外其父子有禮兄弟有序尊卑上下各
　正其位也然以義制事則不可從于婦人故恒卦曰
　夫子制義從婦凶也所謂男女正天地之大義也者
　夫天以至剛之徳至尊之體處于上地以至柔之徳
　至卑之質位乎下此天地自然之常分也以人言之
　女正位乎内男正位乎外男女之位正是得天地之
　大義也家人有嚴君焉父母之謂也者夫君總生殺
　之權操富貴之柄四海之内莫不畏懼羣而歸之故
　謂之君若父母之尊則一家之事皆主焉故不可專
　任其慈而无所斷制必又加之以威嚴董之以禮節
　使一家之内有畏懼之心如君之尊而又如君之嚴
　則家道可以成也父父子子兄兄弟弟夫夫婦婦而
　家道正正家而天下定矣者夫為父有父道為子有
　子道以至兄弟夫婦各有其道是以父盡其嚴子盡
　其孝兄盡其友弟盡其恭夫盡其義婦盡其順如此
　則家道正矣家道既正天下斯定矣故堯聖人也先
　親九族然後平章百姓文王亦聖人也先刑于寡妻
　至于兄弟以御于家邦是君子之治天下必先正家
　正家而天下定矣
象曰風自火出家人君子以言有物而行有恒
　義曰風自火出家人者王通謂明内而齊外有家人
　之象是也物事也君子觀此之象治其家使言有其
　事行有其常一言一行无有妄動此治家之本在于
　正身也故孟子曰身不行道不行于妻子是也
初九閑有家悔亡象曰閑有家志未變也
　義曰閑者寛而防之之謂也凡人之情愛之極則无
　疑親之至則无防故君子之人治其家必當思慮未
　及于邪耳目未接于私之時預為之防曲為之備不
　然使醜惡已彰姦邪已萌而始為之防是非家人之
　罪乃已陷家人于有過之地也今初九以陽居陽處
　一卦之初是治家之始有剛明之徳而能于思慮未
　動私邪未萌之前以為之防故悔亡也象曰閑有家
　志未變也者夫君子防閑其家待姦邪而後防之惡
　彰而後治之則无及矣必于家人志慮未變之前豫
　防閑之則所謂治家之道也
六二无攸遂在中饋貞吉象曰六二之吉順以巽也
　義曰遂者專也夫婦人之事雖治于閨門之内皆禀
　命而行也今六二以隂居隂處内卦之中履得其正
　是婦人之得正者也但處于内而无所自專故云无
　攸遂也在中饋貞吉者夫自古以來上至天子之后
　妃下逮庶人之妻妾其所職之事不過于奉祭祀饋
　飲食而已故禮后有瑶爵之獻奠盎之事詩有關雎
　采蘩皆后夫人之職也六二處内任婦職而无所專
　所主在于饋食而已職此而又處其正故得吉也象
　曰六二之吉順以巽也者言六二所以得吉者以居
　中履正順而且巽上能禀九五之命也
九三家人嗃嗃悔厲吉婦子嘻嘻終吝象曰家人嗃嗃
未失也婦子嘻嘻失家節也
　義曰嗃嗃過嚴之貌也嘻嘻和樂之貌也夫治家之
　道不可專任其慈雖至過嚴終亦无所傷矣今九三
　以陽居陽有剛明至正之徳居下卦之上為一家之
　主者也故為家之主若嗃嗃然嚴肅使家人内外上
　下皆有畏懼之心故雖有悔吝之事危厲之道亦得
　吉也婦子嘻嘻終吝者夫婦子人之所愛也若為一
　家之主而私于所愛不能嚴正其治使婦子嘻嘻然
　和樂則姦惡由此而萌矣夫如是至于終竟必有鄙
　吝之道也象曰未失也者言雖嗃嗃嚴厲未失治家
　之道也失家節也者若婦子嘻嘻而和樂是失其治
　家之節也
六四富家大吉象曰富家大吉順在位也
　義曰夫初九既以剛明之徳居卦之初能防微杜漸
　使閨門之内不接于私邪得正家之初也六二又能
　以柔順之體居服勤之職九三又能過嚴以畏懼其
　家人是家道已成至六四居大臣之位是君子既正
　已之家至此則佐君以正天下之家故有君之爵禄
　之富以富其家而得其大吉也象曰富家大吉順在
　位也者六四家道已成之後當大臣之位上近于君
　是順在其位以治家之道移于國也故孝經曰居家
　理故治可移于國也
九五王假有家勿恤吉象曰王假有家交相愛也
　義曰九五以剛明中正之徳居于君位是謂王者能
　假此治家之道以治于天下者也故先正其家使閨
　門之内莫不一于正正家而天下定是為君者以此
　道而行則不必憂恤而自得其吉也象曰王假有家
　交相愛也者言聖人能推恩愛于天下之家父父子
　子兄兄弟弟夫夫婦婦各以和順之道交相愛樂也
上九有孚威如終吉象曰威如之吉反身之謂也
　義曰孚者由中之信威謂威嚴可畏上九以剛明之
　才居家人之極當家道之成是能先正其身發其信
　于中而外兼之以威嚴終成家道使閨門之内肅然
　有序而畏敬之故獲其吉也象曰威如之吉反身之
　謂也者言上九所以有威信而使人畏敬之者蓋能
　先修其身而後加于人也
　
　
　
　
　
　
　
　周易口義卷六
欽定四庫全書
　周易口義卷七　　　　　宋　胡瑗　撰
下經
　　　睽
䷥(兊下/離上)睽小事吉
　義曰按序卦云家道窮必乖故受之以睽睽者乖也
　言家人之道既窮極則必至于睽異而離散也小事
　吉者夫睽乖之時上下之情既異内外之志既乖天
　下之人其心皆不同于時雖有大才大徳之人亦不
　能大有所為也何則夫君子之道必將大有為則須
　上下協心衆賢同力无有異志故發之天下而功業
　被于世也今既睽乖故但小事則可以得吉也
彖曰睽火動而上澤動而下二女同居其志不同行說
而麗乎明柔進而上行得中而應乎剛是以小事吉天
地睽而其事同也男女睽而其志通也萬物睽而其事
類也睽之時用大矣哉
　義曰睽火動而上澤動而下者此釋所以得睽之名
　也火本炎上澤本潤下水火相資然後能成功而利
　萬物也今乃火動于上水又動于下水火不相資是
　有睽乖之義也二女同居其志不同行者離為中女
　兊為少女女子之生長必從人此天理之常也今二
　女同居必有從人之志是其志不同行亦睽異之義
　也說而麗乎明柔進而上行得中而應乎剛是以小
　事吉者言暌之時所以得小事之吉者下以兊說而
　上以離之大明猶君子以說順之道而附于大明之
　人而又以柔進居至尊之位所行所為正合于中道
　无過无不及又且下應于九二剛明之臣夫如是故
　小事所以得其吉也天地睽而其事同也者此以下
　廣明睽之義也言睽之道有自然而合者若天以髙
　而處上地以卑而處下是睽也然而隂陽之氣交則
　生成之事同也故曰天地暌而其事同也男位乎外
　女位乎内是睽也然而相資而成一門之治則是其
　志通也故曰男女睽而其志通也萬物衆多品類不
　同是睽也然而好生惡死樂安懼危則是其事類也
　故曰萬物睽而其事類也睽之時用大矣哉者睽乖
　之世小人衆多然順時而動者惟大才大徳之人能
　之故先聖于此重嘆美之也
象曰上火下澤睽君子以同而異
　義曰火在上澤在下二者不相資故有睽乖之象夫
　睽異之時小人衆多皆欲加害于君子故君子與之
　和同然外雖和同内之所存則異也
初九悔亡喪馬勿逐自復見惡人无咎象曰見惡人以
辟咎也
　義曰初九居一卦之下當睽乖之時上无其應本有
　悔者也然而九四亦无正應故與初心志相合逺而
　相得其悔所以亡也喪馬勿逐自復者馬者至彰顯
　之物當睽之時人心既已乖離雖喪失彰顯之物必
　无有私匿之者故雖勿逐當自復也見惡人无咎者
　夫險惡之人其用心皆欲陷害于君子況睽乖之時
　小人熾盛苟不和同而接見必罹其所害故見之乃
　无咎也象曰見惡人以辟咎也者夫君子進用于朝
　道行天下則斥逐小人无所畏忌時既睽乖雖其惡
　人亦禮下而接見之所以避一時之咎也
九二遇主于巷无咎象曰遇主于巷未失道也
　義曰巷者委曲不正之道也君子當治平之世斥逐
　小人則可坦然由正道而行若睽乖之時人心不同
　羣小黨盛皆欲加害于君子故此九二與五為應以
　五為主不敢顯然相遇于明坦之途顯然遇之則為
　小人之所害但遇之于委曲隘狹之道乃得无咎象
　曰遇主于巷未失道也者蓋睽之時不可顯然而行
　雖由委曲隘狹之巷而得遇于主亦未失君子之道
　也
六三見輿曵其牛掣其人天且劓无初有終象曰見輿
曵位不當也无初有終遇剛也
　義曰輿所以載物而行也六三以隂居陽履失其正
　上有上九之剛為己之應己得往而應之然睽異之
　時履于不正則上下皆欲害之故若其輿為人之牽
　曵其牛為人之拘掣也其人天且劓者天當作而字
　古文相類後人傳寫之誤也然謂而者在漢法有罪
　髠其鬢髪曰而又周禮梓人為筍簴作而亦謂髠其
　鬢髪也其人即謂九二九四也以六三履非其正皆
　欲害之故或來髠其鬢髪或來劓割其鼻也无初
　有終者六三本以正應于上九以其履不得正故小
　人皆來害之上九既見六三為小人之所害故亦疑
　之不與六三之從已是无初也然六三本以至誠而
　應上九初雖不與之應然其有剛明果斷之才故終
　則明知六三之誠而與之應是有終也象曰无初有
　終遇剛也者言初為上之見疑然終則知已之誠而
　與之應是六三所遇得剛明之人也
九四睽孤遇元夫交孚厲无咎象曰交孚无咎志行也
　義曰九四當睽乖之世而无應獨立是睽之孤者也
　元夫謂初九也初九以剛明之才處下卦之下而无
　正應今九四亦无正應是其心志相同體類相契而
　為配偶也交孚者九四初九既不以正而合是必傾
　至誠至信以交相待也厲无咎者九四雖與初以信
　相交然彼此皆不正故須必常若危厲則可以免其
　咎悔也象曰交孚无咎志行也者夫當睽乖之時果
　无應則所存之志不得行矣今四乃與初以道相應
　是其志得行也
六五悔亡厥宗噬膚往何咎象曰厥宗噬膚往有慶也
　義曰六五以隂居陽履于不正本有悔者也然居至
　尊之位而下應九二之剛陽故其悔所以亡也厥宗
　噬膚者宗謂九二也九二既為已之正應則是已之
　宗黨也膚者柔脆之物易于噬嚙者也九二本以正
　而應己然當睽乖之時衆皆來肆害于己故九二之
　宗排斥此隂邪不正之小人使之不為害是易于噬
　柔脆之物也往何咎者言九二既以至誠來應于己
　己往而應之又何咎哉象曰厥宗噬膚往有慶也者
　言六五之應既在九二而為小人之間厠故九二終
　能噬嚙之不妨己之路若往而應之則不惟相合而
　又有喜慶之事也
上九睽孤見豕負塗載鬼一車先張之弧後說之弧匪
冦婚媾往遇雨則吉象曰遇雨之吉羣疑亡也
　義曰四以无正應而曰睽孤今上九處卦之終是睽
　乖之極者也睽乖之極雖有其道亦不能通故亦曰
　睽孤豕本不潔之物而又負其泥塗是穢之甚者也
　言六三為己之正應而在九二九四之間故已之視
　乎六三必有猜貳之心狐疑之惑若視豕之負塗然
　穢惡之甚也載鬼一車者鬼者虚无而不可見也車
　之所不可載者也今上九見六三在九二九四之間
　故疑其穢惡若見一車之鬼是其造虚成實以无為
　有妄偽之甚也先張之弧者言六三本為己之應今
　既厠于二陽之間故上反疑之張其弧矢欲以攻之
　也後說之弧者上卦為離離為火火性至明上九處
　離之極明之至者也下卦為兊兊為水水性至潔六
　三處兊之極至潔者也六三本以至誠來應于己為
　小人之所厠至于致疑然上九以至明之性故終能
　察六三之至清而審其至誠遂說去其弧而與之會
　合也匪冦婚媾者六三本以正道應己然以二陽所
　間故不得會合今既察明六三之情偽是雖讒言不
　能間之而終得會合也往遇雨則吉者雨者隂陽之
　和也今上九之陽合于六三之隂則是和而得吉也
　象曰遇雨之吉羣疑亡也者言上九始以小人之讒
　間六三故疑之而不與之應然上九有剛明之徳知
　六三以至誠而來應遂不疑而與之會遇和合是羣
　疑亡也
　　　蹇
䷦(艮下/坎上)蹇利西南不利東北利見大人貞吉
　義曰按序卦云乖必有難故受之以蹇蹇者難也言
　睽乖之時上下離異人心不同必有蹇難此蹇之所
　以次于睽也利西南者西南坤位也坤者致養之地
　廣大寛平生育之所也夫當蹇難之世生靈不得其
　安民物不遂其所人人思治之時也若聖賢之人治
　天下之蹇則置民于寛廣生育之域然後得其安而
　至于太平也不利東北者東北艮位也艮為山山者
　險阻不通之地也若聖賢之人出民于險阻而置之
　安平則是治蹇之道也若復納諸險阻之地則其民
　愈困而其道愈窮故利西南而不利東北也利見大
　人者言蹇之時欲治天下之險釋天下之難必利見
　其大才大徳之人也貞吉者蹇難之作由上下人心
　乖異不正而然今濟天下于无事則必本諸大正之
　道然後乃吉也
彖曰蹇難也險在前也見險而能止知矣哉蹇利西南
往得中也不利東北其道窮也利見大人往有功也當
位貞吉以正邦也蹇之時用大矣哉
　義曰此因二體以釋其義也坎為險在上故曰險在
　前也見險而能止知矣哉者坎為險艮為止見險在
　前止而不進是其知也蹇利西南往得中者西南寛
　廣生育之地民在蹇難置之此則得其安居而各遂
　其所是往而得其中道者也不利東北其道窮也者
　東北險阻之地民在蹇難復置之此則其民愈蹇是
　其道之窮也利見大人往有功也者夫大人與天地
　合徳日月共明有仁義之心經綸之志民被塗炭往
　而見之共以解其蹇難致其安平則是往而有功也
　當位貞吉以正邦也者謂五得其君之正二得其臣
　之正各當位而守正故能正邦也蹇之時用大矣哉
　者蓋蹇之時必得大才大徳之人然後可以解天下
　之蹇故先聖于此重嘆美之也
象曰山上有水蹇君子以反身修徳
　義曰山者險阻之物水流于險阻之上其勢必不能
　通是蹇之象也君子以反身修徳者言君子罹此蹇
　難不怨天不尤人但反己之身修飭其徳而已孟子
　曰愛人不親反其仁治人不治反其智禮人不答反
　其敬此之謂也
初六往蹇來譽象曰往蹇來譽宜待也
　義曰夫蹇難之世坎險在前君子居之必量時度勢
　而進以自保其明今初六居卦之始在險難之初若
　不顧其危衝冒而進則蹇難愈甚若翻然知幾觀時
　可否可退則退復其所處不陷躁失則保全其道得
　其嘉美之譽故往蹇來譽象曰往蹇來譽宜待也者
　言君子當蹇難之初險阻在前未可以進宜退而自
　處以待其時也
六二王臣蹇蹇匪躬之故象曰王臣蹇蹇終无尤也
　義曰蹇難之時人人皆有所患而不可動故初則往
　蹇來譽三則往蹇來反四則往蹇來連獨此六二云
　王臣蹇蹇者蓋以其處人臣之位履中居正上應于
　九五之君而君在蹇難之中必盡忠竭力奮死不顧
　雖重險在前亦衝冒而往也匪躬之故者六二所以
　冒犯險難而進者非其一身之故蓋上以為君下以
　為民救天下之蹇也象曰王臣蹇蹇終无尤也者凡
　為人臣苟不盡忠竭節見危授命則有不忠之罪今
　六二既能盡忠竭節不恤其身以救天下之蹇故終
　无尤也
九三往蹇來反象曰往蹇來反内喜之也
　義曰九三以陽剛之徳居下卦之上為初六六二之
　所恃也然而險難在前往則愈蹇若君子之人能知
　時之不可行度勢之不可用反而自處以守其正則
　得其所安故曰往蹇來反也象曰往蹇來反内喜之
　也者既退而反居其本位則不惟己獲其安兼下之
　二爻皆得其所恃安止而不犯于難是内有喜恱之
　事也
六四往蹇來連象曰往蹇來連當位實也
　義曰連者牽連之謂也六四以隂居隂得正者也然
　而蹇難之世坎險在前冒昧而進愈必有難而入于
　深險若能知時之不可行退而牽連下之三爻止而
　自守則得其安也注疏讀連字從上聲言四往來進
　退之間皆有蹇難而不利夫蹇之時其險在前故君
　子止而不往若退而守不務其進則復何蹇難之有
　此注疏之失也象曰往蹇來連當位實也者言四以
　隂居隂得正當位者也陽為實今四連下之陽是當
　位而附得其實也
九五大蹇朋來象曰大蹇朋來以中節也
　義曰五居蹇難之世而處坎險之中是蹇之大者也
　有若天下未安人民未治之時也而九五居中履正
　能任六二之臣二又得人臣之正故盡心竭力以輔
　于己是其朋來也如湯之救夏而得伊尹武王救商
　而得吕望之類也象曰大蹇朋來以中節也者言五
　以剛中得人君之節二以柔中得人臣之節是君臣
　之間皆能以中節也
上六往蹇來碩吉利見大人象曰往蹇來碩志在内也
利見大人以從貴也
　義曰上六處蹇之極居一卦之外難將終者也夫險
　極必平難極必安當此之時不可復有所往若往則
　益蹇反而退居其位下應九三以守碩大之徳則得
　其吉道故曰往蹇來碩吉也利見大人者言險難將
　終但能附麗賢明大才大徳之人則可以逺出險難
　而持久于治不須復有所往也象曰往蹇來碩志在
　内也者言上所以來則有碩大之徳者蓋志應在内
　卦之九三也利見大人以從貴也者陽爻至尊貴者
　也今上六能利見大才大徳之人以終其難是從者
　貴也
　　　解
䷧(坎下/震上)解利西南无所往其來復吉有攸往夙吉
　義曰按序卦云物不可以終難故受之以解解者緩
　也言天下之民不可使終受其難必有聖賢之人往
　以濟之故解之所以次于蹇也利西南者西南寛廣
　生成之地也夫聖賢之人解天下之患難除生民之
　疚疾必須發仁義之道躋之寛平之所使皆遂其生
　成然後利也不言不利東北者東北險阻之地解之
　時聖人止務散釋天下之難不復更有險阻故不言
　東北也无所往其來復吉者夫聖賢所以有所往者
　蓋以天下之民在于患難故欲拯而濟之也今天下
　之患難既解若復有所往則是煩擾其民而事愈瀆
　亂自取其弊敗之道若屯之彖言勿用有攸往是也
　但來而復其所有獲其吉也有攸往夙吉者言聖賢
　積心處慮恥一物之失所今難解之時天下之民雖
　已權安然其間有所未濟亦當趨往而解之以速為
　尚則可得而吉也
彖曰解險以動動而免乎險解解利西南往得衆也其
來復吉乃得中也有攸往夙吉往有功也天地解而雷
雨作雷雨作而百果草木皆甲拆解之時大矣哉
　義曰坎為險震為動動于險之外是聖賢之人動而
　能拯天下之險使皆出于難也故曰解險以動動而
　免乎險解也解利西南往得衆也者言聖賢既以仁
　義之道除釋民之患難而置之于寛廣生育之地使
　各得其所以此而行則必得天下之衆心也其來復
　吉乃得中也者夫天下之難既解若復有所往則瀆
　亂已甚之道也若不往而煩擾其民守其止靜則得
　中也有攸往夙吉往有功也者言患難既解之後或
　天下之民有未得其所者聖賢之人不可遲緩必汲
　汲而拯之言速則有功也天地解而雷雨作雷雨作
　而百果草木皆甲拆者夫天在上地在下氣不交則
　雷雨不作而萬物不生故天以陽氣降于下地以隂
　氣升于上隂陽相蒸剛柔始交則必有屯難屯難既
　解故鼓之為雷蒸之為雨雷雨盈滿則百果草木皆
　敷甲而拆以至句者萌者動者植者皆乘時而獲其
　亨通矣解之時大矣哉者按諸卦或言時義或言時
　用而此止言時者蓋難解之時无不釋故止言時耳
　若蹇之時用是天下在于蹇而始將治之故必有所
　用是以言用也又遯卦言時義之類是皆義有所存
　之時故言義也此卦于義用並无所取故不言也
象曰雷雨作解君子以赦過宥罪
　義曰雷雨既作則蟄蟲昭蘇草木甲拆解之義也天
　下之民方此難解之時始出于塗炭其有過惡遷善
　逺罪蓋舊染汚俗化上薄惡之政而然也故君子之
　人當此之時有過者赦之有罪者宥之使之改過自
　新遷善逺罪蓋難解之道也
初六无咎象曰剛柔之際義无咎也
　義曰夫民在患難非聖賢則不能濟然濟民之難務
　在于速不可使之久困也故卦言有攸往夙吉彖曰
　往有功也是濟難在于速也今初六居卦之下當解
　之初天下之難盡已解釋而无有所咎矣象曰剛柔
　之際義无咎也者九四剛也初六柔也剛柔交際同
　心以解天下之難其義自然无咎矣以時言之則患
　難初解亨通將至其義必无咎悔也
九二田獲三狐得黄矢貞吉象曰九二貞吉得中道也
　義曰田獵也狐者隠伏多疑之獸也三者言其象也
　蹇難初解民心尚疑猶恐未脫于難而又入于蹇故
　君子當行其教化革其殘暴之政易服色改正朔以
　新天下之耳目使民心无所疑矣如以田獵而獲三
　狐猶言羣疑亡也黄中也矢直也言九二又得大中
　之道剛直之徳行天下之正道而得其吉也
六三負且乘致冦至貞吝象曰負且乘亦可醜也自我
致戎又誰咎也
　義曰負者小人之事乘者君子之器陽至貴君子也
　隂至賤小人也今六三隂居陽是小人而乘君子之
　器也夫昏亂之朝庸主在上則賢不肖混淆故君子
　之位而為小人所乘今蹇難既解君臣上下各從其
　正而六三乃以不正之質居至貴之地是小人在君
　子之位也則天下之所不容斯人之所衆棄也故致
　冦盜之至為害于已而奪取之也然而小人得在髙
　位者蓋在上之人慢其名器不辨賢否而與之以至
　為衆人所奪而致寇戎之所害也象曰負且乘亦可
　醜也者言小人在位是可醜惡之也故孟子曰不仁
　而在髙位是播其惡于衆也自我致戎又誰咎也者
　言小人不度已徳不量已勢而竊居君子之位所以
　致戎冦之來也若以一郡一邑言之則為致冦若以
　天下言之則為致戎且冦戎皆自已招又何咎于人
　哉故繫辭曰負也者小人之事也乘也者君子之器
　也小人而乘君子之器盜思奪之矣上慢下暴盜思
　伐之矣慢藏誨盜冶容誨淫易曰負且乘致冦至盜
　之招也
九四解而拇朋至斯孚象曰解而拇未當位也
　義曰拇者足指之大者也謂六三居四之下上无應
　而附于四有足指之象也九四正應在初是其朋也
　既係于六三必忘于初則初亦忘之矣今既解去六
　三而專應于初六則至而信矣故解而拇朋至斯孚
　象曰解而拇未當位也者夫以至尊而為天下之主
　則可包含荒穢而容天下之民物也今九四不當至
　尊之位故不可係于他類而必解去之則其朋黨至
　而信矣
六五君子維有解吉有孚于小人象曰君子有解小人
退也
　義曰六五以大中之道位上卦之中下應九二剛明
　之君子以君子之道既行是能解天下之難而得其
　吉也孚于小人者夫君子當解難之時必能進用賢
　者黜退小人以成其治治道既行則小人自然望風
　而信服退藏竄伏以避君子之誅也象曰君子有解
　小人退也者君子之道既行于上以解天下之難則
　豈患小人哉必自然信之使退也
上六公用射隼于髙墉之上獲之无不利象曰公用射
隼以解悖也
　義曰隼者擊搏貪殘之禽也髙墉非隼之所居也六
　三以柔懦不正之體居下卦之上是竊國家之名器
　當君子之大位猶貪殘之隼而居髙墉之上也今上
　六處解之時居動之極是君子之人藏器于身而不
　妄動者也故能射去此不正之小人使不得居髙位
　而竊名器如射隼于髙墉之上也獲之无不利者以
　小人而當君子之位以此而獲之何不利之有故繫
　辭曰隼者禽也弓矢者器也射之者人也君子藏器
　于身待時而動何不利之有動而不括是以出而有
　獲語成器而動者也
　　　損
䷨(兊下/艮上)損有孚元吉无咎可貞利有攸往曷之用二
簋可用享
　義曰此損卦謂損下以益上損民益君之象也然上
　之損下不可太過必須合于中正則民皆勤身竭力
　樂輸于上有孚者言上之取于民必當以信立之限
　極取之有時用之以制取信于民其民皆信奉于上
　則獲元大之吉而无咎悔矣苟或暴政横賦臨之不
　以道取之不以信使其民仰不能以事父母俯不能
　以畜妻子凶年樂歲殫財竭力奉國不暇如此則怨
　結于下災見于上而其咎悔可知矣故古之什一為
　萬世中正常行之法所謂長久貞正而大吉无咎者
　也既有其孚又守以正則所往无不利矣曷之用二
　簋可用享者此言在上之人既能示民以信取民有
　制使上足其用下不匱財如此則復將何所為故雖
　二簋至約之物亦可用之以享于鬼神也左傳曰苟
　有明信澗溪沼沚之毛蘋蘩薀藻之菜筐筥錡釜之
　器潢汙行潦之水可薦于鬼神可羞于王公是也言
　損道既以至誠至信而行雖用二簋可以享于鬼神
　不待其豐備也
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虚與時偕行
　義曰艮上而止兊下而說夫損民益君必上有節止
　絶无名之求則下皆樂輸以說順之道而上行也故
　曰損下益上其道上行也損而有孚元吉无咎可貞
　利有攸往者言貢賦之入皆有常制不失其信則可
　也苟什一之外不以孚信動有妄求是過損于下而
　取怨于民也故必有孚信之道獲元大之吉免其悔
　吝然後可以常行利有所往也曷之用二簋可用享
　二簋應有時者言至約之物不可以常行可儉則儉
　可豐則豐所應皆有時也亦如損民應上雖不可過
　然亦必視歲之豐凶而輕重之則自然國用以羡而
　民力不困也損剛益柔有時者此謂損初九九二之
　剛益六四六五之柔亦有其時不可以常行可以損
　則損可以益則益也損益盈虚與時偕行者言不可
　長損于彼而益于此盈于此而虚于彼凡損益盈虚
　之道皆與時而行也故孟子曰治地莫善于助莫不
　善于貢貢者校數歳之中以為常此之謂也
象曰山下有澤損君子以懲忿窒欲
　義曰按左傳曰川竭則山崩是言山澤之氣相通故
　得以生于萬物也今澤在山下是損澤益山損下益
　上之象也君子觀此之象可損之事在于忿欲有忿
　則懲戒之有欲則窒塞之可損之善莫善于此何則
　自非聖人不能无忿爭之心嗜欲之事自君子而下
　則時有之固宜損之也
初九已事遄往无咎酌損之象曰已事遄往上合志也
　義曰初九居一卦之下處損之初民之象也夫民之
　為職固當給衣食以奉養其上者也事謂耕穫之事
　也言耕穫之事既已則速往以奉于上乃得免其咎
　也酌損之者言上之損下下之奉上必皆斟酌其宜
　使合中道故民之于私上有父母之養下有妻子之
　畜而又有州閭鄉黨冠昏喪祭之用不可盡竭其所
　有以輸于上自取不足之患必斟酌其宜合于中道
　則可也象曰已事遄往上合志也者夫上之志所須
　在于民民之志在奉其上今初九能己自已之事遄
　速斟酌而往奉之則是合上之志矣
九二利貞征凶弗損益之象曰九二利貞中以為志也
　義曰夫損下益上必須斟酌其宜使合于中正者也
　夫什一者天下之中正也過之則桀殺之則貊皆不
　得其中也初已損之以益其上至二復損則損之太
　過利在乎守正而已征凶者言若損之不已復往而
　奉于上則凶之道也弗損益之者言不可更損己以
　奉于上當反求上之所益則可也象曰九二利貞中
　以為志也者言損上益下損下益上皆不可過宜必
　以大中之道而行今初已損而奉于上至二則不可
　更有所損是以中道為志也
六三三人行則損一人一人行則得其友象曰一人行
三則疑也
　義曰夫天地君臣夫婦之道若専一相應則其志純
　其道固也今六三之隂上應于上九之陽若己與六
　四六五二爻同往而應之則反損上九之一人若己
　獨往而應之自得其友矣故繫辭云天下百慮而一
　致殊塗而同歸是言凡事在于一致則其道純而无
　駁也象曰一人行三則疑也者言六三獨往應上九
　則其志和同而无所間矣若三人往之則上九必有
　疑惑之志慮其有害于己也
六四損其疾使遄有喜无咎象曰損其疾亦可喜也
　義曰遄速也夫為人上者不可過取天下之財以困
　斯民今六四一爻當大臣之位切近于至尊故當盡
　忠于國不可復往損于民但民有疾則去之有患則
　損之如此所以為天下之利而副人臣之職也使遄
　有喜者六四既為大臣其責甚重若有一小人在位
　為國家之害良民之蠧則當損去之而務在于速不
　可使之滋蔓如此則有喜恱之事而獲无咎矣象曰
　損其疾亦可喜也者言為人臣之職若能秉忠直而
　損國家之疾除民物之害而使之獲安是可喜之事
　也
六五或益之十朋之龜弗克違元吉象曰六五元吉自
上祐也
　義曰龜者決疑之物以喻人之才智也朋黨也十朋
　衆也夫損下之道不可過苦惟在位聖賢之人不以
　為常但其用之有制耳今六五以柔順居艮止之中
　而位至尊下又應九二剛明之臣已能虚心而接納
　之又弗損于下是故天下賢明才智之人皆盡其謀
　慮竭其志策來益于己也弗克違元吉者夫好賢而
　不能用則與不好同用之不能從則亦與不用同故
　好賢者必用其才而又聽其言此其任人之道也今
　六五能虚己以接納賢者而信任之又且不違其言
　不逆其諫使天下才智之人得盡其善竭其能而奉
　于上是以獲元大盡善盡美之吉也象曰六五元吉
　自上祐也者六五以柔居尊任用賢知之臣聽其謀
　從其諫故得衆賢之歸而得元大之吉自上而下无
　不祐之也
上九弗損益之无咎貞吉利有攸往得臣无家象曰弗
損益之大得志也
　義曰大凡居上者不可常損下以益己今上九居損
　之極在艮之終更無損下之道是以施仁義之術生
　成天下以益天下之民如此則得其无咎以貞獲吉
　既獲其吉則所往何不利哉得臣无家者夫蚩蚩之
　民愚无所知若在上者益之以道則歡心而歸之今
　上九既不損而反益之則天下之民皆臣服而歸之
　逺近无有疎間天下為一家故曰无家象曰弗損益
　之大得志也者言上九居上體之極而反益于下則
　是天下之民无不臣服而已之志大得行于天下也
　　　益
䷩(震下/巽上)益利有攸往利涉大川
　義曰按序卦云損而不己必益故受之以益蓋言凡
　物之理盛極必衰損久必益益者損上以益下損君
　以益民明聖人之志在于民也然損下益上則謂之
　損者蓋既損民之財又損君之徳也損上益下則謂
　之益者蓋既益民之財而又益君之徳也然上之益
　下非謂耕而食之蠶而衣之以天下之廣生靈之衆
　苟家至户到人人給之則雖至愚固知不可也故博
　施濟衆堯舜其猶病諸蓋居人上者為之求賢或為
　農官或興水利勸其力穡使游手之民敦本而棄末
　又為之擇守令宣行教化興利除害以益其民是皆
　因其所利而利之因其可益而益之故非損于上乃
　能益于下也利有攸往者夫上之益下是損有餘而
　補不足故得天下之心既得天下之歡心則何往而
　不利哉然損則云有孚元吉无咎可貞然後曰利有
　攸往此則直云利有攸往者蓋損之時是損于民必
　使天下信之然後有元大之吉而无咎以為長久貞
　正之道故始得利有攸往此則損上益下得天下之
　歡心无所往而不利也利涉大川者夫君能以仁義
　之道益于下下受其賜則捐軀而報于上効命以助
　其君雖有大險大難皆可以濟涉之也
彖曰益損上益下民說无疆自上下下其道大光利有
攸往中正有慶利涉大川木道乃行益動而巽日進无
疆天施地生其益无方凡益之道與時偕行
　義曰損上益下者此謂損九五而益六二也夫陽本
　實而有餘隂為虚而不足今以九五之有餘益六二
　之不足使民各安其業皆被其澤如此則得天下之
　歡心民從之无有疆畔也自上下下其道大光者夫
　損下而益上則損上之徳今上能自損以益其下利
　益之事自上而流布于下故其道廣大而光明也利
　有攸往中正有慶者夫九五以陽位乎上中正之君
　也六二以隂居下中正之臣也君臣之間皆以中正
　之道下益于民以此故獲福慶之事也利涉大川木
　道乃行者上巽為木下震為動故以木為舟楫動則
　能涉大川也猶人能盡仁義行于上動而為民之益
　民既受其益則莫不盡其心思輔于上故雖大險大
　難无不濟矣益動而巽日進无疆者此以二體言之
　夫行益之道居上者能動而上順天意下順民心則
　徳之進而无有疆極也天施地生其益无方者夫天
　損一元之氣以益于地為萬物之始地承天之氣以
　生成萬物之形其利益之道至公而不私至正而不
　邪至廣至大而无有方極亦若聖賢以仁義利益天
　下之民而无有偏黨私邪其道廣大而无有窮己也
　凡益之道與時偕行者夫行益之道不可以常行可
　損則損可益則益何則天以一氣降于地以施生萬
　物若常使益之則萬物滿而過亢也是必有事而損
　之君子以仁義寛愛而恤于下若常益之則在下者
　亦生驕亢而不知自損是故先聖于此戒之言凡為
　益之道必與時而偕行也
象曰風雷益君子以見善則遷有過則改
　義曰夫風得雷則威益彰雷得風則聲益逺是相益
　之象也君子法此益象見人有善則遷而從之知己
　有過則改而正之夫日遷一小善積而不已則大善
　著矣曰改一小過改而不倦則大過除矣蓋益之大
　莫過于遷善改過也故孔子曰聞義不能徙不善不
　能改是吾憂也
初九利用為大作元吉无咎象曰元吉无咎下不厚事
也
　義曰初九以剛陽之力震動之始是志于有為而欲
　興益于天下者也然興益之道必須居位得勢而後
　行之有餘今初九雖有剛明興益之心而位卑勢寡
　非可致之地又況當益道之初有謀始之責至難至
　重故須所為大吉然後免咎故曰利用為大作元吉
　无咎也象曰元吉无咎下不厚事也者夫大有所為
　以益天下必須履貴勢操重權乃能當之至于位卑
　勢寡之人則不可僭有所興今初九實以剛陽之才
　利于大作然初本卑下不當厚事故須萬舉萬全至
　于大吉然後无咎也
六二或益之十朋之龜弗克違永貞吉王用享于帝吉
象曰或益之自外來也
　義曰六二以柔順之徳履得中正居受益之地上應
　于九五剛明之君而已能盡人臣之節以事之无有
　偏黨姦邪之行无蔽塞賢者之心是以天下明智之
　人各欲獻其謀慮而來益于已故曰或益之十朋之
　龜弗克違者夫以天下之人樂告以善道而已又能
　以中庸和柔之徳聽信之弗有違戾也永貞吉者按
　損之六五言十朋之龜弗克違元吉者蓋損之六五
　居得其正為損之主是以天下賢智歸之而獲元大
　之吉今六二在于下卦居人臣之位受天下賢智之
　歸其勢至重一失其正必侵君之權其為禍不細矣
　故當永守正道盡人臣之節率其衆賢皆盡忠竭力
　以事其君則得其吉也王用享于帝吉者王者能任
　賢受益而弗違又能永正以此之道享于帝而得吉
　況其為臣能盡忠竭力以事其君則其吉可知矣象
　曰或益之自外來也者六二居中得正又能盡人臣
　之忠義以事其君故賢智之人皆自外來而益之也
六三益之用凶事无咎有孚中行告公用圭象曰益用
凶事固有之也
　義曰凡君子之人不在其位不謀其政若居其位當
　其任則可以有為于時今此六三以隂居陽位非其
　正而過于中道欲施益于下非所當也然所益之事
　若民之凶荒疾苦札瘥患難則已不顧一身奮然往
　而益之則可以得其无咎也有孚中行者言六三雖
　益以凶事然亦當以由中之信合于中道而行然後
　可也告公用圭者圭符瑞也所以執而為信言六三
　既以由中之信而行執其符瑞以告于公而明其所
　益之事若漢武之時河内失火凡爇千餘家帝遣汲
　黯往視之黯曰此不足為患時河内之民值歲凶疾
　苦計萬數黯遂矯命發廪以救之民由是活及歸朝
　乃請矯制之罪帝遂賢而釋之是乃非其位越其職
　以濟凶荒之事象曰益用凶事固有之也者言六三
　雖居非其位然其救民安國之心固有之也
六四中行告公從利用為依遷國象曰告公從以益志
也
　義曰六四以隂居隂履得其正上近于五下應于初
　在益之時是能盡心竭力上以益于君下以益于民
　告其所以為益之道也夫既能上益于君下益于民
　以此告于公則无有不從也利用為依遷國者夫天
　下之大莫大于遷國今以六四居得正位行得大任
　能致君澤民故雖遷國之大皆依從而利用之則其
　小者從可知也象曰告公從以益志也者言六四能
　恢有為之道以益天下使君尊民富各得其所是非
　以一身一家為念所志者惟益于上下而已
九五有孚惠心勿問元吉有孚惠我徳象曰有孚惠心
勿問之矣惠我徳大得志也
　義曰九五以剛明果斷之徳處至尊之位下應六二
　賢明之臣是能以由中之信興利于民也惠心者夫
　天下之廣生靈之衆聖人在上非可以家撫而户養
　之也蓋所惠者惠于心而已天下民之温飽非待王
　者耕而食之織而衣之也但勸之教之通商惠工而
　已如此則是王者惠心之謂也論語所謂因民所利
　而利之惠而不費者是也勿問元吉者言九五既以
　仁義之心惠及于天下則不待問而自獲元大之吉
　也有孚惠我徳者夫民无常懐仁則懐之故書曰撫
　我則后虐我則讐今九五能以由中之信接于衆故
　天下之民亦惠信九五之徳也象曰惠我徳大得志
　也者言九五能興益之道以利于民則其志大有所
　得也
上九莫益之或擊之立心勿恒凶象曰莫益之偏辭也
或擊之自外來也
　義曰上九居卦之上處益之極不通時變不度人情
　是其求益于人无厭者也故莫有益之者求益于己
　侵剥于下故或有擊之者立心勿恒凶者无厭之求
　以速禍患是立心无常之人凶之道也象曰莫益之
　偏辭也者言上九求益于己非有以益于人是偏辭
　以求益也或擊之自外來也者六二上九皆言自外
　來也六二居中守正其益在君民故明智之人皆自
　外來而益之上九居益之極求益于己不知其益人
　立心勿恒故人或自外來而擊之也
　　　夬
䷪(乾下/兊上)夬揚于王庭孚號有厲告自邑不利即戎利
有攸往
　義曰夬決也序卦云益而不已必決故受之以夬以
　天道言之則夏之三月五陽盛長以剝削一隂之時
　也以人事言之則是聖人在上羣賢並進協心宣力
　以衆君子決去一小人之象也揚于王庭者夫君子
　道長則小人道消小人道長則君子道消此必然之
　理也凡羣小得志君子之人若不能潛光晦跡欲以
　直道顯然而行則反為小人之所害矣今夬決之時
　則是衆賢盛長小人消剥故可以顯然揚于王庭而
　決去之也孚號有厲者君子之道既盛必須信賞必
　罰決然示其號令使天下之人皆信服而從之也有
　厲者厲危也夫以衆賢聚于朝廷布宣號令決去小
　人然亦不可放心肆意而遂以為安故當肅肅祇懼
　而自為危厲則可矣告自邑者夫發號施令雖當夬
　決之時君子道盛亦不可驟然以威勢加于天下故
　宜告自已之一邑使一邑之人信服之然後告及于
　天下所謂自内及外由邇及逺也不利即戎者然當
　此之時更不可恃其剛壯長征逺討荼苦生靈以
　速危敗若昔唐之太宗可謂英主矣然而享治既
　久則恃其剛威以有髙麗百濟之征至今稱之終累
　聖明之徳也利有攸往者夫夬決之時一隂乗陵于
　衆陽之上而又勢微力弱下之五陽共進而決去之
　是君子之道坦然而行无所往而不利也
彖曰夬決也剛決柔也健而說決而和揚于王庭柔乘
五剛也孚號有厲其危乃光也告自邑不利即戎所尚
乃窮也利有攸往剛長乃終也
　義曰剛決柔者言以五陽而決一柔猶衆君子去一
　小人也健而說決而和者此以二體言之下乾為健
　上兊為說以健而決以說而和蓋君子所行必得其
　中剛不至暴柔不至懦故雖夬決之時用剛以決小
　人則亦必以和而濟之揚于王庭柔乘五剛也者言
　君子之命令所以顯然不憚宣揚于王庭者蓋以一
　柔而乘陵五剛一小人而乘陵五君子是以公行決
　去而无有畏懼也孚號有厲其危乃光也者言君子
　當此得時得位號令必行之際更能兢兢危厲審克
　而舉則其道益光也告自邑不利即戎所尚乃窮也
　者言發號施令先告自已之一邑使一邑之人信服
　之然後告及天下則天下无不信服也苟若恃其剛
　壯玩兵黷武侵伐不戢則自取窮凶之道也利有攸
　往剛長乃終也者言君子之道所以坦然得行者蓋
　由五剛盛長一隂消剝之故也是君子之道大成終
　美于此也
象曰澤上于天夬君子以施禄及下居徳則忌
　義曰夫至髙者天也潤物者澤也今澤升于天是必
　決然流霈于下也故君子觀此之象則施其禄惠以
　及于下居徳則忌者此則字當作明字輔嗣之說亦
　曰居徳以明禁蓋傳寫之誤耳忌則禁忌之義也夫
　已正則可以責人之邪已是則可以責人之非今夬
　決之世君必先以仁義之徳自居于身而後可以明
　其禁忌以示天下使天下皆知其禁有不服從者然
　後決然可以刑加之也不然不先示以禁忌則孔子
　所謂不教而誅也
初九壯于前趾往不勝為咎象曰不勝而往咎也
　義曰初九當一卦之下故有足趾之象夫夬之時小
　人乘陵于上而初九以剛明之才欲往決去上六之
　小人故曰壯于前趾往不勝為咎者夫夬之時雖君
　子之道長然而欲往決勝其小人必須量敵而後進
　慮勝而後會可進則進決然而發萬舉萬全矣若夫
　不度己力不察彼勢躁急而往則反受其害故曰往
　不勝為咎象曰不勝而往咎也者夫力既不勝于小
　人乃決然不顧而往則必為小人之所害而有咎也
九二惕號莫夜有戎勿恤象曰有戎勿恤得中道也
　義曰九二以剛健居一卦之中則能決然而往排去
　小人不為慉縮而不進也故雖有驚惕號呼莫夜之
　間而有兵戎之事然亦不煩憂恤之也象曰有戎勿
　恤得中道也者言九二以剛健之徳決去柔邪之小
　人而又所行所為之道无過无不及皆得大中之道
　又何所恤也
九三壯于頄有凶君子夬夬獨行遇雨若濡有愠无咎
象曰君子夬夬終无咎也
　義曰此一爻有錯倒之文當曰壯于頄有凶獨行遇
　雨若濡有愠君子夬夬无咎何則三應于上上為隂
　柔被決之小人夫既應于小人為小人之所汚辱則
　何得无咎哉又象曰君子夬夬終无咎也以此固知
　夬夬而後无咎也頄者面之骨謂上六也上六處一
　卦之上故有面頄之象夫剝之卦五隂長而一陽在
　上猶五小人而剝一君子六三于小人之中獨能上
　應君子而不為剝削之道故曰剝之无咎此卦五陽
　進而決一隂是五君子而決一小人也獨九三不與
　衆君子同心決去小人而反私應之是壯于頄凶之
　道也獨行遇雨若濡有愠君子夬夬无咎者夫雨者
　隂陽和合之所致也衆賢方共決上六之一小人而
　三獨應之而其志和合故曰獨行遇雨夫小人之性
　近之則不孫逺之則怨今夬決之時君子得志而反
　為小人之所汚辱是獨遇雨而濡潤其身且有愠怒
　也夬夬者敢決之辭也惟君子之人性明而志果居
　九三之位不為應之所撓奮然決之乃得无咎也象
　曰君子夬夬終无咎也者言九三終能抱公却私與
　君子之衆同徳合義以決去小人則无過咎之累也
九四臀无膚其行次且牽羊悔亡聞言不信象曰其行
次且位不當也聞言不信聰不明也
　義曰次且者其行不安之貌也衆君子皆欲上進以
　決去小人九四以不正之質獨當其路為衆賢之所
　傷而不得安行也牽羊悔亡也者羊者剛性之物謂
　九三也言九四若能牽連九三之剛與衆賢協心盡
　力上決于小人則其悔可亡也聞言不信者九四雖
　牽連于九三而其悔得亡然九四之性本以剛强而
　自任故雖聞其言亦不信之也象曰聞言不信聰不
　明也者言九四所以聞言不信者以視聽之間有所
　不明也
九五莧陸夬夬中行无咎象曰中行无咎中未光也
　義曰莧陸草之柔脆者也九五居至尊之位以天下
　之威而躬親決上六之一小人則決之甚易若去莧
　陸之草也中行无咎者九五既能決去小人而以中
　行得无咎者何也夫為君之道必得天下之賢而任
　使之賢人衆多則自能決去小人故不勞已力可以
　安而无為今九五以萬乘之威而躬決小人是由不
　能任天下之賢而用之也若能以大中之道而行則
　方得无咎也象曰中行无咎中未光也者言居至尊
　而親決小人雖得中正未足謂之光大也
上六无號終有凶象曰无號之凶終不可長也
　義曰上六以隂柔小人之質當夬決之時居衆賢之
　上而貪其榮寵戀其禄位不能退避君子而又乘
　陵于上卒為君子之所誅故雖號呼于天亦終不
　免其凶咎故先聖戒之言无用號呼亦不能逃其
　誅而免凶也象曰无號之凶終不可長也者上六當
　夬決之世而居衆賢之上是其勢微力弱必為衆賢
　之所誅是不可以長久也
　　　姤
䷫(巽下/乾上)姤女壯勿用取女
　義曰按序卦云夬者決也決必有所遇故受之以姤
　姤者遇也夫羣陽並進以決小人小人既去則聖賢
　之人得其相遇也然謂之姤者蓋以隂而遇于陽以
　柔而遇于剛也以人事言之則是臣遇于君君遇于
　臣也以至貴賤尊卑少長師友之間皆得其遇也女
　壯者此指初六而言也以其以一隂而遇五剛是女
　之壯者也勿用取女者女之為道固當婉娩柔順從
　一而終臣之為道必盡心竭力以事其上今初六乃
　以一隂而遇五陽是剛壯不正不順之女故聖人于
　此戒之言不可取猶不忠不一之臣不可用也
彖曰姤遇也柔遇剛也勿用取女不可與長也天地相
遇品物咸章也剛遇中正天下大行也姤之時義大矣
哉
　義曰柔遇剛也者言初六以一隂而遇五剛也以人
　事言之則是以卑而遇于尊以賤而遇于貴君臣上
　下朋友夫婦之間皆得其姤遇者也勿用取女不可
　與長也者夫以不正不順之女用于閨門則不能成
　其室不正不順之臣用于朝廷則不能盡忠而害天
　下今初六之隂不能專一其行以剛壯而遇于衆陽
　是不可與之永長以相處終始以相保也故曰不可
　與長也天地相遇品物咸章也者此以下廣明姤之
　義也天以一陽之氣降于地地以一隂之氣承于天
　天地之氣相遇故萬物發生而章明也故君臣相遇
　則能成天下之治夫婦相遇則能成閨門之事師友
　相遇則能成其道業也剛遇中正天下大行也者凡
　人有剛明之徳而不遇中正之位則不能行其道有
　中正之位而无剛明之徳則不能稱其任今九五既
　有剛明之徳又居中正之位故能大行教化于天下
　而盡姤遇之道者也姤之時義大矣哉者夫姤遇之
　道患不得其時得其時患不得其義既得其時又得
　其義然又患不能久之也故君臣相遇不久則不能
　治天下夫婦相遇不久則不能治閨門朋友相遇不
　久則不能成道業是姤之時與義至大至難故先聖
　于此重嘆美之也
象曰天下有風姤后以施命誥四方
　義曰風之行于天下以發生萬物則物无不相遇而
　得其生成此姤之象也后者天子諸侯之通稱夫天
　子之治天下諸侯之治一國皆當法姤之象發施仁
　義之教命以詔告于四方之民則四方之民莫不順
　從而恱服也
初六繫于金柅貞吉有攸往見凶羸豕孚蹢躅象曰繫
于金柅柔道牽也
　義曰金者堅剛之物柅者車輪之下制車之行是制
　動之器謂九二也初六居姤之始以一隂而上承于
　五陽是剛壯不正之女也然上有九二最近于己九
　二有堅剛之徳能制物之動今初六若能繫之而不
　躁求妄動正一而不遷則得其吉也然初繫于二本
　非其正然姤遇之時人无常親有賢者則可以附合
　不顧正應而繫之也故初六若能專一守正以繫于
　二則可以獲吉矣有攸往見凶者初六既不能順從
　于九四之正應而繫于九二則當專一守正可以獲
　安若苟有所往而妄動則是凶之道也羸豕孚蹢躅
　者羸豕牝豕也淫壯之甚者也蹢躅躁動之貌言初
　六既以一隂而上承于五陽又不能專一守正躁動
　而欲有所往是若羸豕淫躁之甚者也象曰繫于金
　柅柔道牽也者夫隂柔之體不能自立必牽繫于剛
　明之人乃可也今初六以隂而繫于九二之陽是隂
　道之牽也
九二包有魚无咎不利賓象曰包有魚義不及賓也
　義曰魚隂物也謂初六也夫姤遇之時君臣上下貴
　賤尊卑各以正道交相際接然後事克濟矣今初六
　之隂來附于己非已所召已得初六之隂如庖廚之
　有魚然无咎者初之應本在四而已擅之是有咎也
　以初之來非已所召近而相得可以无咎也不利賓
　者夫饗賓當以其正今九二所得之魚非其正也初
　本九四之民今附于己是擅有他人之民擅有他人
　之民而與人是義之所不可也故象曰義不及賓也
九三臀无膚其行次且厲无大咎象曰其行次且行未
牽也
　義曰夫姤遇之時君臣上下尊卑貴賤皆得其遇然
　後有所濟矣今九三上无所應下无所繫是不得相
　遇之道也然姤之時下之君子欲上進而已當其路
　又乘九二之剛必見所傷而不得其安行故曰其行
　次且厲无大咎者言九三雖為下之所傷而以陽居
　陽所履得正處非有妄若能常自危厲而周防警戒
　則咎亦无大矣象曰其行次且行未牽也者言九三
　不能牽連衆陽而獨當上進之路所以次且而不安
　也
九四包无魚起凶象曰无魚之凶逺民也
　義曰魚亦謂初也夫姤之卦以一隂而遇五陽則淫
　壯甚矣然初六既以躁妄之情與二相得而失四之
　應是猶二庖有魚而四反无之也起凶者夫姤遇之
　時必得天下臣民然後有所輔助而動作不失其正
　也今九四以不中不正之身居上卦之下雖有初六
　之正應而反為九二之所繫則是君无其臣國无其
　民動而有凶也故孟子曰得道者多助失道者寡助
　多助之至天下順之寡助之至親戚畔之今九四居
　不得正履失其中是寡助之人也象曰无魚之凶逺
　民也者夫民惟邦本本固邦寧初為九四之民而繫
　于二九四不得有之是逺于民也
九五以杞包瓜含章有隕自天象曰九五含章中正也
有隕自天志不舍命也
　義曰杞者杞梓之材木之秀者也言此一爻有剛明
　之才中正之徳居至尊之位為姤之主而不遇其應
　雖有衆陽在下來助于己然在下者各固其位但如
　延蔓相纒終无所益是猶杞秀之材雖甚盛茂而為
　瓜之延蔓纒繞之適足為美材之累含章有隕自天
　者以已有剛明之才居至尊之位而下无賢明之輔
　是以終日之間焦心勞思以求天下之賢蓋自念有
　倡而无和有令而无從有仁義不能施于天下有禮
　樂不能宣布于四方于是但含蓄章美之徳以待天
　下之賢是以盡其至誠不舍其命以求天下之賢言
　天若隕墜我之命則已若天未隕墜其命則我求之
　不已天必生賢明之臣以為己之輔佐為己之應援
　故曰有隕自天明九五求臣之切也象曰九五含章
　中正也者按坤之六三曰含章可貞或從王事彼以
　其為臣之道言其在下而含蓄章美之徳待其君而
　後發此云含章君之道也九五居中正之位亦含蓄
　章美之徳而无中正之臣以輔己而宣發之故守其
　中正之位待其得賢而後已有隕自天志不舍命也
　者言此九五之君求賢之切若天不隕墜我之命則
　我之志不舍其求賢之命矣故古之髙宗諒闇三年
　其惟不言恭黙思道至于夢寐之間孜孜求賢以得
　傅說置之為相又周之世宗以朝廷左右雖有百官
　而无中正之臣故孜孜求賢以得王朴任之為臣以
　建太平之策以此見自古聖人治天下求賢之心乾
　乾不已也
上九姤其角吝无咎象曰姤其角上窮吝也
　義曰角者物之最上窮極之處也按此上九居一卦
　之極在无位之地當姤之時上无所遇下无所應如
　至于角窮盡而無所容也吝无咎者以其居窮極
　無位之地上无所容是自取鄙吝又何咎于人哉故
　曰无咎象曰姤其角上窮吝也者言上九不能自量
　其時而進至于角是窮吝之道也
　
　
　
　
　
　
　
　
　
　
　
　
　
　
　周易口義卷七
欽定四庫全書
　周易口義卷八　　　　　宋　胡瑗　撰
下經
　　　萃
䷬(坤下/兊上)萃亨王假有廟利見大人亨利貞用大牲吉
利有攸往
　義曰按序卦云物相遇而後聚故受之以萃萃者聚
　也蓋言聖賢既相姤遇則天下之人得以會聚故以
　萃次于姤也然萃所以得亨者蓋君臣相遇民物和
　會當此之時其道得以大通其志得以上行故萃亨
　者此也王假有廟者廟貌也言聚先祖之神故謂之
　廟何則夫人之生則精神萃之于身及其死也魂氣
　歸于天形魄歸于地于此時也孝子慈孫雖有求見
　之志而不能見其容貌雖有虔奉之心而不得為之
　奉養是故聖人觀萃之卦假其萃聚之道設為廟祧
　以萃祖宗之精神于其間以奉四時之祭以盡孝子
　之心而施教于天下使天下之人當此萃聚之時皆
　知尊事其祖先也故萃聚之道莫大于此利見大人
　亨者夫小民蚩蚩不能自立是必得大有才徳之人
　以仁義之道生成之然後得其所亨今萃聚之世民
　物和會故當利見大有才徳之人然後民得以亨通
　矣利貞者君之所以得民民之所以從君必須利在
　于正道苟居上者不以正道而治之則民始雖衆
　多而聚終亦離叛矣是萃之道所利者惟在于正用
　大牲吉者夫君之所有天下者蓋由功業被于民而
　為天之所眷祐者也故孟子曰天與賢則與賢天與
　子則與子是則為人上者撫有萃聚之世皆由天所
　付與之也故王者當此萬物萃聚之世必用其碩大
　之牲為之享祀以答天所貺之命故得其吉也利有
　攸往者萃聚之世君臣會聚天下和同故聖賢君子
　必當往而康濟之使天下大得其亨通矣
彖曰萃聚也順以說剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣
　義曰萃訓即聚也言天下君臣民物會聚之時也順
　以說者此就二體以言之下坤為順上兊為說是聖
　人在上能以仁義之道順民之欲說民之心使羣民
　亦以順說而相合也剛中而應故聚也者此指九五
　六二而言蓋五以剛徳居中為萃之主下應六二柔
　正之臣是君臣之間倡而和令而行同徳而治者也
　夫既順而說又剛而中有此四徳之備然後天下之
　民因得而聚矣王假有廟致孝享也者言王者假立
　廟貌以聚先祖之精神以修四時之祭以盡孝子之
　心而示教于天下使皆能明享親之禮也利見大人
　聚以正也者言當此萃聚之時必須得大有才徳之
　人以正道治之則天下可得而久大矣用大牲吉利
　有攸往順天命也者夫君者天之所以命也故代天
　理物以仁義之道生成天下之民使天下之民皆受
　其賜而會聚于時則王者用大牲之禮答天之意以順
　承天之所命也然利有攸往而言順天命者夫王者
　既代天理物則必往而康濟之所以順上天付與之
　命也觀其所聚而天地萬物之情可見矣者此廣明
　萃聚之義也夫天本居上地本在下及其隂陽相交
　萬物發生而萃聚此天地聚會之情也至于昆蟲草
　木亦各從其類故繫辭曰方以類聚物以羣分是也
　今此君臣民物各相萃聚之世聖人觀此萃聚之道
　則可以見天地萬物之情狀矣
象曰澤上于地萃君子以除戎器戒不虞
　義曰上兊為澤下坤為地澤者水之所聚今澤處地
　之上是萃聚之義也除去也言君子之人當此萃聚
　之世民既和說海内晏然于是之時不可復用其兵
　是必韜藏其弓矢偃息其戈矛以示天下不復用兵
　也故昔者武王翦商之後載櫜弓矢倒載干戈歸馬
　于華山之陽放牛于桃林之野是所謂除去戎器者
　也然天下雖安忘戰必危故雖萃聚之世民已和會
　然不可不有所備蓋事久則弊隆極必替故聖人于
　是時亦常因民之隙訓習師旅以為國備而戒不虞
　至如堯舜商周之時可謂極治矣然猶立司馬司徒
　司空司冦之職以訓習兵戎以是觀之雖在萃聚之
　世至平之時亦當戒于不虞此乃聖人安不忘危存
　不忘亡之道也
初六有孚不終乃亂乃萃若號一握為笑勿恤往无咎
象曰乃亂乃萃其志亂也
　義曰孚信也按此初六居萃聚之世上應于九四是
　以始初則以至信相待欲相萃聚然而六三以不正
　之身居其間上无其應又最比于四遂招誣謗之言
　以間于己是以初雖始有誠信以待于四今既為小
　人之所間則初六誠信之心不得其終也乃亂乃萃
　者謂六三既為間于初六不得與四相從是以初六
　心志必為惑亂也故曰乃亂然且當萃聚之世是上
　下皆相求萃聚之際初雖心志惑亂終得其萃故曰
　乃萃若號一握為笑者號謂號咷也一握謂掌握之
　間至淺末者也萃聚之世必上下相求和會然後必
　有所濟然此初雖與四為正應然為六三小人之所
　間厠于其間以疎隔于初使不得與四萃聚故始則
　有號咷之怨然四雖為三之所間隔于己而本與初
　為應故亦不至于深久雖初始則號咷然終得與四
　為之萃聚而有懽笑也勿恤往无咎者夫君子為小
　人之所疾害小人為君子之所決去此理之常也今
　初為六三小人之疎間于己為之讒謗然君子之心
　何必憂恤但執其正道以至誠公直而行往求于四
　之應則必无咎矣
六二引吉无咎孚乃利用禴象曰引吉无咎中未變也
　義曰君子之進不可自媒以苟媚其君而幸其時之
　寵榮也是故君子懐忠信以待舉力行以待取是君
　子凡所進用必須有道待上之聘求然後往則得盡
　進身之道也今六二以隂居隂履得其中又上應九
　五中正之君然亦必待其君援引于己然後往之此
　所以得吉而无咎也孚乃利用禴者孚信也禴薄祭
　也夫君子之進必在乎誠信相交心志相接然後其
　道可以大行也今當萃聚之時君臣之間誠信既著
　心志既通則可以不煩外飾其道得行矣若夫君臣
　之間誠信未著心志未通而欲其道之大行則孔子
　所謂未信而諫則以為謗己者也蓋君臣相應則道
　可大行孚信中立則雖禴之薄祭亦可通于神明也
　象曰引吉无咎中未變也者言六二之所以待君之
　見引而後進者蓋守中正之道而不變不為富貴貧
　賤之所移待求而進是志未有變也
六三萃如嗟如无攸利往无咎小吝象曰往无咎上巽也
　義曰如語辭也六三以隂居陽位不正也居下卦之
　上不中也以不中不正之身居于萃聚之世上无其
　應而欲親比于四然四本與初為正應是以不納于
　已既不見納是以嗟咨怨望復何所利哉往无咎小
　吝者萃聚之世上下相求以成萃聚然後事有所成
　今此六三雖无正應而四又不見納然當是萃聚之
　時捨其四之陽以類求類則往而應于上六亦免其
　咎然小有鄙吝者蓋上六亦隂以隂求隂所以小吝
　而已象曰往无咎上巽也者言六三捨九四而往應
　于上必无咎也何則蓋上六以隂爻在上隂為巽順
　必下接于己也
九四大吉无咎象曰大吉无咎位不當也
　義曰萃聚之世衆隂皆欲萃于君而四以陽居隂在
　上卦之下不中不正而當衆隂之路是必有擅民之
　疑奪權之嫌故須内抱剛明之徳外盡忠順之道使
　其事為大吉然後可以免咎故曰大吉无咎
九五萃有位无咎匪孚元永貞悔亡象曰萃有位志未
光也
　義曰萃聚之世天下之民皆遇聚歸于上今五有剛
　明之才居至尊之位當是時下有九四不正之臣據
　羣隂歸已之路而固塞之是使衆民皆歸于四而不
　歸于五故五所存者位與號耳无咎者以五雖有權
　臣在下侵權奪勢然本有剛明之才中正之徳但其
　道不得以大行亦可以自得无咎也匪孚元永貞悔
　亡者言五雖有侵權之臣而使已之威賞號令不行
　于天下而不為天下之所信苟能自守永長貞正之
　徳无私无陂久而不變則可以悔亡象曰萃有位志
　未光也者言五雖有其位而其道不得以大行而教
　化號令不能以及于天下不為天下之所信是其志
　未甚光大也
上六齎咨涕洟无咎象曰齎咨涕洟未安上也
　義曰齎咨者嗟嘆之貌出自目曰涕出自鼻曰洟上
　六居卦之極上進无所往引退无所適當萃之時而
　又下无其應是以嗟嘆而涕洟以求其萃聚也然則
　得无咎者蓋六三以不正之身在下卦之上亦无其
　應是以與上以類求類此所以无咎也象曰齎咨涕
　洟未安上也者言上六所以齎咨涕洟者以不得其
　所而不安其居也
　　　升
䷭(巽下/坤上)升元亨用見大人勿恤南征吉
　義曰按序卦云聚而上者謂之升故受之以升言物
　之衆萃自少而聚之于多自下而至于髙以升于上
　故以此升次于萃也然曰元亨者言聖賢之人升于
　上位必須有元大始生之徳以生成天下之民物又
　有大亨之徳以通濟天下之事然後得盡所以升上
　之道也用見大人勿恤者夫君子之升進雖有是大
　生大通之徳然不可孑然而獨往必須用見大有才
　徳之人以依附之然後升其髙位而不至于危可以
　永保其禄位復何有所憂恤哉南征吉者按此一卦
　上坤坤為西南之卦下巽巽為東南之卦上下皆是
　南方之位故曰南征夫聖賢之人居升進之時必附
　麗南方離明之主又取其往就南方長養寛平之地
　以生成天下則所行之道无不通濟故可以獲其吉
　也
彖曰柔以時升巽而順剛中而應是以大亨用見大人
勿恤有慶也南征吉志行也
　義曰柔以時升者此釋卦名之義也巽在下坤在上
　二卦之體皆主柔順而又三隂在上得時而進亦猶
　賢人君子執柔順之道以其時之可進而進是得其
　升進之義也巽而順剛中而應是以大亨者此又以
　二體兼九二六五以釋元亨之義下體巽也上體順
　也剛中九二也應謂六五也夫君子必不可全任巽
　順之徳若全任之則失于懦是必内有剛明之才外
　有柔順之行使剛不過亢柔不至懦而所為所行之
　事皆得其中正然而外既有柔順之徳内有剛明之
　才苟或上无其應則亦不可得而升進故今又應于
　六五中正之君是當此之時君子皆得其升進之道
　以元大始生之徳通濟于天下是以大亨也南征吉
　志行也者言君子之進既附麗其大人又即其南方
　生養寛平之地以生成于天下是所立之志所行之
　道皆得以大行矣
象曰地中生木升君子以順徳積小以髙大
　義曰坤為地巽為木夫木之生資于地始自芽蘖至
　把握積久以至合抱是升進之象也君子觀此象執
　柔順之徳常積善道不矜細行以日繼月以月繼時
　以時繼歲至終身久而不變積小善以至大善由小
　賢以至大賢由大賢以至于聖皆從微而至著由小
　以至大故曰積小以髙大也
初六允升大吉象曰允升大吉上合志也
　義曰允信也率從之稱也夫升進之時君子所志在
　于乘時以升進于其位而行其道也今初居巽之體
　處升進之始雖无其應然于九二同心合志以進于
　位為衆賢之先倡故賢人君子皆信而率從之以進
　于上君子之人既得升進則其道得以行其志得以
　伸其澤可以福于生靈其功業可以被于天下故吉
　之大者此也象曰允升大吉上合志也者初六當升
　進之時為升進之始雖上无應然與九二中正之賢
　合志而進使衆人亦率從于已而升進故得大吉也
九二孚乃利用禴无咎象曰九二之孚有喜也
　義曰孚由中之信也禴春之薄祭也九二以剛陽之
　徳處下卦之中而體居其巽是其剛不過亢柔不至
　弱執大中巽順而升者也而又上應六五之君以柔
　順而接納于已是升而得其時得其道者也以至于
　所行之道所為之事无不合于中夫君既以柔順而
　接納于下則下得盡其由中之信至誠之道以事其
　君若然以至信至誠而事其君則不假外物不須外
　貌而君自然信任矣亦若誠信立于中雖薄禴之祭
　亦可以通于鬼神也左傳所謂苟有明信雖澗溪沼
　沚之毛蘋蘩蕰藻之菜筐筥錡釡之器潢汙行潦之
　水可以薦于鬼神可以羞于王公是也无咎者九二
　以至誠之道奉于君而君任信之則是諫行言聽膏
　澤下于民以此為臣何咎之有象曰九二之孚有喜
　也者夫君臣相信以成天下之事以立太平之功是
　有喜慶之美也
九三升虚邑象曰升虚邑无所疑也
　義曰九三以陽居陽履正者也而又有上六以為之
　應進不為小人之所阻礙退不為時之所凝滯而上
　六又為之引道上下相順无有疑間以是而升于君
　子之位若升虚邑然復何所疑哉
六四王用亨于岐山吉无咎象曰王用亨于岐山順事
也
　義曰王即文王也岐山文王所治之地也夫升進之
　道貴于柔順今此六四以隂居隂履得其正上比于
　六五是進得其位者也然比于六五柔弱之君又下
　乘衆陽剛强之臣六四執柔順之道率其剛強之臣
　以事其君故有文王之象昔商紂在上文王為西伯
　治于岐山之邑當此之時文王有聖人之才无聖人
　之位而以仁義之道生成其一國至如耕者九一罪
　人不孥仕者世禄關譏而不征市㕓而不稅發政施
　仁必先于窮民是以岐山之民皆得亨通故歸者如
　歸父母當是之際文王升進之道愈盛故曰王用亨
　于岐山也吉无咎者文王以仁義居人臣之位升進
　之道固已盛矣天下之心固已歸矣如是則幾于侵
　君之權擅君之民苟不以柔順之節奉于上則臣子
　之分虧而凶咎必至矣故文王能盡臣子之道執柔
　順之節率天下之民以服事于紂故得吉而无咎矣
　象曰王用亨于岐山順事也者言文王治岐山之地
　三分天下有其二且盡率其民以服事于紂不失臣
　子柔順之道是至順之事也
六五貞吉升階象曰貞吉升階大得志也
　義曰階是尊者所居之地六五以隂居陽本失其正
　者也然升進之道貴于柔順今六五有柔順之道居
　得其中是有大中之徳者也而又下有九二剛明中
　正之臣為之輔佐然所為之事患在于不正若能守
　之以正則可以獲吉而當至尊之位也象曰大得志
　也者若能守至正以居其位而治天下之民使皆受
　其賜則己之志大有所得也
上六㝠升利于不息之貞象曰冥升在上消不富也
　義曰冥者冥昧也夫升進之道至于五位大中之極
　也惟聖賢之人則不為情所遷不為情所誘進退存
　亡皆得其正可以進則進可以退則退可以止則止
　今此上六其性冥冥然无所知但知進而不知退知
　存而不知亡升而不已過于至尊之位失其大中之
　道而至于亢極故曰冥升也利于不息之貞者息長
　息也言雖冥昧不知其己以至于上若能知升而可
　以已知進而可以退謙虚消損不務長息以正自守
　則猶可獲其吉也象曰冥升在上消不富也者言上
　六既不達存亡之幾以至于上位固當消虚自損不
　為尊大以自至于富盛也
　　　困
䷮(坎下/兊上)困亨貞大人吉无咎有言不信
　義曰按序卦云升而不已必困故受之以困言升進
　之道不可過極過極則窮困從而至矣至如天之道
　升而不已必至過亢之悔地之道升而不已必至龍
　戰之災以天地之道至大尚有困極況于人乎以人
　事言之是君子之人不得其位不逢其時其道不能
　行于天下而身至于窮困故曰困然得亨者言君子
　之道身雖困窮而道自亨何則夫君子之人以仁義
　道徳充積于中不為窮達富貴患難以動其心是身
　雖處困而其道自得以亨通故孟子曰君子所性雖
　大行不加焉雖窮居不損焉此之謂也貞大人吉无
　咎者貞正也言小人居窮困之時憂愁迫蹙姦邪竊
　亂无所不至則其為禍也不可勝道矣惟君子處于
　窮困則能以聖賢之道自為之樂又能取正于大有
　徳之人以為法則故所行无不得其道所以獲吉而
　无咎矣有言不信者夫聖賢之人居得其位行得其
　道不令而民自信不言而民自從其勢固然也至于
　窮困之時不得其位不能行其道雖有言可以為天
　下法而終不見信于人亦勢然也何則夫惟聖知聖
　惟賢知賢是君子當窮困之時豈能以言語見信于
　小人哉故孔子聖人也孟子賢人也困于衰周之時
　雖歴聘于諸國人皆謂之迂濶是有言而人終不見
　信之也
彖曰困剛揜也險以說困而不失其所亨其惟君子乎
貞大人吉以剛中也有言不信尚口乃窮也
　義曰剛揜也者此釋困卦之義也坎為陽兊為隂陽
　為剛君子之象隂為柔小人之象夫剛體本居于上
　柔體本居于下猶君子居上位以治于下小人居下
　位以奉于上今困之卦陽居下隂居上是剛為柔所
　揜君子為小人所蔽困之象也險以說困而不失其
　所亨其惟君子乎者此以二體言之下坎為險上兊
　為說言君子雖居窮困險難之時而能以聖人之道
　自說樂之則處險而不改其說是于困而不失其所
　以亨通之道非君子其能與于此貞大人吉以剛中
　也者即九二九五也言二五皆有剛明之徳而又得
　其中是大有賢徳之人也故君子居此困窮之時必
　當持正此大有徳之人也有言不信尚口乃窮也者
　君子當是窮困之際道不得行言不見信苟尚口
　頰徒益至于窮困也
象曰澤无水困君子以致命遂志
　義曰兊為澤坎為水夫水本聚于澤上而浸潤萬物
　今水反在澤下是萬物不被其潤澤猶君子之人所
　以居大位而澤天下之民今反在困窮之地是其道
　不及于天下此困之象也君子以致命遂志者命謂
　天之所命也致謂極盡之義言君子有仁義之道藴
　諸其身固當居大位處重權施其事業于天下以澤
　萬民則宜矣今居于窮困之間使其道不得以行是
　事非已招咎非己致匪人力所為蓋天命之使然也
　然而君子之心自達于性命之理不以困躓易其操
　不以貧賤變其節恬然自樂以遂其志也
初六臀困于株木入于幽谷三歲不覿象曰入于幽谷
幽不明也
　義曰臀者最處卑下之物也株木者枯老朽槁之木
　初六居困之始在陂險之下其體隂柔不能自濟雖
　上有九四為之應然為二所間隔又有六三上无其
　應下比于四初以三專侵已之正應是以已欲上進
　而不得又最在于下是猶困于枯槁之木更无生長
　繁盛之意也入于幽谷者初既居窮困之下不能自
　濟進不得已之應如入于幽暗深谷之中而无所明
　顯也三歲不覿者此爻窮困已甚雖有四之正應而
　為二三之所間使不得進而又在于下體難于上進
　至于三歲之間亦未得與四相見象曰入于幽谷幽
　不明也者初最居下如困于幽暗深谷之中无所明
　顯也
九二困于酒食朱紱方來利用亨祀征凶无咎象曰困
于酒食中有慶也
　義曰凡居窮困之時必有剛明之才然後能濟于世
　今九二以剛陽之質處下卦之中有剛明之徳是能
　自濟者也既有剛明之徳而能自濟則衆皆歸之歸
　之者衆則所奉者厚故困于酒食饜飫之象也朱紱
　方來者朱紱天子之服天子純朱紱方將也言九二
　既有剛明之才大中之徳為衆人所歸則天子必委
　任之既委任之則降體貌以禮之厚恩命以尊寵之
　是天子寵命將至故曰朱紱方來利用享祀者凡易
　中言享祀之類皆謂以至誠上通于神明九二既為
　衆人所歸又為天子所任則必能進其至誠率天下
　之人以奉于上如享祀之時竭誠以通于神明也征
　凶无咎者以此九二其勢已尊其權已重其寵已
　隆人臣之分盡于此矣若不知止而復求其進凶禍
　必至矣夫凶禍之來皆已所招非他人所致復何咎
　于人哉此亦戒之之意也象曰困于酒食中有慶也
　者言九二有剛明之徳居得其位而為天子所任得
　行其道于天下而有喜慶之事也
六三困于石據于蒺藜入于其宫不見其妻凶象曰據
于蒺藜乘剛也入于其宫不見其妻不祥也
　義曰石者堅頑之物也蒺藜者草之有刺者也大凡
　居困之際必有剛明中正之徳乃能自濟今此六三
　以隂柔之質處于陽位是履不得其正過于六二是
　行不得其中以不中不正之身妄據崇髙之位上无
　其應當困之時上進則有九四之剛陽以隔塞其路
　故曰困于石下而欲守其位則乘于九二之剛夫九
　二以中正之才為己所乘陵則反害于己故曰據于
　蒺藜是進退皆不得其安也入于其宫不見其妻凶
　者言三以柔順不正之質進既不得行道退又不獲
　所安上又无正應以為己輔是其窮困至極則雖至
　親之人尚不可得而見之是猶入其宫而不見其妻
　此凶之道也故先聖亦繫此爻曰非所困而困焉名
　必辱非所據而據焉身必危既辱且危死期將至妻
　其可得見耶象曰據于蒺藜乘剛也者言六三所以
　據于蒺藜者蓋乘九二之剛也不祥者祥善也以不
　見其妻而罹其凶是豈為祥善者哉
九四來徐徐困于金車吝有終象曰來徐徐志在下也
雖不當位有與也
　義曰徐徐者舒緩不敢決進也金者堅剛之物車者
　至剛載物而行者也謂九二也按此九四爻以陽居
　隂居非其位當困之時與初為正應然九二在下上
　无其應欲其比之固塞已路使不得以相會遇是以
　九四不可決然而行但徐徐然舒緩而圖之也吝鄙
　吝也以已有正應而為二所固塞是鄙吝之道也有
　終者九四既履非其正為二之所間隔然當困之時
　上下相求雖為二所隔而初六本與己為應但緩而
　圖之則初六終與己為之應也象曰來徐徐志在下
　者徐徐而來蓋本與初為正應是志在于下也雖不
　當位有與也者以陽居隂不當位者也然初六之隂
　本已之正應既為正應雖見隔于九二亦終有相與
　之道也
九五劓刖困于赤紱乃徐有說利用祭祀象曰劓刖志
未得也乃徐有說以中直也利用祭祀受福也
　義曰劓者割鼻之刑也刖者斷足之刑也赤紱者諸
　侯之服也按毛詩車攻篇云赤紱金舄會同有繹是
　言諸侯來朝用此赤紱也此五所以言劓刖困于赤
　紱者言五居困之時衆所不附為困之主困之極者
　也夫居困之時衆所不附當寛其慈惠以仁義之道
　居已以下于人則人皆樂而歸之今不能寛其慈惠
　反以剛壯之道刑罰之威以服其人使民畏而從之
　欲天下諸侯皆從于己然後以威力服之非心服也
　故人必不從反為諸侯之所困也乃徐有說者言九
　五本居得其中又履得其正雖始失于威暴而為人
　所不從若能徐徐緩而圖之施徳布惠則人必感恱
　而從矣然亦利用祭祀者言九五緩而圖之以有感
　恱之道必須盡其至誠以接天下猶祭祀之時盡其
　至誠以通于鬼神也然二云利用享祀五云利用祭
　祀者蓋至誠至信其禮則一但九二人臣之位九五
　人君之位居君臣之分尊卑之差豈可无别故二曰
　亨祀五曰祭祀也象曰劓刖志未得也者言五專
　尚劓刖威服于人而人心將不樂從故其志未有
　所得也乃徐有說以中直也者言五所以緩而圖之
　有感恱之道者由已居得其中行得其直故也利用
　祭祀受福也者九五若能盡其至誠以接于下猶祭
　祀以受福也
上六困于葛藟于臲卼曰動悔有悔征吉象曰困于葛
藟未當也動悔有悔吉行也
　義曰葛藟者蔓生之藤臲卼者不安之地也言上以
　柔弱之質下无其應居于卦外極困之地不能自濟
　是以困于纏繞不得所安困之甚者也曰者思謀之
　辭凡吉凶悔吝生乎動者也上六既處極困則思謀
　其身處度其事動必有悔吝既動而有悔必當冒難
　而往以求其變通不顧險難決然而往則可獲其吉
　矣象曰困于葛藟未當也者上六居困極之地非所
　當居而已居之所以有纏繞之困也動悔有悔吉行
　也者上六既居難中不可不動必冒難而行則獲其
　吉也
　　　井
䷯(巽下/坎上)井改邑不改井无喪无得往來井井汔至
亦未繘井羸其瓶凶
　義曰按序卦云困乎上者必反下故受之以井蓋言
　君子之人升進不已則必至于窮困既困于上則必
　反而歸于下此井所以次于困也改邑不改井者邑
　者都邑人民之所聚居也井者是居其地而不可遷
　改也夫都邑民所居也則可以遷井之為徳則不可
　遷夫邑之名猶君子之身井之義猶君子之徳君子
　之身可貴可賤可富可貧可生可殺君子之道則不
　可為富貴貧賤生死所加損无喪无得者夫井之淵
　源終日汲之而不為之喪失雖終歲不汲亦不至于
　盈滿猶君子積其徳于身至于用與不用乃君民之
　幸與不幸耳于君子之身何所損益哉往來井井者
　井所以汲水濟于時也往者取其井來者亦取其井
　往來之人莫不資其養蒙其利也猶君子之徳所居
　之處逺邇之人皆受其賜以至鰥寡孤獨昆蟲草木
　无不被其澤也汔至亦未繘井羸其瓶凶者汔猶幾
　也將至之謂也繘者汲水之綆也羸者綰絆之謂瓶
　者汲水之器凡井之有濟人之功今水將至而綆未
　出于井則羸其瓶而傾覆之其澤不能及于人凶之
　道也猶君子以道徳仁義正身履行本欲以濟衆也
　必須致于有位使其澤及于民物則功必有成也而
　反有至中道而自傾覆其徳則澤反不能施天下亦
　凶之道也
彖曰巽乎水而上水井井養而不窮也改邑不改井乃
以剛中也汔至亦未繘井未有功也羸其瓶是以凶也
　義曰此先以二體明井之義也坎為水巽為木又為
　入木能入水而舉上其水井之象也井養而不窮者
　夫井泉源之所聚往者來者皆取以為養而无有窮
　盡也改邑不改井乃以剛中也者言都邑之人居可
　以遷井者掘地為之不可以遷猶君子身可以窮達
　徳不可以移易若是惟二五能之二五以剛中之徳
　則不為富貴貧賤生死之所移其徳至造次顛沛之
　間未始變其道如井之不遷也汔至亦未繘井未有
　功也者言水汔至而綆未出于井其功未濟于人也
　羸其瓶是以凶也者所汲之綆既未出于井而又羸
　綰其瓶以傾覆其水如君子不能濟人而又傾敗其
　仁義中道而止是凶道也
象曰木上有水井君子以勞民勸相
　義曰巽為木坎為水木能入水而舉上其水以濟于
　人有井之象君子法此井象以勞來安恤其民而勸
　相之勸者舉天下之賢才黜天下之不肖興庠序之
　教化施禮樂之道以勸天下之人使皆知遷善而逺
　罪也相助也謂勸農輕徭薄斂節儉國用所以助其
　生也既勞以安之又勸相以助其生是以仁義之道
　被于民得井之義也
初六井泥不食舊井无禽象曰井泥不食下也舊井
无禽時舍也
　義曰泥者水之滓穢也初六以隂柔之質滓穢沈滯
　居一卦之下上无其應其功不能及于上是井之滓
　穢沈滯至于為人之所不食也舊井者久廢之井也
　禽者至賤之物也久廢滓穢沈滯雖至賤之禽猶不
　向之則人不食可知矣以人事言之猶人不能脩潔
　其已不能日新其徳不務升進而自處于卑下之位
　為人所不與也象曰井泥不食下也者下謂處于卑
　下功不及于物也時舍者蓋利不被于人故為時人
　之所共棄舍也
九二井谷射鮒甕敝漏象曰井谷射鮒无與也
　義曰谷者谿谷也鮒即鮒魚也積穢之所生甕者停
　水之器凡井之道所以汲取以濟于物今九二處下
　卦之中上无其應而下比于初猶谿之水下注射于
　積穢之物又如甕之敝敗其水下漏是皆言其功不
　能上濟于物也以人事言之君子之人有仁義之術
　可以濟于天下為生民之福而潛身晦迹以自卑下
　不務升進以行其道其澤不能及于物以是天下
　之所共不與者也
九三井渫不食為我心惻可用汲王明並受其福象曰
井渫不食行惻也求王明受福也
　義曰渫者清潔之貌言九三以陽爻居陽履得其正
　有剛明之才而在下體如井之清潔而不為人之所
　食亦若君子有仁義之術不為時君之所用惻者憂
　惻也言君子所憂者非憂其一身貧賤憂其君不堯
　舜憂其民不仁夀故其中心惻然蓋以其道徳仁義
　不見用于上其澤不能及于天下也且井之清潔可
　用取汲而濟于物君子有道徳可以升進而濟天下
　之民然所患者上无明君以察己之道徳若王者有
　至聖聰明之資能察己之道徳以升進于位而任用
　之使其道行于天下致君于堯舜躋民于仁夀則
　君臣上下罔不賴其徳而受其福慶也象曰井渫不
　食行惻也者行者所行之道也蓋君子有致君經世
　之才今反不用則智謀不補于君膏澤不下于民故
　所以憂惻其道不行于時也受福者是君子必求明
　王以務升進于上使其道大行于天下則天下之人
　皆受其福慶也
六四井甃无咎象曰井甃无咎脩井也
　義曰甃者以砌累而脩補者也按此一爻以隂居隂
　處得其正能自脩飾使其泉源清潔為人所食亦
　猶君子脩潔其行有仁義之道可以濟于天下然位
　不得中尚未汲以濟于人是君子雖未見用亦可自
　守其正而獲无咎也
九五井洌寒泉食象曰寒泉之食中正也
　義曰洌者清潔之貌按此一爻以陽居陽處得其正
　以剛居中清潔其行是猶井之有寒泉清潔不撓
　為時人所汲而食之以人事言之是聖賢之人居至
　尊之位有剛明中正之徳有仁義之道可以為天
　下之法則可以生成天下之民以至往者來者皆得
　而濟之也故若井洌寒泉為時人之所共食也
上六井收勿幕有孚元吉象曰元吉在上大成也
　義曰收者物之收成也幕者蓋幕也夫井之道以汲
　上濟人為功今上六以隂居隂而處一卦之上井道
　之大成者也猶賢人君子脩仁藴義沛然發施天下
　而福蒼生是君子之道大成也勿幕者上六井道既
　成則當使天下之人往者來者汲之以得濟養故不
　可獨擅其利而蓋幕之也亦猶君子徳行既成則當
　發施于天下使天下之人皆受其賜故不可遁于山
　林而獨善其身亦不可吝嗇所為而不施發也有孚
　元吉者夫井道大成則天下得汲其惠君子道成則
　天下得受其賜故為天下之人所信既能取信于天
　下所以獲元大之吉也
　　　革
䷰(離下/兊上)革已日乃孚元亨利貞悔亡
　義曰按序卦云井道不可不革故受之以革凡井之
　經久必有壊敗故當淘治穢滓以革易其故使之鼎
　新此革所以次于井革者變革之義也夫天下暴亂
　人民塗炭是必有大聖之興起拯治天下革天下之
　命令使天下皆得其寧也已日乃孚者已日則事已
　成之日孚信也夫愚民知久陷于塗炭雖聖人興起
　亦未知聖人之所為猶恐未免于難故須聖人丁寧
　誥戒使民審知然後改正朔易服色殊徽號制作禮
　樂一新民之耳目使天下之人皆出孚信于上故即
　日不孚至于已日乃孚元亨利貞悔亡者元亨利貞
　天地生成之四徳在聖人為仁義禮智言聖人為革
　之道至難必有是仁義禮智之四徳以生成天下之
　民物然後合徳于天地而可以无悔吝之道苟于四
　徳有所不備則將自取悔吝者也
彖曰革水火相息二女同居其志不相得曰革已日乃
孚革而信之文明以說大亨以正革而當其悔乃亡天
地革而四時成湯武革命順乎天而應乎人革之時大
矣哉
　義曰水火相息者息滅也下離為火上兊為澤夫水
　本積于澤中火本炎上水火之性本不相得水遇火
　而消火遇水而滅是水火之性自然相息滅也二女
　同居其志不相得曰革者此困二體以言之離為中
　女兊為少女言女子之生雖同其居其志各有適人
　之道是其志自然不相得革之義也已日乃孚革而
　信之者夫民性之愚久處暴虐雖聖人興起以仁義
　之道生成之始皆出于塗炭然民尚未信聖人故當
　已事之日乃新更制作改變號令使決然无疑皆相
　信而從也文明以說大亨以正革而當其悔乃亡者
　文明離象也說兊象也大亨以正四徳畧舉之也言
　聖人既變暴亂之事于天下遂以文章光明之道感
　恱于民又有元亨利貞之四徳以為革之道拯天下
　之難興天下之治皆順于道而當其理故其悔乃亡
　也天地革而四時成者此以下廣明革之義也夫天
　地之道寒暑相易隂陽相蕩故四時順其序而成其
　歲功也湯武革命順乎天而應乎人者夫桀紂之時
　天下暴亂民墜塗炭湯武憫生靈不獲其所于是興
　師振旅放桀伐紂以革其弊上以順于天下以應于
　民此湯武興治補弊救民于水火為王者能濟事之
　大者也革之時大矣哉者夫革變之時是則革故從
　新除苛解擾一新民之耳目以變時之號令拯天下
　塗炭之民而納之安泰之域其道至大其事至深非
　大有聖徳之人則不可為故先聖所以重嘆之也
象曰澤中有火革君子以治厯明時
　義曰水火之性不相得故有革之象也君子觀此革
　易之象以治其厯而明其時蓋天地之大不可以形
　究是故君子因為之厯數以推測其妙用究極其躔
　次考步其隂陽寒暑日月星辰風雨晦明以察天時
　之早晚以觀四時之代謝所以明示于天下使天下
　之四民因其時而興功業皆不失其早晚此王者治
　國之大法也
初九鞏用黄牛之革象曰鞏用黄牛不可以有為也
　義曰鞏者固也黄者中也牛者至順之物也夫革之
　道不可驟有所為必須以仁義之道漸被于民以大
　中之道固結于下使民心信確順從于己然後可以
　大有為而行變革之事也今此初九居卦之始在革
　之初故不可驟然有所為是必先以大中之道至順
　之徳以固于民使民固信于己順而從之然後可以
　為其改革更變之事也象曰鞏用黄牛不可以有為
　也者凡革之道必須徳澤被于民已日然後可以革
　之也民固即日而未孚可遽革之乎故但可固守中
　順而結之未可大有所為
六二已日乃革之征吉无咎象曰已日革之行有嘉也
　義曰初九在革之始不可驟然有所為是必先以大
　中之道固信于民使民信之然後為變革之事今此
　六二以隂居隂處得其中又得其正而又處離明之
　中能以大中之道變革于民民既信之所以得為革
　之事故曰已日乃革之征吉无咎者征行也言二既
　居離明之中能以大中之道革變于民夫以是而行
　則得其吉又何咎之有象曰已日革之行有嘉也者
　夫以離明之中行大中之道以變革于天下而民悉
　信之是所行皆嘉美之事而得其吉也
九三征凶貞厲革言三就有孚象曰革言三就又何
之矣
　義曰今觀此爻經文有所倒錯止依此文以解之則
　義无所當蓋當先云革言三就有孚後則曰征凶
　貞厲何以明之按此九三以陽居陽處得其正又在
　下卦之上處離明之極蓋離為火火性炎上上是兊
　兊為澤為水水火之性本不相得所以得變革之象
　也今九三既處離明之極體性炎上時為革道故上
　之三爻必須從而成就之其順從皆有誠實也猶聖
　人以離明之道變革所為除去天下之暴為衆人之
　所信從征凶貞厲者言九三既能革變其民天下之
　民既信而順不可更有所征行但守至正之道則可
　以盡變革之義也若復有所往必罹其凶而于正道
　言之是有危厲者也象曰革言三就又何之矣者之
　即往也天下之民既已革而順從當是時也復何所
　往哉
九四悔亡有孚改命吉象曰改命之吉信志也
　義曰九四居非其正本有悔者也然以陽居隂非居
　剛亢而又在上卦之下當恱順之體下承于火火性
　炎上而九四能承其炎而變革前政之非故得悔亡
　也夫九四既非其正然則水火之際居變革之間能
　承此命以仁改暴以治易亂盡其至誠之心以改革
　其前非是以獲吉也象曰改命之吉信志也者言九
　四在澤之初居于水火之際而居非其正若能盡其
　至誠承此改革之命令變其已往之非信志而行无
　疑忌之心則獲其吉也可知矣
九五大人虎變未占有孚象曰大人虎變其文炳也
　義曰大人者即大有才徳之人也虎者攫搏之物而
　威稜可畏又有文采顯明著于外者也九五以陽居
　陽處得其位在上卦之中履其至尊為變革之主又
　有剛明之才以革去天下之暴亂以鼎新天下之號
　令新民視聽威徳兼行為天下之所信逺近皆畏而
　革其非僻之心能使朝廷之間君臣上下皆有肅雍
　文章光明之美以發于外猶虎之有文采炳然著于
　外又有威稜使皆威信之是若非大徳大才之人則
　曷致于此未占有孚者言九五以大中之道威信于
　天下以革去當時之弊亂使民信而從之不待占筮
　而自信矣象曰大人虎變其文炳也者言聖人革去
　天下之弊使朝廷君臣上下皆有文采又使逺者近
　者望而畏之如虎之文炳然而盛也
上六君子豹變小人革面征凶居貞吉象曰君子豹變
其文蔚也小人革面順以從君也
　義曰夫為革之道必須以孚信固結于民故九五之
　爻為革之先倡以革變其天下之暴亂有才有位文
　章顯著而又可畏也今上六體是隂爻過于九五而
　革道已成且在上卦之極履非首倡又承水火變革
　之終是臣民之位也既在臣民之位則當盡其至正
　之道以輔從于九五則得為革之義使君子居之于
　此位則能輔于五亦能同為變革于天下雖使文章
　光顯亦不及于五不可謂之虎變但謂豹變而已言
　其變革之文蔚然其文采威稜次于虎者也小人革
　面者以君子居之則能豹變以小人居之則必包藏
　狠戾之心但飾其外文柔順其道以從于上故曰小
　人革面征凶居貞吉者征行也言上六在卦之極過
　于九五蓋在臣民之位當輔從于君不可更有所往
　若以臣民而行則必有猜疑之禍是有凶之道也苟
　能居是位而守其正則得其吉象曰君子豹變其文
　蔚也者言君子居此位輔從于五共為變革雖有文
　采但不及于虎止可如豹文之蔚然亦著見于外也
　順以從君者言小人但變革其外貌以順從于上而
　已
　　　鼎
䷱(巽下/離上)鼎元吉亨
　義曰按序卦云革物莫若鼎故受之以鼎鼎者變
　生為熟革故取新之謂也言聖賢之人凡欲革天下
　之弊亂必須改正朔易服色殊徽號變禮樂以新天
　下之視聽故必法制齊明得其盡善盡美然後獲元
　大之吉其道是以亨通也
彖曰鼎象也以木巽火亨飪也聖人亨以享上帝而大
亨以養聖賢巽而耳目聰明柔進而上行得中而應乎
剛是以元亨
　義曰鼎者鑄金所為而有法象者也以木巽火亨飪
　者此因二體以解鼎卦之象下巽巽為風上離離為
　火以木以風而入于火故有亨飪之象此鼎之用也
　聖人亨以享上帝者此以下廣明鼎卦之義言鼎之
　所以用者由木入火而成也故聖人亨之可以享祀
　于上帝也而大亨以養聖賢者言聖人大亨以養天
　下之賢使賢聖盡得其養然此所以言大亨者以天
　下之大四海之廣非一聖一賢之所能致又非一耳
　一目之所能察故聖人分其爵禄大其優寵以廣求
　天下之聖賢使皆得己之養為養之大莫大于此故
　曰大亨巽而耳目聰明者言聖人既盡養天下之賢
　又當以巽順之道下接之是以天下之賢者皆樂其
　所養盡其謀慮竭其忠信以輔于君以共成其政故
　得其天下之耳為己耳天下之目為己目以成己之
　聰明柔進而上行得中而應乎剛是以元亨者此指
　六五而言也夫五以柔順之道進而居至尊之位又
　在上體之中是所為之事得其中而又下應九二剛
　明之臣是聖賢相得君臣相會故能鼎新制作革去
　弊亂天下之事无不得其大通故曰是以元亨
象曰木上有火鼎君子以正位凝命
　義曰凝成也言君子之人觀此木火亨飪之象凡欲
　鼎新法令革民弊亂以新天下耳目者必先正其至
　尊之位定其尊卑之分以凝成其命令而新其法制
初六鼎顛趾利出否得妾以其子无咎象曰鼎顛趾未
悖也利出否以從貴也
　義曰夫陽以生物為實隂以剝物為虚鼎之為器上
　虚而下實者也初六以隂柔之質而處一卦之下是
　鼎器反上實而下虚也既上實而下虚遂至鼎顛趾
　也利出否者夫否者否惡不善之物也鼎雖顛趾然
　利于出否去穢以納新也得妾以其子无咎者夫妾
　者至賤者也以至賤而為尊者之配升于貴位而為
　正室所以反得无咎者以其有子故也有子何也以
　其子能荷先祖之業承宗廟之重故得无咎則公羊
　所謂子以母貴母以子貴者此其義也其意若君子
　承弊亂之後思欲鼎新天下之事其所為雖有小害
　然利于覆去否穢建立新法以新天下之耳目終立
　天下之大功所以得其无咎象曰鼎顛趾未悖者夫
　鼎雖顛覆然能覆去否穢以納其新是其道未至于
　悖逆也利出否以從貴者夫既以顛出否穢以納其
　新又以妾為室而无咎以子之貴故也
九二鼎有實我仇有疾不我能即吉象曰鼎有實慎
所之也我仇有疾終无尤也
　義曰九二以剛陽之質處鼎之中是鼎有實物之象
　也夫鼎之實必有齊量不可以盈溢若遇其盈溢則
　有覆餗之凶君子之人雖有才徳亦有分量若職事
　過其才分則有隳官之謗矣仇即謂五也疾謂三與
　四也言二雖應于五然以三四間隔其路使其君不
　得以他職事即加于己故己既得盡其才以事于上
　而無隳官之咎所以獲吉蓋有實之鼎不可復有所
　增才任已極不可復有所加故也象曰鼎有實慎所
　之也者言人才有大小若才不甚大而加其煩任重
　職則必有凶敗之至故宜慎其所之不可妄其所行
　也我仇有疾終无尤也者言我之仇雖為二陽所間
　而不能復加事于己則我終免曠官之尤悔矣
九三鼎耳革其行塞雉膏不食方雨虧悔終吉象曰
鼎耳革失其義也
　義曰九三以陽居陽自實也居下卦之上有耳之象
　也夫鼎之耳虚之所以容鉉也今革易其常道以實
　其耳不能受鉉者也鉉而不受鼎斯不舉矣是其行
　之所以窒塞也夫鼎而不舉行而窒塞雖有雉膏甘
　美之食焉得而食哉若君子之人以剛亢自處不能
　容受天下之賢故其行所以窒塞也夫既不能容受
　天下之賢雖天下有善謨善慮亦不可得而用矣方
　雨虧悔終吉者夫雨者隂陽相和而然也若能改革
　前非去其剛亢上以交于君下以來于賢則得虧損
　其悔而終獲其吉矣象曰鼎耳革失其義者言鼎
　必虚耳以待鉉而舉之今以陽居陽而自實是失其
　為鼎耳之義也
九四鼎折足覆公餗其形渥凶象曰覆公餗信如何
也
　義曰九四居上卦之下鼎足之象也餗者鼎之美實
　渥者沾濡之貌夫鼎足所以上承于鼎以受其美實
　今九四以陽居隂居非其位不正者也以不正之質
　是不能上承于鼎斷折其足傾覆公家之美實不惟
　傾覆美實而又有沾濡其形體之凶若人臣智小徳
　薄而切進于君當人主大任荷國家重責則必曠敗
　其職而傾覆公家之事不獨傾覆公家之事而又有
　刑戮及身受汚辱之禍凶之道也象曰覆公餗信如
　何者言禍及身信无可奈何也故先聖特繫此爻曰
　徳薄而位尊智小而謀大力小而任重鮮不及矣言
　不勝其任也
六五鼎黄耳金鉉利貞象曰鼎黄耳中以為實也
　義曰黄者中之象金者至剛之物鉉所以貫鼎耳而
　舉之謂九二也言六五以隂柔之質居大中之位能
　謙虚以下接于九二之剛猶鼎虚其耳以待其鉉而
　舉故今得金鉉貫其中而舉之以成鼎之道也以人
　事言之則是君虚謙而不自髙亢下接于天下賢明
　之臣使下之賢相率而歸以輔于己利貞者以六五
　雖有大中之道以下接于臣然以隂居陽履非其正
　而九二以陽居隂亦非其正也以不正之道相親比
　則不能无悔故聖人于此深戒之言利在其至正之
　道然後可以獲其吉也象曰鼎黄耳中以為實者言
　五以隂柔之質本非其實而能虚中以納物行大中
　之道以為其實也
上九鼎玉鉉大吉无不利象曰玉鉉在上剛柔節也
　義曰玉者有堅剛之質而其色温潤上九以陽居一
　卦之上處鼎道之成衆爻皆履剛而此一爻獨履六
　五之柔是剛柔相濟而有玉鉉舉鼎之象以人事言
　之是為人臣者有剛柔之徳致君于堯舜三代之治
　成太平之化故能獲其大吉而无所不利也象曰玉
　鉉在上剛柔節者上九以剛陽之爻履六五柔順之
　質剛而不至于暴柔而不至于懦故所以致君于无
　為皆剛柔得其中節者也然六五言金鉉而上九言
　玉鉉者夫玉之性剛柔全也上九體陽而履柔剛柔
　全也故曰玉鉉六五以隂而乘陽差失其正其徳未
　備故曰金鉉
　
　
　
　
　
　
　
　
　
　
　
　
　周易口義卷八
欽定四庫全書
　周易口義卷九　　　　　宋　胡瑗　撰
下經
　　　震
䷲(震下/震上)震亨震來虩虩笑言啞啞震驚百里不喪匕
鬯
　義曰按序卦云主器者莫若長子故受之以震震動也
　蓋言鼎者國家之重器震者長子之象按説卦又云
　震一索而得男故謂之長男此震者坤一索之卦也
　故有長男之象言正嫡之子可繼先祖之業奉宗廟
　之祭能主國家之重器也此震所以次于鼎也亨者
　震為雷雷者盛陽之氣居于地下而出于地上故動
　則有威既動而有威則勾者出萌者達蟄者伸枯者
　榮天下萬物昆蟲草木之類无不震動而亨通以人
　事言之則是聖賢君子一動而天下之民无遠近小
　大无鰥寡孤獨皆被其徳澤而各遂其所若君子之
　人一動而不能法震雷使萬物得其亨通則不能成
　動之道是動之妄者為也故聖人特于此言震亨者
　所以為動者之法也震來虩虩者虩者蠅虎之蟲也
　藏牕壁中蠕然而動言威震之來則人為之戰兢悚
　懼不能自安如蠅虎蠕然而動然則重言虩虩者恐
　懼之至也笑言啞啞者啞啞則和樂之貌言始以威
　剛旣能戰慄不敢為妄故動有法則而不陷于刑戮
　雖有威剛之嚴而不加于己故始雖有恐懼之憂終
　有笑言之樂震驚百里不喪匕鬯者百里即雷聲之
　所及也匕者宗廟之器以棘木為之似畢而无兩岐
　所以舉鼎之實而升于爼也鬯者以鬱金草和酒而
　有芬芳調鬯之氣言震有長子之象大而繼天子以
　臨天下小而繼諸侯以臨一國是必有威徳以及遠
　使民心知有所歸則威震之道全而可以主宗廟之
　祭而不喪匕鬯也
彖曰震亨震來虩虩恐致福也笑言啞啞後有則也震
驚百里驚遠而懼邇也出可以守宗廟社稷以為祭主
也
　義曰震亨者言震雷不動則萬物不通聖人不動則
　天下不亨恐致福者言震雷之來能戰慄恐懼以自
　修省則不陷于禍害而終致福慶之事後有則者言
　既恐懼而致其福則是不為非妄之行而動有所法
　則致有笑言啞啞之樂也震驚百里驚遠而懼邇也
　出可以守宗廟社稷以為祭主者言長子既有威徳
　以及于人則遠者无不驚恐近者无不戒懼是以民
　心莫不趨向而樂從之故出可以繼祖考之業奉宗
　廟社稷之祭而為之主无喪失其匕鬯者矣
象曰洊雷震君子以恐懼修省
　義曰雷者天之威也洊者因仍之謂也以上體是雷
　下體亦雷則是天威重仍而至也則萬物莫不震悚
　而獲其亨君子觀此震雷之象以驚恐戒懼修飭其
　身省察其行以全身遠害則身不陷于過惡刑戮所
　不及也
初九震來虩虩後笑言啞啞吉象曰震來虩虩恐致福
也笑言啞啞後有則也
　義曰來者自外之辭夫剛威之行所以驚懼姦偽懲
　戒邪惡初九有剛明之德而居震動之始是不敢為
　非而内无所慊故剛威自外而來本非己所招致然
　己不能无恐懼之心既能虩虩然恐懼則其身益修
　而其行益明不敢為妄則禍患必不能及于己而終
　獲笑言之吉矣
六二震來厲億喪貝躋于九陵勿逐七日得象曰震來
厲乘剛也
　義曰來者亦自外之辭六二以隂柔之質居下卦之
　中是履得其正行得其中既有中正柔順之德是不
　為非妄也故雖剛威之來亦非己所招致故曰震來
　也然而厲者蓋初九為震之主而已以陰柔之質下
　乘陵之故其身必有危厲也十萬曰億貝者寳之謂
　也言當威震之時而乘震動之主則其身危厲而所
　喪失者多故曰億喪貝也躋于九陵者躋升也陵險
　阻之地也九陵言至髙也不惟多有所喪失而又超
　履髙險升于九陵之上然則雖有喪貝躋陵之事然
　以本有中正柔順之德不須馳逐追取七日之間自
　然得之言始雖有失而終有所得也
六三震蘇蘇震行无眚象曰震蘇蘇位不當也
　義曰蘇蘇者震恐之貌凡剛威之行所以警其邪偽
　而戒其姦惡故初九有剛明之徳六二有中正之道
　雖則威震之來非已所招故曰震來今此六三以陰
　居陽履非其正而為髙亢者也既履非正而又髙亢
　則是邪惡之人也其威震之來乃已所招故不曰來
　夫以不正之行當威震之時故蘇蘇然恐懼之也行
　无眚者言六三雖以不中不正之行而下巽于六二
　之柔上奉于九四之剛于理為順故雖震威之行可
　以免其禍患而灾眚不及于己矣
九四震遂泥象曰震遂泥未光也
　義曰泥者泥滯不通之辭也居人上者必當有剛威
　之徳又有至正之道以安于下則下之人相率而從
　之今九四以剛陽之質為衆陰之主居非其位履失
　其正雖有剛威不能亨通于羣下以是而言于己道
　未甚光大也
六五震往來厲億无喪有事象曰震往來厲危行也其
事在中大无喪也
　義曰六五以陰柔之質為一卦之主進則上无所應
　退則下乗九四剛威之臣往來之間皆有危厲十萬
　曰億言六二處下卦之中亦乗于初九之剛故居不
　得安而大有所喪是以稱億喪貝今六五為一卦之
　主雖下乗九四之剛然履得大中之位行得大中之
　道雖往來之間時有危厲亦不能大有所喪也有事
　者夫當威震之世下有剛權不正之臣若専无為而
　治則不足拯天下之難救天下之弊固當有為獨任
　以權天下可也象曰震往來厲危行也者言六五居
　至尊而乗剛故往來之間皆危厲而行也其事在中
　大无喪者言處得其位合于中道雖興起大事亦无
　所喪失也
上六震索索視矍矍征凶震不于其躬于其鄰无咎婚
媾有言象曰震索索中未得也雖凶无咎畏鄰戒也
　義曰索索者中恐懼之謂也矍矍者視驚聳之貌也
　上六以陰柔之質居威震之極履不得大中之位故
　當威剛之來索索然恐懼矍矍然驚聳也征凶者言
　居威震之極而又无大中之徳則當固守常分庶免
　凶咎苟復有所往是凶之道也震不于其躬于其鄰
　无咎者夫九四為剛威之主而處上卦之下上六居
　一卦之極而在无位之地逺于九四故九四之剛威
　不能及己之身雖不及其身而及其鄰謂五犯九四
　之剛有往來之厲則己能觀此鄰戒以自修省其身
　整治其行故得无咎也婚媾有言者上六處不得位
　履不得中雖婚媾至親之人亦不能免讒間之言象
　曰震索索中未得者言上六所以索索然恐懼以履
　不得中故也雖凶无咎畏鄰戒者言雖有凶而能免
　其咎以其能觀戒于五而畏慎其所行故咎可以免
　也
　　　艮
䷳(艮下/艮上)艮其背不獲其身行其庭不見其人无咎
　義曰按序卦云物不可以終動止之故受之以艮艮
　者止也蓋言人之動靜各有其時若動而不已必有
　悔吝生故以艮次于震所以為世動靜之戒也夫艮
　者山之象山為地之鎮安止而不動故為止之象背
　者目所不見之所也言艮止之道必止于未萌之前
　若夫聖人之治天下將禁民之邪制民之欲節民之
　情止民之事必于其利害未作嗜欲未形未為外物
　之所遷而其心未動之前先正其心而不陷于邪惡
　若止之于背之後目所不覩而不見其身也行其庭
　不見其人夫庭者指淺近之處而言之也行于淺近
　而猶不見其人者蓋止得其道各守其所而有定分
　不相揉雜故也古之聖人之治天下也其在建官分
　職各有所責若習禮者専掌于禮習樂者専掌于樂
　習兵者専掌于兵習　者専掌于刑各守其職而不
　相干也又如天下之民為士者止于為士為農者止
　于為農為工者止于為工為商者止于為商是亦各
　有定分不相揉雜處不易業而守其常故如行于淺
　近一庭之間而不見其人是其各有所止而不相雜
　亂也无咎者言能止其事于未萌之前使官民各得
　其止靜不相揉亂故无咎也
彖曰艮止也時止則止時行則行動靜不失其時其道
光明艮其止止其所也上下敵應不相與也是以不獲
其身行其庭不見其人无咎也
　義曰艮者山之象也山為止靜故曰艮止也時止則
　止時行則行動靜不失其時其道光明者大凡動靜
　必有其時若其時可以止則當止而不可動若其時
　可以行則當行而不可止可行者若上有其君下有
　其民若退止而不進則君民无以自濟故聖人特于
　此言聖賢之道當觀其時之可否而進退之若行而
　不失其動之時止而不失其靜之時行止動靜皆得
　其時則其道光大而明顯故孟子曰孔子聖之時者
　言孔子之道可以行則行可以止則止可以速則速
　可以乆則乆惟觀其時而察其道之可否而已然則
　時行時止所以為萬世動靜之戒不于震卦言而于
　艮始言之者蓋震為雷雷有時而靜艮為山山一定
　而不動恐後之人法此止靜之道不復求于進用使
　天下之人无所濟故特于此言之以為動靜之戒也
　艮其止止其所也不言背而言止者蓋背者目所不
　見所止之處也言艮其止者能止于未萌得止之所
　也上下敵應不相與者言上下六爻各相亢敵而情
　不相與是各止其所之象也既能止于未萌之時而
　又能使上下各相守其分而不雜揉故總舉彖辭而
　結之也
象曰兼山艮君子以思不出其位
　義曰言君子觀此兼山止靜之象凡所思謀當専于
　所職不可越出其位而妄有所思也
初六艮其趾无咎利永貞象曰艮其趾未失正也
　義曰趾者足趾之謂也初六居卦之始在事之初最
　處于下是猶足趾也夫足之趾本亦能動有其時時
　止則止時行則行動静不失其正所以得其无咎然
　止物于其始必須永長守其志正而行之故曰利貞
　象曰艮其趾未失正者言初六居卦之下而能止事
　于未萌所以未失其正也
六二艮其腓不拯其隨其心不快象曰不拯其隨未退
聽也
　義曰腓者足之腨腸也按此一卦不以爻之陰陽位
　之貴賤尊卑而言但取人之一身之象以明其義故
　初六居一卦之最下其象為趾六二處初之上故為
　腓之象夫腓之為物不能自動隨足而已是足動則
　動足止則止今足既已動而欲止其腓必不可得而
　止也是不能自拯救其失但隨物而動也亦如凡人
　不能制事于初及事已動利害已作嗜欲已萌欲强
　制之終不得而止也然雖强止之則不能稱已之欲
　是欲止之心不獲其快也象曰不拯其隨未退聽者
　言不能制之于初始及事已作雖欲止之必未能于
　其所處而聽其止靜之事也
九三艮其限列其夤厲薰心象曰艮其限危薰心也
　義曰限者人之身上下分隔之際也夤者脊膂之肉
　也九三居上卦之下下卦之上于人之身體是猶分
　限之際也夫身之中亦不能自動惟下之有所動則
　從而動之上之有所動亦從而動之如上下已動而
　欲艮止其身之中則必分列其脊之肉矣此言人不
　能制其事于始又不能成其事于終措置之間不得
　其道而欲止于中道則進退不可而致蠱敗其事故
　有危厲之苦而薰灼其心也
六四艮其身无咎象曰艮其身止諸躬也
　義曰身者是人之一身也夫人之體統而言之則謂
　之一身手足謂之四肢分而言之則腰足而上亦謂
　之身今此六四出下體之上在上體之下處夤限之
　間是身之象也夫人患不能自止其身今六四能止
　之得其道使四肢不妄動故如人之靜止得其道制
　禦得其術防過得其要不為外物之所遷不為貧賤
　之所移不為富貴之所易故无咎也
六五艮其輔言有序悔亾象曰艮其輔以中正也
　義曰輔者車頰也六五居上卦之中以人身言之有
　口輔之象夫口頰者所以主言語之所出若其妄動
　則有過失其為咎也不細故先聖繫辭曰君子居其
　室出其言善則千里之外應之出其言不善則千里
　之外違之況其邇者乎言行君子之樞機樞機之發
　榮辱之主也是言語不可不慎也今六五能正其口
　輔使不妄發其言皆有倫類次序故禍不召而悔可
　亡矣則所謂言滿天下无口過者也象曰艮其輔以
　中正者此爻居非其正然位得其中是有大中之徳
　而能正其口輔使口不妄發孔子曰有徳者必有言
　是也
上九敦艮吉象曰敦艮之吉以厚終也
　義曰艮者山之象為地之鎮有博厚之徳上九處艮
　之極有敦厚之道而自止使邪欲不能汨利害不能
　侵死生富貴不能易如此可以獲其吉象曰敦艮之
　吉以厚終者以敦厚之德為艮止之事得其艮道之
　終也
　　　漸
䷴(艮下/巽上)漸女歸吉利貞
　義曰按序卦云物不可以終止故受之以漸漸進也
　夫艮卦之上下二體皆艮止之象夫専務艮止而不
　求進則失其動靜之中道非仁義之人所存心也此
　卦上體是巽下體是艮是内有艮靜之心外有巽順
　之徳故能務于漸進此君子之所為也故漸所以次
　于艮然謂之漸者謂自下以升于髙自小積于大自
　近及于遠安然而行不務速進故曰漸女歸吉利貞
　者天下萬事莫不有漸然于女子猶須有漸何則夫
　女子處于閨門之内以待媒妁之言聘問之禮然後
　往之若非媒妁之言聘問之禮而往者則是淫醜之
　女也故父母惡之鄉人賤之天下醜之是其為女者
　必須男子之家問名納采請期以至于親迎其禮畢
　備然後乃成其禮而正夫婦之道所以獲吉也然女
　者臣之象也事君之道也夫君子之人處窮賤不可
　以干時邀君急于求進處于下位者不可諂諛佞媚
　以希髙位在于窮賤者必力行强學待君之聘召然
　後可進于朝居于下位者必潔身正志為下所尊為
　上所信任然後升進入大位皆由漸而致之乃獲其
　吉也利貞者若女子之歸于其夫能守至正之道則
　可以正一家君子之事于其君能守至正之道則可
　以正天下至于天下皆能守正則可不失其道而獲
　吉也
彖曰漸之進也女歸吉也進得位往有功也進以正可
以正邦也其位剛得中也止而巽動不窮也
　義曰漸之進也女歸吉也者此釋所以為漸之名也
　之往也漸者謂積漸而之往于所進之地也故君子
　之人亦必潔身修徳積漸而升進之也女歸吉者言
　女子能以禮為漸而歸于男臣能以道為漸進于其
　君斯獲吉也進得位往有功者此指六二九三六四
　九五四爻而言也言四爻皆進得其位則所往无不
　有功若進于一邑則功被于一邑進于一郡則功被
　于一郡進以輔佐于天子則功被于天下是君子所
　進得其正道則往有功也進以正可以正邦也此亦
　指四爻而言六四六二以陰居陰九三九五以陽居
　陽是皆進得其正君子之人進得其正則立于朝廷
　處于列位其道徳惠澤可以福天下之民而正天下
　之邦國也其位剛得中者此因九五而言之九五以
　剛明之德又處大中之位夫有剛明中正之徳處于
　至尊之位亦由漸而進也止而巽動不窮者此因二
　體而言之外體是巽内體是艮夫内无止靜之心而
　務于躁進外无柔順之徳而尚于剛暴以是求進動
　必窮困内既有止靜之道外又有巽順之徳以是漸
　進則動獲其利而无困窮矣
象曰山上有木漸君子以居賢徳善俗
　義曰巽為木艮為山木生山上日久嵗深自萌芽至
　于把握漸至髙大而又依于山是漸得其道此漸之
　象也君子之人法此漸進之象必居賢徳善俗之間
　以務進其道必居賢善之間者夫有賢善之人動不
　離道如居其間日漸月摩出入動作皆由正道不入
　于邪雖甚愚闇者亦可以造于君子之域使其子子
　孫孫積漸陶染而進歸于善也孟子之母為子三徙
　其鄰卒使其子為萬世亞聖之賢蓋其擇賢善之力
　也故君子之人其所積習其所居處必得其賢善之
　人然後漸而習積而久之皆至賢至善之人也
初六鴻漸于干小子厲有言无咎象曰小子之厲義无
咎也
　義曰干者水之際也伐檀之詩曰坎坎伐檀兮寘之
　河之干兮是干者水際也鴻者水禽也按此漸之一
　卦皆以鴻為象者蓋鴻之禽一舉可至千里然始舉
　必有漸故聖人特取鴻為漸之象也今初六居一卦
　之下居漸之初是猶鴻之始舉漸至于水之際以人
　事言之是士之進始于細微君子之進始于卑下之
　位也小子厲有言无咎者厲危也夫君子之進小人
　之所忌也今初六之進尚為卑下其道未見信于時
　其徳澤未及于人故小人之心皆欲起而害之然終
　不能為君子之害但有誹謗之言而已終獲其无咎
　象曰小子之厲義无咎者言君子之進本以其漸雖
　為小人之所危厲然于義自可无咎
六二鴻漸于磐飲食衎衎吉象曰飲食衎衎不素飽也
　義曰磐者山石之安也言六二以陰居陰以柔順之
　徳漸得其位而又處得其中上應于五為五之所信
　任為衆人之所歸是漸而得信居得其所安若鴻之
　漸漸至于磐也飲食衎衎吉者衎衎和樂之貌言六
　二既得衆心所歸又為九五所任故得飲食豐備其
　和樂衎衎然是以獲其吉象曰飲食衎衎不素飽者
　素空也言六二為下所歸為上所任是上有忠義以
　輔其君下有德澤以被其民故其所獲飲食之樂皆
　得其道非徒空受其飽樂而已伐檀之詩曰彼君子
　兮不素飱兮此之謂也
九三鴻漸于陸夫征不復婦孕不育凶利禦寇象曰夫
征不復離羣醜也婦孕不育失其道也利用禦寇順相
保也
　義曰地之髙平者謂之陸言九三居下卦之上漸至
　于髙位猶鴻之漸至于髙平之地也夫征不復者夫
　謂三也上无其應下又无輔而切近于四四亦无應
　近而相得故三樂從于邪配是其夫征往而不復反
　夫既不反則其婦亦不能守正故有孕而不育之事
　以至于凶也利用禦寇者言三既往不復樂于邪配
　其情意相得而莫能間故可以禦衞其外來之寇然
　于君臣之道夫婦之禮已為乖戾故但可禦寇而得
　為利矣象曰夫征不復離羣醜者言九三居下體之
　上而樂于邪配離去羣類不復反其家矣婦孕不育
　失其道者夫既征而不復則其婦亦有邪欲之事以
　至孕而不育是大失夫婦之道也利用禦寇順相保
　者三與四樂為邪配其情相得和順以相保故可以
　禦其寇難也
六四鴻漸于木或得其桷无咎象曰或得其桷順以巽
也
　義曰木又髙于陸也言此一爻漸進至于上卦其位
　漸髙然則鴻者水禽也今漸于木非其所也言四進
　无正應而下比于三三亦无正應樂于邪配亦非其
　所也桷者榱椽之屬也言六四以陰居陰本得其正
　雖比于三有邪配之事然三亦无正應近而相得情
　意相合可以相輔佐而樂得其所猶得修長勁直之
　木可以安棲不至于失所而可以无咎也象曰或得
　其桷順以巽也者所以得桷而安棲者蓋其不尚剛
　暴而能盡和順柔巽之徳故也
九五鴻漸于陵婦三嵗不孕終莫之勝吉象曰終莫之
勝吉得所願也
　義曰大阜曰陵是岡阜最髙者又髙于木九五漸得
　位至于上體是猶鴻之漸于髙阜之上也婦謂六二
　也言五與二為應而三四為邪配之事間隔于其間
　塞已之路使不得往而相從以成生育之功也然五
　與二本為正應皆有中正之徳誠以相待其心志不
　怠雖三四邪僻之人欲間其路然而終不能勝之也
　象曰終莫之勝吉得所願者言九三六四終不能為
　之間隔則五與二心志相從而得所願也
上九鴻漸于陸其羽可用為儀吉象曰其羽可用為儀
吉不可亂也
　義曰按此漸卦始于微而至于大由于下而升于髙
　故此一卦皆以鴻漸為象初則漸于干二則漸于磐
　三則漸于陸四則漸于木五則漸于陵至此上九復
　言陸者按諸家之説以謂上九九三皆處一卦之上
　故皆言陸陸者髙之頂也徧觀經文又无髙頂曰陸
　之文且陸者地之髙平者也陵者大阜也又安有地
　而反髙于山阜者哉子夏之説亦然其義未通陸氏
　之説言髙過即反下故上九處至極之地反為陸也
　按漸卦自下而漸于上自微而至于髙大且陵者未
　為極髙之地豈有反下之義哉今考于經文陸字當
　為逵字蓋典籍傳文字體相類而録之誤也逵者雲
　路也言鴻之飛髙至于雲路其羽翎毛質可以為表
　儀亦猶賢人君子自下位而登公輔之列功業隆盛
　崇髙逺大可以為天下之儀表故獲吉也按輔嗣之
　意亦解為雲路之義言雖進處髙潔不累于職峩峩
　清遠若止在髙平之陸安得有髙潔峩峩清遠之象
　哉以此推之是傳録之際誤書此逵為陸字也明矣
　象曰其羽可用為儀吉不可亂者言聖賢君子之心
　不為外物所動不為情欲所遷故能積累其善以至
　德業髙大而不可亂也
　　　歸妹
䷵(兑下/震上)歸妹征凶无攸利
　義曰按序卦云進必有所歸故受之以歸妹大凡人
　事其進必有所歸若進而无所歸則是于進之義失
　其道矣然則所謂歸妹者謂姪娣從女兄而適于人
　故謂之歸妹夫人之不孝无後為大其諸侯守宗廟
　社稷之大其事尤重故聖人制禮使一娶九女廣其
　繼嗣生生不絶永可以守宗廟社稷之祀而不廢也
　故娶一而二往從之為左右媵各有姪娣同姓者九
　人必須同姓所以親親相睦絶爭妬之心是以聖人
　重之因震兑之象以明其義震為長男兑為少女以
　少女從于長男非其所配也非其配而從之者則是
　姪娣而從于女兄適人之義也征凶无攸利者此言
　姪娣雖從于人然上有女兄為之正配當退守其分
　苟非其位而有征進則是侵女兄之權奪女兄之寵
　欲以下而陵于上以卑而侵于尊以庶而亂于嫡是
　凶之道必无所利也
彖曰歸妹天地之大義也天地不交而萬物不興歸妹
人之終始也説以動所歸妹也征凶位不當也无攸利
柔乘剛也
　義曰此廣言天地之道以明歸妹之義也夫天地之
　道陽氣下降陰氣上升陰陽交通二氣相感然後萬
　物生若其二氣不相交感則萬物孰由興發而生成
　也故古者諸侯一娶九女所以廣繼嗣而承守宗廟
　社稷之祀若其婚姻之禮廢不廣其繼嗣則其社稷
　之祀宗廟之奉絶而无守是猶天地不交則萬物不
　能興也歸妹人之終始者言人凡有生則有死有盛
　則有衰諸侯一娶九女正室死則右媵繼之以至左
　媵及姪娣繼之不絶所以廣其嗣息而承其祖先之
　業是歸妹者人之終始者也説以動所歸妹者此因
　二體以釋歸妹之義上體震震為動下體兑兑為説
　兑為少女而從于震之長男非其所説者今動而得
　説者蓋其所歸嫁姪娣以從于女兄之故也征凶位
　不當者謂九四九二皆以陽居陰六三六五以陰居
　陽是位不當也夫以姪娣而從于女兄是不當其正
　位既不當其正位而妄有征進則奪寵侵權凶之道
　也无攸利柔乗剛者蓋六三之柔乗九二之剛六五
　之柔乗九四之剛言柔乗剛者是卑陵于尊庶亂于
　嫡必不利矣
象曰澤上有雷歸妹君子以永終知敝
　義曰澤上有雷所以鼓動萬物以廣生成之功有歸
　妹之象故聖人名為歸妹一娶九女之道使其永久
　繼嗣而无絶君子之人觀此歸妹之象必當察其事
　之永乆法之終末必有敝壞當預防之可也
初九歸妹以娣跛能履征吉象曰歸妹以娣以恒也跛
能履吉相承也
　義曰女子少者曰娣初九處一卦之始最近卑下之
　地是姪娣從于女兄以適于人而能自處卑下盡其
　卑順之道以承其上而得姪娣之道故曰歸妹以娣
　也跛者足之偏也猶姪娣者非其正配然而從女兄
　以適于人能盡其道以配君子而廣其孕嗣以成其
　家猶足之雖偏而能履地而行不至于廢也既能盡
　其姪娣之道守卑順之質以是而往事于君子則獲
　其吉也象曰歸妹以娣以恒者言女弟以從于女兄
　而適人者人倫之常也跛能履吉相承也者言能盡
　其柔順承事于上以承其家吉之道也
九二眇能視利幽人之貞象曰利幽人之貞未變常也
　義曰眇者目之偏也九二以陽居陰履非其正亦猶
　姪娣從于女兄非正室之象也然而能盡卑下之節
　以承于上而配君子廣其繼嗣猶目之偏亦不廢于
　視也利幽人之貞者言九二雖履非其正然上有六
　五之應雖上有其應而為姪娣者不可越其位分而
　上進如其妄求上進則奪女兄之權故當退處其位
　分守其幽靜之道而不變故獲其利象曰利幽人之
　貞未變常者言姪娣所以從女兄而適人必居幽靜
　守正以事君子此道之常也九二雖有其應不妄求
　進盡至正之道是未變其常也
六三歸妹以須反歸以娣象曰歸妹以須未當也
　義曰須待也六三以陰柔之質居剛陽之位是履非
　其正也猶姪娣之從于女兄其年尚幼未可以適人
　必待年于父母之國待其長大然後復歸君子之家
　以為姪娣故春秋隱二年書伯姬歸于紀至七年書
　叔姬歸于紀伯叔者長幼之稱則叔姬者伯姬之姪
　娣也當二年伯姬歸紀之時其年尚幼少故待年于
　魯國至七年乃始歸于紀是姪娣有待年之義也象
　曰歸妹以須未當者是言姪娣有幼少未當歸人必
　待年于父母之國也
九四歸妹愆期遲歸有時象曰愆期之志有待而行也
　義曰愆過也九四以陽居陰處非正位猶女子雖備
　姪娣之數以適于人過期而未往雖過期未往然而
　以剛陽之質居陰柔之位不為躁進有柔順之徳以
　其年尚幼未可以往故待其禮之全備俟其年之長
　大然後歸于君子斯得其時也遲亦待也象曰愆期
　之志有待而行者言九四居其陰位有柔順之徳不
　務剛躁是志有所待而行也
六五帝乙歸妹其君之袂不如其娣之袂良月幾望吉
象曰帝乙歸妹不如其娣之袂良也其位在中以貴行
也
　義曰帝乙者商之賢王也言六五以陰柔之質居上
　卦之中是猶帝乙之王所歸之妹也然按泰之六五
　言帝乙歸妹此亦言之者蓋帝乙是商之賢王于時
　最能盡婚姻之禮周之去商尤近知其最詳故聖人
　特取帝乙為言以明其義也其君之袂不如其娣之
　袂良者蓋君者正室之小君也故衞詩鶉之奔奔之
　篇曰鶉之奔奔鵲之疆疆人之无良我以為君君者
　指宣姜而言之是正室得稱為君也袂謂衣袖所以
　為禮容也良善也言姪娣本卑賤之位今六五居極
　貴之地是正室已死而姪娣繼為正室有柔順之德
　能盡婦道以配于君子雖其正室之徳亦不如姪娣
　之容禮最備而善良也月幾望者望為月十五盈滿
　之時也月者陰道婦妾之象也言六五雖得繼為正
　室處至貴之地然不可時有驕盈之志當常執柔順
　之道但如月之幾近于望不至盈滿則獲其吉象曰
　其位在中以貴行者六五以其處上卦之中履至尊
　之位是姪娣至此得繼其嫡而為正室以配于上是
　以賤從貴而行也
上六女承筐无實士刲羊无血无攸利象曰上六无實
承虚筐也
　義曰筐竹器也大凡女子承其筐篚必有物以實之
　士之刲羊必有其血此事之常也亦猶姪娣之適于
　人進必有所遇退必有所係此亦女子之常也今上
　六處一卦之上居窮極之地進則无所往退則无所
　應進退之間皆无所得如女子之承筐而无其實士
　之刲羊而无其血進退失所若以此而行何有所利
　哉象曰上六无實承虚筐者上六位至窮極進退无
　所適猶女徒承虛筐而无其實也
　　　豐
䷶(離下/震上)豐亨王假之勿憂宜日中
　義曰按序卦云得其所歸者必大故受之以豐言凡得
　其所歸者其道必至盛大故以豐次于歸妹然則豐
　者王者富有天下生聚繁夥民物衆多是天下衆大
　之時也故謂之豐既富有天下以至豐盛之極是其
　道大通矣王假之者凡有聖人之徳有仁義之道苟
　不得其時不得其位則无興天下之勢无居天下之
　資是則雖有仁義之道安能有所為哉故聖人必假
　此豐盛之時發號施令則民易以從行賞用罰則民
　易以服以至制禮作樂施發教化可以大行于天下
　也勿憂宜日中者夫天下至廣有教化之所不能及
　者有一物不得其所者是王者之所憂也今戒之勿
　憂者日中則宜也蓋言日未中之時則其明未盛日
　之過中則其明將衰惟是日中正之時則徧照天下
　无纎悉幽隱不被其光輝聖人雖富有天下必須仁
　義道徳徧及于天下使无一民一物不被其澤不被
　其燭如此可以勿憂恤也
彖曰豐大也明以動故豐王假之尚大也勿憂宜日中
宜照天下也日中則昃月盈則食天地盈虛與時消息
而況于人乎況于鬼神乎
　義曰言聖人廣有四海萬類是豐盈盛大之時也明
　以動故豐者此因二體以明豐卦之義上體震震為
　雷下體離離為火雷主動火主明聖人當豐盛之時
　以至明之徳而動則其徳敎仁義大被于天下故此
　所以致豐大之極也王假之尚大者夫有聖人之徳
　雖居豐盛則不能加益雖貧賤則不能虧損此言尚
　大者蓋其得天下之勢則仁義道德可以大行于天
　下而成光大明盛之業固非假以自大其已而己勿
　憂宜日中宜照天下者言日之中正則天下萬物无
　所不照王者之道能徧通天下使遠近幽隱无所不
　燭如日之中乃可以勿用憂恤也日中則昃月盈則
　食天地盈虛與時消息而況于人乎況于鬼神乎者
　言凡當盛大之時過必有衰是故聖人于此豐大之
　時以切戒之言日之過中則必傾昃月三五而盈過
　盈則必虧天地之道以陰陽二氣互相推盪于其間
　則有時而消虛有時而長息盈虛消息皆于時而行
　以天地日月之大尚且如是況人之小者鬼神之邇
　者乎故于此特戒之使君子之人安不忘危存不忘
　亡豐盈之時不忘其衰微之際增修其徳謹慎其行
　然後可以免喪亡傾覆之事也
象曰雷電皆至豐君子以折獄致刑
　義曰雷電者皆陰陽二氣相擊而成也夫雷電皆至
　于天下使天下萬物莫不興起而成豐大是豐之象
　也君子之人觀此象而折斷其獄訟致用其刑罰然
　必法此雷電者蓋獄訟之情巧偽萬狀若有威无明
　則傷于暴有明无威則傷于懦故必明與威兼用之
　則獄可折而刑可致矣
初九遇其配主雖旬无咎往有尚象曰雖旬无咎過旬
災也
　義曰配主謂九四也夫豐盛之時必須上下之間皆
　有光明盛大之徳以相敷暢然後可得豐盛之道今
　初以剛陽之徳上應于四四亦有剛陽之徳是上下
　之間皆有剛陽之徳光明盛大之道其徳相合配故
　致其豐盛是初遇其四之配主也雖旬无咎者旬者
　十日也謂數之盈滿也言初與四皆有剛陽之徳而
　上下相信是由君聖臣賢其德相符今以其發揚光
　明之徳徧于天下是雖居其盈滿盛火之時可以享
　豐盛而无咎也往有尚者言既上下之間皆有光明
　之徳以此而往則行有所尚也象曰雖旬无咎過旬
　灾者言上下俱有明盛光大之德故雖居豐盈之時
　可以无咎若不能守光明之道而過于盈滿則必有
　傾覆之灾也
六二豐其蔀日中見斗往得疑疾有孚發若吉象曰有
孚發若信以發志也
　義曰蔀者掩蔽暗昧之物凡豐大之時必上下之間
　皆有明徳不可少有暗昧然後可以發暢于天下也
　今六二以陰柔之質而上應于六五五又是陰昧之
　人是于豐大之時所豐者不能光大而乃豐于暗昧
　之物也日中見斗者斗星之名也日昏方見暗昧之
　極也夫日之正中其光輝徧及天下无所不燭豐盛
　之時上下之間皆有光明之徳則可以徧及于天下
　无有不被其澤今二居豐之時所應皆暗昧之道則
　是猶日之正中反見其斗星也六二既是暗昧之道
　則必不能相取信若有所往則相疑而致疾害也有
　孚發若吉者言六二雖以陰柔之質无光明之徳然
　位下卦之中是有中正之道苟能盡其至誠之心由
　中之言以發天下之心志以接天下之人使之皆逹
　其聰明莫不發其志意以親信之如是上下相交而
　取信則蒙者反而為明疑者得以相信則可以獲吉
　矣
九三豐其沛日中見沬折其右肱无咎象曰豐其沛不
可大事也折其右肱終不可用也
　義曰沛者繫于旗竿旌旗之垂也所以掩蔽光明之
　物沬者星之微小也九三雖以陽居陽處得其正有
　剛陽之質然居離卦之位處文明之衰所應在于上
　六上六又无光明之德居豐之時不能光明盛大其
　道是所豐者惟掩蔽光明之物也日中見沬者夫斗
　者星之大沬者星之微六二雖亦暗昧然猶有中正
　之徳未甚至于全暗故曰日中見斗今九三居文明
　之極其明已衰而又所應者亦陰昧之人是暗昧之
　極猶日中反見其微星也折其右肱者夫手之便者
　在右而已若右肱折則左雖存亦不足適用也言三
　居離明之衰又所應皆无光明之道雖以陽居陽亦
　不能用成其事也无咎者九三本有光明之徳可以
　顯用今處于衰暗之地皆已自為之不可以咎責于
　人也象曰豐其沛不可大事者凡欲立天下之治成
　大事大功必上下有光明之徳可也今三已暗昧之
　甚是不可大有為于事也
九四豐其蔀日中見斗遇其夷主吉象曰豐其蔀位不
當也日中見斗幽不明也遇其夷主吉行也
　義曰蔀者蔽障之物言九四有剛陽之德居陰柔之
　位是當豐盛之時而反居于暗昧之地故亦曰豐其
　蔀也日中見斗者夫居豐之時當有光明盛大之徳
　如日之中正无不照臨今九四反以剛明之質處暗
　昧之地是猶日中之見斗星暗昧之至也夷主謂初
　九也言四雖居陰暗之位然本有剛明之質而又應
　在初九初亦有剛明之質德與己同故謂之夷主也
　是上下之際交相發明申暢其光明之徳以被天下
　而獲其吉也象曰日中見斗幽不明也者言本有剛
　明之質而自處幽暗之地不能發其光明之道遇其
　夷主吉行也者雖居陰暗而遇得初九剛明之夷主
　以相輔佐而發明盛大之道是得吉而行者也
六五來章有慶譽吉象曰六五之吉有慶也
　義曰章明也六是陰柔之質五是剛陽之位以陰柔
　之質而來居陽剛是自能為章美光大之道以發揚
　明德于天下故有慶善之事嘉美之譽而獲吉也
上六豐其屋蔀其家闚其戸闃其无人三嵗不覿凶象
曰豐其屋天際翔也闚其戸闃其无人自藏也
　義曰屋者人之所蔽蓋其身也今豐盛之終是暗昧
　之極也家者人所㴱密而自藏也又蔀掩之亦謂暗
　昧之甚也上六以陰柔之質居一卦之極不得其中
　而過于豐盛之道其暗至甚猶屋本蓋而復豐盛之
　家本深藏而又掩蔽之是暗昧之極者也闃者寂然
　而无所覩也言上六陰暗之極猶屋之豐家之蔀雖
　闚視其戸寂然无所覩而不見其人雖三嵗之間亦
　无所覿此凶之道也象曰豐其屋天際翔也者言上
　六之爻過于中道而暗昧之極始飛于天際上而无
　所歸自藏者言以至闚視其户寂然而无所覩是自
　藏其光明而不能發揚之也
　　　旅
䷷(艮下/離上)旅小亨旅貞吉
　義曰按序卦云窮大者必失其居故受之以旅言凡
　人居于豐大之時恃其盛大多過于中道而不知守
　常以盈滿自取傾覆喪亡之事致其身窮困反居于
　外故旅所以次于豐旅者羈旅之義言人寄身于他
　國託居于外故謂之旅小亨者按雜卦云親寡旅也
　言人自居于家居于國則親黨助己者衆故其道得
　以大行其志得以大通今居旅寄身託跡于他國親
　戚輔己者少其道不得以大行其志不得以大通故
　曰小亨旅貞吉者夫人居旅之時親己者寡不可恃
　其大正之道居于人上但居旅不失為旅正則吉矣
彖曰旅小亨柔得中乎外而順乎剛止而麗乎明是以
小亨旅貞吉也旅之時義大矣哉
　義曰柔得中乎外者指六五也順乎剛者指上九也
　言六五以柔順之質居于外又有大中之道而居旅
　之時託身于外是能執柔順大中之徳以順從于上
　九之剛是以卑而事尊以下而事上故能安其所而
　不失正也止而麗乎明是以小亨旅貞吉者此因二
　體以言之下體艮艮為止上體離離為明言居旅之
　時託身于他國親己者寡必須求賢明之人以附麗
　之既順于剛不紊其道不悖于理又附得賢明之人
　是以小有亨通而得旅之正吉也至如仲尼大聖也
　有聖人之徳有大中之道不得其時不得其位皇皇
　歴聘于諸國能盡其順以事其君又盡順以輔其人
　有顏讎由蘧伯玉為之主是皆當時之賢者能附麗
　之至于游夏顏閔七十子之徒三千之衆是時皆託
　跡于外而隨大聖人為之依歸是大聖大賢之人不
　得其位不逢其時託寄于他國皆必盡其柔順以奉
　其在上而又得大賢大聖之人以為其主乃可以獲
　吉也旅之時義大矣哉者寄旅于他國託跡于外處
　之最難于道尤重故聖人于此嘆美之惟大聖大賢
　之人可以為之也
象曰山上有火旅君子以明慎用刑而不畱獄
　義曰火性炎上而火在山上燎于物其勢不能久畱
　是旅之象君子觀此象當明慎用其刑罰而无畱滯
　其獄何則夫刑者斷人肌膚傷人骨髓死者不可復
　生斷者不可復續故君子當明顯審慎而用刑罰辨
　其情偽正其枉直使无至于失法又不可重傷其民
　使繫獄者无至于畱滯也
初六旅瑣瑣斯其所取災象曰旅瑣瑣志窮災也
　義曰瑣瑣者細碎煩屑之謂也夫羈旅之道雖尚柔
　順然亦不可過今此初六以柔順之質居一卦之下
　是自處卑賤之地而為貧賤所動其心故為猥細瑣
　屑之事苟容于人苟合于世斯此也言既失其居託
　跡于他國而為瑣屑之行如此則人皆賤之衆皆棄
　之是自取灾咎之道象曰旅瑣瑣志窮灾者言初六
　居旅之時而為卑賤動其心其道不通其志窮困是
　以取災也
六二旅即次懷其資得童僕貞象曰得童僕貞終无尤
也
　義曰即就也次舍也資貨也言羇旅之道既尚其柔
　順而六二以陰居陰履得其正而處下卦之中是羇
　旅之時托身寄跡于他國而能盡柔順之質得中正
　之道柔而不失其中順而不失其正在上位而不至
　驕在下位而不至慢為衆所與如此是于羇旅之時
　能即就其次舍以安身懷蓄資貨以厚備不失其所
　之謂也童僕者盡其至順以事其主也是得此至順
　之正道也象曰得童僕貞終无尤者夫聖賢君子之
　人必有剛正之徳然後可以免其尤患今二所以能
　免者蓋古之人可以屈身而伸道不可以屈道以伸
　身今旅之時失其所居是其道不得以通而二能盡
　柔順中正之道故尤患所以无也
九三旅焚其次喪其童僕貞厲象曰旅焚其次亦以傷
矣以旅與下其義喪也
　義曰居旅之時必尚柔順之道今九三以陽居陽處
　下卦之上是務剛亢者也夫託身寄跡于外是失其
　居而志不通矣而三反為剛亢之行則衆所不與故
　其次舍必見焚毁而不得安居也九三既為剛亢之
　行為衆所不與而上又无應進退皆失其所以下近
　于六二欲親比之是始務剛亢而後失其所欲求于
　上又失其童僕事主柔順之正道是為旅而焚其次
　舍喪失柔順之道則衆人所共疾之危厲之道也象
　曰旅焚其次亦以傷矣者言居旅之道已失其所而
　復焚其次舍是亦可傷悼矣其義喪者以旅之道而
　反與于下自取喪亡也
九四旅于處得其資斧我心不快象曰旅于處未得位
也得其資斧心未快也
　義曰處者止息之地也資貨也斧斷也言四以剛陽
　之質居于陰位是有柔順之節居剛而不為亢者也
　處上卦之下盡謙順之道故旅之時可以得其止處
　者而不失其所也然猶不及六二有大中之徳故安
　然就其居之次故此但得止息之地也得其資斧者
　四雖未得其位然能盡其柔順之道不為髙亢之行
　故可以安處而得其資貨又有剛明之徳可以自斷
　也其心不快者言雖得其止息資貨然所居不得其
　中未得其位則進退動止不遂其心志象曰旅于處
　未得位也者言四雖得止息之處亦未得其位也心
　未快者雖得其資貨而能斷然未得其位未遂其志
　故心所以未快也
六五射雉一矢亡終以譽命象曰終以譽命上逮也
　義曰此一爻以陰柔之質居上卦之中有大中之道
　巽順之德而居于羇旅所謂柔得中乎外而順乎剛
　者也且雖有柔順中正之徳然寄身託跡于外方知
　其所親比者寡而未嘗固必其所求不必志其所得
　猶人之射雉但以一矢而射之其得失未可知也然
　其執節守道不為困窮貧賤之所動而秉其中正柔
　順之徳雖一時至于亾矢而不得亦終有可嘉美之
　譽尊顯之命而隨之故孔子羇旅于周末歴聘于諸
　國亦未嘗必有所求故有行可之仕有際可之仕有
　公養之仕行可之仕者言但于時可以庶幾行道則
　從之際可之仕者言但以其君交際之得其道則從
　之公養之仕者言于其國養待之得其禮則從之是
　其歴聘天下而未嘗固必其所求然而所居之國必
　與聞其政故子禽問于子貢曰夫子至于是邦也必
　聞其政求之與抑與之與子貢曰夫子溫良恭儉讓
　以得之夫子之求之也其諸異乎人之求之與是言
　孔子有此盛徳而于羇旅動止得其中不固必其所
　求而自以為嘉美之譽尊顯之命也象曰終以譽命
　上逮也者上言上九也六五為羇旅之人而能盡柔
　順之節以奉于上故為上所信而有尊顯之命及之
　也逮即及也
上九鳥焚其巢旅人先笑後號咷喪牛于易凶象曰以
旅在上其義焚也喪牛于易終莫之聞也
　義曰巢者鳥之所居最在于上也夫羇旅之道貴在
　謙下柔順而上九以剛陽之質處上卦之極无巽順
　之道而為髙亢之行行于羇旅所親比者寡少而反
　為髙亢居衆人之上則衆人之所共疾而欲害之既
　衆人欲害之則必失其所居而不得其安如鳥之巢
　而見焚也旅人先笑後號咷者言旅之時託跡于外
　而得處衆人之上髙顯之位則自為尊貴之極故其
　心自喜而先笑至于為衆人之所疾以及焚巢喪位
　而不得安居故後號咷也喪牛于易凶者牛者至順
　之物言上九以剛陽而居卦之極自為髙亢之行而
　喪失其柔順之道于平易之間故有凶也象曰以旅
　在上其義焚也以旅居人之上于義自當焚也又況
　恃剛亢之質以處之者哉喪牛于易終莫之聞也者
　言處髙亢之地而身无巽順之道雖有過惡之事而
　人无敢言之者故曰莫之聞而至于焚巢後號咷之
　凶也
　　　巽
䷸(巽下/巽上)巽小亨利有攸往利見大人
　義曰按序卦云旅而无所容故受之以巽巽者入也
　蓋言凡人之為羇旅託身于外比己者寡若不巽順
　則无所入是必有巽順之德然後有所入然謂巽者
　以其巽體是風夫風者㝠然无狀不知所至之地无
　所不入故曰巽小亨者夫立大事立大功欲成天下
　之業者必須有剛健之徳果斷之心勇于所行然後
　有所立其志得以大通其道得以大行今此巽卦全
　用巽順有傷于柔懦其道不得以大行也故但小亨
　而已利有攸往者夫人剛健果決之性或傷于暴而
　過于中道則所往之地必无所措置必无所詳審是
　以必无所利矣今此巽卦能用巽順則是所往當獲
　所利也利見大人者夫人以柔順之道雖為能順于
　人而有利攸往然其全用柔順則失于太弱而不能
　自斷故必利見大有徳之人以斷決之使一歸于中
　正也
彖曰重巽以申命剛巽乎中正而志行柔皆順乎剛是
以小亨利有攸往利見大人
　義曰重巽以申命者此明巽之義也言上下二體皆
　為巽體故曰重巽聖人法此重巽之道以申行命令
　不可止利于一身便于一方必順天下之心合天下
　之欲若風之所行天下萬物至纎至悉莫不被之也
　剛巽乎中正而志行者此指九五而言也夫九五以
　剛陽之質處巽之體又居上卦之中以陽居陽履得
　其中正之位居于至尊而又巽順所行得其中所履
　得其正則其志大行其發號施令則天下之人无不
　順者也柔皆順乎剛者柔謂初六六四也皆以柔順
　之質處巽體之下而皆上順于剛陽之爻是以下而
　奉乎上以卑而奉乎尊也是以小亨利有攸往利見
　大人者言上有柔順之徳而順于衆復引此彖辭而
　結之也言九五以剛而居于巽體之中初六六四能
　執柔順之道以下而奉于上全任柔順不能大有所
　為是以得其小亨而所往之地所入之處皆有所合
　然其性巽順而傷于過柔所申之命令所行之事不
　能大有所成是必利見大有徳之人以果斷而決白
　之然後所申之命令所行之事施之于人莫有不順
　之者如風之及于物罔有不入者也
象曰隨風巽君子以申命行事
　義曰隨順也夫巽之體上下皆巽如風之入物无所
　不至无所不順故曰隨風巽君子法此巽風之象以
　申其命行其事于天下无有不至而无有不順者也
初六進退利武人之貞象曰進退志疑也利武人之貞
志治也
　義曰此一爻以陰柔之質居巽之體在一卦之下是
　至卑者也既處于卑而又上承于衆剛則是柔弱怯
　懦遲疑猶豫不能自決而或進或退无所定也武人
　者剛武之士也言凡人有剛則必濟之以柔有柔則
　必濟之以剛使剛柔之道皆得其中然後事可以成
　道可以行今初六以陰柔之質復在一卦之下又居
　巽體是全用柔巽者也既全用柔巽是以有進退之
　疑故利在武人之正用其剛健之德果敢之志勇于
　行事使所行之事所施之道剛柔相濟皆得其中然
　後可獲其吉也象曰利武人之貞志治也者夫既柔
　弱怯懦而不能自決則于身亦不能自治既不能自
　治安能治于人哉故必用其剛武之徳相濟而行則
　可以治正其志而及于人也
九二巽在牀下用史巫紛若吉无咎象曰紛若之吉得
中也
　義曰牀者卑猥之地蓋此一爻本有剛陽之質而居
　于巽體又處陰柔之位是其謙巽過甚而所行于卑
　猥之地不得其中道者也用史巫紛若吉者言此爻
　巽順過甚以甚巽而施之于身接之于人則事必不
　立而施于事神則可以无咎史巫者史即祝史也巫
　即巫覡之人皆所以道人之言以告于鬼神而復道
　鬼神之意以達于人者也言九二既巽順過極失于
　中道惟是用以事鬼神則可也夫事鬼神者必盡其
　至誠巽其言辭以使精誠上通則明靈降監福祉來
　應紛然衆多以獲其吉而无咎也象曰紛若之吉得
　中也者言本以剛健之徳而反居陰柔之位是失其
　中道然施之以事鬼神則得其中矣
九三頻巽吝象曰頻巽之吝志窮也
　義曰頻者頻蹙憂愁之貌九三以剛陽之質又處剛
　陽之位復在一卦之上是其全剛亢而不能巽者也
　居巽之時失其謙巽之道矣然而上為六四之所憑
　陵下乘九二之剛然九二雖是剛徳蓋居于陰位亦
　得巽順之道今九三則是上承六四下乗九二勢不
　自得是以捨其剛亢之道不得已而為柔巽屈其心
　志憂愁然不得已而為之非出于至誠如是亦可鄙
　吝者也
六四悔亡田獲三品象曰田獲三品有功也
　義曰六四以陰居陰而又居巽之體亦謙巽過甚而
　又行不得其中是以有悔也然以陰居陰本得其正
　而上承九五之君竭其志誠盡其巽順以奉其上故
　得悔亡且孔子曰事君盡禮人以為諂也言人之事
　君其柔巽過甚而見疑然不可以見疑而變其志當
　盡其巽順之節不失其為臣之道以奉于上承流宣
　化奉君之威權行君之事所行必有成功是猶田獵
　之時而獲其禽獸以充三品之用三品即一為乾豆
　二為賔客三為充君之庖是也象曰田獲三品有功
　也者言六四雖始有悔然能竭其巽順以承事于君
　則所行之事必有成功如田獲三品之禽也蓋大臣
　之事君若不以恭巽至正之道而尚于諂詖佞媚之
　行則不可免其誅戮之禍況于悔乎于此盡其巽順
　而不失其正則可以悔亡而有其功也
九五貞吉悔亡无不利无初有終先庚三日後庚三日
吉象曰九五之吉位正中也
　義曰言九五處人君之位為巽之主當以謙順之德
　下接于臣今五以剛陽之質復處剛陽之位失于太
　剛无柔順之道所以有悔也然以居中正之位有剛
　明之才而不失其治天下之道故獲吉而悔亡既獲
　吉而悔亡則所往无不利矣无初有終者言五始以
　剛强之道无巽順之徳以接于下不能感悦于人心
　所以无初也然而有剛明中正之德得所以治天下
　之道故有終也先庚三日後庚三日吉者凡易中言
　庚甲者皆十日之名取申令之義也甲于五行為木
　于四時為春仁恩之道也蓋蠱者承衰亂之後聖人
　當以仁恩之令拯濟之故曰先甲後甲庚者于五行
　為金于四時為秋金主斷割秋主嚴厲此巽為風之
　象无所不入主人君之號令言五處人君之位其發
　號施令在于當其賞罰在乎信使善者知勸惡者知
　懼然賞罰號令之出將使天下之人皆服從之固不
　可驟然而行故先三日以申諭之後三日以丁寧之
　使民知其號令之必行賞罰之必信有所戒懼則天
　下大治而吉矣象曰九五之吉位正中也者五所以
　獲吉者蓋行得其中履得其正而不失治天下之道
　也
上九巽在牀下喪其資斧貞凶象曰巽在牀下上窮也
喪其資斧正乎凶也
　義曰牀下者卑猥之地也言上九本有剛明之質而
　居重巽之極處无位之地是所行謙巽亦過甚而至
　于卑猥者也喪其資斧貞凶者資貨也人之才也斧
　斤也善于斷割言上九所以至于卑猥者蓋處无位
　之地无剛明之才又不能斷割以自決其事故于貞
　道凶者也象曰巽在牀下上窮也者處巽之極其道
　窮困以至卑猥也正乎凶者上九本有剛明之徳可
　以自斷而反處一卦之極无位之地是失斷割之才
　于正道而凶也
　
　
　
　
　
　
　
　
　
　
　
　
　
　
　周易口義卷九
欽定四庫全書
　周易口義卷十　　　　宋　胡瑗　撰
下經
　　　兌
䷹(兊下/兊上)兌亨利貞
　義曰按序卦云入而後說之故受之以兊言人能以
　柔順之道入于人則人皆說之故次于巽然謂之兌
　者其象為澤其性為悅所以為天下說之之法也然
　澤者水之所聚而滋息萬物以為生成之功使之皆
　得滋養而說懌也然不謂說而謂之兊者盖聖賢之
　人將欲感天下之心必當以仁義之道恩恵之事固
　不可以言語口舌而為說故去其言而為兊也亨者
　言聖賢發仁施恵布徳澤以說天下之人使天下之
　人皆感說之故得其亨通也利貞者夫感說之道多
　失于邪若小人之人止以淫聲媚色雕牆峻宇流連
　荒亡以說于心巧言令色柔佞邪諂以苟容于人如
　此皆所以喪身敗徳以至亡家失天下是說非正然
　也故聖賢之人施其感說之道皆本于至正則无所
　不利也
彖曰兌說也剛中而柔外說以利貞是以順乎天而應
乎人說以先民民忘其勞說以犯難民忘其死說之大
民勸矣哉
　義曰剛中而柔外說以利貞者言此卦内二爻為剛
　外爻為柔言所以感說人者當内有其剛外示以柔
　然而止有剛則至暴而无以感說天下之心故當外
　示之以柔内既剛外復柔以此說人則人皆說而歸
　之是得其正而无所不利也是以順乎天而應乎人
　者夫天之體之徳運動而不已是至剛者也及其降
　氣以生成萬物則至柔而不失其柔也人之情莫不
　好安逸而惡危亡說仁義而懼鄙吝今聖賢之人内
　有剛眀之徳而外示柔順之道施其仁義發其恩恵
　以說于天下是上能順乎天之心而下能應乎人之
　情也說以先民民忘其勞者民之情皆欲安而惡勞
　若聖賢之人將欲役使之必當發其仁義恩恵感說
　之則民從其役使而忘勞苦之心也夫就死者人之
　所難也聖賢先能發仁義徳澤然後使之冒犯大難
　至于死地則民亦說樂而從之无有怨也說之大民
　勸矣哉者夫施說之道固非小小之事可以感懐天
　下之心必須有仁義徳澤以遍施天下使民雖從其
　勞役犯其死難皆无怨心况乎納之以善教民固勸
　而說從之矣
象曰麗澤兌君子以朋友講習
　義曰上下二體皆兌是二澤相麗也夫水之聚于一
　澤之中則能滋息萬物而使之皆得其說懌而况二
　澤相麗是其說之大者也君子觀是象凡施說之道
　必當施之于大而至于久遠若小人惟以淺近為說
　以快己之欲然至于久逺則不能无厭倦之心厭倦
　既生至喪身亡家敗國失天下皆由于此故君子之
　人當說其大者惟朋友講習盖朋友之道同心同徳
　其志氣相契所講者聖人之道徳所習者聖賢之事
　業日聞其所不聞日見其所不見使道徳事業愈久
　而愈新皆无其厭倦之心是為說之道莫重于此也
初九和兌吉象曰和兊之吉行未疑也
　義曰和謂中和也夫兌者西方之卦也以四時言之
　則爲秋秋所以成萬物萬物皆說而成也君子之人
　在上以義制天下之民使之感說而歸之故當廣發
　其中和之教所應不係于一无心于物而使之自然
　感說而從之則不失其兌之義也今初九居兌之始
　是能剛中而柔外以施其說也何則盖以其有剛明
　之才故曰剛中體夫兌說故曰柔外夫内既剛外又
　柔是能以中和之道說天下之人心无所係故得天
　下之懽心而獲其吉者也象曰和兌之吉行未疑也
　者初九能以中和之道上不係應而行不在私故以
　此而施說于人則人皆說而從之復何所疑哉
九二孚兌吉悔亡象曰孚兌之吉信志也
　義曰此爻以陽居隂履非其正本有悔者也然以剛
　居中是其有至信發之于中而施說于人不為邪僻
　不為非妄使天下之人皆必信之以至歡心而歸一
　獲其吉是得其所以為說之道悔遂亡矣象曰孚兌
　之吉信志也者能以由中之信發于己之志而施說
　于天下天下之人莫不說而歸之
六三来兌凶象曰来兌之凶位不當也
　義曰夫感說之道必須至公至正无所偏係使天下
　之人自然而說之則可也固不可以言語口舌柔邪
　以苟取于人而求其說今六三當施說之世以隂居
　陽又在一卦之上是履不得中行不得正以不中不
　正之道是欲以柔邪諂佞姑息苟且以来天下之說
　雖天下之民一時懽心而說從之終无其道以久說
　斯民以是施說非凶而何
九四商兌未寧介疾有喜象曰九四之喜有慶也
　義曰商謂商議裁制也寧安也介隔也疾謂六三也
　九四以剛明之資居上卦之下切近九五之君是居
　得大位與持重權者也既為權位之臣則邪媚之人
　皆欲以甘言巧語柔佞之道以苟說于己將以希進
　用之地然小人之徒止欲榮進一身而已若使進而
　有位則上必為害于君下必為害于民君民之間皆
　被其疾害是則九四既有權位人求說已及已之說
　人皆當商議裁制其所說之義則不失其正然既商
　議裁制則旦夕憂慮常恐小人之進故未能斯須遑
　安也介疾有喜者六三既以柔邪欲說于己欲圖進
　其身苟進之則為君民之害矣故九四則當施剛眀
　之徳以裁制而介隔杜絶之既能介隔六三之小人
　則天下之賢者得以進天下之民皆得其安上以致
　國于太平下以納民于富夀之域是有其喜慶者也
　象曰九四之喜有慶也者九四所以有喜者葢由能
　介隔六三諂佞之小人使不得進所以杜君民之害
　使賢者得路以施仁義於天下獲其福慶之事也
九五孚于剥有厲象曰孚于剥位正當也
　義曰孚信也剥刻也夫聖賢之人皆以仁義為先若
　使之進于有位則上可以致君于无過之地下可以
　躋民於富夀之域使天下罔有一民一物不得其所
　而不被其福慶也此聖賢之所用心也小人則不然
　外以柔邪諂佞内以貪殘狠毒為心若使之見用于
　上必為亂于君于下必為害于民以至天下皆被其
　剝刻然則為天下者欲治于民莫若以至誠委任天
　下之賢使推其仁義之心以布澤流恵則天下不勞
　而治矣今九五以剛明中正之徳居至尊之位為兌
　之主是有可致之資既有其資則當信任其賢明有
　徳之人以輔助于己故天下皆被其賜矣且五雖本
　應于九二九二有剛正之徳而已不能盡柔巽以任
　用之反比于上六邪佞不正之臣是所信者剥刻之
　小人也既信剥刻之小人則賢者退而朝廷昏亂紀
　綱廢弛以至害于國而及乎天下是其危厲之甚也
　象曰孚于剝位正當也者此聖人戒之之辭也言九
　五居可致之位操可致之資反委任上六柔邪之小
　人以剥刻君子自取危厲故于此切戒之責于五也
上六引兌象曰上六引兊未光也
　義曰引者牽引之辭也言上六以隂柔居一卦之極
　當无位之地故欲以柔邪不正之道苟且以牽引天
　下之民欲使盡歸說于已象曰上六引兌未光也者
　夫施說之道一失其正則皆為私邪而不可行况其
　以柔佞欲苟說于人乎今上六既然故雖得人之說
　其道亦未足為光大也
　　　渙
䷺(坎下/巽上)渙亨王假有廟利涉大川利貞
　義曰按序卦云說而後散之故受之以渙渙散也離
　也釋也言人樂極則憂歡極則悲歡樂之極久而不
　已以至離散故渙次于兌然渙者是人心睽離上下
　違散之謂也亨者言上下所以渙散故民所以睽離
　盖由道有所壅塞志有所不通是以渙散故君子當
　此之時必以權變之術剛眀之徳釋去民之險難以
　和衆情以導衆志使皆得萃聚而至于亨通故曰渙
　亨也王假有廟者言人精氣體魄萃則生散則死精
　氣散之于天則為神體魄歸之于地則為鬼㝠冥然
　倀倀然幽邈而不知所之為人子者思欲追念其容
　貌竭心以奉養雖有悽愴之懐不可得而見之故先
　王因此渙散之義思欲萃聚其親之神靈故假立其
　廟以狀先祖之容貌于是四時追感設為祭祀之禮
　以薦享之所以表追念悽愴之心而又燔燎羶薌以
　達諸陽酌鬱鬯芬香之酒沃之于地以達諸隂所以
　盡孝子思親之志教天下追思奉先之道也利涉大
　川者大川險阻之謂也夫渙散之時民心違離上下
　相戾必不能涉其大川是故聖賢君子必起而濟之
　雖甚大險必往救其生靈不可懼其患難是利在涉
　此大川以拯天下渙散使皆萃聚不至離散而各得
　其濟也所以能然者盖巽體属木涉于川而无沉溺
　之患故古之聖人刳木為舟剡木為楫舟楫之利以
　濟不通是巽木能涉于水也猶聖人有才智而又有
　剛健之徳能拯民之患難无有不濟者也利貞者言
　離散之時不以正道而拯濟之則人心愈肆而邪僻
　之事從而至矣故聖賢之人當此之際利守正道則
　可萃天下之民也
彖曰渙亨剛来而不窮柔得位乎外而上同王假有廟
王乃在中也利涉大川乗木有功也
　義曰剛来而不窮者此言九二有剛陽之徳来居坎
　險之中而上无所應然已有剛眀之才終不陷身于
　窮困也柔得位乎外而上同者此言六四以隂居隂
　居得其正而在上卦之下是位乎外也既居外卦之
　下下无其應然上比九五之君九五亦无應故與之
　志合而相得同心戮力上與五同渙散天下之難萃
　聚天下之民而濟之也王假有廟王乃在中也者言
　人體魄既散幽隂而難見是故王者假立此廟以萃
　其容貌四時祭祀以表悽愴之心然而立其廟宇設
　其祭祀追思念舊不可以瀆不可以疏是王者教人
　之孝亦在中道者也利涉大川乗木有功也者言川
　者水之聚濟之以舟楫今下體坎坎為水故為川上
　體巽㢲為木故為舟繫辭曰刳木為舟剡木為楫是
　唯舟楫為能利涉大川猶聖賢當此渙散之時必須
　冒涉險難使渙散者皆萃聚之故往則有功也
象曰風行水上渙先王以享于帝立廟
　義曰夫風行水上渙然而散是得渙之象也帝即天
　帝也以形言之謂之天以氣言之謂之隂陽以主宰
　言之謂之帝言先王當此渙散之時設其郊祀備其
　物儀薦享于天地以報成功也立廟者言萃聚先祖
　之精神立為廟貌四時祭之以表悽愴之心奉先之
　道也
初六用拯馬壯吉象曰初六之吉順也
　義曰夫渙散之時人民既違散上下既乖離救之緩
　則情偽交作姦邪並起无所不至事難濟矣今此初
　六以隂柔之質居一卦之下又在渙散之始是往而
　拯之不可後時固當用剛壯之馬急于解民之難使
　得萃而不散吉之道也象曰初六之吉順也者言當
　此渙散之時固不可以剛暴拯濟之苟尚剛暴則民
　愈怨而心愈離今初九既以隂柔居于卦下而復在
　事初能執柔順之道以拯濟之故得其吉也
九二渙奔其机悔亡象曰渙奔其机得願也
　義曰机者人所倚憑謂初六也此九二當渙散之時
　以陽居隂失正者也上又无應是无同心同徳合契
　之人也既无合契之人居又失正是有悔者也然而
　初亦无應能知事始用拯濟之馬以救天下之渙今
　二若能奔從于初則是得其所憑倚之地也既得其
　所憑倚則可以同謀合慮以拯當時之難使天下得
　其萃聚天下既以萃聚則其悔得以亡矣象曰渙奔
　其机得願也者言二當渙散之時上无其應道不得
　行志不得伸其身不能有所濟既能奔從于初與之
　共謀為慮同心協志而有所憑依則是得中心之所
　願也
六三渙其躬无悔象曰渙其躬志在外也
　義曰夫有才者或无位有位者或无才或位崇而徳
　薄㦯志大而位小皆不足以有為也今六三以隂居
　陽履非其正當渙散之時其徳不能安天下之衆其
　才不能釋天下之難在險之終有悔者也然而上有
　上九居一卦之極有剛眀之才以己為正應既以己
　為正應是以不能固其所守往從于上然雖不能大
　濟天下之事亦可以釋一身之患而无悔吝也象曰
　渙其躬志在外也者言三雖居非其位而得上九為
　之正應往以從之思展其志于天下國家也
六四渙其羣元吉渙有丘匪夷所思象曰渙其羣元吉
光大也
　義曰羣衆也天下之渙起于衆心乖離人自為羣六
　四上承九五當濟渙之任而居隂得正下无私應是
　大臣秉大公之道以濟天下之渙且又得君以行其
　志内掌國之機務外宣君之徳意使天下之黨盡散
　則天下之危以濟天下之難以解天下之心不至于
　乖離而皆得以萃聚上下悉有所歸有此之功故得
　盡善元大之吉也渙有丘匪夷所思者夫為人臣者
　當尊其君為人子者當尊其父然後君父臣子之道
　正矣丘者臲卼不平之地今六四上奉九五之君下
　為百官之長當天下渙散乖離之際其承君之命令
　宣君之徳澤以釋天下之難一責于己是其權既重
　其職匪易故六四常終日乾乾終夜惕惕竭其臣節
　能自臲卼不敢少安而亦未嘗敢平其思慮也象曰
　渙其羣元吉光大也者言渙散之時上下乖離六四
　獨能執柔順之道以事其君使天下之衆不至離散
　如是于臣子之道得其光明盛大者也
九五渙汗其大號渙王居无咎象曰王居无咎正位也
　義曰汗者膚腠之所出出則宣人之壅滯愈人之疾
　然且一出而不可反猶上有教令釋天下之難使天
　下各得其所者今此九五居至尊之位為渙散之主
　居得其正履得其中能出其號令布其徳澤宣天下
　壅滯發天下湮鬱使一令之出而不復反一號之施
　而不復更善者賞之惡者罰之使天下之人皆信于
　上咸有所歸是如汗之不反者也渙王居无咎者言
　九五既居尊位為渙散之主當是時上能自正其位
　下能任六四之臣宣號令布徳澤釋天下之大難正
　天下之廣居輔王者之尊位使天下之人皆知上有
　眀君下有賢臣无渙散之難民得安堵天下合洽則
　九五之君所以居位而无悔咎矣象曰王居无咎正
　位也者言九五居至尊之位任賢明之臣萃天下之
　民而免悔者由所居之得正故也
上九渙其血去逖出无咎象曰渙其血逺害也
　義曰逖者逺也夫天下渙散之時上下乖違情偽叢
　生利􁀤紛起必有所傷也今此上九居上卦之極處
　无位之地能全其身獨逺其難不與衆競故渙其血
　去也逖出无咎者言既居卦極而无位是能獨逺于
　難所以无咎也象曰渙其血逺害也者既獨居上卦
　之上是最逺于患害也
　　　節
䷻(兊下/坎上)節亨苦節不可貞
　義曰按序卦云物不可以終離故受之以節言凡物
　不可使之終有離散故必節制之然謂之節者葢節
　之道在于人之一身則言語飲食心意思慮出處進
　退以至嗜欲皆有所節使父子有禮上下有等男女
　有别尊卑有序長幼有倫夫婦有制内外有分皆有
　所節至于一國以及天下用度禮樂刑政賞罰號令
　宫室旌旗車輿服器以至稅賦徭役以其時賢不肖
　各有所處士農工商各守其業富貴貧賤各當其分
　如此之類舉而言之是修身齊家治國正天下皆有
　所節故謂之節然其得亨者何盖人之修身以至治
　天下皆有所節則所往之地所爲之事无不獲亨通
　也苦節不可貞苦者人之所難嗜者也猶味之苦也
　夫節之道不可過過則人不樂從以其一身一家節
　過則猶无大害若于治天下人民之衆而節之太甚
　則必不樂從是故聖人預為之備曲為之防酌中立
　法使其車輿器用宫室旌旗衣服制度皆有其節一
　合于中正苟苦之則天下未易治也且如賦稅之設
　非欲聚斂其財貨厚取于民以自足已盖有郊廟之
　祀賓客之供兵儲之備此為國者不可廢也是以不
　得已而取之取之必有中道故中者天下之通制取
　之過甚則在下者財匱而不能給取之薄則在上者
　用度不足是以量時之豐約酌民之厚薄使天下之
　人樂從而易于輸納可謂得節之道也故夏后氏五
　十而貢殷人七十而助周人百畝而徹皆什一法而
　得天下之中
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民
　義曰此因二體以明節亨之義上坎為陽陽為剛下
　兊為隂隂為柔剛得中者九二九五之爻也夫節所
　以得亨者陽本在上今處于上隂本在下今居于下
　是君臣上下各有分也故曰剛柔分也剛得中者言
　九二九五以剛陽之質居剛陽之位又居得其中履
　得其正當節之時能為節制之道使天下皆得中制
　是以亨通也若節不可貞其道窮也者夫節之道不
　可過過則不能緣人之情而衆不樂從是不可久行
　于世而為萬代通行之法窮困之道也說以行險者
　上坎為險下兌為說是說而能行於險也盖言聖人
　緣人之情酌中以為通制當節之時雖有險阻能以
　說順行則人亦樂從之也當位以節者言九五有剛
　眀之徳居至尊之位為節之主是所居當其位而能
　酌民情為之節制也中正以通者此又言九五居中
　履正所為節制得其中又得其正得其中則无過與
　不及之事得其正則不入于私邪是中正所為之道
　可以通行萬世使天下得盡所以為節制之義也天
　地節而四時成節以制度不傷財不害民者此已下
　廣眀節之道也夫天地之道隂陽之序以生以成皆
　有所節至如生成之終則有風雨霜雪以殺之殺之
　既終復以春陽為發生之始是天地之道始始終終
　隂陽相盪寒暑往来不失其序所以能生成萬物此
　天地盡其為節之道也聖人法天地之道為之節制
　設其禮法各有常分以至取予无不得其中如是而
　行自然財不傷而民不害也
象曰澤上有水節君子以制數度議徳行
　義曰夫水之性決之于江河其性沛然順于下莫之
　與禦今水在澤中則不能順往而流故有節制之象
　數者名數也度者制度也言君子之人法此節之象
　定其名數立其制度使禮樂之道度量之分无得過
　差盡合于中也議徳行者夫人本五常而生其性有
　全有偏唯聖人受性之全賢人則才智有所偏是以
　當節之時必量其才之大小隨其徳之優劣以任用
　之大才者置之大位小才者置之小位若其无徳无
　行則没身而不用
初九不出户庭无咎象曰不出户庭知通塞也
　義曰户者門之内牖之間也夫人之情莫不欲安逸
　而惡節制之為禁此節者節人之邪情約人之私欲
　遏人之非絶人之偽然而節情約欲遏非絶偽人莫
　不惡之然當節制之始典章未備法度未詳必當慎
　宻之不可洩機于人苟所行不宻則必為人所窺而
　敗壊成事如是則法未出而姦生令未下而詐起必
　不可以節制之也今初九履下卦之下居節制之初
　是謀事之始故當慎其幾宻不使宣露于人使天下
　之人由之而不知之而情偽不作巧詐不生則是能
　慎其幾宻不出户庭之間所以成節制之道而无咎
　矣象曰不出户庭知通塞也者言初九居事之始所
　以不出户庭者非是藏其幾宻慎其法制不宣布于
　天下葢當節制之初典章法度未甚大備不可以宣
　露于人是能知其時可以通則通之可以塞則塞之
　通塞不失其宜也故繫辭曰亂之所生則言語以為
　階君不宻則失臣臣不宻則失身幾事不宻則害成
　言大凡幾宻之事必當慎之苟宣露于人則君失臣
　臣失身以至天下皆失其節如是則不能免于咎也
九二不出門庭凶象曰不出門庭凶失時極也
　義曰在外謂之門大凡居事之始節人之情偽必當
　慎重而幾宻之故初九在卦之始處節之初典章未
　備法度未完故幾密而不宣露于人是以不出户庭
　也今此九二居卦之中是典章已備法度已立必當
　宣布于天下以制節于人情使其姦偽不敢萌巧詐
　不得作天下之人皆合于中制可也今有可致之資
　而反不出門庭之間使制度不立上下无别以至天
　下之人皆亂其常則是恣人之情縱人之欲速凶之
　道也象曰不出門庭失時極也者言九二居得其中
　而法制已成當行而不行當施而不施使天下之人
　情偽交作而上下无等節制之道不出門庭之間失
　時而不宣布以至窮極亦不能行凶其宐矣
六三不節若則嗟若无咎象曰不節之嗟又誰咎也
　義曰若者語辭也夫為節之道必須先正其身然後
　可以正人身既正則天下孰不從之今六三以陰居
　陽是為不正在下卦之上是為不中既失其中又非
　其正且在卦之上是居衆人之上者也夫居衆人之
　上必也賞必信罰必當正身立法度平典章宣政教
　以節天下之人則姦偽不作巧詐不生而人自信從
　之矣今反不能自正其身又不能節制其人是雖有
　嚴刑峻法人亦不從故反自生嗟怨之聲如是必不
　可為節制之主也无咎葢三以不正之身居衆人之
　上不能節制以至嗟若之凶皆已自為之又何咎于
　人哉故象曰又誰咎也
六四安節亨象曰安節之亨承上道也
　義曰按此爻居上卦之下近九五之尊而又以陰居
　陰履得其正上承其君下率其民以柔正之道上以
　節君之情制君之欲防君之邪僻致君于正又能宣
　君之令布君之徳以去天下人之邪偽禁天下人之
　非僻使天下之人一歸于正而得節制之道是由以
　柔正自正其身以至正君率民安然而行其節制故
　所往无不得其亨通也象曰安節之亨承上道者言
　六四以柔正之道自正其身上承于君以行節制所
　以率天下之人得以亨通是承君上之道也
九五甘節吉往有尚象曰甘節之吉居位中也
　義曰甘者味之甘人所嗜也夫節之道是節人之情
　防人之欲人之所惡也今九五以陽居陽處得其正
　又居上卦之中履至尊之位為節制之主當節之時
　能以中正為之節制无過无不及施于當世則天下
　之人无尊卑長幼上下以至于遠近幽隱皆悦然樂
　而從之是九五為節之道使人樂從如嗜甘味也所
　以得其吉矣往有尚者五以中正之道為節制之法
　可以為世世之通行而天下之民皆樂從之是五有
　所往則為人尊上者也象曰甘節之吉居位中也者
　言聖人通其情故能達節常人違其情故多苟節夫
　能通天下之情不違其理守大中之節不失其時以
　此而行則合聖人中正之道今五居至尊之位在上
　卦之中是能正其身而為節制之主使天下之人皆
　尊尚而從之是居位中正之故也
上六苦節貞凶悔亡象曰苦節貞凶其道窮也
　義曰夫節制之道貴乎中正則人樂從之今上六過
　于九五是居不得中者也所為節制之道皆過于中
　是人所厭苦之也以正道言之則已凶矣故曰貞凶
　然悔亡者夫節制有苦于天下則害其事今上六居
　无位之地但行于一已而自節苦于一身則可以悔
　亾故孔子曰禮與其奢也寧儉喪與其易也寧戚是
　言凡過節于一身則可以无悔也象曰苦節貞凶其
　道窮也者以陰柔之質居節制之極所為失中正之
　道而天下之人厭苦之是過為節制之道以至窮極
　也
　　　中孚
䷼(兌下/巽上)中孚豚魚吉利涉大川利貞
　義曰按序卦云節而信之故受之以中孚言聖賢之
　人為節之道必當以信而行之使乆而不變可以為
　萬世之法故以中孚次于節謂之中孚者孚信也信
　由中出故曰中孚葢二陰居中是虚中而發誠信于
　内出之于性孚信既發于中施之于外則天下必信
　之矣豚魚吉者豚是獸之至微者也魚是蟲之至隱
　者也夫聖賢之人所立正教必須信于天下使天下
　之人皆順從之以至至微至隱之物皆亦被其信是
　故聖王作為節制斧斤不時不入山林數罟不入汚
　池昆蟲未蟄不以火田如是之類是皆取之以時用
　之有節使至微至隱之物皆遂其生而涵濡其性豚
　魚无識之物猶且被澤而不妄有所傷則有識之類
　其蒙信也可知矣故曰吉利涉大川者川者險難之
　地大則有兵革之事小則有宼盜之虞于天則水旱
　蟲蝗于人則死亾疾疫險難之事也夫節制之道行
　于世必以至信及于天下不遺微小則天下相信戚
　疎相睦聖人以此極濟天下之難何所不利哉若不
　以至信及于上下苟涉大難必有阻溺此中孚之徳
　猶已及于豚魚則天下之人无不信服上下和同物
　情不違故涉于大難无不利矣利貞者夫信而不正
　不若不信故聖賢所節制必須不偏不黨至誠不息
　不為邪欲所勝則天下皆信其上是所利在于正也
彖曰中孚柔在内而剛得中説而巽孚乃化邦也豚魚
吉信及豚魚也利涉大川乗木舟虚也中孚以利貞乃
應乎天也
　義曰柔在内者謂六三六四也言三四以柔順處中
　而四陽居外二陰既處其中則是虚其中也言誠信
　之道發于中行于外使天下之人皆信之故曰柔在
　内也剛得中者謂九二九五也二爻皆以剛居中而
　得正夫剛而不中不正則為私為暴不可信于天下
　故剛以得中為貴也説而巽孚乃化邦者言此卦下
　體為兑兑為説上體巽巽為風是九五能以風教權
　變孚信于天下則天下之人説順而信矣左氏曰小
　信未孚神弗福也夫聖賢之人不可為小小之信必
　當立其大信使天下之人皆孚信之上既以由中之
　信發之于中施之于外无偏黨私曲皆合于中則天
　下之人皆化上之信姦偽不作巧詐不興亦以至誠
　至信奉于上故曰乃化邦也豚魚吉信及豚魚者言
　豚魚所以得吉者蓋由孚信之所及至廣至遠取之
　有時用之有節不傷其性以至至微至隱皆被其徳
　故小雅魚麗之詩蓋言萬物衆多也利涉大川乘木
　舟虚者下兑為澤澤者水也上巽為木木在水上舟
　之象也夫大川之深至險至浚若以舟楫濟之而居
　于其中所涉无不濟矣是猶在上者能以節制之道
　由中之信施為號令風教于天下使天下之人上下
　以信相接何所不從哉若國有大患人有大難則可
　以使同心戮力以順從于君而共拯之无危險而不
　獲其濟中孚以利貞乃應孚天者夫天之道无所不
　正无所不信故冬至則陽氣應之夏至則陰氣應之
　寒暑代謝日月往來皆无毫釐之差是天地陰陽寒
　暑晝夜日月皆有其信而不失其正是天之不言而
　能信萬物者也今聖賢之人能推由中之信无偏黨
　之邪以取信于天下使天下皆信之是應乎天也
象曰澤上有風中孚君子以議獄緩死
　義曰澤與風皆生成之道也夫風行澤上物无不從
　猶君子之人以由中之信施乎外无所不及无所不
　順也議獄緩死者君子觀是之象以謂獄者繫獄之
　人就苦而告之以所死者不可復生必推由中之誠
　原議冤枉察其真偽求其曲直以緩恕其死則可以
　盡其至信之道也
初九虞吉有它不燕象曰初九虞吉志未變也
　義曰虞度也燕樂也此居兑之始上有六四為之正
　應然中有九二六三間隔已之應是以初九能度四
　之正應裁量其情以孚信于己不為二三間隔而變
　其志自能虞度終以至誠待之故得吉也有它不燕
　者初既以四為正應雖有二三間之而能虞度之以
　謂縱有它來從己者己亦執心不變不與之為燕樂
　也象曰虞吉志未變者此一爻居事之始在兑之初
　其志専一與四為應其志終不變易矣
九二鳴鶴在陰其子和之我有好爵吾與爾靡之象曰
其子和之中心願也
　義曰夫信出于中雖天地亦可以充塞苟无信實雖
　无識之物亦不已從今九二以剛陽之徳居兌之體
　在中孚之中而有由中之信以及于下上无其應无
　所私係在三四重陰之下處幽暗之中而不失其信
　是以聲聞于外至于天下同類之人以孚信應之若
　鳴鶴之在陰而其子自然應和我有好爵吾與爾靡
　之者言聖賢之人既以誠信達于天下上下自然以
　誠信相交故與之其天爵共天禄而无所離間靡散
　也言我有美好之爵與爾共散之也蓋至誠所感上
　下和悦之至也象曰其子和之中心願者言誠信之
　人願與同類相應今得誠信而應之是中心之所願
　也
六三得敵或鼓或罷或泣或歌象曰或鼓或罷位不當
也
　義曰六三以陰居陽履非其正小人者也切近于四
　四以陰居陰君子者也夫小人而近君子則必陷于
　君子是以六三得其所敵故曰得敵既敵必戰則或
　鼓而進故曰或鼔然小人雖欲害君子君子執正道
　而无所變易非小人之所能勝則反自罷敝故曰或
　罷且小人既不克勝而得罪于君子則懼其侵奪故
　曰或泣然君子守己薄責不為區區之行不屑屑與
　小人校計則小人獲存而得出于憂懼之地反有所
　喜故曰或歌以是見六三不中不正所為失道而强
　弱憂喜之无常也故象曰位不當也
六四月幾望馬匹亡无咎象曰馬匹亡絶類上也
　義曰月者陰之體望者光魄盈滿與日相望之時也
　此一卦惟六三六四以陰柔居于内而六三以其不
　正故為小人也六四以陰柔之質居巽順之體居得
　其正奉九五之君能布徳教以孚萬邦得臣道之正
　也如月之近望光輝明盛徧照天下然懼招君父之
　疑常自戒慎不自滿假故曰幾望也馬匹亡无咎者
　匹謂匹耦羣類也夫君子守其道徳以務遠者大者
　不與小人校分毫之利害若以君子而與小人校其
　區區屑屑則賢不肖混淆而君子小人无間以至患
　害所及今六四雖為六三所侵來與己爭然己得其
　正犯而不校是以絶其羣類上承于五固守其分養
　成至徳故獲无咎也象曰馬匹亡絶類上也者言匹
　馬而亡是獨行也能下絶六三之類上順九五之尊
　是自能以正道上應于五也
九五有孚攣如无咎象曰有孚攣如位正當也
　義曰攣者牽攣之謂也此九五居至尊之位履正處
　中也夫居尊而有中正之徳是有至誠至信之心發
　之于内而交于下以攣天下之心使天下之人皆以
　誠信奉于上上下内外皆以誠信相通是得為君之
　道而獲吉復何咎之有
上九翰音登于天貞凶象曰翰音登于天何可長也
　義曰翰者鳥羽之髙飛也此上九在一卦之上居窮
　極之地是其誠不能自内而出无純誠之心篤實之
　道徒務其虚聲外飾以矯偽為尚如鳥之飛登于天
　邈然不見其形杳然莫覩其迹徒聞其虚聲而已貞
　凶者君子之人所為所作必皆本其純誠篤實光大
　以感于人而人亦以誠實奉之此君子之謂也今乃
　居无實之地任无誠之聲以正道觀之可謂凶矣故
　曰貞凶象曰何可長者言上九徒以虚聲外飾驕于
　人殊无純誠篤實之行以此而往愈久愈凶故聖人
　戒之曰何可長如此蓋欲人改過反誠以信實為本
　也
　　　小過
䷽(艮下/震上)小過亨利貞可小事不可大事飛鳥遺之音
不宐上宐下大吉
　義曰按序卦云有其信者必行之故受之以小過言
　聖賢君子有由中之信至誠之道則不以小人之所
　疑謗而不行固當發之于外以拯天下之失矯天下
　之弊使至平治而後已故以此次于中孚然謂之小
　過者葢大過以四陽居内二陰在外本末皆弱上下
　皆微故聖賢之人以大才大徳過越常分以救天下
　之大難今此小過以四陰在外二陽居内是綱紀未
　甚隳壊天下之事少有差忒故聖賢之人小小過行
　其事以矯正之故若喪過乎哀用過乎儉是皆小有
　所過也亨者夫聖賢之君既推至誠之道過行小事
　以矯一時之失則天下之人一歸于大中之道而得
　亨通也天下皆奢矣嗇儉一已以矯之者晏子一狐
　裘而三十年是也天下皆薄于喪也哀毁一身以矯
　之者會子水漿不入于口者七日是也葢人情已弊
　矯而行之所以勸進于中道也利貞者夫小過之時
　非常行之時也苟不以至正之道推至誠之心則入
　于詭譎誕妄天下不能信服之矣故當率己以正然
　後利也可小事不可大事者夫當小過之時本末未
　至甚弱政教未至甚頽天下之事小有所差君子固
　當過越而行其小小之事以矯世勵俗使復趨大中
　之道可也如當是時不能附順人情而反大過其事
　不近于民則所為迂遠民无所濟矣飛鳥遺之音者
　夫鳥之飛騰于空虚但聞其音而不見其跡謂如君
　子過越中道矯正天下之弊但使民由之而不使知
　之也不宐上宐下大吉者夫鳥之飛翔雖不見其跡
　然又不可大過而愈上若愈上而不已則愈窮而不
　得其所歸故當下而附于物則得其所棲止也猶君
　子當小過之世乗時藉位矯過常分以正當時不可
　大越其事逺于人情必當附近民心約附所為然後
　獲吉也
彖曰小過小者過而亨也過以利貞與時行也柔得中
是以小事吉也剛失位而不中是以不可大事也有飛
鳥之象焉飛鳥遺之音不宐上宐下大吉上逆而下順
也
　義曰夫小過之時天下之時小有過失君子思欲拯
　濟之不可大過其分但以小者之事過而行之以矯
　一時之弊然後得亨也過以利貞與時行也者夫君
　子所為觀時而動時之大弊則大過其分而行時之
　小弊則小過其分而行約民中道驅而納之隨事制
　宐適權應變一皆必出于正故曰過以利貞與時行
　也柔得中是以小事吉者夫大過二五皆以陽居中
　故曰可行大事今小過二五皆以柔居中故不可大
　有所為但小有過為之事則吉也剛失位而不中是
　以不可大事者夫成大事立大功必有剛明之才居
　于内柔順之道行于外可也今三四雖有剛明之才
　徳而居失其位行不得中故不可以行其大事惟小
　事過可也有飛鳥之象焉者按小過之卦自中孚而
　來有飛鳥之象者蓋中孚之卦四陽在外二陰在内
　内虚而外實故上有飛鳥翰音之言今小過四陰在
　外二陽在内是内實外虚故有飛鳥之象也飛鳥遺
　之音不宐上宐下大吉上逆而下順者言飛鳥翔空
　无所依著愈上則愈窮是上則逆也下附物則身可
　安是下則順也猶君子之人過行其事以矯世勵俗
　欲民易從必下附人情亦宐下而不宐上也
象曰山上有雷小過君子以行過乎恭喪過乎哀用過
乎儉
　義曰夫雷者出于地今反在山之上是小過之象也
　君子當天下小有差弊之時將以矯世勵俗驅合于
　大中之道是以過行小事于身使天下之人觀而化
　之故若天下之人有所行過差而失于傲慢君子則
　過恭以矯之若天下之人居喪過差而失于率易君
　子則過哀以矯之若天下之人用度過差而失于奢
　侈君子則過儉以矯之是皆君子之人過為小事以
　矯天下之大中也
初六飛鳥以凶象曰飛鳥以凶不可如何也
　義曰小過之時是君子過行小事以矯一時之失正
　當時之弊衆所不為而已獨為之皆在于身故取飛
　鳥之象以明之今初六一爻雖以柔而居下卦之下
　然所應在四故如飛鳥之愈上而无所附著是以凶
　也何則蓋小過之時不宐上君子必須應機適變隨
　事制宐附近于人情而後可也若其所行太過所為
　己甚雖位在下而志愈上故獲凶也象曰飛鳥以凶
　不可如何者初六雖在下而已升至窮極而无所容
　以罹其凶將可奈何哉故曰不可如何也
六二過其祖遇其妣不及其君遇其臣无咎象曰不及
其君臣不可過也
　義曰祖始也妣在内也君六五也臣六二也夫小過
　之君子不可大有所為但小過而合其宐欲矯正天
　下使一歸于中耳今六二已過于初以柔順處于内
　故曰過其祖遇其妣也不及其君遇其臣无咎者小
　過之世不可為己甚之事事為己甚則有僭逼之嫌
　而罹其上逆之凶葢二在其下比于初則為過比于
　五則為不及今不敢過越其君以行事正得為臣之
　體是所遇得其分故无咎也象曰不及其君臣不可
　過者為臣之分則必奉君之職而行臣之事不敢及
　于君蓋為臣之道不可過越也
九三弗過防之從或戕之凶象曰從或戕之凶如何也
　義曰小過之時蓋君子行大事以矯正天下不使小
　人得過也今九三雖處剛陽之位有明斷之質然反
　不能過防上六之小人而使之得過夫既使小人得
　過理已乖矣而況復從而應之乎應之則為小人之
　戕害必矣且小人之心常欲陷害君子惟君子預自
　防閑不使近于已則得禦小人之術今三為小人所
　戕蓋不能預防以至優柔不斷是凶禍之來皆自取
　之也象曰從或戕之凶如何者言既為小人所戕而
　致凶將如之何哉是不能過防之使然也
九四无咎弗過遇之往厲必戒勿用永貞象曰弗過遇
之位不當也往厲必戒終不可長也
　義曰小過之時不宐上宐下則得其道也今九四雖
　位上卦之下而應于初六是能下附人情故得无咎
　也弗過遇之者言小過之時事小有差君子宐過行
　而矯正之乃權時之宐也今四以陽居陰雖不得正
　是能過行其事而不至已甚而下附人情使天下之
　愚不肖皆可企而及之是弗為過甚而遇得其道也
　往厲必戒勿用永貞者言小過之事切近人情但矯
　正風俗而已是不可往而過也若往而不已將致危
　厲之災必須戒慎之不可用此為永長貞正之道此
　蓋聖人戒慎丁寧之辭也
六五密雲不雨自我西郊公弋取彼在穴象曰密雲不
雨已上也
　義曰小過之時小者過也六五以陰居陽履于至尊
　是小者過而得中小過之主也然以柔居剛又履至
　尊之位是陰雖極而徳未盛其惠未行故不能為雨
　澤施于下但為西郊密雲而已何則夫雨者陽氣上
　騰陰能固止之則相蒸薄而為雨今陽艮止于下不
　升而交于陰則陰氣雖强盛于上而无陽以通是以
　不能為雨而雲徒宻結于西郊也西郊謂陰之正位
　也公弋取彼在穴言六五之陰極盛故稱公也弋者
　所以射髙也穴者所以隱伏而在下也公以弋繳而
　取穴中之物猶聖賢雖過行其事意在矯下也然五
　以柔而處至尊之位无剛陽之徳故止可為公之事
　也象曰宻雲不雨已上者上當為止傳寫之誤言陽
　氣已止于下故不雨也豈有陰盛于上陽止而不雨
　哉蓋陽艮止于下所以不雨也
上六弗遇過之飛鳥離之凶是謂災眚象曰弗遇過之
已亢也
　義曰上六一爻過而不已不知所止是亢極之甚而
　无所遇也若鳥之髙翔不知所止上而愈无所適以
　至窮極而離于凶禍不能反于下以圖其所安猶人
　之過而不已不近人情亢已而行故外來之災自招
　之眚皆有之也
　　　既濟
䷾(離下/坎上)既濟亨小利貞初吉終亂
　義曰按序卦云有過物者必濟故受之以既濟既盡
　也言聖賢君子能過行其事以矯天下之失使天下
　生靈皆濟于治无所不通此既濟所以次小過也然
　既濟者是聖賢功業已成教化已行徳澤已著人情
　已安倉廩衣食皆已實足君臣上下皆已和正軍旅
　皆已修練四夷皆已賓服无一民一物不得其所以
　至至纎至悉皆得通濟故曰既濟也亨小者傳寫之
　誤按彖曰小者亨也此當曰小亨蓋言既濟之時朝
　廷已盡正教化已盡行故上下遠近纎悉微隱至小
　之物皆得其所濟而亨通況其大者乎利貞者言天
　下既濟之後或不守之以正道則逸豫怠惰之心生
　而放恣邪惡之事形以至罹于凶禍矣故必長守正
　道則无所不利也初吉終亂者初謂天下之始治夫
　天下既治惟君子為能兢兢慎持惟恐有失故其始
　則吉也及其傳之子孫流之後裔則事或乆而多弊
　治或永而多闕以至逸豫怠惰居安而不思危居存
　而不思亾不念祖宗之重器以至顛敗覆隕皆由此
　漸是其終則亂也至如周治于文武成康之初而亂
　于昭穆之後漢治于髙祖文景之初而亂于武元之
　後以是知創業之主蓋得于憂勤故多吉守成之君
　蓋生于康樂故多忽聖人特于此言之者將以為萬
　世守成之戒使之居安慮危在治思亂而豫為之備
　不使至于傾危也
彖曰既濟亨小者亨也利貞剛柔正而位當也初吉柔
得中也終止則亂其道窮也
　義曰既濟者天下之物无不濟也雖物之至微至細
　者亦皆遂其所則大者可知矣如行葦之詩仁及草
　木夫草木无知之物仁尚及之他則不言而喻矣以
　此知聖賢功業已成徳澤已流人情皆得其安而教
　化大行矣利貞剛柔正而位當者言六二六四以陰
　居陰九三九五以陽居陽皆得其正施之人事則是
　君子小人各得其分貴賤長幼各得其序君君臣臣
　父父子子夫夫婦婦兄兄弟弟各得其所則中國為
　中國夷狄為夷狄不相揉亂而天下萬事无所不濟
　无所不利也初吉柔得中也者謂六二也言既濟之
　時天下之民物國家之教化无所不濟蓋在上者有
　中正之道文明之徳然後能致也六二以陰居陰不
　失其正在下卦之中居離明之體是得寛柔中正文
　明之道以濟天下故曰吉也終止則亂其道窮也者
　夫民生于憂勤而死于安樂天下乆治則人苟其安
　萬務易墮禍患不警故持盈守成之道當須至兢至
　慎然後可以乆濟苟止于逸樂不自省懼以為終安
　亂斯至矣故曰終止則亂其道窮也此聖人深戒之
　辭
象曰水在火上既濟君子以思患而豫防之
　義曰坎上為水離下為火水火之性不相入然相資
　而成功有烹飪之利以濟于用故得既濟之象也君
　子以思患而豫防之者既濟之時天下既以治安君
　子宜深思遠慮豫為之防曲為之備居安思危居存
　思亡動作語黙皆常戒慎則可以久于既濟矣
初九曵其輪濡其尾无咎象曰曵其輪義无咎也
　義曰夫既濟由未濟而來初九居一卦之始是天下
　之未濟而險難之未平也聖賢處此之時當此之責
　則焦勞思慮經營心志欲濟天下之患難使至于安
　平是以不顧險難之在前衝冒而往欲行之速故至
　于搖曵其輪濡潤其尾雖然曵輪濡尾其心无他蓋
　能憂天下之憂欲濟天下之患難而已故雖深冒于
　難終得无咎也象曰曵其輪義无咎者言初九以剛
　健之徳居既濟之初盡心竭力不顧險難但以既濟
　為心故至于搖曵其輪濡潤其尾如是則于義自然
　无咎矣
六二婦喪其茀勿逐七日得象曰七日得以中道也
　義曰六二當既濟之時處下卦之内婦之象也茀者
　首飾也婦之有茀所以為容也按初爻則天下未甚
　濟至二則險阻已平治道已成萬事莫不盡濟然此
　爻介于初九九三之間而又以柔弱之質故必為他
　人之所侵然六二能執中道持正不變所應専在九
　五而志不可奪故所喪者但喪其首飾也勿逐七日
　得者夫既濟之時天下之民大和雖有邪佞之人處
　于其間終亦不容之也故六二始雖喪茀然已能執
　正不回則不待捕逐凡七日之問自得之矣是猶天
　下新治民已見太平紀綱未墮上下方盛當此之時
　雖有小人敢行侵侮亦不能貽害但如婦喪其茀雖
　小有所失不乆之間亦當自復故曰勿逐七日得象
　曰七日得以中道者言六二喪茀所以勿逐七日得
　之者由其有文明陰柔之徳得中正之道故也
九三髙宗伐鬼方三年克之小人勿用象曰三年克之
憊也
　義曰髙宗商之賢王也鬼方遠方也九三處下卦之
　上當離明之極離為日日之過中明則衰矣施之人
　事猶人君不能持盈以傾覆祖先之業而至于衰亂
　也然當是時必有聖賢之君恢復先王之業而起中
　興之治故聖人取髙宗以明之言昔商運之衰禮樂
　廢絕王道衰微綱紀將頽逮乎髙宗能興復商家之
　衰運纘成基業以致太平之治然必伐鬼方者蓋衰
　亂之後必有幽遠不賓之人故當用師伐罪以安定
　其民然威服之道不可速成故須三年然後克勝之
　也小人勿用者夫復太平之功必用賢明之士然後
　功業有所濟矣況中興之際其勢衰弱君子居之其
　力猶憊況用小人乎是愈益于亂也故戒之勿用此
　小人也
六四繻有衣袽終日戒象曰終日戒有所疑也
　義曰繻者盛美之服也袽者衣之破敝也今六四以
　陰柔之質居得其正當既濟之時居坎險之地是猶
　繻有袽也夫九三當衰亂之後而復能以剛明之道
　起中興之治此六四當已治之時當其教化之流行
　仁義之洽浹无所不濟之時也若人君不得持盈守
　成而逸豫怠惰則傾覆之患復至矣如盛美之繻服
　久而必有弊敗故居上者處至盛之時知其必有傾
　覆在後故當終日之間兢兢戒慎常以弊敗為慮則
　可以永安泰而有磐石之固也故聖人于此㴱戒之
　也象曰終日戒有所疑者言六四雖居坎險之下而
　能終日戒慎如此者蓋能通天下之志欲成天下之
　務必有先見之幾察事于未兆故當自疑恐其事久
　必壞治乆必亂安久必危故也
九五東鄰殺牛不如西鄰之禴祭實受其福象曰東鄰
殺牛不如西鄰之時也實受其福吉大來也
　義曰此一爻聖人湥切戒慎之辭東鄰西鄰者取文
　王與紂之事也紂居東都故言東鄰文王居岐山故
　言西鄰紂君也文王臣也何以東西言之蓋紂繼世
　有天下而暴虐无道邦國凌遲所存者位號也文王
　身雖為臣而功徳已被天下故三分天下有其二以
　歸之是有君民之徳故以鄰國稱之也夫牛者祭之
　豐也禴者祭之薄也言紂雖在上以豐盛之祭殺大
　牢以享于鬼神然无至誠馨徳充塞于前故神亦不
　享文王雖以薄約之祭薦于鬼神然有至誠馨香之
　德神則享之蓋以誠實受福也以是觀之人君在徳
　不在物鬼神享徳不享味也象曰東鄰殺牛不如西
　鄰之時者祭不以時而瀆其神雖豐不享祭得其時
　雖甚薄約福斯受矣是以商紂雖盡物不如文王之
　得時也實受其福吉大來也者言以至誠而享其福
　祿則不惟慶及一時之身且將延及其來系故吉大
　來也
上六濡其首厲象曰濡其首厲何可乆也
　義曰物盛則衰治極必亂理之常也上六處既濟之
　終位在一卦之外以柔乘剛居物之上其道窮極至
　于衰亂也故天下之事傾敗而不能支如涉險而濡
　溺其首是危厲之極也皆由治不思亂安不慮危以
　至窮極而反于未濟也象曰濡其首厲何可久者言
　上六當既濟之終反于未濟至于濡沒其首危亡不
　遠故當翻然而警惕然而改何可乆如此乎故曰何
　可久也
　　　未濟
䷿(坎下/離上)未濟亨小狐汔濟濡其尾无攸利
　義曰按序卦云物不可窮也故受之以未濟終焉葢
　言既濟之後在上者不能持盈守成以至窮極而无
　所通濟故以此次于既濟也此卦自既濟上六而來
　明天下之事既濟之後治平已久人心怠忽恃安而
　不思其危恃治而不思其亂逸樂不已亂所由生是
　以濡其首反既濟而為未濟也謂之未濟者是天下
　法度敗壞教化不興故曰未濟亨者聖賢君子當是
　時欲復有所濟使民心之安教化之興宜以仁義之
　道拯救之是必先正其身然後正朝廷朝廷正然後
　正天下必使天下人民事物各得其濟而獲亨通也
　小狐汔濟濡其尾无攸利者汔者幾也狐之性善涉
　水者也然以小者渡之雖幾至于濟然勢力微小必
　至濡溺其尾也以人事言之猶天下未濟欲興太平
　之功欲拯天下之難必藉大才大徳聖賢之人與之
　戮力同心一志畢慮不顧險阻之在前奮然往而濟
　之則可以立大勲圖大業拔天下於困厄出天下于
　水火也苟以小才小徳位卑勢寡之人當之欲濟天
　下之險阻是猶小狐之涉淵水雖僅至于濟不免濡
　溺无所利于拯難也
彖曰未濟亨柔得中也小狐汔濟未出中也濡其尾无
攸利不續終也雖不當位剛柔應也
　義曰柔謂六五也言未濟之所由來者以居上者所
　為有過不得中道所以然也今六五能以柔順之質
　履大中之位委任九二剛明之臣與之同心竭力共
　濟天下之事所以獲其亨通也小狐汔濟未出中也
　者下坎為險以狐之小者往涉于水其力微弱未必
　能濟猶以小才涼徳之人欲濟險涉難必不能出險
　難之中矣濡其尾无攸利不續終者小狐之涉水雖
　幾及其濟然以力弱不能自奮故致濡尾不能終濟
　也亦如人之濟難其勢弱其才薄終无餘力以拯民
　于塗炭不能卒有所成故曰不續終也雖不當位剛
　柔應者言九二九四以陽居陰六三六五以陰居陽
　所處皆不當位位雖不當然上下二體剛柔相應施
　之人事猶君臣同心戮力而相應則可以共濟天下
　也
象曰火在水上未濟君子以慎辨物居方
　義曰夫水火相資然後能濟于物故曰既濟今此二
　體火上水下火自炎上水自就下水火相戾而不能
　相資是以有未濟之象君子因此之象則當精審其
　事明辨于物使各居其方皆遂其所則賢為賢愚為
　愚貴貴賤賤法度昭明各安其分不相踰越蓋取諸
　水下火上之義也
初六濡其尾吝象曰濡其尾亦不知極也
　義曰欲濟天下之險難拔生靈于水火者非大才大
　徳之君子有可致之資可致之勢固不能也今初六
　以柔弱之質居一卦之下處坎險之底且欲拯天下
　之難除天下之害謂不量力不度徳反自取禍于躬
　以至濡溺其尾也夫以薄才當未濟之時求安其身
　猶未知其可也況欲濟天下乎故彖曰小狐汔濟濡
　其尾言力不能濟反自罹其害誠可鄙吝也象曰濡
　其尾亦不知極者言初所以濡溺其尾蓋不量已才
　分而不知道之極也
九二曵其輪貞吉象曰九二貞吉中以行正也
　義曰夫欲泰天下之否解天下之蹇非剛明才徳之
　君子未知其可也今九二以剛明之才徳居大中之
　位雖未出于坎險然所應在五五又以柔順之道信
　任于己與已同心戮力往拯天下之危經綸當世之
　治以勞賚安定天下之民雖搖曵其輪盡力而退固
　无咎也貞吉者為其以陽居陰所處非正然已有濟
　難之力苟能用大中之道由大正而行則吉可知矣
　象曰九二貞吉中以行正者言二本非正以其有正
　中之徳可以行正道而獲吉也
六三未濟征凶利涉大川象曰未濟征凶位不當也
　義曰六三以陰居陽又在坎險之極是不正懦弱之
　人也以不正懦弱之人身在坎險欲拯天下之患難
　濟天下之未濟如之何其可乎身且不正反欲進救
　天下是窮凶之道也然云利涉大川者蓋六三下近
　九二剛明中正之人上比九四興衰撥亂之臣處二
　四之間而能依附之則可以獲安而不至溺身于險
　難故曰利涉大川也
九四貞吉悔亾震用伐鬼方三年有賞于大國象曰貞
吉悔亡志行也
　義曰九四出坎險之中居離之位是有剛陽之才然
　以陽居陰所履不正是以有悔苟能守正而上承六
　五之君竭力盡心以附順于上以興天下之衰則悔
　可亡故曰貞吉悔亡震用伐鬼方三年有賞于大國
　者震謂威震也當未濟之世風俗久漓典章久墜紀
　綱乆闕而九四有剛明之才又居離明之位是能用
　其威震興師動衆亦須三年然後有功使復于既濟
　故聖人重其酬功報勞以大國而賞之所以寵其成
　績也然按既濟之卦在九三亦言伐鬼方而曰髙宗
　此但言震用者蓋既濟九三有中興之象此九四則
　興衰之臣也象曰貞吉悔亡志行也者言九四已出
　險難志欲安濟于天下故能以剛明之才徳大正之
　道施行其救難之志也
六五貞吉无悔君子之光有孚吉象曰君子之光其暉
吉也
　義曰六五以柔順位于至尊未濟之主也然以陰居
　陽本亦有悔故必守正然後得吉而无悔也君子之
　光也者以柔順文明之道所行得中且下應九二剛
　明之臣與之同心戮力一志畢慮與天下興利除害
　致天下于既濟是君子光顯之徳也有孚吉者言六
　五以柔順之質委任九二剛明之臣與之共治天下
　當絶疑忌之心以信相待則興治之功畢而終獲其
　吉也象曰君子之光其暉吉者六五之君能以柔接
　物以信遇臣興天下之治是君子光暉之用无所不
　至而獲其吉也
上九有孚于飲酒无咎濡其首有孚失是象曰飲酒濡
首亦不知節也
　義曰夫六五柔順之主能下接九二剛明之臣使既
　濟之道已成至于上九則綱紀已振教化已洽法令
　已備故已可以无為而治不勞聰明委信于臣而飲
　食宴樂以相和悦所以无咎也濡其首有孚失是者
　夫安不可恃樂不可極任臣不可以不察如是則有
　苟簡敗壞浸潤之禍至于濡溺其首蓋失其所信之
　道取不節之嗟故曰有孚失是此聖人深戒之辭也
　
　
　
　
　
　
　
　
　
　
　
　
　
　周易口義卷十
欽定四庫全書
　周易口義　　　　　　　宋　胡瑗　撰
　　繋辭上
　周易言繋辭者按周易始于伏羲畫為八卦至于文王
　定為六爻演為六十四卦又作卦下之彖辭以解釋一
　卦之義曲盡天地之道總包萬事之冝而又周公作其
　爻辭以釋逐爻之義然而聖人作卦其道至大以至纎
　至悉之事无不備載雖有爻彖之辭以解釋之然其辭
　義深逺其理精微至淵至奥不可以易曉則于常常之
　人固難知矣是故孔子復作十翼以釋之欲使後世之
　人可以達聖人之淵奥知聖人之行事也所謂十翼之
　名者曰上彖下彖大象小象文言上繋下繋説卦序卦
　雜卦凡此十翼以釋六十四卦之義上下彖以解文王
　卦下之辭大象以釋一卦之名義小象分于六爻之下以
　解周公之爻辭文言以文釋乾坤二卦之理此繋辭以
　統言天地之淵奥人事之終始説卦以陳説八卦之徳
　業序卦以序六十四之次叙雜卦以辨衆卦之錯雜此
　上繋是夫子十翼之中第六翼自天尊地卑而下至篇
　末分十一章各列于後今隨文而解之然按先儒周氏
　云上繋辭凡十二章自天尊地卑為一章聖人設卦觀
　象為二章彖者言乎其象為第三章精氣為物為第四
　章顯諸仁藏諸用為第五章聖人有以見天下之賾為
　第六章初六藉用白茅為第七章大衍之數為第八章
　子曰知變化之道為第九章天一地二為第十章是故
　易有聖人為第十一章子曰書不盡言為第十二章
　虞飜分一章以大衍之數并知變化之道共為一章
　取之然分義之段數未盡意隨文而别解之然繋辭
　有二説是聖人繋屬其辭于爻卦之下故此篇第六
　章云繋辭焉以斷其吉凶第十二章云繋辭焉以盡
　其言是繋者取其繋屬其辭于卦下故謂之繋辭也
天尊地卑乾坤定矣
　義曰此言天地之道者也自此乾坤定矣而下至天
　下之理得而成位乎其中矣為一章以釋聖人法天
　地之義也夫易之所始始於天地天地之判混元廓
　開而萬物之情皆生于其間既萬物之情皆生于其
　間是故聖人仰以觀于天文俯以察于地理于是畫
　為八卦以類萬物之情以盡天地之道人事之理以
　盡乾坤水火風雷山澤之象是易之卦始於天地者
　也然則天尊地卑者何也夫天是純陽之氣積於上
　而為尊地以積隂之氣居於下而為卑剛陽居上而
　有尊髙之象柔隂居下而有卑下之分二氣始交分
　為剛柔是以交錯以至生成萬物覆載萬物大无不
　包細无不有其形状故天地為乾坤之象乾坤為天
　地之用天地尊卑既分則乾坤之位因而可以制定
　也然則首言天地尊卑者葢萬事之理萬品之類皆
　自乾坤為始故先言天地尊卑也
卑髙以陳貴賤位矣
　義曰卑者謂地體卑下高者謂天體高上夫天地卑
　高既定則人事萬物之情皆在其中故六十四卦三
　百八十四爻各有貴賤高卑之位是以君臣父子夫
　婦長幼皆有其分位矣若卑不處卑高不處高上下
　錯亂則貴賤尊卑君臣父子夫婦長幼不得其序夫
　如是无髙卑之分位矣故此貴賤之分皆自髙卑之
　位既陳然後從而定矣
動静有常剛柔斷矣
　義曰夫天以剛陽居於上則為動地以柔隂居於下
　則為静天地之道生成萬物各有常度動而有常則
　為剛静而有常則為柔動静既有常分生成各有常
　理則剛柔可以斷矣以人事言之夫君以剛徳居於
　上為動臣以柔道居於下為静君出其令而臣行之
　臣納其善而君聽之君臣動静既有常理則剛柔之
　分可以斷矣若動而不常則剛道不成静而不常則
　柔道不立夫如是則剛柔不可以斷定也然則此經
　雖論天地之性然亦兼總萬物之動静也
方以類聚物以羣分吉凶生矣
　義曰此已下言聖人法天地之象也方者道也天君
　子之人同道而齊術道同於已者則相推而類聚之
　君子則以君子為朋偶小人則以小人為類黨為士
　者則以士為同道為濃者則以農為族黨為工者則
　以工為同道為商者則以商為類聚是皆以同道為
　之共處各隨其類族矣物以羣分者上既言君子小
　人各從其類此又言萬品之物亦各以其羣類而為
　黨也至如飛者則以飛者為羣走者則以走者為羣
　以至昆蟲草木巖穴之物各從其羣各從其分也吉
　凶生矣者夫上言方以類聚物以羣分此言吉凶生
　矣者何哉夫吉凶生於異類善惡由夫影響同逍齊
　術者則為吉非其類者則為凶若君子同於君子之
　人則吉小人入於君子之黨則凶是吉凶之道生於
　非類无所分别若平其所趣則凶是以生焉若順其
　所同則吉是以生焉是吉凶之道生於非類者也
在天成象在地成形變化見矣
　義曰象謂日月星辰也形謂山川草木也夫天以剛
　陽之氣居於上而生物地以柔隂之氣在於下而承
　天在於天者則為日月星辰之象在於地者則為草
　木山川之形是天地之道生成之理自然而然也變
　化見矣者上既言在天成象在地成形此復言變化
　見矣者何哉葢天地之道生成之理有全體而化者
　有久大而化者有驟然而化者千變萬化皆有形象
　而人莫能究其實但知其自然而然也
是故剛柔相摩八卦相盪
　義曰此已下明天地隂陽相推盪之事也夫天本在
　上地本在下及夫天氣下降地氣上騰陽極則變而
　為隂隂極則反而為陽陽剛而隂柔隂消而陽伏剛
　柔互相切摩更相變化然後萬物之理得矣夫八卦
　之始本於天地剛柔二體法於隂陽剛則為陽爻柔
　則為隂位爻位相錯雜然後以成八卦推盪於天地
　之間若十一月一陽生而推去一隂五月一隂生而
　推去一陽是八卦相推盪於天地之間所以成於六
　十四卦也
鼓之以雷霆潤之以風雨
　義曰鼓者動也雷者隂陽二氣相激搏則其聲為雷
　霆者怒雷則謂之霆風所以生萬物雨所以潤動植
　也此至一寒一暑重明上文變化見矣及剛柔相摩
　八卦相盪之事也夫天地二氣相盪而成八卦之象
　相推而成萬事之理又鼓之以震雷離電滋潤以巽
　風坎雨使天下之物无不遂其性者天地之道也然
　而風亦言其潤者葢風者是生成之氣能滋生於萬
　物故亦言其潤也
日月運行一寒一暑
　義曰日者太陽之精月者太隂之精寒者是純隂之
　氣暑者是純陽之氣也夫天地之道生成萬物既鼓
　動以雷霆又滋潤以風雨以日而煦育之以月而照
　臨之及夫日月運行以成晝夜以成寒暑之候以盡
　生成之功者天地之道也然而直云震巽離坎不云
　乾坤艮兊者葢乾坤之道上下備言艮兊非鼓動運
　行之體故不言之其實亦雷電風雨出於山澤故亦
　兼包其義焉
乾道成男坤道成女
　義曰道者自然而生也此言乾坤之道也夫天以純
　陽在上故為乾地以純隂在下故為坤乾主乎剛健
　坤主夫柔順乾自然而為男則為君為父為長為上
　坤自然而為女則為臣為子為婦為少乾居於上則
　為尊坤居於下則為卑二氣交感以生萬物故有男
　女之象然則坤必言成者葢乾因隂而得為男坤因
　陽而得為女故言成也
乾知大始
　義曰大始者是隂陽始判萬物未生之時也乾者天
　之用也夫乾以天陽之氣在於上故萬物莫不始其
　氣而生莫不假其氣而成得其生者春英夏華秋實
　冬藏承其氣而成者則胎生卵化蠕飛動躍是乾知
　大始起於无形而入於有形也
坤作成物
　義曰坤者是地之形也物者萬品之物也夫地以純
　隂之氣在於下上承於天陽之氣以生萬物无所不
　載无所不育是乾始於无形而坤能載之以作成萬
　物之形状也然乾言知坤言作者蓋乾之生物起於
　无形未有營作坤能承於天氣已成之物事可營為
　故乾言知而坤言作也
乾以易知坤以簡能
　義曰夫乾之生物本於一氣其道簡略不言而四時
　自行不勞而萬物自遂是自然而然者也坤以簡能
　者夫坤之生物假天之氣其道亦簡略其用省黙而
　已不假煩勞而物自生不假施為而物自遂是自然
　而然者也然則乾言易知坤言簡能者何也蓋乾體
　在上坤道在下萬物始於无形而乾能知其時下降
　而生之坤道在於下而能承陽之氣以作成萬物之
　形状其道凝静不須煩勞故乾言易知坤言簡能也
　若夫生成之道於物艱難則不為易知若於事煩勞
　則不為簡能也
易則易知簡則易從
　義曰此復說上乾以易知也夫天之道寂然不見其
　用杳然而不知其為及夫四時之代謝萬物之生殺
　不待煩勞而自然者也夫人君居兆民之上為生靈
　之主天下之事固不可以一言而盡也然而必當法
　此乾道簡易之徳以總萬事之要目則天下之道亦
　自然簡易而知也簡則易從者復解上坤以簡能也
　夫地以純隂之氣上承於天以生萬物不在煩勞而
　自然簡易天下之物各遂其性者也夫為臣之道為
　國家之梁棟作士民之冠冕必當法此地道之簡易
　承君之命宣君之化敷布於天下簡其萬事之要則
　天下可易從矣
易知則有親易從則有功
　義曰此二句論聖賢法此乾坤簡易之理也親者親
　比也言聖人法此天道簡其萬事之要不假繁冗屑
　屑於治體惟在廣其仁義生成之道以及於天下昭
　蘇萬有養育萬民夫如是則天下之人皆悅而親比
　之也易從則有功者言人臣之道法此地道奉君之
　命行君之事不在繁冗使天下之人於事易從不在
　冗屑而其功易成也
有親則可久
　義曰此二句論人法乾坤久而益大也物既和親无
　相殘害故可久也言聖人既能法天之生物順其萬
　物之情成其至道之要施之无窮𫝊之萬世天下之
　人既親比之久而不朽此聖人之道至大者也
有功則可大
　義曰事業有功則積漸可大此言為臣之道既能法
　地之道承事其君以成其功業至大至廣使人易從
可久則賢人之徳
　義曰夫天之所以覆而不知所以覆之義地之所以
　載而不知所以載之理浩浩然其神之所為者天地
　之功也聖人顯諸仁藏諸用若日月之照臨而不知
　照臨之迹者聖人之功也然聖人之操心積慮法天
　地簡易之徳以生養天下使天下之人不可名状以
　成其徳也
可大則賢人之業
　義曰此言賢人之分則見所為之迹也夫為臣之道
　既能法地之簡易以成久大之功業垂之萬世而不
　朽此賢人之業也然則此聖人言徳為臣者言業何
　也葢聖人代天理物法天行事施其徳澤以滋生於
　天下順其物情以至昆蟲草木皆蒙其澤无所不燭
　故其功不可以形状如天之无不覆如地之无不載
　故稱曰徳為臣之道法地之理以承君之命行君之
　事執其柔順之道順從於人以成其功然出一令行
　一事皆稟君上之命而可以形状故謂之業也然此
　不言聖人而言賢人者何也此聖人垂教之法也言
　賢人亦可以法天之簡易而行事以生成於天下恐
　後世之人止謂聖人可以法天之行事故不言聖人
　而言賢人也且賢人尚可法之則聖人固可知也
易簡而天下之理得矣
　義曰言聖人既能從其簡易不在煩勞發號施令廣
　布徳澤以成天下之功使天下之人天下之物長幼
　上下尊卑貴賤各得其分如此則天下无為而治聖
　人之理得矣
天下之理得而成位乎其中矣
　義曰言聖人既能順其簡易之道順其萬事之理使
　君臣父子夫婦長幼各得其序則天地之位皆由此
　矣
聖人設卦觀象
　義曰此已下至自天祐之為一章上既言易之所起
　始於乾坤故首言天地之道然天地始判而萬物之
　情已在其間故易之所始因萬物之情而作故曰易
　始於天地此又言聖人設六十四卦之事夫天地既
　判而萬物之情已見於其間是故聖人仰則觀象於
　天俯則觀法於地揆人事之理盡萬物之情乾坤水
　火風雷山澤之象設為六十四卦以通天地鬼神之
　情状以為萬世之法也
繋辭焉而明吉凶
　義曰六十四卦既設其道至大其理至深聖人若不
　繋之以辭散於諸爻之下則後世之人不能曉聖人
　設卦之意也然則卦爻之中有剛有柔分隂分陽隂
　陽相推盪於其間則有凶有吉有失有得故六爻之
　下皆繋屬其辭得其正者則其辭吉失其處者則其
　辭凶
剛柔相推而生變化
　義曰此已下言天地人事之理也夫天地既判剛柔
　二氣互相推盪以生成萬物有全體而化者有漸而
　化者有胎而生者有卵而化者千變萬化自然而然
　皆由剛柔之氣互相推盪以成變化也如乾之初九
　交於坤之初六其卦為震
是故吉凶者失得之象也
　義曰此總明諸卦象不同之事也夫吉凶生於非類
　悔吝生於動静故六十四卦三百八十四爻有剛有
　柔有正有不正若辭之吉者是得之象也辭之凶者
　是失之象也合於道而不失其正者為吉不合於道
　悖於其理者為凶是吉凶者失得之象也然觀六十
　四卦之中言吉凶者義有數等或吉凶之事據文可
　知或不須明言吉凶而吉凶自見若乾之九五飛龍
　在天尋文考義是吉可知也故不須云吉也若剝之
　不利攸徃離之九四突如其來如焚如死如之屬據
　其文辭其凶可見故不言凶也亦有爻處吉凶之際
　吉凶未定行善則吉行惡則凶若乾之九三君子終
　日乾乾夕惕若厲无咎若屯之六二屯如邅如乗馬
　班如匪冦婚媾女子貞不字十年乃字是吉凶未定
　故不言吉凶也有直言吉者若坤之六五黄裳元吉
　以隂居尊嫌其不吉故直言其吉有直言其凶者若
　剝之初六剝牀以足蔑貞凶若有一卦之内或有一
　爻之中得失相形須言吉凶若大過九三棟橈凶九
　四棟隆吉是一卦相形也屯之九五屯其膏小貞吉
　大貞凶是一爻相形也亦有一事相形終始有異若
　訟卦有孚窒惕中吉終凶有有咎而能改之者若豫
　之上六曰冥豫成有渝无咎
悔吝者憂虞之象也
　義曰事之小小己過其意有可追悔者曰悔事之㣲
　小可為鄙吝者曰吝夫人始於得失微小之事雖不
　至於大咎然亦當憂虞思慮之不可謂之微小不思
　之故事之小者必至於大惡之漸者必至於著惡積
　而不可掩罪大而不可解者皆自細微以成之也故
　易中所言吉凶者是得失之象言悔吝者是憂虞之
　象也
變化者進退之象也
　義曰夫物之生有全體而化者有漸而變者此皆是
　進退之象也夫進退之象有盛衰之理生死之道吉
　凶之驗皆自於盛衰故來則為盛徃則為衰故六爻
　之中有剛有柔或從始而上進或居終而倒退徃來
　不窮互相推盪以成進退之象也若乾之上九言亢
　龍有悔復之初九言不逺復无祗悔元吉
剛柔者晝夜之象也
　義曰夫聖人設卦分其剛柔以明人事之要以盡萬
　物之宜剛則為陽為明為晝柔則為隂為幽為夜剛
　柔相推以成晝夜幽明之理變通之道以成吉凶悔
　吝憂虞之象也故總言之也然推觀其上文始總言
　繋辭焉而明吉凶剛柔相推而生變化此又别言吉
　凶者失得之象悔吝者憂虞之象變化者進退之象
　剛柔者晝夜之象者何也蓋吉凶悔吝失得晝夜之
　象皆由剛柔相推盪而致者故得失有重輕變化有
　小大合之則同分之則異故始云剛柔相推而生變
　化不云晝夜者是總變化而言也上文云吉凶者失
　得之象下文又云悔吝者憂虞之象者蓋吉凶之事
　皆由得失而成得失之本皆由悔吝而成悔吝之本
　皆由憂虞而有也
六爻之動三極之道也
　此復明變化進退之義也夫易卦之中則有六爻故
　下二爻以象地中二爻以象人上二爻以象天是六
　爻之中三才之道畢矣然六爻之道有變有動有凶
　有吉有得有失若動而合于道則為吉動而悖於事
　則為凶是六爻之動互相推盪則是天地人三才窮
　極之事故有吉凶悔吝得失變化之道也
是故君子所居而安者易之序也
　自此已下言君子觀聖人設卦作易之意以為修身
　之法也夫易卦之中有凶有吉有否有泰有悔有吝
　有變有化有得有失有剛有柔夫君子之人觀此剛
　柔變化吉凶得失悔吝憂虞之象知其易之以序以
　修其身以行其事以之居處進退不惟尊卑貴賤貧
　困之間皆得以安止也至如乾之初九言潛龍勿用
　是言君子之人可隠則當隠也九二則言見龍在田
　是言君子之人可進則當進之又如居泰之時則君
　子可引類而進於朝居否之世則有否塞不通之象
　居於家人則行治家之法居旅之時則為行旅之事
　如此之類皆是用得其時不失其道不惟尊卑貴賤
　貧困窮極安處進退之間皆可行之是易之序也
所樂而玩者爻之辭也
　義曰夫君子之人既能知易之以序以為居處之術
　又當樂玩其六爻之辭夫六爻之辭有凶有吉有否
　有泰有得有失皆隨時而變通是故君子之人必當
　愛樂而躭玩之見其善則思齊其事見其惡則思懼
　而改趣其治而去其亂向其安而舍其危以至吉凶
　之事悔吝之道至纖至悉无不備於爻辭之間故君
　子所樂而玩者爻之辭也
是故君子居則觀其象而玩其辭
　義曰夫爻卦之間有凶有吉有失有得君子之人故
　當居處之間觀其設卦之象明其萬事之理以躭樂
　六爻之辭以知事之吉凶明其事之得失以至死生
　之道變通之理則无咎過之事
動則觀其變而玩其占
　義曰夫易以變而為占自六爻之中皆變而為占故
　古者取其蓍草之數隨其變而占之以明休咎之事
　以究鬼神之奥故君子若觀此六爻之變凡於動静
　興作之間必知其休咎之驗矣
是以自天祐之吉无不利
　義曰言君子之人既能居則觀其辭動則玩其占以
　奉順易象則身无有凶害如此則自上天之所祐助
　鬼神之所協吉何所不利也
彖者言乎象者也
　義曰疏以為自此至死生之說為一章則非也今觀
　其文辭當從辭也者各指其所之為一段自易與天
　地凖而下至盛徳大業為一章是也彖者言乎象者
　也自此以下至辭也者各指其所之為一章上章既
　言吉凶悔吝聖人設卦繋辭之義細意未盡此復言
　文王作彖分於諸卦之下以釋一卦之義雖然有周
　公爻辭散於諸爻之下然文王之彖其義淵深孔子
　復作彖辭以解之彖者總論一卦之象如乾之彖元
　亨利貞曰大哉乾元坤元亨曰至哉坤元屯元亨曰
　屯剛柔始交而難生蒙亨曰蒙山下有險是皆解一
　卦之辭也故曰象者言乎其象也
爻者言乎變者也
　義曰夫六爻之設内外二體有變有動有凶有吉各
　隨時而變改之然文王之作彖辭以釋一卦之象然
　其義亦有未盡周公復作爻辭散於諸爻之下總人
　事之要道明萬事之吉凶隨其爻而通變之各順其用
吉凶者言乎其失得也
　義曰夫爻象之設有凶有吉有剛有柔若陽居陰位
　則不得其正或陰居陽位則或失其常或近而不相
　得或逺而有所比合於道者則吉乖於道者則凶故吉
　凶之端失得之義盡在於爻辭之間矣上文吉凶者
　失得之象也
悔吝者言乎其小疵也
　義曰疵者病也夫人禍發於細㣲姦生於隱暗事有
　至小而可以追悔者行有至微而可以鄙吝者故當
　憂慮而戒慎之夫小惡不改以至於大惡小善不積
　以至於大凶至乎鄙吝之道皆由微小而生也故君
　子之人觀此爻象之辭則知動静之理積其小善以
　成於大善積其小惡以至於大惡捨其失而處其得
　悖其凶而從其吉故悔吝之來皆由微小而至矣
无咎者善補過也
　義曰夫人所以有咎者蓋由操心積慮過為其事小
　惡不改以成乎大惡小過不防以至乎大過所以有
　咎如噬嗑上九屨校滅趾之類是也此言无咎者蓋
　言人之有失者善能自改之故六爻之中有能改過
　而无咎者若豫之上六曰冥豫成有渝无咎隨之初
　九曰官有渝貞吉從正則吉也
是故列貴賤者存乎位
　義曰位者即六爻之位夫一卦之中凡有六爻分其
　上下有尊有卑有小有大若九五則言君位九三則
　言臣位是尊卑大小各有其分則貴賤之位從而定
　矣
齊小大者存乎卦
　義曰夫陽主剛明而有生成之徳故其徳大陰主柔
　順而有消剥之行故其徳小故六十四卦皆本陰陽
　剛柔之理以定其位也故有大有小君子必當明
　辨之至如乾之與坤泰之與否損之與益小過與大過既
　濟與未濟是皆所用不同有小有大各隨時而用之也
辨吉凶者存乎辭
　義曰辭者卦爻之下所繋之言辭也夫六十四卦有
　陽居陽位陰居陰位有以陽居陰位者有以陰居陽
　位者有以臣居君位者有以君居臣位者如此之爻
　位多矣聖人若不繋之辭則凶吉无由見矣至如比之六二
　居得其正則其辭曰比之自内貞吉小畜之初九以陽
　居陽則其辭曰復自道何其咎吉隨之九四以陽居
　隂則其辭曰隨有獲貞凶觀之初六以隂居陽則其
　辭曰童觀小人无咎君子吝噬嗑之上九以陽居隂
　曰何校滅耳凶是吉凶之文皆在於所繋之辭也君
　子之人若明辨吉凶之事觀其辭則可知矣
憂悔吝者存乎介
　義曰介者纎介也悔吝者小疵病也夫人小惡不改
　以成於大惡小疵不補以成於大疵勿謂小善无益
　而不為勿謂小惡无傷而弗去及夫惡積而不可揜
　罪大而不可觧以至何校滅耳喪身夷族然後悔之
　亦其晚矣故聖人凡小疵病鄙吝之事必先憂虞之
　所以獲其无咎也然則萬事之理皆始自纖芥故聖
　人豫防之故坤卦曰履霜堅氷者則聖人教人防微
　杜漸之深戒也
震无咎者存乎悔
　義曰震者動也悔者過也夫人所以舉動而无咎者
　蓋有剛明之才有至正之徳知其吉凶之道明其得
　失之迹事之小疵者預憂虞之事之将失者心改悔
　之所以舉動而无咎者蓋存乎悔也
是故卦有小大辭有險易
　義曰其道光明則謂之大其道消散謂之小夫六十
　四卦之設有大有小有通有塞故六爻之中有變有
　動有險有易若履得其正居得其中行事无過則卦
　爻之下亦有和易之辭若履非其正居非其位行事
　失其中則卦爻之下亦有險難之文至如居㤗之時
　則言君子道長居否之時則言君子道消明夷之時
　則言明有所傷大壮之時則言大者壮也以至吉凶
　悔吝善與不善惡與不惡卦爻之下各繋其辭以明
　之故上文所謂齊小大者存乎卦者是也
辭也者各指其所之
　義曰言六十四卦所繋之辭各指事而言也至如適
　於泰卦則其辭和易適於蹇卦則其辭艱險適於謙
　卦則其辭巽順適於離卦則其辭文明是各指其事
　之所變而言也
易與天地凖
　義曰自此已下至鼔萬物而不與聖人同憂盛徳大
　業至矣哉為一章上既言卦爻辭理之義此又廣明
　易道深逺可以與天地相叅凖也夫天地之道福善禍
　滛善者則祐助之惡者則傾覆之以至生成萬品之
　物皆以簡易之道自然而然也夫易之道本始於天
　地故六十四卦三百八十四爻所以統三才而妙萬
　物也故爻之善者則其辭善爻之惡者則其辭惡得
　其正者則其辭吉失其正者則其辭凶以至總包萬
　事之理皆以簡易之道自然而然也是大易之道之
　可以凖擬於天地也至乾以健而法天坤以順而法
　地之類是也
故能彌綸天地之道
　義曰彌者縫也綸者經也言易道㣲妙包含萬象知
　鬼神之情状明人事之終始上可以彌縫補合於天
　道下可以經綸牽合於地理无所不載无所不備者
　也
仰以觀於天文俯以察於地理
　義曰天文者則是日月星辰布設懸象成文章故稱
　文也地理者則謂山川原隰高卑上下各有條理繁
　盛於地故稱理也夫易之本始始於天地聖人仰以
　觀於天文俯以察於地理揆萬物之情盡人事之理
　以至纎至悉无所不包无所不備是易之道也
是故知幽明之故原始反終故知死生之說
　義曰幽者无形之謂也明者有形之義也明則為晝
　為陽幽則為夜為隂夫聖人之作易本凖擬於天地
　下總括於事物鬼神之情状吉凶之萌兆隂陽之運
　動幽明之義理莫不統包於其間矣原始反終故知死
　生之說者夫易道深逺知幽明之故以原究事物之
　終始反復天人之本末萬物之榮枯四時之變化吉
　凶之兆動静之理以至死生之說莫不知之
精氣為物逰魂為變
　義曰精氣者則為隂陽精靈之氣也氤氲積聚而為
　萬物也遊魂者伸為物之積聚歸為分散之時則謂
　遊魂夫天地之道隂陽之精氣萃聚而生萬物於萬
　物之間受隂陽之精氣而靈者則為人人受隂陽之
　精氣萃之於身則有耳目口鼻心知髮膚而為之體
　魄也合於人身則謂之魂故口能言目能視耳能聽
　心能思慮則謂之神故用思慮心知才能則謂之變
　得精氣之多者則為神得精氣之少者則為魄及夫
　思慮既久精神已倦心知已勞髮膚漸衰用之太過
　及其死也體魄降於地骨肉斃於下精神散之於天
　則為神體魄散之於下則為鬼是天地之精氣萃聚
　於人身則為精神體魄矣故左氏載子産之言曰心
　之精爽是謂魂魄魂魄去之何以能久是言凡人得
　精氣之多者為神受精氣之少者為魄神魄萃之於
　身久而必去則精氣歸於天則為神骨肉斃於下散
　而无所之則為鬼又禮記祭義曰氣也者神之盛也
　魄也者鬼之盛也合鬼與神教之至也衆生必死死必歸
　土此之謂鬼骨肉斃於下隂於野土其氣發揚於上
　為昭明焄蒿悽愴此百物之精也神之著也是言人
　之生則精氣聚而為神死則骨肉散而為鬼而精魂
　改變去形離體則為變化之道也
是故知鬼神之情状
　義曰鬼神者不疾而行不言而信視之弗見聽之弗
　聞者鬼神之道也夫鬼神之道本諸精氣體魄聚之
　而生亦由骨肉體魄散之而有冥冥然不知其所在
　聖人以其為无則曰不仁以其為有則曰不知其有
　形状可覩哉然此言知其形状者蓋言易道至大通
　於天地達於幽明不惟幽隠章顯之間而易道可以
　見矣
與天地相似故不違
　義曰此已下言易道廣大盡生死之理幽明之故也
　夫天地之道春生夏長秋殺冬藏包含萬彚无小无
　大高者下者飛者走者莫不生育之故不可以一言
　而盡也夫大易之道陽剛隂柔窮幽極逺總括萬事
　從无入有至纎至悉莫不總明之故不可一言而盡
　也推其本原大易之道皆聖人窮神盡性而作也上
　則凖擬於天地下則包言于人物前乎天地則其道
　不過後乎天地則其道不異中於天地之間則其道
　若合符契而无違越是易之道與天地相似者也
知周乎萬物而道濟天下故不過
　義曰聖人无物不知是知周也天下皆養是道濟天
　下也萬事皆得其宜是不過也夫聖人以仁知之徳
　才能思慮周及萬物至於纎介之類皆蒙被之又以
　仁義施及天下使萬品之物天下之人皆得其所皆
　獲其濟而又所行之事合於大中无過无不及之事
旁行而不流
　義曰夫聖人中天下而立正南靣而居拂其己之私
　邪去其已之阿黨所行之事中立而不倚正行而不
　邪以天下為一家以萬民為一情凡所動作莫不會
　合大中之道而行之此言旁行而不流者蓋言聖人
　非善於一身以至正之徳上符於天下合於地中合
　於人无私无枉无所不契雖旁行於天下之間亦无
　私邪淫過流蕩之事所以然者蓋至公至正而致然
　也
樂天知命故不憂
　義曰順天施化是樂天識物始終是知命夫聖人順
　天施化識物始終以其不可改者天命也由是推測
　天道以知己命至於富貴夀考貧賤夭折皆繋於天
　是以心无憂恤雖在貧賤亦不為險詖之行雖在富
　貴不為奢侈之心故孟子曰莫之為而為者天也莫
　之致而至者命也是言人之性命之理死生之道皆
　本於天固无可奈何然則富貴稟於天死生繋乎命
　既无可奈何則宜順從於天道樂天而知命原始而
　思終安静而居則无憂恤也
安土敦乎仁故能愛
　義曰安者静也愛者養也夫聖人稟天地之全性五
　常之道皆出於中天下有一物不被其賜者若已内
　於溝壑由是推己之性以觀天下之性推己之仁以
　安天下之物使天下之人萬品之物皆安土而定居
　矣人能安土物既遂性則父母兄弟親疎上下逓相
　親睦而敦仁愛之心矣
範圍天地之化而不過
　義曰範謂模也圍謂周也過者違也夫聖人粹天地
　之靈中天地而立觀天地之性然後正己之性觀天
　地之情然後正己之情凡所行事皆模範於天地隂
　陽之端至如樹木以時伐禽獸以時殺春夏則生育
　之秋冬則肅殺之使物遂其性民安其所是範圍天
　地之化而无過越也
曲成萬物而不遺
　義曰曲者曲屈委細而成就萬物也遺者棄也夫聖
　人宅天下之廣居司萬物之性命模範天地以施化
　輔相天地以保民雖事物之微昆蟲之細亦皆以仁
　信屈曲而成就之至如綱罟以時不麛不卵是皆物
　之微細而不遺棄也
通乎晝夜之道而知
　義曰通者无所不通之謂也書則為明為陽也夜則
　為幽為隂也夫聖人得天之正性秀出於人上與天
　地合其徳與日月合其明通曉隂陽之宜黙運鬼神
　之奥雖晝夜之道幽明之理无所不知无所不曉至
　如寒暑之代謝星晷之相旋隂陽之晦明風雨之凄
　暴未有不先知之矣自此已上皆言神之所為精氣
　為物逰魂為變之事聖人能極神盡慮推幽測隠无
　所不知也
故神无方而易无體
　義曰神者隂陽不測幽微不可以測度故曰神无方
　者不見所處運動不息是无方也易者即周易也无
　體者唯變所適徃來不窮是无體也夫天地之道妙
　用无門鬼神之道寂然无迹春生夏長藏徃知來故
　不可以方隅而論之夫大易之道總括天地包含萬
　象惟變所適道无常用既不可以象類索又不可以
　形器求是亦不可以定體而論之也是大易之道與
　天地之道相凖如鬼神之妙用也
一隂一陽之謂道
　義曰道者自然之謂也以數言之則謂之一以體言
　之則謂之无以開物通務言之則謂之通以微妙不
　測言之則謂之神以應機變化則謂之易總五常言
　之則謂之道也上既言天地之神大易之道窮變盡
　神妙用无方不可以方隅形體而求之此又言天地
　生成之道夫獨陽不能自生獨隂不能自成是必隂
　陽相須然後可以生成萬物故於冬至之日陽氣下
　施散而為春夏以生成萬物以至洪者纎者髙者下
　者皆遂其生以盈滿於天地之間然萬物既生不可
　不成之故於夏至之日隂氣下施散而為秋冬以成
　就萬物以至洪者纎者髙者下者皆遂其性以成就
　於天地之間是一隂一陽互相推盪天覆而地載日照
　而月臨所以謂之道也
繼之者善也
　義曰夫天地之道隂陽之功生成萬物千變萬化以
　盈滿於天地之間使高者得其髙之分卑者得其卑
　之理聖人得天地之全性繼天地生成之功以仁愛
　天下之物以義宜天下之衆使居上者不陵於下在
　下者不過其分是聖人繼天養物之功以為善行也
　故乾卦曰元者善之長是言天以一元之氣為衆善
　之長聖人繼其元善之功以理於物也
成之者性也
　義曰性者天所稟之性也天地之性寂然不動不知
　所以然而然者天地之性也然而元善之氣受之於
　人皆有善性至明而不昏至正而不邪至公而不私
　聖人得天地之全性純而不雜剛而不暴喜則與天
　下共喜怒則與天下共怒以仁愛天下之人以義宜
　天下之物繼天下之善性以成就己之性既成就己
　之性又成就萬物之性既成就萬物之性則於天地
　之性可參矣是能繼天地之善者人之性也
仁者見之謂之仁知者見之謂之知
　義曰夫聖人得天性之全故五常之道无所不備賢
　人得天性之偏故五常之道多所不備或厚於仁而
　薄於義或厚於禮而薄於信是五常之性故不能如
　聖人之兼也夫大易之道卦於伏羲重於文王爻辭
　於周公是三聖人垂萬世法則之書其間寫天地水
　火風雷山澤之象本凖擬於天地統鬼神之妙用惟
　變所適量時制宜故不可一義而求之也若仁者見
　之則知聖人之仁知者見之則知聖人之知是各資
　其分而已矣
百姓日用而不知故君子之道鮮矣
　義曰夫聖人得天地之正性繼天地之行事故无所
　不知无所不明賢人得天地之偏又可以仰及於聖
　人之行事然聖人之道至深至奥賢人尚可以偏窺
　之至於天下百姓常常之人得天性之少者故不可
　以明聖人所行之事夫大易之道載聖人之行事包
　乾坤之生育鬼神之妙用人道之終始无不備於其
　間聖人體其用成其功業發見於天下則天下之人咸
　戴而行之莫知所以然而然也然而聖人君子雖能
　體易道以為用觀易道以施化然能悟君子之道者
　亦鮮矣
顯諸仁藏諸用
　義曰上言神之所為此論易道之大與神功不異也
　顯諸仁者言道之為體顯見仁功衣被萬物是其顯
　也藏諸用者謂潛藏功用不使物知是藏諸用也夫
　天地之道乾剛坤柔日臨月照春生夏長秋殺冬藏
　使萬物緜緜而不絶者天地生成之仁也然不知天
　地生成之用也夫聖人之道恩涵澤浸政漸仁煦薄
　賦輕役恤孤軫貧使百姓安其土而不遷勸其功而
　樂事者聖人生成之仁也然不知聖人生成之用也
　夫大易之道寂然不見其體杳然不見其形以之悅
　懌生民功業萬世施為徳澤則可以衣被萬物是顯
　諸仁也及夫推究原本測度云為不見其迹是藏諸
　用也是大易之與天地鬼神无以異也
鼔萬物而不與聖人同憂
　義曰夫天地之道以時而生以時而殺雷霆以鼔動
　之風雨以滋潤之使萬物洪者纎者髙者下者皆遂
　其性或萬物之中有夭折暴亡凶荒札瘥者皆任自
　然之理不能憂恤之夫聖人代天牧民繼天之善以
　仁義之道生成於天下物之夭折暴亡凶荒札瘥者
　常如己内於溝壑之中是天地之道但能鼔舞於萬
　物而不能憂恤於萬物也聖人能生成於萬物又能
　憂恤於萬民也惜乎聖人所不得者天地之權也故
　大易之道載天地生成之理而不能與聖人同憂也
　老子曰天地之道氣猶槖籥以萬物為芻狗者此也
盛徳大業至矣哉
　義曰此已下至隂陽不測之謂神為一章此是十翼
　之中第五章今注疏之說皆以謂顯諸仁藏諸用而
　下至道義之門為一章今觀顯諸仁藏諸用鼔萬物
　而不與聖人同憂三句皆言上文天地不測之事故
　自此盛徳已下至隂陽不測之謂神為一章自夫易
　廣矣大矣而下至易簡之善為一章盛德大業至矣哉
　者夫天地之道无所不生无所不育以生成之功言之
　其徳至廣而其功至大也聖人法天之用廣生成之
　道萬物由之而通政教由之而理而又作工巧以便
　器用立商賈以通有无為之綱罟則以畋以漁為之耒
　耜則以耘以耨天下之人至於昆蟲草木无不被其
　賜者是聖人充盛之徳廣大之業至極矣哉然必云
　盛徳大業者蓋施於行則為徳行於事則為業也
富有之謂大業
　義曰自此已下覆說大業盛徳因廣明易與乾坤之
　事夫天之生物盈滿於天地之間則謂之富聖人法
　天之行事布其徳澤施其教化竭天下之財用聚天
　下之民物以為之富有富有天下措當世於不拔故
　謂之大業也
日新之謂盛徳
　義曰夫天地之道日往月來隂極陽生四時更變寒
　暑相推一日復一日其徳愈新以至生成萬物日日
　而盛大聖人法此天地之道増修其徳持循政教適
　時之變量事制宜使其徳日日盛大
生生之謂易
　義曰生生者隂生陽陽生隂也天地之道聖人之徳
　以富有言之則謂之大業以日新言之則謂之盛徳
　而又生成之道變化死生生而復死死而復生使萬
　物緜緜而不絶者天地聖人之徳業也夫大易之道
　盡七九八六之數寫天地水火雷風山澤之象總隂
　陽生殺之理包人事萬物之宜變而必通終而復始
　隨時之變因事制宜凖擬天地之間則其功不異是
　生生相續而不絶也
成象之謂乾
　義曰乾者健也夫天以一元之氣仰而望之其色蒼
　蒼然下周於地其状如倚杵南樞入地三十六度北
　樞出地三十六度一書一夜凡行九十餘萬里自古
　至今未嘗有毫釐之差忒亦未嘗有分毫之不及以
　至生成萬物皆以乾健而神其用以成就萬物之形
　状非剛健之功則不能如是也故伏羲始畫乾卦皆
　取健用為象也
效法之謂坤
　義曰坤者順也夫坤地之道承天之氣而始終萬物
　无所不載无所不生皆效天而生育之故伏羲畫坤
　之卦亦皆取效坤順之義而名曰坤然則必言成象
　之謂乾效法之謂坤者蓋萬物之生必由天道剛健
　然後成其形象地道柔順必得陽氣然後順其物理
　以人事言之乾則為君之象坤則言臣之道天下之事
　非君不能立庶政之設非臣不能行也
極數知來之謂占
　義曰夫大易之道總包天地動賾鬼神天下之事不
　言而自知吉凶之道未萌而先見皆聖人以蓍象之
　數占其事物之理逆知來事之意考其行事之騐以
　成其文也故下文所謂将有為也問焉而以言其受
　命也如響此之謂也
通變之謂事
　義曰夫暑徃則寒來陽生則隂伏物之所以理事之
　所以通生而後滋周而復始皆自於變化之力也故
　黄帝通其變使民不倦神而化之使民宜之易窮則
　變變則通通則久是皆自通變之道然後成天下之
　事也
隂陽不測之謂神
　義曰夫萬物之生皆由天地隂陽之功以生成之然
　生成之道周而復始極而復生不言而信不疾而行
　以至變化之理及究其生育之形不可得而知也
夫易廣矣大矣
　義曰自此已下至易簡之善配至徳為一章此十翼
　之中第六章贊明大易之道至廣而至大也夫易變
　化極於四達是廣矣窮於上天是大矣故下文云廣
　大配天地是也
以言乎逺則不禦
　義曰逺者四逺之外而不禦止也夫大易之道至廣
　而至大極天地之淵蘊盡人事之終始推於天下則
　天下之事无不備施之萬世則萬世之事皆可知窮
　於四逺則四逺之處不能以禦也
以言乎邇則静而正
　義曰邇謂近也夫邇近之地目所可覩耳所可聞思
　慮之所可及之處也故大易之道雖於邇近之間窮
　理盡性耳目之所覩思慮之所及寂然不見其形杳
　然不見其迹雖邪僻之不能干至於幽至於静黙然
　而得其正者大易之道也
以言乎天地之間則備矣
　義曰言大易之道至廣而至大以言乎遐逺之間則
　不可禦止以言乎邇近之處則其道静黙以言乎天
　地變化之道則无所不備矣
夫乾其静也専
　義曰乾者天之用也夫乾之體至剛至健一晝一夜
　凡行九十餘萬里其剛健之徳也如此夫然而生育
　之時雖純隂用事而坤道承陽之氣以發生萬物雖
　當純隂用事之時而陽氣凝然静黙任其専一之道
　以生於物也
其動也直
　義曰直謂正直也言乾之用雖未生萬物之時其静
　也専及其陽氣下降於地以生萬物其運轉則四時
　不忒寒暑无差剛而得正
是以大生焉
　義曰言天地之道以其専一至静之徳運動而不失
　其正是以能大生於萬物也
夫坤其静也翕
　義曰翕者斂也夫坤之道凝然在下承天陽之氣以
　生於萬物當陽氣未降之時則翕斂其氣閉藏其用
　也
其動也闢是以廣生焉
　義曰夫坤之道凝然在下翕斂其氣閉藏其用而不
　動及其陽氣下降之時開闢其用承陽之氣以生於
　物是以其生育之道至廣而无限極也
廣大配天地
　義曰此已下申明大易之道也言大易之道至廣而
　至大无所不包无所不備上可以配之於天下可以
　周之於地其道至深而至逺也
變通配四時
　義曰夫易之道至幽至賾惟變所適生而不絶周而
　復始變通之道无所常定亦可以配於四時至如乾
　坤之道生殺之理春則生之生之不已必夏長之長
　之不已必秋成之成之不已必冬幹之是四時生殺
　皆有其時而變通易有變通之理所以配於四時也
隂陽之義配日月
　義曰夫易之中有隂陽猶乾坤之有日月夫日者是
　至陽之精照於晝而為明月者是至隂之精照於夜
　而為明故大易之道變通之理有剛有柔有隂有陽
　猶乾坤之有日月運其寒暑以成晝夜
易簡之善配至徳
　義曰夫大易之道包含萬象至纎至悉无所不載然
　而其道簡易不尚煩勞可以配天地之至徳也
子曰易其至矣乎
　義曰此已下至成性存存道義之門為一章此贊美
　易道至大至廣也
夫易聖人所以崇徳而廣業也
　義曰夫大易之道至廣而至極上可以括天之髙明
　下可以包地之博厚聖人用之可以增崇其至徳廣
　大其功業也
知崇禮卑
　義曰夫萬物之理萬事之原不能出於聖人之知然
　聖人之知必由禮而修飾之故知崇則如天之高至
　貴而人莫能及故禮卑如地之下至㣲而人不能出
　是至崇者不能及於知之髙至卑者不能出於禮之
　用也
崇效天卑法地
　義曰言聖人之知崇而上效于天禮卑而下法於地
　知以幽逺為上則為崇禮以卑退為本故為卑也
天地設位而易行乎其中矣
　義曰夫天以純陽之氣積於上地以柔隂之氣積於
　下天地初判二位既設則大易之位萬物之情以行
　於天地之間矣
成性存存道義之門
　義曰性者天所稟之性也存存者不絶之貎也夫人
　稟天地之善性至明而不昏至正而不邪至公而不
　私若能觀天之性而成就己之性則可以生成於天
　下以盡萬物之性使萬物之性存存而不絶而道義
　之門自此塗而出也若夫不能觀天之性以正己之
　性則䧟於邪佞而放僻之事從而至矣如是則不能
　成其道義之門不能開通其物故此大易之道凖擬
　於天地至公至正无私无曲成其治性之道存存而
　不絶成其道義之門為人之所出入而取法也
聖人有以見天下之賾而擬諸其形容象其物宜
　義曰自此已下至負且乗致寇至盗之招也為一章
　注以謂至其臭如蘭則非也上既言易道變化神理
　不測此又明聖人見天下之賾以成萬物之形象也
　賾者幽賾也人之難見者也言聖人推測天下之幽
　賾以擬度萬事之理以凖擬萬物之形容以象萬物
　之所宜使皆各得其宜各順其性至如剛之理則擬
　乾之形容柔之理則擬坤之形容艮之性則言其止
　震之性則言其動陽物則言其剛隂物則言其柔若
　泰卦則言泰之形容象其泰之物宜若否卦則言否
　之形容象其否之物宜其六十四卦之中皆有所象
　矣
是故謂之象
　義曰此已上結成卦象之義也夫言聖人因擬度萬
　物之形容以象萬物之所宜是故謂之象象者即文
　王所作彖辭以明一卦之象也則謂之象然六十四
　卦之中皆謂之象故前章云卦者言乎其象也是言
　聖人因推測天下之理以明萬物之宜故謂之象也
聖人有以見天下之動而觀其會通以行其典禮
　義曰動謂變動也會合也通謂通變也言聖人觀此
　諸卦爻之變動明其吉凶得失之要以觀天地萬物
　會合變通之事其有合於理通於道者則為之常禮
　而行之其有悖於理違於道者則舍而去之是聖人
　明六十四卦動静之理變通之事㑹合其典禮者也
繋辭焉以斷其吉凶是故謂之爻
　義曰夫六十四卦有剛有柔有變有動會合於典禮
　者則為吉不會合於典禮者則為凶然而其義幽微
　常常之人不能明曉耳是以聖人於諸卦諸爻之下
　各繋屬其文辭以解釋之若陽居隂位則言其吉若
　隂居陽位則言其凶或近而相得則言其吉或逺而
　不相比則言其凶或居泰之時而行君子之事則吉
　或居夬之時而行剛壮之道則凶是皆觀天下之變
　動合剛柔之常理而繋屬其辭以斷定其吉凶之效
　也是故謂之爻爻者效也效諸物之變動明萬事之
　常理得其正者為吉失其位者為凶是吉凶之效自
　爻之動静而見也故上章云爻者言乎變者也
言天下之至賾而不可惡也
　義曰此覆說上文聖人見天下之賾也夫小人之性
　為讒為諂常有害君子之心然君子之人凡所作事
　使小人不得間而窺不得伺而疑故所行之事坦然
　而行小人不能以惡忌也故大易之道廣之如地高
　之如天君子小人之道无不備載於其間然雖有黜
　小人之辭然无心専在於小人但人事得失皆備言
　之故雖小人之心亦不能惡大易之道也
言天下之至動而不可亂也
　義曰此覆說上文聖人見天下之動也夫天下之動
　吉凶是非姦邪情偽莫不錯雜於其間既姦邪情偽
　錯雜於其間則天下從而亂矣今此大易之道亦无
　心於聖人惟天地之通變人事之終始有會合於典
　禮者則為吉悖亂於常道者則為凶其文皆散在諸
　爻之下以明變動之理雖小人之情偽亦不能錯雜
　而紛亂之
擬之而後言議之而後動擬議以成其變化
　義曰擬之而後言者此覆說上文天下之至賾而不
　可惡也議之而後動者此覆說上文天下之至動而
　不可亂也言聖人觀天下之運動明人事之得失一
　言之出必深思逺慮然後行之何哉蓋言之有善有
　不善若擬而出之則其言必善若不擬而出之則其
　言或有不善必須擬而出之則言滿天下无口過故
　云夫人動静之間亦須合於道若議論而動之則无
　悔吝矣若不議論而動之則悔吝有時而至焉若議
　而動之雖行滿天下亦无怨惡也若能言動之間擬
　之而後為議之而後行則深思逺慮久而必精則可
　以通天下之變化為天下之法則者也
鳴鶴在隂其子和之我有好爵吾與爾靡之
　義曰上既言擬議於善則善應之擬議於惡則惡應
　之是猶鳴鶴之在隂其同類者必相應之也夫鳴鶴
　在隂者此中孚之卦九二之爻辭也夫中孚之九二
　上應於九五當中孚之時二五以至誠相應用心不
　私然雖為六三六四以隂柔間厠於其間進無所適
　退无所遇二五雖不得相㑹然至誠相待終得其應
　此中孚之時卦象之如此也是猶鳴鶴之在幽隂之
　中而聲聞於外其子從而和之也我有好爵吾與爾
　靡之者亦是言至誠相待之故也夫美好之爵不自
　獨有宜與爾同類之人共分而靡之是言結之深用
　心不私至公至正也然此引而證之者葢明聖人之
　言行當擬議而行之言之善者則善者應之言之惡
　者則惡者應之
子曰君子居其室出其言善則千里之外應之況其邇
者乎
　義曰此孔子因言聖人之言出於其近以行於逺出
　於其内以及於外出於其身以行於人也故君子之
　人凡居其室出一善言可以為天下之法可以興天
　下之利雖千里之逺而人皆從之況於邇近之人乎
居其室出其言不善則千里之外違之況其邇者乎
　義曰言君子之人凡居其室出一言不善則不可為
　天下之法不能除天下之害不能興天下之利則千
　里之人皆違而不從之況邇近乎
言出乎身加乎民行發乎邇見乎逺言行君子之樞機
　義曰樞者户樞司其通塞之道機者弩牙主其矢之
　中否也夫言户樞之發或明或暗主其通塞之道弩
　牙之發或中或否主其發矢之中猶君子之人言行有
　善有不善者也夫君子之言行出之於身行之於外
　自邇而及逺由中而及外若發而為善則天下從而
　法則之若發而不善則天下從而違去之是言行之
　出為命為令有得有失若尸樞之主通塞猶弩牙之
　有中否中則為天下之榮否則為天下之辱是言行
　者君子之樞機也
樞機之發榮辱之主也
　義曰言行者本由君子之出發之中與不中是榮辱
　之主也
言行君子之所以動天地也可不慎乎
　義曰夫君子之言行有善有不善必當思慮之若思
　之不精慮之不深則言之不善矣善與不善皆動之
　於天地也故書曰天聰明自我民聰明天明威自我
　民明威言天體雖髙而下聼於卑矣夫君子之言善
　則為號令以除天下之害以興天下之利天下之人
　和樂而從之民既和之則善聲動於天善聲動於天
　則上天降其福若言之不善不能興天下之利不能
　除天下之害則天下之人嗟怨而不從之天下之人
　既嗟怨而不從之則怨氣瀆於天怨氣瀆於天則上
　天降之以禍是君子之言行出則動乎天地必當精
　心而致思之可不戒慎乎
同人先號咷而後笑
　義曰此是同人九五之辭言同人之九五下應於六
　二然有九三九四為己之寇難六二以至誠相待雖
　為三四寇難終得為正應也然此引之者凡易之辭
　有理義未盡者孔子復引而明之言同人之九五始
　為三四寇難不得與二為應是先號咷也然二五至
　誠相應終得㑹遇是後笑也故因此言行陳其至誠
　之道故引以為義也
子曰君子之道或出或處
　義曰夫君子之人懷才抱道有經邦濟世之才若遇
　其時遇其君則進登王者之朝以濟天下之民故曰
　或出若不遭其時不遇其君則守其至正之道待時
　而動故曰或處
或黙或語
　義曰夫君子之人凡居於室不可以妄語但寂然不
　言黙然不語或當可言之時必精思而慎慮之然後
　可言也夫如是雖言滿天下无口過行滿天下无怨
　惡使天下之人莫不恱而從之而其心一歸於大中
　之道也然則君子之人同類相應同心相得不必同
　其道然後言之至如禹稷事於堯朝憂天下之饑如
　己之饑憂天下之溺如己之溺又顔子一簞食一瓢
　飲在陋巷人不堪其憂孟子謂禹稷顔回同道又如
　箕子佯狂殷紂㣲子去之比干諫而死是皆其心異
　而其道同也惟君子之言必當擬而後言議而後動
　則語黙出處自然合於道矣
二人同心其利斷金
　義曰金者至堅之物也夫君子之人推誠以待物則
　物以至誠待於己凡是同心同類之人皆感悅而從
　之不必求同於己之道者但其心一同則可也至如
　二人同心合謀共慮成天下之能事雖至纎至悉之
　利亦可以斷截堅剛之金是同心之人至利者也
同心之言其臭如蘭
　義曰臭者香氣也蘭者香草也言君子之人既能同
　心同徳合謀共慮吐言發語有馨香之臭氣如芝蘭
　之馥郁芬芳以達於天地之間也
初六藉用白茅无咎子曰苟錯諸地而可矣藉之用茅
何咎之有慎之至也
　義曰自此已下當連上文為一章注疏以此為第七
　章之始非也當連上文則是此是大過初六之爻辭
　也夫大過之時政教陵遲紀綱廢墜上下失道本末
　衰弱惟是有大才徳之人過越常分以拯救之然聖
　賢之人雖過越常分以拯救天下之事然居事之始
　不可不慎重之苟不能慎重之則害於成事而以災
　其身夫置器於地必安全而无傾覆之事今置器於
　地又以潔白之茅薦藉之是過慎之至也既過慎之
　則安全而无傾覆也故孔子因論君子擬議其言行
　故以此明慎事之始如置器於地又藉以白茅是慎
　之至也何咎之有乎
夫茅之為物薄而用可重也慎斯術也以徃其无所失
矣
　義曰夫茅之為物雖柔弱菲薄然祭祀之時必取而
　為用以薦藉宗廟之靈雖為物甚微然有潔白柔順
　之質其用也重矣聖人因其慎事之始又取茅之所
　用之重以明慎重之術以此而徃則无所失且天過
　之事尚且如此况於小小之事乎
勞謙君子有終吉
　義曰此是謙卦九三之爻辭也夫謙之九三以陽居
　陽在下卦之上以位言之則居得其正以身言之則
　在人臣之極位上奉於君下在百官之上其責至重
　其職非輕是以上則勞謙以事於君下則勞謙以接
　於人不以勤勞為慮常惟曠官之責夫如是是勞謙
　君子有終者也然則必言君子之終者何也夫小人
　之性亦有謙順之時然其心易變朝行而夕改不能
　終始而行之唯其君子之人慎始至終有其本末故
　云君子終吉也在古之時惟周公可以當也夫周公
　是文王之子武王之弟成王之叔當周之時而相武
　王伐紂一戎衣而天下定迨夫成王幼弱己居三公
　之責攝天子之位握天下之重權位非不尊也權非
　不重也天下非不歸也而周公盡人臣之忠節竭人
　臣之思慮以事於冲君復制禮作樂朝諸侯於明堂
　天下臣民陶然而歸之然周公之心猶且吐哺握髮
　以下白屋之士上盡忠節以奉於君下盡謙恭以下
　於人自古至今未有如周公之徳者也
子曰勞而不伐有功而不徳厚之至也
　義曰此孔子因言君子勞謙以成功業又不自矜伐
　其功逞已之徳稱為己善者也在古之時惟夏禹可
　以當也夫夏禹事於堯舜之朝洪水滔天浩浩懐山
　襄陵下民昏墊天下之人物幾魚鱉矣而禹獨以聖
　人之徳盡已之力竭己之謀慮周行天下疏河決導
　尋源分派以通水之性成其功業天下之人得免魚
　鱉之患此禹功之最大者也自古至今天下莫有及
　禹之功者也然禹不自以為功故舜舉之曰汝惟不
　伐天下莫與汝争功汝惟不矜天下莫與汝爭能是
　大禹不自矜伐其功徳也此是徳厚至極者也
語以其功下人者也
　義曰上既言勞謙君子有終有功而不徳故此大易
　之道語說謙卦之九三能以謙順之功卑下於人者
　也
徳言盛禮言恭
　義曰夫君子之徳以盛為本苟不盛大之則不足以
　為徳故徳言盛者取其日新之謂也禮言恭者夫君
　子之行禮必以謙順為本以恭敬為先苟不能恭敬
　而行之亦不足謂之禮故禮言恭者取其恭順之謂
　也
謙也者致恭以存其位者也
　義曰夫君子之人在人臣之極位處百官之上必當
　盡恭順之節以事於君懷恭順之誠以接於下然後
　可以存乎其位也若居人臣之極位在百官之上不
　能盡恭順之節以事於君不能懷恭順之誠以接於
　下則不能保其禄位也必須致恭然後可存其位也
亢龍有悔子曰貴而无位髙而无民賢人在下位而无
輔是以動而有悔也
　義曰上既明謙徳保位此明无謙則有悔也故引
　乾卦上九之辭以證之夫乾之上九處一卦之極過
　於九五在窮極之地是知進而不知退知存而不知
　亡也夫君子之人若能居富貴之位不自髙亢執其
　謙順則可保其位而獲吉也若不能謙順是為亢龍
　之悔咎矣子曰貴而无位髙而无民者夫人君之位
　止於九五今上九之爻過於九五失其中道而在窮
　極之地是天下之民不與也故云貴而无位髙而无
　民者夫欲率天下之民莫非有才有位然後可以无
　悔今上九已過中道越於九五雖居徳位之尊奈何
　天下之民皆歸於九五上九之爻則是髙而无民也
　賢人在下位而无輔是以動而有悔也者夫天下之
　賢患乎不用既得其用患乎不才既有其才患乎无
　君既有其君即盡忠竭節以事之今上九之爻過於
　九五在窮極无位之地則是无權之人也雖天下賢
　才至衆但甘於藜藿處於蒿萊不輔於上九過亢之
　人也是以上九動静之間必須有其悔吝也
不出户庭无咎
　義曰此節卦初九之爻辭也上既言乾之上九不知
　進退恃其崇髙之位生其驕亢之心以至其道窮極
　動有悔吝此又言聖賢語黙之間必當周宻故引此
　節卦初九之辭以證之夫節之為道節人之情防人
　之欲禁民之非止民之偽天下之所惡聞人情之所
　不願者也凡君子之人為節之道必當慎重而周宻
　不可使人窺覩若一漏洩其幾則人之情偽姦詐萬
　状叢然而生壞於成事如是則法出而姦生令下而
　詐起耳故君子凡節天下不可不周宻之苟能周宻
　慎重不露其芒角使小人不得間而窺則可免其過
　咎矣
子曰亂之所生也則言語以為階
　義曰階者梯階人之所履也夫亂之所生也皆言語
　以為之梯階夫君子之人排斥姦邪創立制度必當
　慎其言語苟言之不慎則亂之所由矣是故亂之生
　皆自言語以為之梯階也
君不宻則失臣
　義曰夫為臣之道盡忠竭節以諌於君成興天下之
　利或除天下之害或斥言姦邪或指陳僭忒與君同
　謀共慮君不能慎宻彰露其事為衆所共聞則人生
　嫉妬之心以至失臣之身也
臣不宻則失身
　義曰夫人欲興天下之利除天下之害成一時之功
　為萬世之法以鼎新天下之法制者必當慎其幾藏
　其宻也苟言行之有虧失聞之於外為人之所疾害
　則是自害失其身也
幾事不宻則害成是以君子慎宻而不出也
　義曰言君子之人幾宻之事不可不慎苟一漏洩其
　幾為小人之所窺覩則姦邪互生情偽交作害廢於
　成事敗壞於法制如是則天下從而亂矣是以君子
　凡立成事謀議姦邪不可不為之慎宻是以君子慎
　宻而不出也
子曰作易者其知盗乎
　義曰此又言人之愛惡相攻逺近相取盛衰相變情
　偽相易釁隙相乗而成寇盗之事故孔子因言易中
　知寇盗之事乎故發而問之曰作易者其知盗乎
易曰負且乗致寇至
　義曰此解卦六三之辭也夫解難之時承蹇難之後
　君子有才有位者則可以釋天下之難六三之爻以
　隂柔之質居於陽位以位言之則不中也以身言之
　則不正也夫以隂柔不中不正之小人而居君子之
　位行其諂佞之行荼毒良民不可以久居其位必為
　盗之所奪人之所不與焉故曰負且乗致寇至
負也者小人之事也乗也者君子之器也小人而乗君
子之器盗思奪之矣
　義曰負者是負擔之小人乗者君子所乗之車也夫
　人臣之位佐君澤民須賢者居之則天下之人受其
　賜而太平之功可致矣夫君子之器必君子居之若
　以負擔之小人而乗君子之器不惟天下之所厭棄
　抑亦為寇盗之所争奪也
上慢下暴盗思伐之矣
　義曰夫小人居君子之位驕慢在下之人暴虐為政
　不唯盗之所奪抑亦為盗之侵伐矣然則居人臣之
　位處百官之上必當任賢使能以居其位今小人居
　君子之位此蓋在上之人不能選賢任能遂使小人
　乗時得勢而至於髙位非小人之然也蓋在上者選
　之不精也
慢藏誨盗
　義曰夫爵禄之位寳器之物必當慎而藏之苟不能
　自寶藏之常守不謹則是教誨竊盗之人以取之是
　自己之招也非盗賊之然也
冶容誨滛
　義曰冶者天冶也夫强暴之男不能侵人之正女今
　女子不能内守閨門之行反自妖冶其容粧麗其色
　使外人之窺覩而生不軌滛慾之心是敎誨滛者使
　侵于己也此蓋非外物之然蓋己身之不正所招也
　至如小人在位不能慎守其身貪殘荼毒恃其崇髙
　耽其驕慢以至為寇之所奪亦由已之所招也故復
　引易負且乗云
易曰負且乗致寇至盗之招也
　義曰言小人乗君子之位必為盗之所奪者蓋由己
　身不正而然也然則上文首尾皆稱易曰負且乗者
　蓋欲人慎重其事故再言之
　(大衍章/釋義)
　義曰按此一章有脫落之處亦有倒錯之文何以知
　之按下文云子曰知變化之道其知神之所為乎下
　文又不言變化之道又一章言天一地二天三地四
　天五地六天七地八天九地十下文又不言天地之
　事大衍之數五十有五而經文止言四十有九以此
　推之則此文倒錯而脫漏矣今當先言子曰知變化
　之道者其知神之所為乎次言天一地二天三地四
　天五地六天七地八天九地十又次言天數五地數
　五五位相得而各有合天數二十有五地數三十凡
　天地之數五十有五此所以成變化而行鬼神也乾
　之策二百一十有六坤之策百四十有四凡三百有
　六十當期之日二篇之策萬有一千五百二十當萬
　物之數也次言大衍之數五十有五其用四十有九
　分而為二以象兩掛一以象三揲之以四以象四時歸
　竒於扐以象閏五歳再閏故再扐而後掛是故四營
　而成易十有八變而成卦八卦而小成引而伸之觸
　類而長之天下之能事畢矣顯道神徳行是故可
　與酬酢可與祐神矣
子曰知變化之道者其知神之所為乎
　義曰此言大易之道知變化之理知神所為也夫天
　地生成之道變化萬品春生夏長秋殺冬藏自然而
　然莫知其變化神用之理故大易之道知其變化之
　理其知神之所為乎
天一地二天三地四天五地六天七地八天九地十
　義曰此言天地生成之數也夫天以一生水生數一
　地以二生火生數二天以三生木生數三地以四生
　金生數四天以五生土生數五此是天地之生數也
　如是則隂无匹陽无耦故地以六成水故成數六天
　以七成火故成數七地以八成木成數八天以九成
　金成數九地以十成土成數十隂陽有匹而物乃成
　故謂之成數也然數之所起本起於隂陽隂陽徃來
　見於日道十一月冬至日南極陽來而隂徃冬水位
　也以一陽生為水數五月夏至日北極隂進而陽退
　夏火位也當以一隂生為火數隂不名竒數必以耦
　故以二隂生為火數也自冬至以及夏至當為陽來
　正月為春木位也三陽已生故為木數夏至以及冬
　至當為隂進八月為秋秋金位也四隂已生故四為
　金數三月春之季季土位也五陽以生故五為土
　數此其生數之由也故五行始於水而終於土者
　此也然則天是純陽故為竒而稱九地是純陰故
　為偶而稱十是竒偶之數以分陰陽之象故陽數
　竒者一三五七九是也陰數偶者二四六八十是
　也故天地竒偶之大數總而言之五十有五陽數
　竒故其數二十有五陰數偶故其數三十是以天
　一加天三是四四又加其天五是九九又加其天
　七是十六十六又加其天九是二十五數也地數
　自二者自二加其地四是六六又加其地六是十
　二十二又加其地八是二十二十又加其地十是
　地數三十也是以天地之數五十有五以成變化
　之道以盡生成之數所以成天下之務故天之數
　合而成二十有五地之數合而三十自天一至五是
　天之五數自地二至十是地之五數也故言天數五
　地數五
天數五地數五五位相得而各有合
　義曰自天一合於地之六為水自地二合於天之七
　為火自天三合於地之八為木自地四合於天之九
　為金自天五合於地之十為土是五位相得而各有
　合者也
天數二十有五
　義曰言天之數竒自一三五七九合為二十五也
地數三十
　義曰言地數偶自二四六八十合而為三十也
凡天地之數五十有五此所以成變化而行鬼神也
　義曰此已下聖人因其揲蓍以考天地幽賾之事明
　其天地萬物之理故以蓍草之數占之以明隂陽之
　用也言天地之數自二十五至三十總而合之則有
　五十五數以成隂陽竒耦之數成其變化之道萬品
　之數而行乎鬼神之幽賾者也
乾之策二百一十有六
　義曰夫乾坤二卦隂陽之象陽爻竒故一爻有三十
　六策隂爻偶故一爻有二十四策自乾坤而下凡三
　百八十四爻隂陽之數相半故陽爻一百九十二隂
　爻亦一百九十二總而言之有三百八十四爻故乾
　為老陽一爻有三十六策二爻是七十二策三爻是
　一百單八策四爻是一百四十四策五爻是一百八
　十策六爻是二百一十有六策也
坤之策百四十有四
　義曰夫坤爻偶故一爻有二十四策二爻有四十八
　策三爻有七十二策四爻有九十六策五爻有一百
　二十策六爻有一百四十四策是乾坤之十二爻竒
　偶之策總而言之有三百六十是故聖人因其乾坤
　竒偶之數成為一歳凡三百六十日也
凡三百有六十當期之日
　義曰夫乾坤之策凡三百有六十聖人因之以成為
　一歳一歳之内凡三百有六十日然天之有三百六
　十五度四分度之一故月行速一月一周天日行遲
　一歳一周天若以全數言之則一歳三百六十日餘
　其六度又一歳有六小月三年之中餘三十六日故
　為一閏一閏之中又餘六日又於五年之中積其二
　十四日合前六日成三十日又為一閏是五歳再閏
　也此言期之日為一歳之期也
二篇之策萬有一千五百二十當萬物之數也
　義曰二篇者言乾坤上下之二篇也夫伏羲畫八卦
　已後文王重為六十四以其易道廣大卦義淵深乾
　坤能始生萬物故以乾坤為上經之首以坎離而終
　之故為上篇之終自咸恒明人事之大故為下篇之
　首以既濟未濟而終之故為下篇之終凡此上下二
　篇有三百八十四爻隂陽之數各半故乾之爻一百
　九十二坤之爻亦一百九十二凡陽爻三十六策十
　爻是三百六十策一百爻是三千六百策二百爻是
　七千二百策却於二百爻中退八爻三八二十四除
　却二百四十策又六八四十八又除四十八策是乾
　之爻一百九十二爻都總策數是六千九百一十二
　策隂爻亦一百九十二爻毎一爻策數是二十四策
　十爻是二百四十策一百爻是二千四百策二百爻
　是四千八百䇿却於二百爻内除了八爻二八一十
　六是一百六十策又四八三十二又除三十二策内
　有一百九十二爻都總策數是四千六百八策也以
　乾之六千九百一十二策合坤之四千六百八策都
　合為一萬一千五百二十策以象萬物之數矣然則
　隂陽奇耦之數其中有萬有千有百有十故可以極天
　下之務成天下之事夫萬物之數无所不備矣然此皆
　是老隂老陽之數也而乾坤之間亦有少隂少陽之
　數也故少陽之數七四七二十八是少陽之數也少
　隂之數八故四八三十二是少隂之數也自二十八
　至十爻二百八十一百爻是二千八百二百爻是五
　千六百策又於二百爻内除八爻二八一十六一百
　六十䇿又八八六十四是六十四策除了二百二十
　四策内有五千三百七十六䇿少隂之數三百二十
　爻三百二十一百爻三千二百二百爻六千四百䇿
　却於二百爻内除了八爻三八二十四二百四十䇿
　又二八一十六一十六策内有六千一百四十四䇿
　共計少隂少陽之數一萬一千五百二十當萬物之
　數是少隂少陽與老隂老陽其數皆一也此不言少
　隂少陽止言老隂老陽者蓋易以變為占言其變則
　神其用舉其大則明其小蓋老隂老陽少隂少陽其
　數皆一亦有萬一千五百二十當萬物之數故但言
　老隂老陽而少隂少陽從可知矣然必曰老陽老隂
　少陽少隂者蓋陽以老為尊隂以少為貴
大衍之數五十其用四十有九
　義曰按此大衍之數當有五十有五何以明之按上
　文言天一地二天三地四天五地六天七地八天九
　地十是天數二十有五地數三十總而五十有五也
　今經文但言五十者蓋簡編脫漏矣然則天地生成
　之道始於太極是故聖人因其天地生成之道自然
　之理積其成數總而五十有五以明天地之大法今
　注疏之說但言其用五十殊不知天地生成之數上
　言天一地二天三地四天五地六天七地八天九地
　十之數上文既言五十有五之數豈得止言五十哉
　此注疏之非也歴代以來言之者甚衆京房則五十
　者謂十日十二辰二十八宿也凡五十其一不用者
　天之生氣将欲以虚來實故用四十九焉馬季長云
　易有太極是北辰也太極生兩儀兩儀生日月日月
　生四時四時生五行五行生十二月十二月生二十
　四氣北辰居位不動其餘四十九轉運而用也荀爽
　則曰卦各有六爻六八四十八加乾坤二用凡有五
　十乾初九潛龍勿用故用四十九也鄭康成則曰天
　地之數五十有五之數五十有五者其六以象六畫
　之數故减之用四十九王弼則曰演天地之數所頼
　者五十其一不用者以其虚无非所用也子夏則曰
　其一不用者太極也无可名之謂之太極此皆殊无
　所據獨鄭康成姚信董過三人皆言天地之數五十
　有五然而又不知四十九之用今注疏之說但言聖
　人推測天地之數止用五十非數而數以之通不用
　而用以之成又言虚一以象虚无之氣此皆近於荘
　老空空之說以惑後世今止取五十有五之數以其
　上文既言天數二十五地數三十是天地生成之數
　自然之理萬有一千五百二十隂陽竒耦之數天下
　人事之理萬事之情萬品之物无不總此生成自然
　之數然而其所頼者四十有九何則夫天數二十五
　地數三十是老隂老陽之數也以數言之隂數多於
　陽數而隂者是臣之象也陽者是君之象也今地數
　三十隂之盛於陽臣之盛於君子盛於父卑盛於尊
　此至逆之象也是故聖人因其天地生成之數自然
　之理酌其老隂老陽之數以其隂不可過於陽臣不
　可盛於君故於地數三十之中去其六策又合於坤
　之一策二十四遂以地數以卑為尊故去其六數止
　以二十四合於天數二十五共為四十九數取其隂
　下於陽臣下於君子下於父卑下於尊此是至順之道
　也故其用四十有九然後可以神其用矣
分而為二以象兩掛一以象三揲之以四以象四時
　義曰夫大衍之數始本五十有五然其所頼者四十
　有九然四十九數未分之時則為一以象太極天地
　未判之際次分而為兩以象隂陽分剖之理於左手
　則為陽於右手則為隂然隂陽既分而人事未備又
　於左手之中掛其一於小指之間以象三才言天地
　人事萬品之類皆備於其間又揲數之以象四時者
　又以左右手握之四數之以象天之有春夏秋冬四
　時運轉寒暑徃來不絶之義也
歸竒於扐以象閏五歳冄閏故再扐而後掛
　義曰言既揲數之其有餘者則歸之於左手所掛一
　之處以象其閏然則天之有三百六十五度四分度
　之一日行遲一歳一周天月行速一月一周天以全
　數言之則日一年行三百六十度餘有六度是故聖
　人因此大衍天地生成之數推測幽隠以其揲蓍之
　數四數之其有歸餘殘竒之數則歸於所掛小指之
　間以象其閏既取歸餘殘竒之數以象其閏然於二
　年之中為閏又其數未備於三年之中為一閏又其
　數出剩遂於五年冄閏則其數始足故一歳之間所
　剰六度又有六小月是十二日也三年之中凡三十
　六日故閏一月又剰六日遂於五年之中積為二十
　四日加此六日即為三十日故五年冄閏也然揲蓍
　之數歸餘殘竒零止有一二三為殘竒今注疏之說
　以謂四為殘竒則非也且四四數之是全數也若以
　全數為殘竒則无所據但止有一二三為殘竒也若
　无餘則冄扐而後掛之然後見成閏積分之數也然
　謂冄扐而後掛者盖上言歸竒於扐以象閏五嵗
　冄閏故再扐而掛之是也
是故四營而成易
　義曰是故者連上文也四營者則謂四度經營而成
　變易也四營者則謂上揲之以四以象四時歸竒於
　扐以象閏五歳再閏故冄扐而後掛是也凡此四度
　經營然後成其變易之道
十有八變而成卦
　義曰凡言一爻凡三度揲之則為一爻一卦六爻三
　六一十八是十有八變而成一卦也
八卦而小成
　義曰言伏羲所畫八卦乾坤艮巽震離坎兌是也八
　卦既立寫其天地水火山澤風雷之象水火山澤風
　雷之象既立是以健順動止明入陷說之性畢備此
　八卦之小成者也
引而伸之觸類而長之天下之能事畢矣
　義曰言文王因此八卦小成之後遂引伸八卦為六
　十四卦又因其事物萬品之類而増長之若觸剛之
　事類以次増長其剛若觸柔之事類以次増長其柔
　是以天地之性萬物之理天下之情偽萬物之本至
　纎至悉天下之能事无不畢載於其間
顯道神徳行
　義曰上既言天地之數天下之能事畢載於易故可以
　顯明其萬物之理萬事之情原其所由不知所以然
　而然又可以神其徳行莫見其迹也
是故可與酬酢可與祐神矣
　義曰酬酢者謂報答之辭也言易之道既言天地幽
　賾之事又顯明萬事之理又以蓍數明其吉凶之事
　知其未來明其已徃使人占兆之知其吉凶之驗使
　人從善而去惡從吉而背凶若響之應聲而應對之
　也可與祐神者言易道既言吉凶之事使人占之從
　吉而懼凶是可以祐明神之徳而行事者也
易有聖人之道四焉
　義曰此已下至易有聖人之道四焉此之謂也為一
　章言大易之道探賾索隠以成其道故所用之道有
　四焉
以言者尚其辭
　義曰言則謂大易之中所述之言辭也言聖人探賾
　索隠作為大易聖人之情顯見於言辭之間故君子
　之人欲觀大易之意必觀聖人諸卦爻所繋屬之文
　辭見聖人之情意也
以動者尚其變
　義曰動則謂諸卦諸爻也變動也言聖人仰觀俯察
　作為大易設為六十四卦其爻有得位者有失位者
　有變有動有正有不正有中有不中有應有不應者
　是諸卦之爻有變動者也既有變動則吉凶悔吝生
　乎動矣有動而悖於理者則凶有動而合於道者則
　吉是故君子之人凡欲知其吉凶悔吝存亡之幾必
　先觀其諸卦諸爻之變動然後可以知吉凶之事悔
　吝之虞變通之理然後趨其善而背其惡向其吉而
　避其凶所以致身於无過也
以制器者尚其象
　義曰象則謂大易之中聖人所設六十四卦之法象
　也至如伏羲作結繩而為網罟蓋取諸離神農作耒
　耜取諸益宫室取大壮􁀥矢取諸睽如此之類皆是
　尚其法象也故君子欲觀制器之用必觀聖人設卦
　制器之法象也
以卜筮者尚其占
　義曰筮則謂蓍策龜兆之占筮也夫凡人之生必有
　疑貳之事得失之理不得以前知是故聖人作為大
　易設為六十四卦有變通之理有吉凶之驗以其凡
　人不能无疑不能无吉凶然吉凶之道雖聖人有所
　不知聖人既有所不知必謀之於鬼神以明得失吉
　凶之事然鬼神之道至幽至隠不可以形覩不可
　以象窺㝠㝠然莫知其所與人有異然聖人必謀
　之者是故假其至誠取其蓍龜之數審之於天地之
　數明諸卦諸爻變動之理以明過去未來之事則必
　以卜筮占策然後可以前知矣
是以君子将有為也将有行也問焉而以言其受命也
如響
　義曰言君子之人既能觀此四者之事凡有所施為
　凡有所行徃必先問焉而以言考其蓍龜之靈占筮
　之策通變之理吉凶之道然後其受命也如響之應
　聲
无有逺近幽深遂知來物
　義曰言此大易之道告示於人无有遐逺邇近幽䆳
　深宻之間皆前知其吉凶禍福之驗天地隂陽之理
　将來之事已徃之失皆前知矣
非天下之至精其孰能與於此
　義曰言大易之道若非至極精妙通達天下其孰
　能與於此哉
參伍以變錯綜其數
　義曰參則謂三也伍則謂伍也言天一之數有三有
　五至如天之一下交於地之六生水地之十上交於
　天之五生土是天地之數三五通變上下錯雜綜統
　以成萬物之數
通其變遂成天地之文
　義曰言天地隂陽之道通變之理化裁之迹老隂老
　陽之數交而相雜以成天地之文若剛柔晝夜之道
　寒暑徃來之功青赤交雜之類二百一十有六以定
　乾之老陽之象一百四十四策以定坤之老隂之象
　如此之類他皆可知也
極其數遂定天下之象
　義曰言聖人窮極天下之數隂陽之策萬事之理纎
　介之微然後可以定天下之法象也
非天下之至變其孰能與於此
　義曰言大易之道極窮天地之數以成天下之法
　象若非天下至變至通之道其曷能與於此哉
易无思也无為也寂然不動感而遂通天下之故
　義曰言大易之道能極盡天下之數極盡天下之事
　然而易之道不假思慮任用自然不須經營任用自
　動寂然不見其迹黙然不見其形若聖人以至誠之
　心感而行之則通變之理萬事之宜自然而達矣
非天下之至神其孰能與於此
　義曰夫非忘象者則无以制象非遺數者无以極數
　至精者无筮策而不可亂至變者體一而无不周至
　神者寂然而无不應斯蓋功用之母象數所由立也
　言大易之道若非道極㣲妙變化如神極深研幾探
　賾索隱其孰與於此哉
夫易聖人之所以極深而研幾也
　義曰此以下又明聖人作易之道極窮幽隱識照幾先
　而作其易者也深者則謂未有其理未見其形而聖
　人極深其用者也幾則謂有其理未形則謂之幾
　也言聖人作易以極其有理未形之幾也
唯深也故能通天下之志
　義曰夫人之深未有其理未有其形而又天下之心
　億兆其心而聖人以己之深可以通天下之志何也
　蓋天下之心雖億兆之心而聖人以己之心可以見
　天下之心以己之志可以見天下之志何則夫人情
　莫不欲飽煖而惡其饑寒人情莫不欲夀考而惡其
　短折人情莫不欲富貴而惡其貧賤人情莫不欲安
　平而惡其勞苦是故聖人以己之心推天下之心億
　兆之衆深情厚貎皆可以見矣雖億兆之心至多而難
　見而聖人但以一己之心一身之勞逸雖未見其理未
　顯其形則天下之心自然而見矣
唯幾也故能成天下之務
　義曰幾者是有理未形之謂也夫君子之人欲極天
　下之務必先博學之審問之慎思之明辨之篤行之
　既能如是則雖天下之務萬事之微盡可見矣所謂
　知至知終者是也
唯神也故不疾而速不行而至
　義曰夫大易之道極深研幾无思无為寂然不動能
　通天下之志能定天下之務是其功如神不疾而速
　不行而至者也
子曰易有聖人之道四焉者此之謂也
　義曰此又言大易能通微妙以言者尚其辭以動者
　尚其變以制器者尚其象以卜筮者尚其占故天下
　之能事畢矣然則首尾俱言聖人之道四者蓋為此
　一章之中所陳者三事一曰非天下之至精二曰非
　天下之至變三曰非天下之至神皆是廣言大易之
　道然三事之中亦不出於聖人之道四故首尾總而
　結之也
子曰夫易何為者也
　義曰自此以下至民咸用之謂之神為一章此十翼
　之中第十子曰夫易何為者此蓋孔子歎大易之
　道其功深賾故假設此發問之辭以問之曰夫易者
　何為者也
夫易開物成務冒天下之道如斯而已者也
　義曰此夫子自釋易之體用也開者通也冒者覆也
　言大易之道其功宏博能開通於萬物之志成就夫
　天下之務覆冒夫天下之物也至如泰卦則言財成
　之義履卦則言履素之宜革卦則言治厯之事鼎則
　言鼎新之㫖旅則言无敢折獄遯則言遯尾之厲大
　壮則言君子用罔乾卦則言亢龍有悔者如此之類
　是皆開通萬物之志成就天下之務覆冒天下之道
　如斯之道則大易之體用也故云如斯而已
是故聖人以通天下之志
　義曰夫大易之道其功廣大是故聖人以此之故以
　通達天下之志者也然則天下之人心志至衆至繁
　而聖人以大易之道以通天下之志者何也蓋聖人
　有深幾之見極未形之理以已之心可以見天下之
　心以已之志可以見天下之志雖天下之人心志至衆
　至繁然聖人以已之幾深度人之情偽利害極未形
　之理可以見天下之志者也
以定天下之業
　義曰言聖人以此大易之故極其幽深研幾成天下
　之務冒天下之道以定天下之功業也
以斷天下之疑
　義曰言大易之道通於人事一卦六爻有得位失位
　者然吉凶悔吝雖聖人亦有所不知於人事之間不
　能无疑是故聖人雖以其蓍策占筮之然亦不能无
　疑惑之心而又謀之於鬼神謀之於天地以成其卦
　爻又於卦爻之下繋屬其文辭以決斷天下之疑也
　至如乾之初九言潛龍勿用離之六四言突如其來
　如此是斷其疑也
是故蓍之徳圓而神
　義曰夫蓍策之數未占已前其吉凶悔吝人皆不可
　見无有窮極无有定止其通變之道天地之宜其用
　如神運而不窮周流通暢也
卦之徳方以知
　義曰言蓍策之數未占之時雖其用如神其吉凶悔
　吝周流通變運而不窮及其揲蓍之後布成其卦卦
　有六爻卦爻之下有得位有失位有中有正有凶有
　吉有悔吝皆繋屬而不可變動故言方以知者是知其
　過去未來之事極其未形之理其情偽利害盡可見
　矣然則必言蓍徳圓而神卦徳方以知者蓋神以知
　來是來无方也知以藏徃是徃有常也物既有常猶
　方之有止數无常體猶圓之不窮故蓍之變通則无
　窮神之象也卦觧爻分有定體知之象也知可以識
　前言徃行神可以逆知将來故蓍以圓象神卦以方
　象知也
六爻之義易以貢
　義曰貢者告也言聖人因蓍策之數以布設六十四
　卦卦有六爻以盡萬物之理然爻有應有不應有正
　有不正其間吉凶悔吝皆不能告諭於人故大易之
　道極未形之理知過去将來之事故六爻之下皆繋
　屬文辭以貢告於人也至如比之初六言吉大過上
　九言凶如此之類是皆告於人使人從善而去惡從
　吉而去凶也
聖人以此洗心
　義曰夫大易之道至公至正極天地之理盡人事之宜
　其吉凶悔吝皆繋屬於諸卦爻之下聖人觀之可以
　洗蕩其心至如萬物有疑則卜之是洗蕩其疑心行
　善則吉行惡則凶是洗蕩其惡心也既洗蕩己之心
　然後可以洗蕩萬物之心也
退藏於宻
　義曰言此大易之道索隱窮神能蕩滌萬民之心雖
　有吉凶悔吝之變仁義之術而人不知自用是其功
　如神之藏宻也故上文所謂顯諸仁藏諸用者此也
吉凶與民同患
　義曰夫人之生愚夫愚婦者甚衆其性昏蒙憧憧然
　不知所以然而然舉動之間雖有凶咎悔吝之事而
　不知自止是故聖人以此大易之故明示其吉凶憂
　患使趣其善者舍其惡向其吉者背其凶是大易之
　道與民同憂患也
神以知來
　義曰言大易之道知其未來之事明其未形之理故
　其用如神也
知以藏徃
　義曰言此大易之道因蓍之策知其過去已形之理
　其妙皆知之也然則必言知來藏徃者蓋蓍定數於
　始於卦為來卦成象於終於蓍為徃
其孰能與於此哉古之聰明叡知神武而不殺者夫
　義曰言大易之道神以知來知以藏徃非此之故其
　孰能與於此哉惟是古者聰明叡知之人可以與之
　耳无所不聞故曰聰目无所不見故曰明思无所不
　通故曰叡才无所不及故曰知言惟是聰明叡知之人
　有文有武既能察微又有剛斷故於大易之間卦爻
　之下各隨動静神其吉凶之事明其威福之理示人
　以信則人自然而威服之至如􁀥矢取諸睽刑罰取
　諸噬嗑如此之類皆是神其威武不用刑殺而天下
　自然威服也
是以明於天之道而察於民之故是興神物以前民用
　義曰言聰明睿知之人既能神其威武而不殺是以
　大明天地隂陽變化之道大察天下情偽利害之故
　又以神靈之物明其吉凶之驗以前萬民之用至於
　未來之事皆繋屬其辭使人通曉之趣其善而去其
　惡者也
聖人以此齋戒
　義曰洗心則謂之齋防患則謂之戒言聖人以此大
　易之道齋心防戒其患害之事使憂虞悔吝不能及
　於己至幽至微之處皆得以先知也
以神明其徳夫
　義曰言聖人既能以大易之道齋戒而防患又能觀
　易道幽深以神明其徳使天下之人不知所以然而
　然也
是故闔户謂之坤
　義曰此以下又廣明大易自乾坤而來也夫坤者隂
　也主夫地然坤之道主夫生成萬物若陽降其氣則
　坤能成而生之若陽氣不降則地道闔閉主其収藏
　如户之閉也
闢户謂之乾
　義曰乾者陽也主夫天夫天陽之氣下生萬物使萬
　品之物皆遂其生者是乾為開闢之端如戸之開通
　者也然則先言坤而後言乾者蓋凡物先藏而後出
　故先言坤而後言乾也
一闔一闢謂之變
　義曰言隂主其閉闔又主其収藏陽主其開闢又主
　其施散是一闔一闢以成變化之道春生夏長秋成
　冬幹者也
徃來不窮謂之通
　義曰言天地之道生成之理徃來之間循環不絶周
　而復始无有窮極常自通流是謂之通也
見乃謂之象
　義曰言天地之道隂陽之功生而不已自十一月建
　子陽氣下復至於丑寅之位萬物顯見於世有其形
　状故謂之象也
形乃謂之器
　義曰言天地之道生成不已故萬物始有其形形之
　不已乃可成於器用是故聖人因此大易六十四卦
　之形象凡創制器用必觀其形象為之凖範然後成
　其法式也
制而用之謂之法
　義曰言聖人裁制其物凡所施用垂為範模後世以
　之為法式也至如宫室取大壮網罟取諸離書契取
　諸夬弧矢取諸睽如此之類皆是聖人制成器用為
　後世之法
利用出入民咸用之謂之神
　義曰言聖人既制器用或出於此或入於此使天下
　之人用之皆得其利天下之人既皆得其利是聖人
　之妙用如神而人不知所以然而然也
是故易有大極是生兩儀
　義曰此以下至自天祐之吉无不利為一章易有太
　極者言大易之道始於太極太極者是天地未判混
　元未分之時故曰太極言太極既分隂陽之氣輕而
　清者為天重而濁者為地是大極既分遂生為天地
　謂之兩儀
兩儀生四象
　義曰言天地之道隂陽之氣自然而然生成四象四
　象者即木金水火是也故上文謂天一下配地六生
　水地二上配天七生火如此之類是天地隂陽自然相
　配生成金木水火之象然此止言四象而不言土者
　蓋天地既判生為五行然二氣既分則自然生而為
　木金氷火則地之道本於土而成但言四象則土從
　可知矣
四象生八卦
　義曰言水火木金互相生成而成八卦至如水生於
　坎火生於離金生於兌木生於巽土生於艮如此之
　類是四象五行之所生也是故伏羲因此五行所生
　畫為八卦也
八卦定吉凶
　義曰言伏羲既畫八卦之後又繋屬其爻辭於諸爻
　之下明吉凶之變凡事之得者為吉事之失者為凶
　言於得失之間以成吉凶之事使人退省其身日修
　其徳趨其吉而悖其惡從其善而去其凶也
吉凶生大業
　義曰夫吉凶之兆也皆在於六十四卦爻位之中得
　其正者為吉失其位者為凶聖人又繋屬其辭以明
　吉凶之驗使人知自修省人既知自修省則能保守
　其分位以成其大業故大業之成必自吉凶而生矣
是故法象莫大乎天地
　義曰法象則謂吉凶之理得失之迹也夫天地之大
　萬物之理皆由二體互相推盪而生也至於髙者有
　其分下者有其理善者福之惡者禍之此常理也聖
　人仰觀俯察為之法象善者賞之惡者罰之然其功其
　理皆本始於天地故云莫大乎天地
變通莫大乎四時
　義曰言天地之道隂陽之氣變通之道生成之功春
　秋冬夏生而不已是以成之成之不已又殺之殺之
　不已又生之是其天地之氣生殺之功千變萬化皆
　由四時之氣推盪而成也
縣象著明莫大乎日月
　義曰言天地之道布懸其法象星辰其於著明運行
　不息无所不照者莫大乎日月也
崇髙莫大乎富貴
　義曰上既言天地之道隂陽之理變通之事日月之
　明此後言以富貴而繼屬之者何也蓋聖人非以恃
　其崇髙極侈其位夸恃其富貴是故天地之道但能
　生成萬物不能生成天下之人是故君子有大才大
　徳凡居崇髙極盛之位代天理物能以仁義敎化生
　成天下之人若无富貴之位則其功不能以及於天
　下也是故其所以重富貴者非重其位也蓋重其行
　道於天下故下繋曰聖人之大寳曰位是言聖賢所
　保重者曰位惟在行道而已故以富貴次於天地日
　月之後也
備物致用立成器以為天下利莫大乎聖人
　義曰備物致用者備天下之物致天下之用也立成
　器者則謂建立成就天下之器用以便於天下也凡
　能便利天下者无出於聖人也聖人則无所不通故
　能成天下之利也至如包羲氏結繩為網罟以佃以
　漁神農斵木為耜揉木為耒耒耨之利以敎天下又
　如弦木為􁀥剡木為矢􁀦矢之利以威天下又如黄
　帝刳木為舟剡木為楫舟楫之利以濟不通又如宫
　室取大壮掘地為臼斷木為杵臼杵之利萬民以濟
　如此之類皆是備物致天下之用立器為天下之利
　也故唐元次山曰吾人之苦兮山幽幽網罟設兮山
　不幽吾人之苦兮水深深網罟設兮水不深是言聖
　人凡所創立其器雖山川滄海之深逺而聖人所作
　其器无逺无近无幽无深皆得其利故水之深而網
　罟不深山之幽而網罟不幽其功如是之廣而人用
　之皆得其利也非聖人孰能如此哉
探賾索隱鈎深致逺以定天下之吉凶成天下之亹亹
者莫大乎蓍龜
　義曰探謂探尋賾謂幽隱難見之處言至幽至逺至
　隱至近之處鈎深極逺之事天地幽隱之處過去未
　來之吉凶惟是聖人以卜筮之占皆得以知之也若
　事得於道者為吉失於理者為凶以其吉凶之事告
　示於人使人趨善從吉去惡避凶雖愚者昧者皆勉
　勉而知勸夫如是定天下之吉凶成天下之亹亹者
　皆由蓍龜之占筮也
是故天生神物聖人則之
　義曰神物者則謂神靈之物蓍龜是也灼龜以為卜
　揲蓍以為筮言天之所生者蓍龜之靈知人之休咎
　明人之得失是故聖人取之為法則考人之行事也
天地變化聖人效之
　義曰言天地之道隂陽之氣生殺之理春生夏長四
　時代謝千變萬化聖人效法之當賞則賞之當刑則
　刑之事之久者必改其弊器之泥者必革其新是聖
　人法效天地之變化也若據疏說以為賞以春夏刑
　以秋冬則非也
天垂象見吉凶聖人象之
　義曰言天之垂象以示人之吉凶若隂陽之惨舒日
　星之災變風雨之不節霜雪之不時如此之類皆是
　天垂象以示於人聖人必當象之或祥之來則象其
　吉災之來則應以凶或修其徳而平其政也
河出圖洛出書聖人則之
　義曰按此河圗是天之大瑞也若聖人在上至徳動
　於天地天下之人和洽則和氣充塞於天地之間則
　河出圗洛出書以為瑞應之驗也是故聖人所以法
　則之者蓋法其時而行事故曰聖人則之也然按諸
　儒之說以謂河圗洛書出見於世伏羲因得之而畫
　成八卦感上天之美應者也且上古洪荒之世典章
　法度未立伏羲以聖人之才徳居位是以經綸天地
　畫成八卦以為萬世之法則若河圗洛書未出見之
　時伏羲亦當畫為八卦以為後世之法且河圖洛書
　是天之大瑞若果河圖洛書已有八卦則八卦不當
　言伏羲所畫也又按洛書賜禹是亦八卦更有聖人
　所畫矣且按下繋曰古者包羲氏之王天下仰則觀
　象於天俯則觀法於地觀鳥獸之文近取諸身逺取
　諸物於是始作八卦以通神明之德以類萬物之情
　此八卦自是伏羲觀天地取諸物而畫成八卦也又
　豈得謂伏羲感河圖洛書而畫八卦哉若果河圖洛
　書已有則孔子不當言伏羲仰觀俯察而成八卦也
　又如孔子曰鳳鳥不至河不出圖吾已矣夫是孔
　子因其鳳鳥而為書也又曰龜龍在郊藪河出圖
　洛出書是亦因龜麟而至矣此蓋孔子言麟鳳者
　天之瑞物難見者也若聖人在上錫五福於人庶
　政行於國和氣充塞於天地則河圖洛書龜麟龍
　鳳出為瑞應之驗是以聖人法則其時以行其事
　也故云聖人則之今鄭康成以春秋緯云河圖有
　九篇洛書有二篇孔安國以為河圖為八卦洛書
　有九疇皆失之矣
易有四象所以示也
　義曰按此四象有二說一說以謂天地自然相配水
　火金木以為之象所以示也又一說吉凶者失得之
　象也悔吝者憂虞之象也變化者進退之象也剛柔
　者晝夜之象也是言大易之道有此四象所以示人
　之吉凶疏荘氏謂六十四卦之中有實象有假象有
　義象有用象則非也又何氏以為天生神物聖人則
　之天地變化聖人效之天垂象見吉凶聖人象之河
　出圗洛出書聖人則之亦非也
繋辭焉所以告也
　義曰上既言天生神物聖人則之天地變化聖人效
　之天垂象見吉凶聖人象之河出圗洛出書聖人則
　之易有四象所以示人之吉凶此言又繋屬其辭明
　其得失所以貢告於人使人知憂患之慮也
定之以吉凶所以斷也
　義曰言既繋屬其辭以明得失又定其吉凶之驗以
　斷天下之疑惑使人知其象趨其吉而背其凶也
易曰自天祐之吉无不利
　義曰此大有上九之爻辭也言易有四象所以示也
　繋辭焉所以告也又定之以吉凶所以斷也言天下
　之人既知其吉凶之驗禍福之理又引此大有上九
　之爻辭以證之言大有上九居大有之世天下富盛
　諸爻皆乗於剛已獨下乗於隂六五有厥孚交如之
　吉已獨乗之是以得自天祐之吉无不利也此大有
　之時如此也
子曰祐者助也天之所助者順也人之所助者信也履
信思乎順人以尚賢也是以自天祐之吉无不利也
　義曰此孔子解釋之辭也言大有上九所以得自天
　祐之者蓋由己以陽承于六五柔順之君天之所以
　祐之者助其順也人之所以助之者信也言六五居
　中有信於天下而上九承之是履其信也既已履信
　則天下之人亦助以信也既履其順又履其信則是
　崇尚賢徳矣夫既為崇尚賢徳之人則上天之所祐
　助鬼神之所協吉天下之人皆所信助夫如是何所
　不利哉
子曰書不盡言言不盡意然則聖人之意其不可見乎
　義曰自此以下至黙而成之是夫子總言大易之道
　當連上文為一章書不盡言者言聖人之言出則為
　天下之則為天下之令然於簡牘之中所載必不能
　盡聖人之言也言不盡意者言聖人之意思慮宏達
　无逺无近无幽无隱故三百八十四爻之間雖皆聖
　人之言必不能盡其聖人之意也如是則書不盡言
　言不盡意於聖人之意其不可見乎此孔子歎美聖
　人之言聖人之意幽深宏逺不可以見之耶故假發
　問之辭疑而問之
子曰聖人立象以盡意
　義曰此夫子釋聖人之意有可見之理也言聖人之
　言書不能盡其言言又不能盡其意惟是大易之道
　六十四卦之中可以明之至如天之道以乾為名取
　其天體剛健生成不息地之道以坤為名取其地體
　柔順能承順於天是聖人設乾坤之象以盡聖人之
　意宏功妙用惟乾坤之象可以盡之
設卦以盡情偽
　義曰言聖人之言出則為天下之則然既言不能盡
　意又立象以盡意既立物之形象以盡其意又觀萬
　物之象萬事之理天下得失之迹設為其卦以盡人
　之情偽以盡物之得失也
繋辭焉以盡其言
　義曰言聖人雖立象以盡其意設卦以盡其情偽又於
　三百八十四爻之下有得位失位者有正有不正者
　皆繋屬其辭散於卦爻之下以盡其言使人通曉其
　意也
變而通之以盡利
　義曰夫萬事之理萬物之情若无其通變之道以至
　窮極必至於敗壊也惟是聖人立象以盡意設卦以
　盡情偽繋辭焉以盡其言而又裁制創立千變萬化
　隨時措置立成其事无有壅滯量時制宜變而通之
　以盡天下之利也
鼓之舞之以盡神
　義曰此總結立象盡意設卦盡情繋辭盡言之意言
　聖人以其仁義之道以盡天下之情偽以說天下之
　心又鼔發之致天下舞樂之然則鼓舞何以為發樂
　之義蓋聖人以仁義之道敎化之術漸染於天下之
　人天下之人雖㝠然无所知識然被上之敎化其心
　康樂不知手之舞之足之蹈之也既不知手之舞之
　足之蹈之自不知聖人之道所以然而然是聖人之
　道漸染於人如神之功
乾坤其易之縕邪
　義曰上既言聖人立象盡意此又言大易之道本始
　於天地縕者藏縕也言天地初判之時而大易之道
　已縕藏於天地之間然天地之道萬物之形象萬事
　之理皆藏縕於大易之道是大易之道本始於乾坤
　故乾坤為大易縕積之根源也
乾坤成列而易立乎其中矣
　義曰言天地設立隂陽之端萬物之理萬事之情以
　至寒暑徃來四時代謝日月運行皆由乾坤之所生
　然乾坤既設而大易之道變通之理以立乎中矣是
　大易之道本始於天地也
乾坤毁則无以見易易不可見則乾坤或幾乎息矣
　義曰言大易之道皆本起於乾坤凡是天地之道萬
　物之理變化之道皆在大易之中至如乾生三男坤
　生三女而為八卦變而相重為六十四分為三百八
　十四爻易之根源皆自乾坤而來故乾坤成而易道
　變化建立乎其中矣若乾坤毁棄則无以見易之用
　夫易既毁則无以見乾坤之用如是則乾坤或幾乎
　息矣
是故形而上者謂之道
　義曰言天之道始於无形而終於有形皆由道之所
　生道者人可以為之法由而通之謂之道前乎天地
　則混於元氣散乎方隅則潛於象類浩然而不局於
　器用推於天下則无所不通舉而措之則曲盡其變
　茲乃道之本也然始於无形而終於有形也
形而下者謂之器
　義曰器者是有形之實言天始於无形而生於有形
　故形於下者則為其器器者則為有形之用但可止
　一而用之也故在形之外者謂之道在形之内者謂
　之器也
化而裁之謂之變
　義曰言聖人因其无形之道有形之器推而化之裁
　制創立設為仁義敎化以至凡所器用以利天下无
　有窮極无有凝滯故謂之變
推而行之謂之通
　義曰言聖人因其天地隂陽之道思之於心緼之為
　事業推而行之无有壅滯皆得其亨故謂之通
舉而措之天下之民謂之事業
　義曰言聖人因其變通之道措置其用施之於天下
　各從其時以成天下之功業也
是故夫象聖人有以見天下之賾而擬諸其形容象其
物宜是故謂之象
　義曰此以下皆覆言上文聖人立象以盡意設卦以
　盡情偽繋辭以盡其言明言以為教化之術也象者
　萬物之形象也言聖人推其天地之理萬物之形容
　以象萬物之宜故謂之象也至如乾為龍之象坤為
　地之象離為日之象艮為山之象如此之類皆是推
　廣形容而為之也
聖人有以見天下之動而觀其㑹通以行其典禮繋辭
焉以斷其吉凶是故謂之爻
　義曰言聖人以見天下之變動觀萬物之形容有會
　合通變之道以行典常之禮又於諸卦之下繋屬其
　文辭有合於道則為吉有悖於理則為凶以定其吉
　凶得失之理以示於人故謂之爻也爻者效此者也
極天下之賾者存乎卦
　義曰言聖人窮極天下之幽賾萬物之情偽以存諸
　卦之中使人觀之以為法則也
鼔天下之動者存乎辭
　義曰鼓謂發揚天下之動有得有失有吉有凶存於
　爻辭之間使人觀之知其吉凶之如此也
化而裁之存乎變
　義曰言聖人觀此萬事之理萬物之情天地之道日
　月之經創制裁度立成其器施為仁義道徳千變萬
　化以及於天下故存乎變也
推而行之存乎通
　義曰言聖人觀此大易變化之道推而行之隨時措
　置无有窮極无有凝滯故存乎通也
神而明之存乎其人
　義曰言聖人既能極天下之賾存乎卦鼔天下之動
　存乎辭化而裁之存乎變推而行之存乎通以成其
　易若章顯其功則其用如神仁者見之謂之仁知者
　見之謂之知无有窮極是存乎其人矣
黙而成之不言而信存乎徳行
　義曰徳行者則謂聖人素蓄其徳業行實也言聖
　人素積其徳素蓄其行内存忠恕外有全徳如此
　則黙而成之雖不言而人自信從之故中庸曰不怒而
　民威之如鈇鉞者也此蓋素蘊徳行之如此也
　
　
　
　
　周易口義繋辭上
欽定四庫全書
　周易口義　　　　　　　宋　胡瑗　撰
　　繫辭下
　義曰此十翼之中第七翼也然按上繫下繫之説先
　儒議者多矣何氏則曰上篇明无故曰易有太極下
　篇明㡬故曰知㡬其神或曰上篇論易之大理下篇
　論易之小理皆失之葢以簡編重大故分為上繫下
　繫也
八卦成列象在其中矣
　義曰自此已下至禁民為非曰義為一章言伏羲始
　畫八卦取天地水火山澤風雷之象畫為乾坤艮巽
　震離坎兊之卦八卦既成列而天地萬物之象莫不
　在於八卦之中也
因而重之爻在其中矣
　義曰夫伏羲始畫八卦以盡天地水火風雷山澤之
　象然於萬物之情萬事之理在伏羲之時世質民淳
　情偽未遷利害未作雖八卦之設三畫可以盡人事
　之宜迨乎後世民欲叢生巧妄交作則八卦不能盡
　吉凶之變文王囚於羑里極天地之淵藴明人事之
　終始是以取伏羲所畫之八卦因其數而重為六十
　四卦分為三百八十四爻以盡天地之賾人事之理
　有得有失有吉有凶有應有不應有正有邪有利有
　害盡在此卦爻之中然則爻者效也使後世之人效
　而法之故卦爻之中有情偽之理有是非之道有變
　通之常有動静之事有剛柔之限凡人觀其爻則知
　其效法此象而行事也然重卦之説先儒議者多矣
　或曰伏羲所重或曰神農所重或曰夏禹所重皆失
　之葢見下文包犧氏之王天下作結繩而為網罟葢
　取諸離神農氏作斵木為耜楺木為耒耒耨之利以
　教天下葢取諸益又因尚書之文有洛書錫禹之言
　故有此説殊不知繫辭是仲尼所作葢仲尼因其聖
　人制立器用以取合於聖人之卦以其結繩為網罟
　葢合徳於離卦取其有附麗之義因其耒耜有益於
　人葢合徳於益卦以其有相資益之義先儒不究原
　本故疑而有此説也且六十四卦既是伏羲神農所
　重則文王何心哉不然何以仲尼曰易之興也其於
　中古乎作易者其有憂患乎且伏羲之時又非中古
　神農之時又非憂患推此以言文王重卦之心又可
　見也
剛柔相推變在其中矣
　義曰剛者陽也柔者隂也夫六十四卦之中卦有六
　爻陽為剛隂為柔陽主其生隂主其殺故剛柔之位
　則有變有通有動有静故事之久静則動物之久動
　則静動静之道則有變有通是故聖人因其剛柔二
　氣互相推盪於六爻之間然後成其生養之道也故
　上繋曰剛柔相推而生變化者是也然則不言隂陽
　相推而止言剛柔者葢隂陽者天地之氣剛柔者是
　隂陽之體言剛柔則隂陽之功可見矣
繫辭焉而命之動在其中矣
　義曰言聖人既因剛柔二氣互相推盪而為生成之
　道又恐後世之人難曉故於諸卦諸爻之下各繫屬
　其文辭以明得失之道吉凶之變情偽之端萬事之
　理使人觀其得則可以知其失趨其吉則可以明其
　凶逆順之道動静之理在所命之辭皆可見矣
吉凶悔吝者生乎動者也
　義曰夫六十四卦有六爻有吉有凶有悔有吝皆由
　爻位之動者也若動而合於理則為吉動而昧於道
　則為凶有事之㣲小可以追悔者有事之萌兆可以
　鄙吝者皆繋在於卦爻之變動也是故聖人因卦爻
　之變動明人事之大體推其情偽之端明其得失之
　迹使人觀之不失於動静之道也
剛柔者立本者也
　義曰言伏羲始畫八卦始窮變於天地隂陽之理以
　成剛柔之道以為萬事之大本以成天下之大法天
　下之人皆本此以為法則也故六十四卦之所本君
　臣父子之所法皆由此剛柔之象為之根本者也至
　如剛定體為乾柔定體為坤陽卦兩隂而一陽隂卦
　兩陽而一隂是立其卦本而不遺也
變通者趣時者也
　義曰凡六十四卦卦有六爻一卦之體象其一時一
　爻之義象其一人六爻之道上下相應而成變通所
　以趣就一時者也至如屯之卦言天下屯難之時故
　其卦體以象其屯故初六居卦之始當屯難之時而
　磐桓利居正利建侯以蘇息天下之人至於六二言
　女子貞不字言女子守正應於九五雖為初九九六
　寇難然専應於五不改其節至於六四乗馬班如退
　守其正待時而行如此之類是皆一卦則言其一時
　其諸爻各言其一人以趣就其時也然則君子之人
　凡所動作必従其時不失其中故中庸曰君子而時
　中是言君子之人動作之間皆従其時也
吉凶者貞勝者也
　義曰貞者正也夫有動者則未免乎累殉吉者則未
　免乎凶盡㑹通之變而不累於吉凶者其唯貞勝者
　故六十四卦之内人事之端情偽之作吉凶之驗无
　不備載於其間若爻位之吉又能行其大正之道則
　其事愈吉若居爻位之凶而能行大正之道則其事
　不至於凶惟是貞正之道則能勝於凶吉也
天地之道貞觀者也
　義曰觀者為天下之所仰觀則謂之觀夫天本在上
　地本在下天地之性本不相得及夫天以純陽之氣
　降於下地以純隂之氣騰於上二氣上下交相通感
　然後以成生長之道是天地之道生成之理皆本正
　一故為物之仰觀者也
日月之道貞明者也
　義曰夫日為陽徳月為隂精運行四時晝夜不息者
　日月之明也然而往來不停照臨下土不混其光者
　葢各得貞一而明有所一也
天下之動貞夫一者也
　義曰夫少者多之所貴寡者衆之所宗故天下之情
　偽人事之動静皆歸一而後可正也然則天下之廣
　周於萬里人心至衆萬孔千狀執一何由而治哉葢
　萬化一術也天下一統也若以至正之道純一之徳
　而治之則天下自然而治矣若不以純一之徳而治
　之則天下自然而睽乖矣故王輔嗣嘗曰夫衆不能
　治衆治衆者至寡者也夫動不能制動制動者貞夫
　一者也是天下之動必由寡之所治貞其一而已
夫乾確然示人易矣
　義曰此又言天得一之道也確者則謂剛健者也夫
　乾以剛健之徳運行不息生成萬物示人以和易由
　其得一之故也故无為而物成不言而時化是示人
　易也
夫坤隤然示人簡矣
　義曰隤然則謂柔順者也此言地之得一也夫坤之
　道以柔順之徳承天之氣生成萬物不煩而物成不
　勞而物遂者亦由其得一故也故不須經營而萬品
　自化是示人簡也若乾不得専一之道或有隤然則
　不能示人易矣若坤不得専一之道或有確然則不
　能示人簡矣且以乾坤之道生成之理確然隤然示
　人易簡况為天下之君者哉夫尊為聖人必法此乾
　之剛健之徳生成天下不至於煩勞則天下従而治
　矣夫為人臣者必法此坤之柔順之徳承君之命行
　君之事則天下不勞而治矣若為君為臣能法易簡
　之道則天下國家可正也
爻也者效此者也
　義曰夫六十四卦分三百八十四爻有動有静有邪
　有正有凶有吉有是有非故通變之道皆在諸爻之
　中為人之所效法也故所謂爻者效物之變動者也
象也者像此者也
　義曰夫六十四卦之象皆法於天地水火風雷山澤
　之象也如乾以天為象坤以地為象艮以山為象坎
　以水為象如此之類是皆象其卦之所本之像也注
　所謂象此物之形狀也
爻象動乎内吉凶見乎外
　義曰夫六十四卦之象三百八十四爻爻象之間有
　正有不正有應有不應有善有不善有吉有不吉若
　爻象之發動於一卦之内則吉凶之事顯見於一卦
　之外也
功業見乎變
　義曰言聖人用此大易之道觀其卦爻之變動可行
　則行可止則止推而求之以立成天下之功業以通
　天下之心志
聖人之情見乎辭
　義曰辭者則爻象之辭也夫六十四卦之中有情偽
　之端得失之理其吉凶悔吝皆在爻辭之間欲知聖
　人設卦之情意者觀其爻象之辭則可見矣至如乾
　之初九言潛龍勿用則聖人勿用之情可知矣比卦
　上六曰比之无首凶則聖人无首之情可見矣如此
　之類皆在爻辭間可見矣
天地之大徳曰生
　義曰夫天地之大徳者惟是隂陽二氣上下相交生
　成萬物周而復始无有限極故其徳常大若生之不
　常運之有極則所生之道不廣也
聖人之大寶曰位
　義曰寶者愛也位者所守之位也夫聖人之大寳者
　惟在其位然則聖人之大寶何以在乎位葢聖人之
　有才徳若无其位則其功不能及於天下若有其至
　尊至寳之位則其功可以及於天下无有逺近皆被
　其澤皆被其功徳也是故聖人重徳行道於民故大
　寶其位也
何以守位曰仁
　義曰言聖人既有才徳又能大寶其位何以守其位
　哉必須法天元之徳以仁愛之道生成於天下使天
　下之人皆被己之仁徳然後父子有禮上下相親也
何以聚人曰財
　義曰夫聖人何以萃聚於人哉必曰財而已財者使
　衣食豐足用度常備仰有所奉俯有所畜則天下有
　戴君之心若其衣食不足用度不備則不能萃於天
　下之民是故古之聖人修其水火金木土五行之事
　正徳利用厚生使天下之人各得其所如是則父子
　兄弟遞相親睦矣至於為農者勤於耕為商者勤於
　貨為工者勤於器如此之類則可以保六親六親既
　相保則親族内外自相親愛如是是聚人曰財也
理財正辭禁民為非曰義
　義曰言聖人既能守位以仁又能聚人以財使天下
　父子各有所養各得其所然而貨財之道必主於均
　平使多者不得積其私少者皆得盡其養又須與正
　其辭為之節制以禁民之有非僻者使皆合於義而
　得其宜矣然則所謂義者葢裁制合宜之謂義也
古者包犧氏之王天下也仰則觀象於天俯則觀法於
地觀鳥獸之文與地之宜近取諸身逺取諸物
　義曰自此已下至葢取諸夬為一章言包犧氏以聖
　人之才徳以王天下為天下之主然於上古洪荒之
　世典章法度未立而包犧氏仰則觀象於天俯則觀
　法於地既觀察天地之象又觀鳥獸之文與地之宜
　以畫成其八卦也然則上既言觀法於地下又言與
　地之宜既言觀鳥獸之文下又言逺取諸物者何哉
　葢上文言仰則觀象於天俯則觀法於地者葢是伏
　羲始觀象之初也此又言鳥獸之文者葢東方之宿
　則為蒼龍南方之宿則為朱鳥西方之宿則為白虎
　北方之宿則為龜蛇如此之類是伏羲仰觀天之垂
　象之宿鳥獸之文又觀其地之動植山川丘陵之象
　萬物所生之宜既觀天之垂象之文又觀地之所生
　之宜然後近取諸身者至如乾為首坤為腹震為足
　艮為手又近取人之一身其有思慮口鼻之屬如此
　之類是近取諸身也既近取諸身又逺取諸萬物之
　象若乾為龍坤為馬山澤風雷之類是也
於是始作八卦
　義曰作者起也言伏羲因此天地萬物之象然後興
　起八卦以象動植之宜也
以通神明之徳
　義曰神明即謂天地之道隂陽之運變通不測之宜
　吉凶未兆之事如此之類則謂之神明是八卦通此
　神明之徳也
以類萬物之情
　義曰夫萬物之情狀至繁至衆故不可得而知之也
　聖人作此八卦取其天地水火山澤風雷之象以類
　聚萬品之情偽皆可見也
作結繩而為罔罟以佃以漁
　義曰網罟者取魚獸之物也言伏羲既畫八卦以通
　神明之徳以類萬物之情以至天地之始終人事之
　淵藴无不畢備於其間然而於人事之間未有所食
　之物是故伏羲又結繩以為網罟以佃以漁使人取
　其魚獸以為所養
葢取諸離
　義曰葢者疑之之辭也離者麗也言山之髙而禽鳥
　麗之水之深而魚鼈麗之然則山之髙水之深而人
　莫能及之而聖人創立其事結繩而為網罟使人用
　之雖禽鳥居山之髙魚鼈居水之深皆得而取之是
　使人麗而用之也然謂之葢者即疑之辭也言聖人
　創立其事不必觀此卦而成之葢聖人作事立器自
　然符合於此之卦象也非準擬此卦然後成之故曰
　葢取諸離
包犧氏没神農氏作斵木為耜楺木為耒耒耨之利以
教天下葢取諸益
　義曰言包犧氏既没之後又有神農氏以聖人之才
　興起於世以其人既得其網罟以佃以漁然而未有
　飲食之道神農氏是以樸斵其木以為之耜耜者博
　五寸其首有華觜以為耕作之用又揉其曲木其曲
　有鉤以為之耒耒耨之利以教於天下之人使四時
　耕作之種其禾黍之利以為飲食之養葢取諸益益
　者取其有益於人為萬世之利也
日中為市致天下之民聚天下之貨交易而退各得其
所葢取諸噬嗑
　義曰言於日中為其市以貿遷於貨財以萃聚於天
　下之人使皆貿易之相交民之无者従而有之民之
　有者従而散施之既貨財交易貿遷有无天下之民
　各得其所各得其宜故曰市也然必取於日中者葢
　日之早而逺者必不能及若日之晚而又失其時必
　於日中之時取其逺近之人皆得以及矣故於日中
　為市也然則葢取噬嗑者以其噬嗑之卦上體是離
　下體是震震動於下離明於上是下動而上明聚之
　則為之市也又頥中有物曰噬嗑凡頥中有剛梗之
　物必囓而去之也然後得其通而物有所合也
神農氏没黄帝堯舜氏作通其變使民不倦
　義曰夫法之久則必弊弊則物有所不通法既不通
　則人情多至怠情而有厭倦之心是故神農既没之
　後復有黄帝以聖人之才徳繼世而興起能通人事
　之理以其伏羲既結繩而為網罟而斵木為耜楺木
　為耒又聚天下之民財以交易之為之市然事之久
　必有其弊壊故黄帝能通其變化而裁之引而伸之
　隨其物之變通因其時而更造之以為萬世之法使
　民宜之皆得其利用民既得其利用則无怠倦之心
　也
神而化之使民宜之
　義曰神而化之使民宜之者言天下之民既得其利
　用則不知聖人之制作所以然而然也既不知所以
　然而然則所作為用皆得其宜也
易窮則變變則通通則久
　義曰言黄帝既能通其變使民不倦神而化之使民
　宜之如此者葢得大易通變之道也夫大易之道窮
　極而復變變極而必通天地生成之道人事終始之
　理无有限極周而復始无有窮際可以永久為萬世
　通行之法也
是以自天祐之吉无不利
　義曰言黄帝之法如此為萬世久行之道則自天而
　下至於鬼神皆祐助之在鬼神尚且祐助況於天下
　之人乎鬼神人民既以祐助則盡善盡美之功所往
　之處何所不利哉故引易文而證之
黄帝堯舜垂衣裳而天下治葢取諸乾坤
　義曰自此已下凡有九事皆黄帝堯舜因象而立制
　也夫上古之時世質民淳民皆敦樸則上如槁枝下
　如野鹿則上下自然而正矣迨黄帝堯舜之世垂衣
　裳而天下治以其乾有剛陽之徳在於上故為尊坤
　有柔隂之徳在於下故為卑爰作衣裳以分尊卑上
　下貴賤之等此葢取乾坤之象也然則黄帝堯舜連
　言之者葢衣裳之起始於黄帝成於堯舜之時故以
　黄帝堯舜而通言之也
刳木為舟剡木為楫舟楫之利以濟不通致逺以利天
下葢取諸渙
　義曰刳者謂刳木之中虛其中以為舟也以濟於水
　使人乗載之以濟不通免其沈溺之患也剡木為楫
　者又剡削其木以為舟之用也凡人有川險之深而
　不可以涉之而黄帝能刳木之中為舟又剡削其木
　為楫以濟川險之患使人乗之皆得以濟致逺之處
　皆得以利葢取諸渙者葢渙之卦上是巽下是坎巽
　為木坎為水故其彖辭曰利涉大川乗木有功也是
　言巽木為舟有涉川之象也又曰渙者散也能散釋
　其民難令為舟以濟於天下使人免其沈覆之患故
　此亦得變通之一端也
服牛乗馬引重致逺以利天下葢取諸隨
　義曰夫物之重者人力不能及之地之逺者人力不
　能至之是故聖人服習其牛調習其馬使重者得以
　及之逺者得以至之然則牛馬本无知之物而聖人
　能馴服之使其至重之物亦得以行之至逺之地亦
　得以至之重者引之逺者利之天下之人皆得其利
　葢取諸隨也然則隨者是動作必隨於人以之逺則
　亦隨於人以之近則亦隨於人是動作所在皆隨於
　人也
重門擊柝以待暴客葢取諸豫
　義曰夫治平之世不能无姦宄之人是故聖人用其
　兩木相擊昏夜之間擊其聲以為之警備使其姦人
　暴客不能踰越也然而必取諸豫者葢豫者樂也按
　豫卦雷出地奮豫言雷自地奮出以發生萬物物既
　生各遂其安故曰豫樂也此重門擊柝以待暴客而
　云葢取諸豫者葢言凡人居治平之時外既有警備
　則姦人不能犯姦人既不能犯則在内者自然安矣
㫁木為杵掘地為臼臼杵之利萬民以濟葢取諸小過
　義曰言聖人既能教民以粒食五穀然又不能精治
　其五穀以為飲食之養是故後世聖人復㫁其木為
　杵又掘其地為臼以其臼杵之利以精治其五穀夫
　既精治其五穀則天下之萬民皆得以濟故取諸小
　過焉然則必取小過者葢小過之卦聖賢之人過為
　其事以矯過於人今此杵臼而取小過者葢聖人既
　教人粒食以自養又教人精治其五穀是小有過為
　其事故也
弦木為弧剡木為矢弧矢之利以威天下葢取諸睽
　義曰夫治平之世不能无姦暴之人堯舜之代不能
　无逆命之人是故聖人雖立刑罰之事以懲戒之然
　其間亦有不庭不軌之人非刑罰之威可以懲也是
　故復以弦繫於木上以為弧弧者即弓也既以弦於
　木為弓又剡削其木取其矯厲故為矢以中於人弧
　矢既成以威中於不庭不軌之人威既中於不庭不
　軌之人則天下之姦暴者皆畏而懼矣然蓋取諸睽
　者蓋睽者離也言人心之乖離者必用弧矢以威之
　至如蠻夷之人當奉於中國反抗衡於中國有離叛
　之心又如諸侯當尊奉於王者今不能貢賦反有倍
　於王者之心又如姦猾之俗不能歸奉於上反有離
　二之心如此之人聖人因其有睽離之心故制􁀦矢
　以威服之故云蓋取諸睽也然則弧矢杵臼服牛乘
　馬舟楫皆云利者此葢器物有益於人故稱利也然
　重門擊柝不言所利者蓋擊柝之事止以禦暴客是
　亦利之異名也垂衣裳不言利此亦隨便立義故云
　天下治治亦利也此皆義便而言故不可一例取也
上古穴居而野處後世聖人易之以宫室上棟下宇以
待風雨蓋取諸大壯
　義曰夫上古之時未有宫室當此之時人但冬則居
　營窟夏則居層巢人既安居然於風雨之時无可禦
　止是故後世聖人易之以宫室上隆其棟下為之宇
　以待風雨有所棲止故取諸大壯也然必取諸大壯
　者以其制度宏壯有便於人故取大壯也
古之葬者厚衣之以薪葬之中野不封不樹喪期无數
後世聖人易之以棺槨蓋取諸大過
　義曰夫上古之時凡人之死不能蔽䕃其尸但厚衣
　之以薪及塟之中野之間又不能封土為墳是不封
　也又不能種樹為别是不樹也及其哀戚又无時而
　止但哭除則止喪之期制又无其日月之限是无數
　也其於死者知耶不知耶是故後世聖人以木合為
　之棺椁以䕃庇其尸又封其土以為之墳又種其樹
　以為之别又立五服之制三年之喪使其哀戚有時
　者也然則葢取諸大過者原大過之卦是聖人大有
　所為過越常分以拯救天下則為之大過今此人之
　死不能蔽䕃其尸而取此大過者何也葢聖人重人
　之生孝子哀戚之情以其人之生必有其死葢死者
　是人之終人之既終孝子之大事重其死者人之大
　事故過為棺椁以䕃庇其尸又封土以為之墳種樹
　以為之别立其五服之制又立饗祀之禮其事過越
　至大故取諸大過也
上古結繩而治後世聖人易之以書契百官以治萬民
以察蓋取諸夬
　義曰夫上古之時世質民淳情偽未遷凡人有事必
　結其繩而取信若有大事則結之以大繩若有小事
　則結之以小繩迨及後世情偽已遷利害漸作巧詐
　萬狀不可以救正之是故後世聖人易之以文書成
　之以契券文書所以取其信驗契券所以取其要約
　文書既立契券既明則百官之事皆得其治萬民之
　情皆得以察然而蓋取諸夬者蓋夬者決也能明決
　其事驗人之情偽以決㫁之自此而後民之利病事
　之姦詐不可以隠也
是故易者象也
　義曰自此已下至小人之道為一章夫大易之道皆
　本諸萬物之形象而成至如乾為龍坤為馬艮為山
　兌為澤如此之類皆是本於物象也
象也者像也
　義曰言聖人立六十四卦之象皆因其物像而名也
　至如兼山艮麗澤兌巽為木坎為水離為火如此之
　類皆是本諸象也
彖者材也
　義曰彖者即六十四卦下彖辭也如乾元亨利貞坤
　元亨利牝馬之貞此類皆聖人設其彖辭以象一卦
　之材徳而成之也
爻也者效天下之動者也
　義曰夫六十四卦一卦則象其一時一爻則象其一
　人然而爻有變動位有得失變而合於道者為得動
　而乖於理者為失人事之情偽物理之是非皆在六
　爻之中所以象天下之動使人效法之也
是故吉凶生而悔吝著也
　義曰夫六十四卦之爻有得位有失位者有凶有吉
　者皆繫於爻之動静也若動得其道則吉動失其道
　則凶然動静之間有可追悔者有可鄙吝者若能慎
　於動静則凶害不生矣若不能慎於動静則凶咎著
　焉是吉凶悔吝著見於外皆繫於爻之變動也故上
　文所謂吉凶悔吝生乎動者也
陽卦多隂
　義曰陽者即剛也隂者即柔也夫八卦之設有純陽
　之卦有純隂之卦有一卦有二陽者有一卦有二隂
　者至如坎之一卦上下二隂而一陽在其中矣艮之
　一卦一陽在上而二隂在其下矣震之一卦二隂在
　上而一陽在其下矣是陽卦多隂也
隂卦多陽
　義曰夫八卦之中有隂卦而多陽者至如離之卦二
　陽在外一隂在内矣兌之一卦一隂在上而二陽在
　下矣巽之一卦二陽在上而一隂在下是隂卦多陽
　也
其故何也
　義曰此是孔子疑問之辭也言陽卦多隂隂卦多陽
　其故果如何多也
陽卦竒隂卦偶
　義曰此是孔子復陳陽卦多隂隂卦多陽各有本末
　也言陽卦所以多隂者葢陽卦純一故多竒也隂卦
　多陽者蓋隂卦純二故多偶也是故聖人因其竒偶
　之數所以如此也
其徳行何也
　義曰此孔子又發問之辭言陽卦所以多竒隂卦所
　以多偶其於徳行果如何哉
陽一君而二民君子之道也
　義曰此是孔子又自釋陽卦竒隂卦偶之所由也言
　陽之卦是君隂之卦是民一陽在上則衆隂歸之一
　君在上則二民歸之猶天下一統衆歸於一主則成
　邦國之道是至治之本此是君子之道者也
隂二君而一民小人之道也
　義曰言隂者是小人之象也夫二隂在上而一陽歸
　之是由二君在上而在下之人无所的従在下之人
　既无所的従則天下不能統一如此則乖邦國之道
　是致亂之本此是小人之道也
易曰憧憧往來朋従爾思
　義曰自此已下至徳之盛也為一段憧憧往來朋従
　爾思者此是咸卦九四之爻辭凡易卦中有義理深
　逺卦爻之内未能盡其義者孔子特引於此而明之
　言天地之道生成之理不能感於物蓋物自然而咸
　感之聖人之道亦不求感於人蓋但任仁義之道以
　行於世則天下之人自然而歸之今九四以陽居隂
　位是不正也當咸感之時以不正之身不能任以仁
　義之道以感於人反自思慮其朋以求所感故所感
　之道不廣但其憧憧然朋従爾思之惟是己之朋黨
　者則感之也
子曰天下何思何慮天下同歸而殊塗
　義曰此孔子自釋九四之辭言天下之大萬宇之廣
　為感之道聖人未嘗思之但任其仁義之道以感於
　天下則天下雖廣而人自感悦而隨之故云同歸而
　殊塗
一致而百慮
　義曰言人之百慮雖然煩多及其歸也終歸於一致
　也
天下何思何慮
　義曰此重言之者言聖人凡有天下之衆為感之道
　不在思慮以感於人如是則所感之道至廣也
日往則月來月往則日來日月相推而明生焉
　義曰此已下又明天地之道隂陽之端人事之理萬
　物之情亦自然而然也言日往則月來月往則日來
　日月之道互相推盪於天地之間而晝夜之道自然
　明矣然則日月之道不求照耀於人而天下之人物
　自然感日月之照臨也
寒往則暑來暑往則寒來寒暑相推而嵗成焉
　義曰夫天地之道晝則為陽夜則為隂以隂陽之道
　互相推盪而成寒暑寒暑之道互相推盪而成嵗功
　然則寒暑之道非自求成其嵗功葢嵗功自然而隨
　於寒暑也
往者屈也來者信也屈信相感而利生焉
　義曰此一節又明萬事之理亦皆本於自然而然也
　屈者去也信者進也往者既去來者求進屈信之間
　而利害生焉是利害自然而生於屈信也
尺蠖之屈以求信也龍蛇之蟄以存身也
　義曰夫尺蠖之屈雖一本於天賦然而凡於動静之
　間非自樂也蓋所以求其信也龍蛇之蟄潛其所處
　蓋所以求其安身也
精義入神以致用也
　義曰夫人得天性之自然禀五常之至正然而有服
　君子之事者有服小人之事者何也蓋曰操心積慮
　學而致諸善不學而致諸不善也惟是聖人得天地
　之全性凡所動作精思逺慮以合於義以通神妙及
　發於外也可以措天下之用興天下之利也至如網
　罟取諸離書契取諸夬宫室取諸大壯凡百所為之
　事有利用於民者皆由聖人精義入神然後能也
利用安身以崇徳也
　義曰言聖人既能精義入神以致天下之用又能宴
　樂以安其神飲食以養其體居富貴而不自充詘在
　貧賤而不自隕穫如此則安於身而崇大其徳業也
過此以往未之或知也
　義曰言聖人舍其精義入神以致用利用安身以崇
　徳舍此二道而往則雖聖人亦不能知之也
窮神知化徳之盛也
　義曰言聖人既能精義入神利用安身如是則可以
　窮極鬼神之情狀通曉變化之終始此是徳之至盛
　者也
易曰困于石據于蒺藜入于其宫不見其妻凶
　義曰此是困卦六三之辭也言六三之爻以隂居陽
　位是不正也在下卦之上是不中也夫君子之人凡
　欲求進必須俟其時今此六三居困之時其性動而
　欲上進是故為九四之所止故困於石也既上不能
　進復退其居又下乗九二之剛故曰據於蒺藜上既
　无所進下既无所適是猶入於其宫不見其妻凶之
　道也夫妻者至親之人亦不可得而見之況於他人
　乎
子曰非所困而困焉名必辱
　義曰此已下是孔子之辭言此六三所以困於石者
　非是所困而困焉葢六三居困之時躁而求進為九
　四之所止然君子之名必求榮今為九四所困是其
　名必辱也
非所據而據焉身必危
　義曰夫君子之人進必以道動必合義不惟澤天下
　之人又且先安其身而不陷於過惡也今六三既下
　乗九二之剛為九二之所據為九四之所止是必不
　能安全其身而自必自至於危厲也
既辱且危死期將至妻其可得見邪
　義曰言六三既非所困而困非所據而據既辱且危
　是不知死期將至也既死期將至雖屬至親之人必
　不可得而見也
易曰公用射隼于髙墉之上獲之无不利
　義曰此是解卦上九之辭也隼者貪殘之禽也墉者
　牆也言解難之時而六三以隂柔不正之身居於下
　卦之上是不正之小人也夫居解之時而以小人居
　君子之位是猶貪殘之禽居於墉牆之上必為人之
　所射而獲之既射而獲之則何所不利哉
子曰隼者禽也弓矢者器也射之者人也
　義曰夫弓矢之事皆是威天下之器除天下之害者
　也今君子之人欲去貪殘之禽必以弓矢而射去之
　然後可也
君子蔵器於身待時而動何不利之有
　義曰言君子之人凡去小人必須有其才有其徳有
　其時有其位然後可以有所施為有所動作也若无
　才徳无時位欲去非類之人必自取敗亡之道是故
　君子之人必當蔵畜其器韜光其業於身待其時而
　動之則所往必有所獲也
動而不括是以出而有獲語成器而動者也
　義曰括者結也夫君子之人凡能畜積其徳韜蔵其
　器則无有括結凝滯之事如是則沛然莫之能禦也
　以至凡有所施為有所動作必有所獲所在必有所
　成功是語成其器而動者也
子曰小人不恥不仁不畏不義
　義曰此已下又言小人之道也夫小人之性不常亦
　不知仁義不知亷恥不以刑法威之則不畏不義是
　故古者聖人設其鞭朴之事刑法之威者蓋為小人
　不恥不仁所以設之使知畏而為義也
不見利不勸
　義曰言小人之心専在於利凡事不見其利則不知
　有所勸勉也是故聖人立為㕓市使得交相貿易立
　農桑使得互相耕養而有所勸也
不威不懲
　義曰夫小人以小善為无益而弗為也以小惡為无
　傷而弗去也但恣縦其心而放僻邪侈之事无不至
　矣若不以刑而懲之則不知懲戒者也
小懲而大誡此小人之福也
　義曰言君子之人既以刑懲於小人亦非君子之素
　心也蓋為小人不恥之故也然雖小有所懲而若能
　戒懼不為大惡此亦小人之福也
易曰屨校滅趾无咎此之謂也
　義曰此是噬嗑初九之爻辭也夫噬嗑之卦是先王
　用刑以去剛梗之俗今此初九居卦之初是受刑之
　始也然居受刑之始其罪未至大其惡未甚著故但
　屨校其足滅没其趾而能改之所以无咎今此小人
　若小懲而能戒慎之則其罪亦不至於大此是小人
　之福故引此噬嗑之初九而證之故曰此之謂也
善不積不足以成名惡不積不足以滅身
　義曰言凡人若能積小善以至於大善積之不已以
　至著見於外則可以成萬世之名也若小善不積則
　不能以成其名也若以小惡為无傷而弗去及小惡
　積之已久反成大惡及其著見於外不惟受戮亦致
　滅没其身也
小人以小善為无益而弗為也
　義曰夫小人之性以小善不能益於身是以因因循
　循至於老耄不能脩飾而不為以致喪身取咎自取
　滅亡之道也
以小惡為无傷而弗去也
　義曰言小人以惡為无傷積小惡以至大惡従㣲至
　著日復一日不能悛改而弗去以至惡大罪㴱也
故惡積而不可掩罪大而不可解
　義曰言小人既不能積其小善反自為其小惡小惡
　之積久而不已及夫惡大而彰顯於外不能以掩閉
　罪大而及於身不可以解脱如是則滅身受戮也宜
　矣
易曰何校滅耳凶
　義曰此是噬嗑上九爻辭也言初九居受刑之始而
　屨校其足其罪亦未甚大至此上九居受刑之終不
　能悛改其惡但以小惡為无傷以至惡積罪深而其
　身受戮滅没其耳何校其首此是大凶之道也
子曰危者安其位者也
　義曰夫君子之人所以危者蓋由安然居位恃其泰
　不為之備恃其安不知其亂以至泰久必否安久必
　亂所以致其不安而社稷之危也若能居安慮危居
　治思亂然後可以保其位而不失也
亡者保其存者也
　義曰夫人之所以亡者蓋由恃其安不思其危恃其
　存不思其亡任其放僻邪侈之事所以致其身之危
　亡基業之隕墜也若能常自深思逺慮不為奢侈之
　行則可以保其存而不亡也
亂者有其治者也
　義曰言人居安平之時但恃其天下之治不能思慮
　存亡之機不能憂恤天下之人恣其驕盈之志不知
　亂之所生也
是故君子安而不忘危
　義曰言君子之人若能居於安平之時常自戒慎恐
　有傾危之事則可以獲吉也
存而不忘亡
　義曰言居平易之時能常思其危亡之事所以保其
　存而不亡也
治而不忘亂
　義曰言居治平之時當自恐懼修省鑒其前車之覆
　則无禍亂之事也
是以身安而國家可保也
　義曰言君子之人既能安而不忘其危存而不忘其
　亾治而不忘其亂夫如是其身可以安其國家社稷
　可以永保也
易曰其亡其亡繋于苞桑
　義曰此是否卦九五之爻辭也言當否塞之時小人
　在下皆失其道獨九五能休去天下之否常思其社
　稷之危亡言我其亡乎我其亡乎是猶繋其社稷於
　苞桑之上者也桑者即是其根深固而不拔苞者即
　是叢生之類言九五既居否塞之時能休去天下之
　否常自思慮戒懼是猶繋其社稷於苞桑之上而其
　根深固不可以拔也
子曰徳薄而位尊
　義曰夫居君子之位必有才有徳然後可以居也若
　才之薄徳之寡而居於尊貴之位必不可也
知小而謀大
　義曰言人之才知之小反欲謀國家之大事是必不
　可也然居幽闇之時尚不免其誅戮而況居於明盛
　之時其有不受君之誅戮者鮮矣是小知者不可謀
　國家之大事也
力小而任重鮮不及矣
　義曰夫小力之才必當任其輕小之用若任以國家
　之重器其勝任者亦鮮矣
易曰鼎折足履公餗其形渥凶言不勝其任也
　義曰此是鼎卦九四之爻辭言九四以陽居隂位是
　不正也夫以不正之身居於大臣之位而才力之不
　勝其職是猶鼎之折足而傾覆公家之美實而又且
　汚染其鼎也然則君子之人凡居髙位必須有其才
　有其徳然後可以稱國家之大任也若无才无徳而
　居大位是猶鼎之九四以不才之身而居國家之重
　位而傾覆公家之美實敗壊國家之綱紀是大凶之
　道也如此之人所謂不勝其任也然則謂之言不勝
　其任者此是孔子引此鼎卦之辭以釋徳薄位尊知
　小謀大力小任重之人故以此爻而結言之
子曰知㡬其神乎君子上交不諂下交不瀆其知㡬乎
　義曰此一節是孔子釋豫卦六二之辭子曰知㡬其
　神乎者㡬者是有理之形之謂也神者妙㣲无方之
　謂也夫君子之人有先㡬之識深思逺慮凡有所施
　為必能極未形之理未萌之兆者也既未形之理未
　萌之兆皆先知之是其知如神之妙用而通於靈也
　君子上交不諂者夫常常之人凡於有權位之人則
　必行苟諛佞媚甘言巧語以求其説以求其進是故
　君子之人知其諂諛佞媚之道不可以求進是以守
　其正自潔其身切問近思博聞强識待時而動不以
　邪佞之道以求其進不以甘言巧語以説其上也下
　交不瀆其知㡬乎者夫常常之人凡見其下交之人
　必以强暴之性苟悦之道以瀆亂於下是故君子之
　人凡居上位雖於下交亦以中正之道至正之徳以
　待於下未嘗敢以柔邪苟媚之道以瀆亂於下者也
　言如此之人既上交不諂下交不瀆又極於未形之
　理未萌之兆是知㡬之人也
㡬者動之㣲吉之先見者也
　義曰言人知其有理未形之事極其禍福萌兆之來
　則於動静之間戒其㣲小之事動得其道則吉動失
　其道則凶是以従其吉而背其凶去无道而就有道
　是㡬者吉之先見者也
君子見㡬而作不俟終日
　義曰君子之人既知未形之理慎其㣲小之事夫如
　是則吉凶之變不俟終日之間而可以明見矣
易曰介于石不終日貞吉介如石焉寧用終日斷可識
矣
　義曰此是豫卦六二之爻辭也言豫之時九四以剛
　陽之徳居上卦之下是居人臣之極位者也夫居人
　臣之重位必為在下之所歸向是故初六以隂柔之
　質居豫之初為九四之正應當豫之時不能守其正
　道但以柔邪諂媚以説於上以求其進故為九四之
　所見従但有聲名虛譽以聞於外然既有聲名傳聞
　於外是虛譽也故其爻辭曰鳴豫凶至於六三比於
　九四居豫之時在下卦之上履非其位上承於九四
　亦以柔邪諂媚之道以悦於九四故其爻辭曰盱豫
　悔惟此六二以隂居隂居得其正不為富貴以易其
　志不為貧賤以易其心堅然守一介之節確然守不
　變之心履得其中居得其正雖下比於初六亦未嘗
　敢以非道而褻瀆雖近於九四亦未嘗敢以柔順而
　苟求但堅執其心不苟其進故其心如石之堅不能
　變動不待終日而獲其貞吉然則六二既能上交不
　諂下交不瀆動静之間㡬㣲之事未嘗不知之既㡬
　㣲之事未嘗不知之則吉凶之來又寧用於終日之
　間而㫁可見矣此是知㡬之人也若見事於己萌之
　後則是不知㡬也然則介如石焉寧用終日㫁可識
　矣者此是夫子解釋六二之爻辭也言六二有如此
　之美故仲尼稱美之也
君子知微知彰
　義曰此已下至无祗悔元吉為一節以解復卦初九
　之辭也言君子之人凡所施為動作之間必慎其㣲
　小之事夫㣲者亦是㡬㣲之事有理未形者也唯君
　子之人凡所動静凡有思慮吉凶之兆禍福之理未
　萌之前而已知之既知之則舍其凶而趨其吉此是
　知㣲也既知其㣲逆知禍福雖有其理未有其形更
　不可使彰露顯然而著聞於外如此是知彰也
知柔知剛萬夫之望
　義曰夫事之萌漸必始於柔小得失之理亦自於㡬
　㣲以至凡百之事皆是自小而至大自柔而至於剛
　也是故君子之人極未形之理既知其本又知其末
　本末之間不使吉凶之道形著於外夫如是則可以
　為萬夫之所瞻望天下之所仰賴也
子曰顔氏之子其殆庶㡬乎有不善未嘗不知知之未
嘗復行也
　義曰此孔子言知㣲知彰知柔知剛也自古已來惟
　顔子一人而已其庶㡬可以近之夫顔氏之子者即
　孔門之髙弟亞聖之上賢能知禍福之萌吉凶之兆
　有不善未嘗不知有一惡未嘗不悟及其知也便従
　而改之未嘗復行於事業故孔子曰有顔回者好學
　不遷怒不貳過不幸短命死矣是言顔子能修其身
　能深其慮凡有吉凶不善之事未嘗不知既知之亦
　未嘗復行故唯顔子庶㡬可以近乎
易曰不逺復无祇悔元吉
　義曰此是復卦初九之爻辭夫復之初九以陽之徳
　居復之初當羣隂用事之時獨以一陽而反於地下
　以萌生萬物是復之初九而來復之速者也亦猶賢
　人君子得天之性凡思慮之間亦有不善之事則能
　早辨之明其心復其性使過惡不形於外所行之事
　皆合於中道自古聖賢之中惟顔氏之子知有不善
　未嘗不速改之以復於善道故三千徒中惟此顔子
　一人而已故孔子特稱舉之曰不逺復无祗悔者惟
　顔子一人而已
天地絪緼萬物化醇
　義曰此已下至言致一也解損卦六三之爻辭絪緼
　者蓋薰蒸之貎夫天地之道隂陽之氣二氣相薰蒸
　而成交感之象是以萬物皆得以亨通也
男女構精萬物化生
　義曰言男女相構和㑹而萬品之物亦得以變化而
　生也
易曰三人行則損一人一人行則得其友言致一也
　義曰此損卦六三之辭也夫損之時損下以益於上
　損民以益於君今此六三六四六五以三隂上進歸
　於上九之陽是其志不能醇一也必損於上九之陽
　者也然則天地之道皆尚於醇一故一隂一陽之謂
　道男女相遇亦在於醇一今若以三隂上進必損上
　九之陽若但六三獨往之則得正應之道然後得其
　友也
子曰君子安其身而後動
　義曰自此已下至立心勿恒凶解益卦上九之爻也
　君子安其身而後動者言君子之人凡欲動作施為
　必先安其身若身不安則行事之失是必凡所施為
　必先安静其身然後動作施於行事則无有所失者
　也
易其心而後語
　義曰言君子之人凡欲形於語黙必先平易其心安
　静其志深其思慮然後形於言語夫如是則言无可
　擇所出皆中於節所行皆合於道也
定其交而後求
　義曰言君子之人凡欲求進必須先定其交觀其人
　之可否量其人之賢愚可與之求則求之不可與之
　求則退之其或不觀人之可否不量人之賢愚不素
　定其交分躁而求之則自取窮辱之事
君子脩此三者故全也
　義曰言君子若能安其身而後動易其心而後語定
　其交而後求能脩此三者故所行之事得其全者也
危以動則民不與也
　義曰言君子之人若不能安其身而以危而動必為
　民之弗與也此復解上三者之事也
懼以語則民不應也
　義曰言君子之人若於言語之間不能安易其心深
　思逺慮反自以言語之間自恐自懼所出之言必為
　民之所弗應也
无交而求則民不與也莫之與則傷之者至矣
　義曰言君子之人若不能先定其求素結其分妄而
　求之必為人之所不與也既為人之所不與則傷害
　之事従而至矣
易曰莫益之或擊之立心勿恒凶
　義曰此是益之上九之辭也當益之時損上以益於
　下損君以益於民今此上九當益之時反自求於下
　既求於下心又无厭故為人之所不與也故云莫益
　之或擊之者言不惟所求之人不與抑亦為人之所
　擊棄也既為人之所擊棄如此者蓋是立心勿恒所
　求无益之故也
子曰乾坤其易之門邪
　義曰此已下至其當衰世之意邪為一章言天地初
　判乾坤已有形狀而大易亦已行於其中矣是故大
　易之道變化之理皆由乾坤而出是以聖人迹乾坤
　而成諸卦之名是乾坤者其為易之門户也
乾陽物也坤隂物也隂陽合徳而剛柔有體
　義曰言乾體剛健為陽物也坤體柔順為隂物也是
　以隂陽二氣上下相配合而成生育萬物之道若乾
　坤上下不相配合則萬物不生故隂陽相配合則萬
　物得以生萬物得以生則其剛柔之體上下之象自
　然而成也
以體天地之撰
　義曰撰者數也言隂陽相配合而生萬物自然而成
　剛柔之體以是而分隂陽竒耦之數由此而成也
以通神明之徳
　義曰神明之徳者即為妙用无窮不可測度也今此
　大易之道變化之理生成之道可以通於神明之徳
　窮於萬事之理也
其稱名也雜而不越
　義曰言大易之道其爻卦錯雜物理煩碎其稱名也
　雜然雜而各有倫理不相干亂不相踰越也
於稽其類其衰世之意邪
　義曰稽考也類物類也言上古之時世質民淳情偽
　未作典章法度未立伏羲畫為八卦以為萬世之法
　歴夏及商世漸澆漓民欲叢生是故文王以伏羲所
　畫之八卦重為六十四卦盡其天地人事之道變通
　之理吉凶悔吝之由无不盡載於諸卦諸爻之間然
　稽考其義類其皆因衰世之意邪
夫易彰往而察來而微顯闡幽
　義曰自此已下至以明得失之報為一章夫大易之
　道至深至粹明其吉凶之理得失之迹彰明已往未
　來之事皆由易道可明也既彰明已往未來之事至
　於㣲小幽闇之理凡事不可以明者亦皆由此易道
　而顯闡之故曰㣲顯闡幽
開而當名辨物正言斷辭則備矣
　義曰開謂開釋爻象各當諸卦之名辨其事物之理
　正謂正其聖人之言斷定其吉凶悔吝之事皆繋屬
　之爻辭无所不備矣
其稱名也小其取類也大
　義曰言諸卦之名皆取其類而稱之至如乾則稱龍
　坤則稱馬然則龍與馬皆天下之一物耳雖稱名也
　小然其取類也至大故於人事則為君臣父子夫婦
　兄弟長幼之道天地之理隂陽之端无不備於此矣
其㫖逺其辭文
　義曰㫖者意也言其易之㫖至近至逺其理雖委曲
　然於其辭則有文采不尚質朴者也至如龍戰於野
　是近明龍戰之事逺明隂陽鬬争之理是其㫖逺也
　又如坤言黄裳元吉不直言居中得位乃言黄裳者
　是其辭文也
其言曲而中
　義曰言變化无恒不可為體例其言必隨物之屈曲
　而各中其理
其事肆而隠
　義曰肆者陳列也言易之所載之事於爻象之間雖
　其文皆陳列其事然其義幽隠不可驟然而曉之
因貳以濟民行以明失得之報
　義曰貳則謂吉凶二理也言得失之理吉凶之道二
　者之理以濟萬民之行事然萬事之理有得位得正
　者為吉有失位不得正者為凶失則有凶報正則有
　善應因此二者之理以濟民之行事以明得失之報
　使人趨其吉而背其凶向其善而違其惡也
易之興也其於中古乎作易者其有憂患乎
　義曰自此已下至巽以行權為一章夫易之起始於
　伏羲上古之時世質民淳情偽未形巧妄未作世凝
　然而不撓當此之時雖八卦亦盡萬事之情歴夏及
　商至於桀紂暗君在上情偽漸遷巧妄已作澆浮崇
　尚不可勝説文王罹於憂患之中有聖人之才上懼
　君之見去下慮民之情偽是以取伏羲所畫之八卦
　重為六十四卦以盡天地之淵藴以明人事之終始
　至於吉凶之道得失之理憂虞之象悔吝之事无不
　備載於其間使人知其吉而背其凶向其善而捨其
　惡以為萬世之法使人防患於未萌也
是故履徳之基也
　義曰此已下九卦是修身防患之術也然則六十四
　卦皆是防患之術何以特取此九卦者蓋此九卦最
　是修徳之基為人事之先故特陳此九卦也履者禮
　也言人踐行其禮敬事於上不失其尊卑之分如此
　是履徳之基也
謙徳之柄也
　義曰柄者人之所以操持也夫人雖有爵禄之分崇
　髙之位若无謙順之徳恃其驕盈必至於傾失是故
　君子之人若能居爵禄之位必當持謙順之徳則雖
　危而不失雖髙而不危如此是謙徳之柄也
復徳之本也
　義曰言君子之人若能復其性明其心至於思慮之
　間有不善之事必先改之如此是復其性為徳之根
　本也
恒徳之固也
　義曰言為徳之時常能執守終始不變如此則其徳
　固故恒卦為徳之堅固也
損徳之脩也
　義曰言君子之人若能謙損以自増新降損其志此
　是脩身之本也
益徳之裕也
　義曰裕者寛大也言人凡所作事能利益於人日新
　一日則其徳寛裕而有所包容也
困徳之辨也
　義曰言君子之人居於治平之時恣其安逸之性多
　不知艱險之事惟是居困否之時備歴艱苦知其君
　子小人之道然後能明辨困否之事者也
井徳之地也
　義曰夫君子之身可貴可賤可貧可富而其志不可
　易其心不可變其徳不可改猶井之居地不可遷改
　也
巽徳之制也
　義曰夫愚民之性蚩然而无所識其非辟姦偽无所
　不至矣是故聖人必行號令以示其法制然行號令
　之始必以權變之術而巽入於人心然後民可制也
　此已上九卦各與徳為用也
履和而至
　義曰此已下又復明九卦之徳也履者禮也言人有
　恭敬之徳有剛直之行必須與人和同既與人和同
　則可以至於道也
謙尊而光
　義曰夫人有其才有其徳雖在崇髙之勢必須謙恭
　以自卑謙遜以接下如是則徳益大而身益光也
復小而辨於物
　義曰物者萬物之理也言人於性之初吉凶未形之
　時始於為小之事有其不善便従而改之使无能為
　之咎也
恒雜而不厭
　義曰言君子之人能守其常道不改其操不變其節
　雖錯雜混處於小人之間亦其心不厭倦於事
損先難而後易
　義曰言凡人若不能謙損於己反欲他人謙損而奉
　於己則失為人之道是故君子之人必須先減損其
　身謙讓其己以及於他人是損己以益於下損身以
　尊於人是先難也及其性既復行既成所言皆合於
　道所行皆中於禮不失其法度是後易也
益長裕而不設
　義曰言君子之人先求仁義以益於身身既益則其
　仁義之道可以推及於天下然其仁義既及於物則
　可長裕於天下因其所利而利之不待先為施設而
　行之而天下之人自有其餘者也
困窮而通
　義曰言君子之人雖居困窮之時身即困窮而其道
　得以亨通也
井居其所而遷
　義曰言井之道居其所不可以遷改而其澤可以遷
　施於人猶君子之徳固不可遷易不可變改而其道
　可以濟人
巽稱而隠
　義曰巽者是聖人之權也言聖人以權變之術行其
　號令以及於天下而人不知所以然而然也
履以和行
　義曰言凡人有剛直之性温良之行必以禮而和之
　故論語曰禮之用和為貴者是也
謙以制禮
　義曰言人性能謙順自卑尊人則可以裁制其禮法
　而行之也
復以自知
　義曰言人既於事㣲小之初知其不善而能改過是
　自知也
恒以一徳
　義曰言人能守其常道不變其節終始不移雖居富
　貴而不自恃雖居貧賤而不自移是純一其徳者也
損以逺害
　義曰言人能自降損其身謙沖其徳以尊於人則无
　患害之事也
益以興利
　義曰言人能以仁義之道自益於身又益於他人因
　其所利而利之也
困以寡怨
　義曰言人居困窮之時守節不移上不怨天下不尤
　人但守其正而已
井以辨義
　義曰言井之道居其地而不移其濟天下之義故於
　井之道可以明辨其義也
巽以行權
　義曰權者反經而合道也言聖人凡發號施令則以
　巽順之徳而行之以順其物性以洽於人心也既能
　順時故能行權也
易之為書也不可逺
　義曰自此已下至道不虛行為一節言大易之道其
　為書言天地隂陽之事吉凶之理萬事之情偽人事
　之終始无不備載於其間然於人之行事也不可逺
　之故上文謂吉凶悔吝生乎動是故君子所居而安
　者易之序也所樂而玩者爻之辭也君子居則觀其
　象而玩其辭動則觀其變而玩其占是言易之為書
　也不可逺也若一逺之則是吉凶悔吝所生者也
為道也屢遷
　義曰屢者數也言易之為道傚法隂陽其變化之理
　爻象之間數有遷易也
變動不居
　義曰言六爻之位互相更變无有定止或隂居陽位
　或陽居隂位是變動不居也
周流六虛
　義曰言一卦六爻有隂有陽上下周徧互相更易在
　於六位之間也
上下无常
　義曰言六爻之位位无常定或上或下也若九月剥
　卦一陽在上十一月一陽在下復是也
剛柔相易
　義曰言六爻之位交相錯雜或剛或柔剛柔之道互
　相推盪於其間或陽易隂位或隂易陽位是也
不可為典要
　義曰言大易之中剛柔二氣既互相推盪於六爻之
　間則不可為常典不可為要約隨時所變而已故也
唯變所適
　義曰言隨其六爻之變動以適萬事之用也
其出入以度
　義曰言大易之道六爻之位周流六虛上下无常剛
　柔相易不可為常典不可為要約既上下无常不可
　為典要然其或出或入或居或處皆不失其法度皆
　不失其倫理若明以處暗豐不至奢是皆出入以度
　者也
外内使知懼
　義曰言大易之道明其吉凶之理得失之道以至過
　去未來之事朕兆之間使人自内自外觀此大易之
　道皆知戒懼而不敢為非僻之事明其用捨則趨其
　吉而背其凶也
又明於憂患與故
　義曰言此大易之道不惟言天地隂陽之理亦言人
　之憂患之事使人明曉之不敢為非也
无有師保如臨父母
　義曰言大易之道其卦爻之辭言其萬事之理吉凶
　之朕兆其教人也雖无師保之嚴如有師保之教也
　如臨父母者自上而下為之臨言大易之道其示人
　也雖无父母之教如臨父母之慈使人一歸於善道
　也
初率其辭而揆其方
　義曰率循也揆度也方道也言人初能率循大易之
　文辭則可以揆其大易之道而知典常之理明其義
　之所歸也
既有典常
　義曰言人既能率循其大易之文辭則知變化之理
　典常之道也
苟非其人道不虛行
　義曰言人既能率循大易之文辭又揆度其道知其
　常典是易之道得行於世然大易之文皆聖人所用
　之道若非通聖之人則不能曉達易之道理則大易
　之道不虛行也
易之為書也原始要終以為質也
　義曰自此已下至觀其彖辭則思過半矣為一章質
　體也言大易之道其為書也不獨明人之得失之理
　憂患之事而又原其萬事之始要其萬物之終至如
　乾之初九曰潛龍勿用上九曰亢龍有悔坤之初六
　曰履霜上六曰龍戰於野此是原始要終之大本也
　既原始要終則窮其大本以為大易之體質以成諸
　卦之用也
六爻相雜唯其時物也
　義曰言一卦之中六爻之位剛柔上下交相錯雜唯
　其時物之事得失之理皆隨其時事而言之若屯之
　初九言磐桓利居貞六二言屯如邅如如此之類是
　隨其時而言之其諸卦諸爻皆由此而可明也
其初難知其上易知本末也初辭擬之卒成之終
　義曰言一卦之始始於細㣲雖一卦之大義吉凶之
　理情偽之端皆始於初始之間然其爻象未備萬事
　之理雖有其理雖有其意然於人事未能顯見矣是
　難知也其上易知者上則謂上卦之上也言一卦之
　事雖有其理在於初爻則其道難見至於上九之時
　其下五爻皆布列其位剛柔之體得失之理吉凶之
　道有正有不正者可見矣是其道已成其理已定其
　爻象以正也是易知矣本末也者言大易之道既原
　其始又要其終原其始終則知本末是初難見則為
　本終易知則為末已下終始之間本末可見也初擬
　其辭者言六爻之位剛柔之體始雖擬度其萬事之
　宜萬物之理而成其辭是始於㣲而至於著者也卒
　成之終者言至終之時卦之上是卒成之時者也夫
　卒成之時而其象以分卦體以定而吉凶悔吝之道
　皆可見矣是事之卒了成就皆在於上也
若夫雜物撰徳辨是與非則非其中爻不備
　義曰此又言六爻之義六爻之位上下之體交相錯
　綜雜聚天下之物撰數聖人之徳辨定是之與非則
　非中爻而不可明也中爻者則六二六五九二九五
　是也夫得之與失正之與邪惟在二五之爻㫁可明
　矣故初則不及其中三則又過於中過於中者則凶
　危之道有時而至矣不及中者悔吝之事亦有時而
　至矣唯在二五之爻居得其中履得其正雖有其失
　必不至於大咎也至如乾之九二曰利見大人九五
　曰飛龍在天利見大人又坤之六二曰直方大六五
　曰黄裳元吉是皆中爻可以辨攝一卦之是非也然
　則一卦六爻各主其物各主其事惟是中爻即可明
　辨其得失也
噫亦要存亡吉凶則居可知矣知者觀其彖辭則思過
半矣
　義曰噫者歎美之辭也言凡欲知其存之與亡凶之
　與吉則其在中之一爻所居之位則可知矣若失其
　中則是凶而不知其吉亡而不知其存如此是大凶
　之道也惟欲知吉凶存亡但觀中爻所居之位則可
　知矣知者觀其彖辭則思過半矣者言大易之道一
　卦之理以至萬事之端皆在於卦下所屬之彖辭然
　彖辭之間雖未能盡萬事之理一卦之情偽然知者
　觀其彖辭則一卦之大義吉凶之理思慮之間已知
　一卦之本末已過半矣然則謂之彖者則如乾則言
　元亨利貞坤則言元亨利牝馬之貞如此之類皆是
　卦下之彖辭若聰明賢智之人觀之則一卦之理已
　過半矣
二與四同功而異位其善不同二多譽四多懼近也
　義曰自此已下至其剛勝邪為一章言六十四卦之
　中一卦六爻六爻之内惟二與四皆是隂位而得其
　位者故當以隂爻而居之是同其隂功也然而異位
　者言二則在下卦之中四則在上卦之下是異位也
　其善不同者言二居下卦之中是居得其中行得其
　順不失其中正之道故其善也大矣四居上卦之下
　失其中道故其善與二不同也二多譽者譽者謂嘉
　美之譽也言二居中而不失其正又所行之事无過
　无不及故有嘉美之譽以傳聞於外也四多懼者言
　六四居上卦之下上比於五是至尊之位也下在九
　三之上是權臣之上也上則逼近於君下則逼近於
　臣故當恐懼之是四多所懼也故言四多懼也
柔之為道不利逺者其要无咎其用柔中也
　義曰此覆解上四多懼之意也夫獨隂不立必須比
　附於陽則其功可以成若逺於陽則其道不能利若
　欲要其无咎必須用其柔中之道則可也若非居得
　其中履得其正則必有咎也
三與五同功而異位三多凶五多功貴賤之等也其柔
危其剛勝邪
　義曰言九三與九五皆是陽位故其功同也然而三
　在下卦之上五在上卦之中是異位也三多凶者三
　在下卦之極失於中道故多凶咎之事五多功者五
　在上卦之中而有人君之位其功徳可以被於天下
　為天下之所歸向是多功也五為貴三為賤是貴賤
　之等也五與三俱是陽位若以剛陽居之則克勝其
　任若以柔隂居之則失其所處而必至於傾危也
易之為書也廣大悉備有天道焉有人道焉有地道焉
　義曰自此以下至吉凶生焉為一章言大易之道至
　廣至大无不悉備於其間也有天道人道地道者言
　伏羲始畫八卦以三爻為一卦故上一爻以象天中
　一爻以象人下一爻以象地三爻既立則天地人之
　事萬物之理无不備載於其間也
兼三才而兩之故六六者非它也三才之道也
　義曰言伏羲畫卦始以三爻為一卦天地之事萬物
　之理无不畢備後世聖人又従而兩之為二體兩而
　為六爻故上二爻以象天中二爻以象人下二爻以
　象地所以六之者非他也蓋象三才之道也
道有變動故曰爻
　義曰言六爻之内有變有動動而合於道者為吉動
　而悖於理者為凶變動之間必合於道也故曰爻
爻有等故曰物
　義曰物者類也言六爻之位有隂有陽有貴有賤有
　等有差至如乾之爻稱龍故為陽物坤之爻稱馬故
　為隂物如此之類故曰物也
物相雜故曰文
　義曰言萬物之類皆在六爻之間六爻之間有隂有
　陽有柔有剛互相錯雜而成文章以顯著於外也
文不當故吉凶生焉
　義曰言剛柔錯雜而成文章若文妨於事則有凶有
　吉有邪有正若文當其事則吉凶不生若不當位則
　遺於道者為凶順於理者為吉吉凶之道皆生於文
　不當矣
易之興也其當殷之末世周之盛徳邪當文王與紂之
事邪
　義曰自此以下至易之道也為一段明易之興起在
　紂之末世者也夫大易之道始於伏羲仰觀俯察而
　成八卦以為萬世之法以盡天下之事然而寫其乾
　坤健順之性天地之大象人事之大紀无不畢備於
　其間是以歴夏及商至於桀紂之世民欲叢生巧詐
　互起左右前後皆非正人端士小人在朝君子在野
　天下紛然不可以整之文王有大聖人之才罹於憂
　患之中極天地之淵藴極天下之能事民之情偽吉
　凶之理无不備載於其間故曰易是易之興也其當
　殷之末世焉
是故其辭危
　義曰言文王演其大易之道因其桀紂之君无道在
　上故使天下之人思慮之間姦偽互起以至天下大
　亂文王罹於憂患之中作為大易盡萬民之情偽極
　天下之險阻以至憂患之事无不備言於諸卦之下
　是其辭危也然則卦下之辭至簡至約然有四徳者
　有一徳者有三徳者如此之類推究卦義是其辭危
　也
危者使平易者使傾
　義曰言易之道六爻之位有凶有吉有得有失皆在
　爻辭之間若人觀此大易之道見其凶事能小心畏
　慎者則危者使之平易其文辭亦言其平易若人觀
　此大易之道見其吉事而慢易者則易者使之傾喪
　則其所繫之辭亦言其凶是使人舍凶従吉趨善背
　惡也
其道甚大
　義曰言此大易之道示人之吉凶明人之情偽其為
　道至廣而甚大也
百物不廢
　義曰言大易之道无所不包至纎至悉之事百種之
　物皆无有廢棄如泰卦曰包荒用馮河不遐遺者是
　也
懼以終始其要无咎此之謂易之道也
　義曰言大易之道若人觀其六爻之位吉凶之理若
　能觀其始而知懼慎其終而思戒終始之間極其思
　慮常自戒慎如此則要其无咎此是大易之道也
夫乾天下之至健也徳行恒易以知險夫坤天下之至
順也徳行恒簡以知阻
　義曰自此以下至篇末為一章總明健順之美兼明
　易道愛惡相攻之事夫乾天下之至健也乾有剛健
　之徳以一元之氣下生萬物故徳行常易不至於煩
　勞而知艱險之事夫坤天下之至順也承天之氣以
　時而生成萬物故徳行常簡不至於煩勞而知艱阻
　之事以天地之道至健至順簡易之徳生成之理自
　然不言而四時成不勞而萬物得而知險阻之事其
　生成之理故可知矣
能説諸心能研諸侯之慮
　義曰按此能研諸侯之慮其侯之二字蓋是後人習
　慣其言而傳寫之誤也若順其文而言之則能研諸
　侯之慮於義无取當言能研諸慮也言聖人作此大
　易之道能自悦美其心又能研究人之思慮使其情
　偽之道不作憂虞之理不生也注疏之説皆失之矣
定天下之吉凶成天下之亹亹者
　義曰言聖人作易既能悦懌諸心又能研精諸慮又
　定天下之吉凶有得其理者為吉失其理者為凶既
　定吉凶於諸卦爻之中則成天下之亹亹者使人勉
　勉而従善不陷於邪佞也
是故變化云為吉事有祥
　義曰言大易之道有變有化有施有為若合於道則
　吉違於道則凶若行得其吉則有嘉美之祥而應之
　也
象事知器占事知來
　義曰言人觀此大易之象則知作器之方觀其占策
　之數則知未來之事是大易之中總此諸徳者也
天地設位聖人成能
　義曰言天地設其上下之位而生成萬物聖人由是
　乗天地之正以生成天下以成就天地生成之功者
　也如泰卦所謂財成天地之道輔相天地之宜是也
人謀鬼謀百姓與能
　義曰言聖人凡欲施為凡所舉動之時必先與衆謀
　其得失之理謀之卿士謀及庶人詢及衆庶謀及鬼
　神以明其得失以别其吉凶然而鬼神之道至幽至
　隠不可以形見而聖人與之為謀者蓋聖人取其卜
　筮之兆占蓍之策以考於天地鬼神然後思慮之間
　不煩憂戚決然而行之又與百姓參合而行則得其
　吉而不凶向其善而獲福夫如是則天下之百姓樂
　推而與之百姓既與之能則不勞探賾而吉凶自見
　不役思慮而得失自明以至萬物之情偽自然而見
　矣
八卦以象告
　義曰言伏羲所畫八卦寫其天地水火風雷山澤之
　象凡吉凶之事皆以象告於人知其吉而背其凶也
爻彖以情言
　義曰此又明卦爻剛柔變動情偽相感之事也言伏
　羲畫八卦之後文王重為六十四卦爻為三百八十
　四爻又於諸卦之下繫屬之彖辭以明險阻之事得
　失之理憂虞之端皆以人之情偽而言之也
剛柔雜居而吉凶可見矣
　義曰言六爻之内有剛有柔剛柔之位上下錯雜有
　得有失有正有不正得於理者為吉逆於理者為凶
　吉凶之道自然可見矣
變動以利言
　義曰言六爻之内有變有動皆以利告於人使人由
　而勸之以盡天下之利以利天下之物也
吉凶以情遷
　義曰言大易之道爻象之内有變有動有凶有吉動
　而合於道則吉變而失其理則凶然則吉凶之道變
　動之理皆由人之情偽遷移者也
是故愛惡相攻而吉凶生
　義曰言吉凶所生皆由人之情性有所貪愛有所忿
　憎兩有所攻或愛攻於惡或惡攻於愛是吉凶之道
　由此生矣
逺近相取而悔吝生
　義曰逺謂内外兩卦上下相應之類也近謂爻位相
　比近也言六爻之内有近而相得者有近而不相得
　者有逺而有應者有逺而无應者逺而有應近而相
　得則為吉逺而无應近而不相得則為悔吝悔吝之
　道皆由逺近相資取而生也
情偽相感而利害生
　義曰言人之情實感物而動得其理則為利人之虛
　偽感物而動失其理則為害情者則情實也偽者則
　虛偽也是情偽相感而利害生於其間者也既利害
　生於情偽之間則吉凶之事由此而至矣
凡易之情近而不相得則凶
　義曰言大易之道六爻之情有近而相得者則吉有
　近而不相得則凶故吉凶之道生於爻位之間也
或害之悔且吝
　義曰夫凶咎之道亦有輕重人之情偽亦有淺深雖
　爻位相近亦有不相得者然不至於大咎或有害之
　者或有可悔之者或有可鄙吝之者如此雖有失必
　不至於大咎也
將叛者其辭慙
　義曰言人之情或有叛違於己者則其辭不同位雖
　相親而其容常有慙赧之色其辭不以實告於人也
中心疑者其辭枝
　義曰言人中心之間有所疑惑則言辭各異其心不
　定其辭一出紛然有異若樹之有枝葉紛然盛多者
　也
吉人之辭寡
　義曰言吉善之人其辭寡少不在言語但黙而成之
　安而行之者也
躁人之辭多
　義曰言剛躁之人其辭繁多不假思慮而言辭紛亂
　而出者也
誣善之人其辭游
　義曰言誣罔善人之人其心矯詐其言虛誕架虚為
　實従无入有自然其言辭游蕩虛浮者也
失其守者其辭屈
　義曰言人居失其時失其所守不遂其志志无所伸
　必其辭屈撓者也凡此六事皆大易之中六爻之位
　述此之意者也
　
　
　
　
　
　
　
　
　
　
　
　
　
　
　周易口義繫辭下
欽定四庫全書
　周易口義　　　　　　　宋　胡瑗　撰
　　説卦
　義曰夫周易説卦者此是孔子第八翼也以其伏羲
　畫八卦之後文王重為六十四復作爻彖之辭以明
　卦爻之義然其理或有未盡之事孔子又作此説卦
　以陳説諸卦之情偽爻彖之義理故謂之説卦
昔者聖人之作易也幽賛於神明而生蓍
　義曰言昔者聖人之作為大易之道以盡天地之理
　人事之要又通明賛助於鬼神以生用蓍之法然後
　揲蓍以求其萬物之數者也
參天兩地而倚數
　義曰言聖人既畫成八卦作為大易上準擬於天地
　下幽賛於神明是以生其用蓍之法以揲求天地之
　數是以參天兩地而倚數者因其天地生成之數以
　分隂陽竒偶之數也生數則以一三為天之生數二
　四為地之生數因其天地之生數又有七九八六之
　數以為天地之成數然後分天地竒偶老隂老陽少
　隂少陽之數自此而立矣
觀變於隂陽而立卦
　義曰言聖人因其天地生成之數分其竒偶之象是
　以觀其竒偶之數隂陽變動之理而立成一卦者也
發揮於剛柔而生爻
　義曰言聖人既能參天兩地而倚數又觀隂陽之變
　動而立成一卦又察其變化之道得失之理發越揮
　散剛柔之體互相資取而生於六爻也
和順於道徳而理於義
　義曰言八卦之位大易之道上以通於天地下又和
　合參順聖人之道徳又窮極萬物之象人事之義理
　以成變化之道者也
窮理盡性以至於命
　義曰言大易之道爻象之設上既通於天地下又賛
　於鬼神又發揮剛柔之體而分其爻又和順聖人之
　道徳而理於義又窮極萬物之理以盡萬物之性以
　至于命者也命者則謂長短凶折夭亾之類是也然
　則大易之道皆能盡萬物之性又能盡人之性者蓋
　性者皆天所禀受之善性者也若能守己之性不陷
　於邪佞則其命可以知矣若人不能守己之性而放
　僻邪侈无所不至則其命不能固矣是故大易之道
　爻象之間有變有動皆所以盡人之性命者使人觀
　之則趨吉背凶向善改惡也
昔者聖人之作易也將以順性命之理
　義曰自此已下至六位而成章為一章以明卦爻之
　意也言古者聖人所以畫為八卦作為大易者蓋以
　上順天地之命下順萬物之性既能順天地萬物生
　成之性命則其言吉凶之道情偽之理无不備載於
　其間也
是以立天之道曰隂與陽立地之道曰柔與剛
　義曰言大易之道既以盡天地萬物生成之性命是
　以立天之道曰隂與陽其地能承受天之氣而生成
　萬物是以立地之道曰柔與剛言其天地隂陽剛柔
　二氣上下交感而成剛柔之理也
立人之道曰仁與義
　義曰天地既立則人生於其間人既生於其問則立
　仁義之道以本於人仁者博愛之謂仁也義者行而
　宜之合於道則謂義又因其人而立仁義之道以生
　成於天下也
兼三才而兩之故易六畫而成卦
　義曰言伏羲既畫八卦之後但以三爻為一卦故上
　一爻以象天中一爻以象人下一爻以象地以盡三
　才之道後世聖人因而兼之重其三才之道兼而兩
　之以六畫而成一卦故上二爻以象天中二爻以象
　人下二爻以象地六爻既備以成一卦之理
分隂分陽迭用柔剛故易六位而成章
　義曰既以六畫而成卦又以一三五為陽位二四六
　為隂位分為隂陽之道隂則為柔陽則為剛因其六
　爻之位分其隂陽之象用其剛柔之理交相錯雜或
　升或降故此大易之道六爻之間上下變動而成其
　文章者也
天地定位山澤通氣雷風相薄水火不相射八卦相錯
數往者順知來者逆
　義曰此一章言伏羲畫卦之始始因天地定位之後
　作為八卦故因天地之道畫為乾坤之象取山之象
　為艮澤之象為兌雷之象為震風之象為巽水之象
　為坎火之象為離因天地定位之後取此山澤雷風
　水火之象畫為八卦以盡萬物之理萬事之情後世
　聖人觀其天地生成之體又艮有止静之徳澤有潤
　物之性山澤之象其氣可以相通又因雷之能震動
　萬物風之能發生萬物又取雷風之象能相擊搏以
　生萬物又觀水火之性不相資射言水之性其性濕
　而潤下火之性其性燥而炎上因其水火之性不相
　資射以成八卦之象互相變動互相錯雜以推測其
　物理以稽考其人之情偽分其竒偶之數人之過去
　未來之事若數其已往之事則以順而數之言其易
　知也若數其未來之事則以逆而數之言其難知也
　是故聖人因此大易之象逆人之吉凶之兆皆以逆
　數之術以前萬民之用使人知其吉而背其凶也
是故易逆數也
　義曰言此大易之道八卦之理交相錯雜以盡吉凶
　然而皆逆知來事以前萬民之用也
雷以動之
　義曰此一節總明八卦養物之功也
風以散之
　義曰言雷能鼓動萬物風能散育萬物也
雨以潤之
　義曰潤滋也萬物之生非雨而不潤也
日以晅之
　義曰既雨以潤之又日以乾晅之
艮以止之
　義曰艮以止静之徳止於萬物而不使過其分也
兌以説之
　義曰兌能和説萬物使之成就也
乾以君之
　義曰乾以剛健君臨於物也
坤以藏之
　義曰坤以柔順能含藏於物也此八卦交相錯雜然
　後能成於物也
帝出乎震齊乎巽相見乎離致役乎坤説言乎兌戰乎
乾勞乎坎成言乎艮
　義曰帝者生物之宗以尊而言之則謂之帝此復言
　八卦之用也言帝之始生萬物必自震而始潔齊萬
　物則在乎巽令萬物相見而繁盛必在乎離致役萬
　物則在乎坤和説萬物必在乎兌隂陽相戰必在乎
　乾受賜萬物則在乎坎能成萬物則在乎艮者也
萬物出乎震震東方也齊乎巽巽東南也齊也者言萬
物之潔齊也離也者明也萬物皆相見南方之卦也聖
人南面而聴天下嚮明而治蓋取諸此也
　義曰言萬物出乎震震東方者以震是東方之卦斗
　杓指東為春主生故萬物皆由震而出也齊乎巽者
　以巽是東南之卦斗杓指東南之時萬物潔齊而不
　相瀆亂也離者明也以離是南方之卦萬物盛大必
　假離而臨照之故萬物相見必自離而後可明也然
　而聖人之治天下必法此離為日之象以明天下之
　事取其明无所不矚之義也
坤也者地也萬物皆致養焉故曰致役乎坤兌正秋也
萬物之所説也故曰説言乎兌戰乎乾乾西北之卦也
言隂陽相薄也坎者水也正北方之卦也勞卦也萬物
之所歸也故曰勞乎坎艮東北之卦也萬物之所成終
而所成始也故曰成言乎艮
　義曰坤者地也以地能生養萬物是有勞役之事故
　曰致役乎坤兌者説也萬物説兌必在於秋故兌為
　正秋之卦也然不言方而言秋者以兌説萬物非止
　於一方故言秋也戰乎乾者以乾是純陽之卦主於
　西北西是隂地而乾居之是有隂陽相薄之義故曰
　戰乎乾坎者水也北方之卦也上下皆坎有水之象
　焉水行不舍晝夜所以為勞萬物之生非水而不滋
　益故曰萬物之所歸也艮者東北之卦也萬物之所
　成終萬品之所成始皆由艮以本之其位在丑寅故
　曰東北之卦也
神也者妙萬物而為言者也
　義曰此已下一節明八卦生成之用也言八卦運動
　交相錯雜以妙萬物然而求其真宰之用无有逺近
　不知所以然而然是其用如神也然則謂之神者以
　其无形无状人之所不見者也
動萬物者莫疾乎雷撓萬物者莫疾乎風燥萬物者莫
熯乎火説萬物者莫説乎澤潤萬物者莫潤乎水終萬
物始萬物者莫盛乎艮故水火相逮雷風不相悖山澤
通氣然後能變化既成萬物也
　義曰動者鼓動也言鼓動萬物莫疾乎雷震者雷之
　象故不言震而言雷也撓散萬物者莫疾乎風風者
　巽之象乾燥萬物莫熯乎火火者離之象也兌説萬
　物莫説乎澤兌者澤之象也滋潤萬物莫潤乎水水
　者坎之象也終始萬物者莫盛乎艮艮者止之象也
　水火之性雖不相入然而相逮有相資之理雷風相
　薄而不相悖逆山澤相懸而能通氣夫如是然後能
　成變化之道生成之理也然則艮不言山而言艮者
　以其動撓燥潤之功是雷風水火之性至於終始萬
　物之義於山為㣲故言艮而不言山也然而雷風相
　薄而不言相逆者蓋雷風若相悖逆則生物之理息
　故言相薄而不言悖逆也
乾健也坤順也震動也巽入也坎陷也離麗也艮止也
兌説也
　義曰此一節説八卦名訓也乾象天運行不息故為
　健坤象地能承順事故為順震象雷能奮動萬物故
　為動巽象風无所不入故為入坎象水水居險陷故
　為陷離象火能著於物故為麗艮象山山有止静之
　徳故為止兌象澤能澤潤萬物故為説也
乾為馬坤為牛震為龍巽為雞坎為豕離為雉艮為狗
兌為羊
　義曰此一節説八卦畜獸之象也所謂逺取諸物者
　此也乾為馬健速之物也坤為牛至順能任重也震
　為龍潛動而變於隂也巽為雞體多陽輕舉之物主
　於下也坎為豕豕主汚濕故為豕也離為雉有文章
　也艮為狗狗能善守禁止外人故為狗兌為羊外柔
　而不害物也
乾為首坤為腹震為足巽為股坎為耳離為目艮為手
兌為口
　義曰此一節説八卦人身之象也所謂近取諸身者
　此也乾尊在上故為首坤能包容萬物故為腹震動
　在下故為足巽順於人故為股坎陽明在内故為耳
　離陽明在外故為目艮能止静其物故為手兌能和
　説於人故為口
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兌三索而得女故謂之少女
　義曰此一節明乾坤六子父母之道也索者求也乾
　為天父之道也坤為地母之道也二氣相求勝而男
　女生也得父氣者為男得母氣者為女乾初求於坤
　而得長男曰震乾生於坤也坤之初求於乾而得長
　女曰巽坤生於乾也乾之再配於坤得中男曰坎坤
　再配於乾得中女曰離乾三配於坤得少男曰艮坤三
　配於乾得少女曰兌二氣相推八卦著矣男女之道
　備矣天下之情見矣
乾為天為圜為君為父為玉為金為寒為冰為大赤為
良馬為老馬為瘠馬為駁馬為木果
　義曰此已下廣明卦象之義也乾為天者此廣明乾
　之象也乾為天剛健不息萬物之宗也為圜周萬物
　也為君為父有尊嚴之道也為金為玉性堅剛也為
　寒為冰氣凝嚴也為大赤老陽之色也為良馬行健
　也為老馬行健之久也為瘠馬无其膚其骨堅也為
　駁馬堅猛之至也為木果老而為實生之本也
坤為地為母為布為釜為吝嗇為均為子母牛為大輿
為文為衆為柄其於地也為黒
　義曰此一節明坤之象也坤為地能生育萬物故為
　母為布取其廣載也為釡取其化生成熟也為吝嗇
　取其生物不移也為均取其均平也為子母牛取其
　生育之順也為大輿取其能載萬物也為文取其色
　雜也為衆取其載物不一也為柄取其生物之本也
　其於地也為黒取其極隂之色也
震為雷為龍為𤣥黄為旉為大塗為長子為決躁為蒼
筤竹為萑葦其於馬也為善鳴為馵足為作足為的顙
其於稼也為反生其究為健為蕃鮮
　義曰此一節廣明震之象也為雷能震於物也為龍
　隂中之畜也為𤣥黄取其蒼雜之色也為旉取其敷
　布而生也為大塗取其剛動而上柔萬物之出也為
　長子以其為初求也為決躁以其剛性之甚也為蒼
　筤竹取其堅貞而上虛也為萑葦以其類而列也其
　於馬也為善鳴取其象雷聲之逺聞也為馵足取其
　剛在下也為作足取其一動也為的顙取其陽下應
　於上也其於稼也為反生取其反甲而出也其究為
　健取其剛行也為蕃鮮取其蕃育之盛也
巽為木為風為長女為繩直為工為白為長為髙為進
退為不果為臭其於人也為寡髮為廣顙為多白眼為
近利市三倍其究為躁卦
　義曰此一節廣明巽之象也為木取其可揉而順也
　為風取其陽在上也為長女取其初求也為繩直取
　其齊一也為工取其能揉物為器也為白取其能潔
　於物也為長取其風行之逺也為髙取其風性髙逺
　也為進退取其隨物之上下也為不果取其能樂於
　物也為廣顙取其有容也為多白眼取其色多白也
　為近利取其躁人之情多近利也市三倍取其生物
　之盛也為躁卦取勢躁急也
坎為水為溝瀆為隠伏為矯輮為弓輪其於人也為加
憂為心病為耳痛為血卦為赤其於馬也為美脊為亟
心為下首為薄蹄為曳其於輿也為多眚為通為月為
盜其於木也為堅多心
　義曰此一節廣明坎象也為水取其北方也為溝瀆
　取其水行无不通也為隠伏取其水行地中也為矯
　輮取其曲直得所也為弓輪取其激矢運行其於人
　為加憂取其險難也為心病取剛在中也為耳痛取
　其主聴也為血卦取其水行地中也為赤取其血色
　也其於馬也為美脊取其陽在中也為亟心取其急
　也為下首取其水流向下也為薄蹄取其水流行也
　為曳取其行地也其於輿也為多眚取其重載也為
　通取其水行也為月取其水之明也為盜取其潛行
　也其於木也為堅多心取其剛在内也
離為火為日為電為中女為甲胄為戈兵其於人也為
大腹為乾卦為鼈為蟹為蠃為蚌為龜其於木也為科
上槁
　義曰此一節廣明離之象也為火取南方也為日取
　火精也為電取有明也為中女取再求也為甲胄取
　剛在外也為戈兵取外剛利也其於人也為大腹取
　其隂在内也為乾卦取其日所烜也為鼈為蟹為蠃
　為蚌為龜皆取剛在外也其於木也為科上槁取其
　隂在中而空也
艮為山為徑路為小石為門闕為果蓏為閽寺為指為
狗為鼠為黔喙之屬其於木也為堅多節
　義曰此一節廣明艮之象也為山取其静而不動也
　為徑路取其可上而行中也為小石取其陽堅也為
　門闕取其止出入也為果蓏取其陽在上也為閽寺
　取其禁止也為止取其止物也為狗為鼠取其止人
　也為黔喙之屬取其剛喙而能喙物也其於木也為
　堅多節取其陽生也
兌為澤為少女為巫為口舌為毁折為附決其於地也
為剛鹵為妾為羊
　義曰此一節廣明兌之象也為澤取潤下也為少女
　取三索也為巫取其順也為口舌取其能口説人也
　為毁折取其缺於上也為附決取柔附上非所麗也
　其於地也為剛鹵取其下堅而上潤也為妾取其少
　女也為羊取其中壯而外順也
　　序卦
　義曰夫序卦者所以序説六十四卦之義也按文王
　既繇六十四卦分為上下二篇其先後之次其理未
　見在於常常之人故難曉矣孔子就上下二篇各序
　其相次之義以序説六十四卦之本因以發明大易
　之淵藴故謂之序卦自乾坤而下至於既濟未濟皆
　言相受之理也
有天地然後萬物生焉盈天地之間者唯萬物故受之
以屯屯者盈也
　義曰夫乾卦是伏羲所畫八純之卦乾者天之用也
　生成之祖宗也萬物之生必自乾而始故乾為六十
　四卦之首也然而獨陽不生獨隂不成陽不得隂不
　能成生物之道天不降地无以為育物之理故有天
　然後有地地者載萬物之本也坤者地之用也坤
　能順承於天以生成萬品之物故以坤次於乾也故
　乾坤者天地之用萬事之本始者也然天地之生萬
　物必須屯難然後成也故草木之生莩甲之時必先
　屯難而後至於盛大盈滿於天地之間也故屯卦所
　以次於乾坤也
屯者物之始生也物生必蒙故受之以蒙蒙者蒙也物
之稺也物稺不可不養也故受之以需需者飲食之道
也飲食必有訟故受之以訟訟必有衆起故受之以師
師者衆也衆必有所比故受之以比比者比也比必有
所畜故受之以小畜物畜然後有禮故受之以履
　義曰夫物既屯難而生未至於盛大故必蒙然而盤
　屈盤屈不已然後盛大故以蒙卦次於屯也然物生
　蒙昧若不滋潤之以成生養之道則不能成也故以
　需卦次於蒙也然而需者養也飲食之道也飲食之
　道養而不已必有其争訟之事故以訟卦次於需也
　然而争訟不已物情乖離必有行師用兵之事故以
　師卦次於訟也行師不已必須親比故以比卦次於
　師也然而親比之道貴於得正既得其正必有所畜
　故以小畜次於比也物既畜聚必須合禮故以履卦
　次於小畜也
履而泰然後安故受之以泰泰者通也物不可以終通
故受之以否物不可以終否故受之以同人
　義曰能行禮者其身必安故以泰卦次於履也安之
　既久必有其否故以否卦次於泰卦也然而否之既
　久其道必亨必須和同故以同人之卦次于否卦也
與人同者物必歸焉故受之以大有有大者不可以盈
故受之以謙有大而能謙必豫故受之以豫
　義曰既與人同衆物必歸必須大有其衆故以大有
　次於同人也既大有其衆不可剛暴必須謙順故以
　謙卦次於大有也然而既大有天下之衆又能謙順
　則人必悦豫而隨之故以豫卦次於謙也
豫必有隨故受之以隨以喜隨人者必有事故受之以
蠱蠱者事也有事而後可大故受之以臨
　義曰天下既悦豫則人樂然而隨之故以隨卦次於
　豫也然而以喜隨人久而必極必敗於成事故以蠱
　卦次於隨卦也事既已久敗必須有才徳之人以臨
　治之故以臨卦次於蠱也
臨者大也物大然後可觀故受之以觀可觀而後有所
合故受之以噬嗑
　義曰臨人之道必在中正中正必有可觀故以觀卦
　次於臨也觀民之道必以徳化徳化既行必須去其
　剛梗之物故以噬嗑次於觀也
嗑者合也物不可以苟合而已故受之以賁賁者飾也
　義曰物既相合必須脩飾於外故以賁卦次於噬嗑
　也
致飾然後亨則盡矣故受之以剝
　義曰物既文飾久而必敝故以剝卦次於賁也
剝者剥也物不可以終盡剥窮上反下故受之以復復
則不妄矣故受之以无妄有无妄然後可畜故受之以
大畜物畜然後可養故受之以頤頤者養也不養則不
可動故受之以大過
　義曰物不可終剥必復其性故以復卦次於剝也既
　復其性必有由中之信以行於己故以无妄次於復
　也物既无妄必有可畜故以大畜次於无妄也物既
　大畜必有所養之道故以頤卦次於大畜也養之必
　以其道苟失其節必致於大過故以大過次於頤卦
　也
物不可以終過故受之以坎坎者陷也
　義曰物既大過必至險陷故以坎卦次於大過也
陷必有所麗故受之以離離者麗也
　義曰險難既久必須明徳之人以治之故以離卦次
　於坎也自此以上凡三十卦為上經統言天地之道
　故以坎離而終之其實三才之道皆備矣蓋咸恒首
　明人事夫子以丁寧而説之後人以簡編重大而分
　之也
有天地然後有萬物有萬物然後有男女有男女然後
有夫婦有夫婦然後有父子有父子然後有君臣有君
臣然後有上下有上下然後禮義有所錯
　義曰自此以下凡三十四卦咸恒首明夫婦之道人
　倫之本故為下經之首也有天地然後有萬物者此
　廣明夫婦之道必自隂陽為本始也夫天地交錯而
　生萬物而有男女男女既成則有夫婦夫婦既正則
　有父子父子既立則有君臣君臣既正則有上下既
　有上下則禮義之道有所注錯此正天下治邦國人
　倫之大本也
夫婦之道不可以不久也故受之以恒恒者久也物不
可以久居其所故受之以遯遯者退也
　義曰夫咸者感也艮體在下兌體在上艮為少男兌
　為少女以少男下於少女以成夫婦之道以成咸感
　之象此萬世不易之法也然而咸道貴速故以二少
　而言之夫婦之道不可不久以須常久然後可以成
　室家之道也故以恒卦次於咸也物既常久必至退
　遯故以遯卦次於恒也
物不可以終遯故受之以大壯
　義曰物不可以終遯而退處之必須用剛壯之道以
　出其所處也不動則不能出故以大壯次於遯也
物不可以終壯故受之以晉晉者進也
　義曰物既大壯動而出乎遯必須進之故以晉卦次
　於大壯也
進必有所傷故受之以明夷
　義曰物不可以久進進之不已必為人之所不與人
　既不與必有所傷故以明夷卦次於晉也
夷者傷也傷於外者必反其家故受之以家人
　義曰傷於外者必反於家故以家人之卦次於明夷
　也
家道窮必乖故受之以睽
　義曰夫治家之道必須嚴正然後无咎苟失嚴正則
　其道必乖故以睽卦次於家人也
睽者乖也乖必有難故受之以蹇
　義曰物既乖離必成蹇難之事故以蹇卦次於睽也
蹇者難也物不可以終難故受之以解解者緩也緩必
有所失故受之以損損而不已必益故受之以益益而
不已必決故受之以夬
　義曰物不可以久難必須解而散之故以解卦次於
　蹇也解人之難必有所損故以損卦次於解也損之
　不已必須益之故以益卦次於損也益之不已必須
　決去之故以夬卦次於益也
夬者決也決必有所遇故受之以姤
　義曰剛決之道必須以正既以正而決之則君子有
　所喜遇也故以姤卦次於夬也
姤者遇也物相遇而後聚故受之以萃萃者聚也聚而
上者謂之升故受之以升升而不已必困故受之以困
困乎上者必反下故受之以井井道不可不革故受之
以革
　義曰君子既有所遇則萬物莫不萃聚之故以萃卦
　次於姤也既萃之上必須升進故以升卦次於萃也
　升而不已其道必困故以困卦次於升也升之既久
　必反於下故以井卦次於困也井道既得其所不可
　不革治之故以革卦次於井也
革物者莫若鼎故受之以鼎
　義曰革之必得其道有鼎新之義焉故以鼎卦次於
　革也
主器者莫若長子故受之以震震者動也物不可以終
動止之故受之以艮艮者止也物不可以終止故受之
以漸漸者進也進必有所歸故受之以歸妹得其所歸
者必大故受之以豐豐者大也窮大者必失其居故受
之以旅旅而无所容故受之以巽
　義曰物既鼎新凡所主者莫非長子故以震卦次於
　鼎也物不可以終動動必有所止故以艮卦次於震
　也止物必有所漸故以漸卦次於艮也漸必有所歸
　故以歸妹次於漸也物既歸之可以致天下於豐大
　故以豐卦次於歸妹也時既豐大或有所過失而為
　旅故以旅卦次於豐也既居為旅不可以剛强必須
　巽順故以巽卦次於旅也
巽者入也入而後説之故受之以兌兌者説也説而後
散之故受之以渙
　義曰人既巽順物亦和説故以兌卦次於巽也説之
　既久不可偏係必須散之故以渙卦次於兌也
渙者離也
　義曰物既渙散必致於乖離也
物不可以終離故受之以節
　義曰物不可以終離必須有止節之道也故以節卦
　次於渙也
節而信之故受之以中孚
　義曰為節之道必須由中之信以符合之故以中孚
　次於節也
有其信者必行之故受之以小過
　義曰孚信之道或失其正或過越其事必須小有所
　過故以小過之卦次於中孚也
有過物者必濟故受之以既濟
　義曰事既過越凡矯過者必附人而行之既附人而
　行之則有所濟故以既濟之卦次於小過也
物不可窮也故受之以未濟終焉
　義曰物既得所濟或居安不能慮危故以未濟之卦
　次於既濟也然觀六十四卦始於乾坤終於未濟者
　以其乾坤是生成之宗故為六十四卦之首也必以
　未濟而終之者以其常人之性多失成事或居安不
　能慮危居存不能思亡以至自取其咎故以未濟而
　終之也此聖人垂教之深㫖也
　　雜卦
　義曰夫周易所以言雜卦者葢孔子取其六十四卦
　之中人所常行之事交相錯雜以陳其義也以其事
　无常定物无常體可以施則施之可以止則止之故
　揉雜諸卦之義以為行事之本故謂之雜卦也此十
　翼之中第十翼也
乾剛坤柔比樂師憂
　義曰夫乾用剛健必以柔順而資之故曰乾剛坤柔
　夫親比之道貴於和順和順則人心樂樂得其道則
　正樂失其道則憂必致於行師動衆也
臨觀之義或與或求
　義曰夫防民之道貴於中正既中且正則可以風化
　於天下既可以風化於天下則為下之所相與或為
　下之來求也
屯見而不失其居
　義曰夫屯難之世是君子經綸之時必須利建侯以
　安天下使天下之人皆安其居不失其所此則是君
　子治屯之事也
蒙雜而著
　義曰夫蒙昧之人未知所著必求賢者以發明之然
　而既得賢者以發明之則无所錯雜而自然著見也
震起也艮止也損益盛衰之始也
　義曰震東北之卦能起生萬物也艮有止静之徳故
　為止損益之道與時偕行可損則損之可益則益之
　故曰盛衰之始也
大畜時也
　義曰夫物既无妄天下之人所共信故為大畜之時
　也然大畜其道必須以正然後畜其物也是因其時
　而畜之也
无妄災也
　義曰夫无妄之時天下之所共信人心之所樂與若
　以不信之人厠於其間則自取其災也
萃聚而升不來也
　義曰夫萃聚之時天下之所和洽也故能聚聚之不
　已其道必上進可也若進不由其道則凶進得其道
　不還可也
謙輕而豫怠也
　義曰夫謙恭之道不自尊大是謙輕也然而為逸豫
　之道又自怠也
噬嗑食也賁无色也
　義曰夫雷電相合如口頤之中嚙去其剛梗之物也
　故言食也夫山火之賁貴其文飾但合於中而已不
　在煩多之色是无所定也
兌見而巽伏也
　義曰夫為兌説之道必貴其顯見顯見於外合於正
　則吉也夫巽順之道貴其卑伏若不能卑伏則非為
　行巽之道也
隨无故也蠱則飭也
　義曰夫隨時之義不在於有故可行則行之可止則
　止之故云无故也夫蠱敗之事必須整飭之然後事
　有濟也
剝爛也復反也晉晝也明夷誅也
　義曰夫五隂一陽小人剝君子之象也衆隂消萬物
　之義也故云爛夫五隂在上一陽在下是陽氣反復
　之時也夫晉者日出地上為陽陽為晝故曰晝也夫
　明入地中明有所傷必有誅傷之事
井通而困相遇也
　義曰夫井以濟人為徳故曰通也夫物既久困必須
　所遇有賢徳之人以出之也
咸速也
　義曰夫夫婦之道貴於得正兌為少女艮為少男以
　少男下於少女是貴速也故有咸之象也
恒久也渙離也節止也解緩也蹇難也睽外也
　義曰夫婦之道貴於長久故曰久也渙散之久物必
　乖離也物不可以久離必須節止之解緩者言天下
　蹇難解而緩散之蹇者山上有水故曰難也睽者乖
　也物既乖離必居於外也
家人内也否泰反其類也大壯則止遯則退也
　義曰夫家人之道必處於内也夫天氣下降地氣上
　騰泰之象也天氣在上地氣在下否之象也是否泰
　二卦反其類也雷在天上大壯之道物不可終壯則
　必止遯之乃可也
大有衆也同人親也革去故也鼎取新也小過過也中
孚信也
　義曰夫火在天上明有所矚故可大有天下之衆也
　與人同者必親也革去其故舊者也鼎有自新之義
　也小過者人情小有過差也中孚者有孚信及於天
　下也
豐多故也親寡旅也
　義曰豐言盛大髙者懼危滿者懼溢故多憂也親者
　寡少故曰旅也
離上而坎下也
　義曰離為日故宜在上也坎為水故宜在下也
小畜寡也
　義曰小畜者言風行天上不能徧及於物故曰寡也
履不處也
　義曰履以謙為本隨人而行故不可定處也
需不進也
　義曰需者養也但待其時而養焉故曰不進也
訟不親也大過顛也
　義曰天水相違訟之道也故曰不親不親者不相親
　洽也大過者上下相陵本末顛錯故曰顛也
姤遇也柔遇剛也漸女歸待男行也
　義曰姤者遇也天下㑹遇之時柔遇剛也漸者進也
　男女之行必以漸而進之然後成其夫婦之道也
頤養正也
　義曰山下有雷為頤之象故曰養也養其正則吉
既濟定也
　義曰言水火相濟君臣相得是天下大治物性大定
　之時也
歸妹女之終也
　義曰夫女者有適人之義若従男得其道以成夫婦
　此則是女之終者也
未濟男之窮也
　義曰夫男子之道多失於怠事故居安不能慮危以
　成其未濟是自取窮之道也
夬決也剛決柔也君子道長小人道憂也
　義曰夫五陽一陰是五剛而決一柔也五君子而決
　一小人也故君子之道得以長小人之道所以憂也
　此十翼之中惟文言繫在乾坤之卦内更不必詳解
　之
　
　
　
　
　周易口義終
