#+TITLE: 屈宋古音義-明-陳第
#+DATE: 2018-05-12 10:15:23
#+SOURCE: github.com/kanripo/KR1j0073 master e1e8c20e                
欽定四庫全書　　　　　經部十
　屈宋古音義　　　　　　小學類三(韻書之屬)
提要

　　　　臣等謹案屈宋古音義三卷明陳第撰第既
　　　　撰毛詩古音攷復以楚辭去風人未逺亦古
　　　　音之遺乃取屈原所著離騷等二十五篇除
　　　　其天問一篇得二十四篇又取宋玉九辯九
　　　　篇招魂一篇益以文選所載髙唐賦神女賦
　　　　風賦登徒子好色賦四篇得十四篇共三十
　　　　八篇其中韻與今殊者二百三十四字各推
　　　　其本音與毛詩古音考互相發明惟每字列
　　　　本證其旁證則間附字下不另為條體例小
　　　　異以前書已明故也書凡一卷其二二卷則
　　　　舉三十八篇各為箋注而音仍分見諸句下
　　　　葢以參考古音因及訓詁遂附録其後兼以
　　　　音義為名卷帙相連非别一書故不析置集
　　　　部仍與毛詩古音考同入小學類焉乾隆四
　　　　十三年七月恭校上
　　　　　　　　　　總纂官臣紀昀臣陸錫熊臣孫士毅
　　　　　　　　　　總　校　官　臣　陸　費　墀
屈宋古音義原序
夫楚辭莫妙于屈宋也屈原之作變動無常淜沛不滯
體既獨造文亦赴之蓋千古之絶唱也宋玉之作纎麗
而新悲痛而婉體製頗沿於其師風諫有補于其國亦
屈原之流亞也景差嚴忌東方朔王褒劉向王逸輩雖
踵而效之終弗逮矣余獨慨夫注屈宋者率不論其音
故聲韻不諧間有論音者又率以叶韻槩之何其不思
之甚也夫毛詩易象之音若日月中天耿然不可易矣
今考之屈宋其音徃徃與詩易合其詩易所無者又徃
徃與周秦漢魏之歌謡詩賦合其為上世之音何疑自
唐顔師古太子賢注兩漢書於長卿子雲孟堅平子諸
賦音有與時乖者直以合韻叶音當之後儒相縁不復
致思故自毛詩易象楚辭漢賦與凡古昔有韻之篇悉
委于叶之一字矣夫顔師古太子賢豈不稱博雅之士
但未嘗力稽于徃古合併乎羣書是以一時之誤而階
千載之憒憒耳余實深慨而嘆息之徃年編輯毛詩古
音攷已災木矣竊念少好楚辭楚辭之中尤好屈宋一
一以古音讀之聲韻頗諧故復集此一編公之同好噫
豈惟屈宋是為將以羽翼夫毛詩使天下後世篤信古
音而不疑是區區論著之夙心也已萬歴癸丑除前一
日陳第書于東甌江心寺
附凡例四則

一曩余輯毛詩古音攷其音合于古而異于今者凡五
　百字今檢屈宋音與毛詩同者八十餘字則提其本
　音直註云詳見毛詩古音攷其毛詩所無者一百五
　十餘字輒旁引他書以相質證俾讀者一遊目於此
　已得其大㫖至于本文韻脚復注云古音某庶幾迎
　刃而解矣凡此皆以發明古音以見叶音之說謬也
一余初録屈宋辭賦只存其正文不著註友人謂無註
　難讀因取舊註刪潤之間亦附以鄙意然從前註楚
　辭者或以一二句三四句斷章雖解其義而其韻混
　淆未易曉也如離騷屢次轉韻其韻之多有至八句
　十二句為一韻者招魂亦屢次轉韻韻之多有至十
　六句二十句為一韻者今余一以韻為斷若惜徃日
　悲囘風有以二十句二十二句二十四句為一韻者
　其韻既長不得不分而注之然亦書於其下其他二
　句三句韻者亦明書之故一開卷若指諸掌此則竊
　取之微意也
一楚辭板刻最多句字多寡異同不可勝詰今惟取王
　叔師章句朱考亭集註叅校之大都依考亭者居多
　以其校讐援引已悉更不復取之他本也
一余徃讀楚辭及兩漢魏晉諸賦率題數語於後知於
　義無當然實據一得之見非敢攘襲前人成說以為
　己私珍也彚成一帙名曰辭賦漫題委之篋中久矣
　茲取題屈宋者附于其後以請正好古君子餘無所
　附者仍置之故篋云
欽定四庫全書
　屈宋古音義卷一　　　　明　陳第　撰
降(音洪詳見毛詩古音攷)
　(離騷)帝髙陽之苗裔兮朕皇考曰伯庸攝提貞于孟陬
　兮惟庚寅吾以降(九歌雲中君)靈皇皇兮既降焱逺舉兮
　雲中覽冀州兮有餘横四海兮焉窮(宋玉風賦)故其清涼
　雄風則飄舉升降乗凌髙城入于深宫
能佩(能音泥佩音皮俱見毛詩古音攷)
　(離騷)紛吾既有此内美兮又重之以修能扈江離與辟
　芷兮紉秋蘭以為佩(思美人)登髙吾不說兮入下吾不
　能固朕形之不服兮然容與而狐疑
莽(音姥古馬亦音姥二字義異而音同漢有馬何羅者明德皇后惡其先有叛以莽易馬改字不改音也介)
　(子推龍蛇歌二蛇入國厚䝉爵土餘有一蛇棄于草莽何仲言詩霜洲渡旅鴈胡颷吹宿莽夜淚坐淫淫)
　(是節偏懐土)
　(離騷)汨吾若將不及兮恐年歲之不吾與朝搴阰之木
　蘭兮夕攬洲之宿莽(九章懐沙)滔滔孟夏兮草木莽莽傷
　懐永哀兮汨徂南土(宋玉風賦莽亦此音)
在(音止詳見毛詩古音攷)
　(離騷)昔三后之純粹兮固衆芳之所在雜申椒與菌桂
　兮豈維紉夫蕙茝(又)吾令豐隆乗雲兮求虙妃之所
　在解佩纕以結言兮吾令蹇修以為理
隘(音益籀文從阜益聲荀卿知賦此夫安寛平而危險隘者邪修潔之為親而雜汙之為狄者邪)
　(離騷)惟黨人之偷樂兮路幽昧以險隘豈余身之憚殃
　兮恐皇輿之敗績
怒(上聲詳見毛詩古音攷)
　(離騷)忽奔走以先後兮及前王之踵武荃不察余之中
　情兮反信讒而齋怒(國殤風賦怒皆此讀)
舍(音暑魏了翁云六經凡下皆音虎舍皆音暑易乾象潛龍勿用下也見龍在田時舍也)
　(離騷)余固知蹇蹇之為患兮忍而不能舍也指九天以
　為正兮夫唯靈修之故也
他(音拖詩栢舟汎彼栢舟在彼中河髧彼兩髦實維我儀之死矢靡他儀音俄盧諶詩義由恩深分隨昵加)
　(綢繆委心自同匪他加音歌)
化(音訛易繫神而化之使民宜之宜音俄詩棫樸奉璋峩峩髦士攸宜哀時命子胥死而感義兮屈原沈於)
　(汨羅雖體解其不變兮豈忠信之可化)
　(離騷)初既與余成言兮後悔遯而有他余既不難夫離
　别兮傷靈修之數化(九辯化亦此音)
畮(音米畮亦作畆音義同詳見毛詩古音攷)
　(離騷)余既滋蘭之九畹兮又樹蕙之百畮畦留夷與揭
　車兮雜杜蘅與芳芷(宋玉髙唐賦)滂洋洋而四施兮蓊湛
　湛而不止長風至而波起兮若麗山之孤畆
穢(音意賈誼旱雲賦或深潜而閉藏兮爭離剌而並逝廓蕩蕩其若滌兮日炤炤而無穢張衡温泉賦六氣)
　(淫錯有疾癘兮温泉汨焉以流穢兮)
　(離騷)冀枝葉之峻茂兮願竢時乎吾將刈雖萎絶其亦
　何傷兮哀衆芳之蕪穢(九辯招魂穢皆此讀)
索(音素釋名索素也八卦之說謂之八索徐邈音素臯魚引古語云枯魚銜索幾何不蠧)
　(離騷)衆皆競進以貪婪兮慿不厭乎求索羌内恕己以
　量人兮各興心而嫉妬
英(音央詳見毛詩古音攷)
　(離騷)朝飲木蘭之墜露兮夕餐秋菊之落英苟余情其
　信姱以練要兮長顑頷亦何傷(九歌九章逺遊英皆此讀)
蘂(音里沈約撰類蘂在紙韻見六朝時猶有古音也)
　(離騷)擥木根以結茝兮貫薜荔之落蘂矯菌桂以紉蕙
　兮索胡繩之纚纚(音洗)
服(音逼詩易及秦漢古辭無有不讀逼者故儀禮載冠辭曰吉月令日始加元服棄爾幼志順爾成德德讀)
　(的與服韻此其當世之音毫無所假借者唐賈公彦注儀禮曰服叶蒲北反失之矣豈古人命冠數語不)
　(能以正韻而必待于叶耶以此見唐人之不知古音也詳見毛詩古音攷)
　(離騷)蹇吾法夫前修兮非世俗之所服雖不周於今之
　人兮願依彭咸之遺則(又離騷二服九章二服九辯一服皆此讀)
艱(音斤詳見毛詩古音攷)
㬱(音侵說文㬱象簮也古讀侵崔琦外戚箴宣王晏起姜后脫簮齊桓好樂衛姬不音)
　(離騷)長太息以掩涕兮哀人生之多艱余雖好修姱以
　鞿羈兮謇朝誶而夕㬱
悔(音喜詳見毛詩古音攷)
　(離騷)既㬱余以蕙纕兮又申之以攬茝亦余心之所善
　兮雖九死其猶未悔
時(音是古時是通音尚書時日曷喪時是也播時百榖王肅作是歛時五福馬融作是)
態(音剃戰國䇿蘇秦語曰科條既備民多偽態司馬相如封禪書黒質白章其儀可喜昭昭穆穆君子之態)
　(喜去聲劉向九歎欲卑身而下體兮心隱惻而不置方圜殊而不合兮鉤繩用而異態)
　(離騷)忳鬱悒余侘傺兮吾獨窮困乎此時也寧溘死以
　流亡兮余不忍為此態也(惜誦懐沙思美人態皆同音)
安(音煙詳見毛詩古音攷)
　(離騷)鷙鳥之不羣兮自前世而固然何方圜之能周兮
　夫孰異道而相安(招魂安亦此讀)
反逺(反音顯逺音演古反逺常相韻論語唐棣之華翩其反而豈不爾思室是逺而詳見毛詩古音攷)
　(離騷)悔相道之不察兮延佇乎吾將反囘朕車以復路
　兮及行迷之未逺(九歌國殤九章哀郢反逺皆此讀)
虧(音欺易林損之大畜十九同投為雉所維獨得逃脫完全不虧後漢崔琦外戚箴爰暨末葉漸已頺虧貫)
　(魚不叙九御差池晉摯虞太康頌耀武六旬輿徒不疲飲至數實干旄無虧)
　(離騷)髙余冠之岌岌兮長余佩之陸離芳與澤其雜糅
　兮唯昭質其猶未虧(九章抽思)望三五以為像兮指彭咸
　以為儀夫何極而不至兮故逺聞而難虧
懲(音長說文从心徴聲徵古有長音叅同契潜潭見象發散精光昴畢之上震出為徵)
　(離騷)人生各有所樂兮余獨好修以為常雖體解吾猶
　未變兮豈余心之可懲
予(上聲詳見毛詩古音攷)
野(音暑詳見毛詩古音攷)
　(離騷)女嬃之嬋媛兮申申其詈予曰鮌婞直以亡身兮
　終然夭乎羽之野(離騷更有二予九歌三予逺遊一予皆此讀)
節(音即詳見毛詩古音攷)
　(離騷)汝何博謇而好修兮紛獨有此姱節薋菉葹以盈
　室兮判獨離而不服(九歌東君節亦此讀)
巷(音諷字一作衖又作閧揚子一閧之市詩丰子之丰兮俟我乎巷兮悔予不送兮)
　(離騷)啓九辯與九歌兮夏康娯以自縱不顧難以圖後
　兮五子用失乎家巷
家(音姑詳見毛詩古音攷)
　(離騷)羿淫遊以佚田兮又好射夫封狐固亂流其鮮終
　兮浞又貪夫厥家
差(音磋今之蹉跎古作差沱文子水雖平必有波衡雖正必有差哀時命志怦怦而内直兮履繩墨而不頗)
　(執權衡而無私兮稱輕重而不差)
　(離騷)湯禹儼而祗敬兮周論道而莫差舉賢而授能兮
　循繩墨而不頗(登徒子好色賦差亦同音)
醢(音以說文从酉聲讀若賄又按說文賄从貝有聲有毛詩皆讀以)
　(離騷)阽余身而危死兮覽余初其猶未悔不量鑿而正
　枘兮固前修以葅醢(九章涉江)忠不必用兮賢不必以伍
　子逄殃兮比干葅醢(招魂)雕題黒齒得人肉以祀以其
　骨為醢些蝮蛇蓁蓁封狐千里些(祀音以)
當(平聲易師六五小象長子帥師以中行也弟子輿尸使不當也行音杭易彖傳及小象當凡二十七皆平)
　(聲讀樂記古者天地順而四時當民有德而五榖昌疾疢不作而無妖祥此之謂大當亦平聲讀後世皆)
　(以去聲讀之誤)
　(離騷)曾歔欷余鬱悒兮哀朕時之不當攬茹蕙以掩涕
　兮霑余襟之浪浪(平聲離騷更一當與涉江當皆此讀)
正(音征詳見毛詩古音攷)
　(離騷)跪敷袵以陳辭兮耿吾既得此中正駟玉虬以乗
　鷖兮溘埃風余上征(九歌九章正皆此音)
迫(音薄崔瑗草書勢草夀之法蓋又簡畧應時喻指用于卒迫)
　(離騷)吾令羲和弭節兮望崦嵫而勿迫路漫漫其修逺
　兮吾將上下而求索(音朔招魂迫亦此音)
屬(音注考工記犀甲七屬兕甲六屬合甲五屬鄭玄云屬讀如灌注之注)
　(離騷)前望舒使先驅兮後飛廉使奔屬鸞皇為余先戒
　兮雷師告余以未具
夜(音裕詳見毛詩古音攷)
　(離騷)吾令鳯皇飛騰兮繼之以日夜飄風屯其相離兮
　帥雲霓而來御
下(音虎陸德明云毛詩一十有七下叶韻皆當讀如戸夫謂之如戸近之以為叶音失之矣詳見毛詩古音)
　(攷)
　(離騷)紛總總其離合兮斑陸離其上下吾令帝閽開關
　兮倚閶闔而望予(又離騷二下及九歌九章九辯招魂髙唐風賦凡下皆此讀)
馬(音姥詳見毛詩古音攷)
　(離騷)世溷濁而不分兮好蔽美而嫉妬朝吾將濟於白
　水兮登閬風而絏馬(九歌國殤馬亦此讀)
盤(音便平聲古詩上枝似松栢下枝據銅盤雕文各異類離婁自相連)
　(離騷)紛總總其離合兮忽緯繣其難遷夕歸次於窮石
　兮朝濯髮乎洧盤
巧(音竅舊說善功曰巧上聲禮記辭欲巧是也偽功曰巧去聲論語巧言令色是也左思魏都賦遐邇悅豫)
　(而子來工徒擬議而騁巧闡鈎繩之筌緒承二分之正要)
　(離騷)吾令鴆為媒兮鴆告余以不好雄鳩之鳴逝兮余
　猶惡其佻巧(好音休去聲見後)
惡(音汚古讀美惡之惡多如好惡之惡趙王友幽歌我妃既妒兮誣我以惡讒女亂國兮上曾不寤易林比)
　(之既濟精神消落形骸醜惡齟齬頓挫枯槁腐蠧)
　(離騷)理弱而媒拙兮恐道言之不固時溷濁而嫉賢兮
　好蔽美而稱惡(又)何所獨無芳草兮爾何懐乎故宇
　時幽昧以眩矅兮孰云察余之美惡
古(音故劉向九歎興離騷之微文兮冀靈修之一晤還余車於南郢兮復徃軌於初古)
　(離騷)閨中既以邃逺兮哲王又不寤懐朕情而不發兮
　余焉能忍而與此終古
異(平聲詩靜女自牧歸荑洵美且異匪女之為美美人之貽黄公紹韻㑹云貽可平可仄)
　(離騷)人好惡其不同兮惟此黨人其獨異戸服艾以盈
　要兮謂幽蘭其不可佩(九章思美人)解萹薄與雜菜兮備
　以為交佩佩繽紛以繚轉兮遂萎絶而離異(佩音皮見前)
迎(音寤迓也呉才老讀或謂恐是遌字之誤)
　(離騷)百神翳其備降兮九疑繽其並迎皇剡剡其揚靈
　兮告余以吉故
調(音同詩弓矢既調射夫既同調亦音同東方朔七諫不量鑿而正枘兮恐矩矱之不同不論世而髙舉兮)
　(恐操行之不調)
　(離騷)曰勉升降以上下兮求矩矱之所同湯禹儼而求
　合兮摯臯繇而能調
媒(音迷詳見毛詩古音攷)
　(離騷)苟中情其好修兮又何必用夫行媒說操築於傅
　巖兮武丁用而不疑(九章抽思媒亦此音)
折(音制劉向九歎懐蘭茝之芬芳兮妬被離而折之張絳帷以襜襜兮風邑邑而蔽之)
　(離騷)何瓊珮之偃蹇兮衆薆然而蔽之惟黨人之不亮
　兮恐嫉妬而折之
茅(音侔詳見毛詩古音攷)
　(離騷)時繽紛其變易兮又何可以淹留蘭芷變而不芳
　兮荃蕙化而為茅
幃(音怡說文从巾韋聲韋古讀怡張協洛禊賦粉葩翕習縁阿被湄振袖生風接袵成幃梁元帝班婕妤辭)
　(婕妤初選入含媚向羅幃何言飛燕寵青苔生玉墀)
　(離騷)椒專佞以慢慆兮榝又欲充其佩幃既干進而務
　入兮又何芳之能祗
化(音嬉三畧天地神明與物推移變動無常與物轉化陳琳大荒賦越洪寧之蕩蕩兮追玄漠之造化跨三)
　(五而無偶兮邈卓立而獨竒化一音訛見前)
　(離騷)固時俗之從流兮又孰能無變化覽椒蘭其猶若
　此兮又况揭車與江離
沬(音迷漢武悼李夫人賦弟子增欷洿沬帳兮沬讀平聲一音寐見後)
　(離騷)惟茲佩之可貴兮委厥美而歴茲芳菲菲而難虧
　兮芬至今猶未沬
行(音杭詳見毛詩古音攷)
　(離騷)靈氛既告余以吉占兮歴吉日乎吾將行折瓊枝
　以為羞兮精瓊爢以為粻(九歌九章逺遊招魂凡行皆同音)
待(音持易蹇初二小象徃蹇來譽宜待也王臣蹇蹇終無尤也尤音怡待後稍轉為底東方朔七諫徃者不)
　(可及兮來者不可待悠悠蒼天兮莫我振理魏文帝浮淮賦衆帆張羣櫂起爭先逐進莫適相待)
　(離騷)路修逺以多艱兮騰衆車使徑待路不周以左轉
　兮指西海以為期
馳(音駝詩卷阿君子之車既庶且多君子之馬既閑且馳)
蛇(音陀詳見毛詩古音攷古亦音怡凡覽古辭賦在依上下文讀之可也)
　(離騷)屯余車其千乗兮齊玉軑而並馳駕八龍之婉婉
　兮載雲旗之委蛇(東君招魂蛇皆此讀)
邦(音崩老子修之於邦其德乃豐詳見毛詩古音攷)
　(離騷)陟升皇之赫戲兮忽臨睨夫舊邦僕夫悲余馬懐
　兮蜷局顧而不行(音杭)
來(音釐詳見毛詩古音攷)
　(湘君)望夫君兮未來吹參差兮誰思(山鬼)被石蘭兮帶杜
　蘅折芳馨兮遺所思余處幽篁兮終不見天路險難
　兮獨後來
末(音密荀子禮論絲末注與幦同夏侯湛抵疑向若垂一鱗迴一翼令吾子攀其飛騰之勢挂其羽翼之末)
　(傅休奕朝時篇春榮隨露落芙蓉生木末自傷命不遇良時有乖别)
絶(音節論語讖孔子讀易韋編三絶鐡擿三折漆書三滅揚雄解嘲炎炎者滅隆隆者絶列女贊及遭暴秦)
　(王道缺食治内之道於今廢絶)
　(湘君)采薜荔兮水中搴芙蓉兮木末心不同兮媒勞恩
　不甚兮輕絶
閒(音玄詳見毛詩古音攷)
　(湘君)石瀨兮淺淺飛龍兮翩翩交不忠兮怨長期不信
　兮告余以不閒(招魂)靡顔膩理遺視矊些離榭修幕侍
　君之閒些
上(平聲詳見毛詩古音攷)
　(湘夫人)登白薠兮騁望與佳期兮夕張鳥何萃兮蘋中
　罾何為兮木上
蘭(音連易繫同心之言其臭如蘭言音延潘尼贈陸機昔子忝私貽我蕙蘭今子徂東何以贈旃)
　(湘夫人)沅有芷兮澧有蘭思公子兮未敢言(招魂)光風轉
　蕙氾崇蘭些經堂入奥朱塵筵些
蓋(音記四皓紫芝歌駟馬髙蓋其憂甚大富貴之畏人兮不如貧賤之肆志大音地魏文帝雜詩西北有浮)
　(雲亭亭如車蓋惜哉時不遇適與飄風㑹㑹音係見後)
　(湘夫人)聞佳人兮召予將騰駕兮偕逝築室兮水中葺
　之兮荷蓋(髙唐賦)榛林鬱盛葩葉覆蓋雙椅垂房紏枝
　還㑹(又)蜺為旌翠為蓋風起雨止千里而逝
蘅(音杭衡本音杭加草音同)
　(湘夫人)白玉兮為鎮疏石蘭兮為芳芷葺兮荷屋繚之
　兮杜蘅(風賦)獵蕙草離秦蘅槩新夷被稊楊
門(音民詳見毛詩古音攷)
雲(音銀詳見毛詩古音攷雲又音延陳琳瑪瑙勒賦初傷勿用俟慶雲兮君子窮達亦時然兮國殤雲此讀)
　(湘夫人)合百草兮實庭建芳馨兮廡門九嶷繽兮並迎
　靈之來兮如雲(大司命)廣開兮天門紛吾乗兮玄雲(九章)
　(逺遊招魂風賦門皆此音)
者(音渚猗蘭操逍遥九州無所定處何人闇蔽不知賢者詳見毛詩古音攷)
　(湘夫人)搴汀洲兮杜若將以遺兮逺者時不可兮驟得
　聊逍遙兮容與
為(音怡老子愛民治國能無為乎天門開闔能為雌乎明白四達能無知乎王延壽王孫賦原天地之造化)
　(實神偉而崛竒道玄微以宻妙信無物而不為扊扅歌臨當相别時烹乳雞今適富貴忘我為)
　(大司命)靈衣兮披披玉佩兮陸離壹隂兮壹陽衆莫知
　兮余所為(又)愁人兮奈何願若今兮無虧固人命兮
　有當孰離合兮可為(思美人悲囘風漁父招魂為音皆同)
華(音敷周禮形方氏正其封疆無有華離之地鄭玄注云華讀為􁎦詳見毛詩古音攷)
　(大司命)折疏麻兮瑤華將以遺兮離居老冉冉兮既極
　不寖近兮愈疏
天(音汀詩易多與人韻詳見毛詩古音攷)
　(大司命)乗龍兮轔轔髙駝兮沖天結桂枝兮延竚羌愈
　思兮愁人(哀郢逺遊九辯招魂天俱同音)
帶(音蒂史記平準書禄帶劉伯莊音蔕釋名帶蔕也著於衣如物之繫蔕也漢封功臣丹書黄河如帶泰山)
　(若礪國以永存爰及苗裔易林師之噬嗑失信不㑹憂思約帶㑹音係)
　(少司命)荷衣兮蕙帶儵而來兮忽而逝夕宿兮帝郊君
　誰須兮雲之際
池(音沱徐鉉曰池沼之池古通作沱今别作池非是詳見毛詩古音攷)
　(少司命)與女遊兮九河衝颷至兮水揚波與女沐兮咸
　池晞女髪兮陽之阿
明(音芒古純此音詳見毛詩古音攷)
　(東君)暾將出兮東方照吾檻兮扶桑撫余馬兮安驅夜
　皎皎兮既明(懐沙九辯明皆此讀)
雷(音羅)
　(東君)駕龍輈兮乘雷載雲旗兮委蛇(音陀)
懐(音囘詳見毛詩古音攷)
　(東君)長太息兮將上心徘徊兮顧懐羌色聲兮娯人觀
　者憺兮忘歸(河伯懐同音)
簴(音古晉樂歌建五旗羅鐘簴列四懸奏韶武)
姱(音甫與嫭通呉才老讀)
　(東君)縆瑟兮交鼓簫鍾兮瑶簴鳴䶵兮吹竽思靈保兮
　賢姱(抽思)憍吾以其美好兮覽余以其修姱與余言而
　不信兮蓋為余而造怒(上聲)
螭(音羅)
　(河伯)與女遊兮九河衝風起兮水横波乘水車兮荷蓋
　駕兩龍兮驂螭
栢(音博齊人松栢歌松耶栢耶住建共者客耶客音恪詳見毛詩古音攷)
　(山鬼)山中人兮芳杜若飲石泉兮䕃松栢君思我兮然
　疑作
蕭(音颼詩下泉冽彼下泉浸彼苞蕭愾我寤嘆念彼京周九歎白露紛紛以塗塗兮秋風瀏瀏以蕭蕭身永)
　(流而不還兮魂長逝而常愁)
　(山鬼)風颯颯兮木蕭蕭思公子兮徒離憂
甲(音結詩芄蘭之葉童子佩韘雖則佩韘能不我甲)
　(國殤)操呉戈兮被犀甲車錯轂兮短兵接
雄(音盈詳見毛詩古音攷一音形)
　(國殤)誠既勇兮又以武終剛强兮不可凌身既死兮神
　以靈魂魄毅兮為鬼雄
肬(音怡說文從肉尢聲尤古讀怡見後)
　(九章惜誦)竭忠誠以事君兮反離羣而贅肬忘儇媚以背
　衆兮待明君其知之
道(音島詩易皆此讀詳見毛詩古音攷)
　(惜誦)壹心而不豫兮羌不可保也疾親君而無他兮有
　招禍之道也(橘頌道同音)
志(平聲志古有平去二聲易革小象革言三就又何之矣改命之吉信志也太玄狂衝于冥翕其志雖欲稍)
　(摇天不之茲)
　(惜誦)忠何罪以遇罰兮亦非余之所志也行不羣以顛
　越兮又衆兆之所咍也(抽思)昔君與我成言兮曰黄昏
　以為期羌中道而囘畔兮反既有此他志(思美人志同音)
釋(音爍老子渙若氷將釋敦兮其若樸劉向九歎日杳杳以西頺兮路長逺而窘迫欲酌醴以娯意兮蹇騷)
　(騷而不釋迫音薄易林革之大畜天門開闢牢戸寥廓桎梏解脫拘囚縱釋)
白(音博詳見毛詩古音攷)
　(惜誦)紛逢尤以離謗兮謇不可釋也情沈抑而不達兮
　又蔽而莫之白也(哀郢招魂釋及招魂白俱同此音)
恃(音洗曹植雜詩時俗薄朱顔誰為發皓齒俛仰歲將暮榮耀難久恃張載劍閣銘山河之固見屈呉起興)
　(實在德險亦難恃)
殆(音以說文台聲詳見毛詩古音攷)
　(惜誦)終危獨以離異兮曰君可思而不可恃故衆口其
　鑠金兮初若是而逢殆(悲囘風恃亦此音)
好(音休去聲詩羔裘豹褎自我人究究豈無他人維子之好)
　(惜誦)晉申生之孝子兮父信讒而不好行婞直而不豫
　兮鮌功用而不就
言(音延詳見毛詩古音攷)
　(惜誦)吾聞作忠以造怨兮忽謂之過言九折臂而成醫
　兮吾至今乃知其信然
尤(音怡詳見毛詩古音攷)
　(惜誦)欲儃佪以干傺兮恐重患而離尤欲髙飛而逺集
　兮君罔謂女何之(惜徃日)信讒諛之溷濁兮晠氣志而
　過之何貞臣之無辠兮被讟謗而見尤
顧(音古詳見毛詩古音攷)
　(涉江)世溷濁而莫余知兮吾方髙馳而不顧駕青虬兮
　驂白螭吾與重華遊兮瑤之圃
風(孚金切詳見毛詩古音攷)
　(涉江)乘鄂渚而反顧兮欸秋冬之緒風步余馬兮山臯
　邸余車兮方林(哀郢風同音)
滯(音帶說文從水帶聲杜篤論都賦一夫舉礧千夫沈滯一人奮㦸三軍阻敗)
　(涉江)椉舲船余上沅兮齊呉榜以擊汰船容與而不進
　兮淹囘水而凝滯(髙唐滯亦此讀)
如(音茹七諫忽容容其安之兮超慌忽其焉如若衆人之難信兮願離羣而逺舉陶潜雜詩氣力漸衰損轉)
　(覺日不如壑舟無須臾引我不得住)
　(涉江)入溆浦余儃佪兮迷不知吾之所如深林杳以㝠
　㝠兮乃猨狖之所居(居音倨見後如居相韻以今音讀之亦順然古音不可不知)
逺(音烟易繫辭易之為書也不可逺為道也屢遷詩角弓爾之逺矣民胥然矣易林非怒其逺因物有遷蓋)
　(逺有平上二音平音煙上音演)
壇(音廛周禮廛人故書廛為壇杜子春讀壇為廛以壇廛通音也楚相孫叔敖碑乃發嘉訓興祀立壇勤勤)
　(愛敬念意自然桓君山仙賦周覽八極還崦華壇氾氾濫濫隨天轉旋)
　(涉江)鸞鳥鳯皇日以逺兮燕雀烏鵲巢堂壇兮
得(音的德得古皆讀的易謙小象鳴謙貞吉中心得也勞謙君子萬民服也易林賁之大有歲暮花落陽入)
　(隂室萬物伏匿歲不可得)
　(哀郢)發郢都而去閭兮怊荒忽其焉極楫齊揚以容與
　兮哀見君而不再得(抽思惜徃日招魂得同此音)
蹠(音鵲說文从足庶聲庶古讀鵲詩楚茨為豆孔庶為賓為客石鼓詩徒駢孔庶廓騎宣博曹植七啟蹻捷)
　(若飛蹈虚逺蹠凌躍超驤蜿蟬揮霍)
客(音恪詳見毛詩古音攷)
　(哀郢)心嬋媛而傷懐兮眇不知其所蹠順風波以從流
　兮焉洋洋而為客
江(音工說文以工得聲詳見毛詩古音攷)
　(哀郢)將運舟而下浮兮上洞庭而下江去終古之所居
　兮今逍遥而來東
復(音逼易林觀之同人有頭無目赫赫栗栗消耗為災三年不復傅毅迪志詩日月逾邁豈云旋復哀我經)
　(營旅力靡及按服伏復今為房六切者古皆為蒲北切音之變也)
　(哀郢)忽若去不信兮至今九年而不復慘鬱鬱而不開
　兮蹇侘傺而含慼
丘(音欺詳見毛詩古音攷)
　(哀郢)曼余目以流觀兮冀壹反之何時鳥飛返故鄉兮
　狐死必首丘
鎮(音真說文从金真聲馮衍顯志賦誦古今以散思兮覽聖賢以自鎮嘉孔丘之知命兮大老耼之貴玄音)
　(形)
　(抽思)願遙起而横奔兮覽民尤以自鎮結微情以陳詞
　兮矯以遺夫美人
聞(音烟參同契子繼父業孫踵祖先傳世迷惑竟無見聞)
患(音玄劉歆遂初賦以夫子之博觀兮何此道之必然空下時而矔世兮自命已之取患晉樂章雖欲盡忠)
　(誠結舌不敢言結舌亦何憚盡忠為身患)
　(抽思)茲歴情以陳辭兮蓀佯聾而不聞固切人之不媚
　兮衆果以我為患(悲囘風)孤子吟而抆淚兮放子出而
　不還(音旋)孰能思而不隱兮昭彭咸之所聞
北(音必詳見毛詩古音攷)
　(抽思)有鳥自南兮來集漢北好姱佳麗兮牉獨處此異
　域
歲(音試詳見毛詩古音攷)
　(抽思)望孟夏之短夜兮何晦明之若歲惟郢路之遼逺
　兮魂一夕而九逝(髙唐賦歲亦此讀)
潭(音尋韓詩外傳逢天之暑思心潭潭願乞一飲以表我心陸機赴洛詩靖端肅有命假檝越江潭親友贈)
　(予邁揮淚廣川隂)
　(抽思)長瀨湍流泝江潭兮狂顧南行聊以娯心兮
進(音箭周官其利金錫竹箭注云故書箭為進釋名矢又謂之箭箭進也列子周穆王西巡還道有獻工人)
　(偃師穆王薦之薦之進之也以此見古薦進之音同)
　(抽思)軫石崴嵬蹇吾願兮超囘志度行隱進兮
告(音彀天問受賜茲醢西伯上告何親就上帝罰殷之命以不救)
　(抽思)道思作頌聊以自救兮憂心不遂斯言誰告兮
黙(音穆東方朔傳呉王穆然是黙有穆音也陸雲贈顧驃騎詩於鑠祁陽誕鍾天篤清輝龍見玄猷淵黙)
　(懐沙)眴兮杳杳孔靜幽黙鬱結紆軫兮離愍而長鞠
抑(音懿詩抑抑威儀抑讀如易懿文德之懿國語引詩抑戒作懿戒可証也)
　(懐沙)撫情效志兮俛屈以自抑刓方以為圜兮常度未
　替
改(音己說文己聲老子獨立而不改周行而不殆莊子引古詩美成在久惡成不及改久音几漢武問賢良)
　(䇿習聞其説未燭厥理伊欲風流而令行刑清而姦改太玄成首成微改改未成而殆殆音以)
　(懐沙)易初本迪兮君子所鄙章畫志墨兮前圖未改
怪(音記易林復之隨五心六意岐道多怪非君本意生我恨悔音戲劉歆遂初賦運四時而覽隂陽兮總萬)
　(物之珍怪雖窮天地之極變兮曾何足乎留意)
　(懐沙)邑犬羣吠兮吠所怪也非俊疑傑兮固庸態也(逺遊)
　因氣變而遂曾舉兮忽神奔而鬼怪時髣髴以遥見
　兮精皎皎以徃來(音利)
采有(采音泚有音以俱見毛詩古音攷)
　(懷沙)文質疎内兮衆不知余之異采材樸委積兮莫知
　余之所有
象(音長易剥彖順而止之觀象也君子尚消息盈虚天行也行音杭謝莊饗神歌祗之體無形象潛泰幽洞)
　(忽荒)
　(懐沙)徵違改忿兮抑心而自强離慜而不遷兮願志之
　有象
匹(音俜平聲)
　(懐沙)懐質抱情獨無匹兮伯樂既殁驥將焉程兮
愛(音緯詳見毛詩古音攷)
　(懐沙)世溷不吾知人心不可謂兮知死不可讓願勿愛
　兮
發達(發音歇達他悅切俱見毛詩古音攷)
　(思美人)蹇蹇之煩冤兮陷滯而不發申旦以舒中情兮
　志沈菀而莫達(九辯)何氾濫之浮雲兮猋癰蔽此明月
　忠昭昭而願見兮然䨧曀而莫達
草(音楚飯牛歌時不遇兮堯舜主牛兮努力食細草主音祖徐幹齊都賦梗林燎圃草驅禽翼獸十千惟)
　(旅旅音魯音刋)
　(思美人)擥大薄之芳茝兮搴長洲之宿莽惜吾不及古
　之人兮吾誰與玩此芳草(莽音姥見前)
竢出(竢音矣說文以立矣聲出音砌易林坤之否六龍爭極服在不飴謹慎管鑰結禁無出飴去聲)
　(思美人)竊快在其中心兮揚厥慿而不竢芳與澤其雜
　糅兮羌芳華自中出
治(音持舊有平去二聲凡未治而理之者平聲已理而有效者去聲經史皆此讀詩緑兮絲兮女所治兮我)
　(思古人俾無訧兮訧音怡)
　(惜徃日)國富强而法立兮屬貞臣而日娭祕宻事之載
　心兮雖過失猶弗治
否(音胚易遯小象君子好遯小人否也嘉遯貞吉以正志也肥遯無不利無所疑也志平聲)
　(惜徃日)君含怒以待臣兮不清澂其然否蔽晦君之聰
　明兮虚惑誤又以欺
昭(音周王逸九思倚此兮岩宂永思兮窈悠嗟懐兮眩惑用志兮不昭)
　(惜徃日)臨沅湘之玄淵兮遂自忍而沈流卒没身而絶
　名兮惜廱君之不昭
聊(音留蘇秦上秦惠王書上下相愁民無所聊漢地里志華聊緑耳之乘九思心煩憒兮意無聊嚴載駕兮)
　(出戲遊)
　(惜徃日)君無度而弗察兮使芳草為藪幽焉舒情而抽
　信兮恬死亡而不聊(悲囘風)憐思心之不可懲兮證此
　言之不可聊寧溘死而流亡兮不忍此心之常愁
厨(音稠古隴西行談笑未及竟左顧敕中厨促令辦麤飯慎莫使稽留)
　(惜徃日)獨鄣廱而蔽隱兮使貞臣而無由聞百里之為
　虜兮伊尹烹於庖厨
牛(音疑詳見毛詩古音攷)
　(惜徃日)吕望屠於朝歌兮甯戚歌而飯牛不逢湯武與
　桓繆兮世孰云而知之(招魂)敦脄血拇逐人胚胚些參
　目虎首其身若牛些
戒(音急詳見毛詩古音攷)
　(惜徃日)何芳草之早殀兮微霜降而下戒諒不聰明而
　蔽廱兮使讒諛而日得
佩(音備楚辭偑皆音皮然偑亦有去聲荀子佹詩璇玉瑤珠不知佩也雜布與錦不知異也此佩與好韻好)
　(似音戲)
　(惜徃日)自前世之嫉賢兮謂蕙若其不可佩妒佳冶之
　芬芳兮嫫母姣而自好
代(音地東方朔七諫驥躊躇於弊輦兮遇孫陽而得代吕望窮困而不聊生兮遭周文而舒志)
　(惜徃日)雖有西施之美容兮讒妬入以自代願陳情以
　白行兮得罪過之不意(招魂)蘭膏明燭華容備些二八
　侍宿射遞代些(又)容態好比順彌代些弱顔固植蹇
　其有意些
載(音祭詳見毛詩古音攷)
　(惜徃日)情寃見之日明兮如列宿之錯置椉駑馬而馳
　騁兮無轡銜而自載
再(音至漢修成歌日崔隤時不再願棄軀死無悔馮衍顯志賦嗟我思之不逺兮豈敗事之可悔雖九死而)
　(不眠兮恐余殃之有再悔音戲)
識(音志古讀知識之識常如黙識之識荀子成相篇治亂是非亦可識託于成相以喻意東方朔七諫處湣)
　(湣之濁世兮今安所達乎吾志意有所載而逺逝兮固非衆人之所識馮衍顯志賦韓盧抑而不縱兮騏)
　(驥絆而不試慷慨而逺覽兮非庸庸之所識)
　(惜徃日)寧溘死而流亡兮恐禍殃之有再不畢辭以赴
　淵兮惜壅君之不識
國(音役詳見毛詩古音攷)
　(橘頌)后皇嘉樹橘徠服兮受命不遷生南國兮
喜(去聲詳見毛詩古音攷)
　(橘頌)深固難徙更壹志兮緑葉素榮紛其可喜兮(又)嗟
　爾幼志有以異兮獨立不遷豈不可喜兮
失(音試卻正釋譏合不以得違不以失得不充詘失不慘悸應禎華林園詩在昔先王躬御斯器示武懼荒)
　(過亦為失)
　(橘頌)閉心自慎終不過失兮秉德無私叅天地兮
友(音以詳見毛詩古音攷)
　(橘頌)願歲并謝與長友兮淑離不淫梗其有理兮
貺(音荒詳見毛詩古音攷)
　(悲囘風)荼薺不同畆兮蘭茝幽而獨芳惟佳人之永都
　兮更統世以自貺
慮(音魯吕氏春秋黔如作虜首注虜一作慮是慮虜古通音也箕山歌日月運照靡不記睹遊放其間何所)
　(却慮大招茝蘭桂樹鬱彌路只魂虖歸徠恣志慮只)
　(悲囘風)惟佳人之獨懐兮折芳椒以自處曾歔欷之嗟
　嗟兮獨隱伏而思慮
解(音係晉明堂歌經始明堂享祀匪解於皇烈考光配上帝)
　(悲囘風)愁鬱鬱之無快兮居戚戚而不可解心鞿羈而
　不開兮氣繚轉而自締
顛(音真詳見毛詩古音攷)
　(悲囘風)上髙巖之峭岸兮處雌蜺之標顛據青㝠而攄
　虹兮遂儵忽而捫天
媛(音然詩君子偕老子之清揚揚且之顔也展如之人兮邦之媛也)
　(悲囘風)吸湛露之浮涼兮潄凝霜之雰雰(音軒才老讀)依風
　宂以自息兮忽傾寤以嬋媛
右(音以詳見毛詩古音攷)
　(悲囘風)軋洋洋之無從兮馳委移之焉止漂翻翻其上
　下兮翼遥遙其左右
期(音紀漢淳于長夏君碑於穆皇祖天挺應期佐時理物紹從先軌軌音九)
　(悲囘風)漂翻翻其上下兮翼遥遙其左右氾潏潏其前
　後兮叛張弛之信期
䇿(音尺六韜不知攻戰之䇿不可以應敵潘尼懐退賦何時願之多違奄就羈以服役困呉坂之峻阻畏鹽)
　(車之嚴筴筴䇿通江淹知已賦對楚漢之贍墨覽魏晉之鴻䇿授逺近之真假削古今以名實)
　(悲囘風)借光景以徃來兮施黄棘之枉策求介子之所
　存兮見伯夷之放迹(九辯䇿亦同音)
聞(音因蔡邕陳大丘碑於皇先生抱寳懐珍微言圮絶來者曷聞)
　(逺遊)惟天地之無窮兮哀人生之長勤徃者余弗及兮
　來者吾不聞(又)視儵忽而無見兮聽惝怳而無聞超
　無為以至清兮與泰初而為鄰
霞(音敷司馬相如大人賦呼吸沆瀣兮餐朝霞咀噍芝英兮嘰瓊華至魏晉轉為蒿音)
　(逺遊)飡六氣而飲沆瀣兮潄正陽而含朝霞保神明之
　清澄兮精氣入而麤穢除
德(音的詳見毛詩古音攷)
　(逺遊)順凱風以從遊兮至南巢而壹息見王子而宿之
　兮審壹氣之和德
存(音前解嘲攫挐者亡黙黙者存位極者髙危自守者身全曹植文帝誄朝聞夕逝孔志所存皇維一没天)
　(禄永延叅同契津液腠理筋骨緻堅衆邪辟除正氣常存)
　(逺遊)壹氣孔神兮於中夜存虚以待之兮無為之先
門(音眠叅同契故為亂辭孔竅其門智者審思用意叅焉又云羅列三條枝莖相連同出異名皆由一門漢)
　(元帝時童謠井水溢滅竈烟灌玉堂流金門)
　(逺遊)虚以待之兮無為之先庶類以成兮此德之門
居(音倨詳見毛詩古音攷)
　(逺遊)命天閽其開關兮排閶闔而望予(音汝)召豐隆使先
　導兮問太微之所居
麾(音河大招直嬴在位近禹麾只豪傑執政流澤施只施音梭)
　(逺遊)擥彗星以為旍兮舉斗柄以為麾叛陸離其上下
　兮遊驚霧之流波
厲(音冽詳見毛詩古音攷)
衛(音越詳見毛詩古音攷按衛亦有意音張華尚書令箴法制不修不長厥裔尚臣司臺敢告侍衛若衛讀)
　(越則厲讀冽衛讀意則厲讀如字)
　(逺遊)路漫漫其修逺兮徐弭節而髙厲左雨師使徑侍
　兮右雷公而為衛
樂(音撈去聲七諫願無過之設行兮雖滅没之自樂痛楚國之流亡兮哀靈修之過到)
　(逺遊)欲度世以忘歸兮意恣睢以担撟(音呌)内欣欣而自
　美兮聊媮娛以自樂
涕(音底說文弟聲弟古讀底詩大東周道如砥其直如矢君子所履小人所視睠言顧之潸焉出涕視音矢)
　(逺遊)思舊故以想像兮長太息而掩涕氾容與而遐舉
　兮聊抑志而自弭(音米)
疑(音牛周書逸詩馬之剛矣轡之柔矣馬亦不剛轡亦不柔志氣麃麃取與不疑)
　(逺遊)指炎帝而直馳兮吾將徃乎南疑覽方外之荒忽
　兮沛􁥃瀁而自浮
歌(音箕淮南子良馬易道使人欲馳飲酒而樂使人欲歌易林賁之離明不處暗智不履危終年卒歲樂以)
　(笑歌危音宜)
　(逺遊)祝融戒而蹕御兮騰告鸞鳥迎虙妃張咸池奏承
　雲兮二女御九韶歌
通(音湯易緯煌煌之耀乾為之岡合凝之類坤握其方雄雌呿吟六節搖通東方朔七諫身寢疾而日愁兮)
　(情沉抑而不揚衆人莫可與論道兮悲精神之不通)
　(卜居)物有所不足智有所不明數有所不逮神有所不
　通
埃(音噫龜筴傳若為枯旱風而揚埃蝗蟲㬥生百姓失時)
　(漁父)吾聞之新沐者必彈冠新浴者必振衣安能以身
　之察察受物之汶汶者乎寧赴湘流葬於江魚之腹
　中安能以皓皓之白而䝉世俗之塵埃乎
　朱考亭曰若以埃叶衣則汶汶叶莫悲反若從史塵
　埃作温蠖則白叶蒲各反與蠖自相叶矣愚謂似此
　散文不必泥韻且以汶叶莫悲似未有的據即以蠖
　叶白白本有博音又與汶汶不相涉矣
濁(音獨老子曠兮其若谷渾兮其若濁詳見毛詩古音攷)
　(漁父)滄浪之水清兮可以濯吾纓滄浪之水濁兮可以
　濯吾足
繹(音約詩駉有驒有駱有駵有雒以車繹繹)
　(九辯)悲憂窮蹙兮獨處廓有美一人兮心不繹去鄉離
　家兮來逺客(音恪)超逍遙兮今焉薄
横(音黄說文從木黄聲蘇秦語合從連横兵革不藏揚雄冀州箴更盛更衰載從載横漢興定制改列藩王)
　(漢人稱周舉曰五經從横周宣光)
　(九辯)收恢台之孟夏兮然欿傺而沈藏葉菸邑而無色
　兮枝煩挐而交横(髙唐賦)於是水蟲盡暴乘渚之陽黿
　鼉鱣鮪交積從横
舉(音倨揚雄解嘲五羖入而秦喜樂毅出而燕懼范睢以折摺而危穰侯蔡澤以噤吟而笑唐舉崔駰達㫖)
　(或重聘而不來或屢黜而不去或冐訽以干進或望危而斯舉)
　(九辯)見執轡者非其人兮故跼跳而逺去鳬鴈皆唼夫
　粱藻兮鳯愈飄翔而髙舉
死(音誓死有洗誓二聲太玄裝首裝無㒧禍且至也季仲播軌送其死也㒧音儷)
　(九辯)霰雪雰糅其增加兮乃知遭命之將至願徼幸而
　有待兮泊莽莽與壄草同死
誦(音宗一音嵩詳見毛詩古音攷)
　(九辯)欲循道而平驅兮又未知其所從然中路而迷惑
　兮自壓桉而學誦
鑿(音助易林鈆刀攻玉無不鑽鑿龍體其舉魯班為輔)
　(九辯)竊美申包胥之氣晟兮恐時世之不固何時俗之
　工巧兮滅規矩而改鑿
髙(音告蔡邕郭泰碑懿乎其純確乎其操洋洋搢紳言觀其髙陳仲弓碑於熈文考天授弘造淵玄其深巍)
　(峩其髙晉皇甫謐釋勸龍潛九泉䃘然執髙棄通道之逺由守介人之局操)
　(九辯)處濁世而顯榮兮非余心之所樂(音撈去聲)與其無義
　而有名兮寧窮處而守髙
春(音親班固賓戲炎之如日威之如神含之如海養之如春沈約詩眷言訪舟客茲川信可珍洞澈隨深淺)
　(皎鏡無冬春)
　(九辯)蹇充倔而無端兮泊莽莽而無垠無衣裘以禦冬
　兮恐溘死不得見乎陽春
哀(音噫詳見毛詩古音攷)
　(九辯)靚杪秋之遙夜兮心繚悷而有哀春秋逴逴而日
　髙兮然惆悵而自悲
偕(音几詳見毛詩古音攷)
毁(音喜詩汝墳雖則如燬父母孔邇是以燬讀喜也按說文燬從火毁聲毁沈約撰類在紙韻則古音可知)
　(逸詩將欲毁之必重累之累音里陶潛飲酒詩是非苟相形雷同共譽毁三季多此事達士似不爾)
　(九辯)四時遞來而卒歲兮隂陽不可與儷偕白日晼晚
　其將入兮明月銷鑠而减毁
躇(音注漢武帝李夫人賦何魂靈之紛紛兮哀裴囘以躊躇執路日以逺兮遂荒忽以辭去)
　(九辯)年洋洋以日徃兮老嵺廓而無處事亹亹而覬進
　兮蹇淹留而躊躇
瑕(音蓑亦音蒿古音胡後梢轉矣詳見毛詩古音攷)
加(音歌詳見毛詩古音攷)
　(九辯)彼日月之照明兮尚黯黮而有瑕何况一國之事
　兮亦多端而膠加(瑕加為韻以今音讀之亦得然古音不可不知)
敗(音備詳見毛詩古音攷)
昧(音寐傅毅迪志詩誰能革濁清我濯漑誰能昭闇啟我童昧漑音旣)
　(九辯)事綿綿而多私兮竊悼後之危敗世雷同而炫曜
　兮何毁譽之昧昧
約(音要禮記大信不約唐山夫人歌雷震震電耀耀明德鄉治本約)
　(九辯)邅翼翼而無終兮忳惛惛而愁約生天地之若過
　兮功不成而無效
湛(音雍楊用修謂湛有七音此其一也)
　(九辯)椉精氣之摶摶兮騖諸神之湛湛驂白霓之習習
　兮歴羣靈之豐豐
恙(音央說文從心羊聲)
　(九辯)計專專之不可化兮願遂推而為臧賴皇天之厚
　德兮還及君之無恙
沬(音寐封禪書協氣横流武節猋逝邇陿游原遐闊泳沬曹植應詔詩玄駟藹藹揚鑣漂沬流風翼衡輕雲)
　(承蓋音記)
　(招魂)朕幼清以亷絜兮身服義而未沬主此盛德兮牽
　於俗而蕪穢(音意)
石(音削東方朔七諫悲楚人之和氏兮獻寳玉以為石遇厲武之不察兮羌兩足以畢斮班固留侯銘赫赫)
　(將軍受兵黄石規圖勝負不出帷幄)
　(招魂)十日代出流金鑠石些彼皆習之魂徃必釋些(釋音)
　(鑠見前)
祀(音以詳見毛詩古音攷)
　(招魂)雕題黑齒得人肉以祀以其骨為醢些(醢音以見前)
宇(音武後漢史岑出師頌素旄一麾渾一區宇蒼生更始朔風變楚郭璞崑崙贊崑崙月精水之靈府惟帝)
　(下都西羌之宇)
壺(音瓠鶡冠子中流失船一壺千金壺以瓠為腰舟浮水也邯鄲淳投壺賦敬不可乆禮成于飫乃設大射)
　(否則投壺)
　(招魂)幸而得脫其外曠宇些赤蟻若象玄蠭若壺些
久(音几詳見毛詩古音攷)
　(招魂)層氷峩峩飛雪千里些歸來歸來不可以久些
千(音親詳見毛詩古音攷)
　(招魂)一夫九首拔木九千些豺狼從目徃來侁侁些
淵(音因詳見毛詩古音攷)
　(招魂)懸人以嬉投之深淵些致命於帝然後得瞑些
災(音齎易旅小象旅瑣瑣志窮災也得童僕貞終無尤也尤音怡龜筴傳十有二月日至為期聖人徹焉身)
　(乃無災易林師之解三德五材和合四時隂陽順序國無咎災)
　(招魂)參目虎首其身若牛(音疑)些此皆甘人歸來歸來恐
　自遺災些
絡(音路淮南子黄雲絡前髙誘讀作道路之路)
呼(音付詩式號式呼左傳三呼迭對禮城上不呼孟子呼于垤澤之門皆此音易林衣裳顛倒為王來呼成)
　(就東周封受太傅王延夀夢賦或盤跚而欲走或拘攣而不能步或中瘡而宛轉或捧痛而號呼)
　(招魂)秦篝齊縷鄭綿絡些招具該備永嘯呼些
姦(音堅龜䇿傳寒暑不和賊氣相姦同歲異節其時使然傅休奕桃賦禦百鬼之妖慝兮列神荼以司姦辟)
　(凶邪而濟正兮豈惟榮美之足言)
　(招魂)天地四方多賊姦些像設君室静閒安些(安音烟)
山(音仙詳見毛詩古音攷)
　(招魂)層臺累榭臨髙山些網戸朱綴刻方連些
寒(音玄伯竒履霜操履朝霜兮採晨寒考不明其心兮聽讒言天問何所冬暖何所夏寒焉有石林何獸能)
　(言荆軻易水歌風蕭蕭兮易水寒壯士一去兮不復還還音旋)
　(招魂)冬有穾厦夏室寒些川谷徑復流潺湲些
瓊(音强呉才老讀)
　(招魂)砥室翠翹挂曲瓊些翡翠珠被爛齊光些
衆(音宗三畧引威自與動違于衆無進無退苟然取容易解彖解利西南徃得衆也其來復吉乃得中也)
　(招魂)九侯淑女多迅衆些盛鬋不同制實滿宫些
羮(音郎亦音岡詳見毛詩古音攷)
　(招魂)肥牛之腱臑若芳些和酸若苦陳呉羮些
爽(平聲詳見毛詩古音攷)
　(招魂)露雞臛蠵厲而不爽些粔籹蜜餌有餦餭些
陳(音田古陳田通音故陳敬仲奔齊後改為田漢雷陳諺膠漆自謂堅不如雷與陳易林咸之未濟秋粱未)
　(成無以至陳水深難涉使我不前)
　(招魂)鄭衛妖玩來雜陳些激楚之結獨秀先些
瑟(音失詩定之方中揆之以日作于楚室樹之榛栗椅桐梓漆爰伐琴瑟江淹詩慨無握中䇿徒慙素絲質)
　(羈旅去故鄉感遇踰琴瑟此古音也舊註謂日叶為若瑟叶為朔殊無所據)
　(招魂)晉制犀比費白日些鏗鐘搖簴揳梓瑟些
夜(音掖夜縣古屬東海今作掖又借作掖漢樂歌浹嘉夜茝蘭芳)
　(招魂)娯酒不廢沈日夜些蘭膏明燭華鐙錯些
假(音故大招瓊轂錯衡英華假只茝蘭桂樹鬱彌路只)
　(招魂)結撰至思蘭芳假些人有所極同心賦些
漸(音潛水流入也左傳文五年沉漸剛克書作沉潛禹貢東漸于海亦此音)
　(招魂)朱明承夜兮時不可淹臯蘭被徑兮斯路漸
楓(孚金切說文從木風聲風古皆孚金切張衡西京賦木則樅栝椶楠梓棫楩楓嘉卉灌叢蔚若鄧林)
南(音寧詳見毛詩古音攷)
　(招魂)湛湛江水兮上有楓目極千里兮傷春心魂兮歸
　來哀江南
儀(音擬漢書外戚傳皆心儀霍將軍是也弟子職相切相磕各長其儀周而復始謂弟子之紀)
　(髙唐賦)惟髙唐之大體兮殊無物類之可儀比巫山赫
　其無疇兮道互折而層累(音里)登巉巖而下望兮臨大
　阺之稸水(音洗沈約撰類累水皆在紙韻)
㑹(音係吳才老曰今聲濁叶泰古聲清叶祭列子窈然無際天道自㑹蔡邕漢津賦願乗流以上下窮滄浪)
　(乎三澨觀朝宗之形兆看洞庭之交㑹魏文帝雜詩吹我東南行行行至呉㑹呉㑹非我鄉安能久留滯)
　(髙唐賦)勢薄岸而相擊兮隘交引而却㑹崪中怒而特
　髙兮若浮海而望碣石(古音試此篇後有三㑹皆此音)
礚(音記劉向九歎譬彼流水紛揚磕兮波逢洶涌紛滂沛兮沛音譬見後)
　(髙唐賦)礫碨磥而相摩兮震天之礚礚巨石溺溺之
　瀺灂兮沬潼潼而髙厲
霈(音嬖與沛同音易林坤之旅潼滃蔚薈扶首來㑹津液下降流潦滂霈㑹音係)
　(髙唐賦)水澹澹而盤紆兮洪波淫淫之溶㵝奔揚踊而
　相擊兮雲興聲之霈霈
邁(音厲詳見毛詩古音攷)
　(髙唐賦)奔揚踊而相擊兮雲興聲之霈霈猛獸驚而跳
　駭兮妄奔走而馳邁
竄(音砌魏大饗碑呉兒讋蜀虜竄區夏清八荒艾音乂)
　(髙唐賦)虎豹豺兕失氣恐喙(音係)鵰鶚鷹鷂飛揚伏竄
藹(音意楊乂雲賦東西絡繹南北油裔隨風徘徊流行晻藹陸機挽歌悲風徽行軌傾雲結流藹振䇿指靈)
　(丘駕言從此逝)
沛(音嬖呉才老曰今聲濁叶隊古聲清叶祭漢郊祀歌靈之來神哉沛先以雨般裔裔瓠子歌歸舊川兮神)
　(哉沛不封禪兮安知外外音裔王褒九懷望淮兮沛沛濱流兮則逝榜舫兮下流東注兮礚礚)
　(髙唐賦)徙靡澹淡隨波闇藹東西施翼猗狔豐沛
籟(音利說文從竹賴聲賴古讀利班固答賓戲福不盈眦禍溢于世凶人且以自悔况吉士而是賴)
　(髙唐賦)緑葉紫裹朱莖白蒂纎條悲鳴聲似竽籟
柱(音祖郭璞登樓賦雄㦸列于廊房戎馬繫乎講柱寤苕華而増怪歎飛駟之過戸户音甫庾信哀江南月)
　(榭風臺池平樹古倚弓于玉女窻扉繫馬於鳯凰樓柱)
　(髙唐賦)狀似砥柱在巫山之下(音虎)
出(音赤詳見毛詩古音攷)
　(髙唐賦)久而不去足盡汙出悠悠忽忽怊悵自失
夭(音以東方朔七諫獨寃抑而無極兮傷精神而壽夭皇天既不純命兮余生終無所依依音倚)
　(髙唐賦)薄草靡靡聯延夭夭
巢(音稠易林隨之无妄茆如木居與類相投願慕羣旅不離其巢又訟之解南徙無廬鳥破其巢伐木思切)
　(不利動搖)
　(髙唐賦)王雎鸝黄正㝠楚鳩姊歸思婦垂鷄髙巢
諧(音奚後漢語諧不諧在赤眉周澤傳時人為之語曰生世不諧作太常妻王儉禇淵碑如風之偃如樂之)
　(諧光我帝典緝我遺黎)
　(髙唐賦)王乃乘玉輿駟蒼螭垂旒旌斾合諧
血(音綌易歸妹上六女承筐無實士刲羊無血需六四需于血出自穴穴音隙)
　(髙唐賦)飛鳥未及起走獸未及發弭節奄忽蹄足灑血
　舉功先得獲車已實(發音歇見前)
讚(音薦馬融長笛賦留眎瞠眙累稱屢讚失容墜席摶拊雷抃)
　(神女賦)上古既無世所未見瓌姿瑋態不可勝讚
首(音狩易明夷九三明夷于南狩得其大首北山移文紐金章綰墨綬跨屬城之雄冠百里之首)
　(神女賦)似逝未行中若相首目略微眄精彩相授
覆(音阜蓋謂之覆音與阜同覆幬覆露是也傾謂之覆音與腹同傾覆顛覆是也此阜字上從西下從復西)
　(音罅非從西也束晳補亡詩漫漫方輿迴迴洪覆何類不繁何生不茂)
　(神女賦)意離未絶神心怖覆禮不皇訖辭不及究
口(音苦詳見毛詩古音攷)
　(風賦)侵淫谿谷盛怒於土囊之口縁太山之阿舞于松
　栢之下
灰(音虛陳琳栁賦有孤子之細栁獨幺枰而剽殊隨枯木於㸑側將並實於土灰)
　(風賦)動沙塸吹死灰駭溷濁揚腐餘
袪(音顧鄭詩遵大路兮摻執子之袪兮無我惡兮袪下叶惡顧音可知也此音顧則妙音暮方順豈有稱詩)
　(兩句而判然不相渉乎)
　(登徒子好色賦)遵大路兮攬子袪贈以芳華辭甚妙
義(音俄桉周官儀義古皆音俄易鼎小象鼎耳革失其義也覆公餗信如何也尚書無偏無頗遵王之義)
　(登徒子好色賦)目欲其顔心顧其義揚詩守禮終不過差(音磋)
　屈宋古音義卷一
欽定四庫全書
　屈宋古音義卷二　　　　明　陳第　撰
屈原(原字平與楚同姓仕為三閭大夫上官靳尚妬其能譛毁之王流之江南原乃作離騷終不見省遂)
　(赴汨淵而死)
離騷

帝高陽之苗裔兮朕皇考曰伯庸攝提貞於孟陬(諏)兮
惟庚寅吾以降(古音洪徳合天地曰帝高陽顓頊有天下之號也顓頊之後有熊繹者事周封)
(為楚子至楚武王生子瑕受屈為卿故云苗裔父死稱考伯庸原父字原自述與君共祖見恩深而義厚也攝)
(提星名隨斗柄以指十二辰其曰貞于孟陬言正指寅位之月正月為孟陬庚寅日辰也降下也)皇覽
揆余于初度兮肇錫余以嘉名名余曰正則兮字余曰
靈均(皇皇考也覽觀也揆度也肇始也錫賜也嘉善也言父伯庸觀我始生日月皆合天地正中故錫我)
(以善名正平也則法也靈神也均調也舊註以平為正則為名以原為靈均為字張鳯翼以正則為原名也以)
(靈均為平字也皆未有的據可以稱名亦可以稱字是置覆設謎使人射猜之豈理也哉愚謂名正則字靈均)
(皆少時之名如司馬相如少名犬子及封胡羯末之類見其父篤愛之意何必強以原平當之乎劉向九歎靈)
(懐篇曰兆出名曰正則兮卦發字曰靈均余㓜既有此鴻節兮長愈固而彌純註云生有形兆伯庸名我為正)
(則以法天筮而卜之卦得坤字我曰靈均以法地幼少有大節度以應天地長大修行而彌純固其意得之矣)
紛吾既有此内美兮又重之以修能(古音泥)扈江離與辟
芷兮紉秋蘭以為佩(古音皮紛盛貌修逺也言己之生内含美秀又重有致逺之能扈披)
(也離芷皆香草紉結也披結香草為佩言修身清潔博采衆善也)汩(于筆)余若將不及兮
恐年歲之不吾與朝搴阰(毗)之木蘭兮夕攬洲之宿莽
(古音姥汨疾也搴拾取也阰山名攬采也木蘭去皮不死宿莽經冬不凋故取以自喻)日月忽其
不淹兮春與秋其代序惟草木之零落兮恐美人之遲
暮不撫壯而棄穢兮何不改乎此度也乗騏驥以馳騁
兮來吾導夫先路(草曰零木曰落美人喻君也春秋迭代忽而草木零落則歲復盡矣而君)
(年亦向衰乎壯而棄穢則易過時則難若駕馭賢才譬乗駿馬以馳騁則我為之先驅矣)昔三后之
純粹兮固衆芳之所在(古音止)雜申椒與菌桂兮豈維紉
夫蕙茝(音齒言三王所以有純美之德以賢人為之輔佐猶雜用多賢非獨任一二人已也)彼堯
舜之耿介兮旣遵道而得路何桀紂之昌披兮夫唯捷
徑以窘步(耿光也介大也遵循也路亦道也堯舜所以光大者以遵道而得路昌披或作猖披縱恣)
(之意捷疾也徑邪道窘迫也桀紂違背天道舉動惶遽欲渉邪徑故至於滅亡)惟黨人之偷樂
兮路幽昧以險隘(古音益)豈余身之憚殃兮恐皇輿之敗
績(讒人相與朋黨苟且偷樂所行皆暗昧傾險之道我欲諫諍非恐身之被咎但恐君國傾危耳)忽奔
走(去聲)以先(去聲)後兮及前王之踵武荃不察余之中情兮
反信讒而齋(齊)怒(古上聲奔走先後四輔之助也踵武先王之跡也荃香草借以喻君齋疾)
(也不察我情反信讒人疾怒我也)余固知謇謇之為患兮忍而不能舎
(古音暑)也指九天以為正兮夫唯靈修之故也曰黄昏以
為期兮羌中道而改路(謇謇直言也直言為患非不知之恐君之敗故欲忍而不能自)
(止靈修言秀慧修飾借以喻君正猶証也言九天可鑒予心莫非為君匪躬之故也黄昏親迎之期羌發語辭)
初既與余成言兮後悔遯而有佗(拖)余既不難夫離别
兮傷靈修之數(朔)化(古音訛成言要約之言也謂懐王始與我平議國政後用讒言中道)
(悔恨隱其情而有佗志我非難與君離别但傷君志之數變無常操耳)余既滋蘭之九畹
兮又樹蕙之百畮(古音米)畦留夷與揭車兮雜杜蘅與芳
芷(滋蒔也樹種也十二畆為畹二百四十步為畆五十畆為畦留夷揭車杜蘅芳芷皆香草)冀枝葉
之峻茂兮願竢時乎吾將刈雖萎絶其亦何傷兮哀衆
芳之蕪穢(古音意言已培植善類願及時收用乃為讒邪所害於我無傷但恐衆賢之喪氣若衆芳)
(之蕪穢耳)衆皆競進以貪婪兮慿不猒乎求索(古音素)羌内恕
己以量人兮各興心而嫉妬(競爭也愛財曰貪愛食曰婪慿滿也在位之人皆貪)
(婪於財利雖滿其欲猶復求索不知猒飽責己則恕度人則刻各生妬心也)忽馳騖以追逐
兮非余心之所急老冉冉其將至兮恐修名之不立(馳騖)
(追逐競進貪婪也衆之所急已之所緩恐冉冉漸老悠逺之名不立)朝飲(去聲)木蘭之墜露
兮夕餐秋菊之落英(古音央)苟余情其信姱以練要兮長
顑(坎)頷(旱)亦何傷(英花也顑頷不飽貌取香潔以為飲食苟性情信美中心簡練而合道要)
(雖長不飽亦無所傷)擥木根以結茝兮貫薜荔之落蘂(古音里)矯菌
桂以紉蕙兮索胡繩之纚纚(音徙擥持也貫穿也蘂花心也持木根以結茝而穿)
(薜荔之花胡繩亦香草莖葉可為繩索矯草木束香草仍用胡繩為索纚纚索美貌喻己以道義自約束也)
蹇吾法夫前修兮非世俗之所服(古音逼)雖不周於今之
人兮願依彭咸之遺則(蹇詞也前修謂前代修習道德之人服用也言我平日所行皆)
(以法前修故不為世俗所用彭咸殷賢大夫諫其君不聽自投水而死)長太息以掩涕兮
哀人生之多艱(古音斤)余雖好修姱以鞿(機)羈兮謇朝誶
(碎)而夕替(古音侵人生多艱謂遇合之難鞿羈所以制馬韁在口曰鞿革絡頭曰羈誶諫也詩云誶)
(予不顧替廢也言己雖修好然己為讒人所鞿羈故朝諫而夕廢也)既替余以蕙纕(思羊)兮
又申之以攬茝亦余心之所善兮雖九死其猶未悔(古音)
(喜纕佩帶也言雖以忠信見廢猶攬芳以自結束以我心所喜在此即九死猶無悔恨)怨靈修之
浩蕩兮終不察夫民心衆女嫉余之蛾眉兮謠諑(卓)謂
余以善淫(衆女喻讒臣也娥眉喻忠直也謠諑謂譖毁也方言云楚南謂愬為諑)固時俗
之工巧兮偭規矩而改錯背繩墨以追曲兮競周容以
為度(偭背也錯置也周合也規矩所以定方圓繩墨所以正曲直羣邪背之惟爭求合取容以為常法)
忳(屯)鬱悒余侘(詐)傺(熾)兮吾獨窮困乎此時(古音是)也寧
溘死以流亡兮余不忍為此態(古音剃)也(忳憂貌侘立也傺住也言守正)
(不囘所以忳忳而憂鬱孤立而失志獨為時所困然我寧奄然而死形骸流亡不忍以忠正之性為邪淫之態)
鷙鳥之不羣兮自前世而固然何方圜(員)之能周兮夫
孰異道而相安(古音烟鷙謂鷹鸇之類喻忠正也言鷙鳥不與衆同羣非獨今日而已方木圓)
(穴不可相合猶忠邪異道誰能相安)屈心而抑志兮忍尤而攘詬伏清白
以死直兮固前聖之所厚(罪自外至曰尤物自來而取之曰攘詬恥也言已屈志而)
(含忍然士有伏清白之志以死忠直之節者固前聖之所嘉也)悔相(去聲)道之不察兮延
佇乎吾將反(古音顯)迴朕車以復路兮及行迷之未逺(古音)
(演察審也佇立貌言相君之不審故長立而望將還以終己之志不逺之復乎)步余馬於蘭臯
兮馳椒丘且焉(如字)止息進不入以離(麗)尤兮退將修吾
初服(古音逼澤曲曰臯土高四墮曰椒丘欲進復退徘徊於忠君潔己此以下言修初服也)製芰
荷以為衣兮雧(集)芙蓉以為裳不吾知其亦已兮苟余
情其信芳(言人雖不見知而已則可以自信)高余冠之岌岌兮長余佩
之陸離芳與澤其雜糅兮唯昭質其猶未虧(古音欺岌岌髙貌陸)
(離參差貌芳香也澤潤也言此香潤雜㑹於己不得施用而明潔之體猶未為虧缺也)忽反顧以
游目兮將徃觀乎四荒佩繽紛以繁飾兮芳菲菲其彌
章人生各有所樂(五敎)兮余獨好修以為常雖體解吾猶
未變兮豈余心之可懲(古音長荒逺也繽紛盛貌菲菲香氣也章明也言我雖欲逺去)
(亦整其衣冠彌加明潔懲艾也言雖遭支解且不能變更亦何懲艾哉)女嬃(須)之嬋(禪)媛
(爰)兮申申其詈予(古上聲)曰鯀婞(胡剄)直以亡身兮終然夭
乎羽之野(古音暑水經原有賢姊聞原放逐來歸諭令自寛今原故宅東有女嬃廟嬋媛眷戀留連)
(之意申申重也曰女嬃詞婞狠也言鯀不順堯命乃殛之於羽山比屈原於鯀亦將遇害)汝何博謇
而好修兮紛獨有此姱節(古音即)薋(茲)菉(綠)葹(施)以盈室
兮判獨離而不服(古音逼博謇謂博洽而謇諤姱美也薋蒺藜也菉王芻葹枲耳也三者皆)
(惡草以喻讒佞盈室猶滿朝也判别貌女嬃言衆人皆為讒佞之行而汝獨服守忠直不與衆同)衆不
可戸說(稅)兮孰云察余之中情世並舉而好朋兮夫何
㷀獨而不予聽(平聲屈原外困於讒内詈於嬃自歎時莫已知也因言世俗之人並為朋黨而)
(我忠耿孤獨誰肯聽我)依前聖以節中兮喟慿心而歴茲濟沅湘
以南征兮就重華而敶詞(言我依前聖節度而不得用故歎息憤懣而行澤畔也舜)
(葬蒼梧之野故欲渡沅湘而南就舜而陳其辭)啟九辯與九歌兮夏康娯以自
縱不顧難以圖後兮五子用失乎家巷(古音諷啟禹子九辯謂禹辯九)
(州之物産也九歌謂水火金木土糓正德利用厚生九功之叙皆可歌也言啟作九辯九歌之樂章以詔後王)
(而尚有太康之娯樂自縱者不顧患難卒以失國太康啟子五子太康之弟五子之歌見尚書)羿淫遊
以佚田兮又好射(石)夫封狐固亂流其鮮終兮浞又貪
夫厥家(古音姑封狐大狐也羿因夏衰代之為政娯樂田獵不恤人事信任寒浞使為國相浞專權殺)
(羿貪取其家以為妻也羿以亂得政身即滅亡)澆身被服强圉兮縱欲而不忍
日康娯而自忘兮厥首用夫顛隕(澆浞子也浞取羿妻生澆澆恃多力故縱)
(欲不能自制淫樂自忘其身卒為少康所誅)夏桀之常違兮乃遂焉而逄殃
后辛之葅醢兮殷宗用而不長(后君也辛殷紂名殺比干醢梅伯世遂不長)
湯禹嚴而祗敬兮周論道而莫差(古音磋)舉賢而授能兮
循繩墨而不頗(此言湯禹文武之德)皇天無私阿兮覽民德焉錯
輔夫維聖哲以茂行兮苟得用此下土(上天觀民之有德而置其輔相)
(之力故維明德乃得用事於天下)瞻前而顧後兮相(去聲)觀民之計極夫
孰非義而可用兮孰非善而可服(古音逼前後禹桀以下興亡之迹服亦用)
(也)阽余身而危死兮覽余初其猶未悔(古音喜)不量鑿而
正枘兮固前修以葅醢(古音以言雖身危終無所悔者以工不量度其鑿而方正其枘)
(喻臣不量君而竭其忠信此前代之賢臣所以罹禍耳)曾(層)歔欷余鬱悒兮哀朕
時之不當(平聲)攬茹蕙以掩涕兮霑余襟之浪浪(平聲哀不遇明)
(時而涕泣也自啟九辯至此皆就重華所陳之辭)跪敷衽以陳辭兮耿吾既得
此中正(古音征)　玉駟虬以乘鷖兮溘埃風余上征(角曰無角)
(曰虬鷖鳯凰别名既得明此中正之道矣將乘虬駕鳯奄塵埃而上征離時俗逺羣小也)朝發軔於
蒼梧兮夕余至乎縣圃欲少留此靈瑣兮日忽忽其將
暮(軔榰輪木也將行則發之縣圃在崑崙山靈神也瑣門鏤神之門也喻欲少留於君側忽將衰老矣)吾
令羲和弭節兮望崦嵫而勿迫(古音薄)路漫漫其脩逺兮
吾將上下而求索(音朔羲和日御弭按也崦嵫日所入之山言恐年老欲令日御按節徐行)
(望日所入之山且勿迫近也天地廣大其路漫逺不可卒徧吾方上下左右以求索賢人與己與合志也)飲
(去聲)余馬於咸池兮總余轡乎扶桑折若木以拂日兮聊
須臾以相羊(淮南子曰日出暘谷浴於咸池拂於扶桑若木在崑崙西極其華光照下地今飲馬)
(結轡於此又取若木之枝擊日御使迴即羲和弭節意)前望舒使先驅兮後飛亷
使奔屬(古音注)鸞皇為余先戒兮雷師告余以未具吾令
鳯皇飛騰兮又繼之以日夜(古音裕)飄風屯其相離兮帥
雲霓而來御(望舒月御飛亷風伯鸞俊鳥皇雌鳯未具謂嚴裝未備也既阻於雷師又離於飄風)
(其能於進道耶)紛總總其離合兮斑陸離其上下(古音虎)吾令帝
閽開關兮倚閶闔而望予(古上聲)時曖曖其將罷(疲)兮結
幽蘭而延佇世溷濁而不分兮好蔽美而嫉妬朝吾將
濟於白水兮登閬風而絏馬(古音姥)忽反顧以流涕兮哀
髙丘之無女(總總聚貌斑亂貌陸離分㪚貌已游觀天下見讒佞相聚乍離乍合斑然亂而不可)
(知帝天帝閽主門者閶闔天門也言將上愬天帝而閽人已倚門而望我曖曖昏貌言帝閽雖望我時已昏黒)
(行復疲倦故結香草而望逺不能入也於是復歎世之亂不能分别善惡好隱人之美而嫉妬忠良也白水神)
(泉閬風仙山絏係也高丘楚山名女即下虙妃之流喻賢也言我將登仙山以係馬忽復反顧流涕憂楚國之)
(無賢)溘吾遊此春宫兮折瓊枝以繼佩(古音皮)及榮華之未
落兮相下女之可詒(春宫東方青帝之舍繼續也下女神女之侍也言我奄然至於青宫)
(見萬物始生乃折瓊草之枝以續佩帶欲及榮華未落而詒下女庶得通意神妃也)吾令豐隆乗
雲兮求虙妃之所在(古音止)解佩纕以結言兮吾令蹇脩
以為理(豐隆雲師虙妃伏羲氏女洛水神也纕佩帶也蹇脩伏羲氏之臣為理為媒以通辭理也)紛
總總其離合兮忽緯繣(化)其難遷夕歸次於窮石兮朝
濯髮乎洧盤(古音便緯繣乖戾也遷移也次舍也窮石弱水出處洧盤水名出崦嵫山言解佩纕)
(遣蹇脩矣讒人又離間之遂使乖戾其意難移彼且次窮石而濯洧盤相去逺矣)保厥美以驕
傲兮日康娯以淫遊雖信美而無禮兮來違棄而改求
(言虙妃負美傲世日安樂淫遊美而無禮故又將棄之而改求愚謂此以虙妃喻世之髙潔不仕者若漁父之)
(儔守清貞之美而薄君臣之分故不能與之事君也)覽相(去聲)觀於四極兮周流乎
天余乃下(古音虎)望瑤臺之偃蹇兮見有娀(嵩)之佚女(瑤臺)
(玉臺也偃蹇高貌娀女契母簡狄帝嚳之次妃)吾令鴆為媒兮鴆告余以不好
(古音嗅)雄鳩之鳴逝兮余猶惡其佻(挑)巧(古音竅鴆惡鳥也有毒殺人以)
(喻讒賊言我使之為媒反為離間又使雄鳩銜命而徃其性輕佻巧利多語而無實復不可信也)心猶
豫而狐疑兮欲自適而不可鳯皇既受詒兮恐高辛之
先我(詒遺也髙辛帝嚳有天下之號言自適不可鳯皇雖受詒而徃又恐為帝嚳所先終不可得耳)欲
逺集而無所止兮聊浮遊以逍遙及少康之未家兮留
有虞之二姚(少康夏后相之子也有虞國名姓姚氏舜後少康奔有虞虞因妻以二女此言既失)
(簡狄欲適逺方又無所向故欲留此二姚)理弱而媒拙兮恐導言之不固世
溷濁而嫉賢兮好蔽美而稱惡(古音汚)閨中既以邃逺兮哲
王又不寤懐朕情而不發兮余焉能忍與此終古(古音故理)
(即蹇脩為理之理此又言二姚之難留閨中宫門中也路既難通君又難寤懐忠信之情無所啟發安能忍而)
(於此終居乎)索瓊茅以筳(廷)篿(專)兮命靈氛為余占之曰兩
美其必合兮孰信脩而慕之(索取也瓊茅靈草也筳小破竹也楚人名結草折竹)
(卜曰篿靈氛古明占筮者言己欲去欲止憂懣不知所從乃取神草以代竹筳使靈氛卜之也曰者靈氛語辭)
(兩美謂君明臣忠則必相合楚無明君誰能信脩行愛慕之)思九州之博大兮豈唯
是其有女曰勉逺逝而無狐疑兮孰求美而釋女(汝)何
所獨無芳草分爾何懐乎故字時幽昧以眩曜兮孰云
察余之美惡(古音汚美女以喻君言天下廣大豈惟楚國有女乎固當逺去而無疑設有求賢臣)
(者必不舍汝而他取也芳草賢人也猶云何處無賢可與而汝獨懐故居乎眩曜惑亂貌言當代之君皆暗昧)
(惑亂誰能察我之善而用之乎原以此答靈氛難去之辭也)民好惡其不同兮惟此
黨人其獨異(平聲)戸服艾以盈要(平聲)兮謂幽蘭其不可佩
(吉音皮言好善惡惡人豈有不同者乎而讒佞之黨獨與人殊服艾棄蘭豈好惡之正乎)覽察草木
其猶未得兮豈珵(呈)美之能當蘇糞壤以充幃兮謂申
椒其不芳(珵美玉也言視草木猶末知香臭豈能辯玉而得其當乎相玉書言珵大六寸其曜自照)
(蘇取也幃香囊也取糞土以充香囊反謂申椒不香喻近小人而逺君子也)欲從靈氛之吉
占兮心猶豫而狐疑巫咸將夕降兮懐椒糈(所)而要(平聲)
之(巫咸古神巫也降下也椒香物所以降神糈精米所以享神巫咸將夕從天下願懐椒糈要之使筮吉凶)
(也)百神翳(縊)其備降兮九疑繽其並迎(古音寤)皇剡剡其
揚靈兮告余以吉故(翳繽皆盛貌九疑山名皇大也剡剡光貌言神大揚其光靈告我以)
(吉也)曰勉升降以上下兮求榘(矩)矱(烏郭)之所同湯禹儼而
求合兮摯咎繇而能調(古音同曰巫咸辭升降上下升於天而下於地榘法也矱度也)
(言當上下以求夫賢君之與己同法度者如湯之得伊摯禹之得臯陶始能調和也)苟中情其好
脩兮何必用夫行媒(古音迷)說操築於傅巖兮武丁用而
不疑(行媒喻左右臣也君誠能中心好善何必左右薦達髙宗夢傅說是也)吕望之鼓刀
兮遭周文而得舉甯戚之謳歌兮齊桓聞以該輔(吕望太公)
(也甯戚衛人商賈宿齊東門外桓公夜出甯戚方飯牛叩角而歌公聞之舉用為卿該備也以備輔佐)及
年歲之未晏兮時亦猶其未央恐鷤(啼)鴂之先鳴兮使
夫百草為之不芳(及年歲未晚以有為而今時亦且未盡也鷤鴂伯勞也秋分前鳴則草木)
(凋落言歲月之易去也以上皆巫咸辭)何瓊佩之偃蹇兮衆薆然而蔽之
惟此黨人之不亮兮恐嫉妬而折(古音制)之(此答巫咸之辭偃蹇衆盛)
(貌言佩懐美徳衆人薆然而蔽之讒佞之黨不信忠直恐其妬我而折挫之此以見榘矱之難求也)時繽
紛其變易兮又何可以淹留蘭芷變而不芳兮荃蕙化
而為茅(古音侔言時俗溷濁紛紛變易君子且變為小人豈可久留乎)何昔日之芳草
兮今直為此蕭艾也豈其有他故兮莫好脩之害也(言君)
(子所以變為小人以上不好忠正之故也)余以蘭為可恃兮羌無實而容長
委厥美以從俗兮苟得列乎衆芳(羌語辭言我以蘭為可怙恃乃無實才但)
(有美容而已棄其美質以隨諂佞苟欲列於衆賢之位而無進賢之心也)椒專佞以慢慆兮
榝(殺)又欲充其佩幃(古音怡)既干進而務入兮又何芳之
能祗固時俗之從流兮又孰能無變化(古音嬉)覽椒蘭其
若茲兮又况揭車與江離惟茲佩之可貴兮委厥美而
歴茲芳菲菲而難虧兮芬至今猶未沬(古音迷慆淫也榝茱萸也似椒)
(而非以喻似賢而非者幃香囊也以喻親近言椒亦芳烈之物而今變為邪穢榝本惡物反引以充香囊此輩)
(但知求進又何能敬守其芬芳之節乎世俗詭隨賢者皆變况衆人乎譬之椒蘭尚變况揭車江離者又何望)
(乎此言蘭言椒指賢人之改節者舊註直以為指子椒非也茲佩原自况也已有可貴之質世委而棄之以至)
(于此然其芬芳不可得而虧損者至今其猶未已沬猶已也上委厥美乃自委此委厥美人委之)和調
度以自娯兮聊浮游而求女及余飾之方壯兮周流觀
乎上下(古音虎己雖不用猶調和一身之法度守忠貞以自樂女即上文虙妃娀姚之類飾即上文冠)
(服之類方壯即上文年未晏之意周流上下即靈氛所謂逺逝巫咸所謂升降也)靈氛既告余
以吉占兮歴吉日乎吾將行(古音杭)折瓊枝以為羞兮精
瓊靡(音糜)以為粻(飲食皆香潔)為(去聲)余駕飛龍兮雜瑤象以為
車何離心之可同兮吾將逺逝以自疎(龍神物象牙也與玉間雜以為)
(車飾忠詐異道何可苟同故將逺去自疎也)邅吾道夫崑崙兮路脩逺以周
流揚雲霓之晻藹兮鳴玉鸞之啾啾(邅轉也言將轉至崑崙之山涉逺路)
(以周流旌旗晻藹玉鸞啾啾範我馳驅也)朝發軔於天津兮夕余至乎西極
鳯皇翼其承旗兮髙翺翔之翼翼(天津即析木之津在箕斗之間日月五星)
(於此徃來故謂之津西極日所入交龍為旗建於車後鳯皇承之翺翔翼翼而敬也)忽吾行此流
沙兮遵赤水而容與麾蛟龍使梁津兮詔西皇使涉予
(古上聲流沙沙流如水見禹貢遵循也赤水出崑崙容與遊戲貌舉手曰麾詔告也西皇帝少皥也以金德王)
(故言西渉渡也)路脩逺以多艱兮騰衆車使徑待(古音持)路不周
以左轉兮指西海以為期(遊崑崙山道路長逺而多險難故令衆車奔騰邪徑相待)
(不周山名在崑崙西北)屯余車其千乗兮齊玉軑(音地)而並馳(古音駝)
駕八龍之婉婉兮載雲旗之委蛇(古音陀屯聚也軑車轄也八龍八方之龍)
(按蛇古亦音怡馳讀如字其韻亦得)抑志而彌節兮神髙馳之邈邈(音漠)奏
九歌而舞韶兮聊假日以媮樂(言雖自抑徐行神亦高逺而莫能及九歌九德)
(之歌禹樂九韶舜樂)陟升皇之赫戲曦兮忽臨睨夫舊邦(古音崩)僕
夫悲余馬懐兮蜷(拳)局顧而不行(古音杭言升天庭對光曜忽復下視楚國)
(而愁思也懐思也蜷局不進貌御者悲泣我馬思歸蜷局迴顧而不肯行也此言終不忍去之意)亂曰
已矣哉國無人莫我知兮又何懐乎故都既莫足與為
美政兮吾將從彭咸之所居(亂者樂節之名凡作篇章既成撮其大要以為亂辭)
(也故曰關睢之亂已矣者絶望之辭無人謂無賢人將從彭咸謂欲自沈也)愚按離騷韻六句為韻者一段　
(八句為韻者五段十二句為韻者二段餘皆四句為韻今皆以韻分章以便誦讀云)
　題離騷
　余觀註離騷者多矣率搜索于句字而忽略其大體
　故但見其汪洋浩瀚而不能究其託興寓言之指歸
　則其惓惓故國之思欲去而終不忍去抑鬱無聊不
　欲死而終不能以不死者無以發洩于千載之下矣
　善乎太史公之傳之也曰其志潔故其稱物芳其行
　亷故死而不容自疎又曰其存君興國而欲反覆之
　一篇之中三致志焉此真得離騷之意于文章蹊徑
　之外而不徒以文詞視之也余於是隱約離騷分為
　七節自帝髙陽之苗裔至余不忍為此態也為第一
　節言己之不得于君也自鷙鳥之不羣至豈余心之
　可懲為第二節言己之不遇而不改其素也自女嬃
　之嬋媛至霑余襟之浪浪為第三節蓋託敷詞于重
　華言己于善敗之跡嘗三復于王所也自跪敷衽以
　陳詞至髙丘之無女為第四節言欲輕舉逺去忽哀
　故國之無人也自溘吾遊此春宫至焉能忍與此終
　古為第五節言黨人衆多賢人不可見難與之久處
　也自索瓊茅以筳篿至吾將逺逝以自疎為第六節
　言卜筮皆勉其逺遯將從之以逺適四方也自邅吾
　道夫崑崙兮至蜷局顧而不行為第七節言逍遙娯
　樂庶幾藉以自遣然睠顧楚國終不能忘而自離也
　亂則總結前意謂義無可徃惟以死自誓而已矣蓋
　其悲思慷慨之懐淜浡出之若江河之流原無間斷
　乃其脈理之聯落關瑣亦自璀燦而不可亂所謂一
　篇之中三致志者是耶非耶嗟夫余讀哀髙丘之無
　女與忽臨睨夫舊邦則悽然欲無涕下不可得矣
　九歌(舊註謂沅湘之間其俗信鬼好祀原見其初辭鄙陋因為更定且以事神之言寓忠君之意朱)

(考亭又謂諸篇皆以祀神不答而不能忘其敬愛比事君不合而不能忘其忠赤尤足以見其)


(懇切之意云)


東皇太一(太乙星名漢書天神貴者太一舊註祠在楚東以配東帝故云東皇)

吉日兮辰良穆將愉(俞)兮上皇撫長劍兮玉珥(耳)璆(求)
鏘鳴兮琳琅(辰十二時也言既擇吉日又得良時穆敬也愉樂也上皇謂東皇太一言已將修祭)
(祀必擇辰日齋戒恭敬以宴樂天神也玉珥劍鐔也璆鏘皆玉聲琳琅皆玉名以玉為佩鏘然而鳴也)瑤
席兮玉瑱(鎮)盍將把兮瓊芳蕙肴蒸兮蘭藉奠桂酒兮
椒漿(以玉鎮席瓊枝為香蕙草蒸肉藉之以蘭桂花釀酒以椒薦漿皆取香美也)揚枹(浮)兮
拊(府)鼓疏緩節兮安歌陳竽瑟兮浩倡(拊擊也疏希也舉枹擊鼓緩節)
(而舞徐歌相和以樂神竽笙類三十六簧瑟琴類二十五絃浩大也言大作樂)靈偃蹇兮姣服
芳菲菲兮滿堂五音紛兮繁㑹君欣欣兮樂康(楚人謂巫為靈)
(子偃蹇舞貌姣好也菲菲芳貌五音宫商角徴羽也紛盛貌繁衆也言備樂以樂神欲令神之喜樂而康寧也)
　(此篇惟一韻)

雲中君(雲中君雲神也漢書亦見郊祀志)

浴蘭湯兮沐芳華采衣兮若英(古音央)靈連蜷(權)兮既留
爛昭昭兮未央(華采五色也言已將修饗祭以事靈神浴蘭沐香衣五采之英故神悅其鮮潔)
(而降連蜷長曲貌爛光貌昭昭明貌未央未已也)蹇將憺(旦)兮壽宫與日月兮
齊光龍駕兮帝服聊翺遊兮周章(蹇詞也憺安也壽宫供神之處其光采與)
(日月同周章猶周流也)靈皇皇兮既降(古音洪)焱(標)逺舉兮雲中覽
冀州兮有餘横四海兮焉窮思夫君兮太息極勞心兮
􁌁􁌁(音冲靈謂神也皇皇美貌降下也焱去疾貌雲中神所居言神復還其處也覽望也兩河之間曰冀)
(州有餘謂所望之逺不止此一州出入須叟之間横行四海無有窮極也夫君謂神􁌁􁌁心動也)
湘君(湘水神堯長女舜正妃也)

君不行兮夷猶謇誰留兮中洲美要眇兮宜修沛吾乗
兮桂舟念沅湘兮無波使江水兮安流(君謂湘君也不行不來也中洲)
(水中可居者言不知其為誰而淹留於彼要眇漢書作幼妙思神容儀美好又宜修飾乃乘桂舟以迎之又恐)
(行或危殆故願無波而安流也)望夫君兮未來(古音釐)吹參差兮誰思(二句)
(韻君謂湘君參差洞簫也誰思謂當復思誰言思神之專)駕飛龍兮北征邅吾道兮
洞庭薜荔拍(博)兮蕙綢(儔)蓀橈兮蘭旌望涔(岑)陽兮極
浦横大江兮揚靈(駕飛龍言神邅吾道言迎神也拍周禮籩人豚拍魚醢綢衾褥也以薜茘)
(與蕙為之言其香潔涔陽江碕名揚神之靈敬愛至矣)揚靈兮未極女嬋媛兮為
余太息横流涕兮潺湲隱思君兮陫(費)側(嬋媛眷戀貌潺湲水流貌)
(隱痛也陫側迫窄而反側也獨言女人嬋媛者何蓋女人易感而多悲猶宫怨閨怨之意)桂櫂兮蘭
枻(洩)斵氷兮積雪采薜荔兮水中搴(牽)芙蓉兮木末(古音)
(密)心不同兮媒勞恩不甚兮輕絶(古音節桂櫂蘭枻至于斵氷積雪辛勤甚)
(矣而神終不至譬之薜茘縁木而采之於水芙蓉生水而搴之于木豈可得乎所以然者心不同故恩不甚也)
(皆喻意)石瀨(賴)兮淺淺(牋)飛龍兮翩翩交不忠兮怨長期
不信兮告余以不閒(古音弦淺淺流貌翩翩飛貌若曰石瀨則淺淺矣飛龍則翩翩矣皆)
(徃而不反之意故交不以忠則其怨必長期不以信則必告我以不暇即所謂心不同而媒勞者也)鼂(朝)
騁騖兮江臯夕彌節兮北渚鳥次兮屋上水周兮堂下
(古音虎朝騁于江夕息于渚惟見鳥飛水流而不見神望之至也)捐余玦兮江中遺余
佩兮澧浦采芳洲兮杜若將以遺(去聲)兮下女時不可兮
再得聊逍遙兮容與(捐玦遺佩與采杜若皆欲以貽下女下女者湘君之從不敢指言湘)
(君而托之下女耳然相遇之時難以再得惟自徘徊而已此喻已之思君也)

湘夫人(堯次女舜次妃也正妃稱君故降稱夫人)

帝子降兮北渚目眇眇兮愁予(古上聲)嫋(裊)嫋兮秋風洞
庭波兮木葉下(古音虎帝子謂堯女也降下也眇眇好貌嫋嫋秋風貌言望之不見使我心愁)
(但見秋風之起波落木而已)登白薠兮騁望與佳期兮夕張鳥何萃
兮蘋中罾何為兮木上(古平聲薠草秋生佳期與佳人期夕張設帷幄以待夕然徒勞)
(耳譬鳥當集木而在蘋中罾當在水而在木上喻神之不可度思也)沅有芷兮澧有蘭(古音)
(連)思公子兮未敢言(古音延)荒忽兮逺望觀流水兮潺湲
(公子指湘夫人思之而望望之惟見流水也)麋何為兮庭中蛟何為兮水裔
朝騁余馬兮江臯夕濟兮西澨(音逝言麋當在山林而在庭中蛟當在深淵而)
(在水涯已雖朝夕來徃終不得神之所在矣)聞佳人兮召予將騰駕兮偕逝
築室兮水中葺(緝)之兮荷蓋(古音記倘聞湘夫人見招乎築室水中所不辭也)
荃壁兮紫壇匊(播)芳椒兮成堂桂棟兮蘭橑(老)辛夷楣
兮葯(約)房罔(網同)薜荔兮為帷擗蕙櫋(綿)兮既張白玉兮
為鎮疏石蘭兮為芳芷葺兮荷屋繚(了)之兮杜蘅(古音杭橑)
(椽也楣門上梁也櫋屋聯也繚束也此託言水中之室精緻如此)合百草兮實庭建芳
馨兮廡門(古音民)九嶷繽兮並迎(去聲)靈之來兮如雲(古音銀言)
(水中之室如此庶幾夫人之來乎乃舜使九嶷山神來迎而衆神多從之則湘夫人又去矣)捐余袂
兮江中遺余褋(牒)兮澧浦搴汀洲兮杜若將以遺(去聲)兮
逺者(古音渚)時不可兮驟得聊逍遙兮容與(袂衣袖也褋襜襦也逺者)
(亦下女也此亦前章之意)

大司命(司命星名主知生死)

廣開兮天門紛吾乘兮玄雲(古音銀)令飄風兮先驅使涷
(東)雨兮灑塵(吾謂大司命也飄風囘風涷雨㬥雨乗玄雲而役風伯雨師先驅而清道也)君
囘翔兮以下(古音虎)踰空桑兮從女紛總總兮九州何壽
夭兮在予(古上聲君予皆指司命空桑山名謂囘翔以下我欲踰空桑從之而九州之壽夭有不在)
(司命乎)髙飛兮安翔乗清氣兮御隂陽吾與君兮齊速導
帝之兮九阬(音岡隂殺氣陽生氣君指司命冀欲與之齊速齊速並其疾驅也導帝而巡九州以)
(見壽夭之權有本矣)靈衣兮被被玉佩兮陸離壹隂兮壹陽衆莫
知兮余所為(古音怡一隂一陽言死生禍福之倚伏人豈得而知之乎)折疏麻兮瑤
華(古音敷)將以遺兮離居老冉冉兮既極不寖近兮愈疏
(此以下原陳志于司命也疏麻神麻瑤華玉華言欲以此二物以遺所離居之人謂君也不然老之將至不寖)
(近而益疏矣此忠愛無極之意也)乗龍兮轔轔髙駝兮冲天(音音汀)結桂
枝兮延竚羌愈思兮愁人(乘龍冲天神去我已逺吾猶延竚思之令人愁也)愁
人兮奈何願若今兮無虧(古音欺)固人命兮有當孰離合
兮可為(古音怡虧缺也願固守其節無有虧缺此在我可必者若稟命有當然之分一離一合豈人之)
(所能乎此順受正命之意也嗟夫始欲從之空桑又欲與之齊速冀得命也既而曰莫知所為又曰孰離合可)
(為見命之不可移也此篇其意精妙可與列子力命並觀)

少司命(周禮大宗伯以槱燎祀司中司命疏引星傳云三台上台司命又文昌宫第四亦曰)


(司命故有兩司命)

秋蘭兮麋蕪羅生兮堂下(古音虎)緑葉兮素枝芳菲菲兮
襲予(古上聲)夫(扶)人兮自有美子蓀何以兮愁苦(秋蘭託以起興)
(也蓀指司命言凡民皆有所懽而神何獨愁苦耶含擁衞下民意與章末相應)秋蘭兮青青(菁)
緑葉兮紫莖滿堂兮美人忽獨與余兮目成(此言命與已合譬始)
(之得君也)入不言兮出不辭乗囘風兮載雲旗悲莫悲兮生
别離樂莫樂兮新相知(此言命與已離譬君之疑已也而悲樂之感係之矣)荷衣
兮蕙帶(古音蒂)儵而來兮忽而逝夕宿兮帝郊君誰須兮
雲之際(荷衣蕙帶神之服也儵來忽去神之妙也帝謂天帝言司命宿於天帝之郊若有所待於雲際)
(謂命本于天也)與女遊兮九河衝飈(標)至兮水揚波(古本無此二句疑是)
(河伯章中誤入)與女沐兮咸池(古音陀)晞女髮兮陽之阿望美人
兮未來臨風怳兮浩歌(咸池星名蓋天池也晞乾也美人謂司命也怳失意貌此言欲)
(親命而命不可親)孔蓋兮翠旌登九天兮撫彗(穗)星慫(竦)長劍
兮擁幼艾荃獨宜兮為民正(古音征設言司命以孔雀之翅為車蓋翡翠之羽為)
(旌旗昇九天之上撫持彗星欲掃除邪惡慫執也幼少也艾老也司命執長劒誅邪臣擁䕶國之少長其執心)
(公方實宜為萬民之正此所以愁苦亦原自喻之意)

東君(日神也禮曰天子朝日於東門之外又曰王宫祭日也漢志亦有東君)

暾(吞)將出兮東方照吾檻兮扶桑撫余馬兮安驅夜皎
皎兮既明(古音芒余謂日言其一晝一夜皎皎然繼明不息也)駕龍輈(舟)兮乗雷
(古音羅)載雲旗兮委蛇(古音陀二句韻以龍為車轅乗雷而行以雲為旌旗委蛇而長原自)
(喻也)長太息兮將上心低佪兮顧懐(古音囘)羌色聲兮娯人
觀者憺兮忘歸(將上上沅也顧懐思楚也忽見祀神者聲色之盛可以娯樂故憺然意安而忘)
(歸也聲色娯人下詳言之)緪(庚)瑟兮交鼓簫鐘兮瑤簴(古音古)鳴䶵(池)
兮吹竽思靈保兮賢姱(古音甫)翾(喧)飛兮翠曾展詩兮㑹
舞(靈保巫也此言備樂以樂神又見巫之賢美其舞也身體翾然若飛似翠鳥之舉展詩陳詩也謂歌樂章)
(以應舞節)應律兮合節(古音即)靈之來兮蔽日(二句韻)青雲衣兮
白霓裳舉長矢兮射天狼操余弧兮反淪降(古音洪日出東方入)
(西方故用其方色為飾此想神之來其作用如此天狼賊星射之誅惡也則已之弧不必張矣)援北斗
兮酌桂漿撰余轡兮髙駝翔杳冥冥兮以東行(古音杭此言神)
(既誅惡已弧不張惟酌酒振轡杳冥東行而已亦希冀之辭以致其無聊之意)

河伯(大河之神)

與女(汝)遊兮九河衝風起兮水横波乗水車兮荷蓋駕
兩龍兮驂螭(古音羅言河伯以水為車驂駕螭龍而戲遊也)登崑崙兮四望心
飛揚兮浩蕩(二句韻崑崙河源所出)日將暮兮悵忘歸惟極浦兮
寤懐(古音囘二句韻言登崑崙而忘歸念極浦則覺悟而懐思喻不忘故也)魚鱗屋兮龍
堂紫貝闕兮朱宫靈何為兮水中(三句韻)乗白黿兮逐文
魚與女遊兮河之渚流澌(斯)紛兮將來下(古音虎)子交手
兮東行送美人兮南浦波滔滔兮來迎魚鱗鱗兮媵予
(古上聲子美人皆指河伯予原自稱也謂乘黿逐魚共遊河渚而流澌間之故兩相别滔滔之波故來相迎而)
(鱗鱗之魚亦且相送此篇之意大都謂故國不能忘情而豚魚猶可感通其意深矣)

山鬼(以上諸篇皆人慕神之辭此篇以人况君以鬼喻已而為鬼媚人之辭)

若有人兮山之阿被薜荔兮帶女蘿(二句韻若有人謂山鬼也似有似無)
(不可以物色阿曲隅也)既含睇(弟)兮又宜笑子慕予兮善窈窕(二句)
(韻睇㣲眄也窈窕好貌子設為鬼之命人予乃鬼之自命也)乘赤豹兮從文貍辛夷
車兮結桂旗被石蘭兮帶杜蘅折芳馨兮遺所思余處
幽篁兮終不見天路險難兮獨後來(古音釐赤豹文貍皆竒獸所思指人)
(之悅已者也所處既深其路阻險悅已者之來得無後乎)表獨立兮山之上雲容容
兮而在下(古音虎)杳冥冥兮羌晝晦東風飄兮神靈雨留
靈修兮憺忘歸歲既晏兮孰華予(古上聲表特也靈修即前所思也欲俟其)
(至留使忘歸不然則歲晚而無與為娯孰有以我為美者此所以欲留之也)采三秀兮於山
間石磊磊兮葛蔓蔓怨公子兮悵忘歸君思我兮不得
閒(三秀芝草也芝草一歲三秀公子靈修也山鬼雖怨公子之不來而亦知其必思已也)山中人
兮芳杜若飲石泉兮䕃松栢(古音博)君思我兮然疑作(三句)
(韻)靁(雷)填填(田)兮雨冥冥猨啾啾兮狖(右)夜鳴(二句韻山中人)
(即山鬼也然信也疑不信也蓋以神人道殊知其雖思我而不能無疑信之雜)風䬃䬃(撒)兮木
蕭蕭(古音颼)思公子兮徒離憂(山鬼念山中多雷雨狖猨風木之警計人必不來而)
(已徒思之而憂也此其意可以黙㑹註者一一舉楚事實之則淺而鑿矣)

國殤(謂死于國事者小爾雅云無主之鬼謂之殤)

操呉戈兮被犀甲(古音結)車錯轂兮短兵接(二句韻言國殤始從軍之)
(時手持呉㦸身披犀鎧而行錯交也短兵刀劒也言戎車相迫輪轂交錯長兵不施故用刀劒以相接擊也)
旌蔽日兮敵若雲(古音延)矢交墜兮士爭先(二句韻兩軍相射流矢交)
(墮壯夫奮怒爭先在前也)凌余陣兮躐余行(古音杭)左驂殪(意)兮右刃
傷(二句韻凌犯也躐踐也殪死也言已所乗左驂馬死右騑馬被刃創也)霾(埋)兩輪兮縶
四馬(古音姥)援玉枹(浮)兮擊鳴鼓天時懟(隊)兮威靈怒(古上)
(聲)嚴殺盡兮棄原壄(古音暑霾輪絆馬示必死之意天命雖墜威靈奮發誓言壯士盡死)
(骸骨棄於原壄而不土葬也)出不入兮徃不反(古音顯)平原忽兮路超
逺(古音演二句韻)帶長劍兮挾秦弓首雖離兮心不懲誠既勇
兮又以武終剛强兮不可凌身既死兮神以靈魂魄毅
兮為鬼雄(古音盈既死之後精神强壯魂魄武毅長為百鬼之雄傑也)

禮魂

盛禮兮㑹鼓傳芭兮代舞姱女倡兮容與春蘭兮秋菊
長無絶兮終古(此統言祭祀之禮盛禮㑹鼓禮樂備也代舞容與巫覡齊也春蘭秋菊時物彰)
(也無絶終古享祀篤也)
　題九歌
　舊說謂沅湘之俗信鬼好祀原為更定其祝辭且以
　事神之言寓忠君之意以今觀之惟東皇太乙篇有
　玉瑱瓊芳肴蒸桂酒之文而東君篇亦有鳴䶵吹竽
　展詩㑹舞之語頗似享神其餘絶不見祭祀之意舊
　說又以浴蘭湯華采衣皆指巫而言亦似牽附大都
　原之忠愛無刻而忘故借題託興以發其惓勤懇惻
　之懐如離騷所云求虙妃之所在見有娀之佚女留
　有虞之二姚聊浮游而求女命靈氛為余占皇剡剡
　其揚靈是也安有祭祀之歌而通篇言神之不至耶
　吁余讀屈原之作而最有取于是歌也何者九章卜
　居漁父其言實離騷逺遊則虚實半九歌純乎虛者
　也如仙人神女浮游于青雲彩霞之上若可見若不
　可見若可知若不可知而其深致又未嘗不可見不
　可知者也蓋虛以寓實實不離虚其詞藻之妙操觚
　摛采者既模擬而莫之及而理道之精通經學古者
　將探索而未之到文而至是神矣哉神矣哉
　九章(九章者屈原之所作也屈原既放思君憂國隨事感觸輙形諸聲後人輯之得其九章非一時)

(作也)


惜誦

惜誦以致愍兮發憤以抒情所非忠而言之兮指蒼天
以為正(古音征惜憫也誦論也為憫惜之論以致其憂愍之意故發憤以抒其情使其非忠天當証之)
令五帝以折中兮戒六神與嚮服(古音逼)俾山川以備御
兮命咎繇使聽直(五帝謂五方之神也東為太皥南為炎帝西為少昊北為顓頊中央為黄)
(帝六神謂六宗之神也尚書禋于六宗嚮服嚮聽而使之服罪御侍也復令山川之神備列而處又使聖臣咎)
(繇聽我之言忠直與否)竭忠誠以事君兮反離羣而贅肬(古音怡)忘
儇(喧)媚以背衆兮待明君其知之(贅肬肉外之餘肉為人擯棄亦猶是也)
言與行其可迹兮情與貌其不變(上聲)故相臣莫若君兮
所以證之不逺(古音演左傳知子莫若父知臣莫若君故君之相臣察言觀行審貌度情所以)
(證驗之豈逺乎)吾誼先君而後身兮羌衆人之所仇也專惟君
而無他兮又衆兆之所讐也(羌語辭怨耦曰仇交怨曰讐)壹心而不
豫兮羌不可保也疾親君而無他兮有招禍之道(古音島)
也(忠信事君而不猶豫然身不可保也何者急欲親君而無私交則衆害己有招禍之道矣)思君其
莫我忠兮忽忘身之賤貧事君而不貳兮迷不知寵之
門(古音民憂國忘身故不知賤貧寧無二心而不用絶不知變節以求寵)忠何辜以遇罰
兮亦非余心之所志(古平聲)也行不羣以顛越兮又衆兆
之所咍也(顛殞也越墜也咍笑也楚人謂相啁笑曰咍)紛逢尤以離謗兮謇
不可釋(古音爍)也情沈抑而不達兮又蔽而莫之白(古音博)
也(罪自外至曰尤中情沈抑不得自達左右又壅蔽無肯㬥白其心)心鬱邑余侘(詐)傺
(熾)兮又莫察余之中情固煩言不可結而詒兮願陳志
而無路(朱考亭云中情以韻叶之當作善惡惡又當从去聲讀蓋據離騷孰云察余之善惡也此意近)
(之然改二字矣愚疑情或是愫字與路韻煩言不可結而詒謂多言不能結而貽君騷云解佩纕以結言思美)
(人云言不可結而詒與左傳嘖有煩言不同)退靜黙而莫余知兮進號呼又
莫余聞申侘傺之煩惑兮中悶瞀(茂)之忳忳(申重也瞀亂也忳忳)
(憂貌)昔余夢登天兮魂中道而無杭吾使厲神占之兮曰
有志極而無旁(杭航通詩云一葦杭之厲神殤鬼也左傳晉侯夢大厲旁輔也夢登天而無航)
(猶欲事君而無助也但有勞極心志已耳)終危獨以離異兮曰君可思而不
可恃(古音洗)故衆口其鑠金兮初若是而逢殆(古音以終危獨者謂)
(果若厲神之言也思君在已恃君實難)懲熱羮而吹齏(齎)兮何不變此志
也欲釋階而登天兮猶有曩之態(古音剃)也(釋階登天譬舍諂諛而欲)
(上進此原之故態)衆駭遽以離心兮又何以為此伴也同極而
異路兮又何以為此援也(衆人駭我所為則心離矣故不可以為侣同事一君而志)
(不同猶欲同至一處而各行一路誰與援引而進乎)晉申生之孝子兮父信讒而
不好(古休去聲)行婞(悻)直而不豫兮鮌功用而不就(豫猶豫也獻公)
(信讒而不好孝子以喻懐王鮌專狠直而不就水功原以自喻)吾聞作忠以造怨兮忽
謂之過言(古音延)九折臂而成醫兮吾至今乃知其信然
(忠而獲怨是作忠即造怨也吾始忽略其言今閱歴多乃知之矣猶左傳三折肱為良醫也)矰(曾)弋
機而在上兮罻(尉)羅張而在下(古音虎)設張辟(臂)以娯君
兮願側身而無所(辟法也小人設機械之法以樂君則君子無容身之處矣)欲儃(氊)
佪(囘)以干傺(熾)兮恐重患而離尤(古音怡)欲高飛而逺集
兮君罔謂女何之(儃佪猶低佪也干求也傺住也罔無也欲不進則恐重得禍患欲逺去君)
(得無謂汝舍我何徃乎)欲横奔而失路兮蓋堅志而不忍背膺牉
(判)以交痛兮心鬱結而紆軫(横奔失路言違道妄作也通前三者皆不得為猶判)
(背膺而交痛矣紆曲也軫隱也)擣木蘭以矯蕙兮糳(昨)申椒以為糧播
江離與滋菊兮願春日以為糗(嗅)芳(矯猶糅也言雖放逐猶取芳潔不變)
(節也)恐情質(贄)之不信兮故重著以自明撟(矯)茲媚以私
處兮願曽(增)思而逺身(質猶交質之質媚愛也謂愛君也言欲矯愛而隱處庶髙舉逺)
(身而可以避害乎)

涉江

余幼好此竒服兮年既老而不衰帶長鋏(結)之陸離兮
冠切雲之崔(摧)嵬(竒服喻特節也帶長劒冠切雲所謂竒服言握利器而秉髙行也)被
明月兮珮寳璐(路)世溷濁而莫余知兮吾方高馳而不
顧(古音古)駕青虬兮驂白螭(痴)吾與重華遊兮瑤之圃(被猶)
(服也明月珠名璐玉名不顧所謂家國非之而不顧虬螭神獸重華舜也言已想得虞舜而與之遊)登崑
崙兮食玉英(古音央)與天地兮比壽與日月兮齊光哀南
夷之莫吾知兮旦余將濟乎江湘(南夷謂楚也)乘鄂渚而反
顧兮欸(哀)秋冬之緒風(古孚金切)步余馬兮山臯邸余車兮
方林(鄂渚地名欸歎也緒餘也)乘舲(零)船余上沅兮齊呉榜以擊汰
船容與而不進兮淹囘水而凝滯(古音帶舲船之有牖者呉榜呉之刺船人)
(也汰波也容與徐動貌淹留也回水回流也凝滯若有戀也)朝發枉渚兮夕宿辰陽
苟余心之端直兮雖僻逺其何傷(枉渚辰陽皆地名自傷去國日逺又為自)
(解之辭)入溆浦余儃佪兮迷不知吾之所如(古音茹)深林杳
以冥冥兮乃猨狖(右)之所居(古音倨)山峻髙以蔽日兮下
幽晦以多雨霰雪紛其無垠兮雲霏霏其承宇(此道當日之景)
(或曰日喻君山喻臣雨霰雪雲喻佞人)哀吾生之無樂兮幽獨處乎山中
吾不能變心以從俗兮固將愁苦而終窮接輿髠首兮
桑扈臝(裹)行(古音杭接輿楚狂接輿也髠剔也桑扈隱士也解裳臝裎以傚夷狄)忠不必
用兮賢不必以伍子逢殃兮比干葅醢(古音以)與前世而
皆然兮吾又何怨兮今之人余將董道而不豫兮固將
重昏而終身(觀於伍子比干則前世可知我將守正道而不猶豫但當重複暗昧以終其身而已)
亂曰鸞鳥鳯皇日以逺(古平聲)兮燕雀烏鵲巢堂壇(古音田)
兮露申辛夷死林薄兮腥臊並御芳不得薄兮(叢木曰林草木)
(交錯曰薄腥臊臭惡也御用也薄附也)隂陽易位時不當兮懐信侘傺忽
乎吾將行(古音杭)兮(亂喻賢臣逺而佞人用忠邪倒置所謂隂陽易位也)

哀郢

皇天之不純命兮何百姓之震愆民離散而相失兮方
仲春而東遷(震動也愆過也言皇天不純一其施則萬物夭傷人君不純一其政則百姓震動以)
(觸罪仲春時和民可相樂乃離散相失可悲也已)去故鄉而就逺兮遵江夏以
流亡出國門而軫懐兮甲之鼂(朝)吾以行(古音杭言已亦循江夏之)
(水而去故鄉軫痛也懐思也甲日也鼂旦也此紀其行之時)發郢都而去閭兮怊荒
忽之焉極楫齊揚以容與兮哀見君而不再得(古音的言其乘)
(船士卒齊舉楫櫂低佪容與咸不忍遽行意蓋傷我逺去不得再事於君也)望長楸而太息
兮涕淫淫其若霰過夏首而西浮兮顧龍門而不見(長楸)
(喬木龍門楚東門望而不見自傷日以逺也)心嬋(襌)媛(爰)而傷懐兮眇不知
其所蹠(古音鵲)順風波而從流兮焉洋洋而為客(古音恪嬋媛牽)
(引貌眇逺也蹠踐也聽船順風遂洋洋逺客而無所歸矣)凌陽侯之氾濫兮忽翺翔
之焉薄心絓結而不解兮思蹇産而不釋(古音削陽侯大波之神薄)
(止也絓懸也蹇産詰曲貌)將運舟而下浮兮上洞庭而下江(古音工)去
終古之所居兮今逍遙而來東(言離先祖涉江湖也)嗟靈魂之欲
歸兮何須臾而忘反(古音顯)背夏浦而西思兮哀故都之
日逺(古音演精神夢魂常欲反國背水嚮郢何遼遼乎)登大墳以望逺兮聊以
舒吾憂心哀州土之平樂(洛)兮悲江介之遺風(古孚金切平樂)
(地平而人樂介間也遺風故家遺俗念平樂而感遺風益哀悲矣)當陵陽之焉至兮淼
南渡之焉如曾不知夏之為丘兮孰兩東門之可蕪(夏江)
(夏也信用讒佞國將丘墟郢城兩東門可使荒廢而無路耶)心不怡之長久兮憂與
憂其相接惟郢路之遼逺兮江與夏之不可涉(路遙水隔憂思)
(不斷)忽若去而不信兮至今九年而不復(古音逼)慘鬱鬱而
不開兮蹇侘傺而含慼(不信而去久而不復悵然住立内結毒也)外承歡之
汋(綽)約兮諶(辰)荏(稔)弱而難持忠湛湛(禫)而願進兮妬
被(披)離而鄣之(汋約婉好貌諶誠也荏亦弱也湛湛厚貌不讀淡言小人委曲媚君誠能使君)
(心志柔弱而不能自持願忠者為所蔽而不得進矣)彼堯舜之抗行兮瞭杳杳其
薄天(古音汀)衆讒人之嫉妬兮被以不慈之偽名(堯舜之德配天)
(矣小人猶有不與子之謗况其下乎)憎慍惀(論)之修美兮好夫人之慷慨
衆踥(妾)蹀(牒)而日進兮美超逺而踰邁(蘊藉為慍思慮為惀憎修美惡)
(君子也好慷慨重讒佞也故小人日進君子日逺)亂曰曼(萬)余目以流觀兮冀
壹反之何時鳥飛返故鄉兮狐死必首(去聲)丘(古音欺)信非
吾罪而棄逐兮何日夜而忘之(曼逺意首丘謂以首枕丘而死不忘其所自生)
(也)

抽思

心鬱鬱之憂思兮獨永歎乎増傷思蹇産之不釋兮曼
遭夜之方長(蹇産詰曲貌)悲秋風之動容兮何囘極之浮浮
數惟蓀之多怒兮傷余心之懮懮(音憂囘極斗極也以其旋轉故謂之囘浮)
(浮高貌秋氣清故斗極髙蓀香草以喻君多怒則民病矣懮懮痛貌)願遙起而横奔兮覽
民尤以自鎮(古平聲)結微情以陳詞兮矯以遺夫美人(尤病)
(也鎮止也本欲逺去及覽民尤則思以慰安之故因而自止然不忘陳情于君耳)昔君與我成
言兮曰黄昏以為期羌中道而囘畔兮反既有此他志
(古平聲)憍吾以其美好兮覽余以其修姱(音甫)與余言而不
信兮蓋為余而造怒(古上聲)願承閒而自察兮心震悼而
不敢悲夷猶而冀進兮心怛傷之憺憺(音亶自察自明也憺憺悲傷貌)
茲歴情以陳辭兮蓀詳(佯)聾而不聞(古音煙)固切人之不
媚兮衆果以我為患(古音弦切直之人不能邪媚讒佞之輩以為傷已)初吾所
陳之耿著兮豈不至今其庸亡何獨樂斯之謇謇兮願
蓀美之可完(初吾所陳豈不至今尚在其庸有亡乎非樂謇謇之言欲以成君之美耳)望三
五以為像兮指彭咸以為儀夫何極而不至兮故逺聞
而難虧(古音欺法王霸效賢人何極力之不至何修名之不立)善不由外來兮名
不可以虚作孰無施而有報兮孰不實而有穫(上不施惠則下)
(不効勞君不履信則臣多行偽)少歌曰與美人抽怨兮并日夜而無正
(古音征)憍吾以其美好兮敖朕辭而不聽(平聲少歌小吟歌謠正猶證也)
(謂日夜為君抽思無有證其是者)倡曰有鳥自南兮來集漢北(古音必)好
姱佳麗兮牉獨處此異域既惸獨而不羣兮又無良媒
在其側道卓逺而日忘兮願自申而不得(古音的)望北山
而流涕兮臨流水而太息(倡起唱發聲也鳥自喻良媒喻左右之臣)望孟夏
之短夜兮何晦明之若歲(古音試)惟郢路之遼逺兮魂一
夕而九逝(精魂還歸一夕凡九)曾不知路之曲直兮南指月與列
星願徑逝而不得兮魂識路之營營(營營辛苦貌)何靈魂之
信直兮人之心不與吾心同理弱而媒不通兮尚不知
余之從容亂曰長瀨湍流泝江潭(古音尋)兮狂顧南行聊
以娯心兮(逆流而上曰泝狂顧急遽而驚視也南行幽藏於山谷亦以娯已之心耳)軫石崴
嵬蹇吾願兮超囘志度行隱進(古音箭)兮(軫方也故曰軫之方也以象地)
(崴嵬髙貌言雖放棄執履忠信志如軫石之不可轉髙山之不可卑是已之願超越囘邪志在法度行隱隱以)
(進)低佪夷猶宿北姑兮煩寃瞀(戊)容實沛徂兮(北姑地名瞀亂)
(也徂去也言思念煩寃容貌憒亂誠欲隨水沛然而流去也)愁歎苦神靈遙思兮路
逺處幽又無行媒(古音迷)兮(靈遙思者神逺思也無行媒者無紹介也)道思作
頌聊以自救兮憂心不遂斯言誰告(古音彀)兮(中道作頌以舒怫鬱)
(之念救傷懐之心憂心不達無所告愬也)

懐沙

陶陶孟夏兮草木莽莽(古音姥)傷懐永哀兮汨(于筆)徂南土
(汨行貌徂徃也春陽暢茂之時徃居江南之土故心傷而長悲思也)眴(瞬)兮杳杳孔靜幽
黙(古音穆)鬱結紆軫兮離慜而長鞠(眴視貌杳杳深冥貌孔甚也黙無聲也紆)
(曲也軫慜皆痛也鞠窮也)撫情效志兮俛屈以自抑(古音懿)刓方以為
圜兮常度未替(撫循也抑按刓削也即欲變方為圜而常度終不能廢)易初本廸
兮君子所鄙章畫志墨兮前圖未改(古音已本原也廸行也易初本廸謂)
(變其初之原行章明也志念也欲明其經畫念其繩墨所謂前圖也)内厚質正兮大人所
晠(晠史記作盛音義同古通用讀平聲)巧倕不斵兮孰察其揆正(古音征内重厚)
(質端正大人所甚美然不施用何由知之乎揆度也)玄文處幽兮矇瞍謂之不章
離婁微睇兮瞽以為無明(古音芒持玄墨之文居幽冥之處則矇瞍以為不明以離)
(婁之明微有所睇盲人輕之以為無明此正足前意)變白以為黑兮倒上以為下
(古音虎)鳯皇在笯(奴)兮雞鶩(木)翔舞(笯籠落也忠佞不别亦猶是也)同糅
玉石兮一槩而相量夫惟黨人之鄙妬兮羌不知余之
所臧(莫照我之善意也)任重載盛兮陷滯而不濟懐瑾(近)握瑜
兮窮不知所示(有所陷滯則重任不濟時值困阨則寳玉徒懐)邑犬羣吠兮吠
所怪(古音記)也非俊疑傑兮固庸態(古音剃)也文質疎内兮
衆不知余之異采(古音泚)材樸委質兮莫知余之所有(古音)
(以有文有質其内疏通衆不知也不猶材樸之委地乎)重仁襲義兮謹厚以為豐
重華不可遌(晤)兮孰知余之從容(從容謂優悠于道義也)古固有
不並兮豈知其故也湯禹久逺兮邈不可慕也(忠佞不並立其)
(來已久惟湯禹能辯之)懲違改忿兮抑心而自强離慜而不遷兮
願志之有象(古平聲象法也言自勉修身雖遇患不徙願志行流於此為人所法也)進路
北次兮日昧昧其將暮舒憂娯哀兮限之以大路(言將北歸)
(郢都而日暮不得前於是欲舒憂娯哀大故又將限之謂死亡將至也)亂曰浩浩沅湘分
流汩(骨)兮修路幽蔽道逺忽兮(汩流貌言沅湘之水分汩而流將歸乎海而已)
(之路則幽蔽超忽也此下舊有曽唫恒悲永歎慨兮世既莫吾知人心不可謂兮四句意與下文相混今依考)
(亭削之)懐質抱情獨無匹(古音俜)兮伯樂既殁驥將焉程兮
(匹雙也言懐敦篤之質抱忠信之情不與衆同故孤㷀獨行無有雙匹也然不遇明君安所用之猶驥之服鹽)
(車耳)民生稟命各有所錯兮定心廣志余何畏懼兮(錯置也稟)
(命若置誰能移之定心則不亂廣志則不隘此樂天安命之道也何愧歉之有)曾(増)傷爰哀永
歎喟兮世溷莫吾知人心不可謂兮知死不可讓願勿
愛(古音緯)兮明告君子吾將以為類兮(告語也類法也詩云永錫爾類言已)
(將執忠死節故以此明白告諸君子宜以我為法度也)

思美人

思美人兮擥涕而竚眙(音夷)媒絶路阻兮言不可結而詒
(美人指君眙直視貌詒遺也)蹇蹇之煩寃兮陷滯而不發(古音歇)申旦
以舒中情兮志沉菀(鬱)而莫達(古孚悅切欲日日陳情不得通也)願寄
言於浮雲兮通豐隆而不將因歸鳥而致辭兮羌迅髙
而難當(豐隆雲師不為我傳歸鳥飛髙又不可值)髙辛之靈晟(盛)兮遭玄鳥
而致詒欲變節以從俗兮媿易初而屈志(古平聲髙辛帝嚳也嚳妃)
(呑燕卵而生契為堯三公屈原自傷不遭聖主而遇亂世豈肯變節而易初乎)獨歴年而離愍
兮羌馮心猶未化(古音嬉)寧隱憫而壽考兮何變易之可
為(古音怡馮憒懣也寧罹憂終身終不改變)知前轍之不遂兮未改此度也
車既覆而馬顛兮蹇獨懐此異路(前轍直道也此其道與衆人異故曰異路)
(獨懐此異路豈以顛覆而改乎)勒騏驥而更駕兮造父為我操之遷逡
次而勿驅兮聊假日以須時指嶓冡之西隈兮與纁黄
以為期(纁黄日入之色勒驥更駕遷延俟時時之未遇日入為期則終身可知矣)開春發歲
兮白日出之悠悠吾且蕩志而愉樂兮遵江夏以娯憂
(開春發歲物皆欣欣乘春作樂庶消憂乎)擥大薄之芳茝(齒)兮搴長洲之宿
莽(古音姥)惜吾不及古之人兮吾誰與玩此芳草(古音楚芳草喻)
(道也古人不相及矣即擥茝搴莽何為乎)解萹薄與雜菜兮備以為交佩(古音)
(備)佩繽紛以繚(了)轉兮遂萎絶而離異吾且儃佪以娯
憂兮觀南人之變態(古音剃)竊快在其中心兮揚厥慿而
不竢(古音矣)芳與澤其雜糅兮羌芳華自中出(古音砌發舒憤懣已)
(無所待于時矣乃其芳華之質本自性生非外鑠也)紛郁郁其逺烝兮滿内而外
揚情與質信可保兮羌居蔽而聞章(雖在山澤而名宣布)令薜荔
以為理兮憚舉趾而縁木因芙蓉以為媒兮憚褰裳而
濡足(仰託薜荔則憚縁木俯藉芙蓉則憚濡足終不賴左右先容之意)登髙吾不說兮
入下吾不能(古音泥)固朕形之不服兮然容與而狐疑(登髙)
(入下正縁木濡足之意)廣遂前畫兮未改此度也命則處幽吾將
罷兮願及白日之未暮也獨焭焭而南行兮思彭咸之
故也(得遂前畫度則不改其如命何吾將老矣儻及日之未暮而君寤乎恐終不寤我則從彭咸而已)

惜徃日

惜徃日之曾信兮受命詔以昭時奉先功以照下兮明
法度之嫌疑(昭時昭明時之政治先功祖業也嫌疑同異可否之間)國富强而法
立兮屬貞臣而日娭(嬉)祕密事之載心兮雖過失猶弗
治(平聲載存也即有過差猶能相諒)心純龎而不泄兮遭䜛人而嫉之
君含怒以待臣兮不清澂其然否(古音胚䜛人靳尚及上官也)蔽晦
君之聰明兮虛惑誤又以欺弗參驗以考實兮逺遷臣
而弗思信䜛諛之溷濁兮晠(古盛)氣志而過之(遷怒而督過也)何
貞臣之無辠兮被讟(讀)謗而見尤(古音怡)慚光景之誠信
兮身幽隱而備之(信而見疑故見光景而慚是以竄身幽隱然修身亦不敢缺故云備謂雖)
(處草野行彌篤也自惜徃日之曾信至此二十二句為一韻)臨沅湘之玄淵兮遂自
忍而沈流卒没身而絶名兮惜壅君之不昭(古音周)君無
度而弗察兮使芳草為藪幽焉舒情而抽信兮恬死亡
而不聊(古音留)獨鄣壅而蔽隱兮使貞臣而無由聞百里
之為虜兮伊尹烹於庖厨(古音稠芳草宜植于階庭豈可幽之于藪澤賢人放竄亦)
(猶是也自臨沅湘至此十二句為一韻)吕望屠於朝歌兮寗戚歌而飯牛
(古音疑)不逢湯武與桓繆兮世孰云而知之(四句韻)呉信䜛
而弗味兮子胥死而後憂介子忠而立枯兮文君寤而
追求封介山而為之禁兮報大德之優游(六句韻晉文公出奔介子)
(推從道乏糧割股肉以食文公及反國賞諸從行者不及子推子推遂逃介山隱文公覺寤追而求之不出文)
(公因燒其山子推抱樹燒而死文公遂以介山封子推使祭祀之以報其德)思久故之親身
兮因縞素而哭之或忠信而死節兮或訑謾而不疑弗
省察而按實兮聽䜛人之虛辭芳與澤其雜糅兮孰申
旦而别之(八句韻親身切身謂割股世無明智賢愚惑矣)何芳草之早殀兮微
霜降而下戒(古音棘)諒不聰明而蔽壅兮使䜛諛而日得
(古音的四句)自前世之嫉賢兮謂蕙若其不可佩(古音備)妬佳
冶之芬芳兮嫫(謨)母姣而自好(古音戲)雖有西施之美容
兮䜛妬入以自代(古音地)願陳情以白行兮得罪過之不
意情寃見之日明兮如列宿(秀)之錯置(不意謂出于意外也情實寃枉)
(有如列星豈難明乎)乘駑馬而馳騁兮無轡銜而自載(古音祭)乘氾
(泛)泭(敷)以下流兮無舟檝而自備背法度而心治兮辟
與此其無異(舍法度而任意為治若乗船車而無轡櫂其危必矣)寧溘死而流亡
兮恐禍殃之有再(古音至)不畢辭以赴淵兮惜壅君之不
識(古音至有再恐邦之淪喪其禍更大所不忍見獨惜蔽君之罪而人不知耳自前世之嫉賢至末二十句)
(為一韻)

橘頌

后皇嘉樹橘徠(來)服(古音逼)兮受命不遷生南國(古音役)兮
(頌橘為天地間之嘉樹也生於江南渡淮則化為枳)深固難徙更壹志兮緑葉素
榮紛其可喜(古去聲)兮(橘青葉白華紛然盛貌)曾(層)枝剡棘圓果摶
兮青黄雜糅文章爛(平聲)兮(摶圓貌先青後黄爛然文采)精色内白類
任道(古音島)兮紛緼宜修姱而不醜兮(其外精明其内潔白似任道之人紛)
(縕而盛修長而美無醜惡之態)嗟爾幼志有以異兮獨立不遷豈不可
喜(古去聲)兮(爾指橘天性所生少長不異)深固難徙廓其無求兮蘇世
獨立横而不流兮(死而復生曰蘇凡與世移徙不免有求也再生而變亦謂之流也橘則不)
(然)閉(别)心自慎終不過失(古音試)兮秉德無私參天地兮
(橘皮包裹故曰自慎堅貞不二故曰無私)願歲并謝與長友(古音以)兮淑離不
淫梗其有理兮(并謝猶永謝淑善也離麗也梗强也有理有條理也)年歲雖少可
師長兮行比伯夷置以為像兮(凡橘易壊不如松栢之久長故云年雖少可為)
(師長其特立不遷行比伯夷故可置以為法也此篇皆原自喻其志節之意)

悲囘風

悲囘風之搖蕙兮心寃結而内傷物有微而隕性兮聲
有隱而先倡(平聲囘風謂之飄風隕落也秋令已行微物凋隕風聲雖隱實先為之倡矣)夫
何彭咸之造思兮暨志介而不忘萬變其情豈可蓋兮
孰虛偽之可長(因囘風而感彭咸其志介然歴萬變而不易亦以實耳若涉虛偽豈能久乎)
鳥獸鳴以號羣兮草苴比而不芳魚葺鱗以自别兮蛟
龍隱其文章(苴枯草也囘風一至則鳥獸草木鱗魚蛟龍皆有改變喻䜛人之可畏也)故荼
薺不同畝兮蘭茝(齒)幽而獨芳惟佳人之永都兮更統
世以自貺(古音芳都淑也貺守也荼苦薺甘不可同畝蘭茝雖幽不失其香故惟佳人常守其善統)
(承先世而不自失)眇逺志之所及兮憐浮雲之相羊介眇志之
所惑兮竊賦詩之所明(古音芒守髙逺之節與浮雲齊乃為世所疑不得不賦以自明)
(也自悲囘風至此二十句為一韻)惟佳人之獨懐兮折芳椒以自處曾
歔欷之嗟嗟兮獨隱伏而思慮(古音魯)涕泣交而凄凄兮
思不眠以至曙終長夜之曼曼兮掩此哀而不去(心常悲慕)
寤從容以周流兮聊逍遙以自恃(古音洗)傷太息之愍歎
兮氣於邑而不可止(氣逆憤懣結不下也)糺(久)思心以為纕(襄)兮
編愁苦以為膺折若木以蔽光兮隨飄風之所仍(糺戾也纕)
(佩帶也編結也膺胷也謂絡胷者也初欲蔽日以少稽留卒任其飄颻而已)存髣髴而不見
兮心踴躍其若湯撫珮衽以桉志兮超惘惘而遂行(古音)
(杭髣髴謂形似也蓋指君而言失志偟遽則直逝矣)歲曶曶(音忽)其若頺兮時亦冉
冉而將至薠(煩)蘅槁而節離兮芳已歇而不比(時謂衰老之期)
(也節離草枯則節處斷落比合也此言志意已盡不可復為)憐思心之不可懲兮證
此言之不可聊(古音留)寧溘死而流亡兮不忍此心之常
愁(聊賴也)孤子唫而抆(吻)淚兮放子出而不還(音旋)孰能思
而不隱兮昭彭咸之所聞(古音煙思則必痛所聞於先賢者可覩矣)登石巒
以逺望兮路眇眇之黙黙入景響之無應兮聞省想而
不可得(景古影字山髙路逺故影響俱無而聽視寂滅)愁鬱鬱之無快兮居戚
戚而不可解(古音係)心鞿羈而不開兮氣繚轉而自締(謂其)
(氣繚繞囘轉而自相結也)穆眇眇之無垠兮莽芒芒之無儀聲有隱
而相感兮物有純而不可為(古音怡儀猶像也眇眇芒芒言愁之無極聲有隱而)
(相感今不能感王矣物有純而不可為謂如松栢之純堅不可易也)邈曼曼之不可量兮
縹綿綿之不可紆愁悄悄之常悲兮翩冥冥之不可娯
凌大波而流風兮託彭咸之所居(此亦言其自沉之意)上髙巖之
峭岸兮處雌蜺之標顛(古音真)據青冥而攄虹兮遂儵忽
而捫天(古音汀所至髙眇不可逮也)吸湛露之浮凉兮潄凝霜之雰
雰(古音軒)依風穴以自息兮忽傾寤以嬋媛(古音然心覺自傷展轉不)
(釋)馮崑崙以澂霧兮隱岷山以清江(古音工)憚涌湍之礚
礚兮聽波聲之洶洶(言已欲澂清邪惡復為䜛人所危俗人所謗訕也)紛容容
之無經兮罔芒芒之無紀軋(押)洋洋之無從兮馳逶移
之焉止漂翻翻其上下兮翼遙遙其左右(古音以)氾潏潏
其前後兮伴(叛)張弛之信期(古音紀言憂心反覆不定而失其起居之常也)觀
炎氣之相仍兮窺煙液之所積悲霜雪之俱下兮聽潮
水之相擊(炎氣火氣也火氣鬱而為煙煙氣流而為液言上觀炎陽煙液之氣下視霜雪江潮之流)
(憂思無不在也)借光景以徃來兮施黄棘之枉策(古音尺)求介子
之所存兮見伯夷之放迹心調度而弗去兮刻著志之
無適(黄棘棘刺也枉曲也去舍也言已願借神光電景飛注徃來施黄棘之刺以為馬策欲其利用急疾)
(徃求介子伯夷之迹蓋心調度乎二子之間而弗舍猶刻著於志而無復他適矣)曰吾怨徃昔
之所冀兮悼來者之悐悐(逖)浮江淮而入海兮從子胥
而自適望大河之洲渚兮悲申徒之抗迹(昔日之所希冀者俱不能)
(遂故怨今則流落而逖逖逺矣故觸目而思子胥悲申徒申徒狄遁世離俗擁石赴河故言抗迹也)驟諫
君而不聽兮任重石之何益心絓結而不解兮思蹇産
而不釋(郭璞江賦悲靈均之任石註任石即投汨羅此言諫而不聽死亦無益但心思戀戀不忘故不)
(容苟生耳自觀炎氣至末二十句為一韻)
　題九章
　舊說屈原既放思君憂國輒形諸聲後人輯之得其
　九章愚按離騷一篇已足以盡意矣然放逐幽憂之
　日情不能以無感感不能以無言言不能以不盡盡
　不能以不怨怨不能以不死故自惜誦以至悲囘風
　未始有出於離騷之外也離騷括其全九章條其理
　譬之根幹枝葉總之皆樹源委波瀾總之皆水未始
　異也且其慕古哀時思善疾惡怨靈修之不彰悲黨
　人之壅濁厲素履之芳潔將超逺而不安願儼合於
　湯禹終徇跡於彭咸毎篇之中不離此意蓋其意膠
　葛而纒綿故其詞重複而間作要以舒其中心之鬱
　懣未嘗琱琢以冀有傳於後世也乃後世篤好而推
　先之正以其文情併合芬藹可掬有異於修詞之士
　所為耳觀其言曰臨沅湘之玄淵遂自忍而沉流卒
　没身而絶名惜壅君之不昭噫名固未嘗絶也悲夫
　悲夫

逺遊(逺遊者屈原之所作也屈原履方直之行不容於世思託配仙人與俱遊戲周歴天地無)

　　　　(所不到然猶懐念楚國思慕舊故忠信之篤仁義之厚也是以君子珍重其志而瑋其辭)
　　　　(焉)
悲時俗之迫阨(隘)兮願輕舉而逺遊質菲薄而無因兮
焉託乗(去聲)而上浮遭沉濁而汙穢兮獨鬱結其誰語夜
耿耿而不寤兮魂營營而至曙惟天地之無窮兮哀人
生之長勤徃者余弗及兮來者吾不聞(古音因天地無窮人生苦器眇)
(然一身不能及于前後感慨深矣此逺遊之所以作也)步徙倚而遙思兮怊惝(厰)
怳而永懐(古音囘)意荒忽而流蕩兮心愁悽而增悲(徬徨東西)
(匪所據依)神儵忽而不反兮形枯槁而獨留内惟省以端操
兮求正氣之所由(魂靈易逝身體塊處故反身循省欲求正氣之所自來也)漠虛靜
以恬愉兮澹無為而自得聞赤松之清塵兮願承風乎
遺則(虛靜無為所謂正氣也)貴真人之休德兮美徃世之登仙與
化去而不見兮名聲著而日延(身與化遷名流千億也)竒傅說之
託辰星兮羡韓衆(終)之得一形穆穆以浸逺兮離人羣
而遁逸(傅說武丁相死後其星著於房尾韓終見列仙傳)因氣變而遂曾(層)舉
兮忽神奔而鬼怪(古音記)時髣髴以遙見兮精皎皎以徃
來(古音利神靈皎然徃來不滯)絶氛埃而淑尤兮終不反其故都免
衆患而不懼兮世莫知其所如(淑尤淑善而絶尤也自此以上皆美仙人之脫)
(離也)恐天時之代序兮耀靈曄而西征微霜降而下淪兮
悼芳草之先零聊仿(旁)佯(羊)而逍遙兮永歴年而無成
誰可與玩斯遺芳兮長鄉(去聲)風而舒情髙陽邈以逺兮
余將焉所程(耀靈日也曄閃電貌髙陽顓頊也此一節皆恐將老而學仙之不及也)重曰
春秋忽其不淹兮奚久留此故居軒轅不可攀援兮吾
將從王喬以娯戲(憤懣未盡復陳辭也黄帝始作車服天下號之為軒轅氏王喬見列仙傳)
飡六氣而飲沆瀣(械)兮漱正陽而含朝霞(古音敷)保神明
之清澄兮精氣入而麤穢除(陵陽子明經言春食朝霞日始出赤黄氣秋食淪隂)
(日没以後赤黄氣冬飲沆瀣北方夜半氣夏食正陽南方日中氣并天地玄黄之氣是為六氣)順凱風
以從遊兮至南巢而壹息見王子而宿之兮審壹氣之
和德(古音的宿留也究問元精之祕要也)曰道可受兮而不可傳其小無
内兮其大無垠(古音研)無滑(骨)而魂兮彼將自然壹氣孔
神兮於中夜存(古音前)虛以待之兮無為之先庶類以成
兮此德之門(古音眠此王子之答道可心受不可言傳無内無垠無不在也惟在不滑亂其魂而)
(已不滑其魂神氣自全虚而無為萬化自出此至道之要也)聞至貴而遂徂兮忽乎
吾將行(古音杭)仍羽人於丹丘兮留不死之舊鄉(至貴者王子之)
(言仍就也羽人仙人丹丘晝夜常明之處山海經言有羽人之國不死之民)朝濯髮於湯(陽)
谷兮夕晞余身兮九陽吸飛泉之微液兮懐琬琰之華
英(古音央湯谷在東方少陽之位淮南言日出湯谷入虞淵湯谷日所出九陽日所入也陽極於九故日入)
(為九陽陵陽子明經曰日入為飛泉)玉色頩(俜)以脕(晚)顔兮精醇粹而始
壯質銷鑠以汋(綽)約兮神要眇以淫放(頩美貌脕潤貌莊子曰汋約如)
(處子淫於神有餘也)嘉南州之炎德兮麗桂樹之冬榮山蕭條而
無獸兮野寂寞其無人或營魄而登霞兮掩浮雲而上
征(抱我靈魄而上升霞或謂與遐通此遊南方也)命天閽其開關兮排閶闔而
望予(古上聲)召豐隆使先導兮問太微之所居(古音倨豐隆雲師太)
(微垣天庭也)集重陽而入帝宫兮造旬始而觀清都朝發軔
於太儀兮夕始臨乎於微閭(積陽為天故曰重陽旬始星名或曰氣如雄雞見北)
(斗旁太儀天之帝庭習威儀之所周禮云東北曰幽州其山鎮曰醫無閭此遊東北也)屯余車之
萬乘兮紛容與而並馳駕八龍之婉婉兮載雲旗之逶
蛇(古音怡)建雄虹之采旄兮五色雜而炫燿服偃蹇以低
昻兮驂連蜷(權)以驕驁(衡下夾轅兩馬曰服衡外挽靷兩馬曰驂驕驁縱恣也)騎
(去聲)轇轕以雜亂兮斑漫衍而方行(古音杭)撰余轡而正䇿
兮吾將過乎句芒(轇轕猶交加也斑文貌漫衍無極貌句芒木神月令孟春之月其帝太皞)
(其神句芒此遊東方也)歴太皓以右轉兮前飛廉以啟路陽杲杲
(槁)其未光兮凌天地以徑度(太皓即太皞古通用)風伯為余先驅
兮辟(闢)氛埃而清凉鳯凰翼其承旂兮遇蓐(辱)収乎西
皇(飛廉風伯孟秋之月其帝少皓其神蓐収西皇即少皓此遊西方也)擥彗星以為旍兮
舉斗柄以為麾(古音蒿)叛(判)陸離其上下兮遊驚霧之流
波時曖(愛)曃(逮)其曭(儻)莽兮召玄武而奔屬(燭)後文昌
使掌行兮選署衆神以並轂(玄武北方七宿文昌星名悉召羣靈以為侍從此遊)
(北方也)路曼曼其悠逺兮徐弭節而髙厲(古音洌)左雨師使
徑侍兮右雷公而為衛(古音越厲慿凌之意)欲度世以忘歸兮意
恣睢以担(挈)撟(古音叫)内欣欣而自美兮聊媮娯以淫樂
(古音撈恣睢放肆貌担撟軒舉貌)涉青雲以汎濫遊兮忽臨睨夫舊鄉
僕夫懐余心悲兮邊馬顧而不行(古音杭舊鄉楚都邊旁也謂兩驂也騑驂)
(局顧而不忍去)思舊故以想像兮長太息而掩涕(古音底)氾(泛)容
與而遐舉兮聊抑志而自弭(音米涕泣者情自抑者理此下復言遊四方天地以)
(終逺遊之意)指炎帝而直馳兮吾將徃乎南疑(古音牛)覽方外
之荒忽兮沛􁥃(網)瀁(養)而自浮(月令孟夏其帝炎帝其神祝融南疑山也􁥃瀁)
(水盛貌)祝融戒而蹕御兮騰告鸞鳥迎虙妃張咸池奏承
雲兮二女御九韶歌(古音箕)使湘靈鼓瑟兮令海若舞馮
夷玄螭(痴)蟲象並出進兮形蟉(流)虬而逶蛇(古音怡蹕止行人御)
(禦也咸池堯樂承雲黄帝樂二女堯女御侍也韶舜樂九奏乃成湘靈湘水之神海若海神馮夷水仙莊子言)
(馮夷得之以游大川象國語所謂龍罔象也玄螭蟲象皆水中神物也此重言南方之遊)雌蜺(五結)便
娟以増撓兮鸞鳥軒翥而翔飛音樂博衍無終極兮焉
乃逝以徘徊(焉語辭)舒并節以馳騖兮逴(綽)絶垠乎寒門
(古音民)軼(逸)迅風於清源兮從顓頊乎増冰(并節猶御轡也寒門北極)
(之門月令孟冬其帝顓頊其神玄㝠此重言北方之遊)歴玄㝠以邪徑兮乘間維
以反顧召黔羸(縲)而見之兮為余先乎平路(孝經緯曰天有六間)
(黔羸水神)經營四荒兮周流六漠上至列缺兮降望大壑(六漠)
(六合也列缺天隙大壑在東海名曰歸墟)下崢嶸(宏)而無地兮上寥廓而無
天(古音汀)視儵忽而無見兮聽惝(厰)怳而無聞(古音因)超無
為以至清兮與太初而為鄰(崢嶸深逺貌寥廓廣逺也列子曰太初氣之始遊至)
(是極矣)
　題逺遊
　愚按離騷駟玉虬以乘鷖兮溘涘風余上征又曰飲
　余馬於咸池兮總余轡於扶桑又曰路不周以左轉
　兮指西海以為期固皆逺遊之意原猶以為未盡也
　乃作此篇汪洋超脫以布冩其無聊不得已之懐彼
　其舍故都離儕人餐六氣專精神逍遙於丹丘役使
　夫百靈内欣欣而媮樂直至出宇宙而與太初者鄰
　可謂遊之至矣乃其所神遊者至逺而其所顧懐者
　至近區區楚國非清都帝鄉也汎汎汨羅非南疑寒
　門也憔悴澤畔非軒鸞鳥而駕八龍也負石自沉非
　召黔羸而貫列缺也何行背其言而事反其見耶蓋
　其懐舊眷故之念迫切於真誠反側於夢寐故寧死
　而不忍自疏其天性爾也猶之箕子囚比干死豈必
　效㣲子之行遯耶嗟夫士各有志所謂漠虛靜以恬
　愉澹無為而自得者竟付之空談而已賈誼之弔曰
　歴九州而相其君兮何必懐此都也揚雄之反曰聖
　哲之不遭兮固時命之所有噫原之見此早矣其如
　天性何哉

卜居(原憫當世違正習邪故陽為不知而假卜以風切之非真有疑而問也)

屈平旣放三年不得復見竭智盡忠蔽障於䜛心煩慮
亂不知所從乃徃見太卜鄭詹尹曰余有所疑願因先
生決之詹尹乃端策拂龜(策蓍也筮用策卜用龜)曰君將何以教
之屈原曰吾寧悃悃款款朴以忠乎將送徃勞(去聲)來斯
無窮乎(悃款誠實傾盡之貌送徃勞來隨俗髙下也)寧誅鉏草茅以力耕乎
將游大人以成名乎寧正言不諱以危身乎將從容富
貴以媮(偷)生乎寧超然髙舉以保真乎將哫(足)訾(貲)慄
斯喔(握)咿(伊)嚅(儒)唲(兒)以事婦人乎(哫訾以言求媚也慄怯畏也斯語助)
(辭喔咿嚅唲强言笑貌婦人君之所寵若鄭袖之類)寧亷潔正直以自清乎將突
梯滑稽如脂如韋以絜楹乎(突梯委順貌滑稽詼諧世如脂如韋潤澤而柔弱絜)
(如大學絜矩之絜楹為戸楹易以旋轉故用為喻)寧昂昂若千里之駒乎將氾
氾若水中之鳬與波上下偷以全吾軀乎寧與騏驥亢
軛乎將隨駑馬之迹乎寧與黄鵠比翼乎將與雞鶩爭
食乎(亢舉也軛轅也黄鵠一舉千里)此孰吉孰凶何去何從(此結上八條正問卜)
(之詞)世溷濁而不清蟬翼為重千鈞為輕黄鐘毁棄瓦缶
雷鳴䜛人髙張賢士無名吁嗟黙黙兮誰知吾之亷貞
詹尹乃釋策而謝曰夫尺有所短寸有所長物有所不
足智有所不明數有所不逮神有所不通(古音湯)用君之
心行君之意龜策誠不能知事(妙在用君之心二句如人飲水冷煖自知者也)
　題卜居
　舊說謂原憫世之違正習邪故假卜以警俗非真有
　疑而問也愚按離騷索瓊茅以筳篿兮命靈氛為余
　占之又曰巫咸將夕降兮懐椒糈而要之皆卜居之
　意原猶以為未盡也故設八條目以行之必不能兼
　事之必致相反者決去就定從違且以見已之廉貞
　不以見棄而悔改也嗟夫物各有性人各有天松柏
　桃李不可轉移君子小人豈能反覆龍逢比干固不
　以利禄刑殺而易其操飛廉惡來亦豈以齒利劍沉
　九族而滅其趾故數有所不逮君子安之于數也神
　有所不通君子不要之神也卜居之㫖逺矣語曰道
　不同不相為謀又曰匹夫不可奪志也然哉然哉

漁父(此設為問答之辭)

屈原既放遊於江潭行吟澤畔顔色憔悴形容枯槁漁
父見而問之曰子非三閭大夫與何故至於斯屈原曰
舉世皆濁我獨清衆人皆醉我獨醒是以見放漁父曰
聖人不凝滯於物而能與世推移世人皆濁何不淈(胡骨)
其泥而揚其波衆人皆醉何不餔其糟而歠其醨(淈泥餔糟)
(同其塵也揚波歠醨藏其清也此處濁世之道)何故深思髙舉(史記作懐瑾握瑜)自令
放為屈原曰吾聞之新沐者必彈冠新浴者必振衣安
能以身之察察受物之汶汶者乎寧赴湘流塟於江魚
之腹中安能以皓皓之白䝉世俗之塵埃乎(言不能淈泥餔糟同)
(流合汚)漁父莞爾而笑鼓枻而去乃歌曰滄浪之水清兮
可以濯我纓滄浪之水濁(古音獨)兮可以濯我足遂去不
復與言(歌意喻隨其清濁而善用之也)
　題漁父
　此原設為問答之辭以見已之不能和光同塵也夫
　淈泥揚波餔糟歠醨之說可言而不可行何者鳳凰
　鴟鴞不同聲而鳴故以下惠之和而三黜於魯以孔
　子之温恭而所到不容以此知涉亂世之難也若稍
　為隱忍以希冀苟安則其究必流於小人之歸而蕙
　蘭申椒變而不芳矣奚可哉奚可哉語曰邦無道危
　行言遜此亦江海之士所宜然非所論於析圭擔爵
　之君子也噫賢者之遇亂國闇君廓然肥遯而髙舉
　逺矣哉逺矣哉
　屈宋古音義卷二
欽定四庫全書
　屈宋古音義卷三　　　　　明　陳第　撰
宋玉(玉屈原弟子楚大夫)
九辯(舊註玉惜其師忠信見放故作此辭以辯之皆代原之意)

悲哉秋之為氣也蕭瑟兮草木搖落而變衰憭(了)慄兮
若在逺行登山臨水兮送將歸(一歲之運至秋則陽氣向衰隂氣用事有叔世)
(之象故遭放逐者尤有感於秋也蕭瑟秋風貌憭慄猶悽愴逺行在客也又登髙望逺臨流歎逝以送將歸之)
(人因别緒而動郷心是以悲耳秋氣似之)泬(血)寥(遼)兮天髙而氣清寂漻(聊)
兮收潦而水清憯悽増欷兮薄寒之中(去聲)人(泬寥蕭條慘澹貌寂)
(漻虚也潦夏發則水濁至秋而收則水清薄迫也中傷也)愴怳(况)懭(壙)悢(朗)兮去故
而就新坎廩兮貧士失職而志不平廓落兮羇旅而無
友生惆悵兮而私自憐(愴怳懭悢失意貌去故就新言時改也坎廩不平也廓落空寂)
(也皆秋氣感人之狀)燕翩翩其辭歸兮蟬寂寞而無聲鴈噰噰而
南遊兮鵾鷄啁(朝)哳(札)而悲鳴(鴈隂起則南故云南遊鵾鷄似鶴黄白色啁哳)
(聲繁細貌)獨申旦而不寐兮哀蟋蟀之宵征時亹亹而過中
兮蹇淹留而無成(申重也亹亹進而不已之意過中向衰也蹇語詞)

其二

悲憂窮戚兮獨處廓有美一人兮心不繹(古音約)去鄉離
家兮徠逺客(古音恪)超逍遥兮今焉薄(廓空也謂窮戚處於空澤也一人謂)
(屈原繹懌同薄止也)專思君兮不可化(古音訛)君不知兮可奈何(二句)
(韻君指楚王)蓄怨兮積思(去聲)心煩憺(旦)兮忘食事願一見兮
道余意君之心兮與余異(君臣異心意豈能達)車既駕兮朅而歸
不得見兮心傷悲(二句韻楊慎曰舊註朅去也又按吕氏春秋膠鬲見武王于鮪水曰西伯)
(朅去無欺我也武王曰不子欺將伐殷也膠鬲曰朅至武王曰將以甲子日至註朅何也然則朅之為言盍也)
(若以解楚辭則謂車既駕矣盍而歸乎以不得見而心傷悲也意尤婉至)倚結軨兮長太息
涕潺(殘)湲(爰)兮下霑軾忼慨絶兮不得中瞀(戊)亂兮迷
惑私自憐兮何極心怦怦(烹)兮諒直(軨車軾下縱横木軾車所慿者瞀昏)
(也怦怦心急貎)

其三

皇天平分四時兮竊獨悲此凜秋白露既下百草兮奄
離披此梧楸去白日之昭昭兮襲長夜之悠悠離芳藹
之方壯兮余萎(委)約而悲愁(凜凜然而寒也奄忽也離披分散貌芳藹盛也約窮)
(也)秋既先戒以白露兮冬又申之以嚴霜收恢台之孟
夏兮然欿傺而沈藏葉菸(於)邑而無色兮枝煩挐(袽)而
交横(古音黄)顔淫溢而將罷(疲)兮柯彷彿而萎黄萷(朔)櫹
槮(森)之可哀兮形銷鑠而瘀(豫)傷惟其紛糅而將落兮
恨其失時而無當(恢台盛大貌欿傺陷止也言收歛長養之氣使陷止沈藏也菸邑殘瘁也)
(煩挐紛亂也淫溢積漸也罷敝也萷木梢也櫹槮蕭疎也瘀病也紛糅衆雜貌喻不值賢君而年將老)擥
騑轡而下節兮聊逍遙以相佯歲忽怱而遒(囚)盡兮恐
余壽之弗將悼余生之不時兮逢此世之俇(匡)攘澹容
與而獨倚兮蟋蟀鳴此西堂心怵惕而震盪(蕩)兮何所
憂之多方仰明月而太息兮步列星而極明(古音芒擥轡下節不)
(急馳也俇攘狂遽貌極至也仰視星宿不能卧寐以至天明)

其四

竊悲夫蕙華之曾敷兮紛旖(倚)旎(你)乎都房何曾華之
無實兮從風雨而飛颺(曾重也敷布也都大也房花房也旖旎盛貎華而不實乃因風)
(雨而飛颺)以為君獨服此蕙兮羌無以異於衆芳閔竒思(上聲)
之不通兮將去君而髙翔心閔憐之慘悽兮願一見而
有明(古音芒)重無怨而生離兮中結軫而増傷(初謂君專意見任而)
(歎其終以衆芳目之閔傷也竒思謂忠策髙翔逺去也無過放逐是以傷耳)豈不鬱陶而思
君兮君之門以九重猛犬狺狺(銀)而迎吠兮關梁閉而
不通(天子九門謂關門逺郊門近郊門城門臯門庫門雉門應門路門也猛犬指䜛邪也狺狺犬爭吠聲)
(閉喻塞賢路)皇天淫溢而秋霖兮后土何時兮得漧(干)塊獨
守此無澤兮仰浮雲而永歎(平聲喻君澤普施而我獨不霑故仰望而長歎)

其五

何時俗之工巧兮背繩墨而改錯却騏驥而不乘兮策
駑駘(臺)而取路(喻易置禮法棄賢而取不肖也)當世豈無騏驥兮誠莫
之能善御見執轡者非其人兮故跼(局)跳而逺去鳬鴈
皆唼(翣)夫粱藻兮鳯愈飄翔而髙舉(古音倨喻見君不好善故賢人皆逺)
(云不肖者食禄則賢人髙舉而不留)圜鑿而方枘(芮)兮吾固知其鉏鋙而
難入衆鳥皆有所登棲兮鳯獨遑遑而無所集(喻羣邪得位而)
(賢才逺竄也)願銜枚而無言兮嘗被君之渥洽太公九十乃
顯榮兮誠未遇其匹合(放逐可以隱忍感舊不能無言因嘆不如太公之遇合也)謂
騏驥兮安歸謂鳯凰兮安棲變古易俗兮世衰今之相
(去聲)者兮舉肥(變古道易舊俗世之所以衰也相謂相馬者古語云相馬失之瘦相士失之貧即舉)
(肥之意也)騏驥伏匿而不見兮鳯凰髙飛而不下(古音虎)鳥獸
猶知懐德兮何云賢士之不處(言鳥獸且知所擇何賢士獨無所擇而肯安處)
(乎)驥不驟進而求服(古音逼)兮鳯亦不貪餧(於偽)而妄食君
棄逺而不察兮雖願忠其焉得欲寂寞而絶端兮竊不
敢忘初之厚德獨悲愁其傷人兮慿鬱鬱其何極(服駕也餧)
(食也言士不求君君當求士也絶端謂滅其端緒不使人知即上文銜救無言之意初德即嘗被渥治之意)

其六

霜露慘悽而交下兮心尚幸其弗濟霰雪雰糅其増加
兮乃知遭命之將至願徼幸而有待兮泊莽莽與壄(野)
草同死(古音誓霜露下而霰雪至喻亂之滋甚也冀脫免而卒遭徂落也)願自徃而徑
進兮路壅絶而不通欲循道而平驅兮又未知其所從
然中路而迷惑兮自壓按而學誦(古音嵩)性愚陋以褊淺
兮信未達乎從容(喻阻于邪佞不識趣舍之所宜也壓按裁抑之意學誦歌謠之謂又自傷)
(褊急不能從容)竊美申包胥之氣晟(盛)兮恐時世之不固何時
俗之工巧兮滅規矩而改鑿(古音助楚伍子胥得罪於楚將適呉見申包胥而謂)
(之曰我必亡郢申包胥答曰子能亡之我能存之及子胥為呉王闔閭臣興兵伐楚破郢昭王出奔於是申包)
(胥乃之秦請救哭於秦庭七日七夜不絶聲勺飲不入口秦伯哀之為發兵救楚昭王復國此言申包胥氣晟)
(必踐其言者所以愧後人之不固言也何今人之滅規矩乎滅規矩正食言之謂也)獨耿介而不
隨兮願慕先聖之遺教處濁世而顯榮兮非余心之所
樂(耀)與其無異而有名兮寧窮處而守髙(古音告言始終耿介庶無)
(愧申包胥乎)食不媮(偷)而為飽兮衣不苟而為温竊慕詩人
之遺風兮願託志乎素飱蹇充倔而無端兮泊莽莽而
無垠(銀)無衣裘以禦冬兮恐溘死而不得見乎陽春(古音)
(親雖速死不及春終不變節蹇語詞充倔無端即禮不充詘富貴之意)

其七

靚(靜)杪秋之遥夜兮心繚悷而有哀(古音噫)春秋逴逴(綽)
而日髙兮然惆悵而自悲四時遞來而卒歲兮隂陽不
可與儷偕(古音几)白日晼(宛)晚其將入兮明月銷鑠而減
毁(古音喜逴逴徃也年齒將老悵然悲秋儷偶也不可偶而與之偕言其迅速之甚)歲忽忽而
遒(囚)盡兮老冉冉而愈㢮心搖悅而日幸兮然怊(超)悵
而無冀中憯惻之悽愴兮長太息而増欷(上聲㢮放也心雖冀幸終)
(難自必故悽愴増欷而已)年洋洋以日徃兮老嵺(遼)廓而無處事亹
亹而覬(冀)進兮蹇淹留而躊躇(古音煮)

其八

何氾濫之浮雲兮猋(標)壅蔽此明月忠昭昭而願見兮
然䨧(隂)曀(翳)而莫達(古他悅切言正直之人為邪佞隱蔽)願皓日之顯行
兮雲䝉䝉而蔽之竊不料而願忠兮或黕(膽)㸃(玷)而汙
之(日以喻君雲喻羣小故竭死不顧生之臣反被以惡名也)堯舜之抗行兮瞭㝠㝠
而薄天(古音汀)何險巇之嫉妬兮被以不慈之偽名(言堯舜之)
(德已配天矣而小人猶有不與子之謗)彼日月之照明兮尚黯(闇)黮(淡)而
有瑕(古音蒿)何况一國之事兮亦多端而膠加(古音歌謂賢愚反戾)
被(披)荷裯(儔)之晏晏兮然潢洋而不可帶既驕美而伐
武兮負左右之耿介(以荷葉為被雖香好然浩浩蕩蕩而不可帶何者虚而無實也况君)
(自驕其美自伐其武曾荷被之不若而左右耿介之臣寧不為所負乎)憎愠惀(論)之修美
兮好夫人之慷慨衆踥(妾)蹀(牒)而日進兮美超逺而逾
邁(解見哀郢)農夫輟耕而容與兮恐田野之蕪穢(古音意)事緜
緜而多私兮竊悼後之危敗(古音備)世雷同而炫曜兮何
毁譽之昧昧(古音寐羣黨相譽善惡不分也)今修飾而窺鏡兮後尚可
以竄藏願寄言夫流星兮羌儵忽而難當卒壅蔽此浮
雲兮下暗漠而無光(言君及今而修飾鑑戒猶可以自全但歲月急遽譬若流星恐卒為)
(小人所蔽忠臣不得自明矣意謂時難再得迷難遽復此寄言於君之意也)

其九

堯舜皆有所舉任兮故安枕而自適諒無怨於天下兮
心焉取此怵惕椉(乗)騏驥之瀏瀏(溜)兮馭安用夫彊䇿
(古音入)諒城郭之不足恃兮雖重介之何益(瀏瀏如水之流也言所任)
(得人無怨於下則不假威刑自成美化不然城郭甲兵不足恃矣)邅翼翼而無終兮忳
(屯)惽惽(昏)而愁約(古音要)生天地之若過兮功不成而無
効(約窮也若過如過隙也)願沈滯而無見兮尚欲布名乎天下(古音)
(虎)然潢洋而不遇兮直怐(搆)愗(茂)而自苦(怐愗愚昧貌)莽洋
洋而無極兮忽翺翔之焉薄國有驥而不知椉兮焉皇
皇而更索(音朔不識賢者空求何益)甯戚謳於車下兮桓公聞而知
之無伯樂之善相兮今誰使乎譽之罔流涕以聊慮兮
惟著意而得之紛忳忳(屯)之願忠兮妬被(披)離而鄣之
(謂不必流涕深思惟留意求賢則得賢所恨妬人鄣蔽願忠者不得進矣)願賜不肖之軀而
别離兮放遊志乎雲中椉精氣之摶摶(團)兮騖諸神之
湛湛(古音雍)驂白霓之習習兮歴羣靈之豐豐(乞身而退放志升雲)
(精氣日月之光燿也摶摶專貌湛湛清貌習習飛貌豐豐多貌)左朱雀之茇茇(斾)兮右
蒼龍之躣躣(瞿)屬雷師之闐闐(田)兮通飛亷之衙衙(音御)
(茇茇飛揚貌躣躣說文先行貌衙衙踈逺貌飛廉風伯也)前輕輬(凉)之鏘鏘兮後輜
椉之從從載雲旗之委蛇兮扈屯騎之容容(以上皆言空中遊戲)
(諸神擁衛之狀)計專專之不可化兮願遂推而為臧賴皇天之
厚德兮還及君之無恙(古平聲推如推納溝中之推言神遊曠逺雖云樂矣然計已思)
(君之心專專而不可化所謂我心匪石不可轉也安得遂推君而為善倘賴天之靈冀及君之無恙而一寤是)
(我之所願恙說文憂也一曰蟲入腹食人心古者艸居多被此毒故相問無恙乎)
　題九辯
　愚讀九辯其志悲其託興逺其言紆徐而婉曲稍露
　其本質即輒為蓋藏以此傷其抑鬱憤怨之深亦以
　此知楚王之終不悟而黨人接跡于世故恐有不宻
　階禍而波及于罪也不亦悲乎夫原介而不屈忠而
　見逐其設心本以死自誓故其出詞直致而無復諱
　忌如云傷靈修之數化怨靈修之浩蕩哀朕時之不
　當余焉能忍與此終古何離心之可同又何懐乎故
　都此所以赴汩羅而從彭咸也玉即殉其師以死亦
　何益成敗之數乎雖然北郭騷以頭白託晏子亦感
　其分粟養母已耳師弟子之恩故不止此太史公曰
　楚有宋玉唐勒景差之徒皆好辭而以賦見稱然皆
　祖屈原之從容辭令終莫敢直諫愚謂宋玉諸賦大
　抵婉雅之意多勁奮之氣少律以北郭騷難矣哉難
　矣哉
　又題
　九辯從古相傳皆謂宋玉所作王逸章句具在可攷
　也宋洪興祖得離騷釋文古本一卷其篇次與今本
　不同首離騷次九辯而後九歌天問九章逺遊卜居
　漁父招隱士招魂九懐七諫九歎哀時命惜誓大招
　九思故王逸於九章哀郢注云皆解于九辯中儒者
　因是謂九辯亦屈原所作不知古本所次不依作者
　之先後故置招隱士于招魂之前又置王褒九懐于
　東方朔七諫之前而置大招於最後陳說之以為篇
　第混淆乃考其人之先後定為今本厥有由矣儒者
　又謂啟九辯與九歌乃原所自序啟開也非指禹子
　下文夏康五子直以古事為今事不敢質言如上就
　重華而陳詞亦非真有重華之可就也此最為確論
　然天問有云啟棘賓商九辯九歌王逸注謂棘陳也
　賓列也九辯九歌啟所作樂也言啟能備修明禹業
　陳列宫商之音備其禮樂也似又指啟矣愚讀九辯
　久竊怪其過于含蓄意謂其懼不宻之禍也近弱侯
　謂余曰九辯非宋玉作也反覆九首之中並無哀師
　之一言可見矣夫自悲與悲人語自逈别不可誣也
　愚於是熟復之内云有美一人兮心不繹頗似指其
　師然離騷九章中原所自負者不少以是而信弱侯
　之見卓絶于今古也

招魂(張鳯翼曰古者人死則以其服升屋而招之此必原始死而玉作以招之也舊註皆云施)

　　　　(之生時欲以諷楚王殊未妥)
朕幼清以廉潔兮身服義而未沬(古音寐)主此盛德兮牽
於俗而蕪穢(古音意此宋玉代為屈原之詞言其幼性清而廉潔至今行義而未已常以盛德為)
(主恐牽於世俗則不能無蕪穢矣其自治之嚴如此)上無所考此盛德兮長離殃
而愁苦帝告巫陽曰有人在下(古音處)我欲輔之魂魄離
散汝筮予(古上聲)之(考校也上無以考其盛德故放逐而自沉帝天帝也女曰巫陽其名也玉)
(假天帝及巫陽以為辭端人謂屈原筮予筮問其魂魄所在而招之使反其身也)巫陽對曰掌
夢上帝其命難從若必筮予之恐後之謝不能復用巫
陽焉(此一節巫陽對語似有脫誤然其大意謂此掌夢之事帝今命我有不可從何者筮之遲也如必筮)
(其所在而後招以與之則恐後期而其魂徂謝且將不得用巫陽之技矣)乃下招曰魂兮歸
來去君之恒幹何為乎四方些舍君之樂處而離彼不
祥些(些蘇賀反語詞也幹體也此下乃歴詆上下四方之不善而盛稱楚國之樂也)魂兮歸來
東方不可以託些長人千仞惟魂是索(音朔)些十日代出
流金鑠石(古音削)些彼皆習之魂徃必釋(古音鑠)些歸來歸
來不可以託些(託寄也八尺曰仞索求也言東方有長人之國人長千仞惟求人魂而食之鑠)
(銷也東方有扶桑之木十日並在其上以次更行其熱酷烈金石皆為銷釋彼處居人能習其熱如魂徃則必)
(銷化也)魂兮歸來南方不可以止些雕題黑齒得人肉以
祀以其骨為醢(古音以)些蝮蛇蓁蓁封狐千里些雄虺九
首徃來儵忽呑人以益其心些歸來歸來不可以久淫
些(雕畫也題額也雕刻其額以丹青涅之齒則盡黑得人之肉則用以祭神復以其骨為醬而食之蝮大蛇)
(也蓁蓁積聚之貌山海經蝮蛇色如綬文大者百餘觔封狐大狐也徤走千里求食虺亦蛇也九首一身九頭)
(也儵忽疾急貌淫淹也)魂兮歸來西方之害流沙千里些旋入雷
淵爢(迷)散而不可止些幸而得脫其外曠宇(古音武)些赤
蟻若象玄蠭若壺(古音瓠)些五穀不生藂(業)菅(姦)是食些
其土爛人求水無所得(古音的)些彷徉無所倚廣大無所
極些歸來歸來恐自遺賊些(爢碎也曠宇無人之土也壺乾瓠也菅茅屬其地不)
(生五穀但食此菅草也西方之土温暑而乾燋爛人肉渴欲求水不可得今環靈夏之間有旱海大七里無水)
(泉即其證也倚依也其土廣大遙逺無極雖欲彷徉求所依止亦不可得也自遺賊猶云自貽伊慼也)魂
兮歸來北方不可以止些層氷峨峨飛雪千里些歸來
歸來不可以久(古音几)些(北方寒氷重累峨峨如山其風疾急雪飛千里)魂兮歸
來君無上天(古音汀)些虎豹九關啄害下人些一夫九首
拔木九千(古音親)些豺狼從(宗)目徃來侁侁(莘)些懸人以
嬉投之深淵(古音因)些致命於帝然後得瞑些歸來歸來
徃恐危身些(虎豹九關言天門九重虎豹守之下人有欲上者則齧殺之也又有人一身九頭有)
(力從朝至暮可拔大木九千株從堅也侁侁衆貌豺狼得人先懸其頭用之嬉戲已乃投之深淵而棄之也瞑)
(止也言投人已訖致其所受之命於天帝乃止)魂兮歸來君無下此幽都些土
伯九約其角觺觺(宜)些敦脄(梅)血拇(母)逐人駓駓(丕)些
參(三)目虎首其身若牛(古音疑)些此皆甘人歸來歸來恐
自遺災(古音齎)些(幽都地下后土所治也地下幽㝠故稱幽都土伯后土之侯伯也約屈也觺觺)
(角利貌其身九屈有角觸害人也敦厚也脄背也拇手大指也駓駓走貌參三也甘美也言此物食人以為甘)
(美也)魂兮歸來入修門(古音眠)些工祝招君背(倍)行先些秦
篝(構)齊縷鄭綿絡(古音路)些招具該備永嘯呼(古音付)些魂
兮歸來反故居(古音倨)些(修門郢城門入言歸楚也工巧也男巫曰祝背倍也背行以面)
(鄉外而導之也篝薰籠也縷綫也絡縛也秦齊鄭三國工善為此也招具即謂此上三物禮所謂上服該亦備)
(也)天地四方多賊姦(古音堅)些像設君室靜閒安(古音煙)些
(多賊姦即上文所言虎豹神怪之類像死者之形貌)髙堂邃宇檻層軒些層臺累
榭臨髙山(古音仙)些網戸朱綴刻方連些冬有穾(要)厦夏
室寒(古音玄)些川谷徑復流潺湲些風光轉蕙氾(泛)崇蘭
(古音蓮)些經堂入奥朱塵筵些(邃深也檻楯也從曰楹横曰楯軒欄板也層累皆重)
(也無木謂之臺有木謂之榭臨髙山言其髙出於山上而下臨其山也網戸如羅網之狀朱綴者以朱丹飾其)
(交綴之處穾深也厦大屋謂温室也盛夏暑熱則有洞達隂堂其内寒也流源為川注豁為谷徑過也復反也)
(氾摇動貌崇髙也西南隅謂之奥鋪陳曰筵言風自蘭蕙之間經由堂中以入於奥與承塵筵席之間也)砥
室翠翹挂曲瓊(古音强)些翡翠朱被爛齊光些蒻阿拂壁
羅幬(儔)張些纂組(祖)綺(啟)縞(杲)結琦(竒)璜些(砥礪石也榖梁云天)
(子之桷斵之礱之加宻石焉言以細石磨之也翹鳥尾長毛也挂縣也曲瓊玉鈎也翡赤羽雀翠青羽雀蒻蒻)
(席也阿曲隅也以蒻飾之拂壁淨壁也幬帳也纂組綬類綺文繒也縞細繒也言幬帳之類用綺縞又以纂組)
(結束玉璜為飾也)室中之觀多珍怪(古音記)些蘭膏明燭華容備
些二八侍宿射(亦)遞代(古音地)些(金玉為珍詭異為怪蘭膏以蘭香煉膏也華容)
(謂美人也二八二列也大夫有二列之樂故晉悼公賜魏絳女樂二八歌鍾二肆也射厭也遞更也意有厭倦)
(則使更相代也)九侯淑女多迅衆(古音宗)些盛鬋(翦)不同制實滿
宫些(九侯淑女設言商九侯之女入之紂而不喜淫者也迅過也淑女多過于衆人鬋鬢也制法也盛飾)
(理鬢其制不同皆來充後宫也)容態好(如字)比順彌代(古音地)些弱顔固植
蹇其有意些(順柔順相代也固植有守也弱而有守所以有意也)姱容修態絚(亙)
洞房些娥眉曼(萬)睩(祿)目騰光些(絚竟也曼長而輕貌)靡顔膩理
遺視矊(綿)些離榭修幕侍君之閒(古音玄)些(靡緻也膩滑也遺視竊視)
(也矊邈也)翡幃翠帳飾髙堂些紅壁沙版玄玉之梁些(沙丹沙玄)
(玉黑玉也)仰觀刻桷畫龍蛇(古音陀)些坐堂伏檻臨曲池(古音拕)
些芙蓉始發雜芰荷些紫莖屏風文緣波些文異豹飾
侍陂陁些軒輬(凉)旣低歩騎羅些(屏風水葵也生水中莖紫色文縁波言葵)
(之文采縁波上也其侍從之人皆以豹文為飾從君遊陂池之中軒輬皆輕車低屯徒行為步乘馬為騎羅列)
(也)蘭薄戸樹瓊木籬些魂兮歸來何逺為(古音怡)些(草木叢生)
(曰薄瓊木木之美者言蘭薄當戸又以嘉木為籬落也何逺為言何以逺去為哉)室家遂宗食
多方些稻粢(咨)穱(捉)麥挐(袽)黄粱些大苦醎(咸)酸辛甘
行(古音杭)些肥牛之腱(徤)臑(儒)若芳些和酸若苦陳呉羮
(古音郎)些胹(而)鼈炮(袍)羔有柘(蔗)漿些鵠酸臇(徂兖)鳬煎鴻
鶬些露雞臛(霍)蠵(攜)厲而不爽(古平聲)些(室家宗族也宗尊也言君既歸)
(來則室家之衆皆來尊之為之設食其方法多端也稻秔糯二米也粢稷也穱擇也穱麥稻處種麥而擇取其)
(先熟者也挐糅也黄粱出蜀漢兩浙間亦種之香美逾於諸粱號為竹根黄言此數種之米相雜為飯大苦豉)
(也辛謂椒薑甘謂飴蜜腱筋頭也臑熟爛也若謂杜若用以煮肉去腥而香也若苦之若則訓作及呉羮呉人)
(工作羮也胹煮也羔羊子也炮合毛裹物而燒之也柘藷蔗也言取藷蔗之汁為漿飲也酸以酢漿烹之為羮)
(也臇臛少汁也鳬野鴨也鶬鶬鶴也露雞露棲之雞也有菜曰羮無菜曰臛蠵大龜之屬也厲烈也爽敗也其)
(味清烈不敗老子曰五味令人口爽)粔(巨)籹(女)蜜餌有餦餭些瑤漿(蜜)
勺實羽觴些挫糟凍飲酎(紂)清凉些華酌既陳有瓊漿
些歸反故室敬而無妨些(粔籹環餅也呉謂之寒具以蜜和米麫煎熬作之餌擣黍)
(為之方言謂之餻者也餦餭餳也以糵熬米為之亦謂之飴此則其乾者也瑤漿漿色如玉者見禮經通作)
(幂以疏布蓋尊也勺挹酒器也實滿也羽觴飲酒之器形似有羽翼言舉幂用勺酌酒而實爵也挫捉也凍氷)
(也酎醇酒也言盛夏則為覆蹙乾釀捉去其糟但取清醇置之氷上然後飲之酒凉適口也酌酒斗也言君魂)
(歸反所居故室子孫承事恭敬亦何不可)肴羞未通女樂羅些敶鍾按鼓造
新歌些渉江采菱發揚荷(當作阿)些美人既醉朱顔酡些
娭光眇視目曾波些(魚肉為肴致滋味為羞未通謂食品未進而樂已先陳按猶擊也涉)
(江采菱揚阿皆楚歌名娭戲也眇眺也曽重也)被文服纎麗而不竒(音觭)些長髮
曼鬋豔陸離些(文綺繡纎精細也竒如李廣數竒之竒不竒謂有偶也陸離艶貌)二八
齊容起鄭舞些袵若交竿撫案下(古音虎)些竽瑟狂㑹搷
(田)鳴鼓些宫庭震驚發激楚些呉歈(俞)蔡謳奏大吕些
(鄭舞鄭國之舞袵衣襟也言舞人迴轉衣襟相交如竹竿然乃以手撫案而徐行也竽瑟吹竽彈瑟也狂猶猛)
(也搷急擊也激楚歇舞之名即漢祖所謂楚歌楚舞也呉蔡國名歈謳皆歌也大吕律名)士女雜坐
亂而不分些放敶組纓班其相紛些(組綬也纓冠系也)鄭衛妖
玩來雜陳(古音田)些激楚之結獨秀先些(激楚之結言歌雜曲者以激楚)
(結之獨秀異而出衆也舊註以結為頭髻者非)箟(昆)􁙤(庇)象棋有六簙(博)些分
曹並進遒相迫(古音薄)些成梟而牟呼五白(古音博)些(箟竹名􁙤)
(字從竹博箸也博雅云投六箸行六棋故為六博也言宴樂既畢乃設六博以箟簬作箸象牙為棋也曹偶也)
(遒亦迫也投箸行棋轉相遒迫也倍勝為牟五白博齒也言已棋已梟當成牟勝故呼五白以助投也)晉
制犀比費白日些鏗鍾搖簴(巨)揳(甲)梓瑟(古音失)些(晉制犀比)
(謂晉國工作博棋箸比集犀角以為雕飾費耗也費白日言博者爭勝不已耗損光隂也鏗撞也摇動也簴懸)
(鍾格揳撫也梓瑟梓木為瑟也)娯酒不廢沈日夜(古音掖)些蘭膏明燭華
鐙錯些(不廢猶言不已也沈沈湎也錯置也)結撰至思(去聲)蘭芳假(古音故)些
人有所極同心賦些酎飲盡歡樂先故些魂兮歸來反
故居(古音倨)些(撰述也假大也謂結思為詞以相樂如蘭芳之大也極竭思也人各極竭思為同心)
(之賦樂先故謂歡樂先于故舊以見魂之當歸也)亂曰獻歲發春兮汨(聿)吾南
征菉蘋齊葉兮白芷生(二句韻獻歲言歲始來進也)路貫廬江兮左
長薄倚沼畦瀛兮遥望博(二句韻貫穿過也廬江長薄皆地名東行出其右也倚依)
(也沼池也畦猶區也瀛池中也依已成之沼而復為瀛也)青驪結駟兮齊千乘(平聲)懸
火延起兮玄顔烝(二句韻此以下盛言畋獵之樂純黒為驪結連也四馬為駟懸火懸燈也)
(玄天也顔色也言獵則懸燈林中其火延及燒于野澤上烝玄天使天赤色也)步及驟處兮誘
騁先抑騖若通兮引車右還(音旋)與王趨夢兮課後先(步及)
(驟處步行而及驟馬之處其走疾也誘蓋為先導而馳騁以先誘獵衆若儀禮射儀之有誘射也若順也止馳)
(騖使順而通行引車右轉以射獸之左也夢澤名楚有雲夢雲在江北夢在江南)君王親發兮
憚青兕朱明承夜兮時不可淹臯蘭被徑兮斯路漸(古音)
(潛兕似牛一角青色重千斤言王親發矢以射而兕恐懼也朱明日也承續也淹久也日夜相承猶恐時不得)
(淹也臯澤也被覆也徑路也漸没也春深則草盛水生而路没也)湛湛江水兮上有楓
(古孚金切)目極千里兮傷春心魂兮歸來哀江南(古音寧楓木似白楊)
(葉圓而岐至霜後葉丹可愛目極千里言湖澤博平春時草短望見千里令人愁思也魂可不歸而哀江南乎)
(此句含不盡之意)
　題招魂
　招魂作于屈原既死之後張鳯翼之言是也今觀其
　詞云去君之恒幹又曰像設君室夫苟未死何云去
　幹又何云設像也玉慜其師沈于汨羅其魂必㪚于
　天地四方矣故託巫陽招之無非欲其魂之反也其
　危苦傷悼之情可想矣然叙怪誕侈荒淫俱非實義
　直至亂曰數語乃冩其本色意以原之南征值王之
　畋獵欲引之通途而王方射兕淹留也以致道途荒
　穢不可以歸江水草木極望傷心此江南之可哀者
　也原生而惓惓楚國死而不動心于危鄉乎故以哀
　江南終之夫魂之歸以哀江南則所謂入脩門反故
　居者皆不足為喜樂矣是此篇之作悲其師之不用
　痛其國之將亡而託之招魂意謂外有怪誕内有荒
　淫怪誕暗指張儀輩之變詐吞噬荒淫則楚之所以
　亂也舊註皆未之及愚故揭而章之以見玉之用心
　婉而實深緩而實切先自處于無罪之地而後㣲談
　以冀人之曉也悲夫悲夫

髙唐賦

昔者楚襄王與宋玉游於雲夢之臺望髙唐之觀其上
獨有雲氣崒兮直上忽兮改容須臾之間變化無窮王
問玉曰此何氣也玉對曰所謂朝雲者也王曰何謂朝
雲玉曰昔者先王嘗游髙唐怠而晝寢夢見一婦人曰
妾巫山之女也(襄陽耆舊傳曰赤帝女姚姬未行而卒葬于巫山之陽故曰巫山之女先王楚)
(懐王也)為髙唐之客聞君游髙唐願薦枕席王因幸之去
而辭曰妾在巫山之陽髙丘之岨旦為朝雲暮為行雨
朝朝暮暮陽臺之下(古音虎)旦朝視之如言故為立廟號
曰朝雲王曰朝雲始出狀若何也玉對曰其始出也㬣(隊)兮
若松榯(音時㬣茂貌榯直豎貌)其少進也晰兮若姣姬揚袂鄣日
而望所思忽兮改容偈兮若駕駟馬建羽旗(晰白也姣美也偈舉)
(也言雲之色變化如此)湫兮如風凄兮如雨風止雨霽雲無處所
王曰寡人方今可以游乎玉曰可王曰其何如矣玉曰
髙矣顯矣臨望逺矣廣矣普矣萬物祖矣上屬於天下
見於淵珍怪竒偉不可稱論王曰試為寡人賦之玉曰
唯唯
惟髙唐之大體兮殊無物類之可儀(古音擬)比巫山赫其
無疇兮道互折而層累(古音里)登巉巖而下望兮臨大阺
(池)之稸水(古音洗儀像也赫盛貌疇匹也互曲也層累重疊也巉巖山髙峻處阺以瀦畜水也稸與)
(畜同)遇天雨之新霽兮觀百谷之俱集濞(譬)洶洶(去聲)其無
聲兮潰淡淡而並入(濞水暴至聲洶洶涌也潰水相交過也淡淡平滿貌天雨初晴百谷)
(之水並入蓄水之所也)滂洋洋而四施兮蓊湛湛而不止長風至
而波起兮若麗山之孤畝(古音米蓊然聚貎湛湛深貌弗止謂不常靜麗著也風吹)
(波起如孤畝之附山)勢薄岸而相擊兮隘交引而却㑹(古音係)崒中
怒而特髙兮若浮海而望碣石(古音試言水之勢既薄岸而相激至迫隘之處)
(其流交引而却相㑹也兩浪相合聚激而中髙如海邊之望碣石也碣石山名)礫(歴)碨(猥)磥(壘)
而相摩兮巆(轟)震天之磕磕(古音記)巨石溺溺之瀺(讒)灂
(卓)兮沬(未)潼潼(同)而髙厲(礫石也碨磥衆石貌相摩言水觸石自相摩盪也巆磕皆)
(石相摩之聲溺溺瀺灂石在水中出没之貌沬潼潼水髙起貌厲起也)水澹澹而盤紆兮
洪波淫淫之溶㵝奔揚踊而相擊兮雲興聲之霈霈(古音)
(嬖澹澹水摇也紆囘也淫淫去逺貌溶㵝猶蕩動也水相擊踊波如雲起霈霈水聲也)猛獸驚而
跳駭兮妄奔走而馳邁(古音厲)虎豹豺兕失氣恐喙(古音係)
鵰鶚鷹鷂飛揚伏竄(古音砌)股戰脅息安敢妄墊(鷂摯鳥禽獸聞)
(水聲皆驚駭奔竄股戰猶股栗也脅息猶喘息也摯執也)於是水蟲盡㬥(僕)乘渚之
陽黿鼉鱣鮪交積縱横(古音黄)振鱗奮翼蜲蜲(煨)蜿蜿(宛)
中阪遥望(平聲水蟲魚鱉之屬驚而陸處㬥曬翼魚鬛也蜿蜿屈曲之貌皆失勢去水相望於中阪)
(之上)玄木冬榮煌煌熒熒奪人目精爛兮若列星曾不可
殫形(煌煌熒熒草木光也)榛林鬱盛葩華覆蓋(古音記)雙椅(倚)垂房
糾枝還㑹(古音係)徙靡澹淡隨波闇藹(古音意)東西施翼猗
狔豐沛(古音嬖椅相屬也垂房花作房生也糾枝枝曲下垂也還㑹謂相交也徙靡澹淡言木枝動摇)
(于水波之上相為掩映東西施翼謂枝兩向施布如鳥翼然猗狔柔弱貌豐沛多也)緑葉紫裹朱
莖白蒂纖條悲鳴聲似竽籟(古音利)清濁相和五變四㑹
(古音係)感心動耳迴膓傷氣孤子寡婦寒心酸鼻(避)長吏
隳(灰)官賢士失志(五變五音之變四㑹謂四方之聲與之相㑹合能迴轉人膓傷損人氣使)
(若孤寡之悲悽隳官失志之感慨也)愁思無已歎息垂淚登髙逺望使人
心瘁盤岸巑(攢)岏(完)振陳磑磑(古音葵)磐石險峻傾﨑崖
隤巖嶇參差縱横相追(巑岏銃山也振起也陳列也磑磑髙貌隤墜也相追勢若逐也)
陬互横牾背穴偃蹠交加累積重疊増益(陬山角也牾逆也穴深處)
(蹠徑也言山之横逆皆深穴而塞人徑石又交加相累重益其髙)狀似砥柱(古音祖)在巫
山下(古音虎二句韻)仰視山巔肅何芊芊(二句韻)炫燿虹蜺(五結)
俯視崝(崢)嶸窐(圭)寥窈㝠不見其底虛聞松聲傾岸洋
洋立而熊經(崝嶸髙峙貌窐寥空深貌岸既將傾水流又迅故立者恐懼如熊攀樹而身僂傴)
久而不去足盡汗出(古音赤)悠悠忽忽怊悵自失(久立恐懼流汗)
(至足)使人心動無故自恐賁育之斷不能為勇(孟賁夏育亦失其勇)
卒愕異物不知所出縰縱(徙)莘華若生於鬼若出於神
狀似走獸或象飛禽譎詭竒偉不可究陳(卒然復有警愕之怪物不)
(知所從來縰縰莘莘衆多貌)上至觀側地蓋底平箕踵漫衍芳草羅
生秋蘭芷蕙江蘺載菁(精)青荃射(夜)干揭車苞并(山形如簸)
(箕之掌而寛大其上芳草羅列而生諸皆草名包并叢生也)薄草靡靡聯延夭夭(古音)
(倚二句韻薄草叢也靡靡相依倚貌夭夭美貌)越香掩掩衆雀嗷嗷雌雄相失
哀鳴相號(平聲越香謂香氣超越掩掩香氣貌)王雎鸝黄正㝠楚鳩姊歸
思婦垂雞髙巢(古音稠)其鳴喈喈當年遨遊更唱迭和赴
曲隨流(皆鳥名姊歸因婦人思歸而得名故云思歸髙巢其巢髙也赴曲者鳥之哀鳴有同歌曲故言)
(赴曲隨流者隨鳥類而成曲)有方之士羡門髙谿上成鬱林公樂聚
榖(方法術也舊註仙人有羡門髙誓谿疑是誓字愚謂谿字不韻應作谷與榖韻上成等張銑曰皆古之名)
(術士)進純犧禱璇室醮諸神禮太乙傳祝已具言辭已畢
(純犧謂純色犧牲也禱祈神也璇室以玉飾室也醮祭也諸神百神也太乙天神祝告神辭也)王乃乗
玉輿駟蒼螭垂旒旌斾合諧(古音奚)紬(抽)大弦而雅聲流
洌風過而増悲哀(古音噫)於是詞謳令人惏(凛)悷(吏)憯(慘)
悽脅息増欷(駟蒼螭謂以螭龍為駟也合諧旌斾相和之貌紬引也言引大樂之弦使雅聲流暢)
(也洌風寒風也)於是乃縱獵者基趾如星傳言羽獵銜枚無聲
弓弩不發罘(浮)䍐(罕)不傾涉漭漭馳苹苹(罘䍐網也傾猶施也漭漭)
(水廣逺貌苹苹草聚生貌)飛鳥未及起走獸未及發(古音歇)彌節奄忽
蹄足灑血(古音綌)舉功先得獲車已實(彌節猶駐節也奄忽少時也言鳥獸)
(未及飛走少時而蹄足之上皆已灑血也獲車載獵所得獸車舉其先得者其車已滿矣)王將欲徃
見之必先齋戒差時擇日簡輿玄服(古音逼玄服法服也簡輿車修法服)
建雲斾蜺為旌翠為蓋(古音記)風起雨止千里而逝蓋發
蒙徃自㑹(古音係風雨言疾也王至廟如發其䝉自與神㑹也)思萬方憂國害開
賢聖輔不逮(開導賢聖使之進用其謀猷以輔已不逮此陳諌於王也)九竅通鬱精
神察滯(古音帶)延年益壽千萬歲(凡人九竅患精氣鬱滯今得人佐理則九竅通)
(暢精神明爽得以察去其滯故延年益壽此言不必徃遊之意而諷以憂國用賢矣)
　題髙唐
　按髙唐賦始叙雲氣之婀娜以至山水之嶔巖激薄
　猛獸麟蟲林木詭怪以至觀側之底平芳草飛禽神
　仙禱祠謳歌畋獵匪不畢陳而終之以規諫形容迫
　似宛肖丹青蓋楚辭之變體漢賦之權輿也子虛上
　林實踵此而發揮暢大之耳矧其通篇閒雅委婉舒
　徐令人且悲且愕且歌且謠是亦風人之極思而其
　末猶有深意謂求神女與交㑹不若用賢人以輔政
　其福利為無窮也三山顔達龍曰宋玉髙唐賦之醜
　者不知何所見而云然

神女賦

楚襄王與宋玉遊於雲夢之浦使玉賦髙唐之事其夜
玉寢夢與神女遇其狀甚麗玉異之明日以白王(張鳯翼曰)
(乃玉夢非王夢也舊作王夢則於下若此盛矣處不通且白字應體貼未有君白臣之理今改正)王曰
其夢若何玉對曰晡夕之後精神怳忽若有所喜(古去聲)
紛紛擾擾未知何意目色髣髴乍若有記見一婦人狀
甚竒異寐而夢之寤不自識(音志)罔兮不樂悵爾失志於
是撫心定氣復見所夢王曰狀如何也玉曰茂矣美矣
諸好備矣盛矣麗矣難測究矣上古既無世所未見瓌
姿瑋態不可勝讚(古音薦)其始來也耀乎若白日初出照
屋梁其少進也皎若明月舒其光須臾之間美貌横生
燁兮如花温乎如瑩(瑩玉色也)五色並馳不可殫形詳而觀
之奪人目精其盛飾也則羅紈綺繢盛文章極服妙綵
照萬方振繡衣被袿(圭)裳穠不短纖不長步裔裔兮曜
殿堂忽兮改容婉若游龍乗雲翔媠(妥)被服侻(脫)薄裝
(媠解也侻脫也)沐蘭澤含若芳性和適宜侍旁順序卑調心腸
(卑弱也言性靈和適心腸調順宜侍於君之旁也)王曰若此盛矣試為寡人賦
之玉曰唯唯夫何神女之姣麗兮含隂陽之渥飾被華
藻之可好兮若翡翠之奮翼(渥飾謂穠豔也含猶言鍾也)其象無雙
其美無極毛嬙鄣袂不足程式西施掩面比之無色近
之既妖逺之有望骨法多竒應君之相視之盈目孰者
克尚私心獨悅樂之無量交希恩疎不可盡暢他人莫
覩玉覽其狀其狀峨峨何可極言貌豐盈以莊姝兮苞
温潤之玉顔眸子炯其精朗兮瞭多美而可觀眉聯娟
以蛾揚兮朱脣的其若丹素質幹之醲實兮志解泰而
體閒既姽嫿(獲)於幽靜兮又婆娑乎人間(解泰尚素也體閒安舒也)
(姽閒也嫿靜好也)宜髙殿以廣意兮翼放縱而綽寛動霧縠以
徐步兮拂墀聲之珊珊望余帷而延視兮若流波之將
瀾奮長袖以正袵兮立躑躅而不安澹清靜其愔嫕(意)
兮性沈詳而不煩(澹靜貌愔和也嫕柔順也不煩靜也)時容與以微動兮
志未可乎得原意似近而既逺兮若將來而復旋褰余
幬(儔)而請御兮願盡心之惓惓懐貞諒之潔清兮卒與
我乎相難陳嘉辭而云對兮味芬芳其若蘭精交接以
來徃兮心凱康以樂歡神獨亨而未結兮魂㷀㷀以無
端含然諾其不分兮喟揚音而哀歎(平聲)頩(并)薄怒以自
持兮曾不可乎犯干(亨通也結諧也頩色也持守也顔色含怒竟自持守不可以非禮犯)
(之)於是搖珮飾鳴玉鸞整衣服歛容顔顧女師命太傅
歡情未接將辭而去遷延引身不可親附似逝未行中
若相首(古音狩)目略微眄精彩相授志態横出不可勝記
意離未絶神心怖覆(古音阜)禮不遑訖辭不及究(怖覆謂恐怖而)
(反覆也)願假須臾神女稱遽徊腸傷氣顛倒失據闇然而
㝠忽不知處情獨私懐誰者可語(去聲)惆悵垂涕求之至
曙
　題神女賦
　張鳯翼曰此乃玉夢非王夢也舊作王夢則于下若
　此盛矣處不通且白字應體貼未有君白臣之理愚
　謂白字對字俱不宜屬之君張之言是也然此皆其
　小者讀此賦必明作者之意苟得其意則為玉夢無
　疑或問作者之意曰諷也或問好色之賦目欲顔而
　心顧義是之謂諷今此無有何以為諷曰彼之諷在
　詞之中此之諷在詞之表或問何以曰楚襄聞先王
　之夢巫山女也徘徊眷顧亦冀與之遇玉乃託夢言
　之意謂佳麗而不可親薄怒而不可犯亟去而不可
　留是真絶世神女也彼薦枕席而行雲雨無乃非貞
　亮之潔清乎王之妄念可以解矣是玉之所為諷也
　嗟夫不特夢寐神女為然物有貞而不可覬事有淫
　而不可成者皆此類也玉之辭誠婉而其意誠規愚
　病從來讀者未察故表出之若夫洛神之賦徒誇窈
　窕而寄悲思匪有關于世教也君子又奚取乎

風賦(時襄王驕奢故玉作此賦以諷之)

楚襄王遊於蘭臺之宫(蘭臺臺名)宋玉景差侍有風䬃然而
至(景差亦楚大夫䬃然風聲也)王乃披襟而當之曰快哉此風寡人
所與庶人共者邪(披衣當風快其京也)宋玉對曰此獨大王之風
耳庶人安得而共之王曰夫風者天地之氣溥暢而至
不擇貴賤髙下而加焉今子獨以為寡人之風豈有說
乎宋玉對曰臣聞於師枳句(鉤)來巢空穴來風(師屈原也枳木)
(名句謂多屈曲可以為巢故鳥多巢之空穴謂門户之穴可以通氣故風多從之)其所託者然
則風氣殊焉(雖同託空穴其於清濁亦殊矣)王曰夫風始安生哉宋玉
對曰夫風生於地起於青蘋之未侵淫谿谷盛怒於土
囊之口(古音苦)縁太山之阿舞於松栢之下(古音虎)飄忽淜
滂激揚熛怒(古上聲)耾耾(宏)雷聲迴穴錯迕蹷石伐木梢
殺林莽(古音姥土囊谷口也淜滂風擊物聲熛火飛也耾耾風聲迴穴風不定貌錯迕雜錯交迕也蹷)
(動也梢剽也風之盛也如此)至其將衰也被麗披離衝孔動楗(徤)眴
(絢)渙粲爛離散轉移(移與離韻被麗披離四散之貌楗拒門也言風之將輕衝穴動門而)
(已)故其清涼雄風則飄舉升降(古音洪)乗凌髙城入於深
宫(宫降韻)邸華葉而振氣徘徊於桂椒之間翺翔於激水
之上(古音常)將擊芙蓉之精獵蕙草離秦蘅(古音杭)槩新夷
被稊(梯)楊迴穴衡陵蕭條衆芳然後倘佯中庭北上玉
堂躋於羅帷經於洞房迺得為大王之風也(邸觸也精與菁古字)
(通獵歴也秦秦芁蘅杜蘅新夷一名留夷稊者楊之秀也言雄風之起凌越翺翔於城水之上而邸觸香木芳)
(草也倘佯猶盤旋不定也躋升也經入也此乃大王之風)故其風中人狀直憯悽惏
慄(厲)清涼増欷(去聲二句韻憯悽惏慄寒貌其清涼使人歎美)王曰善哉論事
夫庶人之風豈可聞乎宋玉對曰夫庶人之風塕(一孔)然
起於窮巷之間堀堁(課)揚塵勃鬱煩寃衝孔襲門(古音民塕)
(風起之貌堀突也堁塵也勃鬱煩寃風迴旋之貌襲入也)動沙塸(謳)吹死灰(古音虚)駭
溷濁揚腐餘邪薄入甕牖至於室廬(塸沙堆也腐餘臭也)故其風
中人狀直憞(音墜)溷鬱邑歐(驅)温致濕中心慘怛生病造
熱中脣為胗得目為䁾啗(噉)齰(側)嗽獲死生不卒此所
謂庶人之雌風也(惡也溷亂也鬱邑憂也惡風中人如此歐温濕之氣而來令人生病寒)
(盛則生熱胗脣傷䁾囙疾啗齰嗽獲中風口動之貌風疾既甚言死而未即死言生而又有疾故曰不卒風以)
(雌雄分其言使之然也知其雄而不侈知其雌而不忘斯善矣此所謂諷也)
　題風賦
　夫風豈有雌雄人自雌雄耳以雌雄之人而當天風
　之飄颯判乎其欣喜悲戚之不相侔也則謂風有雌
　雄亦可抑不特風雪月雨露莫不皆然喜心感者撫
　景而興懐悲心感者觸處而撆涕何者情能變物而
　物不能以變情也昔京都貴人聚而夜飲襲貂衣圍
　紅爐相與言曰冬已深矣煖而不寒氣候之不正也
　其僕隷凍不能忍抗聲答曰堂上之氣候不正堂下
　之氣候甚正聞者皆為之一噱人君茍知此意則加
　志窮民又烏能已故宋玉此賦大有禆于世教也

登徒子好色賦(假辭以為諫)

大夫登徒子侍於楚襄王短宋玉曰玉為人體貌閑麗
口多微辭又性好色願王勿與出入後宫王以登徒子
之言問於宋玉玉曰體貌閑麗所受於天也口多微辭
所學於師也至於好色臣無有也王曰子不好色亦有
說乎有說則止無說則退玉曰天下之佳人莫若楚國
楚國之麗者莫若臣里臣里之美者莫若臣東家之子
臣東家之子増之一分則太長減之一分則太短著粉
則太白施朱則太赤眉如翠羽肌如白雪腰如束素齒
如含貝嫣然一笑惑陽城迷下蔡然此女登墻闚臣三
年至今未許也登徒子則不然其妻蓬頭攣耳齞(彦)脣
歴齒旁行踽(雨)僂(縷)又疥且痔登徒子悅之使有五子
王熟察之誰為好色者矣是時秦章華大夫在側因進
而稱曰今夫宋玉盛稱隣之女以為美色愚亂之耶臣
自以為守德謂不如彼矣(章華大夫楚人入仕於秦時使楚因聞玉之言故疑其不)
(免為所惑亂者臣則所守者德不若是矣此亦玉假託之之辭)且夫南楚窮巷之妾焉
足為大王言乎若臣之陋目所曾覩者未敢云也王曰
試為寡人說之大夫曰唯唯
臣少曾逺遊周覽九土足歴五都(九州之土五方之都)出咸陽熈
邯鄲從容鄭衛湊洧之間(熈戲也湊洧鄭二水名)是時向春之末
迎夏之陽鶬鶊喈喈羣女出桑此郊之姝華色含光體
美容冶不待飾粧臣觀其麗者因稱詩曰遵大路兮攬
子袪(古音顧)贈以芳華辭甚妙(古音暮)於是處子怳若有望
而不來忽若有來而不見意宻體疎俯仰異觀(去聲)含喜
微笑竊視流眄(處女未嫁者言若有相望而守禮不來情意已宻而形體疎逺)復稱詩
曰寤春風兮發鮮榮絜齋俟兮惠音聲贈我如此兮不
如無生(處子稱詩以答大夫寤見也言見春發榮乃先齋戒以待惠我好音而今贈我大路之詩我則)
(不如無生言不受也)因遷延而辭避蓋徒以微辭相感動精神相
依慿目欲其顔心顧其義(古音俄)揚詩守禮終不過差(古音)
(磋)故足稱也於是楚王稱善宋玉遂不退(宋玉於隣女之窺而三年)
(不許亦顧義之意也)
　題登徒子好色賦
　夫别嫌明微賦之文也委婉冲融賦之讓也隂陽順
　理賦之貞也超脫清和賦之雅也發乎性情而止乎
　禮義賦之本也五者備賦乎賦乎愚讀宋玉登徒子
　賦曰玉好色勿與出入後宫何其野而不文至所受
　於天所學於師何其誇而不讓登墻相窺何其淫而
　不貞俚及疥痔之談何其鄙而不雅及至卒章以微
　詞相感動精神相依慿目欲其顔心顧其義揚詩守
　禮終不過差則作而歎曰美哉得其本乎是不可以
　枝葉而棄其靈根也於是斷自章華大夫以下而熟
　誦之
　屈宋古音義卷三
屈宋古音義跋
夫古今聲音必有異也故以今音讀今以古音讀古句
讀不齟于脣吻精義自繹于天衷確乎不可易之道也
自唐以來皆以今音讀古之辭賦一有不諧則一曰叶
百有不諧則百曰叶借叶之一字而盡該千百字之變
豈不至易而至簡然而古音亡矣古音既亡則昔人依
永諧聲之義泯泯于後世不可謂非闕事也呉才老楊
用修有志復古著韻補古音叢目諸書庶幾卓然其不
惑然察其意尚依違于叶音可否之間又未嘗㑹稡秦
漢之先究極上古必然之韻故其稽援雖博終未能頓
革舊習而詩易辭賦卒不可讀如故也余少受詩家庭
先人木山公嘗曰叶音之說吾終不信以近世律絶之
詩叶者且寡乃舉三百篇盡謂之叶豈理也哉然所從
來逺未易遽明爾豎子他日有悟毋忘吾所欲論著矣
余於時黙識教言若介于胸臆故上綜徃古篇籍更相
觸證久之豁然自信也獨弱侯先生論與余合抑何其
寥寥乎近有搢紳不知古音者或告之曰馬古音姥渠
乃呼其從者曰牽我姥來從者愕然座客皆笑夫用古
于今人之笑也則用今于古古人之笑可知故自叶音
之說以來賢聖之咥然于地下也久矣余不得不力為
之辯暢呉楊之㫖洗今古之陋實余肝膈所拳拳矣惜
著論也晚未及報命于先人又筆力短淺不足以發余
之弗克負荷罪矣夫萬歴甲寅春人日陳第書于江心
寺之浩然樓

