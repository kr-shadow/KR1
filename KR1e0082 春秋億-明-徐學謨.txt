#+TITLE: 春秋億-明-徐學謨
#+DATE: 2018-05-12 10:14:35
#+SOURCE: github.com/kanripo/KR1e0082 master 2786dbcc                
欽定四庫全書　　　　　經部五
　春秋億　　　　　　　　春秋類
　　提要
　　　　(臣/)等謹案春秋億六卷明徐學謨撰學謨字
　　　　叔明嘉定人嘉靖庚戌進士官至禮部尚書
　　　　是編序題春秋億而卷首題曰徐氏海隅集
　　　　目録又題曰外編葢其全集之一種十二公
　　　　各為一篇不載經文而一一排比年月隨經
　　　　詮義葢漢代經傳别行原不相屬似乎創例
　　　　實古法也大㫖以春秋所書皆據舊史舊史
　　　　所闕聖人不能増益如隱莊閔僖之不書即
　　　　位桓三年以後不書王衛人鄭人從王伐鄭
　　　　不稱天以及月日之或有或無皆非聖人所
　　　　筆削一掃公羊榖梁無字非例之説與孫復
　　　　胡安國無事非譏之論夫春秋之作既稱筆
　　　　削則必非全錄舊文漫無褒貶學謨持論雖
　　　　未免矯枉過正然平心静氣不事囂争言簡
　　　　理明多得經意足以破諸家穿鑿附㑹之陋
　　　　其駁夏時周月之説曰為下而先倍烏在其
　　　　為春秋也可謂要言不煩者矣乾隆四十二
　　　　年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
春秋億序
說經者宜莫難於春秋匪說之難能明聖人之意之難
也蓋自秦人滅學之後六經之闕佚者十六七矣獨春
秋哉而春秋為甚漢儒喜以其意補經即於他經悖理
亂真者不少苟以理絀之其誣可立辨也春秋事詞也
事詞在千載之前有無疑似即有増損無從質之矣故
曰說經者宜莫難於春秋也今之說春秋者類以左氏
為之證而叅以公榖二家彼其因事以屬詞縁詞以命
例事同則詞同詞同則命例宜無不同然而正變相錯
權衡互異若繼弑一也或書即位或不書即位紀元一
也或書王正月或不書王正月或單書春王而不書正
月伐國一也或名或不名或爵或不爵専將帥師一也
或去其公子或不去其公子弑君一也或明其為弑或
不明其為弑乃三家各就其詞而為之說求之春秋之
本文其說皆無有也即以春秋之本文獨行於世千載
之下雖聖人復起不能指其詞之所之也故學者不得
不據傳以求經夫經之為言常也簡易明達之謂也聖
人作之將以垂憲于無窮而乃故為㣲曖難明之詞若
置覆焉而須傳以為之射則何異于日月之借光於爝
火乎必不然矣按班固藝文志云仲尼傷杞宋之亡徴
以魯周公之國禮文備物與左丘明共觀史記而脩春
秋當其時祗以口授弟子左氏懼其異言失真乃因本
事以作傳信斯言也則經與傳有輔車之倚焉不當獨
推尊孔氏矣即令附春秋而作其事詞已無不可信而
又何有于公榖二家乃漢初鼎列於學官而尹氏君氏
盟蔑盟與築郿築微厥憗屈銀之文又輙與左氏相齟
齬者不可勝紀夫經文一也然且彼亦一是非此亦一
是非况其有無疑似微曖難明者乎故知三家各受師
承以口說流行即左氏亦孔子以後之書自漢以來經
從傳出馬端臨以意増損之疑不為無謂而南宋大儒
顧復取其以意増損之詞為之懸想臆度斷以聖人之
特筆在是以其可觧者謂之正例而以其不可觧者强
名之曰變例至謂仲尼見諸行事之實以天自處削天
于王奪位于國去氏族于卿大夫略無顧忌雖一時進
御之言意在納約然謂之說傳則可謂之說經則不可
亦何怪乎求之愈深而失之愈逺也聖人之意其尚可
得而見耶聖人之意簡易明達要以仍人道正王法善
善惡惡是是非非刪繁舉要據事直書如斯而已者也
故繫王于天則文武之威靈猶在托筆於史則周公之
袞鉞具存即有所褒諱貶損皆天子之事史官之職也
而舉不以乙與焉夫是以二百四十二年諸侯卿大夫
之功罪不必屑屑焉衡較于爵氏名族之予奪而其情
固莫之能遁矣故曰其事則齊桓晉文其文則史其義
則丘竊取之於乎盡之矣說春秋者孰有深切著明於
孟氏者哉愚故以易起家少不自揆間嘗旁窺是經輒
苦其難通迄今三十餘年髪鬖鬖短矣兹以填鄖之隙
因感杜征南在襄陽時箋釋左氏乃重掇三氏併范楊
何孔諸家疏觧與胡氏之傳猥加裒輯稍畧其正變之
例缺其有無疑似之文祗来其說之不詭于理者以符
㑹孔氏竊取之義而彚為一書名之曰春秋億凡如干
卷亦知其不可以幸中第無敢狥傳蔑經隨人射覆以
坐失聖人之意云爾
欽定四庫全書
　春秋億卷一
　　　　　　　　　　　　明　徐學謨　撰
　　隠公
元年春王正月元年者紀魯之元也何以紀魯之元也
春秋魯史也紀元當先魯焉書春王正月王謂周之共
主也而榖梁以為始受命之文王非也魯史而冠以春
王正月公羊之所謂大一統也正月者周以建子之月
為春也胡氏曰以夏時冠周月其說不可觧也如以建
子之月非春則後書大無麥禾書大雨震電之類何以
皆周之時周之月也又曰行夏之時孔子見諸行事之
實益不可觧也為下而先倍烏在其為春秋也不書隠
公即位者何也左氏以為攝也曰桓貴而隠卑也桓幼
隠立而奉之故曰攝也隠固卑也而桓亦非貴也夫人
仲子之子也諸侯不再娶惠公之元妃孟子也娶仲子
以為夫人也仲子不竝妃桓何以稱貴也公羊榖梁曰
成公志也以惠公志欲立桓而成之也隠將反國於桓
也此皆意之也隠長而賢其立宜也隠立而改元矣稱
公矣天子之使臨之矣與諸侯㑹盟戰伐矣何諱其即
位也不書即位非直隠也而莊而閔而僖也而桓之弑
隠而立賊也何以不諱即位也而隠莊閔僖之不書即
位也疑皆史之闕也非孔子削之也三月公及邾儀父
盟於蔑此書盟之始也儀父邾子字也三傳曰書字褒
之也何以褒之也謂其與公盟也名與字皆史之文也
非孔子别之也盟誓非古也狙詐之漸也義係於盟何
以褒也夏五月鄭伯克段於鄢公羊曰克之何殺之也
殺之則曷為謂之克大鄭伯之惡也曷為大鄭伯之惡
母立之而已殺之也段以弟而畔兄將不利於其國鄭
伯所宜討也何以大鄭伯之惡也討不告于王是鄭伯
之罪也故書克若以力勝之不以義勝之也不書公弟
不弟之也秋七月天王使宰咺來歸惠公仲子之賵左
氏公羊曰仲子桓公之母也榖梁曰惠公之母而孝公
之妾也其說何以互異也三傳皆意之也仲子不稱妃
不稱夫人諸侯之妾也母論惠公桓公之母皆非天子
之所宜賵也而以為不及事譏之譏其已𦵏而賵無所
施于春秋之義何當也九月及宋人盟於宿春秋書人
義二一衆詞也一略詞也此略詞也榖梁曰及者何内
卑者也宋人外卑者也卑者之盟不日不日者史闕之
也疑非以卑者之盟也胡氏曰凡言盟者惡之是也而
不係於日不日也冬十有二月祭伯來不言天王使祭
伯自來也榖梁曰不正其外交也春秋王國之使多不
書使或史略之也而以為不正其外交疑意之也公子
益師卒榖梁曰大夫日卒正也不日卒惡也益師事無
可據何以知惡也公子彄卒書日公子季友卒書日以
為善之也而公子牙季孫意如宜惡之矣而又何以日
書乎益師不書日史略之也而孔子不以日不日為褒
貶也　二年春公㑹戎于潛左氏曰脩惠公之好也書
㑹不當㑹也戎不可長也書之以著魯之輕㑹也夏五
月莒人入向榖梁曰入者内弗受也我無罪而入之也
春秋凡書入國無王也無駭帥師入極無駭與極同姓
也書入貶也秋八月庚辰公及戎盟于唐與戎盟貶也
九月紀履緰來迎女冬十月伯姬歸於紀公羊曰譏不
親迎也諸侯越國而親迎禮也而大夫代之逆非禮也
紀子伯莒子盟于密左氏曰紀子帛也而杜氏曰莒魯
有怨而紀侯以昏故觧之也十有二月乙卯夫人子氏
薨杜氏曰子氏仲子也桓之母也以左氏豫凶事之語
疑之也榖梁曰隠之妻也卒不書𦵏夫人之義從君者
也疑是也鄭人伐衛鄭共叔之亂也公孫滑出奔衛衛
人為之伐鄭取廪延至是鄭人伐衛討滑之亂也無王
命而伐之而又以脩怨焉悖也凡書伐貶也所謂春秋
無義戰也　三年春王二月己巳日有食之公羊曰紀
異是也不言日史闕之也而公羊曰或日或不日不日
非食正朔也或失之前或失之後也榖梁曰言日不言
朔食晦日也疑皆鑿也即晦而日食之尤異也孔子何
以不書晦也三月庚戌天王崩凡天王盟𦵏皆書大一
統也夏四月辛卯尹氏卒公羊曰貶也譏世卿也何以
知其譏世卿而胡氏從而為之詞也左氏以為君氏也
隱公之母也或婦人或男子傳疑也凡此類者無係于
褒貶也秋武氏子來求賻公羊曰喪事無求求賻非禮也
天王崩而魯不歸賻故書求也君弱臣强示交貶也八
月庚辰宋公和卒以訃書也日不日名不名無係於春
秋之義也冬十有二月齊侯鄭伯盟于石門外盟書以
來告也癸未𦵏宋穆公内㑹書也凡𦵏以㑹則書不㑹
則不書也而胡氏求書不𦵏之說謂有怠于禮而不𦵏
者有弱其君而不𦵏者有討其賊而不𦵏者有諱其辱
而不𦵏者有治其罪而不𦵏者有避其號而不𦵏者疑
皆意之鑿也非春秋指也　四年春王二月莒人伐杞
取牟婁榖梁曰言伐言取所惡也諸侯相伐取地於是
始故謹而志之也外取邑不書有告則書也戊申衛州
吁弑其君完書弑君之始也其不書公子者州吁弑君
之賊衛不以公子告也義係弑君也胡氏以莊公不待
以公子之道故不稱公子而以國氏著後世為人君父
者之戒也州吁有寵而好兵而公弗禁石碏諌而公弗
從此左氏之傳也孔子烏知後有傳之者豫置覆而使
人射之也此儒者信傳之過也夏公及宋公遇于清春
秋書遇之始也公羊曰遇者何不期也榖梁曰内為志
焉耳元年宿之盟而今復尋之也謂私相遇可也而胡
氏以為惡其無人君相見之禮曷徴之也宋公陳侯蔡
人衛人伐鄭書諸侯㑹伐之始也書公書侯其君自徃
也書人衆詞也或非其君自徃也左傳曰衛州吁脩納
公子之怨于鄭也諸侯不當私相㑹伐也而州吁弑君
之賊不能討而佐以伐國尤非也秋翬帥師㑹宋公陳
侯蔡人衛人伐鄭公羊曰翬者何公子翬也何以不稱
公子貶曷為貶與弑公也夫弑公事在鍾巫之祭謂以
與弑公而豫貶之非也伐鄭之役宋人來乞師公弗許
之矣翬强之而行黨州吁以脩怨是無君也書翬帥師
著非君命也貶不係于不書公子也亦有書公子帥師
而貶者慶父於餘丘之役是也九月衛人殺州吁于濮榖
梁曰稱人以殺殺有罪也公羊曰討賊之辭也均善之
也衛之賊衛人既殺之矣而胡氏又以為罪四國諸侯
之不討賊苛詞也冬十有二月衛人立晉公羊曰晉者
何公子晉也立者不宜立也其稱人何衆立之之辭也
夫晉得衆矣得衆宜立矣而乃責其不宜立何也衆人
立之而不請於王也此春秋之指也　五年春公觀魚
于棠觀魚而略地於棠咈僖伯之諌焉書之謹逸遊也
夏四月𦵏衛桓公以㑹書也公被弑也而謚桓焉胡氏
何以知其為臣子之私謚之也曰衛本侯爵而稱公也
夫稱公者國人來告之詞也疑無所嫌也秋衛師入郕
衛亂初定而以師入人之國不貶而自貶也九月考仲
子之宮初獻六羽禮諸侯不再娶惠公之元妃孟子也
而仲子夫人也夫人不得祔于廟而隠别宮以享之啟
亂也又初獻六羽焉耦于妃矣尤非禮也邾人鄭人伐
宋宋人取邾田而邾人告于鄭以伐之也邾小而序于
鄭之上伐謀也不貶而自貶也螟榖梁曰蟲災也甚則
月不甚則時公羊曰紀災也冬十有二月辛巳公子彄
卒彄臧僖伯也稱公子以同姓之大夫也其不稱大夫
者榖梁曰先君之大夫也隠不成為君故不爵命大夫
也此附㑹詞也宋人伐鄭圍長葛左氏曰報入郛之役
也夫伐國而凡言圍者甚宋也　六年春鄭人來輸平
榖梁曰輸者墮也平之為言以道成也來輸平者不果
成也非也胡氏曰輸者納也納成于魯也公之未立與
鄭人戰於狐壤止焉元年及宋盟于宿四年遇于清其
秋㑹師伐鄭脩舊怨也五年而鄭人伐宋入其郛宋來
告命而使者失辭公怒而止至是鄭伯來納成焉善之
也至曰以利相結而貶之于經義曷徴之也夏五月辛
酉公㑹齊侯盟於艾此齊魯交好之始故書之也秋七
月公羊曰此無事何以書春秋編年四時具然後為年
也似也冬宋人取長葛先是圍長葛矣圍逾年而取之
書取不當取也土地受之天王非諸侯可得而私取之
也宋殤之罪益又甚矣　七年春王三月叔姬歸于紀
叔姬伯姬之媵也非夫人也則何以書以待年而遲歸
婚于國為大事故書之也蘇氏曰以其賢而書之非經
義也滕侯卒以赴書也而胡氏以滕訃雖及而魯不䘏
也於經義曷徴之也夏城中丘此書城之始也公羊曰
中丘者何内之色也城中丘何以書以重書是也凡書
城之例也而左氏曰書不時也榖梁曰凡城之志皆譏
也二傳疑皆鑿也齊侯使其弟年來聘此齊聘之始也
禮小聘曰問使大夫大聘使卿年不稱卿稱大夫而稱
弟明不當使也齊僖公之嬖弟廢禮也秋公伐邾左氏
曰公伐邾為宋討也諸侯不得自相伐而隠為宋伐邾
尤非也眛之盟何在也冬天王使凡伯來聘此周聘之
始也戎伐凡伯于楚丘以歸楚丘衛地也天子之使經
之衛人不為之具徒詰奸而令戎得而伐之又執之以
歸而衛終弗救也無王矣書楚丘甚衛罪也　八年春
宋公衛侯遇于垂垂衛地他國相遇而書者以來告也
三月鄭伯使宛來歸祊庚寅我入祊鄭以祊易魯許田
也祊近魯宣王賜鄭湯沐地以助太山之祀也許近鄭
成王賜魯朝宿地以奬周公之勲也賜地而書歸書入
交示貶也夏六月己亥蔡侯考父卒考父蔡侯名也辛
亥宿男卒不名也名不名從其國之赴也胡氏曰諸侯
薨訃不以名而仲尼革之必以名書變周制也以為作
春秋之驗也孔子而變周制則春秋可以無作也秋七
月庚午宋公齊侯衛侯盟于瓦屋齊尊而先宋宋主盟
也以來告書也八月𦵏蔡宣公以㑹書也九月辛卯公
及莒人盟于浮來胡氏曰莒人㣲也而魯與之盟譏謙
而失禮也非也譏在盟而不在㣲也螟紀災也冬十有
二月無駭卒不書氏不書爵者略之也　九年春天王
使南季來聘榖梁曰聘諸侯非正也周禮天子時聘以
結諸侯之好曷謂非正也天子有聘而隠未嘗朝周書
之徴陵夷之漸也三月癸酉大雨震電庚辰大雨雪周
之三月今建寅之月也雨雪宜也而震電不宜也既震
電而又雨雪徴舛也挾卒不書大夫者略之也夏城郎
書重也非不時也秋七月無事而存時也冬公㑹齊侯
于防胡氏以為非王事而私相㑹皆譏也　十年春王
二月公㑹齊侯鄭伯于中丘謀伐宋也夏翬帥師㑹齊
人鄭人伐宋翬帥師者翬自帥師也不候公命而先期
徃也伐鄭伐宋兩書翬帥師徴無將也六月壬戌公敗
宋師于菅辛未取郜辛巳取防書取不宜取也諸侯各
有分土也秋宋人衛人入鄭書入乗鄭之虛也宋人蔡
人衛人伐戴鄭伯伐取之上書宋人衛人入鄭矣又書
宋人蔡人衛人伐戴而鄭伯伐取之疑三國入鄭而又
圍戴戴小國也鄭伯素强禦三國而兼取戴焉左傳所
謂取三師是也交示貶也冬十月壬午齊人鄭人入郕
左傳云鄭公以王命討宋而郕人不㑹故伐而入之也
程氏曰討違王命不書入書入非王命可知也　十有
一年春滕侯薛侯來朝諸侯相朝正也滕薛小而魯大
書來朝滕薛自來朝而魯不報也貶自見也夏五月公
㑹鄭伯于時來謀許也秋七月壬午公及齊侯鄭伯入
許書入許許無刑而伐之侮弱也冬十有一月公薨不
書地不正終也左氏云羽父譛于桓公而使賊弑之也
何以不書弑也隠之也為宗國諱也非宗國不諱也以
正亂賊也
　　桓公
元年春王正月公即位公羊曰繼弑君不言即位此其
言即位何如其意也言如其弑君欲即位意以著其惡
也此以莊公繼弑不書即位而曲為之說也桓誠惡矣
國人已奉之為君未有不書其即位者也其有不書即
位者史之闕也非仲尼削之也三月公㑹鄭伯於垂鄭
伯以璧假許田先是鄭歸祊矣至是加璧以易許田焉
稱假遜辭也公羊曰有天子存則諸侯不得専地許田
魯朝宿邑也胡可假也書之譏也夏四月丁未公及鄭
伯盟于越書及者内為志也秋大水紀災也冬十月無
事闕也　二年春王正月戊申宋督弑其君與夷及其
大夫孔父宋來告也督先殺孔父而後弑殤公書及其
大夫孔父者與國之難不敢先君賢之也滕子來朝滕
故侯爵也今書子何也漢儒以為時王黜之也胡氏以
為桓弑君之惡也而滕先鄰國朝之仲尼斥而子之也
仲尼烏得而子之也曰春秋天子之事也仲尼假魯史
用五刑奉天討誅亂賊垂天子之法於後世也夫仲尼
雖聖臣也㣲也烏得僣天子之權以奪人之爵也隠公
被弑而書薨諱之也桓公弑君而書即位不敢斥君也
天子之事不用於魯而獨用於滕而奪之爵是以臆見
窺聖人也孟子所謂天子之事者何也如春秋紀年必
冠以春王正月係王於天以見天下之共主猶在也天
下之共主猶在而列國之功罪即事而自著也此竊取
之義也其不書滕侯而書滕子者焉知非時王斥之也
仍史之舊也終春秋之世而滕稱子豈皆以朝弑君而
斥之也三月公㑹齊侯陳侯鄭伯于稷以成宋亂漢儒
曰宣四年公及齊侯平莒及郯傳曰平者成也然則成
亦平也春秋故為尊親諱也而胡氏以為桓受賂以主
華氏桓之惡不能諱而直書成宋亂似觧成之誤也仲
尼書法疑不若是之淺也夏四月取郜大鼎于宋戊申
納于太廟不書宋賂而書取之而納之廟桓之所以成
宋亂者如此也不貶而貶自見也秋七月杞侯來朝杞
與滕皆來朝桓而滕書子杞仍書侯何也胡氏以為齊
欲伐杞把求魯為之主非桓立而朝之也美惡不嫌同
辭也此以左氏為據也仲尼之經炳如日星何俟于左
氏之翼而為曖昧不明之詞也亦曰桓弑而立書二國
來朝明不當來朝也蔡侯鄭伯㑹于鄧左氏曰始懼楚
也九月入把左氏曰討不敬也把來朝魯而魯入于杞
不貶而自貶也公及戎盟于唐冬公至自唐桓與戎盟
非也七月盟而冬始至自唐譏久也公榖皆言危之也
似意之也凡君之出入必書春秋例也　三年春正月
不書王胡氏以為桓無王而不書王也不書王而桓益
無王矣非春秋指也非仲尼待宗國之禮也元年書王
矣二年書王矣何獨三年以後不書王乎十二公不書
王正月多矣疑皆史之闕也公㑹齊侯于嬴夏齊侯衛
侯胥命于蒲公榖左皆以為胥之為言相也古者不盟
結言而退近正也春秋之義謹私㑹也即結言而退無
取之兵六月公㑹杞侯于盛左氏曰求成也倐而入之
倐而求成之皆非禮也秋七月壬辰朔日有食之既書災
也曰既書災甚也公子翬如齊逆女榖梁曰逆女親者
也使大夫非正也夫使非正而翬不去公子何也註曰
桓公不以翬為罪人也桓公不以為罪人而書公子是
春秋為遂過之書也非也書公子不書公子仍史之舊
也非仲尼筆削之也九月齊侯送姜氏于讙公㑹齊侯于
讙夫人姜氏至自齊榖梁曰送女逾竟非禮也公㑹齊
侯于讙胡氏以為譏不親迎也夫合二姓之好以繼萬
世之後親迎禮也齊與魯近其禮可行也若其逺也可
廢國事而行親迎乎逆諸境亦禮也似不必泥古之過
也冬齊侯使其弟年來聘左氏曰致夫人也詞無褒貶
也有年紀祥也胡氏曰桓不當有年而書有年為變異
也年之豐凶民命焉繫君雖無道民何罪焉而不當有
年乎傳之鑿也　四年春正月公狩於郎公羊曰譏逺
也周之春夏之冬也冬曰狩禮也而狩于逺地逸也夏
天王使宰渠伯糾來聘書仍史之文也胡氏以為糾位
六卿之長而聘桓焉仲尼降從中士之例書名貶也糾
王使之也非自聘也即有貶焉糾無罪也仲尼亦何所
恃而能貶王之卿為中士也亦曰魯未朝周而天王使
宰來聘焉不貶而自貶也　五年春正月甲戌己丑陳
侯鮑卒左氏曰陳亂兩赴之也故甲戌己丑兩存之也
夏齊侯鄭伯如紀左氏曰齊鄭將襲紀紀人知之也以
來告書也書如伐謀也天王使仍叔之子來聘周遞年
來聘魯而魯未朝周故書之也胡氏曰仍叔之子云者
譏世官非公選也仲尼之意似未暇及仍叔之子也𦵏
陳桓公以㑹書也城祝丘書大役也秋蔡人衛人陳人
從王伐鄭王奪鄭伯政鄭伯不朝王以諸侯伐鄭天子
討而不伐書伐弱王也鄭有罪不能命諸侯討罪而以
諸侯之師自伐之所以啟敗也書伐而譏自著也胡氏
以王不能討桓之罪而伐鄭仲尼何敢削天于王也不
書天者疑亦史之闕也大雩胡氏曰大雩者雩于上帝
諸侯不得祭天地也於三傳無所據也凡宗國之典皆
稱大臣子之詞也螽書災也冬州公如曹榖梁曰外相
如不書此其書何也過我也　六年春寔來寔州公名
也來非來朝也如曹而過我書來也詞無褒貶也夏四
月公㑹紀侯于郕郕魯地紀侯來㑹也秋八月壬午大
閱不書地者閱于國也書八月者非時而簡車馬也榖
梁曰蓋以觀婦人不知何所據也蔡人殺陳佗佗陳君
也不書陳君以其簒弑雖即位逾年不成之乎為君也
書人衆詞也書殺幸之也榖梁曰陳侯與蔡人爭禽蔡
人不知其是陳君也而殺之疑附㑹也九月丁卯子同
生冢嫡始生書大事也後君舉子不書舉一以見例也
榖梁曰疑故志之鑿也冬紀侯來朝自曹來朝也齊謀
之而求託國于魯也　七年春二月己亥焚咸丘公榖
皆云焚用火攻也咸丘邾婁之邑也胡氏以為焚林而
田也于傳若無所據闕之可也夏榖伯綏來朝鄧侯吾
離來朝公榖曰失國而朝故名之也名仍史之文也非
仲尼名之也胡氏曰桓公弑君而榖鄧來朝見諸侯不
脩其職而去秋冬二時尤鑿也即秋冬而有事可書仲
尼亦將去二時乎不書史闕之也　八年春正月己卯
烝烝祭名也榖梁曰烝冬事也春興之志不時也天王
使家父來聘家采地父字也天子之大夫也家父來聘
胡氏以為不加貶者前貶宰渠伯糾矣此大夫不必貶
也見春秋任宰相之専鑿也桓公即位八年而周三聘
焉桓未朝周示君弱臣强也夏五月丁丑烝半歳而兩
烝焉著數也秋伐邾魯自伐之也冬十月雨雪書不時
也冬而雨雪何以不時也周之十月夏之八月非雨雪
時也胡氏以為周改年不改月此可證其非也祭公來
遂逆王后于紀王使魯主昏故祭公來受命而迎也天
子無外故因稱王后卿不書舉重略輕也凡言遂因上
事生下事之詞也而胡氏以祭公論道之官不宜使之
輕而祭公縁此得専命不報遂行如紀而王以輕使為
失祭公以遂行為罪是於無過中求有過也天子不親
迎而使公逆何不可也祭公既來魯而遂逆王后于紀
焉此非翬帥師之類也何専之有　九年紀季姜歸于
京師從其女歸之稱也夏四月秋七月事闕也冬曹伯
使其世子射姑來朝曹伯有疾不能朝而世子攝也
十年春王正月庚申曹伯終生卒以赴書也夏五月𦵏
曹桓公以㑹書也秋公㑹衛侯于桃丘弗遇衛失信也
郎之師所由啟也冬十有二月丙午齊侯衛侯鄭伯來
戰於郎春秋以魯為内外伐而書來戰公榖以為諱其
敗也　十有一年春正月齊人衛人鄭人盟于惡曹書人衆
辭也略之也以郎之戰而書也夏五月癸未鄭伯寤生
卒以赴書秋七月𦵏鄭莊公以㑹書也九月宋人執鄭
祭仲以祭仲之立忽也忽長而立之是也宋人執祭仲
欲以立突也突歸于鄭祭仲之刦于宋而又立突也鄭
忽出奔衛突奪其國也書突而歸于鄭也見宋人强援
之也書忽而加鄭焉本鄭出奔于衛見其當立不當出
奔也柔㑹宋公陳侯蔡叔盟于折柔魯大夫也書大夫
㑹盟諸侯之始也公㑹宋公于夫鍾冬十有二月公㑹
宋公于闞屢㑹而屢書之志私也　十有二年春正月
事闕也夏六月壬寅公㑹杞侯莒子盟于曲池曲池魯
地把莒來㑹也秋七月丁亥公㑹宋公燕人盟于榖丘
榖丘宋地㑹于宋也八月壬辰陳侯躍卒以赴書也公
㑹宋公于虚冬十有一月公㑹宋公于龜書屢㑹也丙
戌公㑹鄭伯于武父始公欲平宋鄭故屢㑹而宋辭平
焉乃與鄭㑹謀伐宋也十有二月及鄭師伐宋丁未戰
于宋先是屢㑹而宋無信焉故書伐以章宋罪也公榖
云言戰于宋諱敗也　十有三年春二月公㑹紀侯鄭
伯己巳及齊侯宋公衛侯燕人戰齊師宋師衛師燕師
敗績此齊人合宋衛燕之師伐紀魯與鄭助紀而四國
之師敗也三月𦵏衛宣公魯方與衛戰而猶來告𦵏春
秋之國乍合乍離皆此類也夏大水志災也秋七月冬
十月事闕也　十有四年春正月公㑹鄭伯于曹脩武
父之好也無氷志災也周之正月夏之十一月也而胡
氏亦曰仲冬之月何與春王正月之論自異也夏五無
月胡氏以為傳疑也史闕文之證也夏五之下必知脱
月字疑而不益聖人之慎也鄭伯使其弟語來盟左氏
曰來尋盟且修曹之㑹也秋八月壬申御廪災志災也
乙亥嘗胡氏曰志不時與不敬也冬十有二月丁巳齊
侯禄父卒以赴書也宋人以齊人蔡人衛人陳人伐
鄭左氏曰報宋之戰也胡氏曰以者能左右之以行
已意也　十有五年春二月天王使家父來求車公
羊曰王者無求求車非禮也故書以譏之也三月乙
未天王崩以赴書大一統也夏四月己巳葬齊僖公
以㑹書也不供天王之喪而㑹齊僖之葬悖之甚也
五月鄭伯突出奔蔡簒立而見逐於臣故以自奔為文
罪之也鄭世子忽後歸于鄭榖梁曰復正也許叔入于
許宜復國而不得其道故書字書入也公㑹齊侯于
艾魯嘗與齊絶矣至是復通好焉左氏以為謀定許
經無其事未可知也邾人牟人葛人來朝為天王崩
而相朝故貶也或曰旅朝諸侯事天子之禮魯不當
旅朝其義上僣所以責之重也秋九月鄭伯突入于
櫟左氏曰因櫟人殺檀伯而遂居櫟求復國也既入
于櫟則其國已後矣書入書名所以示義不容也冬十
有一月公㑹宋公衛侯陳侯于袲伐鄭將納厲公也右
簒非正也　十有六年春正月公㑹宋公蔡侯衛侯于
曹夏四月公㑹宋公衛侯陳侯蔡侯伐鄭納厲公也秋
七月公至自伐鄭左氏曰用飲至之禮也伐鄭非正也
書飲至譏也冬城向志大役也十有一月衛侯朔出奔齊
惠公朔也　十有七年春正月丙辰公㑹齊侯紀侯盟
于黄左氏曰平齊紀且謀衛故也二月丙午公及邾儀父
盟于趡左氏曰尋隠元年蔑之盟也夏五月丙午及齊
師戰于奚左氏曰齊人侵魯疆也齊魯交兵之始也六
月丁丑蔡侯封人卒以赴書也秋八月蔡季自陳歸于
蔡歸順詞也蔡人召季於陳而立之也癸巳𦵏蔡桓侯
以㑹書也諸侯𦵏皆稱公今稱侯從其告也及宋人衛
人伐邾侮弱也冬十月朔日有食之紀變也　十有八
年春王正月前此不書王正月此又書王何也疑皆史
之舊也胡氏曰桓公之殁年仲尼以王法誅之也腐詞
也桓公弑君不待王不王而其惡自見也仲尼何所恃
而誅之也公㑹齊侯於濼公與夫人姜氏遂如齊夏四
月丙子公薨于齊丁酉公之喪至自齊禮父母不在女
不歸寧桓公不能以禮閑其妻與之如齊齊侯通焉已
為公子彭生所乗而薨焉患自掇也春秋不書所以為
内諱也秋七月事闕也冬十有二月𦵏我君桓公榖梁
曰君弑賊不討不書𦵏此其言𦵏何也不責踰國而討
于是也齊强非已所討也
　
　
　
　
　
　
　
　
　
　
　
　
　
　
　
　春秋億卷一
欽定四庫全書
　春秋億卷二
　　　　　　　　　　　　明　徐學謨　撰
　　莊公
元年春王正月不書即位史闕也左氏曰文姜出故也
三月方遜何妨正月即位也公榖皆曰君弑子不言即
位也夫桓公何以言即位也胡氏曰内無所承上不請
命也魯之書即位者豈皆内有所承上有所請也皆意
之也三月夫人孫于齊左氏曰不稱姜氏絶不為親禮
也公羊曰孫猶孫也内諱奔也夏單伯逆王姬公羊曰
單伯者何吾大夫之命乎天子者也何以不稱使天子
召而使之也逆之者何使我主之也天子嫁女於諸侯
必使諸侯同姓者主之諸侯嫁女於大夫必使大夫同
姓者主之也秋築王姬之館于外有三年之喪天王於
義不當使之主有不戴天之讎荘公於義不可為之主
公不忍便以禮接於廟又不敢逆天子之命於是乎委
曲周旋築館于外當亦合乎宜故榖梁曰築之外變之
正也莊公當此非不知齊之為讎而實有所難辭者奉
天王之命為同姓之親使與之主婚周之同姓孰親於
魯而可辭於王也冬十月乙亥陳侯林卒以赴書也王
使榮叔來錫桓公命榖梁曰禮有受命無來錫命錫命非
正也似也書之示周弱也王姬歸於齊公羊曰何以書
我主之也齊師遷紀郱鄑郚公羊曰遷之者何取之也
以稱師知取之也著齊之强也以來告書也　二年春
王二月𦵏陳莊公以㑹書也夏公子慶父帥師伐於餘
丘慶父帥師即翬帥師之類也著擅也此何以不去公
子故曰書公子不書公子皆仍史之文也非仲尼筆削
之也秋七月齊玉姬卒以魯主婚來赴也冬十有二月
夫人姜氏㑹齊侯于禚左傳曰書奸也疑附㑹之詞也
㑹者不當㑹也榖梁曰婦人不逾境逾境非禮也似也
乙酉宋公馮卒以赴書也　三年春王正月溺㑹齊侯
伐衛衛同姓也溺㑹仇讐之齊而伐之又不言使擅也
其惡不待貶而自著也夏四月𦵏宋莊公以㑹書也五
月𦵏桓王志一統也公羊曰不言崩而言𦵏改𦵏也亦
意之也秋紀季以酅入於齊紀非齊敵而紀季以酅入
齊懾于齊也書之甚齊之强也冬公次于滑謀救紀也
胡氏責莊以不能救紀抑齊齊强魯弱不量力之說也
　四年春王二月夫人姜氏享齊侯于祝丘先是㑹非
也享之又甚矣三月紀伯姬卒外夫人不卒以内女來
赴也夏齊侯陳侯鄭伯遇于垂以告書也紀侯大去其
國榖梁曰大去者不遺一人之辭也紀侯賢而齊滅之
也不言滅而曰大去其國不使小人加乎君子也春秋
閔之也而公羊以為齊襄復九世之讐於紀不言滅紀
為齊襄諱也春秋雖大復讐之義不請於王而私滅人
之國安得善齊襄而為之諱也六月乙丑齊侯葬紀伯
姬紀亡矣而伯姬在殯故齊侯𦵏之也胡氏所謂加刃於人
而以手摩之是也書之以重齊罪也秋七月無事闕也冬公
及齊人狩于禚公羊曰齊人者齊侯也齊侯則其稱人何諱
與讐狩也非也人衆詞也　五年春王正月無事闕也
夏夫人姜氏如齊師如不宜如也杜氏曰書姦也附㑹
之詞也秋郳黎來來朝公羊曰倪者何小邾婁也黎來
者何名也其名何㣲國也㣲國能脩朝禮善之也冬公
㑹齊人宋人陳人蔡人伐衛三傳曰納衛侯朔也人者
衆詞也榖梁曰人諸侯人公也其人公何也逆天王之
命也夫既逆天王之命不必人之而後為貶也　六年
春王正月王人子突救衛諸侯逆王命而納朔王不能討
而書救弱之之詞也書王人子突公榖皆善其救衛而
字之也抑何據而知子突之為字也不詳書法而以名
字相附㑹者說春秋者之謬也夏六月衛侯朔入于衛
秋公至自伐衛朔書入逆詞也公書至不宜至而至也
至飲至也螟志災也冬齊人來歸衛俘公榖皆以俘為
寳衛賂之也黨逆拒命而受賂不道之甚也譏也　七
年春夫人姜氏㑹齊侯于防書㑹不宜㑹也夏四月辛
卯夜恒星不見夜中星隕如雨志變也秋大水無麥苖
志災也冬夫人姜氏㑹齊侯于榖書㑹不宜㑹也　八
年春王正月師次于郎以俟陳人蔡人榖梁註曰時陳
蔡欲伐魯出師以待之也杜氏以期共伐郕陳蔡不至
故駐師以待之也詞無褒貶也甲午治兵承郎之次也
夏師及齊師圍郕郕降于齊師伐國無名書降甚齊之
强也秋師還左氏以為善魯莊非也師何名而出何名
而還也冬十有一月齊無知弑其君諸兒襄公淫而被
弑無知逆矣而襄公有弑道焉直書之交戒也　九年
春齊人殺無知杜氏曰無知弑君而立未列於㑹故不
書爵也胡氏曰殺無知者雍廪也而曰齊人討賊之詞
也言衆也似也公及齊大夫盟于蔇齊亂無君公與齊
大夫盟謀納子糾也夏公伐齊納子糾齊小白入於齊
公羊曰伐而言納者猶不能納也去公子以為君前臣
名鑿也齊小白不去國氏也入於齊明小白當立也胡
氏之說是也所謂不稱公子内無所承上不禀命以王
法絶之亦鑿也二公子俱以出亡返國故齊人來告無
公子也秋七月丁酉𦵏齊襄公國亂故𦵏緩也八月庚
申及齊師戰于乾時我師敗績伐齊而納子糾是以書
敗也胡氏例以郎之戰云内不言敗此其言敗者為與
讐戰雖敗亦榮也鑿也内何嘗諱敗也郎之師但云來
戰而已何以知其敗而諱之也九月齊人取子糾殺之
既書取又書殺甚齊之詞也仲尼之指不在魯也而公
榖二傳以不能庇子糾責魯非也冬浚洙紀大役也
十年春王正月公敗齊師於長勺長勺魯地齊人來戰
而敗之也二月公侵宋侮弱也三月宋人遷宿魯偪之
也夏六月齊師宋師次于郎公敗宋師于乗丘齊之師
次于郎敵加於己也而魯敗之應兵也秋九月荆敗蔡
師于莘以蔡侯獻舞歸書荆滑夏之始也以蔡侯獻舞
歸荆來告也獻舞蔡侯名也書名公榖皆言以亡國絶
之也它日楚滅夔以夔子歸何以不名也胡氏曰夔無
罪也然則蔡何以知其有罪也名不名俱從其告也不
必曲為之詞也冬十月齊師滅譚譚子奔莒甚齊之强
也胡氏曰滅而書奔責不死位鑿也　十有一年春王
正月事闕也夏五月戊寅公敗宋師于鄑左傳曰宋為
乗丘之役故侵我公禦之宋師未陳而薄之敗諸鄙也
鄑魯地也秋宋大水胡氏曰凡外災告則書也冬王姬
歸于齊榖梁曰其志過我也　十有二年春王三月紀
叔姬歸于酅酅紀邑也紀亡矣而叔姬仍歸于酅以守
宗廟禮也公羊曰隱之也夏四月事闕也秋八月甲午
宋萬弑其君㨗及其大夫仇牧胡氏曰君弑而大夫死
于其難者書之示勸也書仇牧宋告也不書太宰督宋
未告也冬十月宋萬出奔陳不書殺萬者宋不告也胡
氏以為罪陳之不能正天討鑿也　十有三年春齊侯
宋人陳人蔡人邾人㑹於北杏書齊桓主盟之始也左
氏曰以平宋亂也書人衆詞也胡氏曰桓非受命之伯
諸侯自相推戴故四國稱人以誅始亂也夫桓公私伯
不削其爵而顧削四國之爵是以首惡之罪加于脅從
也春秋魯史也非周史也安知桓之不請命也而桓知
尊周室焉即孔子與之矣而胡氏必欲誅之何也夏六
月齊人滅遂左氏曰北杏之盟遂人不至也書滅甚齊
之强也秋七月事闕也冬公㑹齊侯盟于柯左氏曰始
及齊平也　十有四年春齊人陳人曹人伐宋背北杏
之盟也書人衆詞也夏單伯㑹伐宋單伯周之卿也㑹
四國之師伐宋者左氏曰齊請師于王也而胡氏始終
以單伯為魯大夫比于翬帥師之類不知何所據也秋
七月荆入蔡書入罪荆也冬單伯㑹齊侯宋公衛侯鄭
伯于鄄杜氏曰齊平宋亂歸功于王故赴以單伯㑹諸
侯為文疑是也　十有五年春齊侯宋公陳侯衛侯鄭
伯㑹于鄄尋前㑹也夏夫人姜氏如齊如者不宜如也
秋宋人齊人邾人伐郳宋序齊上伐郳宋志也鄭人侵
宋左氏曰有鍾鼔曰伐無鍾鼔曰侵潛帥而掩人之不
備書侵以病鄭也冬十月事闕也　十有六年春王正
月事闕也夏宋人齊人衛人伐鄭宋先齊宋主兵也以
鄭侵宋故也秋荆伐鄭荆患自蔡又鄭荆漸强也冬十
有二月㑹齊侯宋公陳侯衛侯鄭伯許男滑伯滕子同
盟于幽書齊桓始主盟也不書公胡氏引程氏言魯首
叛盟諱之也齊伐魯叛盟在十九年而以仲尼逆魯而
責之者迂詞也然則柰何不書公仍史之闕也邾子克
卒以赴書也榖梁曰子進之也邾故子也誰進之也
十有七年春齊人執鄭詹左氏曰執鄭詹鄭不朝也書
執甚齊之强也夏齊人殲于遂左榖皆云齊人滅遂遂
人饗齊戍醉而殺之齊人殲焉書殲甚齊之强也秋鄭
詹自齊逃來詹執而逃逼齊之强也胡氏責以不死過
也公羊曰甚佞尤鑿也冬多麋麋魯所有也書多麋則
害稼災也　十有八年春王三月日有食之不書日官
失之也榖梁曰夜食也夜食又何以書也夏公追戎于
濟西戎來而追之也公榖曰大之也秋有􁊋榖梁曰一
有一亡曰有􁊋射人者也志災也冬十月事闕也　十
有九年春王正月夏四月皆事闕也秋公子結媵陳人
之婦于鄄遂及齊侯宋公盟時齊宋謀伐魯公子結媵
婦而遂與諸侯盟書擅也公羊曰大夫出竟有可以安
社稷利國家者専之可也非也夫人姜氏如莒如者不
當如也冬齊人宋人陳人伐我西鄙書伐我有罪也西
鄙志逺也　二十年春王二月夫人姜氏如莒如莒者
再也莒非婦人之所如也况再乎夏齊大災齊火公羊
曰㾐也以告書也秋七月事闕也冬齊人伐戎師正也
　二十有一年春王正月事闕也夏五月辛酉鄭伯突
卒以赴書也秋七月戊戌夫人姜氏薨先是如莒不言
入而薨疑薨于莒非正也冬十有二月𦵏鄭厲公以㑹
書也　二十有二年春王正月肆大眚左氏疏曰國有大
患非赦不觧此以文姜薨而赦也胡氏以為譏何也癸
丑𦵏我小君文姜祔于廟始書𦵏也子無絶母之義也
陳人殺其公子禦冦公羊註云殺君之子重也稱公子
以非陳人之所當殺也夏五月事闕也秋七月丙申及
齊髙傒盟于防不書公榖梁曰髙傒伉也諱魯之弱也
冬公如納納幣公羊曰親納幣非禮也于是公即位二
十二年矣而始謀娶焉書之譏失時也　二十有三年
春無王正月史闕也公至自齊不宜如則不宜至也祭
叔來聘祭叔天子之内臣也不言使省文也疑非私聘
也夏公如齊觀社公羊曰諸侯越竟觀社非禮也註云
社社祭也公至自齊不宜如亦不宜至也君出入必書
慎之也荆人來聘著始通魯也公及齊侯遇于榖榖梁
曰及者内為志焉耳遇者志相得也蕭叔朝公榖梁曰
㣲國之君未爵命者其不言來於外也朝于廟正也于
外非正也秋丹桓宮楹諸侯宜黝堊而丹之書侈也榖
梁曰以飾夫人蓋謂娶齊女而誇示之疑無據也冬十
有一月曹伯射姑卒以赴書也十有二月甲寅公㑹齊
侯盟于扈莊娶失時疑齊女待年于國也而胡氏以為
制于文姜此何據也扈之盟傳不載其事姑闕疑可也
公羊曰危之也何危爾我貳也註云莊有淫泆汙貳之
行尤無據也　二十有四年春王三月刻桓宮桷刻不當
刻也書侈也御孫之諌或可徴也非専飾夫人也𦵏曹
莊公以㑹書也夏公如齊逆女秋公至自齊公羊註云
諱淫故使若以得禮書也不知何所據也八月丁丑夫
人姜氏入書入著始也公羊傳以為姜氏要公不與公
俱入蓋以孟任故丁丑入而明日乃朝廟不知何所據
也戊寅大夫宗婦覿用幣大夫與宗婦之見小君禮也
而不棗栗不腵脩而用幣非禮也諸侯之娶恒事也而
詳於莊之娶書納幣書遇于榖書盟于扈書逆女書姜
氏入書覿用幣著魯弱而事齊之謹也以基内孽也大
水書災也冬戎侵曹曹羈出奔陳赤歸于曹左氏註以
羈為曹世子而公羊以為曹大夫赤歸于曹左氏註
云赤曹僖公蓋為戎所納故曰歸無傳不可考也何以
書著戎强而滑夏也以來告書也胡氏曰雖以國氏皆
不書爵為居正者之戒鑿也郭公史無文闕之可也
二十有五年春不書王正月史闕也陳侯使女叔來聘左
氏曰始結陳好也夏五月癸丑衛侯朔卒以赴書也六
月辛未朔日有食之鼓用牲于社日食而用幣于社伐
鼔於朝禮也而用牲又鼓於社非禮也胡氏之說是也
伯姬歸于杞不書逆史略之也胡氏以為非卿逆之其
姓名不登于史冊則書歸以志禮之失也疑求之過也
秋大水鼓用牲于社于門左氏曰凡天災有幣無牲非
日月之眚不鼓鼔而用牲非禮也冬公子友如陳報女
叔之聘也亦不言使而知其非私聘也　二十有六年
春不書王正月史闕也公伐戎夏公至自伐戎書伐戎
師正也曹殺其大夫不稱名史略之也而胡氏以為書
殺甚曹之擅也秋公㑹宋人齊人伐徐宋主兵也冬十
有二月癸亥朔日有食之書災也　二十有七年公會杞
伯姬于洮伯姬莊公女也左氏曰公㑹于洮非事也非
事譏也夏六月公㑹齊侯宋公陳侯鄭伯同盟于幽諸
侯推齊為盟主也同盟同尊周也秋公子友如陳𦵏原
仲魯使之也胡氏曰私行也魯與陳方睦先是公子友
如陳報女叔之聘亦未嘗稱公使之也而胡氏無貶詞
此何據而曰私行也私行何以不去公子也冬杞伯姬
來書歸寧也疑非貶詞也而胡氏以為不當來苛也莒
慶來逆叔姬榖梁曰諸侯嫁子于大夫主大夫以與之
來者接内也不正其接内故不與夫婦之稱也子嫁大
夫故稱叔姬而不書逆女耳而曰去其夫婦之稱者鑿
也杞伯來朝杞故侯也而稱伯榖梁註以為時王所絀
疑是也猶滕子來朝之類也公㑹齊侯于城濮謀討衛
也　二十有八年春王三月甲寅齊人伐衛衛人及齊人
戰衛人敗績齊人以王命伐衛聲立子頹之罪衛不能
受而與齊戰故書及猶禦之也胡氏之說是也二國稱
人衆詞也而榖梁以為㣲之也鑿也夏四月丁未邾子
𤨏卒以赴書也秋荆伐鄭公㑹齊人宋人邾婁人救鄭
著齊桓之攘夷也凡書救善詞也冬築郿郿邑也故不
書城書築焉紀役也大無麥禾臧孫辰告糴于齊善齊
之能急病也　二十有九年春新延廄饑而舉役非禮也
夏鄭人侵許許無罪而侵之譏也秋有蜚公榖註皆言
蜚南方臭惡之氣所生也何以書紀異也冬十有二月
紀叔姬卒叔姬我女也故書而胡氏以為不卒紀侯而
卒叔姬見紀侯去國終不能自立鑿也城諸及防紀屢
役也　三十年春王正月事闕也夏師次于成榖梁曰
救鄣也是時魯與齊睦安得而救鄣也疑助齊師取鄣
也秋七月齊人降鄣降取之也甚齊之强也八月癸亥
𦵏紀叔姬紀亡而𦵏之於酅故書也九月庚午朔日有
食之鼔用牲于社用牲非禮也冬公及齊侯遇于魯濟榖
梁曰遇者志相得也左氏曰謀山戎也以其病燕故也
齊人伐山戎公羊曰稱人貶非也人衆詞也伐山戎勝
舉也何云貶也　三十有一年春不書王正月史闕也
築臺于郎臺不當築築于郎尤厲民也夏四月薛伯卒
以赴書也築臺于薛不半歳而兩築臺於逺焉譏厲民
也六月齊侯來獻戎捷公羊曰過我而獻似也諸侯不
相遺俘書來獻不當獻也秋築臺于秦書屢役也譏厲
民也冬不雨周之冬夏之秋也不雨異也　三十有二
年春城小穀志役繁也左氏曰為管仲也夏宋公齊侯
遇于梁丘左氏曰齊侯為楚之伐鄭之故請㑹於諸侯
宋公先至以來告書也秋七月癸巳公子牙卒傳曰季
友殺之也不言殺諱之也八月癸亥公薨于路寢路寢
者正寢也以正終書也冬十月己未子般卒般孟任
生莊公太子也先君未𦵏故不稱爵慶父使犖殺之不
書救諱之也公子慶父如齊公子慶父弑般而奔齊不
書奔而書如諱之也狄伐邢著滑夏也
　　閔公
元年春王正月不書即位史闕也榖梁曰繼弑君不言
即位也桓公繼弑君何以書即位也胡氏以為内無所
承上不請命故不書即位春秋之書即位者豈皆内有
所承上有請命者也齊人救邢書救善攘夷也夏六月
辛酉𦵏我君莊公左氏曰亂故是以緩也秋八月公及
齊侯盟于落姑左榖皆曰盟納季友也冬齊仲孫來公
榖皆曰仲孫慶父而繫之齊非也左氏曰齊仲孫湫來省
難似也胡氏據其傳有齊桓取魯之語而引孔子君使
臣以禮臣事君以忠之指無故而苛責齊之君臣鑿也
齊桓方九合諸侯而取魯之志疑無自而萌也　二年
春王正月齊人遷陽齊人廹遷之也著其强也夏五月
乙酉吉禘于莊公杜氏曰三年喪畢致新死者之立於
廟廟之逺主當遷入祧因是大祭以審昭穆謂之禘莊
公喪制未闋時别立廟廟成而吉祭又不於大廟故詳書
以示識也三傳義同譏書吉譏書莊公也而不譏禘何
也惟程氏曰天子曰禘諸侯曰祫則魯當祫而不當禘
也明堂位曰禘始于魯公而成王賜之以寵周公也然
隱桓莊之際禘何以不見于經也林氏曰惠公請之也
則又非始於魯公也疑其說之有所據也秋八月辛丑
公薨公羊曰慶父弑之也何以書薨諱之也九月夫人
姜氏孫于邾與聞弑也故諱奔為遜也公子慶父出奔
莒榖梁曰其曰出絶之也冬齊高子來盟榖梁曰其來
喜之也其曰高子貴之也十有二月狄入衛書入而不
言滅諱也鄭棄其師自棄也
　
　
　
　
　
　
　
　
　
　
　
　
　
　
　
　春秋億卷二
欽定四庫全書
　春秋億卷三
　　　　　　　　　　　　明　徐學謨　撰
　　僖公
元年春王正月不書即位史闕也左氏曰出故也出則
何以不書即位也公榖皆曰繼弑君不言即位也夫桓
公何以言即位也胡氏曰内無所承上不請命也魯之
書即位者豈皆内有所承上有所請也皆意之也齊師
宋師曹師次於聶北救邢莊三十二年狄伐邢邢國遂
滅而齊率諸侯之師救之書救善之也書次以觀釁而
動也書師亦衆詞也榖梁曰言次非救也而胡氏本之
以譏齊之緩於急難苛詞也齊桓以前無書救者聖人
之情可得而見也夏邢遷於夷儀避狄難也疑諸侯遷
之也齊師宋師曹師城邢何以書美齊桓之興滅也秋
七月戊辰夫人姜氏薨于夷齊人以歸三傳皆曰齊桓
召而殺之也不書殺内諱也書薨于夷非薨地也書齊
人以歸不宜自齊而歸之也楚人伐鄭荆何以稱楚杜
氏曰荆始改號楚也似也伐鄭左氏曰即齊故也書人
衆詞也而胡氏以為惡其伐鄭而人之非也義係伐鄭
而人不人無與也八月公㑹齊侯宋公鄭伯曹伯邾人
于檉左氏曰謀救鄭也九月公敗邾師于偃檉之㑹公
與邾㑹也而又伐邾傳不載其故倐而㑹倐而伐不貶
而自貶也冬十月壬午公子友帥師敗莒師于酈獲莒
拏按傳莒人殺慶父以求賂魯人不與莒來伐魯公子
友敗之而獲莒拏莒拏莒子之弟也書而善之也胡氏
以為不宜與之戰而欲以詞命喻却之迂詞也十有二
月丁巳夫人氏之喪至自齊不書姜者史闕也三傳皆
以為不言姜與弑二君也既以弑二君而去其姓則前
此當弑之時何以不去其姜也故曰史闕也非仲尼削
之也　二年春王正月城楚丘左氏曰諸侯城楚丘而
封衛焉若諸侯城之則春王正月之下必有闕文無闕
文而書城楚丘是魯之役也疑非衛地也而胡氏遂以
専封病齊桓焉於經何所據也夏五月辛巳𦵏我小君
哀姜謚哀疑齊殺之故也虞師晉師滅下陽滅下陽者
傳皆稱晉也而先虞賂故也貪賂之與貪國孰罪也晉
滅人之邑而不受罪仲尼無是書也傳皆襲孟子之說
也下陽之滅疑虞主兵而藉晉之衆也秋九月齊侯宋
公江人黄人盟于貫左氏曰服江黄也冬十月不雨紀
異也楚人侵鄭責叛也　三年春王正月不雨夏四月
不雨紀異也徐人取舒舒為楚黨取之以通齊桓伐楚
之徑春秋以其效順于侯國故書人書取也六月雨志喜
也秋齊侯宋公江人黄人㑹于陽榖左氏曰謀伐楚也
冬公子友如齊涖盟公羊曰往盟乎彼也盖審師期也
楚人伐鄭三年之間嵗受楚兵于此見齊之伐楚不容
緩也　四年春王正月公㑹齊侯宋公陳侯衛侯鄭
伯許男曹伯侵蔡蔡潰遂伐楚次于陘胡氏曰潜師
掠境曰侵侵蔡者竒也聲罪致討曰伐伐楚者正也
遂者繼事之詞而有専意又曰楚雖暴横憑陵上國
齊不請命擅合諸侯豈所謂為天吏以伐之乎春秋以
義正名而樂與人為善書遂伐楚譏其専也書次于
陘楚屈完來盟于師盟于召陵序其績也此說似太
拘泥桓公有志于伐楚定謀非一日矣而以侵蔡召
諸侯書侵蔡遂伐楚志不在蔡也觀其仗義執言楚
人服罪王綱之克振桓公師出有名也春秋據事直書
以予之且齊桓當日亦未必不請命于王而伐楚春秋
非周史也胡氏何以知其不請于王也夏許男新臣卒
卒于師故書之也楚屈完來盟于師盟于召陵召陵之
盟美齊桓之禮服楚也屈完來不書楚使省詞也公羊
曰尊屈完也以當桓公也榖梁曰不言使權在完也此
皆以傳意之也非春秋指也齊人執陳轅濤塗以濤塗
誤軍道而執之也人衆詞也書執甚齊之强也秋及江
人黄人伐陳以濤塗誤軍道之故執其大夫而伐其國
益甚齊之强也八月公至自伐楚飲至于廟也𦵏許穆
公以㑹書也冬十有二月公孫兹帥師㑹齊人宋人衛
人鄭人許人曹人侵陳陳以轅濤塗之故既執之矣伐
之矣至是又帥諸侯之師侵之齊桓之得于盟楚而失
于凌陳也書之甚齊也　五年春晉侯殺其世子申生來
告也申生自縊而書殺何也惡晉侯之以譛殺其子也
杞伯姬來朝其子杜氏曰伯姬歸寧成風因見其子於
公時子年十歳左右未能行朝禮故繫於母而曰朝其
子也夏公孫兹如牟無傳杜氏曰叔孫戴伯娶於牟卿
非君命不越竟故奉公命聘於牟因自為逆也公及齊
侯宋公陳侯衛侯鄭伯許男曹伯㑹王世子於首止王
世子在首止而諸侯徃㑹之也故不序王世子於諸侯
之上也非胡氏所謂天王欲屈逺其子使次乎下示謙
徳鑿也秋八月諸侯盟於首止王將以愛易世子首止
之盟齊桓欲定其位也鄭伯逃歸不盟専已背衆故書
逃歸也而胡氏以為受制於王命既曰王命何以直書
逃歸也楚人滅弦弦子奔黃書滅書奔甚楚之强也九
月戊申朔日有食之紀災也冬晉人執虞公前書滅下
陽先虢寔虢滅之也今書晉人執虞公晉執之也甚晉
之强也　六年春王正月史闕也夏公㑹齊侯宋公陳
侯衛侯曹伯伐鄭圍新城聲逃歸之罪也秋楚人圍許
諸侯遂救許即伐鄭之諸侯也舍新城之圍而遂救許
善齊桓也冬公至自伐鄭榖梁曰其不以救許致何也
大伐鄭也以伐鄭出則以伐鄭至也　七年春齊人伐
鄭新城之役未竟至是又伐鄭也夏小邾子來朝邾未
嘗書子至是以爵通公羊註曰齊桓白天子進之也于
三傳無所據也疑邾故子爵也從其來告之文也鄭殺
其大夫申侯以陳濤塗之譛也罪専殺也秋七月公㑹
齊侯宋公陳世子款鄭世子華盟于甯母左氏曰謀鄭
故也上書鄭世子求介于大國以弱其國管仲勸齊侯
辭焉而鄭卒求盟于齊也曹伯班卒以赴書也公子友
如齊無傳疑尋盟也冬𦵏曹昭公以㑹書也　八年春
王正月公㑹王人齊侯宋公衛侯許男曹伯陳世子款
盟于洮左氏曰惠王崩襄王惡大叔帶之難懼不立不
發喪而告難于齊至是盟于洮謀王室也王人序於諸
侯之上尊王也鄭伯乞盟新服未與㑹故不序列也夏
狄伐晉書滑夏也秋七月禘于大廟用致夫人左氏曰
夫人哀姜也公羊以為齊之媵女也而榖梁以為成風
也皆不可考也禘者不宜禘也不宜禘則不宜用致夫
人是春秋之義也冬十有二月丁未天王崩左氏曰難
故也是以緩杜氏以惠王前年閏月崩以今年十二月
丁未告也　九年春王三月丁丑宋公禦說卒以赴書
也夏公㑹宰周公齊侯宋子衛侯鄭伯許男曹伯于葵
丘宋何以稱子也左氏曰凡在喪公侯曰子也似也秋
七月乙酉伯姬卒榖梁曰内女也未適人不卒此何以
卒也許嫁笄而字之死則以成人之喪治之似也九月
戊辰諸侯盟于葵丘胡氏曰㑹盟同也而再言葵丘美
之也按㑹以夏盟以九月地同而事殊非書之重辭之
複也甲子晉侯詭諸卒以赴書也冬晉里克殺其君之
子奚齊榖梁曰其君之子云者國人不子也國人不子
何也不正其殺世子申生而立之也非也奚齊固不當
立也是先君之罪也若里克者先君之臣也烏得而殺
其子也故稱君之子也不言弑何也未逾年之君也書
弑嫌與弑成君同也　十年春王正月公如齊朝齊也
狄滅温温子奔衛書猾夏也晉里克弑其君卓子及其
大夫荀息卓子稱弑者成君也書及其大夫荀息者嘉
死國也夏齊侯許男伐北戎書桓公攘夷也晉殺其大
夫里克惠公殺之也以其弑二君一大夫也榖梁曰殺
之不以罪非也冬大雨雪周之冬夏之秋也大雨雪紀
異也　十有一年春不書王正月史闕也晉殺其大夫
㔻鄭父平鄭父里克之黨也故并殺之也夏公及夫人
姜氏㑹齊侯于陽榖夫婦胥出而㑹諸侯非禮也秋八
月大雩書旱也冬楚人伐黃以强偪之也胡氏曰罪桓
公之不能救於經義何取也書救固嘉之也逺不能救
者未可責之備也齊雖伯不能曰厪兵於外也　十有
二年春王正月庚午日有食之不書朔官失之也夏楚
人滅黄書滅甚楚也秋七月事闕也冬十有二月丁丑
陳侯杵臼卒以赴書也　十有三年春不書王正月史
闕也狄侵衛書侵暴也夏四月𦵏陳宣公以㑹書也公
㑹齊侯宋公陳侯衛侯鄭伯許男曹伯於鹹左氏曰㑹
于鹹淮夷病杞故且謀王室也秋九月大雩紀旱也冬
公子友如齊聘也　十有四年春不書王正月史闕也
諸侯城縁陵縁陵杞邑辟淮夷遷都于縁陵諸侯城之
以衛杞也夏季姬及鄫子遇于防使鄫子來朝季姬魯
女也而鄫之夫人也十五年始歸于鄫今書及鄫子遇
于防使鄫子來朝言使鄫子無朝意也胡氏以為魯公
鍾愛其女使自擇配故得與鄫子遇于防而遂以季姬
歸之也本公羊之說是意之也魯秉禮之國而僖公賢
君安得為此黷禮也左氏曰鄫季姬來寧公怒鄫子之
不朝夏遇于防而使來朝杜氏曰公絶鄫昏既來朝而
還之故下年書歸更嫁之文似也秋八月辛卯沙鹿崩
沙鹿邑也何以書崩襲邑也襲䧟入地也事不在魯而
書之公羊曰為天下紀異也狄侵鄭漸偪王室也冬蔡
侯肸卒以赴書也榖梁疏曰肸父哀侯為楚所執肸不
附中國而常事父仇故惡之而不書日鑿也　十有五
年春王正月公如齊杜氏曰諸侯五年再相朝禮也楚
人伐徐著楚强也三月公㑹齊侯宋公陳侯衛侯鄭伯
許男曹伯盟於牡丘遂次於匡公孫敖帥師及諸侯之
大夫救徐榖梁曰善救徐似也胡氏曰書盟於牡丘見
諸侯之不協也書次于匡見霸主號令之不嚴也書大
夫帥師而諸侯不行見桓徳之衰也嗟乎書盟書次書
救不一書而足者仲尼與桓之意藹然也胡氏必責之
備何也夏五月日有食之左氏曰不書日與朔官失之
似也秋七月齊師曹師伐厲左氏曰伐厲救徐也八月
螽紀災也九月公至自㑹公羊曰桓公之㑹不致此何
以致久也師出而飲至常也有不書者疑史有詳略也
似不必求之過也季姬歸于鄫中絶而復歸非始歸之
也己卯晦震夷伯之廟夷伯魯大夫展氏之祖父夷諡
伯氏也左氏曰震夷伯之廟罪之也於是展氏有隠慝
焉冬宋人伐曹左氏曰討舊怨也莊十四年曹嘗伐宋
也楚人敗徐於婁林榖梁曰夷狄相敗志也十有一月
壬戌晉侯反秦伯戰於韓獲晉侯韓之戰胡氏本左傳
之文以晉侯背施幸災貪愛怒鄰懸度春秋之指専罪
晉而恕秦春秋無是意也以其來告于魯而書之魯史
也著秦之始强也所謂春秋無義戰是也何據而與秦
以彼善于此也不信經而信傳之過也　十有六年春
王正月戊申朔隕石于宋五是月六鷁退飛過宋都左
氏曰隕石于宋五隕星也六鷁退飛風也皆宋異也此
何以書來告書也謹災也三月壬申公子季友卒公羊
曰其稱季友何賢也季友于僖公有翼戴之勤誠賢也
而不於書季友賢之也前乎此未嘗不稱季友也胡氏
曰大夫卒而書名此稱氏僖公不勝私情以異賞報之
似無據也夏四月丙申鄫季姬卒以内女來告書也胡
氏何據而言僖公愛女令自擇配書其卒而奪其𦵏也
秋七月甲子公孫兹卒榖梁曰大夫日卒正也冬十有
二月公㑹齊侯宋公陳侯衛侯鄭伯許男邢侯曹伯于
淮左氏曰謀鄫且東略也　十有七年齊人徐人伐英
氏左氏曰以報十五年婁林之役也夏滅項不書何國
滅之疑史有闕文也公榖皆以為齊滅之也承伐英氏
而書之疑是也左氏以為魯滅之也淮之㑹公有諸侯
之事未歸而取項也春秋于魯之取國皆諱其滅如取
鄟取邿取鄫是也此書滅疑非魯也胡氏曰僖公在㑹
季孫所為故不與之諱也此尤無據之甚也秋夫人姜
氏㑹齊侯于卞左氏曰齊以滅鄫之故止公故聲姜以
公故㑹齊侯于卞傳疑也九月公至自㑹師出而飲至
常事也杜氏以左氏傳諱止為至無可徴也冬十有二
月乙亥齊侯小白卒以盟主赴也十有八年春王正月
宋公曹伯衛人邾人伐齊齊桓常屬公子昭于宋即孝
公也桓薨而無虧立宋以故帥諸侯之師伐齊也夏師
救齊師魯師也榖梁曰善救齊也以無虧長當立也五
月戊寅宋師及齊師戰於甗齊師敗績書敗績以齊人
之不能國而殺無虧也狄救齊凡書救皆與詞也即狄
亦與也秋八月丁亥𦵏齊桓公孝公立而始𦵏故緩也
冬邢人狄人伐衛伐衛救齊也　十有九年春王三月
宋人執滕子嬰齊從告也告而有名不得削之也告而
無名不得筆之也而胡氏以為名與不名知其罪之在
也使告而無名仲尼安得盡悉諸侯之名而書之乎春
秋之法皆直書而自見也與國而書執罪在宋也宋無
王也乃云滕不與衣裳之㑹而執之是時齊桓方伯何
以不執之也且周千八百諸侯而與衣裳之㑹者無幾
安得而盡執之也夏六月宋公曹人邾人盟于曹南曹
雖與盟而猶不肯服故不以國地而以曹南也鄫子㑹
盟于邾不及曹南之盟乃㑹之于邾也己酉邾人執鄫
子用之公榖曰用之者用之社也蓋叩其鼻以血社也
為其㑹後也理或然也左氏曰殺而用祭誣也秋宋人
圍曹討不服也宋襄急于招懐而執滕圍曹知其伯之
不終也衛人伐邢左氏曰報菟圃之役也冬㑹陳人蔡
人楚人鄭人盟于齊宋襄暴虐故思齊桓盟于齊也梁
亡左氏曰秦取之也榖梁曰梁亡自亡之也疑無據也
亦鄭棄其師之類是也皆史之闕文也　二十年春不
書王正月者史闕也新作南門紀役也南門者法門也
榖梁曰作為也有加其度也言新有故也疑詞無褒也
左氏曰書不時也周之春夏之冬也正用民力之時以
為不時何也夏郜子來朝郜姬姓始來朝也五月乙巳
西宮災紀異也西宮不知何宮而榖梁以為閔宮意之
也鄭人入滑左氏曰滑人叛鄭而服于衛故鄭師入之
也書入貶也秋齊人狄人盟于邢左氏曰為邢謀衛難
也于是衛方病邢也冬楚人伐隨以叛楚也　二十有
一年春不書王正月史闕也狄侵衛為邢故也宋人齊
人楚人盟于鹿上宋襄主盟也夏大旱紀災也秋宋公
楚子陳侯蔡侯鄭伯許男曹伯㑹于盂執宋公以伐宋
宋小國而圖伯故諸侯背之而楚子遂執宋公于㑹而
伐之書之甚楚强也而宋之不能為盟主自見也冬公
伐邾滅須句也楚人使宜申來獻捷獻宋捷也不言宋
諱宋執也十有二月癸丑公㑹諸侯盟于薄釋宋公楚
釋之也不言楚釋之不與楚専釋也榖梁之說是也此
或仲尼之義也　二十有二年春公伐邾取須句須句成
風家也為邾所滅僖伐邾取須句而反其君焉左氏曰
禮也胡氏以為不請于天王而書取焉求之過也夏宋
公衛侯許男滕子伐鄭怒鄭至楚故伐之也秋八月丁
未及邾人戰于升陘以須句故也書戰諱魯敗也敗故
不書公也冬十有一月己巳朔宋公及楚人戰于泓宋
師敗績宋襄不度徳量力而自取其敗也春秋於宋書
執書敗書圍不成其為霸也　二十有三年春不書王
正月史闕也齊侯伐宋圍緡書伐書圍春秋亦因其事
而書之也齊襄乗泓之敗而伐宋圍邑焉胡氏曰貶也
而齊桓公之於新城亦書伐書圍而不言貶也觧之曰
美惡不嫌同辭也既同辭而美惡異焉是仲尼設覆以
俟人之射恐不然也夏五月庚寅宋公兹父卒以赴書
也不𦵏史略之也榖梁曰失民也鑿也秋楚人伐陳以
其貳于宋也冬十有一月杞子卒杞伯也而稱子疑亦
時王所絀也左氏曰子把夷也謂成公始行夷禮也胡
氏從其說以為仲尼貶之也成公之始行夷禮不見於
經後世安知仲尼之夷杞而貶之也此信傳不信經之
過也　二十有四年春不書王正月史闕也夏狄伐鄭書
侵暴也秋七月事闕也冬天王出居于鄭左氏曰辟母
弟之難也書出紀變也晉侯夷吾卒以赴書也不書𦵏
史略之也公羊註以為簒不書𦵏是意之也　二十有五
年春王正月丙午衛侯燬滅邢燬衛侯名也三傳皆以
為滅同姓而絶之也晉滅虞楚滅夔亦同姓也而未嘗
書名此何以名之而胡氏遂曲為之詞以虞公貪賂自
取晉滅荆楚僣王滅夔何誅以觧之同罪而異書仲尼
必不然也書名仍史之文也義係滅邢而不在于名不
名者春秋之義也夏四月衛侯燬卒以赴書也宋蕩伯
姬來逆婦伯姬魯女為宋大夫蕩氏妻也自為其子逆婦
書婦榖梁曰縁姑言之之辭也婦人既嫁不逾竟來逆婦
非正也宋殺其大夫不名史略之也秋楚人圍陳納頓子
於頓頓廹於陳而出奔楚故楚圍陳以納頓子也與楚也
胡氏曰納頓者不與納也蓋謂中國諸侯不能納而楚納
之也夫諸侯既不能納而楚復不納則頓將亡疑責之過
也葬衛文公以㑹書也冬十有二月癸亥公㑹衛子莒慶
盟于洮脩文公之好也衛侯稱子以在䘮也　二十有六
年春王正月己未公㑹莒子衛甯速盟于向榖梁曰公不
㑹大夫其曰甯速何也以其隨莒子可以言㑹也齊人侵
我西鄙公追齊師至酅弗及胡氏曰前書齊人見其弱
以誘魯也後書齊師者是伏其衆以邀魯也鑿也齊人者
即帥師者也書侵罪齊也魯追之應兵也弗及弗窮追也
皆善魯也夏齊人伐我北鄙罪齊也衛人伐齊以魯故也
公子遂如楚乞師書乞哀辭也著屈于夷也秋楚人滅䕫
以夔子歸甚楚强也滅國不名仍史之文也冬楚人伐宋
圍閔楚人出師為魯伐齊而中道以伐宋故伐圍兼書
以責楚也公以楚師伐齊取榖公至自伐齊乞師於夷
而取人之邑不貶而自貶也書至以反至書常詞也何
謂危之也　二十有七年春不書王正月史闕也杞子
來朝莊二十七年杞稱伯此何以子也左氏曰卑其用
夷禮也是意之也非子而仲尼安得而子之也疑亦時
王黜之也夏六月庚寅齊侯昭卒左氏曰有齊怨不廢
䘮紀禮也秋八月乙未𦵏齊孝公以㑹書也乙巳公子遂
帥師入把左氏曰責無禮也書入甚魯也冬楚人陳侯
蔡侯鄭伯許男圍宋楚子也而曰人何也楚僣王久矣
必以王號㑹諸侯故不與而人之也諸侯信蠻荆而伐
中國著貶十有二月甲戌公㑹諸侯盟於宋觧宋圍也
　二十有八年春不書王正月史闕也晉侯侵曹晋侯伐
衛侵曹伐衛不書遂疑兩舉也兩舉在春而史略其月
也胡氏以為兩稱晉侯甚之也脩曹衛之怨而伐之已
甚晉矣貶不再稱侯也稱侯固非貶也公子買戍衛不
卒戍刺之左氏曰買為楚戍衛楚人救衛不克公懼于
晉殺買以說焉謂楚人不卒戍也是買無罪而殺之也
内殺諱刺也楚人救衛書救善之也三月丙午晉侯入
曹執曹伯畀宋人書入書執畀甚晉之脩怨也夏四月
己巳晉侯齊師宋師秦師及楚人戰於城濮楚師敗績
是時荆楚日强馮陵諸夏滅黄敗徐執宋襄又戍榖逼
齊晉文一戰而威楚是以伯也書城濮之戰與晉也楚
殺其大夫得臣以敗績殺得臣書殺大夫罪専也衛侯
出奔楚何以出奔楚也晉偪之也不書名史略之也而
胡氏以為著晉文之罪鑿也晉文驅夏入楚誠有罪矣
春秋顧以不名衛侯罪之疑不若是之曖昧也五月癸
丑公㑹晉侯齊侯宋公蔡侯鄭伯衛子莒子盟于踐土
陳侯如㑹踐土之盟據左氏天王下勞晉侯矣此不書
者周史事也而胡氏以為仲尼削之鑿也子衛失國故
也公朝于王所王之下勞諸侯非也而諸侯于其所而
朝之禮也六月衛侯鄭自楚復歸于衛衛元咺出奔晉
諸侯嗣故得稱復也名之者仍史之文也而胡氏以為
殺叔武也殺叔武衛史也仲尼不得而與也陳侯款卒
以赴書也秋杞伯姬來莊公女歸寜也公子遂如齊聘
也冬公㑹晉侯齊侯宋公蔡侯鄭伯陳子莒子邾子秦
人於温陳稱子在喪也天王狩于河陽晉召之也書狩
于河陽臣不可以召君諱之也壬申公朝于王所朝於
河陽也晉人執衛侯歸之于京師衛元咺自晉復歸於衛
左氏以元咺與衛侯訟衛侯不勝故以君執而歸之京
師以其臣歸衛罪晉之詞也諸侯遂圍許諸侯皆朝王
而許獨不㑹故圍之也曹伯襄復歸于曹遂㑹諸侯圍
許名曹伯仍史之文也胡氏以為曹伯賂晉而歸國故
名之即左氏可徴亦晉事也仲尼烏得而與之也　二
十有九年春不書王正月史闕也介葛盧來介東夷國
也公羊曰何以不言朝不能乎朝也公至自圍許以反
至書也夏六月㑹王人晉人宋人齊人陳人蔡人秦人
盟於翟泉左氏曰公㑹王子虎晉狐偃宋公孫固齊國
歸父陳轅濤塗秦小子憗盟於翟泉尋踐土之盟且謀
伐鄭也蔡人無名傳失之也天子諸侯之卿而稱人史
略之也胡氏以為仲尼貶而稱人也仲尼烏得而貶人
也公羊註以晉不能致諸侯而使㣲者㑹惡伯功之廢
于是似也秋大雨雹周之秋夏之春二三月也雨雹紀
異也而胡氏以為政在大夫之徴鑿也冬介葛盧來先
是公圍許不在故復來也　三十年春王正月事闕也
夏狄侵齊左氏曰狄間晉之有鄭虞而侵之也書之著
侵暴也秋衛殺其大夫元咺元咺訟君殺之宜也而仍
書大夫見不當専殺也及公子瑕書及以元咺之故殺
之也瑕無罪而殺之尤過也衛侯鄭歸於衛胡氏曰衛
侯出奔于楚則不名見執則不名今既歸國復有其土
地矣何以反名之不名者責晉文之以小怨妨大徳名
之者罪衛侯之以忮害戕本支此皆信傳而求之過也
名不名者皆仍史之文也晉人秦人圍鄭晉伐鄭討無
禮也而秦助之已而秦伯私盟于鄭戍鄭而去之秦晉
之怨始此也介人侵蕭蕭宋之附庸也書介人侵蕭罪
夷也冬天王使宰周公來聘公子遂如京師遂如晉公
羊傳以為大夫無遂事其言遂何公不得為政耳言公
子遂矯君命聘晉此意之也焉知非君命也而胡氏又
以天王使上卿來聘而魯不朝京師使公子遂載二命
出也為履霜堅氷之漸諸侯之朝王固有時也安得以
意而苛責之也　三十有一年春不書王正月史闕也取
濟西田濟西田曹田也晉分賜諸侯不書晉者不與晉
也晉安得而擅以曹田分賜諸侯也公子遂如晉
左氏曰拜曹田也夏四月四卜郊不從乃免牲諸侯不
得郊天魯以周公故得用天子禮樂卜而不從不與郊
也猶三望望祭山川也諸侯非封内山川不祭書猶三
望非禮也秋七月事闕也冬杞伯姬來求婦婦人無主
婚之禮書求婦貶也狄圍衛衛遷于帝丘避狄難也書
之著狄之侵暴也　三十有二年春王正月事闕也夏
四月己丑鄭伯㨗卒以赴書也衛人侵狄報前年狄之
圍也秋衛人及狄盟書人衆詞也左氏曰狄有亂衛人
侵狄狄請平而與之盟也衛弱而狄强不盟且亡而胡
氏罪衛不當與夷盟過也冬十有二月己夘晉侯重耳
卒以盟主赴也　三十有三年春王二月秦人入滑滅
而書入弗能有其地也齊侯使國歸父來聘書有禮也
夏四月辛巳晉人及姜戎敗秦師于殽晉方有喪而伐人
非禮也晉侯墨衰從事而不書侯者略之也胡氏以為
貶而人之也非也凡國君在喪例稱子不子不侯而人
之故曰略之也癸巳𦵏晉文公以㑹書也狄侵齊左氏
曰因晉喪也公伐邾取訾婁左氏曰報升陘之役也秋
公子遂帥師伐邾左氏曰邾人不設備故襄仲復伐之
也書之甚魯也晉人敗狄于箕以其侵齊也冬十月公
如齊十有二月公至自齊左氏曰公如齊朝且弔有狄
師也兩書月志久也乙巳公薨于小寢小寢非路寢也
不正其終也隕霜不殺草李梅實紀異也晉人陳人鄭
人伐許傳無徴也
　
　
　
　
　
　
　
　
　
　
　
　
　
　
　
　春秋億卷三
欽定四庫全書
　春秋億卷四
　　　　　　　　　　　　明　徐學謨　撰
　　文公
元年春王正月公即位榖梁曰繼正即位正也於是僖
未𦵏而即位何也即位必歳首不可以𦵏緩故而曠年
無君也二月癸亥日有食之杜氏曰不書朔官失之也
天王使叔服來㑹𦵏榖梁曰𦵏曰㑹其志重天子之禮
也夏四月丁巳𦵏我君僖公杜氏曰七月𦵏緩也天王
使毛伯來錫公命榖梁曰禮有受命無錫命錫命非正
也晉侯伐衛來告書也叔孫得臣如京師左氏曰拜錫
命也衛人伐晉以不朝晉也秋公孫敖㑹晉侯于戚左
氏曰晉侯疆衛戚田故公孫敖㑹之也冬十月丁未楚
世子商臣弑其君髠來告書也書世子書君示不子不
臣也公孫敖如齊即位而卿出聘繼好禮也　二年春
王二月甲子晉侯及秦師戰於彭衙秦師敗績秦伐晉
而先晉侯者與應兵也丁丑作僖公主僖公𦵏十有五
月矣始作主慢也三月乙巳及晉處父盟不書公諱也
諱與大夫盟恥也先是晉責魯不朝而公如晉故出不
書反不致也夏六月公孫敖㑹宋公陳侯鄭伯晉士縠
盟于垂隴公羊註云盟誅商臣也自十有二月不雨至
于秋七月紀旱也八月丁卯大事于大廟躋僖公大事
大祫也躋僖公升主于閔之上也閔即庶兄也而僖嘗
臣之何以躋也公羊所謂逆祀也逆祀非禮也冬晋人
宋人陳人鄭人伐秦報彭衙之役也書人衆詞也而胡
氏以為貶意之也公子遂如齊納幣喪未畢而納幣非
禮也　三年春王正月叔孫得臣㑹晉人宋人陳人衛
人鄭人伐沈沈潰左氏曰以其服楚故伐之也夏五月
王子虎卒王子虎即叔服也公羊曰外大夫不卒此何
以卒新使乎我也鑿也尹氏常卒之矣何云外大夫不
卒也有赴即書春秋例也秦人伐晉左氏曰秦伯伐晉
濟河焚舟封殽尸而還不書勝敗晉師不出也書人衆
詞也胡氏曰貶意之也義係于伐不係書爵書人也秋
楚人圍江以江近楚也雨螽于宋外災不書此何以書
疑來告也冬公如晉十有二月己巳公及晉侯盟以晉
改處父之盟復與晉侯盟善晉之悔過也晉陽處父帥
師伐楚以救江榖梁曰此伐楚其言救江何也江逺楚
近伐楚所以救江也善之也而胡氏責晉以不能討商
臣之罪而特書救江似也　四年春公至自晉反至書
也夏逆婦姜于齊未嫁當稱逆女今書婦姜公榖互異
公云娶于大夫略之也然則天子不娶于諸侯乎榖云
禮成乎齊也此尤不可曉也齊嫁曰女魯娶曰婦即書
逆婦二詞原不嫌互異也所以貶者文之禫制未終也
狄侵齊以告書也秋楚人滅江甚楚也晉侯伐秦報王
官之役也晉師黷矣何以書侯也胡氏曰不譏晉侯深
善秦伯也此曲詞也義係書伐不係于書人書侯也衛
侯使甯俞來聘善脩睦也冬十有一月壬寅夫人風氏
薨僖公母也　五年春王正月王使榮叔歸含且賵風
氏雖莊公之妾而僖公之母也母以子貴王以夫人禮
含賵之左氏以為禮也胡氏曰王不宜厚禮妾母而仲
尼不稱天以謹之也是貶天子矣不稱天史略之也或
天或不天皆史佚也三月辛亥𦵏我小君成風王使召
伯來㑹𦵏成風之祔廟不祔廟傳無考也胡氏故以王
使召伯來㑹𦵏為祔廟之證苛詞也夏公孫敖如晉尋
盟也秦人入鄀左氏曰以貳楚也秋楚人滅六左氏曰
以六叛楚即東夷楚滅之也書滅甚楚也冬十月許男
業卒以赴書也　六年春𦵏許僖公以㑹書也夏季孫
行父如陳秋季孫行父如晉尋盟也八月乙亥晉侯讙
卒以赴書也冬十月公子遂如晉𦵏晉襄公書遂公不
㑹𦵏也晉殺其大夫陽處父晉狐射姑出奔狄公羊曰
射姑殺之也然何以書晉殺之也曰君漏言也君漏言
柰何君使射姑將而處父止之也故稱國以殺而下書
射姑奔也此疑附㑹之詞也豈有不殺而罪上者也其
殺與奔皆晉事不可考也凡書殺大夫春秋祗以専罪
不問其何事殺之也閏月不告朔猶朝于廟閏亦宜告
朔而止朝廟志失禮也　七年春公伐邾三月甲戌取
須句書取不宜取也遂城郚因伐邾之師而城之也夏
四月宋公壬臣卒以赴書也宋人殺其大夫書宋人者
衆詞也國亂無主而擅殺之也大夫不名義係于殺大
夫而名不名不問也戊子晉人及秦人戰于令狐先蔑
奔秦襄公卒而先蔑迎公子雍于秦秦師送之晉已立
靈公矣故有令狐之戰而先蔑奔秦書之貶置君之貳
也秋八月公㑹諸侯晉大夫盟于扈以晉立新君也大
夫而與諸侯盟志趙盾之専擅也冬徐伐莒公孫敖如
莒蒞盟莒求援也　八年春王正月夏四月事闕也秋
八月戊申天王崩天王者周襄王也冬十月壬午公子
遂㑹晉趙盾盟于衡雍尋扈之盟也乙酉公子遂㑹雒戎
盟于暴戎無㑹盟書㑹書盟貶也公孫敖如京師不至
而復丙戌奔莒如京師不至而復棄命也奔莒志淫也
交貶之也螽志異也宋人殺其大夫司馬宋司城來奔
殺司馬罪専也司城來奔著失守也交貶之也　九年
春毛伯來求金公羊曰何以書譏何譏爾王者無求求
金非禮也毛伯大夫不稱王使當喪未君也夫人姜氏
如齊公羊註云奔父母之喪也榖梁註云歸寜也二月
叔孫得臣如京師辛丑𦵏襄王天子㣲而諸侯不復徃
㑹𦵏故書得臣如京師也晉人殺其大夫先都杜氏曰
先都下軍佐也以作亂討也三月夫人姜氏至自齊夫
人例不致書至示數也晉人殺其大夫士縠及箕鄭父
胡氏曰稱人以殺國亂無政衆人擅殺之似也楚人伐
鄭公子遂㑹晉人宋人衛人許人救鄭楚伐鄭而諸侯
救之禮也書人衆詞也胡氏以為救而不及楚師貶鑿
也夏狄侵齊志猾夏也秋八月曹伯襄卒以赴書也九
月癸酉地震書異也冬楚子使荻來聘楚始有大夫也
書來聘進之也秦人來歸僖公成風之檖成風莊公妾
也於僖公為母母以子貴故書僖公成風係之子也𦵏
曹共公以㑹書也　十年春王三月辛夘臧孫辰卒卒
大夫例也夏秦伐晉志秦之黷也楚殺其大夫宜申書
殺志専殺也自正月不雨至于秋七月紀旱也及蘇子
盟于女栗頃王新立與魯盟也冬狄侵宋楚子蔡侯次
于厥貉志楚漸圖霸也　十有一年春楚子伐麇志楚
彊也夏叔彭生㑹晉郤缺于承匡左氏曰謀諸侯之從
於楚者也秋曹伯來朝以即位朝也公子遂如宋以有
狄難也狄侵齊以及我書之也冬十月甲午叔孫得臣
敗狄于鹹志捷也　十有二年春王正月郕伯來奔郕
太子朱儒也魯以諸侯之禮逆之故稱伯也杞伯來朝
以即位朝也二月庚子子叔姬卒文公女許嫁于杞以絶
昏至是卒于魯書之也夏楚人圍巢志楚彊也秋滕子
來朝左氏曰始朝公也秦伯使術來聘與脩睦也冬十
有二月戊午晉人秦人戰于河曲書人衆詞也於是秦
晉之交兵數矣書之志黷也季孫行父帥師城諸及鄆
榖梁曰稱帥師言有難而城之也　十有三年春王正
月事闕也夏五月壬午陳侯朔卒邾子蘧蒢卒以赴書
也自正月不雨至于秋七月紀旱也世室屋壞世室魯
公之廟廟壊不脩譏怠事也冬公如晉衛侯㑹公于沓
尋晉盟也狄侵衛志侵暴也十有二月己丑公及晉侯
盟還自晉鄭伯㑹公于棐尋盟而還也　十有四年春
王正月公至自晉以反至書也邾婁人伐我南鄙叔彭
生帥師伐邾書應兵也夏五月乙亥齊侯潘卒以赴書
也六月公㑹宋公陳侯衛侯鄭伯許男曹伯晉趙盾癸
酉同盟于新城謀同外楚也秋七月有星孛入于北斗
紀異也公至自㑹以反至書也晉人納捷菑于邾弗克
納捷菑邾文公之次子晉出也故晉人欲立而納之而
邾人辭以有元妃之子故弗克納也九月甲申公孫敖
卒于齊奔大夫不言卒而言卒魯受其喪也齊公子商
人弑其君舍榖梁曰舍未逾年其曰君何也成舍之為
君所以重商人之弑也宋子哀來奔子哀髙哀也以辭
主禄來奔義之也冬單伯如齊齊人執單伯單伯周卿
士為魯如齊請叔姬叔姬舍之母也舍弑矣故商人執
王使并執叔姬無道之甚書示戒也　十有五年春季
孫行父如晉尋盟也三月宋司馬華孫來盟宋亂大夫
専盟也夏曹伯來朝以即位朝也齊人歸公孫敖之喪
公孫敖以奔死于齊而歸其喪史直醜其事也胡氏引
許氏之說以為文伯惠叔二子之哀誠仲尼存之鑿也
六月辛丑朔日有食之鼔用牲於社志異也單伯至自
齊齊始執之今由魯歸故至之也晉郤缺帥師伐蔡戊
申入蔡甚晉也秋齊人侵我西鄙鄙逺故兵不出也季
孫行父如晉尋盟也冬十有一月諸侯盟于扈公不與
故不以國稱畧之也十有二月齊人來歸子叔姬書來
歸子叔姬無罪也齊侯侵我西鄙遂伐曹入其郛齊始
敗夏盟也　十有六年春季孫行父㑹齊侯于陽榖齊
侯弗及盟左氏曰及齊平也公疾以大夫行齊弗内也
夏五月公四不視朔公羊以為疾也而經不言疾志怠
政也胡氏之說似也六月戊辰公子遂及齊侯盟于郪
丘左氏曰魯賂齊始盟之也秋八月辛未夫人姜氏薨
文公母也毁泉臺左氏曰辟蛇妖也以夫人薨故毁之
也楚人秦人巴人滅庸左氏曰楚滅之而秦人巴人從
之也冬十有一月宋人弑其君杵臼書人略詞也昭公
無道而甸弑之也君無道非臣子所得弑故志之也
十有七年春晉人衛人陳人鄭人伐宋討宋賊也書人
衆詞也非貶之也夏四月癸亥𦵏我小君聲姜文公母
也左氏曰有齊難𦵏緩也齊侯伐我西鄙前侵而今伐
之甚齊也六月癸未公及齊侯盟于榖及齊平也諸侯
㑹于扈平宋也公不與故略之也秋公至自榖反至書
也冬公子遂知齊左氏曰拜榖之盟也　十有八年春
王二月丁丑公薨于臺下非正寢也秦伯罃卒以赴書
也夏五月戊戌齊人弑其君商人商人弑君賊也齊人以君
事之矣又殺之故志弑也六月癸酉𦵏我君文公𦵏以
期也秋公子遂叔孫得臣如齊左氏曰齊惠公立故且
拜𦵏也冬十月子卒子赤也襄仲弑之而立宣公也諸
侯在喪故稱子不書弑諱也夫人姜氏歸于齊赤之母
也子被弑而歸哀之也季孫行父如齊告難也莒弑其
君庶其不稱誰弑之以告略也
　　宣公
元年春王正月公即位公羊曰繼弑君不言即位此其
言即位何其意也鑿也赤弑而國人奉之為君矣春秋
安得而削其即位也公子遂如齊逆女以喪娶也三月
遂以夫人婦姜至自齊公羊曰不稱姜氏貶夫人也夫
人在齊以從父為命安得以喪娶貶及夫人也夏季孫
行父如齊告即位也晉放其大夫胥甲父于衛書放薄
于専殺也公㑹齊侯于平州左氏曰齊定公位也公子
遂如齊拜成也六月齊人取濟西田以拜成賂之也秋
邾子來朝以即位朝也楚子鄭人侵陳遂侵宋人衆詞
也胡氏以為貶非也侵陳宋楚主之也何以不人而子
之也宋公陳侯衛侯曹伯㑹晉師于棐林伐鄭救陳也
冬晉趙穿帥師侵崇崇秦與國也晉求成于秦故侵其與
國而要其成也晉人宋人伐鄭報北林之役也　二年
春王二月壬子宋華元帥師及鄭公子歸生帥師戰于
大棘宋師敗績獲宋華元大棘之戰書宋師敗績矣而
又書獲宋華元恥敗也秦師伐晉左氏曰以報崇也崇
書侵此書伐示秦為應兵也夏晉人宋人衛人陳人侵鄭左
氏曰為宋報大棘之役也秋九月乙丑晉趙盾弑其君
夷臯趙穿弑之也而董狐罪盾為正卿亡不越境歸不
討賊以是書盾弑也春秋亦從其赴而書之非赴以趙
穿而書以趙盾也而胡氏以夫子推見至隠意之也冬
十月乙亥天王崩匡王也　三年春王正月郊牛之口
傷改卜牛牛死乃不郊猶三望左氏曰不郊而望皆非
禮也望郊之屬也不郊亦無望可也𦵏匡王四月而𦵏
以㣲略禮也楚子伐陸渾之戎以夷相攻不書陸渾近
雒疑偪周也夏楚人侵鄭鄭背楚與晉平楚人侵之也
秋赤狄侵齊志侵暴也宋師圍曹左氏曰報武氏之亂
也冬十月丙戌鄭伯蘭卒以赴書也𦵏鄭繆公以㑹書
也　四年春王正月公及齊侯平莒及郯莒人不肯公
伐莒取向莒郯二國相怨故公與齊侯平之以莒人不
肯公伐莒而取向甚魯也榖梁所謂乗義而為利也秦
伯稻卒以赴書也夏六月乙酉鄭公于歸生弑其君夷
左氏以公子宋倡逆歸生懼譛而從之宜不當以歸生
為首惡而春秋書歸生弑其君夷亦從宋之告詞也而
胡氏罪歸生不能先事討賊是信傳之過也赤狄侵齊
志侵暴也秋公如齊公至自齊不日反速也冬楚子伐
鄭前年楚侵鄭不獲故又伐之也　五年春公如齊夏
公至自齊志數如也左氏以公如齊齊人止公為髙固
請叔姬焉疑以下文逆叔姬為傳於經無可見也秋九
月齊髙固來逆叔姬親迎也胡氏以諸侯嫁女于大夫
使大夫主之今書來公自主之罪宣公也此意之也叔
孫得臣卒内大夫卒不日史略之也而胡氏以為見恩
數之略疑意之也冬齊高固及子叔姬來左氏曰反馬也
大夫非有公事越境而來非禮也楚人伐鄭楚於是連
伐鄭矣志黷也　六年春晉趙盾衛孫免侵陳左氏曰
以陳即楚故也夏四月事闕也秋八月螽志異也冬十
月事闕也　七年春衛侯使孫良夫來盟左氏曰始通且
謀㑹晉也夏公㑹齊侯伐萊左氏曰公不與謀故書㑹
不書及也秋公至自伐萊大旱上書至而下書大旱見兵氣
之致也冬公㑹晉侯宋公衛侯鄭伯曹伯于黒壤左氏
曰晉以公不朝止公故書㑹不書盟諱之也　八年春
公至自㑹以反至書也夏六月公子遂如齊至黄乃復有疾
而還也大夫受命而出雖死猶以尸將事書至黄乃復
壅君命也辛巳有事于太廟仲遂卒于垂有事太廟之
日而聞仲遂之卒故書之也壬午猶繹萬入去籥繹者
祭之旦日之享賔也左氏曰仲遂卒而繹非禮也太廟
之繹疑不當以臣禮廢也戊子夫人嬴氏薨宣公妾母
也書夫人母以子貴也晉師白狄伐秦晉主夏盟乃㑹
狄伐秦書之貶也楚人滅舒蓼甚楚强也秋七月甲子
日有食之既紀異也冬十月己丑𦵏我小君敬嬴雨不
克𦵏庚寅日中而克𦵏國之大事史得備書之也胡氏
以敬嬴嘗與殺赤之謀故臨𦵏著咎徴焉桓宣之𦵏何
以無雨也城平陽紀大役也楚師伐陳甚楚也　九年
春王正月公如齊公至自齊以喪行非禮也夏仲孫蔑
如京師左氏曰周來徴聘而應之也齊侯伐萊至是再
伐萊矣志黷也秋取根牟不言公取史略之也八月滕
子卒以赴書也九月晉侯宋公衛侯鄭伯曹伯㑹于扈
晉荀林父帥師伐陳辛酉晉侯黑臀卒于扈左氏曰扈之盟
陳侯不㑹晉荀林父以諸侯之師伐之也冬十月癸酉
衛侯鄭卒不書𦵏公不㑹也宋人圍滕伐喪貶也人衆
詞也義不係人也楚子伐鄭晉郤缺帥師救鄭伐國書
爵書人不係褒貶也楚兵加鄭數矣或稱爵或稱人未
始一也至是又書子非與之也陳殺其大夫洩冶稱國
以殺不以其罪也　十年春公如齊公至自齊比年朝
正事齊如事君也齊人歸我濟西田左氏曰齊侯以我
服故歸我田也夏四月丙辰日有食之紀異也己巳齊
侯元卒以赴書也齊崔氏出奔衛穀梁曰舉族而出之
也公如齊五月公至自齊左氏曰奔喪也是以天子之禮
事齊也癸巳陳夏徴舒弑其君平國書名氏以正亂賊
所謂據事直書而義自見也六月宋師伐滕左氏曰恃
晋而不事宋也公孫歸父如齊葬齊惠公使貴卿㑹葬
也晋人宋人衛人曹人伐鄭左氏曰鄭及楚平諸侯之
師伐鄭稱人貶也秋天王使王季子來聘胡氏曰宣公
享國至是十年不朝王而比年朝齊不奔王喪而奔齊
喪不㑹王葬而使貴卿㑹齊葬縱未舉法勿聘焉可也
使王季子來王靈益不震矣公孫歸父帥師伐邾取繹
凌弱小也大水紀災也季孫行父如齊冬公孫歸父如
齊行父初聘也歸父復往以伐邾故也齊侯使國佐來
聘報也饑公羊曰以重書也楚子伐鄭責叛也　十有一
年春王正月事闕也夏楚子陳侯鄭伯盟于辰陵陳鄭
服也公孫歸父㑹齊人伐莒侮弱也秋晉侯㑹狄于櫕
函榖梁曰不言及外之也冬十月楚人殺陳夏徴舒楚以
陳亂討而殺之義也丁亥楚子入陳楚將縣陳始義而
終利納公孫寧儀行父于陳二子從君于昏以致國亂
君弑楚子不誅而復納之益悖矣故書之志戒也　十
有二年春𦵏陳靈公以㑹書也胡氏以楚人討賊而陳
之臣子可以釋憾故得書𦵏鑿也楚子圍鄭胡氏曰楚
子入自皇門至於逵道已即其國都矣而止書圍者以
嘗討陳亂故略其入而書圍也此信傳而不信經之過
也書圍者實圍之也得於陳而失於鄭功過自不相掩
也夏六月乙夘晉荀林父帥師及楚子戰於邲晉師敗
績邲之師晉救鄭也以義舉也胡氏信左氏而専責先
縠以妄動弃晉師恐春秋無是意也書敗績傷之也秋
七月事闕也冬十有二月戊寅楚子滅蕭書滅甚楚也
晉人宋人衛人曹人同盟于青丘謀楚也宋師伐陳衛人救
陳書救與辭也　十有三年春齊師伐莒左氏曰莒恃
晉而不事齊故也夏楚子伐宋左氏曰以其救蕭也胡
氏以楚有詞于伐得書爵疑意之也凡伐國皆貶也秋
螽紀異也冬晉殺其大夫先縠左氏曰討邲之敗也
十有四年春衛殺其大夫孔達搆衛于晋宜殺也以専殺
之罪累上也夏五月壬申曹伯夀卒以赴書也晋侯伐鄭
左氏曰為邲故也秋九月楚子圍宋以殺楚使也𦵏曹文
公以㑹書也冬公孫歸父㑹齊侯于榖臣與君㑹亢也
十有五年春公孫歸父㑹楚子于宋懼楚而薦賄也不書
賄諱也夏五月宋人及楚人平善楚之不黷也稱人畧詞
也六月癸卯晋師滅赤狄潞氏以潞子嬰兒歸以姊故滅
之也秦人伐晋伐之屢志黷也王札子殺召伯毛伯書殺
榖梁以為矯王命也周之陵夷甚矣秋螽紀災也仲孫蔑
㑹齊髙固于無婁大夫與大夫㑹志替也初税畝加税也
冬蝝生志重災也饑重災而食盡也　十有六年春王正
月晋人滅赤狄甲氏及留吁杜氏曰并盡其餘黨也書人
貶也夏成周宣榭火左氏曰人火之也秋郯伯姬來歸出
也冬大有年紀異也　十有七年春王正月庚子許男錫
我卒丁未蔡侯申卒皆以赴書也夏葬許昭公葬蔡
文公皆以㑹書也六月癸夘日有食之紀異也已未公
㑹晋侯衛侯曹伯邾子同盟于斷道謀伐齊也秋公至
自㑹定謀而歸也冬十有一月壬午公弟叔肸卒賢之
也　十有八年春晋侯衛世子臧伐齊徴㑹而齊不至
也公伐把把不復來朝也夏四月事闕也秋七月邾人
戕鄫子于鄫榖梁曰戕猶殘也捝殺也甲戌楚子旅卒
以赴書也公孫歸父如晋欲去三桓張公室故與公謀
而聘晋也冬十月壬戌公薨于路寢以正終也歸父還
自晋至笙遂奔齊傷歸父也
　
　
　
　
　
　
　
　春秋億卷四
欽定四庫全書
　春秋億卷五
　　　　　　　　　　　　明　徐學謨　撰
　　成公
元年春王正月公即位書正始也二月辛酉𦵏我君宣
公𦵏以時也無氷著恒燠也三月作丘甲以丘出甲譏
重斂也備齊難故作之夏臧孫許及晉侯盟于赤棘盟
晉懼齊楚也秋王師敗績于茅戎左氏曰劉康公邀戎
伐之敗績于徐吾氏也不言戰尊夏也冬十月事闕也
　二年春齊侯伐我北鄙魯與晉盟絶齊好故來侵也
夏四月丙戌衛孫良夫帥師及齊師戰于新築衛師敗
績衛與晉盟頻伐齊故新築之戰主衛而書敗也六月
癸酉季孫行父臧孫許叔孫僑如公孫嬰齊帥師㑹晉
郤克衛孫良夫曹公子首及齊侯戰于鞌齊師敗績魯
之四卿同出伐齊以報蕭同叔子一笑之忿雖有敗齊
之功而亦弱公室之漸也秋七月齊侯使國佐如師已
酉及國佐盟于袁婁以鞌之敗請盟而晉許之也八月
壬午宋公鮑卒庚寅衛侯速卒二國以赴書也取汶陽
田齊人歸之也不言歸而言取者公羊曰鞌之賂也冬
楚師鄭師侵衛伐國譏也十有一月公㑹楚公子嬰齊
于蜀國君而下與蠻荆之大夫㑹示魯弱也丙申公及
楚人秦人宋人陳人衛人鄭人齊人曹人邾人薛人鄫
人盟于蜀楚于是主夏盟也書人略詞也非貶也　三
年春王正月公㑹晉侯宋公衛侯曹伯伐鄭左氏曰討
邲之役也辛亥𦵏衛穆公以㑹書也二月公至自伐鄭
反至書也甲子新宫災三日哭榖梁曰新宫者禰宫也
即宣公廟也不稱諡以近恭也似矣胡氏曰未遷主故
不稱宣宫而稱新宫災所致也於哭無為苛詞也乙亥
𦵏宋文公以㑹書也列國之𦵏緩者多矣胡氏據左傳
文公始厚𦵏而責華元樂舉之不臣苛詞也於經義無當
也夏公如晉左氏曰拜汶陽之田也鄭公子去疾帥師
伐許左氏曰許恃楚不事鄭也公至自晉反至書也秋
叔孫僑如帥師圍棘左氏曰取汶陽之田棘不服故圍
之也大雩以旱禱也晉郤克衛孫良夫伐廧咎如左氏
曰討赤狄之餘也冬十有一月晉侯使荀庚來聘尋赤
棘之盟也衛侯使孫良夫來聘丙午及荀庚盟丁未及
孫良夫盟先晉而後衛者以强弱為大小也鄭伐許鄭
恃楚而伐之也　四年春宋公使華元來聘左氏曰通嗣
君也杞伯來朝左氏曰歸叔姬故也夏四月甲寅臧孫
許卒卒大夫例也公如晉尋盟也𦵏鄭襄公以㑹書也
公至自晉反至書也冬城鄆左氏曰備晉也鄭伯伐許
前鄭伐許不稱爵史闕之也而榖梁以為譏之鑿也今
又書爵見義係伐許不係爵不爵也而胡氏以為鄭在
喪以吉禮從金革故稱爵以著其惡又鑿也　五年春
王正月把叔姬來歸左氏曰以出來歸也仲孫蔑如宋
報華元之聘也夏叔孫僑如㑹晉荀首於榖左氏曰荀首
如齊逆女而僑如餫諸榖也梁山崩公羊曰外異不書
此何以書為天下紀異也秋大水書災也冬十有一月己酉
天王崩赴諸侯也十有二月己丑公㑹晉侯齊侯宋公
衛侯鄭伯曹伯邾子把伯同盟于蟲牢左氏曰鄭如楚
訟許不勝而請成于晉盟于蟲牢鄭服也　六年春王正
月公至自㑹反至書也二月辛巳立武宫鞌之戰禱武公以求
勝故立其宫侈也取鄟鄟微國書取不宜取也衛孫良
夫帥師侵宋宋好于魯矣以晉命侵之書之罪内也楚
公子嬰齊帥師伐鄭以從晉也冬季孫行父如晉左氏
曰賀遷也晉樂書帥師救鄭以楚伐之也書救善詞也
　七年春王正月鼷䑕食郊牛角改卜牛鼷䑕又食其角乃
免牛書異也䑕食牛角小害大之象也三桓之强兆矣
許氏之說是也呉伐郯胡氏曰稱國以伐外之也呉雖
僣王周之裔也安得而外之也書呉而不及爵者以始
通中國略詞也以後稱子者故封也非仲尼奪伯而子
之也夏五月曹伯來朝睦内也不郊猶三望譏失禮也
秋楚公子嬰齊帥師伐鄭㑹晉侯齊侯宋公衛侯曹伯
莒子邾子杞伯救鄭八月戊辰同盟于馬陵楚黷兵于
鄭矣乃書大夫之名氏書帥師書伐無貶詞者義係于
伐鄭而不係于大夫名不名氏不氏與書帥師書伐也
胡氏曰不待貶絶而罪自見也此求其說而不得從而
為之詞也晉合八國以救鄭馬陵之盟善之也公至自
㑹以反至書也呉入州來呉始通也冬大雩以旱禱也
衛孫林父出奔晉衛侯惡之也待命于君臣道也書奔
罪也　八年春晉侯使韓穿來言汶陽之田歸之於齊
晉歸魯田矣又取而歸之齊是二命也二命何以主夏
盟書之示譏也晉欒書帥師侵蔡六年未得志故復侵
之也公孫嬰齊如莒杜氏曰逆婦也宋公使華元來聘
左氏曰聘共姬也夏宋公使公孫壽來納幣使卿納幣
左氏曰禮也胡氏曰非禮也不知納幣宜誰使也晉殺
其大夫趙同趙括同括無罪而晉殺之也稱國以殺罪
専殺也秋七月天子使召伯來錫公命榖梁曰禮有受
命無來錫命來錫命非正也冬十月癸卯把叔姬卒以
來歸卒書之也晉侯使士燮來聘叔孫僑如㑹晉士燮
齊人邾人伐郯以郯從呉也衛人來媵杜氏曰為伯姬
歸宋也　九年春王正月杞伯來逆叔姬之喪以歸叔
姬既出而歸喪於杞知杞以無罪出之也公㑹晉侯齊
侯宋公衛侯鄭伯曹伯莒子杞伯同盟於蒲左氏曰為
歸汶陽之田故諸侯貳於晉晉人懼㑹於蒲以尋馬陵
之盟也公至自㑹反至書也二月伯姬歸於宋不書宋
逆疑史略之也夏季孫行父如宋致女晉人來媵致女
者女嫁三月廟見之後父使人安之故謂之致也致女
例不書或以伯姬之賢史詳之也晉人來媵以同姓故
也胡氏曰伯姬賢而列國聞而争媵之疑鑿也秋七月
丙子齊侯無野卒以赴書也晉人執鄭伯晉欒書帥師伐鄭
左氏曰楚人賂鄭鄭從楚故晉人執其君而伐其國也
冬十有一月𦵏齊頃公以㑹書也楚公子嬰齊帥師伐
莒庚申莒潰楚人入鄆莒無備故也書伐書入著楚強
也秦人白狄伐晉左氏曰諸侯貳故也鄭人圍許君被
執而猶興師伐人鄭失政也左氏曰示晉不急君鑿也
城中城紀大役也胡氏曰城非春秋所貴而責人效死
勿去之義迂詞也　十年春衛侯之弟黒背帥師侵鄭
左氏曰晉命也夏四月五卜郊不從乃不郊譏怠禮也
五月公㑹晉侯齊侯宋公衛侯曹伯伐鄭歸鄭君而又
伐之以要鄭盟也齊人來媵媵伯姬也異姓來媵非禮
也丙午晉侯獳卒以赴書也秋七月公如晉弔不親行
書如晉譏失禮也不書𦵏景公左氏曰晉人止公送𦵏
魯人辱之故諱之也冬十月事闕也　十有一年春王
三月公至自晉反至書也晉侯使郤犨來聘己丑及郤
犨盟左氏曰晉人以公為貳於楚故止公請受盟而後
歸之至是郤犨來聘且涖盟也夏季孫行父如晉左氏
曰報聘且涖盟也秋叔孫僑如如齊脩鞌以前之好也
冬十月事闕也　十有二年春周公出奔晉左氏曰周
公惡惠襄之偪且與伯輿争政不勝怒而出王使劉子
復之盟於鄄而入三日復出奔晉以天子三公而私奔
列國書之志周替也夏公㑹晉侯衛侯于瑣澤晉與楚
成合諸侯以申成好也秋晉人敗狄於交剛左氏曰狄
人間宋之盟以侵晉而不設備故晉人敗之也冬十月
事闕也　十有三年春晉侯使郤錡來乞師晉以伯主
召兵於魯以伐秦書乞師魯史文也胡氏以乞師卑晉
誤也三月公如京師伐秦道過京師因朝王故不書朝
也夏五月公自京師遂㑹晉侯齊侯宋公衛侯鄭伯曹
伯邾人滕人伐秦自京師而遂合諸侯伐秦書遂見未
嘗受命於王也胡氏之說是也曹伯廬卒于師榖梁曰
閔之也秋七月公至自伐秦反至書也冬𦵏曹宣公以㑹
書也　十有四年春王正月莒子朱卒以赴書也夏衛
孫林父自晉歸於衛杜氏曰晉納之故曰歸也秋叔孫
僑如如齊逆女諸侯親迎禮也大夫逆女非正也鄭公
子喜帥師伐許四年公孫申疆許田許人敗之至是復
伐許也九月僑如以夫人婦姜氏至自齊夫人婦而書
僑如以譏也齊日弱而魯事之不謹也冬十月庚寅衛
侯臧卒秦伯卒二國以赴書也　十有五年春王二月
𦵏衛定公以㑹書也三月乙巳仲嬰齊卒嬰齊者公子
遂之子公孫歸父之弟也公羊曰歸父以與赤之弑出
奔齊魯人徐傷其無後於是使嬰齊後之以公孫後公
孫是弟繼兄非禮也癸丑公㑹晉侯衛侯鄭伯曹伯宋
世子成齊國佐邾人同盟于戚晉侯執曹伯歸于京師曹
負芻殺太子欣而自立故晉執之而歸于京師彰天討
也晉侯于是乎能伯榖梁曰以晉斥執曹伯惡晉侯非
也公至自㑹以反至書也夏六月宋公固卒以赴書也
楚子伐鄭背晉盟也秋八月庚辰𦵏宋共公以㑹書也
宋華元出奔晉宋華元自晉歸于宋宋殺其大夫山宋
魚石出奔楚華元以蕩氏壊公族出奔晉既而國人與
晉皆助元乃歸而討蕩氏誅蕩山經詳書之元正也山
不書氏左氏曰背其族也冬十有一月叔孫僑如㑹晉
士燮齊髙無咎宋華元衛孫林父鄭公子鰌邾人㑹呉
于鍾離諸侯大夫㑹呉之始也許遷於葉左氏曰許靈
公畏偪于鄭請於楚而遷之也　十有六年春王正月
雨木冰木介甲胃兵象也書之志異也夏四月辛未滕
子卒以赴書也鄭公孫喜帥師侵宋杜氏曰滕宋之與
國鄭因滕喪而侵宋也六月丙寅朔日有食之書災也
晉侯使欒黶來乞師將伐鄭徴兵于我也乞師外詞也
甲午晦晉侯及楚子鄭伯戰于鄢陵楚子鄭師敗績楚
救鄭而敗也於是楚子傷目焉不言師榖梁曰君重于
師楚殺其大夫公子側公子側子反也以師敗殺之也
秋公㑹晉侯齊侯衛侯宋華元邾人于沙隨不見公沙
隨之㑹謀伐鄭也魯有内難以師遲至晉不見公魯之
辱也不諱曲在晉也胡氏之說是也公至自㑹以反至
書也公㑹尹子晉侯齊國佐邾人伐鄭王臣與伐之始
也曹伯歸自京師王赦之歸不絶其爵故稱曹伯也九
月晉人執季孫行父舍之于苕丘晉以公㑹不當期將
執公而行父請代之執也書之甚晉也冬十月乙亥叔
孫僑如出奔齊以淫慝故也十有二月乙丑季孫行父
及晉郤州盟于扈以釋執也公至自㑹反至書也乙酉
刺公子偃偃與鉏穆俱欲立之至是獨殺偃偃與謀也
内諱殺為刺也　十有七年春衛北宫括帥師侵鄭左
氏曰鄭侵晉虛滑衛救晉而侵鄭也夏公㑹尹子單子晉
侯齊侯宋公衛侯曹伯邾人伐鄭晉未能服鄭假天子
之威與二卿諸侯之師伐之也六月乙酉同盟于柯陵
左氏曰尋戚之盟也秋公至自㑹反至書也齊高無咎出
奔莒聲孟子通于慶克譛髙無咎而奔莒也九月辛丑
用郊用者不宜用也書僣也晉侯使荀罃來乞師將伐
鄭也冬公㑹單子晉侯宋公衛侯曹伯齊人邾人伐鄭
以未得志于鄭也十有一月公至自伐鄭反至書也壬
申公孫嬰齊卒于貍脤前此奔晉矣貍脤卒非地也十
有二月丁巳朔日有食之紀災也邾子貜且卒以赴書
也晉殺其大夫郤錡郤犨郤至厲公一日殺三大夫著
始祻也楚人滅舒庸舒庸恃呉而不設備故楚滅之也
　十有八年春王正月晉殺其大夫胥童以道君為亂欒書中行
偃殺之以國討也庚申晉弑其君州蒲欒書弑之也而
係以國殺無道也然曰弑臣罪無所逃也齊殺其大夫
國佐以慶克之難也公如晉朝嗣君也夏楚子鄭伯伐
宋宋魚石復入于彭城以納叛書也書魚石復入于彭
城已絶而復入惡之甚也胡氏之說是也公至自晉反
至書也晉侯使士匄來聘拜朝也秋杞伯來朝八月邾
子來朝以即位朝也築鹿囿示不急也己丑公薨于路
寢書正終也冬楚人鄭人侵宋救彭城因伐宋也晉侯
使士魴來乞師將救宋也十有二月仲孫蔑㑹晉侯宋
公衛侯邾子齊崔杼同盟于虛朾謀救宋也丁未𦵏我
君成公𦵏以時也
　　襄公
元年春王正月公即位書正始也仲孫蔑㑹晉欒黶宋
華元衛甯殖曹人莒人邾人滕人薛人圍宋彭城公羊
曰為宋誅也魚石走之楚楚伐宋取宋彭城封魚石矣
至是晉㑹諸侯之師圍彭城取宋五大夫以歸也書之
與討叛也夏晉韓厥帥師伐鄭仲孫蔑㑹齊崔杼曹人
邾人杞人次于鄫伐鄭以貳於楚也書之志義戰也秋
楚公子壬夫帥師侵宋以救鄭故侵宋也九月辛酉天
王崩訃諸侯書也邾子來朝朝嗣君也冬衛侯使公孫
剽來聘晉侯使荀罃來聘以即位聘也距天王崩一月
疑未聞訃也　二年春王正月𦵏簡王𦵏未及時也天
子以七月𦵏也鄭師伐宋左氏曰楚令也報彭城之役
也夏五月庚寅夫人姜氏薨杜氏以為齊姜為成公婦
也六月庚辰鄭伯睔卒鄭雖貳楚猶以赴書也不㑹故
不書𦵏也晉師宋師衛甯殖侵鄭不書内㑹疑不㑹也
秋七月仲孫蔑㑹晉荀罃宋華元衛孫林父曹人邾人
于戚謀鄭也己丑𦵏我小君齊姜祔廟書𦵏也叔孫豹
如宋左氏曰通嗣君也冬仲孫蔑㑹晉荀罃齊崔杼宋華
元衛孫林父曹人邾人滕人薛人小邾人于戚遂城虎
牢虎牢鄭邑諸侯之大夫取而城之也公羊曰大夫無
遂事此其言遂何歸惡于大夫也胡氏則以城虎牢而
不係鄭責鄭之不能守也二說皆似也楚殺其大夫公
子申左氏曰以多受小國之賂偪子重子辛而楚人殺之
也　三年春楚公子嬰齊帥師伐呉楚始伐呉也公如
晉左氏曰始朝也夏四月壬戌公及晉侯盟於長樗公
至自晉於是公生六年而仲孫蔑奉之朝晉而請盟焉
魯弱可知也六月公㑹單子晉侯宋公衛侯鄭伯莒子
邾子齊世子光己未同盟于雞澤左氏曰晉為鄭服欲
脩呉好以合諸侯也王臣下與諸侯盟志周弱也陳侯
使袁僑如㑹陳患楚侵使袁僑如㑹求成也戊寅叔孫
豹及諸侯之大夫及陳袁僑盟左氏曰陳請服也秋公
至自晉反至書也冬晉荀罃帥師伐許左氏曰許事楚
不㑹于雞澤伐之也　四年春王三月己酉陳侯午卒
以赴書也夏叔孫豹如晉左氏曰報知武子之聘也秋
七月戊子夫人姒氏薨姒氏成公妾襄母也𦵏陳成公
以㑹書也八月辛亥𦵏我小君定姒妾不祔廟母以子
貴以祔廟書𦵏也冬公如晉左氏曰聽晉政也陳人圍
頓左氏曰楚人使頓間陳而侵伐之故陳人圍頓也
五年春公至自晉反至書也夏鄭伯使公子發來聘杜
氏曰通嗣君也叔孫豹鄫世子巫如晉左氏曰叔孫豹覿
鄫太子于晉以成屬鄫也仲孫蔑衛孫林父㑹呉于善
道左氏曰呉辭不㑹于雞澤之故且請聽諸侯之好晉
人將為合諸侯使魯衛先㑹呉且告㑹期也秋大雩以
旱禱也楚殺其大夫公子壬夫以壬夫受陳賂也係國
以殺罪専殺也公㑹晉侯宋公陳侯衛侯鄭伯曹伯莒
子邾子滕子薛伯齊世子光呉人鄫人于戚呉未㑹也
稱人略辭也公至自㑹反至書也冬戍陳諸侯戍陳備
楚也以上有戚之㑹故不言諸侯也楚公子貞帥師伐
陳以陳事晉也公㑹晉侯宋公衛侯鄭伯曹伯莒子邾
婁子滕子薛伯齊世子光救陳十有二月公至自救陳
書救陳以善晉及諸侯之師也　六年春王三月杞伯
姑容卒以赴書也夏宋華弱來奔宋逐之也秋𦵏杞桓
公以㑹書也滕子來朝左氏曰始朝公也莒人滅鄫左
氏曰恃賂也言有貢賦之賂在魯恃之而慢言故莒滅
之也公榖皆曰鄫以甥為後而立之故滅之也三傳傳
疑闕之可也冬叔孫豹如邾左氏曰聘且脩平也季孫
宿如晉左氏曰晉以鄫故來討季武子如晉見且聽命
也十有二月齊侯滅萊左氏曰萊恃謀也恃賂夙沙衛
之謀也書滅甚齊也　七年春郯子來朝左氏曰始朝
公也夏四月三卜郊不從乃免牲榖梁曰不時也著怠
祀也小邾子來朝左氏曰始朝公也城費費季氏之邑
也書城費著季氏始强也秋季孫宿如衛報元年子叔
之聘也八月螽書災也冬十月衛侯使孫林父來聘壬
戌及孫林父盟報季孫宿之聘且尋盟也楚公子貞帥
師圍陳以貳于晉也十有二月公㑹晉侯宋公陳侯衛
侯曹伯莒子邾子于鄬將救鄭也鄭伯髠頑如㑹未見
諸侯丙戌卒于鄵左氏曰子駟弑之而以瘧疾赴于諸
侯故不言弑而卒之也若趙盾許世子止弑君之類亦
從其國之訃仲尼不得而増損之也陳侯逃歸以楚彊
之不終㑹而逃歸也書逃恥之也　八年春王正月公
如晉左氏曰公朝晉且聽朝聘之數也夏𦵏鄭僖公以
㑹書也鄭人侵蔡獲蔡公子燮侵蔡將求媚於晉獲其
公子甚鄭也以啟楚師也季孫宿㑹晉侯鄭伯齊人宋
人衛人邾人於邢丘聽朝聘之數也晉始霸而諸侯使
大夫受命焉亦禮也而胡氏引蘇氏之言以為政在大
夫之漸書人貶也春秋亦有書人而不貶者言貶意之
也公至自晉以反至書也莒人伐我東鄙左氏曰疆鄫
田也秋九月大雩以旱禱也冬楚公子貞帥師伐鄭左
氏曰討其侵蔡也晉侯使士匄來聘報魯之朝也　九
年春宋災天火曰災以告書也夏季孫宿如晉報士匄
之聘也五月辛酉夫人姜氏薨成公母也秋八月癸未
葬我小君穆姜四月𦵏速也冬公㑹晉侯宋公衛侯曹
伯莒子邾子滕子薛伯杞伯小邾子齊世子光伐鄭十
有二月己亥同盟於戲晉以鄭事楚故帥諸侯之師伐
之既而鄭行成于晉為戲之盟善晉之不黷武也楚子
伐鄭以背楚事晉故也　十年春公㑹晉侯宋公衛侯
曹伯莒子邾子滕子薛伯杞伯小邾子齊世子光㑹呉
于柤杜氏曰呉子在柤晉以諸侯徃㑹之故曰㑹呉呉
不稱子從所稱也夏五月甲午遂滅偪陽偪陽通呉晉
徃來之道也晉欲以通呉故書遂滅偪陽此榖梁之指
也左氏曰欲以封向戍向戍辭焉二說互異遂者承上
事繼下事之詞疑榖梁似也公至自㑹以反至書也楚
公子貞鄭公孫輒帥師伐宋以宋事晉也晉師伐秦報
九年之侵也秋莒人伐我東鄙乗我之有事於鄭也公
㑹晉侯宋公衛侯曹伯莒子邾子齊世子光滕子薛伯
杞伯小邾子伐鄭惡鄭之復平於楚也冬盜殺鄭公子
騑公子發公孫輒鄭一日而使盜殺三卿焉書曰盜言
不虞也鄭之失政甚矣其不書大夫者以公子告也而
胡氏以三卿不能保身而削其大夫苛詞也戍鄭虎牢
既城之復戍之以其從楚也楚公子貞帥師救鄭書救
甚諸侯之困鄭也公至自伐鄭反至書也　十有一年
春王正月作三軍杜氏曰魯本無中軍唯上下二軍皆
屬於公有事三卿更帥以征季氏欲専其民人故假中
軍因以改作似也胡氏曰三軍魯之舊也引魯頌公車
千乗公徒三萬為證詩多形容之詞不可據也既書曰
作必始作之也夏四月四卜郊不從乃不郊榖梁曰四
月不時也四卜非禮也鄭公孫舍之帥師侵宋欲要盟
於諸侯也公㑹晉侯宋公衛侯曹伯齊世子光莒子邾
子滕子薛伯杞伯小邾子伐鄭救宋也秋七月己未同
盟于亳城北公至自伐鄭鄭人懼而行成故為亳之盟
也楚子鄭伯伐宋鄭復叛盟也公㑹晉侯宋公衛侯曹
伯齊世子光莒子邾子滕子薛伯杞伯小邾子伐鄭㑹于蕭
魚鄭又服而㑹于蕭魚也公至自㑹以反至書也楚人
執鄭行人良霄以服于晉也書執累上之詞也冬秦人
伐晉以救鄭來也　十有二年春王三月莒人伐我東鄙圍台
季孫宿帥師救台遂入鄆榖梁傳曰遂繼事也受命而
救台不受命而入鄆惡季孫宿也鄆莒邑也夏晉侯使
士魴來聘左氏曰來聘且拜師也秋九月呉子乗卒呉
始赴也冬楚公子貞帥師侵宋左氏曰報晉之取鄭也
公如晉左氏曰拜士魴之聘也　十有三年春公至自
晉反至書也夏取邿邿小國也左氏曰邿亂師救邿遂
取之凡書取言易也秋九月庚辰楚子審卒以赴書也
冬城防紀大役也　十有四年春王正月季孫宿叔老
㑹晉士匄齊人宋人衛人鄭公孫蠆曹人莒人邾人滕
人薛人杞人小邾人㑹呉於向左氏曰呉告敗於晉㑹
於向為呉謀楚故也二月乙未朔日有食之紀異也夏
四月叔孫豹㑹晉荀偃齊人宋人衛北宫括鄭公孫蠆
曹人莒人邾人滕人薛人杞人小邾人伐秦左氏曰諸
侯之大夫從晉伐秦報十一年櫟之役也己未衛侯出
奔齊按左氏孫林父甯殖逐之也而書衛侯出奔胡氏
以為歸咎人主也其君不賢臣固可逐歟書奔而君臣
之罪自交見也莒人侵我東鄙杜氏曰報入鄆之役也
秋楚公子貞帥師伐呉報庸浦之役也冬季孫宿㑹晉
士匄宋華閱衛孫林父鄭公孫蠆莒人邾人于戚謀定
衛也十有五年春宋公使向戍來聘二月己亥及向戍盟于劉報
二年豹之聘尋十一年亳之盟也劉夏逆王后於齊逆
后以卿卿不行而以官師劉夏逆之非禮也夏齊侯伐
我北鄙圍成公救成至遇齊以我貳于晉也故伐我北
鄙而圍成公救成而僅至遇畏齊强也季孫宿叔孫豹
帥師城成郛畏齊偪也秋八月丁巳日有食之不言朔
官失之也邾人伐我南鄙亦貳于晉故也冬十有一月
癸亥晉侯周卒以盟主赴也　十有六年春王正月𦵏
晉悼公踰月而𦵏速也將為溴梁之役也三月公㑹晉
侯宋公衛侯鄭伯曹伯莒子邾子薛伯把伯小邾子于溴梁
戊寅大夫盟公羊曰諸侯皆在是其言大夫盟何信在
大夫也君若贅旒然矣列國政在大夫之漸故特書之
也晉人執莒子邾子以歸以嘗伐我故也齊侯伐我北
鄙以貳晉故伐魯也夏公至自㑹以反至書也五月甲
子地震紀異也叔老㑹鄭伯晉荀偃衛甯殖宋人伐許
鄭非主兵而先鄭伯者不以大夫主諸侯故曰春秋以
道名分也秋齊侯伐我北鄙圍郕齊師黷矣以貳晉故
也大雩以旱檮也冬叔孫豹如晉言齊再伐我故也　十
有七年春王二月庚午邾子牼卒以赴書也宋人伐陳
陳不設備而宋襲其司徒卬左氏曰卑宋也夏衛石買
帥師伐曹左氏曰衛孫蒯越境而田曹人訽之故伐曹
曲在衛也秋齊侯伐我北鄙圍桃齊髙厚帥師伐我北
鄙圍防齊以未得志于我故又兩伐之書之甚齊也九月
大雩以旱禱也宋華臣出奔陳華臣暴亂宗室懼而出
奔也冬邾人伐我南鄙助齊伐也　十有八年春白狄
來不言朝者不成朝禮也夏晉人執衛行人石買以曹愬
之故也因石買為行人之使而執之甚晉也秋齊師伐我
北鄙屢伐志黷也冬十月公㑹晉侯宋公衛侯鄭伯曹
伯莒子邾子滕子薛伯杞伯小邾子同圍齊齊環暴横
數伐鄰國失衆諸侯之心圍齊非但晉志故書同也胡
氏之說似也曹伯負芻卒于師榖梁曰閔之也楚公子午
帥師伐鄭以鄭即晉故也　十有九年春王正月諸侯
盟于祝柯伐齊之諸侯還於祝柯而聽晉之盟也晉人
執邾子左氏曰以伐我故也公至自伐齊反至書也取
邾田自漷水晉取而歸之於我也季孫宿如晉拜討齊
之師也葬曹成公以㑹書也夏衛孫林父帥師伐齊左
氏曰晉欒魴帥師從衛孫文子伐齊為懐子弗瞑之言
故也秋七月辛夘齊侯環卒以赴書也晉士匄帥師侵
齊至榖聞齊侯卒乃還公羊曰還善詞也善其不伐䘮
也榖梁曰還者事未畢之詞也士匄外専君命故非之
也二說宜榖長也故曰為士匄者奈何宜墠帷而歸命
乎介禮也八月丙辰仲孫蔑卒卒大夫例也齊殺其大
夫髙厚左氏曰崔杼殺之也而係國以殺從君于昏也
凡書殺大夫罪専殺也鄭殺其大夫公子嘉子展子西
以國人討之也雖然亦專殺也冬𦵏齊靈公以㑹書也
城西郛備齊也叔孫豹㑹晉士匄於柯齊及晉平魯懼
齊為柯㑹以自固也城武城備齊也　二十年春王正
月辛亥仲孫速㑹莒人盟于向莒數伐我前年諸侯為
祝柯之盟和觧之至是自相盟于向以結好也夏六月
庚申公㑹晉侯齊侯宋公衛侯鄭伯曹伯莒子邾子滕
子薛伯杞伯小邾子盟于澶淵左氏曰齊成故也秋公至自
㑹反至書也仲孫速帥師伐邾既盟而復伐之罪内之
詞也蔡殺其大夫公子燮蔡公子履出奔楚燮欲背楚
從晉而蔡人殺之非也履不能正國人之罪而又私奔
楚罪尤甚也胡氏之說似也陳侯之弟黄出奔楚二慶
偪之也書陳侯之弟罪陳侯之不能主其弟也叔老如
齊繼齊好也冬十月丙辰朔日有食之紀異也季孫宿
如宋左氏曰報向戌之聘也　二十有一年春王正月公
如晉左氏曰拜師及取邾田也邾庶其以漆閭丘來奔
庶其邾之大夫竊邑來奔而魯納之納盜也夏公至自
晉反至書也秋晉欒盈出奔楚范鞅逐之也九月庚戌
朔日有食之冬十月庚辰朔日有食之連月日食紀大
異也曹伯來朝左氏曰始見也公㑹晉侯齊侯宋公衛
侯鄭伯曹伯莒子邾子于商任謀錮欒盈也　二十有
二年春王正月公至自㑹反至書也夏四月事闕也秋
七月辛酉叔老卒卒大夫例也冬公㑹晉侯齊侯宋公
衛侯鄭伯曹伯莒子邾子薛伯杞伯小邾子于沙隨公
至自㑹復錮欒盈也楚殺其大夫公子追舒追舒寵近
小人貪而多馬為國所患故楚殺之也其書名者義不
係有罪也　二十有三年春王二月癸酉朔日有食之
屢食紀異也三月己巳杞伯匄卒以赴書也夏邾畀我
來奔疑庶其之黨也𦵏杞孝公以㑹書也陳殺其大夫
慶虎及慶寅慶虎欲専陳國譛公子黄于楚楚人以為
討故黄愬諸楚二慶以陳叛楚屈建圍陳殺二慶是楚
殺之也何以書陳殺之陳之意也陳侯之弟黄自楚歸
於陳黄反稱弟言歸無罪也晉欒盈復入于晉入于曲
沃盈得罪而出奔書復入于晉逆詞也又書入于曲沃
據邑而稱逆故詳之也秋齊侯伐衛遂伐晉乗晉亂也而
先之伐衛意不在衛也故書遂也八月叔孫豹帥師救
晉次于雍榆書救晉以盟主故也書次不及救畏齊也
己夘仲孫速卒卒大夫例也冬十月乙亥臧孫紇出奔
邾季孫逐之也晉人殺欒盈不言殺大夫榖梁曰惡之
弗有也齊侯襲莒掩其不備曰襲春秋無書襲者特甚
齊也　二十有四年春叔孫豹如晉杜氏曰賀克欒氏
也仲孫羯帥師侵齊左氏曰晉故也夏楚子伐呉舟師
之役也秋七月甲子朔日有食之既屢食又既紀大異也
齊崔杼帥師伐莒齊既與莒平又伐之志無信也大水
紀災也八月癸巳朔日有食之屢食紀異也公㑹晉侯
宋公衛侯鄭伯曹伯莒子邾子滕子薛伯杞伯小邾子
于夷儀謀伐齊也冬楚子蔡侯陳侯許男伐鄭伐鄭楚
將救齊也公至自㑹反至書也陳鍼宜咎出奔楚左氏
曰陳人復討慶氏之黨也叔孫豹如京師左氏曰齊人
為王城郟穆叔如周聘且賀城也大饑書災也　二十
有五年春齊崔杼帥師伐我北鄙左氏曰報孝伯之師
也夏五月乙亥齊崔杼弑其君光齊莊將淫于崔氏而見
弑也書崔杼弑其君昭大法也公㑹晉侯宋公衛侯鄭
伯曹伯莒子邾子滕子薛伯杞伯小邾子于夷儀謀討齊亂
也六月壬子鄭公孫舍之帥師入陳陳為楚與國鄭欲
求親于晉故伐而入之凡言入甚辭也杜氏以為舍之
無譏非也秋八月己巳諸侯同盟于重丘晉受齊賂許
之成也公至自㑹反至書也衛侯入於夷儀此衛侯衎
也左氏曰晉閔其失國使衛分之一邑書入者自外而
入之之詞非國逆也與鄭伯突入于櫟類也然鄭伯書
名衛侯不名者魯從晉告也胡氏名不名之說似意之
也楚屈建帥師滅舒鳩書滅甚楚也冬鄭公孫夏帥師
伐陳前雖入陳陳服鄭也今更伐以結成也十有二月
呉子遏伐楚門於巢卒巢人射之卒也榖梁曰以伐楚
之事門於巢卒也于巢者外乎楚也　二十有六年春
王二月辛夘衛甯喜弑其君剽剽以公孫立原非其次
也何以書君書弑榖梁曰殖也立之善也君之正也
今父立而子殺之故春秋例之弑君也衛孫林父入於
戚以叛林父常逐衎衎入故叛也甲午衛侯衎復歸於
衛剽以辛卯殺衎以甲午歸榖梁曰日歸見知弑也名
之者知衛侯為衎也胡氏罪其不能改過而名之是意
之也夏晉侯使荀呉來聘左氏曰召公討衛也公㑹晉
人鄭良霄宋人曹人于澶淵杜氏曰討衛而疆戚田也
秋宋公殺其世子痤宋公以寺人伊戾之譛殺其世子
不書寺人而書公殺者絶其為父也晉人執衛甯喜杜
氏曰討其弑君伐孫氏也八月壬午許男甯卒于楚許
男如楚請伐鄭而卒于楚也冬楚子蔡侯陳侯伐鄭終
許男之請也𦵏許靈公以㑹書也　二十有七年春齊
侯使慶封來聘杜氏曰景公即位通嗣君也夏叔孫豹
㑹晉趙武楚屈建蔡公孫歸生衛石惡陳孔奐鄭良霄
許人曹人于宋杜氏曰晉楚同主夏盟以諸侯分為晉
楚從而交相見於是始則是南北二伯也衛殺其大夫
甯喜於是甯喜専而公使公孫免餘殺之也係國以殺
罪専殺也衛侯之弟鱄出奔晉以殺甯喜惡君之失信
故奔晉也秋七月辛巳豹及諸侯之大夫盟于宋楚受
周封春秋以僣王之故外之今主盟中國與晉同奬王
室此仲尼之所進也故春秋于宋之盟再書之而胡氏
以為聖人哀人倫之滅傷中國之衰貶之也似求之過
也冬十有二月乙亥朔日有食之紀異也　二十有八
年春無氷示恒燠也夏衛石惡出奔晉甯喜之黨也邾
子來朝通嗣君也秋八月大雩以旱禱也仲孫羯如晉
聘也冬齊慶封來奔杜氏曰崔杼之黨嗜酒荒淫而出
也十有一月公如楚始朝楚也十有二月甲寅天王崩
赴於諸侯也乙未楚子昭卒以赴書也二十有九年春王正月
公在楚楚人留以俟𦵏也公羊曰何言乎公在楚正月
以存君也夏五月公至自楚反至書也庚午衛侯衎卒
以赴書也閽弑呉子餘祭榖梁曰閽門者寺人也不書
君以始通中國略之也仲孫羯㑹晉荀盈齊髙止宋華
定衛世叔儀鄭公孫段曹人莒人滕人薛人小邾人城杞
左氏曰晉平公杞出也故合諸侯之大夫以城杞志私
役也晉侯使士鞅來聘左氏曰拜城杞也杞子來盟杜
氏曰魯歸其田故來盟也杞嘗稱伯矣此以子書左氏
曰賤之也伯而子之滕子來朝之類或周斥之也周之
命令不行于大國或尚能行于小國也仲尼烏得而子
之也吳子使札來聘杜氏曰呉子餘祭遣札聘上國而
後死札至魯未聞喪也不稱公子其禮未同于上國似
也胡氏以為貶也札讓國于呉受貶于魯何謂也札不
來聘何據而貶之也秋七月𦵏衛獻公以㑹書也齊髙
止出奔北燕左氏曰公孫蠆公孫竈放之也書曰出奔
罪髙子也髙子好以事自為功故難及之也冬仲孫羯
如晉報士鞅之聘也　三十年春王正月楚子使薳罷
來聘夾敖即位通嗣君也夏四月蔡世子般弑其君固
蔡景以淫見殺于子書君書弑罪尤在般也五月甲午宋
災宋伯姬卒榖梁曰取卒之日加之災上者見以災卒
也伯姬嫁矣女而不婦從魯詞也天王殺其弟佞夫佞
夫無罪而殺之書弟罪累上也王子瑕奔晉以殺佞夫
故也秋七月叔弓如宋𦵏共姬共姬從夫之諡也外夫
人不𦵏此書𦵏以災卒賢之也鄭良霄出奔許自許入于鄭
鄭人殺良霄榖梁曰不言大夫惡之也何以惡之嗜酒
而侈也冬十月𦵏蔡景公以㑹書也晉人齊人宋人衛
人鄭人曹人莒人邾婁人滕人薛人杞人小邾婁人㑹
于澶淵宋災故以宋災故而煩諸侯之大夫謀歸宋財
志不急也胡氏與𦵏蔡景公同傳見春秋遍刺諸侯之
大夫不討賊而反䘏宋兩事同責疑鑿也　三十有一
年春王正月事闕也夏六月辛巳公薨于楚宫薨不于
正寢非正也秋九月癸巳子野卒襄公子也在喪而卒
不成君也己亥仲孫羯卒卒大夫例也冬十月滕子來
㑹𦵏諸侯不親㑹𦵏書來㑹𦵏非禮也癸酉𦵏我君襄
公逾月𦵏速也十有一月莒人弑其君密州左氏曰其
子展輿弑之也而書莒人疑赴略也左氏必有所據也
　
　
　春秋億卷五
欽定四庫全書
　春秋億卷六
　　　　　　　　　　　　明　徐學謨　撰
　　昭公
元年春王正月公即位榖梁曰繼正即位正也叔孫
豹㑹晉趙武楚公子圍齊國弱宋向戌衛齊惡陳公子
招蔡公孫歸生鄭罕虎許人曹人于虢尋宋之盟也三
月取鄆左氏曰季孫宿伐莒取鄆乘莒亂而取之也書
取不宜取也夏秦伯之弟鍼出奔晉左氏曰秦后子有
寵於桓如二君于景其母曰弗去懼選鍼遂出奔書奔罪
秦伯之失敎也六月丁巳邾子華卒以赴書也晉荀呉
帥師敗狄于大鹵此晉人之攘夷也胡氏以為譏何也
秋莒去疾自齊入于莒左氏曰莒展輿立而奪羣公子
秩公子召去疾于齊齊公子鉏納去疾書入正詞也莒
展與出奔呉展輿立逾年矣猶名而不爵以弑君之賊
不成君也叔弓帥師疆鄆田取鄆田矣猶帥師疆之懼
莒攻也不貶而自貶也𦵏邾悼公以㑹書也冬十有一
月己酉楚子麇卒按左氏麇之卒王子圍弑之也而書
卒不書弑必非弑也或左氏因椒舉慶封之言而附㑹
以實其事也楚公子比出奔晋得罪而見逐也　二年
春晋侯使韓起來聘左氏曰為政而來見禮也覇國正
卿無有適諸侯告為政者盖晋伯漸衰而欲以嘉好結
魯也夏叔弓如晋左氏報宣子也秋鄭殺其大夫公孫
黒黒固有罪因其疾而誅之亦殆矣故稱國以殺也冬
公如晋至河乃復季孫宿如晋動不以禮自取辱也
公羊以為不敢進謬也遣宿将事終其音心也　三年
春王正月丁未滕子原卒以赴書也夏叔弓如滕五
月𦵏滕成公使卿㑹也秋小邾子來朝本魯附庸能
事大也八月大雩以旱禱也冬大雨雹志災也北燕
伯欵出奔齊大夫比以殺君之外嬖威脅其君而出
厥罪大矣左氏以經書出奔為罪欵非也　四年春
王正月大雨雹志災也夏楚子蔡侯陳侯鄭伯許男
徐子滕子頓子胡子沈子小邾子宋世子佐淮夷㑹于
申楚初専㑹諸侯也合十有二國楚之得志未有盛于此
時者也楚人執徐子稱人以執者徐既聽於㑹矣執因吳
出非伯討也秋七月楚子蔡侯陳侯許男頓子胡子沈
子淮夷伐吳執齊慶封殺之楚欲行霸為齊討慶封故
稱齊也遂滅賴九月取鄫楚子一㑹而舉數事志僣也
冬十有二月乙夘叔孫豹卒卒大夫例也　五年春王
正月舍中軍榖梁曰貴復正也魯次國舊二軍襄十一
年立三軍今毁之故曰復正也左氏曰三家四分公室
其事雖有之於經若無所據也楚殺其大夫屈申左氏
曰以其貳於呉也公如晉即位而徃見也夏莒牟夷以
牟婁及防兹來奔莒之大夫竊地來奔魯納之書之交
譏也秋七月公至自晉以反至書也戊辰叔弓帥師敗
莒師于蚡泉魯受牟夷莒以為討而叔弓敗之志魯曲
也秦伯卒雖不同盟猶赴也冬楚子蔡侯陳侯許男頓
子沈子徐人越人伐呉報棘櫟麻之役也　六年春王
正月杞伯益姑卒以赴書也𦵏秦景公魯使大夫㑹也
𦵏杞文公以㑹書也宋華合比出奔衛以寺人栁之譛
逐之也書出奔罪累上也秋九月大雩以旱禱也楚遂
罷帥師伐呉以呉救徐伐之也冬叔弓如楚弔敗也以
楚為呉所敗也齊侯伐北燕將納燕伯也燕伯以三年
出奔齊也　七年春王正月暨齊平不言及而言暨左
氏曰齊求之也三月公如楚左氏曰楚召之也叔孫舍
如齊莅盟榖梁曰莅位也内之前定之辭謂之莅也莅
春之平也夏四月甲辰朔日有食之紀異也秋八月戊
辰衛侯惡卒以赴書也九月公至自楚以反至書也冬
十有一月癸未季孫卒卒大夫例也十有二月癸亥𦵏衛
襄公以㑹書也　八年春陳侯之弟招殺陳世子偃師
偃師嫡而留庶招以陳侯嬖留之故殺偃師故書弟以
見其専書世子以志無罪也夏四月辛丑陳侯溺卒左氏曰
憂縊也叔弓如晉賀虒祁宫成也楚人執陳行人干徴師
殺之行人以殺世子愬于楚而楚殺之書行人殺無罪
也陳公子留出奔鄭留為招所立未成君而出奔也秋
蒐于紅不言公疑三家之師也陳人殺其大夫公子過
招歸罪于過而陳人殺之也大雩以旱禱也冬十月壬
午楚師滅陳執陳公子招放之于越殺陳孔奐陳亂楚
不為立君而滅之又釋首惡之招而殺其黨孔奐楚何
以主夏盟也𦵏陳哀公以㑹書也　九年春叔弓㑹楚
子于陳楚子在陳諸夏之大夫旅見于楚書叔弓之㑹
非敢㑹也内詞也許遷于夷楚遷之也夏四月陳災陳
滅夷于楚邑矣猶書陳災春秋存滅國之指也秋仲孫
貜如齊魯不通齊聘二十年矣貜復如繼舊好也冬築
郎囿紀役也　十年春王正月事闕也夏齊欒施來奔
嗜酒信内多怨以取敗也秋七月季孫意如叔弓仲孫
貜帥師伐莒莒之役以三家之師伐之疑公室無與也
戊子晉侯彪卒以盟主赴也九月叔孫舍如晉𦵏晉平
公以盟主諸侯大夫皆㑹𦵏也十有二月甲子宋公
成卒以赴書也　十有一年春王正月叔弓如宋𦵏宋
平公范氏曰晉獻公殺世子申生而不書𦵏宋平公殺
世子痤而書𦵏何休曰痤有罪也春秋凡書𦵏以㑹書
不㑹不書也而其君之善惡不與也范氏之說非也夏
四月丁巳楚子䖍誘蔡侯般殺之于申般弑父而自立
楚殺之是也但書誘非正討也又戮其嗣亂道也楚公
子棄疾帥師圍蔡楚貪而圖蔡欲倂其國也五月甲申
夫人歸氏薨昭公母也大蒐于比蒲遭喪而蒐書譏也
仲孫貜㑹邾子盟于祲祥脩好禮也秋季孫意如㑹晉
韓起齊國弱宋華亥衛北宫佗鄭罕虎曹人杞人于厥
憖謀救陳也九月己亥𦵏我小君齊歸齊謚也冬十有
一月丁酉楚師滅蔡執蔡世子有以歸用之既滅蔡矣
而又執其世子戮之于社甚楚虐也　十有二年春齊
髙偃帥師納北燕伯於陽三年燕伯出奔齊至是納之
於陽未入國都也三月壬申鄭伯嘉卒以赴書也夏宋
公使華定來聘元公新立通嗣君也公如晉至河乃復
昭公新立朝嗣君也晉以取郠之故莒愬之而辭公公
至河乃復志辱也五月𦵏鄭簡公以㑹書也楚殺其大
夫成虎成虎若敖之餘也係國以殺罪専殺也秋七月
事闕也冬十月公子憖出奔齊謀亂故也楚子伐徐杜
氏曰不書圍以乾谿師告也晉伐鮮虞榖梁曰其曰晉
狄之也鮮虞亦白狄也春秋伐國者多矣何以貶晉也
罪晉厥憖之㑹不能救蔡而顧移師于鮮虞似鑿也書
晉不書爵不書人亦不書將帥此史闕文也十五年又
伐鮮虞矣何以不貶之也　十有三年春叔弓帥師圍
費討南蒯之叛也不言蒯據費内諱也夏四月楚公子比自
晉歸于楚弑其君䖍于乾谿靈王作乾谿之臺三年不成楚
公子棄疾脅比而立之然後令于乾谿之役曰比已立矣後
歸者不得復其田里衆罷而去之靈王經而死此公羊之傳
也是弑䖍者棄疾也而書比弑者楚以比告也不然是傳之
附㑹也楚公子棄疾殺公子比比已立矣而棄疾殺之不
書弑者未成君也秋公㑹劉子晉侯齊侯宋公衛侯鄭伯
曹伯莒子邾子滕子薛伯杞伯小邾子于平丘晉成虒祁
諸侯有二心故為平丘之㑹將以威懾之也八月甲戌
同盟于平丘書同齊服故也公不與盟魯不堪晉求故
不與盟也晉人執季孫意如以歸以公不與盟也公至
自㑹以反至書也蔡侯廬歸于蔡陳侯呉歸于陳于是
平王封陳蔡而復之也不言自楚者不與楚子滅又焉
得與楚子之復也胡氏曰書歸順詞也冬十月𦵏蔡靈
公始以公禮𦵏也公如晉至河乃復杜氏曰晉人辭公
也呉滅州來楚邑也呉以楚亂滅之也　十有四年春
意如至自晉杜氏曰大夫不至必見執而後至亦危之
也三月曹伯滕卒以赴書也夏四月事闕也秋𦵏曹武
公以㑹書也八月莒子去疾卒以赴書也魯不㑹故𦵏
闕也冬莒殺其公子意恢恢與亂君為黨故被殺也
十有五年春王正月吳子夷昧卒以赴書也二月癸酉有
事于武宫籥入叔弓卒去樂卒事方有吉祭大臣卒不
當赴今叔弓有事于武宫而卒人君以宗廟為重疑不
當徹樂胡氏與其有禮何也春秋書之著臣强也夏蔡
朝呉出奔鄭左氏曰費無忌讒之也六月丁巳朔日有
食之紀異也秋晉荀呉帥師伐鮮虞已伐而又伐之志
晉黷也冬公如晉謝平丘之不與盟也　十有六年春
齊侯伐徐書伐徐譏勤逺也楚子誘戎蠻子殺之楚之
誘戎蠻子與誘蔡般一也或名或不名從其赴也胡氏
曰般弑父與君蠻氏亂而無質罪之輕重亦差矣似鑿
也義係于誘不在名不名也夏公至自晉晉人以平丘
之㑹止公故半歳始歸不書止内諱也秋八月己亥晉
侯夷卒以赴書也九月大雩旱檮也季孫意如如晉𦵏
昭公也冬十月𦵏晉昭公以㑹書也　十有七年春小
邾子來朝通好也夏六月甲戌朔日有食之紀異也秋
郯子來朝通好也八月晉荀呉帥師滅陸渾之戎善晉
攘夷也然何以書名氏從赴也冬有星孛于大辰紀異
也楚人及呉戰于長岸言戰不言敗以赴略也胡氏曰
罪楚之不能用賢以日削鑿也　十有八年春王三月
曹伯須卒以赴書也夏五月壬午宋衛陳鄭災前年星
孛于大辰之徴也六月邾人入鄅襲鄅而俘之也秋𦵏
曹平公以㑹書也冬許遷於白羽楚遷之也　十有九
年春宋公伐邾以其襲鄅故也夏五月戊辰許世子止
弑其君買許世子不嘗藥之事公榖左傳皆言之疑亦
好異而誣其事所謂傳聞異詞也春秋之世列國世子
豈皆嘗藥者而君薨不言弑若止罪一許止天下誰非
弑父與君之臣子也或許止真有不嘗藥之事而國人
以弑加之春秋亦從其赴而書之耳蓋事在許史而不
在春秋也而胡氏以為若此類者非聖人不能脩迂詞
也己卯地震紀異也秋齊髙發帥師伐莒莒不事齊故
也冬𦵏許悼公以㑹書也榖梁曰何以書𦵏不使止為
弑父鑿也　二十年春王正月事闕也夏曹公孫㑹自
鄸出奔宋公羊曰奔未有言自者此其言自何畔也畔
則曷為不言其畔為公子喜時之後諱也謂喜時嘗讓
國春秋為賢者諱似意之也左氏不載其出奔之故疑
義係出奔不係自鄸也秋盜殺衛侯之兄縶左氏曰齊
豹殺之也經無其名疑從赴詞也冬十月宋華亥向寧
華定出奔陳三大夫同時出奔將不利于宋也十有一
月辛卯蔡侯廬卒以赴書也二十有一年春王正月𦵏蔡平公
以㑹書也夏晉侯使士鞅來聘杜氏曰頃公即位通嗣
君也宋華亥向寧華定自陳入於宋南里以叛杜氏曰
自外至故曰入披其邑故曰叛南里宋城内里名甚三
大夫之罪也秋七月壬午朔日有食之紀異也八月乙
亥叔輙卒卒大夫例也冬蔡侯朱出奔楚杜氏曰朱為
大子則失位遂微弱為國人所逐故以自出為文也公
如晉至河乃復晉將伐鮮虞辭公也　二十有二年春
齊侯伐莒報壽餘之敗也宋華亥向寜華定自宋南里
出奔楚華向殺羣公子刦君質子必誅之賊宋之臣子
既不能討而楚又納之書自南里出奔楚交惡之也胡
氏之說是也大蒐於昌間胡氏以大臣専行公不與也
於經文無所據似意之也夏四月乙丑天王崩赴於諸
侯也六月叔鞅如京師𦵏景王王室亂子朝以孽奸嫡
書王室亂特詞也劉子單子以王猛居于皇秋劉子單
子以王猛入于王城猛未踰年不宜稱王既稱王不宜
名之既王之二卿不宜稱以疑王字下脫子字而胡氏
以為春秋之誼苟宜立也則猛雖未踰年而成之為王
似求其說而不得從而為之詞也不名其臣而名其王
何以為春秋其書名者以簒奪之際不名何以明當立
不當立也故突忽子糾小白之類不嫌于辨晳是也然
則何以知其為王子也以下文冬十月王子猛卒驗之
也豈已王矣而又卒以王子乎然則何以稱悼王也國
不可一日無君猛雖未即位既卒而周人追謚之也十
有二月癸酉朔日有食之紀異也　二十有三年春王
正月叔孫舍如晉杜氏曰謝取邾師也癸丑叔鞅卒
卒大夫例也晉人執我行人叔孫舍邾人愬之而見執
也書執行人甚晉也晉人圍郊郊周邑也圍郊討子朝
也夏六月蔡侯東國卒于楚以赴書也秋七月莒子庚輿來
奔左氏曰庚輿虐而好劒苟鑄劒必試諸人國人患之
又將叛齊烏存帥國人逐之而奔也戊辰呉敗頓胡沈蔡
陳許之師於雞父胡子髠沈子逞滅獲陳夏齧呉伐州
來楚令尹帥師及諸侯之師與呉戰不書楚師敗者六
國之師先敗而楚師遂奔也書滅書獲甚呉之憑陵也
天王居于狄泉于是子朝入于王城矣此書天王居于
狄泉黜子朝也尹氏立王子朝書尹氏立之見非國人
之公也八月乙未地震紀異也冬公如晉至河有疾乃
復如晉為叔孫故也書至河有疾乃復公羊曰殺恥也
　二十有四年春王二月丙戌仲孫貜卒卒大夫例也
叔孫舍至自晉大夫至不書以執書也夏五月乙未朔
日有食之紀異也秋八月大雩以旱禱也丁酉把伯郁釐
卒以赴書也冬呉滅巢呉逼楚而滅巢也𦵏把平公以
㑹書也　二十有五年春叔孫舍如宋聘也夏叔倪㑹
晉趙鞅宋樂大心衛北宫喜鄭游吉曹人邾婁人滕人
薛人小邾婁人于黄父謀王室也有鸜鵒來巢穴鳥而
來巢下侵上之象也公羊曰紀異也秋七月上辛大雩
季辛又雩左氏曰再雩旱甚也九月己亥公孫于齊次
于陽州胡氏曰内出奔稱孫隠也次于陽州待齊命也
時昭公欲伐季氏而季氏逐之不詳書存君也齊侯唁
公於野井于是齊欲致公千社焉胡氏曰齊無納公之
實似也冬十月戊辰叔孫舍卒卒大夫例也十有一月
己亥宋公佐卒于曲棘宋公以公故如晉而卒于曲棘
書地閔之也十有二月齊侯取鄆公羊曰外取邑不書
此何以書為公取之也欲取鄆以居公善齊侯也　二
十有六年春王正月𦵏宋元公以㑹書也三月公至自
齊居于鄆前言公次于陽州矣此言公至自齊者齊取
鄆而納公也夏公圍成成孟氏之邑以齊師圍之而書
公者公主之也秋公㑹齊侯莒子邾子杞伯盟于鄟陵
謀納公也公至自㑹居于鄆書居鄆入而未入也九月
庚申楚子居卒以赴書也冬十月天王入于成周左氏
曰晉知躒趙鞅帥師納王入于成周也尹氏召伯毛伯
以王子朝奔楚上書天王天下有君矣書王子朝奔楚
明簒也　二十有七年春公如齊公至自齊居於鄆榖
梁曰公在外也在外必書以見公之所在也夏四月呉
弑其君僚此公子光使専諸弑之而稱國何也或曰罪
季子不當讓以基亂也胡氏曰罪大臣之不能置君也
疑皆鑿也僚雖不當立國人已奉之為君矣故書君書
弑以正大法也其不書誰殺之呉始通中國其赴略也
楚殺其大夫郤宛費無極譛之令尹子常也書殺大夫
罪専殺也秋晉士鞅宋樂祁犂衛北宫喜曹人邾人滕
人㑹於扈謀戍周納公也冬十月曹伯午卒以赴書也
邾快來奔快邾大夫也書來奔譏納叛也公如齊公至
自齊居于鄆一歲兩書之閔公在外也　二十有八年
春王三月𦵏曹悼公以㑹書也公如晉次于乾侯公以
齊不禮而復如晉不得入而次于乾侯書公在外也夏
四月丙戌鄭伯寧卒以赴書也六月𦵏鄭定公以㑹書也秋
七月癸巳滕子寜卒以赴書也冬𦵏滕悼公以㑹書也
　二十有九年春公至自乾侯居于鄆齊侯使髙張來
唁公以乾侯致不得見晉故復歸于鄆而齊侯唁之唁
而不納惡在其為唁也夏四月庚子叔詣卒卒大夫例
也秋七月事闕也冬十月鄆潰鄆叛而公不能居也
三十年春王正月公在乾侯鄆潰而復適乾侯也歳首
必書公所在存君也夏六月庚辰晉侯去疾卒以盟主
赴也秋八月葬晉頃公以㑹書也冬十有二月呉滅徐
徐子章羽奔楚徐附於楚故呉滅之也書滅甚呉也
三十有一年春王正月公在乾侯季孫意如㑹晉荀躒
于適歴晉人不能討叛納公而以㑹禮寵叛臣書之志
貶胡氏之說是也夏四月丁巳薛伯穀卒以赴書也晉侯
使荀躒唁公于乾侯唁而不納惡在其為唁也秋𦵏薛
獻公以㑹書也冬黒肱以濫來奔黒肱邾大夫也不書
邾史闕也以濫來奔誰納之季孫納之也十有二月辛
亥朔日有食之紀異也　三十有二年春王正月公在
乾侯取闞自乾侯而誘取乎闞也公羊曰闞邾婁之邑
也或曰魯邑魯邑又何言取也國皆季氏有之也夏呉
伐越左氏曰始用師于越也秋七月事闕也冬仲孫何
忌㑹晉韓不信齊髙張宋仲幾衛大叔申鄭國參曹人
莒人邾人薛人杞人小邾人城成周備王子朝也十有
二月己未公薨于乾侯左氏曰言失其所也
　　定公
元年春王不書正月疑史闕也公羊曰即位後也榖梁
曰定無正也言昭公之終非正終也定之始非正始也
昭無正終故定無正始也元年魯之元年也春王正月
王之正月也何與於魯而不書也故曰疑史闕也二傳
俱附㑹也三月晉人執宋仲幾于京師諸侯城成周宋
不受功而晉執之也是執有罪也書京師志以王討也
而公榖以為貶非也夏六月癸亥公之喪至自乾侯戊
辰公即位六月而昭公之喪至遲也戊辰而定公始即
位皆制于季氏也據事直書而貶自見也秋七月癸巳
𦵏我君昭公喪至雖遲而𦵏不逾期也九月大雩榖梁
曰秋大雩非正也周之九月今之七月以旱禱何謂非
正也立煬宫煬公伯禽之子之廟也左氏曰昭公出季
平子禱于煬公故今立之書立不宜立也冬十月隕霜
殺菽十月今之八月也八月而霜殺菽異之甚也　二
年春王正月事闕也夏五月壬辰雉門及兩觀災紀災
也秋楚人伐呉囊瓦師之脩怨也冬十月新作雉門及
兩觀胡氏曰書新作者譏僣王制而不能革也於傳無
所據也唯公羊曰其言新作之何脩大也註云天災之
當減損如諸侯制而復脩大僣天子之禮於經又無所
據也既災而復之疑亦可以書新作不必求之過也
三年春王正月公如晉至河乃復晉辭之也志辱也三
月辛卯邾子穿卒以赴書也夏四月事闕也秋𦵏邾婁
莊公以㑹書也冬仲孫何忌及邾子盟于㧞諱公使大
夫盟也邾子未逾年君又不宜與大夫盟也　四年春
王二月癸巳陳侯呉卒以赴書也三月公㑹劉子晉侯
宋公蔡侯衛侯陳子鄭伯許男曹伯莒子邾子頓子胡
子滕子薛伯杞伯小邾子齊國夏于召陵侵楚楚以賂
故拘唐蔡二君三年而後遣故蔡侯請師于晉㑹王人
而伐之也志義戰也夏四月庚辰蔡公孫姓帥師滅沈
以沈子嘉歸殺之沈人不㑹召陵晉人使蔡伐之正也
蔡既滅其國而又誅其君蔡之罪著矣五月公及諸侯
盟于臯鼬召陵之㑹合諸侯至是再㑹于臯鼬穀梁註
云公畏楚疑于侵之故復為此盟不可考也杞伯成卒
于㑹不日與盟同日書卒於㑹閔之也六月𦵏陳惠公
以㑹書也許遷于容城許近楚疑楚遷之也秋七月公
至自㑹以反至書也劉卷卒公羊曰外大夫不卒此何
以卒我主之也即㑹召陵之劉子也𦵏杞悼公以㑹書
也楚人圍蔡報召陵之侵蔡請之也晉士鞅衛孔圉帥
師伐鮮虞晉主師也𦵏劉文公外大夫不𦵏以召陵之
盟故也冬十有一月庚午蔡侯以呉子及楚人戰于柏
舉楚師敗績楚囊瓦出奔鄭柏舉之役呉子伐楚以觧
蔡圍志義戰也囊瓦奔鄭以敗奔也庚辰呉入郢甚呉
也楚宜伐而不宜入也呉不稱子略詞也　五年春王
三月辛亥朔日有食之紀異也夏歸粟於蔡公榖皆言
諸侯歸之也以蔡比年在楚又為楚所伐饑也而經不
言諸侯則自我歸之也何據而言諸侯歸之也於越入
呉呉在楚而越乗其虛故書入也六月丙申季孫意如
卒胡氏曰内大夫有罪見討不書卒公子翬是也仲遂
殺惡及視罪與翬同而書卒者以事之變也意如何以
書卒見定公不討逐君之賊以為大夫全始終之禮也
内大夫未有不卒者翬之不卒疑史佚之未可以翬之
不卒而例大夫也意如之惡何俟不卒而始見也秋七
月壬子叔孫不敢卒卒大夫例也冬晉士鞅帥師圍鮮
虞左氏曰報觀虎之役也　六年春王正月癸亥鄭游
速帥師滅許以許男斯歸因許敗也書滅書以其君歸
甚鄭也二月公侵鄭公至自侵鄭左氏曰為晉討鄭之
伐胥靡也夏季孫斯仲孫何忌如晉獻鄭俘也秋晉人
執宋行人樂祁犂樂祁犂未致使而先飲酒于趙簡子
晉執之是也書執行人若無罪然與國以禮來而擅執
其行人非伯討也胡氏以執出列卿之私而貶之非春
秋指也冬城中城公為晉侵鄭懼而城之也季孫斯仲
孫何忌帥師圍鄆杜氏曰鄆貳於齊故圍之也　七年
春王正月夏四月事闕也秋齊侯鄭伯盟于鹹謀叛晉
也石門志始合也鹹志始散也春秋所以始終也齊人
執衛行人北宫結以侵衛齊侯衛侯盟于沙侵衛衛意
也欲叛晉而諸大夫不可引齊師而懼之也沙之盟成
衛謀也齊國夏帥師伐我西鄙齊叛晉故也九月大雩
以旱禱也冬十月事闕也　八年春王正月公侵齊公
至自侵齊報西鄙之役也二月公侵齊三月公至自侵齊未
得志故復侵齊也曹伯露卒以赴書也夏齊國夏帥師
伐我西鄙報我侵也公㑹晉師於瓦公至自瓦齊師故
晉來救魯㑹之也秋七月戊辰陳侯栁卒以赴書也晉
士鞅帥師侵鄭遂侵衛討二國叛故也𦵏曹靖公九月
𦵏陳懐公俱以㑹書也季孫斯仲孫何忌帥師侵衛晉
故也冬衛侯鄭伯盟于曲濮結叛晉也從祀先公昭公
至是始得從事于太廟也孰祀之陽虎専季氏將殺季
孫斯而亂魯國託於正以暴意如之罪也魯祀非家臣
所専特書於盜竊寳玉大弓之上其意微矣盜竊寳玉
大弓寳玉者封圭也大弓者武王之戎弓也周公受而
藏之魯者也因從祀先公而書之疑竊於祀所也盜者
若國無人之謂也譏君臣之失守也　九年春王正月
事闕也夏四月戊申鄭伯蠆卒以赴書也得寳玉大弓
左氏曰陽虎歸之也六月𦵏鄭獻公以㑹書也秋齊侯
衛侯次于五氏杜氏曰不書伐者諱伐盟主以次告也
秦伯卒以赴書也冬𦵏秦哀公以㑹書也　十年春王
三月及齊平釋前八年再侵齊之怨也夏公㑹齊侯
于夾谷公至自夾谷孔子當國首以􁆸信修睦為事
故有是㑹将平齊從晋以靖諸侯也晋趙鞅帥師圍
衛左氏曰報夷儀也然不討齊而圍衛晋固怯大而
陵小也齊人來歸鄆讙龜隂田胡氏曰前此曰歸者
魯請而得之也此曰來歸者齊人心服而歸之也杜
氏曰㑹夾谷孔子相齊人服義遂歸侵田此綏之斯
來之效也叔孫州仇仲孫何忌帥師圍郈為侯犯據
郈以叛也秋叔孫州仇仲孫何忌帥師圍郈胡氏曰
叛不書於䇿書圍則叛可知再書圍則彊亦可知大夫
數擅興師離其文以書之寓貶也宋樂大心出奔曹因譛
而見逐也宋公子地出奔陳自奔也冬齊侯衛侯鄭㳺
速㑹于安甫以衛有晋難也叔孫州仇如齊杜氏曰謝
致郈也宋公之弟辰暨仲佗石彄出奔陳稱弟言暨者
示首惡也　十有一年春宋公之弟辰及仲佗石彄公子地自
陳入于蕭以叛辰主也二子與地悦從之也夏四月事闕也秋
宋樂大心自曹入于蕭入蕭從叛人可知故不復言叛也
冬及鄭平叔還如鄭涖盟始叛晉也　十有二年春薛
伯定卒以赴書也夏𦵏薛襄公以㑹書也叔孫州仇帥
師墮郈侯犯以郈叛一年再圍不克故叔孫墮郈也墮
毁也衛公孟彄帥師伐曹弱曹也季孫斯仲孫何忌帥
師墮費費公山不狃據之以叛也墮而帥師以强故恐
弗克也秋大雩以旱禱也冬十月癸亥公㑹齊侯盟于
黄結叛晉也十有一月丙寅朔日有食之志異也公至
自黄以反至書也十有二月公圍成公至自圍成書圍
成志弗克也書至成强如列國興動大衆故出入皆告
廟也　十有三年春齊侯衛侯次于垂葭共伐晉也夏
築蛇淵囿紀役也大蒐于比蒲胡氏曰三家蒐無所據
也衛公孟彄帥師伐曹連年伐曹志黷也秋晉趙鞅入
于晉陽以叛冬晉荀寅士吉射入于朝歌以叛連書臣
叛志晉替也晉趙鞅歸于晉叛而復歸鞅不有于晉也
薛弑其君比誰弑之不言其人小國之告略也　十有
四年春衛公叔戍來奔衛趙陽出奔宋公叔戌將去南
子之黨夫人愬曰戍將為亂故公叔來奔趙陽北宫結
皆戍黨也二月辛巳楚公子結陳公孫佗人帥師滅頓
以頓子牂歸頓欲事晉背楚而絶陳好故楚滅之書滅
書以其君歸甚楚也夏衛北宫結來奔公戍黨也五月
於越敗呉於檇李呉子光卒光以敗卒以來告書也公
㑹齊侯衛侯于牽公至自㑹齊魯叛晉助范中行為禮
也秋齊侯宋公㑹于洮范氏故也天王使石尚來歸脤
從石尚之請復歸賑于魯也榖梁曰貴復正也衛世子
蒯聵出奔宋世子以南子之淫亂欲殺之而靈公知而
逐之也書世子而父子之罪自見也衛公孟彄出奔
鄭蒯聵之黨也宋公之弟辰自蕭來奔志納叛也大蒐
于比蒲杜氏曰自舍中軍公不與兵政者四十年矣於
是蒐比蒲則以季孫斯叔孫州仇之墮費郈也邾子來
㑹公不用朝故曰㑹也城莒父及霄杜氏曰公叛晉助
范氏故懼而城二邑也　十有五年春王正月邾子來
朝通好禮也鼷䑕食郊牛牛死改卜牛志怠祀也二
月辛丑楚子滅胡以胡子豹歸胡乗呉之入楚盡俘楚
邑之近胡者楚既定又不事楚故楚滅之也書滅國又
以其君歸甚楚也夏五月辛亥郊榖梁註曰譏不時也
壬申公薨于髙寢榖梁曰髙寢非正也鄭罕達帥師伐
宋杜氏曰宋公子地奔鄭鄭人為之伐宋欲取地以處
之也齊侯衛侯次于渠蒢謀救宋也邾子來奔喪諸侯
奔喪非禮也秋七月壬申姒氏卒公羊曰哀公之母也
何以不稱夫人哀未君也八月庚辰朔日有食之志異
也九月滕子來㑹𦵏諸侯來㑹𦵏非禮也丁巳𦵏我君
定公雨不克𦵏戊午日下昃乃克𦵏大事詳書之禮也
辛巳𦵏定姒何以書𦵏以哀貴也公羊曰有子則廟廟
則書𦵏冬城漆志役也
　　哀公
元年春王正月公即位繼正也楚子陳侯隨侯許男圍
蔡左氏曰報柏舉也胡氏曰蔡人男女以辨使疆於江
汝之間夫男女以辨則是降也疆於江汝之間則遷其
國也而獨書圍蔡何也蔡嘗以呉師入郢昭王奔隨壊
宗廟徙陳器撻平王之墓矣至是楚國復寜帥師圍蔡
降其衆遷其國而春秋書之略者見蔡宜得報而楚子
復讐之事可恕也胡氏之指重復讐也而春秋之義疑
不在是魯之史不能詳呉楚之事故書之略也而謂書
爵為仲尼恕詞鑿也鼷䑕食郊牛角改卜牛志怠祀也
夏四月辛巳郊志過時也秋齊侯衛侯伐晉救范氏也
冬仲孫何忌帥師伐邾前年邾子來奔喪矣而今伐之
志魯􁂋也非魯之􁂋也三家强故也　二年春王二月
季孫斯叔孫州仇仲孫何忌帥師伐邾取漷東田及沂西田
癸巳叔孫州仇仲孫何忌及邾子盟于勾繹受邾之賂
田而强與其君盟志三家之􁂋也三家共伐邾而盟不
及季孫者服䖍云季孫尊卿敵服先歸使二子與之盟
似也而榖梁曰各盟其得也季孫不得田故不與盟疑
意之也夏四月丙子衛侯元卒以赴書也滕子來朝朝
嗣君也晉趙鞅帥師納衛世子蒯聵于戚將立之為君
也父死而猶稱世子志以世子奔以世子之名納也秋
八月甲戌晉趙鞅帥師及鄭罕達帥師戰于鐵鄭師敗
績鄭助范氏中行氏叛晉而趙鞅討之也書鄭師敗績
不直鄭也冬十月𦵏衛靈公以㑹書也十有一月蔡遷
於州來蔡殺其大夫公子駟蔡偪于楚請遷于呉中悔
故呉洩庸因聘襲之蔡委罪于駟以說呉而殺之也書
大夫書公子不去其爵與親甚蔡侯也　三年春齊國
夏衛石曼姑帥師圍戚蒯聵之子輒以齊兵拒父也衛
主兵而首齊者惡齊之黨逆也夏四月甲午地震志異
也五月辛卯桓公僖宫災書災志變也左氏附㑹孔子
之言以為桓僖親盡不祧故燬胡氏因之何也季孫斯
叔孫州仇帥師城啟陽杜氏曰魯黨范氏故懼晉而城
啟陽也宋樂髠帥師伐曹無傳秋七月丙子季孫斯卒
卒大夫例也蔡人放其大夫公孫獵于呉公子駟之黨
也冬十月癸卯秦伯卒以赴書也叔孫州仇仲孫何忌帥師
圍邾至是二卿復有事於邾矣志黷也　四年春王二
月庚戌盜殺蔡侯申左氏曰公孫翩逐而射之卒也胡
氏曰翩非微也其以盜稱何也蔡侯背呉誑楚又委罪
於執政其謀國如是夫人得而害之矣故變文書盜然
則申之罪孰與商人也殺商人者何以不言盜書盜宋
之赴略也或不知其誰殺之耳觀經書公孫辰出奔呉
又書蔡殺其大夫公孫姓公孫霍若求其賊而不得者
惡可即信左氏公孫翩殺之也𦵏秦惠公以㑹書也宋
人執小邾子書執罪宋也晉人執戎蠻子赤歸于楚楚
圍蠻氏蠻子赤奔晉晉不能救又執而歸之楚畏楚甚
矣書之志晉替也城西郛備晉也六月辛丑亳社災紀
災也秋八月甲寅滕子結卒以赴書也冬十有二月𦵏
蔡昭公𦵏滕頃公皆以㑹書也　五年春城毗杜氏曰
備晋也書春譏不時也夏齊侯伐宋爭伯也晋趙鞅帥
師伐衛左氏曰范氏之故也秋九月齊侯杵臼卒以赴
書也冬叔還如齊使卿弔且㑹葬也閏月葬齊景公
以㑹書也　六年春城邾瑕三年以來嵗書城邑勞
民之甚也晋趙鞅帥師伐鮮虞左氏曰治范氏之亂
也呉伐陳左氏曰復修舊怨也夏齊國夏及髙張來
奔陳乞謀弑先逐國髙委君而逃書名以示不忠也
叔還㑹吳于柤始結好也秋七月庚寅楚子軫卒以赴
書也齊陽生入于齊齊陳乞弑其君荼杜氏曰弑荼者
朱毛與陽生而書陳乞明乞立陽生而荼見弑祸由乞
始也冬仲孫何忌帥師伐邾必欲滅邾而後已也宋向
巢帥師伐曹樂髠伐之猶未服也　七年春宋皇瑗帥
師侵鄭連嵗有事于曹意鄭為援而侵之也左氏討鄭
以助晋宋叛晋久矣非為晋討也晋魏曼多帥師侵衛
左氏曰衛不服也為范氏而加兵故書侵也夏公㑹吴
于鄫吳欲覇諸侯故魯先往㑹之也秋公伐邾八月己
酉入邾以邾子益來獻于亳社囚于負瑕虐亦甚矣而
春秋書入書邾子益來不書以邾子歸為内詞託也諱
惡也宋人圍曹弱曹也冬鄭駟𢎞帥師救曹書救與詞
也中國無伯而諸侯自相救也　八年春王正月宋公
入曹以曹伯陽歸胡氏曰此滅曹也曷為不言滅滅者
亡國之善詞上下之同力也曹伯因公孫疆之佞背晉
而奸宋自取滅亡故書宋公入曹以曹伯陽歸若是者
是與宋之滅曹也以傳而揣經也春秋凡書入國獲其
君皆罪也曹雖無道非宋之所當滅也不書滅者以赴
畧也呉伐我呉為邾故伐魯不書地及與呉盟諱内也
夏齊人取讙及闡歸邾子益于邾不見伐而取邑公榖
皆以為賂也為以邾子益來也邾子齊甥畏齊故賂之
不言賂諱也秋七月事闕也冬十有二月癸亥杞伯過
卒以赴書也齊人歸讙及闡左氏曰季姬嬖故也季姬
魯女也　九年春王二月𦵏把僖公以㑹書也宋皇瑗帥
師取鄭師于雍丘雍丘宋地鄭圍之書取鄭師于雍丘
於雍丘敗鄭師也夏楚人伐陳左氏曰陳即呉故也秋
宋公伐鄭左氏曰報雍丘也冬十月事闕也　十年春
王二月邾子益來奔呉以邾子既歸又無道討而囚之
今又自呉來奔也公㑹呉伐齊三月戊戌齊侯陽生卒
按左氏公㑹呉伐齊齊人弑悼公赴于師悼公弑而書
卒疑從齊赴也胡氏曰齊侯歸讙及闡又辭師于呉是
變之正也而呉人伐之違背正理故没其弑而以卒書
不知弑君齊事也何與于呉而春秋為之諱也夏宋人
伐鄭疑以雍丘之役未得志也晉趙鞅帥師侵齊齊晉
之不交兵久矣至是伐喪黷也五月公至自伐齊反至
書也𦵏齊悼公不廢㑹禮也衛公孟彄自齊歸于衛齊
納之也薛伯夷卒以赴書也秋葬薛惠公以㑹書也冬
楚子結帥師伐陳呉救陳陳即呉故楚伐之也書呉救
陳與詞也　十有一年春齊國書帥師伐我左氏曰齊
為鄎故也前年㑹呉伐齊師于鄎也夏陳轅頗出奔鄭
頗厚斂而貪賂國人逐之也五月公㑹呉伐齊甲戌齊
國書帥師及呉戰于艾陵齊師敗績獲齊國書魯㑹伐
而不與戰故艾陵之役不書公也秋七月辛酉滕子虞
母卒以赴書也冬十有一月𦵏滕隠公以㑹書也衛世
叔齊出奔宋紀文子逐之也　十有二年春用田賦杜
氏曰以丘賦一乗為未足又以田賦之也田賦之也者
家一人也書之譏厚斂也夏五月甲辰孟子卒左氏曰
昭公娶於呉故不書姓死不赴故不稱夫人不反哭故
不言𦵏小君略之譏失禮也公㑹呉于槖臯將尋盟也
秋公㑹衛侯宋皇瑗于鄖呉徴㑹于我及衛宋也宋向
巢帥師伐鄭以鄭城宋邑也冬十有二月螽志災也
十有三年春鄭罕達帥師取宋師于嵒書取覆而敗之也
夏許男成卒以赴書也公㑹晉侯及呉子于黄池杜氏
曰書㑹晉侯及呉子兩霸之詞也至是晉雖弱而加呉
上存夏也楚公子申帥師伐陳無傳於越入呉乗黄池
之㑹而於越入之也呉横而不虞越自取敗也秋公至
自㑹反至書也晉魏曼多帥師侵衛無傳𦵏許元公以
㑹書也九月螽書災也冬十有一月有星孛於東方紀
異也盜殺陳夏區夫杜氏曰稱盜非大夫也十有二月
螽書災也　十有四年春西狩獲麟胡氏曰春秋文成而
麟至是麟為春秋之祥也麟之為祥固矣麟以聖王生
聖王不作而麟至公羊之所謂紀異也麟而見獲于狩
不祥莫大焉至是王道窮矣無可望于世矣故仲尼掩
涕而傷之遂絶筆于獲麟之年因獲麟而始絶筆也非
文成而麟至也後二年而仲尼卒天意蓋可見也若為
春秋之祥是仲尼幸之也儒者尊聖人之過不自知言
之流于附㑹也漢人又言因獲麟始脩春秋故止于獲
麟也其說視胡氏為近理云
　
　
　
　
　
　
　
　
　
　
　
　
　
　春秋億卷六
