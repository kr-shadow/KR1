#+TITLE: 周易註-魏-王弼
#+DATE: 2016-06-11 12:19:44
#+SOURCE: github.com/kanripo/KR1a0006 master 8356c5f5                
周易上經乾傳第一
　　　　　　　　　　王弼注
䷀(乾下/乾上)乾元亨利貞初九濳龍勿用(文言/備矣)九
二見龍在田利見大人(出濳離隱故曰見龍處於地/上故曰在田德施周普居中)
(不偏雖非君位君之德也初則不彰三則乾/乾四則或躍上則過亢利見大人唯二五焉)九三君子終
日乾乾夕惕若厲无咎(處下體之極居上體之下在/不中之位履重剛之險上不)
(在天未可以安其尊也下不在田未可以寜其居也純脩下道/則居上之德廢純脩上道則處下之禮曠故終日乾乾至于夕)
(惕猶若厲也居上不驕在下不憂因時而惕不失其幾雖危而/勞可以无咎處下卦之極愈於上九之亢故竭知力而後免於)
(咎也乾三以處下卦之上故免亢龍之/悔坤三以處下卦之上故免龍戰之災)九四或躍在淵
无咎(去下體之極居上體之下乾道革之時也上不在天下/不在田中不在人履重剛之險而无定位所處斯誠進)
(退无常之時也近乎尊位欲進其道迫乎在下非躍所及欲静/其居居非所安持疑猶豫未敢決志用心存公進不在私疑以)
(爲慮不謬於/果故无咎也)九五飛龍在天利見大人(不行不躍而/在乎天非飛)
(如何故曰飛龍也龍德在天則大人之路亨也夫位以/德興德以位叙以至德而處盛位萬物之覩不亦宜乎)上九亢
龍有悔用九見羣龍无首吉(九天之德也能用/天德乃見羣龍之)
(義焉夫以剛健而居人之首則物之所不與也以柔順/而爲不正則佞邪之道也故乾吉在无首坤利在永貞)彖曰
大哉乾元萬物資始乃統天雲行雨施品
物流形大明終始六位時成時乗六龍以
御天乾道變化各正性命(天也者形之名也健也/者用形者也夫形也者)
(物之累也有天之形而能永保无虧爲物之首統之者豈非至/健哉大明乎終始之道故六位不失其時而成升降无常隨時)
(而用處則乗潛龍出則乘飛龍故曰時乗六龍也乗變化/而御大器静專動直不失大和豈非正性命之情者邪)保
合大和乃利貞(不和而/剛暴)首出庶物萬國咸寜
(萬國所以寜/各以有君也)象曰天行健君子以自強不息潛
龍勿用陽在下也見龍在田德施普也終
日乾乾反復道也(以上言之則不驕以下言/之則不憂反復皆道也)或躍在
淵進无咎也飛龍在天大人造也亢龍有
悔盈不可乆也用九天德不可爲首也文
言曰元者善之長也亨者嘉之㑹也利者
義之和也貞者事之幹也君子體仁足以
長人嘉㑹足以合禮利物足以和義貞固
足以幹事君子行此四德者故曰乾元亨
利貞初九曰濳龍勿用何謂也子曰龍德
而隱者也不易乎丗(不爲世俗/所移易也)不成乎名遯丗
无悶不見是而无悶樂則行之憂則違之
確乎其不可拔濳龍也九二曰見龍在田
利見大人何謂也子曰龍德而正中者也
庸言之信庸行之謹閑邪存其誠善丗而
不伐德博而化易曰見龍在田利見大人
君德也九三曰君子終日乾乾夕惕若厲
无咎何謂也子曰君子進德脩業忠信所
以進德也脩辭立其誠所以居業也知至
至之可與幾也知終終之可與存義也(處/一)
(體之極是至也居一卦之盡是終也處事之至而不犯咎知至/者也故可與成務矣處終而能全其終知終者也夫進物之速)
(者義不若利存物之終者利不及義故靡不有/初鮮克有終夫可與存義者其唯知終者乎)是故居上
位而不驕在下位而不憂(居下體之上在上體之/下明夫終敝故不驕也)
(知夫至至/故不憂也)故乾乾因其時而惕雖危无咎矣
(惕怵惕之謂也處事之極失時則廢/懈怠則曠故因其時而惕雖危无咎)九四曰或躍在淵
无咎何謂也子曰上下无常非爲邪也進
退无恒非離羣也君子進德脩業欲及時
也故无咎九五曰飛龍在天利見大人何
謂也子曰同聲相應同氣相求水流濕火
就燥雲從龍風從虎聖人作而萬物覩本
乎天者親上本乎地者親下則各從其類
也上九曰亢龍有悔何謂也子曰貴而无
位髙而无民(下无/隂也)賢人在下位而无輔(賢人/雖在)
(下而當位/不爲之助)是以動而有悔也(處上卦之極而不當位故/盡陳其闕也獨立而動物)
(莫之與矣乾文言首不論乾而先說元下乃曰乾何也夫乾者/統行四事者也君子以自強不息行此四者故首不論乾而下)
(曰乾元亨利貞餘爻皆說龍至於九三獨以君子爲目何也夫/易者象也象之所生生於義也有斯義然後明之以其物故以)
(龍叙乾以馬明坤隨其事義而取象焉是故𥘉九九二龍德皆/應其義故可論龍以明之也至於九三乾乾夕惕非龍德也明)
(以君子當其象矣統而舉之乾/體皆龍別而叙之各隨其義)濳龍勿用下也見龍
在田時舎也終日乾乾行事也或躍在淵
自試也飛龍在天上治也亢龍有悔窮之
災也乾元用九天下治也(此一章全以人事明之也/九陽也陽剛直之物也夫)
(能全用剛直放逺善柔非天下至理未之能也故乾元用九則/天下治也夫識物之動則其所以然之理皆可知也龍之爲徳)
(不爲妄者也潛而勿用何乎必窮處於下也見而在田必以時/之通舎也以爻爲人以位爲時人不妄動則時皆可知也文王)
(明夷則主可知矣仲/尼旅人則國可知矣)潛龍勿用陽氣濳藏見龍在
田天下文明終日乾乾與時偕行(與天時/俱不息)或
躍在淵乾道乃革飛龍在天乃位乎天德
亢龍有悔與時偕極(與時運/俱終極)乾元用九乃見
天則(此一章全說天氣以明之也九剛直之物唯/乾體能用之用純剛以觀天天則可見矣)乾元者
始而亨者也利貞者性情也(不爲乾元何能通物/之始不性其情何能)
(乆行其正是故始而亨者必/乾元也利而正者必性情也)乾始能以美利利天下
不言所利大矣哉大哉乾乎剛健中正純
粹精也六爻發揮旁通情也時乗六龍以
御天也雲行雨施天下平也君子以成德
爲行日可見之行也濳之爲言也隱而未
見行而未成是以君子弗用也君子學以
聚之問以辯之(以君德而處下體/資納於物者也)寛以居之仁
以行之易曰見龍在田利見大人君德也
九三重剛而不中上不在天下不在田故
乾乾因其時而惕雖危无咎矣九四重剛
而不中上不在天下不在田中不在人故
或之或之者疑之也故无咎夫大人者與
天地合其德與日月合其明與四時合其
序與鬼神合其吉凶先天而天弗違後天
而奉天時天且弗違而況於人乎況於鬼
神乎亢之爲言也知進而不知退知存而
不知亡知得而不知䘮其唯聖人乎知進
退存亡而不失其正者其唯聖人乎
䷁(坤下/坤上)坤元亨利牝馬之貞(坤貞之所利利於牝/馬也馬在下而行者)
(也而又牝焉順之至也至順而/後乃亨故唯利於牝馬之貞)君子有攸往先迷後
得主利西南得朋東北䘮朋安貞吉(西南致/養之地)
(與坤同道者也故曰得朋東北反西南者也故曰喪/朋隂之爲物必離其黨之於反類而後獲安貞吉)彖曰至
哉坤元萬物資生乃順承天坤厚載物德
合无疆含弘光大品物咸亨牝馬地類行
地无疆(地之所以得无疆者以卑順行之/故也乾以龍御天坤以馬行地)柔順利貞
君子攸行先迷失道後順得常西南得朋
乃與類行東北䘮朋乃終有慶安貞之吉
應地无疆(地也者形之名也坤也者用地者也夫兩雄必/爭二主必危有地之形與剛健爲耦而能永保)
(无疆用之者不亦至順乎若夫行之不以牝馬/利之不以永貞方而又剛柔而又圎求安難矣)象曰地勢
坤(地形不順/其勢順)君子以厚德載物初六履霜堅
冰至(始於履霜至于堅冰所謂至柔而動也剛隂之爲道本/於卑弱而後積著者也故取履霜以明其始陽之爲物)
(非基於始以至於著者也故/以出處明之則以初爲濳)象曰履霜堅冰隂始凝
也馴致其道至堅冰也六二直方大不習
无不利(居中得正極於地質任其自然而物自生/不假脩營而功自成故不習焉而无不利)象曰
六二之動直以方也(動而直方/任其質也)不習无不利
地道光也六三含章可貞或從王事无成
有終(三處下卦之極而不疑於陽應斯義者也不爲事始湏/唱乃應待命乃發含美而可正者也故曰含章可貞也)
(有事則從不敢爲首故曰或從王事也/不爲事主順命而終故曰无成有終也)象曰含章可貞
以時發也或從王事知光大也(知慮光大故/不擅其美)六
四括囊无咎无譽(處隂之卦以隂居隂履非中位无/直方之質不造陽事无含章之美)
(括結否閉賢人乃隱/施愼則可非泰之道)象曰括囊无咎愼不害也六
五黃裳元吉(黃中之色也裳下之飾也坤爲臣道美盡於/下夫體无剛健而能極物之情通理者也以)
(柔順之德處於盛位任夫文理者也垂黃裳以獲元吉/非用武者也極隂之盛不至疑陽以文在中美之至也)象曰
黃裳元吉文在中也(用黃裳而獲元/吉以文在中也)上六龍戰
于野其血玄黃(隂之爲道卑順不盈乃全其美盛而/不巳固陽之地陽所不堪故戰于野)象
曰龍戰于野其道窮也用六利永貞(用六之/利利永)
(貞/也)象曰用六永貞以大終也(能以永貞/大終者也)文言曰
坤至柔而動也剛至静而德方(動之方正不爲/邪也柔而又圎)
(消之道也其德/至静德必方也)後得主而有常含萬物而化光
坤道其順乎承天而時行積善之家必有
餘慶積不善之家必有餘殃臣弑其君子
弑其父非一朝一夕之故其所由來者漸
矣由辯之不早辯也易曰履霜堅冰至蓋
言順也直其正也方其義也君子敬以直
内義以方外敬義立而德不孤直方大不
習无不利則不疑其所行也隂雖有美含
之以從王事弗敢成也地道也妻道也臣
道也地道无成而代有終也天地變化草
木蕃天地閉賢人隱易曰括囊无咎无譽
蓋言謹也君子黃中通理正位居體美在
其中而暢於四支發於事業美之至也隂
疑於陽必戰(辯之不早疑盛/乃動故必戰)爲其嫌於无陽也
(爲其嫌於/非陽而戰)故稱龍焉猶未離其類也(猶未失其/隂類爲陽)
(所/滅)故稱血焉(猶與陽戰而/相傷故稱血)夫玄黃者天地之雜
也天玄而地黃
䷂(震下/坎上)屯元亨利貞(剛柔始交是以屯也不交則否故/屯乃大亨也大亨則无險故利貞)
勿用有攸往(往益/屯也)利建侯(得主/則定)彖曰屯剛柔
始交而難生動乎險中大亨貞(始於險難至於/大亨而後全正)
(故曰屯元/亨利貞)雷雨之動滿盈(雷雨之動乃得滿盈/皆剛柔始交之所爲)天造
草昧宜建侯而不寧(屯體不寧故利建侯也屯者天地/造始之時也造物之始始於冥昧)
(故曰草昧也處造始之時/所宜之善莫善建侯也)象曰雲雷屯君子以經
綸(君子經/綸之時)初九磐桓利居貞利建侯(處屯之初/動則難生)
(不可以進故磐桓也處此時也其利安在不唯居貞建侯乎夫/息亂以靜守靜以侯安民在正弘正在謙屯難之丗隂求於陽)
(弱求於強民思其主之時也初處其/首而又下焉爻備斯義宜其得民也)象曰雖磐桓志行
正也(不可以進故磐恒也非爲宴安/棄成務也故雖磐桓志行正也)以貴下賤大得民
也(陽貴而/隂賤也)六二屯如邅如乗馬班如匪宼㛰
媾女子貞不字十年乃字(志在乎五不從於初屯/難之時正道未行與初)
(相近而不相得困於侵害故屯邅也時方屯難正道未通渉逺/而行難可以進故曰乗馬班如也宼謂初也无初之難則與五)
(㛰矣故曰匪宼㛰媾也志在於五不從於初故曰女子貞不字/也屯難之丗勢不過十年者也十年則反常反常則本志斯獲)
(矣故曰十/年乃字)象曰六二之難乗剛也十年乃字
反常也六三即鹿无虞惟入于林中君子
幾不如舎往吝(三旣近五而无宼難四雖比五其志在/初不妨巳路可以進而无屯邅也見路)
(之易不揆其志五應在二往必不納何異无虞以從禽乎雖見/其禽而无其虞徒入于林中其可獲乎幾辭也夫君子之動豈)
(取恨辱哉故不/如舎往吝窮也)象曰即鹿无虞以從禽也君子
舎之往吝窮也六四乗馬班如求㛰媾往
吉无不利(二雖比初執貞不從不害巳志者也求/與合好往必見納矣故曰往吉无不利)象曰
求而往明也(見彼之/情狀也)九五屯其膏小貞吉大
貞凶(處屯難之時居尊位之上不能恢弘博施无物不與拯/濟微滯亨于羣小而繫應在二屯難其膏非能光其施)
(者也固志同好不容他/間小貞之吉大貞之凶)象曰屯其膏施未光也上
六乗馬班如泣血漣如(處險難之極下无應援進无/所適雖比於五五屯其膏不)
(與相得居不獲安行无所適窮/困闉厄无所委仰故泣血漣如)象曰泣血漣如何可
長也
䷃(坎下/艮上)蒙亨匪我求童蒙童蒙求我初筮
告再三瀆瀆則不告(筮者決疑之物也童蒙之來求/我欲決所惑也決之不一不知)
(所從則復惑也故初筮則告再三則瀆瀆蒙也/能爲初筮其唯二乎以剛處中能斷夫疑者也)利貞(蒙之所/利乃利)
(正也夫明莫若聖昧莫若蒙蒙以養正/乃聖功也然則養正以明失其道矣)彖曰蒙山下有
險險而止蒙(退則困險進則閡山/不知所適蒙之義也)蒙亨以亨行
時中也(時之所願唯願亨也/以亨行之得時中也)匪我求童蒙童蒙求
我志應也(我謂非童蒙者也非童蒙者即陽也凡不識者/求問識者識者不求所告闇者求明明者不諮)
(於闇故蒙之爲義匪我求童蒙童蒙/求我也童蒙之來求我志應故也)初筮告以剛中也
(謂二也二爲衆隂之主也无/剛決中何由得初筮之告乎)再三瀆瀆則不告瀆蒙
也蒙以養正聖功也象曰山下出泉蒙(山/下)
(出泉未知所/適蒙之象也)君子以果行育德(果行者初筮之義也/育德者養正之功也)初
六發蒙利用刑人用說桎梏以往吝(處蒙之/初二照)
(其上故蒙發也蒙發疑明刑/說當也以往吝刑不可長)象曰利用刑人以正法
也(刑人之道道所惡也/以正法制故刑人也)九二包蒙吉納婦吉子
克家(以剛居中童蒙所歸包而不距則逺近咸至故包蒙吉/也婦者配己而成德者也體陽而能包蒙以剛而能居)
(中以此納配物莫不應故納婦吉也處于卦内以/剛接柔親而得中能幹其任施之於子克家之義)象曰子
克家剛柔接也六三勿用取女見金夫不
有躬无攸利(童蒙之時隂求於陽晦求於明各求發/其昧者也六三在下卦之上上九在上)
(卦之上男女之義也上不求三而三求上女先求男者也女之/爲體正行以待命者也見剛夫而求之故曰不有躬也施之於)
(女行在不順故勿/用取女而无攸利)象曰勿用取女行不順也六四
困蒙吝(獨逺於陽處兩隂之中闇莫之發故曰困蒙也困/於蒙昧不能比賢以發其志亦以鄙矣故曰吝也)
象曰困蒙之吝獨逺實也(陽稱/實也)六五童蒙吉
(以夫隂質居於尊位不自任察而委於二付/物以能不勞聦明功斯克矣故曰童蒙吉)象曰童蒙之
吉順以巽也(委物以能不先/不爲順以巽也)上九擊蒙不利爲
宼利禦宼(處蒙之終以剛居上能擊去童蒙以發其昧者/也故曰擊蒙也童蒙願發而己能擊去之合上)
(下之願故莫不順也爲之扞禦則物咸附之若/欲取之則物咸叛矣故不利爲宼利禦宼也)象曰利用
禦宼上下順也
䷄(乾下/坎上)需有孚光亨貞吉利渉大川彖曰
需須也險在前也剛健而不䧟其義不困
窮矣需有孚光亨貞吉位乎天位以正中
也(謂五也位乎天位用其中正以/此待物需道畢矣故光亨貞吉)利渉大川往有功
也(乾德獲進/往輒亨也)象曰雲上於天需君子以飲食宴
樂(童蒙巳發盛德光亨/飲食宴樂其在兹乎)初九需于郊利用恒无咎
(居需之時最逺於難能抑其進以/逺險待時雖不應幾可以保常也)象曰需于郊不犯難
行也利用恒无咎未失常也九二需于沙
小有言終吉(轉近於難故曰需于沙也不至致宼故曰小/有言也近不逼難逺不後時履健居中以待)
(其㑹雖小有/言以吉終也)象曰需于沙衍在中也雖小有言
以吉終也九三需于泥致宼至(以剛逼難欲進/其道所以招宼)
(而致敵也猶有須焉不䧟其剛宼之/來也自我所招敬愼防備可以不敗)象曰需于泥災在
外也自我致宼敬愼不敗也六四需于血
出自穴(凡稱血者隂陽相傷者也隂陽相近而不相得陽欲/進而隂塞之則相害也穴者隂之路也處坎之始居)
(穴者也九三剛進四不能距見侵則辟/順以聽命者也故曰需于血出自穴也)象曰需于血順
以聽也九五需于酒食貞吉(需之所須以待達也/已得天位暢其中正)
(无所復須故酒食/而巳獲貞吉也)象曰酒食貞吉以中正也上
六入于穴有不速之客三人來敬之終吉
(六四所以出自穴者以不與三相得而塞其路不辟則害故不/得不出自穴而辟之也至於上六處卦之終非塞路者也與三)
(爲應三來之已乃爲已援故无畏害之辟而乃有入穴之固也/三陽所以不敢進者須難之終也難終則至不待召也已居難)
(終故自來也處无位之地以一隂而/爲三陽之主故必敬之而後終吉)象曰不速之客來
敬之終吉雖不當位未大失也(處无位之地不/當位者也敬之)
(則得終吉故雖不/當位未大失也)
䷅(坎下/乾上)訟有孚窒惕中吉(窒謂窒塞也皆惕/然後可以獲中吉)終
凶利見大人不利渉大川彖曰訟上剛下
險險而健訟訟有孚窒惕中吉剛來而得
中也終凶訟不可成也利見大人尚中正
也不利渉大川入于淵也(凡不和而訟无施而可渉/難特甚焉唯有信而見塞)
(懼者乃可以得吉也猶復不可終中乃吉也不閉其源使訟不/至雖每不枉而訟至終竟此亦凶矣故雖復有信而見塞懼猶)
(不可以爲終也故曰訟有孚窒惕中吉終凶也无善聽者雖有/其實何由得明而令有信塞懼者得其中吉必有善聽之主焉)
(其在二乎以剛而來正夫/羣小斷不失中應斯任也)象曰天與水違行訟君子
以作事謀始(聽訟吾猶人也必也使无訟乎无訟在於謀/始謀始在於作制契之不明訟之所以生也)
(物有其分職不相濫爭何由興訟之所以/起契之過也故有德司契而不責於人)初六不永所事
小有言終吉(處訟之始訟不可終故不永所事然後乃吉/凡陽唱而隂和隂非先唱者也四召而應見)
(犯乃訟處訟之始不爲訟先雖/不能不訟而了訟必辯明也)象曰不永所事訟不
可長也雖小有言其辯明也九二不克訟
歸而逋其邑人三百户无眚(以剛處訟不能下/物自下訟上冝其)
(不克若能以懼歸竄其邑乃可以免災邑/過三百非爲竄也竄而據強災未免也)象曰不克訟
歸逋竄也自下訟上患至掇也六三食舊
德貞厲終吉或從王事无成(體夫柔弱以順於上/不爲九二自下訟上)
(不見侵奪保全其有故得食其舊德而不失也居爭訟之時處/兩剛之間而皆近不相得故曰貞厲柔體不爭繫應在上衆莫)
(能傾故曰終吉上壯爭勝難可/忤也故或從王事不敢成也)象曰食舊德從上吉
也九四不克訟(初辯/明也)復即命渝安貞吉(處上訟/下可以)
(改變者也故其咎不大若能反從本理變前之/命安貞不犯不失其道爲仁由己故吉從之)象曰復即
命渝安貞不失也九五訟元吉(處得尊位爲訟/之主用其中正)
(以㫁枉直中則不過正則不邪/剛无所溺公无所偏故訟元吉)象曰訟元吉以中正
也上九或錫之鞶帶終朝三褫之(處訟之極/以剛居上)
(訟而得勝者也以訟受錫榮何/可保故終朝之間褫帶者三也)象曰以訟受服亦不
足敬也
䷆(坎下/坤上)師貞丈人吉无咎(丈人嚴莊之稱也爲師/之正丈人乃吉也典役)
(動衆无功罪也/故吉乃无咎也)彖曰師衆也貞正也能以衆正
可以王矣剛中而應行險而順以此毒天
下而民從之吉又何咎矣(毒猶/役也)象曰地中有
水師君子以容民畜衆初六師出以律否
臧凶(爲師之始齊師者也齊衆以律失侓則散故師出以律/律不可失失律而臧何異於否失令有功法所不赦故)
(師出不以律/否臧皆凶)象曰師出以律失律凶也九二在
師中吉无咎王三錫命(以剛居中而應於上在師而/得中者也承上之寵爲師之)
(主任大役重无功則凶故吉乃无咎也行師得/吉莫善懷邦邦懷衆服錫莫重焉故乃得成命)象曰在師
中吉承天寵也王三錫命懷萬邦也六三
師或輿尸凶(以隂處陽以柔乗剛進則无應退/无所守以此用師冝獲輿尸之凶)象曰
師或輿尸大无功也六四師左次无咎(得位/而无)
(應无應不可以行得位則可以處故左次之/而无咎也行師之法欲右背髙故左次之)象曰左次无
咎未失常也(雖不能有獲足/以不失其常也)六五田有禽利執
言无咎長子帥師弟子輿尸貞凶(處師之時柔/得尊位隂不)
(先唱柔不犯物犯而後應往必得直故田有禽也物先犯己故/可以執言而无咎也柔非軍帥隂非剛武故不躬行必以授也)
(授不得主則衆不從故長子帥/師可也弟子之凶固其冝也)象曰長子帥師以中
行也弟子輿尸使不當也上六大君有命
開國承家小人勿用(處師之極師之終也大君之命/不失功也開國承家以寧邦也)
(小人勿用/非其道也)象曰大君有命以正功也小人勿
用必亂邦也
䷇(坤下/坎上)比吉原筮元永貞无咎不寧方來
後夫凶彖曰比吉也比輔也下順從也原
筮元永貞无咎以剛中也(處比之時將原筮以求/无咎其唯元永貞乎夫)
(羣黨相比而不以元永貞則凶邪之道也若不遇其主則雖/永貞而猶未足免於咎也使永貞而无咎者其唯九五乎)不
寧方來上下應也(上下无陽以分其民五獨處尊莫不/歸之上下應之旣親且安安則不安)
(者託焉故不寧方所以來上下應故也夫无者求有有者不求/所與危者求安安者不求所保火有其炎寒者附之故己苟安)
(焉則不寧/方來矣)後夫凶其道窮也(將合和親而獨在後/親成則誅是以凶也)象
曰地上有水比先王以建萬國親諸侯(萬/國)
(以比建諸/侯以比親)初六有孚比之无咎有孚盈缶終
來有它吉(處比之始爲比之首者也夫以不信爲比之首/則禍莫大焉故必有孚盈缶然後乃得免比之)
(咎故曰有孚比之无咎也處比之首應不在一心无私吝則莫/不比之著信立誠盈溢乎質素之器則物終來无衰竭也親乎)
(天下著信盈缶應者豈一/道而來故必有它吉也)象曰比之初六有它吉
也六二比之自内貞吉(處比之時居中得位而繫應/在五不能來它故得其自内)
(貞吉/而巳)象曰比之自内不自失也六三比之匪
人(四自外比二爲五貞近不相得遠則无/應所與比者皆非己親故曰比之匪人)象曰比之匪
人不亦傷乎六四外比之貞吉(外比於五履得/其位比不失賢)
(處不失位/故貞吉也)象曰外比於賢以從上也九五顯
比王用三驅失前禽邑人不誡吉(爲比之主/而有應在)
(二顯比者也比而顯之則所親者狹矣夫无私於物唯賢是與/則去之與來皆无失也夫三驅之禮禽逆來趣己則舎之背己)
(而走則射之愛於來而惡於去也故其所施常失前禽也以顯/比而居王位用三驅之道者也故曰王用三驅失前禽也用其)
(中正征討有常伐不加邑動必討叛邑人无虞故不誡也雖不/得乎大人之吉是顯比之吉也此可以爲上之使非爲上之道)
象曰顯比之吉位正中也舎逆取順失前
禽也邑人不誡上使中也上六比之无首
凶(无首後也處卦之終是後夫也親道/巳成无所與終爲時所棄宜其凶也)象曰比之无首
无所終也
䷈(乾下/巽上)小畜亨(不能畜大止健剛/志故行是以亨)密雲不雨自
我西郊彖曰小畜柔得位而上下應之曰
小畜(謂六四也成卦之義在此爻也體无二隂以分其應故/上下應之也旣得其位而上下應之三不能陵小畜之)
(義)健而巽剛中而志行乃亨密雲不雨尚
往也自我西郊施未行也(小畜之勢足作密雲乃/自我西郊未足以爲雨)
(也何由知未能爲雨夫能爲雨者陽上薄隂隂能固之然後烝/而爲雨今不能制初九之復道固九二之牽復九三更以不能)
(復爲劣也下方尚徃施豈得行故密雲而不能爲雨尚往故也/何以明之夫隂能固之然後乃雨乎上九獨能固九三之路故)
(九三不可以進而輿說輻也能固其路而安於上故得旣雨旣/處若四五皆能若上九之善畜則能雨明矣故舉一卦而論之)
(能爲小畜密雲而已隂苟不足以固陽則雖復至盛密雲自我/西郊故不能雨也雨之未下即施之未行也彖全論一卦之體)
(故曰密雲不雨象各言一/爻之德故曰旣雨旣處也)象曰風行天上小畜君子
以懿文德(未能行其施者故/可以懿文德而巳)初九復自道何其咎
吉(處乾之始以升巽初四爲巳應不距巳者也以陽/升隂復自其道順而无違何所犯咎得義之吉)象曰復
自道其義吉也九二牽復吉(處乾之中以升巽五/五非畜極非固巳者)
(也雖不能若隂之不違/可牽以獲復是以吉也)象曰牽復在中亦不自失
也九三輿說輻夫妻反目(上爲畜盛不可牽征以斯/而進故必說輻也巳爲陽)
(極上爲隂長畜於隂長不能/自復方之夫妻反目之義也)象曰夫妻反目不能正
室也六四有孚血去惕出无咎(夫言血者陽犯隂/也四乗於三近不)
(相得三務於進而己隔之將懼侵克者也上亦惡三而能制焉/志與上合共同斯誠三雖逼己而不能犯故得血去懼除保无)
(咎/也)象曰有孚惕出上合志也九五有孚攣
如富以其鄰(處得尊位不疑於二來而不距二牽己攣/不爲專固有孚攣如之謂也以陽居陽處)
(實者也居盛處實而不/專固富以其鄰者也)象曰有孚攣如不獨富也
上九旣雨旣處尚德載婦貞厲月幾望君
子征凶(處小畜之極能畜者也陽不獲亨故旣雨也剛不能/侵故旣處也體巽處上剛不敢犯尚德者也爲隂之)
(長能畜剛健德積載者也婦制其夫臣制其君雖貞近危故曰/婦貞厲也隂之盈盛莫盛於此故曰月幾望也滿而又進必失)
(其道隂疑於陽必見戰伐雖復/君子以征必凶故曰君子征凶)象曰旣雨旣處德積
載也君子征凶有所疑也(夫處下可以征而无咎/者唯泰也則然坤本體)
(下又順而弱不能敵剛故可以全其類征而吉也自此以徃則/其進各有難矣夫巽雖不能若艮之善畜猶不肯爲坤之順從)
(也故可得少進不可盡陵也是以初九九二其復則可至於九/三則輿說輻也夫大畜者畜之極也畜而不巳畜極則通是以)
(其畜之盛在於四五至于上九道乃大行小畜積極/而後乃能畜是以四五可以進而上九說征之輻)
䷉(兊下/乾上)履虎尾不咥人亨彖曰履柔履剛
也說而應乎乾是以履虎尾不咥人亨(凡彖/者言)
(乎一卦之所以爲主也成卦之體在六三也履虎尾者言其危/也三爲履主以柔履剛履危者也履虎尾而不見咥者以其說)
(而應乎乾也乾剛正之德者也不以說行夫佞/邪而以說應乎乾冝其履虎尾不見咥而亨)剛中正履
帝位而不疚光明也(言五/之德)象曰上天下澤履
君子以辯上下定民志初九素履徃无咎
(處履之初爲履之始履道惡華故素乃无咎/處履以素何往不從必獨行其願物无犯也)象曰素履
之徃獨行願也九二履道坦坦幽人貞吉(履道/尚謙)
(不喜處盈務在致誠惡夫外飾者也而二以陽處隂履於謙也/居内履中隱顯同也履道之美於斯爲盛故履道坦坦无險厄)
(也在幽而/貞宜其吉)象曰幽人貞吉中不自亂也六三眇
能視跛能履履虎尾咥人凶武人爲于大
君(居履之時以陽處陽猶曰不謙而況以隂居陽以柔乗剛者/乎故以此爲明眇目者也以此爲行跛足者也以此履危見)
(咥者也志在剛健不脩所履欲以陵武於人爲/于大君行未能免於凶而志存于王頑之甚也)象曰眇能
視不足以有明也跛能履不足以與行也
咥人之凶位不當也武人爲于大君志剛
也九四履虎尾愬愬終吉(逼近至尊以陽承陽/處多懼之地故曰履)
(虎尾愬愬也然以陽居隂以謙爲/本雖處危懼終獲其志故終吉也)象曰愬愬終吉志
行也九五夬履貞厲(得位處尊以剛決正故曰夬履/貞厲也履道惡盈而五處實是)
(以/危)象曰夬履貞厲位正當也上九視履考
祥其旋元吉(禍福之祥生乎所履處履之極履道成矣/故可視履而考祥也居極應說髙而不危)
(是其旋也履道/大成故元吉也)象曰元吉在上大有慶也
周易卷第一　︻(經三千二百五十五字/注五千九百四十四字)︼
周易上經泰傳第二
　　　　　　　王弼注
䷊(乾下/坤上)泰小往大來吉亨彖曰泰小往大
來吉亨則是天地交而萬物通也上下交
而其志同也内陽而外隂内健而外順内
君子而外小人君子道長小人道消也象
曰天地交泰后以財成天地之道輔相天
地之冝以左右民(泰者物大通之時也上下大通則物/失其節故財成而輔相以左右民也)
𥘉九拔茅茹以其彚征吉(茅之爲物拔其根而相/牽引者也茹相牽引之)
(貌也三陽同志俱志在外𥘉爲類首巳舉則從若茅/茹也上順而應不爲違距進皆得志故以其類征吉)象曰
拔茅征吉志在外也九二包荒用馮河不
遐遺朋亡得尚于中行(體健居中而用乎泰能包/含荒穢受納馮河者也用)
(心弘大无所遐棄故曰不遐遺也无私无偏存乎光大故/曰朋亡也如此乃可以得尚于中行尚猶配也中行謂五)象曰
包荒得尚于中行以光大也九三无平不
陂无往不復艱貞无咎勿恤其孚于食有
福(乾本上也坤本下也而得泰者降與升也而三處天地/之際/將復其所處復其所處則上守其尊下守其卑是故/无/往)
(而不復也无平而不陂也處天地之將閉平路之將陂時將大/變丗將大革而居不失其正動不失其應艱而能貞不失其義)
(故无咎也信義誠著故不恤其孚而/自明也故曰勿恤其孚于食有福也)象曰无往不復
天地際也(天地將各/分復之際)六四翩翩不富以其鄰不
戒以孚(乾樂上復坤樂下復四處坤首不固所居見命則/退故曰翩翩也坤爻皆樂下己退則從故不待富)
(而用其鄰也莫不與己同其/志願故不待戒而自孚也)象曰翩翩不富皆失實
也不戒以孚中心願也六五帝乙歸妹以
祉元吉(婦人謂嫁曰歸泰者隂陽交通之時也女處尊位/履中居順降身應二感以相與用中行願不失其)
(禮帝乙歸妹誠合斯義履順居中行願/以祉盡夫隂陽交配之冝故元吉也)象曰以祉元吉
中以行願也上六城復于隍勿用師自邑告
命貞吝(居泰上極各反所應泰道將滅上下不交卑不上承/尊不下施是故城復于隍卑道崩也勿用師不煩攻)
(也自邑告命貞吝否/道巳成命不行也)象曰城復于隍其命亂也
䷋(坤下/乾上)否之匪人不利君子貞大往小來彖
曰否之匪人不利君子貞大往小來則是
天地不交而萬物不通也上下不交而天
下无邦也内隂而外陽内柔而外剛内小
人而外君子小人道長君子道消也象曰
天地不交否君子以儉德辟難不可榮以
禄初六拔茅茹以其彚貞吉亨(居否之初處順/之始爲類之首)
(者也順非健也何可以征居否之時動則入邪三/隂同道皆不可進故茅茹以類貞而不諂則吉亨)象曰拔
茅貞吉志在君也(志在於君/故不苟進)六二包承小人吉
大人否亨(居否之丗而得其位用其至順包承於上/小人路通内柔外剛大人否之其道乃亨)象
曰大人否亨不亂羣也六三包羞(俱用小道/以承其上)
(而位不當所/以包羞也)象曰包羞位不當也九四有命
无咎疇離祉(夫處否而不可以有命者以所應者小人/也有命於小人則消君子之道者也今初)
(志在君處乎窮下故可以有命/无咎而疇麗福也疇謂初也)象曰有命无咎志行
也九五休否大人吉其亡其亡繫于苞桑
(居尊當位能休否道者也施否於小人否之休也唯大人而後/能然故曰大人吉也處君子道消之時己居尊位何可以安故)
(心存將危/乃得固也)象曰大人之吉位正當也上九傾否
先否後喜(先傾後通故後喜也始/以傾爲否後得通乃喜)象曰否終則傾
何可長也
䷌(離下/乾上)同人于野亨利渉大川利君子貞
彖曰同人柔得位得中而應乎乾曰同人
(二爲同/人之主)同人曰同人于野亨利渉大川乾行
也(所以乃能同人于野亨利渉大川非二/之所能也是乾之所行故特曰同人曰)文明以健中正
而應君子正也(行健不以武而以文明用之相應不以邪/而以中正應之君子正也故曰利君子貞)
唯君子爲能通天下之志(君子以文/明爲德)象曰天
與火同人(天體於上而火炎/上同人之義也)君子以類族辨物
(君子小人/各得所同)初九同人于門无咎(居同人之始爲同人/之首者也无應於上)
(心无􁀇吝通夫大同出門皆同故曰/同人于門也出門同人誰與爲咎)象曰出門同人又
誰咎也六二同人于宗吝(應在乎五唯同於主過主/則否用心褊狹鄙吝之道)
象曰同人于宗吝道也九三伏戎于莽升
其髙陵三歳不興(居同人之際履下卦之極不能包弘/上下通失大同物黨相分欲乖其道)
(貪於所比據上之應其敵剛健非力所當故伏戎于莽不敢顯/亢也升其髙陵望不敢進量斯勢也三歳不能興者也三歳不)
(能興則五道亦以/成矣安所行焉)象曰伏戎于莽敵剛也三歳
不興安行也(安辭/也)九四乗其墉弗克攻吉
(處上攻下力能乗墉者也履非其位以與人爭二自五應三非/犯己攻三求二尤而效之違義傷理衆所不與故雖乗墉而不)
(克也不克則反反則得吉也不克/乃反其所以得吉困而反則者也)象曰乗其墉義弗
克也其吉則困而反則也九五同人先號
咷而後笑大師克相遇(彖曰柔得位得中而應乎/乾曰同人然則體柔居中)
(衆之所與執剛用直衆所未從故近隔乎二剛未獲厥志是以/先號咷也居中處尊戰必克勝故後笑也不能使物自歸而用)
(其強直故必須大師/克之然後相遇也)象曰同人之先以中直也大師
相遇言相克也上九同人于郊无悔(郊者外/之極也)
(處同人之時最在於外不獲同志而/逺於内爭故雖无悔吝亦未得其志)象曰同人于郊志
未得也(凡處同人而不泰焉則必用師矣不能大通則各私/其黨而求利焉楚人亡弓不能亡楚愛國愈甚益爲)
(它災是以同人不弘剛/健之爻皆至用師也)
䷍(乾下/離上)大有元亨(不大通何由得大有/乎大有則必元亨矣)彖曰大
有柔得尊位大中而上下應之曰大有(處/尊)
(以柔居中以大體无二隂以分其應/上下應之靡所不納大有之義也)其德剛健而文明
應乎天而時行是以元亨(德應於天則行不失時/矣剛健不滯文明不犯)
(應天則大時行/无違是以元亨)象曰火在天上大有君子以遏
惡揚善順天休命(大有包容之象也故遏惡揚善/成物之美順夫天德休物之命)初
九无交害匪咎艱則无咎(以夫剛健爲大有之始不/能履中滿而不溢術斯以)
(往後害必至其欲/匪咎艱則无咎也)象曰大有初九无交害也九
二大車以載(任重而/不危)有攸往无咎(健不違中爲五所任/任重不危致逺不泥)
(故可以往/而无咎也)象曰大車以載積中不敗也九三
公用亨于天子小人弗克(處大有之時居下體之/極乗剛健之上而履得)
(其位與五同功威權之盛莫此過焉公用斯位/乃得通乎天子之道也小人不克害可待也)象曰公用
亨于天子小人害也九四匪其彭无咎(旣失/其位)
(而上近至尊之威下比分權之臣其爲懼也可謂危矣唯夫有/聖知者乃能免斯咎也三雖至盛五不可舎能辯斯数專心承)
(五常匪其旁則无/咎矣旁謂三也)象曰匪其彭无咎明辯晢也
(明猶/才也)六五厥孚交如威如吉(居尊以柔處大以中无/私於物上下應之信以)
(發志故其孚交如也夫不私於物物亦公焉不疑於物物亦/誠焉旣公且信何難何備不言而教行何爲而不威如爲大)
(有之主而不以/此道吉可得乎)象曰厥孚交如信以發志也威
如之吉易而无備也上九自天祐之吉无
不利(大有豐富之丗也處大有之上而不累於位志尚乎賢/者也餘爻皆乗剛而已獨乗柔順也五爲信德而巳履)
(焉履信之謂也雖不能體柔而以剛乗柔思順之義也居豐有/之丗而不以物累其心髙尚其志尚賢者也爻有三德盡夫助)
(道故繫/辭具焉)象曰大有上吉自天祐也
䷎(艮下/坤上)謙亨君子有終彖曰謙亨天道下
濟而光明地道卑而上行天道虧盈而益
謙地道變盈而流謙鬼神害盈而福謙人
道惡盈而好謙謙尊而光卑而不可踰君
子之終也象曰地中有山謙君子以裒多
益寡稱物平施(多者用謙以爲裒少者用謙以/爲益隨物而與施不失平也)初六
謙謙君子用渉大川吉(處謙之下謙之謙者也能/體謙謙其唯君子用渉大)
(難物无/害也)象曰謙謙君子卑以自牧也(牧養/也)六二鳴
謙貞吉(鳴者聲名聞之謂也/得位居中謙而正焉)象曰鳴謙貞吉中
心得也九三勞謙君子有終吉(處下體之極履/得其位上下无)
(陽以分其民衆隂所宗尊莫先焉居謙之丗/何可安尊上承下接勞謙匪懈是以吉也)象曰勞謙君
子萬民服也六四无不利撝謙(處三之上而用/謙焉則是自上)
(下下之義也承五而用謙順則是上行之道也盡/乎奉上下下之道故无不利指撝皆謙不違則也)象曰无不
利撝謙不違則也六五不富以其鄰利用
侵伐无不利(居於尊位用謙與順故能不富而用其/鄰也以謙順而侵伐所伐皆驕逆也)象
曰利用侵伐征不服也上六鳴謙利用行
師征邑國(最處於外不與内政故有名而巳志功未/得也處外而履謙順可以征邑國而巳)象
曰鳴謙志未得也可用行師征邑國也(夫/吉)
(凶悔吝生乎動者也動之所起興於利者也故飲食必有訟訟/必有衆起未有居衆人之所惡而爲動者所害處不競之地而)
(爲爭者所奪是以六爻雖有失位无應乗剛而皆无凶/咎悔吝者以謙爲主也謙尊而光卑而不可踰信矣哉)
䷏(坤下/震上)豫利建侯行師彖曰豫剛應而志
行順以動豫豫順以動故天地如之而況
建侯行師乎天地以順動故日月不過而
四時不忒聖人以順動則刑罰清而民服
豫之時義大矣哉象曰雷出地奮豫先王
以作樂崇德殷薦之上帝以配祖考初六
鳴豫凶(處豫之初而特得志於上樂/過則淫志窮則凶豫何可鳴)象曰初六鳴
豫志窮凶也六二介于石不終日貞吉(處豫/之時)
(得位履中安夫貞正不求苟豫者也順不苟從豫不違中是以/上交不諂下交不瀆明禍福之所生故不苟說辯必然之理故)
(不改其操介如石/焉不終日明矣)象曰不終日貞吉以中正也
六三盱豫悔遟有悔(居下體之極處兩卦之際履非/其位承動豫之主若其睢盱而)
(豫悔亦主焉遟而不從豫之所疾位非/所據而以從豫進退離悔冝其然矣)象曰盱豫有悔
位不當也九四由豫大有得勿疑朋盍簪
(處豫之時居動之始獨體陽爻衆隂所從莫不由之以得其豫/故曰由豫大有得也夫不信於物物亦疑焉故勿疑則朋合疾)
(也盍合也/簪疾也)象曰由豫大有得志大行也六五
貞疾恒不死(四以剛動爲豫之主專權執制非己所乗故/不敢與四爭權而又居中處尊未可得亡是)
(以必常至于貞/疾恒不死而巳)象曰六五貞疾乗剛也恒不死
中未亡也上六冥豫成有渝无咎(處動豫之極/極豫盡樂故)
(至于㝠豫成也過豫不巳何/可長乎故必渝變然後无咎)象曰冥豫在上何可
長也
䷐(震下/兊上)隨元亨利貞无咎彖曰隨剛來而
下柔動而說隨大亨貞无咎而天下隨時
隨時之義大矣哉(震剛而兊柔也以剛下柔動而之說/乃得隨也爲隨而不大通逆於時也)
(相隨而不爲利正災之道也故大通利貞乃得无咎也爲隨而/今大通利貞得於時也得時則天下隨之矣隨之所施唯在於)
(時也時異而不隨否之道/也故隨時之義大矣哉)象曰澤中有雷隨君子
以嚮晦入宴息(澤中有雷動說之象也物皆說隨可以/无爲不勞明鑒故君子嚮晦入宴息也)
初九官有渝貞吉出門交有功(居隨之始上无/其應无所偏係)
(動能隨時意无所主者也隨不以欲以欲隨宜者/也故官有渝變隨不失正也出門无違何所失哉)象曰官
有渝從正吉也出門交有功不失也六二
係小子失丈夫(隂之爲物以處隨丗不能獨立必有係/也居隨之時體於柔弱而以乗夫剛動)
(豈能秉志違於所近隨此失彼弗能兼與五/處己上初處己下故曰係小子失丈夫也)象曰係小子
弗兼與也六三係丈夫失小子隨有求得
利居貞(隂之爲物以處隨丗不能獨立必有係也雖體下卦/二巳據初將何所附故舎初係四志在丈夫四俱无)
(應亦欲於己隨之則得其所求矣故曰隨有求得也應非其正/以係於人何可以妄故利居貞也初處己下四處己上故曰係)
(丈夫失/小子也)象曰係丈夫志舎下也(下謂/初也)九四隨有
獲貞凶有孚在道以明何咎(處說之初下據二/隂三求係已不距)
(則獲故曰隨有獲也居於臣地履非其位以擅其民失於臣道/違正者也故曰貞凶體剛居說而得民心能幹其事而成其功)
(者也雖違常義志在濟物心存公/誠著信在道以明其功何咎之有)象曰隨有獲其義
凶也有孚在道明功也九五孚于嘉吉(履正/居中)
(而處隨丗盡隨時之宜/得物之誠故嘉吉也)象曰孚于嘉吉位正中也
上六拘係之乃從維之王用亨于西山(隨之/爲體)
(隂順陽者也最處上極不從者也隨道巳成而特不從故拘係/之乃從也率土之濵莫非王臣而爲不從王之所討也故維之)
(王用亨于西山也兊爲西方山者塗之險/隔也處西方而爲不從故王用通于西山)象曰拘係之
上窮也(處于上極/故窮也)
䷑(巽下/艮上)蠱元亨利渉大川先甲三日後甲
三日彖曰蠱剛上而柔下(上剛可以斷制/下柔可以施令)巽而
止蠱(旣巽又止不競爭也有事而/无競爭之患故可以有爲也)蠱元亨而天下
治也(有爲而大亨非/天下治而何也)利渉大川往有事也先甲
三日後甲三日終則有始天行也(蠱者有事而/待能之時也)
(可以有爲其在此時矣物巳說隨則待夫作制以定其事也進/德脩業往則亨矣故元亨利渉大川也甲者創制之令也創制)
(不可責之以舊故先之三日後之三日使令洽而後/乃誅也因事申令終則復始若天之行用四時也)象曰山
下有風蠱君子以振民育德(蠱者有事而待能/之時也故君子以)
(濟民養/德也)初六幹父之蠱有子考无咎厲終吉
(處事之首始見任者也以柔巽之質幹父之事能承先軌堪其/任者也故曰有子也任爲事首能堪其事考乃无咎也故曰有)
(子考无咎也當事之首是以/危也能堪其事故終吉也)象曰幹父之蠱意承考
也(幹事之首時有損益不/可盡承故意承而巳)九二幹母之蠱不可貞
(居於内中冝幹母事故曰幹母之蠱也婦人之性難可全正/冝屈巳剛旣幹且順故曰不可貞也幹不失中得中道也)象
曰幹母之蠱得中道也九三幹父之蠱小
有悔无大咎(以剛幹事而无其應故有悔也履得/其位以正幹父雖小有悔終无大咎)象
曰幹父之蠱終无咎也六四𥙿父之蠱往
見吝(體柔當位幹不以剛而以柔和能𥙿先事/者也然无其應往必不合故曰往見吝)象曰裕
父之蠱往未得也六五幹父之蠱用譽(以/柔)
(處尊用中而應承先/以斯用譽之道也)象曰幹父用譽承以德也(以/柔)
(處中不任/威力也)上九不事王侯髙尚其事(最處事上而/不累於位不)
(事王侯髙/尚其事也)象曰不事王侯志可則也
䷒(兊下/坤上)臨元亨利貞至于八月有凶彖曰
臨剛浸而長說而順剛中而應大亨以正
象曰甘臨位不當也旣憂之咎不長也六
四至臨无咎(處順應陽不忌剛長而乃應之履得其位盡/其至者也剛勝則柔危柔不失正則得无咎)
(也)象曰至臨无咎位當也六五知臨大君之
宜吉(處於尊位履得其中能納剛以禮用違其正不忌剛長/而能任之委物以能而不犯焉則聦明者竭其視聽知)
(力者盡其謀能不爲而成不行而至矣大君/之宜如此而已故曰知臨大君之宜吉也)象曰大君之
宜行中之謂也上六敦臨吉无咎(處坤之極以敦/而臨者也志在)
(助賢以敦爲德雖在剛/長剛不害厚故无咎也)象曰敦臨之吉志在内也
䷓(坤下/巽上)觀盥而不薦有孚顒若(王道之可觀者/莫盛乎宗廟宗)
(廟之可觀者莫盛於盥也至薦簡略不足復觀故觀盥而不觀/薦也孔子曰禘自旣灌而往者吾不欲觀之矣盡夫觀盛則下)
(觀而化矣故觀至/盥則有孚顒若也)彖曰大觀在上(下賤而/上貴也)順而巽中
正以觀天下觀盥而不薦有孚顒若下觀
而化也觀天之神道而四時不忒聖人以
神道設敎而天下服矣(統說觀之爲道不以刑制使/物而以觀感化物者也神則)
(无形者也不見天之使四時而四時不/忒不見聖人使百姓而百姓自服也)象曰風行地上觀
先王以省方觀民設敎初六童觀小人无
咎君子吝(處於觀時而最逺朝美體於隂柔不能自進无/所鑒見故曰童觀趣順而巳无所能爲小人之)
(道也故曰小人无咎君子處大/觀之時而爲童觀不亦鄙乎)象曰初六童觀小人
道也六二闚觀利女貞(處在於内寡所鑒見體於柔弱/從順而巳猶有應焉不爲全蒙)
(所見者狹故曰闚觀居内得位柔順寡見故曰利女貞婦人之/道也處大觀之時居中得位不能大觀廣鑒闚觀而已誠可醜)
(也)象曰闚觀女貞亦可醜也六三觀我生
進退(居下體之極處二卦之際近不比尊逺不童/觀觀風者也居此時也可以觀我生進退也)象曰
觀我生進退未失道也(處進退之時以觀進/退之幾未失道也)六四
觀國之光利用賔于王(居觀之時最近至尊觀國之/光者也居近得位明習國儀)
(者也故曰利/用賔于王也)象曰觀國之光尚賔也九五觀我
生君子无咎(居於尊位爲觀之主宣弘大化光于四表觀/之極者也上之化下猶風之靡草故觀民之)
(俗以察已道百姓有罪在予一人君子風著/已乃无咎上爲化主將欲自觀乃觀民也)象曰觀我生
觀民也上九觀其生君子无咎(觀我生自觀其道/者也觀其生爲民)
(所觀者也不在於位最處上極高尚其志爲天下所觀者也處/天下所觀之地可不愼乎故君子德見乃得无咎生猶動出也)
象曰觀其生志未平也(特處異地爲衆所觀不爲/平易和光流通志未平也)
周易卷第二(經二千四十七字/注四千七十四字)
周易上經噬嗑傳第三
　　　　　　　　　王弼注
䷔(震下/離上)噬嗑亨利用獄(噬齧也嗑合也凡物之不親/由有閒也物之不齊由有過)
(也有閒與過齧而合之所以/通也刑克以通獄之利也)彖曰頥中有物曰噬嗑
(頥中有物齧而合/之噬嗑之義也)噬嗑而亨(有物有閒不齧/不合无由亨也)剛柔分
動而明雷電合而章(剛柔分動不溷乃明雷電並/合不亂乃章皆利用獄之義)
柔得中而上行雖不當位利用獄也(謂五也/能爲齧)
(合而通必有其主五則是也上行謂所之在進也/凡言上行皆所之在貴也雖不當位不害用獄也)象曰雷
電噬嗑先王以明罰勑法初九屨校滅趾
无咎(居无位之地以處刑初受刑而非治刑者也凡過之所/始必始於微而後至於著罰之所始必始於薄而後至)
(於誅過輕戮薄故屨校滅趾桎其行也足懲而巳故不重也過/而不改乃謂之過小懲大誠乃得其福故无咎也校者以木絞)
(校者也即械也校/者取其通名也)象曰屨校滅趾不行也(過止/於此)六
二噬膚滅鼻无咎(噬齧也齧者刑克之謂也處中得/位所刑者當故曰噬膚也乗剛而)
(刑未盡順道噬過其分故滅鼻也刑得所/疾故雖滅鼻而无咎也膚者柔脆之物也)象曰噬膚滅
鼻乗剛也六三噬腊肉遇毒小吝无咎(處下/體之)
(極而履非其位以斯食物其物必堅豈唯堅乎將遇其毒噬以/喻刑人腊以喻不服毒以喻怨生然承於四而不乗剛雖失其)
(正刑不侵順故雖/遇毒小吝无咎)象曰遇毒位不當也九四噬乾
胏得金矢利艱貞吉(雖體陽爻爲隂之主履不獲中/而居非其位以斯噬物物亦不)
(服故曰噬乾肺也金剛也矢直也噬乾胏而得剛/直可以利於艱貞之吉未足以盡通理之道也)象曰利
艱貞吉未光也六五噬乾肉得黃金貞厲
无咎(乾肉堅也黃中也金剛也以隂處陽以柔乗剛以噬於/物物亦不服故曰噬乾肉也然處得尊位以柔乗剛而)
(居於中能行其戮者也履不正而能行其戮剛勝者也噬雖不/服得中而勝故曰噬乾肉得黃金也己雖不正而刑戮得當故)
(雖貞厲而/无咎也)象曰貞厲无咎得當也上九何校
滅耳凶(處罰之極惡積不改者也罪非所懲故刑及其/首至于滅耳及首非誡滅耳非懲凶莫甚焉)象
曰何校滅耳聦不明也(聦不明故不慮惡/積至于不可解也)
䷕(離下/艮上)賁亨小利有攸往彖曰賁亨柔
來而文剛故亨分剛上而文柔故小利有
攸往(剛柔不分文何由生故坤之上六來居二位柔來文剛/之義也柔來/文剛居位得中是以亨乾之九二分居)
(上位分剛上而文柔之義也剛上文柔不/得中位不若柔來文剛故小利有攸往)天文也(剛柔交錯而/成文焉天之)
(文/也)文明以止人文也(止物不以威武而/以文明人之文也)觀乎天文
以察時變觀乎人文以化成天下(解天之文/則時變可)
(知也解人之文/則化成可爲也)象曰山下有火賁君子以明庶
政无敢折獄(處賁之時止物以文明不可以威/刑故君子以明庶政而无敢折獄)初九賁
其趾舎車而徒(在賁之始以剛處下居於无位棄於不義/安夫徒歩以從其志者也故飾其趾舎車)
(而徒義弗/乗之謂也)象曰舎車而徒義弗乗也六二賁
其須(得其位而无應三亦无應俱无應而比焉近而相得者/也須之爲物上附者也脩其所履以附於上故曰賁其)
(須/也)象曰賁其須與上興也九三賁如濡如永
貞吉(處下體之極居得其位與二相比俱履其正和合相潤/以成其文者也旣得其飾又得其潤故曰賁如濡如也)
(永保其貞物莫之/陵故曰永貞吉也)象曰永貞之吉終莫之陵也
六四賁如皤如白馬翰如匪宼㛰媾(有應/在初)
(而閡於三爲己宼難二志相感不獲通亨欲靜則欽初之應欲/進則懼三之難故或飾或素内懷疑懼也鮮絜其馬翰如以待)
(雖履正位未敢果其志也三爲剛/猛未可輕犯匪宼乃㛰終无尤也)象曰六四當位疑
也匪宼㛰媾終无尤也六五賁于丘園束帛
戔戔吝終吉(處得尊位爲飾之主飾之盛者也施飾於/物其道害也施飾丘園盛莫大焉故賁于)
(束帛丘園乃落賁于丘園帛乃戔戔用莫/過儉泰而能約故必吝焉乃得終吉也)象曰六五之吉
有喜也上九白賁无咎(處飾之終飾終反素故任其/質素不勞文飾而无咎也以)
(白爲飾而无憂/患得志者也)象曰白賁无咎上得志也
䷖(坤下/艮上)剥不利有攸往彖曰剥剥也柔變
剛也不利有攸往小人長也順而止之觀象
也君子尚消息盈虚天行也(坤順而艮止也所/以順而止之不敢)
(以剛止者以觀其形象也強亢激拂觸忤以/隕身身旣傾焉功又不就非君子之所尚也)象曰山附於
地剥上以厚下安宅(厚下者牀不見剥也安宅者物/不失處也厚下安宅治剥之道)
(也)初六剥牀以足蔑貞凶(牀者人之所以安也剥/牀以足猶云剥牀之足)
(也蔑猶削也剥牀之足滅下之道也下/道始滅剛隕柔長則正削而凶來也)象曰剥牀以足
以滅下也六二剥牀以辨蔑貞凶(蔑猶甚極/之辭也辨)
(者足之上也剥道浸長故剥其辨也稍近於牀轉/欲滅物之所處長柔而削正以斯爲德物所棄也)象曰剥
牀以辨未有與也六三剥之无咎(與上爲應羣/隂剥陽我獨)
(恊焉雖處於/剥可以无咎)象曰剥之无咎失上下也(三上下各有/二隂而三獨)
(應於陽則/失上下也)六四剥牀以膚凶(初二剥牀民所以安未剥/其身也至四剥道浸長牀)
(旣剥盡以及人身小人遂盛物/將失身豈唯削正靡所不凶)象曰剥牀以膚切近
災也六五貫魚以宫人寵无不利(處剥之時居/得尊位爲剥)
(之主者也剥之爲害小人得寵以消君子者也若能施寵小人/於宫人而已不害於正則所寵雖衆終无尤也貫魚謂此衆隂)
(也駢頭相次/似貫魚也)象曰以宫人寵終无尤也上九碩
果不食君子得輿小人剥廬(處卦之終獨全不落/故果至于碩而不見)
(食也君子居之則爲民覆䕃/小人用之則剥下所庇也)象曰君子得輿民所
載也小人剥廬終不可用也
䷗(震下/坤上)復亨出入无疾朋來无咎反復其
道七日來復利有攸往彖曰復亨剛反動
而以順行是以出入无疾(入則爲反出則剛長/故无疾疾猶病也)朋
來无咎(朋謂/陽也)反復其道七日來復(陽氣始剥盡至/來復時凡七日)
天行也(以天之行反復不過/七日復之不可逺也)利有攸往剛長也(往則/小人)
(道消/也)復其見天地之心乎(復者反本之謂也天地以/本爲心者出凡動息則靜)
(靜非對動者也語息則黙黙非對語者也然則天地雖大富有/萬物雷動風行運化萬變寂然至无是其本矣故動息地中乃)
(天地之心見也若其以有/爲心則異類未獲具存矣)象曰雷在地中復先王
以至日閉關商旅不行后不省方(方事也冬/至隂之復)
(也夏至陽之復也故爲復則至於寂然大靜先王則/天地而行者也動復則靜行復則止事復則无事也)初九不
逺復无祇悔元吉(最處復初始復者也復之不速遂/至迷凶不逺而復幾悔而反以此)
(脩身患難逺矣錯之於事/其殆庶幾乎故元吉也)象曰不逺之復以脩身
也六二休復吉(得位處中最比於初上无陽爻以疑其/親陽爲仁行在初之上而附順之下仁)
(之謂也旣處中位親/仁善鄰復之休也)象曰休復之吉以下仁也六三
頻復厲无咎(頻頻蹙之貌也處下體之終雖愈於上六/之迷巳失復逺矣是以蹙也蹙而求復未)
(至於迷故雖危无咎也復道冝速/蹙而乃復義雖无咎它來難保)象曰頻復之厲義
无咎也六四中行獨復(四上下各有二隂而處厥中/履得其位而應於初獨得所)
(復順道而反物莫之/犯故曰中行獨復也)象曰中行獨復以從道也六
五敦復无悔(居厚而履中居厚則无怨履中則可以自/考雖不足以及休復之吉守厚以復悔可)
(免/也)象曰敦復无悔中以自考也上六迷復
凶有災眚用行師終有大敗以其國君凶
至于十年不克征(最處復後是迷者也以迷求復故/曰迷復也用之行師難用有克也)
(終必大敗用之於國則反乎君道也大敗乃/復量斯勢也雖復十年脩之猶未能征也)象曰迷復之
凶反君道也
䷘(震下/乾上)无妄元亨利貞其匪正有眚不利
有攸往彖曰无妄剛自外來而爲主於内
(謂震/也)動而健(震動而/乾健也)剛中而應(謂五/也)大亨以正
天之命也(剛自外來而爲主於内動而愈健剛中而應威剛/方正私欲不行何可以妄使有妄之道滅无妄之)
(道成非大亨利貞而何剛自外來而爲主於内則柔邪之道消/矣動而愈健則剛直之道通矣剛中而應則齊明之徳著矣故)
(大亨以正也天之敎命何可犯乎何可妄/乎是以匪正則有青而不利有攸往也)其匪正有眚不
利有攸往无妄之往何之矣天命不祐行
矣哉(匪正有眚不求改以從正而欲有所往居不可以妄之/時而欲以不正有所往將欲何之天命之所不祐竟矣)
(哉)象曰天下雷行物與无妄(與辭也猶皆也天/下雷行物皆不可)
(以妄/也)先王以茂對時育萬物(茂盛也物皆不敢妄/然後萬物乃得各全)
(其性對時育物/莫盛於斯也)初九无妄往吉(體剛處下以貴下賤行/不犯妄故往得其志)
象曰无妄之往得志也六二不耕穫不葘
畬則利有攸往(不耕而穫不菑而畬代終已成而不造/也不擅其美乃盡臣道故利有攸往)
象曰不耕穫未富也六三无妄之災或繫
之牛行人之得邑人之災(以隂居陽行違謙順是/无妄之所以爲災也牛)
(者稼穡之資也二以不耕而穫利有攸往而三爲不順之行故/或繫之牛是有司之所以爲獲彼人之所以爲災也故曰行人)
(之得邑人/之災也)象曰行人得牛邑人災也九四可
貞无咎(處无妄之時以陽居隂以剛乗柔履於謙順/比近至尊故可以任正固有所守而无咎也)象
曰可貞无咎固有之也九五无妄之疾勿
藥有喜(居得尊位爲无妄之主者也下皆无妄害非所/致而取藥焉疾之甚也非妄之災勿治自復非)
(妄而藥之則凶/故曰勿藥有喜)象曰无妄之藥不可試也(藥攻有/妄者也)
(而反攻无妄/故不可試也)上九无妄行有眚无攸利(處不可/妄之極)
(唯冝靜保其身而/巳故不可以行也)象曰无妄之行窮之災也
䷙(乾下/艮上)大畜利貞不家食吉利渉大川彖
曰大畜剛健篤實煇光日新其德(凡物旣厭/而退者弱)
(也旣榮而隕者薄也夫能煇光/日新其德者唯剛健篤實也)剛上而尚賢(謂上九也處/上而大通剛)
(來而不距尚/賢之謂也)能止健大正也(健莫過乾而能止之/非夫大正未之能也)不家
食吉養賢也利渉大川應乎天也(有大畜之/實以之養)
(賢令賢者不家食乃吉也尚賢制健/大正應天不憂險難故利涉大川也)象曰天在山中大
畜君子以多識前言往行以畜其德(物之可/畜於懷)
(令德不散/盡於此也)初九有厲利已(四乃畜己未可犯也故/進則有厲已則利也)象
曰有厲利已不犯災也(處健之始未果其/健者故能利已)九二輿
說輹(五處畜盛未可犯也遇斯而進故輿說輹也居得其中/能以其中不爲馮河死而无悔遇難能止故无尤也)
象曰輿說輹中无尤也九三良馬逐利艱
貞曰閑輿衛利有攸往(凡物極則反故畜極則通/初二之進值於畜盛故不)
(可以升至於九三升于上九而上九處天衢之亨塗徑大通進/无違距可以馳騁故曰良馬逐也履當其位進得其時之乎通)
(路不憂險厄故利艱貞也閑閡也衞護也進得其時雖渉艱/難而无患也輿雖遇閑而故衞也與上合志故利有攸往也)
象曰利有攸往上合志也六四童牛之牿
元吉(處艮之始履得其位能止健初距不以角柔以止剛剛/不敢犯抑銳之始以息強爭豈唯獨利乃將有喜也)
象曰六四元吉有喜也六五豶豕之牙吉
(豕牙横猾剛暴難制之物謂二也五處得尊位爲畜之主二剛/而進能豶其牙柔能制健禁暴抑盛豈唯能固其位乃將有慶)
(也)象曰六五之吉有慶也上九何天之衢
亨(處畜之極畜極則通大畜以至於大亨/之時何辭也猶云何畜乃天之衢亨也)象曰何天
之衢道大行也
䷚(震下/艮上)頥貞吉觀頥自求口實彖曰頥貞
吉養正則吉也觀頥觀其所養也自求口
實觀其自養也天地養萬物聖人養賢以
及萬民頥之時大矣哉象曰山下有雷頥
君子以愼言語節飲食(言語飲食猶愼而/節之而况其餘乎)初九
舎爾靈龜觀我朶頥凶(朶頥者嚼也以陽處下而/爲動始不能令物由巳養)
(動而求養者也夫安身莫若不競脩已莫若自保守道則福至/求禄則辱來居養賢之丗不能貞其所履以全其德而舎其靈)
(龜之明兆羡我朶頥而躁求離其致養/之至道闚我寵禄而競進凶莫甚焉)象曰觀我朶頥
亦不足貴也六二顚頥拂經于丘頥征凶
(養下曰顚拂違也經猶義也丘所履之常也處下體之中无應/於上反而養初居下不奉上而反養下故曰顚頥拂經于丘也)
(以此而養未見其福也以此/而行未見有與故曰頥征凶)象曰六二征凶行失類也
(類皆上養而/二處下養𥘉)六三拂頥貞凶十年勿用无攸利
(履夫不正以養於上納上以諂者也拂養正之義故曰拂頥/貞凶也處頥而爲此行十年見棄者也立行於斯无施而利)象
曰十年勿用道大悖也六四顚頥吉虎視
眈眈其欲逐逐无咎(體屬上體居得其位而應於𥘉/以上養下得頥之義故曰顚頥)
(吉也下交不可以瀆故虎視眈眈威而不猛不惡而嚴養德施/賢何可有利故其欲逐逐尚敦實也脩此二者然後乃得全其)
(吉而无咎觀其自養則履正察其/所養則養陽頥爻之貴斯爲盛矣)象曰顚頥之吉上
施光也六五拂經居貞吉不可渉大川(以隂/居陽)
(拂頥之義也行則失類故冝居貞也无應於下而比於上故可/守貞從上得順之吉雖得居貞之吉處頥違謙難未可渉也)
象曰居貞之吉順以從上也上九由頥厲
吉利渉大川(以陽處上而履四隂隂不能獨爲主必宗於/陽也故莫不由之以得其養故曰由頥爲衆)
(隂之主不可瀆也故厲乃吉有似家人悔厲之義貴而无位/是以厲也髙而有民是以吉也爲養之主物莫之違故利渉)
(大川/也)象曰由頥厲吉大有慶也
䷛(巽下/兊上)大過(音相過/之過)棟橈利有攸往亨彖曰
大過大者過也(大者乃/能過也)棟橈本末弱也(𥘉爲本/而上爲)
(末/也)剛過而中(謂二也居隂過也處二中/也拯弱興衰不失其中也)巽而說行(巽/而)
(說行以此救/難難乃濟也)利有攸往乃亨(危而弗持則將/安用故往乃亨)大過之
時大矣哉(是君子有/爲之時)象曰澤滅木大過君子
以獨立不懼遯丗无悶(此所以爲大過/非凡所及也)初六藉
用白茅无咎(以柔處下過而可/以无咎其唯愼乎)象曰藉用白茅
柔在下也九二枯楊生稊老夫得其女妻
无不利(稊者楊之秀也以陽處隂能過其本而救其弱者/也上无其應心无特吝處過以此无衰不濟也故)
(能令枯楊更生稊老夫更得少妻拯弱興衰莫盛斯爻故无不/利也老過則枯少過則稚以老分少則稚者長以稚分老則枯)
(者榮過以相與之謂也大過至衰而/己至壯以至壯輔至衰應斯義也)象曰老天女妻過
以相與也九三棟橈凶(居大過之時處下體之極不/能救危拯弱以隆其棟而以)
(陽處陽自守所居又應於上係/心在下宜其淹溺而凶衰也)象曰棟橈之凶不可
以有輔也九四棟隆吉有它吝(體屬上體以陽/處隂能拯其弱)
(不爲下所橈者也故棟隆吉也而/應在初用心不弘故有它吝也)象曰棟隆之吉不橈
乎下也九五枯楊生華老婦得其士夫无
咎无譽(處得尊位而以陽處陽未能拯危處得尊位亦未/有橈故能生華不能生稊能得夫不能得妻處棟)
(橈之丗而爲无咎无譽何可長哉/故生華不可乆士夫誠可醜也)象曰枯楊生華何
可乆也老婦士夫亦可醜也上六過涉滅
頂凶无咎(處大過之極過之甚也涉難過甚故/至于滅頂凶志在救時故不可咎也)象曰
過涉之凶不可咎也(雖凶无咎/不害義也)
䷜(坎上/坎下)習坎(坎險陷之名也/習謂便習之)有孚維心亨(剛正在/内有孚)
(者也陽不外發而/在乎内心亨者也)行有尚(内亨外闇内剛外順/以此行險行有尚也)彖曰習
坎重險也(坎以險爲用故特名曰重/險言習坎者習乎重險也)水流而不盈
行險而不失其信(險陗之極故水流而不能盈也處/至險而不失剛中行險而不失其)
(信者習險/之謂也)維心亨乃以剛中也行有尚往有
功也(便習於坎而之坎地盡/坎之冝故往必有功也)天險不可升也(不可得/升故得)
(保其/威尊)地險山川丘陵也(有山川丘陵故/物得以保全也)王公設險
以守其國(國之爲衞恃於險也言自/天地以下莫不須險也)險之時用大
矣哉(非用之常/用有時也)象曰水洊至習坎(重險縣絶故水/洊至也不以坎)
(爲隔絶相仍而/至習乎坎也)君子以常德行習敎事(至險未夷/敎不可廢)
(故以常德行而習敎事也習於坎然後乃能不以險難爲/困而德行不失常也故則夫習坎以常德行而習敎事也)初
六習坎入于坎窞凶(習坎者習爲險難之事也最處/坎底入坎窞者也處重險而復)
(入坎底其道凶也行險而不能自濟習坎而入坎窞/失道而窮在坎底上无應援可以自濟是以凶也)象曰
習坎入坎失道凶也九二坎有險求小得
(履失其位故曰坎上无應援故曰有險坎而有險未能出險之/中也處中而與初三相得故可以求小得也初三未足以爲授)
(故曰小/得也)象曰求小得未出中也六三來之坎
坎險且枕入于坎窞勿用(旣履非其位而又處兩/坎之間出則之坎居則)
(亦坎故曰來之坎坎也枕者枝而不安之謂也出則无之/處則无安故曰險且枕也來之皆坎无所用之徒勞而巳)象
曰來之坎坎終无功也六四樽酒簋貳用
缶納約自牖終无咎(處重險而履正以柔居柔履得/其位以承於五五亦得位剛柔)
(各得其所不相犯位皆无餘應以相承比明信顯著不存外飾/處坎以斯雖復一樽之酒二簋之食瓦缶之器納此至約自進)
(於牖乃可羞之於王公薦/之於宗廟故終无咎也)象曰樽酒簋貳剛柔際
也(剛柔相比而相/親焉際之謂也)九五坎不盈祇旣平无咎(爲坎之/主而无)
(應輔可以自佐未能盈坎者也坎之不盈則險不盡矣祇辭也/爲坎之主盡平乃无咎故曰祇旣平无咎也說旣平乃无咎明)
(九五未免/於咎也)象曰坎不盈中未大也上六係用徽
纆寘于叢棘三歳不得凶(險陗之極不可升也嚴/法峻整難可犯也冝其)
(囚執寘于思過之地三歳險道之夷也險終乃反故三/歳不得自脩三歳乃可以求復故曰三歳不得凶也)象曰
上六失道凶三歲也
䷝(離下/離上)離利貞亨(離之爲卦以柔爲正故必貞/而後乃亨故曰利貞亨也)畜
牝牛吉(柔處于内而履正中牝之善也外強而内順牛之/善也離之爲體以柔順爲主者也故不可以畜剛)
(猛之物而吉/於畜牝牛也)彖曰離麗也(麗猶著也各/得所著之冝)日月麗乎
天百榖草木麗乎土重明以麗乎正乃化
成天下柔麗乎中正故亨是以畜牝牛吉
也(柔著于中正乃得通也柔通之/吉極於畜牝牛不能及剛猛也)象曰明兩作離大
人以繼明照于四方(繼謂不絶也明照/相繼不絕曠也)初九履錯
然敬之无咎(錯然者警愼之貌也處離之始將進而盛未/在旣濟故冝愼其所履以敬爲務辟其咎也)
象曰履錯之敬以辟咎也六二黃離元吉
(居中得位以柔處柔履文明之/盛而得其中故曰黃離元吉也)象曰黃離元吉得中
道也九三日􁀈之離不鼓缶而歌則大耊
之嗟凶(嗟憂歎之辭也處下離之終明在將没故曰日昊之/離也明在將終若不委之於人養志无爲則至于耊)
(老有嗴凶矣故曰不鼔缶/而歌則大耊之嗟凶也)象曰日􁀈之離何可乆
也九四突如其來如焚如死如棄如(處於明/道始變)
(之際昬而始暁没而始出故曰突如其來如其明始進其炎始/盛故曰焚如逼近至尊履非其位欲進其盛以炎其上命必不)
(終故曰死如違離之義无應/无承衆所不容故曰棄如也)象曰突如其來如无
所容也六五出涕沱若戚嗟若吉(履非其位不/勝所履以柔)
(乗剛不能制下下剛而進將來害己憂傷之深至于沱嗟也然/所麗在尊四爲逆首憂傷至深衆之所助故乃沱嗟而獲吉也)
象曰六五之吉離王公也上九王用出征
有嘉折首獲匪其醜无咎(離麗也各得安其所麗/謂之離處離之極離道)
(巳成則除其非類以去民害王用出征之時/也故必有嘉折首獲匪其醜乃得无咎也)象曰王用出
征以正邦也

周易卷第三(經一千九百七十五字/注四千六百九十四字)
周易下經咸傳第四
　　　　　　　王弼注
䷞(艮下/兊上)咸亨利貞取女吉彖曰咸感也柔
上而剛下二氣感應以相與(是以/亨也)止而說(故/利)
(貞/也)男下女(取女/吉也)是以亨利貞取女吉也天地
感而萬物化生(二氣相與/乃化生也)聖人感人心而天下
和平觀其所感而天地萬物之情可見矣
(天地萬物之情見於所感也凡感之爲道不能感非類者也故/引取女以明同類之義也同類而不相感應以其各亢所處也)
(故女雖應男之物必下/之而後取女乃吉也)象曰山上有澤咸君子以
虚受人(以虚受人/物乃感應)初六咸其拇(處咸之初爲感之/始所感在末故有)
(志而巳如其本/實未至傷靜)象曰咸其拇志在外也(四屬/外卦)六二
咸其腓凶居吉(咸道轉進離拇升腓腓體動躁者也感/物以躁凶之道也由躁故凶居則吉矣)
(處不乗剛故可/以居而獲吉)象曰雖凶居吉順不害也(隂而爲/居順之)
(道也不躁而/居順不害也)九三咸其股執其隨往吝(股之爲物/隨足者也)
(進不能制動退不能靜處所感在股志在隨人者/也志在隨人所執亦以賤矣用斯以往吝其宜也)象曰咸
其股亦不處也志在隨人所執下也九四
貞吉悔亡憧憧往來朋從爾思(處上卦之初應/下卦之始居體)
(之中在股之上二體始相交感以通其志心神始感者也凡物/始感而不以之於正則至於害故必貞然後乃吉吉然後乃得)
(亡其悔也始在於感未盡感極不能至於无思/以得其黨故有憧憧往來然後朋從其思也)象曰貞吉
悔亡未感害也(未感於害故可/正之得悔亡也)憧憧往來未光
大也九五咸其脢无悔(脢者心之上口之下進不/能大感退亦不爲无志其)
(志淺末故/无悔而巳)象曰咸其脢志末也上六咸其輔
頰舌(咸道轉末故在/口舌言語而巳)象曰咸其輔頰舌滕口說
也(輔頰舌者所以爲語之具也咸其輔頰舌則滕口/說也憧憧往來猶未光大況在滕口薄可知也)
䷟(巽下/震上)恒亨无咎利貞(恒而亨以濟三事也恒之/爲道亨乃无咎也恒通无)
(咎乃利/正也)利有攸往(各得所恒脩其常道終則有/始往而无違故利有攸往也)彖曰恒
乆也剛上而柔下(剛尊柔卑/得其序也)雷風相與(長陽長/隂能相)
(成/也)巽而動(動无/違也)剛柔皆應(不孤/媲也)恒(皆可乆/之道)恒亨
无咎利貞乆於其道也(道得所乆則常通/无咎而利正也)天地
之道恒乆而不巳也(得其所乆/故不巳也)利有攸往終則
有始也(得其常道故終則/復始往无窮極)日月得天而能乆照四
時變化而能乆成聖人乆於其道而天下
化成(言各得其所恒/故皆能長乆)觀其所恒而天地萬物之
情可見矣(天地萬物之情/見於所恒也)象曰雷風恒(長陽長隂/合而相與)
(可乆之/道也)君子以立不易方(得其所乆/故不易也)初六浚恒
貞凶无攸利(處恒之𥘉最處卦底始求深者也求深窮底/令物无餘緼漸以至此物猶不堪而况始求)
(深者乎以此爲恒凶/正害德无施而利也)象曰浚恒之凶始求深也九
二悔亡(雖失其位恒位於/中可以消悔也)象曰九二悔亡能乆中
也九三不恒其德或承之羞貞吝(處三陽之/中居下體)
(之上處上體之下上不全尊下不全卑中不在體體在乎恒而/分无所定无恒者也德行无恒自相違錯不可致詰故或承之)
(羞也施德於斯物莫之納/鄙賤甚矣故曰貞吝也)象曰不恒其德无所容
也九四田无禽(恒於非位雖/勞无復也)象曰乆非其位
安得禽也六五恒其德貞婦人吉夫子凶
(居得尊位爲恒之主不能制義而係應在上/用心專貞從唱而巳婦人之吉夫子之凶也)象曰婦人
貞吉從一而終也夫子制義從婦凶也上
六振恒凶(夫靜爲躁君安爲動主故安者上之所處也靜/者可乆之道也處卦之上居動之極以此爲恒)
(无施而/得也)象曰振恒在上大无功也
䷠(艮下/乾上)遯亨小利貞彖曰遯亨遯而亨也
(遯之爲義/遯乃通也)剛當位而應與時行也(謂五也剛當位而/應非否亢也遯不)
(否亢能與/時行也)小利貞浸而長也(隂道欲浸而長正道亦/未全滅故小利貞也)
遯之時義大矣哉象曰天下有山遯(天下有/山隂長)
(之/象)君子以逺小人不惡而嚴初六遯尾厲
勿用有攸往(遯之爲義辟内而之外者也尾之爲物最在/體後者也處遯之時不往何災而爲遯尾禍)
(所及也危至而後求行難可/免乎厲則勿用有攸往也)象曰遯尾之厲不往何
災也六二執之用黃牛之革莫之勝說(居内/處中)
(爲遯之主物皆遯巳何以固之若能執乎/理中厚順之道以固之也則莫之勝解)象曰執用黃
牛固志也九三係遯有疾厲畜臣妾吉(在/内)
(近二以陽附隂冝遯而係故曰係遯遯之爲義宜逺小人以陽/附隂係於所在不能逺害亦巳憊矣宜其屈辱而危厲也係於)
(所在畜臣妾可也施/於大事凶之道也)象曰係遯之厲有疾憊也畜
臣妾吉不可大事也九四好遯君子吉小
人否(處於外而有應於内君子好遯/故能舎之小人繫戀是以否也)象曰君子好遯
小人否也(音臧否/之否)九五嘉遯貞吉(遯而得正反制/於内小人應命)
(率正其志不惡而嚴/得正之吉遯之嘉也)象曰嘉遯貞吉以正志也
上九肥遯无不利(最處外極无應於内超然絶志心/无疑顧憂患不能累矰繳不能及)
(是以肥遯/无不利也)象曰肥遯无不利无所疑也
䷡(乾下/震上)大壯利貞彖曰大壯大者壯也(大者/謂陽)
(爻小道將滅大者/獲正故利貞也)剛以動故壯大壯利貞大者
正也正大而天地之情可見矣(天地之情正大而巳/矣弘正極大則天地)
(之情可/見矣)象曰雷在天上大壯(剛以/動也)君子以非禮
弗履(壯而違禮則凶凶則失壯也/故君子以大壯而順禮也)初九壯于趾征凶
有孚(夫得大壯者必能自終成也未有陵犯於物而得終其/壯者在下而壯故曰壯于趾也居下而用剛壯以斯而)
(進窮凶可必也/故曰征凶有孚)象曰壯于趾其孚窮也(言其/信窮)九
二貞吉(居得中位以陽居隂/履謙不亢是以貞吉)象曰九二貞吉以中
也九三小人用壯君子用罔貞厲羝羊觸
藩羸其角(處健之極以陽處陽用其壯者也故小人用之/以爲壯君子用之以爲羅已者也貞厲以壯雖)
(復羝羊以之觸/藩能无羸乎)象曰小人用壯君子罔也九四
貞吉悔亡藩決不羸壯于大輿之輹(下剛而/進將有)
(憂虞而以陽處隂行不違謙不失其壯故得貞吉而悔亡也己/得其壯而上隂不罔己路故藩決不羸也壯于大輿之輹无有)
(能說其輹者/可以往也)象曰藩決不羸尚往也六五喪
羊于易无悔(居於大壯以陽處陽猶不免咎而況以隂/處陽以柔乗剛者乎羊壯也必喪其羊失)
(其所居也能喪壯于易不于險難故得无悔二履貞吉能幹其/任而巳委焉則得无悔委之則難不至居之則敵宼來故曰喪)
(羊于/易)象曰喪羊于易位不當也上六羝羊觸
藩不能退不能遂无攸利艱則吉(有應於三/故不能退)
(懼於剛長故不能遂持疑猶豫志无所定以斯決事未見所利/雖處剛長剛不害正苟定其分固志在一以斯自處則憂患消)
(亡故曰艱/則吉也)象曰不能退不能遂不詳也艱則
吉咎不長也
䷢(坤下/離上)晉康侯用錫馬蕃庶晝日三接彖
曰晉進也明出地上順而麗乎大明柔進
而上行(凡言上行者/所之在貴也)是以康侯用錫馬蕃庶晝
日三接也(康美之名也順以著明臣之道也柔進而上行/物所與也故得錫馬而蕃庶以訟受服則終朝)
(三禠柔進受寵/則一晝三接也)象曰明出地上晉君子以自昭
明德(以順著明/自顯之道)初六晉如摧如貞吉罔孚𥙿
无咎(處順之初應明之始明順之德於斯將隆進明退順不/失其正故曰晉如摧如貞吉也處卦之始功業未著物)
(未之言故曰罔孚方踐卦始未至履位以此/爲足自喪其長者也故必𥙿之然後无咎)象曰晉如摧
如獨行正也𥙿无咎未受命也(未得履位/未受命也)六
二晉如愁如貞吉受兹介福于其王母(進而/无應)
(其德不昭故曰晉如愁如居中得位履順而正不以无應而回/其志處晦能致其誠者也脩德以斯聞乎幽昧得正之吉也故)
(曰貞吉母者處内而成德者也鳴鶴在隂則其子和之立誠於/闇闇亦應之故其初愁如履貞不回則乃受兹大福于其王母)
(也)象曰受兹介福以中正也六三衆允悔
亡(處非其位悔也志在上行與衆/同信順而麗明故得悔亡也)象曰衆允之志上
行也九四晉如鼫䑕貞厲(履非其位上承於五/下據三隂履非其位)
(又負且乗无業可安志无所據以斯/爲進正之危也進如鼫䑕无所守也)象曰鼫䑕貞厲
位不當也六五悔亡失得勿恤往吉无不
利(柔得尊位隂爲明主能不用察不代下任也故雖不當/位能消其悔失得勿恤各有其司術斯以往无不利也)象
曰失得勿恤往有慶也上九晉其角維用
伐邑厲吉无咎貞吝(處進之極過明之中明將夷焉/巳在乎角而猶進之非亢如何)
(失夫道化无爲之事必湏攻伐然後服邑/危乃得吉吉乃无咎用斯爲正亦以賤矣)象曰維用伐
邑道未光也
䷣(離下/坤上)明夷利艱貞彖曰明入地中明夷
内文明而外柔順以蒙大難文王以之利
艱貞晦其明也内難而能正其志箕子以
之象曰明入地中明夷君子以莅衆(莅衆顯/明蔽僞)
(百姓者也故以蒙/養正以明夷莅衆)用晦而明(藏明於内乃得明也/顯明於外乃所辟也)初九
明夷于飛垂其翼君子于行三日不食有
攸往主人有言(明夷之主在於上六上六爲至闇者也/初處卦之始最逺於難也逺難過甚明)
(夷逺遯絶跡匿形不由軌路故曰明夷于飛懷懼而行行不敢/顯故曰垂其翼也尚義而行故曰君子于行也志急於行飢不)
(遑食故曰三日不食也殊類過甚以斯/適人人必疑之故曰有攸往主人有言)象曰君子于行
義不食也六二明夷夷于左股用拯馬壯
吉(夷于左股示行不能壯也以柔居中用夷其明進不殊類/退不近難不見疑憚順以則也故可用拯馬而壯吉也不)
(垂其翼然/後乃免也)象曰六二之吉順以則也(順之以則/故不見疑)九
三明夷于南狩得其大首不可疾貞(處下體/之上居)
(文明之極上爲至晦入地之物也故夷其明以獲南狩得大首/也南狩者發其明也旣誅其主將正其民民之迷也其日固巳)
(乆矣化冝以漸不可/速正故曰不可疾貞)象曰南狩之志乃大得也(去闇/主也)
六四入于左腹獲明夷之心于岀門庭(左者/取其)
(順也入于左腹得其心意故雖近不/危雖時辟難門庭而巳能不逆忤也)象曰入于左腹獲
心意也六五箕子之明夷利貞(最近於晦與難/爲比險莫如兹)
(而在斯中猶闇不能没明不/可息正不憂危故利貞也)象曰箕子之貞明不可
息也上六不明晦初登于天後入于地(處明/夷之)
(極是至晦者也本其初也在/乎光照轉至於晦遂入于地)象曰初登于天照四國
也後入于地失則也
䷤(離下/巽上)家人利女貞(家人之義各自脩一家之道不/能知家外他人之事也統而論)
(之非元亨利君子之貞故/利女貞其正在家内而巳)彖曰家人女正位乎内
(謂二/也)男正位乎外(謂五也家人之義以/内爲本故先說女也)男女正天
地之大義也家人有嚴君焉父母之謂也
父父子子兄兄弟弟夫夫婦婦而家道正
正家而天下定矣象曰風自火出家人(由/内)
(以相成/熾也)君子以言有物而行有恒(家人之道脩於/近小而不妄也)
(故君子以言必有物而口无/擇言行必有恒而身无擇行)初九閑有家悔亡(凡敎在/𥘉而法)
(在始家瀆而後嚴之志變而後治之則悔矣處家人/之𥘉爲家人之始故冝必以閑有家然後悔亡也)象曰閑
有家志未變也六二无攸遂在中饋貞吉
(居内處中履得其位以隂應陽盡婦人之正義/无所必遂職乎中饋巽順而巳是以貞吉也)象曰六二
之吉順以巽也九三家人嗃嗃悔厲吉婦
子嘻嘻終吝(以陽處陽剛嚴者也處下體之極爲一家/之長者也行與其慢寧過乎恭家與其瀆)
(寧過乎嚴是以家人雖嗃嗃悔厲/猶得其道婦子嘻嘻乃失其節也)象曰家人嗃嗃未
失也婦子嘻嘻失家節也六四富家大吉
(能以其富順而處位故大吉也若但能富其家何足爲大/吉體柔居巽履得其位明於家道以近至尊能富其家也)象
曰富家大吉順在位也九五王假有家勿
恤吉(假至也履正而應處尊體巽王至斯道以有其家者也/居於尊位而明於家道則下莫不化矣父父子子兄兄)
(弟弟夫夫婦婦六親和睦交相愛樂而家道正/正家而天下定矣故王假有家則勿恤而吉)象曰王假
有家交相愛也上九有孚威如終吉(處家人/之終居)
(家道之成刑于寡妻以著于外者也故曰有孚凡物以猛爲本/者則患在寡恩以愛爲本者則患在寡威故家人之道尚威嚴)
(也家道可終唯信與威身得威敬人/亦如之反之於身則知施於人也)象曰威如之吉反
身之謂也
䷥(兊下/離上)睽小事吉彖曰睽火動而上澤動
而下二女同居其志不同行說而麗乎明
柔進而上行得中而應乎剛是以小事吉
(事皆相違害之道也何由/得小事吉以有此三德也)天地睽而其事同也男女
睽而其志通也萬物睽而其事類也睽之
時用大矣哉(睽離之時非小/人之所能用也)象曰上火下澤睽
君子以同而異(同於通理/異於職事)初九悔亡喪馬勿
逐自復見惡人无咎(處睽之初居下體之下无應獨/立悔也與四合志故得悔亡馬)
(者必顯之物處物之始乖而喪其馬物莫能同其私必相顯也/故勿逐而自復也時方乖離而位乎窮下上无應可援下无權)
(可恃顯德自異爲惡所害/故見惡人乃得免咎也)象曰見惡人以辟咎也
九二遇主于巷无咎(處睽失位將无所安然五亦失/位俱求其黨出門同趣不期而)
(遇故曰遇主于巷也處睽/得援雖失其位未失道也)象曰遇主于巷未失道
也六三見輿曵其牛掣其人天且劓无初
有終(凡物近而不相得則凶處睽之時履非其位以隂居陽/以柔乗剛志在於上而不和於四二應於五則近而不)
(相比故見輿曵輿曵者履非其位失所載也其牛掣者滯陽所/在不獲進也其人天且劓者四從上取二從下取而應在上九)
(執志不回初雖/受困終獲剛助)象曰見輿曵位不當也无初有
終遇剛也九四睽孤遇元夫交孚厲无咎
(无應獨處五自應二三與己睽故曰睽孤也初亦无應特立處/睽之時俱在獨立同處體下同志者也而己失位比於三五皆)
(與己乖處无所安故求其疇類而自託焉故曰遇元夫也同志/相得而无疑焉故曰交孚也雖在乖隔志故得行故雖危无咎)
象曰交孚无咎志行也六五悔亡厥宗噬
膚往何咎(非位悔也有應故亡厥宗謂二也噬膚者齧柔/也三雖比二二之所噬非妨已應者也以斯而)
(往何咎之有/往必合也)象曰厥宗噬膚往有慶也上九睽
孤見豕負塗載鬼一車先張之弧後說之
弧匪宼㛰媾往遇雨則吉(處睽之極睽道未通故/曰聧孤已居炎極三處)
(澤盛睽之極也以文明之極而觀至穢之物睽之甚也豕而負/塗穢莫過焉至睽將合至殊將通恢詭譎怪道將爲一未至於)
(洽先見殊怪故見豕負塗甚可穢也見鬼盈車吁可怪也先張/之弧將攻害也後說之弧睽怪通也四剠其應故爲寇也睽志)
(將通匪宼㛰媾往不失時睽疑亡也貴/於遇雨和隂陽也隂陽旣和羣疑亡也)象曰遇雨之吉
羣疑亡也
䷦(艮下/坎上)蹇利西南不利東北(西南地也東北山也/以難之平則難解以)
(難之山/則道窮)利見大人(往則/濟也)貞吉(爻皆當位各履其正居難/履正正邦之道也正道未)
(否難由正濟故貞吉也/遇難失正吉可得乎)彖曰蹇難也險在前也見
險而能止知矣哉蹇利西南往得中也不
利東北其道窮也利見大人往有功也當
位貞吉以正邦也蹇之時用大矣哉(蹇難之/時非小)
(人之所/能用也)象曰山上有水蹇(山上有水/蹇難之象)君子以反身
脩德(險難莫若/反身脩德)初六往蹇來譽(處難之始居止之初/獨見前識覩險而止)
(以待其時知矣哉故/往則遇蹇來則得譽)象曰往蹇來譽冝待也六二
王臣蹇蹇匪躬之故(處難之時履當其位居不失/中以應於五不以五在難中)
(私身逺害執心不回志匡王室者也故曰王臣蹇蹇匪/躬之故履中行義以存其上處蹇以此未見其尢也)象
曰王臣蹇蹇終无尤也九三往蹇來反(進/則)
(入險來則得位故曰往蹇來反/爲下卦之主是内之所恃也)象曰往蹇來反内喜
之也六四往蹇來連(往則无應來則乗剛往來皆難/故曰往蹇來連得位履正當其)
(本實雖遇於難/非妄所招也)象曰往蹇來連當位實也九五
大蹇朋來(處難之時獨在險中難之大者也故曰大蹇然/居不失正履不失中執德之長不改其節如此)
(則同志者集而至/矣故曰朋來也)象曰大蹇朋來以中節也上
六往蹇來碩吉利見大人(往則長難來則難終難/終則衆難皆濟志大得)
(矣故曰往蹇來碩吉險夷難解/大道可興故曰利見大人也)象曰往蹇來碩志在
内也(有應在内往則失之/來則志獲志在内也)利見大人以從貴也
䷧(坎下/震上)解利西南(西南衆也解難濟險利施於衆也/亦不困于東北故不言不利東北)
(也)无所往其來復吉有攸往夙吉(未有善於/解難而迷)
(於處安也解之爲義解難而濟厄者也无難可往以解來復則/不失中有難而往則以速爲吉也无難則能復其中有難則能)
(濟其/厄也)彖曰解險以動動而免乎險解(動乎險/外故謂)
(之免免險則/解故謂之解)解利西南往得衆也其來復吉
乃得中也有攸往夙吉往有功也天地解
而雷雨作雷雨作而百果草木皆甲坼(天/地)
(否結則雷雨不作交通感散雷雨乃作也雷雨之/作則險厄者亨否結者散故百果草木皆甲坼也)解之時大
矣哉(无所而不釋也難解之時非治難時故不/言用體盡於解之名无有幽隱故不曰義)象曰雷
雨作解君子以赦過宥罪初六无咎(解者解/也屯難)
(盤結於是乎解也處蹇難始解之初在剛柔始散之際/將赦罪厄以夷其險處此之時不煩於位而无咎也)象曰
剛柔之際義无咎也(或有過咎非其/理也義猶理也)九二田獲
三狐得黃矢貞吉(狐者隱伏之物也剛中而應爲五所/住處於險中知險之情以斯解物能)
(獲隱伏也故曰田獲三狐也黃理中之稱也矢直也田而獲三/狐得乎理中之道不失枉直之實能全其正者也故曰田獲三)
(狐得黃矢/貞吉也)象曰九二貞吉得中道也六三負
且乗致宼至貞吝(處非其位履非其正以附於四用夫/柔邪以自媚者也乗二負四以容其)
(身宼之來也自己所致/雖幸而免正之所賤也)象曰負且乗亦可醜也自
我致戎又誰咎也九四解而拇朋至斯孚
(失位不正而比於三故三得附之爲其拇也三爲/之拇則失初之應故解其拇然後朋至而信矣)象曰解而
拇未當位也六五君子維有解吉有孚于
小人(居尊履中而應乎剛可以有解而獲吉矣以君子之道/解難釋險小人雖闇猶知服之而无怨矣故曰有孚于)
(小人/也)象曰君子有解小人退也上六公用射
隼于髙墉之上獲之无不利(𥘉爲四應二爲五應/三不應上失位負乗)
(處下體之上故曰髙墉墉非隼之所處髙非三之所履上六居/動之上爲解之極將解荒悖而除穢亂者也故用射之極而後)
(動成而後舉故必/獲之而无不利也)象曰公用射隼以解悖也
䷨(兊下/艮上)損有孚元吉无咎可貞利有攸往
曷之用二簋可用享彖曰損損下益上其
道上行(艮爲陽兊爲隂凡隂順於陽者也陽止/於上隂說而順損下益上上行之義也)損而有
孚元吉无咎可貞利有攸往(損之爲道損下益上/損剛益柔也損下益)
(上非補不足也損剛益柔非長君子之道也爲損而可以獲吉/其唯有孚乎損而有孚則元吉无咎而可正利有攸往矣損剛)
(益柔不以消剛損下益上不以盈上損剛而不爲邪益上而不/爲謟則何咎而可正雖不能拯濟大難以斯有往物无距也)
曷之用(曷辭也曷之用/言何用豐爲也)二簋可用享(二簋質薄之/器也行損以)
(信雖二簋/而可用享)二簋應有時(至約之道/不可常也)損剛益柔有
時(下不敢剛貴於上行損剛益柔之謂/也剛爲德長損之不可以爲常也)損益盈虚與
時偕行(自然之質各定其分短者不爲不足長者不爲有/餘損益將何加焉非道之常故必與時偕行也)
象曰山下有澤損(山下有澤/損之象也)君子以懲忿窒
欲(可損之善莫/善忿欲也)初九巳事遄往无咎酌損之
(損之爲道損下益上損剛益柔以應其時者也居於下極/損剛奉柔則不可以逸處損之始則不可以盈事巳則往)
(不敢宴安乃獲无咎也剛以奉柔雖免乎咎猶未/親也故旣獲无咎復自酌損乃得合志也遄速也)象曰
巳事遄往尚合志也(尚合於志/故速往也)九二利貞征凶弗
損益之(柔不可全益剛不可全削下不可以无正初九巳損/剛以順柔九二履中而復損己以益柔則剥道成焉)
(故不可遄往而利貞也進之乎柔則凶矣故曰/征凶也故九二不損而務益以中爲/志也)象曰九二利
貞中以爲志也六三三人行則損一人一人
行則得其友(損之爲道損下益上其道上行三人謂自/六三巳上三隂也三隂並行以承於上則)
(上失其友内无其主名之曰益其實乃損故天地相應乃得化/淳男女匹配乃得化生隂陽不對生可得乎故六三獨行乃得)
(其友三隂俱/行則必疑也)象曰一人行三則疑也六四損其
疾使遄有喜无咎(履得其位以柔納剛能損其疾/也疾何可乆故速乃有喜損疾)
(以離其咎有喜乃免故使/速乃有喜有喜乃无咎也)象曰損其疾亦可喜也
六五或益之十朋之龜弗克違元吉(以柔居/尊而爲)
(損道江海處下百谷歸之履尊以損則或益之矣朋黨也龜者/決疑之物也隂非先唱柔非自任尊以自居損以守之故人用)
(其力事竭其功知者慮能明者慮策弗能違也則衆才/之用盡矣獲益而得十朋之龜足以盡天人之助也)象曰
六五元吉自上祐也上九弗損益之无咎
貞吉利有攸往得臣无家(處損之終上无所奉損/終反益剛德不損乃反)
(益之而不憂於咎用正而吉不制於柔剛德遂長故曰弗損益/之无咎貞吉利有攸往也居上乗柔處損之極尚夫剛德爲物)
(所歸故曰得臣得臣則/天下爲一故无家也)象曰弗損益之大得志也
䷩(震下/巽上)益利有攸往利渉大川彖曰益損
上益下民說无疆(震陽也巽隂也巽非違震者也處/上而巽不違於下損上益下之謂)
(也)自上下下其道大光利有攸往中正有慶
(五處中正自上下下故有慶也以中正/有慶之德有攸往也何適而不利哉)利渉大川木
道乃行(木者以渉大川爲常而不溺/者也以益渉難同乎木也)益動而巽日
進无疆天施地生其益无方(損上/益下)凡益之道
與時偕行(益之爲用施未足也滿而益之害/之道也故凡益之道與時偕行也)象曰風雷
益君子以見善則遷有過則改(遷善改過/益莫大焉)初
九利用爲大作元吉无咎(處益之初居動之始體/夫剛德以莅其事而之)
(乎巽以斯大作必獲大功夫居下非厚事之地在卑/非任重之處大作非小功所濟故元吉乃得无咎也)象曰元
吉无咎下不厚事也(時可以大作而下不可以厚事/得其時而无其處故元吉乃得)
(无咎/也)六二或益之十朋之龜弗克違永貞吉
王用享于帝吉(以柔居中而得其位處内履中居益以/沖益自外來不召自至不先不爲則朋)
(龜獻策同於損卦六五之位位不當尊故吉在永貞也帝者生/物之主興益之宗出震而齊巽者也六二居益之中體柔當位)
(而應於巽享帝/之美在此時也)象曰或益之自外來也六三益
之用凶事无咎有孚中行告公用圭(以隂居/陽求益)
(者也故曰益之益不外來己自爲之物所不與故在謙則戮救/凶則免以隂居陽處下卦之上壯之甚也用救衰危物所恃也)
(故用凶事乃得无咎也若能益不爲私志在救難壯不至亢不/失中行以此告公國主所任也用圭之禮備此道矣故曰有孚)
(中行告公用圭也公者臣之極也凡事足以施天下則稱王次/天下之大者則稱公六三之才不足以告王足以告公而得用)
(圭也故曰中行/告公用圭也)象曰益用凶事固有之也(用施凶/事乃得)
(固有/之也)六四中行告公從利用爲依遷國(居益之/時處巽)
(之始體柔當位在上應下卑不窮下髙不處亢位雖不中/用中行者也以斯告公何有不從以斯依遷誰有不納也)象
曰告公從以益志也(志得/益也)九五有孚惠心勿
問元吉有孚惠我德(得位履尊爲益之主者也爲/益之大莫大於信爲惠之大)
(莫大於心因民所利而利之焉惠而不費恵心者也信以惠心/盡物之願故不待問而元吉有孚惠我德也以誠惠物物亦應)
(之故曰有孚/惠我德也)象曰有孚惠心勿問之矣惠我
德大得志也上九莫益之或擊之立心勿
恒凶(處益之極過盈者也求益无巳心无恒者也无厭之求/人弗與也獨唱莫和是偏辭也人道惡盈怨者非一故)
(曰或擊/之也)象曰莫益之偏辭也或擊之自外來
也
周易卷第四(經二千五百七十六字/注五千五百六十八字)
周易下經夬傳第五
　　　　　　　王弼注
䷪(乾下/兊上)夬揚于王庭孚號有厲告自邑不
利即戎利有攸往(夬與剥反者也剥以柔變剛至於剛/幾盡夬以剛決柔如剥之消剛剛隕)
(則君子道消柔消則小人道隕君子道消則剛正之德不可得/直道而用刑罰之威不可得坦然而行揚于王庭其道公也)
彖曰夬決也剛決柔也健而說決而和(健/而)
(說則決/而和矣)揚于王庭柔乗五剛也(剛德齊長一柔爲逆/衆所同誅而无忌者)
(也故可揚/于王庭)孚號有厲其危乃光也(剛正明信以宣/其令則柔邪者)
(危故曰其/危乃光也)告自邑不利即戎所尚乃窮也(以剛/斷制)
(告令可也告自邑謂行令於邑也用剛即/戎尚力取勝也尚力取勝物所同疾也)利有攸往剛長
乃終也(剛德愈長柔邪愈消故/利有攸往道乃成也)象曰澤上於天夬
君子以施禄及下居德則忌(澤上於天夬之象也/澤上於天必來下潤)
(施禄及下之義也夬者明法而決斷之象也忌禁也法明斷嚴/不可以慢故居德以明禁也施而能嚴嚴而能施健而能說決)
(而能和美/之道也)初九壯于前趾往不勝爲咎(居健之初/爲決之始)
(冝審其䇿以行其事壯其/前趾往而不勝冝其咎也)象曰不勝而往咎也(不勝/之理)
(在往/前也)九二惕號莫夜有戎勿恤(居健履中以斯決事/能審已度而不疑者)
(也故雖有惕懼號呼莫夜/有戎不憂不惑故勿恤也)象曰有戎勿恤得中道
也九三壯于頄有凶君子夬夬獨行遇雨
若濡有愠无咎(頄面權也謂上六也最處體上故曰權/也剥之六三以應陽爲善夫剛長則君)
(子道興隂盛則小人道長然則處隂長而助陽則善處剛長而/助柔則凶矣夬爲剛長而三獨應上六助於小人是以凶也君)
(子處之必能弃夫情累決之不疑故曰夬夬也若不與衆陽爲/羣而獨行殊志應於小人則受其困焉遇雨若濡有恨而无所)
(咎/也)象曰君子夬夬終无咎也九四臀无膚
其行次且牽羊悔亡聞言不信(下剛而進非己/所據必見侵食)
(失其所安故臀无膚其行次且也羊者抵很難移之物謂五也/五爲夬主非下所侵若牽於五則可得悔亡而己剛亢不能納)
(言自任所處聞言不信/以斯而行凶可知矣)象曰其行次且位不當也
聞言不信聦不明也(同於噬嗑/滅耳之凶)九五莧陸夬
夬中行无咎(莧陸草之柔脆者也決之至易故曰夬夬/也夬之爲義以剛決柔以君子除小人者)
(也而五處尊位最比小人躬自決者也以至尊而敵至賤/雖其克勝未足多也處中而行足以免咎而巳未足光也)象
曰中行无咎中未光也上六无號終有凶
(處夬之極小人在上君子道長/衆所共棄故非號咷所能延也)象曰无號之凶終不
可長也
䷫(巽下/乾上)姤女壯勿用取女彖曰姤遇也柔
遇剛也(施之於人即女遇男也一女而/遇五男爲壯至甚故不可取也)勿用取女不可
與長也天地相遇品物咸章也(匹乃功/成也)剛遇
中正天下大行也(化乃大/行也)姤之時義大矣哉
(凡言義者不盡於所/見中有意謂者也)象曰天下有風姤后以施
命誥四方初六繫于金柅貞吉有攸往見
凶羸豕孚蹢躅(金者堅剛之物柅者制/動之主謂九/四也𥘉六處遇之始以一柔而承五剛)
(體夫躁質得遇而通散而无主自縱者也柔之爲物不可以不/牽臣妾之道不可以不貞故必繫于正應乃得貞吉也若不牽)
(干一而有攸往行則唯凶是見矣羸豕謂牝豕也羣豕之中貑/強而牝弱故謂之羸豕也孚猶務躁也夫隂質而躁恣者羸豕)
(特甚焉言以不貞之隂失其所牽/其爲淫醜若羸豕之孚務蹢躅也)象曰繫于金柅柔
道牽也九二包有魚无咎不利賔(初隂而窮/下故稱魚)
(不正之隂處遇之始不能逆近者也初自樂來應巳之廚非爲/犯奪故无咎也擅人之物以爲已惠義所不爲故不利賔也)
象曰包有魚義不及賔也九三臀无膚其
行次且厲无大咎(處下體之極而二據於初不爲巳/乗居不獲安行无其應不能牽據)
(以固所處故曰臀无膚其行次且也然履得其位非爲/妄處不遇其時故使危厲災非巳招是以无大咎也)象曰
其行次且行未牽也九四包无魚起凶(二有/其魚)
(故失之也无民而動/失應而作是以凶也)象曰无魚之凶逺民也九五
以𣏌包瓜含章有隕自天(𣏌之爲物生於肥地者/也包瓜爲物繫而不食)
(者也九五履得尊位而不遇其應得地而不食含章而未發不/遇其應命未流行然處得其所體剛居中志不舎命不可傾隕)
(故曰有隕/自天也)象曰九五含章中正也有隕自天
志不舎命也上九姤其角吝无咎(進之於極无/所復遇遇角)
(而巳故曰姤其角也進而无遇獨恨而/已不與物爭其道不害故无凶咎也)象曰姤其角上
窮吝也
䷬(坤下/兊上)萃亨(聚乃/通也)王假有廟(假至也王以/聚至有廟也)利見
大人亨利貞(聚得大人乃得/通而利正也)用大牲吉(全夫聚道/用大牲乃)
(吉也聚道不全而/用大牲神不福也)利有攸往彖曰萃聚也順以
說剛中而應故聚也(但順而說則邪佞之道也剛而/違於中應則強亢之德也何由)
(得聚順說而以剛爲主主剛/而履中履中以應故得聚也)王假有廟致孝享也(全/聚)
(乃得致孝/之享也)利見大人亨聚以正也(大人體中正者/也通聚以正聚)
(乃得/全也)用大牲吉利有攸往順天命也(順以說而不/損剛順天命)
(者也天德剛而不違中順/天則說而以剛爲主也)觀其所聚而天地萬物
之情可見矣(方以類聚物以羣分情同/而後乃聚氣合而後乃羣)象曰澤上
於地萃君子以除戎器戒不虞(聚而无防/則衆生心)初
六有孚不終乃亂乃萃若號一握爲笑勿
恤往无咎(有應在四而三承之心懷嫌疑故有孚不終也/不能守道以結至好迷務競爭故乃亂乃萃也)
(一握者小之貌也爲笑者懦劣之貌也己爲正配三/以近寵若安夫卑退謙以自牧則勿恤而往无咎也)象曰乃
亂乃萃其志亂也六二引吉无咎孚乃利用
禴(居萃之時體柔當位處坤之中己獨處正與衆相殊異操/而聚民之多僻獨正者危未能變體以逺於害故必見引)
(然後乃吉而无咎也禴殷春祭名也四時祭之省者也居/聚之時處於中正而行以忠信故可以省薄薦於鬼神也)象
曰引吉无咎中未變也六三萃如嗟如无攸
利往无咎小吝(履非其位以比於四四亦失位不正相/聚相聚不正患所生也干人之應害所)
(起也故萃如嗟如无攸利也上六亦无應而獨立處極而憂危/思援而求朋巽以待物者也與其萃於不正不若之於同志故)
(可以往而无咎也二隂相合猶不/若一隂一陽之至故有小吝也)象曰往无咎上巽
也九四大吉无咎(履非其位而下據三隂得其所據/失其所處處聚之時不正而據故)
(必大吉立夫大/功然後无咎也)象曰大吉无咎位不當也九五
萃有位无咎匪孚元永貞悔亡(處聚之時最得/盛位故曰萃有)
(位也四專而據己德不行自守而巳故曰无咎匪/孚夫脩仁守正乆必悔消故曰元永貞悔亡)象曰萃
有位志未光也上六齎咨涕洟无咎(處聚之/時居於)
(上極五非所乗内无應援處上獨立近逺无助危莫甚焉齎咨/嗟歎之辭也若能知危之至懼禍之深憂病之甚至于涕洟不)
(敢自安亦衆所不/害故得无咎也)象曰齎咨涕洟未安上也
䷭(巽下/坤上)升元亨用見大人勿恤(巽順可以升陽/爻不當尊位无)
(嚴剛之正則未免於憂/故用見大人乃勿恤也)南征吉(以柔之南則/麗乎大明也)彖曰柔
以時升(柔以其時/乃得升也)巽而順剛中而應是以大亨
(純柔則不能自升剛亢則物不從旣以時升/又巽而順剛中而應以此而升故得大亨)用見大人勿
恤有慶也南征吉志行也(巽順以升至于大/明志行之謂也)象
曰地中生木升君子以順德積小以髙大
初六允升大吉(允當也巽卦三爻皆升者也雖无其應/處升之初與九二九三合志俱升當升)
(之時升必大得/是以大吉也)象曰允升大吉上合志也九二
孚乃利用禴无咎(與五爲應往必見任體夫剛德進不/求寵閑邪存誠志在大業故乃利用)
(納約于/神明矣)象曰九二之孚有喜也九三升虚邑
(履得其位以陽升隂以斯而/舉莫之違距故若升虚邑也)象曰升虚邑无所疑
也(往必/得也)六四王用亨于岐山吉无咎(處升之際/下升而進)
(可納而不可距也距下之進攘來自專則殃咎至焉若能不距/而納順物之情以通庶志則得吉而无咎矣𡵨山之㑹順事之)
(情无不/納也)象曰王用亨于𡵨山順事也六五貞
吉升階(升得尊位體柔而應納而不距任/而不專故得貞吉升階而尊也)象曰貞吉
升階大得志也上六㝠升利于不息之貞(處升/之極)
(進而不息者也進而不息故雖冥猶升也故施於不息/之正則可用於爲物之主則喪矣終於不息消之道也)象曰
㝠升在上消不富也(勞不可/乆也)
䷮(坎下/兊上)困亨(窮必通也處窮而不/能自通者小人也)貞大人吉无
咎(處困而得无/咎吉乃免也)有言不信彖曰困剛揜也(剛見揜/於柔也)
險以說困而不失其所亨(處險而不改其說困/而不失其所亨也)其
唯君子乎貞大人吉以剛中也(處困而用剛不/失其中履正而)
(能體大者也能正而不能大博未/能濟困者也故曰貞大人吉也)有言不信尚口乃窮
也(處困而言不見信之時也非行言之時而欲用/言以免必窮者也其吉在於貞大人口何爲乎)象曰澤
无水困君子以致命遂志(澤无水則水在澤下水/在澤下困之象也處困)
(而屈其志者小人也/君子固窮道可忘乎)初六臀困于株木入于幽
谷三歳不覿(最處底下沈滯卑困居无所安故曰臀困/于株木也欲之其應二隔其路居則困于)
(株木進不獲拯必隱遯者也故曰入于幽谷也困之爲道/不過數歳者也以困而藏困解乃出故曰三歳不覿也)象
曰入于幽谷幽不明也(言幽者不明之辭也/入于不明以自藏也)九二
困于酒食朱紱方來利用享祀征凶无咎
(以陽居隂尚謙者也居困之時處得其中體夫剛質而用中履/謙應不在一心无所私盛莫先焉夫謙以待物物之所歸剛以)
(處險難之所濟履中則不失其宜无應則心无私恃以斯處困/物莫不至不勝豐衍故曰困于酒食美之至矣坎北方之卦也)
(朱紱南方之物也處困以斯能招異方者也故曰朱紱方來也/豐衍盈盛故利用享祀盈而又進傾之道也以此而往凶誰咎)
(乎故曰征/凶无咎)象曰困于酒食中有慶也六三困
于石據于蒺蔾入于其宫不見其妻凶(石/之)
(爲物堅而不納者也謂四也三以隂居陽志武者也四自納初/不受巳者二非所據剛非所乗上比困石下據蒺蔾无應而入)
(焉得配耦在困/處斯凶其宜也)象曰據于蒺蔾乗剛也入于其
宫不見其妻不祥也九四來徐徐困于金
車吝有終(金車謂二也二剛以載者也故謂之金車徐徐/者疑懼之辭也志在於初而隔於二履不當位)
(威命不行棄之則不能欲往則畏二故曰來徐徐困于金車也/有應而不能濟之故曰吝也然以陽居隂履謙之道量力而處)
(不與二爭雖不當位物/終與之故曰有終也)象曰來徐徐志在下也(下/謂)
(初/也)雖不當位有與也九五劓刖困于赤紱
乃徐有說利用祭祀(以陽居陽任其壯者也不能以/謙致物物則不附忿物不附而)
(用其壯猛行其威刑異方愈乖遐邇愈叛刑之欲以得乃益所/以失也故曰劓刖困于赤紱也二以謙得之五以剛失之體在)
(中直能不遂迷困而後能用其道者也致物之功不在於暴故/曰徐也困而後乃徐徐則有說矣故曰困于赤紱乃徐有說也)
(祭祀所以受福也履夫尊位困而能改不遂/其迷以斯祭祀必得福焉故曰利用祭祀也)象曰劓刖
志未得也乃徐有說以中直也利用祭祀
受福也上六困于葛藟于臲卼曰動悔有
悔征吉(居困之極而乗於剛下无其應行則愈繞者也行則/纏繞居不獲安故曰困于葛藟于臲卼也下句无困)
(困於上也處困之極行无通路居无所安困之至也凡物窮則/思變困則謀通處至困之地用謀之時也曰者思謀之辭也謀)
(之所行有隙則獲言將何以通至困乎曰動悔/令生有悔以征則濟矣故曰動悔有悔征吉也)象曰困于
葛藟未當也(所處未當故/致此困也)動悔有悔吉行也
䷦(巽下/坎上)井改邑不改井(井以不變/爲德者也)无喪无得
(德有/常也)往來井井(不渝/變也)汔至亦未繘井(巳來至而/未出井也)
羸其瓶凶(井道以巳出爲功也幾/至而覆與未汲同也)彖曰巽乎水
而上水井(音舉上/之上)井養而不窮也改邑不改
井乃以剛中也(以剛處中故能定/居其所而不變也)汔至亦未繘
井未有功也(井以巳/成爲功)羸其瓶是以凶也象曰
木上有水井君子以勞民勸相(木上有水井之/象也上水以養)
(養而不窮者也相猶助也可以/勞民勸助莫若養而不窮也)初六井泥不食舊井
无禽(最在井底上又无應沈滯滓穢故曰井泥不食也井泥/而不可食則是久井不見渫治者也久井不見渫治禽)
(所不嚮而況人乎一時所共棄舎也井者/不變之物居德之地恒德至賤物无取也)象曰井泥不
食下也舊井无禽時舎也九二井谷射鮒
甕敝漏(谿谷出水從上注下水常射焉井之爲道以下給/上者也而无應於上反下與初故曰井谷射鮒鮒)
(謂初也失非之道水不上出而反下注故曰甕敝漏也夫處上/宜下處下宜上井巳下矣而復下注其道不交則莫之與也)
象曰井谷射鮒无與也九三井渫不食爲
我心惻可用汲王明並受其福(渫不停汚之謂/也處下卦之上)
(履得其位而應於上得井之義也當井之義而不見食脩巳全/絜而不見用故爲我心惻也爲猶使也不下注而應上故可用)
(汲也王明則見照明旣嘉其行又/欽其用故曰王明並受其福也)象曰井渫不食行
惻也(行感於誠/故曰惻也)求王明受福也六四井甃无咎
(得位而无應自守而不能給/上可以脩井之壞補過而已)象曰井甃无咎脩井
也九五井冽寒泉食(冽絜也居中得位體剛不撓/不食不義中正髙絜故井冽)
(寒泉然後/乃食也)象曰寒泉之食中正也上六井收
勿幕有孚元吉(處井上極水己出井井功大成在此爻/矣故曰井收也羣下仰之以濟淵泉由)
(之以通者也幕猶覆也不擅其有不私其利/則物歸之往无窮矣故曰勿幕有孚元吉也)象曰元吉
在上大成也
䷰(離下/兊上)革巳日乃孚元亨利貞悔亡(夫民可與/習常難與)
(適變可與樂成難與慮始故革之爲道即日不孚巳日乃孚也孚/然後乃得元亨利貞悔亡也巳日而不孚革不當也悔吝之所生)
(生乎變動者也革/而當其悔乃亡也)彖曰革水火相息二女同居
其志不相得曰革(凡不合而後乃變生變之所生生於/不合者也故取不合之象以爲革也)
(息者生變之謂也火欲上而澤欲下水火相戰而後/生變者也二女同居而有水火之性近而不相得也)巳日乃
孚革而信之文明以說大亨以正革而當
其悔乃亡(夫所以得革而信者文明以說也文明以說履/正而行以斯爲革應天順民大亨以正者也革)
(而大亨以正/非當如何)天地革而四時成湯武革命順乎
天而應乎人革之時大矣哉象曰澤中有
火革君子以治歷明時(歷數時㑹/存乎變也)初九鞏用黃
牛之革(在革之始革道未成固夫常中未能應變者也此/可以守成不可以有爲也鞏固也黃中也牛之革)
(堅仞不可變也固之所/用常中堅仞不肯變也)象曰鞏用黃牛不可以有
爲也六二巳日乃革之征吉无咎(隂之爲物不能/先唱順從者也)
(不能自革革巳乃能從之故曰巳日乃革之也二與五雖有水/火殊體之異同處厥中隂陽相應往必合志不憂咎也是以征)
(吉而/无咎)象曰巳日革之行有嘉也九三征凶貞
　厲革言三就有孚(已處火極上卦三爻雖體水性皆從/革者也自四至上從命而變不敢有)
(違故曰革言三就其言實誠故曰有孚/革言三就有孚而猶征之凶其冝也)象曰革言三就
　又何之矣九四悔亡有孚改命吉(初九處下卦之/下九四處上卦)
(之下故能變也无應悔也與水火相比能變者也是以悔亡處/水火之際居㑹變之始能不固吝不疑於下信志改命不失時)
(願是以吉也有孚則見信矣見信以改命則物安而无/違故曰悔亡有孚改命吉也處上體之下始宜命也)象曰
　改命之吉信志也(信志/而行)九五大人虎變未占
　有孚(未占而孚/合時心也)象曰大人虎變其文炳也上
　六君子豹變小人革面(居變之終變道巳成君子處/之能成其文小人樂成則變)
(面以順/上也)征凶居貞吉(改命創制變道巳成功成則事損事/損則无爲故居則得正而吉征則躁)
(擾而/凶也)象曰君子豹變其文蔚也小人革面
順以從君也
䷱(巽下/離上)鼎元吉亨(革去故而鼎取新取新而當其人/易故而法制齊明吉然後乃亨故)
(先元吉而後亨也鼎者成變之卦也革旣變矣則制器立法以/成之焉變而无制亂可待也法制應時然後乃吉賢愚有别尊)
(卑有序然後乃亨故/先元吉而後乃亨)彖曰鼎象也(法象/也)以木巽火
亨飪也(亨飪鼎/之用也)聖人亨以享上帝而大亨
以養聖賢(亨者鼎之所爲也革去故而鼎成新故爲亨/飪調和之器也去故取新聖賢不可失也飪)
(孰也天下莫不用之而聖人用之乃/上以享上帝而下以大亨養聖賢也)巽而耳目聦明(聖賢/獲養)
(則已不爲而成矣故/巽而耳目聰明也)柔進而上行得中而應乎剛
是以元亨(謂五也有斯二德故/能成新獲大亨也)象曰木上有火
鼎君子以正位凝命(凝者嚴整之貌也鼎者取新/成變者也革去故而鼎成新)
(正位者明尊卑之序也凝/命者以成敎命之嚴也)初六鼎顚趾利出否得
妾以其子无咎(凡陽爲實而隂爲虚鼎之爲物下實而/上虚而今隂在下則是爲覆鼎也鼎覆)
(則趾倒矣否謂不善之物也取妾以爲室主亦顚趾之義也/處鼎之初將在納新施顚以出穢得妾以爲子故无咎也)象曰
鼎顚趾未悖也(倒以寫否/故未悖也)利出否以從貴也
(棄穢以/納新也)九二鼎有實我仇有疾不我能即吉
(以陽之質處鼎之中有實者也有實之物不可復加益之則溢/反傷其實我仇謂五也困於乗剛之疾不能就我則我不溢得)
(全其/吉也)象曰鼎有實愼所之也(有實之鼎不可復有所/取才任巳極不可復有)
(所/加)我仇有疾終无尤也九三鼎耳革其行
塞雉膏不食方雨虧悔終吉(鼎之爲義虚/中以待物者)
(也而三處下體之上以陽居陽守實无應无所納受耳冝空以/待鉉而反全其實塞故曰鼎耳革其行塞雖有雉膏而終不能)
(食也雨者隂陽交和不偏亢者也雖體陽爻而統屬隂/卦若不全任剛亢務在和通方雨則悔虧終則吉也)象曰
鼎耳革失其義也九四鼎折足覆公餗其
形渥凶(處上體之下而又應初旣承且施非巳所堪故曰鼎/折足也初巳出否至四所盛則巳絜矣故曰覆公餗)
(也渥沾濡之貌也旣覆公餗體爲渥沾知小謀大/不堪其任受其至辱災及其身故曰其形渥凶也)象曰覆
公餗信如何也(不量其力果致/凶災信如之何)六五鼎黃耳金
鉉利貞(居中以柔能以通理納乎剛正故曰黃耳/金鉉利貞也耳黃則能納剛正以自舉也)象曰
鼎黃耳中以爲實也(以中爲實所/受不妄也)上九鼎玉鉉
大吉无不利(處鼎之終鼎道之成也居鼎之成體剛履/柔用勁施鉉以斯處上髙不誡亢得夫剛)
(柔之節能舉其任者也應不在一/則靡所不舉故曰大吉无不利也)象曰玉鉉在上剛柔
節也
䷲(震下/震上)震亨(懼以成則/是以亨)震來􁀉􁀉笑言啞啞
(震之爲義威至而後乃懼也故曰震來􁀉􁀉恐懼之貌也震/者驚駭怠惰以肅懈慢者也故震來􁀉􁀉恐致福也笑言啞)
(啞後有/則也)震驚百里不喪匕鬯(威震驚乎百里則足可/以不喪匕鬯矣匕所以)
(載鼎實鬯香酒/奉宗廟之盛也)彖曰震亨震來􁀉􁀉恐致福也
笑言啞啞後有則也震驚百里驚逺而懼
邇也(威震驚乎百里則/惰者懼於近矣)出可以守宗廟社稷以
爲祭主也(明所以堪長子之義也不喪/匕鬯則巳出可以守宗廟)象曰洊雷
震君子以恐懼脩省初九震來􁀉􁀉後笑
言啞啞吉(體夫剛德爲卦之先/能以恐懼脩其德也)象曰震來􁀉􁀉恐
致福也笑言啞啞後有則也六二震來厲
億喪貝躋于九陵勿逐七日得(震之爲義威駭/怠懈肅整惰慢)
(者也初幹其任而二乗之震來則危喪其資貨亡其所處矣故/曰震來厲億喪貝億辭也貝資貨糧用之屬也犯逆受戮无應)
(而行行无所舎威嚴大行物莫之納无糧而走雖復超/越陵險必困于窮匱不過七日故曰勿逐七日得也)象曰
震來厲乗剛也六三震蘇蘇震行无眚(不當/其位)
(位非所處故懼蘇蘇也而无乗/剛之逆故可以懼行而无眚也)象曰震蘇蘇位不當
也九四震遂泥(處四隂之中居恐懼之時爲衆隂之主/冝勇其身以安於衆若其震也遂困難)
(矣履夫不正不能除恐/使物安己德未光也)象曰震遂泥未光也六五
震往來厲億无喪有事(往則无應來則乗剛恐而往/來不免於危夫處震之時而)
(得尊位斯乃有事之機也而懼往/來將喪其事故曰億无喪有事也)象曰震往來厲危
行也其事在中大无喪也(大則无喪往/來乃危也)上六震
索索視矍矍征凶震不于其躬于其鄰无
咎㛰媾有言(處震之極極震者也居震之極求中未得/故懼而索索視而矍矍无所安親也已處)
(動極而復征焉凶其宜也若恐非己造彼動故懼懼鄰/而戒合於備豫故无咎也極懼相疑故雖㛰媾而有言也)象
曰震索索中未得也雖凶无咎畏鄰戒也
䷳(艮下/艮上)艮其背(目无/患也)不獲其身(所止在後故/不得其身也)行其
庭不見其人(相背/故也)无咎(凡物對面而不相通否之道也/艮者止而不相交通之卦也各)
(止而不相與何得无咎唯不相見乃可也施止於背不隔物欲/得其所止也背者无見之物也无見則自然靜止靜止而无見)
(則不獲其身矣相背者雖近而不相見故行其庭不見其人也/夫施止不於无見令物自然而止而強止之則姦邪並興近而)
(不相得則凶其得无咎艮其背不/獲其身行其庭不見其人故也)彖曰艮止也時止
則止時行則行動靜不失其時其道光明
(正道不可常用必施於不可/以行適於其時道乃光明也)艮其止止其所也(易背曰/止以明)
(背即止也施止不可於面施背乃可也施止於止/不施止於行得其所矣故曰艮其止止其所也)上下敵
應不相與也是以不獲其身行其庭不見
其人无咎也象曰兼山艮君子以思不出
其位(各止其所/不侵官也)初六艮其趾无咎利永貞(處/止)
(之初行无所之故止其趾乃/得无咎至靜而定故利永貞)象曰艮其趾未失正也
六二艮其腓不拯其隨其心不快(隨謂趾也止/其腓故其趾)
(不拯也腓體躁而處止而不得極其/隨又不能退聽安靜故其心不快也)象曰不拯其隨未
退聽也九三艮其限列其夤厲薫心(限身之/中也三)
(當兩象之中故曰艮其限夤當中脊之肉也止加其身中體而/分故列其夤而憂危薫心也艮之爲義各止於其所上下不相)
(與至中則列矣列加其夤危莫甚焉危亡之憂乃薫/灼其心也施止體中其體分焉體分兩主大器喪矣)象曰
艮其限危薫心也六四艮其身无咎(中上稱/身履得)
(其位止求諸身得其/所處故不陷於咎也)象曰艮其身止諸躬也(自止其/躬不分)
(全/體)六五艮其輔言有序悔亡(施止於輔以處於中/故口无擇言能亡其)
(悔/也)象曰艮其輔以中正也(能用中正故/言有序也)上九敦艮
吉(居止之極極止者也敦重/在上不陷非妄宜其吉也)象曰敦艮之吉以厚
終也
䷴(艮下/巽上)漸女歸吉利貞(漸者漸進之卦也止而巽以/斯適進漸進者也以止巽爲)
(進故女歸吉也進/而用正故利貞也)彖曰漸之進也(之於/進也)女歸吉也
進得位往有功也進以正可以正邦也其
位剛得中也(以漸進/得位也)止而巽動不窮也象曰
山上有木漸君子以居賢德善俗(賢德以止/巽則居風)
(俗以止/巽乃善)初六鴻漸于干小子厲有言无咎(鴻/水)
(鳥也適進之義始於下而升者也故以鴻爲喻六爻皆以進而/履之爲義焉始進而位乎窮下又无其應若履于干危不可以)
(安也始進而未得其位則困於小子窮於謗言故曰小子厲/有言也困於小子讒䛕之言未傷君子之義故曰无咎也)象
曰小子之厲義无咎也六二鴻漸于磐飲
食衎衎吉(磐山石之安者也進而得位居中而應本/无禄養進而得之其爲歡樂願莫先焉)象
曰飲食衎衎不素飽也九三鴻漸于陸夫
征不復婦孕不育凶利禦宼(陸髙之頂也進而/之陸與四相得不)
(能復反者也夫征不復樂於邪配則婦亦不能執貞矣非夫而/孕故不育也三本艮體而棄乎羣醜與四相得遂乃不反至使)
(婦孕不育見利忘義貪進忘舊凶之道也異/體合好順而相保物莫能間故利禦宼也)象曰夫征不
復離羣醜也婦孕不育失其道也利用禦
宼順相保也六四鴻漸于木或得其桷无
咎(鳥而之木得其宜也或得其桷/遇安棲也雖乗于剛志相得也)象曰或得其桷順
以巽也九五鴻漸于陵婦三歳不孕終莫
之勝吉(陵次陸者也進得中位而隔乎三四不得與其應合/故婦三歳不孕也各履正而居中三四不能乆塞其)
(塗者也不過三歳必得所願矣進以正/邦三年有成成則道濟故不過三歳也)象曰終莫之勝
吉得所願也上九鴻漸于陸其羽可用爲
儀吉(進處髙絜不累於位无物可以屈其心而亂其/志峨峨清逺儀可貴也故曰其羽可用爲儀吉)象曰
其羽可用爲儀吉不可亂也
䷵(兊下/震上)歸妹征凶无攸利(妹者少女之稱也兊爲/少隂震爲長陽少隂而)
(承長陽說以動/嫁妹之象也)彖曰歸妹天地之大義也天地
不交而萬物不興歸妹人之終始也(隂陽旣/合長少)
(又交天地之大/義人倫之終始)說以動所歸妹也(少女而與長男交少/女所不樂也而今說)
(以動所歸必妹也雖與長/男交嫁而係姊是以說也)征凶位不當也(履於不正說/動以進妖邪)
(之道/也)无攸利柔乗剛也(以征則有不正之凶/以處則有乗剛之逆)象曰
澤上有雷歸妹君子以永終知敝(歸妹相終始/之道也故以)
(永終/知敝)初九歸妹以娣跛能履征吉(少女而與長男/爲耦非敵之謂)
(是娣從之義也妹少女之稱也少女之行善莫若娣夫承嗣以/君之子雖㓜而不妄行少女以娣雖跛能履斯乃恒乆之義吉)
(而相承之道也以/斯而進吉其冝也)象曰歸妹以娣以恒也跛能履
吉相承也九二眇能視利幽人之貞(雖失其/位而居)
(内處中眇猶能視足以保常也在内/履中而能守其常故利幽人之貞也)象曰利幽人之貞
未變常也六三歸妹以須反歸以娣(室主猶/存而求)
(進焉進未值時故有須也不可/以進故反歸待時以娣乃行)象曰歸妹以須未當
也九四歸妹愆期遟歸有時(夫以不正无應而適/人也必須彼道窮盡)
(无所與交然後乃可以往/故愆期遟歸以待時也)象曰愆期之志有待而行
也六五帝乙歸妹其君之袂不如其娣之
袂良月幾望吉(歸妹之中獨處貴位故謂之帝乙歸/妹也袂衣袖所以爲禮容者也其君)
(之袂謂帝乙所寵也即五也爲帝乙所崇飾故謂之其君之袂/也配在九二兊少震長以長從少不若以少從長之爲美也故)
(曰不若其娣之袂良也位在乎中以貴而行極隂之/盛以斯適配雖不若少往亦必合故曰月幾望吉也)象曰
帝乙歸妹不如其娣之袂良也其位在中
以貴行也上六女承筐无實士刲羊无血
无攸利(羊謂三也處卦之窮仰无所承下又无應爲女而/承命則筐虚而莫之與爲士而下命則刲羊而无)
(血刲羊而无血不應所命也/進退莫與故曰无攸利也)象曰上六无實承虚
筐也
周易卷第五(經二千六百九字/注六千三百八十四字)
周易下經豐傳第六
　　　　　　　王弼注
䷶(離下/震上)豐亨王假之(大而亨者/王之所至)勿憂冝日中
(豐之爲義闡弘微細通夫隱滯者也爲天下之主而令微隱者/不亨憂未巳也故至豐亨乃得勿憂也用夫豐亨不憂之德冝)
(處天中以徧照者/也故曰冝日中也)彖曰豐大也(音闡大/之大也)明以動故
豐王假之尚大也(大者王之所/尚故至之也)勿憂宜日中冝
照天下也(以勿憂之德故/宜照天下也)日中則􁀈月盈則食
天地盈虚與時消息而況於人乎況於鬼
神乎(豐之爲用困於􁀈食者也施於未足則尚豐施於/巳盈則方溢不可以爲常故具陳消息之道者也)象
曰雷電皆至豐君子以折獄致刑(文明以動不/失情理也)
初九遇其配主雖旬无咎往有尚(處豐之𥘉其/配在四以陽)
(適陽以明之動能相光大者也旬均也雖/均无咎往有尚也初四俱陽爻故曰均也)象曰雖旬无
咎過旬災也(過均則爭/交斯叛也)六二豐其蔀日中見
斗往得疑疾有孚發若吉(蔀覆曖鄣光明之物也/處明動之時不能自豐)
(以光大之德旣處乎内而又以隂居隂所豐在蔀幽而无覩者/也故曰豐其蔀日中見斗也日中者明之盛也斗見者闇之極)
(也處盛明而豐其蔀故曰日中見斗不能自發故往得疑疾然/履中當位處闇不邪有孚者也若辭也有孚可以發其志不困)
(於闇故/獲吉也)象曰有孚發若信以發志也九三豐
其沛日中見沬折其右肱无咎(沛幡幔所以禦/盛光也沬微昧)
(之明也應在上六志在乎隂雖愈乎以隂處隂亦未足以免於/闇也所豐在沛日中見沬之謂也施明則見沬而巳施用則折)
(其右肱故可以自/守而巳未足用也)象曰豐其沛不可大事也(明不/足也)
折其右肱終不可用也(雖有左在/不足用也)九四豐其蔀
日中見斗遇其夷主吉(以陽居隂豐其蔀也/得初以發夷主吉也)象曰
豐其蔀位不當也日中見斗幽不明也遇
其夷主吉行也六五來章有慶譽吉(以隂/之質)
(來適尊陽之位能自光/大章顯其德獲慶譽也)象曰六五之吉有慶也上
六豐其屋蔀其家闚其戸閴其无人三歳
不覿凶(屋藏䕃之物以隂處極而最在外不履於位深自/幽隱絶跡深藏者也旣豐其屋又蔀其家屋厚家)
(覆闇之甚也雖闚其户閴其无人弃其所處而自深藏也處於/明動尚大之時而深自幽隱以髙其行大道旣濟而猶不見隱)
(不爲賢更爲反道凶其冝也三年豐道之成/治道未濟隱猶可也旣濟而隱以治爲亂也)象曰豐其屋
天際翔也(翳光最/甚者也)闚其户閴其无人自藏也(可以/出而)
(不出自藏之謂也非有爲而藏不出/戸庭失時致凶況自藏乎凶其冝也)
䷷(艮下/離上)旅小亨旅貞吉(不足全夫貞吉之道唯足以/爲旅之貞吉故特重曰旅貞)
(吉/也)彖曰旅小亨柔得中乎外而順乎剛止
而麗乎明是以小亨旅貞吉也(夫物失其生則/散柔乗於剛則)
(乖旣乖且散物皆覉旅何由得小亨而貞吉乎夫陽爲物長而/隂皆順陽唯六五乗剛而復得中乎外以承于上隂各順陽不)
(爲乖逆止而麗明動不履妄雖不及剛得尊位恢弘/大通足以小亨令附旅者不失其正得其所安也)旅之
時義大矣哉(旅者大散物皆失其所居之時也咸失/其居物願所附豈非知者有爲之時)象
曰山上有火旅君子以明愼用刑而不留
獄(止以明之/刑戮詳也)初六旅瑣瑣斯其所取災(最處下極/寄旅不得)
(所安而爲斯賤之役/所取致災志窮且困)象曰旅瑣瑣志窮災也六
二旅即次懷其資得童僕貞(次者可以安行旅/之地也懷來也得)
(位居中體柔奉上以此寄旅必獲次舎懷來資貨得童僕之所/正也旅不可以處盛故其美盡於童僕之正也過斯以往則見)
(害矣童僕之/正義足而巳)象曰得童僕貞終无尤也九三
旅焚其次喪其童僕貞厲(居下體之上與二相得/以寄旅之身而爲施下)
(之道與萌侵權主之所疑/也故次焚僕喪而身危也)象曰旅焚其次亦以傷
矣以旅與下其義喪也九四旅于處得其
資斧我心不快(斧所以斫除荆棘以安其舎者也雖處/上體之下不先於物然而不得其位不)
(獲平坦之地客乎所處不得其次/而得其資斧之地故其心不快也)象曰旅于處未得
位也得其資斧心未快也六五射雉一矢
亡終以譽命(射雉以一矢而復亡之明雖有雉終不可/得矣寄旅而進雖處于文明之中居于貴)
(位此位終不可有也以其能知禍福之萌不安其/處以乗其下而上承於上故終以譽而見命也)象曰終
以譽命上逮也上九鳥焚其巢旅人先笑
後號咷喪牛于易凶(居髙危而以爲宅巢之謂也客/而得上位故先笑也以旅而處)
(于上極衆之所嫉也以不親之身而當嫉害之地必凶之道也/故曰後號咷牛者稼穡之資以旅處上衆所同嫉故喪牛於易)
(不在於難物莫之與危而不扶喪牛于/易故莫之聞莫之聞則傷之者至矣)象曰以旅在上
其義焚也喪牛于易終莫之聞也
䷸(巽下/巽上)巽小亨(全以巽爲德是以小亨也上下皆巽不/違其令命乃行也故申命行事之時上)
(下不可以/不巽也)利有攸往(巽悌以行/物无距也)利見大人(大人用之/道愈隆)彖
曰重巽以申命(命乃行也未有/不巽而命行也)剛巽乎中正而
志行(以剛而能用巽處/于中正物所與也)柔皆順乎剛(明无違逆/故得小亨)是
以小亨利有攸往利見大人象曰隨風巽
君子以申命行事初六進退利武人之貞
(處令之初未能服令者也故進退也成命/齊邪莫善武人故利武人之貞以整之)象曰進退志
疑也(巽順之志/進退疑懼)利武人之貞志治也九二巽在
牀下用史巫紛若吉无咎(處巽之中旣在下位而/復以陽居隂卑巽之甚)
(故曰巽在牀下也卑甚失正則入于咎過矣能以居中而施至/卑於神祇而不用之於烕勢則乃至于紛若之吉而亡其過矣)
(故曰用史巫紛/若吉无咎也)象曰紛若之吉得中也九三頻
巽吝(頻頻蹙不樂而窮不得巳之謂也以其/剛正而爲四所乗志窮而巽是以吝也)象曰頻巽
之吝志窮也六四悔亡田獲三品(乗剛悔也然/得位承五卑)
(得所奉雖以柔御剛而依尊履正以斯行命必能獲強暴逺不/仁者也獲而有益莫善三品故曰悔亡田獲三品一曰乾豆二)
(曰賔客三曰/充君之庖)象曰田獲三品有功也九五貞吉
悔亡无不利无初有終先庚三日後庚三日
吉(以陽居陽損於謙巽然秉乎中正以宣其令物莫之違/故曰貞吉悔亡无不利也化不以漸卒以剛直用加於)
(物故初皆不說也終於中正邪道以消故有終也申命令謂之/庚夫以正齊物不可卒也民迷固乆直不可肆也故先申三日)
(令著之後復申三日然後誅而/无咎怨矣甲庚皆申命之謂也)象曰九五之吉位正
中也上九巽在牀下喪其資斧貞凶(處巽之/極極巽)
(過甚故曰巽在牀下也斧所以斷者也過/巽失正喪所以斷故曰喪其資斧貞凶也)象曰巽在牀
下上窮也喪其資斧正乎凶也
䷹(兊下/兊上)兊亨利貞彖曰兊說也剛中而柔
外說以利貞(說而違剛則諂剛而違說則暴剛中而柔外/所以說以利貞也剛中故利貞柔外故說亨)
是以順乎天而應乎人(天剛而不/失說者也)說以先民民
忘其勞說以犯難民忘其死說之大民勸
矣哉象曰麗澤兊君子以朋友講習(麗猶連/也施說)
(之盛莫/盛於此)初九和兊吉(居兊之𥘉應不在一无所黨係和兊/之謂也說不在諂履斯而行未見有)
(疑之者吉/其冝矣)象曰和兊之吉行未疑也九二孚
兊吉悔亡(說不失中有孚者也失/位而說孚吉乃悔亡也)象曰孚兊之吉
信志也(其志/信也)六三來兊凶(以隂柔之質履非其位/來求說者也非正而求)
(說邪佞/者也)象曰來兊之凶位不當也九四商兊
未寧介疾有喜(商商量裁制之謂也介隔也三爲佞說/將近至尊故四以剛德裁而隔之匡内)
(制外是以未寧也處於幾/近閑邪介疾冝其有喜也)象曰九四之喜有慶也九
五孚于剥有厲(比於上六而與相得處尊正之位不說/信乎陽而說信乎隂孚于剥之義也剥)
(之爲義小人/道長之謂)象曰孚于剥位正當也(以正當之位信/於小人而䟽君)
(子故曰位/正當也)上六引兊(以夫隂質最處說後靜退者/也故必見引然後乃說也)象曰
上六引兊未光也
䷺(坎下/巽上)渙亨王假有廟利渉大川利貞彖
曰渙亨剛來而不窮柔得位乎外而上同
(二以剛來居内而不窮於險四以柔得位乎外而與上同内剛/而无險困之難外順而无違逆之乖是以亨利渉大川利貞也)
(凡剛得暢而无忌回之累柔履正而/同志乎剛則皆亨利渉大川利貞也)王假有廟王乃在
中也(王乃在乎渙然之/中故至有廟也)利渉大川乗木有功也(乗/木)
(即渉難也木者專所以渉川也/渉難而常用渙道必有功也)象曰風行水上渙先
王以享于帝立廟𥘉六用拯馬壯吉(渙散也/處散之)
(𥘉乖散未甚故可以遊行得其志而違於難/也不在危劇而後乃逃竄故曰用拯馬壯吉)象曰𥘉六之
吉順也(觀難而行不與/險爭故曰順也)九二渙奔其机悔亡(机承物/者也謂)
(初也二俱无應與初相得而𥘉得散/道離散而奔得其所安故悔亡也)象曰渙奔其机
得願也六三渙其躬无悔(渙之爲義内險而外安/者也散躬志外不固所)
(守與剛合志/故得无悔也)象曰渙其躬志在外也六四渙其
羣元吉渙有丘匪夷所思(踰乎險難得位體巽與/五合志内掌機宻外宣)
(化命者也故能散羣之險以光其道然處於卑順不可自專/而爲散之任猶有丘墟匪夷之慮雖得元吉所思不可忘也)象
曰渙其羣元吉光大也九五渙汗其大號
渙王居无咎(處尊履正居巽之中散汗大號以盪險阨/者也爲渙之主唯王居之乃得无咎也)
象曰王居无咎正位也(正位不可/以假人)上九渙其血
去逖出无咎(逖逺也最逺於害不近侵克散其憂傷逺/出者也散患於逺害之地誰將咎之哉)
象曰渙其血逺害也
䷻(兊下/坎上)節亨苦節不可貞彖曰節亨剛柔
分而剛得中(坎陽而兊隂也陽上而隂下剛柔分也剛柔/分而不亂剛得中而爲制主節之義也節之)
(大者莫若剛柔/分男女别也)苦節不可貞其道窮也(爲節過苦/則物不能)
(堪也物不能堪/則不可復正也)說以行險當位以節中正以通
(然後乃亨也无說而行險/過中而爲節則道窮也)天地節而四時成節以
制度不傷財不害民象曰澤上有水節君
子以制數度議德行𥘉九不出戸庭无咎
(爲節之初將整離散而立制度者也故明於通塞慮/於險僞不出戸庭愼密不失然後事濟而无咎也)象曰不
出戸庭知通塞也九二不出門庭凶(初已造之/至二宜宣)
(其制矣而故匿之失時之極則/遂廢矣故不出門庭則凶也)象曰不出門庭凶失
時極也六三不節若則嗟若无咎(若辭也以隂/處陽以柔乗)
(剛違節之道以至哀嗟自巳/所致无所怨咎故曰无咎也)象曰不節之嗟又誰咎
也六四安節亨(得位而順不改其節而能亨/者也承上以斯得其道也)象曰
安節之亨承上道也九五甘節吉往有尚
(當位居中爲節之主不失其中不傷財不害民之/謂也爲節而不苦非甘而何術斯以往往有尚也)象曰甘
節之吉居位中也上六苦節貞凶悔亡(過節之中/以至亢極)
(苦節者也以斯施正物所不堪正之/凶也以斯脩身行在无妄故得梅亡)象曰苦節貞凶
其道窮也
䷼(兊下/巽上)中孚豚魚吉利渉大川利貞彖曰
中孚柔在内而剛得中說而巽孚(有上四德/然後乃孚)
乃化邦也(信立而後邦乃化也柔在内而剛得中各當其/所也剛得中則直而正柔在内則靜而順說而)
(以巽則乖爭不作如此則物无巧競/敦實之行著而篤信發乎其中矣)豚魚吉信及豚魚
也(魚者蟲之隱者也豚者獸之微賤者也爭競之道/不興中信之德淳著則雖微隱之物信皆及之)利渉
大川乗木舟虚也(乗木於用舟之虚則終巳无溺也/用中孚以渉難若乗木舟虚也)中
孚以利貞乃應乎天也(盛之/至也)象曰澤上有
風中孚君子以議獄緩死(信發於中雖/過可亮也)初九虞
吉有它不燕(虞猶專也爲信之始而應在四得乎專吉/者也志未能變繫心於一故有它不燕也)象
曰初九虞吉志未變也九二鳴鶴在隂其
子和之我有好爵吾與爾靡之(處内而居重隂/之下而履不失)
(中不徇於外任其眞者也立誠篤至雖在闇昧物亦應焉故曰/鳴鶴在隂其子和之也不私權利唯德是與誠之至也故曰我)
(有好爵與/物散之)象曰其子和之中心願也六三得敵
或鼔或罷或泣或歌(三居少隂之上四居長隂之下/對而不相比敵之謂也以隂居)
(陽欲進者也欲進而閡敵故或鼔也四履正而承五非已所克/故或罷也不勝而退懼見侵陵故或泣也四履乎順不與物校)
(退而不見害故或歌也不量/其力進退无恒憊可知也)象曰或鼔或罷位不當
也六四月幾望馬匹亡无咎(居中孚之時處巽之始/應說之初居正履順以)
(承於五内毗元首外宣德化者也充乎隂德之盛故曰月幾望/馬匹亡者弃羣類也若夫居盛德之位而與物校其競爭則失)
(其所盛矣故曰絶類而上履正/承尊不與三爭乃得无咎也)象曰馬匹亡絶類上也
(類謂三俱陣/受故曰類也)丸五有孚寜如无咎(窣如者駝韋信之/蘇也麨中請以相)
(交之時層専但峽爲窶拘之王信/何可舎故有孚擊如乃得无槃也)象曰有孚攣如位
正當也上九翰青登于天貞凶(輪髙飛也狀音堵/昔莊而寳才從之)
(謂也届卦之上處信芝絃信終剛唐志罵内喪筆/美外揚故曰翰青盤于反也翰昔登哭正亦滅姜)象曰翰
昔聲于天何可長也
䷋(良下/震上)小過亨利貞可小事不可大事飛
鳥遺之昔不宜上宜下大吉(灑鳥遺反昔聲哀以/求處􁀊種先所漣下)
(則得安宜上則愈/窮冀若飛鳥也)象曰小過小者過而亨也(小/者)
(謂凢讟小事也過/聲小事而通音匕)過以利貞與時行也(遇而得以刹/貞魔府宜也)
(施遇放秣儼/利㒵若也)柔得中是以小事吉也剛失位
而不中是以不可大事也(成大事者必在剛也/柔而浸大剥之道也)有
飛鳥之象焉(不冝上冝下/即飛鳥之象)飛鳥遺之音不冝
上冝下大吉上逆而下順也(上則乗剛逆也下則承/陽順也施過於不順凶)
(莫大焉施過於順/過更變而爲吉也)象曰山上有雷小過君子以
行過乎恭喪過乎哀用過乎儉初六飛鳥
以凶(小過上逆下順而應在上卦進/而之逆无所錯足飛鳥之凶也)象曰飛鳥以凶
不可如何也六二過其祖遇其妣不及其
君遇其臣无咎(過而得之謂之遇在小過而當位過而/得之之謂也祖始也謂初也妣者居内)
(履中而正者也過初而履二位故曰過其祖而遇其妣過/而不至於僣盡於臣位而巳故曰不及其君遇其臣无咎)象
曰不及其君臣不可過也九三弗過防之
從或戕之凶(小過之丗大者不立故令小者得過也居下/體之上以陽當位而不能先過防之至令小)
(者咸過而復應而從焉其從之也則戕之/凶至矣故曰弗過防之從或戕之凶也)象曰從或戕
之凶如何也九四无咎弗過遇之往厲必
戒勿用永貞(雖體陽爻而不居其位不爲貴王故得无/咎也失位在下不能過者也以其不能過)
(故得合於免咎之冝故曰弗過遇之夫宴安酖毒不可懷也處/於小過不寧之時而以陽居隂不能有所爲者也以此自守免)
(咎可也以斯攸往危之道也不交於物物亦弗與无援之助故/危則必戒而巳无所告救也沈沒怯弱自守而巳以斯而處於)
(羣小之中未足任者也故曰勿/用永貞言不足用之於永貞)象曰弗過遇之位不
當也往厲必戒終不可長也六五密雲不
雨自我西郊公弋取彼在穴(小過者小者過於大/也六得五位隂之盛)
(也故密雲不雨至于西郊也夫雨者隂布於上而陽薄之而不/得通則烝而爲雨今艮止於下而不交焉故不雨也是故小畜)
(尚往而亨則不雨也小過陽不上交亦不雨也雖隂盛于上未/能行其施也公者臣之極也五極隂盛故稱公也弋射也在穴)
(者隱伏之物也小過者過小而難未大作猶在隱伏者也以隂/質治小過能獲小過者也故曰公弋取彼在穴也除過之道不)
(在取之足及密/雲未能雨也)象曰密雲不雨巳上也(陽巳上/故止也)上
六弗遇過之飛鳥離之凶是謂災眚(小人之/過遂至)
(上極過而不知限至于亢也過至於亢將何所/遇飛而不巳將何所託災自已致復何言哉)象曰弗遇
過之巳亢也
䷾(離下/坎上)旣濟亨小利貞初吉終亂彖曰旣
濟亨小者亨也(旣濟者以皆濟爲義者也小者不遺/乃爲皆濟故舉小者以明旣濟也)
利貞剛柔正而位當也(剛柔正而位當則邪不可/以行矣故唯正乃利貞也)初
吉柔得中也終止則亂其道窮也(柔得中則小/者亨也柔不)
(得中則小者未亨小者未亨雖剛得正則爲未旣濟也故旣濟/之要在柔得中也以旣濟爲家者道極无進終唯有亂故曰初)
(吉終亂終亂不爲自亂由/止故亂故曰終止則亂也)象曰水在火上旣濟君
子以思患而豫防之(存不忘亡旣濟/不忘未濟也)初九曵其
輪濡其尾无咎(最處旣濟之初始濟者也始濟未涉於/燥故輪曵而尾濡也雖未造易心无顧)
(戀志弃難者也其/於義也无所咎矣)象曰曵其輪義无咎也六二
婦喪其茀勿逐七日得(居中履正處文明之盛而/應乎五隂之光盛者也然)
(居初三之閒而近不相得上不承三下不比初夫以光盛之隂/處於二陽之閒近而不相得能无見侵乎故曰喪其茀也稱婦)
(者以明自有夫而它人侵之也茀首飾也夫以中道執乎貞正/而見侵者衆之所助也處旣濟之時不容邪道者也時旣明峻)
(衆又助之竊之者逃竄而莫之歸矣量/斯勢也不過七日不須已逐而自得也)象曰七日得以
中道也九三髙宗伐鬼方三年克之小人
勿用(處旣濟之時居文明之終履得其位是居衰而未能濟/者也故伐鬼方三年乃克也君子處之故能興也小人)
(居之遂/喪邦也)象曰三年克之憊也六四繻有衣袽
終日戒(繻宜曰濡衣袽所以塞舟漏也履得其正而近不/與三五相得夫有隙之棄舟而得濟者有衣袽也)
(鄰於不親而得/全者終日戒也)象曰終日戒有所疑也九五東
鄰殺牛不如西鄰之禴祭實受其福(牛祭之/盛者也)
(禴祭之薄者也居旣濟之時而處尊位物皆濟矣將何爲焉其/所務者祭祀而巳祭祀之盛莫盛脩德故沼沚之毛蘋繫之菜)
(可羞於鬼神故黍稷非馨明德惟馨是以/東鄰殺牛不如西鄰之禴祭實受其福也)象曰東鄰殺
牛不如西鄰之時也(在於合時不/在於豐也)實受其福吉
大來也上六濡其首厲(處旣濟之極旣濟道窮則之/於未濟之於未濟則首先犯)
(焉過進不巳則遇於難故濡/其首也將没不乆危莫先焉)象曰濡其首厲何可乆也
䷿(坎下/離上)未濟亨小狐汔濟濡其尾无攸利
彖曰未濟亨柔得中也(以柔處中不違剛也/能納剛健故得亨也)小狐
汔濟未岀中也(小狐不能渉大川須汔然後乃能濟處/未濟之時必剛健拔難然後乃能濟汔)
(乃能濟未能/出險之中)濡其尾无攸利不續終也(小狐雖能渡/而无餘力將)
(濟而濡其尾力竭於斯不能續終險難/猶未足以濟也濟未濟者必有餘力也)雖不當位剛柔
應也(位不當故未濟/剛柔應故可濟)象曰火在水上未濟君子
以愼辨物居方(辨物居方令物/各當其所也)初六濡其尾吝
(處未濟之初最居險下不可以濟者也而欲之其應進則溺身/未濟之始始於旣濟之上六也濡其首猶不反至于濡其尾不)
(知紀極者也然以隂處下非爲進亢遂其志者也困則能/反故不曰凶事在巳量而必困乃反頑亦甚矣故曰吝也)象
曰濡其尾亦不知極也九二曵其輪貞吉
(體剛履中而應於五五體隂柔應與而不自任者也居未齊之/時處險難之中體剛中之質而見任與拯救危難經綸屯蹇者)
(也用健施難循難在正而/不違中故曳其輪貞吉也)象曰九二貞吉中以行正
也(位雖不正中/以行正也)六三未濟征凶利渉大川(以隂之/質失位)
(居險不能自濟者也以不正之身力不能自濟而求進焉喪其/身也故曰征凶也二能拯難而巳比之棄巳委二載二而行溺)
(可得乎何憂未濟/故曰利渉大川)象曰未濟征凶位不當也九
四貞吉悔亡震用伐鬼方三年有賞于大
國(處未濟之時而出險難之上居文明之初體乎剛質以近/至尊雖履非其位志在乎正則吉而悔亡矣其志得行靡)
(禁其威故曰震用伐鬼方也伐鬼方首興㐮之征也故每至興/衰而取義焉處文明之𥘉始出於難其德未盛故曰三年也五)
(居尊以柔體乎文明之盛不奪/物功者也故以大國賞之也)象曰貞吉悔亡志行
也六五貞吉无悔君子之光有孚吉(以柔居/尊處文)
(明之盛爲未濟之主故必正然後乃吉吉乃得无悔也夫以柔/順文明之質居於尊位付與於能而不自役使武以文御剛以)
(柔斯誠君子之光也付物以能而不疑/也物則竭力功斯克矣故曰有孚吉)象曰君子之光
其暉吉也上九有孚于飲酒无咎濡其首
有孚失是(未濟之極則反於旣濟旣濟之道所任者當也/所任者當則可信之无疑而巳逸焉故曰有孚)
(于飲酒无咎也以其能信於物故得逸豫而不憂於事之廢苟/不憂於事之廢而耽樂之甚則至于失節矣由於有孚失於是)
(矣故曰濡其首/有孚失是也)象曰飲酒濡首亦不知節也
周易卷第六(經二千三十四字/注四千九百一字)
周易繫辭上第七
　　　　　　　韓康伯注
天尊地卑乾坤定矣(乾坤其易之門戸先明天/尊地卑以定乾坤之體)卑
髙以陳貴賤位矣(天尊地卑之義旣列則渉/乎萬物貴賤之位明矣)動靜
有常剛柔斷矣(剛動而柔止也動止得其/常體則剛柔之分著矣)方以類
聚物以羣分吉凶生矣(方有類物有羣則有同有異/有聚有分也順其所同則吉)
(乖其所趣則凶/故吉凶生矣)在天成象在地成形變化見矣
(象况日月星辰形況山川草木也縣象運轉以/成昬明山澤通氣而雲行雨施故髮化見矣)是故剛柔
相摩(相切摩也言隂/陽之交感也)八卦相盪(相推盪也言/運化之推移)鼔之以
雷霆潤之以風雨日月運行一寒一暑乾
道成男坤道成女乾知大始坤作成物乾
以易知坤以簡能(天地之道不爲而善始/不勞而善成故曰易簡)易則易
知簡則易從易知則有親易從則有功(順萬/物之)
(情故曰有親通天/下之志故曰有功)有親則可久有功則可大(有易/簡之)
(德則能成可/久可大之功)可久則賢人之德可大則賢人之
業(天地易簡萬物各載其形聖人不爲羣方各遂其/業德業旣成則入於形噐故以賢人目其德業)易簡
而天下之理得矣(天下之理莫不由於易/簡而各得順其分位也)天下之
理得而成位乎其中矣(成位況立象也極易簡則/通天下之理通天下之理)
(故能成象並乎天地言/其中則明並天地也)
聖人設卦觀象(此緫/言也)繫辭焉而明吉凶剛柔
相推而生變化(繫辭所以明吉凶剛柔相推所以明變/化也吉凶者存乎人事也變化者存乎)
(運行/也)是故吉凶者失得之象也(由有失得/故吉凶生)悔吝
者憂虞之象也(失得之微者足以致/憂虞而已故曰悔吝)變化者進退
之象也(往復相推/迭進退也)剛柔者晝夜之象也(晝則陽剛/夜則隂柔)
(始緫言吉凶變化而下別明悔吝晝夜者悔吝則吉凶之類晝/夜亦變化之道吉凶之類則同因繫辭而明變化之道則俱由)
(剛柔而著故始緫言之下則明失得之/輕重辨變化之小大故别序其義也)六爻之動三極
之道也(三極三材也兼三材之道/故能見吉凶成變化也)是故君子所居
而安者易之序也(序易象/之次序)所樂而玩者爻之
辭也是故君子居則觀其象而玩其辭動
則觀其變而玩其占是以自天祐之吉无
不利
彖者言乎象者也(彖緫一卦/之義也)爻者言乎變者
也(爻各言/其變也)吉凶者言乎其失得也悔吝者言
乎其小疵也无咎者善補過也是故列貴
賤者存乎位(爻之所處曰位/六位有貴賤也)齊小大者存乎卦
(卦有小大也齊猶言辯/也即彖者言乎象也)辯吉凶者存乎辭(辭爻辭也/即爻者言)
(乎變也言象所以明小大言變所以明吉凶故小大之義存乎/卦吉凶之狀見乎爻至於悔吝无咎其例一也吉凶悔吝小疵)
(无咎皆生乎變事有小大/故下歷言五者之差也)憂悔吝者存乎介(介纎介/也王弼)
(曰憂悔吝之時其介不可慢/也即悔吝者言乎小疵也)震无咎者存乎悔(无咎/者善)
(補過也震動也故動而/无咎存乎其悔過也)是故卦有小大辭有險易
(其道光明曰大君子道消曰小/之泰則其辭易之否則其辭險)辭也者各指其所之
易與天地準(作易以/準天地)故能彌綸天地之道仰
以觀於天文俯以察於地理是故知幽明
之故原始反終故知死生之說(幽明者有形无/形之象死生者)
(始終之/數也)
精氣爲物遊魂爲變(精氣烟煴聚而成物聚極則散/而遊魂爲變也遊魂言其遊散)
(也)是故知鬼神之情狀(盡聚散之理則能知變/化之道无幽而不通也)與天
地相似故不違(德合天地/故曰相似)知周乎萬物而道
濟天下故不過(知周萬物則能/以道濟天下也)旁行而不流(應/變)
(旁通而不/流淫也)樂天知命故不憂(順天之化/故曰樂也)安土敦
乎仁故能愛(安土敦仁者萬物之情也/物順其情則仁功贍矣)範圍天地
之化而不過(範圍者擬範天地/而周備其理也)曲成萬物而不遺
(曲成者乘變以應物不係/一方者也則物宜得矣)通乎晝夜之道而知(通幽/明之)
(故則无/不知也)故神无方而易无體(自此以上皆言神之所/爲也方體者皆係於形)
(器者也神則隂陽不測易則唯/變所適不可以一方一體明)一隂一陽之謂道(道者/何无)
(之稱也无不通也无不由也況之曰道寂然无體不可爲象必/有之用極而无之功顯故至乎神无方而易无體而道可見矣)
(故窮變以盡神因神以明道隂陽雖殊无一以待之在隂爲/无隂隂以之生在陽爲无陽陽以之成故曰一隂一陽也)繼
之者善也成之者性也仁者見之謂之仁
知者見之謂之知(仁者資道以見其仁知者/資道以見其知各盡其分)百姓日
用而不知故君子之道鮮矣(君子體道以爲用也/仁知則滯於所見百)
(姓則日用而不知體斯道者不亦鮮矣故常/无欲以觀其妙始可以語至而/言極也)
顯諸仁藏諸用(衣被萬物故曰顯諸仁日/用而不知故曰藏諸用)鼓萬物
而不與聖人同憂(萬物由之以化故曰鼓萬物也聖/人雖體道以爲用未能全无以爲)
(體故順通天下則/有經營之功也)盛德大業至矣哉(夫物之所以通事/之所以理莫不由)
(乎道也聖人功用之母體同/乎道盛德大業所以能至)富有之謂大業(廣大悉備/故曰富有)
日新之謂盛德(體化合變/故曰日新)生生之謂易(隂陽轉易/以成化生)
成象之謂乾(擬乾/之象)效法之謂坤(效坤/之法)極數知來
之謂占通變之謂事(物窮則變變而通/之事之所由生也)隂陽不
測之謂神(神也者變化之極妙萬物而爲言不可以形詰/首也故曰隂陽不測嘗試論之曰原夫兩儀之)
(運萬物之動豈有使之然哉莫不獨化於大虚欻爾而自造矣/造之非我理自玄應化之无主數自冥運故不知所以然而況)
(之神是以明兩儀以大極爲始變化而稱極乎神也夫唯知天/之所爲者窮理體化坐忘遺照至虚而善應則以道爲稱不思)
(而玄覽則以神爲名蓋資道而/同乎道由神而冥於神者也)夫易廣矣大矣以言
乎逺則不禦(窮幽極深/无所止也)以言乎邇則靜而正
(則近/而當)以言乎天地之閒則備矣夫乾其靜也
專其動也直是以大生焉(專專一也/直剛正也)夫坤其
靜也翕其動也闢是以廣生焉(翕歛也止則翕/歛其氣動則闢)
(開以生物也乾統天首物爲變化之元通乎形外者也坤則順/以承陽功盡於已用止乎形者也故乾以專直言乎其材坤以)
(翕闢言/乎其形)廣大配天地變通配四時隂陽之義
配日月易簡之善配至德(易之所載/配此四義)子曰易
其至矣乎夫易聖人所以崇德而廣業也
(窮理入神其德崇也/兼濟萬物其業廣也)知崇禮卑(知以崇爲貴/禮以卑爲用)崇效天
卑法地(極知之崇象天髙而統物備/禮之用象地廣而載物也)天地設位而易
行乎其中矣(天地者易之門戸而易之爲義/兼周萬物故曰行乎其中矣)成性存
存道義之門(物之存成由/乎道義也)
聖人有以見天下之賾而擬諸其形容象
其物宜(乾剛坤柔各有其/體故曰擬諸形容)是故謂之象聖人有
以見天下之動而觀其㑹通以行其典禮
(典禮適時/之所用)繫辭焉以斷其吉凶是故謂之爻
言天下之至賾而不可惡也言天下之至
動而不可亂也(易之爲書不可逺也惡之/則逆於順錯之則乖於理)擬之而
後言議之而後動擬議以成其變化(擬議以/動則盡)
(變化/之道)鳴鶴在隂其子和之我有好爵吾與爾
靡之(鶴鳴則子和脩誠則物應我有好爵與物散之物亦以/善應也明擬議之道継以斯義者誠以吉凶失得存乎)
(所動同乎道者道亦得之同乎失者失亦違之莫不以同相順/以類相應動之斯來綏之斯至鶴鳴于隂氣同則和出言戸庭)
(千里或應出言猶然況其大者乎千里或應況其邇者乎故夫/憂悔吝者存乎纎介定失得者愼於樞機是以君子擬議以動)
(愼其/微也)子曰君子居其室出其言善則千里之
外應之况其邇者乎居其室出其言不善
則千里之外違之况其邇者乎言出乎身
加乎民行發乎邇見乎逺言行君子之樞
機(樞機制/動之主)樞機之發榮辱之主也言行君子
之所以動天地也可不愼乎同人先號咷
而後笑子曰君子之道或出或處或黙或
語二人同心其利斷金(同人終獲後笑者以有同/心之應也夫所况同者豈)
(係乎一方哉君子出處黙語不/違其中則其迹雖異道同則應)同心之言其臭如蘭
初六藉用白茅无咎子曰苟錯諸地而可
矣藉之用茅何咎之有愼之至也夫茅之
爲物薄而用可重也愼斯術也以往其无
所失矣勞謙君子有終吉子曰勞而不伐
有功而不德厚之至也語以其功下人者
也德言盛禮言㳟謙也者致㳟以存其位
者也亢龍有悔子曰貴而無位髙而无民
賢人在下位而无輔是以動而有悔也不
出戸庭无咎子曰亂之所生也則言語以
爲階君不密則失臣臣不密則失身幾事
不密則害成是以君子愼密而不出也子
曰作易者其知盗乎(言盗亦乘/釁而至也)易曰負且乘
致宼至負也者小人之事也乘也者君子
之噐也小人而乘君子之噐盗思奪之矣
上慢下暴盗思伐之矣慢藏誨盗冶容誨
淫易曰負且乘致㓂至盗之招也
大衍之數五十其用四十有九(王弼曰演天地/之數所頼者五)
(十也其用四十有九則其一不用也不用而用以之通非數而/數以之成斯易之大極也四十有九數之極也夫无不可以无)
(明必因於有故常於有物之/極而必明其所由之宗也)分而爲二以象兩掛一
以象三揲之以四以象四時歸竒於扐以
象閏五歳再閏故再扐而後掛(竒况四揲之餘/不足復揲者也)
(分而爲二旣揲之餘合掛於一故曰再扐而後掛凡閏/十九年七閏爲一章五歲再閏者二故略擧其凡也)天數
五(五竒/也)地數五(五耦/也)五位相得而各有合(天/地)
(之數各五五數相配/以合成金木水火土)天數二十有五(五竒合爲/二十五)地數
三十(五耦合/爲三十)凡天地之數五十有五此所以
成變化而行鬼神也(變化以此成/鬼神以此行)乾之策二百
一十有六(陽爻六一爻三十六策/六爻二百一十六策)坤之策百四十
有四(隂爻六一爻二十四策/六爻一百四十四策)凡三百有六十當期
之日二篇之策萬有一千五百二十當萬
物之數也(二篇三百八十四爻隂陽各/半合萬一千五百二十策)是故四營
而成易(分而爲二以象兩一營也掛一以象三二/營也揲之以四三營也歸竒於扐四營也)十有
八變而成卦八卦而小成引而伸之(伸之六/十四卦)
觸類而長之天下之能事畢矣顯道(顯明/也)神
德行(由神以/成其用)是故可與酬酢可與祐神矣(可/與)
(應對萬物之求助成神化/之功也酬酢猶應對也)
子曰知變化之道者其知神之所爲乎(夫/變)
(化之道不爲而自然故知/變化者則知神之所爲)易有聖人之道四焉以
言者尚其辭以動者尚其變以制噐者尚
其象以卜筮者尚其占(此四者存乎噐/象可得而用也)是以君
子將有爲也將有行也問焉而以言其受
命也如響无有逺近幽深遂知來物非天
下之至精其孰能與於此參伍以變錯綜
其數通其變遂成天地之文極其數遂定
天下之象非天下之至變其孰能與於此
易无思也无爲也寂然不動感而遂通天
下之故非天下之至神其孰能與於此(夫非/忘象)
(者則無以制象非遺數者无以極數至精者无籌策而不可亂/至變者體一而无不周至神者寂然而无不應斯盖功用之母)
(象數所由立故曰非至精至/變至神則不得與於斯也)夫易聖人之所以極深
而研幾也唯深也故能通天下之志唯幾
也故能成天下之務(極未形之理則曰深/適動微之㑹則曰幾)唯神也
故不疾而速不行而至子曰易有聖人之
道四焉者此之謂也(四者由聖道以成/故曰聖人之道)
天一地二天三地四天五地六天七地八
天九地十(易以極數通神明之德故明/易之道先舉天地之數也)子曰夫易何
爲者也夫易開物成務冐天下之道如斯
而已者也(冐覆也言易通萬物之志成天/下之志其道可以覆冐天下也)是故聖人
以通天下之志以定天下之業以斷天下
之疑是故蓍之德圎而神卦之德方以知
(圎者運而不窮方者止而有分言蓍以圎象神卦以方象知也/唯變所適无數不周故曰圎卦列爻分各有其體故曰方也)
六爻之義易以貢(貢告也六爻變/易以告吉凶)聖人以此洗
心(洗濯萬/物之心)退藏於密(言其道深微萬物日用而不能知/其原故曰退藏於密猶藏諸用也)
吉凶與民同患(表吉凶之象以同民所憂患/之事故曰吉凶與民同患也)神以知
來知以藏往(明蓍卦之用同神知也蓍定數於始於卦爲/來卦成象於終於蓍爲往往來之用相成猶)
(神知/也)其孰能與此哉古之聦明叡知神武而
不殺者夫(服萬物而不/以威刑也)是以明於天之道而察
於民之故是興神物以前民用(定吉凶/於始也)聖人
以此齊戒(洗心曰齊/防患曰戒)以神明其德夫是故闔
戸之謂坤(坤道/包物)闢戸謂之乾(乾道/施生)一闔一闢
謂之變往來不窮謂之通見乃謂之象(兆/見)
(曰/象)形乃謂之噐(成形/曰噐)制而用之謂之法利用
出入民咸用之謂之神
是故易有大極是生兩儀(夫有必始於无故大極/生兩儀也大極者无稱)
(之稱不可得而名取其有/之所極况之大極者也)兩儀生四象四象生八
卦(卦以/象之)八卦定吉凶(八卦旣立則/吉凶可定)吉凶生大業
(旣定吉凶則/廣大悉備)是故法象莫大乎天地變通莫大
乎四時縣象著明莫大乎日月崇髙莫大
乎冨貴(位所以一天下/之動而濟萬物)備物致用立成噐以爲
天下利莫大乎聖人探賾索隱鉤深致逺
以定天下之吉凶成天下之亹亹者莫大
乎蓍龜是故天生神物聖人則之天地變
化聖人效之天垂象見吉凶聖人象之河
出圗洛出書聖人則之易有四象所以示
也繫辭焉所以告也定之以吉凶所以斷
也易曰自天祐之吉无不利子曰祐者助
也天之所助者順也人之所助者信也履
信思乎順又以尚賢也是以自天祐之吉
无不利也
子曰書不盡言言不盡意然則聖人之意
其不可見乎子曰聖人立象以盡意設卦
以盡情僞繫辭焉以盡其言變而通之以
盡利(極變通之數則盡利也故曰/易窮則變變則通通則久)鼔之舞之以盡神
乾坤其易之緼耶(緼淵/奥也)乾坤成列而易立
乎其中矣乾坤毁則無以見易易不可見
則乾坤或幾乎息矣是故形而上者謂之
道形而下者謂之噐化而裁之謂之變(因而/制其)
(㑹通適變/之道也)推而行之謂之通(乗變而往者/無不通也)舉而錯
之天下之民謂之事業(事業所以濟物故/舉而錯之於民)是故
夫象聖人有以見天下之賾而擬諸其形
容象其物冝是故謂之象聖人有以見天
下之動而觀其㑹通以行其典禮繫辭焉
以斷其吉凶是故謂之爻極天下之賾者
存乎卦鼓天下之動者存乎辭(辭爻辭也爻以/鼔動效天下之)
(動/也)化而裁之存乎變推而行之存乎通神
而明之存乎其人(體神而明之不假/於象故存乎其人)黙而成之
不言而信存乎德行(德行賢人之德行也順足於内/故黙而成之也體與理㑹故不)
(言而/信也)

　周易卷第七(經/注)
周易繫辭下第八
　　　　　　　韓康伯注
八卦成列象在其中矣(備天下/之象也)因而重之爻
在其中矣(夫八卦備天下之理而未極其變故因而重之/以象其動用擬諸形容以明治亂之冝觀其所)
(應以著適時之功則爻卦之/義所存各異故爻在其中矣)剛柔相推變在其中矣
繫辭焉而命之動在其中矣(剛柔相推况八卦/相盪或否或泰繫)
(辭焉而斷其吉凶况之六爻動以適時者也立卦之義/則見於彖象適時之功則存之爻辭王氏之例詳矣)吉凶
悔吝者生乎動者也(有變動而/後有吉凶)剛柔者立本
者也變通者趣時者也(立本况卦/趣時况爻)吉凶者貞
勝者也(貞者正也一也夫有動則未免乎累殉吉則未離乎/凶盡㑹通之變而不累於吉凶者其唯貞者乎老子)
(曰王侯得一以爲天下貞/萬變雖殊可以執一御也)天地之道貞觀者也(明夫/天地)
(萬物莫不保其/貞以全其用也)日月之道貞明者也天下之動
貞夫一者也夫乾確然示人易矣夫坤隤
然示人簡矣(確剛貌也隤柔貌也乾坤皆恒/一其德物由以成故簡易也)爻也者
效此者也象也者像此者也爻象動乎内
(兆數見/於卦也)吉凶見乎外(失得驗/於事也)功業見乎變(功業由/變以興)
(故見乎/變也)聖人之情見乎辭(辭也者各指其/所之故曰情也)天地之
大德曰生(施生而不爲故能/常生故曰大德也)聖人之大寳曰位(夫/无)
(用則无所寳有用則有所寳也无用而常足者莫妙乎/道有用而弘道者莫大乎位故曰聖人之大寳曰位)何以
守位曰仁何以聚人曰財(財所以資/物生也)理財正
辭禁民爲非曰義古者包犧氏之王天下
也仰則觀象於天俯則觀法於地觀鳥獸
之文與地之冝(聖人之作易无大不極无微不究大則/取象天地細則觀鳥獸之文與地之冝)
(也)近耴諸身逺耴諸物於是始作八卦以
通神明之德以類萬物之情作結繩而爲
㒺罟以佃以漁盖耴諸離(離麗也罔罟之用必審/物之所麗也魚麗于水)
(獸麗于/山也)包犧氏沒神農氏作斵木爲耜揉木
爲耒耒耨之利以敎天下盖取諸益(制噐致/豐以益)
(萬/物)日中爲市致天下之民聚天下之貨交
易而退各得其所盖耴諸噬嗑(噬嗑合也市人/之所聚異方之)
(所合設法以合/物噬嗑之義也)神農氏没黃帝尭舜氏作通其
變使民不倦(通物之變故樂其/噐用不懈倦也)神而化之使民
宜之易窮則變變則通通則久(通變則無/窮故可久)是
以自天祐之吉无不利黃帝堯舜垂衣裳
而天下治盖耴諸乾坤(垂衣裳以辨貴賤/乾尊坤卑之義也)刳木
爲舟剡木爲楫舟楫之利以濟不通致逺
以利天下盖耴諸隨(隨隨宜也服牛乘馬隨/物所之各得其宜也)重門
擊柝以待賔客葢耴諸豫(耴其/備豫)斷木爲杵
掘地爲􁀋􁀋杵之利萬民以濟盖耴諸小
過(以小用而/濟物也)弦木爲弧剡木爲矢弧矢之利
以威天下盖耴諸暌(睽乖也物乖則爭興弧/矢之用所以威乖爭也)上古
穴居而野處後丗聖人易之以宫室上棟
下宇以待風雨蓋取諸大壯(宫室壯大於穴居/故制爲宫室取諸)
(大壯/也)古之葬者厚衣之以薪葬之中野不封
不樹䘮期无數後之聖人易之以棺槨蓋
取諸大過(耴其/過厚)上古結繩而治後丗聖人易
之以書契百官以治萬民以察蓋耴諸夬
(夬決也書契所/以决斷萬事也)是故易者象也象也者像也彖
者材也(材才德也彖言成卦/之材以統卦義也)爻也者效天下之
動者也是故吉凶生而悔吝著也陽卦多
隂隂卦多陽其故何也陽卦竒隂卦耦(夫/少)
(者多之所宗一者衆之所歸陽卦二隂/故竒爲之君隂卦二陽故耦爲之主)其德行何也(辨隂/陽二)
(卦之德/行也)陽一君而二民君子之道也隂二君
而一民小人之道也(陽君道也隂臣道也君以无爲/統衆无爲則一也臣以有事代)
(終有事則二也故陽爻畫竒以明君道必一隂爻畫兩以明臣/體必二斯則隂陽之數君臣之辨也以一爲君君之德也二居)
(君位非其道也故陽卦曰君/子之道隂卦曰小人之道也)易曰憧憧往來朋從爾
思(天下之動必歸乎一思以求朋/未能一也一以感物不思而至)子曰天下何思何
慮天下同歸而殊塗一致而百慮天下何
思何慮(夫少則得多則惑塗雖殊其歸則同慮雖百其致/不二苟識其要不在博求一以貫之不慮而盡矣)
日往則月來月往則日來日月相推而明
生焉寒往則暑來暑往則寒來寒暑相推
而歲成焉往者屈也來者信也屈信相感
而利生焉尺蠖之屈以求信也龍蛇之蟄
以存身也精義入神以致用也(精義物理之微/者也神寂然不)
(動感而遂通故能乗天/下之微㑹而通其用也)利用安身以崇德也(利用之/道皆安)
(其身而後動也精義由於入神以致其用利用由於安身以崇/其德理必由乎其宗事各本乎其根歸根則寕天下之理得也)
(若役其思慮以求動用忘其安身以殉功美/則僞彌多而理愈失名彌美而累愈彰矣)過此以往未
之或知也窮神知化德之盛也易曰困于
石據于蒺䔧入于其宫不見其妻凶子曰
非所困而困焉名必辱非所據而據焉身
必危旣辱且危死期將至妻其可得見邪
易曰公用射隼于髙墉之上獲之无不利
子曰隼者禽也弓矢者噐也射之者人也
君子藏噐於身待時而動何不利之有動
而不括是以出而有獲語成噐而動者也
(括結也君子待時而/動則无結閡之患也)子曰小人不恥不仁不畏不
義不見利不勸不威不懲小懲而大誡此
小人之福也易曰履校滅趾无咎此之謂
也善不積不足以成名惡不積不足以滅
身小人以小善爲无益而弗爲也以小惡
爲无傷而弗去也故惡積而不可揜罪大
而不可解易曰何校滅耳凶子曰危者安
其位者也亡者保其存者也亂者有其治
者也是故君子安而不忘危存而不忘亡
治而不忘亂是以身安而國家可保也易
曰其亡其亡繫于苞桑子曰德薄而位尊
知小而謀大力少而任重鮮不及矣易曰
鼎折足覆公餗其形渥凶言不勝其任也
子曰知幾其神乎君子上交不謟下交不
瀆其知幾乎(形而上者况之道形而下者况之噐於道/不宜而有求焉未離乎謟也於噐不絶而)
(有交焉未免乎瀆也/能无謟瀆窮理者也)幾者動之微吉之先見者也
(幾者去无入有理而未形不可以名尋不可以形覩者也唯神/也不疾而速感而遂通故能朗然玄照鑒於未形也合抱之木)
(起於毫末吉凶之彰始於/微兆故爲吉之先見也)君子見幾而作不俟終
日易曰介于石不終日貞吉介如石焉寜
用終日斷可識矣(定之於始故/不待終日也)君子知微知
彰知柔知剛萬物之望(此知幾/其神乎)子曰顔氏之
子其殆庶幾乎有不善未嘗不知知之未
嘗復行也(在理則昧造形而悟顔子之分也失之於幾故/有不善得之於二不逺而復故知之未嘗復行)
(也)易曰不逺復无祗悔元吉(吉凶者失得之象也得/二首於理不盡未至成)
(形故得不逺而復舎凶之吉免/夫祗悔而終獲元吉祗大也)天地絪緼萬物化醇
男女􁀌精萬物化生易曰三人行則損一
人一人行則得其交言致一也(致一而後/化成也)子
曰君子安其身而後動易其心而後語定
其交而後求君子脩此三者故全也危以
動則民不與也懼以語則民不應也无交
而求則民不與也莫之與則傷之者至矣
易曰莫益之或擊之立心勿恒凶(夫虚已存/誠則衆之)
(所不迕也躁以有求/則物之所不與也)子曰乾坤其易之門邪乾陽
物也坤隂物也隂陽合德而剛柔有體以
體天地之撰(撰數/也)以通神明之德其稱名也
雜而不越(備物極變故其名雜也各得其/序不相踰越况爻繇之辭也)於稽其類
其衰丗之意邪(有憂患而後作易丗衰則失得彌彰爻/繇之辭所以辨失得故知衰丗之意邪)
(稽猶/考也)夫易彰往而察來而微顯闡幽(易无往不彰/无來不察而)
(微以之顯幽以/之闡闡明也)開而當名辨物正言斷辭則備
矣(開釋爻卦使各當其名也/理類辨明故曰斷辭也)其稱名也小其耴類
也大(託象以明義/因小以喻大)其㫖逺其辭文其言曲而
中(變化无恒不可爲典/要故其言曲而中也)其事肆而隱(事顯而/理微也)因貳以
濟民行以明失得之報(貳則失得也因失得以通濟/民行故明失得之報也失得)
(之報者得其㑹則/吉乖其理則凶)
易之興也其於中古乎作易者其有憂患
乎(无憂患則不/爲而足也)是故履德之基也(基所/蹈也)謙德之
柄也復德之本也(夫動本於静語始於黙復者/各反其所始故爲德之本也)恒
德之固也(固不傾/移也)損德之脩也益德之𥙿也
(能益物者其/德寛大也)困德之辯也(困而/益明)井德之地也(所處/不移)
(象居得/其所也)巽德之制也(巽所以申/命明制也)履和而至(和而不至/從物者也)
(和而能至/故可履也)謙尊而光復小而辨於物(微而辨之/不逺復也)恒
雜而不厭(雜而不厭/是以能恒)損先難而後易(刻損以脩/身故先難)
(也身脩而无/患故後易也)益長𥙿而不設(有所興爲以益於物故曰/長𥙿因物興務不虚設也)
困窮而通(處窮而不/屈其道也)井居其所而遷(改邑不改井/井所居不移)
(而能遷/其施也)巽稱而隱(稱揚命令而百/姓不知其由也)履以和行謙以
制禮復以自知(求諸/已也)恒以一德(以一爲/德也)損以逺
害(止於修身故可/以逺害而已)益以興利困以寡怨(困而不濫/无怨於物)
井以辯義(施而无私/義之弓也)巽以行權(權反經而合道必/合乎巽順而後可)
(以行/權也)
易之爲書也不可逺(擬議而動/不可逺也)爲道也屢遷
變動不居周流六虚(六虚六/位也)上下无常剛柔
相易不可爲典要(不可立/定準也)唯變所適(變動貴乎/適時趣舎)
(存乎/㑹也)其出入以度外内使知懼(明出入之度使物/知外内之戒也出)
(入猶行藏外内猶隱顯遯以逺時爲吉豐以幽隱致/凶漸以髙顯爲美明夷以處昧利貞此外内之戒也)又明於
憂患與故(故事/故也)无有師保如臨父母(安而不忘危/存而不忘亡)
(終日乾乾不/可以殆也)初率其辭而揆其方旣有典常(能/循)
(其辭以度其義原其初以要其終則唯變所適是其常/典也明其變者存其要也故曰苟非其人道不虚行)苟非
其人道不虚行易之爲書也原始要終以
爲質也(質體也卦兼/終始之義也)六爻相雜唯其時物也
(爻各存乎其/時物事也)其初難知其上易知本末也初
辭擬之卒成之終(夫事始於微而後至於著初者數/之始擬議其端故難知也上者卦)
(之終事皆成/著故易知也)若夫雜物撰德辯是與非則非其
中爻不備噫亦要存亡吉凶則居可知矣
知者觀其彖辭則思過半矣(夫彖者舉立象之/統論中爻之義約)
(以存博簡以兼衆雜物撰德而一以貫之形之所宗者道衆之/所歸者一其事彌繁則愈滯乎形其理彌約則轉近乎道彖之)
(爲義存乎一也一之爲用同乎道矣形/而上者可以觀道過半之益不亦冝乎)二與四同功(同隂/功也)
而異位(有内/外也)其善不同二多譽(二處中故/多譽也)四多
懼近也(位逼於君/故多懼也)柔之爲道不利逺者其要
无咎其用柔中也(四之多懼以近君也柔之爲道須援/而濟故有不利逺者二之能无咎柔)
(而處/中也)三與五同功(同陽/功也)而異位(有貴/賤也)三多凶五
多功貴賤之等也其柔危其剛勝邪(三五陽/位柔非)
(其位處之則危居以剛健勝其任也夫所貴剛者閑邪存誠動/而不違其節者也所貴柔者含弘居中順而不失其貞者也若)
(剛以犯物則非剛之道柔/以卑倿則非柔之義也)易之爲書也廣大悉備
有天道焉有人道焉有地道焉兼三材而
兩之故六六者非它也三材之道也(說卦/備矣)
道有變動故曰爻爻有等故曰物(等類也乾/陽物也坤)
(隂物也爻有隂陽之類而後有/剛柔之用故曰爻有等故曰物)物相雜故曰文(剛柔交/錯玄黄)
(相/雜)文不當故吉凶生焉易之興也其當殷
之末丗周之盛德耶當文王與紂之事邪
(文王以盛德蒙難而能亨其道/故稱文王之德以明易之道也)是故其辭危(文王與紂/之事危其)
(辭/也)危者使平易者使傾(易慢/易也)其道甚大百物
不廢懼以終始其要无咎此之謂易之道
也(夫文不當而吉凶生則保其存者亡不忘亡者存有其治/者亂不忘危者安懼以終始歸於无咎安危之所由爻象)
(之大/體也)
夫乾天下之至健也德行恒易以知險夫
坤天下之至順也德行恒簡以知阻能說
諸心能研諸侯之慮(諸侯物主有爲者也能說/萬物之心能精爲者之務)定
天下之吉凶成天下之亹亹者是故變化
云爲吉事有祥象事知噐占事知來(夫變化/云爲者)
(行其吉事則獲嘉祥之應觀其象事則知/制噐之方玩其占事則覩方來之騐也)天地設位聖
人成能(聖人乗天地之正/萬物各成其能)人謀鬼謀百姓與能(人/謀)
(况議於衆以定失得也鬼謀况寄卜筮以考吉凶也不役思慮/而失得自明不勞探射而吉凶自著類萬物之情通幽深之故)
(故百姓與能樂/推而不厭也)八卦以象告(以象/告人)爻彖以情言(辭/有)
(險易而各/得其情也)剛柔雜居而吉凶可見矣變動以
利言(變而通之/以盡利也)吉凶以情遷(吉凶无定唯人所動情/順乗理以之吉情逆違)
(道以蹈凶故曰/吉凶以情遷也)是故愛惡相攻而吉凶生(泯然同/順何吉)
(何凶愛惡相攻然後/逆順者殊故吉凶生)逺近相耴而悔吝生(相耴猶/相資也)
(逺近之爻互相資/耴而後有悔吝也)情僞相感而利害生(情以感物則/得利僞以感)
(物則致/害也)凡易之情近而不相得則凶(近况比爻也/易之情剛柔)
(相摩變動相適者也近而不相得必有乖違之患或有相違而/无患者得其應也相順而皆凶者乖於時也存事以考之則義)
(可見/矣)或害之悔且吝(夫无對於物而後盡全順之道豈/可有欲害之者乎雖能免濟必有)
(悔吝也或欲/害之辭也)將叛者其辭慙中心疑者其辭
枝吉人之辭寡躁人之辭多誣善之人其
辭游失其守者其辭屈
周易說卦第九
　　　　　　韓康伯注
昔者聖人之作易也幽贊於神明而生蓍
(幽深也贊明也蓍受命如/響不知所以然而然也)參天兩地而倚數(參竒也/兩耦也)
(七九陽數/六八隂數)觀變於隂陽而立卦(卦象也蓍數也卦/則雷風相薄山澤)
(通氣擬象隂陽變化之體蓍則錯綜天地參兩之數蓍極數以/定象卦備象以盡數故蓍曰參天兩地而倚數卦曰觀變於隂)
(陽/也)發揮於剛柔而生爻(剛柔發散/變動相生)和順於道德
而理於義窮理盡性以至於命(命者生之極窮/理則盡其極也)
昔者聖人之作易也將以順性命之理是
以立天之道曰隂與陽立地之道曰柔與
剛(在天成象在地成形隂陽者言其氣剛柔者言其形變化/始於氣象而後成形萬物資始乎天成形乎地故天曰隂)
(陽地曰柔剛也或有在形而言隂陽者/本其始也在氣而言柔剛者要其終也)立人之道曰仁
與義兼三才而兩之故易六畫而成卦分
隂分陽迭用柔剛故易六位而成章(設六爻/以效三)
(才之動故六畫而成卦也六位爻所處之位也二四爲隂三五/爲陽故曰分隂分陽六爻升䧏或柔或剛故曰迭用柔剛也)
天地定位山澤通氣雷風相薄水火不相
射八卦相錯數往者順知來者逆(易八卦相/錯變理備)
(於往則順而知之/於來則逆而數之)是故易逆數也(作易以逆覩來/事以前民用)
雷以動之風以散之雨以潤之日以烜之
艮以止之兊以說之乾以君之坤以藏之
帝出乎震齊乎巽相見乎離致役乎坤說
言乎兊戰乎乾勞乎坎成言乎艮萬物出
乎震震東方也齊乎巽巽東南也齊也者
言萬物之絜齊也離也者明也萬物皆相
見南方之卦也聖人南面而聽天下嚮明
而治蓋耴諸此也坤也者地也萬物皆致
飬焉故曰致役乎坤兊正秋也萬物之所
說也故曰說言乎兊戰乎乾乾西北之卦
也言隂陽相薄也坎者水也正北方之卦
也勞卦也萬物之所歸也故曰勞乎坎艮
東北之卦也萬物之所成終而所成始也
故曰成言乎艮
神也者妙萬物而爲言者也(於此言神者明八/卦運動變化推移)
(莫有使之然者神則无物妙萬物而爲言也則雷疾風/行火炎水潤莫不自然相與爲變化故能萬物旣成也)動萬
物者莫疾乎風燥萬物者莫熯乎火說萬
物者莫說乎澤潤萬物者莫潤乎水終萬
物始萬物者莫盛乎艮故水火相逮雷風
不相悖山澤通氣然後能變化旣成萬物
也
乾健也坤順也震動也巽入也坎䧟也離
麗也艮止也兊說也乾爲馬坤爲牛震爲
龍巽爲雞坎爲豕離爲雉艮爲狗兊爲羊
乾爲首坤爲腹震爲足巽爲股坎爲耳離
爲目艮爲手兊爲口乾天也故稱乎父坤
地也故稱乎母震一索而得男故謂之長
男巽一索而得女故謂之長女坎再索而
得男故謂之中男離再索而得女故謂之
中女艮三索而得男故謂之少男兊三索
而得女故謂之少女
乾爲天爲圜爲君爲父爲玉爲金爲寒爲
冰爲大赤爲良馬爲老馬爲瘠馬爲駁馬
爲木果
坤爲地爲母爲布爲釜爲吝嗇爲均爲子
母牛爲大輿爲文爲衆爲柄其於地也爲
黒
震爲雷爲龍爲玄黃爲旉爲大塗爲長子
爲决躁爲蒼莨竹爲􁀆葦其於馬也爲善
鳴爲馵足爲作足爲的顙其於稼也爲反
生其究爲健爲蕃鮮
巽爲木爲風爲長女爲繩直爲工爲白爲
長爲髙爲進退爲不果爲臭其於人也爲
寡髪爲廣顙爲多白眼爲近利市三倍其
究爲躁卦
坎爲水爲溝瀆爲隱伏爲矯輮爲弓輪其
於人也爲加憂爲心病爲耳痛爲血卦爲
赤其於馬也爲美脊爲亟心爲下首爲薄
蹄爲曵其於輿也爲多青爲通爲月爲盗
其於木也爲堅多心
離爲火爲日爲電爲中女爲甲胄爲戈兵
其於人也爲大腹爲乾卦爲鼈爲蟹爲蠃
爲蚌爲龜其於木也爲科上槁
艮爲山爲徑路爲小石爲門闕爲果蓏爲
閽寺爲指爲狗爲䑕爲黔喙之属其於木
也爲堅多節
兊爲澤爲少女爲巫爲口舌爲毁折爲附
決其於地也爲剛鹵爲妾爲羊
周易序卦第十
有天地然後萬物生焉盈天地之間者唯
萬物故受之以屯屯者盈也屯者物之始
生也(屯剛柔始交故/爲物之始生也)物生必蒙故受之以蒙蒙
者蒙也物之穉也物穉不可不飬也故受
之以需需者飲食之道也飲食必有訟故
受之以訟(夫有生則有資/有資則爭興也)訟必有衆起故受之
以師師者衆也衆必有所比故受之以比
(衆起而不比則爭无由息/必相親比而後得寜也)比者比也比必有所畜
故受之以小畜(比非大通之道則各有所畜以相濟/也由比而畜故曰小畜而不能大也)物
畜然後有禮故受之以履(履者禮也禮所以適用/也故旣畜則冝用有用)
(則須/禮也)履而泰然後安故受之以泰泰者通
也物不可以終通故受之以否物不可以
終否故受之以同人(否則思通人人同志故/可出門同人不謀而合)與人
同者物必歸焉故受之以大有有大者不
可以盈故受之以謙有大而能謙必豫故
受之以豫豫必有隨(順以動者/衆之所隨)故受之以隨
以喜隨人者必有事故受之以蠱蠱者事
也有事而後可大(可大之業/由事而生)故受之以臨臨
者大也物大然後可觀故受之以觀可觀
而後有所合故受之以噬嗑(可觀則異/方合㑹也)嗑者
合也物不可以苟合而已故受之以賁賁
者飾也(物相合則須/飾以脩外也)致飾然後亨則盡矣故
受之以剥(極飾則/實䘮也)剥者剥也物不可以終盡
剥窮上反下故受之以復復則不妄矣故
受之以无妄有无妄然後可畜故受之以
大畜物畜然後可飬故受之以頥頥者飬
也不飬則不可動故受之以大過(不飬則不/可動飬過)
(則/厚)物不可以終過故受之以坎坎者䧟也
(過而不已/則䧟沒也)䧟必有所麗故受之以離離者麗
也(物窮則變極䧟/則反所麗也)
有天地然後有萬物有萬物然後有男女
有男女然後有夫婦有夫婦然後有父子
有父子然後有君臣有君臣然後有上下
有上下然後禮義有所錯(言咸卦之義也凡序卦/所明非易之緼也蓋因)
(卦之次託以明義咸柔上而剛下感應以相與夫婦之象莫美/乎斯人倫之道莫大乎夫婦故夫子殷勤深述其義以崇人倫)
(之始而不係之於離也先儒以乾至離爲上經天道也咸至未/濟爲下經人事也夫易六畫成卦三材必備錯綜天人以效變)
(化豈有天道人事偏於上下哉/斯蓋守文而不求義失之逺矣)夫婦之道不可以不
久也故受之以恒恒者久也物不可以久
居其所故受之以遯遯者退也(夫婦之道以恒/爲貴而物之所)
(居不可以恒冝與丗/升䧏有時而遯也)物不可以終遯(遯君子以逺小人/遯而後亨何可終)
(邪則小人遂陵/君子日消也)故受之以大壯(陽盛隂消/君子道勝)物不可
以終壯故受之以晉(晉以柔/而進也)晉者進也(雖以柔/而進要)
(是進/也)進必有所傷故受之以明夷(日中則昃/月盈則食)
夷者傷也傷於外者必反於家故受之以
家人(傷於外必/反脩諸内)家道窮必乖(室家至親過在失節故/家人之義雖嚴與敬樂)
(勝則流禮勝則離家/人尚嚴其敝必乖也)故受之以睽睽者乖也乖必
有難故受之以蹇蹇者難也物不可終難
故受之以解解者緩也緩必有所失故受
之以損損而不已必益故受之以益益而
不已必決(益而不已則/盈故必決也)故受之以夬夬者決也
決必有遇(以正決邪必/有嘉遇也)故受之以姤姤者遇也
物相遇而後聚故受之以萃萃者聚也聚
而上者謂之升故受之以升升而不已必
困故受之以困困乎上者必反下故受之
以井井道不可不革(井久則濁穢/宜革易其故)故受之以革
革物者莫若鼎故受之以鼎(革去故鼎耴新旣/以去故則冝制噐)
(立法以治新也鼎所以和濟/生物成新之噐也故耴象焉)主噐者莫若長子故
受之以震震者動也物不可以終動止之
故受之以艮艮者止也物不可以終止故
受之以漸漸者進也進必有所歸故受之
歸妹得其所歸者必大故受之以豐豐者
大也窮大者必失其居故受之以旅旅而
无所容故受之以巽(旅而无所容以/巽則得所入也)巽者入也
入而後說之故受之以兊兊者說也說而
後散之故受之以渙(說不可偏係/故冝散也)渙者離也(渙/者)
(發暢而无所壅滯則殊趣/各肆而不反則遂乖離也)物不可以終離故受之
以節(夫事有其節則物之/所同守而不散越也)節而信之故受之以中
孚(孚信也旣已有節/則冝信以守之)有其信者必行之故受之
以小過(守其信者則失貞而不諒之/道而以信爲過故曰小過也)有過物者必濟
(行過乎㳟禮過乎儉可/以矯丗属俗有所濟也)故受之以旣濟物不可窮
也故受之以未濟終焉(有爲而能濟者以已窮物/者也物窮則乖功極則亂)
(其可濟乎故受/之以未濟也)
周易雜卦第十一(雜卦者雜糅衆卦錯綜其義/或以同相類或以異相明也)
乾剛坤柔比樂師憂(雜比則樂/動衆則憂)臨觀之義或
與或求(以我臨物故曰與/物來觀我故曰求)屯見而不失其居(屯利建/侯君子)
(經綸之時雖見而磐/桓利貞不失其居也)蒙雜而著(雜者未知所定也求發其/蒙則終得所定著定也)
震起也艮止也損益盛衰之始也(極損則益/極益則損)
大畜時也(因時而畜/故能大也)无妄災也(无妄之丗/妄則災也)萃聚
而升不來也(來還也方在上/升故不還也)謙輕而豫怠也(謙者/不自)
(重/也)噬嗑食也賁无色也(飾貴合衆/无定色也)兊見而巽伏
也(兊貴顯說/巽貴卑退)隨无故也蠱則飭也(隨時之冝不繫/於故也隨則有)
(事受之以蠱飭整治也/蠱所以整治其事也)剥爛也(物熟則/剥落也)復反也晉晝
也明夷誅也(誅傷/也)井通而困相遇也(井物所通/用而不吝)
(也困安所遇/而不濫也)咸速也(物之相應/莫速乎咸)恒久也渙離也節
止也解緩也蹇難也睽外也(相䟽/外也)家人內也
否泰反其䫫也大壯則止遯則退也(大正則/小人止)
(小人亨則/君子退)大有衆也同人親也革去故也鼎
耴新也小過過也中孚信也豐多故也(髙/者)
(懼危滿者戒盈豐/大者多憂故也)親寡旅也(親寡故/寄旅也)離上而坎下
也(火炎上/水潤水)小畜寡也(不足以/兼濟也)履不處也(王弼云履卦/陽爻皆以不)
(處其位/爲吉也)需不進也(畏險而/止也)訟不親也大過顛也
(本未/弱也)遘遇也柔遇剛也漸女歸待男行也
(女從/男也)頥飬正也旣濟定也歸妹女之終也
(女終於/出嫁也)未濟男之窮也(剛柔失位其道/未濟故曰窮也)夬決也剛
決柔也君子道長小人道憂也(君子以決小人/長其道小人見)
(決去爲/深憂也)
周易卷第九
周易略例序
　　　　　唐四門助敎邢　璹　註
原夫兩儀未位神用藏於視聽一氣化矣
至賾隱乎名言於是河龍負圖犧皇畫卦
仰觀俯察遠物近身八象窮天地之情六
位備剛柔之體言大道之妙有一隂一陽
論聖人之範圍顯仁藏用寔三元之胎祖
鼔舞財成爲萬有之蓍龜知來藏往是以
孔子三絶未臻樞奥劉安九師尚迷宗旨
臣舞象之年鼔篋鱣序漁獵墳典偏習周
易研窮耽玩無舎寸隂是知卦之紀綱周
文王之言略矣象之吉凶魯仲尼之論備
矣至如王輔嗣略例大則揔一部之指歸
小則明六爻之得失承乘逆順之理應變
情僞之端用有行藏辭有險易觀之者可
以經緯天地探測鬼神匡濟邦家推辟咎
悔雖人非上聖亦近代一賢臣謹依其文
輒爲註解雖不足敷弘易道庶幾有禆於
敎義亦猶螢燐增輝於太陽涓流助深於
臣壑臣之志也敢不上聞
周易略例卷第十
明彖　王弼
夫彖者何也(將釋其義故假/設問端而曰何)統論一卦之體明
其所由之主者也(統論一卦功用之體明辯也辯卦/體功用所由之主立主之義義在)
(一爻明/辯也)夫衆不能治衆治衆者至寡者也(萬/物)
(是衆一是寡衆不能治衆/治衆者至少以治之也)夫動不能制動制天下
之動者貞夫一者也(天下之動動則不能自制制其/動者貞之一者也老子曰王侯)
(得一以爲天下貞然則一爲君體君體合道動是/衆衆由一致也制衆歸一故靜爲躁君安爲動主)故衆之
所以得咸存者主必致一也(致猶歸也衆得皆/存其存有必歸於)
(一故無心於存/皆得其存也)動之所以得咸運者原必无二
也(動所以運運不已者謂无二/動故無心於動而動不息也)物无妄然必由其理
(物衆也妄虚妄也天下之衆衆皆/无妄无妄之理必由君主統之也)統之有宗㑹之有
元(統領之以宗主/㑹合之以元首)故繁而不亂衆而不惑(統之有/宗主雖)
(繁而不亂㑹之以/元首雖衆而不惑)故六爻相錯可舉一以明也
(錯雜也六爻或隂或陽錯雜/交亂舉貞一之主以明其用)剛柔相乘可立主以定
也(六爻有剛有柔或乘或據/有逆有順可立主以定之)是故雜物撰德(撰數也雜/聚也聚其)
(物體數/其德行)辯是與非(辯明也得位而承之是/也失位而據之非也)則非其中
爻莫之備矣(然則非是中之一爻莫之能備訟彖云訟/有孚窒惕中吉剛來而得中也困彖云貞)
(大人吉以剛中/也之例是也)故自統而尋之物雖衆則知可
以執一御也(无爲之一者道也君也統而推尋萬物雖/殊一之以神道百姓雖衆御之以君主也)
由本以觀之義雖博則知可以一名舉也
(博廣也本謂君也道也/義雖廣舉之在一也)故處琁璣以觀大運則天
地之動未足怪也據㑹要以觀方來則六
合輻湊未足多也(天地雖大覩之以琁璣六合雖廣/據之以要㑹天地之運不足怪其)
(大六合輻湊/不足稱其多)故舉卦之名義有主矣觀其彖
辭則思過半矣(彖總卦義義主中爻簡易者道也君/也道能化物君能馭民智者觀之思)
(過其/半)夫古今雖殊軍國異容中之爲用故
未可遠也(古今革變軍國殊別/中正之用終無疏遠)品制萬變宗主
存焉彖之所尚斯爲盛矣(品變積萬/存之在一)夫少者
多之所貴也寡者衆之所宗也(自此以下明至/少者爲至多之)
(所主豈直指/其中爻而巳)一卦五陽而一隂則一隂爲之主
矣(同人履小畜大/有之例是也)五隂而一陽則一陽爲之主
矣(師比謙豫復/剥之例是也)夫隂之所求者陽也陽之所
求者隂也(王弼曰夫隂陽相求/之物以所求者貴也)陽苟一也五隂
何得不同而歸之隂苟隻馬五陽何得不
同而從之故隂爻雖賤而爲一卦之主者
處其至少之地也(王氏曰陽貴而隂賤以至少處至/多之地爻雖賤衆亦從之小畜彖)
(云柔得位而上/下應之是也)或有遺爻而舉二體者卦體不
由乎爻也(遺棄也棄此一爻而舉二體以明其義/卦體之義不在一爻豐歸妹之類是也)繁而
不憂亂變而不憂惑約以存博簡以濟衆
其唯彖乎(簡易者道也君也萬物是衆道能生物君能/養民物雖繁不憂錯亂爻雖變不憂迷惑)亂
而不能惑變而不能渝非天下之至賾其
孰能與於此乎(萬物雖雜不能惑其君六爻雖變不能/渝其主非天下之至賾神武之君其孰)
(能與於此/言不能也)故觀彖以斯義可見矣(觀彖以斯/其義可見)
明爻通變
夫爻者何也(將釋其義/假設問辭)言乎變者也(爻者效也/物剛效剛)
(物柔效柔遇物而變動有/所之故云言乎變者也)變者何也情僞之所爲
也(變之所生生於情僞情僞所適/巧詐多端故云情僞之所爲也)夫情僞之動非數
之所求也(情欲僞動/數莫能求)故合散屈伸與體相乖
(物之爲體或性同行乖情貌相違同歸殊塗一致百慮故萃卦/六二引吉无咎萃之爲體貴相從就六二志在靜退不欲相就)
(人之多辟已獨取正其體雖合志則不同故曰合散乾之初/九潛龍勿用初九身雖潛屈情无憂悶其志則申故曰屈伸)形
躁好靜質柔愛剛體與情反質與願違(至/如)
(風虎雲龍嘯吟相感物之體性形願相從此則情體乖違質願/相反故歸妹九四歸妹愆期遲歸有時四體是震是形躁也愆)
(期待時是好靜也履卦六三武人爲于大君志剛也/兌體是隂是質柔也志懐剛武爲于大君是愛剛也)巧歴不
能定其筭數聖明不能爲之典要(萬物之情/動變多端)
(雖復巧歴聖明不能定筭/其數制典法立要㑹也)法制所不能齊度量所
不能均也(雖復法制度量不/能均齊詐僞長短)爲之乎豈在夫大
哉(情有巧僞變動相乖不在於大而/聖明巧歴尚測不知豈在乎大哉)陵三軍者或懼
於朝廷之儀暴威武者或困於酒色之娱
(陵三軍暴威武視死如歸若獻酬揖讓汗成霢霂此皆體質剛/猛懼在微小故大畜初九有厲利已九三輿說輻雖復剛健怯)
(於柔/弱也)近不必比遠不必乖(近爻不必親比遠爻不必/乖離屯六二初九爻雖相)
(近守貞不從九五雖遠/十年乃字此例是也)同聲相應高下不必均也
同氣相求體質不必齊也(初四二五三上同聲相/應不必均高卑也同氣)
(相求不必/齊形質也)召雲者龍命吕者律(雲水氣也龍水畜/也召水氣者水畜)
(此明有識感无識命隂吕/者陽律此明无識感有識)故二女相違而剛柔合
體(二女俱是隂類而相違剛柔/雖異而合體此明異類相應)隆墀永歎遠壑必盈
(隆高也墀水中墀也永長也處高墀而長歎遠壑之中盈響/而應九五尊高喻於隆墀六二卑下同於遠壑唱和相應也)
投戈散地則六親不能相保(投置也散逃也置/兵戈於逃散之地)
(雖是至親不能相保守也遯卦九四好遯君子吉處身於/外難在於内處外則超然遠遯初六至親不能相保守也)同
舟而濟則吳越何患乎異心(同在一舟而俱濟/彼岸胡越雖殊其)
(心皆同若漸卦三四異體和好物莫能間順而相保似若/同在一舟上下殊體猶若吳越利用禦㓂何患乎異心)故
苟識其情不憂乖遠苟明其趣不煩强武
(苟識同志之情何憂胡越也苟/知逃散之趣不勞用其威武也)能說諸心能研諸慮
(諸物之心憂其凶患爻變示之則物心皆說/諸侯之慮在於育物爻變告之其慮益精)睽而知其類
異而知其通(睽彖曰萬物睽而其事類/也男女睽而其志同也)其唯明爻
者乎(知趨舎察安危辯吉凶/知變化其唯明爻者乎)故有善邇而遠至命
宫而商應(善脩治也邇近也近脩治言語千里遠應若中/孚之九二鳴鶴在隂其子和之鳴於此和於彼)
(聲同則應有/若宫商也)脩下而高者降與彼而取此者
服矣(處下脩正高必命之否之初六㧞茅貞吉九四有命疇/離祉也與謂上也取謂下也君上福祿不獨有之下人)
(服者感君之徳大有六五厥/孚交加威如吉之例是也)是故情僞相感遠近相
追(正應相感是實情蹇之二五之例不正相感是僞情頥之三/上之例有應雖遠而相追睽之三上之例无應近則相取貴)
(之二三之/例是也)愛惡相攻屈伸相推(同人三四有愛有惡/迭相攻伐否泰二卦)
(一屈一伸/更相推謝)見情者獲直往則違(獲得也見彼之情/往必得志屯之六)
(四求婚媾往吉无不利之例不揆則往彼必相違六三/卽鹿无虞惟入于林中君子幾不如舎往吝之例是也)故擬
議以成其變化語成器而後有格(格作括括/結也動則)
(擬議極於變化語成器/而後无結閡之患也)不知其所以爲主鼔舞而
天下從者見乎其情者也(鼔舞猶變化也易道變/化應人如響退藏於密)
(不知爲主也其爲變化萬物莫不從之而變是顯見其/情繫辭曰聖人之情見乎辭又曰鼔之舞之以盡神)是故
範圍天地之化而不過曲成萬物而不遺
(範法也圍周圍也模範周圍天地變化之/道而不過差委曲成就萬物而不有遺失)通乎晝夜
之道而无體一隂一陽而无窮(陽通晝隂通夜/晝夜猶變化也)
(極神妙之道而无體可明一者道也道者虛无也在隂之時不/以生長而爲功在陽之時不以生長而爲力是以生長无窮若)
(以生長爲功各盡於有/物之功極豈得无窮乎)非天下之至變其孰能與
於此哉(非六爻至極通變以應/萬物則不能與於此也)是故卦以存時爻
以示變
明卦適變通爻
夫卦者時也爻者適時之變者也(卦者統一/時之大義)
(爻者適時/中之通變)夫時有否泰故用有行藏(泰時則行/否時則藏)
卦有小大故辭有險易(隂長則小陽生則大/否卦辭險泰卦辭易)一時
之制可反而用也一時之吉可反而凶也
(一時有大畜之制反有天衢之用一/時有豐亨之吉反有羈旅之凶是也)故卦以反對而爻
亦皆變(諸卦之體兩相反正其爻隨卦而變泰之初九㧞茅/彙征吉否之初六㧞茅彙征卦旣隨時爻亦變凖也)
是故用无常道事无軌度動靜屈伸唯變
所適(卦既推移道用无常爻逐時變故事无/軌度動出靜入屈往伸來唯變所適也)故名其卦
則吉凶從其類存其時則動靜應其用(名/其)
(謙比則吉從其類名其蹇剥則凶從其/類震時則動應其用艮時則靜應其用)尋名以觀其吉
凶舉時以觀其動靜(尋謙比蹇剥則觀知吉凶/也舉艮震則觀知動靜也)則
一體之變由斯見矣夫應者同志之象也
位者爻所處之象也(得應則志同相和隂位小/人所處/陽位君子所處)承乘
者逆順之象也遠近者險易之象也(隂承陽/則順陽)
(承隂則逆故小過六五乘剛逆也六二承陽順也遠難/則易近難則險需卦九三近坎險也初九遠險易矣)内外
者出處之象也初上者始終之象也(内卦是/處外卦)
(是出初爲/始上爲終)是故雖遠而可以動者得其應也
雖險而可以處者得其時也(上下雖遠而動者/有其應也革六二)
(去五雖遠隂陽相應往者无咎也雖險可以處者得/其時也需上六居險之上不憂出穴之凶得其時也)弱而不
懼於敵者得所據也憂而不懼於亂者得
所附也(師之六五爲師之主體是隂柔禽來犯田執言往/討處得尊位所以不懼也遯九五嘉遯貞吉處遯)
(之時小人浸長君子道消逃遯於外/附著尊位率正小人不敢爲亂也)柔而不憂於斷者
得所御也雖後而敢爲之先者應其始也
(體雖柔弱不憂斷制良由柔御於陽終得剛勝則噬嗑六五/噬乾肉得黄金之例初爻處下有應於四者即是體後而敢)
(爲之先則泰之初九㧞茅/茹以其彙征吉之例是也)物競而獨安於靜者要
其終也(物甚爭競已獨安靜㑹其終也大有上九自天祐/之吉无不利餘並乘剛競其豐富巳獨安靜不處)
(於位由居上/極要其終也)故觀變動者存乎應察安危者
存乎位(爻有變動在乎應有應而動動則不失若謙之九/三勞謙君子有終吉之例爻之安危在乎位得位)
(則安若節之六四安節亨之例失位則/危若晉之九四晉如鼫䑕貞厲之類是)辯逆順者存乎
承乘(隂乘於陽逆也師之六二師或輿尸凶隂承於陽順也/噬嗑六三小吝无咎承於九四雖失其正小吝无咎也)
明出處者存乎外内(遯君子處外/臨君子處内)遠近終始各
存其㑹(適得其時則吉/失其要㑹則凶)避險尚遠趨時貴近(遯/之)
(上九肥遯无不利此尚遠也觀之六/四觀國之光利用賓于王此貴近也)比復好先乾壯惡
首(比初六有孚无咎上六比之无首凶復之初九不遠復无/祇悔元吉上六迷復凶乾上九亢龍有悔大壯上六羝羊)
(觸藩不能退不能遂/无攸利之例是也)明夷務闇豐尚光大(明夷彖云/利艱貞晦)
(其明也豐繇云勿/憂宜日中是也)吉凶有時不可犯也(時有吉凶/不可越分)
(輕/犯)動靜有適不可過也(動靜適時不/可過越而動)犯時之
忌罪不在大失其所適過不在深(若夬之九/三壯于頄)
(有凶得位有應時方陽長同決小人三獨應之犯時之忌凶其/宜也大過九四棟隆吉有它吝大過之時陽處隂位爲美九四)
(陽處隂位能隆其棟良由應/初則有它吝此所適違時也)動天下滅君主而不可
危也(事之大者震動宇宙弑滅君主違於臣道不可傾危/若離之九四突如其來如焚如死如棄如之例是也)
侮妻子用顏色而不可易也(事之小者侮慢妻/子用顏色若家人)
(尚嚴不可慢易家人九三家人嗃/嗃悔厲吉婦子嘻嘻終吝是也)故當其列貴賤之
時其位不可犯也(位有貴賤爻有尊卑/職分既定不可觸犯)遇其憂悔
吝之時其介不可慢也(吉凶之始彰也存乎微兆/悔吝纎介雖細不可慢易)
(而不/慎也)觀爻思變變斯盡矣
明象
夫象者出意者也言者明象者也(立象所以/表出其意)
(作其言者顯明其象若乾能變化龍是變物欲明乾象/假龍以明乾欲明龍者假言以象龍龍則象之意也)盡意
莫若象盡象莫若言(象以表意/言以盡象)言生於象故
可尋言以觀象(若言能生龍尋/言可以觀龍)象生於意故可
尋象以觀意(乾能明意尋/乾以觀其意)意以象盡象以言
著(意之盡也象以盡之/象之著也言以著之)故言者所以明象得象
而忘言象者所以存意得意而忘象(旣得龍/象其言)
(可忘旣得乾/意其龍可捨)猶蹄者所以在兔得兔而忘蹄(蹄/以)
(喻言兔以喻象存/蹄得兔得兔忘蹄)筌者所以在魚得魚而忘筌
也(求魚在筌/得魚弃筌)然則言者象之蹄也象者意之
筌也(蹄以喻言/筌以比象)是故存言者非得象者也存
象者非得意者也(未得象者存言言則非象/未得意者存象象則非意)象生
於意而存象焉則所存者乃非其象也(所/存)
(者在/意也)言生於象而存言焉則所存者乃非
其言也(所存者/在象也)然則忘象者乃得意者也忘
言者乃得象者也(忘象得意/忘言得象)得意在忘象得
象在忘言(棄執而/後得之)故立象以盡意而象可忘
也重畫以盡情而畫可忘也(盡意可遺象盡情可/遺畫若盡和同之意)
(忘其天火之象得同志之/心㧞茅之畫盡可棄也)是故觸類可爲其象合
義可爲其徴(徴驗也觸逢事類則爲象魚龍牛馬/鹿狐䑕之類大人君子義同爲驗也)義
苟在健何必馬乎類苟在順何必牛乎(大/壯)
(九三有乾亦云羝羊坤/卦无乾彖亦云牝馬)爻苟合順何必坤乃爲牛
義苟應健何必乾乃爲馬(遯无坤六二亦稱牛明/夷无健六二亦稱馬)
而或者定馬於乾(唯執乾爲馬/其象未弘也)案文責卦有
馬无乾則僞說滋漫難可紀矣互體不足
遂及卦變變又不足推致五行(推廣金木水/火土爲象也)
一失其原巧愈彌甚(一失聖人之原㫖/廣爲譬喻失之甚)縱復或
值而義无所取蓋存象忘意之由也(失魚兔/則空守)
(筌蹄遺健順則/則空說龍馬)象以求其意義斯見矣
辯位
案象无初上得位失位之文(隂陽居之/不云得失)又繫
辭但論三五二四同功異位亦不及初上
何乎(問其/意也)唯乾上九文言云貴而无位(陽之/居也)需
上六云雖不當位(隂之/居也)若以上爲隂位邪則
需上六不得云不當位也若以上爲陽位
邪則乾上九不得云貴而无位也隂陽處
之皆云非位而初亦不說當位失位也(不/論)
(當位失位/凶吉之由)然則初上者是事之終始无隂陽
定位也(初爲始上爲終施之於人/爲終始非祿位之地也)故乾初謂之潛過
五謂之无位未有處其位而云潛上有位
而云无者也歷觀衆卦盡亦如之初上无
隂陽定位亦以明矣夫位者列貴賤之地
待才用之宅也(宅居也二四隂賤小人居/之三五陽貴君子居之)爻者守
位分之任應貴賤之序者也(各守其位/應之以序)位有
尊卑爻有隂陽尊者陽之所處卑者隂之
所履也故以尊爲陽位卑爲隂位去初上
而論位分則三五各在一卦之上亦何得
不謂之陽位二四各在一卦之下亦何得
不謂之隂位初上者體之終始事之先後
也故位无常分事无常所非可以隂陽定
也尊卑有常序終始无常主(四爻有尊卑之序終/始无隂陽之常主也)
故繫辭但論四爻功位之通例而不及初
上之定位也然事不可无終始卦不可无
六爻初上雖无隂陽本位是終始之地也
統而論之爻之所處則謂之位卦以六爻
爲成則不得不謂之六位時成也
略例下
凡體具四德者則轉以勝者爲先故曰元
亨利貞也(元爲生物之始春也亨爲㑹聚於物夏也利爲/和諧品物秋也貞能幹濟於物冬也乾用此四)
(德以成君子/大人之法也)其有先貞而後亨者亨由於貞也
(離卦云/利貞亨)凡隂陽者相求之物也近而不相得
者志各有所存也(比之六三處二四之間四自外比/二爲五貞所與比者皆非巳親是)
(有所存/者也)故凡隂陽二爻率相比而无應則近
而不相得(隨之六三係丈夫九四隨有/獲是无應而相得之例也)有應則雖遠
而相得(旣濟六二有應於五與初/三相近情不相得之例)然時有險易卦
有小大(否險泰易/遯小臨大)同救以相親同辟以相䟽
(睽之初九九四隂陽非應俱是睽孤同處體下交孚相救而得/悔亡是同救相親困之初六有應於四潛身幽谷九四有應於)
(初來徐徐志意懷疑同/避金車兩相䟽遠也)故或有違斯例者也然存
時以考之義可得也(或有情僞生違此例者存/其時考其驗莫不得之)凡
彖者統論一卦之體者也象者各辯一爻
之義者也(彖統論卦體象/各明一爻之義)故履卦六三爲兌之
主以應於乾成卦之體在斯一爻故彖敘
其應雖危而亨也(彖云柔履剛說而應乎乾/是以履虎尾不咥人亨也)象則
各言六爻之義明其吉凶之行去六三成
卦之體而指說一爻之德故危不獲亨而
見咥也(六三履虎尾咥人凶彖言不咥/象言見咥明爻彖其義各異也)訟之九二亦同
斯義(訟彖云有孚窒惕中吉剛來而得中注云其在二乎以/剛而來正夫羣小斷不失中應斯任矣九二不克訟歸)
(而逋其邑人三/百戸无眚也)凡彖者通論一卦之體者也一
卦之體必由一爻爲主則指明一爻之美
以統一卦之義䷍大有之類是也卦體
不由乎一爻則全以二體之義明之䷶
豐卦之類是也凡言无咎者本皆有咎者
也防得其道故得无咎也(乾之九三君子終日乾/乾无咎若防失其道則)
(有過/咎也)吉无咎者本亦有咎由吉故得免也(師貞/丈人)
(吉无咎注云興役動衆/无功罪也故吉乃免咎)无咎吉者先免於咎而後
吉從之也(比初六有孚比之无咎/終來有它吉之例也)或亦處得其時
吉不待功不犯於咎則獲吉也(需之九二需于/沙小有言終吉)
(注云近不逼難逺不後時履健居/中以待其㑹雖小有言以吉終也)或有罪自已招无
所怨咎亦曰无咎故節六三曰不節若則
嗟若无咎象曰不節之嗟又誰咎也此之
謂矣
卦略
䷂屯此一卦皆隂爻求陽也屯難之世
弱者不能自濟必依於彊民思其主之時
也故隂爻皆先求陽不召自往馬雖班如
而猶不廢不得其主無所馮也初體陽爻
處首居下應民所求合其所望故大得民
也(江海處下百川歸之/君能下物萬民歸之)
䷃蒙此一卦隂爻亦先求陽夫隂昩而
陽明隂困童蒙陽能發之凡不識者求問
識者識者不求所告闇者求明明者不諮
於闇故童蒙求我匪我求童蒙也故六三
先唱則犯於爲女四遠於陽則困蒙吝初
比於陽則發蒙也
䷉履雜卦曰履不處也又曰履者禮也
謙以制禮陽處隂位謙也故此一卦皆以
陽處隂爲美也(九五夬履貞厲履道惡盈而五/處尊位三居陽位則見咥也)
䷒臨此剛長之卦也剛勝則柔危矣柔
有其德乃得免咎故此一卦隂爻雖美莫
過无咎也
䷓觀之爲義以所見爲美者也故以近
尊爲尚遠之爲吝(遠爲童觀/近爲觀國)
䷛大過者棟橈之世也本末皆弱棟已
橈矣而守其常則是危而弗扶凶之道也
以陽居隂拯弱之義也故陽爻皆以居隂
位爲美濟衰救危唯在同好則所贍褊矣
九四有應則有它吝九二无應則无不利
也(大過之時陽處隂位心无係/應爲吉陽得位有應則凶也)
䷠遯小人浸長難在於内亨在於外與
臨卦相對者也臨剛長則柔危遯柔長故
剛遯也(遯以遠時爲吉不係爲/美上則肥遯初則有厲)
䷡大壯未有違謙越禮能全其壯者也
故陽爻皆以處隂位爲美用壯處謙壯乃
全也用壯處壯則觸藩矣
䷣明夷爲闇之主在於上六初最遠之
故曰君子于行五最近之而難不能溺故
謂之箕子之貞明不可息也三處明極而
征至闇故曰南狩獲其大首也(逺難藏明/明夷之義)
䷥睽者睽而通也於兩卦之極觀之義
最見矣極睽而合極異而通故先見怪焉
洽乃疑亡也(火動而上澤動/而下睽義見矣)
䷶豐此一卦明以動之卦也尚於光顯
宣揚發暢者也故爻皆以居陽位又不應
隂爲美其統在於惡闇而已矣小闇謂之
沛大闇謂之蔀闇甚則明盡未盡則明昩
明盡則斗星見明微故見昩无明則无與
乎世見昩則不可以大事折其右肱雖左
肱在豈足用乎日中之盛而見昩而已豈
足任乎(豐之爲義貴在光/大惡於闇昧也)
