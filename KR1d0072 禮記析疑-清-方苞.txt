#+TITLE: 禮記析疑-清-方苞
#+DATE: 2016-06-11 12:20:22
#+SOURCE: github.com/kanripo/KR1d0072 master b74c110a                
欽定四庫全書　　　　經部四
　禮記析疑　　　　　　禮類三(禮記之屬/)
　　提要
　　　　(臣/)等謹按禮記析疑四十六卷
　　　國朝方苞撰苞有周官集註已著録是書亦融
　　　　㑹舊說斷以己意如文王世子以大司成即
　　　　大司樂辨註疏以周官大樂正為大司樂師
　　　　氏為大司成之非於郊特牲郊血大饗腥序
　　　　薦璧用樂薦血實柴之次一條謂凡經傳中
　　　　言郊禮而有獻薦者皆為薦稷之事其論至
　　　　為明晰於饗禘有樂而食嘗無樂一條取荆
　　　　南馮氏之言引楚茨之詩以為嘗當有樂於
　　　　内則天子之閣一條謂疏以閣為庖厨非是
　　　　盖閣所以置果蔬飴餌也又付豚一條注疏
　　　　解為豚全而羊析不知是豚牂共鼎羊以羔
　　　　耳於喪服小記慈母與妾母不世祭一條謂
　　　　庶子之子立禰廟則可以祭父之生母於士
　　　　不攝大夫士攝大夫惟宗子一條謂大夫以
　　　　公事出而家人攝祭則義當使親子弟雖無
　　　　爵者可攝無攝以宗子之義也祭之日一獻
　　　　一條謂祭禮獻酬交錯所以和通神人不冝
　　　　獻飲未終而爵命羣臣以間之惟特假於廟
　　　　故簡其禮而用一獻今注謂一獻一酳尸疏
　　　　謂其節當在後編者誤列於前皆具有所見
　　　　足備禮家之一解他如謂執雁奠皆為舒雁
　　　　非雁鴻之雁不知禮用雁贄取其不失時能
　　　　守節也若舒雁則何守節之有又謂深衣純
　　　　袂縁純邉純即縁也縁字疑衍其意葢謂當
　　　　純袂純邉案鄭注曰縁緆也孔疏曰既夕謂
　　　　鄭注在幅曰緷在下曰緆方民慤曰褎口謂
　　　　之袂裳下謂之縁衣側謂之邉其純皆半寸
　　　　縁字自有典則非衍字也凡斯之類未免武
　　　㫁然無傷於宏㫖其最不可訓者莫如别為
　　　考定文王世子一篇刪文王有疾至武王九
　　　十三而終一段又刪不能涖阼踐阼而治八
　　　字及虞夏商周有師保有疑丞一段周公抗
　　　世子法於伯禽一段成王幼至不可慎也一
　　　段未世子之記一段夫禮記糅雜先儒言之
　　　者不一然刪定六經惟聖人能之孟子疑武
　　　成不可信然未聞奮筆刪削也朱子改大學
　　　刋孝經後儒且有異同王柏呉澄簒亂古今
　　　則至今為世詬厲矣苞在近時號為學者此
　　　書亦頗有可採惟此一節則不師宋儒之所
　　　長而效其所短殊病乖方今録存其書而辨
　　　其謬于此為後來之烱戒焉乾隆四十四年
　　　　八月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官(臣/)陸　費　墀
禮記析疑原序
自明以来傳註列於學官者於禮則陳氏集説學者弗
心饜也壬辰癸巳間余始悉心焉視之若皆可通及切
究其義則多未審者因就所疑而辨析焉蓋禮經之散
亡久矣羣儒各記所聞記者非一時之人所記非一代
之制必欲㑹其説於一其道無由第於所指之事所措
之言無失焉斯已矣然其事多畧舉一端而始末不具
無可稽㝷其言或本不當義或簡脱而字遺解者於千
百載後意測而懸衡焉其焉能以無失乎注疏之學莫
善於三禮其參伍倫類彼此互證用心與力可謂艱矣
宋元諸儒因其説而紬繹焉其於辭義之顯然者亦既
無可疑矣而隠深者則多未及焉用此知古書之藴非
一士之智一代之學所能盡也然惟前之人既闢其徑
涂而言有端緒然後繼事者得由其間而入焉乃或以
己所得瑕疵前人而忘其用力之艱過矣余之為是學
也義得於記之本文者十五六因辨陳説而審詳焉者
十三四是固陳氏之有以發余也既而復校以衛正叔
集解去其同於舊説者而他書則未暇徧檢蓋治經者
求其義之明而已豈必説之自己出哉後之學者有欲
匯衆説而整齊之則次以時代而録其先出者可矣
欽定四庫全書
　禮記析疑卷一
　　　　　　　　　　翰林院侍講銜方苞撰
　　曲禮
毋不敬儼若思安定辭安民哉
　貌肅言乂敬之徴也外貌斯須不莊不敬而慢易之
　心入之言不昭則無守氣又所以制於外而養其中
　也　事無不敬則天地明著應之不違其則民所以
　安之本也儼若思則見者莫不敬安定辭則聞者莫
　不信自修篤謹非以求民之安而民自安矣　安者
　言有序而不迫促也定者言有物而無游移也
安安而能遷
　安安者安其所安也處境者每安於所便習而自頺
　務學者每安於所已得而自畫故能遷者鮮(子路終/身誦雄)
　(雉之末章安於所已得/也夫子抑之欲其遷也)
狠毋求勝
　已無以狠接人之禮而人以狠來亦不可求勝也
疑事毋質直而勿有
　有為人所疑之事苟無惡於已志久將自明不可急
　於質辨以求伸也直雖在已若據而有之則形人之
　曲君子所不敢　先儒或謂質為成言之或謂决而
　正之苟事為衆人所疑而已實有見何妨决正何妨
　成言若己心有疑又無從决正而成言之矣此以知
　為質辨也
禮從宜使從俗
　聖人制禮乃從義之所宜而使民行禮則必因其俗
　而利導之居山以魚鼈為禮居澤以鹿豕為禮君子
　謂之不知禮義所必革則因其俗而變通之可也
禮不踰節
　踰節與踰等異義或當後者而先之當緩者而急之
　皆踰節也如婦人職當縫紝而有女縫裳則風人刺
　之
道徳仁義非禮不成
　道徳必以禮實之然後順於性命仁義必以禮逹之
　然後察於倫物老莊之道徳楊墨之仁義所以自賊
　而禍天下者不知有禮故也
教訓正俗非禮不備
　衆不可以徧告俗不可以相通先王制禮事舉其中
　物為之節故惟是為能備
行役以婦人
　疏云本國廵行役事蓋謂四方之事不宜以婦人從
　但地近時暫尚慮供養有闕况逺役乎七十不與賓
　客之事則㑹盟聘弔自不宜使老大夫其或致女問
　省姑姊妹宜用姆傅則亦可以内御者從與(七十雖/喪可處)
　(於内謂篤/老無嫌)
自稱曰老夫於其國則稱名
　藍田吕氏謂石碏告陳自稱老夫得禮荀罃對荀偃
　士匄自稱老夫失禮非也叔彭生對仲遂吾子相之
　老夫抱之彭生賢者必無越禮之稱盖對他國君大
　夫皆得自稱已國則於君名於大夫得稱耳
謀於長者必操几杖以從之
　謀非講問之比或長者欲避人而語不可煩他人代
　操几杖也
冬温而夏凊
　冬室嚴密則皆可温若夏室之凉必寛閒深静非窶
　人所能構故於夏曰凊如蚊虻咋膚貍蟲毒物之潛
　隙青蠅之汚几席非除窒薰洒使潔净清虚則寢興
　不能安靖也
三賜不及車馬
　不曰不受而曰不及何也君之命賜雖固辭終不能
　不受特不敢乗耳内則支子有歸服器車馬則必獻
　其上而後敢服用其次也如非所獻則不敢以入於
　宗子之家况父母乎不言車服何也服王事與國事
　必以命服惟車可不乗覲禮侯氏乗墨車春秋傳魯
　叔孫婼聘於周王賜以三命之路季孫使勿以葬杜
　洩曰若生不敢服死又不以將焉用之此受而不乗
　之明徴也其兼言馬何也卿乗夏縵則馬之纓勒各
　有等級明矣
羣居五人則長者必異席
　公食大夫禮蒲筵常加萑席㝷四人共席必倍尋始
　可容然則三尺三寸三分有竒者蓋獨坐之席也
祭祀不為尸
　父主祭則子不得為尸也不然祭必有尸安得盡孤
　子為之祭統夫祭之道孫為王父尸所使為尸者於
　祭者子行也曰子行則知不用主祭者之子矣其曰
　父北面而事之謂世父叔父也古者伯叔父統稱父
　文侯之命父義和是也祭禮拜獻者惟主人加爵者
　惟長兄弟一人衆兄弟不與故為尸者得避其父
聽於無聲視於無形
　父母愛子委曲周悉或憫其力之不足或慮其心之
　不安有意所欲而不忍發於言所不欲而不肯形於
　色者子不能曲體而微察之則父母幽隠中有不能
　自適者矣
孤子當室冠衣不純采
　古者三十而後娶子踰三十而除喪則父母必以耆
　老終矣雖純采可也故未滿三十則謂之孤
負劍辟咡詔之
　佩劍者斜繫於背辟咡詔之則斜俯童子之背形如
　負劍也
客至於寢門則主人請入為席然後出迎客客固辭主
人肅客而入
　客已至門俟拚除而後出迎則比於慢矣故至寢門
　然後請入為席客固辭不敢重煩主人出入也主人
　必先入或人有宜避物有宜徹必入視然後無失禮
　也主人肅客而入者肅以為禮而自入為席也主人
　請入為席二句連讀義始可通
凡為長者糞之禮必加帚於箕上以袂拘而退其塵不
及長者以箕自鄉而扱之
　按少儀汜埽曰埽埽席前曰拚此曰為長者糞則席
　前也拚席不用帚加於箕上示不用也少儀拚席不
　以鬛即此篇所謂以袂拘而退也執箕膺擖即此篇
　所謂以箕自鄉而扱也其義相表裏但據少儀則凡
　拚席皆然據此篇則専用之長者所傳㣲異耳　鄭
　任鑰曰加帚於箕上者始進兩手奉箕以為恭也繼
　則置箕於地一手舉帚一手舉袂以拘塵終則弛袂
　一手取箕一手舉帚而扱之
奉席如橋衡
　卷席之法宜與縳幣畧同卷其兩端而中稍穹横奉
　之則左右如衡之平而中穹者如橋
將即席容母怍
　不㛠於禮即席之頃必有怍容蓋心不安定故外若
　無所措宋李文靖云後生新進相見之頃尚至愧怍
　失容是也下文執爾顔正恐其怍
兩手摳衣去齊尺
　齊裳下緝也摳衣去裳之下齊尺便坐而整飭以為
　儀也若齊去地尺則當曰攝齊去地尺玉藻圈豚行
　不舉足齊如流席上亦然則登席不攝齊明矣　或
　疑衣之長若與裳相差則裳之章恐為所掩然寗戚
　之歌曰短布單衣適至骭韓退之銘辭曰佩玉長裾
　不利走趨則衣必覆裳而不逹其下齊可知矣古者
　衣裳之外尚加鞸則不以相掩為病明矣
先生書䇿琴瑟在前坐而遷之戒勿越
　古者席地而坐故有此戒
執爾顔
　凡坐暫為矜莊久則不能自持故以執戒之
長者不及毋儳言
　周官㕓人注立而以物求市者曰儳儳者急於求市
　徃徃人不與言而强攙以言故以為比
毋雷同
　雷聲或小或大或疾或徐或震或洊隨地皆然終古
　不易故曰雷同
燭不見跋
　舊説炬將盡則藏其餘恐客見以夜久辭非也易炬
　不愈見夜久而速客之退乎此承上燭至起而言即
　主人固留亦不見跋而必退也詩曰厭厭夜飲燕禮
　無算樂後有執燭為燭之文故以不見跋為之節
遊毋倨立毋跛坐毋箕
　嬉遊之時易至傲慢其立易跛其坐易箕若禮法之
　地則不必用此為戒矣
斂髪毋髢
　以纚韜髪有定制無事以垂為戒也婦人寡髪益以
　髢若男子則第斂其髪不得施髢嫌為婦飾也莊子
　曰秃而施髢亦謂婦人若男子雖秃不得施以秃者
　不免知之也施髢則可免矣
就屨跪而舉之屏於側
　長者就屨則跪而舉之以適長者屏於側待長者著
　屨也下節乃鄉長者而屨之儀
諸母不潄裳
　舊説敬父之道亦所以逺别非也曰諸母則非以例
　父之羣妾也蓋體兄弟之心而逹其敬爾
姑姊妹女子子已嫁而反兄弟弗與同席而坐弗與同
器而食
　逺同等之嫌第曰女子已嫁而反可矣列言姑姊妹
　女子子者見踰等及尊卑懸絶者不必嫌也
故買妾不知其姓則卜之
　卜之以决其為同姓與否非决其吉凶古者有姓有
　氏氏者庶姓之别於下者也魯之姬姓也季孟臧展
　氏也齊之姜姓也崔慶欒髙氏也周道繋之以姓而
　不别雖百世而婚姻不通若第知其氏則數世以後
　有同姓而通婚者矣惟門祚顯赫姓與氏始並著單
　㣲轉徙則氏存而姓失者多矣故妻之姓氏並著者
　為多而妾或但知其氏其出㣲也喪服小記復與書
　銘男子稱名婦人書姓與伯仲若不知其姓則書氏
　為氏存而姓失者多故禮文備此　或曰知其氏則
　知其姓矣不知古以王父之字為氏最易相混如晉
　有欒氏齊亦有欒氏齊有國氏鄭亦有國氏魯卿同
　時有二叔氏若式㣲轉徙安知其氏之所從出乎
主人未辯客不虚口
　客雖已飽而主人未辯必㣲有所食而不虚口嫌於
　憎棄主人之品味也
共飯不澤手
　與人飯則先自盥濯不可使有汗澤非當食而摩手
　也古人於事尊親賓長之禮無㣲不逹而坐則以席
　飯則以手非智不若後人也其體驗於天理者蓋詳
　而所以便其口體則有不暇悉也　按飯黍毋以箸
　似餘食皆用箸毋摶飯及此條又似専用手未詳何
　故
毋放飯毋流歠
　放飯者餘粒散布流歠者餘瀝沾濺也
卒食客自前跪徹飯齊以授相者主人興辭於客然後
客坐
　禮無不報飯齊主人所親設雖敵者亦宜自徹惟降
　等乃自前跽以致其恭主人興辭辭其跪非辭自徹
　也主人辭而客坐時相者已受所徹而降也若敵者
　則自徹而不跽主人無所用其辭故禮無其文不得
　據為不自徹之徴至公食大夫乃君臣之禮故賓自
　取粱與醬以降而不敢以授人徹時亦不跽乃事之
　體宜然注疏重複倫類舉彼以證此多所發明然必
　各就其事分别觀之然後輕重之差見焉
侍飲於長者酒進則起拜受於尊所
　疏謂此記與燕禮合與士相見玉藻違而燕及鄉飲
　酒禮不聞拜受於尊所疑文不具非也禮以義起各
　縁其事經所舉乃國政官司之守記所傳乃鄉黨燕
　私之儀其事夲異不可比而同燕者君飲其臣之典
　禮也士相見玉藻所稱則偶值君之稍事而賜之飲
　非獻酢正禮故越席以拜卒爵而俟其義比於司正
　舉觶者之導飲宰夫之先嘗若燕則宰夫為獻主自
　宜待君之卒爵而後飲猶侍食於君有嘗羞者則俟
　君之食然後食也此記乃私家偶然之飲長者酌於
　尊所自宜就其所拜受若燕及鄉飲酒禮則賓之受
　爵有席位主人酌致有常儀安得羣就尊所樊然淆
　亂而漫無統紀乎(記特舉卑者之拜受於/尊所則敵者無此儀)侍飲於父
　兄師長異於君臣不宜有宰夫先嘗有司導飲之義
　則俟長者之釂而後飲宜也若祭祀旅酬子弟舉觶
　於父兄則有先父兄而飲者亦取導飲之意禮之各
　以義起而即乎人心類如此　祭禮惟見尊彝與酌
　數而五齊三酒之寒温無文竊疑尸賓主人正爵必
　四五舉雖春秋仲月不能凍飲况嚴冬乎儐尸之俎
　猶燅而後進楚辭挫糟凍飲惟盛夏為然竊意齊酒
　必經火齊而後以注於尊罍(器大有盖幂/可久而不寒)及三貳再
　貳則仍以温者益之其法必已見於天子諸侯祭饗
　之禮故卿大夫以下文略耳循數推理祭祀饗燕正
　禮有酌數者必就尊彞酌獻其餘卿大夫士相飲雖
　陳尊而未必皆於尊酌之故韓奕之詩曰清酒百壺
　必酌於尊則安用百壺此記曰酒進則起拜受於尊
　所則并非士大夫相飲之正禮也若正禮不宜有少
　者先列坐之事必偶然㑹聚少長皆坐及時而陳尊
　故曰酒進其當受爵者至是始起敵者則立而待獻
　卑者乃趨尊所以拜受耳雖祭祀之嚴主人所獻不
　過祝侑長賓長兄弟衆賓之長則㝷常燕飲主人酌
　獻不過所為設飲及為客者(公父文伯飲南官敬/叔酒以路堵父為客)至
　衆賓則獻敵者宜使人代酌(如冠禮使贊者/酌而後賓受之)降等之
　客别有行爵者(如無/算爵)其拜受於尊所必長者加禮而
　欲親酌故就拜而辭焉若衆人皆然亦不勝其擾矣
　或曰齊酒理固宜温而周官食醫職飲齊視冬時何
　也彼謂六飲食後用以潄演無妨於寒非獻酬之飲
　也
餕餘不祭
　按饋食禮餕餘皆祭此云不祭者疑朝夕恒食子婦
　佐餕父母舅姑既祭則子婦不更祭也宗廟之祭尸
　亦餕鬼神之餘尸祭故其下餕者皆祭若朝夕恒食
　而餕是以人之餘事鬼神先炊雖卑亦不敢以䙝也
父不祭子夫不祭妻
　此自為一莭與上文不相䝉不祭謂不親饋獻也父
　祭子則使其子主之無子則使其兄弟或兄弟之子
　主之夫祭妻畧同蓋饋獻必拜非尊者所宜親也舊
　説妻子所進不祭而食未安舍賓祭而外人之恒饌
　無非妻子所進者　祭法王下祭殤五蓋使人舉其
　事喪服小記婦之喪虞卒哭其夫若子主之謂無子
　又無兄弟之子者不得不以夫主然必無拜而饋獻
　之義若有子則夫雖與事而不主也
言不惰
　父母有疾必志氣明清乃能虚中以體事言而惰是
　無守氣也於侍養之莭必多疎忽矣
有憂者側席而坐
　兄百川有言未有禮變於外而内行不變其常節者
　豈惟天屬之疾身家之患哉凡國邑侵削師旅撓敗
　荒祲札厲以及三黨閔凶師友在難皆宜揆其分誼
　寢處飲食以喪禮差之
獻田宅者操書致
　采地君所賜不當私獻諸人或受君之賜久而復歸
　諸公或前人受之子孫不敢専而歸之如春秋傳所
　載伯石歸邑子尾多受邑而稍致諸君子産為豐施
　歸州田之類
尊卑垂帨
　雖尊卑異等彼此皆垂帨故特表而出之舊説尊卑
　相等則然非也此主賓授受之禮雖有尊卑其儀則
　同若尊卑懸絶君於士大夫之獻則無親授之禮矣
飾羔鴈者以繢
　禮所謂執鴈奠鴈皆舒鴈也觀與羔並列而可覆以
　繢則為家禽可知雉用死以難生得也夏用腒以死
　者亦難以時得也若鴻鴈則必以機弋罻羅致之豈
　能生得而聽人之畜擾且隨地可立具哉
已受命君言不宿於家
　出車之詩至于牧而曰自天子所謂我來矣則不宿
　於家三代之逹禮也聘禮必待使者告禰載旜而後
　入朝受命正以君有命即不得更至於家耳
禮曰君子抱孫不抱子此言孫可以為王父尸子不可
以為父尸
　疏引春秋傳晉祀夏郊以董伯為尸尚書傳帝乃稱
　王而入唐郊以丹朱為尸謂祭天亦有尸非也曰夏
　郊曰唐郊蓋配享者之尸也董伯夏之未裔丹朱堯
　之子即此可知祭天無尸矣張子謂周官節服氏郊
　祀送逆尸從車不害為后稷之尸得之
君知所以為尸者則自下之
　君致齊則不出齊宫尸亦宜然不宜道遇此散齊時
　事也祫祭尸非一人或以家故入齊宫有先後(卿大/夫散)
　(齊於家以官政家事不可曠也尸無他故散齊/皆宜在公宫有故則未及致齊之前皆可入也)而散
　齊期内或有朝賓聘客君亦不容不出故有與尸相
　遇之禮曰知者既卜而知其為尸則自此見之必下
　也
尸必式乗必以几
　君自下以其將為神像也尸不下以其既攝尊位也
　惟式而不見君之下為安(猶聘使見主君/迎拜則旋辟)疏謂廟門
　之外尸尊未伸不敢亢禮似未得其義　舊説几尊
　者所憑以養安故尸之乗車用之似用之車上車上
　無用几法昏禮婦乗以几從者二人坐持几謂登車
　時用之也凡登車皆以綏尸貴安重舒泰故用几婦
　人始嫁用几恐於壻前失容也　坐而後憑几尸式
　則立乘可知矣以是知用以登車也　周公有事於
　泰山以太公為尸五嶽視三公姜姓乃四嶽裔胄也
　以是推之外祀之尸非其苖裔則疇以爵等
不勝喪
　喪雖主哀而視聽少昏則附身附棺之事悔無可追
　筋力既困則含禭賻贈君長親賓之臨禮不能答皆
　所謂不勝喪也
知生者弔知死者傷知生而不知死弔而不傷知死而
不知生傷而不弔
　弔而不傷謂與死者不相知雖弔其子哀情不可作
　而致也傷而不弔乃禮之變蓋或與死者相知於異
　國同事於異時其子未之或知而往弔則嫌於以父之
　行自居而使主人心愕焉故心則傷之而不行弔禮
　耳若親交鄰里雖不識其子可不弔乎(注以所致之/辭別弔與傷)
　(而所舉弔辭義皆/傷死未足為據)
送喪不由徑送葬不辟塗潦
　送喪謂死於他國而族姻朋友送其柩以歸者不由
　徑不辟塗潦互相備也　送葬必執紼若避塗潦恐
　柩因之傾側
國君撫式大夫下之大夫撫式士下之
　撫問其人而式以禮之非式齊牛入里必式之類
刑不上大夫
　刑不上大夫賈誼所謂造請室而請罪聞命而自裁
　是也乃罪之猶可寛假者至九伐之法雖國君不免
　於殘况卿大夫乎故周官有爵者與王之同族刑殺
　於甸師氏其義並行不悖
士載言
　周官土訓掌道地圖以詔地事道地慝以辨地物誦
　訓掌道方志以詔觀事道方慝以詔辟忌以知地俗
　王廵狩則夾王車所謂載言應主此類其不指名何
　官之屬而統之曰士者如朝覲㑹同太史協禮事太
　師抱天時師有功大司馬執律以先愷樂士師掌軍
　旅㑹同之誓誥王廵狩殷國大行人辨其位正其等
　協其禮其屬士必皆載故籍以待事疏専以盟㑹之
　辭釋恐未安
前有車騎則載飛鴻
　趙武靈王變服以習騎射則要荒二服之有騎法舊
　矣周官四翟之隸於王官者使各服其服執其兵則
　王廵狩征伐戎夷君長散處并雍河淮間者必與庶
　邦君同㑹時事有車有騎宜也朝㑹者衆必各以其
　班序之故載飛鴻以示其義
前有士師則載虎皮
　士師在前無警備之理蓋太師之誤也(注疏皆以士/師為兵衆或)
　(爾時尚/未譌)雖天子征廵或所過之地正值蒐閲築城鑿
　池而衆聚焉或諸侯奉王命討不庭而師屯焉亦宜
　舉類以示衆
招摇在上急繕其怒
　偏戰必備三軍有主有輔决機制勝挫鋭乗瑕或先
　用左右或先用前軍招摇所指則將士奮勇推鋒而
　前或敦陳鏖戰以守所謂急繕其怒也
父之讎弗與共戴天
　周官調人有辟諸海外之法蓋過誤而殺傷或在八
　議不得已而宥之以逺者然正其名曰辟則孝子必
　伸其志亦不復加罪也
逮事父母則諱王父母不逮事父母則不諱王父母
　此即子與父同諱之禮蓋諱王父母所諱也王父之
　諸父兄弟王母之父母兄弟皆父母所諱而已所不
　必諱也故於父母之前亦不敢舉其名若王父母則
　恩隆義重豈以父母之存沒間哉大功小功不諱則
　旁期皆諱矣况王父母乎
大功小功不諱
　大功小功以同等言如外祖父母之小功則諱矣與
　從祖昆弟名同則諱豈國俗或有異耶
外事以剛日内事以柔日
　内外不宜以國中郊外為斷社稷在庫門之内天子
　大學在國中皆不得為内事惟王宫之五祀或不得
　為外事耳
卜筮不過三
　陳從王曰再三之凟易所明戒記者豈専據春秋傳
　郊三卜禮四卜非禮而言與
卜筮者先聖王之所以使民信時日敬鬼神畏法令也
　古者立法施令必降命於社稷宗廟山川五祀正祭
　之後而祭之時日必决於卜筮故民知敬鬼神信時
　日則益知法令之可畏三者合而為一其義乃著離
　之則畏法令與卜筮全無交渉易曰聖人以神道設
　教亦謂此類耳
所以使民决嫌疑定猶與也
　决嫌疑如買妾不知其姓之類
疑而筮之則弗非也
　既問於筮不可復以私意擬議謂占者所决為非也
若僕者降等則受不然則否若僕者降等則撫僕之手
不然則自下拘之
　僕者降等雖可受然必撫其手以示不敢當敵者雖
　不可徑受而僕終不可以不授故自下拘取之
乗路馬必朝服載鞭䇿不敢授綏左必式
　曰乗路馬蓋始以馬駕路而閑習之所以别於乗路
　車也必朝服僕與車左右之所同也載鞭䇿不敢授
　綏謂御者也蓋不敢授左右以綏而使自登乗君之
　乗車不敢曠左左必式已前見而覆舉左必式者明
　不獨陪乗必式調駕時亦必式也右不式者時視險
　易而登下無常也　舊説自馭以行不敢使車右以
　綏授已似據周官有自左馭之文然惟太僕前王則
　然非乗倅車者之常儀也果自左馭尚可以式乎
歩路馬必中道
　曰歩路馬所以别於乗也謂無事時行之以逹其氣
　非然則馬以生疾
　
　
　
　
　
　
　
　
　
　
　
　
　
　
　禮記析疑卷一
欽定四庫全書
　禮記析疑卷二
　　　　　　　　　　翰林院侍講銜方苞撰
　　曲禮下
士不名家相長妾
　曰長妾則不辨其有子與否以積勞績故異其禮
去國三世爵禄有列於朝出入有詔於國若兄弟宗族
猶存則反告於宗後去國三世爵禄無列於朝出入無
詔於國唯興之日從新國之法
　陳氏集説謂去國三世之久在来出入他國仍告於
　本國之君亦不勝其擾矣蓋即出入於本國也其暫
　歸入也旋反出也爵禄無列於朝則惟告於宗後不
　敢復告君矣
無田禄者不設祭器
　注疏諸侯大夫非四命無田禄不得造祭器非也諸
　侯之國命大夫不常有皆不得造又將誰假乎况士
　寓祭器於士則士亦得造矣孟子曰惟士無田則亦
　不祭又曰卿以下必有圭田蓋以田之有無為斷若
　下士與庶人在官者有禄而無田則第以養器設薦
　耳
大夫士去國踰竟為壇位鄉國而哭素衣素裳素冠徹
縁鞮屨素簚乗髦馬不蚤鬋不祭食不説人以無罪婦
人不當御三月而復服
　注謂三月一時天氣變可以遂去疏謂事事反還吉
　禮而後去又云大夫待放三年得玦乃去從郊至竟
　三月乃行皆非也經言踰竟則已出其畿疆矣於踰
　竟後始言為壇而哭變用喪禮則哭後即行至所之
　之國計數三月而後復常明矣
大夫士見於國君君若勞之則還辟再拜稽首君若迎
拜則還辟不敢答拜
　注疏並以聘禮詁但事序既倒辭意難明且首節視
　聘禮又多還辟之節疑别言見本國君之禮次節乃
　聘使初至主君迎拜之禮也大夫士或始受爵或承王
　事逹邦交踰時而反或以喪疾久不見君而君勞之
　故旋辟示不敢當而稽首以拜君之勞若聘禮主君
　勞客則一定儀節不宜曰若
凡非弔喪非見國君無不答拜者
　弔喪不答主人之拜所以體孝子哀敬之心痛深事
　劇不敢更與為賓主之禮以擾混之也
士飲酒不樂
　國君祭事尚不縣則士不御琴瑟不必言矣士無故
　不去琴瑟乃以絃歌肄業及之未聞禮飲而以琴瑟
　娱賓也蓋嵗凶為時久長或門内嘉慶族姻招延飲
　酒必不可禁但不得以為歡樂而遂忘憂恤耳
臨諸侯畛於鬼神曰有天王某甫
　鬼神非獨百辟卿士也五嶽視三公四凟視諸侯故
　魯語曰山川之靈足以紀綱天下其守為神社稷之
　守為公侯皆屬於王者先王制禮辨等稱物雖鬼神
　亦受紀焉故天地祖宗日月先古聖帝明王而外王
　不稱名曰某甫以接之自唐以後有天下者自惟徳
　不足以配天地故於社稷嶽凟並自降抑而稱名亦
　不得以非禮相譏也
天子未除喪曰予小子生名之死亦名之
　記多據春秋所書以為典法此即據王猛生卒皆稱
　名而與成君異也
天子建天官先六大曰大宰大宗大史大祝大士大卜
典司六典天子之五官曰司徒司馬司空司士司㓂典
司五衆
　五官與周官同獨無宗伯蓋大宗以下五職皆周官
　宗伯之屬也大士謂大司成及凡有道有徳使教國
　子者藍田吕氏以司巫當之司巫乃大祝之屬中士
　也而尊以大士之稱與官正同列則名不當物矣
五官致貢曰享
　周官惟禮職無賦貢天官司㑹以九貢之法致邦國
　之財用大司徒令地貢大司馬施貢分職秋官大行
　人掌九服之貢司空之篇逸無可考是侯國之貢必
　因五官以致之也
五官之長曰伯是職方其擯於天子也曰天子之吏
　尚書康王之誥太保率西方諸侯入應門左畢公率
　東方諸侯入應門右注疏未及
於外曰公
　於外畿内吏民及諸侯之國也
天子同姓謂之叔父異姓謂之叔舅
　外諸侯為二伯終周之世無有也襄王命晉侯稱叔
　父時共主之威柄始弛而王猶有志於謹持之故仍
　用舊典至魯昭公之世則王室衰㣲倚晉以自固故
　過禮以求得其歡心本不可為典要疏乃據此謂時
　又以晉為二伯固矣
於外曰侯於其國曰君
　於外曰侯鄰國稱之也於其國曰君臣民稱之也舊
　説自稱恐未安
庶方小侯入天子之國曰某人
　五等諸侯雖國小亦宜以爵稱此後儒以春秋書邾
　人牟人葛人来朝而為此臆説耳
諸侯未及期相見曰遇相見於郤地曰㑹
　先王盛時諸侯或因朝覲而道相遇不應豫有期約
　舍天子廵狩㑹朝於方嶽亦不應有見於郤地之事
　疑皆因春秋所書而立文非舊典也
夫人自稱於天子曰老婦
　畿内命婦無進見天子親接語言之禮惟春官宫卿
　世婦佐王后奉齍在廟大賓客饗食及獻繭或間有
　問答故禮辭具此古者合男女必當年徳况佐王后
　掌内治彰女教為嬪婦内外宗所儀式者乎况男子
　五十始命為大夫則婦官之為下大夫者年必近五
　十可知矣累日積久以至宫卿則不惟徳優而年過
　艾耆必矣其稱老婦以著事實兼明凡列職於宫中
　者皆不宜少艾也應氏乃謂始嫁者則配以卑小之
　稱謬矣佐王后領大禮事者不過一二人而宫卿至
　十二人視六官之長倍焉正以年徳俱稱而事皆敏
　鍊者於婦人中求之尤難故廣其員選以待簡任耳
自稱於諸侯曰寡小君
　自字衍内言不出外言不入惡其聲之聞也况親接
　語乎助祭夫人獻尸不過薦璋致敬大饗薦其籩豆
　酒醴無與賓客通言之道也况寡小君乃臣下所施
　於君夫人非夫人所得自稱如諸侯自稱曰寡君義
　豈可通乎　夫人弔於諸臣視世子而踊古者男女
　有别雖禮之必不可廢者不過以禮相示無親接語
　言者
列國之大夫入天子之國曰某士
　惟大國之上卿得比於天子之士而承事於王室故
　晉獻齊㨗王使責讓曰不使命卿鎮撫王室子太叔
　對晉亦曰靈王之喪先大夫印段實往王吏不討恤
　所無也可徴周典之舊
於外曰子
　此據春秋書髙子来盟而云然其實諸侯之大夫無
　於外稱子之禮春秋書齊髙子仍魯史之譌而不能
　正也
於其國曰寡君之老
　於本國而稱寡君之老者或禮賢士或諭吏民使者
　將命之辭然也
天子不言出
　自周無出傳者之臆説也春秋不書出者皇狄泉皆
　畿内也書出者越在鄭地也
諸侯不生名君子不親惡諸侯失地名滅同姓名
　周公之典禮不宜有此記者蓋就春秋書名者擬議
　而為之説亦非其本指辨見春秋通論　記者之意
　謂諸侯而生名者以其行惡故君子不敢親於其身
　為不善耳注疏似失其意
支子不祭祭必告于宗子
　若宗子有疾庶子代攝則必受命於宗子不必復告
　若宗子去國支子為攝主則禮有常經可以不告且
　所之國有逺近豈能遇祭必告按内則云若富則具
　二牲獻其賢者於宗子夫婦皆齋而宗敬焉終事而
　後敢私祭謂適子庶子為大夫士者欲致祭於大宗
　之祖廟則具牲使宗子代祭已往助焉終事乃歸祭
　其祖禰正此經所謂蓋支子不得祭大宗之祖廟若
　為大夫士而願致宗敬則必告於宗子而使宗子主
　之也
犬曰羮獻
　羊豕有豚解體解皆先薦骨體而後及膚與腸胃惟
　犬則専用其肉以為羮餘皆不薦
水曰清滌酒曰清酌
　明水涚齊以其體至清可用以滌五齊而得名酒則
　去糟而為清始可酌以祭饗非若恒食清糟可並用
　耳
祭王父曰皇祖考王母曰皇祖妣
　皇大也王父王母假義也父母之上復有父母猶君
　之上復有君故假其稱以為義
君命大夫與士肄在官言官在府言府在庫在庫在朝
言朝
　君命大夫與士肄其職業則在官者各言其所司之
　事府庫朝條舉之以例其餘也在朝言朝如太僕則
　言燕朝之禮司士則言治朝之禮朝士則言外朝之
　禮命大夫與士肄者凡職事必其官之長與屬共議
　之也若别有創作營為不宜曰肄
　
　
　
　
　禮記析疑卷二
欽定四庫全書
　禮記析疑卷三
　　　　　　　　　　翰林院侍講銜方苞撰
　　檀弓
公儀仲子之喪檀弓免焉
　聘使至他國主君賜饔先薦於祖考卜一尸或昭或
　穆則子姓未有不從者而卒於他邦朋友為之祖免
　以從之者非主喪之子姓耳仲子舍通孫立庶子故
　以子不在之服感動之　何居謂義何所處
昔者文王舍伯邑考而立武王
　伯邑考疑無子未可為舍孫立子之證設有子而未
　立武王周公封建所必先未有不見於書傳者
㣲子舍其孫腯而立衍也
　非獨從殷禮也作賓定國以成其仁舍孫立弟以明
　其義其事與泰伯不嗣傳國於仲雍畧同泰伯蓋不
　忍挾商之天下并不欲受周之封國皆遭變而止於
　至善孔子所以目為三仁稱其至徳也
事君有犯而無隠
　疏引晏嬰之事以證注蓋據左傳既以告於公故與
　叔向語而及之但非記者本義記謂不隠情以成君
　之過耳
左右就養有方
　古者列國分土君臣甚親不獨公孤卿大夫及朝廷
　之士朝夕御於君所即鄉遂公邑都家羣吏凡有事
　於郊野亦各承其事故曰左右就養也視學養老則
　學校之官左右供奉郊望類蜡師田朝㑹則所至之
　地有司左右供奉故曰有方
季武子成寢杜氏之葬在西階之下
　古者萬民族葬墓大夫掌之兆域必在郊野卿大夫
　居國中即休沐之居亦宜在私邑無縁有成寢而墓
　在階下之事蓋周禮久廢勢家縱侈作苑囿於郊野
　因成寢室以恣淫樂也觀魯公薨於臺下則强臣則
　而象之苑囿中各有寢室可知矣吴夫差宿有妃嬙
　嬪御焉鄭伯有之臣曰吾公在壑谷則當時列國君
　臣之淫侈皆可見矣
道隆則從而隆道汚則從而汚
　疏以父在父沒别隆汚非也伯魚子上皆為父後之
　子而遇出母之喪皆父在之時則張子謂道隆道汚
　就所出之母以定之無疑矣蓋或見出同而過有小
　大也
吾聞之古也墓而不墳今丘也東西南北之人也不可
以弗識也於是封之崇四尺
　周官冡人以爵等為丘封之度與其樹數墓大夫掌
　邦墓之地域正其位掌其度數墓而不墳蓋殷道故
　曰古也惟興之日從新國之法自防叔奔魯未有起
　家為大夫者當從殷禮孔子封識蓋以義起故自白
　之
防墓崩
　古者墓而不墳正為封土嵗久必崩壊也今始為封
　而甚雨敗之自不得不更築遭事之變惟隠自痛而
　無可言者是以不應及三告則不得不以其故語之
　矣
遂命覆醢
　醢朝夕必陳之物而可久留故命以巾冪覆之旬日
　中勿以醢進也若已陳之醢則宜命徹不宜覆之也
喪三日而殯凡附於身者必誠必信勿之有悔焉耳矣
三月而葬凡附於棺者必誠必信勿之有悔焉耳矣
　誠者物必堅良也信者用無僭忒也
喪三年以為極亡則弗之忘矣
　亡以人子而言蓋喪期雖以三年為極至於哀慕之
　心則至於身亡之後而弗能忘猶三年問所謂子之
　於親至死不窮也
孔子少孤不知其墓殯於五父之衢
　司馬遷野合之誣鄭康成以註此記故孔氏子孫輯
　家語以别白之備載前母施氏生九女妾生孟皮聖
　父年餘七十孟皮廢疾乃求婚於顔父年齒不倫故
　誤傳為野合其情甚蹙穎逹奉詔疏鄭注不敢正言
　其非故謂馬鄭之説與家語文義無殊乃不得已之
　游辭耳不知遷以身被宫刑為百世之垢乃於自古
　聖賢皆傳誣妄語以汚之於堯則曰知子丹朱不肖
　念以天下授丹朱則天下病而丹朱受其利授舜則
　天下得其利而丹朱病堯曰終不以天下之病而利
　一人於湯則曰吾甚武號曰武王於文王則曰隂行
　善又曰閎夭之徒求有莘氏美女驪戎文馬有熊九
　駟他竒怪物因殷嬖臣費仲而獻之用此脱羑里之
　囚而得専征伐果爾則是諸臣陷君於不義而文王
　之立身曽魯叔孫婼之不若也且方是時伯夷太公
　召公畢公安在乃懐姦挾詐而為此回面汚行之舉
　乎於武王則曰以輕劍擊紂以黄鉞斬其頭懸太白
　之旗衛武公則傳為弑君兄而簒立之賊孟子則勸
　齊伐燕曰此文武之時不可失也又傳戰國游言曰
　啓與交黨攻益而奪之天下謂禹名傳天下於益實
　令啓自取之其無忌憚至此則至聖身無可疵而重
　誣其父母何足怪哉自漢唐以来羣儒皆欲辨其誣
　而未得其要領故特著之　穎逹謂非全不知墓之
　處所乃不知柩之所在是也自殷以前墓而不墳鄹
　大夫雖仕於魯其官卑自當守殷禮不封不樹古無
　墓祭聖母少寡謹於禮法無為數適墓所故久而失
　迷此事理之無足怪者五父之衢必聖父平生游處
　熟習之地度當年送葬者必多故殯焉以發人之疑
　而啓問端卒於此焉得之陳氏謂必無殯於路衢之
　理不知遭事之變不可以循故常與棺入肂而加攢
　塗并象西階為壁以依肂為簷以吐霤而廬於其側
　非禮之可以義起者乎(今聖墓之右有子貢築/室舊址亦古禮所未有)若竟
　無郰曼父之母則如之何孔子無不知父所葬之方
　所而宴然終身之理如知其在防而終不知柩之所
　在則近其地而别葬焉可也既得之則身為司冦不
　可不從周法而合葬與鄹大夫卒時異矣
有虞氏瓦棺夏后氏堲周殷人棺椁周人牆置翣
　曰有虞氏瓦棺則夏后氏以木矣堲周者殯葬時以
　堲周於外以護棺也故殷人因之加槨焉　疏謂堲
　土為陶冶之形大小得容棺似未安既有瓦棺又為
　瓦槨則廣輪有加而陶冶益難義無所取蓋即以甓
　周於棺外耳殷以後之槨以衆材攢塗乃用堲周之
　意而以木易堲耳
齊斬之情
　古者父在為母期故兼言齊
末之卜也
　馬驚敗車御者之過不應讓卜國且不名而姓非稱
　也古者軍事御與右皆卜吉然後用今賁父敗績是
　卜不應故曰末之卜也古末莫通魯論末之也已記
　不忍一日末有所歸也
死而不弔者三畏厭溺
　傷死之禮起於生前之恩義設周親昵好而死於非
　命則痛隱更深豈反有不弔之禮蓋奔赴而號泣呼
　搶不復置弔辭以重傷主人之心也　朱軾曰孔氏
　云非理横死謂以非理而横死於畏厭溺者非謂畏
　厭溺皆非理横死也
先王制禮行道之人皆弗忍也
　行道之人猶言塗之人塗之人寡兄弟者皆有不忍
　之心而不聞有易喪期者以先王制禮不敢過也
伯魚之母死期而猶哭夫子聞之曰誰與哭者門人曰
鯉也夫子曰嘻其甚也伯魚聞之遂除之
　為父後者為出母無服而伯魚得為期何也為出母
　無服喪者不祭故也父在則父主祭嗣舉奠之禮輕
　雖暫廢可也此聖人縁情而變禮者韓愈以兄命服
　嫂以期未有非之者故曰禮雖先王未之有可以義
　起也
曽子謂子思曰伋吾執親之喪也水漿不入於口者七
日
　曽子至性過人每疑古禮或失於寡恩小功不税及
　朋友之墓有宿草而不哭是也其問喪於夫子時親
　尚存未知孝子不食之情狀若何其後身執親喪自
　覺三日不食於哀親之分尚若未盡故與子思商論
　而子思直言其不可過所以能傳曽子之學守孔子
　之道也注謂以疾時禮之不如己已失之而疏云誇
　已能執親之喪益誤矣
徒使我不誠於伯髙
　注宜作忠信則無禮何傳乎
喪爾親使民未有聞焉
　民未有聞未聞其哀毁之異衆也韓退之裴少尹墓
　誌居喪必有聞從鄭注
非致齊也非疾也不晝夜居於内
　經傳中内外所指各異此内謂正寢喪祭致齊及有
　憂居之(文王世子篇素服居外亦謂/正寢蓋對内宫而為外也)國君則路寢之
　外别有小寢為夫人嬪婦進御之所士大夫所宿止
　則即其妻之正内内則雖及七十同藏無間是也所
　謂禫而從御吉祭而復寢國君則小寢士大夫則内
　寢也所謂致齊於内散齊於外者内謂路寢之室外
　謂路寢之堂也散齊七日國君猶出御路寢之堂以
　聽政士大夫猶赴公朝治官事其退還於家猶得於
　正寢之堂接親賔家臣故曰散齊於外也致齊三日
　則國君惟居路寢之室不復聽政於堂士大夫則入
　居君之齊宫而不返其私室故曰致齊於内也曽子
　問卿大夫将為尸於公受宿矣而有齊衰内喪則出
　舍於公館以待事則凡有執於祀事者必入宿於君
　之齊宫明矣
衰與其不當物也寧無衰
　升縷不同親疎重輕之等也山隂陸氏謂尊者服精
　卑者服粗據雜記大夫為其父母兄弟之未為大夫
　者之喪服如士服而言不知此數條乃劉歆所増竄
　在禮端衰無等
小子識之我未之能行也
　未之能行非謙言也聖人明於幽明死生鬼神反不
　能有如慕如疑之情狀也
孔子蚤作負手曵杖消摇於門
　消摇於門蓋全其所受而歸故知將死而志氣甚自
　得也疏乃云放蕩以自寛縱示不能以禮自持謬矣
孔子之喪二三子皆經而出羣居則絰出則否
　所傳不一或以為羣居時則絰出則否也孔子沒門
　人三年然後歸是以羣居則絰與
主人既祖填池推柩而反之降婦人而后行禮
　既夕禮朝祖之後載柩而束之商祝飾柩一池設披
　屬引所謂填池即繋魚下垂池中所謂魚躍拂池也
　於是商祝御柩乃祖而婦人降於階間蓋曰御柩則
　已轉柩而郷南矣故推柩而反之降婦人而行受弔
　之禮記文辭事夲明注疏未喻其義乃易填池為奠
　徹謂曽子来弔當既徹祖奠之後設遣奠之時主人
　乃徹去遣奠更設祖奠又令婦人升堂至将旦婦人
　從堂更降而行遣奠之禮不惟於記文絶不可通獨
　不思祖與遣隔日若弔當遣奠之時而又反宿則葬
　期且為之更易矣况曽子云祖胡為其不可以反宿
　則為葬前一日朝祖後之事顯然而可憑臆為無稽
　之説乎
謀人之軍師敗則死之謀人之邦邑危則亡之
　軍偏師也師大衆也危則亡之者避賢者路不敢賴
　寵専謀以覆人之邦邑也注謂非義退苟非義則不
　當著為教矣古者人臣有故而去非盡負罪出亡也
　春秋傳宋鄭有難華元子産皆出奔國人復之而後
　入蓋時勢所宜亡無害於義也
哀則哀矣而難為繼也夫禮為可傳也為可繼也故哭
踊有節
　鳥獸失其羣匹鳴號躑躅亦有如不欲生者而過時
　則亡故君子貴有繼也　疏謂使後人難繼學非也
　為可傳謂他人易從為可繼謂本身難繼
叔孫武叔之母死既小斂舉者出尸出户袒且投其冠
括髪子游曰知禮
　衛司冦恵子之喪子㳺嘗正其舍適立庶之失矣叔
　孫州仇毁仲尼不可與莊語故反言以譏之俾學者
　喻其意而州仇聞之亦無所施其怨怒也
從母之夫舅之妻二夫人相為服
　二夫人皆對甥而言母之族三故甥服從母而不及
　其夫服舅而不及其妻時有甥依舅以居而兼服其
　妻依從母以居而兼服其夫者故習禮者詫之以為
　君子未之言也疏義甚明不知陳氏集説何故以臆
　説易之
鼎鼎爾則小人
　陶潛詩鼎鼎百年内似以馳騖追逐為義此讀書不
　求甚解之病也
嫂叔之無服也蓋推而逺之也
　朱軾曰喪服記夫之所為兄弟服妻降一等乃後人
　杜撰勉齋經傳通解刪之是也
公叔木有同母異父之昆弟死問於子游子游曰其大
功乎狄儀有同母異父之昆弟死問於子夏子夏曰我
未之前聞也魯人則為之齊衰狄儀行齊衰今之齊衰
狄儀之問也
　同母異父則途之人也不宜有兄弟之稱稱兄弟俗
　言之鄙倍也為之服是謂悖徳而傷父之志知禮如
　子游不宜有大功之疑子夏既未之前聞亦不宜更
　舉魯人之慝禮豈魯人亦心知其非而紿託聖人諸
　賢之言以自解飾傳聞既久記者遂不能辨與
子思之母死於衛栁若謂子思曰子聖人之後也四方
於子乎觀禮子蓋慎諸子思曰吾何慎哉吾聞之有其
禮無其財君子弗行也有其禮有其財無其時君子弗
行也吾何慎哉
　禮父沒為父後者於出母無服則嫁母亦宜同無所
　用其慎也不忍質言其故故以無其時為辭蓋母死
　於父沒之後而已為父後則無禮之可行矣
小斂之奠子游曰於東方曽子曰於西方斂斯席矣小
斂之奠在西方魯禮之末失也
　始死脯醢之奠就尸牀小斂有斂席無奠席大斂加
　設奠席在斂席之西魯禮末失小斂即設奠席於西
　曽子習而未察故云斂斯席矣謂始死之奠無席小
　斂斯設奠席也疏義似未晰
子蒲卒哭者呼滅子臯曰若是野哉哭者改之
　子蒲名滅無考疑滅非考終之辭哭者呼號以死為
　滅故子臯正之
有無惡乎齊
　齊謂分之所際也周官食醫職羮齊飲齊寒熱之分
　際也考工記金有六齊多少之分際也月令火齊必
　得緩急大小之分際也此則以貧富之齊為豐約之
　齊凡經傳中言齊者皆可類推
司徒旅歸四布
　適公卿之喪曰聽役於司徒周官州長黨正閭師各
　掌其地之喪紀乃司徒之屬也故獻子之喪得使司
　徒之下士歸布
今一日而三斬板
　斬板與詩削屢之削同義蓋脱下版而疊於上砉然
　開解有似於斬削注疏謂斬束版之繩未當事理
父兄命赴者
　赴於君則大夫亦宜親命赴者父兄不得代赴於族
　姻則孝子心絶志摧匍匐啼號如不欲生豈能一一
　親命即士亦必委之父兄不得以士喪禮惟載赴於
　君而謂凡所赴皆親命以大夫喪禮既亡遂强定父
　兄命赴為大夫之禮而赴於君亦不親命也
既殯旬而布材與明器
　士喪禮筮宅後有井椁之文故注謂材為椁材此禮
　惟士則然若天子諸侯用輴則菆塗以為椁於輴上
　尚書顧命伯相命士須材乃用為明器及抗木與折
　之材也周官小宗伯葬獻器不言獻材以抗木與折
　亦包於𦵏器中耳大夫攢於西序塗不暨於棺則椁
　已在肂亦不與士禮同
父母之喪哭無時使必知其反也
　朱軾曰哭無時蓋念念不忘哀慕惟君命不可違故
　事畢而反必祭而哭告大夫士既葬公政入於家既卒
　哭金革之事無辟則事在國中郊野者必時使之可知
　矣文繋於哭無時之下明此為既葬卒哭後之禮也
有殯聞逺兄弟之喪雖緦必往非兄弟雖鄰不往
　朱軾曰雖鄰不往以未葬也若卒哭而後弔生可已
　哭死烏容已乎
所識其兄弟不同居者皆弔
　知死而不知生傷而不弔子且不弔况其兄弟不同
　居者乎知生者弔弔所以哀生也此人吾所識則其
　兄弟不同居者死吾皆往弔所識在死者之側則於
　喪次弔之若其兄弟死在異國則弔於所識之家伯
　髙死於衛孔子使子貢為之主曰為爾哭也来者拜
　之朋友尚為主受弔則兄弟可知
天子之殯也菆塗龍輴以椁加斧于椁上畢塗屋天子
之禮也
　注疏皆云既塗叢木加斧後更為屋於上而盡塗之
　如以布帛為屋則不可更塗以瓦甓則輴車重不能
　勝而不可引與設輴之義相左蓋攢本加之龍輴之
　上以為椁四面畢塗塗乾然後加幄如大夫攢外有
　幬士肂外有帷顔桞曰天子龍輴而椁幬諸侯輴而
　設幬則屋即幬而加於攢木之外明矣
魯哀公誄孔丘曰天不遺耆老莫相予位焉嗚呼哀哉
尼父
　左傳子貢曰君其不沒於魯乎夫子之言曰禮失則
　則昏名失則愆失智為昏失所為愆生不能用死而
　誄之非禮也稱一人非名也君兩失之周公制禮諡以
　易名誄以表行誄不列行諡不昭徳而以字為諡無
　非失禮失名者以見聖而不用稱名而上干其過甚
　大故獨舉二者而無暇及乎其餘耳
祥而縞是月禫徙月樂
　二十四月期盡以二十五月之初舉大祥之祭是月
　之末舉禫祭過是月而樂作如此則與二十五月而
　畢及中月而禫皆不相背魯人既祥而歌孔子曰踰
　月則其善也踰月可歌則亦可樂矣記云禫而内無
　哭者樂作矣故也蓋禫而樂者禮之常故孟獻子縣
　而不樂孔子以為加於人一等也
君於士有賜帟
　曰有者不盡然盡然則有司供之矣
　
　禮記析疑卷三
欽定四庫全書
　禮記析疑卷四
　　　　　　　　　　翰林院侍講銜方苞撰
　　檀弓下
公之喪諸達官之長杖
　疏謂不達於君者府史胥徒但服齊衰三月非也曰
　官則非庶人在官者明矣蓋鄉遂之官族師鄙師酇
　長之類鄉大夫所辟除其名尚未達於君者是也曰
　達官之長則惟宫正宫伯膳夫内宰内府外府司書
　之長官則然尚書所謂百尹是也其屬則服焉而不
　杖矣
及出命引之
　陳氏集説孝子攀號不忍君命引之奪其情非也送
　葬必執引君於臣不親執故命引以為禮即稱言視
　祝而踊之義也弔曰寡君承事蓋弔喪以相助執事
　為義雖君於臣亦然
朝亦如之
　如之謂命引者三也出宫哀次柩已行故命引朝廟
　之日柩尚不行不得命引豈商祝御柩旋車時命車
　少進而記者遂以為命引與
季武子寢疾蟜固不説齊衰而入見曰斯道也將亡矣
士唯公門説齊衰武子曰不亦善乎君子表㣲及其喪
也曽㸃倚其門而歌
　季氏有無君之心自宿始曽㸃之歌以其死為快也
　蟜固之言憤國人視猶君也記者舉此亦見宿雖自
　矯飾而賢者固得其肺肝非徒美固之得譏㸃之失
大夫弔當事而至則辭焉
　辭以當事不降拜也喪大記士之喪於大夫不當斂
　則出是當斂則辭也雜記當袒大夫至雖當踊絶踊
　而拜之注當袒蓋斂竟時也士喪禮大斂有大夫則
　告注後來者則告以方斂蓋先至者已曽出拜視斂
　有定位後來者斂畢然後降拜之據此三條皆當斂
　則辭而疏并言殯者士喪禮主人奉尸斂於棺踊如
　初乃蓋主人降拜大夫之後至者曰乃蓋則殯後也
　雜記當袒絶踊而拜之者大斂之初主人西面袒直
　至視肂卒塗置銘復位後始踊襲則既殯降拜大夫
　後至者其時主人尚袒也
弔於人是日不樂
　朱軾曰是日終竟是日也既弔不樂哀未忘也未弔
　不樂樂則不弔也
喪公弔之必有拜者雖朋友州里舍人可也
　主人親往拜謝於經傳無考以文義測之曰必有拜
　者則非主人也士喪禮君視大斂亦無親往拜文君
　子不奪人之喪故許以他人代也注謂無主後蓋因
　注士喪禮成服之日拜君命及衆賓誤謂主人親往
　拜謝而援既夕篇乗惡車以為據不知所謂拜君命
　者三日之後君命歠粥也拜衆賓助執事及來弔者
　也又曰不拜棺中之賜蓋大小斂既畢或有後時而
　致含禭者固辭不受故無拜禮乗惡車則以筮宅主
　人當往視掘土為壙耳古者臣有喪君三年不呼其
　門而忍令成服之日匍匐而如公所乎答君之禮猶
　可言也創鉅痛深心絶志摧水漿不入者三日而使
　徧拜衆賓之門先王制禮乃如是不近於人情乎以
　彼注决不可通知此注亦誤也舍人謂其同居之親
　也先朋友州里而後及舍人何也庶人不得與國君
　為禮必使其同僚中之朋友州里中之姻親爵位與
　同者代之拜皆不可得然後使同居大功之親則不
　必其盡有爵位矣
妻之昆弟為父後者死哭之適室子為主袒免哭踊夫
入門右使人立於門外告來者狎則入哭父在哭於妻
之室非為父後者哭諸異室有殯聞逺兄弟之喪哭于
側室無側室哭于門内之右同國則在哭之
　此謂不同國者如同國則疾革時妻當歸視屬纊至
　卒哭然後還夫及甥當往弔哭不宜為位以接來者
　蓋此及下有殯聞兄弟之喪皆不同國者同國則往
　哭乃總結上文特起夫入門右之文於袒免哭踊後
　者明袒免哭踊乃甥之為舅夫哭妻之兄弟無袒免
　也　朱軾曰女主不拜男賓故使其子主之若女賓
　至則妻自為主
子張死曽子有母之喪齊衰而往哭之
　孔子之喪二三子皆絰而出三年始治任而歸皆禮
　所未有故子張之喪曽子齊衰而往哭之志同道同
　情親義重不異於同氣他日又曰有宿草而不哭焉
　是朋友之心喪不異期之兄弟也
哭而起則愛父也
　常禮無哭而起之文重耳痛不得執喪於殯所故過
　禮以明哀是以秦伯稱其愛父也
周主徹重焉
　蓋棺之後父母音容不可再見故設木以象神而魄
　體尚在柩故名之曰重及既葬迎精而反立主以栖
　神子姓之心精専注於此故名之曰主既作主復懸
　重義無所取不若徹而埋之為安
奠以素器以生者有哀素之心也唯祭祀之禮主人自
盡焉爾豈知神之所饗亦以主人有齊敬之心也
　似因奠而概論其祭祀之禮皆主人自盡其心不必
　分吉凶為義
歠主人主婦室老為其病也君命食之也
　親喪三日不舉火故鄉里為之糜粥以飲食之士庶
　人之禮也大夫之家則貴者君命歠餘同士庶人君
　命食之即命歠也若命疏食則主人主婦不宜同命
是日也以虞易奠卒哭曰成事是日也以吉祭易喪祭
明日祔于祖父
　疏先儒以第三虞與卒哭同是一事鄭據雜記上大
　夫虞用少牢卒哭用太牢破之以為三虞後更有卒
　哭之祭按士虞禮三虞曰哀薦成事而别無卒哭之
　文則第三虞即卒哭明矣記多舛駁恐未可據以破
　儀禮也且禮於虞祔多連舉之以卒哭為虞之一舉
　虞可包卒哭也間有虞卒哭並舉者亦不害末虞為
　卒哭也即以鄭所據雜記之文言之安知非以末虞
　為卒哭而易牲以祭哉(如士遣用/少牢之類)此記義本連及言
　虞則以祭易奠卒哭則以吉祭易前二虞之喪祭而
　卒哭曰成事繋以虞易奠後文亦相承正因末虞即
　卒哭但古文簡徑未明著三虞卒哭曰成事耳　嚴
　陵方氏謂或祔於祖或祔於父各從其昭穆非也祖
　父猶王父儀禮稱祖父母曽祖父母是也或曰祔於祖
　則並告於禰故連及之　未殯之前既啓之後每遇
　大節主人踊無算則哭亦如之三虞既畢則無算之
　哭踊至此而終若廬堊室之中哀至而哭情不能止
　義亦不宜禁也别記曰父母之喪哭無時使必知其
　反也承君命而使即未踰練祥期必近矣舊説卒去
　無時之哭似不可通
其變而之吉祭也比至於祔必於是日也接不忍一日
末有所歸也
　據大夫三月而葬五月而卒哭諸侯五月而葬七月
　而卒哭自葬日虞至卒哭祔相去尚兩月不聞有連
　接其祭之禮何也蓋天道三月一變速葬速虞苟不
　接其祭則三月之内魂魄已若無依孝子所不忍也
　若大夫五月而卒哭則所伸之期已在三月之外諸
　侯七月而卒哭更在五月之外則哀宜漸殺且為期
　逺必間日接之過於數矣大夫五月而卒哭虞亦五
　諸侯七月而卒哭虞亦七竊意前三虞與士同其後
　則大夫每月一虞諸侯每月再虞以接於卒哭之祭
　舊説大夫五虞八日諸侯七虞十二日於葬後則過
　於數於祔前則過於疏非義所安也
為舊君反服古與
　儀禮仕焉而已者齊衰止三月非薄於舊君也既奪
　其爵則與齊民等而不敢踰越耳
吾三臣者之不能居公室也四方莫不聞矣
　古者大夫次於公館以終喪士練而歸(喪大記大夫/練而歸士卒)
　(哭而歸或衰周禮壊而後/有此然其居公館則一也)自季宿不臣先公之喪皆
　即安於私室而不能復居公館久矣故曰四方莫不
　聞然用此見三桓之外魯臣猶秉周禮四方之臣尚
　未若三桓之無君也
昔者吾有斯子也吾以將為賢人也吾未嘗以就公室
　祭則命婦卿大夫皆與若宫中婦女之事不應得與
　其子俱且母觀子之所行豈在與就公室之頃乎古
　者小學在公宫南之左周官師氏居虎門之左國之
　貴游子弟學焉侯國制應同文伯少孤豈敬姜未使
　就學於公宫南而至是始悔之與家語姜戒諸婦曰
　吾聞好外者士死之好内者女死之今吾子早夭吾
　懼其以好内聞也蓋始以其質美獨學於家自能為
　賢人未嘗使就公室薫習於師友不料其不好外而
　好内以致隕生耳
禮有㣲情者有以故興物者
　孺子求索於親而不得戀慕谿勃必哭且踊先王制哭踊
　之節實縁於此蓋恐至性篤厚者常如孺子哀情中迫則
　後不可繼即能繼力亦難勝故即以哭踊之節洩其哀情
　而使之漸殺又使人要其節而必哭必踊則中人之性必
　感物而有動於中即頑薄者要其節而强為哭踊亦自覺
　其中情不應而愧怍難安以故興物莫切於此衰絰之制
　其淺焉者耳以杖闗轂而髁輪者豈不衰絰乎
夫子疾莫養於下請以殉葬
　謂方疾時所以養疾者未備故請使人殉以致其厚
　也曰下對尊者之辭猶云在下之人集説誤
衛有太史曰栁莊寢疾公曰若疾革雖當祭必告公再
拜稽首請於尸曰有臣栁莊也者非寡人之臣社稷之
臣也聞之死請往不釋服而往遂以禭之
　先儒多美衞獻公能親賢廬陵胡氏謂獻公與弑未
　必能親賢如此皆未得其實衞獻之親栁莊以從出
　之私耳諸侯祭服豈得私禭其臣以干王章且莊已
　死何妨終祭往弔若欲請其遺言當於寢疾時不當
　於疾革也時君驕汰故記禮者以為盛徳之事而録
　之其實皆逺於禮未可以訓
仲遂卒于垂壬午猶繹萬入去籥
　陳氏駁吕氏説尚未安魯頌萬舞洋洋宗廟之樂未
　有不兼文舞者春秋傳所稱以習戎備疑楚之先世
　未嘗賜樂至熊貲始作萬舞亦文武二舞皆具而其
　為此之意則主於習戎備耳
則豈不得以其母以嘗巧者乎則病者乎
　疏以母為無陳氏集説以其母為己之母皆不可通
　其母即謂康子之母也記文本平易明白解者乃以
　艱深失之
子路去魯謂顔淵曰何以贈我曰吾聞之也去國則哭
于墓而后行反其國不哭展墓而入
　子路好勇顔子必見其有輕身犯難之道故動以祖
　宗丘墓之重而望其復返也與孔子以大昏之禮告
　哀公同意
襄公朝于荆康王卒
　見于記者楚皆稱荆蓋七十子所私記觀此則春秋
　始稱荆繼稱荆人繼稱楚繼君爵大夫氏皆舊史之
　文而非孔子所損益明矣然春秋於國號及辭之詳
　畧從史文以見時事而君仍稱子以遵周制記則號
　舉而仍其淫名此春秋之辭游夏所以不能贊也
天子龍輴而椁幬諸侯輴而設幬為榆沈故設撥
　注以撥為紼似未安雖士庶人喪車必有執紼者疑
　撥以去彼而易此為義盖設數撥使執紼者番代也
　屬棺大棺及椁並載於輴以其過於沉重故設撥使
　引車者更相代若播榆皮之汁以澆地則車且溓土
　而不利於行矣
季子臯葬其妻犯人之禾申祥以告曰請庚之子臯曰
孟氏不以是罪予朋友不以是弃予以吾為邑長於斯
也買道而葬後難繼也
　子臯不買道而葬所謂不違道以干百姓之譽也蓋
　途次犯禾無多使民以為當買則傷忠敬之俗若大
　有毁於人君子必不為也宓子治單父齊師將至父
　老請曰麥已熟矣請使邑人出自刈傅郭者三請宓
　子不許曰寜使齊人刈之使吾民有自取之心其創
　必數年不息凡此類皆仲尼之徒深明於先王以道
　立民之意也
仕而未有禄者君有饋焉曰獻使焉曰寡君違而君薨
弗為服也
　此謂賢者託於異國如孔子在衞孟子在齊君以客
　禮待之故有餽曰獻而不曰賜使人存問使者將命
　稱寡君舊説初試為士而未賦廪禄誤矣既正君臣
　之禮與辭徒以無禄而不反服是重禄而輕君臣之
　義非禮意也　春秋傳晉荀寅奔齊陳恒與之言稱
　寡君蓋當時之禮辭如此
天子崩三日祝先服
　疏祝先服為服杖恐未然未殯主人免括髪祝佐含
　斂必先易服将事與免括髪之禮稱特制無所考耳
　　先祝次官長次國中次天下各服其服一直遞下
　截分上二服作服杖下二服作服衰亦决無此文義
三月天下服
　康成以喪服齊衰三月章曰庶人為國君遂謂圻外
　之民為天子無服不知曰國君者以明大夫君則其
　臣有服而民無服耳又據繐衰七月章謂諸侯之大
　夫以時接見於天子故有服而士則無服不知繐衰
　在大功之下小功之上大夫服此則士正服小功無
　疑矣二注既誤遂謂三月天下服専指侯國大夫
　繐衰者而言獨不思此記文承五日官長服七日
　國中男女服之下則謂天下之民明矣周官太宰職
　以九兩繫邦國之民一曰牧以地得民則雖諸侯不
　過為天子繋屬此民與師長主友等耳元后作民父
　母天崩地坼而天下之民賴以生成仰其怙冒者無
　一日之服於義安於心忍乎掌客職凡作事王之大
　事諸侯次事卿次事大夫次事上士下事庶子則侯
　國之士庶子固有時接見於王且使從君朝覲適遇
　大喪卿大夫皆繐衰圻内之民皆縞素而侯國之士
　庶子及府史胥徒之承事者獨以吉服間厠其間可
　乎不可乎喪期之變自漢文帝始詔曰令到出臨三
　日皆釋服毋禁娶婦嫁女祠祀飲酒食肉則文帝以
　前天下之民皆齊衰三月不得嫁娶祠祀飲酒食肉
　甚明羣儒惑於康成之説者特未之思耳
虞人致百祀之木可以為棺椁者斬之不至者廢其祀
刎其人
　致百祀之木者令守者各以材告然後擇可用者斬
　之陳氏集説悉斬畿内百縣祀木非也　不致之罪
　在人不應廢神祀且人之罪亦不至於死必記者之
　誤
晉大夫發焉
　左傳茅戎入王發幣於公卿凡伯弗賓注云發禮以
　往夲此
魯莊公之喪既葬而絰不入庫門士大夫既卒哭麻不
入
　此慶父夫人主之也淫逆之人所深忌者羣臣百姓
　有先君之恩故亟廢喪紀以變易人之耳目耳
夫子助之沐椁
　鄭任鑰曰非身助之沐如敦匠事之類耳
自吾母而不得吾情吾惡乎用吾情
　曽子水漿不入口七日不自悔非情者出於自然而
　不自知也子春自謂不得吾情者過三日已若能食
　而勉為之也不及禮不可不自强也過禮而强焉則
　疑於為名而非心之本然矣
　
　
　禮記析疑卷四
欽定四庫全書
　禮記析疑卷五
　　　　　　　　　　翰林院侍講銜方苞撰
　　王制
諸侯之上大夫卿下大夫上士中士下士
　侯國不設中大夫何也王朝六官之貳及官中要職
　皆中大夫故侯國小司徒小司冦之類必爵以下大
　夫乃與王朝有别舊説五大夫於經傳無徴疑三卿
　之貳以次分攝治典禮典刑典之事而治職之司㑹
　禮職之大司樂體大事殷故别設一大夫而為五也
　既不立中大夫而下記大國乃别有上大夫何也於
　下大夫之中又分上下也其諸貳三卿者為上而别
　設者為下與既曰上大夫卿又曰下當其上大夫而
　不慮稱名之混者文承次國之中卿當大國之下卿
　後則於五大夫中别分上下明矣春秋時更有嬖大
　夫則庶邦之亂制耳
天子之田方千里公侯田方百里伯七十里子男五十
里不能五十里者不合於天子附於諸侯曰附庸
　周官與孟子封國之數懸殊而按其實則不甚相逺
　蓋孟子言班禄之制故惟計榖土周官言封國之度
　故并計山川藪牧疆潦附庸以定邦域見於春秋者
　公惟宋男惟許其始封疆域於傳無徴至於分土惟
　三以諸侯之國方四百里計之為方百里者十六山
　川城郭塗巷三分去一為方百里者十有一方十里
　者六有竒又以一易再易之數除其半為方百里者
　五方十里者八有竒又以藪澤汎流五而當一十而
　當一者計之又以附庸在邦域者除之其嵗耕口授
　之榖土亦不過百里有竒耳伯三百里子二百里畧
　同猶今壮縣四封常數百里而編賦籍者不過數十
　里羣儒特未之察耳詳見周官析疑
次國之上卿位當大國之中中當其下下當其上大夫
小國之上卿位當大國之下卿中當其上大夫下當其
下大夫
　鄭任鑰曰小國之二卿命於君者若繫上卿則當大
　國之下卿若繋中卿則當大國之上大夫若繋下卿
　則當大國之下大夫
天子百里之内以共官千里之内以為御
　凡祭祀賓客師田皆天子所御不獨服用也與周官
　大府頒財式法㣲異者記所述不獨周制也
三十國以為卒卒有正二百一十國以為州州有伯
　疏卒是卒伍州猶聚也俱未安卒疑萃字傳寫之誤
　或簡剝也分州以建國故總所建之國而曰州不必
　别為之義
大國三卿皆命於天子下大夫五人上士二十七人
　篇首諸侯之上大夫卿下大夫上士中士下士凡五
　等則五人皆下大夫也馬氏謂有上中下似據左傳
　鄭子産謂公孫楚子晳上大夫女嬖大夫然春秋時
　列國多僭制鄭伯男也而具六卿有冢宰未可據以
　言禮　疏謂士統稱上對府史而言府史非士不得
　與士差分上下蓋國中之中士下士皆命於君故對
　鄉遂之士其長所自辟除者而稱上耳
其有中士下士者數各居其上之三分
　此簡原繫下當其下大夫後移置此蓋篇首已分上
　中下為三等而又云上士二十七人若不明著其數
　則不知二十七人中包三等之士故特表而出之示
　中士下士與上士各居三分之一而無多少之差也
　若如注疏為聘㑹之相當則當云其中士上士位各
　當其上之中下其義始明不宜言數言居且曰其有
　者正承上文上士二十七人而言其中又有中士下
　士之别者爵等雖異而設官之數則與上士同也然
　則二十七人何以通稱上士也此為朝廷之士對鄉
　遂公邑都家之士而為上也然則三等之國士介之
　相當何以不言也觀於卿大夫之相當而可得其差
　也
小國二卿皆命於其君
　注謂小國亦三卿一卿命於天子是也周官太宰施
　典於邦國統曰設其參蓋國雖小而六職無一可闕
　非立三卿不能兼攝又以次國二卿命於天子差之
　則小國宜一卿得命也左傳晉使鞏朔獻齊㨗於周
　王讓之曰不使命卿鎮撫王室設小國無命卿則節
　春秋以承王事将孰使任之疏乃以鄭注周官三命
　受位謂列國之卿三命始有列位於王朝與此記相
　糾挐不知康成注諸經不過望文為義各據一方非
　聖經賢傳安能義無不貫哉
天子使其大夫為三監監於方伯之國國三人
　漢儒以三叔監殷周官太宰職施典於邦國而建其
　牧立其監尚書又云王啓監厥亂為民故臆為此説
　非先王之制也命為一州之伯必忠誠素著威徳衆
　孚而復遣大夫三人以監之漢唐英主當艱難倉卒
　之際且不肯為而先王乃定此為國典乎周官所謂
　牧五等國君也(尚書以倡九牧史記武王徴九牧之/君登豳阜以望商邑則非八州州牧)
　(可/知)所謂監即屬長監五國連帥監十國層累而上以
　至州伯是也梓材王啓監亦謂此至於三叔各有國
　號則非大夫明矣殷地廣大故建周親之國參錯其
　間武庚亂萌周公必預見之故使監察不得為大夫
　監於方伯國内之徴
天子之縣内諸侯禄也外諸侯嗣也
　仕者世禄蓋一世二世之世非世世子以田禄也三
　十年為一世父為公卿大夫則禄及其子而止若世
　世予以田禄則無田可給而不得不世官矣詩稱曾
　孫蓋王子弟或公卿有大勲勞而賜以采邑非凡仕
　者皆得世有其田且變雅多宣平以後之詩或周制
　之末失也觀此記内諸侯禄外諸侯嗣則知公卿大
　夫之不世矣若世其田是嗣也　天子縣内之諸侯
　則禄也俗讀縣字斷句誤　注疏以稱縣内决此為
　夏制非也縣之名肇自周官六遂中大邑也畿内與
　侯國皆有之吕不韋作月令始云合諸侯制百縣以
　百縣與諸侯相對則秦以百縣為畿内明矣曰制始
　為此制也康成時猶近古故凡言古法後儒不敢輕
　易然經傳為所蔽蝕者亦不少矣
大國之卿不過三命下卿再命小國之卿與下大夫一
命
　漢儒作王制者各述所聞或參以己意注疏必以周
　官之法求之其不合者則推而屬之夏殷皆無益之
　辯也但學者宜知先儒於經傳内一字一句必徧考
　羣書以求盡其義類亦可以破學而不思之習
爵人於朝與士共之刑人於市與衆棄之
　疏謂二者皆殷法引洛誥祭統甸師之文以證之皆
　近之而非也記者蓋舉其大畧謂司士論辨官材必
　與同進之羣士共定其議於朝士師協日刑殺各陳
　尸於鄉遂縣方之治所是為與衆棄之耳若洛邑初
　成告周公留後乃成周時最大之事即祭統所云祭
　之日君降立於阼階下而命之者亦必貴臣要職若
　始進序遷之士一一待大祭而命於廟勢不能行至
　殺於甸師氏惟王族及有爵者其事甚稀故畧焉若
　謂殷法貴賤皆刑於市則舜初命官即云五服三就
　殷先王何故必易之
示弗故生也
　故家語作欲聖人心如天地而有不欲其生者何也
　先王之世生養遂教化明而淫用非彝是皆生有害
　於人死實無可惜者也故不蓄不養而屏之逺方使
　惡無可逞求生不得而少自斂輯則裔荒之人必用
　其所能而役使之使為患於鄉里而未罹於法者知
　上不欲其生與求生於遠方之苦必怵然於邪惡之
　害身而不敢犯是即先王好生之心拯民於陷溺之
　道也
命大師陳詩以觀民風命市納賈以觀民之所好惡
　命庶邦之大師陳詩司市納價而王朝之大師司市
　以白於王使王知民風之不淳好惡之不類非民之
　過乃庶邦君臣之失其職而庶邦之失職由於王徳
　之不型也
山川神祇有不舉者為不敬不敬者君削以地宗廟有
不順者為不孝不孝者君絀以爵變禮易樂者為不從
不從者君流革制度衣服者為畔畔者君討
　不孝不敬之罪重而罰轉輕者繼世之君怠玩無志
　者往往有此如魯文公是也以削地絀爵警之足矣
　變禮易樂革制度衣服之罪似輕而罰轉重者作聰
　明亂舊章則桀驁難馴末流之禍将有不可測者革
　制度衣服其迹尤顯故正其名曰畔　陳從王曰不
　敬不孝罪止其身故削地絀爵以懲惡變禮易樂革
　制度衣服則包藏禍心非流討不足以弭禍也
歸假于祖禰
　伊尹訓太甲即云七世之廟可以觀徳則殷已前天
　子七廟舊矣疏云唐虞五廟殷六廟特據緯書不足
　信也
考禮正刑一徳以尊于天子
　躬行不敦則禮雖考下不能化懐惡而討則刑雖正
　令不能從故必一其徳然後禮與刑之本立能安其
　國以崇天子觀此則知亮采有邦者必日嚴六徳而
　皇建其有極宜先慎徳以作之型矣不曰一心惟曰
　一徳何也欲民之循禮畏刑凡為人君者有同心而
　徳則多至於二三故記曰后王命冡宰降徳於衆兆
　民内則所言齊之以禮也不曰布教而曰降徳者必
　后王能明明徳以為天下先而庶邦君臣罔不惟徳
　之勤然後羣黎百姓式於禮而不入於刑詩所謂徧
　為爾徳也天子之尊莫過於是矣
諸侯賜弓矢然後征賜鈇鉞然後殺
　戎狄内侵臣子簒弑必待天子之九伐則恐失機㑹
　之宜而後或難制故使方伯専征六服遼廓獄訟放
　紛三刺三宥必與國民共之非王官遥制所能得其
　實情也故使諸侯専殺此三代常法至周官則又設
　訝士掌侯國之獄訟四方之有治於士者得造焉蓋
　慮本國司政典獄聽斷或失其平而民窮於無告也
　其有亂獄則訝士往而成之以獄有疑必訊於介衆
　也此又朱子所稱周公運用天理爛熟處　凡命為
　方伯必賜弓矢建為五等之君必賜鈇鉞非有賜有
　否也
未賜圭瓚則資鬯於天子
　成國賜圭必并賜瓚子男執璧無以為瓚柄故不賜
　也五等之君得専刑殺而不賜弓矢則非方伯有命
　不敢擅興國雖小刑殺當使得専而圭瓚不輕賜又
　所以使庶方小侯勤思其職以冀加地進律得圭瓚
　之賜以致孝享於先君也
小學在公宫南之左大學在郊
　古者王太子學在虎門貴游子弟亦學焉故侯國之
　小學亦在公宫南之左制與王朝同也公卿大夫元
　士之適子不學於公宫者則入太學少長同之其衆
　子則庶子之官掌之㓜者學於家塾漸進於黨庠及
　成人然後升於州序以待鄉大夫之賓興或隸於宫
　正以備宿衛
天子将出征類乎上帝宜乎社造乎禰禡於所征之地
受命於祖受成於學出征執有罪反釋奠于學以訊馘
告
　古者天子出征受成於學以授律合謀必與有道有
　徳者同其議也(周官大司樂職凡有道/有徳者使教於成均)反釋奠於學
　以訊馘告禁暴正亂質諸先師先聖而無所疑也是
　之謂王者之師
天子諸侯無事則嵗三田
　周官四時皆田此或夏殷之制陳氏集説似指下乾
　豆賓客君庖為三田於辭事皆不可通注疏夏不田
　亦無以見其然
喪三年不祭唯祭天地社稷為越紼而行事
　喪三年不祭蓋主孤不親即事而攝主代之商書伊
　尹祀于先王周官量人職凡宰祭與鬱人受斝厯宗
　伯職王不與祭則攝位則宗廟之祭可攝明矣曽子
　問天子崩諸侯薨祝取羣廟之主藏之祖廟卒哭成
　事而後主各反其廟未卒哭藏羣廟之主為不祭也
　主既反其廟則時祭安可廢乎既殯五祀行於宫中
　况五廟七廟之祭而可廢至三年之久乎盖惟祭天
　地社稷主孤越紼而往若宗廟之祭則攝主代之五
　祀則祝史薦之山川百祀則有司舉之宗廟之祭重
　大與天地社稷等而可代者主孤之痛先祖鑒照非
　外事比也外事而可代者卑小也宰我云三年不為
　禮據主喪者之身而言未可為不祭之證且如天地
　社稷越紼而行事即主喪者亦何嘗不身為禮特他
　禮則皆廢不舉耳　張子曰父在為母喪則不敢見
　其父不敢以非禮見也天子以父之喪見上帝是以
　非禮見上帝也按父之喪非時見乎母不入門母喪
　不見父未知何據即或有之恐為不敢以哀容感動
　尊者與父在不杖堂上不杖同意非謂無禮也天子
　承兆民於天地與士庶人不同如康王以冕服受顧
　命見諸侯必成王即位時周公所用之禮未可輕議
庶人縣封葬不為雨止
　庶人無雨具疑或為雨止故特明之貴者不必言也
　　鄭任鑰曰庶人分㣲禮簡縣䋲下棺雖雨可以集
　事貴者禮事重大不嫌更舉
喪不貳事
　大夫士既葬公政入於家而庶人三年不從政者非
　獨遂其哀情亦寛其財力使得自營其生以更喪之
　所費也
祭從生者
　鄭孔辨盧植奠從死者之非皆未得其要領試思子
　為大夫父母在時既以大夫之牲鼎養而死後忽以
　士庶人之禮奠其義何居且士之遣奠且加隆而用
　少牢則其謬不攻而自破矣
天子七廟三昭三穆與大祖之廟而七諸侯五廟二昭
二穆與大祖之廟而五大夫三廟一昭一穆與大祖之
廟而三士一廟庶人祭於寢
　自適士至庶人皆得祭祖禰知然者殤與無後者從
　祖祔食若庶人不得祭祖尚何祔食之有楚語士庶
　人不過其祖
五嶽視三公四瀆視諸侯
　疏云牲器之異非謂尊卑非也惟尊卑不同故牲器
　不得不異耳所引周官大行人惟饗獻之數可視若
　牢禮則饔餼𢎞多以非一人一日之用也祭安得視
　之
天子社稷皆太牢諸侯社稷皆少牢
　天子社稷皆太牢舉其下則上焉者不必言也諸侯
　社稷皆少牢著其殺知宗廟必加隆也
大夫士宗廟之祭有田則祭無田則薦
　疏據晏子春秋謂祭以首時薦以仲月强汨經傳本
　義以成其説謂周官四仲祭者因田獵而獻禽非正
　祭經曰獻禽以享礿獻禽以享烝而謂非正祭可乎
　春秋亂世之事固不足憑而烝嘗禘不用孟月或乃
　以不棄周禮而用仲月也月令薦以孟月季月正祭
　用仲月之徴而又以人君人臣用月不同自掩飾不
　亦謬乎
庶人春薦韭夏薦麥秋薦黍冬薦稻
　薦必用新方春榖皆陳故獨舉蔬也
司空執度度地居民山川沮澤時四時量地逺近興事
任力
　興事任力興民事以任其力也周官以九職任萬民
　皆所以盡其力山川沮澤限隔寒燠四時之氣所行
　各有先後程子以食韭知地氣之異如今皖桐稻熟
　以季夏金陵則在季秋故必量地遠近以候驗四時
　之氣然後可以興事任力也注謂力役之征方言度
　地居民不應舍民事而遽及力役之征
凡居民量地以制邑度地以居民地邑民居必參相得
也
　地耕地也邑四井之民所聚處也故必量四井地形
　以制之度地以居民中田之廬也邑既與四井之地
　相得中田之廬又與一井之地相得故曰參相得
司徒修六禮以節民性明七教以興民徳齊八政以防
淫一道徳以同俗
　冠禮修然後童嬉之性可節昏禮修然後嗜欲之性
　可節喪禮修然後哀樂之性可節(邪薄者節其樂/篤厚者節其哀)祭
　禮修然後敬怠之性可節(怠者不敢不勉/敬者各有其差)鄉飲鄉射
　之禮修然後敖惰之性可節相見之禮修然後高亢
　之性可節(卑㓜者必致其恭/尊貴者亦不敢汰)明君臣之教所以興其
　仁敬之徳也明父子之教所以興其孝慈之徳也明
　夫婦之教所以興其和正之徳也明兄弟之教所以
　興其友恭之徳也明朋友之教所以興其信義之徳
　也明長㓜之教所以興其遜悌之徳也明賓客之教
　所以興其敦睦之徳也淫者過也有政以齊飲食則
　豐凶有限貴賤有等老者黎民有制所以防其貪饕
　之過也有政以齊衣服則吉凶有差上下有經製作
　有法所以防其淫侈之過也有政以齊事為則百工
　技術毋敢自作聰明所以防其淫巧詭異之過也有
　政以齊别異則五方器械毋敢變其故常所以防其
　喜新改作之過也有政以齊度量數制則工不敢妄
　作賈不敢濫収市不敢雜陳所以防其姦偽靡害之
　過也然道徳不一則六禮七教八政皆虚器而下視
　為具文民俗豈可得而同哉必自家塾黨庠州序國
　學皆崇四術明先王之道以正人倫而無異見異聞
　以溷其耳目惑其心志則自王太子王子羣后之世
　子公卿大夫士之子以及田野之秀民惟道之知而
　由王朝以達六服朝無不信道之君子則道可一矣
　天子議道自己自昭明徳以正朝廷百官則而象之
　乃布徳於衆庶兆民則觀感興起莫不遵王之道遵
　王之路而徳可一矣自周衰幽厲變道宣平失徳然
　後老莊楊墨之説横而道不一王臣内亂諸侯放恣
　强家僭逼姦豪百出而徳皆悖所以大敗天下之俗
　至於抵冒殊捍熟爛而不可振救也
命鄉論秀士升之司徒曰選士司徒論選士之秀者而
升之學曰俊士
　周官使民興賢出使長之使民興能入使治之所謂
　出者進而為王朝之官即司徒所升是也所謂入者
　退而為鄉遂之吏即司徒所不升者是也蓋興其才
　徳之大者而升於太學則將為公卿大夫以臨長之
　興其行能之小者為鄉遂之吏則遂治其比閭族黨
　之事三王之世所以不患選舉之不公而百官得其
　宜萬事得其序用此道也
升於司徒者不征於鄉升於學者不征於司徒曰造士
　鄉所升士曰選者選於儕輩而得之也司徒所升曰
　俊者非才俊不足以語大人之學也既升於學又名
　曰造士者以樂正所造之士不獨俊士也凡公卿大
　夫元士之適子十五以上並入大學曰造士始足以
　包之詩曰肆成人有徳小子有造才徳未成而方有
　造之時亦不可以征役慁之
樂正崇四術立四教順先王詩書禮樂以造士春秋教
以禮樂冬夏教以詩書
　崇四術標詩書禮樂為四術也立四教立為四時之
　教即春秋教以禮樂冬夏教以詩書也詩書絃誦而
　已禮樂則執其器習其容有進反趨走袒踊舞蹈之
　事非盛暑嚴寒所宜也文王世子春夏學干戈秋冬
　學羽籥者統舉二時則不必於盛暑嚴寒之月
王太子王子羣后之大子卿大夫元士之適子國之俊
選皆造焉
　羣后諸侯入承王官者
不變王三日不舉屏之逺方西方曰棘東方曰寄終身
不齒
　三日不舉俾王愓然於躬行之不足以化民而自責
　也
大樂正論造士之秀者以告于王而升諸司馬曰進士
　學所升士曰進者造之而徳成始可進而用之也不
　曰論俊士之秀者而曰造士何也升諸司馬者國子
　為多不獨司徒所升俊士也總而言之則皆大樂正
　所造之士耳
司馬辨論官材論進士之賢者以告于王而定其論
　論定於司馬者司徒樂正所教以徳行為王及入官
　則天資之材剛柔敏鈍各有所宜必使司馬論之然
　後内外文武各得其任
有發則命大司徒教士以車甲
　軍旅司馬之事也而有發則司徒教之者非徒作其
　武勇亦聲以禮義使知親上死長也教田獵以習五
　戎司徒搢扑北面誓之義亦如此扑作教刑軍旅而
　用教刑使秉禮向方之意
郵罰麗於事
　郵如字置郵傳命遞相厯也罰之輕重上下必遞考
　之如郵之徧厯使與所犯之事相附麗而後可斷也
凡聽五刑之訟必原父子之親立君臣之義以權之意
論輕重之序慎測淺深之量以别之悉其聰明致其忠
愛以盡之疑獄氾與衆共之衆疑赦之必察小大之比
以成之
　輕重曰序制刑之差也淺深曰量犯法之情也比如
　吕刑上下比罪之比法無明條則或上或下比附而
　成之　先王議事以制不為刑辟所以輕重淺深事
　與罰得相麗也自晉鄭制刑秦漢造律意論慎測無
　所用之而吏胥假律例以售其姦典獄者莫能正矣
　　朱軾曰五刑之屬三千皆為無恩無義者設恩莫
　親於父子義莫大於君臣以是二者權衡所聽之訟
　而定其刑刑無不平矣
史以獄成告於正正聽之
　疏云鄉師不掌獄是也然合鄉士士師而曰鄉師則
　辭不當律疑注本鄉士而傳冩誤師耳蓋正掌鄉獄
　者鄉士正掌遂獄者遂士也士師則與大司冦共聽
　者本文云正聽之正以獄成告於大司冦則不得以
　士師為正故獨以鄉士遂士等當之
凡執禁以齊衆不赦過
　既曰凡作刑罰輕無赦又别出此條其事各異也周
　官大司冦以五刑糾萬民刑也圜土嘉石所収罷民
　及書所稱五刑不簡正于五罰者罰也士師以五禁
　左右刑罰一曰宫禁二曰官禁三曰國禁四曰野禁
　五曰軍禁皆以木鐸徇于朝書而縣於門閭則此記
　所謂執禁以齊衆也過者怠慢而違禁尚未麗於刑
　罰也各隨其輕重而懲之無赦則習而陷於大惡者
　必漸少矣
有圭璧金璋不粥於市命服命車不粥於市宗廟之器
不粥於市犧牲不粥於市戎器不粥於市
　此數條不粥同而所以不粥則異圭璧金璋天子所
　以命諸侯也粥於市則委王命於草莽矣寄公之子
　孫無所用之則以獻所寓國君或遺兄弟婚姻之邦
　俾以共聘享亦所不禁但不可粥於市耳車服君所
　命也宗廟之器君所以隆其祖考也粥之則辱國與
　親莫大焉即終見廢退不敢復用亦使子孫守藏之
　可也大夫雖用索牛不得如天子諸侯有養獸之官
　然必前期求索毛體完善者異其牢棧豐其芻豢旬
　日而後用之若旋取於市是儕神饗於生人之膳羞
　也且祭以犧牲必有田禄者也牲不夙具得非苟簡
　於追養乎故禁其粥所以使用牲而不預備者知所
　恥也戎器非弓矢之比故戈㦸必出師而後授漫陳
　於市近於不祥士大夫休老而無賦於軍行則以假
　其同官卒伍則與比閭交易可也　戎器不粥而兵
　車得粥者古者家不蔵甲而大夫皆有賦乗周官士
　大夫之兵器司兵司戈盾臨事授之卒伍之兵器小
　司徒率其屬以嵗時簡稽故不得私粥若大夫中廢
　或既沒所有兵車不聽其粥則棄於無用故無禁也
衣服飲食不粥於市
　防民之惰也
大史典禮執簡記奉諱惡天子齊戒受諫
　受諫即受簡記中所列之儀法所避之諱惡也郊特
　牲云卜之日王親立於澤以聽誓命受教諫之義也
　(春秋傳申之㑹楚子使椒/舉侍以規過猶古之遺法)
司㑹以嵗之成質於天子冢宰齊戒受質大樂正大司
冦市三官以其成從質於天子大司徒大司馬大司空
齊戒受質百官各以其成質於三官大司徒大司馬大
司空以百官之成質於天子百官齊戒受質然後休老
勞農成嵗事制國用
　陳氏集説司㑹質一嵗之計要於天子而先之冡宰
　非也觀下文司徒司馬司空以百官之成質於天子
　則司㑹所質乃徑達於天子明矣冡宰齊戒受質者
　天子省之而復下於冡宰使聽决也三官以其成從
　質於天子者繼司㑹而質非因司㑹而達也司徒司
　馬司空齊戒受質者亦復下使聽决也又謂六官獨
　不言宗伯為無可嵗㑹亦非也司㑹曰嵗成計要也
　周官司㑹職所謂以嵗㑹考嵗成也三官及百官第
　曰成乃治狀非財用之計也周官小司徒所謂考屬
　官之治成也冡宰嵗終令百官府各正其治受其㑹
　所謂受其㑹即司㑹所考之嵗成也所謂正其治乃
　百官之治成也謂宗伯無可嵗㑹是以百官三官所
　質為財用之計也誤矣大樂正大司冦市三官特以
　其成質於天子者人材之成敗刑獄之多寡百物之
　豐耗尤天子所當留聽也百官各以其成質於三官
　大司徒大司馬大司空以百官之成質於天子者百
　官所治各有定式或其事細微故先之三卿三卿先
　自聽决而後總質於天子不每事以煩天子之聽也
　此三官即大司徒大司馬大司空也大司冦以六官
　之長而與樂正司市同質其成天子受之以下於司
　徒司馬司空而不使參决者刑獄至重司冦所聽不
　復使自决之欲參伍出入以得其情實慎之至也司
　冦以獄之成獻於王王命三公參聽之意亦如此宗
　伯無所質亦不受百官之質者國子之進退則樂正
　主之其餘所涖禮樂之事無可質者又秩宗之職惟
　寅惟清不宜以他事紛擾其心故百官之成亦不使
　聽也百官之成不闗於冢宰者冢宰統衆職不能一
　一致詳故先之三卿使聽决而後冢宰正焉小宰職
　所謂嵗終令羣吏致事冢宰職所謂令百官府各正
　其治受其㑹聽其致事而詔王廢置是也
五十養於鄉六十養於國七十養於學達於諸侯
　五十養於鄉乃鄉遂都家公邑庶士之老也(知非庶/民之老)
　(者鄉飲酒義六十者坐/五十者立侍以聽政役)黨正縣正之類屬而飲食
　故曰養於鄉也六十養於國七十養於學則朝士大
　夫之老也黨正縣正以上之老宜附焉其庶士雖至
　六十七十仍宜鄉之大吏州長遂大夫主養之不言
　者五十且養則過此不待言矣朝士之五十者無文
　何也祭祀賓射凡士之與執事者皆賜爵有薦俎至
　於煇胞翟閽無遺馬又何事特聚而飲食之哉庶民
　之老則引年者是也　萬二千五百家為鄉州有序
　所謂鄉學也五十者家一人亦萬二千五百州序能
　容之乎即置逺縣邑國中及郊外六十者亦不可以
　數計國中小學能容之乎此於經傳雖無明文而以
　理測之决知不然也
有虞氏養國老於上庠養庶老於下庠夏后氏養國老
於東序養庶老於西序殷人養國老於右學養庶老於
左學周人養國老於東膠養庶老於虞庠虞庠在國之
西郊
　國老卿大夫之老也庶老庶士之老也庶人之老及
　死事者父祖則有司各就其地養之引年之政是也
　若並養於學則無地以容其席位先王制禮以辨上
　下定民志故士爵卑則朝不坐燕不與五十養於鄉
　六十養於國七十養於學皆謂士大夫於學校設輿
　臺席位而天子諸侯親與為禮非所以示民也
凡三王養老皆引年
　注謂庶人之老衆多當校其年以行復除疑復除之
　外尚有恩賜如漢法百户牛酒之類至死事者之老
　孤其有爵者君親饗食之周官外饔職邦饗耆老孤
　子是也庶人則有司各就其地饗食之記春饗孤子
　秋食耆老是也庶民之老之有徳行者則當附鄉遂
　庶士之老而地有司饗食之
自恒山至於南河千里而近自南河至於江千里而近
自江至於衡山千里而遥自東河至於東海千里而遥
自東河至於西河千里而近自西河至於流沙十里而
遥
　此舉南北東西大界故青兖揚梁之域無及焉蓋自
　東河至於東海徐州之域也舉此而徐北之青徐南
　之兖東西之界視此矣自江至於衡山荆州之域也
　舉此而荆東之揚荆西之梁南北之界視此矣
古者百畝當今東田百四十六畝三十步
　東田疑秦人語也春秋傳晉人使齊盡東其畝齊人
　曰惟吾子戎車是利秦開阡陌必多東畝以利戎車
　故漢初儒者猶相承而曰東田
七教父子兄弟夫婦君臣長㓜朋友賓客
　五倫獨朋友列而為三蓋其道非一長㓜者以齒相
　次泛交也朋友者以義相合深交也賓客者以政事
　相接邦國之交也
　
　
　
　
　禮記析疑卷五
欽定四庫全書
　禮記析疑卷六
　　　　　　　　　翰林院侍講銜方苞撰
　　月令
天子居青陽左个
　陳氏據孔氏曲禮疏謂王有正寢一在前小寢五在
　後正寢聽政小寢燕息小寢一居中四居四角春居
　東北夏居東南秋居西南冬居西北或據以釋此記
　非也小寢五不宜用明堂之制且與此記分左右个
　不合周官閏月大史詔王居門終月則此記謂居明
　堂以聽政明矣門中可居以終月且與嬪御同居乎
某日立春盛徳在木
　易大傳曰帝出乎震則元氣發動實有主宰以鼔其
　出入者迎春當祭位東方而主春氣之天神配以太
　皥勾芒從祀康成專主緯書固為蔽惑賈逵馬融蔡
　邕謂獨祭人帝及其臣亦偏而不該盛徳即帝之神
　所以妙萬物者
還反賞公卿大夫於朝
　賞不及諸侯者諸侯來朝錫予有常典也
命相布徳和令行慶施惠
　注徳謂善敎内則后王命冢宰降徳於衆兆民是也
　敎典故曰布嵗有豐凶事有變遷則政令當革易以
　從宜故於嵗始調劑而播之慶行於有位者惠則施
　於庶民
乃命太史守典奉法司天日月星辰之行宿離不貸毋
失經紀以初為常
　典歴象舊籍也法推步候騐之成法皆治歴之事注
　作六典八法非也離麗也陳氏集說以宿為止離為
　行非也日月星辰之行晝夜不息不可以行止相對
　而言詩云月離於畢亦謂所經歴耳
天子親載耒耜措之于參保介之御間
　參保介者參乘之保介也加參者明保介即與天子
　同車之車右也如曰措之于保介之御間則似别有
　保介之官乘副車以從而無以顯其即天子之車右
　矣天子居左御者居中舉車右則知不措於天子之
　旁矣蓋恐尊者動作偪仄也　朱軾曰御侍也謂置
　於保介所侍處也又吕氏春秋參字在于字上更覺
　直截
命田舎東郊皆修封疆審端徑術
　後世郡縣獄訟出於争田界水道墓地者十六七曠
　日相持吏疲於聽斷民失其作業蓋由此疆彼界乃
　郡縣吏所不習一旦有争即親履其地無由别其真
　偽周官司徒之屬有遂人以掌田萊溝洫宗伯之屬
　有墓大夫居墓中之室以巡墓厲民有争質即時可
　决且耳目素習姦人無所施其變詐此吏治所以不
　煩而民安其業也此記命田舎東郊審端徑術猶有
　周官遺意然詳考篇中所載諸地政乃秦開阡陌後
　所用為補苴之法若遂人之職不廢又安用此紛綸
　哉
善相丘陵阪險原隰土地所宜五榖所殖以教道民
　同曰丘陵而其土地又各有所宜阪險原隰亦然
存諸孤
　春饗孤子并存恤其家也
去桎梏
　周官掌囚上罪梏拲而桎拲既在手安得更以梏加
　易曰童牛之牿防其觸也則梏在脰拲在手桎在足
　明矣所謂闗三木也易又曰何校滅耳則校與梏其
　一物而二名與
以太牢祠于髙禖天子親往
　此秦人妄舉之慝禮或吕不韋欲立而未立之祀也
　周官宗伯之屬凡國之典祀細大畢具參以儀禮春
　秋三傳國語無一語及禖祀者内宰專掌王后之禮
　事以下五職無一及焉佐后共祀事者九嬪以下五
　職春官世婦内外宗三職無一及焉女祝所掌王后
　之内祭祀至於禱祠招梗禬禳女巫所掌至於嵗時
　祓除釁沐以及弔事無一闕遺内宰佐后立市設次
　特著祭以隂禮若果祀天而配以髙禖天子親往六
　宫嬪御盡從王后則宜如宗廟賔客之事大書特書
　且散見於各職而竟沒其文則三代以前絶無此典
　禮斷可識矣且先王制禮養廉逺恥莫嚴於男女故
　妻將生子夫出居側室使人日一問之乃於稠人廣
　衆中别其孰為天子所已御使帶弓韣受弓矢於髙
　禖之前凟亂不經甚矣王莽簒漢娶史氏女為后依
　古備嬪御之數同日入宫皆使帶弓韣正與此記相
　合或亦莽歆所増竄也周官惟九嬪有數以應九卿
　世婦女御本無數以三相加而定其數自莽始先儒
　不察乃據月令之數以訓周官據此記為詩箋傳誤
　矣詳見大雅生民詩辨　六國僭王秦欲稱帝而衆
　不從至不韋時并兼之勢已成故篇中皆稱天子而
　王后亦稱后妃蓋以稱王及王后則儕於六國也
是月也日夜分雷乃發聲始電蟄蟲咸動啟户始出
　凡再記物候後所記必是月之末也雷電蟄出必仲
　春之末麥秋至必孟夏之末蟬始鳴必仲夏之末雷
　始収聲水始涸必仲秋之末草木黄落蟄蟲墐戸必
　季秋之末芸生泉動皆感陽氣必仲冬之末餘可類
　推
日夜分則同度量鈞衡石角斗甬正權概
　量既同而又曰角斗甬者量之器多斗正則升合以
　下皆正矣甬正則鍾籔以上皆正矣蓋舉其中以括
　上下也
乃修闔扇寢廟畢備
　周官比長爵下士即耦耕之農也故耕者或得有廟
　(周官閭胥比長通計為中士下士者十餘萬人豈能/徧禄必於百畝之外量増其田而以禮數寵厲之非)
　(朝廷之士之比惜古/籍湮滅無可考耳)
天子乃鮮羔開冰先薦寢廟
　卯月尚寒而開冰者嵗或早燠則祭祀賔客殽羞夙
　具者宜用冰鑑喪浴亦不可無冰也
冦戎來征
　令違於時其應冦兵者凡十蓋春秋戰國時列國分
　争姦宄攘奪無時無之若一統承平之世則其應又
　當在别事
天子乃薦鞠衣于先帝
　非聖人不能剙物先帝宜為始教民以蠶桑者但經
　傳别無可稽恐亦秦人所剙立
句者畢出萌者盡達
　草木始生必屈既出土然後直上萌即句之出者鄭
　註句屈生者芒而直曰萌詞義本明陳氏易之以直
　生屈生對列若種類有二失之矣
天子布徳行惠
　發倉廪以下行惠也開府庫以下布徳也
下水上騰
　近夏江河之流浸長而騰起非雨潦所積故以下水
　别之
田獵罝罘羅網畢翳餧獸之藥毋出九門
　匠人營國方九里旁三門則王畿通十有二門春秋
　新作南門以非禮書而内外傳無言侯國之南門者
　則降殺可知此記所稱九門或舉侯國之制或秦變
　周禮皆未可知而其為國門無疑也路門應門内不
　宜有田獵罝罘羅網畢翳餧獸之樂疏集說並誤
禁婦女毋觀
　觀遊觀也婦容宜修若艶冶之飾雖無蠶事宜有常
　禁
分繭稱絲效功以共郊廟之服毋有敢惰
　分繭之多寡稱絲之輕重則蠶者之勤惰巧拙可辨
　所以效其功也或曰辨其良苦之物以授嬪婦使效
　其功以共郊廟之服
命工師令百工審五庫之量金鐵皮革筋角齒羽箭榦
脂膠丹漆毋或不良
　金鐵皮革箭榦宜為三庫其物多也筋角齒羽為一
　庫脂膠丹漆為一庫其質細也
乃合累牛騰馬遊牝于牧
　於牛曰累則馬亦繫綱可知於馬曰騰則牛亦求牝
　可知牛馬在欄廏並維婁之不得通淫及宜乘匹先
　解縱其牡之累者騰者於牧然後使牝遊而就合焉
　所以防塗中風逸之患也
天子親帥三公九卿大夫以迎夏於南郊
　周官大司馬時田春秋具列王暨諸侯之旗鼔而冬
　夏第舉羣吏蓋盛暑隆冬所以優尊者又軍禮繁重
　雖有宗遇之諸侯不以與苗狩也(詳見周/官析疑)若首夏初
　冬迎氣之祭諸侯宜與而月令於夏冬亦第舉公卿
　大夫蓋朝覲者既歸而宗遇者未至爾
封諸侯
　冬夏不合諸侯而封國何也朝覲跋涉山川蒙犯霜
　露不宜於冬夏此始封之國䇿勲錫命宜於盛夏若
　加地進律由附庸而賜國由子男而晉階則宜於嶽
　狩命之
命大尉贊傑俊遂賢良舉長大行爵出禄必當其位
　周官司馬論辨官材司士諸子皆屬焉故秦仍其法
　亦使大尉掌之
是月也繼長増髙毋有壊墮毋起土功毋發大衆毋伐
大樹
　繼長増髙即動植之物以騐天地之氣也天地之氣
　暢達故不宜有所壊墮馬氏乃以繼増為人事不識
　所謂
命野虞出行田原為天子勞農勸民毋或失時
命司徒循行縣鄙命農勉作毋休于都
　嚴陵方氏以内外官為别臨川吳氏謂由卑而尊皆
　近似而非也周官山林川澤各分三等虞衡之設隨
　地徧布(秦之四監即山虞/澤虞林衡川衡)各巡其境内故能周視田
　原見農夫則勞之遇園圃藪牧之民及百工商賈則
　勸之大小司徒不過三人庶政繁殷故惟躬臨縣鄙
　申戒有司命農勉作毋休於都使震動恪恭於穡事
　而已必不能徧歴田原與農民相勞勸乃分職命事
　之理勢如此不以内外而分亦無所為先後也統之
　曰司徒或正或貳不可預定也曰縣鄙則至六遂而
　止其公邑家稍小都大都則各有其長皆以司徒之
　命命之　周官以九職任萬民一曰三農生九榖其
　餘八職俱不可失時故勞農勸民並列也野虞司之
　以不専於農事
斷薄刑決小罪出輕繫
　於此月斷之決之出之者非極惡大罪不忍使盛暑
　之月困於囹圄也
蠶事畢后妃獻繭乃収繭稅以桑為均貴賤長幼如一
　舊說内命婦獻繭於后妃乃収外命婦繭稅非也季
　春之月分繭稱絲效功則内命婦之蠶事畢矣無縁
　孟夏復獻繭蓋外命婦獻之也収繭稅則並士庶人
　妻女故曰貴賤長㓜如一季春専言王宫之繭事故
　曰既登孟夏兼言國中之蠶事故曰畢蓋事蠶者衆
　成有早晚至是始畢也　周官閭師職任嬪以女事
　貢布帛則非匹婦不稅其繭貴賤長㓜如一秦法也
　周官人達其情物有餘裕考課劑量而教化行於其
　間秦則一斷以法以取必於下而待上用凡事類然
農乃登黍
　下文曰以雛嘗黍則不得為舊黍明矣蔡邕云今蟬
　鳴黍是也乃目見耳聞之辭管子亦云河汝之間四
　種而五穫則黍必有登之最早者故繼麥而薦之
毋燒灰
　灰燼無更燒之理蓋燒石為灰也燕地暑月不燒石
　為灰窰者曰地氣上蒸窰内濕强燒即粗礦不可用
　推此則艾藍暴布亦為非時不能為良非恐傷時氣
　干盛陽也　後漢書禮儀志日夏至禁舉大火止炭
　鼓鑄消石冶皆絶止至立秋如故事
挺重囚益其食
　陳氏集說輕囚則不如是非也輕者巳月巳出矣其
　未出之重囚至此亦稍寛假也
止聲色毋或進
　祭祀賔客所奏雅樂自不可廢此聲與色並舉則必
　燕私之樂所謂繁手淫聲慆心堙耳者也聽之而有
　動於中必摇其精齊戒静定之時不宜以此亂其心
　曲
命漁師伐蛟取鼉登龜取黿
　吳楚山澤間時有蛟起則水湧山崩沙徙損民田宅
　動數百千家相傳卵如石其未起時恒埋藏山谷中
　有能辨其土壤物色者先期掘發而戕敗之則不能
　為害惜乎能傳古法者鮮也取他物但以網罟惟蛟
　必掘以鋤鏄會其既成形而將起則必以戈矛斧鉞
　斷之故曰伐
命四監大合百縣之秩芻以養犧牲
　季秋之令以制百縣與合諸侯對舉則百縣為畿内
　無可疑者仲夏雩祀疏謂百縣兼内外諸侯至秩芻
　不可通復遷就以合鄭注曰止於鄉遂不兼公卿大
　夫之采邑(注云之屬/正兼采邑)不思周分稍縣疆之地以處公
　卿大夫王子弟雖頒秩祀而祭祀必致福於國禱祠
　必反命於王况秦制郡縣畿内幷無所謂内諸侯開
　阡陌廢井田豈尚如周之鄉遂而乃憑臆以决之乎
　且下曰以共皇天上帝名山大川四方之神則通乎
　畿内甚明毋庸别為異義也
命婦官染采黼黻文章必以法故毋或差貸黑黄倉赤
莫不質良毋敢詐偽
　染采雖用法故然使黑黄倉赤之料或不質良則所
　染亦漫漶不鮮料有精粗美惡其產之地取之時皆
　有辨焉故以詐偽為戒也
命虞人入山行木毋有斬伐
　周官山虞職仲夏斬隂木故季月則止之入山行木
　行視其已斬未斬而稽其數也古者山澤官守之而
　不頒於民山虞之法萬民斬材有期日則取者不敢
　濫以時計林麓而賞罰之則守者不敢怠凡竊木者
　有刑罰則耗敗之塗閉此材木所以不可勝用也後
　世山澤賦於民則非時妄取竭用無餘官司不能禁
　而盗竊者無所忌是以山則彌望而童道無列樹暫
　遇水旱薪芻不屬黎民重困然後知先王之慮民逺
　也
鷹乃祭鳥用始行戮
　始戮鳥也季秋豺乃祭獸戮禽
専任有功以征不義詰誅暴慢以明好惡順彼逺方
　罪大者征之其次詰誅之古稱誅戮有重有輕周官
　司烜職邦若屋誅則為明竁謂刑辟也宰夫職治不
　以時舉者以告而誅之曲禮齒路馬有誅則責讓也
　以九伐之法言之如馮弱犯寡野荒民散犯令陵政
　必責讓不改而後加罰焉餘六者非征罰則勢不行
命理瞻傷察創視折審斷決獄訟必端平戮有罪嚴斷
刑
　傷謂傷於疾病者創謂瘡痏者斷謂當大辟及宫剕
　者仲秋百刑皆決故先於此月察其傷者創者折者
　或應放流或當宫剕必少寛其期恐以重傷致死也
　而斷者不可以復屬尤宜審定既曰審斷而又曰嚴
　斷刑者前則獄已成而將致刑於仲月者故更審之
　後乃獄訟之將決者故戒以嚴慎也
完隄坊謹壅塞以備水潦
　古者井田之溝洫所以備水潦非如東南下濕可蓄
　水以溉田小雅滮池北流浸彼稻田蓋豐鎬之間偶
　或有此周官稻人掌稼下地蓋必積水之區始可用
　溉其餘平原廣陸惟望雨澤故旱則雩祀未聞有蓄
　水溉田之法季春之令曰修利隄坊道達溝瀆毋有
　障塞此月完隄坊謹壅塞以備水潦修完隄坊者近
　川之地以防汎濫如齊趙沿河為隄也導溝瀆去壅
　塞者使壠間之水順達於川而不害稼也尚書曰濬
　畎澮距川孟子曰七八月之間雨集溝澮皆盈其涸
　也可立而待也則主於宣洩而非蓄以灌溉明矣井
　田既廢齊魯周鄭之間往往困於水災無溝洫而積
　潦不得達於川也春秋書魯雩旱甚多而大水僅一
　見於宋蓋非常之災始害於粢盛其餘水潦俱不能
　為敗　季春修利隄防毋有障塞孟秋則完隄防謹
　壅塞何也修利者溝澮間之小隄防也自四月至六
　月雨之大小久暫無常惟開通其障塞使田隴之水得
　達於川而已季秋所完則近江河之大隄防也伏秋之
　汛期日有定雖水潦盛昌但隄防完固於水勢衝激土
　性墳壚之所壅塞惟謹則汛期一過即終嵗無虞矣
養衰老授几杖行麋粥飲食
　王制春饗孤子秋食耆老此篇仲春存諸孤仲秋養
　衰老即其事也曰存則不獨饗之而又存恤其家曰
　授几杖行麋粥飲食則不獨食之而又有賜予也
　授几杖行麋粥飲食必各就其地行之始能周徧而
　無煩擾天子諸侯所養於學中者非庶人之老於此
　益可信矣
乃命司服具飭衣裳文繡有恒制有小大度有長短衣
服有量必循其故冠帶有常
　文繡有恒者毋亂以姦色也制有小大度有長短者
　制作必以法也衣服有量必循其故者貴賤各有等
　也冠帶有常則文從省而兼此數義
五者備當上帝其饗
　五者以全具肥瘠物色小大長短言芻豢因肥瘠而
　及之不得為五者之一也　五者指牲體言故曰備
　當
易闗市來商旅
　周官聨門市譏不物所征甚薄而為之符節以通達
　之皆所以便商旅無所為難易也孟子曰今之為闗
　也將以為暴蓋戰國分争凡轉貨鬻財經其境内者
　必阨之於闗市以奪其利所謂難也而秦法於百貨
　皆成之候易闗市以來商旅尤争利之巧者蓋不惟
　便己國之民豐己國之財又所以窘鄰國之用而乏
　其事也
凡舉大事毋逆大數必順其時慎因其類
　孟秋之令選士厲民以征不義則舉兵衆合諸侯之
　事正在此月完隄防修宫室墻垣城郭則土功徭役
　之事正在此月然有大數焉如車馬將卒之有缺資
　糧屝屨之無因則兵衆不可輕舉也適當凶饑厲疫
　之作或承軍旅喪荒之餘則功役不可輕舉也而事
　又有其類焉如征討不能驟舉則先之以文告威讓
　或授意於方伯大邦以震懾之凶札之方隄防不能
　自築則移用其民以救之冦戎之後城郭不能自完
　則藉力於兄弟婚姻之國以圖之皆所謂慎因其類
　也
大饗帝嘗犧牲告備於天子
　注謂嘗羣神以月令圜丘方澤宗廟之典祀皆不載
　又宗廟時祭周以仲月後世以孟月不宜用季且亥
　月曰飲烝非烝祭之正則戌月之嘗亦非宗廟之嘗
　也但謂大饗不問卜即此記所云則恐未然周官大
　宗伯職國有大故則旅上帝及四望有故而饗無一
　定之期理宜卜日曲禮所謂不問卜者惟圜丘方澤
　耳若大饗則或以為宗廟之祭(禮器大饗其王事與/三牲魚腊四海九州)
　(之美/味也)或以為賔客之事(雜記子不見大饗乎卷/三牲之俎歸於賔館)羣儒
　各記所聞不可以單辭片言之合而强為傅㑹也
合諸侯制百縣為來嵗受朔日與諸侯所税於民輕重
之法貢職之數以逺近土地所宜為度以給郊廟之事
無有所私
　受朔外諸侯内百縣之所同也稅民之法貢職之數
　獨舉諸侯何也税民無異法外諸侯皆有貢職以給
　郊廟之事則縣内公卿大夫之采地不待言矣六服
　遼廓豐凶不齊而來嵗民賦之重輕可預定何也若
　此年其國有冦戎荒札則來嵗税宜從輕至本年則
　或上或中或下稅法自有常經不待言也　舊說秦
　建亥此月為嵗終非也亥月祈來年于天宗丑月之
　令日窮於次月窮於紀星回於天數將幾終嵗且更
　始又曰飭國典論時令以待來嵗之宜則非以此月
　為嵗終明矣所以飭頒朔及稅法貢職之數者以此
　月合諸侯故預敇之也吕氏此書蓋雜採古法參以
　己意欲待秦并天下而行之所以合諸侯議貢職於
　此月者春朝秋覲而夏與冬不合諸侯也(立夏立冬/之日皆曰)
　(天子親率三公九卿/大夫而不及諸侯)
司徒搢扑北面誓之
　扑作敎刑軍旅之事而掌以敎官誓以教刑敎以親
　上死長之義也
収禄秩之不當供養之不宜者
　陳氏集說供養之不宜謂膳服僭侈踰制者果爾則
　有常禁不當曰収註所云貪耆熊膰之屬亦未盡蓋
　凡嬪御及王子姓服膳之過靡者　古者位定而禄
　安得有不當羞服有式安得有不宜凡此皆戰國之
　亂政也姦回如不韋尚思立法以止時君之欲唐宋
　而下雖大臣忠直者亦以為難矣
是察阿黨則罪無有掩蔽
　周官司冦之屬所以求獄訟之情者至詳至悉矣而
　無一語及官司之枉法者蓋道敎彰明忠質之風未
　逺也不數世而吕刑之命遂列五過之疵世教之難
　持人心之可畏如此凡罪有掩蔽皆由有司之阿黨
　阿者或怵迫於威權或承迎乎長吏即吕刑所謂惟
　官也黨者挟私偏徇所謂惟反惟内惟貨惟來總於
　是矣故是察不可廢然使能守周公之舊典鄉士遂
　士縣士方士分掌之獄訟司冦聽斷於外朝羣士司
　刑咸在各獻其議以麗其法而又詢之羣臣詢之羣
　吏詢之萬民則阿黨者皆知公道難違人言可畏而
　姦心自不藴矣
功有不當必行其罪以窮其情
　不當者或不能密緻或傷於淫巧也
天子乃祈來年於天宗
　祈來年不於嵗終而於此月者隂極於此過此則一
　陽復生為生育長養之始所謂天地盛徳之氣始於
　東北而盛於東南也
乃命水虞漁師収水泉池澤之賦毋或敢侵削衆庶兆
民以為天子取怨於下
　周官澤虞使其地之人守其財物以時入之於玉府
　頒其餘於萬民䱷人凡䱷征入於玉府曰入於玉府
　者明所征即角人羽人掌葛所徴齒角骨物羽翮葛
　材草貢以當邦賦者而别無他賦也秦法乃别収其
　賦而并及於水泉其以侵削取怨為戒蓋由始立苛
　政故用此自塗飾耳
土事毋作慎毋發蓋毋發室屋及起大衆以固而閉
　起大衆謂興師征伐之類大閱於境内行之且一日
　而罷不可云起
命奄尹申宫令
　周官小宰治王宫之政令内宰申之宫中之事無細
　大皆掌於外臣此則一歸於奄尹蓋列國不用周禮
　久矣故羣儒述所習見而不知其非耳　秦變周法
　自襄公立國之初已廢太僕羣僕之職並屬寺人始
　皇卒於沙丘受遺者惟丞相斯中車府令高則奄尹
　即以宦者為之必矣
省婦事毋得淫
　省察也
可以罷官之無事去器之無用者
　此亦戰國之亂政也蓋必遊士馳說嬖幸希恩而後
　有無事之官必放意聲色恣情遊醼而後作無用之
　器當道揆法守盡失之後而欲求罷之去之也難矣
命農計耦耕事
　此秦所未盡變之周制也周官里宰以嵗時合耦於
　耡蓋以共井之家或有疾病死亡耦非更合力不可
　齊故嵗合之又以時合之秦法惟於嵗終一命農民
　而無官司以董之則是時鄉遂之法已久變矣
專而農民毋有所使
　農民不惟三時勤動即孟冬尚坏城郭完要塞塞蹊
　徑公旬三日必於是給焉將帥講武習射御角力則
　卒伍必預習焉古之卒伍即農民也仲冬取疏食田
　獵禽獸伐木取竹箭塗闕廷門閭築囹圄舎農民無
　使也惟季冬嵗宴公私之事皆畢可以休其餘閒為
　父母妻子兄弟族姻閭黨之歡故不得復有所使所
　以體其情弛其力而蓄之以勤東作也古者四民之
　中士與商賈自宿其業而無役於公家百工官作霜
　始降則休之使得自營其私(惟弓人寒定體冰析灂/事極輕簡日力無費)
　惟農則必待嵗之將終而後得暫息焉是以先王畏
　敬戚農以其為四民之根柢萬事所總㑹也可不戚
　哉可不敬且畏哉
命宰歴卿大夫至於庶民土田之數而賦犧牲以共山
林名川之祀凡在天下九州之民者無不咸獻其力以
共皇天上帝社稷寢廟山林名川之祀
　周官九式之用待以九賦農夫自合作公田及公旬
　三日而外百役不與焉所以養生送死綽有餘地而
　寛然自樂其生也古惟社事民咸與焉然用其力而
　不斂其財秦法乃歴卿大夫至于庶民土田之數而
　賦犧牲以共皇天上帝社稷寢廟山林名川之祀又
　大合百縣之秩芻以養之其於民悉矣不韋作月令
　田賦徴輸之法無一見焉獨因祭祀而附見者其科
　條煩細若此足徴其取民之術多端而不勝其擾矣
　又収池澤之賦幷及水泉則知依山濵河通流之地
　田賦之外别以水泉之賦故曰秦人収泰半之賦蓋
　總計嵗収私家衣食之數尚不及所入於公之半也
　此書乃吕氏集諸儒為之將以繼周而維世者乃於
　養君徳求民隱敎民育士之大政無一及焉所舉皆
　粗迹耳而李斯相秦所建立又不能及此漢興多仍
　秦制此世教所由大變也
　
　
　
　
　
　
　
　
　
　
　
　
　
　禮記析疑卷六
欽定四庫全書
　禮記析疑卷七
　　　　　　　　　　翰林院侍講銜方苞撰
　　曽子問
卿大夫士從攝主北面於西階南大祝裨冕執束帛升
自西階盡等不升堂命毋哭
　不曰冢宰而曰攝主者或冢宰喪疾亦得以他卿攝
　也告子生攝主涖之子見則就羣臣之列以執事而
　不稱攝主别嫌也子未生朝夕之奠宰為攝主宜升
　堂聞子生則與卿大夫同位於階下而不與祝同告
　三日子見然後從子以升示既有嗣君則致攝主之
　事而共宰臣之職也　尚書顧命太保太宗與太史
　俱此記子見宰宗人從祝以是知先君在殯太宰宗
　伯有大事必偕而四卿皆無堂事(大司徒掌屬引大/司馬平士大夫大)
　(司冦前王皆/無堂上之事)有司必專司其事然後得與故顧命無
　祝以無告神之事子見無史以無册命之事也告嬪
　而不升堂以别於子見而前導也
反位遂朝奠
　曰遂朝奠則知告必以朝如既朝奠而生則以次日
　之朝告也
三日衆主人卿大夫士如初位
　生時三月而見薨則三日而見者重嗣續急欲慰先
　君魂魄也
少師奉子以衰
　世子始生見於君卜士負之君薨則奉子以少師以
　生即嗣國故視猶君也
宰宗人從
　前曰太宰太宗後曰宰宗人省文也
入門哭者止
　告子生祝升盡階始命毋哭子見則有列於殯宫者
　已前知之故入門而哭者自止也禮行必以朝故並
　當朝哭之期
子拜稽顙哭祝宰宗人衆主人卿大夫士哭踊三者三
降東反位皆袒子踊房中亦踊
　始哭而不踊者象始死之啼也後乃踊者象斂時之
　踊也問喪篇三日小斂而後有踊之文士長禮未斂
　君使弔則踊大夫弔則不踊是常禮斂而後踊也皆
　袒者子袒則衆從之象始死之禮也疏謂堂上堂下
　之哭非正位故不袒今反朝夕哭位故袒非也袒止
　於三天子諸侯即致隆恐亦以五與七為度不聞朝
　夕哭皆袒也堂上堂下不袒者子未袒也子未袒者
　象始死將飯含而後袒也知子袒者以後稱襲也子
　在抱所謂袒者特弛其外服非及體也　奔喪哭踊
　時位亦異序祝於宰宗人之上以奉子者哭則祝繼
　之以倡踊也
奠出
　世子之生急欲聞於先君故既告而後朝奠子見之
　後曰奠出則奠已先陳矣蓋世子生三日見於君接
　以太牢必朝食而後行禮(内則冡子未食而/見乃三月名子)故朝奠
　亦設於子見之前也祝既稱子之名以見則宰宗人
　必前期預定其名而記無文蓋一時問答非如記禮
　之書儀節具詳既稱名則知名已預定猶云奠出則
　奠已前設可知也
大宰命祝史以名徧告于五祀山川
　徧告於五祀山川于當作及下以名徧告及社稷宗
　廟山川及當作于蓋互譌也未葬子生無不告於宗
　廟社稷之理云徧告及五祀山川則宗廟社稷不必
　言矣既備舉宗廟社稷山川而曰及則贅矣故知當
　作于也
三月乃名于禰
　疏云告殯宫中主以斯時尚未有禰廟也但虞而作
　主諸侯五月而葬設始殯而子生三月殯宫安得有
　主蓋即以殯宫為禰也始生即云告于禰則為假禰
　之稱而非有廟有主明矣經傳多稱殯宫為廟與此
　同義　陳從王曰君之魄體尚在殯宫子三日而見
　故早名之既葬而告於禰則遲之三月以安養孺子
　宜也
以名徧告及社稷宗廟山川
　序社稷於宗廟之上者國君主社稷既名於禰則先
　社稷而後羣廟宜矣
乃命國家五官而后行
　不言卿而舉五大夫卿數不一而大夫必五也命及
　大夫則卿不必言矣
諸侯相見必告于禰朝服而出視朝命祝史告于五廟
所過山川亦命國家五官道而出反必親告于祖禰乃
命祝史告至于前所告者而后聽朝而入
　諸侯見天子則慶賞黜陟行焉故告於社稷宗廟山
　川以致其震動恪恭之意也諸侯相見非社稷之役
　故不告於祖而境内山川亦不徧告也反必親告於
　祖禰者自禰以上出未親告也見天子不言者不必
　言也
自啟及葬不奠行葬不哀次反葬奠而後辭於殯遂修
葬事其虞也先重而後輕禮也
　禮以義起事死如生母殯啟則父不奠原父之情而
　而輟之也父未葬則母不虞原母之情而俟之也或
　曰啟以後柩車為重主人不敢擅離而父奠又非他
　人可攝故不奠也　既夕禮夙興則夜過中即興而
　至祖廟滅燭則已質明矣以陳饌設器啟肂載柩事
　充時迫故無暇更設奠於在殯者蓋下室之饋饌具
　如常雖缺殯宫一日之奠情可安也
會子問曰將冠子冠者至揖讓而入聞齊衰大功之喪
如之何孔子曰内喪則廢外喪則冠而不醴徹饌而埽
即位而哭如冠者未至則廢
　外喪謂喪家在國外也蓋伯叔父兄弟仕於異國或
　被放聞喪不得奔或奔而未得遂行故即冠所徹饌
　而埽為位而哭若死者不同居或客死而妻子在本
　國則宜奔哭於其家不宜為位於己之廟矣至王臣
　於后侯國之臣於夫人雖當祭聞喪而廢不宜於冠
　乃不廢也舊說大門内外誤矣
如將冠子而未及期日而有齊衰大功小功之喪則因
喪服而冠除喪不改冠乎
　陳氏集說謂齊衰以下可因喪服而冠斬衰則不可
　蓋因會子所問自齊衰而下求其義而不得遂意為
　之說非也將以冠為嘉禮不可加於凶服則小功之
　之輕且因喪服而冠矣將謂斬衰痛深不可以舉嘉
　禮則齊衰之服兼父沒為母三年與祖父母之期其
　痛不為淺矣曾子所問自齊衰以下正為斬衰因喪
　服而冠至除喪之日去冠期已逺而服又極重自不
　得改冠故以齊衰以下或尚可改冠為疑耳
天子賜諸侯大夫冕弁服於大廟
　大夫而有未冠者亦謂内諸侯世有采地如周召之
　支子耳卿大夫士之子未冠皆無爵者也故可因喪
　服而冠若繼世之諸侯與畿内公卿之適子則爵列
　甚尊將以冕弁冠則天子未命不敢私服也而又不
　可以無爵者之服冠故諸侯之嗣必因類見卿大夫
　之子必待終喪而後請命於天子天子假於太廟以
　賜之所以無冠醴者醴乃加冠之賔所以禮冠者天
　子既賜以冕服不敢更加冠故惟設奠以告祖禰因
　使人酌酒而自卒爵焉自醮以榮君之賜而無加冠
　之賔則亦無饗賔之禮故云酌而無酬酢曰醮耳
　儀禮不醴而醮者亦有賔謂國俗不同用醮而不用
　醴者若此篇所謂冠醮則無賔知然者既已加冠則
　奠後有司執事者進醮爵而無賔猶女子未許嫁而
　笄則婦人執其禮而無女賔也禮以義起加冠重禮
　故以屬賔賔親加因親醮冠者若専以醮屬賔則䙝
　矣故知有司進之也歸奠而補醮者以受服於公朝
　無醮也
已祭而見伯父叔父而后饗冠者
　古者期之親即異宫必同都宫故可見伯叔父而後
　饗冠者舉伯叔父則同室之兄弟姊妹姑見於内寢
　者不待言矣
天子諸侯之喪斬衰者奠大夫齊衰者奠士則朋友奠
不足則取於大功以下者不足則反之
　天子諸侯斬衰者奠皆異姓之臣同姓不與所謂衆
　主人是也大夫齊衰者奠其臣斬衰者皆與不足然
　後取於齊衰也士則朋友奠不足始取於小功蓋親
　者不使執事以間其哀上下所同也知大夫齊衰者
　奠以補斬衰之不足者禮盛於士而専取齊衰之兄
　弟則事不給也下文天子諸侯之喪祭不斬衰者不
　與大夫齊衰者與則以補斬衰之不足明矣士取於
　疎者而大夫取於親者何也執事者皆斬衰而以輕
　服間焉則不稱也士取於兄弟大功以下者明從祖
　父從伯叔父之小功不與也
緦不祭
　緦不祭屢見於經然似不可通行如鄭宋諸大族緦
　功之喪無時無之宗廟之祭必曠絶矣為父後者為
　出母無服喪者不祭故也於母之恩尚以承祭斷之
　乃以功緦廢祭不亦舛乎假令大夫之子為士乃以
　四世兄弟之服而廢髙曽之祭先王之禮必無是也
　詳見大夫之祭條
昏禮既納幣有吉日女之父母死則如之何孔子曰壻
使人弔如壻之父母死則女之家亦使人弔父喪稱父
母喪稱母父母不在則稱伯父世母壻已葬壻之伯父
致命女氏曰某之子有父母之喪不得嗣為兄弟使某
致命女氏許諾而弗敢嫁禮也壻免喪女之父母使人
請壻弗取而后嫁之禮也女之父母死壻亦如之
　女不嫁以待壻壻免喪而别娶已非人情壻不娶以
　待女女免喪而别嫁尤害義傷敎此注家之誤也其
　禮與辭乃為有吉日而設不得嗣為兄弟者謂不得
　繼嗣前所擇日而成婚禮也(吉事先近日必在旬之/内而致命在既葬之後)
　(故曰嗣謂繼續前/期而更擇日也)女氏許諾許以改期也免喪而請
　請其日也壻弗取餘哀未忘不忍速受室也而后嫁
　之强而後可即嫁於免喪之壻也若既納幣而未請
　期則無此禮與辭矣　設彼家父亡此家母在又無
　伯父叔父將不弔不致命乎禮窮則變稱母以致命
　可也無女主則男主拜女賔於寢門内無男主則女
　主拜男賔於阼階下面拜猶可况致命乎設父母皆
　亡又無伯叔父母則壻自稱名使人致命可也女則
　兄弟稱名致命可也
男不入改服於外次女入改服於内次然後即位而哭
　熊氏謂若婦已揖讓入門内喪則廢外喪則行昏禮
　非也齊衰之輕者亦伯叔父兄弟姑姊妹也大功九
　月不御内之期同於齊衰而忍以初喪成昏禮乎女
　宜入居内次男則赴喪家三月後成婚一同於舊為
　夫婦者若女有齊衰大功之喪則在塗可不反禮與
　壻有喪同
除喪則不復昏禮乎
　朱軾曰竊意既殯當擇日婦以深衣見舅姑除喪合
　巹無陳設拜贊之禮厥明即廟見不俟三月
三月而廟見稱來婦也擇日而祭於禰成婦之義也
　舅姑以婦見於祖廟則祝辭稱來婦蓋舅姑稱之無
　舅姑則三月後夫婦擇日而祭於禰然後徧見於祖
　廟　庾氏曰若舅姑偏存則厥明盥饋如常不復廟
　見非也存者致養而不禮於亡者可乎若舅沒姑存
　則春秋時享子婦宜承之即姑沒舅存鉶簋豆籩亦舍
　婦無供也如時祭適當廟見之期則先擇日廟見而
　後共祀事如廟見期逺則宜供具而使室老或佐食
　攝薦焉(王后有故大宗伯攝祼攝/薦而不使宫卿世婦攝)以俟廟見蓋未有
　不廟見而遽承祀事者也　朱軾曰廟見則祖禰皆
　見矣又擇日奠菜於禰猶舅姑存婦見訖以特豚盥
　饋如是而後婦道完備也
壻不杖不菲不次
　未婚而女死尚為之齊衰既葬而後除則未廟見齊
　衰以終喪可知也
夫死亦如之
　女宜斬衰而不弔期而後除泣而無聲
作偽主以行
　木主而曰偽何也送形而往迎精而反作虞主以莅
　几筵及練易栗主以依先祖孝子之精誠結聚於是
　則亡者之靈爽亦憑焉祀於廟而藏於祏多歴年所
　而更作一主非偽而何
喪之二孤則昔者衞靈公適魯遭季桓子之喪衞君請
弔哀公辭不得命公為主客入弔康子立於門右北面
公揖讓升自東階西鄉客升自西階弔公拜興哭康子
拜稽顙於位有司弗辯也今之二孤自季康子之過也
　注未明有司宜辯者何事唐宋諸儒皆謂哀公為主
　禮也公既拜賔季孫不宜更拜誤矣古者國君雖有
　親弔士大夫之禮然不過始至升階而哭既斂當心
　而馮奠設要節而踊未聞有拜禮也弔與燕饗義異
　燕禮臣拜稽首而君答焉可也弔則尸柩偃然於堂
　而受君之拜死者之心安乎衞侯之弔即固辭不獲
　命有司宜陳君臨臣喪之禮有哭踊而無拜俾公與
　衞侯立於堂上而季孫拜於階下季孫雖横亦無以
　奪之也衞侯屈體於鄰國之權臣哀公不能自强而
　下同於季氏之孤天澤易位乃人紀莫大之變當時
　有司畏季氏而不敢正後之儒者亦懵然不知其非
　轉以公之答拜為禮甚不可解也　衞輒不能自定
　於衞而求親於魯故不惜辱身以媚季氏拒父之人
　何足深責所惜者哀公之昏懦耳蒙之㑹齊侯稽首
　公能據禮不答而衞輒之拜季斯轉不敢不答非倨
　於齊而恭於衞也怒齊之禍小而憾於季氏之禍深
　也然終不免適越之辱不能以禮持國而徒屈志於
　强臣豈紓禍之道哉　會子以喪有二孤問而孔子
　曰今之二孤則一時尤而效之者衆矣蓋政在大夫
　自是列國强臣皆受鄰君之弔拜而其君亦以答臣
　喪之拜為當然矣
天子巡狩以遷廟主行載于齊車言必有尊也今也取
七廟之主以行則失之矣
　遷廟之主無時祭故可載以行巡狩而載主於齊車
　舎於諸侯之祖廟皆所以止邪於未形起教於㣲渺
　也
君去其國太宰取羣廟之主以從禮也
　此非周公典禮蓋周衰國滅而君奔者有此記禮者
　因及之若為天子所放流則宗祊不患無主即以内
　難出奔國中亦當改立君不應取主以行也
喪慈母自魯昭公始也
　左傳載魯昭公失禮事多季氏誣辭公於慈母尚不
　忍而齊歸之喪三易衰如故衰時公年又非甚少誣
　可知矣蓋縁民不知君而惟季氏是徳故其誣辭衆
　皆信之久而不能辨也
如諸侯皆在而日食則從天子救日各以其方色與其
兵
　如非朝覲之期諸侯不皆在則方色不備雖從救止
　常服不以方色與兵也
天子崩未殯五祀之祭不行既殯而祭其祭也尸入三
飯不侑酳不酢而已矣
　周官冢宰宗伯皆攝王祭亮隂則宰攝有疾則宗伯
　攝惟祭天地社稷越紼而行事天地者大命之所承
　社稷者蒸民之所依也然曰天地而不曰上帝則圜
　丘方澤而外四郊迎氣之祀亦不親也天地之外但
　言社稷則四類四望畿内山川因國帝王先聖之祭
　亦不親也乃於始殯之後躬親五祀頗其類矣注疏
　自䕶其說乃云天地社稷去殯處逺故越紼五祀去
　殯近暫往則還不為越紼獨不思社稷在庫門之内
　與五祀在宫中等耳不權以義之重輕而較其地之
　逺近何其蔽也
大夫之祭鼎俎既陳籩豆既設不得成禮廢者幾孔子
曰九請問之曰天子崩后之喪君薨夫人之喪君之大
廟火日食三年之喪齊衰大功皆廢外喪自齊衰以下
行也
　緦不祭觀此條義乃明蓋必同宫然後廢祭也知然
　者以外喪自齊衰以下行也諸侯之大夫服夫人期
　天王七月皆廢祭則外喪齊衰謂世父母叔父母兄
　弟不同宫者可知以同宫為斷則祭之廢者寡矣雜
　記如同宫雖臣妾葬而後祭况緦服乎所祭於死者無
　服則祭亦謂母妻之族或有故而與己同居者非然
　則既曰外喪自齊衰以下行而復立此文亦贅甚矣
　門内大功廢祭者大夫之大功皆期之降也
君之喪服除而后殷祭禮也
　注不得追祭惟適子為庶人庶子仕則然若並仕則
　追祭二祥庶子亦與無適庶子亦得自追二祥
宗子為士庶子為大夫其祭也如之何孔子曰以上牲
祭於宗子之家祝曰孝子某為介子某薦其常事
　周人貴貴祖廟以大夫得立恐於禮有變故特明其
　祭於宗子之家也禮至大夫每有變而不得自立廟
　則庶子為士宗子為庶人者無變可知矣所問不及
　庶人者古者卿大夫元士之適子並入國學舎不帥
　敎而屛之逺方鮮不為士者官族士族之適子降為
　庶人者至少也　古者命士以上父子必異宫蓋有
　僚友有屬吏若與父同宫則已之事難展而父之事
　亦多礙然父子宫不可同而廟則可立於宗子之家
　何也廟中之事春秋有期而宫中之事朝夕無間也
　　宗子得為介子主祭而無父為子有爵者主祭之
　禮何也古者三十而娶四十而仕子為命士則父必
　老而傳矣經傳内無庶人為宗子得為大夫士主祭
　之文然義起於祖禰則宗子雖庶人義不可奪諸侯
　之禮祖廟未毁公族為庶人恩禮一與貴者同罪在
　大辟君為之變如其倫之喪况臣下乎　聘使之副
　曰介正使有故則介攝其事故子婦亦以是為稱曰
　為介子某薦其常事以禮儀牲器皆介子之邀君賜
　也詩曰于以奠之宗室牖下誰其尸之有齊季女尸
　者主其事也豈大夫割牲而宗子為之薦大夫之妻
　治具而宗婦為之薦與
攝主不厭祭不旅不假不綏祭不配
　注但言薦嵗事於皇祖伯某不言以某妃配非也五
　者皆攝主自損抑之義非所以施於神也不隋祭示
　不敢為主也故尸則隋祭如常矣不假不敢受其福
　也不旅不敢尸其惠也不厭祭示主人不在未能必
　神之厭飫也事死如事生以主祭者不在而屛先妣
　不得受祭何義乎設宗子終不反國先妣之祭遂自
　是而絶乎舊說以攝主即庶子為大夫者更非也按
　公羊傳大夫聞君之喪攝主而往蓋凡以國政出子
　皆攝祭無子則兄弟或兄弟之子此記攝主正公羊
　傳所云蓋暫攝也惟暫攝則使主婦與之同薦徹不
　可也主婦在而使攝主之妻代主婦更不可也故使
　有司代之(周官大宗伯凡大祭祀王后不與/則攝而薦豆籩徹等而下之可知)而不必
　夫婦相比以供祀事所謂不配也如宗子得罪居他
　國而庶子承祀則庶子之妻宜為主婦而禮無減損
　蓋祭必夫婦親之宗子無歸期主婦之事有司可暫
　攝而不可常也且記特以攝主别之正恐與上義相䝉
　若五者即庶子主祭之禮則語直相承攝主之文為
　贅設矣下文所謂宗兄宗弟宗子在他國者即攝主
　告賔之辭也惟朝聘暫寄他國故以不得親祭告賔
　若被放出奔而失守宗祊尚何告之有　祭莫重於
　隂厭僾見愾聞所以思成而為合漠之本也必不可
　廢故知攝主所損乃堂事既畢後之陽厭耳
宗子死告於墓而後祭於家
　注疏云容宗子之家無廟非也義起於己之無爵不
　闗廟之有無宗子去在他國不敢就其家之廟以祭
　而望墓為壇以廟乃君所以優有爵者而非庶人所
　得干也既以罪去而其身又死即其子亦當毁廟而
　祭於寢况庶弟之無爵者乎如死於官則廟可存得
　用其牲禮於子祭於孫止
宗子死稱名不言孝身沒而已
　公羊氏謂小宗無後當絶蓋據儀禮喪服傳云後大
　宗及此記身沒則已但喪服傳乃謂百世不遷之大
　宗决不可無後非謂繼禰繼祖之小宗不宜立後也
　小宗無後者蓋遭事之變間一有之或庶子僅一子
　尚㓜而身沒其子長不忍父無主後不肯嗣世父在
　禮長子不為人後則無兄弟而獨承父重亦義所不
　得禁也若庶子有子二人凡有人心者皆知當以一
　嗣其兄而先王制禮乃謂宜絶以教民忍乎吾友此
　平王源僅一子以嗣兄遺令他年若有孫二人則以
　少者承已後後之君子所宜取法也
今之祭者不首其義故誣於祭也
　首當作省
殤不祔祭何謂隂厭陽厭
　會子意謂成人祔祭於廟而有尸故縁尸之未入而
　有隂厭既起而有陽厭殤既無尸何以有此名故夫
　子舉其禮以示之也
宗子為殤而死庶子弗為後也
　庶子即代宗子者弗為後謂庶子以其倫代而不得
　為殤子之後也對宗子言則代者無問適庶皆稱庶
　子
凡殤與無後者祭於宗子之家
　以是知自適士至庶人皆得祭祖禰也適士二廟則
　分祭之官師一廟則合祭之庶人祭於寢亦得兼祖
　禰然後祖以下殤與無後者乃得祭於其家　注云
　凡殤惟死祭之過此以往不祭又云凡庶殤不祭未
　知何據齊衰大功皆親者也殤與無後者從祖祔食
　則宜以祖之祭為凖祖祧則止其祔食宜於祭之明
　日簡其儀節而合饗之　儀禮喪服傳乃儒者釋經
　之文其精者必承授於先賢而粗者或參以臆說不
　皆中於理也如為人後者為其父母報傳禽獸知母
　而不知父野人曰父母何算焉都邑之士則知尊禰
　矣大夫及學士則知尊祖矣俱鄙倍而不確
且君子行禮不以人之親痁患
　痁當作阽楚辭阽余身而危死漢文帝詔阽於死亡
　蓋邊近之義
下殤土周葬于園遂輿機而往塗邇故也今墓逺則其
葬也如之何孔子曰吾聞諸老耼曰昔者史佚有子而
死下殤也墓逺召公謂之曰何以不棺斂於宫中史佚
曰吾敢乎哉召公言於周公周公曰豈不可史佚行之
下殤用棺衣棺自史佚始也
　陳氏集說曽子問不用輿機則當用人舉棺或用車
　載非也果爾則當以人車所宜示之矣蓋曽子所疑
　者以機載尸輿而往斂於葬所以在園也若墓逺則
　尸不宜暴於道路故孔子答以自史佚以来已有棺
　斂於宫中之禮也曰棺斂者輿機則棺在園以尸就
　之斂於宫中則入棺而後行葬也棺衣衣字當作平
　聲周人以夏后氏之堲周葬中殤下殤堲周者以甎
　周於棺之坎非不用棺特不以棺斂於宫中耳
三年之喪卒哭金革之事無辟也者禮與
　喪大記君既葬王事入於國既卒哭而服王事大夫
　士既葬公政入於家既卒哭弁絰帶金革之事無辟
　也春秋傳閔子要絰而即事曰若此乎古之道不即
　人心則此為周制明矣孔子惟舉夏殷之禮而証以
　古記與子路問魯大夫練而牀答以吾不知同義及
　子夏再問則舉魯公有為為之而惟病時人之以喪
　從利大義耿著終不言周制之非聖人之語言氣象
　如此
夏后氏三年之喪既殯而致事殷人既葬而致事
　朱軾曰初喪哀痛不暇及此故待殯葬畢然後告君
　而致其職事也
　
　
　
　
　
　
　
　
　
　
　
　
　
　
　
　禮記析疑卷七
欽定四庫全書
　禮記析疑卷八
　　　　　　　　　翰林院侍講銜方苞撰
　　文王世子
命膳宰曰末有原
　玉藻夕祭牢肉則夕膳所進亦朝牲膚體但已徹之
　俎實則不可再用耳
胥鼔南
　謂二南也詩曰以雅以南四裔之樂先王不廢以示
　聲教之四訖耳教世子及國子而首以南蠻之樂何
　義哉前儒既知舊說之非又謂象箾南籥或謂南亦
　雅樂名蓋以春誦夏弦已包二南不知正始之風尤
　切於修身齊家故始學者於四詩中又時習之也
春誦夏弦大師詔之瞽宗秋學禮執禮者詔之冬讀書
典書者詔之
　詔書與禮者不目其人何也周官大司樂掌成均之
　法凡有道者有徳者使教焉不必其有職司也詩樂
　弦誦有音聲度數必樂師始可教禮與書専明義理
　則深於禮者皆使執禮深於書者皆使典書於職未
　有列其人亦無定故不可指名
大樂正學舞干戚語說命乞言皆大樂正授數大司成
論說在東序
　舞干與乞言合語皆小樂正所詔而大樂正復教之
　何也小樂正詔以儀法及將成熟大樂正復教之而
　使進質於大司成以講明其義理也凡侍坐於大司
　成者逺近間三席可以問則大司成論說乃以義理
　開示學者後語於郊始及才能優劣疏義未安　舞
　干戚則有進反周折疎密疾徐之數語說則有辭讓
　坐興先後久暫之數乞言則有瞻視俯仰應唯趨走
　之數必有授之者乃不違其節三者有禮儀而無所
　為篇數注似誤　注疏以大樂正為大司樂大司成
　為地官之師氏似未安師氏掌教太子及貴遊子弟
　從學於虎門者且王舉必從朝夕聽治必在左右詔
　美諫惡安能更與成均之國子講問故其職並無一
　語及於大學者大司樂二人爵皆中大夫與師氏等
　其職掌成均之法建治國之學政凡有道有徳者皆
　屬焉則大司成即大司樂明矣注疏蓋以記有小樂
　正而周官惟有樂師故遷就而為此說不知樂師下
　大夫四人即記所謂大樂正也上士八人即所謂小
　樂正也且周官别無籥師丞記者蓋以籥師上士四
　人教舞羽籥而籥章中士四人外别有下士四人故
　以下士為丞正與樂師之上士稱小樂正同耳
凡始立學者必釋奠于先聖先師及行事必以幣
　釋奠釋菜皆祭也釋幣則告也或釋奠或釋菜將教
　士而禮於先聖先師也行事則特行於學中之事如
　出師受成歸告訊馘語於郊而取賢斂才王親視學
　以簡不帥教者則惟以幣告而無釋奠釋菜之禮蓋
　義無取於祭也
凡語于郊者必取賢斂才焉或以徳進或以事舉或以
言揚曲藝皆誓之以待又語三而一有焉乃進其等以
其序謂之郊人逺之於成均以及取爵於上尊也
　曲藝皆誓以待又語者仍望其能自進於徳事言也
　三而一有謂於徳事言大段不能成就而㣲有一端
　之合也蓋非粗明於理法雖小職不可使治故雖擅
　曲藝必於三者㣲有合然後可因能任使及當作次
　蓋以次第取爵於其長官不得達於君也(如醫則繋/籍於醫師)
　(卜則繋籍於卜師俾試以所能程其功而/授之爵凡官中下士皆其長所假之爵)凡選士不
　升於學者仍歸之鄉遂使其長量能而授事焉義與
　此同　司徒所升選俊皆徳行道藝出於倫輩者不
　宜於徳事言一無所成而僅通於曲藝盖卿大夫元
　士之適子並入於成均則其中宜有質不逮於中人
　者矣故使習曲藝亦可以収束其身心而藝之成亦
　可假㣲職以食於上耳
始立學者既興器用幣然後釋菜不舞不授器乃退儐
于東序一獻無介語可也
　東序即所立學中之東廂盖釋奠於堂上而禮賔於
　東廂非與虞庠相對之夏學也使先有東序則虞庠
　之立不可云始若虞庠與東序並立又不應虞庠不
　禮賔東序不釋菜以此知為註家之誤也　舊說不
　惟與始立學相背即兩學並立後亦不應釋菜於此
　又徹俎豆几筵而禮賔於彼况一獻無介語禮既甚
　畧何故復多此煩擾乎顧命東序西序特牲饋食設
　庶羞於西序皆謂廂　熊氏謂秋頒學合聲不釋菜
　非也承春入學釋菜合舞之後則合聲禮同不待言
　故文畧耳春官釋奠於其先師秋冬亦如之舊說謂
　夏不釋奠其誤亦類此
太傅審父子君臣之道以示之
　世子之於君兼有父子君臣之道而體勢與臣庶異
　處之難得其宜故必審察以示所當行
其在外朝則以官司士為之
　外朝惟有職司者乃與故惟以官序之
其在宗廟之中則如外朝之位宗人授事以爵以官
　官謂有職司者爵謂無職司而有爵命者無職司而
　有爵命亦或授以事無爵者序立而已盖宗廟之中
　與外朝異雖無爵者得與而事則不及焉故特文以
　著之也
其登餕獻受爵則以上嗣
　注以特牲嗣舉奠禮為獻受爵之序非也舉奠主人
　之嗣子也此記所謂上嗣公族也所謂獻即長兄弟
　之加爵也所謂受爵即受尸酢爵也獻受爵惟長兄
　弟一人餕則與者稍多然皆以上嗣而餘子不得與
　焉餕者有常數故不能徧也
其在軍則守於公禰公若有出疆之政庶子以公族之
無事者守於公宫
　疏云朝覲會同則庶子留守不從行非也周官大㑹
　同大司馬帥國子而掌其政令諸子作羣士從(春秋/傳同)
　(盟於戲鄭六/卿門子皆從)故官中下大夫二人中士四人正分掌
　公出及留守之政令也公族之無事者謂學於虎門
　太學及諸子所存游倅使之修徳學道者盖公族為
　六官之屬者或從公或治官中之事其名在宫伯之
　版者則有八次八舎之常職惟君行出疆而守宫廟
　則諸子職所謂國有大事則帥國子而致於太子惟
　所用之者也國子且致則游倅不待言矣卿大夫士
　之子則掌固頒其守政盖以公族守宫廟則衞士作
　其義心以卿大夫士之子守邊圉則衆庶咸有固志
　矣　諸侯朝覲㑹同必載遷主則庶子亦宜守齊車
　宫廟亦宜警守不獨征伐故以出疆之政包之
其刑罪則纎剸亦告於甸人
　周官掌囚職士加明梏以適市而刑殺之有爵者及
　王之同族奉而適甸師氏據此告當作梏舊讀曰鞠
　非也鞠者獄未成之辭也既成而致刑於甸人不宜
　曰鞠
外朝以官體異姓也
　以徳詔爵以功詔禄皆與異姓一體有罪則體百姓
　雖親不以犯有司亦此義也
正室守大廟尊宗室而君臣之道著矣
　繼世之君臣諸父昆弟以承祖之正體也公族之適
　子猶守太廟而其父兄不敢先焉况君之繼序者乎
　此所謂君臣之道著也
天子視學大昕鼓徴所以警衆也衆至然後天子至乃
命有司行事興秩節祭先師先聖焉有司卒事反命
　先聖先師使有司祭而先老親釋奠焉非義所安也
　盖天子非有事不視學五年視學則有比校羣士徳
　藝之事簡不帥教者則有習射習鄉之事皆有司掌
　之天子親臨特用以興起震動之故至即命有司行
　此而天子自舉常典祭先聖先師也天子視學當在
　太學中堂祭先聖先師亦當在此設有司就此行釋
　奠事則天子親見之無庸卒事反命矣　如出征有
　受成之事則必主兵者受之反有訊馘之事必典獄
　者訊之詩曰淑問如臯陶在泮獻囚則君不親訊審
　矣推之春秋視學亦必有教國子之事有司掌之而
　君不親焉者
始之養也適東序
　東序即太學東廂
適饌省醴養老之珍具遂發咏焉退修之以孝養也
　遂發咏焉退為句盖適饌省醴樂聲既發則天子遂
　退樂記天子執醤而饋執爵而酳冕而總干正與此
　篇義相發明盖醤者食之本執醤示欲親饋也爵者
　飲之具執爵示欲親酳也干者舞之器冕而總干示
　欲親舞也皆用以為禮而不親執其事此篇云適饌
　則不親饋可知矣曰省醴則不親酌可知矣發咏而
　退則不親舞可知矣盖養老於東序而天子位在太
　學中堂樂聲甫作即退反其位故樂闋有司復以告
　乃發命而歸也使天子親饋獻則老更當拜親舞老
　更當立而待非所以安養之也先儒論燕禮宰夫為
　獻主義亦如此
反登歌清廟既歌而語以成之也
　天子將退時老更必離位致敬既退然後各反其位
　也
言父子君臣長幼之道合徳音之致
　文王之徳所以播諸樂歌者不過父子君臣長幼之
　道止於至善而已清廟之詩曰濟濟多士秉文之徳
　故既歌而語凡為父子為君臣為長幼者必合於文
　王之徳音而後為人倫之極則也
王乃命公侯伯子男及羣吏曰反養老幼於東序
　王制五十養於鄉六十養於國七十養於學鄉遂之
　老有進養於天子之學者故鄉遂之吏偕焉命反養
　老謂當養於鄉者觀此則庶人之老各就其地而行
　引年之政也審矣幷及幼者周官養耆老孤子事每
　相連天子視學雖専養耆老而命公侯伯子男及羣
　吏不可遺孤子故連類而及之
朝夕至于大寢之門外
　惟朝夕至寢門者正晝君與百官圖事世子亦修業
　於虎門也惟至寢門外者或嬪御在側必君召乃敢
　入也
　
　
　
　
　
　
　
　
　
　
　禮記析疑卷八
欽定四庫全書
　禮記析疑卷九
　　　　　　　　　　翰林院侍講銜方苞撰
　　考定文王世子
文王之為世子朝於王季日三雞初鳴而衣服至於寢
門外問内豎之御者曰今日安否何如内豎曰安文王
乃喜及日中又至亦如之及莫又至亦如之其有不安
節則内豎以告文王文王色憂行不能正履王季復膳
然後亦復初食上必在視寒煖之節食下問所膳命膳
宰曰末有原應曰諾然後退武王帥而行之不敢有加
焉
　文王有疾武王不說冠帶而養文王一飯亦一飯文
　王再飯亦再飯旬有二日乃間文王謂武王曰女何
　夢矣武王對曰夢帝與我九齡文王曰女以為何也
　武王曰西方有九國焉君王其終撫諸文王曰非也
　古者謂年齡齒亦齡也我百爾九十吾與爾三焉文
　王九十七乃終武王九十三而終(删/)
　九齡夢錫先儒皆識其妄而未知誰實為之以王莽
　事及當日所偽亂經語證之盖亦劉歆所增竄也盖
　莽稱宰衡受九錫居攝踐阼南面朝羣臣稱假皇帝
　皆託於周公唯即真於公無可託故特起符命而興
　昌亭長首言夢天公使者告以攝皇帝當為真哀章
　繼稱漢髙帝降金䇿書傳位於莽故歆增竄此記以
　示周之興文武嘗見此異徴以為莽事之證騐其稱
　武王養疾亦為莽而設也莽侍王鳯疾不解衣帶連
　月其孤貧時以孝母著聞則一飯亦一飯再飯亦再
　飯必莽之飾行(莽革漢命亦三夜不/御寢三日不御食)故增竄此記以
　見莽天性合道凡事皆與古聖同符以義裁之武王
　必無是也父母有疾當時已之飢飽而飯每减焉或
　偶輟一飯亦順其自然必以父母之一飯再飯為凖
　是偽也設旬月不入勺飲子亦如之可乎
成王幼周公相抗世子法於伯禽欲令成王之知父子
君臣長幼之道也成王有過則撻伯禽所以示成王世
子之道也
　不能涖阼(删/)踐阼而治(删/)文王之為世子也(刪/)去不
　能涖阼踐阼而治八字辭意始相承仍之則義悖而
　辭意亦梗盖周公抗世子之法於伯禽為成王不逮
　事武王非為其不能踐阼也且公於伯禽何待踐阼
　而後法可抗其為歆所増竄無疑　末綴文王之為
　世子也義無所處故先儒以為衍然非衍也盖歆於
　世子之謂也下綴周公踐阼以示古有周公踐阼之
　禮故於此節綴此句於一獻無介語可也下綴教世
　子以示三語乃記禮者各標其名目使人疑古記所
　傳或有同異盖故亂其緒以揜飾其所増竄正公孫
　禄所謂顛倒五經使學士疑惑也
凡三王教世子必以禮樂樂所以修内也禮所以修外
也禮樂交錯於中發形於外是故其成也懌恭敬而温
文立大傅少傅以養之欲其知父子君臣之道也大傅
審父子君臣之道以示之少傅奉世子以觀太傅之徳
行而審喻之大傅在前少傅在後入則有保出則有師
是以教喻而徳成也師也者教之以事而喻諸徳者也
保也者慎其身以輔翼之而歸諸道者也
　記曰虞夏商周有師保有疑丞設四輔及三公不必
　備唯其人語使能也(刪/)仲尼曰昔者周公攝政踐阼
　而治抗世子法於伯禽所以善成王也聞之曰為人
　臣者殺其身有益於君則為之况于其身以善其君
　乎周公優為之(删/)
　古書言師保者多矣未有言疑丞者言三公者多矣
　未有言四輔者莽置四輔以配三公又為其子置師
　疑傅丞阿輔保拂故歆増竄此記或謂莊子有舜問
　於丞語疑古或有此官不知莊子皆寓言與湯之問
　棘等耳果虞夏商周之舊典胡他書更無及此者
　先儒謂前言周公相踐阼而治此闕相字下文又有
　周公踐阼皆記者之失不知此歆之㣲意也記之本
　文乃成王幼周公相歆竄入不能涖阼踐阼而治二
　語欲并削相字則辭意不安故仍之然恐解者謂相
　成王踐阼而治故覆出此文以見踐阼而治者乃周
　公而下文又特綴周公踐阼以見當時即有此名目
　也其特稱仲尼見不獨事為周公之事而美其事者
　復有仲尼之言即莽下書稱康誥王若曰朕其弟小
　子封春秋隱公不言即位此二經周公孔子所定盖
　為後法之意也于其身以善其君亦隂為莽解也周
　官師氏保氏教王世子於虎門凡國子弟及國之貴
　遊子弟學焉祭祀賔客會同喪紀軍旅王舉則從伯
　禽乃諸侯世子本當抗世子法以教之以親屬為國
　子在學在朝本朝夕王所王甚幼而有過為師傅者
　法當督責左右親近衞翼之人以警王心即伯禽之
　撻禮亦宜然無所謂迂其身也莽自居攝踐阼以至稱
　假皇帝皆曰將以隆就孺子此歆所謂迂其身以善
　其君與
是故知為人子然後可以為人父知為人臣然後可以
為人君知事人然後能使人
　成王幼不能涖阼以為世子則無為也是故抗世子
　法於伯禽使之與成王居欲令成王之知父子君臣
　長幼之義也君之於世子也親則父也尊則君也有
　父之親有君之尊然後兼天下而有之是故養世子
　不可不慎也(刪/)
　以義求之宜曰武王崩成王幼以為世子則無為也
　與不能涖阼何與其稱此至再至三不過為周公踐
　阼證耳君之於世子也數語亦無謂且辭意䝉混與
　莽傳内制詔書疏相似疑亦竄入
君子曰徳徳成而教尊教尊而官正官正而國治君之
謂也
　數語本在語使能也下今移置於此盖承上文能為
　父能為君能使人而言養成世子之徳所以如是其
　重者以此日之徳成則他日之教尊而官正國治然
　後可以為人君也徳成而教尊則可以為人君而又
　可以為人父矣官正而國治則能使人之效也
行一物而三善皆得者唯世子而已其齒於學之謂也
故世子齒於學國人觀之曰將君我而與我齒讓何也
曰有父在則禮然然而衆知父子之道矣其二曰將君
我而與我齒讓何也曰有君在則禮然然而衆著於君
臣之義也其三曰將君我而與我齒讓何也曰長長也
然而衆知長幼之節矣故父在斯為子君在斯謂之臣
居子與臣之節所以尊君親親也故學之為父子焉學
之為君臣焉學之為長幼焉父子君臣長幼之道得而
國治語曰樂正司業父師司成一有元良萬國以貞世
子之謂也
　周公踐阼(刪/)
凡學世子及學士必時春夏學干戈秋冬學羽籥皆於
東序小樂正學干大胥贊之籥師學戈籥師丞贊之胥
鼓南春誦夏弦大師詔之瞽宗秋學禮執禮者詔之冬
讀書典書者詔之禮在瞽宗書在上庠凡祭與養老乞
言合語之禮皆小樂正詔之於東序大樂正學舞干戚
語說命乞言皆大樂正授數大司成論說在東序凡侍
坐於大司成者逺近間三席可以問終則負牆列事未
盡不問凡學春官釋奠于其先師秋冬亦如之凡始立
學者必釋奠於先聖先師及行事必以幣凡釋奠者必
有合也有國故則否凡大合樂必遂養老凡語於郊者
必取賢斂才焉或以徳進或以事舉或以言揚曲藝皆
誓之以待又語三而一有焉乃進其等以其序謂之郊
人逺之於成均以及取爵於上尊也始立學者既興器
用幣然後釋菜不舞不授器乃退儐于東序一獻無介
語可也
　教世子(删/)
　此篇首言文王之為世子武王帥而行之繼言成王
　幼周公抗世子法於伯禽文武履常而盡其道周公
　遭變而制其宜皆可以法後王立人極者若夫教世
　子之法崇禮樂擇師保興齒讓則三代之所同也古
　今無異教上下無異學故列序學世子及學士之通
　禮而釋奠之禮次之始立學之禮又次之釋奠而合
　樂養老又次之語於郊而斂賢取才又次之始立學
　而器未備禮未成者又次之學既立禮既成教既備
　而後天子視學焉故次之庶子之官為世子領國子
　及其倅王舉則從以觀禮而聽事者也而其教尤詳
　於公族皆所以輔成世子之徳也故以是終焉篇末
　世子之記則古所傳世子之疏節而述禮者因以附
　焉爾
天子視學大昕鼓徴所以警衆也衆至然後天子至乃
命有司行事興秩節祭先師先聖焉有司卒事反命始
之養也適東序釋奠於先老遂設三老五更羣老之席
位焉適饌省醴養老之珍具遂發咏焉退修之以孝養
也反登歌清廟既歌而語以成之也言父子君臣長幼
之道合徳音之致禮之大者也下管象舞大武大合衆
以事達有神興有徳也正君臣之位貴賤之等焉而上
下之義行矣有司告以樂闋王乃命公侯伯子男及羣
吏曰反養老幼于東序終之以仁也是故聖人之記事
也慮之以大愛之以敬行之以禮脩之以孝養紀之以
義終之以仁是故古之人一舉事而衆皆知其徳之備
也古之君子舉大事必慎其終始而衆安得不喻焉兌
命曰念終始典於學庶子之正於公族者教之以孝弟
睦友子愛明父子之義長幼之序其朝于公内朝則東
面北上臣有貴者以齒其在外朝則以官司士為之其
在宗廟之中則如外朝之位宗人授事以爵以官其登
餕獻受爵則以上嗣庶子治之雖有三命不踰父兄其
公大事則以其喪服之精麤為序雖於公族之喪亦如
之以次主人若公與族燕則異姓為賔膳宰為主人公
與父兄齒族食世降一等其在軍則守於公禰公若有
出疆之政庶子以公族之無事者守於公宫正室守大
廟諸父守貴宫貴室諸子諸孫守下宫下室五廟之孫
祖廟未毁雖為庶人冠取妻必告死必赴練祥則告族
之相為也宜弔不弔宜免不免有司罰之至於賵􁎚承
含皆有正焉公族其有死罪則磬于甸人其刑罪則纖
剸亦告于甸人公族無宫刑獄成有司讞于公其死罪
則曰某之罪在大辟其刑罪則曰某之罪在小辟公曰
宥之有司又曰在辟公又曰宥之有司又曰在辟及三
宥不對走出致刑于甸人公又使人追之曰雖然必赦
之有司對曰無及也反命于公公素服不舉為之變如
其倫之喪無服親哭之公族朝於内朝内親也雖有貴
者以齒明父子也外朝以官體異姓也宗廟之中以爵
為位崇徳也宗人授事以官尊賢也登餕受爵以上嗣
尊祖之道也喪紀以服之輕重為序不奪人親也公與
族燕則以齒而孝弟之道達矣其族食世降一等親親
之殺也戰則守於公禰孝愛之深也正室守大廟尊宗
室而君臣之道著矣諸父諸兄守貴室子弟守下室而
讓道達矣五廟之孫祖廟未毁雖及庶人冠取妻必告
死必赴不忘親也親未絶而列於庶人賤無能也敬弔
臨賻賵睦友之道也古者庶子之官治而邦國有倫邦
國有倫而衆鄉方矣公族之罪雖親不以犯有司正術
也所以體百姓也刑于隱者不與國人慮兄弟也弗弔
弗為服哭于異姓之廟為忝祖逺之也素服居外不聽
樂私喪之也骨肉之親無絶也公族無宫刑不翦其類
也
世子之記曰朝夕至於大寢之門外問於内豎曰今日
安否何如内豎曰今日安世子乃有喜色其有不安節
則内豎以告世子世子色憂不滿容内豎言復初然後
亦復初朝夕之食上世子必在視寒煖之節食下問所
膳羞必知所進以命膳宰然後退若内豎言疾則世子
親齊𤣥而養膳宰之饌必敬視之疾之藥必親嘗之嘗
饌善則世子亦能食嘗饌寡世子亦不能飽以至于復
初然後亦復初
　　余少讀世子記怪其語多複􁀨枝贅既長益辨周
　　公踐阼之誣武王夢帝與九齡之妄而未有以黜
　　之及觀前漢書王莽居攝羣臣獻議稱明堂位周
　　公踐阼以具其儀然後知劉歆之徒實為之而是
　　篇誣妄語亦當時所増竄也是篇所記教世子之
　　禮也而稱成王不能涖阼者再周公踐阼者三成王
　　幼而孤無由習世子之禮非闗不能涖阼也周公
　　抗世子之法於伯禽豈必踐阼而後法可抗哉其
　　强而附之増竄之跡隱然可尋莽將即真稱天公
　　使者見夢於亭長故偽附此記以示年齒命於天
　　而夢中得以相與則亭長之夢信乎其有徴矣嘗
　　考周官顯悖於聖道者實有數端而察之莫不與
　　莽事相應故公孫禄謂歆顛倒五經使學士疑惑
　　其罪當誅意當其時老師宿儒必具見周官禮記
　　本文而憤其偽亂故禄亦疾焉余於周官之不類
　　者既辨而削之乃并芟薙是篇稍移其節次而發
　　其所以然之義孟子曰予豈好辨哉予不得已也
　　之數者乃禮義之大閑自前世或疑而未决或習
　　而不知其非故不自揆刋而正之以俟後之君子
　　莽之亂政皆託於周官而僭端逆節一徴以禮記
　　其引他經特遷其說謬其指而未敢易其本文(其/受)
　　(九錫奏稱謹以六藝通義經文所見周官禮記宜/於今者為九命之錫盖他經則遷就其義而周官)
　　(禮記則増竄/其文之徵也)盖武帝時五經雖並列於學官而易
　　詩書春秋傳誦者多故說可遷指可謬其本文不
　　可得而易也儀禮孤學自高堂生而外學者徒習
　　其容而不能通其義故於喪服㣲竄經文附以傳
　　語至戴記則後出而未顯周官自莽與歆發故恣
　　為偽亂然恐海内學士或間見周官之書而傳儀
　　禮戴記者能辨其所増竄故特徴天下有逸禮古
　　書毛詩周官爾雅天文圖讖鐘律月令史篇文字
　　者並詣公車至者以千數皆令記說廷中而又使
　　歆卒父業典校羣書而頒布之使前見周官戴記
　　之本文者亦謂歆所増竄雜出於廷中記說而疑
　　古書所傳或有同異其巧自盖者可謂曲備矣自
　　班固志藝文壹以歆所定七畧為宗雖好古之士
　　無所據以别其真偽而每至歆所増竄則鮮不以
　　為疑盖書可偽亂而此理之在人心者不可蔽也
　　戴氏所述禮記無明堂位至東漢之初馬融始入
　　焉其為歆所偽作無可疑者而此記所稱周公踐
　　阼及他誣妄語莫不與莽事相應一如莽之亂政
　　分竄於諸官先聖之經古賢之記為歆所偽亂者
　　轉賴其自盖之迹以參互而得之豈惟人心之不
　　可蔽哉盖若天所牖焉後之人或以専罪余則非
　　余之所敢避也
　　莽之求書先逸禮以戴氏所傳無明堂位及此記
　　所増竄也次古書以稱周書逸嘉禾篇假王涖政
　　也次毛詩以毛氏後出未顯俾衆疑其引詩而遷
　　其說謬其指者或出於毛氏也(如謂普天之下莫/非王土為以天下)
　　(養之/類)次周官其亂政皆分竄於諸官也並及爾雅
　　雜家使衆莫測也易春秋無求焉以莽事無所託
　　雖有稱引而於本文無増竄也昔朱子謂戴記所
　　傳或雜以衰世之禮然相提而論其誣枉未有若
　　周公踐阼居天子之位者其妖妄未有若武王夢
　　帝與九齡而文王復與以三者其悖謬未有若大
　　夫為其父母兄弟之未為大夫者之喪服如士服
　　及士之子為大夫則其父母不能主者凡此皆先
　　儒所深病䝉士所心非也莽為其母功顯君服天
　　子之弔服而不主其喪則雜記之文毋亦歆所増
　　竄以示大夫士相去一間耳而古者子為大夫於
　　父母之服即有變况踐阼居天子之位乎子為大
　　夫父母之為士者尚不敢主其喪况居天子之位
　　與尊者為體而可私屈為母喪主乎歆既邪惡而
　　文學乃足以濟其姦凡所增竄辭氣頗與戴記周
　　官為近故歴世以來羣儒雖究察其非終懐疑而
　　未敢决焉班史謂自書傳所載亂臣賊子無道之
　　人考其禍敗未有如莽之甚者余攷自古承學之
　　士通經習禮而為妖為孽亦未有如歆之甚者也
　　然莽以六藝文姦言當其時即交訕焉而歆蠧蝕
　　經傳以誣聖人亂先王之政至於千七百餘年而
　　莫敢薙芟則歆之罪其更浮於莽也與
　
　
　
　
　
　
　
　
　
　
　禮記析疑卷九
欽定四庫全書
　禮記析疑卷十
　　　　　　　　　翰林院侍講銜方苞撰
　　禮運
如有不由此者在埶者去衆以為殃是謂小康
　在埶者去謂有國有家者而不由禮必致傾覆也衆
　以為殃謂齊民而不由禮必以致殃咎也舊說與上
　下辭意不相承接
故失之者死得之者生
　古人威儀言動毫末不在於禮而觀者决其有死亡
　之釁後世人猖狂偷惰無毫末之在於禮而未見所
　為禍變者以其身心原未嘗習於禮也然悖禮之甚
　亦未有不招殃致凶者
列於鬼神
　即下命降於社云云之義注甚確不可易也
故聖人以禮示之故天下國家可得而正也
　幽厲以後諸侯大夫僭逼天下國家不可得而正矣
　然究其源則由天子壊法亂紀而後諸侯僭於天子
　諸侯君臣為謔而後大夫逼於諸侯其致亂之由因
　不能示之以禮則撥亂之道亦惟禮可以已之要綰
　前後乃一篇之樞紐也
坤乾之義夏時之等吾以是觀之
　孔子不言之意盖謂夏殷禮既無徴周禮雖存而諸
　侯放恣大夫僭横亦不過如坤乾夏時僅留其書册
　吾雖學周禮亦不過以觀二書者觀之而已因推原
　上古中古皆本仁敬誠孝制喪祭之禮以正天下國
　家至周而大備聖人創制如此其艱難而今已掃地
　無遺是以不能不痛惜於幽厲之傷周道也
然後飯腥而苴孰
　飯腥苴孰恐繫上古之禮於周無考舊説以生米為
　含非也生米不得謂腥
故天子祭天地諸侯祭社稷祝嘏莫敢易其常古是謂
大假
　天子諸侯各有典祀所謂常古也常古不易乃得大
　嘏下所列皆易其常古以生禍亂者故以是起之
祝嘏辭說藏於宗祝巫史非禮也是謂幽國
　禮者聖人所以正天下國家而莫重於祭君人者明
　於郊社之禮禘嘗之義而身體力行之然後仁義有
　所推事物反其本今乃視為具文及時臨事惟視宗
　祝巫史執其事薦其辭君臣昏暗至此則萬事皆㝠
　行矣是以謂之幽國也
醆斚及尸君
　杞宋尸象前王他國尸象國君故曰尸君
冕弁兵革藏于私家非禮也是謂脅君
　孤希冕大夫𤣥冕禮也而不得藏於家何也冕弁皆
　助祭於君之服也周官司服凡大祭祀大賔客共其
　衣服而奉之其文繋孤卿大夫士之後則大夫士之
　上服皆臨事而官授之其家不得私製所以大為之
　防也(内司服嬪婦及凡命婦共其衣服追師為内外/命婦之首服以待祭祀賔客弁師職凡諸侯及)
　(孤卿大夫之冕弁各以其等為之而掌其禁令凡諸/侯朝覲歸國天子必賜車服則亦不得自為但可藏)
　(於國/耳)大夫而藏於家是自為且私用之也必料君之
　不能詰而後敢擅藏私用非脅君而何周公制禮以
　冕服優卿大夫而臨事授於有司不得私為以軍事
　任卿大夫而兵具藏於卒伍不得私作聖人之法所
　以萬世而無弊也
大夫具官祭器不假聲樂皆具非禮也是謂亂國
　記曰大夫無故不徹樂又問大夫之富曰祭器衣服
　不假周官大夫有判縣之樂豈皆王朝大夫之事而
　在侯國大夫則為非禮與春秋傳晏子曰惟卿為大
　夫言侯國之卿降於王朝一等得用大夫之禮大夫
　則當用士禮也
以衰裳入朝
　古者士大夫既卒哭而服公事自不能不入朝故脫
　齊衰存弁絰此禮以權制者也當孔子時齊晉雖有
　强臣然陳氏包藏禍心而方假仁義以収民望自不
　敢顯悖禮之外節晉則知悼子在殯杜簣諫平公鼓
　鐘諸臣亦必無衰裳入朝之事惟魯君如寄生臣民
　久而安焉史記稱魯如小侯卑於三桓之家則三桓
　不肯以臨魯君之朝而易已之衰裳明矣總言衰裳
　期功皆不脫也
與家僕雜居齊齒
　記者於篇首即曰孔子之歎盖歎魯也春秋時大夫
　之强逼列國亦有之而未若魯之甚晉之荀趙家有
　藏甲而未若三桓盡奪君之土地人民而公室轉無
　兵也歌雍詩舞八佾則所藏者豈獨大夫之冕弁哉
　陪臣執國命則豈獨與公士雜居齊齒哉孔子惟汎
　舉其未至已甚者而隱痛愈深矣然究其源則由君
　用郊禘不能以禮示下故末流至於此極耳
大夫有采以處其子孫
　此畿内大夫有勲勞賜世邑如周召分子見於春秋
　者金縢王與大夫盡弁與此篇所舉皆該公卿
故天子適諸侯必舎其祖廟而不以禮籍入是謂天子
壊法亂紀
　舎其祖廟而奉禮籍以入則荒樂匪僻之事無因而
　至矣
刑肅而俗敝則法無常
　刑以正俗而肅刑之世俗未有不敝者以徳敎無聞
　民不能服而藏惡於其心也俗敝則民抏敝以巧法
　而上不得不多方以禦之故法無常
法無常而禮無列禮無列則士不事也
　民避法不暇何暇從事於禮禮雖列猶無列也故曰
　禮無列則士不事也
故政者君之所以藏身也是故夫政必本於天殽以降
命命降于社之謂殽地降于祖廟之謂仁義降于山川
之謂興作降于五祀之謂制度此聖人所以藏身之固
也
　此周末諸儒目擊亂政之君而假聖言以警之也盖
　亂國之君以政乃身之所主命惟心之所欲而縱恣
　以自適不知國亂位危雖欲藏其身而無所也聖人
　之政皆所以達天心故效以降命必臨之以天地鬼
　神示非身之私也舎此則命為亂命而政必以之敗
　矣所謂命降於是者非獨因祭而出命也如山川之
　禁令豈必因祭而發哉凡命之涉於社事者皆法地
　以盡地利也凡命之發於祖廟者如爵命征討之類
　皆所以昭仁而率義也凡命之施於山川者皆所以
　興民財作民事也至一切制度皆順四時以分布而
　首時必祀其方之帝並中央之帝為五所謂降於五
　祀謂之制度也五祀見於經傳者不一而知此為五
　行之帝者祀門行戸竈無命之可降也
故聖人參於天地並於鬼神以治政也
　聖人與天地合其徳故所治之政可參於天地以贊
　化育與鬼神合其吉凶故所治之政可並於鬼神以
　效祲祥下文處其所存玩其所樂即治政之根源參
　於天地並於鬼神之實事也
處其所存禮之序也
　物必有則其所存也節之文之各就其本然之則處
　其所存也是乃禮之所以序也
玩其所樂民之治也
　玩與易六傳居則觀其象而玩其辭動則觀其變而
　玩其占之義畧同謂思索而體騐之也觀周官於民
　治凡利於民者皆曲盡而無遺乃知聖人玩其所樂
　之實
四者君以正用之
　敬授人時聖人以正用天時也咸則三壤聖人以正
　用地財也蕃其生安其性以正成父之恩也勅五典
　崇四術以正建師之極也
故君者所明也非明人者也
　君能自昭明徳則人皆觀而喻焉故曰所明也若已
　昏而欲人之明則有諸已而非諸人無諸已而求諸
　人已實有過故曰明人則有過也百姓則君以自治
　正以君乃所賴以明者耳陳氏澔謂宜改明為則於
　文義可通而按以事理則悖盖君當為人所則尤當
　則人舜舎已從人禹聞善言則拜前世誼主皆以虚
　中受諫而寡過未聞以則人致過也
故用人之知去其詐用人之勇去其怒用人之仁去其
貪
　知仁勇之成徳者自無詐怒貪之病而中人之性則
　不能無累於氣質惟禮可釋回増美質故知者知有
　禮則知詐之累於知而明可進於誠勇者知有禮則
　知怒之累乎勇而氣可配乎道仁者知有禮則知貪
　之累乎仁而仁且兼乎義鄭注無悖於理而於三其
　字不可通陳氏澔詁去為棄謂但用其長不責其短
　則恐詐怒貪之禍深而知仁勇之效淺久且盡失其
　故行也
大夫死宗廟謂之變
　大夫死國事常也若死已之宗廟則必族有亂人為
　君所討如晉八郤或同列相戕如晉滅祁氏羊舌氏
　皆事之變也
父慈子孝兄良弟弟夫義婦聽長惠幼順君仁臣忠十
者謂之人義
　春秋傳齊晏嬰對景公曰君令而不違臣共而不貳
　父慈而敎子孝而箴兄愛而友弟敬而順夫和而義
　妻柔而正義更周密晏子所陳増姑慈而和婦順而
　婉以景公溺於私愛不能正家釀兄弟相戕之禍則
　婦姑間必盡失其道矣此記増長惠幼順以君人者
　脩十義以明民則兄弟而外族婣鄉黨中長幼之教
　不可闕也晏子欲其君正家以正國故自君臣父子
　始此記言人君以禮正天下國家欲民之率義必自
　君臣之行義始故以父子兄弟始而以君仁臣忠終
　皆古人立言之義法也
故人者其天地之徳隂陽之交鬼神之會五行之秀氣
也
　健順之性秉於繼善之初所謂天地之徳也然必隂
　陽交感而後萬物化生人生始化曰魄既生魄陽曰
　魂是謂鬼神之會具五性之全而能通故知為五行
　秀氣之所凝而超然異於羣生也
故天秉陽垂日星地秉隂竅於山川播五行於四時和
而后月生也是以三五而盈三五而闕
　山下出泉風雲皆出於山故曰竅於山川　李光地
　曰日星從天而屬陽四時日星之所經也山川從地
　而屬隂五行山川之所主也然五行之氣實上播於
　四時之間如雷電風霆雲雨霜露之感遇聚散無非
　山川所鬱五行之精地所載之神氣皆應天之時與
　之同流故天雖有春夏秋冬之四時而所以化生萬
　物者亦不離乎風雨霜露而已夫五行播於四時是
　天地隂陽之和合也和合故月生焉隂精陽氣會於
　太虚而成象生之謂也　朱軾曰非五行播於四時
　之中隂陽協而五行調何以十二辰各順其序而劃
　然為三旬之十二月故曰和而後月生也　月生者
　至每月之三日而生明也惟以月生騐和者以有生
　有盈有闕可計日而知是月之始終且以定閏而成
　嵗也此天垂象聖人效天奉時之最大者若日之出
　入終古有常非以月為徴何以分每月之大小而定
　閏哉
故人者天地之心也
　天地生人畀以形氣而不能使長育致其相生相養
　之道者聖人也賦以性命而不能使順達牖以可知
　可行之道者聖人也人能致中則天地位猶心安而
　體舒也人作慝亂常則三辰為之失次川岳為之不
　寧猶心病而形變也揆諸裁成輔相之實事驗以感
　應流通之實理則人為天地之心昭昭然矣
五行之端也
　人有五常可以見五行之理有五臟可以驗五行之
　氣故曰五行之端
食味别聲被色而生者也
　言此以見人當明於天性而知自貴於物也
以天地為本故物可舉也
　朱軾曰物可舉謂萬物之理皆備也
月以為量故功有藝也
　貪欲無藝無限極也功有限極則人樂趨而事不匱
　矣
鬼神以為徒故事可守也
　冠婚喪祭朝聘㑹盟師田學校無事不以鬼神臨之
　所以使人敬慎鄭重守之而不敢過越也
五行以為質故事可復也
　注義與四時為柄同非也盖四時之政令皆以五行
　之理為質榦而依之以生故百物息耗之應天時順
　逆之徴其事一一可復也
禮義以為器故事行有考也
　周於禮義而後為成人一行虧則如器之敗闕而不
　可掩矣故曰事行有考也
人情以為田故人以為奥也
　生民之初人情䝉塞所知者情欲利害而已聖人修
　禮以耕之陳義以種之講學以耨之本仁以聚之播
　樂以安之然後天地萬物之理五常百行之義莫不
　函藴於方寸中猶奥區之毓百物也人以為奥者有
　聖人之教然後知其為奥而自墾治也
五祀所以本事也
　堯命羲和曰敬授人時又曰允釐百工庶績咸熈盖
　四民之術業百官之職事皆順四時以興作故凡有
　法度必降命於四郊五帝之祀以凡事皆本於天時
　也
禮行於五祀而正法則焉
　惟祀五行之帝而布時政故法則可正若門行户竈
　其祀甚卑不應於此正法則也
其降曰命其官於天也
　朱軾曰其降於人曰命中庸所謂天命之性也通節
　皆言太極隂陽之理至下節始言先王本此為禮以
　教人　天以健順之理降於人而為命人秉之而為
　性以為形氣之主宰是即其受於天之職分故曰官
　於天凡人紀之不能修五事之失其則皆自淆於物
　而曠其官獲罪於天者也
夫禮必本於天動而之地列而之事變而從時
　天命渾然萬理皆備而不見其形聖人本天以治政
　使民震動恪恭以從事者莫大於通山澤之氣辨種
　植之宜即上文所稱列地利也故曰動而之地由是
　四民之術業以次而布百官之職事以次而頒上下
　内外之典禮以次而詳即上文所謂禮行於五祀而
　正法則禮行於郊而百神受職禮行於祖廟而孝慈
　服故曰列而之事也而因革損益必隨時以通其變
　故其事既列之後又必變而從時焉　隨時而變損
　益無常註謂即四時以為柄未安
協於分藝
　藝事也與下義者藝之分同義協於分者五品之人
　倫皆安其位協於藝者萬事之儀節各得其宜也
小人以薄
　禮本於天性附於人倫雖小人不能盡去也惟薄而
　已若盡去之則亂國敗家亡身之人也
修禮以耕之
　耕則有疆畔行列禮立則物有所紀以禮開人心之
　䝉塞猶耕以墾土而發其膏脉也
陳義以種之
　義者節文之根柢修禮而不陳其義則失其本而禮
　為之虚矣
本仁以聚之
　禮義皆本於仁講學而辨之明然後知所謂禮者皆
　吾本心所不忍越所謂義者皆吾本心所不忍悖則
　有以觀禮義之㑹通而心之徳日以凝固矣
故禮也者義之實也
　義虚縣而無所麗著於事物而禮生焉故曰禮也者
　義之實也
合之以仁而不安之以樂猶穫而弗食也安之以樂而
不達於順猶食而弗肥也
　以治教言之文武勤周永清大定而未遑制作使天
　下斟酌飽滿以飭厥性猶穫而弗食也周公制禮作
　樂師保萬民而未至於成康刑措之時猶未能萬事
　順叙百嘉暢遂猶食而弗肥也以學修言之則知正
　心誠意而戒懼慎獨以體認之猶穫而食戒懼慎獨
　以至於心廣體胖猶食而肥
大臣法小臣廉
　小臣以廉自守足矣大臣為上為徳為下為民廉不
　足以盡之
天子以徳為車以樂為御
　徳裕於身乃可載物故以為車有聲教而徳之流行
　以逺故以為御
故事大積焉而不苑並行而不謬細行而不失深而通
茂而有間連而不相及也動而不相害也此順之至也
　並行而不謬與動而不相害語近而異義並行而不
　謬者如曾子問君與父母同時而喪未殯既殯既啟
　歸於家與反君所各有其節而不相戾也動而不相
　害者如庶子壓於父為母無服然居處飲食猶三年
　則無害於仁違諸侯適大夫不反服違大夫適諸侯
　不反服而無害於義於禮之常經雖有變動而不相
　害也茂而有間與連而不相及語近而異義茂而有
　間如祭禮獻酬交錯可謂密矣然事以逓代而成各
　有間可暫息連而不相及如前喪遇後喪其服之變
　除包特祭之前後事雖連而不相及也
故禮之不同也不豐也不殺也所以持情而合危也
　禮有豐有殺是禮之不同也然非豐也非殺也惟其
　稱爾禮達而分定則當其常可以持情而不至於驕
　盈當其變可以合危而自固以分義上記人皆愛其
　死而患其生正合危之事
　
　
　
　
　
　
　
　
　
　
　
　禮記析疑卷十
欽定四庫全書
　禮記析疑卷十一
　　　　　　　　　　翰林院侍講銜方苞撰
　　禮器
措則正施則行
　措則正禮之體也施則行禮之用也　正如易大傳
　靜而正之正言不用時其禮自具於事物之中
如竹箭之有筠也
　以竹與均成字似當為竹節謂其長短畧均也竹有
　節所以約束而能固禮亦君子之所以自約束也鄭
　注竹之青皮故先儒相承以為致飾於外與下貫四
　時而不改柯易葉義不相應
人官有能也
　人之五官各有所能如目能視耳能聴之類
故必舉其定國之數以為禮之大經禮之大倫以地廣
狹禮之厚薄與年之上下
　舊說數為地物所出多少似與以地廣狹義複葢隆
　殺之禮數也如公九侯伯七子男五之類其數之所
　以有此倫次者不獨尊卑之等亦以地有廣狹而定
　數之中用財復有厚薄則與年上下　與年之上下
　之字疑衍
天地之祭宗廟之事父子之道君臣之義倫也社稷山
川之事鬼神之祭體也
　天地之祭報本反始不忘其所自生故曰倫社稷山
　川之事因其體之輕重而隆殺焉故曰體於宗廟之
　外别言鬼神葢謂五祀司中司命風師雨師九皇六
　十四氏之屬
羔豚而祭百官皆足
　疏謂士特牲大夫少牢此用羔豚乃王制所云大夫
　士無田則薦者又曰無田則無臣助祭而云百官喻
　衆也俱不可通牲禮之隆殺視祀事之大小天子獻
　羔開冰乃謂士大夫有田者即不用羔豚可乎且如
　五祀井竈之類豈能備具牲俎記云百官皆足正謂
　王公之羣小祀耳
五重八翣
　朱軾曰五重三重再重皆謂棺喪大記所謂大棺屬
　椑是也　天子水兕革棺如合甲為二重地棺一梓
　棺二故五重
鬼神之祭單席
　據周官司几筵席下尚有筵記所傳或異或不計下
　筵也
天子諸侯臺門
　臺門築臺於門外也疑今官府大門外左右築土正
　方四面甃之即其遺制
禮之以多為貴者以其外心者也徳發揚詡萬物大理
物博如此則得不以多為貴乎故君子樂其發也
　天子諸侯居得為之位操可致之勢徳之發揚可以
　周徧諸物其理之所成者大則用物宜博故以多為
　貴也
徳産之致也精微
　以徳致其感格較之以物産政報更為精微故祭天
　儀物最畧也
微者不可大也
　微者不可大葢以人情言隠晦之義也如父在為母
　不杖堂上不杖及庶子無服之類止可隠致其痛若
　張大於聲音容貌之間則非禮矣
有美而文而誠若
　美而文而不誠若則非所以為禮矣
三代之禮一也民共由之或素或青夏造殷因
　言三代之禮為民所共由者本無二也其由質而文
　如素之加為青葢造者從質因者趨文物理之自然
　也
周坐尸詔侑武方其禮亦然其道一也
　其禮亦然亦猶素之加為青也至周不惟坐尸且詔
　侑無方禮加於夏殷矣然其致愛致慤之道則一也
周旅酬六尸
　時祭必祫何也古之祭禮繁重自國君以上祭之明
　日繹而儐尸若每廟犆祭則人力窮百政廢矣以六
　尸旅酬知每獻七廟之尸必同時而畢獻也匪是則
　三獻五獻且日不暇給况九獻十有二獻乎以旅酬
　者六尸知世室文武二尸亦以尊不與旅也如獻至
　於七尸又徧酬六尸則力不支時不逮矣上大夫儐
　尸即於祭之日諸侯以上則以明日正為廟過於三
　則獻酬禮殷必不能同日而畢事耳雖分二日其侑
　食之儀酬酢之節必大减於士大夫惜邦國禮亡無
　可徴信耳　適士二廟大夫三廟亦宜有尸自相酬
　之禮而不見於經何也六尸四尸之相酬已見於邦
　國禮則於大夫士不覆舉亦如諸侯入王在國在塗
　之禮已見於春朝夏宗則覲禮惟具郊勞以後之儀
　節耳至尸酬主人主人酬侑侑酬賓長以下之禮宜
　與卿大夫别
曾子曰周禮其猶醵與
　疏謂斂錢飲酒必非忘懐之酌故飲必平徧不得偏
　頗辭鄙義陋恐非曽子之意也葢士大夫相飲必立
　賓介備鼎俎具獻酬庶人工商則財不給禮難成故
　穡事既終以國法合錢共飲正猶五廟七廟之尸欲
　依次各發爵以酬賓則時不給禮難成故變而通之
　為尸自相酬之禮葢非此不足以洽歡心成禮節故
　曰猶醵葢推究聖人縁情制禮所以不得不然也七
　尸備獻六尸旅酬之後疑惟具尸酢王后賓長三節
　及嗣舉奠而無暇及祝侑賓長衆賓以諸父兄弟備
　言燕私必於祭之夕故祝侑賓長衆賓兄弟之旅酬
　則於繹而儐尸舉之亦如上大夫儐尸則旅酬之節
　與特牲禮異耳兄弟燕於宗而未得與賓相酬則儐
　尸必與旅也
君子之於禮也非作而致其情也此有由始也是故七
介以相見也不然則已慤三辭三讓而至不然則已蹙
　君子非作為是禮以强致人情使從之葢有所由始
　皆出於人情之自然也如七介以相見三辭三讓而
　至似乎繁曲然其始由於賓主相接不可以未同而
　言不可以徑前不讓乃人情之自然爾
魯人將有事於上帝必先有事於頖宫
　謂有事於頖宫葢告后稷似未安天子有事於圜丘
　不聞先告后稷魯有閟宫即告后稷亦不宜於頖宫
　葢非常之禮必先擇士於頖宫以習儀配林惡池亦
　於禮輕者習儀而後舉重故曰慎之至也
故凶事不詔朝事以樂
　舊說哭泣擗踊不待詔告非也杜喬之母死宫中無
　相君子以為沽孝子沉痛昏迷啼哭擗踊拜興出入
　必待詔告然後能赴禮節記所謂凶事不詔即春秋
　傳所謂君三年不呼其門也凶事不詔朝事以樂順
　而達其哀樂之性乃所謂反本脩古不忘其初
故作大事必順天時為朝夕必放於日月為髙必因丘
陵為下必因川澤是故天時雨澤君子達亹亹馬
　先王制禮因天地之自然君子體道法化機之不息
　故觀天時雨澤而達於人道之當亹亹而不倦也
是故昔先王尚有徳尊有道任有能舉賢而置之聚衆
而誓之
　將言事天地之禮而先舉此者所謂先成民而後致
　力於神也有徳者未必皆有道有道則於徳兼之矣
　故尚與尊異焉　周官大宰以八柄詔王馭羣臣四
　曰置以馭其行
因名山升中于天
　周官天府職凡官府鄉州及都鄙之治中受而藏之
　小司寇職歳終則令羣士計獄弊訟登中於天府治
　中及獄訟之中每嵗必登於天府則時廵柴望必以
　治民之功狀告於皇天此升中之義也
蘧伯玉曰君子之人達故觀其器而知其工之巧觀其
發而知其人之知故曰君子慎其所以與人者
　承上文而言禮樂不獨可以觀世之治亂亦可以辨
　人之愚知古人交接以禮樂相示春秋傳所載執玉
　歌詩觀者以知其禍福故所以與人者不可不慎也
洞洞乎其敬也屬屬乎其忠也勿勿乎其欲其饗之也
　洞洞者虚中而無一物之雜也屬屬者内誠繼續而
　不解也勿勿者欲其饗而惟恐其不饗祭義所謂如
　將失之如語焉而未之然乃致其恍惚之極思也
羮定詔於堂
　熟肉曰定者熟而蹙縮然後大小有定形也
内金示和也
　内金謂進樂工舉金奏也
丹漆絲纊竹箭與衆共財也
　古者庭實旅百宗廟之祭亦陳之以示威徳及逺非
　若幣玉用之以祭也康王之誥一二臣衞敢執壤奠
　即此記所陳
孔子曰誦詩三百不足以一獻一獻之禮不足以大饗
大饗之禮不足以大旅大旅具矣不足以饗帝毋輕議
禮
　注大旅祀五帝非也祭山曰旅大饗之禮雖繁然祖
　宗一氣相承誠意猶易貫注至山嶽之祭則精神與
　相感召為難饗帝則徳足昭事為尤難也仁人為能
　饗帝孝子為能饗親其大小淺深之間實有不可一
　視者矣　周官大宗伯職國有大故旅上帝葢因災
　而徧祀五帝故言旅猶小宗伯職天地之大烖類社
　稷宗廟也此對饗帝而言則為山嶽之祭明矣
　
　
　
　
　
　禮記析疑卷十一
欽定四庫全書
　禮記析疑卷十二
　　　　　　　　　　翰林院侍講銜方苞撰
　　郊特牲
郊血大饗腥
　疏謂祭天七獻有尸而後有獻獻者生人飲食之道
　也天地至廣大灌且不用不敢以神道求之也乃設
　尸而以生人飲食之道獻焉可乎其禮始宜薦璧以
　禮神次用樂以降神次薦血以告幽全次實柴以達
　馨香齊尊陳而不酌黍稷與牲同燔祀天之正禮至
　此而終凡經傳中言郊禮而有獻薦皆祭稷之事也
　祀天之犢已燔又安得有腥肆爓熟之薦乎穎達博
　極羣書必偶見郊禮中有言七獻者遂誤以為獻天
　而不知其謂獻稷也葢宗廟之中稷為太祖自宜用
　天子之禮備十有二獻而天終古不變后稷之靈陟
　降郊壇在帝左右則依然唐虞之侯伯也故獻止於
　七不敢以在廟之私禮尊之或疑生民之詩曰于豆
　于登其香始升上帝居歆似祀天亦具豆登不知經
　文辭意渾成而其中事義之節次則井然可辨載謀
　戴惟卜日卜牲之始事也取蕭祭脂取羝以軷出宫
　道祭之節也載燔載烈祀天實柴之節也登豆升香
　祀稷饋獻之節也然事天事稷之禮文雖異而自始
　至終致誠致慤之内心所以對越在天者則無間於
　帝與稷故以稷之馨饗而知上帝亦居歆耳　先儒
　又謂郊壇祀天則燔柴明堂饗帝則獻薦亦非也周
　官大宗伯以禋祀祀昊天上帝以實柴祀日月星辰
　以槱燎祀司中司命風師雨師則凡天神皆燔柴無
　獻薦之禮而况上帝乎葢上天之載無聲無臭而四
　時之行百物之生必有為之主宰者故易大傳謂帝
　出乎震由是四郊迎氣及中央土有五帝之稱而以
　上古五徳之君配焉而上帝實非有二也日月星辰
　風雨佐天成化必有推行是者人所受之中物所稟
　之命必有秉持是者是即妙萬物之神不可得而見
　不可得而名也故無人可以相配而饗五帝於四郊
　惟典司五行之臣得從祀焉周官大宗伯職日月星
　辰司中司命風師雨師止於實柴槱燎則無獻薦昭
　昭然矣何獨於明堂之上帝而以為宜有獻薦乎或
　又疑惟郊壇可燔柴明堂與宫廟等則宜獻薦亦非
　也宗廟之祭肝膋黍稷可燔於堂上則牲體雖大獨
　不可燔於庭中乎祀昊天上帝惟曰禋祀謂致精意
　以合莫雖升香不足道也而乃薦以俎簋獻以盞斚
　其偞卑不已甚乎周頌曰惟羊惟牛惟天其右之陳
　牲實燔而無獻薦之徴也伊嘏文王既右享之則薦
　俎備獻而祝告饗之徴也即以本記證之曰郊血大
　饗腥正謂郊則薦血之後即以牲實燔無由有豚解
　之腥惟宗廟大饗乃具薦腥以下之禮節耳　豈惟
　祀天按祭法瘞理於泰折則祭地亦無獻薦也周官
　大宗伯以沉埋祭山林川澤則地祗亦無獻薦也所
　異於日月星辰者其先古守土之君配享而立尸則
　宜有獻薦耳社稷則封土築壇本人之所設其肇祀
　即主報柱與勾龍五祀之神則或為五行之官或為
　始造門霤井竈之人本人鬼之祭宜同宗廟之禮此
　古籍間闕而可以義推者也
饗禘有樂而食嘗無樂
　荆南馮氏曰楚茨之詩曰以徃烝嘗又曰禮儀既備
　鐘鼓既戒又曰樂具入奏則嘗無樂無稽之言也
賓入大門而奏肆夏示易以敬也
　入門而樂作變易以示敬也
為人臣者無外交不敢貳君也
　此因私覿之非禮而推廣言之古之大夫束脩之問
　不出境人臣體國苟索交於外是自貳於其君也
大夫强而君殺之義也由三桓始也
　入春秋之初有以公子爭國而為亂者矣未有大夫
　以强横脅其君以基禍如三桓者故曰自三桓始
相賂以利
　利者其所欲得非貨財也春秋時伯者主齊盟凡先
　㑹者爵卑而先歃載書先列或世子與㑹而先於國
　君皆以利誘之
諸侯不敢祖天子大夫不敢祖諸侯而公廟之設于私
家非禮也由三桓始也
　三家歌雍季氏舞八佾皆由始立桓公之廟遂自謂
　可用諸侯之禮故末流馴致此極其端必開自僖公
　之徳季友也惟器與名不可以假人可不懼哉　疏
　引左傳凡邑有宗廟先君之主曰都而謂公子得祖
　先君公子為大夫得立宗廟於其采地非也左氏見
　亂世之事誤以為典禮而記之耳戰國時薛文欲立
　先君之廟猶必因間以請於其君則出於特賜而非
　有定制可知矣陳氏集說引周官都宗人家宗人掌
　祭祖王之廟而謂王子母弟得立祖王廟於采地益
　非也周官無此文乃注語耳王於公卿大夫士皆頒
　禽不必有祖王之廟公卿王子弟致福於王亦非以
　王之賜禽鄭注周官紕繆多如此不足據也左傳宋
　祖帝乙鄭祖厲王乃虚言世系所自出亦未可為立
　廟之徴
是以尊天而親地也故教民美報馬
　朱軾曰尊天故臣民不敢祭惟天子為民祭之親地
　故庶民皆得祭也
唯社丘乗供粢盛
　不惟王社大社侯社國社之粢盛宜取諸耤田即卿
　大夫之置社亦宜取諸圭田丘乗供粢盛葢州黨縣
　鄙之社事使民咸出其力而有司為之主葢示以報
　本反始之義而震動恪恭於農事也
流示之禽而鹽諸利以觀其不犯命也
　鹽當作驗音近而誤也
大報天而主日也
　祀天之禮見於經傳者甚畧然周官大司樂奏圜丘
　之樂則天神皆降記曰禮行於郊而百神受職焉是
　凡天神皆從祀於圜丘而莫尊於日故曰大報天而
　主日也特邦國禮亡屏攝次主之位度不可考耳其
　牲禮則並統於祀天之騂犢養牲必二帝牛之外惟
　稷牛而已大宗伯以實柴祀日月星辰以槱燎祀司
　中司命風師雨師葢分而特祀之則牲幣各殊而從
　祀於圜丘則一統於帝牛之燔燎也
郊之用辛也周之始郊日以至
　此祈穀之郊也故有卜日之禮(春秋所書魯卜/郊亦祈穀之郊)若冬
　至祀天於南郊則大司樂有明文又冡宰祀五帝帥
　執事而卜日則圜丘不卜日明矣
天子大蜡八
　八蜡猫虎為二無昆蟲昆蟲祝其不作而已非祀典
　所及也詩曰田祖有神秉畀炎火且祝以熸滅可知
　無祀之之義　張子知昆蟲不當祭而以百種為蜡
　之一亦未安祭百種以報嗇謂陳百種以祭先嗇耳
　鄭注甚明
蜡也者索也嵗十二月合聚萬物而索饗之也
　萬物當作萬民下所列八者皆主嗇事與萬物之神
　無與也葢蜡之祭乃合聚萬民以一日之澤慰其終
　嵗之勤而主報先嗇以重其事則樂而不荒曰索饗
　者因先嗇司嗇而及先農因農而及郵表畷以至坊
　與水庸之為田利猫虎之能除田害者皆報馬則有
　關於嗇事者求索殆盡矣
祭百種以報嗇也
　凡祭粢盛有定品惟先嗇司嗇則百種皆陳以報其
　功
土反其宅水歸其壑昆蟲無作草木歸其澤
　中原多墳壤若甚雨驟至川漲暴作則沙土隨流而
　㵼田多破壞故祝以土反其宅曰反其宅者古法一
　畮三甽廣尺深尺起其土以為隴苗生葉乃隤其土
　反之故土而隴漸平也　四語乃八蜡祝辭之總疏
　以土為防以水為庸似誤
羅氏致鹿與女
　周官羅氏蜡則作羅襦葢鹿則與羅並致女則但以
　襦致而申好女好田之戒也舊說亡國之俘女未安
　滅國而俘其女又致於衆以為戒王政不宜有此
天子樹瓜華不斂藏之種也
　此自為一節舊說亦令使者歸戒其君之事誤
順成之方其蜡乃通以移民也
　移民者鼓之舞之使民樂事勸功而不能自己也
故既蜡君子不興功
　以此知十有二月蜡乃夏正也葢至丑月則公私土
　功皆畢可報諸神息民以為一日之樂一切功役皆
　不興矣若蜡用亥月則過此以徃正索綯乘屋公司
　三日之期也其誤葢由月令孟冬臘先祖五祀勞農
　以休息之不知是乃秦國之法吕氏之書可執以決
　先王之典禮乎疏所據惟既蜡而收然記謂山林川
　澤疏材木材凡蓄之物無不備收非謂農收也若農
　收則惟稻之再熟者至十月而收耳
適子冠於阼以著代也醮於客位加有成也三加彌尊
喻其志也冠而字之敬其名也
　疏據儀禮前載三加後總一醮又曰若不醴則醮用
　酒其禮每加一醮故謂後乃殷夏之禮也但曽子問
　於斯乎有冠醮無冠醴孔子所述周禮也似周禮醮
　與醴並用未詳何故
委貌周道也章甫殷道也毋追夏后氏之道也周弁殷
冔夏收三王共皮弁素積
　委貌章甫毋追始加緇布之冠也弁冔收再加布弁
　也皮弁素積三加之爵弁也
無大夫冠禮而有其昏禮古者五十而後爵何大夫冠
禮之有諸侯之有冠禮夏之末造也
　喪服記大夫而有兄殤其兄若為大夫則不降服此
　二條乃莽歆増竄多端以證其尊同不降之說不足
　援據
天子之元子士也天下無生而貴者也繼世以立諸侯
象賢也以官爵人徳之殺也死而諡今也古者生無爵
死無諡
　殷道或生或及雖天子亦然則古者繼世以立諸侯
　必擇其能象先人之賢者而立之不專與子也微子
　之命曰維稽古崇徳象賢微子以支庶承商統故首
　發此義以明建國以賢乃古之道可與此記相證
　以官爵人官字疑有誤
取於異姓所以附逺厚别也
　附比附也以逺相附惟夫婦為然
幣必誠辭無不腆告之以直信信事人也信婦徳也壹
與之齊終身不改故夫死不嫁
　告以直信者欲其以信事人也葢婦徳莫重於信終
　身不改信之至也集說失之
親之也者親之也
　哀公問篇全見家語而文小異家語親迎者敬之至
　也記誤作親之也者親之也觀此篇承以敬而親之
　益知當作親之也者敬之也
𤣥冕齊戒鬼神陰陽也
　男女配匹乃陰陽之始交家國之興衰於是乎兆先
　祖社稷之靈實式憑之故曰鬼神陰陽也
樂三闋然後出迎牲
　商頌那三闋之一也其二或在所逸七篇内或用先
　代之樂周官大司樂祀先祖先妣皆舞先代之樂是
　也
故既奠然後焫蕭合羶薌
　羶當如字牲之脂膏羶也黍稷薌也與蕭同焫合羶
　薌也
血祭盛氣也
　牲方殺即薦血用其氣之方盛也
由主人之絜著此水也
　言主人明潔之心即著見於此水也
祭稱孝孫孝子以其義稱也
　使顧名思義必盡其實然後臨尸而不怍也
縮酌用茅明酌也
　縮酌用茅者所以明潔此酒也縮而去其滓則明潔
　矣酒久故乃清明以新作者為清不知何考
醆酒涗于清汁獻涗于醆酒猶明清與醆酒于舊澤之
酒也
　涗欲其清也當以濁者涗於清者不當以清者涗於
　濁者注疏辭意俱晦葢酒陳久則愈清故以舊醳之
　酒明清與醆酒耳
　
　
　
　
　禮記析疑卷十二
欽定四庫全書
　禮記析疑卷十三
　　　　　　　　　　翰林院侍講銜方苞撰
　　内則
后王命冡宰降徳于衆兆民
　司徒掌邦敎而内則使冢宰布之者冢宰掌王后之
　内治六宫之陰禮王后世子之服羞故兆民之家禮
　亦使布焉不曰敷敎而曰降徳者凡子婦孝敬之事
　皆王后世子所躬行而以為民則者也
櫛縰筓總
　朱軾曰以縰韜髪四周乃可豎其餘而盤之
斂枕簟
　正晝長者或欲自偃息少壯則不得晝寢故晨興即
　斂之
由命士以上父子皆異宫
　子為命士則宜與父異宫以治公事僚屬朝夕講肄
　於父起居之適親友之交必有閡也若父為命士則
　子無為異宫設有子衆多安得每人别為之宫乎
昧爽而朝慈以㫖甘日出而退各從其事日入而夕慈
以㫖甘
　此下乃凡為子婦者之通禮也若命士以上則同宫
　者辨色而入君朝其自家出正當昧爽時宜先朝於
　父母若父母未寤則問安否於御者而行羣子婦以
　時進㫖甘即異宫亦然退朝乃歸侍也凡耉老多好
　早起若無子婦在旁則所求難致故初起必以雞鳴
　為度
將衽長者奉席請何趾少者執牀與坐御者舉几
　夜臥有常所有定向此晝臥也席與牀臥具也坐與
　几備其時起坐而憑之也老者惟所便安臥起無常
　故有此禮
斂席與簟縣衾篋枕斂簟而襡之
　晝臥無常處故起則縣衾篋枕斂簟而襡之以是知
　長者夜臥之枕簟無縣斂篋襡之法
朝夕恒食子婦佐餕
　尸賓之食必侑朝夕恒食無所用侑子婦在旁時其
　温凉節其多少皆所謂佐也
父没母存冢子御食羣子婦佐餕如初
　冢婦不與者主饋也
進退周旋慎齊升降出入揖遊
　尊者之側進退周旋固當慎齊至升降於階出入於
　門或見同等而揖或從尊者而遊亦無在而不慎齊
　也
寒不敢襲癢不敢搔
　退襲而復進侍也不敢當父母姑舅之前而襲於癢
　亦然
其無篚則皆坐
　皆當作背坐當作立不相授器以逺嫌也若皆跪則
　轉使迫而相向之久其義何居
男女不通衣裳
　特言男女别於内外也寢席之類獨内外不通衣裳
　則雖夫婦不通也
父母有婢子
　婢子侍女也陳乾昔命其子使二婢子夾我　朱軾
　曰大夫二妾士一妾有定數外此曰婢
舅沒則姑老
　疏舅沒姑未老則其婦不得專知家事與則字義不
　協當以慶源輔氏不以年計之說為優舅沒則姑老
　葢使子專之而婦從其夫也先王之閑有家其嚴如
　此况國政而可寄之婦人哉此古者冢宰攝政之制
　所以非後世所能及也
子弟猶歸器衣服裘衾車馬則必獻其上而后敢服用
其次也若非所獻則不敢以入於宗子之門不敢以貴
富加於父兄宗族
　上節適子庶子祗事宗子宗婦謂大宗也此别言子
　弟者謂共祖禰以别於大宗也大宗宗子之家不敢
　衆車徒以入而已器服車馬不先獻也若弟於適兄
　諸子於世父則人有饋不敢私焉非所獻不敢以入
　焉葢恩近而義隆且同居未嘗異財也上節曰宗子
　之家此曰宗子之門者同居而異宫故獨言門不敢
　以貴富加於父兄宗族則大小宗之所同也葢總結
　二節之意
若富則具二牲獻其賢者於宗子夫婦皆齊而宗敬焉
終事而后敢私祭
　適子庶子始為士大夫而欲致敬於大宗之祖廟則
　必獻上牲於宗子使主其事而夫婦徃助焉詩曰于
　以奠之宗室牖下誰其尸之有齊季女葢謂此也終
　事而後私祭者以得致敬於大宗之祖廟為榮而歸
　告其祖禰也若祖禰常祭已所得專不必告於宗子
　知必適子庶子為大夫士者非大夫士則私家無廟
　且具牲非庶人之事也　不舉爵而曰富何也古之
　仕者舍田祿君賜無由得富若舉大夫士則似中士
　下士皆然曰富則知必命士以上矣知必始為大夫
　士者如時祭皆然則嵗得祭上祖與天子諸侯無異
　且族大而有爵命者多㑹時祭宗子且日不暇給矣
　　疏謂事小宗子亦然非也大夫士祖禰之廟皆立
　於宗子之家其祭本宗子主之無所為私祭也繼髙
　曽之宗子苟為庶人則自祭祖禰於寢不得上及髙
　曽也支子之為士大夫者有大勲勞而請於君乃得
　干祫及其髙祖則四時之祭不得干明矣且有君命
　偶於祫及之則合祭於己所立祖禰之廟(大夫三廟/亦立於繼)
　(曽祖適/子之家)而非於繼髙祖之宗子家明矣又安有所謂
　宗敬乎大宗之逺祖得祭而髙祖不得祭何也大宗
　之祖别子也非君之兄弟則有勲勞於國者故其廟
　得不毁然亦惟子孫之冠者婚者告焉女子之將嫁
　者敎焉始為大夫士者得用牲而特祭焉其餘四時
　常祭不敢干也
大夫燕食有膾無脯有脯無膾士不貳羮胾
　當為燕居常食若燕饗備物以養賓無膾脯不兼羹
　胾不貳之義下文所云自諸侯至於庶人無等謂羹
　與食耳若膾胾之類則有等也疏謂燕食非朝夕常
　食誤
羮食自諸侯以下至於庶人無等
　貴賤之等辨於鼎簋之多少庶羞之有無至於羮食
　則所用之物製作之方上下同之不容有異也
大夫無秩膳大夫七十而有閣
　天子諸侯朝夕膳品有常大夫則惟所便七十而有
　閣非秩膳也恐不時需食故庋置於其旁
天子之閣左達五右達五公侯伯於房中五大夫於閣
三士於坫一
　疏以閣為庖廚所庋為三牲魚腊非也君子逺庖廚
　未聞置正室之序外也葢非朝夕常膳乃果蔬飴餌
　脯醢之屬所以備不時之需耳據上文大夫七十而
　有閣則士亦當然　以文義測之似天子除中央正
　室外自左右房達左右夾室皆有閣數各五諸侯則
　於一房之中設五閣而不論左右大夫於房中設閣
　三士設坫一承諸侯於房中之文皆設於房中也無
　以見大夫之閣於夾室士之坫於室中也室中正寢
　不宜庋食物　注達夾室以最逺故云達
樂其心不違其志
　統言之曰樂其心凡其心之所樂者必務稱也不違
　其志則以心之偶發者言之
以付豚
　注疏以前言豚若牂此獨言豚遂謂豚全羊解析非
　也曰豚若牂或豚或牂也曰以付豚則牂可知矣如
　曰以付豚若牂則豚牂共鼎之辭也先儒所以為是
　說者謂牂為牡羊則其體大耳不知曰小鼎薌脯於
　其中則羊亦以羔可知矣不曰羔而曰牂兼辨其牝
　牡耳
深宫固門閽寺守之
　内則后王命冢宰所降也故舉宫廷之制以示則焉
夫不在斂枕篋簟席襡器而藏之
　斂枕篋與簟席襡䙝器而藏之也䙝器虎子之屬
夫婦之禮惟及七十同藏無間
　及七十則無專妬之嫌故可同藏無間若夫年方盛
　則宜御妾□以廣嗣續釋幽怨妻不得專寢也先王
　制禮後宫進御之夕皆掌於内小臣而冢宰授以節
　制雖天子不得專君不就后夫人之寢而后夫人各
　以所當之夕進御於君之内寢則專妬害嗣之禍何
　由而作哉
妾雖老年未滿五十必與五日之御將御者齊潄澣慎
衣服櫛縰筓總拂髦衿纓綦屨
　媵妾將御恒情所用為燕私狎昵也而敎之以齊所
　以輯男女之邪心而使謹於禮也必如是然後内和
　而家理
妻將生子及月辰居側室夫使人日再問之作而自問
之妻不敢見使姆衣服而對
　將娠而夫婦異居夫不自問而使人問及作而自問
　妻不敢見而使姆對所以彰羞惡之原存人道以别
　於禽獸也男子不死於婦人之手婦人不死於男子
　之手義亦如此君子之道造端乎夫婦盖主敬去私
　謹㣲慎獨必始於此
詩負之
　詩負謂以手維持而承奉之義長所以别於背負也
　謂之負者子面嚮君而背負抱者之懷也於特牲饋
　食禮詩懷亦可通不可以本於緯書而廢之
妻抱子出自房
　房即側室於燕寢則為東房也妻得有其室故子生
　於側室即於側室以子見妾不得有其室而綂於妻
　故見子於妻之燕寢夫及女君臨視焉以夫就妾子
　於側室則與妻無别也
子師辯告諸婦諸母名
　注謂後告諸母欲名成於尊者迂晦難通命士以上
　父子異宫而必同都宫諸婦盖子之期親同在都宫
　内者諸母則或異居故告先近而後及遠耳
宰告閭史閭史書為二其一藏諸閭府其一獻諸州史
州史獻諸州伯州伯命藏諸州府
　周官鄉遂無府史胥徒而此記有閭史州史何也二
　十五家不應别設史閭史即閭胥也其職聚衆庶既
　比則讀法書其敬敏任䘏者則兼掌史事可知矣州
　史必州長班序屬吏而使典司焉者故府史胥徒之
　數不見於周官
世子生則君沐浴朝服夫人亦如之皆立于阼階西鄉
世婦抱子升自西階君名之乃降適子庶子見於外寢
撫其首咳而名之禮帥初無辭
　士大夫名子有辭而君無辭何也辭即欽有帥記有
　成之謂也家人情親而事近故夫婦以相朂世子之
　事守大矣君不得以欽有帥命夫人夫人亦不敢以
　記有成答君也命世子無辭則適子庻子不得有辭
　此禮之所以曲當也　君之燕寢對夫人正寢稱外
　非對側室稱外也觀此則世子見於路寢明矣盖國
　君尊以子見而就夫人之内寢於義未安故世子以
　外皆見於外寢先儒謂庶子實見於側室以與世子
　之弟連文故曰見於外寢記禮者不宜鹵莽滅裂至
　此
公庶子生就側室
　䟽謂公見庶子於側室據此不知此言庶子就側室
　而生非謂公就側室以見子也大夫尚不可就側室以
　見庶子而見於妻之内寢况國君而就妾子於側室
　乎上文庶子見於外寢下文又曰其母沐浴朝服見
　於君則見於外寢明矣若在側室則何為朝服乎
庶人無側室者及月辰夫出居羣室其問之也與子見
父之禮無以異也
　禮不下庶人而夫婦之禮則與士大夫同盖必閨門
　有禮而後三族和非然則婦始勃豀家人詬誶其流
　不可禦矣先王之所以一道徳而同風俗恃有此也
祖亦名之禮如子見父無辭
　曰祖亦名之者謂父既名子以見於祖祖因以命之
　也夫婦名子既有辭祖不復申之故無辭禮如子見
　父謂姆相及執子之右手咳而名之也家統於尊而
　孫之名不主於祖何也相戒勉以教子夫婦為切又
　恐子孫衆多不敢以煩尊者公庶子使有司名亦此
　義也且舅姑不必並存設舅以欽有帥命而婦獨置
　對不可也子婦各置對而别為禮辭無謂也即舅姑
　並存必舅姑别為禮辭以命子婦而後子婦交相命
　亦無謂此先王制禮所以曲當人情也
冡子未食而見必執其右手適子庶子已食而見必循
其首
　未食未朝食也盖見子而後與后夫人禮食也適子
　則王后君夫人各朝食而後見子不舉禮食所以别
　於世子也禮食為見子也未見子而先與后夫人禮
　食非義所安
十年出就外傅居宿於外
　始十歲居宿即於外而臨以師傅視聽言動無由接於
　非禮養徳養身之要也
衣不帛襦袴
　非為太温也自孩提至毁齒或以帛為之及就外傅
　則宜示以素樸俾無紛華之慕
禮帥初
　帥初謂帥循古先相承出就外傅之禮而不敢變易
　弟子職所載是也疏謂帥循初日所為義無所著陳
　氏集説謂初教之方則書計幼儀非禮帥初之謂也
　前記適子庶子見於外寢禮帥初亦謂帥循古先相
　承衆子見父之禮疏謂帥循世子見於路寢之禮非
　也適子庶子之見事事與世子懸殊而謂帥世子見
　之禮可乎
請肄簡諒
　請肄業則授以篇章而不煩敎以語言必信蓋所肄
　者簡則誦數歷久而不忘所以為精知之本也所主
　者諒則言動不欺其本志所以為力行之本也
孫友視志
　友以明道輔仁故志常以友而定友之性資學行髙
　下大小不一視其所順之友則可以知其志矣
方物出謀發慮
　方與義以方外伺義蓋有物必有則其理一定不易
　而又隨時異形必遇物而以此方之然後不踰矩也
　方物而出謀乃無過計方物而發慮乃無邪心
　
　
　
　禮記析疑卷十三
欽定四庫全書
　禮記析疑卷十四
　　　　　　　　　　翰林院侍講銜方苞撰
　　玉藻
聽朔於南門之外
　熊氏云周立明堂於洛邑惟大饗帝就焉毎月聽朔
　當於文王廟非也明堂敷政為周公特剏之典天子
　在鎬之時多朝會於東都之事少宗祀文王之禮歲
　必一舉若鎬京不設明堂設王篤老或童稚能歲一
　至洛乎觀此記聽朔於南門之外則為鎬京之明堂
　而非文王之廟明矣其禮宜先告朔朝饗於太廟然
　後出國門而頒是月之政令於明堂兼聽是日之政
　故謂之聽朔亦曰視朔告朔以告於神宜在朝廟之
　始未饗之前(春秋書不告/月猶朝於廟)聽朔以頒政令宜於朝饗
　之後也注謂凡聽朔必以特牲告其帝及其神配以
　文王武王尤非也廟無二主當季秋饗帝然後迎主
　於文王之廟以配焉今既告朔於文王之廟而又以
　牲空告於明堂何義乎大饗之禮與圜丘並重惟祀
　上帝而配以文王今乃毎月以特牲告五帝及其神
　不亦凟慢矣乎(五人帝及五臣之主當在四郊不聞/又設主於明堂也且既告朔朝饗於)
　(太廟而又迎文武之主於明堂不可也告朔於明堂/先饗文武而後告於太廟及羣廟而設朝饗更不可)
　(也未告於先王先公未朝饗/於廟而先聽朔事有是理乎)葢明堂頒政之堂惟大
　饗一有事焉聽朔則不宜有祭告也朝饗之禮當終
　朝而畢(記曰飲酒之禮朝不廢朝/暮不廢夕葢朝本朝事也)然後可出國而聽
　朔於明堂曰饗則非幣告也其用牲則天子必以太
　牢諸侯必以少牢(魯告朔有餼羊則/饗用少牢明矣)無用特牲之理
　葢月朔大食王后膳以太牢君夫人膳以少牢而廟
　饗乃殺焉可乎其禮節宜簡無灌鬯告血薦腥之節
　(周官以饋食饗先王説者/謂即朔月朝饗自饋熟始)又無后夫人之獻尸賓祝
　侑羣下之酬酢則亦可以終朝而畢事矣(如聘使歸/釋奠於禰)
　(三獻行酬須㬰而/畢事其儀簡故也)
閏月則闔門左扉立于其中
　鄭氏謂反宿路寢又謂聽於明堂門中還處路寢終
　月非也諸侯視朝退適路寢聽政使人視大夫大夫
　退然後適小寢釋服天子禮宜同其處路寢門中特
　聽政時耳居食與宿仍在燕寢也春秋譏薨於小寢
　以男子不死於婦人之手疾革則當遷於路寢以正
　其終非謂平時皆當宿於路寢也雖禮文殘闕以義
　測之必齊喪之期始宿於路寢以人君聽政之所而
　日與嬪御燕休焉非所安也　周禮宫人掌王之六
　寢注路寢一以治事小寢五以休息　文王世子篇
　公族以刑死君為之變素服居外疑即宿路寢也
　疏終竟一月所聽之事於一月中耳當是於門中衍
　誤
御瞽幾聲之上下
　聲音與政通吉凶先見理固有之而朝夕恒食之樂
　必使御瞽幾聲之上下所以警人君俾時惕然於天
　心人事之不可常也箴誦則責之師矇誄諡則作於
　衆瞽蓋以廢疾之人於世無求使陳法戒於君側告
　行蹟於皇天可以正言不諱而聴者無猜也
年不順成則天子素服乘素車食無樂
　順者庶徴時敘成者百榖豐登惟順故成惟不順故
　不成也而雨暘燠寒風之不時實由肅乂哲謀聖之
　㒺念故年不順成以喪禮處之使人君念用庶徴也
皮弁以聴朔於太廟朝服以日視朝於内朝
　天子聴朔於明堂頒是月之政令於畿内也諸侯聴
　朔於太廟聴王朝所頒之月令而宣布於國中也聴
　朔於明堂則兼聴是日之政以六官庶司既從王告
　朔朝饗於太廟又從聴朔於明堂無暇更復逆於路
　寢也諸侯聴朔朝饗既畢則易服以反路寢而聴政
　焉孔子曰朝服而朝卒朔然後服之是也所省者惟
　視朝之節耳
朝辨色始入君日出而視之退適路寢聴政
　不於視朝時聴政而退適路寢者不敢以倉猝决事
　且使羣臣各以次效其功狀畢其計慮而詳察其得
　失也
又朝服以食特牲三俎祭肺夕深衣祭牢肉
　曰特牲明擇用羊豕而不得兼也於夕曰祭牢肉者
　明用牲餘體而非以朝食之餘進也日中則餕朝食
　之餘而不祭　諸侯之禮然則天子日中及夕食亦
　用牢之餘體可知足證王安石説周官膳夫奉　膳
　贊祭之誤
子卯稷食菜羹
　非以為忌也夏正雖革而服事殷者仍夏之諸侯殷
　命遐終而服事周者仍殷之諸侯故於廟社不祀之
　日而稷食菜羹以示其不敢安焉此必湯武躬行而
　因著為令典也於此見聖人遭變雖君臣易位而忠
　敬之心仍不失其常
凡有血氣之類弗身踐也
　山隂陸氏謂踐讀如字血氣之類葢若螻蟻得之而
　未盡也若螻蟻之類則曰弗踐可矣弗身踐者如遇
　毒螫害人之物則使人驅除刈殺特不躬自蹴蹋之
　耳
至于八月不雨君不舉
　朱軾曰此言周正也八月乃夏之六月雖不雨猶有
　待至灾成則不止於不舉
君衣布搢本
　年不順成天子以喪禮處之示天降喪亂亡無日也
　諸侯則貶從臣下之服物示不能康濟國民則無以
　保其爵命也此義明尚安有視民如草芥者乎
闗梁不租
　周官之法闗聨門市以譏不物商賈貢其貨賄而無
　所為租山澤之農貢其物以當邦賦而無所為税此
　春秋戰國苟且之政記者妄述以為先王之制耳後
　儒傅㑹乃謂周官有租有税所謂道聴而塗説也
山澤列而不賦
　列謂分别其孰為可取孰為宜禁而頒布之(或以地/之廣狹)
　(或以材之/大小疎密)恐民愚以歲凶恣取而後不繼也周官角
　人羽人掌葛皆徵其材物於山澤之農以當邦賦(山/農)
　(澤農授以山澤可耕之/地而使守其材物者)材物之外别無所謂賦不賦
　即謂免其材物之徵耳
土功不興
　後世興功築以救荒上傭之也古者力役征於民故
　土功不興
大夫不得造車馬
　大夫體國有資聚則當盡出以佐民之急無暇及自
　奉之服物也
君定體
　朱軾曰體必君定者福以徳凝殃以徳弭使君自度
　也
君羔幦虎犆大夫齊車鹿幦豹犆朝車士齊車鹿幦豹
犆
　士齊車雖與大夫朝車同其皮物之精粗攻治之良
　苦必有與大夫之齊車異者矣　或曰末鹿幦豹犆
　字必有誤也果與上同則其文當曰大夫士齊車朝
　車鹿幦豹犆無為别舉而覆出　陳氏馬氏謂式有
　衡以横於上有犆以直於下而異飾非也式之衡者
　以人憑之故設幦其直者無事於飾
出杅履蒯席連用湯履蒲席
　浴用二巾以上下潔汚不可比而同之也入杅坐而
　浴水之瀋瀾不能分上下潔汚故出杅履蒯席别用
　湯立而濯上體以絺巾拭之然後㵼湯於異器以濯
　下體而履蒲席焉舊説湯專濯足則無為易湯矣攷
　工記湅絲湅帛易水以淘練之義
將適公所宿齊戒居外寢
　古禮君日出而視朝自命士以上皆曰與君相見而
　有復逆此乃鄉遂之吏公邑都家之長以時以事入
　國見君之禮也
書思對命
　君所問及對答之辭豈可豫料夙設君命當奉行者
　亦不應得豫書也蓋思者己所欲陳於君對命者君
　夙昔所命當復對之事二者皆豫書於笏以備遺忘
　不得為三則
揖私朝煇如也登車則有光矣
　其事非竒然非職業具脩操行髙潔俯仰無慚無由
　得此氣象與召南之羔裘言退食委蛇同義非美其
　其儀觀乃古人之善言徳行也
徒坐不盡席尺讀書食則齊豆去席尺
　以豆去席尺故坐與席齊則書几之去席尺不必言
　矣
飯飲而俟
　朱軾曰飯畢亦飲而俟君之飱也
君既食又飯飱
　又疑乃字誤
君既徹執飯與醬乃出授從者
　飯與醬皆已之餘不敢虚君惠又不敢使公士食已
　之餘故出授從者使餕之猶周官之法王在喪宰攝
　祭不敢飲福則使鬱人與量人受舉斚之卒爵而飲
　之也疏謂此食合已之所得故授從者似將以飯醬
　歸恐非禮意飯醬非牲俎之比偶然侍食無為侍食
　者特設之俎則無可歸故飯醬宜使從者餕若君與
　臣禮食則親徹奠於階西而不授從者以有司將歸
　賓俎必與黍醬同歸大夫相食亦親徹奠於階西以
　歸俎之禮與公食同也
凡侑食不盡食
　飯之數尊卑有等故不盡食然後可量其多寡而不
　虚後侑也
退則坐取屨隠辟而后屨
　不敢郷君而屨故就隠辟之處非逡廵而退之謂
惟饗野人皆酒
　蜡者聴民自為一日之樂而非上饗之也惟饗耆老
　孤子則有爵者不與故曰野人
冠而敝之可也
　非時王之服私居亦不敢常著而始加之元服又不
　宜毁裂以充他用故敝之置而不用久將自敝
縞冠𤣥武子姓之冠也
　父小祥以前子尚服受服之冠父小祥則子之服釋
　矣故反常服惟冠猶縞其上以祖父母乃正綂之期
　又恐父見子服之全吉而不安於心也知非父大祥
　以後所服者未有小祥已全吉而大祥後轉用縞之
　義也其義與父有服宫中子不與於樂同聖人教孝
　之仿偟周浹如此
垂緌五寸惰游之士也𤣥冠縞武不齒之服也
　惰游之士王制所謂不帥教者不齒周官所謂罷民
五十不散送
　此謂旁親君子之居喪也顔色稱其情戚容稱其服
　五十始衰於父母之喪亦不能致毁矣况等而下之
　乎故不散送也若主人則不宜有異一麻之散與絞
　而不敢苟同者所以責其哀情之實也若居處飲食百
　事無變焉而苴絰苞屨是作偽於親非人道也
縫齊倍要
　鄭注縫或為豐或為逢義當從逢儒行逢掖之衣楚
　辭後嗣逢長皆大也若以縫為義則曰齊倍要足矣
　於文為贅
衽當旁
　謂裳衽也衣衽無不當旁者裳則前三幅後四幅衽
　之相交或不當旁惟深衣與裳連則裳衽亦當旁也
長中繼揜尺
　中人臂長三尺自背之中至指則近四尺深衣反詘
　之及肘必五尺餘乃可揜疏言幅廣二尺二寸以半
　幅繼續袖口僅三尺六寸安能反詘而揜尺豈除衣
　身正幅而惟計兩袖之度耶古尺短其度正合
朝服之以縞也自季康子始也
　王制革制度衣服曰叛非有無君之心軋上之勢未
　敢然也季康子時政在大夫天子諸侯若綴旒久矣
　故以意而更朝服也
裘之裼也見美也弔則襲不盡飾也君在則裼盡飾也
服之襲也充美也是故尸襲執玉龜襲無事則裼弗敢
充也
　裼襲或言裘或言服者於見則舉内之裘於充則舉
　外之服也　君在喪所也古者卿大夫之喪君皆弔
　臨
既搢則盥雖有執於朝弗有盥矣
　入朝時既搢笏必盥手故執笏於朝弗再盥蓋登車
　不執笏至朝而後執也疏義甚明方氏乃謂在廟搢
　笏必盥及有執事於朝不再盥恐未安廟中之事無
　中輟者方執事於廟無因忽又執事於朝且廟中設
　罍水今曰盥於廟則於朝弗再盥似平時朝中可盥
　未知何據
大夫大帶四寸雜帶君朱緑大夫𤣥華士緇辟二寸再
繚四寸
　於大帶四寸下更舉雜帶則自君及士皆二寸蓋四
　寸而複縫之也雜帶狹取其便舊説再繞要一帀則
　於四寸義難通於大帶舉大夫於雜帶二寸再繚舉
　士明自君以下皆同也蓋帶之廣加於四寸則不便
　於束既取簡便而再繚則君大夫不宜有異如有異
　則宜有明文以别白之蓋帶之辨在縁而不在長短
　廣狹也
肆束及帶
　肄者紐約之餘帶者下垂之紳束者組綬所束之玉
　佩也蓋惟佩玉不利於勤者之事及走趨故收擁玉
　佩則并事佩及紳約之垂者此禮蓋為士大夫設若
　尋常男女事佩不碍走趨及有事也
韠君朱大夫素士爵韋圜殺直天子直公侯前後方大
夫前方後挫角士前後正
　舊説圜殺直三者韠之形制非也言尊卑之等圜者
　殺於直耳公侯前後方則殺於天子之直矣大夫後
　挫角則又殺於公侯之前後方矣注疏殺者去上下
　各五寸所去之處以物補飾之使方亦非也直者以
　全韋為之而邉幅皆直也前後方者上下皆尺以取方
　而旁以别韋合之所殺者下廣左右各五寸而上廣
　無變也知然者上廣一尺下廣二尺非下廣左右各
　去五寸以達於上廣則不得云方矣大夫亦上下皆
　尺以取方但上角㣲挫耳正即直也
其頸五寸肩革帶博二寸
　韠之有頸所以綴於腰也韠以韋為之頸太廣則不
　能順貼故止用五寸又恐其左右偏側故於兩肩各
　為革帶以綴於腰而革帶之博則二寸也　朱軾曰
　頸與肩乃安於韠上者取足以繋而已故不言長
君命屈狄
　疑惟子男之妻五命然後得受命於王自四命以下
　其妻皆有司等其爵命猶君之衆子使有司名之注
　謂受王后之命非也雜記夫人之不命於天子自魯
　昭公始
唯世婦命於奠繭其他則皆從男子
　三夫人九嬪必親受命於王世婦必累積功勤乃因
　獻繭就而命之其他皆從男子則自王之卿大夫公
　之孤以下婦從夫爵而有司命之可知矣外命婦然
　則内官自世婦以下亦有司等其班次以為服命而
　王不親可知矣侯國之夫人不得親受命於王明矣
　而記曰夫人之不命於天子自魯昭公始蓋謂達其
　姓氏於王而内史賜以册命耳
凡君召以三節二節以走一節以趨
　朱軾曰一節二節謂一使方往又一使隨後也不言
　三者三亦不過走且見不待三也
童子之節也緇布衣錦縁錦紳并紐錦束髪皆朱錦也
　童子多具大父母飾以朱錦蓋用為親歡又發揚其
　志氣使知興於道藝而欲為秀民矣
無緦服聴事不麻
　知其哀情之不能稱而空加之服是使習於欺也觀
　此則知先王制喪服之義矣
凡燕食婦人不徹
　注謂婦人質不備禮陳氏集説遂謂弱不勝事非也
　特牲饋食宗婦徹祝豆籩徹主婦薦俎少牢饋食告
　利成後婦人徹室中之饌周官内宗薦加豆籩及以
　樂徹則佐傳籩豆外室佐王后薦玉豆及以樂徹亦
　如之質不備禮弱不勝事之説不可通决矣古無奴
　婢事舅姑者即子婦也朝夕盥饋或夫婦居室子女
　尚幼非婦徹而誰哉此所謂燕食蓋有慶事而女賓
　衆至或宗婦合食既不可立一人為賓而獨與之為
　禮若主婦一一自饋衆賓一一自徹則不勝其擾而
　義無所取故使内御者婦贊者中代徹而不敢以煩
　賓也
有慶非君賜不賀
　君有賜而已無慶不賀也已有慶而君無賜亦不賀
　也違此則賀者為諂受者為驕矣
孔子食於季氏不辭不食肉而飱
　季孫之用孔子蓋將以便其私圖而未知孔子之能
　從與否也故食孔子而故違於禮以㣲試焉孔子蓋
　如見其肺肝矣故亦以無禮答之示雖一飲食之㣲
　苟違於禮雖令不行也與取瑟而歌使孺悲聞之同
　義
君與尸行接武
　注疏指不分明陳氏集説遂謂君大夫士與尸行之
　别非也特牲少牢禮尸入主人待於階間而不為禮
　尸既入祝繼入然後主人從之從無與尸同行之禮
　蓋至獻薦時然後主人視尸猶祖考若同行於庭中
　則尸子行也孰先孰後難讓難辭故惟拱立以待其
　入此聖人運用天理也士大夫且然况君乎此言君
　至尊尸象先君亦至尊故在廟之接武同大夫士則
　各有差等耳記曰君迎牲而不迎尸正所以昭揭此
　義也
徐趨皆用是
　陳氏集說或徐或趨皆用此與尸行步之節非也趨
　有疾有徐疾趨則豈可接武繼武哉惟徐趨始可用
　是爲節耳國䇿左師入而徐趨
立容德
　朱軾曰必德成然後諸美皆備若手足頭目間一事
　有失則立不足觀矣
視容瞿瞿梅梅
　莊子知北遊篇媒媒晦晦睡寐之貌也想周時方言
　有此而傳冩或作梅或作媒
立容辨卑母讇
　惟立容應有辨别如對君父接賓客涖官臨民各有
　當然之則不可混也
盛氣顛實揚休
　盛氣填實於中則休美發揚於外也
玉色
　顔色如玉即休美之外揚者
　
　
　
　
　
　
　
　
　
　
　禮記析疑卷十四
欽定四庫全書
　禮記析疑卷十五
　　　　　　　　　　翰林院侍講銜方苞撰
　　明堂位
　明堂位列戴記先儒以為誣舊矣而余尤疑是篇不
　知何為而作也謂周人記之則於明堂方位度數朝
　㑹禮儀宜詳謂魯人自侈大則宜先周公勲勞法則
　以及山川土田附庸殷民周索命誥典册而無一具
　焉至魯君臣相弑三傳無異辭初誦經書者皆識焉
　記者能詳四代之服器官而獨昧於此豈不異哉及
　讀前漢書然後知此莽之意而為之者劉歆之徒耳
　莽之簒無事不託於周公其居攝也羣臣上奏稱明
　堂位以定其儀故記所稱莫不與莽事相應其稱周
　公踐天子之位以治天下朝諸侯於明堂以莽踐阼
　背斧依南面朝羣臣也賊臣受九錫以為簒徴自莽
　始故傋舉魯所受服器官以為是猶行古之道耳其
　稱魯君臣未嘗相弑又以示傳聞不可盡信若將為
　平帝之弑設疑也其篇首曰昔者周公朝諸侯於明
　堂之位天子負斧依南鄉而立易周公以天子與當
　日羣臣所奏周公始攝則居天子之位非乃六年然
　後踐阼隱相證也莽贊稱假皇帝則奏稱書逸嘉禾
　篇周公奉鬯立於阼階延登贊曰假王涖政勤和天
　下書既逸矣云云者誰實為之又况漫無所稽之雜
　記哉或疑周公踐阼倍依以朝諸侯别見史記魯燕
　世家而荀卿儒效篇亦曰以枝代主疑明堂記或有
　所授不知古用簡册秘府而外藏書甚稀太史公書
　宣成間始少出自向校遺書歆卒父業以序七畧東
　漢宗之凡後世子史之傳皆歆所校録也歆既偽作
　明堂記獨不能増竄太史公荀子之文哉詩書而外
　周人之書成體而不雜者莫如左氏春秋傳史克之
　頌祝鮀之言於魯先世事詳矣無一語及此而悖亂
　之說皆見於歆以後始顯之書則歆實偽亂増竄以
　文莽之姦也决矣嘗考魯世家削去成王少至攝行
　政當國燕世家削去成王既㓜至召公乃説前後文
　義脗合無間而周本紀所謂周公攝行政當國與尚
　書位冢宰正百工義正相符是則劉歆之徒所未及
　改更而尚存其舊者儒效篇首與中間語複按以文
　律如附贅縣疣盖自秦昭王問孫卿以下乃其本文
　也昔韓子論學首在别古書之正偽取其正者以相
　參伍而得其㑹通昭昭然如分黑白矣
九夷之國東門之外西面北上八蠻之國南門之外北
面東上六戎之國西門之外東面南上五狄之國北門
之外南面東上九采之國應門之外北面東上四塞世
告至此周公明堂之位也
　據此則四面皆有門天子南鄉東西面朝者尚有相
　向之義南面則出背後恐非所安周書康王之誥大
　保率西方諸侯入應門左畢公率東方諸侯入應門
　右此正成周盛時所用之禮以此推之四裔之國
　雖多皆於南門外分左右以次而上無四面分布之
　理　列序朝位忽曰四塞世告至即承以此周公明
　堂之位也即以文義求之暗昧支離亦與莽傳中誥
　令書疏相類
命魯公世世祀周公以天子之禮樂
　春秋傳子家駒曰諸侯僭於天子大夫僭於諸侯久
　矣昭公曰吾何僭矣哉子家駒曰設兩觀乘大路朱
　干玉戚以舞大夏八佾以舞大武此皆天子之禮也
　使成王果賜而伯禽受之不當以為僭矣
納夷蠻之樂於太廟言廣魯於天下也
　按莽傳羣臣始奏宜益莽封三萬户此大將軍霍光
　蕭相國何繼以莽女立為后有司請以新野田二萬
　五千六百頃益莽封以應古者后父百里尊而不臣
　及陳崇頌莽功徳遂倡言成王之於周公度百里之
　限踰九錫之檢開七百里之宇魯公之外六子皆封
　宜勅盡伯禽之賜無遴周公之報自是吏民上書者
　千八百餘人咸曰周公享七子之封有過上公之賞
　及莽將即真羣臣尚據此復奏此莽始終布置漸次上
　逼以革漢命之本謀也故歆作此記因納夷蠻之樂
　而云廣魯於天下以隱相證焉
百官廢職服大刑而天下大服
　周官王朝祭祀肆師相治小禮誅其怠慢者所云誅
　責讓譴呵之謂耳何至遂服大刑且魯雖受禮樂之
　賜并不聞有廢職服刑之事而曰天下大服更不可
　解如謂賜禮樂時即降廢職服大刑之命則天下宜
　恫疑駭遽而不知其何所為何以遂大服乎蓋莽以
　窮治吕寛之獄滅衞氏及漢宗親郡國豪傑死者數
　百人海内震焉故歆為此記以示共周公之祀事而
　廢其職者即服大刑况顯與安漢公為敵及隂謀變
　怪以相驚懼者乎雖鉤黨蔓誅亦未為已甚也
反坫出尊
　凡爵奠於席上有坫則隆然髙出故曰出尊
崇坫康圭
　康安也為面坫以安圭也
拊搏玉磬揩擊大琴大瑟中琴小瑟四代之樂器也
　當是揩擊玉磬拊搏大琴大瑟中琴小瑟文錯也
　
　
　
　
　
　
　
　
　
　
　
　禮記析疑卷十五
欽定四庫全書
　禮記折疑卷十六
　　　　　　　　　　翰林院侍講銜方苞撰
　　䘮服小記
斬衰括髪以麻為母括髪以麻免而以布
　朱軾曰括髪免髽三者名異而制一麻亦布也以未
　成布故曰麻鄭注廣二寸似不足以括髪馬融謂廣
　四寸為是愚意兩頭宜漸殺長可自頂交前繞於髻
　又析其末可以結三者之制一也
庶子王亦如之
　謂旁支繼大統者專奉四廟而不得顧私親也
别子為祖繼别為宗繼禰者為小宗有五世而遷之宗
其繼髙祖者也是故祖遷於上宗易於下尊祖故敬宗
敬宗所以尊祖禰也
　古之宗法所以収族乃為生者而設非使各領其族
　以祀先祖也所謂五世而遷者五世中族人合食猶
　以繼髙祖之宗子為主至六世則各以其親者相屬
　而遞遷也惟宗法為生者設則雖庶人亦得各領其
　族若祀其先祖則貴賤各有等差雖宗子為大夫止
　立三廟無由得祭髙祖也(大傳干祫及其髙祖乃有/大勲勞請於其君而特舉)
　(之/)惟别子之廟則常存而不毁而宗子得攝族人之
　祭知然者詩曰于以奠之宗室牖下内則若富則具
　二牲獻其賢者於宗子夫婦皆齊而宗敬焉終事則
　后敢私祭則私家有祖禰之廟所謂宗敬乃祭於大
　宗之廟可知矣然亦惟族人始為大夫士而告於大
　宗之祖廟宗子代為之薦其歳祭之常適子則自主
　之庶子則小宗之適主之耳别子之廟時代久逺子
　孫歳祭合食必有典法而禮文殘闕今不可考矣
　春秋傳楚滅戎蠻子立宗以誘其遺民葢有宗子然
　後支庶皆往依之其族可復聚耳
庶子不祭祖者明其宗也
　立廟雖由庶子而必立於適子之家使適子主祭不
　敢貳先人之統也曽子問曰宗子為士庶子為大夫
　其祭也如之何孔子曰以上牲祭於宗子之家祝曰
　孝子某為介子某薦其常事曰祭於宗子之家則庶
　子家無廟可知矣曰為介子某薦其常事則宗子主
　祭可知矣
殤與無後者從祖祔食
　祔食之禮宜於繹祭於祊後當室之白陳殤與無後
　者次主設俎敦豆籩一如尸未入設饌祝神之禮宗
　子獻奠祝一一致告但不主尸無酬酢則終朝可畢
　然後儐尸未晚也若正祭之日則無暇及此古禮必
　别具此節附卿大夫祭禮之未如祀方明之附覲禮
　而今無考耳
庶子不祭禰者明其宗也
　雖庶子為大夫士適子為庶人庶子家亦不得立廟
　所以然者既自立祖禰之廟而仍就適子家祭於寢
　非所安也使適子廢寢祭而來主祭於庶子之家亦
　非所安也適子自祭於寢庶子自主廟祭尤非所安
　也
親親尊尊長長男女之有别人道之大者也
　或曰此泛論禮之大經不專指䘮服
從服者所從亡則已
　惟臣從君服不得以所從亡為斷而辨於臣之失位
　去國與否葢君雖亡君之母妻服制冇常臣雖失位
　而未去國亦宜從國民之服循數以推惟嗣君之父以
　廢疾不立(設若衛靈公無子/其兄摯之子嗣立)而嗣君又亡承國者其
　旁支兄弟則諸臣於嗣君之父無服耳若道其常則
　君之妻嗣君之母也君之母嗣君之祖母也而服可
　已乎
世子不降妻之父母
　外䘮不廢祭故也
父為士子為天子諸侯則祭以天子諸侯其尸服以士
服父為天子諸侯子為士祭以士其尸服以士服
　朱軾曰大夫士相去不逺故𦵏從死者祭從生者至
　於天子諸侯則宜有變易主人冕旒而尸士服禮不
　宜然此漢儒附㑹中庸而推之非其類也○三代相
　繼無父為士而子為天子者父為士子為諸侯者則
　有之既建國立廟則宜倣周初上祀之禮矣若父為
　天子諸侯子為士則王子公子之奔及寓公之子皆
　是也惟寓公之子得祭其父餘皆不得祭疑周衰禮
　壊越禮私祭者多而不敢用天子諸侯之服以衣其
　尸故記者誤傳以為典禮耳
大功者主人之䘮有三年者則必為之再祭朋友虞祔
而已
　朋友不得主練祥何也虞祔姻賓咸在故朋友可為
　之主若練祥則子㓜妻可自舉而以異姓之男子與
　焉則當自嫌非大功同居同財者比也夫無族前後
　家東西家可主䘮則小功絲之族人亦可主而第舉
　大功則族疏者亦宜引嫌與朋友同也若有子則祭
　時當以衰抱用曾子問君薨而子見之禮
生不及祖父母諸父昆弟而父税䘮已則否
　祖父母上脱從字謂從祖父母及從祖父母所出之
　諸父昆弟也從祖父母及其子若孫於父為期為大
　功於己皆小功小功不稅謂此葢恩本輕加以生不
　及見則哀情不屬故過時可不税耳下節降而在緦
　小功者則税之可證此必文有脱誤
降而在緦小功者則税之
　此條皆以至親之降服言陳氏集説引從祖兄弟之
　長殤非也
虞杖不入於室祔杖不升於堂
　哀情漸殺不至於甚病而服杖則非誠矣故凡䘮禮
　之每殺皆所以責其誠也
為君母後者君母卒則不為君母之黨服
　此從服也君母卒則無所從矣父再娶則從繼母而
　服其黨父歿則自服其母之黨父未歿不再娶亦不
　服君母之黨葢不可以徒從而紊於屬從也　曰為
　君母後以此知妾有子則適免於出所以重恩義化
　嫉妬　女君死妾猶服其黨何也媵多以娣姪則於
　所服者有骨月之恩焉即取諸家僕隸子弟亦有君
　臣之義故徒從者惟此不可絶也買妾而不知其姓
　者間一有之耳
妾為君之長子與女君同
　先王制禮女君歿妾猶服女君之黨又為君之長子
　服與女君同重其分誼以長恩愛化嫉妬所謂止邪
　於未形也
斬衰之葛與齊衰之麻同齊衰之葛與大功之麻同麻
同皆兼服之
　兼服謂男子首仍重䘮之葛要則服輕䘮之麻兼服
　重䘮之葛也知非以麻帶易去葛帶者間傳斬衰之
　䘮既虞卒哭遭齊衰之䘮輕者包重者特男子則首
　絰不易要絰以葛包婦人則要絰不易首絰以葛包
　不易者以其本同包者重䘮之痛可外加而不可中
　變也　注婦人上下皆麻謂要仍重䘮之麻首則輕
　䘮之麻也齊斬則然大功以下祔後易葛帶
報𦵏者報虞三月而後卒哭
　虞所以安亡者之靈故不可一日離卒哭所以節生
　者之哀故必三月而後舉𦵏日虞三虞卒哭與祔接
　則再虞必介乎𦵏與卒哭之中可知也
大夫降其庶子
　禮有降服先王之所不得已也葢古者諸侯大夫無
　時不有朝聘㑹同之事而在䘮則禮不得行齊衰杖
　期雖公門不脱不杖期脱衰而仍絰故諸侯絶旁期
　大夫降在大功則事不廢曾子問卿大夫將為尸於
　公受宿矣而有齊衰内䘮則如之何孔子曰出舍於
　公館以待事禮也以受宿為限是未受宿則廢也齊
　衰未受宿廢是大功以下不廢也推此以例其餘則
　大功以下凡公事皆不廢可知矣大夫之子亦降者
　恐廢祭也曾子問大夫之祭禮器既陳内䘮齊衰大
　功皆廢大夫朝聘出逾時其子當攝祭不降服則宜
　廢者多矣公之昆弟亦降者恐不得為尸也然所謂
　降者不過降其衰麻減其時月而已其不飲酒食肉
　御内聽樂之實則不廢也知然者文王世子公族有
　死罪君素服居外不舉不聽樂如其倫之䘮諸侯且
　然大夫可知旁䘮且然子厭於父而降其母者可知
　漢戴徳䘮服變除天子諸侯庶昆弟大夫庶子為其
　母哭泣飲食居處思慕猶三年也義甚當而未得所
　據可以文王世子記證之　公羊傳大夫閒君之䘮
　攝主而往雖與曾子問不合足徴凡有國政祭皆攝
　大夫之庶子為適昆弟不降不攝祭也
大夫不主士之䘮
　䘮紀以服之輕重為序不奪人親也此莽歆所增竄
　詳見總辨
士祔於大夫則易牲
　其與𦵏以大夫祭以士異義何也特祭於祖祖為大
　夫不宜用卑者之牲若四時常祭以己所得致而追
　養不敢過越也又時祭祫父祖不同位亦不得同牲
繼父不同居也者必嘗同居皆無主後同財而祭其祖
禰為同居有主後者為異居
　䘮服傳必嘗同居然後為異居疑此篇引用其文而
　脱然後為異居五字　有主後者為異居專指繼父
　言或本自有子或母生子於其家也疏此子有子亦
　為異居當是此母有子文誤
士大夫不得祔於諸侯祔於諸祖父之為士大夫者其
妻祔於諸祖姑妾祔於妾祖姑亡則中一以上而祔祔
必以其昭穆
　祔者告以新主將入此廟也若祔後仍各立廟於家
　則此告甚無謂若竟奉主入諸祖父之廟則舊主當
　祧以讓新主無故而祧人之祖其人之孫當祔者轉
　無可祔之廟周公制禮豈如此凟亂不經莽歆偽附
　也　如此則妾亦祀於祖廟至曾元而不廢矣其妄
　可知
宗子母在為妻禫
　舅沒則姑老宗子之妻承宗祀而領宗婦久矣故特
　申其恩
為慈母後者為庶母可也為祖庶母可也
　舊説非有子而死不得立後非也設其人服勤之久
　或經父母䘮疾而能竭其力乃以無子禁不得立後
　於義協乎况為父之妾立後則恩義並起於父何得
　論其曾有子與否
慈母與妾母不世祭也
　庶子不得立廟故雖妾母亦適子主祭而祔食(即殤/與無)
　(後者從祖/祔食之義)此記及春秋傳於子祭於孫止皆主適子
　適孫而言也即妾子為父後亦止及其身得祔食於
　君母葢妾而祔於祖姑是二適也然身之所出不可
　使無祀於後庶子之子立禰廟則可以祭父之生母
　矣周祀姜嫄商祀簡狄前聖所行可為標凖
為殤後者以其服服之
　宗子為殤而死庶子弗為後也此曰為殤後者代殤
　以繼大宗猶官司相承之有前後耳故以兄弟之服
　本應服者服之而無加也
箭笄終䘮三年
　婦人重腰小祥則除首絰疑笄亦有變故特立此文
諸侯弔於異國之臣則其君為主
　古者君於本國之臣有疾親視有䘮躬弔則隣國之
　君相朝或過賓㑹其卿大夫之䘮而弔臨禮宜有之
　主君亦宜臨其殯宫以接賓但據禮經兩君宜立於
　階上要節哭踊而主人拜稽顙於下先儒不能辨
　魯衛之君屈拜季孫為失位季氏任君之拜為無君
　轉引以證此記謂君為主則君宜答拜惑且悖矣
諸侯弔必皮弁錫衰所弔雖已𦵏主人必免主人未䘮
服則君亦不錫衰
　前四句以諸侯貫之異國之君也後一句以君别之
　兼本國之君也　山隂陸氏謂天子重絰諸侯重衰
　未知何據周官司服王為三公六卿錫衰為諸侯緦
　衰為大夫士疑衰其首服皆弁絰弁加絰則服必衰
　上下同之
養有疾者不䘮服遂以主其䘮非養者入主人之䘮則
不易己之䘮服
　朱軾曰期大功未𦵏斬衰為母齊衰未練則使人養
　而已不得親已所服之䘮或疾者所不服或有服而
　已除則釋服以養之若有疾者與已同服或彼别有
　服則養者亦不必改服也所養者死其服或同於己
　所本有之服或輕焉或重焉重則服其服同則已服
　已變而受亦服其服若同而已服未變或輕則於新
　死者初成服及當事拜賓服其服事畢反已服非養
　者入主䘮本無服則素服有服則不易服至成服然
　後釋已之服而服其服餘與養疾而死者同　未小
　斂主人主婦尚未變服養疾者不得於此時反已之
　䘮服故遂以吉服主其䘮直待成服之後權其輕重
　以為反前服與竟服新服之凖也
妾無妾祖姑者易牲而祔於女君可也
　此及前記妾祔於妾祖姑皆衰世慝禮記者所誤入
　也春秋傳不祔於姑不稱夫人繼室且然則妾無祔
　廟之禮可知矣其祔食於廟應同殤與無後者俟正
　祭既畢而别舉之特禮文殘闕故於傳無考耳注女
　君謂適祖姑非也曰可也葢禮經無文記者以意度
　之謂無妾祖姑者或祔於女君尚可以明祔於祖姑
　之必不可耳祔於祖姑則嫌於嫡之再祔矣若祖姑
　與女君皆存妾又安所祔乎然則妾無祔廟之禮審
　矣
士不攝大夫士攝大夫惟宗子
　此條似言宗子得兼攝庶子之祭雖異爵亦然即曾
　子問篇宗子為士庶子為大夫以上牲祭於宗子之
　家祝曰孝子某為介子某薦其常事是也䘮主當
　以親疎為序君子不奪人親設士之䘮應主者實大
　夫大夫之䘮應主者實士義不得以他人代也若大
　夫以公事出而家人攝祭則義當使親子弟雖無爵
　者可攝又無攝以宗子之義也但禮於爵位懸絶者
　必有變觀此篇及曾子問第以士大夫為言設宗子
　為庶人庶子為大夫其攝祭之禮必有損益而今不
　可考矣
父不為衆子次於外
　雖不次於中門之外然所居必外寢也公族以罪死
　君為之居外如其倫之䘮况父子之戚乎
與諸侯為兄弟者服斬
　始封之君不臣諸父兄弟封君之子臣兄弟而不臣
　諸父既臣兄弟則同於臣而不得曰與諸侯為兄弟
　矣此記葢謂與始封之君為兄弟者封君之生雖不
　敢臣及其死則兄弟亦當為服斬也或曰如在本國
　雖諸父亦宜服斬若有故而越在異國則諸父及兄
　弟之子或可持服於異國如其倫之䘮惟兄弟天顯
　本父母之一身必歸奔而服斬也春秋傳秦楚之公
　子隠身於晉晉人尚以本國之班底其位禄則骨月
　之恩之不可絶也明矣
下殤小功帶澡麻不絶本詘而反以報之
　朱軾曰凡䘮大功以上小斂後散帶垂至成服乃樛
　之小功則散帶不樛注疏反報之義不明愚意報扱
　也以其下垂者反屈而扱於要間是不散亦不樛也
　然則大功之降一等者胡弗然情少疏也長中殤之
　降一等者胡弗然止降一等也九月七月較五月為
　少伸也
其妻為大夫而卒而后其夫不為大夫而祔於其妻則
不易牲妻卒而后夫為大夫而祔於其妻則以大夫牲
　祔𦵏也將祔𦵏必先祭苦於其主疏謂始來仕無廟
　者非也既為大夫則必立廟矣
母為長子削杖
　方以象地且降於夫也子為母削杖義起於母也母
　為子削杖義主於己也
奔父之䘮括髪於堂上袒降踊襲絰于東方奔母之䘮
不括髪袒于堂上降踊襲免于東方絰即位成踊
　為母括髪以麻免而以布奔䘮則不括髪者初閒䘮
　時已括髪猶閒父䘮已筓纚徒跣禮過時不再舉也
三日而五哭三袒
　奔䘮之禮三日止於五哭何也其聞䘮於異國心絶
　志摧痛不欲生哭踊無算必有過於親湯藥而視含
　殮者矣故歸至家不得復行無算之哭踊疏謂閒䘮
　久故禮殺非也
　
　
　
　禮記析疑卷十六
欽定四庫全書
　禮記析疑卷十七
　　　　　　　　　　翰林院侍講銜方苞撰
　　大傳
大夫士有大事省於其君干祫及其髙祖
　有大事有大功勲也若無功者皆得請則為禮制之
　常而不當謂之干矣觀下文牧之野武王之大事也
　可見為非常功伐
追王太王亶父王季歴文王昌
　西漢之末絶不聞有緯書自王莽假符命以簒而光
　武亦以名應赤伏符不能禁絶讖緯馴至東漢之末
　諸老儒遂據緯書以釋諸經傳康成至謂文王已自
　稱王孔穎達據合符邪説謂文王立后稷以配天追
　王太王王季中庸所謂周公追王乃以王禮改𦵏耳
　其不改𦵏文王本以王禮𦵏也賊經誣聖為妖為孽
　遂至於此諸經之各有緯書乃莽徴詣公車集廷中
　者所記説也劉歆承莽意以著七畧未有不以諸經
　之緯附入者班固志藝文壹本七畧而無一語及緯
　書則東漢之初明者已棄置而不道矣而羣儒乃據
　以釋三禮至莽臣勸進之文稱周公踐阼召公不悦
　康誥王若曰朕其弟小子封為周公攝位稱王之徴
　而據以説尚書名賢魁士亦不能辨程朱出始一以
　義理斥之而膚學鯫生至今尚有以不用漢儒訓詁
　為程朱疚者是之謂失其本心
不以卑臨尊也
　柴於上帝祈於社然後設奠追王葢以三王之功徳
　告於皇天后土而後與天下共尊之是以天地臨之
　而非敢以己之卑臨祖考之尊即至於南郊稱天以
　誄之義也
所且先者五民不與焉
　所言五者本若無與於民事然治親報功存愛貞教
　之本也舉賢使能立政之源也一物紕謬則教迷而
　政亂故民莫得其死
五曰存愛
　凡古先聖王及其輔佐有功徳於民者皆建置後裔
　興滅繼絶所以存其遺愛也
綴之以食而弗殊
　合食之禮歳時必舉者以五服為限若始為大夫士
　而祭於大宗之祖廟及女子將嫁而教於宗室則凡
　同姓者皆然綴之以食而弗殊不獨合食為然故百
　世皆可考也
自仁率親等而上之至于祖名曰輕自義率祖順而下
之至于禰名曰重一輕一重其義然也
　祖之義不宜重於禰而曰重者此記所論宗法也設
　同父兄弟數人各一子惟宗子無後則必以一人之
　子後宗子而不得顧私親同祖亦然是之謂祖重於
　禰也儀禮䘮服傳多後儒臆説非先聖之舊如經有
　為人後之文傳遂謂獨後大宗何休因謂小宗無後
　當絶設三人同父而適長無子餘各一子任適長之
　絶則其次將自承父而為宗子乎抑以己之子繼祖
　而為宗子乎自承父則父本有適以己之子繼祖則
　上無所承而使兄弟及兄弟之子宗之義不安情不
　順也必以己之子繼兄承祖以為父之小宗俟其子
　姓蕃衍或兄弟之子姓蕃衍然後使繼已而為己之
　小宗此天理人情之極也獨子且不可自私而任父
　宗之絶况多子乎等而上之至於髙曾之小宗則所
　繫愈重皆各自私而任其宗之絶先王制禮不若是
　之舛戾也記言宗法甚詳而無及於後小宗者葢大
　宗無後惟義不可以苟止而小宗無後則情亦不能
　自安故以為不必言而畧之也適子不得後大宗以
　族人可繼者多故各留其適以後小宗若父祖之小
　宗無後而已無支子雖適子亦安得不使為後乎經
　曰為人後者正以該大宗一小宗四果小宗無後當
　絶則第曰後大宗者而不宜曰為人後矣
族人不得以其戚戚君位也
　生則諸父兄弟皆臣不得言本親之尊卑長㓜沒則
　有服無服者皆斬不得言天屬之逺近以君所居天
　位族人所居臣位也
絶族無移服親者屬也
　先王制禮小功則不責以同財非導以薄量其力之
　不能周也六世則不使相為服非絶其恩度其忱之
　不能屬也且使財之當同者知其力之不可私服之
　未絶者知其情之不可飾焉
宗廟嚴故重社稷重社稷故愛百姓
　古者王公有田以處其子孫即卿大夫之後亦聚族
　而居如殷民七族懐姓九宗自當立社有社則有稷
　重社稷以無田禄則無以饗宗廟也愛百姓不獨卿
　大夫有采地者各私其地子其民也即士之食田禄
　者亦懼土荒民敝而求其生養之遂矣舊説以百姓
　為百官於下文愛百姓則刑罰中不可通
百志成故禮俗刑
　財用不足則百志不成教以禮而民不能從坐視其
　俗之敗而君不能正矣
　
　
　
　
　
　
　
　
　
　
　
　
　禮記祈疑卷十七
欽定四庫全書
　禮記析疑卷十八
　　　　　　　　　　翰林院侍講銜方苞撰
　　少儀
　篇中所載事父兄師長之儀皆童子時所當服行也
　其中事君承公卿接賓客交朋友祭祀朝聘㑹同軍
　旅燕食獻遺皆成人所有事而儀度辭令必講習於
　童子時故統之曰少儀注疏詁少為小似未安
不得階主
　將命者主通賓客不得主進見之人末由自通也邵
　氏説得之
適者曰某固願見
　惟閒名宜稱將命者葢欲將命者以名閒於主人也
　曰願見於將命者曰朝夕於將命者則辭不當物矣
　葢以敵者而請見無論同國異國因縁㑹合必有其
　由主人已知其名故第曰某固願見也亟見則交親
　第曰某願朝見某願夕見無庸更溢一辭矣
適有䘮者曰比
　比附也願自附於執事之人也　與左傳莫與比而
　事吾君同義
適公卿之䘮則曰聽役於司徒
　周官三公六卿之䘮宰夫與職䘮率官有司而治之
　凡有爵者之䘮職䘮以國之䘮禮涖其禁令而惟曰
　聽役於司徒何也宰夫職䘮掌其禮度及禁令而已
　州長則凡州之大䘮身莅其事黨正則教其禮事掌
　其戒令遂匠納車鄉遂之民共正柩下棺復土凡䘮
　之役事涖而共之者皆司徒之屬也
受立授立不坐
　受立而跪則近於諂而形授者之倨授立而跪則重
　勞受者之以跪答也
始入而辭曰辭矣
　將入門主人先客故始入卽詔以讓客使先也
排闔脱屨於户内者一人而已矣
　皆同等則年長者一人脱屨於户内若有異爵者及
　族姻行輩之長者在則年長者亦不敢以長自居而
　用此禮也
不疑在躬
　此節皆以接人之禮言凡性之直者及久相狎者多
　疑人有身過以為戲謔既失忠敬之道尤人情所忌
　故戒之若朋友有過而知之審則當忠告亦不宜為
　疑辭
不度民械
　度謂試其與已稱否恐以欲得相疑也
不訾重器
　訾與齊語訾其相質之訾同葢擬議其所值也觀君
　子之衣服服劍乘馬不價義與此類
拚席不以鬛
　用袂拘也
不貳問
　專問一事不可更端或卜不吉而更以筮問也
手無容
　不以手修容也如循面拂鬚之類燕居則可對尊長
　則為不敬
執君之乘車則坐僕者右帶劍負良綏申之面拖諸幦
以散綏升執轡然後步
　此與曲禮車將駕節可互證坐統初升及既歩而
　言初升取貳綏跪乘既驅五步而立則又跪而執轡
　也曲禮取貳綏即此記所謂良綏散綏也綏之本應
　結於車上(獻車者説綏而執之/故知常時結於車上)故僕者自取散綏以
　升而置良綏於背更從背繚而出於前故曰申之面
　也負綏而必申之面者僕常鄉車前也必負綏而繚
　於前者君登則側身左轉而授綏為便也
師役曰罷
　師不得已而後用役不得已而後興君民上下無不
　願其罷休故在師中者用以為禮辭
不旁狎
　君子不身為狎即人有相狎者亦不可近其旁也
有亡而無疾
　亡者以禮去國所謂有故而去非逃也
車馬之美匪匪翼翼鸞和之美肅肅雍雍
　僕者御得其道則車馬匪匪翼翼君子在車聞鸞和
　之聲則其容肅肅雍雍
問國君之子長㓜長則曰能從社稷之事矣㓜則曰能
御未能御問大夫之子長㓜長則曰能從樂人之事矣
㓜則曰能正於樂人未能正於樂人問士之子長㓜長
則曰能耕矣㓜則曰能負薪未能負薪
　大夫之子皆入成均大樂正小樂正教之故以正於
　樂人為言士之子非秀者不得入鄉學故以耕與負
　薪為言若國君之子雖六藝在所必學而不應以僕
　御為言古者臣子之侍君父並曰御射義小大莫處
　御於君所内則父歿母存冢子御食是也祭祀之終
　有嗣舉奠之禮故長曰能從宗廟社稷之事將冠則
　能問寢視膳侍御於君孺子則不能故㓜則曰能御
　未能御也曲禮以言大夫之子則義當為射御之御
　葢國子學六藝御其最下者國君之子禮辭不當與
　大夫之子同
婦人吉事雖有君賜肅拜
　祭禮主婦獻尸受尸酢及獻祝侑佐食致爵於主人
　受主人致爵自不得用肅拜所謂吉事乃平常嘉禮
　慶事與族姻為禮止於肅拜而有君賜亦然玊藻有
　慶非君賜不賀蓋此類也
亦曰乘壺酒束脩一犬
　或下有闕文或此句亦衍也
劍則啓櫝蓋襲之加夫襓與劍焉
　襲因也重也反櫝蓋以承櫝底是因而重之也
小飯而亟之
　亟之非速咽恐有問也葢雖後君子而已常恐君子
　早已則已當隨之故不敢任意需緩
酌尸之僕如君之僕
　舊説犯軷時飲僕非也周官大馭掌馭玉路以祀及
　犯軷王自左馭馭下祝登受轡遂驅之則犯軷時僕
　無受飲之事明矣下云及祭酌僕則正祭之後始酌
　僕明矣祭之末有畀煇胞翟閽况君之御僕乎其酌
　以獻僕宜使膳宰或禮官之屬與大射禮司馬正獻
　獲者司射獻釋獲者司馬師獻𨽻僕與巾車獲者之
　禮同曰其在車則有受飲而不在車者葢王朝大馭
　為中大夫爵列疇六官之貳親且貴王入郊宫祖廟
　宜從王以入(祭畢然後先出升/車以待王之出)則宜與諸公卿同受
　爵於壇廟若王時巡蒐狩省耕省斂偶有燕飲及稍
　事而賜僕以飲則宜在車耳諸侯之僕亦然惟尸之
　僕宜常在車故總見其受飲之儀
飲酒者禨者醮者有折俎不坐
　燕禮大射禮必徹俎然後脱屨升堂坐此飲酒之正
　禮也禨與醮宜用脯醢有折俎時少(冠醮有乾肉折/俎但酌而無酬)
　(酢曰醮則親賓偶聚而有稍/事皆宜用醮不獨冠禮為然)故記者因舉正禮而并
　著之疏謂飲酒者即謂禨冠則三字為贅設矣
其有折俎者取祭反之不坐
　上言有折俎不坐此明取祭反之之後乃得坐也
道瞽亦然
　道瞽亦然為句言道瞽者亦當以在者告也
執燭不讓不辭不歌
　主人歡心未盡而以火繼之所謂厭厭夜飲不醉無
　歸也故此時衆賓傳飲不讓不辭并不得相和而歌
　惟務盡主人之歡成禮以退也金華應氏謂執燭之
　人不暇為此非也凡燕食之禮執事之有司并無相
　讓相辭及歌詩之禮安得執燭者獨有此戒禁
　
　禮記析疑卷十八
欽定四庫全書
　禮記析疑卷十九
　　　　　　　　　　翰林院侍講銜方苞撰
　　學記
就賢體逺
　體逺體恤幽逺小民之疾苦也
君子如欲化民成俗其必由學乎
　教學之法莫備於周凡有地治者皆兼教事不獨師
　儒也雖農工商賈少時皆受小學於里塾不獨秀民
　也是以無人不明於倫理而仁讓之心易生無事不
　為之制防而邪惡之塗自閉故化民成俗其本由於
　聖人之徳化而謂專由於學者文武周公之徳化至
　昭穆而不能承矣而賴其禮教以相維持者且數百
　年東漢及前明之衰政亂於上而義明於下以其開
　國之初君臣上下皆知教學為治本而積為禮俗也
家有塾黨有庠術有序國有學
　陳氏集説謂術宜為州不若注易為遂之當也葢舉
　州黨而遺鄉學則事無統紀且未知野法之異同於
　鄉舉細於野舉大則知互舉以見義而凡家稍縣都
　之采地及散在鄉遂稍縣畺之公邑苟地邑民居相
　等則建學立師考挍賓興更無異法矣周官司徒考
　徳興賢詳於六鄉勸耕課織詳於六遂正此義也
比年入學中年考挍一年視離經辨志三年視敬業樂
羣五年視博習親師七年視論學取友謂之小成九年
知類通達强立而不反謂之大成
　臨川吳氏謂七年以上皆小學之事九年則入大學
　之次年自始入小學通數為九年非也小學九年始
　教之數日七年尚未學書豈可責以離經辨志葢謂
　入大學也經書多十五以前所誦習故一年内挍其
　成熟與否既成熟則離經而辨其志所趨向耳以入
　大學為始九年而大成乃中人所難况可責之成童
　以後乎　不曰毎年而曰比者兼明學者各以年時
　比次而入也　十五入大學又期年則志必有所嚮
　而不能自掩矣為之師者非徒辨之而已也使志在
　利禄則必告以名義之重志在藝術則宜示以小道
　之輕必至九年出學始各以其所就進退棄取之
　自一年以至七年四曰視者為師者以是布為教即
　以是程其學也九年則不復言視者知類通達强立
　而不反非教者所能程惟學者之自致焉耳周官之
　法自族師至州長按時月以書其徳行道藝而後鄉
　大夫賓興焉大學之法自一年至九年積日累月以
　驗察之然後升於司馬以辨其材葢自一命以上所
　代者天工苟非其人則天職以曠所治者民事苟非
　其人則民病以滋故教之不可以不詳取之不可以
　不慎也自唐宋以後教士以課試之文章而决以有
　司俄頃之心目即所取不失亦無以知其人賢能而
　使之亮天工治民事可乎
蛾子時術之
　術宜即銜字之誤
皮弁祭菜示敬道也
　服以皮弁示王公所以持國保民者惟道故敬修焉
　而非徒佔畢之業即學者他日以道事君之根源也
　祭以芹藻示先聖先師所以維世立教者惟道故敬
　承焉而不以鼎烹為隆即學者終世以道檢身之凖
　則也
時觀而弗語存其心也
　語黙動静時時有以觀示之而不語以所以然之故
　俾學者存其心以體道也
凡學官先事士先志
　古者四十而後仕出學之後從容蓄徳者近二十年
　不宜有未學而仕者而曰官先事何也葢國子弟及
　公卿之子有世邑者或將冠既冠而嗣封守則有人
　民社稷之事宫正宫伯所掌宿衛之士庶子則有陛
　枑周廬之事司士所作升於司馬之士諸子所作羣
　子及國子之倅㑹同賓客則有從王之事軍旅則有
　守宫廟及邊境之事其人雖未為命士而已各有官
　守平居無事時或仍來學於太學虎門庠序則就師
　講問必以其職事為先也
藏焉修焉息焉游焉
　藏入學時也入學之時則修其正業退息之時則遊
　於藝
多其訊言及于數
　不能罕譬而喻故多其訊不能約而達故言及于數
　　理明則言約而達若循誦習傳而胷中實無所主
　以此待問則有反覆敷言游移枝蔓而指意終不可
　明者故曰言及于數也
進而不顧其安使人不由其誠教人不盡其材
　若誠心望學者之進則進之必顧其安不顧其安即
　不由其誠即材之所以不盡也
夫然故隠其學而疾其師苦其難而不知其益也
　惟教者不顧其安而求之也佛故學者匿其不知之
　實而冒為知匿其不能之實而冐為能所謂隠其學
　也
當其可之謂時不陵節而施之謂孫
　舊説二句義無别當其可者十歳學書計十二學樂
　誦詩年力可任則及時而授也不陵節者春誦夏絃
　秋禮冬書前業未終不更授以他務也若雜然並授
　是陵其節而必至兩無所成矣故曰雜施而不孫則
　壊亂而不修
燕朋逆其師燕辟廢其學
　燕安也安於朋比之人則必至於逆其師安於邪僻
　之事則必至於廢其學
道而弗牽强而弗抑開而弗達
　於力行則道以前路而不牽以迫促之於立志則强
　以進取而不抑以畏阻之於致知則開其端緒而不
　達以使自得之
道而弗牽則和
　牽謂曵之使前也導以前路而不牽則知教者望其
　行而操之不蹙其愠心化而為和矣
强而弗抑則易
　學者之所知所能不可强而志則不可不强愷以强
　教之是也學者之所行所言可抑而志則不可抑强
　之猶恐其不能進取而或抑之則重以為難而自沮
　䘮矣
善歌者使人繼其聲善教者使人繼其志
　管絃律度成數可循而善歌者則必有心通神遇之
　妙使聞者入耳而動心然後有繼其音者術業記問
　教法有定而善教者則必有深造自得之處使學者
　傾心而鄉道然後有繼其志者故盡乎師道者惟孔
　孟次則程朱是以其教至今不廢而志可繼也
㣲而臧
　㣲者㣲辭相感動無用正言極論也臧者即人之心
　聞者皆知其善也
能為長然後能為君
　凡為長者於所屬之吏必知其職業之難易并知其
　才質之美惡然後能使喻己之志如臂指之使而事
　不曠於所治之民必知其生理之難易并知其習俗
　之美惡然後能使喻上之教如風草之偃而化可成
　至於君不過所屬所治者愈多而所喻愈博其道實
　無二也
善問者如攻堅木先其易者後其節目及其久也相説
以解不善問者反此
　木之有節處似目最堅而難攻相説以解即以攻木
　言與莊子所謂斵輪徐則甘而不固甘字義畧同蓋
　攻而不入如相苦者及順理而解如相説也　待其
　從容仍以鐘聲言不應攻木雜出正義且後其節目
　語意亦未終相説以解下承以不善問者反此則非
　謂相證而曉解明矣
待其從容然後盡其聲
　從容悠裕也必悠裕聲乃得盡尚書從容以和
古之學者比物醜類鼓無當於五聲五聲弗得不和水
無當於五色五色弗得不章學無當於五官五官弗得
不治師無當於五服五服弗得不親
　執一物以求其理未必能盡是物之理也比方衆物
　則彼此互證而理無不盡矣下四者皆外若無涉而
　中實相資之喻窮理者知此然後能參互衆理以盡
　其變也
君子曰大徳不官大道不器大信不約大時不齊察於
此四者可以有志於本矣
　上節求之於萬殊以觀其㑹通此節探之於一本以
　成其變化也
　
　
　禮記析疑卷十九
欽定四庫全書
　禮記析疑卷二十
　　　　　　　　　　翰林院侍講銜方苞撰
　　　樂記
　先儒以為公孫尼子所論譔然於荀子論樂篇所取
　過半頗有刪易且不循其節次而分剟以他從則為
　漢初所采集審矣自史記以前文有篇法者惟三傳
　國語國策其他諸子陳義指事意至言從多不可求
　以篇法况捃摭衆説乎離為十一篇而以意名之是
　以義不安名不當也劉向别録具其名不識作記時
　故有名或向為之名也
聲相應故生變變成方謂之音比音而樂之及干戚羽
旄謂之樂
　凡人出言或通情款或道事故其辭意未有不首尾
　相應者辭意相應則其聲之或髙或下或疾或徐自
　然而變者可次以宫商而為之節族即詩歌曲調之
　所由成故曰變成方謂之音也然後以金石絲竹匏
　土草木比附詩歌之音以為樂章而兼配以文武之
　舞乃謂之樂
樂者音之所由生也
　當作音者樂之所由生也與上下文意義始貫
六者非性也感於物而后動
　感物而動性之欲也非人生而静之初矣故曰非性
是故先王慎所以感之者
　心之感而形於聲人所同也而所感之善惡則異感
　之以正則善心生所謂莫不和敬莫不和順莫不和
　親是也感之者不正則樂心喜心愛心專趨於流蕩
　淫汚哀心怒心亦發於邪辟暴亂故所以感之者不
　可以不慎也凡人之情怒起於惡欲生於愛惟敬心
　則有補於天性有益於人事而於樂聲則難為感故
　聖人為雅頌之音以導之所以感其敬心也敬心作
　則懼心生而五心之感咸得其正矣
所以同民心而出治道也
　治民之道有禮樂政刑然後能載之而出
凡音者生人心者也情動於中故形於聲聲成文謂之
音是故治世之音安以樂其政和亂世之音怨以怒其
政乖亡國之音哀以思其民困聲音之道與政通矣
　篇首凡音之起由人心生也言心感於物而聲以之
　生也就一人一事而分言之也此節凡音者生人心
　者也言政感人心而音以之變也合一世一國而統
　言之也政和則人心安樂而音隨之政乖則人心怨
　怒哀思而音亦隨之故曰聲音之道與政通非政乖
　之極不至於亡國故直言民困不復言政乖也　怨
　以怒猶冀君之一寤政之一改也哀則絶望於是矣
　故惟追思治世之民沐浴於先王之徳教者葢困極
　而不可奈何曹檜之風是也
五者皆亂迭相陵謂之慢如此則國之滅亡無日矣
　必君臣民事物皆失其道然後五音迭相陵故可决
　其滅亡無日也
凡音者生於人心者也樂者通倫理者也是故知聲而
不知音者禽獸是也知音而不知樂者衆庶是也唯君
子為能知樂是故審聲以知音審音以知樂審樂以知
政而治道備矣是故不知聲者不可與言音不知音者
不可與言樂知樂則幾於禮矣禮樂皆得謂之有徳徳
者得也
　倫者宫商角徴羽清濁大小之倫也理者君臣民事
　物得失盛衰之理也生於人心者無定而列於倫理
　者有常故必取其聲之和者以播之樂器然後合於
　倫理而為雅樂也惟有倫理故審之可以知政得之
　可以兼禮君子所用以成徳莫要於此　或曰親踈
　貴賤長㓜男女之理皆形見於樂故曰樂者通倫理
　者也
鐘鼓干戚所以和安樂也
　人當安樂之時而無以和之則荒縱慢易之情生以
　樂和之周子所謂淡則欲心平和則躁心釋也
四達而不悖
　謂四者之理交相通達而無悖於人情也止就禮樂
　政刑言尚未及民不違悖觀下文則王道備矣可見
樂文同則上下和矣
　自朝廷邦國以及閨門鄉黨皆用雅樂所謂樂文同
　也故正聲感人而順氣應焉若雜以姦聲淫樂則𨗳
　欲增悲而失其和矣
樂由中出故静
　琴瑟簫笛苟得其傳即能使聽者心静况雅頌徳音
　乎觀煩手淫聲慆堙心耳則知太音希聲之静矣由
　其出於心之和平淡泊故也
合父子之親明長㓜之序以敬四海之内天子如此則
禮行矣
　合父子之親明長㓜之序宇宙之達禮也然必能敬
　四海之内然後儀則可以使民觀感政教足以達其
　分願不如是則禮不行　以敬四海之内者明於天
　叙天秩乃天子與下民所共禀承必克綏厥猷俾四
　海之内咸得其恒性而後無負於君師之責也
和故百物不失
　樂者天地之和言氣化也故曰百物皆化大樂與天
　地同和言人事也故曰百物不失言不失其性也
明則有禮樂幽則有鬼神如此則四海之内合敬同愛
矣
　人之所以不能合敬同愛者以教化不行而隂陽氣
　駮所生多乖戾之人也明則有禮樂幽則有鬼神理
　本一貫故禮樂之用能行乎隂陽而通乎鬼神聖人
　以節與和者著為教化而氣感隂陽所以陶冶而成
　之者無不粹美此四海之内所以合敬同愛也
禮樂之情同故明王以相沿也故事與時並名與功偕
　和與節愛與敬禮樂之情也事與時並名與功偕禮
　樂之文也惟情相沿故文不必相襲也　禮樂之情
　同非謂禮與樂之情同也五帝不相沿禮三王不相
　沿樂而節以合敬和以合愛之情同故明王以此相
　沿
過作則暴
　不咸不容感以生疾所謂過作則暴也
論倫無患樂之情也
　論即雅頌之樂章也無患者辭義純粹而無疵也倫
　謂律吕之條理也無患者宫羽克諧而不相奪也此
　作樂之實理故曰樂之情
其治辯者其禮具
　如夏殷以前䘮服則上下各以其親婚姻則族盡不
　復相避至周公辯之而後具是禮也
禮粗則偏矣
　禮之常如曲禮少儀所以事父兄君長之禮無㣲不
　達使稍有疎畧則於其本然之體當然之則不能合
　矣禮之變如曾子所問並遭君與父母之䘮或在君
　所或歸於家或私事畢而後之公或公事畢而後治
　私其間先後緩急之節毫釐不失然後動而處其中
　凡禮之參差交㑹處皆然觀此則知稍粗必偏矣
樂者敦和率神而從天禮者别宜居鬼而從地
　敦和則人心國政皆得其平而率神其大者也别宜
　則兆民百物皆得其所而居鬼其大者也神者天地
　之氣化樂達天地之和則氣化之行順而不愆如有
　以率之也居鬼者廟社壇兆各有其方也
禮樂明備天地官矣
　官者得其職也大人舉禮樂以明天地之序達天地
　之和則四時順序三辰不忒而天得其職矣河嶽奠
　安品物暢遂而地得其職矣
動静有常小大殊矣
　天地萬物動静有常而小大之事法之其作動也其
　止静也禮樂之限節政事之張弛以至於日用飲食
　一動一静莫不有自然之理皆所以象天地萬物動
　静之有常也殊謂動静異宜非謂小與大殊
樂著太始而禮居成物
　史記引古樂書語聖人知天識地之别故從有以至
　未有以得細若氣㣲若聲聖人因神而存之雖妙必
　效情有者天地之形也未有者天地之神所謂太始
　也著者因六律五聲而發著神之存情之效也居成
　物者因已成之物而措置之也君臣父子物之已成
　者也而制禮以明其分誼聨其恩愛所以居之也
　尊者置之上卑者置之下所謂居成物也
著不息者天也著不動者地也一動一靜者天地之間
也故聖人曰禮樂云
　天地之間一動一静往來而不窮者隂陽鬼神而已
　而禮樂能行乎隂陽而通乎鬼神故聖人所以贊化
　育者必曰禮樂也
大章章之也咸池備矣
　二句辭意以倒轉而相承葢黄帝之咸池徳巳備矣
　至堯又大而章之也
教不時則傷世
　古聖人之於民也自能食能言以至入小學大學苟
　其聰明志力之所及則教之如不逮焉恐後其時而
　不能補則性命之理虧也一人之教失其時則其人
　不成而有傷矣失教者多則世為之傷矣古者田事
　既畢入學四十五日農工商賈之子弟無不與焉葢
　惟恐失其時也後世小學不行雖或長而聞道其容
　貌辭氣之安肌膚筋骸之固則有不能强者教與學
　之不時其弊如此况蕩然無所謂教與學哉
壹獻之禮賓主百拜
　賓介主人獻酢相酬之拜有數而合衆賓衆兄弟子
　姓之旅酬則畧計必百拜矣獻酬交錯以次而徧故
　終日飲酒而不得醉也
禮者所以綴淫也
　淫過也舞者有行綴則不可妄動猶禮節之不可過
　也
哀樂之分皆以禮終
　哀之分以禮終則適至其分而可以節樂之分以禮
　終則少過其分而即為流
夫民有血氣心知之性而無哀樂喜怒之常應感起物
而動然後心術形焉是故志㣲噍殺之音作而民思憂
嘽諧慢易繁文簡節之音作而民康樂粗厲猛起奮末
廣賁之音作而民剛毅亷直勁正莊誠之音作而民肅
敬寛裕肉好順成和動之音作而民慈愛流辟邪散狄
成滌濫之音作而民淫亂
　有血氣心知之性故易感無喜怒哀樂之常故感之
　者不同則其心亦異正聲雅樂善物也姦聲淫樂惡
　物也以善物感之則應而動者其心術必形於善以
　惡物感之則應而動者其心術必形於惡起物興起
　於物也志㣲噍殺之類所以感也思憂之類心術之
　所形也劉氏謂此申言篇首音之生本在人心之感
　於物也一條之義又謂樂作而有志㣲噍殺之音則
　民心之哀思憂愁可知皆非也篇首言音之生由人
　心之感於物此六節言樂之作又能感人心而使之
　各以類應也故下文言先王之有樂教取其和聲以
　厚民徳又言禮慝樂淫則滅和平之徳意義葢相承
　　心感物而動各有所之猶路之條分也　疏以前
　數事屬君心國政後數字屬樂音觀嘽諧慢易一條
　則知其不可通若君心國政而慢易則萬事隳壊民
　窮於無告矣尚得康樂乎惟樂音則慢可謂遲緩易
　可謂顯亮
是故先王本之情性稽之度數制之禮義合生氣之和
道五常之行使之陽而不散隂而不宻剛氣不怒柔氣
不懾四暢交於中而發作於外皆安其位而不相奪也
然後立之學等廣其節奏省其文采以繩徳厚律小大之
稱比終始之序以象事行使親疎貴賤長㓜男女之理
皆形見於樂故曰樂觀其深矣
　音之感人如此故先王作樂必本之情性以建中和
　之極然後稽之度數而寓禮義於其中以合造化之
　和氣著生民之常徳然後其聲為正聲樂為和樂以
　之教人可檢束其徳性也所以然者樂之小大終始
　皆象人之行事親疏貴賤長㓜男女之理皆形見於
　此故聽之者心術形於正而不及於邪先王所以感
　人心而天下和平者於樂可以觀其深矣　制之禮
　義謂聲音中倫次如宫商角徴羽象君臣民事物以
　次降殺而不可相陵之類　陽而不散四句皆言聲
　律之節奏分際非以天地人心言也其音之乍發也
　如陽之動而既往而仍留未嘗散也其音之暫止也
　如隂之静而應節則復作不終宻也音之宏厲者其
　氣剛而不至過暴也音之㓜妙者其氣柔而不至中
　竭也交於中者律之諧乎聲者也作於外者聲之達
　於器者也作樂之始以度數禮義劑其隂陽剛柔之
　分而無不調所謂四暢交於中也是内之安其位而
　不相奪也由是聲之發也無少乖戾焉是外之安其
　位而不相奪也　廣其節奏如自一成而九成也歌
　咏其聲則有文舞動其容則有采
慢易以犯節流湎以忘本
　音之遲重以赴節也若煩手趨數必慢易而犯其節
　矣音之平中以貴本也若狄成滌濫則流湎而忘其
　本矣　哀而不莊以下皆以樂言不兼禮故以其聲
　貫之如孔子贊易稱蓍龜而所言皆蓍也
凡姦聲感人而逆氣應之逆氣成象而淫樂興焉正聲
感人而順氣應之順氣成象而和樂興焉
　鄭衛之風姦聲也聞之者不覺好濫趨數所謂逆氣
　應之也一國若狂則逆氣成象而淫樂必興矣二南
　之風正聲也聞之者皆思秉禮度義所謂順氣應之
　也上下清明則順氣成象而和樂必興矣
是故君子反情以和其志比類以成其行姦聲亂色不
留聰明淫樂慝禮不接心術惰慢邪僻之氣不設於身
體使耳目鼻口心知百體皆由順正以行其義
　此承上文言萬物之理各以類相動君子欲興和樂
　以導民必先使一身之内有順氣而無逆氣然後能
　辨正聲興和樂以移風易俗下節所陳是也陳氏集
　説此學者修身之法與上下文意義不貫　荀卿曰
　一出焉一入焉塗巷之人也故必比類乃可以成其
　行
周還象風雨
　方氏曰周旋者樂之節似與終始象四時無别葢人
　聲絲竹之相比歌聲舞節之相㑹如風雨相依以為
　作止也
五色成文而不亂
　干戚羽毛旌題服物雜用五色各成文理
百度得數而有常
　屈伸俯仰綴兆舒疾之度皆有數以紀之　或曰度
　十二律之尺度也數黄鐘八十一分宫聲八十一之
　類是也凡樂器皆凖十二律尺度故曰百度凡樂器
　之度皆以十二律五聲之數紀之故曰得數而有常
故樂行而倫清
　親疏貴賤長㓜男女之理皆形見於樂故樂行而倫
　清
徳者性之端也
　五常之徳性之發見者也性渾然中涵有五徳而其
　端倪始可見故曰性之端
三者本於心然後樂器從之
　謂徳本於心可也謂性本於心可乎且既曰本於心
　則徳與性為二而不可云三王氏之説非也
是故情深而文明氣盛而化神
　情深文明作樂之事氣盛化神用樂之效氣盛如莊
　子所稱在谷滿谷在阬滿阬塗郤守神以物為量是
　也化神如周官大司樂所稱致天神地示人鬼五土
　之物及此記所陳天地訢合煦嫗覆育萬物樂在宗
　廟族黨鄉里閨門聽者莫不和敬莫不和順莫不和
　親是也
和順積中而英華發外惟樂不可以為偽
　情之深氣之盛和順積中也文之明化之神英華發
　外也非情深文不能明非氣盛化不能神故惟樂不
　可以為偽
聲者樂之象也
　姦聲正聲感人氣皆應以成象故曰聲者樂之象君
　子所樂其順而成象者也　或曰清明象天廣大象
　地故聲可以言象
再始以著往復亂以飭歸
　一成有一成之始再始所以著前奏之既往而不相
　混也一成有一成之亂復亂所以示毎奏之有歸而
　謹其終也舊説專以舞言似未安
奮疾而不拔
　樂重在聲故論樂多主聲奮疾而不拔於聲亦然舊
　説專屬舞亦未安
備舉其道不私其欲
　備舉其道廣樂以成其教也不私其欲聞者皆得以
　蕩滌邪穢也即下文君子好善小人聽過之事
是故情見而義立
　樂在宗廟之中君臣上下同聽之則莫不和敬在閨
　門之内父子兄弟同聽之則莫不和親所謂情見而
　義立也感於樂則人之情見事之義立和敬和親情
　見也而君臣上下父子兄弟之義由是而立矣
小人以聽過
　樂在宗廟之中聽者莫不勸於和敬則慆慢者亦自
　覺其不類矣族長鄉里之中聽者莫不勸於和順則
　悖慠為患者必自覺其取憎矣閨門之内聽者莫不
　勸於和親則乖戾勃豀者亦自覺其不情矣雖閒居
　習於作非而對衆不能無怍即過此以往未必能改
　而當其時必有動於心馴習既久則自易其惡者必
　多矣故曰生民之道樂為大也
所謂大輅者天子之車也龍旂九旒天子之旌也青黑
縁者天子之寳龜也從之以牛羊之羣則所以贈諸侯
也
　疑是明堂位錯簡
樂也者情之不可變者也
　情情實也揖讓征誅與夫功徳淺深之情實不可變
　也
窮本知變樂之情也
　窮本究其聲之感物而動者知變知律吕宫商之變
　也
著誠去偽禮之經也
　喪禮有輕重久暫豈惟責其誠於重者久者亦以去
　其偽於輕者暫者也賓禮有隆殺疎數豈惟效其誠
　於隆者數者亦以去其偽於殺者疎者也故老莊偽
　禮告子外義賊民禍世酷於申韓
凝是精粗之體
　道體之精者存乎中和敬順位育參贊之㣲惟致禮
　致樂乃能凝之於性命之中道體之粗者見於日用
　飲食往來酬酢之迹惟禮具樂行乃能凝之於事為
　之際故大人舉禮樂然後人紀有節而天地將為昭
　也
君子於是語於是道古
　語謂樂之倫理皆禮義所寓可講議也道古謂古聖
　王之功徳事行於是可稱述也
獶雜子女不知父子
　自周以前雖桀紂之亂未聞有女樂以昭徳象功無
　縁使女婦參其間也自鄭衛之風作則所歌者本男
　女淫辟之事此女樂所由興也自是見於經傳者齊
　人歸女樂鄭賂晉以女樂二八屈原九歌姱女娼兮
　容與娼女獶雜則必有父子聚麀而不自知者矣孔
　子論為邦首放鄭聲不使接於耳目也
民有徳而五榖昌疾疢不作而無妖祥
　自春秋以前經傳所載民之死於兵革者甚少即困
　於饑饉者亦小且希以先王之政教未盡亡而民鮮
　悖徳也自戰國秦漢以後兵戈屠戮饑饉連延民之
　死者動數十百萬亂之生也動數百年以民多無徳
　也而民之無徳由於政教之不行政教之不行由於
　君心之多欲故文侯問樂而子夏言五榖之昌疾疢
　妖祥之息皆由於民之有徳使文侯能職思其由則
　自知溺音之不可好矣其曰君好之則臣為之上行
　之則民從之正為此也
克明克類
　克類者明之極也謂能盡其義類也世有明於此事
　而不明於彼事者不能盡其義類故也傳曰勤施無
　私曰類惟能盡事物之義類乃能勤施無私
克順克比
　克順不逆於民心也克比使民皆親比於上也或曰
　克順能使民從上之教也克比能使民自相親比也
鄭音好濫淫志宋音燕女溺志衞音趨數煩志齊音傲
辟喬志
　據此則宋自有風而所傳惟頌豈諸侯於魯宋觀禮
　故其君臣不肯以怨刺之風謡達於周大師而惟好
　溺音者傳其曲調與衞與齊之詩不獨淫於色且逆
　於倫其文顯著故兼舉其趨數傲辟以為戒而總之
　曰淫於色而害於徳也
為人君者謹其所好惡而已矣
　文侯已自言好鄭衞之音故正告之使知臣且為之
　以蠱其心民且從之以敗其俗一國若狂政散民流
　而不可止也引詩而易牖為誘謂不宜誘民於淫辟
　也
此六者徳音之音也
　獨以六者為徳肯之音以其為古帝王始作之樂器
　而鄭衞之音無所用此也後言鐘磬絲竹鼔鼙而不
　及土木二音者以二音質樸不能感人心而使有所
　思也
鼓鼙之聲讙讙以立動動以進衆
　周官大司馬仲冬教大閲中軍以鼙令鼓鼓人皆三
　鼓故曰讙以立動動以進衆
君子之聽音非聽其鏗鏘而已也彼亦有所合之也
　卜子在聖門不過文學之科曾子且罪以不能推崇
　夫子之道然觀其對文侯則春秋中國僑羊舌肸無
　此語言氣象也文侯自言聽古樂則惟恐卧而正告
　以古樂和正以廣文武具備可以修身及家均平天
　下受祉於上帝施及於子孫文侯自言聽鄭衞之音
　則不知倦而正告以是謂溺音推其害至于父子聚
　麀人紀無存臣民殉欲國維盡喪故為人君者不可
　不謹其好惡言徳音所由興則推本於天地之順四
　時之當五榖之昌疾疢妖祥之不作而皆由於民之
　有徳言聽音之有所合則示以欲正朝廷不可無志
　義之臣欲保衆庶不可無畜聚之臣四方有事不可
　無立武進衆之臣封疆有故不可無守死捍患之臣
　使人君而少知義理必當怵然為戒慎徳求賢日夜
　勞來其民之不暇而暇為溺音之好乎此與孟子好
　貨好色之對異道而同歸皆引君當道志仁之義也
　管夷吾自溺於三歸故任其君好内以蓄禍曾西羞
　與為伍豈虚語哉　所思者五臣而立武進衆死封
　疆居其三以春秋之末列國分爭魏初立國偪介强
　鄰所最急者莫如武守故導之以所明也人非財不
　聚故思畜聚之臣然非有志義之臣則上無以正君
　徳下無以為民依即子貢問政孔子告以足食足兵
　民信之義也金石匏竹非修禮合樂無所用之琴瑟
　則無時而不在御人君能時思志義之臣則放心邪
　氣不覺其日消矣無信則兵食雖足而民不能立臣
　無志義則府庫之財亦不可託而况封疆之守三軍
　之命哉聖賢之言本末該貫根極義理而未嘗不切
　於時勢孰謂其迂濶哉
聲淫及商何也對曰非武音也子曰若非武音則何音
也對曰有司失其傳也
　舊說以貪商為義則必樂章之辭意有近焉而後解
　者妄傳之大武之樂章具見周頌與春秋傳所稱無
　是也盖淫者過也商者殺伐之聲祭祀不用(大司樂/用宫角)
　(徴羽而無商朱子謂/無商調非無商聲)而舞大武之時樂音之應詩歌
　者或過而入於商聲商調必有司失其傳授耳
敢問遲之遲而又乆何也
　賈言戒備之久既已聞命而又發問則所疑乃六成
　復綴之後遲之又久而後退也葢至二成滅商之事
　已畢三成以下則歸而敷政施教之事故孔子厯序
　至豐以後諸大政而曰如此則周道四達禮樂交通
　則夫武之遲乆不亦宜乎其遲之又乆正以俟周道之
　達且通也安得仍以舞者未出以前戒備之乆為義乎
久立於綴以待諸侯之至也
　如謂武王伐紂待諸侯之至則不宜倒序於分夾而
　進事蚤濟也之下按武成王來自商至於豐乃偃武
　修文丁未祀於周廟來相祀者不過邦甸侯衞至大
　誥武成然後庶邦冢君暨百工受命於周則必六成
　而南又久立於綴象既告武成而待庶邦冡君之至
　也葢南國是疆必待諸侯皆至而後制可定周召分
　陜必待諸侯皆至而後事可命祀乎明堂朝覲耕耤
　大射養老必待諸侯皆至而後可使之觀禮事之實
　言之序本自顯明無可疑者
使之行商容而復其位
　行商容者使西歸於周也使箕子行之者以類相招
　而不敢迫也
理發諸外而民莫不承順
　禮者理之不可易者也以理之不可易者施諸事為
　是以莫不承應即下記所云舉而措諸天下者是也
故禮主其減樂主其盈
　凡禮之行皆是逐節自収斂故曰主其減樂則動盪
　而出故曰主其盈
禮减而進以進為文樂盈而反以反為文
　禮之行也少者賤者必深自抑下老者貴者亦致其
　嚴恭葢主於減也然抑下而無不展之儀嚴恭而有
　必要之節禮之減而進也由是卑者志事必達尊者
　徳譽愈光禮之得其報也禮以進為文易見而樂以
　反為文難明葢物相雜曰文色相問曰文五聲之大
　小相成八音之作止遞代人聲之欲往而留舞節之
　奮疾不拔皆樂之以反為文也
使其文足論而不息
　文謂樂章也兩漢郊廟樂章音節近古而意義無可
　推尋魏晉以下益不足觀惟二南之風二雅之正商
　周之頌其所以修身及家均平天下者古聖昔賢稱
　引詠嘆老師宿儒詁釋闡明二千餘年其藴終不能
　盡是之謂足論而不息也輯此記者漢儒也智不足
　以及此必七十子所傳述也
故樂者審一以定和比物以飾節
　一者中聲也審得中聲乃可以定其和物者事也樂
　必比附於郊廟射鄉食饗之事而因以飾其節也
故樂者天地之命中和之紀人情之所不能免也
　人情發於聲音形於動静既不能免非以正聲雅樂
　達天地之命存中和之紀則必為姦聲溺音之所誘
　而入於邪辟矣
寛而静柔而正者宜歌頌廣大而静疏達而信者宜歌
大雅恭儉而好禮者宜歌小雅正直而静亷而謙者宜
歌風
　雅頌正始之風性與之宜者皆曰静葢樂由中出者
　本静故歌者非静不能直已以畜其徳而合徳音之
　致也
肆直而慈愛者宜歌商温良而能斷者宜歌齊
　肆直者質本能斷以慈愛或有所牽明乎商則能以
　勇决之温良者質本能讓以能斷或有所執明乎齊
　則能以義裁之
夫歌者直已而陳徳也動己而天地應焉四時和焉星
辰理焉萬物育焉
　必洗濯其心内無不直然後歌咏以陳古人之徳則
　動於己而天地萬物無不應也　孔子習琴操則見
　文王使他人習之自不能見故非直已不能陳徳也
　
　
　
　
　
　
　
　
　禮記析疑卷二十
欽定四庫全書
　禮記析疑卷二十一
　　　　　　　　　　翰林院侍講銜方苞撰
　　雜記上
其輤有裧緇布裳帷素錦以為屋而行
　朱軾曰帷上接於輤如裳續衣故曰裳帷喪大記素
　錦褚加帷荒荒即輤褚即屋也
至於廟門不毁牆遂入適所殯唯輤為説於廟門外
　於大夫言載以輲車而後入及階説車而後舉以升
　此曰不毁牆遂入適所殯則在路即用輴車而因以
　殯明矣疏在路自天子至士皆用蜃車乃以意測遂
　師及既夕禮而誤辨見周官觀顔栁以廢輴設撥為
　竊禮則諸侯在路用輴禮也
士輤葦席以為屋蒲席以為裳帷
　舉屋與裳帷之用席明輤及裧皆用布與大夫同也
　猶於大夫曰以布為輤明備裧與裳帷與諸侯同但
　布無染色耳
大夫次於公館以終喪士練而歸士次於公館大夫居
廬士居堊室
　注謂惟大夫三年無歸似未安如三年中父母有疾
　豈能不歸但當比類於君與父母同時而喪或先或
　後之禮旦書歸視而返宿於公館耳若無變事則士
　亦不宜無故而歸曰公館則不在殯宫殯宫之門外
　嗣君廬焉子姓衆主人廬於東西序豈能更容卿大
　夫士及邑宰其制宜於都宫之内别為一館前後區
　分各有室房庭階而界以中門卿大夫朝士廬於中
　門之内邑宰次於中門之外又其外有門塾以為有
　司供事之所朝奠則皆㑹於殯宫禮畢公卿大夫士
　各返内朝平時治事所次舍以治官中之事邑宰則
　適外朝羣士聽獄訟之所各居其次俾吏民之有復
　逆者造焉夕哭皆歸於公館喪次以序其業雖國恤
　禮亡循數以推非此不足以展禮命事也古者大國
　四封不過五百里都邑四面分布逺者信宿可至有
　司庶民有復白則就焉故邑宰既練而歸政事不廢
大夫為其父母兄弟之未為大夫者之喪服如士服士
為其父母兄弟之為大夫者之喪服如士服大夫之適
子服大夫之服大夫之庶子為大夫則為其父母服大
夫服其位與未為大夫者齒士之子為大夫則其父母
弗能主也使其子主之無子則為之置後
　此數條自宋以後儒者莫不知其悖而未有悟其為
　莽歆所増竄者葢莽以居攝為其母功顯君服天子
　弔諸侯之服不主其喪故歆竄此説以示士大夫相
　去一間耳而子為大夫於父母之為士者服即有降
　子為大夫其父母之為士者即不敢主其喪况居攝
　踐阼與尊者為體尚可重服為母喪主乎(歆與博士/議攝皇帝)
　(奉漢大宗與尊者/為體不得服私親)又於儀禮喪服傳竄尊同則不降
　之文凡喪服中可牽合者無不變亂葢莽以侍大將
　軍鳳疾盡心竭力過於父母用此得其歡心而深言
　以託於太后故謂周人以貴貴奪親親雖同等及卑
　㓜者尊同則不降况世父位極人臣在日月之際乎
　其餘所增竄害義傷教之禮莫不與此意更相表裏
　互相發明葢多端以惑亂學者之耳目心志也
大夫卜宅與𦵏日有司麻衣布衰布帶因喪屨緇布冠
不㽔占者皮弁
　周官卜師簭人外别有占人占者服吉非為其尊於
　有司也方其卜筮所以致生者之志而决其疑故用
　吉凶相半之服及卜筮已定而占之則求吉以安先
　靈故不可以凶服耳
大夫之喪既薦馬薦馬者哭踊出乃包奠而讀書
　哭踊二字當在既薦馬下　朱軾曰薦馬者三字疑
　衍
大夫之喪大宗人相小宗人命龜卜人作龜
　周官三公六卿之喪宰夫與職喪帥官有司而治之
　二官之攷也大宗人禮官之正小宗人禮官之師安
　得相大夫之子蓋都宗人家宗人假此名號以莅事
　亦如大射之司馬正司馬師耳(大射禮公卿自為耦/於堂上豈得執有司)
　(之事司馬正獻服不司馬師獻𨽻僕人巾車獲/者則其位當卑於膳宰故知假號名以莅事也)
夫人稅衣揄狄狄税素沙
　朱軾曰婦人衣不單取隂成於偶也
内子以鞠衣襃衣素沙下大夫以襢衣其餘如士
　朱軾曰下大夫之襢衣得兼士之褖則内子鞠衣得
　兼襢褖而襃衣在三服之上可知矣夫人不言襃衣
　即有賜不過揄狄也　世婦命於獻繭然後有鞠衣
　其未受鞠衣者則惟用始命之襃衣故並舉之古者
　春官世婦乃卿士大夫之妻列職於内宫故有從夫
　人而獻繭者其餘外命婦則内史以爵等冊命君不
　親命也故曰惟世婦命於獻繭主命内世婦也而外
　命婦間得與焉
大夫附於士士不附於大夫附於大夫之昆弟無昆弟
則從其昭穆
　此亦莽歆所竄不過欲示爵等少異禮法之限隔如
　此其嚴以旁證莽之悖行皆本於先王之舊典耳獨
　不思祔者告以新主當入此廟也若祔之後别祭而
　不入此廟又焉用祔若入此廟則遷從祖而以其廟
　祀從孫乎設從祖為士者一人而從孫衆多將並入
　此一人之廟乎此人之孫宜祔於祖者又將焉祔至
　無兄弟則從其昭穆是祔於髙祖之兄弟而亂五世
　則遷之宗法也若髙祖又無兄弟則將不附於廟乎
　大夫尚不得有髙祖之廟况士乎凡衰周慝禮創始
　者必有所為不宜無故而强人以悖天經亂人紀决
　不能行之事葢非莽不能設此心非歆不忍為此語
　也
無妃則亦從其昭穆之妃
　無妃謂殤而立後者
妾附於妾祖姑無妾祖姑則亦從其昭穆之妾
　妾母不世祭而髙祖之妾尚著位於廟不經甚矣
公子附於公子
　公子則必有兄弟一人為宗主者其餘羣公子死者
　其子自當别立廟而祭之以為小宗不應祔於祖之
　兄弟
君薨太子號稱子待猶君也
　未免喪豈得與朝㑹而與諸侯並列待猶君謂國之
　臣民耳　春秋時諸侯在喪而列㑹者乃亂世之事
　典禮不應及此
有三年之練冠則以大功之麻易之唯杖屨不易
　斬衰之葛與齊衰之麻同齊衰之葛與大功之麻同
　麻同則兼服之謂卒哭後也練後首絰既除服大功
　麻絰要亦服大功麻帶閒傳所謂重麻也練則葛絰
　已除陳氏集説仍言易葛絰誤
主妾之喪則自祔至於練祥皆使其子主之其殯祭不
於正室
　此亦衰周俗禮也妾母不世祭無列於廟何祔之有
　其身為主者或妾子有徳位而尊者來弔不敢使其
　子拜賓與　獨言練祥者以有獻賓設薦之禮疑主
　喪者宜親之若虞祭無獻賓禮則其子主無疑矣練
　祥有賓而子可主助祭之賓卑非弔賔比也
女君死則妾為女君之黨服攝女君則不為先女君之
黨服
　徒從惟妾於女君服其黨所以篤恩義化疾妬也攝
　女君則禮異又所以勸賢徳也且攝女君則賓祭之
　事皆屬焉以徒從之服而廢其事則輕重之倫失矣
母在不稽顙稽顙者其贈也拜
　明雖父歿母存亦不敢稽顙也既以父母在不稽顙
　不應重贈物而廢禮稽顙者三字疑衍古人輕財重
　禮贈物不得例於大夫弔雖緦必稽顙也其贈也拜
　總承上五句言弔者贈者皆以拜答之而不稽顙也
遣車視牢具疏布輤四面有章置于四隅載粻有子曰
非禮也喪奠脯醢而已
　注遣奠之饌無黍稷以死者不食糧非也死者不食
　糧又能食牲體乎詩以峙其粻式遄其行楚辭精瓊
　爢以為粻皆以備行路之用則粻必黍稷之既熟而
　可食者朝夕之尊惟脯醢以黍稷具於下室之饋也
　遣奠不載粻以入蔵之黍稷實於筲也飯用米則入
　蔵之黍稷必以生者故用筲而不用敦也　宋襄公
　𦵏其夫人醯醢百罋曾子曰既曰明器矣而又實之
　按士喪禮筲三黍稷麥罋三醯醢屑則明器固不虚
　也豈在禮雖實不滿器又各依其命數以為差而不
　若生時之備物與
端衰喪服皆無等
　戴記言喪服精粗製作之法周官辨貴賤冠服之等
　無微不悉未有言衰裳之異者觀此記則前言大夫
　為其父母兄弟未為大夫者之喪服如士服為莽歆
　所增竄益明矣葢忘篇中有此語也非然則一人所
　記一篇之中而自相謬戾至此哉
委武𤣥縞而后㽔
　朱軾曰或𤣥冠縞武或縞冠𤣥武雖微凶猶得有㽔
　陸氏之説是也然以委為委貎則非委貎士祭服大
　夫士朝服也而與子姓不齒之服同論可乎委即武
　當從鄭注
重既虞而埋之
　尸柩尚在肂而刋木置銘以依神故命曰重虞則更
　立桑主故埋之
主孤西面
　主孤不言所立以下文主人升堂則知此時立於阼
　階
上介賵執圭將命曰寡君使某賵相者入告反命曰孤
須矣陳乘黄大路於中庭北輈執圭將命客使自下由
路西子拜稽顙坐委于殯東南隅宰舉以東
　客使乃陳乘黄大路者卑賤不敢與主孤為禮故自
　下而由路之西也客使下則主人有司已受之可知
　不言者上介將命委圭宰舉以東則其餘不必言也
　特言客使者見陳車馬乃客之僕從非羣介也　當
　上介執圭將命時客使由西路而下
上客臨曰寡君有宗廟之事不得承事使一介老某相
執綍相者反命曰孤須矣臨者入門右介者皆從之立
于其左東上宗人納賓升受命于君降曰孤敢辭吾子
之辱請吾子之復位客對曰寡君命某毋敢視賓客敢
辭宗人反命曰孤敢固辭吾子之辱請吾子之復位客
對曰寡君命某毋敢視賓客敢固辭宗人反命曰孤敢
固辭吾子之辱請吾子之復位客對曰寡君命使臣某
毋敢視賔客是以敢固辭固辭不獲命敢不敬從客立
于門西介立于門左東上孤降自阼階拜之升哭與客
拾踊三客出送于門外拜稽顙
　臨者入門右介立其左由入者言右東也左西也客
　立於門西介立于門左由内言之左東也　公事自
　闑西私事自闑東臨哭之禮介在公私之間(哭以致/其殷勤)
　(私也而辭曰寡君不得承事使一介老/相執紼則公也故曰介在公私之間)故始由闑東
　固辭而後由闑西也　上客之始弔也介西上而臨
　則東上何也弔之後羣介以次而將含襚賵事故與
　上客比次而以西為上臨則升哭者惟上客羣介不
　與焉故東上而逺於上客以示無事於臨哭也
　
　
　
　
　
　
　
　
　
　
　禮記析疑卷二十一
欽定四庫全書
　禮記析疑卷二十二
　　　　　　　　　　翰林院侍講銜方苞撰
　　雜記下
如三年之喪則既顈其練祥皆行
　練祥行者補祭非除服也既顈行眀未顈不得行也
　三年之喪行明餘喪不得行也餘喪有主者則彼自
　及時而舉練祥即此人為主既顈後亦不得追舉知
　然者上除服兼諸父昆弟此獨舉三年之䘮以别之
　也祭與除服事聨而義不相䝉小記曰期而祭禮也
　期而除䘮道也祭不為除䘮也故合行者其常也而
　遭變則廢舉各以義起有君䘮服則私服不得除而
　練祥可追舉曾子問君之䘮服除而後殷祭是也並
　繫私服則前䘮服皆得除而祭惟重䘮可追舉此記
　是也　祥主人之除也於夕為期朝服祥因其故服
　是祭之前夕已除前服而服後服矣故知除服與祭
　各為一事　注既顈虞後山隂陸民以為禫後俱未
　安禫則後䘮大祥皆畢矣然後補前喪小祥練祭則
　過緩虞後則後䘮甫三月餘而飲福衣朝服可乎禮
　文殘缺顈惟此記一見未知以顈代葛何所據而云
　然以義揆之當為練後服也曰練祥皆行者至後䘮
　練期則前䘮練祭可以次並舉(有君䘮服父母練祥/可俟君服除而追舉)
　(三年而後葬者必再祭並有䘮葬先輕而後重母之/虞可俟父葬畢而並舉則前䘮之練可俟後葬並舉)
　(眀/矣)其大祥之期至亦可先舉也(練則後䘮大祥亦近/矣雖暫服前喪大祥)
　(之服無/害也)曰既顈者將練必先易顈而後祭也(大祥之/祭也主)
　(人於前夕除服易朝服祥因其故/服則練祭亦前夕易服可知矣)除諸父昆弟之䘮
　於父母䘮期内不著其得除之節者旁親不主祭不
　過暫服其除服而旋釋之雖初䘮可也　曾子問所
　謂過時不祭者乃四時常祭禘祫及䘮之練祥則可
　追舉
王父死未練祥而孫又死猶是附於王父也
　周人卒哭而祔逮孫之卒哭則王父之主已祔於廟
　而反於寢矣故孫亦得告於寢而祔也若孫死在三
　月内則宜俟王父既祔而後祔若王父存則孫中一
　以上而祔可也
有殯聞外䘮哭之他室
　知䘮在逺方者若同國雖緦必往也據非兄弟雖鄰
　不往則三黨中異姓無赴弔之禮據下記如有服而
　將往哭之服其服而往則既練始得往然三月五月
　之期已過如姑之子姊妹之夫母之父母兄弟亦無
　練而後往弔之義其當巳䘮既祔彼服未除之期而
　往與
大夫士將與祭於公既視濯而父母死則猶是與祭也
次於異宫既祭釋服出公門外哭而歸其他如奔喪之
禮如未視濯則使人告告者反而后哭
　祭必齊齊者齊不齊以致其齊者也父母危疾子不
　視父母死反次於異宫而禁其哭踊不獨非人情所
　安其哀痛中迫尚能齊一以交於神明乎此必春秋
　之末及戰國時慝禮而漢儒誤述之也
尸弁冕而出卿大夫士皆下之
　致齊則不宜復出齊宫此宜在散齊期内蓋為君尸
　者必卿大夫宫中各有職業故雖宿齊宫散齊時可
　仍出而治事也
如同宫則雖臣妾葬而后祭
　士之臣妾賤葬事簡旬日可畢又家徒少不能兼共
　祀事故葬而後祭疏謂天子諸侯臣妾死於宫中不
　得為虞祔卒哭之祭誤矣天子諸侯絶期為廢祭也
　乃以臣妾而稽喪之大祭乎(此疏在曾子/問緦不祭下)
敬為上哀次之瘠為下
　朱軾曰哀而盡禮附身附棺一無可悔方謂之敬瘠
　非不敬但恐毁不勝䘮則於禮或有闕耳若敬而不
　瘠則敬為虗文五十者於毁但不致耳若未滿六十
　而不瘠戚容稱服之謂何　瘠為下者鮮食則皆可
　瘠也
請問兄弟之䘮子曰兄弟之䘮則存乎書䇿矣
　凡小功者謂之兄弟此所問兄弟之䘮謂小功以下
　也自大功以上哀聲戚容各有所宜則必求其稱小
　功以下則飲食居處去無䘮者不逺而哀聲戚容無
　責焉獨循書䇿以備禮文可矣注疏謂上所言獨斬
　衰之䘮及為母齊衰果爾則尚有祖父母世父母叔
　父母姑姊妹子兄弟之子不應專以兄弟為言
在堊室之中非時見乎母也不入門
　注謂居廬不入門非也設父母有疾可不入視乎母
　有父母之䘮能不從母而往哭乎先王制禮以人道
　待人謂期之内創鉅痛甚雖以奠祭夫婦時接惟各
　致其哀敬而已(始䘮朝夕㑹哭既祔主反於/殯宫朔望之奠必夫婦親之)既練居
　堊室則悲憂漸殺設以見母而時接其内人哀敬之
　心移焉雖強居於外衰麻哭泣皆偽也故雖見母亦
　有時而母以外不得見所以責人子哀敬之誠而大
　為之防也
視君之母與君之妻比之兄弟發諸顔色者亦不飲食
也
　孔子曰居君之母與妻之䘮居處飲食衎爾兄弟之
　期其痛如剡胡可比也按儀禮凡小功者謂之兄弟
　此兄弟謂小功也小功比葬飲酒食肉故此云發諸
　顔色者亦不飲食也微有别者蓋秉於國法　按功
　衰無鹽酪謂斬衰之末也則此為比於小功益信矣
祥主人之除也於夕為期朝服祥因其故服
　祥為吉祭前夕當視濯省牲不得仍練服
既祥雖不當縞者必縞然後反服
　不當縞謂有新䘮之重服也　朱軾曰注疏以縞為
　朝服縞冠之縞陸氏以縞為素縞麻衣之縞陸氏為
　安
當袒大夫至雖當踊絶踊而拜之反改成踊乃襲於士
既事成踊襲而后拜之不改成踊
　士䘮禮大斂畢主人奉尸斂於棺踊如初乃蓋主人
　降拜大夫之後至者北面視肂設熬卒塗置銘復位
　踊襲正與此合入棺及加蓋時當踊不絶以降拜大
　夫故絶之加蓋則殯畢若方殯雖有後至者不降拜
　檀弓大夫弔當事而至則辭焉䘮大記於大夫不當
　斂則出是也疏既事謂畢大小斂諸事恐未安若事
　為大小斂及殯則於大夫亦既事而後拜不獨於士
　然所謂既事者即視肂設熬卒塗置銘諸事也蓋於
　大夫則加蓋後即降拜然後視肂於士則直至置銘
　踊襲後然後拜之故曰不改成踊也於大夫絶加蓋
　時踊以前踊未終故曰改成踊
下大夫之虞也犆牲卒哭成事附皆少牢
　䘮者人之終也故上大夫之卒哭附加隆焉士之遣
　奠加隆焉惟下大夫之虞則降而用特牲何也以别
　於上大夫也然則與士何以異也士之攝盛惟遣奠
　下大夫則成禮於䘮祭之終加隆於祔廟之始則等
　威著矣然用少牢至祔廟而終遷廟之後則惟用生
　者之鼎俎矣
夫曰乃
　稱乃夫某
鑿巾以飯公羊賈為之也
　朱軾曰含襲之時何時也過此以往欲睹親可得乎
　制於禮者孝子無如之何禮得不巾而巾之有人死
　斯惡之意山陰陸氏乃謂君子有取焉謬矣
冒者何也所以掩形也自襲以至小斂不設冒則形是
以襲而后設冒也
　朱軾曰三日而後斂本冀其生設冒以掩形恐人之
　惡之也既設帷矣人不得而見在帷中者子婦之外
　亦親者也乃冒而避其形乎凡此皆後儒駁雜之論
　未足信也　士喪禮襲而設冒似非為人之惡之也
　親既死矣魄體宜安靜形不掩則親戚自逺至者及
　朋友中昵好或啓其手足或搴巾幎而視其形貌凟
　且䙝矣又鬼神之情既之幽則不欲嚮明皆敎人以
　奉死如生之義也　毛西河謂既加冒則手足盡韜
　小斂如何加衣時人多用此疑古禮不知小大二斂
　無復衣尸之法也衣有著者謂之袍袍必有表不禪
　衣必有裳謂之一稱明衣不在算襲衣裳至四稱以
　後更欲外加袖必不可入要領必不能容矣故設冒
　而櫜之幠用衾則小斂大斂之衣惟包於冒衾之外
　而不復入於冒衾之中明矣故小斂之衣惟祭服不
　倒大斂之衣惟君襚不倒所謂不倒者順鋪以薦於
　下而左右掩之以覆於上也其餘則卷疊顛倒以實
　左右肩之上股肱足脛之旁以與當身之廣厚相稱
　故可用十九稱三十稱之多蓋惟用絞衾以束而非
　以被於身故也斂衣之多至此何也父母生平朝祭
　親身之服孝子不忍自服又不忍以襚人惟入壙為
　宜此古人之厚也
三年之䘮如斬期之䘮如剡
　父殁為母齊衰三年故不曰斬齊而曰三年之䘮
如有服而將往哭之則服其服而往
　檀弓有殯聞逺兄弟之䘮雖緦必往專舉同姓此曰
　服其服則兼異姓之小功緦麻也又權以人情姑姊
　妹之夫雖無服亦不容不往姑姊妹痛不欲生可無
　唁乎子張死曾子有母之䘮齊衰而往哭則父之執
　友之䘮亦不容不往又如父䘮之後母又有父母之
　䘮在未葬以前則宜奔䘮視殯而反於夫之䘮次在
　既𦵏之後則宜守父母之殯至卒哭而歸母居外家
　踰時又重有憂孝子可旬日不往省視乎凡此類皆
　禮雖先王未嘗有可以義起者
既𦵏大功弔
　既𦵏則大功者可弔眀期以上不得也
凡䘮小功以上非虞附練祥無沐浴
　小功之疎而不敢自潔飾則居處飲食一式於禮可
　知矣禮教明則人道益深此民之所以有恥且格也
惟父母之䘮不辟涕泣而見人
　謂身執事者情勢有所窮也
曾申問於曾子曰哭父母有常聲乎曰中路嬰兒失其
母焉何常聲之有
　觀此可知蘇氏以親在知䘮禮譏程子之謬矣太原
　閻百詩云子夏子張子㳺欲師事有若曾子不可記
　稱子張死曾子有母之䘮則曾子問一篇皆親在時
　所講議也如非禮孔子當正其失而勿與言矣
王父母兄弟世父叔父姑姊妹子與父同諱
　王父母總貫下蓋王父母之兄弟伯叔父姑姊妹父
　諱之則子在父側亦不敢舉其名也王父之兄弟姊
　妹父諱之不待言即王父之伯叔父及姑王母之兄
　弟伯叔父姑姊妹皆屬親而行尊人子於父母親屬
　尊行直舉其名義亦未安故凡此皆父所必諱也檀
　弓逮事父母則諱王父母與此義正相發蓋人子逮
　事父母則於王父母親屬父母所諱者從諱焉父母
　没則不必更諱矣若直以諱王父母為義則子於父
　母所愛亦愛之所敬亦敬之雖父母没不衰王父母
　義重思隆可以父母之存歿異乎曲禮大功小功不
　諱謂同等也知然者自父母以上尊行親者期疎者
　小功無大功者以大功小功為言則兄弟行也疏又
　謂庶人不諱王父母士以上諱亦無義理禮不下庶
　人為其力不能備也諱王父母何故異其禮而教以
　薄哉
大功之末可以冠子可以嫁子父小功之末可以冠子
可以嫁子可以取婦已雖小功既卒哭可以冠取妻下
殤之小功則不可
　朱軾曰此就父言父就子言子也大小功之服有父
　有子無者有子有父無者有父輕子重者有子輕父
　重者父可冠子取婦而子不可冠不可取妻不得冠
　取也即已可冠取妻而父不可冠子取婦亦不得冠
　取也此記謂大功之末可以冠子嫁子若小功末可
　以冠子嫁子亦可以取婦矣二段補出父字起下文
　已字謂小功之末不但父可取婦巳亦可取妻惟降
　服之下殤小功則父與巳皆不可此為冠取失時者
　言故但云可以非謂禮當如是也
孔子曰伯母叔母疏衰踊不絶地姑姊妹之大功踊絶
於地如知此者由文矣哉由文矣哉
　知此則知哭踊之節乃中心殊異故禮探其情而見
　於外豈徒由其外之文哉
君於卿大夫比𦵏不食肉比卒哭不舉樂為士比殯不
舉樂
　比𦵏不食肉恐當作殯侯國三卿五大夫皆為之三
　月不食肉恐未能行也知悼子之䘮杜蕢諫鼓鐘而
　不諫飲酒且自言刀七是供則食肉非越禮獨不宜
　舉樂耳曰知悼子在堂則未𦵏非卒哭以前也
君子上不僭上下不偪下
　國卿而儉陋若此則其下服用又當每下而拂乎人
　情矣故曰偪下
既得之而又失之君子恥之
　得失以行能言若守正而退非君子所恥也與知及
　之仁不能守之雖得之必失之同義即以居位者言
　始骨鯁而後脂韋始潔清而後汚墨令名不終皆既
　得之而又失之也
孔子曰凶年則乗駑馬祀以下牲
　王制祭豐年不奢凶年不儉蓋國體也士大夫則何
　敢然貶損自祀牲始則妻子食用之不節自有蹙然
　於心者矣　駑當作髦
張而不弛文武弗能也弛而不張文武弗為也
　此以治民言之故不能不弛所謂制法以民也若議
　道自巳則當自強不息豈可或弛韓子於自修之事
　引此多見其疎矣
外宗為君夫人猶内宗也
　曰君夫人以國中為斷也若異國不獨從母舅之女
　不得比於内宗即内宗適他國為君夫人亦無斬齊
　之義當以賀循等說為正
廐焚孔子拜鄉人為火來者拜之士壹大夫再亦相弔
之道也
　以救火來者拜之聚觀者弗徧拜也
寡君敢不敬須以俟命
　俟後命也雖國君之夫人可出所以正家則警婦行
　也既出尚可以反所以許改過教遷善也
婦見舅姑兄弟姑姊妹皆立于堂下西面北上是見巳
見諸父各就其寢
　婦見舅姑後贊醴婦婦饋舅姑舅姑饗婦姑饗婦
　人送者若更與兄弟姑姊妹相見則正禮且不能畢
　矣蓋兄弟姑姊妹每急欲見新婦而觀其容止故有
　立於堂下之禮記者本謂是時已見新婦若諸父則不
　宜以尊臨卑故必俟正禮既畢就其寢而見之而注
　遂謂不復特見誤矣諸父諸姑等也諸父就見於其
　寢諸姑在舅姑之宫而婦乃不特見乎兄稱兄公姊
　稱女姑所以示婦當敬禮也而始至竟不特見乎兄
　嫂之嘉禮始成而弟妹不特見可乎婚禮經記無婦
　與兄弟姑姊妹相見之儀者乃人事之常無闗於婚
　禮之正無為具其儀耳若以兄弟為引嫌而不特見
　則姑姊妹何縑且舅姑恒食羣子婦佐餕朝夕相見
　并無所嫌而初至乃以禮見為嫌乎子思之哭嫂為
　位所謂不通問者不無故而接語言或使僕婢通問
　耳此記見諸父各就其寢則兄弟姑姊妹見於宫中
　不必言矣
會去上五寸
　鄭氏曰會謂上領縫蓋即玉藻所謂頸也玉藻言頸
　廣此言其長云去上五寸者髙出於鞸之上端五寸
　也
　
　
　禮記析疑卷二十二
欽定四庫全書
　禮記析疑卷二十三
　　　　　　　　　　翰林院侍講銜方苞撰
　　䘮大記
君夫人卒於路寢大夫世婦卒於適寢内子未命則死
於下室遷尸于寢
　統言路寢以夫人正寢亦可謂之路耳熊氏謂卒於
　君之路寢非也君與羣臣治政之所而夫人寢疾於
　是可乎皇氏謂世婦以夫人下寢之上為適寢亦非
　也内子未命死於下室遷尸於寢適寢其生時所居
　也以未命猶不敢死於是况小寢乃夫人所燕居而
　世婦死於是可乎且死於是則將殯於是吉凶可同
　域乎蓋世婦非一人生時各有所居私室又必有共
　治内事之公所具堂階焉死則遷尸於是君夫人就
　而視斂
司服受之
　周官司服共復衣故受之將以蔵於寢也復衣不以
　衣尸
其有命夫命婦則坐無則皆立
　莽以居攝不服其母故於儀禮之記多竄周人以貴
　降親之文而不顧其悖天理拂人情試思大夫坐而
　立其諸父諸兄大夫之妻坐而立其姑姊妹世母叔
　母從祖母從祖姑族中之庶子庶孫以為大夫而坐
　世父叔父從祖父以為士而立庶女庶婦庶孫女庶
　孫婦以嫁於大夫為大夫之妻而坐世母叔母從祖
　母從祖姑以為士之妻嫁於士而立非用鈇鉞之威
　不能強之使會脅之使從也漢唐以後天子私燕猶
　有用家人之禮而謂周公有此過制乎
凡哭尸于室者主人二手承衾而哭
　小斂前尸在室親戚自外至者入哭則主人以哭答
　之其儀如此主人承衾以弔者或枕尸股或啓其手
　足也
士於大夫親弔則與之哭不逆於門外
　古人行弔未有不哭者孝子自當與之哭而特設此
　文承上文於君命而言也士䘮禮君若有賜則視斂
　主人出迎於外門外見馬首不哭君使人弔使人襚
　使人賵使人贈君及使者始至皆不哭主人亦不敢
　哭至君哭使者致命然後主人以哭答故用此見大
　夫來弔則主賓皆哭如邦人也
君拜寄公國賓大夫士拜卿大夫於位於士旁三拜夫
人亦拜寄公夫人於堂上大夫内子士妻特拜命婦汜
拜衆賓於堂上
　注疏得之如熊氏之說則似國君惟拜寄公夫人惟
　拜寄公夫人矣諸侯朝覲天子無答拜之禮而康王
　在喪則答拜諸侯在喪乃不答其臣非義所安也諸
　䘮記未載國君夫人答臣下拜之禮故詳著之
君䘮虞人出木角狄人出壺雍人出鼎司馬縣之乃官
代哭大夫官代哭不縣壺士代哭不以官
　親䘮所自盡也而使人代哭自元明以來世儒多用
　此議古禮之迂不知聖人智無不周所以盡人之性
　而起教於微𣺌者正當於此類求之蓋小斂以前三
　日不食哭無停聲力則不能繼矣而如斬如剡之初
　使瞬息之間心思或别有所慮耳目别有所營則聞
　代哭之聲怵然自覺哀敬之不屬而内省無以自安
　又使族姻之遞代而不哭者知出位踰階錯立族談
　之非禮而不失臨䘮之色皆所以大為之防也禮有
　以故興物者其斯之謂與
為後者不在則有爵者辭無爵者人為之拜
　金華應氏駮注謂有爵無爵以弔者言不知注義實
　優如應說設國卿卒為後者不在同僚卿大夫竟不
　入視殯斂乎設君加恩禮而視大小斂卿大夫從君
　而至亦可辭乎
大夫於君所則輯杖
　注獨以從子言者大夫為君之父母妻長子不杖期
　故知非成君也
大夫有君命則去杖大夫之命則輯杖内子為夫人之
命去杖為世婦之命授人杖
　集說此大夫指為後子而言非也此因大夫之䘮并
　及身為大夫而遭父母之䘮者蓋父為士庶人子為
　大夫其居䘮亦必有君命大夫之命也所以不詳大
　夫為後之子者古者卿大夫適子教之大學舍不帥
　教而屏逺方未有不為士者下文士於君命夫人之
　命如大夫則大夫為後之子其禮具見矣又服問大
　夫之適子為君夫人太子如士服則私䘮亦得用士
　禮可知
子皆杖不以即位
　杖以輔病故皆授以杖以愛親之心同也
管人汲不說繘屈之
　非以遽促不暇說也升降於階與人相授受故手綰
　其繘以防失墜
大夫設夷盤造冰焉
　周官凌人大䘮共夷盤冰或以兼后世子而統舉夷
　盤或此所舉非周制也
納財朝一溢米莫一溢米食之無算
　古䘮禮惟此難行博野顔習齋勉為之苦病㡬死蓋
　二十四分升之一以為粥不能盈杯安能持至三月
　五月乎朝莫一溢蓋定其每食之數中間飢則更食
　但不得過一溢故曰食之無算也若如疏云一日之
　中或粥或飯雖作之無時不過用此二溢之米則一
　飲不能充何由食之無算乎疏食則但言食之無算
　而不言納財之數蓋為飯更不可以溢計也
婦人亦如之
　婦人初䘮既疏食水飲疑既葬復有變故更立此文
比𦵏食肉飲酒不與人樂之
　曰比𦵏者自殯後比至於𦵏也用此見小功緦未殯
　亦不得食肉飲酒
既𦵏若君食之則食之大夫父之友食之則食之矣不
辟梁肉若有酒醴則辭
　大父母母伯叔父不得食何也君大夫父之友之食
　不常也家人而姑息之愛行焉則䘮紀為之廢矣
　陳從王曰酒醴則辭注疏主變於顔色言之竊意君
　母妻之䘮發諸顔色者亦不飲食哀情本輕也父母
　之䘮豈為變於顔色而畏人之見乎蓋酒醴或至忘
　哀非粱肉之比故必以自閑耳
大斂布絞縮者三横者五布紟二衾君大夫士一也
　縮用布三幅横用布五幅也小斂時十有九稱之衣
　不悉著於身故有祭服不倒之制蓋衣有著者並表
　單衣裳為一稱著身再三稱勢不容加矣(舊說襲後/衣皆不著)
　(亦未/安)其餘顛倒横側置尸上下兩旁以取方故必覆
　以衾束以絞然後可舉也小斂衣尚少故縮一横三
　以束之以一衾藉於下而轉以上覆可周遍也大斂
　衣衾更多故藉用一衾覆用一衾絞之幅亦毎加然
　後可束疏以縮者三共一幅横者五為五片非也小
　斂用布三幅大斂衣衾多而縮者用布一幅横者乃
　用布二幅裂為六片而去其一乎
君陳衣于庭百稱北領西上大夫陳衣于序東五十稱
西領南上士陳衣于序東三十稱西領南上
　君棺在輴應南面故陳衣北領大夫士殯於西序故
　陳衣西領西上南上皆上左也小斂皆西領北上者
　遷尸於牖南首君大夫士所同也
絞一幅為三不辟
　總言大小斂絞皆以布一幅析其末為三片而中不
　擘裂也蓋不析其末則布全幅不可結而所束衣衾
　不得平貼　前既分舉二斂絞數故復總言其制注
　謂小斂之絞廣終幅而析其末以為堅之強大斂之
　絞一幅三析之以為堅之急亦非也
升降者自西階
　者當作皆
君之䘮大胥是斂衆胥佐之
　臨川吳氏謂大祝下大夫䘮祝上士非能親執斂役
　者故各以其下之胥服勞義甚悖君親之終臣子所
　尤嚴也故含玉贈玉嗣王親之而冢宰贊焉大肆大
　祝渳而小宗伯涖焉遷尸大僕射人舉焉大祝贊斂
　小宗伯率異姓而佐故鄭氏以為親執斂事者必事
　官之屬蓋必其貳於攷也大䘮之窆鄉師執斧以涖
　匠師而忍使賤胥及君之體乎
小斂大斂祭服不倒皆左衽結絞不紐
　觀此則斂衣不若襲衣之被於身益明矣凡朝祭之
　服皆生時所服也必無改造而左其衽之理惟鋪被
　於冒衾之外衽不用結故可使左衽揜於右衽之外
　耳記恐其義不顯故申之曰結絞不紐言衽所以可
　左覆者以用結絞不若生時必以細帶綴旁紐合也
自小斂以往用夷衾夷衾質殺之裁猶冒也
　士䘮禮襲設冒以櫜之幠用衾小斂幠用夷衾注疏
　未别白陳氏集說遂謂小斂有冒故不用衾誤矣謂
　之夷衾者襲之衾取足周稱身之衣冒而巳小斂之
　衾則必量十九稱之廣厚而與之等至大斂又必量
　三十稱之廣厚而與之等故以夷名曰自小斂以往
　則包大斂故大斂第言鋪絞紟衾衣而不復言幠用
　夷衾耳大夫五十稱君百稱則衾之寛廣因之故統
　之曰夷衾襲一牀小斂一牀大斂又一牀皆取其寛
　廣之相稱也喪浴用冰君設大盤大夫設夷盤其義
　畧同　質殺二字疑衍質殺即冒上巳具言其製此
　復云猶冒不可通　疏云夷衾所用上齊於手下三
　尺所用繒色及長短制度如冒之質殺按質殺為二
　物故上齊於手下三尺不聞夷衾亦上下分為二也
　猶冒謂冒之廣狹取足周襲衣夷衾之廣狹亦取足
　周小斂大斂衣物耳
君將大斂子弁絰即位于序端卿大夫即位于堂㢘楹
西北面東上父兄堂下北面夫人命婦尸西東面外宗
房中南面
　子即位於東序之南端而空其東以大斂衣物陳於
　尸東斂者便執事也尸自室中由堂北遷阼階上則
　堂北亦宜空故外宗房中南面而不位於堂上也父
　兄之恩不若卿大夫之義之重故位在堂下命婦當
　兼内世婦及卿之内子而君之姑姊妹女公子則當
　在夫人之北内命婦在夫人之南外命婦繼之以卿
　大夫位在堂㢘外宗位在房中推類而知之也
卒斂宰告子馮之踊夫人東面亦如之
　注告斂畢非也自鋪席以至斂絞紟一一親視而踊
　何事告斂畢哉蓋告以當馮之節耳於夫人覆舉東
　面以見子之西面而馮也獨舉夫人明世婦視斂而
　不敢馮也士大夫之䘮子婦得馮而衆妾無馮文義
　亦如此
主人房外南面
　主人房外南面雖移位以避君而不敢逺於尸主婦
　尸西東面不入房避君以附身之事必誠必信非廹
　視不能詳也疏南面欲視斂非也君既即位於序端
　西面視斂則主人不敢與君並立同鄉故南面視斂
　而偏向君也大夫士既殯而君往焉君即位於阼祝
　負墉南面義與此同
遷尸卒斂宰告主人降北面于堂下君撫之主人拜稽
顙君降升主人馮之命主婦馮之
　君降使馮尸者得致其哀興而踊也主婦言命不言
　升本在堂上也
既𦵏柱楣塗廬不於顯者
　朱軾曰倚廬者兩木相倚上合下開夾草為障前北
　向不設戸既𦵏傍東墻爲披屋有柱有梁外剪簷草
　内以泥塗
凡非適子者自未𦵏以於隱者為廬
　明庶子與䘮主異廬也未𦵏已然則既葬可知矣
君既𦵏王政入於國既卒哭而服王事大夫士既𦵏公
政入於家既卒哭弁絰帶金革之事無辟也
　所謂王政入於國公政入於家皆謂金革之事也天
　子微守在諸侯四方有故不得不命諸侯以敵愾四
　郊多壘卿大夫之辱疆埸有警不得不用卿大夫以
　守禦舍此則王政公政皆有常經無所為入於國入
　於家也孔子曰昔者魯公伯禽有為為之也今以三
　年之䘮從其利者吾不知也
禫而從御吉祭而復寢
　禫後使婦人從而御事吉祭後始復内寢也孟獻子
　禫比御而不入即此義蓋使比次侍御而不入居内
　寢也鄭氏謂御婦人杜預謂從政而御職事皆未安
　蓋未復寢則尚在殯宮或居外寢無御婦人之道諸
　侯大夫既卒哭已服王事君事既練已謀國政家事
　不待禫後始從政御職事也　疏間傳大祥居復寢
　者去堊室復殯宫之寢大記禫而從御吉祭而復寢
　者謂禫後得御婦人必待吉祭然後復寢果爾則將
　於殯宫御婦人乎既御婦人而不入寢是放飯流歠
　而問無齒决也
期居廬終喪不御於内者父在為母為妻齊衰期者大
功布衰九月者皆三月不御於内
　先王制禮非重妻而輕伯父叔父兄弟子姓也古者
　士大夫備媵妾觀歴代侯王傳誌生子動至數十可
　知貴者子姓易繁上而世叔父母中而兄弟下而子
　姓兄弟之子使一斷以終䘮不御於内設族大支繁
　而死䘮相繼必至曠絶人道而人情亦有不能強止
　者若妻則一人而巳諸侯不再娶卿大夫非宗子娶
　亦不再皆媵妾以次攝内政故於禮可伸且古人之
　於妻也責之嚴故待之不得不厚三月而後反馬婦
　道微缺則遂出之非以狎昵為愛也其能成婦順則
　可與祀先祖養父母托幼孤故始則冕而親迎卒則
　為之終䘮不御於内所以厚人倫美風俗也何以不
　言祖父母母與妻疑為父在而屈者也祖父母之伸
　則不待言矣　曰齊衰而又曰期者以齊衰之有三
　月也曰大功而又曰布衰九月者以大功中殤七月
　也髙曾正體䘮期雖殺禮宜加隆而無别焉何也古
　者男子三十而娶既受室而有曾大父之䘮者鮮矣
　故禮文弗虚設也　子路有姊之䘮過期而服不除
　故孔子禁之若寡兄弟者於食肉飲酒御肉之類雖
　過禮以伸恩無害也
婦人不居廬不寢苫喪父母既練而歸期九月者既𦵏
而歸
　䘮禮最嚴御内而食肉飲酒次之既𦵏君食之大夫
　父之友食之不辟粱肉而復寢則祥禫之後猶不忍
　也蓋食粱肉而中心惻愴者猶或有之若男女居室
　則哀敬之心絶矣非獨御内不可非時見乎母也不
　入門蓋恐與妻妾相見而暫易其哀敬之心則居廬
　寢苫皆文具耳女子既嫁若使遽反夫家則婿哀妻
　之親屬不能久而不怠故非練後𦵏後不得歸此聖
　人所以立人之道而盡其性也秦漢以後禮教不明
　女子能終父母兄弟之䘮者鮮矣此滅天理縱人欲
　之最大者而習而不察可痛也　婦人宜深宫固門
　故不居廬寢處不可苟簡故不寢苫示身之不可輕
　也
公之喪大夫俟練士卒哭而歸
　公者天子畿内公卿故其屬有大夫士
大夫士父母之喪既練而歸朔日忌日則歸哭于宗室
諸父兄弟之喪既卒哭而歸
　果爾則既練居堊室者獨適子經不宜沒其文雜記
　君之䘮邑宰之士既練而歸朝廷之士與大夫同次
　公館以終䘮况子致其哀於父母而可以適庶别乎
　此必春秋戰國有違禮任情而為此悖行者世儒不
　察而誤記之也
父不次於子兄不次於弟
　以尊者而次於其宫則其婦其子當勤於供養而不
　得致其哀故但居己之外寢以畢不御内之期
於大夫外命婦既殯而往
　古者夫人有弔大夫外命婦之禮必君之伯父叔父
　兄弟故䘮紀不可廢若異姓之臣或君之甥舅與宫
　卿世婦　君於外命婦既加蓋而往夫人於大夫外
　命婦既殯而往是之謂天理之節文
見馬首先入門右
　注迎不拜為君之答巳非也凡弔䘮賓不答拜况君
　於臣下乎君之臨為死者非為巳也故必俟君之見
　殯而後拜稽顙若拜迎則嫌於君之臨已耳
巫止于門外
　巫以桃茢驅鬼故止於門外以示在路祓除而非為
　死者設也楚子之䘮強魯君以親襚故魯亦以非禮
　報之而巫先祓殯荆人始不能辨既乃悔之
夫人弔於大夫士
　周官士甚多夫人豈能一一往弔此以知為同姓親
　屬也
婦人即位于房中
　疏謂前記君臨大斂主婦尸西東面以哀深故不辟
　君此既殯哀殺故辟非也大斂與殯同時哀心豈得
　遽殺以附於身者必誠必信正在斂時主婦不容不
　視今已在殯則婦人無為列位於堂上耳
其君後主人而拜
　君與鄰國賓客加禮於己之臣適見其來不可竟不
　為禮故俟主人拜命拜賓之後然後更拜以展巳敬
　以示非為䘮主也此亦衰周慝禮士不與家僕雜居
　齊齒而君有命四鄰賓客禮焉必陪臣執國命以後
　事也然即此可證曾子問有司莫辨謂辨公與衛君
　不當拜而非謂季康子不宜拜矣
君弔見尸柩而后踊
　如君有朝會征伐既𦵏而後弔於其家則不復踊以
　此知弔有哭踊齊感發於中心而非徒外之儀節也
　　大小斂則見尸殯後則見柩雜記無柩者不帷謂
　葬後也見殯即見柩不得以加塗而謂之不見　殯
　者先置棺於肂而後奉尸以入棺無襢柩而使人得
　見時
君殯用輴欑至于上畢塗屋大夫殯以幬欑至于西序
塗不暨于棺士殯見衽塗上帷之
　注天子諸侯之欑木廣而去棺逺大夫欑狹而去棺
　近所塗者僅僅不及於棺非也欑外加塗不論内之
　廣狹塗無及棺之理不暨於棺乃對君畢塗士塗上
　而為言暨猶既也天子諸侯四面盡塗大夫塗三面
　貼序壁西面不塗則所塗不遍於棺士則棺在肂中
　所塗惟上蓋而已自君至士皆欑外加塗塗外復有
　帷帳以蔽之君四注其形如屋故名屋大夫三面名
　幬士覆棺而下被於衽故名帷畢塗屋者盡塗之而
　外加幄也注謂欑木形似屋誤矣士大夫欑外有帷
　帳不應君反無雜記素錦以為屋葦蓆以為屋即幄
　也　注謂輴當為載以輇車之輇非也檀弓記天子
　龍輴而椁幬諸侯輴而設幬為榆沈故設撥則載柩
　以輴明矣周官巾車小䘮共􁐑路則大䘮即用在殯
　之龍輴而别無載柩之車明矣小䘮尚稱􁐑路則遂
　匠所納之車乃臣下所用明矣王后闉壙用蜃則遂
　師所共蜃車之役或以載蜃無以見其必為載柩之
　車而士䘮禮記遂匠納車於階間但言納車亦無以
　見其必為蜃車也古禮散亡惟漢為近古故後儒墨
　守康成之說而按以經傳實多不合不可不察也
熬君四種八筐大夫三種六筐士二種四筐加魚腊焉
　棺旁用熬榖魚腊豈穿壙時以引蟻蟲迹其窟穴而
　掘去之而非下棺後所用與
士𦵏用國車
　庶人𦵏具與鄰里共之士不能如大夫用其命賜之
　車又不可下同於庶人故用公家之車即遂匠所納
　是也
　
　
　
　
　
　
　
　
　
　
　
　
　
　
　
　禮記析疑卷二十三
欽定四庫全書
　禮記析疑卷二十四
　　　　　　　　　翰林院侍講銜方苞撰
　　祭法
周人禘嚳而郊稷祖文王而宗武王
　禘非圜丘之祀朱子既據大𫝊以絀之而郊與眀堂
　先儒之說猶樊然散亂竊意嘗禘郊社尊無二上圜
　丘祀天惟以稷配眀堂享帝惟以文王配四郊迎氣
　各祭其帝與其官惟大旅乃合祭五帝與五官蓋嵗
　事之常則天地四時宜分有故而旅則上下四方之
　神祗不容不合也圜丘祀天則天神從祀焉方澤祭
　地則地示從祭焉而四郊與眀堂則無天神從祀蓋
　皇天后土式臨則百神皆宜備降而四時功各有持
　明堂精意以享不宜汎及羣神且嵗事之常天神地
　示各以其時其事其地專事之故圜丘方澤而外無
　為别有從祀也祖文王而宗武王謂二世室不祧與
　眀堂無渉舊說郊祭一帝眀堂祭五帝小徳配寡大
　徳配衆又謂眀堂兼祀武王宋以後諸儒又謂歴世
　皆以父配不惟於古無徴亦非心理之同
大凡生於天地之間者皆曰命其萬物死皆曰折人死
曰鬼此五代之所不變也
　鳥獸蟲魚多死於斬割雖植物亦必刈伐故曰折人
　則全而歸之故曰鬼董子曰人受命於天超然異於
　羣生眀於天性然後知自貴於物觀此亦可見矣獨
　言五代者唐虞之後義類始大明上古渾樸人物之
　死尚未辨其名也
七代之所更立者禘郊祖宗其餘不變也
　七代宜作四代本記自有虞氏始國語亦然舊語俱
　不可通
設廟祧壇墠而祭之乃為親疏多少之數
　親疏多少之數即下親者祭多疏者祭少之謂也廟
　祧壇墠之多少義亦得兼但記曰設廟祧壇墠而祭
　之則宜主祭之多少方氏以有昭有穆有祖有考為
　親疏之數而屬之親親之殺以或七或五或三或二
　為多少之數而屬之尊賢之等似未安
是故王立七廟一壇一墠曰考廟曰王考廟曰皇考廟
曰顯考廟曰祖考廟皆月祭之逺廟為祧有二祧享嘗
乃止
　五廟月祭後儒傅會之說也禮之嚴重者莫如祭自
　天子以及公卿百執事皆散齊七日致齊三日祭之
　眀日又繹而賓尸倘月舉之民治將為之不詳矣記
　所據蓋周語日祭月祀之文不知所謂日祭者在䘮
　朝夕上食也畿内諸侯即公卿大夫朝夕上食與執
　事焉故曰甸服者祭所謂月祀者朔望䘮奠也侯服
　以時至者則與執事焉故曰侯服者祀此記誤會國
　語而韋昭注周語日祭祖考月祀髙曾又因此記而
　誤也必欲曲為之說豈月朔朝廟亦有奠饋而非若
　正祭之備禮與長樂陳氏謂月祭為薦新薦新有時
　不聞每月而一舉也　張子謂兄弟數人代立止當
　一世雖親廟不害為數十廟非也特祭七廟五廟尚
　苦獻酬難遍况數十廟乎以義權之兄弟數人共為
　一世則共一廟亦如祫祭合享也朱子曰宗之數雖
　無定恐亦止始為宗者特立一廟後皆祔焉蓋廟有
　定址若以時增則每立一宗以下親廟皆當更造先
　王制禮不若是之煩擾也
　
　
　
　
　
　
　
　
　禮記析疑卷二十四
欽定四庫全書
　禮記析疑卷二十五
　　　　　　　　　翰林院侍講銜方苞撰
　　祭義
春雨露既濡君子履之必有怵惕之心如將見之
　舉雨露則秋可知雨露通春夏故必舉首時霜露與
　悽愴實相感召故曰非其寒之謂也春日載陽雨露
　華滋萬物欣欣恒情多為之舒暢惟君子感時而思
　親則怵焉惕焉哀親之不得見而如將見之所以怵
　惕也荀卿子曰人之歡欣和合之時則夫忠臣孝子
　亦愅詭而有所至矣即此義也
致齊於内散齊於外
　於内不出齊宮也於外猶日出而聴政於路寢或有
　事於國中近郊君知所以為尸者則自下之是也
思其所樂思其所嗜
　樂以事言嗜以物言
出戸而聴愾然必有聞乎其歎息之聲
　謂佐食闔牖戸後也與篇末宿者皆出其立卑靜以
　正如將弗見然及祭之後陶陶遂遂如將復入然義
　正相發
致愛則存致慤則著
　慤愛之篤也存如見其親也著親之形聲志意無微
　不著也愛與慤存與著有淺深而無彼此觀下文著
　存不忘乎心則安得不敬及篇内致其慤而慤與敬
　信並列則慤非以敬言可知矣三不忘皆致愛致慤
　之事見乎其位三者皆存著之事陳氏以分觧存著
　誤矣
君子生則敬養死則敬享思終身弗辱也
　思敬養之義則知非身之誠不可謂順於親思敬享
　之義則知非慎行其身不遺父母惡名不可謂能終
　是謂思終身不辱也
惟聖人為能饗帝孝子為能饗親
　受於天者惟聖人能全而歸之而天地所生成莫不
　有以盡其性所以能饗帝也受於親者惟孝子能全
　而歸之而父母所愛敬莫不有以充其類所以能饗
　親也
饗者鄉也鄉之然後能饗焉是故孝子臨尸而不怍
　聖人之心自曰明曰旦以至民胞物與無時而不鄉
　乎帝也孝子之心自慎行其身以至齊家睦族無時
　而不鄉乎親也惟其平日如此所以臨尸而不怍言
　孝子之不怍則聖人之對越在天者可知矣
其親也慤
　親當作視
濟濟者容也逺也
　謂風度之逺也故曰容以逺
薦其薦爼序其禮樂備其百官奉承而進之於是諭其
志意以其恍惚以與神明交庻或饗之庻或饗之孝子
之志也
　百官奉承而進或諭乎孝子之志意而孝子獨致其
　恍惚以與神明交也舊說總以屬助祭者誤矣上記
　薦其薦爼序其禮樂備其百官君子致其濟濟漆漆
　夫何恍惚之有乎明助祭則無所用其恍惚也此曰
　以其恍惚以與神眀交則謂主祭者明矣諭其志意
　即詩奏格無言時靡有爭之義
盡其慤而慤焉盡其信而信焉盡其敬而敬焉
　慤者思親之篤也信者反身之誠也敬者即事之恭
　也於慤敬外别言信者春秋傳稱范武子其祝史陳
　信於鬼神無愧辭晏子對齊侯其祝史薦信是言罪
　也其蓋失數美是矯誣也蓋古者祭祀祝史必陳主
　祭者之徳美以告於神所謂薦信也慤敬者即事齊
　肅之心信者平日誠身之事　臨祭亦有信文王之
　祭也思死者如不欲生倘祝以孝告而主人無愛存
　慤著之實則拜獻之節肅敬之容皆不信也
日出於東月生於西隂陽長短終始相廵以致天下之
和
　日月之行有冬有夏隂陽迭為消長或晝長而夜短
　或晝短而夜長然後寒暑分四時平運而嵗功成故
　聖人之報天主日而配以月也　致天下之和絪緼
　化醇而百物生也
致和用也
　服物采章之用各得其宜然後尊卑上下之分誼無
　不和故曰致物用以立民紀也
致反始以厚其本也致鬼神以尊上也
　致反始慎終追逺之類故曰厚其本也致鬼神謂天
　地社稷百神之祀在民上者猶震動恪敬以奉之則
　民當嚴上可知矣
氣也者神之盛也魄也者鬼之盛也合鬼與神教之至
也
　盛者著見之義神不可見而人之有氣即神之著見
　者也鬼不可見而人有魄體即鬼之著見者也天道
　至教以人之一身而為鬼神之所會合眀乎此則知
　二氣之精五行之秀凝於人而萬理畢具曰明曰旦
　聖賢事天之學所由立也隂為野土發為昭明存其
　精而一氣相感愛存慤著子孫追逺之禮所由生也
　故曰教之至也　在天風雨霜露在地庶物露生無
　非教也而莫若人之一身兼會鬼神之體最為切著
　故曰教之至或曰合即合漠之義魂魄離散而有報
　氣報魄之禮聚生者之精神以合鬼神於幽㝠之中
　所以為教之至也
其氣發揚于上為昭明焄蒿悽愴此百物之精也神之
著也
　百物之死冺然澌盡惟人之死其氣焄蒿而見者悽
　愴傳所謂䘮氛是也此神之著見者百物之精猶云
　萬物之靈言百物中惟人得此氣之最精而其神可
　識也
因物之精制為之極明命鬼神以為黔首則百衆以畏
萬民以服
　古民愚芚視人之死猶百物之澌盡而巳惟聖人知
　鬼神之精狀因物之精制為祭祀以彰仁義之原而
　立人極眀命鬼神使民知追養繼孝之道以為之則
　是以無不畏服畏者凛於義之當然服者愜其心之
　同然也
聖人以是為未足也築為宫室設為宗祧以别親疏逺
邇教民反古復始不忘其所由生也衆之服自此故聴
且速也二端既立報以二禮建設朝事燔燎羶薌見以
蕭光以報氣也此教衆反始也薦黍稷羞肝肺首心見
閒以俠甒加以鬱鬯以報魄也教民相愛上下用情禮
之至也
　始制祭祀不過獻奠於新死者聖人以為未足故築
　宫室設宗祧以别親疏逺邇教民追思古始則其事
　益詳矣又建設朝事饋食之禮以分報氣與魄則其
　義益備矣祭祀之終獻酬交錯教民相愛上下用情
　則文益周澤益洽矣故曰禮之至言無以復加也
　主人主婦嗣子兄弟賓長獻爵尸必酢主賓獻酬大
　小以徧貴賤有爼畀及翟閽所謂教民相愛上下用
　情謂此
及嵗時齊戒沐浴而躬朝之
　嵗時將祭君必齊戒沐浴召養獸之官而躬朝之訊
　察犧牲之中用者以待卜也朝與曲禮朝諸侯春秋
　傳朝國人而問焉同義舊說獸官躬朝未安
君皮弁素積卜三宫之夫人世婦之吉者
　天子則卜三宫之夫人諸侯則卜世婦也首舉天子
　諸侯故中以君包之
世婦卒蠶奉繭以示于君遂獻繭于夫人
　獻繭之禮舉世婦則三宫之夫人獻繭於天子及后
　視此矣
夫人繅三盆手遂布于三宫夫人世婦之吉者
　夫人親繅則后視此矣后布於三宫之夫人侯國之
　夫人布於世婦故下總之曰君服以祀先王先公也
　不舉后以見夫人何也如曰后繅三盆手遂布於三
　宫夫人世婦之吉者則似后布於王宫之夫人世婦
　而不見侯國夫人之布於世婦矣或曰當是后夫人
　繅簡偶闕
大孝尊親
　尊親不獨嚴父配天也使國人稱願以為君子之子
　亦近之
先意承志諭父母於道
　先意承志凡有深愛者皆能之諭父母於道則必本
　於反身之誠而先意承志亦有助焉蓋父母既感動
　於子之躬行而又諒其深愛篤敬則凡有過行必隐
　度其子之心以為病而不敢言又不忍不言則潛移
　而黙化者必多矣是之謂諭父母於道也
敬可能也安為難
　莊嚴儼恪未嘗非敬也而父母或為之不自適蓋所
　難者父母之安也與恭而安之義異矣
仁者仁此者也
　於父母而仁恩不篤則外此無可推矣
禮者履此者也
　凡禮之存乎書䇿者皆可以率而由之惟事父母之
　禮則視於無形聴於無聲不可以言傳能履此則知
　凡禮之行皆所以著誠而去偽矣
義者宜此者也
　義可直行惟事父母之義則難得其宜故曰孝子惟
　巧變故父母安之能宜此然後知凡事之義皆宜禮
　以行之孫以出之也
信者信此者也
　於父母而愛敬慤誠不能盡其信則百行無一能信
　者矣
強者強此者也
　親之存竭力盡誠而無瞬息之懈親既殁尊仁安義
　而不遺父母之羞非自強不息未足與於此
刑自反此作
　五刑之屬三千而罪莫大於不孝是刑之作由不孝
　者始也人而不孝則忘身殉欲凡可以入於刑者無
　不為矣
尊仁安義可謂用勞矣博施備物可謂不匱矣
　當是博施備物可謂用勞矣尊仁安義可謂不匱矣
　備物以養口體而巳博施而族姻皆贍然後父母之
　心安所謂養志也
天之所生地之所養無人為大
　董子曰人受命於天超然異於羣生其義本此眀於
　天性然後知自貴於物眀善誠身之本也
有虞氏貴徳而尚齒
　注謂燕賜有加於諸臣疏謂於有徳者又校其齒俱
　未安貴與尚其事各别所施之地亦殊牽合而言之
　其義轉晦矣
八十九十者東行西行者弗敢過西行東行者弗敢過
欲言政者君就之可也
　不敢過者遇諸塗必下車而問勞之雖齊民亦然若
　有道有徳則經其閭必就見焉其所居逺或老疾不
　能行聞王時巡而欲言政者其國之君就見之而以
　其言達可也敬老之禮至於此極者以夀耉則能稽
　謀古人之徳審察政治之變也蓋自有虞氏以來士
　之頑讒者則有侯眀撻記之法三代益詳簡不帥教
　者則有移郊移遂寄棘之法庶民之有罪過為患於
　鄉里者則有坐諸嘉石収之圜土之法終不能改則
　甚者殺戮次亦放流其各守職業以至篤老者自士
　以上皆修飭自好之君子即庶人工商亦謹身無慝
　之良民也是以君長禮之儼如師友鄉黨敬之次於
　事親至於天子巡行而不敢過國君就見以傳其言
　後世有學校而教不行有令長而政不修則所謂老
　者宜投逺方終身不齒之士宜入圜土眀梏有加之
　民溷其中者實過半焉概加體貌則彰善癉惡之謂
　何往者江南大府初至有以耆民公辭革除弊蠧者
　其後渫惡之老所在結黨成羣其地有訟獄則索賂
　聚衆升堂顛倒黒白有司不敢主斷久之鄉民持魚
　蔬擔薪柴入城求售者停交衢列路旁羣老日夕要
　索地租故并記之俾有天下國家者知萬事得理必
　由本正課士以文章而不考其徳行責民以租賦而
　不問其禮俗其敝也至用先王憲老乞言之典法而
　害及於民不可以不察也
慤善不違身耳目不違心思慮不違親
　慤善不違身謂平日耳目不違心謂臨祭惟耳目不
　違心故僾然如見其形肅然如聞其聲若視聴他用
　則心亦偷而自行矣　慤善兼思親之篤反身之誠
　即前所云盡其慤盡其信也耳目不違心即前所云
　盡其敬也思慮不違親即前所云思其居處及入室
　僾然必有見乎其位二節之義也祭之本義盡於是
　矣故以結通篇
　
　
　
　
　
　
　
　
　
　
　
　
　
　
　禮記析疑卷二十五
欽定四庫全書
　禮記析疑卷二十六
　　　　　　　　　翰林院侍講銜方苞撰
　　祭統
　統者總也緒也篇中所論祭之大體義理之總㑹也
　三重十倫之類節文之條緒也　此記惟篇首心怵
　而奉之以禮二語似古賢遺言其餘義甚膚淺辭亦
　冗漫多疵如言祭而曰不求其為言齊而曰不齊則
　於物無防嗜慾無止言銘先祖而曰知足以利之皆
　害義傷教之甚者觀其舉衛孔悝之銘以為凖則陋
　可知矣獨末節可徴周公踐阼之誣蓋記者見春秋
　書魯郊禘不能辨其為僭而以為成康所賜然曰周
　公既殁成王康王追念周公之勲勞而賜魯以重祭
　則二戴以前絶無周公踐祚之說可知也然則眀堂
　位乃劉歆輩所偽作而文王世子及史記荀卿之書
　有言周公踐阼者皆歆所增竄决矣其實魯之禘自
　閔公幼而慶父當國始郊自僖公始謂成王賜伯禽
　受皆妄也詳見魯頌閟宫篇解
夫祭者非物自外至者也自中出生於心者也
　凡祭而怠於禮與僭於禮者皆以禮為物自外至者
　也知悽愴怵惕生於心則知怠為虗其祭矣知慤敬
　誠信生於心則知僭為誣於禮矣
言内盡於己而外順於道也
　内盡於己者春秋霜露悽愴怵惕之心也外順於道
　者尸賓族婣敬讓親睦之教也
順於道不逆於倫是之謂畜
　殷髙宗典祀獨豐于昵魯躋僖公立煬宫皆不能順
　於道不逆於倫者也
養則觀其順也
　啜菽飲水盡其歡斯之謂孝惟其順於道也(上記内/盡於巳)
　(外順/於道)曰用三牲之養猶為不孝惟其不順也語大則
　慎行其身不遺父母惡名以至立身行道揚名於後
　世以顯父母皆順也語小則苟訾苟笑以至殺一獸
　斷一樹不以其時皆不順也
八簋之實
　伐木天子燕食之樂歌也曰陳饋八簋又以儀禮士
　二敦大夫四敦推之故知天子之禮八簋以賓祭禮
　多同也
防其邪物
　謂君子必齊乃防其邪物陋矣
然後㑹於大廟
　以是知散齊期内君有王事國事可以出齊宫獨不
　得入内宫與夫人嬪婦接耳
大宗執璋瓚亞祼
　上言夫人會于廟下言夫人薦盎薦豆則夫人親祼
　不待言矣故舉大宗之攝以互相備也攝祼則並攝
　薦盎薦豆不待言矣(周官大宗伯凡大祭祀王后不/與則攝而薦豆籩外宗王后薦)
　(豆羞齍及獻皆贊王/后不與則贊宗伯)其不於薦盎豆舉攝以包前何
　也使於祼舉夫人於薦盎豆舉大宗之攝則似夫人
　主祼大宗主薦盎豆而無以見其為互相備矣
宗婦執盎從夫人薦涗水
　郊特牲云祭齊加眀水蓋凡齊獻時必旋加眀水此
　不云薦盎齊眀水者盎齊前巳涗於清酒而至是又
　加眀水云薦涗水然後前後之事義皆眀且可以見
　諸齊涗與加眀水之通例若云薦盎齊眀水則似分
　薦二物而事義為之蔽隠矣　從字當屬下句
及入舞君執干戚就舞位
　樂歌瞽矇所習樂舞童者所執而君獨親就舞位何
　也天子必能張皇六師四征不庭然後能合萬國之
　歡心以事先王諸侯必能敵王所愾立武保疆然後
　能得百姓之歡心以事先君舞莫重於武宿夜總干
　山立武王之事故嗣天子帥而行之而諸侯賜樂皆
　得執干戚就舞位以眀彰此義周官舞用成均之學
　士以與君並列舞位也漢代相沿賤者之子猶不得
　入舞列
此與竟内樂之之義也
　上言與天下樂之與竟内樂之此獨舉竟内何也舉
　天下則似冕而總干乃天子之禮而非諸侯所得用
　覆舉而並出則於文為贅矣
凡三道者所以假於外而以增君子之志也故與志進
退志輕則亦輕志重則亦重輕其志而求外之重也雖
聖人弗能得也
　前云祭者非物自外至者也謂先王制禮非以強人
　乃生於孝子之本心也然無其心者雖興物不能強
　致其情而有志之君子則又可假於外以增之蓋祼
　鬯以求神則先王先公如在其上而可增繼述纂承
　之志矣升歌清廟則愀然如見文王而增其秉文之
　徳丕顯丕承之志矣就武宿夜之位則知先王順天
　應人止戈為武而增其禁暴戢兵保大定功安民和
　衆豐財之志矣若無其志則外舉重禮而内懐輕心
　是謂薄於徳於禮虚者也而求外之重豈可得哉
　三重之禮祭所必用使君心不以為重則人亦輕之
　此魯之灌後孔子所以不欲觀也
是故尸謖君與卿四人餕君起大夫六人餕臣餕君之
餘也大夫起士八人餕賤餕貴之餘也士起各執其具
以出陳于堂下百官進徹之下餕上之餘也
　士大夫之祭主人不與餕而君則與卿同餕蓋君至
　尊疑禮絶於人臣而不可餕尸之餘故與卿同餕以
　彰為子為臣之義而比於嗣舉奠也大夫士之祭也
　必特筮一賓而國君所獻惟卿大夫士是不立賓也
　蓋立賓者求賢徳以為親榮也在諸臣則奉君之祀
　事義不得為賓在君則以示所與共國者無非賢徳
　而不専於一人仁之至義之盡也大夫之嗣為上餕
　以有承家之道故上不敢同君而下以别於士也卿
　大夫之餕有數而獻無數以退老者雖無所共之職
　事必陪位也七十不與賓客之事至八十乃不與齊
　䘮之事侯國三卿五大夫而餕之數有加焉則退老
　者必與祭眀矣　注謂進當作餕以既各執其具陳
　於堂下則無為復進徹宜為餕之而徹其器也據本
　文則似士之餕者各執其具以出而疏謂所司徹之
　蓋以公食大夫禮賓自執醬黍以降因饌具皆為巳
　設也祭之饌具為神與尸設而君卿大夫餕之士為
　末餕而巳理宜有司徹之此禮之各以義起者
凡餕之道每變以衆所以别貴賤之等而興施恵之象
也是故以四簋黍見其修於廟中也廟中者竟内之象
也
　餕之道每變以衆自卿大夫以至有司莫不與焉蓋
　周人之祭自朝至閽凡執事者皆不免饑渴矣先王
　制禮餕以廣神恵亦以充其饑也酬以洽人情亦以
　解其渴也故曰恵術也可以觀政矣蓋禮修於廟中
　無一人不飽其徳即政行於竟内無一人不被其澤
　之象祭之末有畀煇胞翟閽者以各守其局未得與
　於餕與旅酬而不敢遺也
外則敎之以尊其君長内則教之以孝於其親
　禮行於宗廟則凡與於祭者皆觀感興起而外知尊
　君敬長之義内篤事親之恩疏義未安
盡其道端其義而教生焉
　盡其道者躬致愛慤誠信之道也端其義者正眀尊
　君孝親之義也
是故君子之事君也必身行之
　此言國君之祀事而忽及君子之事君必身行之何
　也國中無在君之上而為君所尊事之人惟在廟中
　則全於臣全於子故事尸之禮一同於事君所謂身
　行之者此也所以然者必能事人然後能使人故世
　子入學而與羣士齒太學之禮雖詔於天子無北面
　國君與卿並餕尸之餘皆使身行事上之事以庶㡬
　無惡於下也　此篇義多膚淺辭亦散漫而就中推
　尋時得奥義蓋七十子所傳已有淺深醇雜數傳之
　後漢初諸儒衍之益失其真而先王之典法先聖之
　格言猶有存焉在學者慎思眀辨而巳
鋪筵設同几
　陳氏集說生則形體異死則精氣無間故不設女尸
　而同几陳氏謂人道貴别神道貴親皆非也虞有女
　尸以在寢且獨設之也於廟則非儀况為女尸必為
　男尸者之婦而後可后夫人一身承祭尚或以故不
　得親四時之祭設尸甚多尸必以孫孫必與婦偕何
　可備也况大祫乎先王制禮乃緣人情究事理不得
　不然過而求之斯失之矣
尸飲五君洗玉爵獻卿尸飲七以瑶爵獻大夫尸飲九
以散爵獻士及羣有司皆以齒眀尊卑之等也
　至祭之末雖強有力者亦以終事不怠為難故飲與
　食必上下同之餕則徧於百官獻則下逮於羣有司
　是也又必分時異地節文乃得終遂故諸臣之獻則
　於晝於堂階宗人之燕則於夕於寢也
古者眀君爵有徳而祿有功必賜爵祿於太廟示不敢
專也故祭之日一獻君降立于阼階之南南鄉所命北
面史由君右執䇿命之
　注一獻一酳尸也疏謂其節當在尸飲五獻卿時又
　引周官大宗伯王命諸侯則儐以為天子命羣臣則
　不因常祭特假於廟皆非也祭禮獻酬交錯所以和
　通神人之際其事相因其意相續不宜獻飲未終而
　爵命羣臣以間之惟特假於廟故簡其禮而用一獻
　天子諸侯之所同也下文於禘發爵賜服亦謂舉行
　於禘祭之後耳
夫人薦豆執校執醴授之執鐙
　上記宗婦執盎以從夫人則執醴者亦宗婦也周禮
　惟大宗伯可攝王后之祼獻而籩豆敦鉶以授后者
　皆婦官(記云非䘮非祭不相授器祭之相授/器惟外宗之徹當傳致於有司耳)此記蓋
　言婦人以器相授亦不相襲處繼言夫人與尸獻酢
　亦然末言雖夫婦致爵亦然以漸而深示男女之别
　如此其嚴耳觀此又可徴夫人所獻惟尸與主婦異
　蓋大夫以下之賓侑朋友也即祝與佐食非族姻必
　公士也故主婦親獻之國禮則自卿以下與事者皆
　羣臣也君親獻之而下逮於有司禮意已厚矣夫人
　則不宜與臣下相獻酢又五廟之主各畢應獻之數
　而四尸又相與舉酬宗人又於是夕也燕則亦無暇
　與賓侑祝佐食為禮矣
夫婦相授受不相襲處酢必易爵
　按特牲饋食禮主婦致爵於主人席於戸内禮畢主
　婦出反於房主人致爵於主婦席於房中南面夫婦
　相授受不相襲處謂此蓋授爵受爵易地不相襲耳
恵均則政行政行則事成事成則功立功之所以立者
不可不知也
　莊周曰嚴乎若國之有君其無私徳若優貴而簡賤
　昵近而忘逺於同等之中恵有逮有遺則羣下必私
　憾其不均而政之行無實心以應之(傳所載羊斟子/公之事尤可懼)
　(也/)則事何由成功何由立哉故人君不可不知也然
　恵不可以不均而事則不可以不辨故周官之法必
　以事之繁簡劇易共事者之敏鈍勤惰月稽嵗考以
　上下其爵禄増損其稍食蓋均其恵於廟中以象仁
　之公核其事於官中以示義之正故曰禮樂刑政其
　極一也所以同民心而出治道也
凡賜爵昭為一穆為一昭與昭齒穆與穆齒凡羣有司
皆以齒此之謂長幼有序
　昭與昭齒穆與穆齒謂諸父兄弟之燕也羣有司皆
　以齒謂繼士之後而得獻者故統曰賜爵以包之疏
　謂獻時不以昭穆為次故注云酬蓋未達於諸侯之
　禮祭之日衆兄弟與賓無旅法凡賓侑祝佐食衆賓
　衆兄弟旅酬皆在繹而儐尸時
古者不使刑人守門
　周官墨者守門以義度之不過倉府廏庫苑囿之守
　未可以概朝廟也
禘者陽之盛也嘗者隂之盛也
　陽主於進其盛在終以天地嵗功言之至辰巳月然
　後相見於離百物皆昌故夏為陽之盛也隂主於退
　其盛在始助陽成嵗功皆在申酉之月過此則積於
　空虚不用之地故秋為隂之盛也
眀其義者君也能其事者臣也
　能其事即祭事也百官各承其事然後主祭者得致
　其恍惚以與神眀交
不眀其義君人不全不能其事為臣不全
　不眀於祭之義則凡政教皆眀不能周誠不能達故
　君人之道不全不能於祭之事則凡職業皆昏而不
　能辨怠而不能守故為臣之道不全
其徳薄者其志輕疑於其義而求祭使之必敬也弗可
得已
　此承上文而言君之徳厚則祭之義章雖或有故不
　能親涖而使人攝其人必震動恪恭而不敢慢若君
　之徳薄其志本以祭為輕則羣下懐疑不知其義之
　重如是而求所使攝祭承事之人必敬豈可得哉
　周官祭僕職掌受命於王以眡祭祀而警戒祭祀有
　司紏百官之戒具既祭帥羣有司而反命以王命勞
　之誅其不敬者蓋王以䘮疾不得親涖故列此職也
　可與此記之義相發
六月丁亥公假于太廟
　注至於太廟以夏之孟夏禘祭蓋以此證一獻一酳
　尸之說其實非也曰假於太廟正以見特至而非常
　祭耳若常祭則宜曰有事於太廟
興舊耆欲
　耆音㫖義訓致興起舊勲而致其所欲效於國家也
　春秋傳撫弱耆昧亦訓致
作率慶士
　慶士謂善士用之而國有慶者也猶尚書立政篇所
　謂吉士
　
　
　
　
　
　
　
　
　
　
　
　
　
　
　
　禮記析疑卷二十六
欽定四庫全書
　禮記析疑卷二十七
　　　　　　　　　翰林院侍講銜方苞撰
　　經解
　此記中間所述多荀卿語疑出於漢之中葉傳荀氏
　之學者為之也三代盛時國不異政家無殊俗詩書
　禮樂布在庠序以為四術降至春秋王道雖微而周
　禮未改孔子贊易作春秋其徒守之陵夷至於戰國
　百家放紛儒術大絀焉有一國而専立一經以為教
　者哉遭秦滅學至漢景武之間諸老師各抱一經以
　授其徒於是齊魯燕趙鄒梁之學興承其學者復以
　教於鄉邑各自為方不能相通而其人之性質行能
　亦漸摩於經說而别異焉記者既列教之所由分並
　其說之有所失而又念一道徳而同風俗非羣儒之
　私教所可冀也所以養君徳施政教正俗化莫急於
　禮而禮非天子不能行禮之興然後君徳可成而百
　官得其宜萬事得其序和仁信義得其質宗廟朝廷
　得其秩室家鄉里得其情禮之廢則君臣父子夫婦
　長幼恩薄道苦序失行惡其亂百出而不可禁禦凡
　此皆荀氏之學所謂原先王本仁義禮正其經緯蹊
　徑不道禮憲而求之於詩書不可以得之之本指也
　夫六經火於秦並出於漢而禮之廢則自漢始河間
　獻王獻古邦國禮五十六篇武帝不用而沿襲秦故
　以定宗廟百官之儀其士禮之僅存者亦未布頒以
　為民紀自是以來學者循誦易詩書春秋之文而虗
　言其義有得有失一如記所稱而禮則湮沉殘闕每
　至郊廟大議衆皆冥昧而莫知其原閭閻士庶䘮祭
　賓婚蕩然一無所守而競於滛侈記所云以舊禮為
　無用而去之者意在斯乎學者可習其讀而弗察與
　　經本無弊解者失其意而愚誣賊亂之弊生此篇
　别其教並著其失故以經解名
屬辭比事春秋教也
　春秋屬辭必與其事相比故義皆曲當有得於春秋
　之教者亦然
詩之失愚
　詩可以興但性情之感發或樂之過而溺於所愛哀
　之過而毁以滅性憂懼之過而懾隘以傷生則其失
　也愚
書之失誣
　通達事理者或強不知以為知逺慕上古之事或以
　後世為可復行是之謂誣
樂之失奢
　玩心於歌舞則凡可以娛情志悅耳目者必備致而
　後慊則漸流於侈肆而不自覺矣
禮之失煩
　記者意主於禮故言禮之失與諸經異蓋諸經義失
　則人心或為所蔽陷禮則人之儀則所當服行雖過
　於煩無他害也
春秋之失亂
　辭與事比事同而辭異則義必異矣若妄起義例而
　失聖人之本指則大亂經常之道如公羊氏祭仲知
　權不以父命辭王父命之類是也　秦以易為卜筮
　之書而不焚則自秦以前未有國立易教者眀矣春
　秋絶筆於獲麟又二年而孔子殁即七十子有傳之
　其徒者孔子不及見也况與詩書禮樂並立為教而
　一國之人性質皆為之移易哉為此記者乃西漢武
　宣以後之老儒眀矣
天子者與天地參故徳配天地兼利萬物與日月並眀
眀照四海而不遺微小其在朝廷則道仁聖禮義之序
燕處則聴雅頌之音行步則有環佩之聲升車則有鸞
和之音居處有禮進退有度百官得其宜萬事得其序
詩云淑人君子其儀不忒其儀不忒正是四國此之謂
也
　荀子曰學至乎禮止矣禮者法之大分羣類之綱紀
　也是謂道徳之極此記上言諸經之失惟禮無大疵
　以下則極言禮為道徳之極羣類之綱紀也天子當
　立人極與天地參必徳配天地利兼萬物明並日月
　然後可而非禮無由致此也居處言動一式於禮然
　後身可正正身以正朝廷正朝廷以正百官正百官
　以正萬事詩所云其儀不忒正是四國隆禮由禮之
　謂耳　徳配天地利兼萬物聖人之仁也與日月並
　明眀照四海聖人之智也然非以禮檢身無一不式
　於度亦不足以為表儀而正四國即身能秉禮而所
　以治百官制萬事者毫末不在於禮亦不能盡得其
　宜得其序此與論語所云知及之仁能守之莊以涖
　之而動之不以禮猶未為善義可相發
發號出令而民說謂之和上下相親謂之仁民不求其
所欲而得之謂之信除去天地之害謂之義義與信和
與仁霸王之器也有治民之意而無其器則不成
　信義和仁之本在知仁而其實用在禮最上者如聖
　人之徳配天地眀並日月動容周旋中禮以為民極
　其次必知信義和仁非禮無以達之而謹禮以為正
　國之器是猶執權衡而不可欺以輕重陳繩墨規矩
　而不可欺以曲直方圓也最下者則以舊禮為無所
　用而去之則亂人紀敗國維如大防之隳坐視奔流
　之潰敗决裂而不可振救矣　康成鄭氏曰義信和
　仁皆存乎禮是也號令有禮然後順於民心政教有
　禮然後上下相親而各得所欲兵刑有禮然後天地
　之害可除　荀子書多並舉王霸故記者因之
禮之於正國也猶衡之於輕重也繩墨之於曲直也規
矩之於方圜也故衡誠縣不可欺以輕重繩墨誠陳不
可欺以曲直規矩誠設不可欺以方圜君子審禮不可
誣以姦詐
　荀子曰禮之所以正國也猶衡之於輕重也繩墨之
　於曲直也規矩之於方圓也又曰繩墨誠陳則不可
　欺以曲直衡誠縣則不可欺以輕重規矩誠設則不
　可欺以方圓君子審禮則不可欺以詐偽
是故隆禮由禮謂之有方之士不隆禮不由禮謂之無
方之民敬讓之道也
　方猶所也萬事百物凖以天理皆有一定之方所即
　物之則心之矩也不知有禮則其心之所嚮身之所
　處傾側反覆而無方所之可求矣　荀子曰隆禮雖
　未明法士也不隆禮雖察辨散儒也又曰不法禮不
　足禮謂之無方之民法禮足禮謂之有方之士　敬
　讓之道也上應有闕文
以舊禮為無所用而去之者必有亂患
　春秋之末列國君臣皆以舊禮為無所用而去之戰
　國益甚及秦遂盡廢先王之禮故大敗天下之民俗
　未有如秦而君臣身受亂亡之禍亦未有如秦者盖
　禮既亡則縱横權變姦詐百出而不可窮而一時君
　臣皆不知有禮故無從而辨之也
故昏姻之禮廢則夫婦之道苦而淫辟之罪多矣
　廢非謂六禮之不備也將嫁教於公宫宗室既昏三
　月而後廟見婦之去留一聴於舅姑而子之宜與否
　不得以自專夫是以家節正而子婦皆安以和也廢
　禮而任情則婦或無道以苦其夫夫或無道以苦其
　婦而入於淫辟者必多矣
䘮祭之禮廢則臣子之恩薄而倍死忘生者衆矣
　子之不忘兄弟族婣以父母之恩不可倍也臣之不
　忘嗣君民社以先君之恩不可倍也觀春秋所書列
　國臣子之薄於君父者衆矣前此胡未之聞也以先
　王之禮教尚未盡廢也
易曰君子慎始差若豪氂繆以千里此之謂也
　禮與法皆所以禁民為非然使任法而不由禮則風
　教之所積民氣之所感差若豪釐繆以千里矣故君
　子必慎其始
　
　禮記析疑卷二十七
欽定四庫全書
　禮記析疑卷三十七
　　　　　　　　　翰林院侍講銜方苞撰
　　閒傳
朝一溢米莫一溢米
　有人居兄之喪父母憫之臨視而食以肉因不敢要
　節哭踊痞結膈噎踰年不能飲食髙淳張彞嘆曰先
　王之節喪食非獨哀死亦以衛生也哭泣辟踊所以
　動體安心下氣非愚陋邪淫之人而抑其哭踊強以
　肉食患必生為人父母者宜知之
始食肉者先食乾肉
　山隂鍾晼母喪既禫以未𦵏不肉食者又數月及食
　肉輒腹疾乃食乾肉久之乃復常禮之無微不達如
　此
又期而大祥居復寢
　大祥居復寢謂外寢齋喪所居也禫而從御吉祭而
　復寢謂燕寢婦人進御之所也喪服傳既練舎外寢
　謂堊室也
斬衰三升齊衰四升五升六升大功七升八升九升小
功十升十一升十二升緦麻十五升去其半有事其縷
無事其布曰緦
　舊説惑於雜記大夫士異服之謬而曲為之説曰衰
　同而布之粗細異不知五服中既分為十一等若更
　於其間増减升數以為天子諸侯卿大夫士庶人之
　别則毎等中又分為數等不惟煩碎難得其宜而縷
　數所争無㡬其精粗亦不可復辨矣若升數同則生
　麻為縷更無術以别精粗盖未知雜記此數條皆莽
　歆所偽亂也
斬衰三升既虞卒哭受以成布六升冠七升為母疏衰
四升受以成布七升冠八升
　大功以上有受服者古者衰不脱非易衰不能服以
　終喪也小功以下無受服者喪期近而衰布密緻不
　必易也
期而小祥練冠縓緣
　朱軾曰至大祥麻衣反不黄裏縓緣者大祥去衰非
　若練衣為承衰中衣也
又期而大祥素縞麻衣中月而禫
　親喪外除二十四月畢二十五月之首舉大祥之祭
　既祭服素縞麻衣至此月之末或踰月之首舉禫祭
　自祥至禫中間一月所謂中月而禫也如此則與二
　十五月而畢及踰月則其善也俱不相悖
既練遭大功之喪麻葛重
　服問曰麻之有本者變三年之葛練時前喪首絰既
　除又變腰葛為麻是重麻也又曰三年之喪既練期
　之喪既𦵏則帶其故葛帶絰期之絰大功亦如之是
　既𦵏又重葛也注據此為義　以記本文推之包者
　以新麻加舊葛之外也兼服亦然盖斬衰初喪至既
　虞卒哭未久也雖輕者亦不可去惟以後喪之麻包
　之齊衰之喪既虞卒哭而遭大功之喪其義亦然惟
　斬衰既練遭大功之喪而重麻則竟脱去斬衰之葛
　盖以後喪既𦵏仍反前喪之葛故葛帶可暫脱又雖
　加絰易帶而前喪之衰不易也此記雖舉斬衰以服
　問參之為母齊衰三年易葛反葛之節亦然(服問殤/長中變)
　(三年之葛終殤之月/筭而反三年之葛)所謂易服易輕者麻之有本者
　變三年之葛即以包為變易非脱去也所謂反三年
　之葛即以除後喪之麻為反
齊衰之喪既虞卒哭遭大功之喪麻葛兼服之
　疏據男子以婦人齊衰終喪不葛帶也盖為父母舅
　姑恩義本重故卒哭後不易要之麻絰　兼服知非
　首腰皆加大功之麻者以下曰服重者則易輕者也
兼服之服重者則易輕者也
　知易輕為包而非變者以上斬衰之喪既虞卒哭遭
　齊衰之喪輕者包重者特也
　禮記析疑卷三十七
欽定四庫全書
　禮記析疑卷二十八
　　　　　　　　　翰林院侍講銜方苞撰
　　哀公問
然後以其所能教百姓不廢其會節
　巳能老老然後敎民以孝巳能長長然後教民以弟
　不廢其會節因事而為之節文也
有成事然後治其雕鏤文章黼黻以嗣
　經綸大經立綱陳紀既有成事然後治其服物采章
　以繼之也
卑其宫室車不雕幾器不刻鏤食不貳味以與民同利
　人君不能躬行節儉居處服用少自便安則不能與
　民同利利之不同則所制䘮祭之禮雖詳明周浹民
　且以身不能備而蓄愠於君尚安望其觀感而興起
　乎
固民是盡
　朱軾曰固専固也務欲竭盡民財而後已
百姓之徳也
　君念及於人道則徳將及民而民之徳亦可興矣
敬之至矣大昏為大
　君臣父子之敬人所共知也惟夫婦居室易狎而難
　敬故必夫婦能敬而後為敬之至君子之道造端乎
　夫婦盖慎獨主敬必始乎此匡衡說闗雎之詩所謂
　情欲之感無介於容儀宴私之意不形於動靜必如
　此然後為敬之至聖徳之極功也　公問行三言之
　道而孔子獨言大昏觀唐宋之末有刼於悍婦溺於
　寵嬖以悖父子之恩失君臣之義者然後知聖人告
　君以是為本其義深其慮切矣　記稱哀公為妾齊
　衰孔子蓋早見其微矣
親之也者親之也
　家語作親迎者敬之至也下親之宜作敬之
是故君子興敬為親舍敬是遺親也
　興敬其親乃正而可常舍敬則為私愛而小者凟大
　者傷是遺棄所親愛之道也
以繼先聖之後
　哀公以冕而親迎為巳重蓋視昏禮為男女燕昵之
　私故孔子不曰先君而曰先聖以示公乃文王周公
　之裔不可不自敬其身而欲敬其身以興敬於民則
　必自妻子始公問為政而孔子首言夫婦於父子君
　臣之上蓋早知公之溺於愛而不能敬也
以為天地宗廟社稷之主
　凡夫人不與外祀而日為天地社稷之主盖粢盛必
　親舂服冕絲物必親繅也疏謂大宗伯攝未知何據
　經傳所載后夫人所共無非内祀者
物恥足以振之國恥足以興之
　惟敬足以抑人之邪心惟恥足以作人之敬心魯自
　襄昭以來外屈於晉楚齊吳所謂國恥也内偪於三
　桓相欺相奪受閔忍詬所謂物恥也至於哀公強臣
　覿面而相陵侮孔子不忍斥言故舉物恥於國恥之
　上以隠動君心使知振之興之非修政無由而禮之
　不先政無其本身之不敬禮不能行念及此尚可溺
　於嬖幸以失臣民之望乎此聖人就君心之所明而
　苦言以相感發也
妻也者親之主也敢不敬與子也者親之後也敢不敬
與君子無不敬也敬身為大身也者親之枝也敢不敬
與不能敬其身是傷其親傷其親是傷其本傷其本枝
從而亡
　不能敬妻子以恒情觀之過之小者耳然究其本原
　則為不能敬其身不能敬其身則傷其親而禍至於
　亡其身乃理勢之相因而必至者　李光地曰哀公
　不用釁夏之言立公子荆之母為夫人荆為太子國
　人始惡之孔子或先覺其微或時已嬖幸而以是儆
　之皆未可知而公卒由此失國惜哉
三者百姓之象也
　象猶表儀言身與妻子百姓所則而象也
君行此三者則愾乎天下矣
　祭義出户而聴愾然必有聞乎其歎息之聲愾言其
　氣之感通震動也
君子過言則民作辭過動則民作則
　左傳季康子死公弔之降禮杜注不備禮非也方是
　時魯君如小侯卑於三桓之家敢不備禮乎蓋降君
　臨臣䘮之禮而用同列相弔之儀也無論降為自貶
　為不備禮而皆為過動三桓無君久矣間隙已成孟
　孫彘至面侮公謂郭重肥而公他日忽問彘曰余得
　死乎故傳言三桓患公之妄則公平日之過動過言
　必多矣故以是切告之
君子言不過辭動不過則百姓不命而敬恭如是則能
敬其身能敬其身則能成其親矣
　晉欒書中行偃弑其君迎立悼公年十四始見諸大
　夫於清原言即有倫用人行政次第井井國人信服
　而書偃之姦心自輯晉霸復興是之謂能敬其身能
　成其親也哀公長君季氏自康子嗣位非若宿與意
　如之横悖難制也使公能謹言慎行何至孟孫彘借
　戲郭重以面侮公孔子所言皆哀公之針石也
古之為政愛人為大不能愛人不能有其身不能有其
身不能安土不能安土不能樂天不能樂天不能成其
身
　此非氾論為政成身之道乃哀公當日所宜審處之
　時義也蓋民不知君數世矣自季孫宿以後務以私
　恵自結於隠民而民所苦之事則盡委於公以離公
　於民(如築囿帥師朝霸/主㑹強國之類)故昭公孫齊傳稱國人如釋
　重負齊侯取鄆以居公而鄆民旋潰皆為季氏所愚
　也哀公此時非愛人之心大信於民將不能有其身
　矣安土者隨所遇而安也樂天者知其不可奈何而
　修身以俟命也其後哀公不忍季氏之詬而隠身於
　越則不能安土樂天而無以保其身孔子已見其端
　倪矣　自古䝉難而安土樂天身以光亨者文王也
　艱貞守道以成其身者箕子也哀公若身具文王之
　徳或能用孔子則魯國之亂可撥而反之正即不然
　苟能敬身守禮愛人終身無過言過動則民望所歸
　季氏之姦心自不能逞保邦繼序以有待於後亦可
　謂成其身用此知能行聖人之言則無不可處之變
　而如公之不寤何哉
公曰敢問何謂成身孔子對曰不過乎物
　物則即身而具不過乎物則身成矣恐公以成身為
　難或不知所用力故示以約而易守之道也　過言
　則民作辭過動則民作則已前陳之矣猶懼公以為
　偶然之言動而忽之也故因問成身而言不過乎物
　凡附於吾身者日用酬酢物之小者也綱常名教物
　之大者也小物或過於身必有所虧而况夫婦父子
　君臣之間有物有則身之成敗恒於斯而可以或過
　乎
公曰敢問君子何貴乎天道也孔子對曰貴其不巳如
日月東西相從而不已也是天道也不閉其乆是天道
也無為而物成是天道也已成而明是天道也
　不閉其乆三句皆以天道之化育言造化之功皆既
　成而後燦然有迹其未成之先所以轉運密移者不
　可得而見也　不巳則乆於中而其徴不可掩矣所
　謂不閉其乆也惟不閉其乆故無為而物成惟無為
　而物成故已成而明　哀公於孔子之言亦未嘗不
　心知其善特所知者淺其眀易蔽是以不能設誠而
　致行故夫子朂以自強不息如天道之不已繼眀日
　新如日月之相從也不閉其乆在天道則秋冬之閉
　凍也固而春夏之發生也盛在君徳則至誠之乆而
　徴也無為而物成在天道則轉運密移不見其所為
　而時行物生在君道則篤恭而天下平也即以哀公
　之時位言之信能敬身愛民無一言一動之過則其
　感國人之心繫諸侯之望而閉強臣之姦自有不見
　其所為而黙以成之者矣已成而眀在天道則嵗功
　既成生長収藏之迹顯然可見在君道則巍乎其有
　成功煥乎其有文章而後衆著於堯之則天也即如
　晉悼公之承國其艱危亦不異於魯哀而用賢訓官
　息衆保隣不動聲色而臣民效順諸侯威懐然後知
　其善収操柄動皆中乎機會亦中主之所謂已成而
　明也聖人之言窮髙極逺而不濶於事情守正道常
　而可該乎萬變學者宜於此類求之
仁人不過乎物孝子不過乎物是故仁人之事親也如
事天事天如事親是故孝子成身
　不過乎物既前陳之矣及公欲聞切要之言復以此
　進者仁孝乃人道之總會百政之根源也凡前所陳
　敬身成親愛人正物皆具於是矣苟過乎物則為不
　仁不孝之人豈惟不能成其身將欲有其身而不得
　矣可不念哉　父母全而生之子全而歸之孝子之
　志也盡其所受於天而無缺非仁人不能此小大之
　辨也　張子西銘蓋本此記而推廣言之
　
　
　
　
　
　
　
　
　
　
　
　
　
　
　禮記析疑卷二十八
欽定四庫全書
　禮記析疑卷二十九
　　　　　　　　　　翰林院侍講銜方苞撰
　　仲尼燕居
使女以禮周流無不徧也
　先王制禮隨時隨事運天理而取其中人之行身遇
　物能以禮周流則大中之理無不徧矣即一貫之指
　以禮言之乃其顯而易見者
子産猶衆人之母也能食之不能教也
　孔子以求仁為教而曾子謂子張難與為仁仁者天
　徳之首也子産過於慈仁猶失政體如母之不能教
　而張也過於矜髙則不能反求諸身而無進徳之基
　矣故切言以警之若不及則勉之而已故不復言
敢問禮也者領惡而全好者與
　領字之義或取承領祭義領天下國家賈誼陳政事
　疏誰與領此是也或取統領楊惲報孫㑹宗書統領
　從官魏相傳統領庶職是也或取率領左傳鄢將師
　為佐領晉書職官志中領軍是也惟此記及樂記領
　父子君臣之節注皆以治訓未知所據以文義推之
　此記宜以袪而去之為義樂記則以統領為義但於
　古書未得其徴
郊社之義所以仁鬼神也
　老莊以禮為華而亂道荀卿以禮為化性而起偽皆
　不知禮之生於仁也仁以體事故眀無不照仁以感
　物故誠無不通明於郊社之禮禘嘗之義則治國如
　指諸掌職是故也此仁鬼神獨於郊社舉之者禘嘗
　之為仁顯而易見
是故以之居處有禮故長幼辨也以之閨門之内有禮
故三族和也以之朝廷有禮故官爵序也以之田獵有
禮故戎事閑也以之軍旅有禮故武功成也是故宫室
得其度量鼎得其象味得其時樂得其節車得其式鬼
神得其饗䘮紀得其哀辯說得其黨官得其體政事得
其施加於身而錯於前凡衆之動得其宜
　上五者第曰禮原禮之所以制也此五者曰以之以
　人之用禮言也　禮所以决嫌疑别同異明是非也
　知禮則得失從違判若白黑故辯說得其黨　凡此
　皆所謂好也惟有禮故能全
子曰禮者何也即事之治也君子有其事必有其治
　先王縁人情而制禮依人性而作儀原其體之所以
　立也君子有其事必有其治究其用之所以行也原
　其所以立則知心有所不容己究其所以行則知道
　不可須臾離事無其治則性命之理不順此精粗本
　末所以一貫也
若無禮則手足無所錯耳目無所加進退揖讓無所制
是故以之居處長幼失其别閨門三族失其和朝廷官
爵失其序田獵戎事失其策軍旅武功失其制宫室失
其度量鼎失其象味失其時樂失其節車失其式鬼神
失其饗喪紀失其哀辯說失其黨官失其體政事失其
施加於身而錯於前凡衆之動失其宜如此則無以祖
洽於衆也
　凡此皆所謂惡也惟無禮故無以領而去之也　如
　侍於君足如履齊頥霤垂拱視下而聴上視帶以及
　袷聴鄉任左之類如不知此則無所錯無所加矣
　其儀法多見曲禮苞始受戴記先兄曰汝口誦其文
　必心惟其義凡曲禮少儀玉藻内則所載不獨事父
　母君師也即長幼朋友賓客徃來酬酢少不由禮則
　於心不安而人情亦不能順故張子曰禮儀三百威
　儀三千無一事非仁又曰仁體事而無不在不知此
　則雖能記誦不可謂之學禮
禮猶有九焉大饗有四焉
　李光地曰入門一也升堂二也升堂樂闋三也升歌
　下管四也陳其薦爼五也行中規旋中矩六也和鸞
　中采齊七也客出以雍八也徹以振羽九也
樂也者節也
　春秋傳曰先王之樂所以節百事也
君子無理不動無節不作
　不惟宗廟朝廷閨門鄉黨之際會非禮有常經不敢
　輕動也即尋常無事一舉足一發言非理所當然亦
　不敢動必如是而後謂之致禮以治躬不惟祭祀賓
　客射鄉之樂歌非比物飾節不敢輕作也即燕居退
　息御琴瑟調磬管非適會其節亦不敢作必如是而
　後謂之致樂以治心
不能詩於禮繆
　古者於旅也語多賦詩以見志不能詩則聞人之歌
　而不達其義(如誦茅鴟而/慶封不知)或答人之賦而不應其情
　(如髙厚歌/詩不類)故於禮繆也
不能樂於禮素
　明於樂然後從容和順之意周浹於拜跪揖讓之中
　野人相敬直樸無文則為素而已
薄於徳於禮虚
　無如斬如剡之隠痛則衰麻哭踊皆虚無守道致身
　之實心則拜稽恭順皆虚
言而履之禮也行而樂之樂也
　凡人之言或汎論事理或評議他人未有不依乎天
　理者若能身履之則禮之實在是矣凡人之行必合
　乎天理當乎人情然後返之於心而安且樂焉其然
　則樂之道具是矣　子張志意髙廣則檢身或疎故
　示以反身之要以抑其過也身之所履必自顧其平
　日之言事之欲行必先察乎人心所樂則無無實之
　言無虚髙之行而政必宜人矣
萬物服體
　萬物皆範圍於禮體之中而無不服從即下文貴賤
　長幼逺近男女莫敢相踰越是也
　
　
　禮記析疑卷二十九
欽定四庫全書
　禮記析疑卷三十
　　　　　　　　　翰林院侍講銜方苞撰
　　孔子間居
志之所至詩亦至焉詩之所至禮亦至焉禮之所至樂
亦至焉樂之所至哀亦至焉
　君子為民父母則愷悌之心所以經其衣食拯其災
　危者無所不至而所至有廣狹久暫則感於徳化而
　形諸風謡者亦應之為純駁淺深故曰詩亦至焉觀
　二南之風則一一可驗矣君子之徳化至形於風謡
　則比閭族黨冠婚䘮祭射鄉酺蜡所以成其禮俗者
　非一日矣故曰禮亦至焉詩即樂之章也禮既修則
　正聲雅樂必隨時而興作矣樂者樂也君子樂民之
　樂如此則凡事之與民同憂者亦無所不至可知不
　曰憂而曰哀者哀之義足以包愛憂之義不足以包
　哀也
夙夜基命宥宻無聲之樂也
　成王日夜敬徳於幽獨而升聞於天以為祈天永命
　之基亦猶樂之和順積中無假於器數音容而足以
　感動天神地祗人鬼也
無聲之樂氣志不違無體之禮威儀遲遲無服之喪内
恕孔悲無聲之樂氣志既得無體之禮威儀翼翼無服
之喪施及四國無聲之樂氣志既從無體之禮上下和
同無服之喪以畜萬邦無聲之樂日聞四方無體之禮
日就月將無服之喪純徳孔明無聲之樂氣志既起無
體之禮施及四海無服之喪施于孫子
　方氏所論五起之序甚善所未備者曰不違曰既得
　巳之志氣也曰既從曰既起人之志氣也從者與人
　無忤而已起則善端興起化及於人也　五至三無
　五起俱不似聖賢之言而精語亦間出盖漢儒述其
　所聞而不能無失也
天有四時春秋冬夏風雨霜露無非教也地載神氣神
氣風霆風霆流形庶物露生無非教也
　天地之化不可得而分風雨霜露皆地氣所藴蒸而
　於天言之者風行天上雨及霜露降自天其迹顯著
　也風霆之起於地迹亦顯著又動萬物者莫疾乎雷
　撓萬物者莫疾乎風故於庶物露生舉之
耆欲將至有開必先
　耆致也謂致其所欲也祭統曰興舊耆欲疑古語有
　之注訓王天下之期疏謂王位聖人所貪誤矣孟子
　曰廣土衆民君子欲之欲非必不善也此節蓋因天
　道至教而言人事之與天地相感通以申昭格遲遲
　上帝是祗之義也言人果清明在躬則志氣如神所
　欲致者若將可得則必有開其先者如時雨將降而
　山川出雲自然之理也嵩嶽降神生申甫以輔周乃
　文武之徳所遺此王者所以必奉三無私以勞天下
　也　家語作有物將至其兆必先有與耆其與有形
　近而譌也物與欲音近而譌也兆與開疑亦剥蝕形
　近而譌
　
　
　
　
　
　
　
　
　
　
　
　
　
　
　禮記析疑卷三十
欽定四庫全書
　禮記析疑卷三十一
　　　　　　　　　　翰林院侍講銜方苞撰
　　坊記
　篇中多引春秋論語為證可見非孔子之言如文中
　子書曰子云弟子各子其師非孔子也
故君子禮以坊徳
　張子以徳為逸徳尚未盡仁之過則近於愚義之過
　則入於刻恭之過則流為諂儉之過則趨於吝以禮
　坊之然後有以全其天徳之美也
使民富不足以驕貧不至於約
　至春秋之末晉絳之富商財足以金玊其車文錯其
　服而韋藩木楗以過於朝顔子之貧尚有負郭之田
　以給簞食瓢飲自安於陋巷則周公制禮以為民防
　者逺矣
貴不慊於上
　貴慊於上則病下者多矣乃亂之所由生也
上酌民言則下天上施上不酌民言則犯也下不天上
施則亂也故君子信讓以涖百姓則民之報禮重
　違於義理逆於衆心皆所謂犯也讓即酌民言之謂
　古人有大事謀及庶人疑獄與衆共之庶人傳語皆
　不敢争勝於民讓道也
爾卜爾筮履無咎言
　記者之意似謂卜筮無咎之言尚不敢自専而稱他
　人也
君子弛其親之過而敬其美
　舊説以弛為棄忘不藏記其親之過非也過已成矣
　為子者不復藏記於心安得為孝弛者使其過有所
　觧而人不忍攻幹蠱之義也禹能灑沉澹灾三代命
　祀鯀亦列焉且曰禹能以徳修鯀之功而與舜同為
　以死勤事則鯀之過弛矣仲弓列徳行之科冀缺復
　嗣宗職世人不復引䋲批根以瑕疵其父則二父之
　過亦可謂弛矣
子云長民者朝廷敬老則民作孝
　長民者三字疑衍
故食禮主人親饋則客祭主人不親饋則客不祭
　敵客無不親饋之禮其諸侍食於長者與曲禮侍食
　於長者主人親饋則拜而食主人不親饋則不拜而
　食盖父兄為客則主人於子弟容不親進饌也
故堂上觀乎室堂下觀乎上
　事尸於室中者主人主婦也待事於堂上者長賓長
　兄弟也觀禮於堂下者衆賓衆兄弟也長賓三獻賓
　長長兄弟有加爵皆獻尸於室中故觀主人主婦之
　慤誠而致其嚴恭衆賓衆兄弟升堂受爵則觀長賓
　長兄弟之肅雍而用自檢飭
子云賓禮毎進以讓喪禮毎加以逺浴於中霤飯於牖
下小斂於戸内大斂於阼殯於客位祖於庭葬於墓所
以示逺也殷人弔於壙周人弔於家示民不偝也子云
死民之卒事也吾從周以此坊民諸侯猶有薨而不葬
者
　喪禮毎加以逺者恐愈逺而哀愈亡故毎加設禮節
　以為之紀也自浴於中霤至葬於墓毎節皆有哭泣
　辟踊祭弔之禮所以示逺而不可怠也故卒哭之弔
　宜於家正為民之卒事不嫌於過厚耳故曰以此坊
　民諸侯猶有薨而不𦵏者歎喪紀之薄告薨而鄰國
　不會𦵏也舊説以檀弓即逺之義詁似不可通
故君子有君不謀仕惟卜之日稱二君
　既有君則不謀仕於他國或謀得美仕惟筮仕之初
　未决所從則可稱二君以决之如畢萬筮仕於晉或
　與他國並占而於晉得吉卜則决意仕晉也
父母在饋獻不及車馬示民不敢專也
　未仕者不敢饋人則已仕者得饋矣然父母在而饋
　獻及車馬之重則太專故不敢
故君子於有饋者弗能見則不視其饋
　雖在喪人饋之酒肉亦無不受之禮注不視猶不内
　非也盖有喪疾則不親受是謂弗能見受之者其意
　不可虛也而有喪疾則不可食既不可食而視之則
　似有欲食之意故不視耳或曰弗能見即不能食之
　譌也
大夫不坐羊士不坐犬
　李光地曰坐羊坐犬殺食而坐其皮也皆言不盡利
　之道
故大饗廢夫人之禮
　疏謂侯伯以下非祭不交爵王饗上公上公相饗后
　夫人親祼非也大行人乃周初典禮陽侯繆侯則哀
　周之事耳
以此坊民婦猶有不至者
　女不至如鄭子明路遇親迎者而奪之是也吾既冠
　後聞比郡中有女在塗而自盡於籃輿中至壻家始
　知之者若能守先王之禮姆與女同車則無此情變
　矣
　
　
　
　
　
　
　
　
　
　
　
　
　
　
　禮記析疑卷三十一
欽定四庫全書
　禮記析疑卷三十二
　　　　　　　　　翰林院侍講銜方苞撰
　　表記
子言之歸乎君子隱而顯不矜而莊不厲而威不言而
信
　孔子將歸老於魯慮二三子因道之不行而自弛置
　故告以君子不得志於時果能修身以見於世尚可
　以化及於人也隱者身之晦也顯者道之明也身可
　晦而道不可不明道明則教可傳人可化不矜而莊
　則人望其容貌而不生慢易焉不厲而威有過者畏
　其聞知小人見之而厭然是也不言而信曾子避寇
　而沈猶武城人皆諒之小邾人重季路之要言是也
　　君子之道闇然而日章闇然故隱日章故顯不矜
　不厲不言隱也而莊而威而信則顯矣
君子不失足於人不失色於人不失口於人
　不失足於人孔子之不見陽貨是也不失色於人王
　勃然變乎色而孟子不為之變是也不失口於人不
　與王驩言是也　樂正子從子敖之齊齊諸臣就右
　師之位而與之言是謂失足於人足容不恭失之小
　者耳
是故君子貌足畏也色足憚也言足信也
　君子之貌色豈惟不可失於人苟能一依於禮且可
　以抑人之邪心其於言也平生無諾責則雖遇變故
　而不能復亦不害為足信也
祭極敬不繼之以樂
　祭之終獻酬笑語衎而易弛故以樂為戒
篤以不揜
　篤則所行皆實不必自揜飾　李光地曰篤實行道
　險夷一致不可困迫非光輝之謂也　君子之徳輝
　未有不著於外者然皆篤實之不可揜非有意於自
　表著也
恭以逺恥
　傲惰則或承之羞屈諂則反以召侮故惟恭為能逺
　恥
君子不以一日使其躬儳焉如不終日
　莊敬日强則作徳日休無時而不泰然安肆日偷則
　從欲心勞馳騖追逐儳焉如不終日故君子不敢一
　日而安肆也　周官廛人注立而市物者為儳坐列
　販賣乃可久待立而求市勢不可以終日也
仁者天下之表也
　仁者人心所同鄉一日克己復禮天下歸仁焉故曰
　天下之表
報者天下之利也
　利者義之和也喪服自世父母叔父母以下多曰報
　盖彼此互致其所當致則恩義洽而無睽乖利莫大
　焉况人事之酬酢乎
以徳報怨則寛身之仁也
　怨者猶以徳報則物莫之傷而身之所處寛然矣然
　意主於寛身則非仁之正也故謂之寛身之仁
厚於仁者薄於義親而不尊厚於義者薄於仁尊而
不親
　此謂氣質有偏勝者
考道以為無失
　至道者於道知之盡行之至也義道者能因事而制
　其宜也下此則於道未有聞亦不能真知事之宜而
　制之但或監於成憲或稽於衆言而不敢大悖於義
　故為無失而已
子言之仁有數義有長短小大中心憯怛愛人之仁也
率法而强之資仁者也詩曰豐水有芑武王豈不仕貽
厥孫謀以燕翼子數世之仁也國風曰我躬不閱遑恤
我後終身之仁也
　仁自親親之殺以至仁民愛物各有分數而不可混
　淆若妻子之愛上同於父母恩及禽獸而功不加於
　百姓則反有害於仁義之長短小大則必以所處之
　時位與所值之事變權衡焉取其大者長者而毋以
　小者短者害之　中心憯怛與率法而行資力淺深
　之數也數世之仁與終身之仁功施久近之數也
仁之為器重其為道逺舉者莫能勝也行者莫能致也
取數多者仁也夫勉於仁者不亦難乎是故君子以義
度人則難為人以人望人則賢者可知己矣
　此言君子自待宜厚責人宜輕也盖必天理純固而
　後謂之仁一時一事所行得宜即可謂之義義之難
　不若仁之難也然君子欲盡人道則仁雖任重道逺
　而不可不勉為其難至於度人苟律以義之精義之
　全則難為人矣惟以衆人望人則一事偶合猶賢於
　無一合者少依於義猶賢於背而馳者荀卿云君子
　度己則以繩接人則用紲亦此意也
子曰中心安仁者天下一人而已矣大雅曰徳輶如毛
民鮮克舉之我儀圖之惟仲山甫舉之愛莫助之小雅
曰高山仰止景行行止子曰詩之好仁如此鄉道而行
中道而廢忘身之老也不知年數之不足也俛焉日有
孶孶斃而后已
　引詩見中心安仁者雖不可企及苟能如詩人之好
　仁日有孶孶斃而后巳雖利仁之事終亦可以至於
　安仁也　當作中道不廢文誤也
仁之難成久矣人人失其所好故仁者之過易辭也
　此承上二章言即不能日有孶孶死而后巳但不失
　其所好而有志於仁則雖有過必不至於大惡而人
　亦易諒示人不可畏其難成而不好也
信近情
　凡事以情實則近於信矣曰近信者如言或以實而
　不能復然其道自可復也
是故聖人之制行也不制以已使民有所勸勉愧恥以
行其言
　使聖人制行以己則中人之不能行者不知其可恥
　惟制法以民然後衆有所勸有所愧也
衣服以移之朋友以極之
　㳺惰之士垂緌五寸不齒之人𤣥寇縞武所謂衣服
　以移之也鄉論秀士而升之司徒則與選士為羣司
　徒論選士之秀者而升之學曰俊士則與國子為羣
　其不率教者則簡右鄉移之左簡左鄉移之右不變
　移之郊移之遂屏之逺方終身不齒所謂朋友
　以極之也此所以使民勸勉愧恥而行有壹也
恥有其徳而無其行
　世豈有有其徳而無其行者是非君子之言也或曰
　義理之明於心亦徳也然遭變而毁其行者多矣如
　揚雄之類是也
詩云維鵜在梁不濡其翼彼其之子不稱其服
　國君以治官而擇人猶漁人以捕魚而畜鵜也小人
　任官而職不舉如鵜在梁而翼不濡可恥孰甚焉儒
　者服其服而容辭徳行不足以實之與夫衰絰端冕
　甲胄而色不稱皆此類也
君子之所謂義者貴賤皆有事於天下
　下文獨舉天子諸侯盖貴極於人君義不可以無事
　則臣下不待言矣若士農工賈而棄其業則謂之罷
　士罷民先王之世罰必及焉
子曰下之事上也雖有庇民之大徳不敢有君民之心
仁之厚也
　孔子之時齊之陳氏魯之三桓晉之三族皆以私恩
　小惠自結於民以傾其君乃亂賊之心不可復以仁
　義責之矣等而上之則齊桓晉文少立勤王之功遂
　有屬服羣侯之志孔子盖深痛僭亂之由而發此嘆
　故舉舜禹文王周公以為事上之凖則而孟子則明著
　其義而曰五霸者三王之罪人也齊桓晉文之盛身
　沒而争奪簒弑之禍興其國終奪於强臣以視舜禹
　文王周公之受福於天者何如乎而况三桓三族田
　氏專務回邪而欲以惡徳求福乎受方國獨舉文王
　者舜禹周公所事皆聖賢之君而文王所事者紂遭
　君臣之變以新天命而厥徳不回其所為良獨難耳
后稷天下之為烈也豈一手一足哉惟欲行之浮於名
也故自謂便人
　當作名之浮於行也盖后稷之烈至矣而未嘗自尚
　其功而世人動自謂有功於人惟欲名之浮於行耳
凱以強教之弟以説安之
　先王之教其順而易者固無所用強至如喪期之禁
　食色戰陳之忘軀命任負之代長老明知為人情所
　難而取必焉未始非強教也謂之凱者鼓之舞之如
　戰期必勝而以凱入也説安獨舉弟者君父之事雖
　服勤犯難人心所安不必有以説之若事兄事長已
　所勤施人亦以此致於已故喪服於旁親皆曰報記
　曰禮得其報則樂知人亦以此致於已則説而安之
　矣
命之於民也親而不尊鬼尊而不親
　三代以前誓師而外教令無不平易近人者盤庚遷
　殷民不適有居在位者胥動以浮言而諄復化誘如
　父兄之語子弟言及斷棄用罰則稱髙后及其祖父
　以臨之可徴古民之畏鬼神過於教令矣
賊而蔽
　李光地曰謂以煩文縟節相督責而昧於情理之宜
殷周之道不勝其敝
　非殷周之道有敝也俗之敝立法以禁之而法之中
　又生敝焉則終無以勝之矣
有忠利之教
　上思利民忠也以忠於利民為教故入人深
事君大言入則望大利小言入則望小利故君子不以
小言受大禄不以大言受小禄
　利者利於國利於民也事有大小而言隨之故所望
　亦異所入者大言而君加以小禄則終不能行其言
　而道有所屈矣故不可受而當引身以退其曰朝廷不
　辭賤者百官隨分以効功不以大言受小禄者君子
　為道而自重也
事君不下達
　待君之求不自干進或因人以求進也
邇臣守和宰正百官大臣慮四方
　侍御僕從朝夕君側必能可否相濟然後君徳正宰
　正百官則内治修大臣慮四方則外患弭宰非不慮
　四方大臣非不各正其官屬也而職任所專則不可
　混唐虞百揆亮采惠疇四岳賓諸侯成周一相治内
　二相分陜盖古制如此
事君三違而不出竟則利禄也
　去國無至於三之理盖諫謀屢不用也此謂羇旅之
　臣必出境以明義若父母之邦則歸禄與政焉可也
君子不以辭盡人
　人有虚言而無實用者又或訥於口而明於心皆不
　得以辭盡之
天下有道則行有枝葉
　行有枝葉如事父兄接賓旅睦親黨其儀節益詳也
　惟有道時乃能然生民狹隘使民酷烈則救死而恐
　不贍奚暇治禮義哉
是故君子於有喪者之側不能賻焉則不問其所費於
有病者之側不能饋焉則不問其所欲有客不能館則
不問其所舎
　不能賻不能饋不能館而漫為是問是飾為枝葉之
　言而聴者亦將薄之
君子淡以成小人甘以壞
　水惟淡故味不變醴則甘而易敗也
是故君子與其有諾責也寜有已怨
　初有怨而後解釋怨猶可已若負諾責則怨望無已
　時
昔三代明王皆事天地之神明無非卜筮之用
　雖圜丘方澤牛亦須卜故曰無非卜筮之用
不敢以其私䙝事上帝
　大饗不問卜舊説專指季秋明堂之饗以事義揆之
　惟圜丘方澤期日一定大司樂有明文若當冬夏日
　至王喪未殯祭亦宜廢既殯則嗣王越紼而徃故無
　所用卜若四郊迎氣之日或王有微疾不能行禮
　或期功重喪未殯不能致其誠壹則不宜以此而廢
　郊必俟疾愈喪期少逺而後卜日所謂不敢以其私
　䙝事上帝謂此類耳明堂大饗以季秋之月而無定
　期禮宜卜日與祀五帝同羣言紛亂經傳無徴惟以
　事理為衡以俟後之君子可也
不犯日月
　李光地曰不犯日月恐是遭喪後當郊社常祭之日
　自啟至反哭避此日非他祭卜日之謂也
諸侯非其國不以筮卜宅寢室
　卜宅寢室主國卜之也客不筮恐人疑主國卜宅寢
　室以處之所以愛敬客也卜重於筮注云不以筮恐
　人疑卜之人轉不疑乎天子道以筮諸侯乃道以龜
　乎天子不卜處大廟亦所至之國不卜耳
君子敬則用祭器是以不廢日月不違龜筮以敬事其
君長是以上不凟於民下不䙝於上
　此人臣膳君之禮天子適諸侯或諸侯燕於諸臣之
　家則用祭器卜日而請之春秋傳陳敬仲飲桓公酒
　曰臣卜其晝盖古有此禮若天子諸侯禮朝聘之賓
　雖用祭器而無卜日之禮且不宜曰以敬事其君長
　
　
　
　
　
　
　
　禮記析疑卷三十二
欽定四庫全書
　禮記析疑卷三十三
　　　　　　　　　　翰林院侍講銜方苞撰
　　緇衣
禹立三年百姓以仁遂焉
　人君不仁則不能厚生以正民徳彰志以明其教禮
　俗並敗則閨門之内男女少長相乖相怨而不能和
　親族姻鄉黨之中強弱知愚相脅相欺而不能和順
　百姓雖有仁心而不能自遂矣遂者通達也必王道
　四達而不悖然後民情欣暢而交通也
可言也不可行君子弗言也可行也不可言君子弗行
也則民言不危行而行不危言矣
　老莊之志太古可言而不可行也北宫之女不嫁以
　養父母陽城兄弟相愛皆終身不娶可行而不可言
　也危當作違以音同而誤
君子道人以言而禁人以行
　禁人以行盖身為之則管子所謂禁勝於身則令行
　於民也
故言必慮其所終而行必稽其所敝
　言雖善必慮其所終老莊欲人為太古之無事而不
　知其終不可行行雖善必稽其所敝晏子國奢示儉
　而不知其敝至於偪下
長民者衣服不貳從容有常以齊其民則民徳壹
　朱軾曰言衣服則一身容貌兼之矣鳴鳩其帶伊絲
　其弁伊騏是也　從容有常其儀一也儀之一由心
　如結此民徳之所由壹也
為下可述而志也
　人臣圖利徇私則其事不可以告人苟為上為徳為
　下為民則皆可述而志也
不援其所不及不煩其所不知
　不及已之才所不及也行人子朱不能其職而以當
　御争殷浩以北伐為已任援其所不及也不知者君
　所不當知也書曰庶獄庶慎文王罔敢知于茲若每
　以煩君之聽則凟矣其辭同而别以已與君者援則
　自巳而言之也煩則不可自已而言之也
政之不行也教之不成也爵禄不足勸也刑罰不足恥
也
　人君必能行其政成其教然後爵禄當而民知勸刑
　罰當而民知恥若無政無教則爵及惡徳刑枉無辜
　民且有疾心而何由勸且恥乎
故上不可以䙝刑而輕爵
　荀卿曰刑當罪則威不當罪則侮爵當賢則貴不當
　賢則賤故上不可以䙝刑而輕爵也
大臣不治而邇臣比矣
　古者侍御僕從大臣皆得進退死生之此君徳所以
　不荒庶政所以無壅也若大臣不能治身則必與邇
　臣比矣不能治官則無以禁邇臣之相比矣不能治
　者不可使居其位故居其位者不可以不敬也　周
　官王之侍御僕從無一人不統於冢宰大臣不能自
　治則便辟側媚者無所畏忌故邇臣比也
故大臣不可不敬也是民之表也邇臣不可不慎也是
民之道也
　大臣以富貴之過而忠衰於君則百姓且為之不寧
　可用為民表乎此不能敬之過也邇臣能探君之情
　移君之計庶士庶民皆視其趨嚮而争赴之是之謂
　民之道也而可不慎乎道與道之以政同義
毋以内圖外
　圖如我儀圖之之圖度也議也内謂左右近習也人
　主於外臣多好與左右近習私議之是非所以失實
　而多蔽也若與廷臣之正直者公議之不得謂以内
　圗外
大人不親其所賢而信其所賤民是以親失而教是以
煩
　端人正士非不知其賢也以其防己之欲而不能親
　便嬖側媚非不知其賤也以其便已之私而不覺相
　信此民所以失其親上之心而視教令為具文也
徳易狎而難親也
　水之徳居常則日渉而無患故易狎遇險則一陷而
　不可脱故難親
夫民閉於人而有鄙心可敬不可慢易以溺人
　閉於人謂其情不得上達有鄙心謂怨惡其上閉於
　人則有鄙心所以不可慢也然有鄙心而上卒無由
　知以陷於大患故曰易以溺人
下之事上也身不正言不信則義不壹行無類也
　身不正則言不見信於上義不壹行無類身不正之
　實也義所陳於上也行所發於身也所陳之義二三
　而退而考其行則駁雜而無類欲上之信其言得乎
　　君子比類以成其行或出焉或入焉則無類矣
故君子多聞質而守之多志質而親之精知畧而行之
君陳曰出入自爾師虞庶言同詩云淑人君子其儀一
也
　多聞多識而質以人心之同以精吾心之知似可不
　疑於所行矣然以之治已則身所處之時位不同以
　之治人則世所因之俗變各異苟拘於所聞所見而
　一一以求其合則不能隨時隨事以處中故必畧而
　行之所謂擬議以成其變化也盖惟所知者精然後
　能取其大畧而左右逢其原觀顔子博學於文約之
　以禮孟子於井田學校惟粗舉其大要可知畧而行
　之之義　引君陳證多聞二句引詩證精知句
私惠不歸徳君子不自留焉
　私惠注謂以小物相問遺則曹僖負羈盤飱置璧之
　類是也但其義甚狹如彌子以衛卿為餌而孔子嚴
　拒之齊王欲以萬鍾養弟子而孟子遂行皆所謂不
　自留也
苟有車必見其軾苟有衣必見其敝人苟或言之必聞
其聲苟或行之必見其成葛覃曰服之無射
　此喻言行之出於身者不可揜也車之有軾喻大體
　之顯見也衣之有敝喻微疵之難匿也衣雖美少有
　汚毁人必見之故君子於公言大節自持必嚴即恒
　言細行自檢必密也必聞其聲義與車之見軾相發
　必見其成義與衣之見敝相發服之無斁喻謹言慎
　行終吾身不可懈惰也
言從而行之則言不可飾也行從而言之則行不可飾
也
　從訓順則行不可飾也句與上文義不協當作虛字
　　行發於身雖偏戾莫之能禁也從而言之則其不
　善或雖善而不能得其宜盡其分皆不可飾矣
　
　
　
　
　禮記析疑卷三十三
欽定四庫全書
　禮記析疑卷三十四
　　　　　　　　　　翰林院侍講銜方苞撰
　　奔喪
望其國竟哭
　竟哭終不止也過國他國也至竟至本國之界也望
　其國望見國都也過國至竟哭盡哀而止望見國都
　則行哭至家不止也
至於家入門左升自西階殯東西面坐哭盡哀括髮袒
降堂東即位西鄉哭成踊襲絰于序東絞帶反位
　襲絰于序東陳氏集説謂掩其袒而加要絰非也初
　袒至是襲初括髮至是加首絰下絞帶乃要絰也若
　絞帶即襲絰之絰則不宜覆舉矣下節襲絰絞帶
　即位連而及之可見絰乃首絰　陳氏謂襲絰為加
　要絰盖以又哭三哭尚括髮疑此時不宜先加絰也
　不知小斂環絰小斂後奉尸夷堂襲絰帶踊是括髮
　後加絰絰後仍可括髮也疏謂惟斂殯時括髮不當
　斂殯大夫加素弁士加素委貌於括髮之上得之盖
　環絰即加弁與委貌之上及斂殯袒踊時税弁與委
　貌仍然括髮也即以此記證之聞喪不得行成服而
　後奔者至家括髮則絰後不礙括髮明矣　首絰腰
　帶同謂之絰對帶而言則首絰也此節襲絰於序東
　絞帶是也對免而言則腰絰也奔母之喪襲免絰於
　序東是也
婦人奔喪升自東階殯東西面坐哭盡哀東髽即位與
主人拾踊
　疏謂男子免於東序故知婦人亦髽於東序非也婦
　人迎客送客不下堂主人位在東序齊衰以下奔喪
　者復免於此外賓属耳目焉而婦人於此變容飾可
　乎其不言髽於東房者婦人變飾必於房中不必言
　耳
奔喪者不及殯先之墓北面坐哭盡哀主人之待之也
即位於墓左婦人墓右成踊盡哀括髮東即主人位絰
絞帶哭成踊拜賓反位成踊相者告事畢遂冠歸入門
左北面哭盡哀括髮袒成踊東即位拜賓成踊賓出主
人拜送有賓後至者則拜之成踊送賓如初
　葬日袒不得親葬事哀痛中迫不宜反不袒盖除喪
　而後歸於墓猶袒則不及殯者不必言矣　於墓不
　言送賓以下齊衰送賓則斬衰送賓不必言也不及
　殯與不得奔喪者皆言五哭而及殯者不言義亦如
　此
齊衰以下不及殯先之墓西面哭盡哀免麻于東方即
位與主人哭成踊襲有賓則主人拜賓送賓賓有後至
者拜之如初相者告事畢遂冠歸入門左北面哭盡哀
免袒成踊東即位拜賓成踊賓出主人拜送
　奔喪至家子則西面齊衰以下則北面于墓子則北
　面齊衰以下則西面者攒於西序葬於北方子皆正
　鄉齊衰以下皆旁鄉也言襲則袒可知葬日主人袒
　衆主人否不及殯而之墓齊衰以下皆袒者過禮以
　志痛也然曰遂冠歸入門左又曰拜賓成踊則惟同
　宫之親乃然　主人北面適長及衆子皆然故齊衰
　以下不得踐主人之位　知生者弔此賓與奔喪者
　相識故聞其歸而來弔也拜賓送賓必主人喪無二
　主也主人與賓哭踊則奔喪者亦如之
賓出主人拜送于門外
　獨此送賓於門外者非殯所也若殯所則非君夫人
　弔無送於門外特言主人者獨主喪者一人拜送餘
　則否
於五哭拜賓送賓如初
　奔喪及殯者不言五哭既及殯則一循其常節不待
　言也不及殯則曰于五哭相者告事畢盖既踰卒哭
　之期故特明五哭後即止無算哭踊是之謂事畢也
　此舉五哭拜賓送賓如初恐疑聞喪不得奔於常節
　有變耳注䟽乃謂迫公事哀殺不復有朝夕哭繆矣
　聞喪而不得奔則哀親倍切自痛倍深何故反殺初
　喪既無無算哭踊並止朝夕哭設歸不及殯則五哭
　而畢事矣除喪而後歸則於家不哭矣先王制禮乃
　拂人情悖事理如是乎然則事未畢不過將事之日
　輟哭耳其餘日哀至則哭孰禁之者而曰哀殺哭可
　止旅寓他邦所居乃彼國之館也而曰館舎賓所專
　有可以作廬亦弗思之甚矣
遂除於家不哭主人之待之也無變於服與之哭不踊
　服除於墓至家不哭與養有疾者不喪服同義盖世
　父叔父同居或大父母尚存即吉已久忽衰絰而哭
　或心以為忌也主人之無變於服其義亦然與之哭
　哀生者遭大故而身不得親也不與之踊以前既要
　節而踊凶禮不可再舉也袒踊之節豈外加之文哉
凡為位非親喪齊衰以下皆即位哭盡哀而東免絰即
位袒成踊襲拜賓反位哭成踊送賓反位相者告就次
三日五哭卒主人出送賓衆主人兄弟皆出門哭止相
者告事畢成服拜賓若所為位家逺則成服而徃
　此當為諸父昆弟死於他國而本國宗親為位以哭
　之禮主人應主其人之喪者或以親或以長也告就
　次者聞喪不入内雖一夕必有次也若所為位家逺
　則成服而後徃者近則為位而哭之次日即可以徃
　不必待成服也首言非親喪者若親喪在外無論逺
　近即日奔迎無為位而哭之禮也舊説此以私事出
　未奔者果爾則於他國為位不應有衆主人兄弟故
　復遷就其説謂既奔喪至家則喪家之主人為之拜
　賓送賓衆主人兄弟亦謂在喪家者於文義事情俱
　不可通　成服拜賓句當在三日五哭卒下舊説五
　哭之明日然後成服誤矣定制三日成服五哭而告
　事畢今併五哭於三日内以亟赴喪家故變而就近
　也若緩成服之期何不三日成服而從容以畢五哭
　乎父母之喪三日成服而羣喪乃以四日於義何居
　且服尚未成安得告事畢必錯簡也　此出送賓亦
　以殯不在也　舊説人臣奉君命以出非聞父母之
　喪不得為位亦可為聞外喪之證
凡為位不奠
　張子云為哭位亦有神位不奠非不祭也不如喪奠
　之久設以新易舊耳竊疑喪奠之久設以魄體在柩
　仍以生人之道事之不知親之饗也何時耳既𦵏之
　後祭於宗廟然後以鬼神享之聞喪於異地為位而
　哭在喪所者自設朝夕之奠於尸柩前而遥設祭奠
　不亦虚乎宗廟正祭惟適長主之衆子不得私祭而
　聞旁親之喪各設祭奠不已濫乎如此類注疏終不
　可破
大夫哭諸侯不敢拜賓
　諸侯以朝聘薨於異國世子國卿當出迎柩在國卿
　大夫當次於公館朝夕哭臨於朝異國之臣有聘問
　或過賓者聞其國君喪未有不入唁者大夫哭諸侯
　不敢拜賓盖謂此也如舊説則其文當曰大夫哭舊
　君　知子必出迎者世子君行則守而曾子問君出
　疆而薨其入也子皆從柩必聞訃而出迎也知在國
　卿大夫哭臨者君雖未知喪臣服矣則哭臨不必待
　子之歸但不敢拜賓耳
諸臣在他國為位而哭不敢拜賓
　聘禮使者在他國君薨赴者未至則哭於巷衰於館
　赴者至則衰而出無受弔之禮此云不敢拜賓盖主
　國君臣及他國同為聘使者必相唁也
與諸侯為兄弟亦為位而哭
　與諸侯為兄弟鄭注謂親族婚姻在異國者正義引
　小記與諸侯為兄弟者服斬證此為異姓皆非也在
　禮非為後者不敢拜賓故重耳對秦使稽顙而不拜
　况兄弟乎服斬與不敢拜賓並行不悖未足為證也
所識者弔先哭于家而後之墓
　知生者弔知死者傷齊衰以下不及殯先之墓情迫
　於見死者之窀穸也所識者弔則先哭於家意主於
　通生者之情款也
凡喪父在父為主
　雜記父為長子杖則其子不以杖即位小記父不主
　庶子之喪則孫以杖即位可也言禮之常此記乃衆
　子無子禮以窮而變者盖尊者來弔父不得不為之
　主即弔賓卑亦不得使其兄弟為主嫌於自尊而不
　與為禮也
父沒兄弟同居各主其喪
　鄭注各為其妻子之喪為主非也父雖在不主衆子
　庶婦之喪父既沒各主妻子私喪不待言矣此承上
　文而言衆子之無子者父沒則同居之兄弟得各主
　其喪也盖慮兄弟衆多或徙家異國或同國異居或
　逺出不返必待異居之長適來主其喪則祭𦵏之事
　不可舉故使同居者主之此禮之以權制者也
親同長者主之不同親者主之
　此二句皆謂主兄弟無子者之喪如適長異居同居
　者四三人民俗之偷或有以同母為更親而越次主
　其喪者故禮經具此以示天顯不可紊也古者大功
　同財若期大功同居則必以親者主之
拜賓則尚左手
　逸喪禮言吉喪者雖聞喪而已在喪期之外也惟小
　功緦麻則然
凡奔喪有大夫至袒拜之成踊而后襲
　此聞喪不得奔喪於異國受弔唁之禮當袒之時而
　大夫至則袒而拜之非特為大夫袒也
　
　
　
　
　
　
　禮記析疑卷三十四
欽定四庫全書
　禮記析疑卷三十五
　　　　　　　　　翰林院侍講銜方苞撰
　　問喪
惻怛之心痛疾之意傷腎乾肝焦肺
　有人遭兄之喪腹中若豸蟲之動自丹田之右逆上
　達左脅轉而右旋徧於胸膈以藥石攻之不效醫士
　楊芳初聞之曰此喪禮傷腎乾肝焦肺也起自丹田
　之右腎氣逆也達於左脅肝病也旋徧於胸膈肺病
　也故先王制禮辟踊袒號以動體安心下氣(叩之果/以父母)
　(在不敢號踊以相/感動哽咽而致此)當其時不知用此故成痼疾惟熊
　經鳥申久而後可漸减也其人因學導引之術微有
　瘳氣結而不通者終其身
三日不舉火故鄰里為之糜粥以飲食之
　喪事充遽親者致其哀内外御者各有執事無暇舉
　火故鄰里為之糜粥庶民則五家之鄰可共庶士則
　二十五家之里始足以周事先王教民以厚自死喪
　相恤始故感人者深而成俗易也糜之厚以食朋交
　姻亞承事者粥之薄以食三日不食以下旁親及孝
　子之疾病者三日水漿不入惟士大夫可勉若庶人
　身自執事而後行則亦不能不食粥矣
故哭泣辟踊盡哀而止矣
　止謂附身附棺之事皆畢更無可以致愛於親惟自
　盡其哀而止耳雖心絶志悲無如之何故不得已而
　以鬼享之也
冠至尊也不居肉袒之體也故為之免以代之也
　居如考工記居材居角之居安置之義也言冠為服
　之至尊不可安置於肉袒者之身故為免以代冠也
　　以此知賓祭之袒露裼衣而不肉袒也親始死悲
　哀志滿氣盈故袒而踊之以動體安心下氣若賓祭
　割牲則露裼衣以示敬可已冕旒而肉袒非所以為
　儀也(郊特牲君袒而割牲明堂位君肉袒迎牲於門/割牲以薦神尚不肉袒而肉袒以迎牲於門何)
　(義乎明堂位莽歆/所偽造未可據也)
然則秃者不免傴者不袒跛者不踊
　秃者不宜廢袒踊餘皆然注有一疾則并廢其二似
　不若陳氏集説為安下文云不可以備禮則非全廢
　明矣
免者以何為也曰不冠者之所服也禮曰童子不緦惟
當室緦緦者其免也當室則免而杖矣
　李光地曰怪成人袒時須著免今非成人袒亦著免
　故問之不冠者之所服謂童子未冠故著免也緦者
　其免謂為族人緦者由為父母著免也
　
　
　
　
　
　禮記析疑卷三十五
欽定四庫全書
　禮記析疑卷三十六
　　　　　　　　　翰林院侍講銜方苞撰
　　服問
有從有服而無服公子為其妻之父母
　公子於期大功降以為尸也外祖父母妻之父母服
　輕且外喪無妨於為尸而不服何也君在為母練冠
　君没大功而服母妻之族則推之無本矣女君之子
　不降其私親以於母得遂也公子之妻服公子之外
　祖父母以於姑得遂也
為其母之黨服則不為繼母之黨服
　此與父在為母期同義皆以義之重而奪恩也盖母
　出則繼母父之配也宜奪因母之恩而服繼母之黨
　若母死則父有受於考妣祔於祖廟之初配矣故不
　服繼母之黨以明其義而繼母之服仍一同於因母
　以篤其恩所以義盡而仁至也
麻之有本者變三年之葛
　期之葛則麻同兼服之不得言變變三年之葛者練
　後葛帶未除遇大功新喪則以麻帶易之所謂麻葛
　重也
世子不為天子服
　繼世以立諸侯象賢也雖先君既薨必三年之喪畢
　類見而命於天子然後得嗣國若為世子而不終則
　庶人也安得遽以重服服天子乎大夫之適子則教
　於成均舎不帥教而屏之逺方鮮不為士者故得為
　君夫人大子如士服
雖朝於君無免絰唯公門有税齊衰
　古者大國不過三卿五大夫王事邦交國政豈容弛
　置既葬之後入圖公事不得不朝於君先王制禮期
　之喪有税衰而無免絰三年之喪衰絰而朝使為人
　君者知臣以國事而不得遂其父母兄弟之恩所以
　視臣如手足也為人臣者知雖迫國事而仍不奪其
　父母兄弟之恩所以視君如腹心也且知圖國事尚
　衰絰於君前則歸至其家居處飲食哭泣思慕容貌
　言語有一不稱其服自覺仰愧於天俯怍於人又所
　以使之内省其哀誠也
　
　
　
　
　
　
　
　
　
　
　
　禮記析疑卷三十六
欽定四庫全書
　禮記析疑卷三十八
　　　　　　　　　　翰林院侍講銜方苞撰
　　三年問
别親疏貴賤之節而弗可損益也
　貴賤謂義服篇中第言父母之喪者按喪服四制曰
　資於事父以事君而敬同故為君亦斬衰三年以義
　制者也眀於以恩制者則以義制者凖此矣
故人於其親也至死不窮
　窮盡也止也夫鳥獸哀其羣匹至於越月踰時鳴號
　蹢䠱而盡矣止矣人之於親則致孝之道至死不窮
　春雨秋霜僾見愾聞思慕追養之不窮也慎行其身
　不遺父母惡名以至立身行道揚名於後世大孝尊
　親之不窮也盖兼父母之死與子之死别記曰非終
　父母之身終其身也即至死不窮之義
將由夫患邪淫之人與
　此篇自荀子禮論摘出本文愚陋邪淫之人
先王焉為之立中制節壹使足以成文理則釋之矣
　焉字衍
至親以期斷
　凡以期斷者皆至親也惟父母加至再期
然則何以三年也曰加隆焉爾也焉使倍之故再期也
由九月以下何也曰焉使弗及也
　焉當作為讀去聲篇中焉為雜出形相近故傳寫誤
　也為恩義隆而使倍之故再期為恩義殺而使不及故
　由九月逓降也
上取象於天下取法於地中取則於人
　日月星辰光有顯微行有遲速山陵川澤位有髙卑
　域有廣狹子臣弟友恩有淺深義有輕重故喪禮之
　為隆為殺為閒取法象而明物則焉
　
　禮記析疑卷三十八終
欽定四庫全書
　禮記析疑卷三十九
　　　　　　　　　翰林院侍講銜方苞撰
　　深衣
短毋見膚
　豈袂之長短反詘之及肘即所謂短無見膚與
續衽鉤邊要縫半下
　續衽謂衣衽與裳相接續也朝祭之衣長而覆裳深
　衣取其弗費故裳與衣續知然者要縫半下以衡縫
　言之也惟衣裳相續乃有衡縫
負繩抱方者以直其政方其義也
　負繩以示直躬乃人道之正也抱方示義以方外抱
　義而處矩不可踰也
可以為文可以為武可以擯相可以治軍旅
　擯相禮服治軍旅戎服無著深衣以涖之之禮深衣
　盖著於戎服禮服之内者故無施而不可也古人夕
　深衣盖無外事不與衆接乃弛其上服
純袂緣純邊
　純即緣也緣字疑衍曰純邊則包裳下齊吕氏列為
　三事恐未安
　
　
　
　
　
　
　
　
　
　
　
　禮記析疑卷三十九
欽定四庫全書
　禮記析疑卷四十
　　　　　　　　　翰林院侍講銜方苞撰
　　投壺
又重以樂
　疏仍以樂賓為義音義以樂或音岳是也即指下命
　弦者奏貍首及鼓節
賓再拜受主人般還曰辟主人阼階上拜送賓般還曰
辟
　不言賓所立者主人在阼階則賓在西階可知賓先
　言受後言辟倒文也其實先還辟而後拜受也據文
　義主人阼階上拜送二句應在前而倒之者以下節
　已受拜矢若承賓再拜受之後則疑受者賓也
已拜受矢
　主人初奉矢賓主交拜時已授賛者矣故於此復云
　受矢賛者授矢於賓主人於阼階拜送已拜乃自受
　矢於賛者已拜句斷
遂以竒算告曰某賢於某若干純竒則曰竒鈞則曰左
右鈞
　一算為竒竒耦之竒也遂以竒算告竒零之竒也假
　令餘算九當云四純一竒疏曰九竒似未安
正爵既行請徹馬
　罰爵慶爵並稱正者對無算爵而言也
毋幠毋敖
　幠當作呼音同而譌也投者及旁觀者多喜喧呼以
　助其勢勝者或色傲故用為戒曰令弟子者不敢言
　戒賓衆而借主黨之童子以為辭也
　
　
　
　
　禮記析疑卷四十
欽定四庫全書
　禮記析疑卷四十一
　　　　　　　　　翰林院侍講銜方苞撰
　　儒行
儒有衣冠中
　傳記所稱有髙冠長佩以自異者有短衣厲飾以自
　雄者儒者則循禮隨俗而不使見者怪詫所謂中也
其大讓如慢小讓如偽
　大讓如慢如不受爵禄君大夫請見而謝不可之
　類小讓如偽如毎飯必先告飽待侑然後加投壺
　之禮賓必再辭之類
大則如威小則如愧
　涖大事則方嚴肅厲故如威臨小事則畏抑謙下
　故如愧
淹之以樂好
　人於嗜慾暫或自閑久與為縁將不復能持故必
　淹之以樂好然後可以察所安也
鷙蟲攫搏不程勇者引重鼎不程其力
　此謂儒者見義必為非謂其材勇之過人也如赴君
　父之難豈可程勇量力而後進哉
徃者不悔來者不豫
　儒者之行身一安於義命故雖遭危困而徃事一
　無可悔來者不豫素位而行無入而不可以自得也
流言不極
　極抵也至也凡事有其實則言有歸宿儒者即時被
　流言而禮義不愆流言應時而自息矣
儒有可親而不可劫也可近而不可迫也
　衆人之情親之則可劫以非義以内無特操也近之
　則可迫而狎焉以外無廉隅也儒者以義理自防故
　免此
其過失可微辨而不可面數也
　李光地曰微辨細核也面數明指也其過失之小僅
　可細核無可明指所以謂之剛毅者非不屈於欲無
　由寡過如斯所謂自勝者强也諸觧似失之　如冉
　有之與原思之辭晏嬰之儉辨義至精微始覺少過
　若可面數之過則惡也儒者不應有此
儒有忠信以為甲胄禮義以為干櫓
　甲胄干櫓皆所以自衛而非求勝於人也忠信者周
　身之防禮義者應物之節故義各有取
雖有暴政不更其所
　暴政如楚王戊胥靡申公竇太后使轅固生刺豕之
　類獨舉暴政以處此極難若横逆之加則惟三自反
　而已
上答之不敢以疑
　急於求進者多以疑事嘗試於君君子無苟得之心
　故咨以計謀不敢以理所未信陳也委以職事不敢
　以材所不宜任也　或曰既見答則正言不諱不敢
　以身家之私患自疑慮也
儒有今人與居古人與稽
　雖與今人居不敢同流合汚必以古人自處之道與
　已所行相稽考
雖危起居竟信其志猶將不忘百姓之病也
　危起居謂繫纍囚奴流放起居不得自由而安之若
　素困而不失其所亨是謂竟信其志也身之危若此
　而猶不忘百姓之病盖所憂者大所思者逺也讒諂
　之民比黨以危君子則患必及民而憂在君國故志
　終不奪此古人與稽後世為楷之實徳也
上通而不困
　學不足以應上之求則上通而困矣非達不離道之
　謂
禮之以和為貴忠信之美優游之法
　以者用也猶生死以之之以守禮者多不能和君子
　則禮之用而能以和為貴忠信者多直遂而不能優
　游君子則忠信為美而又能以優游為法
毁方而瓦合
　瓦形正方以微倨故可規而為圎而體之方自若也
　儒者内方以自守外微曲以和衆類此
儒有聞善以相告也見善以相示也
　友以輔仁故必欲其自強於善一與已同見親於聞
　示切於告其平居相砥朂如此則爵禄相先患難相
　死自有不能自已者
静而正之上弗知也麤而翹之又不急為也
　静而正之謂格君心之非止邪於未形故君不知麤
　而翹之又不急為者務潜移黙化而不急以口舌争
　也
不臨深而為髙不加少而為多
　以衆人之卑下自矜行誼之髙臨深以為髙也以衆
　人之寡陋自騁學問之博加少以為多也
儒有合志同方營道同術
　方所向也故於志言之術路也故於道言之志分善
　利專於善故所向之方同道有小大取其大故所由
　之路同
聞流言不信其行
　韓子引此以不信其行為句按之文義亦安
敬慎者仁之地也
　敬為徳之聚諸徳諸行必以敬慎承載之然後静而
　安動而順故曰仁之地也　或曰禮卑者業廣必敬
　慎然後有基可據
不充詘於富貴
　充者既得而自滿也詘者患失而氣餒莊子所謂操
　之則慄春秋傳載程鄭求降階而然明以為將死而
　憂是也
孔子至舎哀公館之
　觀此則䟽謂哀公就見孔子而命席誤矣
　
　禮記析疑卷四十一
欽定四庫全書
　禮記析疑卷四十二
　　　　　　　　　　翰林院侍講銜方苞撰
　　冠義
凡人之所以為人者禮義也禮義之始在於正容體齊
顔色順辭令容體正顔色齊辭令順而後禮義備以正
君臣親父子和長幼君臣正父子親長幼和而后禮義
立故冠而后服備服備而后容體正顔色齊辭令順故
曰冠者禮之始也
　曰禮義備者虛言其理也曰禮義立以附於人身者
　言之也　自十年學幼儀容體顔色辭令已無日不
　使之習矣然幼所習手容足容行容立容之常而已
　至成人則事君事長接賓承祭躬身俯仰歩武疾徐
　各當其品節而後謂之正幼所學事親事兄承師承
　長之色而已至成人則在廟在朝治軍臨下有喪有
　憂弔死問疾之色咸得其分際而後謂之齊幼所學
　將命傳言之辭而已至成人則聘頫享覿㑹盟征伐
　之辭無一不合其機宜而後謂之順盖始學其儀即
　求其所以正所以齊所以順之禮義然必至於能正
　能齊能順而後禮義始備也故制冠禮至是而後責
　其備則自十五入大學以後必盡志於此時自警惕
　而惟恐其不備矣
見於母母拜之
　古者君於臣父於子舅姑於婦皆有拜禮盖責之者
　厚望之也深故禮之不得不重也而各有節會焉子
　之冠母拜之始為成人又以所執者廟中之脯也父
　於冠不宜答子之拜故子冠後亦無拜父之禮婦見
　舅姑舅姑饗婦則不惟姑答拜舅亦答焉婦饋則姑
　酳之拜而舅無拜盖盥饋者婦職之常也見與饗則
　將授之室而使為主非饋比也父之於子則冠無拜
　而養於廟中有拜盖始教以成人之禮未知其果克
　家也舉奠而𧃊則以宗祊託焉且與長兄弟俱故至
　是始有拜禮也若非適嗣衆子之拜更無答禮至於
　國君則大夫以上答拜而士非其臣亦答焉天子則
　在喪答拜而朝覲會同皆無之獨屈體於師保臣於
　君必稽首而大夫之臣則無之乃聖人運用天理至
　極而不可移易者也　母拜之肅拜也按少儀婦人
　吉事雖有君賜肅拜平時子拜母坐受之或立受而
　不答重冠禮故肅拜以答也唐人禮父坐受子拜母
　立受　周官九拜惟稽首頓首至地其曰空首者手
　至地而頭至手即記所謂手拜也所謂肅拜者俯手
　近地如今之揖也覲禮三揖及司士王揖羣臣則推
　手小下之耳喪大記君拜卿大夫於位於士旁三拜
　康王受顧命於羣臣之拜無不答而春秋傳則曰二
　王之後天子有事燔焉有喪拜焉其説參差相抵而
　不合嘗通論之稽首非君父無所施春秋傳盟於蒙
　孟武伯曰非天子寡君無所稽首是也而在喪亦用
　於敵者雜記鄰國來弔子拜稽顙孔子曰稽顙而後
　拜頎乎其至也三年之喪吾從其至者是也然則國
　君平時答卿大夫以肅拜在喪及饗食燕射以手拜
　天子平時答公卿侯伯以揖在喪則以手拜答二王
　之後則以頓首也惟成王之於周公太甲之於伊尹
　皆拜手稽首盖先王舊臣師保之尊不可以常禮論
　如太公授丹書武王北面皆以義起而偶一行之
遂以摯見於卿大夫鄉先生
　晉語趙武冠備見諸大夫卿大夫適子有此禮
將責為人子為人弟為人臣為人少者之禮行焉
　如傳所稱魯昭公習儀以亟禮與辭足觀與魯論所
　云論篤色莊色取仁而行違者其於為人子為人弟
　為人臣為人少者之禮文非不能合也而夷考其行
　則實與禮悖為責四者之行於人故必敬其事重其
　禮以使之興於行也
可以為人而后可以治人也
　冠用士禮不惟士大夫之子成人以後有服官治人
　之責即庶人之子受室成家身不行道不行於妻子
　故必可以為人而後可以治人也
　
　
　
　
　
　
　
　
　
　
　
　
　
　禮記析疑卷四十二
欽定四庫全書
　禮記析疑卷四十三
　　　　　　　　　翰林院侍講銜方苞撰
　　昏義
再拜奠鴈
　李光地曰按儀禮賓升北面奠鴈再拜稽首鄭注云
　主人不答明主為授女耳似此鴈為壻見女之贄郊
　特牲所云執贄以相見指此節也
厥明舅姑共饗婦以一獻之禮奠酬
　李光地曰舅洗於南洗酌獻婦婦拜受姑薦脯醢婦
　飲畢酢舅更爵酌酢自薦脯醢於舅席舅飲畢姑洗
　於北洗酌先自飲畢更酌以酬婦婦拜受奠於薦左
　所謂舅獻姑酬共成一獻也此疏似酬亦是舅恐誤
婦順者順於舅姑和於室人而後當於夫
　不能順於舅姑和於室人而當於夫則燕昵之私也
　子甚宜其妻而禮則出者此類也　注室人謂女姑
　女叔諸婦聖人制禮夫之姊尊以姑之稱夫之兄尊
　以公之稱婦明於此義則知敬順宜亞於舅姑矣為
　兄公女姑者顧名思義可不勤於教育而忍為讒慝
　乎
是故婦順備而後内和理内和理而後家可長久也
　微獨士庶人之家必婦順備而後家可長久三季以
　來亂亡之禍無不起於家不和理家不和理無不由
　於婦之不順而欲婦順之成必由身教孔子告哀公
　自古明王必敬其妻子有道是也
是以古者婦人先嫁三月祖廟未毁教于公宫祖廟既
毁教于宗室教以婦徳婦言婦容婦功教成祭之牲用
魚芼之以蘋藻所以成婦順也
　女將嫁則父母之教成矣而復教於公宫宗室者重
　其事而使之震動恪恭於所教也以先嫁三月為期
　非教之三月也教成者試而不違則禮成非謂至於
　公宫宗室而後所教乃成也
天子聴男教后聴女順天子理陽道后治隂徳天子聴
外治后聴内職
　聴男教女順者章其教也理陽道隂徳者修諸身也
　聴外治内職者治其事也　理陽道治隂徳所以本
　身而夑理乎隂陽也聴男教女順外治内職所以治
　人而整齊乎人紀也細而别之則聴男教女順所以
　正其徳也聴外治内職所以程其事也
適見於天日為之食
　後世推筭日月食度分毫不爽其實皆本周髀而經
　傳則以為適見於天周公孔子不易其説盖以天子
　王后苟或恣情悖義更無能禁遏而懲創之者惟使
　知適見於天禍殃莫逭庶㡬有所畏憚耳两漢厯志
　惟有推月食之術章和中劉洪改四分厯始言日食
　而後漢書不載也至晉志始載太史令韓翊推筭日
　食之説盖踵洪術而精之愚者皆謂星官巧筭超越
　前古不知此正有司淺見大臣無識不能辨義而抑
　止之耳新安程廷祚作論辨之甚詳
　
　
　
　
　
　
　
　
　
　
　
　
　
　
　禮記析疑卷四十三
欽定四庫全書
　禮記析疑卷四十四
　　　　　　　　　翰林院侍講銜方苞撰
　　鄉飲酒義
　鄭注鄉大夫飲國中賢者鄉宜作卿周官鄉大夫興
　賢能之後退以鄉射之禮五物詢衆庶乃所以終前
　事為後舉張本不得為飲國中賢者尹吉甫飲御諸
　友而張仲在焉公父文伯飲南宫敬叔酒以路堵父
　為客是為卿大夫飲國中賢者所以别為一禮也
不慢不争則逺於鬬辨矣不鬬辨則無暴亂之禍矣
　古者祭祀鄉射皆獻酬交錯俾族姻鄉黨時時聚會
　以通其歡忻則争慢無由生而鬭辨自逺矣末世暴
　亂之興皆由於鬭辨然後知先王之禮乃所以消禍
　於無形也
故聖人制之以道鄉人士君子
　士君子秀民也鄉人兼樸者而言也聖人制此禮所
　以開導鄉人之秀者樸者使觀感而興於行也秀者
　見禮則樸者慕矣　故聖人制之句
賓主象天地也介僎象隂陽也
　賓以義立主人以仁接故以象天地之對待介以輔
　賓僎輔主人故以象隂陽之流通
讓之三也象月之三日而成魄也
　月行正當日下則明掩而為晦漸逺則明生是月與
　日相讓而後明生也明生而後魄可見故曰三日而
　成魄朱子以䟽義為非但以既望而生魄為義不當
　曰三日而成　李光地曰厯家以朔及前後二日為
　食限此時月切於日渾然是魄所謂三日成魄也謂
　之讓者朱子觧月㡬望為隂盛亢陽則成魄非讓乎
禮以體長幼曰徳
　鄉飲酒之禮衆賓衆子弟壹以齒為序而不論其身
　與父兄之爵等則少者或以為屈而老者亦為之不
　安賓介與衆賓壹以徳行道藝為凖並不論其齒之
　少長則立於階下者或不能平而席於堂上者亦為
　之不適聖人制禮使與於斯者各自體認其為長為
　幼之道知尚齒貴徳並行而不相悖乃天理之自然
　人心之同然事習而心安故謂之徳也
故曰古之學術道者將以得身也
　鄉飲酒之禮凡在列者皆士也農工商不與焉故專
　以學術道者為言不惟賓介三賓以徳行道藝為衆
　所推是謂得身凡與於斯禮者有所觀感興起皆以
　求得其身也
鄉飲酒之禮六十者坐五十者立侍以聴政役所以明
尊長也六十者三豆七十者四豆八十者五豆九十者
六豆所以明養老也民知尊長養老而后乃能入孝弟
民入孝弟出尊長養老而后成教成教而后國可安也
君子之所謂孝者非家至而日見之也合諸鄉射教
之鄉飲酒之禮而孝弟之行立矣
　此節為黨正属民飲酒以正齒位之禮無疑但宜退
　置篇末則節次分明而義意相貫盖鄉飲酒之為國
　政者鄉大夫興賢能一也州長習射謂之鄉射而興
　賢能之後亦用此禮以詢衆庶二也黨正正齒位三
　也自萹首至故曰吾觀於鄉而知王道之易易專言
　興賢能之禮一人之所記也鄉射有賓無介則黨正
　之正齒位及蜡飲可知矣自鄉飲酒之義至禮之大
　參又一人所記也其釋賓主介僎位鄉與前記有同
　有異則非前人所記明矣此節則因興賢能而及正
　齒位又曰合諸鄉射所以補前記之闕也或即前人
　所記或出一人皆不可知然必如是而後鄉飲酒之
　施於國政者備若卿大夫飲同官及國中賢者則私
　家之事又别無異義故弗之及耳　前因三賓而推
　之國立三卿以為政教之本此因養老而合諸鄉射
　以為教成國安之本辭意相應似出一人之手豈編
　次者誤置於前或簡錯與　儕伍之長尚宜尊而况
　天顯之義乎他人之老尚宜養而况生我之恩乎鄉
　大夫州長黨正在民上者猶且尊養其所治之民而
　况父母諸父諸兄為已所怙恃承奉少小保抱相攜
　持者乎故必知尊長養老而後能設誠於孝弟也
　野人椎魯與父兄耦居雜處或至勃谿見上之人尊
　長養老則孝弟之心油然而生矣
一人揚觶乃立司正焉
　李光地曰一人揚觶在未歌之前立司正在既歌之
　後記者以類相從故連言之
賓酬主人主人酬介介酬衆賓少長以齒終於沃洗者
焉
　李光地曰旅酬畢後使二人舉觶賓介主僎徹俎降
　脱屨升堂行無算爵少長以齒終於沃洗者在無算
　爵節内鄉飲酒記所謂主人之賛者不與無算爵然後
　與是也本二節而記者一之疏云因旅酬遂連言無
　算爵見無不周徧
鄉飲酒之義
　此下乃别一人所記其中有前記所未備者故後儒
　並存之疏謂覆明上記之意非也
主人者造之産萬物者也
　造造於東方也主人之造於東方以主人養賓亦有
　産物之義也非造作飲食之謂
　
　
　
　
　
　
　
　
　
　
　禮記析疑卷四十四
欽定四庫全書
　禮記析疑卷四十五
　　　　　　　　　　翰林院侍講銜方苞撰
　　射義
内志正外體直然後持弓矢審固持弓矢審固然後可
以言中此可以觀徳行矣
　内志正則無分雜故觀之審外體直則無懈惰故握
　之固然其正其直非可以旦夕矯强而合也故可以
　觀徳行
騶虞者樂官備也
　騶牧虞衡皆得其職則賢才衆多而任舉審當可知
　矣注以一發五豝為義似未安
故明乎其節之志以不失其事則功成而徳行立
　明乎其節之志故徳行立不失其事故功成
是故古者天子以射選諸侯卿大夫士
　選以助祭也倦怠跛踦不可以行禮射以辨之必强
　有力而能比於禮樂始得與執事焉下獨言試士者
　諸侯卿大夫雖不預執事廟有定位若諸侯所貢士
　射不中則不得與祭也知然者朝會之期羣侯咸在
　不能盡與執事卿大夫或老耄不能執事或形體不
　完如晉郤克眇衛孫良夫跛而為正卿宗廟大事豈
　容不涖祭義君牽牲卿大夫序從盖雖不與執事必
　在序從之列也
故事之盡禮樂而可數為以立徳行者莫若射
　自卿大夫以下雖有禮事不得用樂即從君賓祭不
　過禮容寓於目樂聲入於耳不能人人身其事而盡
　其志也惟射則要節而行儀雖慎而猶恐其或失循
　聲而發聴雖審而猶恐其有違故曰盡禮樂盖禮與
　樂交動於一時而人人盡志於此可以立徳行也郊
　廟朝廷之事雖禮樂具備而不可數舉惟射則無地
　無時不可以習故聖王務此以政教可即此而通也
諸侯歲獻貢士於天子
　千八百國所貢之士王朝豈能盡用以義揆之凡試
　之而得與於祭者必使入太學三年大比留王朝者
　不過十之一二而餘歸其國以備上士二十七人之
　選盖惟成國之卿乃命於天子使大夫庶士一任其
　自置設遇回遹昬庸之君專任宵壬則民受其病故
　必試於王朝教之成均以習知其才行而後備官於
　其國司士又以三年稽侯國之士任而進退其爵禄
　所以能使天下為一家中國為一人也　歲獻毎歲
　職貢也貢士雖以三歲為期而必與毎歲歸職貢者
　偕是當歲獻之時貢士也漢制上公車者與計吏偕
　盖其遺制
此天子之所以養諸侯而兵不用諸侯自為正之具也
　自為正者正身以正其國也射以繹已之鵠不中則
　反求諸身如是而臣不肅民不安者未之有也以善
　養人恃有此具耳
賁軍之將亡國之大夫與為人後者不入
　後大宗小宗乃先王經禮故注謂宗族既為其人立
　後而此人復求為之後然禮無二後雖末世無此况
　風教盛隆之世乎與繼父同居繼父無主後同財而
　祭其祖禰因為之服期此之謂為人後耳
蓋㢙有存者
　公罔之裘所語鄉黨自好者尚可勉而至若好學不
　倦則智識日進於髙明好禮不變則操行不易於危
　險耄期稱道不亂則年髙徳劭而教澤及人視之裘
　所語者益難故能自信者尢少也
射不中則不得為諸侯
　屢讓屢削地絀爵即不至於易位亦不可以為成國
　矣必如是然後君臣盡志於習禮竭心於擇士所以
　野無遺賢萬邦咸寜也
已射於澤而后射於射宫
　古者辟雍泮宫必近水澤而為之則澤乃學宫也宜
　在近郊射宫宜在國中近於公宫為君與羣臣國子
　習射之地雖於傳無徴理則宜然
若夫不肖之人則彼將安能以中
　此道其常盖亂賊姦兇則毎有過人之技勇不可以
　羿與逢蒙之善射為疑也
　
　
　
　
　
　
　
　
　
　
　
　禮記析疑卷四十五
欽定四庫全書
　禮記析疑卷四十六
　　　　　　　　　翰林院侍講銜方苞撰
　　燕義
　冠昏鄉射聘五篇皆首揭本義不應此篇於篇首漫
　引周官庶子之文且終篇言燕羣臣並未及公與族
　燕之禮而篇首特言庶子之職何義乎盖因篇末有
　獻庶子之文注家引周官以證而編者誤置萹首耳
古者周天子之官有庶子官
　李光地曰周官諸子乃下大夫王朝之庶子也儀禮
　燕禮獻之在士舉旅之下與内小臣等侯國之庶子
　也案秋官朝大夫毎國有庶子都則毎都有庶子在
　府史之下盖庶人在官掌都家士庶子之徴令禁戒
　者不得與於燕燕禮所獻庶子則周官諸子職會同
　賓客作以從王之羣子春秋傳同盟於戲從鄭伯之
　門子盖國子及其倅非庶子之官也侯國庶子之官
　宜包羣士中　曰古者周天子可見是漢儒觧經之
　文
職諸侯卿大夫士之庶子之卒
　庶子之卒謂衆子之副貳於適子者周官卿大夫元
　士之適子或入太學或居虎門而學於師氏保氏其
　衆子則諸子掌之仍學於鄉學
司馬弗正
　司徒所起戎士則司馬正之庶子所致國子則正於
　太子太子從曰撫軍守曰監國皆使公卿大夫士之
　子與之俱所以恩義周浹而國勢深固也
凡國之政事國子存游卒
　國子當為諸子文誤也盖國子司馬不正其倅則甲
　兵之事猶聴於司馬惟凡國之政事如力役社田追
　胥之類諸子之官得存㳺卒而使之修徳學道也謂
　之游者以其學道術而無職事也周官師氏職凡國
　之貴游子弟學焉春秋傳鄭人游於鄉校皆此義
是以上下和親而不相怨也
　人臣虛受爵禄而不思竭力盡能於國事則君必惡
　之人君虛取十一而不能明正道以道民則民必憾
　焉故必上下各盡其道然後和親而不相怨也
　
　
　
　
　
　
　
　
　
　
　
　禮記析疑卷四十六
欽定四庫全書
　禮記析疑卷四十七
　　　　　　　　　　翰林院侍講銜方苞撰
　　聘義
介紹而傳命君子於其所尊弗敢質敬之至也
　質謂樸質而無文即七介以見不然則已慤之義
盡之於禮則内君臣不相陵
　禮意篤邦交固則強臣巨族不敢有輕上之心故曰
　内君臣不相陵也周衰強臣柄國皆私自結於霸主
　強鄰而其君之邦交反不及焉然後顯背其君而無
　可如何魯季孫意如衛孫林父陳慶虎慶寅之徒皆
　是也禮之止邪也於未形觀此亦可見矣
日莫人倦齊莊正齊而不敢觧惰以成禮節
　疏以質明行事日㡬中而禮成謂聘享是也以日暮
　禮成决此節為射禮則固矣記者總言聘射聘兼享
　燕几設而不倚爵盈而不飲惟享禮則然日暮人倦
　則燕射之所同也專以屬射事義俱不可通
以正君臣以親父子以和長幼
　疏以三者屬射亦非也親父子和長幼並以旅酬言
　(古者伯叔父可稱父/兄弟之子即謂之子)聘禮有燕則有旅酬安得專以
　屬射且受享於廟禮辭多稱先君嗣君繼世友邦交
　聘親其父以及其子正聘之本意也
孚尹旁達信也
　孚信也尹正也石藴玊光必外見言玊之徳信正於
　中則其光澤必旁達於外而識者能辨之故曰信也
　
　
　
　
　
　
　禮記析疑卷四十七
欽定四庫全書
　禮記析疑卷四十八
　　　　　　　　　　翰林院侍講銜方苞撰
　　喪服四制
凡禮之大體體天地法四時則隂陽順人情故謂之禮
　天地之生人本有踈戚故喪服以恩制而有隆殺所
　以體之也天地之設位本有髙下以義制而有重輕
　所以體之也事理顯著且别見於經記故不復發揮
　而下所覆鮮者惟隂陽四時人情也
喪有四制變而從宜取之四時也
　舊説四制謂恩義節權名篇之義則然此四制則謂
　三日而殯三月而𦵏期而小祥再期而大祥也(若以/恩義)
　(節權詁則恩義二制/不可謂變而從宜)殯而食葬而沐小祥而除服大
　祥而聴音變而從宜也四時之變以漸故曰取之四
　時
凡此八者以權制者也
　記於以節制後别言父母之愛同而服異此以權制
　之最重且大而為衆情所疑惑者故更端而首列之
　此節婦人童子不杖二也扶而起三也面垢四也秃
　者五也傴者六也跛者七也老病八也賈䟽闢庾氏
　父在為母期之説而以應杖不應杖為一杖而起為
　一恐未安應杖不應杖義各有當不得為權若以此
　為權則凡禮中有無隆殺之節孰非以權制者至以
　杖而起為權制之一尤不可通以上有扶而起下有
　面垢故不得不並舉杖而起者以見其差等猶欲言
　婦人童子不杖而先舉授杖之制與其義也若父在
　為母期乃權制之最大而所包尤多凡厭降之服皆
　統於此不屬之權制則於上三制無可附者　杖者
　中制也扶而起與面垢者俱授杖則非權制可知
比終茲三節者
　喪之節四而獨舉其三者曰終以久言也故不數三
　日之殯
　
　
　
　
　
　
　
　
　
　
　
　
　
　
　
　禮記析疑卷四十八
