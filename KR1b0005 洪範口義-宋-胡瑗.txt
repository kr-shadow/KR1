#+TITLE: 洪範口義-宋-胡瑗
#+DATE: 2018-05-12 10:13:31
#+SOURCE: github.com/kanripo/KR1b0005 master a5ded473                
欽定四庫全書　　　　經部二
　洪範口義　　　　　　　書類
　　提要
　　　　(臣/)等謹案洪範口義二卷宋胡瑗撰瑗有周
　　　　易口義已著録是書文獻通考作洪範解朱
　　　　彞尊經義考註云未見今其文散見永樂大
　　　　典中尚可排纂成書周易口義出倪天隠之
　　　　手舊有明文晁公武讀書志謂此書亦瑗門
　　　　人編録故無銓次首尾盖二書同名口義故
　　　　以例推其為瑗所自著與否固無顯證至其
　　　　説之存于經文各句下者皆先後貫徹條理
　　　　整齊非襍記語録之比與公武所説不符豈
　　　　原書本無次第修永樂大典者為散附經文
　　　　之下轉排比順序歟抑或公武所見又别一
　　　　本也洪範以五事配庶徴本經文所有伏生
　　　　大𫝊以下逮京房劉向諸人遽以隂陽災異
　　　　附合其文劉知幾排之詳矣宋儒又流為象
　　　　數之學圖書同異之是辨經義愈不能明瑗
　　　　生於北宋盛時學問最為篤實故其説惟𤼵
　　　　明天人合一之㫖不務新竒如謂天錫洪範
　　　　為錫自帝堯不取神龜負人之瑞謂五行次
　　　　第為箕子所陳不辨洛書本文之多寡謂五
　　　　福六極之應通于四海不當指一身而言俱
　　　　駁正注疏自抒心得又詳引周官之法推演
　　　　八政以經注經特為精確其要皆歸于建中
　　　　出治定皇極為九疇之本辭雖平近深得聖
　　　　人立訓之要非讖緯術數者流所可同日語
　　　　也宋史本作一卷今校定字句析為二卷乾
　　　　隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　洪範口義卷上　　　　　　　　宋　胡瑗　撰
洪範
　夫武王既勝殷殺受乃立其子武庚為後遂以箕子
　歸武王於是問以天道箕子陳述天地人之常經聖
　王治國之大法無岀於洪範故作洪範之篇　此篇
　得入周書者以此篇箕子為武王述大法九類之書
　故得入周書也
惟十有三祀王訪于箕子
　此武王訪箕子之年周既受命惟十有三年四月伐
　紂而歸京師既告武成太平天下武王以箕子大賢
　遂訪而問焉故曰惟十有三祀王訪于箕子
王乃言曰嗚呼箕子惟天隂騭下民相協厥居
　騭定也王乃問而言曰嗚呼箕子欲問箕子而先嘆
　者所以重之也言天不言而黙定下民之命又且相
　助合協其居而使有常生之資定下民之命者或貧
　或富或貴或賤或夭或夀莫匪天定之使然也然則
　既有短長之命又定其貴賤之材而且助合其居使
　有恒産則如懋稼穡以足食勤蠶桑以有衣使樂嵗
　上可以供給父母下可以畜妻子凶年免於死亡莫
　非天之佑而使然也故曰王乃言曰嗚呼箕子惟天
　隂騭下民相協厥居
我不知其彞倫攸叙
　此言上天之定民固有常道如此我不知其常道之
　次叙者何哉故曰我不知其彞倫攸叙
箕子乃言曰我聞在昔鯀陻洪水汨陳其五行
　自此以下至彞倫攸叙是箕子既承武王之問遂為
　王而言曰我聞往古之時鯀塞洪水亂陳五行之道
　夫水性罔有不就下者當堯之時水逆行於中國汎
　濫天下率土成江河人民為魚鼈故命鯀治之鯀不
　能順水之性導之通之使歸於江海反陻塞而壅遏
　之如是則何有其成功哉故禮祭法曰鯀障洪水而
　殛死是也鯀既陻洪水是亂五行之道故曰箕子乃
　言曰我聞在昔鯀陻洪水汨陳其五行
帝乃震怒不畀洪範九疇彞倫攸斁
　帝謂堯也堯見鯀陻洪水亂陳五行之道於是震動
　而忿怒乃不與大法九章此常道所以敗然則謂之
　不與者如何夫陻洪水亂五行之道不能行帝堯洪
　範九疇之義則堯不與之也故曰帝乃震怒不畀洪
　範九疇彞倫攸斁
鯀則殛死禹乃嗣興
　夫鯀以無功而竄逐之虞書曰殛鯀於羽山是也禹
　為人之子其父不成功不可不紹而終之書曰咨禹
　汝平水土惟時懋哉則是鯀以殛而死禹繼父而興
　也故曰鯀則殛死禹乃嗣興
天乃錫禹洪範九疇彞倫攸叙
　天帝稱之者尊貴之也夫禹既興起則反乎父業之
　所為乃導江浚川水患大息堯善禹治水之故乃與
　禹大法九章此常道所以叙然則水患既下百榖既
　登天地無不得其成平故虞書曰地平天成也然則
　亦謂之與者又如何哉亦以其導江浚川順水之性
　能行夫帝堯洪範九疇之義則是帝堯與之也
初一曰五行
　自此以下至於威用六極箕子總陳九疇之名以說
　九章次叙之事也五行者即謂水火木金土是也夫
　有天地然後有隂陽有隂陽然後有五行有五行然
　後有萬物是則五行者天地之子萬物之母也然謂
　之行者以其斡旋天地之氣而運行也故謂之行夫
　人既禀五行之氣而生亦由逆五行之氣而死聲音
　乎是氣味乎是性乎是色乎是舉天下之萬類未有
　不由於五行而出是則五行豈不大乎故五者因其
　數明其性成其氣辨其味有其臭著其聲彰其色為
　其物各以類而推之則可見矣所謂數者何即天地
　之生成數天竒地偶日月晷度星辰躔次嵗時歴象
　律吕損益是也所謂性者潤下炎上曲直從革稼穡
　為仁為義為禮為智為信是也所謂氣者在四時則
　為春夏秋冬溫凉寒燠是也所謂味者酸鹹辛苦甘
　是也所謂臭者朽焦腥羶香是也所謂聲者宫商角
　徴羽是也所謂色者青赤白黒黄是也所謂物者
　介蟲鱗蟲倮蟲羽蟲毛蟲是也在人則為五事若居
　五福之世則其數弗乖其性不悖其氣不愆其味不
　變其臭不亂其聲不謬其色不異其蟲不怪皆順其
　常若居六極之世則皆逆其常天反時為災地反物
　為妖人反徳為亂亂起則妖生各以其類而推之亦
　可見也故五行者聖人為國之大端萬類之所祖出
　而冠於九疇故曰初一曰五行然而不言用者盖以
　五行斡二儀之氣天所以生成萬物者也豈聖人所
　用治國之物乎故不言用
次二曰敬用五事(案漢書五行志作羞用五事隋書五/行志作庶用五事胡氏所定經文多)
(從孔/傳)
　五事者貌言視聽思也貌者萬民所瞻仰言則為命
　令萬民之所聽視不明則及邪聽不聰則容姦思不
　睿則失謀此五者聖人治國之大本檢身之常法也
　其可不敬而後用之乎故五事謹則長興慢則取亡
　然次之於五行之後者以五行陳天地之徳而五事
　者人君之所為人君盖體天而御邦故以次於五行
　也
次三曰農用八政
　八政者謂食貨祀司空司徒司冦賔師是也食以勸
　播種貨以通有無祀以事鬼神司空以均土地司徒
　以行政教司冦以正賞罰賔以明禮師以立威此八
　者皆國家所急之政則當厚用之政乃和平繼於五
　事者以人君既嚴五事以當國然後謹民以八政也
次四曰協用五紀(案漢書五行志作旪用五紀顔師古/曰旪讀為叶和也古者旪叶協三字)
(通/用)
　五紀者嵗月日星辰歴數也嵗有四時月有晦朔日
　有甲乙星有運行躔次作為歴數以節之也夫聖人
　仰以觀天俯以察地南面而聽天下將欲三光全寒
　暑平百榖登四時叙未有不用五紀而調和之然此
　五紀繼於八政之後聖人為政未有不得於天時者
　故用五紀而協和之所以次八政也
次五曰建用皇極
　皇大極中也言聖人之治天下建立萬事當用大中
　之道所謂道者何哉即無偏無黨無反無側無有作
　好遵王之道無有作惡遵王之路是也下文備詳使
　天下賢者則不過愚則跂而及之平平然蕩蕩然而
　使民無傾危之過者皇極之義也故一門之内得其
　中則父義母慈子孝兄友弟恭朝廷之内得其中則
　君義臣忠四海無滛朋之人一鄉一黨則無遺親此
　皇極之道行也故皇極行則五行不相侵五事不相
　徇八政以之成五紀以之明三徳以之平卜筮以之
　靈庶徴以之順五福來臻六極不至矣然皇極獨不
　言數者何也盖皇極者萬事之所祖無所不利故不
　言數以此觀之包括九疇總兼萬事未有不本於皇
　極而行也故處於中焉
次六曰乂用三徳(案漢書五行志作艾用三徳顔師/古曰艾讀為乂艾乂二字古通用)
　徳者内則得之於心外則得其理故謂之徳徳冇三
　者即正直剛柔是也世之平康則用正直之徳治之
　世有強悍不順則用剛徳治之世之和順則用柔徳
　治之此三徳者聖人既由中道而治天下又慮執中
　無權猶執一故用三徳者所以隨宜制民一歸安寜
　之極也故皇極則見聖人之道三徳則見聖人之權
　故曰次六曰乂用三徳
次七曰明用稽疑
　稽考也聖人有疑事必用考疑之物决而明之即下
　文謂擇建立卜筮之人而命之曰雨曰霽曰蒙曰驛
　之類是也然卜筮以决疑惑定猶豫無出於此故聖
　人凡舉一事𤼵一政若有疑於心者必用卜筮以决
　之故卜筮得為决疑之物然則聖人果有疑乎曰無
　也既無其疑何用其卜哉夫聖人至聰明也至周盡
　也故易曰聖人與天地合其徳與日月合其明與四
　時合其序與鬼神合其吉凶中庸亦曰從容中道不
　勉而中不思而得然則又何疑乎哉猶謂之考疑者
　何也即見聖人不専任其斷而思與天下同之也故
　下文謂汝則有大疑謀及乃心謀及卿士謀及庶人
　謀及卜筮汝則從卿士從庶民從龜從筮從是之謂
　大同然後見聖人無過舉故上文能乂用三徳以適
　變此然後明於考稽而與衆定之故曰次七曰明用
　稽疑以疑事不一故不言數
次八曰念用庶徴
　庶徴者即謂休徴五咎徴五統而稱之故曰庶徴君
　能與衆同欲君臣上下無相奪倫蠻夷戎狄莫不寜
　謐故五行為之遂性天地為之昭感則休徴胡為而
　不至哉休徴之實有五曰雨曰暘曰燠曰寒曰風是
　也休徴至則五者皆順其時五者各得其叙而為執
　五事之應也故曰肅時雨順之也乂時暘順之也哲
　時燠順之也謀時寒順之也聖時風順之也此盖和
　氣之所感召也若君不能與衆同欲君子小人各反
　乎所為逺近大小罔有寜謐則五行為之失性二儀
　為之愆和如此是咎徴胡為而不至哉故咎徴至則
　五者不順其時不得其叙則為悖五事之應也恒雨
　順之貎之狂也恒暘順之言之僭也恒燠順之視之
　豫也恒寒順之聽之急也恒風順之思之蒙也此盖
　逆氣之所感召也以此衆徴莫不本人君之感召故
　王者作一事必念一事之應行一政必念一政之報
　事謹則休徴至焉事悖則咎徴至焉人君敢不恭承
　天而謹於御國乎故曰次八曰念用庶徴然此次於
　稽疑之後者夫龜筮共從於人神明胥契其道則庶
　徴莫不至故次於稽疑也不言數者盖休咎總而言
　之也
次九曰嚮用五福威用六極(案史記宋世家引/洪範作畏用六極)
　五福即一曰壽二曰富三曰康寜四曰攸好徳五曰
　考終命是也六極即一曰凶短折二曰疾三曰憂四
　曰貧五曰惡六曰弱是也嚮勸也威畏也以五福者
　天下之民所共欲故王者用是五福之道勸民慕而
　歸之以趨於治也六極者天下之民所共惡也王者
　用是六極之道威民畏而懼之以避其亂焉是五福
　六極莫非聖人用人以為天下之數故曰次九曰嚮
　用五福威用六極然次於九疇之末者何也首陳五
　行是聖人法天地以為徳漸次為治故天時順而休
　徴至則五行皆得其性矣庶徴即叙則政教之成敗
　著焉故彞倫叙而政教成則五福之道彰彞倫敗而
　政教悖則六極之報應五福者君子之吉成徳也六
　極者人道之窮也如是則王道終始斯可見矣故因
　而終於九疇焉注以謂天以五福六極嚮勸威沮於
　人則不然矣按下文建用皇極曰斂時五福用敷錫
　厥庶民彼注云斂是五福之道以為教用布與衆民
　以慕之以嚮威而言則曰天以皇極而言則曰教何
　義之異也以五福六極民各有命非人力之使然故
　稱天以皇極錫於民者君也故稱教前言乎天不繫
　乎教後言乎教不繫乎天是亦依文而觧之非逹其
　所以為教也然則五福六極果天使然耶君使然耶
　曰君使然者存乎教故中庸曰率性之謂道修道之
　謂教是也天使然者存乎命故易曰乾道變化各正
　性命是也言乎命一人之私也言乎教天下之公也
　洪範九疇何嘗以私言哉然則嚮非天之勸威非天
　之沮果誰歟曰君也何以知乎夫九疇之類惟五行
　不言用盖為天所任非人君所用為教也餘八者皆
　言用盖人君所用為教也故王者用五福則民勸而
　歸至焉用六極則民畏而避亂焉是福極者治亂之
　大本也故人備五福者全福之人也人備六極者窮
　極之人也其次則福極雜得之不可定矣夫人既夀
　既富既康寜既考終命其間凶惡懦弱者有之矣既
　好徳而凶短折者有之矣疾憂貧者有之矣然惟好
　徳者雖憂雖貧雖凶短折不害為君子惡而弱者雖
　富雖夀雖康寜雖考終命不免為小人各以禀受而
　得之者命也非教也命冇定分教隨變化故聖人言
　教不言命也安國之𫝊何失之逺哉然此福極别而
　言之者何也夫五福六極切於教化故析而言也且
　五行者萬事之本故首於九疇八事得則福八事失
　則極故以福極終之
一五行一曰水二曰火三曰木四曰金五曰土
　自此以下至終篇皆是箕子歴說九疇之名廣演九
　疇之義此初一曰五行至稼穡作甘說五行之一節
　一曰水至五曰土觧五行之名也夫潤萬物莫如水
　燥萬物莫如火木可揉而曲直金可范而成器土則
　兼載四者而生殖其中也故人之飲食必待水火而
　烹飪宫室必待金木而斲樸土稼穡之利欲百榖之
　生未有不在乎土也故五行萬物人用之由出也聖
　人豈不修之哉故𫝊曰天生五材人並用之是也然
　則一曰水五曰土何也此以生數成數言之也按易
　繫辭曰天一地二天三地四天五地六天七地八天
　九地十此即是五行生成之數天一生水地二生火
　天三生木地四生金天五生土此其生數也地六成
　水天七成火地八成木天九成金地十成土隂陽各
　有匹偶而數得成焉謂之成數故五行始於水終之
　於土是其義也
水曰潤下火曰炎上
　自此至作甘皆說五行之性順其勢而行各有不同
　也夫水之性無有不潤下火之性罔有不炎上故水
　之性决之東則東流决之西則西流引之穴坎之間
　則莫不盈積是則水之性可見矣燥萬物而升上者
　莫如火之性故易乾卦曰水流濕火就燥類相感也
　故聖人之治天下若能順五行之性修其水徳導逹
　溝瀆濬治河渠號令不違其時水性無有壅遏如是
　則潤下矣治之三載而功成者水潤下故也故舜曰
　地平天成六府三事允治萬世永賴時乃功若其河
　渠不通溝澮不濬政教違時水行不由其道者是水
　不潤下矣故堯有洪水汎溢中國禹能下矣鯀之所
　以治洪水九載功用弗成者水不潤下故也聖人能
　順五行之性而修火徳鼓鑄有時焚萊有節號令當
　火政修如是則火炎上矣故周禮司烜氏中春以木
　鐸修火禁於中國是也若其焚萊不時鼓鑄無節火
　官廢火政堕則災宫館災宗廟此火不炎上也鄭鑄
　刑鼎後乃有災亂火不炎上故也故潤下炎上皆性
　之自然也
木曰曲直金曰從革
　此亦自然之性也木可揉而為曲直方貟故為之相
　其方則中矩貟則中規直則中矢方則中輿又貟中
　輪曲中鈎惟矯之何如爾荀子曰木之鈎者必將待
　櫽栝矯然後直又曰木直中繩揉以為輪其曲中規
　雖有槁暴不復挺者揉使之然也是曲直者木之性
　也人君順五行之性修其木徳營建宫室不奪農時
　斧斤以時入山林材木不可勝用若是則木順其曲
　直矣若用民力奪農時斬不時之材供非度之用如
　此則木不曲直矣從革者以金性雖至剛方隨鼓鑄
　而變故鎔之則流形范之則成器利可以為劍㦸銳
　可以為戈矛惟鎔范之如何耳故董仲舒曰金之在
　鎔惟冶者之所鑄故能變革者豈非金之性哉故人
　君能順五行之性而修其金徳兵興以法師出以時
　持旌仗鉞臨戰誓士足以抗威武而誅叛逆此之謂
　金從革矣則如周有牧野之命湯有南巢之兵是也
　若其師出踰時兵興無法好攻戰之事輕百姓之命
　以致殺人滿野傷人盈城如此則金不從革矣故古
　之秦皇黷武漢之孝武窮兵是也
土爰稼穡
　爰於也始種而生謂之稼將歛而成謂之穡土持萬
　物載華岳而不重振河海而不泄含厚於下者也故
　春耕之百榖然後生秋歛之百榖然後成土之性厚
　待於稼穡然後見其性也惟聖人能修五行之徳順
　其土性陋宫室省䑓榭闢土地之事勸耕鑿之業不
　奪農時而深耕易耨乃土爰稼穡矣故禹卑宫室堯
　有土堦而民厚生者此也若其侈宫室華䑓榭離宫
　廣闢别館閎開國多苦役之事野無加闢之田如此
　則不稼穡矣故秦築阿房漢罷路䑓何興亡之異也
潤下作鹹
　此說五行之味也水性本甘由浸漬於地𤼵味而為
　鹹月令云其味鹹是也
炎上作苦
　火本炎上焚物則焦夫氣既焦則味𤼵而為苦月令
　云其味苦是也
曲直作酸
　木之結實者味成多酸月令云其味酸是也
從革作辛
　金就鎔鑄即有腥氣非苦非酸而近於辛者金之味
　月令云其味辛是也
稼穡作甘
　百榖之味甘可知矣然百榖本由土地而生也甘者
　實為土味月令云其味甘是也所引月令之文者皆
　五行所屬之月而味之屬也
二五事一曰貎
　自此以下至睿作聖皆說五事之節也貎者即謂威
　儀容貎人可觀望者皆謂之貎此分觧五事之名
二曰言
　凡有號令天下使天下之人莫不從者王者之言也
三曰視
　夫善觀人者觀其情情得則人斯見矣
四曰聽
　夫納芻蕘之言來廊廟之語而求天下之情者未有
　不自君耳聽之
五曰思
　夫天下茫茫萬事籍籍神而明之研思極慮然而首
　曰貎而終曰思者何夫民之先見者君之貎次而禀
　受者君之言視不待號召而神化言必有戒諭而順
　從思者包括四事一本於心矣
貎曰恭
　此一節言王者必湏持謹五事夫君之貎為人所觀
　仰則必端嚴恭莊而後民望而畏之故行歩有佩玉
　之聲登車有和鸞之節錯衡養目蘭茝養鼻在田獵
　而有三驅之制在飲食而有饗獻之禮出入有節動
　静有時凡舉一事未有不由禮而行之如是則貎曰
　恭矣若其起居無時行歩無節馳騁田獵䘮棄禮儀
　如是則貎不恭矣故王者之貎必湏恭敬者也
言曰從
　夫君有言則四海皆仰而聽之是故雖在巖廊之上
　言出而可行雖在九重之内令出而可從使民有時
　用民有節有功者必賞有罪者必罰如此則言乃可
　從矣若其政教二三號令反覆功者未必賞罪者未
　必罰使萬民也不永安而欲逸戒百官也惟朝定而
　夕移若是則君之出言而豈有從者哉故必湏至當
　也
視曰明
　夫王者將欲觀人情則紛華盛麗不可閱也滛哇柔
　曼不可蔽也分别賢佞殊異適庶官人有序舊章不
　迷如此則視之謂明矣若其耽色恱聲信譖放賢亂
　其適庶不肖與賢者淆混如此則視不明矣故王者
　之視必明而後可
聽曰聰
　夫十室之邑有邪有正况四海之内有佞有賢訪芻
　蕘有廊廟之語面恭有欺天之言苟非人君廓黈纊
　之塞舉未進之賢可謂耳之不聰也故堯命龍作納
　言而不使䜛說殄行得耳聰之道也若其親嬖倖逺
　忠良如此則正士退䜛夫興此率耳之不聰也
思曰睿
　思者深㣲之義夫聖人既有天下之廣四海之大萬
　㡬之叢脞庶政之至煩未有不思而得也朝不暇食
　所以慮之夜不安寢所以思之利於民則行之益於
　國則行之思深則事當事當則可乆矣此聖人所以
　思慮至深㣲也若其思之不深慮之不逺雖苟取一
　時之利豈無後世之患乎
恭作肅
　前文既定貎曰恭以下五事皆由一人之身五事當
　可以成天下之化君貎恭天下皆知有所敬故近則
　臣敬之逺則民敬之由乎一國達乎四海天下莫不
　敬上者君恭徳使之然也
從作乂
　夫言既可從則政教有一定之制天下無反汗之號
　言出則天下莫不從風而起治矣然則四海百官皆
　從聽而為治也中庸曰言而世為天下法是也
明作哲(案哲字孔傳作晢正義曰王肅及漢書五行志/皆云悊智也鄭本作晢與孔傳同悊古哲字也)
(胡氏定從哲為/蔡氏書傳所本)
　夫君視既明貎恭心狠則不能容於國堯言桀行則
　不能留於朝惟賢徳是用惟邪佞是除若天地之無
　不覆載日月之無不照臨苟非至明何以能取人若
　是哉故唐虞命羣臣而登於朝放四凶而流於野故
　曰知人則哲能官人明可知矣
聰作謀
　夫君耳既聰則能立事故來廟堂之語納芻蕘之言
　良籌碩䇿日聞於朝深規極諌日達於耳若是則何
　患不能謀天下之事哉能成天下之謀者惟在君之
　聰爾
睿作聖
　聖者無所不通之謂也夫君之所以治天下之務思
　慮之深則無有不通矣政無小大能通之也情無昭
　隠皆見之也舉天下之大四海之逺人所及者莫不
　通於耳雖天地鬼神亦能通之也中庸曰建諸天地
　而不悖質諸鬼神而無疑詩曰鳶飛戾天魚躍于淵
　上下察則聖可知矣
三八政一曰食
　自此而下至八曰師皆說八政之目也食者即嘉榖
　可食之類也夫聖人之治天下未有不以足食為本
　故鑿井耕田勸農而厚業使民無逰手而人皆種作
　於田畝所謂倉廪實然後語榮辱之分衣食足然後
　議亷恥之事故堯命四子而節授時候舜命后稷而
　播時百榖皆為此也
二曰貨
　貨者即布帛可衣之類也夫古之聖王治天下既不
　欲一民之餒又不欲一人之寒於是環廬樹桑勸蠶
　繭力組紃勤織使女無棄業室無停機如此則通貨
　之道也故易曰日中為市聚天下之民通天下之貨
　交易而退各得其所斯邦厚民富之道也
三曰祀
　上郊天所以答陽功下祀地所以報隂道享宗廟所
　以奉先祖昭孝心示民有尊也又且内有膢臘之事
　外有山川之舉以至門行戸竈邱陵原隰皆有其祭
　者是聖人之廣極其敬而有所尊也於是羞其簠簋
　陳其籩豆薦其黍稷饋其牢醴外盡備物内竭至誠
　如此則鬼神幽明胡不享哉故祭祀所以為教本禮
　曰使民不忘本此之謂也
四曰司空
　夫聖人既有天下之廣四海之大民人之衆生齒之
　繁欲安其土而不遷敦其業而阜盛何以至哉故王
　者立司空之為此責也土維有瘠壤此辨之也地居
　有上下此相之也故禮曰量地以制邑度地以居民
　又周官司空掌邦土居四民時地利此其司空之任
　也
五曰司徒
　夫民既有棟宇以避燥濕有永食以禦飢寒然則教
　化不行禮義不著何以成至治之道故司徒之官所
　以教也父之未義者教之以義母之未慈者教之以
　慈兄與兄則言友弟與弟則言恭人子之道孝弟而
　已矣夫能教此五者則天下莫不驅頑鄙之行而臻
　亷讓之域者也司徒之教使然矣故書云契作司徒
　敬敷五教在寛又周官司徒掌邦教敷五典擾萬民
　皆責於司徒也
六曰司冦
　夫聖人之治天下雖欲以仁愛之道行化於四海然
　其間有姦猾則奈何故大則四夷之不賔小則諸侯
　之不臣凶夫肆逆頑臣姦驕若是則如何制哉故司
　冦者所以為禦冦之官也周禮曰司冦詰邦國刑百
　官又周官曰司冦掌邦禁詰姦慝刑暴亂乃掌嚴邦
　法修度天威小大之刑無有不正所以討天下之亂
　臣賊子無非繫於司冦之官也皆其責矣
七曰賔
　夫聖人既不能獨治必建賢諸侯所以為王室之輔
　也然則分茅受土何以得其懽心哉故限之朝覲之
　禮分之㑹同之事為之享燕之節設其委積之事始
　來也有郊共之禮示慇懃之意也及其還則有餞送
　之道致丁寜也若此則四海之内凡爾諸侯烏有不
　親睦哉振鷺詩曰有客宿宿有客信信此周家之客
　其親睦也可知矣故人主治天下當延其賔客也
八曰師
　師者師保之師也夫能探天下之術論聖人之道王
　者北面而尊師則有不召之師師之猶言法也禮義
　所從出也道徳以為法也故王者有疑則就而問焉
　謀而有成言而可行率能備王者之疑輔人主以道
　故湯學伊尹而商祚所以興成王事周公而姬邦所
　以昌武王之聖尚有吕望之請明帝之盛亦有桓榮
　之尊自古聖帝明王未有不由師而後興也故𫝊曰
　國將興尊師而重道又曰三王四代惟其師故師者
　天下之根本也然八政之次首曰食而終曰師者何
　也夫食者萬民之命也一日而不可闕故居於首焉
　冇食必有衣故貨居二焉食貨充盈莫不由明靈祐
　之故𫝊曰聖王先成民而後致力於神此祀所以居
　其三也雖有養身之具必有安身之居司空主民土
　故叙之於四也雖有安民之道非禮義不能立故司
　徒教之居於五也教之不能入不能無小人之行者
　故司冦主刑詰之居於六也姦猾既去則天下皆相
　親逺域來朝則賔禮待之居其七也夫然行七者之
　事未有不决於師明其義達其禮教而行之所以終
　於八也
四五紀一曰嵗
　此說五紀之一節也嵗有四時春夏秋冬以推移天
　地之氣是也
二曰月
　自朔至晦是為一月每嵗十有二月是也
三曰日
　自甲至癸凡有十日此之謂也
四曰星辰
　二十八宿分見於四方日月相㑹之次謂之辰辰之
　由言時也専以正時候之節也
五曰歴數
　歴者隂陽之紀歴數則謂紀周天三百六十度夫一
　嵗之間日月之推移星辰之轉運聖人作為之歴紀
　其運行伏見之事可以調一歳之氣而節授人時使
　人東作西成南訛朔易不愆耕鑿之候以承天地之
　和歴數明之致也故堯則命四子舜則在璇璣而寒
　暑平四序均謂之正也得五紀之效也然而首曰嵗
　終曰歴者嵗可統月月可統日星辰運行在天歴數
　者所以紀四者而正一嵗之候也然則皆謂之紀者
　括隂陽之運行為天地之大化故皆言紀
欽定四庫全書
　洪範口義卷下　　　　　　宋　胡瑗　撰
五皇極皇建其有極
　自此而下至天子作民父母以為天下王是箕子廣
　皇極之義也以大中之道至深聖人之教至廣故箕
　子慇懃丁寧而備言之皇大極中也自聖人治天下
　當大立其大中之道而後可然則謂之中道者如何
　夫王者由五常之性取中而後行者也剛則不暴柔
　則不懦賢則不過愚者亦能及推而使施諸天下使
　天下之人莫不能由而行之者聖人之中道也故記
　曰從容中道又語曰允執厥中是也然則謂之大者
　何哉無限極之辭也夫聖人既有天下之廣四海之
　大將欲叙彝倫之法行九疇之義上則際乎天下則
　接乎地舉天地覆燾之義莫不臻坦蕩之風也非聖
　人廣大無限極而行何施而後可哉
斂時五福用敷錫厥庶民(案宋世家作用傅錫厥/庶民敷傅二字古通用)
　夫聖人既能由大中之道然化天下之民如何致哉
　故人君歛時五福之道以為教用布於民使慕而勸
　之五福生於五事五事皆謹則五福集而歸之夫福
　既有可驗之迹故聖人歛此可致五福之道使民慕
　而歸之則行善者得其福不善者不得其福故樂其
　業則為富遂其生則為夀知亷耻則為好徳無疾憂
　則為康寧不為非僻而不墮於刑戮則為考終命矣
　惟行善者可以語此五福之道
惟時厥庶民于汝極錫汝保極
　夫君既有五福之教衆民皆動其心仰慕教化皆就
　其君酌取中道而行之既能行之朝廷莫不同風逺
　爾以之一化皆與君安於中道也
凡厥庶民無有淫朋人無有比徳惟皇作極
　夫民既禀君之教化皆安處于中道如是則天下之
　人何有淫佚乎則使過度而失中者朋黨而構惡者
　阿比而為邪者皆修大中之道而行之
凡厥庶民有猷有為有守汝則念之
　夫中道既行之後淫朋者不作阿黨者不為是則足
　以驅小人之行而循君子之途故衆民之間有所謀
　足以興天下之事有所為足以興天下之功有所守
　不變君子之節汝則當念之於是與之髙爵加之厚
　禄所以然者以勸人趨於中道也
不協于極不罹于咎皇則受之
　雖然爵者以勸中人之道也若其間亦有智慮未深
　服教化未甚悟不能盡合于中道雖不合於中道亦
　不至墮於大惡汝則無限極受之待其修飭於是進
　用所以然者聖人不欲遽絶乎人待民于大中之域
　如此則道之甚大也
而康而色曰予攸好徳汝則錫之福
　然則勸人之法不可驕慢也不可傲易也又當和汝
　之辭氣安汝之顔色以待于人人若能改其前行克
　新厥心而乃曰我今所好者徳爾如此則可以入大
　中之域也汝當以爵禄報之矣
時人斯其惟皇之極
　大凡素不能行中道者則君勸之以至於中道素非
　君子者則勸之皆為君子皆由勸導之甚厚故若此
　之人率然盡納于大中之道思棄其偏詖之行也
無虐㷀獨而畏髙明(案宋世家作/毋侮鰥寡)
　㷀獨者則是無兄無弟無子㷀獨之人髙明者則是
　有權有位寵盛之人人情之中附之者衆也在聖人
　之心則不然矣雖有鰥寡未嘗暴虐也雖有權位未
　嘗畏憚也故不虐鰥寡則天下無窮民不憚權位則
　天下無驕臣苟非聖人節以中道胡能若是哉
人之有能有爲使羞其行而邦其昌
　此又言用臣之法若人之有能有為有能謂才能之
　人也有為謂興為之士也有才能足以經綸國家之
　政幹整國家之事有棟隆之任無覆餗之凶者才能
　之人也有興為者則能源國家之大利除國家之大
　害奮不世之䇿立千古之功者有為之士也夫然有
　能有為之人人君當頒爵禄以敦勵其節修進其行
　如此則國乃取其昌盛之道盖人有所勸則不墮其
　後効廣得人則可樹太平之基矣
凡厥正人既富方榖
　此又言馭臣之法也夫正直之人既以爵禄任之又
　當以善道接之爵所以馭其貴也禄所以馭其富也
　爵禄者固臣之有也然則既有爵禄之道又必當推
　心以任之言聼計從温顔改容推誠屈體内既盡其
　信外又盡其禮如此則恩義克浹烏有不得天下之
　心者哉若其雖有爵禄以貴其已奉其身然而言色
　不温誠既不厚禮亦不充如此則犬馬畜其臣也惡
　有天下之士而肯就犬馬之恩哉故君能盡其待臣
　之道臣下所以感恩竭力進謀樹勲可以固於磐石
　矣故曰凡厥正人既富方榖
汝弗能使有好于而家時人斯其辜
　夫臣之在位既優之以髙爵又接之以善道如此則
　感恩戴徳進謀樹勲有好善於國家者衆矣若其人
　之在位推誠不甚専待之不甚厚禮遇踈薄恩義衰
　微言未必行計未必用如此則皆將奮衣而去安能
　久處於朝廷哉故曰汝不能使正直之人好善于國
　家其人若被罪而去殊不知待之無素也
于其無好徳汝雖錫之福其作汝用咎
　夫無好徳者即是行之惡者也行之惡者外則險陂
　其行内則脂韋其心惟嫉媢其忠良不願人之治理
　其行之惡者君屏棄之可也故舜流四凶而海内恱
　服者是也若其行之惡者汝反與之爵禄置之朝廷
　則雜忠比邪賢害良退間其君臣願聞一日之治不
　可得也此皆用惡行以敗汝善道何以任哉言勸善
　則可以享天下之治不用惡則所以防天下之亂也
無偏無陂遵王之義(案陂字古本作頗/胡氏從開元改本)
　此又言王者行大中之體也偏之言私也陂之言曲
　也夫聖人中天下而立四海一道也萬民一情也近
　何殊也逺何異也故欣然莫不如赤子而視之者聖
　人之情同也然則又何偏為一人而有厚薄曲為一
　人而有愛憎故不敢偏私不敢陂曲一循先王正義
　而行盖先王者亦以此而有天下未嘗偏也未嘗曲
　也
無有作好遵王之道無有作惡遵王之路
　夫好者天下所同好也惡者天下所同惡也故今有
　道義之人君子之行行之善者也何人不好之而王
　者好之同天下之好也有暴慢之人小民之行行之
　惡者也何人不惡之而王者惡之同天下之所惡也
　夫好既同天下之所好則有賢必登有善必進位之
　髙爵食之厚禄天下胡為而不勸哉記曰君子不賞
　而民勸是也惡既同天下之所惡則有惡必誅有罪
　必去加之刑典置之海隅天下胡為而不畏哉記曰
　不怒而民威是也聖人能均其好惡酌中道而治天
　下如此也若或好非天下之所公好則愛者未必有
　善賞者未必有功伸己之私而不與衆同則天下之
　人何有勸者矣若惡非天下之所公惡則所誅者未
　必有罪所去者未必有惡若此則天下之人何有畏
　者矣賞罰既不公畏勸既不行天下何由而治哉故
　王者不敢私其所好不敢私其所惡一遵於先王道
　路而行其得中可知矣既得中道烏有不治者哉
無偏無黨王道蕩蕩無黨無偏王道平平
　夫聖人既無一人之私欲亦無一人之阿黨又且好
　惡一同於天下則王者之治道何偏何黨乎是皆蕩
　蕩而通逹於四闢矣平平平治之義也夫既無自私
　之意而無所黨亦不為物所累而有所偏如此則王
　道莫不平平然坦平矣
無反無側王道正直
　反則反覆之義側則傾側之義夫王者既由中道而
　行無反覆於中道者亦無欹危於中道者則王者之
　道莫不一歸諸正直則是無毫髮之偏也正直則為
　聖人大中之道矣
㑹其有極歸其有極
　夫王者既無所私邪去其所阿黨所履者一歸於正
　所守者一歸於直以四海為一家以萬民為一人其
　情則天下同也舉萬事而無有過者無有不及者是
　聖人㑹合大中之道而後行之聖人非要中道於一
　身盖所為天下之教也故天下之人既仰觀君子之
　法則禀受君子之教化為人子為人父為兄為弟為
　僚友者閨門之内朝廷之上者由乎一國逹乎四海
　致乎天下舉天下之人莫不納於君子之途者由上
　㑹合而行之也
曰皇極之敷言是彝是訓于帝其訓(案宋世家作/于帝其順)
　曰者大其皇極之義而言之皇極之敷言是彝是訓
　者言聖人立大中之道於是布之為言擴而為教是
　可為治國之常法使民可以順而行之于帝其訓者
　天且順而况於人乎天順之者即如行皇極則全五
　福之道獲美驗之應况於人乎皇極行則人莫不羞
　其小人之行而願納諸君子之途則是皇極大矣
凡厥庻民極之敷言是訓是行以近天子之光
　此又言大中之道至矣何但出於天子之貴夫民承
　教化之後而亦有中和之心凡其衆民之心所出之
　言言大中之道信可奉順而行之竭蹶而為之痊除
　頑鄙之性願躋君子之域以附近天子光輝之盛徳
　則可知所以然者見上行而下效君唱而民隨言身
　能唱率大中之道然後可以感天下之心成皇極之
　風教也
曰天子作民父母以為天下王
　此於皇極之終又大其皇極之義人君可不加意哉
　夫天生蒸民有欲無主乃亂於是命其君而司牧之
　民不能自衣君為勸其蠶而使衣民不能自食君為
　勸其耕而使食民不自安君為營棟宇以居之民不
　知仁義君為設庠序以教之是天子之於兆民不啻
　若父母之於赤子恩愛之甚也然則天子既為民父
　母以為天下之所歸往如何而治舍皇極之道不可
　也故大中之道行天下無叛道之士四海無違教之
　民皆知禮義皆為君子也皇極之道廢則天下未必
　皆康四海未必皆安人黨偏者有之人怨曠者有之
　以是觀之欲一民無不得其所欲一物無不受其賜
　舍中道何以哉故堯舜以此道而能為二帝禹湯以
　此道而能為三王周公思兼三王致成王於有道孔
　子不得其位則著之於六經不得志者則可以卷懐
　於一身得志者則可擴充於天下夫欲極天地之彞
　倫治國家之大法而將登太平之域者惟用皇極而
　後可
六三徳一曰正直
　此極言正直無邪囬之義故聖人所謂中道也
二曰剛克
　至剛之徳然後能斷
三曰柔克
　凡為和柔者亦能治事正中道也剛過則剛柔過則
　柔三者當隨時制宜而用之也
平康正直
　此又言三徳各有所宜之民而平安既無傾欹之事
　亦無反側之慮彼既中道而行已者則以中道而治
　之也
彊弗友剛克
　若民之有彊悍不順大則諸侯之不賔四夷之不臣
　小則姦宄矯詐悖徳慢禮非可和顔悅色而諭之也
　必須以過剛之徳而治之大則甲兵小則鞭撻皆謂
　治彊禦惡之道也故曰彊弗友剛克
燮友柔克
　燮和也若民之行為和順者人君當以和順而接之
　屈體以下之彼既過恭而順于己則安得不過禮而
　待之哉
沉潛剛克(案宋世家作/沉漸剛克)
　沉深潛藏也前既述聖人之三徳此又恐未盡剛柔
　之宜故重言以戒之夫聖人之剛徳不可露見於外
　則必深藏於内待其犯者然後𤼵見且若有所不賔
　之諸侯有所不臣之四夷頑囂姦宄悖亂紀綱君然
　後大則致其誅討出則利其甲兵所以征姦猾而詰
　暴亂也如此則海内罔有不肅不畏者此得用剛之
　道也若其人君惟好傷人肌膚殘民性命誇示威嚴
　暴露剛徳用刑無度出兵無時如此則非所以禦暴
　之道而自賊之本也故蒙卦曰不利為冦利用禦冦
　者用剛深戒也
髙明柔克
　夫聖人既有柔順之徳不可深潛藴蓄必顯明於外
　而行之𤼵於面盎於背形於動靜著於四體俱常恭
　謹則天下之人敬之俱常謙和則天下之人懐之不
　待刑罰而民自畏不待鈇鉞而民自戒此柔徳之所
　致也故深藏剛徳於内則天下之人無不畏也大明
　柔徳於外則天下無不愛之在泰之彖曰内陽而外
　隂内健而外順斯君子之道也若夫髙明其剛沉潛
　其柔若此則内隂而外陽内柔而外剛則是小人之
　道也以此觀之剛柔之道人君不可不慎
惟辟作福惟辟作威惟辟玉食
　福賞也威罰也玉食珍食也謂玉為珍以至珍惟金
　玉耳故玉食為珍食也前既言彊弗友剛克則彊暴
　弗順者以剛克之此以下言大臣有専威福者不可
　不誅也夫賞者所以為天下勸善也威者所以為天
　下誅惡也盛饌天子所宜有也夫此三者天子之用
　何人臣可得為哉
臣無有作福作威玉食臣之有作福作威玉食其害于
而家凶于而國人用側頗僻民用僭忒
　夫臣佐君而為治者故君唱則臣和君動則臣隨以
　至凡出一號令行一政教未有不承于君而後為者
　也故賞罰盛饌莫非天子所有臣下安敢為之為臣
　者何有専盛饌賞罰之禮哉故曰惟辟作福作威玉
　食若其臣心僭踰竊弄君權有作威福玉食者此惟
　肆惡于汝家亦將禍及于汝國矣夫大臣既為此行
　則小臣觀之能不危側而頗僻則天下之人能不僭
　差而離於中道哉若大臣不道則亡家亂國喪天下
　者未有不由此而致也然三徳本以治天下之民而
　自持以衆民之中若有彊禦之人弗友順者易為克
　也以大臣柄君之權享其重位宻邇天子一有不法
　則如何而制之或専賞罰或玉食者有其一行則必
　誅之若誅之不速則漢之莽卓皆由此致也故易曰
　辨之不早辨也其此之謂乎以此觀之則大臣不可
　不防特言之者以為萬世之警戒也
七稽疑擇建立卜筮人
　夫聖人有大疑非至神之物不可决之於是灼龜以
　為卜揲蓍以為筮故卜筮者所以决疑於天下定四
　海之猶豫也然則灼龜以為卜揲蓍以為筮非通曉
　孰能之是以必選賢能通其卜筮之人以建立之
乃命卜筮
　既擇有才之人為卜筮之官因命之以卜筮之事
曰雨曰霽(案宋世家/霽作濟)
　此即卜筮之事也灼龜之兆其種有五兆者即是以
　火灼龜而其分拆者為兆其兆文有雨飛而淋流者
　曰雨其兆又若雨而舒豁者曰霽也
曰蒙(案宋世家/蒙作霧)
　其氣蒙昩而連沿者曰蒙
曰驛(案正義引鄭康成注驛作圛/許氏說文引洪範亦作圛)
　其氣絡驛而不連屬者曰驛
曰克
　其文交相往來而相參錯者曰克
曰貞曰悔
　此卜筮卦之法始揲而定則為内卦因而重之故為
　外卦是卦體本是内起故謂之正因而有所終故謂
　之悔取晦終之義也
凡七卜五占用二衍忒立時人作卜筮三人占則從二
人之言
　謂筮也内卦外卦(案此處原/本有闕文)夫卜以火灼龜蓍以揲
　為筮二者之事又以推衍其義而知差忒然後吉凶
　可以辨禍福可以知也既立知卜筮之人而因命卜
　筮之事故卜龜揲蓍皆取三次而騐之若一人言凶
　而二者言吉則從二者之吉違一人之凶也若二人
　言凶而一人言吉則從二者之凶違一人之吉也盖
　卜筮事大故取其衆而驗吉凶也
汝則有大疑謀及乃心謀及卿士謀及庻人謀及卜筮
　此又言將求卜筮必先斷之心諮於臣謀之民次與
　卜筮相合之意夫君有大疑惟是立君遷國平治危
　亂征討不臣國之大事猶豫不决必求衆志以决之
　然則謀及其心則思慮之淵而為興事之主未有不
　先果决之也然雖已决而未可行又諮之於卿士之
　官以卿士者惟其才智之人為之然則諮之既畢猶
　未為當又就衆民而為之謀慮且庶民雖鄙賤而為
　之謀者芻蕘之間亦有廊廟之語如何而敢違棄哉
　諮民既畢乃就卜筮而决之卜筮者問天地之情考
　鬼神之意也然則聖人舉事必先諮之於人然後問
　之於卜筮者何哉兹見聖人將有為未嘗不與人謀
　謀之既同則天下之情往往合矣
汝則從龜從筮從卿士從庻民從是之謂大同
　若其君心既從龜筮從卿士從庻民亦從五者皆然
　夫是之謂大同龜筮從者則是鬼神之情協同卿士
　與庻民從者則是人心恱順夫人心為之悅順鬼神
　為之相通聖人有不舉則已動則未有不獲其吉故
　舜命禹而得此道也書云朕志先定詢謀僉同鬼神
　其依龜筮協從如是豈不謂大同之騐哉
身其康彊子孫其逢吉
　夫鬼神既從卿士民人為之悅豫聖人有動豈惟享
　一身之利獲一時之安佚雖千萬世而子子孫孫亦
　當遇其厚福也以其得人心故焉
汝則從龜從筮從卿士逆庻民逆吉
　君心既從龜亦同筮亦同卿士違衆違龜筮從則是
　天地之情已和卿士與庻民違者則是人心有所不
　順雖不能全進然王者戴天履地而治也順天地而
　行亦可以獲吉矣
卿士從龜從筮從汝則逆庻民逆吉
　君臣之情雖不同天地之心亦應故得為中吉
庻民從龜從筮從汝則逆卿士逆吉
　民雖與上異心然天地之心尚應亦可為次吉
汝則從龜從筮逆卿士逆庻民逆作内吉作外凶
　鬼神之心猶相違君民之心亦未合惟可小事不可
　大事祭祀婚冠可也出師征伐不可也
龜筮共違于人用靜吉用作凶
　龜筮者所以求情也今天地之情皆不與而衆人之
　心亦不同如是則不可舉事惟安靜而無為則可若
　有興事者不惟大小皆取凶也
八庶徴曰雨曰𤾉曰燠曰寒曰風曰時
　盖王者修五事有恭與不恭叙五行有順與不順及
　其隂陽以之交感天地為之見象如是則衆徴至焉
　然則所為徴者即雨𤾉寒燠風是也雨以潤萬物𤾉
　以乾萬物長乎萬物者惟燠成乎萬物者惟寒風者
　春生夏長秋成冬藏鼓舞萬物而不知其所以然莫
　疾乎風也五者皆天地隂陽之氣而種植萬物者未
　有不由此而出也王者豈可不修徳而召之哉謂之
　時者各得其時若順時而來則為嘉為瑞若不時而
　來則為災為孽五者各以其時然後為庻徴之應故
　用時而結之
五者來備各以其叙庻草蕃廡
　此言五者得其時然後可以為庶草蕃廡若五者備
　各以其次序即如須雨則雨至須風則風至久雨而
　思𤾉久寒而思燠如是則五榖如何而不登熟草木
　如何而不蕃滋哉
一極備凶一極無凶
　此又言此五者不時致凶灾之道一極備凶者一者
　備極過甚則如不當雨而却雨不當風而風至𤾉不
　以時寒不以節凶之道也一極無凶者一者極而不
　至則如當雨而不雨欲風而無風冬而氣不寒夏而
　氣不燠亦為凶之道也
曰休徵
　王者有美行之實天從而有感應之徵下文雨若𤾉
　若之類是也
曰肅時雨若
　貌之既恭是謂之肅肅者民勸威儀而莫不整肅也
　於是則有時雨順之時雨順之百榖草木皆被其膏
　澤之徳詩曰有渰萋萋興雨祁祁雨我公田遂及我
　私雨之順時也必知貌肅而雨應之者雨則木之氣
　應之故有雨順之事也
曰乂時𤾉若
　言之可從是謂之乂乂者民禀號令而從治也於是
　則有時𤾉順之則是百榖草木皆荷其乾烜之力故
　易繫曰日以烜之𤾉順時之謂也必知言乂而𤾉廡
　之者𤾉者金之氣言得其理則金氣應之故有𤾉順
　之事
曰哲時燠若
　視之既明是謂之哲哲者人君能知人之謂也於是
　則有時燠順之時燠順之則是百榖草木蕃茂皆䝉
　其温煦之力春則有温風夏則有暑雨燠之順時也
　必知視明而燠應之者以燠者火之氣視得其理則
　火之氣應之故有燠順之事
曰謀時寒若
　聼之既聰是謂之謀謀者納言而成天下事也於是
　則有時寒順之時寒順之則是百榖草木無不荷揫
　歛肅殺之徳故詩云十月蟋蟀入我床下嗟我婦子
　聿為改嵗入此室處寒之順時也必知能謀而寒應
　之者以寒者水之氣聼得其理則水氣應之故有寒
　順之事也
曰聖時風若
　思之既通是謂之聖聖者萬事無不通之謂也於是
　有時風順之則是百榖草木皆荷其鼓舞之力也故
　舜之琴歌曰南風之時兮可以阜吾民之財兮南風
　之薰兮可以解吾民之愠兮此風之順時也必知聖
　然後風應之者以風屬土之氣思得其理則土之氣
　應之故有風順之事此以上皆是王者謹五事則有
　美徴之道夫修五事政令明教化行民有歡愉之心
　無怨嗟之聲和氣充塞於天地之間美徵如何而不
　至哉故五行各得其叙五者各來以時則五榖豐登
　草木蕃廡可見矣舉萬事之疇類莫不納之於亨嘉
　之㑹者一歸五事之所致也
曰咎徵
　王者有惡行之實天亦從而報之以咎徵之事也
曰狂恒雨若(案恒字原本避宋/諱作常今改正)
　夫貌之不恭是謂不肅則反而為狂狂者君行妄之
　甚也威儀不嚴舉措無節於是恒雨順之則百榖不
　免乎水潦之苦所謂秋有苦雨是也必知狂而恒雨
　順者以雨屬木今貌既不恭謂之不肅金之氣沴木
　故罰有恒雨之灾
曰僭恒𤾉若
　夫言之不從是謂不乂乃轉而為僭差者君言不當
　之謂也於是恒𤾉順之則百榖不免乎旱暵之苦詩
　曰旱既太甚滌滌山川旱魃為虐如惔如焚此𤾉之
　過甚也必知僭而恒𤾉順之者以𤾉屬金今言既不
　從謂之不乂則木之氣沴金故罰有恒𤾉之灾
曰豫恒燠若
　夫視之不明是謂不哲乃反轉而為逸豫者窺視失
　宜之致也無憂勤之行惟耽樂之從於是有恒燠順
　之則百榖不免乎疫殞之苦所謂冬有愆陽是也必
　知豫而致恒燠者以燠屬火今視既不明謂之不哲
　則水之氣沴火故罰有恒燠之灾
曰急恒寒若
　夫聼之不聰是謂不謀則反轉而為卞急者謂君不
　納人言而好用已見也於是則有恒寒順之則百榖
　不茂艱于長養也所謂夏有伏隂是也必知急而致
　恒寒者以寒屬水今聼既不聰謂之不明則火之氣
　沴水故罰有恒寒之灾
曰蒙恒風若
　夫思之不通是謂不聖乃反轉而為闇䝉者君行暗
　昩之甚也舉事不知其宜臨政惑於所為於是則有
　恒風順之恒風順之則不無偃禾㧞木之異詩所云
　終風且霾不日有曀風之過甚者也必知蒙而致恒
　風者以風屬土今思既不通謂之不聖金木水火四
　者皆沴於土故罰有恒風之灾此在上者不謹五事
　之所致也夫五事不謹政令不明教化不行民多窮
　困者道有嗟怨者愁恨之聲塞於天地之間則咎徵
　之事至矣故五者不以時百榖以之灾傷草木以之
　衰落舉萬物之類莫不受其害者君不謹五事所致
　也
曰王省惟嵗卿士惟月
　此以下廣説為君能供君之職為臣能盡臣之道如
　是則不惟百榖豐登致美徵而已可以長保國家福
　禄之道若其為君不能守君之職為臣不能盡臣之
　節亦不惟致百榖灾傷招咎徵而已所以招天下之
　亂故王省惟嵗卿士惟月師尹惟日此先舉君臣之
　職之分之道夫嵗所以兼總四時而成一嵗之功也
　王者之治天下綱紀百官總統萬幾幹旋天下之事
　而歸乎治者也是王者之所省職至廣大還如一嵗
　之兼載四時也卿士惟月夫月者自朔至晦兼總三
　十日者也九卿之官衆士之職不得擬之於王但使
　各分其曹掌其事如一月之有别也
師尹惟日嵗月日時無易
　夫日者自早至暮之謂月則有三十日嵗有三百六
　十日衆正官之使既不得比之於王又不得擬之於
　卿士但陳力就列分職共治還如日之統屬於嵗月
　然嵗月日時無易為君者専供君之職為臣者各盡
　臣之道上下無差僣堅慤而無變易故也
百榖用成乂用明
　教化興行和氣充塞然後百榖用成年豐登也治道
　用明政大行也故曰百榖用成乂用明
俊民用章家用平康
　俊民用章賢者進也家用平康國家安而長保其福
　也
日月嵗時既易百榖用不成乂用昏不明俊民用微家
用不寧
　君不供君之職臣不盡臣之道上或侮於下下或僭
　於上則變易形矣百榖用不成年凶荒也乂用昏不
　明其政亂也俊民用微小人進也家用不寧國家所
　以顛覆之道起是上下失職之所致也
庶民惟星星有好風星有好雨
　冥冥無知蚩蚩無識民之性也以民繁衆而處于國
　一如衆星之在于天則衆星之間有好風者箕星是
　也有好雨者畢星是也星有好惡則民之性有好惡
　可知矣
日月之行則有冬有夏
　周天三百六十五度四分度之一日行遲一日行一
　度一嵗然後周行於天月行速一日十三度十九分
　度之七一月然後周行于天是日月之行自有常度
　也又如日南極則為冬至日北極則為夏至是日月
　迭運於天自有冬夏之常候
月之從星則以風雨
　月經于箕則多風離于畢則多雨亦如正教失常以
　從民欲亦所以亂故王者莫非一正其徳深餙于下
　無相奪倫順其職次然後可以安於大治也
九五福一曰夀
　民得永年者為夀即如詩稱為此春酒以介眉夀者
　為永年之人也注謂百二十年者未可限也
二曰富
　民樂業而勤農桑仰足以事父母俯足以畜妻子樂
　嵗終身飽凶年免於死亡富之道也注謂財豐備亦
　未必然
三曰康寧
　和氣充盈兵革寢息天下無疾疫之苦戍役之勞民
　安濟之道也
四曰攸好徳
　出孝入悌愛賢慕能徳之所好者也
五曰考終命
　天與人之命有短者有長者人但隨其短而善終任
　其長而吉盡不為征戰之所殞滅刑罰之所桎梏無
　横夭毁傷而死者皆自成天命以終也
六極一曰凶短折
　人之窮極之事有六凶短折者不以善而終既不得
　其夀又不得考終命是謂凶短折之人或因征戰之
　所死或被桎梏之所殄皆不遂天命也注謂短未六
　十折未三十皆不然矣
二曰疾
　隂陽乖則風雨暴和氣隔塞天災流行民則疾癘矣
三曰憂
　上未有以奉父母俯又闕于畜妻子無安堵之業而
　勞征伐之行役日虞流轉于溝壑即民憂之甚也
四曰貧
　繇役頻租歛煩男不耕女不織田畆荒機杼空民貧
　之道也
五曰惡六曰弱
　惡與弱皆不好徳者也好徳者由乎中道也惡與弱
　皆過乎中道與不及中道也惡者嚚而無所不至弱
　者懦怯而終無所立也此二者人行之窮極故入在
　六極之内然則人君教化不行禮義不著民不知有
　盛徳之事所以致如此應也則知六極者皆反五福
　者也五福曰夀曰考終命六極曰凶短折此一極而
　反二福也五福曰康寧六極曰疾曰憂二極而反一
　福也五福曰富六極曰貧此一極而反一福也五福
　曰攸好徳六極曰惡曰弱此亦二極而反一福也六
　極與五福通貫而言之則可若離而解之則殊失聖
　人之意夫五福者天下之至美者也六極者天下之
　至惡者也聖人不能獨為之教是必兼講九疇而用
　之然後可以驗於民也昔鯀陻洪水汨陳五行帝乃
　震怒不畀洪範九疇彞倫攸斁鯀則殛死禹乃嗣興
　天乃錫禹洪範九疇初一曰五行至九曰嚮用五福
　威用六極者何也夫王者體五行以立徳謹五事以
　修身厚八政以分職協五紀以正時建皇極以臨民
　乂三徳以通變明稽疑以有為念庶徵以調二氣彞
　倫攸叙是謂至治之世五福被於民彝倫攸斁是為
　至亂之世六極傷於民夫五行者水火金木土在天
　則為五星在地則為五行在人則為五事王者五事
　皆謹則五常不失其道五行皆順其性五星不失其
　明五事謹之致也厚八政則食以足務稼穡則貨以
　通有祭祀以事鬼神司空以平土地司徒以均教化
　司冦以正刑罰賓所以明禮師所以為法恊五紀則
　四時不差建皇極則民履中道又三徳則馭下有方
　明稽疑則與衆同欲如是則君子在位小人在野君
　臣上下交相和同蠻夷戎狄無不寧謐然後可以驗
　於庶徵也庶者則曰雨曰𤾉曰燠曰寒曰風五者皆
　順其時各得其驗則為謹五事之應也故經曰蕭時
　雨若至聖時風若此和氣之感召也故下文云王省
　惟嵗至家用平康此美徵之大者也故美徵既至則
　五福被於民矣舒泰則各盡其夀夀不必百二十嵗
　為限民樂康則各得其富富不必以財豐為備無疾
　憂所以康寧知禮讓所以好徳不經于征戰不被于
　刑戮為考終命之道以此觀之王者兼講九疇而次
　序之則可以獲五福之應若王者不能謹五事則五
　常皆失其道五行失其性五星失其度八政由是而
　隳焉農失業則食不足商失業則貨不通祀失時則
　鬼神惡司空失職則土地曠司徒失職則教化衰司
　冦失職則刑罰濫賓失職則禮壊師不嚴則道不尊
　五紀亂則時令差皇極傾則王道塞三徳乖則政治
　廢稽疑逆則衆心異夫然則小人在位君子在野上
　下交相侵陵蠻夷戎狄擾于中國故有咎徵者悖五
　事之應也五事悖而貌不㳟反而為狂言不從則反
　而為僭視不明則反而為豫聼不聰反而為急思不
　睿反而為蒙故經曰狂恒雨若至䝉恒風若此逆氣
　之所感召也故下文云日月嵗時既易至月之從星
　則以風雨此咎徵之大者也咎徵既著則六極然後
　被于民矣民死於征戰而困於刑戮所以凶短折隂
　陽不調所以疾不得其所所以憂衣食不充租歛急
　厚所以貧庠序不設教化不興不知君子之正道徒
　著小人之邪行故為惡與弱以此觀之王者不能用
　九疇為治本所以有六極之道然則五福六極莫非
　聖人為教之道可以驗王道成敗之迹故因以終焉
