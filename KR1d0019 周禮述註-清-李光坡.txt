#+TITLE: 周禮述註-清-李光坡
#+DATE: 2018-05-12 10:14:05
#+SOURCE: github.com/kanripo/KR1d0019 master bb8e0954                
欽定四庫全書　　　　經部四
　周禮述註　　　　　　禮類一(周禮之屬/)
　　提要
　　　　(臣/)等謹案周禮述註二十四卷
　　　國朝李光坡撰光坡字耜卿號茂夫安溪人大
　　　　學士光地之弟也杭世駿榕城詩話稱其家
　　　　居不仕潛心經學著有三禮述註此即其一
　　　　也其書取註疏之文刪繁舉要以著訓詁之
　　　　源又旁採諸家參以己意以闡制作之義雖
　　　　於鄭賈名物度數之文多所刋削而析理明
　　　　通措詞簡要頗足為初學之津梁考其兄光
　　　　地榕村集中有周官筆記一卷皆標舉要義
　　　　不以考證辨難為長其姪鍾倫亦有周禮纂
　　　　訓與光坡此書體例相近葢其家學如是也
　　　　宋儒喜談三代故講周禮者恒多又鑒於熙
　　　　寧之新法故恒牽引末代弊政支離詰駁於
　　　　註疏多所攻擊議論盛而經義反淆光坡此
　　　　書不及漢學之博奥亦不至如宋學之蔓衍
　　　　平心静氣務求理明而詞達於説經之家亦
　　　　可謂適中之道矣乾隆四十六年十月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　周禮述註卷一
　　　　　　　　　　　　安溪李光坡撰
　周禮六篇其冬官一篇缺漢藝文志序列於禮家後
　人名之曰周禮周禮最後出盖秦自孝公已下用商
　君之灋其政酷烈與周官相反故始皇禁挾書特疾
　惡欲絶滅之搜求焚燒之獨悉漢文帝嘗召至魏文
　侯時老樂工因得春官大司樂之章景帝子河間獻
　王好古學得周官五篇失其冬官一篇乃購千金不
　得取攷工記以補其缺武帝求遺書得之藏於秘府
　禮家諸儒皆莫之見哀帝時劉歆校理秘書始著於
　録畧歆門人河南杜子春能通其讀鄭衆賈逵受業
　於杜漢末馬融𫝊之鄭子𤣥𤣥所註行於世宋程子
　張子甚尊信之朱子謂此經周公所作但當時行之
　恐未能盡後聖雖復損益可也至若肆為排觝毁訾
　之言則愚陋無知之人耳以冬官之缺五篇頗為諸
　儒所亂深疑其附離非實故仍舊本
　　天官冢宰第一
　　　坡聞之兄曰天者君也官猶司也冢宰所司者
　　　君之事故曰天官宰者調和膳羞之名冢大也
　　　君徳者萬化之本而飲食盡道者又君徳之本
　　　也冢宰掌王之飲食男女之事使皆有其節度
　　　此體信之道其為宰也大矣君正而推以均四
　　　海不過用水火金木飲食必時合男女頒爵位
　　　必當年徳而萬物自育天地自位是調和膳羞
　　　其事至小而實大其義至近而實逺以此名官
　　　非喻也深哉知孔子無間於禹之心即得周公
　　　立冢宰之意
惟王建國
　註曰建立也　疏曰自此至以為民極五句六官之
　首同此序者以其建國設官為民不異故也
辨方正位
　坡謂辨方辨其山林川澤邱陵墳衍原隰之方也正位
　致日景求地中正王國之位也
體國經野
　坡謂體猶分也體國分五百里至百里五等之國也
　經謂為之里數野都鄙之地也
設官分職
　鄭司農曰置冢宰司徒宗伯司馬司寇司空各有所
　職而百事舉
以為民極
　朱子曰極者標準之名　王次㸃曰宅中建國四方
　輻凑至斯為極詩曰商邑翼翼四方之極是也設官
　分職治教禮政刑事無不畢舉何往非民之極書曰
　皇建其有極是也
乃立天官冢宰使帥其屬而掌邦治
　鄭司農曰邦治謂總六官之職也
以佐王均邦國
　註曰佐助也　吕伯恭曰天之所以立君命相不過
　欲均平天下之不平者爾令四海之内貴者貴賤者
　賤士農工商鰥寡孤獨事事物物咸適其宜則均道
　盡矣　帥音率後同輻音福
治官之屬
　疏曰别言此句與下六十官為總目不唯指此一經
　而已
大宰卿一人小宰中大夫二人宰夫下大夫四人上士
八人中士十有六人旅下士三十有二人
　註曰變冢言大進退異名也百官總焉則謂之冢列
　職於王則稱大冢大之上也山頂曰冢旅衆也下士
　治衆事者自大宰至旅下士轉相輔貳皆王臣也王
　之卿六命其大夫四命士以三命而下為差
府六人史十有二人
　註曰府治藏史掌書者凡府史皆其官長所自辟除
　　陳君舉曰上之不可以為士下之不止於為農則
　任以府史之職　疏曰府史大例皆府少而史多而
　府又在史上惟有御史百二十人特多而在府上以
　其掌贊書數多也有府有史者以其當職事繁故也
　有史無府者以其事少得史即足故也角人羽人等
　直有府無史以其文書少而有稅物須藏之也腊人
　食醫等府史俱無者以其専官行事更無所須故也
　惟有天府一官特多於史以其所藏物重故也
胥十有二人徒百有二十人
　註曰此民給徭役者若今衛士矣胥讀如諝謂其有
　才知為什長　疏曰有胥必有徒胥為什長故也腊
　人之類有徒無胥者得徒則足不假長帥也食醫之
　類胥徒並無者専官行事不假胥徒也禮記王制云
　下士視上農夫食九人禄足以代耕則府食八人史
　食七人胥食六人徒食五人禄其官竝亞士故號庶
　人在官者也　大音泰後皆放此諝音胥
　　或問辨方正位體國之説異於註何也曰非敢臆
　　解據從大司徒成文也今試即是而推言之則見
　　王者立國先辨方土民物之宜相民宅知利害而
　　後正王國是其天下為家厚下安宅而不徒於一
　　人計安享之利矣次之以體國經野則建邦設都
　　以蕃王室以亂兆民指臂之勢成而中土永奠八
　　字之中廣大精密規模宏逺焉註説雖善然緣文
　　生義或偶未察於司徒之全文也　或問典命文
　　夫夫無中下之别此序官則有中下大夫何也曰
　　疏云四命大夫自分為中下似若侯伯同七命子
　　男同五命爵則有高下不同也曰註言士以三命
　　而下為差信乎曰信王之士命數不著於典命惟
　　大行人掌客職云士眂諸侯之卿禮參於典命所
　　謂公之卿三命子男之卿再命則註信矣
宫正上士二人中士四人下士八人府二人史四人胥
四人徒四十人
　註曰正長也宫正主宫中官之長
○宫伯中士二人下士四人府一人史二人胥二人徒二
十人
　疏曰伯長也主宫中卿大夫士之適子庶子凡六官
　序官之灋其義有二一則以義類相從謂若宫正宫
　伯同主宫中事膳夫庖人内外饔同主造食之類故
　連類序之二則凡次序六十官不以官之尊卑為先
　後皆以緩急為次第故此宫正之第士官為前内宰
　等大夫官為後也
膳夫上士二人中士四人下士八人府二人史四人胥
十有二人徒百有二十人
　註曰膳之言善也今時美物曰珍膳膳夫食官之長
　　禮庫曰宫正宫伯之下即以食官系之緣此事甚
　繫利害非惟是養人主氣體専是正君之心防君之
　欲記曰飲食男女人之大欲存焉使下之所共必以
　之正人主雖欲少肆其欲亦不可得若無常制而共
　之者惟求以投其好則縱欲何極若周官所共各有
　定灋又且一一闗渉冢宰冢宰得人則食官皆正誰
　敢以四方珍味私投主欲古者格君心皆在此處
○庖人中士四人下士八人府二人史四人賈八人胥
四人徒四十人
　註曰庖之言苞也裹肉曰苞苴賈主市買知物賈
○内饔中士四人下士八人府二人史四人胥十人徒
百人
　註曰饔割亨煎和之稱　疏曰掌王后世子及宗廟
　皆在内之事
○外饔中士四人下士八人府二人史四人胥十人徒
百人
　疏曰掌外祭祀及饗孤子耆老皆在外之事
○亨人下士四人府一人史二人胥五人徒五十人
　註曰主為内外饔煑肉者　賈音嘏亨普庚反註同
　物賈之賈與價同
甸師下士二人府一人史二人胥三十人徒三百人
　註曰郊外曰甸師猶長也甸師主共野物官之長
　疏曰此官主地事不在地官者以其供野之薦又給
　薪蒸以供亨飪故在此次亨人也徒三百人特多者
　天子藉田千畝藉借此三百人耕耨故多也
○獸人中士四人下士八人府二人史四人胥四人徒
四十人
○䱷人中士二人下士四人府二人史四人胥三十人
徒三百人
　疏曰徒亦三百人者馬融云池塞苑囿取魚處多故也
○鼈人下士四人府二人史二人徒十有六人
○腊人下士四人府二人史二人徒二十人
　疏曰註腊之言夕也或作久字久乃乾成義亦通
　坡謂自甸師至此以備膳夫之食用六榖膳用六牲
　珍用八物羞用百有二十品者也　䱷音魚腊音昔
　食音嗣
醫師上士二人下士四人府二人史二人徒二十人
　註曰醫師衆醫之長　疏曰醫亦有齊和飲食之類
　故設在飲食之間也
○食醫中士二人
　註曰食有和齊藥之類　黄文叔曰秦醫和謂趙孟
　曰國之大臣榮其寵禄全其大節有禍災興而無改
　焉必受其咎今君至於淫以生疾主不能禦吾是以
　云良臣將死也夫師之敎訓傅之徳義保其身體冢
　宰之事也周冢宰必兼三公使其燥濕寒暑之不戒
　飲食起居之不節而疾生焉則何以為師保故食藥
　之調適飲膳為詳而醫師奉王之事屬於冢宰豈可
　苟而已哉
○疾醫中士八人
○瘍醫下士八人
　註曰瘍創癕也
○獸醫下士四人
　註曰獸牛馬之類　瘍音羊後同創音瘡
酒正中士四人下士八人府二人史八人胥八人徒八十人
　註曰酒正酒官之長
○酒人奄十人女酒三十人奚三百人
　奄精氣閉藏者不稱士則亦府史之類以奄為異也
　女酒女奴曉酒者古者從坐男女沒入縣官為奴其
　少才知者以為奚女酒三十人與奚為什長若胥徒
　也奚三百人以其造酒故多也
○漿人奄五人女漿十有五人奚百有五十人
○凌人下士二人府二人史二人胥八人徒八十人
　註曰凌冰室也
○籩人奄一人女籩十人奚二十人
　註曰竹曰籩
○醢人奄一人女醢二十人奚四十人
　註曰醢豆實也不謂之豆此主醢豆不盡于醢也
　疏曰天子豆百二十公四十侯伯三十二子男二十
　四上大夫二十下大夫十六彼有膷臐膮胾炙膾之
　屬其數甚多是豆不盡盛醢而已
○醯人奄二人女醯二十人奚四十人
○鹽人奄二人女鹽二十人奚四十人
○幂人奄一人女幂十人奚二十人
　註曰以巾覆物曰幂　坡謂自酒正至此又以備膳
　夫之飲用六清醤用百有二十罋者也　幂莫歴反
　膷音香臐音熏膮音鴞胾音恣
宫人中士四人下士八人府二人史四人胥八人徒八
十人
　薛平仲曰太宰為人君身心之防自宫正至宫伯自
　膳夫至腊人自酒正至幂人所以密邇於王者夫皆
　王宫内人而猶未及于外也宫人掌六寢之脩而及
　于四方之舍事掌舍而下又皆為王之㑹同于國外
　者設焉則内外出入之際其為王躬之是保者始悉
○掌舍下士四人府二人史四人徒四十人
　註曰舍行所解止之處
○幕人下士一人府二人史二人徒四十人
　註曰幕帷覆上者
○掌次下士四人府四人史二人徒八十人
　註曰次自修止之處　鄭剛中曰舍者久留之辭次
　者暫止之義　幕武博反
大府下大夫二人上士四人下士八人府四人史八人
賈十有六人胥八人徒八十人
　註曰大府為王治藏之長若今司農矣　疏曰洪範
　云一曰食二曰貨已上皆言飲食此次言貨賄故大
　府在此也有賈者府官須有市買并須知物貨善惡
　故也　禮庫曰自大府至外府掌守財賦
○玉府上士二人中士四人府二人史二人工八人賈
八人胥四人徒四十有八人
　註曰工能攻玉者
○内府中士二人府一人史二人徒十人
　註曰内府主良貨賄藏在内者
○外府中士二人府一人史二人徒十人
　註曰外府主泉藏在外者　大如字
司㑹中大夫二人下大夫四人上士八人中士十有六
人府四人史八人胥五人徒五十人
　註曰㑹大計也司㑹主天下之大計計官之長若今
　尚書　禮庫曰自司㑹至職歲掌㑹計財賦
○司書上士二人中士四人府二人史四人徒八人
　註曰司書主㑹計之簿書
○職内上士二人中士四人府四人史四人徒二十人
　坡謂職内主賦入之簿書
○職歲上士四人中士八人府四人史八人徒二十人
　坡謂職歲主賦出之簿書謂之歲者歲計之也
○職幣上士二人中士四人府二人史四人賈四人胥
二人徒二十人
○司裘中士二人下士四人府四人史四人徒四十人
○掌皮下士四人府二人史四人徒四十人
　列職于此者皮幣相次也　陳君舉曰古之皮幣乃
　國家所重天府所用甚廣故禮䞇皆以皮幣為主觀
　當時皮事無所不㑹惟王不㑹故知出入之數極多
　大較與貨賄相敵此所以亦屬宰府皆司㑹為之長
　　㑹古外反
内宰下大夫二人上士四人中士八人府四人史八人
胥八人徒八十人
　註曰内宰宮中官之長　陳君舉曰婦人女子常與
　至尊幽居九重人弗得見驕恣何所不至故使之分
　職于六宫附屬于大宰而天官内宰春官世婦又得
　以參檢其事與夫婦妾賤人自相使令而無畏忌者
　不同矣漢髙愛戚夫人子留侯曰骨肉之間雖臣等
　百人何益袁盎郤慎夫人坐文帝怒説以人彘乃從
　使大臣得與内事其如是乎
○内小臣奄上士四人史二人徒八人
　註曰奄稱士者異其賢　李氏曰周禮其餘奄皆不
　命也唯内小臣則有奄上士四人而已夫宦官指其
　居次則或在帷薄之内論其職掌則或聞牀笫之言
　固不可以詘辱俊乂渾淆男子其用奄人是乃制事
　之宜　徐氏曰王左右前後罔非正人使王出入起
　居罔有不欽後世尚有講明此事者若后之左右前
　後擇人而任之則千載之曠事無有明君賢相念及
　于此何也閨門出治之原闗雎王化之始有内聖外
　王之學者必不忽于斯
○閽人王宫每門四人囿游亦如之
　註曰閽人司昏晨以啓閉者刑人墨者使守門囿御
　苑也游離宫也
○寺人王之正内五人
　寺之言侍奄人也故寺人披自稱刑人正内后之路
　寢也若王之路寢不稱内
○内豎倍寺人之數
　註曰豎未冠者之官名
九嬪
　註曰嬪婦也昏義曰古者天子后立六宫三夫人九
　嬪二十七世婦八十一御妻以聽天下之内治以明
　章婦順故天下内和而家理也不列夫人于此官者
　夫人之于后猶三公之于王坐而論婦禮無官職
○世婦
　註曰不言數者君子不苟于色有婦德者充之無則闕
○女御
　註曰昏義所謂御妻御猶進也侍也
○女祝四人奚八人
○女史八人奚十有六人
　劉執中曰女史八人葢擇嬪御之賢者為之　鄭剛
　中曰古者天子有史官左記言右記動故為天子者
　不敢有過舉后與王同體言動不謹則家道不齊無
　以舉天下之内治故有女史　嬪皮賓反後同
典婦功中士二人下士四人府二人史四人工四人賈
　四人徒二十人
　註曰典主也典婦功者主婦人絲枲功官之長
○典絲下士二人府二人史二人賈四人徒十有二人
○典枲下士二人府二人史二人徒二十人
　枲絲里反後同
内司服奄一人女御二人奚八人
　註曰内司服主宫中裁縫官之長有女御者以衣服
　進或當于王廣其禮使無色過
○縫人奄二人女御八人女工八十人奚三十人
○染人下士二人府二人史二人徒二十人
○追師下士二人府一人史二人徒四人
　註曰追治玉石之名
○屨人下士二人府一人史一人工八人徒四人
　疏曰追師専掌婦人首服此兼男子屨舄者下體賤故
　同在此官也　追丁回反一曰雕舄音昔
夏采下士四人史一人徒四人
　註曰夏采夏翟羽色禹貢徐州貢夏翟之羽有虞氏
　以為緌後世或無故染鳥羽象而用之謂之夏采
　坡謂自治官之屬至此辨其内外之職名次其爵秩
　之貴賤列其正師司旅之多寡等其府史胥徒之繁
　簡則設官之事也後倣此　夏户雅反緌如誰反
　
　
　
　
　
　
　
　
　
　
　周禮述註卷一
欽定四庫全書
　周禮述註卷二
　　　　　　　　　　　　安溪李光坡撰
太宰之職掌建邦之六典以佐王治邦國
　建邦猶湯誥稱造邦也後倣此典常也經也灋也國天
　子諸侯所理也邦疆國之境
一曰治典以經邦國以治官府以紀萬民
　坡謂經者理使畫一也治者分職稽功也紀者詳理
　而不遺也
二曰敎典以安邦國以敎官府以擾萬民
　坡謂安者治生明倫則邦本固是安之也敎者敎以
　善民之道也擾者順其性之固有而又敷之以寛也
三曰禮典以和邦國以綂百官以諧萬民
　坡謂和者禮行則上下和親而不陵犯也綂者禮辨
　儀等所以繫合之也諧者防以中和使民無乖戾也
四曰政典以平邦國以正百官以均萬民
　坡謂物各當其分之謂平如九灋九伐所云也正者
　治朝位詔爵禄之等均者均役使均賦斂使無多寡
　之偏也
五曰刑典以詰邦國以刑百官以糾萬民
　註曰詰猶禁也
六曰事典以富邦國以任百官以生萬民
　坡謂任任之以事也生猶養也六者天子所以治畿
　内及侯國而諸侯亦得用之以治其封内者故邦國
　之治可以典待之也上二典言官府下四典言百官
　冢宰之治司徒之敎于官府無所不行也禮政刑事
　百官有其職則承之夫治典立則君徳修紀綱定敎
　化可施矣故以敎典次之敎之而有淺深厚薄之不
　齊者當有禮以一之故禮典又次為禮之所不能範
　者大則威之以兵小則糾之以刑故政刑又次焉禮
　樂政刑四達不悖則君可安富民得永賴故事典終
　焉　疏曰自此以下至職末分為二段從此職首至
　以富得民一段十條明經國之大綱治政之條目自
　正月之吉以下至職末明頒宣前灋依事而施
以八灋治官府
　坡謂六典非官不舉故繼之以治官府也百官所居
　曰府
一曰官屬以舉邦治
　註曰官屬謂六官其屬各六十
二曰官職以辨邦治
　官職謂六官之職也官有職則事各有司存故曰辨
三曰官聨以㑹官治
　註曰聨謂聯事通職相佐助也
四曰官常以聴官治
　官常自領其官之常職不聨也
五曰官成以經邦治
　註曰鄭司農曰官成謂官府之成事品式也小宰曰
　以八成經邦治
六曰官灋以正邦治
　官灋謂職所主之灋度官職主祭祀朝覲㑹同賓客
　者則皆自有其灋度正者使得其序也
七曰官刑以糾邦治
　刑謂五刑也
八曰官計以弊邦治
　註曰弊斷也官討謂小宰之六計所以斷羣吏之治
　　坡謂八灋皆云邦治官聨官常言官者官聨則取
　㑹合衆官乃始得治官常則取官有常職各自治其
　官也首之以官屬官職者設官而分職也次之以官
　聨官常則官職可得而修矣官成官灋聨者聨此也
　常者常此也官刑以糾其怠玩官計以稽其功辠故
　其序如此　灋古法字辠古罪字俱後同
以八則治都鄙
　由朝廷而至畿内故次以治都鄙焉則亦灋也典灋
　則所用異異其名耳有宗廟國邑曰都以在國郊曰
　鄙都鄙公卿大夫之采地王子弟所食邑周召毛聃
　畢原之屬在畿内者
一曰祭祀以馭其神
　馭約使受制也祭祀其先君社稷五祀馭其神使之
　無僭祀無淫祀也　禮庫曰鬼神本無聲與形然亦
　可馭只祭所當祭合於理便馭得如後世淫祀徼福
　先自失矣如何馭得鬼神便見出來興妖起怪此理
　甚明
二曰灋則以馭其官
　灋則謂宫室車旗衣服之等皆不得僭也官伍兩殷
　輔也
三曰廢置以馭其吏
　廢猶退也退其不能者舉賢而置之吏即官也
四曰禄位以馭其士
　註曰禄若今月俸也位爵次也鄭司農云士謂學士
五曰賦貢以馭其用
　賦什一之税也貢九職之功所貢也馭用入供其出
　奢不犯上儉不廢禮也
六曰禮俗以馭其民
　註曰禮俗昏姻喪紀舊所行也
七曰刑賞以馭其威
　刑賞皆言威者威畏服之心志也
八曰田役以馭其衆
　田以簡衆役以任衆也　坡謂八者之序其上四者
　自神而人自尊而卑治貴之事也其下四者富而敎
　之敎而用之治賤之事也
以八柄詔王馭羣臣
　六典八灋八則以治邦國官府都鄙有政治則有功
　過有功過則有賞罰矣柄所執以起事也詔告也助
　也此與下八綂獨言詔王者餘皆羣臣職務常所依
　行歲終致事乃攷知得失此乃王所操持王不獨執
　羣臣佐之而已
一曰爵以馭其貴
　註曰爵謂公侯伯子男卿大夫士也
二曰禄以馭其富三曰予以馭其幸
　註曰幸謂言行偶合于善則有以賜予之以勸後也
四曰置以馭其行
　行賢行也
五曰生以馭其福
　生者臣之罪可殺而有八議之辟賜之更生以福之
　也
六曰奪以馭其貧
　註曰奪謂臣有大罪沒入家財者
七曰廢以馭其罪八曰誅以馭其過
　註曰廢猶放也誅責讓也　坡謂爵禄予置順天命
　也生奪廢誅彰天討也　予音與行下孟反
以八綂詔王馭萬民
　綂者綂合于上而繫屬于下也八者民與在上同有
　此物事上行之下效之故曰馭萬民也
一曰親親二曰敬故三曰進賢
　註曰賢有善行也
四曰使能
　註曰能多材藝也
五曰保庸
　註曰保庸安有功者
六曰尊貴七曰達吏
　註曰達吏察舉勤勞之小吏也
八曰禮賓
　註曰禮賓賓客諸侯　坡謂此詔王敦其徳心以為
　賞罰之本也與秋官八議相表裏然親親敬故盡乎
　孝進賢使能保庸尊貴盡乎弟達吏禮賓盡乎慈人
　君躬行于上則民興起于下而孝弟不倍之俗成矣
以九職任萬民
　坡謂欲民遂其興起之心必有厚生之道以處之而
　使之有常業者厚生之道也故以九職任之焉
一曰三農生九穀
　三農平地山澤也九穀黍稷秫稻麻大小麥大小豆
　一説無秫大麥而有粱苽
二曰園圃毓草木
　樹果蓏曰圃園其樊也圃在田畔王龜齡曰園圃藪
　牧舉其地以及其民
三曰虞衡作山澤之材
　註曰虞衡掌山澤之官主山澤之民者　疏曰山澤
　之民無名號故借虞衡之官以表其民也
四曰藪牧養蕃鳥獸
　註曰澤無水曰藪牧牧田在逺郊皆畜牧之地　坡
　謂園圃山澤藪牧此三者三農之兼職也
五曰百工飭化八材
　飭勤也八材骨曰切象曰磋玉曰琢石曰磨木曰刻
　金曰鏤革曰剝羽曰析
六曰商賈阜通財賄
　註曰行曰商處曰賈阜盛也金玉曰貨布帛曰賄
七曰嬪婦化治絲枲
　嬪婦人之美稱也化絲而治之以為帛化枲而治之
　以為布
八曰臣妾聚斂疏材
　臣妾男女貧賤之稱疏草實若菱芡之屬材木實若
　榛栗之屬
九曰閒民無常職轉移執事
　閒民謂單丁下户無力者轉移為人執事若今傭賃
　也　坡謂外而農工商賈内而織紝組紃則生人之
　事盡矣而又不遺乎疏材以備五禮之物能因乎臣
　妾閒民以佐人力之不逮裁成輔相可謂周且密矣
　此九功之所出也　秫音述苽音瓜蓏力果反紃音
　旬
以九賦斂財賄
　有以任之而後可以斂之財泉穀也
一曰邦中之賦
　註曰邦中在城郭者
二曰四郊之賦
　註曰四郊去國百里
三曰邦甸之賦
　註曰邦甸二百里
四曰家削之賦
　疏曰三百里名削其中有大夫采地謂之家故名家
　削采地中賦税入大夫家采地外其地為公邑公邑
　之内其民出賦入王家故舉家削以表公邑之民也
五曰邦縣之賦六曰邦都之賦
　邦縣四百里邦都五百里卿采曰縣公采曰都舉以
　表公邑者如家削
七曰闗市之賦
　闗市者王畿四面皆有闗門及王之市廛其賦廛布
　也
八曰山澤之賦
　山澤山農澤農也
九曰幣餘之賦
　註曰幣餘百工之餘自邦中至幣餘毎處為一書所
　待異也鄭司農云邦中之賦二十而税一各有差
　削本亦作稍又作□所敎反
以九式均節財用
　有以斂之則可以共用矣式謂用財之節度均之則
　無有餘不足之患節之則無過不及之差
一曰祭祀之式
　疏曰謂若大祭次祭用大牢小祭用特牲之類
二曰賓客之式
　疏曰謂若上公饔餼九牢飱五牢五積之類
三曰喪荒之式
　喪王后世子以下及弔諸臣皆是也喪有含襚贈奠
　賻賵之數荒有施恵散利之等而皆有制焉
四曰羞服之式
　疏曰謂王之膳羞衣服所用也
五曰工事之式
　註曰工作器物者
六曰幣帛之式
　坡謂幣帛之式謂給作幣帛之費也
七曰芻秣之式
　芻秣養牛馬者草謂之芻穀謂之秣
八曰匪頒之式
　鄭司農曰匪分也頒謂頒賜也
九曰好用之式
　註曰好用燕好所賜予　坡謂王之羞服至貴而列
　于祭祀三者之後則明人君之不為珍羞侈服而奉
　先思孝接下思恭其先也工事幣帛芻秣上係乎祭
　祀賓客喪荒羞服之典而下闗於匪頒好用之共故
　其序如此　好呼報反積音恣含去聲賻音附賵音
　奉
以九貢致邦國之用
　此諸侯邦國歲之常貢也凡貢各以其所有致者若
　其自至然胡五峯曰授民以田則責之賦授諸侯以
　國則責之貢賦者養上之禮貢者事上之義
一曰祀貢
　鄭司農曰祀貢犧牲包茅之屬
二曰嬪貢
　註曰嬪貢絲枲
三曰器貢
　註曰器貢銀鐵石磬丹漆也
四曰幣貢
　註曰幣貢玉帛皮馬也
五曰材貢
　註曰材貢櫄榦栝栢􁆗簜也
六曰貨貢
　註曰貨貢金玉龜貝也
七曰服貢
　服貢絺紵𤣥纁纎纊之屬
八曰斿貢
　註曰斿貢羽毛
九曰物貢
　註曰物貢雜物魚鹽橘柚　坡謂祀貢以歆神嬪貢
　以共喪祭及百用器貢禮樂之材先此三者以其尊
　也幣以為禮材以辦公器貨以給用次此三者以其
　急也服者一身之共斿者旌旗之飾物者口腹之需
　後此三者恭儉之主皆以為卑而可緩者也合而言
　之則所謂服食器用也所謂不貴異物賤用物也
　斿音游櫄勅倫反榦古旦反栝音括􁆗西了反簜音
　蕩柚羊九反
以九兩繫邦國之民
　兩猶耦也上下相合耦也繫聨綴也
一曰牧以地得民
　牧謂州長及諸侯各有封域以居民也
二曰長以貴得民
　長都鄙主也采地不世襲故云貴也
三曰師以賢得民
　師師氏賢徳行也
四曰儒以道得民
　儒保氏道六藝也師儒所得之民學子也
五曰宗以族得民
　宗繼别為大宗收族者所得之民其族人也
六曰主以利得民
　主采邑宰也利者地親情熟有緩急之利也
七曰吏以治得民
　吏鄉遂公邑之吏
八曰友以任得民
　同志曰友任相信任也學校之友相任以道則以道
　而相得鄉田之友相任以事則以事而相得
九曰藪以富得民
　註曰藪亦有虞掌其政令為之厲禁使其地之民守
　其材物以時入于王府頒其餘于萬民富謂藪中材
　物　坡謂上文于萬民既言馭之任之矣然民心無
　常難合易暌使散而不繫與繫之而不以道將無以
　為施政之地也故以九兩終之焉牧與長繫其貴貴
　之心使肅于分而不敢離也師與保繫其賢賢之心
　使明于義而知不可離也宗與主繫其親親之心使
　洽于恩而不忍離也牧長勢逺有無牧長者復有吏
　以治之師保分嚴且有非士者皆有友以維之宗主
　之所不逮且無宗主者又有藪以利之則其不敢不
　可不忍之心益固結而無遺矣　行下孟反
正月之吉始和布治于邦國都鄙
　正月周之正月吉謂朔日始和者如始冰始凍之類
　周以建子為正一陽初動和氣之始也此一節乃下
　文之總目言邦國都鄙則官府萬民在其中矣　朱
　子曰文定春秋説夫子以夏時冠周月以周正紀事
　謂如公即位依舊是十一月只是孔子改正作春正
　月某便不敢信恁地時二百四十二年夫子只證得
　箇行夏之時四字據今周禮有正月有正歲則周實
　是元改作春正月夫子所謂行夏之時只是為他不
　順故改從建寅
○乃縣治象之灋于象魏使萬民觀治象挾日而斂之
　象魏闕也雉門之外兩觀闕高巍巍然從甲至甲謂
　之挾日凡十日　坡謂此布治于萬民之事也
○乃施典于邦國而建其牧立其監設其參傅其伍陳
其殷置其輔
　註曰乃者更申飭之以侯伯有功徳者加命作州長
　謂之牧所謂八命作牧者監謂公侯伯子男各監一
　國書曰王啟監厥亂為民參謂卿三人伍謂大夫伍
　人殷衆也謂衆士也王制諸侯士二十七人上九中
　九下九輔府史庶人在官者也　疏曰伍言傅者上
　有卿下有士受上政傅于下受下政傅于上故云也
　　坡謂此布治于邦國之事也
○乃施則于都鄙而建其長立其兩設其伍陳其殷置
其輔
　註曰長謂公卿大夫王子弟食采邑者兩謂兩卿不
　言三卿者不足于諸侯　坡謂此布治于都鄙之事
　也　疏曰上文都鄙在宫府下此在上者欲見都鄙置
　臣與諸侯同又見諸侯下亦有都鄙之義故進都鄙
　在上使文承邦國之後也
○乃施灋于官府而建其正立其貳設其攷陳其殷置
其輔
　正謂冢宰大司徒之類貳謂小宰小司徒之類攷成
　也佐成事者謂宰夫鄉師之類　坡謂此布治于官
　府之事也牧監長正參伍殷輔自建國時有之此謂
　建立者盖因施典灋則而示所以建官位事之意使
　君臣上下各任其職非施之後乃建之立之云云也
　且歲終令致事此申置之以見上慢下暴則有廢置
　之舉　縣音賢監古銜反參七南反恁音任它音他
凡治以典待邦國之治以則待都鄙之治以灋待官
府之治以官成待萬民之治以禮待賓客之治
　總承上文言凡冢宰之治有此五者以此施之而令
　其治即以此待之而攷其成也成八成也禮賓禮也
　　疏曰官成在八灋中今特出之者八成本待萬民不
　待官府也在八灋者欲見官府執行禮賓本在八綂
　今特出之者以親親七者皆是王行之于上以示于
　民不必更别有禮惟禮賓特别有禮若聘禮之類也
　此皆言以者當别有篇卷
祀五帝則掌百官之誓戒與其具脩
　五帝五色之帝而配以大皥炎帝黄帝少昊顓頊也
　誓戒要之以刑重失禮也明堂位所謂各揚其職百
　官廢職服大刑是其辭之畧也具所當共脩掃除糞
　洒
○前期十日帥執事而卜日遂戒
　註曰前期前所諏之日也十日容散齋七日致齋三
　日執事宗伯太卜之屬既卜又戒百官以始齋　疏
　曰四時迎氣冬至夏至郊祭等雖有常時常日猶須
　審慎仍卜日故表記云不犯日月不違卜筮註日月
　謂冬夏至正月及四時也所不違者日與牲尸也假
　令不吉改卜後日
○及執事眂滌濯
　註曰執事初為祭事前祭日之夕滌濯謂溉祭器及
　甑甗之屬
○及納亨贊王牲事
　註曰納亨納牲將告殺謂鄉祭之晨既殺以授亨人
　凡大祭祀君親牽牲大夫贊之　疏曰此祭天無祼
　故先迎牲若宗廟之祭既祼而後迎牲也
○及祀之日贊玉幣爵之事
　註曰日旦明也玉幣所以禮神玉與幣各如其方之
　色爵所以獻齊酒不用玉爵尚質也　疏曰三者執
　以從王至祭所而授之王親自執玉幣奠于神坐親
　酌爵以獻尸
○祀大神示亦如之
　註曰大神示謂天地
○享先王亦如之贊玉几玉爵
　享不言大者欲見宗廟六享同然玉几所以依神天
　子左右玉几宗廟獻用玉爵　疏曰享用玉爵天地
　有爵但不用玉飾享用玉几天地亦應有質几不言
　之者文不具　眂音視後同示音祇要一遙反溉古
　愛反甗魚善反鄉許亮反祼音灌古字通用齊才計
　反
大朝覲㑹同贊玉幣玉獻玉几玉爵
　助王受此四者時見曰㑹殷見曰同大㑹同或于春
　朝或於秋覲舉春秋則冬夏可知玉幣諸侯享幣也
　以玉致之詳見小行人玉獻獻國珍異亦執玉以致
　之玉几王所依者王朝諸侯立依前南面左右玉几
　立而設几優尊也玉爵王祼諸侯而諸侯酢王用玉
　爵　見賢遍反朝直遙反
大喪贊贈玉含玉
　助嗣王為之也贈玉既窆所以送先王含玉死者口
　實天子以玉鄭司農云含玉璧琮　含戸暗反後同
　窆波騐反
作大事則戒于百官贊王命
　大事祭祀賓客喪荒軍旅田役凡稱大者大事也稱
　小者小治也贊王命助王為敎令
王眂治朝則贊聽治
　註曰治朝在路門外羣臣治事之朝王眂之則助王
　平斷
○眂四方之聽朝亦如之
　註曰謂王巡守在外時
○凡邦之小治則冢宰聽之待四方之賓客之小治
　嶭氏曰王者眂朝于路門之内冢宰有以聴邦之小
　治王者眂四方之朝冢宰為之待四方賓客之小治
　也　邱氏曰賓客小治凡資糧之費饔飱幣帛之奉
　以至往來出入之期皆小治也
歲終則令百官府各正其治受其㑹聽其致事而詔王
廢置
　百官府三百六十官也正治正處其所治文書受㑹
　受其功事財用之計聴致事者聴斷其所致功狀也
○三歲則大計羣吏之治而誅賞之
　註曰大無功不徒廢必罪之大有功不徒置必賞之
　鄭司農云三載攷績
　　或問疏以經言邦國皆指諸侯子不從之何也曰
　　舉一例之如大宗伯以玉作六瑞以等邦國而曰
　　王執鎮圭則邦國不専為諸侯明矣曰官府萬民
　　盡邦國之有矣然則邦國將何指而經之安之之
　　等者又豈有出于官府萬民之外乎曰天子諸侯
　　自君身以至百度所以受條受理使大綱小紀各
　　得其分皆經邦國安邦國等事盖兼上下該事物
　　而言也百官承流宣化之司也萬民則専指仰徳
　　之倫也理雖一貫言有専指豈可混乎曰經何以
　　為理使畫一也曰試觀冢宰諸屬自王身之食息
　　起居以至財用出入宫府内外大小之事皆有制
　　節謹度不敢佚縱非理使畫一乎曰紀何以為詳
　　理不遺也曰八綂馭之九職任之九兩繫之其理
　　之也可謂詳且盡矣曰正何以為治朝位詔爵禄
　　之等曰夏官射人司士之職可攷　或問賦貢註
　　以賦為口泉貢為什一之税又于云上求于下為
　　賦下納于上為貢子皆不從何也曰攷本經明有
　　賦貢二事註説得矣然口泉之灋三代則無之若
　　于説合賦貢為一求之于經多所未合詳見大府
　　問目　或問註以生為養言賢臣之老者王有以
　　養之子解異是何也曰此近解也今以春官内史
　　八枋參之内史之文自三曰廢以下皆以一善一
　　惡相間而五曰殺繼以六曰生以生次殺故知此
　　解長矣且註所引成王封伯禽者乃爵禄之事非
　　養也　或問三農後鄭謂原隰平地子改從司農
　　何也曰地官角人等職明著山澤之農且今山上
　　有田則目驗可知而地官稻人有稼澤之灋安得
　　不以經為斷乎曰閒民非載師所云無職事之民
　　乎曰非也彼乃指惰游好閒者故罰以夫家之征
　　此曰無常職則非無職也有夫有婦然後為家單
　　貧之民未有室家未能受田孑然似閒耳所指異
　　也　或問幣帛之式註為贈勞賓客子解違焉曰
　　贈勞幣帛含在賓客式中矣且祭祀有禮神幣帛
　　喪荒有賙委幣帛幣帛所用非止贈勞也故云然
　　曰給作幣帛非工事之式乎曰司裘典婦功諸職
　　自在天官　或問註以牧為州長長為諸侯不亦
　　可乎曰諸侯亦有封域不徒以貴得民也孟子言
　　諸侯為天下之人牧而此經下文都鄙云建其長
　　故牧中疑兼諸侯而長為都鄙主也曰主為采邑
　　宰何據曰司徒泉府云都鄙從其主註曰謂别治
　　大夫故據彼以解此焉　問諏日何如曰出儀禮
　　少牢文諏謀也如祭用丁則十日前謀此丁日而
　　卜之吉則祭不吉則改卜後丁是也曰如此則郊
　　亦卜日矣故下文云祀大神祇亦如之曰郊特牲
　　亦有卜郊之文然曲禮曰大享不問卜僖三十一
　　年魯卜郊左氏𫝊曰禮不卜常祀公羊𫝊亦曰卜
　　郊非禮也則又似不卜日者又哀元年夏四月辛
　　巳郊穀梁𫝊曰我以十二月下辛卜正月上辛如
　　不從則以正月下辛卜二月上辛如不從則以二
　　月下辛卜三月上辛如不從則不郊矣則又似有
　　卜日者要當以經為信未可雜𫝊以疑經也
○小宰之職掌建邦之宫刑以治王宫之政令凡宫之
糾禁
　宫刑在王宫中者之刑王宫路寢一小寢五凡宫兼
　后宫而言也既𤼵者糾舉之未𤼵者禁止之　鄭剛
　中曰欲治其國先齊其家人君雖正身以齊家苟不
　用刑以威之則或恃恩而無所畏然齊家用刑則傷
　恩故使大臣馭之以刑也灋在大臣恩在人主家其
　有不齊乎
掌邦之六典八灋八則之貳以逆邦國都鄙官府之治
　貳副也逆迎受勾攷之使知功過所在也
執邦之九貢九賦九式之貳以均財節邦用
　均者量貢賦之入均之以應九式之用也節者非其
　式不之用則自節矣
以官府之六敘正羣吏
　坡謂此即八灋之官常也敘秩次也謂先尊後卑也
一曰以敘正其位
　正其位正其朝列上下之位也
二曰以敘進其治
　進作之使前也進其治者尊卑各有分治以敘進之
　使尊者理大卑者共小也
三曰以敘作其事
　作起也作其事者振起之使及時修舉也　黄氏曰
　以敘進其治未嘗不欲其治也又惡其陵節犯上出
　位邀功故以敘進之頽靡廢曠不可以不戒也則又
　以敘作其事
四曰以敘制其食
　註曰食禄之多少
五曰以敘受其會
　疏曰歲終進會計文書受之亦先尊後卑也
六曰以敘聽其情
　註曰情争訟之辭　王介甫曰自㑹以上不得其情
　而至于訟訟則各以其敘聴之　坡謂自一至三施
　功之事也自四至六程績之事也　㑹古外反註同
　共音恭
以官府之六屬舉邦治一曰天官其屬六十掌邦治
大事則從其長小事則専達
　達決也　疏曰大事從其長者謂若膳夫食官之長
　則下庖人内外饔亨人有事皆來諮白膳夫小事則
　専達者謂若宫人掌舍無大事無長官可諮自専行
　事以下五官皆如此類也
二曰地官其屬六十掌邦敎大事則從其長小事則
専達三曰春官其屬六十掌邦禮大事則從其長小
事則専達四曰夏官其屬六十掌邦政大事則從其
長小事則専達五曰秋官其屬六十掌邦刑大事則
從其長小事則専達六曰冬官其屬六十掌邦事大
事則從其長小事則専達
　上文言百官各有其治與事此經承之一以見官盛
　任使立長官必有屬官佐之然後治可立事可修也
　一以見為治行事之體要使卑者不至以小謀敗大
　作尊者無以藂脞墮庶務也故有天地春夏秋冬之
　屬則位列矣有治敎禮政刑事之治則治具矣大事
　從長小事専達則事别矣正者正此者也進者進此
　者也作者作此者也　藂音叢
以官府之六職辨邦治
　疏曰六官所職不同邦治得有分辨故云辨邦治也
一曰治職以平邦國以均萬民以節財用
　治典曰經曰紀此曰平曰均者執經而理之則平循
　紀而治之則均也節財用者劉原父曰邦國制度由
　天官以裁處故以節財用為職否則制度崇而力不
　能供矣
二曰敎職以安邦國以寜萬民以懐賓客
　註曰懷亦安也賓客來共其委積所以安之　疏曰
　敎典云擾萬民此云寜擾為馴馴則寜義無異也
三曰禮職以和邦國以諧萬民以事鬼神
　王介甫曰邦國不和則無與事其先王萬民不諧則
　無與致其禋祀故禮職以和邦國諧萬民而後以事
　鬼神也
四曰政職以服邦國以正萬民以聚百物
　註曰聚百物者司馬主九畿職方制其貢各以其所
　有　王介甫曰政典平邦國政官之屬推而行之然
　後有以服邦國
五曰刑職以詰邦國以糾萬民以除盜賊六曰事職以
富邦國以養萬民以生百物
　坡謂六職無百官者使官治典則治之教之等事在
　中矣承上文立長帥屬而使之各揚其職皆所以為
　邦國萬民也　積子賜反
以官府之六聨合邦治一曰祭祀之聨事二曰賓客
之聨事三曰喪荒之聨事四曰軍旅之聨事五曰田
役之聨事六曰斂弛之聨事凡小事皆有聨
　葉氏曰大宰以官聨會官治舉其要也小宰以六聨
　合邦治分其詳也以祭祀言之宗伯而下鬰鬯尊彞
　典祀等職皆聨事也而太宰則贊玉幣司徒奉牛司
　馬奉魚司寇奉犬此非他官之合聨乎以賓客言之
　行人而下司儀環人掌客等職皆聨事也而大宰則
　贊玉幣宰夫掌牢禮司徒修委積封人飾牛牲此非
　他官之合聨乎大宰贊含鄉師治役司徒荒政小行
　人令賙委此喪荒之聨事也司馬治軍司徒治民小
　宰掌具縣師受灋此軍旅之聨事也司馬敎陣司徒
　致民鄉師帥民徒司馬與慮事此田役之聨事也大
　宰掌貢賦司徒制地貢司徒弛民力鄉大夫舍賢能
　之類此斂弛之聨事也六官聨事不一而足以至小
　事莫不有聨典祀征役于司隸鼓人詔鼓于大僕掌
　戮致甸師之殺蠻隸執校人之役鄉師攷辟于司空
　稍人聴政于司馬有同寅協恭而非畔官離次有聨
　事合治而無分朋植黨此官治之所以㑹而邦治之
　所以合也　坡謂上言六職此六者為事最大用人
　最多非一職之所能治故以六聨合之　㢮音弛
以官府之八成經邦治
　疏曰官府中有此八事皆是舊灋成事品式依而行
　之以經紀邦國之政治　坡謂六聨行于朝家八成
　施于萬民者其序如此
一曰聽政役以比居
　註曰政謂賦也凡其字或作政或作正或作征以多
　言之宜從征比居謂伍籍也比地為伍以伍籍者平
　而無遺脱也
二曰聽師田以簡稽
　註曰簡稽士卒兵器簿書簡猶閲也稽猶計也合也
　合計其士之卒伍閲其兵器為之要簿也
三曰聽閭里以版圖
　註曰鄭司農曰版户籍圖地圖也聽人訟地者以版
　圖決之易彦祥曰欲校登其閭里人民之數則以版
　圖聴之
四曰聽稱責以傅别
　註曰稱責謂舉責生子傅傅著約束於文書别别為
　兩兩家各得一也
五曰聽禄位以禮命
　坡謂禄位謂庶人在官者受禄於官視百畝之分則
　禄有多少有府史胥徒之别則位有先後當亦有禮
　命以等之
六曰聽取予以書契
　坡謂取予者如司徒散利遺人施恵之等官予之民
　取之也書契謂出予受入之凡要酒正云凡有秩酒
　者以書契授之
七曰聽賣買以質劑
　註曰質劑謂兩書一札同而别之長曰質短曰劑傅
　别質劑皆今之劵書也事異異其名耳
八曰聽出入以要㑹
　坡謂出入如泉府之賒者貸者出也受其輸還入也
　旅師之春頒出也秋斂入也泉府曰歲終則㑹其出
　入是出入之要㑹也其上四者民治于官有公私之
　序焉其下四者官交于民有大小之序焉聽待也或
　以此待其治或以此決其争皆聽也　比毗志反予
　音與註同㑹古外反註同著直畧反
以聽官府之六計弊羣吏之治一曰廉善二曰廉能
三曰亷敬四曰廉正五曰廉灋六曰廉辨
　聽待也弊斷也既斷以六事又以亷為本　坡謂善
　者持身及物皆有善而無惡也能展拓有為也敬不
　解于位也正行無傾邪也灋守灋不失也辨辨不疑
　惑也六者因其學問材質之髙下各有次第今不盡
　釋也　解音懈
以灋掌祭祀朝覲㑹同賓客之戒具軍旅田役喪荒
亦如之七事者令百官府共其財用治其施舍聴其治
訟
　此大宰八灋中所謂六曰官灋者也灋謂其禮灋也
　祭祀以下七者即上六聨然六聨不言朝覲㑹同者
　以彼賓客中可以兼之耳六聨言百官聨之此言少
　宰以灋掌而令之也戒具戒官有事者所當共施舍
　不給役者治訟王介甫曰理其事謂之治争其事謂
　之訟財用在于官府而施舍加于人民治訟則或以
　財用之不共或以施舍之不治故先言其財用次言
　治其施舍後言聽其治訟　共音恭後同施讀為弛
　舍音捨
凡祭祀贊玉幣爵之事祼將之事
　大宰職祀五帝贊玉幣爵今又贊此三者是從大宰
　助王也將送也祼送送祼謂贊王酌鬱鬯以獻尸謂
　之祼祼之言灌也明不為飲主以祭祀唯人道宗廟
　有祼天地大神至尊不祼莫稱焉凡鬱鬯尸受祭之
　啐之奠之　祼古亂反註同啐寸對反
凡賓客贊祼凡受爵之事凡受幣之事
　註曰唯祼助宗伯其餘皆助大宰王不酌賓客而有
　受酢　疏曰賓酢王爵大宰受于賓以授王王卒飲
　大宰受爵以授小宰受幣之時王親受以授大宰大
　宰以授小宰也
喪荒受其含襚幣玉之事
　上大宰不言則此乃小宰専受之喪謂王喪諸侯諸
　臣有致含襚幣玉之禮口實曰含衣服曰襚凶荒有
　幣玉者賓客所賙委之禮　襚音遂賙音周
月終則以官府之敘受羣吏之要
　註曰主每月之小計　疏曰受之當先尊後卑故言
　敘
○贊冢宰受歲㑹歲終則令羣吏致事
　註曰使齎歲盡文書來至若今上計　坡謂歲終八
　字當在贊冢宰之前
正歲帥治官之屬而觀治象之灋徇以木鐸曰不用灋
者國有常刑
　註曰正歲謂夏之正月得四時之正以出教令者審
　也古者將有新令必奮木鐸以警衆使明聴也鐸皆
　以金為之以木為舌則曰木鐸也文事奮木鐸武事
　奮金鐸　坡謂治象乃正月大宰所施于官府者至
　此小宰乃帥官屬觀之也正月施之者王家之典正
　歲觀之者人功之始也
○乃退以宫刑憲禁于王宫令于百官府曰各修乃職
攷乃灋待乃事以聴王命其有不共則國有大刑
　憲謂表縣之上文専指治官之屬此宫中之官府所
　該者衆若師氏大僕之等凡在王宫者皆是也有職
　則有灋修之攷之以待其事之至而聴命于王也大
　刑者尊君之誠専故近君之灋嚴也此二節即八灋
　之官刑以糾邦治者也　憲讀為懸縣同
　　或問以六敘為官常何也曰大宰有官常而無六
　　敘小宰之文官屬七者具列獨不著官常而别有
　　六敘依類相當亦已明已且此經位以敘正之治
　　以敘進之事以敘作之是使諸官各揚其常職之
　　所當為謂之官常不亦近乎曰註以治為功狀不
　　從何也曰治為功狀與受其㑹之㑹無别且正之
　　作之制之受之聴之皆小宰也而獨以進其治為
　　下進于上文既不類況進其功狀矣方曰作其事
　　語亦非倫也曰進其治如子解與作其事何别曰
　　以食官諸屬譬之如膳夫掌王食之治其屬庖人
　　掌畜之治内饔掌内割亨之治外饔掌外割亨之
　　治皆治也於一職之中如膳夫之授祭嘗食徹胙
　　俎為獻主庖人之共王后世子共賓祭喪紀之類
　　則治中之事也推此可見矣治其大綱也事其節
　　目也　或問稱責疏舉泉府以為民貸于官何如
　　曰此専指在民貸于民者不兼在官故司寇朝士
　　職云凡有責者有判書以治則聴乃指萬民言之
　　是不當異也曰禄位如註言乃指侯伯卿士之等
　　子何違焉曰如註言則為官府之治矣此八成乃
　　待萬民之治也忽而雜以此言不亦不倫乎且正
　　其位制其食上文六敘已具之藉謂争禄之多少
　　位之先後亦當含在以敘聴其情之中不當在此
　　也曰府史胥徒不命者也何以有禮命曰子男之
　　士亦不命者何以在典命況諸官之下明云府史
　　幾人胥徒幾人是皆著籍朝家者安得無禮命乎
　　惜乎司禄既闕無從攷其由來然孟子之書猶可
　　見其大槩也曰聴出入以要㑹疏謂官内自用物
　　有人争此官物者以要㑹聴之如何曰無是事且
　　官出之人有争可也官入之人何争乎
　宰夫之職掌治朝之灋以正王及三公六卿大夫羣
吏之位掌其禁令
　註曰治朝在路門之外其位司士掌焉宰夫察其不
　如儀　王龜齡曰羣吏則司士所列在路門之左右
　者　坡謂此以敘正其位之事也
敘羣吏之治以待賓客之令諸臣之復萬民之逆
　羣吏有事于賓者宗伯行人等官有事于復逆者大
　僕小臣御僕之屬宰夫恒次敘其職事三者之來則
　應使辨理之諸臣三公孤卿及諸侯也復之言報也
　反也反報于王謂于朝廷奏事萬民羣吏庶民也自
　下而上曰逆逆謂上書
掌百官府之徴令辨其八職一曰正掌官灋以治要
二曰師掌官成以治凡三曰司掌官灋以治目四曰
旅掌官常以治數五曰府掌官契以治藏六曰史掌
官書以贊治七曰胥掌官敘以治敘八曰徒掌官令以
徴令
　别異諸官之八職以備王之徴召正六卿為屬之長
　者師六職中毎事之長官皆是為屬所受教曰師司
　長官之屬各司其職也旅衆下士也官成謂當司之
　成式成事非待萬民之八成也司亦曰掌官灋者正
　之官灋乃八灋治官之灋兼八灋言之也司之官灋
　乃官灋正邦之灋八灋中之一也治要者必持大灋
　大灋既得則師惟禀其成而已師有成灋則司循灋
　以治而已行灋有常則旅如常以共而已要事之要
　領也凡要中之凡事也目凡事中之節目也數目中
　之繁簡也尊者兼之卑者専之尊者畧之卑者詳之
　治藏藏文書及器物贊治若今起文書草也治敘官
　中須人役使則科次其徒也徴令趨走給召呼　藏
　才浪反註治藏同别彼列反
掌治灋以攷百官府羣都縣鄙之治
　治灋即六典八灋八則也羣都諸采邑也六遂五百
　家為鄙五鄙為縣言縣鄙而六鄉州黨亦存焉大宰
　出法以治之小宰守灋以逆之宰夫循灋以攷之
○乘其財用之出入凡失財用物辟名者以官刑詔
冢宰而誅之其足用長財善物者賞之
　乘猶計也財用之出九式也財用之入九功九賦也
　　鄭剛中曰人能于財利之際不萌貪欲之心者亷吏
　也故攷吏治而以乘財用為急財泉穀也用貨賄也
　物畜獸也辟名詐為書以空作見文書與實不相應
　也大宰出灋以制之小宰守法以均節之宰夫循灋
　以勾攷之　坡謂自敘羣吏之治至此皆以敘進其
　治之事也　辟普擊反音僻見賢遍反
以式灋掌祭祀之戒具與其薦羞從大宰而眂滌濯
　註曰薦脯醢也羞庶羞内羞　疏曰祭祀大小皆有
　舊灋式依而戒敕使共具之
○凡禮事贊小宰比官府之具
　註曰比校次之　疏曰上小宰於七事已言以灋掌
　戒具此宰夫贊小宰校次之使知善惡足否也　比
　音彼
凡朝覲㑹同賓客以牢禮之灋掌其牢禮委積膳獻飲
食賓賜之飱牽與其陳數
　牢禮之灋者多少之差與其致之之時也三牲牛羊
　豕具為一牢掌其牢禮者下别言委積之等則此牢
　禮乃饔餼也委積謂牢米芻薪給賓客道用也委積
　在道所設饔在聘日而先言者以饔餼是禮之大且
　委積非直賓來共之賓去亦共之在下亦其宜膳掌
　客所云上公殷膳大牢之等也獻掌客所云上公乘
　禽日九十雙之等也飲行人所云上公饗禮九獻之
　等也食行人所云上公食禮九舉之等也賓賜者以
　賓之故而賜其羣下也飱客始至時所致禮牽牲牢
　可牽而行者飱牢皆殺而曰飱牽者以掌客云積眂
　飱牽據積而言之也賓賜之飱牽者賓之羣下往來
　皆有積及國亦有飱饔餼獨言積之飱牽者舉始終
　以包諸禮也此等之禮皆掌客所主宰夫雖非正職
　以其主陳當知其數故言之耳　委積之積子賜反
　此二字相連皆同食音嗣註同
凡邦之弔事掌其戒令與其幣器財用凡所共者
　註曰弔事弔諸侯諸臣幣所用􁏉也器所致明器也
　凡喪始死弔而含襚葬而賵贈其間加恩厚則有賻
　焉　疏曰謂王使人弔諸侯自弔諸臣須從王行者
　并有贈喪之具百官當共故宰夫總戒令之與幣器
　財用凡所共者也
○大喪小喪掌小官之戒令帥執事而治之
　註曰大喪王后世子也小喪夫人以下小官士也其
　大官則冢宰掌其戒令治謂共辨
○三公六卿之喪與職喪帥官有司而治之凡諸大夫
之喪使其旅帥有司而治之
　旅冢宰下士官有司者有事于喪家之官有司也
　坡謂自以式灋至此皆以敘作其事之事也　辨簿
　莧反
歲終則令羣吏正歲㑹月終則令正月要旬終則令
正日成而以攷其治治不以時舉者以告而誅之
　註曰歲終自周季冬正猶定也旬十日也治不時舉
　者謂違時令失期㑹　王氏曰後世不知要㑹之灋
　故文書愈詳而愈不可致詰具文而已　坡謂此以
　敘受其㑹之事也註云歲終自周季冬確矣何也周
　之以十一月為正月凡見于經𫝊及諸儒之説萬無
　可疑者獨至以仲冬為首春建亥為季冬則論者紛
　然惟成十七年九月辛卯用郊穀梁𫝊曰夏之始可
　以承春以秋之末承春之始盖不可矣夫周九月夏
　七月也而以為秋末自可為改時據者即前大宰正
　月之吉下所引朱子之言猶未斷周之果不以冬為
　春也故鄭註之云私心竊是焉　又按豳風十月之
　後曰改歲則建子為正可知也十月穫稻為此春酒
　此者非久之辭十月為此春酒擬後月用之也古者
　臨事方作酒儀禮少牢先期旬有一日祭日得卜宰
　乃命為酒是也上十月曰為此春酒下十月曰朋酒
　躋堂則建子為春可知矣　㑹古外反註期㑹如字
正歲則以灋警戒羣吏令修宫中之職事
　鄭司農曰正歲之正月以灋戒勅羣吏
○書其能者與其良者而以告于上
　註曰良猶善也上謂小宰大宰也　疏曰上云令修
　宫中之職事則此謂宫中吏也正歲則預選之擬至
　歲終當舉之也
　　或問要凡目數可得辟乎曰辟于冢宰如治典是要
　　也于治之中如小宰掌宫刑膳夫食飲之類是凡也
　　于凡之中如宫正掌宫中官府宫伯掌士庻子庖人
　　掌畜内饔掌内亨之類是凡之目也于目之中如宫
　　正一職自有比官府辨内外之事是目之數也曰官成
　　為八成不亦可乎曰師之所掌内而王身外而祭祀賓
　　客諸大事非盡于八成而已也亦有説乎曰若必以
　　為小宰八成則司冦士師亦有八成欲兼之乎否乎
　　若必以官灋官成官常皆見于八灋不得有異辭則
　　官契官書官叙官令豈嘗見于八灋將何以解乎如
　　此之類當在攷其意義之合泥則窒矣　辟音譬
○宫正掌王宫之戒令糾禁
　戒其逸怠令其當為糾其過惡禁其未然
以時比宫中之官府次舎之衆寡
　註曰時四時比校次其人之在否官府之在宫中者
　若膳夫玉府内宰内史之屬次諸吏直宿若今部署
　諸廬者舍其所居寺
為之版以待
　註曰版其人之名籍待待戒令及比
夕擊柝而比之
　註曰夕莫也莫行夜以比直宿者為其有解惰離部
　署鄭司農云柝戒守者所擊也
○國有故則令宿其比亦如之
　註曰鄭司農云故謂禍災令宿宿衛王宫𤣥謂故凡
　非常也文王世子曰公有出疆之政庶子以公族之
　無事者守于公宫正室守大廟諸父守貴宫貴室諸
　子諸孫守下宫下室此謂諸侯也王之庶子職掌國
　子之倅國有大事則帥國子而致于太子唯所用之
　者令宿之事盖亦存焉　坡謂自時比至此皆比官
　府之事　柝吐各反註同莫音暮行下孟反解佳賣
　反倅七内反
辨外内而時禁
　外宫中卿大夫士也内奄寺之等禁其非時出入恐
　外内交通伺王動静以為非也
稽其功緒糾其徳行
　稽猶攷也計也功吏職也緒其志業在身為徳施之
　為行
幾其出入均其稍食
　幾其出入謂微察羣吏之出入也稍食禄廪
去其淫怠與其竒衺之民
　註曰民宫中吏之家人也淫放濫也怠懈慢也奇衺
　譎觚非常
㑹其什伍而敎之道藝
　疏曰宫正掌宫中吏亦兼掌其子弟㑹㑹合子弟也
　五人為伍二伍為什㑹之者使之宿衛時語言相體
　服容相識是其輩作也及其學問又相親及切磋是
　其輩學也以相勸帥且寄宿衛之令焉道謂先王所
　以敎道民者藝謂禮樂射御書數　坡謂自辨外内
　至均其稍食所以使卿士大夫之身一歸于正無迪
　上以非典也而又恐因隸僮子弟以奪其志行故去
　之㑹而敎之則官府之奉公守職益専一不紛且其
　子孫敎而成材則官之皆忠厚之意也
月終則㑹其稍食歲終則㑹其行事
　行事吏職也自辨外内至此皆飭宫中吏治之事
　竒音羇衺似嗟反亦作邪後同則㑹古外反
凡邦之大事令于王宫之官府次舍無去守而聴政令
　大事解見冢宰使居其處待所為
　春秋以木鐸修火禁
　大火以季春出以季秋入凡陶冶鑄銅之火因天出
　火民則為之因天入火民則休之此修火禁者謂宫
　正于宫中特宜慎火故修之
凡邦之事蹕宫中廟中則執燭
　註曰事祭事也邦之祭社稷七祀于宫中祭先王先
　公於廟中隸僕掌蹕行者宫正則執燭以為明春秋
　傳曰有大事于大廟又曰有事于武宫　蹕音畢
大喪則授廬舍辨其親疏貴賤之居
　廬倚廬也於路門之外東壁倚木為廬舍堊室也兩
　下為之與廬異親者貴者居倚廬疏者賤者居堊室
　自凡邦之大事至此皆隨時以修宫中之政　堊烏
　各反
　　或問本經言社稷五祀而註言七祀何也曰宗伯
　　之社稷五祀註依左傳蔡墨以重該修熙犂句龍
　　五色之臣為五祀在四郊不在宫中此言宫中當
　　是祭灋所謂司命中霤門行户竈泰厲之祀也然
　　攷之本經司命自屬天神而泰厲又無明文是所
　　可疑也特以天子立宫則中霤門行户竈在所當
　　祀而諸侯祭因國之在其地而無主後者推之天
　　子而祭泰厲理亦宜爾註説未可廢也凡此之類
　　因仍其舊慎而闕之聊附所疑未敢臆斷矣註引
　　春秋傳者疏云欲見隸僕蹕于宫中亦得兼廟中
　　公羊云魯公稱世室羣公稱宫則天子之廟亦有
　　宫稱也　句音勾
○宫伯掌王宫之士庶子凡在版者
　註曰鄭司農云版名籍也以版為之今時鄉户籍謂
　之戸版𤣥謂王宫之士謂王宫中諸吏之適子也庶
　子其支庶也
掌其政令行其秩敘作其徒役之事
　註曰秩禄稟也敘才等也作徒役之事大子所用
　適丁厯反
授八次八舍之職事
　註曰衛王宫者必居四角四中於徼候便也次其宿
　衛所在舍其休沐之處　王介甫曰職事宿衛之職
　事也
若邦有大事作宫衆則令之
　註曰謂王宫之士庶子於邦有大事或選當行
月終則均秩歲終則均敘
　宫伯掌之則為政令士庶子任之則為職事内而國
　中徒役之事則作之外而大事之作則令之凡秩敘
　行之至于月終歲終則均之　徼古弔反
以時頒其衣裘掌其誅賞
　註曰頒讀為班班布也衣裘若今賦冬夏衣　陳氏
　曰凡環衛有二等其一是公卿大夫之子弟分置八
　隅宫伯領之其一是官府凡在宫庭者徒役錯置於
　士庶子八次八舍之間周列環衛以周王宫宫正領
　之二者皆環列之衛至于人主切身侍御僕從則令
　掌于大僕故宫正宫伯所掌是總于大宰
　
　
　
　
　周禮述註卷二
欽定四庫全書
　周禮述註卷三
　　　　　　　　　　　　安溪李光坡撰
○膳夫掌王之食飲膳羞以養王及后世子
　註曰食飯也飲酒漿也膳牲肉也羞有滋味者凡養
　之具大畧有四　疏曰養王及后世子舉尊者而言
　其實羣臣及三夫人以下亦養之　食音嗣註同
凡王之饋
　註曰進物於尊者曰饋此饋之盛者王舉之饌也　史
　直翁曰饋者儲之一歲之間隨所欲食而進之非謂
　一日之奉而咸備食前也
○食用六穀膳用六牲飲用六清羞用百有二十品珍
用八物醬用百有二十罋
　註曰六牲馬牛羊豕犬雞也羞出于牲及禽獸以備
　滋味謂之庶羞公食大夫禮内則下大夫十六上大
　夫二十其物數備焉天子諸侯有其數而物未得盡
　聞珍謂淳熬淳母炮豚炮牂𢷬珍漬熬肝膋也醬謂
　醯醢也王舉則醢人共醢六十罋以五齏七醢七菹
　三臡實之醯人共齏菹醯物六十罋鄭司農云羞進
　也六穀稌黍稷粱麥苽苽雕胡也六清水漿醴䣼醫
　酏　食音嗣註同罋屋貢反熬五刀反毋莫胡反牂
　作郎反膋力雕反齏作西反臡奴兮反稌音杜苽古
　呉反䣼力涼反醫於計反酏以支反
王日一舉鼎十有二物皆有俎
　殺牲盛饌曰舉王日一舉以朝食也后與王同庖鼎
　十有二牢鼎九牛羊豕魚腊腸胃同鼎膚鮮魚鮮腊
　陪鼎三膷臐膮竝陪牛羊豕鼎後物謂牢鼎之實唯
　牢實各在俎陪鼎三者為庶羞則在豆　趙商問王
　日一舉鼎十有二是為三牲備焉案玉藻天子日食
　少牢朔月大牢禮數不同請聞其説鄭答曰禮記後
　人所集據時而言或以諸侯同天子或以天子與諸
　侯等禮數不同難以據也王制之灋與禮違者多當
　以經為正
以樂侑食膳夫授祭品嘗食王乃食
　侑猶勸也王制云天子食日舉以樂祭謂刌肺脊也
　禮飲食必祭示有所先品者每物皆嘗之道尊者也
　　朱子曰古人祭酒於地祭食於豆間有版盛之卒
　食撤去
○卒食以樂徹于造
　疏曰造作也作食之處即厨是也徹食器之時樂章未聞
○王齊日三舉
　疏曰齊謂散齊致齊齊必變食故加牲體至三大牢
　玉藻云朔日加日食一等則於此朔食當兩大牢不
　言之者文不具齊時不樂故不言以樂侑食也
○大喪則不舉大荒則不舉大札則不舉天地有烖則
不舉邦有大故則不舉
　註曰大荒凶年大札疫癘也天烖日月晦食地烖崩
　動也大故寇戎之事及刑殺也
○王燕食則奉膳贊祭
　註曰燕食謂日中與夕食奉膳奉朝之餘膳所祭者
　牢肉　齊音齋註同烖音災刌寸本反
凡王祭祀賓客食則徹王之胙俎
　註曰膳夫親徹胙俎胙俎最尊也其餘則其屬徹之
　　疏曰祭祀謂祭宗廟有胙俎者謂若特牲少牢主
　人受尸酢尸東西面設主人俎于席前王受尸酢禮
　亦當然賓客食王與賔客禮食于廟賓在户牖之間
　王在阼階上各有饌皆設俎故亦有胙俎案公食大
　夫主君與聘大夫禮食賓前有席君前無席退俟于
　廂此天子于諸侯異于諸侯與聘大夫故王前有俎
　　公食之食音嗣
凡王之稍事設薦脯醢
　註曰稍事有小事而飲酒
王燕飲酒則為獻主
　註曰鄭司農云主人當獻賓則膳夫代王為主君不
　敵臣也燕義曰使宰夫為獻主臣莫敢與君亢禮
掌后及世子之膳羞
　註曰亦主其饌之數不饋之耳　疏曰内饔共后及
　世子之膳羞則后世子内饔饋之
凡肉脩之頒賜皆掌之
　註曰加薑桂鍛治者謂之脩加薑桂以鹽乾之者謂
　之脯　鍛多貫反
凡祭祀之致福者受而膳之
　註曰致福謂諸臣祭祀進其餘肉歸胙于王　薛士
　龍曰夏官祭僕凡祭祀之致福展而受之則膳夫之
　所受受于祭僕也
○以摰見者亦如之
　註曰鄭司農云以羔鴈雉為摰者亦受以給王膳
　薛士龍曰夏官司士掌擯士者膳其摰則膳夫之所
　受受于司士也
歲終則會唯王及后世子之膳不㑹
　註曰不㑹計多少優尊者其頒賜諸臣則計之　坡
　謂大府職云闗市之賦以共王之膳服末云歲終則
　以貨賄之入出㑹之是凡貢賦及九式皆會未嘗别
　言王之膳服不會也然則膳夫不會王后世子之膳
　外府不會王后之服以會之在大府耳豈可動引周
　官唯王不㑹哉　㑹古外反
○庖人掌共六畜六獸六禽辨其名物
　六畜六牲也始養之曰畜將用之曰牲春秋傳曰卜
　日曰牲六獸麋鹿狼麕野豖兔六禽羔豚犢麛雉鴈
　凡鳥獸未孕曰禽司馬職曰大獸公之小禽私之而
　宗伯以禽作六摰禽中有羔可見矣或曰鴈鶉鷃雉
　鳩鴿為六禽夏官校人羊人地官牛人春官雞人秋
　官犬人冬官豖人總送六畜與庖人六獸六禽即獸
　人送之庖人得此共與膳夫内外饔故云掌共也名
　號也物物色　麕居倫反麛音迷鶉音純鷃於諫反
　鴿古合反
凡其死生鱻薧之物以共王之膳與其薦羞之物及后
世子之膳羞
　註曰凡計數之薦亦進也備品物曰薦致滋味乃為
　羞王言薦者味以不褻為尊鄭司農云鱻謂生肉薧
　謂乾肉　鱻悉然反後同薧古老反後同
共祭祀之好羞
　祭祀尋常所共者皆在内外饔此言好羞乃非常之
　物進之孝也
共喪紀之庶羞賓客之禽獻
　註曰喪紀喪事之祭謂虞祔也禽獻獻禽于賓客
　疏曰凡喪未葬以前無問朝夕奠及大奠皆無薦羞
　之灋庶羞虞祔之祭乃有之
○凡令禽獻以灋授之其出入亦如之
　註曰令令獸人也禽獸不可久處賓客至將獻之庖
　人乃令獸人取之必書所當獻之數與之及其來致
　禽亦以此書校數之至于獻賓客又以此書付使者
　展而行之掌客乘禽于諸侯各如其命之數聘禮乘
　禽于客日如其饔餼之數士中日則二雙
凡用禽獻春行羔豚膳膏香夏行腒鱐膳膏臊秋行犢
麛膳膏腥冬行鱻羽膳膏羶
　註曰用禽獻謂煎和以獻于王膏香牛脂也腒乾雉
　鱐乾魚膏臊犬膏也膏腥雞膏也鱻魚也羽鴈也膏
　羶羊脂也羔䐁物生而肥犢與麛物成而克腒鱐暵
　熱而乾魚鴈水涸而性定此八物者得四時之氣尤
　盛為人食之弗勝是以用休廢之脂膏煎和膳之牛
　屬司徒土也雞屬宗伯木也犬屬司寇金也羊屬司
　馬火也　疏曰言行者義與用同　腒其居反鱐所
　留反臊素刀反羶書然反暵呼旱反
歲終則會唯王及后之膳禽不會
　註曰膳禽四時所膳禽獻加世子可以㑹之
○内饔掌王及后世子膳羞之割亨煎和之事辨體名
肉物辨百品味之物
　註曰割肆解肉也亨煮也煎和齊以五味體名脊脅
　肩臂之屬肉物胾燔之屬百品味庶羞之屬言百舉
　成數　肆託厯反齊才細反
王舉則陳其鼎俎以牲體實之
　陳其鼎俎者陳鼎有二處初陳鼎于鑊西取牲體于
　鑊以實鼎後陳鼎于阼階下其俎皆陳于鼎西南取
　于鼎以實俎實鼎曰脀實俎曰載
○選百羞醬物珍物以俟饋
　註曰先進食之時恒選擇其中御者　鑊音穫脀職
　升反
共后及世子之膳羞
　註曰膳夫掌之是乃共之
辨腥臊羶香之不可食者牛夜鳴則庮羊泠毛而毳羶
犬赤股而躁臊鳥皫色而沙鳴貍豕盲眡而交睫腥馬
黑脊而般臂螻
　註曰腥臊羶香可食者是别其不可食者則所謂者
　皆臭味也泠毛長毳總結也皫失色不澤美也沙澌
　也交睫腥腥當為星聲之誤也肉有如米者似星般
　臂臂毛有文鄭司農云庮朽木臭也螻螻蛄臭也杜
　子春云盲眂當為望眂　庮音由泠音零毳昌瑞反
　皫芳表反貍音鬱盲亡亮反睫音接般音班螻音樓
　别彼列反澌音西
凡宗廟之祭祀掌割亨之事凡燕飲食亦如之凡掌共
羞脩刑膴胖骨鱐以待共膳
　宗廟之祭祀者内饔不掌外神也言凡者謂四時及
　禘祫并月祭皆在其中掌割亨不言煎和者鬼神尚
　質不貴褻味燕飲與諸臣燕燕食日中及夕食也掌
　共共當為具羞庶羞也脩鍛脯也刑鉶羮也膴䐑肉
　大臠所以祭者胖半體骨牲體也鱐乾魚　膴火呉
　反後同胖普半反鉶音刑䐑直輒反臠力轉反
凡王之好賜肉脩則饔人共之
　註曰好賜王所善而賜也　好呼報反
○外饔掌外祭祀之割亨共其脯脩刑膴陳其鼎俎實
之牲體魚腊凡賓客之飱饔饗食之事亦如之
　外祭祀謂天地四望山川社稷五祀凡外神皆是也
　飱客始至之禮饔既將幣之禮致禮于客莫盛于饔
　　食音嗣
邦饗耆老孤子則掌其割亨之事饗士庶子亦如之
　耆老謂死事者之祖父兼有國老庶老孤子死事者
　之子也士庶子衛王宫者
師役則掌共其獻賜脯肉之事
　註曰獻謂酌其長帥
凡小喪紀陳其鼎俎而實之
　疏曰小喪紀謂夫人以下之喪陳其鼎俎者殷奠及
　虞祔之祭皆有鼎俎
○亨人掌共鼎鑊以給水火之齊
　註曰鑊所以煮肉及魚腊之器既熟乃脀于鼎齊多
　少之量　疏曰謂實水于鑊及爨之以火皆有多少
　之齊
○職外内饔之爨亨煮辨膳羞之物
　註曰職主也爨今之竈主于其竈煮物　疏曰膳羞
　則牢鼎之物也　齊才細反
祭祀共大羮鉶羮賓客亦如之
　疏曰大羮肉湆盛于登謂太古之羮不調以鹽菜及
　五味鉶羮者皆是陪鼎膷臐膮牛用藿羊用苦豖用
　薇調以五味盛之于鉶器即謂之鉶羮若盛之于豆
　即謂之庶羞賓客亦如之者謂致饔餼及飱皆有陪
　鼎則鉶羮也饗食亦應有大羮　湆去及反盛音成
○甸師掌帥其屬而耕耨王藉以時入之以共齍盛
　註曰其屬府史胥徒也耨芸芓也王以孟春躬耕帝
　藉天子三推三公五推卿諸侯九推庶人終于千畝
　庶人謂徒三百人藉之言借也王一耕之而使庶人
　芸芓終之齍盛祭祀所用穀也粢稷也穀者稷為長
　是以名云在器曰盛　疏曰以時入之者謂麥則夏
　熟禾黍秋熟則十月穫之送入地官神倉　帥音率
　耨乃豆反齍音資芓音子推出誰反
祭祀共蕭茅
　註曰鄭大夫云蕭字或為莤莤讀為縮束茅立之祭
　前沃酒其上酒滲下去若神飲之故謂之縮縮浚也
　杜子春讀為蕭蕭香蒿也𤣥謂詩所云取蕭祭脂郊
　特牲云蕭合黍稷臭陽達于牆屋故既薦然後焫蕭
　合馨香合馨香者是蕭之謂也茅以共祭之苴亦以
　縮酒苴以藉祭縮酒泲酒也醴齊縮酌　疏曰蕭祭
　宗廟時有之共茅則内外之神俱用
○共野果蓏之薦
　註曰甸在逺郊之外郊外曰野果桃李之屬蓏瓜瓞
　之屬　滲所鴆反焫如悦反苴音租泲子禮反齊才
　細反
喪事代王受𤯝烖
　其義未詳
○王之同姓有辠則死刑焉
　註曰鄭司農云文王世子曰公族有死辠則磬于甸
　人又曰公族無宫刑獄成致刑于甸人又曰公族無
　宫刑不踐其類也刑于隱者不與國人慮兄弟　眚
　生景反辠罪本字踐音翦
帥其徒以薪蒸役外内饔之事
　註曰役為給役也木大曰薪小曰蒸
○獸人掌罟田獸辨其名物冬獻狼夏獻麋春秋獻獸
物
　罟罔也狼似犬鋭頭白頰高前廣後山獸也山是聚
　故狼膏聚聚則温於冬獻之麋澤獸也澤主銷散故
　麋膏散散則涼于夏獻之皆以救時之苦也春秋寒
　温適凡獸皆可獻之
○時田則守罟
　時田謂四時田獵守罟者備獸觸罟而攫則取之
及弊田令禽注于虞中
　弊止也注聚也弊田謂春火弊夏車弊秋羅弊冬徒
　弊虞中謂虞人釐所田之野及弊田植虞旗于其中
　致禽而弭焉獸人主令田衆得禽者置虞人所立虞
　旗之中當以給四時廟社之祭　罟音古攫俱縳反
　釐音來
凡祭祀喪紀賓客共其死獸生獸
　共其完者于庖人
凡獸入于腊人
　使乾之以為脯脩不必皆完也
皮毛筋角入于玉府
　註曰給作器物
凡田獸者掌其政令
　凡田凡庶民之田也政令如豺祭獸然後田獵及不
　麛不卵之類
○䱷人掌以時䱷為梁
　註曰鄭司農云梁水偃也偃水為闗空以笱承其空
　詩曰敝笱在梁　疏曰取魚之灋歲有五月令孟春
　云獺祭魚此時得取一也季春云薦鮪于寢廟二也
　鼈人云秋獻龜魚三也王制云獺祭魚然後虞人入
　澤梁與孝經緯云陰用事木葉落獺祭魚是十月得
　取魚四也獺則春冬二時祭魚也潛詩云季冬薦魚
　與月令季冬漁人始漁同五也惟夏不取魯語云宣
　公夏濫于泗淵里革諫之以其非時
春獻王鮪
　鮪鱣屬頭小而鋭口在頷下王鮪鮪之大者出河南
　鞏縣至春浮陽乃入西河至漆沮上龍門故周人取
　以獻新獻所無也月令季春薦鮪于寢廟
○辨魚物為鱻薧以共王膳羞
　疏曰此所共者共于膳夫以共王　鮪音委空音孔
　笱音苟鱣音旃頷戸感反鞏弓上聲
凡祭祀賓客喪紀共其魚之鱻薧
　疏曰此所共者共内外饔以其膳夫即不掌祭祀之
　事
凡䱷者掌其政令凡䱷征入于玉府
　疏曰近川澤之民于十月獺祭魚之時亦得取魚水
　族之類其中鬚骨之事堪飾器物者所有征税漁人
　收之入玉府
○鼈人掌取互物
　互物有甲介者謂龜鼈之屬
以時簎魚鼈龜蜃凡貍物
　註曰蜃大蛤鄭司農云簎謂以杈刺泥中搏取之貍
　物龜鼈之屬自貍藏伏于泥中者𤣥謂貍物亦謂鱴
　刀含漿之屬　疏曰以時即下春秋若然簎魚鼈據
　所取下經據所獻其時一也
春獻龞蜃秋獻龜魚
　註曰此其出在淺處可得之時魚亦謂自貍藏　簎
　勅角反蜃時軫反貍音埋杈音叉鱴音滅
祭祀共蠯蠃蚳以授醢人
　蠯蜯也蠃螔蝓蚳蟻子白者可為醢　蠯薄佳反蠃
　郎戈反蚳直其反蜯蒲項反螔音夷蝓音由
掌凡邦之簎事
○腊人掌乾肉凡田獸之脯腊膴胖之事
　註曰大物解肆乾之謂之乾肉薄析曰脯棰之而施
　薑桂曰脩腊小物全乾　疏曰趙商問掌乾肉而有
　膴胖何鄭答雖鮮亦屬腊人　肆勅力反棰之蘂反
凡祭祀共豆脯薦脯膴胖凡腊物
　註曰脯非豆實豆當為羞聲之誤也膴䐑肉大臠所
　以祭者　坡謂有司徹曰加膴祭于其上是也胖半
　體也少牢曰司馬升羊右胖司士升豖右胖是也
賓客喪紀共其脯腊凡乾肉之事
　疏曰此所共者共内外饔也
○醫師掌醫之政令聚毒藥以共醫事
　註曰毒藥藥之辛苦者藥之物恒多毒　呉氏曰凡
　藥有有毒者有無毒者無毒所以療病有毒所以𤼵
　病而藥物之性隨四時而生死金石之性禀五行而
　厚薄其類不一其性必偏而人之身感陰陽寒暑之
　偏而有病病以偏而感藥以偏而用必相攻而後相
　濟用之不善則無毒者亦毒矣必欲醫者知用藥之
　之為毒而不敢輕辨君臣佐使之制調温涼燥濕之
　宜審表裏吐内之方達造化性命之理則雖毒不毒
　矣故其職以聚毒藥為主者重之也　療力弔反内
　音納
凡邦之有疾病者疕瘍者造焉則使醫分而治之
　註曰疕頭瘍亦謂秃也身傷曰瘍分之者醫各有能
　　疕匹婢反造七報反
歲終則稽其醫事以制其食十全為上十失一次之十
失二次之十失三次之十失四為下
　註曰食禄也全猶愈也以失四為下者五則半矣或
　不治自愈　程子曰以十全為上非謂十人皆愈為
　上若十人不幸皆死則奈何但知可治不可治者十
　人皆中即為上耳　中去聲
○食醫掌和王之六食六飲六膳百羞百醬八珍之齊
　疏曰六食已下皆膳夫所掌此主調和而已其六食
　等義竝在膳夫
凡食齊眂春時羮齊眂夏時醬齊眂秋時飲齊眂冬時
　註曰飯宜温羮宜熱醬宜涼飲宜寒　疏曰眂猶比
　也　和胡臥反六食以下皆音嗣齊才細反下同
凡和春多酸夏多苦秋多辛冬多鹹調以滑甘
　註曰各尚其時味而甘以成之猶水火金木之載于
　土内則曰棗栗飴蜜以甘之堇荁枌榆娩槁滫瀡以
　滑之　史直翁曰非謂四時各専一味謂之多者就
　五味中使一味勝焉以養其氣也如春則肝用事用
　則勞勞則損損則四藏勝而疾生焉曲直作酸惟酸
　為主可以引諸味以益肝氣而使適平夏之苦秋之
　辛冬之鹹莫不皆然　和胡臥反飴以之反堇音謹
　荁音桓枌符云反娩音問滫思酒反瀡相蘂反
凡會膳食之宜牛宜稌羊宜黍豕宜稷犬宜粱鴈宜麥
魚宜苽
　會成也謂其味相成牛味甘平稌稻也所謂芒種味
　苦而温此甘苦相成也羊味甘熱黍穀名苗似蘆高
　丈餘穂黒色實圓重味苦而温亦甘苦相成也豕牡
　者味酸牝者味苦稷亦穀也一名穄似黍而小或曰
　粟也味甘皆甘苦相成也犬味酸而温粱粟類有數
　色味甘而微寒此氣味相成也鴈味甘平大麥味酸
　而温小麥味甘微寒亦氣味相成也苽生澤中葉如
　蔗荻莖梗秋生米即茭苗米也魚族甚多寒熱酸苦
　俱有而宜苽者或同是水物　食音嗣穄子計反蔗
　之夜反荻音敵梗音庚茭音交
凡君子之食恒放焉
　註曰放猶依也　疏曰上六食六飲一節為共王者
　不通放也自凡和以下至魚宜苽齊和相成之事雖
　以王為主君子大夫巳上亦依之　放甫往反
○疾醫掌養萬民之疾病四時皆有癘疾春時有痟首
疾夏時有痒疥疾秋時有瘧寒疾冬時有𠻳上氣疾
　註曰癘疾氣不和之疾痟酸削也首疾頭痛也嗽咳
　也上氣逆喘也　呉氏曰凡人四時之間冬傷于寒
　陽主于内春木用事而陽𤼵于外然後寒氣搏之為
　痟首之疾春木為肝而主色火勝于夏以子勝母故
　暑氣溢而為痒疥之疾夏傷于暑陰主于内秋金用
　事而陰𤼵于外然後暑氣搏之為瘧寒之疾秋金為
　肺而主聲水勝于冬以子勝母故寒氣壅而為嗽上
　氣疾是四者皆四時不和之氣故謂之癘　痟音消
　痒以掌反疥音介嗽西豆反上時掌反咳音慨喘昌
　兗反
以五味五穀五藥養其病
　註曰養猶治也病由氣勝負而生攻其贏養其不足
　者五味醯酒飴蜜薑鹽之屬五穀麻黍稷麥豆也五
　藥草木蟲石穀也其合治之齊則存乎神農子儀之
　術云　王介甫曰素問曰形不足温之以氣精不足
　補之以味味養精者也穀養形者也藥則療病者也
　養精為本養形為次療病為末　贏音盈齊音劑
以五氣五聲五色眂其死生
　三者劇易之徴見于外者五氣肝氣温心氣熱脾氣
　和肺氣涼腎氣寒五聲肝聲呼心聲嘆脾聲歌肺聲
　哭腎聲呻五色面貌青赤黄白黑也察其盈虛休王
　吉凶可知審用此者莫若扁鵲倉公　易以豉反王
　往放反
兩之以九竅之變參之以九藏之動
　註曰兩參之者以觀其死生之驗竅之變謂開閉非
　常陽竅七陰竅二藏之動謂脈之至與不至正藏五
　又有胃膀胱大腸小腸脈之大候要在陽明寸口能
　専是者其惟秦和乎岐伯榆柎則兼彼數術者　疏
　曰兩參之者謂九竅與所眂為兩兩與九藏為參
　竅苦弔反藏才浪反柎音附
凡民之有疾病者分而治之死終則各書其所以而入
于醫師
　註曰少者曰死老者曰終所以謂治之不愈之狀也
　醫師得以制其禄且為後治之戒　王氏曰食醫灋
　通于下而以王為主卑者不能備物也疾醫灋通于
　上而以萬民為主尊者不敢斥言也　少詩照反
○瘍醫掌腫瘍潰瘍金瘍折瘍之祝藥劀殺之齊
　註曰腫瘍癕而上生創者潰瘍癕而含膿血者金瘍
　刀創也折瘍踠跌者劀刮去膿血殺謂以藥食其惡
　肉　鄭剛中曰王氏謂疾之惡者藥或不能攻則有
　祝焉乃引素問移精變氣祝由之説為證　坡謂古
　字可通似不必改如此官既有獸醫而夏官又有巫
　馬疏云巫知馬祟醫知馬疾疾則以藥治之祟則辨
　而祈之然則祝藥竝行牛馬猶然而況于人乎王説
　是也　折時設反劀音刮殺所賣反齊才細反創初
　良反踠於阮反跌待結反祟音歲
凡療瘍以五毒攻之
　註曰止病曰療攻治也五毒五藥之有毒者今醫方
　有五毒之藥作之合黄堥置石膽丹砂雄黄礜石慈
　石其中燒之三日三夜其煙上著以雞羽掃取之以
　注創惡肉破骨則盡出
○以五氣養之以五藥療之以五味節之
　註曰既刮殺而攻盡其宿肉乃養之也五氣當為五
　穀字之誤也節節成其藥之力　氣讀作穀堥音務
　礜音豫著直畧反
凡藥以酸養骨以辛養筋以鹹養脈以苦養氣以甘養
肉以滑養竅
　註曰以類相養也酸木味木根立地中似骨辛金味
　金之纏合異物似筋鹹水味水之流行地中似脈苦
　火味火出入無形似氣甘土味土含載四者似肉滑
　滑石也凡諸滑物通利往來似竅　疏曰上文以五
　味節之即此經酸苦之等是也今云凡藥以酸養骨
　藥味合言者欲見五味節成五藥故合言之
凡有瘍者受其藥焉
○獸醫掌療獸病療獸瘍
　疏曰上之人病與瘍别醫此獸之疾病及瘍療同醫
　者重人賤畜故畧同在一醫也
凡療獸病灌而行之以節之以動其氣觀其所𤼵而養
之
　註曰療獸必灌行之者為其病狀難知灌以緩之且
　强其氣也節趨驟之節也氣謂脈氣既行之乃以脈
　視之以知所病
凡療獸瘍灌而劀之以𤼵其惡然後藥之養之食之
　註曰亦先攻之而後養之　食音嗣
凡獸之有病者有瘍者使療之死則計其數以進退之
○酒正掌酒之政令以式灋授酒材
　註曰式灋作酒之灋式作酒既有米麴之數又有功
　活之巧月令曰乃命大酋秫稻必齊麴糵必時湛饎
　必潔水泉必香陶器必良火齊必得鄭司農云授酒
　人以其材
○凡為公酒者亦如之
　註曰謂鄉射飲酒以公事作酒者亦以式灋及酒材
　授之使自釀之　酋將由反齊才細反湛接㢘反饎
　昌志反釀女亮反
辨五齊之名一曰泛齊二曰醴齊三曰盎齊四曰緹齊
五曰沈齊
　註曰泛者成而滓浮泛泛然醴猶體也成而滓汁相
　將盎猶翁也成而翁翁然葱白色緹者成而紅赤沈
　者成而滓沈自醴以上尤濁縮酌者盎以下差清其
　象類則然古之式灋未可盡聞杜子春讀齊皆為粢
　𤣥謂齊者毎有祭祀以度量節作之　疏曰辨五齊
　之名者酒正不自造酒使酒人為之酒正辨其名知
　其清濁而已　齊才細反下同緹音體翁鳴動反
辨三酒之物一曰事酒二曰昔酒三曰清酒
　註曰鄭司農云事酒有事而飲也昔酒無事而飲也
　清酒祭祀之酒𤣥謂事酒酌有事者之酒其酒則今
　之醳酒也昔酒今之酋久白酒所謂舊醳者也清酒
　今中山冬釀接夏而成　疏曰事酒謂于祭末卑賤
　執事之人竝得飲之昔酒亦祭末羣臣陪位不得行
　事竝得飲之清酒祭祀時賓獻尸尸酢賓不敢與王
　之神共尊同酌齊故酌清以自酢此三酒皆盛于罍
　尊在堂下　醳音亦
辨四飲之物一曰清二曰醫三曰漿四曰酏
　註曰清謂醴之泲者醫内則所謂或以酏為醴凡醴
　濁釀酏為之則少清矣醫之字從殹從酉省也漿今
　之酨漿也酏今之粥内則有黍酏酏飲粥稀者之清
　也　疏曰漿亦是酒類酨之言載米汁相載也　醫
　於己反下同酏以支反下同泲子禮反下同殹烏兮反
　酨胙再反
掌其厚薄之齊以共王之四飲三酒之饌及后世子之
飲與其酒
　掌其厚薄之齊者從五齊以下皆酒人漿人作之酒
　正不自造直辨其厚薄之齊而已饌謂饌陳具設之
　也后世子不言饌其饋食不必具設之五齊止用醴
　為飲者取醴恬與酒味異也其餘四齊味皆似酒
凡祭祀以灋共五齊三酒以實八尊大祭三貳中祭再
貳小祭壹貳皆有酌數唯齊酒不貳皆有器量
　註曰酌器所用注尊中者數量之多少未聞鄭司農
　云三貳三益副之也杜子春云齊酒不貳謂五齊以
　祭不益也其三酒人所飲者益也弟子職曰周旋而
　貳惟嗛之視𤣥謂大祭者王服大裘衮冕所祭也中
　祭者王服鷩冕毳冕所祭也小祭者王服希冕𤣥冕
　所祭也三貳再貳一貳者謂就三酒之尊而益之以
　飲諸臣若今常滿尊也祭祀必用五齊者至敬不尚
　味而貴多品　疏曰凡祭祀者兼天地及宗廟之等
　也以灋共五齊三酒者祭有大小齊有多少各有常
　灋也八尊者五齊五尊三酒三尊此除明水𤣥酒若
　五齊加明水三酒加𤣥酒此八尊為十六尊不言之
　者舉其正尊而言也　嗛苦簟反鷩必列反毳充芮
　反
共賓客之禮酒共后之致飲于賓客之禮醫酏糟皆使
其士奉之
　禮酒謂王有故不親饗燕𫝊人致酒于客館也王致
　酒后致飲夫婦之義糟醫酏不泲者泲曰清不泲曰
　糟后致飲無醴醫酏不清者與王同體屈也亦因以
　少為貴士謂酒人漿人奄人
凡王之燕飲酒共其計酒正奉之
　註曰共其計者獻酬多少度當足也故書酒正無酒
　字鄭司農云正奉之酒正奉之也　鄭剛中曰不參
　計于禮飲而奉于燕飲使王知其過多則自為之戒
　　度徒洛反
凡饗士庶子饗耆老孤子皆共其酒無酌數
　註曰要以醉為度
掌酒之賜頒皆有灋以行之
　註曰灋尊卑之差　疏曰行之者謂依灋給之
凡有秩酒者以書契授之
　註曰鄭司農云秩常也𤣥謂所秩者謂老臣王制曰
　九十日有秩　王介甫曰授以書者使知其所得
　之數授以契者使執之以取酒也
酒正之出日入其成月入其要小宰聴之
　註曰出謂授酒材及用酒之多少也受用酒者日言
　其計于酒正酒正月盡言于小宰　王介甫曰特謹
　其出異于其餘物毖酒之意也
○歲終則會唯王及后之飲酒不㑹以酒式誅賞
　註曰誅賞作酒之善惡者　毖必履反
○酒人掌為五齊三酒祭祀則共奉之以役世婦
　註曰世婦謂宫卿之官掌女宫之宿戒及祭祀比其
　具酒人共酒因留與其奚為世婦役亦官聨　齊才
　細反比扶利反
共賓客之禮酒飲酒而奉之
　註曰酒正使之也禮酒饗燕之酒飲酒食之酒此謂
　給賓客之稍王不親饗燕不親食而使人各以其爵
　以酬幣侑幣致之則從而以酒往　親食之食音嗣
凡事共酒而入于酒府
　凡事謂王之三酒之饌及燕飲之酒也共而入于酒
　正之府者酒正當奉之
凡祭祀共酒以往
　註曰不言奉小祭祀　王介甫曰自有奉之者往待
　其令而已
○賓客之陳酒亦如之
　陳酒謂饔餼之酒使卿以韋弁歸之亦自有奉之者
　以酒從往　雜記曰武王酒誥以祭祀為説其説為
　人子者當孝養父母而不敢飲為人臣者當惟王正
　事而不敢飲其里居者則以助成王徳顯不惟不敢
　亦不暇其敘所聞則以在昔商先哲王迪畏天顯小
　民不敢自逸是則君民臣子皆不當飲惟祭祀賓客
　方用之立灋之嚴正與酒正酒人相表裏
○漿人掌共王之六飲水漿醴涼醫酏入于酒府
　註曰王之六飲亦酒正當奉之醴醴清也涼今寒粥
　若糗飯雜水也酒正不辨水涼者無厚薄之齊　糗
　丘酉反
共賓客之稍禮
　註曰稍禮非飱饔之禮留間王稍所給賓客者漿人
　所給亦六飲而已
○共夫人致飲于賓客之禮清醴醫酏糟而奉之
　註曰亦酒正使之三物有清有糟夫人不體王得備
　之禮飲醴用柶者糟也不用柶者清也　間如字徐
　音澗柶音四
凡飲共之
　註曰謂非食時
○凌人掌冰正歲十有二月令斬冰三其凌
　註曰正歲季冬火星中大寒冰方盛之時春秋傳曰
　火星中而寒暑退凌冰室也三之者為消釋度也故
　書正為政鄭司農云掌冰政主藏冰之政也杜子春
　讀掌冰為主冰也政當為正正謂夏正三其凌三倍
　其冰　疏曰周雖以建子為正行事皆用夏之正歲
　若據殷周則十二月冰未堅若據夏之十二月冰則
　堅厚故正歲據夏也
春始治鑑
　註曰鑑如甀大口以盛冰置食物于中以禦温氣春
　而始治之為二月將獻羔而啓冰
○凡外内饔之膳羞鑑焉凡酒漿之酒醴亦如之
　註曰酒醴見温氣亦失味酒漿酒人漿人也　甀直
　偽反
祭祀共冰鑑賓客共冰
　註曰賓客不以鑑往嫌使停膳羞
大喪共夷槃冰
　註曰夷之言尸也實冰于夷槃中置之尸牀之下所
　以寒尸漢禮器制度大槃廣八尺長丈二尺深三尺
　漆赤中　疏曰亦謂三月以後遭大喪則共之舉王
　喪共后世子及三夫人以下小喪亦共之但王及后
　有夷槃自外當與諸侯已下同大槃等其世婦已上
　有冰則與大夫同女御與士同無冰見賜乃有也
夏頒冰掌事
　註曰暑氣盛王以冰頒賜則主為之
　秋刷
　註曰刷清也鄭司農云刷除冰室當更内新冰𤣥謂
　秋涼冰不用可以清除其室　刷所劣反
　籩人掌四籩之實
　註曰籩竹器如豆者其容實皆四升
朝事之籩其實麷蕡白黑形鹽膴鮑魚鱐
　註曰蕡枲實也鄭司農云熬麥曰麷麻曰蕡稻曰白
　黍曰黑築鹽以為虎形謂之形鹽故春秋傳曰鹽虎
　形𤣥謂朝事謂祭宗廟薦血腥之事膴䐑生魚為大
　臠鮑者於楅室中糗乾之鱐者析乾之王者備物近
　者腥之逺者乾之因其宜也　麷芳弓反蕡符文反
　鱐所求反楅皮逼反乾音干
饋食之籩其實棗㮚桃乾䕩榛實
　註曰饋食薦孰也今言禮存者特牲少牢諸侯之大
　夫士祭禮也不祼不薦血腥而自薦孰始是以皆云
　饋食之禮乾䕩乾梅也有桃諸梅諸是其乾者榛似
　栗而小　㮚古栗字乾音干䕩力到反
加籩之實蓤芡㮚脯蓤芡㮚脯
　註曰加籩謂尸既食后亞獻尸所加之籩重言之者
　以四物為八籩蓤芰也芡雞頭也栗與饋食同鄭司
　農云蓤芡脯脩　蓤音陵芡音儉重直用反芰其寄
　反
羞籩之實糗餌粉餈
　疏曰羞籩謂若少牢賓長致爵受酢宰夫羞房中之
　羞于尸祝主人主婦之右天子之禮賓長受酢後亦
　當設此内羞于尸祝及王與后也糗熬大豆與米也
　粉豆屑也　坡謂餌粉餅也説文云餌屑米為粉然
　後水調之餈稻餅也謂炊米爛而𢷬之粉餈以豆為
　粉糝餈上也餈之言滋也餌之言堅潔若玉珥也
　餌而志反餈昨資反炊音吹糝素感反後同珥音二
凡祭祀共其籩薦羞之實
　疏曰祭祀言凡謂四時禘祫等薦者先薦後獻祭祀
　也據朝踐饋獻時未獻前所薦之籩豆是也羞者謂
　尸食後酳尸訖所進羞即加籩之實是也　酳音孕
喪事及賓客之事共其薦籩羞籩
　註曰喪事之籩謂殷奠時　疏曰殷奠朔月月半薦
　新祖奠遣奠之類也
為王及后世子共其内羞
　註曰於其飲食以共房中之羞
○凡籩事掌之
　　禮運孔疏曰祭日之旦王服衮冕而入尸亦衮冕
　　祝在後侑之王不出迎尸故祭綂云君不迎尸以
　　别嫌也尸入室乃作樂降神故大司樂云凡樂圜
　　鍾為宫九變而致人鬼是也乃灌故書云王入大
　　室祼當灌之時衆尸皆同在大廟中依次而灌所
　　灌鬱鬯小宰注云尸祭之啐之奠之是為一獻也
　　王乃出迎牲后從灌二獻也迎牲而入至于庭故
　　禮器云納牲詔于庭王親執鸞刀啓其毛而祝以
　　血毛告于室故禮器云血毛詔于室凡牲則廟各
　　别牢故公羊傳云周公白牡魯公騂犅案逸禮云
　　毁廟之主昭共一牢穆共一牢於是行朝踐之事
　　尸出于室大祖之尸坐于户西南面其主在右昭
　　在東穆在西相對坐主各在其右故鄭注祭綂云
　　天子諸侯之祭朝事延尸于户外是以有北面事
　　尸之禮祝乃取牲膟膋燎于爐炭入以詔神于室
　　又出以墮于主前郊特牲云詔祝于室坐尸于堂
　　是也王乃洗肝于鬱鬯而燔之以制于主前所謂
　　制祭次乃升牲首于室中置于北牖下后薦朝事
　　之豆籩乃薦腥于尸主之前謂之朝踐即此禮運
　　薦其血毛腥其俎是也其體解以湯爓之不全熟
　　次于腥而薦之堂竝當朝踐之節王乃以玉爵酌
　　著尊泛齊以獻尸三獻也后又以玉爵酌著尊醴
　　齊以亞獻四獻也乃退而合烹至薦熟之時陳于
　　堂故禮器云設饌于堂乃後延主入室太祖東面
　　昭在南面穆在北面徙堂上之饌于室内坐前祝
　　以斚爵酌奠于饌南故郊特牲註云天子奠斚諸
　　侯奠角即此之謂也既奠之後又取腸間脂焫蕭
　　合馨薌郊特牲註云奠謂薦熟時當此大合樂也
　　自此以前謂之接祭乃迎尸入室舉此奠斚主人
　　拜以安尸故郊特牲云舉斚角拜妥尸是也后薦
　　饋獻之豆籩王乃以玉爵酌壺尊盎齊以獻尸為
　　五獻也后又以玉爵酌壺尊醍齊以獻尸是六獻
　　也于是尸食十五飯訖王以玉爵因朝踐之尊泛
　　齊以酳尸為七獻也故鄭云變朝踐云朝獻尊相
　　因也朝獻謂此王酳尸因朝踐之尊也后乃薦加
　　豆籩尸酌酢主人主人受嘏王所以獻諸侯于是
　　后以瑤爵因酌饋食壺尊醍齊以酳尸為八獻也
　　鄭註司尊彝云變再獻為饋獻者亦尊相因也再
　　獻后酳尸獻謂饋食時后之獻也于時王可以瑤
　　爵獻卿也諸侯為賓者以瑤爵酌壺尊醍齊以獻
　　尸為九獻九獻之後謂之加爵案特牲有三加則
　　天子以下加爵之數依尊卑不秪三加也故特牲
　　三加爵别有嗣子舉奠文王世子諸侯謂之上嗣
　　舉奠亦當然其魯及王者之後皆九獻其行之灋
　　與天子同侯伯七獻朝踐及饋獻時君皆不獻于
　　九獻之中減二故為七獻也禮器云君親制祭夫
　　人薦盎君親割牲夫人薦酒是也子男五獻者亦
　　以薦腥饋熟二君皆不獻酳尸之時君但一獻而
　　已九獻之中去其四故為五獻皆崔氏之説今案
　　特牲少牢尸食之後主人主婦及賓備行三獻主
　　婦因獻而得受酢今子男尸食之後但得一獻夫
　　人不得受酢不如卿大夫理亦不通盖子男饋熟
　　以前君與夫人竝無獻也食後行三獻通二灌為
　　五也禮器所云據侯伯七獻之制也　犅音剛膟
　　音律膋力雕反燎音聊燔音煩爓音潛著直畧反
　　斚音稼焫如悦反薌音香醍音醴秪祗同
○醢人掌四豆之實朝事之豆其實韭菹醓醢昌本麋
臡菁菹鹿臡茆菹麇臡
　註曰醓肉汁也昌本昌蒲根切之四寸為菹三臡亦
　醢也作醢及臡者必先膊乾其肉乃後莝之雜以粱
　麴及鹽漬以美酒塗置瓶中百日則成矣有骨為臡
　無骨為醢菁蔓菁也茆鳬葵即荇菜也凡菹醢皆以
　氣味相成其狀未聞　疏曰豆木器豆與籩竝設節
　數與四籩同時皆后設之　韭音久醓吐感反臡乃
　兮反茆音卯麇京倫反膊普博反莝倉臥反
饋食之豆其實葵菹蠃醢脾析蠯醢蜃蚳醢䐁拍魚醢
　葵菜名味甘滑蠃螔蝓脾析牛百葉也蠯蛤也蜃大
　蛤蚳蟻子拍為膊豚拍豚脇也　拍音博
加豆之實芹菹兔醢深蒲醓醢箈菹鴈醢筍菹魚醢
　註曰芹楚葵也鄭司農云深蒲蒲蒻入水深故曰深
　蒲醓醢肉醤也箈水中魚衣𤣥謂深蒲蒲始生水中
　子箈箭萌筍竹萌　箈音迨筍息尹反蒻音弱
羞豆之實酏食糝食
　註曰酏􁊾也内則曰取稻米舉糔溲之小切狼臅膏
　以與稻米為􁊾又曰糝取牛羊豕之肉三如一小切
　之與稻米稻米二肉一合以為餌煎之　食音嗣􁊾
　之然反糔思柳反溲所柳反臅昌蜀反
凡祭祀共薦羞之豆實賓客喪紀亦如之
為王及后世子共其内羞王舉則共醢六十罋以五齊
七醢七菹三臡實之
　註曰齊當為齏五齏昌本脾析蜃豚拍深蒲也七醢
　醓蠃蠯蚳魚兔鴈醢七菹韭菁茆葵芹箈筍菹三臡
　麋鹿麇臡也凡醯醬所和細切為齏全物若䐑為菹
　少儀曰麋鹿為菹野豖為軒皆䐑而不切麇為辟雞
　兔為宛脾皆䐑而切之切葱若薤實之醯以柔之由
　此言之則齏菹之稱菜肉通　疏曰此以下與籩人
　異以其王舉不共籩實唯有豆實　齊子西反軒音
　獻辟必亦反薤音械
賓客之禮共醢五十罋
　註曰致饔餼時　疏曰案秋官掌客上公之禮醯醢
　百有二十罋侯伯百罋子男八十罋此共醢五十罋
　并醯人所共醯五十罋共為百罋惟據侯伯饔餼之
　禮舉中言之明兼有上公與子男掌客上公已下乃
　諸侯相待禮天子待諸侯亦與之同又案聘禮待聘
　臣亦云醯醢百罋得與諸侯同者彼别為臣禮禮有
　損之而益故子男之卿百罋其數多于君
　凡事共醢
　醯人掌共五齊七菹凡醯物以共祭祀之齊菹凡醯
醬之物賓客亦如之
　齊菹醬三者皆須醯成味故與醢人共掌之醬即醢
　臡也賓客亦如之者下云賓客之禮據饔餼此云賓
　客據饗食致之　齊子兮反下同
王舉則共齊菹醯物六十罋共后及世子之醬齊菹賓
客之禮共醯五十罋凡事共醯
　鹽人掌鹽之政令以共百事之鹽
　註曰政令謂受入教所處置求者所當得
祭祀共其苦鹽散鹽
　疏曰杜子春讀苦為盬盬謂出于鹽池今之顆鹽是
　也散鹽煮水為之出于東海
賓客共其形鹽散鹽王之膳羞共飴鹽后及世子亦如
之
　註曰飴鹽鹽之恬者今戎鹽有焉　疏曰即石鹽也
凡齊事䰞盬以待戒令
　註曰齊事和五味之事䰞盬湅治之　鄭剛中曰先
　王于鹽只以為祭祀賓客膳羞之用初不以為富國
　之資故周禮一書理財居半鹽獨無賦自管仲以後
　寖以為富國之資遂至官與民争利豈先王之意哉
　　齊才細反䰞音煮湅音練
　幂人掌共巾幂
　註曰共巾可以覆物幂莫厯反
祭祀以疏布巾幂八尊
　註曰以疏布者天地之神尚質　疏曰舉天地則四
　望山川社稷林澤皆用疏布皆是尚質之義也　坡
　謂尊之名六而曰八尊者案春官司尊彝春祠夏禴
　獻象皆兩之則四尊也皆有罍則四罍尊也與上四
　尊共八尊獻象四尊以盛泛醴盎醍四齊在堂上即
　禮運所云醴醆在户粢醍在堂是也四罍尊一罍以
　盛沈齊三罍以盛三酒俱在堂下禮運云澄酒在下
　鄭註云澄是沈齊酒是三酒是也烝嘗間祀亦然
以畫布巾幂六彝
　註曰宗廟可以文畫者畫其雲氣與　疏曰此舉六
　彝對上經八尊無鬱鬯以言宗廟有鬱鬯其實天地
　亦有秬鬯之彝用疏布宗廟亦有八尊亦用畫布互
　舉以明義也　獻音莎秬音矩
凡王巾皆黼
　言凡非一四飲三酒籩豆俎簋之屬巾皆用黼黼者
　繪以斧形近刃白近銎黑周尚武其用文徳則黻可
　　黼音甫銎曲恭反
　
　
　
　
　周禮述註卷三
欽定四庫全書
　周禮述註卷四
　　　　　　　　　　　　安溪李光坡撰
○宫人掌王之六寢之脩
　註曰六寢者路寢一小寢五路寢以治事小寢以時
　燕息焉　疏曰諸侯則三寢路寢一燕寢一側室一
　脩掃除也
○為其井匽除其不蠲去其惡臭
　井漏井所以受穢今之滲坑匽豬今之陰溝説文匽
　匿也蠲猶潔也　匽於建反蠲古𤣥反滲所䜟反豬
　音諸
共王之沐浴凡寢中之事埽除執燭共爐炭凡勞事
　註曰勞事勞褻之事　埽掃本字
四方之舍事亦如之
　註曰從王適四方及會同所舍　易氏曰夙興夜寐
　洒掃庭内衛武以為荒耽之警子有庭内弗洒弗掃
　晉昭以不能修正國之道朝廷内外之肅正君臣上
　下儆戒之機豈細故哉
○掌舍掌王之會同之舍設梐枑再重
　梐枑謂行馬設三木中聨之交互樹之以為遮欄行
　馬再重者以周衛有内外别　疏曰此梐枑所施唯
　據下文車宫壝宫止宿而言其帷宫無宫暫止之間
　未必有此梐枑也
○設車宫轅門
　註曰謂王行止宿險阻之處備非常次車以為藩則
　仰車以其轅表門
○為壇壝宫棘門
　謂王行止宿平地築壇壇邊低垣圍繞者曰壝棘門
　以㦸為門
○為帷宫設旌門
　註曰謂王行晝止有所展肆若食息張帷為宫則樹
　旌以表門
○無宫則共人門
　註曰謂王行有所逢遇若住遊觀陳列周衛則立長
　大之人以表門
○凡舍事則掌之
　註曰王行所舍止　梐步禮反枑戸故反重直龍反
　壝唯季反
○幕人掌帷幕幄帟綬之事
　王出宫則有是事帷在旁施之像土壁也幕則帷上
　張之像舍屋也帷幕皆以布為之四合像宫室曰幄
　王所居之帳也帷幕之内設之帟主在幕若幄中坐
　上承塵幄帟皆以繒為之綬絛也凡四物者以綬連
　繫焉　幄烏學反帟音亦絛音叨
凡朝覲會同軍旅田役祭祀共其帷幕幄帟綬
　註曰共之者掌次當以張
大喪共帷幕帟綬
　註曰為賓客飾也帷以帷堂或與幕張之于庭帟在
　柩上
三公及卿大夫之喪共其帟
　註曰唯士無帟王有恵則賜之檀弓曰君於士有賜
　帟　疏曰此云三公不云諸侯與孤下掌次云諸侯
　與孤不云三公者三公即是諸侯再重此不云孤孤
　與卿大夫同不重幕人不張故畧不言
○掌次掌王次之灋以待張事
　註曰灋大小丈尺　疏曰待張事者王出則幕人以
　帷與幕等送至停所掌次張之
王大旅上帝則張氊案設皇邸
　註曰大旅上帝祭天於圜丘國有故而祭亦曰旅此
　以旅見祀也張氊案以氊為牀于幄中鄭司農云皇
　羽覆上邸後版也𤣥謂後版屏風與染羽象鳳皇羽
　色以為之　疏曰案謂牀也牀上著氊即謂之氊案
　鄭云于幄中則知不徒設氊案皇邸而已明知并有
　大次小次之幄與下祀五帝互見之也
○朝日祀五帝則張大次小次設重帟重案合諸侯亦
如之
　註曰朝日春分拜日于東門之外祀五帝于四郊次
　謂幄也大幄初往所止居也小幄謂接祭退俟之處
　祭義曰周人祭日以朝及闇雖有强力孰能支之是
　以退俟與諸臣代有事焉合諸侯于壇王亦以時休
　息重帟復帟重案牀重席也鄭司農云五帝五色之
　帝　疏曰大幄小幄幄在幕中既有幄明有帷幕可
　知云重案不言氊及皇邸亦有可知上氊案不言重
　席亦有重席可知互見為義　邸當禮反朝直遙反
　註同著直畧反
師田則張幕設重帟重案
　註曰不張幄者於是臨誓衆王或回顧瞻察
諸侯朝覲會同則張大次小次
　註曰大次亦初往所止居小次即宫待事之處　疏
　曰此謂與諸侯張之四時常朝在國内今言朝覲㑹
　同為會同而來故在國外與大宰大朝覲㑹同一也
　王於合諸侯如祭祀則諸侯從王祭祀亦與㑹同同
○師田則張幕設案
　疏曰承上諸侯謂諸侯從王而師田者則掌次為張
　之案不言重則無重席亦應有單席也
孤卿有邦事則張幕設案
　註曰有邦事謂以事從王若以王命出也孤王之孤
　三人副三公論道者不言公公如諸侯禮從王祭祀
　合諸侯張大次小次師田亦張幕設案
凡喪王則張帟三重諸侯再重孤卿大夫不重
　註曰張帟柩上承塵　疏曰言凡者以其王已下至
　大夫兼有后及三夫人已下后與王同三重世子三
　夫人與諸侯再重九嬪二十七世婦與孤卿大夫同
　不重一而已八十一御妻與士同無帟有賜乃得帟
　也此諸侯謂三公王子母弟若畿外諸侯掌次不張
　之
凡祭祀張其旅幕尸次
　註曰旅衆也公卿以下即位所祭祀之門外以待事
　為之張大幕尸則有幄鄭司農云尸次祭祀之尸所
　居更衣帳
射則張耦次
　註曰耦俱升射者次在洗東大射曰遂命三耦取弓
　矢于次　疏曰天子大射六耦在西郊賓射亦六耦
　在朝燕射三耦在寢此六耦三耦據諸侯射者若衆
　耦則多但無常數耳
掌凡邦之張事
　史直翁曰帷幕幄帟所用非一處用罷則徹之而復
　用其為費亦小矣後世離宫别館竭萬家生養之資
　為一日巡幸之備嗚呼無惑乎生民息肩之無日也
○大府掌九貢九賦九功之貳以受其貨賄之入頒其
貨于受藏之府頒其賄于受用之府
　九功謂九職也内府曰受藏外府曰受用凡貨賄皆
　藏以給用耳或言受藏或言受用又雜言貨賄皆互
　文
○凡官府都鄙之吏及執事者受財用焉
　執事謂為官執掌其事須有營造合用官物者三者
　皆受于大府而大府頒之故下文遂言頒財　藏才
　浪反註受藏同
凡頒財以式灋授之闗市之賦以待王之膳服邦中之
賦以待賓客四郊之賦以待稍秣家削之賦以待匪頒
邦甸之賦以待工事邦縣之賦以待幣帛邦都之賦以
待祭祀山澤之賦以待喪紀幣餘之賦以待賜予
　註曰待猶給也此九賦之財給九式者膳服即羞服
　也稍秣即芻秣也謂之稍稍用之物也喪紀即喪荒
　也賜予即好用也鄭司農云幣餘使者有餘來還也
　　坡謂以九賦待九式者酌其所費之豐約而以所
　入之多少當之闗市之賦列于首尊王者之膳服也
　邦甸序在家削之先今次于下恐或文錯　秣音末
　削梢去聲予音與後凡賜予同好呼報反使色吏反
凡邦國之貢以待弔用
　註曰此九貢之財所給也給弔用給凶禮之五事
　疏曰案大行人六服因朝所貢之物與大宰九貢歲
　之常貢雖曰時節不同貢物有異要亦入弔用之數
凡萬民之貢以充府庫
　註曰此九職之財充猶足　疏曰九貢言入弔用九
　賦言入九式有餘財亦入府庫
凡式貢之餘財以共玩好之用凡邦之賦用取具焉
　此謂先給九式及弔用足府庫而有餘財乃可以共
　玩好玩好非共耳目之玩也宗廟之鎮器天府之守
　器諸侯之分器皆取于是以其可玩也故曰玩好言
　式言貢互文賦用用賦也凡邦之賦用取具如軍旅
　之費田役施恵之費百府有司禄廩之費凡九式所
　不載者皆取具于式貢之餘財也
歲終則以貨賄之入出會之
　會古外反
　　或問此官有九賦九功之别司會有田野民職之
　　令取于民者有二焉鄭君以九功為九職之貢以
　　九賦為口率出泉信乎曰口率出泉漢灋也秦廢
　　井田始舍地而税人漢因而不改豈可以為斷于
　　經乎班固食貨志曰有賦有税税謂公田什一及
　　工商虞衡之入也顔師古註之曰賦謂訏口𤼵財
　　合斯二者與鄭君之云不少異焉朱子井田類説
　　中引用班顔之言是然之與雖然愚竊疑之既借
　　其力以税什一復計其口而算之泉乃追求無藝
　　即頭會箕斂不當復譏之是乃先王之制矣愚嘗
　　攷諸司徒政斂之官所得于民似有貢賦二事載
　　師職云園廛二十而一之等即此九賦也閭師職
　　云命農以耕事貢九穀之等即此九功也園廛二
　　十而一之等曰任地與司會以九賦令田野之財
　　用一也命農貢九穀之等曰任民與司㑹以九功
　　令民職之財用一也聞之曰不責之賦則將有地
　　不毛有田不耕而不能無曠土不使之貢則將不
　　畜不種不耕不蠶而不能無游民斯言殆得之矣
　　曰既有地畝之征又有九穀之貢是取于公而又
　　斂其私也然則魯宣税畝何以譏其初曰九賦所
　　稅入者上之宜得也於私田非有取焉百畝之産
　　其制民厚矣彼農于四時之間高原下隰所宜種
　　而有得者則貢之等諸烹葵剝棗致其愛耳等諸
　　工商嬪婦致其有耳豈横斂歟且不著其數盖惟
　　視有無不責多寡是亦微矣税畝之云未之思耶
　　曰似矣九賦有山澤之賦有闗市之賦而閭師又
　　有商貢貨賄衡貢山物虞貢澤物然則賦貢將何
　　别曰九賦之山澤者山農澤農也闗市之征廛布
　　也閭師山澤之貢則絺紵羽翮之等闗市之貢則
　　財征也是亦别矣曰言邦中四郊甸稍縣都則山
　　田澤田舉之矣何以特出山澤而别為賦目與曰
　　有二説焉山澤髙下其經界制畝之方與夫天期
　　地澤之利皆不同平土故楚司馬蒍掩度山林鳩
　　藪澤牧隰臯井沃衍皆别為經治猶此意也又王
　　者封國名山大澤不以封山澤利遍九州為賦至
　　廣不盡于畿内所有而已此所以别也　或問九
　　賦以待九式九貢以待弔用其用悉矣藉有所餘
　　何足以當師田禄廩之大事乎曰以某財待某事
　　先王示人有節之道耳非必盡用也王畿百同之
　　地所入至廣邦國之貢為財亦多如九式者天子
　　既儉于自奉至子待人事神禮雖從豐亦灋無過
　　濫邦國弔用不時之舉度其財之所出未足以費
　　其所入之四五也曰師田禄廪何以不為式曰禄
　　廩至繁不可限以一賦軍旅無常不可待似經賦
　　故不為式也曰或謂周官軍旅之行皆人自齎糧
　　信乎曰是何言與軍旅之行廩人給之米穀外府
　　與之邦布遺人待以委積委人共其薪蒸木材皆
　　上之為之也言自齎者徴以何文乎嗚呼語焉不
　　詳厲民者豈徒國服之息　蒍音委
○玉府掌王之金玉玩好兵器凡良貨賄之藏
　註曰良善也此物皆式貢之餘財所作　好呼報反
　藏才浪反
共王之服玉佩玉珠玉
　記云大圭長三尺天子服之服玉大圭也佩玉佩于
　革帶之上佩玉有葱衡衡横也以葱玉為横梁又以
　組縣于衡之兩頭兩組之末皆有半璧曰璜以一組
　縣于衡之中央于末著衝牙使前後觸璜衡璜之外
　别有琚瑀琚瑀所置在縣衝牙組之中央又以兩組
　穿于琚瑀之内角斜繫于衡之兩頭于組末繫于璜
　凡組繩五皆蠙珠以内其間珠玉琢玉為珠也王之
　五冕旒數不同而玉皆十二又有皮弁韋弁冠弁其
　㑹玉亦十二　著直畧反琚音居瑀音羽縣音懸以
　内之内音納
王齊則共食玉
　註曰玉是陽精之純者食之以禦水氣鄭司農云王
　齊當食玉屑　齊音齋
大喪共含玉復衣裳角枕角柶
　含玉璧形而小以為口實復招魂也衣裳生時服角
　枕以枕尸角柶角匕也以楔齒楔齒者令可飯含
　含戸暗反註同楔先結反飯扶晚反
掌王之燕衣服衽席牀笫凡褻器
　註曰燕衣服者巾絮寢衣袍襗之屬皆良貨賄所成
　笫簀也鄭司農云衽席單席也褻器溲器虎子之屬
　　笫側美反襗音澤
若合諸侯則共珠槃玉敦
　註曰敦槃類珠玉以為飾合諸侯者必割牛耳取其
　血㰱之以盟珠槃以盛牛耳尸盟者執之玉敦㰱血
　玉器　疏曰合諸侯者謂時見曰㑹　鄭剛中曰周
　公當成周盛時六服羣辟罔不承徳而設官使共合
　諸侯㰱血之器何耶聖人防患之意以為盛者有時
　而衰合者有時而散故盟㑹㰱血之事亦有時而不
　免然則待衰世慮後患逺矣　敦音對盛牛之盛音
　成見音現
凡王之獻金玉兵器文織良貨賄之物受而藏之
　註曰謂百工為王所作可以獻遺諸侯古者致物於
　人尊之則曰獻通行曰饋春秋傳曰齊侯來獻戎捷
　尊魯也文織畫及繡錦　織音志
凡王之好賜共其貨賄
　疏曰謂王于羣臣有恩好因燕飲而賜之者也　王
　介甫曰此既言共王好賜之貨賄内府又言共王及
　冢宰之好賜予者凡王以玉府所受好賜玉府共之
　以内府所受好賜内府共之
○内府掌受九貢九賦九功之貨賄良兵良器以待邦
之大用
　受受之大府也良兵謂弓矢殳矛戈㦸五兵之良者
　良器謂車乘及禮樂器之善者此冬官所作亦由大
　府而來大用九式及弔用也　殳音殊
凡四方之幣獻之金玉齒革兵器凡良貨賄入焉
　註曰諸侯朝聘所獻國珍　疏曰此因朝聘而貢先
　入子掌貨賄入其要于大府乃始通之于内府也
　陳及之曰玉府内府所掌金玊兵器良貨賄一也必
　分于二官者盖玉府所掌皆式貢餘財所作及獸人
　漁人所入之物専以共王玩好及賜予耳邦之大用
　不與焉内府所掌乃九貢九功之貨賄及諸侯所獻
　國珍皆公家物以待邦之大用所以分于二官　好
　呼報反下同與音預
凡適四方使者共其所受之物而奉之
　適四方使者謂使公卿大夫聘問諸侯若大行人間
　問省頫之等物疏云即玉府王之獻金玉巳下是也
　或云即所受之幣獻以貽之盖各以國之所無者分
　錯交送　坡謂二説相須其義始備　使所吏反頫
　音眺
凡王及冢宰之好賜予則共之
　註曰冢宰待四方賓客之小治或有所善亦賜予之
○外府掌邦布之入出以共百物而待邦之用凡有灋
者
　註曰布泉也布讀為宣布之布其藏曰泉其行曰布
　取名于水泉其流行無不徧入出謂受之復出之共
　百物者或作之或買之待猶給也　坡謂邦用有灋
　者如下文所云皆是也此官掌藏國家鼓鑄之布然
　九賦九功之税民有不出粟米麻絲而或以布代者
　當亦入于此府
共王及后世子之衣服之用凡祭祀賓客喪紀會同軍
旅共其財用之幣齎賜予之財用
　註曰齎行道之財用也聘禮曰問幾月之齎鄭司農
　云齎或為資今禮家定齎作資𤣥謂齎資同耳其字
　以齊次為聲從貝變易古字亦多或　疏曰賜予之
　財用亦謂王于羣臣有所恩好賜予之也　齎音咨
　好呼報反
凡邦之小用皆受焉
　註曰皆來受　疏曰外府所内泉布所積既少有小
　用則給之若大用即取餘府　内音納
歲終則會唯王及后之服不㑹
○司㑹掌邦之六典八灋八則之貳以逆邦國都鄙官
府之治以九貢之灋致邦國之財用以九賦之灋令田
野之財用以九功之灋令民職之財用以九式之灋均
節邦之財用
　九賦令田野者有田則有賦也九功令民職者有職
　則有貢也詳在地官載師閭師二職自六典至九式
　七者皆冢宰掌其正司會則執其貳以佐之如此也
　　㑹古外反下同
掌國之官府郊野縣都之百物財用凡在書契版圖者
之貳以逆羣吏之治而聴其會計
　註曰郊四郊去國百里野甸稍也甸去國二百里稍
　三百里縣四百里都五百里書謂簿書契其最凡也
　版戸籍也圖土地形象田地廣狹　疏曰此書契版
　圖下文司書掌其正此司會主鉤攷故掌其副貳
　徐氏曰百物財用皆有書契版圖焉案以鉤校其征
　斂之虧完放散存積之多少吏治之寛刻亷貪也
　坡謂此節承九賦九功九式三者上既令之此則逆
　而聴之也　鉤居侯反
以參互攷日成以月要攷月成以歲會攷歲成
　坡謂宰夫職歲終則令羣吏正歲會月終則令正月
　要旬終則令正日成而以攷其治則此經不獨言㑹
　計財用之灋乃承上文掌八灋八則以逆官府都鄙
　之治者如此也參互相參交互也
以周知四國之治
　坡謂周猶徧也承上文以六典逆之以九貢致之所
　以周知四國之治否也
○以詔王及冢宰廢置
　坡謂總結上文
○司書掌邦之六典八灋八則九職九正九事邦中之
版土地之圖
　九正謂九貢九賦正税也九事九式也以用財言之
　則曰式以用財所為之事言之則曰事一也此一經
　為下文之總目　疏曰此所掌與司會同者以其司
　㑹主鉤攷司書掌書記之司書所記司會鉤攷之故
　二官所掌其事通焉　正音征註同
以周知入出百物以敘其財受其幣使入于職幣
　敘猶比次也受謂受錄其餘幣而為之簿書使之入
　于職幣也夫九職九正百物之入也知其入以敘其
　財者職内事也九事百物之出也知其出以敘其財
　者職歲事也受其餘幣而藏之者職幣事也司書為
　三官書記之長故周知之受之
○凡上之用財用必攷于司會
　註曰上謂王與冢宰王雖不會亦當知多少而闕之
　司會以九式均節邦之財用　坡謂以周知至此即
　司會所掌官府之百物財用也　長音掌
三歲則大計羣吏之治以知民之財器械之數以知田
野夫家六畜之數以知山林川澤之數以逆羣吏之徴
令
　註曰械猶兵也逆受而鉤攷之山林川澤童枯則不
　税　疏曰三年一閏天道小成攷校羣吏須有黜陟
　知民之財器已下川澤已上恐其羣吏濫徴斂萬民
　故知此本數乃鉤攷其徴令也　坡謂此一經即司
　會所掌郊野縣都之百物財用也以知民財巳下以
　書契版圖知之也　李景齊曰豳風陳王業孟子論
　王道可見古人皆以民事為先吾觀冢宰三歲大計
　意其必功過之大者至司書之職而後知其所計者
　但如此耳先王之致意于民事何如也後世課羣吏
　者責辦賦税與夫簿書獄訟之末民生之厚與否田
　野之闢與否不恤也安識成周計吏之本意
凡税斂掌事者受灋焉及事成則入要貳焉
　註曰灋猶數也應當税者之數成猶畢也　疏曰凡
　税斂者謂若地官閭師旅師徴斂之官必來受灋又
　入要貳者以司書知財器已下之數擬後鉤攷之也
凡邦治攷焉
　以其自六典至版圖無不掌其書故皆此乎攷也
○職内掌邦之賦入辨其財用之物而執其總以貳官
府都鄙之財入之數以逆邦國之賦用
　掌賦入者謂九職九貢九賦之税入皆掌之賦乃總
　名下言賦者皆此類也辨財用之物處之使種類相
　從總謂簿書之種别與大凡官府財入謂内府外府
　之屬凡入貨賄者皆是都鄙財入蓋縣都財賦留
　其處以待用而其副皆在職内賦用用賦也
凡受財者受其貳令而書之
　受財受于大府也貳令者大府一令與其人為信至
　某府受財一為副令下職内登書以備鉤攷若今時
　之有存案
及會以逆職歲與官府財用之出
　疏曰職歲主出職内主入以已入財之數鉤攷職歲
　出財之數與職歲出財與官府所用之數竝鉤攷之
　也　㑹古外反
而敘其財以待邦之移用
　註曰亦鉤攷今藏中餘見為之簿移用謂轉運給他
　　坡謂詳此官竝非職藏之府夫内府掌貢賦外府
　掌邦布財之良不良皆舉之矣安得更有不良者藏
　自職内乎且内府外府掌其入亦掌其出則未知職
　歲之所出又果何財也然則職内職歲二官與司會
　司書為類明是掌文書以鉤攷出内之會計竝無府
　義也鄭子以為府者盖因職幣振斂餘財以例此二
　官故以為府耳然而可疑矣　藏才浪反藏自之藏
　讀本字内音納
○職歲掌邦之賦出以貳官府都鄙之財出賜之數以
待會計而攷之
　註曰以貳者亦如職内書其貳令而編存之出出以
　給用也賜用以賜予也
凡官府都鄙羣吏之出財用受式灋于職歲
　註曰百官之公用式灋多少職歲掌出之舊用事存
　焉　坡謂以出數之貳在此也
凡上之賜予以敘與職幣授之
　註曰敘受賜者之尊卑　坡謂以賜數之貳在此也
及會以式灋贊逆會
　疏曰司會逆羣吏之治而聴其會計此官主式灋出
　財用故以此助之
○職幣掌式灋以斂官府都鄙與凡用邦財者之幣
　註曰幣謂給公用之餘凡用邦財者謂軍旅
○振掌事者之餘財
　振收也掌事謂以王命有所作為上斂幣者日用經
　費之餘也此振財者有興作之事而餘也言斂言振
　變易句名
○皆辨其物而奠其錄以書楬之以詔上之小用賜予
　註曰奠定也定其錄籍鄭司農云楬之若今時為書
　以著其幣　楬其列反著張恕反
歲終則會其出凡邦之會事以式灋贊○
○司裘掌為大裘以共王祀天之服
　註曰鄭司農云犬裘黑羔裘服以祀天示質　疏曰
　祭服皆𤣥上纁下明此裘亦羔之黑者大裘之上又
　有𤣥衣與裘同色　坡謂直言祀天不及于地經既
　無文註亦不言惟疏云崑崙神州亦用大裘程子曰
　元祐時議北郊只為五月間天子不可服大裘皆以
　為難行案宗伯司服云祀昊天上帝則服大裘而冕
　祀五帝亦如之若以五月祀地大裘難服則四月赤
　帝六月黄帝服之其可乎盖祀地之時其冕如大裘
　之冕其服如大裘上之𤣥衣𤣥衣之内不復有大裘
　也赤帝黄帝疑亦當爾故楊氏曰蒼璧黄琮以象天
　地之性者不容不異冕服王之所服以事天地不容
　不同但夏至不用大裘耳屨人之屨猶辨四時之宜
　則冕服可知矣斯言是也又聞之兄云社者祭地司
　服云祭社稷以希冕則希冕祭地昭然矣若以父天
　母地冕服不宜下于四望山川則諸侯相待子男醯
　醢八十罋至待聘卿子男之卿亦百罋臣乃多君何
　與禮有損之而益王者尊天親地未可以是泥也存
　此二説以俟正焉　纁音熏
中秋獻良裘王乃行羽物
　註曰良善也中秋鳥獸㲝毨因其良時而用之鄭司
　農云良裘王所服也𤣥謂良裘玉藻所謂黼裘與羽
　物小鳥鶉雀之屬鷹所擊者中秋鳩化為鷹中春鷹
　化為鳩順其始殺與其將止而大班羽物　疏曰為
　八月誓獮田所用故獻之
○季秋獻功裘以待頒賜
　註曰功裘人功微觕謂狐青麛裘之屬鄭司農云功
　裘卿大夫所服　中音仲註同㲝音毛毨先典反鶉
　音淳獮息淺反觕麤同音粗麛音迷
王大射則共虎侯熊侯豹侯設其鵠諸侯則共熊侯豹
侯卿大夫則共麋侯皆設其鵠
　註曰大射者為祭祀射王將有郊廟之事以射擇諸
　侯及羣臣與邦國所貢之士可以與祭者射者可以
　觀徳行其容體比于禮其節比于樂而中多者得與
　於祭諸侯謂三公及王子弟封于畿内者卿大夫亦
　皆有采地焉其將祀其先祖亦與羣臣射以擇之凡
　大射各于其射宫侯者其所射也以虎熊豹麋之皮
　飾其側又方制之以為準謂之鵠著于侯中所謂皮
　侯王之大射虎侯王所自射也熊侯諸侯所射豹侯
　卿大夫以下所射諸侯之大射熊侯諸侯所自射豹
　侯羣臣所射卿大夫之大射麋侯君臣共射焉凡此
　侯道虎九十弓熊七十弓豹麋五十弓列國之諸侯
　大射大侯亦九十糝七十豻五十逺尊得伸可同耳
　所射正謂之侯者天子中之則能服諸侯諸侯以下
　中之則得為諸侯侯中之大小取數于侯道鄉射記
　曰弓二寸以為侯中則九十弓者侯中廣丈八尺七
　十弓者侯中廣丈四尺五十弓者侯中廣一丈考工
　記曰梓人為侯廣與崇方參分其廣而鵠居一焉然
　則侯中丈八尺者鵠方六尺侯中丈四尺者鵠方四
　尺六寸大半寸侯中一丈者鵠方三尺三寸少半寸
　謂之鵠者取名于鳱鵠鳱鵠小鳥而難中是以中之
　為雋亦取鵠之言較較者直也射所以直巳志用虎
　熊豹麋之皮示服猛討迷惑者射者大禮故取義衆
　也士不大射士無臣祭無所擇　疏曰此經不云孤
　孤六命亦與卿同　與音預下得與同行下孟反比
　毗志反下同中丁仲反下天子中之以下中之而難
　中以中皆同所射之射食亦反下自射所射共射皆
　同正音征下同豻音鴈鳱音鴈
大喪廞裘飾皮車
　註曰皮車遣車之革路廞興也若詩之興謂象似而
　作之凡為神之偶衣物必沽而小耳　疏曰裘謂明
　器中之裘即上良裘功裘等飾皮車者亦謂明器之
　車以皮飾之　廞音歆興去聲
凡邦之皮事掌之歲終則會唯王之裘與其皮事不會
○掌皮掌秋斂皮冬斂革春獻之
　註曰皮革踰歲乾久乃可用獻之獻其良者于王以
　入司裘給王用　疏曰獸皮治去其毛曰革秋歛皮
　者鳥獸毛毨之時其皮善故秋斂之革須治用功深
　故冬斂之
遂以式灋頒皮革于百工
　疏曰良者入司裘其餘入百工因上事故云遂也式
　灋作物所用多少故事百工者冬官裘氏韋氏函人
　之類用皮者也
共其毳毛為氈以待邦事
　毳毛毛細縟者共與冬官使作氈與掌次也邦事祭
　祀合諸侯之事
歲終則會其財齎
　註曰財斂財本數及餘見者齎所給予人以物曰齎
　今時詔書或曰齎計吏　疏曰財與齎二者竝據皮
　革而言　見賢遍反予音與
○内宰掌書版圖之灋以治王内之政令均其稍食分
其人民以居之
　註曰版謂宫中閽寺之屬及其子弟錄籍也圖王及
　后世子之宫中吏官府之形象也政令謂施閽寺者
　稍食吏禄廩也人民吏子弟分之使衆者就寡均宿
　衛　疏曰書書之于版也内宰所均稍食謂閽寺及
　子弟宿衛後宫者宫正所均謂宿衛王宫者　易彦
　祥曰秋官掌戮云宫者使守内盖王内之職惟内小
　臣奄四人為上士其餘皆非命士則皆人民也
以陰禮敎六宫
　註曰鄭司農云陰禮婦人之禮𤣥謂六宫謂后也婦
　人稱寢曰宫宫𨼆蔽之言后象王立六宫而居之亦
　正寢一燕寢五敎者不敢斥言之謂之六宫若今稱
　皇后為中宫矣昏禮母戒女曰夙夜毋違宫事
○以陰禮敎九嬪
　註曰敎以婦人之禮不言敎夫人世婦者舉中省文
○以婦職之灋敎九御使各有屬以作二事正其服禁
其竒衺展其功緒
　註曰婦職謂織紝組紃縫線之事九御女御也九九
　而御于王因以號焉使之九九為屬同時御又同事
　也正其服止踰侈竒衺若今媚道展猶錄也緒業也
　二事謂絲枲之事　疏曰上文世婦以上皆直言陰
　禮不言職此言職者以其世婦已上貴無絲枲等職
　業之灋故也案詩註云王后織𤣥紞公侯夫人紘綖
　卿之内子大帶大夫命婦成祭服士妻朝服庶人已
　下各衣其夫貴賤皆有職者彼示雖貴無得遊手率
　先之意非如此絲枲二事責其功緒也　毋違之毋
　音無紝女金反組音祖紃似倫反紞都感反紘音横
　綖音延
大祭祀后祼獻則贊瑤爵亦如之
　註曰謂祭宗廟王既祼后乃從後祼也祭綂曰君執
　圭瓚祼尸大宗執璋瓚亞祼謂夫人不與而攝耳獻
　謂王薦腥薦熟后亦從後獻也瑤爵謂尸卒食王既
　酳尸后亞獻之其爵以瑤為飾
○正后之服位而詔其禮樂之儀
　註曰薦徹之禮當與樂相應位謂房中戸内及阼所
　立處　疏曰服謂褘衣已下六服正之使服當其用
○贊九嬪之禮事
　註曰助九嬪贊后之事九嬪者贊后薦玉齍薦徹豆
　籩　不與之與音預褘音揮
凡賓客之祼獻瑤爵皆贊
　註曰謂王同姓及二王之後來朝覲為賓客者祼之
　禮亞王而禮賓獻謂王饗燕亞王獻賓也瑤爵所以
　亞王酬賓也坊記曰陽侯殺繆侯而竊其夫人故大
　饗廢夫人之禮
○致后之賓客之禮
　賓客謂諸侯來朝覲及畿内同姓諸侯之夫人會見
　王后皆是也禮謂牢禮致禮者使下大夫此内宰下
　大夫也　繆音穆
凡喪事佐后使治外内命婦正其服位
　註曰使使其屬之上士内命婦謂九嬪世婦女御鄭
　司農云外命婦卿大夫之妻王命其夫后命其婦𤣥
　謂士妻亦為命婦　疏曰喪言凡則王及后世子以
　下皆是服位者服之精觕位之先後
凡建國佐后立市設其次置其敘正其肆陳其貨賄出
其度量淳制祭之以陰禮
　市朝者君所以建國也建國者必面朝後市王立朝
　而后立市陰陽相承之義次謂吏所治舍司次介次
　也敘市行列也正其肆者物各異肆正之使不雜也
　陳猶處也謂有諸物皆陳列之度丈尺也量豆區之
　屬淳謂幅廣也制謂匹長淳制天子巡狩禮所云制
　幣丈八尺純四咫也陰禮婦人之祭禮一曰陰禮者
　市中之祍先后所立社也　王次㸃曰此特體地道
　以始立市耳既立則后何預其事　純諸允反
中春詔后帥外内命婦始蠶于北郊以為祭服
　註曰蠶于北郊婦人以純陰為尊郊必有公桑蠶室
　焉　張敬夫曰嘗攷周家立國自后稷以農為務厯
　世相𫝊其君子則重稼穡之事其室家則躬織紝之
　勤相與咨嗟嘆息服習乎艱難咏歌乎勞苦此實王
　業之根本也故誦服之無斁之章則知周之所以興
　誦休其蠶織之章則知周之所以衰以是意而攷後
　世治亂成敗之原皆可得而見矣　中音仲斁音亦
歲終則㑹内人之稍食稽其功事
　内人主謂九御功事絲枲之事既均其稍食歲終則
　會之既展其功緒歲終則稽之
○佐后而受獻功者比其小大與其麤良而賞罰之
　註曰獻功者九御之屬典婦功曰及秋獻功　王介
　甫曰小大比其制麤良比其功
○會内宫之財用
　註曰計夫人已下所用財
正歲均其稍食施其事功憲禁令于王之北宫而糾其
守
　註曰均猶調度也施猶班也北宫后之六宫謂之北
　宫者繫于王言之明用王之禁令令之守宿衛者
　憲音懸度待洛反或如字
上春詔王后帥六宫之人而生穜稑之種而獻之于王
　註曰六宫之人夫人以下分居后之六宫者古者使
　后宫藏種以其有𫝊類蕃孶之祥必生而獻之示能
　育之使不傷敗且以佐王耕事共禘郊也鄭司農云
　先種後熟謂之穜後種先熟謂之稑王當以耕種于
　藉田𤣥謂詩云黍稷穜稑是也夫人以下分居后之
　六宫者每宫九嬪一人世婦三人女御九人其餘九
　嬪三人世婦九人女御二十七人從后唯其所燕息
　焉從后者五日而沐浴其次又上十五日而徧云夫
　人如三公從容論婦禮　疏曰上春者亦謂正歲以
　其春事將興故云上春也　穜直龍反稑音六種章
　勇反孳音兹
○内小臣掌王后之命正其服位
　註曰命謂使令所為或言王后或言后通耳
○后出入則前驅
　疏曰此小臣是奄人與后導道是其常也
若有祭祀賓客喪紀則擯詔后之禮事相九嬪之禮事
正内人之禮事徹豆之俎
　註曰擯為后𫝊辭有所求為詔相正者異尊卑也俎
　謂后受尸之爵飲于房中之俎　疏曰詔相正皆是
　上擯但據尊卑不同故以詔相别之　相息諒反註
　同
后有好事于四方則使往有好令于卿大夫則亦如之
　註曰后於其族親所善者使往問遺之　邱氏曰好
　事以財問遺也好令以言問勞也　好呼報反下同
　遺唯季反勞去聲
掌王之陰事陰令
　註曰陰事羣妃御見之事若今掖庭令晝漏不盡八
　刻日錄所記推當御見者陰令王所求為于北宫
　見賢遍反
○閽人掌守王宫之中門之禁
　中門于外内為中雉門也王有五門外曰臯門二曰
　庫門三曰雉門四曰應門五曰路門路門一曰畢門
　　坡謂上序官言毎門此言中門者盖舉中以例之
喪服凶器不入宫潛服賊器不入宫竒服怪民不入宫
　註曰喪服衰絰也凶器明器也潛服若衷甲者賊器
　盜賊之任器兵物皆有刻識竒服衣非常怪民狂易
　　識式志反易以豉反
凡内人公器賓客無帥則幾其出入以時啓閉
　註曰三者之出入當須使者符節乃行鄭司農云公
　器將持公家器出入者幾謂無將帥引之者則苛其
　出入時漏盡　使色吏反將子匠反苛呼河反
凡外内命夫命婦出入則為之闢
　註曰辟行人使無干也内命夫卿大夫士之在宫中
　者
掌埽門庭
　註曰門庭門相當之地　疏曰閽人掌中門唯中門
　外之地謂之門庭也若餘門庭則各有守門者埽之
大祭祀喪紀之事設門燎蹕宫門廟門
　註曰燎地燭也蹕止行者廟在中門之外　疏曰喪
　紀朝廟及出葬之時燎天子百公五十侯伯子男皆
　三十所作之狀盖百根葦皆以布纒之以蜜塗其上
　若今蠟燭矣
凡賓客亦如之
　疏曰賓客在宫中廟中謂若享食在廟燕在寢
○寺人掌王之内人及女宫之戒令相道其出入之事
而糾之
　註曰内人女御也女宫刑女之在宫中者糾猶割察
　也　相息亮反下同道徒報反
若有喪紀賓客祭祀之事則帥女宫而致於有司
　註曰有司謂宫卿世婦
佐世婦治禮事
　註曰世婦二十七世婦
掌内人之禁令
　内小臣於祭祀三者正内人之禮事此則禁令之使
　之如小臣所正也
凡内人弔臨於外則帥而往立于其前而詔相之
　註曰從世婦所弔或自哭其族親立其前者賤也賤
　而必詔相之者出入于王宫不可以闕于禮
○内豎掌内外之通令凡小事
　註曰内后六宫外卿大夫也使童豎通王内外之命
　給小事者以其無與為禮出入便疾内外以大事聞
　王則俟朝而自復　朝直遙反下同
若有祭祀賓客喪紀之事則為内人蹕
　註曰内人從世婦有事于廟者内豎為六宫蹕者以
　其掌内小事　疏曰此豎於三事為内人蹕者皆謂
　在廟時祭祀在廟謂禘祫四時之祭也賓客在廟謂
　享食時也喪紀在廟謂喪朝廟為祖奠遣奠時也
王后之喪遷于宫中則前蹕及葬執褻器以從遣車
　註曰喪遷者將葬朝于廟褻器振飾頮沐之器　疏
　曰及葬執褻器以從遣車者謂朝七廟訖且將行在
　天祖廟中為大遣奠苞牲取下體天子九牢苞九個
　遣車九乘后亦同使人持之往如墓遣車載牲體鬼
　神依之故使執褻器從之　頮呼内反
　周禮述註卷四
欽定四庫全書
　周禮述註卷五
　　　　　　　　　　　　安溪李光坡撰
○九嬪掌婦學之灋以敎九御婦徳婦言婦容婦功各
帥其屬而以時御敘于王所
　註曰婦徳謂貞順婦言謂辭令婦容謂婉娩婦功謂
　絲枲自九嬪以下九九而御于王所九嬪者既習于
　四事又備于從人之道是以敎女御也敎各帥其屬
　者使亦九九相與從于王所息之燕寢御猶進也勸
　也進勸王息亦相次敘凡羣妃御見之灋月與后妃
　其象也卑者宜先尊者宜後女御八十一人當九夕
　世婦二十七人當三夕九嬪九人當一夕三夫人當
　一夕后當一夕亦十五日而徧云自望後反之孔子
　云日者天之明月者地之理陰契制故月上屬為天
　使婦從夫放月紀　娩音晚見賢遍反上時掌反放
　方往反
凡祭祀贊玉齍贊后薦徹豆籩
　註曰玉齍玉敦受黍稷器后進之而不徹　疏曰助
　后薦玉齍也豆籩之薦與徹皆助后　敦音對
若有賓客則從后
　註曰當贊后事　疏曰后之有事于賓客者唯諸侯
　來朝王親饗燕之后當從王
大喪帥敘哭者亦如之
　註曰亦從后帥猶道也后哭之衆次敘者乃哭
○世婦掌祭祀賓客喪紀之事帥女宫而濯摡為齍盛
　註曰摡拭也為猶差擇　疏曰案少牢饔人摡鼎俎
　廩人摡甑甗司宫摡豆籩彼以大夫家無婦官及無
　刑女故并使男子官此天子禮
○及祭之日涖陳女宫之具凡内羞之物
　註曰涖者臨也内羞謂房中之羞　疏曰案春官世
　婦宫卿云掌女宫之宿戒及祭祀比其具此官直臨
　之而已　摡古愛反註同拭音式
掌弔臨于卿大夫之喪
　註曰王使往弔　疏曰案司服公卿大夫皆王親弔
　之此文使世婦往弔者此盖使世婦致禮物但弔是
　大名雖致禮亦名為弔此所弔不言三公與孤者文
　不具也
○女御掌御敘于王之燕寢
　註曰言掌御敘防上之専妬者于王之燕寢則王不
　就后宫息也
以歲時獻功事
　註曰絲枲成功之事
凡祭祀贊世婦
　註曰助其帥涖女宫
大喪掌沐浴
　註曰王及后之喪　疏曰王及后喪沐用潘浴用湯
　始死為之于南牖下但男子不死于婦人之手今王
　喪亦使女御浴者案士喪禮浴時男子抗衾則不使
　婦人今王喪沐或使婦人而浴未必婦人或亦供給
　湯物而已亦得謂之掌也　潘鋪官切音拌
后之喪持翣
　翣棺飾也漢禮翣方扇以木為匡廣二尺兩角高二
　尺四寸柄長五尺以布覆之天子八翣后同女御持
　而從柩車左右各四人　翣所甲反後同
從世婦而弔于卿大夫之喪
　註曰從之數盖如使者之介云　疏曰王之妃妾夫
　人象公嬪象孤卿世婦象大夫女御象元士但介數
　依命數為差王之大夫四命世婦之從亦四人
○女祝掌王后之内祭祀凡内禱祠之事
　註曰内祭祀六宫之中竈門戸禱疾病求瘳也祠報
　福　疏曰月令春祀戸夏祀竈秋祀門后祀之時亦
　當依此也婦人無外事無行與中霤之等
掌以時招梗禬禳之事以除疾殃
　疏曰以時者謂隨其事時不必要在四時也招謂招
　取善祥梗禦捍惡之未至也除災害曰禬禬猶刮也
　刮去見在之災禳攘也推卻見在之變異　陳君舉
　曰胡五峯謂宫闈不當有此是盖未察先王之意古
　人通天人徹幽明動則有祭故食則祭先食桑則祭
　先蠶農則祭先嗇與夫門行户竈表貉先牧馬祖等
　類不一不唯不忘初之意盖神所在有之故所在祭
　之皆先王謹微之意所以自盡焉外朝有司巫男巫
　女巫内朝有女祝所掌者大氐類後世淫祀祈望非
　福然先王不以為不可必設官以掌之者交三才之
　道也若曰人事既盡此等事一切勿講則非聖人之
　意　梗古猛反禬古外反禳如羊反貉與禡同音罵
　朝直遙反氐古抵字
○女史掌王后之禮職
　王光逺曰王后之禮各有所職若祭祀則有薦徹賓
　禮則有獻酬其職女史掌之
掌内治之貳以詔后治内政
　註曰内治之灋本在内宰書而貳之
逆内宫
　逆内宫者謂六宫所有功事及費用財物粟米皆鉤
　攷之
書内令
　内令后令也書而宣布于六宫
凡后之事以禮從
　疏曰太史以書協禮事執書以詔王此女史亦執禮
　書以從后
○典婦功掌婦式之灋以授嬪婦及内人女功之事齎
　註曰婦式婦人事之模範嬪婦九嬪世婦事齎謂以
　女功之事來取絲枲鄭司農云内人謂女御　坡謂
　内宰以作二事唯據女御不見九嬪世婦有絲枲之
　事此言嬪婦者盖王后所蠶北郊以為祭服故使嬪
　婦率先有事焉　齎音咨
凡授嬪婦功及秋獻功辨其苦良比其小大而賈之物
書而楬之
　獨舉嬪婦不言内人省文也鄭司農苦讀為盬枲曰
　苦絲曰良而苦良之中人功又有良善觕盬皆當辨
　之也比方也小大長短廣狹也賈估其直也楬解見
　職幣上文既言授嬪婦以女功此承之言凡授功者
　至秋獻功時則分别其縑帛布紵與其觕細皆比方
　其大小書其賈數而著其物也
以共王及后之用頒之于内府
　賈音嫁楬其列反盬音古縑音兼
　　問授註以當作受如何曰註以嬪婦為國中嬪婦
　　似與上文牴牾又以國中嬪婦所作成即送之不
　　須獻功時更于上下文理疑不相蒙且上未嘗言
　　授國中嬪婦以女功安得突然受其功乎故坡謂
　　凡授嬪婦功此句盖重上文之意以起下文及秋
　　獻功耳曰苦良司農後鄭異説子兼之何也曰絲
　　曰良枲曰苦司農為是然以此官不藏布帛而使
　　典絲主良典枲主苦則于下文頒内府以共王后
　　者解將不行後鄭之意則于下文得矣然以此官
　　主良則經明兼苦良至改典絲之良為苦又恐牽
　　合實多坡謂禮言躬桑詩言刈葛宫中所成自有
　　此苦良二事至典絲之良典枲之苦又自以貢入
　　之物為之各不相涉也宫中所成藏内府以共王
　　后貢入所成藏二官以待政令云　牴音底牾音
　　吾重直龍反刈音藝
○典絲掌絲入而辨其物以其賈楬之
　註曰絲入謂九職之嬪婦所貢絲　疏曰后宫所蠶
　之絲自后宫用之以為祭服不入典絲其歲之常貢
　之絲若禹貢兗州貢漆絲之等攷餘官更無絲入之
　文亦當入此典絲也物謂絲有善惡麤細不同　賈
　音嫁
掌其藏與其出以待興功之時
　註曰絲之貢少藏之出之可同官也時者若温煖宜
　縑帛清涼宜文繡
頒絲于外内工皆以物授之
　註曰外工外嬪婦也内工女御　疏曰以物授之者
　若縑帛則授以素絲文繡則授以綵絲
凡上之賜予亦如之
　註曰王以絲物賜人
及獻功則受良功而藏之辨其物而書其數以待有司
之政令上之賜予
　政令謂禮物之幣帛及司服弁師灋物所宜用皆是
　也鄭司農云良功絲功縑帛
凡祭祀共黼畫組就之物
　黼畫衣服及依巾幂也組就以組為就冕旈也白與
　黑謂之黼采色一成曰就
喪紀共其絲纊組文之物
　絲以給線縷纊以充衣縟組者士喪禮曰握手𤣥纁
　裏著組繫内則曰屨著綦綦屨繫是用組之事也青
　與赤謂之文　著直畧反
凡飾邦器者受文織絲組焉
　註曰謂茵席屏風之屬
○歲終則各以其物㑹之
　註曰種别為計鄭司農云各以其所飾之物計會傅
　著之　織音志茵音因會古外反
○典枲掌布緦縷紵之麻草之物以待時頒功而授齎
　緦十五升布抽其半者白而細疏曰紵縷綫也麻枲
　苴也草葛䔛之屬授齎謂授給麻草使為布緦縷紵
　　綫先見反䔛音萌
及獻功受苦功以其賈楬而藏之以待時頒
　註曰鄭司農云苦功謂麻功布紵　疏曰以待時頒
　者即下文頒衣服及賜予是也
○頒衣服授之賜予亦如之
　註曰授之授受頒者帛言待有司之政令布言頒衣
　服互文　苦音古
歲終則各以其物㑹之
○内司服掌王后之六服褘衣揄狄闕狄鞠衣展衣緣
衣素沙
　註曰鄭司農云褘衣畫衣也祭綂曰夫人副褘揄狄
　闕狄畫羽飾展衣白衣也喪大記曰復夫人以屈狄
　世婦以襢衣屈音與闕相似襢與展相似鞠衣黄衣
　也𤣥謂狄當為翟翟雉名伊雒而南素質五色皆備
　成章曰翬江淮而南青質五色皆備成章曰搖王后
　之服刻繒為之形而采畫之綴於衣以為文章褘衣
　畫翬者揄翟畫搖者闕翟刻而不畫此三者皆祭服從
　王祭先王則服褘衣祭先公則服揄翟祭羣小祀則
　服闕翟今世有圭衣者盖三翟之遺俗鞠衣黄桑服
　也色如鞠塵象桑葉始生月令三月薦鞠衣于先帝
　告桑事展衣以禮見王及賓客之服字當為襢襢之
　言亶亶誠也詩國風曰玼兮玼兮其之翟也下云胡
　然而天也胡然而帝也言其徳當神明又曰瑳兮瑳
　兮其之展也下云展如之人兮邦之媛也言其行配
　君子二者之義與禮合矣雜記曰夫人服税衣揄狄
　又喪大記曰士妻以褖衣言褖者甚衆字或作税此
　緣衣者實作褖衣也褖衣御于王之服亦以燕居男
　子之褖衣黑則是亦黑也六服備于此矣褘揄狄展
　聲相近緣字之誤也以下推次其色則闕狄赤揄狄
　青褘衣𤣥婦人尚専一徳無所兼連衣裳不異其色
　素沙者今之白縳也六服皆袍制以白縳為裏使之
　張顯今世有沙縠者名出于此　疏曰王之吉服有
　九韋弁以下常服有三與后鞠衣以下三服同但王
　之祭服有六后祭服唯三翟者天地山川社稷之等
　后夫人不與故三服而已　褘音暉揄音遙展同襢
　俱張彦反緣同褖俱吐亂反翬音暉見王之見賢遍
　反亶丹但反玼音此瑳倉我反行下孟反税吐亂反
　縳音絹縠音斛與音預
辨外内命婦之服鞠衣展衣緣衣素沙
　註曰内命婦之服鞠衣九嬪也展衣世婦也緣衣女
　御也外命婦者其夫孤也則服鞠衣其夫卿大夫也
　則服展衣其夫士也則服緣衣三夫人及公之妻其
　闕狄以下乎侯伯之夫人搖狄子男之夫人亦闕狄
　唯二王後褘衣
凡祭祀賓客共后之衣服及九嬪世婦凡命婦共其衣
服共喪衰亦如之
　註曰凡者凡女御與外命婦也言及言凡殊貴賤也
　春秋之義王人雖微者猶序乎諸侯之上所以尊尊
　也臣之命者再命以上受服則下士之妻不共也外
　命婦唯王祭祀賓客以禮佐后得服此上服自于其
　家則降焉　疏曰喪衰亦如之者外命婦喪衰為王
　服齊衰于后無服若九嬪以下及女御于王服斬衰
　于后服齊衰也
后之喪共其衣服凡内具之物
　註曰内具紛帨線纊鞶袠之屬　疏曰后喪所共衣
　服者謂襲時十二稱小斂十九稱大斂百二十稱
　帨如鋭反鞶音盤袠陳乙反稱去聲
○縫人掌王宫之縫線之事以役女御以縫王及后之
衣服
　註曰女御裁縫王及后之衣服則為役助之宫中餘
　裁縫事則専為之鄭司農云線縷也
喪縫棺飾焉
　註曰孝子既啓見棺猶見親之身既載飾而以行遂
　以葬若存時居于帷幕而加文繡喪大記曰飾棺君
　龍帷三池振容黼荒火三列黻三列素錦褚加帷荒
　纁紐六齊五采五貝黼翣二黻翣二畫翣二皆戴圭
　魚躍拂池君纁戴六纁披六此諸侯禮也禮器曰天
　子八翣諸侯六翣大夫四翣漢禮器制度飾棺天子
　龍火黼黻皆五列又有龍翣二其戴皆加璧
○衣翣柳之材
　註曰必先纒衣其材乃以張飾也柳之言聚諸飾之
　所聚　疏曰鄭喪大記註引漢禮翣方扇以木為匡
　廣二尺兩角髙二尺四寸柄長五尺以布覆之柳即
　帷荒是也　衣于既反註同
掌凡内之縫事
○染人掌染絲帛凡染春㬥練夏纁𤣥秋染夏冬獻功
　註曰㬥練練其素而㬥之鄭司農云纁謂絳也𤣥謂
　纁𤣥者謂始可以染此色者𤣥纁者天地之色以為
　祭服石染當及盛夏熱潤始湛研之三月而後可用
　考工記鍾氏則染纁術也染𤣥則史傳闕矣染夏者
　染五色謂之夏者其色以夏狄為飾禹貢曰羽􁆴夏
　狄是其總名其類有六曰翬曰搖曰􁀂曰甾曰希曰
　蹲其毛羽五色皆備成章染者擬以為深淺之度是
　以放而取名焉
掌凡染事
　史直翁曰天下之染必因草木土石而成先王取其
　色以配四時之宜以定上下之分皆所以為禮然先
　王取色以為禮後世因色以起妄故𫝊曰五色令人
　目盲使知所謂色者出于草木土石不足為吾損益
　則目不盲而視天下之色姑以為禮設耳　㬥步卜
　反􁆴畎同􁀂音儔放方往反
○追師掌王后之首服為副編次追衡筓為九嬪及外
内命婦之首服以待祭祀賓客
　註曰鄭司農云副者婦人之首服衡維持冠者𤣥謂
　副之言覆所以覆首為之飾其遺象若今步繇矣服
　之以從王祭祀編編列髪為之其遺象若今假紒矣
　服之以桑也次次第髪長短為之所謂髲髢服之以
　見王王后之燕居亦纚筓總而已追猶治也詩云追
　琢其璋王后之衡筓皆以玉為之唯祭服有衡垂于
　副之兩旁當耳其下以紞縣瑱笄卷髪者外内命婦
　衣鞠衣展衣者服編衣緣衣者服次外内命婦非王
　祭祀賓客佐后之禮自於其家則亦降焉少牢饋食
　禮曰主婦髲鬄衣移袂特牲饋食禮曰主婦纚筓宵
　衣是也昏禮女次純衣攝盛服耳主人爵弁以迎移
　袂緣衣之袂凡諸侯夫人于其國衣服與王后同
　追丁回反下同繇音遙紒音計髲皮寄反髢大計反
　纚所綺反縣音懸瑱他見反卷眷免反鬄大計反純
　側其反
喪紀共筓絰亦如之
○屨人掌王及后之服屨為赤舄黑舄赤繶黄繶青句
素屨葛屨
　註曰屨自明矣必連言服者著服各有屨也複下曰
　舄襌下曰屨舄屨有絇有繶有純者飾也凡屨舄各
　象其裳之色士冠禮曰𤣥端黒屨青絇繶純素積白
　屨緇絇繶純爵弁纁屨黑絇繶純是也王吉服有九
　舄有三等赤舄為上冕服之舄詩云王錫韓侯𤣥衮
　赤舄則諸侯與王同下有白舄黑舄王后吉服六唯
　祭服有舄𤣥舄為上褘衣之舄也下有青舄赤舄鞠
　衣以下皆屨耳句當為絇聲之誤也絇繶純者同色
　今云赤繶黄繶青絇雜互言之明舃屨衆多反覆以
　見之凡舄之飾如繢之次赤繶者王黑舄之飾黄繶
　者王后𤣥舄之飾青絇者王白舄之飾言繶必有絇
　純言絇亦有繶純三者相將王及后之赤舄皆黑飾
　后之青舄白飾凡屨之飾如繡次也黄屨白飾白屨
　黑飾黑屨青飾絇謂之拘著舄屨之頭以為行戒繶
　縫中紃純緣也天子諸侯吉事皆舄其餘唯服冕衣
　翟著舄耳士爵弁纁屨黑絇繶純尊祭服之屨飾從
　繢也素屨者非純吉有凶去飾者言葛屨明有用皮
　時　疏曰素屨者大祥時所服去飾也葛屨自赤舄
　以下夏則用葛為之若冬則用皮為在素屨下者欲
　見素屨亦用葛與皮也　繶於力反句音劬著服之
　著丁庶反絇音劬純章允反下同縁悦面反著舄之
　著知畧反
辨外内命夫命婦之命屨功屨散屨
　註曰命天之命屨纁屨命婦之命屨黄屨以下功屨
　次命屨于孤卿大夫則白屨黑屨九嬪内子亦然世
　婦命婦以黑屨為功屨女御士妻命屨而已士及士
　妻謂再命受服者散屨亦謂去飾鄭志趙商問司
　服王后六服之制目不解請圖之答曰大裘袞衣鷩
　衣毳衣絺衣𤣥衣此六服皆纁裳赤舄韋弁衣以韎
　皮弁衣以布此二弁皆素裳白舄冠弁服黑衣裳而
　黑舄冠弁𤣥端褘衣𤣥舄首服副從王見先王揄翟
　青舄首服副從王見先公闕翟赤舄首服副從王見
　羣小祀鞠衣黄屨首服編以告桑之服襢衣白屨首
　服編以禮見王之服縁衣黑屨首服次以御于王之
　服后服六翟三等三舄𤣥青赤鞠衣以下三屨黄白
　黒婦人質不殊裳屨舄皆同裳色也　韎音妺
凡四時之祭祀以宜服之
　註曰祭祀而有素屨散屨者惟大祥時　王光逺曰
　夏葛冬皮此隨時之宜吉祭用赤舄命屨之等喪祭
　有素屨散屨此隨事之宜
○夏采掌大喪以冕服復于大祖以乘車建綏復于四
郊
　註曰求之王平生常所有事之處乘車玉路于太廟
　以冕服不出宫也四郊以綏出國門此行道也鄭司
　農云復謂始死招魂復魄大祖始祖廟也故書綏為
　􁎜杜子春云當為綏􁎜非是也𤣥謂明堂位曰凡四
　代之服器魯兼用之有虞氏之旂夏后氏之綏則旌
　旂有是綏者當作緌字之誤也緌以旄牛尾為之綴
　於橦上所謂注旄于干首者王祀四郊乘玉路建大
　常今以之復去其旒異之于生亦因先王有徒緌者
　士冠禮及玉藻冠緌之字故書亦多作綏者今禮家
　定作㽔　疏曰復者各依命數天子則十二人各服
　朝服　黄文叔曰夏采掌復無他事也特建一官者
　生事盡而死事始也曾子曰而今而後吾知免夫宋
　穆公曰䙷保首領以沒于地人主能保其身至此而
　冢宰之責盡矣　復扶又反􁎜音維橦直江反朝直
　遙反䙷得同
　朱子曰冢宰一官兼領王之膳服嬪御此最是設官
　之深意葢天下之事無重于此又曰冢宰一篇周公
　輔道成王垂灋後世用意最深切處欲知三代人主
　正心誠意之學于此可見其實　坡謂自冢宰至此
　六十三職或掌其要焉或専而司焉或聨而治焉則
　分職之事也夫冢宰貳王經理天下而諸官所掌不
　越于居處服御財賦絲麻之事嗚呼此聖人之議道
　自已者也夫飲食男女人之大欲存焉然等而下之
　至于庶人推而進之至于公卿或有所制故不敢縱
　或有所求而未必逞若王者尊為天子富有四海何
　求而不應哉何憚而不為哉以是大欲而勢足以恢
　其邪心無制節謹度于以治天下國家焉吾不知其
　可也周公立冢宰以綂百官以均四海而知百官之
　得其綂四海之得其均其要在王身而不外也先以
　宫室安其身焉次以飲食理其體焉繼以賦式節其
　用焉終以内宫佐其徳焉析其事則至纎至悉若無
　闗于政治之要合其大則本末兼修内外交飭其至
　醇至備者乎一之以大宰之權分之以小宰内宰之
　任一起居一飲食一貨用一擇採進御多寡豐約用
　舍去取大臣皆得與聞之而天子不得以自私女子
　小人不得以竊惑而又司是官者或以徳進或以藝
　揚無邪辟以蕩王心無壬人以道其惡則上知之君
　就焉而益正中材之主守焉而寡過盖正心誠意之
　極功而天下之治本于此人主所宜深思而躬行哉
　　辟芳益反上知之知音智
　坡又謂有文字來首部為易而上經始于飲食下經
　始于男女皆根本于天地而推其極于世變故禮運
　究論天道人情得失死生要歸于飲食男女内則言
　后王降徳兆民亦委折陳此二事之數皆與冢宰之
　職不少異焉然則自羲皇以迄三古墳典微言聖聖
　相授所以議道自已錫福于民舍是無大者矣深察
　乎此斯為格致深體乎此斯為誠正藏恕而行斯為
　齊治均平君人修之則建極有柄持為臣知之則致
　主有本末儒者辨此則講學有實義故齊宣病好貨
　好色不能至王孟子教以好與民同于王何有古者
　人上之所以自審聖賢之所以格非不能外此而他
　有所指也程朱𤼵太極西銘之理尊大學為入徳之
　門不過欲天子至于庶人明于天性知其不容已與
　不可易而安處善樂循理耳朱子曰所以為敎皆本
　于人君躬行心得之餘不待求之民生日用彝倫之
　之外不既明且至乎後儒詆冢宰輔王當啓以窮理
　正心此經所職皆非其要似矣然坡攷數百年中學
　者恃理横豎鮮有要領徒以搜章劀句為格致𡨕目
　端坐為誠正彼又未必能然即或能之亦何所至所
　以達而進説適以激人主之厭怒隱而授經適以誤
　後生若存若亡而無精明的確親切至到之效噫𤼵
　口必罵漢儒豈知所執又出其下之下乎　至王于
　王俱去聲詆音邸
　
　
　
　
　
　
　
　
　
　
　
　
　
　
　周禮述註卷五
欽定四庫全書
　周禮述註卷六
　　　　　　　　　　　　安溪李光坡撰
　　地官司徒第二
　　　坡聞之兄曰地者民也司徒所司者民之事故
　　　曰地官徒衆也即民也司徒掌乂民之食擾民
　　　之性所謂盡制度品節之詳極裁成輔相之道
　　　也
惟王建國辨方正位體國經野設官分職以為民極乃
立地官司徒使帥其屬而掌邦教以佐王安擾邦國
　註曰敎所以親百姓訓五品有虞氏五而周十有二
　焉擾亦安也言饒衍之
敎官之屬大司徒卿一人小司徒中大夫二人鄉師下
大夫四人上士八人中士十有六人旅下士三十有二
人府六人史十有二人胥十有二人徒百有二十人
　註曰師長也司徒掌六鄉鄉師分而治之二人者共
　三鄉之事相左右也
鄉老二鄉則公一人鄉大夫每鄉卿一人州長毎州中
大夫一人黨正每黨下大夫一人族師每族上士一人
閭胥每閭中士一人比長五家下士一人
　註曰老尊稱也王置六鄉則公有三人也三公者内
　與王論道中參六官之事外與六鄉之敎其要為民
　是以屬之鄉焉州黨族閭比鄉之屬别正師胥皆長
　也正之言政也師之言帥也胥有才知之稱載師職
　曰以官田牛田賞田牧田任逺郊之地司勲職曰掌
　六鄉之賞地六鄉地在逺郊之内則居四同鄭司農
　云百里内為六鄉外為六遂　何氏曰鄉遂雖有官
　而非在職之選也何以明之一鄉不過萬二千五百
　家比長以下士為之一鄉則二千五百下士矣閭胥
　以中士為之一鄉則五百中士矣族師以上士為之
　一鄉則一百二十五上士矣黨正以下大夫一鄉則
　有二十五下大夫也州長中大夫一鄉又有五中大
　夫也而鄉大夫則卿之秩也合一鄉之官巳有三千
　一百五十五人矣六鄉不過七萬五千家而官則有
　一萬八千餘也又以禄言之下士視上農禄食九人
　是五家則官賦一上家之食也中士倍下士禄食十
　八人是二十五家而復賦七上家之食也上士倍中
　士禄食三十六人是百家復賦其三十二上家之食
　也推此言之積而至于一鄉又積而至于畿内又以
　共朝廷之百需又以共王之九賦是在官之禄反倍
　于在民之耕則服南畝者其家皆不衣不食悉以共
　上猶為不足矣盖攷司徒之職設官府以治鄉遂者
　惟鄉師遂師以治六鄉六遂載師閭師則居鄉遂之
　中縣師則居于都鄙而専治焉故鄉遂之中惟此四
　官各有府史胥徒為操刑政之權以治民事之正官
　自鄉大夫至比長自遂大夫至鄰長無官府之設無
　府史胥徒之役皆鄉遂之民使為保伍使相敎治異
　其爵秩别其貴賤謂之教官謂之鄉吏不操刑政之
　權者也然則其禄何如比長雖綂五家即上農也閭
　胥受二家之田也為二十五家之長族師雖綂百家
　亦受四家之田又有士田以益之也此皆農人之中
　徳行才能足兼五人二十五人百人之上者為其田
　以處之為其秩以等之所謂下士即上農中士倍之
　上士又倍者亦合其子弟授之士田令其自耕以共
　一家之衣食耳固不如在職之上中下士食民賦税
　以為治也黨正州長鄉大夫則已嘗為大夫者其家
　既受田矣别有宅田士田以賦其禄或又有賞田以
　益之乎賢者以次而升不賢者以次而降升者加其
　爵秩益其田禄降者下之減之此小司徒所以攷屬
　官之治而誅賞鄉師攷六鄉之治以詔廢置以詔誅
　賞是也　比毗志反與音預
封人中士四人下士八人府二人史四人胥六人徒六
十人
　註曰聚土曰封謂壝堳埒及小封疆也　疏曰封人
　與大司徒設社稷之壝相左右故在地官為職首胥
　徒多者以畿封事廣故也
○鼓人中士六人府二人史二人徒二十人
○舞師下士二人胥四人舞徒四十人
　註曰舞徒給繇役能舞者以為之　坡謂鼓人舞師
　二職在此無屬當在春官鏄師之下韎師之上
○牧人下士六人府一人史二人徒六十人
　註曰牧人養牲于田野者
○牛人中士二人下士四人府二人史四人胥二十人
徒二百人
　註曰主牧公家之牛者詩云誰謂爾無牛九十其犉
　犉者九十其餘多矣
○充人下士二人史二人胥四人徒四十人
　註曰充猶肥也養繫牲而肥之　堳音眉埒音劣繇
　音遙鏄音博犉而純反音眴
　　或問移鼓人舞師二官何也曰太師所掌之樂鐘
　　磬笙鎛莫不有師若鼓者五聲不得不和安無専
　　職今以次之鎛師職下則金奏鼔鼜之掌適與相
　　類而且其官皆中士也韎樂散樂夷樂猶設韎師
　　旄人以敎豈山川等祀之舞舞之正者而獨缺此
　　今以首之韎師職上則敎舞之掌適與相類而且
　　其官皆下士也況乎上封人之職有掌祭祀諸禮
　　牛牲與牧人牛人充人諸官為類間此二職實為
　　錯綜舉而歸之各得其從庶或可歟　鼜音戚
載師上士二人中士四人府二人史四人胥六人徒六
十人
　註曰載之言事也事民而税之載師者閭師縣師遺
　人均人官之長
○閭師中士二人史二人徒二十人
　註曰鄉官有州黨族閭比正言閭者徴民之税宜督
　其親民者凡其賦貢入大府穀入倉人
○縣師上士二人中士四人府二人史四人胥八人徒
八十人
　註曰主天下土地人民已下之數徴野賦貢也名曰
　縣師者自六鄉以至邦國縣居中焉鄭司農云四百
　里曰縣　坡謂載師徴九賦者閭師徴九貢者縣師
　徴野之賦所以左右載師也徴野之貢者閭師惟掌
　鄉貢故縣師職野焉
○遺人中士二人下士四人府二人史四人胥四人徒
四十人
　註曰遺謂以物有所饋遺
○均人中士二人下士四人府二人史四人胥四人徒
四十人
　註曰均猶平也主平土地之力政者　薛平仲曰取
　之于民而不知所以予之則施報之義乖予之于民
　而不知所以均之則公平之義泯遺人在此者所以
　示施報之義均人繼之者所以示公平之義
師氏中大夫一人上士二人府二人史二人胥十有二
人徒百有二十人
　註曰師敎人以道者之稱也保氏司諫司救官之長
　　陳及之曰徒百二十人者盖居虎門之左司王朝
　帥四夷之隸守王門其徒不得不多也　程子曰古
　者自天子達于庶人必須師氏以成其徳業故舜禹
　文武之聖亦皆有所從學後世師傅之職不修友臣
　之義未著所以尊徳樂道之風未成於天下
○保氏下大夫一人中士二人府二人史二人胥六人
徒六十人
　註曰保安也以道安人者也
○司諫中士二人史二人徒二十人
　註曰諫猶正也以道正人行　邱氏曰司諫即今之
　提學官將以扶植正學而維持公論者也
○司救中士二人史二人徒二十人
　註曰救猶禁也以禮防禁人之過者也　鄭剛中曰
　王者處心自一身而達天下巳之徳己成而無過亦
　欲天下之民有徳行而無過惡為民設司諫猶已有
　詔媺之師為民設司救猶已有諫惡之保
○調人下士二人史二人徒十人
　註曰調猶和合也
○媒氏下士二人史二人徒十人
　註曰媒之言謀也謀合異類使和成者今齊人名麴
　􁎝曰媒　王氏曰調人和難敎睦媒氏陰禮敎親故
　屬師保氏　朝直遙反媺音美後同麴起六反􁎝魚
　列反難去聲
司市下大夫二人上士四人中士八人下士十有六人
府四人史八人胥十有二人徒百有二十人
　註曰司市市官之長　薛平仲曰男女人之大欲存
　焉其次則財利之所交先王既為之設媒氏以遂人
　之大欲矣而就利之心容可不致其規畫哉故次以
　司市等官
○質人中士二人下士四人府二人史四人胥二人徒
二十人
　註曰質平也主平定物價者
○廛人中士二人下士四人府二人史四人胥二人徒
二十人
　註曰廛民居區域之稱
○胥師二十肆則一人皆二史賈師二十肆則一人皆
二史司虣十肆則一人司稽五肆則一人胥二肆則一
人肆長毎肆則一人
　註曰自胥師以及司稽皆司市所自辟除也胥及肆
　長市中給繇役者胥師領羣胥賈師定物價司虣禁
　㬥亂司稽察留連不時去者
○泉府上士四人中士八人下士十有六人府四人史
八人賈八人徒八十人
　註曰鄭司農云故書泉或作錢　賈音古虣音㬥辟
　必亦反
司門下大夫二人上士四人中士八人下士十有六人
府二人史四人胥四人徒四十人每門下士二人府一
人史二人徒四人
　註曰司門若今城門校尉主王城十二門　疏曰以
　其掌貨賄與司市相連故在此
○司闗上士二人中士四人府二人史四人胥八人徒
八十人毎闗下士二人府一人史二人徒四人
　註曰闗界上之門　疏曰王畿千里王城在中面有
　五百里界首面置三闗則亦十二闗其職掌國貨之
　節以聨門市故在此
○掌節上士二人中士四人府二人史四人胥二人徒
二十人
　註曰節猶信也行者所執之信　疏曰節連于門市
　故亦連類在此
遂人中大夫二人遂師下大夫四人上士八人中士十
有六人旅下士三十有二人府四人史十有二人胥十
有二人徒百有二十人
　註曰遂人主六遂若司徒之于六鄉也六遂之地自
　逺郊以達于畿中有公邑家邑小都大都焉鄭司農
　云遂謂王國百里外　劉執中曰遂大夫各居其遂
　以施政敎遂師則贊遂人居司徒之府以治六遂之
　政令猶鄉師贊小司徒居于内以治六鄉
○遂大夫每遂中大夫一人縣正毎縣下大夫一人鄙
師毎鄙上士一人酇長毎酇中士一人里宰毎里下士
一人鄰長五家則一人
　註曰縣鄙酇里鄰遂之屬别也
○旅師中士四人下士八人府二人史四人胥八人徒
八十人
　註曰主斂縣師所徴野之賦穀者也旅猶處也六遂
　之官里宰之師也正用里宰者亦斂民之税宜督其
　親民　坡謂賦穀不入倉人而在此者倉人所謂餘
　灋用是也
○稍人下士四人史二人徒十有二人
　註曰主為縣師令都鄙丘甸之政也距王城三百里
　曰稍家邑小都大都自稍以出焉
○委人中士二人下士四人府二人史四人徒四十人
　註曰主斂甸稍芻薪之賦以共委積者也
○土均上士二人中士四人下士八人府二人史四人
胥四人徒四十人
　註曰均猶平也主平土地之政令者也　酇作管反
草人下士四人史二人徒十有二人
　註曰草除草
○稻人上士二人中士四人下士八人府二人史四人
胥十人徒百人
　薛平仲曰均一之政既行則斯民之從事于耕稼者
　是雖有地利之難致且將為之致力所謂土化之灋
　下地之稼孰不各興其事而使地之無遺利哉此固
　草人稻人列于土均之後也
○土訓中士二人下士四人史二人徒八人
　註曰訓謂能訓説土地善惡之勢
○誦訓中士二人下士四人史二人徒八人
　註曰能訓説四方所誦習及人所作為久時事　薛
　平仲曰遂自草人稻人之官設而治地之事舉矣土
　訓之地圖誦訓之方志凡其載九州之所有土物之
　所生風氣之所宜於是乎為王訓之然後制其賦而
　各因其有施其教而不易其俗其所關葢甚大也
山虞毎大山中士四人下士八人府二人史四人胥八
人徒八十人中山下士六人史二人胥六人徒六十人
小山下士二人史一人徒二十人
　註曰虞度也度知山之大小及所生者
○林衡毎大林麓下士十有二人史四人胥十有二人
徒百有二十人中林麓如中山之虞小林麓如小山之
虞
　註曰衡平也平林麓之大小及所生者竹木生平地
　曰林山足曰麓　疏曰胥徒多于山虞者以林麓在
　平地盜竊材木者多故須巡行者衆
○川衡毎大川下士十有二人史四人胥十有二人徒
百有二十人中川下士六人史二人胥六人徒六十人
小川下士二人史一人徒二十人
　註曰川流水也禹貢曰九川滌源　疏曰官及胥徒
　多者以其川路長逺巡行勞役故也　易氏曰林衡
　正于山虞川衡正于澤虞然林列于山後川列于澤
　前者以山林川澤為序也
○澤虞毎大澤大藪中士四人下士八人府二人史四
人胥八人徒八十人中澤中藪如中川之衡小澤小藪
如小川之衡
　註曰澤水所鍾也水希曰藪禹貢曰九澤既陂爾雅
　有八藪　薛平仲曰山澤天地之藏財用之淵國家
　之所資者厚民生之所賴者衆如使括而歸之于上
　適以開斯民競利之心縱而委之于下重以啟斯民
　忘本之念是以為之虞以嚴其灋為之衡以平其政
　使民知利之為可資而不知利之為可餌則土物愛
　而厥心臧皆教化也
○迹人中士四人下士八人史二人徒四十人
　註曰迹之言跡知禽獸處
○卝人中士二人下士四人府二人史二人胥四人徒四十人
　註曰卝之言礦也金玉未成器曰礦　麓音禄卝音
　礦虢猛反度徒洛反陂彼宜反藏才浪反
角人下士二人府一人徒八人
○羽人下士二人府一人徒八人
○掌葛下士二人府一人史一人胥二人徒二十人
○掌染草下士二人府一人史二人徒八人
　註曰染草藍蒨象斗之屬
○掌炭下士二人史二人徒二十人
○掌荼下士二人府一人史一人徒二十人
　註曰荼茅莠
○掌蜃下士二人府一人史一人徒八人
　註曰蜃大蛤月令孟冬雉入大水為蜃
○囿人中士四人下士八人府二人胥八人徒八十人
　註曰囿今之苑
○場人毎場下士二人府一人史一人徒二十人
　註曰場築地為墠季秋除圃中為之詩云九月築場
　圃十月納禾稼　疏曰言毎場者以其九穀别場故
　言毎以殊之　荼音徒蒨千見反墠音善
廩人下大夫二人上士四人中士八人下士十有六人
府八人史十有六人胥三十人徒三百人
　註曰藏米曰廩廩人舍人倉人司禄官之長
○舍人上士二人中士四人府二人史四人胥四人徒
四十人
　註曰舍猶宫也主平宫中用穀者也
○倉人中士四人下士八人府二人史四人胥四人徒
四十人
○司祿中士四人下士八人府二人史四人徒四十人
　註曰主班禄
○司稼下士八人史四人徒四十人
　註曰種穀曰稼如嫁女以有所生　坡謂廪人倉人
　入之舍人司禄出之廪人將以歲之上下數邦用以
　節其斂𤼵故次司稼
舂人奄二人女舂抭二人奚五人
　註曰女舂抭女奴能舂與抭者抭抒臼也詩云或舂
　或抭
○饎人奄二人女饎八人奚四十人
　註曰鄭司農云饎人主炊官也特牲饋食禮曰主婦
　視饎爨故書饎作􁇎　疏曰案其職凡祭祀共盛共
　王及后六食賓客共簠簋不在天官而在此者以其
　因舂人又因地道之成故在此
○槀人奄八人女槀毎奄二人奚五人
　註曰鄭司農云槀讀為犒師之犒主冗食者故謂之
　犒　舂書中反抭音由饎音熾槀註音犒同苦報反
　抒時女反􁇎饎同爨七亂反
　
　
　
　
　
　
　
　
　
　
　
　
　
　
　周禮述註卷六
欽定四庫全書
　周禮述註卷七
　　　　　　　　　　　　安溪李光坡撰
○大司徒之職掌建邦之土地之圖與其人民之數以
佐王安擾邦國
　註曰土地之圖若今司空郡國輿地圖　坡謂司徒
　掌邦敎然必先知土地之圖與人民之數乃可區處
　之敎育之以佐王安擾邦國也　孫偉夫曰圖之名
　一也而職掌不同圖亦異用司徒之圖在安擾邦國
　必度疆域之廣狹計五土之多寡凡土地所生風氣
　所宜加詳焉司馬之圖為禁㬥平亂設必記形勢阨
　塞可以講攻守之宜道途通阻可以達進退之便凡
　居重而馭輕避難而就易則加詳焉大而職方有天
　下之圖小而司險有九州之圖與司徒所掌敻不侔
　矣在司徒者可得而見在司馬者人不可得而窺也
　　度徒洛反阨同阸於革反
以天下土地之圖周知九州之地域廣輪之數辨其山
林川澤丘陵墳衍原隰之名物
　註曰周猶徧也九州揚荆豫青兗雍幽冀并也輪從
　也積石曰山竹木曰林注瀆曰川水鍾曰澤土高曰
　邱大阜曰陵水崖曰墳下平曰衍高平曰原下溼曰
　隰名物者十等之名與所生之物　疏曰馬融云東
　西為廣南北為輪案王制南北兩近一遙東西兩遙
　一近是南北長東西短謂知此數也　坡謂以圖而
　周知之者將以制畿封國也以圖而辨之者將以知
　五地物生也　溼濕同
而辨其邦國都鄙之數制其畿疆而溝封之設其社稷
之壝而樹之田主各以其野之所宜木遂以名其社與
其野
　註曰千里曰畿疆猶界也溝穿地為阻固也封起土
　界也社稷后土及田正之神壝壇與堳埓也田主田
　神后土田正之所依也詩人謂之田祖所宜木謂若
　松栢栗也若以松為社者則名松社之野以别方面
　　疏曰辨其邦國者謂分别畿外諸侯邦國多少之
　數若王制云畿外八州州二百一十國也辨其都鄙
　之數者謂分别畿内三等采地之數若王制畿内九
　十三國也制其畿疆者王畿内千里中置王城面有
　五百里其邦國都鄙亦皆有疆界也而溝封之者謂
　於疆界之上設溝溝為封樹以為阻固也設其社稷
　之壝者謂于中門之外右邊設大社大稷又于廟門
　之屏設勝國之社稷其社稷外皆有壝埓于四面也
　田主者謂藉田之内為田主各以其野之所宜木者
　王之田主唯一而已云各者總據邦國都鄙并王者
　而言也　坡謂承上文既周知其地域遂疆理其國
　畿也設其社稷之壝而樹之為句社稷言樹田主言
　宜木互文　别彼列反
以土㑹之灋辨五地之物生
　㑹計也
一曰山林其動物宜毛物其植物宜皁物其民毛而方
　毛物貂狐貒貉之屬縟毛者也方勁正貌鄭司農云
　皁物柞栗之屬今世間謂柞實為皁斗
二曰川澤其動物宜鱗物其植物宜膏物其民黑而津
　註曰鱗物魚龍之屬膏當為櫜字之誤也蓮芡之實
　有櫜韜津潤也
三曰丘陵其動物宜羽物其植物宜覈物其民専而長
　羽物翟雉之屬覈物李梅之屬専不方也
四曰墳衍其動物宜介物其植物宜莢物其民皙而瘠
　介物龜鼈之屬水居陸生者莢物薺莢王棘之屬皙
　白也瘠堅瘦貌
五曰原隰其動物宜臝物其植物宜叢物其民豐肉而
庳
　註曰臝虎豹貔􁎞之屬淺毛者叢物萑葦之屬豐猶
　厚也庳猶短也　疏曰此五地人物之等皆方以類
　聚物以羣分及民之所生皆因地氣所感不同故使
　形類有異也又民之資生取于動植之物故先言物
　後言民　坡謂此節承上文辨五地之名物而言也
　夫人物之生于五地者各應五行之氣氣不能無偏
　則性不能無偏也先王盡人之性故有十二敎以修
　齊之焉盡物之性故有土宜之灋以蕃育之焉詳見
　下文　㑹古外反皁音皂覈音核専徒丸反莢古協
　反臝力果反庳音婢貒土官反柞子洛反櫜古毛反
　貔音毗􁎞勅宜反萑音丸
因此五物者民之常而施十有二敎焉
　上言五地此言五物者以形言曰地以地所生言曰
　物此承上文言民之生于五地者形質不同則氣有
　贏乏而性亦由之有勝負是其常也因其常而施敎
　焉盖所以一道徳同風俗也
一曰以祀禮敎敬則民不苟
　以祀禮敎敬者人于鬼神不見其形多有苟且怠慢
　之心故制祀禮敎以致慤致存則民不敢苟也　疏
　曰死者尚敬則生事其親不苟且也
二曰以陽禮敎讓則民不争
　註曰陽禮謂鄉射飲酒之禮也
三曰以陰禮敎親則民不怨
　註曰陰禮謂男女之禮昏姻以時則男不曠女不怨
四曰以樂禮敎和則民不乖
　以樂禮敎和則民不乖者樂有聲舞使人習之循其
　節奏剛者不得急柔者不得緩自能化其偏以復于
　正無所乖戾也
五曰以儀辨等則民不越
　註曰儀謂君南面臣北面父坐子伏之屬
六曰以俗敎安則民不愉
　俗謂土地所生習也愉薄也以俗敎安則民不愉者
　因其舊俗而品節之使民安于所宜服上之化益歸
　于厚也
七曰以刑敎中則民不虣
　以刑敎中者刑以弼敎使民協于中也
八曰以誓敎恤則民不怠
　誓約信也恤謂災危相憂上有約信使之相保相受
　之類故民不怠于為義也
九曰以度敎節則民知足
　度謂宫室車服之制使知節制則民無侈心
十曰以世事敎能則民不失職
　註曰世事謂士農工商之事少而習焉其心安焉因
　敎以能不易其業
十有一曰以賢制爵則民慎徳
　註曰慎徳謂矜其善徳勸為善也
十有二曰以庸制禄則民興功
　註曰庸功也爵以顯賢禄以賞功　坡謂此十二敎
　之序綂而言之則自一至四禮樂之事也自五至十
　政刑之事也析而分之則敬讓禮也親和樂也而以
　儀辨等以刑敎中以度敎節皆與敬讓為類以俗敎
　安以誓敎恤以世事敎能皆與親和為類然則禮以
　節之樂以和之政以行之刑以防之禮樂刑政四達
　不悖則爵禄所勸民皆興起于善而無復氣質不齊
　之可言矣　愉偷同
以土宜之灋辨十有二土之名物以相民宅而知其利
害以阜人民以蕃鳥獸以毓草木以任土事
　註曰十二土分野十二邦上繫十二次各有所宜也
　相占視也阜猶盛也蕃蕃息也育生也任謂就地所
　生因民所能　疏曰知其利害十二土之中利處居
　之害處逺之以阜以蕃以毓者皆由知利害使之然
　也
○辨十有二壤之物而知其種以敎稼穡樹蓺
　註曰壤亦土也變言耳以萬物自生焉則言土土猶
　吐也以人所耕而樹蓺焉則言壤壤和緩之貌詩云
　樹之榛栗又曰我蓺黍稷蓺猶蒔也　坡謂此二節
　承上文言動植之物因五地而有異生故以所宜辨
　别而區置之使動植咸若而民安物阜也　相息亮
　反種章勇反逺上聲蒔時至反
以土均之灋辨五物九等制天下之地征以作民職以
令地貢以斂財賦以均齊天下之政
　承上文言民安物息五穀其蓺可以定貢賦制國用
　矣均平也五物五地之物也九等騂剛赤緹之屬征
　税也言天下之地征則并畿外邦國所税入天子皆
　在其中矣辨五物之所宜九等之肥磽乃可以制地
　征之高下也民職九職也地貢九貢也財謂泉穀賦
　謂九賦及軍賦均齊天下之政者土均所云邦國都
　鄙之政令刑禁與其施舍禮俗喪紀祭祀皆以地之
　媺惡為輕重而均齊之也自篇首以天下土地之圖
　至此皆辨方之事而凡制畿封國復性遂生施職制
　貢皆因土事連類言之　緹音低
以土圭之灋測土深正日景以求地中日南則景短多
暑日北則景長多寒日東則景夕多風日西則景朝多
陰
　土圭所以致四時日月之景也土深者夏日入地中
　淺冬日入地中深春秋則適均以土圭之灋進退四
　時日景知其淺深也正日景者晝漏半而置土圭表
　陰陽審其南北也土圭之灋下可以測土深上可以
　正日景故用以求地中也餘解見下文
○日至之景尺有五寸謂之地中天地之所合也四時
之所交也風雨之所會也陰陽之所和也然則百物阜
安乃建王國焉制其畿方千里而封樹之
　註曰樹樹木溝上所以表助阻固也鄭司農云土圭
　之長尺有五寸以夏至之日立八尺之表其景適與
　土圭等謂之地中今潁川陽城地為然　坡聞之兄
　曰鄭註恐理之不可通也夫夏至日道入赤道北二
　十四度北距嵩高弧背九度餘夏至日道下直衡岳
　晷無景從嵩高至衡岳夏至日道圜天之弧背以弧
　矢術求弦得衡岳距地中弦徑約九度餘從陽城至
　衡岳地平鳥道相去約二千五百里夫止二千五百
　里而一則尺五寸一無景是百六十餘里景已差一
　寸矣則鄭註所云千里而差一寸恐未然也又鄭註
　謂景短者中表之南千里景短一寸景長者中表之
　北千里景長一寸如此則日下無景當在極南萬五
　千里之外而衡岳之逺陽城不能萬五千里昭昭矣
　又言景夕者東表日昳中表景乃中景朝者西表日
　未中而中表景已中如此則極東之地日出方及三
　五尋丈日景已中極西之地日入未及三五尋丈日
　景方中若果地體方平四際彌天則信如所云矣不
　然如雞子裹黄之喻地在天中不過成形之大耳彈
　丸浮寄四際距天至逺四際距天之逺若一也則去
　日安能有逺近之殊乎雖日之出也極東先見及其
　入也極西先昏然隨其處各有曉午昏暮安知日東
　者不以吾為景朝乎日西者不以吾為景夕乎且此
　尺有五寸東西直此一帶中日景皆如是也何以定
　其為東西之中乎吾謂日南則景短多暑謂從此中
　表而南之地則當景短之時盛暑不堪若今廣州夏
　時炎赫倍于他州盖景短即夏至非短于尺有五寸
　之謂也日北則景長多寒者謂從此中表而北之地
　則當景長之時隆寒不堪若今塞外冬時凛慄亦倍
　盖景長即冬至非長于尺有五寸之謂也日東則景
　夕多風者謂從中表而東之地則景夕之時多風盖
　東地多水多水則多風若吾州午後即海風揚也風
　起于夕故以景夕言之日西則景朝多陰者謂從此
　中表而西之地則景朝之時多陰盖西地多山多山
　則雲氣盛若柳子厚所謂庸蜀之南恒雨少日是也
　陰霾于朝故以景朝言之如此則寒暑陰風偏而不
　和是未得其所求天地之所合者地中與天中氣合
　也合則四時交而無多暑多寒之患合則風雨會而
　無多風合則陰陽和而無多陰何以定之以驗寒暑
　陰風于五土而知惟此為不偏也然特就中國九州
　而奠其四方之中耳若論大地之中當在南戴赤道
　下之國則未知其何如也然則沖和所會無水旱昆
　蟲之災無凶饑妖孽之疾兆民之衆含生之類莫不
　阜安是乃王者之都也日至之景尺有五寸謂之地
　中者非謂必日景尺有五寸乃為地中是言地中之
　處其景尺有五寸盖用以為標識也此二節皆正位
　之事　景音影昳音絰塞音賽霾音埋識音志
凡建邦國以土圭土其地而制其域諸公之地封疆方
五百里其食者半諸侯之地封疆方四百里其食者參
之一諸伯之地封疆方三百里其食者參之一諸子之
地封疆方二百里其食者四之一諸男之地封疆方百
里其食者四之一
　註曰土其地猶言度其地鄭司農云土其地但為正
　四方耳𤣥謂其食者半參之一四之一者土均均邦
　國地貢輕重之等其率之也公之地以一易侯伯之
　地以再易子男之地以三易必足其國禮俗喪紀祭
　祀之用乃貢其餘大國貢重正之也小國貢輕字之
　也凡諸侯為牧正帥長及有徳者乃有附庸為其有
　禄者當取焉公無附庸侯附庸九同伯附庸七同子
　附庸五同男附庸三同進則取焉退則歸焉魯于周
　灋不得有附庸故言錫之也地方七百里者包附庸
　以大言之也附庸二十四言得兼此四等矣　陳君
　舉曰公貢重子男貢輕其見于𫝊大國若衛既取于
　有閻之土以供王職又取于相土之東都以會王之
　東蒐小國若鄫則無賦于司馬畧可見矣　朱子曰
　先儒言封建古者公侯百里伯七十里子男五十里
　至周公則斥大疆界始大封侯國公五百里侯四百
　里伯三百里子二百里男百里如此則是將那小底
　移動添封為大國豈有此理禹塗山之會執玉帛者
　萬國後來到夏商衰時皆相吞并漸漸大了至周時
　只有千八百國便是萬國吞并為千八百國可見其
　又大了周畢竟是因而封之豈有移去許多小國卻
　封為大國然聖人立灋亦自有低昂不如此截然謂
　如封五百里這一段四面大山如大行卻有六百里
　不成又挑出那百里外加封四百里這一段卻有三
　百五十里不成又去别處討一段五十里來添都不
　如此殺　坡謂此一節皆體國之事　度徒洛反相
　息亮反殺音曬
凡造都鄙制其地域而封溝之以其室數制之不易之
地家百畮一易之地家二百畮再易之地家三百畮
　註曰都鄙王子弟公卿大夫采地其界曰都鄙所居
　也王制曰天子之縣内方百里之國九七十里之國
　二十有一五十里之國六十有三此盖夏時采地之
　數周未聞矣春秋傳曰遷鄭焉而鄙留城郭之宅曰
　室詩云嗟我婦子曰為改歲入此室處以其室數制
　之謂制邱甸之屬王制曰凡居民量地以制邑度地
　以居民地邑民居必參相得鄭司農云不易之地歲
　種之地美故家百畮一易之地休一歲乃復種地薄
　故家二百畮再易之地休二歲乃復種故家三百畮
　　疏曰以其室數制之者依其城内室數于四野之
　中制地與之　謝氏曰邦國主分地故度地制域都
　鄙主治民故地域大小除山川邑居等虛數以居民
　實數計之又知受田之數知家室之數也
○乃分地職奠地守制地貢而頒職事焉以為地灋而
待政令
　註曰分地職分其九職所宜也定地守謂衡麓虞候
　之屬制地貢謂九職所税也頒職事者分命使各為
　其所職之事　鄭剛中曰地職巳分地守巳定地貢已
　制則其灋立矣乃頒職掌于都鄙之長使之循此以
　為灋以待王朝之政令　黄文叔曰政令凡師役㑹
　同賓客喪紀税斂皆是　坡謂此二節皆經野之事
　　畮古畝字度徒洛反長丁丈反
以荒政十有二聚萬民一曰散利二曰薄征三曰緩刑
四曰弛力五曰舍禁六曰去幾七曰眚禮八曰殺哀九
曰蕃樂十曰多昏十有一曰索鬼神十有二曰除盜賊
　上文有任土敎稼分職則有年穀不登之時恐民離
　散故以救荒之政十有二品以聚之散利貸種食也
　薄征輕租税也弛力息繇役也舍禁舍山澤所遮禁
　者以與民同利去幾謂闗市去税而幾之眚禮殺吉
　禮也殺哀省凶禮也杜子春讀蕃樂為藩樂謂閉藏
　樂器而不作多昏不備禮而昏娶者多也索鬼神求
　廢祀而修之雲漢之詩所謂靡神不舉靡愛斯牲者
　也除盜賊急其刑以除之饑饉則盜賊多不可不除
　也　坡謂自一至六廣上之恩以豐民食也自七至
　十權五禮之通以省民財也十有一十有二則理其
　幽治其明消厲氣以致祥也　舍音捨殺音曬蕃方
　袁反繇音遙
以保息六養萬民一曰慈幼二曰養老三曰振窮四曰
恤貧五曰寛疾六曰安富
　註曰保息謂安之使蕃息也慈幼謂愛幼少也産子
　三人與之母二人與之餼十四以下不從征養老七
　十養于鄉五十異粻之屬振窮抍救天民之窮者也
　窮者有四曰矜曰寡曰孤曰獨恤貧貧無財業稟貸
　之寛疾若今癃不可事不算卒可事者半之也安富
　平其繇役不専取　振音拯抍同少詩照反粻音章
　矜古頑反癃音隆
以本俗六安萬民一曰媺宫室二曰族墳墓三曰聨兄
弟四曰聯師儒五曰聨朋友六曰同衣服
　本猶舊也媺善也謂椓約攻堅風雨攸除各有攸宇
　族猶類也同宗者生相近死相迫聨猶合也兄弟同
　姓之親也師儒設為庠序使致仕之賢以道藝敎鄉
　閭子弟者同師曰朋同志曰友同猶齊也民雖有富
　者衣服不得獨異　坡謂自一至五則韓子所云安
　居而粒食親親而尊尊生者養而死者藏之道備矣
　同衣服者古者長民衣服不二以齊其民則民徳一
　盖貧富不相耀則民無忮心浮夸者不相慕説則民
　無侈志此又安之之要也故保息六者因其自有之
　分處以當然之理是𤼵政施仁之所必先也本俗六
　者疏云不依舊俗創立制度民心不安若依舊俗民
　心乃安此乃盡敎養品節之詳而凡萬民各得其所
　不惟老幼孤獨有養而已夫先王之于民也值其變
　則荒政以救之處其常則保息本俗以安之真經久
　宜民之要道而周官精意之所存也　椓陟角反長
　丁丈反
正月之吉始和布敎于邦國都鄙
　坡謂此節亦與下文為總目詳見冢宰
○乃縣敎象之灋于象魏使萬民觀敎象挾日而斂之
　坡謂此布敎于萬民之事也
○乃施敎灋于邦國都鄙使之各以敎其所治民
　坡謂此布敎于邦國都鄙之事也
○令五家為比使之相保五比為閭使之相受四閭為
族使之相葬五族為黨使之相救五黨為州使之相賙
五州為鄉使之相賓
　註曰此所以勸民者也使之者皆謂立其長而敎令
　使之保猶任也救救凶災也賓賓客其賢者故書受為
　授杜子春云當為受𤣥謂受者宅舍有故相寄託也
　賙者謂禮物不備相給足也閭二十五家族百家黨
　五百家州二千五百家鄉萬二千五百家　疏曰此
　經説大司徒設比閭至于州鄉等第家數各立其官
　長敎勸于民　坡謂此乃布敎于六鄉之長使敎其
　所治民而經文兼詳六鄉之制者盖上體國經野正
　言封國立家之事無文可間此因施敎乃本其始終
　言之與冢宰之施典于邦國方及建其牧立其監云
　云同一意也文承邦國後者邦國亦有鄉也嘗謂自
　職首至此陳保民之政凡三土宜之灋則用天因地
　以左右民也荒政保息本俗則制畿封國之後而為
　固本寜邦之計以君養民也此節所言施親睦之敎
　使民相養也三者相須王道始備　縣音懸比毗志
　反賙音周
頒職事十有二于邦國都鄙使以登萬民一曰稼穡二
曰樹蓺三曰作材四曰阜蕃五曰飭材六曰通財七曰
化材八曰斂材九曰生材十曰學藝十有一曰世事十
有二曰服事
　註曰鄭司農云稼穡謂三農生九穀也樹蓺謂園圃
　毓草木作材謂虞衡作山澤之材阜蕃謂藪牧養蕃
　鳥獸飭材謂百工飭化八材通財謂商賈阜通貨賄
　化材謂嬪婦化治絲枲斂材謂臣妾聚斂疏材生材
　謂閒民無常職轉移執事學藝謂學道藝世事謂以
　世事敎能則民不失職服事謂公家服事者　疏曰
　大司徒主天下人民之數故頒下民之職事十有二
　條于天下邦國及畿内都鄙使以登成萬民此經不
　言鄉遂及公邑者舉外以包内司徒親主鄉遂公邑
　頒之可知自一至九即大宰九職大宰既掌之此又
　重掌者以大宰尊官總知其事此司徒是主民之官
　親自頒行義各有異也　坡謂此綂鄉遂邦國都鄙
　而盡其敎灋之詳也自一至九農工商賈之職十則
　士之職十有一則四民各世其職總言之也十有二
　則四民之外復有一職别言之也此經言民職者亦
　三曰以作民職曰乃分地職皆承土田之事而及則
　専指九職之民此言頒職事則凡萬民之有職者皆
　悉數之義各異也　賈音古閒音閑别彼列反
以鄉三物敎萬民而賓興之
　註曰物猶事也興猶舉也民三事敎成鄉大夫舉其
　賢者能者以飲酒之禮賓客之既則獻其書于王矣
一曰六徳知仁聖義忠和
　明而不惑曰知公而無私曰仁無所不通曰聖裁制
　得宜曰義誠實曰忠𤼵而中節曰和六者皆成徳之
　事然以其序而言則先明于心然後能力行故知先
　而仁後聖者知極其精也義者仁之制也忠則四徳
　之在内者皆實而無偽和則四徳之外見者時出而
　不乖此大學之極功知之盡行之至而表裏無間民
　之最上者也
二曰六行孝友睦婣任恤
　註曰善於父母為孝善於兄弟為友睦親于九族婣
　親于外親任信于友道恤振憂貧者　坡謂此本立
　而學或未至者故為其次
三曰六藝禮樂射御書數
　註曰禮五禮之義樂六樂之歌舞射五射之灋御五
　御之節書六書之品數九數之計　坡謂此其徳行
　或有所未純然才足以備任使而應務不窮者故又
　次之此經陳敎民之道凡二十有二敎則列禮樂刑
　政之詳使賢愚貴賤皆範其中而不敢蕩佚所以一
　道徳同風俗也此乃列設科取人之目専為學士而
　言盖以三物敎敎成而賓之或以徳進或以行舉或
　以藝揚三代鄉舉之灋皆然也上文推養民也巳詳
　故此下遂言敎事
○以鄉八刑糾萬民一曰不孝之刑二曰不睦之刑三
曰不婣之刑四曰不弟之刑五曰不任之刑六曰不恤
之刑七曰造言之刑八曰亂民之刑
　註曰糾猶割察也不弟不敬師長造言訛言惑衆亂
　民亂名改作執左道以亂政也　疏曰此不弟即上
　六行友是也上言友専施于兄弟此變言弟兼施于
　師長故退在睦婣之下　呉氏曰造言亂民害吾六
　行之敎者以二者之刑而列于八刑之後則六行之
　敎修矣　鄭剛中曰敎民三物糾民則止于六行者
　盖人之性有厚薄昏明之異則徳不可以皆同人之
　材有能有不能之别則藝不可以皆能夫六行者日
　可見之行人人所當勉者也苟不修其行則害于其
　身禍于其家亂人倫而傷聖治是之謂戮民也加之
　以刑不亦宜乎　知音智行下孟反弟音悌振音拯
以五禮防萬民之偽而敎之中
　註曰禮所以節止民之侈偽使其行得中鄭司農云
　五禮謂吉凶賓軍嘉
以六樂防萬民之情而敎之和
　註曰樂所以蕩正民之情思使其心應和也鄭司農
　云六樂謂雲門咸池大韶大夏大濩大武　鄭剛中
　曰惟五禮由中而制所以著誠而去偽故可以防其
　偽惟六樂由和而作所以滌邪心而全正性故可以
　防其情情偽已去則反其自然之中和何難之有
○凡萬民之不服敎而有獄訟者與有地治者聴而斷
之其附于刑者歸于士
　服敎服禮樂之敎也争罪曰獄争財曰訟有地治者
　謂鄉州及治都鄙者也附麗也士司寇士師之屬上
　以禮樂化民民不服敎而有獄訟者將斷之時恐其
　不審故與其地部界所屬吏共聴斷之若有小罪則
　司徒決之其附于五刑則歸于士　坡謂自以五禮
　至此推本禮樂以為立敎之要也盖民之資稟不齊
　其處巳為人者不能皆實而無偽故以五禮防之而
　敎之中焉其感物而動者不能節情而不乖故以六
　樂防之而敎之和焉禮樂之敎既修少而習之以為
　藝則氣質可化習而察之于行則有序而和久而熟
　之于徳則强立而和順此三代明王化民成俗所以
　莫善莫急于此也是故敎以型之刑以防之則人之
　于徳行道藝其成材也不亦易乎　思悉吏反詔上
　朝反濩音䕶
祀五帝奉牛牲羞其肆
　註曰牛能任載地類也奉猶進也鄭司農云羞進也
　𤣥謂進所肆解骨體士喪禮曰肆解去蹄
○享先王亦如之
　疏曰享先王者謂四時并祫禘也亦如之者亦如祀
　五帝但禘郊之事先全烝後豚解奉牛牲謂全烝獻
　腥也羞其肆謂體解而進之若宗廟四時之事則無
　全烝先豚解次體解奉其腥獻者豚解也羞其肆者
　熟獻也　坡謂冢宰文祀五帝之後有祀大神示乃
　及享先王今闕神示者案宗伯禮天地及五帝牲從
　玉色此既言奉五帝牛牲而不及天地灼然闕文
　肆音剔註同示音祗
大賓客令野修道委積
　註曰令令遺人使為之也少曰委多曰積皆所以給
　賓客　疏曰大賓客者謂諸侯來朝
大喪帥六鄉之衆庶屬其六引而治其政令
　註曰衆庶所致役也鄭司農云六引謂引喪車索也
　六鄉主六引六遂主六紼　疏曰在棺曰紼見繩體
　行道曰引見用力　紼音弗
大軍旅大田役以旗致萬民而治其徒庶之政令
　註曰旗畫熊虎者也徴衆刻日樹旗期于其下　疏
　曰凡軍旅田獵所用民徒先起六鄉之衆
若國有大故則致萬民於王門令無節者不行于天下
　註曰大故謂王崩及寇兵也節六節有節乃得行防
　姦私
○大荒大札則令邦國移民通財舍禁弛力薄征緩刑
　大札大疫病也移民辟災就賤其有守不可移者則
　賤處通穀米與之上文荒政乃自行于國中此言大
　荒大札則令天下邦國相通也　辟音避
歲終則令敎官正治而致事
　註曰歲終自周季冬也敎官其屬六十正治明處其
　文書致事上其計簿
正歲令于敎官曰各共爾職修乃事以聴王命其有不
正則國有常刑
　註曰正歲夏正月朔日
○小司徒之職掌建邦之敎灋以稽國中及四郊都鄙
之夫家九比之數以辨其貴賤老幼廢疾凡征役之施
舍與其祭祀飲食喪紀之禁令
　國中四郊皆六鄉之民所居併言都鄙者兼主采地
　也夫家猶言男女也九比者邦中也四郊也甸也稍
　也縣也都也闗市也山也澤也九比之數者九處校
　比人民之數也貴謂卿大夫賤謂服公事者事人則
　賤也廢疾謂癃病也征役力役之征也施當為弛祭
　祀者謂鄉中州祭社黨祭禜族祭酺飲食者謂若鄉
　飲酒及族食喪紀者謂若四閭為族使之相葬之等
　禁令者祭祀已下皆有禁令不使失禮法　比毗志
　反禜音詠酺音步
乃頒比灋于六鄉之大夫使各登其鄉之衆寡六畜車
輦辨其物以歲時入其數以施政敎行徴令
　登成也成猶定也衆寡民之多少車謂革車及大車
　輦人挽行物家中之財施政敎者祭祀三者是也行
　徴令者征役與其施舍是也　黄文叔曰政敎必觀
　其豐約而為之隆殺徴令必稽其有無而為之寛急
　故入其數而後施行之　坡謂頒六鄉則六遂至邦
　國皆頒之矣故下惟言受邦國比要皆互文見義
○及三年則大比大比則受邦國之比要
　註曰大比謂使天下更簡閲民數及其財物也受邦
　國之比要則亦受鄉遂矣鄭司農云五家為比故以
　比為名今時八月案比是也要謂其簿　坡謂上文
　言小司徒掌稽其數此二節詳其所以得數而稽之
　之要是也　殺音曬
乃會萬民之卒伍而用之五人為伍五伍為兩四兩為
卒五卒為旅五旅為師五師為軍以起軍旅以作田役
以比追胥以令貢賦
　註曰用謂使民事之伍兩卒旅師軍皆衆之名兩二
　十五人卒百人旅五百人師二千五百人軍萬二千
　五百人此皆先王所因農事而定軍令者也欲其恩
　足相恤義足相救服容相别音聲相識作為也役功
　力之事追逐寇也胥伺捕盜賊也鄉之田制與遂同
　　疏曰小司徒佐大司徒以掌六鄉六軍之事出自
　六鄉故預配卒伍也而用之者即軍旅田役是也
　坡謂賦載師任地之賦也貢閭師任民之貢也後言
　貢賦者倣此　朱子曰比閭族黨州鄉與鄰里酇鄙
　縣遂制田里之法也伍兩卒旅師軍此鄉遂出兵之
　法也都鄙之法則一甸出長轂一乘甲士三人步卒
　七十二人此二法所以不同而貢助之法亦異大率
　鄉遂以十為數是長連排去井田以九為數是一箇
　方底物事自是不同而永嘉必欲合之如何合得又
　曰六軍只是六鄉之衆六遂不與六遂亦有軍但不
　可見其數侯國三軍亦只是三郊之衆三遂不與大
　國三郊次國二郊小國一郊蔡季通説車一乘不止
　甲士三人步卒七十二人此是輕車用馬馳者更有
　二十五人將重車在後用牛載糗糧戈甲衣裝見七
　書如魯頌公徒三萬亦具其説矣　李景齊曰司馬
　法曰兵車一乘甲士三人步卒七十二人是則一乘
　者七十五人也約而言之兵車一乘則三兩之數四
　乘則三卒之數百乘則三師之所合五百乘則三軍
　之所合積而至于千乘則六軍聚焉是則六軍之數
　適足以容千乘乃天子宿衛之兵其餘六遂都鄙之
　兵悉天子之畿内則為萬乘矣諸侯大國則有千乘
　而三鄉三軍則僅止于五百乘爾
○乃均土地以稽其人民而周知其數上地家七人可
任也者家三人中地家六人可任也者二家五人下地
家五人可任也者家二人
　註曰均平也周猶徧也一家男女七人以上則授之
　以上地所養者衆也男女五人以下則授之以下地
　所養者寡也正以七人六人五人為率者有夫有婦
　然後為家自二人以至于十為九等七六五者為其
　中可任謂丁强任力役之事者出老者一人其餘男
　女强弱相半其大數　疏曰均上地下地等使得均
　平故曰均土地既給土地則據土地計考其人民可
　任不可任之事而周徧知其大數　坡謂此總計户
　口乃明伍兩卒旅師軍之所由出也
○凡起徒役毋過家一人以其餘為羨唯田與追胥竭
作
　註曰鄭司農云羨饒也田謂獵也追追寇賊也竭作
　盡行　疏曰此謂六鄉之内上劑致民一人為正卒
　其餘皆為羨卒若六遂之内以下劑致民一人為正
　卒一人為羨卒其餘皆為餘夫饒逺故也　坡謂此
　總結上文兩節言五家為比及有徒役則五人為伍
　以至五比為閭五伍為兩之等家用一人不得過也
　而有三人五人二人之可任者除一人為正卒其餘
　皆籍為羨以備大故焉自乃會萬民之卒伍至此皆
　六鄉之比法也夫小司徒欲稽其數必考于六鄉六
　鄉欲入其數必循乎比法然後六鄉可登之以入于
　司徒司徒可稽之以施其敎法矣　别彼列反與音
　預
凡用衆庶則掌其政敎與其戒禁聴其辭訟施其賞罰
誅其犯命者
　註曰命所以誓告之　疏曰言凡用衆庶則上經所
　云是也　坡謂上文言會萬民而用以軍旅田役追
　胥之事是平日立法如此此言當用衆庶之時小司
　徒則掌其政敎之等也
○凡國之大事致民大故致餘子
　註曰大事謂戎事也大故謂災寇也鄭司農云國有
　大事當徴召會聚百姓則小司徒召聚之餘子謂羨
　也　坡謂上文言會民卒伍以備大事籍民羨卒以
　防大故亦平日立法此則當大事大故之時小司徒
　則召而致之也
乃經土地而井牧其田野九夫為井四井為邑四邑為
丘四丘為甸四甸為縣四縣為都以任地事而令貢賦
凡税斂之事
　註曰此謂造都鄙也采地制井田異于鄉遂重立國
　小司徒為經之立其五溝五塗之界其制似井之字
　因取名　鄭司農云井牧者春秋傳所謂井衍沃牧
　隰臯者也𤣥謂隰臯之地九夫為牧二牧而當一井
　今造都鄙授民田有不易有一易有再易通率二而
　當一是之謂井牧昔夏少康在虞思有田一成有衆
　一旅一旅之衆而田一成則井牧之法先古然矣九
　夫為井者方一里九夫所治之田也此制小司徒經
　之匠人為之溝洫相包乃成耳邑邱之屬相連比以
　出田税溝洫為除水害四井為邑方二里四邑為邱
　方四里四邱為甸甸之言乘也讀如衷甸之甸甸方
　八里旁加一里則方十里為一成積百井九百夫其
　中六十四井五百七十六夫出田税三十六井三百
　二十四夫治洫四甸為縣方二十里四縣為都方四
　十里四都方八十里旁加十里乃得方百里為同也
　積萬井九萬夫其四千九十六井三萬六千八百六
　十四夫出田税二千三百四井二萬七百三十六夫
　治洫三千六百井三萬二千四百夫治澮井田之法
　備于一同今止于都者采地食者皆四之一其制三
　等百里之國凡四都一都之田税入于王五十里之
　國凡四縣一縣之田税入于王二十五里之國凡四
　甸一甸之田税入于王地事謂農牧衡虞也貢謂九
　穀山澤之材也賦謂出車徒給繇役也司馬法曰六
　尺為步步百為畮畮百為夫夫三為屋屋三為井井
　十為通通為匹馬三十家士一人徒二人通十為成
　成百井三百家革車一乘士十人徒二十人十成為
　終終千井三千家革車十乘士百人徒二百人十終
　為同同方百里萬井三萬家革車百乘士千人徒二
　千人　坡謂賦盖兼田賦言之凡税斂者或亦有漆
　林及罰布之等此貢賦自入其長八則所云以馭其
　用也其法則小司徒令之　問司馬法車乘士徒之
　數與周禮不同何朱子曰古制不明皆不可攷此只
　見于鄭氏註七書中司馬法又不是此林勲本政書
　錯説以為文王治岐之政曰或以周禮乃常數司馬
　乃調𤼵時數是否曰不通處如何硬要通不須思量
　枉費心力
乃分地域而辨其守施其職而平其政
　註曰政稅也政當作征　黄文叔曰域界也井邑邱
　甸縣都各有界域　坡謂此専言造都鄙之事與大
　司徒之文相表裏分地域即大司徒之制其地域而
　封溝之也辨其守施其職平其政即大司徒之分地
　職奠地守制地貢也大司徒以立家為義故先言制
　地而後及授田小司徒以比法為重故先言井牧田
　野而後及分地各有當也此與上文皆都鄙夫家之
　比法按是而稽之則征役與其施舍者可均而祭祀
　飲食喪紀之禁令可齊矣　政音征有當去聲
凡小祭祀奉牛牲羞其肆
　註曰小祭祀王𤣥冕所祭　疏曰小祭祀既用牛則
　王之祭祀無不用牛者　肆音剔
小賓客令野修道委積
　註曰小賓客諸侯之使臣
大軍旅帥其衆庶
　註曰帥帥而致于大司徒
○小軍旅巡役治其政令
　大軍旅天子親行小軍旅謂使臣征伐役築軍壘修
　城塹之役宜有政令以齊一之小司徒則巡行而治
　之
大喪帥邦役治其政令
　註曰喪役正棺引窆復土　疏曰邦役謂六鄉衆庶
　役使之事
凡建邦國立其社稷正其畿疆之封
　疏曰建邦國者謂立畿外諸侯邦國社稷者諸侯亦
　有三社三稷國社侯社勝社皆有稷配之立其社稷
　謂以文書法度與之不可國國身往也正其畿疆者
　謂九畿畿上皆有疆界封樹以為阻固也
凡民訟以地比正之
　註曰鄭司農云以田畔所與比正斷其訟
地訟以圖正之
　註曰地訟争疆界者圖謂邦國本圖　疏曰凡量地
　以制邑初封之時即有地圖在官府後有訟者則以
　本圖正之
歲終則攷其屬官之治成而誅賞
　註曰治成治事之計
令羣吏正要會而致事
　疏曰此亦是歲終之時正要會而致事者上經成據
　日小成之計此言要會謂是月計歲計總為簿書而
　致其事之功狀以待攷也
○正歲則帥其屬而觀敎灋之象徇以木鐸曰不用灋
者國有常刑令羣吏憲禁令修灋糾職以待邦治
　註曰憲表縣之
及大比六鄉四郊之吏平敎治正政事攷夫屋及其衆
寡六畜兵器以待政令
　四郊之吏謂比長閭胥以上布列在四郊主民事者
　夫屋即夫家也敎治政事夫屋之等各有成法以其
　三年大比行黜陟之禮而更平之正之攷之以待國
　家之政令所須則供之也上文大比者簡閲民數也
　此大比者廢置羣吏也更言攷夫屋之等亦猶冢宰
　司書三歲大計羣吏以知民財已下是也然大比六
　鄉則稍甸縣都邦國亦大比之矣
　　問九比解與註異曰司農以九比為九夫為井然
　　國中四郊乃六鄉之地六鄉為溝洫法則十夫無
　　九夫也後鄭以九比為出九賦之人以為下文征
　　之施舍張本得矣然口泉之法三代則無之故愚
　　妄意但以九處之民為説分山澤而二之者本閭
　　師文曰征役疏以征為税役為徭役子但以為力
　　役之征何也曰以征為口泉之税則三代無是法
　　以征為田税則田税無弛而不征之法夫粟米謂
　　之征力役亦謂之征子不觀遂人之文乎云以令
　　貢賦以令師田以起政役賦貢之外别言政役彼
　　註云政役出士徒役音釋云政音征征役之説此
　　解明矣　或問治洫治澮之説如何曰甸方八里
　　縣方十六里小都方三十二里大都方六十四里
　　所有夫家是治田出税者註以甸旁各加一里為
　　十里縣旁各加二里為二十里小都旁各加四里
　　為四十里大都旁各加八里為八十里凡所加一
　　里二里四里八里之夫家皆治洫不出税者註又
　　謂縣加五里則二十五里為大夫采小都加十里
　　則五十里為卿采大都加二十里則百里為公采
　　而以此大都所加之二十里其夫家為治澮不出
　　税坡謂以山川城郭三分乘除可見大凡如一縣
　　方二十里四百井而四甸僅方十六里二百五十
　　六井者則山川城郭等除一百四十四井約近三
　　分去一之法故一縣只有四甸也縣旁又加五里
　　得井二百二十五者容地有一易再易以為消長
　　度此為井也牧也推之卿采四十里一千六百井
　　而四縣方三十二里只一千竒二十四井者則山
　　川城郭等除五百七十六井也旁加十里得井九
　　百亦為井也牧也公采八十里六千四百井而四
　　都方六十四里只四千竒九十六井者則山川城
　　郭等除二千三百又四井也旁加二十里得三千
　　六百井亦井牧法也妄意大凡多寡不能畢合故
　　不敢附于註下　坡嘗經河北及中州數日行皆
　　平土無甚高下遇雨則四野滄溟禾稼皆淹車馬
　　失路濘蟠十日晴尚在水居渡黄河涉漳水又至
　　塞外見桑乾河其水渾赤河旁之地泥壅沙屯因
　　仍汩沒乃知鄭子出税治洫之解真王道也邱甸
　　縣都緣邊之民畀以百畝不税不役食其租竱力
　　于溝洫長無他事之困彼出税者息然于耕鑿無
　　水旱崩襲之災豈不兩得其利乎然通率之治洫
　　澮之夫多于出税此李悝商鞅之徒所以必欲盡
　　之也豈知聖人寛然餘裕多其功于除害釋其氣
　　于陰陽歲歲有秋民足而君樂彼徒知富國而厲
　　民盡利棄天地之性得不與善戰連諸侯者同為
　　罪乎且蓄洩無餘所水旱傷之修其隄防補其困
　　敗揆之先王正大之道所得所亡亦無贏餘也諸
　　儒臆決為詆而横渠張子是之知道者所見自别
　　朱子言其不見他據古書亡者多矣安得事求其
　　據苟合先王廓然不盡之仁案之經久宜民之法
　　則此即其據也王者有作出税之田少治洫澮之
　　田多或者在所損益而此二法則不可易　濘音
　　寜塞音賽汩音滑竱音轉
　
　
　
　
　
　
　
　周禮述註卷七
欽定四庫全書
　周禮述註卷八
　　　　　　　　　　　　安溪李光坡撰
○鄉師之職各掌其所治鄉之教而聽其治
　疏曰聴其治者自鄉大夫以下至伍長各自聴斷其
　民今鄉師又聴其治者恐鄉官有濫失平察之
以國比之灋以時稽其夫家衆寡辨其老幼貴賤廢疾
馬牛之物辨其可任者與其施舍者掌其戒令糾禁聴
其獄訟
　國比之灋即小司徒之九比也可任者即上地家三
　人之類施舍謂免役即上廢疾老幼者是也凡所戒
　令糾禁者亦小司徒祭祀飲食喪紀之類也獄訟即
　小司徒祭祀飲食喪紀之類也獄訟即小司徒民訟
　地訟與
大役則帥民徒而至治其政令既役則受州里之役要
以攷司空之辟以逆其役事
　註曰而至至作部曲也既已也役要所遣民徒之數
　辟功作章程逆猶鈎攷也鄭司農云辟灋也　疏曰
　大役者謂築作隄防城郭等役
凡邦事令作秩叙
　邦事凡有營作征行之事皆是也秩常食也叙功次
　也凡功作之事其食之多少功之次叙皆令監督者
　計而作之則無冗食無相冒也　辟必益反
大祭祀羞其牲共茅蒩
　註曰鄭大夫讀蒩為藉謂祭前藉也𤣥謂蒩士虞禮
　所謂刌茅長五寸束之者是也祝設于几東席上命佐
　食取黍稷祭于苴三取膚祭祭如初此所以承祭既
　祭蓋束而去之守祧職云既祭藏其隋是與　疏曰
　案甸師共蕭茅彼直共茅與此鄉師鄉師得茅束而
　切之長五寸立之祭前以藉祭故云茅蒩也　蒩子
　餘反刌音忖苴子都反祧他彫反隋相恚反與音餘
大軍旅㑹同正治其徒役與其輂輦戮其犯命者
　註曰輂駕馬輦人輓行所以載任器也止以為蕃營
　司馬灋曰夏后氏謂輦曰余車殷曰胡奴車周曰輜
　輦輦一斧一斤一鑿一梩一鋤周輦加二版二築又
　曰夏后氏二十人而輦殷十八人而輦周十五人而
　輦　疏曰正治其徒役者六軍之外别有民徒使役
　皆出於鄉故鄉師治之　輂音匊輓音晚梩里其反
大喪用役則帥其民而至遂治之
　註曰治謂監督其事　疏曰大喪用役謂若喪時輓
　六引之等
○及葬執纛以與匠師御匶而治役
　註曰匠師事官之屬其於司空若鄉師之於司徒也
　鄉師主役匠師主衆匠共主葬引雜記曰升正柩諸
　侯執綍五百人四綍皆銜枚司馬執鐸左八人右八
　人匠人執翿以御柩天子六引禮依此云鄭司農云
　翿羽葆幢也爾雅曰纛翳也以指揮輓柩之役正其
　行列進退
○及窆執斧以涖匠師
　註曰匠師主豐碑之事執斧以涖之使戒其事鄭司
　農云窆謂葬下棺也春秋傳曰日中而塴禮記所謂
　封者涖謂臨視也　纛音道匶音舊綍音弗翿音桃
　幢直江反行户剛反下行列同塴補鄧反封彼騐反
凡四時之田前期出田灋于州里簡其鼔鐸旗物兵器
修其卒伍
　註曰田灋人徒及所當有
○及期以司徒之大旗致衆庶而陳之以旗物辨鄉邑
而治其政令刑禁巡其前後之屯而戮其犯命者斷其
爭禽之訟
　司徒致衆庶以熊虎之旗此又以之眀為司徒致之
　大夫致衆當以鳥隼之旟陳之謂表正其行列辨别
　異也鄉邑者田時非直六鄉之衆亦有公邑之民各
　有部曲以其所執旗物别異之前後之屯車徒異部也
　兵衆屯聚各有車徒各於前後而巡行之　黄文叔曰
　致衆庶而陳之句絶　旟音餘
凡四時之徴令有常者以木鐸徇於市朝
　註曰徵令有常者謂田狩及正月命修封疆二月命
　雷且𤼵聲
以嵗時巡國及野而賙萬民之囏阨以王命施恵
　註曰嵗時者隨其事之時不必四時也囏阨饑乏也
　鄭司農云賙讀周急之周　朝直遙反囏古艱字
嵗終則攷六鄉之治以詔廢置正嵗稽其鄉器比其吉
凶二服閭共祭器族共喪器黨共射器州共賓器鄉共
吉凶禮樂之器
　註曰吉服者祭服也凶服者弔服也比長主集為之
　祭器者簠簋鼎爼之屬閭胥主集為之喪器者夷槃
　素俎楬豆輁軸之屬族師主集為之此三者民所以
　相共也射器者弓矢楅中之屬黨正主集為之為州
　長或時射於此黨也賓器者尊俎笙瑟之屬州長主
　集為之為鄉大夫或時賓賢能於此州也吉器若閭
　祭器者也凶器若族喪器者也禮樂之器若州黨賓
　射之器者鄉大夫備集此四者為州黨族閭有故而
　不共也此鄉器者旁使相共則民無廢事上下相補
　則禮行而教成　疏曰案載師職里布屋粟註云罰
　之以共吉凶二服及喪器鄭知必用罰物者以其不
　為官事眀其不用官物可知自射器已下皆為國行
　禮得官物所為不出民物
若國大比則攷敎察辭稽器展事以詔誅賞
　上文嵗終攷治正嵗稽器此則大比之時　鄭剛中曰
　攷敎則察其辭稽器則展其事設敎而辭不逆理制
　器而事不廢常是守職而可賞者也敎灋頒於上而
　為非聖之言器用制於鄉而有不舉之禮是曠職而
　可誅者也故以詔誅賞又不特詔廢置而已　輁九
　勇反楅音福
○鄉大夫之職各掌其鄉之政教禁令
　註曰鄭司農云萬二千五百家為鄉
正月之吉受敎灋于司徒退而頒之于其鄉吏使各以
敎其所治以攷其徳行察其道藝
　註曰其鄉吏州長以下　王介甫曰攷攷知其實偽
　察見其精觕　朱子曰古人學校敎養徳行道藝宿
　衞征伐師旅田役皆只是一項事　行下孟反
以嵗時登其夫家之衆寡辨其可任者國中自七尺以
及六十野自六尺以及六十有五皆征之其舎者國中
貴者賢者能者服公事者老者疾者皆舍以嵗時入其
書
　註曰登成也定也國中城郭中也晚征而早免之以
　其所居復多役少野早征而晚免之以其復少役多
　鄭司農云征之者給公上事也舍者謂有復除舍不
　收役事也貴者謂若今宗室及關内侯皆復也服公
　事者謂若今吏有復除也老者謂若今八十九十復
　羡卒也疾者謂若今癃不可事者復之𤣥謂入其書者
　言於大司徒　坡謂郊門以内通謂之國中七尺謂
　謂年二十也六尺謂年十五也征之者力役之征也
　疏亦云所征稅者謂築作挽引道渠之役鄭解冢宰
　九賦引此征為口率出泉今闕之　復音福
三年則大比攷其徳行道藝而興賢者能者鄉老及鄉
大夫帥其吏與其衆寡以禮禮賓之
　註曰賢者有徳行者能者有道藝者衆寡謂鄉人之
　善者無多少也鄭司農云興賢者謂若今舉孝廉興
　能者謂若今舉茂才賓敬也敬所舉賢者能者𤣥謂
　變舉言興者謂合衆而尊寵之以鄉飲酒之禮禮而
　賓之　朱子曰道藝是能者盖曉得許多事物之理
　所以屬能
○厥眀鄉老及鄉大夫羣吏獻賢能之書于王王再拜
受之登于天府内史貳之
　註曰厥其也其賓之眀日也獻猶進也王拜受之重
　得賢者王上其書於天府天府掌祖廟之寶藏者内
　史副冩其書者當詔王爵祿之時　疏曰賢能之書
　亦是寶物故藏於天府
○退而以鄉射之禮五物詢衆庶一曰和二曰容三曰
主皮四曰和容五曰興舞
　以用也以鄉射之禮者州長春秋二時習射於序名
　為鄉射今鄉大夫還用此鄉射之禮詢謀也問於衆
　庶寧復有賢能者盖當射之時民必觀焉因詢之也
　和内志正也容外體直也主皮中也和容容體比於
　禮也興舞其節比於樂也　疏曰退者謂獻賢能之
　書於王退來鄉内
○此謂使民興賢出使長之使民興能入使治之
　註曰言是乃所謂使民自舉賢者因出之而使之長
　民敎以徳行道藝於外也使民自舉能者因入之而
　使之治民之貢賦田役之事於内也言為政以順民
　為本也書曰天聰眀自我民聰眀天眀威自我民眀
　威老子曰聖人無常心以百姓心為心如是則古今
　未有遺民而可為治　行下孟反長丁丈反藏才浪
　反中去聲
嵗終則令六鄉之吏皆㑹政致事正嵗令羣吏攷灋于
司徒以退各憲之於其所治之國
　坡謂上文正月所受曰教灋専指敎而言之此所攷
　曰灋則小司徒所云征役弛舍祭祀飲食喪紀之禁
　令皆在焉　㑹古外反憲音懸舎上聲
大詢于衆庶則各帥其鄉之衆寡而致于朝
　註曰大詢者詢國危詢國遷詢立君鄭司農云大詢
　于衆庶洪範所謂謀及庶民　疏曰朝謂外朝三槐
　九棘之所
國有大故則令民各守其閭以待政令
　疏曰大故謂災變冦戎之等警急須人故使民皆聚
　於閭胥所治處以待國之政令
以旌節輔令則達之
　註曰民雖以徴令行其將之者無節則不得通
　疏曰國有大故恐有姦寇故爾
○州長各掌其州之敎治政令之法
　註曰鄭司農云二千五百家為州
正月之吉各屬其州之民而讀灋以攷其徳行道藝而
勸之以糾其過惡而戒之
　註曰屬猶合也聚也因聚衆而勸戒之者欲其善
　坡謂所讀之灋即鄉之三物八刑之等也故繼之以
　攷其徳行道藝而勸之糾其過惡而戒之意自眀矣
○若以嵗時祭祀州社則屬其民而讀灋亦如之春秋
以禮㑹民而射于州序
　註曰序州黨之學也㑹民而射所以正其志也射義
　曰射之為言繹也繹者各繹已之志　疏曰上云嵗
　時皆謂嵗之四時此云嵗時惟有嵗之二時春秋耳
　春祭社以祈膏雨望五穀豐熟秋祭社者以百穀豐
　稔所以報功故云祭祀州社也春秋以禮㑹民而射
　于州序者州長因春秋二時皆以禮㑹聚其民而行
　射禮于州之序學中言以禮者亦謂先行鄉飲酒之
　禮乃射也　屬音燭
凡州之大祭祀大喪皆涖其事
　註曰大祭祀謂州社稷大喪鄉老鄉大夫於是卒者
　也涖臨也
若國作民而師田行役之事則帥而致之掌其戒令與
其賞罰
　註曰致之致之於司徒也掌其戒令賞罰則是於軍
　因為師帥　疏曰師謂征伐田謂田獵行謂巡狩役
　謂役作
嵗終則㑹其州之政令正嵗則讀敎灋如初
　註曰雖以正月讀之至正嵗猶復讀之因此四時之
　正重申之　鄭剛中曰觀如初之言則知上正月所
　讀者純於敎灋
三年大比則大攷州里以贊鄉大夫廢興
　註曰廢興所廢退所興進也鄭司農云贊助也　史
　直翁曰不曰誅賞而曰廢興者鄉大夫之教民興賢
　能廢愚不肖而已至於誅賞則大司徒王之事也
○黨正各掌其黨之政令敎治
　註曰鄭司農云五百家為黨
及四時之孟月吉日則屬民而讀邦灋以糾戒之
　註曰以四孟之月朔日讀灋者彌親民者於教亦彌
　數　坡謂州長曰灋此曰邦灋則不止於教也凡一
　年政令及十二敎皆兼之矣
○春秋祭禜亦如之
　註曰禜謂雩禜水旱之神盖亦為壇位如祭社稷云
　　禜音詠數所角反
國索鬼神而祭祀則以禮屬民而飲酒于序以正齒位
一命齒于鄉里再命齒于父族三命而不齒
　註曰國索鬼神而祭祀謂嵗十二月大蜡之時建亥
　之月也正齒位者鄉飲酒義所謂六十者坐五十者
　立侍六十者三豆七十者四豆八十者五豆九十者
　六豆是也必正之者為民三時務農將闕於禮至此
　農隙而敎之尊長養老見孝弟之道也黨正飲酒禮
　亡以此事屬於鄉飲酒之義微失少矣凡射飲酒此
　鄉民雖為鄉大夫必來觀禮鄉飲酒鄉射記大夫樂
　作不入士既旅不入是也齒于鄉里者以年與衆賓
　相次也齒于父族者父族有為賓者以年與之相次
　異姓雖有老者居於其上不齒者席于尊東所謂遵
　疏曰黨正行正齒位之禮在十二月建亥之月為之
　非蜡祭之禮而此云國索鬼神而祭祀者以其正齒
　位禮在蜡月故言之以為節耳當正齒位之時民内
　有為一命以上必來觀禮故須言其坐之處一命齒
　於鄉里者此黨正是天子之國黨正則一命亦天子
　之臣若有一命之人來者即於堂下鄉里之中為齒
　也再命齒于父族者謂父族為賓即與之為齒年大
　在賓東年少在賓西三命而不齒者若有三命之人
　來縱令父族為賓亦不與之齒若非父族是異姓為
　賓灼然不齒位在賓東故云不齒也　問若據黨正
　如此雖說鄉黨莫如齒到得爵尊後又不復序齒否
　朱子曰古人貴貴長長並行而不悖他雖說不序亦
　不相壓自别設一位如今之掛位然　蜡仕詐反
凡其黨之祭祀喪紀昏冠飲酒敎其禮事掌其禁戒
　註曰其黨之民　疏曰此一經並是民之所行上州
　之祭祀大喪義異此祭祀已下雖是民之所行民者
　㝠也非敎不可故黨正皆敎其禮事也因掌其戒命
　督禁之　冠古亂反
凡作民而師田行役則以其灋治其政事
　註曰亦於軍因為旅帥
嵗終則㑹其黨政帥其吏而致事
　疏曰帥族師以下之吏致其所掌之事於州長
　正嵗屬民讀灋而書其徳行道藝
　疏曰三年乃一貢今毎年正嵗皆書記勸勉之三年
　即貢之也　坡謂上讀法則糾戒之此書灋則書其
　徳行道藝禮既異數是正月與正嵗儼然異時而不
　可以正嵗即正月眀矣
以嵗時涖校比
　註曰涖臨也鄭司農云校比族師職所謂以時屬民
　而校登其族之夫家衆寡辨其貴賤老幼廢疾可任
　者及其六畜車輦如今時小案比　疏曰嵗時嵗之
　四時
○及大比亦如之
○族師各掌其族之戒令政事
　註曰政事邦政之事鄭司農云百家為族
月吉則屬民而讀邦灋書其孝弟睦婣有學者
　註曰月吉毎月朔日也故書上句或無事字杜子春
　云當為正月吉書亦或為戒令政事月吉則屬民而
　讀邦灋　疏曰有學即六藝也
春秋祭酺亦如之
　註曰酺者為人物烖害之神也故書酺或為步杜子
　春云當為酺𤣥謂校人職又有冬祭馬步則未知此
　世所云蝝螟之酺與人鬼之步與蓋亦為壇位如雩
　禜云族長無飲酒之禮因祭酺而與其民以長幼相
　獻酬焉　酺音步蝝悅全反螟覔經反
以邦比之灋帥四閭之吏以時屬民而校登其族之夫
家衆寡辨其貴賤老幼廢疾可任者及其六畜車輦
　四閭之吏閭胥比長也
五家為比十家為聯五人為伍十人為聯四閭為族八
閭為聯使之相保相受刑罰慶賞相及相共以受邦職
以役國事以相葬埋
　邱氏曰既以伍灋比其居又以什灋聯其居覆云五
　人為伍十人為聯者眀軍灋自此出也相保是見居
　者則保之相受是新徙者則受之刑罰相及相共則
　惡者所同惡而無所比慶賞相及相共則善者所同
　好而無所蔽故聯比其民者所以歡洽其心也　見
　音現同惡去聲
若作民而師田行役則合其卒伍簡其兵器以鼓鐸旗
物帥而至掌其治令戒禁刑罰
　註曰亦於軍因為卒長
○嵗終則㑹政致事
○閭胥各掌其閭之徴令
　註曰鄭司農云二十五家為閭　疏曰徵令即下文
　嵗時以下之事是也
以嵗時各數其閭之衆寡辨其施舍凡春秋之祭祀役
政喪紀之數聚衆庶既比則讀灋書其敬敏任恤者
　註曰祭祀謂州社黨禜族酺也役田役也政若州射
　黨飲酒也喪紀大喪之事也四者及比皆㑹聚衆民
　因以讀灋以勅戒之　疏曰喪紀王之喪也知者以
　其聚衆庶眀非上州之大喪　黄氏曰數謂其事之
　有數者比謂因其叙而比之居則五家為比故讀灋
　亦使比而聽之以祭祀聚則讀祭祀之灋以役政聚
　則讀役政之灋以喪紀聚則讀喪紀之灋大抵州黨
　族各有灋則各以其時而讀之閭亦自有灋則因其
　聚而讀之　王龜齡曰五家之比比有長初未有可
　書之事不過防其竒衺而已五比之閭則書其敬敏
　任恤是於六行之中可書者二四閭之族則書其孝
　弟睦婣是於六之中可書者四其於徳行道藝有所
　未備矣五族之黨書其徳行道藝然書之而未能攷
　之五黨之州又從而攷之攷之而未能賓興之五州
　之鄉於是而賓興之以見其人材之成也
凡事掌其比觵撻罰之事
　註曰觵撻者失禮之罰也觵用酒其爵以兕角為之
　撻朴也故書或言觵撻之罰事杜子春云當言觵撻
　罰之事　疏曰言凡非一則是鄉飲酒及鄉射飲酒
　有失禮者須罰之故云凡事掌其比者人聚則有校
　比之灋皆掌之　觵古横反
○比長
　史直翁曰民之治自族黨州鄉為附庸為侯邦為天
　下其本則出於此欲治天下者必行比灋可也是故
　先王於此尤所加意雖合為六鄉綂為天下其灋亦
　必以此名之
各掌其比之治
　王龜齡曰六鄉之吏周公命官之意其輕重皆一字
　間閭胥比長則於政教之事不使掌也初不過掌閭
　之徴令與比之治而已鄉大夫州長則詳於敎黨正
　族師則詳於政此政敎之所以異也禁令為上政令
　次之戒令又次之徴令為下比長則於令又非所掌
　也
○五家相受相和親有辠竒衺則相及
　疏曰相受者宅舍有故崩壞相寄託相和親者五家
　之内有不和親則使之自相和親有辠惡則相及者
　欲使不犯
徙于國中及郊則從而授之
　徙謂不便其居也古者三嵗大比之年民有願厭於
　本居之處不便則任其遷徙或國中之民出徙郊或
　郊民入徙國中比長皆從而付所處之吏眀無罪惡
○若徙于他則為之旌節而行之
　註曰徙于他謂出居異鄉也授之者有節乃達
○若無授無節則唯圜土内之
　註曰鄉中無授出鄉無節過所則呵問繫之圜土攷
　辟之也圜土者獄城也獄必圜者規主仁以仁心求
　其情古之治獄閔於出之　内音納呵呼何反辟音
　壁
○封人掌設王之社壝為畿封而樹之
　註曰壝謂壇及堳埓也畿上有封若今時界矣　疏
　曰直言壝不云壇舉外以見内内有壇可知也　鄭
　剛中曰小宗伯建國之神位右社稷左宗廟則天子
　之制有社而稷從之自漢以來謂之大社大稷若夫
　王者自為立社四方各以其色之土上冒以黄眀為
　天子之有土是為土示而稷無與焉封人所設之社
　壝謂地兹所以不立稷也　示音祗
凡封國設其社稷之壝封其四疆
　疏曰設其社稷之壝者案禹貢徐州貢五色土孔註
　云王者封五色土為社建諸侯則各割其方色土與
　之使立社燾以黄土苴以白茅茅取其潔黄取王者
　覆四方是封乎諸侯立社稷之灋也　陳氏曰祭社
　必及稷以其同功均利以養人祭必有配而社配以
　勾龍稷配以柱商時又易柱以棄其功利足以侔社
　稷王與諸侯皆三社三稷其位則中門之右社主陰
　故也其位則北面社向陰故也其飾則不屋記所謂
　必受霜露風雨以達天地之氣是也其表則木𫝊所
　謂松栢栗是也其主則用石為之其列則社東而稷
　西先王之制社稷春有祈歌載芟秋有報歌良耜孟
　冬大割祠此祭之常也凡天地大烖之類祭大故大
　烖之彌祀君行有宜宮成有衈此祭之不常者也祭
　之常者用甲其他則惟吉而已祭之牲以太牢其遇
　天災則用幣而已考之於禮王之祭南面其服希冕
　其牲用黝其祭血祭其罇大罍其樂應鍾其舞帗舞
　其鼓靈鼓凡此皆因禮樂以致其義
○造都邑之封域者亦如之
　疏曰都邑者謂大都小都家邑三等采地亦如之者
　亦如上諸侯有四疆也　唐氏曰如是則内諸侯之
　制與外諸侯同也　芟師參反衈音二帗音拂
令社稷之職
　註曰将祭之時令諸有職事於社稷者也郊特牲曰
　惟為社事單出里唯為社田國人畢出唯為社邱乗
　共粢乘所以報本反始也　史直翁曰大司徒設屬
　所以教民者已備然後得以立社稷之壇壝奉其牲
　牢所謂先成民而後致力於神曷先社稷盖國家當
　以土地為重孟子言諸侯之寶三必以土地居首記
　亦曰家主中霤國主社
凡祭祀飾其牛牲設其楅衡置其絼共其水稾
　註曰飾謂刷治潔清之也鄭司農云絼著牛鼻繩所
　以牽牛者今時謂之雉與古者名同皆謂夕牲時也
　𤣥謂楅設於角衡設於鼻如椵狀也水藳給殺時洗
　薦牲也絼字當以豸為聲　疏曰言凡祭祀謂王之
　天地宗廟先大次小之祭祀非一故云凡以廣之
○歌舞牲及毛炮之豚
　註曰謂君牽牲入時隨歌舞之言其肥香以歆神也
　毛炮豚者爓去其毛而炮之以備八珍鄭司農云封
　人主歌舞其牲云博碩肥腯　絼音雉炮薄交反著
　直畧反椵音加爓似鹽反腯徒忍反
凡喪紀賓客軍旅大􁇦則飾其牛牲
　註曰大􁇦㑹同之􁇦　疏曰王之喪紀有牲者除朝
　夕奠用脯醢以外大小斂朔月月半薦新奠祖奠大
　遣等皆有牲牢賓客有殺牲者唯據致飱及饔餼饗
　食皆有殺牲之事軍旅殺牲者謂饗獻軍吏大盟謂
　天子親往臨􁇦
○鼔人掌敎六鼓四金之音聲以節聲樂以和軍旅以
正田役
　以鼓名官而兼敎金者金皆以鼔為主也單出曰聲
　雜比曰音音聲金鼓之音聲也五聲須鼓乃和故曰
　以節聲樂師克在和故言和田役欲正其行列故言
　正掌敎者凡有事於祭祀軍旅田役而用鼓皆敎之
　也
敎為鼓而辨其聲用
　註曰辨聲用别其聲所用之事　鄭剛中曰上言敎
　擊鼓之灋此言敎為鼓而用之之灋然則敎為鼓者
　敎䩵人為之
○以雷鼓鼓神祀
　註曰雷鼓八面鼓也神祀祀天神也
○以靈鼓鼓社祭
　註曰靈鼓六面鼓也社祭祭地祗也
○以路鼓鼓鬼享
　註曰路鼓四面鼓也鬼享享宗廟也　坡謂雷天物
　有聲祀神之鼓象其聲因取其名故曰雷大戴禮云
　陽氣為精陰氣為靈故示祭之鼓名靈路大也王之
　寢曰路寢門曰路門車曰路車皆為大意故鬼享之
　鼓名路耳八面六面之等恐難施用也
○以鼖鼓鼓軍事
　註曰大鼓謂之鼖鼖鼓長八尺
○以鼛鼓鼓役事
　註曰鼛鼓長丈二尺
○以晉鼓鼓金奏
　註曰晉鼓長六尺六寸金奏謂樂作擊編鐘　疏曰
　作樂則先擊鐘故鐘師以鐘鼔奏九夏註云先擊鐘
　次擊鼓則是擊鐘後即擊鼓故曰以晉鼓鼓金奏
○以金錞和鼓
　註曰錞錞于也圜如碓頭大上小下樂作鳴之與鼓
　相和
○以金鐲節鼓
　註曰鐲鉦也形如小鐘軍行鳴之以為鼓節司馬職
　曰軍行鳴鐲
○以金鐃止鼓
　註曰鐃如鈴無舌有秉執而鳴之以止擊鼓司馬職
　曰鳴鐃且卻
○以金鐸通鼓
　註曰鐸大鈴也振之以通鼓司馬職曰司馬振鐸
　疏曰通鼓者兩司馬振鐸軍将已下即擊鼓故云通
　也　鼖音焚鼛音羔錞音純鐲音濁鐃女交反䩵音
　運示音祗碓音對鉦音征
凡祭祀百物之神鼓兵舞帗舞者
　註曰兵謂干戚也帗列五采繒為之有秉皆舞者所
　執　疏曰鼔兵舞帗舞者天地之小神所舞不過此
　兵舞帗舞二事案下舞師山川用兵舞社稷用帗舞
　今此小神等若義近山川者舞兵舞義近社稷者舞
　帗舞故六舞之中唯言此二舞而已
凡軍旅夜鼔鼜
　註曰鼜夜守戒鼓也司馬灋曰昏鼓四通為大鼜夜
　半三通為晨戒旦眀五通為𤼵昫　疏曰鼜者聲同
　憂戚取軍中憂懼之意故名戒守鼓為鼜也晨昫之
　時當𤼵為𤼵昫
○軍動則鼓其衆
　疏曰㝷常在道欲行之時所擊之鼔則五通𤼵昫是
　也今别言軍動據將臨陳之時軍旅始動則擊鼓以
　作士衆之氣
○田役亦如之
　疏曰田獵圍合之時必擊鼓象對敵故大司馬職云
　鼓遂圍禁是也　鼜音戚昫音煦
救日月則詔王鼓
　註曰日月食王必親擊鼔者聲大異春秋傳曰非日
　月之眚不鼓
大喪則詔大僕鼓
　註曰始崩及窆時也　王光逺曰自雷鼓至通鼓則
　鼓人之所辨自凡祭祀至亦如之則鼓人之所鼓自
　救日月至太僕鼓則鼓人之所詔
○舞師掌敎兵舞帥而舞山川之祭祀敎帗舞帥而舞
社稷之祭祀敎羽舞帥而舞四方之祭祀敎皇舞帥而
舞旱暵之事
　教敎舞徒也羽析白羽為之形如帗也四方坡謂小
　宗伯兆山川邱陵墳衍各因其方今山川既别言之
　則四方者乃邱陵墳衍原隰之等布在四方因方而
　祀之故曰四方之祭祀也皇析五采羽為之亦如帗
　旱暵之事謂雩也暵熱氣也凡祀各異其舞必有義
　今不可攷　疏曰案春官樂師有六舞并有旄舞施
　于辟雍人舞施于宗廟此無此二者但卑者之子不
　得舞宗廟之酎祭祀之舞亦不得用卑者之子彼樂
　師敎國子故有二者此敎野人故無旄舞人舞
○凡野舞則皆敎之
　註曰野舞謂野人欲學舞者　暵呼但反酎音宙
凡小祭祀則不興舞
　興作也文王世子曰凡始立學者既興器用幣然後
　釋菜不舞不授器小祭祀不興舞者其此類與
　　或曰子以四方為邱陵墳衍原隰亦有它據乎曰
　　頗有之夏官山師掌山林川師掌川澤至邍師掌
　　四方之地名而云辨其邱陵墳衍原隰之名則此
　　三等之為四方曷疑　邍音源
○牧人掌牧六牲而阜蕃其物以共祭祀之牲牷
　註曰六牲謂牛馬羊豕犬雞鄭司農云牷純也𤣥謂
　牷體完具　疏曰物謂毛物五官各有牛人羊人犬
　人豕人之等擇取純毛物者以共牧人牧人又共與
　充人芻之三月以祭祀　牷音全
凡陽祀用騂牲毛之陰祀用黝牲毛之望祀各以其方
色牲毛之
　坡謂陽祀祈穀於南郊及宗廟騂牲赤色毛之取純
　毛也陰祀大社也黝讀為幽幽黑也望祀兆五帝於
　四郊也大宗伯云蒼璧禮天黄琮禮地下云牲放其
　色則圜丘方丘無用騂牲黝牲者用騂牲惟祈穀於
　南郊用黝牲惟大社與宗伯又云青圭禮東方赤璋
　禮南方白琥禮西方𤣥璜禮北方牲放其色望祀各
　以其方之色牲毛之者正謂此也郊社詳見宗伯
　黝讀幽放音倣
凡時祀之牲必用牷物
　時祀四時所常祀天之時祀日月以下地之時祀五祀
　五嶽以下皆是也　疏曰必用牷物者對上方色是
　隨其方色不用尨尨是雜色則此牷物者非方非雜
　雖不得隨方之色要於其身之中其物色須純其體
　須完不得雜也　尨音龐
凡外祭毁事用尨可也
　註曰外祭謂表貉及王行所過山川用事者尨謂雜
　色不純毁謂副辜候禳毁除殃咎之屬　貉莫霸反
　副普逼反
凡祭祀共其犧牲以授充人繫之
　註曰犧牲毛羽完具也授充人者當殊養之　坡謂
　凡祭祀總上陽祀陰祀望祀時祀之等也
凡牲不繫者共奉之
　註曰謂非時而祭祀者　疏曰不繫者謂若上文凡
　外祭毁事用尨可也是非時而祭祀者也
　　問陰祀註謂祭地北郊及社稷子不從何曰鄭以
　　方丘祭崑崙北郊祭神州社稷為地之次祀然崑
　　崙神州不見經𫝊而社稷經中多有以當地示言
　　者坡於宗伯辨之詳矣曰望祀註謂嶽鎮四瀆不
　　亦可乎曰嶽瀆各以其方之色牲不見於經而五
　　方之帝牲如方色則宗伯載之安得棄經而任意
　　曰子以四望為日月至雨師與地之四嶽四瀆胡
　　不以解此望祀曰亦以經無因方用牲之文曰五
　　帝何以言望祀曰或者方與望聲相近而誤讀望
　　祀乃方祀之誤與然疑而未敢質矣　示音祗
○牛人掌養國之公牛以待國之政令
　註曰公猶官也
凡祭祀共其享牛求牛以授職人而芻之
　註曰享獻也獻神之牛謂所以祭者也求終也終事
　之牛謂所以繹者也宗廟有繹者孝子求神非一處
　職讀為樴樴謂之杙可以繫牛樴人者謂牧人充人
　與芻牲之芻牛人擇於公牛之中而以授養之　職
　之式反註樴同杙餘式反
凡賓客之事共其牢禮積膳之牛
　註曰牢禮飱饔也積所以給賓客之用若司儀職曰
　主國五積者也膳所以間禮賓客若掌客云殷膳大
　牢　積于賜反
饗食賓射共其膳羞之牛
　註曰羞進也所進賓之膳燕禮小臣請執幕者與膳
　羞者至獻賓而膳宰設折俎王之膳羞亦猶此　疏
　曰饗食有牛俎至於射禮天子諸侯皆先行燕禮其
　牲猶得有牛者但天子諸侯雖用燕禮直取一獻之
　禮未旅而行射節其用牲則左傳云公當饗雖然燕
　禮亦用牛與饗同若然云膳羞則庶羞也不言正爼
　之牛者據庶羞而言其實兼正爼矣　食音嗣
軍事共其犒牛
　註曰鄭司農云犒師之牛
喪事共其奠牛
　註曰謂殷奠遣奠也喪所薦饋曰奠　疏曰喪中自
　未葬以前無尸飲食直奠停置于神前故謂之為奠
　朝夕之奠無尊卑皆脯醢而已無牲體唯有小斂大
　斂朔月月半薦新祖奠及遣奠時有牲體遣奠非直
　牛亦有馬牲
凡㑹同軍旅行役共其兵車之牛與其牽徬以載公任
器
　註曰牽徬在轅外輓牛也人御之居其前曰牽居其
　旁曰徬任猶用也　疏曰會同軍旅兼言行役謂王
　行巡守皆六軍從也共其兵車之牛者但兵車駕四
　馬之外别有兩轅駕牛以載任器者亦謂之為兵車
　故云兵車之牛也　徬旁去聲
凡祭祀共其牛牲之互與其盆簝以待事
　註曰鄭司農云互謂楅衡之屬盆簝皆器名盆所以
　盛血簝受肉籠也𤣥謂互若今屠家縣肉格　史直
　翁曰觀周官牛人所共非祭祀則賓客燕享軍旅初
　非為食用禮曰天子無故不殺牛所謂故其祭祀之
　時與　簝音尞盛音成縣音懸
○充人掌繫祭祀之牷牲祀五帝則繫于牢芻之三月
　註曰牢閑也必有閑者防禽獸觸齧養牛羊曰芻三
　月一時節氣成　疏曰上云掌繫祭祀之牲牷則總
　養天地宗廟之牲下别言祀五帝則畧舉五帝而已
　其實昊天及地祗與四望社稷之等外神皆繫之也
○享先王亦如之凡散祭祀之牲繫于國門使養之
　註曰散祭祀謂司中司命山川之屬國門謂城門司
　門之官鄭司農云使養之使守門者養之　疏曰散
　祭之牲直言繫于國門使養之不言三月則或一旬
　之内而已不必三月也案楚昭王問于觀射父曰芻
　豢幾何對曰逺不過三月近不過浹日註曰逺牛豕
　羊近犬雞之屬則諸侯祭祀養牲亦得三月及旬則
　天子亦有浹日之義若然此散祭祀亦可浹日而已
展牲則告牷
　王光逺曰肆師言祭祀展犧牲則展牲者肆師也充
　人告牷而已　坡謂展牲亦兼祭義所云朔月月半
　君巡牲是也穀梁子郊牛日展觓角而知傷可見矣
　告牷告以完具無傷也
○碩牲則贊
　王光逺曰碩大也所以告其體之充若左傳奉牲以
　告曰博碩肥腯是已蓋君牽牲宗人告碩而充人則
　贊之饋食之禮宗人視牲告充則碩牲為贊宗人眀
　矣　觓音虯
　
　
　
　
　
　
　
　
　
　
　
　
　
　
　周禮述註卷八
欽定四庫全書
　周禮述註卷九
　　　　　　　　　　　　　安溪李光坡撰
○載師掌任土之灋以物地事授地職而待其政令
　註曰任土者任其力勢所能生育且以制貢賦也物
　物色之以知其所宜之事而授農牧虞衡使職之
　疏曰待其政令者謂因其職事使其賦貢即下經園
　廛二十而一以下是
以廛里任國中之地以場圃任園地以宅田士田賈田
任近郊之地以官田牛田賞田牧田任逺郊之地以公
邑之田任甸地以家邑之田任稍地以小都之田任縣
地以大都之田任畺地
　註曰鄭司農云民宅曰宅宅田者以備益多也士田
　者士大夫之子得而耕之田也賞田者賞賜之田司
　馬灋曰王國百里為郊二百里為州三百里為野四
　百里為縣五百里為都杜子春云五十里為近郊百
　里為逺郊𤣥謂廛里者若今云邑里居矣廛民居之
　區域也里居也圃樹果蓏之屬季秋於中為場樊圃
　謂之園宅田致仕者之家所受田也士相見禮曰宅
　者在邦則曰市井之臣在野則曰草茅之臣士讀為
　仕仕者亦受田所謂圭田也孟子曰自卿以下必有
　圭田圭田五十畝賈田在市賈人其家所受田也官
　田庶人在官者其家所受田也牛田牧田畜牧者之
　家所受田也公邑謂六遂餘地夫子使大夫治之自
　此以外皆然二百里三百里其上大夫如州長四百
　里五百里其下大夫如縣正是以或謂二百里為州
　四百里為縣云遂人亦監焉家邑大夫之采地小都
　卿之采地大都公之采地王子弟所食邑也畺五百
　里王畿界也皆言任者地之形實不方平如圖受田
　邑者逺近不得盡如制其所生育賦貢取正於是爾
　以廛里任國中而遂人職授民田夫一廛田百畝是
　廛里不謂民之邑居在都城者與凡王畿内方千里
　積百同九百萬夫之地也有山陵林麓川澤溝瀆城
　郭宫室涂巷三分去一餘六百萬夫又以田不易一
　易再易上中下相通定受田者三百萬家也逺郊之
　内地居四同三十六萬夫之地也三分去一其餘二
　十四萬夫六鄉之民七萬五千家通不易一易再易
　一家受二夫則十五萬夫之地其餘九萬夫廛里也
　場圃也宅田也士田也賈田也官田也牛田也賞田
　也牧田也九者亦通受一夫焉則半農人也定受田
　十二萬家也食貨志云農民户一人已受田其家
　衆男為餘夫亦以口受田如此士工商家受田五口
　乃當農夫一人今餘夫在遂地之中如此則士工商
　以事入在官而餘夫以力出耕公邑甸稍縣都合居
　九十六同八百六十四萬夫之地城郭宫室差少涂
　巷又狹於三分所去六而存一焉以十八分之十三
　率之則其餘六百二十四萬夫之地通上中下六家
　而受十三夫定受田二百八十八萬家也其在甸七
　萬五千家為六遂餘則公邑　賈音古畺疆本字監
　古銜反率音律
凡任地國宅無征園廛二十而一近郊十一逺郊二十
而三甸稍縣都皆無過十二唯其漆林之征二十而五
　註曰征稅也言征者以共國政也鄭司農云任地謂
　任土地以起賦稅也𤣥謂國宅凡官所有宫室吏所
　治者也國税輕近而重逺近者多役也園廛亦輕之
　者廛無榖園少利也古之宅必樹而畺場有𤓰　疏
　曰上經言任地所在此經言地税多少不同之事甸
　稍縣都皆無過十二者但此四處出稅不同據上文
　直言公邑任甸地則甸地之中兼有六遂矣其稍縣
　都上文推言三等采地為井田助灋不見公邑則三
　者之中皆有公邑此云十二者餘三等采地而言以
　其鄉遂公邑皆為夏之貢灋故也漆林之税特重以
　其自然所生非人力所作故也
凡宅不毛者有里布凡田不耕者出屋粟凡民無職事
者出夫家之征
　註曰鄭司農云宅不毛者謂不樹桑麻也布泉也宅
　不毛者有里布民無職事者出夫家之征欲令宅樹
　桑麻民就四業則無税賦以勸之也𤣥謂宅不毛者
　罰以一里二十五家之泉空田者罰以三家之税粟
　以共吉凶二服及喪器也民雖有閒無職事者猶出
　夫税家税也夫税者百畝之税家税者出士徒車輦
　給繇役　朱子曰宅不毛為其為亭臺也田不耕為
　其為池沼也　閒音閑
以時徴其賦
　坡謂賦田賦也大宰大府所謂九賦司㑹所謂以九
　賦之灋令田野之財用者也蓋惟正之供也　㑹古
　外反
　　問里布既仍鄭註則口泉之説是矣若以口泉為
　　非則里布之註不仍矣曰朱子仍之坡何敢不仍
　　或問里布朱子云亦不可考朱子莫考之坡何能
　　有考而有以易之饒氏云家征是力役之征夫征
　　是粟米之征里布是布縷之征是不以布為泉也
　　不以為泉而以為布縷與不毛之罰似得其倫類
　　然本經凡言布者指泉為多獨於此為布縷饒氏
　　之云亦未有他據也况一字而二三其解又解經
　　之所深避乎仍而闕之不害為慎雖然三代遠矣
　　里布或别有所指為口泉決非也
○閭師掌國中及四郊之人民六畜之數以任其力以
待其政令以時徴其賦
　國中及四郊六鄉之中自廛里至逺郊也掌六畜數
　者農事之本且祭祀養老之所必具車乘之所必役
　也政令賦役皆是也　坡謂此所徴賦乃萬民之貢
　也大宰所謂九職大府所謂九功司㑹所謂以九功
　之灋令民職之財用者也亦稱賦者疏云賦其總名
　是也
凡任民任農以耕事貢九榖任圃以樹事貢草木任工
以飭材事貢器物任商以市事貢貨賄任牧以畜事貢
鳥獸任嬪以女事貢布帛任衡以山事貢其物任虞以
澤事貢其物
　註曰貢草木謂葵韮果蓏之屬　疏曰大宰以九職
　任萬民有職必有功有功即有貢故此論貢之灋也
　分山澤為二者以山澤出貢不同故分為二以充八
　通閒民為九耳貢其物者山澤出産多故不名一物
凡無職者出夫布
　載師云任地則無職者惰農也有田不耕故罰重此
　云任民則無職者遊手也勉以擇業故罰輕夫布者
　以布代九榖與　吳幼清曰賦與貢異賦有常數貢
　無常數此任民以八貢則随其地産而貢之其無者
　不强
○凡庶民不畜者祭無牲不耕者祭無盛不樹者無椁
不蠶者不帛不績者不衰
　註曰掌罰其家事也盛黍稷也椁周棺也不帛不得
　衣帛也不衰喪不得衣衰也皆所以恥不勉　盛音
　成强上聲
○縣師掌邦國都鄙稍甸郊里之地域而辨其夫家人
民田萊之數及其六畜車輦之稽三年大比則以攷羣
吏而以詔廢置
　註曰郊里郊所居也自邦國以及四郊之内是所主
　數周天下也萊休不耕者郊内謂之易郊外謂之萊
　善言近　吕伯恭曰先王自封建諸侯外有閒田散
　在諸侯之國或謂諸侯有罪則削其地以為閒田若
　有功則以閒田増封之天子平時各命王官以掌之
　縣師掌邦國都鄙稍甸郊里之地域而兼天下之閒
　田以總其目此皆古人封建相維之意
若將有軍旅㑹同田役之戒則受灋於司馬以作其衆
庶及馬牛車輦㑹其車人之卒伍使皆備旗鼓兵器以
帥而至
　註曰受灋於司馬者知所當徴衆寡　邱氏曰作起
　也起其衆庶馬牛車輦而後㑹其車人之卒伍人有
　人之卒伍車有車之卒伍　坡謂下稍人註云縣師
　受於司馬邦國都鄙稍甸郊里唯司馬所調帥而至
　者帥而至司馬也
凡造都邑量其地辨其物而制其域
　疏曰都大都小都邑家邑也物謂地所有也若地無
　所有不可耕墾若山澤者不授之故王制云名山大
　澤不以封
以嵗時徴野之賦貢
　坡謂野謂甸稍縣都也所徴貢與閭師同徴賦則貳
　載師也
○遺人掌邦之委積以待施惠
　疏曰此與下為總目也
鄉里之委積以恤民之囏阨門闗之委積以養老孤郊
里之委積以待賓客野鄙之委積以待羇旅縣都之委
積以待凶荒
　註曰委積者廩人倉人計九榖之數足國用以其餘
　共之所謂餘灋用也職内邦之移用亦如此也皆以
　餘財共之少曰委多曰積鄉里鄉所居也囏阨猶困
　乏也門闗以養老孤人所出入易以取餼廩也羇旅
　過行寄止者待凶荒謂邦國所當通給者也　疏曰
　鄉里據國中郊里即六鄉之民所居郊者賓客至郊
　與主國使者交接因即與之廩餼故以待賓客也野
　鄙者六遂在郊外曰野六遂有五百家鄙故以鄙表
　六遂耳羇旅處處皆有獨於此見惠者甸地在二百
　里中於内外有羇旅皆得取之故獨見於此也云縣
　都不見家稍者則縣都中可以兼之特於此三處見
　凶荒者凶荒則畿内畿外皆有若畿外凶荒則入向
　畿内取之畿内凶荒則向畿外取之故於近畿三百
　里之外言待凶荒之事也
凡賓客㑹同師役掌其道路之委積凡國野之道十里
有廬廬有飲食三十里有宿宿有路室路室有委五十
里有市市有候館候館有積
　註曰廬若今野候徙有庌也宿可止宿若今亭有室
　矣候館樓可以觀望者也一市之間有三廬一宿
　疏曰上經委積隨其所須之處而委積此經所陳委
　積據㑹同師役行道所須故分布於道路　薛士龍
　曰成周封建之制自諸侯祿地及祿士之外其閒田
　之歸於公上者雖領於王官皆藏於天下故自都達
　竟有委有積凡糗糧芻茭具焉以待軍旅攷之於詩
　徹申伯土疆以峙其糧而左氏亦云衛取於相土之
　東都以㑹王之東蒐夫糧峙於申㑹蒐之備達於衛
　境天下之賦藏畧可覩矣　王氏曰遺人㑹同司役
　之委積邦之大用不領於大府者大府主邦中經費
　之用有品式式用之餘所餘猶多則隨道里之便収
　貯之卒然有急而用可無之兼無餽餉輸輓之勞是
　以雖行千里而若袵席上過師也　庌音雅竟音境
凡委積之事巡而比之以時頒之
　疏曰言凡委積上二文委積之事是也以時頒之則
　以待者是也
○均人掌均地政均地守均地職均人民牛馬車輦之
力政
　均人所均地政以下總均畿内鄉遂及公邑政讀為
　征地征九賦也地守虞衡之屬地職農圃之屬二者
　九貢也力政人民則治城郭涂巷溝渠牛馬車輦則
　轉委積之屬　政音征下同
凡均力政以嵗上下豐年則公旬用三日焉中年則公
旬用二日焉無年則公旬用一日焉
　註曰豐年人食四鬴之嵗也人食三鬴為中嵗人食
　二鬴為無嵗嵗無贏儲也公事也旬均也讀如㽦㽦
　原隰之㽦易坤為均今書亦有作旬者　疏曰此所
　均力政者即上人民之力政不通牛馬車輦　鬴房
　甫反㽦音旬
凶札則無力政無財賦
　無力政恤其勞也無財賦恤其乏困也財賦即九賦
　地政也　疏曰此即廩人云不能人二鬴之嵗
○不収地守地職不均地政
　無財賦故不平計地征也非凶札之嵗當斂賦乃均
　之耳獨言不均地政舉其重者其實地守地職既不
　収亦不均矣
三年大比則大均
　註曰有年無年大平計之若久不脩則數或闕
○師氏掌以媺詔王
　註曰告王以善道也文王世子曰師也者教之以事
　而諭諸徳者也　吕伯恭曰程伊川謂後世知求治
　而不知正君知規過而不知養徳葢後世諫諍之官
　所以正君之惡者未嘗不設若從容和緩以養君之
　徳者則闕焉師氏以媺詔王專以從容和緩養君之
　徳不幸君有過則有保氏之官在故二官皆言王舉
　則從聽治亦如之使人君既有所養又有所畏所以
　二者不可偏廢　媺音美
以三徳教國子一曰至徳以為道本二曰敏徳以為行
本三曰孝徳以知逆惡教三行一曰孝行以親父母二
曰友行以尊賢良三曰順行以事師長
　註曰徳行内外之稱在心為徳施之為行孝在三徳
　之下三行之上徳有廣於孝而行莫尊焉　疏曰以
　此三教教國子王太子已下至元士之適子也　朱
　子曰至徳云者誠意正心端本清源之事道則天人
　性命之理事物當然之則脩身齊家治國平天下之
　術也敏徳云者彊志力行蓄徳廣業之事行則理之
　所當為日可見之跡也孝徳云者尊祖愛親不忘其
　所由生之事知逆惡則以得於已者篤實深固有以
　真知彼之逆惡而自不忍為者也　吕伯恭曰賢良
　者國中之先生長者也師長者朝夕與吾處者也
　黄文叔曰六徳三徳同此徳也六徳舉其成徳之可
　名者也三徳原始要終使知所由入也六行三行同
　此行也孝弟而已矣　行下孟反知音智
居虎門之左司王朝
　註曰虎門路寝門也王日視朝於路寝門外畫虎焉
　以明勇猛於守宜也司猶察也察王之視朝若有善
　道可行者則當前以詔王
○掌國中失之事以教國子弟
　註曰教之者使識舊事也中中禮者也失失禮者也
　故書中為得杜子春云當為得記君得失若春秋是
　也　陳君舉曰教以徳行以立其根本又須教以國
　政使之通達治體
○凡國之貴遊子弟學焉
　註曰貴遊子弟王公之子弟遊無官司者　疏曰即
　上之國子弟也　李景齊曰國之貴遊子弟皆宿衛
　者也以其在王宫而於王為近且宻師氏以媺詔王
　則王聞正言知正道固可以格其非心然退而寒之
　者衆則此心易搖故必教國子以善使之在王所者
　長㓜卑尊無非端士王誰與為不善乎　朝直遙反
　中丁仲反
凡祭祀賓客㑹同喪紀軍旅王舉則從
　註曰舉猶行也　疏曰此數事王行之時師氏則從
　以王所在皆須詔王以美道故也
○聽治亦如之
　註曰謂王舉於野外以聽朝　疏曰即上數事王所
　在皆有朝以聽治之故從王亦如上虎門之左同故
　云亦如之　鄭景望曰王之出入起居無不與知隨
　事而將順救正之則達善於萌止惡於微過易寡而
　徳易成
使其屬帥四夷之隸各以其兵服守王之門外且蹕
　屬即上士府史胥徒之等兵服東方南方其服布其
　兵劍西方北方其服旃其兵弓矢不同也門外中門
　之外蹕止行人不得迫王宫也
○朝在野外則守内列
　註曰内列蕃營之在内者也其屬亦率四夷之隸守
　之如守王宫　疏曰朝在野外即上文聽治是也
○保氏掌諫王惡
　註曰諫者以禮義正之文王世子曰保也者慎其身
　以輔翼之而歸諸道者也
○而養國子以道乃教之六藝一曰五禮二曰六樂三
曰五射四曰五馭五曰六書六曰九數乃教之六儀一
曰祭祀之容二曰賓客之容三曰朝廷之容四曰喪紀
之容五曰軍旅之容六曰車馬之容
　道即藝與儀也藝者道之寓使之得於手而應乎心
　容者道之𤼵使之根於心而生於色莫非養其道心
　之方也　註曰五禮吉凶賓軍嘉也六樂雲門大咸
　大韶大夏大濩大武也鄭司農云五射白矢參連剡
　注襄尺井儀也五馭鳴和鸞逐水曲過君表舞交衢
　逐禽左六書象形㑹意轉注處事假借諧聲也九數
　方田粟米差分少廣商功均輸方程贏不足旁要今
　有重差夕桀勾股也𤣥謂祭祀之容齊齊皇皇賓客
　之容穆穆皇皇朝廷之容濟濟翔翔喪紀之容纍纍
　顛顛軍旅之容暨暨詻詻車馬之容匪匪翼翼　剡
　羊甚反襄音讓差初佳反重直龍反桀音的濟子禮
　反暨其器反諮五格反
凡祭祀賓客㑹同喪紀軍旅王舉則從聽治亦如之使
其屬守王闈
　註曰闈宫中之巷門　鄭剛中曰諫惡之官尤當自
　宫闈始
○司諫掌糾萬民之徳而勸之朋友正其行而强之道
藝
　註曰朋友相切磋以善道也强猶勸也　朱子曰人
　之大倫其别有五必欲君臣父子兄弟夫婦之間交
　盡其道而無悖非有朋友以責善輔仁孰能使之然
　哉此古之聖人脩道立教所以必重乎此而不敢忽
　也　行下孟反强其丈反
巡問而觀察之以時書其徳行道藝辨其能而可任於
國事者
　註曰巡問行問民間也可任於國事任吏職　鄭剛
　中曰巡而問之觀而察之見其徳行道藝可書者則
　以時書之其或才能過人穎脱於倫輩之中他日可
　任國家之事者又别白而條具之　吳氏曰書而辨
　之以待賓興
以攷鄉里之治以詔廢置以行赦宥
　註曰因巡問强勸萬民而攷鄉里吏民辠過以告王
　所當辠否
○司救掌萬民之衺惡過失而誅讓之以禮防禁而救
之
　註曰衺惡謂侮慢長老語言無忌而未麗於辠者過
　失亦由衺惡酗醟好訟若抽拔兵器誤以行傷害人
　麗於辠者誅誅責也古者重刑且責怒之未即辠也
　　疏曰此經與下二經皆總目也誅讓之者即下二
　文三讓是也以禮防禁而救之者此衺惡過失皆去
　冠飾役之囚之皆使困苦而令改惡從善是救之也
　　衺音邪酗許御切虚去聲醟音詠
凡民之有衺惡者三讓而罰三罰而士加明刑恥諸嘉
石役諸司空
　註曰罰謂撻擊之也加明刑者去其冠飾而書其衺
　惡之狀著之背也嘉石朝士所掌在外朝之門左使
　坐焉以恥辱之既而役諸司空使事官作之也坐役
　之數存於司宼　著直畧反
其有過失者三讓而罰三罰而歸於圜土
　註曰圜土獄城也過失近辠晝日任之以事而収之
　夜蔵於獄亦加明刑以恥之不使坐嘉石其辠已著
　未忍刑之
凡嵗時有天患民病則以節巡國中及郊野而以王命
施惠
　註曰天患謂烖害也節旌節也施惠賙恤之
○調人掌司萬民之難而諧和之
　註曰難相與為仇讎諧猶調也
○凡過而殺傷人者以民成之
　註曰過無本意也成平也鄭司農云以民成之以鄉
　里之民共和解之
○鳥獸亦如之
　註曰過失殺傷人之畜産者　王氏曰鳥獸謂畜産
　猛鷙殺傷人也
凡和難父之讎辟諸海外兄弟之讎辟諸千里之外從
父兄弟之讎不同國君之讎眡父師長之讎眡兄弟主
友之讎眡從父兄弟
　註曰和之使辟於此不得就而仇之九夷八蠻五戎
　六狄謂之四海主大夫君也　疏曰此經畧言其不
　言者皆以服約之伯叔父母姑姊妹女子子在室及
　兄弟子衆子一與兄弟同其祖父母曾祖父母髙祖
　父母其孫承後皆斬衰皆與父同其不承後者祖與
　伯叔同曽祖髙祖齊衰三月皆與從父兄弟同以其
　同繩屨故也自外不見者據服為斷也其兄弟及從
　父兄弟師長主友皆謂無子復無親於己者故據己
　親疎為逺近若有子及親於己則自從親為斷復讎
　之灋可盡五世之内五世之外施之於己則無義施
　之於彼則無辠所復者唯謂殺者之身乃在被殺者
　子孫可盡五世得復之　坡謂此經為過而殺傷人
　者立法虞書曰宥過無大康誥曰大辠非終乃不可
　殺正謂此也故過而殺傷人者律之以王灋則無死
　本之以忠臣孝子之心則無生惟辟而去焉因其可
　生而生之非惜一人之命而縱逆惡非墮王章以弛
　忠孝之倫也讎者已逺則臣子之憾亦可少泐已所
　以酌情理之中而為是權灋耳君師主友乃因父兄
　之讎比類及之不通上文和難為義葢君無過而殺
　傷之事也嗚呼無闗雎麟趾之意而欲行斯灋也吾
　恐故殺者布財於官吏將託為過殺而出之矣是啓
　之也又在善用之者
○弗辟則與之瑞節而以執之
　註曰瑞節玉節之剡圭也和之而不肯辟者是不從
　王命也王以剡圭使調人執之治其辠　辟音避下
　同從才用反
凡殺人有反殺者使邦國交讎之
　註曰反復也復殺之者此欲除害弱敵也邦國交讎
　之明不和諸侯得者即誅之鄭司農云有反殺者謂
　重殺也
凡殺人而義者不同國令勿讎讎之則死
　兩下相殺曰殺義宜也此乃為宼攘誘臣妾之小人
　身其害而殺之者為得其宜雖所殺者人之父兄不
　得讎也使之不同國而已如今時王灋殺姦盜於室
　中律置不問其此類與
凡有鬬怒者成之不可成者則書之先動者誅之
　註曰鬬怒辨訟者也不可成不可平也書之記其姓
　名辨本也鄭司農云成之謂和之也和之猶今二千
　石以令解仇怨後復相報移徙之此其類也
○媒氏掌萬民之判
　註曰判半也得耦為合主合其半成夫婦也喪服𫝊
　曰夫妻判合鄭司農云主萬民之判合
○凡男女自成名以上皆書年月日名焉
　註曰鄭司農云成名謂子生三月父名之
○令男三十而娶女二十而嫁
　註曰二三者天地相承覆之數也易曰參天兩地而
　竒數焉　疏曰王肅曰家語哀公問於孔子男子十
　六精通女子十四而化是則可以生民矣聞禮男三
　十而有室女二十而有夫豈不晚哉孔子曰夫禮言
　其極亦不是過男子二十而冠有為人父之端女子
　十五許嫁有適人之道於此以往則自婚矣然則三
　十之男二十之女中春之月者所謂言其極灋耳
　竒音倚中音仲
凡娶判妻入子者皆書之
　鄭剛中曰判之為言謂夫妻反目分别而去也入子
　者已無嗣子或入同宗之子以為嗣如今世之立嗣
　　坡謂娶判妻書之防姦私也入子書之恐收養異
　姓則他日之婚姻無别也
中春之月令㑹男女
　註曰中春隂陽交以成昏禮順天時也
○於是時也奔者不禁
　坡謂六禮備為漸易曰漸女歸吉是也六禮不備為
　奔奔者迅疾之意不以漸也古者夫婦有别而後父
　子有親一禮不備不可以行今之奔者不禁何容有
　三十之男二十之女可以判合而未合者雖不備禮
　猶許之非慕説相奔就之説也
○若無故而不用令者罰之
　故謂凶荒札喪也令以時以禮之令也有喪荒者娶
　不備禮不用中春大司徒荒政十曰多昏雜記曰已
　雖小功既卒哭可以冠子娶妻　中音仲慕説之説
　音悦
司男女之無夫家者而㑹之
　坡謂司猶察也無夫家謂未有夫家也男無家者或
　單或貧而不能娶女無夫者或屈於孤賤過期而不
　行且時有天患民病男女仳離如此之類皆司而㑹
　之也若夫鰥寡聖人亦各從其志耳豈有抑其貞操
　强使判合乎嗚呼餓死事極小失節事極大曽謂周
　公而不見此與　㑹古外反仳普弭反强上聲
凡嫁子娶妻入幣純帛無過五兩
　註曰純實緇字也古緇以才為聲納幣用緇婦人隂
　也凡於娶禮必用其類五兩十端也必言兩者欲得
　其配合之名十者用五行十日相成也士大夫乃以
　𤣥纁束帛天子加以榖圭諸侯加以大璋雜記曰納
　幣一束束五兩兩五尋然則每端二丈　疏曰凡嫁
　子娶妻含尊卑但曰緇帛文主庶人耳若餘行禮則
　用制幣丈八尺取儉易共此昏禮取誠實之義故以
　二丈整數為之也　純音緇
禁遷葬者與嫁殤者
　註曰遷葬謂生時非夫婦死既葬遷之使相從也殤
　十九以下未嫁而死者生不以禮相接死而合之是
　亦亂人倫者也
凡男女之隂訟聽之於勝國之社其附於刑者歸之于
士
　註曰隂訟爭中冓之事以觸灋者勝國亡國也亡國
　之社奄其上而棧其下使無所通就之以聽隂訟之
　情明不當宣露其辠不在赦宥者直歸士而刑之不
　復以聽士司宼之屬詩云牆有茨不可掃也中冓之
　言不可道也所可道也言之醜也　冓古候反棧才
　産反
司市掌市之治教政刑量度禁令
　註曰量豆區斗斛之屬度丈尺也　劉原父曰治謂
　正萬民交易之法教謂使三市信義不欺政謂平百
　物輕重之價刑謂制盜賊姦偽之民量平榖米度定
　布帛禁謂壊法亂俗之物不儥於市令謂宣教立政
　之事必憲於民　儥音育後同憲音懸
以次叙分地而經市
　註曰次謂吏所治舍思次介次也若今市亭然叙肆
　行列也經界也
○以陳肆辨物而平市
　陳猶次也辨物物異肆也美惡不混其價自顯而平
　即天官内宰所云正其肆陳其貨賄之事也
○以政令禁物靡而均市
　註曰物靡者易售而無用禁之則市均鄭司農云靡
　謂侈靡也　疏曰物靡買之者多貴而無用令使用
　物買之者少而賤則市賈不均故禁之
○以商賈阜貨而行布
　註曰通物曰商居賣物曰賈阜猶盛也鄭司農云布
　謂泉也　王光逺曰布者所以權百物而通之貨苟
　不阜則布無所通故必以商賈阜貨而行之
○以量度成賈而徴儥
　註曰徴召也儥買也物有定價則買者來也
○以質劑結信而止訟
　註曰質劑謂兩書一札而别之也若今下手書言保
　物要還矣
○以賈民禁偽而除詐
　註曰賈民胥師賈師之屬必以賈民為之者知物之
　情偽與實詐　疏曰偽據物而言詐據人而説也
○以刑罰禁虣而去盜
　註曰刑罰憲徇扑
○以泉府同貨而斂賖
　註曰同共也同者謂民貨不售則為斂而買之民無
　貨則賖貰而予之　坡謂次叙陳肆先定其規畫也
　而後興利故政令商賈次之利聚而後賣者買者資
　焉故次之以量度質劑則市事盡矣賈民刑罰去市
　之害泉府通市之窮故又次於後　商賈賈民註曰
　賈賈師同音古成賈註市賈同音嫁行户剛反下同
　貰音世
大市日昃而市百族為主朝市朝時而市商賈為主夕
市夕時而市販夫販婦為主
　註曰日昃昳中也市雜聚之處言主者謂其多者也
　百族必容來去商賈家於市城販夫販婦朝資夕賣
　因其便而分為三時之市所以了物極衆鄭司農云
　百族百姓也　疏曰案匠人市朝一夫各方百步就
　百步而分為三時之市恐不可若然則一夫者據市
　亭置次司市及賈師胥師聽事之處取其列行肆之
　處則居地多矣此三市皆於一院内為之大市於中
　朝市於東偏夕市於西偏郊特牲所云是也
○凡市入則胥執鞭度守門市之羣吏平肆展成奠賈
上旌於思次以令市市師涖焉而聽大治大訟胥師賈
師涖於介次而聽小治小訟
　凡市入謂三時之市市者入也胥守門也察詐偽也
　必執鞭度以威正人衆也繫鞘於上則為鞭因刻丈
　尺則為度羣吏胥師以下也平肆平賣物之行列使
　之正也展整也成平也所以成平市物者卽今之牙
　儈也奠讀為定整勅㑹者使定物賈防誑豫也上旌
　者以為衆望也見旌則知當市也思次若今市亭也
　市師司市也介次市亭之屬别小者也涖視也思當
　為司字聲之誤也
○凡萬民之期于市者辟布者量度者刑戮者各於其
地之叙
　期謂欲買賣期决於市也辟灋也灋布者鑄泉之處
　也量度者成賈之處也刑戮者决辠之處也各赴於
　其叙則事雖繁而人不雜矣
○凡得貨賄六畜者亦如之三日而舉之
　註曰得遺物者亦使置其地貨於貨之肆馬於馬之
　肆則主求之易也三日而無識認者舉之没入官
　坡謂自大市至此唯次叙分地而經市乃可如此
　昃昃同奠音定奠賈之賈音嫁辟音璧昳音絰鞘所
　交反儈古外反易以豉反
凡治市之貨賄六畜珍異亡者使有利者使阜害者使
亡靡者使微
　註曰利利於民謂物實厚者害害於民謂物行苦者
　使有使阜起其賈以徴之也使亡使微抑其賈以郤
　之也侈靡細好使富民好奢微之而已鄭司農云亡
　者使有亡此物則開利其道使之有　坡謂此一節
　乃以政令禁物靡而均市也　亡音無下同賈音嫁
　好奢之好呼報反
凡通貨賄以璽節出入之
　註曰璽節印章如今斗檢封矣使人執之以通商以
　出貨賄者王之司市也以内貨賄者邦國之司市也
○國凶荒札喪則市無征而作布
　註曰有災害物貴市不税為民乏困也金銅無凶年
　因物貴大鑄泉以饒民　陳及之曰市既無征則物
　聚多物多則錢重錢重則物反輕非所以便商旅也
　作布則物雖多而錢不重商賈𫉬其利則來者多矣
　　坡謂自凡通貨賄至此乃以商賈阜貨而行布也
　　内音納
凡市偽飾之禁在民者十有二在商者十有二在賈者
十有二在工者十有二
　註曰鄭司農云所以俱十有二者工不得作賈不得
　粥商不得資民不得畜𤣥謂王制曰用器不中度不
　粥於市兵車不中度不粥於市布帛精觕不中數幅
　廣狹不中量不粥於市姦色亂正色不粥於市五穀
　不時果實未熟不粥於市木不中伐不粥於市禽獸
　魚鼈不中殺不粥於市亦其類也於四十八則未聞
　數十二焉　坡謂此一節乃禁偽而除詐也　賈音
　古粥音鬻下同中丁仲反
市刑小刑憲罰中刑徇罰大刑扑罰其附于刑者歸于
士
　註曰徇舉以示其地之衆也扑撻也鄭司農云憲罰
　播其肆也　疏曰徇既將身以示之則憲是以文書
　表示於肆
○國君過市則刑人赦夫人過市罰一幕世子過市罰
一帟命夫過市罰一蓋命婦過市罰一帷
　註曰謂諸侯及夫人世子過其國之市大夫内子過
　其都之市也市者人之所交利而行刑之處君子無
　故不遊觀焉若遊觀則施惠以為説也國君則赦其
　刑人夫人世子命夫命婦則使之出罰異尊卑也所
　罰謂憲徇扑也必罰幕帟葢帷市者衆也此四物者
　在衆之用也此王國之市而説國君以下適市者諸
　侯之於其國與王同以其足以互明之　疏曰憲徇
　刑之輕者而赦之使出帷幕難備之物者出物雖重
　而無恥憲徇雖輕而有愧故以出物為輕也　王介
　甫曰市人犯刑以利而已國君近利則市人何誅焉
　故赦之罰之　坡謂自市刑至此乃以刑罰禁虣而
　去盗也至量度質劑司在質人陳肆辨物職之肆長同
　貨斂賖專自泉府各於當官詳之　帟音繹説如字
　解説也
凡㑹同師役市師帥賈師而從治其市政掌其賣儥之
事
　註曰市司司市也儥買也會同師役必有市者大衆
　所在來物以備之
○質人掌成市之貨賄人民牛馬兵器珍異
　註曰成平也㑹者平物價而來主成其平也人民奴
　婢也珍異四時食物
凡賣儥者質劑焉大市以質小市以劑掌稽市之書契
　註曰質劑者為之劵蔵之也大市人民牛馬之屬用
　長劵小市兵器珍異之物用短劵稽猶考也治也書
　契取予市物之劵也其劵之象書兩札刻其側　坡
　謂此節所謂以質劑結信而止訟也質劑與書契有
　别質劑者民既貿易各有執信若今之買牛契之類
　也書契者取予之劵若今之借字限字也書契或有
　虚名詭書或取者有契而不還其貸或予者已収責
　而靳其契亦皆不信而可致訟者故又掌稽之　予
　音與
同其度量壹其淳制巡而攷之犯禁者舉而罰之
　註曰杜子春云淳當為純純謂幅廣制謂匹長也皆
　當中度量𤣥謂淳讀如淳尸盥之淳　坡謂此節所
　謂以量度成賈而徴儥也同之壹之則無長短多少
　之差而賈自定矣　中丁仲反賈音嫁
凡治質劑者國中一旬郊二旬野三旬都三月邦國朞
期内聽期外不聽
　註曰謂齎劵契者來訟也以期内來則治之後期則
　不治所以絶民之好訟且息文書也郊逺郊也野甸
　稍也都大都小都　疏曰此經總上質劑與書契來
　訴者　齎音賫
○廛人掌斂布絘布總布質布罰布廛布而入於泉府
　註曰布泉也鄭司農云絘布列肆之税布杜子春云
　總當為儳謂無肆立持者之税也質布者質人之所
　罰犯質劑者之泉也罰布者犯市令者之泉也廛布
　者貨賄諸物邸舍之税　絘音次總讀儳音纔
凡屠者斂其皮角筋骨入於玉府
　註曰以當税給作器物也　疏曰屠者其人亦有地
　税因其屠即取皮角筋骨堪飾器物者使入玉府以
　當邦賦
凡珍異之有滯者斂而入於膳府
　註曰故書滯或作廛𤣥謂滯讀如沈滯之滯珍異四
　時食物也不售而在廛久則瘦癯腐敗為買之入膳
　夫之府所以紓民事而官不失實　癯其俱反
○胥師各掌其次之政令而平其貨賄憲刑禁焉察其
詐偽飾行儥慝者而誅罰之
　刑憲徇扑也禁偽飾之禁也　坡謂行不堅固也唐
　韓琬傳云器不行窳飾行巧飾其行也儥賣也慝惡
　也
聽其小治小訟而斷之
　　憲刑之憲音懸行下孟反
○賈師各掌其次之貨賄之治辨其物而均平之展其
成而奠其賈然後令市
　鄭剛中曰在肆之物美惡混淆故使之辨　賈師之
　賈音古下同奠音定其賈之賈音嫁
凡天患禁貴儥者使有恒賈
　註曰恒常也謂若貯米榖棺木而睹久雨疫病者貴
　賣之因天災害阨民使之重困　史直翁曰物價翔
　踴不可禁禁之則深藏而不出求者多則賈不得不
　貴雖有知巧何以弭之先王之市已先知其貨賄多
　寡有無之所在故能使其必儥而市價可使不貳故
　曰使有常價後世無灋以處徒肆其刑威以禁之欲
　求其賈之有常不可得已
○四時之珍異亦如之
　註曰薦宗廟之物　疏曰此珍異亦是富人賤時豫
　貯而後貴時賣之　賈音嫁註同貯貯同重直龍反
凡國之賣儥各帥其屬而嗣掌其月
　註曰儥買也故書賣為買鄭司農云謂官有所斥令
　賣賈師帥其屬而更相代直月為官賣之均勞逸
○凡師役㑹同亦如之
　疏曰此亦從行所在當直為官買賣也
○司虣掌憲市之禁令禁其鬬囂者與其虣亂者出
入相陵犯者以屬遊飲食于市者
　註曰囂讙也　徐氏曰鬬者以力争囂者以口競虣
　者虐物亂者悖理出入陵犯謂恃强以相陵屬遊飲
　食謂羣飲而敗禮
○若不可禁則搏而戮之
　邱氏曰搏伺而禽之　史直翁曰先王有心於愛民
　故設吏以禁虣後世有心於取利故設吏以為虣民
　有一物吏思得之既不可以自取必借姦民以為囊
　橐民或不從則鬬囂虣亂陵犯無所不至民不得已
　而予之吏既受矣姦民於是愈肆吏方拱手聽命而
　敢搏而戮之乎是以欲行禁虣當先擇吏之良者以
　處於上而下之姦民自化矣　囂五羔反搏音博同
　捕予音與
○司稽掌巡市而察其犯禁者與其不物者而搏之
　註曰不物衣服視占不與衆同及所操物不如品式
掌執市之盜賊以徇且刑之
　疏曰市之盜賊亦無過小盜徇扑而已
○胥各掌其所治之政執鞭度而巡其前掌其坐作出
入之禁令襲其不正者
　註曰作起也坐起禁令當市而不得空守之屬杜子
　春云襲謂掩捕其不正者
○凡有罪者撻戮而罰之
　註曰罰之使出布
○肆長各掌其肆之政令陳其貨賄名相近者相逺也
實相近者相爾也而平正之
　註曰爾亦近也俱是物也使惡者逺善善自相近鄭
　司農云謂若珠玉之屬俱名為珠俱名為玉而賈或
　百萬或數萬恐農夫愚民見欺故别異令相逺使賈
　人不得雜亂以欺人　坡謂此官所謂以陳肆辨物
　而平市也
○斂其總布掌其戒禁
　註曰杜子春云總當為儳　逺於萬反註同而賈音
　嫁賈人音古
○泉府掌以市之征布斂市之不售貨之滯於民用者
以其賈買之物楬而書之以待不時而買者買者各從
其抵都鄙從其主國人郊人從其有司然後予之
　註曰鄭司農云物楬而書之物物為椾書書其賈楬
　著其物也不時買者謂急求者也主者别治大夫也
　𤣥謂抵實柢字柢本也本謂所屬吏主有司是也
　疏曰征布者即上廛人絘布已下之布並入泉府而
　蔵之故總云征布也　賈音嫁予音與椾音牋
凡賖者祭祀無過旬日喪紀無過三月
　註曰鄭司農云賖貰也以祭祀喪紀故從官貰買物
凡民之貸者與其有司辨而授之以國服為之息
　註曰有司其所屬吏也與之别其貸民之物定其賈
　以予之　疏曰此經不言都鄙主者有司中兼之
　坡謂國服為息儒者因青苗之害改為説者不一抑
　無庸也其時孫覺奏曰成周賖貰特以備民之緩急
　不可徒與也故與國服為之息然國服之息説者不
　明鄭氏釋經乃引王莽為據不應周公取息重於莽
　時况國用專取具於泉府則冡宰九賦將安用取聖
　世宜講求先王之灋不當取疑文虚説以圖治安善
　哉言也古今異宜微文難知後聖有作或在損益此
　語似可闕疑　賈音嫁予音與
凡國事之財用取具焉嵗終則㑹其出入而納其餘
　註曰㑹計也納入也入餘於職幣　坡謂邦之大用
　内府待之小用外府待之則此國事之財用者專指
　王之膳服也　㑹古外反
　　陳君舉曰王荆公嘗謂周禮一書理財居其半自
　　有周禮以來劉歆輔王莽專為理財至荆公熈寜
　　亦專理財所以先儒多疑於周禮今細攷之亦誠
　　有可疑者且以廛人一官論之所謂絘布者鄭氏
　　謂列肆之税卽今之房廊錢所謂廛布者鄭氏謂
　　諸物邸舍之税即今之白地錢又有罰布者賣買
　　不平之罰質布者質人巡攷犯禁之罰即今之搭
　　地錢又有總布者子春謂無肆立持之税若熈寜
　　間不係行錢人凡屠者斂皮角筋骨入於玉府即
　　今所謂納筋骨者斂珍異之滯者入於膳府則以
　　供一人之玩好者徳宗宫市之弊其初只教官與
　　百姓交易後乃用宦者為使買之多不償其本錢
　　熈寜不係行錢鄭俠奏議謂負水拾髮擔粥提茶
　　皆有免行然則廛人之弊安得不至於此其他自
　　山虞以至澤虞自卝人以至掌炭又有上項征税
　　如此其未至市肆者在川則有川禁澤則有澤禁
　　金玉鈆錫則有禁齒革羽毛則有禁絺綌薪炭則
　　有禁所以取民者無一不備與夫司門犯禁之財
　　司闗舉貨之罰巾車之車折則入齎馬質之馬死
　　則物更先王所以不與民争利者全不見於此書
　　所以王莽用周禮遂有五均六幹列肆里區無不
　　征之荆公用周禮遂有坊場河渡白地房廊搭罰
　　六色免行市例之類無所不有至使周禮之書後
　　人不得嘗試夫周禮之灋果如是耶抑用之者失
　　其實耶　坡謂此論詳贍明快然劉王果能使其
　　君自冡宰頭一段漸次行到司市即無此患　卝
　　音礦鈆鉛同
　周禮述註卷九
欽定四庫全書
　周禮述註卷十
　　　　　　　　　　　　安溪李光坡撰
○司門掌授管鍵以啓閉國門
　管籥鍵牡也入者為牡容者為牝管以閉而鍵以啓
　　鍵其展反
幾出入不物者正其貨賄凡財物犯禁者舉之
　註曰不物衣服視占不與衆同及所操物不如品式
　者正讀為征征税也犯禁謂商所不資者舉之沒入
　官　陳及之曰犯禁即司市偽飾之灋在民商賈工
　者十有二是也　正音征賈音古
以其財養死政之老與其孤
　註曰財謂門闗之委積也死政之老死國事者之父
　母也孤其子
祭祀之牛牲繫焉監門養之
　散祭祀之牲則不在牢繫于門使監門養之不必三
　月也監門門徒
○凡嵗時之門受其餘
　註曰鄭司農云受祭門之餘　疏曰嵗之四時祭門
　非一故云凡以總之若月令秋祭門者是祭廟門此
　門亦謂國門十二者除四時祭外仍有為水祈禱故
　莊公二十五年秋大水有用牲于門之事　監古銜
　反
凡四方之賓客造焉則以告
　註曰造猶至也告告於王而止客以俟逆　疏曰謂
　四方諸侯來朝覲至闗闗人告王至郊郊人告王至
　國門門人告王王得告皆遣人往迎
○司闗掌國貨之節以聯門市
　註曰貨節謂商本所𤼵司市之璽節也自外來者則
　案其節而書其貨之多少通之國門國門通之司市
　自内出者司市為之璽節通之國門國門通之闗門
　參相連以檢猾商　猾音滑
司貨賄之出入者掌其治禁與其征廛
　註曰征廛者貨賄之税與所止邸舍也闗下亦有邸
　舍其出布如市之廛　疏曰司貨賄出入即上經以
　聫門市者也
○凡貨不出於闗者舉其貨罰其人
　註曰不出於闗謂從私道出辟税者則沒其財而撻
　其人　辟音避
凡所達貨賄者則以節傳出之
　註曰商或取貨於民間無璽節者至闗闗為之璽節
　及傳出之其有璽節亦為之傳傳如今移過所文書
　　疏曰此文重釋上文國貨之節上直云璽節此經
　兼有傳
國凶札則無闗門之征猶幾
　註曰鄭司農云凶謂凶年饑荒也札謂疾疫死亡也
　越人謂死為札春秋傳曰札瘥夭昏無闗門之征者
　出入闗門無租税猶㡬謂無租税猶苛察不得令姦
　人出入　疏曰此司闗所掌兼言門者門闗同類無
　征是同司門既不言故於闗并言門也　瘥才何反
凡四方之賓客敂闗則為之告
　註曰謂朝聘者也敂闗猶謁闗人也敂猶至也鄭司
　農説以國語曰周之秩官有之曰敵國賓至闗尹以
　告行理以節逆之　敂音叩
有外内之送令則以節傳出内之
　有送令謂奉貢獻及文書以常事往來自王國來者
　以節傳出之自畿外入者以節傳内之　出内傳内
　俱音納
○掌節掌守邦節而辨其用以輔王命
　註曰王有命則别其節之用以授使者輔王命者執
　以行為信　王龜齡曰邦節者下文所謂玉節角節
　用之於内外諸侯虎節龍節人節用之於邦國使者
　符節璽節用之於司門司闗司市及鄉遂之間總而
　言之皆邦節也鄭以典瑞之珍圭牙璋等為邦節未
　知是否　别彼列反使所吏反下同
守邦國者用玉節守都鄙者用角節
　註曰玉節之制以命數為小大角用犀角其制未聞
　　鄭剛中曰命為諸侯使守邦國者用玉節以輔之
　命為君長使守都鄙者用角節以輔之
凡邦國之使節山國用虎節土國用人節澤國用龍節
皆金也以英蕩輔之
　註曰使節行道所執之信也土平地也山多虎平地
　多人澤多龍以金為節鑄象焉必自以其國所多者
　於以相别為信明也今漢有銅虎符杜子春云蕩當
　為帑謂以函器盛此節或曰英蕩畫函　鄭剛中曰
　前言玉節角節則王命之守此言虎節人節龍節則
　王使者執行以為信　王光逺曰掌節所掌謂之邦
　節以輔王命所謂邦國之使節使邦國者所執也小
　行人所達謂之天下之節則邦國都鄙使者所執非
　王官所掌　坡謂雖非王官所掌其灋式亦必自掌
　節出　帑吐黨反盛音成
門闗用符節貨賄用璽節道路用旌節皆有期以反節
　註曰門闗司門司闗也貨賄者主通貨賄之官謂司
　市也道路主治五涂之官謂鄉遂大夫也凡民逺出
　至於邦國邦國之民若入來由門者司門為之節由
　闗者司闗為之節其商則司市為之節其以徵令及
　家徙則鄉遂大夫為之節唯時事而行不出闗不用
　節也變司市言貨賄者璽節主以通貨賄貨賄非必
　由市或􁅭於民家焉變鄉遂言道路者容公邑及小
　都大都之吏皆主治五涂亦有民也符節者如今宫
　中諸官詔符也璽節者今之印章也旌節今使者所
　擁節是也將送者執此節以送行者皆以道里日時
　課如今郵行有程矣以防容姦擅有所通也凡節有
　灋式藏於掌節　黃文叔曰節皆邦節有守節有行
　節玉節邦國守之角節都鄙守之是謂守節使節及
　門闗道路之節皆行節也必自掌節出付使隨事用
　之註言闗市通路之官皆得為節如此則雜主掌節
　何以設專職哉　涂音途
凡通達於天下者必有節以𫝊輔之
　註曰必有節言逺行無有不得節而出者也輔之以
　𫝊者節為信耳𫝊說所齎操及所適　疏曰此經總
　解上經門闗諸有節并有𫝊輔成信騐或有節無𫝊
　或有𫝊無節或節𫝊俱無則不得通達於天下也
○無節者有幾則不達
　註曰圜土内之　疏曰此亦總解上文門闗已下應
　有節𫝊今無節者非直被㡬又不通達前所也　齎
　音賫内音納
○遂人掌邦之野
　註曰郊外曰野此野為甸稍縣都　疏曰不言掌遂
　又下文云以達于畿明遂人掌野通至畿疆也
以土地之圖經田野造縣鄙形體之灋五家為鄰五鄰
為里四里為酇五酇為鄙五鄙為縣五縣為遂皆有地
域溝樹之使各掌其政令刑禁以嵗時稽其人民而授
之田野簡其兵器敎之稼穡
　註曰經形體皆為制分界也鄰里酇鄙縣遂猶郊内
　比閭族黨州鄉也鄭司農云田野之居其比伍之名
　與國中異制故五家為鄰𤣥謂異其名者示相變耳
　遂之軍灋追胥起徒役如六鄉　疏曰以土地之圖
　經田野所經者即造縣鄙以下是也造縣鄙者此與
　下五家為鄰之等為總目五家以下有六等畧言二
　者耳使各掌其政令刑禁者五家則鄰長施政令五
　鄰則里宰施政令已上皆施之其以歲時以下亦使
　各掌者以之　酇作管反長丁丈反
凡治野以下劑致甿以田里安甿以樂昏擾甿以土宜
敎甿稼穡以興耡利甿以時器勸甿以疆予任甿以土
均平政
　上節言經理其居人民之灋此則詳安集其人民之
　道也變民言甿異外内也甿猶懵懵無知貌也致猶
　㑹也民雖受上田中田下田及㑹之以下劑為凖謂
　可任者家二人田謂百畝之田里謂五畝之宅安甿
　者民得業則安樂昏勸其昏姻如媒氏㑹男女也擾
　順也高田種黍稷下田種稻麥是以土宜敎稼穡也
　杜子春讀耡為助謂起民人令相佐助是與民為利
　也時器制作耒耜錢鎛之屬先時修之及時用之所
　以勸功也疆予謂民有餘力復予之田若餘夫然政
　讀為征土均掌均平其税八者之序以下劑致民受
　田多而征役少使其民皆說而願為之甿也然後田
　里以安之樂昏以擾之則民入有家室之依其心安
　焉土宜以敎之興耡以利之則民出有作息之樂其
　業成焉又恐其廢時失事也復時器以勸之又恐其
　有曠土游民也復疆予以任之則征税由此而出更
　以土均平之而民無不均之嘆矣　甿音萌耡音助
　後同予音與政音征懵音䝉猶㑹及㑹均古外反鎛
　音博
辨其野之土上地中地下地以頒田里上地夫一廛田
百畮萊五十畮餘夫亦如之中地夫一廛田百畮萊百
畮餘夫亦如之下地夫一廛田百畮萊二百畮餘夫亦
如之
　註曰萊謂休不耕者鄭司農云戸計一夫一婦而賦
　之田其一戸有數口者餘夫亦受此田也廛居也𤣥
　謂廛城邑之居孟子所云五畝之宅樹之以桑麻者
　也六遂之民餘夫竒受一廛雖上地猶有萊皆所以
　饒逺也　坡謂此詳言分田里以安甿之制也其餘
　七者則田里中事耳　竒居宜反
凡治野夫間有遂遂上有徑十夫有溝溝上有畛百夫
有洫洫上有涂千夫有澮澮上有道萬夫有川川上有
路以達于畿
　註曰十夫二鄰之田百夫一酇之田千夫二鄙之田
　萬夫四縣之田遂溝洫澮皆所以通水于川也遂廣
　深各二尺溝倍之洫倍溝澮廣二尋深二仞徑畛涂
　道路皆所以通車徒於國都也徑容牛馬畛容大車
　涂容乘車一軌道容二軌路容三軌都之野涂與環
　涂同可也萬夫者方三十三里少半里九而方一同
　以南畝圖之則遂從溝横洫從澮橫九澮而川周其
　外焉去山陵林麓川澤溝瀆城郭宫室涂巷三分之
　制其餘如此以至于畿則中雖有都鄙遂人盡主其
　地　疏曰九澮則於四畔為大川此川亦人造雖無
　丈尺之數盖亦倍澮耳　坡謂此承上文一夫受田
　百畝而詳言田野形體之制也
以嵗時登其夫家之衆寡及其六畜車輦辨其老幼廢
疾與其施舍者以頒職作事以令貢賦以令師田以起
政役
　註曰登成也猶定也夫家猶言男女也施讀為弛職
　謂民九職也分其農牧虞衡之職使民為其事也載
　師職云以物地事授地職互言矣貢九貢也賦九賦
　也政役出士徒役　坡謂自此以下承上文田有定
　制民有常業而使之供貢賦給繇役之事　施音弛
　舎音捨政音征繇音遥
若起野役則令各帥其所治之民而至以遂之大旗致
之其不用命者誅之
　註曰役謂師田若有功作也遂之大旗熊虎　疏曰
　起野役若小司徒凡起徒役毋過家一人之類也令
　者謂令縣正已下
凡國祭祀共野牲令野職
　註曰共野牲入於牧人以待事也野職薪炭之屬
　疏曰令令委人斂之
凡賓客令脩野道而委積
　註曰委積於廬宿市　疏曰令令遺人也
大喪帥六遂之役而致之掌其政令及葬帥而屬六綍
及窆陳役
　註曰致役致於司徒給墓上事及竁也綍舉棺索也
　葬舉棺者謂載與説時也用綍旁六執之者天子其
　千人與陳役者主陳列之耳匠師帥監之鄉師以斧
　涖焉大喪之正棺殯啓朝及引六鄉役之載及窆六
　遂役之亦即逺相終始也鄭司農云窆謂下棺時遂
　人主陳役也禮記謂之封春秋謂之塴皆塟下棺也
　聲相似　屬音燭綍音弗窆貶去聲竁昌絹反説始
　鋭反封彼騐反塴補鄧反
凡事致野役而師田作野民帥而至掌其政治禁令
　註曰此居職末總結之言也　王光逺曰言事而又
　言師田則事乃力政之事　政音征
○遂師各掌其遂之政令戒禁
　易彦祥曰政若頒職作事以起政役之類令若令野
　職野賦令野脩道之類戒與禁則輔此而已　註政
　役音征
以時登其夫家之衆寡六畜車輦辨其施舍與其可任
者經牧其田野辨其可食者周知其數而任之以徵財
征作役事則聽其治訟
　註曰施讀亦弛也經牧制田界與井也可食謂今年
　所當耕者也財征賦稅之事　疏曰周知其數而任
　之以徵財征者謂周徧知其夫家六畜及田野之等
　任之據人民之數徵財征據田野之數也作役事則
　聽其治訟者役事中可兼軍役田獵功作之等皆聽
　其治訟
巡其稼穡而移用其民以救其時事
　註曰移用其民使轉相助救時急事也四時耕耨斂
　艾芟地之宜晚早不同而有天期地澤風雨之急
凡國祭祀審其誓戒共其野牲
　註曰審亦聽也　疏曰案冢宰大祭祀掌百官之誓
　戒大司寇涖誓百官并戒百族此官主審其戒戒遂
　之民故不同也　王光逺曰共野牲贊遂人也
入野職野賦于玉府
　註曰民所入貨賄以當九職九賦中玉府之用者
　　疏曰自甸稍縣都之等以其在逺郊之外故皆以
　野言之　中丁仲反
賓客則巡其道脩庀其委積
　註曰巡其道脩行治道路也庀具也
大喪使帥其屬以幄帟先道野役及窆抱磨共丘籠及
蜃車之役
　註曰使以幄帟先者大宰也其餘司徒也幄帟先所
　以為塟窆之間先張神座也道野役帥以至墓也邱
　籠之役竁復土也其器曰籠蜃車柩路也柩路載栁
　四輪廹地而行有似於蜃因取名焉行至壙乃説復
　更載以龍輴蜃禮記或作槫或作輇役謂執綍者磨
　者適歴執綍者名也遂人主陳之而遂師以名行校
　之　磨音歴説音脱輴勅倫反槫輇俱市専反
軍旅田獵平野民掌其禁令比敘其事而賞罰
　註曰平謂正其行列部伍也　疏曰比敘者校比次
　敘其行伍而行賞罰
○遂大夫各掌其遂之政令以嵗時稽其夫家之衆寡
六畜田野辨其可任者與其可施舍者以敎稼穡以稽
功事掌其政令戒禁聽其治訟
　註曰施讀亦為弛功事九職之事民所以為功業
　疏曰此一經與遂師職意同但互見其義耳　王龜
　齡曰遂師遂大夫言政令戒禁縣正至里宰則特言
　政令而戒禁無與鄰長於政令又無與
○令為邑者嵗終則㑹政致事
　註曰不言其遂之吏而言為邑者容公邑及卿大夫
　王子弟之采邑政令戒禁遂大夫亦施焉　㑹古外
　反與音預
正嵗簡稼器脩稼政
　註曰簡猶閲也稼器耒耜鎡基之屬稼政孟春之月
　令所云皆脩封疆審端徑術善相邱陵阪險原隰土
　地所宜五榖所殖以敎道民必躬親之　術音遂相
　息亮反道音𨗳
三嵗大比則帥其吏而興甿明其有功者屬其地治者
　註曰興甿舉民賢者能者如六鄉之為也興猶舉也
　屬猶聚也又因舉吏治有功者而聚勅其餘以職事
　　屬音燭
凡為邑者以四達戒其功事而誅賞廢興之
　註曰四達者治民之事大通者有四夫家衆寡也六
　畜車輦也稼穡耕耨也旗鼓兵革也
○縣正各掌其縣之政令徵比以頒田里以分職事掌
其治訟趨其稼事而賞罰之
　徴徴召也比案比頒田里者如夫一廛田百畮也分
　職事者九職之功事也　李嘉㑹曰頒田里分職事
　慮有不得其平於是掌其治訟趨其稼事必有勤惰
　之分故有賞罰　趨音促
若將用野民師田行役移執事則帥而至治其政令
　註曰移執事移用其民鄭司農云謂轉相佐助
○既役則稽功㑹事而誅賞
　疏曰此經結上文功役之事　王氏曰縣正即鄉州
　長州長有讀灋攷行此互備也無之則遂大夫興甿
　將安稽　㑹古外反行下孟反
○鄙師各掌其鄙之政令祭祀
　註曰祭祀祭禜也　鄭剛中曰掌其祭祀則祭祀之
　時亦如黨正敎其禮事明矣
凡作民則掌其戒令
　註曰作民謂起徒役也
以時數其衆庶而察其媺惡而誅賞
　註曰時四時也　易氏曰媺謂成於三物者惡謂陷
　於八刑者
○嵗終則㑹其鄙之政而致事
○酇長各掌其酇之政令以時校登其夫家比其衆寡
以治其喪紀祭祀之事
　註曰校猶數也　疏曰治其喪紀謂民之喪紀若鄉
　師所云族共喪器之類治其祭祀者謂若族祭酺之
　類若然縣當祭社與州同縣正鄙師酇長皆不言所
　祭神者六遂與六鄉互見其義也
若作其民而用之則以旗鼓兵革帥而至若嵗時簡器
與有司數之
　註曰簡器簡稼器也兵器亦存焉有司遂大夫　疏
　曰作其民而用之者謂師田及巡守之等直言以旗
　鼓兵革不言車輦文不具　守音狩
凡歲時之戒令皆聽之趨其耕耨稽其女功
　嵗時戒令出於遂人者也聽受而行之也女功絲枲
　之事　疏曰酇長彌親民故趨其耕耨并稽攷女功
　之事　趨音促
○里宰掌比其邑之衆寡與其六畜兵器治其政令
　註曰邑猶里也
以嵗時合耦于耡以治稼穡趨其耕耨行其秩敘以待
有司之政令而徵斂其財賦
　註曰攷工記曰耜廣五寸二耜為耦此言兩人相助
　耦而耕也杜子春云耡讀為助謂相佐助也𤣥謂鋤
　者里宰治處也若今街彈之室於此合耦使相佐助
　因放而為名季冬之月令命農師計耦耕事脩表耜
　具田器是其嵗時合人耦則牛耦亦可知也　疏曰
　六遂賦税縣師徴之旅師斂之此財賦言待有司徴
　斂者謂縣師旅師也周未有牛耦漢趙過始教民牛
　耕今鄭云牛耦者或周末兼有牛耦至趙過乃絶人
　耦専用牛　鄭剛中曰宫伯行其秩敘註云秩祿稟
　敘才等此農民耳所謂秩敘者何也盖力田之賞也
　如漢世力田者賜爵一級二級之類　趨音促放音
　倣
○鄰長掌相糾相受
　註曰相糾相舉察　疏曰鄰長不命之士為之
○凡邑中之政相贊
　註曰長短使相補助　疏曰謂一里之内有上政令
　徴求則五鄰共相贊助
○徙于他邑則從而授之
　註曰從猶隨也授猶付也
○旅師掌聚野之耡粟屋粟閒粟
　野謂甸稍縣都也耡粟民相助作所出之粟即九賦
　之税粟也所貢九榖亦存焉屋粟民有田不耕所罰
　三夫之税粟閒粟閒民無職事者所出一夫之征粟
　　閒音閑
而用之以質劑致民平頒其興積施其恵散其利而均
其政令
　註曰而讀為若聲之誤也若用之謂恤民之囏阨委
　積於野如遺人於鄉里也以質劑致民案入税者名
　㑹而貸之興積所興之積謂三者之粟也平頒之不
　得偏頗有多少縣官徵聚物曰興今云軍興是也是
　粟縣師徴之旅師斂之而用之以賙衣食曰恵以作
　事業曰利　坡謂簿書若市劵有長短故云質劑也
　均其政令者視囏阨之甚否均施散之厚薄也
○凡用粟春頒而秋斂之
　註曰困時施之饒時收之　坡謂上節言施恵散利
　此則言其𤼵斂之時也　積子賜反
凡新甿之治皆聽之使無征役以地之媺惡為之等
　註曰新甿新徙來者也治謂有所求乞也使無征役
　復之也王制曰自諸侯來徙家期不從政　坡謂征
　役力役之征也以地媺惡為之等者坡從子倫云無
　征役暫耳以地之媺惡為之等不易之地一年後征
　役之一易者二年再易者三年
　　或問徴斂賦貢條目之詳曰司徒載師徴畿内之
　　九賦閭師徴六鄉之九功縣師所徴野賦貳載師
　　也其徴野貢以閭師不掌及也外此有遂師聚别
　　功賦貨賄中玉府用者委人斂甸稍芻薪徴税之
　　官盡於是矣其斂之也賦功之物榖入于倉人金
　　玉玩好凡民貨賄入于玉府貨賄入于内府邦布
　　入於外府畜獸入于牧人牛人絲枲入于典絲典
　　枲是斂之也若乃遺人之委積旅師之賦粟則註
　　所云廩人倉人計九榖之數足國用以其餘共之
　　所謂餘灋用也遺人註王氏所論㑹同軍旅委積
　　一節最為得之可以類推其餘
○稍人掌令丘乘之政令
　註曰邱乘四邱為甸甸讀與維禹敶之之敶同其訓
　曰乘由是改云是掌令都鄙脩治井邑邱甸縣都之
　溝涂云邱甸者舉中言之溝涂之人名井别邑異則
　民之家數存焉　敶音陣
若有㑹同師田行役之事則以縣師之灋作其同徒輂
輦帥而以至治其政令以聽於司馬
　註曰有軍旅㑹同田役之戒縣師受灋於司馬邦國
　都鄙稍甸郊里唯司馬所調以其灋作其衆庶及馬
　牛車輦㑹其車人之卒伍使皆備旗鼓兵器以帥而
　至是以書令之耳其所調若在家邑小都大都則稍
　人用縣師所受司馬之灋作之帥之以致於司馬也
　同徒司馬所調之同凡用役者不必一時皆徧以人
　數調之使勞逸遞焉　輂居錄反遞徒禮反
大喪帥蜃車與其役以至掌其政令以聽於司徒
　註曰蜃車及役遂人共之稍人者野監是以帥而致
　之既夕禮曰既正柩賓出遂匠納車于階間則天子
　以至于士柩路皆從遂來
○委人掌斂野之賦斂薪芻凡疏材木材凡畜聚之物
　註曰野謂逺郊以外也所斂野之賦謂野之園圃山
　澤之賦也凡疎材草木有實者也凡畜聚之物瓜瓠
　葵芋禦冬之具也野之農賦旅師斂之工商嬪婦遂
　師以入玉府其牧則遂師又以共野牲　芋于附反
以稍聚待賓客以甸聚待羇旅
　註曰聚凡畜聚之物也
○凡其余聚以待頒賜
　註曰余當為餘聲之誤也餘謂縣都畜聚之物　疏
　曰上已云稍甸此言餘聚是縣都中畜聚之物
以式灋共祭祀之薪蒸木材賓客共其芻薪喪紀共其
薪蒸木材軍旅共其委積薪芻凡疏材共野委兵器與
其野囿財用
　註曰式灋故事之多少也薪蒸給炊及燎麤者曰薪
　細者曰蒸木材給張事委積薪芻者委積之薪芻也
　軍旅又有疏材以助禾粟野委謂廬宿止之薪芻也
　其兵器謂守衛陳兵之器也野囿之財用者苑囿藩
　蘿之材
○凡軍旅之賓客館焉
　註曰館舍也必舎此者就牛馬之用　疏曰言軍旅
　賔客者謂諸侯以軍旅助王征討者故謂之軍旅之
　賓客也
○土均掌平土地之政以均地守以均地事以均地貢
　註曰政讀為征所平之税邦國都鄙也地守虞衡之
　屬地事農圃之職地貢諸侯之九貢　疏曰案下文
　云以和邦國都鄙故知此平者亦據邦國都鄙若六
　鄉六遂及公邑征税自均人平之　政音征
以和邦國都鄙之政令刑禁與其施舍禮俗喪紀祭祀
皆以地媺惡為輕重之灋而行之掌其禁令
　註曰施讀亦為弛也禮俗邦國都鄙民之所行先王
　舊禮也君子行禮不求變俗隨其土地厚薄為之制
　豐省之節耳禮器曰禮也者合於天時設於地財順
　於鬼神合於人心理於萬物　項平甫曰和之如何
　以地媺惡為輕重之灋而行之政令之緩急刑禁之
　寛猛施舍之宜否禮俗之沿革喪紀祭祀之豐約宜
　者令之不宜者禁之使適於和而已
○草人掌土化之灋以物地相其宜而為之種
　註曰土化之灋化之使美若汜勝之術也以物地占
　其形色為之種黃白宜以種禾之屬　疏曰土化之
　灋者即下經糞種是也　相息亮反汜音凡
凡糞種騂剛用牛赤緹用羊墳壤用麋渇澤用鹿鹹潟
用貆勃壤用狐埴壚用豕疆㯺用蕡輕爂用犬
　糞種者燒獸骨為灰以漬其種而植之今南方田皆
　然騂剛謂地色赤而土剛强也赤緹縓色也墳壤潤
　解者渇澤故水處也潟鹵也貆貉類似貍鋭頭尖鼻
　勃壤粉解者埴壚黏疏者疆㯺疆堅者蕡麻也輕爂
　輕脆者　緹音抵渇其列反潟音昔貆音丸埴音實
　壚音盧疆强上聲㯺音㩜爂音票縓七絹反黏音粘
　脆音毳
○稻人掌稼下地
　註曰以水澤之地種榖也謂之稼者有似嫁女相生
○以瀦畜水以防止水以溝蕩水以遂均水以列舍水以
澮冩水以涉揚其芟作田
　註曰鄭司農説瀦防以春秋傳曰町原防規偃瀦杜
　子春讀蕩為和蕩謂以溝行水也𤣥謂偃瀦者畜流
　水之陂也防瀦旁隄也遂田首受水小溝也列田之
　畦㽟也澮田尾去水大溝作猶治也開遂舍水於列
　中因涉之揚去前年所芟之草而治田種稲　瀦音
　諸列禄計反町徒頂反陂音披畦音奚㽟音劣
凡稼澤夏以水殄草而芟夷之
　註曰殄病也絶也鄭司農説芟夷以春秋傳曰芟夷
　藴崇之今時謂禾下麥為荑下麥言芟刈其禾於下
　種麥也𤣥謂將以澤地為稼者必於夏六月之時大
　雨時行以水病絶草之後生者至秋水涸芟之明年
　乃稼
○澤草所生種之芒種
　註曰鄭司農云澤草之所生其地可種芒種　疏曰
　水鍾曰澤有水及鹹鹵皆不生草即不得芒種故云
　草所生　易彦祥曰芒種稻之有芒者　芒種之種
　章勇反
旱暵共其雩斂
　註曰稻人共雩斂稻急水者也鄭司農云雩事所𤼵
　斂　疏曰此旱雩據夏五月已後修雩者暵者旱之
　熱氣若四月龍見而雩未必旱暵也然二種雩皆共
　雩斂也
○喪紀共其葦事
　註曰葦以闉壙禦濕之物　暵音漢闉音因
○土訓掌道地圖以詔地事
　註曰道説也説地圖九州形勢山川所宜告王以施
　其事也若云荆揚地宜稻幽并地宜麻　疏曰其九
　州地圖乃是諸國所獻以入職方今土訓乃於職方
　取九州地圖依而説向王使依而責其貢獻之物
○道地慝以辨地物而原其生以詔地求
　註曰地慝若瘴蠱然也辨其物者别其所有所無原
　其生生有時也以此二者告王之求也地所無及物
　未生則不求也鄭司農云地慝地所生惡物害人者
　若虺蝮之屬　虺虚鬼反蝮孚目反
王巡守則夾王車
　註曰巡守行視所守也天子以四海為守　疏曰夾
　王車者亦在國掌道地圖以下之事
○誦訓掌道方志以詔觀事
　註曰說四方所識久逺之事以告王觀博古所識若
　魯有大庭之庫殽之二陵
○掌道方慝以詔辟忌以知地俗
　註曰方慝四方言語所惡也不辟其忌則其方以為
　苟於言語也知地俗博事也鄭司農云以詔辟忌不
　違其俗也　疏曰誦訓掌道方慝以詔王辟忌所以
　然者使王博知地俗言語之事也　辟音避識音志
王巡守則夾王車
　註曰此亦與土訓同各以所掌以告王也　魏氏曰
　古左圖右書土訓圖學誦訓書學
○山虞掌山林之政令物為之厲而為之守禁
　註曰物為之厲每物有藩界也為之守禁為守者設
　禁令也守者謂其地之民占伐林木者也鄭司農云
　厲遮列守之　疏曰下文林自有衡官掌之今山虞
　兼云林者彼林是竹木生平地者林衡掌之此山林
　并云者自是山内之林即山虞兼掌之山内林木金
　玉錫石禽獸所有不同每物各有藩界設禁亦不同
仲冬斬陽木仲夏斬陰木
　註曰陽木生山南者陰木生山北者冬斬陽夏斬陰
　堅濡調
○凡服耜斬季材以時入之
　服謂牝服即車箱皆有鑿孔以軨子貫之故謂之牝
　服季猶穉也服與耜宜用穉材尚柔忍也時入者以
　其須堅故須依仲冬仲夏之時也　軨音陵
令萬民時斬材有期日
　註曰時斬材斬材之時也有期日入出有日數為久
　盡物　疏曰案王制云草木零落然後入山林彼據
　萬民伐木之時謂十月之中此云萬民時斬材亦謂
　十月時
○凡邦工入山林而掄材不禁
　註曰掄猶擇也不禁者山林國之有不拘日也
○春秋之斬木不入禁
　註曰非冬夏之時不得入所禁之中斬木也斬四野
　之木可　疏曰上文據國家使工取擇木故非冬夏
　亦得入山林此據萬民取木故十月入山春秋之斬
　木不入禁
凡竊木者有刑罰
若祭山林則為主而脩除且蹕
　為主主供時用相禮儀也脩除治道路場壇　疏曰
　此山林在畿内王國四方各依四時而祭　相息亮
　反
若大田獵則萊山田之野及弊田植虞旗于中致禽而
珥焉
　註曰萊除其草萊也弊田田者止也植猶樹也田止
　樹旗令𫉬者皆致其禽而校其耳以知𫉬數也山虞
　有旗以其主山得畫熊虎其仞數則短也鄭司農云
　珥者取禽左耳以效功也大司馬職曰𫉬者取左耳
　　疏曰大田獵者謂王親行　珥音二
○林衡掌巡林麓之禁令而平其守
　註曰平其守者平其地之民守林麓之部分　疏曰
　此林衡兼麓者以爾雅山足曰麓雖連於山山虞不
　掌以麓上有林故屬林衡也
○以時計林麓而賞罰之
　註曰計林麓者計其守之功也林麓蕃茂民不竊盜
　則有賞否則罰之
若斬木材則受灋于山虞而掌其政令
　註曰灋萬民入出時日之期
○川衡掌巡川澤之禁令而平其守以時舍其守犯禁
者執而誅罰之
　註曰舍其守者時案視守者於其舍申戒之　疏曰
　川注瀆者皆是也水鍾曰澤澤與川不同官今川衡
　兼云澤者澤與川連者則川衡兼掌之謂若濟水溢
　為滎澤滎澤則與濟連則管濟川者兼滎澤掌之如
　此之類皆是　滎音榮
祭祀賓客共川奠
　註曰川奠籩豆之實魚鱐蜃蛤之屬　鱐所留反
○澤虞掌國澤之政令為之厲禁使其地之人守其財
物以時入之于玉府頒其餘于萬民
　註曰其地之人占取澤物者因以部分使守之以時
　入之于玉府謂皮角珠貝也入之以當邦賦然後得
　取其餘以自為也入出亦有時日之期　疏曰以時
　入之于玉府頒其餘于萬民亦據中所出入玉府者
　多故特言之無妨山虞川衡之等亦入玉府互見其
　義也萬民入澤雖無正文案王制獺祭魚然後虞人
　入澤梁草木零落然後入山林則萬民入澤可同時
凡祭祀賓客共澤物之奠
　註曰澤物之奠亦籩豆之實芹茒菱芡之屬
喪紀共其葦蒲之事
　註曰葦以闉壙蒲以為席
若大田獵則萊澤野及弊田植虞旌以屬禽
　註曰澤虞有旌以其主澤澤鳥所集故得注析羽
　疏曰案山虞致禽之義謂輸之於公當致之於虞旗
　之中而珥焉以効功此屬禽者謂百姓致禽訖虞人
　屬聚之别其等類每禽取三十焉致與屬不同山虞
　澤虞文皆不足互見為義也
　　陳君舉曰古者金玉之所出皆掌之王官侯國不
　　得擅而有也闗譏所禁皆歸之公上侯國不得擅
　　而私也是以名山大澤畿外不以封列土之諸侯
　　畿内不以頒禄仕之王臣皆天子使吏治之而納
　　其貢賦諸侯自食税田之外餘不敢過而問焉盖
　　先王不以予諸侯之意所以抑制其强而防閑其
　　侈心也考之周禮凡山澤之數司書掌之以計吏
　　治山澤之賦大府掌之以待邦用九州之川浸山
　　藪職方掌收天下之圖而諸侯無所隸焉至於伯
　　禽侯于東魯而錫之山川乃天子之加賜是固異
　　㤙而非可以例觀也人謂周制山林川澤有虞衡
　　之官為之厲禁疑若専利於上而無遺利在民矣
　　攷之山虞令萬民時斬材有期日未嘗不與民共
　　之而有司特禁其不使戕賊而已澤虞則使人守
　　其財物以時入于玉府則實為民守之王官特以
　　其賦入于玉府而推本先王領於王官之意盖使
　　侯國不得以障管云爾非不知與民共財也周徳
　　既衰凡王國所恃者諸侯皆得専利之齊幹山海
　　之藏晏子告之以山澤各有所守不可為也是猶
　　知守先王之灋至於桃林之塞古函谷也晉守之
　　郇瑕之地古解池也晉實有之凡天下之塞邑皆
　　不領於王官而惟私意是取春秋之作於鄭不系
　　虎牢於衛不系楚邱其類非一盖所以别天下之
　　重慮侯國擅而兼之也　予音與塞音賽解音懈
○迹人掌邦田之地政為之厲禁而守之
　註曰田之地若今苑也
凡田獵者受令焉
　註曰令謂時與處也　疏曰受令者謂夏官主田獵
　者
○禁麛卵者與其毒矢射者
　註曰為其夭物且害必多也麛麋鹿子　疏曰此謂
　四時常禁　麛音迷
○卝人掌金玉錫石之地而為之厲禁以守之
　註曰錫鈏也　易彦祥曰天地之寶生於山澤金玉
　錫石之貴饑不可食寒不可衣先王不盡以予民設
　之官為厲禁以守之非私之也上以資邦用下以使
　斯民之棄末厚本而已　卝音礦鈏以忍反予音與
若以時取之則物其地(句/)圖而授之
　註曰物地占其形色知鹹淡也授之敎取者之處
○巡其禁令
　註曰行其禁明其令
○角人掌以時徵齒角凡骨物於山澤之農以當邦賦
之政令
　註曰山澤出齒角骨物大者犀象其小者麋鹿　陳
　及之曰自此下凡所謂山農澤農盖平時以射田獵
　取絺綌及染草為業者非此則不徴　坡謂自此至
　掌蜃皆閭師山澤之貢也言賦者疏云賦其總名是
　也平地無它産其農惟貢九榖而已此農近山澤有
　是骨物齒角採而入官雖不貢榖以此當之故云以
　當邦賦也
○以度量受之以共財用
　註曰骨入漆浣者受之以量其餘以度度所中　浣
　戸翫反度上如字下待洛反中丁仲反
○羽人掌以時徵羽翮之政于山澤之農以當邦賦之
政令
　註曰翮羽本　疏曰此羽人所徵羽者當入於鍾氏
　染以為后之車飾及旌旗之屬也
○凡受羽十羽為審百羽為摶十摶為縳
　註曰審摶縳羽數束名也爾雅曰一羽謂之箴十羽
　謂之縳百羽謂之緷其名音相近也一羽有名盖失
　之矣　摶音篆縳音衮緷古本反
○掌葛掌以時徴絺綌之材于山農凡葛征徵草貢之
材于澤農以當邦賦之政令
　註曰草貢出澤䔛紵之屬可緝績者　疏曰絺綌之
　材即葛是也又云凡葛征者總結之也
○以權度受之
　註曰以知輕重長短也　䔛苦迥反
○掌染草掌以春秋斂染草之物
　註曰染草茅蒐橐蘆豕首紫茢之屬
○以權量受之以待時而頒之
　註曰權量以知輕重多少時染夏之時　蒐音搜茢
　音列
○掌炭掌灰物炭物之徵令以時入之
　註曰灰炭皆山澤之農所出也灰給澣練炭之所共
　多
○以權量受之以共邦之用凡炭灰之事
○掌荼掌以時聚荼以共喪事
　註曰共喪事者以著物也既夕禮曰茵著用荼
○徴野疏材之物以待邦事凡畜聚之物
　註曰荼茅莠疏材之類也因使掌焉徴者徴於山澤
　入於委人
○掌蜃掌斂互物蜃物以共闉壙之蜃
　註曰互物蚌蛤之屬闉猶塞也將井椁先塞下以蜃
　禦濕也鄭司農說以春秋傳曰始用蜃炭言僭天子
　也
○祭祀共蜃器之蜃
　註曰飾祭器之屬也鬯人職曰凡四方山川用蜃器
　春秋定十四年秋天王使石尚來歸蜃蜃之器以蜃
　飾因名焉鄭司農云蜃可以白器令色白
○共白盛之蜃
　註曰盛猶成也謂飾墻使白之蜃也今東萊用蛤謂
　之叉灰云　盛音成叉音釵
○囿人掌囿游之獸禁
　註曰囿游囿之離宫小苑觀處也養獸以宴樂視之
　禁者其蕃衛也鄭司農云囿游之獸游牧之獸
○牧百獸
　註曰備養衆物也今掖庭有鳥獸自熊虎孔雀至於
　狐狸鳬鶴備焉
祭祀喪紀賓客共其生獸死獸之物
　吳氏曰生獸死獸之物獸人既共之而囿人又共之
　盖獸人共者田獵所𫉬也囿人共者苑囿所養也
○場人掌國之場圃而樹之果蓏珍異之物以時斂而
藏之
　註曰果棗李之屬蓏瓜瓠之屬珍異蒲桃枇杷之屬
　　疏曰場圃連言場圃同地耳春夏為圃秋冬為場
　其場因圃而為之故并言之也　坡謂閭師任圃以
　樹事貢草木此場人又掌之者此官之斂國圃所樹
　也閭師之徴百姓所貢也
凡祭祀賓客共其果蓏享亦如之
　疏曰亨謂祭祀宗廟二灌後君迎牲納之於庭時后
　夫人薦朝事之豆籩豆籩中有果蓏之物故云亨亦
　如之若然上言祭祀餘祭祀也
○廩人掌九榖之數以待國之匪頒賙賜稍食
　註曰匪讀為分分頒謂委人之職諸委積也賙賜謂
　王所賜予給好用之式稍食祿廩　疏曰廩人掌米
　倉人掌榖今云九榖者以廩人雖専主米亦兼掌榖
　也天子有御廩單云廩則平常藏米之廩此不言御
　廩則廩中可以兼之矣　食音嗣予音與
以嵗之上下數邦用以知足否以詔榖用以治年之凶
豐
　數猶計也詔詔告在上用榖之灋項平甫曰以嵗之
　升降得榖之多少計國之所用多則足少則否乃詔
　在上用榖之隆殺以治年之凶豐故年適豐雖粒米
　狼戾不侈於有餘年適凶雖饑饉薦臻不苦於不足
　則以有治之術也　殺所賣反下同
凡萬民之食食者人四鬴上也人三鬴中也人二鬴下
也
　註曰此皆謂一月食米也六斗四升曰鬴　疏曰此
　謂給萬民糧食之灋故云凡萬民之食食者謂民食
　國家糧食者
○若食不能人二鬴則令邦移民就榖詔王殺邦用
　註曰就榖就都鄙之有者殺猶減也　鬴音輔
凡邦有㑹同師役之事則治其糧與其食
　註曰行道曰糧謂糒也止居曰食謂米也　糒音備
大祭祀則共其接盛
　註曰接讀為一扱再祭之扱扱以授舂人舂之大祭
　祀之榖藉田之收藏於神倉者也不以給小用　疏
　曰此即廩人兼掌御廩所藏藉田之收以共祭祀之
　用者也　接音扱扱初洽反盛音成
○舍人掌平宮中之政分其財守以灋掌其出入
　平謂平其給米之多少也政謂用榖之政也財即米
　也喪大記云納財朝一溢米亦謂米為財分其財守
　者計其用榖之數分送宫正内宰使守而頒之也出
　謂米出於廩人以出給入謂其有空缺則還入廩人
　皆當以灋不可虚也
凡祭祀共簠簋實之陳之
　簠内圓外方簋内方外圓皆受斗二升儀禮公食大
　夫簠盛稻粱簋盛黍稷祭祀言凡則天地宗廟大次
　小祭皆有黍稷　食音嗣下同盛音成
賓客亦如之共其禮車米筥米芻禾
　註曰禮致饔餼之禮　疏曰亦如之者亦有簠簋實
　之陳之之事言實之陳之則據饔餼及饗食之時也
喪紀共飯米熬穀
　註曰飯所以實口不忍虚也君用粱大夫用稷士用
　粱皆四升實者唯盈熬榖者錯于棺旁所以惑蚍蜉
　也喪大記曰熬君四種八筐大夫三種六筐士二種
　四筐加魚腊焉　飯扶晚反蚍鼻夷反蜉音孚
以嵗時縣穜稑之種以共王后之春獻種
　註曰縣之者欲其風氣燥達也鄭司農云春王當耕
　于籍則后獻其種也后獻其種見内宰職　縣音懸
　穜直龍反稑音陸
掌米粟之出入辨其物
　米六米也六米者九榖之中黍稷稻粱苽大豆六者
　皆有米麻與小豆小麥三者無米粟九榖也辨其物
　别為書也
○歲終則㑹計其政
　註曰政用榖之多少
○倉人掌粟入之藏
　註曰九榖盡藏焉以粟為主
○辨九榖之物以待邦用若榖不足則止餘灋用有餘
則藏之以待凶而頒之
　註曰止猶殺也殺餘灋用謂道路之委積所以豐優
　賓客之屬　殺所賣反
凡國之大事共道路之榖積食飲之具
　註曰大事謂喪戎
○司祿(闕/)
○司稼掌巡邦野之稼而辨穜稑之種周知其名與其
所宜地以為灋而縣于邑閭
　註曰周猶徧也徧知種所宜之地縣以示民後年種
　榖用為灋也　疏曰巡邦野之稼者謂秋熟之時觀
　之
巡野觀稼以年之上下出斂灋
　註曰斂灋者豐年從正凶荒則損若今十傷二三實
　除減半　疏曰此觀稼亦謂秋熟時
掌均萬民之食而賙其急而平其興
　註曰均謂度其多少賙稟其艱阨興所徴賦　疏曰
　平其興者當各計什一而税不得特多特少也　王
　氏曰後世倉廩之官知為國斂儲而已周公於倉廩
　之下特設司稼周知地所宜種為耕灋以示民使榖
　之所出自倍巡行年之上下為斂灋以示吏使榖之
　徴斂不頗又周其急平其興焉此所以異於後世也
○舂人掌共米物
　註曰米物言非一物
祭祀共其齍盛之米
　註曰齍盛謂黍稷稻粱之屬可盛以為簠簋實
賓客共其牢禮之米
　註曰謂可以實筐筥
凡饗食共其食米
　註曰饗有食米則饗禮兼燕與食
○掌凡米事
○􁇎人掌凡祭祀共盛
　註曰炊而共之　􁇎音熾
共王及后之六食
　註曰六食六榖之食
凡賓客共其簠簋之實
　註曰謂致飱饔
○饗食亦如之
○槀人掌共外内朝宂食者之食
　註曰外朝司寇斷獄弊訟之朝也今司徒府中有百
　官朝㑹之殿云天子與丞相舊決大事焉是外朝之
　存者與内朝路門外之朝也宂食者謂留治文書若
　今尚書之屬諸直上者　疏曰天子三朝路寢庭朝
　是圖宗人嘉事之朝大僕掌之又有路門外朝是常
　朝之處司士掌之又有外朝在臯門内庫門外三槐
　九棘之朝朝士掌之　宂戎上聲
若饗耆老孤子士庶子共其食
　註曰士庶子卿大夫之子弟宿衛王宫者
掌豢祭祀之犬
　註曰養犬豕曰豢不於􁇎人言其共至尊雖其潘瀾
　戔餘不可䙝也
　　坡謂冢宰總百官以治舉其要耳其僚屬庶尹皆
　　經理王宫之政至於明遂生復性以寵綏斯民者
　　未遑也故設司徒之職焉是職也任大而責重舉
　　天王作君作師之事而致之于民乃順承天萬物
　　資生故曰地官也凡此七十八官之序或先或後
　　各有攸理大司徒長官不待言矣敎始於郊里故
　　自小司徒至比長八職専主六鄉而牧田牛田在
　　鄉中者故封人牧人牛人充人四職次之亦以牲
　　者祭事之重也鄉之政有二曰征役施舍曰徳行
　　道藝載師至均人五職詳征役施舍之事也師氏
　　至媒氏六職詳徳行道藝之教也然則教養之道
　　備矣施之天下何以加兹故曰觀于鄉而知王道
　　也王國面朝後市王門十二在六鄉之内十二闗
　　門則臨畿上今次於鄉之下遂之上者市雖在國
　　容五百里疆界中凡五十里之市皆在焉門闗則
　　連於市以達貨賄者闗市有譏用節為多故司市
　　至掌節十三職相為一類以次於此遂人至里宰
　　専及田野之制稼穡之緒與六鄉互見為義旅師
　　如鄉之閭師也稍人如鄉之縣師也委人土均如
　　鄉之遺人均人也此鄉遂之制豈惟鄉遂與鄉之
　　封人載師縣師遂之稍人土均通公邑都鄙邦國
　　之政皆舉之矣草人稻人教民以耕與諌救調媒
　　諸官道民以善類也土訓之詔地圖誦訓之道方
　　志與師保之詔媺惡亦類也若夫山林川澤賦貢
　　之末者而其財用國家於是有取資焉故自山虞
　　至場人十有五職又次之冢宰所列九賦九貢之
　　目盡於此矣賓祭之所取軍旅喪紀之所共膳羞
　　祿廩凡為九式用財者將於是乎在故廩人至稾
　　人八職終焉斯其先後本末或以内外或以羣分
　　單舉以見義互文以相足錯其一則非倫類分之
　　為二者未審其條貫之同歸也或曰司徒敷教也
　　而敎職惟鄉官師保等十數人耳其間所措理者
　　養民之事居多焉先儒疑為司空之錯簡將無信
　　然否也是不然夫先王之世辨物居方秀者為士
　　而樸者為農下及工商各有常居皆有守灋使之
　　父以此敎其子兄以此敎其弟習其耳目而定其
　　心思閑其道藝而世其家業無非神道設敎之深
　　意豈必東膠西序始名敎哉抑又聞之孟子曰無
　　恒産而有恒心者惟士為能若民則無恒産因無
　　恒心苟無恒心放僻邪侈無不為巳故制民之産
　　然後驅而之善此所謂物畜然後有禮不養則不
　　可動者也天下不由養而能敎者希矣力能為長
　　厚之行而民者㝠也左右曲成君相不先則士農
　　工商生者不得其情死者不盡其常相與矍矍然
　　喪其降衷秉彝之心其鈍頑無耻者固已率而歸
　　於乖戾悖逆不可復制即常性未移者亦頽墮委
　　靡消沮而不復振嗚呼道之不行從可知矣司徒
　　一篇教養相侔盖聖人酌乎天理人情之安措之
　　天下既竝舉而相成著之為經亦貫通而匪二是
　　是乃盡倫盡制之道也何疑其錯簡哉然則司空
　　所司之職者何與竊疑周禮為書委曲周詳無不
　　備者獨至壇兆廟社之灋井田長廣之方附庸間
　　田所餘之多寡山林川澤城郭宫室涂巷三分之
　　乘除天時有生耕穫何以無失其序地理有宜髙
　　下何以無拂其性山川沮澤民居有度焉興事任
　　力逺近有量焉宫室之制器皿之宜舟車之用凡
　　數事者雖略見於諸官未詳其規度意司空之職
　　必如前所云者而春秋戰國之世强凌弱下替上
　　開阡陌盡地力相兼以力相侈以僭司空一篇必
　　最其所深病而急欲去其籍者也其失盖已久矣
　　若夫竄綴紛紜離散全經區區之心則病其援周
　　公以從已也
　周禮述註卷十
欽定四庫全書
　周禮述註卷十一
　　　　　　　　　　　　　安溪李光坡撰
　　春官宗伯第三
　　　坡聞之兄曰春者其氣則天地温厚之氣其時
　　　則陰陽適均之時中和之極也宗伯掌禮以敎
　　　民中掌樂以敎民和故曰春官宗伯者鄭目録
　　　云宗尊也伯長也不言司者典禮以事神為上
　　　鬼神示人之所尊不敢主之故也　長丁丈反
惟王建國辨方正位體國經野設官分職以為民極乃
立春官宗伯使帥其屬而掌邦禮以佐王和邦國
　註曰禮謂曲禮五吉凶賓軍嘉其别三十有六鄭司
　農云宗伯主禮之官故書堯典曰帝曰咨四岳有能
　典朕三禮僉曰伯夷帝曰俞咨伯汝作秩宗宗官又
　主鬼神故國語曰使名姓之後能知四時之生犧牲
　之物玉帛之類采服之宜彝器之量次主之度屏攝
　之位壇場之所上下之神祗氏姓之所出而率舊典
　者為之宗春秋禘于太廟躋僖公而𫝊曰夏父弗忌
　為宗人又曰使宗人釁夏獻其禮禮特牲曰宗人升
　自西階視壺濯及豆籩然則唐虞歴三代以宗官典
　國之禮與其祭祀漢之大常是也　徐氏曰樂主和
　同禮主簡别曰和者禮之用和為貴也一失其禮則
　瀆神悖人上下皆失其分安得而和成周合禮樂于
　一官和盖􁀁禮樂于其間矣
禮官之屬大宗伯卿一人小宗伯中大夫二人肆師下
大夫四人上士八人中士十有六人旅下士三十有二
人府六人史十有二人胥十有二人徒百有二十人
　註曰肆猶陳也肆師佐宗伯陳列祭祀之位及牲器
　粢盛
鬱人下士二人府二人史一人徒八人
　註曰鬱鬱金香草宜以和鬯　疏曰鬱人為首者祭
　祀宗廟先灌灌用鬱　王龜齡曰有秬鬯有鬱鬯鬱
　鬯用之于宗廟秬鬯用之於天地社稷等祀表記曰
　親耕粢盛秬鬯以事上帝是祭天不用祼然亦用秬
　鬯鬯人社祭等事亦用秬鬯但鬱鬯求諸陰用之於
　宗廟
○鬯人下士二人府一人史一人徒八人
　註曰鬯釀秬為酒芬香條暢於上下也秬如黒黍一
　稃二米　稃音孚
雞人下士一人史一人徒四人
司尊彝下士二人府四人史二人胥二人徒二十人
　註曰彝亦尊也鬱鬯曰彝彝灋也言為尊之灋也
司几筵下士二人府二人史一人徒八人
　註曰筵亦席也鋪陳曰筵藉之曰席然其言之筵席
　通矣　疏曰在此者凡祭祀先設席
天府上士一人中士二人府四人史二人胥二人徒二
十人
　註曰府物所藏言天者尊此所藏若天物然　王龜
　齡曰天府所藏國之寶器也然豈止於玉哉官府鄉
　州都鄙之治中民數榖數賢能之書皆國之寶是知
　先王以政事為寶以人民為寶以民食為寶以賢能
　為寶非特寶珠玉而已
○典瑞中士二人府二人史二人胥一人徒十人
　註曰瑞節信也典瑞若今符璽郎　疏曰在此者玉
　瑞祭時所執玉器所以禮神雖有餘事以事神為主
　在此宜也
典命中士二人府二人史二人胥一人徒十人
　註曰命謂王遷秩羣臣之書　疏曰凡官之所屬義
　有多種以宗伯主禮及祭祀之事故凡是祭祀及禮
　事皆屬焉此典命遷秩羣臣亦是禮事又爵命屬陽
　故禮記云古者於禘也𤼵爵賜服賞以春夏不於夏
　官者貴始故於春見之在此
○司服中士二人府二人史一人胥一人徒十人
　疏曰公羊傳云命者何加我服也再命巳上得命即
　得服故司服列職於典命之下也
典祀中士二人下士四人府二人史二人胥四人徒四
十人
○守祧奄八人女祧每廟二人奚四人
　註曰逺廟曰祧周為文王武王廟遷主藏焉奄如今
　之宦者女祧女奴有才知者天子七廟三昭三穆奚
　女奴也　疏曰奄八人者以其與女祧及奚婦人同
　處故須奄人通姜嫄為八廟廟一人故八人也　坡
　謂廟祧之辨鄭氏王氏各師其說詳在禮記王制天
　子七廟孔疏下今不具列也　祧他堯反知音智
世婦每宫卿二人下大夫四人中士八人女府二人女
史二人奚十有六人
　註曰世婦后宫官也王后六宫漢始大長秋詹事中
　少府大僕亦用士八人女府女史女奴有才智者
　坡謂婦者婦人之稱非所以名男子之官又如小宰
　内宰雖掌宫政皆無女府女史之等則是官非丈夫
　也攷之於經與女子共事者惟奄耳是以賈馬皆云
　奄卿然天官内小臣上士是奄為之者則曰奄上士
　卿大夫重官也必不使奄設或用之更宜著奄名此
　決非奄也或以女人為之則天官女祝女史皆著女
　名何此不言乎且女子而與男官同卿大夫之號尤
　非所宜則非女士也似當闕疑
○内宗凡内女之有爵者
　註曰内女王同姓之女謂之内宗有爵其嫁於大夫
　及士者凡無常數之言
○外宗凡外女之有爵者
　註曰外女王諸姑姊妹之女謂之外宗
冢人下大夫二人中士四人府二人史四人胥十有二
人徒百有二十人
　註曰冢封土為邱壠象冢而為之
○墓大夫下大夫二人中士八人府二人史四人胥二
十人徒二百人
　註曰墓冢塋之地孝子所思慕之處
職喪上士二人中士四人下士八人府二人史四人胥
四人徒四十人
　註曰職主也
大司樂中大夫二人樂師下大夫四人上士八人下士
十有六人府四人史八人胥八人徒八十人
　註曰大司樂樂官之長　疏曰在此者宗伯主禮禮
　樂相將是故列職於此
○大胥中士四人小胥下士八人府二人史四人徒四
十人
　註曰胥有才知之稱禮記文王世子曰小樂正學干
　大胥佐之
○大師下大夫二人小師上士四人瞽矇上瞽四十人
中瞽百人下瞽百有六十人眂瞭三百人府四人史八
人胥十有二人徒百有二十人
　註曰凡樂之歌必使瞽矇為焉命其賢知者以為大
　師小師晉杜蒯云曠也大師也眂讀為虎眂之眂瞭
　目明者鄭司農云無目眹謂之瞽有目眹而無見謂
　之矇有目無眸子謂之瞍
○典同中士二人府一人史一人胥二人徒二十人
　註曰同陰律也不以陽律名官者因其先言耳大師
　職曰執同律以聽軍聲　薛平仲曰自太師至眂瞭
　既以掌奏歌之節則夫因其聲之所合達其聲之所
　寓度數齊量要必有托而可考此典同已下之官所
　以繼此也
○磬師中士四人下士八人府四人史二人胥四人徒
四十人
○鐘師中士四人下士八人府二人史二人胥六人徒
六十人
○笙師中士二人下士四人府二人史二人胥一人徒
　十人
○鏄師中士二人下士四人府二人史二人胥二人徒
二十人
　註曰鏄如鐘而大　坡謂此下脱司徒鼓人舞師二
　職
○韎師下士二人府一人史一人舞者十有六人徒四
十人
　註曰鄭司農說以明堂位曰韎東夷之樂𤣥謂讀如韎
　韐之韎　薛平仲曰自司樂之掌樂事大師之敎樂
　事典同之為樂器雅樂備矣納蠻夷之樂於祭祀燕
　享之用豈非悦逺人之極功乎　鄭剛中曰作四夷
　之樂當從其國不變其俗故韎師所服者赤韋示不
　變其所服旄人所執者牛尾示不變其所執也鞮鞻
　氏所履者革屨示不變其所履
○旄人下士四人舞者衆寡無數府二人史二人胥二
人徒二十人
　註曰旄旄牛尾舞者所持以指麾
　籥師中士四人府二人史二人胥二人徒二十人
　註曰籥舞者所吹春秋宣八年壬午猶繹萬入去籥
　𫝊曰去其有聲者廢其無聲者詩云左手執籥右手
　秉翟
○籥章中士二人下士四人府一人史一人胥二人徒
二十人
　註曰籥章吹籥以為詩章
○鞮鞻氏下士四人府一人史一人胥二人徒二十人
　註曰鞻讀如屨也鞮屨四夷舞者所屝也今時倡蹋
　鼓沓行者自有屝
○典庸器下士四人府四人史二人胥八人徒八十人
　註曰庸功也鄭司農云庸器有功者鑄器銘其功春
　秋傳曰以所得於齊之兵作林鐘而銘魯功焉
○司干下士二人府二人史二人徒二十人
　註曰干舞者所持謂楯也春秋傳曰萬者何干舞也
　　坡伯兄曰右自大司樂以下為官二十自大司樂
　至小胥皆以敎國子為職而掌樂之政令焉自大師
　至眂瞭則専乎聲歌樂器之事故次之典同本律吕
　審聲音以造樂器故又次之磬師鐘師笙師鏄師其
　所掌之樂器盖大師以下所未備故又次之有聲歌
　必有舞籥師敎舞故又次之籥章韎師旄人鞮鞻氏
　或前世之音或列國四夷之樂王者盖常肄而時用
　焉故又次之典庸器聲器也司干舞器也皆藏器以
　待事而已故又次之然則三代樂官於是為著雖節
　目不能具備其大要可知也夫其用至於無所不周
　其效至於無所不格然乃國之所以敎師弟子之所
　以講古人之於樂何如哉後世樂云樂云其亦未攷
　諸此矣　眂音視鎛音博韎音妺鞮丁兮反鞻九具
　反知音智眹直忍反韐音閤屝房味反蹋徒臘反楯
　食允反
大卜下大夫二人卜師上士四人卜人中士八人下士
十有六人府二人史二人胥四人徒四十人
　註曰問龜曰卜大卜卜筮官之長　薛平仲曰禮運
　曰宗祝在廟三公在朝三老在學王前巫而後史卜
　簭瞽侑皆在左右極至於禮行於五祀而正灋則焉
　然則王之所以賴於左右前後者其關於禮樂甚大
　也卜祝巫史不列於此當何屬哉
○龜人中士二人府二人史二人工四人胥四人徒四
十人
　註曰工取龜攻龜
○菙氏下士二人史一人徒八人
　註曰燋焌用荆菙之類
○占人下士八人府一人史二人徒八人
　註曰占蓍龜之卦兆吉凶
○簭人中士二人府一人史二人徒四人
　註曰問蓍曰簭其占易
○占夢中士二人史二人徒四人
○眂祲中士二人史二人徒四人
　註曰祲陰陽氣相侵漸成祥者魯史梓慎云吾見赤
　黒之祲　菙時髓反簭筮同祲子鴆反燋哉灼反焌音俊
大祝下大夫二人上士四人小祝中士八人下士十有
六人府二人史四人胥四人徒四十人
　註曰大祝祝官之長　薜平仲曰卜也者先王所以
　求諸幽以決吾心之疑祝者先王所以告諸幽以薦
　吾心之信此敘官之相為先後歟
○喪祝上士二人中士四人下士八人府二人史二人
胥四人徒四十人
○甸祝下士二人府一人史一人徒四人
　註曰甸之言田也田狩之祝
○詛祝下士二人府一人史一人徒四人
　註曰詛謂祝之使沮敗也　詛側慮反
司巫中士二人府一人史一人胥一人徒十人
　註曰司巫巫官之長　鄭剛中曰巫與祝異祝則以
　辭告神巫則神所降古者民之精爽不攜貳者神明
　降之在男曰覡在女曰巫是故國家用之使制神之
　處位次主分而言之有覡巫之異合而言之皆謂之
　巫巫既多故立司巫以綂之
○男巫無數女巫無數其師中士四人府二人史四人
胥四人徒四十人
　註曰巫能制神之處位次主者　覡音檄
大史下大夫二人上士四人小史中士八人下士十有
六人府四人史八人胥四人徒四十人
　註曰大史史官之長　林氏椅曰巫史卜祝宜以鬼
　神為類彼六典八灋八則八枋皆治職事類也顧列
　于此者謂宗廟之典祏歟　王龜齡曰玉藻有左史
　書動右史書言以左傳攷之左史即大史右史即内
　史襄二十五年載大史書崔杼之事非書動乎僖二
　十八年載王命内史䇿命晉侯之事非書言乎
○馮相氏中士二人下士四人府二人史四人徒八人
　註曰馮乘也相視也世登髙臺以視天文之次序天
　文屬大史月令曰乃命大史守典奉灋司天日月星
　辰之行宿離不貸
○保章氏中士二人下士四人府二人史四人徒八人
　註曰保守也世守天文之變　馮音慿相息亮反祏
　音石
内史中大夫一人下大夫二人上士四人中士八人下
士十有六人府四人史八人胥四人徒四十人
　孫偉夫曰史官𨽻之宗伯以宗廟典籍具存非博古
　通今之士不能勝其任也
○外史上士四人中士八人下士十有六人胥二人徒
二十人
○御史中士八人下士十有六人其史百有二十人府
四人胥四人徒四十人
　註曰御猶侍也進也其史百有二十人以掌贊書人
　多故也
巾車下大夫二人上士四人中士八人下士十有六人
府四人史八人工百人胥五人徒五十人
　註曰巾猶衣也巾車車官之長　薛平仲曰巾車一
　屬列於史官之後盖器之藏禮莫大於車周人所上
　者莫先於車
○典路中士二人下士四人府二人史二人胥二人徒
二十人
　註曰路王之所乘車
○車僕中士二人下士四人府二人史二人胥二人徒
二十人
○司常中士二人下士四人府二人史二人胥四人徒
四十人
　註曰司常主王旌旗
都宗人上士二人中士四人府二人史四人胥四人徒
四十人
　註曰都謂王子弟所封及公卿所食邑
○家宗人如都宗人之數
　註曰家謂大夫所食采邑
凡以神士者無數以其藝為之貴賤之等
　註曰以神士者男巫之俊有學問才知者藝謂禮樂
　射御書數高者為上士次之為中士又次之為下士
　疏曰在都家之下者欲見都家神亦處置之
　
　
　
　
　
　
　
　
　
　
　
　周禮述註卷十一
欽定四庫全書
　周禮述註卷十二
　　　　　　　　　　　　安溪李光坡撰
○大宗伯之職掌建邦之天神人鬼地示之禮以佐王
建保邦國
　坡謂邦禮有五獨言掌吉禮者禮有五經莫重於祭
　舉首以該終也建立也保安也正倫理則立篤恩義
　則安上下各得其所而後安故曰建保邦國也　示
　音祗後同
以吉禮事邦國之鬼神示
　註曰謂祀之祭之享之吉禮之别十有二　邱氏曰
　上以神鬼示言上下也此以鬼神示言内外也
○以禋祀祀昊天上帝以實柴祀日月星辰以槱燎祀
司中司命飌師雨師
　註曰禋之言煙周人尚臭煙氣之臭聞者槱積也詩
　曰芃芃棫樸薪之槱之三祀皆積柴實牲體焉或有
　玉帛燔燎而升煙所以報陽也鄭司農云昊天天也
　上帝𤣥天也昊天上帝樂以雲門實柴實牛柴上也
　故書實柴或為賓柴司中三能三階也司命文昌宮
　星風師箕也雨師畢也𤣥謂星謂五緯辰謂日月所
　㑹十二次司中司命文昌第五第四星或曰中能上
　能也祀五帝亦用實柴之禮云　疏曰辰即二十八
　星也　程子曰天與帝一也天言其體帝言其主
　朱子曰說上帝是總說帝說五帝是五方帝說昊天
　上帝只是說天
○以血祭祭社稷五祀五嶽以貍沈祭山林川澤以疈
辜祭四方百物
　註曰不言祭地此皆地示祭地可知也陰祀自血起
　貴氣臭也社稷土穀之神有徳者配食焉共工氏之
　子曰勾龍食於社有厲山氏之子曰柱食於稷湯遷
　之而祀棄故書祀作禩疈為罷鄭司農云禩當為祀
　書亦或作祀罷辜披磔牲以祭若今時磔狗祭以止
　風𤣥謂五祀者五官之神在四郊四時迎五行之氣
　於四郊而祭五徳之帝亦食此神焉少昊氏之子曰
　重為勾芒食於木該為蓐收食於金脩及熙為𤣥冥
　食於水顓頊之子曰黎為祝融食於火共工氏有子
　曰勾龍為后土食於土五嶽東曰岱宗南曰衡山西
　曰華山北曰恆山中曰嵩高山不見四竇者四竇五
　嶽之匹或省文祭山林曰貍川澤曰沈順其性之含
　藏疈疈牲胷也疈而磔之謂磔攘及蜡祭郊特牲曰
　八蜡以祀四方又曰蜡之祭也主先嗇而祭司嗇也
　祭百種以報嗇也饗農及郵表畷禽獸仁之至義之
　盡也　疏曰五嶽歆神雖與社稷同用血五嶽四瀆
　山川之類亦當貍沈也　坡謂祀天神祭地示其時
　其地詳見於大司樂而此經下文云以蒼璧禮天以
　黄琮禮地典瑞云四圭有邸以祀天旅上帝兩圭有
　邸以祀地旅四望神祗之祀燦然並列王制云天子
　祭天地諸侯祭社稷則祭地祭社實難從同然此經
　序祭有社無示又司徒鼓人職曰以雷鼓鼓神祀以
　靈鼔鼓社祭是二者皆言社而不及示典瑞以圭璧
　禮諸神祀地之外不著社稷大司樂分樂以祭亦不
　别著社稷於祭地之後二者又言示而不及社似乎
　彼此相成各見為義而示祭社祭禮無殊也勉齋黄
　氏曰社祭土稷祭穀土穀之祭達於上下故方丘與
　社皆祭地也而宗伯序祭有社無示舉社則其禮達
　於上下舉示則天子獨用之鼓人職曰以雷鼓鼔神
　祀以靈鼓鼔社祭不曰示祭而曰社祭亦是禮之達
　乎上下也大司樂雷鼓雷鼗以祀天神靈鼓靈鼗以
　祭地示是則示祭社祭其用同矣斯言確哉較於賈
　疏所謂以小該大者尤為長於理而合於經也曰禮
　記祭灋王有大社又有王社何歟曰孔氏云大社在
　庫門内之右王社所在書傳無文妄意大社立於王
　宮惟祭京師之地王社則天子祭天下之地示惟天
　子得行之或者兆在北郊将王社即方丘歟曰張子
　不云大社祭天下之地示王社祭京師之地示乎曰
　張子說本白虎通惟據大與王而分之則大者綂天
　下王者自一人而言耳然京大也師衆也京師之社
　亦可云大王者無外社繫以王首以見此禮惟王有
　之諸侯以下則否次以見王者君天下則王社亦綂
　天下矣雖然張子之言足為天子二社一及京師一
　及天下之眀徴也四方解見司徒舞師後倣此
○以肆獻祼享先王以饋食享先王以祠春享先王以
禴夏享先王以嘗秋享先王以烝冬享先王
　註曰宗廟之祭有此六享肆獻祼饋食在四時之上
　則是祫也禘也肆者進所解牲體謂薦熟時也獻獻
　醴謂薦血腥也祼之言灌灌以鬱鬯謂始獻尸求神
　時也祭必先灌乃後薦腥薦熟於祫逆言之者與下
　共文眀六享皆然祫言肆獻祼禘言饋食者著有黍
　稷互相備也魯禮三年喪畢而祫於太祖眀年春禘
　於羣廟自爾以後率五年而再殷祭一祫一禘　疏
　曰天地宗廟皆樂為下神始從禋祀已下至此吉禮
　十二為歆神始也　槱羊九反飌音風貍亡皆反後同
　疈孚逼反肆他力反食音嗣禩音祀罷芳皮反磔張
　格反重直龍反蓐音辱竇音瀆畷音綴邸音底
以凶禮哀邦國之憂
　註曰哀謂救患分烖凶禮之别有五
以喪禮哀死亡
　註曰哀謂親者服焉疏者含禭
以荒禮哀凶札
　註曰荒人物有害也凶嵗凶年穀不登札讀為截謂
　疫癘
以弔禮哀旤烖
　註曰旤烖謂邅水火宋大水魯莊公使人弔焉曰天
　作淫雨害於粢盛如何不弔廏焚孔子拜鄉人為火
　來者拜之士一大夫再亦相弔之道
以禬禮哀圍敗
　註曰同􁇦者㑹合財貨以更其所喪春秋襄三十年
　冬㑹于澶淵宋烖故是其類
以恤禮哀寇亂
　註曰恤憂也鄰國相憂兵作於外為寇作於内為亂
　　坡謂自一至三天患也四五人旤也天患者先死
　亡次凶札由親及疎也次水火由重及輕也人旤者
　圍敗則喪師失地寇亂未有喪失亦先重後輕焉
　旤音禍禬古外反含戸暗反所喪之喪息浪反澶善
　然反
以賓禮親邦國
　註曰親謂使之相親附賓禮之别有八
○春見曰朝夏見曰宗秋見曰覲冬見曰遇時見曰㑹
殷見曰同
　註曰此六禮者以諸侯見王為文六服之内四方以
　時分來或朝春或宗夏或覲秋或遇冬名殊禮異遞
　更而遍朝猶朝也欲其來之早宗尊也欲其尊王覲
　之言勤也欲其勤王之事遇偶也欲其若不期而偶
　至時見者言無常期諸侯有不順服者王将有征討
　之事則既朝覲王為壇於國外合諸侯而命事焉春
　秋傳曰有事而㑹不協而􁇦是也殷衆也十二嵗王
　如不巡狩則六服盡朝朝禮既畢王亦為壇合諸侯
　以命政焉所命之政如王巡狩殷見四方四時分來
　嵗終則徧
○時聘曰問殷覜曰視
　註曰時聘者亦無常期天子有事乃聘之焉竟外之
　臣既非朝嵗不敢瀆為小禮殷覜謂一服朝之嵗以
　朝者少諸侯乃使卿以大禮衆聘焉一服朝在元年
　七年十一年　疏曰此二經者是諸侯遣臣聘問天
　子之事上時㑹是當方諸侯不順服其順服者當方
　盡朝無遣臣來之灋其餘三方諸侯不來聞天子有
　征伐之事則遣大夫来問天子必知時㑹遣大夫不
　使卿者以經稱問案聘禮小聘曰問使大夫此經云
　問眀使大夫也　鄭剛中曰攷行人時聘以結諸侯
　之好殷覜以除邦國之慝此乃王見諸侯之文與此
　諸侯見王之文不合合二官攷之蓋聘覜之禮王與
　諸侯交用之但諸侯行之則曰問視天子行之則曰
　除慝結好　見賢遍反覜他弔反竟音境
以軍禮同邦國
　註曰同謂威其不協僭差者軍禮之别有五　鄭剛
　中曰天子用之侯國亦用之所以謂之同
大師之禮用衆也
　註曰用其義勇　疏曰大師者謂天子六軍諸侯大
　國三軍次國二軍小國一軍出征之灋
大均之禮恤衆也
　註曰均其地政地守地職之賦所以憂民　疏曰此
　大均必在軍禮者謂諸侯賦稅不均者皆是諸侯僭
　濫無道致有不均之事當合衆以均之故在軍禮也
大田之禮簡衆也
　註曰古者因田習兵閲其車徒之數　疏曰此謂天
　子諸侯親自四時田獵
大役之禮任衆也
　註曰築宮邑所以事民力強弱
大封之禮合衆也
　註曰正封疆溝塗之固所以合聚其民　王介甫曰
　合衆者地有定域民有常主所以合其志　坡謂兵
　以衞國賦以足食故居首田以習戰與大師相表裏
　賦役一也故大役與大均亦表裏焉凡四者皆必民
　聚而後可為故以大封之禮終之
以嘉禮親萬民
　註曰嘉善也所以因人心所善者而為之制嘉禮之
　别有六　疏曰餘四禮皆云邦國獨此云萬民者餘
　四禮萬民所行者少故舉邦國而言此嘉禮六者萬
　民所行者多故舉萬民其實上下通也
以飲食之禮親宗族兄弟
　註曰親者使之相親人君有食宗族飲酒之灋所以
　親之也文王世子曰族食世降一等大傳曰繫之以
　姓而弗别綴之以食而弗殊
以昏冠之禮親成男女
　註曰親其恩成其性
以賓射之禮親故舊朋友
　註曰射禮雖王亦立賓主也王之故舊朋友為世子
　時共在學者天子亦有友諸侯之義武王曰我友邦
　冡君是也司冦職有議故之辟議賓之辟
以饗燕之禮親四方之賓客
　註曰賓客謂朝聘者　疏曰此經饗燕並言殊食於
　上者食無獻酢之灋故别言於此與私飲同科
以脤膰之禮親兄弟之國
　註曰脤膰社稷宗廟之肉以賜同姓之國同福祿也
　兄弟有共先王者魯定公十四年天王使石尚來歸
　脤　疏曰此文雖主兄弟之國至於二王後及異姓
　有大功者得與兄弟之國同故僖九年夏王使宰孔
　賜齊侯胙又僖公二十四年宋成公如楚還入於鄭
　鄭伯将享之問禮於皇武子對曰宋先代之後也於
　周為客天子有事膰焉有喪弔焉是二王後及異姓
　有大功者亦得脤膰之賜是以大行人直言歸脤以
　交諸侯之福不辨同姓異姓是亦容有非兄弟之國
　亦得脤膰也
以賀慶之禮親異姓之國
　註曰異姓王昏姻甥舅　疏曰大行人云賀慶以贊
　諸侯之喜不别同姓異姓則兼同姓可知　坡謂飲
　食昏冠所以親於家也賓射饗燕所以親於國也脤
　膰賀慶所以親於天下也而家國天下之中親疏内
　外又各有序焉夫先王之治天下報本反始敬之至
　也救災恤患愛之大也吉凶之禮備矣敬之至愛之
　大則諸侯悅服以正王面為賓禮以賓之而謀其不
　協威其不軌於是又有大師之禮至若通乎上下因
　其所善以厚道先之親親敬故使貴賤疎戚皆維繫
　於厚則嘉禮之為也　脤上忍反膰音煩共讀如字
　辟音僻
以九儀之命正邦國之位
　註曰每命異儀貴賤之位乃正春秋傳曰命位不同
　禮亦異數　王光逺曰命以徳定其數儀以命制其
　節位以儀辨其分
壹命受職
　註曰始見命為正吏謂列國之士於子男為大夫王
　之下士亦一命鄭司農云受職治職事
再命受服
　註曰受服受𤣥冕之服列國之大夫再命於子男為
　卿卿大夫自𤣥冕而下如孤之服王之中士亦再命
　則爵弁服
三命受位
　註曰此列國之卿始有列位於王為王之臣也王之
　上士亦三命
四命受器
　註曰此公之孤始得有祭器者也禮運曰大夫具官
　祭器不假聲樂皆具非禮也王之下大夫亦四命
五命賜則
　註曰鄭司農云則者灋也出為子男𤣥謂則地未成
　國之名王之下大夫四命出封加一等五命賜之以
　方百里二百里之地者方三百里以上為成國王莽
　時以二十五成為則方五十里合今俗說子男之地
　獨劉子駿等識古有此制焉
六命賜官
　註曰此王六命之卿賜官者使得自置其臣治家邑
　如諸侯春秋襄十八年冬晉侯以諸侯圍齊荀偃為
　君禱河既陳齊侯之罪而曰曾臣彪将率諸侯以討
　焉其官臣偃實先後之
七命賜國
　註曰王之卿六命出封加一等者鄭司農云出就侯
　伯之國
八命作牧
　註曰謂侯伯有功徳者加命得専征伐於諸侯鄭司
　農云一州之牧王之三公亦八命
九命作伯
　註曰上公有功徳者加命為二伯得征五侯九伯云
　鄭司農云長諸侯為方伯　坡謂職服位器皆曰受
　者自下言之不敢自専也則與官國皆曰賜自上言
　之恩出非常也牧與伯皆曰作者必有過人之功徳
　方可作而在此位也
以玉作六瑞以等邦國
　瑞信也等猶齊等也
王執鎮圭
　註曰鎮安也所以安四方鎮圭者蓋以四鎮之山為
　瑑飾圭長尺有二寸　疏曰此鎮圭王祭祀時所執
公執桓圭
　註曰公二王之後及王之上公雙植謂之桓桓宮室
　之象所以安其上也桓圭蓋亦以桓為瑑飾圭長九
　寸　疏曰此所執謂朝時桓謂若屋之桓楹桓若豎
　之則有四稜此於圭上而言下二稜著圭不見惟有
　上二稜故以雙言宮室在上須桓楹乃安若天子在
　上須諸侯衞守乃安
侯執信圭伯執躬圭
　註曰信當為身聲之誤也身圭躬圭蓋皆象以人形
　為瑑飾文有麤縟耳欲其慎行以保身圭皆長七寸
子執穀璧男執蒲璧
　註曰穀所以養人蒲為席所以安人二玉盖或以穀
　為瑑飾或以蒲為瑑飾璧皆徑五寸不執圭者未成
　國也　坡謂圭之長短依命數其形則雜記贊大行
　云博三寸厚半寸剡上左右各寸半是也璧形圓内有
　孔謂之好外有玉謂之肉肉倍好謂之璧
　以禽作六贄以等諸臣
　註曰摯之言至所執以自致
孤執皮帛卿執羔大夫執鴈士執雉庶人執鶩工商執
雞
　註曰皮帛者束帛而表以皮為之飾皮虎豹皮帛如
　今璧色繒也羔小羊取其羣而不失其類鴈取其候
　時而行雉取其守介而死不失其節鶩取其不飛遷
　雞取其守時而動曲禮曰飾羔鴈者以繢謂衣之以
　布而又畫之者自雉以下執之無飾士相見之禮卿
　大夫飾摯以布不言繢此諸侯之臣與天子之臣異
　也然則天子之孤飾摯以虎皮公之孤飾摯以豹皮
　與此孤卿大夫士之摯皆以爵不以命數凡摯無庭
　實　疏曰凡此所執王之臣尊侯之臣卑雖尊卑不
　同命數有異爵同則摯同此雖以王臣為主文兼侯
　臣是以士相見卿大夫士所執亦與此同但飾有異
　耳庶人府史胥徒新升之時　鄭剛中曰古之工商
　亦有見君之理如工執藝事以諫鄭商人以乘韋先
　牛犒師匠慶伶州鳩之徒皆工商之得以見君者也
　　信音身慎行之行下孟反剡音琰繢音潰
以玉作六器以禮天地四方
　註曰禮謂始告神時薦於神坐書曰周公植璧秉圭
　是也　疏曰此以玉禮神在作樂下神後與宗廟祼
　同節若然祭天當實柴之節也
以蒼璧禮天以黄琮禮地以青圭禮東方以赤璋禮南
方以白琥禮西方以𤣥璜禮北方
　註曰此禮天以冬至禮地以夏至者也禮東方以立
　春謂蒼精之帝而太昊勾芒食焉禮南方以立夏謂
　赤精之帝而炎帝祝融食焉禮西方以立秋謂白精
　之帝而少昊蓐收食焉禮北方以立冬謂黑精之帝
　而顓頊𤣥冥食焉禮神者必象其類璧圓象天琮八
　方象地圭銳象春物初生半圭曰璋象夏物半死琥
　猛象秋嚴半璧曰璜象冬閉藏地上無物惟天半見
皆有牲幣各放其器之色
　註曰幣以從爵若人飲酒有酬幣　坡謂九儀者正
　尊卑之位也六瑞六摯者等尊卑相見之物也後及
　六器者自眀以及幽也吉凶賓軍嘉五者以治神人
　九儀四者以和上下故其叙如此　放音倣
以天產作陰徳以中禮防之以地產作陽徳以和樂防
之
　坡謂產生也禮器亦曰徳產天產者倫理之次第皆
　天生也書曰天叙有典作陰徳者制為綱常截然有
　定故曰陰徳以中禮防之者氣質不齊於綱常或有
　過不及故以中防之也地産者聲氣之清濁皆地生
　也漢書曰音聲不同係水土之風氣作陽徳者制為
　歌詠揚詡情志故曰陽徳以和樂防之者教俗各異
　歌詠者或即於慆淫故以和防之也言以倫理之自
　然作為綱常而以中防其過不及之弊也以聲氣之
　自然作為歌詠而以和防其慆淫之失也
以禮樂合天地之化百物之產以事鬼神以諧萬民以
致百物
　坡謂以禮樂合天地之化百物之產者推言禮樂之
　功用也人君建中和之極萬民服中和之教於是以
　中感中以和召和格于上下則天地訢合陰陽相得
　煦嫗覆育萬物暨于含生則草木茂區萌達羽翼奮
　角觡生蟄蟲昭蘇羽者嫗伏毛者孕鬻胎生者不殰
　而卵生者不殈合之謂也惟其可以合天地之化故
　以事鬼神則天神格人鬼享惟其可以敎中和故以
　諧萬民則移風易俗天下皆寧惟其可以合百物之
　產故以致百物則麟鳯降龜龍格上文言治神人和
　上下之禮詳矣此二節推其關極天地聖人體之贊
　化育物還以達於天地故其志氣天人交相感動而
　其應如此兼言樂者禮樂一事也　訢音忻煦音姁
　吁句切嫗音傴於語切區音勾觡音格殰音牘殈音
　洫
凡祀大神享大鬼祭大示帥執事而卜日宿眡滌濯涖
玊鬯省牲鑊奉玉齍詔大號治其大禮詔相王之大禮
　註曰執事諸有事於祭者宿申戒也滌濯溉祭器也
　玉禮神之玉也始涖之祭又奉之鑊烹牲器也大號
　六號之大者以詔大祝以為祝辭治猶簡習也豫簡
　習大禮至祭當以詔相王羣臣禮為小禮涖視也　疏
　曰此亦灋三才故享大鬼在其中涖玉鬯者天地有
　禮神之玉無鬱鬯宗廟無禮神之玉而有鬱鬯但宗
　廟仍有圭瓚璋瓚亦是玉故曲禮云玉曰嘉玉郊特
　牲云用玉氣是也奉玉齍者此玉還是上文所涖者
　齍謂黍稷天地當盛以瓦簠但齍與上鬯互見為義
　皆始時臨之祭又奉之
　若王不與祭祀則攝位
　攝代也王不與祭祀謂有疾及哀慘之等則代行其
　祭事
○凡大祭祀王后不與則攝而薦豆籩徹
　註曰薦徹豆籩王后之事　疏曰天地及社稷外神
　等后夫人不與此言凡大祭祀王后不與謂后應與
　而不與又云大祭祀眀非羣小祀則大祀者惟宗廟
　而已　齍音咨相息亮反與音預
大賓客則攝而載果
　註曰載為也果讀為祼代王祼賓客以鬯君無酌臣
　之禮言為者攝酌獻耳拜送則王也鄭司農云王不
　親為主　疏曰案大行人云上公之禮再祼而酢此
　再祼者有后祼則亦攝為之内宰贊之侯伯一祼而
　酢子男一祼不酢此皆無后祼王不親酌則皆使大
　宰宗伯攝而為之　果讀祼
朝觀㑹同則為上相大喪亦如之王哭諸侯亦如之
　相詔王禮也出接賓曰擯入詔禮曰相相者五人卿
　為上擯大喪王后及世子也或王或嗣王為喪主哭
　及拜賓宗伯亦為上相也哭諸侯者謂薨於國為位
　而哭之檀弓曰天子之哭諸侯也爵弁絰䊷衣若來
　朝薨於王國則王為之緦麻不應直哭之而已　相
　息亮反䊷側其反
王命諸侯則儐
　註曰儐進之也王将出命假祖廟立依前南鄉儐者
　進當命者延之命使登内史由王右以策命之降再
　拜稽首登受策以出此其畧也諸侯爵祿其臣則扵
　祭焉　假音格鄉許亮反
國有大故則旅上帝及四望
　註曰故謂凶災旅陳也陳其祭事以祈焉禮不如祀
　之備也　陳氏曰掌次大旅上帝祀五帝則上帝異
　乎五帝也典瑞祀天旅上帝則上帝異乎天也上帝
　之文既不主昊天上帝又不主於五帝而周禮所稱
　帝者昊天上帝與五帝而已則上帝為昊天上帝及
　五帝眀矣鄭氏以上帝為五帝而不及天王肅以上
　帝為昊天上帝而不及五帝皆非也又曰旅非常祭
　也國有大故然後旅於羣神而祭之陳樂而不懸廞
　樂而不鼓告以其凶烖或言旅或言大旅蓋故有大
　小而旅亦隨異也　坡謂四望以大司樂言之天神
　稱祀地示稱祭於四望曰祀則不主於嶽瀆也以典
　瑞言之既有日月星辰又有四望則不主於日月等
　之祀也鄭司農云四望日月星海許氏慎曰日月星
　辰河海大山坡足其說詳小宗伯　廞許今反
王大封則先告后土
　註曰后土土神也　邱氏曰王封諸侯取大社之土
　苞之以白茅而授之故大宗伯先告焉
○乃頒祀于邦國都家鄉邑
　頒讀為班班其所當祀及其禮鄉邑鄉遂公邑也鄉
　邑之中亦有祀如社禜酺之類先邦國次都家次鄉
　邑自外至内之序也
　　或問血祭章註以黎為祝融后土食于火土子添
　　改非也曰鄭以為見其先師之說也然無他攷而
　　左傳蔡墨之言眀分二官鄭既據其言以解五祀
　　獨此相悖恐未知者惑矣妄欲載𫝊文附己意則
　　反覆汗浩支離無極故遂益入實仍𫝊舊非敢蹈
　　僭　或問以天産章註及諸儒之說詳矣而俱不
　　從何曰諸儒之說皆不及註然觀上文以玉作六
　　瑞以禽作六摯以玉作六器凡言作者皆為造作
　　之作此云以天產作陰徳以地產作陽德句灋一
　　也乃頓以作為作起之作故註與諸儒所解於理
　　非不可觀僅因二作字無著四以字折轉難通而
　　文與理上下俱窒則雖談元極奥終未敢為據也
　　曰樂由天作禮以地制今反以禮自天產樂自地
　　產何也曰上二句是因天性之自然而定其分非
　　即禮也以地氣之自然而成其聲非即樂也下二
　　句方是以禮樂防其失則又是現成之禮樂非至
　　此方制也此與大司徒防偽教中防情教和一理
　　然司徒主以禮樂教故自禮樂說起此主以禮樂
　　合天地之化故自天地說來文義至眀詳之
○小宗伯之職掌建國之神位右社稷左宗廟
　註曰庫門内雉門外之左右故書位作立鄭司農云
　立讀為位古者立位同字古文春秋經公即位為公
　即立　疏曰建國之神位者從内向外故據國中神
　位而言對下經在四郊等為外神也
○兆五帝於四郊四望四類亦如之
　坡謂兆為壇之營域五帝蒼精之帝大昊食焉赤精
　之帝炎帝食焉黄精之帝黄帝食焉白精之帝少昊
　食焉黑精之帝顓頊食焉黄帝亦於南郊四望者天
　神則兆日於東郊兆月與風師於西郊兆司中司命
　於南郊兆雨師於北郊地示則五嶽四鎮四竇也四
　類類上帝也類上帝者師祭也四方皆有類故云四
　類也類上帝在四望後者非常祀也
○兆山川丘陵墳衍各因其方
　註曰順其所在　疏曰案大司徒職地有十等此不
　言林澤原隰亦順所在可知故畧不言　坡謂宗伯
　掌邦禮治神人自經首至此皆治神之禮也
掌五禮之禁令與其用等
　五禮吉凶賓軍嘉也禁者不當為而為與得為而不
　為者皆有禁也令者令其當為與得為也用等牲器
　尊卑之差也
○辨廟祧之昭穆
　註曰祧遷主所藏之廟自始祖之後父曰昭子曰穆
　　坡謂辨廟祧之昭穆者正欲以序生者之昭穆也
　若辨立廟之昭穆則上文建國神位左宗廟中已包
　之矣
○辨吉凶之五服車旗宮室之禁
　邱氏曰九章七章五章三章一章此吉服也斬衰齊
　衰錫衰緦衰疑衰此凶服也　坡謂禁令用等禮之
　節也衣服宮車禮之器也掌其節辨其器皆所以眀
　分貴賤也
○掌三族之别以辨親疏其正室皆謂之門子掌其政
令
　註曰三族謂父子孫人屬之正名喪服小記曰親親
　以三為五以五為九正室適子也將代父當門者也
　疏曰辨親疏者據已上至髙祖下至元孫傍至緦麻
　重服者則親輕服者則疏也正室皆謂之門子者還
　據九族之内但是適子正體主皆是正室亦謂之門
　子　徐氏曰掌其政令者治其昭穆眀其適庶使不
　得以卑代尊以孽代宗也夫王道莫先於親親親親
　之道莫要於辨昭穆分族屬眀宗灋故昭穆辨而世
　次眀尊卑序矣三族别而親疏分矣門子立而宗灋
　正矣　坡謂既辨昭穆而昭穆遞衍又各有親疏之
　殺既辨親疏而親疏之中在彼又各有宗支之分掌
　而辨之則族灋明自掌五禮至此皆治人之禮也人
　道之大惟貴賤親疏各得其分則理故反覆言之
毛六牲辨其名物而頒之于五官使共奉之
　註曰毛擇毛也鄭司農云司徒主牛宗伯主雞司馬
　主馬及羊司冦主犬司空主豕　疏曰祭日之旦在
　廟門之前頒與五官使共奉之助王牽入廟
○辨六齍之名物與其用使六宮之人共奉之
　註曰齍讀為粢六粢謂六穀黍稷稻粱麥苽　坡謂
　用者祭有大小則用有多寡
○辨六彝之名物以待果将
　註曰六彝雞彝鳥彝斝彝黄彝虎彝蜼彝果讀為祼
○辨六尊之名物以待祭祀賓客
　註曰待者有事則給之鄭司農云六尊獻尊象尊壺
　尊著尊大尊山尊　疏曰案司尊彝惟為祭祀陳六
　彝六尊不見為賓客陳六尊此兼言賓客則在廟饗
　賓客時陳六尊亦依祭禮四時所用若在野外饗不
　用祭祀之尊故左傳云犧象不出門也若然案鬱人
　云掌祼器凡祭祀賓客之祼事則上六彝亦為祭祀
　賓客而辨之而不言祭祀賓客者舉下以眀上故略
　而不言　坡謂毛六牲至此承首節建神示人鬼之
　位此則備其祀享之物也　果讀祼斝音假蜼音誄
　獻素何反犧同著直略反
掌衣服車旗宮室之賞賜
　註曰王以賞賜有功者書曰車服以庸
掌四時祭祀之序事與其禮
　坡謂此承次節衣服宮車既掌其禁此因其有功而
　予以所當得也昭穆親疎既掌其辨此因祭祀而次
　序之即中庸所謂宗廟之禮序昭穆序齒之等也舊
　說序事為眡滌省牲等事此事眀在下文恐非矣
　予音與
若國大貞則奉玉帛以詔號
　問事之正曰貞大貞謂卜立君卜大封也玉帛所以
　禮神者詔詔大祝也號神號幣號
大祭祀省牲眡滌濯祭之日逆齍省鑊告時于王告備
于王
　註曰逆齍受饎人之盛以入省鑊視亨腥熟時薦陳
　之早晚備謂饌具　饎音熾亨普庚反
凡祭祀賓客以時將瓚祼
　註曰将送也猶奉也祭祀以時奉而授王賓客以時
　奉而授宗伯天子圭瓚諸侯璋瓚　疏曰案小宰職
　云凡祭祀贊祼将之事此小宗伯又奉而授王者此
　據授王彼小宰據授尸謂瓚既在王手小宰乃贊王
　授尸故二官俱言也
詔相祭祀之小禮凡大禮佐大宗伯
　註曰小禮羣臣之禮　疏曰此經所云既未至職末
　輒言此者此以下皆小宗伯専行事不佐大宗伯故
　於中言之以結上也　相息亮反
賜卿大夫士爵則儐
　註曰賜猶命也儐之如命諸侯之儀春秋文元年天
　王使毛伯來錫公命傳曰錫者何賜也命者何加我
　服也
小祭祀掌事如大宗伯之禮
　王光逺曰大宗伯祀大神示帥執事而卜曰以至詔
　大號小祭祀小宗伯之所掌故其事亦如之
大賓客受其將幣之齎
　註曰謂所齎來貢獻之財物　疏曰此謂諸侯來朝
　覲禮畢每國於廟貢國所有行三享之禮以玉幣致
　享既訖其庭實之物則小宗伯受之以東故云受其
　將幣之齎也　齎音賫
若大師則帥有司而立軍社奉主車
　註曰有司大祝也王出軍必先有事於社及遷廟而
　以其主行社主曰軍社遷主曰祖春秋傳曰軍行祓
　社釁鼓祝奉以從曾子問曰天子巡守以遷廟主行
　載于齊車言必有尊也書曰用命賞于祖不用命戮
　于社社之主盖用石為之奉謂将行
若軍将有事則與祭有司将事于四望
　註曰軍将有事将與敵合戰也祭有司謂大祝之屬
　盖司馬之官實典焉　黄文叔曰與如字祭禱自有
　主者小宗伯與之偕　祓孚物反齊側皆反
若大甸則帥有司而饁獸于郊遂頒禽
　註曰甸讀曰田有司大司馬之屬饁饋也以禽饋四
　方之神於郊郊有羣神之兆頒禽謂以予羣臣詩傳
　曰禽雖多擇取三十焉其餘以予大夫士以習射於
　澤宮而分之　甸音田饁于輒反予音與
大烖及執事禱祠于上下神示
　註曰執事大祝及男巫女巫也求福曰禱得求曰祠
　讄曰禱爾于上下神示　疏曰大烖者謂國邅水火
　及年穀不熟　讄音誄
王崩大肆以秬鬯渳
　註曰鄭司農云大肆大浴也杜子春讀渳為泯以秬
　鬯浴尸𤣥謂大肆始陳尸伸之　疏曰大祝以肆鬯
　渳小祝贊渳此又言之者察其不如儀也
○及執事涖大歛小歛率異族而佐
　註曰執事大祝之屬涖臨也親歛者蓋事官之屬為
　之喪大記曰小歛衣十九稱君大夫士一也大歛君
　百稱大夫五十稱士三十稱異族佐歛疎者可以相
　助
○縣衰冠之式于路門之外
　註曰制色宜齊同
○及執事眡葬獻器遂哭之
　註曰執事盖梓匠之屬至将葬獻明器之材又獻素
　獻成皆於殯門外王不親哭有官代之　疏曰小宗
　伯哭此眀器哀其生死異也
○卜葬兆甫竁亦如之
　註曰兆墓塋域甫始也鄭大夫讀竁皆為穿杜子春
　讀竁為毳皆謂葬穿壙也今南陽名穿地為竁聲如
　腐脆之脺
○既葬詔相喪祭之禮
　註曰喪祭虞祔也檀弓曰葬日虞弗忍一日離也是
　日也以虞易奠卒哭曰成事是日也以吉祭易喪祭
　眀日祔于祖父
○成葬而祭墓為位
　註曰成葬邱已封也天子之冡蓋不一日而畢位壇
　位也先祖形體託於此地祀其神以安之冡人職曰
　大喪既有日請度甫竁遂為之尸　渳亡婢反縣音
　懸稱去聲竁毳並昌瑞切脆脺並七嵗反
凡王之㑹同軍旅甸役之禱祠肄儀為位
　註曰肄習也若今時肄司徒府也小宗伯主其位
　坡謂禱祠即上文將事四望饁獸于郊之等也肄儀
　為位此方言之者文相足也
○國有旤烖則亦如之
　註曰謂有所禱祈　坡謂疏云禍烖謂國遭水火凶
　荒即上文之大烖也上言禱祠此言肄儀為位亦文
　相足
凡天地之大烖類社稷宗廟則為位
　註曰禱祈禮輕類者依其正禮而為之　疏曰天烖
　謂日月食星辰奔殞地烖謂震裂
凡國之大禮佐大宗伯凡小禮掌事如大宗伯之儀
　疏曰凡言大禮者王親為之小禮者羣臣攝為之
　易彥祥曰上經言大禮小禮則祭祀之禮而已此終
　篇則總結之以五禮之大小者也
　
　
　
　
　
　
　
　
　
　
　周禮述註卷十二
欽定四庫全書
　周禮述註卷十三
　　　　　　　　　　　　　安溪李光坡撰
○肆師之職掌立國祀之禮以佐大宗伯立大祀用玉
帛牲牷立次祀用牲幣立小祀用牲
　註曰鄭司農云大祀天地次祀日月星辰小祀司命
　以下𤣥謂大祀又有宗廟次祀又有社稷五祀五嶽
　小祀又有司中風師雨師山川百物　疏曰宗廟次
　祀即先公是也小祀馬君云殤與無後也立大祀用
　玉帛牲牷者天神中非直有升禋玉帛牲亦有禮神
　者也地示中非直瘞埋中有玉帛牲亦兼有禮神玉
　帛牲也宗廟中無禋瘞埋直有禮神幣帛與牲又不
　見有禮神之玉或可以灌圭當之
○以嵗時序其祭祀及其祈珥
　註曰序第次其先後大小　疏曰嵗時序其祭祀者
　即上立大祀至小祀皆依嵗之四時次序之　易彦
　祥曰小子職珥于社稷祈于五祀羊人職祈珥共羊
　牲與此文同至秋官士師職則曰凡刉珥奉犬牲後
　鄭皆改祈為刉且以珥之字當從血為衈引雜記釁
　廟之説然羊人小子有言釁積釁邦器軍器之事皆
　直謂之釁不應宫兆始成之釁而獨謂之祈珥况祈
　珥見於經者三不應以三出之祈盡改為刉劉中義
　云珥弭字之誤也祈謂小祝之祈福祥弭謂小祝之
　弭兵災今從之
○大祭祀展犧牲繫于牢頒于職人
　註曰展省閲也職讀為樴樴可以繫牲者此職人謂
　充人及監門人　疏曰肆師以將有天地宗廟大祭
　祀牧人以牲與充人之時肆師省閲其牲看完否及
　色堪為祭牲乃繫于牢頒付于職人也　牷音全珥
　音二職之弋反註樴同瘞壹計反刉居依反衈而志
　反監古咸反
凡祭祀之卜日宿為期詔相其禮眂滌濯亦如之
　註曰宿先卜祭之夕　疏曰詔相其禮者謂肆師詔
　告相助其卜之威儀及齊戒之禮眂滌濯祭前之夕
　也　李嘉會曰内而六宫外而有司其滌濯摡拭之
　類大小次第之節不可紊也故亦詔相
○祭之日表齍盛告絜展器陳告備及果築䰞相治小
禮誅其慢怠者
　註曰粢六榖也在器曰盛陳陳列也果築䰞者所築
　䰞以祼也表徽識也鄭司農云築煮築香草煮以為
　鬯　疏曰展器陳告備者謂祭日於堂東陳祭器實
　之又省視之而告備具也宗廟有果鬱人掌鬱此又
　掌之者彼官正職此肆師察其不如儀者也
掌兆中廟中之禁令
　註曰兆壇域　劉原父曰兆中廟中執事者衆欲其
　行事致肅故有禁令
○凡祭祀禮成則告事畢
　　果古亂反下同鬻音煮相息亮反下同識式志反
大賓客涖筵几築䰞
　註曰此王所以禮賓客　疏曰筵几云涖謂司几筵
　設之肆師臨之也
○贊果將
　註曰酌鬱鬯授大宗伯載祼　鄭剛中曰小宗伯言
　祭祀賓客以時將瓚祼肆師言贊果明贊小宗伯矣
大朝覲佐儐
　疏曰此言大朝覲為承儐謂大會同朝覲時若四時
　常朝則小行人為承儐小行人所云者是也
○共設匪罋之禮
　註曰設於賔客之館公食大夫禮曰若不親食使大
　夫以侑幣致之豆實實于罋簋實實于筐匪其筐字
　之誤與禮不親饗則以酬幣致之或者匪以致饗
　疏曰肆師不掌飲食而共設者肆師主禮事謂依禮
　使掌客之等及諸官共設之也
○饗食授祭
　註曰授賓祭肺　疏曰饗大牢以飲賓獻依命數食
　者亦亨大牢以食賓舉依命數祭謂祭先造食者
與祝侯禳于畺及郊
　註曰侯禳小祝職也畺五百里逺郊百里近郊五十
　里　疏曰侯者候迎善祥禳者禳去殃氣
大䘮大渳以鬯則築䰞
　註曰築香草煮以為鬯以浴尸香草鬱也
○令外内命婦序哭
　疏曰哭灋以服之輕重為先後若然則内命婦為王
　斬衰居前諸臣之妻從服齊衰者居後也
○禁外内命男女之衰不中灋者且授之杖
　註曰外命男六鄉以出也内命男朝廷卿大夫士也
　其妻為外命女喪服為夫之君齊衰不杖内命女王
　之三夫人以下不中灋違升數與裁制者鄭司農云
　三日授子杖五日授大夫杖七日授士杖此舊説也
　喪大記曰君之喪三日子夫人杖五日既殯授大夫
　世婦杖無七日授士杖文𤣥謂授杖日數王喪依諸
　侯與七日授士枝四制云　衰七雷反中丁仲反
凡師甸用牲于社宗則為位
　註曰社軍社也宗遷主也尚書傳曰王升舟入水鼓
　鍾亞觀臺亞將舟亞宗廟亞　疏曰用牲社宗者二
　者在外或有祈請也　坡謂甸字疑衍
○類造上帝封于大神祭兵于山川亦如之
　註曰造猶即也為兆以類禮即祭上帝也類禮依郊
　祀而為之者封謂壇也大神社及方嶽也山川葢軍
　之所依止大傳曰牧之野武王之大事也既事而退
　柴於上帝祈於社設奠於牧室　疏曰上經用牲於
　社宗據在軍下云師不功據敗退後即此經據尅勝
　後事告天及社之事
○凡師不功則助牽主車
　註曰助助大司馬也故書功為工鄭司農工讀為功
　古者工與功同字謂師無功肆師助牽之恐為敵所
　得　疏曰主中有二為社之石主遷廟木主也　甸
　音田下同
凡四時之大甸獵祭表貉則為位
　註曰貉師祭也貉讀為十百之百於所立表之處為
　師祭造軍灋者禱氣勢之增倍也其神葢蚩蚘或曰
　黄帝　貉音陌蚘音尤
嘗之日涖卜來嵗之芟
　註曰芟芟草除田也古之始耕者除田種榖嘗者嘗
　新榖此芟之功也卜者問來嵗宜芟不詩云載芟載
　柞其耕澤澤　疏曰餘事卜則大宗伯涖卜或大卜
　涖卜此及下三事皆肆師涖卜也
○獮之日涖卜來嵗之戒
　註曰秋田為獮始習兵戒不虞也卜者問後嵗兵寇
　之備
○社之日涖卜來嵗之稼
　註曰社祭土為取財焉卜者問後嵗稼所宜　疏曰
　類上文嘗獮是秋則此社亦是秋祭社之日也　獮
　思淺反柞側百反
若國有大故則令國人祭
　註曰大故謂水旱凶荒所令祭者社及禜酺
○嵗時之祭祀亦如之
　註曰月令仲春命民社此其一隅
凡卿大夫之喪相其禮
　註曰相其適子
凡國之大事治其禮儀以佐宗伯
　註曰治謂如今每事者更奏白王禮也故書儀為義
　鄭司農云義讀為儀古者書儀但為義今時所謂義
　為誼
○凡國之小事治其禮儀而掌其事如宗伯之禮
　疏曰此一經於職末總結之也
○鬱人掌祼器
　註曰祼器謂彜及舟與瓚
凡祭祀賓客之祼事和鬱鬯以實彜而陳之
　註曰築鬱金煮之以和鬯酒鄭司農云鬱草名十葉
　為貫百二十貫為築以煮之鐎中停於祭前鬱為草
　若蘭　疏曰天地大神至尊不祼至於山川及門社
　等事在鬯人亦無祼事此云祭祀惟據宗廟耳
○凡祼玉濯之陳之以贊祼事
　註曰祼玉謂圭瓚璋瓚
○詔祼將之儀與其節
　註曰節謂王奉玉送祼早晏之時
○凡祼事沃盥
　疏曰言凡非一若賓客則大宗伯祼若祭祀王及后
　祼者鬱人沃以水盥手及洗瓚也　鐎子遥反
大喪之渳共其肆器
　註曰肆器陳尸之器喪大記曰君設大盤造氷焉大
　夫設夷盤造氷焉士併瓦盤無氷設牀襢笫有枕此
　之謂肆器天子亦用夷盤
○及葬共其祼器遂貍之
　註曰遣奠之彜與瓚也貍之於祖廟階間明奠終於
　此　襢章善反笫側几反貍埋同亡皆反
大祭祀與量人授舉斝之卒爵而飲之
　註曰斝受福之嘏聲之誤也王酳尸尸嘏王此其卒
　爵也小牢饋食禮主人受嘏詩懷之卒爵執爵以興
　出宰夫以籩受嗇黍主人嘗之乃還獻祝此鬱人受
　王之卒爵亦王出房時也必與量人者鬱人贊祼尸
　量人制從獻之脯㸋事相成　疏曰與大夫士獻祝
　及佐食同節　斝古雅反㸋音煩
○鬯人掌共秬鬯而飾之
　註曰秬鬯不和鬱者飾之謂設巾
凡祭祀社壝用大罍
　註曰壝謂委土為墠壇所以祭也大罍瓦罍
○禜門用瓢齎
　註曰禜謂營酇所祭門國門也春秋傳曰日月星辰
　之神則雪霜風雨之不時於是乎禜之山川之神則
　水旱癘疫之不時於是乎禜之魯莊二十五年秋大
　水鼓用牲于社于門瓢謂瓢蠡也齎讀為齊取甘瓠
　割去柢以齊為尊
○廟用脩凡山川四方用蜃凡祼事用概凡疈事用散
　註曰祼當為埋字之誤也蜃水中蜃也脩蜃概散皆
　漆尊也蜃畫為蜃形蚌曰合漿尊之象概尊以朱帶
　者無飾曰散　坡謂鬯人一官所共者皆祭地示之
　事自社稷至百物備之矣獨五祀五嶽之尊無聞焉
　葢祼事即五祀也本經故書祀作禩與祼似而訛耳
　廟疑作嶽葢嶽與岳同儀禮廟作庿又今北方有讀
　嶽音如益者三樂之樂則廟或方音或字磨之傳失
　也脩亦尊名勿讀卣矣祭四方百物以疈辜今既有
　四方又曰疈事者此疈事葢專指百物也以用器有
　異故復别言之　齎在兮反柢音帝卣音酉
大喪之大渳設斗共其釁鬯
　註曰斗所以沃尸也釁尸以鬯酒使之香美者鄭司
　農云釁讀為徽
凡王之齊事共其秬鬯
　註曰給淬浴　疏曰鬯非如三酒可飲之物大喪以
　浴尸明此亦共以給王浴而已　齊音齋淬七内反
凡王弔臨共介鬯
　註曰以尊適卑曰臨春秋傳曰照臨敝邑曲禮曰摯
　天子鬯王至尊介為執致之以禮於鬼神與檀弓曰
　曰臨諸侯畛於鬼神曰有天王某父此王適四方舍
　諸侯祖廟祝告其神之辭介於是進鬯　父音甫
○雞人掌共雞牲辨其物
　註曰物謂毛色也辨之者陽祀用騂隂祀用黝
大祭祀夜嘑旦以嘂百官
　註曰夜夜漏未盡雞鳴時也呼旦以警起百官使夙
　興
○凡國之大賓客會同軍旅喪祀亦如之凡國事為期
則告之時
　註曰象雞知時也告其有司主事者少牢曰宗人朝服
　北面曰請祭期主人曰比於子宗人曰旦明行事告時者
　至此旦明而告之　坡謂凡國事通上文祭祀賓客五
　者皆是引少牢者其一隅　嘑音呼􁆳古弔反比毗志反
凡祭祀面禳釁共其雞牲
　註曰釁釁廟之屬釁廟以羊門夾室皆用雞鄭司農
　云面禳四面禳也釁讀為徽　疏曰祭祀謂宗廟之
　屬面禳謂祈禱之屬
○司尊彝掌六尊六彝之位詔其酌辨其用與其實
　註曰位所陳之處酌泲之使可酌各異也用四時祭
　祀所用亦不同實鬱及醴齊之屬　泲子里反齊才
　計反
春祠夏禴祼用雞彝鳥彝皆有舟其朝踐用兩獻尊其
再獻用兩象尊皆有罍諸臣之所昨也秋嘗冬烝祼用
斚彝黄彝皆有舟其朝獻用兩著尊其饋獻用兩壺尊
皆有罍諸臣之所昨也凡四時之間祀追享朝享祼用
虎彝蜼彝皆有舟其朝踐用兩大尊其再獻用兩山尊
皆有罍諸臣之所昨也
　註曰祼謂以圭瓚酌鬱鬯始獻尸也后於是以璋瓚酌
　亞祼郊特牲曰周人尚臭灌用鬯臭鬱合鬯臭陰達
　於淵泉灌以圭璋用玉氣也既灌然後迎牲致陰氣
　也朝踐謂薦血腥酌醴始行祭事后於是薦朝事之
　豆邊既又酌獻其變朝踐為朝獻者尊相因也朝獻
　謂尸卒食王酳之再獻者王酳尸之後后酌亞獻諸
　臣為賓又次后酌盎齊備卒食三獻也於后亞獻内
　宗薦加豆籩其變再獻為饋獻者亦尊相因饋獻謂
　薦熟時后於是薦饋食之豆籩此凡九酌王及后各
　四諸臣一祭之正也以今祭禮特牲少牢言之二祼
　為奠而尸飲七矣王可以獻諸臣祭綂曰尸飲五君
　洗玉爵獻卿是其差也明堂位曰灌用玉瓚大圭爵
　用玉琖加用璧角璧散又鬱人職曰受舉斚之卒爵
　而飲之則王酳尸以玉爵也王酳尸用玉爵而再獻
　者用璧角璧散可知也雞彝鳥彝謂刻而畫之為雞
　鳯凰之形皆有舟皆有罍言春夏秋冬及追享朝享
　有之同昨讀為酢字之誤也諸臣獻者酌罍以自酢
　不敢與王之神靈共尊鄭司農云舟尊下臺若今時
　承槃獻讀為犧犧尊飾以翡翠象尊以象骨飾尊明
　堂位曰犧象周尊也尊以祼神罍臣之所飲也斚讀
　為稼稼彝畫禾稼也黄彝黄目尊也明堂位曰夏后
　氏以雞彝殷以斝周以黄目爾雅曰彝卣罍器也著
　尊著地無足明堂位曰著殷尊也壺者以壺為尊春
　秋傳曰尊以魯壺追享謂禘祫也在四時之間故曰
　間祀大尊大古之瓦尊山尊山罍也明堂位曰泰有
　虞氏之尊也山罍夏后氏之尊𤣥謂黄目以黄金為
　目郊特牲曰黄目鬱氣之上尊也黄者中也目者氣
　之清明者也言酌於中而清明於外朝享謂朝受政
　於廟春秋傳曰閏月不告朔猶朝於廟蜼禺屬仰鼻
　而長尾山罍亦刻而畫之為山雲之形　兩獻註作
　犧同素何反昨音酢下同著直畧反朝享直遥反蜼
　音誄兩大音泰註同琖莊産反禺音遇
凡六彝六尊之酌
　疏曰六彝與鬱齊為目六尊與醴齊盎齊為目下有
　凡酒而上不言罍者文不具也凡言酌者皆是泲之
　使可酌
○鬱齊獻酌醴齊縮酌盎齊涚酌凡酒脩酌
　註曰禮運曰𤣥酒在室醴醆在戸粢醍在堂澄酒在
　下以五齊次之則醆酒盎齊也郊特牲曰縮酌用茅
　明酌也醆酒涚於清汁獻涚于醆酒猶明清與醆酒
　于舊澤之酒也此言轉相泲成也獻讀為摩莎之莎
　齊語聲之誤也煮鬱和秬鬯以醆酒摩莎泲之出其
　香汁也醴齊尤濁和以明酌泲之以茅縮去滓也盎
　齊差清和以清酒泲之而已其餘三齊泛從醴醍沉
　從盎凡酒謂三酒也脩讀如滌濯之滌滌酌以水和
　而泲之今齊人命浩酒曰滌明酌酌取事酒之上也
　澤讀曰醳明酌清酒醆酒泲之皆以舊醳之酒凡此
　四者祼用鬱齊朝用醴齊饋用盎齊諸臣自酢用凡
　酒唯大事于大廟備五齊三酒　鬱齊醴齊盎齊俱
　才計反獻酌素何反涚舒鋭反脩讀如滌醆莊産反
　醍音體醳音亦
大喪存奠彝
　註曰存省也謂大遣時奠者朝設夕乃徹也
○大旅亦如之
　註曰旅者國有大故之祭也亦存其奠彝則陳之不
　即徹　疏曰案小宰註天地至尊不祼此得用彝者
　此告請非常亦如大遣奠之而已亦非祼耳
○司几筵掌五几五席之名物辨其用與其位
　註曰五几左右玉彫彤漆素五席莞藻次蒲熊用位
　所設之席及其處
凡大朝覲大饗射凡封國命諸侯王位設黼依依前南
鄉設莞筵紛純加繅席畫純加次席黼純左右玉几
　註曰斧謂之黼其繡白黑采以絳帛為質依其制如
　屏風然於依前為王設席左右有几優至尊也鄭司
　農云紛讀為豳又讀為和粉之粉謂白繡也純讀為
　均服之均純縁也繅讀為藻率之藻次席虎皮為席
　𤣥謂紛如綬有文而狹者繅席削蒲蒻展之編以五
　采若今合歡矣畫謂雲氣也次席桃枝席有次列成
　文
○祀先王昨席亦如之
　註曰昨讀曰酢謂祭祀及王受酢之席尸卒食王酳
　之卒爵祝受之又酌授尸尸酢王於是席王於戸内
　后諸臣致爵乃設席　鄉許亮反純章允反下同繅
　讀藻昨讀酢率音律蒻音弱
諸侯祭祀席蒲筵繢純加莞席紛純右彫几
　註曰繢畫文也不莞席加繅者繅柔嚅不如莞清堅
　又於鬼神宜
○昨席莞筵紛純加繅席畫純筵國賓于牖前亦如之
左彤几
　註曰昨讀亦曰酢國賓諸侯來朝孤卿大夫來聘後
　言几者使不蒙如也朝者彫几聘者彤几　坡謂國
　賓之席如尸酢主君昨席而别言左彤几則昨席無
　几可知也諸侯祭祀席有右彫几則王祀先王有几
　可知也然則王之祀先王及昨席經雖綂承上文三
　席左右玉几曰亦如之而祀先王之有左右玉几昨
　席無左右玉几者可以類得矣鄭言朝者彫几然生
　人几在左鬼神几在右則朝雖如祭祀之彫几亦如
　彤几之左也　繢胡内反嚅如兗反
甸役則設熊席右漆几
　註曰謂王甸有司祭表貉所設席　甸音田
凡喪事設葦席右素几其柏席用萑黼純諸侯則紛純
每敦一几
　註曰喪事謂凡奠也萑如葦而細者鄭司農云柏席
　迫地之席葦居其上或曰柏席載黍稷之席𤣥謂柏
　椁字磨滅之餘椁席藏中神坐之席也敦讀曰燾燾
　覆也棺在殯則椁燾既窆則加見皆謂覆之周禮雖
　合葬及同時在殯皆異几體實不同祭於廟同几精
　氣合　萑音丸敦讀燾音導
凡吉事變几凶事仍几
　註曰鄭司農云變几變更其質謂有飾也仍因也因
　其質謂無飾也爾雅曰儴仍因也𤣥謂吉事王祭宗
　廟祼於室饋食於堂繹於祊毎事易几神事文示新
　之也凶事謂凡奠几朝夕相因䘮禮畧　疏曰凡几
　之長短阮諶云几長五尺髙二尺廣二尺馬融以為
　長三尺舊圖以為几兩端赤中央黑也　儴如羊反
　祊補耕反
○天府掌祖廟之守藏與其禁令
　註曰祖廟始祖后稷之廟其寶物世傳守之若魯寳
　玉大弓者　徐氏曰禁令謂防守及陳蔵之灋　蔵
　才浪反
凡國之玉鎮大寳器藏焉若有大祭大喪則出而陳之
既事藏之
　註曰禘祫及大喪陳之以華國也鄭司農云書顧命
　曰王崩陳寶此其行事見於經　鄭剛中曰玉鎮如
　洪璧琬琰夏后氐之璜之類大寶器如崇鼎貫鼎大
　貝鼖鼓和弓垂矢之類
○凡官府鄉州及都鄙之治中受而藏之以詔王察羣
吏之治
　註曰察察其當黜陟者鄭司農云治中謂其治職簿
　書之要　疏曰經雖言治中兼有不中在其間中者
　陟之不中黜之經直言中偏舉一邊而言也　鼖扶
　云反
上春釁寶鎮及寶器
　註曰上春孟春也釁謂殺牲以血血之
○凡吉凶之事祖廟之中沃盥執燭
　註曰吉事四時祭也凶事王后喪朝于祖廟之奠
　疏曰小祝大祭祀沃尸盥小臣大祭祀沃王盥此二
　官所沃盥在祖廟中則天府為之執燭若士師祀五
　帝沃尸盥非祖廟事則不與執燭也
○季冬陳玉以貞來嵗之媺惡
　註曰問事之正曰貞問嵗之美惡謂問於龜大卜職
　大貞之屬陳玉陳禮神之玉凡卜筮實問于鬼神龜
　筮能出其卦兆之占耳龜有天地四方則玉有六器
　者與言陳者既事蔵之不必貍之也鄭司農云貞問
　也國語曰貞於陽卜
若遷寶則奉之
　疏曰遷寳謂王者遷都則寶亦遷天府奉送之於彼
　新廟之天府蔵之如故也
若祭天之司民司祿而獻民數榖數則受而藏之
　註曰司民軒轅角也司祿文昌第六星或曰下能也
　禄之言榖也年榖登乃後制禄祭此二星者以孟冬
　既祭之而上民榖之數於天府　坡謂秋官有司民
　之職掌民數及大比以詔司寇司寇及孟冬祀司民
　之日獻其數於王登于天府然則地官有司禄之職
　獻穀數者必司徒也司禄文闕凡此一職上下文理
　相足寶鎮寶器既蔵之及上春釁之喪祭陳玉而兼
　陳於貞媺惡受蔵治中而復蔵民數穀數蓋互言以
　盡此官之職王氏曰賢能之書登于天府見於鄉大
　夫而此不見者互文也
○典瑞掌玉瑞玉器之藏辨其名物與其用事設其服
飾
　註曰人執以見曰瑞禮神曰器瑞符信也服飾服玉
　之飾謂繅藉　坡謂天府所藏玉乃先王之遺物謂
　宗器也典瑞之玉乃今王所用以有事者疏謂美者
　入天府平者在典瑞未詳
王晉大圭執鎮圭繅藉五采五就以朝日
　註曰繅有五采文所以薦玉木為中幹用韋衣而畫
　之就成也王朝日者示有所尊訓民示君也天子常
　春分朝目秋分夕月覲禮曰拜日於東門之外鄭司
　農云晉謂插於紳帶之間若帶劍也玉人職曰大圭
　長三尺杼上終葵首天子服之鎮圭尺有二寸天子
　守之繅讀為藻率之藻五就五帀也一帀為一就
○公執桓圭侯執信圭伯執躬圭繅皆三采三就子執
榖璧男執蒲璧繅皆二采再就以朝覲宗遇㑹同於王
　註曰三采朱白蒼二采朱綠也鄭司農云以圭璧見
　于王覲禮曰侯氏入門右坐奠圭再拜稽首侯氏見
　于天子春曰朝夏曰宗秋曰覲冬曰遇時見曰㑹殷
　見曰同
○諸侯相見亦如之
　註曰鄭司農云亦執圭璧以相見故邾𨼆公朝於魯
　春秋傳曰邾子執玉髙其容仰　帀匝本字
瑑圭璋璧琮繅皆二采一就以覜聘
　註曰璋以聘后夫人以琮享之也大夫衆來曰頫寡
　來曰聘鄭司農云瑑有圻鄂瑑起　疏曰此遣臣行
　聘問之所執者若本君親自朝所執上文桓圭之等
　是若遣臣聘不得執君之圭璧無桓信躬與蒲榖之
　文直瑑之而已此謂公侯伯之臣也若子男之臣豈
　得過本君用以圭璋乎明子男之臣亦用瑑璧琮也
四圭有邸以祀天旅上帝
　註曰鄭司農云於中央為璧圭著其四面一玉俱成
　爾雅曰邸本也圭本著於璧故四圭有邸圭末四出
　故也或説四圭有邸有四角也邸讀為抵欺之抵
　王光逺曰祀天謂圜丘之祀大神也
○兩圭有邸以祀地旅四望
　註曰兩圭者以象地數二也僢而同邸　王光逺曰
　祀地謂方澤之祭大示也　坡謂大宗伯六器與六
　瑞六摰相次則蒼璧黄琮疑或初致其神奠玉而禮
　之如執贄以見者故曰禮天禮地此四圭有邸兩圭
　有邸與祼圭有瓚為類是邸當亦瓚屬瓚注鬱鬯者
　然表記曰秬鬯以祀上帝則此邸疑或注秬鬯者雖
　不以祼而奠以享神故曰祀天祀地推之下文圭璧
　者是於圭頭為器如璧璋邸射者是於璋頭為器如
　邸而射皆挹鬯爵也以類次之或近鄭子見大宗伯
　有蒼璧黄琮之文此官無之而别云四圭有邸兩圭
　有邸遂以蒼璧所禮者冬至圜丘之祀四圭則夏正
　郊天黄璜所禮者崑崙之祭兩圭則神州之神或者
　嫌出於緯書不從又見明有四器因合而一之曰蒼
　璧為邸四圭託焉黄琮為邸兩圭託焉更無他據今
　且闕之
○祼圭有瓚以肆先王以祼賓客
　註曰鄭司農云於圭頭為器可以挹鬯祼祭謂之瓚
　故詩曰䘏彼玉瓚黄流在中國語謂之鬯圭以肆先
　王祼先王祭也𤣥謂肆解牲體以祭因以為名爵行
　曰祼漢禮瓚槃大五升口徑八寸下有槃口徑一尺
○圭璧以祀日月星辰
　註曰圭其邸為璧取殺於上帝
○璋邸射以祀山川以造贈賓客
　註曰璋有邸而射取殺於四望鄭司農云射剡也
　疏曰造贈賔客者謂致稍餼之時造館贈之言贈則
　使還之時所贈賄之等亦執以致命耳　肆他歴反
　射食亦反著直畧反僢昌絹反䘏音瑟殺色界反
土圭以致四時日月封國則以土地
　註曰以致四時日月者冬夏以致日春秋以致月土
　地猶度地也
○珍圭以徴守以䘏凶荒
　註曰杜子春云珍當為鎮書亦或為鎮以徴守者以
　徴召守國諸侯若今時徴郡守以竹使符也鎮者國
　之鎮諸侯亦一國之鎮故以鎮圭徴之也凶荒則民
　有逺志不安其土故以鎮圭鎮安之𤣥謂王使人徴
　諸侯憂凶荒之國則授之執以往致命王焉䘏者闓
　府庫振救之凡瑞節歸又執以反命　坡謂掌節之
　節守國行道之用也典瑞之瑞作事之信也司者異
　官器亦各掌謂瑞即節疑於漏矣詳見掌節王氏
○牙璋以起軍旅以治兵守
　註曰鄭司農云牙璋瑑以為牙牙齒兵象故以牙璋
　𤼵兵若今時以銅虎符𤼵兵𤣥謂兵守用兵以守若
　齊人戍遂諸侯戍周
○璧羨以起度
　註曰鄭司農云羨長也此璧徑長尺以起度量玉人
　職曰璧羨度尺以為度𤣥謂羨不圓之貎葢廣徑八
　寸袤一尺　李子華曰此璧本徑九寸今言羡則旁
　減一寸以益上下故髙一尺横徑八寸十寸尺也八
　寸亦尺也一縱一横皆可以為尺度
○駔圭璋璧琮琥璜之渠眉疏璧琮以歛尸
　註曰以歛尸者於大歛焉加之也駔讀為組與組馬
　同聲之誤也渠眉玉飾之溝瑑也以組穿聨六玉溝
　瑑之中以歛尸圭在左璋在首琥在右璜在足璧在
　背琮在腹葢取象方明神之也疏璧琮者通於天地
　疏曰此六玉兩頭皆有孔又於兩孔之間為溝渠於
　溝之兩畔稍髙為眉瑑
○榖圭以和難以聘女
　註曰榖善也其飾若粟文然難仇讐和之者若春秋
　宣公及齊侯平莒及郯晉侯使瑕嘉平戎于王其聘
　女則以納徴焉
○琬圭以治徳以結好
　註曰諸侯有徳王命賜之及諸侯使大夫來聘既而
　為壇會之使大夫執以命事焉大行人職曰時聘以
　結諸侯之好鄭司農云琬圭無鋒芒故治徳以結好
○琰圭以易行以除慝
　註曰鄭司農云琰圭有鋒芒傷害征伐誅討之象故
　以易行除慝易惡行令為善者以此圭責讓諭告之
　也𤣥謂除慝亦於諸侯使大夫來頫既而使大夫執
　而命事於壇大行人職曰殷頫以除邦國之慝　駔
　音祖難乃旦反行下孟反度待洛反闓音開戍傷遇
　反袤音茂郯音談
大祭祀大旅凡賓客之事共其玉器而奉之
　註曰玉器謂四圭祼圭之屬
大喪共飯玉含玉贈玉
　註曰飯玉碎玉以雜米也含玉柱左右顛及在口中
　者雜記曰含者執璧將命則是璧形而小耳贈玉葢
　璧也贈有束帛六幣璧以帛　顛儀禮作齻音顛牙
　也此作顛疑或通用
凡玉器出則共奉之
　鄭剛中曰上言共奉主於祭祀賔客嫌其他事之時
　或不共奉故言此以結之見其無往而不共奉
○典命掌諸侯之五儀諸臣之五等之命
　註曰五儀公侯伯子男之儀五等謂孤以下四命
　三命再命一命不命也或言儀或言命互文也
上公九命為伯其國家宫室車旗衣服禮儀皆以九為
節侯伯七命其國家宫室車旗衣服禮儀皆以七為節
子男五命其國家宫室車旗衣服禮儀皆以五為節
　註曰上公謂王之三公有徳者加命為二伯二王之
　後亦為上公國家國之所居謂城方也公之城葢方
　九里宫方九百步侯伯之城葢方七里宫方七百步
　子男之城葢方五里宫五百歩大行人職則有諸侯
　圭藉冕服建常樊纓貳車介牢禮朝位之數焉
王之三公八命其卿六命其大夫四命及其出封皆加
一等其國家宫室車旗衣服禮儀亦如之
　註曰四命中下大夫也出封出畿内封於八州之中
　加一等褒有徳也大夫為子男卿為侯伯其在朝廷
　則亦如命數耳王之上士三命中士再命下士一命
凡諸侯之適子誓於天子攝其君則下其君之禮一等
未誓則以皮帛繼子男
　註曰誓猶命也言誓者明天子既命以為之嗣樹子
　不易也春秋桓九年曹伯使其世子射姑來朝行國
　君之禮是也公之子如諸侯而執圭侯伯之子如子
　男而執璧子男之子與未誓者皆次小國之君執皮
　帛而朝㑹焉其賓之皆以上卿之禮焉　疏曰若行
　朝禮擯介依諸侯其饔餼饗一與卿同也此經誓與
　未誓皆據父在而言若父卒後得誓者皆得與諸侯
　序以無父得與正君同故也若未誓則亦當執皮帛
　也　適丁歴反射音亦朝直遥反
公之孤四命以皮帛眂小國之君其卿三命其大夫再
命其士一命其宫室車旗衣服禮儀各眂其命之數侯
伯之卿大夫士亦如之子男之卿再命其大夫一命其
士不命其宫室車旗衣服禮儀各眂其命之數
　註曰眂小國之君者列於卿大夫之位而禮如子男
　也鄭司農云九命上公得置孤卿一人春秋傳曰列
　國之卿當小國之君固周制也𤣥謂王制曰大國三
　卿皆命於天子下大夫五人上士二十七人次國三
　卿二卿命於天子一卿命於其君下大夫五人上士
　二十七人小國二卿皆命於其君下大夫五人上士
　二十七人
○司服掌王之吉凶衣服辨其名物與其用事
　註曰用事祭祀視朝甸凶弔之事衣服各有所用
王之吉服祀昊天上帝則服大裘而冕祀五帝亦如之
享先王則衮冕享先公饗射則鷩冕祀四望山川則毳
冕祭社稷五祀則希冕祭羣小祀則𤣥冕
　註曰六服同冕者首飾尊也先公謂后稷之後大王
　之前不窋至諸盩饗射饗食賔客與諸侯射也羣小
　祀林澤墳衍四方百物之屬鄭司農云大裘羔裘也
　衮卷龍衣也鷩裨衣也毳罽衣也𤣥謂書曰予欲觀古
　古人之象日月星辰山龍華蟲作繢宗彝藻火粉米
　黼黻希繡此古天子冕服十二章舜欲觀焉華蟲五
　色之蟲繢人職曰鳥獸蛇雜四時五色以章之謂是
　也希讀為絺或作黹字之誤也王者相變至周而以
　日月星辰畫於旌旗所謂三辰旂旗昭其明也而冕
　服九章登龍於山登火於宗彝尊其神明也九章初
　一曰龍次二曰山次三曰華蟲次四曰火次五曰宗
　彝皆畫以為繢次六曰藻次七曰粉米次八曰黼次
　九曰黻皆希以為繡則衮之衣五章裳四章凡九也
　鷩畫以雉謂華蟲也其衣三章裳四章凡七也毳畫
　虎蜼其衣三章裳二章凡五也希刺粉米無畫也其
　衣一章裳二章凡三也𤣥者衣無文裳刺黻而已是
　以謂𤣥焉凡冕服皆𤣥衣纁裳　黄文叔曰宗伯序
　社稷五祀先於五嶽司服序四望山川先於社稷祭
　之秩當如宗伯司服自以服為序地祭以社稷見不
　别出則方丘不服大裘矣諸儒紛紛葢未嘗攷先王
　制祀之義　劉執中曰書稱舜曰予欲觀古人之象
　舜而欲觀乎古則天子衣裳之章十有二其來逺矣
　且交龍為旂周之衣不去其龍熊虎為旗周之裳不
　去其虎蜼何獨日月為常而去衣章日月星辰乎典
　命上公九命以九為節則其衣裳九章推而上之天
　子衮冕十有二章明矣　鷩必滅反盩直留反罽居
　例反黹張里反蜼音誄
凡兵事韋弁服
　註曰韋弁以韎韋為弁又以為衣裳春秋傳曰晉郤
　至衣韎韋之跗注是也　鄭剛中曰韋弁服者爵弁
　也
○眂朝則皮弁服
　註曰眂朝眂内外朝之事皮弁之服十五升白布衣
　積素以為裳王受諸侯朝覲於廟則衮冕
○凡甸冠弁服
　註曰甸田獵也冠弁委貎其服緇布衣亦積素以為
　裳諸侯以為眂朝之服詩國風曰緇衣之宜兮謂王
　服此以田王卒食而居則𤣥端　疏曰言凡甸冠弁
　服者據習兵之時若正四時則當戎服習兵月令之
　習五戎是也
○凡凶事服弁服
　註曰服弁喪冠也其服斬衰齊衰
○凡弔事弁絰服
　註曰弁絰者如爵弁而素加環絰論語曰羔裘𤣥冠
　不以弔絰大如緦之絰其服錫衰緦衰疑衰
凡喪為天王斬衰為王后齊衰
　註曰王后小君也諸侯為之不杖期
　王為三公六卿錫衰為諸侯緦衰為大夫士疑衰其
首服皆弁絰
　註曰君為臣服弔服也鄭司農云錫麻之滑易者十
　五升去其半有事其布無事其縷緦亦十五升去其
　半有事其縷無事其布疑衰十四升衰𤣥謂無事其
　縷衰在内無事其布衰在外疑之言擬也擬於吉
　疏曰君為臣無服直弔服既葬除之不見三孤者與
　六卿同又不辨同姓異姓亦以臣故也凡弔皆不見
　婦人弔服者以婦與夫同故喪服云大夫弔於命婦
　錫衰命婦弔於大夫錫衰是婦與夫同其首服即鄭
　註喪服云凡婦人弔服吉笄無首素總是也
○大札大荒大烖素服
　註曰大札疫病也大荒饑饉也大烖水火為害君臣
　素服縞冠若晉伯宗哭梁山之崩
公之服自衮冕而下如王之服侯伯之服自鷩冕而下
如公之服子男之服自毳冕而下如侯伯之服孤之服
自希冕而下如子男之服卿大夫之服自𤣥冕而下如
孤之服其凶服加以大功小功士之服自皮弁而下如
大夫之服其凶服亦如之其齊服有𤣥端素端
　註曰自公之衮冕至卿大夫之𤣥冕皆其朝聘天子
　及助祭之服諸侯非二王後其餘皆𤣥冕而祭於已
　雜記曰大夫冕而祭於公弁而祭於已士弁而祭於
　公冠而祭於已大夫爵弁自祭家廟惟孤爾其餘皆
　𤣥冠與士同𤣥冠自祭其廟者其服朝服𤣥端諸侯
　之自相朝聘皆皮弁服此天子日視朝之服喪服天
　子諸侯齊斬而已卿大夫加以大功小功士亦如之
　又加緦焉士齊有素端者亦為札荒有所禱請變素
　服言素端者明異制鄭司農云衣有𥜗裳者為端𤣥
　謂端者取其正也士之衣袂皆二尺二寸而屬幅是
　廣袤等也其袪尺二寸大夫以上侈之侈之者葢半
　而益一焉半而益一則其袂三尺三寸袪尺八寸
　疏曰此文自衮冕以下差次如之上得兼乎下下不
　得僭上也舊説天子九章據大章而言其章别小章
　章依命數則皆十二為節上公亦九章與天子同無
　升龍有降龍其小章章别皆九而已自餘鷩冕毳冕
　以下皆然必知有小章者若無小章絺冕三章則孤
　有四命六命卿大夫𤣥冕一章卿大夫中則有三命
　二命一命天子之卿六命大夫四命明中有小章乃
　可得依命數　鄭剛中曰子男毳而下如侯伯則上
　不服鷩可知侯伯自鷩而下如公則上不服衮可知公
　自衮而下如王則上不服日月星辰可知經文謂自
　衮冕而下如王之服則衮冕而上之章非日月星辰
　而何　齊側皆反𥜗音儒屬音燭
凡大祭祀大賓客共其衣服而奉之
　註曰奉猶送也送之於王所　疏曰大祭祀則中兼
　有次小祭祀以其皆是王親祭故舉大而言賔客言
　大者據諸侯來朝也王者不敢遺小國之臣則其臣
　來聘亦有接待之灋亦畧舉大而言
大喪共其復衣服歛衣服奠衣服廞衣服皆掌其陳序
　註曰奠衣服今坐上魂衣也鄭司農云廞陳也𤣥謂
　廞衣服所蔵於槨中　疏曰大喪中兼小䘮也
○典祀掌外祀之兆守皆有域掌其禁令
　外祀謂所祀於四郊者即小宗伯所云兆五帝至山
　川邱陵已下皆是典祀掌之也兆域據壇外為溝渠
　為表塋域者也
若以時祭祀則帥其屬而脩除徴役于司𨽻而役之
　註曰屬其屬胥徒也脩除芟掃之徴召也役之作使
　之
及祭帥其屬而守其厲禁而蹕之
　註曰鄭司農云遮列禁人不得令入
○守祧掌守先王先公之廟祧其遺衣服藏焉
　註曰廟謂大祖之廟及三昭三穆遷主所蔵曰祧先
　公之遷主蔵于后稷之廟先王之遷主蔵于文武之
　廟遺衣服大歛之餘也此王者之宮而有先公謂大
　王以前為諸侯
○若將祭祀則各以其服授尸
　註曰尸當服卒者之上服以象生時　程子曰古人
　祭祀用尸極有意人之魂氣既散必求其類而依之
　人與人既為類骨肉又為一家之類已與尸各既心
　齊潔至誠相通以此求神宜其享之後世直以尊卑
　之勢遂不肯行
其廟則有司脩除之其祧則守祧黝堊之
　註曰廟祭此廟也祧祭遷主有司宗伯也脩除黝堊
　互言之有司恒主脩除守祧恒主黝堊鄭司農云黝
　讀為幽幽黑也堊白也爾雅曰地謂之黝牆謂之堊
○既祭則藏其隋與其服
　註曰隋尸所祭肺脊黍稷之屬蔵之以依神　堊烏
　路反隋許恚反
○世婦掌女宫之宿戒及祭祀比其具
　註曰女宫刑女給宫中事者宿戒當給事豫告之齊
　戒也比次也具所濯溉及粢盛之爨鄭司農比讀為
　庀庀具也　鄭剛中曰天官世婦祭之日涖陳女宫
　之具涖陳在彼而校比之在此也
○詔王后之禮事
　註曰薦徹之節
○帥六宫之人共齍盛
　註曰帥世婦女御　鄭剛中曰天官世婦言帥女宫
　濯摡為齍盛所帥者刑女耳為之於未共之前此所
　帥者六宫之人共之於正祭之日
○相外内宗之禮事
　註曰同姓異姓之女有爵佐后者　疏曰禮事者外
　宗之佐后薦徹豆籩内宗之佐傳豆籩是也　比音
　庇相息亮反
大賓客之饗食亦如之
　註曰此帥詔相其事同
大喪比外内命婦之朝莫哭不敬者而苛罰之
　註曰苛譴也　莫音暮下同
凡王后有􁆡事於婦人則詔相
　拜拜謝之也喪大記曰夫人亦拜寄公夫人於堂
　上知天子之喪世子亦拜二王後於堂下后亦拜
　二王後夫人於堂上也夫人有赴王喪者或家在畿
　内來歸寧值王喪則弔赴也　􁆡古拜字
凡内事有達於外官者世婦掌之
　註曰主通之使相共授　黄文叔曰掌之葢得糾正
　之也
○内宗掌宗廟之祭祀薦加豆籩
　註曰加爵之豆籩　疏曰天子禮以尸既食后亞獻
　尸為加爵此時薦之即醢人籩人加豆加籩之實是
　也
○及以樂徹則佐傳豆籩
　註曰佐傳佐外宗
賓客之饗食亦如之王后有事則從
　王光逺曰有事則從者則吉凶之事皆在焉　從才
　用反
大喪序哭者
　註曰次序内外宗及命婦哭王
○哭諸侯亦如之凡卿大夫之喪掌其弔臨
　註曰王后弔臨諸侯而已是以言掌卿大夫云　疏
　曰此諸侯來朝薨於王國王為之緦衰者也若檀弓
　云以爵弁絰䊷衣哭諸侯彼謂薨於本國王遥哭之
　則婦人不哭之婦人無外事故也天官世婦云掌弔
　臨于卿大夫之喪者彼為王此内宗掌弔臨之事乃
　為后掌之　䊷緇同
○外宗掌宗廟之祭祀佐王后薦玉豆眂豆籩及以樂
　徹亦如之
　疏曰薦玉豆者凡王之豆籩皆玉飾之不云籩者文
　畧眂豆籩者謂在堂東未設之時眂其實也
○王后以樂羞齍則贊
　疏曰后進黍稷之時依樂以進則佐之案九嬪職凡
　祭祀贊玉齍贊后薦徹豆籩則薦徹俱言玉齍玉敦
　盛黍稷言贊不言徹則后薦而不徹也其徹諸官為
　之若然籩豆與齍此官已贊九嬪又贊者以器多故
　諸官共贊
○凡王后之獻亦如之
　註曰獻獻酒於尸
○王后不與則贊宗伯
　註曰后有故不與祭宗伯攝其事　與音預敦音對
小祭祀掌事賓客之事亦如之
　疏曰小祭祀謂在宫中后無外事故也賔客饗食亦
　掌事如小祭祀
大喪則叙外内朝莫哭者哭諸侯亦如之
　註曰内内外宗及外命婦　疏曰若内命婦則九嬪
　叙之
○冡人掌公墓之地辨其兆域而為之圖先王之葬居
中以昭穆為左右
　註曰公君也圖謂畫其地形及邱壟所處而蔵之先
　王造塋者昭居左穆居右夾處東西　疏曰子孫據
　昭穆夾處左右若兄死弟及俱為君則以兄弟為昭
　穆以其弟已為臣臣子一例則如父子故别昭穆也
○凡諸侯居左右以前卿大夫士居後各以其族
　註曰子孫各就其所出王以尊卑處其前後而亦併
　昭穆　疏曰此因上而言以其王之子孫皆適為天
　子庶為諸侯卿大夫士若出封畿外者彼因國葬而
　為造塋之主矣此則言先王之子孫為畿内諸侯王
　朝之卿大夫士死者則居先王前後之左右也各以
　其族者謂次第假令同昭穆則兄近王墓弟逺王墓
　為次第諸侯言左右卿大夫士下云各以其族互相
　通也　坡謂以前在卿大夫士之墓前居後在諸侯
　之墓後
○凡死於兵者不入兆域
　註曰戰陳無勇投諸塋外以罰之
○凡有功者居前
　註曰居王墓之前處昭穆之中央　疏曰居前則不
　問諸侯與卿大夫士但是有功則皆得居前以表顯
　之也此則死寇曰兵者兼餘功若司勲六功之等皆
　是也
○以爵等為丘封之度與其樹數
　註曰别尊卑也王公曰邱諸臣曰封漢律曰列侯墳
　髙四丈闗内侯以下至庶人各有差　疏曰此文自
　王以下皆有而云爵等者則天子亦爵號也
大喪既有日請度甫竁遂為之尸
　註曰甫始也請量度所始竁之處地鄭司農云既有
　日既有葬日也始竁時祭以告后土冢人為之尸
　疏曰天子七月而葬葬用下旬請請於冡宰
○及竁以度為丘隧共喪之窆器
　註曰隧羨道也度邱與羨道廣袤所至窆器下棺豐
　碑之屬喪大記曰凡封用綍去碑負引君封以衡大
　夫以咸
○及葬言鸞車象人
　鸞車巾車所飾遣車也亦設鸞旗象人俑也言猶語
　也語巾車之官將明器鸞車及象人使行向壙
○及窆執斧以涖
　疏曰案鄉師執斧以涖匠師則此亦臨匠師葬事大
　故二官共臨也
遂入藏凶器
　註曰凶器明器
○正墓位蹕墓域守墓禁
　註曰位謂邱封所居前後也禁所為塋限
○凡祭墓為尸
　疏曰上文祭墓謂始穿地時此文據成墓為尸　王
　光逺曰凡祭墓為尸非特甫竁為之尸　張子曰墓
　祭非古也體魄則降知氣在上故立之主以祀之以
　致其精神之極而謹蔵其體魄以竭其深長之思此
　古人明於鬼神之情狀而篤於孝愛之誠實者也然
　攷之周禮則有冡人之官凡祭於墓為尸是則成周
　之盛亦有祭於墓者雖非制禮之本經而出於人情
　之所不忍而於義理不至於甚害則先王亦從而許
　之其必立之尸者乃所以致其精神而示享之者非
　體魄之謂其為義益精矣　度待洛反竁充芮反隧
　音遂窆彼騐反
凡諸侯及諸臣葬於墓者授之兆為之蹕均其禁
　疏曰上文惟見王及子孫之墓地不見同姓異姓諸
　侯之墓地故此經總見之若然此墓地舊有兆域今
　新死者隨即授之耳
○墓大夫掌凡邦墓之地域為之圖
　註曰凡邦中之墓地萬民所葬地
○令國民族葬而掌其禁令
　註曰族葬各從其親　疏曰經云族葬則據五服之
　内親者共為一所而葬異族即别塋左傳云同族於
　禰廟故知族是服内
○正其位掌其度數
　註曰位謂昭穆也度數爵等之大小　疏曰鄭見有
　爵者謂本為庶人設墓其有子孫為卿大夫士其葬
　不離父祖
○使皆有私地域
　註曰古者萬民墓地同處分其地使各有區域得以
　族葬使相容
凡爭墓地者聽其獄訟
　註曰爭墓地相侵區域
帥其屬而巡墓厲居其中之室以守之
　註曰厲塋限遮列處鄭司農云居其中之室有官寺
　在墓中　劉執中曰聖人父母斯民生則富其衣食
　而教以仁義死則為之地域而守其邱樹則子孫者
　其有不忠於君而不服其教者乎
○職喪掌諸侯之喪及卿大夫士凡有爵者之喪以國
之喪禮涖其禁令序其事
　註曰國之喪禮喪服士喪既夕士虞今存者其餘則
　亡事謂小歛大歛葬也
○凡國有司以王命有事焉則詔贊主人
　註曰有事謂含襚贈賵之屬詔贊者以告主人佐其
　受之國有司有司從王國以王命往　賵芳鳳反
凡其喪祭詔其號治其禮
　註曰告以牲號齍號之屬當以祝之　疏曰喪祭餘
　文皆為虞此言凡者以其喪中自相對則虞為喪祭
　卒哭為吉祭若對二十八月為吉祭則祥禫以前皆
　是喪祭故言凡以該之
凡公有司之所共職喪令之趣其事
　註曰令令其當供物者給事之期也有司或言公或
　言國言國者由其君所來居其官曰公謂王遣使奉
　命有贈之物各從其官出職喪當催督也
　
　
　
　
　
　
　
　
　
　周禮述註卷十三
欽定四庫全書
　周禮述註卷十四
　　　　　　　　　　　　安溪李光坡撰
○大司樂掌成均之灋以治建國之學政而合國之子
弟焉
　註曰董仲舒云成均五帝之學成均之灋者其遺禮
　可灋者國之子弟公卿大夫之子弟當學者謂之國
　子文王世子曰於成均以及取爵於上尊然則周人
　立此學之宫　疏曰五帝大學總名成均當代則各
　有别稱若三代天子學總曰辟雍當代各有異名也
　　坡伯兄曰灋則樂徳樂語樂舞之類皆其所以教
　也
凡有道者有徳者使教焉死則以為樂祖祭於瞽宗
　註曰道多才藝者徳能躬行者若舜命夔典樂教胄
　子是也死則以為樂之祖神而祭之瞽宗殷學也
　李景齊曰有道有徳者使教焉則保氏養國子以道
　師氏以三徳教國子也
以樂徳教國子中和祇庸孝友
　吕伯恭曰此所謂教之條目金石八者樂之物而已
　樂之徳非有道有徳者不能知之中和固是樂之本
　其節奏各有條理使之肅然祗敬祗之端條暢流通
　庸之端易直子諒之心使人事親從兄之際油然而
　生孝友之端此謂樂之徳　鄭剛中曰中和則取六徳
　之終孝友則取六行之首國子徳行欲其兩全故成之
　以樂謂之樂徳六徳之終者能之其上可知六行之首
　者能之其下亦可知祇庸所以進乎徳行惟祗則於徳
　行不敢忽惟庸則於徳行不敢輟　行下孟反
以樂語教國子興道諷誦言語
　註曰興者以善物喻善事道讀曰導導者言古以剴
　今也倍文曰諷以聲節之曰誦𤼵端曰言答述曰語
　　興許應反剴古愛反
以樂舞教國子舞雲門大卷大咸大㲈大夏大濩大武
　註曰此周所存六代之樂黄帝曰雲門大卷黄帝能
　成名萬物以眀民共財言其徳如雲之所出民得以
　有族類大咸咸池堯樂也堯能殫均刑灋以儀民言
　其徳無所不施大㲈舜樂也言其徳能紹堯之道也
　大夏禹樂也禹治水傅土言其徳能大中國也大濩
　湯樂也湯以寛治民而除其邪言其徳能使天下得
　其所也大武武王樂也武王伐紂以除其害言其徳
　能成武功　坡伯兄曰先儒謂義理以養其心聲音
　以養其耳舞蹈以養其血脈古人所謂以樂教者如
　此　卷音權㲈上昭反傅音孚
以六律六同五聲八音六舞大合樂以致鬼神示以和
邦國以諧萬民以安賓客以説逺人以作動物
　註曰六律合陽聲者也六同合隂聲者也此十二者
　以銅為管轉而相生黄鍾為首其長九寸各因而三
　分之上生者益一分下生者去一焉國語曰律所以
　立均出度也古之神瞽考中聲而量之以制度律均
　鍾言以中聲定律以律立鍾之均動物羽臝之屬
　疏曰以六律六同者此舉十二管以表其鍾樂器之
　中不用管也　梁氏曰大合樂者乃成均習樂之事
　非用之於祭也　坡伯兄曰大合樂乃肄習於學之
　事其用之則至於格鬼神動民物如下文祭祀饗燕
　之類也律以為聲之和聲以為音之節故其立文之
　序如此鬼神示至動物其序亦自尊而卑自近而逺
　也　又曰大司樂即尚書典樂之職國之子弟即胄
　子也六徳即直寛剛簡之類異其文耳興道諷誦言
　語則詩言志歌永言之事也於是以聲依之以律和
　之播之以音動之以舞則樂於是為至而用之於是
　乎神蓋所謂神人以和者也然則樂者其先王之所
　以敎而因推之於宗廟朝廷邦國以和神人書禮所
　稱其致一也後世不知樂為敎之具故其職領於有
　司而已學士先生鮮有知者其精微之旨不𫝊而徒
　索之鏗訇節奏以庶幾和神人之治亦不可得已
　説音悦度待洛反臝力果反訇音轟
乃分樂而序之以祭以享以祀
　註曰分謂各用一代之樂　坡伯兄曰自此以下皆
　用樂之事也
乃奏黄鍾歌大吕舞雲門以祀天神
　註曰以黄鍾之鍾大吕之聲為均者黄鍾陽聲之首
　大吕為之合奏之以祀天神尊之也　疏曰此黄鍾
　言奏大吕言歌者奏據出聲而言歌據合曲而説其
　實歌奏通也　坡謂天神盖指春祈穀夏大雩秋眀
　堂及五帝四類之等也
乃奏大蔟歌應鍾舞咸池以祭地示
　註曰大蔟陽聲第二應鍾為之合咸池大咸也　坡
　謂地示盖指大社及春祈秋報者
乃奏姑洗歌南吕舞大㲈以祀四望
　註曰姑洗陽聲第三南吕為之合
乃奏㽔賓歌函鍾舞大夏以祭山川
　註曰㽔賓陽聲第四函鍾為之合函鍾一名林鍾
乃奏夷則歌小吕舞大濩以享先妣
　註曰夷則陽聲第五小吕為之合小吕一名中吕先
　妣姜嫄也姜嫄履大人跡感神靈而生后稷是周之
　先母也周立廟自后稷為始祖姜嫄無所妃是以特
　立廟而祭之謂之閟宫閟神之
乃奏無射歌夾鍾舞大武以享先祖
　註曰無射陽聲之下也夾鍾為之合夾鍾一名圜鍾
　先祖謂先王先公　坡伯兄曰上言祭享祀三事而
　乃有此六樂者蓋有祀日月星辰不繫於天祭嶽瀆
　山川不繫於地特祭閟宫分享羣廟之時也然其曰
　祀曰祭曰享則仍蒙上文其實三事而已黄鍾陽辰
　之始而大吕合之天主大始故以祀天也應鍾隂辰
　之終而大蔟合之地居成物故以祭地也姑洗陽辰
　之終而南吕合之四望次於天故以祀四望也函鍾
　隂辰之始而㽔賓合之山川次於地故以祭山川也
　夷則西方而小吕合之夾鍾東方而無射合之人事
　始於卯而終於申故以享先妣先祖也盖不特以先
　後之序為尊卑之等而其所取類者如此天主奏地
　主歌祖妣則反是者人事取其交也
○凡六樂者文之以五聲播之以八音
　註曰六者言其均皆待五聲八音乃成也播之言被
　也　坡伯兄曰每二律歌奏則成二調然通謂之一
　樂者所用同也凡此二律者特為宫耳其餘四聲盖
　各以其律從以成一調而為八音之節六樂者調也
　五聲者聲也知聲調之分則知古人作樂之灋矣
　大蔟音太蔟七豆反㽔人誰反射音亦妃音配
凡六樂者一變而致羽物及川澤之示再變而致臝物
及山林之示三變而致鱗物及丘陵之示四變而致毛
物及墳衍之示五變而致介物及土示六變而致象物
及天神
　註曰變猶更也樂成則更奏也每奏有所感致和以
　来之凡動物敏疾者地示髙下之甚者易致羽物既
　飛又走川澤有孔竅者蛤蟹走則遲墳衍孔竅則小
　矣是其所以舒疾之分土示原隰及平地之神也象
　物有象在天所謂四靈者天地之神四靈之知非徳
　至和則不至　疏曰案大司徒五地之物生動植俱
　有此俱言動物不言植物者據有情可感者而言也
　　坡伯兄曰此一條通論為樂感召之理以起下六
　變八變九變之端也人鬼神示百物莫不有感召之
　理焉羽物輕清得氣之先其次則臝物為其近於人
　也其次則鱗次毛次介以動静之性為别也川澤之
　竅大山林之氣疎其次邱陵次墳衍次土示以氣之
　通塞為叙也象物聚而成象而不可常者天神即上
　所祀之天神也六變而致此故下云凡樂六變則天
　神皆降可得而禮也由此而八變以興地示由此而
　九變以來人鬼此不究言之者縁下有其文則此固
　可省也
凡樂圜(黄/)鍾為宫黄鍾為角大蔟為徵姑洗為羽靁鼓
靁鼗孤竹之管雲和之琴瑟雲門之舞冬曰至於地上
之圜丘奏之若樂六變則天神皆降可得而禮矣凡樂
函鍾為宫大蔟為角姑洗為徵南(小/)吕為羽靈鼓靈鼗
孫竹之管空桑之琴瑟咸池之舞夏日至於澤中之方
丘奏之若樂八變則地示皆出可得而禮矣凡樂黄(圜/)
鍾為宫大吕為角大蔟(圜鍾/)為徵應鍾為羽路鼓路鼗
隂竹之管龍門之琴瑟九徳之歌九㲈之舞於宗廟之
中奏之若樂九變則人鬼可得而禮矣
　註曰先奏是樂以致其神禮之以玉而祼焉乃後合
　樂而祭之圜鍾夾鍾也函鍾林鍾也此樂無商者祭
　尚柔商堅剛也鄭司農云九徳之歌春秋傳所謂六
　府三事謂之九功九功之徳皆可歌也謂之九歌也
　𤣥謂孤竹竹特生者孫竹竹枝根之末生者隂竹生
　於山北者雲和空桑龍門皆山名九㲈讀當為大韶
　字之誤也　王光遠曰言天神則昊天上帝日月星
　辰風師雨師之屬莫不以類而畢降言地示則大示
　社稷五祀五岳山林川澤四方百物之屬莫不以類
　而畢出　坡伯兄曰上六樂者用以祭享祀各有二
　焉此則合二者而一之盖陽生而郊天配以日月星
　辰隂生而祭地配以嶽瀆山川大禘大祫有事大廟
　配以羣后之時也其所分以祀以祭以享之律則與
　前文同但錯互黄鍾圜鍾之宮又誤小吕為南吕耳
　此則訛舛相承原其所以則以黄鍾為角之文致疑
　重複或者遂以意易之小之為南𫝊冩偶異以此生
　誤蓋所謂某律為宫者即本律為之也所謂某律為
　角為徵為羽者非本律為之也乃謂本律之角之徴
　之羽也且若黄鍾為宮宮固黄鍾也黄鍾之角角則
　姑洗也大蔟之徵徵則南呂也姑洗之羽羽則大呂
　也此四者皆所以祀天神四望故天神可得而禮也
　函鍾之宮宮即函鍾也大蔟之角角則㽔賓也姑洗
　之徵徵則應鍾也小呂之羽羽則大蔟也此四者皆
　所以祭地示山川故地示可得而禮也圜鍾之宫宫
　即圜鍾也大吕之角角則小吕也大蔟之徵徵則南
　吕也應鍾之羽羽則夷則也此四者皆所以享先妣
　先祖故人鬼可得而禮也此其所同者也其所異者
　前樂則二律為宫各具五聲此則四律一為宫一為
　角一為徵一為羽各不相係亦自具五聲也必名為
　某之角某之徵某之羽者以六律五聲之叙求之則
　當之者名之也如宮之下當為角自黄鍾以下求之
　則姑洗適當黄鍾之角矣角之下當為徵自黄鍾以
　下求之則南呂適當大蔟之徵矣徵之下當為羽自
　大蔟以下求之則大呂適當姑洗之羽矣以至方丘
　宗廟之樂莫不皆然無商聲者祭祀吉禮而商屬金
　為殺伐之聲故去人鬼之樂邜與戌合當用無射而
　用南呂者戌為乾維乾金也西方殺伐之盛故亦去
　之而用卯衝焉蓋去商者去其調也去無射者去其
　律之調也至於調中之聲律則雖商與無射未嘗不
　用焉此三樂之與前不同而實未嘗不同也其必以
　黄鍾函鍾圜鍾為宫者天氣始於子終於辰地氣始
　於未終於亥人事始於夘終於申故以三始者為宫
　也義既有取氣亦相應冬至祀天黄鍾冬至之律也
　夏至祭地林鍾夏至之律也宗廟之祭以春為首圜
　鍾春分之律也樂有八音而止於鼗鼓管琴瑟者堂
　上之樂主於琴瑟堂下之樂主於管鼗鼓故舉三者
　為樂綱紀其所用三舞亦與前異者在天則統以天
　神之所用故止用雲門也在地則統以地示之所用
　故止用咸池也在人則亦以古樂為尊故改用大㲈
　焉其三樂之變數多寡不同者天動而地静動者速
　静者遲天地伸而人鬼屈伸者易求屈者難致也以
　此三樂而通上文之說則自一至九樂之每變所感
　愈遠作樂者各以所欲求而致之則凡在天地之間
　者幽明遠近無不以其類至此樂之成也　坡嘗請
　伯兄曰此三祀四聲即上分祀六樂深得大樂必易
　之理可謂神合然不用商眀見於經若無射分祀奏
　之於此去之未有他攷竊意宗廟之大蔟為徵似複
　上天神之訛也請并改太蔟為圜鍾伯兄曰諾　又
　案朱子言祭天無將許多百神一齊排下都祭然觀
　本經皆降皆出則註疏所云祀天則天文從祀祀地
　則地理從祀自是盖必多神故云皆也　靁音雷
凡樂事大祭祀宿縣遂以聲展之
　疏曰舉大祭祀而言其實中小祭祀亦宿縣也至於
　饗食燕賓客有樂事亦兼之矣言宿縣者皆於前宿
　豫縣之遂以聲展之者謂相叩使作聲而展省聽之
　知其完否善惡也
王出入則令奏王夏尸出入則令奏肆夏牲出入則令
奏昭夏
　註曰三夏皆樂章名
帥國子而舞
　註曰當用舞者帥以往縣音懸下同
大饗不入牲其他皆如祭祀
　註曰大饗饗賓客也不入牲牲不入亦不奏昭夏也
　其他謂王出入賓客出入亦奏王夏肆夏　疏曰祭
　祀則君牽牲入殺今大饗亦在廟其牲在廟門外殺
　因即烹之升鼎乃入故云不入牲也　坡伯兄曰其
　宿縣展聲命舞亦與祭祀同也
大射王出入令奏王夏及射令奏騶虞
　註曰騶虞樂章名在召南之卒章王射以騶虞為節
詔諸侯以弓矢舞
　註曰舞謂執弓挾矢揖讓進退之儀　疏曰此諸侯
　来朝將助祭預天子大射之時
王大食三侑皆令奏鍾鼓
　註曰大食朔月月半以樂侑食時也侑猶勸也
王師大獻則令奏愷樂
　註曰大獻獻㨗於祖愷樂獻功之樂
凡日月食四鎮五嶽崩大傀異烖諸侯薨令去樂
　註曰四鎮山之重大者謂揚州之㑹稽青州之沂山
　幽州之醫無閭冀州之霍山五嶽岱在兖州衡在荆
　州華在豫州嵩在雍州恒在并州傀猶怪也大怪異
　烖謂天地竒變若星辰奔霣及震裂為害者去樂藏
　之也
○大札大凶大烖大臣死凡國之大憂令弛縣
　註曰札疫癘也凶凶年也烖水火也弛釋下之若今
　休兵鼓之為　疏曰大憂若國亡大縣邑及戰敗之
　類是也　徐氏曰憂之日短則去樂日長則弛縣
　傀音怪霣于敏反
凡建國禁其淫聲過聲凶聲慢聲
　註曰淫聲若鄭衛也過聲失哀樂之節凶聲亡國之
　聲若桑間濮上慢聲惰慢不恭　疏曰建國謂新封
　諸侯之國樂者移風易俗當用其正樂以化民故禁
　此四者也
大喪涖廞樂器
　註曰涖臨也廞興也臨笙師鎛師之屬興樂器也興
　謂作之也
○及𦵏藏樂器亦如之
　　坡伯兄曰鄭氏以此六變者為大蜡之樂特因上
　　下各言鬼神示之祀中間及於百物縁文生義為
　　此説耳夫大蜡而用樂則有之矣其索物而致之
　　感通之理無異此所稱焉然攷之經則祭蜡而吹
　　豳頌擊土鼓以息老物盖籥章氏之所掌非大司
　　樂之司也又据註文四方之蜡各用其律是則四
　　樂而已又蒙六樂之文何哉愚故曰通言樂理非
　　為蜡也夫虞書所稱舜所以享於宗廟者耳然而
　　百獸蹌蹌靈鳥來儀亦俟蜡之而後可致也乎
　　或曰陽始於子終於已隂始於午終於亥人綂始
　　於寅今曰陽終於辰隂始於未人始於卯又何說
　　哉坡伯兄曰陽終於已而已隂辰也隂始於午而
　　午陽辰也惟子寅辰為陽中之陽故曰陽終於辰
　　未酉亥為隂中之隂故曰隂始於未寅雖人統然
　　人之六辰固欲兼天地而用之自夘至申各用隂
　　陽之半也故曰人始於夘又曰三樂四聲説者既
　　舛且以圜鍾祀天黄鍾享廟逆於氣而乖於理其
　　害殆有甚焉惟唐祖孝孫制十二和定以圜丘黄
　　鍾方澤林鍾宗廟大蔟彼非不知有周官之文者
　　其義必有所攷矣夫黄鍾律之首冬至氣之初天
　　者羣物之始也冬至祀天而義不於黄鍾之宫則
　　曷取爾或曰上六變者山林川澤邱陵墳衍原隰
　　之示皆已畢至而此謂樂八變地示乃出何哉曰
　　前所致者山川之類也經别地示於山川則所謂
　　地示者必有所指八變而出又何疑乎
○樂師掌國學之政以敎國子小舞
　註曰謂以年㓜少時敎之舞内則曰十三舞勺成童
　舞象二十舞大夏　疏曰此樂師敎小舞即下文帗
　舞以下是也此言小舞即大司樂敎雲門已下為大
　舞也
○凡舞有帗舞有羽舞有皇舞有旄舞有干舞有人
舞
　註曰鄭司農云帗舞者全羽羽舞者析羽旄舞者氂
　牛之尾干舞者兵舞人舞者手舞社稷以帗辟廱以
　旄𤣥謂帗析五采繒今靈星舞子持之是也皇雜五
　采羽如鳯皇色持以舞人舞無所執以手袖為威儀
　四方以羽宗廟以人山川以干旱暵以皇　鄭剛中
　曰旄即旄人所敎之舞也夷樂散樂賓客之燕樂用
　之辟雍用旄無所考帗音拂氂音貍
教樂儀
　坡伯兄曰樂儀凡行趨登車環拜及射其節應乎樂
　者皆是也
○行以肆夏趨以采薺車亦如之環拜以鍾鼓為節
　註曰鄭司農云肆夏采薺皆樂名或曰皆逸詩謂人
　君行歩以肆夏為節趨疾於歩則以采薺為節若今
　時行禮於大學罷出以鼓陔為節環謂旋也拜直拜
　也𤣥謂行者謂於大寢之中趨謂於朝廷爾雅曰堂
　上謂之行門外謂之趨然則王出既服至堂而肆夏
　作出路門而采薺作其反入至應門路門亦如之此
　謂步迎賓客王如有車出之事登車於大寢西階之
　前反降於阼階之前尚書傳曰天子將出撞黄鍾之
　鍾右五鍾皆應入則撞㽔賓之鍾左五鍾皆應大師
　於是奏樂　薺徐私反陔改才反
凡射王以騶虞為節諸侯以貍首為節大夫以采蘋為
節士以采蘩為節
　註曰騶虞采蘋采蘩皆樂章名在國風召南惟貍首
　在樂記射義曰騶虞者樂官備也貍首者樂㑹時也
　采蘋者樂循灋也采蘩者樂不失職也是故天子以
　備官為節諸侯以時㑹為節卿大夫以循灋為節士
　以不失職為節鄭司農説以天射禮曰樂正命大師
　曰奏貍首間若一大師不興許諾樂正反位奏貍首
　以射貍首曽孫
凡樂掌其序事治其樂政
　疏曰掌其序事謂陳列樂器及作樂之次第治其樂
　政謂治理樂聲使得其正不淫放也　坡伯兄曰凡
　下祭饗射獻之事
○凡國之小事用樂者令奏鐘鼓
　註曰小事小祭祀之事　坡伯兄曰令奏鍾鼓則樂
　隨以作矣
○凡樂成則告備
　註曰成謂所奏一竟書曰簫韶九成燕禮曰大師告
　于樂正曰正歌備　疏曰凡奏樂八音俱作一曲終
　則為一成則樂師告備如是者六則六成餘八變九
　變亦然
○詔来瞽臯舞
　註曰鄭司農云瞽當為鼓臯當為告呼擊鼓者又告
　當舞者持鼓與舞俱來也鼓字或作瞽詔來瞽或曰
　来勅也勅爾瞽率爾衆工奏爾悲誦肅肅雍雍毋怠
　毋凶𤣥謂詔来瞽詔眡瞭扶瞽者来入也臯之言號
　告國子當舞者舞
○及徹率學士而歌徹
　註曰學士國子也徹者歌雍雍在周頌臣工之什
　疏曰學士主舞瞽人主歌今云帥學士而歌徹者此
　絶讀之然後合義歌徹之時歌舞俱有謂帥學士使
　之舞歌者自是瞽人歌雍詩也徹者主宰君婦耳
　令相
　註曰令眂瞭扶工鄭司農云告當相瞽師者言當罷
　也瞽師盲者皆有相道之者
饗食諸侯序其樂事令奏鐘鼓令相如祭之儀
　疏曰言如祭之儀者非直序樂令鐘鼓令相其中詔
　来瞽歌徹等皆如之但祭祀歌雍而徹饗食徹器亦
　歌雍知者下大師與此文皆云大饗亦如祭祀登歌
　下管故知皆同也
燕射帥射夫以弓矢舞
　註曰射夫衆耦也
樂出入令奏鐘鼓
　註曰樂出入謂笙歌舞者及其器　坡謂總結上文
　祭祀饗食燕射三者凡其樂之出入皆令奏鐘鼔也
凡軍大獻教愷歌遂倡之
　疏曰師還未至之時預教瞽矇愷歌入祖廟樂師倡之羣
　工和之也
凡喪陳樂器則帥樂官
　註曰帥樂官往陳之　疏曰樂官笙師鏄師之屬陳
　之者謂如既夕禮陳器於祖廟之前庭及壙道東者
　也
○及序哭亦如之
　註曰哭此樂器亦帥之　疏曰序哭謂使人持此樂
　器向壙及入壙之時序哭之也
凡樂官掌其政令聽其治訟
　疏曰凡樂官謂此已下大胥至司干
○大胥掌學士之版以待致諸子
　註曰鄭司農云學士謂卿大夫諸子學舞者版籍也
　今時鄉户籍世謂之户版大胥主此籍以待當召聚
　學舞者卿大夫之諸子則按此籍以召之漢大樂律
　曰卑者之子不得舞宗廟之酎除吏二千石到六百
　石及闗内侯到五大夫子先取適子髙七尺以上年
　十二到年三十顔色和順身體脩治者以為舞人與
　古用卿大夫子同義　酎直救反
春入學舍采合舞
　註曰春始以學士入學宫而學之合舞等其進退使
　應節奏舍即釋也采讀為菜始入學必釋菜禮先師
　也菜蘋蘩之屬
○秋頒學合聲
　註曰春使之學秋頒其才藝所為合聲亦等其曲折
　使應節奏　疏曰春物生之時學子入學秋物成之
　時頒分也分其才藝髙下
○以六樂之㑹正舞位
　註曰大同六樂之節奏正其位使相應也言為大合
　樂習之　疏曰案月令仲春上丁命樂正習舞釋菜
　季春云大合樂則此云六樂之㑹為季春大合樂習
　之也
以序出入舞者
　註曰以長幼次之使出入不紕錯　徐氏曰正舞位
　使左右前後之有倫序舞者使出入行綴之有序
○比樂官
　註曰比猶挍也杜子春云次比樂官也
展樂器
　註曰展謂陳數之　舍讀釋采讀菜紕匹毗反
凡祭祀之用樂者以鼓徵學士
　註曰擊鼓以召之文王世子曰大昕鼓徵所以警衆
　　疏曰天地宗廟之祀用樂舞之處以鼓召選之當
　舞者往舞焉
序宫中之事
　坡伯兄曰兼序宫中之事其意深矣商書曰敢有恒
　舞于宫酣歌于室此所以大為之防也
○小胥掌學士之徵令而比之觵其不敬者
　註曰比猶挍也不敬謂慢期不時至也觵罰爵也詩
　云兕觵其觩　玉光逺曰徴則召之使来令則使之
　有為
○巡舞列而撻其怠慢者
　註曰撻猶抶也抶以荆朴　觵古横反觩巨樛反抶
　勅乙反
正樂縣之位王宫縣諸侯軒縣卿大夫判縣士特縣辨
其聲
　註曰樂縣謂鐘磬之屬縣於筍簴者鄭司農云宫縣
　四面縣軒縣去其一面判縣又去其一面特縣又去
　其一面四面象宫室四面有牆故謂之宫縣軒縣三
　面其形曲故春秋傳曰請曲縣繁纓以朝諸侯之禮
　也𤣥謂軒縣去南面辟王也判縣左右之合又空北
　面特縣縣於東方或於階間而已
○凡縣鐘磬半為堵全為肆
　註曰鐘磬者編縣之二八十六枚而在一簴謂之堵
　鐘一堵磬一堵謂之肆半之者謂諸侯之卿大夫士
　也諸侯之卿大夫半天子之卿大夫西縣鐘東縣磬
　士亦半天子之士縣磬而已鄭司農云以春秋傳曰
　歌鐘二肆　疏曰經直言鐘磬不言鼓鎛者周人縣
　鼔與鎛之大鐘惟縣一而已不編縣故不言之其十
　二辰頭之零鐘亦縣一而已今所言縣鐘磬者謂編
　縣之二八十六枚共在一簴者也　縣音懸簴音巨
　辟音避
○大師掌六律六同以合隂陽之聲陽聲黄鍾大蔟姑
洗㽔賓夷則無射隂聲大吕應鍾南吕函鍾小吕夾鍾
皆文之以五聲宫商角徵羽皆播之以八音金石土革
絲木匏竹
　註曰以合隂陽之聲者聲之隂陽各有合黄鍾子之
　氣也十一月建焉而辰在星紀大吕丑之氣也十二
　月建焉而辰在𤣥枵大蔟寅之氣也正月建焉而辰
　在娵訾應鍾亥之氣也十月建焉而辰在析木姑洗
　辰之氣也三月建焉而辰在大梁南吕酉之氣也八
　月建焉而辰在夀星㽔賓午之氣也五月建焉而辰
　在鶉首林鍾未之氣也六月建焉而辰在鶉火夷則
　申之氣也七月建焉而辰在鶉尾中吕己之氣也四
　月建焉而辰在實沈無射戌之氣也九月建焉而辰
　在大火夾鍾邜之氣也二月建焉而辰在降婁辰與
　建交錯貿處如表裏然是其合也其相生則以隂陽
　六體為之黄鍾初九也下生林鍾之初六林鍾又上
　生大蔟之九二大蔟又下生南吕之六二南吕又上
　生姑洗之九三姑洗又下生應鍾之六三應鍾又上
　生㽔賓之九四㽔賓又下生大吕之六四大吕又上
　生夷則之九五夷則又下生夾鍾之六五夾鍾又上
　生無射之上九無射又下生中吕之上六同位者象
　夫妻異位者象子母所謂律娶妻而吕生子也黄鍾
　長九寸其實一籥下生者三分去一上生者三分益
　一五下六上乃一終矣大吕長八寸二百四十三分
　寸之一百四大蔟長八寸夾鍾長七寸二千一百八
　十七分寸之千七十五姑洗長七寸九分寸之一中
　吕長六寸萬九千六百八十三分寸之萬二千九百
　七十四㽔賓長六寸八十一分寸之二十六林鍾長
　六寸夷則長五寸七百二十七分寸之四百五十一
　南吕長五寸三分寸之一無射長四寸六千五百六
　十一分寸之六千五百二十四應鍾長四寸二十七
　分寸之二十文之者以調五聲使之相次如錦繡之
　有文章播猶揚也揚之以八音乃可得而觀之矣金
　鐘鎛也石磬也土塤也革鼓鼗也絲琴瑟也木柷敔
　也匏笙也竹簫管也　疏曰黄鍾大蔟姑洗等據左
　旋而言大吕應鍾南吕等據石轉而説　枵虚驕反
　娵子榆反訾子斯反中音仲
教六詩曰風曰賦曰比曰興曰雅曰頌
　註曰風言聖賢治道之遺化也賦之言鋪直鋪陳今
　之政教善惡雅正也言今之正者以為後世灋頌之
　言誦也容也誦今之徳廣以美之鄭司農云古而自
　有風雅頌之名故延陵季子觀樂於魯時孔子尚幼
　未定詩書而因為之歌弼鄘衛曰是其衛風乎又為
　之歌小雅太雅又為之歌頌論語曰吾自衛反魯然後樂
　正雅頌各得其所時禮樂自諸侯出頗有謬亂不正孔子
　正之比者比方於物也興者託事於物　徐氏曰六詩之
　教敎國子也　坡伯兄曰風雅頌者詩之三部賦比興蓋
　所以為之之體也此所謂六義其於風之下而繼以賦比
　興乃及雅頌者詩以風為首有風則有三者矣
○以六徳為之本
　疏曰凡受教者必以行為本故使先有六徳乃可習六
　詩也　坡伯兄曰六徳中和祗庸孝友也
○以六律為之音
　黄文叔曰聲成文謂之音不以六律音不可得而正
　也　坡伯兄曰凡樂以人聲為主人聲生於心而𤼵
　為言言成文謂之詩歌詩而節之以聲律則樂著矣
　被之以八音則樂成矣故人聲者主也金石土革絲
　木匏竹者輔也六律五聲者節乎人聲八音者也言
　六律五聲八音而歸之於教詩得其本矣
大祭祀帥瞽登歌令奏擊拊
　註曰擊拊瞽乃歌也鄭司農云登歌歌者在堂也樂
　或當擊或當拊登歌下管貴人聲也𤣥謂拊形如鼓
　以韋為之著之以穅
○下管播樂器令奏鼓朄
　註曰鼓朄管乃作也特言管者貴人氣也鄭司農云
　下管吹管者在堂下朄小鼓也先擊小鼓乃擊大鼓
　小鼓為大鼓先引故曰朄朄讀為𨗳引之引𤣥謂鼓
　朄猶言擊朄詩云應朄縣鼔　疏曰聲出曰播謂播
　揚其聲奏即播亦一也欲令奏樂器之時亦光擊朄
　道之也
大饗亦如之
　疏曰祭饗及賓射升歌下管一皆大師令奏小師佐
　之其鐘鼓則大祝令奏故大祝云隋釁逆尸令鐘鼓
　右亦如之若賓射及饗鐘鼓亦當大祝令與祭同
　朄音𦙍引之引竝同隋許規反
大射帥瞽而歌射節
　　註曰射節主歌騶虞
大師執同律以聽軍聲而詔吉凶
　註曰大師大起軍師兵書曰王者行師出軍之日授
　將弓矢士卒振旅將張弓大呼大師吹律合音商則
　戰勝軍士强角則軍擾多變失士心宫則軍和士卒
　同心徵則將急數怒軍士勞羽則兵弱少威眀鄭司
　農云以師矌曰吾驟歌北風又歌南風南風不競多
　死聲楚必無功
大喪帥瞽而廞作匶謚
　註曰廞興也興言王之行謂諷誦其治功之詩故書
　廞為淫鄭司農云淫陳也陳其生時行迹為作諡
凡國之瞽矇正焉
　註曰從大師之政教
○小師掌教鼓鼗柷敔塤簫管弦歌
　教教瞽矇也出音曰鼓鼗如鼔而小持其柄搖之旁
　耳還自擊柷如漆筩方二尺四寸深一尺八寸中有
　椎樂始作撞其底及左右擊以起樂敔如伏虎背有
　二十七刻别有木長尺櫟之以止樂塤燒土為之大
　如鴈卵銳上平底有六孔以𤼵聲簫編以竹長尺四
　寸頌簫尺二寸象鳥翼有吹處大者二十四管小者
　十六管管如篴而小六孔併兩而吹之絃謂琴瑟也
　歌依詠詩也　坡伯兄曰此八者其序蓋自下而及
　上自觕以及精小師皆敎之而匏與金石不在焉蓋
　磬師鐘師笙師鎛師掌之矣鍾鎛笙磬其類不一器也
　故各有専之者　筩音動篴音狄
大祭祀登歌撃拊
　註曰亦自有拊擊之佐大師令奏鄭司農云拊者擊
　石
○下管擊應鼓
　註曰應鼙也應與朄及朔皆小鼔也其所用别未聞
　徹歌
　註曰於有司徹而歌雍
大饗亦如之
　疏曰其大饗饗諸侯之來朝者徹器亦歌雍若諸侯
　自相饗徹器即歌振鷺故仲尼燕居云大饗有四焉
　云徹以振羽振羽當為振鷺是其事也
大喪與廞
　註曰從大師　與音預
凡小祭祀小樂事鼓朄
　註曰如大師鄭司農云朄小鼓名
掌六樂聲音之節與其和
　徐氏曰以六代之樂而文之以五聲播之以八音五
　聲若大不踰宫細不過羽之類八音若升歌在上匏
　竹在下之類是之謂節然上下大小欲其周旋而相
　應故曰和
○瞽矇掌播鼗柷敔塤簫管弦歌
　註曰播謂𤼵揚其音
諷誦詩世奠繫鼓琴瑟
　註曰諷誦詩謂闇讀之不依詠也鄭司農云諷誦詩
　主誦詩以刺君過故國語曰瞍賦矇誦謂詩也杜子
　春云世奠繫謂帝繫諸侯卿大夫世本之屬是也小
　史主次序先王之世昭穆之繫述其徳行瞽矇主誦
　詩并誦世繫以戒勸人君也故國語曰敎之世為之
　昭眀徳而廢幽昏焉以怵懼其動　坡伯兄曰此謂
　人君燕居之時瞽矇主誦詩并誦世繫以戒勸之鼓
　琴瑟以安樂之也　奠音定
掌九徳六詩之歌以役大師
　註曰役為之使
○眂瞭掌凡樂事播鼗擊頌磬笙磬
　註曰眂瞭播鼗又擊磬磬在東方曰笙笙生也在西
　方曰頌頌或作庸庸功也大射禮曰樂人宿縣于阼
　階東笙磬西面其南笙鍾其南鎛皆南陳又曰西階
　之西頌磬東南其南鍾其南鎛皆南陳　縣音懸下
　同
掌大師之縣
　註曰大師當縣則為之　坡伯兄曰凡縣者鐘磬之
　屬非瞽矇所職故眂瞭掌之必言大師之縣謂大師
　當命奏者也
凡藥事相瞽
　註曰相謂扶工
大喪廞樂器大旅亦如之
　註曰旅非常祭於時乃興造其樂器　坡伯兄曰凡
　瞽矇所掌者皆眂瞭代廞之然眂瞭之職既云擊頌
　磬笙磬又云掌大師之縣則鐘磬之屬亦必眂瞭廞
　之也故下磬師鐘師獨無廞器之文則知其職具是
　矣其餘則笙師所廞者竽笙以下鎛師所廞晉鼔籥
　師羽籥司干干盾典庸器筍簴各以其所掌者廞之
　也大旅亦如之然惟於眂瞭笙師言之者見例而已
　自是以下可以義推
賓射皆奏其鐘鼓
　註曰擊朄以奏之其登歌大師自奏之　疏曰大師
　職云下管令奏鼓朄鐘鼓與管俱在下管既擊朄令
　奏則鍾鼓亦擊朄奏之可知
○鼜愷獻亦如之
　註曰愷獻獻功愷樂也杜子春云讀鼜為憂戚之戚
　謂戒守鼓也擊鼓聲疾數故曰戚　鼜音戚
○典同掌六律六同之和以辨天地四方隂陽之聲以
為樂器
　註曰陽聲屬天隂聲屬地天地之聲布於四方為作
　也律述氣者也同助陽宣氣與之同皆以銅為之
　坡伯兄曰六律為陽六同為隂布十有二辰以從八
　風故能知律同之和者則能辨天地四方隂陽之聲
　矣樂器金石之類也造八音之器必本於律也
凡聲髙聲䃂正聲緩下聲肆陂聲散險聲斂達聲贏微
聲韽回聲衍侈聲筰弇聲鬱薄聲甄厚聲石
　註曰鄭大夫讀䃂為袞冕之袞𤣥謂髙鐘形大上上
　大也髙則聲上藏袞然旋如裏正謂上下直正則聲
　緩無所動下謂鐘形大下下大也下則聲出去放肆
　陂讀為險陂之陂陂謂偏侈陂則聲離散也險謂偏
　弇也險則聲斂不越也達謂其形微大也達則聲有
　餘若大放也微謂其形微小也韽讀為飛鉆湼韽之
　韽韽聲小不成也回謂其形微圜也回則其聲淫衍
　無鴻殺也侈謂中央約也侈則聲廹筰出去疾也弇
　謂中央寛也弇則聲鬱勃不出也甄讀為甄燿之甄
　甄猶掉也鐘微薄則聲掉鐘大厚則如石叩之無聲
　　坡伯兄曰此聲之病也八音之聲皆然　䃂古本
　反陂彼義反韽音庵筰音謫弇音掩甄音震鉆其㢘
　反殺色界反
凡為樂器以十有二律為之數度以十有二聲為之齊
量
　註曰數度廣長也齊量侈弇之所容　疏曰數度者
　律厯志云古之神瞽度律均鍾以律計倍半如黄鍾
　九寸倍之為尺八寸半之得四寸半總二尺二寸半
　為鍾口徑及上下之數自外十二辰頭皆然　坡謂
　齊均也量度也吹十二律之聲均度所造器使之相
　應二者皆以防其䃂緩等之失
○凡和樂亦如之
　註曰和謂調其故器也
　　坡伯兄曰或問六律五聲八音别其名合其用者
　　安在曰樂之有五聲也謂夫歌之調之别有此五
　　者而非僅髙下之謂也是故志有喜樂哀怒詩有
　　雅頌國風於是而歌聲之部分焉含宏廣大者謂
　　之宫激揚奮厲者謂之商流動和暢者謂之角敏
　　速疾㨗者謂之徵嘈雜瑣細者謂之羽含宏廣大
　　者君之道也激揚奮厲者臣之操也流動和暢者
　　民之理也敏速疾㨗者事之宜也嘈雜瑣細者物
　　之象也此五聲之分樂之全也今之為五聲者不
　　然曰五聲者以清濁髙下為别而已於是有一章
　　一句而五聲並用夫一章一句五聲之用無不在
　　焉然非其本也清廟之篇則宫音之奏也無衣之
　　什則商聲之謳也是之謂五聲若夫清濁髙下則
　　六律之用也五聲之紀也宫商角徵羽各有清濁
　　髙下焉十二管以律之是之謂六律律既成矣而
　　非吹律以作樂之謂也古者制律備而鑄鐘鑄鐘
　　者象律之聲也戞擊其鐘以為八音之綱紀故國
　　語曰金石以動之絲竹以行之詩以道之歌以詠
　　之匏以宣之瓦以贊之革木以節之又曰律所以
　　立均出度也古之神瞽考中聲而量之以制度律
　　均鍾百官軌儀是故鐘灋律磬灋鐘編鐘編磬皆
　　十六為一堵灋律之十二及四清聲也故兼總條
　　貫金聲而玉振之則六律備五聲應八音齊聖人
　　比徳焉然則八音者六律五聲備焉國語謂樂器
　　重者從細輕者從大何謂也曰六律五聲八音者
　　經也輕重鉅細必於和者權也唯人聲則中和之
　　始是故清濁高下有所裁制其次笙管亦以人氣
　　吹之近人聲者也若金石之類其物性既異則洪
　　纎之響率有所偏是故髙者抑之下者揚之細者
　　昭其大也大者鳴其細也大昭小鳴和之道也故
　　其言琴瑟尚宫鐘尚羽石尚角匏竹利制重者謂
　　鐘也尚羽所以從細也輕者謂琴瑟也尚宫所以
　　從大也石音在輕重之間故尚角角在清濁之間
　　也匏則笙也竹則管也尚制者笙管近人聲有所
　　裁制也
○磬師掌教擊磬擊編鐘
　註曰教教眂瞭也磬亦編於鐘言之者鐘有不編不
　編者鐘師擊之杜子春讀編為編書之編　劉原父
　曰宫縣有特磬十二鎛鐘十二皆依辰次陳之以應
　其方之律編磬編鐘各十有六共為一簴而磬師之
　職掌教眂瞭擊特磬與編磬而又教之擊編鐘也
教縵樂燕樂之鐘磬
　註曰縵謂雜聲之和樂者也學記曰不學操縵不能
　安弦燕樂房中之樂所謂隂聲也二樂皆敎其鐘磬
　　疏曰學記鄭註云操縵雜弄即今之調辭曲
○及祭祀奏縵樂
　易彦祥曰祭祀奏縵樂亦取其和而已
○鐘師掌金奏
　註曰金奏擊金以為奏樂之節金謂鐘及鏄　疏曰
　此鐘師自擊不編之鐘凡作樂先擊鐘故云金奏
凡樂事以鐘鼓奏九夏王夏肆夏昭夏納夏章夏齊夏
族夏祴夏驁夏
　註曰以鐘鼓者先擊鐘次擊鼓以奏九夏夏大也樂
　之大歌有九杜子春云祴讀為陔鼓之陔王出入奏
　王夏尸出入奏肆夏牲出入奏昭夏四方賓来奏納
　夏臣有功奏章夏夫人祭奏齊夏族人侍奏族夏客
　醉而出奏陔夏公出入奏驁夏肆夏詩也春秋傳曰
　穆叔如晉晉侯享之金奏肆夏三不拜工歌文王之
　三又不拜歌鹿鳴之三三拜曰三夏天子所以享元
　侯也使臣不敢與聞肆夏與文王鹿鳴俱稱三謂其
　三章也以此知肆夏詩也國語曰金奏肆夏繁遏渠
　天子所以享元侯肆夏繁遏渠所謂三夏矣吕叔玉
　云肆夏繁遏渠皆周頌也肆夏時邁也繁遏執競也
　渠思文也肆遂也夏大也言遂於大位謂王位也故
　時邁曰肆于時夏允王保之繁多也遏止也言福禄
　止於周之多也故執競曰降福穰穰降福簡簡福禄
　来反渠大也言以后稷配天王道之大也故思文曰
　思文后稷克配彼天故國語謂之曰皆昭令徳以合
　好也𤣥謂以文王鹿鳴言之則九夏皆詩篇名頌之
　族類也此歌之大者載在樂章樂崩亦從而亡是以
　頌不能具　疏曰鐘師擊鐘而兼鼓者凡作樂先擊
　鐘次擊鼓見先後次第故兼言之鐘中得奏九夏者
　謂堂上歌之堂下以鐘鼓應之故左氏傳云晉侯歌
　鐘二肆　齊音齋祴音陔驁五羔反
凡祭祀饗食奏燕樂
　註曰以鐘鼓奏之
凡射王奏騶虞諸侯奏貍首卿大夫奏采蘋士奏采蘩
　註曰鄭司農云騶虞聖獸　疏曰言凡射則大射賓
　射等同用此為射節　坡伯兄曰大師帥瞽而歌射
　節其鐘鼓之事則鐘師奏之故曰奏凡九夏四節之
　奏大司樂所令者蓋鐘師焉
掌鼙鼓縵樂
　註曰鼓讀如莊王鼓之鼓𤣥謂作縵樂擊鼙以和之
　　疏曰此官主擊鼙於磬師作縵樂則擊鼙以和之
○笙師掌教龡竽笙塤籥簫箎篴管舂牘應雅以教祴
樂
　教教瞭也竽三十六簧宫管在中長四尺二寸笙長
　四尺十三簧宫管在左籥如笛三孔其中則中聲其
　上下二孔則聲之清濁所由生也箎長尺四寸圍三
　寸七孔一孔上出徑三分凡八孔横吹之篴長三尺
　四寸六孔舂牘以竹大五六寸長七尺短者一二尺
　其端有兩空髤畫以兩手築地應亦以竹長六尺五
　寸其中有椎雅狀如􁈍筒而弇口大二圍長五尺六
　寸以羊韋鞔之有兩紐疏畫祴樂祴夏之樂牘應雅
　教其舂者謂以築地笙師敎之則三器在庭可知矣
　賓醉而出奏祴夏以此三器築地為之行節明不失
　禮　坡伯兄曰竽笙以下八者皆笙之屬故笙師敎
　之塤簫管盖與小師雜教瞽矇其餘或教眂瞭也
　龡音吹髤香牛反鞔莫官反
凡祭祀饗射共其鐘笙之樂
　註曰鐘笙與鐘聲相應之笙
燕樂亦如之
大喪廞其樂器及𦵏奉而藏之大旅則陳之
　註曰陳於饌處而已不涖其縣　疏曰其涖縣者大
　司樂　坡伯兄曰眂瞭言興樂器不言陳與蔵者省
　文也故曰大旅亦如之如其興器而已笙師言與又
　言藏旅則不藏也故曰大旅則陳之
○鎛師掌金奏之鼓
　鄭剛中曰鎛師掌鎛而一職皆言鼓豈為鎛師又擊
　鼓乎觀鼓人言以晉鼓鼓金奏則此所謂鼓者攷擊
　以作之之義也當金奏之時鼓人以鼓作之鎛師則
　以鎛作之故皆以鼓言三鼜皆鼓之是鎛師皆擊鎛
　而鼓之也鎛師固宜掌鎛今畧無擊鎛之文皆言擊
　鼓則鼓為鼓作之意明矣先儒之説似非鎛師本意
凡祭祀鼓其金奏之樂饗食賓射亦如之
　王次㸃曰金鐘也鼓者所以擊其鐘也
軍大獻則鼓其愷樂凡軍之夜三鼜皆鼓之守鼜亦如
之
　註曰守鼜備守鼓也杜子春云一夜三擊備守鼜也
　春秋傳所謂賓將趨者音聲相似　趨左傳作棷莊
　九反
大喪廞其樂器奉而藏之
○韎師掌敎韎樂祭祀則帥其屬而舞之
　註曰舞之以東夷之舞　疏曰凡舞夷樂皆門外為
　之
大饗亦如之
　坡伯兄曰按下旄人舞夷樂又有鞮鞻氏掌四夷之
　樂與其聲歌此乃特别東夷者或其樂為優與不可
　考矣
○旄人掌教舞散樂舞夷樂
　註曰散樂野人為樂之善者若今黄門倡矣自有舞
　夷樂四夷之樂亦皆有聲歌及舞　疏曰旄人教樂
　而不掌鞮鞻氏掌樂而不教互相統耳
○凡四方之以舞仕者屬焉
　疏曰四方之舞仕即野人能舞者屬旄人選武人當
　於中取之
凡祭祀賓客舞其燕樂
　疏曰饗燕作燕樂時使四方舞士舞之以夷樂
○籥師掌敎國子舞羽龡籥
　註曰文舞有持羽吹籥者所謂籥舞也文王世子曰
　秋冬學羽籥詩云左手執籥右手秉翟
祭祀則鼓羽籥之舞
　註曰鼓之者恒為之節　疏曰祭祀先作樂下神及
　合樂之時則使國子舞鼓動以羽籥之舞與樂節相
　應使不相奪倫
賓客饗食則亦如之
大喪廞其樂器奉而藏之
　註曰此所廞者惟羽籥而已
○籥章掌土鼓豳籥
　註曰杜子春云土鼓以瓦為匡以革為兩面可擊也
　𤣥謂豳籥豳人吹籥之聲章眀堂位曰土鼓蒯桴葦
　籥伊耆氏之樂　蒯苦對反
中春晝擊土鼓龡豳詩以逆暑
　註曰豳詩豳風七月也吹之者以籥為之聲七月言
　寒暑之事迎氣歌其類也此風也而言詩詩總名也
　迎暑以晝求諸陽
○中秋夜迎寒亦如之
　註曰迎寒以夜求諸隂　中音仲
凡國祈年于田祖龡豳雅擊土鼓以樂田畯
　註曰祈年祈豐年也田祖始耕田者謂神農也豳雅
　亦七月也七月又有于耜舉趾饁彼南畝之事是亦
　歌其類謂之雅者以其言男女之正鄭司農云田畯
　古之先教田者爾雅田畯農夫也　疏曰此祈年于
　田祖并上迎暑迎寒并不言有祀事既告神當有祀
　事可知但以告祭弗常故不言之耳若有禮物不過
　如祭灋埋少牢之類耳此田祖與田畯所祈當同日
　但位别禮殊樂則同故連言之也
○國祭蜡則龡豳頌擊土鼓以息老物
　註曰故書蜡為蠶杜子春云蠶當為蜡郊特牲曰天
　子大蜡八伊耆氏始為蜡歳十二月而合聚萬物而
　索饗之也蜡之祭也主先嗇而祭司嗇也黄衣黄冠
　而祭息田夫也既蜡而收民息己𤣥謂十二月建亥
　之月也求萬物而祭之者萬物助天成歳事至此為
　其老而勞乃祀而老息之於是國亦養老焉月令孟
　冬勞農以休息之是也豳頌亦七月也七月又有穫
　稻作酒躋彼公堂稱彼兕觥萬壽無疆之事是亦歌
　其類也謂之頌者以其言歲終人功之成　王光遠
　曰逆暑迎寒召其氣之和聲和則氣和故先言擊土
　鼓以聲為主祈則以言通其意蜡則美其成功故先
　言雅頌以詞為主　坡伯兄曰豳詩豳風之七月也
　豳雅豳頌者先儒析七月之篇以為風雅頌皆備焉
　朱子謂雅之甫田大田頌之載芟良耜或其類也然
　不可考矣又曰豳諸侯之國以其為受命之基故不
　可夷於列國之樂而特以籥章氏掌之其用之必於
　田事者后稷以来世勤稼穡實王業所以兆用之嵗
　事不忘本矣然宗廟之中列國四夷之樂莫不陳而
　觀焉所以一風俗示無外豳詩王者之本獨不陳之
　何歟曰王者功成而作樂豳非王者之樂也故不可
　與韶夏濩武比然又不可與燕樂縵樂夷樂混而陳
　之非所以尊祖宗之徳推受命之符於是用之不亦
　宜乎　以樂音洛饁于輒反
○鞮鞻氏掌四夷之樂與其聲歌
　註曰四夷之樂東方曰韎南方曰任西方曰侏離北
　方曰禁詩云以雅以南是也王者必作四夷之樂一
　天下也言與其聲歌則云樂者主於舞
祭祀則龡而歌之燕亦如之
　註曰吹之以管籥為之聲
○典庸器掌藏樂器庸器
　註曰庸器伐國所𫉬之器若崇鼎貫鼎及以其兵物
　所鑄銘也
及祭祀帥其屬而設筍簴陳庸器
　註曰設筍簴眂瞭當以縣樂器焉陳功器以華國也
　杜子春云筍讀為博選之選横者為筍從者為鐻
饗食賓射亦如之
　　選胥袞反從子容反鐻音距
大喪廞筍簴
　疏曰案檀弓有鐘磬而無筍簴鄭註云不縣之彼見
　此文有筍簴明有而不縣以喪事畧故也
○司干掌舞器
　註曰舞器羽籥之屬　坡伯兄曰舞器者羽籥干戚
　之類獨名司干者周以武功興大武之樂朱干玉戚
　以舞故舉干名也
祭祀舞者既陳則授舞器既舞則受之
　註曰既已也受取藏之
賓饗亦如之
大喪廞舞器及𦵏奉而藏之
　疏曰此官云干盾及羽籥及其所廞廞干盾而已其
　羽籥則籥師廞之
　
　
　
　
　
　
　周禮述註卷十四
欽定四庫全書
　周禮述註卷十五
　　　　　　　　　　　　安溪李光坡撰
○大卜掌三兆之灋一曰玉兆二曰瓦兆三曰原兆
　註曰兆者灼龜𤼵於火其形可占者其象似玉瓦原
　之璺鏬是用名之焉上古以来作其灋可用者有三
原原田也杜子舂云玉兆帝顓頊之兆瓦兆帝堯之
　兆原兆有周之兆　疏曰大卜所掌先三兆後三易
　次三夢者筮短龜長夢以叶卜筮故以先後為次
　趙商問杜子春所云并下子春云連山宓戲歸蔵黄
　帝敢問子春何由知之鄭答云此數者非無眀文改
　之無據故著子春説而已近師皆以為夏殷周
○其經兆之體皆百有二十其頌皆千有二百
　註曰頌謂繇也三灋體繇之數同其名占異耳百二
　十毎體十繇體有五色又重之以墨坼也五色者洪
　範所謂曰雨曰濟曰圛曰蟊曰尅　坡謂疏云龜兆
　有五而為百二十者則兆别分為二十四分此言是
　也盖以木火土金水與春夏秋冬相乘一嵗有二十
　四氣五行運於其間各有生死以此視其衰死王相
　以決吉凶也　璺音問鏬火嫁反宓戲讀伏羲坼勅
　白反圛音亦蟊音濛
掌三易之灋一曰連山二曰歸藏三曰周易
　註曰易者揲蓍變易之數可占者也名曰連山以山
　出内氣也歸藏者萬物莫不歸而藏於其中杜子春
　云連山宓戲歸藏黄帝
○其經卦皆八其别皆六十有四
　註曰三易卦别之數亦同其名占異也毎卦八别者
　重之數　坡伯兄曰龜象也筮數也求象於兆求數
　於變其灋不同體有百二卦有六十其道亦異蓋卜
　書之亡久矣學者因莫之見遂曰卜筮皆出於易而
　援易繫卜筮蓍龜之言以證之考之春秋内外𫝊先
　秦古書所舉卜筮之繇其繫於筮者皆今周易文也
　卜繇别為言語絶無隻句與易相似者豈可溷乎愚
　則以為卜書五行也筮書隂陽也洪範曰卜五占用
　二此卜筮之大要也春秋傳晉卜救鄭遇水適火而
　史趙輩皆舉五行尅勝之義占之卜之畧例於此可
　見　溷音混
掌三夢之灋一曰致夢二曰觭夢三曰咸陟
　註曰夢者人精神所寤可占者　鄭剛中曰有心而
　夢出於有所因故曰致觭從角從竒盖角出竒異所
　謂怪異之夢無心感物謂之咸升而有至者謂之陟
　咸陟言無心所感精神升降有所致而得夢也
○其經運十其别九十
　註曰運或為緷當為煇是眂祲所掌十煇也王者於
　天日也夜有夢則晝視日旁之氣以占其吉凶凡所
　占者十煇每煇九變此術今亡　坡伯兄曰三夢舊
　註亦分三代其說無據且直云其經運十其别九十
　異於前文則知三夢一灋致夢者有以致之如晝所
　思為夜則成夢是致夢也觭杜讀為竒竒夢亦思為
　所致而詭異不測衛玠謂夢有想有因致夢觭夢之
　謂也咸感也陟升也精神感而上通與鬼神合其吉
　凶以其無心焉故謂之咸也此三者足以盡夢之變
　矣　觭居綺反緷煇同音運
以邦事作龜之八命一曰征二曰象三曰與四曰謀
五曰果六曰至七曰雨八曰瘳
　註曰國之大事待蓍龜而決者有八定作其辭於將
　卜以命龜也鄭司農云征謂征伐人也象謂災變雲
　物如衆赤烏之屬有所象似易曰天垂象見吉凶春
　秋傳曰天事恒象皆是也與謂予人物也謀謂謀議
　也果謂事成與不也至謂至不也雨謂雨不也瘳謂
　疾瘳不也𤣥謂征亦云行廵守也與謂所與共事也
　果謂以勇決為之　坡謂八命之序征者存亡所係
　象者休咎所關國之大故也次以曰與曰謀事之從
　内出而未決者也曰果曰至事之從外來而未決者
　也次以曰雨曰瘳則一時一身事耳盖以大小内外
　為序也
○以八命者贊三兆三易三夢之占以觀國家之吉凶
以詔救政
　疏曰以上文八事命龜之辭贊佐也佐明三兆三易
　三夢之占辭將此辭演出其意以觀國家之吉凶詔
　告也凶則告凶救其政使王改過自新
凡國大貞卜立君卜大封則眡髙作龜
　註曰卜立君君無冢適卜可立者卜大封謂竟界侵
　削卜以兵征之若魯昭元年秋叔弓帥師疆鄆田是
　也眡高以龜骨高者可灼處示宗伯也大事宗伯涖
　卜卜因龜之腹骨骨近足者其部高貞問也問於正
　者必先正之乃從問焉作龜謂以火灼之以作其兆
　也春灼後左夏灼前左秋灼前右冬灼後右士喪禮
　曰宗人受卜人龜示高涖卜受視反之又曰卜人坐
　作龜　疏曰貞正也凡國家有大事正問於龜之事
　有二則卜立君卜大封是也云則眡髙作龜者凡卜
　灋在襧廟廟門閾外闑西南北面有席先陳龜於廟
　門外之西塾上又有貞龜謂正龜於閾外席上又有涖
　卜命龜眡髙作龜六節尊者宜逸卑者宜勞從下向上
　差之作龜眂髙二者勞事以大貞事大故大卜身為勞
　事則大宗伯臨卜其餘陳龜貞龜皆小宗伯為之也
　適丁歴反竟音境鄆音運
大祭祀則眂髙命龜
　註曰命龜告龜以所卜之事不親作龜者大祭祀輕
　於大貞也士喪禮曰宗人即席西面坐命龜
凡小事涖卜
　註曰代宗伯　疏曰小事既大卜涖卜則陳龜貞龜
　命龜眂髙皆卜師為之其作龜則卜人也
國大遷大師則貞龜
　註曰正龜於卜位也士喪禮曰卜人抱龜燋先奠龜
　西面是也又不親命龜亦大遷大師輕於大祭祀也
　　疏曰貞龜上有涖卜亦大宗伯為之陳龜亦宜小
　宗伯也其眡髙命龜卜師作龜卜人　燋哉約反
凡旅陳龜
　註曰陳龜於饌處也士喪禮曰卜人先奠龜于西塾
　上南首是也不親貞龜亦以卜旅祭非常輕於大遷
　大師也　疏曰涖卜仍是大宗伯貞龜命龜眂髙皆
　卜師亦卜人作龜
凡喪事命龜
　註曰重喪禮次大祭祀也士喪禮則筮宅卜曰天子
　卜葬兆凡大事大卜陳龜貞龜命龜眂髙其他以差
　降焉　疏曰命龜之上有陳龜貞龜亦小宗伯涖卜
　還是大宗伯眂髙作龜卜師也
○卜師掌開龜之四兆一曰方兆二曰功兆三曰義兆
四曰弓兆
　註曰方功義弓之名未聞　黄文叔曰卜師揚火作
　龜開龜之四兆正謂作龜其兆有四方功義弓璺坼
　之象龜筴𫝊首足俯仰開跲盖其餘灋　坡伯兄曰
　舊註開出其占書而以占者下占人之事也卜師所
　掌在於作龜而不在於占龜所謂開龜者盖若鑿龜
　之義云耳四兆者鑿龜之四方上篇鄭氏云春灼後
　左夏灼前左秋灼前右冬灼後右以正此四兆者為
　得其實　筴策同
凡卜事眂髙
　疏曰凡卜眂髙者謂大卜不眂髙者皆卜師眂髙以
　龜髙處示涖卜也
○揚火以作龜致其墨
　註曰揚猶熾也致其墨者爇灼之明其兆　坡伯兄
　曰墨者墨其將灼之處而灼之以致其兆也書曰惟
　洛食蓋食墨之謂愚謂卜蓋有龜焦者有不食墨者
　皆不待兆成而知其凶也夫墨水也燋契火也火過
　而陽則焦矣火過而隂則不食矣
凡卜辨龜之上下左右隂陽以授命龜者而詔相之
　註曰所卜者當各用其龜也大祭祀喪事大卜命龜
　則大貞小宗伯命龜其他卜師命龜卜人作龜則亦
　辨龜以授卜師上仰者也下俯者也左左倪也右右
　倪也隂後弇也陽前弇也詔相告以其辭及威儀
○龜人掌六龜之屬各有名物天龜曰靈屬地龜曰繹
屬東龜曰果屬西龜曰靁屬南龜曰獵屬北龜曰若屬
各以其方之色與其體辨之
　註曰屬言非一也色謂天龜𤣥地龜黄東龜青西龜
　白南龜赤北龜黒龜俯者靈仰者繹前弇果後弇獵
　左倪靁右倪若是其體也東龜南龜長前後在陽象
　經也西龜北龜長左右在隂象緯也天龜俯地龜仰
　東龜前南龜郤西龜左北龜右各從其耦也杜子春
　讀果為羸　果魯火反
凡取龜用秋時攻龜用春時各以其物入于龜室
　註曰六龜各異室也秋取龜及萬物成也攻治也治
　龜骨以春是時乾解不發傷也　疏曰六龜各入於
　一室以其蓍龜嵗易秋取春攻訖即欲易去前龜也
　　解音懈
上春釁龜祭祀先卜
　註曰釁者殺牲以血之神之也先卜始用卜筮者言
　祭言祀尊焉天地之也世本作曰巫咸作筮卜未聞
　其人也是上春者夏正建寅之月月令孟冬云釁祠
　龜策相互矣秦以十月建亥為嵗首則月令秦世之
　書亦或欲以嵗首釁龜耳
若有祭事則奉龜以往
　註曰奉猶送也送之所當於卜
○旅亦如之喪亦如之
○菙氏掌共燋契以待卜事
　註曰士喪禮曰楚焞置于燋在龜東楚焞即契所用
　灼龜也燋謂炬其存火
凡卜以眀火爇燋遂龡其焌契以授卜師遂役之
　註曰杜子春云眀火以陽燧取火於日𤣥謂焌讀如
　戈鐏之鐏謂以契柱燋火而吹之也契既然以授卜
　師用作龜也役之使助之　王光逺曰焌者契之鋭
　頭也　焌音俊鐏存悶反
○占人掌占龜以八簭占八頌以八卦占簭之八故以
眂吉凶
　占人亦占筮言掌占龜者筮短龜長主於長者以八
　簭占八頌謂將卜八事先以筮筮之八頌者八事之
　將卜諸頌也簭人職所謂大事先筮而後卜也以八
　卦占筮之八故謂八事不卜而徒筮之也
凡卜簭君占體大夫占色史占墨卜人占坼
　註曰體兆象也色兆氣也墨兆廣也坼兆釁也體有
　吉凶色有善惡墨有大小坼有微眀尊者視兆象而
　已卑者以次詳其餘也周公卜武王占之曰體王其
　無害凡卜象吉色善墨大坼明則逢吉　疏曰此已
　下皆據卜言兼云筮者凡下皆先筮故連言之體謂
　金木水火土五種之兆兆之墨縱横其形體象似金
　木水火土也凡卜欲作龜之時灼龜之四足依四時
　而灼之其兆直上向背者為木兆直下向足者為水
　兆邪向背者為火兆邪向下者為金兆横者為土兆
　色兆中氣色似有雨及雨止之等墨據兆之正釁處
　坼就正墨傍有竒釁罅者
凡卜簭既事則繫幣以比其命嵗終則計其占之中否
　註曰謂既卜筮史必書其命龜之事及兆於策繫其
　禮神之幣而合藏焉書曰王與大夫盡弁開金縢之
　書乃得周公所自以為功代武王之說是命龜書
　中丁仲反
○簭人掌三易以辨九簭之名一曰連山二曰歸藏三
曰周易九簭之名一曰巫更二曰巫咸三曰巫式四曰
巫目五曰巫易六曰巫比七曰巫祠八曰巫參九曰巫
環以辨吉凶
　註曰此九巫讀皆當為筮字之誤也更謂筮遷都邑
　也咸猶僉也謂筮衆心歡否也式謂筮制作灋式也
　目謂事衆筮其要所當也易謂民衆不説筮所改易
　也比謂筮與民和比也祠謂筮牲與日也參謂筮御
　與右也環謂筮可致師不也　劉公是曰此乃前世
　通於占者九人其遺灋存於書可𫝊者也古者占筮
　之工通謂之巫更咸式目等皆其名也巫咸見於他
　書多矣易疑為昜昜古陽字所謂巫陽也其它則未
　聞雖未聞不害其有也　坡謂漢書郊祀志晉巫所
　祀有巫祠之名亦其一徵
凡國之大事先簭而後卜
　註曰當用卜者先簭之即事漸也於簭之凶則止不
　卜
上春相簭
　註曰相謂更選擇其蓍也蓍龜歳易者與　相息亮
　反
○凡國事共簭
○占夢掌其歳時觀天地之㑹辨隂陽之氣
　註曰其嵗時今嵗四時也天地之㑹建厭所處之日
　辰隂陽之氣休王前後　疏曰建謂斗柄所建謂之
　陽建故左旋於天厭謂日前一次謂之隂建故右旋
　於天堪輿天老曰假令正月陽建於寅隂建於戍
○以日月星辰占六夢之吉凶
　註曰日月星辰謂日月之行及合辰所在春秋昭三
　十一年十二月辛亥朔日有食之是夜也晉趙簡子
　夢童子倮而轉以歌旦而日食占諸史墨對曰六年
　及此月也吳其入郢乎終亦弗克入郢必以庚辰日
　月在辰尾庚午之日日始有適火勝金故弗克此以
　日月星辰占夢者其術則今八㑹其遺象也用占夢
　則亡
一曰正夢
　註曰無所感動平安自夢
二曰噩夢
　註曰杜子春云噩當為驚愕之愕謂驚愕而夢
三曰思夢
　註曰覺時所思念之而夢
四曰寤夢
　註曰覺時道之而夢　坡謂寤寐覺也寤夢者謂如
　覺所見而實夢也如狐突遇太子申生然
五曰喜夢
　註曰喜悦而夢
六曰懼夢
　註曰恐懼而夢　噩愕同王于况反倮魯火反郢以
　井反適直革反
季冬聘王夢獻吉夢于王王拜而受之
　註曰聘問也夢者事之祥吉凶之占在日月星辰季
　冬日窮于次月窮于紀星迴于天數將幾終於是發
　幣而問焉若休慶之云爾因獻羣臣之吉夢于王歸
　美焉詩云牧人乃夢衆維魚矣旐維旟矣此所獻吉
　夢　坡伯兄曰古者占夢必參以天地隂陽謂人感
　天地隂陽之氣於是乎有動於機而形於夢夫天地
　之㑹隂陽之氣變化於四時不可睹也故察之乎日
　月星辰而象見矣春秋傳趙簡子之事詳自註中史
　記宋元王夢一丈夫延頸而長頭衣元繡之衣而乘
　輜車曰我為江使於河而幕網當吾路豫且得我我
　不能去王有徳義故来告訴召博士衛平問之平乃
　援式而起仰天而視月之光觀斗所指定日處鄉四
　維已定八卦相望視其吉凶介蟲先見乃對元王曰
　今昔壬子宿在牽牛河水大㑹鬼神相謀漢正南北
　江河固期南風新至江使先來白雲擁漢萬物盡留
　斗柄指日使者當囚元服輜車其名為龜王急使人
　問而求之此皆以日月星辰占夢之灋也噩謂所夢
　可驚愕此六夢者致夢竒夢咸陟皆有焉問王之夢
　而獻其吉者則凶者在所脩省可知
乃舎萌于四方以贈惡夢
　註曰舍讀為釋舎萌猶釋菜也古書釋菜釋奠多作
　舎字萌菜始生也贈送也欲以新善去故惡
遂令始難敺疫
　註曰令令方相氏也難謂執兵以有難郤也方相氏
　掌蒙熊皮黄金四目𤣥衣朱裳執戈揚盾師百隸為
　之敺疫厲鬼也　疏曰始難文承季冬之下是據季
　冬大難而言　難儺同
○眂祲掌十煇之灋以觀妖祥辨吉凶
　註曰妖祥善惡之徵鄭司農云煇謂日光炁也　坡
　伯兄曰眂祲蓋贊占夢以觀日月星辰之氣即史記
　所謂暈者是也大卜註以此十煇為十運愚意謂經
　運十者日之經運固有十耳煇氣以贊經運之占而
　占固不止於煇也
○一曰祲二曰象三曰䥴四曰監五曰闇六曰瞢七曰
彌八曰敘九曰隮十曰想
　註曰鄭司農云祲隂陽氣相侵也象者如赤烏也䥴
　謂日旁氣四面反向如煇狀也監雲氣臨日也闇日
　月食也瞢日月瞢瞢無光也彌者白虹彌天也叙者
　雲有次序叙如山在日上也隮者升氣也想者煇光
　也𤣥謂䥴讀如童子佩䥴之䥴謂日旁氣刺日也監
　冠珥也彌氣貫日也隮虹也詩云朝隮于西想雜氣
　有似可形想　煇音運本亦作暈音同䥴音攜瞢音
　夢隮子兮反炁音氣
掌安宅叙降
　註曰宅居也降下也人見妖祥則不安主安其居處
　也次敘其凶旤所下謂禳移之　疏曰人見妖祥則
　不安此官主安宅故敘次凶旤所下之地禳移之其
　心則安
正嵗則行事
　註曰占夢以季冬贈惡夢此正月而行安宅之事所
　以順民
○嵗終則弊其事
　註曰弊斷也謂計其吉凶然否多少
○大祝掌六祝之辭以事鬼神示祈福祥求永貞一曰
順祝二曰年祝三曰吉祝四曰化祝五曰瑞祝六曰筴
祝
　註曰永長也貞正也求多福歴年得正命也　徐氏
　曰順祝者天人和同納于大順也年祝者謂五氣時
　若常大有年也吉祝者斂時五福吉無不利也化祝
　者謂化被六極以為和氣也瑞祝者不愛道寳而形
　為上瑞也筴祝者龜筮不違于人是謂大同也　坡
　謂順祝年祝天地之福祥也吉祝化祝人之福祥也
　瑞祝筴祝物之福祥也故其序如此
掌六祈以同鬼神示一曰類二曰造三曰禬四曰禜五
曰攻六曰説
　註曰祈嘄也謂為有災變號呼告于神以求福天神
　人鬼地示不和則六癘作見故以祈禮同之造祭於
　祖也鄭司農云類造禬禜攻説皆祭名也類祭于上
　帝禜日月星辰山川之祭也春秋傳曰日月星辰之
　神則雪霜風雨之不時於是乎禜之山川之神則水
　旱癘疫之災於是乎禜之𤣥謂類造加誠肅求如志
　禬禜告之以時有災變也攻説則以辭責之禜如日
　食以朱絲禜社攻如其鳴鼓然董仲舒救日食祝曰
　炤炤大眀瀐滅無光奈何以隂侵陽以卑侵尊是之
　謂説也禬未聞焉類造禬禜皆有牲攻説用幣而已
　　項平甫曰六祝所以求福六祈所以禳禍造七報
　反嘄音禱見賢遍反炤章搖反
作六辭以通上下親疎逺近一曰祠二曰命三曰誥四
曰㑹五曰禱六曰誄
　註曰鄭司農云祠當為辭謂辭令也命論語所謂為
　命禆諶草創之誥謂康誥盤庚之誥之屬也盤庚將
　遷于殷誥其世臣卿大夫道其先祖之善功故曰以
　通上下親疎遠迎㑹謂王官之伯命事於㑹胥命於
　蒲主為其命也禱謂禱於天地社稷宗廟主為其辭
　也春秋傳鐵之戰衛太子禱曰之屬誄謂積累生時
　徳行以錫之命主為其辭也春秋傳孔子卒哀公誄
　之此皆有文雅辭令難為者也故大祝官主作六辭
　𤣥謂一曰祠者交接之辭春秋傳曰古者諸侯相見
　號辭必稱先君以相接辭之辭也㑹謂㑹同盟誓之
　辭　坡謂辭與命所􁀁者廣五禮皆有焉誥與㑹則
　各因一事而𤼵禱與誄則事起無常此其序也
辨六號一曰神號二曰鬼號三曰示號四曰牲號五曰
齍號六曰幣號
　註曰號謂尊其名更為美稱焉神號若云昊天上帝
　鬼號若云皇祖伯某示號若云后土地示幣號若玉
　云嘉玉幣云量幣鄭司農云牲號為犧牲皆有名號
　曲禮曰牛曰一元大武豕曰剛鬛羊曰柔毛雞曰翰
　音齍號為黍稷皆有名號也曲禮曰黍曰薌合粱曰
　薌萁稻曰嘉疏少牢饋食禮曰敢用柔毛剛鬛士虞
　禮曰敢用潔牲剛鬛香合　齍音咨鬛力輒反薌音
　鄉萁音姬
辨九祭一曰命祭二曰衍祭三曰炮祭四曰周祭五曰
振祭六曰擩祭七曰絶祭八曰繚祭九曰共祭
　註曰鄭司農云擩祭以肝肺菹擩鹽醢中以祭也繚
　祭以手從肺本循之至于末乃絶以祭也絶祭不循
　其本直絶肺以祭也特牲饋食禮曰取菹擩于醢祭
　于豆間鄉射禮曰取肺坐絶祭鄉飲酒禮曰右取肺
　左郤手執本坐弗繚右絶末以祭少牢曰取肝擩于
　鹽振祭𤣥謂九祭皆謂祭食者命祭者玉藻曰君若
　賜之食而君客之則命之祭然後祭是也衍字當為
　延炮字當為包聲之誤也延祭者曲禮曰主人延客
　祭是也包猶兼也兼祭者有司曰宰夫贊者取白黑
　以授尸尸受兼祭于豆間是也周猶徧也徧祭者曲
　禮曰殽之序徧祭之是也振祭擩祭本同不食者擩
　則祭之將食者既擩必振乃祭也絶祭繚祭亦本同
　禮多者繚之禮畧者絶則祭之共猶授也主祭食宰
　夫授祭孝經說曰共綏執授　坡謂凡此九祭祭祀
　及生人飲酒皆有焉命祭以祭祀言之特牲所謂尸
　坐祝命挼祭是也衍依作衍衍祭者尸卒食主人酳
　而尸祭註云酳猶衍也在生人則養老執爵而酳是
　也兼祭以生人言之公食大夫禮賓之兼祭庶羞是
　也徧祭以祭祀言之少牢尸十一飯所舉所祭見其
　周矣命衍炮周列祭食之式其别有四也振擩絶繚
　列祭食之儀亦有四者之别也共祭則凡祭皆共之
　故終焉　炮百交反擩音㽔繚音了共音恭挼音墮
辨九􁆡一曰䭫首二曰頓首三曰空首四曰振動五曰
吉􁆡六曰凶􁆡七曰竒􁆡八曰襃􁆡九曰肅􁆡以享右
祭祀
　註曰稽首拜頭至地也頓首拜頭叩地也空首拜頭
　至手所謂拜手也吉拜拜而後稽顙謂齊衰不杖以
　下者言吉者此殷之凶拜周以其拜與頓首相近故
　謂之吉拜云凶拜稽顙而後拜謂三年服者杜子春
　云竒讀為竒偶之竒謂先屈一膝今雅拜是也鄭大
　夫云竒拜謂一拜也襃讀為報報拜再拜是也鄭司
　農云肅拜但俯下手今時撎是也介者不拜故曰為
　事故敢肅使者𤣥謂振動戰栗變動之拜書曰王動
　色變一拜答臣下拜再拜拜神與尸享獻也謂朝獻
　饋獻也右讀為侑侑勸尸食而拜　疏曰此九拜之
　中四種是正拜稽首頓首空首此三者相因而為之
　空首者先以兩手拱至地乃頭至手以其不至地故
　名空首頓首者為空首之時引頭至地首頓地即舉
　故名頓首稽稽留之字頭至地多時則為稽首也稽
　首拜中最重臣拜君之拜頓首平敵自相拜之拜空
　首君答臣下拜肅拜但屈膝鞠躬以為禮惟軍中有
　此婦人亦以肅拜為正其餘五者附此四種振動附
　稽首吉拜附頓首凶拜亦附稽首竒拜附空首襃拜
　亦附稽首此九拜不專為祭祀以祭事重故舉以言
　　坡謂六祝候善氣六祈弭變氣所以交於神六辭
　所以交於人此治神人之文辭也六號者祭先祝祝
　有號既祝迎尸入食則有祭故辨九祭食必拜送拜
　受故辨九拜而凡生人祭拜之禮倣焉此治神人之
　威儀也此其序也　䭫稽同音啟襃音報撎於至反
凡大禋祀肆享祭示則執眀水火而號祝
　註曰眀水火司烜所共日月之氣以給烝享執之如
　以六號祝眀此圭潔也禋祀祭天神也肆享祭宗廟
　也　疏曰號祝執眀水火眀主人圭潔之徳
○隋釁逆牲逆尸令鐘鼓右亦如之
　註曰隋釁謂薦血也凡血祭曰釁既隋釁後言逆牲
　容逆鼎右讀亦當為侑　坡謂逆尸乃逆牲牲殺乃
　薦血釁薦血也薦血之後乃有膟膋隋于主前之禮
　盖以自下向上為立言之序也
○来瞽令臯舞
　註曰臯讀為卒嘷呼之嘷來嘷者皆謂呼之入
○相尸禮
　註曰延其出入詔其坐作
○既祭令徹
　　隋許規反臯户髙反相息亮反恒况晚反膟音律
　膋音聊
大喪始崩以肆鬯渳尸相飯贊斂徹奠
　註曰肆鬯所謂陳尸設鬯也鄭司農云渳尸以鬯尸
　　疏曰浴訖即飯含故言相飯也不言相含者大宰
　贊含玉此故不言贊斂者冬官主斂事大祝贊之奠
　始死之奠小斂大斂奠並大祝徹之
○言甸人讀禱付練祥掌國事
　註曰言猶語也禱六辭之屬禱也甸人喪事代王
　受眚災大祝為禱辭語之使以禱於藉田之神也
　付當為祔祭於先王以祔後死者掌國事辨䕶之
　　疏曰辨䕶者供時用相禮儀　渳彌爾反飯扶
　晚反
國有大故天烖彌祀社稷禱祠
　註曰大故兵宼也天烖疫癘水旱也彌猶徧也徧祀
　社稷及諸所禱既則祠之以報焉
大師宜于社造于祖設軍社類上帝國將有事于四望
及軍歸獻于社則前祝
　註曰鄭司農説設軍社以春秋傳曰所謂君以師行
　祓社釁鼓祝奉以從者也𤣥謂前祝者王出也歸也
　將有事于此神大祝居前先以祝辭告之　鄭剛中
　曰大師必載社主與遷廟主以行故有宜社造祖之
　祭此二者國内之禮及軍之所在必設軍社于其地
　以事類而告上帝此二者國外之禮國有事于四望
　則將戰地之四望與夫軍有功獻㨗于社凡此六事
　皆大祝前辭　祓芳弗反
大㑹同造于廟宜于社過大山川則用事焉反行舍奠
　註曰用事亦用祭事告行也玉人職有宗祝以黄金
　勺前馬之禮是謂告大山川與㑹子問曰凡告必用
　牲幣反亦如之　疏曰反行舍奠者王出行時造于
　廟將遷廟主行反行還祭七廟非時而祭曰奠　舍
　音釋
建邦國先告后土用牲幣
　註曰后土社神也　疏曰雖告祭非常有牲有幣禮
　動不虚故也
禁督逆祀命者
　註曰督正也正王之所命諸侯之所祀有逆者則形
　罰焉　王光逺曰非所命而祀則在所禁命之祀而
　弗祀則在所督
頒祭號于邦國都鄙
　註曰祭號六號　王介甫曰頒其所得用之祭號
○小祝掌小祭祀將事侯禳禱祠之祝號以祈福祥順
豐年逆時雨寧風旱彌烖兵逺辠疾
　註曰侯之言候也候嘉慶祈福祥之屬禳禳却凶咎
　寧風旱之屬順豐年而順為之祝辭逆迎也彌讀曰
　敉敉安也　王光遠曰非祀大神享大鬼祭大示皆
　祭祀之小者侯以候福之將至禳以卻禍之方來者
　禱以先事而求之祠以後事報之言小祭祀將事而
　繼之以侯禳禱祠之祝號則小祭祀所奉事者亦祝
　號而已　敉亡爾反
大祭祀逆齍盛送逆沃尸盥贊隋贊徹贊奠
　註曰隋尸之祭也奠奠爵也祭祀奠先徹後反言之
　者眀所佐大祝非一　疏曰逆齍盛者祭宗廟饋獻
　後尸將入室食小祝於廟門外迎饎人之齍盛於廟
　堂東實之薦於神座前送逆尸者為始祭迎尸而入
　祭末送尸而出沃尸盥者尸尊不就洗按特牲少牢
　尸入廟門盥於􁆭其時小祝沃水贊隋者按特牲少
　牢尸始入室拜妥尸尸隋祭以韭菹擩于鹽以祭於
　豆間小祝其時贊尸以授之贊徹者諸宰君婦徹時
　小祝贊之也贊奠者大祝酌酒奠于鉶南則郊特牲
　註天子奠斝諸侯奠角小祝其時贊之　坡謂論禮
　之先後則逆齍盛當在沃尸盥之後贊奠當在贊隋
　之上今如此者恐或文錯至上三者小祝専職下三
　下三者則贊為之各以其類不可以後先言矣
○凡事佐大祝
　註曰唯大祝所有事　隋許規反
大喪贊渳
　註曰杜子春云渳謂浴尸
○設熬置銘
　註曰銘今書或作名鄭司農云銘書死者名於旌今
　謂之柩士喪禮曰為銘各以其物亡則以緇長半幅
　赬末長終幅廣三寸書名于末曰某氏某之柩竹杠
　長三尺置於西階上重木置于中庭參分庭一在南
　粥餘飯盛以二鬲縣于重幂用葦席取銘置于重𤣥
　謂熬者棺既蓋設於其旁所以惑蚍蜉也喪大記曰
　熬君四種八筐大夫三種六筐士二種四筐加魚腊
　焉士喪禮曰熬黍稷各二筐有魚腊饌于西坫南又
　曰設熬旁一筐乃塗
○及葬設道齎之奠分禱五祀
　註曰齎猶送也送道之奠謂遣奠也分其牲體以祭
　五祀告王去此宫中不復反故興祭祀也王七祀五
　者司命大厲平生出入不以告　熬五羔反齎音咨
　赬勅貞反杠音江重直龍反粥之六反鬲音歴幂音
　覓蚍音毗蜉音浮
大師掌釁祈號祝
　註曰鄭司農云釁謂釁鼓也春秋傳曰君以軍行
　祓杜釁鼓祝奉以從
○有冦戎之事則保郊祀于社
　註曰保祀互文郊社皆守而祀之彌烖兵　黄文叔
　曰郊非有司所當祀也直保之祀社而已
凡外内小祭祀小喪紀小㑹同小軍旅掌事焉
　疏曰林澤四方百物是外小祭祀其内小祭祀謂宫
　中七事之等小喪紀者王后以下之喪小㑹同諸侯
　遣臣來王王使卿大夫與之行㑹同之禮小軍旅者
　王不自行遣卿大夫征伐　坡謂所掌之事如大祝
　所掌大祭大喪大師大㑹同之事但禮有等差耳
○喪祝掌大喪勸防之事
　註曰鄭司農云勸防引柩也杜子春云防當為披𤣥
　謂勸猶倡帥前引者防謂執披備傾戲　疏曰勸即
　下經御柩一也執披六軍之士
○及辟令啓
　註曰鄭司農云辟謂除菆塗椁也令啟謂喪祝主命
　役人開之也檀弓曰天子之殯也菆塗龍輴以椁加
　斧於椁上畢塗屋天子之禮也
○及朝御匶乃奠
　註曰鄭司農云朝謂將葬朝於祖考之廟而後行則
　喪祝為御匶也𤣥謂乃奠朝廟奠　疏曰言及朝者
　謂侵夜啟殯昧爽朝廟御匶者發殯宫輴車載至廟
　其時喪祝執纛居前以御正匶也乃奠者按既夕禮
　朝廟之時重先奠從燭從匶從彼奠昨夜夕奠至廟
　下棺於廟兩楹之間棺西設此宿奠至明徹去宿奠
　乃設此朝廟之奠於匶西故云乃奠
○及祖飾棺乃載遂御
　註曰鄭司農云祖謂將𦵏祖於庭象生時出則祖也
　故曰事死如事生禮也祖時喪祝主飾棺乃載遂御
　之喪祝為匶車御也𤣥謂祖為行始飾棺設栁池紐
　之屬其序載而後飾既飾當旋車向外喪祝御之御
　之者執翿居前郤行為節度
○及葬御匶出宫乃代
　註曰喪祝二人相與更也
○及壙說載除飾
　註曰鄭司農云壙謂穿中也說載下棺也除飾去棺
　飾也四歰之屬令可舉移安錯之𤣥謂除飾便其窆
　爾周人之葬牆置歰　疏曰說載謂下棺於地除飾
　謂除去帷荒下棺於坎訖其帷荒還入壙張之於棺
○小喪亦如之
　註曰小喪王后世子已下之喪亦有勸防以下之事
　故云亦如之
○掌喪祭祝號
　註曰喪祭虞也檀弓曰𦵏日虞不忍一日離也是日
　也以虞易奠卒哭曰成事是日也以吉祭易喪祭
　辟音闢朝直遙反説吐活反戲音虧菆才官反翿音
　道歰所甲反本亦作翣錯七故反
王弔則與巫前
　註曰鄭司農云喪祝與巫以桃厲執戈在王前檀弓
　曰君臨臣喪以巫祝桃茢執戈惡之也所以異於生
　也　疏曰桃者鬼所惡茢菼帚所以掃不祥桃茢二
　者祝與巫執之執戈者是小臣也檀弓言惡之也所
　以異於生也死者之傍有凶邪之氣故須桃茢以惡
　之是異於生　厲記作茢音列惡烏路反
掌勝國邑之社稷之祝號以祭祀禱祠焉
　註曰勝國邑所誅討者社稷者若毫社是矣存之者
　重神也蓋庵其上而棧其下為北牖　棧才産反
凡卿大夫之喪掌事而歛飾棺焉
　註曰言掌事者雖禮有隆殺勸防以下皆掌之兼主
　斂事故總云掌事而斂飾棺焉　殺音曬
○甸祝掌四時之田表貉之祝號
　註曰杜子春讀貉為百爾所思之百書亦或為禡貉
　兵祭也甸以講武治兵故有兵祭詩曰是類是禡爾
　雅曰是類是禡師祭也𤣥謂田者習兵之禮故亦禡
　祭禱氣勢之十百而多獲　陳氏曰古人祭貉于立
　表之處無壇壝置甲胄弓矢于神座之側建矟于神
　座之後故謂之表貉　貉莫駕反禡同矟音朔
舎奠于祖廟禰亦如之
　註曰舍讀為釋釋奠者告將時田若將征伐鄭司農
　云禰父廟　疏曰天子將出告廟而行言釋奠於祖
　廟者非時而祭即曰奠以其不立尸奠之言停停饌
　具而已七廟俱告故祖禰竝言　舎音釋下同
師甸致禽于虞中乃屬禽及郊饁獸舎奠于祖禰乃斂
禽禂牲禂馬皆掌其祝號
　註曰師田謂大起衆以田也致禽於虞中使獲者各
　以其禽来致於所表之處屬禽别其種類饁饋也以
　所獲獸饋於郊薦於四方羣兆入又以奠于祖禰薦
　且告反也歛禽謂取三十入腊人也杜子春云禂禱
　也為馬禱無疾為田禱多獲禽牲詩云既伯既禱爾
　雅曰既伯既禱馬祭也𤣥謂禂讀如伏誅之誅今侏
　大字也為牲祭求肥充為馬祭求肥健　坡謂郊饁
　與司馬同祖廟惟言舎奠更無四仲社方礿烝文則
　註言因田有此四祭漏矣　屬音燭禂音禱又音誅
　礿音藥
○詛祝掌盟詛類造攻說禬禜之祝號
　註曰八者之辭皆所以告神明也盟詛主於要誓大事曰盟
　小事曰詛疏曰類造以下即大祝六祈大祝不掌祝
　號故此詛祝與盟同為祝號秋官自有司盟之官此
　兼言之者司盟直掌盟載之灋不掌祝號與
　載辭
作盟詛之載辭以叙國之信用以質邦國之劑信
　註曰載辭為辭而載之於策坎用牲加書於其上也
　國謂王之國邦國諸侯國也質正也成也鄭司農云
　載辭以春秋傳曰使祝為載書　疏曰人多無信故
　為辭對神要之使用信故云以叙國之信用云以質
　邦國之劑信者邦國之劑謂要劵故對神成正之使
　不犯　王氏曰詛必大聲聲感氣氣感神也人無所
　不至惟天不容偽故詛盟以輔政而省刑古聖王不
　廢焉
○司巫掌羣巫之政令若國大旱則帥巫而舞雩
　註曰雩旱祭也天子於上帝諸侯於上公之神
國有大烖則帥巫而造巫恒
　註曰杜子春云司巫帥巫官之屬㑹聚常處以待命
　也
祭祀則共匰主及道布及蒩館
　註曰杜子春云匰器名主謂木主也𤣥謂道布者為
　神所設巾中霤禮曰以功布為道布屬于几也蒩之
　言藉也祭食有當藉者館所以承蒩謂若今筐也主
　先匰蒩後館互言之者眀共主以匰共蒩以筐大祝
　取其主蒩陳之器則退也士虞禮曰苴刌茅長五寸
　實于筐饌于西坫上又曰祝盥取苴降洗之升入設
　于几東席上東縮　邱氏曰主在廟則藏於石室謂
　之宗祏及合祭於廟則以匰盛而至　匰音丹蒩子
　都反刌音寸祏音石
凡祭祀守瘞
　註曰瘞謂若祭地示有埋牲玉者也守之者以祭禮
　未畢若有事然祭禮畢則去之
凡喪事掌巫降之禮
　註曰降下也巫下神之禮今世或死既斂就巫下禓
　其遺禮　坡謂巫降者神降巫身也左傳所謂將有
　巫者而見我焉盖申生欲馮巫身而見也近今多有
　之但不眀不正惟滛誣耳　禓音商馮音平
○男巫掌望祀望衍授號旁招以茅
　註曰杜子春云授號以所祭之名號授之旁招以茅
　招四方之所望祭者𤣥謂衍讀延聲之誤也望祀謂
　有牲粢盛者延進也謂但用幣致其神二者詛祝所
　授類造攻説禬禜之神號男巫謂之招　疏曰望祀
　者類造禬禜遙望而祀之望衍者是攻説之禮遙望
　延其神以言語責之　衍音延
冬堂贈無方無算
　註曰杜子春云無方四方為可也無算道里無數遠
　益善也𤣥謂冬歲終以禮送不祥及惡夢皆是也其
　行必由堂始巫與神通言當東則東當西則西可近
　則近可遠則遠無常數　坡謂方者如所謂兆山川
　邱陵等各因其方此不祥之氣非可以方拘也故曰
　無方算者秩祀之神名號有數不祥之氣非可以衆
　寡計故無算也
○春招弭以除疾病
　註曰招招福也杜子春讀弭如彌兵之彌𤣥謂洱讀
　為敉字之誤也敉安也安凶禍也招敉皆有祀衍之
　禮
王弔則與祝前
　註曰巫祝前王也故書前為先鄭司農云為先非是
　也
○女巫掌嵗時祓除釁浴
　註曰嵗時祓除如今三月上已如水上之類釁浴謂
　以香薰草藥沐浴
○旱暵則舞雩
　註曰使女巫舞旱祭崇隂也鄭司農云求雨以女巫
　故檀弓曰嵗旱繆公召縣子而問焉曰吾欲暴巫而
　奚若曰天則不雨而望之愚婦人無乃已疏乎　上
　已詞上聲繆音穆
若王后弔則與祝前
　註曰女巫與祝前后如王禮　疏曰與天官女祝前
　后
凡邦之大烖歌哭而請
　註曰有歌者有哭者冀以悲哀感神靈也　疏曰歌
　者憂愁之歌若雲漢之詩是也
　
　
　
　
　
　
　
　
　
　
　周禮述註卷十五
欽定四庫全書
　周禮述註卷十六
　　　　　　　　　　　　　安溪李光坡撰
○大史掌建邦之六典以逆邦國之治掌灋以逆官府
之治掌則以逆都鄙之治
　註曰六典八灋八則冢宰所建以治百官大史又建
　焉以為王迎受其治也大史日官也
○凡辨灋者攷焉不信者刑之
　註曰謂邦國官府都鄙以灋爭訟來正之者　疏曰
　不信事理妄冒不信者
凡邦國都鄙及萬民之有約劑者藏焉以貳六官六官
之所登
　註曰約劑要盟之載辭及劵書也貳猶副也藏灋與
　約劑之書以為六官之副其有後事六官又登焉
　坡謂六官之所登六官二字疑衍葢此約劑各為一
　通登于六官副寫一通上于大史藏焉以貳六官之
　所登
○若約劑亂則辟灋不信者刑之
　註曰謂抵冒盟誓者辟灋者攷按讀其然不　疏曰
　辟開也灋則約劑也為之開約劑考按其然否不信
　者不依約劑　辟婢亦反
正嵗年以序事頒之于官府及都鄙
　註曰中數曰嵗朔數曰年中朔大小不齊正之以閏
　若今時作厯日矣定四時以次序授民時之事　疏
　曰中數曰嵗朔數曰年一年之内有二十四氣正月
　立春節雨水中至十二月小寒節大寒中皆節氣在
　前中氣在後節氣一名朔氣中數一名中氣節氣有
　入前月灋中氣無入前月灋中氣帀則為嵗朔氣帀
　則為年　鄭剛中曰周以建子為正而四時之事有
　用夏正建寅者用建寅謂之嵗用建子謂之年爾雅
　云夏曰嵗周曰年大史正嵗與年而次序其事頒于
　官府都鄙使以次舉先後不失其序
○頒告朔于邦國
　註曰天子頒朔于諸侯諸侯藏之祖廟至朔朝于廟
　告而受行之
○閏月詔王居門終月
　註曰門謂路寢門也鄭司農云月令十二月分在青
　陽明堂總章𤣥堂左右之位惟閏月無所居居于門
　故於文王在門謂之閏　疏曰明堂路寢及宗廟皆
　有五室十二堂四門十二月聴朔於十二堂閏月各
　於時之門
大祭祀與執事卜曰
　註曰執事大卜之屬與之者當視墨
○戒及宿之日與羣執事讀禮書而協事
　註曰協合也合謂習録所當共之事也　疏曰戒謂
　散齋七日宿謂致齋三日讀禮書而協事恐事有失
　錯物有不供故也
○祭之日執書以次位常
　註曰謂挍呼之教其所當居之處　疏曰言執書者
　謂執行祭祀之書以次位常者各居所掌位次常者
　此禮一定常行不改故云常也
○辨事者攷焉不信者誅之
　註曰謂抵冒其職事　疏曰此謂助祭之人
大會同朝覲以書協禮事
　註曰亦先習録之也
○及將幣之日執書以詔王
　註曰將送也詔王告王以禮事　疏曰使不錯誤
大師抱天時與大師同車
　註曰鄭司農云大出師則大史主抱式以知天時處
　吉凶史官主知天道故國語曰吾非瞽史焉知天道
　春秋傳曰楚有雲如衆赤烏夾日以飛楚子使問諸
　周大史大史主天道𤣥謂瞽即大師大師瞽官之長
大遷國抱灋以前
　註曰灋司空營國之灋也抱之以前當先王至知諸
　位處
大䘮執灋以涖勸防
　註曰鄭司農云勸防引六紼
○遣之日讀誄
　註曰遣謂祖廟之庭大奠將行時也人之道終於此
　累其行而讀之大師又帥瞽廞之而作諡瞽史知天
　道使共其事言王之誄諡成於天道　疏曰案禮記
　曽子問惟天子稱天以誄之瞽史既知天道又於南
　郊祭天之所稱天以誄之是王之諡成於天道也若
　然先於南郊制諡乃於遣之日讀之葬後則稱諡
○凡䘮事攷焉
　註曰為有得失
○小䘮賜諡
　註曰小䘮卿大夫也　疏曰君親制諡使大夫將往
　賜之此直言小䘮賜諡則三公諸侯亦在焉　行下
　孟反
凡射事飾中舍算執其禮事
　註曰舍讀曰釋鄭司農云中所以盛筭也𤣥謂設筭
　於中以待射時而取之中則釋之鄉射禮曰君國中
　射則皮豎中於郊則閭中於竟則虎中大夫兕中士
　鹿中天子之中未聞　疏曰執其禮事者大史主禮
　者天子諸侯射先行燕禮後乃射其中禮事皆大史
　掌之　中丁仲反舍音釋盛音成竟音境
○小史掌邦國之志奠繫世辨昭穆若有事則詔王之
忌諱
　註曰鄭司農云志謂記也春秋傳所謂周志國語所
　謂鄭書之屬是也史官主書故韓宣子聘于魯觀書
　大史氏繫世謂帝繫世本之屬是也小史主定之瞽
　矇諷誦之先王死日為忌名為諱𤣥謂王有事祈祭
　於其廟　疏曰辨昭穆者帝繫世本之上皆自有昭
　穆親疎故須辨之　坡謂鄭剛中曰邦國之志非雜
　記邦國之事乃志天子諸侯所出之繫世與其廟祧
　之昭穆小史掌其志定其繫世又辨其昭穆是也若
　有事則詔王忌諱祈祭其一耳更如男女辨姓東郭
　偃所云君出自丁臣出自桓如此之類皆所當詔
大祭祀讀禮灋史以書叙昭穆之爼簋
　註曰讀禮灋者大史與羣執事史此小史也言讀禮
　法者小史敘爼簋以為節故書簋或為几鄭司農云
　几讀為軌書亦或為簋古文也大祭祀小史主敘其
　昭穆以其主定繫世祭祀史主敘其昭穆次其爼簋
　𤣥謂爼簋牲與黍稷以書次之挍比之　疏曰此言
　敘昭穆之爼簋則非外神耳則大祭祀惟謂祭宗廟
　三年一祫之時有尸主兼叙昭穆爼簋也
大喪大賓客大會同大軍旅佐大史凡國事之用禮灋
者掌其小事卿大夫之䘮賜諡讀誄
　註曰其讀誄亦以大史賜諡為節事相成也
○馮相氏掌十有二嵗十有二月十有二辰十日二十
有八星之位辨其序事以會天位
　註曰嵗謂大嵗嵗星與日同次之月斗所建之辰樂
　説説嵗星與日常應大嵗月建以見然則今厯大嵗
　非此也嵗日月辰星宿之位謂方面所在辨其序事
　謂若仲春辨秩東作仲夏辨秩南譌仲秋辨秩西成
　仲冬辨在朔易會天位者合此嵗日月辰星宿五者
　以為時事之候若今厯日大嵗在某月某日某甲朔
　日直某也國語曰王合位于三五孝經説曰故勅以
　天期四時節有晚早趣勉趣時無失天位皆由此術
　云　馮音慿譌五和反直音植
冬夏致日春秋致月以辨四時之敘
　註曰冬至日在牽牛景丈三尺夏至日在東井景尺
　五寸此長短之極極則氣至春分日在婁秋分日在
　角而月弦於牽牛東井亦以其景知氣至不春秋冬
　夏氣皆至則是四時之敘正矣　坡謂日在南陸行疾
　厯故當春分而日已過交二度日在北陸行縮厯故
　當秋分而日猶未及交二度古來欲得氣至之正為
　難惟今西厯以春秋二仲月日月對望之時以求二
　分葢冬行南陸則地上之天少地下之天多夏行北
　陸則地上之天多地下之天少其日月之東西相對
　者或非望也惟春秋分行於中道則日月對衡於地
　平天體上下適均乃真望矣然雖真望而日月之望
　有對宫不同道苟平分天度皆為望限若對望未及
　夘酉之交或過交而後望以至前後月有閏春分或
　在月首或在月杪則因真望増損檢日至交晷刻以
　得氣至之正豈有過不及之患乎秋分亦然此灋自
　侈其秘而不知古之聖人知此久矣　景音影
○保章氏掌天星以志星辰日月之變動以觀天下之
遷辨其吉㓙
　註曰志古文識識記也星謂五星辰日月所會五星
　有贏縮圜角日有薄食暈珥月有盈虧朓側匿之變
　七者右行列舍天下禍福變移所在皆見焉　疏曰
　上馮相氏掌日月星辰不變依常度者此官掌日月
　星辰變動與常不同以見吉凶之事　識音志朓他
　了反
以星土辨九州之地所封封域皆有分星以觀妖祥
　註曰星土星所主土也封猶界也鄭司農説星土以
　春秋傳曰參為晉星商主大火國語曰嵗之所在則
　我有周之分野之屬是也𤣥謂大界則曰九州州中
　諸國中之封域於星亦有分焉其書亡矣堪輿雖有
　郡國所入度非古數也今其存可言者十二次之分
　也星紀吴越也𤣥枵齊也娵訾衛也降婁魯也大梁
　趙也實沈晉也鶉首秦也鶉火周也鶉尾楚也壽星
　鄭也大火宋也析木燕也此分野之妖祥主用客星
　彗孛之氣為象　娵子須反訾子斯反彗以嵗反孛
　音佩
以十有二嵗之相觀天下之妖祥
　註曰嵗謂大嵗嵗星與日同次之月斗所建之辰也
　嵗星為陽右行於天大嵗為陰左行於地十二嵗而
　小周其妖祥之占甘氏嵗星經其遺象也鄭司農云
　大嵗所在嵗星所居春秋傳曰越得嵗而吳伐之必受
　其凶之屬是也　鄭剛中曰嵗星色欲明光潤澤赤
　而角則其國昌赤黄而沈其野大穰故其占色相色
　相變異則天下之妖祥皆可得而知　相息亮反下
　同
以五雲之物辨吉㐫水旱降豐荒之祲象
　註曰物色也視日旁雲氣之色降下也知水旱所下
　之國鄭司農云以二至二分觀雲色青為蟲白為䘮
　赤為兵荒黒為水黄為豐故春秋傳曰凡分至啓閉
　必書雲物為備故也故曰凡此五物以詔救政　坡
　謂降其祲象于所當備之國者知使備之
以十有二風察天地之和命乖别之妖祥
　註曰十有二辰皆有風吹其律以知和不其道亡矣
　春秋襄十八年楚師伐鄭師曠曰吾驟歌北風又歌
　南風南風不競多死聲楚必無功是時楚師多凍其
　命乖别審矣　疏曰艮為條風震為明庶風㢲為清
　明風離為景風坤為凉風兑為閶闔風乾為不周風
　坎為廣莫風四維之風主兩月　吴氏曰乖則異别
　則離此天地之不和而為妖祥也故命之使知所趨
　避　坡謂日月星辰常居而有變動則天下之大異
　也星土之妖祥占在一國嵗之相五雲之物嵗可占
　十有二風月可占葢以大小久近為序
凡此五物者以詔救政訪序事
　註曰訪謀也見其象則當預為之備以詔王救其政
　且謀今年天時占相所宜次序其事　疏曰凡此五
　物者謂從掌天星以下五經竝是已見之物有此五
　事　坡謂詔救政者補既往訪序事者慎將來
○内史掌王之八枋之灋以訪王治一曰爵二曰禄三
曰廢四曰置五曰殺六曰生七曰予八曰奪
　註曰大宰既以詔王内史又居中貳之　疏曰案大
　宰有誅無殺此有殺無誅者誅與殺相因欲見為過
　不止則殺之　坡謂自三曰已下不與大宰次第同
　者大宰以賞罰自相從為類此則以一賞一罰相間
　為類也廢置榮辱而已生殺止其身予奪及子孫亦
　有輕重之敘焉　枋本作柄予音與間去聲
執國灋及國令之貳以攷政事以逆會計
　註曰國灋六典八灋八則　坡謂國令即天官司會
　職令田野令民職之令也執國灋之貳以攷政事執
　國令之貳以逆會計
掌敘事之灋受納訪以詔王聴治
　註曰敘六敘也納訪納謀於王也　坡謂天官宰夫
　職云敘羣吏之治以待諸臣之復萬民之逆此言敘
　事之法與敘羣吏之治一也受納訪與待復逆一也
　葢貳宰夫
凡命諸侯及孤卿大夫則䇿命之
　註曰鄭司農説以春秋傳曰王命内史興父䇿命晉
　侯為侯伯䇿謂以簡䇿書王命　疏曰周灋爵及士
　餘文更不見命士之灋明士亦内史命之不言者以
　其賤畧之也　父音甫
凡四方之事書内史讀之
　註曰若今尚書入省事　疏曰言四方之事書者諸
　侯凡事有書奏白於王
王制禄則贊為之以方出之
　註曰贊為之為之辭也鄭司農云以方出之以方版
　書而出之上農夫食九人其次食八人其次食七人
　其次食六人下農夫食五人庶人在官者其禄以是
　為差諸侯之下士視上農夫禄足以代其耕也中士
　倍下士丄士倍中士下大夫倍上士卿四大夫禄君
　十卿禄杜子春云方直謂今時牘也𤣥謂王制曰王
　之三公視公侯卿視伯大夫視子男元士視附庸
○賞賜亦如之
　項平甫曰賞賜或以土田或以車服或以器物皆贊其
　等書之於方出而命之
内史掌書王命遂貳之
　註曰副寫藏之　坡謂書王命即上所書爵禄之命
　也
○外史掌書外令
　註曰王令下畿外
掌四方之志
　註曰志記也謂若魯之春秋晉之乗楚之檮杌
○掌三皇五帝之書
　註曰楚靈王所謂三墳五典
掌達書名于四方
　註曰謂若堯典禹貢達此名使知之或曰古曰名今
　曰字使四方知書之文字得能讀之　徐氏曰掌四
　方之志則下以知其政俗之舊掌三皇五帝之書則
　上以攷古昔之所行掌達書名于四方所以使書同
　文
若以書使于四方則書其令
　註曰書王令以授使者　王光逺曰掌外令故也
○御史掌邦國都鄙及萬民之治令以贊冢宰
　註曰王所以治之令冢宰掌王治　王光逺曰邦國
　都鄙及萬民之治令所謂六典以治邦國八則以治
　都鄙官成以待萬民其法則冢宰以道治之其命則
　御史掌之故以贊冢宰為職
○凡治者受灋令焉
　註曰為書寫其治之法令來受則授之
○掌贊書
　註曰王有命當以書致之則贊為辭若今尚書作詔
　文　吴氏曰内史書王命外史書外令御史為之屬
　則贊二官之書
○凡數從政者
　註曰自公卿以下至胥徒凡數及其現在空缺者鄭
　司農讀言掌贊書數書數者經禮三百曲禮三千灋
　度皆在𤣥以為不辭故改之云　邱氏曰自公卿以
　下至於庶人在官者皆從政也不可不知登下多寡
　之計故有凡有數御史當糾察之
○巾車掌公車之政令辨其用與其旗物而等敘之以
治其出入
　註曰公猶官也用謂祀賓之屬旗物大常以下等敘
　之以封同姓異姓之次序　疏曰出入謂若下文凡
　車之出入則會之冬官造車訖來入巾車又當出封
　同姓之等亦是也
王之五路一曰玉路錫樊纓十有再就建大常十有二
斿以祀
　註曰王在焉曰路玉路以玉飾諸末錫馬面當盧額
　刻金為之所謂鏤錫也樊讀如鞶帶之鞶謂今馬大
　帶也鄭司農云纓謂當胸士䘮禮下篇曰馬纓三就
　禮家説曰纓當胸以削革為之三就三重三匝也𤣥
　謂纓今馬鞅夾馬頸者玉路之樊及纓皆以五采罽
　飾之十二就就成也大常九旗之畫日月者正幅為
　縿斿則屬焉
○金路鉤樊纓九就建大旂以賓同姓以封
　註曰金路以金飾諸末鉤婁頷之鉤也金路無錫有鉤
　亦以金為之其樊及纓以五采罽飾之而九成大旂九旗之
　畫交龍者以賓以㑹賓客同姓以封謂王子母弟率以功
　徳出封雖為侯伯其畫服猶如上公若魯衛之屬其
　無功徳各以親疎食采畿内而已　疏曰詩云鉤膺
　鈎連言膺明鈎在膺前
○象路朱樊纓七就建大赤以朝異姓以封
　註曰象路以象飾諸末象路無鈎以朱飾勒而已其
　樊及纓以五采罽飾之而七成大赤九旗之通帛以
　朝以日視朝異姓王甥舅
○革路龍勒條纓五就建大白以即戎以封四衛
　註曰革路鞔之以革而漆之無他飾龍駹也以白黒
　飾韋雜色為勒條讀為絛其樊及纓以絛絲飾之而
　五就不言樊字葢脱爾以此言絛知玉路金路象路
　飾樊纓皆不用金玉象矣大白殷之旗即戎謂兵事
　四衛四方諸侯守衛者蠻服以内　疏曰自玉金象
　四者皆以革鞔但象路以上更有玉金象為飾此革
　路亦用革鞔以無他飾則名為革路也勒馬頭絡銜
　也此四衛非謂在衛服者以其諸侯非同姓與王無
　親即是庶姓在四方六服已内衛守王
○木路前樊鵠纓建大麾以田以封蕃國
　註曰木路不鞔以革漆之而已前讀為緇翦之翦翦
　淺黒也木路無龍勒以淺黒飾韋為樊鵠色飾韋為
　纓不言就數飾與革路同大麾不在九旗中以正色
　言之則黒夏后氏所建田四時田獵蕃國謂九州之
　外夷服鎮服蕃服　錫音陽樊讀鞶條讀絛他刀反
　前讀翦朝直遥反鞅音怏罽居例反縿所銜反則屬
　音燭率音律鞔莫官反駹音尨
王后之五路重翟錫面朱總厭翟勒面繢總安車彫面
鷖總皆有容葢
　註曰重翟重翟雉之羽也厭翟次其羽使相迫也勒
　面謂以如王龍勒之韋為當面飾也雕者畫之不龍
　其韋安車坐乗車凡婦人車皆坐乗鄭司農云錫馬
　面錫鷖讀為鳬鷖之鷖鷖總者青黒色以繒為之總
　著馬勒直兩耳與兩鑣容為幨車山東謂之裳幃或
　曰潼容𤣥謂朱總繢總其施之如鷖總車衡輨亦宜
　有焉繢畫文也葢如今小車葢也皆有容有葢則重翟
　厭翟謂蔽也重翟后從王祭祀所乗厭翟后從王賓
　饗諸侯所乗安車無蔽后朝見於王所乗謂去飾也
　詩國風碩人曰翟蔽以朝謂諸侯夫人始來乗翟蔽
　之車以朝見於君盛之也此翟蔽葢厭翟也然則王
　后始來乗重翟乎　疏曰云車衡輨亦宜有者以其
　皆是革飾之事故兼施於車也
○翟車貝面組總有握
　註曰翟車不重不厭以翟飾車之側爾貝面貝飾勒
　之當面也有握則此無葢矣如今軿車是也后所乗
　以出桑　疏曰凡言翟者皆謂翟鳥之羽以為兩旁
　之蔽重翟者二重厭翟者謂相次以厭其本翟車者
　乂不厭其本也龍勒馬之轡飾勒面則在面組總以
　組絛為總凡言總者謂以總為車馬之飾若婦人之
　總亦既繫其本又垂為飾故皆謂之總也　邱氏曰
　有握有帷幕也
○輦車組輓有翣羽葢
　註曰輦車不言飾后居宫中從容所乗但漆之而已
　為輇輪人輓之以行有翣所以禦風塵以羽作小葢
　為翳日也　鷖烏兮反輓音晚翣所甲反著直略反
　幨昌亷反輨音管軿薄經反輇市専反翳烏帝反
王之䘮車五乗木車蒲蔽犬䄙尾櫜疏飾小服皆疏
　註曰木車不漆者鄭司農云蒲蔽謂臝蘭車以蒲為
　蔽天子䘮服之車漢儀亦然犬􁉛以犬皮為覆笭𤣥
　謂蔽車旁禦風塵者犬白犬皮既以皮為覆笭又以
　其尾為戈㦸之弢麤布飾二物之側為之縁服讀為
　箙小箙刀劍短兵之衣此始遭䘮所乗為君之道尚
　㣲備姦臣也書曰以虎賁百人逆子釗亦為備焉
○素車棼蔽犬􁉛素飾小服皆素
　註曰素車以白土堊車也棼讀為薠薠麻以為蔽其
　􁉛服以素繒為縁此卒哭所乗為君之道益著在車
　可以去戈㦸
○薻車薻蔽鹿淺􁉛革飾
　註曰薻水草蒼色以蒼土堊車以蒼繒為蔽也鹿淺􁉛
　以鹿夏皮為覆笭又以所治去毛者縁之此既練所
　乗
○駹車雚蔽然􁉛髤飾
　註曰駹車邊側有漆飾也雚細葦席也以為蔽者漆
　則成藩即吉也然果然也猿屬髤赤多黒少之色韋
　也此大祥所乗
○漆車藩蔽豻􁉛雀飾
　註曰漆車黒車也藩今時小車藩漆席以為之豻胡
　犬雀黒多赤少之色韋也此禫所乗　疏曰天子至
　士䘮車五乗尊卑等則大夫士禫亦得乗漆車所以
　大夫士禫即乗漆車與吉同者禮窮則同也　􁉛莫
　厯反櫜音羔薻音藻雚音丸髤香求反豻五旦反笭
　力丁反􁂥吐刀反箙音服堊烏路反薠扶文反禫直
　感反
服車五乗孤乗夏篆卿乗夏縵大夫乗墨車士乗棧車
庶人乗役車
　註曰服車服事者之車鄭司農云夏篆篆讀為圭瑑
　之瑑夏篆轂有約也𤣥謂夏篆五采畫轂約也夏縵
　亦五采畫無瑑爾墨車不畫也棧車不革鞔而漆之
　役車方箱可載任器以供役　疏曰后别見車五乗
　此孤卿以下不見婦人車者婦人與夫同故昏禮云
　婦車亦如之
○凡良車散車不在等者其用無常
　註曰給遊燕及恩惠之賜　疏曰不在等者不在於
　服車五乗之等列作之有精麤故有良散之名　棧
　仕限反轂音谷
凡車之出入嵗終則會之
　註曰計其完敗多少　疏曰車之出謂給官用車之
　入謂用罷歸官
○凡賜闕之
　註曰完敗不計　疏曰以其賜人以後完敗隨彼受
　賜之人在官不復須知故闕之不㑹計
○毁折入齎于職幣
　註曰計所傷敗入其直杜子春云齎讀為資資謂財
　也乗官車毁折者入財以償繕治之直
大喪飾遣車遂廞之行之
　註曰廞興也謂陳駕之行之使人以次舉之以如墓
　也遣車一曰鸞車　疏曰遣車謂將葬遣送之車入
　壙首也言飾者還以金象革飾之如生存之車但麤
　小為之耳
○及葬執蓋從車持旌
　註曰從車隨柩路持葢與旌者王平生時車建旌雨
　則有葢今蜃車無葢執而隨之象生時有也所執者
　銘旌　疏曰蜃車既設帷荒不得設葢是以執而隨
　柩車旌在柩車前亦使巾車之官執持因言之耳非
　謂持旌亦從車也
○及墓嘑啓闗陳車
　註曰闗墓門也車貳車也士䘮禮下篇曰車至道左
　北面立東上
○小䘮共匶路與其飾
　註曰匶路載柩車也飾棺飾也
嵗時更續共其弊車
　䟽曰嵗時更續者謂一嵗四時皆有受官車更謂車
　雖未破日月已久舊壞者更易以新者續謂雖未經
　久其有破壞不中用者復以新車續之共其弊車者
　既更續以新車其本或舊或壊皆是弊車巾車受取
　以共冬官車人材或有中用之
大祭祀鳴鈴以應雞人
　註曰雞人主呼且鳴鈴以和之聲且警衆必使鳴鈴
　者車有和鸞相應和之象
○典路掌王及后之五路辨其名物與其用説
　註曰用謂將有朝祀之事而駕之鄭司農云説謂舍
　車也　疏曰上巾車已主王后之五路今此又掌之
　者以其冬官造得車訖以授巾車飾以玉金象之等
　其王及后所乗者又入典路别掌之　説書鋭反下
　駕説同
若有大祭祀則出路贊駕説
　註曰出路王當乗之贊駕説贊僕與趣馬也
○大䘮大賓客亦如之
　註曰亦出路當陳之鄭司農説以書顧命曰成王崩
　康王既陳先王寳器又曰大路在賓階面贅路在阼
　階面先路在左塾之前次路在右塾之前漢朝上計
　律陳屬車於庭故曰大䘮大賓客亦如之　趣倉口
　反
凡會同軍旅弔于四方以路從
　註曰王出于事無常王乗一路典路以其餘路從行
　亦以華國　易彦祥曰謂因會同軍旅而行弔事
　從才用反
○車僕掌戎路之萃廣車之萃闕車之萃苹車之萃輕
車之萃
　註曰萃猶副也此五者皆兵車所謂五戎也戎路王
　在軍所乗也廣車横陳之車也闕車所用補闕之車
　也苹猶屏也所用對敵自蔽隐之車也輕車所用馳
　敵致師之車也春秋傳曰公䘮戎路又曰其君之戎
　分為二廣則諸侯戎路廣車也又曰帥斿闕四十乗
　孫子八陳有苹車之陳又曰馳車千乗五者之制及
　萃數未盡聞也書曰武王戎車三百兩　疏曰戎路
　則巾車所云革路也此車僕惟掌五戎之萃其五戎
　之正不言所掌者巾車雖掌正戎之一其下四戎之
　正亦巾車掌之矣　萃七内反苹薄輕反
凡師共革車各以其萃
　註曰五戎者共其一以為王優尊者所乗也而萃各從
　其元焉　疏曰經不云革路總云共革車則革車之
　言所含者多五戎皆是
會同亦如之
　註曰巡守及兵車之會則王乗戎路乗車之會王雖
　乗金路猶共以從不失備也
大喪廞革車
　註曰言興革車則遣車不徒戎路廣闕苹輕皆有焉
　疏曰王䘮遣車九乗除此五乗之外加以金玉象木
　四者則九乗矣
大射共三乏
　疏曰以其為革車用皮其乏亦用皮故因使為之大
　射共乏至於賓射燕射之等則亦使共矣舉大射尊
　者而言
○司常掌九旗之物名各有屬以待國事日月為常交
龍為旂通帛為旜雜帛為物熊虎為旗鳥隼為旟龜蛇
為旐全羽為旞析羽為旌
　註曰物名者所畫異物則異名也屬謂徽識也大傳
　為之徽號今城門僕射所被及亭長著絳衣皆其舊
　象通帛謂大赤從周正色無飾雜帛者以帛素飾其
　側白殷之正色全羽析羽皆五采繫之於旞旌之上
　所謂注旄於干首也凡九旗之帛皆用絳　疏曰引
　注旄於干首者明此旞旌非直有羽亦有旄雖據旞
　旌至於大常已下首皆有之故衛之臣雖㫋物而有
　旄羽則大常已下皆有明矣全羽析羽直有羽而無
　帛而註云九旗之帛者據衆有者而言　旜之然反
　隼息允反旟音餘旐音兆旞音遂識式志反
及國之大閲贊司馬頒旗物王建大常諸侯建旂孤卿
建旜大夫士建物師都建旗州里建旟縣鄙建旐道車
載旞斿車載旌
　註曰仲冬教大閲司馬主其禮自王以下治民者旗
　畫成物之象王畫日月象天明也諸侯畫交龍一象
　其升朝一象其下復也孤卿不畫言奉王之政教而
　已大夫士雜帛言以先王正道佐職也畫熊虎者象
　其守猛莫敢犯也州里鄉遂之官鳥隼象其勇健也
　龜蛇象其扞難避害也道車象路也王以朝夕燕出
　八斿車木路也王以田以鄙全羽祈羽五色象其文
　徳也大閲王乗戎路建大常焉玉路金路不出　疏
　曰此九旗𤼵首雖總為大閲而言其道車載旞斿車
　載旌非為軍事也道車在朝則建大赤今以朝夕燕
　出入則建旞也斿車正田時建大麾今以小田及巡
　行縣鄙則建旌為異耳　鄭剛中曰此旗物司常與
　大司馬或頒之或辨之然王與諸侯或建或載不出
　乎大常與旂至於旜則孤卿建之矣師都又載之物
　則大夫士建之矣鄉遂又載之旗則師都建之矣軍
　吏又載之旟則州里建之矣百官又載之旐則縣鄙
　建之矣郊野又載之何也余以為軍吏也孤卿也師
　都也三者不同名攷其實則皆孤卿而已平日為孤
　卿有事則命為軍將所謂軍將者非軍吏乎在朝為
　孤卿食采皆在師都所謂師都者非孤卿乎孤卿可
　以謂之軍吏又可以謂之師都故所互建者旗也旜
　也所迭載者亦旗也旜也鄉遂也大夫士也百官也
　州里也四者不同名攷其實皆大夫士而已判而言
　之則曰大夫曰士合而言之則曰百官鄉則有州遂
　則有里曰鄉遂者總名也曰州里者各舉其一以名
　之其實則鄉遂也鄉遂州里之官皆大夫士為之為
　大夫士者乃所謂官也故所互建者物也旟也所迭
　載者亦物也旟也郊野也縣鄙也二者不同名攷其
　實皆公邑之吏而已鄉遂餘地與夫封王子弟之餘
　地謂之公邑亦謂之閒田自其地言之名曰郊野自
　天子使吏治言之名曰縣鄙夫公邑閒田之地既名
　郊野又名縣鄙何也葢是田邑也有在六遂之縣者
　有采地之縣者康成所謂二百里為州四百里為縣
　者謂此地爾故所互建者旐也所迭載者亦旐也
○皆畫其象焉官府各象其事州里各象其名家各象
其號
　註曰事名號者徽識所以題别衆臣樹之於位朝各
　就焉覲禮曰公侯伯子男各就其旂而立此其類也
　或謂之事或謂之名或謂之號異内外也三者旌旗
　之細也士䘮禮曰為銘各以其物亡則以緇長半幅
　赬末長終幅廣三寸書名於末此葢其制也徽識之
　書則云某某之事某某之名某某之號今大閲禮象
　而為之兵凶事若有死事者亦當以相别也杜子春
　云畫當為書𤣥謂畫畫雲氣也異於在國軍事之飾
　　疏曰云大閲象為之者此在軍之旌綴於身大小
　象銘旌及在朝者為之　亡音無赬音稱
凡祭祀各建其旗
　註曰王祭祀之車則玉路　疏曰乗玉路則建大常
　經云各建其旗則諸侯已下所得路各有旗　項平
　甫曰各建其旗所以屬衆王則建大常諸侯助祭者
　百官執事者各有之
○會同賓客亦如之置旌門
　註曰賓客朝覲宗遇王乗金路巡守兵車之會王乗
　戎路皆建其大常掌舍職曰為惟宫設旌門　疏曰
　引掌舍職者彼官設之此官供旌
大䘮共銘旌
　註曰銘旌王則大常也士䘮禮曰為銘各以其物
○建廞車之旌及葬亦如之
　註曰葬云建之則行廞車解説之　疏曰此謂在廟
　陳時以廞旌建於遣車之上及葬亦如之此謂八壙
　亦建之　説吐活反
凡軍事建旌旗及致民置旗弊之
　註曰始置旗以致民民至仆之誅後至者
甸亦如之
　仆薄北反一音赴
凡射共𫉬旌
　註曰𫉬旌𫉬者所持旌　疏曰謂若大射服不氏唱
　𫉬所持之旌三侯皆有𫉬旌也
嵗時共更旌
　註曰取舊子新
○都宗人掌都祭祀之禮凡都祭祀致福于國
　註曰都或有山川及因國無主九皇六十四民之祀
　王子弟則立其祖王之廟其祭祀王皆賜禽焉主其
　禮者警戒之糾其戒具其來致福則率而以造祭僕
正都禮與其服
　註曰禁督其違失者服謂衣服及宫室車旗
若有寇戎之事則保羣神之壝
　註曰守山川邱陵墳衍之壇域
國有大故則令禱祠既祭反命于國
　註曰令令都之有司也祭謂報塞也反命還白王
　塞西代反
○家宗人掌家祭祀之禮凡祭祀致福
　註曰大夫采地之所祀與都同若先王之子孫亦有
　祖廟
國有大故則令禱祠反命祭亦如之
　註曰以王命令禱祠歸白王於𫉬福又以王命令祭
　之還又反命
掌家禮與其衣服宫室車旗之禁令
　註曰掌亦正也不言宼戎保羣神之壝則都家自保
　之都宗人所保者謂王所祀明矣
○凡以神仕者掌三辰之灋以猶鬼神示之居辨其名
物
　註曰猶圖也居謂坐也天者羣神之精日月星辰其
　著位也以此圖天神人鬼地示之坐者謂布祭衆寡
　與其居句國語曰古者民之精爽不攜貳者而又能
　齊肅中正其知能上下比義其聖能光逺宣朗其明
　能光照之其聰能聴徹之如是則神明降之在男曰
　覡在女曰巫是以使制神之處位次主而為之牲器
　時服巫既知神如此又能居以天灋是以聖人用之
　今之巫祝既闇其義何明之見何法之行正神不降
　或於淫厲苟貪貸食遂誣神人令此道滅痛矣　徐
　氏曰三辰日月星所至次舍天神人鬼地示皆一氣
　其本在地其精在天而各有常居若五帝座及北辰
　大乙常居也輿鬼下天社天稷地示所居虚危宗廟
　人鬼居也明者能按三辰所臨之時日謀猶鬼神示
　之處位次主而辨其名牲牢器服各以其物享焉
　居紀慮反句紀具反齊側皆反知音智覡胡厯反
以冬日至致天神人鬼以夏日至致地示物鬽以禬國
之凶荒民之札䘮
　註曰天人陽也地物陰也陽氣升而祭鬼神陰氣升
　而祭地示物鬽所以順其為人與物也百物之神曰
　鬽春秋傳曰魑魅魍魎杜子春云禬除也𤣥謂此禬
　讀如潰癰之潰　薛士龍曰致天神而人主與之荀
　卿所謂郊則并百王於上而祭之是已郊天合百王
　則祭地合物鬽宜矣用祭天地之明日於經無據
　黄文叔曰是必有推候之灋可睹之實至漢郊祀猶
　候神先下天子望拜則司樂六變天神降八變地示
　出九變人鬼格非無其事　鬽眉秘反
　易彦祥曰春官設屬最有統紀所典之禮五禮為先
　五禮之中吉禮為本是葢天秩天敘自然之理觀大
　宗伯其用亦博矣實以天神人鬼地示為主然後小
　宗伯為之建國之神位肆師為之立國祀之禮而五
　禮從之自其設屬而言雖五禮之用為不同莫先於
　祭祀之禮於是因禮事之緩急而為職掌之先後
　坡謂大宗伯至職末為官七十宗伯雖曰掌邦禮治
　神人和上下要則事神為重故其設官先後皆以神
　事次之焉小宗伯立鬼神示之位肆師掌其玉帛牲
　牷所以貳大宗伯也祭莫先於祼故首以鬱人鬯人司
　尊彛鋪筵設同几為依神故司几筵次之陳其宗器
　故天府次之禮之以玉故典瑞又次之祭有尊卑服
　有等差次之以司服先雞人於司尊彛者明禴祠烝
　嘗欲及時事也先典命於司服者古者於禘𤼵爵賜
　服所謂祭有十倫此其一也典祀守祧未祭守之職
　之専也當祭巡之藏之亦職之微也次之世婦至外
　宗贊王后内事也又次之為之宗廟以鬼享之卜其
　宅兆而安厝之祭事致敬䘮事致哀次之以冢人至
　職䘮葢其意與禮交動乎上樂交應乎下故大司樂
　至師千二十官繼之焉貞諸夢卜以知其情故有大
　卜八官紛若告䖍得能享之故有祝巫八官知器知
　來謹於若之故有大史四官凡此三者原反諸幽求
　諸鬼神之道也於此竭情盡慎者以為無餘耳次以
　内史三官猶典命之意也抑亦治人之禮也祭必乗
　大路載大常故繼以自巾車至司常四職都宗人家
　宗人祭有賜禽有事命禱非王祭之常而亦王祭之
　所及故特附見焉終之以凡以神仕者猶鬼神示之
　居與始之以大宗伯掌建邦之三禮則終始見春官
　一職皆事神之重矣雖其間名分之嚴教育之方凶
　賓軍嘉之禮莫不備舉而無非推仁孝誠敬之心以
　及於天下黙契天親之理以順其秩序命討之公此
　天道之至教聖人之至徳也
　
　
　
　
　
　
　
　
　周禮述註卷十六
欽定四庫全書
　周禮述註卷十七
　　　　　　　　　　　　安溪李光坡撰
　　夏官司馬第四
　　　鄭目録云象夏所立之官馬者武也言為武者
　　　也夏整齊萬物天子立司馬共掌邦政政可以
　　　平諸侯正天下故曰統六師平邦國　坡謂司
　　　馬主兵而曰馬者軍政莫重於馬也制畿曰萬
　　　乗制國曰千乗制家曰百乗皆以馬率焉
惟王建國辨方正位體國經野設官分職以為民極乃
立夏官司馬使帥其屬而掌邦政以佐王平邦國
　註曰政正也政所以正不正者也孝經説曰政者正
　也正徳名以行道　吕氏曰夏后氏命𦙍侯掌六師
　舉政典以誓衆則邦政之掌於司馬舊矣
政官之屬大司馬卿一人小司馬中大夫二人軍司馬
下大夫四人輿司馬上士八人行司馬中士十有六人
旅下士三十有二人府六人史十有六人胥三十有二
人徒三百有二十人
　註曰輿衆也行謂軍行列晉作六軍而有三行取名
　於此　疏曰諸官皆云史十二人胥十二人徒百二
　十人獨此與諸官異者以大司馬總六軍軍事尚嚴
　特須監察故胥徒尚多
○凡制軍萬有二千五百人為軍王六軍大國三軍次
國二軍小國一軍軍將皆命卿二千有五百人為師師
帥皆中大夫五百人為旅旅帥皆下大夫百人為卒卒
長皆上士二十五人為兩兩司馬皆中士五人為伍伍
皆有長
　註曰軍師旅卒兩伍皆衆名也伍一比兩一閭卒一
　旅旅一黨師一州軍一鄉家所出一人將帥長司馬
　者其師吏也言軍將皆命卿則凡軍帥不特置選於
　六官六鄉之吏自卿以下徳任者使兼官焉鄭司農
　云王六軍大國三軍次國二軍小國一軍故春秋傳
　有大國次國小國又曰成國不過半天子之軍周為
　六軍諸侯之大者三軍可也詩大雅常武曰整我六
　師以脩我戎大雅文王曰周王于邁六師及之此周
　為六軍之見于經也春秋傳曰王使虢公命曲沃伯
　以一軍為晉侯此小國一軍之見于傳也百人為卒
　二十五人為兩故春秋傳曰廣有一卒卒偏之兩
○一軍則二府六史胥十人徒百人
　疏曰此非掌也在軍則置之無則已　長丁丈反
司勲上士二人下士四人府二人史四人胥二人徒二
十人
　註曰故書勲作勛鄭司農云勛讀為勲勲功也此官
　主功賞故曰掌六鄉賞地之灋以等其功　疏曰司
　馬主征伐軍無賞士不往凡軍以賞為先故司勲列
　位在前
馬質中士二人府一人史二人賈四人徒八人
　註曰質平也主買馬平其大小之賈直　疏曰司馬
　者主以供軍之用馬質主平馬賈買之故亦列職居
　前也　薛平仲曰賞典所以振士氣故司勲之官不
　可緩馬材所以謹戎備故馬質之官亦不敢後先王
　於嵗時稽鄉遂之牛馬以辨其可任之物馬之在民
　固無不足之慮而公馬之備闕不以責乎民而取材
　於公以給之是以有馬質然馬質宜校人之屬今在
　此者葢掌主馬之政而詳及於六馬者校人之官固
　在所當重量三馬之材惟急於戎馬者馬質之官實
　在所當先　賈音古註賈直音嫁下同
量人下士二人府一人史四人徒八人
　註曰量猶度也謂以丈尺度地
○小子下士二人史一人徒八人
　註曰小子主祭祀之小事　薛平仲曰量人既量地
　以集師旅之衆當其將戰所以必其用命者要必有
　托以申誓之故大司馬誓羣吏斬牲以左右徇陳誓
　者司馬斬其牲者則小子也斬牲者小子共其牲者
　則羊人也是以小子羊人次於此焉
○羊人下士二人史一人賈二人徒八人
　　度待洛反
司爟下士二人徒六人
　註曰故書爟為燋杜子春云燋當為爟書亦或為爟
　爟為私火𤣥謂爟讀如予若觀火之觀今燕俗名湯
　熱為觀則爟火謂熱火與　疏曰此職行火之政令
　火屬南方故在此也　爟音貫燋哉約反觀古喚反
掌固上士二人下士八人府二人史四人胥四人徒四
十人
　註曰固國所依阻者也國曰固野曰險易曰王公設
　險以守其國
○司險中士二人下士四人史二人徒四十人
○掌疆中士八人史四人胥十有六人徒百有六十人
　註曰疆界也
○候人上士六人下士十有二人史六人徒百有二十
人
　註曰候候迎賓客之來者　疏曰詩云彼候人兮何
　戈與祋亦是武事故在此也　祋丁外反
環人下士六人史二人徒十有二人
　黄文叔曰以環名官取巡邏周匝之義　鄭剛中曰
　夏官環人掌軍中循環往來無所不察之事而秋官
　環人則掌送迎賓客循環往來之事皆以循環往來
　為義軍中之環人有戰攻之事則置之非如秋官掌
　送迎之職
挈壺氏下士六人史二人徒十有二人
　註曰挈讀如挈髪之挈壺盛水器也世主挈壺水以
　為漏
射人下大夫二人上士四人下士八人府二人史四人
胥二人徒二十人
○服不氏下士一人徒四人
　註曰服不服不服之獸者
○射鳥氏下士一人徒四人
○羅氏下士一人徒八人
　註曰能以羅㒺摶鳥者郊特牲曰大羅氏天子之掌
　鳥獸者
○掌畜下士二人史二人胥二人徒二十人
　註曰畜謂斂而養之　射鳥之射食亦反
司士下大夫二人中士六人下士十有二人府二人史
四人胥四人徒四十人
　註曰其職掌詔爵詔禄與司馬進賢興功同故在此
○諸子下大夫二人中士四人府二人史二人胥二人
徒二十人
　註曰諸子主公卿大夫士之子者或曰庶子
○司右上士二人下士四人府四人史四人胥八人徒
八十人
　註曰右謂有勇力之士充王車右　黄文叔曰左主
　射右持車故司右與射人聨職
虎賁氏下大夫二人中士十有二人府二人史八人胥
八十人虎士八百人
　註曰不言徒曰虎士則虎士徒之選有勇力者
○旅賁氏中士二人下士十有六人史二人徒八人
　薛平仲曰虎言其有力如虎也旅言其旅力方剛也
○節服氏下士八人徒四人
　註曰世為王節所衣服
○方相氏狂夫四人
　註曰方相猶言放想可畏怖之貌
大僕下大夫二人小臣上士四人祭僕中士六人御僕
下士十有二人府二人史四人胥二人徒二十人
　註曰僕侍御於尊者之名大僕其長也　疏曰在此
　者凡言僕御者是武衛之事
○隸僕下士二人府一人史二人胥四人徒四十人
　註曰此吏而曰隸以其事䙝
弁師下士二人工四人史二人徒四人
　註曰弁者古冠之大稱委貌緇布曰冠　弁皮彦反
　稱尺證反
司甲下大夫二人中士八人府四人史八人胥八人徒
八十人
　註曰甲今之鎧也司甲兵戈盾官之長
○司兵中士四人府二人史四人胥二人徒二十人
○司戈盾下士二人府一人史二人徒四人
　註曰戈今時句孑㦸　句古侯反孑音結
司弓矢下大夫二人中士八人府四人史八人胥八人
徒八十人
　註曰司弓矢弓弩矢箙官之長
○繕人上士二人下士四人府一人史二人胥二人徒
二十人
　註曰繕之言勁也善也
○槀人中士四人府二人史四人胥二人徒二十人
　註曰鄭司農云稾讀為芻稾之稾箭幹謂之稾此官
　主弓弩箭矢故謂之稾人　箙音服
戎右中大夫二人上士二人
　註曰右者參乗此充戎路之右田獵亦為之右焉
　疏曰案巾車玉路居前戎路在後此右在前官又尊
　者夏官主事尚威武故戎右居前使官尊也
○齊右下大夫二人
　註曰充玉路金路之右
○道右上士二人
　註曰充象路之右　李子華曰自戎右而下止説大
　夫士而無府史胥徒等人似是臨時取之司右無特
　置也
大馭中大夫二人
　註曰馭之最尊
○戎僕中大夫二人
　註曰馭言僕者此亦侍御於車
○齊僕下大夫二人
　註曰古者王將朝覲會同必齊所以敬宗廟及神明
○道僕上士十有二人
　註曰王朝朝暮夕主御王以與諸臣行先王之道
　疏曰朝夕在朝往來駕税難而且煩故人最多
○田僕上士十有二人
　疏曰人亦多者王有四時之田兼有園囿遊獵及取
　鮮獸之等亦事煩故也
○馭夫中士二十人下士四十人
　疏曰按校人良馬三十六匹一馭夫計良二千一百
　六十匹則六十馭夫又駑一馭夫主四百三十二匹
　駑千二百九十六匹則馭夫三人并前六十三人與
　此不合者葢此序官脱三人也　朝覲王朝在朝俱
　直遥反朝暮朝夕俱如字
校人中大夫二人上士四人下士十有六人府四人史
八人胥八人徒八十人
　註曰校之為言校也主馬者必仍校視之校人馬官
　之長　薛平仲曰自戎右至馭夫凡九職掌五路之
　車自校人至圉人凡七職掌五路之馬先王時國馬
　足以共軍公馬足以稱賦周制六軍所謂馬牛車輦
　者皆因嵗時以數之若校人而下所謂頒馬者非分
　頒於民頒之卿大夫之從軍旅也
○趣馬下士皁一人徒四人
　註曰趣馬趣養者也鄭司農説以詩曰蹶維趣馬
○巫馬下士二人醫四人府一人史二人賈二人徒二
十人
　註曰巫馬知馬祖先牧馬社馬步之神者馬疾若有
　犯焉則知之是以使與醫同職　疏曰有賈者治馬
　死生須知馬價故有賈人
○牧師下士四人胥四人徒四十人
　註曰主牧放馬而養之　鄭剛中曰地官有牧人掌
　牧六牲則馬亦在牧又有牧師者葢牧人所牧以共
　祭祀之牲牷非以備駕車之用此牧師正掌牧馬之
　地不與牧人之官相通
○廋人下士閑二人史二人徒二十人
　註曰廋之言數
○圉師乗一人徒二人圉人良馬匹一人駑馬麗一人
　註曰養馬曰圉四馬為乗良善也麗耦也　校户教
　反趣清須反皁才早反廋所求反
職方氏中大夫四人下大夫八人中士十有六人府四
人史十有六人胥十有六人徒百有六十人
　註曰職主也主四方之職貢者職方氏主四方官之
　長　疏曰在此者司馬主九畿職方制其貢事相成
　故在此　陳君舉曰職方掌天下之圖而隸司馬者
　謹之也戰國䇿士每言闚周室則可案圖籍以爭天
　下故蕭何入秦獨收圖籍以此自漢守之司空寖以
　世布當時如江都淮南諸王皆案輿地謀變而王鳳
　亦云大史公書有地形阨塞不宜在諸侯王然則古
　圖志雖司徒掌之而藏在司馬秘不得見先王所以
　弭姦消患者其慮逺哉
○土方氏上士五人下士十人府二人史五人胥五人
徒五十人
　註曰土方氏主四方邦國之土地
○懷方氏中士八人府四人史四人胥四人徒四十人
　註曰懐來也主來四方之民及其物
○合方氏中士八人府四人史四人胥四人徒四十人
　註曰合方氏主合同四方之事
○訓方氏中士四人府四人史四人胥四人徒四十人
　註曰訓道也主教道四方之民
○形方氏中士四人府四人史四人胥四人徒四十人
　註曰形方氏主制四方邦國之形體
○山師中士二人下士四人府二人史四人胥四人徒
四十人
　疏曰案王制云名山大澤不以封故天子立山川之
　師以遥掌之使貢故與職方連類在此
○川師中士二人下士四人府二人史四人胥四人徒
四十人
○邍師中士四人下士八人府四人史八人胥八人徒
八十人
　註曰邍地之廣平者　邍音原道音導
匡人中士四人史四人徒八人
　註曰匡正也主正諸侯以法則
○撢人中士四人史四人徒八人
　註曰撢人主撢序王意以語天下　李泰伯曰天下
　之情欲上達故訓方氏之職設人主之志欲下通故
　撢人之職設古者君民一體上下交孚而無壅遏之
　患如此　撢音探語魚據反
都司馬每都上士八人中士四人下士八人府二人史
八人胥八人徒八十人
　註曰都王子弟所封及三公采地也司馬主其軍賦
　疏曰此王自以臣為司馬遥掌都内
○家司馬各使其臣以正於公司馬
　註曰家卿大夫采地正猶聴也公司馬國司馬也卿
　大夫之采地王不特置司馬各自使其家臣為司馬
　主其地之軍賦往聴政於王之司馬王之司馬其以
　王命來有事則曰國司馬
　
　
　
　
　
　
　
　
　
　
　周禮述註巻十七
欽定四庫全書
　周禮述註卷十八
　　　　　　　　　　　　　安溪李光坡撰
○大司馬之職掌建邦國之九灋以佐王平邦國
　註曰平成也正也
制畿封國以正邦國
　徐氏曰制九服之畿封五等之國則地之大小正
設儀辨位以等邦國
　註曰儀謂諸侯及諸臣之儀辨别也别尊卑之位
進賢興功以作邦國
　註曰興猶舉也作起也　鄭剛中曰見於徳行之謂
　賢見於事業之謂功賢可尊也受七命者進為八命
　之牧受八命者進為九命之伯功可錄也或加之以
　地或進之以律進其賢者則不賢者自礪興其功者
　則無功者知奮邦國可作
建牧立監以維邦國
　註曰牧州牧也監監一國謂君也維猶連結也
制軍詰禁以糾邦國
　註曰詰猶窮治也糾猶正也　坡謂制之詰之皆王
　也軍大國三軍次國二軍小國一軍也禁如葵丘五
　禁之類鄭剛中曰有軍以馭其亂有禁以詰其違則
　邦國可糾矣
施貢分職以任邦國
　註曰職謂職税也任猶事也事以其力之所堪
簡稽鄉民以用邦國
　註曰簡謂比數之稽猶計也
均守平則以安邦國
　註曰諸侯有土地者均之尊者守大卑者守小則灋
　也　疏曰平則者謂五等職貢之等皆有常灋　坡
　謂上言制畿封國此則均其所守使之有大小之差
　也上言施貢分職此則平其灋則使之有輕重之等
　也
比小事大以和邦國
　註曰比猶親使大國親小國小國事大國相合和也
　　坡謂制畿封國分土也大小不同禮亦異數故設
　儀辨位以等之位必稱徳則人知自奮故進賢興功
　以作之徳足長人則加命為侯伯故建牧立監牧監
　立以維邦國則上下無離心有軍有禁以糾邦國則
　上下無悖志而奉上急公可以任之用之矣均守平
　則則内得其分比小事大則外通其情而凡任之用
　之者皆有常灋天子牧伯無過於取四方小侯無過
　於共則安則和也　監古銜反比毗志反
以九伐之灋正邦國
　註曰諸侯有違王命則出兵以征伐之所以正之也
　諸侯之于國如樹木之有根本是以言伐云
馮弱犯寡則眚之
　註曰馮猶乘陵也言不字小而侵侮之眚猶人眚瘦
　也王霸記曰四面削其地
賊賢害民則伐之
　註曰春秋傳曰觕者曰侵精者曰伐又曰有鐘鼓曰
　伐則伐者兵入其境鳴鐘鼓以往所以聲其罪
暴内陵外則壇之
　註曰内謂其國外謂諸侯壇讀如同墠之墠王霸記
　曰置之空墠之地𤣥謂置之空墠之地以出其君更
　立其次賢者　疏曰暴内即上云賊賢害民是也陵
　外即上云馮弱犯寡是也上二文各有其一故伐之
　眚之不奪其位此則内外之惡兼有故壇之奪其位
　立其次賢
野荒民散則削之
　註曰荒蕪也田不治民不附削其地明其不能有
負固不服則侵之
　註曰負猶恃也固險可依以固者也不服不事大也
　侵之者兵加其竟而已用兵淺者詩曰密人不恭敢
　距大邦
賊殺其親則正之
　註曰正之者執而治其罪王霸記曰正殺之也春秋
　僖二十八年冬晉人執衛侯歸之于京師坐殺其弟
　叔武　疏曰正者執而治其罪未必即是殺也
放弑其君則殘之
　註曰放逐也殘殺也王霸記曰殘滅其為惡　坡謂
　放如鄭突之出忽弑如楚商臣之弑頵皆放弑其君
　而自立者也此經専指諸侯之事而若季氏逐昭崔
　杼弑莊之類亦在所殘焉
犯令陵政則杜之
　註曰令命也王霸記曰犯令者違命也陵政者輕政
　灋不循也杜之者杜塞使不得與鄰國交通　坡謂
　用兵侵而不服則伐之伐而不服則圍之上文言侵
　伐此言杜意即圍也盖革制度者為叛叛者君討令
　諸侯環之杜塞使不通
外内亂鳥獸行則滅之
　註曰王霸記曰悖人倫外内無以異於禽獸不可親
　百姓則誅滅去之也曲禮曰夫惟禽獸無禮故父子
　聚麀　坡謂九者之序以王灋所加為先後曰眚曰
　伐曰壇差重者在先曰殘曰杜曰滅至重者在後曰
　削曰侵曰正輕者在中盖前三者則害及於人次三
　者虐止其國至後三者則滅紀灋而窮人欲矣　馮
　皮冰反壇音善行下孟反觕音粗竟境同頵於倫反
正月之吉始和布政于邦國都鄙乃縣政象之灋于象
魏使萬民觀政象挾日而斂之
　疏曰布政謂上九灋九伐并下凡令以下皆此時布
　之　縣音懸
乃以九畿之籍施邦國之政職方千里曰國畿其外方五
百里曰侯畿又其外方五百里曰甸畿又其外方五百
里曰男畿又其外方五百里曰采畿又其外方五百里
曰衛畿又其外方五百里曰蠻畿又其外方五百里曰
夷畿又其外方五百里曰鎮畿又其外方五百里曰蕃
畿
　註曰畿猶限也自王城以外五千里為界有分限者
　九籍其禮差之書也政職所共王政之職謂賦税也
　　疏曰侯者候也為王伺候非常也甸者為王治田
　以出賦貢男者任也任王之職事采者采取美物以
　共王衛者為王衛守蠻者縻也以近夷狄縻係之以
　政敎自此以上六服是中國之九州自此已外是夷
　狄之諸侯此蠻服出大行人云要服亦一也言要者
　亦見要束以文教也夷者以夷狄而得夷稱也鎮者
　盖中國稍逺理須鎮守蕃者以其最逺故得蕃屏之
　稱此三服總號蕃服故大行人云九州之外謂之蕃
　國世一見指此三服也　坡謂此經即施貢分職以
　任邦國也下文令賦即簡稽鄉民以用邦國也九灋
　皆經理諸侯之政惟此二事則王所得於諸侯者故
　特詳之　蕃藩同要於遥反
凡令賦以地與民制之上地食者參之二其民可用者
家三人中地食者半其民可用者二家五人下地食者
參之一其民可用者家二人
　註曰賦給軍用者也令邦國之賦亦以地之美惡民
　之衆寡為制如六遂矣鄭司農云上地謂肥美田也
　食者參之二假令一家有三頃嵗種二頃休其一頃
　下地食者參之一田薄惡者所休多　疏曰此文承
　上邦國之下而云令賦是還據邦國諸侯而説也
　坡謂此徴兵邦國之制朱子曰賦兵也古者以田賦
　出兵故謂兵為賦或曰孟子云請野九一國中什一
　是諸侯亦有鄉遂都鄙也鄉遂都鄙兵制多少不同
　而天子調𤼵國兵槩如鄉遂不已悉乎曰凡天子六
　軍大國三軍次國二軍小國一軍皆以鄉言之而甸
　稍縣都不與焉即天子調兵於侯無過其鄉之軍耳
　故九灋云簡稽鄉民以用邦國斯其是也若諸侯有
　遍境出灋斯乃非常之變不為令
中春敎振旅司馬以旗致民平列陳如戰之陳
　註曰以旗者立旗期民於其下也兵者守國之備孔
　子曰以不敎民戰是謂棄之兵者凶事不可空設因
　蒐狩而習之凡師出曰治兵入曰振旅皆習戰也四
　時各教民以其一焉春習振旅兵入收衆専於農平
　猶正也
○辨鼓鐸鐲鐃之用王執路鼓諸侯執賁鼓軍將執晉
鼓師帥執提旅帥執鼙卒長執鐃兩司馬執鐸公司馬
執鐲
　註曰鼓人職曰以路鼓鼓鬼享以賁鼓鼓軍事以晉
　鼓鼓金奏以金鐃止鼓以金鐸通鼓以金鐲節鼓鄭
　司農云辨鼓鐸鐲鐃之用謂鉦鐸之屬鐲讀如濁其
　原之濁鐃讀如讙嘵之嘵提讀如攝提之提謂馬上
　鼓有曲木提持鼓立馬髦上者故謂之提杜子春云
　公司馬謂五人為伍伍之司馬也𤣥謂王不執賁鼓
　尚之於諸侯也伍長謂之公司馬者雖卑同其號
　疏曰此春夏秋三時各教其一必春辨鼓鐸者鼓雷
　之類象中春雷𤼵聲於外
○以敎坐作進退疾徐疏數之節
　註曰習戰灋　疏曰按下大閲禮中軍以鼙令鼓已
　下有此坐作等之節彼大閲具言於此畧　中音仲
　陳直覲反鐲音濁鐃閙平聲賁扶云反數音朔蒐所
　留反鉦音征嘵女交反
遂以蒐田有司表貉誓民鼓遂圍禁火弊獻禽以祭社
　註曰春田為蒐有司大司徒也掌大田役治徒庶之
　政令表貉立表而貉祭也誓民誓以犯田灋之罰也
　誓曰無干車無自後射立旌遂圍禁旌弊争禽而不
　審者罰以假馬禁者虞衡守禽之厲禁也既誓令鼓
　而圍之遂蒐田火弊火止也春田主用火因焚萊除
　陳草皆殺而火止獻猶致也屬也田止虞人植旌衆
　皆獻其所獲禽焉詩云言私其豵獻肩于公春田主
　祭社者土方施生也鄭司農云貉讀為禡禡謂師祭
　也書亦或為禡　疏曰蒐搜也春時鳥獸字乳搜擇
　取不孕任者故以蒐為名誓民即大閲羣吏聽誓于
　陳前鼓者即中軍以鼙令鼓鼓人三鼓以下　坡謂
　穀梁傳曰四時之田皆為宗廟之事是因祭方田也
　而因田有祭未見他文焉且此祭社與月令仲春命
　民社正同可謂非常祭乎然惟冬夏言享廟而春言
　社秋言祊者春為民祈秋為民報重民敬祀互見為
　義耳正祭在四孟王制孔疏詳之始終可疑今以經
　為正　貉禡竝莫駕反祊音方
中夏敎茇舍如振旅之陳羣吏撰車徒讀書契辨號名
之用
　註曰茇讀如萊沛之沛茇舍草止之也軍有草止之
　灋撰讀曰算算車徒謂數擇之也讀書契以簿書校
　錄軍實之凡要　黃文叔曰號名為夜事今軍夜有
　號註以為徽識披之以備死事夫徽識綴於膊上夜
　事將何以辨
○帥以門名縣鄙各以其名家以號名鄉以州名野以
邑名百官各象其事以辨軍之夜事
　帥謂軍將及師帥旅帥至伍長也以門名者軍將皆
　命卿古者軍將盖為營治於國門魯有東門襄仲宋
　有桐門右師皆上卿為軍將者也縣鄙謂公邑大夫
　也家謂食采地者之臣也鄉以州名即六鄉也野以
　邑名即六遂也百官以其職從王者夜事戒夜守之
　事草止者慎於夜於是主别其部職
○其他皆如振旅
　王光逺曰若平列陳與夫以敎坐作進退疾徐疏數
　之節皆然　中音仲撰息轉反識音志
遂以苖田如蒐之灋車弊獻禽以享礿
　註曰夏田為苖擇取不孕仕者若治苖去不秀實者
　云車弊驅獸之車止也夏田主用車示所取物希皆
　殺而車止王制曰天子殺則下大綏諸侯殺則下小
　綏大夫殺則止佐車佐車止則百姓田獵礿宗廟之
　夏祭也冬夏田主于祭宗廟者隂陽始起象神之在
　内　王光逺曰夏田為苖除禽獸之害而已如蒐之
　灋則其它表貉誓民鼓遂圍禁之類皆與蒐同享礿
　則所謂以禴夏享先王　礿餘若反
中秋敎治兵如振旅之陳
　疏曰言敎治兵者凡兵出曰治兵入曰振旅春以入
　兵為名尚農事秋以出兵為名秋嚴尚威故也
○辨旗物之用王載大常諸侯載旂軍吏載旗師都載
旜鄉遂載物郊野載旐百官載旟各書其事與其號焉
其他皆如振旅
　軍吏諸軍帥也師都孤卿也鄉遂六鄉六遂也郊野
　公邑之吏也百官大夫士也凡旌旗有軍旅者畫異
　物無者帛而已書當為畫事也號也皆畫以雲氣
　疏曰各書其事與其號者即仲夏百官各象其事及
　號名之等此秋雖不具辨號名亦畧舉之見四時皆
　有此物也　中音仲書音畫
遂以獮田如蒐田之灋羅弊致禽以祀祊
　註曰秋田為獮獮殺也羅弊網止也秋田主用㒺中
　殺者多也皆殺而㒺止祊當為方聲之誤也秋田主
　祭四方報成萬物詩曰以社以方　獮息淺反祊音
　方中丁丈反
中冬敎大閲
　註曰春辨鼓鐸夏辨號名秋辨旗物至冬大閲簡軍
　實凡頒旗物以出軍之旗則如秋以尊卑之常則如
　冬司常佐司馬時也大閲備軍禮而旌旗不如出軍
　之時空辟實　疏曰春辨鼓鐸以下見春夏秋各敎
　其一至冬大閲之時總教之
○前期羣吏戒衆庶修戰灋
　註曰羣吏鄉師以下
○虞人萊所田之野為表百步則一為三表又五十步
為一表田之日司馬建旗于後表之中羣吏以旗物鼓
鐸鐲鐃各帥其民而致質明弊旗誅後至者乃陳車徒
如戰之陳皆坐
　註曰鄭司農云虞人萊所田之野芟除其草萊令車
　得驅馳詩曰田卒汙萊𤣥謂萊芟除可陳之處後表
　之中五十步表之中央表所以識正行列也四表積
　二百五十步左右之廣當容三軍步數未聞致致之
　司馬質正也弊仆也皆坐當聽誓　疏曰月令司徒
　北面以誓之此經云司馬建旗於後表之中車徒皆
　坐則此於可陳之中從南頭立表以北頭為後表也
○羣吏聽誓于陳前斬牲以左右徇陳曰不用命者斬
之
　註曰羣吏諸軍帥也陳前南面向表也月令季秋天
　子教于田獵以習五戎司徒搢扑北面以誓之此大
　閲禮實正嵗之中冬而説季秋之政於周為中冬為
　月令者失之矣斬牲者小子也凡誓之大畧甘誓湯
　誓之屬是也　疏曰羣吏聽誓于陳前者士卒皆於
　後表北面坐羣吏諸軍帥皆在士卒前南面立以聽
　誓
○中軍以鼙令鼓鼓人皆三鼓司馬振鐸羣吏作旗車
徒皆作鼓行鳴鐲車徒皆行及表乃止三鼓摝鐸羣吏
弊旗車徒皆坐
　註曰中軍中軍之將也天子六軍三三而居一偏羣
　吏既聽誓各復其部曲中軍之將令鼓鼓以作其士
　衆之氣也鼓人者中軍之將師帥旅帥也司馬兩司
　馬也振鐸以作衆作起也既起鼓人擊鼓以行之伍
　長鳴鐲以節之伍長一曰公司馬及表自後表前至
　第二表也三鼓者鼓人也鄭司農云摝讀如弄𤣥謂
　如涿鹿之鹿掩上振之為摝摝者止行息氣也司馬
　灋曰鼓聲不過閶鼙聲不過闒鐸聲不過琅　疏曰
　此經總說聽誓既已將欲向南第二表象戰陳初𤼵
　面敵此即中春振旅疾徐坐起之事一也中軍者此
　六軍三軍居一偏皆自有中軍也
○又三鼓振鐸作旗車徒皆作鼓進鳴鐲車驟徒趨及
表乃止坐作如初
　註曰趨者赴敵尚疾之漸也春秋傳曰先人有奪人
　之心及表自第二前至第三
○乃鼓車馳徒走及表乃止
　註曰及表自第三前至前表
○鼓戒三闋車三𤼵徒三刺
　註曰鼓戒戒攻敵鼓壹闋車壹轉徒壹刺三而止象
　敵服　鄭剛中曰凡此萊野立表仆旗聽誓鼓行以
　至於擊刺如戰之陳皆四時敎戰之常灋不於振旅
　茇舍治兵述之獨詳具於此盖以明其為大閲故也
○乃鼓退鳴鐃且郤及表乃止坐作如初
　註曰鐃所以止鼓軍退卒長鳴鐃以和衆鼓人為止
　之也退自前表至後表鼓鐸則同習戰之禮出入一
　也異者廢鐲而鳴鐃　疏曰此言乃鼓退者謂至南
　表軍吏及士卒囘身向北更從南為始也鳴鐃且郤
　者此鳴鐃且郤據初至南表退軍之時象在軍軍退
　亦鳴鐃　中音仲摝音鹿闋苦穴反辟音避閶吐剛
　反闒吐獵反
遂以狩田以旌為左右和之門羣吏各帥其車徒以敘
和出左右陳車徒有司平之旗居卒間以分地前後有
屯百步有司巡其前後險野人為主易野車為主
　註曰冬田為狩言守取之無所擇也軍門曰和今謂
　之壘門立兩旌以為之敘和出用次第出和門也左
　右或出而左或出而右有司平之鄉師居門正其出
　入之行列也旗軍吏所載分地調其部曲疏數前後
　有屯百步車徒異羣相去之數也車徒畢出和門鄉
　師又巡其行陳鄭司農云險野人為主人居前易野
　車為主車居前　疏曰此一經總論敎戰訖入防田
　獵之事故云遂以狩田也以旌為左右和之門者六
　軍分三軍各處東西為左右各為一門旗居卒間者
　軍吏各領已之士卒執旗以表之
○既陳乃設驅逆之車有司表貉于陳前
　註曰驅驅出禽獸使趨田者也逆逆要不得令走設
　此車者田僕也
○中軍以鼙令鼓鼓人皆三鼓羣司馬振鐸車徒皆作
遂鼓行徒銜枚而進大獸公之小禽私之獲者取左耳
　註曰羣司馬謂兩司馬也枚如箸銜之有繣結項中
　軍灋止語為相疑惑也進行也鄭司農云大獸公之
　輸之於公小禽私之以自畀也詩云言私其豵獻肩
　于公一嵗為豵二嵗為豝三嵗為特四嵗為肩五嵗
　為慎此明其獻大者於公自取其小者𤣥謂慎讀為
　麎爾雅曰豕生三曰豵豕牝曰豝麋牡曰麎獲得也
　得禽獸者取左耳當以計功
○及所弊鼓皆駴車徒皆譟
　註曰鄭司農云及所弊至所弊之處𤣥謂至所弊之
　處田所當於止也天子諸侯蒐狩有常至其常處吏
　士鼓譟象攻敵尅勝而喜也疾雷擊鼓曰駴譟讙也
　書曰前師乃鼓䵾譟亦謂喜也
○徒乃弊致禽饁獸于郊入獻禽以享烝
　註曰徒乃弊徒止也冬田主用衆物多衆得取也致
　禽饁獸于郊聚所獲禽因以祭四方神於郊月令季
　秋天子既田命主祠祭禽四方是也入又以禽祭宗
　廟　疏曰致禽饁獸于郊者謂因田過郊之神位而
　饋之　坡謂夏冬無外祀故夏惟曰享礿冬惟曰享
　烝春秋則有二社與祠嘗而外祀惟社有田郊特牲
　曰惟為社田國人畢作然春秋惟著社方者乃舉外
　以包内或是親祠嘗而先社如左氏所云后稷親而
　先帝耳四時之田皆為宗廟之事鄭豐卷欲祭請田
　是也既為祭有田然則田在仲月則祭在仲月明矣
　鄭子入於晏子春秋言正祭在孟月遂以此四祀為
　因田而祭不攷宗伯甸祝凡田歸僅曰饁獸于郊舍
　奠于祖廟而無社方礿烝之文乎因傳以改經微少
　失矣　駴胡楷反譟素報反要於遥反繣戸卦反麎
　音辰䵾音符
及師大合軍以行禁令以救無辜伐有罪
　註曰師所謂王巡守若㑹同司馬起師合軍以從所
　以威天下行其政也不言大者未有敵不尚武
○若大師則掌其戒令涖大卜帥執事涖釁主及軍器
　註曰大師王出征伐也涖臨也臨大卜卜出兵吉凶
　也司馬灋曰上卜下謀是謂參之主謂遷廟之主及
　社主在軍者也軍器鼓鐸之屬凡師既受甲迎主于
　廟及社主祝奉以從殺牲以血塗主及軍器皆神之
　　疏曰案小子職云釁邦器及軍器彼官釁之而大
　司馬臨之
○及致建大常比軍衆誅後至者
　註曰致鄉師致民於司馬比校次之也
○及戰巡陳眂事而賞罰
　註曰事謂戰功也
○若師有功則左執律右秉鉞以先愷樂獻于社
　註曰功勝也律所以聴軍聲鉞所以為將威也先猶
　道也兵樂曰愷獻於社獻功於社也司馬灋曰得意
　則愷樂愷歌示喜也鄭司農云故城濮之戰春秋傳
　曰振旅愷以入于晉
○若師不功則厭而奉主車
　註曰鄭司農云厭謂厭冠喪服也軍敗則以喪禮故
　秦伯之敗于殽也春秋傳曰秦伯素服郊次鄉師而
　哭𤣥謂厭伏冠也奉猶送也送主歸於廟與社
○王弔勞士庶子則相
　註曰師敗王親弔士庶子之死者勞其傷者則相王
　之禮庶子卿大夫之子從軍者或謂之庶士　厭於
　涉反勞力報反相息亮反從才用反道音𨗳鄉師之
　鄉許亮反
大役與慮事屬其植受其要以待攷而賞誅
　註曰大役築城邑也鄭司農云國有大役大司馬與
　謀慮其事也植謂部曲將吏故宋城春秋傳曰華元
　為植巡功屬謂聚㑹之也要者簿書也攷謂攷校其
　功𤣥謂慮事者封人也於有役司馬與之植築城楨
　也屬賦丈尺與其用人數　與音預註同與其如字
　屬音燭植直吏反楨音貞
大㑹同則帥士庶子而掌其政令
　註曰帥師以從王
若大射則合諸侯之六耦
　註曰大射王將祭射于射宫以選賢也王射三侯以
　諸侯為六耦　疏曰大射是將祭而射故用諸侯為
　六耦若賔射射人亦用六耦但不用諸侯當用卿大
　夫為之燕射三耦自然用卿大夫已下為之
大祭祀饗食羞牲魚授其祭
　註曰牲魚魚牲也祭謂尸賓所以祭也鄭司農云司
　馬主進魚牲　食音嗣
大喪平士大夫
　註曰平者正其職與其位　疏曰必使司馬為之者
　司馬之屬有司士主羣吏今王喪不得使司士故司
　馬平之也
喪祭奉詔馬牲
　註曰王喪之以馬祭者盖遣奠也奉猶送也送之至
　墓告而藏之
○小司馬之職掌
　註曰此下字脱滅札爛文闕漢興求之不得遂無識
　其數者
凡小祭祀㑹同饗射師田喪紀掌其事如大司馬之灋
○軍司馬(闕/)
○輿司馬(闕/)
○行司馬(闕/)
　疏曰軍司馬當下大夫四人輿司馬當上士八人行
　司馬當中士十六人餘官皆無異稱此獨有之者以
　軍事是重故特生别名
○司勲掌六鄉賞地之灋以等其功
　註曰賞地賞田也在逺郊之内屬六鄉焉等猶差也
　以功大小為差
王功曰勲
　註曰輔成王業
國功曰功
　註曰保全國家
民功曰庸
　註曰灋施於民
事功曰勞
　註曰以勞定國　鄭剛中曰事功者或從主事或任
　國事或有所營為或有所創制黽勉從之不畏其適
　我也勞者經營艱苦之意也
治功曰力
　註曰制灋成治　鄭剛中曰治功者或平水土或辟
　草萊或任土地或疏導溝洫力謂其用力以作為也
戰功曰多
　註曰尅敵出奇若韓信陳平司馬灋曰上多前虜
　鄭剛中曰多者算數過人之義人算其一我算其十
　人算其百我算其千出竒無窮人莫能測以多算勝
　者斯可以為戰功矣　坡謂六者之序自君而民而
　事也本末偏全各有次第
凡有功者銘書於王之大常祭於大烝司勲詔之
　註曰銘之言名也生則書于王旌以識其人與其功
　也死則於烝先王祭之詔謂告其神以辭也盤庚告
　其卿大夫曰兹予大享于先王爾祖其從與享之是
　也今漢祭功臣於廟庭　疏曰詔之謂詔司常書之
　又以辭使春官告神　王介甫曰大烝冬之大享當
　是時百物皆報焉祭有功宜矣
○大功司勲藏其貳
　註曰貳猶副也功書藏於天府又副於此者以其主
　賞　坡謂天府無藏功書之文所謂貳貳司常也盖
　凡有功者書於大常大功則既書大常司勲又藏其
　貳也既曰凡有功又曰大功則統而觀之六功相形
　大小析而言之每功自有輕重矣自王功至此皆等
　其功之事　識音志
掌賞地之政令
　坡謂政令如下文所云者是也
○凡賞無常輕重眂功
　註曰無常者功之大小不可豫
○凡頒賞地參之一食
　註曰賞地之税參分計税王食其一也二全入於臣
○惟加田無國正
　註曰加田既賞之又加賜以田所以厚恩也鄭司農
　云正謂税也祿田亦有給公家之賦貢若今時侯國
　有司農少府錢穀矣獨加賞之田無征耳　疏曰加
　田未知所在或可與賞田同處　坡謂自掌賞地至
　此所謂六鄉賞地之灋也凡有功者皆頒賞地加田
　則待大功
○馬質掌質馬馬量三物一曰戎馬二曰田馬三曰駑
馬皆有物賈
　註曰此三馬買以給官府之使無種也鄭司農云皆
　有物賈皆有物色及賈直　易彦祥曰物云者國馬
　之輈深四尺有七寸田馬之輈深四尺駑馬之輈深
　三尺有三寸其用各有等其材各有宜故皆以三物
　量之有物則有價故謂之質
○綱惡馬
　註曰綱以縻索維綱狎習之　賈音稼
凡受馬於有司者書其齒毛與其賈馬死則旬之内更
旬之外入馬耳以其物更其外否
　註曰鄭司農云更謂償也𤣥謂旬之内死者償以齒
　毛與賈受之日淺養之惡也旬之外死入馬耳償以
　毛色不以齒賈任之過其任也其外否者旬之外踰
　二十日而死不任用非用者罪　疏曰所受之馬謂
　給公家之使　更音庚
馬及行則以任齊其行
　註曰識其所載輕重及道里齊其勞逸乃復用之
　坡謂及行始駕也此二句或在綱惡馬之下盖同為
　教馬事也
若有馬訟則聽之
　註曰訟謂賣買之言相負
禁原蠶者
　註曰原再也天文辰為馬𧖟書蠶為龍精月值大火
　則浴其種是蠶與馬同氣物莫能兩大禁再蠶者為
　傷馬與　坡謂禁原蠶者言牧馬之處與牧馬之人
　皆不得再養蠶也
○量人掌建國之灋以分國為九州營國城郭營後宫
量市朝道巷門渠造都邑亦如之
　註曰建立也立國有舊灋式若匠人職云分國定天
　下之國分也后君也言君容王與諸侯　疏曰量市
　朝道巷者若匠人云市朝一夫經塗九軌巷及門渠
　亦有尺數若門容二轍三个之等造都邑但與之制
　度大小未必身往也　分扶問反
營軍之壘舍量其市朝州涂軍社之所里
　註曰軍壁曰壘州一州之衆二千五百人為師每師
　一處市也朝也州也皆有道以相之軍社社主在軍
　者里居也　疏曰一州則一師每一師各自一處各
　立市朝各有道以相湊　坡謂出軍有社主又有遷
　廟主此獨言軍社省文也或軍即宗字之誤　涂本
　又作塗
邦國之地與天下之涂數皆書而藏之
　註曰書地謂方圜山川之廣狹書涂謂支湊之逺近
凡祭祀饗賓制其從獻脯燔之數量
　註曰燔從於獻酒之肉炙也數多少也量長短也
　疏曰饗賓獻有脯從若燕行獻賓薦脯醢是也祭禮
　獻以燔從故總之言也
掌喪祭奠竁之俎實
　註曰竁亦有爼實謂所􁀁遣奠士喪禮下篇曰藏包
　筲於旁　竁昌絹反筲所交反
凡宰祭與鬱人受斝厯而皆飲之
　註曰言宰祭者冢宰佐王祭亦容攝祭鄭司農云斝
　讀如嫁娶之嫁斝器名明堂位曰爵殷以斝𤣥謂斝
　讀如嘏尸之嘏　疏曰厯者謂與鬰人厯皆飲之也
○小子掌祭祀羞羊肆羊殽肉豆
　註曰鄭司農云羞進也羊肆體薦全烝也羊殽體解
　節折也肉豆者切肉也𤣥謂肆讀為鬄羊鬄者所謂
　豚解也　坡謂周頌我將詩云維羊維牛維天其右
　之是祀天亦用羊則此祭祀乃兼指内外神或謂専
　言宗廟者非是　肆鬄竝他厯反
而掌珥于社稷祈于五祀
　坡謂易氏説詳見肆師
○凡沈辜侯禳飾其牲
　註曰鄭司農云沈謂祭川爾雅曰祭川曰浮沈辜謂
　磔牲以祭也月令曰九門磔禳以畢春氣侯禳者候
　四時惡氣禳去之也　易彦祥曰飾其牲被之以文
　繡謂羊牲也
○釁邦器及軍器
　註曰邦器謂禮樂之器及祭器之屬　鄭剛中曰小
　子掌用羊血以釁也
凡師田斬牲以左右徇陳
　註曰示犯誓必殺之　鄭剛中曰不用命者皆狠而
　不率之人令小子斬羊以示之羊者至狠之物宋義
　曰狠如羊强不可制者皆斬之此類是也
祭祀贊羞受徹焉
　疏曰贊羞若司馬羞魚牲之等則贊之受徹祭畢廢
　徹之時則受之
○羊人掌羊牲凡祭祀飾羔
　註曰羔小羊也詩曰四之日其蚤獻羔祭韭　王介
　甫曰飾羔若禮所謂飾羔雁者以繢也
祭祀割羊牲登其首
　註曰登升也升首報陽也升首于室
凡祈珥共其羊牲賓客共其灋羊
　註曰灋羊飱饔積膳之羊
○凡沈辜侯禳釁積共其羊牲
　註曰積故書為眦鄭司農云眦讀為漬謂釁國器漬
　軍器也𤣥謂積積柴禋祀槱燎實柴　眦徐賜反
若牧人無牲則受布于司馬使其賈買牲而共之
○司爟掌行火之政令四時變國火以救時疾
　註曰行猶用也變猶易也鄭司農説以鄹子曰春取
　榆栁之火夏取棗杏之火季夏取桑柘之火秋取柞
　楢之火冬取槐檀之火
季春出火民咸從之季秋内火民亦如之
　註曰火所以用陶冶民隨國而為之鄭人鑄刑書火
　星未出而出火後有災鄭司農云以三月本時昏心
　星見于辰上使民出火九月本黄昏心星伏在戌上
　使民納火故春秋傳曰以出内火　疏曰上經四時
　變國火據食火明此春秋據陶冶
○時則施火令
　註曰焚萊之時　内音納
凡祭祀則祭爟
　註曰報其為明之功禮如祭爨　疏曰祭爨祭老婦
　也則此祭爟謂祭先出火之人
凡國失火野焚萊則有刑罰焉
　註曰野焚萊民擅放火　疏曰野焚萊有罰者大司
　馬中春田獵云火弊則二月後擅放火則有罰也
○掌固掌脩城郭溝池樹渠之固頒其士庶子及其衆
庶之守
　註曰樹謂枳棘之屬有刺者也衆庶民遞守固者也
　鄭司農説樹以國語曰城守之木於是乎用之　黃
　文叔曰士庶子守固與宿衛王宫同其事任霍光曰
　函谷京師之固武庫精兵所聚故以丞相弟為闗都
　尉子為武庫令漢人猶識此意　王龜齡曰宫伯云
　士庶子之在版者謂守於王宫也此謂頒其士庶子
　之守謂守於城郭等處也
○設其飾器
　註曰兵甲之屬今城郭門之器亦然　疏曰飾器若
　城郭門傍所執矛㦸皆有幡飾之等是也
○分其財用均其稍食
　　註曰財用國以財所給守吏之用也稍食祿廩
○任其萬民用其材器
　　註曰任謂以其任使之也民之材器其所用塹築及
　為藩落　塹七豔反
凡守者受灋焉以通守政有移甲與其役財用唯是得
通與國有司帥之以贊其不足者
　註曰凡守者士庶子及他要害之守吏通守政者兵
　甲役財難易多少轉移相給也其他非是不得妄離
　部署國有司掌固也其移乏者又與掌固帥致之贊
　佐也　疏曰甲飾器也變材器言役財者欲見材器
　是民役之材非財用也
○晝三巡之夜亦如之
　註曰巡行也行守者為衆庶之解惰　疏曰此乃掌
　固設灋與所守之處非是掌固自巡行之也
○夜三鼜以號戒
　註曰鼜擊鼜警守鼓也三巡之間又三擊鼜　鼜音
　戚解佳賣反
若造都邑則治其固與其守灋
　註曰都邑亦為城郭
○凡國都之竟有溝樹之固郊亦如之
　註曰竟界也　疏曰王國及三等都邑所在境界之
　上亦為溝樹以為阻固郊謂近郊逺郊
民皆有職焉
　註曰職謂守與任　疏曰此亦兼上王國及都合守
　之處其民皆職任使勞役遞均也
若有山川則因之
　註曰山川若殽臯河漢　竟音境
○司險掌九州之圖以周知其山林川澤之阻而達其
道路
　註曰周猶徧也達道路者山林之阻則開鑿之川澤
　之阻則橋梁之
設國之五溝五涂而樹之林以為阻固皆有守禁而達
其道路
　註曰五溝遂溝洫澮川也五涂徑畛涂道路也樹之
　林作藩落也　疏曰此五溝五涂而言樹之林以為
　阻固皆有守禁則非遂人田間五溝五涂但溝涂所
　作隨所須大小而為之皆準約田間五溝五涂其溝
　上亦皆有道路以相支湊故以五溝五涂而言也
國有故則藩塞阻路而止行者以其屬守之唯有節者
達之
　註曰有故喪災及兵也閉絶要害之道備姦寇也
　疏曰以其屬守之者謂使司險之下胥徒四十人之
　屬守其要者其餘使其地之民為守也
○掌疆(闕/)
○候人各掌其方之道治與其禁令以設候人
　註曰道治治道也國語曰候不在竟譏不居其方也
　禁令備姦寇也以設候人者選士卒以為之詩云彼
　候人兮何戈與祋
○若有方治則帥而致于朝及歸送之于竟
　註曰方治其方來治國事者也春秋傳曰晉欒盈過
　周王使候人出諸轘轅是其送之　疏曰方治謂國
　有事不能自決當決於王國或有國事須報在上皆
　是也　竟音境何胡我反祋都外反
○環人掌致師
　註曰致師者致其必戰之志古者將戰先使勇力之
　士犯敵焉春秋傳曰楚許伯御樂伯攝叔為右以致
　晉師許伯曰吾聞致師者御靡旌摩壘而還樂伯曰
　吾聞致師者左射以菆代御執轡御下􁎸馬掉鞅而
　還攝叔曰吾聞致師者右入壘折馘執俘而還皆行
　其所聞而復之
察軍慝
　註曰慝陰姦也視軍中有為慝者則執之
環四方之故
　坡謂環周迴也軍行慮有伏敵軍舍恐有莫夜之戎
　周迴四方詳其有否以為警備今行軍者重此　易
　彦祥曰察軍慝則察其在我者環四方之故則環其
　在人者
巡邦國摶諜賊
　註曰諜賊反間為國賊　疏曰此諜賊即上軍慝之
　類據邦國故異言之
訟敵國
　註曰敵國兵來則往之與訟曲直若齊國佐如師
揚軍旅
　註曰為之威武以觀敵
降圍邑
　註曰圍邑欲降者受而降之春秋傳曰齊人降鄣
　黃文叔曰環人掌致師志於戰也而以降圍邑終焉
　不殺之仁也雖然受降如受敵斯亦當察故環人掌
　之　諜音牒降戸江反菆側留反􁎸音兩掉徒弔反
　馘古獲反莫音暮間去聲鄣音章
○挈壺氏掌挈壺以令軍井挈轡以令舍挈畚以令糧
　註曰鄭司農云挈壺以令軍井謂為軍穿井井成挈
　壺縣其上令軍中士衆皆望見知此下有井壺所以
　盛飲故以壺表井挈轡以令舍亦縣轡于所當舍止
　之處使軍中望見知當舍止于此轡所以駕舍故以
　轡表舍挈畚以令糧亦縣畚于所當稟假之處令軍
　望見知當稟假于此下也畚所以盛糧之器故以畚
　表稟軍中人多車騎雜㑹讙囂號令不能相聞故各
　以其物為表省煩趨疾于事便也　畚音本縣音懸
　下同盛音成稟彼錦反
凡軍事縣壺以序聚柝凡喪縣壺以代哭者皆以水火
守之分以日夜
　註曰鄭司農云縣壺以為漏以序聚柝以次更聚擊
　柝備守也𤣥謂擊柝兩木相敲行夜時也代亦更也
　禮未大斂代哭以水守壺者為沃漏也以火守壺者
　夜則火視刻數也分以日夜者異晝夜漏也漏之箭
　晝夜共百刻冬夏之間有長短焉大史立成灋有四
　十八箭
○及冬則以火爨鼎水而沸之而沃之
　註曰鄭司農云冬水凍漏不下故以火炊水沸以沃
　之謂沃漏也　柝音託敲苦交反
○射人掌國之三公孤卿大夫之位三公北面孤東面
卿大夫西面其摯三公執璧孤執皮帛卿執羔大夫鴈
　註曰位將射始入見君之位不言士者此與諸侯之
　賓射士不與也燕禮曰公升即位于席西鄉小臣納
　卿大夫卿大夫皆入門右北面東上士立于西方東
　面北上大射亦云則凡朝燕及射臣見于君之禮同
　　疏曰三公北面者君南面答陽臣北面答君三公
　臣中最尊故屈之使北面答君之義孤東面者西方
　賓位孤無職而賓客之也卿大夫西面者皆有職故
　在東近君居主位也
○諸侯在朝則皆北面詔相其灋
　註曰謂諸侯來朝而未歸王與之射於朝者皆北面
　從三公位灋其禮儀　疏曰按司几筵云大饗射王
　立扆前南鄉司服云饗射則鷩冕此云王與之射言
　在朝當皮弁又何得有扆所以然者彼二者據大射
　在學故有著冕在扆之事此賓射在路門之外朝故
　與彼異也
若有國事則掌其戒令詔相其事
　註曰謂王有祭祀之事諸侯當助其薦獻者也戒令
　告以齊與期
○掌其治達
　註曰謂諸侯因與王射及助祭而有所治受而達之
　於王王有命又受而下之　坡謂司士職云凡祭祀
　掌士之戒令詔相其灋事彼雖掌士而文與此同故
　以此國事當祭事也諸侯復逆自大僕掌之故治達
　亦専為射祭　齊側皆反
以射灋治射儀王以六耦射三侯三獲三容樂以騶虞
九節五正諸侯以四耦射二侯二獲二容樂以貍首七
節三正孤卿大夫以三耦射一侯一獲一容樂以采蘋
五節二正士以三耦射豻侯一獲一容樂以采蘩五節
二正
　註曰射灋王射之禮治射儀謂肄之也鄭司農云容
　者乏也待獲者所蔽也正所射也詩云終日射侯不
　出正兮𤣥謂三侯者五正三正二正之侯也二侯者
　三正二正之侯也一侯者二正而已此皆與賓射於
　朝之禮也考工梓人職曰張五采之侯則逺國屬逺
　國謂諸侯來朝者也五采之侯即五正之侯也正之
　言正也射者内志正則能中焉畫五正之侯中朱次
　白次蒼次黃𤣥居外三正損𤣥黃二正去白蒼而畫
　以朱綠其外之廣皆居侯中三分之一中二尺大射
　禮豻作干讀如宜豻宜獄之豻豻胡犬也士與士射
　則以豻皮飾侯下大夫也大夫以上與賓射飾侯以
　雲氣用采各如其正九節七節五節者奏樂以為射
　節之差言節者容侯道之數也樂記曰明乎其節之
　志不失其事則功成而徳行立　射三侯食亦反下
　及註射侯所射射牲射豕皆同正音征下同豻五旦
　反肄餘二反
若王大射則以貍步張三侯
　註曰鄭司農云貍步謂一舉足為一步於今為半步
　𤣥謂貍善摶者也行則止而擬度焉其𤼵必獲是以
　量侯道灋之也侯道者各以弓為度九節者九十弓
　七節者七十弓五節者五十弓弓之下制長六尺大
　射禮曰大侯九十參七十干五十是也三侯者司裘
　所共虎侯熊侯豹侯也列國之君大射亦張三侯數
　與天子同大侯熊侯也參讀為糝糝雜也雜者豹鵠
　而麋飾下天子大夫　疏曰此射人主賓射兼主大
　射之事故為大射張侯也弓之上制六尺六寸中制
　六尺三寸下制六尺六尺與步相應　摶音博擬度
　待洛反餘如字糝素感反干豻同
王射則令去侯立于後以矢行告卒令取矢
　註曰鄭司農云射人主令人去侯所而立于後也以
　矢行告射人主以矢行高下左右告于王也大射禮
　曰大射正立于公後以矢行告于公下曰留上曰揚
　左右曰方卒令取矢謂射卒射人令當取矢者使取
　矢也𤣥謂令去侯者命負侯者去侯也鄉射曰司馬
　命獲者執旌以負侯　疏曰此文承賓射大射之下
　則王射射人皆令去侯立於後以矢行告卒令取矢
○祭侯則為位
　註曰祭侯獻服不服不以祭侯為位為服不受獻之
　位也大射曰服不侯西北三步北面拜受爵
○與大史數射中
　註曰射中數射者中侯之算也大射曰司射適階西
　釋弓去扑襲進由中東立于中南北面視算
○佐司馬治射正
　註曰射正射之灋儀也　疏曰司馬所主射儀謂若
　命去侯命取矢乘矢之等皆當佐之
祭祀則贊射牲相孤卿大夫之灋儀
　註曰烝嘗之禮有射豕者國語曰禘郊之事天子必
　自射其牲今立秋有貙劉云　易彦祥曰方其迎牲
　於門則君執紼卿大夫從士執芻至於君親射牲而
　孤卿大夫從射焉此射人相孤卿大夫之灋儀以其
　掌射灋治射儀故也　貙力朱反
㑹同朝覲作大夫介凡有爵者
　註曰作讀如作止爵之作諸侯來至王使公卿有事焉
　則作大夫使之介也有爵者命士以上不使賤者
　疏曰㑹同朝覲王命公卿有事則射人使大夫為上
　介使凡有爵者命士以上為衆介也
大師令有爵者乘王之倅車
　　註曰倅車戎車之副　疏曰王乘戎車副車十二乘
　皆從王行則使有爵者命士以上乘之　倅七内反
有大賓客則作卿大夫從
　註曰作者選使從王見諸侯　疏曰大賓客不言㑹
　同則是秋冬覲遇并春夏受享在廟之時從王見諸
　侯也
○戒大史及大夫介
　註曰戒戒其當行者覲禮曰諸公奉篋服加命書于
　其上升自西階東面大史氏右　疏曰此謂王有命
　使三公命諸侯及衣服就館賜之時則射人戒大史
　及大夫與諸公為介　從才用反
大喪與僕人遷尸作卿大夫掌事比其廬不敬者苛罰
之
　註曰僕人大僕也僕人與射人俱掌王之朝位也王
　崩小斂大斂遷尸于室堂朝之象也檀弓曰扶君卜
　人師扶右射人師扶左君薨以是舉苛謂詰問之
　疏曰掌事謂王喪宜各有職掌比其廬如宫正云親
　者貴者居廬當比其本服親疏及貴賤
○服不氏掌養猛獸而敎擾之
　註曰猛獸虎豹熊羆之屬擾馴也敎習使之馴服王
　者之敎無不服　羆比皮反
凡祭祀共猛獸
　註曰謂中膳羞者獸人冬獻狼春秋傳曰熊蹯不熟
　　蹯音煩
賓客之事則抗皮
　註曰鄭司農云謂賓客來朝聘布皮帛者服不氏主
　舉藏之抗讀為亢其讎之亢𤣥謂抗者若聘禮曰有
　司二人舉皮以東
射則贊張侯以旌居乏而待獲
　註曰贊佐也大射禮曰命量人巾車張三侯杜子春
　云乏讀為匱乏之乏待獲者所蔽𤣥謂待獲待射者
　中舉旌以獲
○射鳥氏掌射鳥
　註曰鳥謂中膳羞者鳬雁鴇鴞之屬　射食亦反鴇
　音保鴞于苖反
祭祀以弓矢敺烏鳶凡賓客會同軍旅亦如之
　註曰烏鳶喜鈔盜便汙人
○射則取矢矢在侯高則以并夾取之
　註曰鄭司農云并夾鍼箭具夾讀為甲故司弓矢職
　曰大射燕射共弓矢并夾　敺起俱反鈔初教反鍼其
　炎反
○羅氏掌羅烏鳥
　註曰烏謂居鵲之屬
○蜡則作羅襦
　註曰作猶用也鄭司農云襦細宻之羅襦讀為繻有
　衣袽之襦𤣥謂蜡建亥之月此時火伏蟄者畢矣豺
　既祭獸可以羅網圍取禽也王制曰豺祭獸然後田
　又曰昆蟲已蟄可以火田今俗放火張羅其遺敎
○中春羅春鳥獻鳩以養國老行羽物
　註曰春鳥蟄而始出者若今南郡黃雀之屬是時鷹
　化為鳩鳩與春鳥變舊為新宜以養老助生氣行謂
　賦賜　疏曰此文中春行羽物司裘職云中秋獻良
　裘王乃行羽物若然則一年二時行羽物　陳及之
　曰天子所養之老三國老庶老死政之老是也貴胄
　謂之國子則貴而老者謂之國老賤者庶人則賤而
　老者謂之庶老又有死政者之老焉故羅氏獻鳩以
　養者國老也司徒以保息養之者庶老也司門以財
　養之者死政之老也若夫外饔酒正槁人所謂耆老
　者總三者而言之　中音仲
○掌畜掌養鳥而阜蕃敎擾之
　註曰阜猶盛也蕃蕃息也鳥之可養使盛大蕃息者
　謂鵝鶩之屬
祭祀共卵鳥
　註曰其卵可薦之鳥　疏曰還謂上經鵝鴨之屬其
　雞亦在焉
○嵗時貢鳥物
　註曰鴞雁之屬以四時來　疏曰不言鵝鶩雞者所
　畜非貢物故以野鳥為貢者也
○共膳獻之鳥
　註曰雉及鶉鴽之屬　鴽音如
○司士掌羣臣之版以治其政令嵗登下其損益之數
辨其年嵗與其貴賤周知邦國都家縣鄙之數卿大夫
士庶子之數
　註曰損益謂用功過黜陟者縣鄙鄉遂之屬版名籍
○以詔王治
　註曰告王所當進退
○以徳詔爵以功詔祿以能詔事以久奠食
　註曰徳謂賢者食稍食也賢者既爵乃禄之能者事
　成乃食之王制曰司馬辨論官材論進士之賢者以
　告於王而定其論論定然後官之任官然後爵之位
　定然後禄之　疏曰賢者試功之後其徳堪用乃詔
　王授以正爵有功乃詔王授以正禄也能者先試之
　以事事成乃定以稍食其能堪用乃後亦授以正爵
　禄
○惟賜無常
　註曰賜多少由王不如禄食有常品　奠音定
正朝儀之位辨其貴賤之等王南鄉三公北面東上孤
東面北上卿大夫西面北上王族故士虎士在路門之
右南面東上大僕大右大僕從者在路門之左南面西
上
　註曰此王日視朝事於路門外之位王族故士故為
　士晚退留宿衞者未嘗仕雖同族不得在王宫大右
　司右也大僕從者小臣祭僕御僕隸僕　疏曰經所
　云上者皆據近王為上不據隂陽左右也此王日視
　朝之位大僕職路寢庭有燕朝朝士職庫門外有外朝但外
　朝有諸侯在焉諸侯既在西方右九棘之下孤避之
　在東方羣臣之位西面其餘三公卿大夫等仍與此
　位同也
○司士擯
　註曰詔王出揖公卿大夫以下朝者
○孤卿特揖大夫以其等旅揖士旁三揖王還揖門左
揖門右
　註曰特揖一　一揖之旅衆也大夫爵同者衆揖之公
　及孤卿大夫始入門右皆北面東上王揖之乃就位
　羣士及故士大僕之屬𤼵在其位羣士位東面王西
　南鄉而揖之三揖者士有上中下王揖之皆逡遁既
　復位鄭司農云卿大夫士皆君之所揖禮春秋𫝊所
　謂三揖在下　疏曰上文别三公位此不言三公直
　言孤卿者舉輕以明重孤卿尚特揖明三公亦特揖
　可知也　易彦祥曰在王門左右者其位皆南向而
　在王後故還而揖之
○大僕前
　註曰前正王視朝之位
○王入内朝皆退
　註曰王入入路門也王入路門内朝朝者皆退反其
　官府治處也王之外朝則朝士掌焉玉藻曰朝服以
　日視朝於内朝朝辨色始入君日出而視之退適路
　寢聽政使人視大夫大夫退然後適小寢謂諸侯也
　王日視朝皮弁服其禮則同　鄉音向遁音巡
掌國中之士治凡其戒令
　註曰國中城中　疏曰國中之士治者謂朝廷之臣
　及六鄉之臣皆是所有治功善惡皆掌之以擬黜陟
　此一職之士皆臣總號惟有作士適四方使為介是
　單士不兼卿大夫又作六軍之士是甲士其餘皆臣
　之總號耳
○掌擯士者膳其摯
　註曰擯士告見初為士者於王也鄭司農云膳其摯
　者王食其所執羔雁之摯𤣥謂膳者入於王之膳人
凡祭祀掌士之戒令詔相其灋事
　疏曰戒令者齊戒告令也詔相其灋事者謂告語并
　擯相其行禮之事
○及賜爵呼昭穆而進之
　　註曰賜爵神恵及下也此所賜王之子姓兄弟祭綂
　　曰凡賜爵昭為一穆為一昭與昭齒穆與穆齒凡羣
　有司皆以齒此之謂長幼有序　疏曰賜爵者謂祭
　末旅酬無算爵之時
○帥其屬而割牲羞俎豆
　註曰割牲制體也羞進也　坡謂此割牲兼羞俎豆
　文承祭祀之後則據祀事也當在賜爵之前疑或錯
　簡
凡㑹同作士從賓客亦如之
　註曰作士從謂可使從於王者
○作士適四方使為介
　註曰士使謂自以王命使也介大夫之介也春秋𫝊
　曰天王使石尚來歸脤　從才用反使色吏反脤上
　軫反
大喪作士掌事
　註曰事謂奠斂之屬
○作六軍之士執披
　註曰作謂使之也披柩車行所以披持棺者有紐以
　結之謂之戴結披必當棺束於束係紐天子諸侯載
　柩三束大夫士二束喪大記曰君纁披六大夫披四
　前纁後𤣥士二披用纁人君禮文欲其數多圍數兩
　旁言六耳其實旁三　疏曰六軍之士即六鄉之民
　但天子喪用千人而此云六軍者千人出自六軍故
　號六軍之士非謂執披有七萬五千人也
○凡士之有守者令哭無去守
　註曰守官不可空也
國有故則致士而頒其守
　註曰故非喪則兵災
凡邦國三嵗則稽士任而進退其爵禄
　註曰任其所掌治　王光逺曰邦國之士皆命於王
　其任有勤惰有功過而爵禄有進退者則司士於三
　嵗而稽攷之此黜陟勸沮之灋所以皆本於王朝而
　國無異政也春秋之時列國之爵位名號皆自已出
　故孔子譏之
○諸子掌國子之倅掌其戒令與其敎治辨其等正其
位
　註曰故書倅為卒鄭司農云卒讀如物有副倅之倅
　國子謂諸侯卿大夫士之子也燕義曰古者周天子
　之官有庶子官與周官諸子職文同𤣥謂四民之業
　而士者亦世焉國子者是公卿大夫士之副貳戒令
　致於大子之事敎治脩徳學道也位朝位　疏曰等
　謂才藝高下位謂朝天子時依父䕃高下為列　倅
　七内反大子音泰下同
國有大事則帥國子而致於大子惟所用之
　坡謂大事凡大兵大喪當警備非常及王出疆巡守
　征伐皆須令宿則帥致於大子惟所調用此所謂守
　曰監國也
○若有兵甲之事則授之車甲合其卒伍置其有司以
軍灋治之司馬弗正
　註曰軍灋百人為卒五人為伍弗不也國子屬大子
　司馬雖有軍事不賦之　坡謂此所謂從曰撫軍也
○凡國正弗及
　疏曰上文云弗正謂兵賦此云國正謂鄉遂之中所
　有甸徒力征之等竝不及也　正音征
大祭祀正六牲之體
　註曰正謂朼載之　朼音比
凡樂事正舞位授舞器
　註曰位佾處　疏曰樂有舞之處皆使正舞人八八
　六十四人之位并授其舞之器文舞則羽籥武舞則
　干鏚　黃文叔曰大胥合舞致諸子故諸子於此正
　舞位授舞器　鏚音戚
大喪正羣子之服位㑹同賓客作羣子從
　註曰從於王　疏曰位謂在殯宫外内哭位也服者
　公卿大夫之子為王斬衰與父同
凡國之政事國子存遊倅使之脩德學道春合諸學秋
合諸射以攷其藝而進退之
　註曰遊倅倅之未仕者學大學也射射宫也王制曰
　春秋敎以禮樂冬夏敎以詩書王大子王子羣后之
　大子卿大夫元士之適子國之俊選皆造焉　疏曰
　凡國之政事謂國内有繇役之事皆是也周禮若言
　異代之學則舉其學名即成均瞽宗之類今此直言
　學明是周之大學也大學在國中即夏后氏東序在
　王宫之左也射射宫即國之小學在西郊則虞庠是
　也　吕芸閣曰大子君之貳國子之倅諸侯諸臣之
　貳也以諸侯諸臣之貳事其君之貳學相同則好相
　合矣王制謂敎以禮樂詩書王大子王子羣后之大
　子卿大夫元士之適子皆造焉是也事相同則情相
　信矣國有大事則帥國子而致于大子唯所用之是
　也故大子雖未為君也君臣之交已盡賢不肖之知
　已悉可任使之才已備則先王之慮後世者豫矣
○司右掌羣右之政令
　註曰羣右戎右齊右道右　李子華曰戎右齊右道
　右天子乘車之右皆中大夫下大夫非司右之屬也
　司右之右乃兵車之右用以征行侵伐故凡國中之
　有勇力者皆屬焉一旦有事則取之以為右　齊側
　皆反
凡軍旅㑹同合其車之卒伍而比其乘屬其右
　註曰合比屬謂次第相安習也車亦有卒伍　疏曰
　車之卒伍者按宣十二年𫝊云其君之戎分為二廣
　廣有一卒卒偏之兩司馬灋曰二十五乘為偏百二
　十五乘為伍
凡國之勇力之士能用五兵者屬焉掌其政令
　註曰勇力之士屬焉者選右當於中司馬灋曰弓矢
　圍殳矛守戈㦸助凡五兵長以衛短短以救長
○虎賁氏掌先後王而趨以卒伍
　註曰王出將虎賁士居前後雖羣行亦有局分
○軍旅㑹同亦如之舍則守王閑
　註曰舍王出所止宿處閑梐枑
○王在國則守王宫
　註曰為周衛　梐薄禮反枑戸故反
國有大故則守王門大喪亦如之
　註曰非常之難要在門　疏曰大故謂兵災
○及葬從遣車而哭
　註曰遣車王之魂魄所馮依
適四方使則從士大夫
　註曰虎士從使者　疏曰天子有下聘諸侯灋大行
　人所云嵗徧問之等
○若道路不通有徴事則奉書以使於四方
　註曰不通逢兵寇若泥水奉書徴師役也春秋隠公
　公七年冬戎伐凡伯于楚丘以歸
○旅賁氏掌執戈盾夾王車而趨左八人右八人車止
則持輪
　註曰夾王車者其下士也下士十有六人中士為之
　帥焉
凡祭祀㑹同賓客則服而趨
　註曰服而趨夾王車趨也㑹同賓客王亦齊服服衮
　冕則此士之齊服服𤣥端
喪紀則衰葛執戈盾
　註曰葛葛絰武士尚輕
軍旅則介而趨
　註曰介被甲
○節服氏掌祭祀朝覲衮冕六人維王之大常
　註曰服衮冕者從王服也維維之以縷王旌十二旒兩兩
　以縷綴連旁三人持之禮天子旌曳地鄭司農云維持之
○諸侯則四人其服亦如之郊祀裘冕二人執戈送逆
尸從車
　註曰裘冕者亦從尸服也裘大裘也凡尸服卒者之
　上服從車從尸車送逆之往來春秋𫝊曰晉祀夏郊
　董伯為尸
○方相氏掌䝉熊皮黃金四目𤣥衣朱裳執戈揚盾帥
百隸而時難以索室敺疫
　註曰䝉冒也冒熊皮者以驚敺疫癘之鬼如今魌頭
　也時難四時作方相氏以難郤凶惡也月令季冬命
　國難索廋也　王氏曰凡陰陽之氣初則為利功成
　者退留則為烖月令季春國門之儺曰畢春氣恐寒
　氣留也仲秋天子之儺曰達秋氣恐暑氣伏也季冬
　大儺辟一嵗邪慝之氣也此於大虚間不過氣之宿
　留者而已留而中于物則為災為疫有鬼物焉居聲
　氣之間以主之故儺以敺使蕩而不留　難同儺乃
　多反註同敺起俱反魌音欺廋音搜
大喪先匶
　註曰塟使之道　疏曰喪所多有凶邪故使之道也
○及墓入壙以戈擊四隅敺方良
　註曰壙穿地中也方良㒺兩也天子之椁柏黃腸為
　裏而表以石焉國語曰木石之怪夔㒺兩　鄭剛中
　曰塟則用木石木石久而變怪生故始葬則敺之亦
　厭勝之術　壙音曠方良上音㒺下音兩又竝如字
　道音導
　
　
　
　
　
　周禮述註卷十八
欽定四庫全書
　周禮述註卷十九
　　　　　　　　　　　　安溪李光坡撰
○大僕掌正王之服位出入王之大命
　註曰服王舉動所當衣也位立處也出大命王之敎
　也入大命羣臣所奏行
○掌諸侯之復逆
　註曰鄭司農云復謂奏事也逆謂受下奏
王視朝則前正位而退入亦如之
　註曰前正位而退道王王既立退居路門左待朝畢
　　疏曰入亦如之王退入路寢聽事時亦前正王位
　郤位立也
建路鼓于大寢之門外而掌其政
　註曰大寢路寢也其門外則内朝之中如今宫殿端
　門下矣政鼓節與早晏　疏曰此鼓所用或擊之以
　聲早晏或有窮遽者擊之以聲寃枉故建之正朝之
　所
○以待達窮者與遽令聞鼓聲則速逆御僕與御庶子
　註曰鄭司農云窮謂窮寃失職則來擊此鼓以達於
　王若今時上變事擊鼓矣遽𫝊也若今時驛馬軍書
　當急聞者亦擊此鼓𤣥謂達窮者謂司冦之屬朝士
　掌以肺石達窮民聽其辭以告於王遽令郵驛上下
　程品御僕御庶子直事鼓所者大僕聞鼓聲則速逆
　此二官當受其事以聞　疏曰御庶子者御僕有下
　士十二人分之為御庶子總名曰御僕也　𫝊張戀
　反郵音尤
祭祀賓客䘮紀正王之服位詔灋儀贊王牲事
　註曰詔告也牲事殺割七載之屬　王光逺曰灋見
　於度數者儀見於動容者皆大僕以言告之
○王出入則自左馭而前驅
　註曰前驅如今道引也道而居左自馭不參乘辟王
　也亦有車右焉　疏曰王出入者謂朝覲㑹同并凡
　祭祀巡守征伐皆是　辟音避
凡軍旅田役贊王鼓
　疏曰軍旅田役王執路鼓路鼓四面將居鼓下則前
　面不得擊之惟有三面王自擊其一大僕佐擊一面
　戎右擊一面故二官皆言贊王鼓
○救日月亦如之
　註曰日月食時春秋𫝊曰非日月之眚不鼓　疏曰
　日食隂侵陽當與鼓神祀同用雷鼓月食當用靈鼓
大䘮始崩戒鼓𫝊達于四方窆亦如之
　註曰戒鼓擊鼓以警衆也鄭司農云窆謂塟下棺也
　春秋𫝊所謂日中而塴禮記謂之封皆塟下棺也音
　相似窆讀如慶封汜祭之汜　疏曰𫝊達于四方謂
　以鼓聲相𫝊聞達四方
○縣喪首服之灋于宫門
　註曰首服之灋謂免髽笄總廣狹長短之數縣其書
　于宫門示四方　疏曰案小宗伯云縣衰冠之式彼
　云冠専據男子云衰則兼婦人此云首服明無衰與
　男子冠直是婦人首服小宗伯云縣于路門此宫門
　亦路門也
○掌三公孤卿之弔勞
　註曰王使往　疏曰此等皆王合親往或有故故使
　大僕也　窆彼騐反註之封音塴補鄧反汜與汎同
　免音問髽莊瓜反
王燕飲則相其灋
　註曰相左右　疏曰此燕飲謂與諸侯燕或與羣臣
　燕皆是其灋有主獻賓賓酢主主酬賓洗爵升降之
　灋皆相助之
王射則贊弓矢
　註曰贊謂授之受之　疏曰此謂大射也知者見小
　臣職曰賓射掌事如大僕之灋則知大射此大僕所
　掌者是也
王眂燕朝則正位掌擯相
　註曰燕朝朝於路寢之庭王圖宗人之嘉事則燕朝
　　王光逺曰擯則相賓相則助王皆大僕掌之
王不眂朝則辭於三公及孤卿
　註曰辭謂以王不眂朝之意告之春秋𫝊曰公有疾
　不眂朔
○小臣掌王之小命詔相王之小灋儀
　註曰小命時事所勅問也小灋儀趨行拱揖之容
○掌三公及孤卿之復逆
　疏曰不見大夫士者孤卿中兼之矣
正王之燕服位
　註曰謂燕居時也玉藻曰王卒食𤣥端而居
○王之燕出入則前驅
　註曰燕出入若今游於諸觀苑
大祭祀朝覲沃王盥
　疏曰大祭祀天地宗廟皆是　王龜齡曰鬱人云凡
　祼事沃盥此云大祭祀朝覲沃王盥者盖大饗不入
　牲其他皆如祭祀九獻七獻五獻皆須盥也鬱人之
　沃盥但於祼獻事耳其朝踐饋獻卒食之獻所以沃
　盥者小臣也
小祭祀賓客饗食賓射掌事如大僕之灋
　註曰賓射與諸侯來朝者射
○掌士大夫之弔勞凡大事佐大僕
○祭僕掌受命于王以眂祭祀而警戒祭祀有司糾百
官之戒具
　註曰謂王有故不親祭也祭祀有司有事於祭祀者
　糾謂校録所當供之牲物
○既祭帥羣有司而反命以王命勞之誅其不敬者
大䘮復于小廟
　註曰小廟高祖以下也始祖曰大廟春秋僖八年秋
　七月禘于大廟　疏曰此祭僕復小廟夏采復大廟
　下𨽻僕復小寢大寢其二祧不言復亦應此祭僕復
　但無寢耳
凡祭祀王之所不與則賜之禽都家亦如之
　註曰王所不與同姓有先王之廟　疏曰都家謂畿
　内三等采地則上云祭祀是畿外同姓魯衛之屬者
　也
凡祭祀致福者展而受之
　註曰臣有祭祀必致祭肉於君所謂歸胙也展謂錄
　視其牲體數體數者大牢則以牛左肩臂臑折九个
　少牢則以羊左肩七个特牲則以豕左肩五个　臑
　奴報反
○御僕掌羣吏之逆及庶民之復與其弔勞
　註曰羣吏府史以下　坡謂羣吏庶民王亦有弔勞
　者盖死於王事則有弔力於師役則有勞與
大祭祀相盥而登
　註曰相盥者謂奉槃授巾與登謂為王登牲體於爼
　特牲饋食禮主人降盥出舉入乃七載
大䘮持翣
　註曰翣棺飾也持之者夾蜃車
掌王之燕令
　註曰燕居時之令
以序守路鼓
　註曰序更
○隸僕掌五寢之埽除糞洒之事
　註曰五寢五廟之寢也周天子七廟惟祧無寢詩云
　寢廟繹繹相連貌也前曰廟後曰寢汜埽曰埽埽席
　前曰拚洒灑也鄭司農云洒當為灑　汜音汎拚音
　奮灑所買反
祭祀脩寢
　註曰於廟祭寢或有事焉月令凡新物先薦寢廟
○王行洗乘石
　註曰鄭司農云乘石王所登上車之石也
掌蹕宫中之事
　註曰宫中有事則蹕鄭司農云蹕謂止行者清道若
　今時儆蹕　坡謂宫中之事祭事也詳見冢宰宫正
大喪復于小寢大寢
　註曰小寢髙祖以下廟之寢也始祖曰大寢
○弁師掌王之五冕皆𤣥冕朱裏延紐
　註曰冕服有六而言五冕者大裘之冕盖無旒不聮
　數也延冕之覆在上是以名焉紐小鼻在武上笄所
　貫也今時冠卷當簮者廣袤以冠縰其舊象焉　疏
　曰古者績麻三十升布染之上以𤣥下以朱延者以
　版廣八寸長尺六寸以此上𤣥下朱衣之覆在冕上
　以爵弁前後平則得弁稱冕則前低一寸餘得冕名
　冕則俛也紐綴於冕兩傍垂之武傍孔相當以笄貫
　之　陸農師曰大裘襲裘則戴冕繅十有二旒大裘
　與衮同一冕故服六而冕五
○五采繅十有二就皆五采玉十有二玉笄朱紘
　註曰繅雜文之名也合五采絲為之繩垂於延之前
　後各十二所謂邃延也就成也繩之每一帀而貫五
　采玉十有二斿則十二玉也每就間盖一寸朱紘以
　朱組為紘也紘一條屬兩端於武繅不言皆有不皆
　者此為衮衣之冕十二斿則用玉二百八十八鷩衣
　之冕繅九斿用玉二百一十六毳衣之冕七斿用玉
　百六十八希衣之冕五斿用玉百二十𤣥衣之冕三
　斿用玉七十二　繅音藻數所主反卷起全反袤音
　茂縰所買反斿音留鷩必滅反
諸侯之繅斿九就瑉玉三采其餘如王之事繅斿皆就
玉瑱玉笄
　註曰侯當為公字之誤也三采朱白蒼也其餘謂延
　紐皆𤣥覆朱裏與王同也出此則異繅斿皆就皆三
　采也每繅九成則九旒也公之冕用玉百六十二玉
　瑱塞耳者故書瑉作璑鄭司農云繅當為藻繅古字
　也藻今字也同物同音璑惡玉名　疏曰上王冕繅
　玉别文則繅有差降玉無差降此諸公繅玉同文則
　惟有一冕而已故鄭計一冕為九旒旒各九玉據冕
　九旒不别計鷩冕已下以其一冕而已冠五服故也
　已下侯伯子男亦皆一冕冠數服也王不言玉瑱於
　此言之者王與諸侯互見為義　瑉本又作珉亡貧
　反瑱吐練反璑音无
王之皮弁㑹五采玉璂象邸玉笄
　註曰㑹縫也綦結也皮弁之縫中每貫結五采玉十
　二以為飾謂之綦詩云㑹弁如星又曰其弁維綦是
　也邸下柢也以象骨為之　徐氏曰皮弁以皮六方
　縫之邸抵也謂弁内上頂輳處以象骨飾之　易彦
　祥曰王之吉服其弁三皮弁用之於眂朝韋弁用之
　於兵事冠弁用之於田獵兵田之弁有時而用之者
　也皮弁眂朝則日眂朝之禮其用數矣此所以特言
　皮弁之制
○王之弁絰弁而加環絰
　註曰弁絰王弔所服也其弁如爵弁而素所謂素冠
　也而加環絰環絰者大如緦之麻絰纒而不糾司服
　職曰凡弔事弁絰服　㑹古外反璂音其邸丁禮反
　綦音其柢音帝
諸侯及孤卿大夫之冕韋弁皮弁弁絰各以其等為之
而掌其禁令
　註曰各以其等繅斿玉璂如其命數也冕則侯伯繅
　七就用玉九十八子男繅五就用玉五十繅玉皆三
　采孤繅四就用玉三十二三命之卿繅三就用玉十
　八再命之大夫繅再就用玉八繅玉皆朱緑韋弁皮
　弁則侯伯璂飾七子男璂飾五玉亦三采孤則璂飾
　四三命之卿璂飾三再命之大夫璂飾二玉亦二采
　弁絰之弁其辟積如冕繅之就然庶人弔者素委貌
　一命之大夫冕而無旒士變冕為爵弁其韋弁皮弁
　之㑹無結飾弁絰之弁不辟積禁令者不得相僣踰
　也玉藻曰君未有命不敢即乘服不言冠弁冠弁兼
　於韋弁皮弁矣不言服弁服弁自天子以下無飾無
　等　疏曰上天子與公不言韋弁此言之亦是互見
　之義各以其等為之不言爵而言等則依命數矣爵
　弁制如冕但無旒為異則無旒之冕亦與爵冕不殊
　得謂冕者亦前低一寸餘故得冕名　辟必亦反
○司甲(闕/)
○司兵掌五兵五盾各辨其物與其等以待軍事
　註曰五盾干櫓之屬其名未盡聞也等謂功沽上下
　鄭司農云五兵者戈殳㦸酋矛夷矛
及授兵從司馬之灋以頒之及其受兵輸亦如之及其
用兵亦如之
　註曰從司馬之灋令師旅卒兩人數所用多少也兵
　輸謂師還有司還兵也用兵謂出給衛守　陳及之
　曰周制甸出革車一乘凡兵甲盾戈旗物鼓鐸悉備
　焉在農則四時田獵合其卒伍治其徒役簡其兵噐
　與夫旗物鼓鐸一一治之其調𤼵則各以其具行此
　所頒者頒諸卿大夫士從軍旅㑹同者也
祭祀授舞者兵
　註曰授以朱干玉戚之屬　疏曰案此則春官司干
　所授者又是羽籥之等非干戚可知也
大喪廞五兵
　註曰廞興也興作明噐之役噐五兵也士䘮禮下篇
　有甲胄干笮　笮側白反
軍事建車之五兵㑹同亦如之
　註曰車之五兵鄭司農所云者是也步卒之五兵則
　無夷矛而有弓矢　疏曰凡噐在車皆有鐵噐屈之
　在車較及輿以兵插而建之故有出先刃入後刃之
　事　插測洽反
○司戈盾掌戈盾之物而頒之
　註曰分與授用
祭祀授旅賁殳故士戈盾授舞者兵亦如之
　註曰亦頒之也故士王族故士也與旅賁當事則衛
　王也殳如杖長尋有四尺　王光逺曰旅賁氏執戈
　盾而趨者謂軍旅㑹同之時也若祭祀則執殳而已
　　鄭剛中曰舞者執戈盾未嘗執殳所謂亦如之者
　亦如授故士以戈盾也
軍旅㑹同授貳車戈盾建乘車之戈盾授旅賁及虎士
戈盾
　註曰乘車王所乘車也軍旅則革路㑹同則金路
○及舍設藩盾行則斂之
　註曰舍止也藩盾盾可以藩衛者如今之扶蘇與
　疏曰天官掌舍王行止不言設藩盾者當宿衛之事
　非止一重除彼梐枑車宫之外别有此藩盾之等也
○司弓矢掌六弓四弩八矢之灋辨其名物而掌其守
藏與其出入
　註曰灋曲直長短之數
○中春獻弓弩中秋獻矢箙
　註曰箙盛矢噐也以獸皮為之　坡謂弓人為弓夏
　秋冬造至春被弦故弓弩中春獻之槀人職矢箙春
　作秋成故矢箙中秋獻之　藏才浪反中音仲箙音
　服
及其頒之王弓弧弓以授射甲革椹質者夾弓庾弓以
授射豻侯鳥獸者唐弓大弓以授學射者使者勞者
　註曰王弧夾庾唐大六者弓異體之名也往體寡來
　體多曰王弧往體多來體寡曰夾庾往體來體若一
　曰唐大甲革革甲也春秋𫝊曰蹲甲而射之質正也
　樹椹以為射正射甲與椹試弓習武也豻侯五十步
　及射鳥獸皆近射也近射用弱弓則射大侯者用王
　弧射參侯者用唐大矣學射者弓用中後習強弱則
　易也使者勞者弓亦用中逺近可也勞者勤勞王事
　若晉文侯文公受王弓矢之賜者
○其矢箙皆從其弓
　註曰從弓數也每弓者一箙百矢
○凡弩夾庾利攻守唐大利車戰野戰
　註曰攻城壘者與其自守者相廹近弱弩𤼵疾也車
　戰野戰進退非强則不及弩無王弧王弧恒服弦往
　體少者使矢不疾　疏曰弓用則服弦不用則弛惟
　弩則用與不用一張之後竟不弛故恒服弦用弱者
　以其强弓久不弛則就弦弱則隨體不就弦也　椹
　張林反夾古洽反庾師儒相𫝊讀庚本或作庚豻音
　岸使者所吏反參素感反
凡矢枉矢絜矢利火射用諸守城車戰殺矢鍭矢用諸
近射田獵矰矢茀矢用諸弋射恒矢痺矢用諸散射
　註曰此八矢者弓弩各有四焉枉矢殺矢矰矢恒矢
　弓所用也絜矢鍭矢茀矢痺矢弩所用也枉矢者取
　名變星飛行有光今之飛矛是也或謂之兵矢絜矢
　象焉二者皆可結火以射敵守城車戰前於重後微
　輕行疾也殺矢言中則死鍭矢象焉鍭之言候也二
　者皆可以司候射敵之近者及禽獸前尤重中深而
　不可逺也結繳於矢謂之矰矰髙也茀矢象焉茀之
　言刜也二者皆可以弋飛鳥刜羅之也前於重又微
　輕行不低也詩云弋鳬與鴈恒矢安居之矢也痺矢
　象焉二者皆可以散射也謂禮射及習射也前後訂
　其行平也凡矢之制枉矢之屬五分二在前三在後
　殺矢之屬三分一在前二在後矰矢之屬七分三在
　前四在後恒矢之屬軒輖中所謂志也　王龜齡曰
　上文云四弩用於攻守與戰此枉矢絜矢用諸守城
　車戰是以二矢而當四弩之用明矣二矢既當四弩
　其餘六矢當六弓之用豈不曉然經曰王弧以授射
　甲革椹質者甲革椹質軍射也殺矢鍭矢用於田獵
　之射也田獵所以治兵講武則軍射田射一事也故
　考工記矢人之兵矢田矢亦同其制則以此二矢而
　當二弓明矣經曰夾庾以授射豻侯鳥獸者今矰矢
　茀矢用諸弋射則此二矢而當二弓明矣唐大授學
　射者使者勞者即散射也今恒矢痺矢用於散射則
　此二矢而當二弓明矣　絜苦結反鍭音候矰音増
　茀扶弗反痺必二反繳音酌刜孚物反輖定周反
天子之弓合九而成規諸侯合七而成規大夫合五而
成規士合三而成規句者謂之弊弓
　註曰體往來之衰也往體寡來體多則合多往體多
　來體寡則合少而圜弊猶惡也句者惡則直者善矣
　　疏曰此皆據角弓反張不被弦而合之　句音鉤
凡祭祀共射牲之弓矢
　註曰射牲示親殺也殺牲非尊者所親惟射為可國
　語曰禘郊之事天子必自射其牲　疏曰言凡語廣
　則天地宗廟皆有射牲之事
○澤共射椹質之弓矢
　註曰鄭司農云澤澤宫也所以習射選士之處也射
　義曰天子將祭必先習射於澤澤者所以擇士也已
　射於澤而後射於射宫射中者得與於祭
大射燕射共弓矢如數幷夾
　註曰如數如當射者之數也每人一弓乘矢幷夾矢
　籋也　夾音甲籋音聶
大喪共明弓矢
　註曰弓矢明噐之用噐也士䘮禮下篇曰用噐弓矢
凡師役㑹同頒弓弩各以其物從授兵甲之儀
　註曰物弓弩矢箙之屬　王光逺曰從授兵甲之儀
　凡頒弓弩其多寡之數一視兵甲之儀而已
田戈充籠箙矢共矰矢
　註曰籠竹箙也矰矢不在箙者為其相繞亂將用乃
　共之
凡亡矢者弗用則更
　呉氏曰更償也用而棄之則不償若不用而亡之則
　償也
○繕人掌王之用弓弩矢箙矰弋抉拾
　註曰鄭司農云抉謂引弦彄也拾謂鞲扞也𤣥謂抉
　挾矢時所以持弦飾也著右手巨指士䘮禮曰抉用
　正王棘若擇棘則天子用象骨與鞲扞者左臂裏以
　韋為之　疏曰此繕人所掌謂司弓矢選擇大善者
　入繕人以共王用也　抉古穴反彄苦侯反鞲古侯
　反扞胡旦反著丁略反擇音宅
掌詔王射
　註曰告王當射之節　疏曰王射先行燕禮以大夫
　為賔賔與王為耦所告之事亦如大射禮大射正告
　公之儀
○贊王弓矢之事
　註曰授之受之　疏曰案大僕職已授之受之此又
　贊者大僕尊大僕贊時此官助贊也
凡乘車充其籠服載其弓弩
　註曰充籠箙以盛矢　疏曰繕人惟主王所乘之車
　而言
○既射則斂之
　註曰斂藏之也詩云彤弓弨兮受言藏之　疏曰
　所斂者惟據王所乘車上有弓矢者既射還斂取藏
　之
無㑹計
　註曰亡敗多少不計　㑹古外反弨昌遥反
○稾人掌受財于職金以齎其工
　註曰齎其工者給市財用之直
○弓六物為三等弩四物亦如之
　註曰三等者上中下人各有所宜弓人職曰弓長六
　尺六寸謂之上制上士服之弓長六尺三寸謂之中
　制中士服之弓長六尺謂之下制下士服之弩及矢
　箙長短之制未聞
○矢八物皆三等箙亦如之春獻素秋獻成
　註曰矢箙春作秋成　疏曰案司弓矢弓弩各有四
　矢應作四等而言三等盖據長短為三等灋　齎音
　咨
書其等以饗工
　註曰鄭司農云書工功拙高下之等以制其饗食也
　𤣥謂饗酒肴勞之也上工作上等其饗厚下工作下
　等其饗薄
○乘其事試其弓弩以上下其食而誅賞
　註曰鄭司農云乘計也計其事之成功也故書試為
　考𤣥謂考之而善則上其食尤善又賞之否者反是
○乃入功于司弓矢及繕人
　註曰功成
凡齎財與其出入皆在稾人以待㑹而攷之亡者闕之
　註曰皆在稾人者所齎工之財及弓弩矢箙出入其
　簿書稾人藏之闕猶除也弓弩矢箙棄亡者除之計
　今見在者
○戎右掌戎車之兵革使
　註曰使謂王使以兵有所誅斬也春秋傳曰戰於殽
　晉梁𢎞御戎萊駒為右戰之明日襄公縳秦囚使萊
　駒以戈斬之
○詔贊王鼓
　註曰既告王當鼓之節又助擊之　疏曰大僕已贊
　王鼓此亦同是助擊其餘面也
○𫝊王命于陳中
　註曰為王大言之也
㑹同充革車
　註曰㑹同王雖乘金路猶以革車從行也充之者謂
　居左也曲禮曰乘君之乘車不敢曠左
○盟則以玉敦辟盟遂役之
　鄭剛中曰以玉敦而辟盟者奉□以告神乃辟開盟
　載之書也猶大史辟灋之辟　註曰役之者𫝊敦□
　授當歃者
○贊牛耳桃茢
　註曰鄭司農云贊牛耳春秋𫝊所謂執牛耳者𤣥謂
　尸盟者割牛耳取□助為之及血在敦中以桃茢拂
　之又助之也耳者盛以珠盤尸盟者執之桃鬼所畏
　也茢苕帚所以掃不祥　疏曰殺牲取血旁有不祥
　故執此桃茢於血側也　敦音對辟音闢苕音條帚
　之受反
　○齊右掌祭祀㑹同賔客前齊車王乘則持馬行則陪
乘
　註曰齊車金路王自整齊之車也前之者已駕王未
　乘之時陪乘參乘謂車右也齊右與齊僕同車而有
　祭祀之事則兼玉路之右然則戎右兼田右歟
○凡有牲事則前馬
　註曰王見牲則拱而式居馬前郤行備驚奔也曲禮
　曰國君下宗廟式齊牛　齊側皆反下齊車齊僕齊
　牛同乘繩證反一音繩
○道右掌前道車王出入則持馬陪乘如齊車之儀
　註曰道車象路也王行道德之車　疏曰言象據飾
　為名言道據行道為稱
自車上諭命于從車詔王之車儀
　疏曰禮云式視馬尾顧不過轂皆是車上威儀故須
　詔之齊右不云者文不具
王式則下前馬王下則以盖從
　註曰以盖從表尊　疏曰盖有二種一者禦雨二者
　表尊此則表尊之盖也
　大馭掌馭玉路以祀及犯軷王自左馭馭下祝登受
轡犯軷遂驅之
　註曰行山曰軷犯之者封土為山象以菩芻棘柏為
　神主既祭之以車轢之而去喻無險難也春秋𫝊曰
　跋涉山川自由也王由左馭禁制馬使不行也　疏
　曰此據祭天之時故有犯軷之事
○及祭酌僕僕左執轡右祭兩軹祭軓乃飲
　註曰杜子春云軹謂兩轊也軓當為􁉂􁉂謂車軾前
　也　疏曰及祭酌僕者即上文將犯軷之時當祭左
　右轂末及軾前乃犯軷而去酌僕者使人酌酒與僕
　僕即大馭也大馭則左執轡右祭三處訖乃飲始轢
　軷而去　軷蒲末反軹音止軓音犯菩音員轢音厯
　轊音衛
凡馭路行以肆夏趨以采薺
　註曰凡馭路謂五路也肆夏采薺樂章也行謂大寢
　至路門趨謂路門至應門
○凡馭路儀以鸞和為節
　註曰舒疾之灋也鸞在衡和在軾皆以金為鈴　薺
　才私反
○戎僕掌馭戎車
　註曰戎車革路也帥出王乘以自將
○掌王倅車之政正其服
　註曰倅副也服謂衆乘戎車者之衣服　疏曰鄭註
　坊記云僕右恒朝服據非在軍時若在軍則服韋弁
　服
○犯軷如玉路之儀凡巡守及兵車之㑹亦如之
　註曰如在軍　疏曰謂如其犯軷　倅七内反
掌凡戎車之儀
　註曰凡戎車衆之兵車也書序曰武王戎車三百兩
　　易彦祥曰上文言馭戎車則王之革路此言戎車
　則衆之兵車也武王戎車三百兩其進退之節不愆
　於六步七步不愆於四伐五伐六伐七伐乃止齊焉
　則戎車之儀可知至大司馬於蒐田之時亦有所謂
　坐作進退疾徐疏數之節戎僕所以掌其儀者此也
○齊僕掌馭金路以賓
　註曰以待賔客
○朝覲宗遇饗食皆乘金路其灋儀各以其等為車送
逆之節
　註曰節謂王乘車迎賓客及送相去逺近之數上公
　九十步侯伯七十步子男五十步司儀職曰車逆拜
　辱又曰及出車送　疏曰春夏受贄於朝無迎灋受
　享則有之秋冬一受之於廟受贄受享皆無迎灋今
　言朝覲宗遇饗食皆乘金路者謂因此朝覲宗遇而
　與諸侯行饗食在廟即有乘金路迎賔客之灋也
○道僕掌馭象路以朝夕燕出入其灋儀如齊車
　註曰朝夕朝朝莫夕　疏曰在正朝來往而言燕者
　以其在宫中行事皆稱燕
○掌貳車之政令
　註曰貳亦副
○田僕掌馭田路以田以鄙
　註曰田路木路也田田獵也鄙循行縣鄙
○掌佐車之政
　註曰佐亦副
○設驅逆之車
　註曰驅驅禽使前趨獲逆衙還之使不出圍
○令獲者植旌
　註曰以告獲也植樹也　鄭剛中曰山虞植虞旗澤
　虞植虞旌為屬禽設此則令獲禽自植以告獲也
○及獻比禽
　註曰田弊獲者各獻其禽比種物相從次數之
凡田王提馬而走諸侯晉大夫馳
　註曰提猶舉也晉猶抑也使人扣而舉之抑之皆止
　奔也馳放不扣　王介甫曰提節之晉進之馳則亟
　進之尊者安舒卑者戚速
○馭夫掌馭貳車從車使車
　王介甫曰貳車副車從車謂屬車也使車謂使者所
　乘之車
○分公馬而駕治之
　註曰乘調六種之馬
○校人掌王馬之政
　註曰政謂差擇養乘之數也月令曰班馬政
○辨六馬之屬種馬一物戎馬一物齊馬一物道馬一
物田馬一物駑馬一物
　註曰種謂上善似母者以次差之玉路駕種馬戎路
　駕戎馬金路駕齊馬象路駕道馬田路駕田馬駑馬
　給宫中之役　王光逺曰其毛其足其力皆所謂物
　也司馬灋曰宗廟齊毫尚純也田事齊足尚疾也戎
　事齊力尚强也此其物不可不辨　校戸校反齊馬
　側皆反
凡頒良馬而養乘之乘馬一師四圉三乘為皁皁一趣
馬三皁為繫繫一馭夫六繫為廏廏一僕夫六廏成校
校有左右鴑馬三良馬之數麗馬一圉八麗一師八師
一趣馬八趣馬一馭夫
　註曰良善也善馬五路之馬鄭司農云四匹為乘養
　馬為圉故春秋𫝊曰馬有圉牛有牧𤣥謂二耦為乘
　師趣馬馭夫僕夫帥之名也趣馬下士馭夫中士則
　僕夫上士也自乘至廏其數二百一十六匹易乾為
　馬此應乾之䇿也至校變為言成者明六馬各一廏
　而王馬小備也校有左右則良馬一種者四百三十
　二匹五種合二千一百六十匹鴑馬三之則為千二
　百九十六匹五良一鴑凡三千四百五十六匹然後
　王馬大備詩云騋牝三千此謂王馬之大數與麗耦
　也鴑馬自圉至馭夫凡馬千二十四匹與三良馬之
　數不相應八皆宜為六字之誤也師十二匹趣馬七
　十二匹則馭夫四百三十二匹矣然後而三之既三
　之無僕夫者不駕於五路卑之也　疏曰言養乘之
　者已下皆四四為耦是因養馬而乘習之　乘繩證
　反皁才早反趣倉走反繫音計廏音救騋音來
天子十有二閑馬六種邦國六閑馬四種家四閑馬二
種
　註曰降殺之差每廏為一閑諸侯有齊馬道馬田馬
　大夫有田馬各一閑其鴑馬則皆分為三焉　趙商
　問大夫采地四甸一甸稅又給王其餘三甸才有馬
　十二匹與校人職相校甚異曰此馬皆君所制為非
　謂民賦司馬灋甸有戎馬四匹長轂一乘此為民出
　軍賦無與於天子國馬之數事條未理而多紛紜
○凡馬特居四之一
　註曰欲其乘之性相似也物同氣則心一鄭司農云
　四之一者三牝一牡　殺音曬
春祭馬祖執駒
　註曰馬祖天駟也孝經説曰房為龍馬鄭司農云執
　駒無令近母猶攻駒也二嵗曰駒三嵗曰駣𤣥謂執
　猶拘也春通淫之時駒弱□氣未定為其乘匹傷之
　疏曰春時通淫求馬蕃息故祭馬祖
○夏祭先牧頒馬攻特
　註曰先牧始養馬者其人未聞夏通淫之後攻其特
　為其蹄齧不可乘用鄭司農云攻特謂騬之　疏曰
　祭先牧者夏草茂求肥充
○秋祭馬社臧僕
　註曰馬社始乘馬者世本作曰相士作乘馬鄭司農
　云臧僕謂簡練馭者令皆善也𤣥謂僕馭五路之僕
　　疏曰秋時馬肥盛可乘用故祭始乘馬者
○冬祭馬步獻馬講馭夫
　註曰馬步神為災害馬者獻馬見成馬於王也馭夫
　馭貳車從車使車者講猶簡習　駣音肇騬音繩相
　息亮反
凡大祭祀朝覲㑹同毛馬而頒之
　註曰毛馬齊其色也頒授當乘之　疏曰此三者皆
　須馬從王毛馬者案毛詩𫝊云宗廟齊毫尚純也戎
　事齊力尚强也田獵齊足尚疾也爾雅亦云雖據宗
　廟至於田獵軍旅既尚疾尚力亦尚色也詩云四騵
　彭彭武王所乘又云四鐵孔阜秦襄公以田是齊色
　不専據宗廟
○飾幣馬執扑而從之
　註曰鄭司農云校人主飾之也幣馬以馬遺人當幣
　處者也聘禮曰馬則北面奠幣于其前士喪禮下篇
　曰薦馬纓三就入門北面交轡圉人夾牽之馭者執
　䇿立于馬後　扑普卜反遺惟季反
凡賓客受其幣馬
　註曰賓客之幣馬來朝覲而享王者
大喪飾遣車之馬及塟埋之
　註曰言埋之則是馬塗車之芻靈
田獵則帥驅逆之車
　註曰帥猶將也
凡將事於四海山川則飾黃駒
　註曰四海猶四方也王巡守過大山川則有殺駒以
　祈沈禮與玉人職有宗祝以黃金勺前馬之禮　疏
　曰山川地神土色黃故用黄駒
凡國之使者共其幣馬
　註曰使者所用私覿　疏曰使者王使之下聘問諸
　侯者上文飾幣馬是以馬遺人灋非聘故無私覿前
　賓客來朝聘不言私覿者諸侯之臣於天子不敢行
　私覿故也
凡軍事物馬而頒之
　註曰物馬齊其力　陳及之曰亦頒於官府共軍事
　者耳不然校人六廏安能及庶民乎
等馭夫之祿
　註曰馭夫於趣馬僕夫為中舉中見上下
宫中之稍食
　註曰師圉府史以下也鄭司農云稍食曰廩　項平
　甫曰廏庫皆近王宫一云馬有養于内非也
○趣馬掌贊正良馬而齊其飲食簡其六節
　註曰贊佐也佐正者謂校人臧僕講馭夫之時簡差
　也節猶量也差擇王馬以為六等
掌駕說之頒
　註曰用馬之次第　疏曰凡用馬當均勞逸故駕說
　須依次第　說音税
辨四時之居治以聽馭夫
　註曰居謂收庌所處治謂執駒攻特之屬　疏曰馬
　二月已前八月已後在廏二月已後八月已前在牧
　故云四時也趣馬下士屬馭夫中士故云聽馭夫
　庌音雅後同
○巫馬掌養疾馬而乘治之相醫而藥攻馬疾受財于
校人
　註曰乘謂驅步以𤼵其疾知所疾處乃治之相助也
　　疏曰巫知馬祟醫知馬疾疾則以藥治之祟則辨
　而祈之二者相須故巫助醫也受財者謂共祈具及
　藥直
○馬死則使其賈粥之入其布于校人
　註曰布泉也鄭司農云賈謂其屬官小吏賈二人粥
　賣也　相息亮反註同疏如字賈音古粥音育祟音
　嵗
○牧師掌牧地皆有厲禁而頒之
　註曰頒馬授圉者所牧處　疏曰厲禁謂可牧馬之
　處亦使其地之民遮䕶禁止不得使民輙放牛馬
○孟春焚牧
　註曰焚牧地以除陳生新草也
○中春通淫
　註曰中春隂陽交萬物生之時可以合馬之牝牡也
　月令季春乃合累牛騰馬遊牝于牧秦時書也秦地
　寒凉萬物後動
○掌其政令凡田事贊焚萊
　註曰焚萊者山澤之虞　中音仲
○廋人掌十有二閑之政教以阜馬佚特敎駣攻駒及
祭馬祖祭閑之先牧及執駒散馬耳圉馬
　註曰九者皆有政教焉阜盛壯也詩云四牡孔阜杜
　子春云佚當為逸鄭司農云馬三嵗曰駣二嵗曰駒
　散讀為中散大夫之散謂聒馬耳母令善驚也𤣥謂
　逸者用之不使甚勞安其血氣也敎駣始乘習之也
　攻駒騬其蹄齧者閑之先牧先牧制閑者散馬耳以
　竹括押其耳頭動搖則括中物後遂串習不復驚　鄭
　剛中曰攷此文二及字之義當為七事耳廋人職卑
　安得主馬祖之祭於校人祭馬祖之時已則祭閑之
　先牧於校人命執駒之時已則散馬耳圉馬　王介
　甫曰圉馬則成馬而圉之圉馬以校人執駒為節也
　　佚音逸聒古活反
正校人員選
　註曰校人謂師圉也　王介甫曰正其員使員稱馬
　數正其選使選惟其能
馬八尺以上為龍七尺以上為騋六尺以上為馬
　註曰大小異名爾雅曰騋牝驪牡𤣥駒褭驂鄭司農
　云以月令曰駕蒼龍　王介甫曰小大異名使各從
　其類以待乘頒及以為種　鄭剛中曰校人不辨六
　馬之屬廋人職卑乃於此言龍騋之尺寸何耶盖十
　二閑之廣二千五百餘匹之多馬有超然卓異藏乎
　其中人所不見自非主者表而出之則神駿之才逐
　電之足誰其知之故特於廋人言之　褭奴了反
○圉師掌敎圉人養馬春除蓐釁廏始牧夏庌馬冬獻
馬射則充椹質茨牆則剪闔
　註曰蓐馬兹也馬既出而除之新釁焉神之也春秋
　傳曰凡馬日中而出日中而入庌廡也廡所以庇馬
　凉也充猶居也茨盖也闔苫也椹質剪闔圉人所習
　也　徐氏曰椹質以木為之縛草以代侯者剉草為
　苫苫之以盖牆也　蓐音辱庌五稼反茨在私反闔
　戸獵反廡亡甫反縳房入聲剉千臥反苫傷占反
○圉人掌養馬芻牧之事以役圉師
　註曰役者圉師使令焉
凡賓客喪紀牽馬而入陳
　註曰賓客之馬王所以賜之者詩云雖無予之路車
　乘馬喪紀之馬啟後所薦馬　疏曰雖同牽馬入陳
　賓客與喪紀所陳有異賓客則在館天子使人就館
　而陳之若喪紀則天子將塟朝廟時在祖廟中陳設
　明器之時遣人薦馬及纓入廟陳之
○廞馬亦如之
　註曰廞馬遣車之馬人捧之亦牽而入陳
○職方氏掌天下之圖以掌天下之地辨其邦國都鄙
四夷八蠻七閩九貉五戎六狄之人民與其財用九榖
六畜之數要周知其利害
　註曰天下之圖如今司空輿地圖也鄭司農云東方
　曰夷南方曰蠻西方曰戎北方曰貉狄𤣥謂閩蠻之
　别也國語曰閩芊蠻矣四八七九五六周之所服國
　數也財用泉榖貨賄也利金錫竹箭之屬害神姦鑄
　鼎所象百物也爾雅曰九夷八蠻六戎五狄謂之四
　海　坡謂周知其利害者周知其山川江湖之支湊
　可以設險之利與要害之處也
○乃辨九州之國使同貫利
　註曰貫事也　疏曰使同其事利不失其所也　鄭
　剛中曰自中國以至夷狄兼舉而周知之矣乃若國
　之有九州為五政之所加七賦之所養王者所治之
　區域也必使貫無不同則九州共貫利無不同則四
　海䝉利　閩梅巾反貉孟白反芈音弭
東南曰揚州
　易彦祥曰禹貢揚州之域東距海北據淮故曰淮海
　惟揚州殷人以淮入徐故揚州止謂之江南周人復
　以淮入揚而循禹之舊不言淮海而曰東南者變禹
　貢之文也
○其山鎮曰㑹稽其澤藪曰具區其川三江其浸五湖
其利金錫竹箭其民二男五女其畜宜鳥獸其榖宜稻
　註曰鎮名山安地徳者也大澤曰藪浸可以為陂灌
　溉者錫鑞也箭蓧也鳥獸孔雀鸞鵁鶄犀象之屬
　顧景范曰㑹稽山在浙江紹興府城東南十二里具
　區即太湖也亦曰震澤在江南蘇州府西南五十里
　接常州府及浙江湖州府界三江一曰松江自太湖
　分流出蘇州吳江縣南長橋口至嘉定縣東南四十
　里吳松口入海一曰婁江亦自太湖分流經蘇州城
　東至太倉州東南七十里劉家河口入海一曰東江
　亦自太湖分流從吳江縣東南入浙江嘉興府境至
　海鹽縣東北三十五里乍浦入海今由江南松江府
　合松江入海五湖孔氏云太湖東岸五彎曰菱湖游
　湖莫湖貢湖胥湖水瀰漫而灘淺者曰藪窪下而鍾
　水者曰浸　王介甫曰九州之序禹貢始於冀次以
　兖而終於雍職方始於揚次以荆而終於并者盖禹
　貢言治水之序職方言逺近之序治水自帝都而始
　然後順水性所便自下而上故自兖至雍而止以逺
　近言之則周之化自北而南以南為逺故闗睢鵲巢
　之詩分為二南漢廣亦言文王之道被于南國徳化
　所及以逺為至故也始於揚州則以揚在東南次以
　荆則以荆在正南終於并則以并在正北先逺而後
　近也　㑹古外反陂彼冝反鑞音獵篠素了反鵁音
　交鶄音精
正南曰荆州
　易彦祥曰禹貢荆及衡陽惟荆州殷之荆州南不言
　衡陽循禹之舊也其北境則曰漢南以地志攷之荆
　山在南郡臨沮縣即今荆門軍當陽縣之地漢水又
　在其北正屬襄陽言漢南則殷之荆州實跨荆山之
　北至周復以荆門之北屬豫復禹封域以荆及衡陽
　為荆州荆山即南條衡山即南嶽皆在正南之地故
　曰正南
○其山鎮曰衡山其澤藪曰雲瞢其川江漢其浸潁湛
其利丹銀齒革其民一男二女其畜宜鳥獸其榖宜稻
　註曰潁出陽城宜屬豫州在此非也齒象齒也革犀
　兕革也杜子春云湛或為淮　顧景范曰衡山在湖
　廣衡州府衡山縣西三十里雲瞢在湖廣徳安府城
　南五十里江水𤼵原四川成都府茂州西北之岷山
　厯梁荆揚三州之域至今江南揚州府海門縣東入
　海漢水𤼵原于陜西漢中府沔縣西嶓冢山至湖廣
　漢陽府城東北入大江潁水𤼵原河南府登封縣東
　陽乾山至江南鳯陽府潁州潁上縣界入淮湛未詳今河
　南汝州境内有湛水二水本在禹貢豫州之域　瞢
　鳴鳯反湛直減反
河南曰豫州
　昜彦祥曰禹貢荆河惟豫州其封在大河之南南條
　荆山之北故曰荆河殷之豫州則南境距漢北境接
　河故曰河南周人於豫州亦曰河南而南境則仍禹
　貢之舊不曰荆河互文以見也
○其山鎮曰華山其澤藪曰圃田其川滎雒其浸波溠
其利林漆絲枲其民二男三女其畜宜六擾其榖宜五
種
　註曰波讀為播禹貢曰滎播既都春秋𫝊曰楚子除
　道梁溠營軍臨隨則溠宜屬荆州在此非也林竹木
　也六擾馬牛羊豕犬雞五種黍稷菽麥稻　顧景范
　曰華山在陜西西安府華州華陰縣南十里圃田在
　開封府中牟縣西北七里滎滎澤也今開封府鄭州
　滎澤縣是洛水出陜西西安府商州南冢嶺山至河
　南府鞏縣北入河波水通典云出歇馬嶺在今汝州
　魯山縣西北溠水通典云出黃山在今湖廣襄陽府
　棗陽縣東北　滎戸扃反溠音詐播音波都張魚反
正東曰青州
　易彦祥曰禹貢有青有兖有徐殷并青於徐而徐兼
　揚州之淮故江南曰揚州周復以淮歸揚而并徐於
　青正在畿東故曰正東
○其山鎮曰沂山其澤藪曰望諸其川淮泗其浸沂沭
其利蒲魚其民二男二女其畜宜雞狗其榖宜稻麥
　註曰二男二女數等似誤也盖當與兖州同二男三
　女鄭司農云淮或為睢沐或為洙　顧景范曰沂山
　在青州府臨朐縣南百五十里孟豬在河南歸徳府
　虞城縣禹貢屬豫州淮水𤼵原河南南陽府唐縣東
　南桐柏山至江南淮安府安東縣東北入海泗水出
　兖州府泗水縣東陪尾山至江南淮安府清河縣南
　入淮今名南清河沂水出青州府莒州沂水縣西北
　雕厓山至淮安府邳州南入泗沭水出臨朐縣沂山
　至淮安府安東縣西入淮　沭音述朐音劬厓音崖
河東曰兖州
　易彦祥曰夏殷皆言濟河惟兖州謂東河之東濟水
　之北也周人以青兼徐而兖州又得越乎濟之東南
　故徐之岱山職方以為兖之所鎮徐之大野職方以
　為兖之澤藪是也故曰河東
○其山鎭曰岱山其澤藪曰大野其川河泲其浸廬維
其利蒲魚其民二男三女其畜宜六擾其榖宜四種
　註曰廬維當為雷雍字之誤也禹貢曰雷夏既澤雍
　沮㑹同雷夏在城陽四種黍稷稻麥　顧景范曰岱
　泰山也在濟南府泰安州北五里大野在兖州府濟
　寕州鉅野縣東五里河從西域崑崙山至陜西西寕
　衛積石山乃入中國厯雍豫冀兖四州之域東北入
　海今從東南合淮入海濟水𤼵原河南懷慶府濟源
　縣西王屋山至山東濟南府濵州利津縣東入海亦
　曰大清河廬水在濟南府長清縣西廢盧縣境濰水
　出青州府莒州西北箕屋山至萊州府濰縣東北入
　海禹貢屬靑州　泲子禮反沮七餘反
正西曰雍州
　易彦祥曰禹貢有雍有梁故梁為正西而雍為西北
　殷周皆省梁入雍故雍州為正西
○其山鎭曰嶽山其澤藪曰弦蒲其川涇汭其浸渭洛
其利玉石其民三男二女其畜宜牛馬其榖宜黍稷
　註曰鄭司農云弦或為汧蒲或為浦　顧景范曰嶽
　山在陜西鳯翔府隴州南百四十里弦蒲在隴州西
　四十里涇水出陜西平凉府城西南笄頭山至西安
　府高陵縣西南入渭汭水出弦蒲藪東北厯平凉府
　境至西安府邠州長武縣而合于涇渭水出陜西臨
　洮府渭原縣西鳥鼠山至西安府華州華陰縣北入
　大河洛水出慶陽府城東北廢洛原縣南流合漆沮
　二水至西安府同州朝邑縣南而入渭通典曰洛即
　漆沮也　汭如鋭反汧口千反
東北曰幽州
　易彦祥曰舜十二州本有幽州水土既平以冀為帝
　都省幽入冀殷人南都河南之亳復舜幽州之名周
　人又以幽州兼殷之營州實禹貢青州隔海東北之
　境故曰東北
○其山鎮曰醫無閭其澤藪曰貕養其川河泲其浸菑
時其利魚鹽其民一男三女其畜宜四擾其榖宜三種
　註曰四擾馬牛羊豕三種黍稷稻杜子春讀貕為奚
　顧景范曰醫無閭山在遼東廣寧衛西五里貕養在
　山東登州府萊陽縣在禹貢屬青州菑水在濟南府
　淄川縣東南七十里時水在靑州府臨淄縣西二十
　五里　易彦祥曰經於兖州言其川河泲盖兖州北
　距河而南據泲禹貢言濟河惟兖州則惟兖州之川
　宜也幽州逺在東北於河泲何與盖幽州雖跨有遼
　水為東北而實西南越海兼有青州之東北境所以
　琅琊郡之貕養澤泰山郡之淄水千乘郡之時水皆
　在幽州之域光武十三年以遼東屬青州二十四年
　還屬幽州是知幽州實可以有青州王璜張楫云九
　河䧟海中是九河未䧟之前凡登萊海岸及濵滄二
　州之東境皆在幽州之地與兖州東西分界故其川
　同於河泲　貕音兮菑禹貢作淄
河内曰冀州
　易彦祥曰舜十有二州有幽有并有冀水土既平之
　後以冀為堯都省十有二州之幽并入焉以餘州凖
　之則知禹貢冀州東西南之三面距河南而北境則
　越平常山今之燕雲營平諸州皆其地也殷人復以
　冀州北境復舜之幽州而東西南皆禹迹之舊盖東
　河之西西河之東南河之北也故曰兩河間周人又
　分冀而復舜之并州故曰河内而已
○其山鎮曰霍山其澤藪曰楊紆其川漳其浸汾潞其
利松柏其民五男三女其畜宜牛羊其榖宜黍稷
　顧景范曰霍山在今山西平陽府霍州東南三十里
　爾雅秦有楊紆未詳漳水有二濁漳出山西潞安府
　長子縣西𤼵鳩山清漳出太原府平定州樂平縣西
　南少山至河南彰徳府臨漳縣西合焉其下流復分
　為二或從直隷河間府獻縣合滹沱河或從山東東
　昌府館陶縣合衛河汾水出太原府静樂縣北管涔
　山至平陽府蒲州榮河縣西入太河潞水闞駰曰即
　濁漳水也今潞安府城西南二十里濁漳經焉土人
　猶呼為潞水通典曰潞河在密雲縣即今順天府境
　内之白河也　滹喚胡反沱唐何反涔鋤林反
正北曰并州
　易彦祥曰舜有并州禹貢以并入冀州殷因之周復
　分冀復舜并州以天下之勢言之冀州在西河之東
　雍州在西河之西并州介乎雍冀之間故曰正北
○其山鎮曰恆山其澤藪曰昭餘祁其川虖池嘔夷其
浸淶易其利布帛其民二男三女其畜宜五擾其榖宜
五種
　註曰五擾馬牛羊犬豕五種黍稷菽麥稻也凡九州
　及山鎮澤藪言曰者以其非一曰其大者耳此州界
　揚荆豫兖雍冀與禹貢畧同青州則徐州地也幽并
　則青冀之北也無徐梁　顧景范曰恆山在直𨽻真
　定府定州曲陽縣西北百四十里昭餘祁在太原府
　祈縣東七里虖沱水出太原代州繁畤縣東北秦戲
　山至直𨽻河間府静海縣北小直沽入海嘔夷水出
　山西大同府蔚州靈丘縣西北高是山一名唐河至
　直𨽻保定府安州北合于易水淶水在保定府易州
　淶水縣東北三十里亦名北易水易水在保定府安
　州城北亦名南易水　李氏曰禹貢無幽并職方無
　梁徐盖周合梁徐于雍靑分冀野為幽并攷工記言
　天下之大勢兩山之間必有川焉兩川之間必有涂
　焉廣谷大川風俗之所以分故推其高且大者先正
　之然後九州可别如大山定而山之西為兖大河定
　而河之南為豫此分畫之要也　陳氏曰九州山川
　澤藪各在職方不屬諸侯之版觀詩不以圃田係鄭
　春秋不以沙麓係晉畧可覩矣周季諸侯始擅不朌
　之利齊幹山海而桃林之塞郇瑕之地晉實私之此
　諸侯所以僭侈王室所以衰微也　并卑盈反虖喚
　胡反池徒多反嘔焉侯反朌頒同塞音賽
乃辨九服之邦國方千里曰王畿其外方五百里曰侯
服又其外方五百里曰甸服又其外方五百里曰男服
又其外方五百里曰采服又其外方五百里曰衛服又
其外方五百里曰蠻服又其外方五百里曰夷服又其
外方五百里曰鎮服又其外方五里曰藩服
　註曰服事天子也詩云侯服于周
凡邦國千里封公以方五百里則四公方四百里則六
侯方三百里則七伯方二百里則二十五子方百里則
百男以周知天下
　註曰以此率徧知四海九州邦國多少之數也方千
　里者為方百里者百以方三百里之積以九約之得
　十一有竒云七伯者字之誤也周九州之界方七千
　里七七四十九方千里者四十九其一為畿内餘四
　十八八州各有方千里者六周公變殷湯之制雖小
　國地皆方百里是每事言則者設灋也設灋者以待
　有功而大其封一州之中以其千里封公則可四又
　以其千里封侯則可六又以其千里封伯則可十一
　又以其千里封子則可二十五又以其千里封男則
　可百公侯伯子男亦不是過也州二百一十國以男
　備其數焉其餘以為附庸四海之封黜陟之功亦如
　之雖有大國爵稱子而已鄭司農云此制亦見大司
　徒職　坡謂此九灋所謂制畿封國以正邦國也有
　公侯伯子男之異爵則設儀辨位以等邦國亦在中
　焉
凡邦國小大相維
　註曰大國比小國小國事大國各有屬相維聫也
　疏曰王制云五國以為屬屬有長十國以為連連有
　帥三十國以為卒卒有正二百一十國以為州州有
　伯彼雖是殷制亦可證各有屬相維聫之意
○王設其牧
　註曰選諸侯之賢者為牧使牧理之　坡謂此與上
　節即九灋所謂建牧立監以維邦國也而比小事大
　以和邦國亦在其中焉　比毗志反
制其職各以其所能
　註曰牧監參伍之屬用能所任秩次　坡謂制其職
　各以所能則賢與功可得有為而所以作邦國在此
　矣
制其貢各以其所有
　註曰國之地物所有　坡謂此一節即九灋所謂施
　貢分職以任邦國也
王將巡守則戒于四方曰各修平乃守攷乃職事無敢
不敬戒國有大刑
　註曰乃猶女也守謂國竟之内職事所當共具
○及王之所行先道帥其屬而巡戒令
　註曰先道先由王所從道君前行其前日所戒之令
○王殷國亦如之
　註曰殷猶衆也十二歲王若不巡守則六服盡朝謂
　之殷國其戒四方諸侯與巡守同　疏曰王殷國所
　在無常或在畿内國城外即為之或向畿外諸侯之
　國行之故有戒令之事　巡守音狩女音汝竟音境
○土方氏掌土圭之灋以致日景
　註曰致日景者夏至景尺有五寸冬至景丈三尺其
　間則日有長短
以土地相宅而建邦國都鄙
　註曰土地猶度地知東西南北之深而相其可居者
　宅居也　坡謂邦國都鄙兼王國侯邦畿内畿外皆
　在焉　相息亮反度待洛反深音諗
以辨土宜土化之灋而授任地者
　註曰土宜謂九榖植穉所宜也土化地之輕重糞種
　所宜用也任地者載師之屬　疏曰既為土方氏非
　直度地相宅亦當相地所宜故須辨之授謂以書作
　灋授之　黄文叔曰所謂景短多寒景長多暑景朝
　多陰景夕多風土宜土化由是而有其灋焉
王巡守則樹王舍
　註曰為之藩羅　疏曰謂若掌舍設梐枑之時則此
　官亦為王於外周帀樹藩羅
○懷方氏掌來逺方之民致方貢致逺物而送逆之達
之以節
　註曰逺方之民四夷之民也諭徳延譽以來之逺物
　九州之外無貢灋而至者達民以旌節達貢物以璽
　節　坡謂逺方之民非直四夷也自他州而來者皆
　是逺物非直藩國之貨也凡貿遷有無者皆是上土
　方既使其有奠居此官主綏懐之令相來往也
治其委積館舍飲食
　註曰續食其往來　疏曰案遺人云十里有廬廬有
　飲食三十里有宿宿有委五十里有市市有積
○合方氏掌達天下之道路
　註曰津梁相湊不得䧟絶
通其財利
　　註曰茂遷其有無
同其數器
　　註曰權衡不得有輕重
壹其度量
　註曰尺丈釜鍾不得有大小
除其怨惡
　註曰怨惡邦國相侵虐
同其好善
　註曰所好所善謂風俗所高尚　坡謂馮弱犯寡則
　眚之司馬之九伐也以俗敎安司徒之十二敎也妄
　意此官皆柔逺人之事抑文承通財利之後則除其
　怨惡者禁土著為孤客患同其好善者彼此地産交
　相好善則茂遷者利其息上懐方來逺方之民此官
　達其道路以濟不通也懷方致逺物此官為之均平
　使樂來往也
○訓方氏掌道四方之政事與其上下之志
　註曰道猶言也為王説之四方諸侯也上下君臣也
誦四方之𫝊道
　註曰𫝊道世世所𫝊説往古之事也為王誦之若今
　論聖徳堯舜之道矣　疏曰政事及上下之志知則
　向玊道未必誦之古昔之善道恒誦之在口王問則
　為王誦之
正嵗則布而訓四方
　註曰布告以敎天下使知世所善惡　坡謂四方政
　事與上下之志皆有善惡王既知之則布而訓之使
　善者知勉惡者知改且以𫝊道訓之使則古昔
而觀新物
　註曰四時於新物出則觀之以知民志所好惡志淫
　行辟則當以政敎化正之　黃文叔曰布而訓四方
　使述其舊美也觀新物察風俗之變也
○形方氏掌制邦國之地域而正其封疆無有華離之
地
　註曰華讀為􁎦哨之􁎦正之使不􁎦邪離絶　疏曰
　形方氏主知四方土地形勢故使掌作邦國之地域
　大小形勢又當正其封疆勿使相侵􁎦者兩頭寛中
　狹邪者一頭寛一頭狹
使小國事大國大國比小國
　註曰比猶親也　鄭剛中曰其所以使地不華離者
　盖使小國近大國事之以自立大國近小國比之以
　自固然非形方氏制其地形使各相聫屬雖欲使小
　大相事相比不相侵其疆埸亦不可得也　華音誇
　􁎦若哇反哨羊售反
○山師掌山林之名辨其物與其利害而頒之于邦國
使致其珍異之物
　註曰山林之名與物若岱畎絲枲嶧陽孤桐矣利其
　中人用者害毒物及螫噬之蟲獸　疏曰此山師及
　下川師原師等皆是遥掌畿外邦國之内山川原隰
　之等使出税珍異以供王家也　畎古犬反嶧音亦
　螫音釋
○川師掌川澤之名辨其物與其利害而頒之于邦國
使致其珍異之物
　註曰川澤之名與物若泗濱浮磬淮夷蠙珠暨魚澤
　之萑蒲　萑音丸
○邍師掌四方之地名辨其丘陵墳衍邍隰之名
　註曰地名謂東原大陸之屬
物之可以封邑者
　註曰物之謂相其土地可以居民立邑　疏曰小司
　徒云四井為邑據田中千室之邑據城二者皆須物
　色其善惡然後封民　劉執中曰此謂五等封國之
　餘地未有邑以管其民者不爾則諸侯吞之矣　可
　以賛司馬正邦國之封疆　邍同原
○匡人掌達灋則匡邦國而觀其慝使無敢反側以聽
王命
　註曰灋則八灋八則也邦國之官府都鄙亦用焉慝
　姦偽之惡也反側猶背違灋度也書曰無反無側王
　道正直
○撢人掌誦王志道國之政事以巡天下之邦國而語
之
　註曰道猶言也以王之志與政事諭説諸侯使不迷
　惑
使萬民和説而正王面
　註曰面猶鄉也使民之心曉而正鄉王　疏曰以上
　二事向諸侯説之使諸侯化民而萬民正鄉于王
　撢音探語魚據反和説音悦鄉音向
○都司馬掌都之士庶子及其衆庶車馬兵甲之戒令
　註曰庶子卿大夫士之子車馬兵甲備軍𤼵卒疏
　曰士適子庶子其支庶若王家有軍事徴兵于采地
　都鄙則都司馬以書致於士庶子有此衆庶車馬兵
　甲之戒令士庶子受而行之
以國灋掌其政學
　政謂軍之賦税也學修徳學道　王次㸃曰古者國
　之子弟無時不知敎無處不有學退在學校受教於
　司樂大胥諸子進在王所受敎於師保氏入而宿衛
　有宫伯案其在版者而教之出而守禦有都司馬掌
　其政學以教之出入進退教未嘗不行乎其間非若
　後世之敎止於庠序而庠序之教又為具文
以聽國司馬
　註曰聽者受行其所徴為也國司馬大司馬之屬皆
　是
家司馬亦如之
　註曰大夫家臣為司馬者春秋𫝊曰叔孫氏之司馬
　􁊃戾　􁊃子公反
　坡謂大司馬掌邦政而以兵事為先故凡兵甲車馬
　之政隸僕御從之官九州邦國之形勝阨塞要害皆
　屬焉軍無賞士不往凡軍以賞為先故首司勲軍行
　以馬故馬質次之軍舍有壘故量人次之小子斬羊
　牲徇陳示罰也次之羊人共羊牲又次之繼以司爟
　者火政兵事之要也設險守固制勝於未形故掌固
　司險掌疆候人次之譏察非常簫勺羣慝故環人之
　察巡挈壺之序柝又次之射以習戰兵事所急故射
　人次之服不射鳥羅氏掌畜四職皆因射而及故并
　屬之焉司士辨論官材進退爵禄古司馬之遺也抑
　朝為卿士大夫軍為將帥司馬師中丈人得賢非要
　乎而諸子之治國子司右之治戎右皆此意也自是
　以下至圉人數十職則詳衛王之政虎賁旅賁夾衛
　王車節服方相皆因衛車而及故相次焉大僕小臣
　祭僕御僕隸僕王之出入或駟乘或先後皆武衛之
　官又次之王車有五路乘車之冕弁各有宜故弁師
　次之車中甲兵戈盾弓矢具故司甲司兵司戈盾司
　弓矢繕人稾人次之戎右齊右道右為車右者所謂
　勇士也大馭戎僕齊僕道僕田僕馭夫御車者所謂
　僕夫也馬以駕車次之校人趣馬巫馬牧師廋人圉
　師圉人皆掌馬官也然馬質不列此者盖馬質所給
　者軍馬此所共者王馬職掌不同文亦異設宜矣職
　方土方懐方合方訓方形方以及山師川師原師匡
　人撢人皆所以柔逺人懐諸侯且秉天下之土地形
　勢山川林澤原野之險易而遏其僭侈施訓道匡正
　之灋以釋其悖心可銷兵於未形止亂於未萌者都
　家司馬在食邑采地中故附見焉盖愚聞於元兄而
　推廣其意如此自大司馬至職末為官凡七十
　
　
　
　
　
　
　周禮述註卷十九
欽定四庫全書
　周禮述註卷二十
　　　　　　　　　　　　安溪李光坡撰
　　秋官司寇第五
　　　鄭目録云象秋所立之官寇害也秋者遒也如
　　　秋義殺害收聚斂藏於萬物者也天子立司寇
　　　使掌邦刑刑者所以驅恥惡納人於善道也
惟王建國辨方正位體國經野設官分職以為民極乃
立秋官司寇使帥其屬而掌邦禁以佐王刑邦國
　註曰禁所以防姦者也刑正人之灋孝經說曰刑者
　侀也過出罪施　侀音刑
刑官之屬大司寇卿一人小司寇中大夫二人士師下
大夫四人鄉士上士八人中士十有六人旅下士三十
有二人
　註曰士察也主察獄訟之事者鄭司農說以論語曰
　柳下惠為士師鄉士主六鄉之獄
府六人史十有二人胥十有二人徒百有二十人
遂士中士十有二人府六人史十有二人胥十有二人
徒百有二十人
　註曰遂士主六遂之獄者
○縣士中士三十有二人府八人史十有六人胥十有
六人徒百有六十人
　註曰距王城三百里至四百里曰縣縣士主縣之獄
　者
○方士中士十有六人府八人史十有六人胥十有六
人徒百有六十人
　註曰方士主四方都家之獄者
○訝士中士八人府四人史八人胥八人徒八十人
　註曰訝迎也士官之迎四方賓客　疏曰案其職云
　掌四方之獄訟非直迎賓客以獄訟為主故亦士言
　之也
○朝士中士六人府三人史六人胥六人徒六十人
　註曰朝士主外朝之灋
○司民中士六人府三人史六人胥三人徒三十人
　註曰司民主民數　疏曰司民掌登萬民之數凡㫁
　獄弊訟必須知民年㡬老㓜是以司民雖非刑獄連
　類在此也　訝五嫁反
司刑中士二人府一人史二人胥二人徒二十人
○司刺下士二人府一人史二人徒四人
　註曰刺殺也三訊罪定則殺之　劉迎曰刺盖刺舉
　之刺也刺史謂之刺以其掌刺舉故耳訊羣臣謂刺
　訊羣吏訊萬民亦謂刺既曰訊矣而又曰刺者訊其
　果無罪則刺舉於上而行赦宥也
○司約下士二人府一人史二人徒四人
　註曰約言語之約束　嶭平仲曰或以司約司盟非
　盛世之事遂因以疑周官之書風氣之開久矣使天
　下或私相為約私相為盟以紛紛於下孰若設官於
　上以司之使不可逾乎盟約不逾則獄訟可息獄訟
　可息則刑灋可措甚矣先王之不得已也
○司盟下士二人府一人史二人徒四人
　註曰盟以約辭告神殺牲㰱血明著其信也曲禮曰
　涖牲曰盟　鄭剛中曰説者見春秋書盟謂為衰世
　之事其說出於榖梁所謂盟詛不及三王也考之書
　載苖民㒺中于信以覆詛盟則五帝之世已有是事
　第苗民覆之故數之以為罪也詩云君子屢盟亂是
　用長非謂不可盟謂其盟之屢而無信學者不察以
　周官太平之書胡為玉府有珠盤玉敦之事戎右有
　贊牛耳桃茢之文於此又設司盟之官遂信何休戰
　國陰謀之說不考之於詩書耳古者結繩足以示信
　盟詛雖有而未必用去古稍逺淳厚一散世未嘗皆
　君子而無小人皆善良而無嵬瑣此司盟之官所由
　設　刺千賜反敦音對嵬音巍
職金上士二人下士四人府二人史四人胥八人徒八
十人
　註曰職主也
○司厲下士二人史一人徒十有二人
　註曰犯政為惡曰厲厲士主盗賊之兵噐及其奴者
○夫人下士二人府一人史二人賈四人徒十六人
　黄文叔曰犬逐盗故以犬人次司厲六牲之官皆以
　義類相從如春官雞人掌雞牲而以呼旦序於鬱鬯
　之後
○司圜中士六人下士十有二人府三人史六人胥十
有六人徒百有六十人
　註曰鄭司農云圜謂圜土也圜土謂獄城也今獄城
　圜
○掌囚下士十有二人府六人史十有二人徒百有二
十人
　註曰囚拘也主拘繫當刑殺之者
○掌戮下士二人史一人徒十有二人
　註曰戮猶辱也既斬殺又辱之　賈音嫁
司隸中士二人下士十有二人府五人史十人胥二十
人徒二百人
　註曰隸給勞辱之役者漢始置司隸亦使將徒治道
　溝渠之役後稍尊之使主官府及近郡
○罪隸百有二十人
　註曰盗賊之家為奴者
○蠻隸百有二十人
　註曰征南夷所獲
○閩隸百有二十人
　註曰閩南蠻之别
○夷隸百有二十人
　註曰征東夷所獲
○貉隸百有二十人
　註曰征東北夷所獲凡隸衆矣此其選以為役員其
　餘謂之隸民　王次㸃曰四翟之民南方之蠻而閩
　乃東南之别種東方之夷而貉乃東北之聚落獨不見
　西戎北狄之隸者盖自文王時西有昆夷之患北有
　玁狁之難而道化先被于南至武王通道于九夷八
　蠻所獲之民其服屬有素故帥而為隸　貉音陌
布憲中士二人下士四人府二人史四人胥四人徒四
十人
　註曰憲表也主表刑禁者
禁殺戮下士二人史一人徒十有二人
　註曰禁殺戮者禁民不得相殺戮
○禁暴氏下士六人史三人胥六人徒六十人
野廬氏下士六人胥十有二人徒百有二十人
　註曰廬賓客行道所舍
○蜡氏下士四人徒四十人
　註曰蜡骨肉腐臭蠅蟲所蜡也月令曰掩骼埋骴此
　官之職也蜡讀如狙司之狙
○雍氏下士二人徒八人
　註曰雍謂隄防止水者也
○萍氏下士二人徒八人
　註曰萍氏主水禁萍之草無根而浮取名於其不沈
　溺
○司寤氏下士二人徒八人
　註曰寤覺也主夜覺者　蜡音娶雍於用反萍音平
　骼更白反埋亡皆反骴似賜反狙七慮反覺音教
司烜氏下士六人徒十有二人
　註曰烜火也讀如衛侯燬之燬
○條狼氏下士六人胥六人徒六十人
　註曰杜子春云條當為滌器之滌𤣥謂滌除也狼狼
　扈道上
○脩閭氏下士二人史一人徒十有二人
　註曰閭謂里門　烜音燬條音滌
冥氏下士二人徒八人
　註曰鄭司農云冥讀為冥氏春秋之冥𤣥謂冥方之
　冥以繩縻取禽獸之名　嶭平仲曰自脩閭而上
　達於布憲之官凡十有一皆先王所以盡乎人也自
　冥氏以下至於庭氏之官凡十有二人又先王所以
　盡乎物夫大而人之為民害者既革微而物之為民
　害者已消則先王之用刑通乎天地之心矣
○庶氏下士一人徒四人
　註曰庶讀如藥煮之煮驅除毒蠱之言書不作蠱者
　字從聲　劉執中曰毒蠱蠱病人非一種而下士一
　人者掌其方書治禁之灋
○穴氏下士一人徒四人
　註曰穴摶蟄獸所藏者
○翨氏下士二人徒八人
　註曰翨鳥翮也鄭司農云翨讀為翅翼之翅
○柞氏下士八人徒二十人
　註曰柞除木之名除木者必先刋剝之鄭司農云柞
　讀為音聲唶唶之唶屋笮之笮
○薙氏下士二人徒二十人
　註曰書薙或作夷鄭司農云掌殺草故春秋𫝊曰如
　農夫之務去草芟夷藴崇之又今俗間謂麥下為夷
　下言芟夷其麥以其下種禾豆也𤣥謂薙讀如鬀小
　兒頭之鬀書或作夷此皆剪草也字從類耳月令曰
　燒薙行水謂燒所芟草乃水之
○硩蔟氏下士一人徒二人
　註曰鄭司農云硩讀為擿蔟讀為爵蔟之蔟謂巢也
　𤣥謂硩古字從石折聲
○翦氏下士一人徒二人
　註曰剪斷滅之言也主除蟲蠧者
○赤犮氏下士一人徒二人
　註曰赤犮猶言捇拔也主除蟲豸自埋者
○蟈氏下士一人徒二人
　註曰鄭司農云蟈讀為蜮蜮蝦蟇也月令曰螻蟈鳴
　故曰掌去鼃黽鼃黽蝦蟇屬書或為掌去蝦蟇𤣥謂
　蟈今御所食蛙也字從虫國聲也蜮乃短狐與
○壺涿氏下士一人徒二人
　註曰壺謂瓦鼓涿擊之也
○庭氏下士一人徒二人
　註曰庭氏主射妖鳥令國中潔清如庭者也
○銜枚氏下士二人徒八人
　註曰銜枚止言語嚻讙也枚狀如箸横銜之為之繣
　結於項　冥迷形反庶音煮翨音熾柞側百反註唶
　笮音同薙它計反註鬀同硩音摘蔟蒼獨反犮音拔
　蟈音國先鄭讀域音或涿陟角反又音濁捇七跡反
　豸直氏反蝦音遐蟇音麻螻音樓鼃戸蝸反黽莫辛
　反射食亦反嚻五髙反繣戸卦反
伊耆氏下士一人徒二人
　註曰伊耆古王者號始為蜡以息老物此主王者之
　齒杖後王識伊耆之舊徳而以名官與今姓有伊耆
　氏　疏曰在此者案其職云掌共杖杖老者所依秋
　是長老之方故在此　耆巨之反蜡仕詐反
大行人中大夫二人小行人下大夫四人司儀上士八
人中士十有六人行夫下士三十有二人府四人史八
人胥八人徒八十人
　註曰行夫主國使之禮
○環人中士四人史四人胥四人徒四十人
　註曰環猶圍也主圍賓客任噐為之守衛
○象胥每翟上士一人中士二人下士八人徒二十人
　註曰通夷狄之言者曰象胥其有才知者也此類之
　本名東方曰寄南方曰象西方曰狄鞮北方曰譯今
　總名曰象者周之德先致南方也　嶭平仲曰大行
　人以中大夫二人掌禮之綱小行人以下大夫四人
　掌禮之籍威儀煩縟屬之司儀小事纎悉達之行夫
　衛其行李以送迎之責之環人及夫五服之外若蕃
　國之入見雖不能盡同於中國之禮先王待之又特
　建夫象胥之官無所往而不接於禮天下亦何事於
　刑禁之防哉
○掌客上士二人下士四人府一人史二人胥二人徒
二十人
○掌訝中士八人府二人史四人胥四人徒四十人
　註曰訝迎也賔客來主迎之鄭司農云訝讀為跛者
　訝跛者之訝　知音智鞮丁兮反譯音亦蕃音藩跛
　波可反
掌交中士八人府二人史四人徒三十有二人
　註曰主交通結諸侯之好
○掌察四方中士八人史四人徒十有六人
○掌貨賄下士十有六人史四人徒三十有二人
　疏曰在此者盖督察邦國之事及掌邦國所致貨賄
　但二官闕不可强言也
朝大夫每國上士二人下士四人府一人史二人庶子
八人徒二十人
　註曰此王之士也使主都家之國治而命之朝大夫
　云　疏曰庶子者盖亦主采地之諸子今在府史
　之下盖官長所自辟除也
○都則中士一人下士二人府一人史二人庶子四人
徒八十人
　註曰都則主都家之八則者也當言每都如朝大夫
　及都司馬云
○都士中士二人下士四人府二人史四人胥四人徒
四十人家士亦如之
　註曰都家之士主治都家吏民之獄訟以告方士者
　也亦當言每都
　
　
　
　
　
　
　周禮述註卷二十
欽定四庫全書
　周禮述註卷二十一
　　　　　　　　　　　　安溪李光坡撰
○大司寇之職掌建邦之三典以佐王刑邦國詰四方
　註曰典灋也詰謹也書曰王耄荒度作詳刑以詰四
　方　鄭剛中曰四方與邦國一耳言刑又言詰何也
　諸侯之邦有不率者刑得而加之至四方之逺殊俗
　異域或羈縻而處之或不得而盡臣之於其不率詰
　責之有文告之辭詰之不改然後臨以甲兵之大刑
一曰刑新國用輕典
　註曰新國者新辟地立君之國用輕灋者為其民未
　習於教
二曰刑平國用中典
　註曰平國者承平守成之國也用中典者常行之灋
三曰刑亂國用重典
　註曰亂國簒弑叛逆之國用重典者以其化惡伐滅
　之　王介甫曰用輕典以柔乂之用中典以正直乂
　之用重典以剛乂之書曰惟敬五刑以成三德
以五刑糾萬民
　註曰刑亦灋也糾猶察異之　疏曰此五刑與尋常
　正五刑墨劓之等别刑亦灋也此五灋者或一刑之
　中而含五或此五刑全不入五刑者
一曰野刑上功糾力
　註曰功農功力勤力
二曰軍刑上命糾守
　註曰命將命也守不失部伍
三曰鄉刑上德糾孝
　註曰德六德也善父母為孝
四曰官刑上能糾職
　註曰能能其事也職職事修理
五曰國刑上愿糾暴
　註曰愿慤慎也暴當為恭字之誤也　坡謂五者之
　序自遂而鄉自鄉而官而國由外以至内王氏曰鄉
　遂之間官軍所在故軍刑間於鄉遂之中　愿音願
　暴註作恭慤苦角反
以圜土聚教罷民
　註曰圜土獄城也聚罷民其中困苦以教之為善也
　民不愍作勞有似於罷
凡害人者寘之圜土而施職事焉以明刑恥之
　註曰害人謂為邪惡已有過失麗於灋者以其不故
　犯灋寘之圜土繫教之庶其困悔而能改也寘置也
　施職事以所能役使之明刑書其罪過於大方版著
　其背
其能改者反于國中不齒三年
　註曰反於國中謂舍之還於故鄉里也司圜職曰上
　罪三年而舍中罪二年而舍下罪一年而舍不齒者
　不得以年次列於平民
其不能改而出圜土者殺
　註曰出謂逃亡　罷音皮寘之豉反著丁略反
以兩造禁民訟入束矢於朝然後聽之
　註曰訟謂以財貨相告者造至也使訟者兩至既兩
　至使入束矢乃治之也不至不入束矢則是自服不
　直者也必入矢者取其直也詩曰其直如矢古者一
　弓百矢束矢其百个與　疏曰此并下二經論禁民
　獄訟不使虚誣之事言禁者謂令先入束矢不實則
　没入官若不入則是自服不直是禁民省事之灋也
以兩劑禁民獄入鈞金三日乃致于朝然後聽之
　註曰獄謂相告以罪名者劑今劵書也使獄者各齎
　劵書既兩劵書使入鈞金又三日乃治之重刑也不
　劵書不入金則是亦自服不直者也必入金者取其
　堅也三十斤曰鈞　造七報反劑子隨反
以嘉石平罷民
　註曰嘉石文石也樹之外朝門左平成也成之使善
　　疏曰嘉善也有文乃稱嘉欲使罷民思其文理以
　改悔自脩
凡萬民之有罪過而未麗於灋而害於州里者桎梏而
坐諸嘉石役諸司空重罪旬有三日坐朞役其次九日
坐九月役其次七日坐七月役其次五日坐五月役其
下罪三日坐三月役使州里任之則宥而舍之
　註曰有罪過謂邪惡之人所罪過者也麗附也未附
　於灋未著於灋也木在足曰桎在手曰梏役諸司空
　坐日訖使給百工之役也役月訖使其州里之人任
　之乃赦之宥寛也　坡謂上文以五刑糾萬民恐民
　有不服教以速於戾故于其將然而戒禁之過大内
　於圜土過小平以嘉石夫秋官諸職所列刑戮之事
　為類至多大司宼獨舉此二端者蓋辟以止辟莫善
　此也兩造兩劑以聽凡民曲直之情與圜土皆獄事
　也下文肺石以聽窮民寃怨之辭與嘉石皆外朝事
　也　著直畧反内音納
以肺石達窮民
　註曰肺石赤石也窮民天民之窮而無告者
凡逺近惸獨老幼之欲有復於上而其長弗達者立於
肺石三日士聽其辭以告於上而罪其長
　註曰無兄弟曰惸無子孫曰獨復猶報也上謂王與
　六卿也報之者若上書詣公府言事矣長謂諸侯若
　鄉遂大夫　鄭剛中曰路鼓以待達窮者掌於大僕
　大僕政官也肺石達窮民掌於司寇司寇刑官也窮
　民之擊鼓者豈以政之不善之故而坐肺石者無乃
　以刑之寃枉歟先儒以為窮民先在肺石朝士達之
　乃得擊鼓奚為哉　肺芳廢反惸音瓊長丁丈反
正月之吉始和布刑于邦國都鄙乃縣刑象之灋于象
魏使萬民觀刑象挾日而斂之
　王光逺曰先王之灋若江河貴乎易避而難犯使民
　觀象者凡使之知所避而已　縣音懸易以豉反
凡邦之大盟約涖其盟書而登之于天府
　註曰涖臨也天府祖廟之藏　疏曰大盟約者謂王
　與諸侯因大㑹同而與盟有約誓之辭
大史内史司㑹及六官皆受其貳而藏之
　註曰六官六卿之官也貳副也　㑹古外反
凡諸侯之獄訟以邦典定之凡卿大夫之獄訟以邦灋
斷之凡庶民之獄訟以邦成弊之
　劉迎曰邦典有輕中重三典以定其罪邦灋八辟之
　麗邦灋有議親議故議賢之不同所以斷其罪邦成
　蓋有邦汋邦賊邦諜之不同以此八成弊萬民之罪
　非冢宰之六典八灋八成者也　汋上灼反諜音牒
大祭祀奉犬牲
　疏曰犬屬西方金故司宼進之
○若禋祀五帝則戒之日涖誓百官戒于百族
　註曰戒之日卜之日也百族謂府史以下也郊特牲
　曰卜之日王立于澤親聽誓命受教諫之義也獻命
　庫門之内戒百官也大廟之内戒百姓也　疏曰誓
　百官太宰掌之餘小官誓之司寇臨之也戒于百族
　大司寇親之
○及納亨前王祭之日亦如之
　註曰納亨致牲　疏曰納亨將祭之辰祭之日旦明
　也
○奉其明水火
　註曰明水火所取於日月者　疏曰奉此水火者水
　以配鬱鬯與五齊火以給㸑烹也　王光逺曰書曰
　明清于單辭此亦刑官明清之事　亨普庚反齊才
　細反
凡朝覲㑹同前王大喪亦如之
　註曰大喪所前或嗣王
大軍旅涖戮于社
　註曰社謂社主在軍者也
凡邦之大事使其屬蹕
　註曰屬士師以下也蹕止行也　王介甫曰小司宼
　國之大事使其屬蹕則事在國中而已大司宼邦之
　大事使其屬蹕則事之所在通國野焉
○小司寇之職掌外朝之政以致萬民而詢焉一曰詢
國危二曰詢國遷三曰詢立君
　註曰外朝朝在雉門之外者也國危謂有兵寇之難
　國遷謂徙都改邑也立君謂無冢適選于庶也鄭司
　農云致萬民聚萬民也詢謀也詩曰詢于芻蕘書曰
　謀及庶人　疏曰外朝在雉門之外則亦在庫門之
　外也案下文羣吏並在内而此經獨云致萬民者但
　羣吏在朝是常萬民不合在朝惟在大事及疑獄乃
　致之故特言之也
○其位王南鄉三公及州長百姓北面羣臣西面羣吏
東面
　註曰羣臣卿大夫士也羣吏府史也其孤不見者孤
　從羣臣鄉大夫在公後
○小司寇擯以叙進而問焉以衆輔志而弊謀
　註曰擯謂揖之使前也叙更也輔志者尊王賢明也
　　王介甫曰以王志為主而輔之以衆以衆謀為稽
　而弊之于王　鄉許亮反長丁丈反難乃旦反適丁
　歴反
以五刑聽萬民之獄訟附于刑用情訊之至于旬乃弊
之讀書則用灋
　註曰附猶著也訊言也用情理言之冀有可以出之
　者十日乃斷之王制曰刑者侀也侀者成也一成而
　不可變故君子盡心焉鄭司農云讀書則用灋如今
　時讀鞫已乃論之　疏曰讀書則用灋者謂行刑之
　時當讀刑書罪狀則用灋刑之
○凡命夫命婦不躬坐獄訟
　註曰為治獄吏䙝尊者也躬身也不身坐者必使其
　屬若子弟也喪服𫝊曰命夫者其男子之為大夫者
　命婦者其婦人之為大夫妻者春秋𫝊曰衞侯與元
　咺訟甯武子為輔鍼嚴子為坐士榮為大理
○凡王之同族有罪不即市
　註曰鄭司農云刑諸甸師氏禮記曰刑于隱者不與
　國人慮兄弟　咺况阮反鍼其廉反
以五聲聽獄訟求民情
　疏曰案下五事惟辭聽一是聲而以五聲目之者四
　事雖不是聲亦以聲為本故也案吕刑云惟貎有稽
　在獄定之後則此五聽亦在要辭定訖恐其濫失更
　以五聽觀之以求民情也
一曰辭聽
　註曰觀其出言不直則煩　疏曰直則言要理深虚
　則辭煩義寡
二曰色聽
　註曰觀其顔色不直則赧然
三曰氣聽
　註曰觀其氣息不直則喘
四曰耳聽
　註曰觀其聽聆不直則惑
五曰目聽
　註曰觀其眸子視不直則眊然　項平甫曰心者形
　之君辭者心之聲聲發於中不能掩於外其辭信則
　色定氣舒耳目不亂其辭偽則色變氣索耳目皆惑
　以此聽之人焉廋哉
以八辟麗邦灋附刑罰
　註曰辟灋也杜子春讀麗為羅𤣥謂麗附也易曰日
　月麗乎天附猶著也　疏曰案曲禮云刑不上大夫
　鄭註云其犯灋則在八議輕重不在刑書若然此八
　辟為不在刑書若有罪當議議得其罪乃附邦灋而
　附于刑罰也　坡謂此承命夫命婦及王之同姓有
　罪而言亦是獄定之後以此八辟附於邦灋而議之
　然後加以刑罰之所當施
一曰議親之辟
　註曰鄭司農云若今時宗室有罪先請是也
二曰議故之辟
　註曰故謂舊知也鄭司農云故舊不遺則民不偷
三曰議賢之辟
　註曰鄭司農云若今時廉吏有罪先請是也𤣥謂賢
　有德行者
四曰議能之辟
　註曰能謂有道藝者春秋𫝊曰夫謀而鮮過惠訓不
　倦者叔向有焉社稷之固也猶將十世宥之以勸能
　者今壹不免其身以棄社稷不亦惑乎
五曰議功之辟
　註曰謂有大勲力立功者
六曰議貴之辟
　註曰鄭司農云若今時吏墨綬有罪先請是也
七曰議勤之辟
　註曰謂憔悴以事國　疏曰自此已上七者雖以王
　為主諸侯一國之尊賞罰自制亦應有此議灋是以
　議能鄭引叔向之事是其一隅也惟八曰議賔惟據
　王者而言不及諸侯也
八曰議賓之辟
　註曰謂所不臣者三恪二代之後歟　坡謂議親議
　故親親也議賢議能崇德也議功報功也議貴謂其
　近於賢能也議勤謂其近於功也議賓謂其近於親
　故　辟音璧
以三刺斷庶民獄訟之中
　註曰中謂罪正所定　疏曰三刺之言當是罪定斷
　訖乃向外朝始行三刺庶民已上皆應有刺直言庶
　民者庶民賤恐不刺賤者尚刺已上刺可知　鄭剛
　中曰凡言刺有二義刺取也殺也如春秋刺公子偃
　之刺則刺者殺也此云三刺則有探取之義
一曰訊羣臣二曰訊羣吏三曰訊萬民
　註曰刺殺也三訊罪定則殺之訊言也　疏曰所刺
　不必是殺餘四刑亦當三刺是以下文云上服下服
　是兼輕重皆刺也
○聽民之所刺宥以施上服下服之刑
　註曰宥寛也民言殺殺之言寛寛之　鄭剛中曰上
　服服上刑也下服服下刑也　坡謂自以五刑至此
　四節首言用情訊之貴有以得其理灋之宜也次以
　五聲求民情恐理灋雖似而察其容貎辭氣或有濫
　失則情狀微曖更當求之蓋深於訊矣然猶未可遂
　斷也必三刺而後施刑焉則以一時雖有罪戾而素
　行或未足以滅身天罰不極遽施刑殺亦傷和氣也
　然亦非全宥之也特服上刑服下刑因民所刺宥而
　輕重施之爾用情求情致其哀也三刺致其敬也故
　曰哀敬折獄也八辟以議親故之等所以優於凡民
　則又不徒三刺而已　刺七賜反斷丁亂反
及大比登民數自生齒以上登于天府
　註曰大比三年大數民之衆寡也人生齒而體備男
　八月而生齒女七月而生齒
○内史司㑹冢宰貳之以制國用
　疏曰得民數乃制國用以其國用出於民故也　比
　必里反註同
小祭祀奉犬牲凡禋祀五帝實鑊水納亨亦如之
　註曰納亨致牲也其時鑊水當以洗解牲體肉　鑊
　户郭反
大賓客前王而辟
　註曰鄭司農云小司冦為王道辟除姦人也　疏曰
　此為王辟亦謂於宫中饗燕在寢及廟時也
后世子之喪亦如之
　疏曰謂后世子之喪當朝廟之時王出入亦為之辟
　也　辟婢亦反
小師涖戮
　註曰小師王不自出之師
　凡國之大事使其屬蹕
　註曰屬士師以下　疏曰國之大事即士師云諸侯
　為賓是也
孟冬祀司民獻民數於王王拜受之以圖國用而進退
之
　註曰司民星名謂軒轅角也小司寇於祀司民而獻
　民數於王重民也進退猶損益也國用民衆則益民
　寡則損　坡謂孟冬獻民數者蓋一年之内或民氣
　安樂或值凶饑妖孽之疾因民之登耗可知生斂之
　豐匱有豐匱則知所入之多少以之圖度國用量入
　以為出也曰上文又云大比制國用何也曰三年矣
　天道凶豐之數至此齊矣公私出入之經上下可較
　量矣民之少者則已壯未老者則及老矣故大比之
　而凡受田歸田之令或征或舍之差耕三餘一之灋
　民數有稽則國用可制也圖者隨分而營度制者總
　成而經畫義各有指焉曰上既大比何此方言歳獻
　曰此以孟冬獻與下文歳終正歳為類而連之無别
　義也曰司寇刑官也何以職民數曰未有以必其然
　也或者以寓好生之德乎抑又聞之古者悼與耄不
　加刑而此經亦有赦幼弱赦老旄及七十與未齔者
　不為奴之灋或者刑罰之下當知老幼以為刺宥有
　取此義而屬之乎
○歳終則令羣士計獄弊訟登中于天府
　註曰上其所斷獄訟之數　疏曰羣士謂鄉士遂士
　以下皆是必登斷獄之書於祖廟天府者重其斷刑
　使神監之　齔音襯
正歳帥其屬而觀形象令以木鐸曰不用灋者國有常
刑令羣士
　坡謂令羣士三字疑衍文
○乃宣布于四方憲刑禁
　註曰宣徧也憲表也謂縣之也刑禁士師之五禁
　疏曰此布憲職也此官主之彼乃布之事相成也
○乃命其屬入㑹乃致事
　註曰得其屬之計乃令致之于王　坡謂此九字當
　在登中于天府之下正歳之上蓋小宰小司徒文皆
　言攷成受㑹致事方繼以正歳帥屬云云可見矣
　憲音懸註縣同㑹古外反
○士師之職掌國之五禁之灋以左右刑罰一曰宫禁
二曰官禁三曰國禁四曰野禁五曰軍禁皆以木鐸徇
之于朝書而縣于門閭
　註曰左右助也助刑罰者助其禁民為非也宫王宫
　也官官府也國城中也古之禁書亡矣今宫門有符
　籍官府有無故擅入城門有離載下帷野有田律軍
　有囂讙夜行之禁其觕可言者　疏曰凡設五刑者
　刑期于無刑以刑止刑以殺止殺殺一人使萬人懲
　是欲不使犯罪今於刑外豫施禁禁民使不犯刑是
　左右助刑罰無使罪麗於民也　鄭剛中曰徇于朝
　示貴者巷門曰閭縣于門閭示賤者　縣音懸觕音
　粗
以五戒先後刑罰毋使罪麗于民一曰誓用之于軍旅
二曰誥用之于㑹同三曰禁用諸田役四曰糾用諸國
中五曰憲用諸都鄙
　註曰先後猶左右也誓誥於書則甘誓湯誓大誥康
　誥之屬禁則軍禮曰無干車無自後射此其類也糾
　憲未有聞焉　坡謂禁是平日所遵守者使之畏戢
　而不為戒則一時所當行者使之知信而從命如軍
　禁不過各守部署若誓軍旅則更有步伐止齊是其
　一隅也　射食亦反
掌鄉合州黨族閭比之聨與其民人之什伍使之相安
相受以比追胥之事以施刑罰慶賞
　註曰鄉合鄉所合也追追寇也胥讀如宿偦之偦偦
　謂司搏盜賊也　疏曰士師掌鄉中合聚之灋者以
　為有施刑賞也州黨族閭比之聨即是鄉合之事與
　其民人之什伍者五家為比比即一伍也二伍為什
　據追胥之時　坡謂掌其聨者使之相安相受也掌
　其什伍者以比追胥之事也以施刑罰慶賞總言之
　夫上五禁五戒自宫中府中以至國野都鄙獨不及
　鄉至此方言鄉者蓋六鄉多重教事明刑所以弼教
　故特出而詳之與　比毗志反下比追之比如字
掌官中之政令
　註曰大司寇之官府中也　劉執中曰官中政令謂
　秋官之屬所行政令
○察獄訟之辭以詔司寇斷獄弊訟致邦令
　疏曰獄訟辭訴各有司存謂若鄉士遂士縣士方士
　各主當司之獄訟其有不決來問都頭士師者則士
　師審察以告大司寇斷獄弊訟也致邦令者此即所
　察獄訟斷訖致與本官鄉士之等謂之致邦令也
掌士之八成
　註曰鄭司農云八成者行事有八篇若今時決事比
　　疏曰士即士師以下
一曰邦汋
　註曰鄭司農云汋讀如酌酒尊中之酌國汋者斟汋
　盜取國家密事若今時刺探尚書事
二曰邦賊
　註曰為逆亂者
三曰邦諜
　註曰為異國反間　疏曰異國欲來侵伐先遣人往
　間候取其委曲反來說之其言諜諜然故謂之邦諜
四曰犯邦令
　註曰干冒王教令者
五曰撟邦令
　註曰稱詐以有為者
六曰為邦盜
　註曰竊取國之寶藏者
七曰為邦朋
　註曰朋黨相阿使政不平者
八曰為邦誣
　註曰誣罔君臣使事失實　坡謂此言斷獄弊訟其
　成式有此八品也邦汋邦賊邦諜悖逆作亂之事也
　犯邦令撟邦令為邦盜罔上行私之事也邦朋比黨
　為姦逆亂之階也邦誣者誣罔造妖以惑衆私罔之
　漸也　撟音矯比必利反間去聲冒音墨藏才浪反
若邦凶荒則以荒辨之灋治之
　劉迎曰荒辨之灋所以别其荒歳之輕重而知其中
　年凶年無年欲為移民通財糾守緩刑之備使凶札
　而無辨安知食二鬴與不能人二鬴者哉上饑則發
　上年之粟中饑則發中年之粟下饑則發下年之粟
　未必不自荒辨之灋知之先儒既以辨為别又改為
　貶而援刑貶為證則荒辨豈特緩刑之一乎　劉執
　中曰不辨其荒而槩施救政則僥倖之民出矣故士
　師治以荒辨之灋
○令移民通財糾守緩刑
　註曰移民就賤救困也通財補不足也糾守備盜賊
　也緩刑舒民心也　鬴音脯
凡以財獄訟者正之以傅别約劑
　註曰傅别中别手書也約劑各所持劵也鄭司農云
　若今時市買為劵書以别之各得其一訟則案以劵
　正之　鄭剛中曰稱責之財則傅之以約束别而為
　兩人執其一買賣之財則立為限約而有劑劵以身
　執故以財致訟者操此以為決
若祭勝國之社稷則為之尸
　註曰以刑官為尸畧之也周謂亡殷之社為亳社
　易彦祥曰亳社以隂為主而刑乃隂之類媒氏以男
　女之隂訟而聽於勝國之社類也此祭勝國之社而
　刑官為之尸亦類也
王燕出入則前驅而辟
　註曰道王且辟行人　疏曰言燕出入謂宫苑皆是
　　道音導
祀五帝則沃尸及王盥洎鑊水
　註曰洎謂增其沃汁　疏曰案特牲少牢尸尊不就
　洗入門北面則以盤匜盥手王盥謂將獻尸時先就
　洗盥鑊水亨人實之此官增之示敬而已此直言祀
　五帝沃尸及王盥其餘冬至夏至及祭先王先公所
　沃盥者案小祝職云大祭祀沃尸盥小臣職云大祭
　祀沃王盥如是則冬至夏至及先王先公小祝沃尸
　盥小臣沃王盥鬱人云凡祼事沃盥惟在宗廟為祼
　時　洎其器反匜音移亨普庚反
凡刉珥則奉犬牲
　註曰珥讀為衈刉衈釁禮之事用牲毛者曰刉羽者
　曰衈　刉音機珥而志反註衈同
諸侯為賓則帥其屬而蹕于王宫
　註曰謂諸侯來朝若燕饗時
大喪亦如之
大師帥其屬而禁逆軍旅者與犯師禁者而戮之
　註曰逆軍旅反將命也犯師禁干行陳也　行户剛
　反陳直忍反
歳終則令正要㑹正歳帥其屬而憲禁令于國及郊野
　註曰去國百里為郊郊外謂之野
　　坡謂春官大祝云大禋祀祭示逆牲逆尸是天地
　　有尸也五帝有尸則具於此文坡疑天地至大何
　　人精氣道德可與之準而代為歆享乎竊謂郊以
　　稷配所云尸者或為稷尸至祀五天帝則配以五
　　人帝是此尸當亦人帝之尸如大皥則尸風氏之
　　類也然或古者祭必立尸雖天地不廢則準以王
　　父孫尸之義當以大子為尸存此二說蓋疑而不
　　敢質言今案曲禮孫可以為王父尸經下孔疏云
　　異義公羊說祭天無尸左氏說晉祀夏郊以董伯
　　為尸虞夏𫝊云舜入唐郊以丹朱為尸是祭天有
　　尸也許慎引魯郊祀曰祝延帝尸從左氏之說也
　　又案横渠張子曰節服氏言郊祀送逆尸從車則
　　祀天有尸也天地山川之類非人鬼者恐皆難有
　　尸節服氏言郊祀有尸不害后稷配天而有尸也
　　是此二說先儒已有明論獨恨區區寡陋耳然以
　　理求之則張子為長夫舜入唐郊丹朱為尸以為
　　天尸似矣而有虞氏禘黄帝而郊嚳丹朱嚳孫也
　　安知非舜入唐郊祀天配嚳以其孫丹朱為其王
　　父帝嚳尸乎此張子之可據一也晉祀夏郊董伯
　　為尸韋氏註云神不歆非類董伯或姒姓者則韋
　　氏不以董伯為天尸而以為鯀尸又彰然矣此張
　　子之可據二也然亦有疑本經神示五帝言尸至
　　為何尸皆不著别則未知其天與人與可疑一也
　　此經祭勝國社稷士師為尸夫勝國社稷有尸則
　　社稷亦當有之五祀有尸則朱子常著之矣社稷
　　五祀有尸則嶽瀆亦當有之周公祭泰山以大公
　　為尸是也祭百物如迎貓迎虎之類皆有尸則祭
　　四方亦當有之自社稷至百物皆地祭也而皆有
　　尸則天神亦當有之可疑二也故孔疏又云天子
　　祭天地社稷山川四方百物及七祖之屬皆有尸
　　也諸侯祭社稷竟内山川及大夫有采地祭五祀
　　皆有尸也外神之屬不問同姓異姓但卜吉則可
　　為尸由此觀之張子雖長於理抑孔疏亦斷置於
　　經者若張子曰天地山川之類非人鬼難有尸則
　　社稷五祀亦非人鬼而何以有尸坡從子鍾倫云
　　貓虎有尸貓虎豈死而鬼者嗚呼三代之制逺矣
　　微矣外史雜篇苟可徵者猶將取焉况諸賢之所
　　稽其理與事昭昭有是乎不敢妄有折衷在賢者
　　之裁之也
○鄉士掌國中
　註曰鄭司農云謂國中至百里郊也𤣥謂其地則距
　王城百里内也言掌國中此主國中獄也六鄉之獄
　在國中
各掌其鄉之民數而糾戒之
　註曰鄉士八人言各者四人而分主三鄉　黄文叔
　曰糾戒之恐其昏迷抵誤而陷於灋也
聽其獄訟察其辭辨其獄訟異其死刑之罪而要之旬
而職聽于朝
　註曰辨異謂殊其文書也要之為其罪灋之要辭如
　今劾矣十日乃以職事治之于外朝容其自反覆
　疏曰劾實也正謂棄虛從實收取要辭為定容其自
　反覆恐囚虛承其罪十日不翻即是其實然後向外
　朝對衆更詢乃與之罪　坡謂職多也莊子曰萬物
　職職職聽言諸獄官衆聽之也
○司寇聽之斷其獄弊其訟于朝羣士司刑皆在各麗
其灋以議獄訟
　註曰麗附也各附致其灋以成議也　疏曰吕刑之
　書聽五辭是也恐專有濫故衆獄官共聽之各麗其
　灋者罪狀不同附灋有異當如其罪狀各依其罪不
　得濫出濫入
○獄訟成士師受中協日刑殺肆之三日
　註曰受中謂受獄訟之成也鄭司農云士師受中若
　今二千石受其獄也中者刑罰之中也故論語曰刑
　罰不中則民無所措手足協日刑殺協合也和也和
　合支幹善日若今時望後利日也肆之三日故春秋
　傳曰三日棄疾請尸論語曰肆諸市朝𤣥謂士師既
　受獄訟之成鄉士則擇可刑殺之日至其時而往涖
　之尸之三日乃反也　疏曰肆之三日據死者而言
　其四刑之類刑訖即放不須肆之
○若欲免之則王㑹其期
　註曰免猶赦也期謂鄉士職聽于朝司寇聽之日王
　欲赦之則用此時親往議之　坡謂所欲免者親故
　之等在於八議也　不中丁仲反
大祭祀大喪紀大軍旅大賓客則各掌其鄉之禁令帥
其屬夾道而蹕
　註曰屬中士以下　疏曰大祭祀若祭天四時迎氣
　即於四郊大喪紀當葬所經道大軍旅王出行所經
　過大賓客四方諸侯來朝各由方而入並過六鄉路
　以是故各掌其鄉之禁令
三公若有邦事則為之前驅而辟其喪亦如之
　註曰鄭司農云鄉士為三公道也若今時三公出城
　郡督郵道也
凡國有大事則戮其犯命者
　疏曰大事言戮犯命者止謂征伐田獵之大事故有
　戮犯命之事也
○遂士掌四郊
　註曰鄭司農云謂百里外至三百里也𤣥謂其地則
　距王城百里以外至二百里言掌四郊者此主四郊
　獄也六遂之獄在四郊
各掌其遂之民數而糾其戒令
　註曰遂士十二人言各者二人而分主一遂
聽其獄訟察其辭辨其獄訟異其死刑之罪而要之二
旬而職聽于朝
　疏曰去王城漸逺恐多枉濫故至二旬容其反覆也
○司寇聽之斷其獄弊其訟于朝羣士司刑皆在各麗
其灋以議獄訟獄訟成士師受中協日就郊而刑殺各
於其遂肆之三日
　註曰就郊而刑殺者遂士也遂士擇刑殺日至其時
　往涖之如鄉士為之矣言各於其遂者四郊六遂遂
　處不同　疏曰鄉士獄在國中不須言就此去郊差
　逺故云就郊也六鄉之獄并在國中不得言各六遂
　之獄分在四郊之上故須言各也
○若欲免之則王令三公㑹其期
　註曰令猶命也王欲赦之則用遂士職聽之時命三
　公往議之
若邦有大事聚衆庶則各掌其遂之禁令帥其屬而蹕
　黄文叔曰大事即大祭祀大喪紀大軍旅大賓客也
　鄉舉其目遂舉其凡不必言王所親也邦之大事遂
　未必盡與政令及之則聚其衆庶遂士掌其禁令
六鄉若有邦事則為之前驅而辟其喪亦如之
　疏曰六鄉近則使三公六遂差逺使六鄉
凡郊有大事則戮其犯命者
　黄文叔曰其事在郊有犯命者遂士專戮之遂獄在
　郊也
○縣士掌野
　註曰鄭司農云掌三百里至四百里大夫所食晉韓
　須為公族大夫食縣𤣥謂地距王城二百里以外至
　三百里曰野三百里以外至四百里曰縣四百里以
　外至五百里曰都都縣野之地其邑非王子弟公卿
　大夫之采地則皆公邑也謂之縣縣士掌其獄焉言
　掌野者郊外曰野大總言之也獄居近野之縣獄在
　二百里上縣之縣獄在三百里上都之縣獄在四百
　里上
各掌其縣之民數
　疏曰序官縣士三十二人縣獄既有三處蓋三百里
　地狹人少當十人四百里五百里地廣民多當各十
　一人故云各掌
糾其戒令而聴其獄訟察其辭辨其獄訟異其死
刑之罪而要之三旬而職聴于朝司冦聴之斷其
獄弊其訟于朝羣士司刑皆在各麗其灋以議獄
訟獄訟成士師受中協日刑殺各就其縣肆之三
日
　註曰刑殺各就其縣者亦謂縣士也
若欲免之則王命六鄉會其期
若邦有大役聚衆庶則各掌其縣之禁令
　疏曰直言大役不言大事又不言率其屬而蹕者則
　非王行征伐之事謂起人役役使民衆故直各掌其
　縣之禁令而已
若大夫有邦事則為之前驅而辟其喪亦如之凡野有
大事則戮其犯命者
　註曰野距王城二百里以外及縣都
○方士掌都家
　註曰鄭司農云掌四百里至五百里公所食魯季氏
　食於都𤣥謂都王子弟及公卿之采地家大夫之采
　地大都在畺地小都在縣地家邑在稍地不言掌其
　民數民不純屬王　疏曰上縣士掌三等公邑之獄
　此方士掌三等采地之獄縣士所掌是親自掌之若
　方士乃遥掌之蓋采地自有都家之士掌獄有事則
　上於方士　畺居良反
聽其獄訟之辭辨其死刑之罪而要之三月而上獄訟
于國
　註曰三月乃上要者又變朝言國以其自有君異之
○司寇聽其成于朝羣士司刑皆在各麗其灋以議獄
訟
　註曰成平也鄭司農說以春秋𫝊曰晉邢侯與雍子
　爭鄐田久而無成　疏曰上三處直言司寇聽之此
　獨云聽其成者成謂采地之士所平斷文書亦異於
　上也
○獄訟成士師受中書其刑殺之成與其聽獄訟者
　註曰都家之吏自協日刑殺但書其成與治獄之吏
　姓名備反覆有失實者　疏曰書之者亦是自有君
　異於鄉士之等　鄐許六反
凡都家之大事聚衆庶則各掌其方之禁令
　註曰方士十六人言各掌其方者四人而主一方也
　其方以王之事動衆則為班禁令焉
以時脩其縣灋若歳終則省之而誅賞焉
　註曰縣灋縣師之職也其職掌邦國都鄙稍甸郊野
　之地域而辨其夫家人民田萊之數及其六畜車輦
　之稽方士以四時脩此灋歳終又省之則與掌民數
　亦相近
凡都家之士所上治則主之
　註曰都家之士都士家士也主之告於司寇聽平之
　　黄文叔曰所上治者罪與灋疑而讞者也　讞魚
　竭反
○訝士掌四方之獄訟
　註曰鄭司農云四方諸侯之獄訟
○諭罪刑于邦國
　註曰告曉以麗罪及制刑之本意
○凡四方之有治於士者造焉
　註曰謂讞疑辨事先來詣乃通之於士也士主謂士
　士師也如今郡國亦時遣主者吏詣廷尉議者
○四方有亂獄則往而成之
　註曰亂獄謂若君臣宣淫上下相虐者也往而成之
　猶吕步舒使治淮南獄　造七報反
邦有賓客則與行人送逆之入於國則為之前驅而辟
野亦如之居館則帥其屬而為之蹕誅戮暴客者客出
入則道之有治則贊之
　註曰送逆謂始來及去也出入謂朝覲於王時也春
　秋𫝊曰晉侯受䇿以出出入三覲入國入野自以時
　事　道音導
凡邦之大事聚衆庶則讀其誓禁
　疏曰大事者自是在國征伐之等聚衆庶非諸侯之
　事也
○朝士掌建邦外朝之灋左九棘孤卿大夫位焉羣士
在其後右九棘公侯伯子男位焉羣吏在其後面三槐
三公位焉州長衆庶在其後左嘉石平罷民焉右肺石
達窮民焉
　註曰樹棘以為位者取其赤心而外刺象以赤心三
　刺也槐之言懷也懷來人於此欲與之謀羣吏謂府
　史也州長鄉遂之官鄭司農云王有五門外曰臯門
　二曰雉門三曰庫門四曰應門五曰路門路門一曰
　畢門外朝在路門外内朝在路門内左九棘右九棘
　故易曰繫用徽纆寘于叢棘𤣥謂明堂位說魯公宫
　曰庫門天子臯門雉門天子應門言魯用天子之禮
　所名曰庫門者如天子臯門所名曰雉門者如天子
　應門此名制二兼四則魯無臯門應門矣檀弓曰魯
　莊公之喪既葬而絰不入庫門言其除喪而反由外
　來是庫門在雉門外必矣如是王五門雉門為中門
　雉門外設兩觀與今之宫門同閽人幾出入者窮民
　蓋不得入也郊特牲繹之於庫門内言逺當於廟門
　廟在庫門之内見於此矣小宗伯職曰建國之神位
　右社稷左宗廟然則外朝在庫門之外臯門之内與
　今司徒府有天子以下大㑹殿亦古之外朝哉周天
　子諸侯皆有三朝外朝一内朝二内朝之在路門内
　者或謂之燕朝
帥其屬而以鞭呼趨且辟
　註曰趨朝辟行人執鞭以威之
○禁慢朝錯立族談者
　註曰慢朝謂臨朝不肅敬也錯立族談違其位僔語
　也　易彦祥曰王朝有三皆所以聽政此言外朝之
　政特詳於治朝燕朝蓋不特諸侯羣臣之咸在雖州
　長衆庶與夫窮民罷民之類皆得羣至於左右前後
　之列其可忽乎朝士以鞭呼趨則呼朝者之趨於位
　也且為之辟則使人避焉而止其位也位定然後為
　之禁其慢朝者錯立者族談者尊君故也　長丁丈
　反罷音皮辟音闢纆亡北反僔子損反
凡得獲貨賄人民六畜者委于朝告于士旬而舉之大
者公之小者庶民私之
　註曰俘而取之曰獲委于朝十日待來識之者人民
　謂刑人奴𨽻逃亡者司𨽻職曰帥其民而搏盜賊鄭
　司農云若今時得遺物及放失六畜持詣鄉亭縣庭
　大者公之大物没入公家也小者私之小物自畀也
　𤣥謂人民之小者未齔七歳以下　疏曰告于士者
　得物之人告朝士　俘音孚搏音博齔音襯畀必二
　反
凡士之治有期日國中一旬郊二旬野三旬都三月邦
國朞期内之治聽期外不聽
　註曰鄭司農云謂在期内者聽期外者不聽若今時
　徒論決滿三月不得乞鞫　疏曰凡士之治有期日
　者即上文鄉士遂士之等獄訟成來於外朝職聽逺
　近節之皆有一旬二旬期日期内聽期外不聽者所
　以省煩息訟也
凡有責者有判書以治則聽
　註曰判半分而合者鄭司農云謂若今時辭訟有劵
　書者為治之　鄭剛中曰責如今之理欠
○凡民同貨財者令以國灋行之犯令者刑罰之
　註曰鄭司農云同貨財者謂合錢共賈者也以國灋
　行之司市為節以遣之　坡謂國灋如度量淳制及
　偽飾之禁也犯令者刑罰之如二人同財一人犯令
　則惟刑罰其犯令不相及也然言同貨財則自賈者
　亦在其中
○凡屬責者以其地傅而聽其辭
　註曰屬責轉責使人歸之而本主死亡歸受之數相
　抵冒者也以其地之人相比近能為證者來乃受其
　辭為治之
○凡盜賊軍鄉邑及家人殺之無罪
　註曰鄭司農云謂盜賊羣輩若軍共攻盜鄉邑及家
　人者殺之無罪若今時無故入人室宅廬舍上人車
　船牽引人欲犯灋者其時格殺之無罪　鄭剛中曰
　軍鄉邑及家人者屯於鄉邑姦犯及家人也
○凡報仇讎者書於士殺之無罪
　疏曰士即朝士也　坡謂此謂或孤稚羸弱長成而
　將復仇者或仇人始逃而今乃歸者或始無如之何
　而今乃可復者皆是也註疏意以殺人者㑹赦不死
　乃不辟於逺方猶與所殺之親同國將報之先書於
　士妄意唐虞只眚災肆赦而此經列有三宥三赦古
　所謂赦者如是而已豈有當誅而能㑹赦乎肆大眚
　始見於春秋漢唐方有大赦未可以為斷也　責側
　賣反又如字賈音古比毗志反辟音避
若邦凶荒札喪寇戎之故則令邦國都家縣鄙慮刑貶
　註曰慮謀也貶猶減也謂當圖謀緩刑且減國用為
　民困也所貶視時為多少之灋　疏曰縣鄙謂六遂
　不言六鄉者舉遂則鄉在其中
○司民掌登萬民之數自生齒以上皆書於版辨其國
中與其都鄙及其郊野異其男女歳登下其死生
　註曰登上也男八月女七月而生齒版今户籍也下
　猶去也每歳更著生去死　疏曰國中據六鄉在城
　中者都鄙據三等采地及其郊野者郊謂六鄉之民
　在四郊者野謂六遂及四等公邑是徧畿内矣　著
　丁略反
及三年大比以萬民之數詔司寇司寇及孟冬祀司民
之日獻其數于王王拜受之登于天府内史司㑹冢宰
貳之以贊王治
　註曰司民軒轅角也天府主祖廟之藏者贊佐也三
　官以貳佐王治者當以民多少黜陟主民之吏　疏
　曰軒轅十七星如龍形有兩角角有大民小民　鄭
　剛中曰内史司㑹冢宰貳之以見民非特王之事而
　為大臣者不可不任其責小司寇貳之以制國用此
　言貳之以贊王治者司寇刑官也民至於犯刑以其
　貧窮而抵冒爾故言制國用意欲使三官知為民富
　之術不至使之犯刑也司民掌民數之官耳民之貧
　而犯刑非已所得而知也以為民者王所當治民有
　登耗則為公卿大臣者當據是數佐王以治之使之
　繁庶而已故曰以贊王治
○司刑掌五刑之灋以麗萬民之罪墨罪五百劓罪五
百宫罪五百刖罪五百殺罪五百
　註曰墨黥也先刻其面以墨窒之劓截其鼻也今東
　西夷或以墨劓為俗古刑人亡逃者之世類與宫者
　丈夫則割其勢女子閉於宫中若今宦男女也刖斷
　足也周改臏作刖殺死刑也書𫝊曰決闗梁踰城郭
　而畧盜者其刑臏男女不以義交者其刑宫觸易君
　命革輿服制度姦宄盜攘傷人者其刑劓非事而事
　之出入不以道義而誦不祥之辭者其刑墨降畔寇
　賊刼畧奪攘撟䖍者其刑死此二千五百罪之目畧
　也其刑書則亡夏刑大辟二百臏辟三百宫辟五百
　劓墨各千周則變焉所謂刑罰世輕世重者也鄭司
　農云漢孝文帝十三年除肉刑　疏曰文帝所赦肉
　刑惟墨劓與刖三者其宫刑至隋乃赦　劓魚器反
　刖音月黥其京反臏頻忍反降户江反撟居兆反
若司寇斷獄弊訟則以五刑之灋詔刑罰而以辨罪之
輕重
　註曰詔刑罰者處其所應不如今律家所署灋矣
○司刺掌三刺三宥三赦之灋以贊司寇聽獄訟
　註曰刺殺也訊而有罪則殺之宥寛也赦舍也　疏
　曰刑有五一者是殺餘皆訊之獨言殺者立官名刺
　據重而言故也
○壹刺曰訊羣臣再刺曰訊羣吏三刺曰訊萬民
　疏曰此三刺之事所施謂斷獄弊訟之時
○壹宥曰不識再宥曰過失三宥曰遺忘
　註曰鄭司農云不識謂愚民無所識則宥之過失若
　今律過失殺人不坐死𤣥謂識審也不審若今仇讎
　當報甲見乙誠以為甲而殺之者過失若舉刃欲砍
　伐而軼中人者遺忘若間帷薄忘有在焉而以兵矢
　投射之　坡謂不識者僻陋之人未識國灋非下文
　生而蠢愚者比過失無心也遺忘者疎狂之夫健忘
　者也
○壹赦曰幼弱再赦曰老旄三赦曰憃愚
　註曰憃愚生而癡騃童昏者鄭司農云幼弱老旄若
　今時律令年未滿八歳八十以上非手殺人他皆不
　坐　王介甫曰幼而不弱老而不耄愚而非蠢則不
　在所赦　坡謂上三宥如今律所謂減等此三赦則
　全放之
○以此三灋者求民情斷民中而施上服下服之罪然
後刑殺
　王光逺曰以此三灋者求民情斷民中則情盡於内
　而辭孚於外矣情重者上服情輕者下服或刑或殺
　各得其罪而無疑也　刺七賜反旄耄同憃丑江反
　軼待結反軼中丁仲反間讀如間厠之間射食亦反
　癡丑之反騃五駭反
○司約掌邦國及萬民之約劑治神之約為上治民之
約次之治地之約次之治功之約次之治器之約次之
治摯之約次之
　註曰此六約者諸侯以下至於民皆有焉劑謂劵書
　也治者理其相抵冒上下之差也　坡謂六約既兼
　邦國萬民則治神之約以邦國言之天子郊諸侯社
　廟制自諸侯至士各有差至於非其當祀而命之亦
　為之約若魯禘郊之類也以民言之所謂庶士庶民
　祭於寢也治民之約以邦國言之分鄉以寓軍制邑
　以授農各容其民不得為逋逃主也至於非所當有
　而授之若分晉以九宗之類者亦為之約以民言之
　本註謂征稅遷移仇讎既和是也治地之約以邦國
　言之五等封土各有定制不得相侵凌至若魯朝宿
　之許鄭祭泰山之祊者亦為之約以民言之則閭里
　版圖田首界比是也治功之約以邦國言之司勲六
　功是也以民言之司寇上功糾力是也治器之約以
　邦國言之典命所列國家宫室等之節至若非所用
　而頒之若魯得用四代之服器者亦為之約以民言
　之如庶人役車端衰喪車無等之類也治摯之約宗
　伯之六瑞六摯詳矣鄭剛中曰六者或為上或為次
　以事之大小輕重為序也　劑子隨反祊音崩
凡大約劑書於宗彞小約劑書於丹圖
　註曰大約劑邦國約也書於宗廟之六彝欲神監焉
　小約劑萬民約也丹圖未聞或有彫器簠簋之屬有
　圖象者與春秋𫝊曰斐豹𨽻也著於丹書今俗語有
　鐵劵丹書豈此舊典之遺言
○若有訟者則珥而辟藏其不信者服墨刑
　註曰訟訟約若宋仲幾嶭宰者也辟藏開府視約書
　不信不如約也珥讀為衈謂殺雞取血釁其户
○若大亂則六官辟藏其不信者殺
　註曰大亂謂僭約若吳楚之君晉文公請隧以葬者
　六官辟藏明罪大也六官初受盟約之貳　珥音二
　註衈同辟音闢隧音遂
○司盟掌盟載之灋
　註曰載盟辭也盟者書其辭於䇿殺牲取血坎其牲
　加書於上而埋之謂之載書春秋𫝊曰宋寺人惠牆
　伊戾坎用牲加書為世子痤與楚客盟　痤才戈反
凡邦國有疑㑹同則掌其盟約之載及其禮儀北面詔
明神既盟則貳之
　註曰有疑不協也明神神之明察者謂日月山川也
　覲禮加方明于壇上所以依之也詔之者讀其載書
　以告之也貳之者寫副當以授六官
盟萬民之犯命者詛其不信者亦如之
　註曰盟詛者欲相與共惡之也犯命犯君教令也不
　信違約者也春秋𫝊曰臧紇犯門斬闗以出乃盟臧
　氏又曰鄭伯使卒出豭行出犬雞以詛射潁考叔者
　　疏曰凡言盟者盟將來詛者詛往過
○凡民之有約劑者其貳在司盟
　註曰貳之者檢其自相違約　疏曰此謂司約副寫
　一通來入司盟檢後相違約勘之
○有獄訟者則使之盟詛
　註曰不信則不敢聽此盟詛所以省獄訟　坡謂此
　承上文約劑而言　惡烏路反紇恨發反豭音加
凡盟詛各以其地域之衆庶共其牲而致焉既盟則為
司盟共祈酒脯
　註曰使其邑閭出牲而來盟已又使出酒脯司盟為
　之祈明神使不信者必凶　坡謂此一官見聖人防
　民之周夫邦國兆民情偽之出蓋千態萬貎矣邦國
　之間或有讒人交搆其間小將相惡大將相暴欲以
　王灋正之則彼此各有其是難為輕重欲和之則終
　懷猜忌使詔於明神雖有大疑兩亦釋然矣若夫萬
　民之獄訟或有情事曖昧無佐証可成其罪欲赦之
　則受害者不肯甘心欲罰之則無惡者不服其罪計
　惟有盟詛使神人交疾之耳蓋聖人有以見夫逆於
　倫而感於氣者必召殃禍使之有所不敢又有以見
　夫天理民彝不容冺滅無情者必負羞而畏神使之
　有所不忍實善於佐灋之窮者也况所對者日月山
　川之神豈為妖妄乎而或謂先王之世令行禁止安
　有誨以不經之事此似是而非可言不可行之論也
　嗚呼誓誥不及五帝盟詛不及三王蓋言其盛時耳
　聖人之灋豈獨紀一時之宜哉寧使世治民淳灋設
　而不用不可使世衰民偽值其事而無灋以處之也
○職金掌凡金玉錫石丹青之戒令
　註曰青空青也　疏曰此數種同出於山地官廿人
　已主職金又主之者彼官主其取此官主其藏故二
　官共主之也
○受其入征者辨其物之媺惡與其數量楬而璽之入
其金錫于為兵器之府入其玉石丹青于守藏之府
　註曰為兵器者攻金之工六也守藏者玉府内府也
　鄭司農云受其入征者謂主受采金玉錫石丹青者
　之租稅也楬而璽之者楬書其數量以著其物也璽
　者印也既楬書揃其數量又以印封之今時之書有
　所表識謂之楬櫫
○入其要
　註曰要凡數也入之於大府　媺美同楬音竭守音
　狩卝音礦揃音牋識音志櫫音豬
掌受士之金罰貨罰入于司兵
　註曰給治兵及工直也貨泉貝也罰罰贖也書曰金
　作贖刑　疏曰古者出金贖罪皆據銅為金士之金
　罰者謂斷獄訟者有疑即使出贖既言金罰又曰貨
　罰者出罰之家時或無金即出貨以當金直故兩言
　之
旅于上帝則共其金版饗諸侯亦如之
　註曰鉼金謂之版此版所施未聞　鉼必領反
凡國有大故而用金石則掌其令
　註曰主其取之令也用金石者作槍雷椎梈之屬
　疏曰大故寇戎也　槍七羊反雷郎對反椎直追反
　梈音烹
○司厲掌盜賊之任器貨賄辨其物皆有數量賈而楬
之入于司兵
　註曰鄭司農云任器貨賄謂盜賊所用傷人兵器及
　所盜財物也入于司兵若今時傷殺人所用兵器盜
　賊贓加責没入縣官　疏曰任器多是金刃所盜財
　貨雖非金刃以其賊物亦入司兵給治兵刃之用故
　並入司兵也　賈音嫁
其奴男子入于罪𨽻女子入于舂稾
　註曰鄭司農云謂坐為盜賊而為奴者輸于罪𨽻舂
　人稾人之官也由是觀之今之為奴婢古之罪人也
　故書曰予則奴戮女論語曰箕子為之奴罪𨽻之奴
　也故春秋𫝊曰斐豹𨽻也著於丹書請焚丹書我殺
　督戎恥為奴欲焚其籍也𤣥謂奴從坐而没入縣官
　者男女同名
凡有爵者與七十者與未齔者皆不為奴
　註曰有爵謂命士以上也齔毁齒也男八歳女七歳
　而毁齒　鄭剛中曰盜賊之罪宜加以無餘刑故凡
　親戚皆從其家有爵者有老幼者特免為奴而已
　易彦祥曰先王之於天下固有殺未足以懲惡亦有
　不刑可以勸善者此之謂夫　齔音襯
○犬人掌犬牲凡祭祀共犬牲用牷物伏瘞亦如之
　註曰鄭司農云牷純也物色也伏謂伏犬以王車轢
　之瘞謂埋祭也爾雅曰祭地曰瘞埋
○凡幾珥沈辜用駹可也
　註曰鄭司農云幾讀為庪爾雅曰祭山曰庪縣祭川
　曰浮沈大宗伯職曰以埋沈祭山林川澤以疈辜祭
　四方百物駹謂不純色也𤣥謂幾讀為刉珥當為衈
　刉衈者釁禮之事　瘞於例反轢音歴駹亡江反庪
　音詭縣音懸
凡相犬牽犬者屬焉掌其政治
　註曰相謂視擇知其善惡　疏曰犬有三種一田犬
　二吠犬三食犬若田犬吠犬觀其善惡若食犬觀其
　肥瘠故皆相之牽犬者謂呈見之故少儀云犬則執
　紲是也　紲音嶭
○司圜掌收教罷民
　鄭剛中曰拘之圜土而役之所以收之也勞之苦之
　使其善心自生所以教之也
○凡害人者弗使冠飾而加明刑焉任之以事而收教
之能改者上罪三年而舍中罪二年而舍下罪一年而
舍其不能改而出圜土者殺雖出三年不齒
　註曰弗使冠飾者著墨幪若古之象刑與舍釋之也
　鄭司農云罷民謂惡人不從化為百姓所患苦而未
　入五刑者也故曰凡害人者不使冠飾任之以事若
　今時罰作矣　罷蒲宜反
凡圜土之刑人也不虧體其罰人也不虧財
　註曰言其刑人但加以明刑罰人但任之以事耳圜
　土所收教者過失害人已麗於灋者
○掌囚掌守盜賊凡囚者上罪梏拲而桎中罪桎梏下
罪梏王之同族拲有爵者桎以待弊罪
　註曰凡囚者謂非盜賊自以他罪拘者也鄭司農云
　拲者兩手共一木也桎梏者兩手各一木也𤣥謂在
　手曰梏在足曰桎中罪不拲手足各一木耳下罪又
　去桎王同族及命士以上雖有上罪或拲或桎而已
　弊猶斷也　疏曰此謂五刑罪人古者五刑不入圜
　土故使身居三木掌囚守之　梏古毒反拲音鞏桎
　之實反
及刑殺告刑于王拲而適朝士加明梏以適市而刑殺
之
　註曰告刑于王告王以今日當行刑及所刑姓名也
　其死罪則曰某之罪在大辟其刑罪則曰某之罪在
　小辟拲而適朝者重刑為王欲有所赦則當以付士
　士鄉士也鄉士加明梏者謂書其姓名及其罪於梏
　而著之也囚時雖有無梏者至於刑殺皆設之以適
　市就衆也庶姓無爵者皆刑殺於市　疏曰刑殺各
　於本獄之所今此經云以適市者此文止謂六鄉之
　獄在國中推問在獄行刑殺則在市若遂士以下自
　在本獄之處刑殺之故此云士鄉士也若遂士以下
　於此時掌囚亦當付士也
○凡有爵者與王之同族拲而適甸師氏以待刑殺
　註曰適甸師氏亦由朝乃往也待刑殺者掌戮將自
　市來也文王世子曰雖親不以犯有司正術也所以
　體異姓也刑于隱者不與國人慮兄弟也
○掌戮掌斬殺賊諜而搏之
　註曰斬以鈇鉞若今要斬也殺以刀刃若今棄市也
　諜謂姦寇反間者賊與諜罪大者斬之小者殺之搏
　當為膊諸城上之膊字之誤也膊謂去衣磔之
　凡殺其親者焚之殺王之親者辜之
　註曰親緦服以内也焚燒也易曰焚如死如棄如辜
　之言枯也謂磔之　搏音博註膊同要一遥反
凡殺人者踣諸市肆之三日刑盜于市
　註曰踣僵尸也肆猶申也陳也凡言刑盜罪惡莫大
　焉　坡謂殺罪就市其餘四刑宫罪就蠶室餘刑就
　屏處所云五刑三就也若盜殺之固在市矣雖刑亦
　於市則異於平人之犯辠者
○凡罪之麗於灋者亦如之唯王之同族與有爵者殺
之于甸師氏
　註曰罪二千五百條上附下附刑五而已於刑同科
　者其刑殺之一也　坡謂亦如之者合入死者亦踣
　之合入四刑者雖不於市亦刑之其處故總言之殺
　之于甸師氏者謂不踣踣者陳尸使人見之既刑於
　隱處故不踣也　踣皮北反僵居良反
凡軍旅田役斬殺刑戮亦如之
　註曰戮謂膊焚辜肆
墨者使守門
　註曰黥者無妨於禁禦
劓者使守闗
　註曰截鼻亦無妨以貌醜逺之
宫者使守内
　註曰以其人道絶也今世或然
刖者使守囿
　註曰斷足驅衞禽獸無急行
髠者使守積
　註曰此出五刑之中而髠者必王之同族不宫者宫
　之為翦其類髠頭而已守積積在隱者宜也　髠若
　門反積子賜反
○司𨽻掌五𨽻之灋辨其物而掌其政令
　註曰五𨽻謂罪𨽻四翟之𨽻也物衣服兵器之屬
帥其民而搏盜賊役國中之辱事為百官積任器凡囚
執人之事
　註曰民五𨽻之民也鄭司農云百官所當任持之器
　物此官主為積聚之也𤣥謂任猶用也　疏曰民者
　上序官五𨽻皆百二十員員外皆是民也任器者除
　兵之外所有家具之器皆是　搏音博
邦有祭祀賓客喪紀之事則役其煩辱之事
　註曰煩猶劇也士喪禮下篇曰𨽻人涅厠　涅乃結
　反
掌帥四翟之𨽻使之皆服其邦之服執其邦之兵守王
宫與野舍之厲禁
　註曰野舍王行所止舍也厲遮列也　疏曰服其邦
　之服執其邦之兵者若東方南方衣布帛執刀劍西
　方北方衣氊裘執弓矢　鄭剛中曰司𨽻正掌其事
　而師氏又使其屬董之而已
○罪𨽻掌役百官府與凡有守者掌使令之小事
　註曰役給其小役
○凡封國若家牛助為牽徬
　註曰鄭司農云凡封國若家謂建諸侯立大夫家也
　牛助為牽徬此官主為送致之也𤣥謂牛助國以牛
　助轉徙也罪𨽻牽徬之在前曰牽在旁曰徬　疏曰
　車轅内一牛前亦一牛今還遣二𨽻前者牽前牛徬
　者御當車之牛故據人而言牽徬也
○其守王宫與其厲禁者如蠻𨽻之事
　　徬步浪反
○蠻𨽻掌役校人養馬其在王宫者執其國之兵以守
王宫在野外則守厲禁
　疏曰按校人良馬乘一師四圉不見𨽻者蓋是雜役
　之中
○閩𨽻掌役畜養鳥而阜蕃教擾之掌子則取𨽻焉
　坡謂役畜謂為掌畜之役也掌子則取𨽻者此句當
　有闕誤
○夷𨽻掌役牧人養牛馬與鳥言
　註曰鄭司農云夷狄之人或曉鳥獸之言故春秋𫝊
　曰介葛盧聞牛鳴曰是生三犧皆用之矣是以貉𨽻職
　掌與獸言
○其守王宫者與其守厲禁者如蠻𨽻之事
○貉𨽻掌役服不氏而養獸而教擾之掌與獸言
　註曰不言阜蕃者猛獸不可服又不生乳於圈檻也
○其守王宫者與其守厲禁者如蠻𨽻之事
　　乳而樹反圈求阮反檻户覽反
○布憲掌憲邦之刑禁正月之吉執旌節以宣布于四
方而憲邦之刑禁以詰四方邦國及其都鄙達于四海
　註曰憲表也謂縣之也刑禁者國之五禁所以左右
　刑罰者詰謹也使四方謹行之爾雅曰九夷八蠻六
　戎五狄謂之四海　坡謂自執旌節至達於四海皆
　一時事言於司寇布刑之日執旌節適四方以宣布
　之而表縣其刑禁之書使四方邦國都鄙四海莫不
　謹行也　縣音懸
凡邦之大事合衆庶則以刑禁號令
　疏曰邦之大事合衆庶者謂征伐巡守田獵皆是大
　事合衆庶也
○禁殺戮掌司斬殺戮者凡傷人見血而不以告者攘
獄者遏訟者以告而誅之
　註曰司猶察也察此四者告於司寇罪之也斬殺戮
　謂吏民相斬相殺相戮者傷人見血見血乃為傷人
　耳　坡謂攘猶距也攘獄者灋當獄官有文書追攝
　攘距不受捕也遏訟者遏止欲訟者也
○禁暴氏掌禁庶民之亂暴力正者撟誣犯禁者作言
語而不信者以告而誅之
　註曰民之好為侵陵稱詐謾誕此三者亦刑所禁也
　力正以力强得正也　吳氏曰力正謂脅衆從已以
　邪為正也　撟其表反
凡國聚衆庶則戮其犯禁者以徇凡奚𨽻聚而出入者
則司牧之戮其犯禁者
　註曰奚𨽻女奴男奴也其聚出入有所使　疏曰聚
　衆庶者謂征伐之等奚𨽻聚而出入者謂國有煩辱
　之處使奚𨽻
○野廬氏掌達國道路至于四畿
　註曰達謂巡行通之使不陷絶也去王城五百里曰
　畿
比國郊及野之道路宿息井樹
　註曰比猶較也宿息廬之屬賓客所宿及晝止者也
　井共飲食樹為蕃蔽　疏曰此經所云王為賓客在
　道須得共丞守衞之事國郊謂近郊逺郊野謂百里
　外至畿宿謂十里有廬三十里有宿五十里有市直
　言宿者舉中言之
○若有賓客則令守涂地之人聚柝之有相翔者誅之
　註曰守涂地之人道所出廬宿旁民也相翔猶昌翔
　觀伺者也鄭司農云聚柝之聚擊柝以宿衞之也有
　姦人相翔於賓客之側則誅之不得令寇盜賓客
　柝音託
凡道路之舟車轚互者敘而行之
　註曰舟車轚互謂於迫隘處也車有轘轅坻閣舟有
　砥柱之屬其過之者使以次敘之　鄭剛中曰轚者
　相值而礙也互者交互而不行也
○凡有節者及有爵者至則為之辟
　註曰辟辟行人亦使守涂地者　轚音計轘户闗反
禁野之横行徑踰者
　註曰皆為防姦也横行妄由田中徑踰射邪趨疾越
　隄渠也　射食亦反
凡國之大事比脩除道路者
　註曰比校治道者名若今次金敘大功　疏曰大事
　謂若征伐巡守田獵郊祀天地王親行所經並須脩
　除道路
○掌凡道禁
　註曰禁謂若今絶蒙布巾持兵杖之屬
邦之大師則令埽道路且以幾禁行作不時者不物者
　註曰不時謂不夙則莫者也不物謂衣服操持非比
　常人也幾禁之者備姦人内賊及反間
○蜡氏掌除骴
　註曰曲禮四足死者曰漬骴鄭司農云謂死人骨也
　月令曰掩骼埋胔骨之尚有肉者也及禽獸之骨皆
　是　坡謂骴有掩埋而無除去此除骴二字各自為
　義蓋除一事也骴一事也下文自明詳之　蜡音娶
　骴似賜反註漬胔皆同骼古百反
凡國之大祭祀令州里除不蠲禁刑者任人及凶服者
以及郊野大師大賓客亦如之
　註曰蠲讀如潔圭惟饎之圭圭潔也刑者黥劓之屬
　任人司圜所收教罷民也凶服服衰絰也此所禁除
　者皆為不欲見人所薉惡也　疏曰大祭祀謂郊祭
　天地大賓客謂諸侯來朝若據天地其神位在郊至
　郊而已若賓客則至畿故兼言野郊外曰野大總言
　也　坡謂此一節言掌其除之事也　蠲古懸反饎
　昌志反薉穢同惡烏路反
若有死於道路者則令埋而置楬焉書其日月焉縣其
衣服任器于有地之官以待其人
　註曰有地之官主此地之吏也其人家人也鄭司農
　云楬欲令其識取之今時楬櫫是也有地之官有郡
　界之吏今時鄉亭是也
○掌凡國之骴禁
　註曰禁謂孟春掩骼埋胔之屬　坡謂此二節言掌
　其骴之事也　楬音竭縣音懸
○雍氏掌溝瀆澮池之禁凡害於國稼者春令為阱擭
溝瀆之利於民者秋令塞阱杜擭
　註曰溝瀆澮田間通水者也池謂陂障之水道也害
　於國稼謂水潦及禽獸也阱穿地為􁎧所以禦禽獸
　其或超踰則陷焉世謂之陷阱擭柞鄂也堅地阱淺
　則設柞鄂於其中秋而杜塞阱擭收刈之時為其陷
　害人也書粊誓曰􁆅乃擭敜乃阱時秋也伯禽以出
　師征徐戎　擭胡化反陂披宜反􁎧七艷反柞才伯
　反鄂五格反粊音秘􁆅音杜敜乃協反
禁山之為苑澤之沈者
　註曰為其就禽獸魚鼈自然之居而害之鄭司農云
　不得擅為苑囿於山也澤之沈者謂毒魚及水蟲之
　屬
○萍氏掌國之水禁
　註曰水禁謂水中害人之處及入水捕魚鼈不時
○幾酒
　註曰苛察沽買過多及非時者
○謹酒
　註曰使民節用酒也書酒誥曰有政有事無彝酒
　黄文叔曰掌水禁而使禁酒酒亦水之害人者也
○禁川游者
　註曰備波洋卒至沈溺也
○司寤氏掌夜時
　註曰夜時謂夜早晚若今甲乙至戊
○以星分夜以詔夜士夜禁
　註曰夜士主行夜徼候者如今都候之屬　易彦祥
　曰此謂施於國中者蓋國中有啓閉之候國事有朝
　夕之禮以星分夜則星見為夜星没為晝朝夕啓閉
　於是乎在以是詔夜守之士
○禦晨行者禁宵行者夜游者
　註曰備其遭寇害及謀非公事禦亦禁也謂遏止之
　無刑灋也晨先明也宵定昏也書曰宵中星虚春秋
　傳曰夜中星隕如雨　徼古弔反先悉薦反
○司烜氏掌以夫遂取明火於日以鑒取明水於月
　註曰夫遂陽遂也鑒鏡屬取水者世謂之方諸取日
　之火月之水欲得隂陽之潔氣也　鄭剛中曰或謂
　鑒遂之齊同用金錫之半可以取水亦可以取火何
　也蓋金錫半者隂陽之雜用諸晝則陽氣應之而為
　火用諸夜則隂氣應之而為水
○以共祭祀之明齍明燭共明水
　註曰明燭以照饌陳明水以為𤣥酒鄭司農云夫發
　聲明齍謂以明水脩滌粢盛黍稷　疏曰鬱鬯五齊
　以明水配三酒以𤣥酒配𤣥酒井水也與明水别然
　對則異散文通謂之𤣥酒　烜音燬夫如字司農音
　符
凡邦之大事共墳燭庭燎
　註曰故書墳為蕡鄭司農云蕡燭麻燭也𤣥謂墳大
　也樹於門外曰大燭於門内曰庭燎皆所以照衆為
　明　疏曰大事者謂若大喪紀大賓客　墳扶云反
　註蕡同燎音聊
中春以木鐸修火禁于國中
　註曰為季春將出火也火禁謂用火之處及備風燥
○軍旅修火禁邦若屋誅則為明竁焉
　註曰屋讀如其形剭之剭剭誅謂所殺不於市而以
　適甸師氏者也明竁若今楬頭明書其罪灋也司烜
　掌明竁則罪人夜葬與　坡謂屋誅為明竁者蓋凡
　殺人皆肆之三日明暴其罪今殺于甸師者因不肆
　諸市壙埋之楬其罪於竁上　中音仲竁昌鋭反剭
　音握
○條狼氏掌執鞭以趨辟王出入則八人夾道公則六
人侯伯則四人子男則二人
　註曰趨辟趨而辟行人若今卒辟車之為也孔子曰
　富而可求雖執鞭之士吾亦為之言士之賤也　疏
　曰案序官條狼氏下士六人今云天子八人少二人
　矣蓋取胥徒中兼充也　條音滌辟音闢
凡誓執鞭以趨於前且命之誓僕右曰殺誓馭曰車轘
誓大夫曰敢不闗鞭五百誓師曰三百誓邦之大史曰
殺誓小史曰墨
　註曰前謂所誓衆之行前也有司讀誓辭則大言其
　刑以警所誓也誓者謂出軍及將祭祀時也出軍之
　誓誓左右及馭則書之甘誓備矣郊特牲說祭祀之
　誓曰卜之日王立于澤親聽誓命受教諫之義也車
　轘謂車裂也師樂師也大史小史主禮事者鄭司農
　云誓大夫曰敢不闗謂不闗於君也𤣥謂大夫自受
　命以出則其餘事莫不復請　疏曰誓自有大官若
　月令田獵司徒北面誓之誓時此條狼氏為之大言
　使衆聞知故云且命之　轘户串反一音環大音泰
○脩閭氏掌比國中宿互柝者與其國粥而比其追胥
者而賞罰之
　註曰國中城中也粥養也國所游養謂羨卒也追逐
　寇也胥讀為偦鄭司農云宿謂宿衞也互謂行馬所
　以障互禁止人也柝謂行夜擊柝　粥音育偦音胥
禁徑踰者與以兵革趨行者與馳騁於國中者
　註曰皆為其惑衆　徐氏曰且疑其奸非也
邦有故則令守其閭互惟執節者不幾
　註曰令者令其閭内之閭胥里宰之屬　疏曰有故
　謂大喪寇戎等恐有姦非則命各守閭閭巷門　坡
　謂互亦如梐枑之枑
　
　
　
　
　
　
　
　
　
　
　
　周禮述註卷二十一
欽定四庫全書
　周禮述註卷二十二
　　　　　　　　　　　　安溪李光坡撰
○冥氏掌設弧張
　註曰弧張罿罦之屬所以扃絹禽獸
○為阱擭以攻猛獸以靈鼓敺之
　註曰靈鼓六面鼓敺之使驚趨阱擭
○若得其獸則獻其皮革齒須備
　註曰鄭司農云須直謂頣下須備謂搔也　冥音覓
　敺丘于反後同罿昌容反罦音浮扃古滎反絹音犬
　搔音爪
○庶氏掌除毒蠱以攻説禬之嘉草攻之
　註曰毒蠱蟲物而病害人者賊律曰敢蠱人及教令
　者棄市攻説祈名祈其神求去之也嘉草藥物其狀
　未聞攻之謂燻之鄭司農云禬除也𤣥謂此禬讀如
　潰癰之潰　疏曰攻説禬之據去其神也嘉草攻之
　據去其身也　字彚曰栁子厚種白蘘荷詩云庶氏
　有嘉草攻禬事久冺是嘉草即蘘荷也蘘荷春初生
　葉似丼蕉根似薑芽而肥性好隂
○凡敺蠱則令之比之
　註曰使為之又校次之　庶註作煮一音章預反禬
　音潰説如字燻許云反蘘汝陽反
○穴氏掌攻蟄獸各以其物火之
　註曰蟄獸熊羆之屬冬藏者也將攻之必先燒其所
　食之物於穴外以誘出之乃可得之　鄭剛中曰魚
　龍有淵鳥獸有山林窟穴是其所藏之地先王惡其
　逼人驅而逺之可也乃特設一官攻而取之毋乃暴
　乎蓋除害者不待其害己及人然後除也惡其為一
　旦之害必先索而除之可也熊羆之屬不可使之藏
　於窟穴以俟人之隙則設穴氏以攻未為過矣
○以時獻其珍異皮革
　鄭剛中曰若其獸之身可以備珍異之羞如熊掌之
　類則必獻以為膳羞其皮與革可以為器用之須則
　亦獻之以為國家之用然獻必以時則不常攻之矣
○翨氏掌攻猛鳥各以其物為媒而掎之
　註曰猛鳥鷹隼之屬置其所食之物於絹中鳥下來
　則掎其腳
○以時獻其羽翮
　翨音熾掎居綺反
○柞氏掌攻草木及林麓
　註曰林人所養者山足曰麓　疏曰此柞氏與薙氏
　治地皆擬後年乃種田
○夏日至令刋陽木而火之冬日至令剝隂木而水之
　註曰刋剝互言耳皆謂斫去次地之皮生山南為陽
　木生山北為隂木火之水之則使其肄不生　疏曰
　必以夏刋陽木冬剝隂木者夏至隂生冬至陽生陽
　木得隂而鼓隂木得陽而發故須其時而刋剝之也
　山虞取其堅韌冬斬陽夏斬隂此欲死之故夏陽冬
　隂
○若欲其化也則春秋變其水火
　註曰化猶生也謂時以種穀也變其水火者乃所火
　則水之所水則火之則其土和美
○凡攻木者掌其政令
　註曰除木有時　王氏曰先王之於林麓欲其材為
　用則設官為厲禁以養蕃之欲其地宅民稼穡則刋
　剝而化之帝省其山松栢斯兑柞棫斯拔則虞衡之
　官脩焉作之屏之其菑其翳脩之平之其灌其栵則
　柞氏之職用焉　柞側百反薙他計反後同斫音灼
　刋苦干反肄羊至反韌音刃翳於計反灌音貫栵音
　例
○薙氏掌殺草春始生而萌之夏日至而夷之秋繩而
芟之冬日至而耜之
　註曰萌之者以兹基斫其生者夷之以鉤鐮迫地芟
　之也若今取茭矣含實曰繩芟其繩則實不成孰耜
　之以耜側凍土剗之　疏曰此所掌除地從春至冬
　亦一年之事後年乃可種也
○若欲其化也則以水火變之
　註曰謂以火燒其所芟萌之草已而水之則其土亦
　和羙矣月令季夏燒薙行水利以殺草如以熱湯是
　其一時著之
○掌凡殺草之政令
　鄭剛中曰江南主患閣前草生徐鍇令以桂屑布磚
　縫中宿草盡死則殺之之灋不必一年矣　繩音孕
　芟所銜反䥥音亷茭音交剗初産反
○硩蔟氏掌覆夭鳥之巢
　註曰覆猶毁也夭鳥惡鳴之鳥若鴞鵩　鄭剛中曰
　唐子西云吾少時讀硩蔟氏庭氏以為不急之務後
　讀聖恵方言有鳥夜飛謂之無辜小兒衣服遭之輒
　成疾因以無辜名之狀如五疳是以知夭鳥之害有
　如此者驅而逺之周公之所建置不可謂不切於事
○以方書十日之號十有二辰之號十有二月之號十
有二歲之號二十有八星之號縣其巢上則去之
　註曰方版也日謂從甲至癸辰謂從子至亥月謂從
　陬至荼嵗謂從攝提格至赤奮若星謂從角至軫夭
　鳥見此五者而去其詳未聞　王介甫曰日辰月歲
　星之神凡有氣形者制焉故書其號焉可以勝夭
　鄭剛中曰鵲忌庚燕避戊巳䗪逢申日則過街鵲作
　巢則避太歲狐潛上伏不越度阡陌虎豹知衝破然
　則鳥避此五者制伏之理或爾但非明哲有所不知
　　硩音摘蔟蒼獨反縣音懸覆芳復反鵩音伏陬子
　侯反荼音徒䗪草夜反
○翦氏掌除蠹物以攻禜攻之以莽草熏之
　註曰蠹物穿食人器物者蠹魚亦是也攻禜祈名莽
　草藥物殺蟲者以熏之則死
○凡庶蠱之事
　註曰庶除毒蠱者蠱蠹之類或熏以莽草則去
　註曰除蠱自是庶氏今此云凡庶蠱者同類相兼左
　右而掌之　鄭剛中曰日南蠻方以五月五日聚百
　種蟲大者至蛇小者至蝨合置皿缶中餓使相啗其
　獨存者為蠱以其矢因食入人腹人輒死　禜音詠
　蝨音瑟啗徒濫反
○赤犮氏掌除牆屋以蜃炭攻之以灰洒毒之
　註曰洒灑也除牆屋者除蟲豸藏逃其中者擣其炭
　坋之則走淳之以灑之則死
凡隙屋除其貍蟲
　註曰貍蟲䗪肌蛷之屬　犮音跋貍莫皆反豸直氏
　反坋蒲悶反肌居其反蛷音求
○蟈氏掌去鼃黽焚牡蘜以灰洒之則死
　註曰牡蘜蘜不華者齊魯之間謂鼃為蟈黽耿黽也
　蟈與耿黽尤怒鳴為聒人耳去之
○以其煙被之則凡水蟲無聲
　註曰杜子春云假令風從東方來則於水東面為煙
　令煙西行被之水上　蟈古獲反鼃烏瓜反黽米引
　反蘜弓六反
○壺涿氏掌除水蟲以炮土之鼓敺之以焚石投之
　註曰水蟲狐蜮之屬炮土之鼓瓦鼓也焚石投之使
　驚去
○若欲殺其神則以牡橭午貫象齒而沈之則其神死
淵為陵
　註曰神謂水神龍罔象故書橭為梓午為五杜子春
　云梓當為橭橭讀為枯枯榆木名書或為樗又云五
　貫當為午貫　疏曰午貫者十字為之以橭為幹穿
　孔以象牙從橭貫之為十字　涿知角反炮步交反
　橭音沽
○庭氏掌射國中之夭鳥若不見其鳥獸則以救日之
弓與救月之矢夜射之
　註曰不見鳥獸謂夜來鳴呼為怪者獸狐狼之屬鄭
　司農云救日之弓救月之矢謂日月食所作弓矢𤣥
　謂日月之食隂陽相勝之變也於日食則射大隂月
　食則射大陽與　疏曰城郭之所人聚之處不宜有
　夭鳥故去之
○若神也則以大隂之弓與枉矢射之
　註曰神謂非鳥獸之聲若或呌于宋大廟譆譆出出
　者大隂之弓救月之弓枉矢救日之矢與不言救月
　之弓與救日之矢者互言之救日用枉矢則救月以
　恒矢可知也　射食亦反下同譆許其反出鄭引作
　詘劉音出本亦作出
○銜枚氏掌司囂
　註曰察嚻讙者為其聒亂在朝者之言語　囂五羔反
　讙呼丸反
國之大祭祀令禁無囂
　註曰令令祭祀者　疏曰令主祭祀之官使禁止無
　得讙囂讙囂則不敬鬼神故也
軍旅田役令銜枚
　註曰為其言語以相誤
禁嘂呼歎嗚於國中者行歌哭於國中之道者
　註曰為其惑衆相感動也嗚吟也　鄭剛中曰亦禁
　其為妖異之聲以惑衆耳　􁆳音呌
○伊耆氏掌國之大祭祀共其杖咸
　註曰咸讀為函老臣雖杖於朝事鬼神尚敬去之有
　司以此函藏之既事乃授之　耆巨之反
軍旅授有爵者杖
　註曰别吏卒且以扶尊者将軍杖鉞　黄文叔曰有
　爵者皆有統率在軍見王見帥宜當執杖今三衙兵
　官常朝亦執杖也
共王之齒杖
　註曰王之所以賜老者之杖鄭司農云謂年七十當
　以王命受杖者今時亦命之為王杖𤣥謂王制曰五
　十杖於家六十杖於鄉七十杖於國八十杖於朝
　王氏曰秋物成而養老故列職於此
○大行人掌大賓之禮及大客之儀以親諸侯
　註曰大賓要服以内諸侯大客謂其孤卿　鄭剛中
　曰語其體則曰禮見於揖遜周旋則曰儀行禮未嘗
　不見於威儀威儀未嘗不見於禮其所以異言者别
　尊卑耳　要於遙反下文同
春朝諸侯而圖天下之事秋覲以比邦國之功夏宗以
陳天下之謨冬遇以協諸侯之慮時㑹以發四方之禁
殷同以施天下之政
　註曰此六事者以王見諸侯為文圖比陳協皆考績
　之言王者春見諸侯則圖其事之可否秋見諸侯則
　比其功之髙下夏見諸侯則陳其謀之是非冬見諸
　侯則合其慮之異同六服以其朝歲四時分來更迭
　如此而徧時㑹即時見也無常期諸侯有不順服者
　王将有征討之事則既朝王命為壇於國外合諸侯
　而發禁命事焉禁謂九伐之灋殷同即殷見也王十
　二歲一巡狩若不巡狩則殷同殷同者六服盡朝既
　朝王亦命為壇於國外合諸侯而命其政政謂邦國
　之九灋殷同四方四時分來歲終則徧矣九伐九灋
　皆在司馬職司馬灋曰春以禮朝諸侯圖同事夏以
　禮宗諸侯陳同謀秋以禮覲諸侯比同功冬以禮遇
　諸侯圖同慮時以禮㑹諸侯施同政殷以禮宗諸侯
　發同禁　陳及之曰諸侯以春來則曰朝以夏來則
　曰宗以秋來則曰覲以冬來則曰遇耳猶漢律春曰
　朝秋曰請吴王濞春不朝使人為秋請是也　坡謂
　春朝而圖事者蓋當春朝之時則有圖事之禮來朝
　者與之面圖不朝者亦當有奏白也若謂朝而圖之
　則非其朝歲之侯遂不與圖乎夏秋冬倣此
　時聘以結諸侯之好殷覜以除邦國之慝
　鄭剛中曰諸侯之事天子則有時聘殷頫之文大宗
　伯所謂時聘曰問殷頫曰視是也天子之於諸侯亦
　有以報其禮故此行時聘殷頫之禮以答之但天子
　遣行人以徃則曰結好除慝此所以不同也諸侯比
　年小聘三年大聘矣王又以時遣人聘之春秋書天
　王使凡伯來聘是也聘則有財以為禮所以結好於
　諸侯頫省視也王者省視其所為慮其有相惡之慝
　慝者怨惡之匿乎心也積怨不除至於相吞滅者有
　之為之講解使銷除焉
○閒問以諭諸侯之志歸脤以交諸侯之福賀慶以贊
諸侯之喜致禬以補諸侯之烖
　註曰此四者王使臣於諸侯之禮也閒問者閒嵗一
　問諸侯謂存省之屬諭諸侯之志者諭言語諭書名
　其類也交或往或來者也贊助也致禬凶禮之弔禮
　禬禮也補諸侯烖者若春秋澶淵之㑹謀歸宋財
　朝音潮比毗志反頫通笑反閒記莧反脤上忍反禬
　音㑹澶市然反
以九儀辨諸侯之命等諸臣之爵以同邦國之禮而待
其賓客
　註曰九儀謂命者五公侯伯子男也爵者四孤卿大
　夫士也　易彦祥曰爵命不同如此而曰同者命同
　於上公皆以九為節命同於侯伯皆以七為節命同
　於子男皆以五為節以至爵同於孤則皆以四為節
　爵同於卿大夫而有大國次國小國之異命則亦各
　眂其命之數而為節以此待賓客則大行人之所掌
　有定籍而其爵命之上下隆殺各當於禮而舉不敢
　踰其分其為同也至矣
上公之禮執桓圭九寸繅藉九寸冕服九章建常九斿
樊纓九就貳車九乘介九人禮九牢其朝位賓主之間
九十步立當車軹擯者五人廟中將幣三享王禮再祼
而酢饗禮九獻食禮九舉出入五積三問三勞諸侯之
禮執信圭七寸繅藉七寸冕服七章建常七斿樊纓七
就貳車七乘介七人禮七牢朝位賓主之間七十步立
當前疾擯者四人廟中將幣三享王禮壹祼而酢饗禮
七獻食禮七舉出入四積再問再勞諸伯執躬圭其他
皆如諸侯之禮諸子執穀璧五寸繅藉五寸冕服五章
建常五斿樊纓五就貳車五乗介五人禮五牢朝位賓
主之閒五十步立當車衡擯者三人廟中将幣三享王
禮壹祼不酢饗禮五獻食禮五舉出入三積壹問壹勞
諸男執蒲璧其他皆如諸子之禮
　註曰繅藉以五采韋衣板若奠玉則以藉之冕服著
　冕所服之衣也九章者自山龍以下七章者自華蟲
　以下五章者自宗彝以下也常旌斿也斿其屬幓垂
　者也樊纓馬飾也以罽飾之每一處五采備為一就
　就成也貳副也介輔已行禮者也禮大禮饔餼也三
　牲備為一牢朝位謂大門外賓下車及王車出迎所
　立處也王始立大門内交擯三辭乃乘車而迎之齊
　僕為之節上公立當軹侯伯立當疾子男立當衡王
　立當軫與廟受命祖之廟也饗設盛禮以飲賓也問
　問不恙也勞謂苦倦之也皆有禮以幣致之鄭司農
　云車軹軹也祼讀為灌再灌再飲公也而酢報飲王
　也出入五積謂饋之芻米也前疾謂駟馬車轅前胡
　下垂柱地者𤣥謂三享皆束帛加璧庭實惟國所有
　朝士儀曰奉國地所出重物而獻之明臣職也朝先
　享不言朝者朝正禮不嫌有等也王禮王以鬱鬯禮
　賓也鬱人職曰凡祭祀賓客之祼事和鬱鬯以實彝
　而陳之禮者使宗伯攝酌圭瓚而祼王既拜送爵又
　攝酌璋瓚而祼后又拜送爵是謂再祼再祼賓乃酢
　王也禮侯伯一祼而酢者祼賓賓酢王而已后不祼
　也禮子男一祼不酢者祼賓而已不酢主也不酢之
　禮聘禮禮賓是與九舉舉牲體九飯也出入謂從來
　訖去也每積有牢禮米禾芻薪凡數不同者皆降殺
　　疏曰此一經總列五等諸侯來朝天子天子以禮
　迎待之灋上公執桓圭九寸繅藉九寸此主行朝禮
　於朝所執其服則皮弁若行三享則執璧瑞自冕服
　九章已下至將幣三享見行三享已前之事自王禮
　已下至三勞見王禮諸公之禮樊馬腹帯纓馬鞅貳
　車九乗者按覲禮記云偏駕不入王門鄭云左傍與
　已同曰偏同姓金路異姓象路四衛革路蕃國木路
　此等不入王門舎於館乗墨車龍旂以朝彼據覲禮
　覲禮天子不下堂而見諸侯故諸侯不得申偏駕今
　此春夏受贄在朝無迎灋亦應偏駕不來今行朝後
　行三享在廟天子親迎並申上車明乗金路之等若
　不申上車何得有樊纓九就之等以此知皆乗所得
　之車也但貳車所飾無文未知諸侯貳車得與上車
　同否立當車軹者軹謂轂末車轅北向在西邊亦去
　大門九十步公於車東東西相望當轂末擯者五人
　者大宗伯為上擯小行人為承擯嗇夫為末擯其餘
　二人是士九獻者王酌獻賓賓酢主人主人酬賓酬
　後更八獻是為九獻出入五積者謂在路供賓來去
　皆五積三問者使卿大夫問之有禮以致之所行三
　處亦當與三勞同處也三勞者案小行人逆勞於畿
　案覲禮云至于郊王使人皮弁用璧勞註云郊謂近
　郊其逺郊勞無文但近郊與畿大小行人勞則遠郊
　勞亦使大行人也前疾謂若輈人輈深四尺七寸軾
　前曲中是也　繅音藻藉在夜反斿音留樊步干反
　乗繩證反軹之氏反祼古亂反食音嗣積子賜反勞
　老報反信音申衣板之衣於既反著丁略反幓音衫
　罽居例反齊側皆反蕃音藩轂音谷輈音舟軾音式
凡大國之孤執皮帛以繼小國之君出入三積不問壹
勞朝位當車前不交擯廟中無相以酒禮之其他皆視
小國之君
　註曰此以君命來聘者也孤尊既聘享更自以其贄
　見執束帛而已豹皮表之為飾繼小國之君言次之
　也朝聘之禮每一國畢乃前不交擯者不使介傳辭
　交于王之擯親自對擯者也廟中無相介皆入門西
　上而立不前相禮者聘之介是與以酒禮之酒謂齊
　酒也和之不用鬱鬯耳其他謂貳車及介牢禮賓主
　之間擯者將幣祼酢饗食之數　疏曰若行正聘則
　執瑑圭璋八寸以行聘不得執皮帛也但侯伯以下
　臣無此更見灋惟大國孤尊故天子别見之案趙商
　問孤執皮帛所尊衆多下云其他眂小國之君以五
　為節今此亦五下云諸侯之卿各下其君二等以下
　註云公使卿亦七侯伯亦五子男三不審大國孤五
　而卿七何答曰卿奉君命七介孤尊更自特見故五
　介此有聘禮可參之未之思耶又問孤出入三積此
　即與小國同何須特云三積答曰三積者卿亦然非
　獨孤也故不在視小國之中然則一勞者亦是卿亦
　然故須見之牢禮卿亦五視小國君其餘則異案聘
　禮及掌客可見然則孤聘天子既以聘使受禮又自
　得禮如是孤灋再重受禮矣也　相息亮反齊才計
　反
凡諸侯之卿其禮各下其君二等以下及其大夫士皆
如之
　註曰此亦以君命來聘者也所下其君者介與朝位
　賓主之間也其餘則自以其爵聘義曰上公七介侯
　伯五介子男三介是謂使卿之聘之數也朝位則上
　公七十步侯伯五十步子男三十步與　疏曰及其
　大夫士皆如之者大夫又各自下卿二等也士無聘
　之介數而言如之者士雖無介與步數至於牢禮之
　等又降殺大夫聘義惟見卿各下其君二等仍不見
　大夫下卿二等案聘禮云小聘使大夫其禮如為介
　三介彼侯伯之大夫三介則亦三十步若上公大夫
　五介五十步子男大夫一介一十步可知註不言者
　舉卿則大夫見矣
邦畿方千里其外方五百里謂之侯服歲壹見其貢祀
物又其外方五百里謂之甸服二嵗壹見其貢嬪物又
其外方五百里謂之男服三嵗壹見其貢器物又其外
方五百里謂之采服四嵗壹見其貢服物又其外方五
百里謂之衛服五嵗壹見其貢材物又其外方五百里
謂之要服六嵗壹見其貢貨物
　註曰要服蠻服也此六服去王城三千五百里相距
　方七千里公侯伯子男封焉其朝貢之歲四方各四
　分趨四時而來或朝春或宗夏或覲秋或遇冬祀貢
　者犧牲之屬故書嬪作頻鄭司農云嬪物婦人所為
　物也爾雅曰嬪婦也𤣥謂嬪物絲枲也器物尊彝之
　屬服物𤣥纁絺纊也材物八材也貨物龜貝也　疏
　曰此因朝而貢與大宰九貢及下小行人春入貢者
　别彼二者是嵗之常貢也
○九州之外謂之蕃國世壹見各以其所貴寳為摯
　註曰九州之外夷服鎮服蕃服也曲禮曰其在東夷
　北狄西戎南蠻雖大曰子春秋傳曰杞伯也以夷禮
　故曰子然則九州之外其君皆子男也無朝貢之歲
　父死子立及嗣王即位乃一來耳各以其所貴寳為
　摯則蕃國之君無執玉瑞者是以謂其君為小賓臣
　為小客所貴寳見傳者若犬戎獻白狼白鹿是也其
　餘則周書王㑹備焉　絺勅之反纊音曠
王之所以撫邦國諸侯者歲徧存三嵗徧頫五嵗徧省
七歲屬象胥諭言語協辭命九歲屬瞽史諭書名聽聲
音十有一歲達瑞節同度量成牢禮同數器脩灋則十
有二歲王巡守殷國
　註曰撫猶安也存頫省者王使臣於諸侯之禮所謂
　間問也歲者巡守之明歲以為始也屬猶聚也自五
　歲之後遂閒歲徧省也七歲省而召其象胥九歲省
　而召其瞽史皆聚於天子之宮教習之也胥讀為諝
　王制曰五方之民言語不通嗜慾不同達其志通其
　慾東方曰寄南方曰象西方曰狄鞮北方曰譯此官
　正為象者周始有越裳重譯而來獻是因通言語之
　官為象胥云諝謂象之有才知者也辭命六辭之命
　也瞽樂師也史大史小史也書名書之字也古曰名
　聘禮曰百名以上至十一嵗又徧省焉度丈尺也量
　豆區釜也數器銓衡也灋八灋也則八則也達同成
　脩皆謂齎其灋式行至則齊等之也成平也平其僭
　踰者也王巡守諸侯㑹者各以其時之方書曰遂覲
　東后是也其殷國則四方四時分來如平時　疏曰
　如平時者謂分四方各遂春夏秋冬如平時若六服
　盡來即與四時别也　王光逺曰存者問而存之也
　頫者問而視之也省者巡而察之也頫則詳於存省
　則詳於頫　徐氏曰十一歲而達同成脩之者為巡
　守攷制度張本也　呂伯恭曰巡守之禮此乃維持
　政治攝提人心大扺人心久則易㪚政治乆則必有
　缺一次巡守又提攝整頓一次此所以新新不已之
　意　屬章束反譯音亦諝思叙反鞮丁兮反齎子兮
　反
凡諸侯之王事辨其位正其等協其禮賓而見之
　註曰王事以王之事來也詩云莫敢不來王孟子曰
　諸侯有王　疏曰位謂九十七十五十步之位等謂
　尊卑之等冕服旌旗貳車之類也禮謂牢禮饗燕積
　膳之禮
若有大喪則詔相諸侯之禮
　註曰詔相左右教告之也　疏曰諸侯為天子斬其
　哭位周旋擗踊進退皆有禮灋　相息亮反
若有四方之大事則受其幣聽其辭
　註曰四方之大事謂國有兵宼諸侯來告急者禮動
　不虚皆有贄幣以崇敬也受之以其事入告王也聘
　禮曰若有言則以束帛如享禮
凡諸侯之邦交歲相問也殷相聘也世相朝也
　註曰小聘曰問殷中也久無事又於殷朝者及而相
　聘也父死子立曰世凡君即位大國朝焉小國聘焉
　此皆所以習禮攷義正刑一徳以尊天子也必擇有
　道之國而就脩之鄭司農説殷聘以春秋傳曰孟僖
　子如齊殷聘是也　疏曰言諸侯邦交謂同方嶽者
○小行人掌邦國賓客之禮籍以待四方之使者
　註曰禮籍名位尊卑之書使者諸侯之臣使來者也
　　疏曰大行人待諸侯身小行人待諸侯之使者其
　邦之禮籍則諸侯及臣皆在焉
令諸侯春入貢秋獻功王親受之各以其國之籍禮之
　註曰貢六服所貢也功考績之功也秋獻之若今計
　文書斷於九月其舊灋　疏曰此云貢即大宰九貢
凡諸侯入王則逆勞于畿
　註曰鄭司農云入王朝於王也故春秋傳曰宋公不
　王又曰諸侯有王王有巡守
○及郊勞眂館將幣為承而擯
　註曰眂館致館也承猶丞也王使勞賓於郊致館於
　賓至將幣使宗伯為上擯皆為之丞而擯之　疏曰
　此經三事皆為丞而擯之眂者使卿大夫往眂觀其
　可否郊勞王使大行人勞於郊也惟将幣時大宗伯
　為上擯
○凡四方之使者大客則擯小客則受其幣而聽其辭
　註曰擯者擯而見之王使得親言也受其幣者受之
　以入告其所為來之事　疏曰此時聘殷頫之時要
　服以内之使臣則擯而見之王蕃國之使臣是夷人
　不能行禮故直聽其辭而已　勞力報反
使適四方協九儀賓客之禮朝覲宗遇㑹同君之禮也
存頫省聘問臣之禮也
　註曰適之也協合也　黄文叔曰朝覲宗遇㑹同諸
　侯所以尊天子也而通乎兩君之相朝是則皆君禮
　也存頫省天子所以撫諸侯也聘問邦交嵗相問殷
　相聘也是則皆臣禮也
達天下之六節山國用虎節土國用人節澤國用龍節
皆以金為之道路用旌節門闗用符節都鄙用管節皆
以竹為之
　註曰此謂邦國之節也達之者使之四方亦皆齎灋
　式以齊等之也諸侯使臣行頫聘則以金節授之以
　為行道之信也虎人龍者自其國象也道路謂鄉遂
　大夫也都鄙者公之子弟及卿大夫之采地之吏也
　凡邦國之民遠出至他邦他邦之民若來入由國門
　者門人為之節由闗者闗人為之節其以徵令及家
　徙鄉遂大夫及采地吏為之節皆使人執節將之以
　達之亦有期以反節管節如今之竹使符也其有商
　者通之以符節如門闗門闗者與市聨事節可同也
　亦所以異於畿内也凡節有天子之灋式存於國
　疏曰此經亦是適四方之事言達天下之六節者據
　侯國而言案掌節云守邦國者用玉節此不言達玉
　節者文畧亦達可知又掌節貨賄璽節門闗符節各
　别此中無貨賄文明有商同用符節可知
成六瑞王用瑱圭公用桓圭侯用信圭伯用躬圭子用
穀璧男用蒲璧
　註曰成平也瑞信也皆朝見所執以為信　疏曰此
　亦適四方　瑱吐電反宜作鎮信音申
合六幣圭以馬璋以皮璧以帛琮以錦琥以繡璜以黼
此六物者以和諸侯之好故
　註曰合同也六幣所以享也五等諸侯享天子用璧
　享后用琮其太各如其瑞皆有庭實以馬若皮皮虎
　豹皮也用圭璋者二王之後也二王後尊故享用圭
　璋而特之禮器曰圭璋特義亦通於此其於諸侯亦
　用璧琮耳子男於諸侯則享用琥璜下其瑞也凡二
　王後諸侯相享之玉大小各降其瑞一等及使卿大
　夫頫聘亦如之　疏曰此亦小行人至諸侯之國也
　六者之中馬皮二者本非幣云六幣者二者雖非幣
　帛以用之當幣處故總號為幣也　王光逺曰以其
　通情而來則謂之好以其因事而來則為之故　劉
　原父曰九儀既正乃達六節以為行道之符乃成六
　瑞以為朝見之信乃合六幣以致用享之誠　琮才
　宗反琥音虎璜音黄
若國札喪則令賻補之若國凶荒則令賙委之若國師
役則令槁禬之若國有福事則令慶賀之若國有禍災
則令哀弔之凡此五物者治其事故
　註曰鄭司農云賻補之謂賻喪家補助其不足也若
　今時一室二尸則官與之棺也槁謂犒師也𤣥謂師
　役者國有兵宼以匱病者也使鄰國合㑹財貨以與
　之春秋定五年夏歸粟於蔡是也宗伯職曰以禬禮
　哀圍敗禍烖水火　疏曰凶禮有五唯不見恤禮以
　義差之當於師役中兼之　李子華曰凡此五物者
　大宗伯雖已具是灋小行人則令行是灋諸侯不得
　自相往來小行人所以令之　坡謂治其事故者如
　札喪則令賻補凶荒則令賙委之類不得有失且使
　悉有實惠不如澶淵無歸宋財皆治也事故事之舊
　式也　賻故書作傅槁作犒可奥反禬音㑹
及其萬民之利害為一書其禮俗政事教治刑禁之逆
順為一書其悖逆暴亂作慝猶犯令者為一書其札喪
凶荒厄貧為一書其康樂和親安平為一書凡此五物
者每國辨異之以反命于王以周知天下之故
　註曰慝惡也猶圖也　鄭剛中曰康樂謂民之樂和
　親謂鄰國之交歡安平謂其國之寜静　疏曰此總
　陳小行人使適四方所採風俗善惡之事各各條録
　别為一書以報上也　徐氏曰録其利害則興除之
　宜在是録其逆順則慶讓之道在是録其悖逆等則
　征誅之舉在是録其札喪與其康樂等則休戚共之
　矣凡此五物每國辨異之以為使歸之獻則王必有
　以處此矣　樂音洛
○司儀掌九儀之賓客擯相之禮以詔儀容辭令揖讓
之節
　註曰出接賓曰擯入贊禮曰相以詔者以禮告王
　李子華曰儀者禮文也此儀既設人情委曲行乎揖
　遜儀容之節自然有士君子之行司儀之職特司之
　而已　相悉亮反
將合諸侯則令為壇三成宮旁一門
　註曰合諸侯謂有事而㑹也為壇于國外以命事宮
　謂壝土以為牆處所謂為壇壝宮天子春帥諸侯拜
　日於東郊則為壇於國東夏禮日於南郊則為壇於
　國南秋禮山川邱陵於西郊則為壇於國西冬禮月
　四瀆於北郊則為壇於國北既拜禮而還加方明於
　壇上而祀焉所以教尊尊也覲禮曰諸侯覲於天子
　為宫方三百步四門壇十有二尋深四尺是也王巡
　守殷國而同則其為宫亦如此與鄭司農云三成三
　重也爾雅曰邱一成為敦邱再成為陶邱三成為昆
　侖邱謂三重　疏曰令令封人
○詔王儀南鄉見諸侯土揖庶姓時揖異姓天揖同姓
　註曰謂王既祀方明諸侯上介皆奉其君之旂置于
　宫乃詔王升壇諸侯皆就其旂而立諸公中階之前
　北面東上諸侯東階之東西面北上諸伯西階之西
　東面北上諸子門東北面東上諸男門西北面東上
　王揖之者定其位也庶姓無親者也土揖推手小下
　之也異姓昏姻也時揖平推手也衛將軍文子曰獨
　居思仁公言言義其聞詩也一日三復白圭之玷是
　南宫縚之行也夫子信其仁以為異姓謂妻之也天
　揖推手小舉之　疏曰謂諸侯各就位立王在壇亦
　立司儀乃告王升壇南向見諸侯乃揖之土揖庶姓
　已下先疎後親為次
○及其擯之各以其禮公於上等侯伯於中等子男於
下等
　註曰謂執玉而前見於王也擯之各以其禮者謂擯
　公者五人侯伯四人子男三人也上等中等下等者
　謂所奠玉處也壇三成深四尺則一等一尺也壇十
　有二尋方九十六尺則堂上二丈四尺每等丈二尺
　與諸侯各於其等奠玉降拜升成拜明臣禮也既乃
　升堂授王玉　疏曰下云將幣據三享故知此文擯
　之據執玉見王也
○其將幣亦如之其禮亦如之
　註曰將幣享也禮謂以鬱鬯祼之也皆於其等之上
○王燕則諸侯毛
　註曰謂以須髮坐也朝事尊尊上爵燕則親親上齒
　鄭司農云謂老者在上也老者二毛故曰毛　疏曰
　此乃不問爵之尊卑取以年齒為先後也　壝惟癸
　反鄉許亮反重直龍反下三重重耳同
凡諸公相為賓
　註曰謂相朝也
○主國五積三問皆三辭拜受皆旅擯再勞三辭三揖
登拜受拜送
　註曰賓所停止則積間濶則問行道則勞其禮皆使
　卿大夫致之從來至去數如此也三辭辭其以禮來
　於外也積問不言登受之於庭也旅讀為鴻臚之臚
　臚陳之也賓之介九人使者七人皆陳擯位不傳辭
　也賓之上介出請使者則前對位皆當其末擯焉三
　揖謂庭中時也拜送送使者　疏曰再勞一勞在境
　一勞在遠郊皆使卿其近郊勞當主君親為之也其
　積問當使大夫故下句云致飱如致積之禮聘禮宰
　夫朝服設飱宰夫即大夫問亦小禮明亦使大夫也
○主君郊勞交擯三辭車逆拜辱三揖三辭拜受車送
三還再拜
　註曰主君交勞備三勞而親之也交擯者各陳九介
　使傳辭也車迎拜辱者賓以主君親來乗車出舍門
　而迎之若欲逺就之然見之則下拜迎謝其自屈辱
　來也至去又出車若欲遠送然主君三還辭之乃再
　拜送之也車送迎之節各以其等則諸公九十步立
　當車軹也三辭重者先辭辭其以禮來於外後辭辭
　升堂　疏曰三揖者入門及當曲當碑為三揖拜受
　賓再拜乃受幣主君亦當拜送不言省文也鄭謂各
　陳九介者以其在道俱不為主故無五擯之事故各
　陳九介云立當車軹者賓主俱立當軹
致館亦如之
　註曰館舍也使大夫授之君又以禮親致焉　疏曰
　凡云致者皆有幣以致之
○致飱如致積之禮
　註曰俱使大夫禮同也飱食也小禮曰飱大禮曰饔
　餼
○及將幣交擯三辭車逆拜辱賓車進答拜三揖三讓
每門止一相及廟惟上相入賓三揖三讓登再拜授幣
賓拜送幣每事如初賓亦如之及出車送三請三進再
拜賓三還三辭告辟
　註曰鄭司農云交擯擯者交也賓三還三辭告辟賓
　三還辭謝言已辟去也𤣥謂既三辭主君則乗車出
　大門而迎賓見之而下拜其辱賓車乃前下答拜也
　三揖者相去九十步揖之使前也至而三讓讓入門
　也相謂主君擯者及賓之介也謂之相者於外傳辭
　耳入門當以禮詔侑也介紹而傳命者君子於其所
　尊不敢質敬之至也每門止一相彌相親也君入門
　介拂闑大夫中棖與闑之間士介拂棖此為介鴈行
　相随也止之者絶行在後耳賓三揖三讓讓升也登
　再拜授幣授當為受主人拜至且受玉也每事如初
　謂享及有言也賓當為儐謂以鬱鬯禮賓也上於下
　曰禮敵者曰儐禮器曰諸侯相朝灌用鬱鬯無籩豆
　之薦謂此朝禮畢儐賓也三請三進請賓就車也主
　君每一請車一進欲逺送之也三還三辭主君一請
　者賓亦一還一辭　疏曰至將幣謂賓初至館後日
　行朝禮之時幣即圭璋也交擯三辭者賓去門九十
　步而陳九介主君在大門外之東陳五擯上擯入受
　命出請事傳辭與承擯承擯傳與末擯末擯傳與末
　介末介傳與承介承介傳與上介上介傳與賓賓又
　傳與上介自下逆上傳至上擯上擯入告君如是者
　三謂之交擯三辭凡交擯者例皆如此也
　致饔餼還圭饗食致贈郊送皆如將幣之儀
　註曰此六禮者惟饗食速賓耳其餘主君親往親往
　者賓為主人主人為賓君如有故不親饗食則使大
　夫以酬幣侑幣致之鄭司農云還圭歸其玉也故公
　子重耳受飱反璧𤣥謂聘以圭璋禮也享以璧琮財
　也已聘而還圭璋輕財而重禮贈送以財既贈又送
　至于郊
○賓之拜禮拜饔餼拜饗食
　註曰鄭司農云賓之拜禮者因言賓所當拜者之禮
　也所當拜者拜饔餼拜饗食𤣥謂賓將去就朝拜謝
　此三禮三禮禮之重者也賓既拜主君乃至館贈之
　去又送之于郊　疏曰案聘禮饔餼燕羞俶獻之明
　日賓皆拜于朝將去又三拜乗禽于朝彼臣故盡拜
　謝君畧小惠將去惟拜其大禮也
○賓繼主君皆如主國之禮
　註曰鄭司農云賓繼主君復主人之禮費也故曰皆
　如主國之禮𤣥謂繼主君者儐主君也儐之者主君
　郊勞致館饔餼還圭贈郊送之時也如其禮者謂玉
　帛皮馬也有饌陳之積者不如也若饗食主君及燕
　亦速焉　積子賜反旅如字又音臚飱素尊反授幣
　音受賓亦如之依註作擯辟音避食音嗣凡饗食皆
　同侑音又闑魚列反棖直庚反行戸剛反
諸侯諸伯諸子諸男之相為賓也各以其禮相待也如
諸公之儀
　註曰賓主相待之儀與諸公同也饔餼饗食之禮則
　有降殺　疏曰五等諸侯以命數分為三等其圭璋
　饔餼飱積步數擯介皆降殺其進退揖讓之儀則一
　與公同　殺色界反下同
諸公之臣相為國客
　註曰謂相聘也
○則三積皆三辭拜受
　註曰受者受之於庭也侯伯之臣不致積　疏曰案
　聘禮是侯伯之卿使者經不云積明不致積可知但
　不以束帛行禮致之豈於道全無積乎明有也
○及大夫郊勞旅擯三辭拜辱三讓登聽命下拜登受
賓使者如初之儀及退拜送
　註曰登聽命賓登堂也賓當為儐勞用束帛儐用束
　錦侯伯之臣受勞於庭　疏曰案儀禮此亦近郊勞
　也賓使者如初之儀者謂使傳命訖禮畢出門賓以
　束錦儐使者如初行勞時之儀
○致館如初之儀
　註曰如郊勞也不擯耳侯伯之臣致館于庭不言致
　飱者君於聘大夫不致飱也聘禮曰飱不致賓不拜
○及將幣旅擯三辭拜逆客辟三揖每門止一相及廟
唯君相入三讓客登拜客三辟授幣下出每事如初之
儀
　註曰客辟逡巡不答拜也唯君相入客臣也相不入
　矣拜主君拜客至也客三辟三退負序也每事享及
　有言　疏曰將幣亦謂圭璋也旅擯三辭亦謂於主
　君大門外主君陳五擯客陳七介不傳辭也三辭者
　辭主君以大客禮當已也拜逆者三辭訖主君遣上
　擯納賓賓入大門主君在大門内南面拜賓
○及禮私面私獻皆再拜稽首君答拜
　註曰禮以醴禮客私面私覿也既覿則或有私獻者
　鄭司農云説私面以春秋傳曰楚公子棄疾見鄭伯
　以其乗馬私面　疏曰此三者皆於聘之日行之故
　并言之
○出及中門之外問君客再拜對君拜客辟而對君問
大夫客對君勞客客再拜稽首君答拜客趨辟
　註曰中門之外即大門之内也問君曰君不恙乎對
　曰使臣之來寡君命臣于庭問大夫曰二三子不恙
　乎對曰寡君命使臣於庭二三子皆在勞客曰道路
　悠逺客甚勞勞介則曰二三子甚勞問君客再拜對
　曰為敬慎也　疏曰賓來主為以君命行聘享是以
　先行聘享訖乃始行私相慰問之事
○致饔餼如勞之禮饗食還圭如將幣之儀
　註曰饗食亦謂君不親而使大夫以幣致之　疏曰
　致饔餼如勞之禮者同使卿威儀進止皆如上郊勞
　之禮致饗及還玉賓主皆是大夫其將幣主君與使
　臣行禮如將幣者蓋不盡如之所如者如旅擯主人
　皮弁賓皮弁襲將幣同自餘則别是以聘禮君使卿
　皮弁還玉于館賓皮弁襲迎于外門外不拜帥大夫
　以入大夫升自西階鉤楹賓自碑内聽命升自西階
　自左南面受圭退負右房而立是與將幣别之序也
○君館客客辟介受命遂送客從拜辱于朝
　註曰君館客者客將去就省之盡殷勤也遂送君拜
　以送客
○明日客拜禮賜遂行如入之積
　註曰禮賜謂乗禽君之加惠也如入之積則三積從
　來至去　積子賜反勞老報反辟音避從才用反甚
　勞如字
凡侯伯子男之臣以其國之爵相為客而相禮其儀亦
如之
　註曰爵卿也大夫也士也　疏曰諸侯之臣言爵相
　為客而相禮者不離三等卿大夫士蓋以命數則參
　差難等畧於臣用爵而已以此三等相禮也其儀亦
　如之者亦以三等相差七十步七介五十步五介三
　十步三介小聘使大夫又降殺也　相禮息亮反
凡四方之賓客禮儀辭命餼牢賜獻以二等從其爵而
上下之
　註曰上下猶豐殺也　疏曰二等即與大行人云諸
　侯之卿各下其君二等大夫士亦如之大夫下卿士
　下大夫降殺以兩解之同也　坡謂上言公與公國
　君臣相賓客侯伯子男與侯伯子男君臣相賓客其
　爵等其禮同如上所言也此經則言一國待四方之
　禮
凡賓客送逆同禮
　註曰謂郊勞郊送之屬
○凡諸侯之交各稱其邦而為之幣以其幣為之禮
　註曰幣享幣也於大國則豐於小國則殺主國禮之
　如其豐殺謂賄用束紡禮用玉帛乘皮及贈之屬
　疏曰此一經論享幣多少及主國報禮輕重之事
　稱尺證反
凡行人之儀不朝不夕不正其主面亦不背客
　註曰謂擯相傳辭時也不正東鄉不正西鄉常視賓
　主之前郤得兩鄉之而已　鄉許亮反
○行夫掌邦國傳遽之小事媺惡而無禮者凡其使也
必以旌節雖道有難而不時必達
　註曰傳遽若今時乘傳騎驛而使者也媺福慶也惡
　喪荒也此事之小者無禮行夫主使之道有難謂遭
　疾病他故不以時至也必達王命不可廢也其大者
　有禮大小行人使之有故則介傳命不嫌不達　疏
　曰行夫者以身自行於外無擯介而單行謂之無禮
　也媺謂諸侯生男及嫁娶等惡謂民有死喪及年穀
　不熟若諸侯薨等大事即使卿大夫不使行夫也
　傳張戀反註同使色吏反難乃旦反
居於其國則掌行人之勞辱事焉使則介之
　註曰使謂大小行人也故書曰夷使鄭司農云夷使
　使於四夷則行夫主為之介𤣥謂夷發聲　焉劉音
　夷
○環人掌送逆邦國之通賓客以路節達諸四方
　註曰通賓客以常事往來者也路節旌節也四方圻
　上　疏曰邦國之賓客謂朝覲㑹同者也云四方圻
　上者至畿即入諸侯國諸侯國自有通之者也
○舎則授館令聚柝有任器則令環之
　註曰令令野廬氏也鄭司農云四方人有任器者則
　環人主令殉環守之　疏曰任器謂賓客任用之器
　　殉音循
凡門闗無㡬送逆及疆
　疏曰環人送逆之則賓客出入不見幾
○象胥掌蠻夷閩貉戎狄之國使掌傳王之言而諭説
焉以和親之
　註曰謂蕃國之臣來頫聘者　閩迷巾反使色吏反
若以時入賓則協其禮與其辭言傳之
　註曰以時入賓謂其君以世一見來朝為賓者
凡其出入送逆之禮節幣帛辭令而賓相之
　註曰自來至去皆為擯而相侑其禮儀　疏曰夷狄
　無玉帛來向中國而云幣帛者謂王有賜與之禮也
　　徐氏曰辭令天子誥諭之辭令也　賓相音擯相
　息亮反下同
凡國之大喪詔相國客之禮儀而正其位凡軍旅㑹
同受國客幣而賓禮之
　鄭剛中曰國客謂四夷遣其臣來也中國之客自有
　大小行人掌正其位　劉執中曰若其入賓而遇國
　之大喪則詔相其禮儀以正其位若遇軍旅㑹同則
　受其幣而賓禮之皆謂蕃國也
凡作事王之大事諸侯次事卿次事大夫次事上士下
事庶子
　註曰作使也鄭司農云王之大事諸侯使諸侯執大
　事也次事卿使卿執其次事也次事使大夫次事使
　上士下事使庶子　王光逺曰凡作事謂作四夷之
　事王之大事謂有戎事於四夷也諸侯以敵王所愾
　為事故大事在諸侯次事則非戎事謂威讓之令文
　誥之辭或施於四夷者則量其事之輕重或以卿大
　夫或以上士也若夫下事則事之尤小者故以庶子
　而已
○掌客掌四方賓客之牢禮餼獻飲食之等數與其政
治
　註曰政治邦新殺禮之屬
王合諸侯而饗禮則具十有二牢庶具百物備諸侯長
十有再獻
　註曰饗諸侯而用王禮之數者以公侯伯子男盡在
　是兼饗之莫敵用也諸侯長九命作伯者也獻公侯
　以下如其命數　疏曰合謂時㑹殷同　長知丈反
　敵丁厯反一作適音的
王巡守殷國則國君膳以牲犢令百官百牲皆具從者
三公眂上公之禮卿眂侯伯之禮大夫眂子男之禮士
眂諸侯之卿禮庶子壹眂其大夫之禮
　註曰國君者王所過之國君也犢繭栗之犢也以膳
　天子貴誠也牲孕天子不食也祭帝不用也凡賓客
　則皆角尺令者掌客令主國也百牲皆具言無有不
　具備　疏曰王巡守則殷同殷同則殷國也王巡守
　至於四嶽之下當方諸侯或所在經過或至方嶽之
　下若殷國或在王城出畿外在諸侯之國所在之處
　皆設禮待王故巡守殷國並言也膳亦謂殷膳時也
　令百官百牲皆具者此文與下為目百官即三公以
　下是也　從才用反繭古典反
凡諸侯之禮上公五積皆眂飱牽三問皆脩羣介行人
宰史皆有牢飱五牢食四十簠十豆四十鉶四十有二
壺四十鼎簋十有二牲三十有六皆陳饔餼九牢其死
牢如飱之陳牽四牢米百有二十筥醯醢百有二十罋
車皆陳車米眂生牢牢十車車秉有五籔車禾眂死牢
牢十車車三秅芻薪倍禾皆陳乘禽日九十雙殷膳大
牢以及歸三饗三食三燕若弗酌則以幣致之凡介行
人宰史皆有飱饔餼以其爵等為之牢禮之陳數唯上
介有禽獻夫人致禮八壺八豆八籩膳大牢致饗大牢
食大牢卿皆見以羔膳大牢侯伯四積皆眂飱牽再問
皆脩飱四牢食三十有二簠八豆三十有二鉶二十
有八壺三十有二鼎簋十有二腥二十有七皆陳饔餼
七牢其死牢如飱之陳牽三牢米百筥醯醢百罋皆陳
米三十車禾四十車芻薪倍禾皆陳乘禽日七十雙殷
膳大牢三饗再食再燕凡介行人宰史皆有飱饔餼以
其爵等為之禮唯上介有禽獻夫人致禮八壺八豆八
籩膳大牢致饗大牢卿皆見以羔膳特牛子男三積皆
眂飱牽壹問以脩飱三牢食二十有四簠六豆二十有
四鉶十有八壺二十有四鼎簋十有二牲十有八皆陳
饔餼五牢其死牢如飱之陳牽二牢米八十筥醯醢八
十罋皆陳米二十車禾三十車芻薪倍禾皆陳乗禽日
五十雙壹饗壹食壹燕凡介行人宰史皆有飱饔餼以
其爵等為之禮唯上介有禽獻夫人致禮六壺六豆六
籩膳眂致饗親見卿皆膳特牛
　註曰積皆眂飱牽謂所共如飱而牽牲以往不殺也
　不殺則無鉶鼎簠簋之實其米實于筐豆實實于罋
　其設筐陳于楹内罋陳于楹外牢陳于門西車米禾
　芻薪陳于門外壺之有無未聞三問皆脩脩脯也上
　公三問皆脩下句云羣介行人宰史皆有牢君用脩
　而臣有牢非禮也蓋著脱字失處且誤耳飱客始至
　致小禮也公侯伯子男飱皆飪一牢其餘牢則腥食
　者其庶羞美可食者也其設蓋陳于楹外東西不過
　四列簠稻粱器也公十簠堂上六西夾東夾各二也
　侯伯八簠堂上四西夾東夾各二子男六簠堂上二
　西夾東夾各二豆菹醢器也公四十豆堂上十六西
　夾東夾各十二侯伯三十二豆堂上十二西夾東夾
　各十子男二十四豆堂上十二西夾東夾各六禮器
　曰天子之豆二十有六諸公十有六諸侯十有二上
　大夫八下大夫六以聘禮差之則堂上之數與此同
　鉶羮器也公鉶四十二侯伯二十八子男十八非衰
　差也二十八書或為二十四亦非也其於衰公又當
　三十於言又為無施禮之大數鉶少於豆推其衰公
　鉶四十二宜為三十八蓋近之矣則公鉶堂上十八
　西夾東夾各十侯伯堂上十二西夾東夾各八子男
　堂上十西夾東夾各四壺酒器也其設於堂夾如豆
　之數鼎牲器也簋黍稷器也鼎十有二者飪一牢正
　鼎九與陪鼎三皆設于西階前簋十二者堂上八西
　夾東夾各二合言鼎簋者牲與黍稷俱食之主也牲
　當為腥聲之誤也腥謂腥鼎也於侯伯云腥二十有
　七其故腥字也諸侯禮盛腥鼎有鮮魚鮮腊毎牢皆
　九為列設于阼階前公腥鼎三十六腥四牢也侯伯
　腥鼎二十七腥三牢也子男腥鼎十八腥二牢也皆
　陳陳列也飧門内之實備于是矣亦有車米禾芻薪
　公飱五牢米二十車禾三十車侯伯四牢米禾皆二
　十車子男三牢米十車禾二十車芻薪皆倍其禾饔
　餼既相見致大禮也大者既兼飧積有生有腥有熟
　餘又多也死牢如飱之陳亦飪一牢在西餘腥在東
　也牽生牢也陳于門西如積也米横陳于中庭十為
　列每筥半斛公侯伯子男黍梁稻皆二行公稷六行
　侯伯稷四行子男二行醯醢夾碑從陳亦十為列醯在
　碑東醢在碑西皆陳於門内者於公門内之陳也言
　車者衍字耳車米載車之米也聘禮曰十斗曰斛十
　六斗曰籔十籔曰秉每車秉有五籔則二十四斛也
　禾稾實幷刈者也聘禮曰四秉曰筥十筥曰稯十稯
　曰秅每車三秅則三十稯也稯猶束也米禾之秉筥
　字同數異禾之秉手把耳筥讀為棟梠之梠謂一穧
　也皆陳横陳門外者也米在門東禾在門西芻薪雖
　取數於禾薪從米芻從禾也乗禽乗行羣處之禽謂
　雉雁之屬於禮以雙為數殷中也中又致膳示念賓
　也若弗酌謂君有故不親饗食燕也不饗則以酬幣
　致之不食則以侑幣致之凡介行人宰史衆臣從賓
　者也行人主禮宰主具史主書皆有飱饔餼尊其君
　以及臣也以其爵等為之牢禮之數陳爵卿也則飧
　二牢饔餼五牢大夫也則飧大牢饔餼三牢士也則
　飱少牢饔餼大牢也此降小禮豐大禮也以命數則
　參差難等畧於臣用爵而已夫人致禮助君養賓也
　籩豆陳於戸東壺陳於東序凡夫人之禮皆使下大
　夫致之於子男云膳視致饗言夫人致膳於小國君
　以致饗之禮則是不復饗也饗有壺酒鄉皆見者見
　於賓也既見之又膳之亦所以助君養賓也卿見又
　膳此聘禮卿大夫勞賓餼賓之類與於子男云親見
　卿皆膳特牛見讀如卿皆見之見言卿於小國之君
　有不故造館見者故造館見者乃致膳鄭司農説牽
　云牲可牽行者也故春秋傳曰餼牽竭矣秅讀為秅
　秭麻答之秅　疏曰此一經並是諸侯自相朝主國
　待賓之禮若然天子掌客不見天子待諸侯禮而見
　諸侯自相待者以外􁀁内天子待諸侯亦同諸侯自
　相待可知　鄭剛中曰攷此下文有夫人致禮之事
　則知為諸侯待賓客之禮無疑　積子賜反鉶音刑
　三十有六及牲十有八當作腥筥姜呂反罋烏弄反
　籔素口反秅丁故反三食音嗣下食大牢再食壹食
　註不食同餘如字見賢遍反飪而甚反差初宜反衰
　初危反相見不見而見皆讀如字行戸剛反稯子工
　反又音總梠音呂穧才計反造七報反秭音姊
凡諸侯之卿大夫士為國客則如其介之禮以待之
　註曰言其特來聘問待之禮如其為介時然則聘禮
　凡所以禮賓是亦禮介　坡謂自上公五積至此皆
　詳主國所以待公侯伯子男及其卿大夫士之禮而
　王之從者公卿大夫士庶子待之之禮舉眂此矣
　從才用反
凡禮賓客國新殺禮凶荒殺禮札喪殺禮禍烖殺禮在
野在外殺禮
　註曰皆為國省用愛費也國新新建國也凶荒無年
　也禍烖新有兵寇水火也　疏曰野外忽遽禮物不
　可卒備故亦殺之　殺色界反
凡賓客死致禮以喪用
　註曰死則主人為之具而殯矣喪用者饋奠之物
　疏曰如小殮特豚一鼎大殮時特豚三鼎之類是也
○賓客有喪惟芻稍之受
　註曰不受饗食饗食加也喪謂父母死也客則又有
　君焉芻給牛馬稍人廩也其正禮飧饔餼主人致之
　則受
○遭主國之喪不受饗食受牲禮
　註曰牲亦當為腥聲之誤也有喪不忍煎亨正禮飧
　饔餼當熟者腥致之也　稍所教反亨普庚反
○掌訝掌邦國之等籍以待賓客
　註曰等九儀之差數　訝誤化反
若将有國賓客至則戒官脩委積與士逆賓于疆為前
驅而入
　註曰官謂牛人羊人舍人委人之屬士訝士也既戒
　乃出迎賓
○及宿則令聚柝
　註曰令令野廬氏
○及委則致積
　註曰以王命致于賓
至于國賓入館次于舍門外待事于客
　註曰次如今官府門外更衣處待事于客通其所求
　索
及將幣為前驅
　註曰道之以如朝
○至于朝詔其位入復及退亦如之
　註曰鄭司農云詔其位告客以其位次也𤣥謂入復
　者入告王以客至也退亦如之如其為前驅　疏曰
　于朝者即是大門外陳擯介之處　道音導下同
凡賓客之治令訝訝治之
　註曰賓客之治謂欲正其貢賦理國事也以告訝訝
　為如朝而理之
○凡從者出則使人道之
　註曰從者凡介以下也人其屬胥徒也使道賓客之
　從者營䕶之
○及歸送亦如之
　註曰如之者送至於竟如其前驅聚柝待事之屬
　從才用反註同竟音境
凡賓客諸侯有卿訝卿有大夫訝大夫有士訝士皆有
訝
　註曰此謂朝覲聘問之日王所使迎賓客於館之訝
　　疏曰案聘禮記云卿大夫訝大夫士訝士皆有訝
　賓即館訝將公命又見之以其摯聘問之日亦使之
　訝天子有掌訝之官即館之訝餘事皆掌主之惟朝
　覲聘問之日使卿大夫訝諸侯兼官故大夫士為訝
　賓即館時即為之訝與此掌訝不同也
凡訝者賓者至而往詔相其事而掌其治令
　易彦祥曰上經因訝賓客而及卿大夫即館之訝此
　復言掌訝之職凡言脩委積以下皆所治之令　相
　息亮反
○掌交掌以節與幣巡邦國之諸侯及其萬民之所聚
者道王之徳意志慮使咸知王之好惡辟行之
　註曰節以為行信幣以見諸侯也咸皆也辟讀如辟
　忌之辟使皆知王之所好者而行之知王所惡者辟
　而不為　疏曰案序官掌交中士八人天下九州千
　六百餘國使皆周徧必無徧理今言之者蓋是國有
　不知治者徧使知之也　好呼報反惡烏路反辟音
　避註同
使和諸侯之好
　註曰有欲相與脩好者則為和合之　疏曰下有結
　其交好為朝聘則此好謂使為婚姻之好也
○達萬民之説
　註曰説所喜也達者達之於王若其國君　説音悦
掌邦國之通事而結其交好
　註曰通事謂朝覲聘問也
○以諭九税之利九禮之親九牧之維九禁之難九戎
之威
　註曰諭告曉也九税所税民九職也九禮九儀之禮
　九牧九州之牧九禁九灋之禁九戎九伐之戎　坡
　謂下而九税取之有常則民足而君利中之九禮九
　牧則善鄰而親仁上之九禁九伐則奉灋而畏威夏
　官之匡人撢人所以消兵於未形也此之掌交刑期
　于無刑也　難乃旦反撢他南反
○掌察(闕/)
○掌貨賄(闕/)
○朝大夫掌都家之國治
　註曰都家王子弟公卿及大夫之采地也主其國治
　者平理其來文書於朝者
日朝以聽國事故以告其君長
　註曰國事故天子之事當施於都家者也告其君長
　使知而行之也君謂其國君長其卿大夫也　朝直
　遙反長丁丈反下同
國有政令則令其朝大夫
　註曰使以告其都家之吏　坡謂上文國事故乃天
　子日所施為者聴之以告其君長使知王之所好惡
　而辟行之也此政令方是當施於都家者　辟音避
凡都家之治於國者必因其朝大夫然後聴之唯大事
弗因
　註曰謂以小事文書來者朝大夫先平理之乃以告
　有司也大事者非朝大事者非朝大夫所能平理
凡都家之治有不及者則誅其朝大夫
　註曰不及謂有稽殿之
在軍旅則誅其有司
　註曰有司都司馬家司馬
○都則(闕/)
○都士(闕/)
○家士(闕/)
　坡謂右自大司宼小司宼士師三長官而下鄉士主
　國獄遂士主郊縣士主野方士主都家畿内也訝士
　主四方獄訟畿外也次以朝士者諸㫁獄弊訟皆於
　外朝也次以司民者見民者天之所司王之所敬作
　天之牧受王嘉師當有仁恩憫念也獄訟既弊有五
　刑以麗其辟故次司刑有刺宥以議其輕重故次司
　刺有大亂獄則故府之典章在故次司約有疑獄不
　決則天威之嚴在故次司盟於是罪輕而贖刑者則
　職金受其入次之罪重而孥戮者則司厲執其灋次
　之稍重而未麗於灋者則司圜主収教又次之已在
　刑者則囚而刑殺故掌囚掌戮又次之從坐者恕其
　死因存其生故司隸罪隸又次之繼以蠻閩夷貉四
　隸者蓋征伐四夷所得同名為隸皆此意也繼犬人
　于司厲者司厲治盜犬能逐盜者也雖然刑非得已
　也禁於未發則民安而上不煩故布憲禁於天下禁
　殺戮禁暴氏禁于國中野廬氏蜡氏雍氏萍氏司寤
　氏所以使行者無害死者有主陸走者無險阻水浮
　者不没溺時其宵晝行止以節皆道路之禁也司烜
　氏條狼氏脩閭氏皆祭祀軍旅之禁也自冥氏至庭
　氏十二職草木鳥獸為民害者驅而除之義之盡也
　繼以銜枚氏司囂者無端歌哭雜氣妖聲人化物者
　不祥也故次之於是刑事盡矣次以伊耆氏者秋養
　耆老故也次以大行人等官者賓位於西北天地之
　義氣屬秋也朱子又曰凡諸侯朝覲㑹同之禮既畢
　則降而肉袒請刑司寇主刑故屬焉此又較著也大
　行人小行人主迎賓客賓客既至見於王則有儀故
　司儀次之而行夫掌小事環人掌送逆象胥掌四夷
　國使官卑禮簡又次之賓客朝見既畢有饔飧牢禮
　之歸故掌客次之賓客自來至去皆有訝故掌訝終
　焉掌交則王所以交於諸侯也附以朝大夫者都家
　王畿之内也自大司寇至職末凡官六十有六其掌
　察掌貨賄都則都士家士文闕不敢强為之次　貉
　音陌蜡音聚烜音燬條音滌强其兩反
　
　
　
　
　
　
　
　
　
　周禮述註卷二十二
欽定四庫全書
　周禮述註卷二十三
　　　　　　　　　　　　　安溪李光坡撰
　　冬官攷工記第六
　　　鄭目錄云象冬所立官也是官名司空者冬閉
　　　藏萬物天子立司空使掌邦事亦所以富立家
　　　使民無空者也司空之篇亡漢興購求千金不
　　　得此前世識其事者記錄以備大數古周禮六
　　　篇畢矣　疏曰鄭義既然今案漢書藝文志云
　　　經禮三百威儀三千及周之衰諸侯將踰灋度
　　　惡其害己皆滅去其籍孔子時而多不具以此
　　　觀之冬官一篇其亡已久有人尊集舊典錄此
　　　三十工以為攷工記雖不知其人又不知作在
　　　何日要知在於秦前是以遭秦滅焚典籍韋氏
　　　裘氏等闕也　玻聞之兄曰尚書伯禹作司空
　　　而後契為司徒是唐虞之官也王制司空度地
　　　居民而後司徒脩禮明敎是夏殷之官也洪範
　　　四曰司空五曰司徒殷官又其著者帝王皆首
　　　司空而周公獨後之何蓋與易以艮成終成始
　　　義合也是故冢宰掌天司徒掌地兼總條貫是
　　　二官者包乎上下其外春夏秋冬各司一事宗
　　　伯以禮樂敎而實由司空之富邦國生萬民而
　　　後敎化行則自冬而春貞下起元之義也禮以
　　　節之樂以和之政以行之刑以防之極其效不
　　　過欲老有所終幼有所長黎民不饑不寒矜寡
　　　孤獨廢疾者有養而已則春生夏長秋收以至
　　　冬藏之義也以此為終而實王道之始以此為
　　　始而要其成何以加兹深哉周公之意豈有異
　　　於堯舜禹湯之心乎　矜讀鰥
國有六職百工與居一焉
　註曰百工司空事官之屬司空掌營城郭都邑立社
　稷宗廟造宮室車服器械監百工者唐虞已上曰共
　工　疏曰六職即下云或坐而論道至治絲麻以成
　之是也
○或坐而論道或作而行之或審曲面埶以飭五材以辨
民器或通四方之珍異以資之或飭力以長地財或治
絲麻以成之
　註曰言人徳能事業之不同者也論道謂謀慮治國
　之政令也作起也辨猶具也資取也操也鄭司農云
　審曲面埶審察五材曲直方面形埶之宜以治之及
　隂陽之面背是也春秋𫝊曰天生五材民竝用之謂
　金木水火土也𤣥謂此五材金木皮玉土
○坐而論道謂之王公
　註曰天子諸侯
作而行之謂之士大夫
　註曰親受其職居其官也
審曲面執以飭五材以辨民器謂之百工
　註曰五材各有工言百衆言之也
通四方之珍異以資之謂之商旅
　註曰商旅販賣之客也易曰至日商旅不行
飭力以長地財謂之農夫
　註曰三農受夫田也　疏曰飭勤也地財榖物皆是
治絲麻以成之謂之婦功
　註曰布帛婦官之事　鄭敬仲曰記之所載自王公
　士大夫以至於農夫婦功皆有職於國者也而百工
　者事職之所主故列於事官而為之屬也然上無道揆
　則下無灋守朝不信道則工不信度三公坐而論道
　則上有道揆而朝信道此道徳之所以明也士大夫
　作而行之則下有灋守而工信度此風俗之所以同
　也先王之時所以同風俗者尤謹於百工以其衣服
　器械之所由出也然則其可不屬之以官乎　與音
　預長丁丈反埶音勢監古銜反共音恭販甫萬反
粤無鎛燕無函秦無廬胡無弓車
　註曰此四國者不置是工也鎛田器詩云偫乃錢鎛
　又曰其鎛斯㨄鄭司農云函讀如國君含垢之含函
　鎧也廬讀為纑謂矛㦸柄胡今匈奴
○粤之無鎛也非無鎛也夫人而能為鎛也燕之無函
也非無函也夫人而能為函也秦之無廬也非無廬也
夫人而能為廬也胡之無弓車也非無弓車也夫人而
能為弓車也
　註曰言其丈夫人人皆能作是器不須國工粤地塗
　泥多草薉而山出金錫鑄冶之業田器尤多燕近强
　胡習作甲胄秦多細木善作矜柲匈奴無屋宅田獵
　畜牧逐水草而居皆知為弓車　粤越同鎛音博燕
　音烟廬魯吳反夫人註方無反沈音扶偫直里反錢
　子淺反㨄音趙鎧音愷纑音盧薉音穢矜巨巾反柲
　音祕
知者創物
　註曰謂始闓端造器物若世本作者是也
巧者述之守之世謂之工
　註曰父子世以相敎　知音智闓音開
百工之事皆聖人之作也
　註曰事無非聖人所為也
鑠金以為刃凝土以為器作車以行陸作舟以行水此
皆聖人之所作也
　註曰凝堅也　坡謂此申知者創物事　鑠始灼反
天有時地有氣材有美工有巧合此四者然後可以為
良
　註曰時寒温也氣剛柔也良善也
○材美工巧然而不良則不時不得地氣也
　註曰不時不得天時　劉執中曰不言不得天時地
　氣而曰則不時不得地氣者盖東西南北之異宜在
　地之氣不均也而器遷乎其地而不能良者則於地
　之氣有得有不得之辨若天時春夏秋冬之行孰有
　不同之方歟其失之者非時不然也人也
○橘踰淮而北為枳鸜鵒不踰濟貉踰汶則死此地氣
然也
　註曰鸜鵒鳥也春秋昭二十五年有鸜鵒來巢𫝊曰
　書所無也鄭司農云不踰濟無妨於中國有之貉或
　為猿謂善緣木之援也汶水在魯北
○鄭之刀宋之斤魯之削吳粤之劍遷乎其地而弗能
為良地氣然也
　註曰去此地而作之則不能使良也　疏曰若據經
　所言則鄭之刀以此刀之鐵移向宋而作斤宋之斤
　移向鄭而作刀皆不得為良　鄭剛中曰言橘貉鸜
　鵒賦性以生者猶非其地則不能生况刀斤削劍之
　器出於人為者乎引彼喻此以見地氣之不可不順
　也
○燕之角荆之幹妢胡之笴吳粤之金錫此材之美者
也
　註曰荆荆州也幹柘也可以為弓弩之幹妢胡胡子
　之國在楚旁笴矢幹也禹貢荆州貢櫄幹栝栢及􁆀
　簵楛
○天有時以生有時以殺草木有時以生有時以死石
有時以泐水有時以凝有時以澤此天時也
　註曰言百工之事當審其時也鄭司農云泐讀如再
　扐而後掛之扐泐謂石解散也夏時盛暑大熱則然
　　坡謂此數節皆申巧者述之事審時得氣掄材惟
　巧者能之　枳諸氏反鸜其俱反鵒音欲濟子禮反
　貉音涸汶音問削思約反又思詔反妢音焚笴干上
　聲泐音勒澤音亦猿音袁柘音蔗櫄勅倫反􁆀其隕
　反簵音路楛音枯
凡攻木之工七攻金之工六攻皮之工五設色之工五
刮摩之工五摶埴之工二
　註曰攻猶治也摶之言拍也埴黏土也故書七為十
　刮作捖鄭司農云十當為七捖摩之工謂玉工也捖
　讀為刮其事亦是也　毛氏曰凡此諸工以職多者
　上寡者次之尤寡者為下
○攻木之工輪輿弓廬匠車梓攻金之工築冶鳬㮚段
桃攻皮之工函鮑韗韋裘設色之工畫繢鍾筐㡛刮摩
之工玉楖雕矢磬摶埴之工陶旊
　註曰事官之屬六十此職其五材三十工畧記其事
　耳其曰某人者以其事名官也其曰某氏者官有世
　功若族有世業以氏名官者也廬矛㦸矜柲也國語
　曰侏儒扶廬梓榎屬也鄭司農云鮑讀為鮑魚之鮑
　書或為鞄蒼頡篇有鞄􁎪韗讀為歴運之運㡛讀為
　芒芒禹迹之芒楖讀如巾櫛之櫛旊讀為甫始之甫
　𤣥謂旊讀如放於此乎之放　疏曰某人者若匠人
　梓人韗人鮑人之類此等直指事上名官曰某氏者
　義有二一者官有世功以官為氏若韋氏裘氏冶氏
　之類二者族有世業以氏名官若鳬氏㮚氏之等
　坡謂此二節皆申守之世謂之工也　刮古八反摶
　音團埴時職反㮚音栗韗音運繢戸對反㡛莫黄反
　楖音即旊音紡拍普百反黏女亷反捖音刮侏音朱
　榎古馬反鞄匹學反􁎪如兖反放甫罔反
有虞氏上陶夏后氏上匠殷人上梓周人上輿
　註曰官各有所尊王者相變也舜至質貴陶器甒大
　瓦棺是也禹治洪水民降丘宅土卑宮室盡力乎溝
　洫而尊匠湯放桀疾禮樂之壞而尊梓武王誅紂疾
　上下失其服飾而尊輿
○故一器而工聚焉者車為多
　註曰周所尚也　陳君舉曰車制用在輪故察車自
　輪始輪之外輮為圍圍之中直指湊轂者為輻輻之
　所蓄而利轉者謂之轂轂裏之大穿謂之賢轂外之
　小穿謂之軹轂中空處謂之藪轂上横通通載者謂
　之軸軸末以防輪而固謂之牽軸上横伏而納輈者
　謂之轐轐上所載三面材謂之任正任正之上謂之
　軫輿前掩軓版謂之陰輿深謂之隊植於輿兩傍謂
　之輢蔽風塵謂之茀横於兩輢而為人所慿者謂之
　式中系驂馬内轡處謂之輢式下之植從者謂之轛
　兩輢之上出於式者謂之較較之下從者謂之軹以
　革鞔式以皮覆式謂之韈以簟衣式謂之車軓納轡
　之環謂之韈著車之衆環謂之指有曲轐而出從前稍
　曲而上謂之輈輈前持衡者謂之頸頸下衡者謂之
　衝衝下兩馬謂之服服外兩馬謂之驂兩服之四轡
　兩驂之四轡謂之八轡兩驂之内轡系於式其在手
　者外轡與服馬之四轡謂之六轡前系於衡後系於
　軫以防驂馬之入者謂之脅驅驂馬之系車四條謂
　之靷内兩條納於陰者謂之隂靷外系於軸者謂之
　外靷拘二靷以絆其背者謂之韅背為環以管外内
　轡謂之游環削革三就當胷謂之繁纓縷金以當盧
　謂之鍚著鈴於兩鑣謂之鸞置鈴於式謂之和兩驂
　内轡謂之勒車上之覆則有蓋蓋之斗謂之部蓋上
　撩謂之弓蓋之小柄謂之達常大扛長八尺謂之桯
　此車之通制也　甒音武輮人九反輻音福轂音谷
　軸音逐舝音轄輈音舟轐音濮軓同􁉂音犯輢音倚
　鞔莫官反轛音對較音覺韈音㒝靷羊晉反韅音顯
　鍚音陽撩音聊扛虎項反桯音汀
車有六等之數
　註曰車有天地之象人在其中焉六等之數灋易之
　三材六畫
○車軫四尺謂之一等戈柲六尺有六寸既建而迆崇
於軫四尺謂之二等人長八尺崇於戈四尺謂之三等
殳長尋有四尺崇於人四尺謂之四等車㦸常崇於殳
四尺謂之五等酋矛常有四尺崇於㦸四尺謂之六等
　註曰此所謂兵車也軫輿後横木崇高也八尺曰尋
　倍尋曰常殳長丈二戈殳㦸矛皆揷車騎鄭司農云
　迆讀為倚移從風之移謂著戈於車邪倚也酋𤼵聲
　直謂矛　楊謹仲曰此以軫為輿後横木後注以軫
　為輿故學者惑焉軫正是輿之名蓋四畔各以木加
　於輿上以閑其所載詩所謂俴收也其四方則象地
　故曰軫方象地惟四畔皆木也故論軫之高則以後
　横木為度六分其廣以一為軫圍車廣六尺六寸則
　是輿後横木圍一尺一寸徑三寸三分寸之二輪六
　尺六寸故軹高三尺三寸并後軫與轐七寸其高四
　尺故指後横木為高之度軫之義不止後横木也
○車謂之六等之數
　註曰申言數也　柲音秘迆以氏反殳音殊酋在由
　反著丁略反邪似嗟反俴在演反
凡察車之道必自載於地者始也是故察車自輪始
　註曰先視輪也自從也　坡謂凡車材皆載於輪上
　惟輪載於地
○凡察車之道欲其樸屬而微至不樸屬無以為完久
也不㣲至無以為戚速也
　註曰樸屬猶附著堅固貌也齊人有名疾為戚者春
　秋𫝊曰盖以操之為已蹙矣速疾也㣲至謂輪至地
　者少言其圜甚著地者微耳著地者㣲則易轉故不
　㣲至無以為戚速　鄭剛中曰察車之道必觀乎輪
　而觀輪之灋又自有術
○輪已崇則人不能登也輪已庳則於馬終古登阤也
　註曰已大也甚也崇高也齊人之言終古猶言常也
　阤阪也輪庳則難引　毛氏曰輪樸屬而㣲至固盡
　善矣而高下又不可以無節
○故兵車之輪六尺有六寸田車之輪六尺有三寸乘
車之輪六尺有六寸
　註曰此以馬大小為節也兵車革路也田車木路也
　乘車玉路金路象路也兵車乗車駕國馬田車駕田
　馬
○六尺有六寸之輪軹崇三尺有三寸也加軫與轐焉
四尺也人長八尺登下以為節
　註曰此車之高者也軫輿也鄭司農云軹□也轐讀
　為旃僕之僕謂伏兔也𤣥謂軹轂末也此軫與轐并
　七寸田車又宜減焉乗車之軌廣取數於此軌廣八
　尺旁出輿亦七寸也　疏曰車輿六尺有六寸軌廣
　謂轍廣轍八尺則車輿外旁出輿兩相各七寸七寸
　之數取於軫轐之數也　趙氏曰轐置於輪輻軸上
　如兩短柱以承軫者　屬章欲反戚音促庳音婢阤
　堂何反阪音反轐音卜□音衛
○輪人為輪斬三材必以其時
　註曰三材所以為轂輻牙也斬之以時材在陽則中
　冬斬之在隂則中夏斬之今世轂用雜榆輻以檀牙
　以橿也
○三材既具巧者和之
　註曰調其鑿内而合之
○轂也者以為利轉也輻也者以為直指也牙也者以
為固抱也
　註曰利轉者轂以無有為用也鄭司農云牙讀如跛
　者訝跛之訝謂輪輮也世間或謂之罔書或作輮
○輪敝三材不失職謂之完
　註曰敝盡而轂輻牙不動　牙音訝中音仲橿居良
　反内同枘如鋭反
望而眂其輪欲其幎爾而下迆也進而眂之欲其㣲至
也無所取之取諸圜也
　註曰輪謂牙也幎均致貌也進猶行也㣲至至地者
　少也非有他也圜使之然也　疏曰望而視之謂車
　停止時下迆者謂輻轂上轂下兩兩相當正直不旁
　迆　趙氏曰此段是分别察輪之節目據牙輻轂綆
　四者而言皆謂輪已成而眂其所作之善否非謂方
　制輪之時上文以轂為先輻次之牙次之自内言之
　至於外也此以輪為先輻次之轂次之自外以及内
　也方其制輪則自内以及外及其既成而眂之則自
　外以及内事之序如此　幎音覔綆讀為餅音丙下
　同
望其輻欲其揱爾而纎也進而眂之欲其肉稱也無所
取之取諸易直也
　註曰揱纎殺小貌也肉稱𢎞殺好也鄭司農云揱讀
　為紛容揱參之揱𤣥謂如桑螵蛸之蛸　疏曰凡輻
　皆向轂處大向牙處小言揱纎據牙處小而言也肉
　稱向轂為稱　揱音蕭又音朔稱尺證反易以豉反
　殺色界反參所林反螵毗昭反蛸音蕭
望其轂欲其眼也進而眂之欲其幬之亷也無所取之
取諸急也
　註曰眼出大貌也幬幔轂之革也革急則裹木亷隅
　見鄭司農云眼讀如限切之限　眼魚懇反幬音蹈
　一音疇幔莫干反裹音果見賢遍反
眂其綆欲其蚤之正也
　註曰蚤讀為爪謂輻入牙中者也鄭司農云綆讀為
　闗東言餅之餅謂輪箄也𤣥謂輪雖箄爪牙必正也
○察其菑蚤不齵則輪雖敝不匡
　註曰菑謂輻入轂中者也菑與爪不相佹乃後輪敝
　盡不匡刺也鄭司農云菑讀如雜厠之厠謂建輻也
　泰山平原所樹立物為菑聲如胾博立梟棊亦為菑
　匡枉也　疏曰人之牙齒參差謂之齵綆音餅蚤音
　爪下同菑側吏反齵五構反箄薄歴反佹九委反刺
　洛葛反胾則吏反梟古堯反
凡斬轂之道必矩其陰陽
　註曰矩謂刻識之也　疏曰此欲斬轂之時先就樹
　刻之記識其向日為陽背日為隂之處必記之者為
　後以火養其陰故也
○陽也者稹理而堅陰也者疏理而柔是故以火養其
陰而齊諸其陽則轂雖敝不藃
　註曰稹致也火養其陰炙堅之也鄭司農云藃當作
　耗𤣥謂藃藃暴陰柔後必橈減幬革暴起　疏曰言
　以火養炙陰柔之處使堅與陽齊等也
○轂小而長則柞大而短則摰
　註曰鄭司農云柞讀為迫唶之唶謂輻間柞狹也摰
　讀為槷謂輻危槷也𤣥謂小而長則菑中弱大而短
　則轂末不堅
○是故六分其輪崇以其一為之牙圍
　註曰六尺六寸之輪牙圍尺一寸
參分其牙圍而漆其二
　註曰不漆其踐地者也漆者七寸三分寸之一不漆
　者三寸三分寸之二令牙厚一寸三分寸之二則内
　外面不漆者各一寸也
椁其漆内而中詘之以為之轂長以其長為之圍
　註曰六尺六寸之輪漆内六尺四寸是為轂長三尺
　二寸圍徑一尺三分寸之二也鄭司農云椁者度兩
　漆之内相距之尺寸也
○以其圍之阞捎其藪
　註曰捎除也阞三分之一也鄭司農云捎讀為桑螵
　蛸之蛸藪讀為蜂藪之藪謂轂空壺中也𤣥謂此藪
　徑三寸九分寸之五壺中當輻菑者也蜂藪者猶言
　趨也藪者衆輻之所趨也　疏曰車轂之灋其孔必
　大頭寛小頭狹當輻入處謂之藪寛狹處中而已阞
　者三分之一也於前一尺三分寸之二三分取一以
　除空中當藪之處使容車轂也
○五分其轂之長去一以為賢去三以為軹
　註曰鄭司農云賢大穿也軹小穿也𤣥謂此大穿徑
　八寸十五分寸之八小穿徑四寸十五分寸之四大
　穿甚大似誤矣大穿實五分轂長去二也去二則得
　六寸五分寸之二凡大小穿皆謂金也今大小穿金
　厚一寸則大穿穿内徑四寸五分寸之二小穿穿内
　徑二寸十五分寸之四如是乃與藪相稱也　疏曰
　上經言轂空壺中此言轂大小兩頭
○容轂必直陳篆必正施膠必厚施筋必數幬必負幹
　註曰鄭司農云讀容上屬曰軹容𤣥謂容者治轂為
　之形容也篆轂約也幬負幹者革轂相應無贏不足
　　趙氏曰轂約不專指軹而言蓋轂以革鞔之約謂
　鞔也於鞔之上而飾以采色如巾車孤乘夏篆注亦
　謂夏篆五采畫轂約也陳設其篆采之文則欲正而
　不邪
○既摩革色青白謂之轂之善
　註曰謂丸漆之乾而以石摩平之革色青白善之徴
　也　疏曰此謂以革鞔轂訖將漆之先以骨丸之待
　乾以石摩之色青白則善也　稹之忍反藃呼暴反
　柞莊百反摰註讀槷魚列反詘􁀫勿反阞音勒捎音
　簫藪素口反篆直轉反膠音交識音志耗呼報反暴
　步莫反橈乃孝反唶莊百反數色角反鞔莫官反乾
　音干
參分其轂長二在外一在内以置其輻
　註曰轂長三尺二寸者令輻廣三寸半則輻内九寸
　半輻外一尺九寸
○凡輻量其鑿深以為輻廣
　註曰廣深相應則固足相任也
輻廣而鑿淺則是以大扤雖有良工莫之能固
　註曰扤搖動貌
鑿深而輻小則是固有餘而彊不足也
　註曰言輻弱不勝轂之所任也　疏曰鑿深而輻小
　者謂轂大故鑿得深
○故竑其輻廣以為之弱則雖有重任轂不折
　註曰言力相稱也弱菑也今人謂蒲本在水中者為
　弱是其類也鄭司農云竑讀如紘綎之紘謂度之
　疏曰力相稱者止謂輻廣與鑿深相稱蒲本在水為
　蒻則此弱亦是輻入轂中者也
○參分其輻之長而殺其一則雖有深泥亦弗之溓也
　註曰殺衰小也鄭司農云溓讀為黏謂泥不黏着輻
　也　疏曰假令輻除入轂之中其外長三尺則殺一
　尺以向牙以本麤末細塗則向下利故泥不黏着之
○參分其股圍去一以為骹圍
　註曰謂殺輻之數也鄭司農云股謂近轂者也骹謂
　近牙者也方言股以喻其豐故言骹以喻其細人脛
　近足者細於股謂之骹羊脛細者亦謂骹　疏曰上
　經云殺其一者據長短之中殺一分此經三分殺一
　據本麤末細而言
○揉輻必齊平沈必均
　註曰揉謂以火槁之衆輻之直齊如一也平沈平漸
　也鄭司農云平沈謂浮之水上無輕重
直以指牙牙得則無槷而固
　註曰得謂倨句鑿内相應也鄭司農云槷榝也蜀人
　言榝曰槷𤣥謂槷讀如涅從木熱省聲
不得則有槷必足見也
　註曰必足見言槷大也然則雖得猶有𣙗但小耳
　鄭剛中曰輻直而倨牙曲而句倨句之勢難乎相得
　苟輻之直而指牙牙與輻二者相入而各得其正雖
　無槷亦固也况於有槷乎槷楔也若夫佹戾各不相
　得雖有木以槷之其槷不隠必有時而見矣足見謂
　其槷之大也輻之入牙未必不用槷而能固者也但
　二者相得則有槷而小似無槷焉其勢亦固不相得
　則有槷必大雖大亦不能固上云無槷而固非無也
　必其相得若無也　量音良扤五骨反深尸鴆反下
　同彊其良反竑獲耕反殺色界反溓註作黏女亷反
　骹胡飽反揉如九反槷魚列反見賢遍反紘音宏蒻
　音弱麤音粗倨音據句古侯反鑿内如鋭反榝素結
　反涅乃結反楔音屑佹音詭
六尺有六寸之輪綆參分寸之二謂之輪之固
　註曰輪箄則車行不掉也參分寸之二者出於輻股
　鑿之數也　趙氏曰蓋凡造車必置綆於輻外一頭
　入轂一頭入牙所以遮䕶撑住著輪使行時不至於
　搖扤也三分寸之二謂綆在輻外近轂處輻廣三寸
　半輻是側安者此處甚高必礙住綆綆不容與輻一
　般排鑿孔使兩頭俱入牙所以鑿轂與牙之時綆鑿
　孔向外侵三分寸之二疏雖只説鑿牙其實兼轂而
　言蓋綆那頭必入轂故也所謂三分寸之二者以一
　寸三分之而得其二也以數計之則綆離輻菑爪鑿
　孔六分有竒如此則綆不被輻高處閣起又輔助住
　輻輻有倚靠則車行不掉輪自堅固所以謂之輪之
　固也據輪人為蓋疏云則向外謂近輿處綆是安在
　輪之内面外面無有綆或謂綆兩頭俱入於牙不入
　於轂此説不然蓋輻中間高閣住綆綆如何俱入於
　牙得若使綆一頭不入於轂皆入於牙註當言出於
　輻骹鑿數不當言輻股矣輻股是近轂處故也　綆
　方頴反掉徒弔反撑丑庚反
凡為輪行澤者欲杼行山者欲侔
　註曰杼謂削薄其踐地者侔上下等
杼以行澤則是刀以割塗也是故塗不附
　註曰附著也
侔以行山則是摶以行石也是故輪雖敝不甐於鑿
　註曰摶圜厚也鄭司農云不甐於鑿謂不動於鑿中
　也𤣥謂甐亦敝也以輪之厚石雖齧之不能敝其鑿
　旁使之動
○凡揉牙外不廉而内不挫旁不腫謂之用火之善
　註曰廉絶也挫折也腫瘣也　疏曰古者車輞屈一
　木為之凡屈木多外亷絶理内挫折中旁腫負起無
　此三疾是用火之善也　杼直呂反摶音團甐音吝
　挫作臥反瘣胡罪反輞音罔
是故規之以眂其圜也
　註曰輪中規則圜矣
萭之以眂其匡也
　註曰等為萭蔞以運輪上輪中萭蔞則不匡刺也萭
　鄭司農云書或作矩　趙氏曰輪圜物也中規則可
　如何欲其中矩蓋以規合之固可驗其不員處以矩
　合之其四方四角有不員處亦可因矩以驗之
縣之以眂其輻之直也
　註曰輪輻三十上下相直從旁以繩縣之中繩則鑿
　正輻直矣
水之以眂其平沈之均也
　註曰平漸其輪無輕重則斲材均矣　疏曰兩輪俱
　置水中
量其藪以黍以眂其同也
　註曰黍滑而齊以量兩壺無贏不足則同　疏曰謂
　兩輪俱用黍量眂其容受同不
權之以眂其輕重之侔也
　註曰侔等也稱兩輪鈞石同則等矣輪有輕重則引
　之有難易
○故可規可萭可水可縣可量可權也謂之國工
　註曰國之名工　易彦祥曰此又總括輪人一篇之
　意大抵注目而視方員不如付諸規矩之為公謄口
　而議平直不如付諸準繩之為審援手而度多寡輕
　重不如付諸權量之為當六者設則天下之為方員
　平直多寡輕重者皆不能外是固不容加毫末於其
　間也　萭姜禹反縣音懸蔞良主反
○輪人為蓋
　疏曰輪輻三十蓋弓二十有八器類相似故因遣輪
　人造蓋
達常圍三寸
　註曰圍三寸徑一寸也鄭司農云達常蓋斗柄下入
　杠中也　王光遠曰蓋之制上為部中為達常下為
　桯旁為弓達常小於桯桯小於部故非部無以納弓
　於其旁非桯無以含達常於其中
○桯圍倍之六寸
　註曰圍六寸徑二寸足以舎達常鄭司農云桯蓋杠
　也讀如丹桓宮楹之楹
○信其桯圍以為部廣部廣六寸
　註曰廣謂徑也鄭司農云部蓋斗也　疏曰此言蓋
　之斗四面鑿孔内蓋弓者
○部長二尺
　註曰謂斗柄達常也　疏曰此部即達常以此達常
　上入部中遂名此達常為部其實是達常也
○桯長倍之四尺者二
　註曰杠長八尺謂達常以下也加達常二尺則蓋高
　一丈立乗也　桯讀楹音盈信音申廣古曠反杠音
　江
十分寸之一謂之枚
　註曰為下起數也枚一分故書十與上二合為二十
　字杜子春云當為四尺者二十分寸之一
○部尊一枚
　註曰尊高也蓋斗上隆高高一分也
○弓鑿廣四枚鑿上二枚鑿下四枚
　註曰弓蓋橑也廣大也是為部厚一寸
○鑿深二寸有半下直二枚鑿端一枚
　註曰鑿深對為五寸是以不傷達常也　疏曰此經
　説蓋斗之上鑿孔内弓二十八孔之上下廣狹之義
　　趙氏曰下直二枚者上云鑿下四枚今於内畔於
　下亦四枚與外正平故經謂之下直上云鑿上二枚
　今於内畔孔低二分鑿上亦四枚故經謂之二枚下
　直鑿之下二枚鑿之上此一句指兩事而言也鑿端
　一枚者謂部高一寸今鑿上鑿下俱四枚其中只有
　二枚在以二枚之中取一枚鑿深放尖故云鑿端一
　枚端謂鑿頭也所以如此以弓外畔上下方正大四
　枚今於弓入鑿内處平剡其弓下畔二分於弓尖處
　又削去一分以納入鑿中使與鑿孔恰好相應如此
　則弓向處頭仰郤以蓋弓三分之近部一分揉放低
　外二分為宇曲又以衣蒙之則弓雖低而其力常健
　雖曲不至一向低斜此皆仰其弓故如此若俯其弓
　則弓自部以下皆低而蔽目矣先儒言鑿上二枚鑿
　下四枚指鑿之外也下直二枚指鑿之内也鑿廣而
　内狹上低而下正先高而揉之使下弓本仰而覆之
　使俯斯言盡之矣　鑿才報反橑音老
弓長六尺謂之庇軹五尺謂之庇輪四尺謂之庇軫
　註曰庇覆也杜子春云謂覆斡也𤣥謂軹轂末也輿
　廣六尺六寸兩轂并六尺四寸旁減軌内七寸則兩
　軹之廣凡丈一尺六寸也六尺之弓倍之加部廣凡
　丈二尺六寸有宇曲之減可覆軹不及斡　疏曰上
　云以其轂長二在外一在内以置其輻輻内九寸半
　綆三分寸之二金轄之間三分寸之一輻又三寸半
　總尺四寸以此計之以七寸承輿七寸為軌凡減一
　尺四寸則兩軹之廣才丈一尺六寸也　庇筆肄反
　斡音管
參分弓長而揉其一
　註曰參分之持長撓短短者近部而平長者為宇曲
　也六尺之弓近部二尺四尺為宇曲　疏曰撓而曲
　之謂之揉必撓近部二尺者以其本鑿弓孔時外畔
　弓上二枚弓下四枚内畔上下俱四枚由弓頭仰故
　須近部撓之使平向下四尺持之為宇曲吐水也
○參分其股圍去一以為蚤圍
　註曰蚤當為爪以弓鑿之廣為股圍則寸六分也爪
　圍一寸十五分寸之一　疏曰此言弓近蓋斗麤近
　末頭細之意
參分弓長以其一為之尊
　註曰尊高也六尺之弓上近部平者二尺爪末下於
　部二尺二尺為句四尺為弦求其股股十二除之面
　三尺幾半也　鄭剛中曰前云部尊一枚言部之高
　耳若弓之入部則三分其長以其一為之尊假如六
　尺之弓則以二尺近部為高也
○上欲尊而宇欲卑
　註曰上近部平者也隤下曰宇
上尊而宇卑則吐水疾而霤逺
　註曰蓋者主為雨設也乘車無蓋禮所謂潦車謂蓋
　車與　霤力又反隤大囘反
蓋已崇則難為門也蓋已卑是蔽目也是故蓋崇十尺
　註曰十尺其中正也蓋十尺宇二尺而人長八尺卑
　於此蔽人目　鄭剛中曰車出入乎門蓋太高則門
　不能容人立乘乎車蓋太卑則目無所見古人制蓋
　之灋欲無害于門欲不蔽乎目故以十尺為度
○良蓋弗冒弗紘殷畝而馳不隊謂之國工
　註曰隊落也善蓋者以横馳於壟上無衣若無紘而
　弓不落也　坡謂弗紘謂有衣而弗係以組也　紘
　戸耕反殷音隠隊直類反
○輿人為車輪崇車廣衡長參如一謂之參稱
　註曰稱猶等也車輿也衡亦長容兩服　疏曰參如
　一者謂俱六尺六寸也驂馬别有軥鬲引車故衡唯
　容服馬也　稱尺證反軥古侯反鬲同軶於革反
參分車廣去一以為隧
　註曰兵車之隧四尺四寸鄭可農云隧謂車輿深也
　讀如鑽燧改火之燧𤣥謂讀如邃宇之邃　疏曰隧
　謂車輿之縱
○參分其隧一在前二在後以揉其式
　註曰兵車之式深尺四寸三分寸之二　薛士龍曰植
　於車輿兩旁為輢横於兩輢在車前為人所憑者為
　式
○以其廣之半為之式崇
　註曰兵車之式高三尺三寸
○以其隧之半為之較崇
　註曰較兩輢上出式者兵車自較而下凡五尺五寸
　疏曰較謂車輿兩相今人謂之平鬲也言兩輢謂車
　相兩旁豎之者二者既别而云爾者以其較之兩頭
　皆置于輢上二木相附故據兩輢出式言之
○六分其廣以一為之軫圍
　註曰軫輿後横者也兵車之軫圍尺一寸
○參分軫圍去一以為式圍
　註曰兵車之式圍七寸三分寸之一
○參分式圍去一以為較圍
　註曰兵車之較圍四寸九分寸之八　毛氏曰輢植
　乎輿之四隅較式附焉而不言其圍者舉較則輢可
　知
○參分較圍去一以為軹圍
　註曰兵車之軹圍三寸二十七分寸之七軹輢之植
　者衡者也與轂末同名　疏曰此軹是車較下豎直
　者及較下衡者竝縱横相貫也
○參分軹圍去一以為轛圍
　註曰兵車之轛圍二寸八十一分寸之十四轛式之
　植者衡者也轛者以其鄉人為名　疏曰此轛形狀
　一與前經軹同但在式木之下對人為言耳　隧音
　遂註燧邃同較古學反轛音對輢音倚鄉許亮反
圜者中規方者中矩立者中縣衡者中水直者如生焉
繼者如附焉
　註曰治材居材如此乃善也如生如木從地生如附
　如附枝之𢎞殺也　中丁丈反縣音懸殺色界反
凡居材大與小無幷大倚小則摧引之則絶
　疏曰上言居材得所此言不得所之事幷偏邪相就
　也倚則幷也凡居材當各自用力若使大材倚幷小
　材小材强不堪大材所倚則摧折若小幷於大大木
　振其小木力不堪則斷絶也
棧車欲弇
　註曰為其無革鞔不堅易坼壞也士乘棧車　疏曰
　無革鞔輿易可坼壞故當弇向内為之
飾車欲侈
　註曰飾車謂革鞔輿也大夫以上革鞔輿　疏曰侈
　謂向外侈也　棧才産反弇於騐反鞔莫干反易以
　豉反坼勅白反
○輈人為輈
　註曰輈車轅也詩云五楘梁輈　疏曰於三十工無
　輈人之官但車事是難故車官别主此職也
○輈有三度軸有三理
　註曰目下車度淺深之數　易彦祥曰軸以貫轂特
　輪之一器於輈人何與而言於三度之後者軸待輈
　而後運輈待軸而後行其勢實相資焉　輈張留反
　楘音木
國馬之輈深四尺有七寸
　註曰國馬謂種馬戎馬齊馬道馬高八尺兵車乘車
　軹崇三尺有三寸加軫與轐七寸又幷此輈深則衡
　高八尺七寸也除馬之高則餘七寸為衡頸之間也
　鄭司農云深四尺七寸謂轅曲中　薛士龍曰輈之
　形自從軓前梢曲而上至衡下其頸以持衡其曲如
　屋之梁焉
○田馬之輈深四尺
　註曰田車軹崇三尺一寸半幷此輈深而七尺一寸
　半今田馬七尺衡頸之間亦七寸則軫與轐五寸半
　則衡高七尺七寸
○駑馬之輈深三尺有三寸
　註曰輪軹與軫轐大小之減率寸半也則駑馬之車
　軹崇三尺加軫與轐四寸又幷此輈深則衡高六尺
　七寸也今駑馬六尺除馬之高則衡頸之間亦七寸
　　率音律
軸有三理一者以為媺也
　註曰無節目也
二者以為久也
　註曰堅刃也
三者以為利也
　註曰滑宻　媺音美
軓前十尺而䇿半之
　註曰謂輈軓以前之長也䇿御者之策也十或作七
　合七為弦四尺七寸為鉤以求其股股則短矣七非
　也鄭司農云軓謂式前也書或作􁉂𤣥謂軓是軓灋
　也謂輿下三面之材輢式之所樹持車正也　疏曰
　軓謂車式式前十尺謂轅曲中而策半之則五策矣
　　趙氏曰據下文軓中有灂則輿上置隧處乃是軓
　正在隧之下式之前蓋輈身長一丈四尺四寸入輿
　隧下隧以前只有十尺以此見軓即隧之下面隧外
　空著一分輿軓即是閣住隧版之木横子謂之軓者
　取其在下持住車有為則為灋之意　軓音犯注􁉂
　音同灂子肖反
凡任木
　註曰目車持任之材
任正者十分其輈之長以其一為之圍衛任者五分其
長以其一為之圍小於度謂之無任
　註曰任正者謂輿下三面材持車正者也輈軓前十
　尺與隧四尺四寸凡丈四尺四寸則任正之圍尺四
　寸五分寸之二衡任者謂兩軛之間也兵車乗車衡
　圍一尺三寸五分寸之一無任言不勝其任　疏曰
　名任正者此木任力車輿所取正以其兩輢之所樹
　於此木較式依於兩輢故曰任正也衡任謂兩軛之
　間當輈頸之處費力之所者也　軛於革反勝音升
五分其軫間以其一為之軸圍
　註曰軸圍亦一尺三寸五分寸之一與衡任相應
　疏曰軫間即輿廣與衡長俱六尺六寸
十分其輈之長以其一為之當兔之圍
　註曰輈當伏兔者也亦圍尺四寸五分寸之二與任
　正者相應　疏曰當兔謂輿下當横軸之處
○參分其兔圍去一以為頸圍
　註曰頸前持衡者圍九寸十五分寸之九　趙氏曰
　疏云衡在輈頸之下其頸於前向下持制衡鬲之轅
　觀向下二字知輈過頸處又低下去禮書亦云輈從
　軓前㣲曲而上至衡則向下勾之
○五分其頸圍去一以為踵圍
　註曰踵後承軫者也圍七寸七十五分寸之五十一
凡揉輈欲其孫而無弧深
　註曰孫順理也弧木弓也凡弓引之中參中參深之極
　也揉輈之倨句如二可也如三則深傷其力　疏曰揉
　者以火揉使曲也揉之欲使順理無得如弓之深弓
　之深太曲也
○今夫大車之轅摰其登又難既克其登其覆車也必
易此無故惟轅直且無橈也
　註曰大車牛車也摯輖也登上阪也克能也　疏曰
　牛車自在下車人今於此説大車者輈人造輈主為
　四馬車轅因説駕牛者亦須曲橈之意　王光逺曰
　摰言其至謂其勢直而下至也
○是故大車平地既節軒摰之任及其登阤不伏其轅
必縊其牛此無故惟轅直且無橈也
　註曰阤阪也　王光逺曰軒言其高而上干摰言其
　輊而下至既節軒摯之任則高下適中而無上干下
　至之患　坡謂登阤之時轅直而柔則牛挽而下之
　必伏其轅轅堅牛挽之不下則組急而縊牛頸以意
　度之自見
○故登阤者倍任者也猶能以登及其下阤也不援其
邸必緧其牛後此無故惟轅直且無橈也
　註曰倍任用力倍也　王光逺曰由此觀之則轅雖
　不可以過曲亦不可以不曲此輈之三度所以其深
　皆有常數也　坡謂援拔也邸大車後也下阤之時
　苟轅直無橈牛行急則必拔車後而覆之牛行緩則
　必緧絆牛後亦能覆車度之亦見　孫音遜弧音胡
　覆芳服反易以䜴反橈音閙邸丁禮反緧音秋縊於
　計反輖音周輊音智
是故輈欲頎典
　註曰頎典堅刃貌鄭司農云頎讀為懇典讀為殄駟
　車之轅率尺所一縳懇典似謂此也　疏曰此已下
　還説駟馬車轅
○輈深則折淺則負
　註曰揉之太深傷其力馬倚之則折也揉之淺則馬
　善負之
○輈注則利準利準則久和則安
　註曰故書準作水鄭司農云注則利水謂轅脊上雨
　注令水去利也𤣥謂利水重讀似非也注則利謂輈
　之揉者形如注星則利也準則久謂輈之在輿下者
　平如準則能久也和則安注與準者和人乗之則安
　　坡謂注星張星也
○輈欲弧而無折經而無絶
　註曰揉輈太深則折也經亦謂順理也
進則與馬謀退則與人謀
　註曰言進退之易與人馬之意相應馬行主於進人
　則有當退時　王光逺曰馬所以駕車車之進則以
　馬行為主故進則與馬謀人所以馭馬車之退則以
　人馭為主故退則與人謀
終日馳騁左不楗
　註曰杜子春云楗讀為蹇左面不便馬苦蹇輈調善
　則馬不蹇也書楗或作劵𤣥謂劵今倦字也輈和則
　久馳騁載在左者不罷倦尊者在左
行數千里馬不契需
　註曰鄭司農云契讀為爰契我龜之契需讀為畏需
　之需謂不傷蹄不需道里
終嵗御衣衽不敝
　註曰衽謂裳也
此唯輈之和也
　註曰和則安是以然也謂進則與馬謀而下　毛氏
　曰終日馳騁一日之事也行數千里一月之事也終
　嵗御一嵗之事也一日之間左可楗而不楗一月之
　間馬可病而不病一嵗之間衣可敝而不敝豈非輈
　之和而然歟上曰和則安所謂安者非特君子安乘
　而已馬與御者皆安焉是之謂安
○勸登馬力
　註曰登上也輈和勸馬用力
馬力既竭輈猶能一取焉
　註曰馬止輈尚能一前取道喻易進　頎苦狠反典
　音殄楗音倦契苦結反罷音皮
良輈環灂自伏兔不至軓七寸軓中有灂謂之國輈
　註曰伏兔至軓蓋如式深兵車乗車式深尺四寸三
　分寸之二灂下至軓七寸則是半有灂也輈有筋膠
　之被用力均者則灂逺鄭司農云灂讀為灂酒之灂
　環灂謂漆沂鄂如環　疏曰自伏兔不至軓七寸者
　是從内向外之言更云軓中有灂則七寸外軓内乃
　有灂　灂子肖反一音在學反沂魚巾反
軫之方也以象地也蓋之圜也以象天也輪輻三十以
象日月也蓋弓二十有八以象星也
　註曰輪象日月者以其運行也日月三十日而合宿
龍旂九斿以象大火也
　註曰交龍為旂諸侯之所建也大火蒼龍宿之心其
　屬有尾尾九星　疏曰自此以下為上造車車上皆
　建旌旂故因説斿旗之義也然此以下九斿七斿六
　斿四斿之旌旗皆謂天子自建非謂臣下知者以此
　九七六四不與臣下命相當故也若臣下則皆依命
　數然天子以十二為節而今有九七六四者蓋謂上
　得兼下也
○鳥旟七斿以象鶉火也
　註曰鳥隼為旟州里之所建鶉火朱鳥宿之桞其屬
　有星星七星
○熊旗六斿以象伐也
　註曰熊虎為旗師都之所建伐屬白虎宿與參連體
　而六星
○龜蛇四斿以象營室也
　註曰龜蛇為旐縣鄙之所建營室𤣥武宿與東璧連
　體而四星　陳用之曰旂以交龍所以寓其仁旟以
　鳥隼所以寓其禮而其數以九以七者為其主陽也
　旗以熊虎所以寓其義旐以龜蛇所以寓其智而其
　數以六以四者為其主陰也
○弧旌枉矢以象弧也
　註曰覲禮曰侯氏載龍旂弧韣則星旗之屬皆有弧
　也弧以張縿之幅有衣謂之韣又為設矢象弧星有
　矢也妖星有枉矢者蛇行有尾因此云枉矢蓋畫之
　　劉執中曰龍旂以下皆所以象徳也有徳必有威
　故繼之以弧旌枉矢以象弧也　斿音留伐扶廢反
　宿音秀韣音獨縿所銜反
攻金之工築氏執下齊冶氏執上齊鳬氏為聲㮚氏為
量段氏為鎛器桃氏為刃
　註曰多錫為下齊大刃削殺矢鑒燧也少錫為上齊
　鍾鼎斧斤戈㦸也聲鍾錞于之屬量豆區鬴也鎛器
　田器錢鎛之屬刃大刃刀劍之屬　疏曰下齊上齊
　據下文六等言之四分已上為上齊三分已下為下
　齊若然鳬氏入上齊桃氏入下齊其㮚氏段氏亦當
　入上齊中　齊才細反段丁亂反錞音淳區烏侯反
　鬴音輔錢子淺反
金有六齊
　註曰目和金之品數
六分其金而錫居一謂之鍾鼎之齊五分其金而錫居
一謂之斧斤之齊四分其金而錫居一謂之戈㦸之齊
參分其金而錫居一謂之大刃之齊五分其金而錫居
二謂之削殺矢之齊金錫半謂之鑒燧之齊
　註曰鑒燧取水火於日月之器也鑒亦鏡也凡金多
　錫則忍白且明也　鄭剛中曰攻金之工獨無為鼎
　為斧斤為鑒燧之工鼎亦鍾之屬可附於鳬氏之官
　斧斤亦上齊可附於戈㦸之列鑒燧獨無所可附意
　者自有鑒燧之工執中齊記者亡之爾　忍柔忍之
　忍今作靭
○築氏為削長尺博寸合六而成規
　註曰今之書刀　疏曰漢時蔡倫造紙秦蒙恬造筆
　古者未有紙筆則以削刻字至漢雖有紙筆仍有書
　刀是古之遺灋也若然則經削反張為之若弓之反
　張以合九合七合五成規也
欲新而無窮
　註曰謂其利也鄭司農云常如新無窮已
敝盡而無惡
　註曰鄭司農云謂鋒鍔俱盡不偏索也𤣥謂刄也脊
　也其金如一雖至敝盡無瑕惡也
○冶氏為殺矢刃長寸圍寸鋌十之重三垸
　註曰殺矢與戈㦸異齊而同其工似補脱誤在此也
　殺矢用諸田獵之矢也鋌讀如麥秀鋌之鋌鄭司農
　云鋌箭足入稾中者也垸量名讀為丸　坡謂為殺
　矢四句當屬上築氏敝盡無惡之下錯簡在此耳蓋
　削殺矢皆下齊而築氏之所執觀上序可見矣　鋌
　徒頂反垸音丸
戈廣二寸内倍之胡三之援四之
　註曰戈今句孑㦸也或謂之鷄鳴或謂之擁頸内謂
　胡以内接柲者也長四寸胡六寸援八寸鄭司農云
　援直刃也胡其孑　趙氏曰戈㦸皆刺兵也戈二刃
　㦸三刃戈小而㦸大㦸兵器之最健者其别於戈以
　此内謂胡下接柲處正是鐵筒子入木柄者這裏面
　謂之内胡謂矛之旁出者援謂自柲直至上尖頭刺
　刃也戈廣二寸總内與援與胡言三者皆徑廣二寸
　内倍之其長四寸胡三之其長六寸援四之其長八
　寸
○已倨則不入已句則不決長内則折前短内則不疾
　註曰戈句兵也主於胡也已倨謂胡㣲直而邪多也
　以啄人則不入已句謂胡曲多也以啄人則創不決
　胡之曲直鋒本必横而取圜於磬折前謂援也内長
　則援短援短則曲於磬折曲於磬折則引之與胡竝
　鉤内短則援長援長則倨於磬折倨於磬折則引之
　不疾　疏曰已倨謂胡頭大舒已句謂胡大横也胡
　孑横捷㣲邪向上不倨不句似磬之折殺也内四寸
　援八寸竝有定數若胡内長則胡向上侵援援無八
　寸則短矣短則胡向上近援胡頭低則胡曲於磬折
　也胡既與援近故援共胡竝鉤竝鉤則援折故云折
　前也胡内本四寸今胡近下為之胡下無四寸則上
　援長踰八寸矣胡近下安之則頭舒則胡倨於磬折
　也以頭舒故引之不疾
○是故倨句外博
　註曰博廣也倨之外胡之裏也句之外胡之表也廣
　其本以除四病而便用也俗謂之曼胡似此　疏曰
　倨謂胡上句謂胡下倨與句皆有外廣倨之外胡之
　裏謂胡下近本增使廣句之外胡之表謂於胡上近
　本增之使廣若然則胡本上下俱寛自然合於磬折
　無上四疾而便用矣
○重三鋝
　註曰鄭司農云鋝量名也讀為刷𤣥謂許叔重説文
　解字云鋝鍰也今東萊稱或以大半兩為鈞十鈞為
　環環重六兩大半兩鍰鋝似同矣則三鋝為一斤四
　兩　援音袁句古侯反鋝色劣反孑音結柲音秘鍰
　戸關反
㦸廣寸有半寸内三之胡四之援五之倨句中矩與刺
重三鋝
　註曰㦸今三鋒㦸也内長四寸半胡長六寸援長七
　寸半三鋒者胡直中矩言正方也鄭司農云刺謂援
　也𤣥謂刺者著柲直前如鐏者也㦸胡横貫之胡中
　矩則援之外句磬折與　疏曰刺謂於援胡之横上
　中使出者也但長短無文蓋與胡同六寸乃可充三
　鋝之數也胡六寸横貫三寸直下三寸是胡中矩也
　援七寸半亦以三寸為横稍舉之使不中矩以四寸
　半者向上為磬折磬折向外故云外句　中丁仲反
　刺七賜反鐏祖悶反
○桃氏為劍臘廣二寸有寸半
　註曰臘謂兩刃
○兩從半之
　註曰鄭司農云謂劍脊兩面殺趨鍔　趙氏曰半之
　自脊分斷一邉廣一寸四分寸之一
○以其臘廣為之莖圍長倍之
　鄭剛中曰莖者劍鐔也柄謂之夾莖者人所把握之
　處在夾之中如竹木之莖然故名曰莖長倍之則長
　五寸
○中其莖設其後
　註曰鄭司農云中謂穿之也𤣥謂從中以郤稍大之
　也後大則於把易制
○參分其臘廣去一以為首廣而圍之
　註曰首圍其徑一寸三分寸之二　疏曰此首廣謂
　劍把接刃處之徑也圍之謂圜之故廬人皆以圍為
　圜之也　臘力闔反莖戸耕反鐔音尋一音徒南反
　把音覇
身長五其莖長重九鋝謂之上制上士服之身長四其
莖長重七鋝謂之中制中士服之身長三其莖長重五
鋝謂之下制下士服之
　註曰上制長三尺重三斤十二兩中制長二尺五寸
　重二斤十四兩三分兩之二下制長二尺重二斤一
　兩三分兩之一此今之匕首也人各以其形貌大小
　帶之此士謂國勇力之士能用五兵者也樂記曰武
　王克商裨冕搢笏而虎賁之士説劍　説吐活反
○鳬氏為鍾
　陳用之曰鳬氏為鍾而記序言為聲者蓋凡為樂器
　以十二聲為之齊量而十二聲皆主於鍾故也
○兩欒謂之銑
　註曰銑鍾口兩角　疏曰古之樂器應律之鍾狀如
　今之鈴不圜故有兩角
○銑間謂之于于上謂之鼓鼓上謂之鉦鉦上謂之舞
　註曰此四名者鍾體也鄭司農云于鍾脣之上袪也
　鼓所擊處　鄭剛中曰鍾口兩間名于謂之袪者以
　鍾脣厚褰袪然
○舞上謂之甬甬上謂之衡
　註曰此二名者鍾柄
○鍾縣謂之旋旋蟲謂之幹
　註曰旋屬鍾柄所以縣之也鄭司農云旋蟲者旋以
　蟲為飾也𤣥謂今時旋有蹲熊盤龍辟邪
○鍾帶謂之篆篆間謂之枚枚謂之景
　註曰帶所以介其名也介在于鼓鉦舞甬衡之間凡
　四鄭司農云枚鍾乳也𤣥謂今時鍾乳俠鼓與舞每
　處有九面三十六　疏曰舉漢灋一帶有九古灋亦
　當然鍾有兩面面皆三十六也
○于上之攠謂之隧
　註曰攠所擊之處攠弊也隧在鼓中窐而生光有似
　夫隧　欒力端反銑先典反鉦音征甬音勇篆直轉
　反攠音靡隧音遂袪􁀫書反褰音愆蹲音存辟邪獸
　名上音僻下似嗟反俠同夾窐於蛙反
十分其銑去二以為鉦以其鉦為之銑間去二分以為
之鼓間以其鼓間為之舞脩去二分以為舞廣
　註曰此言鉦之徑居銑徑之八而銑間與鉦之徑相
　應鼓間又居銑徑之六與舞脩相應舞脩舞徑也舞
　上下促以横為脩從為廣舞廣四分今亦去徑之二
　分以為之間則舞間之方恒居銑之四也舞間方四
　則鼓間六亦其方也鼓六鉦六舞四此鍾口十者其
　長十六也鍾之大數以律為度廣長與圜徑假設之
　耳其鑄之則各隨鍾之制為長短大小也凡言間者
　亦為從篆以介之鉦間亦當六今時鍾或無鉦間
　坡謂鍾有三層銑與鼓同一層鉦一層舞一層假如
　銑徑一尺去二分以為銑間因於銑間内去二分以
　為鼓間此一層也鉦徑八分去二分以為鉦間此二
　層也舞徑六分去二分以為舞廣三層也鍾弇上侈
　下分數如此註自明矣
○以其鉦之長為之甬長
　註曰幷衡數也
○以其甬長為之圍參分其圍去一以為衡圍
　註曰衡居甬上又小　疏曰以自兩欒已上至甬
　皆下寛上狹衡又在甬上故宜小一分
○參分其甬長二在上一在下以設其旋
　註曰令衡居一分則參分旋亦二在上一在下以旋
　當甬之中央是其正　從子容反
薄厚之所震動清濁之所由出侈弇之所由興有説
　註曰説猶意也故書侈作移鄭司農云當為侈　坡
　謂上詳鍾之形制此則言其器已成則厚薄清濁弇
　侈之聲皆生於此蓋泛言聲出於器非言其病也有
　説二字宜連下文為句
○鍾已厚則石
　註曰大厚則聲不𤼵
○已薄則播
　註曰大薄則聲散
○侈則柞
　註曰柞讀為咋咋然之咋聲大外也
○弇則鬱
　註曰聲不舒揚
○長甬則震
　註曰鍾掉則聲不正　疏曰典同云薄聲甄甄猶掉
　也掉者據鍾形薄此不據鍾體據甬長縣之不得所
　則鍾掉故聲不正也　坡謂此乃言其病也蓋大鍾
　宜厚小宜薄鍾上宜狹下宜寛厚薄侈弇所不可無
　者但過則為病不言清濁者不外於此也　柞側百
　反註咋同大音太下同大鍾如字
是故大鍾十分其鼓間以其一為之厚小鍾十分其鉦
間以其一為之厚
　註曰言若此則不石不播也鼓鉦之間同方六而今
　宜異又十分之一猶大厚皆非也若言鼓外鉦外則
　近之鼓外二鉦外一　坡謂鼓與銑同間鼓間即銑
　間也銑間八鉦間六則大小鍾之厚薄異矣此言欲
　去其病當厚薄中灋也
鍾大而短則其聲疾而短聞
　註曰淺則躁躁易竭也
○鍾小而長則其聲舒而逺聞
　註曰深則安安難息　坡謂此言欲去其病當長
　短中度也不言其制者上文自銑至衡長短詳矣故
　惟言不合者以為戒
為遂六分其厚以其一為之深而圜之
　註曰厚鍾厚深謂窐之也其窐圜
○㮚氏為量改煎金錫則不耗
　註曰消湅之精不復減也㮚古文或作歴𤣥謂量當
　與鍾鼎同齊工異者大器　鄭剛中曰改煎者煎而
　又煎也
○不耗然後權之
　註曰權謂稱分之也雖異灋用金必齊　疏曰灋謂
　模
○權之然後準之
　註曰準擊平正之又當齊大小　鄭剛中曰準是準
　其金錫六分金一分錫準其多少也準平也知其輕
　重又欲平其多寡
○準之然後量之
　註曰鑄之於灋中也量讀如量人之量　疏曰此量
　謂既準訖量金汁以入模中鑄作之時也　為量音
　亮註謂量同餘量之及註量人等竝音良涷音練同
　齊才計反餘如字
量之以為鬴深尺内方尺而圜其外其實一鬴
　註曰以其容為之名也四升曰豆四豆曰區四區曰
　鬴鬴六斗四升也鬴十則鍾方尺積千寸於今粟米
　灋少二升八十一分升之二十二其數必容鬴此言
　内方耳圜其外者謂之脣　蔡氏曰案周鬴容六斗
　四升實一千二百八十龠計一百三萬六千八百分
　為一千三十六寸八分嘗考漢斛容十斗實二千龠
　計一百六十二萬分為一千六百二十寸蓋方尺圜
　其外庣旁九釐五毫故羃百六十二寸深尺積一千
　六百二十寸今攷周家八寸十寸皆為尺范蜀公曰
　周鬴方尺者八寸之尺深尺者十寸之尺方八寸圓
　其外庣其旁則羃一百三寸六分八釐深十寸則積
　一千三十六寸八分與漢斛同灋無疑也鄭氏云方
　尺積千寸又云圓其外者謂之脣二説皆非是方鄭
　之世漢斛尚在豈偶不及見與抑鄭氏以為周鬴之
　制異於漢斛與
○其臋一寸其實一豆
　註曰臋謂覆之其底深一寸也
○其耳三寸其實一升
　註曰耳在旁可舉也
○重一鈞
　註曰重三十斤
○其聲中黄鍾之宮
　註曰應律之首　疏曰不直言中黄鍾之聲而云之
　宮者子上有宮商角徴羽五聲具今之所中者中其
　宮聲不中商角之等故以宮言之也
○槩而不税
　註曰鄭司農云令百姓得以量而不租税　疏曰此
　官量鎮在市司所以勘當諸廛之量器以取平非是
　尋常所用故不税　臋徒門反中丁丈反槩古愛反
　區烏侯反龠音藥庣音祧羃莫狄反覆方服反
其銘曰時文思索允臻其極
　註曰銘刻之也時是也允信也臻至也極中也言是
　文徳之君思求可以為民立灋者而作此量信至於
　道之中
嘉量既成以觀四國
　註曰以觀示四方使倣象之
永啓厥後兹器維則
　註曰永長也厥其也兹此也又長啓道其子孫使灋
　則此器長用之　索所白反觀古玩反啓道音導
凡鑄金之狀
　註曰杜子春云狀謂鑄金之形狀
金與錫黒濁之氣竭黄白次之黄白之氣竭青白次之
青白之氣竭青氣次之然後可鑄也
　註曰消涷金錫精麤之候　疏曰此鑄冶所候烟氣
　以知生熟之節
○段氏(闕/)
○函人為甲犀甲七屬兕甲六屬合甲五屬
　註曰屬讀如灌注之注謂上旅下旅札續之數也革
　堅者札長鄭司農云合甲削革裏肉但取其表合以
　為甲　疏曰一葉為一札上旅之中續札七節六節
　五節下旅之中亦有此節
○犀甲壽百年兕甲壽二百年合甲壽三百年
　註曰革堅者又支久　屬音注
凡為甲必先為容
　註曰服者之形容也鄭司農云容謂象式　疏曰凡
　造衣甲須稱形大小長短而為之
然後制革
　註曰裁制札之廣袤
　權其上旅與其下旅而重若一
　註曰鄭司農云上旅謂要以上下旅謂要以下　疏
　曰謂札葉為旅者以札衆多故言旅旅即衆也
○以其長為之圍
　註曰圍謂札要廣厚　疏曰此據一札之上先量上
　下之長乃以長中央圍之一帀如此則長短廣狹相
　稱也　要於遙反帀音浹
凡甲鍛不摰則不堅已敝則橈
　註曰鄭司農云鍛鍛革也摯謂質也鍛革大孰則革
　敝無强曲橈也𤣥謂摯之言致　疏曰摯謂孰之至
　極也鍛丁亂反摯音至大音太
凡察革之道眂其鑽空欲其惌也
　註曰鄭司農云惌小孔貌惌讀為宛彼北林之宛
○眂其裏欲其易也
　鄭剛中曰易者治之精而無敗薉也與孟子百畝不
　易之易同
○眂其朕欲其直也
　註曰鄭司農云朕謂革制　坡謂線縫處曰朕
○櫜之欲其約也
　註曰鄭司農云謂卷置櫜中也春秋𫝊曰櫜甲而見
　子南　疏曰櫜甲衣　趙氏曰此是革鍛至軟熟故
　巻時甚少如此革宻緻而能周革内更無少生硬之
　處故下文曰周也
○舉而眂之欲其豐也
　註曰豐大
○衣之欲其無齘也
　註曰鄭司農云齘謂如齒齘　疏曰人之齒齘前郤
　不齊札葉參差與之相似故以齘為喻
○眂其鑽空而惌則革堅也眂其裏而易則材更也眂
其朕而直則制善也櫜之而約則周也舉之而豐則明
也衣之無齘則變也
　註曰周宻致也明有光耀鄭司農云更善也變隨人
　身便利　鄭剛中曰材不更則裏不易裏之易則知
　其材之累更鍛治也又曰朕之直者必其裁制之盡
　善　鑽作官反空音孔惌於阮反易以豉反朕直忍
　反櫜音羔衣於既反齘戸界反更音庚硬額去聲
○鮑人之事
　註曰鮑故書或作鞄鄭司農云蒼頡篇有鞄􁎪
○望而眂之欲其荼白也
　註曰韋革逺眂之當如茅莠之色
○進而握之欲其柔而滑也
　註曰謂親手煩撋之
○卷而摶之欲其無迆也
　註曰鄭司農云卷讀為可卷而懐之卷摶讀為縳一
　如瑱之縳謂卷縳韋革也迆讀為既見而迆之之迆
　無迆謂革不□
○眂其著欲其淺也
　註曰韋革調善者鋪著之雖厚如薄然
○察其線欲其藏也
　註曰線杜子春云謂縫革之縷　鄭剛中曰革若堅
　縮則受縷也必没而不露其線若藏則革之堅縮可
　知　荼音徒摶直轉反註縳同著直略反鞄匹學反
　􁎪人兖反撋人專反瑱他見反□音奎線思賤反
革欲其荼白而疾澣之則堅
　註曰鄭司農云韋革不欲久居水中　趙氏曰此革
　既欲荼白又欲柔滑則知不為甲明矣又甲用生皮
　鮑人乃熟皮鮑人之革諒是為裏轂矢箙韠舃之類
　要柔白皮方可用韋氏郤是工於穿縳皮條為韋弁
　等物
○欲其柔滑而腛脂之則需
　註曰故書需作􁎬鄭司農云腛讀如沾渥之渥􁎬讀
　為柔需之需謂厚脂之韋革柔需
○引而信之欲其直也信之而直則取材正也信之而
枉則是一方緩一方急也若苟一方緩一方急則及其
用之也必自其急者先裂若苟自急者先裂則是以博
為帴也
　註曰鄭司農云帴讀為翦謂以廣為狹也　鄭剛中
　曰革體既博一方先裂不可棄也必裁去其裂者而
　用其不裂者則壞廣為狹也故曰以博為帴　毛氏
　曰引而信之以下數句當在卷而摶之之下脱誤在
　此
○卷而摶之而不迆則厚薄序也
　註曰序舒也謂其革均也
○眂其著而淺則革信也
　註曰信無縮緩
○察其線而藏則雖敝不甐
　註曰鄭司農云甐讀為磨而不磷之磷謂韋革縫縷
　没藏於韋革中則雖敝縷不傷也　澣戸管反腛於
　角反註渥同需人兖反信音申帴音踐韠音必舃音
　昔􁎬而髓反甐音吝
○韗人為臯陶
　註曰鄭司農云韗書或為􁎭臯陶鼓木也𤣥謂􁎭者
　以臯陶名官也􁎭則陶字從革
長六尺有六寸左右端廣六寸中尺厚三寸
　註曰版中廣頭狹為穹隆也鄭司農云謂鼓木一判
　者其兩端廣六寸而其中央廣尺也如此乃得有腹
○穹者三之一
　註曰鄭司農云穹讀為志無空邪之空謂鼓木腹穹
　隆者居鼓三之一也𤣥謂穹讀如穹蒼之穹穹隆者
　居鼔面三分之一則其鼓四尺者版穹一尺三寸三
　分寸之一也倍之為二尺六寸三分寸之二加鼓四
　尺穹之徑六尺六寸三分寸之二也此鼓合二十版
○上三正
　註曰鄭司農云謂兩頭一平中央一平也𤣥謂三讀
　為參正直也參直者穹上一直兩端又直各居二尺
　二寸不弧曲也此鼓兩面以六鼔差之賈侍中云晉
　鼓大而短近晉鼓也以晉鼓鼓金奏　韗音運陶徒
　刀反穹區邕反上三之三七南反􁎭音陶
鼓長八尺鼓四尺中圍加三之一謂之鼖鼓
　註曰中圍加三之一者加於面之圍以三分之一也
　面四尺其圍十二尺加以三分一四尺則中圍十六
　尺徑五尺三寸三分寸之一也今亦合二十版則版
　穹六寸三分寸之二耳大鼓謂之鼖以鼖鼓鼓軍事
　鄭司農云鼓四尺謂革所蒙者廣四尺　疏曰中圍
　加三之一與上穹三之一者異彼據一相之穹加面
　三之一故兩相加二尺六寸三分寸二此則於面四
　尺總加三分之一則總一尺三寸三分寸一此穹隆
　少校晉鼓之半也版穹六寸三分寸二者亦據一相
　而言　鼖扶云反
為臯鼓長尋有四尺鼓四尺倨句磬折
　註曰以臯鼓鼓役事磬折中曲之不參正也中圍與
　鼖鼓同以磬折為異　疏曰磬折者麤處近上不得
　參正也　陳用之曰鼓之名多矣此所記者二而已
　蓋此一篇或言其鼓之制或言其鼓木之制或舉中
　圍以見上下使後人可觸類而長之然則雷鼓靈鼓
　之大鼙鼓鼗鼓之小皆可知矣
凡冒鼓必以啓蟄之日
　註曰啓蟄孟春之中也蟄蟲始聞雷聲而動鼓所取
　象也冐蒙鼓以革
良鼓瑕如積環
　鄭剛中曰瑕者漆之文理也冒鼓之革苟調而急則
　漆之也其瑕如累積玉環然
鼓大而短則其聲疾而短聞鼓小而長則其聲舒而逺
聞
○韋氏(闕/)
　趙氏説見鮑人
○裘氏(闕/)
　易彦祥曰裘氏篇亡亦不可攷然天官掌皮為大裘
　以至良裘功裘此經復有裘氏亦猶春官有典瑞此
　經復有玉人或者裘氏掌其制而掌皮言其用
○畫繢之事雜五色
　陳用之曰畫為之畫而已繢為之㑹五采焉　鄭剛
　中曰色别有六獨言五色者自其辨而言之則𤣥淺
　而黑深故六自其體而言之初不甚相逺也故特以
　雜五色言焉　畫胡卦反繢胡對反
東方謂之青南方謂之赤西方謂之白北方謂之黑天
謂之𤣥地謂之黄青與白相次也赤與黒相次也𤣥與
黄相次也
　註曰此言畫繢六色所象及布采之次第繢以為衣
　疏曰青與白相次以下論繢於衣為對方之灋也
　易彦祥曰相次非次序之謂亦雜比以為設色之美
　而已
青與赤謂之文赤與白謂之章白與黑謂之黼黑與青
謂之黻五采備謂之繡
　註曰此言刺繡采所用繡以為裳　疏曰此一經皆
　比方為繡次凡繡亦須畫乃刺之故畫繡二工共其
　職也　易彦祥曰書言六章之裳宗彝藻火粉米黼黻絺
　繡言藻而繼之以火青與赤之文也言火而繼之以
　粉米赤與白之章也言粉米而繼之以黼白與黑之
　黼也言黼而繼之以黻黑與青之黻也惟黄之色無
　所見而宗彝繡以虎蜼則亦以黄為色兹實五采備
　之證　蜼音誄
土以黄其象方天時變
　註曰古人之象無天地也為此記者見時有之耳子家
　駒曰天子僭天意亦是也鄭司農云天時變謂畫天
　隨四時也
火以圜
　註曰鄭司農云為圜形如火也𤣥謂形如半環然在
　裳
山以章
　註曰章讀為獐獐山物也在衣齊人謂麇為獐　趙
　氏曰章是山之草木星辰天之章草木地之章畫山
　雖有形須畫出草木之文而成章
水以龍
　註曰龍水物在衣
鳥獸蛇
　註曰所謂華蟲也在衣蟲之毛鱗有文采者　疏曰
　言華者象章華言蟲者是有生之總號言鳥以其有
　翼言獸以其有毛言蛇以其有鱗以首似鷩亦謂之
　鷩冕也
雜四時五色之位以章之謂之巧
　註曰章明也繢繡皆用五采鮮明之是為巧　獐音
　章麇俱倫反鷩必列反
凡畫繢之事後素功
　註曰素白采也後布之為其易漬汙也不言繡繡以
　絲也鄭司農説以論語曰繢事後素
○鍾氏染羽以朱湛丹秫三月而熾之
　註曰鄭司農云湛漬也丹秫赤粟𤣥謂湛讀如漸車
　帷裳之漸熾炊也羽所以飾旌旗及王后之車
○淳而漬之
　註曰淳沃也以炊下湯沃其熾烝之以漬羽漬猶染
　也
○三入為纁五入為緅七入為緇
　註曰染纁者三入而成又再染以黑則為緅緅今禮
　俗文作爵言如爵頭色也又復再染以黒乃成緇矣
　鄭司農云以論語曰君子不以紺緅飾又曰緇衣羔
　裘爾雅曰一染謂之縓再染謂之竀三染謂之纁詩
　云緇衣之宜兮𤣥謂此同色耳染布帛者染人掌之
　凡𤣥色者在緅緇之間其六入者與　鄭剛中曰設
　色之工五畫繢鍾筐㡛今以天官染人攷之春暴練
　者其㡛氏歟夏纁𤣥者其鍾氏歟若夫染夏雖不見
　於考工而經有五采備之文不然其筐人之職乎
　湛子潛反秫音述淳章均反纁許云反緅側留反縓
　音茜竀音頳
○筐人(闕/)
○㡛氏湅絲以涚水漚其絲七日去地尺暴之
　註曰涚水以灰所泲水也漚漸也楚人曰漚齊人曰
　涹
○晝暴諸日夜宿諸井七日七夜是謂水涷
　註曰宿諸井縣井中　㡛音芒涷音練涗書鋭反漚
　烏豆反暴步卜反泲子禮反涹烏禾反縣音懸
涷帛以欄為灰渥淳其帛實諸澤器淫之以蜃
　註曰渥讀如鄫人渥菅之渥以欄木之灰漸釋其帛
　也杜子春云淫當為涅書亦或為湛鄭司農云澤器
　謂滑澤之器蜃謂灰也士冠禮曰素積白屨以魁柎
　之説曰魁蛤也周官亦有白盛之蜃蜃蛤也𤣥謂淫
　薄粉之令帛白蛤今海旁有焉　趙氏曰淳沃也渥
　漬之使厚也　毛氏曰以欄為灰變生而熟以蜃為
　灰變質而白　坡謂欄似欒欒似白槿而細華黄
○清其灰而盝之而揮之
　註曰清澄也於灰澄而出盝晞之晞而揮去其蜃
○而沃之而盝之而塗之而宿之
　註曰更渥淳之　王光逺曰塗之塗以蜃灰宿經宿
○明日沃而盝之
　註曰朝更沃至夕盝之又更沃至旦盝之亦七日如
　漚絲也
○晝暴諸日夜宿諸井七日七夜是謂水湅
　　欄音練一音蘭渥與漚同烏豆反盝音鹿柎方于
　反蛤古盍反晞音希
　
　
　周禮述註卷二十三
欽定四庫全書
　周禮述註卷二十四
　　　　　　　　　　　　安溪李光坡撰
○玉人之事
　王龜齡曰玉人一職與典瑞同但典瑞言其名以及
　其用玉人言其名而又及其所制之尺寸豈非玉人
　為之典瑞掌之乎然文經秦大非錯則闕不若典瑞
　之文為有倫理也
鎮圭尺有二寸天子守之命圭九寸謂之桓圭公守之
命圭七寸謂之信圭侯守之命圭七寸謂之躬圭伯守
之
　註曰命圭者王所命之圭也朝覲執焉居則守之子
　守榖璧男守蒲璧不言之者闕耳故書或云命圭五
　寸謂之躬圭杜子春云當為七寸𤣥謂五寸者璧文
　之闕亂存焉　信音身朝直遥反
天子執冒四寸以朝諸侯
　註曰名玉曰冒者言徳能覆盖天下也四寸者方以
　尊接卑以小為貴　趙氏曰冒所以冒諸侯圭以齊
　信瑞方四寸邪刻之盖冒圭之制邪刻其下以為驗
　其形則方正其大則四寸天子命臣為諸侯則班瑞
　玉與之使守之以為寶及其來朝則輯而合之以為
　驗故諸侯瑞圭則邪鋭其首天子冒圭則邪刻其下
　以邪鋭之圭首合天子之冒　陳用之曰天子諸侯
　之玉用則執之居則守之或言守或言執相備也
天子用全上公用龍侯用瓚伯用將
　註曰鄭司農云全純色也龍當為尨尨謂雜色𤣥謂
　全純玉也瓚讀為􁊾􁋳之􁋳龍瓚將皆雜名也卑者
　下尊以輕重為差玉多則重石多則輕公侯四玉一
　石伯子男三玉二石　疏曰此經因天子以下執玉
　遂説尊卑之玉善惡不同
○繼子男執皮帛
　註曰謂公之孤也見禮次子男贄用束帛而以豹皮
　表之為飾天子之孤表帛以虎皮此説玉及皮帛者
　遂言見天子之用䞇　疏曰此公之孤上不言子男
　而此云繼子男者以子男與伯同用三玉二石故空
　其文見子男與伯等以是得言以皮帛繼子男也
　龍莫江反瓚才旱反􁊾􁋳俱音饘
天子圭中必
　註曰必讀如鹿車縪之縪謂以組約其中央為執之
　以備失隊　疏曰案聘禮記五等諸侯及聘使所執
　圭璋皆有繅藉及絢組絢組所以約圭中央即此中
　必之類若然圭之中必尊卑皆有此不言諸侯圭舉
　上以明下可知　縪音畢絢許縣反
四圭尺有二寸以祀天
　註曰郊天所以禮其神也典瑞職曰四圭有邸以祀
　天旅上帝　趙氏曰典瑞疏謂用一大玉琢出中央
　為璧形亦肉倍好孔四面琢出四圭各尺二寸與鎮
　圭同其璧為邸徑六寸總三尺與大圭三尺等皆一
　玉俱成兩圭祀地者亦然據此則四圭是就璧平出
　不是植立起者邸則於璧中琢成寓穴　坡謂爾雅
　獸屬為寓寓穴獸窠也琢成寓穴非以注酒而何則
　坡於典瑞謂邸亦瓚類者信與　邸丁禮反又音帝
　窠音科
大圭長三尺杼上終葵首天子服之
　註曰王所搢大圭也或謂之珽終葵椎也為椎於其
　杼上明無所屈也杼閷也相玉書曰珽玉六寸明自
　照　疏曰三尺圭上除六寸之下兩畔殺去之使已
　上為椎頭言六寸據上不殺者而言服之者以其搢
　於衣帶之間同於衣服故以服言之　杼直吕反珽
　他頂反椎直追反閷色界反相色亮反
土圭尺有五寸以致日以土地
　註曰致日度日景至不夏日至之景尺有五寸冬日
　至之景丈有三尺土猶度也建邦國以度其地而制
　其域　度待洛反景音影
祼圭尺有二寸有瓚以祀廟
　註曰祼之言灌也或作淉或作果祼謂始獻酌奠也
　瓚如盤其柄用圭有流前注　疏曰鄭注小宰云唯
　人道宗廟有祼天地大神至尊不祼故此唯云以祀
　廟　祼古亂反注淉果皆同
琬圭九寸而繅以象徳
　註曰琬猶圜也諸侯有徳王命賜之使者執琬圭以
　致命焉繅藉也　琬於阮反繅音早
琰圭九寸判規以除慝以易行
　註曰凡圭琰上寸半琰圭琰半以上又半為瑑飾諸
　侯有為不義使者征之執以致命也除慝誅惡逆也
　易行去煩苛　趙氏曰琰之為言剡也謂此圭剡一
　半至首為鋒芒取戈兵之象半則圓焉判言半也規
　言圓也半其圓而剡之故曰判規　琰餘再反易音
　異行去聲
璧羡度尺好三寸以為度
　註曰鄭司農云羡徑也好璧孔也爾雅曰肉倍好謂
　之璧好倍肉謂之瑗肉好若一謂之環𤣥謂羡猶延
　其袤一尺而廣狹焉　薛士龍曰璧員九寸好三寸
　延其袤為一尺旁各損半寸則廣八寸矣然則璧羡
　袤十寸廣八寸同謂之度尺以十寸之尺起度則十
　尺為丈十丈為引以八寸之尺起度則八尺為尋倍
　尋為常故鬴深十寸内方八寸而為嘉量幣長一尺
　八寸而為制幣凡此皆璧羡縱橫之尺數然也度必
　為璧以起之則圍三徑一之制又寓乎其中矣　羡
　以善反瑗于眷反袤音茂
圭璧五寸以祀日月星辰
　註曰禮其神也　䟽曰圭璧謂以璧為邸旁有一圭
璧琮九寸諸侯以享天子
　註曰享獻也聘禮享君以璧享夫人以琮　疏曰此
　據上公九命若侯伯當七寸子男當五寸
穀圭七寸天子以聘女
　註曰納徴加於束帛
大璋中璋九寸邊璋七寸射四寸厚寸黃金勺青金外
朱中鼻寸衡四寸有繅天子以巡守宗祝以前馬
　註曰射琰出者也勺杜子春云謂酒尊中勺也鄭司
　農云鼻謂勺龍頭鼻也衡謂勺柄龍頭也𤣥謂鼻勺
　流也凡流皆為龍口也衡古文橫假借字也衡謂勺
　徑也三璋之勺形如圭瓚天子巡守有事山川則用
　灌焉於大山川則用大璋加文飾也於中山川用中
　璋殺文飾也於小山川用邊璋半文飾也其祈沈以
　馬宗祝亦執勺以先之禮王過大山川則大祝用事
　焉將有事於四海山川則挍人飾黃駒　疏曰三璋
　據為勺柄黃金勺已下據為勺頭
○大璋亦如之諸侯以聘女
　註曰亦納徴加於束帛也大璋者以大璋之文飾之
　也亦如之者如邊璋七寸射四寸　陳用之曰以文
　攷之當繼天子以聘女之後亦如之者亦如穀圭之
　七寸盖聘女天子以圭諸侯以璋是為降殺之等若
　以繼邊璋之後則邊璋與黃金勺用以酌者聘女加
　於束帛非酌事禮安所用哉　射食亦反下同勺上
　灼反殺色界反大祝音泰
瑑圭璋八寸璧琮八寸以覜聘
　註曰瑑文飾也頫視也聘問也衆來曰頫特來曰聘
　聘禮曰凡四器者唯其所寶以聘可也　疏曰此謂
　上公之臣執以頫聘用圭璋享用璧琮於天子及后
　也若两諸侯自相聘亦執之侯伯之臣宜六寸子男
　之臣宜四寸　頫吐弔反
牙璋中璋七寸射二寸厚寸以起軍旅以治兵守
　註曰二璋皆有鉏牙之飾於剡側先言牙璋有文飾也
　疏曰此與典瑞文同彼無中璋者以其大小等故不見也
　　趙氏曰言軍旅則必有征誅之事也以治兵守則用兵
　守禦去處以此璋治之使不失其備不必有征誅之事也
　禮書引春秋宋司馬請瑞以命其徒攻桓氏杜預註曰瑞
是符節發兵者此事甚親切在哀公十四年　鉏側魚反
駔琮五寸宗后以為權
　註曰駔讀為組以組繫之因名焉鄭司農云以為稱
　錘以起量　駔音祖錘直偽反
大琮十有二寸射四寸厚寸是謂内鎮宗后守之
　註曰如王之鎮圭也射其外鉏牙　疏曰言大琮者
　對上駔琮五寸為大也言十有二寸者并角徑之為
　尺二寸言射四寸者據角各出二寸兩相并四寸云
　射其外鉏牙者據八角鋒故云鉏牙也
駔琮七寸鼻寸有半寸天子以為權
　註曰鄭司農云以為權故有鼻也　疏曰上后權不
　言鼻者舉以見后亦有鼻可知
兩圭五寸有邸以祀地以旅四望
　註曰邸謂之柢有邸僢共本也　柢音帝僢昌絹反
瑑琮八寸諸侯以享夫人
　註曰獻於所朝聘君之夫人也　疏曰五等諸侯朝
　天子享用璧琮不降瑞若自相享降瑞一等此八寸
　據上公侯伯當六寸子男用琥璜四寸經言諸侯正
　是朝註兼云聘者其臣聘瑑圭璋璧琮亦皆降一等
　與君寸數同也此經直言瑑琮不言瑑璧以享君文
　畧可知也
案十有二寸棗㮚十有二列諸侯純九大夫純五夫人
以勞諸侯
　註曰純猶皆也鄭司農云案玉案也夫人天子夫人
　𤣥謂案玉飾案也夫人王后也記時諸侯僭稱王而
　夫人之號不别是以同王后於夫人也玉案十有二
　為列王后勞朝諸侯皆九列聘大夫皆五列則十有
　二列者勞二王之後也棗㮚實於器乃加於案聘禮
　曰夫人使下大夫勞以二竹簠方𤣥被纁裏有盖其
　實棗烝㮚擇兼執之以進　疏曰案十有二寸者謂
　十有二枚棗㮚十有二列者案案皆有棗㮚為列十
　有二者還據案十二為數不謂一案之上十有二也
　　坡謂寸字或个字之誤不然或言每案之制高廣
　寸數有此　勞力報反
璋邸射素功以祀山川以致稍餼
　註曰邸射剡而出也致稍餼造賓客納廩食也鄭司
　農云素功無瑑飾也　疏曰剡而出者向上謂之出
　半圭曰璋璋首邪郤之今於邪曲之處從下向上總
　邪郤之名為剡而出
○榔人(闕/)
○雕人(闕/)
○磬氏為磬倨句一矩有半
　註曰必先度一矩為句一矩為股而求其弦既而以
　一矩有半觸其弦則磬之倨句也磬之制有大小此
　假矩以定倨句非用其度耳　疏曰樂云磬前長三
　律二尺七寸後長二律尺八寸是磬有大小之制也
　此經倨句各一矩并矩半假設言之及作磬非用此
　度自依律長短為之
○其博為一
　註曰博謂股博也博廣也
○股為二鼓為三參分其股博去一以為鼓博參分其
鼓博以其一為之厚
　註曰鄭司農云股磬之上大者鼓其下小者所當擊
　者也𤣥謂股外面鼓内面也假令磬股廣四寸半者
　股長九寸也鼓廣三寸長尺三寸半厚一寸　疏曰
　若定尺寸自當依律為長短以四寸半為灋者直取
　從此以下為易計非實灋也　倨音據句音鉤先度
　待洛反
已上則摩其旁
　註曰鄭司農云磬聲大上則摩鑢其旁𤣥謂大上聲
　清也薄而廣則濁　疏曰凡樂器厚則聲清薄則聲
　濁今大上是聲清故摩使薄薄而廣則濁也
○已下則摩其耑
　註曰大下聲濁也短而厚則清　疏曰此聲濁由薄
　薄不可使厚故摩使短短則形小形小則厚厚則聲
　清也　耑音端大音泰鑢音慮
○矢人為矢鍭矢參分茀矢參分一在前二在後
　註曰參訂之而平者前有鐵重也司弓矢職茀當為
　殺鄭司農云一在前謂箭稾中鐵莖居三分殺一以
　前　易彦祥曰三分其稾之三尺則一尺在前二尺
　在後以後二尺之重與一尺相等則稾前之鐵為極
　重矣故其發遲而近射用焉　鍭音侯茀音拂殺色
　黠反
兵矢田矢五分二在前三在後
　註曰鐵差短小也兵矢謂枉矢絜矢也此二矢亦可
　以田田矢謂矰矢　易彦祥曰五分其稾之三尺則
　尺有二寸在前尺有八寸在後也以後尺有八寸之
　重而與前尺有二寸相等則稾前之鐵比殺矢盖短
　而小矣故其發逺而火射用焉　絜音結矰音増
殺矢七分三在前四在後
　註曰鐵又差短小也司弓矢職殺當為茀　疏曰此
　經直言茀矢不言矰矢者以其與茀矢同制故畧而
　不言也　易彦祥曰七分其稾之三尺則在前者尺
　有二寸七分寸之六在後者尺有七寸七分寸之一
　也以後七分之四與前七分之三相等則稾前之鐵
　比兵矢又短而小矣故其𤼵髙而弋射用焉至於恒
　矢庳矢前後皆四分而此不言者以其無所輕重故
　也
參分其長而閷其一
　註曰矢稾長三尺殺其前一尺令趣鏃也
○五分其長而羽其一
　註曰羽者六寸
○以其笴厚為之羽深
　註曰笴讀為稾謂矢幹古文假借字厚之數未聞
○水之以辨其陰陽
　註曰辨猶正也陰沈而陽浮　疏曰就其浮沈刻記
　之
○夾其陰陽以設其比夾其比以設其羽
　註曰夾其陰陽者弓矢比在稾兩旁努矢比在上下
　設羽於四角鄭司農云比謂括也　坡謂比者箭受
　弦處也
○參分其羽以設其刃
　註曰刃二寸
則雖有疾風亦弗之能憚矣
　註曰鄭司農云憚謂風不能驚憚也　趙氏曰矢之
　之輕重羽刃相稱則其發不可禦矣雖有疾風亦不
　能驚憚其矢而使緩其勢也
○刃長寸圍寸鋌十之重三垸
　註曰刃長寸脱二字鋌一尺　趙氏曰此言刃長寸
　而上文三分其羽以設其刃乃謂二寸意者一寸刃
　也二寸一半刃鏃一半刃根併而言之　笴古老反
　夾古洽反比毗志反憚音怛又都達反鋌徒頂反垸
　音丸殺其前殺本又作閷色界反趣音促鏃子木反
前弱則俛後弱則翔中弱則紆中强則揚羽豐則遲羽
殺則趮
　註曰言幹羽之病使矢行不正俛低也翔迴顧也紆
　曲也揚飛也豐大也趮旁掉也　鄭剛中曰上文言
　其灋此又言其不中灋之狀　俛同俯趮音躁
是故夾而摇之以眂其豐殺之節也
　註曰今人以指夾矢儛衛是也　疏曰此言知矢之
　羽病狀
○橈之以眂其鴻殺之稱也
　註曰橈搦其幹　疏曰此言知矢幹之病狀鴻即上
　文强是也殺即上文弱是也　趙氏曰上是試羽下
　是試笴笴體欲相稱故於鴻殺言稱羽欲有節故於
　豐殺言節
○凡相笴欲生而摶同摶欲重同重節欲疏同疏欲㮚
　註曰相猶擇也生謂無瑕蠹也摶讀如摶黍之摶謂
　圜也鄭司農云欲㮚欲其色如㮚也　橈乃孝反稱
　尺證反相息亮反摶徒丸反儛音舞搦尼革反
○陶人為甗實二鬴厚半寸脣寸
　註曰量六斗四升曰鬴鄭司農云甗無底甑　趙氏
　曰甗必有物以為底如今甑以竹為箄之類厚半寸
　言其身脣寸言其口邊又厚也　甗音彦鬴音輔箄
　音篦
盆實二鬴厚半寸脣寸
　毛氏曰盆以盛物亦以為量荀子謂畝數盆　盆步
　奔反
甑實二鬴厚半寸脣寸七穿
　鄭剛中曰制與甗同異者有底其底七孔
鬲實五觳厚半寸脣寸庾實二觳厚半寸脣寸
　註曰鄭司農云觳讀為斛觳受三斗聘記有斛𤣥謂
　豆實三而成觳則觳受斗二升庾讀如請益與之庾
　之庾　坡謂甗博古圖云上若甑可以炊下若鬲可
　以飪盖兼二器而有之盆所以盛甑所以炊鬲鼎屬
　　鬲音厯觳音斛下同
○旊人為簋實一觳崇尺厚半寸脣寸豆實三而成觳
崇尺
　註曰崇髙也豆實四升　疏曰祭宗廟皆用木簋今
　此用瓦簋據祭天地及外神尚質器用陶匏之類也
　　旊方往反
凡陶旊之事髺墾薜暴不入市
　註曰為其不任用也鄭司農云髺讀為刮薜讀為藥
　黃蘗之蘗暴讀為剥𤣥謂髺讀為跀墾頓傷也薜破
　裂也暴墳起不堅致也　疏曰髺謂器不正欹邪者
　也　髺音刮薜音蘗暴音剝跀音月墳扶粉反欹音
　崎
器中膊豆中縣
　註曰膞讀如車輇之輇既拊泥而轉其均尌膊其側
　以擬度端其器也縣縣繩正豆之柄
○膞崇四尺方四寸
　註曰凡器髙於此則垺不能相勝厚於此則火氣不
　交　疏曰方四寸謂垺拊四畔各一寸也　趙氏曰
　中義謂上文止言崇尺何用四尺髙以為式不知膊
　者先王特為定則燒時為準凡髙下斜曲皆就四尺
　内忖度如今之木匠手持五尺則子起屋量一尺高
　升也是此則子量一二丈柱櫨也是此則子中義未
　之思爾　中音仲膊市専反註輇同縣音懸尌音樹
　度待洛反垺芳符反勝音升櫨音盧
○梓人為筍虡
　註曰樂器所縣橫曰筍植曰虡鄭司農云筍讀為竹
　筍之筍　筍息允反虡音巨縣音懸
天下之大獸五脂者膏者臝者羽者鱗者
　註曰脂牛羊屬膏豕屬臝者謂虎豹貔􁎞為獸淺毛
　者之屬羽鳥屬鱗龍蛇之屬　疏曰鄭註内則云凝
　者曰脂釋者曰膏
○宗廟之事脂者膏者以為牲
　註曰致美味也
臝者羽者鱗者以為筍虡
　註曰貴野聲也　臝力果反貔音毗􁎞來知反
外骨内骨郤行仄行連行紆行以脰鳴者以注鳴者以
旁鳴者以翼鳴者以股鳴者以胷鳴者謂之小蟲之屬
以為雕琢
　註曰刻畫祭器博庶物也外骨龜屬内骨蟞屬郤行
　螾衍之屬仄行蟹屬連行魚屬紆行蛇屬脰鳴鼃黽
　屬注鳴精列屬旁鳴蜩蜺屬翼鳴𤼵皇屬股鳴蚣蝑
　動股屬胷鳴榮原屬　郤羌畧反仄音側紆乙俱反
　脰音豆蟞必滅反本又作鼈螾羊忍反鼃戸媧反黽
　其辛反蜩音條蜺五兮反蚣思容反蝑思餘反
厚脣弇口出目短耳大胷燿後大體短脰若是者謂之
臝屬恒有力而不能走其聲大而宏有力而不能走則
於任重宜大聲而宏則於鍾宜若是者以為鍾虡是故
擊其所縣而由其虡鳴
　註曰燿讀為哨頎小也鄭司農云宏讀為紘綖之紘
　謂聲音大也由若也　弇於檢反燿所敎反哨音稍
　頎音奇
鋭喙決吻數目顅脰小體騫腹若是者謂之羽屬恒無
力而輕其聲清揚而逺聞無力而輕則於任輕宜其聲
清揚而逺聞於磬宜若是者以為磬虡故擊其所縣而
由其虡鳴
　註曰吻口腃也顅長脰貌　疏曰烏喙長決物食之
　時則以近喙本決故云決吻　趙氏曰騫虧少也
　喙況廢反吻無憤反數音促顅苦顔反聞音問下同
　腃音權
小首而長摶身而鴻若是者謂之鱗屬以為筍
　註曰摶圜也鴻傭也　疏曰上論鍾磬之虡用鳥獸
　不同此論二者之筍同用龍蛇鱗物為之也　摶徒
　丸反傭勅龍反
凡攫閷援簭之類必深其爪出其目作其鱗之而
　註曰謂筍虡之獸也深猶藏也作猶起也之而頰􁎯
　也　疏曰攫閷者攫著則殺之援攬則噬之
深其爪出其目作其鱗之而則於眂必撥爾而怒苟撥
爾而怒則於任重宜且其匪色必似鳴矣
　註曰匪采貎也　王光逺曰言於眂若撥動其體而
　怒也　攫俱博反閷色界反援音袁簭音筮撥必末
　反􁎯音窟
爪不深目不出鱗之而不作則必穨爾如委矣苟頽爾
如委則加任焉則必如將廢措其匪色必似不鳴矣
　註曰措猶頓也　疏曰此經説脂者膏者止可為牲
　不可以為虡之義也　頽徒回反措七故反
○梓人為飲器
　王光逺曰梓人為筍虡為樂器也為飲器為禮器也
○勺一升爵一升觚三升獻以爵而酬以觚一獻而三
酬則一豆矣
　註曰勺尊升也觚豆字聲之誤觚當為觶豆當為斗
　　趙氏曰勺以酌酒今之杓是也　劉氏曰一獻而
　三酬者獻以一升酬以三升也并而計之為四升四
　升為豆豆雖非飲器其計數則然
食一豆肉飲一豆酒中人之食也
　註曰一豆酒又聲之誤當為斗　勺上灼反觚依註
　作觶之豉反杓是若反
凡試梓飲器鄉衡而實不盡梓師罪之
　註曰衡平也平爵鄉口酒不盡則梓人之長罪於梓
　人焉　鄉許亮反註同長丁丈反
○梓人為侯廣與崇方參分其廣而鵠居一焉
　註曰崇髙也方猶等也髙廣等者謂侯中也天子射
　禮以九為節侯道九十弓弓二寸以為侯中髙廣等
　則天子侯中丈八尺諸侯於其國亦然鵠所射也以
　皮為之各如其侯也居侯中三分之一則此鵠方六
　尺唯大射以皮飾侯大射者將祭之射也其餘有賓
　射燕射
○上兩个與其身三下兩个半之
　註曰个讀若齊人搚幹之幹上个下个皆謂舌也身
　躬也鄉射禮記曰倍中以為躬倍躬以為左右舌下
　舌半上舌然則九節之侯身三丈六尺上个七丈二
　尺下个五丈四尺其制身夾中个夾身在上下各一
　幅此侯凡用布三十六丈言上个與其身三者明身
　居一分上个倍之耳亦為下个半上个出也个或謂
　之舌者取其出而左右也侯制上廣下狹盖取象於
　人也張臂八尺張足六尺是取象率焉
○上綱與下綱出舌尋縜寸焉
　註曰綱所以繫侯於植者也上下皆出舌一尋者亦
　人張手之節也鄭司農云綱連侯繩也縜籠綱者縜
　讀為竹中皮之縜舌維持侯者　易彦祥曰綱所以
　持侯而繫於植縜所以持綱而繫於侯　个古旦反
　下及註同縜音云搚力答反率音類植直吏反
張皮侯而棲鵠則春以功
　註曰皮侯以皮所飾之侯司裘職曰王大射則共虎
　侯熊侯豹侯設其鵠謂此侯也春讀為蠢蠢作也出
　也天子將祭必與諸侯羣巨射以作其容體出其合
　於禮樂者與之事鬼神焉　疏曰張皮侯者天子三
　侯用虎熊豹飾侯之側號曰皮侯而棲鵠者各以其
　皮為鵠　春註音蠢
張五采之侯則逺國屬
　註曰五采之侯謂以五采畫正之侯也射人職曰以
　射灋治射儀王以六耦射三侯三獲三容樂以騶虞
　九節五正下曰若王大射則以貍步張三侯明此五
　正之侯非大射之侯明矣其職又曰諸侯在朝則皆
　北面逺國屬者若諸侯朝㑹王張此侯與之射所謂
　賓射也正之方外如鵠内二尺五采者内朱白次之
　蒼次之黃次之黑次之其侯之飾又以五采畫雲氣
　焉　䟽曰此據賓射之侯言五采是九十弓之侯若
　七十弓者則三正五十弓則二正逺國對畿内諸侯
　為逺也　正音征
張獸侯則王以息燕
　註曰獸侯畫獸之侯也鄉射記曰凡侯天子熊侯白
　質諸侯麋侯赤質大夫布侯畫以虎豹士布侯畫以
　鹿豕凡畫者丹質是獸侯之差也息者休農息老物
　也燕謂勞使臣若與羣臣飲酒而射　疏曰獸侯者
　亦畫雲氣飾侯之側燕射事䙝天子已下惟有五十
　步侯而已無尊卑之别　勞力報反使色吏反
祭侯之禮以酒脯醢
　註曰謂司馬實爵而獻獲者于侯薦酺醢折俎獲者
　執以祭侯　疏曰三等射皆同
○其辭曰惟若寧侯
　註曰若猶女也寧安也謂先有功徳其鬼有神　疏
　曰祭侯祭先有功徳之侯若射侯則射不寧侯有罪
　者也下文母或一經是也舉有功以勸示又舉有罪
　以懲之故兩言之也
母或若女不寧侯不屬于王所故抗而射女
　註曰或有也若如也屬猶朝㑹也抗舉也張也
强飲强食詒女曾孫諸侯百福
　註曰詒遺也曾孫諸侯謂女後世為諸侯者　女音
　汝强其丈反詒羊之反
○廬人為廬器戈柲六尺有六寸殳長尋有四尺車㦸
常酋矛常有四尺夷矛三尋
　註曰柲猶柄也八尺曰尋倍尋曰常酋夷長短名酋
　之言遒也酋近夷長矣　疏曰凡此經所云柄之長
　短皆通刃為尺數而言　廬魯吳反柲音秘殳音殊
　酋在由反註遒同
凡兵無過三其身過三其身弗能用也而無己又以害
人
　註曰人長八尺與尋齊進退之度三尋用兵力之極
　也而無己不徒止耳　疏曰人自己身也
故攻國之兵欲短守國之兵欲長攻國之人衆行地逺
食飲饑且涉山林之阻是故兵欲短守國之人寡食飲
飽行地不逺且不涉山林之阻是故兵欲長
　註曰言罷羸宜短兵壯健宜長兵　疏曰案司馬灋
　云弓矢圍殳矛守戈㦸助此言攻國之兵欲短則弓
　矢是也守國之兵欲長則殳矛是也言戈㦸助者攻
　守皆有以助弓矢殳矛以其戈㦸長短處中故也
　罷音皮羸劣皮反
凡兵句兵欲無彈刺兵欲無蜎是故句兵椑刺兵摶
　註曰句兵戈㦸屬刺兵矛屬鄭司農云彈謂掉也蜎
　謂橈也𤣥謂蜎亦掉也謂若井中蟲蜎之蜎齊人謂
　柯斧柄為椑則椑隋圜也摶圜也
○􁀎兵同强舉圍欲細細則校刺兵同强舉圍欲重重
欲𫝊人𫝊人則密是故侵之
　註曰改句言􁀎容殳無刃同强上下同也舉謂手所
　操鄭司農云校讀為絞而婉之絞重欲𫝊人謂矛柄
　之大者在人手中者侵之能敵也𤣥謂校疾也𫝊近
　也密審也正也人手操細以􁀎則疾操重以刺則正
　然則為矜句兵堅者在後刺兵堅者在前　句音鉤
　彈徒旦反刺七賜反蜎於全反椑薄兮反摶徒丸反
　􁀎紀益反校紀巧反𫝊音附隋他果反
凡為殳五分其長以其一為之被而圍之參分其圍去
一以為晉圍五分其晉圍去一以為首圍凡為酋矛參
分其長二在前一在後而圍之五分其圍去一以為晉
圍參分其晉圍去一以為刺圍
　註曰被把中也圍之圜之也大小未聞凡矜八觚鄭
　司農云晉謂矛㦸下銅鐏也刺謂矛刃胷也𤣥謂晉
　讀如王搢大圭之搢矜所㨗也首殳上鐏也為戈㦸
　之矜所圍如殳夷矛如酋矛　被皮義反把音霸鐏
　存悶反
凡試廬事置而摇之以眂其蜎也灸諸牆以眂其橈之
均也橫而摇之以眂其勁也
　註曰置猶樹也灸猶柱也以柱兩牆之間輓而内之
　本末勝負可知也正於牆牆歰　疏曰置而摇之謂
　豎之於地上以手摇之以眂其蜎蜎然均否橫而摇
　之謂橫置於膝上以一手執一頭摇之以眂其堅勁
　與否也　灸音救輓音挽歰所立反
六建既備車不反覆謂之國工
　註曰六建五兵與人也反覆猶軒輖　輖音周
　匠人建國
　註曰立王國若邦國者
水地以縣
　疏曰縣者於造城之處四角立四柱於柱四畔縣繩
　以正柱柱正然後去柱逺以水平之灋遥望柱高下
　定即知地之高下然後平高就下地乃平也乃後行
　下以景正四方之事　鄭剛中曰天下之至平莫如
　水將以知地之高下則用水而視之天下之至直莫
　如繩將以知槷之邪正則用繩而視之謂之水地以
　縣者既度地而築之未知其高下乃用水以望之也
　然水可以望高下必以繩而騐之用水以平地立柱
　以懸繩觀水矣而又觀繩則平與直皆可知也　縣
　音懸下同
置槷以縣眂以景
　註曰槷古文臬假借字於所平之地中央樹八尺之
　臬以縣正之眂之以其景將以正四方也爾雅曰在
　牆者謂之杙在地者謂之臬
○為規識日出之景與日入之景
　註曰日出日入之景其端則東西正也又為規以識
　之者為其難審也自日出而畫其景端以至日入既
　則為規測景兩端之内規之規之交乃審也度兩交
　之間中屈之以指臬則南北正　槷魚列反註臬同
　景倚丙反杙以職反度待洛反
畫參諸日中之景夜攷之極星以正朝夕
　註曰日中之景最短者也極星謂北辰　疏曰前經
　之正東西南北恐其不審猶更以此二者以正南北
　言朝夕即東西也南北正則東西亦正故兼言東西
　也
○匠人營國方九里旁三門
　註曰營謂丈尺其大小天子十二門通十二子　疏
　曰案典命云上公九命國家宫室車旗衣服禮儀以
　九為節侯伯子男已下皆依命數鄭云國家謂城方
　公之城盖方九里侯伯七里子男五里并文王有聲
　詩箋差之天子當十二里此云九里者案下文有夏
　殷則此九里通異代也鄭異義駮或云周亦九里城
　則公七里侯伯五里子男三里不取典命等註由鄭
　兩解故義有異也
國中九經九緯經涂九軌
　註曰國中城内也經緯謂涂也經緯之涂皆容方九
　軌軌謂轍廣乘車六尺六寸旁加七寸凡八尺是為
　轍廣九軌積七十二尺則此涂十二步也旁加七寸
　者輻内二寸半輻廣三寸半綆三分寸之二金轄之
　間三分寸之一
○左祖右社面朝後市
　註曰王宫所居也祖宗廟面猶向也王宫當中經之
　涂也
市朝一夫
　註曰方各百步　疏曰案司市市有三期總於一市
　之上為之若市總一夫之地則為大狹盖市曹思次
　介次所居之地與天子三朝皆居一夫之地各方百
　步也　涂音塗綆方頴反轄胡瞎反
夏后氏世室堂脩二七廣四脩一
　註曰世室者宗廟也魯廟有世室牲有白牡此用先
　王之禮脩南北之深也夏度以步令堂脩十四步其
　廣益以四分脩之一則堂廣十七步半
○五室三四步四三尺
　註曰堂上為五室象五行也三四步室方也四三尺
　以益廣也木室於東北火室於東南金室於西南水
　室於西北其方皆三步其廣益之以三尺土室於中
　央方四步其廣益之以四尺此五室居堂南北六丈
　東西七丈　趙氏曰中間既為明堂又為土室意者
　土室包在明堂之内也此所計丈尺係五室四角相
　接無路可通所以環溪圖於四室角皆約空一筵或
　一步者不為無見也
○九階
　註曰南面三三面各二　疏曰明堂位云三公中階
　之前北面東上諸侯之位阼階之東西面北上諸伯
　之國西階之西東面北上故知南面三階也
○四旁兩夾窻
　註曰窻助戸為明每室四戸八窻
○白盛
　註曰蜃灰也盛之言成也以蜃灰堊牆所以飾成宫
　室
○門堂三之二
　註曰門堂門側之堂取數於正堂令堂如上制則門
　堂南北九步二尺東西十一步四尺爾雅曰門側之
　堂謂之塾　坡謂門堂有二書顧命所謂左塾右塾
　是也因經文合計其數故註之東西步尺亦計二而
　合之
○室三之一
　註曰兩室與門各居一分　疏曰此室即在門堂之
　上作之也　坡謂上正堂東西十七步三尺五室東
　西七丈計以六尺之步為十一步四尺合二者凡二
　十九步一尺今門堂居正堂三之二東西十一步四
　尺兩室與門各居正堂三分之一共為十七步三尺
　合二者亦二十九步一尺盖二門堂上與五室對門
　與兩室上與正堂對也　夾古洽反窻初江反蜃常
　軫反堊烏路反塾音孰
殷人重屋堂脩七尋堂崇三尺四阿重屋
　註曰重屋者王宫正堂若大寢也其脩七尋五丈六
　尺放夏周則其廣九尋七丈二尺也五室各二尋崇
　髙也四阿若今四柱屋重屋複笮也　疏曰四阿四
　霤者也　重直龍反放方往反複音福笮側白反霤
　音溜
周人明堂度九尺之筵東西九筵南北七筵堂崇一筵
五室凡室二筵
　註曰明堂者明政教之堂周度以筵亦王者相改周
　堂髙九尺殷三尺則夏一尺矣相參之數禹卑宫室
　謂此一尺之堂與此三者或舉宗廟或舉王寢或舉
　明堂互言之以明其同制　疏曰謂當代三者其制
　同非謂三代制同也　度待洛反下及註同
室中度以几堂上度以筵宫中度以尋野度以步涂度
以軌
　註曰周文者各因物宜為之數室中舉謂四壁之内
　　疏曰此記據周而作故備於周而畧於夏殷下文
　皆據周而説室中坐時慿几堂上行禮用筵宫中合
　院之内無几無筵故用手之尋也在野論里數皆以
　步故用步涂有三道車從中央故用車之軌　坡謂
　春官司几筵疏曰阮諶云几長五尺宫中總堂奥阼
　之稱凡居度其地足以容身故取張臂八尺之尋
廟門容大扃七个
　註曰大扃牛鼎之扃長三尺每扃為一个七个二丈
　　一尺
○闈門容小扃參个
　註曰廟中之門曰闈門小扃膷鼎之扃長二尺參个
　六尺
○路門不容乘車之五个
　註曰路門者大寢之門乘車廣六尺六寸五个三丈
　三尺言不容者是兩門乃容之兩門乃容之則此門
　半之丈六尺五寸
○應門二徹參个
　註曰正門謂之應門謂朝門也二徹之内八尺三个
　二丈四尺　扃古熒反个古賀反膷音香
内有九室九嬪居之外有九室九卿朝焉
　註曰内路寢之裏也外路門之表也九室如今朝堂
　諸曹治事處九嬪掌婦學之灋以敎九御六卿三孤
　為九卿　疏曰案内宰王有六宫九嬪已下分居之
　若然不得復分居九室矣此九嬪之九室與九卿九
　室相對而言之九卿九室是治事之處則九嬪九室
　亦是治事之處故與六宫不同
○九分其國以為九分九卿治之
　註曰九分其國分國之職也三孤佐三公論道六卿
　治六官之屬
王宫門阿之制五雉宫隅之制七雉城隅之制九雉
　註曰阿棟也宫隅城隅謂角浮思也雉長三丈髙一
　丈度髙以髙度廣以廣　疏曰阿者謂門之屋兩下
　為之其脊髙五丈隅者浮思則小樓也明堂位云疏
　屛註亦云今浮思也刻之為雲氣蟲獸如今闕上為
　之矣則門屏有屋覆之與城隅及闕皆有浮思刻畫
　為雲氣并蟲獸者也
○經涂九軌環涂七軌野涂五軌
　註曰廣狹之差也杜子春云環涂謂環城之道　疏
　曰野涂國外謂之野不言緯者以與經同也
○門阿之制以為都城之制
　註曰都四百里外距五百里王子弟所封其城隅髙
　五丈宫隅門阿皆三丈
○宫隅之制以為諸侯之城制
　註曰諸侯畿以外也其城隅制髙七尺宫隅門阿皆
　五丈禮器曰天子諸侯臺門　疏曰案異義古周禮
　説云天子城髙七雉隅髙九雉公之城髙五雉隅髙
　七雉侯伯之城髙三雉隅髙五雉都城之髙皆如子
　男之城高其天子及公城與此匠人同其侯伯已下
　與此匠人説異者此匠人云門阿之制以為都城之
　制髙五雉亦謂城隅也其城髙三雉與侯伯等如是
　子男豈不如都乎明子男城亦與伯等是以周禮説
　不云子男及都城之髙直云都城之髙皆如子男之
　城髙有此匠人相參明子男之城不止高一丈隅二
　丈而已如是則此經惟謂上公之城制
○環涂以為諸侯經涂野涂以為都經涂
　註曰經亦謂城中道諸侯環涂五軌其野涂及都環
　涂野涂皆三軌
○匠人為溝洫
　註曰主通利田間之水道
○耜廣五寸二耜為耦一耦之伐廣尺深尺謂之􁆴田
首倍之廣二尺深二尺謂之遂
　註曰古者耜一金兩人併𤼵之其壟中曰􁆴􁆴上曰
　伐伐之言𤼵也􁆴畎也今之耜岐頭兩金象古之耦
　也田一夫之所佃百畝方百步地遂者夫間小溝遂
　上亦有徑　鄭剛中曰古者耕種在􁆴上而水流乎
　􁆴中一耦之所𤼵者其土廣深各一尺名之曰􁆴則
　􁆴為田間流水之道矣又於田首倍其數名之曰遂
　遂之為言水之所道達也此言一夫所受之田如是
　也　疏曰案遂人註云以南畝圖之遂縱溝横洫縱
　澮橫九澮而川周其外以彼遂在夫間故以南畝遂
　則縱矣此井田云田首倍之為遂以南畝圖之遂則
　橫矣　􁆴畎同佃音電
九夫為井井間廣四尺深四尺謂之溝方十里為成成
間廣八尺深八尺謂之洫方百里為同同間廣二尋深
二仞謂之澮
　註曰此畿内采地之制九夫為井井者方一里九夫
　所治之田也采地制井田異於鄉遂及公邑三夫為
　屋屋具也一井之中三屋九夫三三相具以出賦税
　其治溝也方十里為成成中容一甸甸方八里出田
　税緣邊一里治洫方百里為同同中容四都六十四
　成方八十里出田税緣邊十里治澮采地者在三百
　里四百里五百里之中載師職曰園廛二十而一近
　郊十一逺郊二十而三甸稍縣都皆無過十二謂田
　税也皆就夫税之輕近重逺耳滕文公問為國於孟
　子孟子曰夏后氏五十而貢殷人七十而莇周人百
　畝而徹其實皆什一也徹者徹也莇者藉也龍子曰
　治地莫善於莇莫不善於貢貢者校數嵗之中以為
　常文公又問井田孟子曰請野九一而莇國中什一
　使自賦卿以下必有圭田圭田五十畝餘夫二十五
　畝死徙無出鄉鄉田同井出入相友守望相助疾病
　相扶持則百姓親睦方里而井井九百畝其中為公
　田八家皆私百畝同養公田公事畢然後治私事所
　以别野人也又曰詩云雨我公田遂及我私惟莇為
　有公田由此觀之雖周亦莇也魯哀公問於有若曰
　年饑用不足如之何有若對曰盍徹乎曰二吾猶不
　足如之何其徹也春秋宣十五年秋初税畝𫝊曰非
　禮也穀出不過藉以豐財也此數者世人謂之錯而
　疑焉以載師職及司馬灋論之周制畿内用夏之貢
　灋税夫無公田以詩春秋論語孟子論之周制邦國
　用殷之莇灋制公田不税夫貢者自治其所受田貢
　其税穀莇者藉民之力以治公田又使收斂焉畿内
　用貢灋者鄉遂及公邑之吏旦夕從民事為其促之
　以公使不得恤其私邦國用莇灋者諸侯専一國之
　政為其貪暴税民無藝周之畿内税有輕重諸侯謂
　之徹者通其率以什一為正孟子云野九夫而税一
　國中什一是邦國亦異外内之灋耳圭之言珪絜也
　周謂之士田鄭司農説以春秋𫝊曰有田一成又曰
　列國一同
○専達於川各載其名
　註曰達猶至也謂澮直至于川復無所注入載其名
　者識水所從出　莇音助雨于付反率音律識音志
凡天下之地埶兩山之間必有川焉大川之上必有涂
焉
　註曰通其壅塞　疏曰此言同間有澮澮水入川其
　川是自然而有又非平地而出必因山間有之又大
　川不可輙越遂川必當有涂地勢然也　易彦祥曰
　此言同間有澮之水入川川在兩山之間與遂人萬
　夫之川其説大異盖遂人夫間有遂其地百畝十夫
　則其首為橫溝方一里十溝則東畔為南北之洫方
　三里有竒十洫則於南畔為橫澮九澮則於四畔為
　川是萬夫之川故其為川方三十三里少半里又九
　之而後方一同以南畝圖之九澮而川周其外又從
　而九之則一同之間方八十一澮何其澮洫之稠多
　也此遂人之制至匠人則百里一同始有一澮達於
　兩山之川而已
凡溝逆地阞謂之不行水屬不理孫謂之不行
　註曰溝謂造溝阞謂脉理屬讀為注孫順也不行謂
　決溢也禹鑿龍門播九河為此逆阞與不理孫也
　坡謂上文有畎遂溝洫澮五者此舉中而言則凡畎
　遂洫溝皆不可逆阞與不理孫耳自是以下凡言溝
　者皆舉一例餘也
○梢溝三十里而廣倍
　註曰謂不墾地之溝也鄭司農云梢讀為桑螵蛸之
　蛸梢謂水潄齧之溝故三十里而廣倍　坡謂郭明
　龍云梢溝句當有誤字妄意三十里之三乃至字磨
　滅之餘也盖遂橫溝縱溝行一里受九遂之水行十
　里受九十遂之水水勢愈大則潄齧必力故至十里
　為之洫廣八尺深八尺使倍於溝以受其水而殺其
　勢也　阞音勒屬之樹反孫音遜梢音簫潄音瘦齧
　音臬俱下同殺色界反
凡行奠水磬折以參伍
　註曰坎為弓輪水行欲紆曲也鄭司農云奠讀為停
　謂行停水溝形當如磬直行三折行五以引水者疾
　焉
○欲為淵則句於矩
　註曰大曲則流轉流轉則其下成淵　疏曰凡川溝
　欲得使教淵之深當句曲於矩使水勢到向上句曲
　尺則為迴涹自然深為淵騐今皆然也　奠音停句
　音鉤迴音潰涹於偽反
凡溝必因水埶防必因地埶善溝者水潄之善防者水
淫之
　註曰潄猶齧也鄭司農云淫讀為廞謂水淤泥土留
　著助之為厚𤣥謂淫讀為淫液之淫
凡為防廣與崇方其閷參分去一
　註曰崇高也方猶等也閷者薄其上
○大防外閷
　註曰又薄其上厚其下　疏曰外閷三分去一之外
　更去也　閷色界反
凡溝防必一日先深之以為式
　註曰程人功也　疏曰將欲造溝防先以人數一日之中所作
　尺數後則以此功程賦其丈尺步數言深者謂深淺尺數
　里為式然後可以𫝊衆力
　註曰里讀為己聲之誤也
　凡任索約大汲其版謂之無任
　註曰約縮也汲引也築防若牆者以繩縮其版大引
　之言版橈也版橈築之則鼓土不堅矣詩云其繩則
　直縮版以載又曰約之格格椓之橐橐　里音以𫝊
　音附格音各椓丁角反
葺屋參分瓦屋四分
　葺屋草屋也三分屋之南北深以其一為屋脊髙四
　分亦然　鄭剛中曰草之去水為遲瓦之去水甚疾
　故其峻之勢宜有差也　陳用之曰自此至堂涂十
　有二分皆隨其宜而閷之之勢主以去水而已
囷窌倉城逆牆六分
　註曰逆猶郤也築此四者六分其髙郤一分以為閷
　囷圜倉穿地曰窌　疏曰郤牆六分者六分其髙去
　一以為殺假令髙丈二尺下厚四尺則於上去二尺
　為殺上惟二尺其囷倉城地上為之須為此殺其窌
　入地亦為此殺者雖入地口宜寛則牢固也
堂涂十有二分
　註曰謂階前若今令甓祴也分其督旁之脩以一分
　為峻也爾雅曰堂涂謂之陳
竇其崇三尺
　註曰宫中水道
牆厚三尺崇三之
　註曰髙厚以是為率足以相勝　葺七入反囷􁀫貧
　反窌古孝反竇音豆閷音殺色界反令音零甓薄厯
　反裓音階勝音升
○車人之事半矩謂之宣
　註曰矩灋也所灋者人也人長八尺而大節三頭也
　腹也脛也以三通率之則矩二尺六寸三分寸之二
　頭髪皓落曰宣半矩尺三寸三分寸之一人頭之長
　也柯欘之木頭取名焉易巽為宣髪
○一宣有半謂之欘
　註曰欘斲斤柄長二尺爾雅曰句欘謂之定
○一欘有半謂之柯
　註曰伐木之柯柄長三尺詩云伐柯伐柯其則不逺
　鄭司農云蒼頡篇有柯欘
○一柯有半謂之磬折
　註曰人帶以下四尺五寸磬折立則上俛玉藻曰三
　分帶下紳居二焉紳長三尺　欘張玉反句音劬俛
　音免
○車人為耒庛長尺有一寸中直者三尺有三寸上句
者二尺有二寸
　註曰鄭司農云耒讀為耕耒庛讀為其顙有疵之疵
　謂耒下岐𤣥謂庛讀為棘刺之刺刺耒下前曲接耜
　　疏曰中直者謂手執處為句故謂庛上句下為中
　直句者謂人手執之處
○自其庛緣其外以至于首以弦其内六尺有六寸與
步相中也
　註曰緣外六尺有六寸内弦六尺應一步之尺數耕
　者以田器為度宜耜異材不在數中　疏曰弦其内
　者據庛面至句下望直量之内謂上下兩曲之内中
　應也　庛音刺句音鉤下同緣悦戰反中丁丈反疵
　似斯反
堅地欲直庛柔地欲句庛直庛則利推句庛則利𤼵倨
句磬折謂之中地
　註曰中地之耒其庛與直者如磬折則調矣調則弦
　六尺　鄭剛中曰推者推而前也𤼵者舉而起也
　推湯雷反
○車人為車柯長三尺博三寸厚一寸有半五分其長
以其一為之首
　註曰首六寸謂若金剛闗頭斧柯其柄也鄭司農云
　柯長三尺謂斧柯因以為度　疏曰此車人謂造車
　之事凡造作皆用斧因以量物故先論斧柄長短及
　刃之大小也
轂長半柯其圍一柯有半
　註曰大車轂徑尺五寸
輻長一柯有半其博三寸厚三之一
　註曰輻厚一寸也
渠三柯者三
　註曰渠二丈七寸謂罔也其徑九尺鄭司農云渠謂
　車輮所謂牙　疏曰渠二丈七尺者案上輻長一柯
　有半兩兩相對則九尺尚有轂空壺中於二丈七尺
　不合者云輻長一柯有半兩相九尺者通計轂而言
　其實輻無一柯有半也　註故書博為摶杜子春云
　當為博牙五稼反
行澤者欲短轂行山者欲長轂短轂則利長轂則安
　註曰澤泥若其大安山險苦其大動　疏曰此總言
　大車柏車所利之事以大車在平地并行澤柏車山
　行各有所宜也
○行澤者反輮行山者仄輮反輮則易仄輮則完
　註曰鄭司農云反輮謂輪輮反其木裏需者在外澤
　地多泥柔也山地剛多沙石𤣥謂反輮為泥之黏欲
　得心在外滑仄輮謂沙石破碎之欲得表裏相依堅
　刃
○六分其輪崇以其一為之牙圍
　註曰輪髙輪徑也牙圍尺五寸　毛氏曰此大車之
　輪宜在渠三柯者三之下故知其簡脱也　輮人九
　反仄音側易以豉反大音泰需人兖反
柏車轂長一柯其圍二柯其輻一柯其渠二柯者三五
分其輪崇以其一為之牙圍
　註曰柏車山車輪髙六尺牙圍尺二寸　疏曰其輻
　一柯其渠二柯者三兩輻相對六尺渠圍丈八尺亦
　謂通轂空壺中并數而言也
大車崇三柯綆寸牝服二柯有參分柯之二
　註曰大車平地載任之車轂長半柯者也綆輪箄牝
　服長八尺謂較也鄭司農云牝服謂車箱服讀為負
　　綆方頴反服音負箄薄厯反較音角
羊車二柯有參分柯之一
　註曰鄭司農云羊車謂車羊門也𤣥謂羊善也善車
　若今定張車較長七尺
柏車二柯
　註曰較六尺也柏車輪崇六尺其綆大半寸
凡為轅三其輪崇參分其長二在前一在後以鑿其鉤
徹廣六尺鬲長六尺
　註曰鄭司農云鉤鉤心鬲謂轅端厭牛領者　疏曰
　輪崇雖不同其轅各自三其輪崇鬲長六尺者以其
　兩轅一牛在轅内故狹四馬車鬲六尺六寸者以其
　一轅兩服馬在轅外故鬲長也　坡謂鉤謂轅之鉤
　心也就中而鑿之以鉤車箱也　徹轍同鬲於革反
　厭於甲反
○弓人為弓取六材必以其時
　註曰取幹以冬取角以時絲漆以夏筋膠未聞
六材既聚巧者和之
　註曰聚猶具也
○幹也者以為逺也角也者以為疾也筋也者以為深
也膠也者以為和也絲也者以為固也漆也者以為受
霜露也
　註曰六材之力相得而足　王光逺曰弓以幹為質
　以漆為文角附幹以安膠得漆以完筋則施於角之
　外絲則用於膠之内弓所以及逺者其力在幹故幹
　以為逺弓所以疾𤼵者其勢在角故角以為疾角幹
　資筋以為堅刃以射則中深故筋以為深三者得膠
　然後相合以為和故膠以為和結而固之在絲故絲
　以為固飾而堅之在漆故漆以受霜露
凡取幹之道七柘為上檍次之檿桑次之橘次之木瓜
次之荆次之竹為下
　註曰鄭司農云檍讀為億萬之億爾雅曰杻檍又曰
　檿桑山桑國語曰檿弧箕箙　坡謂檍梓屬葉如杏
　而尖木瓜狀如柰
凡相幹欲赤黒而陽聲赤黒則鄉心陽聲則逺根
　註曰陽猶清也木之類近根者奴　趙氏曰上既辨
　其材之善否取之矣然後相眂而用之
○凡析幹射逺者用埶射深者用直
　註曰鄭司農云埶謂形埶假令木性自曲則當反其
　曲以為弓故曰審曲面埶𤣥謂曲埶則宜薄薄則力
　少直則可厚厚則力多　王光逺曰既相之而得其
　材之美然後可以析之而為弓之幹
○居幹之道菑栗不迆則弓不𤼵
　註曰鄭司農云菑讀為不菑而畬之菑栗讀為榛栗
　之栗謂以鋸副析幹迆讀為倚移從風之移謂邪行
　絶理者弓𤼵之所從起𤣥謂栗讀為裂繻之裂　疏
　曰居謂居處解析弓幹之灋但菑栗皆謂以鋸剖析
　弓幹之時不邪迆失理則弓後不𤼵傷也　柘音蔗
　檍於力反檿於簟反相息亮反下同鄉許亮反逺於
　愿反菑側其反栗音烈迆羊氏反杻女丑反箙音服
　畬音餘鋸音據副普逼反繻音需
凡相角秋閷者厚春閷者薄稺牛之角直而澤老牛之
角紾而昔
　註曰鄭司農云紾讀為抮縳之抮昔讀為交錯之錯
　謂牛角觕理錯也𤣥謂昔讀履錯然之錯　王光逺
　曰稺牛方少而氣血剛則角之文正直而澤潤老牛
　有疾而氣血衰則其文麤紾而交錯
○疢疾險中
　註曰牛有久病則角裏傷　疏曰險傷也中角裏
○瘠牛之角無澤
　註曰少潤氣
○角欲靑白而豐末夫角之本蹙於􁎱而休於氣是故
柔柔故欲其埶也白也者埶之徴也
　註曰蹙近也休讀為煦鄭司農云欲其形之自曲反
　以為弓𤣥謂色白則埶
○夫角之中恒當弓之畏畏也者必橈橈故欲其堅也
青也者堅之徴也
　註曰故書畏作威杜子春云當為威威謂弓淵角之
　中央與淵相當𤣥謂畏讀如秦師入隈之隈
○夫角之末逺於􁎱而不休於氣是故脃脃故欲其柔
也豐末也者柔之徵也
　註曰末之大者􁎱氣及煦之　鄭剛中曰所不休則
　必脃而易折此所以貴其柔柔則不折矣
○角長二尺有五寸三色不失理謂之牛戴牛
　註曰三色本白中青末豐鄭司農云牛戴牛角直一
　牛　稺音治閷色界反紾音軫註抮同昔七各反下
　同疢丑刃反瘠音籍􁎱乃老反又作腦休音煦畏烏
　回反脃七嵗反縳符約反
凡相膠欲朱色而昔昔也者深瑕而澤紾而摶亷
　摶圜也亷瑕嚴利也欲朱色案下諸膠惟牛膠火赤
　則牛膠為善矣深瑕而澤者言其表裡皆有文而其
　色潤澤紾而摶亷者其理紾密而摶圜又亷瑕嚴利
○鹿膠靑白馬膠赤白牛膠火赤䑕膠黒魚膠餌犀膠
黃
　註曰皆謂煮用其皮或用角餌色如餌　坡謂餌粉
　餅也許氏說文曰餌之言堅潔若玉珥也魚膠餌近
　之
○凡昵之類不能方
　註曰鄭司農云謂膠善戾故書昵或作樴杜子春云
　樴讀為不義不昵之昵或為䵑䵑黏也𤣥謂樴脂膏
　䐈敗之䐈䐈亦黏也　坡謂上文畧舉數者之膠色
　此言凡膠黏之類衆多不能盡比方之也　相息亮
　反摶徒丸反昵音暱註䵑同樴音職䐈同黏女亷反
凡相筋欲小簡而長大結而澤小簡而長大結而澤則
其為獸必剽以為弓則豈異於其獸
　簡讀如簡札之簡盖竹間一條為一札謂筋條之直
　相似也結謂細聚而不散筋之小者貴乎條直而長
　筋之大者貴乎稹密而潤剽疾也
○筋欲敝之敝
　註曰鄭司農云嚼之當孰　剽芳妙反嚼才略反
漆欲測
　註曰測讀如測度之測測猶清也
絲欲沈
　註曰如在水中時色
得此六材之全然後可以為良
　註曰全無瑕病良善也
凡為弓冬析幹而春液角夏治筋秋合三材
　註曰三材膠絲漆鄭司農云液讀為醳　疏曰醳者
　漬液之義
寒奠體
　註曰奠讀為定至冬膠堅内之檠中定往來體
冰析灂
　註曰大寒中下於檠中復内之　陳用之曰上文既
　明相幹相角相膠相筋之理矣於是始言為弓之灋
　　王光逺曰材美工巧不得天時則不可以為良故
　弓有六材而治之各以其時也
冬析幹則易
　註曰理致滑　鄭剛中曰木至冬堅凝治之節目易
　去其理滑易矣
春液角則合
　註曰合讀為洽
夏治筋則不煩
　註曰煩亂　鄭剛中曰筋本攣結不紓宜緩而治之
　夏者解緩之時於斯治之則筋埶慢易不煩亂矣
秋合三材則合
　註曰合堅密也
寒奠體則張不流
　註曰流猶移也　疏曰體既定則後用時雖張不流
　移謂不失往來之體也
冰釋灂則審環
　註曰審猶定也　疏曰納之檠中析其漆灂其漆之
　灂環則定後不鼓動故冰析之也
春被弦則一年之事
　註曰期嵗乃可用　奠音定灂子召反易以豉反醳
　音亦檠音景内音納復扶又反
析幹必倫
　註曰順其理也
析角無邪
　註曰亦正之
斲目必荼
　註曰鄭司農云荼讀為舒舒徐也目幹節目　鄭剛
　中曰幹有節目斲而去之宜紆徐而勿急則節目可
　盡
斲目不荼則及其大脩也筋代之受病
　註曰脩猶久也
夫目也者必强强者在内而摩其筋夫筋之所由幨恒
由此作
　註曰摩猶隐也幨絶起也
○故角三液而幹再液
　註曰重醳治之使相稱　王光逺曰液謂以水治之
　使其液作而耎也角則以火灸而治之欲其和也故
　三液幹則以火揉而治之欲其堅也故再液
○厚其帤則木堅薄其帤則需
　註曰需謂不充滿鄭司農云帤讀為襦有衣絮之絮
　帤謂弓中裨　疏曰造弓之灋弓幹雖用整木仍於
　幹上裨之乃得調適也
○是故厚其液而節其帤
　註曰厚猶多也節猶適也　鄭剛中曰厚其液則或
　三或再其數之多也節其帤則不厚不薄其處之得
　中
○約之不皆約疏數必侔
　註曰不皆約纏之繳不相次也皆約則帤侔猶均也
　　疏曰約謂以絲膠橫纏之今之弓猶然不皆約謂
　不比次為之疏數必侔須稀疎必均也　荼音舒下
　同幨昌廉反帤女居反需人兖反數音朔侔莫侯反
　重直龍反稱尺證反下同耎音軟襦音儒絮周易作
　袽禆音卑繳音灼
斲摯必中膠之必均
　註曰摰之言致也中猶均也　疏曰斲幹厚薄必均
　調為之施膠亦均不得偏厚也自此以下説弓之隈
　裏施膠之事
○斲摯不中膠之不均則及其大脩也角代之受病夫
懐膠於内而摩其角夫角之所由挫恒由此作
　註曰幹不均則角蹴折也
○凡居角長者以次需
　註曰當弓之隈也長短各稱其幹短者居簫　趙氏
　曰次者處於此之意如師左次是也故居角之灋必
　以長者安頓在隈弓隈謂之需
○恒角而短是謂逆橈引之則縱釋之則不校
　註曰恒讀為搄搄竟也竟其角而短于淵幹引之角
　縱不用力若欲反橈然校疾也既不用力放之又不
　疾　疏曰竟角而短謂施角竟滿兩畔而上下短於
　隈者也
○恒角而達辟如終紲非弓之利也
　註曰達謂長於淵幹若達於簫頭紲弓䪐角過淵接
　則送矢大疾若見紲於䪐矣弓有䪐者為𤼵弦時備
　頓傷詩云竹䪐緄縢　鄭剛中曰若其角長自隈而
　通過於簫頭則其弓必堅而不可引譬如終紲謂若
　見繫束於弓䪐之上
○今夫茭解中有變焉故校
　註曰茭解謂接中也變謂簫臂用力異校疾也　疏
　曰記人别起義端故言今夫茭解中謂隈與弓簫角
　接之處有變者即異也謂弓簫與臂用力異異者引
　之則臂中用力故矢則簫用力既用力異故校
○於挺臂中有柎焉故剽
　註曰挺直也柎側骨剽亦疾也鄭司農云剽讀為湘
　漂絮之漂　疏曰直臂中正謂弓把處有柎者謂角
　弓於把處兩畔有側骨骨堅强所以與弓為力故剽
　疾也
恒角而達引如終紲非弓之利
　註曰重明達角之不利變辟言引字之誤　挫子臥
　反需汝逺反恒角之恆古鄧反註搄同校古卯反辟
　音譬紲息列反茭音交解戸隘反挺勅頂反柎方輔
　反引如註改作譬蹴子六反䩛音祕緄古本反縢徒
　登反漂匹妙反
撟幹欲孰於火而無贏撟角欲孰於火而無燂引筋欲
盡而無傷其力䰞膠故孰而水火相得然則居旱亦不
動居濕亦不動
　註曰贏過孰也燂灸爛也不動者謂弓也　疏曰不
　言漆絲者用力少　趙氏曰此段説幹角筋膠得所
　不得所之事幹角有曲直之勢必以火撟之使正筋
　有緩急拳縮之埶必用引之凡所攻治必水火相得
　不可過不可不及角三液幹再液者以此爾筋欲敝之
　敝不盡則有生硬處而不軟過則傷其力而不强膠
　以水浸以火燒水火相得則體熟而質化
○苟有賤工必因角幹之濕以為之柔善者在外動者
　在内雖善於外必動於内雖善亦弗可以為良矣
　註曰苟愉也濕猶生也　撟居兆反贏音盈燂音尋
　䰞章吕反愉吐侯反
凡為弓方其峻而高其柎長其畏而薄其敝宛之無已
應
　註曰宛謂引之也引之不休止常應弦言不罷需也
　峻謂簫也鄭司農云敝讀為蔽塞之蔽謂弓人所握
　持者　趙氏曰弓稍頭要叩弦方而不員則健而有
　力稍頭尖削而不平闊故謂之峻柎乃把處兩頭兩
　側畔稍髙接角畏者弓彎謂之畏畏言曲處敝即把
　處稍細者
○下柎之弓末應將興
　註曰末猶簫也興猶動也𤼵也　疏曰下柎者謂把
　骨大下為之由弓隈下短故簫應弦則柎將動𤼵也
　　趙氏曰柎正當弓之要惟髙其柎以壯其力故引
　之而弓稍不能以橈之若柎骨大卑下為之簫方應
　弦則柎𤼵動由柎力弱撐壓弓隈不住故也
○為柎而𤼵必動於閷
　註曰閷接中　疏曰此重釋上文末應將興若如上
　為柎而𤼵動則接中亦動也　趙氏曰接是敝接畏
　處柎揷在兩旁雖相襯貼作一柄其實是兩木凑合
　成柎與閷相為表裏柎動則閷亦動理之必然
○弓而羽閷末應將𤼵
　註曰羽讀為扈扈緩也接中動則緩緩簫應弦則角
　幹將𤼵　趙氏曰此段先言峻柎畏敝至論病處止
　説柎一節全不及峻畏敝則所重在柎柎當弓之要
　正是制壓一弓之接處最要强固柎壞則其餘都壞
　所以特詳言之　畏烏回反下及註同閷色界反羽
　音戸註扈同罷音皮需汝逺反撐丑庚反
弓有六材焉雖幹强之張如流水
　註曰無難易也　疏曰無難易則强弱得所也　趙
　氏曰此統論弓之成體
○維體防之引之中參
　註曰體謂内之於檠中定其體防深淺所止謂體定
　張之弦居一尺引之又二尺　疏曰深淺所止者若
　王弧之弓往體寡來體多弛之乃有五寸張之一尺
　五寸夾庾之弓往體多來體寡弛之一尺五寸張之
　得五寸唐弓大弓往來體若一弛之一尺張之亦一
　尺是防之深淺所止弦居一尺引之又二尺者據唐
　大中者而言餘四者弛之張之雖多少不同及其引
　之皆三尺以其矢長三尺須滿故也
○維角䟫之欲宛而無負弦引之如環釋之無失體如
環
　註曰負弦辟戾也負弦則不如環如環亦謂無難易
　鄭司農云䟫讀如牚距之牚車牚之牚　疏曰牚正
　也謂置角於隈屮而正也宛順也　鄭剛中曰無負
　弦言不與弦相反也非惟不與弦相反又且引之則
　如環環言其勢之圓也非特引之勢圓及其釋而不
　引之時其體不失常如環然此皆角有以䟫之之力
○材美工巧為之時謂之參均角不勝幹不勝筋謂之
參均量其力有三均均者三謂之九和
　註曰有三讀為又參量其力又參均者謂若幹勝一
　石加角而勝二石被筋而勝三石引之中三尺假令
　弓力勝三石引之中三尺弛其弦以繩援擐之毎加
　物一石則張一尺故書勝或作稱鄭司農云當言稱
　謂之不參均𤣥謂不勝無負也
○九和之弓角與幹權筋三侔膠三鋝絲三邸漆三斞
上工以有餘下工以不足
　註曰權平也侔猶等也角幹既平筋三而又與角幹
　等也鏘鍰也邸斞輕重未聞　鄭剛中曰良工能調
　使多寡適平而拙工雖足用之物其用之無灋毎每
　見其不足也　䟫直庚反註牚同勝音升鋝音劣邸
　丁禮反斞羊主反易以豉反内之音納辟匹亦反擐
　戸串反鍰音環
為天子之弓合九而成規為諸侯之弓合七而成規大
夫之弓合五而成規士之弓合三而成規
　註曰材良則句少也　疏曰此據角弓形不張而言
　　句居侯反
弓長六尺有六寸謂之上制上士服之弓長六尺有三
寸謂之中制中士服之弓長六尺謂之下制下士服之
　註曰人各以其形貌大小服此弓
凡為弓各因其君之躬志慮血氣
　註曰又隨其人之情性　王光逺曰射之道其中在
　巧其至在力巧存乎志慮力出乎血氣躬者血氣志
　慮之所寓焉者也人之躬有長短志慮有緩急血氣
　有强弱故為弓者必因之也且射者必内志正外體
　直然後持弓矢審固而可以觀徳焉苟不因其志慮
　則志慮有不和於心内志其能正乎苟不因其血氣
　則血氣有不調於體外體其能直乎為弓者各因君
　之躬志慮血氣者凡以此也豐肉而短骨直以立所
　謂弓有長短也寛緩以荼忿勢以奔所謂志慮有緩
　急血氣有强弱也
○豐肉而短寛緩以荼若是者為之危弓危弓為之安
矢骨直以立忿埶以奔若是者為之安弓安弓為之危
矢
　註曰言損贏濟不足危奔猶疾也骨直謂强毅荼古
　文舒假借字鄭司農云荼讀為舒　疏曰此以下説
　君之躬與志慮所宜危弓則夾庾弱者為言安弓謂
　王弧之類强者而言若然危矢據恒矢安矢據殺矢
　者也
○其人安其弓安其矢安則莫能以速中且不深
　註曰鄭司農云速疾也三舒不能疾而中言矢行短
　也中又不能深
○其人危其弓危其矢危則莫能以愿中
　註曰愿慤也三疾不能慤而中言矢行長也長謂過
　去　肉如字又而樹反荼依註音舒埶同勢中丁丈
　反愿音願
往體多來體寡謂之夾臾之屬利射侯與弋
　註曰射逺者用埶夾臾之弓合五而成規侯非必逺
　顧埶弓者材必薄薄則弱弱則矢不深中侯不落大
　夫士射侯矢落不獲弋繳射也
○往體寡來體多謂之王弓之屬利射革與質
　註曰射深者用直此又直焉於射堅宜也王弓合九
　而成規弧弓亦然革謂干盾質木椹天子射侯亦用
　此弓大射曰中離維綱揚觸捆復君則釋獲其餘則
　否
○往體來體若一謂之唐弓之屬利射深
　註曰射深用直唐弓合七而成規大弓亦然春秋𫝊
　曰盗竊寶玉大弓　夾古洽反臾音庾射食亦反除
　繳射大射如字餘竝同繳諸若反椹張林反捆苦本
　反
大和無灂其次筋角皆有灂而深其次有灂而疏其次
角無灂
　註曰大和尤良者也深謂灂在中央兩邊無也角無
　灂謂隈裏　疏曰其次有灂而疏者以上參之此謂
　兩邊亦有但疏之不皆有也其次角無灂謂隈裏無
　灂簫頭及背有之　鄭剛中曰灂者漆之文理也大
　和之弓六材至善不見其文理其次於背上之筋隈
　中之角有之雖有而文理深不甚著也其次皆有文
　理但疏而逺又有次者於角不見文理他皆有也
○合灂若背手文
　註曰弓表裏灂合處若人合手背文相應鄭司農云
　如人手背文理
角環灂牛筋蕡灂麋筋斥蠖灂
　註曰蕡枲實也斥蠖屈蟲也　疏曰此言弓表及弓
　裡灂文也角環灂謂隈裏灂文如環牛筋蕡灂者謂
　弓背用牛筋之漆如麻子文若用麋則如斥蠖　灂
　子肖反有灂而疏之上石經有角字背補内反蕡扶
　文反斥音尺蠖於郭反
和弓􁀎摩
　註曰和猶調也􁀎拂也將用弓必先調之拂摩之大
　射禮曰小射正授弓大射正以袂順左右隈上再下
　一
○覆之而角至謂之句弓
　註曰句於三體材敝惡不用之弓也覆猶察也謂用
　射而察之至猶善也但角善則矢雖疾而不能逺
　疏曰此以下論弓六材角幹筋用力多故特言之
　易彦祥曰弓以角幹筋為主三者皆善則為弓之上
　二善為次一善者為下
○覆之而幹至謂之侯弓
　註曰射侯之弓也幹又善則矢疾而逺
○覆之而筋至謂之深弓
　註曰射深之弓也筋又善則矢既疾而逺又深　鄭
　剛中曰不言王弧王弧則六材俱善故也　王光逺
　曰弓有六材獨言角幹筋者盖六材以角幹筋為主
　而膠絲漆則為之輔而已古人所以冬折幹春液角
　夏治筋至於合三材則一於秋者亦以此也　􁀎紀
　益反覆孚屋反句音鉤大射小射用射如字餘射俱
　食亦反善本或作譱同善
　
　
　周禮述註卷二十四
