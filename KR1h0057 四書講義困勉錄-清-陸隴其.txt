#+TITLE: 四書講義困勉錄-清-陸隴其
#+DATE: 2018-05-12 10:15:04
#+SOURCE: github.com/kanripo/KR1h0057 master d7d584ee                
四書講義困勉録原序
稼書先生既㸃定四書大全輔以蒙引存疑諸解羽翼
傳註深切著明而遺箧中復有困勉録前後二編即先
生自題大全序所云萬厯以後諸家之説則别為一册
者也其髙弟席子漢翼昆季并梓以行余得受而讀之
喟然歎曰先生一生心力畢萃於孔曾思孟之書而禔
躬之篤行淑世之精誠具見於此矣夫聖賢立言所以
傳心明道顯之為日用彞倫微之為性命神化約以一
二言而可以振挈綱維擴以千百言而可以兼綜條貫
故斯須去之而不得終身由之而不盡者四書之言是
也有宋大儒蔚興力洗漢人訓詁支離之病而後鄒魯
墜緒掲若日星然朱子傳註既作微獨承其後者論解
疊陳即以朱子語類所載推廣傳註同異不妨互存總
為聖賢義藴無窮好學者折衷以求至是爰取於旁通
曲暢引伸不已固非可以排決籓籬亦非可以横分畛
域也自夫帖括令行濡首操觚之士不過循章摘句保
殘守缺而止應舉畢而向所誦習之書棄若土苴即有
博聞多識者出方且浸淫泛濫玩物貽譏其於聖賢之
所以立言與夫先儒表彰論辨之本意茫乎胥失之矣
欲望道徳之成名節之立將何所依據也與先生自釋
褐休暇迄夫解組歸田晝考夕思其於四書義藴如食
充飢如衣禦寒窮年矻矻無異經生舉業時搜輯羣書
遠宗近取辨其醇疵晰其深淺既以大全為經復以是
録為緯於整齊畫一之中寓融㑹貫通之致舊聞新得
相輔彌彰而獨名之為困勉則豈徒竭蹶編摩泥守書
册之謂哉孔子論列知行自生安學利及於困勉非必
天下盡出於困勉之一途而孔子自言必曰憤忘食樂
忘憂其教人也語上語下施無躐等葢自古聖賢真實
為學之心不特已百已千者之為困勉即生安學利之
資其返躬克己存理去欲無不從功夫磨鍊中來彼夫
好言頓悟漫語現成固不待辨而已屏絶焉程子曰學
只要鞭辟近裏著已又曰人之學不進只是不勇朱子
亦曰開卷便有與聖賢不相似處豈可不自鞭䇿此困
勉之説也惟先生粹質清明造履嚴苦律己服官一介
不取以貞其操直道而事以遂其志凛然樹乞墦壟斷
之防泊然守陋巷簞瓢之素其以困勉自處寧為人所
難不為人所易然後言行同符始終合轍因於是録標
舉欲學者知所嚮方云爾嗚呼先生往矣亷聲惠政嘉
謨讜論淪浹人心而猶惜其措施未究望絶蒼生獨是
遺編什襲之藏一朝流衍所謂載道之文篤其實而藝
者書之美則愛愛則傳焉者其在斯乎余夙植淺劣何足
以知先生之萬一而中心景仰積有年所兹得席子
昆季傳習拳勤公諸來學共識典型因謂先生之書藝
林固知尊而信之矣而吾黨之見其書當如見其人者
困勉之義有待於精思力踐也故不禁娓娓言之以就
正夫有道君子康熙嵗次己夘八月朔旦長洲復初學
人彭定求序
欽定四庫全書　　　　　經部八
　四書講義困勉録目録　　四書類
巻一


大學


卷二


中庸上


巻三


中庸下

卷四(論語)


學而


卷五


為政


巻六


八佾


卷七


里仁


卷八


公冶長


卷九


雍也


卷十


述而


巻十一


泰伯

卷十二


子罕


卷十三


鄉黨


卷十四


先進


卷十五


顔淵


巻十六


子路


卷十七


憲問


卷十八


衛靈公


卷十九


季氏

卷二十


陽貨


卷二十一


微子


卷二十二


子張


卷二十三


堯曰


巻二十四(孟子)


梁恵王上


卷二十五


梁惠王下


巻二十六


公孫丑上


卷二十七


公孫丑下

卷二十八


滕文公上


卷二十九


滕文公下


卷三十


離婁上


卷三十一


離婁下


卷三十二


萬章上


卷三十三


萬章下


卷三十四


告子上


卷三十五


告子下

卷三十六


盡心上


巻三十七


盡心下

　　　　(臣)等謹案四書講義困勉録三十七卷

國朝陸隴其撰是書因彦陵張氏所輯講義原

　　　　本刪剟精要復益以明季諸家之説而以己
　　　　見折衷之始於順治戊戌越康熈癸夘而書
　　　　成凡大學一卷中庸二卷論語二十卷孟子
　　　　十四卷本隴其未定草稿隴其殁後其族人
　　　　公鏐始為繕寫編次以授其門人席永恂等
　　　　梓行之其曰困勉録者則隴其所自署也自
　　　　朱子集註出四書大指闡發始明其後宋元
　　　　諸儒各有成編剖晣益無遺藴明代諸儒所
　　　　説如蒙存淺達之類雖經生所傳習要不
　　　　能盡出其範圍然聖賢之書㫖趣深長其
理愈推而愈顯凡節目所在得後人為之融


㑹貫通其足以羽翼集註者固亦不少隴其


詳加别擇舉明末陽儒隂釋似是而非之説一


舉廓淸之而獨取其純粹無疵可與集註相


表裏者洵朱子之功臣固不徒為舉業家津


梁之導矣乾隆四十五年九月恭校上

　　　　　　　　　　總纂官(臣)紀昀(臣)陸錫熊(臣)孫士毅
　　　　　　　　　　總　校　官　(臣)　陸　費　墀
欽定四庫全書
　四書講義困勉録卷一
　　　　　　　　　　贈内閣學士陸隴其撰
大學

大學章句序
　此註也而曰章句者蒙引曰謙辭也猶之論孟朱子
　自註也而曰集註也
　朱子曰司徒之職也是用樂蒙引曰堯舜時惟胄子
　教以樂至三代時則小學之教皆用樂矣蒙引似拘
　新安陳氏謂三代前學之名未聞蒙引非之謂有教
　則有學而引有虞氏養國老於上庠養庶老於下庠
　為證然新安所謂學乃學術之學非學校之學且亦
　非謂其未有學術但未聞其名耳其説固無病不必
　辨
　蒙引謂司徒典樂皆兼大小學而以上庠下庠即大
　小之意然觀朱子云此又學校之教大小之節所以
　分也則又似唐虞時未有大小學之分蓋非全無但
　未詳耳朱子於大學中庸序及孟子末篇註皆以程
　氏接孟子而不及周子學者疑之蒙引謂二程雖淵
　源於周子而其所自得者實多所發明者尤盛此説
　妙蓋二程雖師周子而後來學力㡬勝周子非如孔
　顔之可分髙下也故徑以程子接孟子者見學之極
　功也大全張氏師曾説大謬不可從
　(附)或問尹氏其心收斂不容一物只發明得程子主
　一無適四字㸔來此二條本一意勿齋陳氏以尹説
　為敬之始主一無適為敬之成未妥

大學

　大全朱子曰人須先讀大學以定其規模次讀論語
　以立其根本次讀孟子以觀其發越次讀中庸以求
　古人之微妙
　呉草廬曰大學言心不言性而性實在其中故朱子
　於大學序言性獨詳中庸言性不言心而心實在其
　中故朱子於中庸序言心獨詳知心性合一之解者
　可與論學矣
　沈無回曰讀大學與中庸不同中庸闡道之微言而
　大學經世之實用也故始於格物而終於天下平由
　粗以及精自内以及外雖其本未嘗不本於先天其
　極未嘗不通於天載而立言之㫖不重焉其要使下
　學率而循之啟入聖之門上逹舉而措之成開物成
　務之功用耳矣
　羅近溪曰大人者以天下為一人者也身心即是天
　下國家而天下國家即是身心
大學之道章總㫖　顧麟士曰此章書雖以綱領統條
　目以條目隷綱領語有輕重然大段是兩扇對文字
　首節大學之道四字對第四節古之二字首節三箇
　在字對第四節六箇先字一箇在字第二節五箇而
　后字對第五節七箇而后字又首節第四節皆説工
　夫第二節第五節皆説效驗首節第二節與第四第
　五節皆是叙體第三節與第六第七節皆是斷體結
　體至從綱領中標出明徳為本從條目中標出脩身
　為本兩本字即又相照應已開後人片叚比偶法門
　當不易也　按麟士説雖大槩是如此然首節雖與
　第四節對而第四節即兼本末終始説了首節只説
　得綱領未有本末終始意第二節雖與第五節對而
　第五節是上文已説過的全是效驗第二節是上文
　未説過的是因效驗見工夫第三節雖與第六第七
　節對而第三節則本末終始並結第六第七節只結
　本末不結終始又第三節則以明徳為本新民為末
　第七節則兼以家為本天下國為末葢比偶中有參
　錯古人文字往往如此又不可不知　第六第七節
　所以不結終始者亦是舉此見彼之例作文須補説
　為妙　此章大㫖亦只是有序而不遺與志學志道
　諸章一例但彼是直説此是兼横直説本末是横説
　終始是直説凡以明徳脩身貫者俱非　附翼註曰
　此章總見得學由己及人而已為本也重明明徳句
　據註前三節統論綱領後四節細論條目綱領之明
　徳止至善與條目之格致誠正脩皆屬己者也綱領
　之新民止至善與條目之齊治平皆屬人者也畢竟
　先脩己乃可以治人故前面説物有本末後面説脩
　身為本二本字正相同前面雖把事有終始配説而
　事即物中之事對物不過後面雖以所厚者薄陪説
　而家即觀化於身對身不過可見前後俱是重本之
　意　按翼註雖與愚見不同然亦可存覽若以明徳
　貫全章謂總完一明徳之事者則斷不可用矣
大學之道節　張彦陵曰按大學不對小學説對異端
　曲學説　按異端曲學乃是總對大小學説的　呉
　因之曰㸔大學節要想濶大的意思㸔古之欲明節
　要想精密的意思㸔洋洋發育二節亦然　又曰開
　口説一句大學之道下文全要模寫大學意思然大
　之中條理却精密蓋惟精密乃所以成其為大　愚
　意徳民善明新止皆是道學字虛説蓋此是學之道
　不是學道須辨大全蒙引存疑雖無明文然愚説似
　不可易　若究言之則學之道亦即是道説見蒙引

大全黄氏曰虛靈不昧明也具衆理應萬事徳也

　恐未妥徳是虛字虛靈不昧具衆理應萬事俱在明
　字内㸔為妙然存疑亦主黄氏説不可曉淺説最明

淺説曰夫徳而謂之明者以其虛而且靈具仁義

　禮智之性於中而足以應夫萬事也最明又虛靈不
　昧與具衆理應萬事雖是兩層却不可截然分開㸔
　了虛靈不昧朱子所謂靈底是心是以氣言具衆理
　應萬事朱子所謂實底是性是以理言然虛靈不昧
　四字離不得具衆理應萬事雖有知覺叫不得虛靈
　故北溪陳氏曰理與氣合所以虛靈　北溪陳氏及
　呉氏程俱以虛靈不昧兼理氣言亦不是此句只是
　氣具衆理應萬事則説理若存疑謂明徳兼理氣便
　不差(己未另改見别本)　䨇峰云明徳以理之得於心者言
　至善以理之見於事者言不是見於事者即是得於
　心者觀章句云具衆理可見　翼註曰明字包格致
　誠正脩則不可専以知見言講明徳新民勿太深恐
　碍止至善然明徳新民實包得止至善但提出言之
　耳　格致誠正脩備然後可謂之明此明字與中庸
　明善之明専主知見言者不同　張彦陵曰且如人
　知己徳之不明而欲明之只這知其不明而欲明之
　者便是明徳就這裡便明將去只是提撕也　章句
　解明徳至善俱未明言理之一本處新安呉氏通考
　趙氏及或問小註玉溪盧氏皆足以發明章句所未
　明當玩(己未定以玉溪呉趙之説為非)　講明徳雖從天命之性説
　起與中庸天命之性無二至講上明字示學者下手
　工夫則止曰當因其所發而遂明之不及未發是格
　致誠正脩皆屬中庸致和一邉工夫而所謂立天下
　之大本者大學則固未之及也縁大學一書是初學
　入徳之門故只從發動處説起　李九我曰民者對
　己之稱新民正明徳中事我但自明其徳而坐視生
　民之汚此便是有我之私間隔胸中即此便是我徳
　之不明處此重我去新他不是民自新上按此是深
　一層解玉溪盧氏以明明徳又為三者之綱領即此
　意　馮具區曰大人者不失其赤子之心此在明明
　徳疏大人者正己而物正此在親民疏按上兩句即
　陽明之説下兩句亦可兼用専用則偏　呉因之曰
　至善不是言究竟處乃是凖則處二意似可兼用
　淺説謂止之云者以之為標的未至則必求至於是
　也以之為歸宿已至則安於是而不遷也看来究竟
　處有此二意凖則處亦有此二意(己酉正月十六改)　或問
　以至善為明徳新民之標的是以凖的言不是以究
　竟言淺説乃曰以之為標的以之為歸宿曰歸宿則
　是要其極至者而言亦與朱註乖違大全朱子曰説
　一個善字又説一個至字直是要到那極至處而後
　止程子謂以其義理精微之極有不可得而名者故
　姑以至善目之　即説明新未十分也不妨或問所
　謂禮雖粗復而有不純己雖粗克而有不盡　又朱
　子曰在他雖未能在我所以望他者不可不如是也

翼註曰至善據註兼明徳新民新説只主明徳邉

　蓋據下節定靜安慮皆屬心學後章仁敬孝慈信皆
　在己也看來只主明徳邉似偏了但明徳與新民實
　非兩様至善如為人君止於仁仁屬明徳仁之及民
　即屬新民作文固不可遺新民須融合明新為一方
　妙　徐岩泉曰至善是心體止只完全此心體増不
　得一毫減不得一毫之謂至善不増一毫不減一毫
　之謂止至善按此説未嘗不可兼用陽明専以此為
　説則偏矣聖俞亦有此説　樂天齋翼註曰至善是
　事理當然之極雖在事而實本於心按此即上徐岩
　泉説也　章句解至善只云事物當然之理是就萬
　殊處説未嘗就一本處説不過明新皆要無過不及
　到恰好處而已大全玉溪盧氏之説太深　李九我
　曰止至善是明明徳工夫做到盡頭處止字如行者
　之必求其至居者之必求其安堯之所謂允執孔之
　所謂不踰是也惟止至善然後可言明徳可言新民

張彦陵曰是三非三是一非一

知止而后有定節　知止依蒙引存疑或問即作格物
　致知看自妙蓋上文説止於至善即包知止能得在
　其内此節不過就其中分别言之以明其先後之序
　耳非有二也至古之欲明節則又就其中細分之以
　著其目耳亦非有二也呉因之以知止與格致不能
　無異余初雖亦主此然細味之覺其不直捷也姑附
　於後　附呉因之曰或問知止而后能得格致而后
　誠正脩齊治平兩邉同異何如曰止合明新之止而
　為言也物有止知亦有止意有止心亦有止身有止
　齊治均平亦有止所謂知止知乎此也而所謂格物
　者亦格此所謂致知者亦致此知止與格致無不同
　矣至於所謂能得亦不過真能誠真能正能脩能齊
　能治能均平之謂是據文演義真若小異而大同但
　知止節只是得止於至善句蓋聖人既説箇止於至
　善便想著至善之幾亦在毫芒最難剖拆非知止不
　可故云此只是渾渾論止於至善道理不是條陳求
　止工夫不然與下文格致處便重複了須㸔口氣各
　自不同　知止前工夫即是致知格物　知止前要
　補説徳明而后民新一段方與物有本末相應　張
　彦陵曰以知為入門固是然此做見成説不必大段
　喫力　翼註曰知字深是融悟之知非聞見之知按
　此二句須善㸔蓋方致知時則融悟聞見二者並入
　及知止時則只見融悟耳　萬思默曰知止之知與
　致知之知一也蓋致知者即致其知止之知也但知
　止之知就所知者言故知字在上致知之知就能知
　者言故知字在下其實只是一知　張彦陵曰靜字
　在動中㸔出非人生而静之静註不妄二字可味若
　只説不動便是槁木死灰所謂不妄者何也念之所
　起只在至善是也　按不妄二字雖應事接物亦静
　也　樂天齋翼註曰安謂所處而安雖是身之所處
　却是心安也　張彦陵曰慮不是思慮之慮只是臨
　事精明廻光返照深入㡬微無絲毫眩惑的光景
　予初謂定屬意靜屬心安屬身慮屬家國天下是知
　能得則統誠正脩齊治平是行然靜安之配心身固
　是矣而定豈可専屬意慮豈可専屬家國天下蓋定
　靜安慮縂在知行之間不必拘拘分配　以定靜安
　慮分屬意心身等可也即以定靜安慮分屬誠正脩
　齊治平則是將知作行了此大謬也　湖南講艾南
　英問此定靜安慮専屬之格致豈誠正脩内獨無定
　靜安慮耶答曰此問最精　定靜安慮四字在知得
　之間與别處不同存疑所謂此是知邉靜日用之間
　動靜不一此靜固自如也其實誠正修内節節有箇
　定靜安慮但經文所指則専在知邉耳　朱子既云
　定靜安慮得自然相因而見又云多至安處住了者
　蓋由於知止之有淺深也然所謂多至安處住者
　此意亦只帶説不重　沈無囬曰諸相因處如丸
　之走阪水之下溜謂之無漸次却不能脚下便到謂
　之有漸次却又不到不住手　按知止能得兩邊
　都有工夫但有先後之序耳若説知得自然行得
　此是深一層話非此章正意　吳因之曰至善無
　形原是極恍惚的道理能得則心體處處凑合却
　是極實在的學問　翼註曰得還通承由知止而
　至於慮來不單承慮諸講於得字多忽畧殊不知
　此得字要㸔得精深蓋至善乃天理極至今則實
　得此天理極至於己非偶合非襲取心即善善即
　心與之為一無復有存亡出入之端矣　朱子答
　李敬子曰知有淺深得有大小難以一概論也朱
　子之意不欲將知得坐定作一貫㸔蓋知得中又
　各自有層次　姚元素曰此節愚謂乃是涵養本
　原有此一段本領而後能致知格物亦即格致中
　事直至天下平後涵養亦不已按此以知止居格
　致前與因之説相類然即以此為涵養本領工夫
　則又不同矣總之皆不必從也
物有本末節　此結上文非起下文則盧氏以此先
　後字起下文許多先後字之説不可從　張彦陵
　云據註是結上文據時觧是起下文按此意亦有
　然却不重　聖人言語自次第如物有本末節章
　句只説結上文至古之節又自從條目中分個先
　後非上節預起之也玉溪盧氏謂物有節不特結
　上文又以起下文則不知語言次第矣後人因此
　遂將下文六個先字應知所先七個後字應知所
　後謬甚　玉溪盧氏謂物有本末結第一節事有
　終始結第二節愚意不然第一節原兼事物在内
　但本末終始意則末露耳第二節雖只以終始言
　而本末意固當補在前則此二句是總結上文兩
　節不必分屬玉溪謬也余初収之亦謬也　即依
　玉溪亦可也(辛丑正月廿八)　翼註曰時講云明徳新民
　人己兩物也而有本末焉此大謬蓋本末是一物
　之本末也始一株樹有根與梢也若兩物則有兩
　本末矣要之君子以萬物為一體故人己總若一
　物　按翼註此説與或問不同要之可兼用蓋淺
　言之則兩物深言之則一物也　以物而開事將
　以本末匹終始乎非也本亦有其終始焉末亦有
　其終始焉(右劉子壯文)　呉因之曰明徳新民不是判
　然兩路徑知止能得不是截然兩彀當故知所先
　後亦不是先做完了這一件然後去做那一件蓋
　於相須並進中畧畧分個漸次而已　蒙引既云
　知所先後知字淺又謂近道雖就知上説而所以
　近道者正以其用工處知所先後也若全未下工
　夫只泛泛然僅知其序安能近道乎殊矛盾前説
　是也存疑去彼取此謬　近道二字只依大全仁
　山金氏作大學之道道字看為是是學之方法
　近道猶云得法也
古之欲明明徳於天下者節　此節言序之不可亂下
　節見序之所以不可亂　翼註曰明徳二字屬我不
　屬天下明之於天下乃是合天下以明其明徳意
　章句或問皆云使天下之人皆有以明其明徳蒙引
　謂其與本文不類所以發其意耳極妙史氏伯璿極
　力回䕶反不明白　存疑謂或問最明者指其後一
　段而言耳　張彦陵曰治國有立標凖須教化意
　按此本淺説然恐立標凖意碍脩身也　翼註曰治
　對紊亂言齊對參差言紊亂病大參差病小可見齊
　字更宻　又曰平者普徧之意與齊治不同　又曰
　脩身工夫在心正後只是舉動應接之間少有過差
　脩之使完全耳　張彦陵曰脩有二項有脩樹之脩
　去其有餘以治妄身有脩屋之脩補其不足以完真
　身　大全朱子云意是指發處心是指體言此體字
　乃全體之體不是本體之體　蒙引謂意者心之萌也
　心該動靜意只是動之端諸儒分别心意無如此明
　白　管登之曰意則有根有苗　按意根即是心不
　可謂意兼動靜　管登之曰向使中無善惡之根安
　得動而忽起善惡哉故善惡不専屬意亦屬心　按
　惡根即氣質之性此説得是　翼註曰意有不誠則
　前此未發之體頓失後此已發之用亦乖故必先誠
　意　心與知自有分别大全雲峯胡氏或問註新安
　陳氏説最明　知與性情亦自有别一屬理一屬氣
能愛能敬者心知愛知敬者知　葛屺瞻有分心

　知意知之説陽明有以知善知惡為良知正循末以
　探本之意之説按分别心知意知最妙但心知兼體
　用意知屬用葛説似専以心知為體意知為用則非
　又謂致知宜専就意説亦非謂以知善知惡為良知
　是循末探本意是也然須知此不但是陽明之説如此

呉因之曰致知固在誠正之先然必至於誠意正

　心脩身齊治平而後知之所致者乃為真知若不至
　誠正脩身田地則是其所知者猶未真也是合誠正
　脩齊只合得一箇致知雖偏言致知而謂其畢聖學
　之能事亦無不可但陽明致良知主意却又不如此
　㸔　按賽合註曰物即物有本末物字自身以至家
　國天下皆物也有物必有事故註以事物言其謂自
　身以至家國天下皆物而有物必有事則是矣謂物
　即物有本末物字則亦謬也　註物猶事也事字與
　事有終始之事不同彼事字乃明新之事包格致等
　在内此事字乃泛言雲峰殊大謬　翼註曰朱子解
　格字作至字譬如登山要親到此山方知此山景物
　今格物亦要舉物之表裏精粗如一一親到其境而
　無遺方是格也(此意亦本大全陳北溪)　樂天齋翼註曰格字
　即窮理之窮字　或問精粗隱顯玉溪盧氏解與蒙
　引不同蒙引説正與下論洒掃章集註解本末二字
　合予初誤收盧説　㸔来洒掃章難兼用此處不妨
　兼用予初説太拘(七月初三又記)　朱子曰格物是零碎説
　致知是全體説按朱子雖如此説然當物格時則亦
　是全體了方知未至時則亦零碎底不可拘㸔　黄
　葵峰曰致知所以在格物者人心所知不外萬事萬
　物之理舜明於庶物察於人倫倫物之外舜無虛空
　之知也孟子曰萬物皆備於我矣物理之外人心無
　渾沌之備也孔子曰我非生而知之者好古敏以求
　之者也夫古人所言之理所行之理即物也敏以求
　之考求古人之言行即格物也顔子博學於文曾子
　隨事精察子貢多學而識此古人之學所以必由格
　致為入門也　按格物工夫緊接小學小學之後知
　識漸開亦漸淆故格物者所以擴充其聰明範圍其
　聰明者也豈無生知而生知不恒有豈無良知而良
　知不可恃也故格物工夫似偏而不厭其偏似渙而
　不厭其渙循其緩急輕重審其難易淺深由其當然
　以及其所以然由勉而之安此所以為小學之終而
　大學之始也致知在格物猶曰致知者必教之格物
　云耳全在教者主張
物格而后知至節　或問云物格節是覆説上文意䨇
　峰云上節就八目逆推工夫後節就八目順推功效
　所以覆説所以順推功效總是要見序之决不可亂
　饒説正發明朱子之意不是二説　汪搢九曰古之
　兩節俱是功夫何嘗説著效騐惟適張氏以為語雖
　覆説竟實鞕緊上文此説得之蓋此節皆見不如此
　必不能如彼意　按此與䨇峰功效之説非相悖也
　知此然後可以觀䨇峰之説　張彦陵曰以而后字
　形出必先意　數后字要掉轉上節數先字　翼註
　曰不可以六先字七后字分應知所先後蓋知所先
　後後字著力此后字自然也即使連知所先後出題
　亦不可分但云上節述知所先後之功此節推古人
　知所先後之意　按翼註此説最是大全黄氏洵饒説
　謬余誤收　不但致字與至字不同上節誠正脩
　等字與下節誠正脩等字俱不同上是以用功言下
　是以功效言　物格知至涂印玄曰要亦復其全體
　之明非有加也然至雖在格後而知實在格先不有
　是知將甚去格此義亦要曉得
自天子以至於庶人節　或問則言天子至庶民皆有
　天下國家之責而不可不求其本呉氏季子則謂天
　子有天下諸侯有國卿大夫士庶有家而皆不可不
　求其本合二説方完　翼註曰本字與急務不同本
　立而道生要見齊治均平萬化皆生於此意　李毅
　侯曰脩身二字只當做自明其明徳㸔若前本明徳
　此又本脩身便是兩截　脩身為本即是明徳為本
　但前就綱領言之而見其序之不可易此則就條目
　言之而仍見其不可易本字對家國天下説不可對
　物知心意説
其本亂節　張彦陵曰此節正明本之為重意不可以
　脩身齊家並言所厚者薄緊跟不能脩身以齊家
　來不是把本末與厚薄對㸔縁所厚者薄亦是那末
　不治的起頭處也説道其本既亂即所厚如家已先薄
　了又何况國與天下則本之不可亂也明甚故曰壹
　是皆以脩身為本　按翼註亦主此余初以與或問
　不同故不敢斷然㸔來或問此條自當活㸔　翼註
　曰亂即不脩意治即齊治平意薄即不齊意厚即
　治平意　所厚二句雖以厚薄言然見得家又為國
　與天下之本亦是本字意　呉氏季子謂國厚於天
　下又是補章句之意
康誥曰節　此章釋經文明明徳曰徳曰天之明命曰
　峻徳即是經文明徳二字曰克明曰顧諟即是經文
　上一個明字　朱子曰人莫不知徳之當明而欲明
　之然氣稟拘之於前物欲蔽之於後是以雖欲明之
　而有不克也文王無氣稟物欲之偏蔽故克明　經
　文只一個明字足了康誥帝典却加一個克字可見
　此徳是人所得然能明者常少必如聖人一毫不為
　氣稟所拘一毫不為人欲所蔽方纔能明
太甲曰節　按顧諟只是敬未是格致誠正然能顧則
　格致誠正自不容己故言顧便該得格致誠正　太
　甲又換一個顧字可見此徳是不可須臾離的必心
　常主敬方纔能明
帝典曰節　存疑謂自其虚靈不昧言曰明自其具衆
　理應萬事言曰峻淺説因之此大謬也峻總是明到
　極處不必分貼　帝典又變明為峻以見此徳之極
　其大而總之是不可不明的　三書雖有次序傳者
　引書却不重在次序
皆自明也節　牛春宇云自字極吃緊即指性體而言
　按翼註亦主此然此意已包在上三節内了此句只
　當照新民言　自字對民言　文湯堯是有治天下
　國家之責者也其所稟之資不同所遭之遇不同所
　行之事不同而皆汲汲於自明其徳與經文之言若
　合符節然則明明徳其可或緩哉
湯之盤銘曰章總㫖　此章是釋新民然三綱領原是
　一串的事未有新民而可不本於明徳者亦未有新
　民而可不止於至善者故必合盤銘康誥周詩觀之
　而後新民之義始全　張彦陵曰湯文武原是借來
　影子不必粘定説
湯之盤銘曰節　凡人在昏迷之中最難覺悟在積習
　之中最難振拔故苟日新句最重　翼註曰苟日新
　日字只是一日與下三個日字不同　日新二字格
　致誠正工夫俱在其内蒙引謂不宜以格致誠正安
　在此似拘　蒙引又謂註滌其舊染之汚只是物欲
　不必兼言氣質亦是拘　學之初以去其舊染之汚
　為新學之繼以勿使舊染之汚復生為新學之終以
　勿使舊染之汚偶生為新　苟日新是不因循猶豫
　日日新是不中阻又日新是不倦勤㸔來全體有此
　三層工夫逐事上有此三層工夫如夫子之憤樂一
　般　徐儆弦曰苟是介然有覺之意又字是毅然不
　息之意　日日新是無間斷又日新是無住頭總而
　言之則皆是無間斷(己未八月)　日日新又日新兼未新
　者則更新已新者則常新且愈新三意　呉因之曰
　學問須一日長進一日若謂日日新又日新是照此
　苟日新者常常如此然則苟日新之後便斬然中立
　不消不長有何精神且學問不長即消亦豈有中立
　之理首句新字對舊字説第二句新字又對首句新
　字説第三句新字又對上二新字説一日進一日便
　是一日新一日豈必改過去惡然後為新大全謂日
　異而月不同月異而嵗不同斯得其㫖矣　按因之
　説只是愈新之意　志道據徳依仁是生熟之分切
　磋琢磨是精粗之分盤銘一節是疎宻之分(己未八月)
作新民節　王觀濤曰衛本殷故地其民染紂汙俗故
　武王勉康叔如此非謂民先自新而我又振之也乃
　振作箇自新之民出來耳　自新之民蒙引主武王
　之化説大全主良心之發説只依大全為是康誥本
　文雖主武王言傳者引之只是斷章取義　作字即
　經文新字
周雖舊邦節　張彦陵曰新民至於新命但論道理必
　以是為至不是教人圖度天命也　其命維新原是
　驗但是因驗見極不是只説驗　盤銘康誥周詩本
　無淺深傳者引之則有次第
是故君子無所不用其極節　此節本貫上三節而結
　之非只結文王之詩也然却承文王之詩説來葢文
　王詩原包上二節結文王即所以結上二節也　此
　是刻責君子非是贊誦君子　翼註曰自新新民本
　有極致患人置而不用耳用字對置字㸔最明此字
　人多忽之至有認作用三王之極者則是取法之意
　了誤矣　按翼註㸔用字與玉溪盧氏又不同可兼
　用　景氏星謂能止然後能用則用似在止後㸔來
　止與用不分先後玉溪盧氏説妙　章句曰皆欲止
　於至善也或問曰求其止於是而已則用又似在止
　前然皆欲求其字不過是虛字非貼用字須活看
　四書鏡曰無所不用其極亦當活㸔只言自新新民
　皆如聖人之止於至善耳不可謂必如文王之新天
　命而後已如此則有計功之心便非王道矣且必皆
　新命而後為極則有一國一家之責者終無用極之
　時乎　樂天齋翼註曰自新新民不平當歸重新民
　上如云新民之本與新民之化俱無所不用其極
　方融　自新之極新民之極各開説如在明明徳在
　新民一例但所以要自新者則為新民之本也不必
　謂必能新民然後可叫自新如古之欲明明徳於天
　下也淺説最明蒙引存疑殊混俱輯於後　能新民
　然後可叫自新作賔意則不妨　輯蒙引存疑淺説
　曰文王之詩章句是就新命上推出一新民又就新
　民上推出一自新天命新固可以見新民之極民徳
　新又可以見自新之極自新不造其極無以立新民
　之本新民不造其極無以盡新民之道是故君子自
　新新民無所不用其極已粗克而必欲其盡理粗復
　而必欲其純不安於小成不狃於近利必如是然後
　足以盡自新新民之道　以自新為建極可也但不
　可即以盤銘節為建極以新民為錫極可也但不可
　即以康誥節為錫極　翼註曰極字解做至字只新
　極其新便是時文建極錫極差矣　余初意建極錫
　極但不可用在盤銘康誥二節耳觀翼註知并下二
　節内亦不可用也
邦畿千里章總㫖　此章是釋止於至善這至善是本
　然之義理這止字是當然之工夫邦畿節是引起至
　善黄鳥節是引起止於至善文王節則實言至善淇
　澳烈文二節則實言止於至善頭緒雖多只是言天
　下事事物物皆有定理人當用致知力行工夫以求
　止於這理上耳最忌將至善離却明新事理懸空㸔
　了
邦畿千里節　曰邦畿則非僻陋之所曰千里則非狹
　隘之所(壬子二月)　樂天齋翼註曰王都為四方之極猶
　至善為萬理之極　又曰地至廣故民各有所止理
　至廣故物各有所止　呉因之曰玩惟民所止口氣
　若有道理當然聼人自止之意然曰所止是重理一
　邉曰止于曰於止方重人當知止上千里二字要貼
　出至廣意至善之理全體渾淪無所不包　邦畿黄
　鳥雖是喻言然民之止必於邦畿鳥之止必於邱隅
　亦是止至善之類與川流鳶魚同為道體一例此意
　亦不可不知但傳意㸔來似不重在此
緡蠻黄鳥節　翼註曰此承上節㸔不可對上節㸔蓋
　所當止三字即上節物各有所當止但加人當知意
　耳　又曰此只泛説勿入明徳新民　張彦陵曰玩
　可以字口氣不曾説煞不如其必當警省意凛然言
　外　這知字包得行在内
穆穆文王節　周用齋曰此條不重文王只是借文王
　以歴指所當止之處　翼註亦取此　呉因之曰上
　言當知至善而止之猶未指出至善之實下則借文
　王以明至善之所在也　翼註曰不可認緝熙作知
　止意蓋知止乃自明而誠之事據或問明言文王不
　待知所止自能得所止也　敬與止對言敬指存心
　止指格致誠正脩齊治平下文恂慄威儀單言敬則
　該止在其中仁敬孝慈信單言止則該敬在其中
　敬雖與止對言然合言之敬亦是止若分言之則敬
　自敬止自止　用齋又曰止不在敬先亦不在敬後
　只無不敬就無不止　按此自説敬止在一時不是
　説敬止是一事若因之云敬便是止則偏矣　黄貞
　父曰一止而貫羣倫如一水體而徧河海一日光而
　照寰區在君為仁在臣為敬在子為孝在父為慈在
　交為信同出而異名也按此止字即指敬字　敬是
　具衆理止即下文仁敬孝慈信是應萬事大全張氏
　以上一個止字為統體之止予初收之似誤　㸔來
　敬止二字皆當兼體用(己酉四月)　按敬止俱兼體用仁
　敬孝慈信乃就敬止中抽出其目之大者言之非可
　與敬止分體用也故大全張氏之説不可從若西山
　真氏謂敬止之敬舉全體言止於敬之敬敬之一事
　也則不妨蓋全體與統體不同全體二字原兼得體
　用　五箇止於止字與敬止之止不同亦猶止於至
　善止字與知止之止不同也蒙引淺説俱云世固有
　為君而仁而未能止於仁者文王則止於仁如此則
　與上止字一例矣恐不是　沈無回曰五者之止全
　由敬生來此處却不重此意　呉因之曰前面説物
　各有當止之處正暗指文王仁敬孝慈等　仁敬孝
　慈信有在明徳邉者有在新民邉者翼註得之見第
　一章首節(庚子九月十九)　淺説曰仁敬孝慈信欲一一於
　經傳中摘取文王行事之迹以實之則慈信二字難
　得親切而一日三朝問安視膳恐或未足以盡文王
　之孝况此五者俱以所止言則固不可以事迹之一
　二端而謂足以盡聖人之全體極至也大抵講論主
　於發明義理舉業時文凡稱贊聖賢之徳行功業多
　喜援引證驗其引證親切義理周全斯固美矣或此
　有而彼無甲虛而乙實則牽強抑鬱以為比對而意
　味淺薄義理疎漏殊失古人立言本意而於題目全
　無所發明此最時文陋習識者笑之
瞻彼淇澳節　黄鳥節已引起止於至善然不實言止
　之功夫何如止之功夫既到其效驗何如則人雖知
　有至善然無處下手故復引淇澳二詩而備言其求
　之之方得之之驗淇澳節明徳求之之方得之之驗
　也烈文節新民求之之方得之之驗也　淇澳節章
　句或問大全蒙引存疑淺説俱不主武公言蓋恂慄
　威儀盛徳至善原非武公所及不過借其詞以發其
　義耳惟呉季子主武公言而麟士本之然終不妥也
　余初誤收　翼註曰自字亦不輕自家身心何可不
　自家脩理　呉因之曰自脩者本來原是乾净的只
　要還他個本來面目　按因之觀濤㸔自字不同可
　兼用　鄭申甫曰恂慄則意誠而心正矣威儀則心
　正而身脩矣　樂天齋翼註曰恂慄則欲不能入非
　嚴密乎恂慄則欲不能屈非武毅乎　翼註曰盛徳
　至善即恂慄威儀也根學與自脩而來講云由學與
　自修之功造恂慄威儀之地則盛徳於内而内焉一
　至善矣徳盛於外而外焉一至善矣　張彦陵曰民
　不能忘是效驗處　章句所以得之之由得字與經
　文能得得字不同經文得字專以行言此得字兼知
　行言新安陳氏説欠妥
於戲前王不忘節　前王不忘與上文之不忘不同上
　不忘是不忘其徳下不忘是不忘其澤諸家槩以為
　承上文民不能忘説殊未是朱子分一時沒世㸔亦
　未是　賢親俱兼徳業言而或問云此皆盛徳至善
　之餘澤者以其及人者言故曰餘澤　㸔來賢親還
　只是業(壬寅十月廿二)　樂天齋翼註曰賢以道言親以位
　言樂其樂者安享其太平利其利者世守其常業
　按此畢竟是正説余后所解乃是合言之耳(壬寅十月廿二)

須知賢即其親樂即其利自其徳業之盛為法後

　人言則曰賢自其徳業之盛足覆後人言則曰親自
　其利之樂處言則曰樂自其樂之實處言則曰利
　徐自溟曰其親賢處又正所以貽樂利處　後賢後
　王新安陳氏及淺説俱分貼賢親似太拘但賢其賢
　則在後賢邉多親其親則在後王邉耳　四書鏡曰
　賢之親之樂之利之是後世之人皆被其澤遂其為
　善之念無一民之不新矣　樂其樂利其利二句似
　當各兼教養説蒙引以二者俱屬養稍偏　或問以
　含哺鼓腹耕田鑿井解樂利而愚謂二項各兼教養
　者蓋不有教化安能安其含哺鼓腹之樂享其耕田
　鑿井之利哉　或問以求之之方得之之驗解後二
　節明徳求之之方則學脩是也新民求之之方則在
　言外得之之驗則自恂慄以下至賢親樂利皆是也

或即以下親賢樂利為新民之方似亦可俟再詳

　之
聽訟吾猶人也章　張彦陵曰此章重一使字知本全
　在使字上見無情者不得盡其辭且據民之無訟而
　言未説出所以使之者何在至大畏民志句正申使
　意此謂知本不當單粘著訟上説　李毅侯曰訟之
　象見於家為不齊見於國為不治見於天下為不平

曰聽便有斷折之意不是空聽　赴訴者各輸其

　情此聽訟時之無訟也無怒可訴此并不待聽訟時
　而無訟也　按只作無怒可訴説為直捷若兼赴訴
　説則仍是聽訟矣余前説似未妥姑俟再定(辛丑六月初二)

無情句莫單作聽訟時説亦是先一層語詞不得

　盡正是無訟玩不得二字有不識不知不由他不如
　此之意　蒙引謂不得盡其辭只是無訟不是所以
　無訟處而朱子謂是説無訟之由蓋此句本亦可謂
　是所以無訟處但大畏民志又在其上故只作無訟
　㸔為是朱子説是餘意　無情者之辭較有情者之
　辭而倍覺可聽(己未時文)　翼註曰無情實之人若有所
　制而不得逞其虛誕之辭蓋已是化為有情了不是
　仍舊無情但不盡其辭也盡字亦不必泥只作逞字
　㸔不是只説八九分不十分説盡　按翼註㸔無訟
　是在聽訟之先　翼註曰刑威之畏畏於外而小也
　徳威之畏畏於志而大也志字重㸔　王惟夏曰明
　徳為本新民為末畏志是明徳中一端聽訟是新民
　中一事　張彦陵曰按知本有三説一説指聖人聽
　訟二句為知本之言固非也一説直斷使民無訟者
　為知本亦非一説借訟上推開説是教人於大畏民
　上探討悟頭不是沾滯語亦不是推原語此解得之

按第一説或謂指聖人知本與此大同小異蒙引

　辨之詳矣第二説近似然章句亦不從者蓋此句要
　推開看如此説便難推開故也惟第三説是章句之
　意　劉上玉曰此謂句仍説是孔子知本而註觀於
　此言可以知本末之先後在此謂句下以補足釋本
　末意若以此字屬孔子言以謂知屬觀於此言者文
　法難説得通　按劉説㕘衆説而兼用之頗似有理
　然蒙引亦自可從也姑俟再定　翼註曰本字即經
　文物有本末之本知字即經文知所先後之知㸔來
　此謂知本文法與後此謂脩身在正其心等同俱是
　結經文也　按翼註此説正發明章句之意依此則
　章句觀於此言二句當在此謂知本之上　蒙引云
　此謂知本此字指孔子所言也章句曰觀於此言正
　謂此也或謂指孔子知本此於本文似不費力於章
　句則不合矣以為孔子知本則孔子豈止近道者耶
　蒙引此條辨得最是不得以舎經從註疑之
間嘗竊取程子之意節　雙峰饒氏及蒙引淺説皆是
　以表裏精粗各有當然所以然而朱子又是以表與
　粗者為所當然裏與精者為所以然㸔來可兼用
　朱子云所以然指理所當然指事恐未妥當然所以
　然皆指理蒙引似可據　真氏又以知所當然為知
　性知所以然為知天恐亦難如此分知性知天有淺
　深乎　或問程子曰物我一理纔明彼即曉此彼是
　指物言此是指我之所以處物言纔明彼即曉此言
　纔明物之理即曉我所以處物之理非一物格而萬
　理通之謂也物為外已為内故又曰合外内之道此
　合外内與中庸合外内自不同朱子説最明黄氏洵
　饒説亦可玩但此條物字雖與我字對言然似兼身
　心在内與格物之物一例我字不必拘㸔黄氏謂合
　内外指成物言此句殊混
所謂誠其意者章總㫖　此章論誠意誠意工夫在致
　知之後正心之前意未誠則前此致知工夫都虛了
　後此正心工夫根脚先差故既致知不可不誠意欲
　正心必先誠意誠意是至要緊關頭傳者先將自欺
　自慊分别箇誠不誠的様子與人看又恐人無處下
　手隨於意内拈出慎獨二字便是扼意之要心之初
　發處是意意之初發處是獨又恐人認意與獨只是
　裡面的事故又將内外合一光景痛快言之小人節
　言不能慎獨者之形外也潤屋節言能慎獨者之形
　外也中間引曾子平日之言咏歎獨之森君
　子小人分途處全在於此明季講家將慎獨二字講
　亂了有以獨為良知本體慎獨即致知者則將誠意
　工夫混入致知一目去矣又有以意為心之所存即
　是獨體則又將誠意工夫混入正心一目去矣此等
　謬説悉盡掃去專以朱子之章句或問推求傳意方
　見聖賢吃緊為人處
所謂誠其意者節　此節余初皆誤㸔近來有友最説
　得明癸亥八月因定八科文將舊時所寫刪去甚快
　大抵舊時只為大全雲峰胡氏一條所誤然雲峰意
　恐亦不是如此解　首節正釋誠意中二節見不誠
　之不可末節著誠意之驗　此節蓋唯恐人之恃其
　知故云若以知言則小人何嘗不知揜其不善而著
　善此亦入聖之階也第小人理欲交持不能好善如
　好好色惡不善如惡惡臭耳(癸丑)　汪搢九曰意字只
　指欲為善去惡的一念説故緊著好惡兩句言其好
　善惡惡必當如此也髙中玄謂好惡宜懸空説而駁
　朱註好善惡惡之語為非殆亦識見未透耳　又曰
　意只指好惡之念説能惡能好便是誠若將意字作
　泛然動念之意須於好惡前下一周折云意之惡者
　惡之意之善者好之矣若如此説則意有兩岐意有
　兩岐則有當誠與不當誠了如何可説誠意不知此
　意非泛然之意也人非至愚未有不欲為善而甘於
　為惡者只是堅持不定此意便不真實耳(辛丑房書評)
　翼註曰毋自欺也四句要緊緊一氣説只是一意蓋
　自欺者反言之也如惡惡臭如好好色正言之也一
　反一正固無兩意此之謂者承言之也即此便謂之
　自慊亦無兩意　又曰此禁止不是傳者戒人之詞
　乃是誠意者自家禁止　賽合註曰大凡意念之發
　無心冒昧過了這叫做蔽不叫做欺有心去揜飾這
　叫做欺人不叫做自欺唯格致後明知得善當為惡
　當去而意之發動不肯實用其力這不是欺人正是
　自家心上瞞昧故曰自欺　呉因之曰如惡惡臭者
　意念上務决去如好好色者意念上求必得非在事
　為上務决去求必得也　翼註曰如惡惡臭如好好
　色只要註中務决去求必得上認而皆字亦不可忽

除却惡惡好善更無處見毋自欺　張彦陵曰好

　惡之量滿而後無好無惡之體合　樂天齋翼註曰
　自慊二字今人但看做效驗了殊不知慊字著力自
　慊字猶云自家求慊自家也以用功言不以成功言
　毋自欺而實用力於好惡此便叫做自家求慊自家
　的不叫徇外為人的觀此之謂三字可見毋自欺便
　是自慊了不可以毋自欺為誠意自慊為意誠又
　曰慊快足也因快字説不盡又加足字十分快便是
　足矣　淺説曰所謂誠其意者毋自欺而已如惡惡
　也則必由中及外而無一毫之不惡有如惡惡臭之
　真如好善也則必由中及外而無一毫之不好有如
　好好色之真夫惡惡如惡惡臭則務决去之以求快
　足於己初非為人而惡之也(此處缺了徇私意)好善如好好
　色則求必得之以自快足於己初非為人而好之也
　不謂之自慊而何夫欺曰自欺則此心之虛偽人不
　及知而已獨知之也慊曰自慊則此心之真實人亦
　不及知而已獨知之也是獨知之地雖曰至隱至微
　若毫若髮而實公私邪正之所係廢興存亡之所關
　於此一差則差以毫釐而謬以千里矣故君子於此
　必愈嚴愈敬愈精愈密即其初動之處審其所分
　之幾果自欺與抑自慊與自欺則當自禁止自慊則
　愈自勉勵豈徵驗於聲色著見於事為而後有以用
　其力乎　呉因之曰審其幾幾字指善惡即意也獨
　也　翼註曰幾微也欺不欺之初分也　玩章句獨
　是以獨知之地言非以獨知言也凡時解認獨為知者
　俱屬妄解斷不可從　了凡以未動之時言獨徐自
　溟又兼交動既動之時言獨俱似有理然此章乃解
　誠意斷不宜混蓋未動交動既動之時似不可以獨
　言也　交動既動之時屬心不屬意
小人閒居為不善節　閒居獨處也須活看特對下見
　人而言故曰獨處為不善不必専是一個獨為也
　黄貞父曰閒居為不善無所不至是其獨之積欺非
　以閒居為獨也　翼註曰厭然消沮閉藏之貌消沮
　即愧作意愧則神消氣沮也閉藏即下掩惡著善也
　消沮了自去閉藏不是平説　註非不知善之當為
　惡之當去一是秉彞之知一是格致之知兼説為是

註但不能實用其力以至此爾兼不能用力於獨

　而為慎不能用力於獨之後而為悔説又須知至此
　亦非無可用力即此厭然一念痛自悔省易惡而善
　何待呼吸惜其徒為無益之揜著也但本文意則専
　重在不能慎獨上　人之視己人字専指君子言存
　疑甚明然須知小人之厭然非必見君子而後如此
　人之如見其肺肝亦非必君子而後能如此傳特舉
　其尤甚者以為言也須開看　玩己字有奪其所恃
　之意蓋小人惟認為己謂非人所得視孰知人徧能
　視之也不是他自家瞞不過之説　賽合註曰平日
　無為善之實一旦粧飾出來神氣自不足語言自恍
　惚動靜自忙錯如此態度寜逃君子之鑒視乎　形
　於外兼心身人己言心亦謂之外者對意言則亦可
　謂之外也　附存疑曰為不善無所不至此惡之誠
　於中也人之視己如見其肺肝然惡之形於外也
　誠字只當實字䨇峰謂此誠字兼善惡言是也　小
　人不能慎獨意當在形於外句下補説余前欲以誠
　於中即作不慎獨者非(甲辰六月廿四)　李毅侯曰引小人
　一段不是描寫小人形狀全要敲得慎獨意活　附
　蒙引曰所謂誠於中形於外亦由一念之不謹故至
　於此爾故君子重以為戒而必謹其獨焉
曾子曰節　王守溪曰此曾子平日之言不是引以證
　小人之不可揜蓋上論小人意甚輕故此節只是形
　容箇獨中森嚴光景見不可不慎也　據愚見曽子
　節形容獨中森嚴光景以申明獨之不可不畏與
　中庸莫見莫顯一意然曽子節雖今講家槩指慎
　獨之獨言大全雲峰新安亦如此解而虚齋次崖
　紫峰因之聖俞皆以獨處之獨言説附下　附蒙引
　曰章句幽獨之中及閒居獨處也此二獨字以地
　言與慎獨之獨以心言者不同慎獨之獨人所不知
　者也幽獨之獨人得而知之者也慎獨之獨幾方動
　幽獨之獨迹已形若中庸章句所謂幽暗之中之幽
　字却又與本文慎獨之獨字相符　雲峰胡氏謂十
　目十手即中庸莫見莫顯此却不是中庸莫見莫顯
　只就己所獨知言　附淺説曰即曽子此言觀之則
　實惡于閒居之地而欲著善君子之時者亦誠
　無益矣
富潤屋節　德潤身據愚見德字指慎獨誠意是善之
　誠于中潤身包下心廣體胖是善之形于外蒙引淺
　説雖與愚見合而新安及因之皆以德為心廣
　潤身為體胖愚見似不可易説附下　附吳因
　之曰有德時指心廣潤身暗指體胖如云一意
　誠則有德也而有以為潤身之基心廣也而因
　以致體胖之妙　又附樂天齋翼註曰德即意
　誠也潤身且虛説體胖正潤身處而先言心廣
　者身主于心也意誠故心廣心廣故體胖勿以
　心體俱作身廣胖作潤　按此比因之説較勝
　然與蒙引淺説亦不同也此又是一説　末節
　以德為心廣潤身為體胖者不如蒙引淺説以
　德為意誠心廣體胖為潤身不可易　潤身處
　全在心廣體胖見得不専在威儀上故廣胖即
　潤身之實不是兩層　此身字包心在内不與
　心對説心亦不専主于靜至若德字宜緊照誠
　意不宜泛説　翼註曰心廣雖盡不得正心然
　由其廣者而澄徹焉即正之漸也體胖雖盡不
　得修身然由其胖者而檢察焉即修之漸也
　但言心廣體胖不言心正身修分明尚有功夫
　在盖誠意之君子心必寛平而未必退蔵身必
　舒泰而未必周旋中禮猶未許其正且修也雙
　峰即作心正身修看殊謬蒙引亦主雙峰説不
　可從　張彦陵曰必誠其意要説得自然若説
　為心體之驗而後誠便是有為而為即偽也君
　子一味慎獨求毋自欺而已　附蒙引曰或曰
　誠意以上猶有正心修身工夫如何意誠便為
　有德而至于心廣體胖曰誠意是善惡闗也為
　好人無疑矣故就許之以此其所謂正路上差
　了脚者畢竟是希
所謂修身章總㫖　此章釋正心修身工夫在意
　誠後意未誠則全體是私意心如何正然意既
　誠了又不可不正其心前二章言知言意雖皆
　是心然知是就心之知覺處説意是就心之發
　念處説至此章方直指心之全體先要想這箇心
　如何様呌做正方知傳文所謂不得其正朱子或
　問言之甚詳　首節是言吾心當有主宰不可被
　四者縛住耳吾心之主宰者義理是也　雲峰謂
　意欲實而心本虚此殊不然意固欲實心非専虚
　中虚而有主宰何嘗不實
所謂修身節　翼註曰此節全重一有字心之不正病
　根全在一有字上盖正心是靜虚之學靜固靜也動
　亦靜也著一有字不得四有字俱兼意必于先固我
　于後　楊豐之集説曰有字便是病所只襯貼之詞
　重發所字者謬甚按四子書中惟居其所在王所二
　所字為實字餘如敬其所尊視其所以等俱是虚字
　拈所字者真可厭　張彦陵曰按有所二字舊解只
　重有字上　所字連下讀　呉因之曰有所忿懥則
　就此有所時所忿已不當而此心不得其正了非必
　發于外而後不正也若説到外面去而曰不當怒而
　怒當怒而怒之過甚者便不是蓋此節論心雖在動
　時然只是論心不論外邉應迹不得混㸔况渉事物
　應迹一路却似此處説身不脩耳不視不見(云)云　有
　何著落　言心之有所則先忿後懥忿輕懥重也恐
　懼以下皆然好惡之辟則先親後愛親重愛輕也賤
　惡以下皆然從其輕而消之則不入於重矣從其重
　而察之自不忽於輕矣或先輕或先重者乃交互以
　見義不必為分别　張彦陵曰不曰不正而曰不得
　其正亦有意蓋此心當未感之先澄然無物原無不
　正一有所則外累縈糾而此心向來澄湛之本體不
　由他做主故曰不得　朱子曰正心却不是將此心
　去正那心但存得此心在這裏所謂忿懥恐懼好樂
　憂患自來不得　或問所謂鑑空衡平之體是以未
　發已發分兩時看者也陽明所謂鑑空衡平之體是
　未發即在已發之中者也二説原不相妨若西山以
　鑑空衡平之體為未發而以朱子所謂不可先有期
　待之心當之則謬矣　不可先有期待之心即作未
　發看亦是(壬寅因看禹稷當平世章畢所見如此)　西山真氏所
　謂鑑空衡平之體非或問所謂鑑空衡平之體須辨

大全朱子謂所以繋於物者有三俱在動時看蒙

　引謂事未至而預期之即便是動最妙西山真氏玉
　溪盧氏俱以預期屬靜時説殊混　蒙引又謂未
　見於用時雖常人亦未有不正之可言此似未是蓋正
　心工夫原無動靜此傳所以專主動言者以動時工
　夫尤切耳非謂靜時便無工夫也朱氏公遷説最妙
　不然中庸何以言戒謹不睹恐懼不聞乎雖或問亦
　云未感之時無得失之可議亦謂無應物之得失可
　議耳豈可便泥為無得失乎　靜時之失一則懼其
　為異端之寂滅一則懼其為衆人之㝠頑　誠意章
　䨇峰饒氏謂下二章第言心不正身不脩之病而不
　言所以治病之方已具於此章故也此章又謂不言
　所以正心脩身者已具於誠意章故也此等俱要活
　看所謂已具者只是言其切要處已具也不是言此
　外别無工夫也觀章句存察等字可見　章句察字
　與中庸之省察微不同中庸省察専以慎獨言此察
　字汎以心之動言慎獨却在其外論語蒙引謂存養
　兼動靜省察是存養之一端是矣須知慎獨又是省
　察之一端雲峰殊混
心不在焉節　首節包得中虛而有主宰意心不在即
　是不得其正無兩層玩或問自見蛟峰方氏説雖似
　有理而實不然　附大全蛟峰方氏曰上一節説有
　心者之病心不在焉一節説無心者之病中虛而有
　主宰者其正心之藥方與此説未是　董日鑄曰聖
　人之心惟無在故無不在常人之心有所在故有不
　在　張彦陵曰視不見聽不聞食不知味據或問俱
　作實説或又主不能辨其是非可否説亦無害　按
　大全朱子所謂才知覺義理便在此也兩説原只是
　一意若淺言之則仍是兩意　心是一身之主心既
　不在身還脩得麽視不見以下皆是言身不脩之事
　雙峰饒氏曰聲色臭味事物之粗而易見者耳心之
　精神知覺一不在此則於粗而易見者已不能見况
　義理之精者乎傳者之意蓋借粗以明精耳
此謂修身節　翼註曰此節要承上二節而不泥上二
　節蓋次節視聽飲食本盡不得脩身之事而首節亦
　只以用言未及其體也此脩身如五官百體應事接
　物皆欲得其理此正心亦不必粘定喜怒憂懼但粘
　首節有字來為妙如云正之於未發不先著一有之
　端正之於己發不多増一有之念　張彦陵曰正心
　工夫雖兼動靜然此章蒙心之用上説來當重動察
　一邉而靜存之意暗含在内　雲峰謂意欲實而心
　本虛此殊不然意固欲實心非専虛中虛而有主宰
　何嘗不實　章句密察此心之存否及敬以直之俱
　屬在正其心正字内義淺説在章末補出最明
所謂齊其家章總㫖　此章釋修身齊家朱子曰正心
　脩身兩段大槩差錯處皆非在人欲上皆是人合有
　的事如在官街上差了路又曰人蓋有意誠而心不
　正者故於忿懥等誠不可不隨事而排遣有心正而
　身未脩者故於好惡間誠不可不隨人而節制　又
　曰忿懥等是心與物接時事親愛等是身與物接時
　事這三條説兩章之界限極明
所謂齊其家節　樂天齋翼註曰人是衆人然誠意正
　心之人亦在其中天下鮮亦同　張彦陵曰辟字正
　從之字生來俱主太過一邉説五個辟字就是不能
　知處非是由於不知也　樂天齋翼註曰親愛五者
　依舊説是泛言身與物接而家人在其中新説及時
　文俱徑作家人　按泛言者為是　存疑以好樂忿
　懥等分配親愛賤惡等極是而又曰忿懥好樂之不
　正是不當施而施也親愛畏敬哀矜賤惡傲惰之辟
　是所當施但施之或過其則也此則謬矣好樂等亦
　有當施處親愛等亦有不當施處其分别處不在此

四書鏡曰誠意章好惡發諸心者欲其實此章好

　惡及於家者欲其公平天下章好惡施於政者欲其
　大　翼註曰好而不知其惡此惡字美中之惡如人
　有九分美一分惡雖是當好他亦要知他有此一分
　之惡惡而不知其美此美字是惡中之美如人有九
　分惡一分美雖是當惡他亦要知他有此一分之美

好而知其惡惡而知其美者此是省察之知　附

　董思白一節文云人心同出於太虛雖未必好人之
　所惡惡人之所好而大逺於是非之常人情易主於
　先入則莫能用好中之惡用惡中之好而周知其微
　曖之變蓋正心者猶難言之而天下不亦鮮乎　雙
　峰以章句七章八章之察字即誠意章之謹獨似謬
　麟士收之殊惑蓋謹獨是在念頭初動處察此兩個
　察字是在身心上察　翼註曰上章註云然一有之
　而不能察此章註云惟其所向而不加察二察字最
　精蓋平時格物致知臨時又省察一番本文二知字
　亦從加察中來
故諺有之曰節　此節即親愛之一端而推之畏敬哀
　矜亦然即賤惡之一端而推之敖惰亦然　李衷一
　曰人情好而有投其好便至溺貪而不遂其貪便是
　惡故繫戀之心多起於溺繫戀不已必忘其醜責備
　之心多起於貪責備不已必棄其姸　按此説似直
　㨗淺説以下句作喻言恐非附後　附淺説曰故諺
　有之曰知子莫若父然溺愛者不明有莫知其子之
　惡者焉猶知苗莫若農然貪得者無厭有莫知其苗
　之碩者焉　顧麟士曰穀之始生曰苗碩大也言苗
　之大也詩大田既庭且碩亦是説苗之大時文皆透
　用蕃熟滿家千倉萬箱等非是　章句偏之為害一
　句較上節還深一層觀大全朱子謂上面許多偏病
　不除必至於此可見但未是家不齊只是身不脩耳
　雙峰玉溪以偏之為害屬家不齊而遂以故諺節為
　説家不齊固非淺説以家不齊在言外而謂偏之為
　害便是家不齊亦非淺説附後　附淺説曰故諺一
　節只是申明上節意不可以上節為身不脩下節為
　家不齊亦不可以上節為好惡之偏下節為偏之為
　害總是言好惡之偏而身不脩也家之不齊在言外
　偏之為害便是家不齊
此謂身不脩節　湯霍林曰因上文只説得身不脩並
　不曾説到家上故此處收語便説身不脩何以齊其
　家與上脩身在正心不同　梁無知曰此獨反結口
　氣尤為吃緊正謂壹是皆以脩身為本故結法如此

此本黄氏洵饒説然愚意反結正結文法雖不同

　其實只一様　依存疑淺説則末節不過是反結語
　而章句家之所以不齊句當在第二節末補出依霍
　林解則末節當在身不脩一頓而章句家之所以不
　齊句乃是預釋末節不可以齊其家也此説似亦有
　理姑存之　翼註曰我偏於好則家之未純於善者
　不加勉矣我偏於惡則家之未純於惡者亦自棄矣

按翼註解家不齊是矣然又須兼我偏於好則家

　人無不偏於好我偏於惡則家人無不偏於惡方全

存疑曰上節天下鮮矣後且莫繳身不脩直至此

　節末後方通繳之曰夫人情之偏一至於此則身决
　不可得而脩矣尚何以齊其家哉此所以説身不脩
　不可以齊其家
所謂治國章總㫖　此章釋齊家治國只不出家而成
　教於國一句便包盡一章之義下文皆是發明此句
　家離不得身故註必從身脩説來凡章内言家處皆
　兼身在内不出家不必如淺説作身不出家㸔只是
　不外乎此之意成教於國内有化之意有推之意家
　齊而國自治此化之也家齊而後國可得而治此推
　之也總是不出家而成教於國章内皆兼化之推之
　二意不必如仁山金氏説某處是説化某處是説推
　大全朱子既曰孝者所以事君(云)云　皆是我家裏做
　成了天下人㸔著自能如此不是我推之於國又云
　一家仁以上是推其家以治國一家仁以下是人自
　化之也殊不可解
所謂治國節　四書鏡曰家不可教非家不可教乃我
　不能脩身以教之　翼註曰教人是教國人　成教
　於國句王觀濤云成教謂成個教也如云規矩已立
　模範已昭便是成未説到民從上　又云不出即不
　外之意若作身不出家似淺亦與此同俱不可從蓋
　此句原是以事言若依此則與下孝者三句以理言
　者無分别矣須辨存疑蒙引俱不如此辭　蒙引曰
　孝者所以事君三句只做一人説　又曰或謂治國
　者君也今若言孝即所以事君之道弟即所以事
　長之道則是人臣之事矣恐非本傳之意曰此正為
　傳者之意也蓋古人文字主於理勝不如後人文字
　之拘拘於字目之間而反畧於義理之趣也且諸侯
　固是治國者若齊之管仲鄭之子産魯之季桓子獨
　不亦嘗治國乎故古之大學雖庶民之俊秀亦以其
　皆將有天下國家之責而預教以治國平天下之道
　則孝者所以事君三句只就人臣言之亦何害第十
　章所謂絜矩之道實平天下者之要道也然其中所
　謂若有一个臣斷斷兮(云)云　固絜矩之道也是大臣
　亦有預於天下事矣又如孟獻子曰畜馬乘(云)云　亦
　絜矩之道也孟獻子只是侯國之大夫耳而其所言
　者固平天下之要道也傳者釋治國平天下豈以其
　為百乘之家無預於平天下之道而廢其言乎且周公
　亦嘗治天下矣史中言相臣當國者非一况此章
　下文亦言及堯舜帥天下以仁而民從之初不泥於
　齊家治國之義也故嘗謂今之學者要以古人心胸
　讀古人文字乃見得古人意思也　存疑曰孝者所
　以事君君子孝以教家自君而教國人矣弟者
　所以事長君子弟以教家自能事長而教國人矣慈
　者所以使衆君子慈以教家自能使衆而教國人矣
　此所以不出家而成教於國　又曰問教國人是教
　之孝弟慈乎抑教以事君事長使衆也曰教以孝弟
　慈曰既教以孝弟慈則事君事長使衆如何教之曰
　君子教國必然脩命令政教使人孝弟慈非居位任
　事去事君事長使衆以立教於上則雖躬行孝弟慈
　以教於家亦無縁推以及民此尤其緊闗切要處故
　孝者所以事君(云)云　雖欲見家國一理之意實指居
　位任事操教國之權者言以見教之所以行也　按
　依蒙引存疑則本文孝弟慈及事君事長使衆俱主
　君子説而國人之孝弟慈及事君事長使衆皆當在
　本文三句末補出覺不妥　顧麟士曰時説沿襲如
　移孝作忠之類在一人身上説者殆起於蒙引諄諄
　與章句大全辨不知何意故雖前賢之書觀之亦當
　有分别　又曰大全呉氏季子説頗兩騎又為蒙引
　作俑　又曰大段文義要作兩三層看我之上有親
　我之下則有臣臣事上有君有長臣使下又有衆也

按依麟士則本文孝弟慈主君子説本君事

　長使衆主國人説然不知補國人之孝弟慈及君子
　之事君事長使衆亦未全　附淺説曰成教於國不
　特國之為人子者知所以事其親而為人臣者亦知
　所以事其君不特為人弟者知所以事其兄而為人
　卑幼者亦知所以事其長不特為人父母者知所以
　愛養其子弟而為人君長者亦知所以撫綏其人民
　所以然者何也蓋孝弟慈三者家國之所同也事親
　此孝而事君亦此孝事兄此弟而事長亦此弟恤幼
　此慈而使衆亦此慈故吾能孝以事親而國之為人
　子為人臣者皆觀感而興起於孝矣吾能弟以事兄
　而國之為人弟為人卑幼者皆觀感而興起於弟矣
　吾能慈以恤幼而國之為人父母為人君長者皆觀
　感而興起於慈矣興仁興讓必如此講然後完宻無
　遺也　按依淺説則本文孝弟慈及事君事長使衆
　俱泛説皆兼君子國人在内専以處國不外處家之
　理言而教國不外教家之理意反當補在外此亦似
　可從然細玩與章句不合　又按淺説與大全呉氏
　説頗相似淺説解成教於國處好呉氏補國人之孝
　弟慈處好　癸亥八月依仇滄注之説定從蒙引存
　疑　孝弟慈事君事長使衆自萬厯以前先軰無有
　不主蒙引存疑之説在君子一人身上看者顧麟士
　説約始將孝弟慈屬君子事君事長使衆屬國人又
　有謂上下截俱不著國人亦不著君子只空説理者
　數十年來學者淆惑不定近日仇滄柱力闢時解而
　從蒙存舊説此三句始明　翼註曰孝者所以事君
　不是移孝作忠只是孝以事親而所以事君之理即
　此而在三段皆同不可用一推字又曰新説以心字
　入講如云孝者所以盡其心以事親而所以事君者
　即此心也孝弟慈倣此此説亦髙但恐不知者嫌其
　犯下文耳含蓄用之為妙又曰當㸔三個所以字事
　不同而所以然之理同　按翼註此三條説處國不外
　乎處家之理最明教國不外乎教家之理亦當倣
　此看蓋教國雖尚有化與推許多事而其理則不外
　乎教家者是存疑解不出家而成教於國謂教國尚
　有許多事未必只在家中其化就行於國要其化之
　行則本於此故探本而言之亦此意也但彼是論其
　事此是論其理須辨　按註歸本脩身固是正㫖但
　宜將身家幷作一件以對教國不應全重在身似上
　章話頭　呉因之曰此三句中已含得不假強為意
　下節不過復提出言之以見機本至順特在知所推
　耳
如保赤子節　翼註曰過文云是孝弟慈也豈假於強
　為哉觀慈幼一端可見矣此乃是説孝弟慈不假強
　為不是説孝弟慈之君事長使衆之不假強
　為　淺説過文曰是孝弟慈也者根諸人心之所固
　有而非由外鑠發諸天理之自然而不假強為故康
　誥曰(云)云　　前言治國必先齊家之義已明矣又恐
　人疑孝弟慈是箇難事故又即康誥以見其不難康
　誥言保赤子即是慈如保赤子即是使衆然此節却
　不重使衆只重慈之不假強為故自心誠求之以下
　只釋康誥保赤子之意而不及使衆　如保赤子如
　字蒙引存疑皆云如字輕看翼註則曰如字不可畧
　去是保民如赤子也下面只釋保赤子其説亦是然
　終不如蒙引存疑之直捷　彦陵云誠即誠意之誠

愚按既曰心誠則誠字便濶不止屬意且誠意誠

　字有工夫此誠字無工夫　翼註曰求之求赤子之
　欲也兼好惡亦得赤子有欲不能自言故須求而心
　誠求之非必著意求也　按非必著意求句此屬未
　有學養子句内意心誠句内雖已含得此意然亦須
　渾融　翼註曰未有學養子而後嫁只㑹不假強為
　講不俗　姜翊隆曰既是本於心之誠求自然不待
　學未有學養子句即在誠求内看出　註不假強為
　是總釋心誠求之以下　第二節不假強為意雖在
　心誠内已包得然必待未有句方説出觀章句又明
　二字可見存疑自明予初誤看(辛丑二月初十)　孝弟慈皆
　人心之天皆不假強為此獨言慈者孝弟或有失其
　天者獨母之保赤子未有或失者也觀慈之一節則
　孝弟可知　張彦陵曰註中推廣云者充滿其本然
　之量也不是推廣到孝弟去　章句在識其端而推
　廣之一句要細玩蓋孝弟慈必須格致誠正脩許多
　工夫此獨言不假強為者只以其良知良能言耳故
　章句補此一句最妙　識其端而推廣之是補言外
　意蓋傳者之意不是説不要學其端不待學推廣則
　必待學此處若看差便是格致誠正脩工夫都不要
　用只任一良知良能而足朱子補此一句最有闗係
一家仁節　孝弟慈之藹然者謂之仁孝弟慈之秩然
　者謂之讓不必如雙峰饒氏以仁屬孝以讓屬弟以
　貪戾為仁之反亦不必如呉氏季子以父慈子孝為
　仁兄友弟恭為讓兩仁字兩讓字俱兼孝弟慈事君
　事長使衆説一家仁一家讓亦兼事君事長使衆者
　蓋君子之事君事長使衆尚屬脩身之事君子之家
　之事君事長使衆尚屬齊家之事須細味　自蒙引
　以下皆無兼事君等解仁讓者不知何故　翼註曰
　貪是貪欲戾是背理總反仁讓勿分　又曰一人貪
　戾一家可知　呉氏季子曰仁與讓人性之所同得
　也貪與戾亦人情所不能免也彼其機括伏於胸中
　莫或擊觸則雖有是仁讓而不能自興雖有是貪戾
　而何至於亂此説得最好蓋這箇機本是天地間所
　必有但不撥不動一撥便動惟其機如此故其效必
　然而無疑也　徐岩泉曰機在手至近一撥便發百
　歩可到不疾而速　翼註曰機發動所由也發動有
　神速意發動所由有至微意　又曰一言當暗作有
　國者之言方與下文相配　又曰仁讓邉重貪戾邉
　輕僨事邉輕定國邉重
堯舜帥天下以仁節　前言其效必然而無疑然空言
　一箇效又恐其無徵而不信故又即堯舜桀紂明之
　而君子之當反求諸己可不待再辭而決矣　呉因
　之曰仁讓節言教成於國之效所謂不出家而成教
　於國者如此意已明白矣堯舜節復申説一家仁讓
　之意見不能脩身齊家者必不能教國益見不出家
　而成教於國也前後只一意反復傳文言家處必根
　著身言身處必含著家當倂做一項事而對國一項
　言之不特此章為然自家齊以至平天下總不離身
　蓋身乃萬化之原也　張彦陵曰以三字分曰孝弟
　慈以二字槩曰仁讓以一字括曰仁其行仁之術則
　曰恕　翼註曰註云此承上文一人定國而言其實堯
　舜承治機來桀紂承亂機來獨言承定國者僨事邉
　不重耳　又曰仁包得讓亦不必添　附存疑曰堯
　舜帥天下以仁而民從之桀紂帥天下以暴而民從
　之是皆所令如其所好也故民從之使己之所好者
　暴也而令民以仁則所令反其所好矣而民有不從
　所令反其所好只承桀紂一句説　其所令反其好
　蒙引存疑俱單承桀紂説而蒙引似勝　按蒙引説
　與大全仁山金氏合　李毅侯曰是故君子重振前
　故君子而未之有也四字緊照前無之　四書鏡曰
　有諸己二句須㸃脩齊意　巢睫子曰若為欲求人
　而始求有諸己欲非人而始求無諸己則即是自欺
　之意若自謂吾有諸己即可以去求人自謂吾無諸
　己即可以非人此亦非自慊之真君子只是求諸己
　無諸己耳而求人非人特後一層事後字作先難後
　獲敬事後食之後字㸔　按講後字此是深一層解
　只可兼用　翼註曰藏猶存也　張彦陵曰恕字要
　認得真與不欲勿施不同彼就及人處重此就推己
　處重　楊貞復曰君子實見得已未嘗有未嘗無而
　到底不萌求人非人之念是乃所謂恕也　按此世
　俗之所謂恕君子不謂之恕也以此作賔意則可
　有諸己指孝弟慈言無諸己指不孝不弟不慈言有
　諸己無諸己忠也求諸己非諸人恕也所藏乎身之
　恕乃是恕之體即指忠言朱子或問中辨恕字最深
　切著明學者所宜反覆玩味而大全雙峰饒氏曰恕
　有首有尾藏乎身者其首及人者其尾也忠是恕之
　首治國平天下章皆説恕此章言有諸己無諸己是
　要人於脩己上下工夫其重在首下章言所惡於上
　無以使下等是要人於及人上下工夫其重在尾兩
　章互相發明此一條説藏身之恕亦最明白　呉
　因之曰傳者釋齊家治國平天下處俱於新民中帶
言明徳此曾子最用意者無得輕放過　附翼註曰此
　節㫖從來未得玩註民不從以上是承上文而引起
　當恕之意是故君子以下是言君子以恕道喻民乃
　所以推脩齊而治國者也上段引起下段上輕下重
　又考大全齊家治國平天下皆有化與推二端上節
　一家仁四句是化之此節有諸己二句正是推之蓋
　興仁與興讓固是自然感動然治國者條教號令豈
　可盡廢故此節求諸人非諸人亦所不可無者但要
　以恕先之耳蓋上節只説齊家可以化國此節便説
　推脩齊去治國了立言之序自是秩然先後淺深一
　毫不亂不然傳者豈若是之煩碎複叠哉　按依翼
　註則一家仁節説化有諸己半節説推堯舜半節承
　上起下而一家仁以上未之有也以下自可兼化推
　講也較仁山説稍勝然終覺不妥姑附於此　愚意
　興仁興讓兼化推説帥天下亦兼化推説求諸人非
　諸人是説推而化意當補在言外若曰有諸己則不
　必求諸人而人自化而有即不然而後求諸人可也
　無諸己句倣此不如是則令之且不從况望其自化
　乎若一家仁以前未之有也以後兼化推説則自易
　明也　堯舜帥天下亦兼化推者蓋聖人亦不能不
　推但他推得較易耳觀論語分聖人之忠恕學者
　之忠恕可見堯舜之推聖人之忠恕也下君子之推
　則兼安勉説仁山以堯舜君子分仁恕㸔者大非
　蒙引謂堯舜帥天下恕也極是然亦須活看不是説
　堯舜只是恕是説他化而兼恕耳
故治國節　翼註曰此結上文亦當帶修身在内故治
　國者在脩身以齊其家也又要将上文融㑹入講若
　泛講則與經文治國先齊家同耳　又曰以上是詳
　釋治國在齊家以下是引詩以咏歎之也
桃之夭夭節　桃不指桃花只是桃身　下句宜其家
　人蒙引存疑俱云不復指女子言就治國者言極是
　然其口氣若曰治君子能令女子宜其家人而後
　可教國人也或即以下句家人單貼女子恐未是存
　疑又謂孝於父母友於兄弟和順於妻子是能善其
　家人也則此句又似不止屬夫婦矣尤覺難通　翼
　註曰教國人亦須影切正内意
宜兄宜弟節翼註曰宜兄宜弟是君諧合於兄弟
　也君之兄弟有偪上之嫌有奪嫡之忌宜之尤難

又曰此教國人亦切宜兄弟邉講

其儀不忒節　其為父子兄弟足法蒙引云不是一家
　之為父子兄弟者皆足為人之法是我之為父為子
　為兄為弟皆足以法於人存疑淺説皆從之然看來
　此句自當兼君子與君子之君子一身之為父
　為子為兄為弟者足法君子之家之為父子兄弟者
　亦皆足法如此説方全　足法亦只虛説為是翼註
　云足以法於家人或又云足法於民皆偏　宜字法
　字俱兼經綸講為是　袁了凡曰前二詩就上之帥
　處説故曰教國人後一詩就民之從處説故曰民法
　之互相發明也　引詩三節本是平説然其中又有
　序仁山金氏曰天下之未易化者婦人而人情之每
　易失者兄弟齊家而能使之子之宜家兄弟之相宜
　則家無不齊者矣宜乎其儀不忒而足以正是四國
　也此意本朱子或問蓋即中庸所謂和妻子宜兄弟
　而父母順大雅所謂刑寡妻至兄弟以御家邦雖非
　傳者咏嘆之正意然發明齊家下手工夫最深切著
　明
此謂治國節　只結三詩不是通結上文　此數在字
　與致知在格物在字又不同若便以彼例此則真拘
　儒矣
所謂平天下節　翼註曰首二節言平天下之道在於
　絜矩君子以下言絜矩之道在於公好惡(此句差蓋)
　(公好惡意在首二節内已有了樂只以下不過言能絜矩不能絜矩之得失耳因之説得明)而峻
　命節一言得失以結之主民心説君子先慎以下言
　公好惡之要在於理財而康誥節再言得失以結之
　主天命説(峻命節説得國原包天命在内康誥節説得天命原包得民心在内不得分看翼註)
　(原無此數句)秦誓以下言公好惡之要又在於用人而大
　道節三言得失以結之主君心説生財有大道以下
　則又言財不待聚而自足而深戒夫聚斂小人見理
　財用人本是一事也總是推廣絜矩之意　呉因之
　曰首二節言平天下之道在絜矩於好惡之間大意
　已都盡了自樂只至驕泰則詳言能絜矩與不能者
　之得失而要其得失之幾蓋欲有天下者兩存勸戒
　絜矩而與民同欲耳語意至此已竭盡無餘復有生
　財大道至末(云)云　蓋申致其意而言理財者必當從
　事於絜矩也言理財則用人在其中而好惡不待言
　矣大抵此章之言重見叠出只要顯得絜矩之外無
　平天下之道而與民同欲之外無絜矩之道也然所
　謂與民同欲者不是同其財貨用人之欲乃是公財
　貨用好人以遂其孝弟慈之願欲耳　康誥節不單
　屬理財而在理財八節之中大道節不專屬用人而
　在用人四節之後此文章之至竒處楚晉秦三書本
　連引而楚晉自屬理財秦誓自屬用人此又文章之
　至竒處
所謂平天下節　呉因之曰上老老三句全重興孝興
　弟興慈六字曾子特要見天下之人同有是心而興
　起故把國人興起形出然所以不直説天下而必就
　國人形出者以上文興仁興讓已有明徵可驗且欲
　帶治國意説下耳言天下同欲興起於孝弟慈故君
　子有絜矩之道以遂其興起之心一節大意是如此
　通章大㫖亦是如此　此節書依淺説首句另作自
　内及外之意與下文不相闗固覺未妥時解則俱謂
　平天下不外乎治國之孝弟慈可見平天下在治其
　國如此則首句與上老老三句相應矣然與末句則
　仍不相應也愚意不但孝弟慈是治國之道即絜矩
　亦是治國之道但前章含而不露耳故講絜矩亦須
　與治國相闗然後首句直應到末句　家國相通以
　理以意國與天下相通便有政事制度理意只以感
　應相示到政事制度便有宜此者不宜彼性情風氣
　之異矩只此矩絜處却不同故治國章只説藏身之
　恕而此章説絜矩之道絜矩即恕之事然而其道有
　辨矣　金仁山云上三句是化絜矩是推愚按上三
　句是治人之事當如前章兼化推絜矩則只是推仁
　山又謬矣　翼註曰此節㫖趣只看矩字從平字生
　蓋平者均平也有一夫之不獲非平也矩者所以為
　方也方即平意　又曰絜矩字是借字不是譬喻作
　文亦不可言如　又曰絜矩不但是以己之心度人之
　心須云以己之心度盡億萬人之心蓋度盡天下人
　之心使各得分願纔是所以為方　又曰道字是
　王道的道字矩在心而推以絜之屬政天徳王道實
　不相離　朱子雙峰皆謂矩者心也玉溪雲峰則謂
　矩猶則也蓋所謂心者原指義理之心非有二説也

呉因之曰絜矩者絜之以矩矩便是心心便是下

　文慎徳仁人無私忠信等事而絜矩之心則下文慎
　好惡公財貨用好人等事種種悉備且不但備本章
　之意矩即明徳以矩度物即是新民正聖經本明徳
　以新民之意且必先有矩而後絜之以平天下則聖
　經先後之㫖亦在其中矣又不但該聖經之㫖推以
　度物恕也以吾心之矩而推以度物則忠以行恕也
　忠恕即一貫也　此矩字與論語志學章矩字不同
　論語矩字統明新之至善此矩字只是明徳之至善
　絜字方是新民之至善雲峰胡氏殊謬
所惡於上節　翼註曰此節乃絜矩模様非絜矩之實
　也上下前後左右俱泛説不作平天下者説上下亦
　不作君臣此之謂絜矩之道諸講亦俱泛説　呉因
　之曰所惡節只是以吾心好惡曲體人心而使各得
　其所意但直頭如此説恐不得意義明白故借上下
　前後左右字面形容之註中如不欲上無禮一如字
　用得極好本文六毋以字最重不可輕看了講毋以
　處全要發出能度意方見是絜矩註度上度下等句
　可玩　好者情順惡者情逆順則安受而相忘逆則
　不堪而易覺故解絜矩獨就所惡處説　翼註曰説
　勿施所惡則施所好可知
君子節　此節蒙引不作效驗看愚意本文兩箇
　民之父母雖只就君子愛民上説不是效驗而效驗
　意自當補在言外註民愛之如父母一句是補意愛
　民如子是正解本文蒙引太拘　好惡二字無所不
　該下文理財用人雖亦在其中然實不止此時文専
　以理財用人講者似非　好惡二句即是絜矩不是
　推絜矩之要　張彦陵曰按所好好之下好之二字
　有區處以為民聚欲意所惡惡之下惡之二字有經
　畫以為民去惡意　呉因之曰民之所好好之二句
　須發出度民心意乃是能絜矩辟則為天下僇辟字
　須發出不度民心意乃見不能絜矩下理財用人俱
　要以此意㑹之
節彼南山節　呉因之曰有國者不可不慎註云民所
　瞻仰謂望其能推己以及人也惟望重則責深故曰
　不可不慎　張彦陵曰僇作辱字看
殷之未喪師節　翼註曰言殷之未喪師克配上帝則
　今日既喪師可知儀監二句乃總承未喪師而言
　又曰得衆得國兼創業守成如成湯是創太甲是守

又曰道得衆二句還是釋詩但實寓結上文之意

　不可徑作結上文
是故君子先慎乎徳節　張彦陵曰先慎句雖著在貨
　財一段頭上其實承上文而弔起下一章之脉　又
　曰四此字俱是即此便有不待外求意　翼註曰先
　字當承慎好惡來不當對下文人土財用説蓋有國
　者不可不慎凡好惡皆宜慎也而徳也者尤好惡之
　原故先慎之　又曰慎徳不可就作絜矩慎徳在絜
　矩前一歩絜矩是王道慎徳是天徳也然慎徳即矩
　之所以立但未説到絜之耳　又曰有徳此有人要
　入公好惡在内有徳則能絜矩以公好惡而得人心
　也　又曰有人有土俱兼歸之保之與得衆得國同
　如云人新附必挈其土而來歸人永戴亦保其土於
　不失　呉因之曰有人有土處要説得斟酌既是平
　天下之君子原是天下人皆吾人天下土皆吾土此
　只是言人民土地我能固之耳程文説出化外去亦
　似泥故下民聚亦只是不離散之意不必説到近悦
　逺來上　按因之看有人有土雖妙然翼註尤覺完
　全下民聚則又不同　前此徳之未有君子豈遂無
　人土財用之日然而我無以自恃其足以有此者雖
　無所不有而其無所不有者蓋亦處不得不為我有
　之勢而我實不足有之則亦未嘗有焉耳後此徳之
　既有君子豈必盡有人土財用之報然而我有以自
　信其實能有此者雖一無所有而其無所有者要亦
　處必當為我有之理而我既實能有之則亦何嘗不
　有焉耳(戊戌張沐有徳此有人至本也文)
徳者本也節　翼註曰徳者節承上起下也不是徳為
　財之本財為徳之末只是説徳為平天下之本財為
　平天下之末重徳邉　又曰折衷云徳為衆務之所
　從出財為有徳之所自致此二句佳蓋徳不但生財
　凡絜矩公好惡以至人土財用皆生於徳若説徳為
　財之本便不完若但説要務先圖似亦不透本字
外本内末節　翼註曰徳在性分内反外之財是身外
　物反内之　外本内末與有徳反對下財聚悖入即
　外本内末之意　翼註曰爭奪二字畧有淺深爭而
　不已必奪也爭民是使民爭鬭也施奪教民刼奪也
　此爭奪還是民自相爭奪未説到爭奪其君　爭民
　施奪翼註曰此是民皆效尤意不是財匱則争意看
　來即兼用亦不妨但未説到爭奪其君耳蒙引亦是
　財匱意
是故財聚則民散節　張彦陵曰是故二字承上爭奪
　來言民至爭奪而尚得有其民乎此與有人有土反
　看重上句下句帶言　按翼註亦如此看下節同
　財散東陽許氏以不過取言呉氏季子以散財發粟
　言亦當兼用財聚亦當如此反看　翼註民聚只是
　歸心不必説近悦逺來
是故言悖而出者節　張彦陵曰是故二字又承民散
　來言民散而尚得有財乎此與有財有用反看重下
　二句言悖借來引起或問君有逆命則民有逆詞從
　之不妨　翼註曰民散在爭奪之後悖出又在民散
　之後有三層意　大全呉氏季子曰以是非言之則
　如彼以利害言之又如此此二句當置在此節下不
　當在惟命節下
惟命不于常節　翼註曰此依折衷作承上五節而言
　不作結上五節承字結字宜細細分别蓋此節不可
　專以財貨言亦不得與上文一無相干也善承慎徳
　來不善承外本來得承有人有土來失承民散悖出
　來如此承看不泥財貨亦不全離上文凡結上文者
　作文須以上文入講承上文者只在過接處耳　又
　曰不常意全在二則字有倐忽轉移之意方文伯曰
　善不善亦須活看如一代之業祖宗善則興創子孫
　不善則滅亡如一君之身前念善則迎祉後念不善
　則隨傾　翼註曰折衷云謹徳而能絜矩善也據此
　則善字當兼徳與政説不善亦然　又曰二之字指
　天命究天命之所為得失者只在民心得失上見
　此節二之字指天命而人心在其中與前得衆得國
　分看者不同玉溪以人心歸則天命歸人心去則天
　命去數語微混　有謂康誥節主天命説峻命節主
　民心説不知峻命節説得國原包天命在内康誥節
　説天命原包得民心在内不可分看
楚書曰節　淺説過君者其可外本内末而不
　知絜矩之道乎楚書舅犯云云以此言觀之則君子
　當内本外末而盡絜矩之道也
舅犯曰節　翼註曰仁親切居喪説看來不反國便是
　仁親若反國則是幸父之死而因以為利此心便忍
　而不仁矣檀弓正是此意不是泛説哀痛慘怛　要
　見計功謀利者亦必假借於正誼明道以見本之不
　可不務有作專就天性之不可泯言者又是一説亦妙
若有一个臣節　此節是言大臣之能絜矩與不能絜
　矩者之得失而因以起下人君好惡之得失意翼註
　專主起下蒙引專主大臣俱似偏大全新安陳氏甚
　明　按一个臣包下兩項人宜虛説為是　翼註曰
　一个臣虛説只是一个大臣耳未定其何如人也作
　文只論位不可論徳只説一个大臣乃民社之所以
　安危人才之所以進退者　又曰斷斷兮無他技作
　一句讀斷斷兮即形容其無他技也與論語煥乎其
　有文章相似煥乎即形容其有文章也斷斷誠一之
　貌誠一字不可説在心内只就貌言猶云一味朴實
　頭也無炫飾故曰誠無枝葉故曰一究其所謂無炫
　飾無枝葉者只是無技而已故曰形容其無他技不
　可以斷斷兮作有徳無他技作無才斷斷兮無他技
　就外貌説故下以其心二字轉語　又曰無他技他
　字宜玩蓋大臣自有體増一分技能便為失體故曰
　他者外之之辭無他技不外増也　張彦陵曰他字
　宜玩大臣稍有露才揚巳的意思譬如身上反添了
　一個贅瘤(是翼註意)然要曉得大臣非真無技能(是呉氏季子意)
　只是善藏其用盛徳若愚的意思　翼註曰其心二
　字畧讀住休休焉其如有容焉作一句讀休休即形
　容其有容也亦無兩意　按翼註看休休有容與蒙
　引大同小異姑存之以俟再定　翼註曰如有容不
　似如物之有容只是心有容也曰如者形容之辭休
　休處難以名狀故不徒曰有容而曰如耳　又曰有
　容即容賢但賢字未可説出　按翼註看其如有容
　與蛟峰方氏及蒙引淺説不同亦存之以俟再定
　張彦陵曰人之有技五句正是形容如有容處曰若
　曰不啻俱是描寫不盡之詞　呉因之曰若己有之
　要説向心上去不要説在外面去與不啻口出作一
　類看　翼註曰凡人情以才不自己出為嫌今曰若
　己有之是不以才不自己出為嫌也與下媢嫉反看
　一説凡己有才欲盡其用今曰若己有之必盡其用
　也亦覺懇透但前説於容賢為切葢容賢屬心用賢
　屬事　彦聖二字諸講俱不分明蒙引曰彦美士也
　美是懿美指純徳君子言依蒙引則彦聖當分知行
　看　張彦陵曰實字要看得重當根誠意説來彼虛
　飾於外者名雖為容可謂實能容乎　翼註曰實是
　也不作誠實講看来即作誠實講亦不妨玉溪亦是
　作誠實看　又曰以能者以此故能也　張彦陵曰
　以能保我子孫作句黎民帶下讀以霸國重子孫也

蒙引存疑淺説翼註皆主此或曰保子孫保黎民

　均重對説而以尚亦有利總承主此為正
唯仁人節　朱子謂唯仁人三節是大能絜矩大不能
　絜矩蓋此三節是君天下者之事故曰大不是指公
　私之極言　翼註曰放流之是不使在朝廷也迸諸
　四夷不與同中國二句一意是又不使在内地也
　呉因之曰此等人窺伺巧黨與多故必迸諸四夷方
　斷絶得種子自昔大奸巨孽投閒散地未嘗不覘朝
　廷意向以圖進用之機按此説所以迸諸四夷之意
　與或問不同可兼用　天下有可直之小枉故舉直
　以化之有不可容之巨奸故放流以絶之此皆仁人
　之天則也如漢王允窮卓黨以召關東之變則昧孔
　子化枉之仁唐五王留武三思以釀武后之毒則違
　放流之矩　依蒙引則章句以其至公無私故能得好
　惡之正即在唯仁人放流之一截内非解此謂唯仁
　人以下也　王觀濤曰仁人不蔽於私故明足以别
　賢奸不撓於私故斷足以神舉錯　樂天齋翼註曰二
　能字要與下節相反愛人之所公愛惡人之所公惡
　此反拂性也愛人之所公愛而愛之極其至惡人之所
　公惡而惡之極其嚴此反命過也　翼註曰愛人
　惡人舊説云所愛者容賢利國之人惡者妨賢病國
　之人看來不必太粘只君子惡小人為妙　春
　秋誅隠慝發幽光立萬世防其論人則與狂狷賊鄉
　原不以器小之管仲而掩其仁不以有聞之少正卯
　而容其偽不以沮己之晏平仲而沒其善交不以用
　己之季桓子而逭其舞佾真仁人好惡之矩　翼註
　曰新説俱從大全作絶小人以君子愛惡皆在放
　流迸逐上見蓋不欲於題外添設也今從其説稍加
　斡全云蓋其汲引登庸愛固行於惡之外而其保全
　䕶惜愛即寓於惡之中似更完密　愛人意上文已
　含此處只宜平説不必側串何等正大王濟之此謂
　唯仁人三句文最大雅　章句以其至公無私故能
　得好惡之正二句不可分貼仁人放流愚意此
　註是總發大意非以至公無私貼仁人以正字貼能
　好惡也蓋仁人二字是以人品言公正二意皆在其
　内能好惡則是公正之見於好惡處但就公正之意
　推之則正又本於公耳蒙引淺説皆以公貼仁人以
　正貼能好惡未妥　論語唯仁者能好人註同
見賢而不能舉節　翼註曰二見字即註知字　真西
　山曰知賢而不知用知惡而不知退不若不知之為
　愈何也不知賢則人猶冀其能知而有進用之時不
　知惡則人猶冀其能知而有退逺之望若知賢而不
　知用則人知其必不能用矣知其惡而不知去則人
　知其必不能去矣是使賢者終無以行其志惡者愈
　得以肆其惡也　命作慢兼懈怠忽畧懦弱三意忽
　畧是不經意若謂賢人進退無係於國之輕重也不
　是遲慢之謂　翼註曰過字是太過之意不是過誤
　之過蓋此等小人乃將就處之覺他寛縱了　又曰
　慢過不已必至於拂人之性　所謂慢過不已必至
　於拂人之性者只是餘意
好人之所惡節　張彦陵曰身字正㸃醒世主語夫世
　主好惡頗僻専為自家圖快活乃及身之禍即在目
　前言及於此有天下者即不為子孫黎民計獨不為
　身計乎信乎不可不絜矩以公好惡矣　春秋之世
　好惡多不能自由亦有不拂人性者而用舍不無滯
　泥或為世家所尼雖欲拔一賢士而不無卑踰尊疏
　踰戚之顧慮或為逺交近援所撼雖欲去一凶人而
　不無根難拔黨難除之隠虞如魯明知子家羈之當
　用而不能用季孫意如之當逐而不能逐若使仁人
　處此亦必有道矣
是故君子有大道節　翼註曰君子以位言之不指己
　能絜矩者看蓋下文仍有驕泰一邉也有字亦不是
　能有了只是説有此位即有此道　又曰註兼脩已
　治人重治人邉脩已帶言　又曰舊説大道對驩虞
　小術言驩虞之説本章所無看來只是對瑣屑狹隘
　言操不約則瑣屑及不廣則狹隘　按翼註雖是然
　兼對驩虞言似亦不妨　翼註曰忠信驕泰俱屬心
　忠信真心也驕泰是妄心也發己自盡為忠循物無
　違謂信已字以心言物字以理言如為子而盡其欲
　孝之心是忠為子而循其當孝之理是信蓋忠者衷
　也由衷不欺之意也若不盡心便是自家欺瞞了信
　者實也以實不浮之意也若不循理便是虛浮不實
　落　又曰盡心者不欺其真好真惡之心循物者克
　符其當好當惡之理　按達説云忠信就心言不過
　一誠而已不可入好惡在内好惡用在得之上而翼
　註以好惡入解者蓋誠原只就好惡上見好惡原不
　止是治人之事也達説甚拘　彦陵云忠信即是誠
　意此大全䨇峰説甚偏　彦陵又云看來首節上老
　老數語已括盡忠信之義此呉因之説上老老數句
　雖亦在忠信内然忠信似不止此　李九我云盡心
　為忠實心為信實實落落盡了此心按以此解三省
　章忠信甚明以解此章忠信似難　必忠信以得之
　即所謂惟仁人放流之君子先慎乎徳也　按顧麟
　士曰惟命不於節及此節兩結束處雖是大段然以
　惟命傍理財此節傍用人畢竟正説惜尚未有甚闡發
　之者麟士之説亦本東陽許氏最為誤人斷不可從
生財有大道節　翼註曰此一段大意謂大道生財自
　可發身是義中自有利也亦何苦而用聚歛之小人
　以召災害不可専主理財用人之説蓋理財本於用
　人只後二節依稀似有此意耳以義為利二句是此
　一段之主　按此節與忠信不相接而與先慎乎徳
　數節相接蓋因財用為有天下者所不可缺故既論
　用人之後復取而申言之作文不必牽連上節大道
　可竟從理財直起何嘗不見此大道非即上節大道
　之一端乎此當承逺脉不當承近脉也　張彦陵曰
　按生字正與聚字相反生者生生不窮也　蘇紫溪
　曰本文生財足財俱主國家之財説生之者衆則是
　民間之財之所以足民自生之而吾不以冗食耗之
　民自為之而吾不以冗用疲之此百姓足而君亦足
　也　百姓足君孰與不足内又自有三意詳見論語
　鄧定宇則主通節俱合上下公私言　食寡用舒要
　見得是不多取於民而寡且舒不是説取於民而又
　寡且舒若論議盍徹章予向謂其言外當補節用
　意此是兼説取來而又寡且舒者也與此微不同
　財足雖主國家用説要本民足來　蘇子瞻曰周以
　冢宰制國用唐以宰相兼度支宰相雖不親細務至
　於錢穀兵師固當制其虛贏利害陳平所謂責之内
　史者特以宰相不當治其簿書多少之數耳　生財
　五節總是不外本而内末之意故曰自此以至終篇
　皆一意也而就中細分之又自有二意一是不當専
　利之意一是不必專利之意二者内又各兼是非利
　害兩意義之所安即為利此以是非論之而見其不
　必專也義則財恒足而發身而不悖出此以利害論
　之而見其不必專也義之所不安即為不利此以是
　非論之而見其不當專也利則菑害並至此以利害
　論之而見其不當專也生財三節是不必專之意孟
　獻子二節是不當專之意生財三節皆是就利害上
　見其不必專不就是非上論而是非意則當見於言
　外孟獻子節是就是非上見其不當專長國家節是
　就利害上見其不當專　生財有大道至未不過是
　即先慎乎徳至仁親以為寶一段而覆言之非有二
　也有土此有財是不必專之意是就利害上論外本
　内末節是不當專之意就是非上論財聚民散二節
　是不當專之意就利害上論
仁者以財發身節　蒙引云此仁者與不仁者都從心
　上説未是蓋既曰仁者則自然體用具備矣但仁者
　下當先提慎徳來説到以財發身則專就絜矩説余
　初誤收蒙引　仁者以財發身即是必忠信以得之
　之意　翼註曰發字全在得民上民共戴之則尊榮
　矣　又曰不仁者輕看　大全呉季子云上文既示
　人生財之道俾其知不必聚此又開陳利害以警之
　俾其知不可聚按此與前數節不必如此分别
未有上好仁節　生財有大道至此節總是一意則財
　恒足矣即是以財發身即是好義不悖出但仁者節
　則推一能行之人重仁者二字未有節則决言其效
　重三未有字　張彦陵曰此條是足仁者以財發身
　意言仁者雖散財以得民然卒亦未嘗無財按此説
　出存疑然未嘗無財意在發身内已有此節不過决
　言其效耳存疑恐非　翼註曰好仁註貼愛其下要
　見不忍専利意好義註貼忠其上且就民心寛説未
　有指實如云感恩思報懐徳效忠而竭其忠君親上
　之誠便是　又曰終事還依舊説泛就在公之務畢
　力以圖其成如從役犯難皆是蓋終事不重只引起
　守財耳意若曰力出於民者且不自愛矧財出於君
　者敢生覬覦乎　呉因之曰終事守財便是義以生
　仁雖謂上以仁感下以仁應如此説亦得但民以分
　言還須説義為妥
畜馬乘節　孟獻子二節不當專利是正意理財用人
　相關是旁意須辯　顧麟士曰人君仲春則用冰命
　夫命婦則火出之後而用冰故左傳云獻羔而啟之
　火出而畢賦又周禮凌人夏頒冰是卿大夫以下三
　月以後而得用冰也周禮云天子夷盤喪大記又曰
　大盤當是夷盤之大者　張彦陵曰聚斂之臣欲剝
　下媚上必於常式之外多増數目正賦之外别立科
　條日乆嵗深増者不可復減一時作俑遂為生民無
　窮之禍　翼註曰寜有盜臣甚言聚斂之臣不可有
　耳非取盜臣也獻子言有家而傳者説到國上見家
　國一理也　又曰不專利便是義利字根雞豚牛羊
　聚斂來義字根不察不畜來　青岩居士曰上節好
　義義字自民之義言此以義義字自君之義言即君
　之義感民之義而得其終事守財而為國之利不亦
　大乎　此以義理論不以利為利者未説利有害處
　只見得義不可也以義為利者亦未説到義未嘗不
　利只見義之所安即是利也下節方極言專利之害
長國家而務財用者節　或問註西山真氏朝四暮三
　説甚妙但當置在此節下以其説利害也　小人所
　以必言利者玉溪盧氏以其喻利言蒙引以欲中其
　君言當兼用　顧麟士曰彼君也彼反以小人為善

翼註曰彼為善之即或問所謂賞其納忠嘉其任

　怨也　呉因之曰小人之使為國家内全要補出聚
　斂意　按有字有平時有之臨時有之二意有善者
　内兼有人君悔悟意善者不但是平常善者即是絜
　矩君子君子一流　翼註曰末當找云不専其
　利而與民同好惡則絜矩之道得而孝弟慈之分願
　各遂矣此所謂平天下在治其國也　蘇紫溪曰君
　子小人之辨嚴矣君子而得大道者亦君子
　為不善者小人而菑害並至者亦小人易始於一陽
　之復而極於六陽之乾始於一隂之姤而極於六陰
　之坤故曰不逺復謹其幾也曰係於金柅戒其動也
　誠意之關復姤之介微乎微乎　此章仁人仁者當
　兼安勉説絜矩亦是安勉所俱有之事所謂聖人之
　忠恕學者之忠恕也與博施章仁恕自不同雲峯以
　恕為仁之方來説似非　章句云此章之義務在與
　民同好惡而不專其利蒙引曰與民同好惡用人也
　不專其利理財也是矣然理財用人俱在公好惡之
　内章句何以專以用人屬好惡蓋章句特因傳言用
　人處多以好惡為言故因用其字非便以章句好惡
　字俱專貼用人而理財則不在好惡之内也
　四書講義困勉録卷一
欽定四庫全書
　四書講義困勉録卷二
　　　　　　　　　　贈内閣學士陸隴其撰
中庸

中庸章句序
　允執其中雲峰謂精一便是執之工夫最是蓋文法
　與物格而後知至一例伊川云惟精惟一所以至之
　允執厥中所以行之朱子取其言然殊難解　人心
　道心只是一箇心大全朱子蔡氏胡氏許氏皆未嘗
　離却人心以說道心蒙引甚拘不必從附後　附蒙
　引曰不必專以人心之得其正者為道心如此則人
　心之外更無道心可言矣且如惻隱羞惡辭讓是非
　之心隨其所發無非天理豈必皆從耳目口鼻之欲
　上發來耶但不可謂人心全與道心相反蓋人心之
　得其正者亦即是道心耳　按非人心則惻隱羞惡
　之心亦何所附麗　惟精二字即是格物致知工夫
　但聖人之格致比學者較易耳東陽許氏不是　大
　學章句以虚靈對言則虚為體靈為用中庸序以虚
　靈知覺對言則虚靈總為體知覺為用　虚靈為體
　知覺為用新安陳氏謂體無不同用始有不同不是
　虚靈雖為體而細分之虚又是體靈又是用虚靜靈
　動動豈無不同耶朱子所以前言虚靈知覺後只言
　知覺者只是以此該彼耳余初誤收新安之說
總論
　首章雖連下十章為第一支然其實總冒全書不止
　為下十章之綱領故史氏伯璿分為五節自與魯齋
　王氏東陽許氏黄氏洵饒四支之說並行不悖也若
　雙峰分為六節則斷不可從也

中庸

天命之謂性章總旨　青岩病叟曰人以天命為玄虚
　此以天命之性只是人生喜怒哀樂未發之心體便
　是人以位天地育萬物為震世事業而此以為只是
　吾性體中和之作用人以戒懼愼獨為工夫拘迫不
　放之狀而此以為只是致了此心之中和要說得平
　平常常方是聖賢立敎本旨　中庸一書乃是孔門
　傳授心法此章又是一篇之體要中庸所以為心法
　者以其放之則彌六合所謂感而遂通天下之故心
　之用也卷之則退藏於宻所謂寂然不動心之體也
　而此章天命之性喜怒哀樂未發之中豈不是退藏
　於宻的率性之道發而中節之和豈不是放之則彌
　六合的存養工夫只是存養此退藏於宻的省察工
　夫只是省察此放之彌六合的一心之體用己備具
　於其中下三十二章不過反覆發明之耳而篇名中
　庸二字又是此章之骨子蓋性道中和統言之只是
　一個不偏不倚無過不及之中這箇中是極平常的
　中庸二字括盡此章之意至言學者用力則又只是
　一箇敬字戒懼愼獨皆是主敬工夫能敬則性道中
　和一以貫之矣
天命之謂性節　此書專為中庸二字發開口却不即
　言中庸乃就中庸内分别出性道敎三項來蓋不明
　性道敎則不知中庸之源委知性然後知中庸所自
　來知道然後知中庸之所在知敎然後知中庸所自
　全但性道敎之名人皆知之却多錯看了故子思特
　指而明之　天命性皆兼理氣但子思所言則專指
　其不雜於氣者耳翼註曰註以氣字陪說者只見理
　隨氣而賦耳其實非兼氣也最明　又曰認得天命
　之謂性則知性非淪於虛非雜於氣蓋中庸一言全
　為憂異端作不然解明性字做甚　張彥陵曰子思
　開口說天命之謂性與孟子性善性字同全無夾帶
　欠缺的所以任他見成做出便是道此二句雖只是
　論理不著人說但纔言率已兼有人在故又須說箇
　脩字率方完全下文戒懼正是脩脩正是所以為率
　也雖脩也實率也實命也又曰率則於性外無添設
　於此性内無虧欠　蔡虚齋曰章句各循其性之自
　然最有分曉必率其自然者方是道人多錯認道屬
　事物不知道者由性而出惟我有是性則據吾性所
　發於事物者一一有箇當然不易之理在是觸事物
　以見道道初不屬事物也　如孟子言惻隱便是率
　仁之性此乃是說道之自然發用不可說到人之體
　道故朱子以吕游揚之說為非其說最精　湯海若
　曰求之天人未分之先則天道含人道不能秘此道
　於沖漠求之性敎既分之後則人道合天道不能益
　此道於毫釐　翼註曰按此敎字不是耳提而命之
　敎乃主張世道之敎達而在上則堯舜禹湯文武是
　也窮而在下則孔子是也　脩道之謂敎本是當然
　之工夫將作本然之義理看以下文道也者道字包
　性道敎而言也蒙引得之史氏伯璿作當然看未是

三段理雖皆兼物為備然必以人為主觀章句蓋

　人知己之有性一人字已歸到人上　首三句内即
　有道不可離及莫見乎隱莫顯乎微意下二節不過
　抽出言之以起戒懼愼獨耳故總註其實體備於己
　而不可離一句只就首節說不可因此遂於可離非
　道句截也大全殊混　附湖南講問管東溟分理象
　氣數四項解天何項最精答曰分之有四合之實一
　凡積氣上浮之天只是一箇氣氣一日之内運行有
　若干度有箇循環節次積算來便是數其運行有箇
　次第條理不紊亂便是理這理與數都在氣裏邊俱
　是不靈之物就是人身上看少不得有箇靈覺之性
　難道天只是箇不靈之氣便㑹得主宰萬物這極靈
　的是什麽乃是上帝管云舉上帝則必通理氣象數
　而一以貫之誠確然有見　按管又云象帝既立理
　運於數是曰天命象數載理積氣上浮是曰天形
道也者兩節　上節言性道敎此只言道者蓋分言之
　則是三件合言之則一道而已道也者道字翼註曰
　此單言道則性道敎俱包了極是而又曰講不可須
　臾離若總承性道敎來便纒擾無趣玩註只當承性
　來觀喜怒節申不可離之意亦只以性之體用言之
　益可見矣此則謬矣章句後數節雖不言敎而敎在
　其中觀末節所謂脩道之敎亦在其中者可見不然
　前既包性道敎而後只承性道豈得貫串乎淺說好
　處病處亦與翼註同　吕氏舊本以過不及為離道
　極是而朱子以為有未盡者蓋離道似當兼偏倚說
　方與下文不睹不聞相關蓋此雖只說率性之道仍
　當帶天命之性來淺說最明　翼註曰註中無物不
　有二句不平側重時邊蓋須臾單屬時也　又曰可
　離非道也輕看只以決其不可離耳可離者不是道
　既謂之道決不可離矣　可離非道章句舊本以外
　物貼之或問以人力私智貼之當兼用存疑從舊本
　而譏或問亦偏　張侗初曰道不可離可離非道正
　解率性以下則解脩道矣　不可須臾離也可離非
　道也是起下文戒懼莫見莫顯是起下文愼獨大全
　朱子甚明淺說以不可須臾離也可離非道也作一
　頭統下文戒懼愼獨兩項翼註因之此甚謬須辨
　分言之則戒愼是敬恐懼是畏合言之總是一敬
　譚玉懐曰戒懼非著力把持只是常惺惺法夫論到
　養成後本體自應如是其在聖賢心學檢㸃自治不
　知費了幾許工夫方討得這些子今開口便說不消
　著力是未免虚揣道體枯守空寂便為禪宗樹幟此
　不可不辨　不睹不聞只是指不睹不聞之時雖性
　體於是乎存而即指此四字為性體則不可時解多
　謬蒙引存疑俱作未睹未聞看甚妙　因之亦有不
　睹不聞正是吾心之真體唯戒愼不睹方完得箇不
　睹唯恐懼不聞方完得箇不聞之說然斷不可從
　董日鑄曰不睹不聞是舉常存敬畏之盡處而言見
　於此亦戒愼恐懼則無時無地不然可知看註中雖
　亦二字語脈可悟　戒懼唯蒙引存疑兼動靜說最
　得淺說達說專主靜言誤矣麟士則欲兼動靜而側
　在靜邊此騎墻之見亦不必從　講家皆以戒愼恐
　懼為靜而存養愼獨為靜而省察存疑辨之甚明謂
　上言道不可須臾離則是無時不當戒愼恐懼也獨
　以為靜可乎下言謹獨是於隱微處致察未及見顯
　處也槩以為動察可乎章句止言存養省察未嘗言
　動靜也存疑此段最足破講家之惑蓋戒懼是合動
　靜工夫愼獨是動靜之交不可竟說是動愼獨原即
　在戒懼之内特以其工夫緊要故特抽出言之　玩
　存疑則此兩節不但不當以動靜分亦并不當以存
　省分蓋戒懼處自兼有省察謹獨處自兼有存養論
　理必當如此看方是然大全朱子則明以存養屬戒
　懼以省察屬謹獨玩章句亦似有此意者蓋合動靜
　做工夫則存養為急故以存養言之就獨時做工夫
　則省察為要故以省察言之然終須活看若以動靜
　分看者則斷不可從矣
喜怒哀樂之未發節　上文三節言義理言工夫已極
　完備至此將言其效驗而復從道不可離說起欲學
　者反諸心而觀之眞見其欲頃刻離之而不可得也

雲峯胡氏云上君子立敬之功見人心之於

　道不可離此言性情之徳又見道之在人心本不可
　離也講家多主此說然未確道在人心本不可離論
　理固然然此節是推原道不可離之故非謂道本不
　離人也　吳因之曰道不可須臾離便含著性情中
　和曰戒謹恐懼便是致中和的工夫喜怒哀樂以下
　只是申上文意但前則藏而後則顯明耳莫把前後
　分門隔絶看　按因之最明或問雖曰此推本天命
　之性以明由敎而入者其始之所發端終之所至極
　皆不外於吾心也大全朱子雖曰子思欲學者識得
　心也然非畫定至此方歸重在心也觀道也者節章
　句己有二心字可見淺說講第三節過至第四節乃
　曰何以見道之不可離蓋道不外乎吾心大全雲峯
　又曰上文見人心之於道不可離此節見道之在人
　心本不可離俱謬　蘓季明問先生說喜怒
　哀樂之未發謂之中是在中之義不識何意曰只喜
　怒哀樂不發便是中也　張彥陵曰中字有解作中
　間之中有解作正中之中然惟其渾然於有無之中
　間此即中正也　吳因之曰或問涵養於喜怒哀樂
　之前是如何曰喜怒哀樂未發即涵養也本性即工
　夫工夫即本體並無兩項若必欲分而二之不幾於
　支離乖隔乎　未發之時分言之至虚至明者心也
　心之渾然在中者性也涵養之者敬也各自一項故
　朱子曰戒懼只做未發也不得是所以養其未發合
　言之則渾然在中者即在至虚至明之中涵養之者
　即此至虚至明者自家提起在這裏初無二項故因
　之曰本體即工夫工夫即本體已發亦當以此例推
　之　吳因之曰至靜而妄生一念則偏於有無念而
　失其惺惺則偏於無兹喜怒哀樂似有也而養之於
　未發有其理者未始有其意未發似無也而本之以
　喜怒哀樂無其意者未始無其理以其實而非實虛
　而不虚故從其不墮一偏而名之曰中豈徒以天人
　理欲兩無所主而已乎　偏於無者有二一是異端
　之寂滅一是衆人之㝠頑偏於有者亦有二一是己
　發之不中節者一即是己發之中節者　朱子以無
　所偏倚釋中字若但以為是不偏於喜怒則雖放心
　之人當其寂然之頃亦自有如此者豈本然之中哉
　因之以不偏於有無釋之最精可謂朱子功臣　未
　發之中明季講家謂是不偏於有不偏於無依朱子
　止是不偏於喜怒而非不偏於有無之謂蓋未感物
　時胸中原有主宰程子所謂靜中有物朱子所謂至
　靜之時但有能知能覺者而無所知所覺不偏於無
　固不待言但如處室中東西南北未有定向止在中
　間所謂中也　張彥陵曰中和二字固要體認分明
　而其理又要融貫中者一眞自如萬境不染之謂若
　說空空在中無所思慮是佛氏之中節原自未發中
　所具因物順應無所染著無所馳逐與本體不相乖
　戾故謂之和　陸聚崗曰中節之和必以中為本胸
　中原無一物然後發出來得其當未發之中全體之
　中也已發之和一事之中也　翼註曰和如五味之
　調和一般發不中節不但怒與哀不是和喜與樂亦
　不是和只因有所乖戾故也發皆中節不但喜與樂
　是和怒與哀亦是和只因無所乖戾故也有舛為乖
　有拂為戾　丘毛伯曰中節中其中也中以含節和
　以導中非有寂感兩分之隔　問未發已發是一時
　是二時鄒東郭曰後儒只添一己字便是作二時看
　了未發是發的主宰中節是未發的流貫更無先後
　蓋喜怒哀樂本無未發之時即發而有未發者在寂
　感無二時體用無二界　朱子曰人自有生即有知
　識其間初無頃刻停息然有所謂未發之中寂然不
　動者夫豈以日用流行者為己發而指夫暫而休息
　不與事接之際為未發時耶嘗試以此求之則泯然
　無覺之中似非虛明應物之體而幾微之際一有覺
　焉則又便為己發而非寂然之謂蓋愈求而愈不可
　見於是退而驗之於日用之間則凡感之而通觸之
　而覺蓋有渾然全體應物而不窮者是乃天命流行
　生生不已之機雖一日之間萬起萬滅而其寂然之
　本體則未嘗不寂然也所謂未發如是而已夫豈别
　有一物限於一時拘於一處而可以謂之中哉(按此是中)
　(和舊說章句本中和後說)　或問謂至靜之時但有能知覺者而
　未有所知覺也則知此所謂一有覺焉便為己發者
　非朱子之定論矣至謂寂感無二時此論自不可少
　但亦當兼有二時說方纔是　顧涇陽曰說者以
　未發非時與朱子不同其實朱子亦曽主前說後定
　從後說耳愚嘗平心體究竊以兩說不妨並存陽明
　曰只因後儒將未發已發分說了故劈頭說個無未
　發已發若眞知得無未發已發就說有未發已發原
　不妨原有箇未發已發在蓋亦有見於此耳曰陽明
　所謂原有未發已發在果以時言乎曰觀其下文以
　鐘聲為喻而曰未扣時原是驚天動地既扣時也是
　寂天寞地明明㸃出兩個時字也　未發已發程朱
　皆分動靜二時言之自陽明之學興謂未發是發之
　主宰即發而有未發者在不可以二時言而以先儒
　添入己字為非不知此乃朱子中和舊說也後覺其
　非故於章句或問皆不主其說而陽明猶自謂獨得
　之見亦誤矣　翼註曰兩天下字實包得天地萬物
　以起下節之意　又曰註由出字貼本字皆字貼大
　字由字貼道字共字貼達字　玩註兩天下字一是
　以理言一是以人言須辨　(附)枰石釋義曰曰喜則
　聖人所以勸善與夫五服五章皆在其中曰怒則聖
　人罰以懲惡與夫征伐誅討皆在其中曰哀則聖人
　哀此煢獨惠鮮鰥寡之政皆在其中曰樂則聖人與
　民偕樂之政皆在其中即此四字至切近而無所不
　該　按此解方與位育關切本字達字亦透　(附)白
　虎通曰喜氣為煖而當春怒氣為清而當秋樂氣為
　太陽而當夏哀氣為太隂而當冬
致中和節　這一個致字不是戒懼愼獨便叫做致要
　於戒懼愼獨中做到積累純熟極盡處纔叫做致有
　多少次第在章句云自戒懼而約之自謹獨而精之
　二句最有斟酌　勉齋黄氏曰無少偏倚無少差謬
　是横致其守不失無適不然是直致亦最明蘇紫溪
　曰致者非約而精之也乃推而廣之也本吾心之中
　和而達之於政事則經綸參贊上蟠下際無不流貫
　無不充滿此便是調燮工夫蓋道化之極非感應之
　驗也　自五達道推之為九經為三重皆是位育中
　事　翼註曰袁了凡云天高地下本來成位故以位
　為安其所萬物化生本來是育故以育為遂其生此
　數句最明快蓋天地本位只不干其和便是位萬物
　本育只不閉其化便是育　又曰萬物兼人物　孫
　淮海曰萬物育亦非必一　一能化之如虎豹龍蛇各
　歸其所四罪而天下咸服處皆是育　致中所以屬
　天地位者蓋要天地位非有設施措置只是以心相
　感而已所以屬致中致和所以屬萬物育者蓋要萬
　物育非但以心相感而已兼有設施措置所以屬致
　和然又須看必其體立而後用有以行以下一段則
　仍是合一分而又合此朱子析理最精處翼註以為
　葛藤何居　蒙引於天地之心正下說箇天地之身
　安於天地之氣順下說箇萬物之得是氣者最認得
　眞然曰天地之氣順與天地位無甚分别則不然蓋
　位育是以形言心與氣是以氣言天地是萬物之統
　㑹處心是氣之統㑹處故以心屬位萬物是天地之
　散殊處氣是心之散殊處故以氣屬育確不可易
　或疑堯湯之水旱孔子之不得位若中和未必能位
　育者不知堯湯之水旱氣數非常之變也君子只道
　其常孔子之不得位則或問所云天下雖亂而吾身
　之天地萬物不害其為安泰其說明矣又或疑中和
　分配位育不免支離者蓋嘗思之天地位只是天下
　大綱都好了故致中便能如此萬物育是天下事事
　都好了須致和方能如此致中有致中之作用致和
　有致和之作用　顧敬菴曰有一身之位育有一家
　之位育有一國之位育有天下之位育有萬世之位
　育極其功力所到總之於性體無増毫末　吳因之
　曰位天地育萬物正是中和極致處切不可落下一
　層看亦猶篤恭而天下平天下君子之篤恭也
　脩已以安百姓安百姓正君子之脩已也即如孔子
　論為仁家邦無怨正所謂敬恕非效也寛則得衆信
　則人任(云)云　正所謂恭寛信敏惠亦非效也口氣云
　唯中和為大本達道故君子於中和必致之以至乎
　其極天地則位焉萬物則育焉此豈非體道之極功
　而神聖之能事乎　兩效字上當各増一止字方妙

按戒懼愼獨兩條是入道之功喜怒哀樂兩條只

　是自此而詣其極耳或問於上兩條則曰因論率性
　之道(云)云　於下兩條則曰推本天命之性(云)云　其實
　上兩條不單承率性蓋道也者道字已包性敎在内
　下兩條本文說中和而敎亦在其中豈止推本天命
　或問當活看　按此章異說紛紜如姚江之徒合戒
　懼愼獨為一事合已發未發為一時劉蕺山以未發
　屬動已發屬靜艾東鄉謂愼獨後方有中和種種訛
　謬今宜以章句大全為主
仲尼曰節　此章見天下人品只在中庸中庸工夫只
　在一敬子思於前章發明中和之義這個中和合言
　之只是一中這個中是極平常的道理故謂之中庸
　然雖是君子小人之分全在乎此故復引仲
　尼之言以明之　諸家皆云未發之中子思始發之
　而朱子解君子中庸兼不偏不倚言者蓋雖
　云子思始發然豈前聖所未知而子思始發之乎只
　是前聖告人都就無過不及上言耳則此引仲尼之
　言安見其不兼未發之中言乎若中庸以下諸章則
　俱就無過不及上論而不偏倚之意則見於言外與
　此又不同也　此章章句與或問不同或問只就過
　不及論全不及不偏不倚意豈亦朱子未定之意乎

總註雖引游氏曰以徳行言之則曰中庸然論本

　然道理亦可謂之中庸故首節仍把中庸作道理解
　蒙引說是　天下之所共尊者君子而君子無他能
　體此中庸而已靜焉而無所偏倚也動焉而無過不
　及也平常之理無少或虧這便是君子天下之所共
　惡者小人而小人無他不能體此中庸而已靜焉而
　不勝偏倚也動焉而不勝過不及也平常之理全與
　相反這便是小人可見這箇中庸關係人品如此
　徐玄君子中庸為此中庸完君子身上即
　君子即是中庸也意無兩層纔說小人便是反中庸
　此千古學脈之辨　此君子與小人相反處
　以下諸章是言知愚賢不肖之與君子不同處其意
　各别　葛屺瞻曰賢知之過及素隱行怪愚不肖之
　不及及遵道而行諸人總不脫凡民然猶在道中唯
　小人反中庸似是而非方是吾道蟊賊而當為中庸
　嚴其辨者也　小人之反中庸也有似是而相反處
　有不似而相反處兼說方是故以居之不疑為說者
　偏謂無居之不疑解者亦偏
君子之中庸也節　張彥陵曰此節是上節註疏作推
　原說　翼註曰君子而時中小人而無忌憚君子小
　人本是人品名目而註作心與徳說者蓋人品惟在
　心術也君子心與道合故為徳小人心與道違故只
　謂之心　章句君子之徳而又能隨時以處中
　分兩層看竊意君子之徳似指無私隨時處中則指
　當理俱屬已發大全朱子云為善者君子之徳為惡
　者小人之心意亦似如此未嘗以動靜分貼也大全
　諸家俱然蒙引淺說始以動靜分貼則無私當理俱
　在時中内矣其說亦似有理姑從之　章句兩個又
　字要細看諸家說不同有以平時臨事分者謂君子
　小人平日之氣禀學問既殊而臨事之立心制行又
　别是一說也有以内外分者謂君子小人内而存心
　既有公私之分外而處事又有當理不當理之異是
　又一說也有以動靜分者謂君子小人方其靜時既
　有能存養不能存養之不同及其動時又有能省察
　不能省察之不同是又一說也此於理皆無背然蒙
　引淺說皆主動靜言今姑從之　李毅君子與
　小人無忌憚相反全在戒懼愼獨上率性之道本是
　時措而宜者故著一時字時有變通之義有不易之
　義其作用處活潑圓融不拘一轍然却是性命之理
　恰當如此差不得毫釐者故惟君子能之　張侗初
　曰中不離日用故曰庸中不可執著故曰時此仲尼
　於中字下一註脚也　張彥陵曰按時字章句有三
　解隨時以處中是論工夫中隨時而在是論本體無
　時不中是論究竟　註戒謹不睹恐懼不聞兼動靜
　說是工夫而無時不中亦兼動靜說是徳行但意則
　歸重在時中邊蓋章句雖非獨重時中而此段則為
　時中而設也小人不知有此一句對君子知其在我
　三句不戒懼意已在裡面亦兼動靜而重在動邊肆
　欲妄行便是無忌憚二句對而無時而不中矣一句
　而直在動上說　沈無回曰下文兩而字最有意政
　謂小人無忌憚處絶似君子之時中而只是用時中
　的一副心腸不同所以君子用之則為時中小人用
　之則為無忌憚辨在體而不在用也　按此是以註
　君子之徳指無私看與蒙引淺說不同且又偏重了
翼註曰或問無忌憚模樣曰如喜怒哀樂一或任

　情而不中節便是無忌憚　蘇紫溪曰小人實反中
　庸而不自知其為非乃敢自以為中庸而居之不疑
　則其所謂中庸是乃所以為無忌憚也名曰中庸而
　實非中庸故上曰反中庸而下指曰小人之中庸馮
　具區曰此小人不是小可的正是隱怪一流人　小
　人之中庸不止一様有自以為中庸而居之不疑者
　亦有以中庸為不足學而敢為高論者顯叛隂違皆
　在其中總是無忌憚的人不宜泥定一等人看　王
　龍溪曰為善而有忌憚做不得眞君子為惡而有忌
　憚做不得眞小人　按此論極快但忌憚之出於濡
　柔者不可有忌憚之本於敬畏者不可無章句自中
　無定體以下專為時中與無忌憚致詳蓋以二者之
　義難曉而獨詳之蒙引便云重在時中與無忌憚上
　偏矣余初誤收
中庸其至矣乎章　此章是言中庸之道非特小人反
　之而衆人亦鮮能之以起下章之義　吾人學問過
　了小人一闗又須要過衆人的關過得衆人的關方
　成得箇人下文知愚賢不肖皆所謂衆人　沈無回
　曰首句夫子反覆中庸獨見其妙突地贊出此一句
　語氣小頓轉眼當世不勝慷慨故曰民鮮能久矣若
　謂中庸而民鮮能非聖人語氣　管登之曰中庸二
　字雖並提而中意全收在庸字上蓋為衰世之離庸
　以求中者發也世敎日衰人多求之庸言庸行之外
　故有此歎　此說偏　張彥陵曰按其至矣乎是贊
　詞說者皆以無過不及講至字不知無過不及只形
　容得箇中庸若至字又推開說愚不肖者減不得一
　分賢知者増不得一分故曰至　李毅侯曰至即程
　子所謂放之則彌六合卷之則退藏於宻意　四書
　鏡曰其至雖是贊詞便有民當與能意　吳省菴曰
　本文能字最要緊下鮮能知味不能期月守中庸不
　可能皆言鮮能之故直至聖而後可能故曰唯聖者
　能之　吕氏厭常喜新之說鮮能二字内亦包得若
　以解本文久字則謬　按章句世敎之敎與脩道謂
　敎之敎皆通上下而言民即人也　能字與下章鮮
　能知味不能期月守中庸不可能唯聖者能之以至
　果能此道矣至誠能盡性能經綸大經至聖能聰明
　睿知諸能字脈絡皆貫通
道之不行也節　此章存疑淺說俱只承民鮮能來雙
　峯謂承上二章者謬　張彥陵曰須知知愚賢不肖
　皆是有意求道的人只因著了一分意見所以不入
　於過便入於不及夫子指㸃出兩邊病痛令人無可
　躱閃所以醒覺之也　沈無回曰中庸立敎本旨只
　是要人見中於庸賢知過之是不肻庸愚不肖不及
　是不能庸或曰何謂不君子而時中時當如
　此即旋乾轉坤許大事業在本分上只是庸徳愚不
　肖者便看來做許大事業退避不肻承當豈不是不
　能庸　翼註曰知之是知其故　又曰賢者不是聖
　賢賢字只如陳仲子之亷尾生之信之類愚是愚昧
　不肖是庸弱四者不但生禀要亦成於意見蔽於私
　欲不能變化氣質　按翼註發章句蒙引所未發然
　不相背也　又曰不能擇則不能守矣故知愚屬行
　邊不能守則擇為虚矣故賢不肖屬明邊　按此節
　知行相因之意只依翼註此解為是大全晏氏謂知
　者專於明道或怠於行賢者專於行道或忽於明此
　是旁意非正解　按知愚之過不及而道不行是不
　仁也賢不肖之過不及而道不明是不知也而勇之
　過不及在其中矣雲峰專以愚不肖為不勇殊謬
人莫不飲食也節　翼註曰飲食乃道中一事不作影
　喻說作文只就飲食講而起束推廣為是人字兼智
　愚賢不肖　按翼註甚善大全蒙引存疑淺說雖俱
　有譬喻字然自可活看蒙引曰味烹調到正處便亦
　是一事之無過不及了故以為得中道之喻此正是
　翼註之意但多一喻字耳　徐自溟曰玩莫不字見
　道未嘗須臾離人　鮮知味存疑曰在富貴則過於
　奢侈而失其正味在貧賤則傷於飢渴而失其正味
　翼註曰好嘗甘者偏於甘好嘗辛者偏於辛當兼用

上過不及是指已然者言鮮能知味是言其不能

　加工乃是所以過不及者自不同　吳因之曰此承
　上文過不及而歎其不察非謂所以過不及者由不
　察也　按依此則知味知字不著力註察字當依史
　氏在鮮能知味上且上節已有察字意徐自溟半條
　正與此合俱不可從　章句道不可離貼人莫不飲
　食也人自不察貼鮮能知味是以有過不及之弊應
　上節　依新安陳氏則章句道不可離當在人莫不
　飲之上人自不察方正貼人莫不飲二句若謂中道
　在飲食之間猶正味在飲食之内是道不可離也但
　人雖莫不飲食而鮮能知味也是人自不察也此說
　亦妙然人罕從姑從俗可也
道其不行矣夫章　馬漢宗曰夫子本是歎人不能行
　道而乃云道其不行其字内無限寓意言道豈其不
　行其不行者固自有不得辭其責者在　翼註曰此
　節只承智愚不承賢不肖來要見慨歎意
舜其大知也與章　此章承上章言道必能知而後能
　行舉大舜正以見能擇之知　吳因之曰首章以戒
　懼愼獨為不離道之功此合下又以知仁勇為入道
　之門　又曰合回章有能擇之知而後道行有能守
　之仁而後道明舉大舜正以見能擇之知故問察隱
　揚及執兩端意重而用中意頗輕舉顏回以見能守
　之仁故拳拳服(闕)
　善其惡者已隱而不宣　翼註曰執持也持而擇之
　也擇字在執字下用字上　按翼註妙雙峰謂用其
　中則有以見其精宻詳審用字當作擇字方是　李
　毅侯曰執兩用中正如眞丹在手㸃鐵成金在人發
　之為邇言在舜用之皆玄徳矣　張彥陵曰用其中
　於民是把此中用於民上不是用民之中　分明
　翼註曰於民二字輕只帶言　須知舜之取善自兼
　言行但本文問察隱揚執用則俱就言上說耳　問
　察隱揚則非知者之過執兩擇中則非愚者之不及
　問察隱揚執兩是不自用而取諸人擇中是在我之
　權度精切不差用中句輕此句自屬行　問察隱揚
　似亦非愚者所及執兩用中似亦非知者所及通說
　為是然或問却分明(丙辰六月二日)　張彥陵曰其斯以為
　舜乎猶云這箇纔是舜不必添出大知然即添出大
　知二字亦不妨玩或問可見　又曰此句還總領通
　節來　其斯以為舜乎有如斯而已足為舜之意根
　上問察說有必如斯而後可為舜之意根上擇執說
　不可專主無太過一邊　知者不必求之過也如斯
　而已足為舜愚者不可不及也必如斯而後可為舜

彥陵又曰按本心之明即是知吾人這㸃靈明原

　無限量只縁意見作障失却本來初體夫子所以指
　㸃大舜出來做個様子只要吾人葆任此靈明之體
　而已
人皆曰予知章　李毅侯曰一章意猶云道其不明矣
　夫　諸家皆認舜為知回為仁故於上下相承處多
　不明白須知子思之意乃是云如舜之知方可謂之
　仁如回之仁方可謂之知脈理自井然　翼註曰兩
　予知不同上知字是能料事於未然下知字是能析
　義理於毫茫俱自負之辭　袁了凡曰子思引此固
　重下一段然孔子當時立言之意上段亦不是喻辭
　罟擭陷阱只是險處君子居易一切俱是坦途小人
　行險便終日在罟擭陷阱之中爭先而赴曰驅　按
　行險乃小人無忌憚之事不能守中庸則知愚賢不
　肖過不及之事孔子自平說子思引來則是以上段
　喻下段如此說亦似妙然先儒槩以為喻辭姑從衆
　可也　翼註曰罟擭陷阱喻禍機所伏驅非人驅乃
　自驅也蔡林俱作為利欲所驅折衷嫌其添設以行
　險字換去逐利字固渾融但覺發揮不明耳看來除
　了利欲亦别無自驅犯患處還從前說游立軒曰罟
　擭陷阱非必是為利驅為勢驅即是自己之知驅之
　也(須知此亦是賔意)若是眞知者則見得世態一切陷人累
　人之境皆罟擭陷阱中也　時文多云唯其自以為
　知便非大知若大知則忘其知矣須知此意是賔意
　不重全重在不能守上　陸象山曰此道與溺於利
　欲之人言猶易與溺於意見之人言却難罟擭陷阱
　能揜取禽獸者餌昏之也禍機能陷人者利昏之也
　隱怪之道能誤人者意見昏之也　此亦是賓意
　樂天齋翼註曰擇中庸只就日用事物之理言勿說
　太深　翼註曰不能守據舊說云復失之於過不及
　也時文多只作復失之於過還從前說　而不能期
　月守也言不能守便該得不能行
回之為人也章　此章大意是承上章言道既不明必
　仁如顏回然後道可明也在夫子口中擇守並重在
　子思引來則重在能守一邊　當與舜其大知章對
　看只重知行之分大全朱子以安勉分看雲峯以窮
　達分看俱是餘意不可作正講　翼註曰為人二字
　不虚要本生質之粹而又能察說此從第四章㑹意
　來也　張彥陵曰擇亦須說得細蓋中庸雖渾然性
　體而其發於萬念萬事者莫非性體之散殊必須隨
　處體認愈析愈精方纔有得此即格致之旨　翼註
　曰擇乎中庸是隨事隨物辨别衆理以求所謂中庸
　但要講得細些依程文兼念慮與事物蓋中庸雖渾
　然性體而其發於萬念萬事者莫非性體之散殊必
　須有隨處體認之功擇乎中庸即格致之旨若依新
　說擇中庸只是尋求性體遂把下文得一善作合一
　之善說文理自然不通　翼註曰善即中庸也得一
　善非止一善也一中散為萬用得一善便守一善是
　隨擇隨得隨得隨守之意　吳因之曰擇乎中庸得
　一善聖人言語不贅言善足矣又冠之以一何也統
　言善則對惡之辭也人或趨於天理中之人欲歸諸
　一則不二之謂也然後見其為天理中之天理一字
　正與擇字對看蓋所謂擇者非合理欲而擇之是專
　就天理而擇之也人欲一邊自是較然何須擇得唯
　天理中同源而異派毫釐而千里者其蹊徑甚難且
　如楊朱之義墨翟之仁彼皆斷然不欺都是正路上
　錯了脚所以要擇擇之既精盡去其所為千蹊萬徑
　可以南可以北可以東可以西者而獨見此堂堂正
　正大路所謂得一善也言中庸而不要諸一其不流
　而為小人之無忌憚也幾希　按因之謂擇天理中
　之天理亦是但天理中之天理本文善字内已包得
　以本文一字貼之則謬矣　服膺弗失總是能守而
　行在其中矣存疑謂行在擇乎中庸之後得一善之
　先行之而有得是得一善也翼註因之殊謬麟士譏
　其太鑿極是淺說亦不用也蓋得字只是知得未是
　行得也　翼註曰能守固是守之以心却不是空空
　守在心頭終身所歴寂感不一寂時守在心頭矣感
　時豈不見之行事乎墨卷無寂無感常合而常不違
　也最得旨膺是胸前只是借字　或問以擇乎中庸
　為非賢者之過服膺弗失為非不肖者之不及恐不
　然似當云擇乎中庸則非知愚之不及服膺弗失則
　非賢不肖之過不及
天下國家可均也章　此章大意謂中庸不可能必如
　後章所言之勇乃能之耳與前引舜回章一例然所
　以必先說此章者要人知中庸是一箇至難的方纔
　知下章之強必不可少　姚承菴曰三者做得恰好
　便是中庸　管東溟曰三者一裁於中庸便是至徳
　此於語中大帝堯徳泰伯仁比干見之　天下國家
　三句分言之則可均似知下倣此合言之則毎句内
　各自有知仁勇故大全陳氏及蒙引之說自可兼用
　也　章句元本不必其合於中庸改本云然皆倚於
　一偏總是一様意思但云皆倚於一偏則尤覺直捷

王守溪曰此不是說道理不可能論道理則已曰

　庸矣何不可能之有乃嘆人之不能此道也　許敬
　菴曰中庸不可能也乃反說之詞謂三者之難亦有
　可得而能矣若中庸之道至易至簡而乃不可能也
　乎此聖人怪而警之之辭也以難阻人恐非聖人之
　意　翼註曰人欲之私不但徇情滅理稍㕘意見即
　是私稍加意氣亦是私　章句所謂義精仁熟而無
　一毫人欲之私者不能及此即下章所言之勇也
子路問強章總旨　此章承上章中庸不可能言必如
　夫子告子路之強然後中庸可能中庸之所以不可
　能者只是不強耳　彥陵氏曰易曰天行健君子以
　自強不息此天命之謂性也率性之謂道則自中自
　和又何強之可名耶然吾人有生以後便為習氣用
　事矣矯習以歸性乃所稱自君子
子路問強節　樂天齋翼註曰竊聞剛足以任道而未
　得其眞故問之　張彥陵曰問強與問勇精粗不同
　強字即雖柔必強之強是習到牢硬處站得脚定不
　委靡偃仆耳
南方之強與節　張彥陵曰三與字不是詰問亦不是
　聽其自擇分别南北正要他不為氣習所移抑而強
　與句即是南北二句中轉語　樂天齋翼註與此同
　然淺說却作詰問看俟再定　樂天齋翼註曰三與
　字不是聽其自擇只是厯數以告之如云不有南方
　之強與不有北方之強與又不有汝學者之強與
寛柔以敎節　樂天齋翼註曰敎字專作師敎弟子言
　只如俗云勸化人耳　此是二項不當串　佐案曰
　南方之強亦就南方之出類者言之非是人人如此

強處全在含忍果敢章句兩箇勝人字又是其強

　之驗處雙峰即認柔能勝剛為強稍差　以南北之
　強對看則南為不及北為過以南北之強對無所自
　立者看則南北俱是太過　翼註曰居之是以其強
　而自處非居其地也　湖南講曰頗類知雄守雌知
　白守黑的作用此屬乎器度
衽金革節　張彥陵曰二句串看非必定是死雖至死
　而不生悔的念頭亦是平時自負如此湖南講曰衽
　金革不定是用兵乃借以狀其情之樂禍即至死亡
　亦無厭惡是赴人之急徇人之難的作用此屬乎骨
　力
故君子和而不流節　張彥陵曰南北之強亦不是尋
　常人此輩亦見定守定但學力未能盡變化氣質不
　免尚為風氣所囿所以不得為中庸此節乃中庸之
　強　附樂天齋翼註曰此節分人已窮達四件看
　彥陵又曰按和不流是一轉語蓋和易至於流流是
　和之弊中立不倚是一直語蓋中立便是不倚不倚
　是中立之竟　附徐岩泉曰不流方得謂之和若流
　則便謂之同矣　湖南講李宗臯問中立已是不倚
　了今講又不至於倚傍以又字作轉語者謂何答曰
　若中立自然不倚怎見得他強處惟易倚而不倚乃
　見矯轉之意蓋中立者挺然直立不愁他倚東西南
　北却愁他又倚中立作靠山生一段孤介的氣習這
　倚乃似中立非中立即在中立内照上流乃似和非
　和即在和内　按此看不倚似勝大全朱子之說(丙午)
　(三月十二日)　麟士謂朱子嘗謂堯舜孔子方是庸夷齊
　所為都不是庸今又以並證不倚不知當否麟士此
　疑則太過蓋統兩人之生平論之則誠不得為庸若
　只就其一二事論之如伯夷叩馬之類則又安得不
　謂之庸　中和與首章中和淺深不同故蒙引云和
　與中立字輕與下文國有道國無道一例強處全在
　四不字上　明季講家以和不流為處衆之道中立
　不倚為持己之道大全蒙引俱無此說看來處衆亦
　有和處有中立處持己亦有和處有中立處不必如
　此分　因之謂末節非對衆人言對南北之強言也
　若國有道而不變塞是不為富貴寵利所移則南之
　以忍勝人北之視死如歸豈以富貴移易其心者哉
　此段最精妙發前人所未發但又曰塞者韜斂晦藏
　不自表暴之意凡從事於務内之學者皆知學貴闇
　然道貴藏用其始未嘗不務晦塞而戒名高第當國
　有道之君子乗時效用之日將外有時不再來
　之慮而内有翹然自喜之心於是急於樹尺寸見所
　長雖非富貴移人亦屬名根未盡此之謂變塞不變
　則未試而恬然無急於求試之意已試而泊然無樂
　於得試之意變與不變只爭箇著意與不著意此則
　謬也所謂不著意所謂韜斂晦藏似是二意不當合
　而為一且此種意俱在章句所守二字内不當以此
　作塞字正解又曰國無道至死不變者論語曰不曰
　堅乎磨而不磷不曰白乎涅而不緇聖人之遇磨涅
　也有不磷而已矣未嘗磨而益堅也有不緇而已矣
　未嘗涅而益白也不磷不緇所謂不變者也益堅益
　白則動於氣矣此亦謬也所謂不變者乃是不變其
　不激不隨之行耳若即以不激不隨為不變正解則
　文理豈順乎總之因之雖知此節是對南北之強說
　而不知以和而不流一句作主故如此穿鑿　宋羽
　皇曰兩不變所不變者何即中和也強只不流不倚
　可了有道無道特極其境遇言之耳　翼註曰未達
　之所守平生之所守只是一樣但國有道則身出而
　仕回視潛脩則為未達之所守國無道身未出仕故
　但言平生　陳幾亭曰不變塞非處通顯之地不改
　寒素風也若然一楊綰耳何當於中庸之強哉蓋致
　主君子塞時之素心其用也必君民如
　伊尹處莘耕野而樂道及用於湯則革無道而洽一
　徳一心之交此之謂不變　若對半塗而廢者說則
　不倚不變意俱重然在子思引言之旨則然非夫子
　對子路本旨　大全朱子以四者為能擇能守後事
　似與章句不同然必能擇能守而後進於強亦必有
　如是之強而後可謂眞能擇眞能守朱子之說固未
　嘗矛盾　君子之強在理不在氣在以理自勝不在
　以氣勝人故有時與人同是謂和和則君子
　不流此理不可奪也有時與人異是謂中立中立則
　君子不倚此理不可奪也以至處窮處達境
　不一而君子之不變則一此理無之而可奪也豈南
　北之強所可同日而論哉中庸之不可能者必如是
　而後可能也
素隱行怪章總旨　此章因上數章分言知仁勇以為
　入道之門至此合言以結之自民鮮能久矣至此只
　如一章民鮮能與唯聖者能之正相照應前言道之
　不行不明由知愚賢不肖之過不及然未詳言賢知
　之過如何愚不肖之不及如何此章言素隱行怪便
　是賢智之過遵道而行半塗而廢便是愚不肖之不
　及至舜之知回之仁告子路之勇合之便是此章之
　聖大抵道止於中盡於聖聖只是中之至夫子雖不
　敢以聖自居然必揭出一箇聖者見天下只有一條
　正路猶孟子言法堯舜而已矣　吳因之曰特借自
　己以發明中道不是自叙口氣全不重不屑乎失中
　與不自居於得中意　張彥陵曰按中庸道理最平
　最深原是人生日用飲食只因名根不盡(偏)所以惑
　於新奇可喜做得半上半落首節提出後世有述末
　節說到不見知而不悔把是非毁譽一切放下方是
　依中庸的實地
素隱行怪節　亦有始不隱怪而終隱怪者亦有不索
　隱而行怪者　翼註曰有是容或有　張彥陵曰不
　說當時之述而說後世蓋後世聖逺言湮而想見先
　年有高奇之事遂杳邈而迎取以為新有字要看得
　活　言後世便包得當世不必如此穿鑿　隱字是
　隱僻之隱是常道之外者下章費隱是隱微之隱乃
　常道之中者　這種人知人所不能知行人所不能
　行似猶愈於半塗而廢者然過猶不及
君子遵道而行節　張彥陵曰半塗而廢即在遵道句
　内遵如童子之遵嚴師原無浹洽故不得不廢照弗
　能己看亦自見　遵字比依字雖較淺然亦不可說
　壊　吳因之曰大都半塗而廢終是好奇之心所使
　畢竟歸於隱怪之一路此非力之不足乃志之不堅
　也　按此說雖亦有然須兼不及一邊說始全　佐
　案曰半塗而廢只是不能造其極不必歸於隱怪(甲辰)
　(閏六月二日)　隱怪是失之過半塗而廢是失之不及各
　自一病　蒙引翼註俱云半塗而廢者不可便謂之
　愚不肖不知究其歸則亦是愚不肖也　註力之不
　足當活看　半塗而廢與孔子所謂畫孟子所謂進
　銳退速其病不同及其歸亦一而已這一種人亦是
　學問中人所以謂之君子然究其歸是亦愚不肖也

畫者不待言進銳退速者亦不待言　翼註曰吾

　弗能己矣既不可作勉焉而不敢廢又不可自認至
　誠無息作文只就道上發不能己便是蓋中道乃天
　之命人之性能遵而行自有不窮之味不息之機我
　如何能己得顔子欲罷不能正與此通　吾弗能己
　只是言道之所在吾弗敢過道之所在吾不敢不及
　即學不厭之意
君子依乎中庸節　張彥陵曰依與遵不同遵字著力
　依字自然　翼註曰依中庸者與中庸為一也中即
　心心即中心之惺惺處即中庸之所當知心之亹亹
　處即中庸之所當行　游氏未免有念之云似亦與
　依字意切而或問譏其非儒者之語恐太過　翼註
　曰遯世不見知只一意不必太分别要本平淡之理
　不足以致人之知來亦不必以山林岩穴講遯世此
　只言其隱而在下耳悔字要說得細不悔又要說得
　自然不是有心把持道眞在我自然忘却顯晦不但
　不改操亦不動念　管東溟曰遯世與避世别避者
　必隱遯者不必隱君子有中庸之隱徳而世人自與
　之相違如天山之兩相望而不相親故曰遯依中庸
　矣何以至於遯世聖人不索隱行怪又不閹然媚世
　則羶氣薄而聚羶者不附焉亦若天山之相遯耳然
　而聖人卒無悔非止以不愧不怍故無悔蓋培萬世
　之道基者名不必成於一世儒者不可不究此理
　沈無回曰中庸之理至平至實有一毫與當世不相
　合不可謂中庸唯與當世無一毫不相合而世莫我
　知而不悔方見其依中庸之眞處若認作懸崖撒手
　更不顧人便是禪學　高中玄曰說遯世又說不見
　知者何蓋遯世者藏於世也身遯而名猶彰彼好名
　者猶能甘之唯身既遯人又不知乃人之所甚不堪
　者而能無所怨悔日有孳孳此正所謂潛龍也聖人
　也此聖學本旨所謂無所為而為者也故篇末復自
　闇然為己推至聲臭俱無終之也　顧涇陽曰悔字
　與人不知而不愠二字有辨愠者是己而非人悔者
　徇人而忘己不愠自反之至也不悔自信之至也然
　遯世不見知聖人只不悔而已老子曰知我者希則
　我貴矣似多了一層意思　既說遯世不見知而不
　悔便有國有道不變塞焉一邊不當呆看　依與不
　悔雖云常依是不悔則原是二件然到了依地位自
　然不悔所謂既無虚假自無間斷也大全胡氏云依
　非難不悔為難蒙引淺說俱云依只是仁知不悔方
　是仁知之至俱不是余初亦誤收註知之盡數句總
　承上來不專頂不悔說　張彥陵曰唯聖者能之句
　不是難其辭以阻人高標其名目正為素隱行怪者
　下一鍼砭也蓋隱怪之徒祗為名心太盛意欲以人
　所不能知不能行者見其奇不知道實不外於中庸
　只是此念毫無斷續毫無夾帶處便成絶徳何必隱
　之素而怪之行耶所謂吾弗能己矣固如此　按末
　句亦不專對隱怪說　唯聖者能之勿說得太高聖
　只是盡其性之所固有人自不能如聖耳　李毅侯
　曰依乎中庸遯世不悔唯聖者能之至此纔結得君
　子中庸一案　此節時解有謂依中庸句當與素隱
　遵道二句應遯世句當與有述半塗二句應其說甚
　謬與章句相悖　末節與弗為弗己對看是安勉之
　分與隱怪半塗對看是中不中之分此章正意只重
　在中不中上(丁夘三月)
君子之道費而隱章總㫖　此章言道無不在以申
　明不可離之意所以歸之君子者以君子為能不
　離乎道也其實章句只就道言並不就君子身上
　言　賽合註曰此下至哀公是中庸第二枝上一
　枝既就中庸之道説到從入去的門路了此一枝
　復自道之不可離處説起個費字旋即約之人身
　由日用素位家庭孝弟之常貫乎微顯而推至
　聖人格天繼述之事帝王人存政舉經綸之業正
　見自邇行逺自卑登髙道之費者可全體矣此一
　枝大義也　饒氏以首章道不可離為無時不然
　此章費隱為無物不有最細首章二句雖亦兼無
　物不有言此章存疑雖亦兼無時不然言然所主
　則各有所在　葛海門曰此章須要把夫婦聖
　人天地渾看做一件聖人即是夫婦夫婦即是天
　地鳶魚之飛躍即是夫婦之知能飛躍之天淵即
　是有憾之天地斯道活潑潑地自彰自著於其間
　一毫掩匿不得一毫假借不得但在夫婦曰端在
　天地曰至而還其與知與能之良即可以為聖人
　參贊之極相忘於天地有憾之大便冥合乎不知
　不能之真矣　張彦陵曰按此章説道之費首以
　夫婦言起而後又以造端乎夫婦結之此可見人
　道之所自始也下君子之道四論及君臣
　父子兄弟朋友繼又及和樂宜順語道之所自若
　舜文武周皆是盡此君臣父子兄弟朋友之道者
　故引夫子言五逹道以終數章之義而要行道以
　智仁勇則又以照轉前支擇守之意此又是數章
　脈絡
君子之道費而隱節　丘月林曰這道該夫婦聖人
　天地萬物在内以其非君子不能盡故曰君子之
　道　又曰謂之隱者所以贊費之妙也　費隱之
　隱與索隱之隱不同蒙引甚明賽合註云金章雖
　重個費隱又只重個費字費隱不平蓋子思因老
　莊之徒求道於虚無寂滅荒唐之境於吾儒平實
　簡易充周不窮之理置之以為平常淺近而不能
　為故特掲而言之曰君子之道非徒不可見而隱
　也乃費而隱也翼註講意俱依此説俱大差中庸
　之作為知愚賢不肖之過不及而作也豈專為索
　隱一流哉費隱皆就理言不可認氣為費認理為
　隱　以存疑之説推　則天命之性率性之道
　俱屬費亦俱屬隱分屬則非　首節意已説盡了
　下三節只是詳其費證其費結其費　賽合註
　曰據首節註云費用之廣也隱體之微也新説
　乃謂費即使費之費隱即莫見乎隱之隱不是
　用之廣體之微而以有無揷講豈知無字豈可當
　隱字　袁了凡曰此道即時時用時時無用時時
　有感有應時時無感無應　按此將費而隱作動
　而無動看了是認心為道了賽合註辨之極是
夫婦之愚節　翼註曰夫婦之愚不肖是夫婦中愚者
　不肖者時文云愚如夫婦不肖如夫婦則聖獨不在
　匹配乎　張彦陵曰由夫婦而推至聖人天地不能
　盡便是道之至大處而其大處又無空隙滲漏故總
　承之曰大莫載小莫破其實大小不平更不必分天
　地聖人為大夫婦為小只是這個道說大亦得說小
　亦得　附辨雖聖人亦有所不知不能不必謂所不
　知所不能者盡在所知所能之外就夫婦與知與能
　的道理即聖人眞個有所不知不能總是論道之費
　不可以知能盡的意思　愚不肖所知能如事親敬
　長之類聖人所不知不能朱子曰人多以至為道之
　精妙處若精妙處有所不知不能則與庸人何異至
　乃是道之盡處不知不能是不緊要之事又曰夫婦
　之與知與能是萬分中有一分聖人不知不能是萬
　分中欠一分皆說得至妙天地之大以道言不以形
　言　附關尹子曰非有道不可知不可知即道非有
　道不可能不可能即道　翼註曰憾是不滿足意不
　專是怨望也註云覆載生成之偏如天職生覆不能
　成載地職成載不能生覆是也此以天地之常言也
　及寒暑災祥之不得其正如當寒而暑當暑而寒善
　人遇災凶人遇祥是也此以天地之變言也只作怨
　望說遺前一意　又曰不可說壊天地聖人只見道
　廣耳　又曰不是君子語大語小只是以君子之道
　之大者言之以君子之道之小者言之　又曰二天
　下字以物言天地萬物皆是物　說叢袁七澤曰凡
　物以彼載此以此載彼以彼破此以此破彼蓋有二
　故可載可破也而道豈其然哉載者與所載者皆道
　也破者與所破者皆道也又安得而載之破之　聖
　人也盡不得天地也盡不得是語其大而其大無外
　莫能載也愚不肖所知所能是語其小而其小無内
　莫能破也　此章所謂大即後所謂洋洋所謂大徳
　敦化也即前所謂中所謂天命之性也此章所謂小
　即後所謂優優所謂小徳川流也即前所謂和所謂
　率性之道也大是萬物統體一太極小是萬物各具
　一太極大處有費隱小處亦有費隱大全雲峰胡氏
　及蒙引皆以隱為天命之性費為率性之道此未是
　存疑不主其說朱子語類亦嘗辨之云不當以中為
　隱以和為費
鳶飛戾天節　翼註曰註云化育流行者鳶魚即化育
　之一物鳶飛魚躍即化育流行之一機　又曰註云
　活潑潑地者活字是活動意又是自然意蓋使鳶不
　飛魚不躍是化機有息非活也使有心於飛而後飛
　有心於躍而後躍是亦情識所為不謂之化機而終
　歸於止息亦非活也唯自然之動為活　鳶魚之飛
　躍氣也當飛當躍者道也是隨舉一物皆可見道不
　可泥在鳶魚上林次崖嘗推言之　饒氏謂以人來
　證也證不得以物來證也證不得此說謬方氏提起
　一二之說明白　章句以鳶飛魚躍為道之用而或
　問必兼體用言之者此體用字當分屬天命之性率
　性之道與首節費用之廣隱體之微體用字不同
　或問中所解程子必有事焉而勿正之說史氏伯璿
　及存疑看得明白朱子舊說新說並非二意蛟峰方
　氏誤看
造端乎夫婦節　賽合註曰末節註云結上文新說欲
　作君子體道之功說大差　合註又曰端字對至字
　看造字對察字看造即造化造字　造端二字雖有
　行逺自邇登高自卑收拾到實地之意然此節結上
　文只重道無所不在之意不可呆說　此察字即上
　下察之察但彼合大小言此專就大處言微不同
　丘毛伯曰說個造端乎夫婦則愚不肖皆可與得所
　以人不必求道於聖人之所不能處唯率其夫婦知
　能之端則日用中有聖人有天地在分明將費隱結
　煞在人身上及其至乃推而至之不是說察天地為
　至也須辨　徐自溟曰道無端特以其造於夫婦身
　上者言之道無至特從其所造者之所至言之　王
　觀濤曰天地大夫婦也夫婦小天地也　道以無為
　體以有為端以萬為用以一為端　講家有欲將末
　節作君子體道之功者非也下數君子所以
　體道者言之此章則皆就道體言耳
道不逺人章總旨　此章因上章說道如此其費恐人
　以濶逺求道故言道不逺人朱子曰道不逺人三句
　是一章之綱下三節是解此三句然緊要處又在道
　不逺人一句蓋此道常昭著於日用常行之間初無
　高逺難行之事若欲離人事而求之高逺便非所以
　為道所謂道在邇而求諸逺也自伐柯以下章句取
　張子正蒙之言分三節各自一意近日講家俱謂三
　節相承重在違道不逺一句而伐柯一節則為忠恕
　發端丘未能一節則詳言忠恕之事此非章句意蓋
　論道理則忠恕子臣弟友皆相貫通但夫子立言之
　意一則以治人言之一則以愛人言之一則以責己
　言之毎節各言一事不當牽合故大全雲峰胡氏及
　淺說皆依章句截然作三事看學者不當從晚近之
　說而輒輕議章句也　董日鑄曰予觀四節文義
　本不相屬非夫子一時之言子思撮合成章妙義躍
　然張子三語之疏奇特明簡深得章旨　杜靜臺曰
　通章重在違道不逺一句而伐柯一節則為忠恕發
　端丘未能一節則詳言忠恕之事也三節相承總是
　申明首節之意夫子喫緊敎人處在忠恕二字上
　(附)孫淮海曰道不逺人言道即在當人之身也人之
　為道而逺人是不以其在當人之身之道自治其當
　人之身身與道二故不可以為道也伐柯之詩正見
　其道不逺人人不可逺人以為道唯在以當人之道
　自治當人之身改其不合於道以止於道也道者何
　忠恕是也忠恕者何施諸己二句是也施諸己(云)云　
　者何求子必盡事父之道(云)云　是也求子臣弟友之
　道者言信行謹以求造於篤實之地是也盡道不外
　於忠恕盡忠恕不外於子臣弟友盡子臣弟友不外
　於言行篤實可見中庸之道即日用常行之道唯率
　其性之自然即無往而非道矣
道不逺人節　王觀濤曰為道逺人不是逺别人即自
　逺其與人同然者耳如索隱行怪是也　吳因之曰
　人之為道而逺人二句非慨世意正見為道須不逺
　耳要認
伐柯伐柯節　大抵此章言治人則以人與則言言愛
　人則以忠恕言言責己則以庸徳庸言言總是一理
　彼此互見耳忠恕即是則庸徳庸言即是忠恕但治
　人愛人責己則須還他三件諸家欲一滾說下則謬
　矣　伐柯三節章句以治人愛人責己分看段落了
　然鐵板難動然唯雲峰胡氏及淺說主之而史氏伯
　璿及翼註賽合註各有操戈之說俱不可從　蒙引
　雖亦有操戈之意然其意只是要以忠恕貫未嘗謂
　治人愛人責己之名目不可用也與註似亦不相悖
　但其言則自以為操戈者此不可解也其說附後
　附蒙引曰此章朱子分三節各一意朱子蓋先入於
　張子正蒙之言乎恐張子之言未必盡是子思之意
　也蓋忠恕貫天下之道其於上下文之意宜無不該
　非但指愛人一端而已也如大學云有諸己而後求
　諸人無諸己而後非諸人所藏乎身不恕而能喻諸
　人者未之有也則所求乎子以事父未能一節亦忠
　恕之事矣又如孟子註云聖賢之於異端拒之甚嚴而
　於其來歸待之甚恕拒之嚴故人知彼說之邪待之
　恕故人知此道之可反則以人治人一節亦為忠恕
　之事矣　翼註曰猶以為逺下補云若人之則即在
　人之身乃眞不逺矣故君子(云)云　　以人治人若深
　言之則雖天地聖人所不能及亦不可謂非其人之
　道然此章因上章說濶了故此說入身來則其人之
　道不得幷指天地聖人所不能及矣故註以衆人所
　能知能行為解但所謂衆人亦不是庸衆之衆史氏
　伯璿看得明雲峰說不是　以人之人即是庸徳庸
　言　翼註曰治人就敎人說其人能改即止不治不
　是姑息是道本不容有加也　四書鏡曰止之者非
　不敎也其所敎者不過申明昔日之敎如所謂振徳
　所謂俾勿壊也
忠恕違道不逺節　張彦陵曰違者違去之謂非違畔
　之謂　己所不欲勿施於人己所欲而施之於人皆
　是推己史氏此說甚是但此節只說所不欲者是舉
　此見彼耳史氏欲以此節為所不欲下節為施所欲
　則恐不然　賽合註曰施諸己二句只是恕註曰忠
　恕之事蓋無忠做恕不出也蒙引以不願為忠未是
　只當於恕上看出忠意　朱子曰忠恕二字離不得
　方忠時未見得恕及至恕時忠行乎其間　吳因之
　曰施諸己而不願二句須將首節不逺人意思體認
　乃是不然便與别處無辨　不當以施於人者為逺
　取諸己為不逺不願勿施總是不逺人以為道之事
　予初收大全黄氏之說近覺稍差　董日鑄曰唯聖
　人可以語愛己乃可以語愛人辟之吾欲飯而勸人
　飯可也吾欲鴆而勸人可乎　按董說即朱子無忠
　做恕不出之意愚意更欲増一層曰吾方飢而欲飯
　而勸飽者之亦飯可乎此意亦不可不知
君子之道四節　吳因之曰所求乎子臣弟友講此處
　全要見得所求乎人者皆是求之以彝倫日用之常
　意註道不逺人凡己之所以責人者皆道所當然也
　三句極要體認　看來所求乎子以事父數句即所
　謂不欲勿施皆是舉恕見忠但一主愛人言一主責
　己言饒氏以不願勿施為恕之事所求乎子以事父
　等為忠之事謬矣　又事父數句舉所欲而該所不
　欲不願勿施舉所不欲而該所欲總是一樣而一主
　愛人言一主責己言史氏以不願勿施為所不欲事
　父數句為所欲亦謬也　翼註曰先施之是施信也
　如肝膽相照過失相規之類　翼註曰行謹勿十分
　講透恐犯下二句　樂天齋翼註曰謹者擇其可既
　是子臣弟友之道如何有不可言者蓋道雖可言但
　使不能行而徒言即不可也其實不是務要擇其可
　者言之乃是務要戒其不可者不言也主戒虚意方
　切謹字　吳因之曰行然後知不足謹然後知有餘
　不足有餘不可作實看只是他心上見得如此愈行
　愈見有不足愈謹則愈見有餘唯自以為不足自以
　為有餘故益勉益不敢盡此三句是自責自脩愈進
　愈無窮意　翼註曰足字要說得細萬分中有一分
　未盡亦是不足　鄒東郭曰兩個不敢字是何等警
　惕何等敬畏吾儕之學只是一敢字便壊了　黄貞
　父曰不敢即首章戒愼恐懼　翼註曰言顧行二句
　是承上文意而衍之非又深一歩也然玩二顧字還
　是以用工言不以成功言蓋顧字是照顧之意謹之
　至則是其言也兢兢照顧其行而惟恐其不符行之
　力則是其行也兢兢照顧其言而惟恐其不逮如此
　講方得若云言能顧行而無不符行能顧言而無不
　逮則悞作成功看矣　吳因之曰言顧行行顧言則
　是議論皆已化為躬行有躬行而無議論是純然天
　下之篤實也故曰慥慥　湯霍林曰慥慥只承庸徳
　庸言來言這個君子豈不平平淡淡而成篤實之美
　又何以索隱行怪為　翼註曰胡不作豈不看　子
　臣弟友大全或問蒙引淺說皆主夫子自己之子臣
　弟友言不是泛說蓋夫子雖未嘗為君而有臣然古
　人君臣字多通用凡卑之於尊僕隷之於主皆有臣
　義自庸徳以下有主君子之道言者有謂是孔子自
　責自脩之事者蒙引云慥慥贊美之辭不應夫子自
　言而自贊美今當斷自庸徳之行以下為正言君子
　之道謂己之所未君子所己能而自勉之意
　在言外
君子素其位而行章總旨　翼註曰此章首節為綱下
　三節詳而明之末節結而證之通篇重位字固矣而
　末節身字亦重蓋身之所居為位反是為外位不能
　無得失二境俱反求諸身要吾身無失耳自得的自
　字正己的己字俱是此箇身字
君子素其位而行節　李毅侯曰道不逺於子臣弟友
　而子臣弟友各有所處之位　張彥陵曰註以見在
　訓素此是實際語然行字亦要理㑹蓋聖賢學問正
　要在身世中磨練若只空談名理把世故一切等之
　空幻便非實地受用提出一行字正見分内所當為
　事原無可推諉處那得工夫去管外面素位纔不願
　外　翼註曰行字是因位盡道不是苟且塞責　游
　氏即其位而道行乎其中一句是矣而又曰若其素
　然也則亦看素作素來之素矣稍誤　吳因之曰素
　位而行似以事言而心亦在其中不願乎外似以心
　言而事亦在其中　翼註曰願字不但營求少有動
　念即是　又曰外與位是個屢遷不定的如位富貴
　則貧賤為外位貧賤則富貴為外願外如未得思得
　小得思大既得思保守己失思復得之類皆是不但
　逆境有願外順境亦有願外也　張彥陵曰若外字
　勘得不破就是位以外一切無營逐而位以内所行
　者事微不與位協意微不與位適皆外也皆願也
　附吳因之曰君子素位而行盡矣何故又有不願乎
　外一句說者只作一正一反看故講素位而行盡了
　說到願外處直是没收殺人之汨没於利欲者無論
　矣亦儘有在性分上做工夫者為何不省得一種素
　位學問只為他向内外關頭認得錯了凡言外者未
　有不擯而棄之推而逺之者也如性命之所不載曰
　外道禮樂之所不及曰外夷自非反覆牿亡之人其
　於内外賓主之限亦知講究然但知聲色貨利之為
　外逐羶躭榮之為狥外而不知除却見在便謂之外
　苟非見在仁義道徳皆外也堯舜之事業孔孟之詩
　書而非適當其時皆外也當三聘之時而堅囂囂樂
　道之氣象處廟堂之上而抱恂恂似不能言之款皆
　願外也推勘得外字破然後可與談素位之學聖人
　揭出一外字與素字對直如堯桀之不可共國而理
　薰蕕之不可同器而藏何等緊嚴若一正一反却便
　是贅疣說話　按即依因之說亦仍是一反一正
　又按但知聲色貨利之為外一段此意在素位内已
　包得至本文不願外自當指利害得喪言方與下三
　節意合
素富貴節　素富貴二節註分貼素位不願存疑說得
　明蒙引尚不能無操戈之意也附後　附蒙引曰素
　富貴行乎富貴兩條章句分貼素位而行與不願乎
　外不知亦是子思之意否故今看無入不自得一句
　易混入不願其外之意看正己而不求於人一句又
　易混入素其位而行之意至於君子居易以俟命一
　言又難分析二意矣至於所引射有似乎君子(云)云　
　似益難於分貼而朱子亦自不奈何矣此與道不逺
　人章分三節處後學尚未得胸中洒然　張彥陵曰
　無入不自得句即在素位而行内了但未曽剔出心
　泰之意故又著此句以足其意　四個行字可味是
　盡其居位之道意若只說是順其所遇是古逸士非
　君子中庸　人歴一位自有一位所當盡之事於此
　無絲毫不盡則方寸之中廣大寛平眞有不可告人
　者此之謂自得識得此意則憂勤惕勵正與自得不
　相妨若說逍遥閒曠任運自然則孔孟老莊何異
　吳因之曰無入不自得非正說素位只說素位處形
　容他胸中無拖帶的光景　賽合註曰自得謂塵緣
　遞變以驅我之入君子未嘗著一不入之心境安我
　我亦安境所入皆鳶飛魚躍之眞機　翼註曰自得
　二字亦要刻畫精明蓋凡人處逆境而失意生焉固
　失其得即處順境而得意生焉亦自得於外而非自
　得自得猶云自家得自家也固非戚戚亦非欣欣
在上位節　君子曰吾在上位則下即外也彼雖有趨
　承之責而其順我逆我我不與其事况逾越於常度
　之外而以陵為乎故不特居高履巍守不亢之風而
　一凡分可以先人權可以制人未嘗因勢之得便而
　少肆恣睢矣其在下位則上即外也彼雖有管攝之
　權而其撫我虐我我莫必其意况攀緣於當分之外
　而以援為乎故不特居卑處約守不阿之節而一凡
　分所不得專權所不得逞者未嘗以情之難制而曲
　為依附矣(張瀛海在上位四句文)　賽合註曰陵有征求狎侮
　二意援有趨利附勢二意　張彥陵曰正己二字要
　認眞己原無不正正己云者只是完己之分内也
　翼註曰眞己原無不正正己云者完己之分内也有
　上下者己之遇則隨遇以正之無上下者己之眞則
　葆眞以正之求而不得則怨生無求故無怨也怨字
　包下怨尤時講多作上不怨下下不怨上則己說破
　尤人了下面難說　賽合註曰正己句是總括上文
　不陵不援意乃過遞之法耳蓋陵援之心即是求人
　盡道於上下而不陵不援便是正己而不求於人
　吳因之曰怨尤之念願外者所必有說至不怨尤而
　不願外始益顯矣須知始而求終而怨合之皆是願
　外裡面事故備言之以見其不願外非止不求為不
　願外要認
故君子居易以俟命節　吳因之曰居易節總上二節
　而申言之未是結上文射有似乎君子方是結上文
　子思特揭出易字甚有深意見素位而行恁地平易
　安穩儘好受用正欲人須臾不離道也　翼註曰易
　字不可就作位字位中之道乃易也　按命字亦是
　此節特揭出　王觀濤曰命字幸字最下得好蓋命
　者乃前定之氣數君子有命小人亦有命但小人不
　知有命而妄意求福則雖命值其亨而偶得之亦非
　其所當得也亦幸而已故謂之徼倖其實小人不能
　逃乎命也　張彥陵曰行險徼幸即所謂無忌憚也

李毅侯曰易險二字極妙唯正己是自家做得把

　柄的直捷安穏雖處逆境猶坦途故謂之易舍己而
　他求便自家沒了把柄隨地坑塹雖倖得猶謂之險
　可見君子素位之行只一正己盡之矣故復引射之
　反求以比似之問君子正己如之何只是完天命率
　性之理自盡吾庸徳而已　賽合註曰重君子一邊
　下句輕不可平對
射有似乎君子節　吳因之曰君子素位而行不願乎
　外而孔子之論君子也亦曰射有似乎君子失諸正
　鵠反求諸其身夫其求於身之中是即所謂素位也
　不求諸身之外是即所謂不願外也君子盡道之實
　觀聖言而益決矣當把子思自己論做個主張而以
　聖言合之方得引言口氣　翼註曰孔子口中須泛
　說子思口氣方可找到素位不願章旨
辟如行逺必自邇章總旨　此章言進道之序自道不
　逺人章至此乃是一歩緊一歩雙峰饒氏謂其迤邐
　放開者謬蓋道不逺人章因上章說得濶了故特說
　個人字則己切矣然曰人則見在未來皆人之所當
　盡也故又說箇位字則益切矣然曰位則高卑逺邇
　皆位之所有也故此章又說個自邇自卑則愈切矣
　合看諸章子思一段喫緊為人之意何等細宻　聶
　雙江曰子思慨世之求道者騖高逺而忽卑邇故強
　分階級以破其惑使學道者有所持循而入其實道
　一而已寧有逺邇高卑之殊哉　玩後章總註云此
　前三章以其費之小者言則知此章高卑逺邇俱當
　在費上說夫婦所與知與能者卑邇也天地聖人所
　不能盡者高逺也時講俱云未達即是卑邇既達便
　是高逺高逺即寓於卑邇之中卑邇之外無行逺登
　高之道其說雖可通然似兼以高逺作隱看了殊混

須知此章高逺字并不當以天地聖人所不能盡

　者為講蓋此章因上章說個位字而位之内有高卑
　逺邇之不同故又以其序言之則此高逺只是位内
　之高逺不必說到天地聖人所不能盡也
辟如行逺必自邇節　張彥陵曰道字不可就作進為
　之方仍作道理看　按此本翼註然大全蒙引存疑
　淺說俱不如此解吾從先進　兩喻一是横說一是
　𥪡說　存疑曰理無逺邇高卑自人之所見而有不
　同說得極明　袁了凡曰不止是由邇而至逺由卑
　而至高之說乃是謂行逺只自邇處行之登高只自
　卑處登之也王顯甫曰在邇處行即所以行逺在卑
　處登即所以登高　按上二條俱是深一層話其實
　君子之從事於卑邇非為行逺登高之故
妻子好合節　詩意本云雖妻子好合如鼓瑟琴必兄
　弟既翕而後和樂且耽則是兄弟眞能宜室家樂妻
　孥者也因兄弟及妻子子思引來乃以和兄弟宜妻
　子對言之兄弟既翕和樂且耽則是能宜爾室家矣
　妻子好合如鼓瑟琴則是能樂爾妻孥矣此斷章取
　義也
父母其順矣乎節　翼註曰看來此意可疑蓋百行莫
　先於孝如何順父母反在後作文當周旋數語如云
　人子之事父母固先於妻子兄弟而用其情然使不
　能聚一家之歡心以事其親未必父母之我順也
　李卓吾曰此言邇之可逺亦邇之即逺卑之可高亦
　卑之即高　許敬菴曰和妻子宜兄弟以致父母之
　順此非由宴昵情愛之私而得之也脩身刑家潛孚
　黙感一神之所為故繼言鬼神之徳人心之鬼神與
　天地之鬼神非有二也君子達於鬼神之情狀而暗
　室屋漏不顯亦臨可與語庸徳之行矣　順父母宜
　兄弟和妻子皆庸徳耳皆素位中所當然耳然高卑
　逺邇之不可紊如此則庸徳之中猶不可不循其序
　也况欲求之庸徳之外哉素位之中猶不可不循其
　序也况欲求之素位之外哉
鬼神之為徳章總旨　此章重在誠字自道不逺人以
　下三章因上言費隱而指其切近者以示人恐求道
　者之騖於廣大也此章又因上言費隱而指其眞實
　者以示人恐求道者之飾於虚偽也故此章誠字乃
　一篇之歸宿　費隱章是就物之形上見道之無所
　不在鬼神章是就物之氣機上見道之無所不在
　翼註曰首節嘆鬼神之徳之盛且虚說次節正見其
　盛最重三節驗其盛四節證其盛俱輕末節結其盛
　也
鬼神之為徳節　此章鬼神與季路問事鬼神之鬼神
　不同彼是專指天神地祇人鬼言此章是統言天地
　閒氣之靈處凡天地之春夏秋冬人身之語黙動靜
　無非鬼神章句恐學者求鬼神於杳冥故引程子之
　言曰鬼神者天地之功用而造化之迹也又恐程子
　之說未見鬼神是隂陽之二氣故用張子之說繼之
　又恐張子之說未見二氣之良能實一氣之屈伸故
　又以一氣貫之二氣以隂陽之對待者言一氣以隂
　陽之流行者言　鬼神造化之迹迹字指能屈能伸
　者言非謂有迹可見者雙峯謂造化之迹指屈伸者
　言而以程子為未精此誤看也看來程子但未說得
　二氣與良能耳　程張之分别處吳氏程與蒙引得
　之雖各自一意然可兼用也　紫溪曰不可指氣為
　鬼神而氣之中有鬼神在焉　鬼神有對待屈伸二
　項而對待之中又有對待屈伸之中又有屈伸又對
　待之中各自有屈伸屈伸之中各自有對待　蒙引
　曰此章鬼神以往來屈伸者言流行之隂陽也所謂
　隂精陽氣魂游魄降乃是對待之隂陽非此章之本
　旨淺說亦云看來不是玩第二節章句莫非二字便
　兼對待在内　隂陽是氣鬼神是氣之靈處然祭義
　曰氣也者神之盛也魄也者鬼之盛也鄭氏曰氣噓
　吸出入者也耳目之精明為魄朱子曰魄者形之神
　魂者氣之神又曰口鼻嘘吸以氣言耳目之精明以
　血言然則神可謂是氣之靈鬼不謂是氣之靈乎曰
　不然所謂形與血者亦指形血内之氣言非指形血
　也蓋統言之則口鼻之噓吸與充乎形血之内者皆
　氣也分言之則口鼻之噓吸者為氣充乎形血之内
　者但謂之形血舉外以見内也　翼註曰先輩云鬼
　神之為徳只是鬼神之為鬼神最妥　大全朱子曰
　鬼神之徳言鬼神實然之理實然二字不是玩或問
　曰鬼神之徳所以盛者蓋以其誠耳則知首節内未
　可用實然之意　若依翼註則可用附後　附翼註
　曰此章依新說誠字即在徳字内不以誠作所以盛
　說　侯氏以鬼神為形而下鬼神之徳為形而上非
　也盛處在下節體物而不可遺上　或問既極貶侯
　氏之說而大全又有朱子之說曰鬼神只是氣之屈
　伸其徳則天命之實理所謂誠也想亦是未定之論
　麟士収之謬也　黄氏洵饒云中庸其至矣乎以理
　言鬼神其盛矣乎以氣言理故言至氣故言盛非也
　鬼神之盛亦兼以理言以其無過不及故曰至以其
　無所不在故曰盛　章句性情二字亦兼理氣而言
視之而弗見節　此節依蒙引存疑則當重在末句而
　賽合註則曰必兼三句始是盛時說只重末句非也
　朱註無此解此是說者之謬翼註亦然未詳孰是當
　俟再定　大全朱子曰非先有是物而後體之亦非
　有體之者而後有是物蒙引曰鬼神與物當稍有先
　後之别此非矛盾也猶之朱子論理氣而曰此本無
　先後之可言然必推其氣之所從來則須說先有是
　理且或問亦與蒙引同　張彥陵曰終始字非當生
　死字看凡物呼吸喘息晦明變化晝夜代謝生死皆
　是也　翼註曰終始字不可專作生死字看生死字
　只說得人與禽獸草木還說不盡且如日月寒暑是
　物日月寒暑之來是物之始其往是物之終日月寒
　暑中之靈氣便是鬼神又如人之一身語黙動靜亦
　是物亦有終始其語而動者是氣聚是神其黙而靜
　者是氣散是鬼推之莫不皆然　又曰體物之終始
　不是只體終始兩頭不體中間謂自始全終皆體也
　作文宜串不宜分　賽合註曰不可遺是物不能離
　鬼神勿言鬼神不能離物　沈無回曰鬼神無性情
　功效之可見凡性情功效之可見者皆其性情功效
　也只看體物而不可遺一句便見　或謂必合視不
　見聽不聞始見其盛非也蓋此章雖兼費隱然隱字
　乃帶言之仍重在費大抵費隱二義在第十二章本
　並重自道不逺人以下八章皆重言費至下半部言
　天道人道乃漸歸重於隱蓋下學上達之義也
使天下之人節　自體物不遺以上所言鬼神甚濶自
　使天下之人以下方是就無所不包之鬼神中提出
　所當祭之鬼神言之此則是季路所問之鬼神也
　許白雲曰言在上又在左右拍塞都是鬼神不是或
　在上或在左右恍惚無定之說　翼註曰看來鬼神
　體物是鬼神即在物中此承祭之鬼神還是與物為
　兩者亦因人心自有鬼神耳故相感通　又曰使天
　下之人三句是鬼神能使人畏敬奉承也洋洋乎三
　句是鬼神發見昭著也此即體物之一驗不是正見
　其體物　又曰接至洋洋乎不可云惟誠敬如此故
　洋洋如在其上如此說是重人敬鬼神了此不重人
　敬鬼神只重鬼神自發見昭著接至洋洋乎只用斯
　時也三字　賽合註曰連齊明盛服亦是驗鬼神之
　不可遺處
神之格思節　賽合註曰神之節說者俱說此是引詩
　為祭祀之證愚謂朱註並無此解此是常說沿襲之
　誤蓋此章書只重鬼神之徳之盛句視之三句正見
　其盛使天下節是即祭祀以驗其盛若以此章引詩
　是證祭祀節然則章旨豈重祭祀乎甚是無謂愚謂
　引此詩自是一意神之格思三句與上文兩開說一
　以祭祀為驗一以詩詞為證格思是體物也若可度
　思便有所遺矣格思而不可度正見體物不遺處不
　可射思句不重且看書當以朱子語録併大全二書
　為證朱子語録云昊天曰明及爾出王昊天曰旦及
　爾游衍鬼神體物不遺其至於是有不可得而測度
　者矣不顯亦臨尤懼渺忽之間檢察不周以得罪於
　天地鬼神况可厭斁而不敬哉大全北溪陳氏曰詩
　意不專主祭祀蓋即屋漏之地而鬼神無不至者則
　其體物不遺於此尤可見矣不申上條祭祀為是
　按北溪一條余所覽大全無之　賽合註曰矧可射
　思句不重最是若欲講此句亦當如上節齋明盛服
　例以鬼神能使人不射見其不遺則可　樂天齋翼
　註曰不可度即上洋洋如在也矧可射即上齋明承
　祭也　按此亦言其相似耳不可便謂是證上節
　翼註曰據詩旨在相在爾室之下是格於幽獨之中
　也但引詩不重愼獨耳
夫微之顯節　末節依翼註因之則是申贊其盛不是
　推原其所以盛依或問大全蒙引存疑淺說賽合註
　則是推原其所以盛不是贊詞吾從先進　翼註曰
　首句要看之字猶云不見之見不聞之聞即微即顯
　之意也　賽合註曰夫微節微字只承不見不聞帶
　說重在顯字下文所謂不可揜即顯也大旨謂不見
　不聞何其微而由所不見不聞體物而不遺何如此
　夫顯著而不可揜如此夫就指不可揜說謂誠之不
　可揜乃如此也不是贊詞　又曰誠字時說俱云鬼
　神本於誠又云誠為鬼神之徳如此則推上一層了
　蓋所謂誠只是實有此鬼神之理也　又曰新說謂
　誠字只是繳上文齊明盛服誠之至也洋洋如在誠
　之感也故曰誠之不可揜即所謂有其誠則有其神
　也又新說誠之不可揜非專言鬼神也是借鬼神而
　泛言天下之微而顯者只是個誠不可揜如此此等
　說俱怪誕宜削去　翼註曰不可揜即顯也新說誠
　即微也看來誠與微字又不同但所謂誠者亦即此
　不可見不可聞耳　姚承菴曰誠與鬼神非有二也
　猶鬼神之體物非有二也鬼神體物誠體鬼神　凡
　物之一於虛而無實者則亦終於微而不能顯也若
　乃鬼神之迹雖虚而其理則實也當其合也理之實
　有是合也故氣與之俱合而其始為不可揜當其散
　也理之實有是散也故氣與之俱散而其終為不可
　揜如此夫三字有惕然意　按前四節言鬼神之無
　不在即是言道之無不在章句雖止就隂陽言而所
　指則道也末節乃歸結於誠曰夫鬼神不見不聞體
　微也而乃體物不遺若是其顯而不可揜何哉蓋以
　其實有此理其來而伸者隂陽之合也則實有是合
　特其合也無形與聲耳其往而屈者隂陽之散也則
　實有是散特其散也不可得而見聞耳此其所以能
　始終乎萬物而不可揜也鬼神體物誠體鬼神大全
　䝉引存疑皆言首節鬼神之盛未以誠言此節乃推
　原其所以盛明季講家以鬼神之徳即指誠言者誤

誠字有以實心實氣言者有以實理言者以實心

　實氣言者則當訓曰誠實也以實理言者則當訓曰
　誠者眞實無妄之謂自是二項此章前四節似俱說
　氣之無所不在則末節歸結到誠上只當云誠實也
　章句乃曰誠者眞實無妄之謂者蓋前四節雖似說
　氣之無所不在而理之無所不在自在其中吳氏程
　之說甚明主意仍重在理上則末節歸結到誠上正
　當云誠者眞實無妄之謂矣　雲峰謂鬼神者造化
　隂陽之氣誠者即造化隂陽之理也此說不是造化
　隂陽之理未是誠實有是理方是誠　又翼註曰誠
　字俗講云其合也實有是合其散也實有是散太淺
　如瓦礫實有是瓦礫亦可謂瓦礫為誠乎當改云其
　合也實理之通其散也實理之復按翼註此說甚是
　然章句亦只云隂陽合散無非實者何也蓋上文言
　合言散原兼理在内則此節雖只云合散之實亦不
　妨　按以實心實氣言者亦可云誠者眞實無妄之
　謂余初誤看但此章則兼實理言耳(庚子十月初一改)
舜其大孝也與章總旨　此章同下二章皆是由庸行
　之常推之以至其極乃費之大者而此章則就徳之
　動天者以見其大也不是說必如此然後為孝要見
　得如此亦不過完得一箇孝極古今不常有之事皆
　是孝中所有可見庸徳之分量無窮無盡　此章
　依淺説則第一第二第五節俱就舜説唯第三第
　四節泛説依䝉引翼註及劉上玉説則自第二節
　以下俱泛説舜步步在言内而實步步在言外吾從
　淺説盖徳之得天舉舜以言庸行之極非論舜也不
　從䝉引是　劉上玉曰首節徳福平説次節以徳
　得福側説按上玉説與淺説合最是諸家欲於首節
　即重徳為聖人句者非是此説愚不敢附㑹此
　章從庸行之常看道之費處章末須歸到孝上若
　但發徳之得天脱却孝字講亦非中庸大㫖也　董
　日鑄曰舜之鰥而君武之臣而君周公之君豈
　不是宇内的大怪事而聖人未嘗避之而不為者則
　知道本無怪亦本無庸怪而不得不怪雖怪亦庸所
　以子思將聖人幾件極竒的事都作孝看　言孝而
　必兼徳福似若人之所難而専重於徳則人人可以
　自盡此夫子意也
舜其大孝也與節　翼註曰首節大孝者非常之業蒙
　引此句解得精蓋夫子稱舜大孝不是欲人人如舜
　只是贊其為天下古今不常有耳然亦不過完得庸
　徳分量徳為聖人五句正其大孝處句句有邁迹自
　身意　又曰此保之只是保諸侯之國不是為天子
　與武王不同　徳為聖人其顯親之大何如尊為天
　子富有四海之内宗廟饗之子孫保之其尊親養親
　慰親之大何如
故大徳節　許敬菴曰聖人非敎人徼福者而孝又人
　子所自致何藉於福而以取必於天正為我可必之
　以徳則福亦所自求耳　大徳即聖人之徳位即天
　子之位禄即富有四海之禄名夀雖上文所無然上
　文亦含得享保雖此節所無然此節亦含得　樂天
　齋翼註曰名夀俱天子身上說若不切聖人天子便
　非是　附蒙引曰此亦是即舜之事而論其理如此
　與下文栽者培之同意非專就舜一人言也其曰舜
　年百有十嵗者章句以證其實也亦見此節是因舜
　言也
故天之生物節　翼註曰此與下節一喻一證俱輕看

又曰此二節又俱不可找正意蓋正意至末節方

　見出　張彥陵曰物字兼動植說　王宇泰曰天之
　化育只是一例施去那有心厚薄於其間只是物有
　承受得的承受不得的天只因物付物因字最妙蓋
　理在物不在天也　篤字含下培覆二意蒙引說得
　好蓋此節意雖重在培上然題面自當兼說也翼註
　不是附後　培覆之理蒙引以方以類聚言大全朱
　子以氣之附著言不同然可兼用　附翼註曰篤厚
　也雖含下培覆二意而實重培也蓋培是厚覆非厚
　也意若曰因其材而後厚之不槩厚之可知　附劉
　上玉謂第三節承上二節出天字若曰凡此皆天意
　也其說亦本賽合註然看來第二節已含得天字意
　不必如此說
嘉君子節　翼註曰憲憲二字正是可嘉可樂處民
　在野者人在朝者　按二字當依賽合註作二句受
　禄三句據翼註曰保佑命申正是受禄處申即保佑
　命之不已也然據詩傳云言王之徳既宜民人而受
　天禄矣而天之於王猶反覆眷顧之不厭既保之佑
　之命之而又申重之也則三句自當作三層看看來
　當是已然方然未然之分　又按保愛之佑助之寵
　命之此句内又是三層東陽許氏遺了命字不是
故大徳者必受命節　受命即尊為天子也禄位名夀
　宗廟子孫皆在其中　董思白曰必受命不必於命
　而必於受命者也而世人妄以顏夭憲貧將聖人四
　必之旨作一種疑案不知聖人之所謂禄位名夀者
　論理而不必論數也
無憂者其惟文王乎章總㫖　賽合註曰此子思引夫
　子論文武周公之事以明費之大者作三柱看文王
　時可以無憂而不憂而非不足武周時可以有為而
　有為而非有餘蓋文王以無為為中武周以有為為
　中無非道之所在也　又曰據註云此言文王之事
　此言武王之事此言周公之事分明當三節平看總
　是言文武周公之事皆道之所在所以明道之費也
　新說欲單重文王上謂文王以有子之述而無憂下
　詳言其善述如纉先緒成先徳俱是子述之事而文
　王之所以無憂也此說似屬杜撰非此章本旨切不
　可從若題目在子述句出起則隨題立意亦自不妨
董曰鑄曰文王之時宜無憂而無憂便是文王之

　時中武王之時宜征誅而征誅便是武王之時中周
　公之時宜制作而制作便是周公之時中本文曰以
　王季為父以武王為子分明指出個文王之時曰纘
　太王王季文王之緒分明指出個武王之時至末節
　首貫一句武王末受命便見周公之不得不然處
無憂者其惟文王乎節　賽合註曰首句虛下正詳之

翼註曰王季二句只是父賢子聖未可犯下作述


曰父作之者非羨其父作也言其不更有所作也

　曰子述之者非羨其子述也言其不更有所述也
　吳因之曰無憂只以所遇之隆可得無憂文王但一
　平等人耳何謂中庸之道蒙引云文王以王季賢父
　而作之則所作者莫非積功累仁之事以武王聖子
　而述之則所述者莫非善繼善述之事一作一述己
　是盡善若更有作為反屬紛擾於道悖矣故無憂為
　中庸之道此說極是　按因之所引蒙引一條余所
　覽蒙引刪本無之故未録於大全　賽合註曰文王
　無憂要看得好夫前有賢父自家一毫欠缺徳便不
　類后有聖子自家一毫失錯便不足以垂範况既曰
　父作之在文王必有所以承之者既曰子述之在文
　王必有所以開之者此處何得無憂唯文王能盡道
　所以無憂也唯字重看見唯文王能之而他人不與
　也　按賽合註此說則首節是文王難為子難為父
　宜有憂而反無憂之意與因之所引蒙引之說及其
　前所謂有為無為之說不同然此說亦妙當並存之
　以俟再定也　按其無為處正是所以開之承之之
　處也二說未嘗不合(辛丒六月初四日)　袁　了凡曰蔡叔
　以文王為父聖父也以蔡仲為子賢子也豈得便無
　憂哉
武王纉太王王季文王之緒節　翼註曰過至一戎衣
　句當云夫其纉緒也本不期於有天下也奈何紂惡
　貫盈不得不伐於是一戎衣而有天下如此一轉方
　妥切不可以一戎衣以下作纉緒之實便於太王王
　季文王臣節有碍　又曰摘訓中力辨纉緒二字只
　是繼世而為諸侯耳與子述之不同其說雖近理然
　以緒字作侯位字看未妥蓋緒字非只指侯位也乃
　指侯國積功累仁之事但不是積功累仁以圖天下
　耳正與子述之同　又曰有天下只是克商意勿碍
　下尊富二句一字見不勞再舉　邵二泉曰言身則
　心不無歉焉　翼註曰不失字要看蓋武王原有顯
　名今以臣伐君宜其失之矣然天下皆諒其為順天
　應人之舉而無利天下之心故顯名不失不失是照
　舊意　吳因之曰尊為天子四句須看得與大舜有
　别大舜節備言諸福畢集此則言武之大有作為意
　各有所主也
武王末受命節　武王末受命句當補說文王故淺說
　講此處云文王以服事殷於禮制不得為武王晚年
　受命於禮制又不及為周公於是(云)云　最妥翼註賽
　合註俱串說恐不必　翼註曰文武之徳徳字不作
　心字為是蓋本文只說徳註中亦不以心字解之若
　用心字於文王臣節有碍講當云帝王之徳莫大於
　以孝治其先而又以孝治天下乃所以寄之者制作
　也文武時制作未備周公輔相成王則大備制作成
　文武之徳焉　按翼註只將徳字作理字看雖似是
　然即作心字看亦不妨聖人之心與理原合一也以
　善繼善述觀之則於文王臣節亦無碍　翼註曰成
　文武之徳一句是此節綱領追王二句成其孝先之
　徳也斯禮至末成其孝治之徳也　又曰曰追王則
　祀以天子之禮不待言矣曰上祀則追王不及矣
　徐儆弦曰聖人制禮毫髮不苟太王王季有號而無
　諡則禮殺於文王蓋王迹之所由起與大統之所由
　集者不同先公有祀而無號則制畧於太王王季蓋
　世近而功徳大與世逺而功徳淺者又不同此可見
　禮制之盡善處　吳因之曰斯禮也禮字緊頂天子
　之禮禮字說下來　賽合註曰斯禮謂追王上祀之
　禮　按二說俱通並存之以俟再定　張彥陵曰父
　為大夫八句舉其祭禮之例而以葬禮形之葬祭不
　平期之喪以下又倣祭禮之意而制之重父母邊與
　期喪不平葬用死者之爵是貽死者以安祭用生者
　之禄是伸生者之情　又曰期之喪二句是親不敵
　貴三年之喪四句是貴不敵親　翼註曰期之喪二
　句可發透三年之喪二句勿發透末二句正明其所
　以然也　三年之喪本不止於父母下只云父母者
　以父母統之也朱子謂只主父母未暇及他蒙引謂
　父母二字最重俱未是又有謂期與三年不平只重
　父母邊俱未是蓋父母之喪則是夏殷已然豈周公
　始制耶故知不當專重父母邊也
武王周公其達孝矣乎章總旨　此章就武王周公之
　孝以見道之大達孝二字是綱善繼善述乃達孝之
　實也春秋三節即所制祀先之禮以見其善繼善述
　郊社節合事帝祀先之禮以見其善繼善述蓋盡倫
　盡制總是孝中事則總是道中事可見道無限量
　翼註曰通章以達孝為主直至末節俱見其達孝不
　可以末節另作一意　黄㑹稽曰此章所言達孝全
　在二聖精神意緒與天地祖宗通處言之春秋二節
　所舉祭祀之禮義特其迹焉而已但按迹可以見心
武王周公其達孝矣乎節　依註達字兼纉緒追王說

賽合註曰達孝據註云通謂之孝且引達尊為證

　甚明白時說達孝作達之天下說又作達權說俱未
　得旨　賽合註曰先生嘗論達孝是謂天下
　所通稱之孝亦不必眞有人稱他天地閒只有天理
　是人心所同武王制作都在天理上是為人心所同
　然而無毫髮可非議得亦無一人得非議他這個孝
　道在一家則為一家所稱的孝在一國天下則為一
　國天下所稱的孝豈不是個達孝
夫孝者節　賽合註曰志事只是一件自心所欲為曰
　志自事所當為曰事　張彥陵曰志事相因下文通
　是述事而繼志在其中　孔疏以繼志屬武王述事
　屬周公大謬予初誤收牧野之舉即武之述事也
　翼註曰此節觀二人字主泛論說者為是然實則為
　武周言也　善繼善述二善字大全蒙引存疑淺說
　俱兼守常通變說但意則重在通變耳翼註賽合註
　則專以通變解善字似不如先輩之渾然今說家多
　從之姑以翼註附下　附翼註曰二善字重看隨時
　變通方謂之善講云先人所欲為者謂志吾不必先
　人有是志而據今日之時有道所當志者雖先人復
　起不能易也於是以不繼繼之乃善於繼也先人所
　已為者謂事吾不必先人有是事而據今日之時有
　道所當事者雖先人復起不能易也於是以不述述
　之乃善於述也
春秋節　四書鏡曰春秋節要見得通上下意祖廟雖
　有隆殺宗器雖有輕重裳衣雖有等差時食雖有多
　寡而皆使之得以自盡也下節倣此　註適士二看
　來適士只是諸侯之上士若天子之上士則受地視
　子男而廟亦當例此矣東陽許氏以適士為天子之
　元士蒙士又引祭法註曰適士天子上中下之士及
　諸侯之上士恐俱不是　吳氏澂云大夫士有主自
　伊川所定之禮始看來有廟便當有主古者大夫士
　亦不應無主不知吳氏何所本也　翼註曰此二節
　詳言武周所制祭祀之禮上節是事神之謹下節是
　待下之周而待下之周亦所以為事神之謹不平說
　也諸務紛紛或分禮備義周或分時祭祫祭或分通
　於上下俱不可從　章句明謂下文又以其所制祭
　祀之禮通於上下者言之黄氏洵饒乃謂下文指上
　章下文言麟士因之遂謂春秋以下只主天子不兼
　上下言此大謬也存疑淺說得之　翼註杜靜臺賽
　合註又謂此兩節俱就天子之禮言而通於上下之
　意當於言外補之亦不是　春秋以下亦不是以之
　槩繼述只舉其禮制之大者言春秋二節即註所謂
　下文又以其所制祭祀之禮通乎上下者言黄氏洵
　饒謂下文指上章下文言此謬也明季講家以敬其
　所尊為通乎上屬春秋節以愛其所親為通乎下屬
　昭穆節亦非蓋以敬所尊愛所親分配二節可也而
　以註中通乎上為敬所尊通乎下為愛所親則誤矣
　又或以上節為禮備下節為義周或以上節為時祭
　下節為祫祭皆謬上節是事神之謹下節是待下之
　周總是一時事祖廟即宗廟可稱祖亦可稱宗
宗廟之禮節　翼註曰此與上節是一時事過文但云
　斯時也又有宗廟班列之禮(云)云　　宗廟之禮禮字
　專指序立之禮不泛指祭禮序者不過别其班次耳
　子姓有宗祝有司之事者則各以事序其無事者列
　在阼階之下則序以昭穆而世次秩然此以前後為
　班非如祖考以左右為别也爵有貴賤貴中有賤以
　别尊卑也序事言辨賢而不及否蓋禮諸侯嵗貢士
　於天子天子試之於射宫其容體比於禮其節比於
　樂而中多者得與於祭非是不得與祭則與祭之士
　皆賢此辨賢只是辨其材能欲用人不違其能非辨
　其賢不肖也旅酬下為上註言賓弟子兄弟之子各
　舉觶於其長按儀禮是弟子先自卒觶以勸其長飲
　非為其長代斟酒也逮賤之賤指卑幼言然不必是
　童子序齒是從昭穆中序齒非泛序齒淺說云當序
　昭穆之時昭穆同則論爵爵同則論齒而齒輕於爵
　至燕毛之時則分昭穆以論齒而爵不復論矣此說
　本蒙引如此講則序昭穆與序齒方有分别序昭穆
　與燕毛是同姓之事序爵是異姓之事序事旅酬是
　合同姓異姓之事此兩節祫祭時祭皆如此　賽合
　註曰旅酬不重衆相酬只重各舉觶於其長　按儀
　禮則下為上是敬酒非酌酒也(己未)　仇滄柱曰按旅
　酬一事章句只約其大槩而大全所載許氏說刪節
　大畧前後次第不明今將通義許白雲說全載於後
　許氏曰大抵祭必立尸必擇賓賓一人衆賓無數衆
　賓者賓之黨也其位在堂下西階之西祭則子姓兄
　弟皆㑹小宗祭則兄弟皆來大宗祭則一族皆至兄
　弟者主人之黨也其位在堂下阼階之東有司羣執
　事皆北面而立迎尸既入主人初獻主婦亞獻賓三
　獻及尸主兄弟各相獻酢畢然後行旅酬凡主人酌
　酒奉尸賓者謂之獻尸賓酌以荅主人者謂之酢主
　人酌酒先自飲再酌以獻賓者謂之酬先自飲謂引
　導之飲也旅衆也主人舉觶酌酒自西階酬賓主先
　自飲再酌以進賓受之奠而未飲兄弟弟子舉觶於
　長兄弟於阼階弟子者兄弟之後生者也長兄弟者
　兄弟之最尊者也弟子亦先自飲以進長兄弟亦奠
　而未飲賓取所奠觶於阼階酬長兄弟長兄弟西階
　前酢賓衆賓及衆兄弟交錯以徧以及執事者無不
　徧卒飲者實爵於篚此旅酬之大畧也(此下大全俱删去不可解)
　又賓弟子及兄弟弟子各舉觶於其長亦先自飲如
　旅酬所謂下為上也賓取觶酬兄弟之黨長兄弟取
　觶酬賓之黨亦交錯以徧無次第之數謂之無算爵
　所以逮賤者如此林氏存疑曰按儀禮主人酬賓賓
　奠觶不舉兄弟弟子獻長兄弟長兄弟亦奠觶不舉
　然後賓取所奠觶酬長兄弟長兄弟取奠觶酬賓其
　賓酬長兄弟之觶原是主人所獻之觶非其弟子所
　舉之觶其弟子所舉之觶又在下文無算爵内於此
　無預許氏之說原非省文蒙引謂賓弟子舉觶於賓
　而賓酬主人者亦未及看到此耳林氏又云此題若
　依儀禮許多參差不一只當依章句混淪看小註之
　說及詩楚茨小註劉氏俱未明白以上數條辨析最
　明今人往往忽過録此以便觀者之究心云　祭以
　天子為主此莫得而賓者故以長兄弟對長兄弟與
　賓交酬而已非主也廟中豈有二主　獻祖以天子
　為主酬賓以長兄弟為主凡天子之祭與賓相周旋
　者皆長兄弟也　右二條出析疑甚有理然未知其
　何所本也存以俟考(辛丑二月十二)　即出蒙引(己未六月)　徐
　儆弦曰非是别毛髮以為坐次齒序在昭穆時已定
　至此又别老老之義故畧其少者而只燕其老者
　賽合註曰本條題單出每上句作禮下句作禮意
　按春秋二節俱兼時祭祫祭以時祭祫祭分配兩節
　者此時說之謬也乃或謂時說亦無大謬羣昭羣穆
　咸在定是祫祭此殊不然高曽子孫便有昭穆
踐其位節　翼註曰此節承上二節而斷其為孝也過
　文云武周制祭祀之禮如此不可以見其繼述之善
　乎　又曰位是對越神明之位禮樂俱是廟中禮樂

輯略曰踐文王之位行文王之禮奏文王之樂敬

　文王之所尊愛文王之所親所以事文王者如生如
　存此之謂達孝　雙峰謂踐位三句是述事敬所尊
　二句是繼志不必　張彥陵曰敬其所尊二句本上
　三句言武周制為此位禮樂所以敬所尊愛所親也

存疑看踐位三句極快矣到敬所尊二句却又不

　能歸一殊可悶也附後　踐其位主祭助祭之人皆
　踐其位也然此位即先王之位不專是周公設的位
　也是周公繼先王設此位也行其禮即祭時所行之
　禮然此即先王之禮不專是周公制的禮也是周公
　繼先王而制此禮也奏其樂即祭時所奏之樂也然
　即先王之樂不專是周公作的樂也是周公繼先王
　而作此樂也自常情觀之禮制出於周公此何與於
　先王也殊不知制禮作樂在武王固有是意矣但末
　受命而未及焉文王雖未必有是意然使當是時必
　行是事其意亦可知也周公但體其意思而制作之
　爾故所踐之位即先王之位所行之禮即先王之禮
　所奏之樂即先王之樂敬其所尊愛其所親是指周
　公說蓋先王欲制此位此禮此樂以祭祀不過欲尊
　其祖考親其子孫臣庶也今周公本其意思制為此
　位此禮此樂使人踐之行之奏之以祭祀焉是其所
　尊者有以敬之所親者有以愛之矣敬其所尊愛其
　所親則事死如事生事亡如事存矣是孝之至極而
　無以加矣非達孝而何　樂天齋翼註曰事死二句
　總承上五句孝之至也又總承事死二句先王雖死
　矣必求其志事而繼述之是事之如事生先王雖亡
　矣必求其志事而繼述之是事之如事存至孝即達
　孝也　按此與愚前所謂事死二句只申得敬所尊
　及新安陳氏所謂事死如生是居喪時事不同姑俟
　再定(壬寅十二月十七)　新安陳氏謂事死如生是居喪時
　事最明但此章只重祭祀此句似只帶説　上二
　節既通上下言則此節踐行奏敬愛位禮樂所尊
　所親事死事生亦俱通上下言但五箇其字則指
　先王又云先王所欲制之位禮樂先王所欲尊之
　祖考先王所欲親之子孫臣庶也章句云所尊所
　親先王之祖考子孫臣庶也此句當活看　時人
　謂敬愛根繼述所當然也繼述必主易侯而王上
　立説所不當然也禮制明備仁至義盡即是繼述
　之善此最説得好　孝之至也一句則指武周言

董日鑄曰春秋兩節都是通於上下即如祖廟

　一事天子七諸侯五大夫三適士二官師一雖有
　厚薄之殊都有可修則都有可陳可設可薦矣而
　凡序昭穆辨貴賤辨賢逮賤序齒亦可隨分而盡
　矣若然則所謂踐位行禮奏樂敬尊愛親如生如
　存又豈獨為武周設哉　右董説極與愚見相合
　(辛丑六月初二)
郊社之禮節　郊之說有主分者有主合者有謂祭地
　只是社者三說主分者為長余初取祭社之說未是
　雖朱子亦取祭社之說然未敢從(甲辰七月二日閱通考定)袁了
　凡曰主宰曰帝尊無與並故曰上郊祭天祀其覆物
　之帝也社祭帝祀其載物之帝也不言后土非省文

依了凡則地亦可謂之帝依因之則地又并可謂

　之天此皆有精理但此處只當依註不必如此　一
　説謂不言后土者省文也註中極明時文生出地統
　於天隂統於陽之類殊為可笑　大全朱子取五峰
　無北郊之說恐北郊不可謂無此章偶言社而不及
　北郊耳通考吳氏澂之說最明　春礿夏禘之說張
　氏以為夏殷之祭名趙氏以為漢儒之誤未詳孰是
　姑俟再考　雲峰謂上文是通上下之情此節是嚴
　上下之分不是上文雖通上下而王侯大夫之祭其
　先自不同則未嘗不嚴上下之分此節社與嘗仍通
　乎上下則未嘗不通上下之情只依蒙引作悉舉其
　禮制為是　郊之禮惟天子得以行之以事夫上帝
　社之禮則通上下行之以事夫后土宗廟之五年一
　禘惟天子行之以祀其先宗廟之三月一嘗則通上
　下行之以祀其先　賽合註曰上二段不甚重只起
　下三句　又曰明字不可淺看是仁孝之至者以他
　人言新説把明字就武周説大差　張彦陵曰明乎
　三句亦不重人能明之上只見得武周禮義之弘逺
　也　郊社禘嘗總是誠之難格理之難明者莆田王
　氏又於其中分别難易此是餘意不重
　四書講義困勉録卷二
欽定四庫全書
　四書講義困勉録巻三
　　　　　　　　　　贈内閣學士陸隴其撰
中庸

哀公問政章總旨　翼註曰故為政在人至則知所以
　治天下國家矣此一段文分兩段在不可以不知天
　斷蓋兩殷總是所以脩身但前一君知脩身之
　要務也知天知人事親是要務後一君知脩身
　之全功也入徳成徳行道是全功前一段自政說起
　下面皆是說脩身下面說到政止上面皆是詳脩身

凡事豫則立至末諸家皆只云說脩身之事賽合

　註獨曰自凡事豫則立至末又總歸於誠合脩身立
　政之根本處言之也看來前面說兩箇所以行之者
　一也凡事豫以下總承上面來則賽合註為是然在
　下位節已歸重到身上則以後俱為脩身之事無疑
　矣章句亦只主身上說
哀公問政兩節　翼註曰獨言文武者三代之政至周
　大備欲公之法祖也　又曰人亡政息輕反言以決
　之耳　張彥陵曰其人存註兼君臣說而意實重在
　君一邊翼註賽合註俱如此
人道敏政節　翼註曰人道道字輕虚猶云人之為道
　也敏夫政如地之為道也敏所樹人字亦兼君臣
　又曰夫政也者蒲盧也舊說俱云夫政也者文武之
　政非他政之比本之精神心術之運協於民情土俗
　之宜且脩明未墜之典亦無假於更化之勞又如蒲
　盧之易敏也上二句言人易敏夫政此二句言政易
　敏於人上重人下重政此說甚不得旨蓋此不過就
　敏政之喻更進一步耳與上非兩意也且此政字固
　是文武之政然敏政政字亦即文武之政豈至此而
　始推重文武謂文武之政非他政之比乎講當云人
　道之敏政如地道之敏樹然非泛猶夫樹而已夫政
　也者蒲盧也本朝之制作最為精詳一遇其人不俄
　頃而奏治平要如此揷人字在内作文方妙　按賽
　合註亦主此蒙引存疑淺說說約俱主上重人下重
　政之說似不是
故為政在人節　翼註曰此節唯首一句是要有文武
　之臣下三句皆是要有君不可四平看　袁
　了凡曰取人以身不但君不明無以知人縱知其為
　賢而君身不正亦未有能用之者當有感召之機在

翼註曰脩身二句是一段綱領下文五達道三達

　徳乃條目也　又曰君身不脩則不明不公何以審
　取舍故取人以身　賽合註曰脩者要無過不及悉
　協於中也　又曰後面至誠經綸天下之大經肫肫
　其仁便是此意　脩道以仁仁字西山眞氏新安陳
　氏新安倪氏俱以心之徳言
仁者人也節　李毅侯曰仁非他也原即其身是也蓋
　仁者人也　張彦陵曰此節緊承上節仁字而釋其
　義只重一箇仁字由仁而行之得宜便是義由仁而
　行之有節文便是禮總是完得箇脩道以仁的事
　又曰仁即是人見人非血肉之軀　又曰親親就父
　母說為大不對仁民愛物對五達道看義字註訓分
　别事理須在心之制宜上言之若解做事物之宜便
　是義外　瞿昆湖曰生字只當發見字看不曰發而
　曰生者見其出於自然不待安排布置之意等殺處
　即是禮非謂禮在性中而生出此等殺也　袁了凡
　曰上說脩道以仁而此說仁以親親為大則仁的工
　夫又從道上做起上說取人以身而此說尊賢為大
　則仁身的工夫又從取人上做起聖人之經綸從一
　根上發出來極活潑地　余向亦有此疑然親雖屬
　道親親仍屬仁諸家皆認尊親等殺為道故難明
　賽合註曰親親句存疑謂親親即是父母泥下文事
　親之言蒙引謂親親有殺便不止父母故於下文事
　親亦兼諸父昆弟意二說蒙引為是蒙引以親親較
　仁民愛物為大存疑以親親較五達道為大蓋君臣
　朋友中間儘有許多事二說存疑為是大字與實字
　不同實是心之最精切者大是包涵道理最多者
　吳因之曰親親為大尊賢為大詞雖兩平意實相承
　言仁者人也唯親親之為大而可無以輔之乎故義
　者宜也唯尊賢之為大親賢之等殺非有加於仁義
　不過完得箇仁義而已尊賢之義非有加於仁不過
　完得箇仁而已故言仁身之要而一節大旨無餘藴
　矣　又曰義者宜也是人之宜謂人去理㑹天下事
　物各得其宜也　存疑云說仁了又說箇義所重不
　在義在尊賢也尊賢二字當改作知人似尤明　又
　曰義者宜也過文不可云有仁必有義只當云人性
　又有義看來亦似太拘况此義字亦不當貼性　翼
　註曰尊賢為大不可說義主於敬而敬莫先於尊賢
　上文原無敬字也要根宜字蓋道各有宜而賢尤宜
　尊　五倫内皆有仁皆有義皆有禮則此節以仁屬
　親以義屬賢亦不當呆看　禮所生也句據大全朱
　子及蒙引存疑則等殺處即禮據北溪陳氏則似禮
　生於等殺據雙峰饒氏及淺說則似等殺生於禮從
　朱子及蒙引　翼註曰為一本為大賢非故厚之也
　禮之一毫不可減也為九族為小賢非故薄之也禮
　之一毫不可加也　徐儆弦曰親親者盡仁之實也
　尊賢者求仁之輔也而禮又所以達仁之分也總是
　脩身中事　張彥陵曰此節不重仁義禮字只重親
　親尊賢等殺上　附存疑曰夫仁人也人無所不愛
　五達道皆當以仁矣親親何獨為大蓋親者身之所
　自出罔極之恩也良心之發於此最為親切君臣夫
　婦兄弟朋友皆自此而推之此親親所以為大仁以
　脩道者所宜最先也　又曰問親親不兼兄弟何也
　曰以道理及下文知所以事親觀之只當作父母說
　蓋親無兩大又孟子以事親事兄為仁義之實則事
　親不兼事兄也問既以事父母為先後面次序則何
　如曰自父母而兄弟自兄弟而夫婦自夫婦而君臣
　朋友此其序也曰君臣大倫乃後於兄弟夫婦何也
　曰自家而後國夫婦故當先也又問既以親親為事
　父母則下文親親之殺如何可通曰此因說父母而
　及諸父母也言此特欲起下文禮所生知天之意耳
　非謂行仁者必把諸父母都先事了然後可以及其
　他也
故君子不可以不脩身節　賽合註曰上二節特論理
　此承上二節君子身上而責成之重脩身上事
　親即上親親之仁知人即上尊賢之義知天即上禮
　所生之天理皆脩身之先務也　又曰知天内不可
　把等殺平看蓋不知天則取舍之極己亂自無以得
　其人之賢而尊之矣又何以得親親之殺而親之乎
　須如此講方是　大全朱子講知天似作一貫看了
　看來一貫雖亦在知天内然不當專以一貫為解雲
　峰以天字作率性之道看極是但其言殊似不然者
　須細辨乃知耳　樂天齋翼註曰知了天理以此理
　律人孰為理所不當尊孰為理所當尊又孰為理所
　尤當尊一一知之眞矣數語亦明爽　翼註曰人不
　知天則唯任情識意見雖強欲知人而不能律之以
　自然之則非以喜怒徇我之意即以毁譽徇人之情
　何以知人　張彥陵曰前言脩道以仁所重在仁此
　言事親在知人知天便可想見知字所重又在知此
　係脩身緊關下文因足出知仁勇以盡其義　為政
　在人三節饒氏以仁知分看極是但饒氏以為政在
　人節為說仁仁者人也二節為說知稍差蓋為政在
　人節說仁仁者人也親親為大又是說仁之要義者
　宜也至禮所生也是起知故君子節總結上二節
天下之達道五節　吳因之曰親親便是仁知人知天
　便是智而勇即貫於仁智之中三徳己自完全了此
　特指㸃出名目耳　翼註曰五者俱是就道說說得
　現成不可誤作以人體道意　吳因之曰講五者天
　下之達道全要根著身字說來人有此身定須有這
　五樣若無這五樣豈復成箇身子豈能達之天下達
　之萬世故曰達道達道切於身所以脩身必以道
　存疑謂知仁勇仁字是專言之仁是矣然比他處專
　言之仁猶有别他處專言之仁即兼得知勇　吳因
　之曰講天下之達徳三句云上天生人必與之以精
　明之哲而其所謂精明者又必使之強毅而不惑必
　與之以純一之懿而其所謂純一者又必使之卓立
　而不撓　吳省菴曰非達道先有箇知仁勇以行此
　達道即在行達道處見其明朗之知公渾之仁強健
　之勇如此看則於下一字意亦自㑹得非與上有幾
　層　賽合註云不是既誠後方有徳徳實後方行道
　也與此正同　吳因之曰知則純乎知而無復有昏
　昧之雜仁則純乎仁而無復有私意之雜勇則純乎
　勇而無復有柔懦之雜夫是之謂實知實仁實勇而
　道無不行矣　按因之講誠字渾眞氏專以無過說
　稍偏　賽合註曰一字依註作誠看所以行即上文
　所以行俱是行道上言所以行達道者在三徳下言
　三徳所以行達道者在一誠　按淺說看所以行與
　此同　存疑謂三達徳是帶來底誠是用功處不是
　下文分明以誠兼天道人道此處誠字如何專以用
　功處言蒙引亦似主用功說俱謬　吳因之曰此處
　只是言行道須以誠猶未及所以求至於誠者故求
　誠之功章末備論之
或生而知之節　莊九徽曰在氣質上論確然有此三
　等之不同若論本體自聖人至途人俱是生安其學
　困者均復其所生耳其利勉者均成其所安耳更無
　兩樣　李毅侯曰要之生安的人學利工夫也有時
　用得著如孔子生知之聖自謂好學是也學利困勉
　的人也有生知安行的時節所謂本體未嘗息者不
　然雖困亦不能通勉亦不能至矣　張彥陵曰困知
　非因困後求知是用困的工夫而知也照學利勉強
　俱在工夫上說人之精神不塞則不通耳　吳因之
　曰章句以其分而言一段是本文正意以其等一段
　及下節章句三知為智云云是朱子中間看得有此
　意義因為後學併道之耳　賽合註曰生知安行的
　聖人也到這裏學利困勉也到這裏無二無别在上
　智亦不能於分外逞一些精采在下愚亦不少却些
　子故曰知之一成功一也此段雖並舉三項却重困
　勉上見氣質不足以限正夫子引哀公之意　兩一
　也言生安與學利困勉一般學利困勉與生安一般
　一則見生安之無所異一則見學利困勉之無所遜
　意則總重在引困勉也　存疑云不可云學知困知
　者與生知一般云云余初疑其無謂細玩之良是蓋
　其意恐人忘記尚有生安與學利困勉一般一邊也

論語說安仁是以其已成者言兼得此章生安學

　利困勉利仁尚未到已成地位又在生安學利困勉
　之外故朱子以為有别然則利仁豈即三近乎曰三
　近在困勉之下利仁只是就其未成者說不拘定在
　困勉之下
好學近乎知節　吳因之曰好學力行知恥是困勉事
　與尋常好學力行不同要說得鄭重　賽合註曰此
　三句重在好字力字知字　按此說是翼註謂好字
　力字重知字不重只重恥字此本蒙引殊謬　翼註
　曰觀一好字可見他自知其愚而又求進於明分明
　與自是而不求相反觀一力字可見他著力挽轉情
　欲之流而歸於正路分明與徇欲忘返相反觀一恥
　字可見他以不及人之能知能行為恥分明與甘為
　人下者相反　鄭申甫曰行即行此五達道是也但
　為私意所蔽情意不能懇至唯力以行之自然眞意
　流貫於倫常之間　賽合註曰心中眞知得羞愧自
　不得不振作故可以起懦　樂天齋翼註曰知仁勇
　既是達徳則好學力行知恥其下手處亦不外於達
　道而他求須要理㑹　翼註曰三近字只以其漸造
　而名之究竟合一非終於近也　夏古訥曰近字對
　上節一字言要其成就處曰一計其用功處曰近未
　遽一之須求近之既曰近之自能一之知斯三者則
　知所以脩身則是知之一成功一矣　夏九範曰要
　知好學之心即知力行之心即仁知恥之心即勇
　附翼註曰此入徳之事即困勉者下手用功處非又
　在困勉下一等也一說兼學利困勉下手用功處亦
　未為不通　按因之賽合註俱作困勉下手處說唯
　存疑依註講蒙引淺說及大全諸家亦頗不定　三
　知三行三近節齋蔡氏之說未盡善今改正之曰生
　知者知之知也學知者仁之知也困知者勇之知也
　好學者又勇之知也安行者知之仁也利行者仁之
　仁也勉行者勇之仁也力行者又勇之仁也生知安
　行而知之成功者知之勇也學知利行而知之成功
　者仁之勇也困知勉行而知之成功者勇之勇也知
　恥者又勇之勇也　附蒙引曰章句分貼知仁勇於
　上條既曰以其分而言又曰以其等而言下條三近
　本知仁勇之次也而又曰通上文三知為知三行為
　仁三近為勇之次終似論得破碎
知斯三者節　樂天齋翼註曰所以知俱包道徳在内

張彥陵曰五所以字俱有工夫在　陶石簣曰治

　人治天下國家毎以人己逺近對說不知天下無身
　外之人既以身而治人則家此人國亦此人天下亦
　此人一知則俱知一治則俱治治天下國家特在知
　所以治人句内推廣言之　吳因之曰所以脩身所
　以二字最重所以二字全是對資稟庸下者說人若
　是天分都好則脩之之方只消一箇樣子大家都用
　捷徑方法便是有何難知只為有一等昏庸柔弱之
　人若也要看捷徑樣子走徑路豈不擔閣了一生故
　唯知三近纔是照我自家資稟用我自家工夫
凡為天下國家有九經節　張彥陵曰此節是備論治
　法所謂文武之政布在方䇿者即此是也　翼註曰
　九經皆作天子之事看故曰文武之政　經字註只
　云經常也游氏兼有常有條言倪氏又以庸言常是
　正訓該得庸與有條意　賽合註曰註云此列九經
　之目也末云此九經之序也序意輕目意重序即在
　目中　翼註曰講此節不要犯了九經之事　又曰
　九經四節皆不平對唯效對事畧可耳　李毅侯曰
　九者雖說得廣要不外親賢之等殺與達道之經緯
　而已故曰知所以脩身則知所以治天下國家也
　袁了凡曰上文既云知所以脩身則知所以治人則
　脩身在天下國家之前矣及叙九經之目又從脩身
　說起乃知人己非二物體用無二理總來只是一箇
　工夫　親親以下依吕註以家國天下分配是矣尊
　賢將何屬乎曰尊賢統乎身與家國天下者也身與
　家國天下之理皆藉尊賢以得存疑專以尊賢屬脩
　身未妥　按存疑亦本吕註而失之也吕註本當活
　看　翼註曰大臣近而易䙝故言敬羣臣卑而易疎
　故言體　以道而招集之曰來　大學之明親即此
　章之脩身治人皆是合之則一件分之有兩件者也
　新只完得明的事治人只完得脩身的事此合之只
　一件也新民自有新民之事治人自有治人之事此
　分之有兩件也然明新脩治界限殊難分如此章既
　以達道屬脩身則尊賢不在朋友之内乎親親不在
　父子昆弟夫婦之内乎敬大臣體羣臣子庶民來百
　工柔逺人懐諸君臣之内乎何者非脩身之
　事而又以之屬天下國家何也大抵身不能離天下
　國家而為身其身與天下國家相接處即屬脩身之
　事其經理乎天下國家者即屬治人之事然則九經
　雖與達道相類而前言達道者以其相接處言後言
　九經者以其經理處言講尊賢以下八件須與前達
　道有别方是尊親雖承上段來然亦是有别　若大
　學之仁敬孝慈信則俱是兼明新而言之者也孝弟
　慈亦然
脩身則道立節　張彥陵曰此節要看九箇則字是不
　期速而自速之意　賽合註曰脩身等事亦不可道
　實只重在道立等句道立謂五達道之在君身各極
　其至而天下國家皆於此取則兼此二意　袁了凡
　曰前云脩身以道此云脩身則道立所立者即其所
　脩者也　王觀濤曰多指亂視多言亂聽若小臣聚
　訟盈庭而無一元老主張事安得不眩章句小臣不
　得以閒之句最可味　顧麟士曰公卿大夫為大臣
　則上中下士為羣臣矣無體已仕之羣臣則未仕之
　士報禮重之說也　按或問小註三山陳氏又曰士
　者百官之總稱此在他處有之此處只依麟士為是

翼註曰報禮重只是盡職上見　賽合註曰報對

　施言報禮重是以禮報君不敢輕也　勸勉也有欣
　欣不己之意焉此言九經之效而獨曰百姓勸謂百
　姓之交相勸也下言九經之事以勸言者凡六謂上
　之有以勸之也或曰事有九而不言勸者三何也曰
　脩己為勸人之本故脩身不可以勸言也舉逺者篤
　近之推故柔逺人懐諸候不必以勸言也此中庸立
　言之旨也　翼註曰百姓勸如有力者趨事有財者
　樂輸是也　又曰財用足亦有兼國用民用言者有
　單就國言者　按兼說為是　又按賽合註主饒氏
　說謂農以其粟易器則用足工以器易財則財足此
　皆誤泥註也因之主蒙存說　鄒嶧山曰農末相資
　而財用足者農以粟易器而為無窮之用工食粟而
　又制器以利無窮之用也此言農者不是與工並言
　蓋本文主工言　吳因之曰凡百工所為之器具皆
　謂之財而有資於用故財用二字不分足只是貨物
　完備如織絍可以足布帛工匠可以足器皿之類註
　中農工相易句又費解　翼註曰財用足最難明摘
　訓云財用猶言器用也正與大全小註合大全朱子
　云如織絍可以足布帛工匠可以足器皿之類據此
　看財用足只是貨物完備極明白大註通工易事二
　句反費解不用可也　按翼註看財用足與蒙引存
　疑合但註雖云農末相資原重在農資於末邊未嘗
　費解饒氏泥之乃費解耳　翼註曰四方歸之兼賓
　樂為用旅願出塗言　蔡虛齋曰畏非畏威乃懼犯
　於不義以負上恩也　註徳之所施二句依東陽許
　氏則上句貼懐諸侯下句貼天下畏依蒙引則二句
　俱貼天下畏蒙引為是　天下畏諸家大抵皆將天
　下二字開說然須補諸侯畏意方完　王顯甫曰不
　曰列辟畏之而曰天下畏之則還是諸侯擁䕶内外
　莫侮意　按王說專就註威之所及者廣一句看出
　蒙引說是就徳之所施二句看出合二說方備但不
　當如許氏以徳之所施句貼懐諸侯耳
齋明盛服節　樂天齋翼註曰盛服只是不褻意非華
　飾也　賽合註曰非禮不動兼内外看　翼註曰自
　一念以至百為皆是動又曰心邊當重些　又曰要
　看幾箇所以字是我以此去脩之勸之非他自為我
　脩勸也言效是自然應我的此言事全是我去盡工
　夫　上以知仁勇為脩身之功此復以主敬為言者
　乃是彼此互見存疑云此專就臨民時非也附後
　附存疑曰上既以知仁勇為脩身之要此復以齊明
　盛服非禮不動為言上就為學時說此就臨民時說
　以論語不莊以蒞之來叅看既有知及仁守工夫又
　必莊以蒞之可見知仁勇以脩身又不可無齊明盛
　服非禮不動工夫也　陳北溪曰齊是齊一其思慮
　明是明潔其心體齊明以一其内盛服以肅其外内
　外交相養也齊明盛服是靜而未應接之時以禮而
　動是動而應接之時動靜交相養也或曰非禮不動
　即承上齊明盛服來言非禮之念不以動於中非禮
　之行不以動於外也　魏崑溟曰尊賢則不惑先要
　除君心之惑方是尊賢　張彥陵曰尊之欲其貴愛
　之欲其富然情慮其日隔而疎故又借好惡以通其
　情　翼註曰同其好惡是不拂其情親之所好好之
　親之所惡惡之也勸親親摘訓說最好蓋彼為我之
　親則我亦為彼之親我既親彼彼必親我矣是勸其
　親親也上親字是愛字下親字自彼視我而言　吳
　因之曰勸親親謂勸親之親於我蒙引謂人皆勸之
　而各親其親不可從　張彥陵曰分卑則勢隔而情
　不通官小則禄薄無以養亷忠信則既無疑畏之慮
　重禄又無内顧之苦自然盡心盡力　又曰時使謂
　不以非時使所以不盡人之力薄斂謂不以額外斂
　所以不盡人之財正是恤之如子處　丘月林曰省
　試則有所懲戒而不敢惰稱事則有所激厲而不肯
　惰　賽合註曰肉食曰餼糧食曰廪百工一日有一
　日之事一月有一月之事省試以稽勤惰程工拙而
　食與事稱則良工得以自見而濫竽無以得志故百
　工相勸而來也　翼註曰省試不必是人君親自省
　試　又曰送迎非身親送迎也授以符節使道路無
　壅是送往豐其委積使困乏有賴是迎來　又曰此
　不能不是那濟惡不才是還可短中求長耳　朝聘
　以時不勞其力也厚往薄來不匱其財也
凡為天下國家有九經節　賽合註曰一者是誠也誠
　不在九經外只件件皆實心實意做出便是與上行
　之者一對看彼為天徳之實此為王道之實總見一
　誠乃道徳九經之樞紐也　陳新安謂誠之不可揜
　以實理言兩行之者一以實心言按前雖以實理言
　而實兼氣說此章雖以實心言而實兼理說
凡事豫則立節　張彥陵曰豫不是誠所以豫處是誠
　不豫則廢正發明不可不豫之意　賽合註曰四箇
　前定即是豫不跲不困不疚不窮即是立　言之而
　不可行曰跲行有不慊於心曰困内省而惡於志曰
　疚取之而不逢其源曰窮措之天下謂之事行之一
　身謂之行　翼註曰跲顛躓也言有舛錯如人有蹉
　跌窮字解做盡字與困不同道前定者如有源之水
　滚滚流出更無窮盡　按以道前定為有源則可以
　為一源則偏　既有言行事之前定則道亦在其中
　矣又說道前定何也蓋道不止包得言行事也翼註
　以道前定為一源之理太偏　道雖包得言行事然
　作文須還他四平不必重道　賽合註翼註俱如此
　說　袁了凡曰前定非先時料理其言先時經畫其
　事也凡事俱在外而理則在心先明乎理而養之未
　發謂之豫客感未形而此心確有眞宰萬變不摇則
　謂之前定　賽合註曰甚哉其不可不豫也可以積
　累而致不可以襲取而充可豫養於平日不可取辦
　於臨時　又曰豫先有立誠工夫則實心素存實理
　素具徳可脩道可行經亦可舉是謂事豫則立言事
　行道非道徳九經之外别有四者只是言此則為言
　措此於天下則為事行此於一身則為行此皆當然
　之理則為道此說何等明白新說看不透謂以道徳
　九經為凡事則言事行道說不去差矣　豫字註訓
　先立乎誠新說謂豫字前定字俱不可說出誠字亦
　過求異　豫有兩樣欲為此事先誠乎此事此言前
　定四句意也欲為此事先誠乎彼事此在下位一節
　意也自言前定至明善段段有誠字在内但只重豫
　不重誠淺說最明　凡事兩節有三說皆可從據淺
　說則上文兩箇一也明言誠而凡事兩節則俱言誠
　之當豫前定四句各就一事上見其當豫也在下節
　合凡事遞推其當豫而歸重於身也言事行道獲上
　治民信友順親明善逐句皆以誠說而不重誠不獨
　誠身句有誠字也此一說也據東陽許氏則上文兩
　一也雖指誠而不明言誠凡事兩節所謂豫所謂各
　就一事見其當豫合凡事遞推其當豫而歸重於身
　者雖逐句俱有誠字在内而不可明指誠獨誠身句
　露一誠字耳此其閒架與淺說同而露誠字與不露
　誠字則異又一說也據存疑則上文兩箇一也明言
　誠凡事二句言誠之當豫而言前定至不誠乎身矣
　則俱是推言豫之意不干誠字言言事行道獲上治
　民信友順親脩身明善皆當豫以見誠亦當豫也雖
　誠身誠字亦不泥看但在下節亦兼有歸重於身之
　意此又一說也淺說最直捷若恐駭俗則姑從許氏
　存疑覺多一轉折存看可也至後來說家欲於在下
　節歸重到誠字則費解甚矣夫自獲上治民說到誠
　身其勢自然是歸重於身不是歸重於誠今以誠字
　至此方出遂泥以為重在誠豈不拘乎
在下位節　賽合註曰此節只是推言當豫意只宜把
　一豫字貫新說欲把誠字貫亦未是　張彥陵曰此
　節只是推明不可不前定意借下位者立說雖曰治
　民豫於獲上獲上豫於信友信友豫於順親逐節皆
　有豫字然誠身却是歸宿處明善特為誠身而設不
　可謂誠身豫於明善各各開說　巢㫸子曰數箇有
　道字皆見是當前定之道也其實皆因誠身有道上
　來見此道乃所以統衆道之源而妙其用於不窮者

袁了凡曰此節與君子不可不脩身節互相映發

　前事親知人等項皆為脩身而設此信友順親等項
　皆待誠身而盡前說思事親不可不知人則知人在
　順親之先此說不順乎親不信乎友則事親又在信
　友之先其說得周宻如此　吳因之曰在下位節不
　獲乎上民不可得而治獲上其容已乎悅親信友亦
　然見得獲上治民悅親信友是不容已的然欲順親
　以信友而至於獲上治民全在明善以誠身故豫以
　明善誠身不容已也細玩二節語意獲上治民悅親
　信友與上不跲不疚等對看明善誠身與上前定對
　看獲上治民悅親信友是就一人身上貫串說到明
　善誠身雖逐句中各有當豫之意然豫之所最重處
　全在明善誠身乃正所謂前定也但前定處猶說得
　藴藉至明善誠身則把前定意透露明白耳　按因
　之說歸重到明善誠身不差但不知其意歸重在誠
　乎抑歸重在身乎歸重在身則與存疑合矣歸重在
　誠則謬爾　又其所謂明善誠身把前定意透露明
　白亦謬上節云前定乃是言前定乎誠此節乃是言
　前定乎身之誠各自一様不但有藴藉明白之分也

李衷一曰信即眞心感孚處以此孚友即以此孚

　君不信乎朋友不唯名譽不起無以獲上同輩人旦
　夕切磋者尚感孚不來君臣之際睽隔更甚如何可
　獲順親是士人根本處大節有虧百行皆無足錄故
　友不見信　張彥陵曰按順親順字即孟子不順乎
　親之順諭之與道為一也　反身不誠或問謂外有
　事親之禮内無恭敬之實此是承順親說下故然其
　實誠身當開說　乂誠身當兼心意身說章句所存
　所發大全諸家只以心意解之者所重尤在内也
　誠字有統知行言者有專主行言者誠身之誠專主
　行言者也誠者誠之者之誠統知行言者也不同
　焦漪園曰吾人眼前見的這箇身只是一箇血氣之
　軀横渠所謂客形異家所云假合幻身也今人都執
　著這箇假合的幻身流染虛妄迷蔽本眞不唯民物
　痛痒不知相關就是至親處亦常生間隔乖離反身
　自思這身原從何處來繼善之體原無夾雜明得吾
　身所自有的善便自渾然與物同體否則是一箇血
　氣之軀矣所謂必明善而後能誠身者以此　仁義
　禮智上文已指言之統歸於誠則以信之貫乎四徳
　者言之也
誠者天之道也節　賽合註曰此一條俱相承之言非
　相對也天之道叫起人之道不思不勉之聖人叫起
　擇善而固執之者一則原其當誠之故一則示以求
　誠之事　又曰此節重為哀公而發當重人道擇執
　上　陸聚崗曰此節重人道與擇執上蓋此節為誠
　之而發天道者誠之原也聖人者立誠之的也舉天
　道以見人當復乎天舉聖人以見人欲求至於聖者
　當下擇善固執工夫也此方是君本意　翼
　註曰前誠者以理言後誠者以盡此理之人言兩誠
　者不同　按翼註說得極明兩誠之者亦當云前誠
　之者以功言後誠之者以盡此功之人言　陸雯若
　曰誠者天之道二句懸空提此二句主理不主人誠
　者從天命源頭說聖人有此誠凡人亦有此誠如大
　本之中達道之和不得為君子私也誠之者從脩道
　說而戒慎恐懼始專功君子矣　北溪言天道人道
　有數様最精但其言於穆之天道與誠之對看則不
　是此天道當兼對誠者誠之者看　存疑謂不思不
　勉從容中道一正一反則不思不勉中已兼得勇意
　雙峰則以從容為勇二說俱通　蒙引亦云中字得
　字重然看來誠之者何嘗不中不得還重不思不勉
　上說為是　程子曰從容中道他人所見而言之若
　不思不勉者自在道上行何必言中不中　徐岩泉
　曰本體上増一分則忙錯減一分則放懶即此便是
　過與不及安得言中　翼註曰誠者至聖人作一句
　讀言誠者乃是不勉不思而從容中道的聖人也聖
　人二字對下文擇善而固執之者的者字看切不可
　云從容中道者何人哉乃聖人也則隔斷口氣了
　吳因之曰善是本體即誠者天道也善何待擇正在
　人心夾雜中擇出一種眞原天降的本體來　胡雲
　峰曰擇善固執只要合著本體　仇滄柱曰天之道
　就人身中指出自然之理時文泛言於穆流行者非
　單照聖人分上說者亦非重看道字與誠字對舉互
　發者更非至於誠之者三字專指學知利行以下者
　言聖人雖不廢盡人之功然既出于生安便屬本然
　之天道觀下文章句於不思不勉條云則亦天之道
　也以上面天道所該甚廣唯聖人能不失其天道故
　加則亦兩字以别之章句於擇善固執條云此則所
　謂人之道也以上面人道本指學者擇執一句乃證
　其實事故用此則二字以接之
博學之節　張彥陵曰本體最精微所以學問思辨之
　必盡其功本體原無止息所以篤行之必要其久
　愚意此節只言誠之之目學利困勉三近俱在其中
　下節專以困勉言不言學利者用功較逸也不言三
　近者三近不出乎困勉之功也如此看較妥不知朱
　子何故不然今姑從註可也　存疑亦疑此節註然
　其所見又與余不同亦附看　附存疑曰依愚見此
　條作學知利行困知勉行下條作三近似更切不知
　朱子何故不然　因之說與愚見合附後　附吳因
　之曰註言學利則困勉亦在其中即上節章句擇善
　學知以下之事固執利行以下之事至有弗學節則
　又另提起困勉來說緣哀公資質庸下非百倍其功
　不足以致之故著如此儆勵以下節為困勉則可以
　上節為專言學利則不可　許東陽曰思之不及非
　愼也過亦非愼也思之泛非愼也鑿亦非愼也　翼
　註曰辨與思不同思是搜索義理辨是又就其所思
　者而剖決是非　又曰五之字俱指理言即擇善善
　字　袁了凡曰朴實頭守將去不求效驗不逞精彩
　這便是篤
有弗學節　沈無回曰有弗學乃是除却不必學不可
　學者　焦漪園曰學問思辨行必求其至而後已自
　然算不得工夫貪不得懶惰百倍之功正是弗能弗
　措處不以志與功分言　賽合註曰此節書看朱註
　君子之學不為則已為則必要其成註中並無志
　字解出奈何世儒妄自添揑說上五段是志下四句
　是功蓋朱註解為則必要其成則已自是用功了百
　倍其功只在為則必要其成看出通節只主用功說

按賽合註極明然麟士又收語類之說曰弗措也

　只是虚說未是勇事到得後面說人一已百人十已
　千方正是說勇處亦與此合然說得不明易混大全
　刪之自有見
果能此道矣節　果能此道依大全新安陳氏雲峰胡
　氏則單承困勉說依蒙引淺說則兼承學利困勉說
　兼承則困勉稱愚柔以雖字包學利單承則不必補
　學利二說俱通蒙引淺說尤直捷　徐儆弦曰人之
　本體原是明的強的非眞愚柔也弗能弗措者正是
　磨垢見明振懦見強方法果能二字要看得重虛有
　此志叫不得能　沈無回曰必明必強不必作推原
　說果能百倍其功即此是明矣即此是強矣天下豈
　有定見定力如此而不可謂之明強者乎到此則生
　知安行者亦不過如此故曰及其成功一也　此意
　亦只可帶說　淺說謂明即知強即仁而勇在其中
　此本大全胡氏賽合註則謂明是知強是勇不言仁
　者知仁勇總是箇仁也二說俱通淺說尤妥
兼小大包費隱之說胡氏史氏蒙引之意俱同但


蒙引尤簡明又史氏謂誠字包費隱雖是然不若


蒙引即以小大包費隱也蓋不必誠字始包得費


隱且誠字亦不止包得費隱即小大獨非誠字所


包乎　(附)前註中鹵莽滅裂四字曽可前長石氏


曰四字之義鹵剛鹵之地莽草莽之地耕此地必


加功強力而弱之載芟載柞乃善耕也不治其剛


鹵不芟其草莽是曰鹵莽之耕善耘者長其兄去


其弟不善耘者去其兄長其弟是滅也兄喻嘉禾


弟喻蓼裂者并其土而相之是曰滅裂之耘

自誠明章　此章是下十二章之綱領見天道人道始
　分而終合子思蓋深有味乎前章天道人道之言將
　分知行分天人觀之而此章先統知行統天人觀之

賽合註曰上二句别誠有天人之異下二句要其

　歸之同舊說把末二句作申性敎之義不可從　按
　大全三山陳氏雙峰饒氏淺說翼註俱作成功則一
　看獨存疑謂下二句只是申上二句無成功一也之
　意此不可解也　翼註曰通章四誠字四明字俱是
　現成說俱不以用功言　賽合註曰註云自由也蓋
　由誠明有性之名猶由太虛有天之名不可作由此
　至彼謂由誠而明由明而誠說　按蒙引亦如此淺
　說謂自夫徳無不實明無不照者言之則謂之性云
　云尤明白　誠明二字無節次非由此至彼也　翼
　註曰自誠明不是由誠而明誠明一時俱有也　大
　全朱子云此性字是性之也此敎字是學知也與首
　章天命謂性脩道謂敎二字義不同說得極明　賽
　合註曰此章謂之與首章之謂有辨首章以天命脩
　道明性敎故曰之謂此以性敎明明誠故曰謂之切
　勿混　又曰誠則二句抑揚重下句　上則字即盡
　性章數則字下則字即致曲章數則字(辛丒十一月廿六夜永則)
　(談)　蘇紫溪曰中庸前一半多說箇中字後一半多
　說箇誠字求道於中則無定體求道於誠則有實功
唯天下至誠章　張彥陵曰此節首一句已盡一章之
　意下文人物天地即盡性中事性本通天地萬物為
　一體者也到盡人盡物參贊天地地位方是能盡其
　性饒雙峰曰此與首章一意至誠盡性便是致中和
　贊化育便是天地位萬物育　王陽明曰必自盡其
　性方能盡人盡物參贊天地必至盡人盡物參贊天
　地方是見能盡其性即至於盡人盡物參贊天地要
　於吾性亦無分毫增加　張彥陵曰按誠與性一理
　也自實理之賦授於人而言則曰性自性之無妄而
　言則曰誠(盡性原只是至誠但本文惟天下至誠四字則只是聖人名號)誠原出於
　性故至誠就是盡性無兩層(不可以此即作本文正解)　大全陳
　氏謂此乃有徳位聖人之事看來亦不必泥　吳因
　之曰盡性正與下致曲遥相互對蓋致曲者由此及
　彼未能一時俱到盡性則巨細精粗渾然大備纖悉
　完具而無餘欠也　張彥陵曰靈竅明覺中不參一
　毫情識則性體昭融即察之無不明處天機運用中
　不涉一毫作為則性體渾全即由之無不盡處　盡
　性淺說兼存於心散見於事者說最是盡人物之性
　亦當如此看方完　合言之則盡性二字包得盡人
　物之性非兩件事分言之則不容無别此與大學明
　親一例又以理言之則盡性與盡人物之性初無二
　致以事言之則不容無漸次此意自詳或問諸家各
　持一見者俱可不必　翼註曰盡人之性兼得敎與
　養二意蓋敎民固是使復其性而養民亦所以使復
　性之地也與在新民兼敎與養看者正同　又曰盡
　人物之性盡字屬聖人盡他說知他明處他當便是
　盡了他性不是使他亦如吾之盡性也以堯為君而
　有象安能使他亦如吾之盡性也　又曰當重在知
　與處一邊　一篇月令是盡物之性註脚丘月林曰
　因其材質之宜以致其用制其取用之節以遂其生
　便是盡物之性　翼註曰盡物之性難看且如虎狼
　搏噬聖人若盡其性可任其搏噬乎曰搏噬非眞性
　性本無搏噬也乃生於形氣耳聖人不能已其搏噬
　但驅而逺之不使搏噬夫至貴之人便是知明處當
　了况聖人在上神而化之又有猛獸不妄噬鷙鳥不
　妄搏者此雖不可入講然認理當如此　又曰作文
　講盡人物之性當根誠字來為妙蓋知明處當使人
　物之性不為形氣所汨沒而皆得以遊於無妄之天
　是謂能盡　朱子曰盡已之性如在君臣則義在父
　子則親之類盡人之性如黎民於變時雍盡物之性
　如鳥獸魚鼈咸若　袁了凡曰自有而無謂之化自
　無而有謂之育　翼註曰贊化育總承人物不單承
　物言　羅念菴曰天地有化焉人物之性所以自始
　而歸於終也天地有育焉人物之性所以自終而造
　為始也誠者物之終始此天地之化育也聖人以一
　誠始終乎物此至誠贊天地之化育也　孫淮海曰
　與天地參人都說與天地為一不知參字是不可相
　無意只將贊化育說得重便是天地都少我不得袁
　了凡曰天地人原為三才此曰與天地參不獨說人
　能盡道亦連天地盡道說蓋天地以生物為職今化
　育贊則生物之職盡而天始得以成位於上地始得
　以成位於下人始得以成位乎中夫是之謂並立而
　為三也此即發明首章致中和一節之意　盡民物
　處就是贊了天地既可以贊便可以參此節内雖無
　後先節次然上俱云能字末云可以字則能字裹面
　有功用可以字特即其所能處而贊美之　賽合註
　曰與天地參句須㑹天地至誠合看方得時文以上
　參天下參地依此則只兩耳何以為三　又曰參贊
　二字世儒多看做兩件大差蓋參贊只是一事以其
　功用言曰贊以其定位言曰參　庚戌李振裕曰蓋
　以天地視至誠則至誠亦在化育之中而資始資生
　天地若為至誠開其始以至誠視天地則天地同在
　盡性之内而補偏救弊至誠實為天地相其終
其次致曲節　此承上章言至誠盡性恐學者道是性
　只至誠能盡不知性本人人固有亦人人能盡雖不
　能一時即盡無不可漸次而盡只看用力何如耳故
　開口說一句其次致曲是敎人用力於性之方也
　吳因之曰其次二句言只有至誠不須用力若非至
　誠便須用力便須著實致曲口氣須把責成的意思
　說得鄭重曲能有誠句亦要得責成於人意言惟曲
　無不致而後能有成　按責成歆動二意俱有還重
　在歆動一邊　賽合註曰變則化以上是推思誠之
　極功下是要其同歸於至誠　自形著至變化俱是
　誠之以漸而積北溪陳氏東陽許氏朱氏公遷俱言
　是誠之效驗恐不是淺說已見及　翼註曰曲字朱
　註解作一偏一偏猶云一隅也　陳紫峰曰天命之
　性渾然全體無所偏倚不可以言曲及其感乎物則
　其中之仁義禮智隨感而應先後互發如遇可哀則
　仁發而為惻隱遇可憎則義發而為羞惡隨事隨物
　用一而未及其三以其偏於一端故謂之曲也聖人
　全體皆誠而所發亦只是曲但聖人之曲無待於致
　耳此所謂致也即孟子所謂擴充其四端大學註所
　謂本體之明則有未嘗息者學者當因其所發而遂
　明之以復其初者也此一段發得暢　此曲是好的
　若夷惠之曲便是不好的又致是擴充的意不是止
　就一曲上做到極處朱子之所辨有此二意　止就
　一曲做到極處無論必流而為夷惠之曲即無流弊
　亦只是一件好處　(附)李衷一曰諸說紛紛皆緣駁
　註訓曲為偏看來委曲曲盡之說把致曲做細微曲
　折工夫固未妥而以曲對直看謂之迂回曲意把曲
　字做不好字看尤穿鑿且於致字說不去獨衷曲之
　曲近之但謂衷曲隱微之中睹聞不及之處最能有
　眞則至誠之人豈無衷曲之時而何以獨言其次也
　不如註釋偏字為妙　致曲兼知行黄氏洵饒謂在
　知行之間殊謬　張彥陵曰致了曲即能有誠無兩
　層　翼註曰能有誠似還未到至誠田地觀白文無
　至字可見　曲能有誠是全體之誠但未是至誠耳
　東陽許氏謂是一曲之誠大謬　註曰形者積中而
　發外不是專以有誠屬心但有誠只就自身說形著
　明就人之所見說故以中外分之　朱氏公遷云誠
　以心言亦不是言心則理在其中　賽合註曰唯天
　下至誠為能化句不重至誠能化正贊思誠與至誠
　一也觀一唯字若謂唯至誠能化今思誠也到化境
　豈不是至誠而何　唯至誠為能化全重致曲者也
　能化的意思見得與至誠同歸較他章贊至誠語意
　稍别
至誠之道章總旨　翼註曰此章首二句言至誠前知
　下原其所以前知者不外於一理也　張彥陵曰此
　章以前知二字為主這知亦不是懸空之知有斡旋
　挽回意思在從前知之中提出箇道字正見其異於
　術數然至誠即是道不是至誠外另有一箇道也(然須)
　(知本文至誠二字只是聖人名號)國家將興六句言唯鬼神能為此
　幾禍福將至三句言唯至誠能燭此幾知來直與鬼
　神一般所以見至誠前知之妙　達說曰運禍福之
　機者鬼神也契禍福之機者至誠也與此同蒙引淺
　說皆然
至誠之道節　賽合註曰不曰至誠前知而曰之道大
　有意思蓋其道可以前知正見其異於讖緯術數之
　學揣摩億逆之知也　樂天齋翼註曰至誠知以道
　不知以術　胡凝初曰此之謂誠則明　王陽明曰
　若有箇前知的心就是私心就有趨避利害的意邵
　子必於前知終是利害心未盡處　(考)本有今異曰
　禎如國本有雀今有赤雀是也本無今有曰祥如國
　本無鳳今有鳳來是也衣服歌謡草木之怪為妖禽
　獸蟲蝗之怪為孽　註凡此皆理之先見者也翼註
　以未有此事先有此理解之殊謬淺說達說只作有
　可知之理看較妥　此理字與合理得福背理得禍
　之理不同　張彥陵曰據舊解以善不善即作禍福
　看或謂先知在禍福將至之先只就善不善上知箇
　禍福(此即賽合註說翼註駁之極是)但不知這善不善將屬之他人
　乎抑屬至誠本身乎所云先知將屬知人之善不善
　乎抑亦自知其善不善乎看來善不善只應如舊說
　頂上文禍福將至吉凶禎祥天地氣數所為自是聖
　人不免但不是至誠的人便不知即知亦往往後時
　只是聽其自至祥不能迓災不能卻甚至祥反為災
　却是聽於神不是天地生身造化在手的手段須是
　至誠的人善便先知其福自然召致有道不善便先
　知其禍自然禳卻有方如此則休徴協至災反為祥
　直是吉凶禍福造化不能自主一一聽聖人轉移故
　曰至誠如神　賽合註曰知之非徒曉得便了却有
　保持禳却實事在不然何貴於前知與此正合　此
　中便有盡性盡人物之性作用在　丘瓊山曰凡幾
　皆鬼神所為也聖人不聽於幾而能為幾直與鬼神
　同功故曰如神如非與鬼神相比擬也言至誠之心
　已具有神明吉凶禍福不專為造化用而為聖心用
　矣　此專就保持禳却上說　李九我曰善不善即
　是禍福然變禍福二字為善不善者正是禍福的先
　兆虛虛就光景氣象上說　翼註曰新說云聖人不
　待禎祥妖孽蓍龜四體而知夫既不待他却又說他
　何用　又曰新說以善不善作人心善惡說意見極
　高但於文勢似說不通舊說以善字作福字不善字
　作禍字却於文勢甚順　按翼註正與賽合註相反
　最是賽合註附後　(附)賽合註曰禍福將至四句朱
　註無明解往說以善不善頂禍福殊欠體認蓋善即
　理不善即非理也今夫造化之有禎祥妖孽也蓍龜
　之吉與凶也四體之得與失也皆禍福之數有兆而
　可徴者也而所以主是數者理也合理而善則雖禎
　祥未至蓍龜之吉未昭四體之得未著而先知其必
　有是福也逆理而不善則雖妖孽未呈蓍龜之凶未
　昭四體之失未著而先知其必有是禍也　按禍福
　之至有與理合者善而得福惡而得禍是也有不必
　與理合者善不必得福惡不必得禍是也原兼此二
　者至誠之先知亦兼此二者故善不善字只頂禍福
　為順不必如賽合註也　許氏謂善不善俱有禍福
　其云善不善是在妖祥上說與作人心善惡看者又
　不同但所云祥或作凶等上文已包得蓋祥無作凶
　之理但人所見為祥未必眞是祥耳上文所謂祥乃
　眞祥也眞祥非至誠不知餘倣此如此看則只依孔
　疏存疑淺說以善不善作禍福看為妥　李毅侯曰
　鬼神者天地化育之靈爽也至誠贊天地之化育必
　能知天地之化育者是故與天地合其徳即能合其
　吉凶此是他出入造化處即就參贊化育中看出
　(附)莊忠甫曰夫隂陽之精爽流行於天地之間謂之
　鬼神藏於人心謂之魂魄魂魄之所以分於鬼神者
　隔於形也齊丘子曰水至清而結冰不清神至明而
　結形不明冰泮反清形散反明故覺不靈而夢靈生
　不靈而死靈唯至誠則血氣不得而醉我七竅不得
　而囚我五根不得而役我有形之後同於未始有形
　之先其為魂魄也無以異於為鬼神也故曰至誠如
　神也　顧涇陽　曰或問至誠前知有待於禎祥妖
　孽等類乎無待於禎祥妖孽等類乎有待不可言前
　知無待則何所據而知也曰禎祥興兆也非興本也
　必有所以興者矣妖孽亡兆也非亡本也必有所以
　亡者矣鬼神於所以處知之故顯出箇禎祥妖孽至
　誠於所以處知之故曰如神一也故至誠不待禎祥
　妖孽而後知也然禎祥妖孽之類泛泛觀之其狀顯
　何人不見細細觀之其情微何人能見即如成子受
　脤一節成子不知也成人亦不知也獨劉子知之耳
　又如邾子執玉一節邾子不知也邾人亦不知也獨
　子貢知之耳推而上之蓋有劉子子貢不知獨至誠
　知之者矣况乎福中藏禍禍中藏福變幻百端豈尋
　常智慮所能窺測故禎祥妖孽亦必待至誠而后能
　知之也曰所以處是何物曰只是一箇理這一箇理
　徹顯徹微徹近徹逺徹常徹變徹始徹終不可以象
　言洪纖高下莫能違也不可以數言而數該焉往古
　來今莫能違也試看孔子序書特存泰誓分明知秦
　當繼周而有天下梁襄王問天下惡乎定孟子答以
　定於一分明知封建之當廢而郡縣這等處總只是
　叅得一箇理透此理徹顯徹微至誠亦徹顯徹微此
　理徹近徹逺至誠亦徹近徹逺此理徹常徹變至誠
　亦徹常徹變此理徹始徹終至誠亦徹始徹終所以
　洞乾坤於指掌通混闢於呼吸既非如隂陽家牽制
　象數規規占算之間徇其有定之粗迹而迷其無定
　之圓機又非如儒生家弁髦象數槩以為不足慿執
　其無形之渺談而畧其有形之實證也若是者人莫
　不詫而奇之自至誠觀之猶之權設而輕重自見度
　設而長短自見量設而多寡自見鑑設而妍媸自見
　爾何容心焉却有一件可詫自昔國家興亡當其未
　然無不經人道破者只其本人反不自知耳即如今
　人做一事其間或利或害或成或敗亦無有不經人
　覰破者只其本人並不知之耳及看他人又原明白
　如此則人人如神也不亦異乎曰此理如何曰中庸
　說得極妙了至誠之道可以前知不言人而言道可
　味可味蓋言人則至誠之道非聖人不能當言道即
　匹夫匹婦當其一私不著便是至誠既是至誠便有
　可以前知之理恆言云當局者迷旁觀者清豈不以
　當局者身在事中則有我有我則有私於利害成敗
　看得重計慮横生所以常迷旁觀者身在事外則無
　我無我則無私於利害成敗看得輕脫然不係所以
　常清假令當局者之心一如旁觀者之心則亦無有
　不知者矣此所謂至誠之道可以前知者也曰然則
　至誠與衆人何以異曰衆人前知只是一箇天機偶
　然露巧且其為知也亦但知之而已至誠便有作用
　無論在位與不在位可為與不可為到處有一副眞
　精神密密斡旋非但知之而已也曰鬼神何如曰鬼
　神知其將興為顯出禎祥來凡以鼔之舞之使之益
　歆於善也知其將亡為顯出妖孽來凡以警之懼之
　使之改其不善以復於善也這便是鬼神的作用只
　要人承受得
誠者自誠也章總旨　此承上章言至誠之道可以前
　知恐學者看得誠字高逺不可幾及不肯擔在身上
　故此章開口先說一句誠者自成也見得這個誠是
　不可推諉的　吳因之曰章内五誠字第一誠字第
　二誠字作一様看俱兼實心實理無疑矣第三第四
　第五誠字作一様俱就實心說然不誠是不實其心
　誠之是就實其心誠者是心已無不實了義各有所
　指　姚承菴曰此章曰誠曰道曰仁曰知曰性之徳
　曰合内外之道最為錯雜要一一理㑹天命之實理
　曰誠由實理而之焉曰道仁言乎實理之純粹知言
　乎實理之昭明此皆天命無妄之本體故曰性之徳
　根於性者率之斯為道故曰合内外之道總之只一
　誠字包盡　李衷一曰從來誠者自成兼物言而道
　自道以人言誠者物之終始兼物言申言自成不誠
　無物二句以事言申言自道誠者非自成已二句言
　成已之能成物成已仁也以下言成已所以能及物
　之故
誠者自成也節　吳因之曰自成自道本文用一而字
　接下氣脈甚緊大意謂誠乃是自成的道非人之所
　當自行者乎只把自成說得重自道意便自了然
　四書脈曰二句當串看不當板對　翼註曰兩自字
　俱是自已不可以上作自然下作自已　莫中江曰
　二自字本皆指自已說小註上自字做自然之自說
　不唯分兩自字為二而與後非自成已之自亦背矣

樂天齋翼註曰自道緊承自成來設使誠非自成

　則道亦可以行可以無行者矣　誠者自成二句與
　誠者天之道二句一様但言天道者以其自然者而
　言曰自成者以其切於人而言　自成内雖亦有自
　然之意然只是賓意不可作正意看故或問以楊氏
　無待而然之說為非大全朱子自然成就一條亦須
　善看　自道既言人之所當盡則雖聖人之從容而
　中亦在自道内矣玩或問又似專以勉然者屬自道
　亦猶二十章人之道也内不兼聖人說也　實心實
　理二者有俱就人身上說者有以實心貼人以實理
　兼人物說者其俱就人說者非實心則無以載實理
　故言實理則實心在其中非實理則其所為實心者
　亦同小人之誠中而已故言實心則實理在其中對
　言之則有二而舉此則自該彼其以實心貼人以實
　理兼人物說者物雖必有氣以載理而不可以心言
　唯人有心故以實心貼人以實理兼人物或問謂誠
　之不可掩以理之實言反身不誠以心之實言此以
　實心貼人以實理兼人物說者也章句曰誠以心言
　本也道以理言用也此俱就人說者也　史氏謂就
　管攝衆理處說心故曰本就散在事物處說理故曰
　用以本字用字分貼大本達道　既說誠又說道者
　依先儒作天命之性率性之道分看天命之性渾然
　者也率性之道散殊者也欲盡渾然之誠須在散殊
　之道上著力誠者自成泛就物言而道自道專就人
　言然自成句雖泛就物言而所重仍在人故章句既
　解誠道又申二句曰誠以心言本也道以理言用也

此節依大全雲峰胡氏新安陳氏蒙引存疑說約

　則俱以誠為天命之性道為率性之道予向疑之蓋
　以註云誠者物之所以自成道者人之所當自行若
　以誠屬天命以道屬率性則豈天命之性獨非人之
　所當用功乎率性之道獨非人之所以自成乎然先
　儒皆如此說者豈以首章註以天命屬未發率性屬
　已發下學工夫尤當在發處著力乎如前章致曲亦
　是發處工夫大學明明徳章句亦云學者當因其所
　發而遂明之蓋未發之時雖未嘗無工夫然只是一
　箇戒愼恐懼發時病痛最多用力尤難故聖賢往往
　單提發處敎人猛省能於發處著實用工則未發時
　亦便得力能著實做自道工夫則便能自成此節之
　旨或是如此今姑從之
誠者物之終始節　徐岩泉曰物之終始是物之徹頭
　徹尾要此誠若不誠便無物不是物不自始誠為之
　始物不自終誠為之終之說如此說方見得誠為自
　成　翼註曰舉始終包得中間　賽合註曰無物非
　眞無物無實物也　沈虹臺曰誠之為貴之字内有
　工夫擇執是也　蒙引曰此節全不言及道者明非
　以誠自成則不能自道也故曰誠以心言本也道以
　理言用也蓋心在是道即隨之矣　又附賽合註曰
　誠之為貴則有以自成而自道亦在其中矣要知此
　句是另出以責望體誠者不可把此句作申自道看

誠者物之終始徹始徹終皆賴這誠是無有了期

　的誠無了期則自道以自成者亦無了期稍有不實
　則雖有所為亦如無有是故擇善固執以誠之者工
　夫不可須臾間斷也　誠者物之終始章句止以實
　理言或問則兼實理實心言云以理言之則天地之
　理至實而無一息之妄故自古及今無一物之不實
　而一物之中自始至終皆實理之所為也以心言之
　則聖人之心亦至實而無一息之妄故從生至死無
　一事之不實而一事之中自始至終皆實心之所為
　也單說實理則實心包在内了分言之則是二件實
　理是人物共有的實心是人獨有的然實理之理與
　道以理言之理又不同道以理言之理是實理中之
　條件
誠者非自成已而已也節　四書脈曰誠者二字乃由
　上誠之之功而進於能誠地位者　又曰成已能成
　物就是時措之妙了　蔡虚齋曰本文曰所以成物
　章句曰自然及物非謂無所作為而自及之也只是
　成已中具成物的道理乃理之自然下仁知合内外
　正發此意　成已仁也二句還依淺說作所以成已
　者仁也所以成物者知也看為是翼註曰成已即仁
　成物即知不是本於仁知恐不必　吳因之曰成已
　成物原從性來總是在内的何嘗有合外於内意聖
　人欲破人障碍故言合外内其實體原無内外　袁
　了凡曰仁知總是吾性中所固有可以已與物分内
　外不可以仁知分内外也　王觀濤曰成已所以成
　物處已含時措之宜意此處只將故字喚起言唯性
　合外内故時而措之以此成已即以此成物性機生
　活道妙圓通舉而措之與時宜之此之謂性中之妙
　用此之謂率性之能事　翼註曰折衷云合外内之
　道要見仁固在内而知亦非外意最精切不可用仁
　内也而未始不合於外知外也而未始不合於内之
　說也　顧麟士曰合内外之道坊本俱作合外内故
　時文遂有合外於内之說而大全本止作合内外麟
　與子常往時立論蓋甚非之然今簡監本禮記註疏
　仍作合外内鄭云外内猶上下也則雖合外於内之
　說可芟而外内内外終未知孰是矣　時措之宜是
　以仁措於已知措於物不可專謂措於物　誠者非
　自成已而已也所以成物也此猶前章由盡其性而
　盡人物之性由形著明而動變化也然所以能如是
　兼成者何故蓋成已成物雖若二事然成已由於仁
　仁即誠之體也成物由於知知即誠之用也仁與知
　豈非總是此誠皆天命之性初無内外之分者乎已
　物有内外仁知無内外也故未誠則仁知未得於已
　無以成已何以成物既誠則仁知已得於已成已在
　是成物即在是以時措之何所不宜哉至此可謂眞
　能自成矣亦可謂眞能自道矣　合外内之道道字
　與率性之道而道自道之道不同不可牽合此道字
　即指性說非見於行事而謂之道也　言性之徳而
　率性之道亦在其中矣不可以率性之道專貼合外
　内句蒙引得之又不可以性之徳二句貼性以時措
　句貼率性　時措内包得時中不可依大全雲峰胡
　氏即以時措作時中朱子謂顏子閉户禹稷纓冠亦
　有此意觀亦有二字可見非正解　成已仁也四句
　是以其本然者言與首節誠者自成次節誠者物之
　終始句相應誠者非自二句及時措之宜句是以能
　盡其當然者言與首節自道也次節誠之為貴相應
　雙峰以自道句與合外内相應便差　朱子云須知
　仁具内外合然後有箇時措之宜亦混　庚戌張之
　溢成已仁也五句文曰盡其自道之功不過全其自
　成之誠耳最明(辛酉七月重看過雙圈者應存)
故至誠無息章總旨　此章重在至誠無息一句又只
　重在至誠二字許多功用俱從無息上來無息又從
　至誠來自無為而成以上見聖人之類天地自貨財
　殖焉以上見天地之類聖人末節引詩見天地聖人
　總一至誠章句劈空下一故字蓋因此章以誠者之
　勇發明天道承上致曲自成兩章來彼兩章言人道
　雖一以仁言一以知言而全賴於勇此章接言惟至
　誠則不賴勇而裕如以見人道之必不可無勇也
　翼註曰此章重至誠無息一句自無為而成以上是
　論至誠無息之功用同乎天地者出於自然自貨財
　殖焉以上是又以天地至誠無息之功用明聖人至
　誠無息之功用末節引詩見天地聖人同一至誠無
　息也至誠是主　董日鑄曰無息不貳誠之别名也

世之言聖人者以及物之功言天地者以生物之

　化言其及物而不得其所以及言其生物而不得其
　所以生則以聖人與天地為天下不可測之奇而不
　知其立於一誠之中　天之所以為天與文之所以
　為文原非不測之奇而一歸於道之庸矣
故至誠無息三節　張彦陵曰只一至誠便自無息無
　兩層自無息至高明一齊都到亦無漸次運而不已
　曰不息存而不變曰久從實理流出自然舒徐而不
　迫長永而不促　呉因之曰無息不專以靜時言事
　來即應應時即化渾是一團生意　顏子三月不違
　仁只是誠未是至誠所以不免違於三月之後若至
　誠則自無間斷矣然顏子三月之内亦不是假偽虚
　誇此蒙引陳氏之說存疑所以駁之也　顏子三月
　之内雖不可謂假偽虛誇然對至誠看則亦是不免
　虛假矣存疑謂三月之間所為皆實而三月之後未
　免無實即是虛假而間斷也如此說亦不得章句自
　無間斷之意　翼註曰凡誠有未至者有時誠有時
　不誠就其不誠之時是誠至此息了至誠則無時不
　誠是即無時或息矣按此即存疑之意也玩章句意
　則至誠之無息似不必到無息時始見　張彥陵曰
　自始至終此誠無時間斷則曰無息自後觀之此誠
　無時不然則曰久久則不息總計之名　唐一菴曰
　不息言其勢久言其時何謂勢曰誠之至自然不容
　住手何謂時曰貞元既復一息萬年　翼註曰自至
　誠無息直至高明是一時俱有本無漸次但漸漸說
　去耳按翼註說得殊混以理言之固一時俱有以事
　言之自不能無節次也玩或問可見　又曰久以上
　屬天徳徵以下屬王道　按翼註說得最明蓋此徴
　字與致曲章形字不同形著明是自己身上事徵是
　見於政治底至誠自己身上事不可以漸次言何待
　久而後然哉唯其見於政治者則不能不以漸耳北
　溪陳氏以睟面盎背貼徵字不是　張彥陵曰按徵
　字不可看作形字發字註中驗字極好蓋久處有所
　驗也見誠非空涵已也悠逺高厚皆是驗其久處但
　以天命流行不已意㑹之則知此處分存發不得
　按驗非發而何　翼註曰悠逺博厚高明俱是至誠
　功業俱作帝王模様說但講語只在功業上敷衍不
　可說到及人上恐犯下載物覆物成物意　徴之與
　博厚高明悠逺猶之形之與著明也雖悠逺以下都
　是徴處然須分别看　蘇紫溪曰不惟悠逺而且博
　厚不惟博厚而且高明二則字輕帶乃其文法如此
　非相因而後有也　悠逺博厚高明皆存徴字内抽
　出言之逐句要想王道規模無一毫雜伯氣象至誠
　功業只此第三節已說盡了此節内便有覆載成意
　思便有配天地意思特下節又抽出言之耳
博厚所以載物也節　張彥陵曰按覆載成只言其功
　用及物處至下節方即其及物者而贊其與天地同
　也　徐儆弦曰至誠博厚不可見於物之容受而生
　養者見之高明不可見於物之沾被而仰賴者見之
　悠久不可見於物之涵濡而各得其所者見之原非
　兩截事　前言悠逺在博厚高明之前後言悠久在
　博厚高明之後此省文互見也須知博厚高明之前
　俱有一悠逺博厚高明之後俱有一悠久又須知悠
　逺博厚高明雖在外而外實根於内但未嘗明言兼
　内意至悠逺處下一久字始顯出兼内意耳故章句
　既云悠久即悠逺而又曰兼内外而言也可見悠逺
　即有兼内意了蒙引曰博厚則高明内便藏有悠久
　了得之但其說得來未暢耳　蒙引謂久字自兼内
　外誤久字只指内史氏伯璿得之　吳因之曰至誠
　博厚高明悠久不得以徳業並言(並言亦何妨)如至誠盡
　性而言盡人盡物至聖仁義禮智而言容執敬别凡
　言至誠作用處正其所以為至誠者也朱子既曰悠
　久即悠逺而又曰兼内外而言乃知博厚高明悠久
　雖在外而至誠所存無内外之别　博厚高明悠久
　即是至誠之成物處然此處只作外看不必泥合外
　内之道意謂外即是内此意雖有然非正意也　翼
　註曰此節只就至誠說勿露天地字下節承此節而
　斷其配天地也　覆載成是言至誠及物之用猶之
　言可以贊天地之化育下博厚配地節言至誠及物
　之體猶之言可與天地參
博厚配地節　張彥陵曰此節承覆物載物成物一直
　轉下配者合而有助之意連天地亦待我而位者也
　天地說無疆此句不言配悠久即無疆非二物也
　按太穿鑿觀淺說自不必如此看　莊忠甫曰大抵
　生萬物之功天地操其半聖人操其半共為覆共為
　載共為成(此配字似不必如此說存看可也)如夫婦之相配不可闕
　一有天之高明而無至誠之高明則物有遺覆矣有
　地之博厚而無至誠之博厚則物有遺載矣有天地
　之悠久而無至誠之悠久則物有遺成矣故曰配云
　者言配之以成化育非謂徳足以擬之也嗚呼自三
　王而後覆載生成之功亡其半矣人但知有憾於天
　地而不知天地之失其配也其如萬物何哉　賽合
　註曰載物二節還該依註分體用說自業之立於我
　則高厚悠久屬聖人為體自功之及於物則覆載成
　屬天下為用蓋上文博厚高明悠逺内便有覆載成
　了至此始提出來故配地節即足上載物一節載物
　節即足上悠逺節非謂先博厚而後能載物先載物
　而後能配地也餘句倣此　吳因之曰講配地處未
　可便說博厚以載物者地之所以為地也此意在下
　文若先露出則博也厚也二節便有碍　又曰博厚
　配地節註與天地同體此體是用中之體非本體之
　體蓋覆載成是用而博厚高明悠久對用而言便為
　體耳如下文博也厚也節應上同體今夫天節應上
　同用然博也厚也等專指性情言亦是用中之體豈
　是形體之體耶蒙引以天地為體天也之覆載為用
　尚欠的當　大全黄氏因用見體之說甚謬　按因
　之說得最明然須知其所謂性情是就生物上說不
　就本體說　杜靜臺曰聖人之同用同體總在功用
　上說但自功用之施於我者言之則為體自功用之
　及於物者言之則為用蓋體亦用之體耳　汪搢九
　曰上節覆載成是說至誠及物之用此節方說是與
　天地同用猶之先說盡人盡物纔道可以參贊也
如此者節　翼註曰見是表暴粉飾動是鼔舞運用為
　是安排造作不見不動無為總是自然意所以自然
　者皆由於誠　鄒嶧山曰聖人之治天下有許多設
　施其曰不見不動無為者總之是一箇順萬事而無
　情耳順萬事而無情乃是誠之所運用也若一參以
　情識則非至誠矣即有息矣又焉能徵之如此　見
　動為也不是不好的只是費力至誠則不待費力耳

翼註曰章變成不是民章民變民成俱就至誠功

　業說　章變成在天地亦有之在至誠亦有之但本
　文正意是就至誠說觀章句曰以配地而言也云云
　可見淺說得之大全黄氏謂如此者以下專言天地
　謬　賽合註曰成物之成同覆載言謂成就夫物也
　無為而成之成同章變言謂道化之成也
天地之道可一言而盡也節　張彥陵曰此以天地之
　道明上文聖人之道指出一道字在主宰上說　既
　言至誠配天地復就天地言之者猶仲尼祖述章萬
　物並育一節之例　翼註曰一言且虛下不貳即一
　言也　不貳即是誠註所以字不必泥　張羽臣曰
　生物不測非言生之多不可測乃言物從不貳生出
　如何可測其所以然亦就源頭上說　賽合註曰不
　測與下節不測異非是生之多謂所以生處不可測
　也　又曰要知此節只重誠字還未重生物上　生
　物不測句包下兩節存疑謂今夫天一條是說生物
　不測不是
天地之道博也厚也節　翼註謂此節在不貳下一層
　不測上一層殊謬蓋此節即是生物不測但未顯言
　之耳與前徴則悠逺節同　又曰博厚高明悠久俱
　以化育之功言不以形體言俱根誠來　按翼註與
　淺說同極是蒙引云不專指形體須兼性情而言存
　疑亦兼性情形體言俱不是不用兼字為妙
今夫天節　翼註曰此節亦俱根誠來　張彥陵曰此
　節不是說天地生物之盛只是驗其盛耳以天地為
　主不與山水對說山水二段益以見天地之大蓋就
　中舉一山又舉一水俱完全備天地之理更就山水
　中隨舉一物亦莫不備天地之理總來見他不可測
　識處　樂天齋翼註曰天積氣也實有是理便實有
　是氣下繫覆等俱以氣而相屬也地積形也實有是
　理便實有是形下載振等俱以形而相屬也山水乃
　天地間形氣之大者其生物尤盛故復抽出言之
　章句謂天地非由積累玩蒙引則又似天地亦有積
　累蒙引自從未有天地之前說到有天地故見其有
　積累章句自由其既有天地之後說其生物則非可
　以積累言也章句是正意　袁了凡曰昭昭不言少
　乃言其多即昭昭之小明而極高極明的都在這裏
　了故曰斯昭昭之多非積累之說及其云者自吾人
　論其所及者言之猶曰若論其全體云爾不屬天地
　山水說則意自明　郭洙源曰即昭昭撮土為言非
　是以至小形盛大之意見無一處非天無一處非地
　也即此便有難測處　按此即語小莫破之意愚見
　正欲如此看玩大全朱子亦然然蒙引不主此不知
　何故蒙引附　附蒙引曰不先言斯昭昭之多無以
　見無窮之為大此乃立言者仰揚起伏之勢　季彭
　山曰日月星辰之繫是無窮内意河海華嶽之載振
　是廣厚内意而萬物覆焉載焉方是說生物云云
　按麟士亦主此說此眞拘儒之見也何必乃爾　附
　賽合註曰天地山川各以小處言之正欲起盛大意

翼註曰無窮廣厚等却俱以形體言　然須知其

　仍不重在形體　此節正言其生物不測
維天之命節　焦漪園曰前云為物不二云至誠無息
　是天之不已與聖徳之純已說過了引詩來只作證
　無更深一層意　要歸到無息上去不重合一上
　樂天齋翼註曰前由本體說到功用此則歸功用於
　本體總見至誠無息之意重聖人一邊非與天平說

又焦漪園曰命以一元主宰言文以一心經緯言


賽合註曰命如命脈之命非命令之命　姚承菴

　曰不顯顯字即首章莫顯乎微顯字　吳因之曰天
　之為天文之為文人都主外邊說至所以字始說入
　内來不知子思引此以證至誠無息全不說到功用
　乃是道天地聖人之本體也只渾渾說天之所以為
　天文王之所以為文王便是　又曰前天地之道亦
　只是渾言不必分内外或以此道字專指發外者言
　就指博厚高明悠久等未妥　李毅侯曰文王之所
　以為文猶云聖人所以為聖人也若將文字作文章
　彪炳等義看則天之所以為天又作何解　賽合註
　曰所以為文之文不是文章之文以光四方說者非
　也　袁了凡曰此章曰章曰變曰成皆就徵處說論
　其徳之著於外者故取徳之純以發之見得徵在外
　者皆不足以盡文之義獨此至誠之純於中乃所以
　為文也可見功業特吾性之緒餘耳若只在功業上
　尋討便無根柢故原本以結之　李毅侯曰維天之
　命於穆不已此天之所以為天也文王之徳之純此
　文王之所以為文也天命不已而文徳之純亦不已
　此至誠無息所以與天地參也　按此與存疑新安
　因之看法俱不同然仍是發明至誠本體非只說天
　人合一也似可從姑似再定　此節總承上來專明
　至誠無息之意大意謂天地之生物總由於不二可
　見天地不過一至誠無息而已而聖人既能至誠無
　息又何天地生物之不可配乎何以見天地不過一
　至誠無息也觀詩云維天云云可見矣何以見聖人
　配天地之生物者只在至誠無息也觀於乎不顯云
　云可見矣　通節只依存疑兩開說為是純亦不已
　只承文王所以為文來縁上文只說純故又找此一
　句新安陳氏以純字承文王以不已承天以亦字作
　天人合一看麟士取之俱謬因之云文王所以為文
　句空說下純亦不已句正申文王所以為文意亦不
　是文王所以為文句内已有純字意了如何可空說

天之所以為天句下亦可找一句曰不已即不已

　其純不云爾者不待言也　翼註曰純乎天理不雜
　以人欲則天理常運而不已矣天固不已文亦不已
　也不是亦如天之不已　賽合註曰純亦不已勿作
　同天只就文王心中言　劉上玉曰此節方合言天
　地至誠則自天地之道可一言而盡至貨財殖焉但
　言天地不當夾入至誠講可知也　按劉說尚未全
　若論白文到底不曽合言若論口氣則雖在上數節
　俱繳到至誠亦不妨
大哉聖人之道章總旨　此章是申言道之費以見脩
　徳凝道之功不可不極其全亦人道也章首大哉二
　字即第十二章費字聖人之道即第十二章君子之
　道首節包下文兩節猶第十二章之費包語大語小
　一般蓋子思將詳言人道恐人不肯盡力故先將道
　之費處贊嘆一番　吳因之曰徳以凝道即前章以
　達徳行達道之旨道問學兼知行即前章擇善固執
　之旨前後諸章唯此章說人道尤為明切然前說人
　道處不及尊徳性一邊者存心致知原非判然兩時
　事也
大哉聖人之道節　賽合註曰大哉是贊詞包下文大
　小而言但不可露出只以小大兼該發之袁了凡曰
　聖人之道非狹隘不弘之道亦非空疎不宻之道拓
　之六合併包者其大體斂之纖悉皆貫者其眞精數
　語可作印證
洋洋乎節　吳因之曰發育峻極是大槩統體規模三
　千三百則統體中之逐項條件若把三千三百合做
　一塊也就是發育峻極的道理　發育二句串看峻
　極就在發育上見非截然兩事蓋一隂一陽之謂道
　則道實發育乎萬物道既發育萬物天壤間皆物也
　則皆道之彌綸布濩也峻極於天只是充塞天地的
　意思　管登之曰發育陶冶之意蒙昧而開導之曰
　發既開而培養之曰育　賽合註曰發育兼收斂說

翼註謂發育二句不對然淺說對講蓋峻極雖就

　在發育上見然對說自不妨也　薛方山云發育萬
　物言萬有不齊之物皆道所生即體物不遺意峻極
　於天言自地以至於天皆道所極即察乎天地意
　吳因之曰峻極於天不是說他高言由下而上其高
　乃際夫天　徐自溟曰峻極二字不相連言道之功
　用之峻上極於天也　翼註曰發育峻極禮儀威儀
　俱不就聖人身上說
優優大哉節　賽合註曰申瑶泉曰優優是貫徹乎幾
　微深入於幽隱意　徐玄扈曰言洋洋而不言優優
　只說得空殻子故言優優大哉正見道無一毫滲漏
　也何處不優優充足則何處不洋洋流貫　李九我
　曰禮儀威儀便當道說勿云道之所貫如此則禮儀
　威儀未為道而更有所謂道者以貫此禮儀威儀是
　岐道與禮而二之也　翼註亦主九我之說然看來
　先輩俱不如此禮儀威儀似不必即作道看　翼註
　曰禮儀儀字輕猶曰禮制也威儀二字平看是行禮
　中有可畏之威可象之儀也　饒雙峰曰此言道雖
　至大而其間節目至精至宻然三千三百雖以道之
　散殊者言而上句乃以優優大哉發之正在完宻周
　悉處見其大　解大紳曰發育萬物是聖人裁成輔
　相而使萬物發育夫天生萬物而聖育萬物故其道
　峻極於天不然發育既是天道又何以曰峻極於天
　且禮儀威儀亦皆聖人所裁何故道之大既屬造化
　而道之細却屬聖人　藝文類稿曰發育峻極者天
　命之性也三千三百者率性之道也道原於性則三
　千三百皆吾所性之徳無内外無隱顯體用一原者
　也　論來天命之性率性之道俱可兼大小說但天
　命之性渾而未發故以道體之大歸之率性之道隨
　時而發故以道體之細歸之　右此條但字以下拘
　於先儒之說故有此解當刪(甲寅八月十二)　道之大道之
　小不分屬天命之性率性之道亦不分貼已發未發
　余前多誤看(甲寅八月十二)
待其人而後行節　焦漪園曰道脈萬古不息非謂待
　其人然後可行只謂有其人則道便從其人行耳禮
　儀威儀可行發育峻極如何行得曰位天地育萬物
　便是能行發育峻極之道　翼註曰其人似應上聖
　人說然不限定是生來聖人大率希聖而漸造焉者
　即其人也　賽合註曰待其二節結上起下上正言
　道不虛行下反言以見其必然也
苟不至徳節　張彥陵曰自其體聚處言曰凝自其運
　用處言曰行　徐自溟曰於行處見是道於凝處見
　是徳　翼註曰凝在行前一步凝聚也成也聚而不
　散言體備也成而不毁言堅固也
故君子尊徳性而道問學節　舊說此節正是脩徳凝
　道之功也尊徳性雖是本領的工夫道問學雖亦理
　㑹尊徳性裏面事但要細認白文而字還是分作兩
　件蓋尊徳性而不道問學便是禪學道問學而不尊
　徳性便是俗學故朱子把存心致知分屬亦只是要
　分别與學者看不肯作渾淪說話耳　若論學者工
　夫有存心致知力行三件此只說得存心致知兩件
　缺却力行於是解者紛然不知言存心便包得力行
　蓋存心不專是虚靜工夫語類有一條謂伊川言敬
　言致知不言克已蓋敬勝百邪亦自有克篁墩程氏
　曰尊徳性者制外養中而道問學則求其制外養中
　之詳尊徳性者由中應外而道問學則求其由中應
　外之節制外養中由中應外即克已復禮章註語此
　可見存心包得力行也　此節致知帶有力行然只
　是舉此包彼史氏以盡精微知新屬知道中庸崇禮
　屬行蒙引說約俱取之愚意不然依此則難道行處
　獨無精微與新乎知處獨無中庸與禮乎朱子只說
　致知不說力行其意自無病不可易也　附淺說曰
　致知内兼知行二意存心是涵養本原亦兼知行二
　意如致廣大温故是主理言有知見意故與盡精微
　知新反對極高明敦厚是主事言有行為意故與道
　中庸崇禮反對　徐岩泉曰尊是尊他在上為五官
　百骸萬感萬形衆動之主也故謂之恭敬奉持　至
　徳兼大小徳性之徳只就大處說且徳性是所同得
　至徳是所獨得不必牽纏　四書鏡曰徳性即是心
　體徳之本也問學是從事理上用工徳之資也尊徳
　性即戒謹恐懼工夫道問學即擇善固執工夫中庸
　敎人為學總不出此二端故於此並舉言之　蒙引
　以格致誠正學問思辯行貼問學是　大全朱子謂
　尊徳性而道問學一句是綱領最明則所謂徳性者
　不出乎廣大高明等之外所謂問學者不出乎中庸
　等之外或問游氏云尊徳性道問學然後能致廣大
　楊氏謂尊徳性而後能致廣大道問學而後能盡精
　微翼註因此遂謂章句屬字作不得目字恐俱不是

淺說以萬理咸備貼廣大以一物不雜貼髙明極

　明　廣大與高明故厚總是一件精微與中庸新禮
　總是一件楊氏分先後看似亦不是　廣大高明雖
　似有先後實分不得先後蓋此與博厚高明又不同
　也　謂廣大中自有先後高明中自有先後則可謂
　廣大先於高明則不可餘俱倣此　或疑不以私意
　自蔽不以私欲自累既有輕重之分矣焉得無先後
　曰總是敬持此心體私意也不得蔽他私欲也不得
　累他那得有先後　存疑解廣大曰吾之心體與天
　地同其廣大萬物無所不包用與天地相為流通萬
　物無所不貫似兼天命之性率性之道說矣其實非
　也所謂用與天地相流通者即未發在已發之中之
　謂也　此條存疑已明不必又為曲解(甲寅八月十二)　翼
　註曰致之者非有加於廣大之初惟悉去其敝之
　者使照舊廣大而已極之者非有加於髙明之初
　惟悉去其累之者使照舊髙明而已　語類溫故
　是舊來已見得大體與他温尋去知新便是新來
　方理㑹得那支分節解底故或問云一句中皆是
　大小二意又曰温故大叚省力知新則所造葢深
　敦厚是徳性上事才說一個禮字便有許多節文
　所以前面云禮儀三百威儀三千皆是禮之節文
　如有一般人實是敦厚淳樸然或箕踞不以為非
　便是不崇禮若只去理㑹禮文而不敦厚則又無
　以居之所以忠信之人可以學禮　按以字須反
　覆互看與上而字只一般不可混過　或問載游
　氏楊氏解温故知新二條俱不可曉　雲峯以
　知新應盡精微崇禮應道中庸不是葢知新中
　亦冇中庸崇禮中亦有精微　雲峯謂存心不大段
　用力語類云温故有七分工夫似不同何也謂不大
　段用力者只一主敬也謂有七分工夫者主敬最難
　也原不相背　雲峰謂下而字則重在下截下以字
　則重在上截此本說得有理但須知此節五句毎句
　上下截俱重而上截尤重非上四句獨重下截而敦
　厚句獨重上截也或用以或用而者彼此互見耳此
　雲峰之所不知宜乎史氏之駁之也淺說將以字而
　字作一例看自直捷　陳居一曰惟民生厚徳性本
　是厚的禮即性之節文上精微等俱虛字只禮字是
　實字即照應禮儀威儀說　按禮字雖可貫一節然
　口氣只是平說　下節凝道處亦只是順此理行將
　去記曰有禮則安是也故後章不驕不倍俱在禮樂
　上說實根據於此　史氏以穀之已在倉者比廣大
　四者以穀之未入倉者比精微四者此未確蓋以賦
　予言之則精微四者皆是本然皆可云穀之在倉者
　若以學力言之則惟故厚二字註云已知己能若廣
　大高明都難作現成看故上下截俱兼已得未得
是故居上不驕節　董日鑄曰此節是狀其徳至而道
　行可上可下可治可亂無在不保其身即無處不行
　其道不必握三重之權際三代之盛而蓽門圭竇衰
　世末俗無非發育峻極禮儀威儀世界而徳性之用
　大矣引詩正狀其神龍變化天飛泥蟠處非免禍之
　謂也　翼註曰此章開口甚大收尾似小了故此節
　要看得冠冕正大方好　又曰居上單指天子為下
　兼臣民言興黙容俱指未在位者言要應章首三節
　意講不驕者以位育經曲之道為設施也不倍者以
　位育經曲之道為憲章也言興者闡位育經曲之道
　於世也黙容者斂位育經曲之道於心也如此看便
　濶大得旨　賽合註曰不驕非但以盈者易傾畏造
　物之忌滿是視富貴乃性中倘來只循其道之當為
　建位育定經制不挾勢而驕不倍不但聖作愚守畏
　令甲之森嚴直以王章乃性中模楷故循其分之當
　然輔位育守經制不越分而倍　牛春宇曰在上位
　一箇不驕便有許多經綸參贊的事業便盡了達而
　帝王一邊事在下位一箇不倍便有許多憲章祖述
　等工夫便盡了窮而聖賢一邊的事　蔡虛齋曰有
　道足興何獨以言此對黙而云也循黙之類而推之
　其所收斂退藏處固多循言之類而推之其所直前
　敢為處必多　袁了凡曰黙足以容不但我忘人須
　人亦忘我始得苟能心未忘雖黙亦不足以容熙熙
　于于渾渾朴朴入獸不亂羣入鳥不亂行此聖人黙
　容之境也　吳因之曰此數者只是素位而行非有
　巧術益見素位而行不願乎外足盡君子不敢須臾
　離道之學矣然其說道凝全在應用一邊而不說本
　眞者正欲人易於體察耳　按因之說道凝全在應
　用一邊稍差蓋不驕不倍等内已兼洋洋優優在内
　觀翼註賽合註可見　賽合註曰明哲應上節保身
　應居上四句明者哲之存哲者明之發　明哲即脩
　徳之謂打轉尊徳性節保身即凝道之謂打轉居上
　不驕四句　朱子曰明哲只是曉天下事理順理而
　行自然災害不及其身若到那舍生取義處又不如
　此論　吳因之曰保身要看得細非保守無禍患之
　謂言能保護吾身而克善其用也假如為上而驕為
　下而倍有道不能興無道不能容此正是吾身㸃汚
　處無以立天地無以對聖賢無以慊吾心無以冠士
　林此其身之不保何如若僅以免禍為言何以稱其
　人何以為凝道　賽合註曰保身不是保血肉之身
　此身乃是道凝結的道若一毫虧損身雖存猶未也
　不驕不倍足興足容渾身俱道以道成身身為吾有
　豈不是保身
愚而好自用章總旨　湯霍林曰人將首節看做三項
　便増許多葛藤不知自用自專之外原無生今反古
　之人子思引言只重賤不敢自專上今天下以下文
　義一片不斷蓋惟文武之法制猶在所以有位無徳
　與有徳無位者皆不敢作禮樂雖以夫子之聖且不
　敢而况他人乎信乎為下之不可倍也　此與雙峰
　說同又一說也　姚承菴曰一部中庸只發揮得君
　子而時中小人而無忌憚二句尊徳性道問學是求
　體此時中之理不驕不倍足興足容正言君子而時
　中處自用自專反古則小人而無忌憚也故此說災
　及其身正與明哲保身相對
愚而好自用節　翼註曰孔子言内三平看子思言内
　即分重輕　張彥陵曰徳非聖人便是愚位非天子
　便是賤　愚自用賤自專兩句平說而子思引言意
　重在自專上生今反古句兼愚賤在内而意亦重在
　賤者上雙峰謂此章於賤者特詳是矣而說得未明
　覺生今反古句無安頓處　所以又說生今反古一
　段者蓋愚者不特不可自用賤者不特不可自專即
　復古之道而有所不可也　玩存疑又似以生今反
　古句專承賤字說者亦覺直捷姑俟再定　翼註曰
　時講多云生今之世無時也此句大謬蓋此今世乃
　是盛王之時此古道乃是久湮之制無時在古不在
　今也　所謂時者只是見在有天下之謂不必云是
　開創之時　問若聖人而在位可以反古之道否曰
　可如孔子欲損益四代之制是也　翼註曰道字以
　制作言若道理固無古今若復古之道却又是美事

烖及其身蓋逆理者取誅違時者不容於世

非天子節　張彥陵曰非天子三字極重此天子兼徳
　位時在内然舉位以該徳時補出須要渾融　翼註
　曰議字不是空言便去制作了　度兼器數器是物
　采數是多寡制有創造定式意文兼書名書即㸃畫
　之形象名則其字之聲　按此即東陽說然於書同
　文句難通矣　四書脈曰非天子則權柄不由掌握
　如當世之禮度文而是耶固當是訓是行享安節之
　順其非耶亦宜必敬必戒昭遵王之義　朱子曰看
　此段先須識取聖人功用之大非天子不議禮制度
　考文是甚麽様氣象使有王者作改正朔易服色等
　事一齊改換其切近處則自吾一念之微而無毫釐
　之差其功用之大則天地萬物一齊被他剪截裁成
　過看得這大意思方有益
今天下節　王文成曰玩今天下三字有提醒當世之
　意只可作盛世之思不可看作衰世之感　張彥陵
　曰車同軌制度中之一端也軌不在車而在地蓋車
　以迹為驗也同文亦兼形聲倫非人倫之倫親疎貴
　賤之相接禮度秩然是次序朱子曰次序如等威節
　文之類議禮所以制行　書即字也文則其體式也
　皆兼㸃畫音聲言章句云文書名言書之名也是專
　以音聲言而㸃畫在其中或問云文者書之㸃畫形
　象也是專以㸃畫言而音聲在其中蓋互發也大全
　趙氏古曰名今曰字之說則直以名字當書字看矣
　如此則書名二字無分别在他處或有此解此處則
　難通也許氏又專以字形為書亦偏蒙引從許氏附
　後　附蒙引曰上云文書名謂字之聲音也聲音隨
　字形而别也今曰書同文謂天下之字同其稱名也
　如車字如此寫天下之人皆名之曰車也行字如此
　寫而天下皆名曰行也
雖有其位節　張彥陵曰此節舊雖以愚賤分疏然看
　一亦字要抑揚說到有徳無位上人知有位無徳之
　不可作而不知有徳無位之亦不可作　姚承菴曰
　此章内以三字言之曰議禮制度考文以二字言之
　曰禮樂以一字該之曰禮焦漪園曰禮樂是通用字
　禮者理也樂者理之自然也議禮制度考文皆是本
　於自然之理者故謂之禮樂其實禮之一字該盡
　此節及下節之意總在非天子節内但非天子節是
　總言此二節是分言
吾說夏禮節　末二節斷宜從大全朱子蒙引存疑淺
　說分應自用自專反古說雙峰泛言引孔子作箇様
　子不可從　生今反古本兼上下側重在為下者故
　獨引孔子　徐儆絃曰夏禮曰說以無從而學也殷
　禮曰學以宋存故也此雖不是解說學之因亦可見
　說學二字之義　翼註曰有宋存要看得非時王之
　制　存是存那禮非是說宋僅存　四書脈曰不徵
　僅存不是世逺人亡之謂聖人之禮百世不替夏殷
　之制至今存也但夏殷之禮止於杞宋非天下所同
　徵同存皆見不可從意　今用之要看得好嘉靖乙
　未程文云斯禮也涵濡已深四方所共戴也故言而
　民莫不信焉昭布既久萬世所常行也故行而民莫
　不從焉墨卷云於人心所共信者信之於人心所共
　尊者尊之最妙此是夫子所以不得不從之故若但
　云時之所在不得不從則似有勉強意矣(己酉四月)　翼
　註曰從周只重時上非若論語重郁郁之文也　張
　彥陵曰或問中庸論為下當遵時王之制為不倍若
　以孔子而生秦始皇時亦將胥而從秦乎自溟曰子
　思之言自有斟酌曰不敢作禮樂焉不敢云者則是
　論分未嘗論理也夫子稱武周之達孝而重歎其禮
　制之善亦特自其既有天下後必不可無此一番新
　制耳至其所以有天下之事則固未之甚論也今論
　秦之虐政多端然其定郡邑界長城等制萬世而下
　亦因之而不變使孔子生當秦後而議為邦當不從
　曰行夏時乗殷輅服周冕而已也
王天下有三重焉章總旨　翼註曰首節為綱次節輕
　看本諸身兩節言君子制作之盡善應三重句是故
　節言君子制作之宜民應寡過句末節引詩以結之
　亦輕
王天下有三重焉節　此與上章以徳位時立說然所
　謂時者亦於生今反古及從周處看出耳則只當以
　見在有天下為說非必開創之時而後為時也曰然
　則當守成之世而有聖人在位焉遂可更張祖宗之
　制而行前代之法乎曰此雖不得如開創之大更制
　然因時救弊亦何不可　蒙引講前章天子二字謂
　夏少康輩不與焉余初謂以其賢而非聖耳及觀其
　解此章王天下則知其以少康輩守成而非開創也
　亦謬矣其說附下　附蒙引曰此王天下者即上章
　之天子也是始受命為天子者故議禮制度考文以
　新天下之耳目一天下之心志而世為天下道非指
　守成繼業者言也守成者雖賢聖率由舊章纉其舊
　服可也　翼註曰王天下是徳位時全者然但云聖
　人受命而興便包了　吳因之曰有三重有字要看
　得重非如尋常有無之有假如議禮未善不足言有
　禮制度未善不足言有度考文未善不足言有文唯
　天下有王天下之君子是眞正有三重的豈不足以
　寡民過乎下文考三王云云正所謂有三重　翼註
　曰議禮制度考文惟天子得以行之是謂重典若他
　人皆得干之則輕玩了寡過重在君能寡民之過上
　不是說民從之而寡過也過是倍上之過如越禮敗
　度舞文是也　徐鴻洲曰氏過之寡者不倍之風也
　而本諸身以善其制者不驕之道也
上焉者節　翼註曰此節輕看反言以起下文之意
　按此節反言徳位時以起下文當補一句曰無時與
　位猶不可况無徳乎如此方完　張彥陵曰上兩箇
　不信俱無民字無徵不尊只在已無以取信於民民
　弗從民字在下上面不信二字不可就說民不見信

翼註曰上弗從是駭而不從下不從是玩而不從


吳因之曰上焉者節正發明徳位時之意善與下

　本諸身應不信不從與下徵諸庶民應此節只是起
　下文本諸身徵諸庶民二句與寡過意無干　按因
　之說是蒙引頗誤故刪
故君子之道本諸身節　王聖俞曰此節道字最重蓋
　天地鬼神三王後聖俱不是拘拘形迹上與他相合
　俱以理論故重道字蓋道字固指三重言而既謂之
　道則非指三重之迹言乃指制作之精神言也若於
　迹上求合豈能一一盡同　按翼註曰三重王道也
　王道本於天徳故曰本諸身以徳性既尊問學既道
　人講愚按以徳性問學解本諸身是矣然所謂徳性
　問學者已兼天徳王道在内非只是天徳也徵諸庶
　民以下則其驗耳若只以本諸身屬天徳則前所謂
　精微中庸等豈只是一身上事乎　註有其徳之徳
　兼成己成物說與大學明徳不同　曰本諸身者見
　非徒飾法以要名也　吳因之曰本諸身徵諸庶民
　正所謂王天下也建諸天地質諸鬼神考三王俟後
　聖則所謂有三重也　按因之說妙但徴諸庶民句
　當貼有三重不當貼王天下　因之此條似誤本諸
　身六句俱當屬有三重(己酉三月廿六)　張彥陵曰徵諸庶
　民即本諸身徴之也此句須重徵驗上講即民有必
　信必從之理而可驗我制作之善故曰徴諸庶民若
　泛講信從是動而世為天下道一節意　賽合註曰
　不謬等俱就己身上說是不謬於三王非三王不謬
　於我也　君子之於天地有法之處有奉之處有贊
　之處法之者以議禮言之其分之不相侵即天高地
　下之不可易也其情之相親即天氣下降地氣上騰
　之理也以制度言之如上衣下裳之制天地之位也
　方底圓蓋之屬天地之象也又如凡上下方圓剛柔
　動靜之類即天地之隂陽也以考文言之六書之法
　其義無不畢歸於隂陽五行與萬物而已若此者是
　謂法之然分而言之天地自天地君子自君子而君
　子法之以有為統而言之君子之所為亦天地自然
　之理也是謂奉之然雖曰君子所為即天地自然之
　理而天地不能為而君子代為之是謂贊之鬼神三
　王後聖皆當如此推之　右上所說皆是就理上論
　不就迹上論然雖就理上論只是就天地法其理就
　鬼神法其理云爾如淺說所說則君子止知有一理
　而天地鬼神三王後聖皆在其中矣又高一層　蒙
　引兼載兩說而總斷之曰後說甚閒雅而正大然究
　其所當然之實處則前諸說似不可沒也蓋窮理須
　析之極其精而不亂合之盡其大而無餘乃為得之
　極是但其言頗煩雜故不録　翼註曰建天地重自
　然意質鬼神重莫測意其因其革不參絲毫智力於
　其閒純是道化自然是不悖於天也其因其革轉移
　斡旋極有妙用人莫能測便是不疑於鬼神　又曰
　天地鬼神易混蓋天地之道即太極之理寓於隂陽
　之氣而鬼神是天地之妙用即隂陽之消息五行之
　屈伸莫測其機者是也天地譬如人身鬼神譬如人
　身之知覺運動最靈妙處　焦漪園曰四句都只以
　理論蓋人者天地之心鬼神之㑹百世之上有聖人
　此心此理同百世之下有聖人此心此理同使制作
　之出於我者不能盡善盡美而微有過不及之差則
　與天地鬼神聖人不無先後彼此之閒苟既盡善盡
　美則曰禮曰度曰文謂天降地出可也謂我裁成天
　地之道輔相天地之宜亦可也謂鬼設神施可也謂
　我洩鬼神之秘可也謂我率由先王之舊章述而不
　作可也謂我斟酌三王之制度而損益得宜亦可也
　謂我立百王之大法而萬世無弊可也謂後聖有作
　補偏救弊莫非傳我之精神亦可也蓋無所不合者
　理也其不能一一皆合者天人各自有分也先後各
　一其時也故不謬不悖不疑不惑只論其理不當論
　其迹也　賽合註曰六事雖並言其實考諸四句又
　本首二句來然所以徵諸庶民者又根於本諸身之
　徳也　此章雖有徳位時三意然徳為重時位帶說
　故愚於上焉者節補一句曰無時與位猶不可况無
　徳乎已側重到徳了則本諸身節只當就徳說不必
　復牽時位舊說本諸身以徳言徴諸庶民以時位言
　不必從徵諸庶民只是本身之驗與不謬不悖等一
　例　或曰註云徵諸庶民驗其所信從也信從二字
　即上信從字分明是就時位說曰否蓋上節本當補
　徳說徳亦可驗其所信從則此徵諸庶民只承徳說
　為是蒙引蓋以其又有時位一句當刪余初誤録
質諸鬼神而無疑節　袁了凡曰天人一理知人之至
　即是知天又非兩截天之理以太極本然言人之理
　亦以心性本體言　此節斷宜從蒙引存疑淺說作
　推原看新說謂只作贊詞不作推原者謬　翼註曰
　要不徒講知天而重發知天所以能質鬼神不徒講
　知人而重發知人所以能俟後聖方是　吳因之曰
　要之不疑鬼神一本於吾身之知天也不惑後聖一
　本於吾身之知人也孰謂君子之道非本諸身以徵
　諸民者乎知天知人正是本諸身處　因之極明然
　須知上本諸身内只是包有知天知人意非只就知
　說也此知天知人則又就其中抽出言之耳　李毅
　侯曰知天知人此天也吾與人同命之天此人也吾
　與人同率之人也君子徹乎天人君子自盡吾性而
　已天下各不能違乎天而戾乎人君子與天下盡其
　性而已由此言之君子之議禮制度考文者和也者
　天下之達道也君子之所以議禮制度考文者中也
　者天下之大本也由此世道世法世則所謂致中和
　天地位焉萬物育焉者也
是故君子動而世為天下道節　張彥陵曰行是設施
　言是訓令遠近二句即就天下内抽出言之上三句
　見王化不限於時下二句見王化不限於地不必以
　當時後世分　楊見宇曰道字法字則字作死字看
　只做天下的道路做天下的法度做天下的凖則也
　若做活字則是道之法之則之也不是　賽合註曰
　世則世法是可久以時言有望不厭是可大以地言
翼註曰此節舊分當時後世未是蓋世為者自一

　世至於後世也遠近字上亦無當時字看來上二句
　言王化不限於時下二句言王化不限於地一是直
　說一是横說不必以當時後世分　又曰世世世也
　只就本朝言之如同文武道法則如周之三十世若
　過此又不是時王了　又曰天下兼後賢後王後民

又曰則凖也不是取為立言之凖亦是遵行意如

　君子說子當孝親人便凖之以孝親　又曰有望不
　厭俱重在遵其制作上望字不是聞望是仰其言行
　而法則之也亦不是期望若期望是還未曽遵了不
　厭者是法則其言行而不厭也凡人耳目習熟便厭
　了今却不然　黄蔡陽曰法則即是望即是不厭望
　而不厭又即是世法世則　吳因之曰過者過制過
　作之謂正悖先王之典章者也奉先王之典章便不
　過制過作矣故以世法世則不厭有望為寡過之實
　然不直曰天下道君子而必曰世為天下道不曰天
　下法君子而必曰世為天下法云云者蓋此處寡過
　與天下服天下化成等意不同别處俱說斯民感化
　於上此則不重感化而重有三重有以鎭攝而整齊
　之故口氣原歸到君子身上去耳
在彼無惡節　賽合註曰此節總結上意在彼二句即
　君子之道一條庶幾夙夜二句即動而世為一條
　按此節存疑淺說翼註說約皆如此看大全雲峯胡
　氏謂君子動而節是申言徵庶民而無惡無射終譽
　皆是徵庶民夙夜句為本諸身新安陳氏亦如此說
　此斷不可從觀註以六事解如此二字則徴庶民已
　在内了若又以終譽為徵庶民則豈可通乎陳氏許
　氏雖不以動而節貼徵庶民而仍以無惡無射終譽
　貼動而節亦不必從　賽合註曰夙夜速也永永久
　也蚤字要提謂遽也一時便得也應夙夜　如此二
　字包上知天知人不謬不惑無疑不悖等意譽字包
　上法則有望不厭等意　翼註曰不重名譽只因詩
　有譽字遂承言之耳
仲尼祖述堯舜章總旨　此章見中庸之道至仲尼而
　集大成首節依雙峯饒氏謂上二句學之貫乎古今
　下二句言學之該乎穹壤用一箇學字最好仲尼固
　生知安行亦未嘗不學也　葛海門曰孔子之道只
　是箇一以貫之祖述憲章上律下襲皆自其所貫處
　言也而小大合徳則指其所貫之原於一也天地之
　所以為大即仲尼之所以為大故末節特就上文意
　中抽出箇徳字而以天地發明之不必將徳字推高
　一層
仲尼祖述堯舜節　堯舜遠而法不盡傳故言遠宗其
　道文武近而無法不備故言近守其法其實祖述者
　法在其中憲章者道在其中　袁了凡曰憲是遵守
　章是表章律是法律之律無分毫差忒也重衣曰襲
　蓋服之而不違也　翼註曰憲章依程文作刪定贊
　脩之類說非但若凡民之不倍而已又有以闡繹而
　垂之不朽也　律者效法無常襲者因襲不變自仕
　止久速與時偕行而言曰律自用舍行蔵出於定理
　而言曰襲　翼註曰天時春夏秋冬各循其序孔子
　仕止久速各當其可此意易明但襲水土難明看來
　水土云疆域異宜風氣易辨之謂也聖人下襲不徒
　是按其疆域順其風氣而已大而行藏小而日用此
　境有此境之理彼境有彼境之理截然不相混亂是
　即各正之疆域異宜之風氣也聖人隨遇而安素位
　而行雖不膠於一定而不定之定乃為至定即此便
　是下襲水土　吳因之曰上律天時趨時之妙用也
　此時字亦是借用蓋天時時字乃春夏秋冬之時而
　聖人趨時時字則無物不有無處不然無成心無轍
　迹只隨時旋轉與時推移極其圓活流動而不可拘
　泥天時變遷之妙在其運用中矣故曰律天時　又
　曰水土者地也在仲尼身上看乃地位之地是借用
　字眼凡當此位居此地身子一走到這所在便有一
　定之理且如居仕的地位則仕為定理居止的地位
　則止為定理或久或速無不皆然又如堯舜所處地
　位則傳賢為定理大禹所處地位則傳子為定理湯
　武當順應地位則革命為定理周公當流言地位則
　誅管蔡為定理此特其尤大者耳其餘一起居一飲
　食一開口一舉步那一刻非所處地位那一刻無定
　理那一件非所處地位那一件無定理這定理若增
　一分或減一分或太過一分或不及一分便不是襲
　水土聖人行得來毫釐不増不減無太過不及至停
　當至的確再移動改換不得故曰襲襲者因仍沿襲
　之意理本有定而行之亦有定也　翼註曰律襲非
　有心只是妙理自相符以不律律之以不襲襲之也

徐匡岳曰天時水土即堯舜文武之法所寓非别

　為一種其所祖述憲章即其上律下襲者也原無兩
　件工夫　賽合註曰此心本與古今天地流通只是
　全體此心不少虧欠耳　或問不時不食與仕止久
　速之類俱是事亦俱是行北溪陳氏以不時不食等
　貼事以仕止久速等貼行不妥淺說只以事言得之

據蒙引存疑淺說則章句所謂末者指不時不食

　之類所謂本者指仕止久速之類本末皆以事言而
　為外心則為内其說不易矣據大全北溪陳氏潛室
　陳氏則以不時不食之類為事為末而即為外以仕
　止久速之類為行為本而即為内殊謬據史氏伯璿
　則以不時不食仕止久速之類俱為末為外而以其
　所以然者為本為内亦不是蓋凡言本末者以大與
　小對言亦可以事與理對言亦可凡言内外者以事
　與心對言亦可以事與理對言亦可但此節雖包事
　與理在内而章句所謂内外本末似不指此故知史
　氏之說非也以事與理分本末而即以本末為内外
　以事與心分本末而即以本末為内外俱可以大與
　小分本末而即以本末為内外則不可故知兩陳氏
　之說非也　韓氏古遺黄氏洵饒俱以祖述上律為
　内兼外本該末以憲章下襲為外兼内末該本此亦
　以事與理分貼内外本末而有此說與史氏同一謬
　也若以事與心貼内外以大與小貼本末則不得如
　此說矣(右上諸條所謂大小俱是大節小節之大小非大徳小徳之大小)
譬如天地之無不持載節　此節只是形容聖人心體
　極全極備處萬理畢具無一物不有至誠無息無一
　時或閒聖人渾是箇太極　杜靜臺曰天地二字提
　起貫下四時日月看蓋四時日月不過運於天地之
　中即其錯行代明觀之天地之大益可見玩兩譬如
　字是不能形容而強為擬議之辭　譚王懷曰載而
　曰持坤輿有徳以維持也天主覆幬則大其帡幪非
　徳烏至是四時錯行一徳之自為循環日月代明一
　徳之自為禪代便已含小徳大徳於此下特申明之

賽合註曰持載覆幬各要兼分合看方含得下並

　育不害意方含得下大小意　翼註曰錯行代明只
　重錯代二字見不窮意不重明行字假如題出日月
　之代明不可說聖心明並日月只是道理在聖心如
　日月往來不窮耳　翼註曰不遺不窮俱是太的意
　不可以不窮作久意白文原無久字也假如有日無
　月有寒無暑則其運有窮有窮畢竟是不大矣　譬
　如天地之無不持載是其博厚也無不覆幬是其高
　明也譬如四時之錯行是其博厚之悠久也如日月
　之代明是其高明之悠久也是則天時水土即在仲
　尼身上仲尼之身即一天時水土仲尼與天地豈有
　二乎故欲觀仲尼者觀天地而已　吳因之曰此節
　喻處只須輕輕遞過此處持載覆幬内就含下並育
　不害意錯行代明内就含下並行不悖意大徳小徳
　敦化川流及所以為大意皆在其中下節不過申明
　此節非别有一種道理也
萬物並育而不相害節　吳因之曰此節只借天地以
　形出聖徳究竟不重在天地上此天地之所以為大
　大字極重故子思下二節全是欲贊聖徳之大借天
　地形出　翼註曰萬物並育二句是天地之大小徳
　二句是天地之所以為大(此說本可從然須知此所以字非白文所以字)但
　所以為大者即在大中看出非别有一件為此件之
　所以然也　張彥陵曰道非道理之道即厯家失道
　南行北行之道　謂並處就是不害不悖者非也天
　下豈無並育並行而相害相悖者存疑謂不是並育
　只一箇育如何說得不害不是並行只一箇行如何
　說得不悖亦非也天下固有不相害相悖而亦不能
　並育並行者以大小二字意體之自見若究其實則
　亦非有二耳　吳因之曰講不相害不相悖須暗暗
　與下川流意相關切乃妙飛潛動植總不過在天地
　之閒生育却有一物自有一物之性命有一物自有
　一物之太和豈至混淆錯雜而至於相害四時日月
　總不過在天地之間運行却運行接續之閒各自有
　次舍各自有躔度不相紊亂不相乖逆何相悖之有
　在並育之中自有一段不相害的妙處在並行之中
　自有一段不相悖的妙處作文須活翻乃佳　蔡虚
　齋曰天地之徳安有大小自其散殊者說為小徳自
　其翕聚者說為大徳川流是流其所敦敦化是敦其
　所流大徳小徳可以分合論不可以先後論　翼註
　曰大徳小徳只一徳也造化之主宰為徳小徳者分
　而言之各一主宰也大徳者合而言之共一主宰也
　但言之者有分合天地實無分合也譬如人只一心
　分言之謂之萬念相似　翼註曰川流敦化流字當
　對敦字看或流其化或敦其化化即四時日月萬物
　之化也因上文加一川字故省去一化字耳　辛復
　元曰大徳敦化為物不貳也小徳川流生物不測也

大徳是洋洋小徳是優優總是不貳並育並行不

　害不悖方是不測愚見如此辛說未是　吳因之曰
　註中脈絡分明根本盛大即辟如天地二句意曰往
　不息曰出無窮即辟如日月二句意　自其不害不
　悖者言之一塵一息皆造化主宰於其閒所謂物物
　各具一太極是小徳之川流也自其並育並行者言
　之極天蟠地亦無非造化主宰於其閒所謂萬物統
　體一太極是大徳之敦化也川流敦化費而上下察
　者也小徳大徳隱而不見聞者也天地之大如此萬
　物二句是就無物不有無時不然處分見其大小徳
　二句是就其大無外其小無内處分見其大四句皆
　是天地所以為大無淺深大徳小徳只是一徳分合
　言之耳亦無淺深　賽合註曰此天地所以為大句
　要認朱註兩所以字與白文此所以有分别蓋萬物
　四時日月俱就迹上觀皆可見者而小徳大徳則說
　裹面所以主張之者乃不害不悖之所以然也故朱
　註著兩箇所以字而白文此天地之所以為大的所
　以字却就在小徳大徳見不作推原說　蒙引曰不
　要泥所以字要看為字　吳因之曰所以二字要放
　得虛活勿作推原口氣看蓋大字是贊的口氣故蒙
　引不重所以字甚有見若重所以口氣便非贊的口
　氣矣　又曰此天地之所以為大全重在徳上看非
　徒氣化形化之迹上見其大也　徐岩泉曰時說謂
　有小徳又有大徳方見天地之所以為大甚謬只是
　言大徳敦化中而小徳為之川流無所不備無所不
　貫何其大哉　蒙引曰此一節主天地言不主萬物
　及日月四時也故不害不悖處便見小徳之川流並
　育並行處便見大徳之敦化　顧麟士曰只此數語
　此節了義備矣俗講皆謂並育兩句尚不足天地所
　以大處必至小徳兩句方是天地之所以大極不是
　麟往未見蒙引諸書時已持是解然即據蒙引亦有
　錯雜不一其指者此芟煩釋滯有不辭耳　又曰天
　地之所以大處只在萬物四時日月聖人之所以大
　處只在祖述憲章上律下襲若又推而進之以為有
　一徳以主之而乃見其大則首節云云反輕矣豈正
　指乎又曰萬物並育以下五句只平平讀去便佳此
　是孔子贊不是别項文字又曰此天地之所以句斷
　總承一節不專指小徳大徳　麟士說是
唯天下至聖章總旨　此章承上章小徳川流而言至
　聖之徳充足有餘與天地之小徳一般觀之内而内
　一小徳之川流也觀之外而外亦小徳之川流也聰
　明睿知仁義禮智溥博淵泉皆是小徳之在内者時
　出是小徳之在外者　翼註曰此章一氣說下無處
　可分截蓋溥博淵泉時出緊承五徳來如天如淵緊
　承溥博淵泉來敬信悅緊承時出來而聲名尊親又
　緊承敬信悅來總是聖徳說到發外發外說到及人

鄭康成曰見仲尼雖未為帝王而帝王配天之業

　未嘗不收於當體　康成此二句最明新安陳氏但
　云此章言達而在上之大聖人未明下章倣此
唯天下至聖節　聰明不以耳目言聰是吾心眞聞明
　是吾心眞見通微為睿藏往為知總而言之心之靈
　妙本體也　吳因之曰足以有臨須緊緊根著生知
　意發揮蓋天下大矣四海民物廣矣若非天生上等
　之資欲假人力勉強者一一燭照之便多運用不來
　了唯上天篤生聰明睿知他耳目心思運用處都非
　人可測識非唯人不可測識雖至聖亦不得知其所
　以然而然神運鬼輸絶非尋常意見所可及任慿天
　下之大四海之廣豈有遺於坐照之外故曰足以有
　臨　又曰足以有臨不是言聰明睿知之用止是益
　見他聰明睿知處言至聖這生知眞足以君臨天下
　何等様聰明睿知也下仁義禮智亦然　又曰生知
　四徳不可平看　翼註曰生知之質與仁義禮智之
　徳雖有質徳之分總是徳也故下只云五者之徳
　又曰為能字直貫到節末不但貫到節末直貫到時
　出之　張彥陵曰仁義禮智皆聰明睿知中所涵容
　執敬别皆君臨中事　又曰聰明睿知等(闕)
　然如此非前不足至此方充積也　溥博淵泉看來
　似說大徳了其實是形容小徳猶之第二十七章言
　道之小而曰優優大哉耳　時出不但是當用仁時
　則仁發見當用義時則義發見即同一仁也當寛裕
　時則寛裕發見當溫柔時則溫柔發見至纎至悉之
　處無不隨感而隨應眞所謂脉絡分明而往不息形
　容至聖之小徳可謂盡矣　溥博淵泉四字就裏面
　說總頂上節而時出之就發見說不頂上節蓋上節
　雖有容執敬别等字然却不重只重五箇足以字耳
　謂溥博淵泉頂聰明睿知五者時出頂臨容執敬别
　者非謂二句總形容聖人心體者尤非　時出是取
　之不竭用之不匱無阻塞無窮盡而隨時變通之意
　即在其中　翼註曰此時字最細如均一知臨却有
　時用明有時用晦此等變化不一　按翼註最明大
　全存疑淺說俱作時中看並無取之不匱用之不竭
　無阻塞無窮盡之說　近文講此節云非有體之各
　足者而何以用之至神若是非有内之至足者而何
　以外之各得如是是專重上截了看來上下截似當
　俱重(壬子二月二日)
溥博如天節　賽合註曰此節只以天淵擬其溥博淵
　泉之盛以民之敬信悅驗其時出之妙不是又深一
　層　翼註曰天之溥博淵之淵泉以形言至聖如之
　則以心言　見如動作威儀之類言如訓誥號令之
　類行如禮樂刑政之類敬信悅不重民上只重形容
　時出之妙　翼註曰因民之敬信悅見其當可不作
　效說　存疑謂言行皆見也信悅皆敬也淺說則以
　威儀貼見字淺說為長
是以聲名洋溢乎中國節　賽合註曰上條民字已包
　有中國蠻貊之民敬信悅之所在即是聲名之所在
　民莫不敬信悅已包有中國蠻貊凡有血氣者莫不
　尊親了不是上所及者猶有限此所及者纔無邊也
　此處之意只歸重於配天上首二句不平當以中國
　為主舟車以下極言盡天下去處非有出於中國蠻
　貊之外莫不尊親盡天下去處皆敬信悅亦不出於
　洋溢施及之外尊親俱就道徳說不在勢分上說尊
　者崇其道親者覲其光只在人心同然處見得　翼
　註曰舟車所至以下即極言自中國以至蠻貊之地
　見其無一處之遺也非又在中國蠻貊之外亦不是
　單極言蠻貊　賽合註曰本文言聲名註言徳之所
　及者蓋聲名即實徳流動處聲名之所及即徳之所
　及也　翼註曰不必是徳澤所及感格之即及也
　李玉海曰不重在尊親重在聖徳之可敬信悅　袁
　七澤曰各安其性命之正即尊也各遂其樂育之常
　即親也故莫不尊親自是實事非徒說理而已也
　賽合註曰配天與上如天不同如天以徳之體段言
　配天以徳之功用言須貼註中廣大意　上章曰高
　明配天而此則詳其所以配故用故曰二字然玩故
　曰二字可見到配天地位只是至聖本分事　曰配
　天者配天之小徳川流也註云廣大如天者亦優優
　大哉之意自溥博如天以下皆所以形容上文非又
　深一層民之敬信悅聲名之洋溢皆是發見之當可
　非侈言其功效也　前章小徳大徳即是中和可以
　分合言不可以先後動靜言方其靜時渾然一理而
　萬象森然者已在其中及其動時萬象森然而渾然
　一理者已在其中然至誠章大全朱子又有表裏及
　存主發見之說則似小徳大徳又可以動靜分矣蓋
　方其靜時雖非止有大徳然小徳只是寓乎大徳之
　中方其動時雖非止有小徳然大徳只是寓乎小徳
　之内故小大徳雖不可以動靜分而亦可以動靜分
　也　按依此看則至聖章當重在時出邊蓋聰明睿
　知五段雖是言小徳然只是言小徳之寓乎大徳者
　耳至時出處方正言小徳　又按朱子所謂存主専
　以心之靜言所謂發見則兼動乎心動乎外者言
唯天下至誠章總旨　此章承大徳敦化而言至誠徹
　内徹外無非大徳之敦化經綸句是大徳之在外者
　立本知化是大徳之在内者
唯天下至誠節　張彥陵曰為能字貫至化育句　陳
　北溪曰經是分疏條理綸是牽連相合如君是君臣
　是臣父是父子是子各有條理一定而不亂故曰經
　如君臣之相敬父子之相親此其倫類自然相合故
　曰綸　經綸只是有分以相接有恩以相愛之意玩
　北溪陳氏之說正如此若東陽許氏以父慈子孝為
　經父子相親為綸蒙引存疑淺說俱從之殊不是如
　此看則難在至誠一人身上說矣存疑附後　附存
　疑曰經綸不是兩時事分言之則曰經合言之則曰
　綸治絲之經綸有先後大經之經綸無先後　吳因
　之曰至誠之徳極誠無妄其於五品人倫莫非極誠
　無妄之所流貫主恩則盡其恩之實而不為虚文主
　義則盡其義之實而非徒虚飾零碎分看那一件不
　精實籠統合看那一處不精實　經綸蒙引就聖人
　一身言東陽許氏兼脩道之敎言看來兼說亦可但
　天下之大經則斷宜空說不可謂是天下人之大經

翼註曰天下之大本不是說天下人人之性只一

　人之性便可名為天下大本了立是植根牢固不被
　物欲摇奪意然不是用功去立他是本來能立了
　張彥陵曰立只是所性全體毫無虧欠千變萬化道
　理預植於中　附蒙引曰立本渾淪說為是鄭氏謂
　立仁之本則仁民愛物之類從此出立義之本則敬
　長尊賢之類從此出如此則不見萬殊一本之意况
　未發之中未可分條理分條理言則為小徳之事
　按蒙引此條予向亦有此疑然朱子於首章性字已
　以仁義禮知為說矣則似亦無妨也　李九我曰知
　非耳目推測也　許白雲曰無所倚只是至誠自然
　流出不須著力去做的意思　無倚只依黄直卿作
　不倚思勉為是朱子謂如為仁由己而由人乎哉之
　意殊不切　註倚著於物思勉也是物詩書師友也
　是物蒙引翼註俱兼說似完全然黄氏覺直捷也
　翼註曰生知者不但不倚聞見亦不倚情想安行者
　不但不倚跡象亦不倚意氣　按不倚是縁至誠而
　不思勉與他處重在生安者不同　章句謂此章至
　誠無妄自然之功用蓋以經綸對立本知化育言之
　則經綸為功用以三者對至誠言之則三者皆為功
　用此功用與他處言功用皆在外者不同
肫肫其仁節　此節又承上文而申贊其功用之妙不
　是又深一層　吳因之曰此節是申明上節之意非
　贊詞嘗說俱云經綸可以觀仁而仁則肫肫焉如此
　說是輕說仁淵天而所重特在肫肫等矣不知上文
　暗有仁淵天等意尚未說明至此始提出正重其仁
　其淵其天而肫肫等不過各著兩字以形容之耳
　按因之與淺說合近來時文俱以此節作贊詞先講
　仁字次講肫肫似亦可從但不可認仁深於經綸肫
　肫又深於仁也然亦畢竟非正說　又曰講肫肫節
　便隱隱關得難知意　丘月林曰肫肫淵淵浩浩又
　是形容那仁與天淵處言經綸而至於毫無所倚眞
　箇肫肫然其仁矣只照本文順說若曰其仁則肫肫
　便非語意　經綸處即是仁以五倫之閒慈祥浹洽
　言仁何以曰肫肫曰懇切而不虛浮至極而不虧欠
　立本處即是淵以萬理中涵本源澄徹言淵何以曰
　淵淵曰清淨而物欲不淆深逺而涯涘莫測知化育
　處即是天以心涵太虛神通造化言天何以曰浩浩
　曰誠復之體何所不包涵誠通之用無所不運量
　按淺說謂淵字只當靜深字看天字只當廣大字看
　不可謂即淵即天也其說非不高然玩註曰非特如
　之而己還作即字意看為是靜深廣大只是其所以
　為天淵者耳不必與其仁一例看予所以存淺說此
　條者欲知仁即懇至肫肫乃懇至之貌淵即靜深之
　意淵淵乃靜深之貌耳末句倣此　唐荆川曰此題
　顚倒看便是至誠之道經綸大經是其仁也其仁則
　肫肫立大本是其淵也其淵則淵淵知天地之化育
　是其天也其天則浩浩其淵其天就說至誠之天淵

按荆川說甚直捷(辰閏六月十六)　以性命分天淵亦是

　偶然如此分貼其實性也是廣大的命也是靜深的
　若前章溥博淵泉便俱包性命說矣　大全雙峯此
　條最難通既以浩浩句承知化育來則此句已包地
　在内矣又以淵淵句屬地豈不支離乎　如淵如天
　其淵其天句法相似而語脉不同如天如淵二句上
　文明有溥博淵泉字則以溥博淵泉為主而如天如
　淵是形容之詞其淵其天二句上文暗伏淵字天字
　則以天淵為主而淵淵浩浩形容之詞不必如存疑
　作一例看　以朱子存主發見及表裏等字推之竊
　意小徳屬發見為表大徳屬存主為裏至聖章從溥
　博淵泉之存主說到時出之發見重在發見邊由發
　見窺其存主故雖溥博淵泉亦人所可知至誠章從
　經綸之發見說到立本知化之存主重在存主邊從
　存主布為發見故雖經綸肫肫亦人所難知如此看
　明矣但朱子所謂存主發見及表裏等字似從至聖
　至誠上分不從小徳大徳上分蓋謂聖以徳言誠則
　徳之實也徳為發見徳之實為存主如此看則上章
　溥博淵泉亦為發見下章經綸亦屬存主此又一說
　也然愚意如此看則不用存主發見等字尤妙若或
　問游氏則又從至聖之徳至誠之道上分出易知難
　知之意其曰徳者其用道者其本云者蓋徳就聖人
　分上說道就徳之所具說故有用與本之分道字指
　天下大經天下大本天地化育言此又一說也　總
　之此二章分别處有三一則小徳大徳之分一則徳
　與道之分一則至誠至聖之分三意自不相妨然小
　徳大徳之意是主言小徳亦可以至誠言言大徳亦
　可以至聖言言小徳與至聖亦可以道言言大徳與
　至誠亦可以徳言中庸特互見耳　大徳小徳原不
　是兩件小徳即就大徳中抽出言之耳曰肫肫曰淵
　淵曰浩浩以大徳言也而其中有仁焉義焉禮焉智
　焉溥博淵泉而自不窮於時出並無兩層　存疑曰
　上章臨容執敬别是以五徳分說非小徳川流乎此
　章經綸立本知化是以五徳合說非大徳敦化乎說
　得兩章之義了然　按存疑看大徳小徳不分發見
　存主者也似亦可兼用姑俟再定
苟不固聰明聖知節　張彥陵曰此節不重知至誠上
　只重在贊至誠之妙上　天下非無絶世之聰明却
　是虛浮慧巧喚不得實聰實明須是能辨别義理者
　方實是聰明聖知方能達天徳然此亦不對虚浮慧
　巧說凡能辨别義理而畧有一毫未至便不是實對
　虛浮慧巧說者只是賔意　張侗初曰註下箇實字
　見得固聰明聖知即是至誠也　註唯聖人能知聖
　人兩聖人字即作至誠看　以固為固有之固作不
　倚看者亦謬　廣鳴達天徳者篇原評云聰明聖知
　即上章聰明睿知達天徳即上章仁義禮智四徳朱
　子言至誠之道非至聖不能知則從小徳講為是世
　人將達天徳即看做經綸立本知化育一病也徳雖
　即在質中然玩題面天徳與聰明聖知對達字與固
　字對有將固字作總貫者又一病也　先輩必不肯
　做此題使遇此等題亦必不肯如此做只宜於開講
　内將全節大意畧叙後竟將題面四字著實發揮後
　繳還苟不二字便了　固聰明聖知達天徳者即是
　天下至誠猶云唯至誠能知至誠也不必拘泥上章
　謂唯小徳能知大徳蓋上章聰明睿知是以小徳言
　此章聰明聖知是以大徳言字同而義異也　至誠
　至聖兩章既以小徳大徳分而總註又云上章言至
　聖之徳下章言至誠之道大全朱子又云至誠至聖
　是以表裏言至聖一章說發見處至誠一章說存主
　處按徳有大有小道亦有大有小小處有表裏大處
　亦有表裏但子思言至聖則就徳言言至誠則就道
　言徳是道之所發故為表為發見道是徳之所蘊故
　為裏為存主不比他處言人心之發見存主
衣錦尚絅章總旨　此章是中庸之結尾自下學立心
　之始言之而推之以至其極一部中庸道理皆包在
　内與首章遥相照應一言以蔽之則曰下學上達而
　已蓋上三章言仲尼體天之徳與至聖至誠之功用
　中庸之道至矣盡矣是豈一蹴可至哉學者必從下
　學始下學必從為已之心始故首引衣錦尚絅之詩
　以發明為已之義　袁了凡曰闇之一字是一篇大
　頭腦乃學力緊關處曰不見曰不言曰不動曰不賞
　曰不怒曰不顯直說到無聲無臭只完得箇闇之一
　念完得箇尚絅意思　徐懋齋曰天命之無聲無臭
　是徳的原頭惡文而闇然之心是入徳立定的主意
　近自微之境是入徳者闇然用功的實地省於不見
　存於不動不言正是闇然於近自微處所用的工夫
　至於不賞不怒而極於不顯是工夫已盡即極於風
　逺顯而仍歸於近自微乃心徳之至極的田地總之
　只完得天命之性　胡雲峰曰首章曰道此章曰徳
　道字說得廣濶徳字說得親切徳者得此道於心者
　也首章開端一天字原其所自也此道之在我者無
　不本諸天也此章末一天字要其所成也徳之成則
　能不失其道之在我而本諸天者也至此則我本於
　天天備於我又不過即其初天命之性爾是無聲無
　臭之天即吾不顯之徳而不顯之徳即吾渾然未發
　之中者也然聖人之所以為徳之至者不過敬之至
　而己敬者聖學之所以成始而成終也故此書以愼
　獨戒懼終始也　沈無回曰每節冠以詩云實有咏
　嘆一部中庸之意
衣錦尚絅節　劉上玉曰此節乃言入徳始事兩君子
　之道及日章不厭等勿講太高妙為是　張彥陵曰
　惡其文之著不應做惡文重質看重質之意與此章
　不相干文字是好字　李毅侯曰講惡字不可用文
　勝滅質世風大壊等語蓋此句固未說到下學君子
　身上且只釋詩然亦與文質奢儉等意無干只云文
　太著則心馳於外炫而詩人惡之却妥　翼註曰為
　已只是實心切不可說涉用功上　毅侯又曰道字
　虚君子之道猶云君子之為君子　又曰闇然雖在
　外而其立心務内却在闇然上可見日章是在中之
　美日顯也美字淺看此時還未有厚養又有即以實
　心作美者亦不是實心乃美所由集　張彥陵曰闇
　然日章只重闇然不重日章然日章即在闇然内非
　有兩層　又曰所謂闇然本謂精神意念收斂在内
　畧不馳鶩於外故但見其外若闇然耳即所謂美在
　其中亦只是這㸃實心非别有一種美在日章就在
　闇然内　管登之曰子思深見中庸之鮮能者由於
　隱怪而隱怪之根在好名故舉闇然的然分别之使
　下學心曲中知所趨向其義與君子中庸小人反中
　庸章顯相照而與索隱章隱相發　此不對隱怪與
　無忌憚者說翼註曰小人輕看最是　張彥陵曰淡
　而不厭三句正發明闇然句　又曰淡簡溫三句只
　是形容闇然的妙處其淡自不厭簡自是文溫自是
　理　至味生於無味至文生於無文至辯生於無辯
　最為確論　李毅侯曰天命之謂性率性之謂道未
　發是中已發是和原是極平淡極易簡極蘊藉　翼
　註曰淡無味也只是無可艶羨意自旁人看君子而
　言若君子亦不自知其淡矣不厭亦自有不可厭者
　在不作君子自信說　淡而不厭三句不過是形容
　闇然日章之實子思深有味乎此一段光景故再詳
　言之不是推進一層　又都是下學立心之始勿看
　太高妙　李衷一曰知逺之由於近則常在近處用
　功知風之由於自則常在自處用功知微之達於顯
　則常在微處用功此闇然實用功處　如此三者則
　見得箇為己門庭不錯從此好下工夫故云可與入
　徳矣這三箇知字即大學知先後之知非知至之知
　也亦勿看太深微蓋子思將敎人去做謹獨戒懼入
　徳工夫先要他具一箇為己之心又要他先知幾然
　後可下手此最循循有次序　淺說於溫而理下過
　至下三句云夫君子立心為己而其實之發於外者
　如此然則學者其可不務實乎其可無為己之心乎
　然要其所以闇然而能日章者則亦不徒有是眞實
　心意而兼有是眞實工夫也使或不知當謹之地而
　盡夫下學之功則無以充其為己之心而卒亦歸於
　闇然而已而何能以日章哉按此似稍差謹幾工夫
　在日章後不是謹幾方能日章也蓋此日章原當淺
　看　因之謂己即近自微而知近自微即詳知其所
　當為之己豈舍己之外又别有幾不知己字包得近
　自微逺風顯近自微固己也逺風顯亦己之逺風顯
　也知逺三句是又從己中推出一幾耳不知因之何
　故為此說以誤後學也　李衷一曰此徳字即後面
　不顯惟徳達天之徳也　陳居一曰直到篤恭方完
　入徳之事　翼註曰溫而理以上是為己下三句是
　知幾末句雖承知幾來而本在為己也重在己上
潛雖伏矣節　胡雲峯曰上引尚絅詩但見學者為己
　此引潛伏二詩方見學者為己之學首章先戒懼而
　後愼獨由靜時工夫說到吾心方動之幾此章先愼
　獨而後戒懼由動時工夫說到吾心至靜之極　潛
　雖伏矣亦孔之昭正所謂莫見乎隱莫顯乎微也
　翼註曰内省省字最重即省察之省也内字亦不輕
　一念初萌省其為天理為人欲以加存遏省之又省
　使人欲盡去便是不疚矣不疚則質之初心無所愧
　怍便是無惡於志矣　不疚無惡緊承内省來重在
　君子必欲使之如此上蓋亦屬工夫也　張彥陵曰
　君子必要内省不疚而直無惡於志　内即是獨省
　即是愼不疚而無惡於志正是内省正是人所不見
　處著力也　君子内省此處須無一毫疚病方無愧
　於心此正言謹獨工夫蒙引謂内省不疚以已能者
　言不可看做謹獨工夫此不可從　吳因之曰不可
　及二句緊接上文而深著獨之不可不愼其唯人之
　所不見乎言不可及唯在此處若過此關頭便潛滋
　暗長力無及矣不但是贊之之詞也　張彥陵曰末
　二句只是從上二句而咏嘆之是提醒人語使之猛
　然有省耳　翼註曰不可及勿作功業不可及只云
　其不疚也有疚者不及之其無惡也有惡者不及之

沈無回曰君子直到篤恭田地戒愼不睹恐懼不

　聞的工夫亦未嘗輟手　附蒙引曰潛雖伏矣亦孔
　之昭正所謂莫見乎隱莫顯乎微也君子能於此致
　其謹故内省不疚而無惡於志也不可以内省不疚
　做謹獨工夫此以己能者言故下贊云君子之所不
　可及者其惟人之所不見乎　存疑謂首章言體道
　之功是始學事此章言入徳之序是成徳事言體道
　之功則先戒懼而後謹獨而其意周以切言入徳之
　序則先謹獨而後戒懼而其意益以宻此本大全朱
　氏公遷最謬或問謂此章再序成徳入徳之序分明
　與首章一様但言之先後不同耳豈可以始學成徳
　分乎　按存疑公遷之說即吕氏徳成反本之說或
　問辨之明矣　首章從天命順説下來故戒懼在慎
　獨前此章從下學轉説到天命故戒懼在慎獨後
相在爾室節　樂天齋翼注曰上節謹獨雖無言
　動之跡而猶有言動之㡬此節不言不動又進
　一步了胡雲峯曰不動而敬即戒慎乎其所不
　睹不言而信即恐懼乎其所不聞　問不言不
　動念慮未萌何由敬信此心一敬信便喚作動
　何謂至静吳因之曰所謂敬信不是思量動時
　如何敬言時如何信也常存吾敬以待動不因
　動而始敬是曰不動而敬常存吾信以待言不
　因言而始信是曰不言而信此之謂主静之法

按固是舉不言不動以該言動然畢竟是從

　言動追入不言不動方透得出功益加宻大全
　諸家未免説偏了　史氏以獨為微屋漏為
　隱然首章隱微俱指獨説史氏非也　史氏
　解屋漏與朱子蒙引不同未詳孰是姑並存
　之以俟考
奏假無言節　徐鴻洲曰勸不用賞威不用怒是無言
　之治非眞如黄老清淨之術也人須自反吾徳能不
　愧屋漏時人有不感動愧恥否以是知不用賞怒者
　是人心無待於賞怒非謂必不賞不怒而後稱上治
　也　吳因之曰奏假一節固不可謂直叙成徳全無
　工夫然亦不可謂敬信以上有别様工夫口氣只當
　云由此敬信而漸熟之以至成徳之域則不賞而勸
　不怒而威矣又由此而漸化之以至於妙不容言之
　地則篤恭而天下平矣大抵由始學至成徳由成徳
　至渾化地位
不顯惟徳節　郝鹿野曰奏格二節不重天下之勸懲
　平只重在君子之不賞不怒及篤恭上蓋非言及人
　之業乃言入微之徳也究竟只是完得微體耳　不
　必以微字貫微即自微字可貫自字亦可貫乎蒙引
　存疑淺說俱不如此　翼註曰此節徳字正應入徳

雲峰胡氏謂不顯之徳即未發之中於喜怒哀樂

　未發之時而敬是不顯其敬却說偏了不知不顯篤
　恭皆貫動靜也姚承菴曰恭即是敬信　張彥陵曰
　人心之初原從天命來君子篤恭不落一毫情識合
　此天命之初體耳篤恭而天下平是我與天下同歸
　到天命之性地位　翼註曰恭是主心之欽翼言篤
　即不顯意不顯實因無思勉也有思勉則有痕迹便
　是顯矣篤恭者自然而恭不自知其恭也　按翼註
　此條亦本存疑　莫中江曰天下各安其性命之情
　斯謂之平　翼註曰天下平即勸而忘其勸威而忘
　其威也　陳居一曰正是不見而章不動而變無為
　而成境界以民勸民威較之尚有勸威之迹在　奏
　假二節雙峰以奏假節承愼獨以不顯節承戒懼極
　是因之以奏假二節俱承戒懼來亦妙二說姑俟再
　定若雲峰以奏假二節分承敬信則謬也史氏辨之
　詳矣若新安陳氏東陽許氏蒙引淺說俱以奏假二
　節總承戒懼愼獨亦恐不是觀篇首程子曰始言一
　理末復合為一理則知不顯之徳專以未發之中言
　難兼愼獨說也蒙引於合為一理句既以上天之載
　貼之矣又謂不顯兼愼獨說殊不可曉矣　若依蒙
　引諸家以奏假二節總承戒懼愼獨則所謂不顯者
　乃即費隱之隱也似亦有理然於所謂末復合為一
　理者則不可通矣故不從也另附　附蒙引曰篤恭
　即是上文謹獨存養之極致處敬貫動靜故曰篤恭
　即致中和　存疑於奏假二節說得殊渾但其承上
　工夫來而又不作工夫看又以敬字貫甚合書旨故
　取之(丁卯正月初九)看此章却取蒙引總承之說　奏假二
　節依新安陳氏及蒙引總承謹獨戒懼來但奏假節
　效尚淺不顯節則徳愈深而效愈逺耳不必如雙峰
　饒氏前節效驗承前節工夫後節效驗承後節工夫
　蓋謹獨戒懼總是入徳之功功夫進一層則徳進一
　層徳進一層則效亦進一層不賞民勸不怒民威非
　有中和之徳者不能但猶未到中和之極處只是國
　治事篤恭而天下平則所謂致中和而天地位萬物
　育也
予懐明徳節　張彥陵曰徳輶如毛兩詩蓋說此兩段
　議論正見篤恭之徳難形容也至矣句當從天說到
　聖人上天以是徳命之人本無聲臭可言人以是徳
　還之天亦無聲臭可指以此來形容不顯乃為曲盡
　是之謂至非不顯之外又有所謂至也　翼註曰聲
　指號令色指威儀　湯霍林曰此子思引夫子現成
　語話不是釋詩病在一以字如有徳以主之則聲色
　亦不顯矣　張侗初曰也須賞也須怒也須聲也須
　色只是勸民威民化民不在賞罰聲色上此帝王治
　天下之妙道也　副墨曰鼓之以雷霆照之以日月
　聲色亦化也但自有在聲而非聲在色而非色者
　張彥陵曰毛猶有倫言以毛比徳猶有倫類可擬非
　毛之猶有倫也　翼註曰猶有倫類只是猶有形象
　意蓋有形皆有類無形則無類詞雖云有類而實明
　其有形猶云尚屬物類耳一說徳而謂之如毛是徳
　猶有毛可比亦不俗但下文猶有天可比說不去
　雙峰饒氏曰上天之載無聲無臭此便是未發之中
　便是天命之性蓋一篇之歸宿也　此說偏　袁了
　凡曰無聲無臭渾是太虛之體太虛之中本無加減
　本無動摇既曰無聲則雷轟鼓沸而太虛不喧萬籟
　俱寂而太虛不靜既曰無臭則沉檀香滿而太虛無
　受處穢惡腥聞而太虚亦無染處吾之眞性原是如
　此　許白雲曰以無聲無臭形容不顯之妙則聖人
　之道幾於虚無矣而曰上天之載此所以為聖人之
　道也載者發育萬物之事於發育之中有無聲無臭
　之妙即太極形而上下者譬聖人篤恭而天下平本
　末具備也　張彥陵曰非謂徳亦無聲臭同天乃謂
　此理流行於天原無聲臭之可著耳工夫既到之後
　便合著源頭玄微處是之謂至矣不是形容之至
　徐懋齋曰宋儒以聖徳擬之於天為至今儒以聖徳
　能合天為至　玩註原是以合天為至非以擬之於
　天為至　薛方山曰蓋徳以合天為至非以天擬聖
　為形容之至也　按此與翼註同然至矣下當找云
　惟此可以形容不顯玩註原是如此　翼註曰此只
　形容不顯之意形容之者猶云擬之也非模寫形容
　之謂　又曰至矣是說徳至矣不是說形容不顯之
　徳至矣　又曰至矣當從天說到聖人上天以是徳
　命之人本無聲臭可言人以是徳還之天亦無聲臭
　可指不落聲色不涉倫類眞徳之至矣勿據詩指天
　說　又曰不顯即至非不顯又有至不至也末找云
　何莫非闇然之心充之耶　無聲無臭一語最要體
　認不可涉杳㝠昏黙虚無寂滅話頭無聲無臭即在
　有物有則上見周子所謂無極而太極也又不可依
　雙峰饒氏專以此為未發之中天命之性蓋論無聲
　臭則已發之和率性之道皆是無聲臭的程氏謂始
　言一理末復合為一理若專指此為天命之性者蓋
　是言此句中天命之性率性之道合而為一非謂此
　句專言天命之性而不兼率性之道也　中庸首末
　兩章只言戒懼愼獨不及致知力行蓋戒懼愼獨不
　是空空戒懼愼獨即在致知力行上見故言戒懼愼
　獨便包得致知力行
　四書講義困勉録卷三
　四書講義困勉録卷四
　　　　　　　　　　贈内閣學士陸隴其撰
　圖書編曰孔氏之敎其徒也一則曰仁二則曰仁當
　時學者之學於孔氏也一則曰求仁二則曰求仁是
　故立而立人達而達人者語其體也克己復禮主敬
　行恕參前而倚衡者語其方也一貫者語其約也天
　下歸仁者語其大也擇善者擇乎此也固執者固執
　乎此也造次於是顚沛於是者語其不息乎此也曾
　子之一日三省志乎此而省也子路之樂與物共志
　乎此而共也顔子之無伐善施勞志乎此而無伐施
　也　又曰將以仁為難與一日克己復禮天下歸仁
　有能一日用力於仁未見力不足者將以為易與何
　為罕言仁而謂若聖與仁則吾豈敢將以為近也仁
　以為己任不亦重乎死而後己不亦逺乎將以為逺
　也仁逺乎哉我欲仁斯仁至矣苟志於仁無惡也將
　以為人心之固有而不待求與君子無終食之違造
　次顚沛必於是雖之夷狄不可棄也將以為求之方
　寸而足與凡視聽言動居處執事與人交以及出門
　使民能行五者於天下皆是也將謂取足於己而己
　乎君子以友輔仁事其大夫之賢者友其士之仁者
　皆仁之資也將謂其必藉於人乎當仁不讓於師為
　仁由己而由人乎哉於此㑹而通之神而明之仁其
　庶幾矣　又曰仲尼發憤顔子竭才曽子死而後己
　此正是聖門學脉所繫後人不能希聖希賢病正坐
　此　又曰聖學之全固揭之首章矣併玩志道據徳
　依仁游藝脩徳講學徙義改過共學適道與立與權
　知及仁守莊涖動禮知之好之樂之可見學有全功
　不可闕功有漸次不可紊也　又曰聖人之學性學
　也仁義禮知性也觀孔子敎人之求仁則知孔門敎
　人之盡性也　又曰論語中所記多是面相授受忠
　告善道辭簡意盡蓋平日聖徳既己服其心當是誠
　意柔顔温辭和氣又足以啟其信要皆以無厚入有
　閒而不覺其入之深焉真是法言不容不從而改巽
　言不容不悦而繹雖羣賢之辭亦自與他書所記載
　者逈别　又曰囘也仰鑽涉於無誘之以博約而卓
　然有真見參也省身泥於有啟之以一貫而唯然無
　方體
　李毅侯曰論語頭緒雖繁其中緊要只數條便盡看
　透時節節俱了如髙屋之上建瓴水也大抵聖賢終
　身受用只一學字為主學者何博學審問慎思明辯
　篤行是也所學者何人倫事物之理本於天命之性
　者是也聖賢本領只在一天字上聖賢功夫只在一
　學字上學不知天非聖人之學也性相近也習相逺
　也百姓日用而不知此學之所以重也故曰生而知
　之者上也學而知之者次也夫子生知之聖而自謂
　好學好古敏求聞見擇識是也惟其知之是以好之
　其得力逈與人異故自謂下學而上達五十而知天
　命則夫子終身一學也夫子終身一天也故曰我非
　多學而識之者予一以貫之一貫之一則性與天道
　是也無適而非天性之流行則樂矣故曰樂以忘憂
　好之者不如樂之者樂亦在其中矣此聖人地位也
　近聖人者顔子也近顔子者子貢也參也魯其質之
　明睿少遜焉而誠意慎獨反身自慊終得聞夫子一
　貫之道故囘之年未竟其學而曽子之學獨傳蓋夫
　子所謂性與天道只一誠而已仁與誠一也故中庸
　言誠而論語獨言仁當仁一事聖門所最重也夫子
　五十而知天命不言仁而安仁可知矣顔子克己是
　當下將私意克盡了便復全天性之則故三月不違
　仁曽子誠意慎獨在强恕上得力把私意漸漸消磨
　天理漸漸完復所以能弘毅任仁顔子乾道曽子坤
　道也先儒毎教人尋孔顔樂處夫孔顔之樂只天性
　流行洒然自得而已夫子知天命故樂顔子克已復
　禮故樂孟子曰反身而誠樂莫大焉知顔子克己之
　樂則亦可知曽子誠身之樂矣故聖道之得傳者曽
　子也子貢問一言終身而夫子語之以恕終得聞性
　與天道其亦庶幾乎此也按强恕為求仁吃緊工夫
　而曽子曰夫子之道忠恕而已矣然則恕之一言固
　聖賢下學之始事而究極之精㣲也所以程子移上
　一階説聖人也是此忠恕又移上一階説天地也是
　此忠恕則恕之為如心也即仁與誠即性與天道而
　已矣故聖賢所終身者學也而其終身於學者天也
　學不知天非聖人之學也夫子好學而知天命顔曽
　子貢其知天一也自是而外無聞焉所謂中人以上
　可以語上中人以下不可以語上者夫子亦與之言
　下學而已夫下學之即為上達也存乎其人矣　又
　曰本領一天功夫一學二言了一部論語發明性與
　天道處曰誠曰仁曰恕要之有異名無異體自下學
　為恕自上達即仁與誠即性與天道吾道一以貫之
　如此而已　聖門如顔子子貢皆是學知利行者曽
　子是困勉者
　圖書編曰好仁好知好信好直好剛好勇苟不好學
　則有蔽矣使徳之不修徒曰學之不講是吾憂也可
　乎學詩學禮學易學韶咸有益於得矣使博學於文
　不能約之以禮欲其弗畔於道也得乎
學而

學而時習之章總㫖　王觀濤曰聖人一生只是箇學
　而不厭學則那有盡頭特為世人苦難而無自得之
　趣故説此悦樂不愠境界以鼓舞而欣動之只玩本
　文三不亦字便想見他循循善誘之意　陳行之曰
　時習盡君子之學悦字盡學之趣即此是徹首徹尾
　的二節朋來之樂就其中及人者言末節不愠之君
　子就其中忘遇者言　李毅侯曰劈頭説此一章分
　明自道其一生好學之至發憤忘食樂以忘憂不知
　老之將至此時習而悦也為之不厭悔人不倦此朋來
　而樂也不怨天不尤人下學而上達此不知而不愠也
學而時習之節　張彦陵曰工夫全在時習上箇中有
　勿忘勿助意説字正形容時習之妙見無限自得光
　景俱從時習裏面出來是聖人鼓舞人心語　翼註
　曰人但知忘者非習而不知助亦非習助長則生澁
　習則馴熟　是勿助勿忘意註雖不明分二義然自
　不妨新説專以不著力為解則偏矣聖人論學極著
　力極不著力若竟不著力則巳是生安地位矣　真
　學自然能時習真時習自然能朋來不愠若大槩言
　之則固有學而不習習而不時時習而未至於朋來
　朋來而未至於不愠者後説是題中正解而前説則
　深一層解也朱子常以知行分説而陽明言知行合
　一亦然故顧麟士云學字少不得作主然體勢三平
　凡説家作串逓語者自可芟却也其説極是　陸象
　山曰論語中都無頭柄説話如學而時習之不知所
　謂習者何事　一部大學説的都在　王龍溪曰古
　人理㑹心性只家常事故開口便説學而時習之不
　必説如何是學　楊慈湖曰時習者時時而習無時
　而不習也凡作意用工有所起必有所輟　陳白沙
　曰習通天地川上不舍習貫古今千聖面命　圖書
　編曰或曰時之義果無閒斷如禹之惜隂耶抑善變
　通如巽以行權耶曰皆是也天之運也積十二時以
　成日積四時以成歲惟其無間斷是以常變通也
　淺説曰不亦説乎説者説於學也註中其進自不能
　已句正貼説字　説字解其進自不能已句可味然
　自不能已處即欲罷不能意
有朋自逺方來節　朋來不愠俱有工夫蓋首節學習
　工夫尚淺進而不已焉學益深習益熟則朋來又進
　而不已焉學愈深習愈熟則不愠不可謂下二節只
　是效驗是從效驗上見工夫耳雙峯之説須善㑹也

朋來只依大全䝉引作新民看為是存疑之説不

　必從附後　附存疑曰朋來而樂雖是成物事與大
　學新民覺稍異新民與明徳皆大學之道尚在這學
　字内朋來而樂似有後明徳新民一步但學就該體
　用未有舉體而遺用者朋友相從乃是學體用全備
　之學觀此則朋來與新民不同可見矣　世之學者
　莫不有朋其於人之知或不汲汲焉而侈言聲氣不
　免以交游之盛而致道徳之衰感懷世事甚至以逃
　名之心長傲物之習亦孰非時習之功少哉(壬申閲時文摘)
　(出)　張彦陵曰樂字固非以人驗我學亦非慶吾道
　之廣其傳　亦非以人資已只是慶吾道之廣其傳
　(乙卯二月三十)　徐巖泉曰只是此心流通於天地萬物之
　間欲不間斷耳
人不知而不愠節　蔡晉江曰時習是終身事説亦是
　終身事雖至於不知之地而時習之功未嘗有間曰
　不愠特自其人不知而言耳蓋人不知而有愠則猶
　是時習之功未至即此愠之時猶未能説也此君子
　是就見成説當與中庸遯世不見知而不悔易不見
　是而無悶同看　到此始完全得一箇時習　翼註
　曰識見髙故知其無損於我涵養定故自然不動其
　心非成徳君子而何　沈無囘曰學妙於時習自然
　與天地萬物相通即一人不來自有天下歸仁之象
　豈有不朋來之理然不可謂來者便是知而不來者
　方是不知大抵學得盡處其獨得之妙不可持以語
　人人亦豈盡解得如孔子之在當時三千七十豈不
　朋來然欲無言則子貢疑之見南子則子路不悦故
　曰知我者其天乎不怨不尤又何嘗因之而生愠此
　是學問中必有之理不到此不是真學問　此亦是
　人不知内事但專説則偏　朱子曰人不知乃不知
　於世之好為詭異者蓋時習之學平平常常闇修於
　已無以致其知也　大全不載此説　問不愠是漠
　然無所動於中否羅近溪曰如此則孔子之敎亦有
　倦時矣蓋此當與不患人之不己知求為可知同看
　君子之心直是要天下萬世相通人有不知必反己
　以為可知而後已於人何敢愠焉　如此説方見學
　問無歇手處　要知不屑敎誨亦是不愠息邪距淫
　亦是不愠道不行而思居夷浮海亦是不愠蓋此心
　不動便是不愠　沈無囘曰近溪説此是道理但不
　可此處説君子有終身自反之功亦有毅然獨信之
　處此君子與中庸遯世不見知而不悔同　一人不
　知自有天下歸仁之象是不必愠此反己之説則不
　敢愠兼説為佳　蔡覺軒曰程子謂不見是而無悶
　乃見君子是不愠然後君子也朱子謂惟成徳者能
　之則是君子然後不愠以説樂兩句例之則須如程
　子之説　兩意亦是相足　如第一節是由時習而
　得説也而朱子又曰學到説時已是進了一步則又
　似非説不足為時習兩意亦是相足
其為人也孝弟節　張彦陵曰有子指出孝弟示人正
　要人根本上著力不是虛論道理　聖賢那一語是
　虚論道理　又曰就見成説好從心上來不但無其
　事而且無其心滿腔都是至和極順的意思　梁無
　知曰天下豈有好犯上作亂之理但不孝不弟之人
　滿腔子都是殺機一念不已又續一念習慣自然真
　如好之者然犯上作亂從不好説來正在心上銷融
　之意
君子務本節　此節䝉引存疑皆不主仁山之説　依
　新説則為仁之本首節已括盡此特借君子咏嘆出
　來與雲峯仁山之説相背可刪也　翼註曰不可以
　本屬心道屬事蓋道皆本心而達於事本是道之一
　端最切近者　按晦翁伊川以為字屬仁字讀蓋孝
　弟是仁裡而發出來的乃推行仁道之本自此始耳
　仁則流通該貫不専主於孝弟之一事仁就性上説
　孝弟就事上説　王觀濤曰仁者以萬物為一體而
　親與兄是一體中更親切者故即此愛親愛兄一㸃
　良心乃無所不愛之根　聶雙江曰孝弟是初心萌
　芽至真切處孩提不待學慮而自知自能者人能培
　養得這箇真念不息則氤氲化醇資生資始萬物育
　焉故曰為仁之本　論念頭則孝弟之念最真論作
　用則孝弟之事最切兼説為是　沈無囘曰本以言
　此心之根底處人惟孝弟與生俱來一念包孕千枝
　萬葉無不攝入故曰為仁之本此只就當體説方見
　完足若説施由親始便支離　重講孝弟謂仁義禮
　知總是孝弟之體仁民愛物總是孝弟之用説非不
　精然却令人無下手處不若程朱之淺言孝弟重講
　仁字也且如新説仁與孝弟滚作一團則於本字終
　説不去　張侗初曰仁是生人者也有生而後有孝
　弟如何孝弟為仁之本曰仁在未生以前無思無為
　一落於為人而仁有為矣知愛知敬乃情識所自始
　於情識中培養真念便生意充滿故曰其為仁之本
　要理㑹兩箇為人為仁字　羅近溪曰仁是天地間
　生生大徳而吾人從父母一體而分亦只是一團生
　意故生理本直枉則逆逆非孝也生理本活滯則死
　死非孝也生理本公私則小小非孝也在父母則為
　孝子在天地則為仁人　程子曰性中只有箇仁曷
　嘗有箇孝弟亦可曰性中只有箇孝弟曷嘗有仁然
　不如此説者重講仁也未可泥著
巧言令色章　張彦陵曰巧令俱是好字様正是色取
　仁的人聖人勘破他心事只在言色上做工夫全不
　著心體故曰鮮矣仁　徐儆弦曰世態上多一分粧
　㸃天理上便減一分本質　强排道理皆巧言也危
　冠危服皆令色也(析疑)
吾日三省吾身章　張彦陵曰此曽子母自欺之學吾
　身二字最真切人惟認不忠不信不習為欺人所以
　瞞昧過了日子曽子認得自己身上病痛便是一毫
　苟且不得　曰吾身則更無人可替代更無人來催
　迫然又是十目所視十手所指　省字内含二意一
　是内省之省極精密一是儆省之省極勇猛　朱子
　曰三省看來是當下便省得纔有不是處便改非省
　察已作底事　邢叔和一日三檢㸃明道曰可哀也
　哉其餘時理㑹甚事蓋倣三省之説錯了可見不曽
　用工所以朱子説當下便省　三省即常惺惺法不
　在事前事後論　三省是合動靜工夫亦是徹首尾
　工夫　湛甘泉曰學貴日新須於日用閒對境時自
　取徴驗才是貼身實進步處若只以虚悟做成學問
　觸發根源依然是舊　不忠不拘事之成敗只懼心
　有分毫未盡處信不在言語上亦非求友信我只懼
　吾心衷曲未貫洽習不徒求無負於師直求無負於
　此心耳必如顔子之不惰足發方是習　朱子曰人
　之本心固不是要不忠信但才見是别人事便自不
　如己事切了若是計較利害猶只是因利害上起這
　箇病猶輕惟是未計較利害時已自有私意這箇病
　却是重往往是有這軀殻便是私了佛氏所謂流注
　想者是也不知不覺流射到那裡去但其端甚㣲直
　是要省　此條大全不載　信字之義甚廣言行相
　顧是信心口相符是信内外如一是信始終如一是
　信總是循物無違總是以實　看來程朱論信字不
　止是踐言大學註曰徇物無違論語註曰以實若無
　理而不以實雖踐言亦不得為信且信又似不止屬
　言凡行事以實皆是若弟子章謹信相對則信乃專
　屬言也大全不重章廣平游氏一段可見又正顔色
　斯近信矣亦然　陳伯玉曰三不字謂外面已看得
　過人與師友亦或信得過只是自已心上有纖毫打
　不過處便是此即毋自欺慎獨工夫　徐自溟曰三
　不字三乎字有歉心有疑心有懼心　陳大士曰三
　者未足盡天下之事而曽子汲汲焉已覺檢之有不
　能盡三者未足難天下之人而曽子汲汲焉已覺檢
　之有不勝難　附淺説曰斯言也其在聞一貫之前
　乎種植方勤而時雨未至乎若源頭一開則中流自
　在無事推移之力矣
道千乘之國章　張彦陵曰按此章雖分五項總是以
　為民之實心行為民之實政　敬是一㸃兢業之心
　信是一㸃真確之心節用是一㸃惜費之心愛人是
　一㸃惻怛之心時使是一㸃愛養民力之心　心即
　在政上見不是空空箇心　千乘便見得事煩民衆

沈無囘曰不曰敬而曰敬事是萬殊之敬非一本

　之敬也若一本之敬則修己以敬堯舜其猶病諸安
　得復有别項　袁了凡曰敬字不是一心在事上只
　是心常存而事不苟君子因事以治心未嘗役心以
　應事　玩沈無囘説知此為偏　宋羽皇曰雖事勢
　之窮亦濟以變化之權而至誠惻怛者常貫焉是之
　謂信非信於號令之説也　翼註曰信兼政與令言

按節用非纖嗇之謂也因事制費我不為侈愛人

　非始息之謂也因情制法我不為刻　據舊解人字
　内兼臣民　農隙四時皆然不是至冬乃役也　顧
　巖叟曰時至事起使之者與為使者俱無心也　五
　者總是一心就其兢業處則謂之敬就其真確處則
　謂之信就其撙節惻怛順時處則謂之節愛時使心
　存而五者自見者聖人之事以五者為心者賢君之
　事在聖人則見其合在賢君則見其分
弟子入則孝章　此章以弟子起語全是責成為父兄
　者　王龍溪曰此章分為本末然都是培養本心的
　工夫　王宇泰曰此示弟子為學大段規模全在幾
　箇虛字上討精神人之一身非入則出非言則行非
　待人接物則燕居獨處今無一時一事不範圍於天
　則中放心安得不收徳性安得不純　按此章須説
　得淺方切弟子身上學文是要開發其知能之良不
　專為考六事之故而六事自在其中　䝉引云小學
　大學雖均有文行而所以為文行者又各不同　翼
　註曰謹字本是敬慎意而註乃曰行之有常何也蓋
　動作威儀出入起居皆有常度不敢放縱正是敬慎
　之意　又曰舊説似將衆字限定作同為弟子者仁
　字亦限定是弟子出類者不必如此拘　又曰仁人
　只作善人看　文學道學與學文學道雖非兩項乃
　學道即小人可與而學文非君子不能(析疑)　陽明曰
　近世訓䝉穉者若待拘囚彼視學舍如囹獄而不肯
　入視師長如寇讎而不欲見窺避掩覆以遂其嬉遊
　設詐飾詭以肆其頑鄙(祈疑)
賢賢易色章　張彦陵曰按聖門論學只在人倫日用
　上做工夫非另有一種聞見之學故人若實實能盡
　倫即此是學更有何學雖字未字虚看只是假設之
　詞　吳因之曰除却綱常之外有何名理除却實踐
　之外有何講究　此章註圈内圈外是二意俱要細
　看圈内是幹全語圈外是翻剝語　王宇泰曰人只
　有一箇心而今好徳恰似將那好色的心換過了更
　無纖毫掛帶先恭簡云今人賢人之廉未嘗易其利
　之心賢人之恬退未嘗易其好進之心可想易字之
　義　楊復所曰朱子謂如送這身子與他慿他將來
　如何使不必就死難説　張南軒曰子夏之意非謂
　能如是則不待夫學也蓋所貴乎學者在此不在彼
　欲學者務其本也　翼註曰雖曰未學曰字輕看只
　作雖未學便了　又曰吾必謂之學矣蓋子夏非信
　此人已有聞見之學只説有是四者即此是學矣不
　必多聞多見而後為學　朱子曰君實忠孝誠實只
　是天資原不知學堯夫坦夷亦是天資自美耳皆非
　學之功也(析疑)　即此是學是子夏要人務本之意但
　恐人徒求盡此四者而不去學則亦終無由盡故注
　吳氏一段當看子夏之意不如此子夏之言則弊或
　至於此　朱子曰大抵博雜極害事先達所以深懲
　玩物喪志之弊范醇夫一生作此工夫想見將聖賢
　之言都只忙中草草看過抄節一番便完事了原不
　曽仔細玩味所以見處全不精明
君子不重則不威章總㫖　林次崖曰威重是為學根
　基譬如耕種田地忠信如下箇種子友勝已是培養
　速改過是芟艾　此章當與志道章叅看此四者皆
　所以成其志道據徳依仁游藝之功也
君子不重則不威節　蔡虚齋曰君子字只當學者看
　不重就質説人須是有重厚的質方可為學若不重
　厚便無基址了縱去學也不成不重不威俱屬外面
　説　又曰威重就資質上説此處全未説到學上必
　有是資質方可為學　此重字與孟子無暴其氣暴
　字對看絶妙　李毅侯曰形神原是相闗若外面飛
　揚浮躁内邉決無近裡著已工夫決不能理㑹著忠
　信故先言此聖人所以要人威重只為與裏面相闗
　非祇就形骸檢束也所以莊涖動禮為知及仁守之
　進步内邉功夫愈至得力處便自然周旋中禮而威
　重又不足以言之聖人之學表裏合一徹頭徹尾神
　妙如此　固學兼已得未得為是
主忠信節　王宇泰曰威重非取於色莊必以忠信為
　主　大全陳氏曰主與賓對賓是外有出入主常在
　屋裡
無友不如已者節　無友非拒之也戒其樂與為友之
　一念(右鼎峙)　沈無囘曰或以我既友勝已則人將不
　肯友我為疑故謂不如已為與己不相同調之人非
　也此處重無友之心而不重友也人苟不以得少為
　足而好上人則所見自然皆勝已者他山之石可以
　攻玉而况同趣向者乎朱子語類亦有此問答曰不
　然人自是要得臨深以為髙
過則勿憚改節　克已工夫全在勿憚斬釘截鐡用力
　無一毫姑息放過之意如吝者執之怠者安之皆憚
　也　勿憚有破釡沉舟之意　淺説曰四項各自説
　不用牽連過文亦不可以首節為一截游氏總註未必
　是夫子本意
慎終追逺章　大全慎終存哀中之敬追逺動敬中之
　哀　存疑以追逺不止是父母看來慎終亦不止是
　父母但其中自有箇輕重耳　書曰惟民生厚厚是
　民之本性但溺於習尚故相率而趨澆薄歸厚云者
　若久客於外而今反於家之謂也全在上之人以身
　風之耳　不曰民風而曰民徳是更深一層話　歸
　字有不煩驅迫之意　厚字寛説不必指喪祭
夫子至於是邦也章總㫖　沈無囘曰見與之權邦君
　不得而操之亦自夫子操之也
夫子至於是邦也節　玩本文抑字求與意自抑揚子
　禽在必聞處起疑意夫子用世心切或求亦所不惜
　耳(亦説煞)至於是邦句見得非欵洽之素
夫子温良恭儉讓以得之節　按五徳就盛徳光輝接
　人上見之是一時俱形的凑合一處而徳則根於中
　無可名狀者也分不得和敬眼目　以得之以字不
　著力只是子貢從旁模擬之詞夫子固不自知即邦
　君亦有所不知　得字即聞字别名　李毅侯曰夫
　子温良恭儉讓與堯之允恭克讓舜之温恭允塞一
　般光輝發越令人心醉神游故堯曰時雍舜曰風動
　夫子曰綏來動和其神化一也　夫子聞政亦不專
　在邦君就問入其國觀其風土入其朝觀其朝㑹聘
　享俱可以知政但如此説却無了感通一段精神所
　以子貢將徳容來説(鼎峙)　䝉引曰温良恭儉讓以得
　之則非求亦非與也子貢之言蓋謂夫子之聞政自
　有以得之者與且不足言况於求乎故置與不答特
　借求之一字反言之　翼註曰他人之求有心去求
　也夫子之求無心自致也異字只在有心無心上分
　别常説皆云他人之求皆側媚依阿以求聞雖不差
　然畢竟粗了聖人豈但異於側媚小人哉只畧有一
　㸃干預國政的念頭便不是聖人　又曰雖借言夫
　子之求實辨其非求
父在觀其志章　有一層進一層之意歸重不忍改之
　心上　許敬菴曰父在觀志父沒觀行志欲其蚤立
　而行欲其自修所以勵天下之為人子者非徒為觀
　人發也　朱子曰孝子之處心親雖有存沒之間而
　其心亦如父在不敢自專故夫子直指其不忍之心
　推見至隠不必主事言若乃外迫公議内懷欲改而
　方且隠忍遷就以俟三年大非聖人意也　髙中玄
　曰三年無改者但言其久而不改非謂三年之後改
　也　上二句重在第一句父沒句正見得父在不得
　自專意是帶説三年句緊頂父沒句見得雖父沒亦
　非即改則始終一不自專也　存疑謂此必人子父
　在志不相合父沒遂改所為其事本善者聖人不全
　許之而為此語其説雖是未若新安陳氏之渾　新
　安陳氏曰此為父子志趣事為之不同者言之　管
　登之曰此章必為有家之大夫輕改父道而以幹蠱
　矜能者發
禮之用章總㫖　有子為人樂放縱而廢禮故為是探
　本之論以矯之言禮何嘗不貴和即今日有所不行
　誰説是和之弊但一於和而不知節亦便不可行耳
　上下只一意非為禮過嚴而欲其和和太勝而又欲
　其節也總是辯和以維禮非兩救語　翼註曰此章
　為當時以拘病禮而徒知和者發也下節是發論主
　意若曰禮原非拘原亦以和為貴但徒和則不可行
　耳若不得其㫖反以上節為恐人之過嚴而示之以
　和曽不思晚近世不患其拘唯患其縱也
禮之用節　太史公曰縁人情而制禮　朱子曰禮如
　此甚嚴分豪不可犯何處有個和須知吾心安處便
　是和如入公門鞠躬須如此方安不如此便不安不
　安便是不和以此見至嚴便是至和處不分兩截
　翼註曰禮之用不可作人之用禮説蓋禮之施用與
　人之用禮固無兩意但口氣有順逆若作人之用禮
　以和為貴便是有意於和了　又曰和字不是相親
　相愛只是從容不迫之意從容不迫亦只是心安二
　字盡之　又曰為貴不是須要和的意思若有意要
　和又是知和了禮中之和在行禮者亦不自知其和
　但論禮者則以是為貴耳　又曰先王之道道即禮
　也以其有可通行而名之曰道正應由字　張彦陵
　曰先王二字重看所謂尊其名以警世也非是引先
　王來作証　翼註又曰通章全要分别箇禮中之和
　禮外之和禮中之和心安為和也無意於和者也禮
　外之和任情為和者也有意於和者也故下節知字
　最重知有和便涉有意了　禮有以嚴為貴者有以
　浹洽為貴者亦自有二種此處單就嚴肅一邊説且
　勿以浹洽意相渾蓋只是禮中之和初不及禮外之
　和也
有所不行節　翼註曰不行非人不行和也乃和行不
　去也不能推之四海而皆準達之萬世而無弊也即
　末句不可行意　張彦陵曰按行字承上由字來見
　得小大由之是禮以和行矣而復有所不行者病不
　在和病在求和於禮之外耳知和之和與上和字同
　而和之和與上和字異要之著一知字并和亦差認

沈無囘曰才言禮則自和自節而無不行矣知和

　者於禮中剔出一和用之其和純是一團放縱非復
　先王之和矣才知和而和便自不與禮相節二句作
　一句讀非如時文所云又不以禮節之也　亦字之
　意若曰和本可行唯其離禮以為和亦不可行也亦
　字不對拘迫難行者看　沈無囘曰亦不可行自其
　流弊説世人云一於嚴者固不可行矣一於和者亦
　豈可行哉大謬　李毅侯曰知和而和不以禮節之
　則其所謂和者正先王所謂不和之甚者也先王之
　道以和而貴所以小大必由今之知和而和者反於
　先王之所可貴所以小大必由者亦不可行也
信近於義章　張雨若曰天下只有道理始終顛撲不
　破故不必計較後來但執一無弊之道便是善始善
　終朱子曰交際之初合下便當思量到無弊處王遵
　巖曰此須是平時講究這箇道理始得顧湛菴曰即
　其約信合義時即知其言必可踐即其至恭合禮時
　即是無恥辱即其所因可親時即得可宗之人不必
　作日後看　郭青螺曰此三段工夫全在兩近字一
　不失字上有許多斟酌意思學者須有一種精神照
　管於人己之交近義是議之而後言近禮是議之而
　後動不失其親是擇其人而後交　周用齋曰慷慨
　然諾近於意氣執躬卑遜近於長厚傾蓋定交近於
　豪傑之致三者皆人情所自動故必須合下討箇究
　竟是以君子寧言之不顧不規規非義之信寧身被
　困屈不徇人以非禮之恭寧孤立無助不失於可踐
　之人　李毅侯曰此就人情相與易於失足者立之
　防也輕約過恭及一時傾蓋不慎皆自負慷慨只在
　情貌上周旋者一時非不可喜却至後來不勝自失
　之悔故君子審焉吾輩當寫一通置之座右　恥由
　内生辱是外至　因只是偶然相依倚可親以道言
　不以情言(大全親又較厚之説不必拘)宗是宗法之宗梁無知曰
　凡可親之人定是朴厚老實無一段巧言令色動人
　故因之時最易失之　翼註曰因猶依也如樂正子
　從子敖之齊便是暫時依他宗猶主也在野則有道
　徳之宗如七十子之宗孔子在朝則有事功之宗如
　十亂之宗周公如此解因字宗字方精不可但解為
　暫交久交　項仲昭曰可復者踐言固可雖有時不
　必踐亦不害其為可也看得極活後二段亦當以此
　推之　專主太過一邊説亦妙然朱子過不及之説
　非無意味當叅看也
食無求飽章　王觀濤曰此章總以心字貫　朱子曰
　此章須反覆看其意思如何若只不求安飽而不敏
　事慎言有甚意思若只敏事慎言而不就正有道則
　未免有差若工夫不到則能親有道亦無可取正聖
　人之言周徧無欠缺類如此又曰無求安飽須是見
　得心裏常有一箇合當著緊的道理此類自不暇及
　若説道要在此著緊都不濟事　李衷一曰只縁有
　這箇無求的心方能去敏慎就正其實無求安飽正
　是吾儕大學力處所謂打破嗜慾闗頭若根源處不
　潔淨雖竭力用功只是皮膚上綽過　按此與自不
　暇及之説雖稍似異然其實可相發明　朱子曰事
　非特行事凡學問思辯等皆事也慎言自是專心於
　内有言之得無訒乎意亦非有意慎密其間　翼註
　曰就者親近之意正言行之是非兼印正觀法二意
　看　所正者何事學有淺深所正者亦與之為淺深
　是始終要如此的　䝉引曰不求安飽者志在於道
　也敏事慎言者用工於道之實事也就正有道者是
　欲使吾之道都恰好而無差也
貧而無諂章總㫖　此章須知樂與好禮是轉語引詩
　是轉語　錢肇陽曰士人悟道全慿這㸃靈機靈機
　未啟而欲向無窮理窟勉强探索不免得此遺彼掛
　一漏萬何由於精上取精於密中加密唯透出這㸃
　靈明便覺得理無窮盡學無駐法徹頭徹尾觸類貫
　通夫子稱曰告往知來來字有多少無窮道理知字
　有多少無窮㑹悟　有告往知來之識方能進於義
　理無窮之域蓋唯知之者能行之也故夫子許之此
　論可補大全所未發但不可偏重在知一邊耳　看
　來只是許其知之不滯用工却易不必專拘詩上
貧而無諂節　張彦陵曰按樂不是樂貧亦不是樂道
　(非道而何)胸中自有一段好光景(道外豈復有好光景)與貧相忘耳
　禮是天理之節文不曰理而曰禮以其若有規矩可
　循也加一好字便見此心自相浹洽處　禮即克已
　復禮之禮　徐儆弦曰貧如孔顔只是一樂字富如
　周公亦只是一好禮字全然不在處貧富上著脚
　楊慈湖曰豈唯無貧富且無天地萬物者也非無天
　地萬物無一而非吾心也　陳伯玉曰凡人學問有
　如行路山窮水盡處須别　一蹊徑夫子拈一未字
　可味悟到時樂與好禮非住處切磋琢磨非住處更
　進亦非住處　言外又有進子貢意蓋未知則不能
　行既知又不欲其徒知也
如切如磋節　陳霜赤曰只義理無窮四字便可括盡
　通章之㫖末節亦不重在言詩第許賜之善悟頗與
　雍之言然意義一例　巧笑章亦然
賜也節　張彦陵曰不是夫子讚揚他是夫子鼓動他

姚元素曰人心一㸃靈機常為意見名言封閉不

　得透露夫子只要㸃明此件子貢論貧富子夏論繪
　素原未及詩禮而二子忽然悟及是他靈機動處故
　引誘開發令其神解得自本心全不在詩禮分疏
　翼註曰始字作方字看他人不可與言詩如賜也方
　可與言詩不是説賜前此不可與言今日方可與言
　詩　湖南講曰此原非大悟不必説玄説妙其大悟
　乃在多學而識章
不患人之不已知章　張彦陵曰此夫子於患人不知
　者下一轉語全要學者用心於内只就他患心上去
　㸃醒他患不知人要説到切自己身心上　薛方山
　曰要在自己窮理正心平衡空鑑　湖南講問在知
　人上用功不幾方人乎曰此要看他主意若主意在
　品題便是方人主意在資益便是為己
　四書講義困勉録卷四
　四書講義困勉録卷五
　　　　　　　　　　贈内閣學士陸隴其撰
為政

為政以徳章　李毅侯曰為政以徳是以天徳行王道
　所謂以一獨主張天地萬物者也其精神結聚處要
　即潛伏屋漏兩節意民自歸之謂以勸以威動其愧
　恥之良且不識不知安其性命之則也縁此徳是我
　所獨得亦民所同得故其綰結之妙不可窺識如此
　夫子口中説個為政以徳便穆然神往無可言説無
　可舉似不得已而辟諸北辰行文要得水月鏡花之
　妙北辰一段正於喻意中打出正意此不是北辰自
　居衆星自共正由北辰能聯絡衆星不由他不共耳

按此亦當與夫子聞政章參看　張彦陵曰按此

　論至徳之化要知與老子清淨無為别　夫子説為
　政以徳分明有箇為字如何却説無為但徳是人所
　同得以徳感孚便不動聲色而人皆黙化不見其有
　為之迹耳故無為不是全無作為仍有政事但其感
　化不在政事上只在徳上　翼註曰徳兼身心如欲
　正民心則先修意欲正民行則先修事　又曰無為
　是不煩措置意只輕帶看章旨原不重無為　又曰
　此章主化民説為政以徳作正人以徳看觀本註解
　政字為正人之不正而下章解政字為法制禁令可
　見此章不必説到法令上盖法令雖不可廢但此章
　之旨不曾説及耳　朱子訓此章政字則曰政之為
　言正也是以理言於道齊章政字則曰政謂法制禁
　令是以事言　四書鏡曰以徳如所謂有諸己而後
　求諸人無諸己而後非諸人也　辟如上要補出無
　為民歸　蒙引曰北辰則専主五星中之一星邊天
　壤而言北極則兼連五星而言亦有小分辯
詩三百章　翼註曰此章是發出先王所以垂詩教之
　意總要使人思無邪是一氣話不必講思無邪字義
　只講思無邪所以蔽三百意趣　又曰註中心志情
　性正貼思字　四書家訓曰此節是提出先王所以
　垂詩教之意總是要使人思無邪不是示人學詩之
　要亦不是謂作詩之人皆思無邪也　按發出先王
　垂詩教之意正所以示人學詩之要也然學詩之要
　意在言外　鄒肇敏曰味此章却是教人無邪思而
　觸詩以發之耳　李毅侯曰不是有一言便可廢三
　百謂盡三百總歸此一言耳　四書家訓曰思無邪
　只是一個正心工夫　又曰凡人所為皆根於心心
　中止一性性發出來便為情思者性之靈而情之倪
　也一涉於思便非不覩不聞氣象出於正常難入於
　邪最易思復生思邪復生邪輾轉相生本體愈逺
　張彦陵曰思字最好玩味學者所當致力之地全在
　於思思在心裏此處無了邪事自無邪若説事上去
　著力便無及　許敬菴曰風俗邪先王為政令以防
　之行事邪先王為禮制以一之至於思藏於微渺非
　政令禁制所可及則采集詩歌使之一唱三歎以興
　起其勸懲之念而歸於正盖思者聲詩所由起也以
　其出於人之思者入於人之思自易為功耳直向人
　一㸃靈源中激發感動潛移黙奪轉來　按思無邪
　語成公文公各為一説至今謂未了公案成公主作
　詩者説謂詩人以無邪之思作之學者當以無邪之
　思讀之文公主學詩者説則曰彼雖以有邪之思作
　之而我以無邪之思讀之附後文公曰孔子之稱思
　無邪以為詩三百篇勸善懲惡雖其要歸皆出於正
　然未有若此言之約而盡者爾非以作詩之人所思
　皆無邪也今必曰彼以無邪之思鋪陳淫亂之事而
　憫惜懲創之意自見於言外則曷若曰彼雖以有邪
　之思作之而我以無邪之思讀之則彼之自狀其醜
　者乃所以為吾警懼懲創之資耳而況曲為訓説而
　求其無邪於彼不若反而得之於我之易也巧為辨
　飾而歸無邪於彼不若反而責之於我之切也
道之以政章總旨　四書鏡曰道政齊刑俱責備於民
　故民之為善去惡者不過勉强於外道徳齊禮俱求
　端於己故民之為善去惡者莫不感孚於中感應之
　所以異也
道之以政節　湖南講曰此亦非晚近易及如唐太宗
　時外戸不閉行旅不齎糧便是
道之以徳節　張彦陵曰禮即有形之徳也　政與禮
　何别　格是翻然一變言非只空空羞愧　按徳禮
　政刑為政者都少不得但有了下半截遺了上半截
　則失了政刑之本意大抵徳禮只在政刑上見耳
吾十有五而志于學章總㫖　正蒙云常人之學
　日益而不知仲尼習察異於他人故自十五至七十
　皆自覺其進也　湖南講問此章是夫子想著從前
　光景有恍然自失之意是否答曰此是蘧伯玉行年
　五十而知四十九年之非乃賢者改過不吝的學問
　在夫子生平只説何有於我哉是吾憂也止是望道
　未見歉然不足有之若追悔自失覺無證據　張彦
　陵曰純亦不已
吾十有五而志于學節　許敬菴曰夫子當十五之時
　便志於學便是要為聖人好古敏求發憤忘食是其
　精神庸徳之行庸言之謹是其實事祖述憲章上律
　下襲是其楷法　志乃最初起念孔子十五志學便
　從性命起念鄭玄居家考索便從著述起念孔明自
　比管樂便從勲業起念叔子峴山墮淚便從名稱起
　念儀秦力攻揣摩便從勢利起念禪家為一大事因
　縁便從生死起念今日吾輩從事此學要看從何處
　起念(析疑海門)　沈無回曰陽明云志學即是志不踰矩
　之學此語亦有病志學志聖學也不踰矩是所進之
　境界耳假令兩楹未夢必更有一語夫子豈肯以從
　心為足乎管登之謂夫子未到窮神知化一境愚未
　敢知然聖學無息則斷然矣　按若説志於矩便不
　妨
三十而立節　張彦陵曰任他紛華曲學俱摇動不得

楊慈湖曰所謂立非於學之外復有立也學久而

　固如木生久則堅立非有二木也立非强力之所能
　致也以强力而立立於暫不立於久立者吾心所自
　有也戕而賊之始弱始不立立非孔子之所獨而他
　人無之者未學也是以未立也
四十而不惑節　存疑曰不惑只是信子使漆雕開仕
　對曰吾斯之未能信正是未到不惑地位也　不惑
　於臨事時看尤切
五十而知天命節　張彦陵曰知字深看不是聞見之
　知天命雖在事物上見得然却不是逐事逐物尋求
　天命金仁山曰不惑小徳之川流是於萬殊處看一
　本知天命大徳之敦化是於一本處看萬殊　下學
　上達融而為一矣
六十而耳順節　鄒肇敏曰聲入而以解心迎之亦是
　逆　徐巖泉曰有言遜於志有言逆於心皆得入之
　其是非自著而心不為動如鑑之至明於物無擇妍
　媸在彼而吾之本體自如無拒卻亦無容留故曰順
七十而從心所欲節　胡衡齋曰矩即謂止至善亦即
　堯舜之中文王之帝則箕子之極是也孔子十五志
　學時即志此矩自七十以前固未嘗踰矩至七十以
　後能從心不踰矩夫從心不踰矩則一毫意必固我
　無有也　矩即是天命　矩有體用　湖南講問夫
　子既是生知安行謂何又要用積累功夫答曰生知
　如明眼人亦必要將眼厯厯看過方纔見得不謂眼
　明便可一覽俱盡也安行如健足人亦必要將足步
　步行去方纔到得不謂足健便可一超直至也夫子
　由志學至不踰矩其用功當亦如是
孟懿子問孝節　張彦陵曰夫子正欲借他事親之孝
　以感動他事君之忠故以無違規之最妙　楊慈湖
　曰懿子武伯子游子夏問孝而夫子所答各異何哉
　盖曰孝者人之良心也人人所自有也人人所自有
　而有不足焉者有以蔽之也懿子蔽處在違禮武伯
　蔽處在不謹疾子游蔽處在不敬子夏蔽處在色各
　去其蔽則數子之心固自全也聖人不能予人以所
　無能去人之蔽而已
樊遲御節　翼註曰講我對曰無違要見得孟孫不識
　果能喻我意否
生事之以禮節　此禮自天之所秩王之所制言生事
　三句不可分見人子事親自始至終毫忽不可假借
　意　方文伯曰不曰理而曰禮禮有品節限制正臣
　子所自律以奉君父者也
孟武伯問孝章　饒雙峯曰此非特有疾時憂無疾時
　亦常憂其愛護之不謹而有以致疾此見父母愛子
　之切處　湯霍林曰疾字不専是疾病盖身有一毫
　不在名檢上即是病痛處語要隠然警悟三家
子游問孝章　徐儆弦曰敬者聽於無聲視於無形
　四書鏡曰能養能敬是謂養志之孝養而不敬是謂
　養口體之孝　養而將之以敬服勞而本之以愛即
　是孝不可全抹殺然敬愛却包得廣不止在服勞奉
　養之中
子夏問孝章　王宇泰曰所謂樂則生生則惡可已者

嚴恪且不可況暴戾乎

吾與回言終日章總旨　四書鏡曰此節只是抑揚其
　詞以贊顔子悟道之妙固非顔子愚於始而知於終
　亦非夫子始疑其愚而終信其不愚也　李毅侯曰
　夫子宛轉其詞以形容之所謂無所不悦而非助我
　者也切不可弄口頭巧謂如愚不愚兩難捉摸至今
　無以定回等語
吾與回言終日章　李衷一曰如愚不愚不是形容顔
　子之聰明是形容顔子之不事聰明處　按不事聰
　明正是聰明　不違註云意不相背有聽受而無問
　難也意不相背是説他心裏有聽受而無問難是説
　他外面在夫子口中只説得外面下半截方看出他
　心裏來此時夫子意中原曉得他心裡口中却不説
　他心裡所謂婉轉其詞以形容之　湯霍林曰只舉
　足發處見得不違中有神悟意不是兩時不愚是顔
　子真面目夫子心中十分喜他故婉轉其詞以形容
　之要知如愚處便是不愚足發之妙不在不愚正在
　如愚上　即其不違之時預知其足發之機但上文
　口氣含蓄至下始㸃破霍林謂婉轉其詞以明之最
　妙　呉因之曰人但知回之足發而善悟不知如愚
　而足發將若決江河的氣象斂於神明中此悟境之
　深處　按理固如此然須於下半截説出　謂惟其
　如愚所以不愚可謂惟其不愚所以如愚亦可　須
　知如愚氣象到足發時仍在不愚光景在不違時已
　具沈無回曰顔子時時如愚時時足發時時足發時
　時如愚是也此意亦不可不知　湖南講艾南英問
　終日不違與夫子六十耳順若有差别則順與違反
　不可謂不違非順若無差别則夫子何遲而顔子何
　蚤耶答曰顔子所聞乃夫子之言説的既是有理聽
　的又具信心兩下自相順受若夫子則隨外邊一切
　所感如滄浪之歌萍實之謡人所易忽而夫子觸著
　便能有省此與不違安得無别　此意大全已發之
　然不如此之詳盡　朱子曰私不専在無人獨處之
　地如兩人相對坐心思黙所趨向亦是私　呉因之
　曰私者獨也真我畢露之㑹也這時節靠不得把持
　弄不得氣力此實臟腑透見之際故曰私如今人言
　真面目一般　存疑曰私非燕居獨處但退後與他
　人酬酢便是私也盖燕居獨處是静時不得發明聖
　人許多道理且下文日用動静語黙説不去語録云
　私不専在無人獨處之地謂如人相對坐心思黙所
　趨向亦是私這亦不是正謂解不得發字也　私註
　謂是燕居獨處存疑謂與他人酬酢時看來非與夫
　子相接之時便是燕居獨處盖註燕居獨處原兼動
　静也存疑與註未嘗相背但存疑自以為背註爾若
　大全有單作慎獨看者偏　此條有辯在續録　袁
　了凡曰省其私不是孔子去窺伺他只是以心相照
　便見得　王宇泰云驗人者打向面前過不待開口
　已知他骨髓或問髙新鄭曰聖人於顔子必待省而
　後知與曰非也其喜之也深故其稱之也婉　發字
　來脈正跟如愚來或作生發解或作發明解然發是
　發夫子之蘊非發夫子之言也有活潑潑地引伸觸
　類之意亦足字對如愚説不對聰明才辯人説　朱
　子曰亦足以發是聽得夫子説話便能發明於日用
　躬行之間如告以非禮勿視聽言動顔子受之不復
　更問退而省察所為直是視聽言動無非禮也問於
　何處見之曰睟面盎背皆見之　胡雲峯曰不曰行
　而曰發此一發最有力　徐儆弦曰要看得發字意
　出如草木生意充滿鬱勃於中而暢茂條達於外謂
　之非造化之力不可謂之盡出於造化亦不可　韓
　木公曰私字只是大學慎獨之獨退省其私只是返
　而省察其獨知之地耳非直到背地裡乃謂之私也
　亦足以發亦非以聖言盡數行得出來不曰行而曰
　發謂其動静語黙無非此理之昭著動固發静亦發
　語固發黙亦發有活潑潑地生烏可已之妙不然將
　夏時殷輅豈顔子一時行得及耶　所立卓爾亦非
　一時可及　呉省菴曰回也不愚句乃是於其足發
　處打破他不違的光景
視其所以章　此章全為偽君子而發　呉因之曰大
　扺聖賢觀人只把他自家身上一一參驗那一件不
　是因物付物所以為天下之至明　夏九範曰不觀
　其所由則王莽之謙恭疑於周公之吐握矣不察其
　所安則介推之甘焚疑於夷齊之無怨矣　安對矯
　激看朱子曰安是平日存主習熟處他本心愛如此
　雖所由偶然不及此終是勉强畢竟他所樂不在此
　次第依舊從熟處去　沈無回曰安是心意所安托
　處是習情也不就是性若性則無不善者　樂天齋
　翼註曰據所字之意則察其所安不當云察其所安
　乎不安乎當云察其心之所安者在道内乎在道外
　乎　又曰焉廋重惡邊　李見羅曰聖人修己功夫
　必自裏及表透體露心不容毫髮之間故其觀人也
　即用此法既視所以必觀其由必察其安盖必如是
　而後謂之真人必如是而後謂之實學然予觀世人
　不曾有孔子的實學至於觀人則無不具孔子的眼
　孔求全責備吹毛求疵真所謂至愚者亦如神也嗟
　乎世之善於觀人備於責人如此而學者自修尚可
　不一循孔子的矩轍而欲挾半真半假之學術以盜
　名而欺世乎
溫故而知新章　翼註曰此章不重為師只重學貴心
　得上説王宇泰曰故與新對註云舊所聞不易之説
　也而説者以為求諸外乃以徳性所固有釋之豈舊
　聞在徳性之外乎夫子為世之學者做一節工夫未
　得透轍便厭了又做一件終其身拈一放一有甚了
　期如炊飯者列數十鍋於前到燒得後鍋熱時前鍋
　又冷了縱燒上千百年豈有飯熟之理教他只將前
　日做過工夫一線做去不到徹不住徹了便是知新
　也工夫只在溫故上　按論究竟則原是一件不知
　新叫不得溫故大概論則是兩件有溫故而不知新
　者　溫故屬外知新屬内此内外交養虚實相生之
　工夫也究竟内外原是合一則新故原非兩件　新
　非求博非好異盖義理原自無窮學問本自無盡即
　所舊聞尋緒不已則就其中愈入愈精愈體愈宻或
　因舊聞而引伸觸類以為新知或守舊聞毫末無加
　而日新又新即是新知或覺今是昨非又不妨洗滌
　舊聞突起新知此亦何嘗溫故而總由溫故得來故
　謂知新可離溫故非也謂溫故即可知新而更無知
　新之學亦非也鄧定宇曰為學須翻窠倒臼如醫之
　用方兵之用法全依傍人不得必從舊紙堆中翻出
　新意見來　論語溫故是下學工夫知新則有上達
　意中庸溫故知新則皆下學工夫也通考朱氏公遷
　謂中庸是全其統體而益見脈絡之無窮論語是即
　其一理而推見衆理之無窮所謂一理不是一貫之
　一是一件的意思(己亥三月四日改定)　中庸溫故屬存心知
　新屬致知論語則俱屬致知公遷一件兩件之説想
　如此分　知新雖不専指一旦豁然貫通處然亦是
　貫通之漸　自今日知之偶及為新而明日見其為
　已知又成故也(右狐白解)　維成氏曰自良知之説起右
　陸而左朱謂故為心之故物即指良知溫即勿忘勿
　助養此良知而知新即良知之日新因引中庸溫故
　知新為證不知註中聞字原細不専指聞見之聞即
　聞見之聞獨非吾性中之故物耶此理原無内外無
　精粗若以故為良知而舉聞見掃之即認良知亦差
　矣又有以師為吾心能自得師大抵時説好異動拈
　本體動稱了覺不惟聞見可廢而師亦可廢噫害至
　此耶　此題重拈為師者固非然竟脱畧為師者亦
　非大約聖人口中語必無虚設明明有可以為師句
　如何可一筆抹倒故朱公遷謂此為為人師者言之
　而註中所引學記語亦就師上説但文字須有次第
　原委故可以為師只宜就溫故知新中勘出不得逆
　提作主(文評)
君子不器章　君子二字是體用俱全之稱不必如蒙
　引之説　楊慈湖曰偏則器不偏則不器止則器不
　止則不器有意必固我則器無意必固我則不器
　無意必固我當兼體用看　為小事可為大事亦可
　為此事可為彼事亦可處治可處亂亦可處安可處
　危亦可處暫可處常亦可知與勇兼仁與知兼　楊
　復所文云以天下才治天下事盖天生之以主器者
　豈身為器耶即袁了凡董思白説然與註却異(戊午三月)
先行其言而後從之章　張彦陵曰不是要言而先行
　亦不是既行而遂言也　言亦不是絶然不要的但
　此處只説重行不必為言分解南軒説極得口氣
　此與訥言敏行同意但彼是並論言行此對子貢病
　處要從言説到行故南軒之説最精　李毅侯曰先
　行其言而後從之本是一句不可讀斷了一從字極
　可㑹正如子之從父臣之從君斷然馳驟向前不得
　大意謂言當從行行不可從言也須是步步鞭䇿一
　生精神止辦這躬行一事方可若議論當先而以躬
　行赴之縱然身子上做得來却不免已落後也只將
　先言其行而後從之反看自明若能言而行不逮者
　夫子意中一發説他不著　盛珍示曰此是以言行
　論君子非以君子論言行
君子周而不比章　姚承菴曰周與比外面似一様只
　在心體上分别君子以萬物為一體不從軀殻上起
　念故周小人只從軀殻上起念逆之者憎順之者愛
　故比　維成氏曰周與比不在交之廣狹而在情之
　公私情公即一人相信亦周情私即到處傾盖亦比
　王宇泰曰只是這個人君子親之則為周小人親之
　則為比以普愛衆人専昵一人分周比者誤　合上
　三論正是普愛　君子則親疏善惡之必分而不失
　為周小人則不分親疎不分善惡而適成其比　周
　比從接物上見和同從共事上見驕泰從處已上見
　朱子論周以好善兼惡惡論比以黨惡兼傷善析理
　最為精切　楊慈湖曰君子之心如天地太虚然萬
　物縱橫紛乎其中孰為反我者孰為順我者反我順
　我在物則爾天地太虚安知哉唯其若此故周而無
　可比也小人本心一失坐血氣紛擾之中順則喜反
　則惡喜則比惡則否安能周哉又曰君子親親而仁
　民仁民而愛物不害其為周非如墨氏兼愛也小人
　以利合爾汝愛昵相濡以沫秦越可使一家一旦臨
　小利害父子有疑心焉私欲之為害如此　樂天齋
　翼註曰周比字義是以廣狹為别但認理又要圓融

陶石蕢曰君子於天下如一身然氣滃然遊於毛

　髮指拇而無底滯者周也周故耳目之用不設而通
　手足不相要而相喻者和也周生和(析疑)
學而不思則罔章　張彦陵曰思學原是合一的學之
　精察處即思思之篤切處即學學而不思只是空習
　個硬套子心體上全不明亮故曰罔思而不學只是
　空見個景象全無根據心體上自不安穏故曰殆
　罔字只在不思上見得殆字只在不學上見得玩二
　則字可見病由分思與學而生非學思之有二也要
　知不思也叫不得學不學也叫不得思　此二條是
　深一層看法極得圈外程子意盖大概論則學思是
　兩件若論究竟則只是一件　註習其事原兼知行
　但除思耳觀大全朱子數條自明而雲峯専以學屬
　行殊覺偏蒙引存疑雖未明言其失然皆不主此
攻乎異端章　張彦陵曰以害字㸃醒他斯者即詞也
　者決詞己者無他之詞　陸象山曰今人類指佛老
　為異端孔子時佛教未入中國雖有老子其説未著
　却指那個為異端盖異與同對雖同師堯舜而所學
　之端緒與堯舜不同即是異端何止佛老哉或問如
　何是異端吾對曰子先理㑹得同的一端則凡異此
　者皆為異端　異端之始亦是學聖而過異端之行
　亦必竊聖以行象山之言是指吾儒内之同異然楊
　墨之與我儒亦是同師堯舜而異焉者也其源本同
　而其流遂異此趨向之不可不謹也合楊墨儒而别
　其異於儒之中又别其異此辨析之不可不精也
　王陽明曰與愚夫愚婦同的是謂同徳與愚夫愚婦
　異的是謂異端　髙者入於空虚卑者流於功利害
　世教只有此兩般人正學不明名教無主學者纔要
　身心上用功便入空虚去纔有志事業便入功利去
　(析疑)　攻字依大全朱子説則専治固不可即畧治亦
　不可兼説為妙　翼註謂攻異端只是一個人如為
　我兼愛是異端楊朱墨翟便是攻異端之人固是然
　兼兩人説尤妙有創攻之者有繼攻之者　害於心
　害於事害於政害一身害天下都是害　攻乎異端
　攻是攻伐之攻非攻治之攻害者所謂人而不仁疾
　之已甚亂也朱子以攻乎異端為攻治明太祖以斯
　也已為害止二説亦通
誨汝知之乎章　張彦陵曰二為字重看乃心中體認
　知不知自家心裏明白之意重不知邊勿平看　此
　亦單主自知一邊説翼註主此姑録於後　翼註曰
　二為字不徒是口中任讓乃心中體認之意知此事
　物之理則任以為知之不糊塗過了不知此事物之
　理則任以為不知亦不糊塗過了墨卷不以為誇不
　以為諱等語俱粗　不知為不知蒙引主自屈解存
　疑主自知解二説自當相兼　人固有因不自知而
　不自屈者亦有自知而不自屈者一則任意氣之過
　一則任意見之過子路皆有之故當兼説細玩蒙引
　亦是兼説存疑但闢其前一節耳　所謂不知有煩
　賾而不能盡知者有深微而不能遽知者而況即素
　所相習之事静證之實有不可信之形即素所相親
　之理深求之究有不可解之故　是知也註分兩層
　不易之解時説謂知只論真假不論多寡終説不去

大全新安陳氏之説亦覺略偏　陳幾亭曰子路

　信心不好學人也語之以好學未必能奪其信心之
　僻即從心上㸃示只去其自欺便是真能信心便是
　知　李毅侯佐案曰子路升堂而未入室只是他不
　肯沈潛理㑹夫子特向頂門上著針故曰由誨汝知
　之乎謂必於本心知不知處洞然沒些子鶻突乃所
　謂知之耳此漆雕開吾斯未信所以為見道分明也

與子貢之弗如似亦當與此同例　李毅侯曰知

　不知分處儘有絶大豪傑未能剖出者其相争只在
　毫芒疑似之閒認識不真便墮坑塹故曰知之為知
　之不知為不知是知也此他日所以悦未信之開也
子張學干禄章總旨　周季侯曰多聞多見不可便抹
　殺他學問亦須索從此起只是要一步宻一步耳大
　抵干禄之學與闇修之學判然兩途學干禄句是記
　者摹擬子張之學是一種干禄的學問夫子全把闇
　修之實示之㸃出禄在其中句正見禄與學原是合
　一的不必去干若云修徳而禄自至便是教以干之
　之法
子張學干禄節　子張所以欲得禄之心與世俗異而
　其為干禄而學之心與世俗同然亦特有其心耳未
　嘗思枉道以求合也至公孫丑陳代之流欲孟子往
　見諸侯則又干禄之變而非子張之心矣然有子張
　之心則亦必流而為公孫丑陳代之所欲為者此又
　不可不知　子張公孫丑陳代皆非貪禄者也欲借
　禄以遂其濟世之心耳然孔孟猶以為不可而況乎
　徒貪禄者哉孔子之轍環天下亦所謂修其言行以
　俟之者耳非有所干也
多聞闕疑節　闕字慎字正從多字見出多聞多見正
　學問得力處也解者輒以聞見牿心并欲一切掃除
　此與因噎而廢食者何異　翼註曰疑未信殆未安
　總是未知合理與否上闕字闕而不言下闕字闕而
　不行　呉因之曰博洽雄辯之士最能塗人耳目聳
　人聽聞必闕疑慎言而後寡尤何也辯博之徒可以
　驚四筵不可以驚獨坐莊子曰能服人之口者不能
　服人之心人不心服所謂尤也寡悔更易見自恃閲
　厯古今憑才妄動者一時馳騁豈不快意馳騁者過
　快意者息至静中之才氣不得施而良知躍然愧怍
　生矣故曰悔　不曰尤寡悔寡而曰則寡尤則寡悔
　謂多聞見而闕之慎之乃我之所以寡其尤悔者也
　正見學問得力處　朱子曰聖人只教他謹言行因
　帶著禄説聖人不教他干但云得禄之道在其中正
　是要抹殺了他干字君子亦修其在己而已禄之得
　不得非所計也故曰禄在其中　大全存疑刪此末
　三句何也　吳因之曰中字正與外字相對言所謂
　禄者只在寡尤寡悔中　學即是禄禄字正不必抹
　殺主言揚行舉者固非主天爵説亦非　徳修而禄
　至是禄在其中徳修而禄不至禄亦在其中盖只論
　我有可以得禄之理不論得不得也集註圈内只説
　得前一邊圈外程子則兼後一段説大全蒙引存疑
　亦只説得前一邊看來是程子説得完全至謂修徳
　而禄自至便是教以干之之法以此為圈内病則不
　然觀大全朱子抹殺干字一段自無此病　朱子曰
　聞見亦互相發亦有聞而行者有見而言者不可泥
　看故經分言之而註合解之極有見然朱子又曰聞
　是聞人之言見是見人之行恐亦不可泥亦有聞人
　之行者有見人之言者見人之言如典籍所載是也
　不知而作章金仁山又謂聞是聞古人言行見是見
　今人言行麟士取之看來亦不可泥　新説謂子張
　才髙意廣不患聞見之不多只患不能闕慎故此處
　意重闕慎此説固好然看來務外的人連聞見也不
　是真個多則聞見亦重但要説得對子張病耳　翼
　註曰此章不宜専重末句
何為則民服章　此章舉錯似宜平説不必如樊遲問
　仁章云不舉便是錯　徐儆弦曰進賢退不肖原是
　朝野一㸃公心故民之服不服其機括只在一舉錯
　間耳朱子論宋事謂救其根本之術不過視天下人
　望所屬者舉而用之使舉錯當於人心則天下之心
　自翕然聚於朝廷之上甚得此意　梁無知曰不説
　君子小人而曰直枉最妙同一君子惟直的君子最
　惹是非所以容易錯同一小人唯枉的小人最善迎
　合所以容易舉持正秉公無所回互之謂直曲學阿
　世漫無執持之謂枉　君子則不論剛柔總叫做直
　小人亦不論剛柔總叫做枉不必如梁説然亦可備
　參也
使民敬忠以勸章　張彦陵曰莊字如正衣冠尊瞻視
　是也亦要根心不從外襲
子奚不為政章　張彦陵曰按此章大意夫子分明是
　諷定公以孝正家的意思　此章要與㸃爾何如節
　同看　此章當與正名章同看盖身有窮達而必不
　可不盡者父子兄弟之倫也若使出而不能盡其道
　於國則寧處而盡其道於家耳　孝乎句是引起語
　書本道政事今却以孝為言必有深意　徐自溟曰
　即此孝友之心而施於一家之中有藹然不容乖之
　政焉有秩然不容混之政焉盖即其所施處皆真心
　貫通即有唐虞雍睦景象即有宇宙和平氣概非政
　而何　王宇泰曰施於有政今書作克施有政本居
　家理故治可移於官之意朱子以家政解者以下文
　有是亦為政一句故也　施於有政施字是推廣意
　所謂推者有二一是以我之孝友而教家人皆孝友
　一是以孝友之心而推之為内外尊卑長幼之分然
　此句内又兼有化意　以孝友施於一家是為一家
　之政以孝友施於一國是即一國之政總是一個道
　理隨處發見故曰是亦為政非居家理故治可移於
　官之説若説居家理故治可移於官則夫子既盡孝
　友於家自當出仕於國非答不仕之意也　袁了凡
　曰處為洙泗出為唐虞大行窮居原無加損　焦弱
　侯墨寶齋集驗方序曰陸宣公在忠州日集古醫方
　或者謂為謫居避咎計不知君子深仁隠厚蓄積於
　中譬之源泉隨地而出期於利物而已而人情薄惡
　動以為有為而為不亦陋乎可為此章註解
人而無信章　張彦陵曰此章要揭出人字以字人之
　所以為人全在信若無這㸃真心實意面目雖存精
　神已斷還成甚麽人　人之無信者不必論到行之
　隔碍處方見他不可就他當下無此實心便已失其
　行之之具矣　徐自溟曰不知其可也似詰問語猶
　云如何是好意不可行意直至末句透出然此信字
　乃人生本來之命脈若因末句行字遂於涉世運行
　上論信則其所謂信者淺矣故知此信字當是論心
　不是論行　此説自妙然不若黃蘊生之起講尤妙
　也　按四書鏡曰論其理則曰不知其可論其勢則
　曰其何以行此説亦不必
子張問十世可知也章總㫖　張彦陵曰此章是夫子
　以定禮觀往古來今之無異非以因革損益為知來
　也禮字最重禮所以維世也三代所因者此禮所損
　益者亦此禮損益不外因中事若認所因所損益的
　做兩件便隔天淵　王宇泰曰此章因字不與損益
　對謂因於其禮而損益之耳蓋將來之不可知者以
　世變之無常而夫子謂百世可知者以窮則變變則
　通通復循環必無窮已則無常而未始不有常也故
　昔之極重而不返者即為將來所裁減之端而其所
　頽廢而不振者便為新主所増修之處如秦之廢封
　建而郡縣此損益之至大而後世之所恨者然亦窮
　而變變而通勢之所趨而不得不然者也
子張問十世可知也節　世乃帝王興廢相禪之世與
　三十年為一世之世不同
殷因於夏禮節　翼註曰大凡有定者可知無定者難
　知今此禮三代相因是有定也雖有損益不過善用
　其因是無定而未始無定也故總曰可知　按此意
　無人看破　三可字雖跟損益來然損益不外於所
　因正從因處知之也有説反重損益上看大意謂周
　末文勝繼周者必損其文而歸於忠質此不可用
　按此意亦有然却是旁意正意則重在因上　三綱
　五常文質三統俱是禮但三綱五常乃禮之大體文
　章制度皆為此而設玩註自明　所損益可知也是
　言損益之不多以見其必出於因不是決其必有損
　益䝉引亦明然須細玩方知管登之謂夫子實知繼
　周以後損益之事誤矣即或有之然此章亦決不重
　在此也　不但是因往知來假令處夏殷之前亦知
　三綱五常是百世不易的及處夏殷之後則愈知其
　不易矣故曰不但是因往知來胡氏之説當活看
非其鬼而祭之章總㫖　夏九範曰宜提義字為綱
　此與樊遲問知章同但彼主知言此主勇言提義字
　為綱固妙提勇字為綱尤妙一是勇之過一是勇之
　不及然又當兼知講勇之過不及生於知之過不及

二者有相因者亦有不相因者不偏説為是

非其鬼而祭之節
見義不為節　吳因之曰見字須説得輕活只是大義
　當前已自曉得的也若是真見必定有真力　朱子
　曰此處要兩下並看就見義不為上看固見得知之
　而不能為若從源頭看下來乃是知之未至所以為
　之不力王觀濤曰諂與無勇俱就上文而斷之不作
　推原説　按此與勉齋之説不同然亦可叅看
　四書講義困勉録卷五
欽定四庫全書
　四書講義困勉錄卷六
　　　　　　　　　　贈内閣學士陸隴其撰
八佾

孔子謂季氏章　袁了凡曰不曰可誅而曰可忍全要
　發季氏一㸃良心　按忍包敢忍容忍二義春秋傳
　所謂忍人此敢忍之義所謂君其忍之此容忍之義
　前一義指亂臣賊子之心後一義誅亂臣賊子之法
圈外謝氏説雖非正意然可兼用

三家者以雍徹章　只提出天子二字便是春秋書法
　然奚取二字是冷覰語若將大夫陪臣道破反不似
　譏詞　呂東萊曰儒者之議禮每力争於毫釐尺寸
　之間如天子之席五重諸侯之席三重所争者纔再
　重耳天子之堂九尺諸侯之堂七尺所争者纔二尺
　耳由庸人而觀天子諸侯之分豈再重之席二尺之
　堂所能抑揚何儒者之迂耶大隄雲横屹如山岳其
　視尺寸之土若不能為堤之損益然水潦大至勢與
　堤平苟有尺寸之土未沒則瀕水之人可恃無恐當
　是時百萬生靈之命係於尺寸之土焉尺寸之土可
　以遏昬墊之害尺寸之禮可以遏僭亂之源然則儒
　者力争於毫釐尺寸之間非迂也勢也
人而不仁如禮何章　不仁的人正是假禮樂以自飾
　者　翼註曰人誰無心如何説人心亡矣蓋心如穀
　種仁則其生理也若穀種無生意不成穀種了便是
　穀種亡矣　又曰人而不仁包得廣不敬不和各具
　一端　又曰欲發如禮何如樂何只在從中流出與
　襲取於外上體認蓋人心不亡則自其心之中正者
　流出便為禮自其心之和樂者流出便為樂禮樂雖
　在外面却全是一段真心發見若人心既亡則雖用
　禮樂却是襲取於外的不是從中流出的其奈禮樂
　何哉譬如穀種完固方生出枝葉若穀種朽壊如何
　生枝葉雖剪綵為之終不是真的
林放問禮之本章總㫖　姚承菴曰禮之本安在此心
　之誠慤是也夫子非不欲一口吐出但世衰文盛趨
　不可挽第曰禮之本在誠慤人誰不曰我之禮吾心
　之誠慤為之而禮其亡矣所以將奢儉相形使人披
　枝見根　放問禮之本夫子不告以體而告以用不
　告以用之得中者而告以用之失中者此處可叅
大哉問節　註禮之全體體字非體用之體
禮與其奢也寧儉節　註不及而質質字以質樸説
　寧儉戚與從先進有别從先進是儉戚之得中者
　以本始之本言則儉戚是本以天下之大本言則非
　特奢易非本即儉戚亦非本非特儉戚之失中者非
　本即儉戚之得中者亦非本蓋一則以體用對言而
　體為本一則就用之始終言則用之始又為本也勉
　齋雲峰之説自明　李毅侯曰儉蓋近於本者也如
　季氏歌雍舞佾奢則不遜至於蔑禮則寧若并其大
　夫之禮俱從樸略簡易尚不失為忠臣孝子也其實
　奢非禮儉亦非禮此一時救世之權也　胡雙峰曰
　本有二其末亦不同本根之本其末為枝葉枝葉出
　於本根而亦能庇其本根可相有而不可相無本始
　之本末流必有失禮始於儉末也必奢故曰與其曰
　寧孔子因末流之失不得已而為反本之論也　佐
　案曰人心一念之忠信未可名之為文質而文質緣
　是以生此禮之本也夫子非不能直言之但救當時
　之弊則曰寧戚寧儉云爾究竟本字上章仁字已逗
　出了　禮正所以維風
夷狄之有君章　傷中國而借夷狄以甚之之詞有君
　謂其臣知有君也即左傳不有寡君之義亡者視有
　若無不得竟作無字解
季氏旅於泰山章　嗚呼二語是冉求不能救而夫子
　代救之如此　莊忠甫曰進説於人者因其心之所
　畏而為之轉移則其言易入季氏舞八佾歌雍徹其
　不畏君審矣而惓惓於泰山之旅則其心猶知畏鬼
　神也就其畏鬼神之念即以鬼神之靈爽不歆非類
　不享淫祀者惕之未有不爽然自沮者此不救之救
　也雖然亂臣賊子既不能懼之以王朝之賞罰又不
　能懼之以春秋之是非而徒借鬼神之靈爽以惕止
　之豈聖人之得已哉　即使泰山不吐季氏亦不當
　祭夫子之言特欲季氏知其無益耳然道理亦實如
　此　翼註曰要尊泰山不可抑林放　又曰作文只
　㑹意透發神不享非禮而林放字輕輕㸃明亦不必
多纏
君子無所爭章　必也射乎只是喝起的話言欲求其
　争除非是射而射唯揖讓畢竟無争　讓者争之反
　揖讓貫下始射而升堂既射而復位射畢而飲是三
　節事　翼註曰其争也君子言其實非争也如云夫
　子之求實非求也袁了凡以君子常見萬物一體講
　無争此是老莊之論即楚人亡弓之意許魯齋辯之
　詳矣(乙丑八月廿四)　許敬菴曰君子之無争道在自反故
　曰射有似乎君子　此意亦有但只説得不勝者一
　邊　愚謂其争也君子要在争之中見出個君子來
　正與和光同塵者有辨
巧笑倩兮章總㫖　副墨曰子夏之問是不打要緊問
　夫子之答亦是不打要緊答惟忽想到禮上於口頭
　語發出一段道理方見善悟若説他問時先有重質
　意則反把悟處看呆了
巧笑倩兮節　質字有本質之質有質朴之質林放章
　質字是質朴之質此章註美質質字是本質之質
　前章質字可兼本質之質此章質字不可兼質朴之
　質　首節有兩説一説子夏之意重在素謂天下莫
　絢於天然而粉澤為下即質素便可當絢爛了何消
　又加粧飾故疑詩人之素絢並重一説子夏之意在
　素絢並重而錯認詩人之言為即素是絢似抹殺了
　絢一邊看來兩説當兼用子夏原未有定見也子曰
　繪事後素下一後字便不同蓋不是重素不是素絢
　並重但絢後於素耳禮後乎後字亦要如此看近來
　講章俱説殺了子夏意思玩存疑之説則又似子夏
　口中絶不評論素絢輕重只空空説去俱所未安
　徐自溟説是以絢與禮為不好的太偏了　看來子
　夏之意只是疑詩人抹殺了絢一邊(壬申三月)
繪事後素節　張彦陵曰詩言素以為絢是比體以素
　比美質絢比文飾夫子言繪事後素繪即絢也不是
　又把繪事譬素絢
禮後乎節　張彦陵曰禮後乎是悟語不是問語此禮
　字指儀文言　又曰子夏不是抹殺禮正深於求禮
　見得禮非無自而起者　又曰即如世人講禮後亦
　只説得文後耳禮該文質通體俱後　此與林放章
　不同　此與從先意亦異從先是從用上擇個中此
　是就用内想出個體來　可與言詩與子貢只重在
　觸類者不同蓋凡詩之言雖比物連類深探其㫖必
　有闗於人心世教今子夏即一素絢便悟到禮後上
　深得詩人正人心維世教之㫖故曰可與言詩與其
　可言詩正與其可論禮　即小而明大即此而得彼
　即偏而得全皆是可與處此與子貢亦不必分别但
　子貢是從穎悟得來子夏是從學力得來　楊慈湖
　曰禮後乎夫仁之在禮猶春之在草木使春在前草
　木在後則血脈㫁春不能榮草木而草木不能顯春
　仁之非先而禮之非後猶是也故曰三千三百無一
　事非仁也又曰一日克己復禮天下歸仁焉又曰人
　而不仁如禮何　此論最精是深一層語但此時子
　夏口中則不如此
夏禮吾能言之章　李衷一曰看來夫子嘆文獻無徵
　不是空空寄慨分明是欲當事培植二氏之子孫收
　文錄獻以待後人故曰足則吾能徵矣噫聖人所望
　於秉禮之君其意逺哉　文武之政布在方策賢者
　識其大者不賢者識其小者周之文獻自足也夫子
　欲挽文勝之弊何不取周禮示之而致惜於二代之
　無徵也雙峰以為百王損益之大法一句最妙蓋一
　代自有一代之禮而非合三代之禮不足見損益之
　妙而惜乎其無徵也　一代自有一代之禮而非合
　三代之禮不足見損益之妙苟文獻俱足而夫子論
　定三代之禮則知忠後之必以質質後之必以文文
　後之當復用忠百王之損益準此矣單説挽文勝則
　偏　説約謂大段只是云言之不是行之妙若夫子
　自行之則固有不必其足者存疑兩段最可玩　楊
　慈湖曰杞宋二國文獻既皆不足無所徵驗則孔子
　何所攷而能知夏商之禮既無所孜又何所據而能
　言大哉禮乎本於太乙分為天地轉為隂陽變為四
　時生而為萬物行而為萬務為經禮三百曲禮三千
　父以此慈子以此孝君以此尊臣以此卑兄弟以此
　篤夫婦以此和是謂天則是謂帝則是豈以有文與
　獻而存無文與獻而亡近在人心本非外物賢獻知
　之愚衆惑之唯孔子自知自信故自能言但無文策
　可證無賢獻能證則庸衆必疑必不信也然則禮豈
　禮家之所能知　看濳室陳氏之説知此為偏
禘自既灌而往者章　若専主譏魯僭禘説則豈必待
　既灌而後不欲觀耶
或問禘之説章　翼註曰説字深看在禮文禮器之外

李毅侯曰不知也三字講處不可寥寂蓋此正夫

　子之善言禘也　周季侯曰要十分含蓄註中非仁
　孝誠敬不王不禘二段自是夫子意中事不可作口
　中語　禘意深逺只看既灌章註自明祀始祖矣而
　又推始祖所自出之帝祀之這種心腸直要追到渺
　茫不可測識之際尋求至此天下之大真正只如一
　㸃骨血何親何疎何逺何近此豈語言形容得　若
　認做為魯諱禘猶是第二義也　翼註又曰知其説
　二句若但云通幽者必能達明格神者必能感人則
　凡祭鬼皆然不獨禘也要切知禘之説裕於治處蓋
　七廟祖禰猶曰吾所建事天地百神猶曰吾所靈承
　至於始祖逺矣始祖所出之帝逺之又逺矣音容不
　相接世代不相近以逺之又逺如是者乃能知其精
　神一脈之相聫而聚吾精神以格之則豈不知宇宙
　民物皆我一體皆可以精神聫而皆可以格之也哉
　故曰如視諸斯也
祭如在節　説叢楊慈湖曰祭如在祭神如神在此門
　人記錄之詞若孔子之心則知鬼神之實在也不止
　於如在　大全以祭神為孔子在官時恐不必拘
　謂祖考與吾同此一氣而我之氣即祖考之氣可謂
　祖考既往更無所謂氣不可謂祖考之氣待我而始
　有不可　或謂有聚散者氣無聚散者理是祭祀之
　來格者理也非氣也亦不是理氣不相離有是理必
　有是氣　謂祖考與子孫同是一氣故可感格固是
　然山川社稷古昔聖賢亦同是一氣但祖考更覺親
　切耳不然難道非祖考便不可感格　祖考之氣有
　聚散各因其生時之盛衰非子孫所能必然為子孫
　者則唯冀其常聚且我竭誠以格之則祖考將散之
　氣未必不因我之氣而常聚蓋散者不可復聚而將
　散者可令常聚也豈即以我之氣為祖考之氣而奏
　假之時無所謂來享者乎朱子雖收范氏之説而置
　之圈外有故也　鬼神來格之理不易推測若如范
　氏所謂有其誠則有其神無其誠則無其神則是神
　之有無係於人之誠否而天下之所謂鬼神者皆妄
　也若謂已散之氣随祭享而聚則是其既死之氣猶
　有潛寓於宇宙之間而宇宙間去去來來只是這些
　氣了而佛氏之説儒者不當全斥其誕矣唯大全季
　路問鬼神章朱子説似明白人死氣雖終歸於散亦
　未便散盡故祭祀有感格之理先祖世次逺者氣之
　有無不可知然奉祭祀者既是他子孫畢竟只是一
　氣所以可感通然已散者不復聚故謂釋氏之説為
　非觀朱子之説則祭祀之來享者是氣之未盡散者
　非散而復聚也推而言之氣有盛衰則散有遲速聖
　賢之氣浩然塞天地配道義生則澤流天下沒則神
　在萬世無死生無聚散而獨行於古今者也如伯有
　為厲之類是邪氣之偶聚也聖賢之氣萬世不散者
　正氣之常聚也釋氏所謂鬼復為人其信否雖不可
　知使其果信亦必是氣之未散者若其既散則無復
　聚之理矣蒙引専主范氏之説謂祭祀之儀不過仁
　人孝子報本之心而祖考非真來享也然則人唯心
　存孝思果於為善以不辱其先亦足為孝矣何必為
　此無實之文哉即曰人不能不思其祖先故必有以
　致其如在之誠不然則豺獺之不如矣夫果於為善
　不辱其先獨非所以致其如在之誠乎人之所以勝
　於豺獺者不可謂不在此也又何必為此無實之文
　也其説亦難通矣且蒙引又謂天地山川之類生氣
　萬古不化随祭而享其理固真夫天地如此祖先獨
　不可如此乎後又謂天地山川之祭亦未必天神真
　來享抑以表其誠耳則又與前説自矛盾矣
吾不與祭節　吳省菴曰吾之典禮人可得而攝之吾
　之精神人不得而攝之也
與其媚於奥節　莊忠甫曰奥尊竈卑之説蓋相沿而
　莫覺其非也奥非神也何尊之有賈之意蓋以奥為
　公朝而竈為私室也　徐自溟曰凡祭而奉神於奥
　必先由竈而達賈意謂欲得君必先由己而致也又
　以奥特室西南隅乃棲神之虚位君之擁虚位也猶
　此
獲罪於天節　獲罪字不應推開就生平説只宜就媚
　上見出凡人纔生一媚心起念即不可與天知即是
　獲罪於天
周監於二代章　王觀濤曰此章還是夫子自表其憲
　章之心主挽文勝之弊説者還似牽强添設畧於末
　後用之可也　陳新安曰周之文亦承夏忠商質之
　後風氣漸開不得不然者况武王周公制作之初叅
　酌損益良不苟矣夫子從之蓋從盛時文質得宜之
　文非從周末文勝之文也　徐自溟曰看起頭一周
　字見周非尚文之周也乃監二代以成其周之文也
　故末吾從周周字正映起頭那周字莫要認錯夫子
　緣末俗之靡失却原來制作精意故思周初之文以
　志感　袁了凡曰曰監則斟酌損益之謂非加增添
　飾之謂也曰郁郁則文質合宜之謂非以文滅質之
　謂也故孔子從周即從先進之意豈從其繁文縟節
　哉　翼註曰文盛貌盛字與勝字不同吾從周不重
　為下不倍重在文盛上　大全辯曰按先王制作雖
　與氣數相終始其間變化推移却自有不為氣數所
　拘處非概聴之氣數也周禮大備不可謂非氣數極
　盛要之前後聖人損益之功為多須側重聖人制作
　精詳一邊説　大全新安陳氏原兼氣數聖人二意
　今時文多偏了若側重聖人一邊説則文字便非忠
　質文之文(壬申四月朔日)
子入大廟章　袁了凡曰大廟二字便是書法宜重看
　蓋大廟之祭所謂知其説即治天下無難者雖以夫
　子之習禮而精義無窮豈敢自謂已知乎則其入而
　問問而詳固其良心所不能已者　李衷一曰看來
　或人譏夫子不知禮夫子不應自分疏我知禮夫子
　語意不辯我知與不知只是把禮來説猶云我雖不
　知禮我問處就是禮語意最要渾融　翼註曰夫子
　非為己辯為禮辯也恐人不知敬謹為禮反以粗率
　忽略為禮也　以我為不知禮可也以我之問為不
　知禮不可也若雖知亦問與器數必問此是人看聖
　人則然非口氣中正意　沈無囘曰聖人動容周旋
　中禮遇一事則一事之節文生焉宗廟生欽墟墓生
　哀常人猶然况聖人乎入廟每事問是有所不能已
　於衷故問此便是節文之所在也但聖人渾身是禮
　初不自知因或人之譏始自囘想亦覺不錯故曰是
　禮也然師冕章節節是道然亦不覺因子張拈出便
　見是道耳舊説千番囘護不免有抵對或人意大失
　聖人心事
射不主皮章　古道不見於今不知其幾矣夫子獨於
　此而嘆息謂非憫戰争之禍而傷徳化之衰哉　馮
　琢菴曰此感為主世教者言徳力異尚即王伯分途
　之機　沈無囘曰較射性情發越之際也而即以不
　尚力為閑情正性之方古人作一事便寓一深意夫
　子所以嘆想之　説約主盛時之難再説固是蓋是
　嘆世亂而不得不用貫革與他處譏變古者不同所
　謂言古之道以正今之失者失不在於貫革而在於
　所以不得不用貫革之故也然禮射武射在亂世亦
　可並用武王散軍郊射之前亦未必純用貫革也不
　主貫革則人皆可射正可以廣武事豈在亂世則必
　不可用乎則譏變古之意亦自切當也　禮射武射
　在盛世是並行的在夫子時亦不是廢禮射不用只
　是雖禮射亦主皮　翼註曰古之道泛説不必指定
　周初　正鵠之義東陽許氏之説詳矣蒙引獨謂棲
　皮曰鵠天子諸侯之的也畫布曰正大夫士之的也
　大夫士無革只是就布畫之不知何據
子貢欲去告朔之餼羊章總㫖　李衷一曰子貢欲去
　羊不是惜小費蓋有激而言其意謂告朔之禮已久
　不行而此羊猶供何為不如并去之都是為禮發此
　議論但不曉得存羊即存禮去羊即去禮故曰我愛
　其禮不消説到興復就此空名存亦是禮猶有存者
　子貢忿其無實夫子惜其有名　集註大全蒙引存
　疑皆以子貢為惜小費又集註禮雖廢羊存猶得以
　識之而可復焉得以識之是存羊即存禮而禮可復
　焉是因羊可復禮兩意原並用而大全南軒張氏及
　存疑單主因羊復禮一邊此等處則皆前人不及後
　人不可不知若時説單主存羊即存禮一邊則又偏
　矣　存羊即存禮因羊可復禮兩意原當交發與是
　知也一例看自明　沈無囘曰舊説以去羊為憤激
　為覈名實皆非也羊之去留君相事也謀野之聖賢
　安得與之總是痛惜古禮之亡而閒居歎息如此子
　貢曰禮已亡矣不如去之夫子曰禮雖亡矣何忍去
　之兩人相對悽然滿目蓋有無窮之感焉同是一腔
　絶無排擊子貢意　按惜小費覈名實憤激三意沈
　説内原包得(辛丑六月廿二)
子貢欲去告朔之餼羊節　湯若士曰子貢當時無因
　革之權只是憤時設議以激魯人之意　訂釋曰告
　朔有三重焉尊正朔重天子也告大廟重祖考也修
　月令之政重民事也文公忽此三重於是政權旁落
　於大夫而魯事日非矣夫子之愛豈淺焉而已哉
爾愛其羊節　王宇泰曰此一羊也在子貢見以為羊
　在夫子見以為禮以羊為羊是禮在羊之外而禮亡
　以羊為禮是禮在羊之中而禮存壬戌十月評陳瑚
　作甚明此章諸條俱不可觀
事君盡禮章　湯霍林曰禮自有個準則盡則止於禮
　之中諂則出乎禮之外　袁了凡曰當時不是誣君
　子為諂他心裡實見得事君之禮不必如此禮之泯
　於人心豈不重可慨哉　姚尊生曰人以為諂也此
　人是何人獨非事君人乎自有此等人臣子且不畏
　禮而畏人言
定公問君使臣章　此章夫子有上下交責之意有明
　良交泰之思使不是後使只作服馭看　禮字蒙引
　兼待之誠説大全存疑謂皆自其所不足言則單就
　節文説而含待之誠意在内存疑為優　翼註曰一
　切得體皆是禮　楊維節文從人君平日納身軌物
　人臣平日宅心誠正説在事使前一層此是先輩議
　論　李衷一曰禮者君之大柄也昔齊景公憂田氏
　之偪而晏子曰唯禮可以已之此禮字當有惜威福
　正名器之意忠字當有尊君徇國不肯淩僭之意定
　公為太阿倒持之君故欲坊之以禮三家為尾大不
　掉之臣故欲教之以忠　按李説與大全蒙引諸説
　不同然可叅看
關雎樂而不淫章　張彦陵曰按闗雎是文王宮人所
　作哀樂俱是宮人哀樂不是文王哀樂也不淫在宜
　其有三字上見不傷在不能無三字上見蔡虚齋曰
　闗雎所詠本疑淫與傷也但以施於文王之與后妃
　而得為不淫不傷耳要重在后妃之徳上秦他石曰
　唯聖主有肅雝之令範故閨門有哀樂之正情　此
　章蒙引存疑與大全各别愚意當兼用為是　詩樂
　註自兼説此章重在哀樂不重在詩樂也　翼註曰
　據朱註樂雖深哀雖盛等語是説詞雖極樂却是理
　當樂而樂不淫也詞雖極哀却是理當哀而哀不傷
　也此純主理説也今以詩經考之闗雎獨平淡不似
　其他變風變雅之詩語樂必極沈湎語哀必極酸苦
　則知夫子所贊不獨以其理亦以其詞　即宮人之
　哀樂可想文王之哀樂故朱註専主宮人蓋言宮人
　可該文王言文王不可該宮人也　右説予向意如
　此今看來無以易此單主文王者固非蒙引反覆辨
　論欲専主宮人亦不能無疑豈宮人如此而文王則
　漠然不動者乎詩傳小註固相表裏也　右予前兩
　段是欲於言外見文王之哀樂看來哀樂内即兼文
　王宮人説亦似不妨　出於文王便非湛出於文王
　之宮人便非媚此當與周比章一例看　到底前説
　是(壬戌)宮人非文王姬妾之謂未娶時那得有
哀公問社於宰我章總㫖　徐玄扈曰當時三家强公
　室弱魯幾不社矣哀公問社倘有起敝之思乎宰我
　曰使民戰栗勸其㫁也夫三家之僭唯禮可以已之
　而欲懼之以威是速其禍而已夫子所以深責之也

按此説與通考趙氏之説不同然各有其妙在宰

　我當日立言之意原不可考兼説亦可
哀公問社於宰我節　立社本意蒙引已見大概恐尚
　不止於此須更叅之　古人立社自有深意宰我所
　對只舉所樹之木極沒要緊且夏后氏以松之類未
　必舉天下皆如此則沒要緊中又有疎處此上三句
　中有此二失也又言周所以用栗之意則失之附㑹
　矣而曰使民戰栗則附㑹得又不是此下一句内又
　有此二失也集註所謂非立社之本意以其沒要緊
　與疎與附㑹言之又啓時君殺伐之心則以其附㑹
　得又不是言之蓋其差處尤在此也蒙引存疑似以
　非立社之本意句専屬上三句以啓時君殺伐句該
　下一句看來未是　非立社之本意原包四件但啓
　殺伐意尤重故特加一又字抽出言之口氣當云沒
　要緊而疎而附㑹已非立社之本意又附㑹得不是
　則愈失其本意矣　疎處集註雖不言然原已包在
　内蒙引説極是
成事不説節　説謂陳其是非諫謂申其匡救咎謂指
　其愆尤此三語正不説之説不諫之諫不咎之咎
　張治城曰振弱之道在修徳不在修刑而扶魯之策
　在威臣不在威民倘哀公用宰我之言而殘民以逞
　則元氣益削魯事愈不可為皆此言誤之也夫子責
　之蓋深悲其言之已出不可救耳　兩事字不可如
　俗説作魯事看存疑看得極好　李見羅曰非不説
　成事貴其未成而説之也非不諫遂事貴其未遂而
　諫之也非不咎既往蓋不欲既往而後咎之也正君
　道友皆須識先後著一落後著不唯人之善惡無可
　救改而我雖有忠愛之心亦無所措其口矣　此論
　固好然此節主於責宰我不重在此若欲㫁章取義
　者則不可不知此以此作大結則佳
管仲之器小哉章總㫖　蔡虚齋曰器小二字包括管
　仲一身奢而犯禮正是器小中發出來的病症夫子
　非直以二事證器小也但從此二事看亦見他器小
　處朱子曰奢而犯禮是他裏面著不得見此些小功
　業便以為驚天動地所以肆然犯禮無所忌也亦緣
　他只在功利上走所以設施不過如此馮具區曰仲
　即儉即知禮無解於器小而况三歸備官塞門反坫
　㡬於濫且逼乎亦足徵器小之盈而溢也　又開之
　曰作此題者惜管仲纔是髙手罵管仲便是拙筆
管仲之器小哉章　齊氏曰大其功為天下幸小其器
　為管仲惜　以仲之功較之春秋諸臣則大以仲之
　功擬之伊周之佐則小不可謂其功大而器小也功
　字亦即在器字内萬厯甲午應天程墨俱不是　輔
　氏以才器對言似謂仲才大而器小然器之能受處
　即是才器小則才亦不得為大　翼註曰器字須要
　體認譬如升合斗斛皆器也然合不能受升升不能
　受斗斗不能受斛所受多者施出去亦不易竭所受
　寡者施出去亦易竭據此看則器字當兼所受所施
　言而所受所施又自相承凡為王佐者胸中容受得
　許多大學術施出去做大事功仲乃伯佐耳其胸中
　只容些小伯術故做出些小伯功故曰器小　董思
　道云彼其最初發念只為富强　説叢袁七澤曰藉
　令仲能源頭上清徹一番即無一匡九合之功其器
　何嘗不大孟子中天下而立定四海之民君子樂之
　而性不存焉　註局量褊淺言其見理不明而心裏
　容受不去也容受不去由於見理不明東陽許氏之
　説極是規模卑隘以其外之設施言言其不曾做得
　大功業也如伐楚之役可見然即使仲做得大功業
　亦是卑狹以其不過自私自利之事也二句總是器
　小而規模卑狹又由於局量褊淺勉齋黄氏與圈外
　蘇氏之説當玩奢而犯禮亦褊淺卑隘内事然褊淺
　卑隘則不止此大全朱子第一段富貴能淫數句是
　含奢僭説麟士刪去恐人錯認也最有見輔氏齊氏
　之説却都未免偏了　李見羅曰堯舜若非知學則
　當地平天成之後生了多少驕慢而方且兢兢方且
　業業看得天大的事只如一㸃浮雲過太虛也
樂其可知也章　翼註曰可知蒙引作當字看不是樂
　其可知猶曰樂亦不難知也　庚戌房書評曰知字
　須淺看只以聲音節奏言之若説得深奥既非太師
　所解且與下數句不相照矣　附張侗初曰太師樂
　官豈不知樂只是聖人神游其際想像其自然節奏
　耳　按此説亦似是俟再定　翼註曰翕如舊説八
　音齊作也看來太淺無味還當就精妙處説聴其聲
　音覺神氣翕聚無浮散不攝之病　翕如敔雖未作
　亦不害其為八音齊作也(辛丑四月)　翼註看翕字最好
　胡思泉講翕如云堂上堂下其交作也工師鼓師其
　並奏也恐未是樂音自有先後之序無一時俱作之
　理看來翕純皦繹逐音内俱有(戊午三月)　蒙引謂繹如
　者一清一濁之相為終始一髙一下之相為起伏而
　無間㫁也與大全蔡氏所謂别而又不失於和俱是
　繹如妙義　大全覺菴蔡氏東陽許氏皆以繹如連
　以成蓋本圈外謝氏之説蒙引謂純如三句俱綴以
　縱之下蒙引説是　饒雙峰曰翕合之餘有純和純
　和之中有明白明白之中無間㫁　餘中二字有辯

天地間自然之節奏　以四時看純皦繹自明

　翼註曰樂其可知常説云古樂雖亡而天地之元聲
　人心之元韻則未嘗亡耳樂有可知之理據此説是
　聲音節奏都不理㑹只空空説個理了非夫子本意
　也看來還是就音節中指出精妙處告他觀下翕純
　皦繹俱是節奏之妙而精理在其中　如天如地不
　圖至斯亦不過是翕純皦繹到極熟處耳(戊午三月)
儀封人請見曰章　饒雙峰曰夫子得位不得位封人
　所不能知所可知者夫子之道徳如是天將使之振
　揚文教以開天下後世也或得位或周流四方皆在
　其中　薛文清曰治世者以權用道師世者以道用
　權勞來匡直木鐸於唐虞庠序學校木鐸於商周刪
　定修贊木鐸於萬古此皆天也特孔子之天逺孔子
　之天隠
子謂韶盡美矣章　張彦陵曰此章要得嘉舜而悲武
　之意美是聲容之盛從外面看善是所以為聲容的
　根子只就美上看出非美之外又有所為善也美善
　雖有精粗内外之分然皆兼功徳不可謂美専言功
　而善専言徳也且又有個時在薛方山曰唐虞交㑹
　之間正太和文明之日而舜則躬逢其盛商周改革
　之際又餘風未殄之時而武則適遭其窮此韶之盡
　善莫能擬諸形容而武之盡善終亦不能無遺憾夫
　子傷之也惜之也不是以韶來形容武短也　四書
　家訓曰此節總是契慕虞周之意非優劣之也　翼
　註曰未盡善非不善也未盡耳　此章是論舜武不
　是論征誅揖遜征誅做到盡善時亦何異於揖遜故
　大全真氏之説雖佳而予不深取也　揖遜征誅亦
　是徳中之一節不可認做功(戊午三月)　大全朱子徳有
　淺深時又有幸不幸是圈外程子意不重觀其上段
　已翻去時字　問武當舜時亦只是未盡善如此則
　竟将時字抹殺了集註何又存程子之説而大全朱
　子何以又曰徳有淺深時又有幸不幸曰武遇舜時
　雖只是未盡善然或不至如此之甚則時字亦非盡
　抹殺也
居上不寛章　四書家訓曰此是夫子崇本之論寛敬
　哀俱以心言心本也有此寛厚之心恭敬之心哀戚
　之心由此行出來即未必盡得其中而本實未撥猶
　有可觀不然縱上有條教號令禮有威儀進退喪有
　衰麻哭踊皆為末節失固失也得亦失也雖欲觀何
　所據而觀之如一篇文字主意既差則辭之工拙皆
　可勿論　翼註曰白文以字最重是執本以觀其末
　意　根本既差則其他雖有是處都不是了非更有
　是處而不足觀也集註大全看得最妙存疑謂只與
　其餘不足觀句同看非是
　四書講義困勉錄卷六
　四書講義困勉録卷七
　　　　　　　　　　贈内閣學士陸隴其撰
里仁

里仁為美章　張彦陵曰按仁主風俗仁厚言只重薰
　陶成徳看不必兼周恤説一節要緊在處字擇字輕
　首叫明為美正醒人以知之也不處仁便是不知其
　美了非是知其美而又不處也意無兩層　按下截
　説本蒙引存疑然看来知不知兼看自妙若必如了
　凡侗初諸公重看擇字専主既知而不處一邊則又
　偏矣　註不作寓言解葢此當與事其大夫之賢者
　同看與孟子有别也
不仁者章　久字長字大全南軒張氏吳氏之説不同
　蒙引以張説為長看来亦可兼説分兩層看便見有
　可暫可久有不可一日處　註淫濫二字兼内外説

李毅侯曰安仁利仁便是貧而樂富而好禮境界

　千古来絶大受用都被聖賢占盡了　翼注曰不可
　説壊知者　存疑曰處約不濫處樂不淫這便是仁
　仁者處約自然不濫處樂自然不淫故曰安仁知者
　處約則固守而不至於濫處樂則固守而不至於淫
　故曰利仁　仁只是心之全徳對濫者言之則謂之
　不濫對淫者言之則謂之不淫故曰不濫不淫這便
　是仁以此推之對意必者言則曰毋意毋必對固我
　者言則曰毋固毋我存疑該當如此看　佐案曰仁
　為天性是此心之本體何等精粹何等洒脱貧富外
　物不加不損何欣何戚於本心原無干涉不仁者失
　却本心便隨境縁流轉故不可久處約樂縁他中無
　自得故絶少受用處況此不可處約不可處樂總是
　不能處仁也故以仁者安仁知者利仁結之　甲辰
　房書曰處約而安乎約非安約也安仁也處樂而安
　乎樂非安樂也安仁也　丁卯二月講此章取丘月
　林之説而覺存疑尚未妥　(增)按丘月林先生講此
　節云註安其仁而無適不然利於仁而不易所守乃
　先㸃字面後發本㫖非兩截意或把安仁利仁泛説
　以處約處樂添在言外則夫子之言為歇後語矣此
　説極是若存疑云處約不濫處樂不淫這便是仁仁
　者處約自然不濫處樂自然不淫故曰安仁知者處
　約則固守而不至於濫處樂則固守而不至於淫故
　曰利仁覺稍差葢謂安仁利仁内包得不濫不淫意
　則可謂不濫不淫便是仁則不可
惟仁者能好仁章　袁了凡曰仁者胸中無一㸃私意
　如太虚一般妍媸好醜各以物付之而我無容心焉
　是好即無好惡即無惡也無好無惡故能好能惡丘
　毛伯曰此理在心為存遏行於世為彰癉仁人之能
　好惡即此心無以尚不使加之行境也　薛西原曰
　仁人於好惡復有辨善善長而惡惡短是亦仁也
　按此亦當理中之一端　徐自溟曰唐虞之舉元流
　凶惟堯舜之仁能之春秋之賞善罰惡唯仲尼之仁
　能之　蒙引曰游氏注所以置在圈外者必有所繫
　而不能自克此一語似説知其善而不能好知其惡
　而不能惡相似孔子正意是説心既無私則見得善
　惡十分分明從而好惡之自無不正者矣所謂公生
　明也按蒙引是也愚初誤看葢圈内是公生明之意
　游注是公生斷之意(己亥九月十六)　注無私心然後好惡
　當於理要看得好不是以無私屬仁者以當理屬能
　好惡仁者二字是以人品言兼體用無私當理皆在
　其内能好惡則專屬當理注無私心三字在仁者下
　補説大全朱子有人當理而未必無私有人無私而
　未必當理此是賔意然惟公而後能正是正意(己亥九月)
　(廿一日改正)　又按圈内當理二字似可兼明斷説蒙引
　猶未盡得也(九月廿一又記)　無私當理雖有體用之分然
　深言之則二者又俱屬用須辨(九月廿四)　看来無私之
　外更無有體余初誤看(辛丒三月廿二)　無私當理似即是
　克己復禮(廿二又記)　要思此與舉直錯枉同異彼是以
　愛之理言此是以心之徳言　此章當以刁蒙吉之
　説為正無私當理俱在能字内此即余最初之説後
　来紛紛反致淆惑(壬申四月)
苟志於仁矣章　張彦陵曰人只有一心志者心之所
　之苟心向往處専在於仁則滿腔都是仁那惡念自
　然㕘不入来今人不去理會志仁專謂惡根最深惡
　習難去而欲消磨之便是無頭學問丘毛伯曰果志
　於仁則必無惡猶有惡焉不得謂之志仁也可見治
　心之法正在本源上著力不在末流處拔除　四書
　家訓曰人只有一個志入乎此便出乎彼　安仁利
　仁而不濫不淫與志仁無惡雖文勢一様然却有不
　同志仁是以心言無惡是兼内外言安仁利仁與不
　濫不淫則俱兼内外言
富與貴章總㫖　通章真氏分三節看饒氏似止作二
　節看俱通　通章有大小動靜精粗之别富貴貧賤
　取舍是大綱所在以動時言是粗的終日造次顛沛
　是合大小動靜精粗言但對上二節言則重在小靜
　粗邊若内外二字則上下俱有不宜分屬蒙引以省
　察為存養中之一端是矣不知取舍又省察中之一
　端省察固兼内外則取舍亦宜兼内外也　此章竊
　疑有精粗之分無内外之分自富貴貧賤取舍以至
　終食造次顛沛皆當兼内外説與安仁利仁不濫不
　淫一例集注亦未嘗有内外字唯大全朱子始有内
　外之説慶源輔氏又從而演之竊所未安蒙引謂注
　存養二字兼動靜言是矣而又謂通章有内外精粗
　之别不可解也竊謂取舍亦在存養内如中庸言慎
　獨亦在存養内但抽出言之耳　陸雯若辛丑房書
　評曰首節是取舍明末節是存養密存養取舍總是
　心裡工夫先儒所謂作三節看一節密一節者是論
　其工夫淺深如此未嘗分個界限也時文將不處不
　去看在外邊將無違必於是看在内裡妄分個界限
　出来
富與貴節　説約丘毛伯曰不處不去若在富貴貧賤
　上料理則只是揀擇世上好事去做豈便是仁直是
　念念見所欲有甚於富貴所惡有甚於貧賤揆之本
　然之心體自不見有所可處有所可去耳人見是不
　處富貴不去貧賤君子只知是仁　存疑以不濫不
　淫便是仁蒙引謂不處不去即是仁嘗疑其無所分
　别毛伯之説可以破二家之惑　試㕘之天下固有
　不處不去不濫不淫而未得為仁者仁則自然不處
　不去不濫不淫矣須有分别　不處不去而未得為
　仁仍要兼内外説有身雖不處不去而心固已處之
　去之者有身心俱不處不去而所以不處不去未合
　於理者二者不必待富貴貧賤之交而始見　不處
　不去兼身心説重心上　莊忠甫曰君子非惡富貴
　惡其處富貴之心非好貧賤惡其去貧賤之心處之
　去之之心非必待貧賤富貴之交也一念稍違即是
　開門納寇身雖未嘗服三公享萬鍾而不知心之處
　富貴固已久矣身雖未嘗離草茒釋蔬褐而不知心
　之去貧賤固已久矣
君子去仁節　張彦陵曰按去仁只是欲惡上打叠未
　淨注中貪厭二字最細在自己念頭上勘出惡乎成
　名不重名上只要見得君子法不去仁耳此節是深
　著不處不去闗係仁道之意　翼注曰惡乎成名只
　是不名為君子耳非名譽之名　袁了凡曰凡人平
　日方寸間所以憧憧往来不得寧謐者只為慕富貴
　厭貧賤之念休歇不下耳縱能打破此闗而欲惡之
　情隠然猶在即能輕富貴甘貧賤亦未必皆為仁人
　葢眼前種種修持只在世上揀得一件好事来做總
　屬欲情雖遁跡深山草衣木食避居繁華總是厭惡
　的心腸夫子不曰處富貴去貧賤惡乎成名而必曰
　去仁者重所欲所惡也　此與丘毛伯説當同看
　謂不處不去是仁可謂不處不去外無仁不可謂去
　仁即是違仁可謂貪富貴厭貧賤而去仁之外無違
　仁之事不可
君子無終食之間違仁節　終食猶須臾意不必泥食
　上説造次顛沛就在終食中抽出言之　按此可與
　西山之説並行　袁了凡曰終食之間未必有富貴
　貧賤之交欣戚之心微細流注是即欲惡之真境也

按此意講欲惡則妙單以此講違仁則不可　造

　次顛沛皆是境心不著境任他造次我自安閒任他
　顛沛我自寧謐　總之此節連欲惡講則可單拈欲
　惡則不可未必有富貴貧賤之交而忻戚之情微細
　流注此即欲惡之真境可謂妙解矣然只説得一半

大全以無終食違仁為無時不然造次顛沛為無

　處不然看来三項内俱兼時地事不必分
我未見好仁者章總㫖　此章蒙引及大全輔氏胡氏
　之説各不同兩存之可也
我未見好仁者節　張彦陵曰好惡俱是自己身上事
　非好惡他人　好仁惡不仁兼造詣資質言　無以
　尚之不使加身只是寫出好仁惡不仁的様子與人
　看不可説此地位難到也若説難便非激引世人意
　矣讀有能一日用其力於仁矣乎我未見力不足者
　儘説得容易　乙丑房書曰尚之之勢每隠伏評者
　引程子見獵之心證之最妙又曰不必戰而後勝亦
　妙　其為仁矣一句矣字是斬釘截鐵語
有能一日用其力於仁矣乎節　季彭山曰力以用而
　足當其力不足時即是不用力　翼注用力兼得明
　以察㡬健以致決　李毅侯曰問何以用力而力足
　曰仁者人也仁逺乎哉我欲仁斯仁至矣　用其力
　兼志氣説而志尤重如唯仁者兼公正説而公尤重
蓋有之矣節　翼注曰葢有之矣疑而未定之詞輕帶
　過注昏弱二字昏則不能察㡬弱則不能致決　李
　毅侯曰用力而力無不足是夫子發言主意深致望
　於天下者也大意已定然説到此處便住了却沒有
　趣味故又宛轉顧盼無中生有
人之過也章　翼注曰夫子恐觀人者以過棄人非欲
　人以過自安也　張彦陵曰此夫子為以過棄人者
　發首二句非徒概言過之不同乃是言君子之過有
　不同於人須根人之心言之謂人之存心不同斯過
　各隨其心而異欲知人之心正不當泥人之迹觀過
　知仁只就好一邊説王觀濤曰過有二端有偶不及
　檢者有勢不得已者顧不及檢之際本心之惻怛發
　露最真不得已之時迫切之真情委曲可諒　不及
　檢之過如注中吳祐之過及顔子不貳過之過是也
　不得已之過如大全劉氏饒氏所引周公孔子之過
　是也愚意此章及下論日月之食章只須就不及檢
　之過説不必説到周公孔子之過葢周孔之過原不
　可謂過也只可作賔意(己酉五月初一)　程注釋首二句尹
　注釋末句雖俱平説然意原重君子邊　沈無囘曰
　夫子惡鄉原為徳之賊而曰觀過斯知仁矣學者與
　其為無瑕石寧為有瑕玉
朝聞道章　朱子曰此深言道之不可不聞也若將此
　二句来反之曰若人一生不聞道雖長生亦何為便
　自明白張雨若曰朝夕只是設言味可矣語意若不
　聞道不但不可生便死也死不得只該在聞道上理
　會不須在死生上更作商量　沈無囘曰曰可矣見
　死猶可有何不可乎語自平實今人説玄説妙則夫
　子一老瞿曇矣　宋羽皇曰可以死之故不容詮破
　只重聞道為得耳　姚元素曰聖人發此一言直是
　峻絶無著語處以尋常知見義理當做聞道固恐超
　不得生死闗頭而欲索諸窈㝠玄虚如云一徹永徹
　者又恐非吾儒修身體道之實不著知見不墮虚玄
　如何乃得聞道孔子所謂下學而上達易云窮理盡
　性以至於命者非乎　朱子曰道不外乎日用常行
　之間若見得道理分曉生固好死亦不妨夕死可矣
　只是説便死也不妨非謂必死也　胡雲峯曰苟無
　平日積累之勤必無一朝頓悟之妙可矣二字令人
　惕然有深省處　王龍溪曰猶云未嘗生未嘗死也

耿楚個曰人不聞道則生不知来處死不知去處

　便至流浪顛倒聞則此個原是無生死的一息萬年
　孰終孰始辟之漚起漚滅而大海自如　王宇泰曰
　吾輩見在行持只從一念徹處討生死聞時不至落
　空忙時不至逐物於此二境一得来便是死生境上
　一得来様子　王耿諸説大約謂有生死者形無生
　死者靈明之體雖本西来之意猶未與吾儒之理大
　背至甚其説者以倫常為幻境則全是異教為洙泗
　之罪人矣然所謂無生死者亦就聞道人説若不聞
　道則雖靈明之體亦有生死矣説詳祭如在章然又
　須兼生順説若不聞道則雖其形尚生而靈明之體
　已先死矣聞道便生順而死安生順是形生而靈明
　之體與之俱生死安是形死而靈明之體不與俱死

無生死之説以知言者也生順死安之説兼行言

　者也無生死之説以體言者也生順死安之説兼用
　言者也朱子之説可以包王耿諸説王耿諸説不可
　包朱子之説
士志於道章　張彦陵曰此章欲學者打破理欲闗頭
　恥字正與志字相映縁衣食而生恥亦是於卒然所
　忽處看出士既志道須掃一切俗情若有一念沾滯
　便是此心未能淡處故曰未足與議不曰不可而曰
　未足只是因其趣味未洽便兩不相入耳不重議論
　上　李見羅曰孔子勘學者只就毫髮㡬微間便察
　見你全體腎腸跟脚食稍求精衣稍求飾緼袍之恥
　稍有愧於狐貉孔子便將做天大来的罪案故曰未
　足與議直斷以為貪富貴厭貧賤之種子也王龍溪
　曰易溺者凡心難忘者習見掃除不淨如留汚濁於
　淨器中雖投以甘露亦化而為惡水　沈無囘曰恥
　惡衣惡食者不足與議道則世之敝衣蔬食者便足
　與議道乎學者當思一恥字恥不用之於衣食便當
　用之於道若徒不恥衣食又不恥聞道非游散人則
　㝠頑人耳亦何足與議道　四書家訓曰志字淺如
　篤志便不動心衣食了　又曰天地間脱紛華而超
　世味者道也　又曰未足議不重議上只是鄙其識
　趣不髙
無適也章　翼注曰此見君子以虚心應天下之事不
　得偏言心偏言事　此章與不逆億章同但彼是待
　物此是處事彼屬知此屬行　張彦陵曰毫釐之辨
　只在有心無心之間其應用之妙固在處事上見之
　然辨析入微處只在心體不在感應　又曰須知適
　莫不是是非上差錯只為添著意思無者化而融之
　非禁而絶之也比是比附比合不相離意不曰比義
　而曰義之與比者心與義為一從心流出自然合符

此君子恐兼安勉説如此講無字比字則單主安

　一邊備用可也　彦陵又曰三句文勢接得甚緊猶
　云不如彼而如此中間下不得轉語　按此天下豈
　無不如彼而亦不如此者　又按説家俱云第三個
　也字後義字之上此間用轉折不得葢非以其有碍
　於理但以其非語氣耳余前不喜此説今思之彼似
　有理也附誌於此以俟再定若便謂無適莫即是義
　則斷不敢從矣　有時君子與非君子同做一件事
　同做得是在彼為適莫在君子為義　翼注曰適莫
　與行止字不同葢止則全不為不肯非全不為也只
　縁處事之方不一如或當剛當柔當緩當急之類若
　專主要剛是適在剛若決不肯剛是莫在剛餘可類
　推　又曰義之與比不是義當適而適義當莫而莫
　葢適莫是不好字只是義當如此則如此義當如彼
　則如彼　又曰適莫以心言不以事言若事上決不
　能無所專主無所不肯適莫之病不待説事做差了
　只有此心便為累或逆於事先或執於臨事俱有適
　莫不可以無適莫為先事比義為臨事　己酉江南
　陳琮墨曰義非不變之謂也使以不變者為義則心
　有所執究亦流於適莫已耳義又非無定之謂也使
　以無定者為義則心無所主亦僅忘乎適莫已耳
　仇滄柱曰一是時中之義一是方外之義　附仇滄
　柱評己酉江南墨曰此題當緊作呼應葢所以無適
　莫者由於義故拈中二句宜呼起末句唯心主於義
　自無適莫故拈末二句宜應轉中二句他作謂無適
　莫即能義者固失本源謂無適莫又須義者亦未融
　會　按滄柱此評亦未確(壬子五月)
君子懐徳章　翼注曰此辨君子小人於心術之微要
　人慎所懐意　徐玄扈曰兩君子兩小人非必定異
　第其言自有淺深懐徳者無所為而為善者也懐土
　者有所溺焉而不肯為善懐刑者有所畏而不為惡
　者也懐惠者有所利焉而敢於為惡君子小人判於
　一念之公私可不慎所懐哉　看来深可兼淺淺不
　可兼深大抵論人品皆如此然又有不可一例者如
　奸惡之小人利有所不取貪利之小人土有所不戀

李九我曰懐徳懐土懐刑懐惠只是他平日念頭

　用得熟了不知不覺又用在這邊去君子非無土然
　安土而敦仁非無惠然一介不苟取子小人非不慕
　徳畏威然遇著土與惠處依舊念頭移在這邊去湛
　甘泉曰志在道徳者必不溺於便安而意在便安者
　即不可與入道徳此懐徳所以對懐土而言念在軌
　法者必不溺於貨利而意在貨利者必不暇顧軌法
　此懐刑所以對懐惠而言　究君子之髙明光大必
　曰懐徳然欲求為君子必要從懐刑一念始窮小人
　之暗昧奸貪必曰懐惠然欲免為小人必要克懐土
　一念始　翼注曰懐惠與懐土有别懐土者已得所
　安而不欲失懐惠者未得所利而必欲得之也　君
　子以徇利而蹈刑者鮮以徇情而蹈刑者多可畏哉
　(辛丑八月三十永則)
放於利而行章　王宇泰曰恒言曰計是非不計利害
　此迂言也常人是非之心恒不勝其利害之心故聖
　人常以利害警之利害明則是非明矣　求利而得
　害愚者不為也夫子之警人切矣　湛甘泉曰好利
　者心之疚也何計乎人之怨否此特對常人言耳
　四書家訓曰或懐怨心或生怨言或圖怨報　一説
　放利之人中常不足所以多怨此不可從
能以禮讓為國乎何有章　張彦陵曰大意謂為國者
　全要養人遜讓之心昔先王教民以讓而設之為禮
　正以黙柔天下之志使就於平　只是一團兢業的
　念頭　大全蒙引諸先輩解讓字似皆兼恭敬説直
　與人而不仁如禮何相似看得極大　又大全蒙引
　皆謂讓以心言則王莽之謙恭伯石之辭邑似皆屬
　禮字　人而不仁章朱子謂即使季氏四佾也不是
　禮而此章雙峯饒氏及存疑皆以為為當時僭竊者
　發看来僭竊是并禮文都差了即使不僭竊也叫不
　得讓似不為僭竊者發不若蒙引云此為當時君大
　夫亦有徒事威儀文物之間以為禮而無遜讓之實
　心者而發葢指魯昭公之屬言也若謂徒有禮文猶
　叫不得禮況僭竊之屬幷禮文而喪之乎則可　翼
　注曰禮讓二字單指君之讓言到為國何有便是百
　官萬民皆化於讓也然百官萬民之讓不難明唯人
　君之讓難看百官萬民各安其分便是讓若人君之
　讓却不是降尊而為卑只是他心中不以九重為得
　肆不以威福為恣睢凡禮之行全是一團藹然真意
　貫徹於其中如堯之允恭克讓舜之温恭文王之懿
　恭方謂之讓　看翼注則讓字原可包敬意　禮讓
　猶云禮之讓玩淺説亦是如此然又云禮讓不必説
　是禮之讓二字一意殊不可曉
不患無位章　彦陵氏曰患與求皆學者精神所注從
　所立以為患即所為隠居求志是也不惟可以澹貪
　慕之思并可以療空疎之病從可知以為求即所為
　實大聲宏是也不惟可以去羶逐之想并可以治枯
　槁之習直熱焰中清涼散也　翼注曰此章以位與
　名平對俱就學者言總見君子之學務内不務外不
　以上屬仕者下屬學者　蒙引曰不患無位患所以
　立此指從仕者不患莫已知求為可知也此泛指學
　者偏存疑謂莫已知就含薦舉意亦偏葢知不但薦
　舉凡名譽皆是　袁了凡曰可知是可以當人之知
　不是可以致人之知　汪南溟曰人生有大人之功
　業在唯名與位豈可全然去得但要在自己本領上
　討個著實如徒以恬澹自髙此淺夫之所借以藏拙
　者耳豈吾儒經世之實學哉　按此較大全南軒之
　説又轉一層各有深意味
吾道一以貫之章總㫖　夏九範曰此章不要看深了
　一即暗指忠恕言也但曾子不待開明而門人未解
　因指出告之大意不過如此　此章翼注最誤人
　張彦陵曰此章是悟後語最忌支離一貫只還他一
　貫忠恕只還他忠恕全在㡬個虚字眼討神　又曰
　吾道一以貫之若添理字心字體字用字便支離添
　萬字對一亦支離夫子之道忠恕而已矣若分别夫
　子之忠恕與學者之忠恕便支離若分忠屬一恕屬
　貫亦支離　先輩之學但恐其鶻突今人之學惟恐
　不鶻突惟恐不鶻突則以先輩為支離矣
吾道一以貫之節　張彦陵曰一貫不必謂一以貫萬
　萬字是後儒添出也夫子止説得一以貫之不曾説
　萬字天下萬事萬化皆具於至一之中所謂萬物皆
　備於我是也若説一以貫萬則一自是一萬自是萬
　矣萬即一處所流出也一與萬原非對待　惟其皆
　備是以能貫即蒙引所謂體是用之體者知此即添
　萬字何妨即説以一貫萬何妨　彦陵又曰不曰以
　一貫之而曰一以貫之功在一字而不在以字也得
　一則貫矣此是渾成不著語若把一去貫萬便涉勉
　強貫與推原自有别　又曰按一字有説是一理有
　説是一心有只虚虚説是一件三説俱差葢一字乃
　合一之一非一件之謂也若是一件便是執一如何
　貫得　合一之説亦是然恐只是賔意　一心一理
　之説雖與執一相似然亦要看所執何理若是偏一
　之理則不可執若是一理渾然之理雖説執一何妨

羅近溪曰因萬有一萬廢一亡　李毅侯曰聖人

　所為一者誠是也而強恕則所以求誠也　翼注曰
　一字即道但一字指道之存於心者屬體之字指道
　之發於事者屬用　或問不唯無待於問辨而亦不
　容有所稱贊二語解唯字最妙
門人問曰節　門人不是漫問都在心裏理㑹一番所
　以必待子出然後問(壬申四月初八)　既云一以貫之則所
　見無非一貫即夫子平日所言道理無之非是非必
　忠恕與一貫相配合而後借以明之也　袁了凡曰
　中庸云忠恕違道不逺此處如何便把忠恕當得一
　貫最可玩索葢凡人未悟之前則依語生解既悟之
　後則觸處洞然依語生解則挨墻而行離牆即倒觸
　處洞然則指黄葉為金且非妄語　以上二條俱不
　是即沈無回所駮也初誤收　沈無囘曰今人尚玄
　説一唯之後觸目是道獨拈忠恕以証之此又徳山
　之棒臨濟之喝禪家剰慧殘機豈是聖賢實學(佐案)
　周季侯曰此語雖是指㸃一貫却仍要體貼忠恕發
　揮方得接引門人之意不可一味談空　董幼海曰
　聖門説忠恕説敬恕都是為下學者立法禪家所謂
　為二乗人説也　佐案曰問曾子平日用力忠恕從
　何見得曰觀三省章與大學一書可見　諸儒之論
　大概謂忠即一恕即貫忠恕即曾子所素用力者與
　一貫但有生熟之别耳如此則夫子但當告以熟之
　之道何必又告之以一皆説得不明白唯蒙引事顯
　心晦之説庶㡬近之　又集注謂未知其體之一夫
　忠體恕用曾子既素用力於忠恕何謂未知其體之
　一且忠恕體用原相離不得豈有不能忠而能恕不
　能體而能用的皆此章之未易解者皆當以事顯心
　晦之説推之而語類所謂曾子於九分九釐上透徹
　了獨此一釐未透亦當細㕘也　又存疑磨鏡一段
　最好其中分兩層一是忠恕一貫安勉之分一是忠
　恕一貫散錢索子之分若大全諸家講上節只説得
　散錢索子之分講下節只説得安勉之分合看便不
　明白也　升忠恕為一貫降一貫為忠恕二意合説
　方得集注借字之義蒙引極明麟士謂曾子初不與
　門人説破自然勉然之别看来即在曾子口氣中説
　出二項亦不妨　總之未聞一貫之前則體用猶二
　既聞一貫之後則體用合一非謂未聞一貫則知有
　用而不知有體也余前所疑尚未深晰(己亥三月廿七)　大
　全蒙引俱以内外分解忠恕外字要看得好葢恕是
　所以應事接物之理未全是外但對中為外耳若事
　物則全是外矣富與貴章以取舍存養分内外者亦
　如此看便不妨艾千子解尊徳性節極明亦是此意

辛酉三月廿四評趙旂功多學而識章文曰此所

　謂一必有著落若使當時含糊説個一心子貢豈不
　能再問曾子一貫章亦然若含糊説個一心曾子亦
　唯個恁麽門人所以有何謂之問者不是疑一之何
　所指只是見夫子平日論功夫體用俱分作兩截至
　此則似偏重在體一邊了所以皆疑曾子借忠恕以
　明之謂聖人之心一如學者之心未熟則忠自忠而
　恕自恕熟了則忠即恕而恕即忠雖謂道只有一個
　忠可也然則一字果何所指曰曾子章似指誠言故
　曾子以忠字解之子貢章似以敬言程子所謂涵養
　須用敬進學則在致知是也偶見如此試共商之
　附蘇子由曾子論曰曾子以一貫為忠恕則知門人
　之不足告也及孔子既沒曾子傳之子思子思因其
　説而廣之曰喜怒哀樂之未發謂之中發而皆中節
　謂之和中者天下之大本也和者天下之達道也致
　中和天地位焉萬物育焉子思之説既正而天下始
　知一貫之在是矣然子思以授孟子孟子又推之以
　為性善之論
君子喻於義章　張彦陵曰按義利二字自是君子小
　人的供案不待判㫁而自明聖人拈出一喻字葢形
　迹之似是猶可以相冒而精神之獨注必不可以自
　欺義利之辨正在一念隠微中勘出學者宜發深省

朱子曰喻義喻利只是這一事上君子只見得是

　義小人只見得是利如伯夷見飴曰可以養老盜跖
　見之曰可以沃户樞　亦有一事同一様做法而義
　利不同者如君子得飴以養老尊之愛之也小人得
　飴以養老或冀其財或邀其寵　張南軒曰出乎君
　子即入乎小人更無介乎君子小人間者　無所為
　而為者皆義也有所為而為者皆利也有意為義總
　是利心其與君子天地懸隔　有意為義總是利心
　比陽義隂利者又深一層葢此是好名之流名利總
　一様利字包得名字　王觀濤曰喻義喻利是别言
　不是深言葢君子之迹亦有混於利者小人之迹亦
　有竄於義者但其心之所喻定自分别　姚承菴曰
　喻字凡三見大學所藏乎身不恕而喻孟子四體不
　言而喻皆是不待詞說都無知覺而黙與之俱之謂

陸象山曰此章以義利判君子小人辭㫖曉白然

　讀之者苟不切已觀省亦恐未能有益也竊謂人之
　所喻由其所習所習由其所志義本人所固有而喻
　之者少則必有以奪之故也故學者之志不可不辨
　也朱子曰喻義者為君子喻利者為小人而近年一
　種議論乃欲周全於二者之間囘互委曲費盡心機
　卒既不得為君子而為小人亦不索性亦可謂誤用
　其心矣　淺説看喻字與大全朱子不同然細玩亦
　可兼用　癸亥二月看此章㫁以淺説為非
見賢思齊焉章　龔應身曰此章思字省字有力俱在
　心上説俱是切實工夫須未見之先原有一個為善
　去惡之心故隨其所見便能思省今人見賢或忌之
　或憚而逺之見不賢或幸之或狎而親之皆由為善
　去惡之志不蚤立也　湯若士曰必思齊方是眞能
　見賢必内自省方是眞能見不賢　兩見字亦當重
看見之不眞必有以賢為不賢以不賢為賢者
事父母幾諫章　彦陵氏曰按幾諫二字已包盡大㫖
　下不違不怨到底只是個幾諫幾字朱子所謂不要
　攔截他漸漸從容以開道之是也幾諫即是敬葢兢
　兢小心不敢不諫又不敢激諫也不是到不違時方
　敬觀又字可見此不違只是照舊幾諫勞猶苦也撻
　之流血不必用不怨亦只是照舊幾諫須知怨不是
　怨親自家悔恨有一毫憚勞之心即是怨　按朱子
　之説包得幾微之説幾微之說包不得朱子之說蓋
　未形之時也要下氣怡色既形之時也要下氣怡色

胡氏曰子之事親主於愛雖父母有過不容不諫

　然必由愛親以發乃可故下氣怡色柔聲皆深愛之
　形見者也所以謂幾微而諫不敢顯然直遂己意也

李衷一曰幾不専在柔聲怡色上而柔聲怡色亦

　在其中看來微詞以諷是幾乗間而導是幾委曲轉
　移不令外人知亦是幾總是務得親從而已　以將
　順為匡救法　不怨不是空空不怨即所云負罪引
　慝是也　此又以愛慕為匡救法　將順愛慕二項
　幾諫亦包得可以將順愛慕而悟者便不須用口舌
　争不可以將順愛慕悟者則須下氣怡色柔聲以諫
　若以將順愛慕解不怨不違便非
父母在章　焦漪園曰當思所以不欲逺遊者是恁麽
　念頭所謂曲體親心者其道安在不然雖終日與親
　周旋竟亦何益
父母之年章　張彦陵曰人當中年以後日衰一日而
　人子日事親側或至習而不察故夫子提出不可不
　知四字以儆醒之葢生息之機頃刻不停精神氣血
　漸移漸換人子若用心密察則日改月變之際雖毫
　釐不同亦必有以周旋調護於其間矣　周旋調䕶
　四字最妙比愛日之誠尤切然亦是愛日内事　曰
　周旋調護便有使衰不益衰來日增多之意(壬辰七月二日)

註愛日之誠専頂懼來淺說如此

古者言之不出章　朱子曰此章緊要在恥字上若是
　無恥的人未曾做得一分便説十分只緣胡亂輕易
　説便把行不當事　吳因之曰語氣一直説下不出
　其言全虧這㸃恥心所以制得住要得恥之關係於
　言甚重處葢因當時無所用恥而以恥心儆惕之不
　是推其不出之故　恥字正因推其不出之故而得
　之　王觀濤曰非眞躬不逮而後恥即言之時已専
　慮在躬上去矣　徐自溟曰此躬為千古難竟之局
　此恥為一生莫釋之憤躬果逮矣言遂可出乎　李
　毅侯曰一恥字是他終身策勵處雖躬有逮日而恥
　無釋時　大全朱子兩段兩様意思前一段是説易
　其言便不能行是其言之不怍則為之也難意思後
　一段言不能行所以易其言是為之難言之得無訒
　意思後一段是正意前一段是餘意　集註圈内是
　從言説到行范氏註是從行説到言故麟士以為小
　别然總是一意皆是為之難言之得無訒意　此與
　為之難稍異者説一恥字為學者儆較激切耳
以約失之者鮮矣章　朱子曰此約字是實字有收斂
　近裏著實之意　翼註曰按約雖在事上見而實主
　心言失則主事言　約之一字以此節情以此制用
　莫不皆然此章専為以才知自逞者發　又曰約字
　要認得眞固不是豐約之約亦不是博約之約只照
　註不侈然自放說侈然自放縱肆不羈炫聰明才智
　無所不為的人約則與此相反寧拘無縱循規蹈矩
　不失尺寸故鮮失　人日就於失而不知其故所以
　夫子指㸃之　莊忠甫曰老子曰治身治民莫若嗇
　嗇者約之謂也　譚玉懷曰玩味以字這把柄須常
　在手一息不照管而縱横萬狀其失多矣　呉因之
　曰無浮慕於達人之概而肆焉以為通則其所合於
　矩度者常多無自憚於名教之嚴而放焉以為適則
　其所遺於檢㸃者常少以能約者而才足以濟則敬
　畏之意益足以善用其所長以能約者而才不足濟
　則謹審之心猶足以維持其所短　沈無囘曰約字
　淺淺説老子曰治人事天莫如嗇簡緣省事其失自
　少此是實理若依陽明作求放心解則是徹首徹尾
　工夫豈止鮮失乎又朱子云老子之學全是約文景
　之治漢曹參之治齊便是用此
君子欲訥於言而敏於行章　袁了凡曰敏訥不在言
　行上做工夫只是常存此心而不放言自然難出口
　而行自然不放懈矣　許敬菴曰學者必先訥言始
　有含蓄意味可與進徳然不能敏行但一木訥之人
　亦無足為輕重故君子欲訥言而敏行葢交養之功
　也　周季侯曰以謹言勉行窺君子猶未足盡君子
　也唯窺君子於言行之前自有一段淵然鋭然之意
　無一時放下矯輕警惰不得之言行而得之此心要
　想出欲字意味來　此與懷徳章懷字喻義章喻字
　看法同麟士必欲駁之似太過　淺說亦與周說同

此與無求飽章言行及恥其言而過其行同與先

　行恥躬為之難不怍數章雖亦是一意然亦微有不
　同葢彼是單對放言者說此是並論言行凡訥言而
　不能敏行敏行而不能訥言者皆在所儆也似不能
　無分别
徳不孤章　張彦陵曰語意只是鼓人進徳之志如云
　君子只患徳之不修不患人之寡和鄰有相親附之
　義有相夾持之義王觀濤曰據註類應解還主同徳
　之人聲應氣求説若只以秉彝好徳言則鄰固不足
　以盡之覺未眞切　以秉彛言則舉天下同出於一
　徳固不可以不孤有鄰論也自氣稟物欲之拘而其
　不相應者多矣然秉彛者必無盡亡之理則聲應氣
　求固所必有也要如此看　許敬菴曰達則與天下
　之俊乂師師濟濟共贊於朝窮則與一方之英才孜
　孜汲汲交修於野夫然後可謂之有鄰非此孑孑以
　自好者可幾耳雖然君子固有獨立不懼遯世無悶
　者唯徳不修之患而非孤之患學者但反已求之
事君數章　事君交友須要精誠去感格又或須乗機
　投入不然而徒以言語輕數安免辱疎指出辱疎正
　要當事者求所以善用其規非是教以不合則去之
　義　此與蒙引存疑但主見幾説者不同各有其妙
　並存可也　按數字所該甚廣凡語言之瑣屑禮文
　之繁瀆請求之多端小節之責備皆在其中　此章
　専主諫諍言不宜說到禮文請求　董思白曰須知
　進言者不宜動輒歸咎君友之疎辱唯數斯辱唯數
　斯疎苟非數也何嘗不可以從容而諭也二斯字可
　味
　四書講義困勉録卷七
欽定四庫全書
　四書講義困勉錄卷八
　　　　　　　　　　贈内閣學士陸隴其撰
公冶長

子謂公冶長章總㫖　張彦陵曰按此章只重表兩賢
　之素行擇配意只帶言　徐自溟曰謂長只云可妻
　也縲絏之事特為他作一解終未實言其可取之實
　謂容只諒其不廢及免罪亦未實言其事　總見聖
　人擇人在世法之外不必作抑揚口氣須知公冶亦
　是可免於刑戮者南容亦不必不在縲絏之中聖人
　只論人不論遇也兩賢豈有優劣哉
子謂公冶長節　輔慶源曰君子有隱微之過於暗室
　屋漏之中則其心愧恥若撻於市朝不幸而遇无妄
　之災則雖市朝之刑裔夷之竄皆受之而無恧也
子謂南容節　徐儆絃曰南容所以免禍亂世者謂免
　夫由已致之者爾不然義之所在刑戮有不可避則
　如李膺范滂亦君子所安矣聖人豈以苟免刑戮為
　貴耶　黄勉齋曰此章謝上蔡則謂聖人擇壻驚人
　如此楊龜山則謂聖人所求於人者薄上蔡氣高者
　也龜山氣弱者也故所見各别要之當隨文平看方
　見得聖人本意　蔡虚齋曰處今世亦自有許多當
　避嫌處不可便以聖賢自擬此魯男子善學柳下惠
　之法也
子謂子賤章　張彦陵曰按此章暗重一取字子賤能
　取多賢是正意多賢能供子賤之取是副意若子賤
　不能取友雖日與君子居究竟何益斯焉取斯全要
　咨嗟歎息見賢友之不可少也如此如只歸功於魯
　便失輕重　李卓吾曰夫獨造之難不如觀摩之易
　把子賤來做一尊賢取友様子豈徒贊之而已乎
　翼註曰作文當用反題正做虚處著精神之例於君
　子哉若人下大發子賤能尊賢求友以成其德而因
　歸功於魯之多賢如此則魯無君子二句亦不費講

又曰斯焉取斯亦只説無所資取須要自家費力

　不是説決不能成德
賜也何如章　張彦陵曰器字只是借來説見其為有
　用之成材　女器二字正發得含蓄　四書家訓曰
　何器以通用之器其等不一非辨美惡辨大小也
　翼註曰不可説器有貴賤美惡既曰有用成材難言
　賤惡　又曰器字與瑚璉俱是借字可影不可喻
　袁了凡曰不舉日用飲食之器而舉宗廟之瑚璉則
　其通達之才不特可濟邦國之用而亦可以通神明
　之德矣不舉周之簠簋而舉夏商之瑚璉則不特為
　今人所珍而尤為古人之所重矣　許敬菴曰子貢
　穎悟居顔子之次宜子賤所不逮而才美之炫露不
　若德器之淵涵是子賤所就似不可量而子貢器局
　已成病於自是故毎勵而進之　子貢之器不在才
　之不足而在有自負其才之意子賤之近於不器不
　是才之有餘而在有不自恃才之意許説最是　朱
　子曰子貢畢竟只是器非不器也但是器之貴者然
　可貴而不可賤宜於宗廟明堂而不可退處此子貢
　之偏處　李毅侯曰以管仲之器小推之其亦庶幾
　於王佐乎
仁而不佞節　仁而不佞或人不重在仁只重在不佞
　是病仲弓之意　翼註曰舊説以厚重貼仁簡黙貼
　不佞
焉用佞節　張彦陵曰按或人以不佞病仲弓此即是
　用佞處玩本文兩箇焉用佞通節語氣皆是斥佞之
　意只不知其仁一句㸃到仲弓身上然亦是帶言非
　徒為仲弓置辨　翼註曰焉用佞泛說而實承仲弓
　來末句亦然有以首句泛説末句主仲弓不用佞説
　未可從　王觀濤曰禦雖訓應答然要得禦字趣味
　蓋禦如禦敵以言語與人相抵敵也口給二字極重
　佞與仁相反全在此處仁為人心佞者不内根於心
　而徒外給於口則本心之德盡忘之矣屢憎於人不
　重只要抹倒佞人心事使知本欲取媚而反以見憎
　令他怏然内悔徐儆絃曰時方以佞為賢則宜其見
　悦於衆而又曰屢憎於人何也蓋折人以言口可屈
　而心不服也然人字亦可味見不獨取賢者之所憎
　此是人心公惡處　陳氏以佞為俗人所賢而實正
　人所惡竊不能無疑不若此之更深矣　仲弓之仁
　正在於不佞
子使漆雕開仕章　張彦陵曰按此章是見性之學却
　亦是經世之學　明新合一　吾斯未信吾字有味
　人信我不如我自信　苟於斯能信則仕可也即不
　仕可也以曾㸃之志觀之可見　袁了凡曰聖賢之
　志全在天下國家而開之未信則就此心獨知處説
　豈有開不能仕而錯使之者乎蓋學稍有得苟存心
　於天下則於人必有所濟此夫子使開之意也學未
　大成而此理未徹未悟則雖澤被生民皆分外也此
　開辭夫子之意也二意原不相礙　蒙引以夫子亦
　知開之未能信與謝氏註稍異然實可從了凡亦是
　本蒙引來　翼註曰開只説吾斯之未能信而難出
　仕意自見於言外　信字内有二意一是細微之必
　盡一是反身而皆誠大全朱子第四段甚明　存疑
　説信字雖只主反身而誠一邊然亦包得那一邊蓋
　合巨細都要到真知地位也　無毫髮之疑即真知
　意是一反一正語　祝石林曰千古作聖不成只疑
　畏二字而畏又生於疑然必千疑萬疑而後能無疑
　疑信之因也信聖之因也信得極者心眼平等即堯
　舜當前亦只這些子了無恐怖　斯字指理信字及
　註已見大意見字篤志志字不安小成不安二字指
　心曾㸃莫春一段即斯字注脚謂斯指心言者謬謂
　指仕言者尤謬　朱子雖云㸃見得高想只在氣魄
　上略分其實斯字包得㸃許多話至篤志處又是開
　所獨　翼註曰子説朱註云説其篤志篤志云者是
　近裏著已期待不淺之意蓋夫子使開以仕是以由
　求赤賜一例待他亦是吾儒適用之學但開之志又
　欲以顔曾地歩自期而不欲以由求地歩自限是近
　裏著已以為志而隨世功名非其心也其所期待甚
　不浮淺故曰篤志與他處篤志較不同　由求賜所
　具也都到信的地位然看來開所謂信比數子還備
　不是一端之信　如此看則開之勝由求赤者在斯
　字不在信字其勝曾㸃處則在信字孟子曰有諸己
　之謂信　若欲實説㸃高於開處似當以時中一貫
　分然恐不分之尤妙　已見大意與見道分明是一
　意是一淺一深語篤志與不安於小成是一意亦是
　一淺一深語饒氏雖説有三項然其實止二項子説
　内兼此二項而篤志二字又包得已見大意見道分
　明不安小成故圈内止云篤志　程子已見大意見
　道分明二句是子説意不可混入使仕句内蓋使仕
　之時夫子亦不料其已見大意見道分明如此也
　説之心較使仕之心更深逺　或曰説其當下一念
　説其他日之有成　兩意當兼説　説約曰瞿昆湖
　文云即其不輕於仕則他日之能仕可知即其不安
　於未信則他日之能信可知趙浚谷曰子之説之只
　説其當下一念豈暇推及他日之信不信夫子亦豈
　能預保而預喜之耶　按畢竟兼説為是　李毅侯
　曰未信之心雖聖人必有之若率爾自以為信則其
　范昧也愈甚矣故必有不自信之心而後可庶幾於
　信此又夫子説開之微意也
道不行章　存疑看乗桴句最好蓋即周流之意與遯
　世者不同然又須看註假設二字　子路之喜即終
　身誦之之意　按勇作急流勇退之勇看　翼註曰
　説者謂好勇二句泛就子路平日言看來口氣似泛
　而意實專為此事發也　按歸與之歎浮海居夷之
　歎總因道不行而商量去就之詞可見聖人胸無適
　莫然到底只是歸魯又可見其取材之妙此節註中
　假設二字内便有商量之意不要竟作憤世説(壬申四月)
孟武伯問子路仁乎章總㫖　張彦陵曰才効於可見
　運用反有實際而仁藏於心術之中起念之間無可
　把據此處稍為寛假世且依附道德之途以自揜其
　拙夫子不輕以仁許三子正為三子自有可用之才
　更不必索之不可知者以開假借地也　王宇泰曰
　仁道至大至精勇者不得而借其力藝者不得而用
　其才善説辭者不得而施其辯當時皆不識仁故因
　武伯之問而皆以不知答之與其才正是不與其仁
　也若謂發見在事功而非萬物一體上流行爾　錢
　鏞青臣曰此章只重仁之難知帶言其才正見仁不
　可輕許近文皆云魯所急者才人非仁人如此立論
　則重才輕仁以客奪主抑何背謬之甚乎(己亥七月)　周
　用齋曰仁者當理無私而治賦等或未盡合理只是
　才質做得去耳
孟武伯問子路仁乎節　不知也者難其詞也蓋不能
　必其有亦不能必其無意
又問三節　翼註曰又問及兩何如俱是問其仁非問
　其才　王觀濤曰拈出三箇可使字所以動武伯器
　使之意使而云可者分明謂國家可使之也自用人
　者言不自三子言方孟旋曰仁在心之涵養夫子實
　是有所不知非託詞也若才之粹美處即仁矣倘能
　器使其才即不知其仁可也　治賦兼有勇知方言
　邑宰主治民言家宰主治事言
女與回也孰愈章總㫖　李毅侯曰今人毎謂賜聰穎
　外露故不及回之如愚不知如愚者明睿之極也子
　貢未到此處未能完全領略少不得揣摩推測用事
　所以聰穎不覺外露雖欲不如此而不可得者若要
　他當下就學那如愚的則彼舉一隅不以三隅反者
　可謂如愚之流亞否乎　蓋子貢自負之病不在聰
　穎外露　賜之不如回者顔子明睿所照已到一貫
　地位而子貢尚在聰明聞見上著力所以不如故無
　論知二較知十而弗如即賜亦知十猶然弗如也然
　其病却不在此何則聰明聞見固自不輕既到子貢地位
　則欲其化聰明聞見而歸於一貫未到子貢地位則聰明
　聞見固入道之資也子貢之病全在自負其聰明之過自
　負其聞見之多此其所以不能入道也今曰何敢望回
　云云是雖猶在聰明聞見上著力未能遡流窮源然
　自負之病則已化而為自知自屈矣即此自知自屈
　之念還自本體上求之自可幾致一之妙故夫子與
　之不是與其知二可進於知十也然夫子口中又只
　贊其自知自屈有可進之機未嘗明説可進於一貫
　也蓋欲使加工而漸悟耳故此章只重在藥其自負
　上化聰明聞見而歸於一貫是副意不可反作正講
　註明睿所照推測而知是朱子分别兩人之知子貢
　則尚未知其分别在此也
女與回也孰愈節
何敢望回節　顧涇陽曰聞一知十無對之知也了悟
　也所謂一以貫之者也聞一知二有對之知也影悟
　也所謂億則屢中者也子貢將顔子與自家真面目
　描出　據此則明睿所照推測而知子貢已自知其
　分别在此　據前説則註自知是大概説未是知其
　所以不如處據此説則自知即自知其所以不如二
　者不同看來大全蒙引存疑淺説未嘗説子貢尚未
　知其所以不如處以與涇陽説合並存可也　四書
　家訓曰何敢望見逺不及他且不能齊等况愈乎
　胡氏曰十者數之終以其究極之所至而言二者數
　之對以其彼此之相形而言此説甚是分明　刁蒙
　吉翼註内全載涇陽之説亦看未破
弗如也節　陳白沙曰學無難易在人自覺纔覺退便
　是進纔覺病便是藥　李衷一曰道一而已何有二
　何有十其謂知二不如知十此自子貢較量於多寡
　之間畢竟從聞見上比勘但據其自知一念還自本
　體上反求自可幾致一之妙不是與其知二可進於
　知十也　此與子前説同皆看自知輕看自屈重涇
　陽則看自知重看自屈輕　張無垢云豈是於回果
　弗如只緣聞處尚多疎若還真箇能聞一安得其他
　更有餘　此一章不知在既聞一貫之後抑在未聞
　一貫之先諸儒尚未參及(壬子)　此章癸亥二月二十
　九日重訂定有總評見别本此本諸説俱當刪
宰予晝寢章總㫖　此章當看註志氣昏惰四字一晝
　寢似未甚害事然却由他志氣昏惰所以晝寢志氣
　乃學問根本志氣既昏惰如何為學此夫子所以深
　責之下文聽其言而觀其行亦不是怕他欺我只因
　他志氣昏惰連他自己也做不得主所以要觀夫子
　此章雖似黜宰我實所以深教之後來宰我終在十
　哲之列想是因夫子之言而能自發憤歟(壬申四月十一日)
宰予晝寢節　許敬菴曰人之精神振奮則日新頽惰
　則朽敝人之志氣清明則靈通汚濁則闇塞故有朽
　木糞土之喻
始吾於人也節　李衷一曰於人二字極其感慨俱暗
　指宰予與傷今思古意絶不相干聽言信行與聽言
　觀行俱活看夫子何嘗受人欺蓋曰我不忍逆之云
　耳且始之人安得言行都相符亦豈謂今之人言行
　都相悖蓋抑揚反覆以深警之也湯霍林曰始今非
　兩時猶云吾原是要如此而今不爾也一串説　沈
　無回曰子曰二字更端之詞思而復起更轉一法以
　責之此二字乃記者大得精神處
吾未見剛者章　此章須與孟子養氣章參看　張彦
　陵曰按此章須重發未見剛句正是聖人激發天下
　的意思然剛主心體説不論作用慾是不剛之病根
　無慾乃能剛而不屈非不屈於慾也亦非與慾相反
　也或人以申棖為剛是就氣質上説夫子以申棖有
　慾不得為剛是就心中粘帶隱微之處識破　此段
　與蒙引存疑説約俱合　翼註曰剛字即孟子言浩
　然之氣也一説主心體説與自强不息一例亦説得
　精　看來可兼用　鄒東郭曰浩然之氣中正而純
　粹者莫如乾潛躍飛見以時偕之故能閤能闢能寒
　能燠能榮能悴而後為天地之剛能屈能伸能明能
　晦能進能退而後為君子之剛　沈無回曰亷直狷
　介是剛之一端能屈能伸能明能晦能進能退而後
　為君子之剛若東漢之節義止可謂氣不可謂剛
　此皆在用上説　馬鍾陽曰夫子歎未見剛者即易
　自强不息者也當與至大至剛剛字相同非氣禀之
　剛中和之强也無慾自是剛字注脚　按慾非私欲
　若私慾則委靡汨沒甚矣安得有剛之似註云嗜欲
　如嗜功名嗜節義非不悻悻自好是貌為剛而實非
　也焉得二字作不是看不可作不能看　私欲嗜欲
　恐未必當如此分别但所嗜者自不同如聲色貨利
　亦是功名節義亦是申棖之慾還在節義功名一邊
　故為似剛此段即圈外謝氏之意　翼註曰慾與剛
　非正相反慾乃不剛病根　又曰慾字最廣亦要説
　得細程子云所欲不必沉溺只有所向便是慾棖學
　於聖門必不至如世人貪財好色嗜慾無厭但此心
　未能澹泊寧靜世味猶多所牽引故謂之慾　呉因
　之曰剛柔之名雖自來並稱然天地間只一剛便了
　其所謂柔者特委曲以成其剛而已當初聖人因見
　得天下事沒有這段委曲便連那剛也成不得故並
　舉之曰剛柔不知剛與柔自對不過蓋柔只帶在剛
　裏面造化之所以為造化人心之所以為至德要不
　越此須看剛字大而全須見夫子致思本㫖　又曰
　古來聖賢只完得一剛字古來議論只發明得一剛
　字人真有得於剛便是道統所屬此夫子未見之歎
　所由發也觀易贊乾獨詳便得思剛之意　又曰未
　見是想望欲見之詞不是慨歎不得見之詞(佐案)
我不欲人之加諸我也章　張彦陵曰按凡學問須要
　實實去做莫口頭説過了夫子曰非爾所及若曰談
　何容易爾試以身體之恐未便能及此人心原自大
　公此心開明時本欲捐爾我平意氣到施受實際未
　必真能渾然一體而無絲毫不平此蓋難之之辭欲
　其實用力耳勉而進之非抑之也　翼註曰及字就
　目下言不就後日言
夫子之文章章　張彦陵曰文章性道亦非二件文章
　是性與天道之著性與天道是文章之藴可聞不可
　聞都從學者看領㑹得與不得耳夫子之文章即夫
　子之言性與天道也不聞者止聞文章能聞者即聞
　性與天道　理原如此然此處却不重只重教不躐
　等文章是夫子日以教人者故可聞性道夫子所不
　輕以告人者故不可聞翼註得之　翼註曰文章即
　性天顯設處性道即文章隠微處本是一而二二而
　一但章㫖不重合一上　袁了凡曰即文章為性道
　是認影為形離文章而求性道是潑波求水　議論
　妙極然須知是旁意　語類天理自然之本體所謂
　繼之者善也即天理之流行也性者着人而行之
　王氏曰此理在天未賦於物故曰天道此理具於人
　心未應於事物故曰性　精義伊川曰性與天道非
　自得之則不知故曰不可得而聞也　横渠曰子貢
　謂夫子所言性與天道不可得而聞既云夫子之言
　是夫子固常語之矣聖門之學者以仁為己任不以
　苟知為得必以了悟為聞因有是説又曰耳不可以
　為聞也　紹聞編聖人文章固無非性與天道之發
　見然其教人則不躐等　此章須味註罕言字謂夫
　子之日言而學者不可得聞非也謂夫子之竟不言
　唯即文章以為言而聴學者之自悟亦非也使其日
　言則有躐等之病且學者仍不可聞不亦多此言乎
　使其竟不言唯即文章以為言而聴學者之自悟則
　聖人之教初無髙下之分而亦不見所謂不躐等之
　妙矣
子路有聞章　張彦陵曰此即狀子路之急於行三句
　減下一字不得蓋畫出子路一箇心事也未能行要
　看得活謂子路力不從心而未能非也方纔聞善時
　豈能即便行得而子路之心已恐其有聞矣註及字
　可味　龔應身曰惟恐恐字非是怕聞乃恐惕之意
　盖急急皇皇不少寧處惕然猛圖欲聞斯行之以為
　後聞之地以裕繼行之力耳推其心直欲盡天下之
　善而聞之尤欲盡所聞之善而行之然後已是何等
　勇果力量純之則行健不息矣　大全朱子一段譬
　喻極好説得古人為己之心出然子路勇行之心似
　未盡出不若此二段之切　刁蒙吉曰行兼遷善改
　過言易曰風雷益君子以見善則遷有過則改子路
　殆庶幾乎
孔文子何以謂之文也章　張彦陵曰學問只宜淺看

不可提敏字作主但性敏位高亦可交互説蓋性

　敏者多不好學况又位高乎位高者多恥下問况又
　性敏乎　究竟文子所以止於文子者亦仍受敏之
　累也(戊辰)　孔文子這一種學問當日必有實見之政
　事衞國之社稷賴以匡持衞國之風俗賴以轉移者
　非徒記誦詞章之學問也故雖有疵行聖人猶有取
　焉若如後世風雲月露之學問亦何足取耶(壬申四月十二)
　(日)　沈無回曰講是以謂之文也與可以為文矣不
　同　刁蒙吉曰孔文子瀆倫棄義人類而禽獸矣乃
　學問一事有微長焉諡存之子錄之不沒其善皆所
　以示勸也　甲辰房書曰盛世之諡嚴嚴則寡末世
　之諡寛寛則衆夫子之略其短取其長善通先王立
　諡之意而為言也
子謂子産章　首説箇行已之恭則與夫三歸反坫侈
　然自放者異矣此一句是為人根本唯此處服得人
　故事上使下得行其志也　鋤姦事大用人皆是事
　上内事存疑所謂陳力就列也　使非役使乃駕御
　之意　翼註曰大抵恭敬惠義俱是本之心而達之
　事者　按翼註事字改作外字為渾　真西山曰考
　其所為唯作邱賦鑄刑書見譏當世自餘鮮不合於
　理者然大人格心之業則未之聞焉
晏平仲章　呉因之曰凡相傾相陷之風多起交道不
　終嫌隙互生至標榜詆毁結黨擠排而禍貽家國故
　因平仲寓意云敬有二意(又當皆兼内外)一曰不狎一曰不
　驕(又有不厭意)　四書家訓曰交久何以敬衰一則久而
　易狎狎則不敬一則久而易厭厭則不敬　沈無回
　曰久不獨狎以昵生亦兼有炎涼遷換之意在内
　李見羅曰只敬了便諸釁不投諸疑不作友朋疑閒
　之端雖多其弊總自不敬生來　久字敬字自是兩
　層能敬斯能久是餘意不可即包在敬字内
臧文仲章　王觀濤曰龜能知未來吉凶故事之欲為
　趨避計耳大夫持身謀國不能自決行止乃聽於冥
　冥之龜故曰不知民義是朱傳添出何如其知猶云
　是何等様知語亦婉刺
令尹子文章　高中玄曰仁與忠清不可以大小論仁
　乃心德而忠清則事跡之可見者也若能純乎理而
　無私心則忠清即是仁不然亦只是忠清而已子張
　未識仁體乃以事跡而信其心耳未知焉得仁者正
　所謂其心或别有他念若果理正而心安則雖有憂
　有樂不去父母之邦其仁固自在　知過可以觀仁
　而忠清未可以知仁　集註有二意圈内是就事看
　則子文心無私而未必事當理文子事當理而未必
　心無私圈外是推外看以僭王猾夏正君討賊之義
　論之則二子心皆不能無私而事皆不當理此二意
　原互相發明若如高中玄之説則二子事皆當理而
　心不能無私在大全朱子亦有此意所謂二子忠清
　是就事上論比干夷齊之忠清是就心上論是也此
　另是一意難以並用　朱子曰今人有些小利害便
　見於色子文却三仕三已略無喜慍有些小所長便
　不肯輕以告人而子文乃盡以舊政告之新令尹今
　人有一毫係累便脱洒不得而文子有馬十乗乃棄
　之如敝屣然此豈是易事後人因孔子不許他便以
　二子之事為未足道此却不可須當思二子所為如
　此高絶而聖人不許之以仁者思如何未足以盡仁
　就此處仔細看便見得二子不可易及而仁之體段
　實是如何切不可容易看　蒙引謂使其所以三仕
　三已而告新令尹者皆出於天理而無人欲之私其
　所以去亂者皆出於義理之當然而脱然無所累非
　有不得已於利害之故者亦仁矣故只曰未知非斷
　其不仁也看來未是使子文之三仕三已皆當理文
　子之去亂果無私亦叫不得仁何則以猾夏不討賊
　之事論之不可以其小者信其大者也　翼註謂玩
　註子文處是未知其心之純雜何如文子處是未知
　其心之安勉何如如此則上節是觀其所由下節是
　察其所安然子文夫子既許以忠則亦非有所為而為
　者矣只依余前説為是　(附)説苑至公篇楚令尹子
　文之族有干法者廷理拘之聞其令尹之族也而釋
　之子文召廷理而責之曰凡立廷理者將以司犯王
　令而察觸國法也夫直士持法柔而不撓剛而不折
　今棄法而背令而釋犯法者是為理不端懷心不公
　也豈我營私之意也何廷理之駮於法也吾在上位
　以率士民士民或怨而我不能免之於法今吾族犯
　法甚明而使廷理因緣吾心而釋之是吾不公之心
　明著於國也執一國之柄而以私聞與吾生不以義
　不若吾死也遂致其族人於廷理曰不是刑也吾將
　死廷理懼遂刑其族人成王聞之不及屨而至於子
　文之室曰寡人幼少置理失其人以違夫子之意於
　是黜廷理而尊子文
季文子章　王觀濤曰夫子不與文子同時兹聞往事
　而斷之非評文子也再斯可矣乃緣文子而立善思
　之準耳故切不宜多説到文子再之一字乃示人意
　也　再字要看得活事到面前思之未得者須著仔
　細思到思而得之方是一思雖見得已是又須平心
　更思一徧便是再　朱子曰天下之事以義理斷之
　則是非可否再思而已審以私意揣之則利害得失
　萬變而無窮思止於再者欲人以義制事而不汨於
　利害之私也　因私意則致三思因三思則私意愈
　起此段與集註程子一段是兩層意實相發明此段
　即圈外所謂窮理程子一段則所謂果斷也　王宇
　泰曰第一番思心在事内第二番思心在事外第一
　番思是當局第二番思是旁觀故必至再而後無不
　當也　翼註曰文子計利害者也故思之不一夫子
　只要計是非不要計利害故曰再斯可矣此是書㫖
存疑再思的是一思一段最妙亦本朱子思而得

　之方是一思一段來知此則周公之夜以繼日可以
　不必疑要知夜以繼日亦止得再思未嘗三思也大
　全橫渠一段另是一様意難並用若語類所引橫渠
　聖人不教人避凶趨吉之説則自與朱子欲人以義
　制事一段同也　存疑又謂聖人此語特為中人言
　恐未是雖上哲亦須是再思亦不可三思雖魯鈍亦
　不可三思
甯武子章　張彦陵曰此章是以有道之知形出無道
　之愚只重邦無道則愚句　袁了凡曰無道有道俱
　就成公時言之有道是復國之後無道是失國以前
　知可及而愚不可及亦當合看蓋不韜光則不能濟
　變不沉晦則不能免患不盡黜其智巧算計則未能
　捨身以徇君此愚之所以難也　此説最是蓋圈内
　圈外原是一意陳氏所謂艱險中能沉晦是也合來
　方見得不可及　金上還曰此章當如先進章例知
　愚之説乃當時見武子處常則明目張膽而遂知之
　見武子履變則似昏似黙而遂愚之唯夫子因知而
　深見其愚之難處蓋知者明用其知也愚者暗用其
　知也明用其知則知有可效暗用其知則人莫測其
　所以黙運者故曰愚不可及　四書鏡曰坐鎮安常
　知非真知盡瘁艱難愚非真愚愚知特從時俗所見
　論之　翼註曰細玩朱註無事可見者非束手無事
　但無後來履危蹈險之事耳大夫事上使下豈全無
　一事大抵為於可為之時則知為於不可為之時則
　愚　翼註曰邦字實指衞邦勿泛有道只是内變不
　生外患不作勿説太深無道是晉文外搆元咺内爭
　時　蒙引曰在朱子則以盡心竭力不避艱險為愚
　以能卒保其身以濟其君為其愚之不可及也此正
　意也在程子則以沉晦為愚以免患為不可及也意
　與朱子不同故在圈外看來朱子所謂保身濟君似
　即指沉晦言程子所謂免患似即指不避艱險言愚
　字皆兼兩項説愚之不可及處亦皆兼兩項説但朱
　子則微重在不避艱險程子則微重在沉晦耳蓋上
　二句是案下二句是斷未嘗有淺深也蒙引分解似
　謬　看來圈内外自是兩意不兼也罷(壬寅四月廿二日)
　不避艱險就是愚之不可及處保身濟君亦是愚之
　不可及處自有兩層但不可以不避艱險為愚以保
　身濟君為愚之不可及耳　自世俗觀之則禹稷之
　三過不入孔之轍環亦愚也(戊辰四月初六日)　此章癸亥
　三月另訂定見别本　乙丑八月又定以圈内圈外
　為二説不當合
歸與歸與章　沈無回曰歸與之歎非欲歸也不得已
　而走末後一著之詞也　張彦陵曰連説歸與有振
　奮回首的意思即含傳道之意析疑曰十三舉門弟
　子後自孔文子以下八舉春秋人物竟發歸與之歎
　言人才之無若吾黨也狂是俯仰天地睥睨古今以
　志言簡即狂裏面事不是不屑細微是廓落高曠意
　一切世故不入其胸次正是狂處此等人自露精光
　自成體段故曰成章即成其為狂也裁之使就中行
　所以二字正聖人傳道密微處當味　輔慶源曰大
　凡人之志意高逺則勢利拘絆他不住或可與進於
　道然溺於高逺又有脱略世故之弊故過中失正而
　或陷於異端是以不可不有以裁之　仇滄柱主輔
　氏之説冉永光及翼註都不主輔氏冉是(壬申四月十四日)

輔氏所謂脱略世故者兼細行有不矜實事有未

　副説　孟子狂獧章大全慶源輔氏曰志大謂狂略
　於事謂簡存疑亦云則二字固可分配也蓋單言狂
　則兼簡意在内言狂簡則狂是志大簡是略於事
　説約曰或疑子在陳顔閔諸賢見在從游何以反思
　魯之狂士曰不然吾黨者寛詞也從游亦在其中非
　必專指在魯者言也大意是言道雖不行而歸洙泗
　未嘗無事業也管云商偃由賜皆共垂教易世之事
　業者道不行而思遯世故屬意在於狂是又不然聖
　門所指狂狷甚廣且聖門諸弟大抵多狂不獨琴張
　曾哲牧皮也　李毅侯曰斐然可想見升堂氣象
　陳伯玉曰得道後之文章是從闇脩之養得來無邊
　幅可見此之文章是從資性帶來便有邊幅可見
　語類謂各自成章最妙蓋勇藝自成勇藝之章徳行
　自成德行之章文學自成文學之章　析疑曰如後
　世之學禪者依舊要做官却是不成章也　斐然二
　句是一揚一抑狂簡二字似不是一揚一抑志大不
　是全好略於事不全不好　李毅侯曰此夫子思狂
　也中行節纔合狷言之狂者氣魄在狷者之上夫子
　取其可以擔荷世道所謂狂者進取是也進取是他
　斷然要做聖賢志願高大得緊無一箇住頭處好攔
　截得他有此志願自然不拘小節硜硜信果有所不
　能所謂古之人古之人夷考其行而不掩焉者此亦
　是願力太高一時躬行上未便相稱故如此其大段
　却已到好處看他志行卓然有立雖未至充實之光
　輝而學問成就處已成箇大片段煥然可觀言談氣
　概自與尋常迥别故曰斐然成章不是半閒不架可
　動摇之人口裏一様身子上又一様為行不揜言也
　若是言行相背大德踰閑至若今狂之蕩則一無忌
　憚之小人矣夫子思他何用註陷於異端者須活看

仇滄柱曰不知裁句正解當從淺説淺説將斐然

　成章作伸言狂將不知裁之作伸言簡與朱註相合
　註以志大訓狂略事訓簡下文志極高正應上志大
　過中失正又應上略事慶源輔氏分配甚精紫峰説
　實本於此觀此則知斐然成章是識見高明志意逺
　大乃狂之可進於道處不知裁之是識過高而不平
　實志過逺而不切近乃簡之未合於道處故不知所
　裁斷屬小子看至夫子歸而欲裁之意當補在本文
　之後
伯夷叔齊章　朱子曰夷齊不念舊惡要見得他胸中
　多是義理人之有惡不是惡其人是惡其惡耳既改
　其惡便是無可惡者此與不遷怒一般　李見羅曰
　夷齊疾惡甚嚴然其意要在淑世非避世以愛人非
　絶人舊時之惡也是激人為善的意思後來之不念
　又是成就人的意思始終只是以善待人故人怨是
　用希　周季侯曰不念舊惡原無實錄止就他心境
　上摹出此聖人追想之言　王宇泰曰君子至公不
　為逺怨而并其所當惡者而不惡但不念舊惡則怨
　是用希耳方其惡之也固不能必其無怨(此意淺)及其
　既改而不念舊惡也則無怨矣其所怨者只是至愚
　無識不能改過者耳　不是到不念時方怨希也即
　其惡惡時而怨已希矣
孰謂微生高直章　高中玄曰好名之人能讓千乗之
　國苟非其人簞食豆羮見於色觀人正在微處不在
　大處人皆矯飾底蘊如何見得微乃人之所忽故有
　可見者固知乞醯可以觀人而千駟萬鍾反不可以
　觀人也　季彭山曰直道而行謂如其最初第一念
　也不在形跡上看即如證父攘羊豈不直然非直也
　以昭公為知禮非直矣乃何直如之要問立心何如
　耳　看來此直字兼行上看與直而無禮惡訐以為
　直之直微不同　假使當時告之以故則為曲意徇
　物若使不告之以故則是掠美市恩故註兩言之(壬戌)
　(三月初十日)　刁蒙吉曰曲意徇物掠美市恩總之是違
　道干譽
巧言令色章　張彦陵曰此節重在恥字這兩種人情
　態雖别總來都是外面要做好人飾為長厚而心裏
　實不可對人言夫子兩曰恥之正取出若人一㸃良
　心發其愧汗使他有箇回頭日子　沈無回曰春秋
　世衰氣薄漸喜軟熟而惡剛方故人毎於人情物態
　上加一分周旋料理此便是鄉愿之起根發脚處夫
　子譏微生高之不直附左丘明之同恥皆以防人心
　之微漸也　獨言左丘明丘者舉世不知恥而獨我
　兩人恥之也細玩語氣醒世意深而慨二流人之意
　較淺
顔淵季路侍章總㫖　此章總見聖賢之志公而不私

四書家訓曰此章總是聖賢之志公而不私至於

　聖人超於賢人賢人超於庸衆乃其分量則然不必
　分别只重他好邊說　翼註曰此章志字只泛説勿
　如下論作用世之志　聖賢之志總是一箇公而不
　私而顔淵大於子路夫子又大於顔淵此大小之别
　也然顔淵與子路又有有待無待之别夫子與顔淵
　又有有意無意之别　小便有待有意大便無待無
　意總只是大小之分(乙丑九月十三日)
顔淵季路侍節　袁了凡曰人須要立志人若無志猶
　樹之無根學問皆無頭腦矣程子提出仁字又曰皆
　與物共便見古之聖賢其志全在天下國家平居相
　對躍然而出
願車馬節　李衷一曰看來子路之志地位儘高不專
　靠在車馬輕裘還在無憾上都是有忘人已形骸的
　意思豈區區輕財利勿把子路志看得淺呉因之曰
　車裘共敝頗類俠的氣味然自聖賢志之便成公物
　之心此只在心體上辨别
願無伐善節　薛畏齋曰顔子克復以後必無矜已誇
　人氣態特恐凝神斂氣之學少不到心中微有渣滓
　未化耳　方孟旋曰非是有善而不伐不見有善之
　可伐也非是有勞而不施不見有勞之可施也　家
　訓謂回一念克己善且不見為己善安知有伐勞且
　不見為己勞安知有施亦是方孟旋之意然説得尤
　明　無伐無施要看得是顔子已溺已飢之意方與
　此章言志切不要看得與若無若虚一般(壬申十二月)又
　要看得是天理周流不止是萬物一體是心之德不
　止是愛之理(辛未閏七月)
老者安之節　周季侯曰聖人一副廣大心腸須要寫
　得懇惻不要只作因物話頭然這種志願隨時隨處
　俱用得著實無等待　翼註曰夫子之志不可專作
　邦家説聖人此志隨時可行沈無回曰想夫子開口
　時直是滿乾坤皆是生意無一人不在化工之中其
　實老安少懷堯舜之猶病而天地之猶憾也但夫子
　發言時則唯見其充滿無憾耳　朱子曰子路是就
　意氣上做工夫顔子則就性分上做工夫然學者亦
　須如子路恁捨得若今人恁地畏首畏尾瞻前顧後
　粘手染脚如何做得事成恁地莫道做好人不便做
　惡人也不成先生至此聲極洪程子曰人能放這一
　箇身公共放在天地萬物中一般看有甚妨礙　看
　來二子之志俱是就無私一邊説夫子之志是就當
　理一邊説但有大小之别耳(壬申四月十五日)　老者三句
　語類有廣大精微四句極好　李毅侯曰他日與曾
　㸃亦此意
已矣乎章　袁了凡曰訟者如寃家相見便不放他躱
　避又如老吏斷獄務要推勘到底不徒曰訟而曰内
　自訟不靠口頭底説話來辨悉不靠外面的意氣來
　振刷只就心中一念獨知處黙黙追求證辨以圖改
　善此是夫子致望意　李毅侯曰凡訟者必求勝而
　後已使克己亦如是則去慾必除其根而過於前者
　不復萌於後矣當時欲寡過之伯玉不二過之顔子
　為庶幾焉　四書家訓曰人不患有過而患不能改
　過然必有悔心而後有改心亦必悔心深切而後改
　心勇猛
十室之邑章　張彦陵曰大意只是勉人以學將自已
　做箇様子不如二字正是提醒世人處然只重人不
　肯學上丘字輕帶忠信或主質美説或主真心説好
　學或指培養説或指擴充説自不相礙　不好學亦
　須兼怠惰隱怪二項　翼註曰好學要根忠信來為
　妙學非他不過充此忠信而已如聖人吾不得見章
　有恒者不二其心便是忠信聖人至誠無息便是充
　此忠信　説約曰了凡云聖人不離忠信門頭便能
　七通八透縱橫自在亦無分毫加於忠信之上但人
　認了忠信是美質而更不好學即念念存實心事事
　以實行而於理纖毫有疑究竟與本來性命有何干
　渉譬衣錦夜行與衣褐夜行同赴坑窖錦褐有異失
　命同也故不可不好學　李毅侯曰全是引誘人好
　學要在如不如處得解聖學以誠為主其緊要在主
　忠信上忠信是本體學是工夫好學所以保任此忠
　信而神明之也蓋自有諸已之信而至美大聖神化
　不可知亦顧其學力何如耳忠信而不好學則其究
　也為硜硜之忠信而已矣又其究也為不忠不信小
　人之無忌憚而已矣　刁蒙吉曰忠信是朴實頭地
　人若曰我豈有異於人哉不過時時誦法先王事事
　佩服古昔憑忠信二字實心實意做去未敢稍自菲
　薄耳　此章雖似對質美者言然亦是大概説蓋人
　之作聖既不在乎質而在乎學則有美質者不可恃
　無美質者不可諉也
　四書講義困勉錄卷八
欽定四庫全書
　四書講義困勉錄卷九
　　　　　　　　　　贈内閣學士陸隴其撰
雍也

雍也可使南面章總㫖　翼註曰首節許其宜君下三
　節因其論簡而然之益見其宜君簡字是主　四書
　家訓曰首許仲弓終然仲弓皆以其得簡之本也
雍也可使南面節　張彦陵曰南面不必説人君凡臨
　民者俱南面　南面寛説亦是然註却指人君
仲弓問子桑伯子節　張彦陵曰可也簡如云其人的
　好處在簡蓋夫子之意但言其人之可而簡只是明
　其所以可若作簡也可解便非語氣　淺説曰講可
　也簡須以己意議論斷講若依夫子語意則難措詞
　按淺説最是推此志也凡管仲之器小哉吾未見剛
　者之類俱當斷講為是　翼註曰仲弓問子桑伯子
　非借人之短以形己之長作自考説亦通然據下節
　是仲弓已真知伯子之病矣何又自考看來只是仲
　弓於伯子為人心有獨鑑而又就夫子一質證耳考
　字不如質字　四書家訓曰仲弓已料夫子許已在
　簡但未得夫子明言縱已之簡是不敢自信故以伯
　子問意以伯子之簡與已不同看夫子評他如何則
　已之簡明矣蓋不為伯子而為自證也　按如此則
　與伯夷叔齊何人也一例　子曰雍也可使南面已
　是包居敬一節意思仲弓問伯子亦已有居敬一節
　意思子曰可也簡亦已有居敬一節意思但口中則
　俱不説出
居敬而行簡節　紹聞編曰程子謂能敬則心中
　無物故所行自簡此論敬德之成者也朱子謂是兩
　件事是為方事於治人脩已者發也如程子之意豈
　有表裏肅然靜虚動直而行事猶煩苛使人難事者
　乎如吕進伯固是好人即上蔡之言觀之亦恐於居
　敬之道有未盡也曹參得老氏之穅粃乗斯民之厭
　亂因時與之休息則有之豈眞知簡之道者此程子
　歸重一敬字於學最有功也然自始學言之當從朱
　子之法須是兩盡作一件滚做不得至於德盛仁熟
　篤恭而天下平則又作做兩件不得故此等處須要
　知得異處又要知得全不相妨處　精義曰敬則自
　虚静不可把虚静喚做敬居敬自然簡居敬行簡似乎
　簡矣然乃所以不簡　又曰克己便是復禮程子説也
　朱子恐學者過看直捷生出即心即佛之病故云勝
　私而復於禮言克己又須復禮更加精密矣　此與
　敬簡一例　張彦陵曰無乃二字有質疑意　呉因
　之曰聖人以兢業做本體子桑伯子以清淨做本體
　意欲掃除一切但有脱離世故之想無提醒本原之
　意便屬不敬
雍之言然節　鄒嶧山曰是併所謂可與太簡者而然
　之或謂雍太簡之言正我可也簡之意偏矣
哀公問弟子孰為好學章　張彦陵曰不遷者旋怒旋
　釋復於無怒不貳者旋覺旋改復於無過所謂不逺
　之復也　若怒而過則者便是逐情若欲强制其心
　使全然不怒又是滅性須要怒而不怒　鄒嶧山曰
　不遷怒或主兩人言(存疑亦兼用)或主一人言看來只是
　隨物而怒亦隨物而忘意蓋因物之可怒而怒之而
　已無與焉怒纔過而此心又復寂然是不遷也若怒
　不休歇便是遷　朱子曰内有私意而至於遷怒者
　志動氣也有為怒氣所動而遷者氣動志也　怒此
　人而移於彼人是遷怒在今日而移於明日也是遷
　怒止該一分而增作一分一釐也是遷凡此又皆可
　謂之不中節大全雖分别遷與不中節看來不分也
　得　遷與不中節有分别否　獨舉怒者七情惟怒
　為難制舉一以該餘也其實七情皆然方其用工時
　不止在怒上用工及其成效時亦不止在不遷怒上
　見效　不貳過大全許氏及存疑俱主心過説看來
　即兼身説亦似不妨程子亦只説是微有差失未嘗
　限定是心過　王龍溪曰顔子之學只在理㑹性情
　遷與止對貳與一對顔子心常止怒即旋釋故能不
　遷心常一過即旋改故能不貳　不遷不貳只就怒
　與過上説所以不遷貳則以心之常止與一不得即
　以止與一為不遷貳正解亦不得以止與一分解不
　遷貳
子華使於齊章總㫖　此章前二節以義裁冉求之過
　與重不繼富句後二節以義裁原思之過辭重毋字
　高中玄曰君子之於辭受取與也必有道焉而不可
　以執著有所執著則非惟取不可也與亦不可也非
　惟受不可也辭亦不可也二子皎皎之行蓋賢者之
　過正所謂不知所以裁之者也故夫子特為裁之而
　門人合記之以示聖人中正之訓其意亦自可想
子華使於齊節　張彦陵曰與釜與庾或曰示不當與
　不當益非也(此本圈外程註翼註亦主此似亦不妨壬寅四月)聖人豈以徇
　人為義乎釜庾亦問餽之常即下周急意也
赤之適齊也節　翼註曰周急輕帶只主不繼富周字
　繼字有味
原思為之宰節　毋字重講是正意以與爾鄰里鄉黨
　乎一句反是餘意　沈無回曰夫鄰里鄉黨亦豈盡
　人而與之哉必有斟酌之義在矣
子謂仲弓曰章　張彦陵曰此只泛論世類難拘絶不
　染著仲弓身上玩聖人歎息語意分明為塵俗中有
　竒品不能必見知於人唯以聽造物而已言外有勉
　仲弓脩身邁德之意不專在見用上説　觀人者不
　可以世類為去取唯知好德而已矣自立者亦不可
　以世類為勸阻唯知脩德而已矣　集註大全只主
　不以世類觀人上無勉仲弓脩德意止可作餘意不
　可以觀人自立對　四書家訓曰雖欲勿用句併山
　川字俱不可著象説謂其子既合當時之尚而中犧
　牲之宜其用必矣就欲不用他而以理論之自有不
　得而舍者故曰山川其舍諸雖説神享實説人用蓋
　即神以決人也
回也其心三月不違仁章　張彦陵曰仁體原無斷續
　心機自分去來存養之功不可須臾間斷耳　心如
　明鏡仁則鏡體之光明光明與鏡有何分别但就其
　為塵掩時似乎失明就其不受塵時依然如故故以
　不違狀之夫子於顔淵提出心字此正是覿體相呈
　處日月至猶云日計月計總是形容那去住不定之
　意　袁七澤云辟如迷人認東方為西方而方實未
　嘗轉也　忘機曰凡大智慧只是有進無止諸子之
　日月至也為是他得一至處便自叫絶便自愛戀
　按仁體原自平淡稍著念便有斷續如此參至字真
　是竿頭進歩　回護其餘莫如真氏寡欲之説及語
　類徹底曾到一番之説若存疑所辨日至月至内外
　賔主二條與朱子相反不必用蓋仁為客欲為主原
　屬朱子初説倪氏辨之詳矣若以後條屋喻之説解
　之自可無病何必牽連不違云迭為賔主乎如此説
　來則但從三月日月處分别而不違與至字之義不
　見矣殊有不安故説約亦不之從若日至月至之辨
　雖説約從之然三月是借以言其久日月是借以言
　其暫原非實話亦不必更為附㑹　内外賔主説約
　欲不添欲字作伴亦非心在仁外為賔則在欲内為
　主矣即添欲字亦不妨　過此幾非在我者此句只
　是足上不能已意故朱子以欲罷不能解之存疑謂與
　上文相礙者非　顧涇陽當下繹以此章與互鄉童
　子章並看甚好　嘉靖丁酉應天丘鵬墨以造次顛
　沛必於是視聽言動無違理講不違仁最妙　月至
　强於日至蓋言一月之内或數日或半月二十日心
　常在於仁(壬申四月十七日)
由也可使從政也與章　張彦陵曰果達藝就才品上
　説於從政句方説到應用上　翼註曰註云通事理
　事理者事之理也但曰通理則是在格物窮理上説
　了唯曰通事理則是練世故上説也通字有明通
　圓通二意明通與汶闇反圓通與拘滯反實是一意

按翼註固是但格物窮理章句亦以事理為解

季氏使閔子騫為費宰章　翼註曰季氏使之之意只
　是浮慕好賢之名且引為私門之重耳若云求忠臣
　於孝子太腐若云欲植黨以傾君又太刻　又曰善
　字不可説勿觸彼之怒只是能達我之意止彼之召
伯牛有疾章　徐儆弦曰顔淵之死則謂之天喪伯牛
　之亡則歸之於命蓋在顔淵則可以言天在伯牛則
　可以言命不盡其道而死者皆不可以言命也
賢哉回也章　張彦陵曰顔之不改實與子之忘憂意
　味相似　樂只是得我性體耳　人有問予顔子不
　改其樂所樂者何事予曰且問子人不堪其憂所憂
　何事知世人之所憂則知顔子之所樂矣　我輩學
　道須是打疊教心下快活故曰無悶曰不慍曰樂則
　生矣曰樂莫大焉夫子有曲肱飲水之樂顔子有陋
　巷簞瓢之樂曾㸃有浴沂詠歸之樂曾參有履穿肘
　見歌若金石之樂周程有愛蓮觀草弄月吟風之樂
　學道而至於樂方能真有所得大概於世閒一切嗜
　好洗得淨看得破然後快活意思方自此生或曰君
　子有終身之憂又曰憂以天下又曰莫知我憂又曰
　先天下之憂而憂此義又是如何曰聖賢憂樂二字
　並行不悖故魏鶴山詩云須知陋巷憂中樂又識耕
　莘樂處憂最可玩味師門求正牘云耿先生曰周子
　不言尋樂而言尋樂處樂處即是憂處知得樂處亦
　可於憂處尋之噫微矣　緣他做得博文約禮工夫
　所以有其樂緣他博文約禮工夫始終不輟所以能
　不改其樂　周子通書富貴人所愛者也顔子不愛
　不求而樂乎貧者獨何心哉天地間有至貴至富可
　愛可求而異乎彼者見其大而忘其小焉爾見其大
　則心泰心泰則無不足無不足則富貴貧賤處之一
　也朱子註所謂至貴至富可愛可求者即周子之教
　程子毎令尋孔顔樂處所樂何事也　原憲之樂曾
　㸃之樂皆猶與道為二老莊之樂則直跳出道外去
　了須合此三者看方知顔子之樂方知程子所謂樂
　非樂道(壬申四月十八)　時文有以樂天説者亦好　此章
　一樂字即下論所謂屢空須先想其樂處次想其不
　改處不改則樂之深矣(壬申四月二十)　管登之曰孔顔曾
　㸃之樂處無乃異乎曰樂處本同而體段則異也孔
　顔之樂仁體也曾㸃之樂知體也仁必合知而成聖
　知或掩仁而為狂體仁而樂用行舍藏無所不可體
　知而樂憂世之心薄矣其幾辨於毫釐而聖狂之判
　乃在於此　袁了凡曰人都説孔子稱顔子安貧余
　謂實取顔子之精進耳
非不説子之道章　孫淮海曰不曰道而曰夫子之道
　既曰説夫子之道而又諉於力不足是在聖人身上
　尋求而非自已心上尋求徒説以口耳而非説之以
　心者宜乎自謂力不足也　四書家訓曰説字以欣
　慕言淺淺説亦有用力意　力不足者以知言之則
　博文之功浩繁而難盡也以行言之則約禮之功拘
　束而難遵也氣質之禀者一時變化之難習俗之慣
　者一時跳脱之難迫於勢而正誼明道之學不能不
　變也限於時而正心誠意之學不能不改也非如一
　官一職一才一藝之可以隨分盡力(壬申四月十八)　張彦
　陵曰中道而廢正是虚擬箇力不足模樣以破其畫
　耳非謂世閒必有此等人　此即求也退故進之之
　意
女為君子儒章　丘毛伯曰儒外之小人易辨唯小人
　而冒儒之名則小人不易辨者　曰為曰無為極重
　四書家訓謂一彼一此剖其界出此入彼嚴其幾是
　而非非而是謹其似極得　陸颺史曰註云為已為
　人自是君子小人定案然子為子夏言之必有關切
　子夏病處故謝氏云恐其逺者大者有昧焉要之為
　已則逺大為人則近小註意自合也　為人是學者
　通病才高意廣者有高廣的為人處篤信謹守者有
　謹守的為人處但此對子夏言則當指謹守中之為
　人處若謂子夏是信果之流故教之以大儒無適莫
　之道在他處則有之非此章之㫖謝註所謂逺者大
　者是以體言不以用言為人則雖有廣大之用不免
　為近小為已則雖規模之卑狹不失為逺大觀下章
　滅明之事皆近謹守一邊而楊氏以為有正大之情
　可知
子游為武城宰章　沈無回曰不知天下之人不足以
　宰天下不知一邑之人不足以宰一邑夫子問女得
　人焉爾乎煞是問得緊要子游應聲而對便舉出滅
　明之事來可想見聖賢留心處(佐案)　分職事資講論
　端風俗是主輔政説以立身以傳道以用世是推開
　説皆是得人内事　女得人焉爾乎楊氏主輔政説
　蒙引推開説看來兼用為是若焉爾乎三字只是語
　助詞仁山金氏之説不必用　呉因之曰世風日下
　多自託於圓以脂韋趨時所以弄得十分狼狽子游
　獨取一等寧方毋圓世俗所不喜之人此挽回世道
　人心之意　又曰士大夫居鄉固曰不在其位不謀
　其政然或邑中有甚疾苦有司所不盡知而已復黙
　黙即世道何補朱子謂凡一邑休戚所關當告有司
　者亦是公事據此議論雖若謂後世開一請謁法門
　而不知真心存心民瘼者正不必以此避嫌也
孟之反不伐章　高中玄曰此要識之反分明是以敗
　軍憂主為辱不敢以後殿為功故其言如此自掩其
　功是就别人説他有心自掩其功是詭情也是要譽
　也不情甚矣伐固惡德然不情之病甚於伐更多也

高中玄云註云故以此言自掩其功本自有功而

　故掩之是不情也伐固惡德然不情之病甚於伐微
　生乞醯聖人以為不直而乃取不情之之反必不然
　矣然則何如曰有奔而殿之跡而亦有馬不進之實
　可據以為功矣乃不以為功而道其實焉曰非敢後
　也馬不進也愚謂聖人之言隨方立案安有定則夫
　子見當時爭功矜能者多故表之反而出之即如註
　説亦何害蓋夫子節取之為當世發也　翼註曰不
　伐以心言　世之淺中狹量有二有不知其職分之
　當為與職分之未盡而伐焉者有雖知其職分之當
　為與職分之未盡而以人形已而伐焉者朱子説得
　明白蒙引存疑中玄俱説得不明白　大全知其職
　分之所當為自然無伐心一段自好與蒙引存疑及
　中玄之説類然皆只是就事論朱子則又翻進一層
　却主平日存心説所謂心地平底人即謝氏所謂無
　欲上人之心蓋非平日存心如此則雖知職分之所
　當為雖知敗軍憂主之辱少閒不知不覺伐心又起
　矣此説得最精然如此則純乎天理矣而朱子又謂
　這便是克伐怨欲不行者何也蓋所云心地平者亦
　只是操持得如此未是渾然天理地位此又不可不
　知　朱子既謂這便是克伐怨欲不行又謂與顔子
　無伐善相似此須善看玩相似二字原非謂其同也
不有祝鮀之佞章　張彦陵曰愚按士君子立身制行
　只求自信斷不肯投時俗所好尚世風日趨日壞若
　有求免於俗的念頭必佞如鮀美如朝而後可而鮀
　與朝必不可為(是不可為非但是不能為)奈何甘以自己之耳目
　口鼻供時人之玩弄夫子寄慨於鮀朝正為求免於
　今之世者醜之也意在言外　董思白曰此歎當世
　無一正人而惟佞色之好蓋為必求鮀與朝者恨非
　謂不能鮀與朝者惜也倘有寧為世所憎而言之不
　出貌之若愚者庶藉以挽回世風耳　較前段尚落
　一層　非為不能鮀朝者惜亦非止為愛鮀朝者歎
　蓋專為求免者警而為守正者勸也
誰能出不由户章　陳伯玉曰不曰誰能入不由户曰
　誰能出不由户人處室内從户而出人在道中由道
　而出人自以為身在道外若不得其門而入孰知人
　盡處道内正恐不得其户而出　出不能不由户户
　固不難由行不能不由道道又本不難行此提醒語
　也但知出必由户而不知行必由道此怪歎語也依
　南軒解則當以提醒為正解而以怪歎意補在後依
　註則當以怪歎為正解而以提醒意提在前依註為
　是伯玉説亦在提醒内　莫由亦兼過不及説
質勝文則野章　張彦陵曰此章要得文不可勝的口
　氣野字正對君子看當時類以質為野人文為君子
　故夫子言質勝文者誠為野人矣其文勝質者亦不
　得為君子也乃蹈史氏浮靡之失必文質彬彬然後
　為君子耳然後二字重看　平説為得蓋天下亦有
　以質為君子者如棘子成之類　彦陵又曰文質雖
　就人身上説亦可兼經制上説　翼註曰質文不專
　在禮制上凡持身渉世無處不有　陳定宇曰文可
　損益而質無損益　方孟旋曰記曰禮有以質為貴
　有以文為貴此二字似俱自外邊説質是朴實頭徑
　情直遂意文是箇粉飾潤色意　文專在外質兼内
　外陳氏以在内者言質故曰文有損益質無損益輔
　氏兼内外言質故曰野則質有餘而文不足二説稍
　異蒙引存疑皆從輔氏者也然新安之説亦精但可
　兼説不可單用耳至近説謂文質俱自外面説則必
　有文質彬彬而不可謂君子者似難説　陳氏所言
　之質本質之質也輔氏所言之質質朴之質也此質
　字二意俱有　陳伯玉曰質勝文連質也不像箇質
　不算做質直謂之野文勝質連文也不像箇文不算
　做文直謂之史　湯霍林曰彬彬内有相濟意有相
　生意有相須意有相調意大概是質為主文為輔若
　以三分文七分質貼説殊為可笑蒙引三分文七分
　質之説霍林非之極是蓋以在内者言質不得止用
　七分若以在外者言質亦當隨時損益使執定三分
　七分之説則為子莫之執中皆有病按蒙引之説較
　之文質相半之説已進一層矣而霍林又進一層信
　乎理以辨而益出也　徐自溟曰中庸曰君子之道
　闇然而日章闇然處是質日章處是文知闇然日章
　為君子之道斯知文質彬彬所以為君子矣　按此
　與闇然日章有分别不可混　此章當與執兩用中
　參看　文質彬彬本文是以成德者言自無有餘自
　無不足自不待損益學者當損有餘補不足是集註
　補説非正觧　附疑問云抑愚有疑焉記曰禮有以
　質為貴者有以文為貴者此質文二字宜皆從外邊
　説故以偏勝者為野史而彬彬者為君子若質訓做
　忠信誠慤文訓做藻繢華飾誠信忠慤正是極好處
　豈同於野而不得為君子耶要知文質皆本此心來
　而質文之用自宜相濟而不可偏勝也　李毅侯曰
　質立而文生焉原非兩件如愛親敬長質任自然所
　謂質也節文舞蹈生烏可己所謂文也有是質自然
　有是文有是文乃見有是質故曰文猶質也質猶文
　也原著一勝字不得庸知夫野之獨愈於史乎故彬
　彬然後為君子　又曰與其史也寧野
人之生也直章　直字有二説一謂公天下之好惡而
　不私即直道而行之直指情上看此楊龜山之説也
　一謂惻隱辭讓羞惡是非都是本心自然生發出來
　無所矯揉之謂直指性上看此朱考亭之説也合而
　言之順理為直逆理為枉　性情原合一未嘗有二

存疑謂直當以情言蓋直與枉對動時方見得然

　看來須合性情動靜講方是動時之直已發之和也
　靜時之直未發之中也龜山之説亦是舉類而言非
　必謂專以情言也若微生高直直道而行舉直錯枉
　之直則專就動上言專以情言耳此章罔之二字亦
　專就情言蓋情有善惡性無變易也　翼註曰直對
　曲言順理直遂内不遷於情外不役於物是之謂直
　如孔子謂無毁無譽為直道只是順乎是非正理不
　被私愛私憎牽累了亦不顧别人愛他憎他何如無
　一毫之委曲所以為直舉此一端可以例見　當與
　直躬章參看　李毅侯曰聖人曰剛曰直意義殊大
　其中含蓄義理無盡仁義禮智皆隨地立名者耳孟
　子直養浩然其淵源蓋出於此　人之生也直便是
　誠者自成也便是性善冉永光斷以蒙引為是而以
　存疑直解為非最是(壬申四月二十)　四書家訓曰生有靜
　機如喜怒哀樂未發而無偏倚生有動機如好惡是
　非已發而無邪曲　要識生與直不相離處　翼註
　曰人之生也直下須用必直而後可以生也一語接
　上起下方圓融　朱子謂如不孝於父却與人説我
　孝不弟於兄却與人説我弟此便是罔此段要看得
　好蓋不孝於父不弟於兄便是不直不必到説我孝
　説我弟而後為不直也觀後段云見入井而不惻隱
　見可羞惡而不羞惡這便是罔可見　呉因之曰聖
　人不把義理之性與形骸之軀分作兩様看若無義
　理便不宜有此形骸故曰罔之生也幸而免如草木
　生機已絶根幹必枯此是聖人實際語非徒甚其詞
　以儆省天下也
知之者章　張彦陵曰按語意似歸重樂上然樂原於
　好好原於知不至於樂總成不得知知好樂本是貫
　串兩箇不如一歩緊一歩見得此中㫖趣原自無窮
　隨人所造以為深淺若夫真知自不能以不好真好
　自不能以不樂到一徹盡徹地位方是學問究竟處

兩箇不如是以地位言樂原於好好原於知是以

　工夫言真知自好真好自樂是以究竟言　聖人鼓
　舞吾人進歩處全在兩不如上蓋學問中境界無盡
　若生一念執著便是住境聖人從吾人得力處㸃出
　箇中消息令其自探自討光景躍如即樂亦非究竟
　處蓋功夫得手之後不在能取而在能舍也　此章
　知字好字皆當淺看樂字則當兼淺深看大全謂此
　樂與孔顔之樂不同看來兼説亦不妨　袁七澤曰
　所謂之者何物耶
中人以上章　張彦陵曰要知聖人無語不是上只是
　人有可不可之分耳　袁七澤曰中人以下不可以
　語上然則聖人豈揀中人以上者而密室傳授乎哉
　非也坦途非限夫行者行者自差日先非薄夫矇人
　矇人自障聖人無時無處不昭揭以示人人之聞者
　其心所得各異耳　若以坦途日光喻此章則當以
　坦途日光為上以坦途起頭處日先一隙處喻下
　聖人無語不是上道德性命上也洒埽應對亦上也
　只是人有可不可之分坦途非限夫行者行者自差
　日光非薄夫矇人矇人自障此究竟語為學者言也
　是無行不與四時百物二章之㫖也若淺言之則道
　德性命是上洒埽應對是下聖人設教固先以下不
　先以上此分别語為教者言也夫子文章及此中人
　以上二章之㫖也意雖相通若竟以前二章意解此
　二章便是將賔作主　沈無回曰近來説語上語下
　處都要説得渾融謂語上即在語下之中只是要人
　㑹悟㑹悟得則下即上不悟得則上亦下説豈不精
　其實上下雖一貫到語時不無上下之别如克復語
　顔一貫語曾其他隨問隨答便不及此豈不是語上
　語下分别處講此題要㑹可語不可語之故　又曰
　論道原無本末論教不無精粗語意似重不可語邊
　見教者不可以精玄誤人意若論道則凡有語莫非
　上也天下豈有二道乎　李毅侯曰即如對樊遲説
　移去對顔子説他依舊在上處理會　凡言道與教
　者學者皆當各作兩層意看如分言之是如何合言
　之是如何　所謂精粗無二致者有二一如言費隱
　一如言逺近逺近又俱在費内分出近自夫婦居室
　之閒逺而至於聖人天地之所不能盡皆費也皆粗
　也然其所以然則隱而莫之見是隱也精也而精即
　在粗之内是無二致也分言之則夫婦居室之閒粗
　也聖人天地所不能盡則精也而精之理即粗之理
　是無二致也所謂教不躐等者亦然一是從費而至
　隱一是從近而至逺(九月十一因看問事鬼神章又記)　翼註曰可
　以不可以只説他領受得領受不得不説到教者當
　語不當語可字作堪字不作當字　上字不必説到
　天地聖人所不能盡只是大不是上(壬申四月二十二)　中
　人以上猶當因其候而語之也何况中人以下中人
　以下但可語下猶當循其序而語之也而况乎其上
　(壬申四月二十三)　看來無行不與亦只是説文章及語下
　一邊仍是教不躐等之説無語不是上在彼亦是賔
　意據存疑所解無行章如是須再詳之
樊遲問知章　張彦陵曰務義内便有對越神明意逺
　字又正發明敬字之義　徐鴻洲曰惠廸吉從逆凶
　就務民義中其禍福之理已先定不得於此别外言
　禍福所謂質諸鬼神而無疑者也　聖賢禍福都在
　民義上論合義便是福違義便是禍初不在鬼神上
　論　務義自然逺鬼神不逺鬼神叫不得務義逺正
　是其務處先難自然後獲不後獲叫不得先難後正
　是其先處凡講知行工夫義利關頭及體用淺看便
　皆可交互如云或知而不能行或行而不先知若深
　看則皆不可交互(己酉四月改)　翼註曰民字只作人字
　對鬼神字言勿作下民　麟士謂難字較闊不必即
　粘為仁不是仁字豈是狹的仁外豈更有道理即粘
　仁解為是若陳氏謂先難所包者廣本不但言克己
　便不妨　四書鏡曰仁之任最重道至遠其工夫亦
　甚難矣　翼註曰後獲是全不計效勿泥後字　洪
　覺山曰吾人不惟此事外有所攀援方為私意即就
　此事上有個希圖所得的意思亦是私心用事　此
　事上無所希圖是後獲包得此事外無所攀援亦如
　遠字之包凡事之不當為者故朱子上嶺一段云思
　量得某處便是求獲雖非獲字正解而實相發明
　蒙引謂仁知皆舉現成的説但未至自然地位存疑
　刪下句極有見盖不妨兼安勉説也
知者樂水章　徐岩泉曰天地閒流行的是氣主宰的
　是理這理氣在物得之則為水為山在人得之則為
　知為仁當知山水是天地閒仁知之象仁知是人心
　上天地之精樂山樂水樂吾心之仁知耳　唐荆川
　曰仁則所見無非山知則所見無非水非遇境而情
　生非離境而情係　動靜屬心不屬境朱子曰動不
　是恁地勞攘紛擾靜不是恁地塊然死守　蘇紫溪
　曰動靜二字不必過為分别知者之心隨事融通無
　所滯礙故謂之動然其靈明之體未嘗擾也何動非
　靜仁者之心一真為主萬感不摇故謂之靜然其虛
　中之妙應未嘗膠也何靜非動　按動靜合一理固
　如此然夫子正從分别處模寫仁知不必苦苦串合
説動靜合一不妨但要象知仁之動靜合一不要

　象聖人之動靜合一　動而無動靜而無靜者聖人
　之動聖人之靜也動固動靜亦動者知者之動也靜
　固靜動亦靜者仁者之靜也　翼註曰明達的人知
　經又知權無可無不可全不執一故曰動純一的人
　理不閒以欲真不參以妄胸中無私意攪擾故曰靜
　動靜俱屬心但兼寂感非以動属事靜屬心也　羅
　一峰曰樂不取必于遇而取必于心夀不取必于數
　而取必于理李九我曰動而樂者其理不窮非逐物
　之動矣靜而夀者其理不息非枯槁之靜矣縁樂夀
　以識動靜則仁知可知而所謂樂山樂水者皆其理
　之相契與夫馳情于物者異矣
齊一變章　呉因之曰齊魯受病已深一旦欲更變其
　俗不是尋常改頭換面的作用且如齊人雄其富强
　逞其變詐方自謂得計乃欲反而入于義理非脱胎
　換骨不可若魯有先王遺風似不甚費力不知玩愒
　偷惰已成痼疾須重新整頓一番直有洗腸滌胃意
　思故皆謂之一變齊魯之變其意向皆以至道為歸
　但齊國人心方濡染于功利中豈能一朝拔去病根非
　謂一變之初其主意便只欲至魯也　因之之説専
　重變更則二段皆重上一句雲峰之説専重黜霸則
　二段皆重下一句兩説當兼用　四書家訓曰此節
　是夫子望齊魯善變以復先王之道非徒第其至道
　之難易兩度所至全是鼓舞他見變更足以善治而
　不可安于今日之頽壞也　齊所以難變集註専歸
　咎桓公大全併咎太公看來大全似勝淺説從集註

夏長泰講至于道云以忠厚為不可恃者此知道

　之能為弱不知道之能為强也知道之能為靜不知
　道之能為動也　李毅侯曰夫子此時有抵掌而談
　想望用我之意會此方為得神
觚不觚章　楊升菴曰古者獻以爵而酬以觚以觚之
　制言之上圓象天下方象地春秋時盖已有破觚為圓
　者矣古人制器必尚象徒取其利于工之易鑄而不
　知失其象其事雖小而輕變古制不師先王已有
　秦人開阡陌廢井田焚詩書尚法律之漸矣觚哉之
　歎與春秋大復古而譏變法同一㫖歟　註不得為
　觚是謂名存而實亡也升菴之説謂名實俱亡者也
　以君臣論之春秋之君臣名存而實亡者也田和之
　簒三晉之分名實俱亡者也集註是説前一截事升
　菴是説後一截事　餼羊之論所以存名觚哉之歎
　所以惜實二者同為憂世之言而餼羊之憂愈迫矣

春秋中有存其名者如周雖衰必稱天王此愛餼

　羊之意也有責其實者如葬成公則王不稱天此是
　歎觚之意也　冕可以用純觚不可以無稜　酒器
　木簡似可兼説
仁者雖告之曰章　袁了凡曰宰我此問欲舍生以求
　仁(亦是)非憂為仁之陷害也須玩他雖字口氣設為不
　可從之勢以探仁者所必從之心耳可逝不可陷是
　就事上説可欺不可罔是就理上説此二句亦總見
　不可陷的意思　存疑亦有此説不是　呉因之曰
　何為其然也暗合下文虚提一句　又曰宰我疑仁
　者須從井救人夫子告之以不可陷而決仁者不從
　井救人語意似已應付去了然仁者所以不從井救
　人處尚未究竟説出意思終不明白而宰我憂為仁
　陷害意終未釋然故復以可欺不可罔申之可欺不
　可罔寛論其理而逝乃欺中一端陷乃罔中一端也
　宰我説處須得為仁陷害意躍然言外夫子説處須
　得為仁決無陷害意躍然言外　宰我此問還是憂
　為仁之陷害不是欲舍生求仁以短喪章參看可見
　了凡説似是而非因之説得是(己亥五月十八)　宰我説井
　有人焉不專説是欺其意只重在從之上夫子説可
　逝可欺亦須兼説若曰論逝則無論果有此人而可
　逝也即本無此人而亦可逝也論陷則無論本無此
　人而不可陷也即果有此人而亦不可陷也存疑曰
　井有人焉本無人也故曰雖不是　翼註曰雖字言
　不但平時濟人雖告以至危之事亦將從之乎不限
　定井本無人　從井章直躬章及孟子廉士章此三
　章一例桃應章則又是一例(辛酉三月)
君子博學於文章　饒雙峰曰一博一約相為開合恐
　人墮於一偏也因其所博從而約之恐人之離為二
　也由博而約次有先後恐人之失其序也蓋必博而
　能約則無泛濫支離之失必約而本之於博則無偏
　狹固滯之病此博約之貴於兼盡也然君子之博正
　欲貫通乎理以為反約之地豈博自博而約自約哉
　此博約之所以相為用也必由博而反約使事物之
　理有未究而遽執吾所自得者以為據依則以非禮
　之禮為禮者有之矣何以能不畔於道哉此不博而
　徑約之過也　大全蔡覺軒顔淵章曰不説窮理又
　不説格物只説博文蓋文字上該乎理而比之理則
　尤顯下該乎物而比之物則尤精不説理只説禮便
　是與復禮之禮同此禮字便有檢束便有規矩準繩
　若只説理便泛楊慈湖曰近世學者多以理釋禮舍
　禮而言理以三百三千之衆多疑其不可以為約也
　故必歸之於理不知夫三百三千條目雖多為禮則
　一三百三千非自外至皆循吾心之所安加一毫不
　可也損一毫不可也一而已矣不必舍三百三千而
　言也即禮而未嘗不約也即其至繁而未嘗不至簡
　也　博約諸家皆以知行分然則此與一貫似不同
　與尊德性似不同蓋觀曾子一貫註謂以行言子貢
　一貫註謂以知言則是知亦有博約行亦有博約也
　若尊德性自屬存心道問學註雖屬致知其實兼行
　在内豈可分配博約乎朱子以一貫尊道來解此似
　難説也竊意文不是禮之散殊處禮不是文之總會
　處蓋文是説的禮禮是行的文文是籠統的禮禮是
　切要的文二者皆屬道問學邊蒙引以多聞見愼言
　行來解此極精若尊德性則是存心徹始徹終工夫
　又在二者之外至一貫則又是約禮進步處約禮是
　一事各具一禮一貫是萬事統體一禮也以一貫之
　一較約禮之約則約之中又有約者也　多學而識
　章大全朱子博約一條最明　四書家訓曰約是將
　外面的收攝到身心上來如萬殊會為一本語不切

蒙引所講約禮在陽明則屬博文而蒙引所謂博

　文陽明則已抹去矣斷不可從　此章若依蒙引之
　解而以陽明知行合一之説解之則必約禮方可叫
　做博文不約禮叫不得博文然陽明此章似只作體
　用看不作知行看又似以博為行以約為知　此章
　蒙引説精矣説約又引蒙引曰此章重博約不重知
　行却又似兩岐余所覽蒙引刪本不載此段可謂有
　見
子見南子章　沈無回曰非夫子不敢見南子非見南
　子亦不足以見夫子非子路不敢不説非不説不足
　以見子路分量如是　朱子曰龜山云子見南子包
　承者也乃大人處否而亨之道非也使大人處否而
　包承小人以得亨利亦不足為大人矣　翼註曰否
　字只不當見而見便是否勿露出有見小君之禮來

註只説有見小君之禮不説有好德之意然程子

　固兼説　要味朱子此是聖人出格事而今莫要理
　㑹他一段若説有見小君之禮則古禮之不可行者
　多矣若説因其好德之意則陽貨豈無好德之意乎
　在聖人之見固不出此二項然自有箇權度非學者
　所能測也學者未到聖人地位且須如子路　夫子
　之見南子堯之容四凶也夫子之不見陽貨舜之誅
　四凶也
中庸之為德也章　楊慈湖曰中庸之德本無可言至
　矣之名生於民鮮使聖人不因民鮮之久則亦無至
　矣之歎
如有博施於民章總㫖　第二節要看他以兩人字換
　博衆字便見重在心上此是主腦處然在學者而遽
　責以及人則猶之博猶之衆也故又有能近取譬一
　節　此章當與從井章同看
如有博施於民節　博施濟衆新安陳氏説好程註以
　老壯兼贍為博華夏兼及為衆恐未是二項博施濟
　衆内俱有　翼註曰博施不止於仁如云帝王不止
　於貴此喻最明　翼註曰必也聖乎乎字活看引起
　堯舜猶病若實作聖人能之便失其意　袁了凡曰
　堯舜猶病就心説世界無窮民物無窮即博施廣濟
　安能滿我之願聖人之心原是如此若不思博濟決
　非仁聖一體之心若謂吾能博濟亦決非仁聖無窮
　之心張侗初曰堯舜猶病正是仁的生機立人達人
　都在此
夫仁者節　倪伯昭曰欲立欲達雖就心上説然謂之
　立人達人便渉在事業上亦不是空存此心便了只
　是隨其地位皆可盡仁不必定要博施濟衆耳　了
　當與麟士合　此節就心論仁非空存此心也但所
　重在心耳非不必見之事也但不必皆為博濟之事
　耳麟士説當如此看蓋此節文勢原重在心但須如
　此補説方是　羅近溪曰分明立達不在已上(是萬物一)
　(體之意)立人達人正是已立己達處　其心則萬物一
　體之心其事則隨在可行之事有其心而博施濟衆
　焉固仁也即施焉濟焉而不必博不必衆亦仁也第
　二節大意如此
能近取譬節　四書鏡曰末節近字與博字衆字相形
　言仁者之心只在欲立欲達則其心固甚近也吾未
　能如仁者之自然唯即吾心之近以度之人而知人
　心之欲無異於我由是而善推其心焉則推其欲立
　之心便可進於立已立人推其欲達之心便可進於
　達已達人此亦仁之方也已大抵仁與不仁只在公
　私之閒忘私則仁矣勝私則可進於仁矣　翼註曰
　能近取譬下據註當補推其所欲以及人　李毅侯
　曰此處一能字切勿輕易看過從來多少學人終身
　克治究竟人我籓籬未易脱化胸中不無膏肓之疾
　者有矣豈易言哉此正一言可以行終身而究其至
　極直可以當一貫者也　孟子牽牛章已包在能近
　取譬一句中萬厯甲辰老吾老二句程文云凡愛博
　者患其難徧及則以心體心愛愈施而愈周凡惠費
　者患其易窮及則以人利人惠隨分而隨繼亦可作
　此章義疏
　四書講義困勉錄卷九
欽定四庫全書
　四書講義困勉錄卷十
　　　　　　　　　　贈内閣學士陸隴其撰
述而

述而不作章　張彦陵曰按春秋時異端朋興各立門
　户以相角夫子懼聖真之不能統一也故特借述之
　一字以範圍今古分明維持道統的意思　沈無回
　曰此非謙詞亦無警醒當世的意是真實話人惟不
　得古人之心故覺有自己聰明意見可用已得古人
　之心自然信得古人過古人的精神便是我的精神
　古人的説話便是我的説話何須更贅一詞　按沈
　説甚精但必云非謙詞無警世意則偏不如存疑之
　周密矣　夫子之時其實不容更作但述如夫子即
　謂之作亦無不可必謂之述者是其謙處而防異端
　之意亦在其内　四書家訓曰信非空空信之不疑
　好亦非區區好之不厭真見古先王創作皆精神之
　闡發真命脉之流注直可以垂萬世而不朽任他聰
　明智巧不能加毫末信得深至自與古人之精神命
　脉相為契合雖欲於述之外别立意見更設規模不
　可得耳　存疑雖説信是好之本其實信好還相為
　本朱子説好　庚戌王原祁講竊比句云作者之聖
　固不敢以妄居即述者之明亦何容以輕擬
黙而識之章　三者依蒙引作自然看則與公西華章
　合蓋彼作勉然看則任之此作自然看則辭之然玩
　註三者非聖人之極至及謙而又謙之語即作勉然
　看亦不妨若要兩從之則須於自然中又分别出極
　至非極至二項方是　濮貞菴曰黙識非必不言只
　是時時在心上理會惺惺不忘不徒為口耳之學也

要知是黙識不是黙悟黙證證悟似在學内　與

　不動而敬不言而信及拳拳服膺同看自明　單言
　學則兼識在内此以學對識言則學是學其未知未
　能者識是識其已知己能者誨人兼學識説　四書
　家訓曰上三句時説俱以黙識為主不若平平開説
　不牽强
德之不脩章　鄒肇敏曰不脩等四項都在吾憂中討
　出蓋曰若德之不脩等皆是吾憂唯日以不脩為憂
　而日求其脩非有不脩然後引為憂也　呉因之曰
　四者不是一時做得了的事德日日脩越覺有未脩
　處學日日講越見有未講處學問與造化一般頃刻
　無停機若工夫稍有作輟這生機便斬絶故憂非德
　孤學廢之謂　袁了凡曰憂即曾子三省之省字非
　是不能而始憂脩者治而去之之謂凡脩德只用減
　不用增日用中淨除現業流識即是脩也　按了凡
　説不是若論生初不用增亦不用減若論有生以後
　則有所當減亦有所當增　蒙引存疑皆以德為吾
　所得於天之理玩大全朱子似不然看來德字兼明
　明德為政以德之德説似妙　依存疑以首句該下
　三句則脩德兼知行徙義遷善俱兼内外依朱子則
　脩德專屬行而兼内外徙義遷善專主外説以崇德
　章推之則朱子之説為不可易也　淺説又專以脩德
　主内説恐亦與朱子不合俱附下　附存疑曰脩德
　該得下文三件蓋明德兼知行也然説時須平説不
　可分輕重　附淺説曰脩德就心内説徙義改過就
　事上説脩德養心也講學窮理也徙義改過力行也
　析義曰不徙義不改不善德非其德學非其學　翼
　註曰四項弊病俱要看得細　李毅侯曰是吾憂見
　責任無可委託工夫無可替代
子之燕居章　四書家訓曰夫子聖之時者也其根於
　心而彰於身者無非因時之妙時有事則有有事之
　氣象而時無事則有無事之氣象　淺説謂申申夭
　夭對嚴肅敬懼説不對怠惰放肆説故程子中和之
　説在圈外此亦偏程註所以圈外者蒙引得之
甚矣吾衰也章　張彦陵曰不形諸夢而猶記於心夫
　子果未嘗一日忘周公也　翼註曰此為不能行周
　公之道而發非為血氣興歎也　甚矣吾衰是説氣
　不復夢周公則見得志之灰蒙引極明存疑謂聖人
　所謂衰是志不是氣而又謂若時見用則志又在矣
　畢竟不是蓋志是隨氣而衰夫子既歎其衰使此時
　若見用比壯年時畢竟有欠缺處但要曉得不是絶
　然無用耳　程朱解夢字不同朱註似兼得程註之
　意　圈内無復是心心字與程註存道者心心字亦
　不同圈内心字專指行道之心程註心字則是説心
　之本體　以此節與從心不踰節同看則知程註行
　道者心四句之意　夫子此歎蓋有欲及門接續其
　志之意夫苟有能接續其志則夫子雖衰亦不衰矣
　(己酉)
志於道章總㫖　此章大意只是有序而不遺朱子先
　後疎密四字最精而所謂先後者有三所謂疎密者
　亦三以道德仁與藝對看是先本後末從道德仁内
　分看是先粗後精此二意是本文正意而又有在本
　文外者以小學之藝與大學對看則又是先末後本
　此皆先後之序也所謂疎密之等亦當如此推之
　圈外先後只是以道德仁與藝對看故又著輕重本
　末内外六字若以道德仁分看便著後六字不得
　雖通是心上工夫而有内外本末之殊　雖到底只
　完得一志只完得一道而有先後淺深之别内外本
　末之殊　此當與興於詩章參看　李毅侯曰志於
　道者夫子十五志學是也據於德者三十而立四十
　而不惑是也依於仁者五十而知天命是也志道據
　德是知之好之了依於仁則樂矣此章以依仁為極
　詣游藝在依仁後直是道理爛熟無適非性命之流
　行矣
志於道章　朱子既曰志道如講學力行皆是又曰大
　學格物致知即其事也前説勝説約刪後一句有見
　蓋志貫乎知行之内不得專屬知　毎句皆當交互
　講如道不可不志而志又不可不於道下三句皆當
　如此推之　附翼註曰當先從志字説起如云志何
　在志於道不可先從道字説起過至次節亦云志而
　堅之則為據據何在據於德亦不可先從德字説起
　下俱倣此　李毅侯曰時文先講志據依游徐轉道
　德仁藝者非是　非仁在彼而我依之也　翼註曰
　游字固不遺情於此亦不溺情於此涉而不留之意

行在水上曰游沉在水底曰溺　李衷一曰君子

　終日理會心性志道據德依仁豈是空空説玄説妙
　但未依仁以前工夫見藝與道猶是兩件游藝在依
　仁之後即仁即藝即藝即仁信手拈來都是道妙所
　謂仁體物而無不在是也　唐荆川曰古人雖以六
　德六藝分言然德非虛器其切實應用處即謂之藝
　藝非粗迹其精義致用處即謂之徳故古人終日從
　事於六藝之閒非特以日用之不可缺而姑從事云
　爾蓋即此而鼓舞凝聚其精神堅忍操鍊其筋骨沉
　潛縝密其心思以類萬物而通神明故曰洒掃應對
　精義入神只是一理　荆川是兼小學之習藝説
　註先後輕重内外本末解慶源輔氏及胡氏之説是
　一樣程氏復心之説又稍異余初收胡氏之説細玩
　乃知程氏之妙
自行束脩以上章　張彦陵曰此夫子自發其誨人不
　倦之心　錢弘人曰聖人特借束脩説來全是鼓舞
　後學之機權曰吾未嘗無誨只是要吾人領㑹此意
　欣然自得不徒曰大道為公已也　當與不保其往
　有教無類同看
不憤不啓章　張彦陵曰此言教不可輕正欲學者勉
　為受教之地也　憤悱是能疑者反三隅是能悟者

憤悱在未教之前反復在已教之後　不啓不發

　正欲使之憤悱以受吾啓發非以啓發之無益而反
　生其惑也三隅只是借言推類　要看不啓不發所
　以使之憤悱一段精神了凡謂是婆心不是鐵面妙

翼註曰憤是不知此理而不安於不知故發憤求

　知悱是將知此理而知猶未徹故在口中半吞半吐
　不得説破憤者意全未開故啓以開其意悱者意稍
　開但詞未達故發以達其詞　又曰一隅是道一端
　三隅却不是道之全體蓋使悟其全體則又何復告
　之有反三隅者只借言其類推之多耳　存疑曰憤
　悱只是一般人心未通則口亦未達心通則不悱矣
　看來朱子雖合憤悱為一節其實自有淺深不是一
　樣存疑不是　悱較深於憤反又較深於悱而憤悱
　反三者又各自有淺深如顔子之好學亦是憤孔文
　子之好學亦是憤悱反皆當如是推之朱子以時雨
　化解啓發與孟子之時雨化亦稍異如憤悱而啓發
　之是時雨之化三隅反而復之亦是時雨化憤如顔
　子而啓之是時雨化憤不必如顔子而啓之亦是時
　雨化凡乗其候教之者皆是也若孟子則專指其上
　一層而言之耳　張南軒曰啓之發之亦只是舉一
　以例其餘若泥象作解終為言詮所縛聖人所以有
　不復之教正為學者憤悱地也　只是舉一以例其
　餘蒙引亦主此説　孫淮海曰教人之法最忌説盡
　依我作解障彼悟門　若依朱子作兩節看則啓發
　復三字似一樣若如程子串説則啓發輕講只是舉
　一隅耳吾從程子　大抵學者憤悱之念最重悟性
　次之苟無憤悱之念雖以三隅反亦似難教既能憤
　悱則又當看其悟性何如耳此先後之序　憤悱是
　從工力上説三隅反是就資質上説然質原可變易
　則不以三隅反者亦是其所謂憤悱者未至耳　翼
　註曰不啓不發不復一例三平看勿以下一段承上
　二段
子食於有喪者之側章　唐德宗貞元十三年張茂宗
　母喪尚公主拾遺蔣乂諫曰委巷之家不知禮教其
　女孤貧無恃或有借吉成㛰未聞男子借吉娶婦也
　上不聽
用之則行章總㫖　周季侯曰大抵聖賢經世之學與
　夫心性之學不作兩撅故以此出處則舒卷無心絶
　不著些毫意見以此任事則鋒穎消除絶不露一毫
　意氣子路三軍一問色相熾然故夫子把經世大機
　局㸃化之亦正要他體認到裏面去也臨事二語此
　是千古聖人兢兢業業的心膓
用之則行節　李毅侯曰用行舍藏全重兩則字上是
　中濟世之仁藏身之哲一念俱含所謂非韞非求無
　可無不可一身皆是易也爾時功名之士知行而不
　知藏潔身遺世者知藏而不知行夫子所以旁觀一
　世獨謂顔淵為同調耳顔子王佐之才可以陋巷可
　以為邦孟子曰禹稷顔子易地則皆然蓋謂此也觀
　蘧伯玉之隱見合宜夫子稱為君子則顔子可知矣
　樂行憂違是聖賢絶大學問以篤信好學章參看自
　明子路好勇而卒死於衞靜躁得失閒學力見矣夫
　子所以裁之也　朱子曰此八字極要人玩味若他
　人用之則無可行舍之則無可藏唯孔子與顔淵先
　有此事業在已分内若用之則見成將出來行舍之
　則藏了他人豈有是哉故下文云唯我與爾有是夫
　有是二字當如此看　沈無回曰兩句合看方見其
　妙精神全在二則字上有進退脱洒無一毫係累之
　意要知轍環周流未嘗不藏簞瓢陋巷未嘗不行方
　是素位之學夫子與㸃正同此意　翼註曰用舍淺
　淺看略有用機便可行不必説到泰運開明良合舍
　亦倣此如魯受女樂三日不朝是舍孔子行是藏
　又曰二則字要體認先事無預擬臨事無商度既事
　無排著全見圓活不滯處行藏以身言而道在其中

用之則行與忘義徇祿者有異與聖人之任者亦

　有異舍之則藏與潔身徇名者有異與聖人之清者
　亦有異總見得無意必脱然無所係累　用之則行
　非必於行亦非必於不行也舍之則藏非必於藏亦
　非必於不藏也兩句内各含二意不必分説而又互
　看也大全雲峰胡氏未免支離所謂用之舍之者皆
　以義論不以命論朱子説當玩　所謂不用而行不
　舍而藏者又各有二種説見下　用行舍藏當以九
　等人合看若以命論用舍雖用之則行者未可謂能
　盡行之道雖舍之則藏者未可謂能盡舍之道聖人
　所謂用舍以義論不以命論也又有用之無可行者
　則其行不行無論也舍之無可藏者則其藏不藏無
　論也此四等者皆未可與聖賢比擬也若夫有可行
　矣有可藏矣而或不用而行舍而不藏非忘義徇祿
　之士則聖之任者也或用而不行不舍而藏非潔身
　徇名之子則聖之清者也皆不得為第一流人也唯
　子與回用之則行舍之則藏所謂聖之時者也顔子
　雖未達一閒而去之已不逺矣　或疑伊尹伯夷非
　不用而行不舍而藏者曰雖不如此然未免多一必
　行之心多一必藏之心便不得為脱然無所係累
　子路之行三軍近於任者也而於伊尹之任又有别
　樊遲之請學稼近於清者也而與伯夷之清又有别
　又是二等九等之外更有不知命與不安命者　未
　在位而進用已在位而久用皆是用未在位而不進
　已在位而不畱皆是舍各兼二意　用則行舍則藏
　未嘗有心未嘗無主(壬申四月)　存疑謂用之則行無必
　於行舍之則藏不難於藏只重一邊是謝註意不必
　用　翼註曰我與爾我和你也不作許與之與要見
　相信之意不可講誇了下二節與字又是相與共事
　之與與此不同
子行三軍則誰與二節　成是決斷意是成就之成不
　是成敗之成大全甚明但此處對子路説反不重在
　此若曰不徒貴其能成也貴其懼好謀而成者也
　翼註曰此章前以出處之時與顔子而後以義理之
　勇進子路上下不必牽强聨合臨事懼謀不過就行
　三軍一事言耳不可以文事武備並論又不可謂時
　行時藏之人即能懼好謀之人甚失淺深過接處只
　當閒閒遞去找處當云夫子言此蓋欲抑子路勝心
　客氣漸養漸純即以造於時中之回可耳寧獨行師
　哉不然夫子常許由治賦而此顧不與行師何歟
　李毅侯曰此章全是聖賢沉幾觀變之學用則行舍
　則藏須知其中便有兢兢業業一片懼的小心在臨
　事而懼好謀而成須知其中便有動九天藏九地得
　行藏之妙用在不必粘合而意自相通
富而可求也章　朱子曰言富而可求便見富本不可
　求矣君子贏得做君子小人枉了做小人　翼註曰
　如字乃轉語詞非設言也一説其如命之不可求何
　傷巧　大全辨卓菴張氏曰春秋時齊慶封奔呉呉
　勾餘予之朱方聚其族而居之富於其舊子服惠伯
　謂叔孫穆子曰天殆富淫人慶封又富矣穆子曰善
　人富謂之賞淫人富謂之殃天其殃之也未幾為楚
　子所殺按苟非其道雖不求而富猶不可恃所謂無
　基厚墉
子之所愼章　袁了凡曰齋者禍福之機戰者存亡之
　機疾者死生之機聖人不謹其已發而謹其初分是
　故愼之丘毛伯曰其愼齋也非倖福是不慢神其愼
　戰也非怯敵是不輕敵其愼疾也非貪生是不輕生
子在齊聞韶章　徐儆弦曰夫子之心原自有韶在故
　聞之而即感天機之相迎也不知肉味要摹寫他心
　與樂契兩妙於忘的先景不圖句不是前此未信今
　始信也乃深幸已得聞之之詞　徐岩泉曰天地閒
　凡形氣相軋而成聲如風行雷轟川鳴谷應草披木
　撼禽語蛩啾皆韶也韶在千古如一日斯理初未嘗
　忘舜得真機而作韶以宣洩之耳故舜不在先孔不
　在後作者非舜聞者非孔皆天地自然之妙也　在
　齊聞韶或是在魯未曾聞而在齊始聞不必謂魯樂
　不如齊大全馮氏説恐未是　中聲自在天地閒也
　夫子之心亦自有中聲也則無在而非韶也無時而
　不聞韶也何必在齊而始聞然猶可曰以今日之韶
　合之昔日之韶自此始也又何必學何必三月學曰
　不必學而知者其情也必學而知者其文也未習其
　文未嘗不知其情也習其文而益見其情也要之夫
　子之聞韶謂即舜之聞子也可謂即子之自為聞也
　可夫子之學韶謂即舜之學子也可謂即子之自為
　學也可而其相契之至不覺習之誠而歎之深矣此
　所以不知肉味而有不圖之歎也　不圖之歎是三
　月後一段相契光景如此然又須知三月之前已有
　此一段光景三月之内無在不是此一段光景若有
　淺深若無淺深最要體味　佐案曰看來季札之贊
　也還落第二層　后夔不能述季札不能贊
夫子為衞君乎節　李毅侯曰冉有欲得夫子以折衷
　非私議夫子也子貢資識明敏輒之不可為已略見
　之特求夫子一照勘耳
入曰伯夷叔齊節　呉因之曰冉有子貢之疑決非嫡
　孫當立之説既拒親父何論嫡孫但當時蒯聵以殺
　母得罪於父晉雖納之衞人不以為君而公子郢又
　不肯受使輒不立則衞之社稷不祀矣社稷為重或
　者父子為輕穎悟如子貢而未能決以此夷齊之讓
　亦國家存亡所係幸國人君其仲子使仲子復不受
　而去則孤竹之統絶矣怨乎一問正在於此方讓國
　之時未暇念及國之存亡事久之後徐思前日之讓
　幾成亡國大釁能無怨悔不知先人世守之土雖重
　然必先論父子兄弟後論社稷彼仲子之立不立孤
　竹之祀不祀以視尊父命重天倫此猶其小者耳當
　日固無逆計後日又何悔恨由此觀之君臣父子之
　閒非通權之地土地人民與父子兄弟無較輕重之
　理衞輒固不得援存國之義以贖其通天之罪明矣
　故曰夫子不為也　兩次問答存疑欲俱作概説者
　非只主遜國説為是　翼註曰賢人只就讓國説勿
　兼諫伐怨是怨悔不是怨恨　四書家訓曰古之賢
　人直指遜國説怨字直指遜國之心説不必暗指
　仁字雖合天理之正人心之安説此處乃重在天理
　之正上蓋當時輒亦或託於人心之安故當專在理
　上分别雲峰之説甚妙怨乎之問亦是疑其未盡合
　理而生悔不是謂合理而後又悔也　如公子郢亦
　未必便是仁則是所謂合乎天理之正而未必即乎
　人心之安者　翼註曰夫子不為只在忍心害理上
　斷之　胡康侯謂季札辭國以生亂司馬溫公又言
　其明君臣之大義朱子曰可以受可以無受　許敬
　菴又云正名之論夫子尚無因而發而處衞之意諸
　賢亦莫測其微此為兩賢占地步
飯疏食飲水章　張彦陵曰凡樂待境而生者亦逐境
　而變聖人之樂不生於境而生於心故雖疏水曲肱
　而樂亦在焉浮雲富貴亦只是此樂趣耳　孔顔樂
　處不必他求只是從心所欲不踰矩便是孔子之樂
　如有所立卓爾便是顔子之樂　杜靜臺曰樂在其
　中正是相忘於義處視不義富貴如浮雲即是以此
　樂視之　疏食飲水於聖心亦如浮雲(翟)　大全辨
　卓菴張氏曰樂字照下不義看全是不愧不怍暢然
　自得處　李毅侯曰吾輩欲尋孔顔之樂當從事曾
　子愼獨之功
加我數年章　張彦陵曰此章當以易字為主易者變
　易以從時人生動靜酬酢時時是易順天時行便是
　學易便是無過　加我數年不是年紀須以工夫説

周季侯曰學不探原縱依傍道理終滯格套其於

　天地變化之妙吾心無思無為之體終不相合此便
　是過(此即算大過不是小過)夫子真正覺得性體圓融理事無
　礙些毫意思了不可涉故深有味於易而言之其在
　知天耳順之時乎　李毅侯曰易之為道也時而已
　矣聖人上律天時自仕止久速之大以至動靜語黙
　之微無非易也　易當兼不易變易説過當兼心過
　身過説　楊慈湖曰聖如夷尹惠而猶過於清過於
　任過於和而况未至三子者乎　李毅侯曰易大過
　卦乃是大者過大謂陽也與此無干　此章當與聞
　韶章同參
子所雅言章　張彦陵曰按雅字訓常字分明是經常
　之言對異端曲學看下面詩書執禮正應一常字全
　重切於日用意　不但對異端曲學還是對性與天
　道邊多　或曰三經之原本出人心人心之理皆載
　於經夫子以先王之訓示人總歸到心學上來須在
　人心上描出詩書禮勿止在經上發揮　沈無回曰
　夫子渾身是思無邪執中毋不敬故隨日用閒拈起
　便是非有意雅言也經自不離於夫子之言也記者
　從旁窺之若以為雅言也　又曰記者記夫子之言
　多矣如子以四教子罕言子不語皆列其目而止而
　此獨多著皆雅言也一句何也此是述詩書執禮而
　又尋味之詞蓋恍然㑹意夫子平日所言莫非是也
　不然多著此語幾於贅矣　副墨曰子雅言皆三經
　非以三經為雅言也要識得　執禮蒙引存疑看得
　好蓋禮字闊曰所執之禮則專主日用者言此與雙
　峰説合註非徒誦説而已似不必拘蓋詩書亦不是
　徒誦説者恐難説　易未經贊述春秋未經刪定故
　不容泛及
葉公問孔子於子路章　四書家訓曰講此節要得子
　路代言方妙　張彦陵曰奚不與云爾相叫應俱是
　代子路説開口説其為人也四字便有無以異人的
　意心之激昂處為憤人心之活潑處為樂樂就在憤
　處見之　未得則憤然憤中亦有樂已得則樂然樂
　中仍有憤如此兼説方是若謂不必分已得未得則
　非　此樂字與樂亦在其中之樂似微不同須細參

祝石林曰出迷入悟關在一憤小憤小徹大憤大

　徹不憤不徹唯孔子而後憤憤而後為孔子今人飾
　一行作一解便耿耿在胸中謬以為如是如是其何
　能憤　以此講發憤一句亦佳以此貫通章則不可

憤樂而忘食忘憂則總見其全體至極不知老則

　見其純亦不已雙峰以全體屬憤樂至極屬忘食忘
　憂蒙引謂全體至極純亦不已此兩句不可分貼看
　來俱未是蒙引説附下　蒙引曰全體至極純亦不
　已之妙此兩句不可分貼須到不知老之將至後方
　見小註所解或未然蓋夫子一憤一樂循環於終身
　可見其無一善之或遺是謂全體無一善之不造其
　極是謂至極又無一時之或息是謂純亦不已本文
　三句要一氣讀下　按蒙引之説甚是余初誤駁庚
　子三月初五因覽淺説始悟　憤樂還只就逐事上
　見朱子之説精矣不必説到本體其所以能憤樂如
　是者則以其本體之至誠無息也所謂至誠無息即
　註所謂全體至極純亦不已也如蒙引之説則似從
　憤樂後見其全體至極如雙峰説則似就憤樂上見
　其全體至極又俱似連全體至極亦就逐事上看如
　龍溪説則又專就本體上説憤樂皆不能無疑若雙
　峰所謂聖人之心純乎天理别無他嗜好所以自然
　學之不厭則似明　析疑曰志學至從心節節有箇
　發憤在　李毅侯曰夫子十五時已上達七十時猶
　下學　佐案曰學而時習之不亦説乎學即憤説即
　樂也　蒙引曰聖人自言雖只自狀其為人然其所
　以教子路之意亦在其中矣此語恐亦非葉公所能
　領略者意在教子路居多按此説亦偏聖人此語教
　子路教葉公教天下後世之意俱有
我非生而知之者章　呉因之曰此章不重辭生知之
　名見求知有道非好古敏求不可　李九我曰以不
　學而知為聖人連生而知之都認差了
子不語章　陸象山曰夫子只是不語非謂無也力與
　亂分明有神怪豈獨無人以雙瞳之微所矚甚逺亦
　怪矣苟不明道則一身之閒無非怪但玩而不察耳

東萊博議所謂怪生於罕而止於習夫子之不語

　怪本無怪之可語也其説最精力亂神皆當以此推
　之力生於氣怯夫慕義何處不勉則本無力之可語
　也亂生於失其本心亂臣賊子莫非性善則本無亂
　之可語也神生於人之不知知之則幽明一理本無
　神之可語也　按東萊之言亦只是不語中一件不
　可作正解(壬申四月廿七)
三人行章　張彦陵曰此夫子示人能自得師之學全
　重擇上舉三人以概交接舉行以概日用舉善不善
　以概善惡變態之極致知此則無往不可以得師
　李毅侯曰參苓蛇虺皆藥籠中物其不善者而改之
　此語更妙雖莽操懿溫莫非師也　三人我師又曰
　魯無君子斯焉取斯又曰無友不如己者不同處可
　味
天生德於予章　此與匡人章另是一樣議論與公伯
　寮章不同與用舍行藏章亦不同蓋此是聖人以天
　命在己自信安命之説不足以講此命不足道之説
　亦不足以講此
二三子以我為隱乎章　謝顯道曰以謂無隱乎爾則
　天何言哉夫子之言性與天道不可得而聞也以謂
　有隱乎爾則四時行焉百物生焉夫子之文章可得
　而聞也詩云鳶飛戾天魚躍於淵此天下之至顯聖
　人烏得而隱哉所謂吾無行而不與二三子者也上
　天之載無聲無臭此天下之至隱聖人亦烏得而顯
　哉宜其二三子以為有隱乎我者也　翼註曰首句
　乎字非料其疑全是喚醒他　沈無回曰隱字不就
　言説是對顯説　吾無隱乎爾爾字蒙引作汝字解
　言無所隱於汝看來不必即作語助解似捷　焦漪
　園曰孔子非無隱也欲隱而不得也　翼註又曰此
　章一説云行字即指躬行學者以言語觀聖人不知
　聖人以行教不以言教也此説較註略差觀註行字
　只作往字無行猶云無往包得作止語黙　又曰當
　時諸弟子以夫子之道高深不可及似乎把高深者
　隱匿在心中但把卑淺者教人故疑其有隱不知道
　無卑高無淺深作止語黙非卑也非淺也分明把妙
　道精義在在處處示人如以物與人一般與字正對
　隱字看　程註及存疑是教不躐等之意吕註是鳶
　飛魚躍之意看來似當兼説圈内註亦渾融上察之
　説似明　須知程註所謂才氣高邁者未便是中人
　以上與中人章參看方知　予欲無言亦不是竟不
　言所言者文行忠信而已詩書執禮而已(壬申四月廿八)
　四時行百物生天之可見者如是而已於穆不已者
　天未嘗言之也然果能熟察於時行物生而於穆不
　己者昭然可覩矣若使諄諄焉日以於穆告人而反
　晦矣(壬申四月廿八)　此章看來只是教不躐等之意二三
　子以夫子為隱者但聞夫子之文章而不聞言性與
　天道也夫子云無隱者則以文章中自有性天道也
　但欲我言性天道則固有其候焉而不可躐等也蓋
　教之不能不似隱者教者所無如何也而要之實非
　隱也(壬申四月廿八)　析疑曰是丘也要見得尋著丘處不
　是容易
子以四教章　湯霍林曰四教有由博漸約之意　文
　行相須而有先後行忠信亦相須而不可分先後饒
　雙峰謂外面能行然後方可責其裏面誠似未是
　忠信大全諸家只根行來蒙引謂疑通管文行二説
　不同　存疑謂克己復禮主敬行恕皆行之事也看
　來克復敬恕亦是忠信之事不可專屬行
聖人吾不得而見之矣章總㫖　張彦陵曰此章總重
　在有恒上　周季侯曰聖脉到底不絶陽明先生所
　謂滿街皆聖人也夫子此論見得人有恒心便人人
　具有聖胎人人可做聖人却自被習心埋沒將聖人
　種子撇向深坑豈不深可痛惜全是要人惕然自返
　之意夫子發言之㫖全在末節兩斯可矣正從難乎
　有恒句發脉　雙峰謂聖人是天生的君子是學而
　成的存疑謂聖人是至誠的人君子是誠之者皆不
　是蒙引以大與化分看是也　大抵歸與章是思狂
　有恒及行己有恥章俱是思狷俱當與必也狂狷章
　參看
聖人吾不得而見之矣節　張彦陵曰聖人不就神明
　天縱上説要從實心而造其極者言方於有恒處為
　真切不得而見非言聖人之難正深冀聖人而慨然
　發此也　翼註曰全要得夫子以慨歎而寓儆省以
　儆省而寓期望之意
善人吾不得而見之矣節　張彦陵曰兩不得見俱要
　就人自己斵喪説纔是聖人勉人意兩斯可矣俱是
　望其由此進於聖人非與其終於此也沈無回曰聖
　人亦不過恒到盡處故一有恒便足接千聖之脉
　又曰君子是中行善人近狂有恒近狷此即思狂狷
　意　愚意善人是中行有恒是狂狷沈説未盡善姑
　俟再定
亡而為有節　張彦陵曰為有為盈為泰只是虚描他
　一箇妝㸃的模樣　王永啓曰有恒者自忘其與聖
　合居心常屈於君子善人之後不知己足幾聖人無
　恒者自昧其與聖離造事常凌駕於善人君子之先
　不知且難乎為恒人　亡為有三句只是要冒為聖
　人君子善人的意思此説得極明　沈無回曰三代
　以上聖人多而後日少者以為之者之衆也不為縱
　不至聖聖胎猶在為則脉斷矣　存疑曰蒙引云或
　以本無是善為亡未實有是善為虚未能該衆善為
　約者非也有恒以質言不可説渉於學去此説人所
　未到按或説甚妙詳其語意是解亡而為有三句未
　嘗以有恒説涉於學去不知蒙引何故不取若朱子
　以虚亡對説而以約為就用度上説存疑又謂三句
　俱主錢財説此本非正意聖人姑借此以示例耳余
　俱有所未安也　亡而為有三句俱兼語言張大容
　止華飾看　附翼註曰亡是全無虚是所有者少約
　是所有未甚多分淺深看有只是有得盈是所有的
　充滿泰是所有的甚大亦分淺深看
子釣而不綱章　王弇洲曰釣而不綱廉無咎乎弋不
　射宿靜無咎乎豈唯得聖人之仁亦所以教物也蓋
　云貪則取之動則取之以戒世之貪得而妄動者也

翼註曰不綱是不忍盡取不射宿是不忍掩取

　此春秋所以書焚咸丘也　此可見聖人無意無必
　之心亦可見其參天地贊化育氣象　唐中宗景龍
　二年遣使之江淮贖生中書舍人李義諫曰與其拯
　物豈若憂人
蓋有不知而作之者章　呉因之曰世人妄意生知而
　又厭薄學知則不知而作者蓋或有之而我則無是
　此只借我立説以引起當求知之意多聞三句緊承
　上來足上我無是也知之次要善看言我雖不能合
　下便知却因此方法亦可求到那知處正見其無不
　知而作與首句緊相應一節語意總是欲人從多聞
　多見上求知而不為妄作意　此章段落麟士説得
　好首二句未是謙詞多聞以下方是謙詞亦本大全
　南軒説也註似未妥　不知其理兼當然所以然之
　理為是蒙引只以當然解南軒專以所以然解俱未
　備　百方家問答牛春宇曰作字斷就作事説蓋不
　知而作不是㝠行取悔之人分明是厭聞見之為障
　而自作聰明者　此章作字與述而不作之作不同
　但做行字看自明不過是知行先後之序　聞見二
　字解詳見干祿章　沈無回曰夫子嘗語子貢曰女
　以予為多學而識之者與予一以貫之而此復居於
　知之次者何也所謂次者對生知言亦論其從入非
　論其究竟也聞見而至於擇識則由粗見精由博歸
　約聞見之知己莫非德性之知矣此正一以貫之及
　其成功一之境界也特其從入之路較之無所依倚
　神明黙成者微隔一閒耳非謂已至於知尚有孰為
　上孰為次也　大全辨或曰次對生知説論其從入
　非論其究竟
互鄉難與言章總㫖　聖人止據見在與他無非成就
　後學意也若止説待物之洪猶是淺看了聖人　王
　宇泰云於此見聖人心體如鑑之空如水之明物來
　即照物去則化不億不逆唯有見在一念今人紛紛
　計過去未來所以動成妄念
互鄉難與言節
人潔已以進節　張彦陵曰愚按吾人本來面目原無
　一毫夾帶故習染雖汚當體可以立洗聖人與潔之
　念不惟許其自新并可破吾人等待之見　翼註曰
　人字泛説末後方找童子為是潔字勿看太深一念
　悔悟便是潔就在進上看出
仁逺乎哉章　張彦陵曰在我字體認我者仁所凝聚
　之我仁者我所主宰之仁　此蓋為已放其心者發

翼註看首句不是集成云首句正深明其不逺非

　疑詞也此説是(戊辰十一月)　圈内反而求之即此而在
　與程子所謂為仁由己及大全志之所至氣亦至焉
　之説似微不同若專主程註則斯字義不出若專用
　圈内又易涉陽明良知話頭須兼説　李毅侯曰其
　實仁不逺於欲之時并不逺於未欲之時不逺於至
　之時并不逺於未至之時仁者人也剝落中生意自
　在任憑極不仁之人總非能逺仁之人此說是　衡
　齋云論其機之捷則曰我欲仁斯仁至矣論其體之
　微則曰君子而不仁者有矣夫　翼註曰論工夫則
　終身體之而不足論機括則一念提之而有餘葢仁
　者心之徳才一收歛則此心便在斯字機括學者宜
　於當下認取(壬申)
陳司敗問昭公知禮乎章總㫖　此章不必為昭公回
　護只要見得聖人所以周旋於君父之閒者當與直
　躬章合看朱子雖亦有昭公不得已之説然却不重

聖人於君父之失可諱則諱之不可諱則自受其

　過可也斷不以失歸君父而自處於無過如此則既
　不失天下是非之正而又不傷我臣子之心此章大
　意如是南軒之解最明
陳司敗問昭公知禮乎節　司敗是埋娶呉一事而問
　夫子只據大概而答都是囫圇語與諱君失意不相
　干
孔子退節　四書家訓曰孔子别司敗而退者知他必
　不滿知禮之稱倘再面證如何答之亦委曲為公意
　也　翼註曰黨只是匿人之非乃黨護之黨非黨類
　之黨　謂之二字指昭公説為是大全呉氏之説不
　必用
丘也幸節　翼註曰苟有過過字虚泛不要一字染著
　黨君觀苟字必字是泛就平日言人必知之只是幸
　人之知而已不終於莫覺非幸可改之意　大全辨
　中洲金氏曰聖人説苟有過人必知之寓意最深婉
　使天下知吾過而思吾之過所由來則禮自明於天
　下此正聖人愛禮苦心語氣與上文不即不離妙在
　全不粘帶娶同姓　又曰丘也幸句因思司敗此等
　議論是千古公案一毫掩飾不得三代直道猶存末
　季隱寓為世道幸為人心幸之意須知此過是改不
　得的或云幸而得改非也
子與人歌而善章　張彦陵曰此聖人樂善無窮之一
　端特借歌以見之　翼註曰此見聖心善與人同
　此章即大舜樂取於人之心　集註取與二字與孟
　子稍異孟子所謂與善即在取善内看出是一件此
　取與二字是兩件新安陳氏之説要活看然此章與
　孟子實相表裏沈無回曰歌而反反而和不知善之
　在彼不知善之在我也最透　翼註曰歌而善只是
　音節之善不必太深　顧麟士曰眼目只在一必字
　他人或有不使反之而已和之或使反之而不和之
　者矣按麟士此説正與集註合余初欲專重反之者
　誤蓋此和之不是泛然倡和乃是一一依其聲音節
　奏而和之故存疑曰和之何以見為與舍己歌而用
　彼歌以和之見彼以善為吾用這便是稱許之也説
　得最明知此則知麟士之意矣則知集註之意矣
　與人歌是同歌反則使之自歌和則子之自歌雙峰
　最明余初説甚謬大全朱子亦説得不分曉想是其
　未定之論余初説之謬所自本也存疑謂夫子自輟
　其歌使其更端再歌一番亦不是蓋第一番子與人
　同歌似當歌畢了然後使復歌不必云自輟其歌存
　疑亦似因大全朱子而誤此節余戊戌所看似未是
　今改正(庚子三月初七)　看來註謙遜審密從反之上看出
　氣象從容不掩人善從而後上看出誠意懇至則反
　之和之而後上俱有蒙引以使之反貼誠意懇至似
　未是(辛丑五月十四)　必使反之未是取乃是為取之之地
　而後和之正是取而已兼有與之之妙集註當如此
　看余初説亦似未善姑誌於此以俟再定(壬寅五月廿二)
　反之和之兩層意俱重説約最是註中從容誠懇謙
　遜審密不掩人善五意兩層内俱有(壬申五月朔)
文莫吾猶人也章　此節上下兩項皆有自謙之意大
　全最明謝註單以下為自謙故居圈外　李毅侯曰
　子以四教文行忠信文果可緩乎謂夫不能躬行則
　無為貴文也　張彦陵曰不曰不得而曰未之有得
　必欲見之躬行而後已
若聖與仁章　此與黙識章若單看蒙引則甚為直捷
　若據前註謙而又謙之説及此章雙峰饒氏之説則
　不能不生葛藤俟再詳之　聖與仁據大全朱子則
　俱以地言據蒙引存疑則仁以理言朱子為是　沈
　無回曰均一學不厭誨不倦夫子以為學者事從為
　與誨上説分明謂仁聖的人無為而成不言而化而
　我猶為與誨特不厭不倦云耳若謂此喫力工夫也
　公西華不能學意謂此乃仁聖者從不厭不倦上説
　有此貫徹終始物我無閒豈不是純亦不已地位
　鄭申甫曰不厭不倦乃天機不能自已處非思為之
　所能及以其一團生機自運如天輪然終日運旋無
　有停息若著人力推撥縱勤終有閒歇時今人把不
　厭不倦做題目在手裏做安能真不厭不倦也　李
　毅侯曰不厭不倦正所謂發憤忘食樂以忘憂不知
　老之將至者　王觀濤曰弟子泛説非公西華自謂
　正贊夫子不易學不重弟子不能學上
子疾病章　徐鴻洲曰夫福善禍淫理之所有禳灾祈
　祐理之所無聖人不無所有使知照鑒不虚不有所
　無使知淫祀無益
奢則不孫章　翼註曰與奢寧儉重在儉上探其本也
　不孫寧固重在不孫上防其害也此與林放章不同

纔奢便是不孫其流則又必至於過度僭上二意

　兼説方是存疑説約單主流弊説未是　宋羽皇曰
　若説固猶有好處安見與寧之㫖唯先將固字説得
　他弊處乃愈見奢之可危　固則無文采不孫則無
　名分天下之不可無名分尤甚於不可無文采　又
　須知文采亦所以為名分無文采即無名分虎豹之
　鞟猶犬羊之鞟也但有甚有不甚之别耳　大全辨
　芑山張氏曰儉愈於奢固也然有儉於此而失於彼
　者雖躬行節儉無補於治如漢文身衣弋綈愼夫人
　衣不曳地惜百金不作露臺可謂儉矣至寵幸鄧通
　賜以銅山得鑄錢鄧氏錢布天下是儉於其身者所
　失少而耗於嬖倖者所失多也
君子坦蕩蕩章　張彦陵曰此章是摹寫兩人心境而
　境遇自在其中蕩蕩全從坦來要於平字中見出寛
　廣意戚戚之上加一長字便見一生營營處　按此
　説亦本大全胡氏所謂天下唯平易處最寛廣　徐
　儆弦曰君子檢束中受用活潑(蕩蕩自戒懼中來)小人放浪
　中自沉苦海(戚戚自無忌憚中來)　翁子先曰君子之心無一
　物罣礙逆境亦自洒落小人之心多私欲牽拘順境
　亦常拂鬱　李毅侯曰聖人一生真實受用止一樂
　字坦蕩蕩形容樂字也　杜靜臺曰謂之坦蕩蕩真
　如行於平原曠野之地泛於汪洋千頃之波更無崎
　嶇礙足淺澀閣舟所在　坦蕩蕩厚齋馮氏之説極
　直捷原非以坦字當常字也細味可見蒙引存疑似
　太拘其説附下　附蒙引曰坦蕩蕩猶云光煜煜不
　可以坦字當常字對長字　附存疑曰註坦平也又
　曰蕩蕩寛廣貌是兩德小註蒙引都作一意説　又
　附李毅侯曰坦即中庸居易易字而蕩蕩正形容其
　所謂坦
子溫而厲章　翼註曰既曰溫而厲又曰威而不猛非
　顛倒重複也溫而厲者時溫而厲在溫中溫為主也
　威而不猛者時威而不猛在威中威為主也恭而安
　亦是安在恭中非恭外有安　此與溫良恭儉讓不
　同　唐荆川曰聖賢胸中一物不礙謂之脱洒江左
　之人任情恣肆不顧名檢亦謂之脱洒
　四書講義困勉錄卷十
欽定四庫全書
　四書講義困勉錄卷十一
　　　　　　　　　　贈内閣學士陸隴其撰
泰伯

泰伯其可謂至德也已矣章　翼註曰至德德字用植
　綱常維名節等語暗切下文講　又曰下二句總見
　至德勿以三讓見其德無稱見其至蓋三讓意重無
　稱意輕　又曰讓於商非讓於周　泰伯是知其可
　有天下而讓故蒙引曰其實是曾以天下讓非因後
　來文武有天下而推原以歸於泰伯也最妙　觀集
　註序太王所以有翦商之志者一以商道寖衰二以
　周日强大三以季厯生子昌有聖德然昌生一段要
　看得好此時太王尚未有傳昌之志假使泰伯克從
　則昌為之佐如周公之於成王此太王之志也惟其
　不從然後有傳厯及昌之意至於欲傳厯及昌則翦
　商之志已決而不可違矣泰伯所以知之而去其去
　之意只是讓商不是讓周故曰即夷齊扣馬之心也
　集註正意如此至於與仲雍俱逃被髮文身示不可
　用以安王季之心以成太王之志故謂之讓周此只
　是帶説非正意蓋泰伯既自以翦商為不可而又委
　曲以成其父與弟者則以翦商者亦聖人之不得已
　也各行所志可也　百方家問答湯海若曰以國讓
　王季是以商天下之故讓也以商天下之故讓者不
　是要王季之子孫翦商而取天下是要輔商而安商
　之天下也(辛酉三月始見此説)　竊意太王之欲翦商在小乙
　商道寖衰之日向使泰伯不去則高宗不必中興而
　牧野之師不待辛紂矣高宗之中興泰伯之去成之
　也三以天下讓如此看似妙然先儒未有及此者姑
　再詳之　民無得而稱是説其先事而去並不見讓
　之迹不是人但知其讓國而不知其讓天下之説
　附汪搢九曰讓未有不兆亂者觀春秋時事可知即
　伯夷亦未為得也夫孤竹君之欲立叔齊也其平日
　豈無幾微見於辭色之閒者必待遺命而後知之乎
　有其意而夷不去則父之心必不安有其命而夷始
　去則弟之心必不安一舉而父與弟俱有所不安焉
　故夷未可為得也必如泰伯而所以處父子兄弟之
　閒者盡矣
恭而無禮則勞章　張彦陵曰當恭而恭當愼而愼當
　勇而勇當直而直　陳伯玉曰失之太過便不復名
　為恭愼勇直非流弊　伯玉之説與蒙引極合　註
　弊字要活看不是流弊只是病字意蒙引極明
君子篤於親節　篤於親如祿位與共好惡與同皆是
　不遺故舊如有功必錄有罪必宥皆是　王陽明曰
　若合上節當重禮字　大全辨芑山張氏曰唐貞觀
　四年濮州刺史龐相壽坐贓免上以秦府舊人復其
　官魏徴曰秦府左右甚多若人人恃恩私則為善者
　懼矣上悦謂相壽曰朕昔為一府主今為天下主不
　得復私故人賜帛遣之相壽流涕去按故舊不遺可
　也有罪而私之則不可魏徴言可法
曾子有疾章　翼註曰此曾子以守身事親之孝訓戒
　門弟子啓予二句示以身之能保詩云至免夫推言
　所以保身小子二字望門人亦保身也　又曰引詩
　中即寓保身正意與别處正意在上而引言證之者
　不同　又曰讀者以而今而後作一句非也而今二
　字略讀而後吾知免夫一氣讀而今將死時也而後
　方纔也不然死後何知　顧涇陽曰戰戰兢兢乃吾
　性體流行沒些子放鬆處如臨如履猶所謂如見大
　賓如承大祭而語加嚴切耳非有所憂患恐懼之謂也

吾知免夫此是難免的意思非倖免的意思　薛畏齋

　曰父母生你出來便要你盡這箇道理臨死將這身體還
　他方謂之無愧曾子平日戰戰兢兢只為這箇念頭臨
　死纔了不但為手足之無傷也人若有曾子之心便
　是龍逢比干之身首分裂與啓手啓足只一般不然
　老死牖下亦與刀鋸戮辱無異
曾子有疾章　李毅侯曰曾子之意蓋以脩身為本也
　正心誠意是上半截事家齊國治而天下平是下半
　截事堯舜脩己以敬便是這工夫　袁了凡曰俱就
　臨民時言總是脩己以敬　須知首句是君子所貴
　乎道不是道之所以可貴　佐案曰所貴乎道只一
　戒懼精神但周身脉絡分領之以出者若有三耳
　逺暴慢等不是道是貴字意是工夫暴慢逺方是道

舉一籩豆凡瑣務皆在其中　高中玄曰斯字有

　力言纔動容貌就要逺暴慢纔正顔色就要近信纔出
　辭氣就要逺鄙倍蓋脩身之事不敢放一些空隙也

朱子曰看來三者只是非禮勿視四句　又曰暴

　剛者之過慢柔者之過　瞿昆湖曰辭氣二字並重
　前輩有氣是綱辭是目之説同是一句説話或出之
　以和平或出之以乖戾故辭之有氣猶顔之有色都
　要重看　呉因之曰這全靠心中有主若學問無根
　縱十分脩飾得好也只做得堂堂乎張也　操存在
　動正出之前省察則在逺近二字動正出三字只是
　閒字語類所謂人人如此是也陳氏謂操存則在上
　三句省察則在下三句猶未透蒙引又謂集註學者
　所當操存省察云云在此三句外此三句舉見成者
　而言亦謬　淺説曰斯字當則字看非戒勉之辭三
　事皆以其能如此者言而謂其為君子之所貴便見
　敬子之不可如此矣戒勉之意在言外　按淺説與
　蒙引之意同與集註改本亦不相悖余初以蒙引為
　不是似謬也存此以俟再定(庚子三月初八)　沈無回曰教
　其重本以該末非教其舉本而遺末也
以能問於不能章　通章以克己為主　張彦陵曰上
　半截有歎羨追思意與泛論不同　周季侯曰曾子
　把自家比照到顔子心境上去覺得其造詣之妙故
　追而思之不是鋪敘他學問語意全重在若無若虚
　上但虚無光景無可模寫須索從他好問説來方可
　想像這段意思此曾子最善形容處也若無二句承
　上二句㸃破他心事不作推原説　能與多細玩大
　全蒙引只是一件而有淺深之分與有與實一例皆
　屬知犯而不校則屬行若依通義許氏之説則能與
　多又似分知行似重疊了　沈無回曰犯而不校不
　是有意如有意則為老莊矣此說是　義府云苟知
　物我之無閒而萬物一體如一人之身手足爪牙之
　相犯斯無有校之者矣　析疑曰胸中不平輒要鳴
　胸中有得輒要説只是無量以容　大全辨王龍溪
　曰顔子嘗自立於無過之地未嘗獲罪於人人自犯
　之始可言不校今人於患難之來動欲以犯而不校
　自處非也我以非理加人人以非理答我此乃報施
　之恒所謂出爾反爾烏得謂之犯正須自反以求其
　所未至故有孟子之自反然後可進於顔子之不校
可以託六尺之孤章　大節蒙引以事變言淺説就君
　子身上言俱是看來淺説尤直捷　張彦陵曰君子
　二句只反覆以致歎美之意非抑揚口氣
士不可以不弘毅節　要重提士字當云人不可以不
　為士既為士便不可以不弘毅　　紹聞編云聖人
　與天同體自無不包不消説弘與天同運自然不息
　不消説毅在學者則不可以不弘毅　翼註曰弘毅
　在心體上説弘是有容毅是有守有容非容人只是
　容得道理與執德不弘反看　弘不是度量寛容度
　量寛容只是弘内一件　弘至大毅至剛　張彦陵
　曰本文雖把弘毅説起然弘毅處就是仁　王陽明
　曰仁人心也心體本是弘毅不弘不毅者私欲蔽之
　耳弘非有所廣而大之也毅非有所作而强之也
　其實即是仁然仁是理弘毅是所以體此理不可謂
　全無分别　四書家訓曰弘毅是心體仁是心體中
　所載者必是心體養得常淨常定此理方有安頓有
　以弘毅就作仁看者少差　程自逺曰不毅之弘非
　真弘不弘之毅非真毅惟任之逺故重惟道之重故
　逺　此是深一層解
仁以為己任節　張彦陵曰唯任之而後見其為重
　徐自溟曰重字在己字上見蓋人可以分任便不見
　得甚重為己任云者此在己之獨脩獨證人所不及
　致力之地所以見其任之重也
興於詩章　張彦陵曰按夫子從詩禮樂上拈出人心
　學要人把此心放在這三件上還要見得詩禮樂之
　重今人動曰人心有真詩有真禮有真樂是聖人作
　經之精意非後人窮經之實學　程子曰興於詩便
　須見有著力處立於禮便須見有得力處成於樂便
　須見無所用力處　沈無回曰此夫子進人以經術
　之實益今人動曰人心自有真詩自有真禮自有真
　樂試思無所觸而能興無所範而能立無所陶而能
　成者雖在上智能有幾人假令日與之言詩日與之
　習禮日與之和樂雖下愚不肖未有不興而立而成
　者也可見經學步步皆是實境今人之説是聖人作
　經之精意非後人窮經之實學果爾則先王之太史
　陳詩春官典禮瞽宗合樂俱是贅事此便是清譚禍
　世之作俑開人廢棄經學之漸故不可以不辨　依
　史氏解則志道據德依仁只解得興立成三字詩禮
　樂則其所以至於此者也但興立成與志據依有成
　功用功之分蓋興是已志道了立是已據德了成是
　已依於仁了不是説要志要據要依　朱子謂興立
　成只是游藝一脚事而史氏以興立成分配志據依
　似不相同然游藝原與志據依並行存疑志道章解
　甚明如此則史氏之説與朱子自不相背而并可明
　游藝句矣但此與游藝微不同者游藝是該終身而
　言志據依以前如此志據依以後亦如此興立成是
　以其成功之際言然亦須知到成之時非便置詩禮
　既成之後亦非便置樂　蒙引謂詩禮樂皆在外看
　來詩禮樂自當兼内外説但内外不可對舉所謂内
　者亦即寓於其外　存疑鹽硝之説另是一樣説當
　善用　唐荆川曰安得以寓於篇者之為經而隨吾
　心森然形者之不為經耶故即心而經是已安得以
　無所待者之為吾心而有所待而融然以興與有所
　待而肅然以斂之者不為吾心耶故即經而心是已
民可使由之章　朱子曰由之而不知不害其為循理
　及其自覺此理而知之則沛然矣必使知之則人求
　知之心勝而由之不安甚者遂不復由而惟知之為
　務其害豈可勝言由之而自知則隨其淺深自有安
　處　翼註曰非謂民皆無知但非上之所能使亦不
　可説强使民知則反鑿其性等意蓋不可使只是不
　能使不是不當使　佐案曰使字與孟子不能使人
　巧義同　司徒學校亦只是使民由之亦有使之知
　者則士也非民也　惟其不能知愈不可不急使之
　由此論不可不補使之由正所以使之漸而知也
　徐鴻洲曰異端之惑人正是乘其所不知　莊忠甫
　曰如教民忠君敬親者實也因忠君而至不得齒路
　馬因敬親而至式齊牛使人若曰牛馬且不可犯况
　其真乎此權教也權者立之以偽而行之以誠使民
　以為固然而由之可也若明言其權以示人則人以
　為偽而不肯由矣　齒路馬其流必至於背君聖人
　知之而有此禮此正是實理何謂權何謂偽耶
好勇疾貧章　張彦陵曰按天下之亂未有無所激而
　成者　好勇疾貧看來即作不仁之人看似妙但不
　仁之人不止是好勇疾貧者　處不仁之法如何曰
　先王之世教養道備則自無此後世不幸而遇之則
　唯簡身脩政以臨之至誠善教以動之明賞罰以示
　之待之恕防之密誅之不終日則亦庶乎其可矣
　袁了凡曰待不仁之人當憐念之教誨之或懲創之
　甚則放流之而不與同中國　大全辨卓菴張氏曰
　商任沙隨之㑹垂戒於春秋病已甚也　大全辨惟
　適張氏曰宋元祐閒吕惠卿等皆已斥外言者論之
　不已范純仁言於太后曰錄人之過不宜太深后然
　之或謂吕公著曰今除惡不盡將遺後患公著曰治
　道去太甚耳文景之世網漏吞舟且人才實雖宜使
　自新豈可使自棄耶按此深得不為己甚意然偽周
　之禍張柬之不從薛季昶劉幽求之言卒使三思再
　亂此則去草不去根之明驗又不得以已甚為辭也
　在審其輕重緩急何如耳
如有周公之才之美章　薛敬軒曰人有才而露只是
　才淺深則不露天下矜己妒人之態多出於小有才
　之人未有以周公之才而驕且吝者曰如曰使總之
　只是設言　大全辨或曰驕心是傲視天下吝心是
　要獨專其美有此一念便只任己私不顧人家國用
　人行政一味恣己聰明直恁前去耗喪元氣皆不暇
　恤其為才美所害關係不細故君子之才不可無小
　人之才不可有　無驕吝便是休休氣象　朱子謂
　驕生於吝看來驕吝還是相生的非吝無以為驕是
　驕為枝葉吝為本根非驕無所用其吝則又吝為枝
　葉驕為本根如此互看更妙　析疑曰學者縱有獨
　得之見亦天下同得之見也何得吝為己私　又曰
　驕吝正為足觀之念盤據胸中耳故以不足觀説破

其餘不足觀蓋鄙之也亦惜之也　曰其餘者種

　種伎倆原是德性中緒餘故善用之則為才不善用
　之則為剰技　此夫子特為負才者戒耳若夫用才
　之人則又不可以其驕吝而遂棄之也但當有以駕
　馭之耳(己酉)
三年學章　張彦陵曰此示人以純心之學三年亦大
　約言其積久然亦是活詞至字不必另解只言念頭
　未嘗到穀上也須發他一段清淨的心體堅凝的志
　向恬靜的精神袁了凡曰近名之念即從務實處黙
　黙潛滋或心下見得不真則自認以為學境而渾身
　已是欲境謂之至者不但身履其地即或念頭黙黙
　在此經過亦是至也　湯霍林曰好學亦不是枯槁
　忘世只是不以利祿動心即濟世亦是大學亦是不
　至穀　呉因之曰斯人也其於外慕之擾果以氣勝
　之者乎夫氣未有久而不衰者也則其所養者純也
　其於義利之防抑有意持之者乎夫意未有久而不
　改者也則其所見者大也　大全辨卓菴張氏曰元
　處士許謙諡文懿教人内外殫盡唯不教人科舉文
　字曰此義利之分也庶幾學不至穀之意
篤信好學章總㫖　周季侯曰出處去就這是士人一
　生的大局段這局段須從心性上打合若不仔細參
　研徹底融㑹縱饒有識有力做成豪傑手段畢竟不
　是聖賢結果故夫子從篤信指出好學從守死指出
　善道有這學術識見纔不錯了有這道力力量纔不
　偏了所以或去或就或出或處之閒恁地果決却又
　恁地斟酌既非世上一種假局面假機緣可以轉動
　得他又非世上一種假操持假作用僅取躱閃得過
　方纔是箇真正識力有道而貧賤無道而富貴這種
　人儘自謂信得過守得正却不知墮落幾千丈矣這
　一章總於入世上勘驗出人心性功夫只拈學道兩
　字時解只為把守字對學字便費許多周折　李毅
　侯曰此章重好學善道四字上無信無守則悠悠泛
　泛隨俗浮沉者不足道矣即有守有信而或昧於時
　宜當行不行當藏不藏如子路之結纓豈能及顔子
　之陋巷哉故惟好學乃能善道然後危亂不入而或
　見或隱悉當其可孟子以禹稷顔子為同道知言哉
　如此看與行藏章一齊俱了　重好學善道講極有
　理然正説原該四平備看可也　按四平之説本存
　疑似不如周季侯李毅侯之説為融俟再定(甲辰八月二日)

此章與中庸尊德性二節一樣

篤信好學節　翼註曰篤信守死懸空説篤信只説心
　有定見未必所信合理至好學則有所講明而所信
　合理矣守死只説心有定守未必所守合理至善道
　則有所斟酌而所守合理矣　又曰善道不必是死
　所當死只是守所當守　又曰善道是善其所守之
　道善字著力不是盡善之道　按存疑不是余初誤
　收淺説最明(庚子三月初十)
危邦不入節　管登之曰春秋之時危亂極矣夫子居
　焉入焉且欲以有道易無道何也曰聖達節賢守節
　夫子逹節之聖也故視天下無不可與之人此蓋守
　之也非化之也　沈無回曰夫子序次逸民則又曰
　無可無不可蓋顯然將身剔出在外而見非區區立
　身行己之常格所得拘者　學守分屬是大全饒氏
　解蒙引駁之最是
邦有道節　徐儆弦曰若邦無道而能汲汲濟世何可
　以徒富貴目之　李毅侯曰見隱二字與富貴貧賤
　不同見如見龍在田之見隱則卷而懷之也此所謂
　善道正由好學得來若有道而貧且賤則非隱也無
　道而富且貴則非見也故曰恥也此不但碌碌庸人
　多少有信有守而學問未圓者毎蹈此轍
不在其位章　張彦陵曰愚按國家設官以分職各不
　相兼不徒明分守而已正欲專其責於當事者使無
　所借以自諉耳世唯有越職自逞者反生當事者觀
　望之念唯謀不出於位之外則人人各專其責各治
　其事國家既免侵官之患亦無曠官之弊矣　不徒
　生其觀望之念亦且子以掣肘之患
師摯之始章　此章之意不是美關雎全在師摯適齊
　而發始字重看追憶其盛所以傷今　麟士解關雎
　之亂與蒙引存疑淺説不同未敢斷從姑存俟考
　據蒙引解則是以終該始據麟士解則是以其最盛
　者言　按畢竟蒙引説是麟士所引儀禮合樂三終
　正可見其至此猶盛如何便欲駁蒙引(辛酉三月初十定)
狂而不直章　翼註曰直是正直因志大故不屑為邪
　曲也　是非不枉是直有過勿揜是直表裏如一是
　直各兼言行此處直字似不必深看只指有過勿揜
　表裏如一二項説為是言行則仍當兼也
學如不及章　張彦陵曰二句總是狀為學之心不必
　作兩層看如不及是趕上前猶恐失是怕落後精神
　全在如恐二字　學無止境苟自謂已至必不至學
　無中立不日進則日退學無等待纔説姑待明日便
　不可皆是所以如不及之故皆是所以猶恐失之故
　不可分貼　朱氏之説謂學如不及己知所勉猶恐
　失之則勉而又勉似有病蓋此二句雖以心力分看
　然須知心與力是一時並用的
巍巍乎章　尤西川曰不但戀天下是與曰解使去已
　亦是與憂勤要保守他固是與即憂勤恐負天下亦
　是與蓋皆有一箇天下在胸中便為天下所動了舜
　禹之心真可謂空洞無一物矣　翼註曰全節作一
　句勿斷此天下以勢位言不主民言巍巍不與在二
　聖心體上説不被勢位壓倒故曰巍巍　存疑以好
　問好察菲食卑宮解不與雖妙然須緊看他前動心
　二字蓋謂其卑宮菲食為不與然有卑菲而叫不得
　不與者謂其好問好察為不與然亦有問察而仍叫
　不得不與者舜禹之不與在心不在外也　當與飯
　疏食章簞瓢章飯糗章同看須細認註不以位為樂
　句以憂勤解者非以行所無事解者尤非　王摩詰
　詩曰曾是巢許淺始知堯舜深蒼生詎有物黃屋如
　喬林此即儒者所云一㸃浮雲過太虚意必如此乃
　可言不與
大哉堯之為君也章總㫖　此章是以為君之功用言
　不是以為君之道言蕩蕩與成功文章俱在用上説
　無能名是無能名其丕冒不是無能名其所以丕冒
　成功文章是從丕冒中抽出一二言之與上文有大
　小之分非有體用之分大抵此章與中庸發育萬物
　聲名洋溢同一意註德字須活看尹註無為而成似
　涉君道上説了時解以有為無為分者都本此此俱
　屬賓意非正意予前亦主此今細讀蒙引存疑知其
　謬也且有為無為雖作賓意亦不可分貼　(附)李毅
　侯曰大哉領起一章下因以則天形大哉以無名形
　則天以成功文章之巍煥形則天而無名　大抵此
　章須從其功用之盛想出其運用之妙本源之深方
　是若徑從本源運用上説便是將賓作主　(附)四書
　蒙訓曰堯之則天亦非專以心體言自其德之充積
　於心而潛孚黙被於天下者言下成功文章俱在内

按依此則通章俱兼體用説亦似妙姑俟再定(壬寅)

　(五月廿八)
大哉堯之為君也節　翼註曰大哉二字就是巍巍蕩
　蕩巍乎煥乎之總名下正句句形容其大　呉因之
　曰首句下箇為字極有意分明謂堯首闢洪荒有為
　處大耳下文成功文章正指其實而言之　舜無為
　堯有為妙絶但即以本章為字當之則鑿　無能名
　在用上説蓋并其發見者人都看不盡所以為大若
　就體上説便非㫖時解類以無為講無能名以有為
　講成功文章不知無能名連成功文章都包在内是
　大而不可名非深而不可名也如何獨説得無為
　翼註曰民無能名非民不能名乃堯之難名也只是
　德之大不可以一德名之耳
巍巍乎其有成功也節　翼註曰成功是治功有成天
　下各遂生復性之意　就成功文章説無能名呉因
　之李毅侯皆主此與蒙引存疑微不同若云即其大
　之中舉其成功言之已不能名矣况能名其大也耶則
　可　沈無回曰見與名不同可見而不可名朱註自
　妙　問成功文章不足以盡堯不知成功文章外其
　發見者更有何事曰亦不脱成功文章但不止人所
　見之成功文章其成功文章是無窮無盡的然此所
　謂巍巍乎煥乎者只就人所見之成功文章説不是
　説無窮無盡之成功文章其無窮無盡之成功文章
　在蕩蕩乎内　李毅侯曰維天風雨雷露皆功也而
　不能名其功也日星河嶽皆文也而不能名其文也

大全辨或曰此章要説得切實今皆説得玄虚看

　為君二字此章所謂德者以施諸治者言也非僅一
　身之德也不可名是不可指一件以名之非隱於無
　迹也是廣大不可名非幽深不可見也　按此説最
　是但以註為誤則不知註正是此意也
舜有臣五人而天下治章總㫖　葛屺瞻曰此章乃言
　周之嫓美唐虞者不在才而實在德
舜有臣五人而天下治節
武王曰節
才難節　張彦陵曰此節固是歎才之難實是贊周才
　之盛(語意是即難以見其盛)勿作不足之詞唐虞二句重周言
　而以唐虞形之須看一際字若使唐不際虞虞不際
　唐則其盛亦不能如周夫唐虞一盛寥寥千載至周
　再盛固見才難除却婦人止有九人尤見才難　翼
　註曰九人而已雖似抑周又要提起説得盛時猶難
　况其不逮者乎
三分天下有其二節　張彦陵曰此節大意只云周之
　才固比隆於唐虞而周之德亦非不足於揖遜也觀
　不曰文王之德而曰周之德可見　三分有二就民
　心言非真畫地而分也以謂左右之作率字看服即
　帖服之義見其出於中心若衣之附體然無一毫勉
　强意　註以至德屬文王本文何不曰文之德而曰
　周之德耶顧涇陽曰三分天下有其二以服事殷非
　特文王為然書曰惟十有三年大㑹於孟津中庸曰
　武王末受命由十三年以前觀之武王亦文王也孟
　津之㑹天與人歸不得已而順之應之耳豈可沒其
　初心哉夫子概而贊之曰周之德雖謂白武王心事
　可矣
禹吾無閒然矣章　沈無回曰夫子贊堯舜不容口而
　於禹獨曰無閒然何也當此之時帝降而王德降而
　功世道升降之㑹議論易生故云　三王之文明漸
　啓不得不示之以儉而儉而不適其宜唐魏之所以
　刺也則人稱禹為克儉夫克儉乃禹之可閒也五帝
　之質朴猶存不得不開之以豐而豐而或過其宜增
　華毋乃甚乎則人稱禹為克勤夫克勤乃禹之可閒
　也故禹者處乎可閒之㑹而幾幾不免於閒者也
　惟精惟一是其本領允執厥中是其行事不知其然
　而然是其用心　張彦陵曰不但曰孝鬼神美黻冕
　而必曰致者内極其情外備其物也　鬼神似當兼
　天地祖宗黻冕似當兼朝祭新安陳氏及蒙引之説
　太拘　徐岩泉曰聖人以萬物為一體不於自己身
　上起念宫室之卑衣服之惡飲食之菲吾居之衣之
　食之蓋其心在彼而不在此有不自知其為薄者正
　是有天下而不與處也　側重下半截又是一法
　馮具區曰自古聖人唯禹之治水作用最大有大作
　用者或細行有所不矜却於衣食宫室閒精義入神
　如此用心何等周密
　四書講義困勉錄卷十一
欽定四庫全書
　四書講義困勉錄
　　　　　　　　　　贈内閣學士陸隴其撰
子罕

子罕言利章　張彦陵曰利字畧讀斷謂夫子罕言利
　命非利也亦與利罕言也仁非利也亦與利罕言也
　一則恐其淪於卑汚一則恐其鶩於高逺　利不止
　貨利凡計功算效皆是　易以道義配禍福如言貞
　則吉不貞則凶貞則利不貞則不利之類蓋行道義
　即是利且行道義則自有利貞則利等當兼此二意
達巷黨人曰章總㫖　張彦陵曰按此章與多能章叅
　看總是不貴博之意觀黨人口氣都是美夫子之辭
　但聖學全不貴博故拿個執字破他夫子之意不是
　辯其無所成名只是辯其以博學為大而不可名恐
　世之人但求之於博耳黨人立言之弊只在博學二
　字夫子射御之説亦只辯其博學二字　看來此條
　與註亦不相悖蓋如此説亦不碍其為謙詞也(壬寅六月)
　(初一)　通章俱要於言外想見聖道之無所不該蓋黨
　人之言甚淺而即其言察之則甚深夫子之辭甚謙
　而即其言思之又甚大黨人不知也夫子不知也黨
　人之言淺而深詳大全朱子夫子之詞謙而大詳存
　疑黨人淺處詳大全雙峰饒氏新安陳氏夫子謙處
　詳後　破當云聖道無所不全而相忘於不知焉
　諸説紛紛若不從註便當從此
大哉孔子節　蒙引以大哉博學為美無所成名為惜
　看來大哉二字即兼美與惜二項似更妙然未敢斷

看來黨人之惜不是不足於夫子而惜之只是惜

　人之不能名夫子耳故註總謂之曰譽如此則直與
　太宰一樣見識矣(壬寅六月初一)
子聞之曰節　王觀濤曰聖人只不欲以徒博率人故
　為此言若曰與其汗漫博學吾寧執御耳口氣平易
　明白初非反言以見道無可執也且執字亦只專習
　一藝與執一不通之執不同(丙辰八月補圏)　承之以謙存
　疑曰大哉孔子是譽之無所成名又是惜之聖人却
　把博學都放下只認無所成名一邊而欲執一藝以
　成名是承之以謙也未是玩語氣若曰黨人美我之
　博學而惜我之無成名乎夫我安能如是也我將有
　所執矣而果何執乎是自謙而兼有儆人之好博意
　即太宰知我一節之意蓋不特放下博學亦并放下
　無成名(己酉三月改)　須知自認博學已是謙詞轉出執
　字執而又以御又是謙詞轉出執字其中又有儆人
　意與太宰章君子不多同但太宰章則突然説出此
　意此章則因上文無所成名來有所成名即是執
　宋羽皇曰聖人不自知其大而嫌己之無所執聖不
　自聖大都如此若無所執故無成名無成名故成其
　為大此意當於學者口氣見之若微文婉刺則非矣
　(己酉二月初九)　此章有五病首節美其學之博而惜其不
　成一藝之名一美一惜總在大字内惜無成名不是
　惜夫子之不能成名乃是惜人之不能名夫子總是
　贊詞故註總謂之譽與蕩蕩民無能名一例但彼之
　無名説得深微此只就博學上看出説得粗淺耳蒙
　引存疑以大哉博學為美無所成名為惜則惜在大
　外而與註中譽字不合矣此蓋本圈外尹氏註及大
　全新安陳氏而非圈内正意此一病也既將無所成
　名看在大字外遂有謂黨人欲夫子有所執以成名
　下節是夫子冷語以破成名二字言道本無可執名
　則必須執一有所執便落於技藝之末與圈内承之
　以謙意相去萬里矣不知夫子不居博而居執猶不
　居聖仁而居為誨也絶無破名之意亦絶無道無可
　執之意蓋黨人原未嘗欲夫子之執安得謂夫子反
　言以見道無可執黨人原未嘗欲夫子成一藝之名
　安得謂夫子反言以破名此二病也註中聞人譽己
　承之以謙此是正意若學原不貴博此是旁意道無
　不在故可博亦可執不可以一善名亦不必不以一
　善名此又是旁人就黨人夫子之言看出而黨人夫
　子並未嘗有此意作者毎將此等議論夾入正意此
　三病也此章之謙與他處微不同蓋博學無名本極
　粗淺與太宰章之多能一例但聖人謙抑之衷不但
　聖仁天縱有不敢居即博學多能亦不敢遽當故後
　章則託之少賤此章則自商所執若不能為博僅能
　為執者然乃謙而又謙之辭泛言謙抑與他處無分
　别此四病也博學二字緊對技藝説認作學問學道
　之學者固謬近則多以知能貼之此雖本大全然知
　能亦須緊貼技藝若離却技藝空説知能則與他處
　學字亦無分别此五病也此作文極淺率意在去此
　五病謹識之以質高明　此己酉所作總評已前所
　錄俱可不觀
麻冕章　李九我曰聖人舉麻冕以例拜下言我何嘗
　泥古如麻冕純儉可從則從之但此心過不去處要
　從他也從不得此儉字只是省工夫取簡便之意非
　奢儉之儉　漢疏訓恭儉　許白雲曰冕之名有五
　衮鷩毳希玄天子公卿大夫士朝祭用之冕之下有
　弁弁之下有冠皆首服也冕冠皆以緇布為之然註
　泛以麻冕為緇布冠者恐人誤以麻冕為凶服故以
　是釋之其實緇布冠不止是麻冕也
子絶四章　當與無適莫章叅看適莫内各有意必固
　我適亦有意必固我莫亦有意必固我又須知毋意
　四句外尚有義之與比一句意思　此正於作事上
　想見聖心之虚但亦須想到聖人無事時心體註事
　前不是無事時　須知意必固都有我字在内但至
　意必固之後則我字已成就滿腔都是我了　朱子
　曰四者始於我而終於我　王龍溪曰意是本心自
　然之用如氷鑑之應物或以毋意為滅意非也或以
　毋意為毋惡意亦非也(動而無動亦是毋意之義兩路駁入逼出此㫖甚妙下三)
　(句皆當如此推之)或以毋意為立説過高非初學所能及亦
　非也初學與聖人之學只有生熟安勉原無二致及
　其知之成功一也　翼註曰意字只是著意有意為
　不善固私也有意為善亦私也如夷有意於清惠有
　意於和孔子亦皆無之　大全勿軒熊氏謂此是誠
　意章事謬此是屬正不屬誠是兼心意説不是專説
　意余初誤收(己亥九月十一)　四書家訓曰我是己私謂知
　有己便是私不但有私於己也此意必固我不在欲
　境上看要在理境上看　淺説曰蓋其心純乎理而
　無一念之閒事任乎理而無一毫之雜兼心與理言
　妙
子畏於匡兩節　翼注曰文在兹謂我能憲章之也
天之將喪斯文也節　夫子自任兼窮達説為是大全
　饒氏最得蒙引存疑俱主興東周説不是存疑謂文
　是禮樂制度乃達而在上者之所為用世之事也若
　但謂之道則窮而在下亦説得然註雖以禮樂制度
　解文自當活看　天之未喪斯文也當依馬註作自
　信語口氣與上將喪斯文也句自别麟士謂二句是
　商量平對之詞不可從
夫子聖者與節
固天縱之將聖節　固天縱之縱之二字重不重天字
　以上文太宰説聖者主生知説亦有天字意也　翼
　註曰將字輕看畧去亦可　又曰縱字要認蓋不但
　使之生知安行而且縱之以知至行盡也若但云生
　知安行凡聖人皆然矣
太宰知我乎節　鄙事二字似是承上起下之詞麟士
　連多能讀雖似妥然與註不合　李衷一曰夫子以
　多能為鄙事這多還在釣弋獵較上看其與不多對
　還是精粗上下之别非博約煩簡之别近來把多能
　當多聞多見看以不多當一貫看畢竟非不貴多能
　本㫖　此章所論極淺連多聞多見亦屬不多邊不
　屬多能邊　李毅侯曰聖人未有不多能者但他多
　能處亦與人不同形下之器即形上之道據德依仁
　游藝何嘗作藝能看但此非所以律人使他人涉此
　則終是藝焉已矣故曰君子多乎哉不多也近有以
　多能為多聞多見不多為一以貫之未是蓋多聞多
　見是學問功夫總是聖人根本上事多能不過其緒
　餘耳多聞多見如今人讀書是也多能如今人圍棋
　博陸是也明是兩項聞見是要緊的志道據德依仁
　步步從此處著力去多能是沒要緊的聖人志道據
　德依仁而後藝可游也不然未有不玩物而喪志者

註聖無不通與聖而無不通非相應語聖無不通

　重在無不通上對太宰説是駁其單以多能為聖聖
　而無不通重在聖上兼對太宰子貢説是讓其由聖
　而多能聖俱以生知言
吾有知乎哉章　張彦陵曰此非實有鄙夫來問只是
　設言　周用齋曰鄙夫雖空空而其本來知識則皆
　有之聖人因其所問為之酌量其可否彼之胸中必
　有隱隱發動者而始終本末盡言以告此便是叩其
　兩端而竭也　翼註曰兩端是舉兩端以該中閒自
　至淺近以至至深逺也不是兩件　執兩端與竭兩
　端大全朱子雖云也只一般然朱子此句只是解其
　字義其實兩箇兩端不同執兩端是以異同言故註
　曰小大厚薄竭兩端是以顛末言故註曰始終本末
　上下精粗須辯　夫子自謙蒙引專以知識言大全
　朱子兼以誨人不倦言俱妙蒙引是本若聖與仁章
　説朱子是本黙識章説然朱子不是誨人不倦一句
　止可作餘意不可與無知識對説　陳子遜評乙未
　房書曰此題注曰聖人謙言無知而教人則不敢不
　盡章法了了但不善融㑹上下截易似蜂腰頗無聮
　屬不知聖人從來謝却生知學誨不厭倦自是一生
　本領　刁蒙吉講此章雖云象山陽明純是禪却又
　云雖是聖人謙詞却原來本體也如此兩端曰其端
　亦以人治人之意全與註相背　見一時文講竭字
　曰飲食居處有性天焉苟不力為敷宣有教無類之
　謂何此講得最好(壬申三月)
鳳鳥不至章　高中玄曰孔子非思鳳鳥河圖也鳳鳥
　河圖伏羲舜文之瑞孔子思伏羲舜文之君而不可
　得見又不可以明言故託思鳳鳥河圖以寓意耳若
　得伏羲舜文之君即鳳之不至圖之不出可也李卓
　吾曰説己正見其不己處
子見齊衰者章　許敬菴曰其作與趨無非天則惻隱
　恭敬之心人皆有之唯聖人能全之爾　刁蒙吉曰
　必作必趨此聖人之敬心内外合一者也而尹氏獨
　舉而歸之於誠蓋誠合内外而後敬合内外此探本
　窮源之論也　佐案曰總是性與天道之流行處
　謝顯道常令朱子發聽説論語首舉此章及師冕見
　章曰聖人之道無微顯無内外由洒掃應對而上達
　天道本末一以貫之一部論語只恁地看
顔淵喟然歎曰章總㫖　翼註曰此主歎聖道之妙説
　有主歸功夫子説者有主始終歎道之難説者俱不
　可從
仰之彌高節　通章精神全在喟然二字上　周季侯
　曰凡人到心力莫庸處始發之歎喟然二字正欲從
　末由之真景象也記者以此擬其神情絶有可想
　呉省菴曰喟然之歎固是歎道之妙實從末由處來
　初然如此力求不但無所從亦且無所見一得夫子
　之教便去著力及著力之盡又到著力不得處如之
　何而不喟然歎也　程子曰他人見孔子甚逺顔子
　瞻之即在前後但只未在中間爾　須知仰鑽瞻忽
　之時雖未見得親切然與他人之茫然者自不同所
　以集註著深知二字而程子有見其高見其堅及瞻
　之即在前後之説也仁山金氏畧見道體一句最領
　此㫖　按首節朱註謂是深知其妙而胡註謂是未
　領其要其實一也周用齋謂雖欲從之二句與仰之
　四句相應而以胡氏先難後獲之説為非恐不是
　顔子仰鑽之時不但夫子不思不勉之境未能見到
　即大槩説夫子之道也未能見　朱子所謂中庸不
　可能還是總説三項麟士謂正解前後非泛説也故
　又以上蔡謝氏之説為明看來似太拘蓋中庸即是
　高即是堅若中庸以高明中庸分言者又另是一樣
　話也仁山金氏亦似從上蔡者俱不可用　四書家
　訓曰二彌字不可泥道非因仰益高因鑽益堅也只
　極擬其至高至堅耳　此節見顔子初間不能循循
夫子循循然善誘人節　張彦陵曰㸃出二我字見文
　與禮皆吾所固有者夫子只一開示云爾　翼註謂
　顔子一游聖門即承博約之誘矣豈前者嘗用仰鑽
　瞻之力而不得其要後用博約之力而乃能卓爾乎
　按翼註此疑甚疑得好看來顔子所謂仰鑽瞻者未
　始不是博約但未得博約之效故見其彌高彌堅耳
　夫子循循善誘者只是教其只管用力於此耳(壬寅六月)
　(初二)　李毅侯曰要知憤樂忘年雖在七十時尚是這
　工夫堪怪今人看博約二字都作權教將誘字直作
　哄誘之誘説聖賢真實學問不明於世久矣
欲罷不能節　王龍溪曰此是真性流行無可歇手處
　譬之真陽發於重泉之下不達不己才就是性之作
　用吾人不能竭才固是不肯拚捨性命忍此一刀亦
　是未曾見性所以歇得手顔子至健以致其決是性
　體天然之勇氣魄上支撑作為上湊泊非竭才也
　百方家問答載龍溪此條首云欲罷不能不作用工
　夫説　愚按良知家凡遇工夫必拽轉作本體説此
　是一個套子(辛酉三月十一)　翼註曰才即孟子非才之罪
　的才字乃性之作用與才能之才不同　范光甫曰
　卓爾時文謂見其高堅前後可為捧腹高堅前後是
　顔子認不真拿不定故以四字形容更見那高堅前
　後原是夢囈了且卓爾末由原是一時光景分開便
　誤　翼註曰卓爾與欲從末由俱是指定夫子之道
　説不是泛説道　又曰立是立在前猶與我為二也
　從是跟上去與之為一也　卓爾看來圈内圈外是
　兩意圈内是泛以道言圈外是就夫子之不思不勉
　者言從圈内為是若欲兼用口氣當云日用之間非
　徒知之極其明也而并夫子之不思而得者亦見之
　甚親也非徒行之極其至也而并夫子之不勉而中
　者亦見之甚切也如此方見得顔子實際地位然終
　不若單用圈内之直捷　圈内單以安勉之分言圈
　外兼以虚實之分言其於夫子中庸之道則勉而未
　安其於夫子不思不勉之境則虚而未實　卓爾雖
　有兩解而俱是就夫子身上説但一則以夫子中庸
　之道言一則以夫子不思不勉之境言　存疑及新
　安陳氏專從圈外者也仁山金氏專主圈内者也
　卓爾即用圈外解而欲從末由斷不可如存疑曰鑽
　仰愈勤而高堅猶未能得摸捉雖急而前後猶未能
　定蓋仰鑽瞻忽之時是説不能見不是説不能從卓
　爾之時雖未能從而已見到何得尚如存疑所云
　李毅侯曰問雖欲從之末由也已若是要從還從何
　處下手曰也只向博約上精進去問從了後面却又
　如何曰到底只是博約使顔子不夭至於晚年一定
　也發憤忘食樂以忘憂不知老之將至者聖人愈到
　極處博約工夫愈不能已耳
子疾病章　管登之曰夫子嘗從大夫之後則以臣禮
　治其喪亦非無辭但春秋之作全在誅僭竊以正名
　分而用大夫之喪禮乃身自犯之則何以矯三家之
　僭而討陳恒也故切責由如此　梁無知曰此與不
　肯厚葬顔子共一個念頭蓋君道師道夫子知其有
　分何必復借君道以為重臣之手二三子之手語極
　有味　翼註曰末節上二句有臣不足以為榮下二
　句無臣不足以為辱　觀此益知子長孔子世家無
　識甚矣
有美玉於斯章　張彦陵曰此章即是用行舍藏的道
　理子貢之言病在於求夫子之言妙在於待　翼註
　曰子貢設兩端以問意重在沽善價亦説得好但病
　在一求字則於沽似急了於玉似輕了夫子以待字
　換他何等從容何等自重　看來子貢口氣不是單
　疑夫子之懷寶不仕其意謂君子處世非隱則見而
　夫子之迹既不象隱又不象見故其問如此非獨意
　在求亦意在韞也夫子以沽字破他韞字以待字破
　他求字兩意並重愚見如此而集註大全皆以子貢
　之問因孔子不仕而設故單重求字待字講亦自有
　見蒙引存疑説約皆主此因舊可也　刁蒙吉曰伊
　尹其商之美玉乎耕野以待成湯之價而沽之伯夷
　太公其周之美玉乎居海以待文王之價而沽之不
　然則終其身以莘野海濵老矣後世則孔明漢之美
　玉也躬耕南陽以待三顧之價而沽之
子欲居九夷章　張彦陵曰不必説所居則化此言碍
　了中國只在君子居之一句上討神情　註化字要
　看得活須與大行其道有别方是不然便碍了中國
　若存疑冀遇行道之説又在此化字外化是可必的
　行道是不可必的然須知欲居九夷是假設　附大
　全辯或曰郯東海國郯有人能知先世之禮是君子
　也非夫子自謂也記此以明夫子之最初好學非卜
　居於夷也作憤懟逃世者非
吾自衞反魯章　張彦陵曰然後二句舉其成功言
　四書家訓曰周樂在魯其本於先王所制者原無不
　正自新聲代作沿流雜亂樂之不正久矣　樂正句
　虚雅頌得所是樂正之實蓋分言之則樂自樂雅頌
　自雅頌合言之則樂即是雅頌雅頌即是樂興於詩
　章是分言此章是合言註詩樂二字不可分配所謂
　雅頌即是樂者有雅頌之詞有雅頌之音有雅頌之
　器有雅頌之容有雅頌之地有雅頌之時但言雅頌
　則無所不包樂即是雅頌亦然以樂為音律雅頌為
　篇章而交互對説者非重在樂謂樂正而雅頌自得
　所者亦非重在雅頌謂雅頌得所而後樂正者亦非
　以樂正為正樂雅頌得所為删詩截然作兩項對説
　者尤非蒙引從第四説存疑駁之極是蒙引説附下

附蒙引曰按集註置詩於樂之上則知以雅頌為

　樂之詩歌者未然須詩樂平説　言雅頌則包國風
　在内南軒説得明陳氏列國多不正之聲及二南只
　用之房中之説微有病須活看　註殘缺失次總頂
　詩樂蒙引謂殘缺謂樂失次謂詩謬　鄭氏謂仲尼
　編詩用以歌而非用以説義也此句須活看非謂不
　説義也但詩必聲與義俱備非單説義也然聖人教
　人學詩亦有單説義者此又是言詩之别法　四書
　家訓曰無論雅不混頌而孰用之王廷孰用之侯廷
　孰用之家廷各不相紊則雅得其所矣無論頌不混
　雅而孰用之王廟孰用之侯廟孰用之家廟各不相
　混則頌得其所矣　按得所亦不必專在此然此亦
　是得所内一事　百方家問答云張侗初云正樂即
　正雅頌雅頌得所亦謂聲律差别如歌詞殊調者也
　非以雅奏於朝頌奏於廟為得所也
出則事公卿章　張南軒曰此章視之若易能然行之
　無憾則未易也蓋於天理之當為者求盡其道人情
　之易動者不踰其則雖聖人亦極乎是理而已　此
　章須知四者之為庸行須知四者之未易盡須知聖
　人之謙處須知聖人謙而愈謙處要説得周密無遺
　方是　聖人謙處以能而自謂不能言謙而愈謙以
　四者皆庸行言　王宇泰曰孟子説堯舜之道孝弟
　而已矣乃衆人亦未嘗個個傲慢如何只是堯舜能
　孝弟此等處皆當致思古人稱堯允恭克讓安安却
　跟於欽明文思中來稱舜溫恭允塞却根於文明中
　來乃是盛德自然便是堯舜的孝弟今人事父兄亦
　多體面不失事公卿謹密決不致得罪然一念之微
　不知與盛德自然何啻天壤以此見孔門之學平實
　中最精微　高中玄曰他人只在形迹上看必待沉
　酣頽倒方謂之困聖人在心上看稍過其則便自知
　之何有於我若自他人視之依然動容中禮何有一
　毫差錯此正聖人極精細不可及處　湯霍林曰何
　有於我正在日用細微處自家檢㸃此與庸德之行
　不敢不勉之意同
子在川上曰章　徐玄扈曰此是就水言道非以水喻
　道　據大全呉氏逝者不指水據淺説則逝者即指
　水淺説不是　註道體體字不是體用之體是體段
　之體勉齋謂合道器兼體用而言最明　天地之不
　息者不可見故就日往月來見之其實日往月來等
　已是用了所謂兼體用言也若程子天德王道之説
　則又是分體用言　商文毅程大結盈穹壤間皆道
　也而川流特其一端耳故子思子於中庸以鳶魚之
　飛躍明斯道之昭著殆與此同一機也然川流有以
　見道之無時不然鳶飛魚躍則以見道之無物不有
　此又體道者所當知按此極透觀此則知以活潑潑
　地解川流者非以光隂迅速解川流者尤非　張爾
　公評商作云蔡氏謂夫子川上之嘆有感於道體之
　無窮勉人進學以求造乎純亦不己耳徧閲先後輩
　作皆因與道為體一句只顧發揮道體竟將伊川是
　以君子法之以下數句遺却不做雖簡潔如文毅亦
　已不能體貼紫陽正註　葉訒菴作後二比云謂施
　而苦其難繼者此以難自阻耳謂行而可以中止者
　此以止自便耳甚合張爾公之意然本戊戌張敘
　此節時文或只就天地之化上説或并不用化字而
　只就逝者言之此皆是時文欲蘊藉而然其實言化
　言逝道即在其中今人因此便不知此章為道而發
　則因其欲蘊藉而遂忘却本來矣固不如明㸃道字
　之為妙矣　朱子大學註云然其本體之明則有未
　嘗息者亦即所謂逝者如斯夫不舍晝夜也　時文
　有云唯有本故能不舍又云唯無所為故能不舍此
　皆著眼在逝者然此章自當重在不舍即使有本無
　為若非不舍亦不中用(壬申七月)　逝者中有不變之理
　有時中之理皆要不息(壬申)
吾未見好德如好色者也章　翼註曰德兼人已此只
　歎誠於好德者少言外有令人自省之意　圈外另
　是一説不必從然存疑遂謂史記因子見南子事而
　撰之則太刻　刁蒙吉亦疑叅乘之事深以存疑為
　是　刁蒙吉曰朱子云有子後精氣一㸃不可妄洩
　好德不好色如此
譬如為山章　此章只重進字止字及兩吾字論止則
　不特始基之時不可止即垂成之時亦不可止論進
　則不特垂成之時當進即始基之時亦當進大意只
　是當進不當止而進止之機總決於吾兩個一簣不
　可泥看　翼註曰正意總在譬如上全文俱就山説
　而正意自見勿悞以止往作學説　辛丑謝遴譬如
　為山一節文是其止也豈或有阻之撓之者耶即或
　有阻之撓之而其受人之阻受人之撓者則吾也是
　其進也豈或有誘之勸之者耶即有誘之勸之者而
　其受人之誘受人之勸者則吾也
語之而不惰者章　張彦陵曰不解的人與語如水沃
　石一味昏昧無醒發便是惰了　惰字即兼昏字
　所謂不惰者當其聞教之始即有莫遏之勢及其力
　行之時始終一莫遏之象兼説方是只從新安陳氏
　説為是蒙引太拘大全朱子謂不惰唯於行上見得
　者蓋心解者不可見而唯力行可見非謂不惰只説
　力行也(己亥四月十八改)
子謂顔淵曰章　止字是怠弛之意不是成就之意
苗而不秀者有矣夫章　王觀濤曰此重學必期於成
　語意要重歸到實上論而兩不字皆由人力未到不
　兼天時呉省菴曰兩有字謂其出於常理之外歎其
　不應有此以令人思其所以有此之故　南軒張氏
　雖兼天時説其實不重須活看　南軒以有質而不
　學解苗而不秀新安以始學而不發達解之新安較
　勝蒙引亦從新安　須知苗秀實俱以正學言若走
　了差路而秀且實愈不是矣此又是上達下達之分
後生可畏章　張彦陵曰此通是激勵後生語只作一
　人看説可畏所以歆動他説不足畏所以警惕他呉
　省菴曰究後生之終便是四十五十之人原四十五
　十之始(此是推開看)便是後生之人失其所可畏便到不
　足畏的境界如何一息可怠惰得　此亦為後生而
　發非以四十五十限定人也　王陽明曰來對今只
　就後生言將來必强如今日也不必添我字　陽明
　看今字似渾然註我字是從畏字生出其義自妙
　所以無聞者或優忽或中止或助長皆有　註明説
　不以善聞是即天下歸仁邦家無怨之意與是聞也
　之聞自不同不必作聞道看　顔氏家訓曰曾子七
　十乃學(未知所出)名聞天下荀卿五十始來游學猶為碩
　儒公孫弘四十餘方讀春秋朱雲亦四十始學易論
　語皇甫謐二十始授孝經論語皆終成大儒此並早
　迷而晚寤也世人以遲暮而因循面牆亦為愚爾幼
　而學者如日出之光老而學者如秉燭夜行猶賢乎
　瞑目而無見者也
法語之言章　此章為聽言者發不為進言者發從與
　説權在言者改與繹權不在言者故曰吾末如何全
　是激發他改繹語意與孟子梓匠輪輿章一樣　或
　謂有法語而不見從巽與而不見説者何謂從與説
　權在言者曰此是千百中之一從與説乃其常也
　張彦陵曰理無可逃故必從情無可拂故必説此是
　進言善處然必改與繹而後實收其益全在聽言者
　自家理㑹與進言者無涉故曰吾末如之何不重吾
　説之窮重彼不可救正上　法巽槩指君友不可單
　作臣諫講　四書家訓曰巽與或借他人及古今事
　與類者或寓箴於頌　從與説當淺看若是真從自
　能改真説自能繹　翼註曰繹字固是心繹其微意
　改字亦根心上悔悟而來改字固改其前非繹字既
　知其微意所在則改圖亦不待言矣不可因改繹二
　字以法言作救過巽言作陳善　按翼註甚是但又
　謂法言巽言俱是規過恐偏　又曰吾末如之何不
　可如舊説云法言不改猶有望於巽言也而巽言又
　不繹巽言不繹猶有望於法言也而法言又不改玩
　本文無此交互意只是著力不得故曰末如之何此
　句雖若外之實深惕之　湛甘泉曰説而不繹猶不
　説也而甚於不説從而不改猶不從也而甚於不從
　何也不説不從者即蔽錮日甚然此念一轉其奮發
　猶可望亦從亦説只是不繹不改全是頑皮心性如
　何著手　不説繹者反不足責而説繹者足責不説
　繹者反可望而説繹者無望陳新安湛甘泉之説一
　意而兩層兼用方完
三軍可奪帥也章　此以上句形下句須於可奪處勿
　説容易了方顯得不可奪意出　翼註曰可與不可
　全在人己二字志字不可專指綱常名節大率是者
　不奪於非正者不奪於邪不奪亦不限定死生之際
　凡利害皆是　大全辯麻城梅氏曰不可奪不宜專
　指刀鋸鼎鑊説向氣魄一路去如劉禪之庸懦至今
　令人氣悶而不能少變武侯之鞠躬盡瘁武瞾之汚
　穢雖鄉黨自好者皆褰裳避之而不能灰狄梁公取
　日虞淵之心須説得寛
衣敝縕袍章總㫖　沈無回曰人心忘則進有則執至
　於執則非獨未得者不能進即已得者亦塊磊不化
　之物矣夫子一則曰何用不臧再則曰何足以臧總
　是一般前念為臧後念非臧正忘與執之閒耳老子
　曰人知善之為善斯不善己
衣敝縕袍節　衣敝不恥是極形容子路高明之胸次
　之詞非實有是事也恥從心上發出見他真心不為
　富貴所動口頭超脱俱用不著　四書家訓曰不恥
　言他一㸃真心脱然於世味者如此非强排遣於外
　云爾
不忮不求節　不忮不求根上恥字來忮者恥之激而
　為忌嫉求者恥之溺而為希冀精神全在用字上
　李衷一曰引詩不是贊嘆他乃是誘掖奬勸他使他
　由此以進道故何足以臧只發明得何用不臧内意
　非有兩層　忮求總根恥字較大全嫉人之有恥己
　之無較勝　翼註曰貧富相形且不以動其心則此
　心最精明最强固以精明强固之心進道無所為而
　不善故曰何用不臧
子路終身誦之節　翼註曰子路亦不是自矜誇但其
　意謂夫子以是稱我想即是盡善道理我當終身守
　而勿失便是不復求進了　子路終身誦之不泥衞
　詩之見於心即誦之無斁可也不病其為誦也而子
　路於此一似猶泥衞詩之見者記者從旁擬之遂以
　為若將終身誦之云　想子路固知忮求之不可有
　也因有念兹在兹者焉獨不念吾雖去其所謂忮猶
　有一不忮於心也吾雖去其所謂求猶有一不求於
　心也其於詩即未嘗誦而無非誦也殆一日而有終
　身之勢已　想子路唯恐忮求之或時有也甚有釋
　兹在兹者焉獨不念吾未并忘其所謂不忮即此是
　仍有一忮於心也吾未并忘其所謂不求即此是仍
　有一求於心也其於詩即不復誦而皆如誦也殆終
　身而守一日之見已(戊辰金懷玉)　翼註曰何足以臧亦
　不是不臧但臧之分量無窮此未足以盡之耳　按
　何足以臧不可説太低了只是升堂而未能入室之
　意　袁了凡曰心有所著則好境皆成魔境　沈無
　回曰袁了凡看何足以臧又深一層雖非集註正意
　然可相發明
歲寒章　于忠肅曰松柏後彫不徒是明一己之節有
　賴此以獨留造化之春而㸃綴乾坤之色　此為為
　松柏者慰不可以歲寒而歎松柏之不遇為非松柏
　者勸不可因歲寒而讓松柏以後彫為知松柏者戒
　不可至歲寒然後知松柏之後彫　為非松柏者勸
　内又有不可至歲寒而始學松柏之後彫意為為松
　柏者慰内又有不可因後彫而自喜松柏之出羣意

後彫只作不彫講後字活看雙峰謂松柏至春後

　易葉雖物理如此然此乃斷章取義不必拘　大全
　辨卓菴張氏曰此為當世不知君子者設正謂人無
　先見不能制治未亂保邦未危而徒有事後之悔宦
　官敗然後祠楊震祿山反然後祭張九齡
知者不惑章　周季侯曰此章是勉人進脩意須要體
　貼發言口氣惑與憂懼這三種妄情隨念而起便是
　本根之障却不知心體上原不曾夾帶此三種來若
　從心體一照本境現前諸情自歇你只看知者何曾
　得有惑仁者何曾得有憂勇者何曾得有懼人不自
　去叅證只説外累難除眞辜負此一片好田地矣
　此説得中庸達德達字意出　註明足以燭理解知
　者二字以心體言不惑以外感言餘倣此　題面只
　是成德者心無私累言外則見學之序四書家訓曰
　三平説俱以成德言序在言外得之矣　刁蒙吉曰
　周於德德即知仁勇三德周者渾全而莫之或遺也
可與共學章　沈無回曰共學至權始終只是一事有
　可與未可與者只是淺深生熟之候耳非二事也
　呉因之曰此言學者既進一步當更進一步猛勵以
　漸至其極可也可與不可與乃步步促之使進　或
　曰全歸重到權上自可與共學必直至可與權處方
　為適道之極方完得共學之事言未可與者正是有
　待而進不凌節輕發以令人馴致其極之意　翼註
　曰此望人以造極之學全在可與未可與引進之聖
　人之言一句自有一意原不曾專重講也但宜畧見
　歸重可耳　又曰可與二字不是許與只是言其可
　與共為此事也然意亦不重共為此事只重彼能為
　此事耳如今人見人㑹讀書但云此人可與讀書不
　過措詞如此　又曰未可亦不是終不可與只是目
　下未可與耳乃欲勉人所未至意　看來此章是對
　教人者言乃是教不躐等之意與夫子之文章節一
　例與知之者節就學者身上説不同今人多不如此
　説何也翼註謂不重共為此事殊不可解(壬子四月初八)
　語類原在教上説　李毅侯曰共學只是質地好或
　意向好姑且與之共學見非道不同而不相謀之人
　只淺淺説至適道便學有定見不惑於他岐此便是
　志於道所謂知之者立便學有定守卓然有以自立
　此便是據於德所謂好之者到權時便神明變化從
　心所欲不踰矩此便是依於仁所謂樂之者一節題
　畢竟以三平為正格可與未可與要得接引人意如
　云未可共學而可與適道乎然而可共學矣以適道
　猶未也倘由此一轉焉而共學之人即可與適道之
　人矣下倣此莫將共學等看壞了未可與看呆了(癸卯)
　(三月)　按李以接引人為解則此節中有誨人不倦之
　意有教不躐等之意蒙引謂此為君子㑹友輔仁而
　言此又是一説不為外物所摇奪不為異論所遷改
　俱是可以立朱子以讓國言則以夷齊季札為能權
　蒙引以扣馬言則以夷齊為能立蒙引似勝讓國亦
　是其立處　程子謂聖人不以權衡而知輕重聖人
　則是權衡朱子亦謂遭事之變而處以權則惟大賢
　能不失其正則與權是大賢地位然朱子又謂須是
　聖人方可與權看來二意當兼用蓋到從心所欲地
　位則聖人即是權在大賢則以權衡而知輕重皆是
　可與權蓋程朱所説權字内又自有二項　高中玄
　曰權稱錘也聖人借以言之自漢以來皆以為常則
　守經變則行權不知經者權之衡觔兩各具星子有
　定而不可易權稱之錘也往來取中相為用而不得
　以相離若以常變分經權是常則用衡而不用錘變
　則用錘而不用衡也曰伊川云經則是大綱大紀權
　者於精微曲折處盡其宜以濟經之所不及耳然乎
　曰未也夫權以稱輕重非以盡細微也正理所在莫
　非經稱之而使得輕重之宜者莫非權若曰經有不
　及而以權濟之則可曰衡有不及而以錘濟之乎曰
　朱子云經自是經權自是權但漢儒權變權術之説
　非聖人之所謂權耳何如曰權自是權固也然不離
　經也經自是經固也然非權莫能行也彼權變權術
　之説乃無衡之錘耳何以云權也曰漢儒反經合道
　之説如何曰經是何物道是何謂既曰反經安能合
　道既曰合道何謂反經若曰反經可以合道是背其
　星子而可以得分兩也有是理乎蓋經乃有定之權
　權乃無定之經無定也而以求其定其定乃為正也

中玄之説亦本大全潛室陳氏若移解執中無權

　之權則通彼權字可以衡字對説此權字不可以衡
　字對説此權字即兼衡字在内故程子以二字總説

註經字不作衡字看義字及反經合道之道字則

　作衡字看　程子以經字包權字朱子以經權分解
　皆是在處變上説權字中玄以經權合解則二字俱
　兼常變矣中玄所謂經字即程朱所謂義字而程朱
　所謂經字中玄却混在權字内程朱之意蓋以立為
　守經權為達變其義甚精若如中玄之説不知立是
　守個何物若仍説守經不幾為子莫之執中乎須知
　可與立與子莫之執中自别子莫是無權之衡可與
　立是已定之權執中無權之權説得濶包得程朱所
　謂經權此權字只是就變説所以必欲如此分别者
　蓋執中無權之權難與立字對説也　問執中無權
　之權何以包得經權曰方用經時也須擇善豈不是
　權此是學者事若處變之權則是聖人大賢事執中
　無權之權都兼得　如親則當親民則當仁物則當
　愛此是學者之權如親有時不可盡親民有時不可
　盡仁物有時不可盡愛此是大賢聖人之權　據淺
　説曰權也者隨事任理以制天下之宜量重稱輕以
　通天下之變者也則程朱與中玄之説似可兼用矣
　恐難從　宣公論李楚琳疏曰權之為義取類權衡
　與此章權字義最合大全辯載之
唐棣之華章　玩存疑則知所謂逸詩者不是夫子删
　底是從來遺失底則第二節亦不是駁詩蓋詩以人
　言自不妨言逺若以理言則不得更言逺只是教讀
　詩者不以文害辭耳　王唯夏評丙辰文云逸詩所
　謂爾思以思人言夫子所謂未之思以思理言説本
　陳新安而虚齋因之朱註並無此解也又錢三錫文
　引禮記僾乎如見愾乎如聞謂能思則鬼神可通若
　信而見疑忠而被謗只是感通未至竟將離騷與唐
　棣並譏此輕翻先儒成説不可從(丁巳十月十二)　仇滄柱
　極取蒙引思理之説而曰聖人議論實實發揮道理
　初非有虚懸恍惚之見此章恐後學不能極用其思
　偶觸於唐棣而發之是論思非論詩也　莫逺於天
　地古今其理皆可坐而致此之謂何逺　問不思者
　不猶愈於思邪者乎曰思必先論淺深而後論邪正
　思之深者雖邪可救思之淺者雖正不可救　若如
　近時解説壞詩人以為是夫子所刪故二節通以人
　言而以彈琴見文王證何逺恐未是果爾則竹竿何
　以不删乎　詩人原是因思而見逺非不思而見逺
　也原是因逺而愈思非因逺而廢思也不必説壞詩
　人時文多硬坐詩人因逺廢思殊不可解如乙未丘
　象升作文雖竒橫吾所不取夫子只要人於當然所
　以然之理錯綜叅互探賾索隱熟思深思近思慎思
　不要泥詩人之詞耳何嘗謂詩人不是(壬申七月)
　四書講義困勉錄卷十二
欽定四庫全書
　四書講義困勉録卷十三
　　　　　　　　　　贈内閣學士陸隴其撰
鄉黨

孔子於鄉黨章總㫖　翼註曰此章只重言不重貌註
　云言貌者言之貌也　此章重註不同二字在鄉黨
　則不言在廟朝則言唯謹爾只帶說正見其言也如
　雲峯説則在鄉黨固不言在廟朝亦不輕言反重在
　唯謹處此另是一説不必從　蔡曦伯曰常人於父
　兄宗族前誇逞才辨而一遇當塲大禮大政所在一
　籌不能展聖人則恂黙於鄉黨而大能發抒於宗廟
　朝廷可見語黙無非天則玩上下文勢信當如此看
　非兩平分列語　此節議論殊令人可愧　刁蒙吉
　曰孔子雖少孤顔母在堂有年伯兄殘疾亦未聞不
　壽事親從兄之儀豈無可述而誌者與乃篇中曽不
　之及何也
孔子於鄉黨節　王觀濤曰恂恂只是樸茂對文飾言
　不對詐偽言似不能言二句連看勿斷口氣猶云恂
　恂乎其似不能言　蒙引解恂恂二句皆言貌合説
　極是存疑又謂只作詞氣説容貌在其中更分曉
其在宗廟朝廷節　徐自溟曰於鄉黨則敦退讓於朝
　廟則示建明其隱黙於鄉黨正以唯謹之心而黙養
　其能言之氣其發舒於朝廟又正展其能言之似而自
　致其忠孝不容己之極思上下相形只一意
朝章總㫖　張彦陵曰侃侃是明行其直誾誾是婉行
　其直(此與雲峯看鄉黨章一例)總是一直字踧踖是趨步不遑與
　與是踖踧處中適總是一敬字
朝與上大夫言節　徐自溟曰首著一朝字頗重見是
　君之朝也是諸大夫所共以事君之朝也諸大夫既
　是共朝以事君則所與言之事皆為君而言侃侃誾
　誾皆形容其言時之氣度聖人豈以勢位之崇卑而
　異待葢下大夫分等而人衆非直毅且開聚訟之門
　上大夫權一而望隆必巽語始臻和衷之雅因人而
　施無非忠於為國意　翼註曰言主商確政事説註
　諍字不是彼有失而我諍之只寓直於和便是諍
君在節　陸聚岡曰説君在則天威儼然踖踧如象其
　起居不遑之狀而與與如又象其踖踧之中適是一
　個意象不平對　翼註曰踖踧字從足傍説者謂足
　不寧也㸔來還包一身儀容言不専主足　又曰威儀
　中適之貌中是得中而不為己甚之恭適是安適而
　全無拘迫之態
君召使擯章總㫖　張彦陵曰首節是被命之初次節
　是賔主方見之時三節是君迎賔以入之時末節是
　禮畢之後各節俱重下半截葢始終一於敬而已
君召使擯節　翼註曰君命當敬而擯相又國之重事
　故尤加敬　四書家訓曰舉上下以該一身
揖所與立節　吳因之曰揖所與立左右手宜不免於
　參差而不齊而衣之前後常自襜如左右手與襜如
　緊相呼應　翼註曰襜如云者非徒以其衣之整而
　美觀也要得其㫖趣在手動而身不與之俱動上葢
　揖左人傳君命而出然轉身向左則背君今但左其
　手不左其身揖右人傳賔命而入然轉身向右則背
　賔今但右其手不右其身身不動故衣亦不動而襜
　如整齊見其不背君賔也襜如是身不動之驗身不
　動是不背君賔之意此是㫖趣　麟士謂以夫子為
　次擯似拘最妙葢擯原不止三人則不必為次擯而
　後有左右也　擯介之數大全蒙引只説得兩君相
　見之禮邢疏又有使卿大夫相聘禮其介各下其君
　二等主君擯數如待其君但主君至大門而不出限
　不傳命上擯進至末擯閒揖賔賔亦進至末介間上
　擯揖而請事入告君君自來必傳命者聘義云君子
　於其所尊弗敢質敬之至也邢疏説得詳但謂不傳
　命則擯介自上擯以外只虚陳列而無所事所謂揖
　所與立左右手似不説此所以大全蒙引只以兩君
　相見之禮言
趨進節　揖所立時而襜如是手雖動而身容肅趨進
　時而翼如是足雖動而手容恭　丘月林曰張是臂
　不貼身而張開如翼拱是手不下垂而高拱如翼
賔退節　總註擯相相字未見著落
入公門章總㫖　此章以出入二字為闗鍵入有入門
　過位升堂三節事出有降階沒階復位三節事上是
　君漸近而敬有加下是君漸逺而敬無己自始至終
　只是一個敬胡雲峯曰初則身如不容次則言似不
　足又次則氣似不息君愈近則敬愈加至於舒氣解
　顔若少放矣而踖踧餘敬久而未忘則聖人之所以
　存心者可見矣
入公門節　鞠躬二句連㸔下句是形容上句
立不中門節　或問中門之説饒雙峯曰中間有闑兩
　旁有棖棖是大門兩旁之木如今壁尺相似闑是中
　間兩扉相合之處又有一木常設而不動東西兩扉
　各有中君出入則皆由左出則以東扉為左入則以
　西扉為左士大夫出入君門則皆由右出以闑西為
　右入以闑東為右然雖由右亦不敢正當棖闑之中
　葢避君出入處也　雙峯東入西出之處麟士駁之
　極是但謂雙峯誤認由闑右即是解不中門則苛雙峯
　亦非以由闑右為不中門正解但其㸔由闑右處差
　耳其謂雖由右亦不敢當棖闑之中原不差也　冉
　永光曰闑右饒氏兼東西兩扉説麟士只主右扉説
　引證固為有據然從饒説者多以其文義明暢故也

中門中字語類既云活㸔則不專是右扉之中矣

　而集註又云君出入處也則又似專以右扉言㸔來
　此君字疑當兼本國之君異國之君説　竊疑士大
　夫出入公門由闑右即是拂闑之意葢謂由闑右而
　不由闑中耳然麟士謂此句非不中門正解未敢遽
　斷姑俟再定(壬寅六月十一)　大全辨惟適張氏曰此即廉
　逺堂髙之意一舉足而不敢忘君則必無犯上干紀
　之事矣非徒敬君亦使人絶放僻之念古人謹微之
　意如此莫僅作常禮㸔後世人臣惟有不必如此之
　意推而至於弑逆無難方知古人禮意深逺處
過位節　孟子曰舜南面而立亦可証古無坐見臣下
　之禮
攝齊升堂節　四書家訓曰臣北面見君原在堂下而
　此云升堂者何乃君出相見正禮已畢而或特命夫
　子升堂咨詢政事也
出降一等節　翼註曰出字是自堂而出不是出公門

附四書家訓曰此出字舊與入字對説不去　又

　曰逞顔色怡怡者非以君不見而有肆心乃深幸升
　堂之餘得以自效不覺其和悦耳　怡怡如也正是
　形容逞顔色處　趨字連上謂沒階而趨也　攝齊
　升堂沒階趨皆非夫子所獨重在其下句餘俱當以
　此推之
執圭章總㫖　合言則總名曰聘享與覿皆聘中事分
　言則聘是聘享是享覿是覿聘則執圭是初見享是
　第二次見覿是第三次見
執圭節　執圭提起非被命之初乃在鄰國行禮之時

四書家訓曰非圭之重君之重也　丘毛伯曰夫

　子一捧著命圭自頂至踵手足頭面那一處不為君
　用故敬形於躬則鞠躬如不勝敬形於手則上如揖
　下如授敬形於面則勃如臨戰之色敬形於足則縮
　縮如有循行之度　翼註曰足縮縮如有循是接武
　而不布武也
享禮有容色節　行聘禮畢而後行享禮聘是以命圭
　通信少間仍舊退還命圭享是獻其圭璧琮璜非命
　圭也　翼註曰上節執圭主於敬下節享覿主於和

四書家訓曰非敬無以謹聘問之禮非和無以展

　聘問之情　刁蒙吉曰晁氏之説甚謬孔子行實豈
　史氏能盡録　按此大全厚齋馮氏已駁之
君子不以紺緅飾章總㫖　徐儆弦曰孔子之服吉凶
　有等邪正有辨寒暑有宜内外有辨公私有别表裏
　有稱長短有度厚薄有宜其動必中則皆聖心化裁
　之妙用　紺緅節吉凶之辨也而見於飾者如此紅
　紫節邪正之辨也而見於䙝服者如此當暑四節寒
　暑之辨也而見於裘葛者如此當暑節内外之辨也
　而見於葛者如此緇衣三節公私之辨也而見於裘
　者如此緇衣節表裏之稱也而見於公服者如此䙝
　裘節長短之度也而見於䙝裘者如此狐貉節厚薄
　之宜也而見於䙝裘者又如此去喪節亦吉凶之辨
　也而見於佩者如此帷裳節亦公私之辨也而見於
　裳者如此羔裘節又吉凶之辨也而見於弔喪者如
　此吉月節又公私之辨也而見於致仕而朝者如此
　参錯相應文章妙絶
君子不以紺緅飾節　刁蒙吉曰紺深青揚赤色揚浮
　也浮赤色於深青之色也註但曰齊服而不言飾則
　是齊服純用紺也　玩註紺齊服也孔註亦謂紺者
　齊服盛色則以齊服純用紺非若緅之僅用以飾也
　而蒙引則謂齊服用紺飾喪服用緅飾大全亦有齊
　服用絳之説則紺又似止用以飾與緅一例也從蒙
　引大全似直捷　四書家訓曰紺色即今之鴉青緅
　色即今之水紅　爾雅曰一染謂之縓再染謂之頳
　三染謂之纁考工記曰三入為纁五入為緅七入為
　緇檀弓曰練衣縓縁孔氏是讀緅為縓故以緅為練
　服而曰一入曰緅也集註因此饒氏陳氏駁之非是
　但亦須識得緅字本義
當暑袗絺綌節　備考曰論語表絺綌絺綌在外也詩
　蒙彼縐絺縐絺在外也然詩傳原有兩説不必太拘

許白雲謂此常居之服㸔來兼公私為是　翼註

　曰當暑不重袗絺綌只重必表
緇衣羔裘節　蔡虚齋曰依語録則裼在内依集註則
　裼在外今考之玉藻曰羔裘緇衣以裼之又曰裘之
　裼也見美也服之襲也充美也又記曰曾子襲裘而
　弔子游裼裘而弔由此觀之則裼在外明矣　語録
　之説誠不可解虚齋辨之是矣余所覽蒙引删本去
　此一段何也　緇衣以裼裘裼字與鄭氏必當裼也
　之裼有别葢裼字有二義對裘言則為掩覆之義對
　襲言者是呈美之義竊疑對裘言者是裼字正解對
　襲言者是轉用　按息民之祭即所謂臘也
䙝裘長二節
狐貉之厚以居節　徐儆弦曰出以輕裘為便故厚者
　以居輕重之間有制存焉
去喪無所不佩節　喪不佩去喪必佩二意兼重　許
　白雲曰凡佩有徳佩有事佩
非帷裳節　不敢以私服而混於朝廟可見尊祖敬宗
　之心非止為省費言　大全胡氏謂唯深衣則殺蒙
　引謂殺不止深衣未知孰是　按麟士於孟子陳代
　章引農書徐元扈之説曰計周一尺當今浙尺八寸
　當今織染所欽降金星牙尺六寸四分而於此章則
　云周尺於今尺不知何如想忘之耳
羔裘玄冠不以弔節　四書家訓曰重辨服不重哀死

大全李氏羔裘朝服玄冠祭服考禮朝服亦玄冠

　是玄冠不止是祭服然蒙引存疑説約皆主此説不
　知何故
吉月節　此句不重在吉月而朝重在朝服二字　或
　曰魯自文公不行視朔之禮孔子恐其禮廢故每於
　月朔必朝服而朝所謂我愛其禮也　四書家訓謂
　朝是北面而拜於家極是但亦不必拘説兼用可也

刁蒙吉曰蘇氏謂此章雜記曲禮非特孔子事愚

　謂曲禮古今所同也見曲禮於行事孔子所獨也而
　況化裁妙用出於曲禮之外者固多乎安得不以為
　孔子事也
齋必有明衣節　翼註曰布非尚儉取其純素所以表
　誠朴之意　按祭服必致美而齋服則用布亦先有
　質而後有文之意
齊必變食節　變食不飲酒茹葷加牲盛饌二義可兼
　用　王宇泰曰夫人心易於玩忽故飲食起居之間
　亦必變而遷之異於平時所以提撕此心使無時不
　致其精明也大全謂總注致潔屬明衣寢衣變常屬
　變食遷坐㸔來夫子衣食起居皆可謂致潔皆可謂
　變常不分為是
食不厭精章總㫖　張彦陵曰在不多食斷上是飲食
　之制下是因飲食而類記之總重在節飲食上　吳
　因之曰道不外日用聖人非必矯拂人情以自異也
　記者黙窺其意而記之曰不厭精不厭細其節制之
　妙正在人情中發出天理作用而老莊必曰五味令
　人口爽是欲絶之也嗟乎此吾儒異端所以别也孫淮
　海曰人莫不飲食也鮮能知味也孔子可謂知味矣粗
　言之不過日用之常而精言之可通神明之徳安可
　以其微而忽之哉　翼註曰首節善其養生次節戒
　其傷生三節雖不傷生亦不苟食四節雖當食當飲
　者亦有酌量　按第三第四節勉齋總以失節縱欲貼
　之雖未嘗差然翼註尤説得明
食不厭精節　本文精字與八斗為精之精微别註鑿
　字與九斗為糳之糳微别葢曰精曰糳本有定指但
　本文精字與下文細字對則是活字包得精糳不指
　定九斗八斗也註鑿字亦如此大全雲峯及備考之
　説太拘
食饐而餲節　徐儆弦曰食饐而下一步深一步語但
　自必不可食者推起耳不然饐餲餒敗常人亦能辨
　之何待聖人食之精膾之細膏粱者所深嗜而特不
　厭無口腹之欲也食之餲魚之餒飢渴者所不擇而
　必不食無口腹之害也　饐是飯初成而濕熱氣盛
　之時餲是飯已久而味變也　一失之先時一失之
　後時　色惡臭惡如吳氏廣言衆物為是註未敗而
　色臭變當活㸔所謂未敗不必專指魚肉
割不正不食節　王宇泰曰如大夫無故不殺羊士無
　故不殺犬豕是也豈非所謂用以禮者與　不必如
　此説依註自妙也葉氏㸔席不正節與此正同蒙引
　評之最明若曉得蒙引意思即依此亦不妨　有害
　之説未為不是然不用為妙恐妨集註也　翼註曰
　不得其醬非無醬也不得所宜用之醬耳
肉雖多節　食膾節見養生之道食饐節見衞生之周
　割不正二節見失節縱慾之戒勉齋説得最明上三
　節是慎之於飲食之物下一節是慎之於己之飲食
惟酒無量不及亂節　新安學者當以有量學聖人之
　無量一句妙絶但以程子所謂浹洽而已為有量恐
　非程子此句是解聖人之不及亂非指學者言
沽酒市脯不食節　沽酒節與食饐節一類薑食節與
　食膾節一類不多食與肉雖多節一類皆是叅錯相
　應與衣服章一例也若沽酒節從章説而以不多食
　連薑説則此三節皆與肉雖多節一類尤直捷也
　通章大意如此然亦不必盡拘拘也　章重一節文
　最妙可補註所不及註有不必盡從者此及告朔章
　是也　大全辨中洲金氏曰沽酒市脯不食非徒疑
　其不潔也酒脯非若穀食决不可少之物有則食之
　無則不食可也何為循口腹之欲而必沽之市之乎
　葢以義理防嗜慾也
不撤薑食節　薑味辛得天地之義薑性温得天地之
　和
不多食節
祭於公節　吳因之曰養生報死原無二道聖人之心
　貫乎幽明徹乎人鬼雖尋常飲食間而心思意念有
　與天地祖宗相流通者自無徃而非仁人孝子之念
　報本反始之誠
食不語節　張彦陵曰謂正含哺時非謂終食都不語
　禮云長者有問口有物則吐之是也　大全辨芑山
　張氏曰門人偶因聖人食時不答語寢時不自言記
　其如此以見語黙自然中節非聖人自家限定食不
　語寢不言亦非記者限定聖人食必不語寢必不言
　也須活看信如范楊二氏之説則凡周公之吐哺見
　賢漢髙之吐哺趣銷印祖逖之蹴劉琨起舞皆背理
　傷氣之甚矣
雖蔬食菜羮節　蘓子由曰禮食必祭祭先飯祭乎其
　始食者也古者將田祭貉將射祭侯用火祭爟用師
　祭禡食必祭先倉爨必祭先炊養老則祭先老不忘
　本也先衣先虞先蠶先卜先馬先牧先農先嗇先食
　先酒皆其類矣先王之制禮無非教也
席不正不坐節　張彦陵曰此須活㸔勿泥坐位一件
　言聖人心安於正便是坐席也要正葢舉此以見其
　無徃不正也　一篇鄉黨皆然　葉少蘊曰席南鄉
　北鄉以西方為上此以方為正者也有憂者側席而
　坐有喪者專席而坐此以事為正者也
鄉人飲酒章總㫖　徐儆弦曰聖人居鄉之事偶記此
　二條亦可以見聖人庸徳之行無微不謹處　按王
　道之行也以禮教始禮教之行也以居鄉始此二條
　正是聖人敦禮教事所謂觀於鄉而知王道之易易
　也即此意
鄉人飲酒節　禮記鄉飲酒義此是州長黨正之事是
　公酒須兼伯叔甥舅嵗時相聚之私酒方完(辛酉三月)
鄉人儺節　蒙引存疑專主致敬言注或曰一段非正
　意不必從也然所謂致敬者有二一則以賔主之禮
　不可因鄉人而失之一則以先王之禮不可以近戲
　而忽之蒙引只説得賔主一邊未是玩註則似欲只
　重古禮一邊者　跳躁庭除事極狂悖而聖人端冕
　正笏儼然當階其何物之不正　聖人於古之禮不
　可行者則不行可也既行之矣必不視為故事而苟
　且為之於人之行禮於我者不可受則不受之可也
　既受之矣必不視為等閒而倨傲待之此不特鄉人
　儺為然　或曰一段似可兼用但不當專説兼此意
　説亦可見仁人孝子之思無在而或忘也大全馮氏
　説得完密　大全辨中洲金氏曰大意與存餼羊同

尤展成曰人不畏人而畏鬼鬼不畏鬼而畏人人

　不畏鬼而畏假人之鬼鬼不畏人而畏假鬼之人聖
　人不以人治鬼而以鬼治鬼不以鬼之鬼治鬼而以
　人之鬼治鬼故為儺雖然天下皆儺也人頭羅刹鬼
　面夜乂觸目是也吾不知人假鬼乎鬼假人乎非假
　也真鬼矣　論衡解除篇解除之法縁古逐疫之禮
　也昔顓頊氏有子三人生而皆亡一居江水為虐鬼
　一居若水為魍魉一居歐隅之間主疫病人故嵗終
　事畢驅逐疫鬼因以送陳迎新納吉也世相倣傚故
　有解除
問人於他邦節　四書家訓曰上節是誠見於己之交
　乎人下節是誠見於人之交乎己　翼註曰上節重
　拜送下節重拜受及直言上而謹疾意輕拜而送之
　非拜使者乃遥拜所交之人也
康子饋藥節　楊龜山曰康子饋藥孔子既拜而受之
　矣乃曰丘未達不敢嘗此疑於拂人情然聖人謹疾
　豈敢嘗未達之藥既不敢嘗則直言之何用委曲微
　生髙乞鄰醯以與人是在今之君子葢常事爾然孔
　子不以為直以辭康子之言觀之信乎其不直也
　亦不必是親饋或遣人饋亦未可知　此節當與朋
　友之饋節参看　翼註曰不可説大夫有賜於士葢
　康子時孔子以大夫告老矣非士也　沈無回曰未
　達不敢嘗葢叩其味以求達非終不嘗也　大全辨
　芑山張氏曰聖人於饋藥者未達且不敢嘗况方士
　金石之藥豈可輕信而遽服之哉
廏焚章　邢氏吳氏以為家廏家語以為國廏本文原
　無定指㸔來俱不必拘也　要在倉卒不及計較之
　時㸔若斟酌於貴人賤畜何異説夢
君賜食章總㫖　此章雜記事君之禮當與朝聘等章
　同㸔
君賜食節　張彦陵曰正席先嘗只重如對君上不薦
　及頒賜意俱輕逮下之仁奉先之孝育物之仁皆自
　其敬君者推之也　翼註曰首節以敬君賜榮君賜
　仁君賜立意而餘當頒賜及孝先愛物俱是餘意
侍食於君節　邢疏謂客有先祭後祭之别是也則君
　祭先飯恐君以後祭之禮待之也又曰此言君祭先
　飯則是非客之禮也此句不是如此則註不敢當客
　禮一句説不去矣竊意此即玉藻所謂後祭先飯註
　謂不祭者不必竟不祭也麟士謂玉藻與此宜别者
　惑於郉疏也若先飯而君必命之祭則仍祭矣所謂
　後祭也何别之有
疾君視之節　張彦陵曰禮接君必立於阼階疾不能
　立而東其首猶阼階之意若曰受生氣豈獨君視之
　時為然耶東首亦輕只重加朝服拖紳不敢以䙝服
　見君　此意可商　東首謂首在東非向東也　此
　可補註所不及葢平時之東首者受生氣也君視之
　而東首者阼階之意也
君命召節　王宇泰曰荀子曰諸侯召其臣臣不俟駕
　顛倒衣裳而走禮也以此㸔禮最活尋常大夫不可
　以徒行及至趨召則徒行乃更為禮而至於顛倒衣
　裳不為過儀文逐境而移由心而變豈有常乎　此
　意甚妙以此統㸔全章尤佳但不可專主此意須與
　無不敬並説
朋友死章　吳氏以此殯為館於夫子者太鑿即不館
　於夫子而為之喪主即是於我殯也誠館於夫子即
　非聖人何得不殯之哉　翼註曰上節是義重而生
　死不二下節是義重而財物為輕　刁蒙吉曰均之
　言交也在上節則曰人而以誠意盡之在此節則曰
　朋友而以義盡之泛言之則曰人而切言之則曰友
　以誠交義之根心者也以義交誠之合宜者也　蒙
　引歸重下節雖非正意其㫖甚精
寢不尸章總㫖　首二句是敬以處己見齊衰至有盛
　饌數句是敬以待人迅雷風烈句是敬以事天都要
　見容貌之變意然其變也乃所以不失其常
寢不尸節　翼註曰首節似不見變意説者曰與常人
　不同即變也
見齊衰者節　翼註曰狎是親狎非狎侮也
凶服者式之節　周玉繩曰式負版聖人有無限情況
　其轍環天下皆為生靈之故一旦車中遇此版籍即
　林總如在目前即有三代生聚之想叔季憔悴之悲
　自不覺其式而敬之也
有盛饌節　大夫無故不殺牛士無故不殺犬豕此以
　人為盛者也王公立飫則有房烝親戚晏享則有殽
　烝此以事為盛者也山居則珍魚鼈水居則珍鹿豕
　此以地為盛者也　禮有因盛饌而見者有不必因
　盛饌而見者此特記其因盛饌而見者爾世固有盛
　饌而有禮者有盛饌而不必有禮者此特記其盛饌
　而有禮者爾　大全辨或曰三必變所謂周旋中禮
　發皆中節皆夫子之大常而非變也大常者禮也
迅雷風烈必變節　王氏曰迅雷風烈天之威也天子
　當察於天下諸侯卿大夫當自察於國士庻人當自
　察於身王宇泰曰舜烈風雷雨弗迷見知天之至夫
　子迅雷風烈必變見事天之誠　翼註曰必變只是
　改易常度非驚懼失次
升車節　正之一字是上下文闗鍵綏是挽以上車之
　索非僕人所執之轡也　劉曰珩上玉曰麟士説証
　引歴歴然照下節車中二字即如註作初升未嘗不
　妥立者立於車下執綏以升於車上立字亦未嘗碍
　升字按上玉駁麟士之説亦是但麟士意亦不是專
　以升車為在車中葢升車二字兼初升既升言車中
　二字則專指既升言如此則既可合總註記孔子升
　車之容一句而亦不碍下節車中二字也葢初升之
　立甚暫既升之立甚久皆難於必正　玩麟士立字
　碍升字之説則似專以在車為升車者此則其謬耳

按四書家訓曰升車方升車也立是暫立車後只

　如此説亦妥余前説殊多事總註只言升車者亦省
　辭耳姑志於此以俟再定(壬寅六月十二)
車中不内顧節　唐士雅曰聖人心安於正之妙莫可
　形容故特假不内顧疾言親指以形容之若實説他
　目容端口容静手容恭只就説得聖人如泥塑人相
　似而不得其神非記者立言本㫖
色斯舉矣章　張彦陵曰按通章重一時字色舉翔集
　即得時處三嗅而作即時舉而舉意也(要補翔集意)記此
　於鄉黨之末葢以孔子聖之時所契無非時也斯字
　而後字重　吳因之曰首言鳥有見機之智知止之
　明而雌雉止於山梁飲啄得時便有翔集意子路共
　之徴於色也三嗅而作知所舉矣故特引以為証
　徐玄扈曰夫子與弟子偶爾行遊瞥見雌雉觸機有
　感寓言自嘆其時夫子見之而弟子或未之見故著
　曰字在山梁雌雉之上葢一時景色指㸃與二三子
　共之　依徐玄扈説則色舉二句即是夫子語但夫
　子意是指雉而口中未説出是雉意是説時口中未
　説出時字故下文云云此説最是新安陳氏及存疑
　俱欲移山梁雌雉句冠於章首而與色舉二句並為
　記者之辭存疑又欲作子曰山梁雌雉時哉時哉色
　斯舉矣翔而後集都未是　依徐説則此章只缺得
　子曰二字　通章俱以鳥之飛集得時説而警人意
　在言外時哉句兼時飛時止二意三嗅而作下當補
　出既作之後亦必翔而後集葢色舉翔集夫子未嘆
　時之得其時也三嗅翔集夫子既嘆後之得其時也
　通章在時哉時哉截下二句只帶説不重　大全辨
　中洲金氏曰孟子贊嘆夫子只一時字記者先得之
　於家常日用之間以此作鄉黨一大結　沈無回曰
　自鄉黨至升車叙夫子言貌衣食行止交接可謂曲
　折周盡矣然終是有形之可見者耳恐讀者泥之物
　而不神故於末處拈出一時字見夫子隨其日用活
　潑潑地初無一毫意必固我於其間也鄉黨得此一
　節便都活不然只是死板此記者之㸃化處也
　鄉黨總論附　沈無回曰讀鄉黨者知記者不能不
　記又不能記不得已而强為形容以記之則思過半
　矣　姚承菴曰學而一章是孔子自摩的小影志學
　一章是孔子自叙的年譜葉公問子路一章是孔子
　自贊的行實莫我知也夫是孔子自表的心事鄉黨
　一篇則是門人熟察於俯仰之間彷彿摸擬孔子的
　行狀　忘機曰一滴水具大海味謂一滴水非海不
　可謂海是一滴水不可行住坐卧穿衣吃飯無非佛
　也而佛盡於此乎尼父亦復如是
　四書講義困勉録卷十三
欽定四庫全書
　四書講義困勉録卷十四
　　　　　　　　　　贈内閣學士陸隴其撰
先進

先進於禮樂節
如用之節　徐自溟曰天下有存風氣之野人即野人
　也可有雕世道之君子即不君子也可　夫子從先
　進是欲損過就中與必不得已而去彼取此者大别
　語類引禮與其奢及孟子鄉愿狂狷等説頗混不必從

馬鍾陽曰此非徒從權救世之論實乃萬世作禮

　樂者之準　此與大全蒙引有别須識得　監二代
　從先進問為邦三章雖互相發而又有不同監二代
　是表憲章之心從先進是挽文勝之弊答顔淵是立
　萬世之準雖可相通然須識得本章賔主
從我於陳蔡者節　徐玄扈曰唐虞之際有君臣成周
　之家有父子夫子陳蔡之厄有師友皆千古竒㑹
　念陳蔡而因及從我之人念從我而因有不及門之
　感總是不忘其相從於患難蒙引謂重在上句極是

觀此則知聖人得志必無烹醢功臣芟夷骨肉之

　事矣
徳行節　沈無回曰本重與難之人而冠以四科者亦
　見聖門多材即小小聚㑹亦無不備况杏壇洙泗之
　間乎　聖人之思重在情弟子之記重在道所謂重
　在道者有三見聖門之多材焉見聖門之因材焉見
　裁成之猶未至焉口氣當云夫既相從於患難則不
　必有徳行有言語政事文學而可念也而况乎其皆
　有之也既相從於患難則德行者不必成其為徳行
　言語者不必成其為言語政事文學者不必成其為
　政事成其為文學而可念也而况乎其各成之也既
　相從於患難則徳行而兼有言語政事文學言語政
　事文學而兼有徳行猶之可念也而况乎其偏具之
　也皆是發聖人之餘意然又須知記者正意只重多
　材若因材裁成又是其餘意也蒙引説約皆有分寸
　時文有以惜諸賢不得與明良之會而歴患難之中
　為解者此又是餘意外之餘意不可不别
回也非助我者也節　註黙識心通無所疑問大全分
　貼非助我無所不悦存疑謂俱當安在無所不悦上
　蒙引謂俱安在非助我無所不悦上㸔來都不是依
　大全則本文兩句似俱作深喜㸔了依存疑則本文
　兩句似作一抑一揚㸔了蒙引雖已得之然愚意以
　黙識補在無所不悦下似尤妙葢本文兩句俱是若
　有憾之詞而深喜意在言外補在下為穩也　此節
　與不違如愚同然不違如愚下有贊回之詞而此節
　無之須在言外補出此與語之不惰亦同然語之不
　惰是贊回之詞而無所不悦是若有憾之詞葢雖是
　一意而又不可不知分别也
孝哉閔子騫章　析疑曰閔子騫未嘗處人倫之變後
　母之偏亦常事耳况因一衣而其父逐之則母非悍
　也以一子寒三子單之言而父母昆弟皆感則非强
　弗友者也　徐子久李衷一二説雖有至理然依註
　自妙不必更鑿葢集註之意包得此等議論　譚梁
　生曰大全胡雲峯謂閔子後母蘆花事出自韓詩外
　傳今考韓詩外傳實未載此事而闕里志孔庭記諸
　書備載之
南容三復白圭章　李衷一曰夫子於南容之謹言則
　妻以女於閔子之不言則嘉其能中於仲由之妄言
　則斥其野於子貢之多言則嘆其不幸於宰我之能
　言則欲觀其行於仲弓之簡而不佞則謂之可使南
　面其欲門人之不尚言如此　張彦陵曰擇配只帶
　言之　大全辨卓菴張氏曰三復白圭妻以兄子則
　知利口捷給者孔子所不取也東漢節義非不彪炳
　而龜山謂其不聞道葢修身淑世誠不在語言口舌
　間也回如愚而足發閔子不言而言中士必有玷不
　可為之心然後發言舉事必衷於理明道謂神宗曰
　使臣拾遺云云此與孔子取南容之意合後世宜類
　推之　譚梁生曰南容三復白圭正不廢免刑戮之
　原本也南容嘗從孔子同適周問禮於老子及老子
　送孔子曰聰明深察而近於死者好譏議人者也博
　辯宏逺而危其身者好發人之惡者也南容實與聞
　之時孔子觀周入后稷之廟見有金人三緘其口而
　銘其背曰古之慎言人也戒之哉無多言多言多敗
　無多事多事多患誠能慎之福之根也口是何傷禍
　之門也孔子顧謂弟子曰小子識之此亦南容所聞
　三復白圭有由來也宋史云吳祥妻謝氏其子名賀
　賀與賔客言及人之短夫人屏間竊聞之怒笞賀一
　百或解夫人曰臧否士之常忍笞之若是夫人曰愛
　其女者必取三復白圭之士妻之今獨産一子使知
　義命而出語忘親豈可久之道哉因涕泣不食賀由
　是悔懼謹黙　按刁蒙吉解白圭章亦載呉祥妻一條
　又曰易著括囊之戒書凛起羞之戒謹言者豈獨詩哉
季康子問弟子孰為好學章
顔淵死章　朱子曰孔子若有財必與顔淵為椁所謂
　喪具稱家有無者但不可以非義他求耳　有棺無
　椁見可以無椁吾不徒行以下見命車不可鬻　通
　節夫子只是自言其所以處鯉者即可眀夫子所以
　處回者即可眀顔路所以當處回者後二意皆在言
　外見　譚梁生曰顔路名字互異據家語名繇音由
　字季路則名字竟與子路同矣史記名無繇字路索
　隱注繇音遥與咎繇之繇同音是也　又曰王肅云
　顔回少孔子三十嵗三十二歲而卒是時孔子年六
　十一孔子年二十而生伯魚伯魚卒時年五十是時
　孔子年六十九計其年當在顔後今魯論顔路請車
　時孔子已言鯉死非魯論誤則家語誤矣魯論或設
　事之詞黙按孔子年譜諸書孔子六十三歲在陳蔡
　顔淵尚從也孔子六十四歲反魯六十九歲孔子之
　孫子思生子伯魚卒後數月顔淵亦卒顔路請車此
　其時也葢顔淵少孔子三十七歲耳不然子在而豫
　設此不祥語豈人情哉顔淵先子路死四年先孔子
　殁五年　按朱子論語序説反魯之年與此不同
　刁蒙吉云念臺先生在林下徃徃徒行或引孔子之
　言曰以我從大夫之後不可徒行也况都御史乎先
　生答曰我輩不如尼父處多矣曾不努力只這一事
　雖不如他何妨此可謂善學孔子者因念安步當車
　古人髙致俗儒一官半職動欲誇示里閈莫不藉孔
　子為口實亦惑矣　大全辯漢明永平十二年詔曰
　今百姓送終之制競為奢靡生者無儋石之儲而財
　力盡於墳土伏臘無糟糠之蓄而牲牢兼於一奠糜
　破積世之業以供終朝之費子孫飢寒豈祖宗之意
　哉
天喪予章　李空同曰非止悼傳亦以占廢也凡王之
　興天必與之佐孟子所謂其間必有名世者故益稷
　佐禹尹朱佐湯吕佐文武天豫生之雖鳥水牛巷空
　桑寂濱必全成之而置之王側夫聖門王佐止顔子
　一人耳今也早死不天喪予而誰喪哉　此章須識
　得道之因回為存亡者如何更須識得道有不因回
　為存亡者方妙
門人欲厚葬之章　蔡虚齋曰此處須以曾子易簀來
　叅㸔葢聖賢於道理直是要無纎毫之憾君子愛人
　以徳意猶未也　厚葬不止是有椁㸔來必門人亦
　未必有財而委曲以為之也故夫子責之不然顔路
　雖貧而門人之有財者以師弟之誼而厚葬之亦何
　不可之有　猶父也蒙引專以我之所是彼亦是之
　我之所非彼亦非之説存疑兼有教則從有事則趨
　有難則赴説蒙引較切　附譚梁生曰先儒謂顔子
　之死家貧而厚葬以不稱其有無為不循理若然則
　其失亦未大夫子何責之痛也且家自葬則宜貧薄
　曰門人厚葬之則不闗顔路矣與家貧何與故知夫
　子意不在貧也即富而有財豈遂當厚葬哉當日賻
　賵贈襚必不乏人無論衣衾棺椁之不美而慮有干
　分越禮之舉動夫子不欲厚葬之意為其僭非為其
　貧猶不欲門人為臣之意也
季路問事鬼神章　他處不臘等多以費隱逺近言此
　章不躐等是以幽明始終言另是一様　就道理上
　㸔則理一而分則殊分殊而理則一就學者説則由
　明而幽由始而終者學之序盡事人之道則盡事鬼
　之道知生之道則知死之道者學之一各兼兩項朱
　子意重有序邊程註專就合一處説故在圈外　程
　註一而二二而一似當兼理氣説所謂理一而分殊
　分殊而理則一唯氣亦然朱子謂氣則二理則一似
　未妥葢理氣原不相離似難説氣二而理一　畢竟
　依朱子解為妥(己亥四月廿四)　呂伯恭曰子路問事鬼神
　問死之道葢以人與生吾所自知所不知者鬼神與
　死而已葢至理無二知則俱知惑則俱惑子路果知
　人必無鬼神之問矣子路果知生必無死之問矣觀
　其鬼神之問可以占其未知人也觀其死之問可以占
　其未知生也夫子答之曰未能事人焉能事鬼未知生
　焉知死此是提耳而誨之無非真實話世儒乃為拒子
　路之問豈不哀哉　程註此乃所以深告之也謂即是
　告之以事鬼告之以知死也吕伯恭説亦是如此　然
　須知其與圏内有别要知亦相發明故此題破當云聖
　人不欲告賢者以所難明而即以深告之矣如此則圈
　内外俱明矣　事人事鬼知死知生蔡氏以知行分然
　須知人鬼邊亦有知生死邊亦有行但此各就其一邊
　言耳　孫淮海曰事人便有全綱常盡人道的工夫知
　生便有踐形盡性無忝所生的工夫　此是兼行説
　子路所問夫子所答鬼神皆指祭祀之鬼神大全南軒
　張氏所列只是泛論鬼神非謂此章鬼神兼此數項也

蕭惠問死生之道陽明曰知晝夜則知死生問晝

　夜之道曰晝夜有所不知乎陽明曰懵懵而興蠢蠢
　而食行不著習不察終日昏昏只是夢晝唯息有養
　瞬有存此心惺惺常明天理無一息閒斷才是能知
　晝這便是天德便是通乎晝夜而知更有甚麼死生

程註晝夜者死生之道也是就晝夜上見得與死

　生一理葢言在天地則有晝夜在人則有生死也陽
　明是就人之所以處晝夜説另是一解然可相發明

大全辨卓菴張氏謂知生死非生死聚散之説謂

　欲知其所以生之理耳如人之生也直集註引易原
　始反終專從氣化聚散上説非孔子立言之意小註
　蔡氏輔氏皆傅會朱子不可從　按張氏駁註未是

知生知死當兼理氣説若謂知氣聚故生則知氣

　散故死知生吾順事則知殁吾寧也麟士只主理言
　似偏若邢疏殊不見實落麟士反以為藴藉而嘆其
　妙吾不知也　存疑只主氣言亦偏也　須知謂知
　生知死當兼理氣之理乃當然之理與理一分殊之
　理不同(己亥四月廿四)　蒙引曰誠敬原始反終字都是朱子
　生出今學孔子説話未可便説未能盡誠敬以事人
　則又焉能事鬼未能原始而知所以生則又焉能反
　終而知所以死聖人語意自是藴而不露引而不發
　按蒙引説即麟士以邢疏為藴藉之意㸔來還他實
　落為是何必為此影響之論　按蒙引此條開含糊
　法門
閔子侍側章　朱子曰誾誾是深沉底侃侃是發露圭
　角底行行是發露得粗底皆有疑必問有懐必吐無
　遮覆含糊之意　方文伯曰舊主剛足任道　四書
　鏡曰進道貴於剛為其能振拔而有為也閔子數人
　皆剛徳也此夫子之所喜也行行與侃侃異者侃侃
　只是剛直太著如十分中尚有一二分柔順處行行
　則純是剛而絶無一毫柔順矣始而樂之謂進道者
　剛也終而戒之謂僨事者剛也　譚梁生曰三子或
　和中有諍或直中有和而子路則純任剛健四子皆
　剛毅任道之器　存疑曰誾誾語録作和説而諍諍
　字不可用葢門人聴教之時用不得諍字存疑之辯
　未是有疑必問有懐必吐非諍而何　聚斂章朱子
　謂冉求之柔弱矣何以有侃侃之風大抵求之質是
　剛柔参半的　此章四子氣象兼容貌詞令言朱氏
　公遷專主容貌説者非
魯人為長府二節　其曰魯人者何是時政不在君而
　出於三家故賤而人之也三句一直説下如之何猶
　云有何不可不是商量未定之辭　改作意註只主
　勞民傷財説南軒以聚斂為説另是一意然似亦可
　兼　大全辯芑山張氏曰王介甫知改作長府勞民
　傷財而不自知其新法之害百姓視長府為尤甚學不
　適用空言何益哉朱子采其説入集註亦聖人不以
　人廢言之意
夫人不言節　沈無回曰凡敝政之興有其幾而未有
　其形者君子言之太早攻之大鋭不足以止之而反
　激之使行閔子不斥改長府之非而第言舊貫之不
　必改夫子亦不必深言閔子之意而第言夫人之有
　言必中老成謀國憂深慮危固如此　夫人不言二
　句口氣言此人不糊亂説話但説者便中理意全重
　下句亦以警魯也吳氏一正一反蒙引駁之極是但
　蒙引謂此是相趕説與有弗學不逺遊兩處俱一様
　恐未是不逺遊是相趕説此與有弗學是以上句趕
　下句非相趕也須辨　言必有中還是指平日魯事
　還在言外見為是　饒雙峯就仍舊貫二句㸔出誾
　誾氣象甚妙而蒙引之説若與相反者須知蒙引不
　是駁雙峯但恐人誤認雙峯之説耳玩雙峯語中一
　似字便自無病然須知閔子氣象是後人從其言想
　像出來若夫子贊閔子處只重言必有中即夫人不
　言亦不過借以起下句耳至氣象從容在夫子口中
　並無此意沈無回以此意與夫子氣象對説最為得
　體　不妄發與氣象從容各自一意不妄發以未言
　時言氣象從容就言時説須辨　大全辯芑山張氏
　曰夫人不言二句只説閔子而長府不當改作之意
　在其中想見聖人婉諷語氣不須更涉魯事或謂言
　字須照上仍舊不改意泛説者非此掩耳盜鈴之説
　最害義理
由之瑟章總㫖　子路禀負兼人地位儘髙但病在任
　氣質用事故夫子摘鼓瑟一節儆之令變化氣質以
　入道之室原不重鼓瑟也下節固是為門人致解亦
　是許子路有可以入室之基使不懈於進耳無非造
　就之意　緼袍章先揚而後抑此章先抑而後揚
由之瑟節　舒碣石曰夫子别其瑟為由之瑟峻其門
　為丘之門只以由字丘字相照不必増入北鄙中和
　等語奚為二字乃詰其聲音之所自來使由知所自
　悟原是警省語不是鄙薄語李九我曰人於音聲最
　不容偽為所謂得之於心而應之於手者夫子此處
　不専為子路之鼓瑟發是要從心上做工夫
門人不敬子路節　未入於室與亦不入於室註雖一
　以精微之奥言一以聖人之室言恐只是一様玩後
　章語類林問一段可見子路與善人分别處恐只在
　不踐迹與升堂耳大全雲峯胡氏説亦未見分明
　註不曰末可因未入室而忽之而曰未可因一事之
　失而忽之者就一事之失亦足見其概故以一事言
　之勿泥㸔為妙　譚梁生曰子路徳性有餘問學不
　足致廣大而未盡精微極髙明而未能道中庸者也
子貢問師與商也孰賢章總㫖　吳因之曰子張是寛
　綽的人常透頭些故曰過子夏是局促的人常欠缺
　些故曰不及夫道極於中即這透頭處正是他欠缺
　處葢不曾走到中的田地總謂之不及而已故曰猶
　不及若曰過與不及同是失中有何意味　此意亦
　須兼説　百方家問答又將此段作陶石簣説此等
　總是一時好竒之談甚不必(辛酉)　師商亦各有所長
　此章夫子獨舉其所短
子貢問師與商也孰賢節　張彦陵曰一過一不及就
　所學説資質是上一層　只兩開説不可較量
然則師愈與節　麟士謂首節中字須不説破方有下
　文一問謬子貢師愈之問明是謂過中者猶愈於不
　及中者首節何必不説破中字也蒙引存疑極明
過猶不及節　管登之曰顔子而下惟參賜二子深於
　道而近賜者唯師近參者唯商故曾子病子張難並
　為仁而子貢之問似加子張於子夏之上夫子之抑
　師亦微以抑賜也然則賜亦近於過參亦近於不及
　而獨無過不及之評者何也二子聞一貫之後皆能
　變化其氣質也　註失之毫釐二句輔氏解雖非正
　意然亦可兼説
季氏富於周公節　孫淮海曰冉有聚斂非如後世箕
　斂之臣只縁他學術未純纔仕季氏便以政事之才
　施之即為處置調度以為職分當如此不知季非可
　附益之人不但富於周公不可附益雖不富亦不可
　附益也故夫子深責之　圈内註只重剥民説葢剥
　民不但為季氏不可即為魯亦不可不但季氏富而
　聚以益之不可即魯君富而聚以益之亦不可而况
　所為者季氏也所益者季氏也此不可中之不可者
　也然須知此是餘意所重在剥民若圈外范註則專
　重在偪君上孫淮海説所以發明范註也與圏内雖
　各有其妙然難並用　大全馮氏以用田賦解聚斂
　恐不必即指此葢田賦是魯一國之政不專在季氏

冉求所以至此者一則以心術不明一則以氣質

　柔弱二意雖相連而又有不同其始之仕季者以此
　二者其繼之為之聚斂者亦以此二者
非吾徒也節　攻求者實以為攻季地也　刁蒙吉曰
　朱子以冉求之失不徒見於聚斂而見於仕季氏之
　初胡氏又以閔子之得不徒見於長府而見於辭費
　宰之初皆端本澄源之論　譚梁生曰時哀公患三
　桓之侈三桓亦患公之妄君臣多間國釁幾作矣夫
　子導哀公以自律維持康子以不二俾冉有宣力調
　䕶於其間匡救冉有因以匡救康子迨夫子沒康子
　卒哀公不旋踵而孫邾矣
柴也愚章　徐岩泉曰人在氣質之中愛惜保䕶必有
　偏處得明人一㸃破轉移變化更自不難夫子於四
　子一一皆指其偏處示之政所以化工四子也　句
　句要見當學意能學以變化氣質則拘攣能通遲拙
　得敏誇誕反眞粗俗成雅何氣質之足累哉　愚只
　是知不足而所謂知不足者不等或不知正理或不
　知通變皆是中庸是泛説柴之愚則專主不知通變
　説故蒙引以為與中庸稍異　朱子謂魯自與不及
　不相似其義最精據此則此章不可以過不及分矣
回也其庻乎節　按屢空二字自何晏有虚中之解而
　龜山龍溪襲之自當一以朱註為正　首節二句萬
　歴己丑郝敬以造詣操守分㸔最確如此註中又字
　方分明　大全辯卓菴張氏曰人多言學者以治生
　為首務觀孔子稱回之屢空而不取賜之貨殖則知
　治生之説終是後人怕餓死非志士不忘在溝壑之
　義他人無識見者不知為治生兩字壞却多少人急
　宜取孔子此説正之
賜不受命而貨殖焉節　觀大全朱子曰不受命在平
　日不因其貨殖而言則知不受命與庻乎反貨殖與
　屢空及皆是言其所短億中則又言其所長此圈内
　正意而新安陳氏之所本也若圈外范註則以不受
　命貨殖與屢空反億中與庻乎反皆是言其所短此
　勉齋黄氏雙峯饒氏之所本也愚意圈外范註反直
　捷可從若蒙引則既以勉齋之説未穩及以饒氏為
　拘云云是從圈内矣而又以新安之説為非葢其意
　欲以不受命貨殖總承庻乎屢空而不分配也此又
　是一解然總不如圈外之直捷蒙引説附後　蒙引
　曰不受命而貨殖只一般葢受命則不貨殖矣貨殖
　則不受命矣語意相喚應不必分㸔陳氏謂貨殖是
　不如安貧不受命是不如樂道殆非也　又曰註内
　子貢不如顔子之安貧樂道此樂道只帶安貧説
　又曰子貢既不能安貧則亦不得為近道矣但不可
　以安貧属屢空以樂道属庻乎　又曰賜不受命而
　貨殖焉此二句道子貢之不如顔子處是言其短下
　句却舉他長處説勉齋之説未穩　又曰饒氏造道
　用心之説似未害然全依他説則是以不受命而貨
　殖對屢空以億則屢中對其庻乎似太拘耳聖人亦
　是信口説出未嘗立字骨也細思自覺煩碎　據蒙
　引諸條則不受命不樂道不安貧是一件不近道是
　一件而不近道又即在不受命等見據圈内及陳氏
　則樂道二字當属庻乎與不受命而受命當開説皆
　難理㑹故予謂不若圈外之直捷也　蒙引又謂使
　顔子稍留心於家計則亦不至屢空子貢非留心於
　家計則貨何由生殖余極不喜此説讀唐采臣屢空
　三句文自見其謬葢處顔子之地雖求之亦未必即
　富而人固必求之此顔子所以為賢處子貢之地雖
　不求亦未必不富而子貢必求之此子貢所以不如
　顔子　顔子之長不在貧在安貧子貢之短不在貨
　殖在不受命而貨殖顔子即富仍勝子貢以其能安
　者自在也子貢即貧仍不如顔子以其不受命者自
　在也
子張問善人之道節　張彦陵曰按道字舊作虚字看
　如云善人之所以為善人　方文伯曰此只就善人
　一時規模説非謂他究竟如此　饒雙峯曰上句是
　善人所以為善人下句是善人所以止於善人　四
　書鏡曰不踐迹言不必模倣古人而所行自與之暗
　合者此正其天資之善處但其善者不過出於一時
　之偶合而欲其念念皆善事事皆善如聖人之作為
　則有所未能矣信乎質美者之不可無學也　不踐
　迹只就善人説見其比他人較容易不是謂踐迹必
　不好象山無回之説不可從依此則註自不為惡四
　字不必補矣大非　蒙引曰註中雖字然字似不必
　用來替聖人話此是朱子解書意若用以替聖人話
　則聖人是評論他話不見是答子張問善人之道按
　蒙引説甚拘麟士反以為當何也　譚梁生以善人
　為狂有恒為狷恐不是
論篤是與章　袁了凡曰人知浮言不可信不知論篤
　亦不可信此夫子警切之辭
子路問聞斯行諸章　張彦陵曰按聖人之教只一力
　行怯者過退固不及行勇者過鋭容有行非所行夫
　子以微權抑揚之其要歸於使之行其所聞耳　有
　父兄在不必泥定禀命亦是要他取裁意　取裁亦
　在禀命内(乙丑九月)　沈無回曰凡行合有時中之妙用
　二子各以氣質之成見障之夫子一進之一退之成
　見去而其中之神明變化自生矣非謂求必進而由
　必退也若一於進退又是執一矣　刁蒙吉曰此所
　謂因病下藥書之剛克柔克古人之佩韋佩弦皆此
　意也赤知其問之同而不知其人之異知其答之異
　而不知其教之同
子畏於匡章　姚承菴曰匡人其如予何夫子知天意
　必不死於匡人之手子在回何敢死顔子知夫子必
　不死於匡人可見聖賢自信處　袁石公曰聖賢重
　死生不敢一毫苟且其臨危廹之時自有達權之妙
　夫子恐顔子未可與權或見危廹之時不知夫子變
　通之妙而遂與其難故曰吾以女為死正所以究其
　達權處顔子便知夫子遇變而通必不見害於非命
　故曰子在回何敢死曰子在隠然見夫子不死曰回
　何敢死隠然見已不必死可與權矣　玩此則夫子
　之喜不喜回之不死而喜其所以不死妙妙輔氏之
　説意亦如此　大全朱子及蒙引俱以回謂夫子既
　得脱禍吾可以不死矣恐不是回之知子不死當不
　在既見其脱之後姚説是也存疑亦主此　子在回
　何敢死依朱子蒙引解是不輕死之意何等切實不
　當如俗解云回預知夫子必不死偶見黄黎洲一文
　主此説頗涉怪氣其病勢必至此(癸亥閏六月十三改正)
季子然問仲由冉求章總㫖　李衷一曰夫子語意分
　明謂大臣必能明去就之義識進退之節如二子臣
　事季氏便不是大臣體了非專謂其不能以道規季
　氏也觀上曰事君下曰弑父與君夫子原不以季氏
　當君父㸔　百方家問答問舊説此章大義全是逆
　折季氏之亂萌然否徐玄扈曰不然聖人雖有維公
　室抑私家之心豈有其人甫一發問不就事論事而
　先横一意於其先意必孰甚焉今人嘗苦求之太過
　并聖人心體亦無由見
季子然問仲由冉求節　張彦陵曰愚按時解錯會異
　字便以帝臣王佐等語入解不知此異字照下道字
　㸔正謂其挺然自立於朝廷不黨同混俗是也當属
　氣節一邊説方是折季氏語氣
所謂大臣者節　胡凝初曰事君者先持個不可則止
　之節斯行得個以道事君之忠　道字内兼格心宣
　猷兩件然勿説做諫臣模様
今由與求也節　須知具臣不必無才畧有才畧而仍
　謂之具臣切由求講方是
然則從之者與二節　胡北岳曰二子對大臣言特是
　個具臣二子對叛臣言還是個人臣或曰二子既不
　從弑逆之事縁何又事弑逆之家曰只為其昧了不
　可則止之義耳故於弑逆未著處不能决然亦非必
　到弑逆而後决者大全南軒説須細玩
子路使子羔為費宰章總㫖　朐崗四書説曰夫子使
　漆雕開仕而開不自信故夫子説之知夫子之説開則
　知夫子惡子路以仕為學之説矣
子路使子羔為費宰二節　未學而仕一則有任意之
　患一則有狥人之患
有民人焉節
是故惡夫佞者節　蒙引謂註學之已成學字指為政
　之道説則凡此章本文集註學字似俱當指為政之
　道説即質美未學所該雖廣而此處自指為政　然
　淺説則兼脩身為政説㸔來蒙引亦似拘也(己亥四月廿五)

張彦陵曰惡佞是夫子平日之心也而是故二字

　則貼著子路來　何必讀書然後為學此正子路生
　平有政事而無文學之素履也强詞奪理已是佞况
　其使羔之時此又非其本意乎　譚梁生曰夫子嘗
　惡子路以詐此復惡以佞何詐佞偏在子路不在他
　人也信人諱詐直人諱佞唯子路不詐故夫子偏以
　詐惡之子路不佞故夫子偏以佞惡之觸其大忌激
　其深悔而其意自阻彼世之詐人佞人面不赭背不
　汗即惡之何益夫子循循善誘亦何肯覿面稱惡以
　成不入之勢哉夫子終不聞罵他弟子而獨徃徃高
　聲大罵子路如野哉由由之瑟不一而足子路聞罵
　則改所謂聞過則喜也
子路曾晳冉有公西華侍坐章總㫖　此章暮春一段
　象山慈湖作禪理會此大謬也正義謂曾晳能知時
　樂道此又一説也丹銘餘録云曾晳知世之不我以
　故為此言以銷壯心而耗餘年一降則為莊列再降
　則為稽阮此又一説也蘇子由云㸃之狂必不可施
　於世夫子之與㸃以其自知之明此葢因同時程明
　道甚稱㸃有意抑之又一説也王龍溪謂春服熙熙
　即唐虞垂衣之治所謂以無用為有用又一説也譚
　梁生又主與㸃有禮之説然斷當以朱註為正若陽
　明謂曾晳是素位而行無意必不器正是朱子之意
　但陽明所謂無意必不器素位而行未必即朱子所
　謂無意必不器素位而行耳高中玄又謂㸃與二三
　子有為己為人之分夫三子固不可謂之為人然深
　求之亦不免為人之意猶之三子不可謂之願外然
　深求之亦不免願外之意(辛亥十二月㸔見聖編記)　曾㸃所見
　可謂之素位可謂之無意必但指其見性言便是朱
　子意指其見心言便是陽明意指其見理義之心言
　便是朱子意指其見知覺之心言便是陽明意(壬申七月)

要玩朱子所云曾晳所見乃是大本大根水之源

　也　刁蒙吉曰才堪經世而無見於天理之流行則
　有用而無體子之勵三子恐淪管晏一流也學能見
　大而或束於經濟之手段則有體而無用子之勵曾
　晳恐涉莊列一流也愚謂此尚未確夫子不是防他
　到管晏莊列只是要他極大極實　大抵聖人之道
　充塞天地至大至實自聖人而下或見其一節而不
　能見其全體則擴而充之使極其大或見其全體而
　不能不疎於一節則反而求之使極其實(戊辰十一月)
　一個㸃要與三子對㸔又要與開對看又要與回參
　對看大全勉齋黄氏一段最妙(戊辰十一月)　這一章見
　聖人造就人才之法曲盡其妙(戊辰十一月)　三子是器
　曾㸃所見是不器夫子不抑三子即是贊子貢瑚璉
　之意無求備之義也己巳三月閱刁蒙吉講君子不
　器悟及此　㸔來若依圈外程子云子路不達禮則
　存疑將禮字作理字看甚是而暮春一段内便有一
　禮字在内謂夫子與㸃是與其知禮正朱子之意由
　求赤皆未達為國以禮道理由又却多一不讓(壬申七月)
子路曾晳冉有公西華侍坐三節　何以是問他以何
　等抱負去應人知非是問其人知之後何等設施也
　要分曉
子路率爾而對曰節　徐岩泉曰子路言志是何等才
　氣何等綜理已視天下無難事夫子窺見他便有凌
　駕當時人才之意故付之一哂所以折其自負之氣
　也　按千乘句提起説攝是鈐制意見勢之難師旅
　二句見時之難然二句逓説下見得一節難似一節
　為之内兼政教兩意　政字又兼兵政養政　有勇
　兼志氣技力等項
求爾何如節　求也為之内亦要暗藏足民根子而開
　源節流等意只重可使足民上禮樂只帶言之既富
　而教就化民上説
赤爾何如節　李毅侯曰各言己志不得粘冉求語落
　下　蒙引曰宗廟之事如會同不必説諸侯字至孔
　子方曰非諸侯而何究其實則指諸侯也按蒙引太
　拘依此難道上節方六七十二句亦不要説諸侯之國
　乎　顧麟士欲將宗廟二句串説謂會同是行於宗
　廟中見於評張受先一節文此眞大謬　小相據蒙
　引禮相無小大之名只與從大夫之後一般甚是邢
　疏謂相為主君擯者及賔之介也謂之相者於外傳
　詞耳入門當以禮詔侑也卿為上擯大夫為承擯士
　為紹擯卿為上介大夫為次介士為末介此云願為
　為小相者謙不敢為上擯上介之卿願為承擯紹擯
　次介末介之大夫士耳
㸃爾何如節　譚梁生曰子問赤時㸃猶撫瑟而未鼓
　也藉一堂之中三子言志㸃鼓瑟以間之其為儳言
　非禮孰甚焉則知曾㸃鼓瑟葢亦辭畢而㸃始鼓也
　㸃爾何如葢㸃瑟終而夫子始問也　朱子曰㸃之
　志亦非有擇於暮春想此時正當暮春便信口説來
　大扺㸔曾㸃之志要於言外會意跡外㑹心㸃亦非
　專愛行樂只是他一種洒落襟懐借眼前事為發出
　來耳若作實解便是説夢　吳因之曰所謂志大而
　畧於事者不是胸中無見漫云天地帝王如狂人病
　子之類正為彼已看破道理隨處充滿一段境界遂
　悟得堯舜孔子不過此理做成吾只消滿此理分量
　便是帝王便是聖賢故志不期大而自大耳　暮春
　一段須認道體如何聖人之體道者如何曾晳之見
　道者如何　樂天齋翼註曰吾與㸃也要暗合無用
　之用意方得章㫖　無用之用四字是王龍溪語不
　可用(辛亥十二月)　暮春一段及一貫章最易為姚江金
　溪所借當細參之(辛酉三月)　此節自蒙引云程子堯舜
　氣象之言微過於形容若謂曾晳狂者也未必能為
　聖人之事而能知夫子之志遂以浴沂詠歸之樂指
　為老安少懐之心曾晳與夫子豈若是班哉老安少
　懐之心天覆地載之心也適人之適之意多浴沂詠
　歸之樂吟風弄月之趣也自適其適之意多曾㸃之
　志似未甚廣大夫子與之不過偶契其浮海居夷之
　云而然至楊用脩又云充㸃也之志而不知聖人之
　裁則與桀溺之忘世莊列之虚無晉人之清談宋人
　之禪學皆聲應氣求響合影附不至於猖狂自恣不
　止豈非堯舜氣象一言為之厲階哉故朱子易簀之
　前悔不改浴沂一章留為後學病根用脩意與蒙引
　同但詆曾晳又甚耳然堯舜氣象一語終不可易
　大抵聖賢言作用必有一段本領處所謂本領有就
　真實無妄處言者則一貫章是也有就敬以直内處
　言者則中庸戒慎恐懼是也有就無意無必處説者
　則此莫春一段是也此等處異端無不可借若怕異
　端之借一槩不敢説此等話則是因噎廢食因始皇
　之焚書而咎燧人之鑽火也但曾㸃於此本領雖好
　不曾有細密功夫若説其本領處便似姚江金谿則
　又枉殺曾㸃矣故語類云㸃與佛老近似但佛老做
　得忒無狀耳此語正見其不同(辛酉三月又記)　刁蒙吉曰
　天流於上地流於下㸃之胸次流於中上下與天地
　同流也　馮少墟曰曾㸃泰而不驕莊周驕而不泰
三子者出三節　㸃胸中先自有一哂為邦之意葢彼
　只是髙談性命謂為邦之事自可一以貫之不必沾
　沾講求區區自負故疑夫子哂由者在此且并疑求
　赤亦在可哂之例(壬申八月)　張彦陵曰上亦各言志指
　㸃説此各言其志指三子説禮乃文之以禮樂之禮
　所以陶鎔才技而協於中正之則者也其言不讓又
　就中抽出言之謂即此率爾一對無這一㸃退遜的
　意思便知其不達為國以禮的道理但語意須渾融
　説　禮在設施上見讓在言論上見　百方家問答
　云其言不讓㸔一言字便見是小疵(辛酉三月抄)　樂天
　齋翼註曰為國以禮此禮讓在設施上其言不讓此
　不讓在言論上㸔一言字便見其是小疵了不説讓
　者禮之實若欠了禮之實全不能為國矣如何是許
　其能乎(右此條癸亥評八科文另改正)　程子註云子路不達為國
　道理是以哂之若達却便是這氣象此段要活㸔只
　是舉一子路以示例不必謂求赤雖達却亦未必有
　是氣象也大全朱子二子才氣小之説殊不是　此
　條戊辰十一月看來亦不是　為國以禮句評者曰
　猶云用世者當以禮耳即在本身之氣度上言若實
　粘著為國講便從治國上生情此最説得好宋鳳翔
　墨云禮者君子所以治心即君子所以經邦浮而易
　竭者才亢而難馴者氣禮則自有心和而形和者無
　論安危文武俱不可少此涵養人知則才大出之小
　心人未知則厚蓄戒其輕發最明　李毅侯曰後半
　截語意通是與三子之詞　又曰哂由以其不讓也
　不哂求赤以其讓也此意亦須揷議然不是要緊話
　用之㸃綴則可切戒周折　觀㸃前後四問便見他
　行不揜言處若充得春風沂水氣象此處當不復更
　疑此亦是記者極仔細處
唯求則非邦也與二節　晳又問求赤非邦也與是其
　認其言不讓意已差而率爾病痛仍㸔不出也總見
　未能充其春風沂水氣象處　㸃葢疑由求赤不可
　以為邦只可佐治而不可主治故由不讓而見哂求
　赤讓而不哂不知三子皆為邦之才皆有可與處(戊辰)
　(十一月)　據註則夫三子句只主下視三子意亦各言
　志句只主褒三子説其言不讓則見許其能特哂其
　不遜求赤二節則即求赤之為邦而見由之可哂不
　在為邦即由求赤之皆可為邦而見其志之未可盡
　非前後總是一意當再詳之　下視三子最確(壬子定)

吳因之曰宗廟㑹同二句就著為邦意講言赤志

　於宗廟志於會同則其所任者非諸侯之事而何彼
　其不曰願為邦而曰願為小相特謙詞耳使赤也為
　之小孰能為之大上二句正説他為邦下二句又破
　解小相以實之　據蒙引則三子所言皆是以君國
　之事自居而麟士則曰玩前後大㫖俱言佐邦而不
　必遂自有邦而為諸侯蒙引是因之尤説得明　李
　毅侯曰孰能為之大是巧語猶言赤為小相則孰為
　諸侯也　張侗初曰當日四子論志只各就本色信
　口説出聖門别無粧㸃伎倆只曾㸃氣象在當下日
　用平常自好然他却信不過到後來却從三子討個
　髙下便覺他胸中走作矣他説個異乎三子者之撰
　便有個從來信不過根由一則曰各言其志再則曰
　各言其志正見人各有志須是直下承當夫子所以
　論三子為國處絶不把曾㸃並較此意極微曾㸃念
　念要與三子比量所以不能信受喟然之意大凡學
　問要當下自已信得三子若信得只有勇知方足民
　為相却都是春風沂水(此似難説若説悟得理即有勇足民為相都是春風沂水)
　(便不妨)夫子何曾不許他若信不過恐怕春風沂水也
　是光景不是性地風光所以仍叫做一個狂不曾用
　得著　刁蒙吉曰註優柔厭飫優柔涵濡而不欲驟
　也厭飫咀嚼而不能舍也
　附吾與㸃也至末節文震孟文評語類云莫春一段
　所謂大本所謂忠所謂一者是也又云譬之於水曾
　㸃之所用力者水之源也三子之所用力者水之流
　也以此二條推之則夫子與㸃是與其有用世之本
　非與其忘世也此文㑹得此意　問㸃與三子是有
　待無待不同否曰莫春數語直是民胞物與氣象具
　一部西銘在内比三子有大小之别不止是有待無
　待之分　問夫三子者之言何如明季講家謂㸃自
　信不過故從三子討高下此可見其胸中走作處此
　説是否曰此是㸃有下視三子遺畧事為之意非自
　信不過也語類云㸃合下見得個大不肻屑屑做那
　小的工夫與後世佛老近似但佛老做得忒無狀耳
　又云且如邵康節只縁他見得如此更不加細密工
　夫以此二條觀之夫子於㸃只患其執滯不患其走
　作也故仁山金氏謂下文皆所以實曾㸃此文亦極合
　仁山説　問語類謂㸃與佛老近似然則佛老亦有
　可與處乎曰要看近似字非謂其真同也大抵聖賢
　言作用必先講本領所謂本領有就真實無妄處言
　者則一貫章是也有就敬以直内處言者則中庸戒
　慎恐懼是也有就無意無必處言者則此莫春一段
　是也此等處異端無不可借然借來雖近似而實不
　同　陽明詩云㸃也雖狂亦我師他胸中自認得一
　個㸃與夫子所與之㸃相去千里矣　問講家云其
　言不讓此與讓者禮之實讓字不同此是小疵若欠
　了禮之實全不能為國了如何尚許其能此説是否
　曰以語類觀之則此章禮字不如克已復禮禮字細
　密若禮讓為國之禮讓則與此節正一様如何説不
　同若以其欠得分數少謂之小疵則可若謂其不是
　禮之實則不可　問此作似與道體上尚少一層發
　揮曰固是如此然在啟禎間此種文已難得　問顧
　麟士欲將宗廟㑹同串説何如曰無論其説顯與註
　背且迂滯難通甚矣麟士之多事也　問據蒙引則
　三子所言皆是以君國之事自居而麟士則曰玩前
　後大㫖俱言佐邦而不必遂自有邦而為諸侯孰是
　曰從蒙引可也宗廟㑹同之相亦可以諸侯相天子
　言但在赤口氣中則不可説明
　四書講義困勉録卷十四
欽定四庫全書
　四書講義困勉録卷十五
　　　　　　　　　　贈内閣學士陸隴其撰
顔淵

顔淵問仁節　王陽明曰克有掃除廓清之意無事時
　將己私逐一追究搜尋出來定要拔去病根方是真
　實用功到得無私可克自有端拱時在　袁七澤曰
　所謂己者何即下文視聴言動是也已禮非一非二
　迷之則已悟之則禮已如結水成冰禮如釋冰成水
　故釋冰即是水不别求水克己即是禮不别求禮下
　文非禮勿視聴言動便是克己工夫　蒙引曰已是
　形色之己即下文視聴言動是也克己非克去其己
　乃克去己中之私欲即下文克去視聴言動之非禮
　也此段甚妙陳明卿大全删本載之余所覽蒙引删
　本不載　己字兼氣質之偏耳目口鼻之欲人我忌
　克之私説呂氏所謂物我並觀亦是克復内事但不
　當專指耳若大全朱子謂物我並觀與克己全不干
　涉則又似偏矣已字亦不妨對人字説非人所同得
　之理便是己　謝註性偏難克大全止就剛柔言刁
　蒙吉復推廣之曰如性偏好貨則從好貨處克將去
　性偏好色則從好色處克將去性偏好名則從好名
　處克將去　又曰克盡已私誠意也皆歸於禮則心
　正而身脩矣此恐不然克復俱兼得身心意　克己
　克字是行的工夫葢顔子平日知的工夫大畧已盡
　此處只重在行上集註所謂至明至健是總顔子前
　後説不是謂此章知行並重也此章正所謂約之以
　禮　若饒氏云吾與回言於吾言無不悦是説博文
　此四勿是約禮此則又偏彼兩處難定他只説博文

劉炫曰克訓勝也已謂身也身有嗜慾當以禮義

　齊之嗜慾與禮義戰使禮義勝其嗜慾自得復歸於
　禮如是乃為仁也　仁與禮似有體用之分玩輔氏
　理虚禮實之説可見然則以禮對仁言則仁是内而
　禮又是外也此尤可見看書之當有活法　葢以天
　理之節文對人事之儀則言則天理之節文在内所
　謂禮與己各自有内外也但此章禮字比禮之用章
　較濶耳以天理之節文對天理言則天理是内所謂
　仁是内而禮又是外也　凡内外體用動静皆當作
　三義對峙看　看書須得活法方妙葢此若合而言
　之則禮與己各自有内外若分言之則禮為内已為
　外又分言之則視聴為外言動為内又分言之則視
　為外聴為内此看書到衆説爭峙處以此法求之大
　半冰釋　蒙引謂禮字只作天理之當然看而以輔
　氏限制等級一條為非然限制等級即是天理之當
　然似不必辨但須知其不專在外面耳　周季侯曰
　禮原非有實相可以舉似所謂有去翳法無予明法
　也　若謂禮無實相可舉則非聖人不曰理而曰禮
　之意矣但禮是我所本有只克己而禮在是矣所謂
　有去翳法無予明法則得之矣　淺説曰自一心而
　言則念念皆仁而無一念之不仁自一身而言則事
　事皆仁而無一事之不仁按淺説解克復兼身心言
　最明　據蒙引則首節兩個為仁一様據語類則不
　同然依註則蒙引為是今姑兩存之　為仁由己兼
　有難易二意易則以其在我難則以其非他人所能
　助然須側説葢註重在易一邊也蒙引得之　由已
　二字所以形容直捷之極最得此㫖葢顔子為仁無
　求助他人之理何待叮嚀　刁蒙吉曰機如弩機之
　機一撥即轉者也機在人則我束手故難機在我則
　我操之而我發之故無難也
請問其目節　徐岩泉曰夫子告顔回以四勿其意重
　在視聴言動四字上不重勿字上工夫只在眼前此
　正是約之以禮　百方家問答亦載此説　勿字固
　是緊要然在克字内已包得不當至下節始提此為
　主腦凡大全語類重講勿字者須善看　刁蒙吉曰勿
　者禁止之辭禁者防閑之意止者遏絶之意勝私復
　禮之機機字即在我而無難之機　存疑謂非禮勿
　視聴言動却就動上説聖賢有持敬涵養之功聖人
　不以告者動静交養是學者事顔子生知之亞静亦
　無待於簡㸃也此説不然非禮勿視聴言動原兼動
　静説觀朱子謂發時固用克未發時也須致其精明
　可見大全真氏又以勿視聴屬存養勿言動屬謹獨
　此又太鑿四項俱兼存省不宜分屬　查大全以四
　者分存省此似是徽菴程氏説非西山説(癸亥閏六月)
　存疑顔子生知之亞一段自妙朱子所謂發時固用
　克未發時也須致其精明者乃是本文言外意余初
　誤看存疑説正與程子制外養中之説合(己亥六月初三)
　程子謂制於外所以養其中對仁看則禮與已皆在
　外故云制於外大全許氏及蒙引謂制之於外是克
　己也以安其内是復禮也恐不然(己亥六月初三)　朱子答
　呂子約云由乎中而應乎外是推本視聴言動四者
　皆是由中而出泛言其理之如此耳非謂從裏面做
　工夫出來也制乎外所以養其中方是説做工夫處
　全是自外而内自葉流根之意非謂内外交相養與
　此章之文本不相戾(文集卷四十八庚申看)　語類謂克己工
　夫其初如何便得㑹自然也須著禁制始得此段要
　看得好要與克伐怨欲不行有别葢其為禁制同而
　所以禁制則異朱子只要人下工夫未暇辨其同異

以四勿配五事則勿字屬心又視聴言動皆兼思

　徽菴程氏云動兼思貌而言不必以勿字為心者非
大全辨或曰中庸喜怒哀樂以性之寓於情者言

　此云視聴言動以性之寓於形者言　管登之曰人
　心之主不在勿而在禮克義則在勿字中禮常為主
　自能照非幾之萌而克之不然雖欲禁止非禮而無
　及矣顔子不逺復其主全在機先葢勿從禮出禮不
　從勿出　依此則反重在復禮了此亦是提良知為
　主的話頭不知此是論力行不是論存心也且此禮
　字亦難當良知看　又有以人生而静為綱以隨感
　而動為目亦非克己即是綱目即是綱之目不分兩
　項存疑得之　請事斯語只就此脚頭踏處便是下
　手之時　譚梁生曰不敏請事則是足發不惰見進
　不見止之象是以其心三月不違仁也曾子一言則
　曰唯顔子九言則云然　徐岩泉曰顔子曰請事斯
　語甫出口而己巳克矣禮已復矣豈待退而徐議克
　哉亦豈待臨境而後議禁哉　此亦是欲仁仁至話
　頭然仁逺章是當下指㸃此章是大成工夫似不得
　作一様看　刁蒙吉曰註云程子四箴發明傳授心
　法最為親切學者宜深玩其所以親所以切而躬行
　之不可徒作文字讀也　又解視箴蔽交於前兼不正
　之色不正之書二意解聴箴閑邪兼防其滛聲防其
　邪説
仲弓問仁章　莊忠甫曰出門而介秦越使民而别貴
　賤此慢之生於妄者也無賔而視以為賓無祭而見
　以為祭此敬之生於妄者也以妄治妄終以藥發病
　若功行圓滿必待并忘見賓承祭之心然後可　或
　問未出門使民時如何楊中立曰對境不動難　刁
　蒙吉曰敬以持己直其内也恕以及物方其外也
　大全諸家多以内外體用分言敬恕須知恕未全是
　外未全是用但對敬㸔故云然當與參乎章叅看
　張彦陵曰須知怨根消處正顯得我全體圓融聖人
　説此二語不重在有效正重在自己工夫耳　吳因
　之曰顔子請事斯語乾道也曰乾道有徑捷要約之
　意仲弓請事斯語坤道也曰坤道有積累慎密之意
　故講顔子請事處當云四勿只是一心只把一心去
　遏絶便可勝私復禮何憂已之難克也唯從其事斯
　語而已講仲弓請事處當云為仁之功一毫踈畧不
　得若不從敬恕做去便無頭緒便無入門唯兢兢於
　見賓承祭之語及不欲勿施而已如此說方兩邊移
　動不得　刁蒙吉曰言效便要他自考蒙引曰顔子
　不言自考者無待於此也豈其然新建新鄭及龍溪
　諸公俱詆斥註說以為不怨天不尤人之説大謬矣
司馬牛問仁節　註心存不放四字説透言訒原故且
　勿入講恐碍下節　刁蒙吉解註中忍字用含忍堅
　忍二意
其言也訒節　難非力行之難是其難其慎之意
君子不憂不懼章　憂自内生懼自外入不必分當事
　未事　張彦陵曰不憂不懼即無入不自得意只據
　見成説内省二語是無憂懼根子然非教他方去用
　功乃令他自己去想要到不疚地位當盡何等様工
　夫　周季侯曰不疚從他心苗隱微處勘世上儘有
　事可對大庭質聖賢却自家查來覺自有過不得去
　處凡事須是仔細省察心上打得過方能不憂不懼
　靠著仁義道徳只討得題目做去未便能不憂不懼
　也　薛敬軒曰君子對青天而懼聞震雷而不驚履
　平地而恐涉風波而不懼唐荆川曰險處惶惑原易
　處錯過不曾做得工夫也　多憂懼人與多言而躁
　人正矛盾多憂懼人見難不見易也正當於此處想
　出一個司馬牛
人皆有兄弟三節　大全辨唯適張氏曰宋哲宗時章
　惇復位怨劉安世尤深必置之死因復徙安世於梅
　州推士豪為轉運判官使殺之判官承意疾馳未至
　梅三十里嘔血死安世獲免可以知命矣他如鄒浩
　諫立賢妃竄於新州對友人田畫出涕畫曰使志完
　隱黙官京師遇寒疾五日不汗死矣豈獨嶺海之外
　能死人哉此又以義制命不以死生貳其心者也
君子敬而無失節　李衷一曰大抵司馬牛處兄弟之
　間决有未盡道處子夏此言分明欲牛自盡恭敬以
　感其兄魋原不是欲牛把自己兄弟舍置了認别人
　做兄弟也意謂君子能盡個恭敬雖四海之内都是
　兄弟疎者尚可親况親者乎何患無兄弟當從自己
　兄弟看不當從四海㸔　了凡亦主李説謂到此田
　地四海之内將改暴易亂而為我之兄弟矣况其親
　者乎使魋而能遷善也是我能立命也我能格天也
　固無患乎無兄弟也使其怙終不悛則是我立命有
　虧也事天未至也亦何患乎無兄弟也子夏非為不
　得已之詞亦非意圓語滯　樂天齋翼註曰皆兄弟
　以愛敬我言我無徃不敬誰人慢我我無往不恭誰人
　侮我　譚梁生曰説理亦靡靡可聴若周公誅管蔡
　云何　又曰司馬牛憂懼之意多敬恭之意少敬恭
　憂懼似之而非子夏之言正言君子葢敬恭者無惡
　於志不愧不怍之君子也　又曰處牛之勢唯有去
　而已子夏之言非寛其憂也策其憂也見幾而作不
　俟終日計當持身避難秉禮異國是無兄弟而有兄
　弟也語曰患之將至思而弗憂則子夏導牛意也牛
　不能從至魋之叛宋欲滅桓氏而始出奔不遑擇國
　而處其亦晚矣
子張問明章總㫖　此當與衆好衆惡章叅㸔又當與
　先覺章叅看　此章當合先覺章及何為則民服章
　同看
子張問明章　子張問明意思分明要從逺處討明夫
　子窺其意向在逺故言汝欲明只就人情物理上明
　得便是明即此明得便是逺何必逺求都是因其務
　外好高之病而藥之明處全在不行上然其所以不
　行全在本體空明之盡(此句不若蒙引存疑居敬窮理之説為精)若在譖
　愬上料理則其不行處正是行無有是處　識先覺
　之賢便知明逺之故　譖愬極切近浸潤膚受之譖
　愬極精細此段就切近上説大全輔氏就精細上説
　其實相發明葢唯切近處精細即此是明即此是明
　之逺　宋羽皇曰家庭邦國無處不有譖愬同室相
　鬬骨肉參商皆此軰為之非設為之辭也　李衷一
　曰人心本來自有明覺到被人欺來瞞去不是人能
　欺瞞得我都是我心中私意紛擾本體上不光潔不
　定静可以閒而投可以激而怒所以浸潤膚受紛然
　得行　李毅侯曰不行譖愬全在心體上説譬如鏡
　然只在磨拭上用工不在照物上用工也　又曰問
　譖愬何以不行吾心之明何以不為譖愬所蔽曰此
　理在先覺章　魏徴言兼聴則明偏信則暗此只是
　所以不行之一端張芑山謂内多欲則小人伺間而
　進此即蒙引居敬窮理之説乃其本也　王宇泰曰
　不行謂譖愬雖巧而不得行之於我也非我不行人
　之譖愬也他人在行處求明所以不逺聖人只在不
　行處求明所以自遠　不行有兩解麟士以王宇泰
　説為雅㸔來兼用為是　沈無回曰逺是就其明而
　贊之説不止於明者固不是説明之逺者猶屬兩層
　逺是其所以明處不逺之明止可言察不可言明吳
　因之曰遠非旁燭遠到之謂乃精微深邃之謂全要
　看註中不蔽於近一句然不蔽於近何以為遠大凡
　遠處易看唯近處看不破且如天地鬼神徃古來今
　雖甚幽渺寥廓然於我初無情識所牽愛憎所動故
　聰明可用而探索可窮唯耳目見聞之近毁譽是非
　之間以情觸情以識投識聰明有所不能用察識有
　所不及施這等去處必非揣摩物情可得全是胸中
　原無情識種子所以種種變態當下銷鎔此視探賾
　索隱鈎深致遠之明何可同日而語故曰可謂遠也
　已矣如鏡之明者不必徃燭萬形而其能不昏翳處
　却便是遠也若只在照上用功不在磨鏡上用功此
　便流入億逆窠穴何啻千里　據存疑則明逺本領
　當在言外補出因之則混在本文説了存疑較清楚
譚梁生謂假女謁苞苴醉飽燕樂之利以行其譖

　譖安得不行指攘名奪位嫁禍陰賊之害以行其愬
　愬安得不行葢兩者從己利害起見非從人利害起
　見人之利害可視為隔膜已之利害必急於燃眉按
　此論甚好但以此講浸潤膚受則未切
足食足兵章總㫖　此章説得常變説不得經權兵可
　去食可去而信不可去正是立萬世之經如何可説
　權李衷一曰大抵兵之可去食之可去都謂其有信
　在耳去食不是主定必死直是恃信足猶可全活也
　萬一不幸至死則寧以信死無寧以不信生信之所
　係豈不大哉民無信不立不但財窮食盡之時相叛相
　離不能一朝雖國富兵强之日相詐相傾而勢亦將
　渙矣聖人談經濟實用畢竟歸重信字
足食足兵節　首節只重信葢借兵食以衞信非以兵
　食而輕信也因之説最得　李毅侯曰帝王先富後
　教井田學校相為表裏民信之矣自在兵食既足之
　後　又曰此章孔子意自重在信而今説者之意反
　重在兵食所以書義不得通曉
必不得已而去二節　兵食俱以周官兵食言若後世
　召募之兵税畆之食則不待不得已而始去也　孫
　淮海曰無信不立不但説兵食可去而信不可去且
　以見欲足食足兵而必在於立信也食足而無信則
　倉廩之儲未有不為大盜積者兵足而無信則器械
　之用未有不為大盜資者且將并兵食而失之矣
　吳因之曰去食去兵是斟酌於不得已之中而權其
　所可去自古皆有死二句則獨揭信字另發一論以
　深著其不可無葢上言其所可去民無信云云則言
　其不可去者非徒申明去食意而已民無信全要見
　得為政者使之如此觀註寧死而不失信於民二句
　最要於使字上著力政行於常兵食與信俱存政行
　於變信不與兵食俱去故曰信者國之大寶
棘子成曰章總㫖　李衷一曰章中重君子二字君子
　者主張風教維持世道之人也
何以文為節　譚梁生曰質勝文則野勝文且不可况
　去文乎子成不特文勝質而直欲去文存質是不特
　為野人之説而直為異端非禮非樂之説也
惜乎夫子之説節　王觀濤曰意主救世故曰君子言
　過於激故云失不可追唯有此意而乃為此言所以
　可惜
文猶質也節　文待質而立質待文而顯原是分拆不
　開的　上二句只泛言文質之不可分虎豹二句方
　破文之不可去是比體不是喻體　此專以本質之
　質言須兼質朴之質方是　葛屺瞻曰如在士君子
　則須從文備物備儀方成觀美若純任本質便無以
　别等威而明體統在細民則止能任質僑野率真自
　得其便若加了文采反張皇跼蹐　此段是以質朴
　對文采言俱在外面論　文質以時言則不特後王
　用文即上古亦未嘗全廢文以人言則不特君子宜
　文即小人亦不得全廢文以地言則不特治外宜文
　即治内亦不得廢文以事言則不特文事宜文即武
　事亦不得廢文此文猶質二句之意是論其理如此
　虎豹二句則以廢文之弊言廢文之弊不特君子小
　人無辨註獨以此言者舉此以示例耳　此段是以
　内而本質外而文章言
年饑用不足章總㫖　王季和曰君民一體財用亦互
　相流注民富則互相流注者曰增故不至獨貧民貧
　則互相流注者日減故不能獨富君或不足民自有
　以供之君雖有備民將起而奪之民之有即君之有

三説當兼用若劉上玉謂均在徹内均是足的當

　緊從徹字透出利弊似太拘
年饑用不足節　存疑註云公之意葢欲加賦以足用
　夫年饑民正賦且不能辦如何又欲加賦乃是欲今
　後加賦使國有餘積以備凶年不致臨時缺乏不是
　目下就欲加賦也蒙引謂不可曉葢未得此耳
盍徹乎節　張彦陵曰盍字宜玩如云昔也徹行而足
　今也徹廢而不足則權之足與不足之間何不依先
　去行徹法語意虚活要他想那行徹法的好處出來

譚梁生以朱子合作均分之説為誤謂古今公私

　情事不甚相逺所謂一夫受田百畆受而耕非受而
　食也所食者百畆之餘故僅足八口也猶今之佃户
　此説大可駭異　存疑徹法兼貢助夏法十中取一
　民得其九公取其一助法十一中取一民得其十公
　得其一註只云民得其九公取其一者就貢概言也
　故曰大約云　樂天齋翼註曰宣公税畝亦不曾廢
　了井田只是徹法外又加履畝之税今但革去履畝
　之税便是依舊行徹耳　節用意雖極緊要然却本
　文所無當在言外補説葢有若只要發出君民一體
　之意未暇及此　有若之意主於開源註則兼節流
　説　存疑哀公之加賦是欲富國也有若之輕賦是
　欲富民也　徹法行而三家不得自肆大全朱子亦
　有此説然須知是餘意不可作正講
百姓足節　張彦陵曰百姓之足不足須根徹法之行
　不行來　譚梁生曰大夫陪臣之足百姓所以不足
　在官則不在民也百姓之不足君用所以不足在私
　則不在公也　陳之遴百姓足節文　百姓足之時
　無論賦額畢登而宼盜不作物價不騰抑且家給人
　樂無戾氣以干天譴而什一安得不有餘　百姓不
　足之時無論箕斂不應而寇盜費其半物價踴其半
　且民窮財盡聚衆怨以召凶荒而什一安得不告匱

先王裕民多術而要不出於薄賦什一其迹耳蠲

　租之詔嵗下補助之恩時及一且貸其强半矣　今
　日瘠民多術而要莫慘於加賦什二亦其名耳吏以
　巧取為賢民以稱貸救死十且征其三四矣　大全
　辯芑山張氏曰宋神宗熈寧元年執政以河朔旱傷
　國用不足乞南郊勿賜金帛詔學士議司馬光曰救
　災節用當自貴近始可聴也王安石曰國用不足以
　未得善理財者故也光曰善理者不過頭會箕斂耳
　安石曰不然善理財者不加賦而用足光曰天下安
　有此理天地所生財貨百物不在官則在民彼設法
　奪民其害乃甚於加賦此葢桑弘羊欺武帝之言太
　史公書之以見其不明耳按光之言甚正加賦固足
　以害民乃又有詭為不加賦之説而其害乃倍蓰於
　加賦如安石之行青苗手實者後世不可不深戒也

又朱子云自古救荒自有兩説第一是感召和氣

　以致豐穰其次只有儲蓄之計若待他飢時理㑹更
　有何策乾道中崇安大飢朱子立社倉法以救之此
　所謂儲蓄之計也陸象山云社倉固為農之利然年常
　豐田常熟則其利可久苟非常熟之田一遇歉歲則
　有散而無斂來歲缺種異時乃無以賑之莫若兼置
　平糶一倉豐時糴之使無價賤傷農之患缺時糶之
　則摧富民閉廩騰價之計折所糴為二毎存其一以
　備歉歳代社倉之匱實為長利也按象山此舉足補
　朱子社倉所未及後世徒知有社倉之法而不講求
　象山平糴之制無怪其名存實亡本以利民而反害
　之也黄氏震云社倉之弊至民不堪命或至自經僉
　謂此文公法也無敢議變震謂非變其法也救其弊
　耳乃請於朝鳩錢買田豐年聚租荒年賑散不惟不
　取其息併亦不取其本庻乎有利無害愚按黄氏不
　拘先法而買田以救其弊意固甚善然有散無斂民
　無後慮在良農固可助其不給無荒時失事之憂彼
　惰農亦私有所恃而不盡力於南畝則反以滋小民
　惰窳之習助天而棄人亦非䇿之善者不若象山平
　糴之説為久而無弊也救荒者慎思之
子張問崇徳辨惑節　張彦陵曰崇徳工夫全在徙義
　上但根基須從實地做起故以主忠信先之二者原
　是一串事但論用力則徙義為實論立本則忠信為
　先　二者雖是一串而實有兩項對説為是麟士亦
　欲作一串解不必從　喬君求曰只是一個忠信必
　奉此念為主宰然有悃愊為忠信拘攣亦為忠信却
　又去此取彼如遷移然則自一念之真實積為百念
　之髙明日新月盛而不自知矣　沈無回曰人心之
　不變不化者是忠信義即此心之萬變萬化者也
　義自兼内外而大全蒙引皆以忠信為内義為外者
　只以事之宜言也　主字徙字是工夫忠信與義是
　徳饒氏謂忠信是徳徙義是崇林次崖謂主忠信未
　有工夫徙義方是工夫俱謬麟士不取饒而取林不
　知何也　刁蒙吉曰主忠信而不徙義則有膠柱鼓
　瑟之患徙義而不主忠信則為權謀術數之學　聖
　門工夫只有博學於文約之以禮此崇徳便是約禮
　中事辯惑便是博文中事比博文約禮又較切實些
　想立此名目是因人而施(壬申八月閲大全朱子論胡氏之説識此)　崇
　非有所添増謂其不流於汚下也
愛之欲其生節　張彦陵曰所愛惡雖主一人但上是
　開説重兩欲字上下是實説重既又二字上倐愛倐
　惡倐生倐死意上二句已含下二句只是叠上語耳
　既字又字只要形容他惑亂意出非有兩層　徐自
　溟曰要在四個欲字上見惑惑只是個欲心所蔽耳
　祛惑莫先祛欲　存疑謂愛惡只作一人看看來上
　二句還宜開説不必專主一人既欲二句方專指一
　人看　佐案曰毋論好惡之僻即其人本自當愛當
　惡加一毫意思便於心體有累便是惑
君君臣臣章總㫖　樂天齋翼註曰此章即正名之意

刁蒙吉曰還是核實之意

君君臣臣章　徐自溟曰夫子意在責成君父景公果
　善其言則當反其所以為君父者何如則臣子之經自
　此定矣乃其言曰君不君臣不臣父不父子不子則是不
　揣一個頭腦而欲大家分任其責又安能以君而制其臣
　父而制其子也哉　刁蒙吉曰春秋於臣子弑逆者必
　重其責於君父君唯不君臣所以不臣父唯不父子所以
　不子端本澄源之道也詩書於君父頑悖者必重其責於
　臣子君雖不君臣不可以不臣父雖不父子不可以不子負罪
　引慝之道也四件四平説　譚梁生謂自晏嬰沮尼谿之
　封孔子接淅而行反於魯時年四十二是歲昭公薨定公立
　孔子自此用魯後去魯周流列國不復更入齊境矣是知
　景公問政在昭公之世也是時弑莊公者崔杼也滅崔氏者
　慶封也圍逐慶氏者欒高陳鮑也孔子之對不專在去陳
　氏迨陳乞子恒弑簡公去孔子對景公問時且三十年所矣
片言可以折獄者章　聲清曰康誥論聴獄曰服念五
　六日至於旬呂刑論聴獄曰察辭于差非從唯從大
　都欽恤用刑者貴遲疑不貴神速然則夫子何以片
　言與由曰此雖明與其捷實隂戒以驟也若曰片言
　折獄唯由若他人或不必如此驟決耳　忠信明決
　該得廣輔氏蔡氏皆就折獄説故蒙引以為小然蔡
　氏説亦渾　附李毅侯曰忠信是本明決是用子路
　片言折獄全在忠信上人心各有良知道之以徳齊
　之以禮有恥且格君能以禮讓為國則可以無訟矣
　而况於折獄乎片言折獄全是未言之先有以取信
　於人故如此其去無訟者不言之化亦只在升堂入
　室之間耳程子所謂達却便是這氣象也
聴訟吾猶人也章　道徳齊禮是乃所以使也
子張問政章　朱子曰若是有頭無尾的人便是忠也
　不久所以孔子先將個無倦逼截他　只重無倦以
　忠不重居之行之居行雖有心與事之分而無倦以
　忠則俱在心上説故雙峯謂此論為政之心最是
君子成人之美章　刁蒙吉曰誘導引也就未成時説
　掖扶翼也就將成時説奬誇許也就正成時説勸勉
　勵也就既成時説既成又恐其以一善自阻也故勉
　勵之四字四様意思皆所以玉人於成也　莊忠甫
　曰人之美惡無所待而生有所待而成生由乎我成
　由乎人方一念之初發也贊之以堅其志鼓之以決
　其氣助之以壯其勢則其成也忽然矣若訾其疵以
　敗其意陳其禍以怵其心散其援以孤其力則不成
　也亦決然矣葢成與不成之機在心不在迹聖人特
　恐世人不察心而觀迹則有疑君子而信小人者故
　特别而言之　君子時借人以私便似乎導欲而長
　邪然其意歸於成美如謂好勇好貨好色為無傷是
　也小人時繩人以正理似乎擁善而牖良然其意歸
　於成惡如樓䕶議論常依名節袁盎引義慷慨是也

小人之於人之惡也迎合之容養之而已　高中

　玄曰國家用一君子則不止獨受其人之利而其成
　就天下之善為利更無窮用一小人則不止獨受其
　人之害而其敗壊天下之善為害更無窮可不審察
　之哉　學者取友亦然
政者正也章　吳因之曰此與大畏民志同上下之道
　交相畏者也上有畏其下之心所謂赫赫具瞻是也
　然後下有畏其下之心所謂有恥且格是也孰敢二
　字可玩　若使今人遇一大人問政不知條陳出許
　多事件看聖人對康子何等要言不煩(壬申八月)
季康子患盜章　莊忠甫曰上不欲則下不竊非獨感
　化之説也多欲則斂重斂重則民窮民窮則不得已
　而為盜不欲則藏富於民民富而禮義附焉孰甘棄身
　於不義故曰雖賞之不竊　張子曰欲生於不足
　欲生於不足此與莊説雖非正意而可相發明　樂
　天齋翼註曰康子之問在弭盜以法夫子之對在弭
　盜以心　大全辯卓庵張氏曰北魏主問秘書令高
　祐曰何以止盜對曰昔宋均立徳猛虎渡河卓茂行
　化蝗不入境況盜賊人也苟守宰得人治化有方止
　之易矣唐太宗與羣臣論止盜或請用重法太宗曰
　當去奢省費輕徭薄賦使民衣食有餘則自不為盜
　安用重法此皆端本澄源之義所謂先自治而後治
　人也至僖宗朝王仙芝陷曹濮州黄巢聚衆應之攻
　剽州縣民困重斂者爭歸之數月間衆至數萬范氏
　曰自古盜賊之起國家之敗未有不由暴賦重斂而
　民之失職者衆也唐之季世政出閹宦不惟賦斂割
　剝復販鬻百物盡奪民利使民無衣食之資欲不亡
　得乎按范氏此論即太宗止盜之意乾符三年僖宗
　令天下鄉村各設弓刀鼓板以備羣盜綱目深譏之
　孔子所以專言不欲而不及備盜之具良有以也
如殺無道章　如殺無道句説約所載鄒嶧山三説可
　兼用　欲字深看起念方寸盟心幽獨皆安於天理
　之粹然則意念所到之處即提醒開悟民心處而民
　自潛化於善矣　樂天齋翼註曰猶云真心好善也
　有躬行以率之意不作欲民之善説　風草是借言
　不是喻言
子張問士章總㫖　此章即是為己為人之辯但子夏
　則防其於謹嚴處有箇為人之意子張則防其於廣
　大處有箇為人之意　一真一假一欺一慊　闇然
　而日章的然而日亡的是此章注脚　管登之曰子
　張質最近仁葢有善與人同之度而不以狷介為高
　者其干禄其求聞皆欲公其身於天下也使在今日
　則皆目之為萬物一體之聖學矣夫子所以嚴為之
　檢者為其氣度本近誠而僻習亦易入偽也好義下
　人亦子張之能事特分量為難滿耳唯質直少有未
　足而亦必無色取行違之弊也
子張問士二節　李毅侯曰何哉爾所謂達者一句為
　一章精神發出他病痛然後下藥
是聞也節　四書鏡曰達是我這裏達將去聞是要他
　那裏聞知我　譚梁生曰是聞也非達也如謂問行
　與干禄是截然兩義也問行則是干禄則非也達者
　不求人之有譽獨求己之無咎聞者反是　是聞也
　非達也是説聞與達名義之不同夫達也者二節是
　説其所以致聞致達者須辯不是以上節包下二節
　也　葢我之所以致之者不同故世之所以報我者
　亦不同
夫達也者節　張彦陵曰質是質朴無粉飾直是正直
　無邪曲　佐案曰大抵率直的人只愁不會委曲不
　怕他迎合人情但肻在人情上體貼便是自己不存
　適莫正善於比義者　此直字與人之生也直直字
　不同彼直字濶　吳因之曰註以所行合宜解義與
　别處因時制宜不同言只就素位中所宜做底去做
　更不竒竒怪怪丢起本身别做一様驚世駭俗之事

觀察下人還是兩件世固有能觀察而不肯下人

　者有下人而不能觀察者饒氏謂是一件事恐非存
　疑謂觀察是為下人張本則亦是兩件矣而又以饒
　氏之説為是不可解也然大全朱子亦説得不甚分
　明須再詳之　下人似亦不止在觀察　此意與刁
　蒙吉暗合　刁蒙吉曰或曰人之言色未必有公而
　無私以之為符驗可乎曰察之觀之以其公而無私
　也若毁謗之言忌嫉之色則非所問矣卑以自牧慮
　以下人也易所謂謙謙君子尊而光卑而不可踰者
　與葢處心積慮之間實有不敢上人者非徒以其言
　與色而已也　學問既成之後雖有微瑕人多不敢
　直指故尤不可不觀察(壬申)　徐岩泉曰慮以下人者
　縱我或有實行矣而人或不信我亦謙謙然只管自
　家做去便有人不知而不愠意此是為己實心實學
　學力到此自然誠能動物　尹孔怡曰此非謙恭以
　周旋人事也以下節反照乃疑不自居意下人者與
　無忌憚相反　所謂務實者兼實心實行質直慮下
　是實心好義觀察是實行註自脩乎内及充乎内二
　内字似當兼身心説與内主忠信之内不同
夫聞也者節　張彦陵曰色取仁便見行違仁此乃相
　足之語無兩層　此節分明畫出一個鄉愿色取行
　違即居似忠信行似亷潔意居之不疑即自以為是
　意邦家必聞即衆皆悦之意　語類有一條説此與
　鄉愿不同　樂天齋翼註曰行違據註是行實背仁
　看來他非不欲假於色并假於行但事事合理則又
　無以自便其私故不覺違背去了葢色為虚而行為
　實實處却假不得　劉上玉曰亦有不自知其非而
　居之不疑者此意亦可兼用　刁蒙吉曰今之學者
　一意做舉業固不待言即希聖希賢之軰或欲求譽
　於一時或欲著聲於百代其不從名上起見者葢寡
　矣
樊遲從遊於舞雩之下章總㫖　蒙引謂崇徳脩慝辯
　惑皆是心上工夫然看來徳字似不專指心
樊遲從遊於舞雩之下節
先事後得節　蔡虚齋曰先事後得只是心力專一必
　有事焉而勿正底意朱子以意思高逺來説崇徳又
　是一意　然亦當兼説　先事後得大全朱子兩條
　一是未為而先計之一是方為而遽圖之　不曰徳
　崇而曰崇徳見這先事後得之心正所以崇其徳而
　使之滋長也不可把徳字倒在崇字上　吳因之曰
　攻寇目不他視耳不他聴努力向前專心致志一縮
　手不得一退步不得無攻人之惡不是聖人禁止他
　也不是脩慝者用力拏住須先認得慝字分曉那無
　字便得力葢顯然過惡還易掃除唯在心曲隱微處
　那頭緒渾不見若真箇理會得便見前念方息後念
　又起此方按伏彼又跳梁方苦主弱而客强雖欲攻
　自是無暇凡暇於攻人者只是未嘗攻己惡也　惡
　顯而慝微然微必至顯故遲以為慝而夫子以為惡

四書鏡曰不必不從事於徳而後徳不崇也即一

　心以圖其事又一心以計其得則雜而不純便非崇
　徳不必不從事於治己而後慝不脩也即一心以治
　己又一心以治人則自治緩而不切便非脩慝　樂
　天齋翼註曰一朝之忿言其忿至小非終身不可解
　之仇　袁了凡曰人心唯怒為難制忿不及懲則盪
　情滅性是不知有身也不能抑情制欲而傷其身是
　亦親之辱也此論是非不論利害　此論最精然是
　非利害還當兼説　譚梁生評了凡此條云聖學正
　不在論心而遺事亦非論是非而遺利害如此説似
　入細反入套
樊遲問仁章總㫖　吳因之曰問仁而曰愛人問知而
　曰知人觀知人愛人並舉可知便是不相妨害了舉
　直錯枉二句即是明知人愛人道理舜有天下節又
　即是發明舉直錯枉能使枉直道理大抵樊遲未達
　以下只申明首節所寓之意非以仁知異用仁知相
　承作兩項開對
樊遲問仁節
樊遲未達兩節　劉上玉曰此處仁字絶不可露一露
　則遲無復疑矣註使枉者直則仁矣及二者相為用
　俱宜渾之
樊遲退節　李衷一曰遲只曉得夫子之言知故把能
　使枉直之言都做知看謂既知其孰枉孰直愛便行
　不去不知就能使二字便見知有轉移曲成處亦是
　仁不必盡舉無錯乃為仁也遲問子夏分明見夫子
　畢竟要分别枉直不免要用舉錯其初知妨於仁之
　疑終未洒然　遲既以夫子之言專為知發則知妨
　於仁之疑終未釋且復疑使枉者直之無與於知矣
　但對子夏説則只疑得使枉者直一句蒙引亦明其
　初知妨於仁之疑雖終未洒然然遲口中未嘗説出
　李説只可在言前説　下文子夏之答則併遲意中
　之惑都解之矣　吳因之曰何謂也言夫子論知之
　言如此實有可疑不知其果何謂也註未達能使枉
　者直之理謂未達此句是論仁而非論知之理葢遲
　唯合認舉直錯枉二句皆為知故有何謂之問　譚
　梁生曰見字一經電切視也一形甸切顯也露也俗
　作現現字義屬物見屬人同韻相見之見本如字讀
　集註毎一處兩音如儀封人前後音現中音見此章
　見子夏音建見於夫子音見
富哉言乎節　子夏解遲之惑只富哉言乎一句已盡
　了下節不過引舜湯事以足其詠嘆之意
舜有天下節　看來第四節遲非疑化枉之無與於知但
　謂舉錯是我所得主枉者直非我所得主必使枉者
　直而後為知則天下之為知者難矣如此説方與註
　又字切若如蒙引因之之説則只宜用因字不宜用
　又字矣富哉言乎一句則解遲意中之惑引舜湯事
　則以見能使枉直為必然之理也自是兩截余向俱
　似誤看曰如此則註子夏葢有以知夫子一句當在
　富哉言乎下何以置在舜湯節下也曰此固可疑然
　亦不必拘想朱子以此章兼仁知意為重故復説此
　一句於末原非指舜湯一節言也(己亥十一月十六改)　圈外尹氏
　註另是一様間架與圈内不合不特贊樊遲好問之
　為餘意也
子貢問友章　樂天齋翼註曰忠是一段真懇忠愛心
　在言前未有此言先有此心　張彦陵曰不可非不
　聴也謂其人不可以忠告善道即止不言所謂諒而
　後入也　此意亦本蒙引然須兼不聴説方是　李
　衷一曰不可則止非棄之也機未投且俟之尚可後
　圖　理解曰不可則止者積誠以動之寛歲月以待
　之非畏辱而棄之也　分之則三項合之只一件不
　忠告叫不得善道不善道叫不得忠告不可不止叫
　不得忠告善道不忠告善道叫不得不可則止叫不
　得不辱
君子以文㑹友章　吳因之曰君子會友果何所為欲
　藉之以講明天下之理也其聞見所資豈不甚重哉
　而抑又不但資聞見已也即為仁工夫全是自己著
　實做的亦是友以輔之而已此一節只要説得取友
　之益意思透徹便是　顧涇陽曰自古無闗門閉户
　的聖賢自古聖賢無孤立無與的學問　刁蒙吉謂
　可作此章注疏
　四書講義困勉録卷十五
欽定四庫全書
　四書講義困勉録卷十六
　　　　　　　　　　贈内閣學士陸隴其撰
子路

子路問政章總㫖　張彦陵曰無倦意已包在先勞内
　因子路請益故又抽出言之要之上下只是一意曰
　先必無一息之可後曰勞必無一息之可逸無倦云
　者非以益先勞也乃明所以為先勞也　樂天齋翼
　註曰首節言政本於身下節言政要諸久先勞要根
　心説到身上
子路問政節　先勞無時不然無處不然先之於隱先
　之於顯勞於處常勞於禦變要知先勞不專為民而
　設實自家該盡的道理若云我先而民不敢後我勞
　而民不敢逸尚落一層　李毅侯曰天下事使人為
　之則易身親為之則難子路好勇最是任事的人但
　恐一味任才氣做去故約之使從自身上做起子路
　却看得先勞易了故請益無倦二字只破他易視之
　心
請益節　倦不特在政成之後也當勇猛之時精神須
　自有節程伯淳曰這一㸃意氣能得幾時　陳大士
　曰治未治未安之天下易治已治已安之天下難
先有司章總㫖　姚承菴曰論政者貴識大體　聖人
　之言皆因人而發然有因其不足而戒之者有因其
　己能而勉之者如答子路子張子夏之問政因其不
　足而戒之也仲弓寛弘厚重而告之先有司云云此
　因其所能而勉之也然仲弓焉知一問却又走入狹
　小路去了故又告以舉爾所知云云此又因其不足
　而戒之也　按先有司三句敬簡者亦未必能行得
　恰好不必謂是因仲弓所能而勉之(壬申八月)
先有司節　張彦陵曰先有司者總方畧以撫平民赦
　小過者清囹圄以理寃民舉賢才者振淹滯以登俊
　民三句平看　陳定宇曰為政當以分任有司為先
　赦有司之小過則常人可以自勉舉有司之賢才則
　非常之才可以自見　舉賢才須如陳氏兼已用未
　用説蒙引謂自身為宰難説舉而加之上位故欲不
　兼已用説不知有司中亦自有上下何必疑乎
焉知賢才而舉之節　周季侯曰焉知賢才一問當下
　便引賢才為一體此真若已有之其心好之之真心
　也　百方家問答問舉爾所知三句舊作倡率説然
　否吳無障曰舉爾所知三句勿作倡率説爾所知爾
　舉之爾所不知者自有人以舉之把舉賢才的事我
　與天下渾合公同做去不問我不問人要期賢才之
　登用而已須認定大公不私意説(辛酉三月抄附)　大全辨
　芑山張氏曰諸葛亮常自校簿書主簿楊顒諫曰
　為治有體上下不可相侵唐貞觀元年大夫杜淹奏
　諸司文案恐有稽失請令御史就同檢校上以問封
　徳彜對曰設官分職各有所司果有愆違御史自應
　糾舉如淹所言大為煩碎淹黙然上問淹何故不復
　論執對曰徳彜所言誠得大體臣自心服不敢遂非
　按徳彜此論與先有司者不相悖後世不當以人廢
　言　唐開元十三年分吏部為十銓親決試判綱目
　特書以譏之　卓菴張氏曰孟光責費禕曰赦者偏
　枯之物非明世所宜有必不得已可權而行之今有
　何急而數施非常之恩以惠姦宄乎愚按孟光言不當
　赦者不可赦者也小過當赦者也故論語言赦小過
　而春秋譏肆大眚　唯適張氏曰唐憲宗謂宰相曰
　卿軰當為朕惜官勿私親故李絳曰崔祐甫有言非
　親非故不諳其才諳者尚不與官不諳者何敢復與
　但問材器與官相稱否耳若避親故之嫌使聖朝虧
　多士之美此乃偷安之臣非至公之道也苟所用非
　人朝廷自有典刑誰敢逃之　卓菴張氏曰魏晉
　用人先門品而後賢才此最深病北魏文帝與羣臣
　論選調李冲曰未審張官置吏為膏粱子弟乎為致
　治乎魏主曰欲為治耳冲曰然則今日何為耑取門
　品不拔才能乎魏主曰君子之門借使無當世之用
　要自徳行純篤朕故用之冲曰傅説呂望豈可以門
　第得之魏主曰非常之人曠世乃有一二耳李彪曰
　魯之三卿孰若四科
衞君待子而為政二節　必也正名耑指衞輒父子之
　名名不正三節泛言君臣父子之名而衞輒父子在
　其中饒氏謂事事皆要正名此是言外推廣説謝氏
　謂為政之道皆當以此為先此雖與名不正三節意
　合而在必也節則亦是言外推廣也　饒説亦是但
　不可夾雜在正講耳　大全辨唯適張氏曰計衞前
　後二十五年間輒之為君凡二十二年衞民之願輒
　為主而不思瞶之入非一朝夕當日納瞶者陽貨拒
　瞶者國書小人因之以為利故衞事至此極耳不然
　父子天性也唐得一李泌可以調和兩宫豈衞得一
　夫子無消弭反正之道　苞山張氏曰須想出正名
　前一層工夫名之所以不正者心不正也要隱隱根
　心術説　丘文莊曰正名之道奈何曰務其實而已
　必有此實然後予之以此名既有此名必當副之以
　此實　立郢避父是一意立郢是國人事避父是輒
　事　胡氏立郢之説朱子以為先與斷約精矣蒙引
　所載語類一段則是為政於魯之事非本章正意若
　雙峯為衞世卿一段則又是輒未立而孔子為政於
　衞之事亦非正意
有是哉節　張彦陵曰子路意以輒承祖命而立於理
　上原説得去於名亦不甚不正故以子為迂奚其正
　者言胡不以濟時行道為急而乃欲理會到此也
野哉由也節　樂天齋翼註曰野是粗心浮氣思慮欠
　沉濳識見欠精密而談吐欠從容
名不正節　樂天齋翼註曰言字不泛即指稱名之言
　説事是一身所行之事與下文政事事字不同
事不成節　禮樂只據本身説即教化之本如君臣父
　子之間各有條理便是禮無所乖戾便是樂　不必
　説到刑不當罪而後為不中即當其罪亦是不中何
　則上失其道而民散也　張彦陵曰子路看得名是
　虚的夫子却步步説到實事上去禮樂刑罰皆政之
　極大處一步緊一步正見得正名緊闗全要發此意
　以反迂字之意
故君子名之必可言也節　吳因之曰必其可言者斯
　名之正其慎於名也就指名之時説必其可行者斯
　言之正其慎於言也就指言之時説若説使其後可
　言可行則於正名意不緊切　董思白曰名可言言
　可名斷然拆不開的須一滚説方於言無所苟不煩
　饒舌　二必字即必也正名必字　註一事苟則其
　餘皆苟矣一事指名實相須其餘則指言事禮樂刑
　罰不可誤以一事其餘分貼名實　君子於其言無
　所苟而已矣恐不當作一正名而無他事解口氣若
　謂君子於其言别無假借糊塗之法無所苟而已矣

樂天齋翼註曰故君子節要提起名之二字看程

　文破云君子知名之為重所以謹稱名也最分曉　又
　曰言以稱名言無所苟即作稱名無所苟非歸重言
　上也
樊遲請學稼章總㫖　躬耕畎畝聖人常為之矣然聖
　賢素位而行志在於道初非屑屑於細事而必欲為
　之也
樊遲請學稼節　蘓子由以許行看樊遲甚妙則似不
　當以近利目之但究其實則亦是近利而已　然樊
　遲與許行亦有分别遲之意大抵以吾儒未仕則當
　自食其力不必便如行之君民並耕也　夫子告以
　大人在位之事者大人之學不分已仕未仕而皆當
　學者也
小人哉節
上好禮節　張彦陵曰全要把大人經世大學意説得
　透徹若只講上下感應話頭便顧奴失主　禮自軌
　度上言不單指容貌義自舉動上言不單指用舍信
　自精神上言不單指號令　李九我曰敬服用情即
　民心之禮義信也此豈儀文度數法制禁令簿書
　期㑹上討得來的須真好始得　四方之民即敬服
　用情之民舊主遠近分者非　上三箇民字即兼遠
　近四方之民亦兼遠近襁負其子而至只作為之耕
　稼看　樂天齋翼註曰三好字照二學字三上字對
　小字禮義信代稼圃字禮義信俱兼本之身心而達
　之政事者言
誦詩三百章　不必看壊誦字但誦必能明之而後可
　謂之誦必能行之而後可謂之誦若不能明不能行
　則亦只是不能誦而已　不達不能專對俱兼不能
　明不能行説亦或有能明而不能行底然深看則亦
　是未嘗明得　樂天齋翼註曰不達不是全不通曉
　只有所拘滯不能隨方措置便是不達不能專對不
　是一詞莫措只是對得不善不能不亢不卑或損國
　威或挑鄰禍便是不能專對沈無回曰達與專對非
　是誦詩時便要思量如此誦詩而有得則左右逢原
　自無所不可　按此本雙峯高一層説須兼將以致
　用説方完　註温厚和平長於諷諭温厚似屬心和
　平似屬氣風諭似屬辭　温厚和平俱兼心氣説為
　是觀異聞章註曰心氣和平可見(己亥三月)　温厚和平
　缺不得一件世固有温厚而不和平者有和平而未
　温厚者　譚梁生曰此夫子自衞反魯删詩時語也
　所以深誘人學詩也古者詩三千餘篇孔子去其重
　取其可施禮義者凡三百五篇慮當時後世學者之
　見少而不潜心於誦學也故云然葢謂詩發乎情止乎
　禮義故可以興觀羣怨事父事君達政專對所必由
　也誦之有用則此三百篇足矣誦之而無益雖多亦
　安用哉深明三百篇正達政專對所必需勿求多於
　三百篇之外勿徒誦於三百篇之中多者指未删之
　三千篇而言也　按胡氏謂詩三百篇固多與譚説
　異譚似長(辛亥十二月)
其身正章　令自不可少全要靠自家身上做箇標準

行字内有黙馳於無形意從字内有强制於有象

　意　此意思聖人屢言之記者不憚煩亦屢記之總
　要見既為人上則此身是無可寛假的(壬申)　大全辨
　或曰申屠嘉不受私謁則可以折幸臣董仲舒正身
　率下則可以事驕主魏相以亷正霍氏不能誣袁安
　任隗以素行竇氏無以害唐太宗作帝範以訓太子
　其事備矣然皆空言也武氏之立以納巢刺王妃為
　法乎
魯衞之政章　按世解兄弟處都把魯衞不好事較量
　不知夫子本意正為魯秉周禮衞多君子周公康叔
　之遺風猶在而無人振起之故歎其衰有惜之意有
　望之意亦有憂之意孫邾奔宋之禍將不旋踵而朝
　歌曲阜之墟不復永存子葢有以先窺之矣
子謂衞公子荆章　胡敬齋曰夫子稱之亦以風有位
　者　居室本於居心寡營由於寡欲　姚承菴曰三
　曰字只形容他心裏的口氣善處全在三苟字三矣
　字上苟者猶俗云將就歇的話矣是止於是而不復
　過望之詞　所謂知足者謂其當下便足非謂有所
　期限而止也若有所期限則亦不免於求矣子荆當
　始有之時不慕少有當少有之時不求富有隨時便
　足無事營求(右直解)　註只主循序有節説然又須補
　治家之能説大全朱子所謂他人居室不極其華麗
　則全不理會或問小註所謂非善乎其事不能彌
　光於前也但重在循序有節邊　註有節兼不貪多
　不務奢説　始有即合少有即完富有即美(四書脉)
　富有雖云美若不知足者即美猶未美
子適衞章　張彦陵曰此聖人仁天下之心特因衞而
　發不粘著衞民上富教二字總是保其庻只不去朘
　削他元氣縱壊他本心即所以加之也　沈無回曰
　庻矣哉三字夫子只不言富教而無窮情事已盡備
　其中矣想夫子出口時直是經綸滿宇宙　析疑曰
　衞之庻唯先公之教養以有此庻也　富是君道教
　是師道
苟有用我者章　沈無回曰可與有成不得説如何可
　如何有成葢列國規模不同聖人作用亦非後人所
　能憶度但其自信得過至一時必有一時之效耳想
　他説時真是如指其掌　湛甘泉曰何以朞月而已
　可也治法立也何以三年有成也治化行也法可以
　速立而化不可以速行也張南軒曰三年之所成者
　即其朞月所立之規模也　四書鏡曰夫子目睹生
　民塗炭激切於中故不覺歎此不是故為此語以歆
　動當時使知用己也言外要見久困之民易與為治
　意　朱子曰救亂世如調理久病之人豈有旦夕健
　旺之理可者興衰起廢革故鼎新紀綱次第舉了若
　至三年則治定功成化行俗美所謂至於道也　按
　此與久困易治之意不同然可兼用　周季侯曰舊
　解説當時疑夫子之學一時不效故自家説出期效
　意還未盡葢當時沮溺丈人軰看得天下滔滔必無
　可轉故寧其身棄置不用此雖是他高尚幽情却亦
　是他手段不濟譬如有危病者中醫望之却走有良
　醫者獨自坐定與他下方約定他幾時能飲幾時能
　食幾時全然無恙全是其術高也夫子此言實實見
　得當世時局儘可挽回故斟酌於朞月三年之間定
　箇程期此雖其一時技癢之言然非只以此解當年
　累世之嘲也　此章當與齊一變章合看
善人為邦百年章　張彦陵曰此章只為當時尚威嚴
　而喜速效故以濡徐徳化感動人主若曰王道非督
　責之術循良非旦夕之功云耳善人百年兩意俱重

以此推之則前章亦用我朞月三年俱重後章則

　王者必世俱重合看則見聖人善人王者雖分深淺
　而總之非督責之術總之非旦夕之功凡書有階級
　而不重在階級者如其為人孝弟章之類俱然　樂
　天齋翼註曰善人以已之善化民之不善故可以勝
　殘去殺即所謂子欲善而民善矣　周季侯曰時至
　春秋專尚殘酷一片俱是殺業世界夫子慘然有痛
　於心故慨然遐想古人之言謂不必聖王制世便得
　善人亦可以勝殘去殺此一字一滴淚也誠哉一句
　全要體貼此意説得懇切若只著贊歎口氣恐猶未
　盡　誠哉是言也所以逆折夫世之言刑名言法術
　者　此只主勝殘説須兼照百年為是　天啓壬戌
　李元鼎一節文破云聖人思善治以其有可繼之心
　也起講云國家無百年可繼之政而有百年可繼之
　心馬君常評云寛猛之政百年亦不一其變只意主
　愛人耳若一味悠緩便是漢之元成元之末世矣可
　繼之心當是獨解
如有王者章　張彦陵曰王者謂興道致治之王者勿
　説受命而興恐傷當代　蒙引雖云仁不兼教養然
　所以至此者亦必有頼於養故麟士取班固之説
　朱子召南註有薫蒸透徹融液周徧八字最可想見
　此章仁字光景淪肌浹膚是謂透徹東漸西被是謂
　周徧然曰薫蒸曰融液則非驟能如此若論其實際
　則漸仁摩義節禮和樂是也(壬申八月)　存疑謂此是因
　上善人為邦百年可以勝殘去殺而言謂如有王者
　必世而後仁固不待於百年其效亦不止於勝殘去
　殺如此則於必字口氣不順
苟正其身矣章　張彦陵曰此章專為大夫而發所謂
　正其身者守法循紀是也王宇泰曰大人者正己而
　物正者也上正其君下正其民皆是也
冉子退朝章　張彦陵曰此非責季氏之僣責季氏之
　專也　冉子所議實是國政不是家事有政亦是實
　對夫子乃佯為不知者而曰其事也只一事字家國
　截然分别與聞之説葢發其所私議於家者示宜公
　議於國也　沈無回曰國政不當議於私門恬然不
　以為怪冉有亦恬然不以為怪此恬然之意漸不可
　長故夫子故意顯白言之不獨警季氏悟冉有亦欲
　使此義之不晦於天地閒耳(是註正名分之意)此便是作春
　秋心事　蒙引曰季氏專魯政不議於公朝而獨與
　家臣謀於私室則雖政亦事也雖政亦事恐非註佯
　為不知之意不可入夫子口氣　此當與禮樂征伐
　自天子出同看夫子所慮者遠矣　家語孔子適季
　孫季孫之宰謁曰君使人假於馬將與之乎季孫未
　言孔子曰吾聞之君取於臣謂之取與於臣謂之賜
　臣取於君謂之假與於君謂之獻季孫色然悟曰吾
　誠未達此義
定公問一言而可以興邦章總㫖　張彦陵曰按邦之
　興喪由於君心之敬肆　主心自見其難便是興邦
　的機括主心自恃其樂便是喪邦的機括　或曰通
　章只是箇為君難後面予言莫違便不知為君難處
　興喪皆由於此　此説最直捷葢此章只是辨興喪
　之由聴言意不重
定公問一言而可以興邦節　樂天齋翼註曰興字兼
　創守　蔡晉江曰定公問一言興邦一言喪邦夫邦
　之興喪必積漸而後能豈有一言便能興喪故曰言
　不可以若是其幾也然能因一言而知所謹則可以
　興邦因一言而恣所欲則可以喪邦雖於敬肆之間
　有無限好事無限不好事積累將去乃能興喪而實
　皆因一言以致之故曰不幾乎一言而可以興邦乎
　不幾乎一言而可以喪邦乎然聖人語意雖含蓄得
　寛而語氣實接得緊葢欲以實定公一言興喪之
　問也
為君難兩節　附李毅侯曰不幾乎仍與上不可其幾
　相應葢興邦自領知難來不領一言來也借使一言
　可興則人君負扆之處只消一大扁額書為君難三
　字足矣有是理否　按此重在聴言上壬戌文湛持
　墨講不幾乎句云一言興邦是終未可幾也亦是此
　意
一言而喪邦兩節　張彦陵曰不亦善乎善字講者俱
　入都俞喜起等語非也葢唯言莫違之語決是不可
　只言出得善的而莫違則猶庻乎其可也若曰方纔
　不至於喪邦耳精神正與下句相叫應龍共應身曰若
　執定莫違豈惟不善足以喪邦即言之善者便是剛
　愎自用亦非開誠布公　不亦善乎此句若依直解
　看似亦妙(辛亥十二月)　兩言不可若是其幾最妙葢天
　下之言原無可執如執為君難之言將有逡巡退縮
　之病執不可莫違之言將有優柔不斷之病故夫子
　先寛説一句(辛亥十二月)　譚梁生曰此夫子用魯為司
　寇攝相時承定公之問而從容論道責難陳善閉邪
　之語也
葉公問政章　張彦陵曰只欲公驗民情以自考　尹
　孔昭曰近悦而遠不來恐涉於驩虞之私遠來而近
　不悦恐迹於塵聲之附　互説只是餘意(冉永光)
無欲速章　張彦陵曰欲速則鋭於進而不精不詳必
　至前後兩壅故不達見小利則或以小利既得而忘
　其遠圖或惜小利之失而礙其宏算故大事不成
　存疑兩段極好然以黄氏次第分量之説為不好看
　來黄氏説與存疑所言亦不相背蒙引亦用其語似
　亦可從也　劉上玉曰政亦有當速亦當小利不遺
　弊在欲字見字　張君一曰希闊之功每似於無可
　欲其可欲者必速效耳廣運之畧常極於不可見其
　可見者必小利耳　有欲速見小之心即達且成亦
　不可勉齋所謂私心而非正理也况必不達必不成
　乎　樂天齋翼註曰子夏規模甚小夫子直以王道
　之悠遠博大者期之　講録云景帝欲諸侯之速平
　而吳楚叛文宗欲朋黨之速去而訓注横太宗見斗
　米之三錢而功隳於遼左真宗見弭兵之小利而卒
　荒於封禪此非欲速見小之明戒也哉　卓菴張氏
　曰齊桓圖伯經營數十年至江黄道栢相繼來盟然
　後次陘之師一舉而伯宋襄繼之不知此義一年之
　内執滕子盟曹南用鄫子於次睢之社卒之兵敗身
　傷為後世笑則皆欲速見小之意也
吾黨有直躬者章總㫖　此章直字與人之生也直直
　字不同故云直在其中若是人之生也直之直則不
　必言在其中矣圈外註順理為直是人之生也直直
　字直不直何暇計是本章直字
吾黨有直躬者節　張彦陵曰葉公以證父為直不惟
　直字認得差即此直躬二字只論躬之所行不論心
　之所安也　此章只當以理與情對看不必以心與
　身對看葢直躬者亦未嘗不自謂安於心也此段亦
　姑存之非正㫖
父為子隱節　情與理必相準天理内之人情乃是真
　人情人情内之天理乃是真天理天理外之人情非
　人情也人情外之天理非天理也直躬證父此人情
　外之天理也霍光夫婦相隱此天理外之人情也夫
　子所謂父子相隱乃為天理人情之至　譚引吳志
　徐衆云蒼梧澆(一作丙)娶妻而美讓於其兄尾生篤信
　水至不去而死與直躬一例　莊子呂覽韓非子皆
　以直躬作人名　芑山張氏曰相隱内寓義方之訓
　幾諫之道在須想見積誠感悟父子一體闗切不能
　自已的意思　大全辨卓菴張氏曰葉公非以證父
　攘羊為直為其時有若人者舉以告孔子耳乃驚歎
　之意觀其論白公之為人非不知輕重者及其既亂
　而定之又不專其功乃以子西子期之子為令尹司
　馬此其處人父子之間可謂當矣况彼知復言非信
　期死非勇而顧以證父為直乎此可以行事推之而
　知其必不然者　愚按卓菴之言固是然復言非信
　等語安知非奉夫子教而後有此　卓菴又曰漢宣
　帝詔父子夫婦天性也雖有禍患猶蒙死而存之誠
　愛結於心豈能忘之自今子匿父母妻匿夫孫匿大
　父母皆勿坐
居處恭章　居處恭三句只當依大全以動靜人已分
　看但須補云居處時非不敬然恭較切執事時非不
　恭然敬較切與人時非不恭且敬然忠較切次崖不
　欲以居處專指幽獨虚齋又謂執事與人不分二時
　俱可不必　問敬是主一如接事時便一心在事上
　王陽明曰如此則飲酒時便一心在酒上臨財時便
　一心在財上成甚居敬工夫葢一是天理主一只一
　心在天理上　朱子曰心只是一箇心非是以箇心
　治一箇心所謂存所謂收只是喚醒　譚梁生云鄉
　黨所記多恭敬忠之事　又曰春秋時夷狄中國尚
　閒錯而處如戎狄之鄰周淮徐之鄰魯萊牟之鄰齊
　以至秦楚吳越皆夷狄也有禮義有天王則謂之中
　國無禮義無天王則謂之夷狄凡出疆越境未有不
　徃來於中國夷狄之間者若夫子之周流轍環有今
　日中國明日夷狄者矣故曰夷狄之有君子欲居九
　夷皆實語實事也雖之夷狄不可棄亦然
行已有恥章總㫖　張彦陵曰此章重行已有恥一句
　孝弟信果俱行已有恥中事斗筲不足算亦是行已
　處有虧即有他才能亦不足觀　重行已句固是然
　首節自應平説下三節方見重行己意馮具區墨最
　得體　此章具區以才節二字為説冉永光非之
行已有恥節　吳因之曰就行上看出他一箇恥心也
　不是空抱箇恥心也與有所不為有别彼單就不潔
　邊説此恥己之不為聖賢有許大作用在　此意與
　註有所不為自不相妨　因之此説亦覺穿鑿支離
　只作有所不為看自妙　不辱不止在應對亦在徳
　望素著上且有招不來麾不去之節　使不辱命如
　孔道輔使契丹斥其侮慢先聖又如解楊之致宋命
　蹶由之犒楚師陸賈之使南越富弼之使契丹顔真
　卿之宣慰李希烈蘇武之於匈奴洪皓張邵朱弁之
　於金　譚梁生謂説者見由賜一軰問答之言知夫
　子救其失而不知夫子長其善　如使於四方句只
　作長其善説亦妙
敢問其次節　孫淮海曰只宗族鄉黨稱其孝弟則感
　化有限而施布未光故為士之次　譚梁生謂宗謂
　大宗小宗族謂九族　大全辨芑山張氏曰孔子言
　惟孝友于兄弟施於有政是亦為政孟子言堯舜之
　道孝弟而已矣孝經云孝弟之道通於神明光於四
　海皆看得孝弟二字甚重此獨以為士之次聖人立
　言原有分寸稱孝稱弟者特宗族鄉黨見其無不孝
　不弟之事故從而稱之耳恐於孝弟分量尚有欠缺
　處
言必信節　張彦陵曰信果二字無病病在必字上
　宋濳溪曰以賢智之圓通視之則此不免為小人以
　末世之放誕視之則此乃不失為君子與其浮慕大
　人之變化而失之肆孰若守小人之志操而失之硜
　以小人而士也則士固不在浮偽故也　樂天齋翼
　註曰註識淺以所知言量狹以所守言
今之從政者何如節　張彦陵曰斗筲主器量容受説
　葢他胸中所容受者止有世味更無道徳止有俗情
　更無名節故以斗筲借言　佐案曰春秋人才極一
　時之盛豈容一概抹倒葢今之從政自指魯三家之
　屬耳
不得中行而與之章　譚梁生曰與者可與共學可與
　適道可與立未可與權之與也　王緱山云中行與
　鄉愿分别只在為己為人如東漢尚節義即以節義
　為鄉愿西晉尚清談即以清談為鄉愿宋尚理學即
　以理學為鄉愿　張彦陵曰按千古道派除却狂狷
　兩條更無站脚處夫子此論直是剖判出千古任道
　的派非不得已而思其次也葢中行學問須是養成
　不是一起便到得故從來聖人俱是狂狷做的不得
　中行者言中行不易得非謂時代之降無中行也
　副墨曰看必也二字若不是這般人決然與他不得
　狂狷可與縁他是不染世情的人世人多退托狂者
　獨進取世人都無所不為狷者獨有所不為何等力
　量這便是中行的派他如牽掛世情的人與此道無
　分　徐自溟曰兩人俱有不可以一世之意丁酉
　福建程䇿論進取二字義云昔人謂取天下與守天
　下異非識通天下者固不能取至於吾道則湯取堯
　於商文取湯於周孔子取文於東遷皆所謂取也世
　之取物於人非真窺其室物無由得即力有至有不
　至而其意想神馳已不在堂階户席之間狂者之進
　取葢已洞見古今之一心但虚願多實力少故不得
　以即至耳　管登之曰或疑夫子以中行不得而思
　狂狷然不聞狂狷傳聖人之道何也曰孔門唯顔子
　一人為中行之資閔冉之徳行亦近之其餘皆狂狷
　也曾㸃固以狂稱而子貢子路子張之屬亦起於狂
　者也原憲固以狷稱而閔子曾子子夏之屬亦起於
　狷者也特縁夫子裁之以中行不以狂狷成名耳何
　以知賜之狂賜也達達者必負豪志豈非狂然夫子
　嘗裁其贖人而不受金亦抱狷者之守何以知參之
　狷參也魯魯者必謹亷隅豈非狷然子貢常揭其驕
　人常以浩浩亦帶狂者之風然則下中行一等二子
　其最髙乎　唐荆川曰謹愿之士與狷者不為不善
　亦較相似但狷者氣魄大矯世獨行更不畏人非笑
　謹愿之士拘拘譾譾多是畏人非笑狷者必乎已謹
　愿者役乎物大不同耳今人多以謹愿者為狷此學
　不明之過也　饒雙峯曰激厲狷者裁抑狂者是不
　然狂者志極高是過處行不掩是不及處狷者知未
　及是不及處守有餘是過處二者各有過不及於過
　處裁抑之於不及處激厲之使之就中如此則皆近
　道矣　看來註所謂謹厚之士亦不是一等其最高
　者便是善人(壬申八月)　蒙引曰人都把註中徒得謹厚
　之人則未必能自振拔而有為一句忽畧看了不知
　此句自虚他不得要仔細看
人而無恒章總㫖　張彦陵曰此章夫子思有恒之意
　上下相承只是一意巫醫之不可作便是可羞處(據新)
　(安説還當作兩截)夫子特借南人之言以起不占非是引易
　以證人言也提醒人心全在羞字上唐荆川曰恒者
　本人心常理古今聖凡不減不增惟其有占不占是
　以有能恒不能恒之别而恒道實未嘗去人也聖人
　特借一占字打動他本來愧忿之念可發深省　以
　方言與聖訓平看以立業遠羞對看　吳因之曰由
　凡事不可為而推極於羞辱不可免　又曰不占而
　已矣只是言占辭之可玩與善夫相類不重人不能
　玩説善夫不占處須得儆人意乃佳
南人有言節　張彦陵曰恒是恒久不變之心非不徙
　業之為恒也引巫醫以為例即一事無成意善夫二
　字推開説　註恒常久也而蒙引曰無恒謂無常心
　也常心人所固有之善心也似作平常意解了另是
　一意　存疑曰言不忠信行不篤敬雖州里行乎哉
　此之謂也亦似與蒙引同意　蒙引謂方言專指巫
　醫善夫二字則推開説存疑曰善夫謂善夫南人之
　言信乎無常之不可作巫醫也如此則上下是一意
　二説俱通
不恒其徳節　樂天齋翼註曰恒字要看得深據易辭
　恒字是恒徳即孟子所謂恒心也一切浮念皆無常
　唯真心有常故名曰恒　按依此則蒙引存疑與註
　總一意矣最明余初誤看　不恒其徳即是可羞不
　必外至之羞而後為羞唯不知此為可羞則必至於
　或承之羞矣或承之羞外至之羞也
不占而已矣節　張彦陵曰一念知恥便是心占　玩
　其占而後知之猶非善讀易者也况不占耶
君子和而不同章　蔡虚齋曰和雖與物無忤(此亦馮氏之意)
　而自有節制劑量之意此一字便是君子與人之道
　正當無弊其曰不同言不如小人之同耳非待加不
　同二字方能足和之意也不同就在和中看出不和
　就在同中看出初無兩截　此章論和同與晏子所
　論和同異大全馮氏是以晏子意來説不可兼用若
　尹氏註雖非正意而可相發明　李毅侯曰君子之
　和自君子性情中發出無論可否相濟處不是同即
　倡和一律處原不是同也小人之同是他意向上覰
　來無論轉眼參商處不是和即對面親熱處原不是
　和也晏子論和偏在吁咈一邊便非完義　沈無回
　曰若説相濟為和則小人亦有參商時節若説雷同
　為同則君子亦有倡和時節唯外貌無一毫不肖而
　中情背馳所以不可不辨　和而不流威而不猛矜而
　不爭是一類是就過不及上論和而不同泰而不驕
　周而不比是一類是就公私上論兩邊各兼相反相
　似説然論過不及則相反意重而相似是餘意論公
　私則相似意重而相反是餘意如此章語氣當云君
　子於人是和不是同不必論到有可否而後為不同
　方其和而無間之時原不是同何也公也小人於人
　是同不是和不必論到有爭奪而後為不和方其同
　而無間之時亦原不是和何也私也總之以理相合
　便是和以私相合便是同　存疑謂此與泰而不驕
　相似與周而不比稍異者非三章一様葢存疑看周
　比章差也　大全辨芑山張氏曰歐陽朋黨論云君
　子以同道為朋小人以同類為朋即此節和同之義
　和字中有學問在非宋元祐諸君子姑為調停之説
　似和而實非和者調停也　按張此説甚明然又載
　晏子和同之説則混矣
鄉人皆好之章　兩何如俱就好一邊説　徐自溟曰
　好出於善是順而觀之之法惡出於不善是逆而叅
　之之法然鄉人之善惡又將何以定之此尤在吾心
　先清好惡之源　大全蔡氏説最得聖人言外之意
　推而言之則有善者好之而不必為君子如司馬温
　公之於蔡京善者惡之而不必為小人如程子之於
　子瞻亦有不善者惡之而不必為君子如王呂章蔡
　之相傾要玩本文不如二字葢此原非定法不過謂
　此善於彼若後章衆好必察一察字便入㣲　大全
　辨少墟馮氏曰士君子立身唯求無愧於鄉人之善
　者足矣不善者之惡不惡勿論可也若既使善者信
　其節操又怕不善疑其矯激既使善者稱其寛厚又
　怕不善議其懦弱則瞻前顧後便終身做不成此鄉
　愿之不可與入堯舜之道也　百方家問答問自古
　取士於鄉夫子不欲采鄉評者何也錢鶴灘曰夫子
　不欲據鄉評者以春秋多鄉愿一鄉之好惡不可必
　耳
君子易事而難説也章　樂天齋翼註曰註公恕私刻
　乃約題之意耳非推原　湯霍林曰不説處不是阻
　奔競與他心裏自然不投器使處不是開賢路他心
　裏自然樂取　譚梁生曰世豈無一種易事易説模
　稜無主之人亦豈無一種難事難説矯尚不情之人
　其利害天下國家也小唯此君子小人其利害天下
　國家也大故夫子相提而切論之也
君子泰而不驕章　驕泰皆有充然自足之意然君子
　循理理得則慊故心廣而體胖小人徇欲欲滿則溢
　故志盈而氣盛雖在氣象上見本原却在心上　沈
　無回曰問泰何以似驕曰古人之貌必莊故曰儼然
　人望而畏之但莊得自然故曰泰耳　泰從道徳生
　驕從勢利出　樂天齋翼註曰泰主自得驕主傲物
　泰是無心的驕是有意做作的　佐案曰泰從敬來
　驕以肆得　君子不驕不必説到謙謹小人不泰不
　必説到憂戚以和同例推之可見
剛毅木訥章　佐案曰剛毅與色厲内荏相反木訥與
　巧言令色相反正為以色取仁者於仁甚遠故以此
　為近仁仁者一片真純剛毅得乾之健木訥得坤之
　貞剛毅淺淺看與上論剛毅字不同　大全王氏論
　木無令色訥無巧言而蒙引謂訥不專謂言看來蒙
　引不是俟再定(丙辰九月十日)
切切偲偲章　張彦陵曰此全在涵養徳性上論士切
　切偲偲怡怡如只是一句是想像出一段中和的意
　象來涵養却在切切偲偲怡怡之前　張侗初曰有
　分别處易知無分别處難知　黄勉齋曰所謂士者
　涵泳於詩書禮義之澤必有温良和厚之氣此士
　之正也至於發强剛毅亦隨事而著見耳子路負行
　行之氣不能自克則切切偲偲怡怡之意常少故夫
　子箴之　樂天齋翼註曰子路勇者也勇則氣浮未
　能切切勇則踈畧未能偲偲勇則亢直未能怡怡故
　皆子路所不足　徐儆弦曰感人以心而猶恐其情
　有未孚則積吾誠以動之若是其切切如諭人以言
　而猶恐其心有未悟則多其説以導之若是其偲偲
　如至若情有所當加言有所不當盡則又和其顔色
　戢其詞氣以感孚之若是其怡怡如此等氣象與行
　行如逈别　仇滄柱八科文徴評曰楊維斗先生議
　此題云切切偲偲怡怡六字成文如温良恭儉讓五
　字拆開不得愚意温良恭儉讓正須分疏的確乃見
　實義即切切偲偲怡怡註中既有明訓必分列三段
　乃盡其詳或疑如也二字連上六字為句不宜劃開
　不知切切如偲偲如怡怡如各比拈出如字正見包
　舉原不可以如字單屬下句如何泥定不拆耶　樂
　天齋翼註曰可謂士矣講者例以剛柔不偏發揮亦
　不差然未得㫖趣大抵有是三者則以涵養勝不徒
　以氣質勝故可謂士　李九我曰切偲用於朋友怡
　怡用於兄弟亦如朋友有信長幼有序皆是本來道
　理是如此聖人只據本等道理平直言之初無截定
　不容相混之意　切切固屬情意然情意亦即在語
　言上見故大全朱子以教告言之大抵切切偲偲都
　在語言上説而一則是言其懇切一則是言其詳細
　切切即是忠告偲偲即是善道只玩大全朱子兩條
　自明存疑謂語録説未是者不深察也余初誤收之
　當刪　丁夘正月看切偲内俱有忠告都有善道
善人教民七年章　善人教民七年而後可即戎善人
　教民七年而僅可即戎二意兼用方見兵之不易言
　若王者不待七年此是餘意不是正意　李毅侯曰
　言即戎者見教成之效非專為即戎而教也若桓文
　之節制乃是為戰而教非善人之教也
　四書講義困勉録卷十六
欽定四庫全書
　四書講義困勉録卷十七
　　　　　　　　　　　　贈内閣學士陸隴其撰
憲問

憲問恥章　張彦陵曰按行已有恥是狷者事然狷者
　有所不為只了得一身的勾當不知士君子任天下
　之責當思大有為以建立於當世故夫子合有道無
　道以明恥正欲廣憲不為之志以進於有為　前章
　行已有恥不止説狷者此段不過借言之勿泥看
　彦陵又曰有道無道夫子原只兩平説按註倒重有
　道上時説倒重無道上俱偏然㫖意只重有為不重
　有守以守非憲之所難也　周季侯曰恥在俗情中
　者易見恥在名節中者難知　邦有道非全不要守
　邦無道非全不要為註但舉其尤重者言耳　邦有
　道穀不必到有道而後可恥即未逢有道而可恥者
　固在不然則沮溺一輩可以免恥抑不必到苟禄而
　後可恥即未嘗受禄而可恥者仍在不然則巢由一
　輩可以免恥　馬世竒曰賢者之品以狂與狷定者
　也賢者之心不以狂與狷定者也人知進取之心狂
　有之不知狷亦有之夫狷如原憲而何以恥問也曰
　其心有不安於狷者也　馬憲問恥破云有留意於
　恥者亦狷者之進取也
克伐怨欲不行焉章　大全胡氏克伐是因己所有而
　生氣盈也怨欲是因己所無而生氣歉也克伐之心
　由人己相形怨欲之心由得失相形　徐玄扈曰若
　其不行出於自然便是仁若出於勉然便未仁　此
　不在自然勉然上分克己何嘗不勉然但所以為勉
　者不同耳　王元美曰可以為難雖是許之之詞然
　克己只直截而易制私只禁伏而難正在難處未得
　為仁　按元美説與李見羅説同翼註亦主此　李
　見羅曰自其著力處固叫做難而自其喫力處亦叫
　做難由前之難其所著力處即是其得力處由後之
　難其所喫力處即是其受病處故曰仁則吾不知也
　㣲矣㣲矣　䝉引存疑淺説都不主喫力講蓋以不
　行對縱欲者言則不行者難以不行對克己言則不
　行又不足為難正意似如此然李説亦似好　蔡晉
　江曰不行而謂之難者蓋克伐怨欲之私藏於杳然
　㝠然之中而發於卒然忽然之際最難制也今能止
　之而使不行是其用力之艱盖有甚於激湍之隄防
　奔馬之駕馭者故曰難　啓蒙曰克伐怨欲在自然
　生機上流出各有天則不爽便是仁　克伐怨欲比
　不得視聴言動視聴言動乃是不可全去者須知此
　章是以制私言不以過情言　袁七澤曰不行不是
　只不行於外而中心猶有潛伏在他不行處亦是除
　欲不留根然所以不得為仁者只是欠頭腦只見此
　四者為心之累苦苦在四者上剥落不知以念滅念
　念起即差正所謂二乘糞除之道也曷自反曰是誰
　克伐是誰怨欲則覓克伐怨欲了不可得欲更教誰
　不行耶　此論講家多取之其意是欲提良知作主
　若良知常作主這四者自然日消月化其論固髙然
　不知只説得存心工夫聖門固有存心工夫亦自有
　克己工夫也
士而懷居章　朱子曰士君子要為聖賢豈是塊然守
　定在此一室自古無闗門獨坐的聖賢　此是就一
　端説非以居為止此也　陳大士曰居不足以累人
　而懷始足以累人懷不足以累人而懷居始足以累
　人　湯睡菴曰士則天地民物皆其閫域何有於居
　士則古今宇宙視為蘧廬何有於居就逸則辭勞益
　己則損人責以士之度量當不如是矣將來則覬覦
　已往則躊躇責以士之見識當不如是矣外不必口
　體耳目馳逐於無方而情欲一萌物焉而不化即為
　私内不必朝夕經營追尋於無窮而意識所向過焉
　而復留即為私　楊慈湖曰人生不可被一區宅子
　幾畝田園貯却自己
邦有道章　姚承菴曰危言危行非是意氣用事只是
　當言當行的無所顧忌人見以為危君子亦以循其
　常耳言孫只是孫於理而不直遂此正善行其危處

須知此是餘意　副墨曰君子立身持世止有一

　危意若曰君子處有道固言與行而俱危即無道之
　世行亦危而不變特言語之間孫以出之耳真是中
　流一砥　副墨此説即所謂善行其危者也余前以
　為是餘意今看來即作正意亦極好(丙申九月十日)　管
　登之曰和而不流中立而不倚此危行也
有徳者章　張彦陵曰不重言與勇全是要人充養在
　内　二項俱重在上句　言勇俱兼治身治世説
　莊忠甫曰人欲言其所迷言其所疑誠為難耳有徳
　者言其中之所自得如食人之説飽衣人之説煖豈
　有不能者哉雖然迷者疑者固不能言矣亦有行不
　逮而知及之者彼即不能言其所得亦能言其所明
　是二言者相去固無幾也此言之不可以信徳也夫
　人惟有堅忍果㫁之力然後能制私欲而成其仁豈
　有不勇而能仁者然世亦有堅忍果㫁之力用之以
　成就其私意如尾生之信直躬之直陳仲子之㢘此
　其勇皆有過人者故勇者不必有仁當知有言者之
　言亦言其徳非便佞之言也有勇者之勇亦勇於義
　非鬬很之勇也　註便佞口給及血氣之强要看得
　好不本於躬行底即是便佞口給不出於無私底便
　是血氣之强故無論言之强辨者為便佞即言得合
　理亦是便佞無論勇之過當者為血氣即當勇而勇
　者亦是血氣　若明道所謂造道之言如顔子之言
　孔子孟子之言堯舜止是造道之深所見如是有徳
　之言亦可謂之口給乎曰若充類至義之盡亦不能
　不如此説　佐案曰須知道所急需者一曰議論一曰
　擔當言勇正亦不輕曰必有不必有者謂徒有之以
　言勇而言勇轉輕不若有之以徳仁而言勇斯重蓋
　欲人立徳存仁而并収言勇之用也一味抹倒言勇
　者非是
羿善射章　樂天齋翼註曰善射盪舟是有力然羿以
　善射之力而簒夏自立奡以盪舟之力而滅斟灌斟
　尋殺夏后相又是有權故註兼言權力　不答時解
　又有以福善禍淫之理不可知説者不知福善禍淫
　聖賢原只主理言不必主事言何不可知之有只依
　註為是須知此節只重尚徳意不重不答意　又有
　謂其理固然不必答者亦未是　附顧錫疇曰今適
　而羿奡㓙終耳假令羿奡得死遂將為羿奡乎今幸
　而禹稷保世耳假令禹稷不王遂不能為禹稷乎吾
　想天之意固欲盡人皆為禹稷也如盡人皆為禹稷
　安得人人而畀以天下且禹之徳奚遽償之於其身
　爾時為禹信者已為稷疑而稷之徳奚獨酬之於其
　子孫一似眷稷者久不復眷禹而夫子豈能為天明
　之也哉　按此節福善禍淫不可知之説其意欲人
　只盡人事不要問休咎於天也　四書鏡曰君子二
　句依註一直説唯尚徳所以為君子也
君子而不仁者有矣夫章　沈無回曰此是論仁不是
　論君子小人　張彦陵曰正所謂危㣲之辨　樂天
　齋翼註曰此不仁與仁字俱以一念言不以全體言

佐案曰使小人乍見入井亦必有怵惕之心然善

　念乍動而納交要譽之私己紛然而起故雖行好事
　而盡是私心真未有一息之仁也　小人不仁不必
　説到假仁即使真心發見亦随見随滅故曰未有此
　甚言人之不可流入於小人一流入於小人遂有江
　河不反之勢通章總見從仁而至不仁易從不仁而
　至仁難其儆人意最為深切大全朱子説君子處太
　恕了恐非聖人㫖　存疑解仁字兼立心制行極完
　然其末句曰其本心則非也若改為随見随滅尤明
愛之能勿勞乎節　張彦陵曰此章忠愛二字認得真
　切則能勿精神自透勞與誨正忠愛中事也蓋父之
　愛子臣之忠君此情理所不容解然何謂愛亦望其
　子之為聖賢而已何謂忠亦望其君之為堯舜而已
　然則逸豫正敗徳之媒而依回寔長君之惡則勞固
　所以成其愛也而誨乃所以成其為忠也愛自不能
　不勞忠自不能不誨非迹相反而相成之説　王觀
　濤曰勞非在撫摩之外别有一術以苦他正是撫摩
　之真心所躊躇圖之者誨非在悃款之外别開一路
　以煩他正是悃款之真心所委曲引之者　顧麟士
　曰大全及虚齋説愛之忠焉本不専指父之於子臣
　之於君然從衆可也
為命章　通義仁山金氏曰此萬世為辭令之條例鄱
　陽朱氏曰此章即諸侯辭命而見用人之效　二説
　稍異須兼用之　此章即鄭之為命以見事之貴詳
　審而又見能得人能用人之效羣賢之和衷子産之
　不自用共有五意又要由為命而推之凡事由鄭國
　而推之凡為國者　討則以事勝論則以理勝脩則
　片言扼要飾則累辨不窮　樂天齋翼註曰勿以飾
　字作文飾恐礙潤色　陳大士曰子産非不能草創
　而草創用禆諶也非不能討論而討論用世叔也非
　不能脩飾而脩飾用子羽也己特受其成局稍加潤
　色而已矣子産真足相天下者哉
或問子産章　聖人論人大抵才徳俱全者上也才不
　勝徳者其次也徳不勝才者又其次也才與徳兩無
　取焉斯為下矣此章闗紐如此　沈無回曰三段随
　問随答之詞原無闗紐後人立主意搏捥為作時文
　計耳書中放此者多不可不知愚意雖是随問随答
　原無闗紐然後人看書須尋其闗紐方是非止為作
　文地也但不當以内夏外夷立説耳　陳大士曰僑
　與仲即非中國亦所必褒子西即非楚大夫亦所必
　貶一因乎人之分量為評初非有意為低昂者　張
　彦陵曰伯氏之奪自桓公但致其奪者仲也怨宜歸
　仲仲却功足以服人故伯氏無怨勿説到伯氏安貧
　上　吳因之曰聖人本意只是欲明管仲為有功之
　人却不直説特取駢邑一事為言最是善形容處太
　史公作史頗得此法遂為千古絶調
貧而無怨難章　張彦陵曰按吾人實地學問必須從
　世味中磨練過來方有得力處故夫子往往把貧富
　相形教人當身體驗若能打破此闗方是學問小歇
　手處處富處貧只是一箇道理此處却將無怨無驕
　分别箇難易出來正要人到處一化齊地位若斤斤
　在貧富上較量便非本㫖　難易集註主人情説大
　全胡氏兼人情事勢説胡氏似備存疑亦依胡氏
　邱月林曰難易耑就人情説却從事勢上來不可把
　事勢人情平看　沈無回曰此夫子就人情事勢而
　權其難易若此若有道者不知有貧富之異則無怨
　無驕一也此又當别論　若是樂好禮便分不得難
　易
孟公綽為趙魏老則優章　薛方山曰此章分明譏魯
　失官人之道　據翼註亦有諷公綽任職不稱之意
　當兼用為是　髙中玄曰家之大者無如趙魏國之
　小者無如滕薛人各有能有不能公綽正亷静而短
　於才若使他做家老就是趙魏大家尚優況小於趙
　魏者乎若使他做大夫即滕薛且不可況大於滕薛
　者乎以其優於家老也而即使之為大夫則必至於
　廢事以其不可為大夫也而亦不使為家老則必至
　於廢人諷魯之意隠然可想　此章老大夫字是實
　字趙魏滕薛俱活看中玄得之註中大家勢重并國
　小政繁只是順文解釋非指定趙魏滕薛也亦要活
　看便無病䝉引謂魯也是國小政繁者與滕薛一様
　看更無分别則呆矣　㢘静自亷静短於才自短於
　才非亷静便是短於才也世之所謂短於才者只是
　指亷静耳所謂才者只是指不静不亷耳可歎(辛酉三月)
子路問成人章總㫖　張彦陵曰首節下截是中行次
　節是狷　以首節下截為中行次節為狷最妙則知
　前不得中行之中行亦兼學質説但須知其與聖人
　尚有别耳䝉引専以資質言者似太拘　大抵以中
　行成人二章與有恒章同看則中行兼君子善人狷
　是有恒今之成人亦是有恒文禮樂則是中行之君
　子　如行已有恥三句亦是中行之君子
子路問成人節　沈無回曰不曰禮樂以文之而曰文
　之以禮樂是渾將四子推入禮樂中去不復見有四
　子在　文之而不見有智㢘勇藝文之而方成為知
　㢘勇藝　註才全徳備二句承四子之長來中正和
　樂二句承文之以禮樂來大全自明䝉引謂才全徳
　備四句俱承文之以禮樂來恐未是䝉引二段附下

附䝉引曰四者只是才徳必文之以禮樂方才全

　徳備渾然不見一善成名之迹不然雖兼四子之長
　人猶見是知是亷是勇是藝到文之以禮樂則無知
　名無勇功而㢘與藝皆不見痕迹矣　又附䝉引曰
　知足以窮理四句未宜説上盡好去為有下文文之
　以禮樂在使徳成於内而文見乎外猶在文之以禮
　樂句内則才全徳備四句却只自文之以禮樂説合
　亦可以為成人　禮樂俱當兼本末説偏指者俱非

註才全徳備雲峰胡氏以不欲為徳知勇藝為才

　䝉引又謂亷勇為徳知藝為才俱有未安愚意知亷
　勇俱是徳藝是才如此則與下節註才智禮樂有所
　未備句尤合盖思義是亷授命是勇而知藝則未備
　以才字代藝字註自明　分言則知㢘勇為徳藝為
　才合言則四者俱是徳故語類亦有四徳之目　若
　徳成於内徳字與才全徳備之徳又稍異盖此徳字
　兼藝在内此成字是以智亷勇藝之出於禮樂者説
今之成人者何必然節　袁七澤曰正夫子思有恒之
　意　或曰此節正見不當以今人自限　大全辨少
　墟馮氏曰見利思義見危授命得力不在臨時必平
　日講一介不苟之學而後能見利思義必平日講朝
　聞夕死之學而後能見危授命不然利至然後斟酌
　道義危至然後商量生死則不及矣　樂天齋翼註
　曰兩見字一不忘字要玩利害未見人多義命自安
　一當其前不覺貪畏始要之日人多慷慨期許久之
　不覺頓忘此皆念頭不真實之故　張彦陵曰按平
　生之言是平生期許之言不在然諾上論徐自溟曰
　平生所期許即上文義命是也利害乃人道大關頭
　始終乃人道大操履必久要不忘方是守得義命定
　打得闗頭破　沈無回曰生平之言非止約信己也
　是平生期待之言如志道徳者期周孔志功名者期
　伊吕久之時移勢變事不從心往往退步此便是無
　骨幹久要不忘則一生之操履可知　李九我曰只
　有忠信而不及禮樂者以其才雖不足而真心不失
　根本未漓故也若真心已失則禮樂亦無安頓處
　附樂天翼齋註曰上節告子路以人道之全下節告
　子路以人道之重
子問公叔文子於公明賈曰章　夫子常欲思狷者今
　據時所稱文子庶幾近之夫子就賈而欲核其實故
　開口信乎二字乃欲得其恬静之真非疑其不情
　徐玄扈曰時方巧令成風貪冒不忌夫子傷之意文
　子審有其實儘可風世　張君一曰言笑取之發固
　有使人遊其中而不厭亦有使人見其約而不厭是
　不厭之言非必時也不厭之笑非必樂也不厭之取
　非必義也　大抵文子是寡言寡笑寡取之人註所
　謂㢘静之士是也時人及賈之言俱過其實
臧武仲以防求為後於魯章　武仲如防可以要季氏
　解可以存先祀解可以未嘗以防為言解夫子正之
　兼此三意　君不可要而要之是其智之蕩君不必
　要而要之是其智之鑿
晉文公譎而不正章　吳因之曰此是夫子賤伯之意
　初非評其優劣權以濟事曰譎晉文公創伯於桓公
　之後此時縁人心已識破伯者機闗不可再哄故其
　取威定霸多譎而不正若齊桓公初做這箇事業縁
　人心尚思王道仁義二字還鼓動得他起故以正出
　之而人心即服夫子言此正見霸道之不足尚晉文
　已不能及齊桓所為了況欲學二公而又差者乎
　此條發出所以彼善於此之故補註所未及可謂朱
　子之功臣矣　管登之曰齊桓内行多不正而晉文
　頗稱謹飭夫子為春秋明大義故畧其小而重其大
　此尚論者所當知也　大全辨卓菴張氏曰桓文正
　譎之殊如此而繼嗣之賢不肖懸絶豈非桓公好内
　多嬖廢長立愛貽謀不善之所致與　大全辨謂桓
　公初起楚雖猾夏不過鄭蔡近楚之國未嘗與中國
　並驅争先故齊桓猶得徐為之謀至晉文之時楚執
　中國盟主而在㑹諸侯不敢與之争至戍穀逼齊合
　兵圍宋曹衛皆受其節制勢極盛矣故晉文用計亦
　異　按此云桓文事勢不同固是然云文公不得不
　譎則非聖賢之論也
桓公殺公子糾章
桓公九合諸侯節　只以大義大信去服人省了多少
　戰争
管仲非仁者與章　呉因之曰夫子稱管仲之功正叙
　處只在一匡天下句下二句又承上一匡意而益致
　鋪張之詞到今受賜止是言後世被澤而當時之意
　便已在内不可以一匡受賜作天下後世兩平對看

李毅侯曰管仲相桓其經濟全在作内政而寄軍

　令其本領在禮義亷恥國之四維　看來註圈外圈
　内只是有功無過之意功過不相掩之説朱子未嘗
　主此雖亦有此言然只指事糾非正之過非指其有
　忘君事仇之過也予向疑集註之有兩意不是但功
　過不相掩之説亦自有理難兼用而可並存也(己亥七月)
　(初四)
公叔文子之臣大夫僎節　首節止言與文子同升耳
　升者僎也與文子同升者亦僎也文子薦賢意當在
　言外補出　湯賔尹首節文曰使文子有媢嫉之心
　而見稍不達則才露而恐其形已勢俱而恐其軋己
　僎必不能以臣役之身自奮於上使文子有推讓之
　心而見稍不廣則収而為己之私席以成己之重亦
　必不能以我所臣服之人共之於上
可以為文矣節　張彦陵曰文子得諡為文衛人曽無
　議及此者夫子特為拈出這重公案言只此一事便
　無愧於文蓋極取其事非解諡法　李仲用曰史臣
　之文文子不若夫子之文文子夫子有惜史臣之畧
　大而舉小意　須知此是餘意　借諡法以見進賢
　之義是正意是於文子之所以不愧於文因見史臣
　之不知所以為文是餘意
子言衛靈公之無道也章　徐巖泉曰非但用之各當
　其才亦且使之各盡其才而叔圉輩又相濟共成其
　美所以不喪　三子若遇有道便未必得罪名教了

靈公有伯玉史魚而不知用猶未盡用人之道也

　不然使伯玉諸君子出入風議以為國之光而使三
　才臣折衝奔走以謀國之事豈猶有無道之名耶
　衛靈章言得人之重非謂得人而可無道也大抵君
　無道而得人者可以免其身而不能保其世故靈公
　沒而蒯瞶之禍興武氏沒而五王之變作曰若得伊
　周之佐何如曰伊周則能轉無道為有道而非能保
　無道之及世也然則君有道而不得人可乎曰有道
　未有不得人不得人不可謂有道然則陳卧子謂齊
　桓無管隰之佐晉文無狐趙之徒則雖不負婦人而
　朝不納懷嬴於室亦不至於霸其説非耶曰不負婦
　人於朝不納懷嬴於室可謂不無道已耳未可謂有
　道也有道未有不得人也
其言之不怍章　張彦陵曰此章只將不怍二字激發
　人必為之志　又曰言何以可怍也正以其言之而
　未必能為之也乃夫子所謂不怍即在言之時見之
　沒了這㸃羞惡的念頭則勇猛振發之氣從何處鼓
　出須善㑹夫子本意不是要人緘口結舌正要人竭
　力去做事以免此内愧耳　由勇生怍怍復生勇二
　意須相足　凡人志於為者必顧自己造詣力量時
　勢事機决不敢妄發言如言之不怍以為己能不是
　輕言苟且即是大言欺世之人為難即在不怍時見
　得非為之後方見其難　註則無必為之志而不自
　度其能否矣是逆推其言之前欲踐其言豈不難哉
　是正解為之也難句是預料其言之後然却是預料
　不是到為之方見其難
陳成子弑簡公章總㫖　此章破承當云君臣之義聖
　人必欲伸於天下者也蓋弑君之當討也請之而得
　而君臣之義行請之不得而君臣之義亦明故雖未
　嘗討也而恒固已討矣
陳成子弑簡公章　張彦陵曰孔子請討凛然正君臣
　之義若云借以正魯反小兩不敢不告一是背後説
　是歎辭一是當面説是警辭一見吾為大夫且不敢
　不告况君乎一見吾為告老之大夫且不敢不告況
　在位之大夫乎當時天子不問罪方伯不連帥而孔
　子侃然倡大義於魯庭雖未能興兵討恒(須知是非孔子初心)
　而恆固已討矣　胡氏先發後聞之説只是言其有
　此理大全朱子闡之詳矣雲峯謂謂魯非謂孔子失
　其意矣似拘在魯當日即當行先發後聞之事孔子
　之請是也在孔子則有先發後聞之理胡氏之論是
　也胡氏之論只是人人得而討之意　又䝉引載黄
　氏日抄之言曰此事果可先發後聞則夫子亦為之
　矣不待胡氏發其所不及也黄氏之論可謂癡人説
　夢矣
子路問事君章　張彦陵曰勿欺二字是臣道徹始徹
　終之本又進言時無内無外之心　饒雙峯曰勿欺
　甚難須是平日實落下慎獨工夫表裏如一方能如
　此　葛屺瞻曰人臣事君不獨自私自利為欺即成
　心難化識見未真反之本心焉能自慊子路不知為
　知尚坐此病故以勿欺告之　按葛説是合誨汝知
　之章看　大全辨芑山張氏曰勿欺而犯亦須道理
　的確可行有裨國事若不度是非可否則天下儘有
　此心無愧未嘗欺君而識見執物議論迂踈不可見
　諸行事者雖空言何益此處便見得人臣勿欺必學
　問經濟兼至非區區樸忠而謂之能勿欺也　按此
　與葛説同　欺之類最衆當言不言當為不為欺也
　不當言而言不當為而為欺也不知其當言不當言
　當為不當為而蹈之欺也知其當言不當言當為不
　當為而蹈之欺也不當言而不言當言而言而心有
　不實欺也不當為而不為當為而為而心有不實欺
　也當言而言不當言而不言當為而為不當為而不
　為其心又無不實而不本於平日之慎獨亦欺也犯
　只是勿欺中一事夫子縁子路只能此一事故告之
　如此范註是也䝉引存疑謂犯亦子路所未能恐不
　必存疑説附後　存疑曰犯其顔色以諫諍之此事
　最難子路不能救季氏之伐顓臾則犯亦未能也故
　范説在圈外　子路不諫伐顓臾不是不能犯只是
　不知其當犯　此等看得最支離犯自犯勿欺自勿
　欺一就平日言一就諫諍時言何必紐作一件即俱
　就諫諍時言亦一是心一是言亦不當紐作一件又
　兩件自應並重何必専重勿犯范註在圈外原不必
　泥(癸亥七月初一)

按癸亥所定未是(壬申)

君子上達章　劉涓水曰天壤之髙卑易辨方寸之上
　下難定李崆峒曰論地位天地懸隔論來路幾希危
　㣲　此與喻義章同但喻義喻利是以其已成者言
　上達下達是以其日進之勢言　皆有留脚不住之
　勢　註日進髙明日流汙下正解上達下達大全胡
　氏以為上達下達之效者非　大全辨惑曰君子時
　時存此天理如登層臺然美可大大可聖而神其進
　自不能已小人纔動念於欲則凡欲皆呼羣引類叢
　至沓來其進亦自不能已要之只從一念上起分别
　路頭只在戒懼慎獨　又曰此節當與孟子利與善
　之間叅看理欲初分只在一個路頭分别　又曰全
　是要學者謹幾意不上達即下達無不進不退不升
　不崩就中可息肩住足之地上達下達是中閒話不
　是兩邉話専為半塗而廢一流人痛加鞭策非分别
　君子小人造詣已成明其為上達下達也
古之學者為己章　張彦陵曰此章當看兩者字言同
　此一箇學但學之者用心不同兩為字即註兩欲字
　是學的主意俱在心上分别為己而學則日做進身
　心上為人而學則日脩飾名譽上　徐儆弦曰為己
　則天地萬物皆屬之己為人則形骸耳目皆屬之人
　唯為己故能克己唯為人故益失人　此章是務名
　務實之分不是成己成物之分為人為己俱兼成己
　成物説但其所以要成者不同耳圈外程註另是一
　意
蘧伯玉使人於孔子章　張彦陵曰此章只重欲寡其
　過句而交友之義為使之道只帶説就是了　刪正
　云夫子問何為使者乃不説其所為而直指其用心
　處以對是之謂知言　王觀濤曰留心克治的人始
　覺得過易滋而難化但只要寡少還是難的註但字
　猶字宜深味未能根欲字來是他心上自覺得未能
　非真力不從心也　鄧文潔曰非必沈溺之為害也
　即一時克治之踈皆清明之累也非必邪僻之為害
　也即偶然履蹈之失亦疚心之端也身過心過俱未
　易寡
君子思不出其位章　呉省菴曰位以内當思位以外
　不當思思之便出位君子經營謀畫只在位之中不
　在位之外得艮卦止而不動意　君子當兼安勉説
君子恥其言而過其行章
君子道者三章總㫖　張彦陵曰此夫子望道未見之
　心　此章凡三説夫子實見其於道有未盡而子貢
　則知夫子之已能一説也夫子知道之原無盡而子
　貢亦知之又一説也夫子自言其化境而子貢知之
　此又一說也當以第一説為正大全䝉引俱是第一
　説
君子道者三章　指南道字且虚下三句正是道三者
　字勿作三様人看盖即其㑹於君子之心者名之也
　仁知勇原是心之本體只為有私便傷了本體君子
　之心絶無私意其純然處是仁其洞然處是知其浩
　然處是勇完全是心之本體便不憂不惑不懼　陳
　眉公曰若見以為能便非聖人之道若見以為能而
　故謙處於不能尤非聖人之心也　䝉引謂本文絶
　不可説出成徳字看來即說出亦與經㫖無妨也䝉
　引説附下　附䝉引曰本文絶不可説出成徳字子
　罕篇亦不可説出進學字且進學成徳字是尹氏合
　二章而言其一則知為先一則仁為先之意耳非經
　㫖也
子貢方人章　張彦陵曰湏知子貢之方人把做學問
　内一件事看非如世人臧否人物然畢竟非切己之
　學　方人亦不是不好的要玩註専務二字子貢之
　病只在専務便於切己處未免稍踈　樂天齋翼註
　曰賢字以自治有餘言不暇字以自治不足言聖人
　功夫皆是切己不暇並非謔語夫子一生好古敏求
　下學上逹安得有暇　張彦陵曰要知自治之功無
　窮無盡何得暇時暇字便是學者大病痛聖人終身
　於學之中即從心不踰亦仍是學生安到老亦困勉
　到老何嘗有暇時若子貢知此即自治不暇又何暇
　方人哉　李見羅曰見賢思齊見不賢而内自省也
　安暇方人　此又是見人之賢否而益有不暇也又
　深一層
不患人之不己知章　鄒東郭曰學而求能乃為己之
　實功若謂求能以為人知地則猶然是患人不己知
　之心也君子無求人知之心患不能亦非謂能人自
　知之也惟是切於實學而已
不逆詐章　張彦陵曰不逆不億主虚言不主誠言盖
　虚是無意必誠是有實理自有分别　又曰先字亦
　要體認如鑑在此無物亦未嘗不照蓋先有照以待
　物非物至而索照也　呉因之曰覺與逆億字緊相
　對覺如覺痛覺癢覺饑覺寒皆感而自應觸而自知
　初不由念慮不經思索者也曰覺正是不逆不億處
　言君子於詐者不信者未嘗逆之億之也第覺之耳
　若説未嘗逆億却又先覺便是兩層　葛屺瞻曰玩
　抑亦二字言不逆億而倒㑹先覺其能覺之妙虚虚
　含在言外説者皆以不逆不億就是先覺雖有此㫖
　於抑亦二字不貼　此章依存疑則與和而不同一
　類専就公私上論依集註䝉引則兼過不及公私論
　包得和同矜争兩邉例與比義章一類存疑雖説似
　精而不可用姑附于下　附存疑曰逆億是把火去
　照物先覺是火在此物來自照小註都説人不曽詐
　不信而逆億之看來不是既不曽詐不信何消説先
　覺聖人此語是説非億度之知乃明照之知耳億度之
　知有心之知明照之知無心之知饒氏不逆不億為
　待物之誠非是　玩註似只就過不及一邉説未嘗
　兼(癸亥七月)　張江陵曰非有居敬窮理之功講學親賢
　之助則此心虚靈之體未免為物所蔽欲以坐照天
　下亦未易能　大全辨芑山張氏曰凡事之多疑皆
　生於不明如以察為明皆至暗也唐徳宗之流是也

又卓菴張氏曰億逆非矣又有不逆不億而其弊

　較甚於逆億者如漢元帝之於石顯唐玄宗之於安
　禄山徳宗之於盧𣏌宋髙宗之於秦檜度宗之於賈
　似道皆深信不疑
㣲生畝謂孔子曰章　王宇泰曰無乃二字㣲生非直
　指夫子為佞乃設佞之一字以探其何為栖栖之意
　若有令人不可解者果為佞則無不合又何必栖栖

孫淮海曰㣲生畝徒泥於無道則隠之説而不知

　聖人以道易天下之心便是固處
驥不稱其力章　張彦陵曰驥所謂徳亦在力處見之
　善用其力便是徳若舎徳而言力此與凡馬之馴良
　者何異故徳力兼方謂之驥然驥之所以見稱於世
　却在徳不在力則君子之所重可知
以徳報怨章總㫖　張彦陵曰愚按吾人以太虚應物
　施忘其施報忘其報徳怨自不必相形徳怨之説専
　因所報而見夫既不能忘情於不報則徳怨自宜分
　明若因世之脩怨而故意徇物何以銷天下不平之
　憾　呉因之曰世人有心於薄或人有心於厚聖人
　無心而各得其平其報也咸其所自取則併可化天
　下之徳怨而歸之大道區區在脩怨上商厚薄者何
　啻天壤　通章重報怨上報徳帶説
以徳報怨章　怨自有當報者不必論到何以報徳而
　後見以徳報怨之不可也然論到何以報徳而愈見
　以徳報怨之不可　䝉引解以直報怨存疑非之然
　看來兩説可兼用郵無正之於尹鐸文王之於崇侯
　䝉引所謂以直也周禮之令勿仇春秋之許復仇存
　疑所謂以直也　髙中玄曰直者情理之無所曲者
　也若本有可怨乃曲其心以為忍置之不問是匿怨
　而友㣲生髙之乞醯也可以為直乎然則何如曰怨
　當報則報之無過則焉不當報則不報無逞忿焉出
　乎心之公得乎理之正斯為直而已矣　解狐之薦
　祁伯唯其才也彎弓送之曰怨子如初則其本情也
　孔明之斬馬謖唯其罪也既斬而後撫其妻子其本
　情也夫各有所當而已　玩中玄之説與朱註仍是
　一意乃深駁朱註未知何故當取問辨録再詳之(戊午)
　(五月念二)
莫我知也夫章總㫖　鄧定宇曰子貢平日求知於外
　不曽從心體上用功莫我知之歎分明是喚醒他欲
　使求之己所獨知之妙也不怨不尤正是心體無累
　自家有一段獨見其妙處夫子意謂我不曽從人耳
　目所見處討知只從心體上打得空浄無累每每於
　下學處便有上達之妙上達正是心中妙悟處後章
　所謂一貫是也知我其天猶云與天黙契云耳人知
　便有可見可聞天知何曽有見聞可言此正是人不
　及知之妙　莫我知即含下學意下學自兼内外説
　専以墮黜見聞獨持心體為解者偏盖子貢聰穎之
　士病痛不但在専事見聞不求心體其見聞處亦不
　實落不切近故下學不得偏説若一貫章則是其功
　夫已進步與此又不同
莫我知也夫章　須知此不是歎莫知其聖是歎莫知
　其所以聖大指與無行不與章相類與道不行等章
　絶不相干　下學對隠怪惟不怨不尤然後能下學
　上達　張侗初曰下學從不怨尤始　徐自溟曰似
　宜云學下而達上盖道理分不得上下特其學處見
　為下而達處見為上耳未達處皆下隨學來即上若
　其未達必是於下處未學也　髙中玄曰此聖人
　自述其為己之學如此他人學問便有邀福求知之
　心有不得便自怨尤此便有形迹表著而人可知夫
　子孜孜下學只是了自己事無與於人則自無形迹
　表著人將何以知之故曰知我者其天乎　為己與
　自脩似少異　自脩内包得為己意也(辛丑六月十五)　反
　己自脩此句原非所以論聖人然在聖人自道則不
　妨通考朱氏説自明　大凡為人之學則必立異若
　無與於人者則不必有異於人也原是一意　註以
　循序漸進解下學上達䝉引主積久説存疑主逐節
　説看來當兼用大全原有一節上達全體上達之説
　朱子不以為是者恐人認全體在一節之外認一節
　為全體之妙故爾若認得朱子意則此二句自可用

不兼為妙(甲寅十一月)　程遴長曰以天對人看則天

　字不宜懸空屬理存疑云這天是蒼蒼之天而天之
　所以為天者理而已矣下學人事而上達天理則其
　理與之黙契故人不及知而天獨知之天若泛作理
　説理無知何以能知得聖人達説亦云知我者其惟
　彼蒼之天乎蓋奉天之理則天理之周旋是即天心
　之降監故此天字是指理言却亦指上天言若中庸
　不可以不知天天字泛以理言時文誤用維皇鑒觀
　等字　集註自有人不及知而天獨知之妙此段原
　在本文口氣外　李毅侯曰我非生而知云云所謂
　下學也女以予為多學云云所謂上達也子貢多學
　而識其於上下一貫之妙尚未了然夫子以此示之
　其聞性與天道盖自此章得也　下學二字盖夫子
　教子貢以随事精察而力行之乎
公伯寮愬子路於季孫章　巢睫子曰達人安數壯士
　除姦各成其是而已大全齊氏曰公伯寮愬子路固
　假手以沮孔子故孔子不為子路禍福計而有吾道
　興衰之説云　䝉引以齊氏之説為非固是然齊氏
　亦自有見備看可也　沈無回曰興是大概話　朱
　子曰聖人不言命凡言命者皆為衆人言也　若以
　朝廷之法論之公伯竂自應肆市朝　以已然之興
　廢言之則皆出於命而伯竂不必殺以未然之興廢
　言之則亦皆出於命而伯竂不可殺
賢者辟世章　賢者即有辟世之時亦當如太公居海
　濵之類不是長往不返也　樂天齋翼註曰去亂國
　適治邦此治字亦輕活看蓋此邦明知其亂而彼一
　邦尚未可知故適之以圖行道耳　又曰有違言是
　與君議論不合　玩程註所遇不同一句此章不當
　以沮溺孔子並看所謂賢者是時中之士所謂避世
　亦是舎之則藏與沮溺絶不相干言外則見沮溺之
　辟世為己甚而夫子之避地色言為適時也大全吳
　氏説雖引其端而未能了了　大全辨唯適張氏曰
　辟世只是無道而隠如後世乞骸歸里不任職事皆
　是非必拘拘如伯夷太公之居東北海也　或曰此
　歎世道之衰不重賢者之去就此另是一説
作者七人矣章
子路宿於石門章　南軒謂聖人非不知道之不行者
　亦是後面子路道之不行已知之矣之意知字輕看
　方無病只是逆料的意到歸與之歎方是真知其不
　可　聖人與沮溺輩亦同歸於辟世但一則是逆料
　其不可為而不為者也一則是真知其不可而不為
　者也(己亥閏三月)　大全辨或曰三都踰制則請隳至費
　不可則己之陳恒弑君則請討君相不可則己之為
　乎不得不為止乎不得不止而後見聖人之能權或
　者云聖人舉事動出萬全夫必事可功成而後動則
　天下事可言可為者不亦寡乎此聖人所以疾固與
　果也
子擊磬於衛章總㫖　沈無回曰當時如荷蕢楚狂一
　流人亦非無心於當世者也但其分量未到得無治
　亂地位故決意長往而不返耳驟聞磬聲不覺打動
　熱腸忽然歎曰有心哉旋轉一念又曰鄙哉始之歎
　即夫子之心也既之鄙則真荷蕢之心也
子擊磬於衛章　張彦陵曰擊磬只是偶然但夫子一
　副憂世心腸不覺自寓於磬聲中　鄙是陋其識之
　不達硜硜是病其守之太堅莫己知以下正説其鄙
　而硜硜處　王觀濤曰引詩只借作自家語言涉水
　者尚知淺深之宜用世者何不自度量勿以淺深分
　配治亂説
髙宗諒隂章　丘瓊山曰嗣主委君道以伸子道百官
　盡臣職以承相職此天下忠孝相成之大闗也昔周
　公負扆以朝諸侯而流言起則此制不得不變故康
　王葬畢遂即位而漢文以日易月之制亦世道江河
　不返也但服制奪於世變哀戚本乎至情當於二十
　七日之後以衮服居外朝以衰服居内殿斯兩全也

衮服不若墨縗為尤安　按丘説盖召公輩已鑒

　於流言之禍矣然則此制之廢自周始也故書詳紀
　之與　于忠肅曰百官聽冢宰事只恐遇操莽何以
　處之曰嗣主剛明老成亦可以易制其相如嗣主非
　剛明老成又何以處之曰此須要舉朝忠義矢心方
　能使事不揺動而權姦可抑　自漢文以後惟晉孝
　武魏文帝周髙祖宋孝宗明建文行三年之喪
上好禮章　上好禮自一身動静以至事為設施之禮
　也此是䝉引説即所謂該本末言也存疑愚見以下
　不過發明此意非有兩様
脩己以敬章　張彦陵曰敬即是脩不是把敬去脩己
　以敬是脩己的方法脩有二義天真不足則用脩以
　補之氣質有餘則用脩以治之胡敬齋曰端莊整肅
　威嚴是敬之入頭處提撕喚醒是敬之接續處主一
　無適湛然純一是敬之無間㫁處惺惺不昧精明不
　亂是敬之效騐處　朱子謂敬則能體信達順蒙引
　謂體信達順即是敬者朱子淺言敬䝉引深言敬也

樂天齋翼註曰三箇以字不同脩己以敬的以字

　有工夫言把敬脩己也下二以字不著力作即以看
　脩己即以安人也脩己即以安百姓也　李毅侯曰
　不敬之己為昏昧放逸只一味情識用事這情識便
　自封自隔對面之甘苦不能共一家之疴癢不能通
　其不能安人安百姓可知也能敬之己為戒懼慎獨
　便純是天理流行這天性便共立共達以乾坤為父
　母以民物為胞與其能安人安百姓亦可知也　彦
　陵曰堯舜猶病直是以己未盡脩為歉不在安百姓
　上發念正是脩己以敬處　呉因之曰非病有負於
　百姓實病有負於己之分量耳
原壤夷俟章　夷俟非故意慢夫子只放於禮法之外
　耳昔人云禮豈為我輩設壤即此意
闕黨童子將命章　王觀濤曰成字乃成人之成對童
　子看非學問有成也只據他以成人之禮自居故曰
　欲速成　樂天齋翼註曰通章以禮字為主童子不
　循禮故夫子欲使之習禮習禮内有抑其虚憍反其
　徳性意不徒以儀文為重
　四書講義困勉録卷十七
欽定四庫全書
　四書講義困勉録卷十八
　　　　　　　　　　贈内閣學士陸隴其撰
衛靈公

衛靈公問陳於孔子章總㫖　張彦陵曰此章見聖人
　之窮於遇然遇固不足以窮聖人也　以此意作頭
　以去就之義處困之道作兩脚極妥
衛靈公問陳於孔子節　犂彌謂齊景公曰孔丘知禮
　而無勇衛靈公之所以待孔子者始亦至矣然其所
　以知之者猶犂彌也久而厭之將傲之以其所不知
　盖問陳焉　陳大士兼此意説一則曰問陳之舉衛
　靈之志荒矣一則曰問陳之舉衛靈之心譎矣如此
　説似亦不妨當再詳之　陳之一事在人君皆可問
　在靈公獨不可問盖非大無道之君而問及此猶為
　固本之謀無道如公而問及此則其禍可必矣未聞
　聖教之君而問及此猶可正言以進受聖教之久如
　公而猶問及此則其志可知矣故曰公獨不可問
　周季侯曰靈公一生錯處俱在禮教上故對以爼豆
　正是夫子救時手段欲使靈公深思而自悟之耳若
　只主脩文抑武話頭便是迂論　夫子借問陳以示
　其㣲即正名意也　折衝有在樽爼之内者有在樽
　爼之外者爼豆之對有二意欲其寓折衝於樽爼抑
　欲其先樽爼而後折衝　存疑謂祭祀不止爼豆極
　是然又須知禮亦不止祭祀
在陳絶糧節　䝉引謂絶糧不必拘説遭厄然史記既
　有明文即指遭厄説亦不妨　依胡註固有窮時則
　君子處窮之道當補在固窮下兼安勉説依程註固
　守其窮則答子路意當補在君子上而固窮與窮斯
　濫矣對又専主勉强説胡註是
賜也女以予為多學而識之者與節　董思白曰學惟
　從博然後到約不是起初就不要多故云女以予為
　専在多學而識否語須有斟酌　又曰指㸃處全在
　女以予為四字上正所謂現身説法　李毅侯曰多
　學而識者聞見擇識好古敏求是也一以貫之者性
　與天道是也
對曰然兩節　一字對多學多識説貫字亦對多學多
　識説勿分配為是俗解以一字對多字以貫字對學
　字識字分配者似不可從　張彦陵曰一貫之解有
　主理説有主心説　理即是具於心之理心即是具
　此理之心謂是一心可謂是一理可専主者非　䝉
　引謂聖人雖未嘗不博然非止務博也博而約者也
　此博約字與博我以文約我以禮之博約不同須辨

或疑多學而識亦以萬殊歸一本也則與一貫何

　殊耿子庸曰此從性地之徹與不徹而分也徹則識
　不用事而一以貫之未識則猶有擬議安排之意在
　雖反諸一而猶未離乎識也　朱子曰聖人也不是
　不理㑹博學多識只聖人之所以為聖却不在博學
　多識而在一以貫之然不博學多識則又無物可貫

羅近溪曰多學乃始能一貫則孔子不應盡非之

　矣其所以非之者正以徒知多學而不知一貫以學
　也　朱子之説是學者之一貫近溪之説乃聖人之
　一貫即以此責學者則非矣　一貫後亦非把聞見
　抛捨但與平日聞見覺有不同處耳
由知徳者鮮矣章　樂天齋翼註曰此真知全是沉潛
　體認而入非執意見任意氣者所能得所以為鮮
　徐巖泉曰夫子疏水曲肱顔子簞瓢陋巷方是知徳
無為而治者章　蘇紫溪曰無為而治者非全無所為
　也順其自然而無所作為孟子謂行所無事是也即
　如璿璣玉衡封山濬川敷教明刑等事何嘗一日無
　為然欽若昊天因其度耳敬授人時因其宜耳敬敷
　五教因其性耳敬哉有土因其利耳兢兢業業一日
　萬幾因其情耳何嘗以有為與之耶　以行所無事
　解無為與無為而有為之説又不同盖無為而有為
　之説原不差只不當以有為屬恭己句耳若行所無
　事則此章並無此意　沈無回曰狀舜之心則曰不
　與雖其嗟儆予袗衣鼓琴而不可謂之與狀舜之治
　則曰無為雖封山濬川誅兇舉愷而不可謂之為
　舜所以能無為者兼徳盛紹堯得人三意三意當補
　在其舜也與下或補在而已矣下亦可夫何為哉二
　句只是申上文意恭己只主容説不可作本領講大
　全由内知外之説亦不必用時説以恭己為本領遂
　以無為而有為立解則上下語氣分為兩截矣不知
　本領有為即註徳盛民化意自當與紹堯得人同補
　出不宜即以恭己當之　張彦陵曰紹堯二意就在
　其舜也與内夫何為哉只就上意喚起下文恭己句
　非無為之實亦非無為之象唯敬徳之容為可見(此即)
　(所謂無為之象陳説最明壬子)益以見其無為也細玩語氣上二句
　便説盡了下二句不過申説上意　新安陳氏曰人
　不見有為之迹可得見者敬徳之容無為之象盖如
　此　依時解則夫何為哉是正呼下句依舊解則夫
　何為哉是反呼下句
子張問行章　篤字朱子對拘迫者説雙峯對輕發者
　説䝉引存疑對刻薄者説䝉引存疑較是　子以四
　教章存疑謂如欲孝欲弟心無不盡是忠行孝行弟
　事無不實是信此章又謂心與口不相違是忠不食
　其言是信前後説總一様竊意四書説忠信都如此
　但有兼言行不兼言行之分耳(庚子四月十五改)
立則見其參於前也節　杜静臺曰曰立曰在輿只是
　舉兩件做例見得無時無處或離這箇誠敬不是只
　説未言未行之先如此　理固如此䝉引鏡雖似主
　未言未行説然須活看　王觀濤曰忠信篤敬雖發
　在言行其實即吾心本體　四書鏡曰參前節重在
　豫意中庸所謂凡事豫則立言前定事前定是也參
　非真參也倚非真倚也道無時而不在心無時而不
　存觸目之際而道若與之俱者雖不見而若有真見
　也　徐儆弦曰參前倚衡只是此心常存有常目在
　之之意當在勿忘勿助之間
子張書諸紳節　程註渣滓渾化小註以克己言存疑
　以不思不勉言兩説當兼　又程註其次惟莊敬以
　持養之此句正是此章主意程子雖専為學者言不
　主於釋經然未嘗不可以釋經也　其次惟莊敬以
　持養之即所謂主敬行恕坤道也
直哉史魚章　樂天齋翼註曰此夫子表二大夫之賢
　一是不徇時而易其節一是能相時而行其志俱切
　衛事上　又曰有道淺淺看直兼言行説　䝉引亦
　謂二節皆重無道一邉看來聖人口氣只是平説但
　看書者於言外補説二子優劣則於無道邉見耳
　卷懐非止隠遯也就他作用韜晦不露丰穎以攖禍
　患此亦是他涵養處　韜晦隠遯兼説為是近闗之
　出非隠遯乎
可與言而不與之言章　樂天齋翼註曰可與言是虚
　而能受聞而能悟者不可與言是拒之不受語之不
　達者　湯霍林曰言者當因人而施失人亦是失言
　處當重言説　沈無回曰亦字極妙合二句看方見
　智者應物如良醫施鍼鍼鍼入竅
志士仁人章　志士乃利仁者仁人乃安仁者志士亦
　能看得明處得決但未能出之自然耳　志士只作
　利仁看不必如大全鄭氏説到不免於徒死　樂天
　齋翼註曰志士是利仁者仁人是安仁者不重分别
　優劣　朱子曰只是義當殺身即是成仁若為成仁
　而殺身便只是利心　袁陽曰曰有殺身亦非取
　必於殺也但無求生之心則殺身不殺身俱是仁如
　有一毫私意於其間則貪生妄死亦不足以言仁也
子貢問為仁章　張彦陵曰夫子不是教他専去資人
　只是要他取人求到純粹田地玩一欲字可見必在
　己有欲仁之真然後仁賢始為吾助居是邦三字不
　閑正要他随在取益不重在大夫士上只重在事友
　真心上　沈無回曰止曰利其器則巧在心運在手
　不必言矣夫子語自斟酌　徐岩泉曰學者謙冲退
　讓自然獲益故大夫曰事士曰友真有一㸃精神相
　浹洽處若自己精神不到即日與士大夫居亦㝠然
　扞格而已與心體何干涉　吳因之曰友不如己只
　管看得自己大别人小究竟惟有愈趨愈下而己惟
　與仁賢相結納不覺羞慚淬礪振奮勇往此全是借
　彼聖賢激發吾心意思非藉其夾輔之謂　亦須兼
　説方備　大全輔氏陳氏皆以註嚴憚貼大夫切磋
　貼士輔氏曰事大夫之賢者則有所觀感而起嚴憚之心
　友士之仁者則有所切磋而生勉勵之意則其所以
　為仁者力矣蒙引存疑多從之
顔淵問為邦章總㫖　袁了凡曰有天徳然後可以語
　王道顔子天徳已具故於問為邦但告以四代之禮
　樂使無三王之道而但襲三代之禮必不可以復致
　雍熈之治無虞舜之徳而但用九韶之舞必不可以
　復致鳳凰之儀
顔淵問為邦章　三正己見於夏書而朱子謂商周欲
　新天下之耳目始有三統之説此疑朱子未定之論

春秋書春王正月依饒雙峯説則改冬為春改春

　為夏自是周制依胡傳則周制雖以子為嵗首而仍
　以寅為春改冬為春改春為夏者是夫子以夏時冠
　周月也雙峯之説為直捷或謂如雙峰説周制既改
　冬為春則商之不改月漢之不改時何也曰商漢自
　商漢之制周自周制固難以彼證此也且依胡傳則
　周亦已改月固異於商制矣何獨見其不改時　存
　疑又取許元夫之説謂怠棄三王夏初已有是言縱
　迭建焉不過朝覲㑹同燕饗祀告頒朔授時之類以
　其正朔行之至於紀時之類則以寅為嵗首亘古今
　不得而易依此則春秋所書俱是夏正然考之經傳
　多不合故㫁以雙峰之説為正　大全辨芑山張氏
　曰漢武復行夏正則隂陽離合之序以元封七年為
　大初年耳然更官號封泰山窮兵黷武視古帝考定
　新厯民以物享者豈不相去霄壤哉然則聖人所謂
　行夏之時非如世所傳重黎唐都王朔之説可知也

仇滄柱曰商周改月之説先儒議論不同朱子晚

　年亦不主初見門人蔡氏作書傳㬊氏解春秋皆主
　不改月之説元儒黄東發程時叔宗之宗潛溪著辨
　言之甚詳唯杜元凱註左傳直主改時改月之説明
　儒王陽明湛甘泉皆主之愚嘗質之黎洲夫子謂杜
　氏之説不易盖主改時改月之説則以長厯推算春
　秋日食時日相合者居十之九若主時月俱不改之
　説則推算竟無一合矣此非可以空言辨駁者至胡
　文定公夏時冠周月之説上誣聖人擅改周制僭王
　甚矣又何以正天下之僭竊耶尤不足據(辛酉壬戌房行)
　樂天齋翼註曰按韶舞兼聲容然不可以韶屬聲舞
　屬容盖韶為舜樂之總名而言舞則聲不待言矣作
　文當以聲容串説如云樂取夫韶不但取其聲兼取
　其舞　逺佞人是即舜之堲讒説　張彦陵曰淫者
　聲調靡溺流蕩能散人之志而使人懈慢非男女淫
　亂之淫殆主佞人心術言顛倒是非變亂賢否最是
　箇危險的人與淫字就聲言者一例若作淫人之心
　志殆人之國家覺落一層　大全辨嘉善陳氏曰佞
　人或託於犯顔疑於正色亦辨其所諫説而已所諫
　説必非觸諱之事取慢緩者侃侃焉君有隠私下有
　權姦則更從而傅㑹彌縫之也是巧於逢君深於用
　佞者也漢有谷永極論天變而不及王氏弄權　芑
　山張氏曰佞人即恣意見工議論泥古反古兩項人
　其害道累治甚大不必指讒佞説　范氏曰佞人不
　知義之所在而唯利之從利在君父則從君父利在
　權臣則從權臣利在敵國則從敵國其始未必萌悖
　逆之心及其患失則無所不至
人無逺慮章　張彦陵曰按此人字雖徹上下然須主
　擔當世道者説　又曰凡人慮不及逺以為可苟目
　前之安殊不知所慮不逺處置不十全只目前便不
　安了況能久安乎逺近二字相形此正聖人儆省人
　心處　鄭申甫曰逺慮非逺也自狃目前者視之以
　為逺也亦非取逺者而慮之也以其經畫可使萬里
　之外百年之久保安無事故謂之曰逺　兼時地説
　最是然蘇註亦是舉此該彼非欠説時也雙峯非之
　未是　湯霍林曰聖人逺慮是慮理非慮事也唯理
　可預度於千百世之後故逺若事則殊形異狀不可
　捉摸且為利害得喪之所亂必有意外之虞不測之
　變動於旦夕耳目之近而不及備者矣　四書讀曰
　斤斤自持之人守尺寸保錙銖有慮而不逺者也悠
　悠自寛之人躭子女顧玉帛無慮而不逺者也　無
　逺慮之人有二一是悠忽一是浮躁(癸亥七月初九)
已矣乎章
臧文仲章　張彦陵曰按當時尚有魯君下有季氏獨
　罪臧文仲者春秋責備賢者之意也　䝉引謂惠之
　為大夫在文仲不與立之後然亦安知其不在不與
　立之前亦不説煞為妙　文仲所以知惠而不舉或
　懼其形己之短未可知或有所牽制而不舉未可知
　或有所私恨而不舉未可知不當説煞總之不能舉
　賢便是不稱其位便是竊位大全饒氏之説殊偏
躬自厚而薄責於人章　樂天齋翼註曰此章見持身
　善世之學　沈無回曰君子非有心於避怨也人之
　有怨於我便是人己之心不能相通處故必至於寡
　怨而後為自脩之至耳夫子告仲弓以忠恕而必以
　邦家無怨騐之亦是此意　須知此是餘意　莊忠
　甫曰世人皆謂人情樂相恕不樂相責往往隠忍而
　不敢責自以為是避怨之道不知當箴規之任司綜
　覈之寄者何能免於責人但比於自責者稍加薄焉
　耳不以長蓋人不以能病人不以智窮人度人之質
　量人之力如是而已　盧文子曰責己厚自不暇責
　人便自薄責己厚所以責人之道即在其中薄亦不
　薄　躬自厚而薄責於人説得廣䝉引存疑俱謂自
　身所以待人者要使其厚至於人之待己則薄責之
　殊謬　如見其過而内自訟亦是躬自厚不念舊惡
　民可使由不可使知皆是薄責於人　范文白曰此
　是聖人忠厚待人語若説衰世之人不足深責便是
　栁下不恭矣　聖人不教人避怨亦不教人任怨只
　要我無致怨之道　呉震元躬自厚一節(萬厯壬子)吾人
　視人如己而日以聖賢相繩此厚道也然而處世者
　每以此得怨何哉盖天下不獨誅求之過能令人怨
　而期待之過亦能令人怨　瑕瑜不掩之士操議論
　以繩人而人猶得以藉口者其取怨淺非議無加之
　士操道徳以律人而人無可以反脣者其取怨最深

大全辨卓菴張士曰程明道謂新法之行吾黨激

　成之過王安石為之愧屈此可為厚己薄責逺怨之
　證賈易朱光庭惟不知此義遂成洛蜀之禍唐代宗
　朝郭子儀奏除州縣官一人不報僚佐以為言子儀
　曰兵興以來方鎮跋扈凡有所求朝廷必委曲從之
　盖疑之也今子儀所奏朝廷以其不可行而置之是
　不以武臣相待而親厚之也諸君可賀矣又何怪焉
　愚按躬自厚而薄責於人若子儀明道者後世人臣
　宜取以為法
不曰如之何章　張彦陵曰如之何如之何乃心與口
　自相商量之詞非口説而已率意妄行的人其病有
　二一是躁妄(躁與妄當分二様)不肯如之何的一是木石不
　知如之何的　四書讀曰夫人無自籌畫之心則其
　心已粗夫人無自逼迫之心則其心已安　按粗與
　安又是二様安屬不肯邉粗屬不知邉　大全辨芑
　山張氏曰須知此是予知予聖一輩人不是輕率妄
　行　愚按兼説為是
羣居終日章　四書鏡曰此見朋友不可辜負了羣居
　的好氣象不可坐失了終日的好光隂也　人不小
　知不大愚此之謂也
君子義以為質章　李衷一曰義以為質便是義之與
　比其實能義了有何非禮處不孫處失信處(此就義上深一)
　(層看是旁意)天理渾然在中無可分别第就行出來的細
　細體認得中處謂之禮和順處謂之孫到底成就無
　虚假處謂之信　湯霍林曰本文俱在裏邉説向外
　故不曰以義為質而曰義以為質不曰行之以禮出
　之以孫成之以信而曰禮以行之孫以出之信以成
　之總是一理渾全於胸中而發見出來的委曲節奏
　段段有許多妙處　楊貞復曰此章君子就養成的
　説學至於君子則資深逢原淵泉時出如萬斛之泉
　隨地而出或瀨或湍或淵或流隨在得名水何心哉
　義禮孫信自旁人觀之有是四者之名耳君子不知
　也一心以應事而衆妙畢呈己末句是贊詞　此看
　君子専就養成的説然須兼勉强者説方完千子亦
　主養成説姑俟再詳　析疑朱子曰義字如一横劍
　一利刃相似凡事物到前便兩分去胸中許多勞勞
　攘攘到此一齊割㫁了　他處禮字該得孫字所謂
　禮以恭敬辭遜為本而有節文度數之詳也此處禮
　字則只當主恭敬及節文度數説　玩大全諸説則
　禮字又似只當主節文度數説所以程註於義以為
　質上補説敬以直内一句且依大全解　存疑欲以
　孫字包恭敬辭遜謂是禮之本言禮行而後遜出者
　自末而探本也此斷不可從　大全朱子以出辭氣
　解孫以出之只是舉辭氣以為例耳其實兼言動説
　須辨　四書讀曰無禮與孫事不成猶為意氣之君
　子無信事即成亦為偽襲之小人故脩此三者而義
　始善焉而事始善焉　他書亦未有不以信為體義
　為用者此章却是以義為體信為用此最難説唯南
　軒説最明細玩方知義信實有相為體用之理　樂
　天齋翼註曰三之字有指事言者雖似平妥然上文
　原無事字還當指義字但要用得圓融不圓融則似
　先有義而後有三者又似有病　又曰禮孫信俱承
　義來不以孫承禮信又承孫來　又曰義以為質何
　等正當禮孫信參之何等純全故曰君子哉如此講
　方得朱註道字意或推本於平日有養亦無味　三
　之字只依程註指義説為是䝉引謂皆指其事言不
　必據存疑則又似行之之字指義出之之字指禮成
　之之字指義禮孫亦不必　君子哉總収上四句楊
　子常謂此章首句一讀君子綰下四字君子哉綰上
　十二字此最不是麟士取之何也
君子病無能焉章
君子疾沒世而名不稱焉章　沈無回曰古人原不將
　名實分作兩事後世棄實騖名故名之一字有許多
　迴避　君子疾名不稱仍是病無能意此是一層疾
　沒世而名不稱此是欲及時進修意又是一層重在
　後一層　樂天齋翼註曰疾乃愧疾之疾預計如此
　非至沒世纔疾也
君子求諸己章　四書讀曰夫君子小人其涉世區以
　别矣反其仁反其知反其敬君子忠恕之道固如此
　而小人則移而責人恆見其有不是者爾君子小人
　其為學區以别矣淡而不厭簡而文温而理君子切
　近之心固是如此而小人則移而為人唯恐其有不
　見知焉爾此人品心術所為分也與　此章䝉引只
　主為己説存疑兼引不怨不尤説則孟子三自反之
　意亦在其中矣大士亦與存疑同依䝉引則與上二
　章合依存疑大士則意思完宻兩説俱通擇用其一
　可也淺説又只就不怨不尤説俱俟再定　或又曰
　君子求諸己求乎其所以致人者也　此説不可用
　依此則近於正誼謀利了䝉引於病無能章辨之詳
　矣圈外楊註則是此説
君子矜而不争章　或曰矜自不争羣自不黨或曰不
　争是其矜不黨是其羣　此二段俱是深一層説止
　可作餘意若淺言之則矜羣自矜羣争黨自争黨此
　乃正意　顧太初曰立意為矜勢必至争争不勝必
　合衆以相攻是又黨之媒也立意為羣勢必至黨黨
　既立則意見益紛出是又争之端也　樂天齋翼註
　曰矜字自守之嚴註莊字即嚴也與容貌端莊之莊
　不同　又曰争字只是居己於是居人於非是非相
　角便是争　又曰争黨勿説粗了只有此念頭便是
　觀註心字意字可見
君子不以言舉人章　張彦陵曰按此章舊主兩平看
　上句是用人下句是用言新單主聴言上則二句一
　串説謂君子是箇至公的人固不以其言之善而遂
　舉其人亦不以其人之惡而併棄其言也無非廣開
　言路意　夏九範曰天下有其人善而其言亦善者
　舉之不待言有其人非而其言亦非者廢之不待言
　此専就言善而其人未善者説只作一箇人看　大
　全䝉引存疑多如此看然我不取也　此章是君子
　用人聴言之道兩言字不必皆主好一邉兩人字不
　必皆主不好一邉大㫖謂君子之於人也何嘗不與
　言並舉哉但吾之舉之者自有故而初不以言舉之
　也盖以言舉人則人之不賢者飾空言以進而用人
　之途混矣即人之賢者亦僅以空言見知而用人之
　途亦混矣故君子不爾也君子之於言也何嘗不與
　人並廢哉但我之廢之者自有故而亦非以人廢之
　也盖以人廢言則言之善者因生平之行而見棄而
　言者不服矣即言之不善者亦僅因生平之行而見
　棄而言者亦不服矣故君子又不爾也則以是見君
　子之至公也又以是見君子之至眀也以是見君子
　之至慎又以是見君子之至恕也公明慎恕等字不
　必分配二句　大全辨唐髙宗時劉曉上疏曰今禮
　部取士専用文章為甲乙天下皆舎徳行而趨文藝
　有朝登科甲而夕陷刑辟者雖日誦萬言何闗治體
　文成七步未足化人取士以徳行為先文藝為末則
　多士雷奔四方風動矣
有一言而可以終身行之者乎章　註其施不窮兼無
　盡無阻説恕非有資於人故施之而無盡恕非有逆
　於人故施之而無阻
吾之於人也誰毁誰譽節　有譽有毁見聖人之仁此
　意是賔意　大全芑山張氏曰註惡惡則已緩句有
　病唐玄宗不信張九齡之言不急除安禄山卒致播
　遷之禍宋韓琦出空頭敕去任守忠即日押行惡惡
　亦自有不可少緩處後世因緩之一字流而為養姦
　甚而為姑貰害可勝言哉　按註所謂緩原非謂此
　等皆在所緩也
斯民也節　朱子曰今世雖是習俗不美直道難行然
　三代盛時所以直道而行者亦只是行之於此人耳
　不待易民而化也大抵聖人之意止是説直道可行
　無古今之異耳　須知此亦是賔意　直道而行雖
　指三代之君然三代之君縁何必直道而行亦因民
　心原有公是公非而不得枉之也斯民也即三代之
　所以直道而行也則是仍有公是公非者矣三代既
　不得枉之於前我獨敢枉之於後乎大㫖不重法三
　代只重因民心不重直道可行要重直道不得不行
　通節在斯民也一讀　或於斯民也一讀而下則法
　三代因民心兩意並重亦可然看來似不必　附樂
　天齋翼註曰斯民節玩所以二字三代宜合上與下
　而言之依註三代之時甚妙不主君説盖言今日此
　民即三代之時所以善善惡惡而直道以行之者也
　以者上以是行之上下以是行之下也直道合賞罰
　是非説　如存疑及艾千子諸説専重法三代似偏
此是以前未定之見　直道而行㫁從存疑指三

　代之君但民心原自有直道三代之君特因之耳若
　艾千子以斯民豈盡皆能直道為疑即三代之民亦
　豈盡皆直道為疑不知此只論其良心耳豈可拘泥
　其形迹耶　存疑艾選看此章已極明白予復起葛
　藤不亦誤乎當急改正　艾選但不當謂斯民豈盡
　能直道耳(庚子四月十八)　存疑直道而行是説三代之
　君於民皆以直道而行故我今亦以直道而行
　不敢毁譽正解上文吾之於人誰毁誰譽意常説三
　代之民直道而行故我今亦直道而行依此則解吾
　之於人誰毁誰譽意欠貼盖三代於民皆以直道行
　之吾之於人無毁譽者用三代之道也若以直道歸
　之民則是説三代之民皆直吾不敢以曲待之與上文
　誰毁誰譽不相應　乙丑九月講此章専主法三代
　言
吾猶及史之闕文也章　庚戌江同淇曰世所甚重者
　作史之才作史之學而吾所難沒者作史之誠猶及
　之而并其心術昭焉矣豈乏網羅之才而必不忍傅
　㑹以著其長何其慎也猶及之而并其風尚徵焉矣
　豈難博綜之學而不敢牽合以晦其義何其質也
巧言亂徳章　張彦陵曰此為立徳立功者説　李衷
　一曰自家平素無知言工夫心自揺惑故巧言得而
　亂也理明自不至於喪所守自家平素無養氣工夫
　心為氣使故小不忍得而亂他氣定自不至於敗所
　謀然則已亂之道何如亦曰定心知言養氣而已矣

須知為巧言所亂亦縁不能養氣為小不忍所亂

　亦縁不能知言則李説亦當活看　沈無回曰為巧
　言所亂只是入徳不深為小不忍所亂只是見識不
　徹　徳字存疑以吾所自得言大士兼天下之徳言
　要之巧言欲亂吾之徳必先亂天下之徳自可兼也
　但只可串説不當並説大士説附　附四書讀曰夫
　天下之德居然無恙也然巧言與徳並辨於前雖析理
　之精者無以擇也吾心之徳安然無恙也然巧言託
　徳一簧鼓其中雖守氣之定者無以持也故曰巧言
　亂徳　須知巧言亦能亂謀小不忍亦能亂徳本文
　自當活看
衆惡之章　張彦陵曰衆字與公字不同公以心言衆
　以迹言　鄒肇敏曰必字根衆字來不是説唯衆惡
　衆好所以必察正謂雖衆惡衆好必不可廢蔡也兩
　必字不要説煞　四書讀曰衆好衆惡之必察也既
　察其受好受惡之因又察其用好用惡之質　樂天
　齋翼註曰察非察衆言乃察其本人可好可惡之實
　也　按兼説似亦可　附析疑曰善惡若非自己實
　見則好惡念從何處生出故必察者正要求自己實
　見全不因衆之是與不是此是聖門為己之學也
　按依此則雖公論亦必察非此章正意
人能弘道章　張彦陵曰弘道非道小而我廓大之也
　只重滿其本來之分量便是弘二弘字俱指道言下
　弘字謂道不能自弘於人也不是説道不能使人大
　朱註道不能大其人此句覺滯　註道不能大其人
　言道之不能自大其人也原無病不必以道豈有不
　能大其人之理為疑兩弘字不必俱指道　朱子曰
　人者天地之心沒這人時天地便沒人管　黄四如
　曰弘有二義人心攬之若不盈掬而萬物皆備於我
　這是容受之弘此弘之體四端雖㣲火然泉達充之
　足以保四海這是廓大之弘此弘之用　王觀濤曰
　非道弘人解作非道自弘誤也弘人明是大其人如
　為聖為賢之類論成功之後道豈不能大其人但就
　用功時説須人自家擴充道原著力不得　又曰按
　人字莫認作太髙弘道莫看得太迂濶試想吾人随
　時随地那一處不是道之流行那一刻不是道之鼓
　舞皆是弘道作用故曰人能弘道實是合智愚賢不
　肖之人而㸃動之也若以人字専歸聖賢以弘字只
　説位育叅贊等話則此語死煞無味　䝉引曰據雙
　峯之説以四端為道於弘字為好説然非正意盖道
　與性自有分别依彼説便是人能弘性此張子註所
　以在圈外道者事物當然之理朱子已解在朝聞道
　章了如父慈而子孝視明而聴聰之類是也此道理
　都在吾身只在我充大出去廓大之都在心上發揮
　故曰人心有覺若四端則是性也性人心活物也如
　何説道體無為且中庸大哉聖人之道亦曰待其人
　而後行饒氏如何説道自際天蟠地何待人弘黄氏
　兼體用亦非也此専主用言纔説廓而大之便是用
　人外無道道外無人此二句要細味看朱子下此二
　句要何用　按䝉引以雙峯道自際天蟠地之説為
　非是也而以充四端兼體用之説為非則不是盖道
　雖是事物當然之理然皆具於吾性四端之發亦豈
　離事物之理故分言則性自性道自道單言則彼此
　可相包即説人能弘性何妨張子註豈以非正意而
　在圈外耶四端雖具而不能自充於註道體無為之
　語亦無礙又註雖止説廓而大之而實該得容受之
　義黄氏之説未嘗不是總之此章泛説道字自可兼
　費隠包小大極天地本性情而言正不必拘拘耳
　四書讀曰天下有生天生地生人生物之道有贊天
　贊地贊人贊物之道　按此即是際天蟠地何待人
　弘之説雖似有理然看來道雖生天生地而不得參
　贊之人也叫不得弘故何待人弘此語説不得玩朱
　子人者天地之心一句可見本文道字不得拘自家
　心上説
過而不改章　王觀濤曰是謂口氣甚急正要人急改
　非謂能改遂不妨於過也　註成字不及改三字最
　要玩不及改即成也盖是謂過矣句有兩層意過而
　不改便真叫做過過而不改便成了過朱子只主後
　一層説其儆人意尤切所謂成者盖因循不改則其
　心已安而不知改其勢愈壞而不可改　大全辨卓
　菴張氏謂晉人之納捷菑楚莊之入陳此皆孔子大
　改過遷善之意論語與春秋一也漢武輪臺之悔秦
　穆誓師之言亦然
吾嘗終日不食章　張彦陵曰思不如學不但有虚實
　之分又且有頓漸之别故註云勞心以必求不如遜
　志而自得　註専以頓漸言頓漸可以包得虚實也

程子曰欲知得與不得於心氣上驗之思慮有得

　中心悦豫沛然有裕者實得也思慮有得心氣勞耗
　者實未得也特强為揣度耳　武進唐中丞曰此
　必聖人志學以後自覺心體流行尚有未純一處故
　發此猛心耳
君子謀道不謀食章
知及之章總㫖　此章小註雖云明内外本末之序然
　内外二字亦不可太泥盖學到仁守地位外面也不
　是大段不好涖之不莊動之不以禮不過是小疵須
　要説得淺玩圈外註自見存疑極得此意總之此章
　若深言之則不仁守也叫不得知及不莊不禮也叫
　不得仁守若淺言之則仁守矣又有不莊不禮者然
　即淺言之而叫得仁守時外面也不是大段不好不
　莊不禮不過是小疵　章復元曰知及是格物致知
　事仁守是誠意正心事莊涖動禮則脩齊治平事此
　章是一部大學的明新工夫　此段較朱子分配大
　學一段更確然須知叫得仁守時脩齊治平工夫不
　是全無不莊不以禮不過是脩齊治平中小欠缺處

大全陳氏以此心小怠妄念便生解不莊涖存疑

　謂其太深盖此心小怠近不能仁守邉也然須知此
　亦是要淺言故若深言之則不莊涖也是此心小怠

不莊不以禮所以要説得淺者盖若以此二項作

　脩齊治平全體工夫則於註小疵小節等字説不去
　也　李毅侯曰學至知及仁守已是千足萬足雖不
　能莊涖動禮亦只小疵然聖學原無内外人已涵養
　愈到熟處便自然照管得完全畧無些子疎漏幾㣲
　曲折莫非天理流行所謂動容周旋中禮盛徳之至
　也故必至莊涖動禮斯善也此處越説得粗越説得
　精俱要説向心體㣲密處去不可以威儀度數當之
知及之節　不曰行而曰守者言守則行在其中也本
　文得之二字還是主知及説存疑謂雖行之而有得
　終必失之恐謬
不莊以涖之節　宋羽皇曰説民之不敬是言我心之
　敬不能與民相欽意也見無仁人流露之精神全不
　重民不敬上只重不可不莊上
動之不以禮節　張彦陵曰按知及三字雖是疊上文
　語然聖人不厭重復極有意味言雖知仁莊涖相須
　不偏而動民猶不可以無禮也正見學問内毫釐不
　可缺意要在此處得解　又曰動字不是感動之動
　是使民的意思禮字要看得細如一條教也弛張之
　合節一號令也緩急之得宜即此是禮禮字雖歸在
　民身上重我去以禮動民説　樂天齋翼註曰動民
　主化民説凡化民者條教號令皆有大中至正之則
　是之謂禮禮字要看得細如一條教也張弛寛猛之
　合節一號令也緩急輕重之得宜實皆本仁中之天
　則所表見無往非禮也禮字屬我不屬民不是使民
　循禮只是我循禮以動民不以禮只是小小舛錯當
　急畧緩當緩畧急亦無大害但終是未全善　按此
　則與齊之以禮不同觀翼註解齊之以禮謂是人君
　所制以使民行的可見四書鏡云動之以禮即是齊
　之以禮古人明徳便新民此乃治化之大不可以細
　行目之也似謬　附存疑曰動是使民意不曰使者
　使民便勞動他故曰動　按動雖是使民意然竟作
　勞動解恐太淺要玩註鼓舞作興四字　禮字存疑
　在君子身上説小註在民身上説淺説兼説當依淺
　説　附䝉引曰此章是就士大夫言見得當本末内
　外之兼脩方是知及仁守則理得於心矣不莊以涖
　則其形於身者猶未也知及仁守而涖以莊則其形
　於身者亦無愧矣然動而不以禮則其見於事者亦
　未也以此見得道理要做到徹頭徹尾處方是　按
　存疑總説章㫖便畧去内外字面此是勝䝉引處　䝉
　引又以知仁屬心莊屬身禮屬事此亦縁小註明内外
　本末之序一句而然前已辨之詳矣　䝉引謂此章
　是就士大夫言似太偏泛説為是　註氣禀學問之
　小疵大全輔氏分配不莊不以禮謬存疑總説為是
君子不可小知而可大受也章　李九我曰此示用人
　者當隨其氣局勿以小知責君子勿以不可大受棄
　小人一以見君子小人各適於用取材貴廣一以見
　君子小人不可乖於用掄選貴精　觀之正所以用
　之不必分兩樣(壬申九月)　此論人品格任用意在言外

髙中玄曰不可小知者言不可以小事知之非必

　不能也(此意正可兼用不可専用)　樂天齋翼註曰小人非姦惡
　小人只是瑣瑣之輩大受小知俱以事功言不以學
　術言　玩雲峯説材徳器量總一様通義史氏謂君
　子方可以材徳言小人只可以器量言恐不必　通
　義史氏徐九一大全兩無
民之於仁也章　李衷一曰此節因註中況字遂分兩
　截以上截為較緩急下截為較利害　沈無回曰仁
　者人也無物可與之較緩急即以緩急論而至切之
　水火猶為未甚蹈仁亦不當以利害論即以利害論
　而仁又獨有利而無害此聖人提醒人語　民字要
　看見得民猶如此則上焉者可知此以下統上之辭
　然沈無回又曰民字即天生蒸民民字亦通
當仁不讓於師章　張彦陵曰此章當字有味讓則必
　不能當當則自無可讓不讓於師甚言不可推諉也
　不必泥　呉因之曰讓不是謙遜讓者膽怯之人怕
　自家氣魄小力量弱此事非闗小可還讓大力量的
　去做此謂之讓　朱子曰這仁字是指那大處難做
　處説這般去處須著擔當不可説自家做不得且讓
　師長去做　四書讀曰天下事事可讓仁不可讓㣲
　言之神明心術之間一讓而千古之脉遂絶顯言之
　忠臣孝子之事一讓而五常之任俱隳故讓不可為
　當仁訓也　當仁便是不讓於師註中勇往必為就
　是當仁此説最是䝉引以為未安不可曉　按不讓
　於師不過足上之辭
君子貞而不諒章　張彦陵曰貞與諒皆固守意辨在
　正與不正之間正而固便是貞不正而固便是諒貞
　諒相似而實不同夫子分别言之曰君子是貞不是
　諒語意與君子泰而不驕等相似今人只説君子貞
　而不執滯把不諒作變通説不知貞字内已有變通
　意在徐儆弦曰貞者以天下之理為主無私者也諒
　者以一己之見為主有私者也　諒有兩様有憒憒
　者有悻悻者
事君敬其事而後其食章　此而字亦與矜而不争一
　例若深看則敬其事自然後其食不後其食叫不得
　敬其事若淺看則自有後其食而不必敬其事者有
　敬其事而不能後其食者故敬其事又要後其食後
　其食又要敬其事但此章看來是對計禄者説則後
　其食又要敬其事此亦是餘意不可並重玩註自見
有教無類章　董思白曰聖人立法總為知愚賢不肖
　而設故有教則不問其類在賢知之類則抑而教之
　在愚不肖之類則引而教之無類則均可至其中不
　見其教之分矣　直解曰教者為類而設也猶醫者
　為病而設也　註以氣習言類知愚賢不肖是氣地
　有善惡族有善惡學有邪正俱是習　凡有所擇而
　後収者其中必有所不足也有所擇而後収者其中
　必有所至忍也君子無忍也無不足也故無類也
　人之始原無類其有類者非其初也故君子有教仍
　以無類者待之大意如此麟士竟謂類有善惡則似
　忘却註人性皆善一句了
道不同章　此章専為待小人異端者發小人異端自
　成一道為我儒者化之可也教之可也拒之可也與
　之謀不可也要玩謀字　我之不可與彼謀猶彼之
　不可與我謀也故以不相為謀言之謀是商量斟酌
　之意　註善惡邪正新安以君子小人吾道異端分
　貼極是若君子中又自有同異吾道中又自有異同
　此不可謂不同　以異端言之不同有三有初起之
　異端有方盛之異端有將衰之異端初起與將衰者
　可闢方盛者未易與争也故孟子於告子楊墨則闢
　之於鄉愿則曰反經而已盖是時告子初起楊墨將
　衰而鄉愿則方盛也夫子此章其亦反經之意乎意
　為老氏方盛而發乎(己巳六月十八)
辭達而已矣章　王元美曰夫意有淺言之而不達深
　言之而乃達者詳言之而不達畧言之而乃達者正
　言之而不達旁言之而乃達者俚言之而不達雅言
　之而乃達者故東周西漢之文最古而其能道人意
　中事最透今以淺陋為達是烏知達哉故達之一字
　脩辭之法盡於此矣　陶石蕢曰夫人意得而為理
　理鬱積無以自達則假辭説以傳之夫人意蓄而為
　情情在中無以自喻則假辭命以陳之是意乃辭之
　主宰而辭特意之發見意在則行乎當行而意達則
　止於不得不止　樂天齋翼註曰辭兼明道之辭經
　世之辭　註不曰達理而曰達意盖辭只當對意説
　若意則又須合理此自有層次也　新安謂唯達理
　者辭能達意此又是深一層説非本文正意勉齋謂
　非通於理者不能達也亦然侗初説亦然　張侗初
　曰達有箇本在唯有本故能達而能止也　又陶石
　蕢曰辭有可以一言畢者而務博則誕而不根於理
　務華則浮而不務於實意有可以常言通者而曲為
　竒説則反失其真過為髙談則愈晦其體　䝉引未
　達要達此意雖有然不重
師冕見章總㫖　周季侯曰聖人日行其道實不知其
　為道也(此是聖人自然無往非道意)一被子張喝出便以為相師
　之道若當階及席時知其為道而擬之則破碎甚矣
　記此者似已悟得無行不與之意故其描寫恍然煞
　有餘味
師冕見節　徐自溟曰師冕無所見者而記者云師冕
　見只是以神見夫子矣冕此時止見夫子不見階席
　不見某某夫子一一指㸃盖欲擴其見吾者以偕見
　也
與師言之道與節　方孟旋曰夫子初告時豈必以此
　為道而有意行之因子張拈出道字來問故承之曰
　固相師之道也固字領子張問意来説　徐自溟曰
　子張曰與師言之道則涉有意子曰固相師之道則
　率於無心　子張此問極切實足見其善觀聖人處
　不必又説壞他　錢龍門曰道從聖人見非從聖人
　出冕之未見相師原有是道而夫子隠而忘之冕之
　方見相師随有是道而夫子顯而設之　按此見得
　道無往不在聖人因之而已即註非作意而為意此
　比人當無往不盡道雖似深一層然總是一層説因
　字包得盡字説盡字包得因字俱是聖人學者可共
　的若聖人自然無往非道則又是一層　此節有三
　層意思道無往而不在人當無往而不盡道聖人則
　無往而非道然口氣則只謂道無往而不在在相師
　則有相師之道我但盡其道爾若無往非道之意則
　見於言外熊氏謂此是徹上徹下之道最得麟士謂
　是推而自抑之辭存疑謂是言其道之有所本俱謬
　麟士説附後　附顧麟士曰上節子張問與師言之
　如此是道與此答云然者言是道也然又嫌以無往
　非道自處故又曰固相師之道也此似推而自抑之
　詞不必曰言其道之有本　次崖麟士所以錯看者
　盖以固相師之道一句與上然字分兩層也不知固
　相師之道只是足上然字意無兩層　註聖人於此
　非作意而為之但盡其道而已只是説其無往不盡
　道不是説其無往非道尹註范註俱然　夫子原非
　師之相而行相師之道者大全胡氏謂冕之來適無
　相故代相者告之陳氏以為冕未必無相夫子自矜
　而告之看来二説可兼用盖相原有兩様有専屬之
　相如周禮眡瞭是也有不必専屬之相如與瞽共事
　不論其有相無相皆當為之告也註古者瞽必有相
　當兼此二項説冕之来其有相無相固不可知使其
　無相固當為之告使其有相夫子此時為主人亦有
　當告之道　不専屬之相又有一様如非與瞽共事
　而偶然相值瞽有相則不必告無相則告是亦相也

大全辨芑山張氏曰子張問得驚疑夫子應得甚

　平易猶曰道理固是如此此所謂從心所欲不踰矩
　也　王龍溪曰一部論語為未悟者説所謂相師之
　道也故曰及階及席某在斯某在斯一一指向他説
　若為明眼人説即成剩語　刁䝉吉謂龍溪此説巧
　而鑿不通之甚推其意將瞽視天下矣
　四書講義困勉録卷十八
欽定四庫全書
　四書講義困勉録卷十九
　　　　　　　　　　贈内閣學士陸隴其撰
　季氏
季氏將伐顓臾章總㫖　張彦陵曰按首句是通章㫁
　案下分三段首一段是以是非之理論後一段是以
　利害之勢論然畢竟顓臾之不可伐是主意大頭腦
　後欲二子陳匡救之言於季氏又欲季氏酌利害之
　權以自止特因冉有曲為之解再申其責之之意耳
　此是夫子之大義伐謀處徐儆弦曰玩夫子此章惻
　然有公室之思一以懼季氏使不至偪上所以安魯
　一以責冉有使不至逢君亦所以安委氏　姚承菴
　曰季氏伐顓臾只是一個欲字欲便患寡患貧便無
　魯先王冉求以子孫之憂文季氏之欲夫子明大義
　以止其欲直從欲字究到他蕭牆之憂見欲之必不
　可肆也　樂天齋翼註曰首節提起下分三段看一
　段何以伐為止正言伐顓臾之非下二段相對一因
　冉有歸過於君而責其過之不可辭一因冉有文過
　於己而詳其憂之非所急總見伐顓臾之非無非正
　季氏之僭而為扶公室計也所重在昔者先王一節
　伐顓臾事已㫁盡了下文特因冉有解釋又再申其
　責之之意耳
季氏將伐顓臾節　張彦陵曰按將者謀已成而事未
　發也人臣無將將則必誅伐者征有罪之詞此以伐
　書猶曰季氏以彼為有罪而伐之耳
冉有季路見於孔子曰兩節
夫顓臾昔者節
夫子欲之節
周任有言曰兩節　王宇泰曰冉有歸咎於季氏而孔
　子明其咎之不可辭二節一直説下(玩註自明)言不欲則
　當諫諫而不聴則當去不去則季氏之惡已不得不
　任其責矣總見不可歸咎季氏意　此節皆周任之
　言陳力二字最重扶持是陳力處専就言責上説
　周任之言不専就言責説但夫子引來則重在言責
　耳
今夫顓臾節
君子疾夫節　夫子欲之欲字是説欲伐顓臾此欲字
　是説伐顓臾是欲其利絶不相同䝉引甚明
丘也聞有國有家者節　張彦陵曰按此節本先王之
　制来提出均字作主　翼註曰均以分言安以勢言
　均字要見得國不下替家不下陵方切諷季氏意安
　非安危之安乃彼此相安於無事也盖字推原所以
　患不患之意下文添出和傾二字来盖和即寓於均
　安故併及之傾不止於貧寡故究言之和以情言上
　文以均屬寡而下乃屬貧此等處俱不必管他為髙
　只取大意相應　國家本無貧寡因患見貧寡　不
　均不安則真箇要到貧寡地位存疑所謂君貧而臣
　亦不能享其富也盖連他所當得的都守不住了
　本文無不均則如何一層存疑謂不均則君既貧而
　臣亦不能享其富此以事言饒氏謂不和則人民雖
　衆而心常以為寡此以心言二説可兼用　講不患
　寡二句就要補説和字傾字就要側重均字則下三
　句易講矣大意當云非特貧寡不必患也即貧寡之
　甚而至於傾亦不必患非但不均安當患也而不均
　安之中又有不和亦所當患要之不和不安亦不足
　患而惟不均當患何也盖均無貧云云此三句大意
　只是謂一均則自和自安自無貧無寡無傾特故意
　錯綜言之耳然人但知此三句錯綜而不知上文先
　已錯綜盖上文語意當云不患貧不患寡而患不均
　而不安乃曰不患寡而患不均不患貧而患不安此
　亦是錯綜也　刁䝉吉曰下用盖字申明上意錯綜
　説不拘拘與上文相應也
夫如是節　張彦陵曰按夫如是三字承上文来大凡
　有患寡患貧之心則欲利逺人以自益夫既如此不
　患寡患貧立心只在均和上初無求於分外又何利
　人之有故逺人即不服則修文徳以来之而已不即
　稱兵也既来之則安之而已不利其有所也　樂天
　齋翼註曰来字或内附或外屬皆是不限定是襁負
　而来　既来之則安之正照顓臾盖顓臾為社稷之
　臣則是逺人之既来者存疑謂此句帶説不重者謬
　下文不能来則與修文徳應不能守則與内治修應
　謀動干戈於邦内則與既来之二句應　上節是不
　患貧寡而不貪利於内此節是不患貧寡而不貪利
　於逺夫如是三字要玩是要推所以修内治者以為
　待逺人之法
今由與求也節　註逺人謂顓臾此句不可泥盖顓臾
　雖亦可稱為逺人然此逺人却是泛指四鄰不指顓
　臾為下有邦内二字也若上文逺人雖是泛説而顓
　臾却在其内　逺人即依註作顓臾看不妨下邦内
　即作逺人看(庚子四月十八)　刁䝉吉曰註逺人謂顓臾饒
　氏曰夫子以蕭牆對顓臾則蕭牆近顓臾逺此理亦
　好吕涇野泥邦内句謂逺人不指顓臾謬矣
而謀動干戈於邦内節　蕭牆明其近也即後世謂變
　生肘腋意　逺人不服而不能來則啓疆之思每欲
　縁内間而竊發邦分崩離析而不能守則傾危之志
　每欲借外釁而煽訌此蕭牆之禍所由起也　註只
　承不能守説此兼承不能來説雖似悖註然實相發
　明　憂在蕭牆正所謂傾也　註引哀公以越伐魯
　之事來證蕭牆之變則蕭牆似暗指君説然此只是
　明其近意不必拘拘依金仁山説作季氏之蕭牆自
　佳盖蕭牆雖是諸侯之牆然春秋時大夫皆僭臺門
　旅樹之禮則季氏亦有之也
天下有道節　王觀濤曰天下有道句不可混過天子
　以道建極而禮樂不僭征伐不濫故臣下不得竊之
　不然而網解紐弛權惡得不下移也有道無道俱以
　天子作主　此雖與䝉引不同然實本大全南軒説
　當依此講䝉引説附後　附䝉引曰有道無道不必
　説於下文見之只是言世治世亂云耳　畢竟䝉引
　説是(壬申)　諸侯之上陵實由天子之下替　首節末
　當補一句云如是則庶人之議不得不起矣
則政不在大夫節　䝉引謂政不在大夫政字只是國
　政泛言賞罰號令非禮樂征伐天下有道諸侯安得
　有禮樂征伐為大夫所僭耶此説太拘　天下有道
　則政不在大夫䝉引存疑俱謂當時列國之政皆自
　大夫出故夫子云然看來不是上文既兼諸侯陪臣
　説矣此何獨専指大夫宜兼説為是語氣當云向使
　天下有道則政不在大夫而諸侯可知矣而陪臣可
　知矣翼註調停得好　樂天齋翼註曰獨言政不在
　大夫者有感於當時政在大夫也政即禮樂征伐末
　補不在諸侯陪臣可知
則庶人不議節　輔全菴曰下有竊議則上之人於道
　猶歉故必至於庶人不議方為有道之極　議出於
　庶人則雖公亦私耳　張江陵曰天下有公議有私
　議公議可畏也私議不可徇也在上者唯自反其所
　為果有背乎道理有拂乎人心則雖匹夫匹婦之言
　有不可忽者焉若使其所為一出於大公至正而在
　下者敢為私議以阻撓揺惑之是壊法亂紀之民刑
　戮之所必加也何徇之有此又在上者所當知　又
　江陵解衆惡章曰天下有衆論有公論衆論未必盡
　出於公公論未必盡出於衆能於此而加察焉則朋
　黨比周之人不得以眩我之明而孤立無與之士咸
　得見知於上矣
禄之去公室章　禄去公室政逮大夫互言也　重在
　大夫　樂天齋翼註曰此章論竊權之必失惕權臣
　也三桓之子孫㣲作已然説此時桓子已為家臣陽
　虎所執孔子此言政發於被囚時也　又曰但文中
　不必㸃出被囚事只暗説必有效尤而奪其柄意故
　夫猶云宜乎也　刁䝉吉曰㣲有指未然説者有指
　已然説玩故夫口氣當指已然説　管登之曰記曰
　大夫强而君殺之義也由三桓始也則知三桓原受
　誅於魯君但文獻失考耳(析疑)
益者三友章　張彦陵曰按三友之友乃我友之也損
　益俱主我言然益友多出於可畏損友多生於所狎
　全在自己慎其所擇　益有薫陶漸染日進而不自
　知意損有浸淫漸漬日退而不自知意　存疑謂益
　友損友作見成人説友直友諒友多聞言友之直者
　友之諒者友之多聞者䝉引又謂益矣損矣只説損
　者益者還他看来都不必友與損益但主我言為是
沈無回曰夫子只淺淺説友之益者三損者三如

　此而友之則益矣如此而友之則損矣只如此説而
　人之當趨益而不趨損己在其中矣三樂亦然　徐
　儆弦曰直諒多聞三友缺一不可至於損者三友則
　一人亦足以敗徳可見成之難而壞之易也　樂天
　齋翼註曰便辟是便於辟也善柔是善於柔也便佞
　亦是便於佞也註解可見便是􁌫熟意辟開張也故
　解為威儀　便辟足恭善柔令色便佞巧言　熊伯
　甘曰辟得便捷柔得善巧佞得便捷　便辟存疑引
　尚書蔡傳來解曰便者順人所欲辟者避人所惡因
　人好惡而為順避便是不直此解視朱註習於威儀
　尤分曉親切按存疑前解師也辟亦如是予已収之
　然與下文便佞不合還依朱註為是　析疑朱子曰
　劉忠定公有言子弟寜可終嵗不讀書而不可一日
　近小人
益者三樂章　朱子曰君子於禮樂講明不置則存之
　熟是非不謬則守之正熟則内有以養其莊敬和樂
　之實正則外有以善其威儀節奏之文與夫道人善
　而悦慕勉强之意新多賢友而直諒多聞之士集樂
　是三者而不已焉雖欲不収其放心以進於善亦不
　可得已　内有以養其莊敬和樂之實外有以善其
　威儀節奏之文此節禮樂之益也大全朱子與存疑
　俱同但朱子講節禮樂只主辨其制度聲容説存疑
　兼内主敬和説盖朱子謂此句要説得淺所以如此
　然如存疑説亦自可説得淺也　看來節字不但當
　兼内主敬和説外亦當兼行説要之註辨字亦自可
　包得三意　只當依朱子不必如此(癸亥七月)　張彦陵
　曰樂多賢友多字著力　驕樂是立身行已放縱於
　規矩之外佚遊是不做事業只恁閑游蕩宴樂如飲
　食聲色之類若解宴為晏安便與佚字相犯　溺於
　聲色亦可謂之晏安但須知與他處晏安不同耳他
　處晏安兼得佚游　驕樂者恃氣以凌物則不復循
　規蹈矩矣佚逰者怠惰而自失則不復志於為善矣
　宴樂者多欲以求安則不復望人之規正此其所以
　相反也
侍於君子有三愆章　孫淮海曰三愆之失亦只是平
　日無治心檢身之功而臨事又無審己識時之智所
　以如此古之君子所以不失足於人不失色於人不
　失口於人　三愆有因放肆而然者亦有因跼促而
　然者總是不能養之於素所以如此　此與失言失
　人章一例但彼是見言當因人此則見言當因時
　樂天齋翼註曰躁隠瞽俱是無心失理之病不可將
　隠字作以言餂之之類説得姦深　劉上玉曰按黄
　氏説或長者當先言或君子先有問則言及之言未
　及之兩言字是合君子與侍者概説不必専屬君子
　若而言而不言而言三言字則専屬侍者矣　按劉
　説不是言未及之言及之猶云時未可言時可以言
　云爾兩言字俱屬侍者為是　沈無回曰未見顔色
　不専在時已可言時説凡人之言須與受言者之色
　相當其間剛柔揚抑真有不可預先打㸃者於此不
　見則所言必不能中肯如孟子論卿王色變便曰王
　問臣臣不敢不以正對亦是見色發言之妙之一節

王觀濤曰看他顔色不在便是意思不在然而察

　言觀色正恐自家失言非迎合喜怒之謂
君子有三戒章　劉上玉曰戒者預禁之嚴制之而不
　敢犯之意　沈無回曰只時時心志為主而不随血
　氣轉移便是君子之戒要知三戒只是一戒　又曰
　管登之曰戒亦有要乎曰克己復禮至矣其次持其
　志無暴其氣　血隂而氣陽厚齋以其所自出言䝉
　引以見在言當兼用　饒雙峯曰魂者氣之靈魄者
　血之靈心是魂魄之合氣屬天血屬地心屬人人者
　天地之心心是血氣之主能持其志則血氣皆聴命
　於心不能持其志則心反聴命於血氣　羅近溪曰
　色不専是女色凡世間一切綺麗可悦之事皆色也
　鬬不専嚷鬬凡才能技藝與物相競常懷上人之心
　皆鬭也得亦不専是好利凡一生彀當可便身圖者
　皆得也　樂天齋翼註曰未定是易流於欲意不是
　言未强固當保養也　人生血氣未定時不知蚤服
　仲尼之戒故其壯也血氣當剛而不剛所以寒暑易
　侵學道以身為本不可不留意斯事也
君子有三畏章總㫖　張彦陵曰盖吾心常惺惺一念
　即是畏也君子小人品格何等懸絶而聖狂分介正
　在敬肆之間信乎此念不可一事不提醒稍放逸便
　自墮落吁可畏哉
畏天命節　樂天齋翼註曰三畏畏字非是空畏一念
　兢兢戒懼實體之而不違也三畏皆有不敢顯忽之
　隂背之之意　三畏只是一畏大人聖言不過在天
　命中抽出言之耳　佐案呉因之曰天命之謂性戒
　懼慎獨所謂畏也然非只静時存養性體凡日用動
　静至大至小都是天命流貫於中天之於人猶水之
　於魚觸處是天則觸處是畏大人聖言特其中抽出
　最大者言之耳　熊伯甘曰不畏天命未必定是愚
　下之人世間儘有才學髙一世之人只於天命鑒臨
　之義信奉不及外而行事便是十分好一至暗室屋
　漏却以莫予云遘不覺放鬆　呉因之曰畏是我自
　家心上工夫所見者大人而我胸中嚴憚之心自因
　人而翼翼所聞者聖言而吾胸中嚴憚之心自因言
　而凛凛若徒曰欽承佩服則泛然在外邉作念　莊
　忠甫曰叛聖言以自恣者侮聖言之淺者也借聖言
　以自飾者侮聖言之深者也　熊伯甘曰小人以形
　色為偶然假合以吉㓙為適然相遭亦好
生而知之者章　張彦陵曰此夫子勉人為學之意二
　次字非言其相逺乃言其相近大意謂生而知之者
　是上等學而知之者即次之困而知之者又次之皆
　可與上者同歸唯不學而後成其為下則人可以質
　自諉乎哉　李毅侯曰兩次也最難看猶云學而知
　之此亦一上也困而學之是又一上也唯不學斯為
　下則誰非上者　熊伯甘曰前三種人上的固是首
　出了次與又次亦即次於上等也不學焉得有困勤
　苦一畨醒悟不來便爾中廢其意自謂我之資力到
　不得上却已竭盡吾才了就此歇手或亦不失中人
　乎而直㫁其民斯為下所以加鞭後馬俾其努力向
　前　此章即人之學不學以為氣質之髙下能學即
　是其氣質之髙不學即是其氣質之下與中庸以學
　之難易為氣質髙下之分者不同玩困而知之及困
　而學之二句自見中庸困字是言其學之苦此困字
　是言於事理有不通須辨盖總是勉力為學但此即
　以學不學為氣質髙下又較切　饒氏三等之説謬

三之字俱指義理言上字次字下字俱以氣質言


陸象山曰生知盖謂有生以来渾無陷溺無傷害

　良知俱存　能存良知亦是氣質最髙故不可以孟
　子言来解此彼是以理言此是以氣言　周萊峯曰
　困而不學民斯為下今人尚未知困在安能學也記
　云學然後能知困不學不能也飽食終日無所用心
　言不及義好行小慧者方自以為通達也豈知困乎
　故困於心衡於慮而後作者多自動心忍性中来豈
　易得也
君子有九思章　張彦陵曰此正是慎思之法道理只
　在日用耽空固落昬沉妄想亦属馳逐矣　　許敬
　菴曰學者多言九思只是一思道理豈不如是聖人
　之意却要人於身心之間每事致思反求而得其理
　也　九思只是一思提醒此心常明常覺隨感隨應
　者此思之體隨事致察者此思之用九思是以用言
　提醒此心即戒懼慎獨意　南軒云養之未發持之
　方發是又専以静時工夫説　朱子曰閒時思量義
　理是又以致知説此三意皆補本文所未及　九思
　䝉引存疑謂於人事已無不該大全陳氏謂不止於
　九者當依大全盖如克己復禮視聴言動便該得盡

大全辨惟適張氏曰成祖云古人言聴思聰聰作

　謀非持敬不能盖心不存雖聴不聞聴不聰雖謀不
　獲愚按成祖所云持敬正是思聰處然敬之一字九
　思皆不可缺非獨聴聰而已
見善如不及章　或以此章對沮溺文人之流説或以
　此章對激濁揚清如黨錮諸君者説都不是盖誠於
　好惡之人也不是過於激揚的也不是竟為髙蹈的
　只是反躬己實而力量未滿的將志字道字看得深
　自覺諸説之非　未見其人只是言其難得以勉人
　之意如未見好仁惡不仁未見剛者之類天下之大
　而有一二焉亦可謂未見不必如註抑顔子以實其
　言亦不必説顔子隠而未見亦不必説顔子不幸早
　死註抑顔子處大全朱子已自言其非然大全朱子
　又謂此以事言非論其徳之淺深此即註顔子隠而
　未見之説麟士本其説而曰春秋之時不惟無伊尹
　太公便是有伊尹太公亦自無湯武也孔子一生轍
　環而老於洙泗可知矣故曰求志達道二者合一未
　見其人據此則此章是傷時語非論人品矣看来不
　必　袁了凡曰道字最可味盖行義而止建立功名
　廣施徳澤猶在作用上著力道者率性之謂措置不
　合乎天真設施不本諸性命則雖天下國家可均皆
　非達道也此所以未見其人
齊景公有馬千駟章　只泛就景公夷齊為人説不必
　専就争國讓國説争國讓國亦在其内　陳伯玉曰
　使夷齊有千乘定然異於齊景不限定是窮餓　此
　説妙盖此只見稱之不係於貧富非謂貧者之必有
　稱富者之必無稱也　莊周云伯夷死名於首陽之
　下非知伯夷者也若伯夷可謂全其性命之正者矣
　謂之死名可乎　附大全辨或曰論語但言餓於首
　陽耳後人却添出餓死意當時遜國而逃豈至餓死
　若夫叩馬采薇不見於經傳雖以左傳國語之好誣
　未嘗傳其事於列國卿大夫士之口歌詞尤淺陋以
　暴易暴比擬不倫此豈賢者之言司馬遷好竒輕信
　取韓詩外傳為據書未之聞也按程子云史記所載
　諫詞皆非也武王伐商即位已十一年安得父死不
　塟之語註不明説最是　樂天齋翼註曰異以徳言
子亦有異聞乎章總㫖　此章總見聖教之公而擬之
　曰異擬之曰逺者皆非也自其非異者論之不特所
　聞止詩禮而非異即鯉之所聞進於詩禮有如顔曽
　之所聞者必是因其天資功夫所近而仍非異自其
　非逺者論之不特聞詩聞禮而非逺即初聞之時止
　有詩未有禮初聞之前未有禮并未有詩亦必是因
　其天資功夫所未近而仍不得謂之逺
子亦有異聞乎節　樂天齋翼註曰註隂厚其子勿説
　太甚恐傷聖門體面
嘗獨立二節　呉無障曰伯魚説又獨立須與起初光
　景不同言我昔日只道是偶然一次誰想他日原是
　這様過庭畢竟學禮之外别無説話此伯魚最善形
　容處　能言能立雖從詩禮来實從心體上發出来
　也若只勦襲詩禮之糟粕與心體有何干涉　刁䝉
　吉曰事理通達品節詳明是説識見心氣和平徳性
　堅定是説涵養　鯉退而學詩鯉退而學禮此二句
　不可看閒了見得伯魚承當得夫子之訓
聞一得三節　樂天齋翼註曰聞詩聞禮不是前此不
　曽聞只是聞此而益知詩禮當學意　胡寅之曰詩
　禮雖夫子之雅言然向也習而不察一得於提醒則
　恍如有得逺字只對私厚而言君子不私厚其子亦
　足破世人異同之小見豈不是長了一見識此是陳
　亢實有所得處　劉上玉曰亢語意仍重喜在聞君
　子之逺其子一邉　沈無回曰有意於逺其子則不
　能無意於異其子矣逺與異一私心也陳亢到㡳不
　曽明白
邦君之妻章　邦君之妻四字是通節綱領而君稱之
　曰夫人一語又是下二段綱領下文兩君夫人俱因
　君所尊而尊之正名定分全在君稱之三字上　許
　白雲曰天地間男貴女賤女子貴者方得比於男子
　故夫人自稱曰小童比於小男子也大夫之妻曰孺
　人亦比小男子也公侯之妻曰夫人則比男子矣至
　為天子之妻始曰后則直比於繼體之君矣　此章
　南軒以正嫡妾之分言䝉引謂未見得是看來有二
　意一是警婢妾不得上僭一是警夫人不得下替然
　總在邦君身上邦君不得輕夫人而使有白華之怨
　亦不得縱夫人而使有牝鷄之晨　小童小君雖是
　謙詞然不重在謙見得唯夫人然後用此以為謙亦
　是見其重意時説竟謂此二句不重者非　大全辨
　或曰春秋時以妾媵為夫人徒欲尊寵其所愛而不
　虞卑其身如惠公仲子者是也以妾母為夫人徒欲
　尊崇其所生而不虞賤其父如僖公成風者是也卑
　其身則失位賤其父則無本信乎名之不可不正也
　四書講義困勉録卷十九
欽定四庫全書
　四書講義困勉録卷二十
　　　　　　　　　　贈内閣學士陸隴其撰
陽貨

陽貨欲見孔子章　按敘此章者只孔子不見一語括
　盡通章大㫖可以時亡自可以塗遇可以塗遇自可
　以互相問答孔子自是孔子陽貨自是陽貨即謂貨
　未嘗見孔子可即謂孔子始終是不見亦可易曰遯
　之時義大矣哉要在此等處著眼　周季侯曰貨之
　瞷亡饋豚是把正經禮法来束聖人而夫子却只游
　戲三昩偏不執著死法應他　陳眉公曰季平子逐
　昭公桓子世濟其惡公論所不容一旦為貨所囚貨
　必謂此人心所共快孔子欲張公室當際此時而仕
　於我此欲見孔子意也宋儒謂其欲附己為亂今儒
　謂欲假孔子為重俱謬　三説要兼用
性相近也章　張彦陵曰相近政如孟子好惡與人相
　近一般氣質之説専為近字添註脚不知此近字正
　就那逺處掲出以提醒人語意甚圓正不必過為回
　䕶　䝉引謂性相近只説得中人上下者耳故下章
　除却上智下愚説此本大全吳氏之説然看來不若
　朱子謂性相近是通説上智下愚是就中摘出説為
　妙若依䝉引則下章注氣質相近之中中字當作外
　字矣　雙峯饒氏新安陳氏講註兼字俱妙但饒氏
　説未甚透故陳氏暢發之耳非有二也　此章大全
　辨芑山張氏以朱註兼氣質而言句為不是謂於此
　可見程朱不合孔子處可謂無忌憚　徐儆弦曰習
　有二形生神發情有縁物而動者風染氣移行有因
　俗而遷者　縁物而動此是一人之習因俗而遷此
　是衆人之習　不可説壞習字
惟上智與下愚不移章　張彦陵曰按性相近也而有
　不移何也非其智且愚而不可移也以其終之不移
　而知其智且愚也盖語意雖説不移主張原在可移
　上　蘇紫溪曰上智下愚不移正是習之相逺也中
　人之人可以善可以惡有始習於善而終復移之惡
　者有始習於惡而終復移之善者唯上智之人能盡
　其性始之所習此善終之所習亦此善更不可移之
　惡下愚之人自棄其性始之所習此惡終之所習亦
　此惡更不可移之善此正是大相逺處　　問上智
　與下愚不移如中庸云雖愚必明則是可移也往往
　多不得其説意以謂困而不學民斯為下矣不曰愚
　而曰下愚以其不學故愚而愈下耳此所以不移也
　困而學之安知其不克念作聖乎　王龍溪曰聖人
　立教皆為中人而設　此章不是専對中人説以為
　専對中人説者誤看唯字耳　程註語其性則皆善
　也語其才則有下愚之不移此性字乃天命之性與
　上章氣質之性不同此才字即當氣質之性看饒氏
　謂性相近是説性上智下愚是説才不是　此章是
　申明上節之意口氣若曰謂性相近習相逺而天下
　上智下愚之分似不得専歸之習而不歸之性也不
　知此惟其不肯移焉耳無不可移之理也則上下之
　分仍在於習不在於性矣唯字當如此看圈外程註
　最精與本文亦非有二但本文説得渾融而程註説
　得明快耳總之即是困而不學民斯為下之意䝉引
　存疑俱為因上章未完故復言之不是麟士謂惟上
　智不移則凡未能上智者可危矣唯下愚不移則凡
　不甘下愚者可勉矣亦不是䝉引又謂程註與本文
　不可强以為盡合亦不是語類謂伊川那一段却只
　説到七分想亦是朱子未定之論　按困而不學民
　斯為下是指自暴自棄者言此所謂下愚又是一種
　故䝉引存疑朱子俱云程子與本文不可强合其説
　是也(壬申九月改)
子之武城章總㫖　張彦陵曰按此章總見治必以道
　須以道字貫到底　前半截喜其能行後半截喜其
　能信在莞爾而笑分玩註喜字嘉字可見喜子游嘉
　子游又皆以勉二三子也此意則寓在二截内
聞絃歌之聲節　因時為教古雖有是法然聞絃歌之
　聲則不必拘時候饒氏云想是春夏時太拘
夫子莞爾而笑節　牛刀是借言不是喻言　使子游
　之絃歌用於周公未衰三家未僭之先夫子不必有
　此笑不必有此戲
昔者偃也節　張彦陵曰按學道從平日調養言君子
　學道才能愛人小人學道才能易使却不重君子小
　人上見主治者不可不教君子小人以道要得子游
　引述口氣　李毅侯曰本文學道是將禮樂詩書對
　著刑名法術之學看也　大全辨卓菴張氏曰學道
　二句明已所以教武城以禮樂之意唯恐不得當於
　夫子而援舊聞以證之即此見子游温柔孫順不自
　矜詡處宛然有道氣象宜其教之易行也　此章夫
　子之言都是深喜意並非傷時但舉世無此故一觸
　於耳不覺深喜此則是傷時耳然亦止在前半截内
　則有之若後半截則此説都用不著矣
偃之言是也節
公山弗擾以費畔節　亦不必為不狃回䕶總之聖人
　舉動非可臆度
子路不悦曰兩節　如有用我者句看来即貼公山説
　亦不妨顧麟士謂豈徒哉決公山為東周決我也自
　是兩節若作一滚説則看公山之召太重矣此不必
　從　吳省菴曰吾為東周非欲使魯為天子也使文
　武之道得行於魯便是東周即魯一變至於道意
　王觀濤曰魯在周之東使魯一遵周道而禮樂法度
　犂然振舉則周道東矣興魯即是興周非繼周而興
　之謂也　存疑曰聖人嘗言如有用我者只説期月
　可也三年有成至公山弗擾之召則曰如有用我吾
　其為東周此事極大了如何這等説盖當時公山等
　之叛皆由三家自做不是了故使他得以為辭觀陽
　貨欲張公室之言可見使聖人見用因此而説季氏
　使還政魯君又説魯使脩職貢於周他必欣然樂從
　由是復興文武之業特易易耳比常時用聖人決是
　不同故不曰可也有成而曰為東周　按存疑説煞
　了不若饒氏難為臆度之語妙且為東周與可也有
　成亦不必果别若聖人乘勢而起比常時自易些此
　意則有之
子張問仁於孔子章　張彦陵曰按子張一生病痛只
　是務外夫子因病立方　五則字不落一層正示以
　能行五者於天下之實言必造到這等地位方謂之
　能行所謂以效自考者如此　歸仁無怨亦然　李
　毅侯曰孰為五者曰恭寛信敏惠不恭不寛不信不
　敏不惠可謂仁乎孰謂行五者於天下曰恭則不侮
　寛則得衆信則人任焉敏則有功惠則足以使人不
　至於不侮得衆人任有功足以使人則是其恭寛信
　敏惠者未至也如何則能曰立則見其參於前也在
　輿則見其倚於衡也誠如是則雖欲不行於天下不
　可得也　李九我曰行五者而曰於天下何也吾身
　在天下便與天下相離不得豈孑然一身空空行此
　五者少不得與天下相酬酢相周旋聖人論仁未嘗
　離天下正要人實際處下手　要人在實際處下手
　此意已包在行五者内了於天下則是又要其無間
　不得如九我之説　九我又曰此句一直説下不分
　兩截　䝉引亦有此説然䝉引謂不分兩截者恐人
　専以能行屬五者以為仁矣屬於天下也故曰若行
　五者於天下則仍是兩截也　存疑謂觀恭寛信敏
　惠五件與所言之效乃是主居民上者言盖子張時
　已出仕此説太拘　鄭申甫曰若説心以恭寛信敏
　惠而存(存疑説如此)則仁另是一物而以是五者為束縛
　其心之具支離甚矣盖恭寛信敏惠(䝉引説如此)總是此
　心總是仁之隨在異名耳析而言之曰恭寛信敏惠
　合而言之只是一仁仁不在恭寛信敏惠之外止説
　個仁却渾淪無可下手　二説我從存疑然其實亦
　非相背盖存疑是淺一層説䝉引是深一層説耳
　按䝉引説並不如此不知予前所覽䝉引本如何乃
　有此一段話(癸亥七月)　依勉齋以體用解為仁矣亦不
　差但不當以註心存理得分貼故䝉引以為未當盖
　心存理得俱在體上説而用處自見於言外　畢竟
　是勉齋之説的確(乙丑十一月二十)　勉齋黄氏謂心存是
　心之徳常存當理是事之理常得分體用看　以此
　五者存心則心自然無私以此五者求理則理自然
　恰合　註心存理得䝉引與勉齋之説不同勉齋分
　體用看䝉引則云恭則心不放云云此皆理之所在
　故心存理得不分析䝉引非也後来諸説紛紛皆起
　於䝉引欲翻勉齋之説　大全輔氏謂恭則仁之著
　䝉引謂其非本㫖此則䝉引是也輔氏盖亦認五者
　為心與理而不知五者是存心之功而求理之事不
　可直謂之心不可直謂之理　從勉齋䝉引説則是
　仁從五者而出此是用功時言從輔説則是五者從
　仁而出此是成功時言雖似皆有理然此處正論用
　功故輔氏説不當夾雜於此　順治丁酉湖廣葉自
　岩能行至敏惠墨曰自其成功言此五者從仁而出
　者也自其致力而言此仁從五者而出也最明又云
　因發而騐存因感以全寂亦確
佛肸召章總㫖　公山佛肸兩章因子路所疑而喻之
　故所告不同朱子説極是要之意亦相通但本章所
　指則各有在爾　焉能繫而不食雖亦有為東周意
　然却不重只重在要變通上雖亦有當為世用之意
　然亦不重只重在要變通上
佛肸召節　張彦陵曰按平王東遷岐豐故都沒入於
　秦當時魯衛宋鄭諸國小弱不振其强大稱霸主盟
　中夏者惟齊與晉耳故夫子初意欲興魯為桑梓之
　國也其次直屬心於齊齊太公之後又其地畧强大
　而當時如齊景公老不能用夫子始不得已而行耳
　此一番欲往佛肸之召實欲感化佛肸悟聴吾言束
　身歸晉乘此假晉興周此夫子欲往本意也　看聖
　人欲往之意亦説煞了説見公山章
不曰堅乎節　張彦陵曰堅白二字是借説字面不著
　物上亦不著道徳上
吾豈匏瓜也哉節　此節當緊根不磷不緇来不磷不
　緇而不往便是匏瓜若未能不磷不緇而不往則亦
　未為匏瓜也䝉引得之存疑殊不是其説附後　附
　存疑曰磨不磷湼不緇答欲往佛肸之召意已明匏
　瓜之喻是示己當為世用之意與上文不粘著
女聞六言六蔽矣乎章總㫖　周季侯曰蔽字與言字
　相對六言者六個話頭也這六件把做話頭拈弄不
　得須是參研自一使我靈明迸露到處逢原故君子
　終身有六徳之用而實未嘗有六言之名若只羨慕
　六個話頭有一話頭即有一番情見為之湊泊即有
　一番影似為之障礙纔開門户即是墻垣所謂六蔽
　也夫子劈頭一語直是提出子路於萬嶂之中向後
　一一剖出病症使他自返病雖有六良藥只在學字
　一味既投百病皆愈非有學以治愚復有藥以治蕩
　也　當兼逐件學説方全　李衷一曰學不是口耳
　只是要心體上打叠明白(當兼見聞説方全)蔽處都是心體
　上鶻突故或蔽於有餘而不能以自裒或蔽於不足
　而不能以自益或蔽於一所而不覩其大全或蔽於
　執極而不達其時中
女聞六言六蔽矣乎節　張侗初曰六言六蔽蔽即在
　言字見美徳無可言(不必如此説)可言都是名目也世間
　好名目誤人者多矣故須以學破之　六蔽即在六
　言中見之不平不曰六徳而曰六言原未嘗實有諸
　己也　樂天齋翼註曰居字非徒因起對而命之縁
　他粗率少精細要他静坐潛思聞所未聞也
好仁不好學節　仁字南軒以力行説勉齋存疑以愛
　人説當兼用　樂天齋翼註曰學凡考之師友求之
　方冊皆是注云好學以明其理明字對蔽字生然所
　謂明其理者如好仁又好學則認得仁真了便是明
　仁之理非仁外又有理也餘倣此作文用真字作骨
　最好　愚是昧理狥物蕩是窮髙極逺賊是執自家
　小信不顧他人利害絞是急迫而犯人情勇就作為
　果敢上説亂者越理犯分剛就本體堅强上説狂者
　率意無忌　樂天齋翼註曰狂躁率也如要言即言
　要行即行不沈静也　李九我曰學而不好只是口
　耳之私只増長得蔽去他不得　好得真便去學了
　何得有蔽　此説深看六好字　王龍溪曰好仁好
　知好信好直好勇好剛夫非學與而何以曰不好學
　也曰謂其偏有所好耳有所見則有所不見矣有所
　好則有所不好矣所以道一翳在眼空花亂落　此
　説淺看學字
何莫學夫詩章總㫖　此章是説學詩之益非是説學
　詩之法(註以法言者必盡有此益方可謂學是即法也)要知聖人全是要諷
　詠中加體㑹工夫故下可以字邇之逺之多識字引
　伸觸類以自得正在篇什語言之外　徐儆弦曰大
　凡六經皆稽實待虚之言苟讀詩者有所感發則興
　觀羣怨事父事君随所玩習皆有可得奚必讀陟岵
　而後可以言事父讀四牡而後可以言事君也
何莫學夫詩節　學字宜玩體騐工夫全在自得非誦
　字讀字可代　張彦陵曰人之所最易流者情然淫
　蕩之情得詩而節人之所最難治者氣然忿激之氣
　得詩而平處常處變之道盡此矣　湛甘泉曰興也
　者動也以志動志其志同也　李毅侯曰興則有以
　感發其志意而為善不懈觀則有以考鏡其得失而
　於理無惑詩於性情尤切所謂發乎情止乎理義一
　言最得其要發乎情故有羣有怨者人之所不能無
　也止乎理義故和而不流怨而不怒　玩其文法上
　説四可以而即接以逺之邇之云者則知事父事君
　領上四可以来正是興觀羣怨之實際處　此説甚
　妙愚意羣怨又當為興觀之實際處然大全䝉引存
　疑都無段落不知何故　仇滄柱曰時手拈邇之二
　句反撇却蓼莪天保諸章謂三百篇皆可作忠孝之
　書求深反逺不如切實指證令學詩者有所依據也
　(八科文徵)　大全辨或曰匡衡號善説詩能解人頥而相
　業無稱不免與張禹孔光為伍事君事父大義猶懵
　然如此則所以學夫詩者亦徒章句文詞而已其賢
　於區區草木蟲魚者能幾何哉此可以為戒也
女為周南召南矣乎章　張彦陵曰下二句正喚醒不
　可不為之意　姚元素曰凡人能行處全是人情物
　理上通透此處不通透雖家庭之間自有許多窒碍
　處註不可行根無所見來不平　沈無回曰二南皆
　被化後所作此治象也非治本也夫子教子為二南
　豈教其求之於二南正教他遡入本原来果於此通
　透則國家天下自然打作一節更無阻間　析疑曰
　人情當大庭廣衆檢束常易唯暗室屋漏閨門衽席
　不愧甚難故古人工夫全於難處著力　按此段専
　指脩身於家之事非指齊家也　竊意此為字與上
　章學字自當深看有身體力行引伸觸類之意然大
　全䝉引皆止以誦讀説不知何故　王肯堂一節文
　云家庭間情常掩義所賴涵濡之而軌於正者獨有
　二南而苟不為之則懵然牽於情愛之私而觸境成
　滯几席之近悉迷途焉無論逺矣閨闈内欲常隔理
　所賴諷詠之而偕於道者僅有二南而苟不為之則㝠
　然行於物欲之途而舉足成碍牀笫之邇悉窮途焉
　無論逺矣
禮云禮云章　朱子就心上説則是對虚文者言程子
　就事上説則是對僭竊者言當兼用人而不仁及禮
　讓為國章似亦當然　敬和在鐘鼓玉帛之先亦在
　鐘鼓玉帛之内　仇滄柱曰有制禮作樂之本天髙
　地下萬物散殊而禮制行焉流而不息合同而化而
　樂生焉是也有行禮奏樂之本先有恭敬之心而後
　有玉帛之交錯先有和樂之意而後有鐘鼓之鏗鏘
　是也(八科文徵)
色厲而内荏章　䝉引淺説俱以確然有守毅然有為
　貼色厲以甘於利而怵於害貼内荏
鄉原章　或主自賊説或主賊人説　樂天齋翼註曰
　徳字指正理言如忠信㢘潔是也似忠信亂了真忠
　信似亷潔亂了真亷潔把真正徳都被他混淆了豈
　不是賊勿作自賊賊人看只重賊理　大全朱子及
　䝉引存疑皆以鄉原之愿非真愿則中行章註謹厚
　之士乃指真愿也真愿猶不可進於道況鄉原乎
道聽而塗説章　管登之曰道與塗俱浪漫之意不必
　以地泥之此只形容他入耳出口畧無停蓄的景象
　莫認實説　聴還是好的病只在塗説上　徳由聞
　見以入要在潛心體㑹以蓄之方為吾有入耳而出
　口究竟於身心何益　此説是因其塗説而謂其徳
　之棄　王觀濤曰只病在不經心若經心思索自不
　暇説　此説是因其先棄徳而後塗説此是餘意
　鄉原二章徳字饒氏分别得妙朱氏公遷説與相反
　不可從　張君一文曰此其一言之洩不足惜也而
　率此淺躁之胸襟其尚可以有為乎況一言之洩所
　傷正自多也即使片善之遺未甚失也而率此浮蕩
　之心思其尚可與有成乎況一善之遺所失正不少
　也盖其所急欲収者博聞敏捷之譽而不知収其名
　者喪其實其所急欲炫者才辯議論之華而不知外
　愈逞者中愈涸
鄙夫可與事君也與哉章　鄙夫不足責責正在與之
　共事者耳　與鄙夫共事之人有二有以為易與者
　有以為有用者　熊伯甘曰賢者當辯鄙夫於早若宼準
　司馬光誤認丁謂吕惠卿害事不小　極天下之小
　人皆可以鄙夫名之以其背乎正大之道則謂之小
　人以其逺乎髙明之域則謂之鄙夫總之一様觀註
　以庸惡陋劣並説可見不當除出大奸大惡説　庸
　陋似是柔惡惡劣似是剛惡陋甚於庸劣甚於惡庸
　如孔光陋如張禹惡如李林甫劣如楊國忠注小則
　吮癰䑛痔大則弑父與君此二者剛惡柔惡皆有之
　雲峯分貼似未盡(丙辰七月家談九月念二誌)　蘇子瞻告神宗
　曰臣始以為鄙夫之患失不過備位以苟容及觀李
　斯憂䝉恬之奪其權則立二世以亡秦盧杞憂懐光
　之數其惡則誤徳宗以再亂其心本於患失其禍乃
　至於喪邦可為此章注疏
古者民有三疾節　樂天齋翼註曰此章只是氣習原
　無盜名欺世意時文乃有以蕩而託之等語非是
　時文云古今受疾本同變症自異為矯時之論者曰
　寜為其有疾無為其無疾而有疾者又如此矣　廣
　炬訂曰三項是鄉原之變局　又曰是歎氣習非論
　氣質及氣數　民字宜泛作人字解圈外范註似拘
　或是之亡厚齋馮氏謂是不敢為決然之辭恐亦未
　是疑是有所指之辭
古之狂也肆節　張彦陵曰肆不拘小節正見他志願
　太髙(䝉引謂不拘小節即志願太髙此説本此)故名曰狂㢘稜角峭厲正
　見他持守太嚴故名曰矜直徑行自遂正見他暗昧
　不明故名曰愚　倪伯昭曰蕩與忿戾的人縱恣不
　羈落落難合其與狂者矜者雖是天壤不侔其疾還
　顯然易見唯以隂藏狡猾之夫而外為騃不曉事之
　狀就其挾私妄作亦是他暗昧不明而實非真愚也
　則今之所謂愚者不過詐而已矣語意與上稍别
　按肆之為蕩㢘之為忿戾是已甚意直之為詐是相
　反意曰肆曰㢘曰直則成其為古之狂矜愚曰蕩曰
　忿戾曰詐則成其為今之狂矜愚非狂矜愚之亡古
　之狂矜愚亡也　樂天齋翼註曰㢘是守己忿戾則
　與人争如執己之是校人之非意直屬行事上説愚
　者見理不明但據所見一直行去全無委曲故曰徑
　行自遂詐則又不甘於愚而强作機械變詐之事以
　遂其私故曰挾私妄作
惡紫之奪朱也章　樂天齋翼註曰上二句引起下句

朱子葢以邪常勝正説南軒勉齋皆以似是

　而非説似亦可以兼用若孟子則専説似是而
　非者耳
予欲無言章總㫖　張彦陵曰按此章書意亦須從言
　語外想像始得葢聖人之道言亦盡不言亦盡此云
　欲無言者是覺有不消説他也罷之意言字正著教
　人上説教下學者之心悟也不言何述一問子貢儘
　有悟頭
予欲無言節　朱子曰此句從聖人前後際斷言語不
　著處不知不覺地流出來只是不消得説葢已都撒
　出來了若是言不能盡便是有未盡處聖人言處也
　盡做處也盡動容周旋無不盡所以不消説得　觀
　此則以無可言為解者謬矣　恐人不能盡曉反欲
　無言此意可想
子如不言節
天何言哉節　王觀濤曰兩個天何言哉總説天何嘗
　言而不待言之意即在所以行生處　蒙引曰妙道
　精義之發發謂發見不是妙道精義在内面却發在
　動静上　徐岩泉曰人若曉得四時之行不得不行
　便見夫子不厭處百物之生不得不生便見夫子不
　倦處　兩句所映俱是不厭處俱是不倦處不得分
　配　大全謂時行物生兩句自為體用須知此是餘
　意若正意則時行物生俱屬用　曰天之行四時則
　仍重在所以行處而四時之行不足見天矣曰四時
　行焉則即重在四時之行而其所以行處即見於此
矣
孺悲欲見孔子章　張彦陵曰不足見而不見是孺悲
　不見孔子非孔子不見孺悲也不使之見而又使之
　聞則孺悲亦既見孔子矣所謂不屑之教誨也心氣
　和平不動聲色聖人真同造化　夫子所以不顯絶
　之者顯則恐彰其過於人也是亦以㣲罪行之意也

依輔氏以辭疾為絶之取瑟為教之方是淺説亦

　如是(庚子四月念四改)　大全辨卓菴張氏曰因孺悲可教
　故是之如此若陽貨向魋之流則逺之惟恐不及耳
　人皆以此為孔子之善教而不知孺悲之可教此
　亦闡幽之意後人學孔子者因人而施可也若概
　以此為教法苟遇陽貨向魋之流有不激而賈
　禍者哉觀朱子以脱粟飯胡紘至有落職之罪可為
　明鑒
宰我問三年之䘮章總㫖　此章提出仁字最重
　指不忍之良心上説凡人心不安處即是仁仁字與
　安字正相應夫子提醒宰我處只在於女安乎四字
　上
　周季候曰宰我一問非真忍於忘親也只為罔極之
　報原不在三年衣疏食糲初無益於死者而徒使禮
　樂廢墜有乖於人道故酌量情理而欲節之却不知
　孝子之於親每事惟恐其不足故雖明知無益於親
　而為此無可奈何之計聊以自盡其心耳今乃計時
　論序為之斟酌其中焉將此心放頓何處耶此心既
　失又豈復有禮樂耶故夫子不暇闢其禮壊樂崩之
　語亦不與細論三年期月之是非只反覆就他本心
　不能自安處挑責之到末後纔㸃出子生三年一語
　以見先王制喪初意使宰我聞之惻然其不寜慘然
　其欲淚當自覺其本心難遏者本心之外何禮何論
　何樂可談禮壞樂崩之謬不必攻而自破矣此聖人
　之善於以仁牖人也
宰我問三年之喪節
三年不為禮節　朱子曰禮樂無所不在喪固有喪之
　禮矣唯樂無用於喪然當喪而不樂是乃樂之所以
　為樂也若當喪而玉帛陳焉鐘鼓作焉則其壞禮而
　崩樂也甚矣此其言之失有不待言者故夫子不之
　答而直以不忍之端告之　樂天齋翼註曰崩壞只
　是生踈了
舊穀既沒節
食夫稻節
女安則為之節　兩女安字極重兩則為之頗輕全要
　激發他使不自安耳　不為與為之俱指食稻衣錦
　説而為期年即在其中　故不為也依䝉引則指食
　稻衣錦與上下兩為字一様若存疑曰故不為也只
　是承上言不為食㫖聞樂居處也今汝則為之是為
　食稻衣錦依此則此節三為字不同矣䝉引可從
予之不仁也節　新安陳氏解不仁字即以安於食稻
　衣錦説與註不同與䝉引意合　薛敬軒曰子生三
　年然後免於父母之懷傳者以為喪所以三年之故
　是為報服非正解矣　正為對宰我説故淺言之耳
飽食終日章　張彦陵曰按難矣哉凡二見一見於羣
　居終日一見於飽食終日可見心不可不用又不可
　一日不用在道義上　鄭淡泉曰危之也惜之也乃
　所以警之也　終日云者猶緩其辭云爾心雖一息
　不用不可也　樂天齋翼註曰所用心如學術事業
　之類　顧涇陽曰當時人見孔子與羣弟子非先王
　之法言不言非先王之法行不行多疑其迂拙且以
　腐儒目之那言不及義好行小慧的却囂然自以為
　伶俐見孔子汲汲皇皇畧無休暇多嗤其勞苦至以
　戮民擬之那飽食終日無所用心的却飄然自以為
　撇脱(析疑)
君子亦有惡乎章總㫖　此章上惡悖徳者下惡亂徳
　者所闗於世道人心不小故聖賢用惡皆維世之意
須知有惡正所以全我之愛即仁人放流朕堲讒

　説意然聖賢之惡只是合得天下人的公惡　析疑
　曰終身未嘗言人過失生平未嘗臧否人物終日談
　未嘗及時事此特三代以下士人徳行恐非聖人大
　中之道且其流將至為鄉愿為胡廣之中庸聖人苐
　曰誰毁誰譽非并善惡而一切不及也風雅三百篇
　中刺淫慝憂時事者何直切也而聖人且以為温柔
　敦厚春秋一字衮鉞且得謂之稱惡否
君子亦有惡乎節　張彦陵曰君子無所不愛亦有惡
　乎對愛説賜亦有惡對君子説　樂天齋翼註曰下
　流只是下位　訕上䝉引存疑皆以上本無過而加
　謗毁為説看来當兼有過無過説方全稱人之惡亦
　然　蔡虚齋曰自己不度理勢便窒塞不通不是行
　去見窒然行亦必見窒矣　雙峯謂果敢即前章之
　剛然䝉引解前章以剛屬性體勇屬作為及解此章
　又以勇屬血氣果屬作事盖所謂作事亦指作事之
　志言耳則與雙峯説仍合
賜也亦有惡乎節　張彦陵曰徼非知不孫非勇訐非
　直此三等人却認煞是自家好處盖誤以為知勇直
　非偽托之也　然兼用亦不妨　翼註曰勇以氣言
　果敢以意言得之
唯女子與小人為難養也章　張彦陵曰俱著君子一
　時用情言其本源在脩身不在用情　方孟旋曰人
　待女子小人往往任情故嘗以近而得不孫則近之
　心難制也嘗以逺而得怨則逺之心難持也難固在
　我養之者不當徒咎女子小人　樂天齋翼註曰此
　論御臣妾之難在御之有道盖女子小人多忽之而
　不知其難養故夫子提出示人使人知養之之道
　又曰近是比昵與慈不同逺是疎斥與莊不同　按
　沈無回曰逺生於近近之不可方有逺此説極有意
　思然亦難拘説亦有始終近之者有始終逺之者更
　有始逺之而終近之者但始近終逺者為多耳　黄
　陶菴曰聖王知其然也嚴未然之禁太宰得以制宫
　中燕游得以親正士故有樊噲周昌則籍孺戚夫人
　不足患也有申屠袁盎則鄧通鄭夫人不足患也原
　評云聖人言難養者欲人思所以善養之道非謂難
　而委之無可奈何　大全辨少墟馮氏曰士君子多
　加意於大人君子而忽畧於女子小人不知女子小
　人尤是難養可見自家學問真是無㣲可忽無衆寡
　無小大無敢慢　芑山張氏曰聖人立言大小兼該
　雖不必將女子小人専看做婦寺而處置婦寺道理
　未嘗不在其中
年四十而見惡焉章　此章一則對未四十者言不可
　不勉一則對已四十者言不可不懼
　四書講義困勉録卷二十
欽定四庫全書
　四書講義困勉録卷二十一
　　　　　　　　　　贈内閣學士陸隴其撰
㣲子

㣲子去之章總㫖　通章大意大都専為微箕暴白精
　誠　存疑亦主此説然不必
微子去之節　顧涇陽曰或去或奴或死總是一副心
　腸各分頭去做凡皆多方設法為感悟獨夫地也
　感獨夫存宗祀二意當兼用　牛春宇曰按書云吾
　家耄遜於荒則㣲子之去只是遯於荒野冀感悟君
　心地非便是歸周　樂天齋翼註曰抱器歸周在克
　商後　㣲子面縛抱器用脩皆疑其無看来二事雖
　不得謂其皆有亦不得謂其皆無面縛之説出於左
　氏似可信所謂左牽羊右把茅者不必以手牽之把
　之也　奴猶云囚犯也是紂囚箕子以為奴為之二
　字則屬箕子身上有二意不極諫而死是其為之奴
　處也佯狂愛辱而不復諫是亦其為之奴處也
殷有三仁焉節　樂天齋翼註曰仁字主愛之理言去
　以存祀奴以俟時死以悟主皆是愛君愛國不咈乎
　愛之理便全其心之徳矣不平　輔氏謂註不咈乎
　愛之理指惻怛而言有以全其心之徳指至誠而言
　也此説不是愛之理内也有至誠惻怛心之徳内也
　有至誠惻怛雲峯説得好　至誠即作無私看惻怛
　即作當理看　曰仁則忠與義皆不足以名之以其
　非徒慷慨激烈自表見而已者(癸亥録廣炬訂)
栁下惠為士師章　樂天齋翼註曰言人情皆惡直而
　好枉直道則雖去無益若枉道則又不必去須上重
　下輕抑揚看方見必不肯枉道之意　又曰三黜是
　屢黜不限三次䝉引云子未可去而之他邦乎或者
　有以見用也此語最細　又曰直道枉道寛説而刑
　罰在其中　仕而黜黜而復仕此其和而介之見於
　三黜前者三黜而終不去三黜而終不枉道此其和
　而介之見於三黜後者和而介是其同於聖人處和
　有不恭意是其異於聖人處
齊景公待孔子章　張彦陵曰即此商量計較(此條與䝉引合)
　便非待賢之誠老不能用以孔子無近功也孔子行
　承上二意重不用邉　按䝉引程註各是一説不可
　强合予初誤看(辛丑六月念七)　析疑曰齊之陳氏即魯之
　季氏也以季孟之間待之即是陳氏之下諸卿大夫
　之上矣尚為薄乎記者載此正見齊待孔子如此之
　厚而只為一言不用遂行可見孔子只要行道全不
　顧禄位　按此與程註合乃正説也䝉引不必從
齊人歸女樂章　沈無回曰季桓之用孔子亦知其非
　附己者然不無任徳之心不料甫得政而墮三都出
　藏甲慮無不强魯而弱季者桓子已心忌之矣獨其
　所持正又進用由己去之苦無䇿耳齊人窺見是意故
　敢於行間而不虞不受桓子亦樂於齊之有是間故
　明受其餌而不辭外借隙於鄰國内分謗於主君而
　隂以快其强國削家之憾此意夫子窺之深矣即女
　樂不至亦必不能竟其施於魯使郊而膰焉夫子猶
　行也不然桓子果誤於一時則夫子行矣可以悟矣
　寜待死之日而始悔不用耶記魯論者不曰魯君受
　之曰季桓子受之三日不朝孔子行若與魯君無與
　者明乎季桓子之行孔子也　楊誠齋曰人主之治
　天下必先正其治之之主人臣之相其君必先正其
　人主之主而小人敵國之欲傾人之國也必先敗其
　人主之主而已齊人懲於夾谷而謀魯也不以齊謀
　魯也以魯謀魯也魯以女樂罷朝而孔子行則先敗
　其用孔子之主也孰謂用孔子之主非魯君之心乎

註簡賢棄禮依新安説簡賢即貼棄禮看是矣而

　棄禮内又當兼季桓子受之二句看而季桓子受之
　二句又當各兼二意看季桓子受之一則見桓子之
　専擅一則見魯君之失柄三日不朝一則見君之荒
　一則見臣之荒總之是棄禮　以齊魯二章對接輿
　輩看則見仕止之義以二章自對看則見久速之宜

久速之宜從接淅膰俎事看出本章所無故麟士

　謂不扯為是然看來兩行字内自可包得此意　當
　行而行雖謂孔子未嘗行可也　沈無回一條亦太
　看刻了桓子大全孟子交際章朱子謂墮三都季氏
　何以不怨盖是時季氏自不奈陪臣何此是近情之
　論(壬寅八月初四)
楚狂接輿歌而過孔子曰章　林震華曰鳳正所以尊
　夫子也非時而見故為徳衰而用一何字則有不宜
　衰之意故下遂以来者可追諷之己之一字正見是
　可追處從政者殆而則冷語拖説此節意聫而語散
　乃歌體李九我曰語意只渾渾説鳳而譏孔子之意
　自在不必説鳳又説孔子　接輿胸中自有所謂徳
　徳其所徳非吾所謂徳　接輿人名莊子屢見之而
　髙士傳乃云陸通字接輿(大全刑疏主此)今説者遂謂陸通
　接夫子之輿而歌皆出附㑹　存疑説約皆主此説
　殊謬　老龍孔鳳春秋時極竒品題
孔子下節　顧涇陽曰天下有一毫不可為豪杰不肯
　犯手天下有一毫可為聖賢不肯放手
長沮桀溺耦而耕三節　附顧麟士曰按通義仁山金
　氏曰古之隠者不以姓名自見人亦不得而知之論
　語所載若荷蕢晨門荷蓧丈人皆以其物與事名之
　不得姓名之真也獨長沮桀溺若得其姓氏者然長
　與桀古無此姓氏而名又皆從水夫子使子路問津
　而不告則一時何自而識其姓名計亦以其物色名
　之盖二人耦耕於田其一長而沮洳其一桀然髙大
　而塗足故因以其物色名之猶荷蓧丈人之云爾
　按此與看接輿法同然終近鑿　是知津矣似譏非
　譏語意含蓄桀溺則發洩殆盡　䝉引謂桀溺詞語
　意思又較從容得多與此又不同　誰以易之句大
　全張氏是一様説饒氏是一様説存疑是一様説從
　存疑可也
子路行以告節　四書鏡曰斯人人字兼君民言
子路從而後節　荷蓧便知非負荷世道之人　樂天
　齋翼註曰㑹其意只責子路不務農耳
子路拱而立節
止子路宿節　丈人之待子路前倨後恭是欲動子路
　而不知隠然為子路所動也若謂其以田野氣味動
　子路之隠則淺
明日節
不仕無義節　張彦陵曰此節不仕一句提起下皆明
　此句意長幼之節五句就丈人身上説是責其忘世
　之非君子之仕四句就君子身上説是明其用世之
　志通節重一義字龔應身曰仕字有委曲周旋栖栖
　皇皇意　義字只依雙峯為是(壬申十月刪改)　刁䝉吉曰
　長幼之節句緊根見二子來君臣之義尤重於長幼
　長幼之節其所明也君臣之義其所蔽也因其明以
　曉其蔽此易納約自牖之道　樂天齋翼註曰行義
　與行道不同行道在君必待遇而後行行義在我無
　論遇與不遇而皆當行的君子之仕不拘定在朝如
　惓惓為世之心而不肯已便是行義故道行則此義
　親見於吾身固行義之事也道不行則此義昭掲於
　天下亦行義之心也　義字原總去就説但此對丈
　人言則重在就一邉故存疑以註非忘義以徇禄為
　餘意
逸民章總㫖　姚承菴曰天地變化草木蕃天地閉賢
　人隠是固然矣不曰天之生斯民也使之開太平不
　使之自遺逸而已乎數子之逸雖曰為世所遺然不
　無自遺逸之意一有自遺逸之意胸中即有可不可
　非所稱天民大人矣故記者冠以逸民二字無可無
　不可者不先主逸字於胸中也盖逸民有心避世而
　聖人無意終藏故詳列逸民而以己終之見惓惓不
　忘用世意
逸民節　張彦陵曰逸民二字乃記者所標逸非隠逸
　之逸言其胸懐瀟洒不可以常格拘者如心逸日休
　之逸盖髙民也是故有以隠而逸者有以仕而逸者
　其心一而已　徐自溟曰逸有遺逸意言其未獲大
　用也逸有隠逸意言其自沒於世也逸有飄逸意言
　其不受塵鞅也逸有安逸意言其不任勞役也逸有
　散逸意言其各行己志也　兼衆説以解逸字較註
　似勝然畢竟遺逸是正意姚承菴説妙
不降其志節　陳新安以非君不事為不降志以不立
　惡人之朝為不辱身此不可曉不降不辱總是一事
　志以立心言身以制行言
謂栁下惠少連節　輔潛菴曰倫是義理之次第則慮
　亦人之正思慮也人之公心即義理所在故曰中慮

姚承菴曰其斯而已矣應上降志辱身句凡世之

　降志辱身者一向潦倒不知名節道義為何物二子
　雖降辱而言行必依名節道義中倫中慮是尚志潔
　身之流也所稱逸民者意在斯乎而已矣者二子無
　别行外此亦不足以見二子也　中倫中慮只説不
　隨似不當兼不激不激在降志辱身内　䝉引即從
　三黜章看其中倫中慮極是但其所云辭氣雍容與
　三黜猶仕此二意不重中倫二句只要説其不流不
　重在和上
謂虞仲夷逸節　隠居是以隠為髙放言是言不合乎
　經所以示不可用也註獨善自廢乃自隠居放言中
　推出他那意思如此不可説隠居就是獨善放言就
　是自廢身字根隠字来猶云身之將隠也囂俗汚世
　不得而染之故曰中清廢者故為放縱而令人廢之
　合乎用晦之道也故曰中權　包氏云放置也不
　復言世務　大全辯卓菴張氏曰放猶置也胸中欲
　言者姑置不發如後人不談國事之類舊説誤將放
　字看作猖狂自恣不知此特莊周之流耳聖人是取
　逸民非取異端也　按此看放字最妙與注亦不碍
　即介之推身將隠焉用文之之意(戊午五月念四)　樂天齋
　翼註曰清權二句講須斟酌只在他逸處模寫便是
　講太好是時中了　呉省菴曰中清中權只是合得
　二者内一端不可謂全是清權　鄒嶧山曰道雖以
　致用為貴然時不可出亦有獨善其身而特立於汙
　濁之世而合乎道之清者道雖以正言為常然經不
　可守亦有辭若詭正而不失乎用晦之宜而合乎道
　之權者　䝉引云隠居放言比之中倫中慮者又不
　同矣存疑曰隠居則行未必中慮矣放言則言非中
　倫矣按此俱是　鄭申甫曰上節即中倫中慮上見
　其雖降志辱身非汙也下節即中清中權上見其雖
　隠居放言非誕也　呉因之曰夷齊不降志辱身此
　天下所明知也至惠連則似和而縱矣仲逸則似隠
　而僻矣而夫子謂其中倫中慮中清中權正所謂發
　潛徳之光而取人於形迹議論之外者也　仲逸夷
　齊是一流人但夷齊是清而剛者仲逸是清而柔者

隠居放言與不降不辱同但不降不辱則風節外

　露而隠居放言則光芒盡斂矣予前以清而剛清而
　柔分之最明隠居雖與北海之辟同而其剛柔之用
　則分矣予前疑夷齊仲逸分别處只在放言不在隠
　居則大誤也(辛丑六月念八改)
我則異於是節　可不可以迹言道則必從其可惟以
　道為可則是無可無不可也　以南軒則夷齊輩為
　有不可恵連輩為有可依蒙引則各兼可不可蒙引
　較是
大師摯適齊章　張彦陵曰非其官之罪也故書其職
　非其人之罪也故書其名非其心之亡魯也故書其
　地　徐自溟曰這些人在魯而樂亡這些人去魯而
　樂存此三家驅之去乎孔子導之去乎倘周天子詔
　太常之典吾知其各執伎而起矣惜哉以洋洋並奏
　之侣而沒之烟霞縹緲之外也　樂天齋翼注曰適
　是避地入是避世太師作一頭是諸人之倡下兩平
　看　諸侯三飯魯備天子樂故有四飯不言初飯者
　只依蒙引解為是謂孔子正樂而去其一者未必然

看來應依朱子説(壬申)

周公謂魯公曰章　沈無囬曰周公之治魯也尊尊而
　親親太公曰易世其衰矣此語世世傳之後人見魯
　之式㣲或歸咎於貽謀之過不知魯之可以一變至
　道者皆其忠厚之餘澤而其漸至式㣲者則子孫不
　能守先世之典刑耳故記者於魯事日非賢人散亡
　之後而記開國之語便知魯之所以衰非其先世之
　過也　林次崖曰不是怕大臣怨方用他　専其權
　久其任皆所謂以也
周有八士章　樂天齋翼註曰周字見氣運之隆培養
　之厚意不重四乳八子之異只重賢上　王宇泰曰
　逹是明於義理适是宏度而能容物突有御難之才
　忽有總理之才夜柔順不迫得夜之道夏剛明不阿
　得夏之道隨才能順應騧徳超尋常亦駿馬名　此
　種意思大全蒙引存疑淺説皆無之而近來講章始
　有之可見雅俗之分亦以近來課士有以二字為題
　者不得不及此也然豈無超脱之法乎　八士皆雙
　生止見於繁露而古注因之至謂八士為南宫氏則
　因逸周書克殷解有命南宫忽振鹿臺之財南宫有
　逹遷九鼎因以書之南宫适合之遂以八士為南宫
　氏此不足據也國語亦止言詢于八虞不言其何氏
　四書講義困勉録卷二十一
欽定四庫全書
　四書講義困勉録卷二十二
　　　　　　　　　　贈内閣學士陸隴其撰
子張

士見危致命章　樂天齋翼註曰此章見士當立其大
　節可字是大節無虧意已字是語助辭不作止字
　真西山曰義敬哀皆言思致命獨不言思者死生之
　際惟義是徇有不待思而决也　西山以致命不待
　思次崖謂不思恐傷勇二説皆是也大抵四者皆有
　不待思處皆有不可不思處然或言思或不言思者
　各以其所重者言也　陳新安曰見危致命者處變
　而決之於一旦思義思敬思哀者處常而思之於平
　時　樂天齋翼註曰思義如一介不取千駟弗顧無
　論非義即義所當得亦當再三裁審
執徳不弘章　彦陵氏曰既云有所執有所信矣其於
　學問儘有得力處然而不弘之病即乘於所執不篤
　之病即中於所信道徳外之情識易祛道徳中之偏
　見難融也連執與信都差了　信道篤朱子以毅言
　䝉引以知言看来可兼用存疑亦兼説　只為這一
　種未弘未篤之人偏要以主張一世自任故以有無
　二語急為提破以掃破其習
子夏之門人章　王陽明曰子夏所言是初學之交子
　張所言是成人之交若善用之亦皆無弊　李九我
　曰門人問交於子張亦是彼此相質正之意未必是
　不足於師説　樂天齋翼註曰所聞泛説不必説聞
　之夫子　賢是成徳之稱善只一長可取衆對賢説
　只是平常不能對善言則有短處尊是敬禮加隆嘉
　特稱許之耳容是泛泛包涵矜則有憐恤之義人品
　不同所以待之亦異　賢與善分别處䝉引一様説
　存疑一様此又是一様可兼用　李毅侯曰師也過
　商也不及與其過也寜不及夫子事賢友仁無友不
　如己者此論交之準也　大全辯或曰交非止交際交
　接往来之常切磋琢磨道義生死唯交是視豈可不
　慎子夏所云正合夫子論交定交之㫖如夫子上交
　下交素所嚴事者老耼及子産晏平仲蘧伯玉而已
　何交之難也然則容衆矜不能以之樂羣可也以之
　定交則不可
雖小道章　陳筠堂曰此重經世之學小道不止農圃
　醫卜凡百家衆技擅一曲之長應一節之用者皆是
　可觀根道字言亦道之所散見處也兼理之所寓用
　之所資説　周季侯曰致逺恐泥只為他源頭上未
　得融通所以未免拘碍若能從心性映徹則入大入
　小各不相碍何至有泥小道該得實廣申韓之智術
　管商之作用皆小道也　沈無回曰此只就小道説
　若聖人一以貫萬則執御游藝亦道也　楊墨佛老
　申韓管商都是異端不是小道
日知其所亡節　王觀濤曰亡非本無乃迷失未復耳

蔡虚齋曰此非是知能之别知字對無忘字不對

　能字日知所亡汲汲以求其所未能也月無忘其所
　能拳拳以保其所知也日月二字亦要看得活總言
　其日加精彩日不昬沈之意　徐巖泉曰吾人日用
　動静此心走作處最多只為無操存提醒之功所以
　有亡去而不知者日知所亡全是檢㸃細宻處月無
　忘所能則是温故存養之功也此全是致良知工夫
　無日無月一時間斷不得故謂之好學　所亡所能
　自兼知行體用解専以良知解者偏此是朱陸之異
　同處　四書鏡曰亡字説得廣舉凡心之理而有一
　之未盡舉宇宙之事業而有一之未通皆無也　吳
　因之曰此與敏事章好學須説得有别此節就日知
　無忘上見他精神意思無頃刻不在學所謂須臾不
　可離者曽子一息尚存此志不容少懈便是這個工
　夫故曰好至敏事慎言章則言其精神意念専在一
　學上真見其㫖趣之雋永意味之深長天下無復可
　加於此所謂好之而無以尚者顔子欲罷不能便是
　這個意思故曰好
博學而篤志章　看来書中凡言志者不可専屬知不
　可専屬行言知則屬知言行則屬行汎言則兼知行
　志字是虚底所志之事各不同此章是致知之事故
　存疑云志就學上説　篤志是勿以見異而遷勿以
　得半而怠　存疑曰切問當隨各人切己處問若將
　己力量未能到及非目前可行的来問便不切近思
　伊川謂只是以類而推只傍易曉底挨將去如這一
　件理㑹得透了又因這事推去理㑹　沈無回曰游
　定夫問隂陽不測之謂神程子云公是揀擇来問是
　疑後問此意極好吾斯之未能信為不㑹疑爾從疑
　情上問即是切問　按游定夫一段與存疑不同然
　似可兼用也姑俟再定　沈無回曰學問思辯皆所
　以攝心而非心也　仇滄柱曰先輩於心不外馳貼
　人欲不能間於所存自熟貼天理由此復　注所存
　自熟依存疑即指心不外馳説而理得意見於言外
　極是依䝉引則此句似指理得説不是䝉引説附
　附䝉引曰朱子解三仁之仁就理説及心仁在中五
　者為仁則就心説及理如孟子説仁則解曰心之徳
　愛之理有子説仁則解曰愛之理心之徳　楊復所
　曰仁在其中如鏡中看花且道所學所志所問所思
　是仁即學即志即思即問是仁離學離志離問離思
　别是仁㕘之㕘之自有覿面相逢日子　三説皆非
　而皆是　在其中有二意當從此去漸見效是乃力
　行之本者是以後日言也自有得夫操存涵養之效
　者是以目下言也注心不外馳而所存自熟皆是以
　目下言依雲峯胡氏則所存自熟似指後日言不是

刁䝉吉曰注蘓氏之言正可發明子夏之意但蘇

　氏於書無不讀可謂博矣而風雅戲謔不可以言志
　所問所思専從文章討生活不可不謂泛且逺也
百工居肆以成其事章　張彦陵曰注有二説還以前
　説為正若拘拘説相須意反失白文口氣　樂天齋
　翼註曰學字全要發専務不分意方與居肆意配
　徐自溟曰致有二義道有不能自致者用勇往精進
　之學以致之道有不容强致者用涵泳從容之學以
　致之　此二義總在存疑不半塗而廢内
小人之過也必文章　必字見小人自欺之心　集注
　是説其縁憚改而文飾雲峯胡氏是説其縁文飾而
　憚改㣲不同然實相發明　叔孫通勸惠帝立原廟
　温公謂是教其君以文過其説甚正　楊慈湖曰聞
　過則喜此翻小人為君子之機
君子有三變章　羅近溪曰君子一心備中和之理其
　容貌辭氣之常皆自心體流行自觀者見其各中其
　節故言變其實君子只是不失其常　謝注謂君子
　非有意於變雙峯是謂君子未嘗有變㣲不同然二
　説自當兼用
君子信而後勞其民節　姚承菴曰信只是自家誠意
　之懇惻實心愛民實心愛君便是此心自家信得過
　則人自信得過故可以勞故以諫若説必待交孚則
　民信君信非一朝夕之故設有事當勞時當諫亦將
　曰是未信而姑置之乎　或曰信則用諫法未信則
　用諷法　據輔氏曰信謂上下交孚則注誠意惻怛
　而人信之信字與本文信字不同盖一則兼人我説
　一則専屬人也若據饒氏曰誠意惻怛是説人所以
　信之之由則本文信字亦似専指人説而誠意惻怛
　則注推本言之也輔説較是若䝉引既曰信兼人我
　説而又曰本文信字做人信之説而其本則在誠意
　惻怛上殊不可曉　樂天齋翼註曰信字據註交字
　意是我以誠心愛民而民信我之愛我以誠心忠君
　而君信我之忠兩段重上句下句反言不重　大全
　辨卓菴張氏曰信非為厲謗而設只為忠愛之念須
　使君民共信方得行其志耳此中闗繫君徳民義者
　不小若内無忠愛之實徒欲取信於君民則商鞅之
　徙木李斯之督責君與民非不信也其為謗厲何如
　哉講信字要得至誠惻怛意方不墮霸者假仁氣象
　小注輔氏兩唯恐字要玩
大徳不踰閑章　黄勉齋曰子夏只要歸重大節言若
　能先立乎大則小者便出入些亦不計較若大節如
　何可出入得小徳出入可也甚言不可以不務其大
　正形容大徳不可踰閑　下句原是要形容大徳之
　不可踰但形容得太過耳勉齋之説亦非遂為子夏
　回䕶也　葛屺瞻曰道理雖要完全工夫却難並進
　若小處顧得太周匝恐於大處却不免有違碍　如
　此説則是小徳不可不出其弊更甚於子夏　大全
　辨卓菴張氏曰唐太宗問禇遂良曰舜造漆器諫者
　十餘人此何足諫對曰奢侈者危亡之本漆器不已
　將以金玉為之忠臣愛君必防其漸若禍機已成無
　所復諫矣由遂良之言觀之則子夏所云非定論也
子夏之門人章總㫖　下學上達是以理與事對言此
　章只是以大學小學對言朱子以大學小學來解此
　章則曰非謂末即是本九我了凡輩以下學上達來
　解此章則曰孰謂末之外别有本只依朱子為是
子夏之門人節　朱子雙峯解本末字各自一説難兼
　用當從朱子　子游只説子夏門人有末無本不知
　其意還是要本末之並進乎抑先本而後末乎抑務
　其本而末自舉乎抑務其本而末可棄乎看来四意
　俱有本末並進是其主意後三意是其旁意後三意
　總是重本輕末之意盖既謂之末便有輕之之意了
　子夏之言與程註第一條是破其本末並進之意程
　註後四條是破其重本輕末之意是發子夏所未發
　故雲峯専以後四條為矯子游之偏須知第一條亦
　是矯子游之偏但是子夏所已發耳
子夏聞之曰節　二君子之道俱就教人者言二孰字
　只在君子心上説盖教有先後之分而心無先後之
　異也末句只重唯字指出聖人正與門人小子對看
　孰先傳二句見心本無先後譬諸草木四句言教不
　得不分先後有始二句見先後一貫之難　孰先傳
　焉二句先後字輕　袁了凡曰先傳後倦只空空説

䝉引淺説説約皆主此解然看来即依註以本末

　入解亦不妨　附淺説曰君子教人之道非以何者
　為先而傳之非以何者為後而倦教焉　有始有卒
　知無不盡行無不至也
仕而優則學章　此章學字淺看　二句是各有所指
　不是反覆相因每句内則各有反覆相因之意　集
　註前一截是説其事異後一截是説其理同　集註
　兩截意俱重䝉引説不必從　附䝉引曰集註然仕
　而學然字説出本文外意或以二説相須例觀者非
　也此與然人當勉其難而不可忽其易也然必近者
　悦而後逺者來也俱是言外意　䝉引是(甲寅八月念四)存
　疑分别兩優字是也又謂上則字訓作即字下則字
　訓作後字則非矣上則字兼即字後字之義下則字
　亦兼即字後字之義　二優字註雖皆訓有餘力而
　所謂有餘力者自不同有暇日是有餘力優入聖域
　亦是有餘力存疑與注原不相背也
喪致乎哀而止章　雙峯看子游與䝉引異䝉引是
吾友張也章　管登之曰難能者服其才量之宏大未
　仁者病其心徳之未純未之為言亦謂在若有若無
　之間而非以為不仁也諸子皆稱日月至焉而獨以
　不仁料子張者盖仰其才髙而有責備之意　李毅
　侯曰二章雖只一意但曾子之詞直子游之詞婉為
　難能正未仁處而著然而兩字則諷體也　倪伯昭
　曰難能不是美他正發其受病之原凡念只求勝人
　從事髙逺上去則近理著已工夫却踈　此説亦是
　但與然而口氣不合若堂堂句則便當如此看矣
堂堂乎張也章
吾聞諸夫子章　樂天齋翼註曰自致自然而盡其情
　也固非虧欠而不致亦非矯揉而强致也　圈内外
　註䝉引以自然當然分看極是大全南軒雙峯亦是
　以其當然説胡氏則以其自然説二意原當兼用但
　須知本文只以自然者説而當然意則見於言外諸
　家説當然者㣲似混須活看淺説最明
孟莊子之孝也章　朱子曰獻子厯相三君五十年魯
　人謂之社稷臣則其臣必賢其政必善矣莊子年少
　嗣立又與季孫宿同朝宿父文子忠於公室宿不能
　守而改之莊子乃獨能不改父之臣與父之政而終
　身焉是孔子之所謂難也不善而不改則是成其父
　之惡爾惡得為孝哉　此章不重在不忍忘親上蓋
　獻子賢而忠於魯所用所行必足以庇主福國不改
　云者體父忠心而成其未竟非曲謹無為者等也以
　愛君之心愛父以盡孝之心盡忠故曰難　湯叔寜
　曰時三家僭妄紛更多端如季孫宿改季文子之行
　事者甚多莊子獨能不改於易改之家所以為難能
　使魯國盡得如莊子之孝公室其永無恙矣夫子嘉
　之亦維魯意也　處舜禹之地則以能改為難處莊
　子之地則以不改為難　不忍忘親是正意處舜禹
　之地則以能改為難是餘意以孝盡忠又是餘意維
　魯又是餘意　樂天齋翼註曰此夫子深取莊子之
　孝全在個不改之心不改重心上説他事如生事盡
　愛死事盡思一切子職屬大夫分上者皆是是難能
　要見人情多喜新進而厭老成喜紛更而厭鎮静非
　真見先徳之可師不忍自我而遏佚者未免奪於浮
　習所以為難　刁䝉吉曰白沙云宣王承厲王之烈
　改之而周室中興紹聖沿熈豐之法不改而宋轅北
　矣此又論孝者所當知
孟氏使陽膚為士師章　李衷一曰曽子之意原是政
　刑合一之論不是謂做士師只這哀矜便了當看他
　拍頭便説個上失其道意思自見分明謂民之犯法
　由於上之失道士師雖職刑獄須是推究到民散根
　原勿把我能得情便喜須是無失政方可無失刑則
　安得不盡道於上以聫屬個民心盖此章欲治獄者
　端其本哀矜二字有反己自脩之意非但恤刑而已

樂天齋翼註曰民散是不親不遜意非散之四方

　情字是犯罪之情所謂罪狀是也非迫於不得已陷
　於不知之情也有罪者亦不可不刑但有哀矜之心
　則用法平恕矣　李卓吾云世之以得情為喜者
　由其不能視民如子也子之訟於父母豈有以得情
　為喜者乎隨諸子之曲直而剖判之不得已也而其
　心則惟欲子之無訟也　大全辨芑山張氏曰陸象
　山云獄訟惟得情為最難唐虞之朝惟臯陶見道甚
　明羣聖所宗舜乃使之為士周書亦曰司寇蘇公式
　敬爾由獄賁象亦曰君子以明庶政無敢折獄此事
　正是學者用工處噬嗑離在上則曰利用獄豐離在
　下則曰折獄致刑盖貴其明也按象山以治獄為學
　者用工處與于定國為廷尉迎師學春秋同意
紂之不善章　樂天齋翼註曰惡非惡人乃自警自戒
　之意　南軒之説與註不同不必用
君子之過也章　君子之過四字當味以君子而有過
　其過也君子　徐自溟曰不重在人見人仰上重在
　過之可為人見更之可為人仰上然亦人自見人自
　仰之耳君子曷知也　過字兼時勢無心説方是
　陳眉公曰仰之情已蓄於見之日即日月食時人誰
　不曉得是浮翳至復明時快睹其光輝非到此而後
　信其明也盖見時惜君子之冒過仰時重君子之無
　過　此意極妙然兼知與不知講尤妙盖兩人字兼
　智愚在内也　觀過於所仰惟其心之不自諱也夫
　過而自諱更且不可待而又將安仰乎其皆仰也一
　皆見之情所至耳(李模更也二句文)　大全辨南齊志漢尚
　書令黄香云日食皆從西月食皆從東無上下中央者
仲尼焉學章　劈頭從文武説起是以文武為師意
　師字因學字生盖有學即有師而惟其無往不學故
　亦不可以定師目之語意仍歸結在焉不學上　沈
　無回曰賢不賢自分夫子自合自賢不賢識之有大
　小自夫子學之無大小　此是深一層意非正意
　公孫朝所見甚淺故子貢亦就淺顯處答之註謨訓
　功烈等解道者正淺言之也　或曰主道統説即堯
　舜以来相傳之道也　言道統亦不妨但未是全體
　之道耳　樂天齋翼註曰註謨訓功烈禮樂文章俱
　包大小在内勿分貼　刁蒙吉曰賢者讀書學道之
　人記其大綱領從講究来如老耼萇弘郯子師襄之
　屬是也不賢者行不著習不察之人記其小節目從
　聞見来如太廟祝史之屬是也　賢不賢不過文武
　之所寄夫子見文武不見賢不賢文武亦不過道所
　寄夫子見道並不見文武　此亦是深一層意此所
　謂道指道體説非本文道字　四書鏡曰常人師人
　故有常夫子師道故無常　聖賢之言有難以臆㫁
　者如子貢此章之言即多學而識之意然不知此言
　在既聞一貫之後乎抑在未聞一貫之前乎若在未
　聞一貫之時則子貢盖知其淺不知其深也若在既
　聞一貫之時則子貢盖因公孫朝而淺言之也此非
　後學所可臆㫁矣(壬子二月)　右此條壬申十月看定係
　子貢晚年進徳之言見别本
子貢賢於仲尼章　張彦陵曰此章總是發明聖道之
　難窺宫墻以下俱是設為之辭要知夫子之所以聖
　不在宗廟之美百官之富上只縁武叔識見甚低故
　子貢借此以發中藏　墻與室分不得内外墻兼内
　外説室亦兼内外説自人之所見言謂之墻自己之
　所得言謂之室　若説造位之内則亦不妨(壬寅八月)
　按顧麟士曰宫是屋之總名極是而引爾雅宫謂之
　室室謂之宫以證則非爾雅既謂宫即是室則非屋
　之總名矣兩處宫字自不同也　畢竟爾雅是(壬申十月)

數仭及肩以造位髙卑言室家美富以藴藉淺深

　言　美是光輝意富是充實意　美富只就充實光
　輝説未説到大而化之處　沈無回曰不得其門四
　字子貢雖是淺提叔孫學者不得草草看過試思三
　千七十豈便人人得其門而入　不得其門而入只
　就夫子之墻設言之尚未屬人亦不説到難入處得
　其門者或寡雖槩指天下人已隠隠道著武叔　陳
　新安曰使叔孫果知子貢之所以為子貢則亦畧知
　孔子之所以為孔子豈至為此言哉叔孫非特不知
　孔子亦不知子貢也
叔孫武叔毁仲尼章　仲尼不可毁也此句兼無損於
　仲尼有損於己説　他人亦不可看得低了如伯夷
　伊尹之類是也　樂天齋翼註曰猶可踰也無得而
　踰焉就賢者與仲尼説不帶在丘陵日月上説其何
　傷於日月乎此日月就作仲尼字面
子為恭也章總㫖　通章只重夫子之不可及上其得
　邦家等語不過就中抽出因子禽見識淺故指其功
　業可見者以示之不可以徳業平看　勉齋及䝉引
　存疑之説主此此説最是　管登之曰聖人分量亦
　别固有具聖人之心體而作用未必神者亦未可謂
　之至聖故又推及夫子之得邦家以究　用也　仁
　山之説主此淺説亦似主此
子為恭也章　陶石蕢曰子貢説天不在形體之髙上
　盖天原是一個太虚之氣無安梯處故不可升夫子
　之徳妙入無形渾然無迹所以如天之不可階而升
　不可階三字可玩　邦家活看天下亦是邢疏云得
　邦謂為諸侯得家謂為卿大夫太拘　李卓吾曰生
　榮死哀是説聖人闗係一世之象(此與註雖似稍異然實相發明存疑)
　(亦主此)聖人生而天下皆立皆行皆來皆和真如太陽
　一出而萬物欣欣都有生色豈不足榮聖人死而天
　下皆不立不行不來不和真如太陽一沒天地慘闇
　萬物俱有愁苦之狀豈不是哀
　四書講義困勉録卷二十二
欽定四庫全書
　四書講義困勉録卷二十三
　　　　　　　　　　贈内閣學士陸隴其撰
堯曰

咨爾舜章總㫖　䝉引存疑皆云此章不必節節討個
　中字盖厯聖相承雖只是一中然記者則未嘗特把
　中字做個骨子也其説固是然亦安知記者不以中
　字做骨子也理既可通何必不用甚矣䝉引之拘也
咨爾舜節　張彦陵曰按厯數在躬有投大遺艱意中
　字在政事上看執字與守字不同守便死煞執者隨
　時隨物而執其中也不徒曰執而曰允執盖必隨時
　處中圓融不滯方是信能執中四海困窮二句不過
　反言以足上意正見中之不可不執也
舜亦以命禹節　樂天齋翼註曰中外無道
予小子履節　徐儆弦曰此節總是既伐桀而告諸侯
　之詞而簡在帝心以上則自述其初請命於天而伐
　桀之詞也予小子履六句見上帝命討之嚴而脱然
　無利天下之心朕躬四句是在已寄託之重而恐然
　有任天下之懼　帝臣大全淺説皆不専指伊尹
　簡在帝心總命討説䝉引存疑説約皆同
周有大賚節　張彦陵曰大賚五節記者零碎收拾凑
　成武王一段事實或舉其詞或述其事句句要見反
　商之政　大賚是溥濟窮民富善人是加厚天下良
　民(大全饒氏及存疑淺説皆主此)或曰二句只一意謂大賚之所富
　者皆善人　後説為長　書大賚蔡註無明文竊意
　亦只是善人是富非人人而富之也論語此節正
　是武成注脚蒙引解此節是矣而謂此與書不同恐
　亦不必分别若麟士以錫予善人為克商賞功之時
　則㫁難從
雖有周親節
謹權量節　非其人之謂廢舉其職之謂修是三者政
　之綱也四方之政行言四方之政次第舉行不作效
　説　廢官兼非其人缺其職説　淺説講謹權量三
　節根百姓有過在予一人来總是武王以天下為己
　責之實妙　按淺説曰夫武既以天下為己責於是
　謹權量云云
興滅國節　張彦陵曰興滅繼絶是兩事無後者續之
　已滅者封之也逸民仁賢之不在位者　不止商容
　箕子䝉引太拘　焦漪園曰謹權量等項紀綱何等
　嚴肅森然是一統規模興滅國等項恩澤何等浩大
　藹然是太和氣象　樂天齋翼註曰徐岩泉云上是
　盡義截然齊一下是盡仁藹然太和
所重節　喪祭兼有其財有其(闕)説
寛則得衆節　沈無回曰四者是言治法非言心法也
　治法不在心法之外然相混亦不是　四書鏡曰堯曰
　章只重寛信敏公不重得衆等效
尊五美章總㫖　五美從道心運用四惡從人心上恣
　肆　樂天齋翼註曰夫子告顔淵為邦示以法戒告
　子張問政告以美惡盖惟戒而後法盡善惟屏而後
　尊無疵也
尊五美節　五美下一尊字奉若神明蓍蔡必欲出乎
　身四惡下一屏字視如荼毒蛇蝎必不使加乎民
何謂惠而不費節　張彦陵曰愚按利雖民間所自有
　然非人主為之經畫則利亦不能自興故利之所在
　即是惠不費二字全在因字看出　莊忠甫曰時可
　勞而勞則不怨違事可勞而勞則不怨厲力可勞而
　勞則不怨勤分可勞而勞則不怨侵　仁字大全朱
　子主治己説䝉引存疑説約主從政説看来當兼用

刁䝉吉亦云此仁字宜兼内外説仁者心之徳欲

　仁則保合其心之徳是出政之本也仁者愛之理欲
　仁則推廣其愛之理是行政之實也　李九我曰君
　子常有從容暇豫安舒自得之意是之謂泰而其迹
　似於放曠佚樂恣情玩世有疑於驕(存疑亦如此説然如此恐與惠)
　(而不費等不合)然惟其生平未嘗慢一人輕一物故無尤無
　悔無愧無怍常快然自得而泰　樂天齋翼註曰人
　心苟侮一人忽一事此心亦必有不安者心安則為
　泰矣　於無敢慢下補説泰字意方可接下句䝉引
　存疑皆如此　此泰字本不甚美泰而不驕在過不
　及上論與子路篇泰而不驕稍别　不必分别(壬申十月)

正與尊須要本心之恂慄出現如在外面檢㸃恐

　矯强不來
何謂四惡節　殺之雖當亦謂之虐　大全辨或曰看
　孟子㓙年饑嵗至上慢而殘下一段便見出納之吝
　其惡與虐暴賊等　刁蒙吉曰五美則寛信敏公之
　驗也四惡則寛信敏公之反也
不知命章總㫖　黄勉齋曰知命知其在天者知禮知
　其在己者知言知其在人者利害不能動乎外而後
　可以脩諸己義理有以養乎内而後可以察諸人
　三知字俱當兼行説
不知命節　張彦陵曰按命字舊主氣數説即所謂吉
　㐫禍福也知命即有居易以俟意非全諉之氣數也
　唯知命乃可以為君子盖趨避之念銷斯進脩之志
　决朱子曰今人開口亦解説一飲一啄自有定分及
　遇小小利害便生趨避計較之心古人刀鋸在前鼎
　鑊在後視之如無者只縁見道理都不見那刀鋸鼎
　鑊　管登之曰命有當順有當衡若一身榮辱貴賤
　貧富死生利害此命當順若天地之危而致安之萬
　物之死而致生之豈可但委於命此命之當衡者
　析疑曰夀縱百年不可姑待明日夭即一息此志不
　容少懈此君子之所以為脩身俟命也非不可奈何
　而姑安之之謂也以不可奈何而安之若命此特莊
　列之知命非夫子之所謂知命也(聞斯)
不知禮節　徐岩泉曰先王制禮所以斂血氣也血氣
　從所禀来若無學問之力便奔蕩四出所損不小止
　有性靈至妙之天則降伏得他禮是性靈中原有的
　節度文章故須要知禮方能執持方能自立盖不為
　血氣所奪也　徐儆弦曰立字兼内外説記曰禮釋
　回増美質其在人也如竹箭之有筠也如松栢之有
　心也竹箭之堅在筠禮之捍外誘也如之松栢之堅
　在心禮之固内守也如之　樂天齋翼註曰據注立
　只就外面説然有兼治心治躬者亦不妨
不知言節　知言即依存疑與孟子一様亦不妨雲峯
　説不必泥但此與孟子或有生熟之别耳　只當依
　雲峯(癸亥七月)　張彦陵曰要知知人處不只是辨别人
　品正是驗自己學力
　四書講義困勉録卷二十三
欽定四庫全書
　四書講義困勉錄卷二十四
　　　　　　　　　　贈内閣學士陸隴其撰
　大全辯卓菴張氏曰左傳於孔子生卒歲月皆謹書
　之司馬遷作孟子列傳獨不詳生卒歲月何與或云
　孟子譜云周定王三十七年四月二日孟子生赧王
　二十六年正月十五日卒壽八十四愚按春秋年表
　周定王二十一年歲無三十七年也自定王至赧王
　二十六年凡一百五十二年此云孟子周定王三十
　七年生壽八十四皆與年譜不合豈譜非耶抑記者
　誤耶綱目書孟子出處而不書卒亦闕事也
　湖南講曰孟子說君之法有逆而折之者有順而導
　之者有據事理而直言之者有觸機括而曲引之者
　前數章俱已可見以類而推全書總不出此若見梁
　恵王章則是逆而折之之法沼上章是順而導之之
　法晉國及襄王章是據事理而直言之法牽牛章是
　觸機括而曲引之法
　李毅侯曰興兵搆怨之非仁義也中於世道者也為
　我兼愛之非仁義也中於學術者也不問中於世道
　與中於學術而皆使天下無父無君則紛爭弑奪之
　禍未有不由此者故孟子言仁義於齊梁之間欲其
　行也辨仁義於楊墨之外欲其明也仁義之道明且
　行焉天下始各得其君臣父子之常矣
　牛春宇曰七篇大義皆從仁義敷衍性善其本原也
　孝弟其功用也知言養氣其藴藉也尊王賤伯與齊
　梁之君開陳者其事業也闢楊墨惡鄉原所以衞其
　防以承禹周孔子堯舜之統者也故上下篇之終皆
　以此
　孟子於齊梁之君惓惓於五畝之宅百畝之田及庠
　序學校之政然皆遏其好利之心擴其不忍之心蓋
　徒法不能以自行也
梁惠王上

孟子見梁恵王章總㫖　徐儆弦曰義利二字是治道
　學術大闗節明此則純王雜伯君子小人皆一時勘
　破故大學之書以此而終七篇之論以此而始
孟子見梁恵王兩節　翼註曰梁王說利是功利之利
　非専指財利也
王何必曰利節　湯霍林曰梁王之非不止在利又在
　利吾國三字他只曉得有我便不知有大夫士庶故
　孟子意以仁義挽他仁義便是大公無我之心　張
　彦陵曰言利而曰何必有㫁然不必言之意言仁義
　而曰而已矣有舍此無可言之意　又曰這兩句且
　只就理欲上看到中間乃直陳利害出來　又曰仁
　義乃人性所固有亦有二字可味　邵(闕)　曰唐虞
　人心道心之訓說得緊細孔子喻義喻利之㫖說得
　分明孟子何必亦有之語說得嚴切　此仁既是専
　言之仁而又與義對說者與中庸三達徳之仁同例
　但彼以仁知對說則是知行之分此以仁義對說則
　是存心制事之分大抵仁有三様看法有専言之仁
　有偏言之仁有専言而又與義與知對說之仁　東
　陽許氏謂愛之理含體用是矣謂心之徳只說體未
　是論語有子孝弟章吳氏程說自明　朱子曰所謂
　事之宜是指那事物當然之理蒙引謂如此是義亦
　一半在外了又曰據事而言只喚做理不喚做義按
　蒙引不是朱子固曰理雖在外而實具於心矣註事
　之宜即所謂在物為理也蓋此義字包得理字
王曰何以利吾國節　張彦陵曰以首句為綱王為大
　夫士庶之表帥利風一倡不至攘奪不止可見利之
　端自王啟之害之實亦自王受之利之不可言如此

大全辯惟適張氏曰此節當玩三曰字及何以字

　凡弑君奪國遺親後君皆從此一念胚胎曰字乃心
　口相商深機隱智藴蓄處　上而言利即不取之於
　下而下猶將化之而况其勢必取之於下也下而言
　利即不至奪其上亦非上之利也而况其勢必至於
　奪上也故曰上下交征利而國危　蒙引疑萬取千
　焉二句為不可曉謂如天子畿内千里只得萬乘其
　公卿諒非只一二人欲毎人各取其十之一則萬乘
　盡矣天子又於何而取給按依愚說只以其所統屬
　而言則可無此疑　張彦陵曰後義先利雖主下之
　人說却根上好利来
未有仁而遺其親者也節　梁無知曰上面說危說弑
　說奪則遺親後君極矣仁義却無此禍　張彦陵曰
　不遺不後皆自一念真切懇惻中流出一切利害都
　不計較　翼註曰一說君親二字俱指梁王說看来
　只可結歸梁王正講還閒閒說　張彦陵曰二者也
　字正應大夫士庶說
王亦曰仁義而已矣節　張彦陵曰王亦曰仁義直是
　要他行仁義何必曰利直是要他不求利不只說不
　說便罷　綱目於諸國未稱王之前則正名書侯如
　曰魏侯斯卒齊侯来朝之類既稱王之後則改書君
　如曰楚君類卒魏君罃卒之類此法本春秋不與吳
　楚例然則孟子書王可乎曰春秋綱目所以正萬世
　之法也孟子稱王者所以明遵時之義也綱目亦止
　書君而不純依春秋楚子之例蓋此時天命已改朱
　子亦不得尊周矣
　附車乘考　車乘之制包氏謂十井出一乘方百里
　之國適千乘是八十家出一乘也此雖與孟子公侯
　百里伯七十里子男五十里之說合然朱子疑其非
　八十家所給　馬氏與前漢刑法志俱謂千乘非百
　里所能出必方三百十六里有竒方能有千乘刑法
　志本周禮謂四井為邑四邑為丘四丘為甸甸凡六
　十四井出車一乘則是五百十二家而出一乘也馬
　氏本司馬法謂井十為通通十為成成出車一乘則
　似八百家而出一乘丘氏曰甸方八里旁加一里則
　方十里為一成積百井其中六十四井為田其三十
　六井則山川城郭以四數之者田之實數也司馬法
　以十數之者兼山川城郭而言也然則馬氏與刑法
　志之說其實一也朱子謂馬氏說八百家而出一乘
　者偶誤耳蓋總之千乘非百里所能出矣　按孟子
　公侯百里之說與周禮公百里侯四百里之制雖不
　同然周禮之所言者乃附庸也則疑所謂千乗者亦
　兼附庸而言非必皆其國之所有大夫百乗亦以其
　所統屬而言非必皆其家之所有也集註謂地方百
　里出車千乘者亦大槩言之耳　程氏復心謂是孟
　子假設之言蒙引謂直是孟子之誤恐俱非也　又
　按邢氏論語道千乘章疏云千乗有七萬五千人則
　是六軍矣禮天子六軍出自六鄉萬二千五百家為
　鄉萬二千五百人為軍地官小司徒云凡起徒役無
　過家一人是家出一人鄉為一軍此則出軍之常也
　天子六軍既出六鄉則諸侯三軍出自三鄉閟宮云
　公徒三萬者謂鄉之所出非千乘之衆也千乗者自
　謂計地出兵非彼三軍之車也二者不同故數不
　相合所以必有二法者聖王治國安不忘危故令所
　在有出軍之制若從王伯之命則依國之大小出三
　軍二軍一軍而已若其前敵不服用兵未巳則盡其
　境内皆使從軍故復有此計地出軍之法又按陳祥
　道禮書曰賦雖至於千乘而兵不過三軍三軍五百
　乗而已則五百乗三鄉之所出也千乘闔境之所出
　也　按依邢氏陳氏之說則千乘止是都鄙之所出
　尤非百里之國所能辦矣益可信其兼附庸而言也
可疑者天子六鄉方百里故能出千乘尚書大傳

　曰古者百里之國三十里之遂二十里之郊如此則
　安能出五百乘且三鄉既有五百乘則三遂復有五
　百乘是鄉遂所出已有千乘此亦未必然也竊恐天
　子六軍出自六鄉諸侯三軍則出自三鄉三遂似為
　近理試質之髙明者　陳祥道禮書曰古者或以甸
　為乘或以乘為甸以甸為乘稍人掌丘乘之政令禮
　記惟社丘乘共粢盛是也以乘為甸春秋衞良夫乘衷
　甸兩牡是也蓋乘者甸之賦甸者乘之地　按都鄙
　有甸法鄉遂無甸法而周禮以遂為邦甸者意者以
　其外拒於甸而名之也
王立於沼上節　龜山楊氏曰梁王顧鴻鴈麋鹿以問
　孟子則是曰字當連上也　按梁王口中說賢者不
　要太深彼自誇盡心之主未必自居不賢須說有分
　寸
賢者而後樂此節　所爭在賢不賢不在樂不樂梁王
　著意在樂不樂孟子著意在賢不賢上　賢者而後
　樂此二句只虚說為是故下二節方發明其意存疑
　謂樂非人君所禁但要能享與不能享爾賢者而後
　樂此能享其樂也不賢者雖有此不樂不能享其樂
　也似非此節語意　張爾公曰唐憲宗元和七年上
　御延英李吉甫言天下已太平陛下宜為樂李絳曰
　漢文帝家給人足賈誼猶以為厝火積薪之下不可
　謂安今法令所不能訓者河南北五十餘州烽火屢
　警水旱時作倉庫空虚此正陛下宵衣旰食之時豈
　得遽為樂哉上曰卿言正合朕意退謂左右曰吉甫
　専為悅媚如李絳真宰相也
經始靈臺節　經之營之不對經之承上經始来言既
　經之而即營之也諸家未有明說愚意如此　東陽
　許氏因魚鳥上看出文王徳被萬物此非正意正意
　只是民樂其樂意　古之人即指文王與民偕樂二
　句俱貼文王講蒙引存疑淺說皆然然則當於言外
　推開以見凡為君者皆當與民同樂而後能有其樂
　也　翼註曰與民偕樂是平日仁政不是以臺池之
　樂偕民　張彦陵曰偕樂指平日治岐之政說　翼
　註又曰滿堂而飲酒有一人向隅而悲泣則一堂皆
　為之不樂故必與民偕樂而後樂此蓋一本萬物之
　心若但以危亡不作而能享其樂則淺矣　艾千子
　曰即此偕之一念胸中之天地自舒目前之境界自
　活偕樂處正是能樂處　徐儆弦曰能樂處是中和
　位育天地變化蕃盛氣象
時日曷喪節　民欲與之偕亡二句似亦當貼桀講註
　引此以明云云似亦當補在言外　張彦陵曰豈能
　獨樂句不必說到覆亡民情到偕亡地位滿目皆愁
　慘之象君心下自是不樂豈能晏然稱快於臺池鳥
　獸之間故能豈能相叫應正見人君不可不公樂於
　民耳　覆亡亦須兼說
寡人之於國也章總㫖　張彦陵曰按通章當以盡心
　二字為主蓋王者之政王者之心為之也看他許多
　經制區畫那一件不從不忍之心做来有不忍人之
　心斯有不忍人之政惠王自謂盡心乃其所移者特
　民間之粟耳而况不知檢不知發心忍極矣安得言
　盡耶孟子抉出病源以動其不忍之良　徐岩泉曰
　天地以生養為心而以其所不及之權付之君故君
　也者乃大寄之以生養之權者也斯民失所賴之以
　區處而雨暘氣數不齊賴之以燮調聖人參贊化育
　之功正在於此却乃於凶荒札瘥漫不知所以處之
　徒歸罪歲凶天之立君之意至此孤矣况有虐政以
　使民飢而死耶　徐自溟曰此章重養不重教重農
　不重桑重穀不重材木治貴因民不貴移民貴在平
　時不貴在臨荒時貴得民心不貴較民數貴厪恤天
　下不貴轉移一國
寡人之於國也節　張彦陵曰盡心就救荒上說河内
　四句正盡心之事移粟比移民更重移民以就粟復
　移粟以就民委曲區處益見盡心處　徐儆弦曰盡
　心焉耳矣此便是梁惠王的病根假如不違農時兩
　條自有許多設施措置法制禁令今全無施為只是
　一個盡心便是有其心無其政與宣王不忍一牛之
　心一般　張彦陵曰何也二字是推到歲凶上去見
　得人力無如之何便含罪歲意
不違農時節　蒙引講不違農時極與註合但看来兼
　四時農隙講亦可不知註何以専主冬言想是欲舉
　其要者言之耳　張彦陵曰不可勝食勝用只說生
　殖繁多尚未到人食用上養生喪死無憾方是食用

又曰無憾二字最重蓋王道本乎人情使生計稍

　立人心不至渙散然後可以創制立法以圖經久
　又曰勿以不違等盡言因天五畝等秃是人為要曉
　得不違不入時入亦係乎人田里樹畜之生息亦本
　於天段段是聖王心思段段是天地利澤　此說雖
　似背註然註所以専以(闕)
寡人願安承教四節　張彦陵曰只將四句相形說去
　不言厚斂而厚斂自在其中
獸相食兩節　獸相食節似就是非上論作俑節似就
　利害上論看来蒙引意亦如此但說得不甚明白
晉國天下莫強焉章總㫖　此章論仁政與上章一様
　只是先除其虐政所謂王道之始王道之成者俱未
　暇及他日告齊王曰耕者九一仕者世禄闗市譏而
　不征澤梁無禁罪人不孥似亦只是省刑薄斂之事
張彦陵曰通章總以百里可王句為主以施仁政

　三字為綱以省刑薄斂為眼目而精神轉折處全在
　暇日二字上　以彼奪其民時看来知此說為有理
晉國天下莫強焉三節　張彦陵曰晉國莫強指先世
　說　又曰曰省曰薄全要發他不忍的念頭方切仁
　政上暇雖是耕耨之暇正是刑賦所寛之日也蓋煩
　刑横征民皆重足而立矣　嚴刑由於重斂蒙引亦
　有此意然須知此是餘意本文只是平列　耕耨以
　下依註是省薄之效然是說能省薄然後民得盡力
　於耕耨而有暇日以脩孝弟忠信非謂一省薄而自
　能耕耨上不必教而自能孝弟忠信也　張彦陵曰
　脩即脩整之脩不但是講明入事出事正自脩也孝
　弟是百行之本忠信只是一誠貫乎百行中者勿分
　屬　入事出事雖正是脩然語氣非以入事出事為
　脩之實也脩就自家身上說入事出事對父兄長上
　說翼註曰脩不但講明便有身體力行意說得極是
　又曰入以事父兄出以事長上正是脩也非脩以後
　事也則說得欠分明矣　孝弟忠信蒙引分貼父兄
　長上存疑不分存疑較長淺說亦從存疑　可使制
　挺蒙引有二說一說則是以彼奪二節為所以可使
　撻之故一說則是以可使制挺為在我有必勝之形
　以彼奪二節為在彼有必敗之勢蓋可使制挺猶未
　能無敵也至下二節則直言其無敵矣後說為勝
彼奪其民時三節　奪民時只是以嚴刑重斂奪之不
　必開説　梁無知曰疑最害事人之所以不聖賢治
　之所以不帝王者俱是疑作梗耳若能自信而不疑
　何事不可為
孟子見梁襄王章總㫖　張彦陵曰通章大㫖只重不
　嗜殺人四字然要得久旱易為雨勞民易為仁意
　徐儆弦曰孟子告幼君先發其不忍人之心所以正
　其本也
孟子見梁襄王二節　惡乎定淺說曰蓋謂列國分爭
　天下當待何人而後定也愚意蓋謂天下當待何時
　而後定也淺說似未是　定于一時解有以廢封建
　之意說者大謬周之盛時千八百國何常不是一耶
就能一之四節　徐玄扈曰世豈有嗜殺人之理人豈
　有嗜殺人之心只縁嗜利故嗜殺興兵搆怨是也嗜
　欲故嗜殺如狗彘食人食是也人主能回殺機為生
　機則能轉不一為至一　翼註曰不嗜殺人包得廣
　如刑罰稅斂皆(闕)　人不但操刃也　不嗜殺人之
　所以能一者以當戰國之時也蒙引說得最好然須
　知此是王知夫苗以下意思此處似未當露此意存
　疑已見及　徐儆弦曰受牛羊而為之求牧與芻尚
　不可立視其死况為人之牧而甘於殺人惡在其為
　人牧哉故不曰天下之人君而曰天下之人牧此
　牧字嗜字中却有深意　翼註曰望以心言歸以身
　言
齊桓晉文之事章總㫖　翼註曰全章分五段看首段
　至是心足王是斥伯崇王而許齊王之足王内保民
　二字是一章之大指不忍二字乃是保民之源頭次
　段至遠庖㕑是啟王以察識次段至善推所為是啟
　王以擴充次段至孰能禦之是揣王不能擴充者病
　在求大欲發其病而藥之末段說到制民恒産正是
　保民之實政　愚意分六段更妙自王說曰至折枝
　之類也另是一段是明其可以保民而王自不為也

張彦陵曰齊王病根在大欲二字故開口便問桓

　文下文闢土地朝秦楚蒞中國而撫四夷正桓文事
　志向桓文則悖其真心興兵搆怨以戕生民皆不暇
　顧故孟子以王道奪伯功而以保民不忍之方藥之
齊桓晉文之事兩節　仲尼之徒無道桓文之事者不
　可謂仲尼則道而仲尼之徒則不道蓋如春秋所記
　只是紀其事錄其功而已至其經營伯業之事則固
　未嘗道也玩大全范氏朱子之說可見王氏若虚說
　欠分明　胡敬齊曰聖人不忍生民塗炭故取伯者
　之功聖門明脩己治人之道故羞稱伯者之事
徳何如節　王以道言若只論其功則下文朝秦楚等
　宣王固己欲之矣　保民而王見得甚易甚平　張
　彥陵曰此處保民慢露心字　陶逸則曰保有保養
　意含下衣食保有保全意含下老幼敎育保有保恤
　意含下凶年死亡保有保䕶意含下興兵搆怨
若寡人者節　存疑謂羊血如何釁得鐘孟子姑以此
　贊之主於開導其君耳看来如何見得羊血釁不得
　鐘此意殊不必
是心足以王矣節　張彦陵曰問愛牛之心如何便足
　保四海李衷一曰心只是一箇心但人只為私意旋
　起便把真心来蔽了若無所蔽處真心自然透出来
　齊宣於觳觫之牛無些些相干故無所蔽真心便自
　透出若於百姓這㸃良心豈沒有只為争地争城便
　殺之而不惜窮奢極欲便横征而不惜逞氣作威便
　嚴刑而不惜此不忍人之心苟無這㡬般遮蔽照依
　見牛而發勃不能已百姓安得不愛故知愛牛愛民
　同是此心只是蔽不蔽發不發耳孟子啟迪人這極
　是痛快處　此章心字正對桓文之事看　張彦陵
　曰連百姓以王為愛亦是假設疑團當時未必有此
　語　問此所謂察識止是察識其愛牛之心乎曰雖
　是如此然孟子之意是要他認得此心既認得則後
　遇善心發時皆可識矣然後有以為擴充之地矣東
　陽許氏說甚明　新安謂王有愛物之心可知其有
　仁民之心為欲所蔽而要其擴充耳　擴充即推恩
　也　推有二由愛物之仁術反而得其所以親親仁
　民者此逆而推之也由親親而逓推之以仁民愛物
　此順而推之也南軒雖謂孟子非使之以其愛物者
　及人然其實推内兼有順逆二項也　論来所謂擴
　充者心上也要擴充事上也要擴充由心而達之事
　亦可謂之擴充然此章只重在心上有其心斯有其
　事也亦有有其心而無其事者只是其心未至爾如
　宣王愛牛之心真切自然生出個術来心與事不分
　兩項也故集註所謂擴充者只是擴充其心而政自
　該在内後面說推恩說發政說制産雖俱就事說然
　皆本心上来四端章亦然若離婁首章則重在政上
　所謂有仁心不可以無仁政也此另是一様說話
誠有百姓者節　張彦陵曰然字雙頂愛與不忍来
　即字恐是即如夫子所言之意若作不及計較意則
　齊王此時已能察識矣
王無異於百姓之以王為愛也節　翼註曰古人文字
　意在筆先先有仁術一解乃有何擇一難也　是誠
　何心為愛為不忍自家都不識了
無傷也節　四書脈曰無傷也言以羊易牛無傷於不
　忍之心也　翼註曰不忍一牛是仁曲全不忍一牛
　之心而不為禮所妨碍是為仁術勿以牛得全鐘得
　釁平說則又是一禮術矣　徐用齋曰仁術二字乃
　通篇一大樞紐仁者含天地萬物之體術則可以妙
　天地萬物之施下文所發之政所制之産皆術之顯
　用處　此節術字雖要緊然却不重在術上只是見
　術正所以全其仁無傷於其仁也可以見王之此心
　本無不善　翼註曰見牛未見羊勿平說所見止此
　牛故不忍之發獨注一牛若羊則未見不妨以代其
　死耳　張彦陵曰易牛時全不曾打㸃若一打㸃便
　又有一個不忍出来　蒙引曰謂之理未形以是時
　未有心可言故曰理而已蓋理素具於心隨感而發
　者也按蒙引太拘集註所以上言心下言理者不過
　是互文耳　四書脈曰見生不忍見死聞聲不忍食
　肉此心人孰無之只為經過庖廚聞見得多遭雖知
　可憐而奪於祭祀宴享必不可廢故且忍情食之一
　次兩次後便心硬了如看刑人眼慣便不見慘久之
　不忍之心日忘日絶君子於此有術焉只是不經庖
　廚使此心養而不發待有遇而發時決不使發而不
　遂也　沈無回曰遠庖廚是君子善養不忍之心處
　所謂仁術也王以羊易牛便是此意故孟子實之使
　之自信見此心雖君子不過如此可見得禹湯文武
　同此血脈耳
他人有心節　張彦陵曰齊王口口說不忍竟不知不
　忍是何心被孟子見牛未見羊一句打動觳觫光景
　宛然在目方識得此心不從外得　沈無回曰疑問
　補云戚戚所謂不忍觳觫之心也但昔日得於偶觸
　而不覺今得於開啟而認取爾　又曰齊王止見得
　一牛之不忍耳而不能自見其不忍之量故問曰此
　心之所以合於王者何也不知以此不忍之心保民
　而王與易牛别無二法
有復於王者節　張彦陵曰用力用明用恩此用字最
　好人皆有力有明但自不用耳為不用恩正獨何與
　之故
不為者與不能者之形何以異節　姚元素曰孟子既
　要王擴充何不就以老老幼幼說明與他只緣齊王
　認保民而王甚難故先分疏其難易緩急使之了然
　而後告以用力處
老吾老節　此節是一意反覆大意謂王道甚易不過
　在推恩但施之要有序耳何難之有存疑可玩　看
　来只老吾老三句意思已盡了有循序意有不難意
　言循序而推之甚不難也引詩只作一證故推恩至
　而已矣則但是結上語故推恩二句結老吾老三句
　古之人二句結詩古之人雖通指堯舜三王然其實
　即指文王推廣結之不是另尋一證也故曰只一意
　反覆　翼註謂天下運掌且只重運掌見推恩之易
　意便不與保四海相犯善推其所為却重善字見推
　恩之序意方不與舉斯加彼犯重如此看則前後文
　氣兩様了恐未融　又曰運掌有守約施博意即寓
　心字詩不過證之耳　徐岩泉曰天下可運於掌者
　天下雖大老幼同也吾不過以吾老老幼幼者而及
　之只是一個法子不須别法　翼註曰王者以天下
　為家故曰家邦純指國言　李九我曰善推只是無
　欲以蔽其心則親親仁民愛物之理隨感而見推行
　之下自然毫髮不差無容一毫調停斟酌於其間
　雙峰說得順推逆推二意明白但須知此節本文只
　說得順推若逆推意自在言外　翼註曰今王恩及
　二句與前段辭同意異前段承有復於王来是說易
　其所難而反難其所易此段承善推其所為来是說
　先其所後而反後其所先前獨何與是起下不能不
　為此獨何與是起下興兵搆怨
權然後知輕重節　上文既言獨何與則宜緊接興兵
　搆怨矣却又說權度一節者何故蓋先言民物之不
　可倒置然後說出所以倒置之故也輔氏說極明
　不忍之心方發則欲其察識不忍之心既蔽則欲其
　量度　徐岩泉曰大學治平之效自格致始孟子教
　齊王保四海直打個權度出来便是良知作用
抑王興甲兵節　張彦陵曰興甲兵三句串說興甲兵
　以危士臣而與諸侯搆怨重在危士臣一句正見其
　不保民而功不至於百姓處　曰然後快於心與又
　是挑動他不忍之心見得愛民之心亦所必有但為
　欲所蔽耳　註曰欲其以此而度之也蒙引謂此又
　是一重度了最是不可以此節為正解王請度之也
　蓋集註不過謂此節亦有度的意思其實此節度又
　非上節之度也　興兵搆怨是所以不合權度處朱
　子小註謂此便是不合權度處稍差若謂此亦是不
　合權度處便不差是即蒙引所謂又是一重度也
王之所大欲節　張彦陵曰孟子亦知王之大欲不在
　肥甘五者只借此以形出他好大喜功之心　又曰
　王之諸臣二句似冷實是輕覻齊王口氣盡在廷之
　臣不過頥指氣使供耳目口體之人耳可謂齊無人
　焉
若是其甚與節　董思白曰鄒敢與楚戰便見鄒有不
　自量之意分明道著齊王倒轉便不是　方千里者
　九只是大槩說新安陳氏以九國實之不是然則宋
　中山豈與秦楚同為千里耶
今王發政施仁節　張彦陵曰此節承上反本来發政
　所以施仁串說四欲字正與大欲欲字相應要見得
　合天下之欲為欲方是大欲此只就士農商旅心上
　說至孰能禦方說他歸附　唐士雅曰發政施仁即
　從愛牛不忍之心發出士農商旅皆来歸者即運掌
　保四海之意　發政制産皆本仁心来但發政施仁
　句施仁二字頗輕蓋本於仁心而發政以施其仁也
　不可即以白文仁字為主翼註不是又兩個反其本
　只指發政制産但發政制産則又從仁心上出來耳
　言發政制産則不必言仁心而仁心自在其中矣
吾惽不能進於是矣節　徐儆弦曰孟子畧道㡬句便
　能使王笑又能使王悅又道㡬句王却笑而不言又
　道㡬句王即云吾惽不能進是皆精神鼓舞處亦一
　篇中之機闗也
無恒産而有恒心者節　張彦陵曰此節雖有士與民
　兩様只重民上下言無恒産之弊至於罔民可見士
　既不可多得而民又至於易犯刑此恒産所以不可
　不制也罔民二字又打動他不忍之心　析疑鄧定
　宇曰人之有恒心者有所顧忌檢束是有所不為失
　其恒心則無所檢若無所檢則無所不為矣　又析
　疑曰因無恒心許多曲折非全無也　張彦陵曰放
　辟邪侈便是無所不為無兩層
是故明君制民之産節　張彦陵曰此節制字重看有
　區畫分授周詳意思在必使字貫下四句合看纔見
　制産之妙
今也制民之産節　張彦陵曰按明君制民之産今也
　制民之産其制産未嘗不相同也然從救死不贍看
　来此非百畝之田之制也因其所制之産而立為厚
　斂之法耳名為制産民且為産所累矣安得謂之恒
　産　又曰恒心只是一個虚而言之則曰善實而言
　之則曰禮義又曰禮義要對放辟邪侈說
五畝之宅節　張彦陵曰五畝節正是制民恒産之法
　五畝百畝蠶桑雞彘是一定之制其區畫之妙全在
　樹畜以時勿失勿奪上可以衣帛食肉正與仰足以
　事父母應可以無飢正與俯足以畜妻子應庠序一
　段正與驅而之善民從之也輕應所謂有恒産者有
　恒心也老老幼幼各得其所此等作用俱從不忍一
　念區畫出来所謂仁術也　翼註曰五畝之宅専重
　制産邊而謹庠序之教特帶言以應上恒心耳與告
　梁王不同
　附張侗初雍訓曰孟子打動人都在本心上透入不
　忍觳觫即所謂乍見孺子入井之一念也這謂之仁
　然不忍孺子入井畢竟當下千思萬想要尋個方法
　去救他決不孟浪就過了只此便是個術此術就不
　忍入井一念合幷来的不忍觳觫以羊易牛也就從
　不忍一念合幷来的直捷發生處自有一個神明區
　畫這謂之術若說箇羊小牛大此是愚人在牛羊上
　起見不根天性發生這就是納交要譽惡其聲念頭
　了所謂術者非委曲周旋轉移計較之謂也孟子曰
　徳慧術知有此徳慧自然有此術智有一種真念頭
　便有一種真妙用莫為而為莫致而致連齊王自已
　也不覺　又曰齊王不忍若在牛羊上起見便埋没
　了本心夷子厚葬其親若在葬埋上起見便抺殺個
　仁孝因葬埋有厚便有個薄来對他此皆從禮制既
　備後較量厚薄也與本心何干且追遡當初沒有禮
　制的時節而掩之一念却是何念因此而起葬埋則
　葬埋原已屬厚道矣墨者以薄道矯之只在太厚上
　生分别也夷子一向為厚薄之說所狃却忘了本心
　今把本心喚起来但憮然曰命之矣識得本心稱家
　有無薄亦是厚不識得本心金棺石槨厚亦是薄
　指出此兩段見術不是人為的術道不是人為的道
　大抵道術人各一見如管商老莊孫吳只因原頭差
　别耳孟子一生單提不嗜殺人救當日好殺之君單
　提正人心破個邪說詖行所以為大有功於聖人聖
　人先知先覺只是要人識認本心
　四書講義困勉錄卷二十四
欽定四庫全書
　四書講義困勉錄卷二十五
　　　　　　　　　　贈内閣學士陸隴其撰
梁恵王下

莊暴見孟子曰章總㫖　張彦陵曰試觀常人之情獨
　樂不若與人之甚與少樂不若與衆之甚而况為民
　上者乎故觀疾首蹙頞之民則知獨樂之效觀欣欣
　喜色之民則知同樂之效夫好樂之公私稍異而民
　情之向背䪺殊可見樂論公私不論今古今王與百
　姓同樂則王矣何論先王與世俗哉
莊暴見孟子曰三節　湖南講曰樂有情有文若論文
　則一代有一代之制作逈然各異論情則樂不過導
　和宣鬱有何不同
可得聞與節　翼註曰此節且只泛就常情言未說到
　人君上與衆衆字亦不指百姓只是多人也　張彦
　陵曰獨樂二段不是問他全是啟發他一段公心以
　為言樂張本
臣請為王言樂四節　彦陵曰此兩節俱是設兩個情
　景如此非齊王實事　按今王鼓樂不論今樂古樂

徐儆弦曰舉疾首蹙頞舉欣欣然有喜色皆不問

　其今樂與古樂也下一舉字便有意思在　吳省菴
　曰一不與民同樂便是好樂未甚民便疾首蹙頞則
　雖好先王之樂何裨於治一與民同樂便是好樂甚
　民便喜色相告則雖好世俗之樂何妨於治　大全辯
　或曰頞阿葛切說文云鼻莖也從鼻曷作齃史記蔡
　澤傳魋顔蹙齃齃即頞也額鄂格切說文云額顙也
　本作額按鼻莖與顙異集註頞額也誤疏云蹙其鼻
　莖朱子獨不采用何歟　張彦陵曰車馬亦謂之音
　者升車則馬動馬動則鸞鳴鸞鳴則和應故也　存
　疑謂何以上不當用不然二字看来即用不然字亦
　不碍其為欣幸之詞依蒙引可也附羽旄考　禮書
　曰周禮司常掌九旗之物名日月為常(王)交龍為旗
　(諸侯)通帛為旜(孤卿)雜帛為物(大夫士)熊虎為旗(師都)鳥隼為
　旟(州里)龜蛇為旐(縣鄙)全羽為旞析羽為旌然熊虎為旗
　而九旗亦謂之旗經傳凡言旌旗是也日月為常而
　諸侯之旗亦謂之常行人公侯伯子男建常是也交
　龍為旗天子之常亦謂之旗覲禮天子載大旗是也
　析羽為旌天子至大夫士之旂亦謂之旌樂記龍旂
　天子之旌是也亦猶五溝皆謂之溝五涂皆謂之涂
　八法皆謂之法也　又曰干首注以旄旄首注以旌
　則羽毛所以為旗飾也旗皆有羽旄而全羽之旞析
　羽之旌又與夫飾旗者異矣　按禮書則是旌旗二
　字在九旗中未有専指若大槩言之則旌指竿首之
　羽旗指畫帛又舉旌可以該旗舉旗可以該旌故註
　曰羽毛旌屬蓋旗總名羽毛特其屬之一也小註引
　全羽析羽欠明
文王之囿方七十里章總㫖　管登之曰朱子嘗謂
　文囿在三分有二之後論世得矣猶未察其地也周
　都岐豐山林多於原野囿雖七十里未嘗奪民耕稼
　之地而民反食其利安得以為大齊都營丘郊闗之
　内方四十里即有山林可依必侵及民之耕地焉然
　三代之衰國以四時之蒐苗獮狩為一重事而民俗
　澆漓日甚無禁則法弛儒者不可執孟子之說而謂
　齊國可以無囿囿禁可以無設也　張彦陵曰齊王
　就制度上說大小孟子在民心上說大小上下相形
　全要得引誘齊王意
文王之囿方七十里兩節　張彦陵曰民以為小不是
　嫌他小只是不覺得大蓋若已有之併其大亦忘之
　也若說囿之所出有限民之所取無窮反覺私而有
　意蒙引主此殊誤
臣始至於境節　蒙引曰國外百里為郊郊外有闗闗
　蓋與鄰國交接之界限也以此推之恐謂太公周公
　之封齊魯為方百里者為可疑按蒙引不是依禮書
　古者百里之國二十里之郊註云云者以此時齊地
　已不止百里耳豈可遽以疑周公太公之初封乎
交隣國有道乎章總㫖　張彦陵曰通章雖分知仁勇
　三段合之總成交隣之道其意總歸在安天下上
　徐儆弦曰仁智與勇理無二致而交隣除暴事不相
　妨苟仁專恤小而不顧養亂以殘民智專事大而不
　知自強以立國則仁必貽害於人智必受辱於已反
　為不仁不智了故湯事葛而征葛勾踐事吳而誤吳
　則勇又濟其仁智之不及者也　知仁勇本不可以
　事分只如以大事小一件非知仁勇兼備者不能不
　必說到事大而後見其知說到除暴而後見其勇也
　餘俱倣此然此章則以事分配者也蓋以大字小非
　不可以見智勇而藉仁處為多以小事大非不可以
　見仁勇而藉智處為多除暴亦然　知仁固分配事
　大事小矣而知者仁者則似不必分為兩項人如一
　人也方其事小則見為仁方其事大則見為知耳然
　此章則又分為兩人者也有一等自然合理之人則
　能以大字小有一等不敢違理之人則能以小事大
　惟勇則即就知仁内見耳　知者仁者既分為兩項
　人則所謂以大字小以小事大者似亦是交互言之
　也仁者非不能事大智者非不能字小但有安勉不
　同耳然此章則又不作交互看者也仁者雖亦能事
　大而知者則未必能字小蓋樂天畏天雖總是一個
　理然既有樂畏之不同則其所見為天者亦不能無
　淺深之别故以大字小之天有非知者所能知者矣
　此知者與利仁者又較淺也　右上三條首條無可
　議下二條亦依大全蒙存如此講耳湯睡菴四書脈
　曰仁者知者不是兩様人以所處之勢異也似尤直
　捷當俟再定
交隣國有道乎節　大全辯或曰文王事昆夷但與民
　休息不忍窮兵黷武與漢文帝無異屈體和親則昆
　夷非其比大約如漢宣之撫呼韓耳周自太王而後
　夷狄漸衰漸遠岐周之境文王安輯其部落亦僅猶
　後世之處降夷所以終武王成王之世未聞有事西
　北只東土一帶尚煩經營此周初得盡力東方之本
　也
以大事小者節　四書脈曰以大事小四句說他這等
　含容是樂甚麽乃樂天者也這等敬謹是畏甚麽乃
　畏天者也天即理也我為大理合當含容我為小理
　合當敬謹　按淺說先講天字睡菴先講樂畏字俱
　可若睡菴又云只重二個天字樂字畏字已上面發
　了此却不是天字獨非上面所已含乎　張彦陵曰
　樂天畏天上文事小事大内已含此處只㸃出天字
　以顯仁智之妙耳不是推原所以事大事小之故也

又曰畏天不但不敢侮大挑釁兼有兢兢自治意


翼註曰樂天畏天天字還是上天但䆒言之則是

　理而已保天下保一國俱是實事不止是氣象規模

四書脈曰在已無可乘之釁在人無興師之名

　此節不過見得交隣之善以見其道之當盡耳非别
　其優劣也　理與勢分言之是二件合言之亦只是
　一件凡勢之所不可為者亦是理所不當為而理所
　不當為者勢上亦自行不去故註於首節兼言理勢
　而次節只以理言存疑亦明若離理之勢君子有所
　不計矣
畏天之威三節　按淺說以王請無好小勇以下不粘
　著交隣意不必　敵一人當活看蓋勇之大小不在
　所敵之衆寡漢武帝之出師塞北隋煬帝之渡海征
　遼元世祖之興師日本豈是敵一人者然豈不是小
　勇　大字意雖在下三節然如淺說講云勇之大者
　據義理之當然發吾心之震怒敢誅天下之所當誅
　不避衆人之所畏避出其鋒刃雖千萬人不可得而
　當也王請大之如此說却不妨
王赫斯怒節　游立軒曰侵阮不已則其害之滋蔓無
　已亦天下之憂也故一遏宻人而有以答天下之望
　豈惟阮民安天下之民舉安　吳因之曰此文王之
　勇也氣脈從寡人好勇来言王以好勇為疾如詩所
　云這豈不是文王之勇但文王一怒而安天下之民
　則其勇大矣武王節同　蓋以文王之勇而形出好
　勇之不足為疾也要看得言外来厯處　翼註曰此
　文王之勇也未可露大字下句方見其大
天降下民節　張彦陵曰天降五句推上天立君師之
　意有罪無罪二句言已必盡君師之道一人二句是
　孟子釋書辭　饒氏謂書之越厥志指君而言君字
　即指武王也　翼註曰一人泛說不指紂　焦漪園
　曰文王大而密人小文王嘗事小矣密人終不可化
　則一怒伐之而亦不害其為仁是其勇也仁者之勇
　也而奉天討者亦樂天者矣武王小而紂大武王嘗
　事大矣紂終不可化則一怒伐之而亦不害其為智
　是其勇也智者之勇也而奉天討者亦畏天者矣
今王亦一怒而安天下之民節　李衷一曰一怒安民
　非即併鄰國而有之或鄰人悔禍可與更新則元兇
　既剪依舊和好如初吾不殄彼之祀便是仁吾可固
　吾之圉便是知小大咸獲其安便是天下之民舉安
　以此言一怒之勇亦是交鄰之道也
齊宣王見孟子於雪宮三節　張彦陵曰非上之非是
　非議非也之非是非理　存疑謂樂民四句泛言上
　下休戚相闗之情樂以天下二句方正就為上者身
　上說亦不是　張彦陵曰樂以天下二句言憂樂之
　大同要模寫一段渾融浹洽的光景然此二句不是
　另一層就在上四句看出兼君民言而以君作主言
　人君以已情通於民因使民情通於已是人君憂樂
　不以已而以天下也蓋民之樂君憂君皆君以之憂
　樂通天下此全是太和景象故謂其可王
昔者齊景公問於晏子曰節　翼註曰何脩脩字亦莫
　放過下面廵所守述所職補不足助不給正是所脩
　也
天子適諸侯曰廵狩節　蒙引謂廵狩述職說恩惠及
　民不得殊不是吾以為巡狩述職之惠較補助更大
　但補助之惠顯而易見故民之所歌者乃在彼而不
　在此耳按翼註以此節重在省耕省斂然看来殊
　不必蒙引存疑淺說亦皆大槩說　玩存疑則補助
　不止是發倉廩勿拘為妙　四書脈曰觀夏諺所云
　安有人不得而非其上者　張彦陵曰為事亦所以
　為民此意只可渾見不可分無非事者以上為為事
　省耕二句為為民遊豫乃是一意自巡省而行謂之
　遊自暇豫而出謂之豫休助亦是一意自上所與曰
　助自下被惠曰休　蒙引存疑雖有分别之說然此
　是解字義有此意若此章正義自當作一意看也
今也不然節　顧麟士曰按通義白雲許氏曰師行而
　糧食謂師衆從君行者皆裹乾糧而徃故有飢而弗
　得食者與大全熬米麥乾飯語較合　按麟士此說
　與蒙存淺說不同然似可兼用　蒙引存疑俱云胥
　讒就是作慝不是淺說明　張彦陵曰讒是謗慝是
　怨還作兩意因其有謗言而見其有怨心也　方命
　虐民句只是上面意帶說下来言彼既方命以虐民
　而飲食之若流(闕)為諸侯憂也飲食若流是指食前
　方丈之飲食存疑謂是就糧食一句說不是
從流下而忘反謂之流節　四書脈曰從流節是實事
　不但釋其義也　張彦陵曰兩忘反兩無厭字最重

翼註曰田獵者蒐苗獮狩各有其時故以廢時屬

　荒飲食者祭祀賔客各有其事故以失事屬亡　然
　須知此種亦是互文耳
先王無流連之樂二節　翼註曰惟君所行不是聽他
　自擇分明要他決意從古　按晏子口中實兼今時
　之弊說但不是聽他自擇之意耳存疑最明
景公說節　張彦陵曰大戒三句重在補不足上　樂
　所以名徴角者只取其切於民事蒙引景公作樂不
　止二音一段此另是一意蓋疑其或如此也不可兼
　用　顧麟士曰前曰事民後曰徴角是篇中眼目照
　應處亦未必為後人穿鑿　景公似不宜作樂其作
　樂者僭也　徐岩泉曰君之欲最難畜止若非真有
　一念懇惻忠愛念頭欲致主於王道誰能攖人主逆
　鱗畜止其欲孟子此言直是借晏子来表己愛君之
　意正感動王心處　翼註曰畜以言言好以心言
　蒙引曰好君而畜之者須畜之於初大畜曰童牛之
　牿元吉止君之欲心止天下之惡人皆謂之畜畜之
　於初則易既盛而復禁則扞格而難勝若止之於初
　如童牛而加牿則元吉矣　大全辯曰宋仁宗慶厯
　四年以杜衍同平章事兼樞密使衍務裁僥倖每有
　内降率寢格不行積詔㫖至十數輒納帝前帝嘗語
　歐陽修曰外人知杜衍封還内降耶凡有求於朕以
　衍不可告之而止者多於所封還也按衍封還詔㫖
　皆所謂畜君好君
人皆謂我毁明堂章總㫖　四書脈曰此章以行王政
　為主首三節因問明堂而欲其法文王以行王政末
　二節因其自諉而欲其推好貨好色之心以行王政
　只是行王政一意　按以行王政為主最是但睡菴
　又云前是正而論之後是婉而通之則不是按前三
　節亦是婉而通之耳　張彦陵曰孟子不論明堂之
　當毁不當毁與齊王之可毁與不可毁而但言行王
　政則不必毁總是誘進之詞　又曰舊說重毁邊新
　說重已邊新說為是
人皆謂我毁明堂節　楊復曰考工記謂明堂五室大
　戴禮謂明堂九室二說不同愚謂五室取五方之義
　也九室則五方之外而必備四隅也
夫明堂者節　此王者只是以位言淺說曰夫明堂者
　王者所居以出政令之堂也最得　張彦陵曰按明
　堂之制久矣宣王豈不知是周家朝諸侯之處未必
　無歆慕之意故孟子便以立明堂本意告他從他歆
　慕處引他行王政上去　又曰行王政就平時出政
　說非指居明堂朝諸侯時事
王政可得聞與節　大全辯卓菴張氏曰北魏文帝欲
　立逋亡緣坐法崔挺諫曰善人少惡人多若一人有
　罪延及閤門則司馬牛受向魋之罰栁下惠嬰盜跖
　之誅豈不哀哉　四書脈曰真是老安少懷天地父
　母之心焦漪園曰文王仁心之流動充滿處如此
善哉言乎兩節　四書脈曰孟子謂王之好貨何妨昔
　者公劉亦好貨但據詩所稱公劉非好寳玉財賄也
　好百姓之有蓋藏又謂王之好色何妨昔者太王亦
　好色但據詩所稱非好柔曼艶冶也好百姓之無怨
　曠　又曰按公劉遷邠在平集安定之後故以完積
　聚為先太王之遷岐在流離播散之餘故以完室家
　為務上節看兩個有字即所欲與聚念頭下節看兩
　個無字即所惡勿施念頭文王發政施仁不外乎此

好貨好色上看出盡性来其意有二一是所好得

　其正註所云循理是也一是能推以及民註所云公
　於天下是也引公劉詩見其能推以及民也引太王
　詩見其所好得其正也各是一意然此章本意重在
　與民同上故於太王詩下補說當是時三句見其亦
　能推以及民公劉詩下却順接故居者三句不補所
　好得其正意也　周公亦可謂好貨觀周禮可見文
　王亦可謂好色觀二南可見　直解曰爰及其妃姜
　女同来與之相擇地方建造城邑以為居止之所
　按依直解為是睡菴謂百姓皆胥相以居恐不是
　蒙引謂䆒太王之好色止於爰及姜女而已愚謂此
　段當改云䆒太王之好色止於爰及姜女而内無怨
　女外無曠夫而已蓋孟子說太王好色處不但在爰
　及姜女尤重在無怨女無曠夫也此處睡菴說得明

張彦陵曰當是時三句在避難時說蓋惟太王不

　與狄人爭鋒所以民人得保其室家耳　心志蠱惑
　用度奢侈似是對說總是不能行王政之由不必如
　存疑謂卒歸於好貨也　大全辯卓菴張氏曰先儒
　每謂賢人之言必引而自髙看孟子此章答問全是
　因勢利導至不難屈古人以伸己說何嘗自髙乃知
　孟子持身雖嚴至開導人主未嘗不平易委曲
　附明堂考　禮書曰明堂之名見於周頌孝經左傳
　孟子荀卿考工記禮記家語其制不見於經特考工
　記曰夏后氏世室堂脩二七(謂南北之深十四歩也)廣四脩一
　(其廣益以四分脩之一則十七歩有半也)五室三四歩(四角室皆深三歩中央室其深四歩)
　四三尺(四角室其廣皆益以四尺中央益以三尺)九階四旁兩夾窗白盛
　(室之四旁各有户每戸夾以兩窗共為八也白盛以蜃灰堊其墻壁)門堂三之二(門側室其)
　(深廣比正堂有三分之二)室三之一(門堂側室比正堂有三分之一)殷人重屋堂
　脩七尋堂崇三尺(陛髙三尺也)四阿重屋周人明堂度九
　尺之筵東西九筵南北七筵堂崇一筵五室凡室二
　筵此三代明堂之别也夏世室商重屋周明堂則制
　漸文矣夏度以歩商度以尋周度以筵則堂漸廣矣
　夏言堂脩廣而不言崇商言堂脩而不言廣言四阿
　而不言室周言堂脩廣崇而不言四阿其言蓋皆互
　備鄭康成曰夏堂崇一尺商堂廣九尋理或然也月
　令中央太室東青陽南明堂西總章北玄堂皆分左
　右个與太廟則五室十二堂矣明堂位前中階阼階
　賔階旁四門而南門之外又有應門則南三階東西
　北各二階而為九階矣蓋木室於東北火室於東南
　金室於西南水室於西北土室於中央其外别之以
　十二堂通之以九階環之以四門而南門之外加以
　應門此明堂之大畧也大戴禮白虎通韓嬰公玉帶
　淳于登桓譚鄭康成蔡邕之徒其論明堂多矣特淳
　于登以為在國之陽三里之外七里之内其說然也
　何則聽朔必於明堂而玉藻曰聽朔於南門之外則
　明堂在國之南可知成王之朝諸侯四夷之君咸列
　四門之外而朝寢之間有是制乎則明堂在國之外
　可知然大戴謂九室三十六戸七十二牖上圓下方
　公玉帶謂為一殿居中覆之以茅環之以水設之以
　複道通之以樓鄭康成謂明堂太廟路寢異實同制
　(康成以考工記所謂世室為廟重屋為寢或舉宗廟或舉王寢或舉明堂互言之)蔡邕謂明
　堂太廟辟雍同實異名豈其然哉諸侯之廟見於公
　食大夫有東西房東西夾而已天子路寢見於書亦
　東西房東西夾又東序西序東堂西堂而已則太廟
　路寢無五室十二堂矣謂之明堂太廟路寢異實同
　制非也宗廟居雉門之内而教學飲射於其中則莫
　之容處學者於鬼神之宮享天神於人鬼之室則失
　之凟袁凖嘗攻之矣則謂之明堂太廟辟雍同實異
　名非也　又曰中之堂曰太廟以其大享在焉故也
　古者鬼神所在皆謂之廟　按依禮書則明堂有五
　室十二堂十二堂環列於五室之外依朱子則明堂
　止有九室無所謂五室十二堂也朱子之說似從大
　戴禮今當以此為正但五室之說見於考工記不可
　盡廢竊意所謂太廟太室者其實有五室也如此則
　禮書所言惟十二堂之說為非耳餘俱可從　又按
　依禮書則夏后世室殷人重屋皆布政之處非路寢
　與宗廟也　又禮書曰謂明堂太廟辟雍同實異名
　者彼蓋以魯之太廟有天子明堂之飾晉之明堂有
　功臣登享之事乃有同實異名之論是不知諸侯有
　太廟無明堂時魯倣其制晉倣其名也　又按月令
　之明堂與孟子之明堂不同月令明堂指其南三室
　而言也孟子明堂則兼指九室而言也　顧麟士曰
　考工記室中度以几堂上度以筵宮中度以尋野度
　以步涂度以軌恐仍以丈尺度之但堂上用筵故度
　以筵猶室中用几故度以几耳用車之軌亦必不是
　以軌度之以軌之長短之量度之也　又依朱子則
　四角室皆一室兩名麟士謂皆劈得半為之殊杜撰

大全辯或曰明堂王者所居非謂王者之常居也

　必王者朝諸侯出教令之時而後居焉亦可以事天
　地交神明於此地而無愧周人祀上帝於明堂而以
　文王配之者此也說者乃以明堂為宗廟又為大寢
　又為大學則不待辯而知其謬矣唯考工記謂明堂
　五室大戴禮謂明堂九室二說不同前代欲建明堂
　者徃徃惑於二說莫知所決而遂止愚謂五室取五
　方之義也九室則五方之外而必備四隅也九室之
　制視五室為尤備然王者居明堂必順月令信如月
　令之説則為十二室可乎此又不通之論也獨朱子
　明堂圖說所謂明堂想只是一個三間九架屋子者
　指五方四隅凡有九室之大畧而言之也然則朱子
　之說其亦有疎乎考工記曰周人明堂度九尺之筵
　東西九筵為八丈一尺言明堂之廣也南北七筵為
　六丈三尺言明堂之深也若其室象五行之方位有
　五方則有四隅不言可知矣夫有五方四隅則一堂
　之地裂而為九室矣又安得通而為一復有九筵之
　廣七筵之脩乎蓋明堂云者通明之堂也所以朝諸
　侯行王政者在是所以享上帝配祖考者在是非七
　筵九筵之脩廣不能行也五方四隅亦惟辨其方正
　其位隨王者所居之月掌次以帷幕幄帟為之以昭
　王居以順月令以奉天道耳亦如所謂隨其時之方
　位開門是也此其大畧也
王之臣章　張彦陵曰周禮鄉士掌六鄉之獄縣士掌
　一縣之獄而士師為之長不能治士就刑罰失宜說

又曰四境之内不治亦只是大槩冷諷他不著宣

　王身上　蒙引謂直說在王身上不是　别解四境
　之内不治正左右為之蔽也王乃顧左右以釋其愧

沈無回曰王顧左右而言他譬之醫者甫得病症

　而牙闗緊閉不肻受藥雖有鵲扁將何所施余計其
　言其在將出晝之日乎　又曰人悔則不暇顧慙則
　不能言王顧左右而言他則不悔不慙而游移他之
　矣所謂吾末如之何者也　按依沈說則王未嘗知
　慙也然大全輔氏則謂顧左右以釋其慚者蓋王之
　所慙者為孟子所面責所不知慚者已職有不盡也
　二說原不相妨
所謂故國者章總㫖　張彦陵曰此章要發故國係於
　世臣而今日當預養親臣為世臣地精神全在如不
　得已字下數然後字正其不得已處
所謂故國者節　四書脈曰所謂故國二句有兩個之
　謂字說者遂云故國之得名以此不以彼然實自國
　脈所係之輕重上論非徒論故國之得名也　張彦
　陵曰世臣不是世官乃賢臣而任之久者所謂元老
　舊臣也然世臣必自親臣始親臣即所謂腹心之臣
　不是倖臣昔者二句正是無親臣處　睡菴亦主此
　與蒙存亦合　吳因之曰昔進今亡昨日今日字面
　不必太拘只是言纔進用輒便亡去耳全在不知其
　亡上見王無親臣非徒以亡去為無親臣也
吾何以識其不才而舍之節　司馬溫公曰為治之法
　莫先用人而知人聖賢所難故求之毁譽則愛憎競
　進而美惡混淆考之功狀則巧詐横生而真偽相冒
　要其本在至公至明而已
國君進賢兩節　吳因之日本說進却提起退一邊者
　蓋人君用賢用者未必賢固是不慎賢者未必用亦
　是不慎故必退之如不得已乃完得個進之如不得
　已特把退者與進者相形立論只欲得如不得已意
　思透徹耳須知兩段固各是形容口氣下段又是形
　容上段但作文自兩扇不必分輕重　卓菴張氏曰
　矯偽如新莽天下且為訟寃前後上書頌功徳者至
　四十八萬人主亦何從知其非哉後世用人者不但
　當斥遠左右諸大夫之私尤慎用國人之公可也
左右皆曰可殺節　李衷一曰進賢而及殺人不是把
　命討並論盖人命至重國家所不得已而後為者無
　如殺人一件三翻五覆毫不敢悞今進賢時用心亦
　如此慎可謂如不得已之至矣須要得他影借相形
　意　按此又是一說與存疑作帶說異與南軒新安
　之說亦異因之主之然玩註似本不如此若陳大士
　講此節云如不得已之心用以殺人且可况進賢乎
　則又是一說　翼註頗明依存疑只是命討平說而
　重在命邊耳因之諸家將上條作影借看殊屬不必
如此然後可以為民父母節　李九我曰上面踰尊踰
　戚孟子只就進賢闗係淺淺處說直到然後可以為
　民父母處方是進賢如不得已的本意蓋唯為民父
　母方可以固結人心培植國脉以成故國耳　此與
　首節所謂故國者三句正相應　翼註曰末節不是
　說效驗玩然後字可見不如此則有忝具瞻意正見
　其當慎也承上重用賢邊不重用刑　徐自溟曰君
　有用舍之權民有好惡之意本民之意以用君之權
　則君之權若屈而民之意獲伸方是父母為赤子招
　好去惡之道玩然後可以四字非許之也乃難之也

湯霍林曰然後可以為民父母此與大學絜矩不

　同彼重在同民心上此要得兢兢業業體恤百姓意
　思纔與上慎字相闗
湯放桀章　此章仁字是專言而與義對說之仁朱子
　小註謂賊仁者無愛心而殘忍之謂也稍差　翼註
　曰義者事物之宜本有秩然之序今賊義者顛倒錯
　亂無復秩序辟如一部書將篇次顛倒缺壞便成殘
　編㫁簡矣故謂之殘　方文伯曰君必如桀紂方是
　一夫君必如湯武方可誅一夫便有扶植綱常意在

此即圈外意非孟子正意故圈内不主此然大士

　合圈内圈外而並言之亦似妙也　陳大士曰齊王
　之暴政多矣挾一為君之分以馭於臣民之間方欲
　藉此以自固而孟子從而易之以奪其所恃之權若
　曰母為桀紂則已矣而有之寜無虞乎齊王之逆謀
　久矣恃一自帝之心以睨乎郟鄏之鼎方且語此以
　自嘗而孟子從而難之以阻其所出之計若曰其為
　桀紂則已矣即無之敢自冀乎
為巨室章總㫖　吳因之曰通章大㫖只是欲齊王大
　用賢人却全把愛國家襯貼出来言欲為國家須大
　用賢人今賢人所學者大而王欲小之便是不愛國
　了國家何可不愛則賢人何可不大用乎蓋舉其所
　必愛者以激發其用賢之思不是以用賢愛國作兩
　開看　髙中玄曰齊王治國不知用賢故孟子設言
　以諷下節只因不任賢上見得他不愛國也雖各為

一喻意實相承

為巨室節　按幼字只是學之有素意不必在幼儀上
　著迹講學字緊對功利之徒方合　張彦陵曰欲字
　要重看有不肯自小意　董思白曰昔日所學正為
　今日壯而欲行乃孟子自寓意　四書脈曰舍非真
　欲其盡棄所學只不委心從之便是曰姑舍明知其
　所學之大但我未之能行姑欲其舍而從我庶幾卑
　而易就耳則何如猶言獨何謂哉有不足他意
今有璞玉於此節　張彦陵曰愛國不如愛玉是下節
　之皮不任賢則必不能治國家是下節之骨須知前
　後一脈貫通　又曰則何以以字作故字
齊人伐燕兩節　張彦陵曰勿取取之雖兩開說来然
　其意却在取一邊故援天以神其事　愚謂五旬而
　舉未始不是天然此只是勝燕之天若取燕之天則
　猶未可知也故孟子欲其以民心決之
取之而燕民悅節　四書脈謂文武兩邊須抑揚重勿
　取邊不是玩蒙引自見　楊鞭垓曰周雖舊邦其命
　維新是天與之也而不取三分有二是人與之也而
　不取所以為至徳豈謂取之不悅而不取哉况文王
　之得民豈淺於武王其為取之而悅一也但使文王
　至武王之時只是事殷故取之悅亦不取者文王是
　也取之悅則取之者武王是也孟子之意只主於諷
　齊王言以文王之徳猶謂商民不悅而不取延至武
　王後取取豈可以易言哉　謂取之悅亦不取此意
　不是蒙引已辨之矣　張彦陵曰按悅與不悅非在
　既取之後是在先度定之意也引文武只做個証驗
　不必深為别白　或謂欲得民心當施仁政然則文
　王豈不能施仁政者曰文王之勢固不可與燕齊之
　勢並論也玩當路章可見矣
以萬乘之國節
齊人伐燕取之章總㫖　沈無回曰燕之亂生於子噲
　子之燕民原無罪宣王只合誅之噲置君而去之此
　是上著早不見此行了許多暴虐直至諸侯謀救方
　曰何以待之孟子於無所待之中代為畫待之之策
　亦只有置君而後去之一著然昔日行之則時雨之
　師今日行之則脫禍之策相去千萬矣
齊人伐燕取之兩節　張彦陵曰按湯之行仁全在誅
　君弔民然誅其君乃所以弔其民不平不止不變此
　二句即在弔其民中抽出其景象如此重在湯師不
　擾上　湯霍林曰怨與望只一意精神全本天下信
　之信字極妙此信不在臨時須是此心正大光明為
　天下除殘無一毫貪利之念天下信得我過乃稱時
　雨之師　四書脉曰望雲霓此是看望民望之是想
　望稍不同
今燕虐其民節　沈無回曰燕民之簞食壺漿與雲霓
　之望不殊至與歸市者不止一段相較則氣象大不
　侔矣各節俱重下半段　張彦陵曰若字作已然事
　不可認作設詞天下固畏齊之強也此畏不是好畏
　乃伺隙之心也此自平素言不行仁政在殺父兄等
　事見出　焦漪園曰不曰天下之兵動而曰動天下
　之兵者言兵在天下而動之者我也　依雙峰則齊
　王當勝燕時只當誅子噲子之不當取其國如此則
　不但不行仁政不是連倍地已不是了依蒙引則使
　齊王若用上章之言則燕或竟可取是其不是處只
　在不行仁政不在倍地存疑從雙峰而詆蒙引愚謂
　蒙引是也雖蒙引亦頗游移然吾只從其可取之說
　而已或謂湯之十一征不是全滅其國則疑雙峰之
　說為長曰我桀而有天下豈亦不是滅其國乎以此
　例燕事可也上章固曰取之而燕民悅則取之矣
　又若依雙峰說則上章取不取當抑揚重勿取邊矣
　不可從淺說亦從䝉引
王速出令節　徐儆弦曰此正答何以待之一句言父
　兄之已殺者不可復贖矣猶幸有子弟之係累者可
　反也宗廟之已毁者不可復完矣猶幸有重器之未
　遷者可止也諸侯之謀我者不可禁矣猶幸有燕衆
　之可謀以立君也此是失却第一著猶有第二著也

四書脈曰速字最重猶字與速字相應見得稍緩

　則無及矣　張彦陵曰通節以置君一句為主
　按伐燕事㫁從通鑑為宣王十九年事但是年乃宣
　王未年而燕人畔又在其後二年則疑伐於宣王之
　時而畔於閔王之時故蒙引取黄氏日抄之說以孟
　子所稱齊王而不曰宣王者盡屬閔王甚是　但蒙
　引又曰按史記齊伐燕有二事齊宣王先嘗伐燕燕
　文公卒易王初立齊宣王因燕喪伐之取十城是即
　孟子梁惠王篇所載問答稱齊宣王者也此一事也
　稱宣王者孟子作於宣王已没之後故以諡稱齊閔
　王後又伐燕燕噲以燕與子之齊伐燕下燕七十城
　是即孟子公孫丑篇所載沈同問燕可伐與者也此
　又一事也止稱齊王者作孟子時閔王尚在未有諡
　之可稱也此雖似有理然玩齊人伐燕取之文法似
　非指取十城事也不可從
鄒與魯閧章總㫖　丁長孺曰人君欲得民一時之死
　力當恤民平日之生命鄒民所以不死長者由素無
　親上之心而所以不親上者由素有殘下之事穆公
　不咎己而咎民孟子却由有司推到君身上真探本
　之論
鄒與魯閧節　四書脈曰書鄒與魯閧見好戰在鄒不
　惜民而輕殘之意　疾視句蒙引曰若宥之而不誅
　則後日將習此澆風麟士曰言今日無以謝有司看
　来當兼用本文是主後日言謝有司意在言外　翼
　註曰章中長上字皆指有司惟上慢殘下兼君及有
　司
凶年飢嵗節　張彦陵曰君之民三字要看公只曉得
　有司是自家的不知民也是君的　張彦陵曰兩節
　照看即見出爾反爾之意穆公方說死者三十三人
　孟子便說民死於飢荒者不知㡬千人穆公方說疾
　視長上而不救孟子便說有司莫以告正是出爾反
　爾處　顧麟士曰兩莫字正對故曰出乎爾反乎爾

上慢殘下不必側重有司此處君有司平說自妙

　至末節則又側重君身耳　翼註曰出爾反爾重怨
　邊不必兼徳　反有司即所以反乎君有司者君之
　有司也此意亦須認不然只反得有司矣
君行仁政節　張彦陵曰仁政泛指厚下之政說止以
　散財發粟說太狹　又曰斯字承接有力長上二字
　蒙上文疾視長上来㫁指有司　又曰親上死長正
　與疾視長上句相應　親上死長㫁依淺說翼註指
　有司言蒙引謂親上兼君有司者謬親上㫁依蒙引
　存疑就平時言淺說謂親之死之俱在危難者謬
　按可使制挺句蒙引亦以親上屬危難姑俟再定
滕小國也節　徐儆弦曰兼事不能不事不可因其事
　以自結而脩好則得免於事之者之伐因其強以自
　庇而求援則得免於不事者之伐文公之謀専恃人
　也故孟子教以自守之䇿
是謀非吾所能及也節　翼註曰是謀非我所能及也
　是說乃僥倖苟免之策不足言耳非自謙短於(闕)

四書脈曰與民守之是未有事時君率其民共守

　此城池至當變故君先致死以守民亦為之死守而
　弗去　張彦陵曰效死要見是平日仁政所感　徐
　岩泉曰死守最難平日須有固結之仁聯絡已久民
　心方不散到臨難時必須以忠義相激發如張許率
　民慟哭有背城一戰之決纔有轉危為安移禍為福
　之理　李忽齋曰是則可為只說箇理之所可為者
　在是非謂事之必濟聖賢於事變之際只論是非不
　復論利害
齊人將築薛兩節　四書脉曰非擇而取之二句意以
　人見岐山之下一傳而六州歸再傳而大統集以為
　太王有所擇而然不知當時只為迫於狄人之難不
　得已在此圖存耳
苟為善節　張彦陵曰君子創業以垂統只求可繼世
　固有為善而不必王者若取必於王幷為善之心亦
　不純矣　此章存疑淺說所解似妥翼註騎墻之說
　恐未是辛未閏七月初四衞副憲既齊云此章為善
　專主既遷之後言極是但衞云遷國如紀侯大去之
　類恐太說煞或當時滕國另有别邑可遷亦未可知
　先要明白了如何様遷方可講如何樣為善　或如
　少康之一成一旅則當學少康之事或如衞文之楚
　丘則當如衞文之事　按註令後世可繼續而行只
　就事上說　附淺說曰為善只作脩徳行政說上章
　教以死守亦兼愛民一意此章教以遷國亦兼為善
　一意為善即所以愛民也得民則守可也遷亦可也
　不得民則守不可也遷亦不可也故曰民者邦之本

又曰今滕為齊所逼不得已而遷之可也然國之

　所依者民民之所歸者善非得民何以遷國非為善
　何以得民　應以淺說為正(辛未閏月五日)
竭力以事大國章總㫖　張彦陵曰此章雖合遷國守
　死並說意重在守死邉孟子叙太王遷國有許多委
　曲不忍棄之意述或人效死之說直恁斬絶意自可
　見　又曰是時滕無棄地如岐者可遷其勢不得不
　死守孟子必兼言遷者教人去死甚難故令之自擇

儒者多說滕無可遷處然孟子既如此說焉知當

　日無可遷處或城池有厚薄或形勢有便否雖區區
　蕞爾豈無别邑(戊午五月)
竭力以事大國節　顧宗孟岩叟曰事之六句正太王
　緩狄之策預定遷國於胸中而以空國委之要從事
　狄處想出攻守機權纔抹倒南渡議和諸臣不然牽
　馬獻玉便是宋朝歲幣獻納聲口　張彦陵曰屬耆
　老而告之不是與民訣别之詞是率民而去之也
　二三子何患乎無君依南軒作與民訣别之言則后
　非衆罔與守邦且以累世之赤子而委之狄人非仁
　也况公劉之遷固帥民而去太王乃欲棄其民而獨
　徃耶其說誠難安矣依蒙存淺說翼註則又似太王
　有強民之意看来二說兼用為是願從者從願留者
　留太王固不欲去之亦不欲強之如此說方無病
　張彦陵曰仁人以平日有徳於民言此是邠人相告
　勉以急於從遷之詞　翼註曰仁人也兼平日仁政
　今日仁言二項
或曰世守也兩節　翼註曰註解世守云先人所受而
　世守之者受字暗指天子而以先人作主
魯平公將出章總㫖　王鳯洲曰此章與公伯寮愬子
　路章同意聖賢於此不但是以天命自諉乃揭出天
　命所闗之大而小人無能為也正是警制奸邪之意
魯平公將出節　顧宗孟曰將出二字便開倖人窺伺
　之門輕身匹夫自是闇主所愧臧倉一言便已合拍

章素文曰將見孟子四字中有多少勉強周旋意

　思在臧氏讒口方敢乘間而入　翼註曰禮義淺看
　只是裁制人情品節人事使隆殺得宜
樂正子入見曰節　張彦陵曰前以士四句不是問辭
　乃是折倒平公語三鼎五鼎正填實士與大夫之禮
　不平　又曰因貧富為厚薄正是順理之禮制宜之
　義　此因後喪踰前喪之說而言何以不舉喪禮而
　舉三鼎五鼎之祭禮曰葬用死者之爵孟子於後喪
　前喪或未必有異也故特舉祭禮以詰之若以後代
　封贈之例推之則只是舉祭見喪耳亦可俟再定
樂正子見孟子節　張彦陵曰行止主道言兩或字就
　人看然二句不平重止一邊　李九我曰不遇魯侯
　遇字須重看須是志同道合諫行言聽膏澤下於民
　以心相遇之謂非止乘輿一見便叫做遇也　按九
　我說與伯玉同　當時魯侯即見孟子亦未必就行
　其道於臧倉固可無憾也即使一見闗係於行道而
　為倉所沮亦有天焉於倉亦無憾也孟子只欲發明
　天命之意故以行止言之不可即以一見為行陳伯
　玉謂遇字比見字較深得之矣　按蒙引曰孔孟之
　不得行其道者天之未欲平治天下也孔孟之不見
　害於人者天之未喪斯文也饒氏却以論語天之未
　喪之天字對此天字說為一則取必於天一則取必
　於已亦看得天字未透徹故岐而二之矣蒙引此條
　未是若以饒氏將孔孟岐而二之為不是則可若謂
　其將天字岐而二之則未也　大全辨芑山張氏曰
　臧倉雖嫉賢僅沮孟氏耳後世如弘恭石顯之於蕭
　望之竟傾詆令自裁死天子病悼終莫之罪尤甚者
　唐玄宗時四方奏請委大閹髙力士省閱乃進小事
　専決將相皆厚結力士以進如此則士大夫出入嬖
　人門下進退之權皆閹人操之又不必如臧倉之設
　巧辭以沮孟氏也至穆宗而後八世為宦者擁立凡
　七君上脅天子下賊宰相奴戮朝士與方鎮相讐而
　唐遂亡嗟乎若是者豈獨漢唐哉然則宦豎嬖倖之
　人始於惑主終於喪邦士之賢且才者不見用義命
　自安耳能不為天下國家痛哉　或曰有謗周濓溪
　於趙清獻者趙甚威以臨之濓溪處之超然清獻後
　悟曰㡬失君矣今日乃知茂叔也伊川涪州之行人
　曰是行也公族子與邢恕為之伊川曰族子至愚不
　足責故人情厚不敢疑孟子既知天焉用尤臧氏按
　此皆深得孟氏家法
　四書講義困勉錄卷二十五
欽定四庫全書
　四書講義困勉録卷二十六
　　　　　　　　　　贈内閣學士陸隴其撰
公孫丑上

夫子當路於齊章總㫖　沈無回曰通章以功徳二字
　作眼目圖伯計功致王以徳究之王者之功亦非伯
　者之所能比　又曰徳是根本時勢是其所乘孟子
　之能使齊王者是徳其反手處是時勢有徳然後可
　以論時勢不可以時勢徳三平看　翼註曰以齊王
　由反手也㫁上是斥伯功以崇王道下是明易王以
　時勢也
夫子當路於齊四節　翼註曰前四節勿露出伯字方
　不碍管仲以其君伯句　又曰畏只是不敢忽他非
　謂曾子不及子路也　張彦陵曰兩孰賢都論人品
　不論事功管仲得君三句把専與久兩路相形見得
　無解於功業之卑耳重功業卑句専指伯業說　楊
　龜山曰自孟子後人不敢小管仲只為見他不破近
　世儒者如荆公雖知卑管仲其實亦識他未盡人若
　知王良羞與嬖奚乘比而得禽獸雖若丘陵弗為之
　意則管仲自卑不足道　按註以曾西為曾子之孫
　誤據經典序錄曾申字子西曾子子子夏以詩傳申
　左丘明作傳以授申曾西之學於是可考又楚公子
　申亦字子西則曾西為申無疑　翼註曰不可說曾
　西不為况我又賢於曾西者只說我與曾西同一淵
　源意　又曰言管仲以該晏子
管仲以其君霸節
以齊王由反手兩節　張彦陵曰徳兼政教說大行即
　上洽字意　四書脈曰大行就文徳洽天下說不重
　武周
文王何可當也節　翼註曰朝諸侯即是有天下非既
　失而復有之也只是振起之耳　史氏曰孟子謂商
　家代有賢聖之君已自難變又加之武丁中興故其
　徳澤愈未易衰况紂去武丁未遠兼以諸賢夾輔故
　雖暴虐亦未遽至於亡所以文武興起之難耳皆反
　復發明文王何可當也一句　張彦陵曰故家以勲
　舊言遺俗以沿習言澤之在下者流風以脩齊教化
　言善政以紀綱法度言澤之在上者　又曰微子微
　仲比干箕子是貴戚之卿膠鬲是異姓之卿　時勢
　二字雖在下節然此節㸃出亦不妨淺說講此節明
　說以時言之以勢言之云云　四書脈曰文王猶方
　百里起此百里亦是商家之地與民也
齊人有言曰五節　張彦陵曰夫徳者王天下之本也
　作事之以智慧力田之以鎡基豈非本哉而齊人乃
　有待時乘勢之說何哉蓋為有知慧有鎡基者言也
　若無智慧無鎡基雖有時勢何益故後面又把徳之
　流行說出来　四書脈曰徳行原是速的如文王之
　百年未洽非徳行之不速徳之成功不能速也　顧
　麟士曰古人馬必駕車馬逓騎置之說恐亦是漢以
　下事殆不足據麟士此疑雖是然亦安知古人於驛
　不獨騎馬耶
夫子加齊之卿相章總㫖　賽合註曰養氣章時說並
　以知言養氣為主却未是通章還以不動心為主心
　者功業之本故大功業皆從心出若平日所養不得
　力則遇事時縱有旋乾轉坤大事不免此心忙錯要
　須整齊安排孟子不動心全是平生學力已到心體
　力量已沈隨手應去直做到底更無退縮屈餒之時
　全是以理内主即夫子一貫之妙也　張彦陵曰通
　章以不動心為主知言養氣為目願學孔子為宗
　王觀濤曰在必從吾言㫁上是言已不動心之學異
　於告子者在知言養氣二端下是願學孔子而推尊
　之以見不動心之所自来前段吾嘗聞大勇於夫子
　一語便埋願學根脚後段堯舜百王等語亦與大任
　相應　陸聚崗曰通章把一心字為綱知行二字為
　目而以理字為主　湖南講曰孟子學問還在存心
　養性上養氣原不是上乘功夫　大全辯看養氣章
　多祖陽明而排朱註最謬
夫子加齊之卿相節　當大任只是平常應酬一般方
　是不動心註恐懼是埋養氣根脚疑畏是埋知言根
　脚　湛甘泉曰天道常運而不息人心常活而不滯
　而云不動心者何也常活而不滯者人心之本體動
　乎自然者也四十不動心者不失其心之本體而能
　不動乎勢利者也是故知常動之體然後能不動乎
　勢利也
若是則夫子過孟賁遠矣節　四書脈曰是不難謂不
　問其所以不動者何如而但曰不動則不動亦不難
　即告子亦先我不動心　翼註曰先我是不待四十

佐案曰提出告子乃賔主相形法北宫黝孟施舍

　賔中賔也曾子主中賔也先完賔中賔主中賔纔及
　正賔正主且先叙告子而後自叙到後以未嘗知義
　結最有次序　張彦陵曰按不動心便是勇故下文
　以勇字發明不動心之道
不動心有道乎節　張彦陵曰有字虚說　許白雲曰
　有主二字兼下五人北宮以必勝為主孟舍以無懼
　為主曾子以理直為主孟子以知言養氣為主吿子
　㝠悍強制為主皆可以不動
北宮黝之飬勇也節　翼註曰北宮黝節一歩進一歩
　看　按翼註與東陽許氏合最明麟士謂自不膚撓
　至不受於萬乘之君是彼不可加於我之意視刺萬
　乘至反之是我必可加於彼之意此不可從蓋不受
　内已有我加於彼之意也　賽合註曰要模寫他必
　勝意蓋膚撓目逃非勝也不撓不逃便是必勝處受
　挫不刺非勝也不受必刺便是必勝處惡聲不反非
　勝也必反便是必勝處　按李九我曰其膚挺然而
　不撓目凝然而不逃此說亦不是只依麟士解方得
　賽合註謂此說於必勝為主意不襯貼是也　褐寛
　博只是一件蒙引已明然蒙引又云褐寛博是兩般
　不是褐衣寛大也則自相背矣只從其一件之說為
　是　講意曰視刺萬乗若刺褐夫亦非此時就刺了只
　是意在必勝視之若無難耳須看一視字此正眇視
　諸侯處故遂接以無嚴諸侯云　四書脈曰視刺三
　句正不受萬乘之事刺萬乘只是設言無嚴諸侯却
　是實說看一思字視字正摹寫他意在必勝光景即
　下節舎之言亦是想像他無懼為主而代為之語耳
　惡聲之必反之大全蒙存翼註脈俱兼褐寛博萬乗說
　獨淺說單指萬乘言不可從　吳因之曰黝二節不
　是實叙當時行事實叙當時口語是極其形容話頭
孟施舍之所養勇也節　張彦陵曰視不勝只是逆料
　的說話此時猶未戰也亦尚未嘗不勝量敵慮勝正
　與視不勝猶勝相反末二句又是自解其視不勝猶
　勝意蓋心主無懼便儘力向前雖不勝亦無悔也不
　可泥註遂把猶勝作無懼說　此註是倒釋體須辨

彦陵又曰進是徃與之戰㑹則已進而戰　吳因

　之曰孟施舍節是想像他無懼為主而代為口說如
　此
孟施舍似曾子節　翼註曰似曾子似子夏只在人已
　二字彷彿相視非真可同日語也　賽合註曰似只
　似其氣象㫁當依註以人已相似言之新說謂子夏
　出見紛華而悅悅在外者也黝務敵人敵在外者也
　此所以相似此說㫁不可從　四書脈曰未知孰賢
　直說二子之勇一般未有一賢者
昔者曾子謂子襄曰節　翼註曰自反不縮不過設言
　以起下文耳重在理直氣壯一邊勿以善藏其勇善
　用其勇平對　又曰徃而敵之如以一是矯衆非以
　一正抗衆邪之類　睡菴謂自反指平日所為言非
　臨時也按此亦小誤自反只指臨時但本於平日所
　為耳　四書脈曰曾子只要自反常直不是臨敵時
　視縮不縮為勇怯若既自反不縮安得為大勇　宋
　羽皇謂徃千萬人之勇易見惴褐寛博之勇難知此
　邪說斷不可從　鄒徳溥昔者曾子二節文曰當其
　惴也以理自裁君子謂其能養勇當其徃也以理自
　壯君子謂其能用勇　按此即宋羽皇之說似亦於
　義可從(己酉四月)　大全辯維立陳氏曰惴徃都是勇不
　徃處正是千萬人不敢撓的精神藴蓄處　丘月林
　曰大勇只末二句見之或以吾惴為能怯吾徃為能
　勇總為大勇未是　陳氏又曰曾子孟子養氣大闗
　頭常恐有不縮處不得於心處不慊處行不義殺不
　辜處若云知言養氣更無不得於心不得於言之時
　是欲擡髙聖賢失却聖賢側身改過大㫖　李毅侯
　曰問此處專言養勇與養氣相闗遺却知言意何也
　曰知言養氣是一事蓋必明乎道義而後能配乎道
　義則知言自在養氣之先也
孟施舍之守氣節　吳因之曰說守約處全要緊根反
　身循理意蓋理者至當不易隨他天翻地覆古徃今
　来更摇動不得曾子一以是為主則是心中所見與
　其所執持己把握那萬變不摇的物事了疑惑何由
　起恐懼何由生雖當大任何由動心豈不獨得其要
　言外便見得所謂不動心有道者此正其道而凡不
　動心者當以此道為準矣　翼註曰此不如是相去
　霄壤意　附四書家訓曰舍之守氣亦是心上守但
　所守者心之氣而非心之理終著力把持終震撼得
　動安得自如何如以心順理只顧自家理之是非其
　中豈不凝然貞靜耶　右條與予舊嵗所見有不同
　者姑附於此(壬寅)
敢問夫子之不動心節　李衷一曰吿子初間用工夫
　猶見有不得便猶心動因此遂割絶使一理俱不出
　不入後来亦無復不得矣到無不得時便成箇告子
　的不動心　湖南講曰告子説義外是將言與氣都
　看在外邊的　吳因之曰告子主意大段與老莊虚
　無相似一味都撇開不令擾亂吾胸臆　袁七澤曰
　此心寂靜活潑不以求時動不求時不動也　告子
　之病正在強認志氣合一故孟子分别言之耳蓋志
　氣合一乃從容中道之候告子陽明起手就要如此
　所以成其吿子陽明　翼註曰夫志氣之帥也以下
　俱見得氣不偏輕之意以正其勿求於氣之非抑揚
　重氣邊看　四書脈曰故曰乃孟子云然非古語也

翼註曰持其志兼靜存動察工夫暴字暗與善養

　字反置而不養固暴也養而不善亦暴也　按持志
　非守其心之謂志可著力而心則自然不持志者乃
　是空守其心不知明理以定其志耳　湖南講曰志
　可著力而心則自然告子恐動心亦未必去持志
　四書家訓曰持志非存心之謂也心有所之當敬謹
　操持不可妄有向徃　右一條與予舊嵗所見有不
　同者姑附於此　右據家訓謂持志非存心然則竟
　將持志作知言看似亦直捷可從(壬寅四月)　翼註曰
　理學諸公都説志氣非兩物持志之外别無養氣底
　工夫然玩白文口氣不如是也蓋人未有不持志而
　能言無暴氣者亦未有暴其氣而能收持志之全功
　者故對舉而互言其義始備　大抵持志養氣合言
　之則是一件分言之則是二件亦如明新知行之可
　分可合也　朱子小註講持志無暴其氣俱以喜怒
　為說蓋喜怒哀樂有在志者有在氣者　徐儆弦曰
　無暴其氣只是不斲喪他使之盛大流行如所云愛
　養精力不殉欲忘生亦無暴氣之一大端也　薛敬
　軒曰言要緩行要徐手要恭足要重立要端以至作
　事有節皆無暴其氣之事怒至於過喜至於流皆是
　暴其氣也　翼註曰不可說告子能持志但不免於
　暴氣蓋勿求則氣暴矣氣暴則虧持志之全功　按
　翼註不說告子能持志亦不說告子不持志只說暴
　氣則虧持志之全功最是　吳因之曰或問黝舍既
　是守氣似非勿求於氣者有合無暴之㫖否曰黝舍
　全靠血氣用事不勝其剛猛暴戾之極此正所謂暴
　氣可見暴氣亦不同如告子不理著他固暴也如黝
　舍把来壞了亦暴也黝舍告子總是一個圈子　又
　曰此氣與上施舍守氣之氣本無兩様然此處作好
　看施舍作不好看何也蓋氣必與理對施舍所守全
　不顧義理故作不好看若論氣則均是體之充豈有
　不好者哉
　時說俱謂告子守其空虚無用之心而不管外面之
　差失因目為禪定之學者非也告子乃是欲守其心
　以為應事之本蓋亦陽明之學也然既不能知言養
　氣則其所守之心亦何能以應事故猶自覺有不得
　處然彼終欲固守其心也殆其久也則亦不自覺有
　不得而㝠然悍然而已以㝠然悍然之心而應事則
　亦為介甫之執拗而已故告子者始乎陽明終乎介
　甫者也朱子以論性數章為勿求於心之驗此亦就
　其為介甫之時言也大抵陽明天資髙故但守其心
　而亦能應事告子天資不如陽明則遂為介甫之執
　拗矣　然則學陽明而不成者其弊必至於執拗乎
　曰又不然也告子天資剛強故成執拗若天資柔弱
　者則又為委靡矣大抵學陽明之學者強者則至於
　拗弱者則至於靡　陽明之徒亦認吿子為老莊禪
　定之學蓋謂告子不得於心勿求於氣如種樹者専
　守其本根不求其枝葉若孟子夫志以下是說志氣
　合一蓋志之所在氣必從焉則如養其本根而枝葉
　自茂與吿子之勿求者異矣故陽明曰孟子不動心
　與告子不動心所異只在毫釐間告子只在不動心
　上著功孟子便直從此心原不動處分曉噫孰知陽
　明之所以言孟子者乃正告子之所以為告子也與

黄氏洵饒謂告子勿求於心與孟子持其志相反

　非也勿求於心自與知言相反其所以勿求於心者
　是欲固守其心也正是其持志處但究其實則告子
　所持之志乃㝠然頑然之志非真能持志也不可專
　以勿求於心為不持志　然則黝舍亦可謂能持志
　乎曰黝舍只知有氣耳蓋黝舍者任氣者也告子者
　任心而亦歸於任氣者也任氣者心為氣使者也任
　心而卒歸於任氣者欲以心制氣而不知心反為氣
　使也故黝舍告子者自以為其心不為天下所動而
　不知已為其氣所動既為其氣所動則又烏能真不
　為天下所動也(以上五條己酉另錄出末條稍改)
既曰志至焉節　按志壹二句唯蒙引存疑淺說兼善
　惡說大全說約俱無明文因之及賽合註亦與蒙存
　同其餘講章則謬看者多矣
敢問夫子惡乎長節　徐懋齋曰因善養纔見浩然不
　然則只是體之充耳甚至暴之則充於四體者且為
　血氣為客氣為㳺氣　按蒙引曰以志對氣則持志
　與無暴其氣為二事相交養以知言對養氣則養氣
　内自有敬以持志者在愚謂知言養氣内皆有持志
　者在不必專在養氣内黄氏謂持志工夫簡而易明
　故不復更言極是然亦須知是告子之所粗明故畧
　之(此條與己酉所見不同)
敢問何謂浩然之氣節　焦漪園曰難言不是真無可
　言者學者須工夫到頭方此氣充滿方識得此氣方
　可與他言稍不到頭縱與他言亦不省得故難言二
　字謂須是實體而自得也　丑先問氣者只依註承
　上文方論志氣而言也大全朱子有異說不必從
至大至剛節　賽合註曰至大至剛是狀浩然之本體
　要本源委說来蓋天地之正氣而人得之以有生故
　其為氣也至大至剛至大至剛便有塞天地之氣象
　了　四書脈曰真養之後不至消爍其剛大的本體
　則吾與天地之氣合一無間自覺得髙乾廣坤之内
　惟吾之所運量卷舒而無處可以限我無處可以屈
　我故曰塞乎天地之間非把吾身之氣去充塞之也
　塞天地只復得此原初剛大本體勿說到彌綸參贊
　處恐渉功用上去此孟子就難言中指出浩然體段
　直見得人身與天地一般萬物皆備於我氣象此等
　氣非實見得孰信得乃所以為難言也　翼註曰直
　養無害只一意非直養了又要無害　按合言之則
　一意分言之則是二事集註乃是分言之下文集襲
　及有事勿正勿忘勿助俱可分合看　劉上玉曰以
　剛大塞天地明浩然是本意則以直養只現成帶說
　如何用功以直養之自在下集義有事方著實言之

凡言體段者固兼體用在内與體用之體不同然

　如此處以剛大之體段對下文配道義之功用看則
　亦與體用之體不異矣但輔氏舉體該用之說則殊
　謬宜為蒙引所駁也
配義與道節　翼註曰體段功用意亦相承配道義在
　直養無害之後　又曰配義與道在作事上看　張
　彦陵曰配訓合而有助單重氣一邊　賽合註曰此
　餒字就配道義處言下餒字就初養時言所指不同

四書脈曰配義節是言氣之作用處氣養到復了

　塞乎天地本體遇著當為的事便配道義發出来使
　無是塞天地之氣則不能配道義而餒也豈得稱剛
　大須知配道義正是塞天地之實用處非塞天地之
　外又有配道義也　又曰平日直養無害未感時道
　義已渾然全於此膽魄中到遇事時此道義奮迅激
　昻自然益加百倍非氣之助而何　按未感時一層
　當補在配字前不可以上節為未感此節為遇事也

四書家訓曰配義與道亦從直養得来但亦不重

　養成上只是見浩然中溢發之妙耳　吳因之曰配
　道義者氣足以輔志次足以輔至也無是餒者氣不
　足以輔志次不足以輔至也　按配道義不可専謂
　是輔志然輔志實在其中蓋有氣則知言持志俱能
　見功也　盛符升配義與道論云未養之氣氣也分
　乎理者也既養之氣氣即心也合乎理者也　又云
　設使吾心徒有是理而無氣以配之將必寂守之為
　枯槁㝠索之為空虚是則告子之治心而已矣設使
　吾身徒有是氣而無理以配之又必至於馳騖為大
　鹵莽為剛是則北宮黝孟施舍之養勇而已矣　道
　字蒙引朱子以統體言存疑以在物為理言存疑較
　長　壬寅七月讀割烹章存疑乃知所謂在物為理
　者即是和順於道徳之道也然則朱子蒙引存疑本
　同一說所謂以統體言者即指在物為理者也　順
　治丁酉浙江配義與道王遇墨使徒言其量而不知
　天地所以藉氣之由與氣所以見功於天地之實則
　浩然者終不可窺　氣非浩然則義與道雖留於天
　地而莫為之助則道義亦止在天地而不在吾身惟
　直養者一端之道義即有全體之氣以應之故自有
　氣而道義遂見功於天地氣非浩然則義與道雖
　載於吾心而莫為之輔則道義亦隠於吾心而奚
　裨事業直養而無害者一息之道義皆有生平之
　氣以貞之故自有氣而道義克廣效於吾心　又
　顧嘉墨氣與道義共進而有功於志　氣與道義
　共進而藏用於心
是集義所生者節　王聖俞曰論養成之後氣固配乎
　義論始養之時氣實生於義故又曰是集義所生者

朱子曰首二句根上来的是字與非字對集字與

　襲字對取字與生字對此段大全似勝之　賽合註
　曰集義猶云積善蓋欲事事皆合於義也此解甚明
　新說集義云者是集在義上猶言即乎人心之安也

不訓積善義不在事此說詭異㫁不可從　徐岩泉


曰氣本完具於吾心不待生也此生字對餒字說非


吾心本無而忽然生出也　王聖俞曰生字取字亦

　自分曉生如自根生幹自幹生枝取則是強拿他来
　的　冉永光曰義襲而取註曰只行一事偶合於義
　諸書有謂即在行此一事上襲取有謂在行一二事
　後襲取看来即在行此一事上為捷也　愚按二說
　當兼用為是(壬申四月)　宋羽皇曰襲是義在彼而
　掩而據之爭以為名執以取勝認假為真亦是可生
　可死可以服人而神明終不自得也　按宋說不是
　依此說則是以襲為假託矣(甲寅七月)　張彦陵曰
　行字屬氣有不慊於心即是不得於心即所謂氣壹
　則動志也不說不合於義而以不慊於心代之者又
　因以起下文告子之外義耳然此處且未重在心只
　重義上　又此節自則餒矣以上雖有義内意然却
　是賔故行有不慊於心句重在不慊於心要見不可
　不慊於心也我故曰以下則又以義内為主而義以
　生氣之意却補在言外故字承上行有不慊於心說
　来也反重在行上見行之得失係於心之慊否而要
　求慊於心者必須行皆合義也　又曰則餒矣下過
　至我故曰告子未嘗知義蒙引用夫心之慊否係於
　義之得失則義之非外昭昭矣此即註然則義豈在
　外哉一句意也單承行有不慊於心六字来存疑謂
　其遺了氣之充餒一截固是然玩註則必不能集義
　以生浩然之氣一句則氣之充餒意自補在以其外
　之也下原是無漏也總之此節自則餒矣以上是言
　氣之生必由於義自我故曰以下則言告子既不知
　義則自不能養氣矣　又我故曰三句是推究出告
　子不求氣病根非辨義内外也　吿子既不知義内
　則無論其不求於氣也即使知求於氣亦為黝舍之
　守氣耳豈所語於浩然哉　吳因之曰吿子未嘗知
　義此不重斥告子之非只重吾人當以告子為鑒決
　不可以義為外而自懈其集義之功亦猶下節舉宋
　人只重當戒宋人而自防其助長之害語意一様
必有事焉而勿正節　沈無回曰必字是承上文之詞
　言必也如是而後為集義耳若有事焉上著一必字
　即是正助之病　有事勿正勿忘勿助長俱就行事
　上說心勿忘句心字亦不重言其心勿忘其所有事
　正欲就行事上著力也時文重拈心字者非雙峯謂
　忘便是不能持其志者亦非　時說又謂離事求心
　便非聖學故曰必有事焉此說雖合於理然本文事
　字却非行事之事只是以此為事之意乃虚字也
　其曰勿正者聽氣之自生而不欲以心期之也曰心
　勿忘者惟知從事於集義養氣而不欲獨任其心
　也盖此是言集義養氣而非言持志也　李毅侯
　曰正則必忘忘則必助是一箇病痛如告子平日
　不知集義是忘到臨時義襲暴氣却又是助　賽
　合註曰助根正來故下文只言助長之害而含正
　之意在其中宋人閔苖便是正揠之便是助天下
　句借苖言氣謂夫天下之養氣者義未集而先以
　期必氣未完而先以助長求其不以助苖長者而
　助氣蓋寡矣此其心得無以助之有益而無害又
　得無以助之猶愈於舍其所事不知以為無益而
　又害之也云云　顧仲恭曰正忘助三項人俱是
　求於氣而失之者若告子則深恐求氣之動志而
　勿求之矣世人强把告子扯入助長内有何相干

按此雖駁得是然余前説頗精　吳因之曰趨

　視而苖已槁言不待乆也已在趨上見槁之速意

翼註曰天下之不助苖長者寡矣指養氣言

　張彦陵曰不耘苖是忘也　析疑曰不耘苖亦是做
　過工夫的人非無苖也但不耘耳　告子始也任
　心而不求氣是不耘苖者也既也任心而卒歸於
　任氣則是助之長者也但此處只重在助長一邊

非徒無益而又害之存疑説雖明實然淺説尤

　周宻　張彦陵曰此害字正與直養無害害字相
　應只就當下見之不必説到任事上　吳因之曰
　孟子助長之戒深造以道之説便是繫辭過此以
　往未之或知窮神知化徳之盛也一叚議論聖賢
　説道理説為學前後只是一派　又曰須知至大
　至剛四節或言浩然之體叚或言養成之功用或
　詳善養之功夫只完箇我善養吾浩然之氣一句

按此則至大至剛四節俱宜就孟子自家身上

　説為是
何謂知言節　吳因之曰連舉詖淫邪遁者見憑他千
　船説話皆不能逃吾之鑑　四書脈曰詖淫雖偏見
　猶依傍名理及其陷溺既久純是一片邪說畧無依
　稀近似矣　張彦陵曰四言皆談道之言四病皆見
　道之病其持之有故言之成理非止以空言惑世實
　欲主持世教然毫釐之辯若不從根原處討個分曉
　世必以為確不可易之論而見之行事其為害不小
　矣知之便有以息之距之放之使邪說者不得作直
　是孟子承三聖作用故曰聖人復起不易吾言矣
　言之病皆由於心之失則所重在心矣然須知此處
　孟子之意不是欲人守其心乃是欲人求其理於心
　耳若守其心則即是告子之勿求於心矣
宰我子貢節　直解曰在宰我子貢兼不得徳行在冉
　子閔子顔淵兼不得說辭惟孔子則言語徳行都兼
　有之　附蒙引曰問善言徳行是亦兼言語徳行而
　有之乎曰丑之學識粗淺蓋以為只是善言徳行而
　已不能善說辭也以此當孟子之善養氣若以理言
　則實是兼言語徳行然公孫丑之見不及此也　按
　蒙引原有二説此説雖似優然玩下文具體而微句
　則丑非見不及此者也故不敢從曰然則冉閔已兼
　有説辭矣又曰孔子兼之何故曰丑之意以為冉閔
　顔子雖兼有説辭然終是徳行多故只以當孟子之
　善養氣耳　賽合註曰辭命命字即為命之命不必
　分文辭命令　張彦陵曰以辭命人故謂之辭命
　吳因之曰夫子既聖之言非如下節子貢真見孔子
　為聖而以是稱之只是説夫子勇於自任如此豈不
　既聖矣乎故我於辭命則不能句正照孟子勇於自
　任意不可輕看註中兩自謂要重看　四書脈曰此
　是推尊孟子勿云過於自任　按二説不同睡菴為
　長但丑之推尊亦非如子貢之真見只因孟子自任
　而因以推尊之耳
惡是何言也節　翼註曰即學不厭見聖心之明通即
　教不倦見聖心之公溥不是由不厭不倦而造於仁
　智亦不是由仁智而後不厭不倦　按翼註説得固
　好然依愚中庸自成章解即作由仁智而後不厭倦
　亦似不妨姑俟再定　睡菴謂養氣得孔子之仁知
　言得孔子之智者非也此仁智既分貼教學則與他
　處作知行看者自稍别安得以知言養氣貼之
昔者竊聞之節　論語喟然章註明謂顔子已到大底
　地位了此節註又謂其未廣大何也曰論顔冉之詣
　皆可謂大矣但未至於化則其所謂大者猶有盡也
　故白文謂之微而註以未廣大貼之耳不可竟謂其
　未大也
姑舍是節　翼註曰姑舍是是立志貴髙取法貴上意
　不可貶了諸賢
伯夷伊尹何如節　翼註曰不同道且虚下面是清和
　與時不同道乃所願則學孔子要與不動心相關蓋
　仕止久速一聽於時此心常如太虚而已無一毫芥
　蔕便是不動心源頭　湛甘泉曰孟子生平得力全
　在知言養氣而本之願學孔子願字要看大凡戰者
　得地利則勇自倍眺者登髙阜則望自遠故持學孔
　子之志者氣乃得所養而游孔氏之門者詖滛邪遁
　自難為言也學者未發此大願而察察然求言之知
　求氣之養者吾弗之知矣　賽合註曰乃所願則學
　孔子句要渾融不要說三子不及孔子碍下班字只
　説孔子之道乃吾之道所願學者在此若夷尹則與
　我不同道矣是亦在所不處也
伯夷伊尹於孔子節　若是班乎與然則有同與俱從
　皆古聖人来後敢問其所以異是從願學孔子来
　張彦陵曰未有孔子不是説凡民中未有孔子自天
　地生人以来聖人不知有了多少皆未有如孔子
　賽合註曰未有孔子含下宰我曰三節意在此當以
　道徳事功入講　按賽合註最是蓋此處説得虚所
　以又有敢問其所以異一問附淺説曰蓋自古聖
　人有行造其極而不足以兼全乎衆理有徳極其全
　而事功僅止於一時其道徳之全事功之盛則孔子
　一人而已　按淺説便説得實了
然則有同與節　賽合註曰然則有同節輕輕看重在
　後面上　吳因之曰得百里二段是形容徳之盛與
　心之正非正指其徳與心也　張彦陵曰上二句論
　力量下二句論心術相承説是一事然行不義殺不
　辜却是推原其心如此然虚齋以假使二字作轉語
　最妙　徐自溟曰於有為處見有王之徳於不為處
　見無伯之心　徳之盛徳字即大學明徳之徳以其
　為事業之本故曰根本心之正心字即大學正心之
　心以其為明徳之一節故曰節目
或問其所以異節　直解曰丑又問夷尹之與孔子其
　根本節目之同則既聞之矣敢問孔子之所以異於
　夷尹者何如　四書脈曰敢問其所以異句是從生
　民未有句生来　洪覺山曰孔子與三聖異處直是
　難言故止引三子極稱夫子之語使人大著眼目自
　思得之　翼註曰只重智足以知聖人下句反言意
　輕
以予觀於夫子節　大全辯卓菴張氏曰三子之語前
　畧後詳雖同為尊聖初無淺深而孟子位置諸語實
　有互相發之意夫以成敗論人無不軒堯輊孔宰予
　獨謂孔賢於堯舜此見既定方可與論聖故先宰予
　然言出宰予又無事實將不免阿私之疑至子貢差
　等百王則事有據而言有徴故次子貢然又恐人視
　聖太髙不可學而至惟推本於民然後知孔子非有
　異於人人自異於孔子耳故以有若終之
見其禮而知其政節　見其禮二句朱子謂是大㮣説
　蒙引存疑遂皆含孔子在内殊不是麟士得之　翼
　註曰政徳與其人俱徃禮樂則流傳於後世者禮以
　飾政故見禮有煩簡則政中之質文可知樂以彰徳
　故聞樂有美疵則徳中之性反可知　存疑謂凡人
　見於身者禮度可觀則設施之當人心亦可知也但
　此語本意是指王者言最明然則蒙引謂但其發於
　辭氣之間音吐洪亮而氣調和平則其所存㫁然可
　知亦然也　存疑謂徳須兼功説極是蓋依上節事
　功例也蒙引疑此説殊不是　看来徳兼功説而其
　意反重在功也或即以此徳字指功及物者説亦髙

賽合註曰重徳政不重禮樂　吳因之曰生民未

　有不重百王賴之以傳謂夫子斟酌其禮删定其樂
　有以埀法萬世不但如前王之徳政僅行一時而已
豈惟民哉節　張彦陵曰豈惟民哉喚起含同類意然
　説個類正甚言其不類　王聖俞曰類以有生之初
　言萃以有生之後言　四書脈曰出類以並生言拔
　萃以並處言拔萃是形容出類意不是兩平語出類
　云者同得理以為性而獨能盡性同得氣以為形而
　獨能踐形也拔萃云者在一鄉則髙乎一鄉在一國
　髙乎一國在天下髙乎天下也　未有盛於孔子只
　依淺説云是出類拔萃之尤者不必云出乎羣聖之
　類拔乎羣聖之萃然兼説似亦可　吳因之曰謂未
　有盛於孔子者蓋其立言垂訓為後来準則使萬世
　而下得所依據以各踐其形各盡其性凡後之踐形
　盡性以稱聖於天下者皆夫子之功之所貽非特如
　羣聖之出類㧞萃只了得一身一時之事而已故以
　為獨盛子貢徳政盛於百王意亦如此　又曰三子
　論聖俱不直就孔子説必把堯舜百王来形容者蓋
　不如此不足以見其事功之獨盛耳然所謂事功不
　重紹述徃聖之功全重埀憲萬世之功三言皆當以
　此意體㑹要之此意孟子所謂生民未有中已該得
　了但丑不悟而復問故如此申説明白耳　敖龍峰
　曰三子所言意指各别孟子備引之無非見其異於
　夷尹而表已願學意不必泥某説事功其説道徳
以力假仁者霸章總㫖　翼註曰舊説上節言王霸感
　人有誠偽下節言人之應之亦有誠偽也近見一説
　云下節即足上節之意以力服人者非心服也云云
　能不待大乎以徳服人者中心説而誠服也云云又
　何待大哉此見甚髙　按翼註後説即蒙引之説也
　四書脈賽合註皆主之其所謂舊説者則存疑
　淺説皆主之當以蒙引為主
以力假仁者霸章　惟適張氏曰以力假仁者霸霸字
　連上為句不可於者字一讀此是從成伯後推其所
　為皆假仁耳若謂以力假仁可以霸則是敎猱誨盜
　矣語意離合間便有天淵之隔讀者不可不慎　大
　全辯中洲金氏曰王霸二字是定其人品之誠偽非
　論其王天下與霸天下之功業也　張彦陵曰仁指
　及人之澤言所該亦廣養民亦是仁教民亦是仁伐
　罪弔民亦是仁霸王字定其人品不作事業看　翼
　註曰仁字主事功説徳字在心以徳行仁即是以天
　徳行王道也　輯語曰以徳行仁是一滚出來火然
　泉達原非兩層兩層看便著假矣
仁則榮章總㫖　張彦陵曰按好榮惡辱人之常情然
　榮辱之機自人心之仁不仁決之人心之仁不仁又
　自閒暇時決之孟子提醒世主處全在及是時三字
　上
仁則榮節　張彦陵曰仁不仁就行事上看榮辱就國
　勢上看榮即人畏辱即人侮兩則字便各含自求意
如惡之節　張彦陵曰如惡之三字極有力正借他這
　㸃羞惡之心去竦動他貴徳尊士一直説尊士即是
　貴徳賢能便是士賢位能職便是尊　翼註曰莫如
　字直貫至政刑註正君善俗脩政立事且勿露出蓋
　此即下明政刑事也　賽合註曰位輔弼之位職庶
　司之職　彦陵曰國家之事一日二日萬㡬至廣如
　何得閒暇謂之閒暇者蓋指無敵國外患而言　大
　全辯或曰戰國所謂閒暇時搶攘暫息無敵國外患
　耳説持盈保泰者誤明政刑必須反其平日所為宜
　切戰國時勢言　須知及是時不特閒暇時方有即
　貴徳尊士内亦何嘗無
迨天之未隂雨節　張彦陵曰迨字正與及字應　翼
　註曰知道是知治國之道但意在下二句且慢説
　又曰能治其國家要見未然之防意方與詩應
今國家閒暇節
禍福無不自巳求之者兩節　張彦陵曰以其防於未
　雨所以得福以其怠於閒暇所以得禍可以明自已
　求之説　吳因之曰講自已求須切未雨閒暇意乃
　是若泛泛説個自已求便非㫖　魏莊渠曰人之禍
　福定於有生之初合下禀得福厚的因為惡減了些
　分數禀得福薄的因為善增了些分數皆不可知又
　氣化有盛衰彼小人有僥倖獲福而免禍者此特一
　時之變久之必復其常古語云天網恢恢疎而不漏
　諺云天有記性無急性其言皆是至理　人莫不以
　顔子之貧夭而疑其福之薄然安知其非增至於此
　莫不以盜跖之壽終而疑其福之厚然安知其非減
　至於此
尊賢使能章總㫖　張彦陵曰五悅字與願字相照願
　字生於悅字來王道以得人心為本曰悅曰願皆是
　得其心也
尊賢使能五節　正徳庚午程文云衆賢之中有俊傑
　焉乃徳之異者也衆能之中有俊傑焉乃才之異者
　也　四書脈曰悅與願皆以心言未便立其朝　張
　彦陵曰市是統言廛是市中列肆故曰市宅官為之
　者　沈無回曰言廛而不征則法在内言法而不㕓
　則不征在内　彦陵又曰問市一耳廛與法何以異
　王荆公曰制商賈者惡其盛盛則人去本者衆又惡
　其衰衰則貨不通故制法以權之稍盛則廛而不征
　已衰則法而不廛　此説與蒙引不同似亦可兼用

治市之術有抑有勸廛與法抑之之術也不征不

　􁈘勸之之術也首句是於其盛時而勸且抑也次句
　是於其衰時而勸且抑也合二句看則是權其盛衰
　而為勸且抑也不可謂盛時專主抑衰時専主勸
　王麟洲曰大都只要説得聖人不得已立市廛闗津
　之心事明曉蓋先王節用愛人自助法公田外其餘
　不欲分毫擾於民若得天下百姓務本力穡諸法可
　盡廢今不得已些須取而推抑之只念念在百姓身
　上何曾攙入一分封殖自家意思　丘月林曰就市
　中交易言故曰商就市中居處言故曰民　論来廛
　而不征之廛承上市字来則専指後市之廛廛無夫
　里之布之廛則兼指左右各三區及後市之廛於義
　為安然集註於第五節不别解廛義亦㮣指為市宅
　何也看来集註於第五節廛字亦欲作後市之廛看
　不兼左右三區言大抵左右三區之廛不過是農夫
　在邑之里與夫百工營作之所及商賈居停積貯之
　處耳戰國雖重斂未必㮣責以夫里之布惟後市之
　廛乃商賈交易之所利之所在故當時因而重斂之
　耳集註定為市宅不為無見存疑得之蒙引謂左右
　各三區皆民所居所謂願受一廛而為氓者此是廛
　無夫里之廛後市之廛是廛而不征之廛而疑朱註
　之無分别乃回䕶之曰雖均為市宅但彼是商之市
　宅此是民之市宅夫左右三區之廛可以為之市宅
　乎亦附會矣　附翼註曰五節廛字有兩説一説依
　許行願受一廛而為氓例作農夫之市宅所謂二畆
　半在邑者也一説依上文例作商之市宅似前説勝

按依存疑則是後説勝也　附蒙引曰夫里之征

　先王設此本以罰游惰之民非常賦之制也如市宅
　之民已賦其廛猶為常制今既廛之又令出夫里之
　布不以為罰乃以為常制夫曰所謂布縷之征粟米
　之征力役之征是惟正是供之常法也此所謂一里
　二十五家之布一夫百畝之稅一家力役之征却是
　先王所設以警游惰之法非常制也後之暴君汙吏
　乃承之以為常制之名色遂使民不聊生　按依存
　疑説則雖戰國時此法亦止行之於商則仍以為罰
　而非常制也　楊升菴曰氓字從亡從民流亡之民
　也　此説自用脩始集註並無此解麟士以孫疏野
　人之解為非得之矣而亦主用脩此説則誤也　沈
　無回曰市廛等在先王之世不過常政戰國行之便
　是創觀
信能行此五者節　張彦陵曰信能二字重看謂實實
　落落能行不從虚文粉飾惟信可以動人民字包士
　農商旅仰之若父母從上五願字生来天吏専以征
　伐言　張賔王曰對民而言則曰父母對天而言則

曰吏民之父母天之吏也　翼註曰天吏依註兼廢

　興存亡説而側重廢亡邊如云其有所扶而興存之
　者固所以奉天命徳之意其有所伐而廢亡之者亦
　所以奉天討罪之意
人皆有不忍人之心節　張彦陵曰曰人則無古今爾
　我曰皆則無彼此異同曰有則非本無加益　翼註
　曰不徒曰不忍之心而必加一人字者同類尤相親
　也
先王有不忍人之心節　李衷一曰看一個斯字何等
　迅捷何等快便何煩思量何有停待就是下文之怵
　惕惻隱其不期然而然火始然泉始達其自然而不
　容不然亦是此斯的氣勢　又曰以不忍人之心一
　句只叠上文説下　註察識而推之政事之間此推
　字與下文擴充意不同此是以由心而達之政言下
　文擴充是以一端而達之全體言　註似缺擴充一
　邉者蓋存焉者寡即是不能擴充意　運掌句翼註
　四書脈賽合註俱云不作效説看来此句非效而何
　但其所以説此效者乃是言此皆有之心即所以運
　天下於掌上而天下運掌之治不過滿吾皆有之心
　非徒鋪張先王之效也此節總不重在先王上　蒙
　引謂註政事二字衆人皆有不是蓋此章既為諸侯
　發則不必如此説矣　大全辯少原余氏曰治天下
　大作用只就不忍一念運旋出来運掌不重易治正
　形容不忍之心包天地民物旁皇周浹充足有餘不
　可不擴充意　按此節似與言必稱堯舜句一様(戊)
　(午五月)
所以謂人皆有不忍人之心者節　張彦陵曰今人乍
　見一句字字有意而尤妙在乍見二字蓋惟卒然而
　感正是本心發見處若既見之後稍渉安排商量便
　非本心矣曰今人正見不忍之心非先王所獨有
　萬厯丙午江西傅元範所以謂人至怵惕惻隱之心
　墨曰吾嘗驗之旦晝之牿反覆而不可執以此觀心
　且倍蓰而無算者也吾即驗之平旦之復又隱約而
　不自持以此觀心是剝復而難明者也則何以謂皆
　有哉其乍見孺子入井乎　石竹林曰石中有火擊
　之乃見今人乍見孺子入井莫不有怵惕惻隱之心
　孟子特於石火見處㸃之欲人因所擊之火悟火在
　石中不擊亦有　胡敬齋曰滿腔子是惻隱之心則
　滿身都是心如刺著便痛非心而何然知痛是人心
　惻隱是道心　季彭山曰内交等本不是惡但從軀
　殻上起念則已雜人欲之私矣
由是觀之節　焦漪園曰惻隱羞惡辭讓是非皆不忍
　之别名不是有四個心　季彭山曰天地之心只有

一個生物此心恥未合宜便能羞惡懼有過分便能

　辭讓虚靈不昧自能分别是非故因論惻隱而併及
　之　翼註曰非人也不是説名雖為人而實無異禽
　獸意只是決言其必有與可離非道也一例　張彦
　陵曰只重在情上蓋原情為性之所自出非因情以
　著性之本體而遂重性也　須知與告子篇不同
惻隱之心節　袁七澤曰如何説惻隱等是仁義禮智
　之端乎曰見人影則知有人見鳥影則知有鳥見山
　中響則知有泉見瓦縫烟則知有火仁義禮智是性
　體非知可知非識可識惟於發用處見得耳故曰端

湖南講曰惻隱羞惡辭讓是非就是那仁義禮智

　的端此不是把情来證性端者端倪之謂此心乍見
　時方有豈不乍見時便無言此乃是端倪見端可以
　知委定有個全體在内連下文擴充意已寓於此
人之有是四端也節　附説叢袁七澤曰四端就與四
　體一般誰人不信自已有四體者誰人以有四體為
　竒特事者奈何不信已有四端奈何以有四端為竒
　特事哉説到此尚恐人信不及又以賊身賊君惡名
　激他若不信四端皆有便是這般人了可不懼哉
　按依此則此節全是結上文必有意了淺説賽合註
　似長　賽合註曰首二句結上文必有意以起下文
　自賊賊君與下節當擴充意自賊與賊君語意重在
　自賊邊謂其君二句帶看
凡有四端於我者節　劉上玉纂語類曰(闕)　凡有此
　四端於我者不甘自賊察識此心知道如乍見孺子
　而惻隱只是一件事仁之端只是仁萌芽處如羞惡
　辭讓是非只是義禮智之萌芽處要從此推廣充滿
　得自家本然之量不特是孺子入井便恁地其他事
　皆要恁地如羞惡辭讓是非不特於一件事之恁地
　要事事皆然則此道漸漸生長便不能自已若火之
　始然便不可遏泉之始達便涓涓流而不息此知擴
　而充之機勢也　未節知字口氣連下是知去擴充
　存疑得之淺説將此知字當察識看不是蓋察識者

只是察識其端又在此知字前劉上玉所纂語類頗

　明　按語類曰今有一種人雖然知得又道是這個

也無妨如知這事做得不是得人憎面前也是皇恐

　識得可羞又却不能改如今人受人之物既知是不

當受便不受可也心裡又要却説是我且受去莫管

　這便是不能充此條似知而不能行然却説是不能
　充者蓋就萬事上論則一事然而他事不必然是不
　能充就一事上論則初念然而繼念未必然亦是不
　能充
矢人豈不仁於函人哉章總㫖　賽合註曰擇術莫如
　為仁為仁決當由己
矢人豈不仁於函人哉節　翼註曰首節是破降才爾
　殊之説蓋觀矢函巫匠非人品有髙下而心之慈忍
　頓異可見心非無定惟以習移也　又曰術字承矢
　函巫匠而推廣之凡人所肄習皆術也不止曲藝
　又曰不可不慎言當就其全吾仁者去其累我仁者

徐自溟曰勿以習為性勿以術移心孔孟吃緊為

　人只是一意　巢睫子曰治術不慎則其心便不顧
　殺天下學術不慎則其心便不顧殺後世　四書脈

曰慎於擇術是要處仁不使不仁閒雜之也下節乃


明所以當擇仁而處之意

里仁為美節　吳因之曰是不智要見不智在不仁之
　前與下文不仁不智在不仁之後者不同然不智雖
　在不仁前却非推原口氣言由莫之禦而不仁可知
　胸中是非之明昧決擇之見淆惟不知其為尊爵故
　舍焉而勿尊也惟不知其為安宅故曠焉而勿居也
　豈非不智之甚乎此節只言仁道之大而不可不為
　至下節方論到榮辱然總之為莫如為仁張本　翼
　註曰註云得之最先而兼統四者先字猶云第一件
　也非先後之先　按翼註最妥了凡駁註云天命之
　性一齊禀受豈有先付以仁而萬善在後之理蒙引
　則取小註有是心斯有是形之説而謂不是得仁在
　義禮智之先俱未妥
不仁不智節　吳因之曰朱子曰四端迭為賔主　張
　彦陵曰仁義禮智有則俱有無則俱無　倪伯昭曰
　業已擇不處仁以致為人所役而又引以為恥與恥
　為弓矢者何異只甚言恥必無益
如恥之節　吳因之曰莫如者兩相比較而見其不若
　為仁正孟子為人擇術處
仁者如射節　翼註曰射者始而正己既而求己皆由
　己不由人之意　又曰由己與慎術亦相應蓋術者
　已所自擇人莫之禦　註引由己不由人之言乃是
　釋所以正己反己之故非正訓也
子路人告之以有過章總㫖　吳因之曰聖賢樂善無
　有窮盡只管髙向上去此處雖不可太分别大小然
　由由而進之禹禹而進之舜語意自是如此若只平
　看便不見得愈進愈無窮意
子路人告之以有過三節　楊慈湖曰人有過旁人覺
　知者衆然不敢言者慮其意逆也學者能使人無以
　意逆憚吾則庶乎善矣　直解曰子路之喜猶見不
　善之在己未能忘己禹之拜猶見善之在人未能忘
　人　吳因之曰大抵由禹樂善與舜樂善亦無甚異
　但由禹多了人已一層意見大舜全抹倒這意見此
　便是大小之别看此三節全將此意理㑹乃是且如
　兩下人子俱餽食於父母其一則曰我的東西送與
　父母其一則曰與父母便了初不認作我的東西是
　我送的就此兩邊對較則不認作我的東西者真是
　父母一體之愛油然不容間渾然無二孝子之至也
　此舜之與善所以為尤大　翼註曰過至大舜有大
　焉須先贊由禹樂善已不可及了乃大舜有大焉不
　可先貶由禹　朱子小註謂拜是容貌間未見得行
　不行若舜則真見於行事處此恐未然舜禹之别只
　在人已之見上不在行不行上　推舜善與人同之
　心其已未善也只知有未善之當舍而善之當從而
　已不知未善之在己與夫善之當有於己也使其猶
　有己之見存焉則安能舍之如是也其人有善也只
　知有善之當取而已不知善之在人也使其猶有人

之見存焉則安能樂取如是也不可但云不自滿假

　若但云不自滿假則與由禹何異哉但其見已有未
　善則亦不自滿假之心而已朱子小註及蒙引俱得
　之但猶未甚明暢予故因其説而暢之　賽合註曰
　舍己二句正講善與人同註解兩平而以為同善之
　目目條件也是把二句作二件看然意亦交互上句
　是以己從人下句是取人為己故下文只承取諸人
　為善亦盡兩句之意朱註亦自有見新説病之亦欠
　體認　姚承菴曰舍己樂取亦是旁人看聖人見其
　如此若聖人與善為一方忘乎其從也安知其舍忘
　乎其舍也又安知其取　樂取内可想見舜之心至
　精至一至虚至實相遇以天相通以性(壬申)　附湖
　南講曰舍己是無我相從人是無人相然我相人相
　雖空若不空事相所取也不免有得舜則自耕稼陶
　漁做工作以至為帝治天下那一様不是取於人的
　此不是論窮通要在事上看　按此與舊説以境言
　者不同
取諸人以為善節　吳因之曰與人為善不是天下有
　意為善以求取於舜只是囿於懽忻鼓舞之内者陶
　鎔漸染不覺意氣踴躍耳始而樂取諸人舜忘人也
　終而與人為善則人亦相忘於舜矣人已兩忘樂之
　至也同之極也故曰莫大　如此説亦不妨若説善
　與人同即兼與人為善意則不通矣　因之又曰凡
　樂不足以鼓舞人者亦其樂之未至也其曰與人為
　善只假此以深著其樂取乃虚活形容之辭　莫大
　雖與大舜有大焉相應然一是説取人之大一是説
　與人之大不可於第三節大字内即兼與人為善意

直解曰天下有善的以見取為榮自然益勵於善

　天下有未善的以不見取為恥也都勉而為善是乃

助人之為善者也　按直解説助善意淺因之説得


深然看来似可兼用蓋聖化之及人亦必有淺深也


杜靜臺曰兩個大字一就裕於己説一就及於人


説惟其裕於己者大故其及於人者大則下面大字


實從上面大字生来　翼註曰君子作聖人看

伯夷非其君不事章總㫖　賽合註曰此章見君子不
　為一偏之學　姚元素曰夷以世不足與而明絶之
　恵以世不足較而姑置之皆持一㸃遺世之心如世
　道何學者須識孔孟濟時行道之心始得
伯夷非其君不事節　賽合註曰不受也者二句原其
　不受之故亦結得上三段意思蓋視之為非君目之
　為惡人之朝等之為塗炭之凂也　按不受也者二
　句只結得末段但不屑二字意則上三段内俱有也
栁下恵不羞汙君節　陶石蕢曰凡人情事汙君為小
　官不滿其所願却便不肯展發已能若下恵則惟知
　進不隱賢必以其道而已此在别處是介若此章只
　見得是和　項仲昭曰恵蓋謂世俗昏蒙而直道不
　足以投其好無怪其遺且阨故遺阨於唐虞三代之
　朝則可恥遺阨於春秋之季則宜也不必怨不必憫

也　徐玄扈曰爾為爾我為我如許分别故見得人


不能凂所以能和若只漫無分别放身自隨是箇同

　流合汙之人安得謂聖　張彦陵曰由由與偕數句
　雖㮣自處衆言然當時之所以不羞不卑不怨不憫
　正是此意　麟士謂此條總形容其和不形容其介
　諸家説頗謬愚謂進不隱賢至不憫非説介而何所
　謂不自失者亦介也爾焉能凂我哉内亦含介意但
　其意則重在和不重在介口氣若謂恵之意以為我
　之和固無妨於我之介也何勿和也
伯夷隘節　翼註曰不恭難體認蓋他外雖偕其心則
　謂世為昏濁不可責以禮法分明有玩弄一世意思

隘不恭不但以迹論其心固如此有謂夷恵之

　隘不恭隨其所遇之時而不得已也夫苟不得已則
　何不如孔子乎此皆欲回䕶二子不知正不必回䕶
　也　青岩逸叟曰君子借夷以激世可借恵以渾世

可寓意夷恵之中以為世用可游神夷恵之外以為

　世轉亦可總之他用他法我用我法此正發明願學
　意　陳伯玉曰君子暗照孔子君子不由與孔子自
　異逸民同意此章大㫖非論夷恵所以發願學之意

蒙引由其清不由其隘之説存疑非之極是蓋謂

　由其清不由其隘則清和乃君子所由矣何以又云
　願學孔子也若改云由其清之得處不由其清之隘
　處便不妨　然由其清之得處亦是百世之師章意
　非此章正意也此章只重願學孔子之意玩註自見

大全朱子謂孟子恐人以隘為清以不恭為和故

　曰隘與不恭君子不由也亦似有蒙引之病　大全
　辯嘉善陳氏曰時中之聖惡惡未嘗不嚴顧其惡也
　乃矜憫之伯夷則直惡之而已若將凂焉惻怛㣲而
　潔已勝也不磷不緇明示入羣不亂之意亦與焉能
　凂我相似顧其入也乃欲從而變化之栁下則夷猶
　玩忽之而已不必孶孶於成物蓋皆於萬物一體有
　未至處是故清和二聖殊病同根
　四書講義困勉錄卷二十六
欽定四庫全書
　四書講義困勉錄卷二十七
　　　　　　　　　　贈内閣學士陸隴其撰
公孫丑下

天時不如地利章總㫖　張彦陵曰全章總欲人君固
　結民心意特借用兵之事以明之
天時不如地利節　翼註曰天時地利總不如人和叠
　下重人和上　又曰兩不如但在用兵時較量天時
　以攻者驗之地利以守者驗之亦偶舉一邊而言
　賽合註曰不如要含蓄講若説得實則不消下二段
　説話　註孤虚二字大全蔡氏及仁山金氏俱就支
　干上看出雙峰饒氏則就五行上看出看來似可兼
　用　仁山謂如甲子旬則戌亥為孤午未為虚午未
　二字疑是辰巳之誤觀蔡氏一條可見　苻堅伐晉
　羣臣曰嵗鎮在吳伐之必有天殃苻堅果亡然堅伐
　燕亦犯嵗而克者蓋堅協衆情而伐燕違衆議而伐
　晉也即曰堅雖滅燕而燕慕容垂復興可見嵗星之
　果不可犯也然漢髙入闗之年嵗在東井井秦分也
　而秦見滅何哉蓋秦為無道嵗星不能為福而反為
　禍也然則越得嵗而吳伐之卒為所滅者亦非獨天
　時之不利也越無罪吳無徳故耳信乎天時之不如
　地利也矣(右輯蒙引)
三里之城節
城非不髙也節
故曰域民不以封疆之界節　愚按故曰域民節是言

人和以天下之所順節是言天時地利之不如人和


徐儆弦曰此條極言人和之當得不是推人和在

　於得道蓋章㫖説要人和處已含得道意人豈無道

而能和者觀故曰二字是承接之詞不是推原之詞

　也　翼註曰域民三句非申地利只以引起人和之

不易得耳　淺説以存心以仁制事以義貼得道


翼註曰多助之至不過就其多助而極言之耳非又

　出多助外也　張彦陵曰天下順之即是多助之至
　只見得人心悦服若作民歸説便碍下文
以天下之所順節　張彦陵曰以天下之所順不是率
　天下所順之民乃指自家言以我為天下之所順攻
　彼為親戚所畔的則戰自必勝矣
孟子將朝王章總㫖　張彦陵曰此章大㫖欲以道徳
　佐其君先以道徳自重而警齊王召己之非通章重

在不可召上湯霍林曰孟子此章辭若激烈然其自

　重處都是敬君蓋人君富貴已極人臣更無可尊崇
　他處直須把我仁義輔他做個堯舜的君方謂敬之
　極以富貴對仁義以爵對齒徳非是抵當他的話頭

正見得爵在王亦須要我仁義之士輔世長民纔能


做到堯舜如何反来慢我要知孟子是敬王之意不

　是傲王　吳因之曰通章是托疾以辭而又欲自表
　其辭召之意其立言根子只在以賔師自處上来朱
　註孟子之於齊處賔師之位數句要看
孟子將朝王兩節
王使人問疾節　吳因之曰孟仲子之對孟子所極惡
　他的在昔者有王命有采薪之憂二句若趨造於朝
　及請必無歸而造於朝等語孟子只是不理他便了
不得已而之景丑氏宿焉節　翼註曰不得已非逼於
　所要蓋要字只是迎而告之非強而迫之也蓋辭疾
　而出弔本欲王知其非疾今為仲子權辭所晦縱不
　朝徑歸齊王亦不知其非疾而無由警悟之矣之景丑
　氏宿亦主悟王説　張彦陵曰内則二句須重君臣
　邊方是景子本意　四書脈曰君臣主敬又重臣敬
　君邊　賽合註曰父子非無敬也而所主在恩君臣
　非無恩也而所主在敬　吳因之曰未見所以敬王
　景丑原指不應召孟子亦曉得他之所指但彼尚未
　明露出故佯為不知也者而姑以非堯舜之道不陳
　應之此猶非通章喫緊要處　張彦陵曰是何足與
　言仁義也作句是齊人心上如此鄙薄其君也云爾
　二字讀斷如云這等説起来則不敬莫大乎是　徐
　儆弦曰非堯舜之道不敢陳於王前是下之人不敢
　湯之於伊尹桓公之於管仲則不敢召是上之人不
　敢上不敢召下不敢陳此正是君臣主敬　註敬之
　大敬之小輔氏以心與貌分貼大小看来大小二字
　内似俱兼得心貌姑俟再定　總註恭敬亦似不必

如陳氏分内外只似互言

否非此之謂也節　張彦陵曰引禮重不俟駕句正明
　未見敬王意
豈謂是與節　四書脈曰晉楚之富富字該爵在内
　翼註曰仁義富爵還主仁不啻富義不啻爵説不但
　僅僅相當而已　張彦陵曰是或一道不是疑詞實
　作自重之道看　吳因之曰天下有達尊三一段雖
　是推曾子之意却就是説自家了不消更端起話故
　下就接以惡得云云　朝廷三句只推明各成其尊
　無隨在致隆之意若曰各不相值始成其尊則非達
　尊矣　輔世長民在事功説輔世輔翼世道長民長
　育生民　附賽合註曰惡得有其一二句朱註解云
　今齊王但有其爵耳安得以此慢於齒徳乎此解何
　等明白奈何學者全不體認都説天下三達尊齒徳
　二者皆在我齊王但有其爵耳烏得以其一而慢我
　之二哉非孟子語意孟子語意只據三達尊論道理

而齊王之不可召己自見於言表耳　按此與蒙存


淺説稍異此似藴藉姑俟再定　吳因之曰景丑責

　孟子不應召孟子不説已不當應召只詳明齊王不
　可召己而我之不當應召無待言矣此處正好得賔
　師意出若非賔師縱有齒徳敢與爵抗乎縱不為管
　仲何獨不可召乎
故將大有為之君節　吳因之曰不直曰不召之臣而
　曰有所不召之臣者見大有為之君其馭臣下雖不
　是泛然不召若有所不可召者則必不敢召致之此

正孟子用字斟酌處　張彦陵曰尊則崇奉欽承事

　事遵依不敢攙以己見也樂則欣慕愛樂念念殷勤
　不厭煩不苦難也　胡致堂曰士之不待君之求而
　登門自獻豈所以養其君尊徳樂道之心而望之以
　大有為之功可見士必欲君之就見者正欲成就其
　君處　吳因之曰其尊徳樂道二句雖是説賢士自
　重語意仍歸重在賢君身上言尊徳樂道不如此賢
　士猶以君為不足有為而不肻来輔了為君者豈得
　少自驕慢焉得有謀而不就乎
故湯之於伊尹兩節　張彦陵曰學而後臣非是截然
　先後只是所重在學把他做第一件而以委任繼之
　也學字正與教字對看
湯之於伊尹節　翼註曰管仲且猶不可召主桓公不
　召管仲上　又曰此章重君不可召臣故不召伊管
　俱重君言此是正脈　徐岩泉曰孟子既引了成湯
　與桓公伊尹與管仲恐落了自已地歩至此却又别
　出王伯之佐見己非管仲之比又以終非堯舜之道
　不敢陳於王前之意而管仲不失為齊人矣嚴哉
　管登之曰古者天子不召師孟子游事齊宣蓋以師
　道自處視孔子之厯聘諸侯載贄以求見者則進一
　格矣蓋戰國時徳固衰於春秋而不召師之氣似復
　振何也曰此非匹夫之師道尊乃萬乘之偽節昭也
　七雄之中以折節下士致萬乘者四其餘亦畏游説

之口慕下士之風而效尤之智者睹未萌便知秦後


尊君卑臣有君無師之漸從此起矣而孟子正當其

　世欲存古者師臣之餼羊以振洙泗一脈夫處臣道
　者必以事君盡禮為恭而翼飛龍之統處師道者或

以重道忘勢示節而冒亢龍之嫌此非孔子之不幸


乃孟子之不幸也登之又謂諸侯而至於畏士則坑

　士嫚士者必相繼而至矣與此條一意
前日於齊章　按此章主全為齊發者偏　張彦陵曰
　故為兵餽非薛君話是孟子叙事之辭
孟子之平陸章縂㫖　張彦陵曰此章與士師不能治
　士章一個機軸提醒他使臣不議其罪於君君不諉
　其罪於臣然後其言可入也
孟子之平陸節
然則子之失伍也亦多矣三節　張彦陵曰前二節諷
　距心處見責不容辭非諷之去後一節諷齊王處直
　欲其行興發之大政以濟溝壑流離之民非徒傳罪
　已之一言而已惜乎無改悔之實孟子望齊之意孤矣
子之辭靈丘而請士師似也章　賽合註曰上二節蚔鼃
　感孟子之諷因可以去而去下二節孟子因或人之
　譏明可以乆而乆見守官守道之不同守官去就聽
　命於官守道進退聽命於道
孟子為卿於齊節　南軒謂齊王不欲以使事煩孟子
　而使驩治之若即以大註有司指驩固不是矣即依
　蒙引謂其各自為説非以有司觧驩亦非也蓋凡出
　使者有正使必有副使此是常例非齊王為孟子創
　設也　張彦陵曰反字中兼徃字意　翼註曰與之
　同使不惡也不與之言嚴也　成玉紘曰言亦何不
　可但小人窺君子未有不自言始者故孟子慎之
齊卿之位節　輔氏謂若事有不治則亦須與驩言此
　亦孔子與陽貨言之意也蓋孔子之與貨言也是與
　塗人言也非與貨言也孟子之與驩言也是與輔行
　者言也非與驩言也　程竹山曰弔公行之不言不
　私言也故謂不當言而㫁於理弔滕之不言不公言
　也故謂不必言而㫁於事總都是托辭　王陽明曰
　聖賢待人有時而委典其道未嘗不直也若己為君
　子而使人為小人亦非仁人忠恕惻怛之心孔孟於
　羣小渾然不露圭角者正是不使他為小人耳
孟子自齊塟於魯章總㫖　張彦陵曰當時墨氏教興
　世風趨薄塟親之禮或多不循其制木若以美然疑
　其過厚而徒為觀美隠然有惜物儉親之意不知人
　子無窮的念頭特借此以少伸其萬一耳(須知此心原無盡時)
　然後二字極有意味説到盡於人心處則凡可以用
　情者宜無不為之矣古者四節段段破他太美之疑
　意都重在盡心上
孟子自齊葬於魯節　翼註曰止於嬴勿作觀望説只
　是回顧丘墓餘哀未忘不能遽前意　註以董治解
　敦字麟士引詩王事敦我来証按詩註敦猶投擲也
　如此則與上文使字有碍愚意此句是使虞分派匠
　事之意如此則與註董治及詩註俱合矣
古者棺槨無度節　翼註曰人心是人子之心非他人
　之心
不得不可以為悦節　四書脈曰何為為字要分曉言
　為無財耶抑為不得耶
且比化者兩節　張彦陵曰人皆欲自盡此心而吾獨
　不以此為恔乎對人而言之曰獨與吾何不然相應
沈同以其私問曰章總㫖　張彦陵曰此章當以天字
　為主燕之私授受是不奉天命齊之擅征伐是不奉
　天討非堯舜而揖遜故召齊之師非湯武而征誅故
　致燕之畔孟子説燕罪可伐又説齊非伐燕之人未
　嘗輕貸燕亦未嘗輕與齊此處要識得聖賢大公之
　心
沈同以其私問曰兩節　上節註只以受之天子傳之
　先君為説張説雖非註意然自不相妨蓋以下節天
　吏照看也翼註四書脈皆從之　伐燕考見前齊人
　伐燕章
燕人畔章總㫖　張彦陵曰齊之伐燕所謂乘人之危
　不仁致人之畔不智王之慚於孟子此正愧心之萌
　陳賈乃逢其惡舉周公来比不知公與叔係兄弟至
　親便有不容逆料其畔的心腸若齊王之與燕人則
　不可同年而語矣隱隱照見公之過是宜有的齊王
　之過是不宜有的又安得援周公為解　下文賈之
　所解只在不智以王之所慚在不智也何以知王之
　慚在不智以其慚於既叛之後而知之也
燕人畔兩節　賽合註曰賈之言雖並提仁智其意重
　不智一邊蓋緣當時議王併燕為不智賈以齊當取
　燕之時豈知今日燕人之畔亦如周公使管叔之時
　豈知後来以殷畔乎　吳因之曰孰仁且智且字與
　養氣章仁且智夫子既聖矣且字不同既聖處且字
　是仁智並説此處仁且智則倒重智上下面知而使
　之是不仁也亦只要形起不知而使之是不智也句
　周公知其將叛而使之與亦只相形引出不知也句
　陳賈主意全認定不知一邊蓋欲以周公不知而使
　管叔解釋齊王不知而取燕耳　又曰仁智周公未
　之盡句要以不知為主説况於王乎句亦須重不智
　一邊乃是論齊事本㫖見而解之言請見孟子而以
　周公事為王解之也
見孟子問曰節　四書脈曰不知也勿云誤使之只云
　事變叵測雖周公亦不知其將畔也有過指不智且
　字見公且然下於公者可知　賽合註曰周公之過
　不亦宜乎便有他人之過則不宜意　蒙引謂不智
　是過若不仁則不止於過也此説亦甚拘　此章論
　周公事專以使管叔説不必牽誅管叔説大全有論
　誅管叔一段當刪
且古之君子節　翼註曰古之君子泛説不指周公末
　段人皆見之固不肯為之辭更也人皆仰之又不必
　為之辭如此云與下面有情
孟子致為臣而歸章總㫖　翼註曰首二節婉答齊王
　見行道之心也下面深拒時子見守道之義也　張
　彦陵曰全㫖重市利二字看齊王留之之詞與處之
　之法全無好賢實用只以利留孟子而時子陳子俱
　不悟其非君臣師弟之間有市心矣故孟子詳以利
　之一字曉之而道之行不行俱置不論
孟子致為臣而歸兩節　四書脈曰不敢請者恐有干
　進之嫌見無枉道之意固所願者出於愛君之誠見
　有行道之心兩句俱承繼見來
他日王謂時子曰節　按存疑謂他日王謂時子見孟
　子欲去時齊王不曽留一時去未成到他日齊王見
　其未去而為此留也其留之不誠亦可見矣不能行
　其道而欲留之為矜式義既無謂况又不誠乎此説
　非也前此不留他日留之安知其非自悔自艾而謂
　其不誠乎但觀其詞絶無悔過不安之意則可知其
　不誠耳不必在他日字上穿鑿也
時子因陳子而以告孟子節　按或云時子知王留賢
　之意不誠欲傳命不可欲不傳命不可故姑因陳子
　達之以塞責則看得時子是奸猾之人徐中楫云欲
　其言之易入而早圖之也則看得時子只是一個庸
　碌之人皆從所以因陳子處看出然庸碌之説平正
　可從
夫時子惡知其不可也節　賽合註曰我雖欲富亦不
　為也而况本非欲富者耶如之何其可復留也不可
　留而留是不得於十萬而又求得於萬鍾此壟㫁之
　為季孫之所以譏子叔疑也　按淺説謂註中又有
　難顯言者一句不粘著義不可以復留一句意故下
　一個又字若是道不行而義不可留則顯言之亦何
　妨此條甚拘
異哉子叔疑節　按蒙引謂二使字不同上使字是如
　使之使下使字是子叔疑使之也已指子叔疑此條
　非也蓋叔疑事乃實事豈可用如使口氣愚意上使
　字乃國君使也不然則使己為政不用則亦已矣此
　句乃是泛論叔疑事當補在言外則又不得謂已指
　叔疑也俟再定
古之為市者節　翼註曰子叔疑是客賤丈夫是客之
　客　孟子之於梁也始見即黜其言利之非於齊也
　將去必自表其無欲利之志其於利之一字嚴哉
有欲為王留行者章總㫖　張彦陵曰通章重在無王
　命上
孟子去齊宿於晝兩節　翼註曰客欲留行當先言於
　王而得其悔悟因奉王命来留孟子方可留也
客不悦曰節　李衷一曰兩無人之人正暗斥留行者
　言這一人留子思却承繆公之命來道達誠意故子
　思為之留這一人留泄栁申詳雖無繆公之命然不
　向泄栁申詳自叙已留意却從繆公稱道調䕶故泄
　栁申詳為之留今既不承王命来留又不去調䕶王
　側徒走在吾面前空把己意代王説殷勤耳何益之
　有據孟子責備他意思還在無王命上　張彦陵曰
　看泄栁申詳三句要看得好非謂二子之賢倚君側
　之人也二子當時亦只見魯君信用他故樂為之留
　初不知中間維持調䕶之故而究竟魯君親之信之
　則以有人耳(闕)
　一則君使人留賢一則人勉君留賢皆非(闕)

留者(闕)

子為長者慮而不及子思節　賽合註曰長者句須承
　上云古人之留賢皆出於君意之殷勤未嘗以己意
　而自留也　繆公本自能尊子思齊王不能如繆公
　如何責留行者之不及子思曰繆公自能尊子思則
　不待維持調䕶也齊王不如繆公則必待維持調䕶
　之而後可故為客計者當以留泄栁申詳之法而責
　王以尊禮子思之事上文所以必帶説泄栁申詳者
　蓋為此也其意實重在子思邊耳
尹士語人曰章總㫖　翼註曰尹士譏孟子與孟子自
　明俱重在濡滯一邊
尹士語人曰節　賽合註曰尹士之譏為其三宿而譏
　雖或言不明或言干澤不過即前日來齊之失以形
　今日濡滯之失
夫尹士惡知予哉節　張彦陵曰看千里見王是予所
　欲即迹渉干澤予皆不計至於不遇故去予不得已
　則心誠不忍速去敢以濡滯為嫌
予三宿而出晝兩節　張彦陵曰孟子主意在安天下
　上王由足用為善實思所以用齊王耳故三宿出晝
　尹士謂其濡滯孟子則猶以為速尹士謂濡滯在三
　宿而後出晝孟子則謂既出晝之後此心猶不舍王
　王如改諸句是述予心猶以為速之意王由足用為
　善是述豈舍王哉之意　翼註曰王如用予至舉安
　非自負語正見王之足用為善也　沈無回曰用是
　用孟子之王道則改是改功利之習若説有甚失禮
　處而欲其改此便看得小了
予豈若是小丈夫然哉節　李衷一曰此小丈夫不要
　看他低了亦是要君好的但主意只為自家一身所
　以傷於過激君子之心全為天下連自家濡滯之迹
　都不計較以此對看所以為小
士誠小人也節　翼註曰小人即小丈夫但上以量言
　此以識言畧異　湖南講曰不特貪戀富貴的是個
　小人即愛名節的亦是小人　又曰問謂愛名節的
　亦是小人雖為貼士誠小人句然恐太輕了名節曰
　名節須有辨世間沒有空空的名節原從救世起世
　道救不來輕則辭爵祿而去重則為子死孝為臣死
　忠只得成了名節則名節為可重若救得世來更須
　委曲以斡旋方是大聖大賢作用乃不顧世道顛危
　只求完自已名節聖賢心腸㫁不忍出此然為魯男
　子易為栁下恵難則又在人之度徳量力如尹士者
　亦未可盡非也
充虞路問曰章總㫖　張彦陵曰明良遇合自有常期
　數已符其期而遇不我值有心濟世者其遇愈窮其
　念愈切矣其不豫也固宜要之此念從畏天悲人而
　發則其所為不豫者(此是餘意)正其所為不怨不尤者也
　若泄泄然坐視其亂而諉之於數曰此天也此人也
　則雖托名不怨不尤其怨尤實深耳豈天生聖賢之
　意哉
充虞路問曰節　芑山張氏曰充虞誤認不豫為怨尤
彼一時節　張彦陵曰時分彼此只以充虞聞見時言

濮貞菴曰彼一時此一時非謂前日是平居論道

　之時今日是不得行道之時謂前日所論之時正論
　君子脩身者言之凡有不得於天不合於人者只反
　求諸己而已今日所遭之時則天命人窮於此而決
　非止一身之事吾得不為吾道悲乎然亦此憂時之
　感原非有所怨尤也　賽合註曰天固不可怨而天
　命實足悲矣人固不可尤而人窮實足憫矣　或問
　孟子彼一時此一時不知此時何以又合有怨尤能
　不動心否湛甘泉曰不怨不尤聖人之心學也心學
　何分彼此稍渉怨尤便是動心安得為心學孟子蓋
　指豫與不豫而言不豫公而怨尤私不豫大而怨尤
　小其迹相似而其情則不同
五百年必有王者興節　張彦陵曰五百年節重王者
　上蓋有聖人出則名世必因之而顯孟子自是名世
　者惜無王者興以為之輔佐不豫意本此未説出也
　下文方見
由周而來節　按時數只平説自妙不必串　註云亂
　極思治如禮樂久衰則必振民生久困則必復詐力
　久用則必絀戰征久用則必息就戰國時勢著想方
　合
夫天未欲平治天下也節　註聖賢憂世之志樂天之
　誠並行而不悖者有二説一説彼一時當樂天則不
　怨不尤此一時當憂世則有不豫色所以為並行不
　悖一説樂天即在憂世之時二説可兼用前説是以
　彼一時兩句與五百年兩節對看出也後説是以五
　百年兩節與末節對看出也　吳因之曰孟子班爵
　一章便是封建的梗㮣為國一章便是井田的梗㮣
　啟口容聲皆唐虞三代之畧故曰如欲平治天下舍
　我其誰　按彦陵謂通章見孟子憂世之心樂天意
　不必攙入為此説者於未節吾何為不豫哉下補一
　轉語云唯其不然故不免於不豫耳此節正是解所
　以不豫之故賽合註翼註俱從之然殊牽強不合註
仕而不受祿章總㫖　賽合註曰據總註云仕而受祿
　禮也不受齊祿義也則通章俱只重不受祿看為是
　不可以未節為不去之由與不受祿並重總見得去
　齊我志而久于齊非我志此其所以不受祿也　按
　翼註脈俱如此看
仕而不受祿節　翼註曰仕而不受祿指定孟子非泛
　問
於崇吾得見王節
繼而有師命節　翼註曰過至第三節止用但因二字
　不必云乃所以不去齊又何故哉　張彦陵曰志不
　欲留齊而復受其祿便是苟祿所以不受非但是恐
　受祿便為他覊縻也　或問一見思去又何出晝之
　遲遲沈無回曰聖賢之救亂世如慈母之伏死子有
　一分未絶亦不肯丢手此便是孔子知其不可為而
　為之之家法
　四書講義困勉錄卷二十七
欽定四庫全書
　四書講義困勉錄卷二十八
　　　　　　　　　贈内閣學士陸隴其撰
　滕文公上
滕文公為世子節　賽合註四書脉俱謂楚宋本不同
　路乃是迂道以見孟子麟士則謂不必如常解作迂
　道來見麟士為長但麟士欲以過宋二字連上讀而
　見孟子四字另讀則亦不必也
孟子道性善節　張彦陵曰道性善與稱堯舜二句正
　相表裏言這性充得去時便是堯舜葢堯舜與人同
　是一性即做到唐虞事業不曾於本體上加得分毫
　可見人人此性人人此善即人人堯舜矣語意只要
　世子以堯舜自期不重堯舜能盡性上　道性善三
　節通是要世子知堯舜可為然堯舜可為意却在言
　外白文只是説性善其稱堯舜者所以實性善也其
　言道一者即稱堯舜之意也其引成覸三人之言者
　所以明道一也玩大註可見大全雖有互相發明之
　説然須在言外見得也淺説體貼得好　大全辨芑
　山張氏謂具於心者謂之性成於形者謂之質流行於
　形質之際謂之氣性自是性氣質自是氣質性則至
　善氣質則有昏明强弱之不同而以程朱言氣質之
　性為非又引朱子晚年定論為證可謂不知而妄言
　彼葢未識心之屬氣質而晚年定論為陽明矯誣之
　書也(戊午)
世子自楚反節　陳潜室曰當時聖學不明人但知功
　利之可求不知己性之本善聖賢之可學聞是説者
　非惟不信往往亦不復致疑文公雖未能盡信而已
　能有所疑是可與進道之萌芽也　鄒嶧山曰道字
　分明是指性説但不可直説作性(此條本存疑愚意可字改作必字似)
　(尤妙)葢道是活絡總統字隨處説得而各有所指此道
　正指性而説道便是説性也常説於本文内或云道
　出於性(此誤本大全)性一故道一或云性即道也(淺説如此)或
　云這箇性的道理俱欠渾融(此與淺説解俱似不妨)
成覸謂齊景公曰節　四書脈曰覸之言為景公發勿
　認我吾字是自道丈夫只當人看　翼註曰畏字是
　不敢擔當意　張彦陵曰舜何人予何人兩何字要
　善看言舜是何等人而遂不可企及我又是何等人
　而至不能及舜全在想像模擬上著力有敢作敢為
　的氣象若下孟舜人也我亦人也語氣乃自忖自憂
　的光景　賽合註曰我師謂我可師而至之非為我
　之師也　翼註曰周公豈欺我哉兼周公固能師文
　王吾人亦能師文王意　沈無回曰或言三段是教
　他勇猛下手工夫是矣然是前人得手語畢竟如何
　下手曰孟子言之矣凡有四端於我者知皆擴而充
　之　湖南講曰問引成覸等語舊解俱釋道一今講
　釋稱堯舜何故曰因下文曰舜曰文曰周公皆是以
　人實之明與堯舜相映照然前文稱堯舜原為證性
　善則此釋堯舜亦即是證道一不必疑有異同
今滕絶長補短節　李衷一曰孟子直怕世子以國小
　難為自諉故把猶可以為善國激他其實為堯舜只
　在自家心上討與絶長補短何關　翼註曰猶可以為
　為善國且據理閒閒説而勉世子奮發有為之意却
　寓引書内　姚承庵曰性統天下之同本非我所獨
　有善其身善天下總是我性分内吾由道以盡性堯
　舜達善事業亦只在此故説猶可以為善國此善字
　正應前性善二字　沈無回曰孟子言性善而即歸
　到可以為善國便是性命事功一以貫之不似後儒
　分作兩截下文喪禮井田學校正性善作用處　依
　此二條則上面三節似已兼事業在内淺説亦如此
　此據蒙引存疑則上面只説修身至末節方兼事業
　説蒙存似不是姑附於下　附䝉引曰安於卑近本
　自其持身言不謂安於國勢之卑近也　附存疑曰
　能自克而為善去惡與為善國何干預葢為善去惡
　則知修身知修身則知所以治人治國家矣　據愚
　見則註安於卑近等本兼持身治國言不必如
　蒙存於言外補説治國也
滕定公薨章總㫖　張彦陵曰通章大㫖只在親
　喪固所自盡一句後不可他求是在世子是誠
　在我句句相應　翼註賽合註四書脈皆同
　彦陵又曰按世子志行喪禮根原全在於心終
　不忘處得來此正真情所發見可見人性本善
　處惟性本善故孟子説到懇惻處足以動世子
　世子行到懇惻處足以動當世之人心可見人
　性之本善而堯舜真可為矣
滕定公薨節　吳因之曰於心終不忘便隠然有
　盡性希聖　之想故欲問孟子而行事問之者
　意盖謂喪禮當何如乃為順人之情而合聖人
　之道耳孟子告以自盡其心而行三年之喪見
　此乃所以順人情而合聖人之道也大抵世子
　志於喪禮全本性善堯舜之説來孟子告之亦
　仍不出性善堯舜之㫖
然友之鄒問於孟子節　翼註曰固所自盡泛就
　人子自然之心説不可加一當字玩註宜乎可
　見　又曰論語自致自字是自然此自字是自
　已觀註非自外至可見而自然盡心乃在固字
　上　朱子曰孟子答文公喪禮不説到細碎上
　只説箇大本大原自盡其心喪禮之大本也三
年齊疏飦粥喪禮之大經也孟子生戰國不得

　見先王之全經然學識其大者故其攷論制度
　雖若疏濶而於大本大經之際酌人情世變以
　文之則禮雖先王未之有亦可以義起矣　翼
　註曰三年之喪句是主齊疏飦粥皆在三年内

吳因之曰講吾嘗聞之句要本通行意發之


又曰孟子正告文公處全在三年之喪五句

　耳但親喪自盡尤是喪禮大本大原故用以開
　端此句是於稱許之中而寓感觸之意葢以發
　其不忍之良也
然友反命定為三年之喪節　志言先祖是指立法者
　説父兄百官所認之先祖指壞法者説吾有所受之
　也是父兄百官解志之意即體先祖的口氣謂先祖
　教人從其禮者其意謂吾上世有所傳受此其意未
　嘗不是但誤處在錯認壞法之祖為立法之祖耳
　翼註曰吾字指先祖先祖有所受則後人不可違註
　上世即先祖也
謂然友曰節　張彦陵曰父兄百官不欲皆緣世子真
　心未徹故又以不可他求打動他　賽合註曰恐是
　世子自恐其格於衆議而不能盡心於喪禮也子為
　我問孟子求所以息衆議而使己得盡心行禮意或
　説云欲不行則無以盡我之心欲行則又沮於衆人
　之議如此則是不欲行矣此語未妥　吳因之曰孔
　子曰君薨半節要即親喪自盡意而闡發之再申前
　意非更立説亦猶前夫道一而已矣以下惟堅世子
　篤信之志而不復為他説同一機軸前三年之喪齊
　疏之服飦粥之食重一禮字君薨聴於冢宰云云重一
　哀字故然友反命而定為三年復古禮也五月居廬
　云云未葬而致其哀也顔色之戚云云既葬而致其
　哀也終行喪禮以致人心悦服世子真無負於性善
　堯舜之説矣　按因之最認得真葢孔子曰半節雖
　是言上行下效然與他處上行下效不同他處上行
　下效是泛説此處只就心上説葢百官之沮喪禮也
　只因其良心汨沒世子自盡其心之哀而彼之心動
　矣彼之心動則自不來沮我之喪禮矣玩註亦是主
　哀上説但哀亦即行於禮之中非哀自哀禮自禮也

大全辨芑山張氏曰漢文變古始為易月之制葢

　為吏民設耳景帝冒用其文晏然短喪後世譏之若
　宋孝宗者推明晉武魏文意斷然行三年之喪而不
　疑其亦文公之流亞歟
然友反命世子曰然節　張彦陵曰五月以下一是未
　葬時能自盡而感近人一是方葬時能自盡而感逺
　人正見上有好者下必有甚焉處　董思白曰百官
　族人可謂曰知與前皆不欲相闗葢自世子一求諸
　己而始焉違之者今忽稱之信當自盡而不可他求
　矣　輔氏謂可當作皆不是皆字意在可字之上
　四書脈曰觀是四方來觀者弔是鄰國來弔者勿混
　看　然須知此亦是互文　悦是人心自盡之暢機
　心之盡處人人快滿此政孩提親愛之初心無不具
　足者也如止云喪禮久廢復行人皆悦服者猶粗(此意)
　(亦包在内)
滕文公問為國章總㫖　張彦陵曰按通章以不緩民
　事為綱而行助則不緩民事之實用處正經界則行
　助之實用處　徐儆弦曰通章大義只歸重急民事
　而行助以養其民上前段論制産説到明倫後段論
　正經界説到百姓親睦總見助法之善若以養與教
　對説則失本枝之辨若以給野人養君子對説則失
　賓主之辨若以助對貢説則又失立言輕重之辨
　徐巖泉曰為國一篇規模宏大條理精宻仁以為主
　義以行之皆是從性善處認出箇民物一體之仁所
　以作用至精至備夫子於老安少懷孟子於老老幼
　幼不出乎此
滕文公問為國兩節　姚承庵曰國依民民依稼穡民
　事即國事只縁人君視為二事緩不為計所以民失
　其所而國非其國民事不可緩是教文公不緩民事
　非謂民事緩不得　四書脈曰民事暗指制産行助
　説講内全要含經國區處以應下面等意勿泛講
　蘇紫溪曰七月之詩周公欲成王知稼穡之艱難而
　作也即其詞而玩之則知有周盛時臣所以咨嗟而
　告戒者惟此民事君所咏歎而圖維者惟此民事古
　人急之而今可緩耶全是要文公以此為法民自急
　其事意却輕　此新説之勝於舊説者也
民之為道也節　徐儆弦曰焉有仁人在位先發出不
　忍人之心以為行政之地孟子説話必有一箇根本
　著實處若無恭儉一節便是徒法不能以自行
是故賢君必恭儉禮下節　張彦陵曰是故二字承上
　仁人不可罔民説來恭而禮下帶説禮下即所謂不
　侮人有制即所謂不奪人　焦漪園曰本重取民有
　制却兼禮下者設官正所以為民也且禮下有定額
　而不至於多取亦同歸於厚民矣　恭儉節蒙引有
　二説一是自治而後及人也一是有仁心而後有仁
　政也看來兼用亦得　蒙引既謂制祿即禮下之事
　又疑世祿以養之非以禮接下也以禮下為起下文
　云云者未必然也此疑不是　吳因之曰此節是論
　賢君不緩民事不専重禮下句必先説恭儉者不過
　提出禮下取民有制的原頭以起下文耳如俗説云
　惟有實徳故有善政不知何謂　按因之説與前徐
　儆弦説非相悖也因之但欲人識得輕重耳　大全
　趙氏謂禮下所以開世祿及學校之事也殊謬此處
　無學校意在内麟士收之誤也蒙引得之　順治辛
　丑陳秉謙文人主履滿知謙斷無盛徳狎侮之事而
　特慮懷可以恭可以無恭之心而民事於此乎怠是
　故賢君必恭人主處豐思約斷無太康自侈之虞而
　第恐存可以儉可以不儉之意而民事於此乎荒是
　故賢君必儉　大全辨芑山張氏曰唐文宗御便殿
　舉衫袖示羣臣曰此衣已三澣矣中書舍人栁公權
　對曰陛下富有四海當進賢退不肖納諫諍明賞罰
　乃可以致雍熙服澣濯之衣僅末節耳愚按人主儉
　徳不可少當先務其大者文宗可謂儉矣然誤用李
　訓鄭註之䇿自甘露變起天下事皆決於北司至自
　慚不逮周赧漢獻雖儉何益哉後世明主聞公權之
　言益信徒儉無補於民事而亂天下者又不獨秦皇
　漢武奢侈之足為戒也
陽虎曰節　張彦陵曰按此總結上文兩節以起下文
　重在為富不仁上
夏后氏五十而貢節　吳因之曰制民恒産就落在取
　民有制之内言取民有制而制民恒産在其中矣故
　此節只重取之之制註把制民恒産與取之之制兩
　項並言者特兼承民之為道節及賢君恭儉節兩邊
　説來故判然如此耳切不可以五十七十百畝為制
　産以而貢而助而徹為賦法如此是上文制民恒産
　與取之之制分作兩開看矣要辨　附蒙引曰夏后
　氏五十殷人七十周人百畝制常産也而貢而助而
　徹則其取之制也還要分析方明若單言貢助徹則
　該制常産之義矣　季彭山曰貢助徹本無二義於
　民所受田中而納其税則謂之貢就其中留公田一
　分藉民之力以耕而官收其租則謂之助徹者二句
　是申言助徹之義相通所以更不解貢公劉殷之諸
　侯也而其詩曰徹田為糧則當時亦謂助為徹矣孟
　子專意欲行助法故以貢形助以見周亦用助之意

存疑夏后氏一井十八家之説本金仁山而比仁

　山尤為精宻此雖俱與註不合然集註所言朱子亦
　自疑之則固可以通融也若袁氏明善説則又與存
　疑不同此則不可用也見大全方里而井節　蒙引
　謂夏當洪水後難行井田與存疑夏后一井十八家
　之説似難於並用然意夏后之世不井之田固多而
　成井之田亦必有二説固可並行也　按井田始於
　黄帝而註云商人始制説者疑之吳日生夏后氏五
　節文云井田之畧自黄帝興中更洪水耗矣夏后抑
　而未行至殷周特詳極明　鄉遂用貢諸家皆以十
　為數馬氏謂不必拘蒙引從馬氏而存疑不取看來
　蒙引為是　鄉遂之溝洫載於遂人者詳都鄙之溝
　洫載於匠人者畧葢匠人職只言井閒有溝成閒有
　洫云云耳不言其幾洫幾溝也小註趙氏謂每邱縱
　横各三溝存疑謂邱當有十六溝未知孰是姑存以
　俟攷　匠人之畎書蔡傳以為通水渠而禮書以為
　播種之地未詳孰是　禮書引周禮鄭註云以南畝
　圖之遂縱溝横云云南畝當是東畝之誤若以南畝
　言之遂横溝縱矣然見刻本鄭註亦作南畝不知何
　也　馬氏通攷又謂鄉遂迫近王城凶豐易察故可
　行貢法都鄙僻在遐方情偽難知故止行助法亦似
　有理然卒不見得鄉遂所以行不得井田之意　存
　疑疑鄭氏邦國用助之説此不是葢鄭氏所云邦國
　止是畿内之邦國耳但鄭氏説亦不曾見得鄉遂所
　以行不得井田之意　吳因之曰徹者徹也助者藉
　也非徒什其義而已正欲深著取民有制以見其為
　良法耳　翼註曰耕則通力而作收則計畝而分何
　等公溥但藉其力以耕公田而不復税其私田何等
　簡便
龍子曰治地莫善於助節　冀註曰龍子曰三節總見
　得助法當行　張彦陵曰自古隨時立法無非變通
　以宜民未有不善者而後世泥其制以定賦則貢不
　若助之善故引龍子之言而斷其必當行助也要知
　貢法不善乃當時行貢法之弊非禹貢之舊如夏賦
　之錯出者不在常數又視其豐凶而補助不足可見

吳因之曰龍子節是把貢法苛刻形出助法取民

　有制言貢法之流弊一至於此助則公田為君子所
　得私田為野人所受豐歉各自當之安有此流弊耶
　故見助之為善而當行也　賽合註曰狼貪猛之獸
　聚物不整故多而棄捐者為狼籍　張彦陵曰樂嵗
　非寡取也拘於常數也凶年非加賦也必欲滿其常
　數也　翼註曰為民父母至節末俱跟取盈來　合
　註又曰為民父母以下單就凶年説不得以養其父
　母承取盈來轉乎溝壑承稱貸來盻盻然連著不得
　養父母説非因終嵗勤動而盻盻也
夫世祿滕固行之矣節　張彦陵曰此不重世祿上只
　舉世禄之既行以見助法之當行也　吳因之曰滕
　行世祿實當不得制祿不可便謂厚君子葢必公田
　所養乃為制祿乃為厚君子若滕行世祿特取民無
　制以給之者耳
詩云雨我公田節　禮書曰先王之時上以仁撫下下
　以義事上以仁撫下故先民而後公則駿發爾私是
　也以義事上故先公而後已則兩我公田遂及我私
　是也　張彦陵曰所謂周用助者當時助法之廢已
　久孟子特因詩中兩語而想像出來講中須得此意
　雖字亦字要味言法之不善未有久而不變者自殷
　至周時已久矣而助法尚未之變則法之善可知且
　以文武君而周公相豈不能創制立法而助却仍殷
　之舊則法之善又可知縂明助法之善所當行意
　此二意當與直解一條並用　直解曰助法未行豈
　以商人之法非我周之故典乎不知我周初時也用
　此法　大全辨或曰夏小正云農服於公田由此觀
　之雖夏亦助也　雖周亦助予不能無疑葢徹法雖
　都鄙用助然是通力合作計畝均收與殷助法之同
　養公田者自不同何謂雖周亦助講家概謂二法名
　異實同竊所未安愚意周雖立徹法而仍不廢公田
　之名想是並存二法使後世因時之所宜而行之大
　抵助之弊也姦民匿力而惰於公徹之弊也桀吏行
　私而濫於民故二法並存使後世權而行之助弊則
　救之以徹徹弊則復救之以助此周先王之微意也
　周之衰也徹弊矣不救之以助而救之以貢此民所
　以病也故孟子獨教之行助若泛説二法名異實同
　則大註所謂通力合作計畝均收者無著矣　按周
　雖定徹法大抵亦隨地所宜有行徹之處亦有行助
　之處故詩有公田之名予前因時之説未盡(辛亥五月十八)
　(識)
設為庠序學校以教之節　張彦陵曰此節見行助之
　後便可設學校以教民縂見助之當行意教養不可
　平　養也三句釋其意而三代異名亦自有故夏當
　禪受天下禮讓成風直是教人六徳六行興仁興讓
　而已校字有倫次等第激發造就意殷當革命後欲
　消天下干戈之習故借習射觀徳陶之禮讓中也周
　道尊尊而親親又當播棄黎老之後則養老為先
　庠序校三代雖有異名然周之鄉學亦有序校之名
　想周鄉學之總名則謂之庠耳　大抵草野之耳目
　易於積玩開剏之初必有以振舉而更新之　附許
　氏通攷曰凡鄉立庠凡州立序凡黨立校　此三句
　説得明但凡黨立校句不知其何所出耳　孫若士
　論學則三代句曰題意有不必旁借求深者如此題
　不過重首善為立教之原而已作者偏搜旁義財賦
　兵刑國勢符厯無所不及果有當與　蘇紫溪曰人
　倫一明小民自相維繫而不可解此視無恒産而放
　辟邪侈者何如而要之本於恒産之立此民事所以
　不可緩也　翼註曰人倫明於上只是明之以教人
　非主躬行言也　吳因之曰上庠者養也三句内便
　隠隠是明倫意了非徒空空發明其義而已　又曰
　上只是敘三代建學之制耳所以明人倫三句方見
　學校闗民風而人君不可不設意
有王者起節　吳因之曰此新國字與為國字正相應
使畢戰問井地節　四書脈曰仁政指井地　又曰一
　反一正總明必自經界始意　張彦陵曰按經界不
　正四語舊解以不正句為主而以不均不平分貼分
　田制祿兩項　翼註曰下半段以經界二字為重如
　九一什一五十畝二十五畝之類非有經界如何分
　曉須逐段㸃入經界字妙　又曰暴君汙吏自便其
　私而不恤民彼正所謂貪暴之多取而於豪强之兼
　併非所暇問者故必慢其經界
夫滕壤地褊小節　四書家訓曰此節承上言君子小
　人不能相無則分田制祿不可偏廢此經界所以當
　正也
請野九一而助節　四書家訓曰九一以田之區數言
　什一以田之畝數言此處都有經界在正就在這裏
　正　四書脈曰九與什是分田一是制祿　附蒙引
　曰野郊外都鄙之地也平原曠野可畫為萬夫之井
　故為公田而行助法也國中郊外之門鄉遂之地也
　包山林陵麓在内難用井田齊整分畫只絶長補短
　計之約田百畝則授一夫使自貢其什分之一於上
　也　按大全陰氏及文獻通攷俱云鄉遂空曠而都
　鄙有山林陵麓之阻獨䝉引之説與之相反今講家
　都從蒙引看來或鄉遂空曠或都鄙空曠本無一定
　鄉遂所以不用助都鄙所以用助本不在於空曠與
　不空曠也存疑得之矣蒙引與陰氏通考俱偏也
卿以下必有圭田兩節　賽合註曰圭田餘夫之田皆
　有經界所當正之者也　董日鑄曰圭田意如天子
　諸侯之籍田必躬耕之非如常禄之但享其入而已

蒙引謂圭田以井田之未有所屬者充之不若朱

　子謂只是助法之公田也然愚意亦不止是助法之
　公田即鄉遂之什一亦可充圭田也　直解謂卿以
　下其禄漸薄不有以優之將祭享不備此謬也圭田
　所以發其孝思非為其祿薄也葢卿亦在内豈是禄
　薄者　附大全辨或曰圭田是卿大夫既沒而使其
　子孫奉祭祀之田也若當其身則三鼎五鼎不同不
　得一概施之且其田禄足以供祭何必更與圭田但
　其子孫之受圭田者世次當必有差無永世僣據之
　理
死徙無出鄉節　翼註曰死徙節即承上言井地之法
　既行則不但有以善民生而又有以善其俗如此立
　意為得常説多云貢助固兼行而助法尤為善作歸
　重助法説殊不知上文原重助法不待此節也　此
　節鄉字不必拘不可作鄉遂之鄉看猶言一方耳禮
　書以鄉田同井句證鄉遂之亦為井非也　張彦陵
　曰鄉田同井此句是一節之樞紐　則百姓句未嘗
　不是效但其效不止此耳且其所以説此效者亦不
　重在效其意歸於言井田之有以善民俗耳故䝉引
　謂亦不必云著其效非謂其不是效也須善會　蒙
　引云不是效極是
方里而井節　張彦陵曰此正是經界處所以别野人
　也句極妙此便見野人之分宜養君子即此一句已
　先破許行並耕之説矣　方里二句是經界之大綱
　其中為公田三句是經界之細目公事畢以下則因
　上言井田形體而又帶言其中寓有别野人之意也

董思白曰方里而井四句即前請野九一而助裏

　面事公事畢然後敢治私事三句見得上下之辨民
　志之定都在於此畎畝之中而亦有朝廷之法安養
　之際而不失禮教之風其助法之善一至於此乎
　方里而井二句以里計之則一里以畝計之則九百
　畝總是一意　同養公田四句見得官不侵民民不
　侵官故亦屬在井田形體之内　劉上玉曰書有次
　第此章至此方説出中公外私井田形制則前七十
　而助野九一而助皆宜渾淪若先説明則此節贅矣

袁氏明善夏后氏九家同井之説與存疑十八家

　同井之説俱為悖註而存疑似稍近理袁氏所謂菜
　田者殊無據周禮止有萊田未見有菜田也
此其大畧也節　四書家訓曰此字通承夫仁政以下
　説　賽合註四書脈俱同　講大畧句當云古法之
　不合乎人情者有矣而大畧則其不合者尤多矣古
　法之不宜乎土俗者有矣而大畧則其不宜者尤多
　矣　大畧依註對詳細説不對潤澤説講潤澤句當
　云葢使古制詳明亦不可不潤澤也況其大畧尤不
　可不潤澤也淺説以大畧對潤澤説不是附後　附
　淺説曰吾所言者形體之規模公私之畝數以為經
　畫井田之準則而已古今異時彼此異地宜於古而
　不宜於今宜於此而不宜於彼或利之者衆而病之
　者寡或效見於今而弊生於後如此之類吾皆不得
　而詳言之也　賽合註曰前七段皆是叙治法末節
　歸重治人未有無治人而可以行治法者也與孔子
　答哀公人存政舉同意　大全辨芑山張氏曰宋髙
　宗建炎三年廣州教授林勲上本政書十三篇言宜
　倣古井田之制使民一夫占田五十畝其有羨田之
　家毋得市田毎十六夫為一井其後朱子甚愛其書
　愚按本政書考驗雖詳然所云倣古井田必一夫占
　田五十畝終是拘泥形制非通變宜民之道苟一處
　窒礙不行則良法自此壞矣善乎方正學孝儒之言
　曰流俗謂井田不可行於今者以吳越言之山溪險
　絶而人民稠也夫山溪之地雖成周亦當用貢法豈
　强欲堙卑夷髙以畫井哉但使人各有田田各有公
　田通力趨事相救相恤不失先王之意則可矣而江
　漢以北平壤千里畫而井之甚易為力也審如方氏
　之説則師其意不必泥其迹深得孟子潤澤之義尤
　補本政書所未及
有為神農之言者許行章總㫖　張彦陵曰通章分三
　大段落自並耕而食直至亦不用於耕耳是闢許行
　之並耕自用夏變夷至亦為不善變矣是責陳相之
　倍師末因陳相節外生情為許行辨故又併闢許行
　之治市然三段落中復逐段分鎖首段至通義也截
　是就行身上所不能兼者而明治之不能耕與不必
　必耕已折倒並耕之説次段至而暇耕乎截是言堯
　舜憂民之切而不暇耕三段至不用於耕平截是言
　堯舜所憂之大而不必耕然二段相承皆足上文之
　意至若責陳相之倍師亦從並耕生來而末段同價
　之説特因其所遁而闢之不得平重　又曰全章俱
　平叙語而大要以仁義二字作眼目如勞心治人以
　代勞力者之食人是通天下之義也如用心得人以
　代吾之治人是為天下之仁也　但須知前段亦有
　仁字在内後段亦有義字在内耳
育為神農之言者許行節　蘇紫溪曰許行是一箇大
　言欺世之徒彼見儒者言三代之説故自倡一説不
　曰三代亦不曰堯舜而直曰神農為神農之道在二
　帝三王之上而已之所學在儒者之上欲以是而竦
　動人主竦動天下耳曰衣褐便見不用尊貴章服意
　曰捆織為食便見自食其力意此其並耕意已隠然
　寓於衣食之間　神農之言非謂是神農所言但其
　所言者乃神農之道耳為字亦非是不好字如孟子
　亦可云是為孔子之言者但既曰為則也有為得是
　者也有為得不是者故蒙引謂著一為字便見其本
　非神農之言非即以為字當假造看也淺説謂有稱
　述神農之言者甚明　許行起初為神農之言未必
　是要陰壞孟子自是他一種學術如此及其自楚之
　滕則遂欲壊孟子矣　湖南講曰神農以耒耜教天
　下那時百姓都不曉得耕須要自已去教且洪荒事
　簡君有餘閒而農事最重或亦與民並耕神農又曰
　中為市那時風氣未開凡物制一定質樸沒有精巧
　價亦可齊得神農曾為此事許行為其説亦非孟浪
　定是是古非今不通世務之腐儒如封建井田在三
　代之世何嘗不好到後來兼併者已成混一之勢阡
　陌者各有執業之家決是做不通底後儒尚欲倣而
　遵其制殆與許行同一慕古者而何獨深責許行耶

彼既耕以為食矣何又以捆屨織席為食耶想是

　羇旅之際未曾受田故暫以此為業耶然亦可見其
　雖羇旅之時亦必欲自食其力矣
陳良之徒陳相節　張彦陵曰叙陳相與弟辛而必提
　出陳良之徒來伏後罪他兄弟倍師一段公案此亦
　春秋書法　徐儆弦曰或曰人怕先有根子在身裏
　邪説便乗之而入陳相負耒耜之滕與衣褐食力之
　人已有相入之機矣故見許行而大悦　陳良之徒
　不負詩書而負耒耜便是異端種子物必先腐也而
　後蟲生之
陳相見許行而大悦節　並耕二句串看以並耕作主
　食字牽連饔飱作過接而又兼治民事作尾　四書
　脈曰並耕與民各自耕非耦耕之説許行見厚斂病
　民便把倉廪府庫為厲階惡得賢與賢者俱指合神
　農之道言與上賢君賢字不同
許子必種粟而後食乎節　翼註曰許子必種粟而後
　食乎曰然此作一頭孟子非不知許子種粟但此開
　辨問之端耳下文衣冠作一脚釡甑鐡作一脚皆種
　粟之身所不能兼者愚意自織之與當總承衣褐冠
　素來今人不知　又曰冠素只是無文飾不限白色

䝉引存疑説約因之俱以種粟節作一頭兩脚看

　而以粟易械器節則總承上節説來另作一段依翼
　註劉上玉則種粟節當連下節作一頭兩脚俱有理
　但作上節文則必當主䝉存之説故姑從之翼註説
　附後節　吳因之曰凡辨難攻詰須挐定一件做眼
　目則其理勝而辭達雖戰國之士詭辭以要人主其
　中必有所執況孟子之闢邪崇正者乎且如此章闢
　許行並耕之説已挐自身且不能兼這一著為辨難
　發端故首詰以種粟後食一節看他何等閒架何等
　次第此等處不可草草忽過
以粟易械器者節　張彦陵曰要知以粟易械器正許
　子事其不為厲陶冶不消説了歸重在陶冶之不耕
　而食非厲農　吳因之曰以粟易械器四句全從害
　於耕意來言自織自為有害於耕而不免相易則是
　以粟易械器者云云厲農夫哉且先用此四句了却
　厲民自養之説然後再生詰難引他不可耕且為之
　句出而因以獨可耕且為句闢倒並耕之非要之闢
　並耕亦以見滕君之非厲民自養前後總一意　大
　抵依䝉存之説則許子必種粟三節當分為兩段在
　豈為厲農夫哉截而下截之意不出乎上一截之意
　上下截内俱有不能兼不必兼二意　翼註曰不可
　耕且為非言工不能兼農乃言農不能兼工以粟易
　四句見農末實相濟且許子六句見農末難相兼然
　則治天下至路也見君民難相兼故曰或勞心至義
　也言君民實相濟　又曰此節只承上釜甑鐡一邊
　説與上節俱是詰問之辭俱未斷定也説者多於豈
　為厲農夫哉之下即補出滕君豈為厲民似太早

若依蒙存以上節自為一頭兩脚則此節首四句

　是實語不是詰詞且雖補出滕君亦不妨矣
然則治天下獨可耕且為與節　四書家訓曰有大人
　之事至路也言勢不得兼故曰以下言理不必兼或
　勞心二句只重不必兼上説相濟意就在其中　又
　曰義者宜也大人宜勞心而治人小人宜勞力而食
　人曰義古今凡為大人小人者皆然故曰通義　有
　大人二句言外自有不相兼之意淺説即補在此二
　句下而存疑則欲補在率天下而路也下此似俱通
　姑俟再定　翼註曰且一人之身至路也言小人不
　能兼小人況大人能兼小人乎百工之所為備是件
　件不可缺意　又曰勞心應大人之事勞力應小人
　之事　吳因之曰言天下原有一樣勞心的非盡皆
　勞力的或勞心四句口氣須如此體貼　按因之曰許行
　之言欲隂壊孟子分别君子野人之法孟子闢並耕
　仍分别箇君子野人故此處勞心勞力之説正所以
　分别之也時説多(闕)　語四句作相濟看者非愚謂
　因之誤也葢君子小人相濟而不必相兼正所謂分
　别者也作相濟看何妨　因之又曰勞心者治人二
　句不可將治於人者食人對説孟子本㫖只重食人
　邊若治人意則食人食於人之根由也　四書脈曰
　或勞心六句只做四句讀或勞心二句見勢無心力
　俱勞之理下四句每二句相連勞心者非無所濟於
　人立綱陳紀而治人彼勞力者不過奉令守法見治
　於人而已此一句重在君子治小人上治於人者非
　無所濟於人輸貢供賦而食人彼治人者不過坐享
　玉食食於人而已此一句重在小人養君子上末句
　是斷語
當堯之時節　張彦陵曰許行是把神農做並耕的佐
　證孟子是把堯舜做箇不並耕的佐證　即當垂裳
　鼓瑟之時人見聖人之逸而不知其所以防微杜漸
　持盈保泰者無一日而弛其憂也況當天下之未平
　乎　彦陵又曰堯獨憂之二句堯勞心而擇相舜使
　益以下舜勞心而擇羣有司　九河濟漯是北條水
　汝漢淮泗是南條水　按禹貢淮泗之水本入海不
　入江孟子云注之江者葢戰國時江淮已通雖非禹
　通之而推其所自亦可歸之禹也猶之懲荆舒者僖
　公而可歸之周公也　翼註曰可得而食是有田可
　耕尚未耕也　又曰八年三過不重在禹之仁上重
　不暇意　吳因之曰八年於外二句不重盡忠為國
　只要見不暇意作此題者多雜引幹蠱忠君等意只
　是好聽話耳非題㫖也　又曰三過不入者勢之不
　得入也雖聖人之心亦自不欲入却不欲入意不重
　作者多不解此
后稷教民稼穡節　翼註曰人之有道謂人皆有秉彛
　之性也下父子有親等五有字正應此一有字皆因
　其固有而利導之　袁了凡曰不必非禮非義始近
　於禽獸只飽食煖衣而不知性中有此五者是與禽
　獸偏塞而無知者同矣　賽合註曰君臣父子夫婦
　朋友兄弟即人字親義序别信即道　又曰父子五
　句正教以人倫之實父子教以有親君臣教以有義
　也但重教上親義序别信皆曰有謂性中原有之道
　也教之特從而發明之耳然其教之之方則何如哉
　放勲所命乃施教之方　張彦陵曰有字最重教以
　人倫特從氣拘物蔽中為之一開明不是取之於外
　而益其所無也曰自得曰振徳不過還其所固有而
　已勞來以勸其善匡直以懲其惡　按賽合註曰輔
　以立之以志言翼以行之以事言看來似亦不必如
　此分　彦陵又曰振徳字據註加恵二字屬在上者
　説即教民之徳意也非謂民性之徳振之云者只是
　無倦意思非勞來等外更有别法　附顧麟士曰聖
　人有憂之聖人之憂民兩聖人惟大全小註專指堯
　而存疑淺説達説俱兼堯舜蒙引則騎牆言之麟士
　謂意兼堯舜而語則以聖人字渾説還他似亦無不
　可也　按語中即明㸃出堯舜亦不妨　吳省庵曰
　洪水方平又憂五穀五穀方熟又憂人倫今日命益
　命禹明日命稷命契那有工夫去與民並耕
堯以不得舜為已憂節　焦漪園曰憂字最好思索正
　是天地萬物一體之心每處著箇憂字孟子把堯舜
　心事説盡矣夫人惟到自已身體上有疾痛便憂骨
　肉至親有疾痛便憂聖人視天下之民若稍與已不
　相屬何憂之有巳字便見得天地萬物一體之意明
　白不以天下為天下而以天下為已不得舜禹臯陶
　是為天下憂也而却以為已憂以天下為已天地萬
　物一體之仁見矣　説得為已憂三字痛快然此處
　却不重此意只重在得人上翼註謂兩為已憂即合
　下節為天下三字之意亦與焦説同然總之不重也
分人以財謂之恵節　賽合註曰分人以財教人以善
　亦是治天下者之憂但憂得小故止於恵止於忠
　按四書脈亦如此説觀此則知重看為天下三字者
　不是矣然脈及賽合註亦仍要重看為天下三字殊
　不可曉也　時説多云為天下三字極重不知分人
　教人獨非為天下乎此處只重得人不重為天下
　翼註曰為天下而得人非一官一方之寄則其人必
　大賢大聖不易識拔者故又曰為天下得人難以天
　下與人作禪讓説一云作天位與共説謂既得而恭
　己以聴之則猶易惟始得為難耳　按只作禪讓説
　為是葢此處是要舉一件至難者以形容得人之尤
　難耳　為天下得人者句虚説不専指堯舜註特舉
　堯舜以見例耳玩一若字可見淺説只將此句貼堯
　舜講最謬葢誤看註耳　為天下得人難亦是虚説
　不專指堯舜但此句下須繳到堯舜䝉引惟憂故難
　一條最明
孔子曰大哉堯之為君節　引孔子之言只是極賛其
　功業之盛以起下堯舜之治天下三句意見得堯舜
　之巍巍蕩蕩如此然其治天下亦只用心於得人而
　未嘗並耕則為君者洵不在並耕矣孔子之言内並
　無用心意翼註殊謬　附翼註曰則天見法天意不
　與見憂勤意與論語不同如此看方起得下用心字

按依䝉引存疑淺説則孔子之言只是賛其功業

　之盛　則天則字註雖訓作法字然仍是論語準則
　之意葢法字亦可作準則意講也不是效法之法翼
　註不是　四書家訓曰用心就指上堯以不得舜為
　已憂二句説講用心全要根憂字意發揮　賽合註
　曰堯舜之治不並耕何以云賢者與民並耕而治許
　行所稱之妄可知矣陳相何以盡棄所學而學之哉
吾聞用夏變夷者節　翼註曰用夏變夷照下文陳良
　事則當主自變説或云還主變化他説不必拘拘與
　下合也　賽合註曰夏以禮義之教言夷以風俗言

用夏變夷原為陳相不善變張本非即指陳良也


陳良亦是用夏變夷此則旁意耳　徐儆弦曰此

　處説周公仲尼之道後昔者節是與仲尼相應魯頌
　節是與周公相應　翼註曰未能或先只是齊等非
　反不及良也　張彦陵曰孟子責陳相之倍師正闢
　許行之不可學並耕之説之不可從也前後只一意

吳因之曰陳良楚産六句不重揄揚陳良之為人

　只見陳良不可倍而倍之者重得罪於名教耳
昔者孔子沒節　蒙引做三段看一言衆人不倍師一
　言子貢不倍師一言曾子不倍師存疑又作四段看
　言三子亦不倍師　敖英曰古者師死心喪三年子
　貢乃有廬墓之舉所謂賢者過之也故龜山之於伊
　川勉齊之於晦庵皆不聞有此　徐巖泉曰門人尊
　有若自言行氣象上説曾子直指心體説濯以江漢
　無一毫濁汙也暴以秋陽無一毫障翳也總是一疵
　不存萬理明淨故曰皜皜而不可尚此是承上結語

翼註曰濯之潔無一毫汙染暴之乾無一㸃溼氣

　也兩喻總是一意俱見得聖心一疵不存天然潔白
　處不必分潔屬江漢白屬秋陽作文但據字義影切
　為分别而大意無别斯得之矣葢潔字屬江漢可也而
　白字難屬秋陽若光輝字屬秋陽亦畧差況可以明
　著屬江漢乎　又曰本文原不以江漢喻聖徳而以
　江漢所濯言聖徳原不以秋陽喻聖徳而以秋陽所
　暴言聖徳　江漢二句畢竟是喻皜皜二字則是假
　借形容淺説明　江漢二句翼註謂是喻聖人之心
　體此偏也註中明謂是言夫子之道徳道徳則自兼
　内外矣
今也南蠻鴃舌之人節
吾聞出於幽谷節　翼註曰幽谷節有以上二句純就
　鳥説下二句就人説者折衷云且就白文一滚提過
　下以正意發之陳良中國之學猶喬木也許行南蠻
　之教猶幽谷也倍良學行是下喬木而入幽谷去髙
　明而就卑暗吾所未聞而聞之子矣　據折衷之説
　葢欲以白文專就鳥説而正意則補在言外此説是
　也直解亦如此
魯頌曰節張侗初曰戎有塞外之戎獫狁是也有中國之戎
　淮夷徐戎是也　張彦陵曰大抵此五節只是説他變得
　不好了一句括盡大意故未以亦為不善變一句結局
從許子之道節　佐案曰此便是剖斗折衡而民不爭
　之説　吳因之曰説箇市價不貳國中無偽見君雖
　並耕而得以自暇雖與百工交易而不必於憚煩也
　孟子闢之云云已不暇治國家況暇並耕乎如此立
　意亦好　按因之説比淺説較勝淺説附後　附淺
　説曰陳相又曰許子之道如並耕之説雖不可從然
　豈無一二之義而可從者乎從許子之道則云云
　張彦陵曰按日中為市始於神農故許行倡齊價之
　説正欲舉世只為其粗不為其精相安太樸巧偽不
　生與並耕之説只是一意無非欲混君子野人於無
　别耳　又曰通節以市價不貳句為主無偽不欺俱
　根不貳來此不獨為許行置辨且見已所以從學之
　故似有可原　沈無回曰精粗同價亦自有説彼正
　謂使舉世但為其粗不為其精相安太樸巧偽不生
　焉耳不知三代以下之天下不可以結繩垂裳之治
　治之也
夫物之不齊節　徐儆弦曰許行始託神農並耕之説
　欲齊人也而不知人有大小之等不可以相兼繼託
　神農市價不貳之説欲齊物也而不知物有精粗之
　殊不能以同價　張彦陵曰物之不齊由造化所生
　有參差人力所成有工拙　賽合註曰亂非禍亂即
　下相率為偽是也　彦陵又曰相率而偽正反國中
　無偽之説惡能治國家只就相率為偽上見得　又
　曰屨大小同則賈相若是許子猶知有大小也巨屨
　與小屨同賈則假借言之以明精粗之難混耳獨言
　屨者縁許行是箇捆屨的人故就其明者通之　吳
　因之曰荀子解蔽篇墨子蔽於用而不知文謂墨子
　欲使上下勤力股無胈脛無毛而不知貴賤等級之
　文飾也即此推之則許行並耕之論亦是祖述墨子
　但行者姦偽之尤又逃墨而逺託神農以求伸其説
　於天下耳孟子闢許行正是闢楊墨只一箇圈子
墨者夷之章總㫖　張彦陵曰一本二字通章骨子仁
　孝二字通章闗鍵　沈無回曰人以本生愛因本立
　本一則愛自不能不差等此人心自然不容己處故
　孟子以親其兄之子五句解書詞非愛無差等之説
　又以天之生物三句破墨者愛無差等之非下節又
　以上世埋葬之禮言者正就人心之不容己者挑動
　之使知本之至一而無二也　夷之受病在愛無差
　等一句愛無差等則施由親始亦只施得此無差等
　之愛耳所以為二本若只説施由親始便與吾儒立
　愛自親始無異
異者夷之節
他日又求見孟子節　張彦陵曰不直二句乃一正一
　反之詞盡言以相正固是闢異端之言然且莫切儒
　墨上説下文方云夷子墨者　翼註曰我且直之且
　對未遽見説　又曰夷子葬其親厚是他一㸃良知
　不泯滅處孟子却以所貴所賤顛倒詰他正欲發其
　良心而動以一本之恩使知兼愛之非耳　然而夷
　子葬其親厚二句與百姓皆以王為愛也同一法
徐子以告夷子節　吳因之曰若保赤子句便要露愛
　無差等意在下段始歸重在施由親始句　又曰施
　由親始始字雖似有先後亦不可便謂厚其親如何
　便宜厚葬其言亦自相矛盾但此亦還是他好處故
　孟子不攻其説之矛盾而獨攻其病痛之所在　夷
　之自相矛盾處䝉引謂其施由親始則又畧有親疏
　之辨與所謂兼愛者矛盾也存疑謂其施由親始如
　何便宜從厚則又與厚葬者矛盾也二説宜兼用
　附賽合註曰雖有援儒入墨推墨附儒兩項然上儒
　者之道三句又是喚起之則二句之則二句自以己
　意解書以自釋也中閒語脈相連不可截作兩平對
　看援儒入墨推墨附儒意須總補在後方見圓融
　以之則二句為釋書詞者此謬本於䝉引而淺説翼
　註俱從之斷不可用存疑説約皆説得甚明　朱子
　曰天之生物有血氣者本於父母無血氣者本於根
　荄皆出於一而無二者也惟其本出於一故其愛亦
　主於一葢一體而分眷戀之情自不容己自是之外
　則因其分之親疏逺近而愛有差焉此儒者之道由
　親親仁民以至愛物而無不各得其所也今夷之謂
　愛無差等則不知此身所從出而視其父母無異路
　人雖其施之先後稍不悖於正理然於親而謂之施
　則亦不知愛之所由立矣非二本而何哉且何止二
　本葢千萬本也　賽合註曰且天之生物且字根上
　來謂書之所言吾固不暇詳辨且以天之生物言之
　本者物之所從出也待其親如路人則親是一本路
　人又一本故曰二本惟其二本故忍以薄為道而不
　顧耳如達一本之説則其用愛必有分矣　四書脈
　曰天之生物三句是從生人之始説起以天理明一
　本之義葢上世節是從葬親之始説起以人情明一
　本之義道得天理人情沈痛悲切宜夷子之聞言而
　悟也
葢上世嘗有不葬其親者節　吳因之曰深明一本只
　到反虆梩而掩之住掩之誠是三句則又因上文而
　推廣之然亦須根一本意來見上古掩親者情動於
　一本如此則仁人孝子獨切一本之愛必以厚為道
　矣既明一本之意又復及仁孝云云者正欲見厚葬
　乃仁孝之所為而以此進夷子耳　莊忠甫曰墨氏
　以禮者忠信之薄而聖人之偽故孟子舉上世禮教
　未起之時人心本然之仁孝以覺之見禮之非强作
　也　李九我曰上世事大都是渺茫憶度兩葢字俱
　想當如此之詞　四書脈曰上世之委親於壑非忍
　棄之也禮制未起不曉如何殯殮沒奈何姑置諸此
　他日過之非偶然經過分明既委後不忍忘復往過
　低回即此便見天性之切　賽合註曰非為人泚此
　一本之情誠發於中下歸掩之者一本之事速盡於
　外使非一本則乍見之初胡為有是泚既見之後胡
　為有是掩耶　又曰註中兩箇他人勿混一樣看非
　為他人之他人對己而言在他人之他人對親而言

四書脈曰葢歸字有急急之義掩之誠是句是起

　下語　四書家訓曰掩之誠是是字謂當然也就上
　世言則孝子仁人句推開就後世言　掩之誠是也
　此句口氣猶治安䇿云使管子而愚人也則可管子
　而少知事體若竟作實説則無味矣　沈無回曰上
　世人之掩與夷子之厚葬其親皆是發於一本處掩
　之誠是則厚葬的誰説他不是知厚葬之為是則愛
　無差等之説不攻自破矣　賽合註於末節補説曰
　今夷子知厚葬其親似有合於仁人孝子所為而不
　昧於一本之理者乃謂愛無差等而惑於墨氏二本
　之教謂之何哉極為得體
徐子以告夷子節　沈無回曰憮然為閒四字有昏暈
　初醒稍定始能言之意　吳因之曰命之矣須要模
　寫恍然悔悟而深以孟子之言為然意但直説教我
　云云便不得憮然景界
　四書講義困勉錄卷二十八
欽定四庫全書
　四書講義困勉録卷二十九
　　　　　　　　　　贈内閣學士陸隴其撰
滕文公下

陳代曰不見諸侯章總㫖　陳代亦知孟子非急功名
　但欲其急於救世耳然孟子謂其以利言者蓋急於
　功名固是以一己之利言急於救世亦只就天下之
　利害上說壊天下之名節救天下之生靈亦君子所
　不為也况既壊名節則亦必不能救生靈乎　君子
　亦有時似小屈而大伸者實亦義之所在非屈也
　圈外註言使不恤其去就而可以行道孔孟當先為
　之矣此亦是就淺一層說
陳代曰不見諸侯節　四書脉曰宜若可為是陳代解
　志意　附麟士謂周制十寸八寸皆為尺以十寸之
　尺起度則十尺為丈十丈為引以八寸之尺起度則
　八尺為尋倍尋為常是故十尺曰丈而又有八尺曰
　尋之說今小尺當官尺八寸者亦舊制相沿非妄起
　矣說見禮書
昔齊景公田節　此節言義不當如是且夫枉尺以
　下則言代言利之非不可以齊景公節為應首節不
　見諸侯五句且夫枉尺以下為應枉尺直尋之言蓋
　不見諸侯五句内已有枉尺直尋之意註須善看
　張彦陵曰不㤀二字是活句是拚了死不顧利害不
　是說定要死
且夫枉尺而直尋者節　梁無知曰此節提出一利字

陳新安謂見諸侯本非小節極是然孟子此處亦

　姑未辨此意只是言義之不可少屈利之不可或徇
　至且子過矣以下方兼此意　大全朱子援天下一
　條當屬白文且子過矣之下　翼註曰枉尋直尺如
　大壊名節而小就功名之意亦可為與還是不義而
　不可為非不利而不可為也戊戌墨卷多是就得不
　償失并違其計利之初心說惟程文得之
昔者趙簡子節　張彦陵曰前引虞人明不可徃見
　之義後引王良明不可枉尺直尋之意總是一意
　反覆語氣直到如枉道而從彼何也住　葛屺瞻
　曰强而後可不過欲以自見其微才爾要之執藝
　之徒未聞大道露才揚巳則亦無足怪矣在良則
　可在士君子則不可　翼註曰小人二字只在不善
　射上見
御者且羞與射者此節　四書脉曰比而得禽獸二句
　是推其羞與為比之心若丘陵暗指枉尺直㝷

賽合註曰大則以王小則以覇丘陵禽獸耳

　又焉用之　翼註曰彼指諸侯説　徐儆弦曰
　枉己未有能直人言非但枉尺直尋亦非但枉
　尋直尺其勢必至徒枉而無所直蓋枉者原無
　直之理也夫枉己即能直人於義理尚且不可
　况枉己必不能正人其不當言固益明矣　翼
　註曰直尋之直伸也直人之直正也二字不同
　意實相因直人應王伯說如伊尹伐夏救民以正天
　下如管仲亦云一匡天下皆是直人處人字兼得君
　民然渾然為得　不見諸侯非小節此不但在利害
　上方有此意但上文孟子未暇及此意至且子過矣
　以下方兼此意耳
景春曰章總㫖　四書家訓曰儀衍所恃在權勢孟子
　所恃在道徳主持自我　俯仰從人即所謂以順為
　正也
景春曰節　新安陳氏謂二人皆破六國之從以為衡
　者然按史記犀首常佩五國之相印為從長又按趙
　註張儀亦合從者也則固不必專主連衡說也　張
　彦陵曰(闕)　　　正是景春以二子為大丈夫處
　四書脉曰(闕)　　　　　　兵說進而他國諸侯懼

一有安居之心則以罷兵說進而天下戰爭禍息以


一人係天下之安危春稱二子為大丈夫正為此也

是焉得為大丈夫乎節　附蒙引丈夫之冠也父命之
　引禮全在女子之嫁云云夾帯此一句　按此說固
　似是然孟子說丈夫一段正見丈夫且不為何論大
　丈夫也非全不重也　只言父命之而不及命之之
　詞者以下有女子一段可反照也　四書脉曰戒之
　又在命之外　翼註曰以順為正二句但就女子說
　下補儀衍　附蒙引曰以順為正者妾婦之道也看
　本文及書註此二句似乎是孟子之言然問諸讀禮
　者則謂此二句皆是禮言　按蒙引太拘禮(闕)雖或
　有之然此二句只作孟子自言為妥存疑得(闕)　說
　從蒙引不是　賽合註曰禮在無違夫子止末二句
　還是孟子言
居天下之廣居節　管登之曰居廣居立正位行大道
　不得志則獨行之道徳也得志與民由之功名也不
　淫不移不屈氣節也三者不備不得謂之大丈夫功
　名氣節二者從道徳中出便是真丈夫不從道徳中
　來便是偽丈夫　論來仁禮義俱是本於心而達於
　事然分言之則三者自有存心持身處事之别　玩
　大全朱子則居廣居是三句之主然口氣只是三平
　朱子是論道理如此　四書脉曰此性萬善包羅四
　端咸備胞與民物覆載八荒何廣也　按脉是兼心
　之徳愛之理講廣居存疑只主愛之理言未知孰是
　姑俟再定　翼註曰大道道字是路字下獨行其道
　道字是道理兼三者言　又曰居天下之廣居不可
　提起廣居後講居字須云人孰無居而所居乃天下
　之廣居方見得大丈夫之大處下二句亦然重在廣
　正大字及天下字不重居立行三字　廣居三句猶
　云尊徳樂義與儀衍之恃權勢相反得志五句猶云
　則可以囂囂矣與儀衍之俯仰從人相反　志有得
　有不得之時道無行不行之日故我自有道我可獨
　行原不藉之人以行亦安往而不得志哉　四書脉
　曰與民由之雖說是必與斯民共居廣居共立正位
　共行大道只推其所居以涵育天下推其所立以範
　圍天下推其所行以化裁天下即是與民由之之意

四書家訓曰得志二句見他受用此三者處富貴

　三句見他受用此三者之雄壯不可磨滅處　得志
　不得志内掲出三箇大闗頭來說　附大全辨芑山
　張氏苦苦說廣居正位大道不可分配仁義禮敢於
　背朱子可笑
周霄問曰章總㫖　沈無回曰周霄全在進取上論孟
　子拈出一道字便見汲汲皇皇無非為道與答陳代
　同意
周霄問曰節　四書家訓曰古之君子仕乎霄豈不知
　蓋將欲以難仕諷孟子故先以仕詰之耳　徐儆弦
　曰皇皇如也連出疆必載質讀是以未仕者言三月
　無君則弔以己仕而失位者言　賽合註四書脉四
　書家訓皆云無君俱就先有位而後失位者說　翼
　註曰俱屬孔子　合註曰出疆就是失位之初不可
　認做三月後事惟其三月無君則皇皇如也所以出
　疆必載質庶不至於三月無君矣無君俱指先有位
　而後失位言見已仕失位尚且皇皇而弔則未仕者
　豈不為見用圗也　翼註曰弔作自家憂戚之意亦
　便　兼他人之弔說亦可
三月無君則弔兩節　張彥陵曰諸侯耕助四句是禮
　文出記祭義下四句是孟子解禮惟士無田二句是
　禮文出記王制下又是孟子解禮　又曰無田不祭
　亦仕中之一義非謂君子之急於仕專為祭也孟子
　特引禮文證失祭之足弔耳而道不行之弔又可知
　也亦不足弔乎亦字最可味　註黍稷曰粢而周禮
　鄭氏註以稷為粢未詳孰是　惟士無田趙岐註作
　圭田解麟士取之殊拘　大全辨芑山張氏曰失位
　不祭須想他孝不能殫即忠不能伸處不能以身任
　仕使我親生我之身無補於世所以不能宴然若硬
　說失祭則未仕以前豈無所以致孝於祭况必欲得
　位而後致祭不得位則弔則終身不仕如顔閔諸人
　將遂不得為孝子有是理哉王制曰士有田則祭無
　田則薦何必專患無田
出彊必載質兩節　四書家訓曰霄問纔出疆便載質
　亦是急於仕了與前問同意　上節急仕之意已明
　了出疆載質一問亦儘不必但霄意欲盡發孟子急
　仕之意以為下文辨難之地故不即折之而又有此
　問此處文勢與許子必種粟節一般
晉國亦仕國也節　賽合註曰未聞仕如此其急如此
　二字兼則弔載質言君子暗指孟子難仕暗指不見
　諸侯　湖南講曰難仕(闕)　為一身名節枉己者未
　有能正人亦總為拯濟天下(闕)以成就其皇皇之念
　耳　四書脉曰古之人孟子自寓
後車數十乗章總㫖　呉因之曰彭更以為泰暗指無
　功說至無事而食云云則意已盡露矣孟子以為非
　泰暗指有功說至入孝出弟云云則意已盡露矣然
　彭更復以為論其功雖不容掩論其志本不在食要
　亦不必食也總是不欲食士意孟子則以為但宜論
　其功不宜論其志安得以志而掩功也總是不可不
　食意須知末二節即申士無事兩節意非判然兩層
　要之通章大㫖只是士有大功而不可不食之以報
　其功一言以蔽之矣
後車數十乘節　賽合註曰後車三句雖泛言之其實
　暗指孟子非其道四句當抑揚看重舜一邊　傳食
　如驛傳之傳泰字猶云過分　大全辨少墟馮氏曰
　從者是弟子如從者見之之類蓋孟子為賓師講學
　列國有數百人從之非馳驛以行儀從如此其盛也
　傳食如齊餽兼金居鄒季任以幣交平陸儲子以幣
　交之類非乘傳以行廪給有一定之數也後車即是
　弟子之車非孟子的輜重
士無事而食兩節　賽合註曰子如通之下宜補云如
　通功易事則寧獨男得衣女得食已哉舉凡梓匠輪
　輿有功於器用者皆得食於子矣　張彦陵曰於此
　有人焉一句極重蓋吾道值大明之時即繩趨尺步
　不見所繫之重今異端蜂起邪說横流此乾坤何等
　時節乃有人焉起而擔當世教其功之大何如　又
　曰守如固守之守有防閑之意在當時邪說横行幾
　把先王的道理决裂殆盡故欲守之以等待後之君
　子煞有闢邪衞正工夫孟子實皆自任　守正所以
　為待無兩意　沈無回曰守字待字俱要理㑹楊墨
　沸騰仁義充塞有攻而後有守也天下不歸楊則歸
　墨當世之學者不足恃而後待後之學者此便是繼
　往開來　先王之道不外仁義守與待即在入孝出
　弟上見　四書脉曰孟子非為食辨恐天下不知君
　子之功便忽其道而不尊要看本文尊字輕字並不
　曾言及食字只見君子之功當尊而不當輕也
梓匠輪輿節　翼註曰子何以其志為哉三句指定君
　子說勿泛　四書脉曰且子二句又就平日泛論以
　詰問他
有人於此節　呉因之曰且子食志乎至曰否主意只
　要引到子非食志食功二句耳然非食志食功二句
　又只是申明子何以其志為哉二句意見平日本是
　論功不論志安得待士乃論志不論功耶　又曰孟
　子凡遇辨難攻擊處必窮極其詞得他口中語而因
　用反詰之故理勝詞雄人不得不屈　陸實甫曰食
　為報功而設只以功論不以志論士亦非以功計食
　者但守道在身必要人尊崇嚮往然後不湮没若謂其
　浼已而望望去之將使人疑而生畏何以為守道哉
　孟子特借功以折更耳　管登之曰士之後車數十
　從者數百其論實起於戰國之說客故彭更泰之病
　其無事而食此言良是　然孟子所以安之者以其
　功足以當之耳即孔子今也純儉吾從衆之意　有
　孟子之道則可無孟子之道則不可　登之全文備
　錄　湖南講管東溟曰士之後車數十乘從者數百
　人其端實起於戰國之說客既乖孔聖之矩亦非淳
　古之風故彭更泰之以無事而食為不可此言良是
　然孟子當是時亦有大不得已之苦心在何者七雄
　爭强之日君以畏士之心下士士以要君之迹傾君
　此時欲盡反逰士之習如孔子之羣十哲駕一車以
　栖栖乎絶糧伐木之迹必至矣則何如避世不出之
　為髙如不能恝然於世欲乘事半功倍之㑹拯民塗
　炭乎則逰士已作先茅未有能盡去其資而以徒步
　委身萬乘之主者也故為斯道斯民計莫若乗時君
　一㸃下士之虚意而亟實之又借策士一時傳食之
　餘燄而徐反之萬一有遇猶可以湯武之仁政小試
　於天下此車從之所以不可盡屏餽金之所不能盡
　卻也後世盜名盜利之徒皆以傳食為口實而巢穴
　於其中初但竄迹於習詩文之山人中後兼濫迹於
　講理學之士夫中矣其觴皆自戰國横議之處士濫
　來也天下之傳食者多而亂臣賊子必起矣不然亦
　釀黨錮濁流之禍吾不得不為世運憂之
宋小國也章總㫖　呉因之曰(闕)一興師動衆也用之
　除殘去暴則為王藉此以凌壓列國爭衡天下則為
　伯宋原只欲伯本非行王政孟子欲分别王伯之辨
　故通章口氣雖只言王政無敵而言外本㫖實重在
　宋未嘗行王政末節不行王政云爾一語甚不可忽

翼註曰湯武對看歸重末節　四書脉曰此章主

　意只在不行王政云爾一句勿以末節為望宋行仁

雖說宋不行王政亦是所以望之然口氣内則無

　此意　看來此章與取燕章俱要見不畏人意
宋小國也節　四書脉曰此行王政就征伐上言　翼
　註曰滅滕伐薛敗齊楚魏之兵似是奮發有為欲削
　平亂略混一區宇之意故曰將行王政只淺淺在用
　兵上說
湯居亳節　四書脉曰問其不祀先祖而遺牛羊往耕
　非重湯之事葛也所以正葛之罪而見湯之征葛非
　無名之師葛伯率其民半節全要發童子無罪而葛
　伯故行暴虐殺之之意方見湯師為伐暴救民之師
　有童子以黍肉餉重在體君之心說　吕東萊曰王
　者恐天下之有亂伯者恐天下之無亂如狄以閔之
　元年伐邢其後二年而齊始遷邢於夷儀狄以閔之
　二年滅衞其後二年而齊始封衞於楚丘齊威之恤
　二國必在於一年之後者所以養其亂也觀此則湯
　之憫葛伯何等用心真天地不棄一物之念
為其殺是童子而征之節　匹夫匹婦大全蒙引存疑
　淺說俱無明文而說約直解賽合註則俱主童子之
　父母說
湯始征節　賽合註曰湯始征二句本其始而言意已
　在上節了此宜重十一征句無敵於天下且虚東面
　以下正是無敵處　又曰為匹夫匹婦復讎曰不止
　不變曰誅君弔民皆湯王政處故四海之内望以為
　君而大國無有惡而伐之也
有攸不為臣節　四書脉曰有攸不為臣不必指為周
　臣其助紂為虐便不是為人臣的道理　按註是明
　指為周臣似與腄菴說不同然實相發明　張彦陵
　曰有攸不為臣指助紂為虐而不為周臣者著其荼
　毒士女之罪見我武興師之由　又曰紹我周王係
　士女之言我親之之詞大邑周尊之之詞　翼註曰
　其君子是商之臣以迎其君子是周之將帥其小人
　是商之民以迎其小人是周之卒徒所以然者以武
　王救民於水火之中取其殘民者誅之而已此是以
　推原文法倒解書詞　近日汪搢九說云而已矣三
　字全是透醒民情恱服除能行王政外更無他故非
　謂周王於救民取殘之外無多事也此說殊謬玩註
　則而已矣三字明是在周王身上說　賽合註曰曰
　綏士女曰救民水火曰取其殘者是武王行王政處
　故四海之内皆望武之為君而大國無有惡而伐之
　也
大誓曰節　張彦陵曰引太誓只重則取於殘一句所
　以證取其殘之說也　賽合註曰于湯有光蔡傳所
　(闕)　王弔民伐罪于湯之心為益明白于天下也舊
　說(闕)與湯同有休光亦說得不妙
不行王政云爾節　張彦陵曰不行王政云爾是直斥
　之詞齊楚雖大句正是抹煞他那小字　賽合註曰
　此節正是辨其不得為王政乃歸重處全無勉宋意
　四海對齊楚看望字對惡字看為君對上伐字看言
　宋特不行王政如湯武王云爾苟真心實意是伐罪
　弔民而行王政如湯時雨之師如武水火之救則四
　海之内翹首企踵如夏民無罰之望如殷民見休之
　想願奉為共主齊楚雖大又何足畏哉惜宋不能然
　也
孟子謂戴不勝曰章總㫖　張彦陵曰君心向善在賢
　人衆多處得力然亦須當路者有知人之明有用人
　之量不勝知進賢以傳其君矣而未知廣求賢才以
　成正君之功此處不病於明必病於量故孟子從而
　廣之
孟子謂戴不勝曰節　張彦陵曰設喻以起下文專與
　乆兩意並重　下文一薛居州且不能專矣何論久
　也
子謂薛居州節　四書家訓曰在王所兩段還是論理
　且圓活逓過到一薛居州二句方著實歸責不勝身
　上　翼註曰長指老成幼指新進　陸實府曰太甲
　改徳一伊尹髙宗中興一傅說　須知當日只是伊
　尹傅說為主耳其實非一人也　莊忠甫曰欲輔王
　於善者必先使王無為不善欲使王無為不善者必
　使王無與為不善故將明揚側陋者先宜肅清君側
　若用姑息調停之說而使忠佞同朝賢姦共柄其究
　也小人日親君子日疎疎不勝親則善不勝惡而君
　卒為蠱惑而已此一傅衆咻之說也即不勝之身且
　未知所以自立如薛居州何哉　此意固是然亦不
　可偏用若說欲使王無為不善者必先進王於善亦
　無不可也
不見諸侯何義章總㫖　賽合註曰通章是箇不見諸
　侯之義段干木節言過陽貨節言中曽子節言不及
　當依註三平看然其實上下文勢相承大㫖謂孔子
　禮義之中正也段干木泄柳執不為臣不見之義而
　過者也脅肩諂笑未同而言昧不為臣不見之義而
　不及者也總註解儘停當新說不依總註謂首節因
　問而言不見諸侯之義是綱以下詳明其義之所在
　是目不可以中正過不及言予謂此說有何意味須
　依朱子總註為是　附翼註曰不為臣不見主自重
　說此句一章之大㫖下二節勿以太過不及中正立意總
　是明不見諸侯之義若謂段干木泄柳皆守不臣不
　見之義者但已甚耳孔子不為己甚然亦必先而後
　見不先則不可見也　按翼註此條即賽合註所謂
　有何意味者背註不可從　蒙引謂不可泥總註界
　然分為三意此非以分為三意為不是也蓋欲以三
　意相承說耳蓋總註是撮大意講
不見諸侯何義節　賽合註曰丑之問暗指孟子見者
　乃是往見之　張彦陵曰緣古以為例
段干木踰垣而辟之節
陽貨欲見孔子節　賽合註曰大夫有賜於士三句(闕)

貨見得禮之所言如此　又曰當是時三句是孟

　子斷其可見　劉上玉曰尊重孔子固是孟子家法
　然亦在引證中耳非正主人若又因下曽子子路是
　孔子之徒逐事紐串生出支節益不必也　附蒙引
　曰一說當時陽貨若不瞰其亾而先加禮焉孔子豈
　有瞰亡往拜而不見之也耶言一定見之也　按賽
　合註謂此說牽强極是蓋饋孔子蒸豚便是先來加
　禮了此不是假設之辭
脅肩諂笑節　吳因之曰脅肩節講二子之言處先要
　說得鄭重須含深惡痛絶之意躍然言表則下文由
　是觀之云云方有情蓋下文語意全在上文種根此
　等處全要理㑹　姚承菴曰脅肩諂笑欲得權豪之
　心費多少精神打㸃故曰病于夏畦未同而言者不
　能無愧於神明獨覺處自赧赧然其見於詞色當時
　叩見王侯者大抵皆是此狀　翼註曰脅肩諂笑未
　同而言不必指定見諸侯大扺是趨權勢者　又曰
　赧赧是良心難昧處然即此明知可恥而明自蹈有
　不可曉解者故曰非由之所知　吳因之曰由是二
　字最有意味當初枉尺直尋之人只為看得區區名
　義不甚緊要即如色笑假人未同而言都是應世小
　節何害通融乃二賢或比之夏畦或病其赧赧則是
　吾身有不可毁之亷隅世俗有必不可由之徑竇故
　曰君子所養可知己矣然不曰所守而曰所養知非
　以氣節為髙者也　因之為此說者盖欲以曽子子
　路與段干木泄柳對看也不知段干木泄柳亦可謂
　有所養但其所養有不同耳况此節只重在不淪于
　汙賤正不必如此說大全蒙引存疑淺說亦俱無此
　說　賽合註曰一說由是觀之二句當推開本文原
　是君子之所養不是二子之所養當與君子亦仁而
　已矣君子之所為衆人固不識也之君子一例暗作
　自負說此說雖通然與註背只從註為當　四書脉
　曰所養就持身正大立心先明言不肯往見意補在
　後
戴盈之曰章總㫖　張彦陵曰通章以非義二字作斷
　案而知字速字意俱重盖因其明而激之以勇也
戴盈之曰節　翼註曰何如二字自謂更張有漸意
今有人日攘其鄰之雞者節
如知其非義節　劉上玉曰不必說到來年未必已得
　成等話即來年果已其如眼前非義何
外人皆稱夫子好辨章總㫖　張彦陵曰君父二字是
　通章大綱領仁義二字是通章大關鍵不得已三字
　是通章大樞紐　不必說一代難於一代但孔孟窮
　而在下其勢又難於禹周耳　附四書脉曰此章不
　得已意在懼字看出開首說儆予便是千聖身任世
　道挽回治亂機軸故孔子懼孟子懼以至亂臣賊子
　懼天理常存止此人心不死耳　按此亦不差但前
　說儆予意不如此爾
外人皆稱夫子好辨節　賽合註曰何也之問為何故
　好辨也　張彦陵曰公都子說孟子好辨病在一好
　字孟子說箇不得已便見得不是好天下之生二句
　是不得已之故　翼註曰天下之生久矣如云自有
　生民以來非一日矣兩一字見循環意惟治亂循環
　則撥亂而反治者責在聖賢所以予不得已也　張
　侗初曰聖賢若不擔當天下之生機絶矣　註反覆
　相尋雲峰胡氏則謂是氣化人事之反覆相尋徽菴
　程氏則謂是氣化之盛衰反覆相尋人事之得失反
　覆相尋二說不同當兼用　存疑謂氣化人事原不
　相離覺不妥盖氣化人事有相離者有不相離者治
　亂所因或自氣化之盛衰而不闗人事或自人事之
　得失而不闗氣化亦或二者俱有蒙引及慶源輔氏
　之說是也但輔氏謂洪水之灾盡由氣化亂賊之懼
　盡由人事則亦未見得　又蒙引所謂二者俱有者
　又有二項有二者適相值而俱有者亦有相因而俱
　有者或氣化先盛而人事之得因之或人事先得而
　氣化之盛因之玩雲峰胡氏說可見　又玩章末東
　陽許氏說則孟子此章重在人事盖氣化之盛衰而
　不闗人事者固不必論矣若夫氣化先盛則須人事
　承當之氣化方盛則須人事以符合之氣化未盛則
　須人事以挽回之即使氣化無可承當無可符合亦
　未可挽回而亦必頼人事以為之厎柱　又按氣化
　亦未嘗不重如人事未得則氣化有以開之人事方
　得則氣化有以合之人事既得則氣化有以應之但
　孟子此章之㫖則不如此　禹周孔孟之治亂俱不
　可指實曰此是氣化此是人事此是氣化人事相兼
　盖可見者人事而不可見者氣化故此皆不可以懸
　斷也　附存疑曰小註輔氏說堯之亂純是氣化孔
　孟之治純是人事其餘氣化人事相兼愚謂氣化人
　事原不相離堯之洪水雖是氣化亦由前此人事未
　修是未嘗無人事孔子之作春秋孟子之息邪說雖
　是人事亦由天生大聖大賢以開萬世之治氣化決
　未嘗無　按存疑之意蓋謂但生得聖賢出來撥亂
　為治即便是氣運之隆此固未嘗無理但生聖賢之
　氣化與治亂之氣化似又不同集註所指似在此不
　在彼
當堯之時節　吳因之曰當堯之時八節是叙事體昔
　者禹抑洪水四節是議論體叙事處即便隠隠是箇
　不得已之意了但未明露出至議論處始明白闡發
　之通章緊把不得已三字體貼乃得口氣　張彦陵
　曰為巢為窟正是民無所定洚水者洪水也不徒訓
　字蓋云此所謂警余者即此則其為害之大可知
　警余二字雖不可謂不重然只要見洪水之為害大
　不重聖人之懼災上此誤本雲峰胡氏　大抵因當
　時人只知堯時有洪水而不知洚水之名故又著洚水
　者洪水也一句不然則只引洚水警余一句足矣
使禹治之節　此節斷宜依瞿昆湖墨掘地二句是用
　功水由地中行以下是成功水由二句本掘地句來
　險阻二句本驅蛇龍句來險阻句只是過接語不重
　然後句總承上兩段但當以治水為主而蛇龍帶言
　勿平看耳存疑淺說殊說得牽强存疑附下　附存
　疑曰上曰掘地而注之海驅蛇龍而放之菹下只曰
　水由地中行不復及蛇龍者蛇龍之害本縁洪水故
　特歸重在水上水由地中行承上謂禹掘地而注之
　海驅蛇龍而放之菹然後水由地中行不復汎濫即
　今江淮河漢是其處也　四書家訓曰惟掘地而注
　水於海蛇龍自放之菹若驅之然非真驅之也　王
　觀濤曰江漢南條之水河淮北條之水味是也二字
　是指今日安流者以見當時禹功當以治水為主蛇
　龍鳥獸俱帶說　賽合註曰鳥獸即蛇龍之類
堯舜既沒節　四書脉曰聖人即堯舜道即仁民育物
　之道衰是不明不行宫室即民居暴君至又作是人
　害禽獸是物害　賽合註曰壊宫室棄田即暴君害
　民之事　李貞庵曰邪說暴行相闗蓋欲行暴行者
　必有邪說糊塗了箇理義然後暴行始作此指在下
　者言又字方有著落　邪說暴行蒙引推開看極是
　存疑雙峰俱云即指上文壊宫室棄田宅不妥存疑
　附下　附存疑曰邪說暴行只是上面壊宫室棄田
　故下只曰園囿汙池沛澤多而禽獸至曰又作是對
　前一治說言至此又一亂也　邪說暴行蒙引謂通
　上下而言翼註四書脉直解賽合註則俱云指在下
　者似元直捷今姑從蒙引翼註附下　附翼註曰邪
　說暴行當指在下者言亦由暴君無道揆也　賽合
　註曰此邪說暴行當時不由禮義中國而夷狄者故
　後面說周公兼夷狄　翼註曰沛即園囿澤即汙池

合註又曰有園囿則沛多有汙池則澤多而禽獸

　至顧亂猶未大也及紂之身天下又大亂人害益熾
　而夷狄且亂華矣物害益熾而禽獸且偪人矣　徐
　儆弦曰孟子欲說楊墨之道率獸食人故當堯之時
　段下蛇龍居之句此禽獸是蟠據而害人者堯舜既
　沒段下沛澤多而禽獸至句此禽獸是招致而害人
　者　太尖巧
周公相武王節　翼註曰誅紂至五十是除人害下句
　是除物害誅紂一頭奄是紂之助飛亷是紂之幸五
　十國是紂之黨三平看　張彦陵曰驅虎豹一句以
　紂豢飬言　張南軒曰驅虎豹犀象而逺之放龍蛇
　於菹不是將來俱滅絶了防之毋令民害而已此並
　生之意　賽合註曰天下大恱恱其無人物之害
　陳伯玉曰書意文武並重引來側重武王些而本㫖
　則歸功周公相武耳顯承佑啓皆是道之不微處
　翼註曰文謨之顯武烈能承之而佑啓後人者皆周
　公之力也　盧未人曰上文所言是兼驅之功
　引書又是制作之功　附蒙引曰引書以明一
　治之功如此其勝也不可依近時講家説天下
　大悦是治功大慰於當時書曰云云是治法垂
　於後世作兩意看非也　附存疑曰書曰丕顯哉
　文王謨丕承哉武王烈云云只是説上戡亂之功

按蒙引存疑俱與淺説不同似亦有理姑存之以

　俟再定
世衰道微節　賽合註曰世衰道微不平道微世便衰
　矣　四書脉曰邪説俱從上不正來　張彦陵曰邪
　説暴行有作即是道微邪正不兩立也有作承上文
　一治來與又作不同殺父殺君正是暴行然必造出
　一種行權通變的説話此便是邪説　竊謂暴行不
　止是亂賊但亂賊其尤者耳若如後荆川謂春秋無
　一句不為亂賊而作將亂賊推開看則謂暴行専指
　亂賊可也
孔子懼節　四書家訓曰孔子懼懼上簒弑之禍不可
　長也此皆由天子之事不明以至於此故作春秋以
　明天子之事　附四書脉曰玩懼字直是警余一脉
　傳之孔子而倍惕　按此亦不差但前說警余意本
　不如此耳　翼註謂新說天子之事不作託南面之
　權說只是還大權於天子意最妥即高中玄之意然
　所謂還大權所謂尊周室者如何還之如何尊之亦
　仍是託南面之權矣　夫子之託南面與伊周之放
　攝同一例也且又只明其事而已未嘗行其事也雖
　託何傷　大全朱子謂春秋只是直書其事恐亦是
　其未定之論　賽合註曰此節重春秋天子之事句
　正見其寓王法以誅亂賊而為治處孟子引知我罪
　我之辭只以明春秋天子之事而誅亂賊意已包在
　天子之事内矣　四書脉曰知者罪者雖不同而要
　皆有警於人心矣重在都有所警上不重在罪我而
　未盡知也人心有所警畏便不敢為亂非一治而何

唐荆川曰吾意當時簒弑之人必有自見已之為

　是而見君父之不是處又必有邪說以階之如所謂
　邪說作而弑君弑父之禍起者春秋特與辨别題目
　正其為弑如州吁弑完一句即曲直便是了然曲直
　了然即是非便自分曉亂臣賊子其初為氣所使昧
　了是非遂迷却本來君父秉彝之心是以其時惡力
　甚勁於此之時刑戮且不顧又何暇怕見書但有人
　一與指㸃是非中其骨髓則不覺回心一回心後手
　脚都軟便自動不得蓋其真心如此所謂懼也懼與
　不懼之間是忠臣孝子亂臣賊子之大機括反覆如
　翻掌大易之所辨而春秋之所以震無咎也如善醫
　者下鍼中其竅穴則麻痺之人即時便知痛癢春秋
　一言中却亂臣賊子痛癢處即亂臣賊子便自回心
　是以能懼春秋如化工言隨機提醒人也舊說以為
　亂臣賊子懼以見書而知懼則所懼者是有所為而
　非真心且其所懼能及於好名之人而不及於勃然
　不顧名義之人以為春秋書其名脅持恐動人而使
　之懼此又只說得董狐南史之作用而非所語於聖
　人撥轉人心之妙用且如其說其弊將使亂臣賊子
　彌縫益密以逃名而避迹為害不小善觀春秋者無
　如孟子亂臣賊子懼與春秋天子之事此數語真得
　聖人微㫖當知春秋一部書無一句不為亂臣賊子
　而作非特書弑君三十六條也
聖王不作節　張彦陵曰是禽獸也截上斥楊墨立教
　之非下著楊墨為害之大通節以處士横議一句為
　綱以為我兼愛四字為案以無父無君四字為斷以
　禽獸二句為結局　又曰聖王不作二句相逓說下
　原横議之由以主持道統者無其人耳　又曰不息
　則不著正見得彼此勝負間不容髮處邪說誣民二
　句即是申解上二句意玩是字自明　賽合註曰由
　孔子來至於今聖王不作故無以肅王綱而諸侯放
　恣惟諸侯放恣故無以維世教而處士横議　又曰
　横議與盈天下且就楊墨倡議說歸楊墨方是天下
　之人靡然從之　無父無君猶未至於弑父與君至
　率獸食人人將相食則弑父與君亦有之矣　註人
　皆無父無君以陷於禽獸此二句只貼得一獸字而
　大亂將起一句則總貼率獸食人人將相食二句玩
　達說自明淺說以人皆無父無君以陷於禽獸二句
　貼率獸食人而大亂將起一句貼人將相食殊謬
　自楊墨之道不息四句只承上無父無君說以起下
　食人此四句未便是食人　翼註曰孔子之道即作
　春秋以正君父之倫者故因楊墨而不著　節末兩
　食字一例作相戕相賊意看在實事上說與上文誣
　民不同此是由誣民而推其害言之也　顧涇陽曰
　墨氏言仁豈能有加於聖人之仁楊氏言義豈能有
　加於聖人之義乃被其充塞何也曰二氏倒邊做做
　得奇恰有一段精神能動人吾聖人隨時順應做得
　平也無可喜也無可驚人見之只如常所以收他不
　住相率去而之彼曰試舉看曰墨氏之仁至於摩頂
　放踵利天下亦為之是甚麽樣慈悲聖人親親而仁
　民仁民而愛物反若多所分别然楊氏之義至於拔
　一毛而利天下不為是恁麽樣清淨聖人立必欲俱
　立達必欲俱達反若多所兜攬然故曰惡紫之奪朱
　惡鄭之奪雅豈惟亂之又欲奪之何者朱不如紫之
　艷雅不如鄭之濃也為我兼愛之能奪吾仁義亦若
　是耳　管登之曰春秋亂臣賊子之踵肩皆起於無
　父無君之一念而人心之有是念非根於為我則根
　於兼愛從古及今學脉孰有逃於為我兼愛之兩端
　楊墨特其中之斐然成章而為民表者耳
吾為此懼節　賽合註曰先聖指孔子道即君臣父子
　之道　翼註曰楊墨指其人淫辭指其言害事者無
　父無君之一端害政者無父無君之大端也害則俱
　害不分先後　又曰閑距放三字相映譬如賊自反
　侵須防守家當此是閑因拒敵驅逐此賊此是距放
　距放正所以閑也欲閑故距放距放故不得作　徐
　自溟曰邪說自古有之自堯舜既沒夏商間邪說暴
　行作春秋時邪說暴行作孟子時邪說又大作而為
　詖行矣暴行在事上顯肆其邪而詖行則在心上陰
　溺於邪生心而政事之行處皆害正其行之詖也暴
　行之邪說顯故孔子以權書陰維之詖行之邪說隠
　故孟子以昌言顯攻之孔子在事上誅心孟子在心
　上證事孔子不辭罪我孟子不辭好辨皆是除邪衞
　正　賽合註曰作於上須云設使不為之距與放而
　使二子之說行則人心惑於為我兼愛之說而作於
　其心矣作心字為主害事害政皆本於心來　又曰
　三箇作字不同一指天下言一是心溺於為我兼愛
　之說一是事偏於為我兼愛之行　程子闢佛氏出
　世之說尚未甚精　雙峰以無父無君貼事以率獸
　食人貼政看來未是蓋其始有無父無君之事亦有
　無父無君之政其終也有食人相食之事亦有食人
　相食之政不分應為是　養氣章蒙引謂有位無位
　皆有政麟士非之亦是看來此章則當如䝉引前說
　也　四書脉曰味聖人復起不易吾言語意見得聖
　人必不以今日之言為無益之辨不指生心四句
　鄉原章只在乎反經而此章說閑先聖之道專在乎
　距放盖此章為好辨發也
昔者禹抑洪水而天下平節　兼夷狄䝉引只主真夷
　狄言看來即兼中國而夷狄者言亦似不妨
戎狄是膺節　張彦陵曰戎狄無父無君楊墨也無父
　無君引詩不重周公上只申言楊墨之當膺而已之
　辨不容己耳
我亦欲正人心節　張彦陵曰孔子以前的禍亂都在
　人身上孔子以後的禍亂都在人心上故孟子曰作
　於其心曰欲正人心要從他根本處拔除得盡　吳
　因之曰自我亦欲正人心至承三聖一氣相連勿斷
　以承三聖謂已拯人心之陷溺亦猶三聖拯天下之
　陷溺一般盖把三聖形出自己維世的意思非謂繼
　往承先如予私淑諸人語意也　亦欲二字從三聖
　來四句以正人心為主而正人心又以息邪說為綱
　人心不正所以邪說得閒而入邪說既入行亦隨而
　詖矣詖行既行於是互相倡和又有一段浮詞成一
　篇說話　因之又曰據蒙引云正人心以息邪說盖
　以正人心作息邪說之本也然據本文口氣當把正
　人心另提起言因為正人心故欲於邪說息之於詖
　行距之於淫詞放之盖上文仁義充塞率獸食人所
　謂人心不正也惟人心不正故欲距楊墨放淫辭使
　邪說者不得作惟意在正人心故欲息邪距詖放淫
　此正前後相應處觀此則息邪距詖放淫為正人心
　而設彰彰明矣　按蒙引與大全是論道理如此若
　孟子此章本為好辨而發其意自歸重在息距放也
　因之發得極透淺說謂正人心四者當平說下亦因
　大全蒙引而失之也不知大全蒙引只是論理之詞
　耳　徐儆弦曰禹周公身任其責故不得不汲汲若
　亂賊楊墨何與孔孟而孔孟為之懼所謂畏天命悲
　人事古來聖賢以一人之身擔當世界誠為此也
能言距楊墨者節　方孟旋曰孟子非懼已之力孤
　又望人之口舌以闢之只是引天下之人共為聖
　人之徒見三聖之道人人可承無非正人心意也

附存疑曰能言距楊墨謂其能立言距楊墨也

　故曰有能為此距楊墨之説　附翼註曰能言距
　楊墨者是以言而距楊墨非但言此距楊　三字也

又曰註中發公其責於人之意最好又一説不

　重公其責於人只以徒字應上節承字而足其意耳
陳仲子豈不誠亷士哉章總㫖　張彦陵曰按此章原
　不責仲子以中正之亷亦不責他廢母兄之倫止就
　仲子一偏之操而推極言之以見其决非人之可為
　耳　翼註曰前三節言仲子不能充其操不是揭出
　仲子之操而斷其難充前段律以食槁壤飲黄泉匡
　章見為太刻後段揭出以母則不食以兄之室則弗
　居此二句正是仲子之操執此以例其餘信無可居
　可食者矣故匡章不得復疑也　又曰細玩孟子此
　章俱是反詞與許子之不憚煩同一機括本欲明相
　兼之不可反責以交易之為煩本欲明母兄食室之
　當安反賁以槁壤黄泉之為潔此文字最巧最深處
陳仲子豈不誠亷士哉節　四書脉曰居於陵是亷其
　居三日以下是亷其食將取也　張彦陵曰螬食實
　句不惟與世無競亦且與物無爭　又曰仲子本世
　家子而苦節若此匡章所以取其亷
於齊國之士節　首二句欲抑先揚　仲子惡能亷及
　註仲子未得為亷此二亷字東陽許氏亦謂是亷之
　正殊誤　張南軒曰要充其操除是蚓而後可縱然如
　得蚓來亦於世何補而况必不能也此孟子嗤之之意
夫蚓上食槁壤節　四書家訓曰蚓字借來見無求夷
　跖借來見義不義俱不可著　翼註曰伯夷之所築
　樹不拘伯夷只是所從來者義盜跖亦然若律聖賢
　中正之亷亦不必問所從來但就仲子刻苦立意故
　責之如此　張彦陵曰此正明其不能如蚓處伯夷
　盜跖字不可泥但合義的便是伯夷不合義的便是
　盜跖是未可知重在跖一邊
是何傷哉節　以易之也據四書脉直解皆兼指居食
仲子齊之世家也節　翼註曰世家節只叙事勿斷制
　下節方斷之　張彦陵曰仲子以世祿鄙其兄故甘
　心避去若離母未必其本心但欲去其兄不得不併
　去其母耳只看他他日歸或者思母之念動矣(或亦有思)
　(兄之心亦不可知不宜偏說)是鶃鶃之肉也不全是譏他見汝可
　以食即我可以受亦有感悟他的意思　此說亦妙
　但與蒙引不同
以母則不食節　徐儆弦曰孟子非欲其如蚓也見人
　必不同於蚓而甚言其不可行也　温公謂仲子是
　狷者朱子則謂仲子亦不可謂狷者温公看狷者闊
　朱子看狷者嚴故也其意亦可相通但朱子是正論
　耳　大全辨少原余氏曰仲子事不必逺引只以魯
　叔肹事斷之則其罪定矣春秋魯宣十七年書叔肹
　卒胡氏曰稱弟得弟道也稱字賢也何賢乎叔肹宣
　弑而非之也非之則胡為不去兄弟無絶道故雖非
　之而不去也與之財則曰我足矣終身不食宣公之
　祿君子以是為通恩也論情可以明親親言義可以
　厲不軌所以取貴於春秋以視仲子何如哉况無悖
　逆作亂之大故而仲子去之惟恐不逺愚故曰其罪
　定矣　卓庵張氏曰孟子不取仲子與春秋責季札
　同意故曰不明春秋之意者必蒙首惡之名
　四書講義困勉錄卷二十九
欽定四庫全書
　四書講義困勉錄巻三十
　　　　　　　　　　贈内閣學士陸隴其撰
離婁上

離婁之明章總旨　張彥陵曰别處論政多重心此章
　獨重法以當時諸侯蔑視井田學校等法故也　附
　顧麟士曰按達説全章知乎分上論為治之道下勉
　君臣當各任其責細分之又當分作四段自離婁之
　明至徒法不能以自行言舍法無以成治自詩云不
　愆不忘至可謂智乎言治法所當遵自是以唯仁者
　至喪無日矣是責其君當行仁政自詩云天之方蹶
　至謂之賊是責其臣當輔其君以行仁政大文明有
　四箇故曰字皆收繳意勿如常説把不愆不忘節帶
　上看亦妙　湖南講曰問本章語氣如不以仁政等
　句句皆以反言而不作正語何故曰正言之只一語
　法先王之道便了那有許多文字葢非正言則不穩
　實非反言則不激切論語説理渾融一兩語已無剰
　意故多用正語孟子全是文章有開閤頓挫之法以
　逆出正意故多用反語即此可知看孟子之法　又
　問通章固是行先王之道而中間曰遵曰揆遵則不
　過守其成規揆則須有籌度較量曰凡看書要看通
　章精神專注所在如畫龍點睛通體俱為生動此章
　展轉提醒先王之道便見總要人取法先王其餘零
　星字眼只須隨文帶過若處處破碎研求箇字義看
　去像細膩通章精神反提挈不出
離婁之明節　張彥陵曰首二段借制噐審音引起堯
　舜如詩興體然即堯舜亦是借來説雖堯舜不能外
　仁政為治極見法之不可廢也　大全辯載王喬桂
　十二律還相為宮説全與李文利同王喬桂未詳何
　如人　湖南講曰律乃有形之器音乃無形之聲必
　託律以吹之然後清濁高下之節可辨
今有仁心仁聞節　仁心仁聞據蒙引則非有二據慶
　源輔氏則有淺深葢蒙引是合言之而輔氏是分言
　之也初不相妨　仁心仁政合言之則是一件有仁
　心自然有仁政無仁政亦叫不得有仁心然分言之
　則是二件此章主在分言　大全辯少墟馮氏曰孟
　子所謂先王非專指古之先王不論本朝前代皆是
　先王但求其可法者而已即父有作而子述之是亦
　法先王也
徒善不足以為政節
不愆不忘節　沈無回曰或問隨時制宜亦可謂法先
　王否曰此正法先王也方員之巧萬有不同未有不
　以規矩生者也五音之辭代有不同未有不以六律
　正者也仁政之行窮則變變則通未有不以先王善
　者也孟子原敎人法先王之政非敎人事事倣先王
　也
聖人既竭目力焉節　焦漪園曰此節不止是説聖人
　立法之善是言立法之意耳聖人因仁心不足以覆
　天下故以不忍人之政寄其心思而使天下被其仁
　也聖人立法之意如此為政者而可以廢法乎　翼
　註曰聖人即上先王　附存疑曰蒙引欲於繼之以
　規矩準繩一讀截以為方員平直屬下文讀依愚見
　凖繩下用個以字文勢未斷况上曰既竭目力下只
　曰繼之以規矩準繩上曰既竭耳力下只曰繼之以
　六律住意亦未完以為方員平直正五音只當連上
　文讀為是
為高必因丘陵節　張彦陵曰愚按大凡世主之能變
　亂舊章者必是自負其聰明的不知吾人之心思如
　何敵得聖人古來之成法其效已驗而我故欲師心
　自用徒自討勞苦一番豈不是不知　此條只就太
　過一邊説看來兼不及一邊説似尤妙　翼註曰可
　謂知乎在勞逸上見因先王則逸而有成不因之則
　勞而無功此之不辯焉得為智　顧麟士曰為高必
　因丘陵二句本出禮器註曰丘陵高而顯為高上之
　祭而貍禮以行川澤深而隱為卑下之祭而沉禮以
　行似孟子亦斷章取義耳不然則解禮者誤也
是以惟仁者宜在高位節　翼註曰宜在高位自仁覆
　天下句來有臣民胥被其化意　又曰惡對善言即
　不仁也以下文觀之臣民胥化而為不仁即是不仁
　之惡流播於衆處　是即註所謂貽患也
上無道揆也節　張彥陵曰此節正是播惡於衆之實
　上無道揆一句是通節大綱　鄒嶧山曰兩無字非
　無道與法也是有之而不依也兩不信字由無道法
　來謂其皆玩視而不信也　徐玄扈曰道揆有圓活
　意法守是一定意所謂君主圓臣執方也　陳大士
　曰不信道者其立心太高而其用心又太粗也先王
　之心寄於法而直以法輕之　按大士亦只就太過
　一邊説此處亦當兼不及者説　朝不信道四句與
　上二句分别處蒙引在朝字工字君子小人字上看
　出故曰漸説得廣存疑則從信字犯字上看出二説
　可兼用　下無法守五句總因上無道揆生來但工
　不信度小人犯刑二句則又自下無法守生耳　蒙
　引又謂下字兼臣民雖似有理然與其所謂漸説得
　廣之意又相戾矣只從存疑也罷　無法守只依蒙
　引謂不得行其法為是存疑稍悞附後　附存疑曰
　蒙引謂下無法守是為上所奪而不得行其法此説
　似明切但愚意竊謂未然何也下無法守不但在朝
　之臣在外百司庶府皆然也人君亦安得人人皆奪
　之使不得行其法耶且君雖曰不行道何嘗不以法
　守責其臣所謂擬罪而反饒輕刑而加重者特出於
　一時之喜怒耳何嘗欲奪下之職而不與其法守也
　依愚見只是上妄為則下亦妄作如下文上無禮下
　無學之意耳　按存疑此條皆是强詞　上無道揆
　六句相因依蒙引存疑皆有層次淺説似無層次者
　殊謬
城郭不完節　張彥陵曰當時不行仁政之故病根在
　圖富强故言此以破之上無禮應上無道揆句下無
　學應下無法守工不信度句賊民興應上犯刑句喪
　無日矣應上國之所存者幸句　此亦是彷彿如此
　耳葢上文説無法守不信度雖就臣言然其民亦可
　知矣　蒙引曰賊民猶云奸民不要説賊民者興正
　如陳渉呉廣黄巢朱溫楊么李全之徒　方文伯曰
　國家不在形勢之强弱而在精神血脉之流貫故昌
　黎云脉病而肥者死矣亦此意　張彥陵曰只是一
　箇先王之道就他斟酌出來曰道揆其合天理人情
　之宜曰義中間先後緩急有條有理曰禮皆有尺寸
　準繩可循可守則曰法曰度
天之方蹶節　翼註曰泄泄註云怠緩悅從又云不急
　救正之急字反怠緩救正反悦從然直至事君無義
　節方可發透　張侗初曰怠緩而不真切悦從而不
　鯁直
泄泄猶沓沓也節　翼註曰泄泄猶沓沓也不徒訓字
　正是引時俗所共惡者以深著其緩慢悞事之罪
　上泄泄猶沓沓只引俗語以互證其義下猶沓沓也
　乃指此等人所為之實如此　虞伯生曰唐虞之臣
　師師三代之臣蹇蹇隆周之臣藹藹衰周之臣泄泄
　戰國之臣訿訿
事君無義節　張侗初曰義主斷主宜若逢迎若沽名
　皆非義亦妙　附蒙引曰進退無禮有二説一謂其
　去就之間不以禮但知爵祿之為重雖不當進而亦
　進雖當退而亦不退則此進退即進以禮退以義之
　進退也如此者豈望其能正君哉一謂其動靜之間
　不以禮但見其擎跽曲拳奔走承順而已如此又安
　望其正君哉二説皆可　按蒙引前一説亦該得後
　一説不若存疑只從前一説為是　又按張侗初云
　進而或營求或畏避退而或依違或悻悻都是進退
　無禮亦妙(壬子六月)
責難於君謂之恭節　張彥陵曰先王之道原非難事
　此曰難者對世主言之　徐自溟曰陳善與責難共
　是一事而何以分恭敬葢以其所陳者而致其所責
　是望之大的意思故曰恭以其所責者而細密開陳
　是小心謹密處故曰敬陳責非有兩功恭敬非有兩
　念　此處恭與敬乃大綱細目之分　據大全朱子
　則陳善所以閉邪閉邪全在陳善然愚意亦有閉邪
　而後可以陳善者不偏説為是以孟子距楊墨及君
　子反經推之可見　張侗初曰怠緩悦從悠悠忽忽
　未曾積誠而遂謂不可感動未曾盡力而便謂不可
　扶持但知歸過於主上而自居於無可奈何這不特
　謂之不恭不敬而直謂之賊矣詩曰泄泄俗云沓沓
　還未痛切
規矩方員之至也章總旨　上章重在仁政此章言法
　堯舜似兼重仁心仁政　又上章只言以仁心行仁
　政此章則專欲以仁心行仁政者之法堯舜　翼註
　曰前三節言君臣當法堯舜後二節言人君當鑒幽
　厲而人臣可知　呉因之曰欲盡君臣之道者須取
　法堯舜若不法堯舜便流入於不仁一流入於不仁
　其禍便不可勝言尚可不惕然而知所法乎通章雖
　逓説下總只歸到法堯舜上或以為堯舜不可不法
　幽厲不可不鑒則平庸而非旨矣
規矩方員之至也節　王觀濤曰至字勿作高遠意看
　只是的的確確不可移易之意觀下文不法堯舜便
　慢君賊民如離了規矩便不成方圓可見言外便見
　人當法聖意　陳伯玉曰至即至善之至
欲為君節　欲為君盡君道欲為臣盡臣道猶言為君
　而欲盡君道為臣而欲盡臣道也人倫獨言君臣者
　此章主君臣言也雙峰説得之新安以宗主綱維為
　説不是　不以舜之事堯四句見不法堯舜便入慢
　君賊民一路去此就是出此入彼意了故下引孔子
　云云證之此以理欲相乘之機警人而見其當法堯
　舜下文極言不仁之禍則以禍福成敗之機警人而
　益見當法堯舜　翼註曰新説通章重一仁字法堯
　者法其所以治民法舜者法其所以事君二所以字
　皆不徒泥其迹而直會其心也仁人心也故引孔子
　之言證之此説甚新詳味孟子口氣重在舎堯舜更
　無可法以決人之趨舍今乃云不法其迹法其心則
　又添推原一意而反隔斷題神矣　陳大士曰人以
　為堯舜吾不能為吾為其次焉者而已矣不失為中
　主而已矣而不知此其説非也太甲成王諸人之為
　君雖不及堯然法堯者也其所以治民固堯之所以
　治民也盤説望畢諸人之為臣雖不及舜然法舜者
　也其所以事君固舜之所以事君也使不法堯則所
　以治民者非徒不及堯併不及太甲成王諸人矣使
　不法舜則所以事君者非徒不及舜併不及盤説望
　畢諸人矣葢能法者僅分至與次之間不法者遂分
　仁與不仁之際可不辨哉　堯舜而下尚有湯武與
　夫太甲成王之為君伊周與夫仲虺君陳之為臣如
　何説不如堯舜便是不敬其君賊其民愚初意謂諸
　人雖不如堯舜然其道則堯舜之道也葢其於堯舜
　有淺深而無同異也則以賢君賢臣為法亦即是法
　堯舜然按蒙引及陳大士之説則賢君賢臣雖非慢
　君賊民者然人若僅以賢君賢臣為法即是慢君賊
　民了故人即未能如堯舜而志不可不法堯舜此説
　是也　翼註曰而已矣三字是一章血脉下四句正
　足而已矣之意
道二節　前章及下二章仁字俱是愛之理唯此二仁
　字似是心之德然孟子引來之意亦仍是欲明愛之
　理耳
暴其民甚節　上文兼言事君治民此專主賊民者言
　省文耳蒙引謂意歸責於當時之為君者恐未是
　名之曰幽厲還是泛説而周之幽王厲王亦在其内
　故直解曰不但身受其禍而已至於没身之後或以
　其昏昧不明而名之曰幽如周之幽王或以其殘賊
　無道而名之曰厲如周之厲王極得體　又依存疑
　名之曰幽厲通管甚與不甚來則幽厲亦只是諡之
　甚惡者言外還有不甚惡者一邊
殷鑒不逺節　末節註中幽厲則專指周之幽厲
三代之得天下也以仁章　天子不仁節直解曰孟子
　承上文説仁與不仁而天下之得失與國之廢興存
　亡恆必由之則可見天子所以保四海諸侯所以保
　社稷卿大夫所以保宗廟士庶人所以保四體者皆
　以其仁也若天子不仁則(云)云　可見無貴無賤皆因
　不仁而致死亡可懼之甚也　按直解正與存疑合
愛人不親反其仁章總旨　呉因之曰此章不是泛言
　正身之功特為治效未臻徒責望於人者發大意謂
　天下葢有勇於求治而治效未臻如愛人而人不親
　治人而人不治禮人而人不答者矣此非人之過必
　已之有未至也唯反其仁反其智反其敬而已矣身
　正而天下自歸與其責望於人而無益孰若求諸已
　者隨感而隨應哉　按因之此條極得總註承上章
　之意葢上章專為不仁者發此章則為畧能為仁者
　發所謂相承者如此陳新安謂承上章因言仁而及
　知與禮也此雖不差然非正意也蒙引謂其不得大
　旨是矣然蒙引謂大註亦承上章而言見當自反而
　仁也仁則自無死亡之患亦説得未甚切今斷以因
　之説為正
愛人不親反其仁節　張彥陵曰非惟不尤人且有借
　鏡於人意翁子先曰旣曰愛人治人禮人矣則不親
　不治不答其失在人不以為人尤而反其仁反其智
　反其敬自責自脩若借之為吾砥礪而所以勤施之
　者不倦此是何等心腸　又曰知明處當之謂智即
　在立綱陳紀見得
行有不得者節　張彥陵曰行有不得雖是推開其實
　舎三者之外更無自反處不過即是三者之中而無
　時無處不反求諸已故下一皆字　又曰天下大矣
　何以人人皆歸葢仁智禮原在人心心同此理故可
　必其歸此亦不重極言其效只見不外一身而可管
　攝天下深明其不必外求意
永言配命節　沈無回曰重永言不重自求葢反求之
　心無期效之心故也
人有恆言章總旨　翼註曰通章總是迭推其本不重
　序意本一而已矣大學所謂脩身為本是也上二本
　字乃是末中之本特以引起下一本字　上章説其
　身正乃是承反求諸已來則所以治天下國家者亦
　在正身内矣與大學之先脩身而後及於天下國家
　者自異此章之旨則與大學同故註云承上章而推
　言之非謂即上章意也大全蒙引存疑淺説皆説得
　不明白
人有恆言節　劉上玉曰恆言不是恆人之言　天下
　之本在國(云)云　雙峰謂天下取則於國(云)云　是只主
　敎化説矣看來孟子是渾説還兼敎養為是但意則
　或重在教耳
為政不難章　張彦陵曰按巨室固多跋扈者然
　世篤忠貞亦不乏人不必泥定在權臣一邊然則
　所謂不得罪者如何愚下轉語曰不得罪於天地不
　得罪於祖宗不得罪於羣臣百姓是為不得罪于
　巨室　大全辯卓菴張氏曰巨室註云世臣大
　家當與有世臣之謂也叅看就世篤忠貞公爾忘
　私者説三家六卿不足以當之若僅作强藩巨鎮
　不可得罪則君益懦而臣益驕矣　不得罪於巨室
　只是修身之騐初不重在巨室也玩註自見圈外
　林註是主巨室言故在圈外　按要不得罪於巨
　室亦不専在修身還須處置得宜然修身其本也
　故註専以修身言之然則所謂承上章者亦非
　専承家之本在身一句也　巨室所以難於力服者
　盖其力既足以把持國政而其勢又近於君有一毫
　不是彼便知之所以服之為難　又曰國與
　天下之人非必探討巨室消息人心同然巨室慕自
　可必國與天下之慕耳　按翼註亦主此説然註則
　明謂巨室為國人素所信服看來二意可兼用葢人
　君既能服巨室則自有以服國人况國人又探討於
　巨室之消息乎註只主一邊者葢舉此亦可以見彼
　耳　陳伯玉曰德敎便是政沛然正是不難處　按
　翼註亦如此説則德敎二字只是以德敎人之意非
　躬行心得之德也大全蒙引存疑淺説俱未嘗重講
　此二字
天下有道章總旨　張彥陵曰此章不是敎小國受大
　國之命全是激發人之不受命者當師文王為政於
　天下耳通章重回天不重順天　愚謂孟子此章可
　當一篇六國論葢人莫不以合從為六國之長策不
　知合從者亦孟子所為而恥受命於先師者也
　為六國者唯有脩德而已不能脩德而欲合從以擯
　秦能免於逆天之亡乎反不若連横者不失為順天
　而可以苟安旦夕矣
天下有道節　張彥陵曰戰國以力相役乃無道之天
　下從有道説起望當時諸侯好仁無敵轉無道為有
　道之深意　翼註曰小德小賢指諸侯大德大賢指
　天子大小强弱通指諸侯説　又曰德以所蘊言賢
　以其人言小大以土地言强弱以甲兵言　又曰役
　如朝會征伐聽其政令是也　天下無道小役大弱
　役强非不論德也天下無有有德者則惟力是視而
　已存疑謂無道之世論力而不論德大德大賢未必
　居上位但以力相雄長耳殊謬附後　或曰如孔孟
　者非大德大賢而詘於下者乎曰此章只就有國者
　説不必論及於此　附存疑曰有道之世論德而不
　論力大德大賢則居上位而小德小賢為之役無道
　之世論力而不論德大德大賢未必居上位但以力
　相䧺長相役使耳　按若此則第三節下當補云大
　德大賢而為匹夫者固無如之何矣若有國者獨不
　可自强乎　翼註曰斯二者天也見得運鍾其泰而
　以德相役者為理所當然運值其否而以力相役者
　為勢所不得不然或欲不分理勢亦可　按翼註後
　説大全朱子之説如此前説大全雙峰之説如是看
　來二説原可兼用　翼註曰順天逆天重在小德小
　賢與小者弱者一邊　高中玄曰堯舜之世九官相
　讓六德為諸侯三德為大夫濟濟雍雍當是時而稱
　詐力是愚人也是故三苗竄防風戮春秋戰國之時
　呉越爭長秦伯西戎虎視鴟張弱肉强食當是時而
　不審已量力是愚人也是故江黄滅燕丹亡　按中
　玄説則大德大賢不專指天子依淺説翼註則專指
　天子中玄説恐未是　李毅侯曰順有道之天易見
　順無道之天難知必也發憤自强挽無道為有道則
　大德大賢在我而天下皆為我役矣如齊景者安於
　無道而不克自振者也未足為順天也　按李説看
　順天是深一層解
齊景公曰節　出令受命絶物俱切邦交上説
今也小國師大國而恥受命焉節　此不是要他去受
　命只言徒恥亦為無益之故耳管登之曰師大國而
　恥受命之小國不指滕薛而言以齊對呉以三晉對
　秦楚皆是故稱師文王大國五年小國七年必為政
　於天下若滕薛雖師文王只可為善國為王者師而
　已
如恥之節　翼註曰師文王且虛仁字在下節　張彥
　陵曰必為政於天下句要看葢不惟化小為大化弱
　為强抑且化無道為有道則善於奉天者也此文王
　所以不可不師也
商之孫子節　張彥陵曰仁不可為衆猶云衆者遇之
　失其衆耳此指文王説國君好仁二句則是因文王
　而泛論其理　翼註曰仁不可為衆指文王説下二
　句泛説俱是孔子言　又曰敵非戰敵之敵註只云
　不能當之
今也欲無敵於天下節　張彦陵曰引詩只重誰能二
　字　翼註曰是猶執熱而不以濯也且畧虛活引詩
　方見不能無敵
不仁者可與言哉章總旨　張彥陵曰通章言敗亡之
　禍皆不仁者之所自取總是激悚他受言聽諫意
　又曰愚按自古危亂之朝未嘗無忠言即自古敗亡
　之君未嘗不欲安存而惡危亡只緣他心迷於私欲
　荒淫暴虐雖危自以為安雖葘自以為利茫然不知
　己之所為故孟子將自取二字㸃醒他句句是不可
　與言句句是要他聼言
不仁者可與言哉節　翼註曰首節言不仁者失其本
　心而不可與忠言便含自取之意下四節乃承言之
　也　危葘亡只是淺深之别存疑最明蒙引謂如般
　樂怠傲之類是危道如流連荒亡之類是所以為災
　如凶暴淫虐之類是所以亡看來不是葢般樂等項
　俱各有淺深難分屬也
有孺子歌曰節　翼註曰孺子之歌全是無心不可一
　渉有心語
小子聽之節　徐儆弦曰孺子只言清可以濯纓濁可
　以濯足夫子却找足兩個斯字便生許多見解這斯
　字却從可以處生來自取字又從斯字生來　莫中
　江曰玩可以二字葢水之可而非孺子自可之也孔
　子不是解説孺子之歌乃就其歌而指點之提醒後
　人只在自取二字上　翼註曰二斯字重看便見自
　取之也就水説而意自廣　沈無回曰一説清斯濯
　纓二句不平歸重濁邊見自取之意殊失圓妙
夫人必自侮兩節　翼註曰身不脩是自侮也家不齊
　是自毁也國不治是自伐也　張彥陵曰愚按此兩
　節總發明自取意曰自侮曰自毁曰自伐見世主不
　得歸其咎於人曰自作孽見世主不得諉其數於天
桀紂之失天下也章總旨　呉因之曰此章是以歆動
　之辭感發當時諸侯之為仁故主意全在今天下之
　君有好仁者五句上前三節評論民心歸仁以起其
　端後二節申明好仁當速以足其意講所欲與聚二
　句須體貼得至誠惻怛真實為民意思出
桀紂之失天下也節　翼註曰失天下邊輕引起得天
　下　按所欲不是容易知須去其已私以體察與聚
　亦不是容易聚須立其法制以經營如田里桑麻等
　皆是聚之實際　民有欲而不能言不敢言其欲衣
　欲食欲安欲逸之念易知也但此以如此為欲彼又
　以如彼為欲非虛以察之誠以體之未易周知既知
　矣又有許多阻撓許多煩難或便於民而不便於君
　不便於臣或便於久遠而不便於一時又必果斷以
　行之委曲以處之方能聚勿施聚欲勿施惡即仁也
　王道也須説得醇細勿似專為得民心而設同於伯
　主固結民心之術
民之歸仁也三節　張彥陵曰三節相連看俱重歸仁
　意水就下獸走壙是狀其歸仁之勢歸則不待敺而
　况又有不仁為之敺者其歸豈不益速耶　沈無回
　曰敺則必有歸况歸又其欲乎　附蒙引曰民之歸
　仁條是仁而得民得天下為淵敺魚條是不仁而失
　民失天下　按蒙引此條與其所謂二節只是一項
　事者相悖矣此恐未是淺説亦似主此附於後　附
　淺説曰夫所欲與聚所惡勿施者仁也仁則民歸矣
　其所以歸化者以其所欲在此如水之就下以其性
　本下也如獸之走壙以其所欲在壙也不能聚其所
　欲而反施其所惡者不仁也不仁則民去矣其所以
　去此者以其所欲在彼仁者而所惡在此不仁也如
　魚畏獺故歸淵如雀畏鸇故歸叢是為淵敺魚者獺
　也為叢敺雀者鸇也民畏桀紂故歸湯武是為湯武
　敺民者桀與紂也民歸仁而去不仁如此　吳因之
　曰民之歸仁曰諸侯皆為之敺所謂得其心斯得民
　矣曰雖欲無王不可得已所謂得其民斯得天下矣
今之欲王者節　張彦陵曰按據時説言病日已深當
　急求三年之艾喻民困已極君當急於求仁(此意當補在下)
　(三年之艾也下不可即貼求三年句求三年句只作好仁之晚看)下四句只反言以
　見畜之不可不早耳然細玩本文及註則今之欲王
　者還是慨歎當時好仁之晚意七年之病喻暴虐不
　喻民困三年之艾喻至仁不喻深仁　李九我曰志
　字有力人主若立志專確仁心便不肯歇息行仁政
　便要徹底民有欲惡決然處置停妥匹夫匹婦一或
　失所不肯放手即此便有致王之理
自暴者節　此章重二自字總註道本固有而人自失
　之是也　吳因之曰不可與有言有為此二句是絶
　之之詞非斷之之辭　翼註曰禮義猶云道理是通
　套字仁義二字乃實落故下只申言仁義　吳因之
　曰言非禮義處且慢説仁義之為美吾身不能居仁
　由義處且慢説吾身必能仁義此意自在下節上文
　須含蓄為妙　又曰凡自謂不能者孟子所深惡葢
　人皆可以為堯舜正謂其能也然所以謂其必能者
　全是性善上來故此章自暴自棄之可哀即性善堯
　舜之㫖　按因之此條除去自暴二字為妙
仁人之安宅也兩節　吳因之曰仁人之安宅與上孟
　擇術章要説得有辨葢上孟安宅只與危反對便了
　此處安宅正路則自上文言非禮義及吾身不能居
　仁由義生來見仁義本至美而無可非亦自有而必
　可能此曠之舍之者所以為可哀也葢論仁義正以
　重暴棄之罪
道在爾而求諸逺章　張彦陵曰此為人之思以道術
　易天下者發道以本體言事即體道之工夫　姚元
　素曰此只舉一近易的道理指㸃與人看見得親長
　便是道親之長之便是事而天下之平即此而在何
　必求之逺且難也不得以平天下做逺且難看　翼
　註曰人人各親其親各長其長天下皆孝子悌弟道
　徳一風俗同此即是天下平非由此而後可平也
　徐儆弦曰天下平不是逺且難親親長長而天下自
　平見不必求之逺且難
居下位而不獲於上章總㫖　此章存疑雖云與中庸
　孔子告哀公之言只一般然中庸在下位節只歸重
　在身上葢誠字意上文已有也此章則重在誠上矣
　微不同　又中庸誠者天之道二句是承上文而推
　原其所以當誠之故此章誠者天之道二句是承上
　文而言其不可不誠亦不同玩白文是故二字可見
　淺説過文與中庸同殊不是
居下位而不獲於上節　翼註曰首節獲上治民悦親
　信友總先於明善以誠其身須以誠身作主　張彦
　陵曰誠身屬在悦親是歩歩逓下的文法其實各件
　都本於此而明善又誠身的工夫　朱子小註説有
　道字極好存疑反病其太深不知何故　大全辯嘉
　善陳氏曰士君子徳業已隆郡邑矜式如温公處洛
　中横渠在關西官其地者悦服而模範之當有格過
　於未形之妙豈必待失而後諍乎獲上信友其先務
　在明善誠身諍友諍臣皆非其至　首節未嘗無效
　驗在内然只是逐節逓推之驗游氏註預透末節意
　説不宜混入
是故誠者節　方文伯曰此與自成自道例看　思字
　與中庸慎思之思字不同蒙引説得明覺軒蔡氏説
　不是　思誠依小註既兼知行則脩身工夫盡於是
　矣乃又曰思誠為脩身之本何也葢曰脩身則兼内
　外曰思誠則主内而言也　近日時文有以思誠思
　字作明善之明字看者真大謬矣
至誠而不動者節　末節固是説驗但其所以説此驗
　者則有責成於人之意是其不容自己也因之謂末
　節不作能誠之驗看不是　誠不誠之驗首節内已
　有但末節則又推極言之極誠之效則至於無不動
　極不誠之效則言其斷斷不能動然主意歸重在誠
　一邉　又中庸言動變化此章末節一動字亦該得
　變化矣蔡氏説亦拘　吳因之曰凡人意念一到真
　實處則天地可格鬼神可通金石可流禽獸可化况
　人乎　翼註曰如夫子溫良恭儉讓則邦君不覺傾
　動　首節與末節分别處雙峰説得極明細玩可見
　葢逐節逓推與一節貫通大凡説效驗處皆當以此
　二意推之輔氏以大學次序中庸極功合看妙甚
　吳因之曰不誠非全然不誠只未到至誠境界申生
　無所逃而待烹只緣誠非至誠故不能格晋獻公
伯夷辟紂章總㫖　張彦陵曰此章不為文王説是勉
　諸侯行文王之政以收天下之人望重在末條　翼
　註曰此章重勉諸侯行文王之政上不專重養老也
伯夷辟紂節　翼註曰作屬文王興屬伯夷　鶴林玉
　露曰太公進而以功業濟世伯夷退而以名節勵世
　二老各為世間辦一大事可謂無負文王所養矣
　張彦陵曰問二老同歸文王一則為鷹揚之勇一則
　為扣馬之諫何其不同也曰太公是憫當日之無君
　而救之切伯夷是恐後日之無君而慮之深
二老者節　翼註曰其子焉往亦是不約而同之理
　按蒙引則是視大老為向背之意與此不同似亦可
　兼用　翼註又曰齒徳不平説齒者凡老之所同徳
　者二老之所獨
諸侯有行文王之政者節　翼註曰行文王之政泛就
　包飬老在内
求也為季氏宰章總㫖　張彦陵曰首節是例次節是
　案末節是斷　末節亦有例在内　翼註曰通章以
　强兵作主上二節即富國之罪以甚强兵之罪下一
　節即連諸侯辟草萊之刑以甚善戰之刑也
求也為季氏宰章　張彦陵曰此節只分兩等兩次之
　亦次於善戰者耳　第二個次之亦承首句來謂次
　於善戰者耳不可謂又次於連諸侯者也　董氏彝
　曰土地闢田野治則有慶辟草萊任土地者則次上
　刑孟子論人臣功罪只原其心葢治地而主於利民
　則守國之功可以論治地而主於利國則殃民之罪
　不可逃　富國者雖亦有助戰之意然不可專主此
　説觀存疑可見
存乎人者章　陸實府曰天地通竅於日月故隂陽薄
　蝕則日月代著其昏明人心通竅於兩眸故邪正未
　形兩眸預呈其瞭眊　徐儆弦曰寐則神處於心寤
　則神依於目　吳因之曰不能掩其惡不能掩其心
　之惡也不要泛了人焉廋哉亦是心之善惡不能匿
　大凡聖賢觀人觀其心也聖賢知人知其心也古今
　以來只為心迹兩字糊塗過了多少人　翼註曰正
　不正兩項重不正邉方應上不能掩其惡　又曰人
　焉廋哉廋字重不善一邉世無自匿其善之理　張
　彦陵曰知言是孟子一生大學問此非把聼言撇却
　玩本文也字口氣則聼言只據現成説如云以言而
　參之眸子則人必無可躱閃處人焉廋哉句非説人
　不能掩過説我如此觀人定不為人所掩過耳孔子
　是徐察法孟子是直截法　張彦陵曰眞偽對照處
　必須以吾之胸中為主　湖南講謂人當未説話時
　眼睛不甚動要看他還難一到發言他口裡畧弄些
　虚頭便眸子閃爍張皇如左傳云目動而言肆者即
　有一種人肚裡甚是奸深口裡不吐一詞却免不得
　有開口處所謂以言餂以不言餂就他欲吞欲吐之
　際正好覻他眸子　按此説專就聼言時看眸子難
　專用而可兼用
恭者不侮人章總㫖　張彦陵曰此是孟子因世主浮
　慕恭儉故借其名以誘之要得此意　此章恭儉字
　只就實徳上説不侮人奪人則實徳之所發也觀時
　君之發於事者如彼則其無實徳可知其名為恭儉
　者不過飾於聲音笑貌者耳非實徳也　意還重在
　恭儉上葢真恭儉自能不侮奪也
恭者不侮人章　翼註曰不侮人如禮賢下士及匹夫
　勝予之類不奪人在貢賦上居多作文槩兼臣民亦
　得　惟恐不順只是侮奪之甚不是欲掩侮奪之迹

又曰聲音是偽為恭儉之言笑貌是偽為恭儉之

　態　大全辯少原余氏曰恭儉之實惟文帝庶幾然
　愚猶謂其頓辱絳侯為不恭厚賜鄧通為不儉或曰
　宋仁宗恭儉出於天性故四十二年如一日苟非大
　臣問疾則無由見其黄絁被漆唾壺也唐明皇即位
　之初焚珠玉錦繡於前殿是好名之弊也
男女授受不親章總㫖　翼註曰首節借事引起下二
　節是正意歸重道字　此章禮字只作一經字看
　鄭申甫曰權者稱量輕重以取中之謂也援嫂時避
　嫌為輕拯溺為重出處時守道為重濟溺為輕孟子
　之不輕援正其知權處也
男女授受不親節　張彦陵曰髠意不在問禮只要討
　出箇權字為下諷言張本　註權而得中是乃禮也
　即程子權只是經之説論語主言經權之二則於程
　子之説補其所未盡此章主言經權之一則全用其
　意集註之精如此
今天下溺矣節　翼註曰夫子之不援説者多云病其
　不見諸侯看來孟子來齊方與髠答問恐已見諸侯
　矣註枉道求合四字最圓活　枉道求合不專是往
　見諸侯極是但謂髠之答問在齊則亦難泥也
天下溺節　翼註曰天下溺二句重上句看道字不外
　仁義　楊復所曰天下溺於邪説孟子以仁義援之
　天下溺於功利孟子以王道援之　此非正意　張
　彦陵曰手援是影語非實語　嫂溺援之以手亦是
　道之所在不可謂嫂溺不須用道只須援之以手葢
　援天下者以不失己為道援嫂者以手援為道如髠
　之所云則是欲以援嫂者援天下也故曰子欲手援
　天下乎　湖南講曰若以息邪説正人心就為援天
　下孟子又何必歴説齊梁急急要得君行道雖曰功
　在萬世然此乃目前道不得行者之所為若舍目前
　顛連不顧而逺騖後世則聖賢無此倒行逆施之學
　問
君子之不敎子章總㫖　蒙引此章為常人之父子言
　若父子俱賢則不須易而敎是不易者其經而易者
　其權也據王氏註及輔氏陳氏之説則子不肖雖不
　可責善亦須戒之是不責善而易以敎者亦經而戒
　之者又權也是皆補孟子言外意也　此章大全存
　疑皆槩言父子唯蒙引則主常人之父子説看來蒙
　引似優葢周公亦嘗撻伯禽則知父子賢聖者亦不
　必不親敎也　張彦陵曰子弟賢智者少愚不肖者
　多此就人情多處説
君子之不敎子兩節　翼註曰勢不行也見非心不欲
　敎亦非理不當敎也此句總括下文
古者易子而敎之節　翼註曰易子而敎只重以己子
　而敎之於人不必泥相易意離只是情義乖離　沈
　無回曰古者易子而敎之不得已為不肖子慮也若
　上智中材則父亦未嘗不敎　此亦本蒙引
父子之間不責善節　末節存疑謂與上文意一般是
　引成語爾看來上文專就父之敎子説末條則兼父
　之敎子子之諫父説似又推開一層矣然講家未有
　如此説者姑誌於此以俟再定
事孰為大章總㫖　守身固即是養志之大者而養志
　不徒在守身也此章既以守身養志對説則講養志
　處不必復入守身葢守身養志二者合言之則守身
　即在養志之内分言之則守身自是守身養志自是
　養志大全新安陳氏講曾子養曾晳節亦牽守身來
　説此不可從蒙引存疑及呉因之説得明　新安章
　末一條亦仍是以守身養志對説也
事孰為大節　翼註曰事字非行事之事乃承事之事

又曰不失其身先足為親之榮而親心愜矣又加

　奉養子道斯盡一失其身則先足以為親之辱而親
　心不愜無論奉養厚薄皆是不能事親者如此以親
　心立説與下養志相關　吳因之曰謂之能事其親
　還有許多順親於道的事不是一守身便了却事親
　但事親緊關處全在守身一著故特歸重不失其身
　上
孰不為事節　翼註曰本字與大字有辨大是一件最
　重本是諸件皆自此一件而生
曾子養曾晳節　吳因之曰首二節言事親必先守身
　然所以事親之道猶未詳言故舉曾子養志以示事
　親之則大抵此二節只申明能事其親意不必惹著
　守身　曽子固是能守身者然孟子引曽子之意只
　是要為飬志之證不重在守身意謂曾子不徒守身
　而又能飬志也　鄒東郭曰人都把必請所與等當
　飲食細事看其實看數必字直是無一時一念不在
　親就是一頓飯間一餕一餘亦看做親意所存纔能
　如此常常問必之云者無一次不然辭也此豈一時
　口頭勉强做得來與文王一日三朝問膳同分明是
　視於無形聼於無聲錫類不匱之孝有守身意在内

附張侗初曰養志只在守身所與必請是守身内

　影様無意中做出所謂色難也(壬子)　沈無回曰養
　志之本不外守身但守猶在我而養則以我通於親
　養志而守身之理精矣引曾元一段只欲引出養口
　體以形養志貶曾元意不重　吳因之曰養志不止
　酒食一端舉酒食特以見例故講可謂養志處雖承
　將徹必請所與問有餘必曰有來須説得渾融統括
　為妙能養志與從親之令乃是毫釐千里要認得真

翼註曰養志兼親志未形而曲以探之親志既形

　而曲以體之
事親若曾子者節　張彦陵曰事親必如曾子這樣纔
　是可葢只顯得養志為事親之道耳不重與曾子能
　事親上　翼註曰程註論可字意精然入孟子口氣
　不得須融會　陳眉公曰大學如保赤子心誠求之
　大約父母之於赤子無一件不是養志的人子報父
　母却只養口體此心何安即如曾子養曾晳比之三
　家村老嫗養兒十分中尚不及一分所以僅得稱箇
　可也　耿子庸曰古人論孝獨舉曾子養曾晳一段
　往以為沒要緊話今尋思難矣難矣曽子嘗芸瓜作
　業故窶人子也乃毎食必有酒肉何以辦之殫竭心
　力矣且人家父母質性意趣同者易事乃曾子故恂
　謹守約人也遐想曽晳之意興襟度高邁恢濶與曾
　子逈然不同跡其言志樂與人同必呼羣聮類以為
　常其所樂與未必一一為曾子所樂與者而毎食必
　請所與問有餘必曰有豈不難哉葢曽子唯父意之
　承而已無意也無意則無己矣
人不足與適也章總旨　張彦陵曰此章論相體當從
　第一義做起人適政間不可謂不忠但救之於末流
　不若從本原做工夫則用人行政皆舉之矣首二句
　便覰著格君心說故曰不足言所重不在此規諫上
　一正君而國定正見定國工夫全在正君上與上文
　兩不足相呼應　高中玄曰在未萌不在已萌在未
　事不在已事視於無形聽於無聲　須知不但在用
　人行政之先亦在君心之非之先以李文靖人主當
　使知四方艱難之言觀之可見
人不足與適也章　王忠文曰惟大人為能格君心之
　非君心之非非一端也莫難强如怠心莫難制如慾
　心莫難降如驕心莫難平如怒心莫難抑如忌心莫
　難開如惑心莫難解如疑心莫難正如偏心故必隨
　其非而格之格之之道攻之以言難為從感之以德
　易為化故非大人莫之能　翼註曰大要是以心格
　心必己心先正而後君心可正耳　方文伯曰只把
　此身做君之格式　大人者雖是正己而物正然其
　格君心亦須用些力觀朱子引伊川解易一條可見
　且如說王者過化存神然王者之治天下亦豈絶不
　用力蒙引因註正己物正之言遂謂格字不是著力
　字亦太拘　附蒙引曰孟子曰我先攻其邪心此荀
　卿述孟子之言也便可見孟荀之優劣孟子曰惟大
　人為能格君心之非格字與攻字正相反雖均之為
　正道而精粗之辨亦昭然矣　按蒙引此說亦即格
　字不著力之說也　大全辯嘉善陳氏曰格心之道
　又有因乎人者有因乎政者公仲連進牛畜荀欣徐
　悅而趙烈侯止歌者之田是心以人格也竇儀見藝
　祖岸幘跣足不肯進見而藝祖自後對近臣必索冠
　帶是心由事格也但其機在適間之外視抗論攻堅
　進一籌耳　翼註曰一正君一字要提出是不必紛
　紛適間意　一正君專承上君正說而國定矣則承
　上莫不正而推開説存疑謂一正君包上君正莫不
　正意似謬
有不虞之譽章　張彦陵曰譽己作好况復不虞毁己
　作惡况復求全學者須要自信得過　朱子曰天下
　事只存一個是與非吾人行事只㨂箇是的行將去
　便是若必要回顧得人人道好豈有此理　沈無回
　曰二有字大有感慨見人情意料之外更有如此不
　可知者　士翼曰斥松為樗何損於材譽蕕為蘭不
　揜其臭故毁譽之加諸己也君子必自省其施諸
　人也君子必不輕　唐荆川曰不計較毁譽墮不
　自考計較毁譽墮不自信　胡敬齋曰浮議雖不
　足惜亦不可以恐懼脩省　不特毁來當修即是
　譽亦當脩省葢或己不免有好名之心而人因而
　加之也　翼註曰此毁譽字不必依論語作過
　情看只在不虞求全上見得不實觀註未必皆
　實可見亦有實者　按此看毁譽最是雙峰亦
　已見及但又謂譽對毁而言則有過情之意則又
　與此相悖矣
人之易其言也章　此章為易言者發見人當致謹
　於言何必待責而始悔耶一説謂為喜其無責
　者發盖彼方以無責為得計而孰知其大不幸也一
　説謂為惡人之責者發後二説只可作餘意　直
　解曰或於人之善惡妄有褒貶或於事之得失輕
　為論斷遂至于僨事失人興戎召辱者此是為何
　只因其未遭失言之責而無所懲創故也　陳眉
　公曰喜時之言多失信怒時之言多失體　焦漪
　園曰趙括易於談兵而敗于兵韓非易于説難而
　死于難晁錯易于話七國而無以制七國之變嚴
　尤易于䇿匈奴而無以䇿昆陽之敗此千古易言
　者之鑒
人之患章　張彦陵曰此不是論人為師只是戒人自
　滿患字生于好字　尤西川曰誨人不倦是愛人
　之心好為人師是上人之心
樂正子從于子敖之齊章　張彦陵曰孟子責樂正
　子全在失身於匪人既從子敖來齊就是今日來
　今日見亦無解于罪孟子特就不早見長者上使
　他自悟從子敖之非玩亦來見我口氣言外若含
　别有所為而來意　翼註曰子亦來見我乎亦有
　譏其失身意但未露耳　又曰子聞之也至長者
　乎作一句讀言急於求安緩於求道　又曰失身
　之罪最大註乃云又不早見長者則其罪又有甚
　焉何也葢言罪上加罪也非不早見之罪反大於
　失身
孟子謂樂正子曰章　張彦陵曰此章明責其從王
　驩然亦不顯言王驩不可從但云徒餔啜也徒字
　可玩含有不計其人之意　張侗初曰聖賢欲
　有為於世須先要立定脚根其於小人一毫也
　假借不得孟子不與右師言而樂正子從之來
　在正子只是偶然不謹孟子亦儘諒得他過但
　恐他略習于圓融便忘脚箇邪正二字所以頻
　頻喚醒他只是要他不失身於可賤　翼註曰
　餔啜指道路所需而言
不孝有三章翼註曰此章専為舜而發上節引起下
　節非泛論事理而以舜為證也　吳因之曰全以孝
　字為主言舜之不告而娶乃其所以為孝也故曰君
　子以為猶告講猶告處全本孝字意發之　不告
　之所以亦得為孝者則又全在為無後上看出
仁之實章總㫖　顧麟士曰按通義鄱陽朱氏曰此章
　勉人事親從兄以盡仁義禮智樂之實　此章依賽
　合註大全蒙引存疑淺説呉因之則首節屬本心次
　節屬工夫而總註所謂天下之道皆原於此者只貼
　首節依翼註直觧説約則二節一例作本心看而所
　謂天下之道皆原於此者亦總貼二節未知孰是姑
　從大全諸家　吳因之曰此章只論仁義便是親親
　仁也敬長義也意思言仁義之實在事親從兄然必
　有知之實以知之禮之實以節文之樂之實以和樂
　之然後謂之能事親能從兄而仁義之實所以無歉
　也　姚承菴曰知之實三段非是説知禮樂所以全
　此孝弟亦非説知禮樂所以盡此仁義孝弟是良知
　良能天機之不容遏者即此良知保守之而不失是
　知之實即此良能率履而節文之是禮之實即此天
　機之不容遏者無勉强苦難自然流盪於四體之間
　是樂之實葢仁義是人性之總名知禮樂亦性之随
　在而異名者所以説孝弟貫天下之道讀此章要識
　孟子責成於人意　按下三段俱就良心説即本翼
　註説翼註附下　附翼註曰知斯二者弗去節文斯
　二者樂斯二者俱要説得自然勿著人力方是良心
　真切弗去非把持是良心自然不昧以恩勝易流於
　無節他却有自然之節以直率易至於無文他却有
　自然之文
仁之實節　吳因之曰仁者無不愛也急親賢之為務
　此是論仁之要仁之實事親是也此是論仁之實問
　實與要何别曰要者提綱挈領之謂與沒甚要緊相
　對實者精切不浮之謂與爛漫華采相對大抵要與
　實二者俱是説用不是説體然所謂提綱挈領亦只
　是華裡面事而至於實之切近精實者則如果核之
　類有生道焉尤其發根處也故要與實自對不過
　張彦陵曰實字有三解對名而言是名實之實對理
　而言是事實之實對華而言是華實之實　大全辯
　芑山張氏曰實字小註中如勿軒雙峰説皆得之譬
　之果木有根本方有枝葉有果核方有萌芽有子所
　謂本根本也孟子所謂實核實也實字乃其發根處
　較本字又進一層　論語孝弟為仁之本仁字與此
　章仁字俱是偏言之仁然論語總以孝弟屬仁而此
　則以事親屬仁以從兄屬義者葢合言之則二者皆
　是仁分言之則一屬仁一屬義新安陳氏亦説得明
　但其所謂理一分殊者亦俱就偏言中説不可認為
　萬殊一本之意　覺軒蔡氏謂有子所言是專言之
　仁此誤也　孟子毎以仁義對言然有泛言之者則
　是存心制事之分有就孝弟説者則是愛敬之分雖
　皆是欲以仁義該天下之道然有偏言專言之不同
　蒙引仁義二字一條須善看　湖南講曰仁義本一
　原孟子原以人倫之至統之於仁而兹乃以仁屬事
　親義屬從兄何也曰義從仁中分出兄亦從親中分
　出原從合處分則分處亦未嘗不可合　王觀濤曰
　事親從兄不徒在顧養随行等事跡全在良心上發
　得真愛真敬透徹方見是仁義之實
知之實節　上文言仁義已包得知禮樂在内次節特
　抽出言之以見仁義之實所由全耳玩通考朱氏公
　遷説可見葢偏言之仁又有包知禮樂在内者　右
　此條須善會説見下　論來仁義知禮樂是一類名
　色皆為自然之本心皆有當然之工夫乃以仁義為
　本心以知禮樂為工夫者葢雖可互見而所主不同
　也　朱氏公遷所謂知禮樂即在仁義之中者亦當
　以此意推之　張彦陵曰知斯二者知字不是情識
　後添入之知是本初帶來的良知即所為知愛知敬
　是也弗去乃所以為知莫説知了又要弗去　孫栢
　潭曰下是也二字乃指㸃之詞　彦陵又曰節文不
　是把禮去節文只就此孝弟行去有個矩度是節有
　個條理是文此天然自有之節文　徐儆弦曰心雖
　無窮不得不止於有限之分意雖真朴不得不行以
　委曲之文此之謂節文非節其太過文其不及之説

翼註亦謂勿分太過不及然蒙引則以過不及分

　葢節其過文其不及而節文内又各自有過不及二
　説亦自不相妨也　張彦陵曰天性中心安意肻不
　見苦難方謂之樂生惡可已正是形容樂的光景手
　舞足蹈正形容生惡可已的光景俱包裹樂斯二者
　一句内　此段數句句句有淺深蒙引最説得明翼
　註槩從良心上看故謂樂則生矣直至不知舞蹈一
　時俱有無甚漸次彦陵因之耳　按樂則生矣以下
　數句俱有節次故每句須重下截玩註自見如樂則
　生矣句重在生字不重在樂字惟生乃見其真樂非
　謂樂則自然能生也　樂則生矣似無節次自生而
　惡可已而不知舞蹈則有節次樂則生矣樂字似直
　貫至節末　生不必遇親長而始生　張彦陵曰按
　生是萌動之意惡可已是充長之意舞蹈不知是形
　神俱化之意　李衷一曰樂斯二者不是用此心去
　樂孝弟孝弟行來無勉强有自然樂地耳要知得手
　舞足蹈處是樂樂却不在手舞足蹈上　王龍溪曰
　手舞足蹈而不自知是樂到忘處樂至於忘始為真
　樂故曰至樂無樂　吳因之曰不知手舞足蹈者言
　從心所欲不踰孝弟見其為孝弟之極也　按王守
　溪講足之蹈之曰進退而慎齊出入而揖遜後長而
　有徐行之禮相從而有趨進之儀講手之舞之曰疾
　病而抑搔出入而扶持提攜而有捧手之敬即席而
　有摳衣之恭極為精確葢此樂不專在聲容上　大
　全辯少墟馮氏曰手舞足蹈不是分外討這個樂只
　是復還那孩提稍長本來愛敬耳　雙峰以事親從
　兄為本立知禮樂為道生殊謬此亦易見　黄氏謂
　生字與實字相應實是生生種子亦謬生生處即在
　實上説
天下大悦而將歸已章總㫖　翼註曰上節言舜輕天
　下而重事親下節言其善事親而因以化天下　吳
　因之曰有純孝之心斯有純孝之事有純孝之事斯
　有純孝之化通章主意全重在心上
天下大悅而將歸已節　張彦陵曰首三句只懸空説
　下方指出舜來　李衷一曰此節大旨與輕富貴無
　干即是後章天下之士多就之者為不順於父母如
　窮人無所歸之意葢天下悦而歸舜正是以舜為仁人
　為孝子而舜之心却不肯把此自寛解只見得不能
　得親順親就是人盡歸我當不得甚事正是舜之不
　見已為仁孝處　天下悦而歸本文亦只就勢遇之
　隆說以舜為仁孝是言外意耳　翼註曰得是偶得
　其悦順是渾合不違註曲為承順與諭親於道乃所
　以得順之故在言外
舜盡事親之道節　翼註曰盡事親之道而瞽瞍底豫
　不可以得親順親作柱葢得親之事淺未可以言盡
　道與底豫也故註只云順親　張彦陵曰愚按曰化
　曰定特借天下以顯舜之盡道耳自人見之謂之底
　豫謂之化謂之定舜只盡其為人為子而已　張彦
　陵曰舜何曾見瞽瞍有未合處　此將註天下無不
　是父母錯看了　若所謂臣罪當誅天王聖明者
　則又是不敢説君父不是之意亦非竟不知也
　四書講義困勉録巻三十
欽定四庫全書
　四書講義困勉錄卷三十一
　　　　　　　　　贈内閣學士陸隴其撰
離婁下

舜生於諸馮章總㫖　此章言道雖是就用上說然君
　臣父子之倫亦是道之用蒙引謂孟子本意是以其
　措於天下者言而以雲峰君臣父子一條為不是亦
　太拘矣但不可專主君臣父子之倫說耳淺說以出
　乎身加乎民為說極是　古今聖人多矣獨舉舜文
　者朱氏公遷謂舉其相去之最逺者以為例是也存
　疑謂以其獨盛者言非也
舜生於諸馮三節　張彦陵曰由生而遷而卒該盡一
　生履歴後字即去字之意不必泥　周禮八節符節
　其一耳註乃統言之者意分言之則符節為八節之
　一合言則八節皆可謂之符節也蒙引意亦似如此
　然八節不皆用玉而註總云以玉為之意雖不皆用
　玉而必飾以玉也然不知朱子何所據矣　又或者
　註云以玉為之者乃是舉重而言耳俟再考之　附
　袁了凡曰器物叢談云符契也長短有度用以徵召
　古者以竹為之故字從竹節出使操持之物所以為
　行道之信亦以竹為之或以金玉為之歴考諸書顯
　然二物註合為一物誤矣以玉為之(云)云　乃周禮八
　節之一耳
先聖後聖節　張彦陵曰按白文其字屬聖人身上註
　乃云度之而道無不同只是解揆的字義若云人去
　揆度其字似說不去詳味其揆一也猶云其軌一也
　當以活字作死字看指聖人心極協於人之揆度者
　言　此亦本翼註與劉上玉賽合註俱不同　按劉
　上玉謂註言度之而道無不同也是言聖人之心其
　揆度事理者一也此大謬即蒙引所謂差毫釐而謬
　千里者矣　附賽合註曰據註云揆度也言度之而
　其道無不同也則此揆一是以道度聖人之皆一蓋
　以時勢揆聖人則先後逺近不同惟以道揆聖人必
　無先後逺近之不同新說作聖人自揆度事理謂聖
　有先後而心無先後其取天下事而揆度之無不一
　也此說詭異　總註逺近二字蒙引謂不可分孰為
　逺孰為近此只就舜文看故難分耳其實范氏意乃
　通論聖人
子産聽鄭國之政章總㫖　張彦陵曰乘輿濟人一事
　只是借來論箇政體不是貶駁子産　徐儆弦曰子
　産當日乘輿之濟亦似出於一念惻怛百餘年世人
　猶傳誦以為美談其究將竊效伯者之驩虞失王政
　之大體故孟子借此一事以示訓　雖分三段須知
　上二段又總是不必乘輿濟人之意　湖南講曰子
　産人物不下管仲管仲時勢可以王天下却只成就
　箇伯子産處不可伯王之勢僅堪保國此與三國時
　諸葛武侯地位相似皆大器小用
子産聽鄭國之政三節　今人多云子産平日不是只
　行小惠者玩朱子及東坡之言則子産平日亦只是
　行小惠蓋今人指都鄙有章等為政故謂其平日不
　是行小惠者此是淺言之也朱子及東坡指都鄙有
　章等亦為惠故謂其平日亦只是行小惠此是深言
　之也合而言之則子産平日所為已是惠而不知為
　政了况乘輿濟人之事尤其一時無意中所為若就
　此一節論更見其惠而不知為政矣都鄙有章等君
　子猶以為惠也况乘輿濟人尤為小惠矣如此説則
　二說固不相妨　然須知朱子及東坡之言是深一
　層話非本章正意　蕭漢沖全章文講歲十一月節
　曰政之所以惠而不費也講君子平其政二句曰政
　之所以威而不猛也甚巧　雙峰看未字亦是但專
　主未至於寒說則偏矣註雖云時將寒沍水有橋梁
　則民不患於徒涉此亦舉其甚者言耳非謂本文民
　未病涉只是不病於冬涉也蒙引以雙峰之説為太
　泥是矣　趙註專主冬涉言泥矣　袁了凡曰釋名
　云杠公也衆所共由也註以為方橋誤徒行之杠何
　必方哉詩云造舟為梁疏謂造舟者比船於水加板
　於上即今之浮橋
君子平其政兩節　翼註曰平字是極其平妥之意凡
　當行當止當輕當重斟酌停妥如權衡稱物而無不
　平也　唐荆川焉得人人而濟之合下節文曰一日
　之間其望恩於我者不知凡幾也吾欲一　一以周之
　則先施者獲及時之惠而繼與者已不勝其後時之
　怨矣是人無窮而日有限也其將何以給之哉　附
　存疑曰國中之水當涉者衆只就溱洧說　張彦陵
　曰日亦不足即日日悅之亦難周徧之意不是說一
　日之内也　翼註曰只縁人多覺日少　大全辯芑
　山張氏曰唐中宗景龍間遣使分道之江淮贖生中
　書舍人李義諫曰魚鼈之利黎元所資雖雲雨之施
　有沾於末類而生成之惠未洽於平人不若回收贖
　之錢物減平民之徭役治國愛人其福勝彼又僖宗
　乾符間宰相有好施者常以布囊貯錢自隨行施丐
　者朝士以書規之曰今百姓疲敝寇盜充斥宜舉賢
　任能紀綱庶務捐不急之費杜私謁之門使萬物各
　得其所何必行此小惠乎愚按贖生施錢非獨無補
　壞政體實甚
君之視臣如手足章　張彦陵曰相報之說豈臣子所
　敢言但天下忠臣常少庸臣常多寇讎即舟中皆敵
　國意也　臣之報君慶源輔氏謂當加厚一等未是
　濳室陳氏謂當知天下無不是底君父妙　論語言
　君使臣以禮此章集註兼恩禮言蓋論語言禮則恩
　在其内矣　翼註曰視如手足愛惜之任用之也視
　如腹心推戴之捍衞之也如寇讎謂幸其災而樂其
　禍
禮為舊君有服節　集註所引儀禮據儀禮註乃是指
　已放而未去者於出疆三年語頗未合集註蓋引以
　為例耳非本文正解也若檀弓所稱為舊君反服者
　乃指去國之臣言而儀禮固不載也
諫行言聽兩節　徐儆弦曰諫行言聽宜無可去之理
　然亦或有故而去義也諫不行言不聽宜無可留之
　理然亦必待有故而去情也　翼註曰君有過則臣
　諫之臣有善則言於君諫行則弊革言聽則利興故
　膏澤下於民　有故而去趙岐註謂如華元奔晉隨
　會奔秦是已非與君不合也　又先於其所往蒙引
　疑我既為人道其賢而欲用之我何故不以為賢而
　自用之乎若他國以此問則我何以答此疑固是然
　亦想是自己任過而使賢者去就之義暴白於天下
　爾要之此等亦已非第一等君道　張彦陵曰只是
　重重叠叠有加無己之意
無罪而殺士章　說叢曰穆生之去楚梅福之掛冠上
　東門皆是此意　　　　　　　　　　　　　一
君仁莫不仁章　按上章莫不仁義就君心說此章則
　君仁君義就君身說而莫不仁義主民感化說
非禮之禮章　張彦陵曰正是可與權處　高中玄曰
　非禮之分於禮非義之分於義易辯也唯非禮還叫
　做禮非義還叫做義是為非禮之禮非義之義此唯
　大人察理至精觀會通達變化豈為之哉只說他不
　為非禮非義不必說他為禮義　湖南講曰非禮之
　禮非義之義雖說箇非禮非義畢竟是禮義與似是
　而非的不同以大人對看乃是小禮小義大人者大
　而化之已造到聖人大賢地位他的識見大作用大
　故小禮小義在賢人君子所必為者大人却弗為此
　如魯男子之閉門不納豈不是禮然設使那女子遇
　著强人失了節何如栁下惠之坐懐不亂所以說是
　非禮之禮子路之死於孔悝豈不是義然衞已無父
　子之倫何如柴也其來所以說是非義之義　中庸
　所謂智愚賢不肖之過不及者皆兼不能中不能時
　者在内此謂非禮之禮非義之義專指不能隨時者
　說即所謂可與立未可與權也若其不能中者與夫
　子莫之似乎中鄉原之似乎庸無忌憚之似乎時則
　直為非禮非義而非此章所指矣蒙引認得清　按
　如此則大全程子之說直為非矣蒙引又謂集註意
　自無不該者何也蓋集註專指不能時中者說而其
　不能中者不待言矣所謂自無不該者如此
中也養不中章　此章本為父兄知敎而子弟不賢因
　而棄之者說若未嘗知敎與夫責以難堪反激成其
　過者此又是一種非此章所指　沈無回曰此責成
　賢父兄之詞若子弟又當别論　徐岩泉曰中是德
　性温良才是英氣發露父兄在家庭之間觀感最近
　故人於父兄處最得力　陳伯玉曰養之者寛嚴並
　用特寛之意居多　註涵育薰陶皆重俟其自化之
　意東陽許氏以寛以容之善以道之分貼恐未是
　徐儆弦曰樂字正從養字來　程竹山曰子弟不賢
　猶累及父兄也為子弟者奈何不懼　新安陳氏過
　猶不及之說殊謬玩註自見
人有不為也章　吳因之曰程註知所擇非以決擇正
　解不為意蓋有不為操守定也是他胸中決擇明乃
　能如此故云然　此章麟士之說是出此入彼之意
　翼註之說是克己復禮之意因之之說是智深勇沈
　之意皆與存疑不同皆附　附顧麟士曰朱子引横
　渠語亦是主知擇說非有守而後可以有為之解諸
　家皆有毫釐千里之謬　又附曰為與不為只在一
　時而後猶云然後非後日後字也譬如有一條正路
　於此有一條邪路於此必能不走邪路方能走正路
　也豈可曰今日不走邪路待異日方走正路耶仁與
　不仁義與不義決擇只在目前亦不容兩騎也　按
　横渠所謂不為不仁則可以為仁於存疑翼註麟士
　之說皆解得去其本㫖究不知如何也　附翼註曰
　玩程註曰惟能有不為是以可有為比白文只添得
　能字便覺有味蓋人之有不為者不易能也一切不
　可妄為之事每足眩惑我搖撼我我却見得真立得
　定是何等力量以此力量去為所當為宏功大業更
　何不可建者哉而後猶云方纔也不分窮達先後說

按翼註與存疑亦相似而不分窮達則異與麟士

　說亦相似而又畧有先後則異　翼註又曰有作不
　輕試其才智者亦未為真見　附吳因之曰有不為
　是不輕易躁妄去做事非不胡亂做之謂　高中玄
　曰天地之情不翕聚則不能發散不專一則不能直
　遂有為的力量全養在不為裡蘇子曰惟天下之至
　勇為能怯惟天下之至動為能靜此意極可體會
　此與因之說同薛方山亦主此然方山兼德業說今
　人主此說者便專主事業尤謬之謬矣　孟子此二
　句與所謂平居無忠直敢言之氣臨難必無仗節死
　義之誠者相反彼是以有為占其不為
言人之不善章　張彦陵曰發人之私攻人之短本非
　厚道孟子特借後患以惕之若有言責者又當别論

沈無回曰言人不善的人滿腔都是殺機不有竒

　禍必有竒窮後患不拈定報復說　伊川曰前輩不
　言人短每見言人之短者則曰汝且取他長處真長
　者之言　盤雲大師曰天地包涵萬物山澤藏納汚
　垢人遇不善不可無此度量　大全辯芑山張氏曰
　士君子之於不善或委婉化誨曲成不遺使同歸於
　善不則從天下國家起見公爾忘私大者誅殛小者
　逬棄使不傷善類可也徒以口舌相譏責何益哉言
　人之不善受病全在言字鹵莽粗疎無學術無作用
　最誤國事當如後患何說得悚然非僅禍及身家而
　止孟子正要人慎思所以待不善之道若看作謹言
　避患將使天下皆苟且拱黙相率而為仗馬寒蟬豈
　孟子當日立言之意　卓菴張氏曰王尊之罪狀王
　鳳李敬業之檄誅武曌胡銓之抗疏秦檜豈可畏禍
　不言
仲尼不為己甚者章　張彦陵曰此舉至聖以示則專
　為過高者發藥　李衷一曰不為己甚猶云恰當至
　好不加一毫意思之謂如夷惠都是聖人但清到舉
　世無一人可屑就和到舉世無一人可屑去便是加
　些意思便是已甚不消說到驚世駭俗不是去處此
　是孟子贊孔子之至聖處不是說孔子為平易的聖
　人　張南軒曰夫子非不欲為己甚自不至己甚也
　何也聖人範圍天地而不過泛應曲當不過其别其
　不為己甚者固天則之所存也
大人者章　張彦陵曰信果無病病在兩必字無必心
　便是惟義所在無兩層意　呉因之曰論語義之與
　比是把義對已見說言不以已為主而惟以義為主
　也此處惟義所在是把義對拘執固滯說言不取必
　要如此而惟視義以活動也義之與比則私心盡化
　惟義所在則拘執盡融要看兩邊所以不同處　附
　翼註曰惟義所在不可說義當信果則信果義不當
　信果則不信果蓋義也者不期於信而自無不信不
　期於果而自無不果者也大人亦去其有心之信果
　從其自然之信果而已　按此即雲峰胡氏之說蒙
　引已駁之矣　張彦陵曰愚又下一轉語與其為無
　忌憚之小人無寧為硜硜之小人
不失其赤子之心者也章　張彦陵曰指出初心以示
　人只是要人保任之意　翼註曰赤子之心是人心
　本然之體内無情遷外無物化如素絲未染於玄黄
　一般人人不失人人都是大人　徐自溟曰赤子之
　心所由失者不獨以私欲偽妄失之即聰明才辯亦
　所以失之外來者日增本來者日減　羅近溪曰不
　是說大人方能不失赤子之心却是説赤子之心自
　能做得大人　湖南講曰大人生平所歴豈無學問
　豈無造詣畢竟要到不識不知順帝之則何思何慮
　殊途同歸方合著本體乃無所不能而實無能無所
　不知而實無知　大全辯京山郝氏曰赤子所以能
　為大人者全仗學問赤子之心自是忠信然未嘗學
　問任率自便則近於禽獸故禽獸亦有忠信未可徒
　恃忠信耳唯學為要　李見羅曰不失内雖有學問
　在然此以現成大人說　註擴而充之與上孟微不
　同蓋此兼性反說存疑所謂其次致曲曲能有誠亦
　是引以為例爾非限定此大人只是反之者也　張
　彦陵謂註擴充字不必用張侗初亦謂是蛇足此皆
　背註之說也　翼註以一物不容萬物皆備來解赤
　子之心如此則專就未發上說矣赤子之心只可以
　一私不存解之　杜靜臺一條專以赤子之心作未
　發看即翼註一物不容之解　附存疑又曰大人依
　愚見只以至誠盡性解之不曰通達萬變似於不失
　赤子之心更切　按此即所謂大人者只是不失其
　赤子之心也與註不合　李崆峒曰大人赤子心一
　耳赤子之心如草木始於萌芽出土時分量已具大
　人只培之使足己耳非能矯之使增　崆峒此條只
　是餘意若依存疑盡性之解則此便是正意矣　吳
　康齋曰孟子所論大人者數章當以不失赤子之心
　為主唯不失赤子初心所以真機運用便能破
　信果之累便能得禮義之中便能格君便能正物
　人有一偏之心有全體之心有後天之心有先天
　之心先天者初心也後天者習心也一偏者觸心
　也全體者本心也其初心本心也其習心觸心心
　之心也右萬厯丙午應天解元鄒之麟大人不
　失赤子之心論
君子深造之以道章　吳因之曰深字對膚淺字
　説只從皮膚涉獵便是浮淺造詣君子之學探玄
　極冥直推究到理奥一丝毫也不肯放過是何等
　精深故曰深造　又朱子以責效於旦夕為不深
　造似亦未是責效旦夕是不以道　按依朱子講
　則勿忘勿助俱屬深造故又以程子潛心積慮優
　㳺厭飫之言為只是深造至雲峯䝉引始以勿忘
　勿助分貼深造以道看來分貼為是　吳因之曰自得之
　妙不容言只是一時却性急不得性急二字最為
　害事伯者以力假仁做成功利也只坐性急　按此
　宜再補一句曰亦懶惰不得蓋人之病只在一暴十
　寒進銳退速　嘉靖四十年四川程文講居之安云
　見其可欲也不惑於似是之非見其可依也不搖於
　外誘之奪　直解以溥博淵泉貼資之深極妙然則
　而時出之即是左右逢其原也　按資之深蒙引存
　疑說得明大全朱子謂資之深如源頭水只是一路
　來未是　看來原字還只是萬物各有一原之原未
　是萬物統體一原之原其所以能左右逢原者則由
　於統體一原也陳伯玉謂逢原二字不必偏重極是

本文數箇之字乃是指統體一原者言　附蒙引

　曰居之安資之深取之左右逢其原皆自得之節次
　也此處猶上篇樂則生矣生則惡可己也惡可己則
　不知足之蹈之手之舞之總是樂之深也　按居安
　資深逢原無節次存疑自明若生惡可己不知舞蹈
　微有節次二處不同也
博學而詳說之章　吳因之曰君子之博學詳說特為
　反本窮源歸之要約所以如此一節要看非誇多鬭
　靡意　詳說内該得中庸審問慎思明辯　邱月林
　曰理本約先博了仍回到約上來故曰反
以善服人者章　湖南講曰以善服人是人皆無善而
　以我形彼以善養人是化導乎人而同歸乎善故有
　服不服之分孟子平日論王如彼陷溺其民諸侯皆
　為之敺凡如此類止到得以善服人此却論到以善
　養人方服天下而致王又進一層惟堯舜文王乃足
　以當之　姚承菴曰善原人所共有以善去服人即
　有相形相忌之意併此善亦不是了如何能服得人
　養則不知善在我不善在人涵育作成唯恐此並生
　者不得同歸於善此方是父母天地之心　末二句
　言王天下者必須得天下心服而後可(翼註直解俱如此解)若
　天下不心服而乃能致王者未之有也此見必須以
　善養人切不可以善服人未之有也正與上未有服
　人意相應
言無實不祥章　張彦陵曰此章示有國者信讒之戒

季彭山曰凡言之足以致不祥者皆實也曰無實

　不祥者甚蔽賢者之詞也觀兩實相應可見　蔽賢
　之禍無所不有極其禍即可以至篡弑　存疑謂簒
　弑之害只在一時此亦未是蓋篡弑之害亦不止在
　一時
仲尼亟稱於水曰章總㫖　張彦陵曰此章指出有本
　二字只是要學者務實意　翼註曰在可立而待也
　截以上通就水說末二句方就人說不必於是之取
　爾之下補出人有實行
仲尼亟稱於水曰節
原泉混混節　不舍晝夜三句以出之不窮進之有漸
　會之有歸分看　翼註曰有本者如是言水惟有本
　故悠乆到底如是不作人之有本者如水　下節無
　本與原泉相反七八月兩集與不舍晝夜相反溝澮
　皆盈與盈科相反涸可立待與放四海相反新安陳
　氏說未甚分明諸家皆未了然也
苟為無本節　聲聞過情雖是說虚名之無實其實是
　說偽行之無實蓋上文所謂不己漸進放海此節所
　謂集與盈與涸皆兼對行言不專對名言大全朱子
　所謂聲聞一條最好蒙引孔子言水不舍一條其意
　亦自如此　湖南講曰其有實學者則如前章深造
　自得而有居安資深逢原之妙　張彦陵曰使浮名
　可繼君子遂不恥乎况其必不能繼也　陸象山曰
　涓涓之流積成江河泉源方動却有成江河之理若
　能混混不舍晝夜雖未盈科將來自盈科雖未放海
　將來自放乎海然學者不能自信見夫標末之盛者
　便自舍其涓涓而趨之曾不知我之涓涓雖微却是
　真彼之標末雖多却自偽却如擔水來相似涸可立
　而待也　大全辯卓菴張氏曰古今名過其實者多
　矣孔光以三公諂事董賢而王嘉亟稱之至死猶以
　不克進光為恨殷浩咄咄書空而謝尚王濛以為深
　源不起當如蒼生何
人之所以異於禽獸者㡬希節　張彦陵曰㡬希正所
　謂道心惟微　又曰按此㡬希與好惡相近之㡬希
　不同好惡相近之㡬希謂其剝喪已盡僅有此未亡
　之心此則原是初心完完全全特以其在形氣中提
　出故云㡬希　翼註曰㡬希不多也人性萬物皆備
　何云不多此只應上異字說人與物相去不多也
　沈無回曰㡬希是所爭不多然已實有所指即人與
　物同是生而人性與犬牛之性不同處是也正所謂
　善也　顧涇陽曰㡬希有二義一就念頭上看(此是異說)
　(不可從)如存之則人去之則禽獸存與去其間不能以
　寸此從念頭上看也大哉乾元萬物資始至哉坤元
　萬物資生人與禽獸都從那裏來有何差殊其不同
　者只是這些子靈處耳這些子正人與禽獸分岐之
　初此從源頭上看也　吳因之曰㡬希雖兼理氣只
　重理註得形氣之正二句極有斟酌　註衆人不知
　此君子知此據蒙引謂不知其所以異於禽獸者在
　此則此知字與知所先後之知同下面戰兢惕厲又
　該得知行在内　陳伯玉曰庶民去之人盡庶民也
　何以不成禽獸世界賴有君子以一身存之并庶民
　皆不得去非獨君子一身自存也　四書脈曰去不
　但是愚蒙增著知識氣力都是去　又曰君子存之
　句要講得有闗係蓋君子乃身係世道之君子存之
　乃是為天下萬世而操持其心以警惕人心維持世
　敎　按存字内該知行新安陳氏謂知之而後能存
　存之而後能行似謬　附劉上玉曰君子存之通管
　舜禹湯文武周公孔子數章蒙引過到次節云然君
　子猶有待於操之而後存唯舜也(云)云　則是舜又在
　君子之外矣然則文王孔子亦生安者便當入操存
　君子中乎註云不待存之而自無不存總是君子存
　之中有生安如此至尹註存之者君子存者聖人則
　已置圈外矣　按翼註上玉雖似有理然大全蒙引
　淺說麟士多主尹氏之說　翼註曰過下不必貶君
　子以起舜蓋君子聖賢之通稱舜雖不待存之而自
　無不存究竟亦只是存之者
舜明於庶物節　吳因之曰天下未有不明察乎倫物
　而可以言存者何也倫物者幾希之散見也亦未有
　不率由乎仁義而可以言存者何也仁義者㡬希之
　統體也　孫淮海曰㡬希之理在事則為物理在身
　則為人倫在道則為仁義曰明曰察曰由只是精一
　執中　張彦陵曰愚按明物察倫不是在倫物上討
　分曉其主宰全在這㸃靈明上蓋這㸃靈明乃是生
　天生地生人生物的根苗此念常自惺惺則物遇之
　自明倫遇之自察　翼註曰仁義即貫徹倫物者庶
　物是事物非禽獸草木　葛屺瞻以藹然有親者為
　仁截然有辨者為義胡思泉文亦如此似與存疑不
　同姑俟再定
禹惡㫖酒章總㫖　翼註曰道統之傳在心不在事
禹惡㫖酒節　張彦陵曰虞廷儆戒不過人心惟危道
　心惟微㡬語惡㫖酒遏絶之嚴是峻人心之隄防好
　善言延訪之勤是開道心之扃鑰
湯執中節
文王視民如傷節　李衷一曰如傷或做如己傷之說
　看來還是常若有傷更形容得視民意出　四書脈
　曰如傷不特一意撫物即鋤强抑梗亦如傷中事
武王不泄邇節　翼註曰聖人全無所泄忘只因邇易
　泄逺易忘故分言之
周公思兼三王節　張彦陵曰思兼三王以施四事乃
　一串意　淺說謂兼三王之四事而施行之極得
　本文四事只指定上四條於言外推廣則可　附存
　疑曰其有不合蒙引作四事之外說余初不然之然
　於四事之内求其說而不得始信虚齋燭理之精其
　說為可從也蓋㫖酒則惡善言則好中則執之賢則
　用之民則愛之道則求之邇則不泄逺則不忘此皆
　古今之所同未見有不合者唯四事之外如忠質文
　之異尚子丑寅之異建貢助徹之異法似此之類不
　可盡窮以後觀前以今視古有不能合者耳　按其
　有不合專就四事之外說此蒙引初說則然其後說
　則不爾也予錄其後說　或兼四事與四事之外說
　亦可然本文只是就四事說於言外推廣則可也
　陸實府曰思不是空空懸想便有斟酌變通在内
王者之迹熄而詩亡章總㫖　張彦陵曰按此章叙孔
　子作春秋以繼羣聖之統吃緊在末句義字上　邵
　二泉曰天下有王者則此義著為王者之迹而播為
　詩歌天下無王者則此義紊於伯圖而聖人因定為
　筆削　梁無知曰春秋一書正是察於人倫處此之
　謂人禽之闗　王三原曰羲皇有易唐虞有書文武
　周公有詩孔子有春秋以春秋繼詩正是孔子繼文
　武周公處　徐懋齋曰王迹泯而伯圖興此世道升
　降之機也聖人不能不聽之氣運雅詩亡而春秋作
　此又轉降為升之機也聖人不得不示以人心　徐
　自溟曰此處最可以觀葩經之終麟經之始正是王
　之終伯之始正是宇宙政敎之終言敎之始　張彦
　陵曰愚更為一語曰此正是君道相道之終師道之
　始　徐自溟又曰此是緣史以成經正緣魯以尊周
　正緣伯以明王　彦陵又更為一語曰此正祖義以
　行仁此正化禽獸以成人
王者之迹熄而詩亡節　張彦陵曰按此節以春秋提
　起照下然後二字如云羣聖之道悉統於孔子而孔
　子之事莫大於春秋春秋何為而作也以王者之迹
　熄而詩亡也迹熄二字包含有味然後二字承接有
　序　又曰要緊在王者之迹熄一句上王迹是春秋
　的骨子詩亡只見得王迹熄不把詩與王迹並重曰
　春秋作者非魯國原日之春秋乃孔子所筆削而以
　隠公元年為始之春秋也然此節只推明作春秋之
　故其所以存王迹處則在末節義字上　又曰詩以
　志王迹之盛春秋以維王迹之衰　又曰六經為宇
　宙元氣有絶必續　翼註曰迹字是實迹對空名看
　周室東遷王者徒建空名於公侯之上而政敎號令
　不及於天下實跡已熄　四書脈曰詩亡乃謂雅詩
　不復作非前之雅詩亡也　按顧麟士曰春秋作作
　字如今人言作文字作字然後春秋作謂屬筆之時
　耳必不指託始之平王四十九年也按作字固是作
　文字作字然曰然後春秋作者乃是謂春秋之作始
　於詩亡之時耳非謂屬筆之時也麟士欠明　註以
　詩亡為雅亡是主胡文定說吕成公則云雅亡而風
　未亡清議猶凜凜焉變風終於陳靈而詩遂亡今雖
　依註而此說亦不可不知
晉之乘節　四書脈曰晉之乘節須以春秋作主言春
　秋未經聖人筆削之先與晉乘楚檮杌一様無闗王
　迹之存亡一也言同是列國之史也
其事則齊桓晉文節　張彦陵曰其事曰桓文則非王
　迹其文曰史則非聖經緊頂上魯之春秋說來取其
　文中所載之事而筆削之宜褒處褒宜貶處貶曰義
　竊取即竊此之意夫子本意乃是不敢以義自任云
　耳非是位不在而道在之說　又曰其事則齊桓晉
　文句重事盡屬於桓文正見王迹降為伯功　翼註
　曰事出於二伯事未必正文出於史官文未必核故
　必須斷之以義以褒貶其事筆削其文也　附翼註
　曰春秋載事不止桓文此事字是事體也大槩事體
　是二伯規模或聽其盟約或踵其故智皆是　按此
　與蒙引舉盛之說又不同　尤西山曰前此諸侯雖
　擅征伐天下正論猶在至齊桓一匡天下而晉文繼
　之天下始翕然歸功焉正論始廢春秋為正人心而
　作故獨取義於桓文　其義蔡氏謂是王者之義存
　疑謂是春秋之義存疑說是蓋雖春秋之義亦即是
　王者之義但本文所指則自有所主也　張彦陵曰
　愚按義出於人心之公即所謂是非是也從古帝王
　撑持世界仁義兩件而孔子作春秋單取義以懾服
　人心蓋從其不容泯滅者以提醒之則生人之脈斷
　而復續義固所以成其仁也　翼註曰竊取只是謙
　詞勿用位不在而道在之說則是真僭竊了如云竊
　比老彭亦豈位不在耶　傅承問曰春秋固當世之
　事一一處置從天理上去　真西山集卷二十一云
　昔晉侯以羊舌肹習於春秋使傅太子彪楚莊王問
　敎太子之道於申叔時亦以春秋為首方是時麟經
　未作二臣所學蓋乘檮杌之類耳
君子之澤章總㫖　張彦陵曰此孟子自任之意也
　又曰從世運論之帝降而王王降而伯其勢如江河
　之趨下而孔生於周之後其勢愈難其責乃愈以重
　從道統論之由君而相由相而師漸無權位之可恃
　而孟承於孔之後其權愈輕其脈乃愈不可混私淑
　二字只是要表張孔子出來以主世敎如云我是孔
　子這一脈正是吃緊為人處
君子之澤節　四書脈曰君子小人俱指人之賢者但
　以有位無位别言之耳
予未得為孔子徒也節　徐儆弦曰孔子言竊取則不
　敢當作者之聖孟子曰私淑則不敢當述者之明
　四書脈曰分明欲表章捍衞以待後之學者非善一
　身已也　張彦陵曰或問孟子所任私淑從何處見
　得徐自溟曰孔子作春秋以警亂賊無非明王迹意
　也而孟子承之以闢楊墨不過推明仁義以衞聖道
　此其一脈相承直領舜所由之仁義來舜之仁義乃
　察於人倫孔孟則於君臣父子之倫而力救以仁義
　(不必專根人倫前章亦非專就人倫說謂重在人倫則亦可)正是千載前後相符
　合處　私淑諸人依新安陳氏作私竊其善於人與
　私淑艾一例似妙但如此則當以大註得聞孔子之
　道於人作正解而私竊以善其身乃是足上意恐朱
　子本意未必如此故雙峯次崖皆不如此說　翼註
　曰私淑用博約講腐而泛此須與好辯章叅看孔子
　作春秋而孟子承之以闢楊墨此處亦要見得異端
　蜂起仁義充塞非聖道無以淑身意仁義比博約字
　切
可以取章　此章蓋就事之介在可否之間者而明過
　猶不及之義　大全蒙引存疑淺說俱重下二段
　朱子謂此段與再斯可矣相似此須善看蓋再斯可
　矣是初思與再思同底此段是初思與再思不同底
　故只云相似然不引此似更妙　莊忠甫曰取與生
　死之間貪夫以之殉利烈士以之殉名二者取舍之
　清濁有間矣其於傷義則一也
逄蒙學射於羿章　四書脈曰盡羿之道以射道言
　本文只是罪其無知人之明立已不正意又是深一
　層話非本文正意蒙引亦稍誤附後　附蒙引曰薄
　乎云爾惡得無罪其意若曰方以類聚物以羣分同
　聲相應同氣相求使羿而果善人也則必得善人而
　敎之不至有反射之禍矣
鄭人使子濯孺子侵衞節　張彦陵曰此是罪羿斷案
　重在孺子上然孟子亦只取其不背師耳未可謂合
　於義　四書脈曰今日我疾作二句是以已而料其
　死問其僕至吾生矣是以人而料其生庾公之斯至
　必端矣是因友以觀友孺子料人之明也夫子何為
　至末是因師以及師庾斯報德之厚也端人泛就立
　心制行之正言道即善射之道　張彦陵曰庾公於
　君則曰不敢廢於師則曰不忍害不敢與不忍之心
　合而君臣師友之義始全矣　此是庾公自見得如
　此然庾公實未能兩全也　歸熙甫曰自孺子言之
　則為得友自庾公言之則為欺君矣時則為庾公者
　當何如曰受命而出無君於上無敵於下殺其為寇
　者非殺故人也如必故人可全推轂之際以誠告焉
　使他人將之可矣不然雖赴鬭可也　大全辯卓菴
　張氏曰陸佃鄭俠或受經於安石或為安石所奬拔
　至論新法則陸氏極言其擾民俠且繪圖以進乞誅
　安石未嘗以私恩廢公義
西子蒙不潔章　翼註曰此章重在倐忽轉移之意西
　子一旦而蒙不潔人便掩鼻惡人一旦而齋戒沐浴
　上帝便居歆可見人之善惡不待積乆而移　君子
　之不敢為惡必欲為善者非徒欲求合於天人也孟
　子此章特言善惡感應之速以為下等人說法爾
　莊忠甫曰西子不潔人猶掩鼻惡人齋戒上帝居歆
　然則美不如西子而負俗之累甚於不潔醜不至惡
　人而自新之誠䖍於齋戒則過者豈徒掩鼻格者豈
　惟鬼神哉　唯適張氏曰此章是春秋誅趙盾錄楚
　莊之意
天下之言性也章總㫖　翼註曰首節言理本自然次
　節言智不當鑿末節言智不必鑿　此章言智亦只
　是偏言之智　沈無囘曰此章為告子之徒而發是
　論性非論智也告子言性鑿之以杞柳鑿之以湍水
　鑿之以仁内義外故孟子(云)云　按此皆背註斷不可
　從
天下之言性也節　吳因之曰本文言字不甚重　沈
　無回曰首節是欲人由性發智而先敎之識性也
　又曰利字當不得善所以利處則善也　按利字如
　孩提平旦乍見嘑爾皆是利處若對下鑿字則更就
　日用常行無竒異無隠僻處體認
所惡於智者節　吳因之曰所惡於智節言可順而不
　可鑿最重下文不必鑿特立論之餘意耳故總註不
　及末節　鑿字對渾成看事物之理渾渾淪淪無處
　可容我私智今乃妄生意見强設機械若以為抽闗
　啟鑰剖秘決奥自家開闢一番功業如一物渾淪從
　而鑿破之也　莊忠甫曰君子不惡愚而惡智愚者
　日用不知特昧其性而未嘗害其故也智則鑿其故
　而并失其利矣故君子惡之也　翼註曰禹之行水
　疏瀹決排何常無事但水性本就下因而道之就下
　雖有事而實無事　莊忠甫曰觀於禹之行水而不
　害其為無事則知堯之觀天察地舜之封山濬川湯
　之放桀武之伐紂周公之誅兄伊尹之幽主猶未始
　有事也何也此皆不得已而動也　張彦陵曰行所
　無事無事正在行處見得　翼註曰如智者亦行其
　所無事汎就應事接物言　吳因之曰言性只看故
　便自明白今故本順利本未嘗有事故用智者亦當
　以無事處之無事則為利利則為故故則為性夫用
　智而至於運性中之作用豈不卓越豈不髙朗故曰
　智亦大矣講智大要根著性字來　附蒙引曰言性
　而但言其故又以利者為本此便是智如告子異端
　之說皆失之鑿矣亦不必專就處事上說大抵智者
　言與行俱得其理不必泥禹之行水謂全不當提言
　性但不當專主言性說　按蒙引此說雖與時說以
　論性為主者不同然此節智者雖可兼言行似不必
　更及於言性
天之髙也節　翼註曰天與星辰其運有常如一日一
　周一月一周之類自古如此更無後來遷換者故只
　言故而利在其中　千歲之日至亦即是故
公行子有子之喪章　袁了凡曰有子之喪不是喪子
　乃有子職之喪耳禮父母死赴於君君弔之　張彦
　陵曰進而與右師言便是不能以禮處人就右師之
　位而與之言便是不能以禮自處　四書脈曰兩言
　非正言是叙親媚之意
君子所以異於人者章總㫖　翼註曰此章只是不尤
　人其自反正不尤人的工夫前六節詳言君子之存
　心末一節結言君子之存心　張彦陵曰愚按存心
　二字是一篇骨子存心不可見尤於三自反處見之
　而憂之一字正是發明君子自反的念頭法傳二字
　正是發明君子憂的念頭蓋君子以仁禮存心不只
　是在自家身上討好正欲合天下於仁禮之中方是
　可法可傳處我果能以仁禮自盡即瞽瞍傲象可化
　何况横逆　不能感化横逆正我之仁禮有未盡處
　正我之不能如舜處君子所以異於人者以此　張
　彦陵曰有瞽瞍傲象乃成其為舜有横逆乃成其為
　君子語云道髙一丈魔高十丈於此著眼方是學問
　進步處　徐自溟曰此章要重看君子之所以異於
　人一句蓋天地間大槩有三等人上之為聖人下之
　為鄉人又下之則為妄人此三等人品皆在心上分
　别君子之以仁禮存心正欲脫鄉人以至聖人而特
　借安人以自警只見自家不是此正存心異人處
　吳因之曰此章全在首節分仁者愛人五節正見君
　子以仁禮存心有終身之憂節正見君子異於人蓋
　以首節為總冒而下則詳言之也仁禮決在用上看
　非以此為存於心下方施於用過下次節云君子之
　以仁禮存心者何如
君子所以異於人者節　四書脈曰以仁存心即是常
　存此愛人之心以禮存心即是常存此敬人之心非
　謂仁禮存於心而施於人則愛敬也　張彦陵曰存
　字不對放字看猶云其處心處與人不同耳以仁禮
　存心正是異於人處　陸象山曰孟子說君子異於
　人以其存心然君子亦只存得箇人所同有之心人
　多不存便見君子之異語曰但盡凡心别無聖解此
　語堪味　翼註曰存於心者亦即心所本有之理
仁者愛人五節　吳因之曰仁者愛人五節勿以愛人
　敬人為仁禮施於常三自反為仁禮施於變作兩項
　平看語意乃是一節深一節以形容君子之存心耳

附蒙引曰以仁存心以禮存心此仁禮以心言仁

　者愛人有禮者敬人此仁禮之施方是仁禮之心之
　見於外者要說得不相侵犯　又附曰大註以仁禮
　存心言以是存於心而不忘也如論語云立則見其
　參於前也在輿則見其倚於衡也夫然後一言一行
　自然不離於忠信篤敬蠻貊可行也人亦必常以仁
　禮存心不忘然後接人之際能敬能愛而人亦恆愛
　之敬之也　按蒙引此二段與存疑淺說說約翼註
　因之不同　張彦陵曰君子以仁禮存心只消愛人
　敬人足矣何必說到人愛人敬蓋必人愛人敬然後
　見得我能愛人敬人耳此君子所以三自反也　呉
　因之曰註仁禮之驗因人省己故謂之驗非效驗也

翼註曰恆愛恆敬起下横逆愛敬其恆也横逆其

　變也　因之又曰有人於此此字指我愛敬之施說
　言有人焉乃我之素所愛敬而施以仁禮者也乃有
　横逆(云)云　此物奚宜至哉句正足上我必不仁必無
　禮意我果仁禮此物不宜至其至焉者必仁禮之未
　盡耳　四書脈曰三自反不是欲免横逆而然正是
　存存不懈也　張彦陵曰妄人三句非置不校也不
　忍校也自修之意原不住手　又曰是憐之詞非棄
　之詞　四書脈曰仁禮人之真心不可以仁禮感故
　曰妄人　吳因之曰於禽獸又何難言不與之較也
　不要說是不必難且要體貼存心意發揮不可做君
　子棄之之意若只如尋常人所謂置之度外不要理
　他便非有容之體不能以仁存心了便有忿爭之意
　不能以禮存心了君子見其為妄人等禽獸方哀憐
　之不暇何忍與之計較　翼註曰雖曰又何難焉然
　自反之心未便放下蓋不責人正所以專責己　按
　大全南軒是言必自反而忠然後可斷彼為妄翼註
　因之淺說是言我既忠而彼為妄然自反之功仍不
　廢　湖南講曰難是與他作對被他難倒道這仁禮
　也行不通未免動了退悔的念　又何難焉蒙引謂
　即是無一朝之患乃不求諸人意極是又謂雖有卒
　至之變而不以為患也只是心無愧也前面我必不
　仁必無禮必不忠這還是為他難此却不是蓋難非
　有愧之謂霍林謂患是煩惱芥蔕意得之　羅仲素
　曰子弑父臣弑君只是見君父有不是處耳若一味
　見人不是則兄弟妻子以至僮僕到處可憎故每事
　自反真一帖清涼散也　大全辯少墟馮氏曰曾子
　說犯而不校孟子又恐學者泥其辭不得其意徒知
　不校不知自反故又有三自反之說果能自反則横
　逆之來方自反不暇安有工夫去校量三自反正是
　不校處或謂孟子三自反不如顔之犯不校誤矣
　愚謂不校深於自反自反急於不校(戊午五月)
是故君子有終身之憂節　張彦陵曰終身之憂二句
　是總括上五條之意不是又進一步的工夫　存疑
　謂終身之憂二句是括上五節之意是矣又云自仁
　者愛人至我必不忠是有終身之憂自自反而忠至
　禽獸又何難焉是無一朝之患此却不是　吳因之
　曰有終身之憂極重無一朝之患特帶言之耳大意
　謂由君子存心觀之是有終身之憂的豈以一朝之
　患分其心也無患全自有憂來然須一順說下若云
　惟有憂故無患則亦非本㫖矣法天下傳後世不惟
　要本仁禮來且要見處變而不失其常意方與上文
　相闗　又曰三自反即在愛人敬人内惟自反至再
　至三乃為真能愛敬無一朝之患即在終身之憂内
　蓋惟不患一朝乃為真能憂以終身　按此俱是深
　一層話　貢受軒曰所謂鄉人非特庸庸流也行義
　稱於一鄉在一鄉之中可謂人矣然人者天地之心
　心者三才之極擅美於鄉而不能為天下後世立極
　君子以為憂也　四書脈曰如舜而已不是三自反
　便盡了分明欲到聖人地位如舜之底豫允若一般
　横逆都忘却了方是釋憂的日子管登之曰按為
　法於天下可傳於後世此亦就希賢希聖之君子論
　耳若論希天之君子則法今傳後猶屬名根使從中
　庸遯世一脈上起因名根終在名根在則終身之憂
　固在一朝之患亦在猶為一鄉一國之善士非天下
　萬世之善士也然學者必先有鄉人之恥而可與論
　遯世不悔之學　法今傳後恐非從名上起見管說
　不是　翼註曰上文云無一朝之患者不能必其境
　之平而能必其心之恕也如有二字正活出無字
　張彦陵曰君子不患矣正引之歸於憂非置之度外
　也　宋曾晞顔君子以仁禮存心論君子之所以自
　處者天而已矣愛人者天也敬人者亦天也天者我
　固有之也吾於人無不愛盡吾之仁而已人不吾愛
　吾不知也吾於人無不敬盡吾之禮而已人不吾敬
　吾不知也有哀矜而無忿疾有順受而無捍拒有雍
　容暇豫而無躁切急迫何也所以自處者天也舜之
　於三苗周公之於管蔡夫子之於叔孫武叔子路之
　於公伯竂孟子之於臧倉皆是心也　右按曾本陳
　止齋樂天者保天下論來講此題最快
禹稷當平世章總㫖　此章只是以時中言幸與惜意
　亦不重　說叢曰此章疑為楊墨而發　此章依存
　疑則通章俱就達道說而集註數箇心字則就大本
　說在本章言外依蒙引通章俱兼大本達道說心即
　道也依淺說則禹稷顔回同道一句就大本說餘俱
　就達道說存疑為長蒙引淺說俱附　附蒙引曰心
　亦道也道字虚而廣性情志意德行功業都說得道
　此則以心言此正與離婁上堯舜之道道字一般亦
　主在心者言輔氏解道心字義不必用　附淺說曰
　禹稷(云)云　賢之孟子曰禹稷急於救民顔子安於修
　己其事固不同矣若以道之存於心者言之吾知進
　則救民退則修己禹稷此心也而顔子亦此心豈可
　謂顔子之心偏於修己而有異於禹稷乎顔子此心
　也而禹稷亦此心豈可謂禹稷之心偏於救民而有
　異於顔子乎至其事之有異者以其所遭之異也蓋
　禹思天下(云)云　
禹稷當平世兩節　四書脈曰平世以君明臣良言不
　重氣化言顔子節以退處言不重安貧意　雙峰謂
　禹三過其門稷是帶說此太拘焉知稷當年無此事

王觀濤曰時當平世便見禹稷當救民時當亂世

　便見顔子當修己孔子聖之時者也故兩賢之　按
　觀濤說是四書脈謂平世似可無汲汲禹稷却如彼
　而賢之亂世似不容坐視顔子却如此而亦賢之
　兩段是設疑端以發下面議論此説不是
禹稷顔回同道三節　翼註曰兩箇思字須跟身為司
　空身為農官來　兩由字大全䝉引作猶字解
　存疑如字存疑似長　湯霍林曰由已二字全在
　責任上説所以顔子不得而同若止以心言則聖
　賢更無兩様　吳因之曰禹稷唯身任其責故以
　為憂非有心于天下也顔子不任其責故不以為
　憂非有心於忘天下也
今有同室之人鬬者救之兩節　新安陳氏解纓好
　但必以為遇沐則太拘矣　張彦陵曰閉户亦是
　救法(此是深一層話非正意)葢世路擾攘之秋輕出其身以
　嘗試則不惟無益於亂并此身亦有載胥及溺
　之虞矣定以理其紛静以觀其變此正與時變化
　之道也　雖閉户可也正是救之之法此中有闢
　楊墨拒鄉原作用在楊墨顯與經叛者也顯與經
　叛而經尚存故治之之法止用拒鄉原隂與經叛
　者也隂與經叛而經遂亡故治之之法必用反向
　非孔子孟子拒鄉原則今人孰知鄉原之非哉然
　鄉原種子至今仍未絶漢之顧厨俊及宋之洛蜀
　黨明之東林諸君子皆以攻鄉原為事者也然非
　徒不能絶且往往即隂托於君子之中甚矣鄉原
　之難除也(甲辰十月初十)
匡章通國皆稱不孝焉章　四書脈曰為父所逐不敢
　歸家便是出妻屏子非休妻逐子也　翼註曰是則
　章子已矣總承責善自責兩意
曾子居武城兩節　張彦陵曰上二節只敘事勿用一
　語斷其是非其微意却露在先生字君字上　張彦
　陵曰按居武城是居鄉居于衛是居官兩句便不同
　與當平世當亂世一様當重人因地殊之意與地以
　人重之意無干　愚謂兩或曰二字亦可味皆無定
　見君子可去則去宜守則守内斷于心而已人言不
　足憑也　翼註曰忠在心敬在貌　又曰此處只說
　知所以處沈猶則知所以處武城矣亦勿露賓師不
　與臣同
曾子子思同道節　張彦陵曰父兄只當一尊字對下
　微字看　翼註曰師則有父兄之尊臣則處微賤之
　分下二項承上二項說
王使人瞷夫子章　王觀濤曰此全是視吾道過高非
　覈其真偽意　此章直解主孟子初至齊說極是蒙
　引翼註俱云若容貌則齊王已見之不是余初誤收

直解曰當戰國時謀人䇿士皆卑瑣無竒孟子獨

　毅然以聖人之徒王者之佐自任人見其氣象岩岩
　遂謂其與人不同故孟子初至齊國齊王暗地使人
　窺看孟子察其動靜語黙之間欲以驗其為人之實
　而齊人有儲子者因問孟子說夫子享大名於當世
　人皆稱夫子有異於人王近使人窺視夫子看夫子
　之道德果有超然異於衆人而非人之所可及者乎
　孟子答説我何以異於人哉我之所知人都能知我
　之所行人都能行與人原不異也豈但我無以異於
　人就是古之大聖如堯如舜也只同得天地之氣以
　成形同得天地之理以成性未嘗有異人之知異人
　之能也夫堯舜且與人同况我豈有以異於人乎則
　固無待於疑而亦不必於瞷矣　翼註曰果有以異
　於人乎連上句讀屬齊王瞷之之意説非儲子自問
　也　又曰堯舜何以與人同盖堯舜不過盡得人道
　人自於人道有虧故不若堯舜堯舜實不逺人也
　吳因之曰人字要重看若單講無以異輕丢過人字
　便不是口氣
齊人有一妻一妾而處室者章　此章依蒙引南軒則
　皆云真有此事存疑則云未必有此事存疑不是
　觀勉齋黄氏一段當以此章與論語鄙夫章同看
　樂天齋翼註曰驕字意輕　君子觀之之字指富貴
　利逹之人須先將此一流埋伏在前然後説到君子
　謂仁禮存於心而施於人則愛敬也　張彦陵曰存
　字不對放字看猶云其處心處與人不同耳以仁禮
　存心正是異於人處　陸象山曰孟子說君子異於
　人以其存心然君子亦只存得箇人所同有之心人
　多不存便見君子之異語曰但盡凡心别無聖解此
　語堪味　翼註曰存於心者亦即心所本有之理
仁者愛人五節　吳因之曰仁者愛人五節勿以愛人
　敬人為仁禮施於常三自反為仁禮施於變作兩項
　平看語意乃是一節深一節以形容君子之存心耳

附蒙引曰以仁存心以禮存心此仁禮以心言仁

　者愛人有禮者敬人此仁禮之施方是仁禮之心之
　見於外者要說得不相侵犯　又附曰大註以仁禮
　存心言以是存於心而不忘也如論語云立則見其
　參於前也在輿則見其倚於衡也夫然後一言一行
　自然不離於忠信篤敬蠻貊可行也人亦必常以仁
　禮存心不忘然後接人之際能敬能愛而人亦恆愛
　之敬之也　按蒙引此二段與存疑淺說說約翼註
　因之不同　張彦陵曰君子以仁禮存心只消愛人
　敬人足矣何必說到人愛人敬蓋必人愛人敬然後
　見得我能愛人敬人耳此君子所以三自反也　呉
　因之曰註仁禮之驗因人省己故謂之驗非效驗也

翼註曰恆愛恆敬起下横逆愛敬其恆也横逆其

　變也　因之又曰有人於此此字指我愛敬之施說
　言有人焉乃我之素所愛敬而施以仁禮者也乃有
　横逆(云)云　此物奚宜至哉句正足上我必不仁必無
　禮意我果仁禮此物不宜至其至焉者必仁禮之未
　盡耳　四書脈曰三自反不是欲免横逆而然正是
　存存不懈也　張彦陵曰妄人三句非置不校也不
　忍校也自修之意原不住手　又曰是憐之詞非棄
　之詞　四書脈曰仁禮人之真心不可以仁禮感故
　曰妄人　吳因之曰於禽獸又何難言不與之較也
　不要說是不必難且要體貼存心意發揮不可做君
　子棄之之意若只如尋常人所謂置之度外不要理
　他便非有容之體不能以仁存心了便有忿爭之意
　不能以禮存心了君子見其為妄人等禽獸方哀憐
　之不暇何忍與之計較　翼註曰雖曰又何難焉然
　自反之心未便放下蓋不責人正所以專責己　按
　大全南軒是言必自反而忠然後可斷彼為妄翼註
　因之淺說是言我既忠而彼為妄然自反之功仍不
　廢　湖南講曰難是與他作對被他難倒道這仁禮
　也行不通未免動了退悔的念　又何難焉蒙引謂
　即是無一朝之患乃不求諸人意極是又謂雖有卒
　至之變而不以為患也只是心無愧也前面我必不
　仁必無禮必不忠這還是為他難此却不是蓋難非
　有愧之謂霍林謂患是煩惱芥蔕意得之　羅仲素
　曰子弑父臣弑君只是見君父有不是處耳若一味
　見人不是則兄弟妻子以至僮僕到處可憎故每事
　自反真一帖清涼散也　大全辯少墟馮氏曰曾子
　說犯而不校孟子又恐學者泥其辭不得其意徒知
　不校不知自反故又有三自反之說果能自反則横
　逆之來方自反不暇安有工夫去校量三自反正是
　不校處或謂孟子三自反不如顔之犯不校誤矣
　愚謂不校深於自反自反急於不校(戊午五月)
是故君子有終身之憂節　張彦陵曰終身之憂二句
　是總括上五條之意不是又進一步的工夫　存疑
　謂終身之憂二句是括上五節之意是矣又云自仁
　者愛人至我必不忠是有終身之憂自自反而忠至
　禽獸又何難焉是無一朝之患此却不是　吳因之
　曰有終身之憂極重無一朝之患特帶言之耳大意
　謂由君子存心觀之是有終身之憂的豈以一朝之
　患分其心也無患全自有憂來然須一順說下若云
　惟有憂故無患則亦非本㫖矣法天下傳後世不惟
　要本仁禮來且要見處變而不失其常意方與上文
　相闗　又曰三自反即在愛人敬人内惟自反至再
　至三乃為真能愛敬無一朝之患即在終身之憂内
　蓋惟不患一朝乃為真能憂以終身　按此俱是深
　一層話　貢受軒曰所謂鄉人非特庸庸流也行義
　稱於一鄉在一鄉之中可謂人矣然人者天地之心
　心者三才之極擅美於鄉而不能為天下後世立極
　君子以為憂也　四書脈曰如舜而已不是三自反
　便盡了分明欲到聖人地位如舜之底豫允若一般
　横逆都忘却了方是釋憂的日子管登之曰按為
　法於天下可傳於後世此亦就希賢希聖之君子論
　耳若論希天之君子則法今傳後猶屬名根使從中
　庸遯世一脈上起因名根終在名根在則終身之憂
　固在一朝之患亦在猶為一鄉一國之善士非天下
　萬世之善士也然學者必先有鄉人之恥而可與論
　遯世不悔之學　法今傳後恐非從名上起見管說
　不是　翼註曰上文云無一朝之患者不能必其境
　之平而能必其心之恕也如有二字正活出無字
　張彦陵曰君子不患矣正引之歸於憂非置之度外
　也　宋曾晞顔君子以仁禮存心論君子之所以自
　處者天而已矣愛人者天也敬人者亦天也天者我
　固有之也吾於人無不愛盡吾之仁而已人不吾愛
　吾不知也吾於人無不敬盡吾之禮而已人不吾敬
　吾不知也有哀矜而無忿疾有順受而無捍拒有雍
　容暇豫而無躁切急迫何也所以自處者天也舜之
　於三苗周公之於管蔡夫子之於叔孫武叔子路之
　於公伯竂孟子之於臧倉皆是心也　右按曾本陳
　止齋樂天者保天下論來講此題最快
禹稷當平世章總㫖　此章只是以時中言幸與惜意
　亦不重　說叢曰此章疑為楊墨而發　此章依存
　疑則通章俱就達道說而集註數箇心字則就大本
　說在本章言外依蒙引通章俱兼大本達道說心即
　道也依淺說則禹稷顔回同道一句就大本說餘俱
　就達道說存疑為長蒙引淺說俱附　附蒙引曰心
　亦道也道字虚而廣性情志意德行功業都說得道
　此則以心言此正與離婁上堯舜之道道字一般亦
　主在心者言輔氏解道心字義不必用　附淺說曰
　禹稷(云)云　賢之孟子曰禹稷急於救民顔子安於修
　己其事固不同矣若以道之存於心者言之吾知進
　則救民退則修己禹稷此心也而顔子亦此心豈可
　謂顔子之心偏於修己而有異於禹稷乎顔子此心
　也而禹稷亦此心豈可謂禹稷之心偏於救民而有
　異於顔子乎至其事之有異者以其所遭之異也蓋
　禹思天下(云)云　
禹稷當平世兩節　四書脈曰平世以君明臣良言不
　重氣化言顔子節以退處言不重安貧意　雙峰謂
　禹三過其門稷是帶說此太拘焉知稷當年無此事

王觀濤曰時當平世便見禹稷當救民時當亂世

　便見顔子當修己孔子聖之時者也故兩賢之　按
　觀濤說是四書脈謂平世似可無汲汲禹稷却如彼
　而賢之亂世似不容坐視顔子却如此而亦賢之
　兩段是設疑端以發下面議論此説不是
禹稷顔回同道三節　翼註曰兩箇思字須跟身為司
　空身為農官來　兩由字大全䝉引作猶字解
　存疑如字存疑似長　湯霍林曰由已二字全在
　責任上説所以顔子不得而同若止以心言則聖
　賢更無兩様　吳因之曰禹稷唯身任其責故以
　為憂非有心于天下也顔子不任其責故不以為
　憂非有心於忘天下也
今有同室之人鬬者救之兩節　新安陳氏解纓好
　但必以為遇沐則太拘矣　張彦陵曰閉户亦是
　救法(此是深一層話非正意)葢世路擾攘之秋輕出其身以
　嘗試則不惟無益於亂并此身亦有載胥及溺
　之虞矣定以理其紛静以觀其變此正與時變化
　之道也　雖閉户可也正是救之之法此中有闢
　楊墨拒鄉原作用在楊墨顯與經叛者也顯與經
　叛而經尚存故治之之法止用拒鄉原隂與經叛
　者也隂與經叛而經遂亡故治之之法必用反向
　非孔子孟子拒鄉原則今人孰知鄉原之非哉然
　鄉原種子至今仍未絶漢之顧厨俊及宋之洛蜀
　黨明之東林諸君子皆以攻鄉原為事者也然非
　徒不能絶且往往即隂托於君子之中甚矣鄉原
　之難除也(甲辰十月初十)
匡章通國皆稱不孝焉章　四書脈曰為父所逐不敢
　歸家便是出妻屏子非休妻逐子也　翼註曰是則
　章子已矣總承責善自責兩意
曾子居武城兩節　張彦陵曰上二節只敘事勿用一
　語斷其是非其微意却露在先生字君字上　張彦
　陵曰按居武城是居鄉居于衛是居官兩句便不同
　與當平世當亂世一様當重人因地殊之意與地以
　人重之意無干　愚謂兩或曰二字亦可味皆無定
　見君子可去則去宜守則守内斷于心而已人言不
　足憑也　翼註曰忠在心敬在貌　又曰此處只說
　知所以處沈猶則知所以處武城矣亦勿露賓師不
　與臣同
曾子子思同道節　張彦陵曰父兄只當一尊字對下
　微字看　翼註曰師則有父兄之尊臣則處微賤之
　分下二項承上二項說
王使人瞷夫子章　王觀濤曰此全是視吾道過高非
　覈其真偽意　此章直解主孟子初至齊說極是蒙
　引翼註俱云若容貌則齊王已見之不是余初誤收

直解曰當戰國時謀人䇿士皆卑瑣無竒孟子獨

　毅然以聖人之徒王者之佐自任人見其氣象岩岩
　遂謂其與人不同故孟子初至齊國齊王暗地使人
　窺看孟子察其動靜語黙之間欲以驗其為人之實
　而齊人有儲子者因問孟子說夫子享大名於當世
　人皆稱夫子有異於人王近使人窺視夫子看夫子
　之道德果有超然異於衆人而非人之所可及者乎
　孟子答説我何以異於人哉我之所知人都能知我
　之所行人都能行與人原不異也豈但我無以異於
　人就是古之大聖如堯如舜也只同得天地之氣以
　成形同得天地之理以成性未嘗有異人之知異人
　之能也夫堯舜且與人同况我豈有以異於人乎則
　固無待於疑而亦不必於瞷矣　翼註曰果有以異
　於人乎連上句讀屬齊王瞷之之意説非儲子自問
　也　又曰堯舜何以與人同盖堯舜不過盡得人道
　人自於人道有虧故不若堯舜堯舜實不逺人也
　吳因之曰人字要重看若單講無以異輕丢過人字
　便不是口氣
齊人有一妻一妾而處室者章　此章依蒙引南軒則
　皆云真有此事存疑則云未必有此事存疑不是
　觀勉齋黄氏一段當以此章與論語鄙夫章同看
　樂天齋翼註曰驕字意輕　君子觀之之字指富貴
　利逹之人須先將此一流埋伏在前然後説到君子
　方順　翼註曰人之所以求富貴利達者重在一求
　字見其可羞趙註云昏夜乞哀驕人白日則是以求
　與驕並言故在圈外　樂天齋翼註曰妻妾相羞而
　相泣似不消由君子觀之盖羞者是良心今人迷於
　貪求良心盡泯縱可羞泣亦不知了唯輕勢利而無
　苟求之君子方看得透耳陳抱沖曰世緣薰染男
　子亦鮮能自振㧞況可望之愚婦人乎見良人所以
　求富貴而羞泣子輿特指人真心不及人習心也意重
　在良人之可羞泣不重妻妾之能羞泣即由君子觀
　之一語可見
　四書講義困勉録卷三十一
欽定四庫全書
　四書講義困勉録卷三十二
　　　　　　　　　　贈肉閣學士陸隴其撰
萬章上

舜往于田章總㫖　翼註曰通章以怨慕二字作主次
　節辨其怨已而非怨親三節四節極言其怨慕末節
　斷其為大孝也
舜往于田節　張彦陵曰怨者戚戚然如有所歉慕者
　皇皇然如有所求此二字包盡一章之㫖然此處且
　莫説明是怨已故萬章誤以為怨親　翼註曰説者
　多云慕而不得則怨殊倒置看來不得乎親則怨不
　得而求得則慕故先言怨　看來慕而不得則怨怨
　而求得則仍慕二意本當兼用觀蒙引存疑俱云二
　字相因可見
父母愛之節　四書脉曰父母愛之四句重不怨句
　翼註曰長息則吾不知也亦是疑其怨親　吳因之
　曰是非爾所知専重聖心深逺人莫能測識不重
　長息非知聖人意　翼註曰孝子實指舜説　我
　竭力耕田二句言子職無窮竭力耕田只其一端
　但可塞責未足慰心須説得淺方見孝子之心
　附翼註曰我竭力耕田不過供為子職之一而已
　此外未盡道者更多父母之不我愛必有罪以致
　之但不識我罪伊何耳　按依此説則當在若是
　恝截存疑説約皆主此與䝉引不同淺説因之睡
　菴皆從䝉引
帝使其子九男二女節　張彦陵曰此節説者皆
　以為承上文言舜怨慕之實非也上文只就往
　田此又説到九男二女等處見得舜之怨慕豈
　惟號泣于往田之時哉一生遭遇即無求不得
　宜若可以自適矣而亦未嘗不怨慕也　劉上
　玉曰事舜畎畝之中非事于厯山耕田處也舜
　自徴庸已在位為其自畎畝來故云如舜發於畎
　畝之中意　翼註曰胥天下是使之為相遷之是
　又使之為君順於父母即前言諭親於道也　為
　不順於父母正是其怨慕處則亦在心上矣乃大全
　䝉引為其以事迹言者葢下文又推其所以怨慕
　之心則此又屬事迹矣與他處事迹不同　張彦
　陵曰如窮人無所歸六字最形容得大舜迫切之至
　情畎畝之中四字亦不閒耕稼之夫被非常之寵正
　見得人情所最易動處　陳國暾曰四岳薦舜瞍已
　烝乂然此自四岳之心視之耳舜之心初不爾也舜
　視頑嚚若有一分之未格便不可以為人不可以為
　子故有如窮人無所歸也　䝉引因尚書烝烝乂之
　言而疑舜未必有如窮人無所歸之事觀陳國暾一
　條可以無疑矣沈無回亦如此説　若不告而娶及
　焚廪捐階之事則仍可疑也葢烝乂雖未即是底豫
　然既云烝乂則亦不當有如此竒事矣　大全辨芑
　山張氏曰四岳舉舜瞍已底豫窮人無所歸句特孟
　子追論舜當日心事如此小註饒氏云以天子二女
　來處頑嚚傲之間看他如何處置二女按饒氏此説
　便是九男二女事舜尚是瞍未允若時　又曰孟子
　答萬章亦猶答桃應之問只推明大舜心事耳非信
　其果有是事而力辨之也
天下之士悦之節　王麟洲曰説怨猶有怨親可疑憂
　則别無可諉故拈憂以替怨字　翼註曰人悦之好
　色富貴無足以解憂者己見得終身慕父母了末節
　不過因此贊其為大孝耳
人少則慕父母節　翼註曰人少則慕父母此是良心
　五十而慕即是大人者不失其赤子之心　又曰仕
　則慕君此不過功名富貴之流若移孝為忠又當别
　論　伐檀生曰慕君之熱中為富貴者然為功名者
　然若是奉檄以養親揚名以顯親則慕君之心猶然
　是慕親也　天性孝友的人亦或念頭夾雜便是熱
　中所以大孝最難若將熱中看得十分汙穢反不見
　得大孝難處矣　四書脉曰大孝終身慕父母句且
　泛言勿指舜　吳因之曰末節贊其異於衆人如此
　而其始之非怨親益明矣要之孟子許多説話只發
　明初答怨慕二字之意　又曰草芥天下章及此怨
　慕章全是發出大舜心事要看得細
娶妻如之何章總㫖　翼註曰娶妻章總是遭人倫之
　變而不失天理之常前二節以父母為主後二節以
　傲象為主前面不得娶者變也而處之以權後面謀
　殺兄者變也而處之以誠權與經合誠與明合所以
　為聖人
娶妻如之何節　印古心語曰不告而娶不孝也告不
　得娶不慈也使告而不得娶是居已於孝而發父母
　之不慈舜豈忍哉吾寧受不孝之名不使親露不慈
　之情此舜之用心也聖人不潔名以形人况吾親乎

黄葵峯曰告則不得娶非但沮而止之也聖賢事

　親視無形聴無聲瞽瞍即不敢違堯命或心中黙有
　不悦則舜定不得娶矣既不得娶而徒取親一畨怨
　對故不如不告之愈也　説得太深若充此説則不
　告而娶瞍心中獨悦乎舜何不視無形聴無聲也葢
　此是聖人用權處固如此論不得　附或曰如父母
　不容我娶我便不娶父母不欲我有後我便無後此
　是懟處　按此與東陽許氏之説合與蒙引存疑見
　懟之説不同姑俟再定
舜之不告而娶節　張彦陵曰瞍之不可告就是帝亦
　曉得帝不患瞍之逆己之命只是恐舜不敢逆親之
　意不若大家相安於無言反是兩全的道理委曲以
　為舜地古聖人成人之孝有如此　程竹山曰瞽瞍
　之令不行於君而得行於子舜之孝必從乎父而不
　從乎君故告則不得妻在舜不在瞽瞍也　翼註曰
　帝亦知告焉則不得妻也葢瞽瞍雖不敢抗堯而能
　禁之於舜舜既為瞽瞍所禁則亦堅辭諸堯矣　吳
　因之曰帝亦知告焉句又著在帝堯身上去以深明
　瞽瞍之不可告總是明舜之所以不告而娶意　翼
　註曰舜不告是主堯不告是賔勿平説　程子既云
　以官治之則即告而使瞽瞍知之亦不懼其不聴矣
　何弗告也曰不告而妻是以官治之告而强使從亦
　是以官治之但不告則無形迹而相安於無言告則
　多一番形迹且其事有不得行者矣故不告耳時説
　疑程註為非不知告與不告皆為以官治之也但有
　有形迹無形迹之分耳
父母使舜完廪節　金仁山曰完廪已下而瞍焚之浚
　井已出而瞍揜之葢舜之事親小杖則受大杖則走
　不使父母有殺子之惡也　翼註曰舜在牀琴重象
　見舜尚生説予治只是照管意淺淺看　張彦陵曰
　按鬱陶謂思之甚而氣不伸猶陶之煙氣結而不散

四書脉曰鬱陶思君是臨時撰出愛兄之言以掩

　入宫之罪面色自忸怩終不容偽也　孫淮海曰至
　愛鍾於心而不可解視象仍若孩提然未嘗責以知
　識　袁小修曰象憂亦憂二句不但見愛弟之情亦
　見聖人化境全不著意譬如手足痛楚心便不寧手
　足康豫心便自得雖舜亦不自知其何為而然也
　翼註曰象憂二句寛説泛就平日休戚相闗意言勿
　以謨葢為憂鬱陶為喜講完二句方找云今者鬱陶
　之言是象之喜舜而臣庶之治正舜之喜象者耳歸
　重喜邊與下文偽喜相應　按南軒以謨葢鬱陶講
　憂喜者亦非謂本文所指専在此也亦姑即此以言
　之耳與翼註原不相悖　陳大士曰象憂而舜死矣
　舜非自憂其死憂象之死其兄也象喜而舜生矣舜
　非自喜其生喜象之生其兄也　象憂亦憂二句即
　是下章不藏怒不宿怨及夷齊不念舊惡顔子不遷
　怒心事使象憂而不憂則是鄭莊之於段也象喜而
　不喜則是魯桓之於隠也　雙峯謂此章重在象憂
　亦憂二句固是然亦只就後二節言耳
然則舜偽喜者與節　陳伯玉曰悠然而逝非魚水相
　忘乃急避網釣之狀惟恐復失所也若果魚水相忘
　何不緩游而速逝耶　吳因之曰君子二句重可欺
　以其方上雞罔句是帶説　馬君常曰象雖非愛兄
　之弟也而弟原有愛兄之理彼以愛兄之道來是非
　以象來乃以弟來矣天下無真人情而有真道理此
　要看出聖人一種真切念頭有觸感而應之妙
象日以殺舜為事章總㫖　此章只照吳註為是但欲
　常常一段又是説仁處兩意錯綜説
象日以殺舜為事兩節　䝉引以書七旬有苗格來證
　舜未嘗殺三苗此不足據有苗格在禹徂征之後殺
　三苗在舜攝位之時事不相䝉也余初誤收　翼註
　曰誅不仁也要見除民害意方與有庳之民奚罪焉
　相對　翼註曰仁人固如是乎三句一氣讀　意雖
　重在流毒有庳然語氣却是説不公　四書脉曰
　仁人之於弟也六句且泛説以下方明言舜處弟之
　厚
敢問或曰放者節　徐岩泉曰舜處象最厚當時一切
　政事皆吏代治固是使不得肆惡亦是保全他况無
　事權羈絆又得時常來朝欲其時常來朝者亦有意
　在不但是欲展親親之情葢朝廷禮法所在忠孝誠
　敬俱見於此舜不忍置象於不足計較之地欲藉此
　以寓薰陶之意耳此意惟孟子識得
盛徳之士章總㫖　張彦陵曰此章首節下半段辨無臣
　君之理重堯老一句下三節辨無臣父之理重以天下
　養四句上是據事而斷其誣下是原心而斷其妄葢
　曰攝則堯還為天子舜只代他行事安得謂之臣君
　既尊之養之則瞽瞍之分尤隆于舜安得謂之臣父
盛徳之士節　四書脉曰自盛徳之士至岌岌乎雖説
　是古語但只是據其所聞如此非真古語也　王心
　齋曰時造此語又引孔子之言為證此皆當時無父
　無君者假古語以行其私所謂横議也孟子斥之為
　齊東野人者葢齊國習見篡弑之事以為常故時有
　此等議論耳　附淺説曰盛徳之士君不得而臣父
　不得而子此語原是古君子之語其本意葢言大凡
　盛徳之士其為人臣也則其君化之其為人子也則
　其父化之正所謂祗載見瞽瞍瞽瞍亦允若之意也
　野人好事者欲誣聖人先將古語别為之説因造舜
　臣君父之事反其意以成之當戰國時此説流傳人
　皆以為古語如此咸丘蒙述而問曰聞之古語意云
　盛徳之士徳雖過於君也禮亦當尊其君不得以其
　君而為臣徳雖過於父也禮亦當尊其父不得以其
　父而為子也奈何舜南面而立云云　又附蒙引曰
　為此語者亦都是説舜不是但實無此事也一説徳
　盛矣雖君也不得而臣之雖父也不得而子之此説
　謬也接下文其容有蹙及天下殆哉岌岌乎俱貫不
　去　按依麟士之説則天下殆哉等語亦非譏舜之
　詞葢言非聖人不能履此危事也如此説則亦貫得
　去　張彦陵曰堯老句已斷盡非臣其君了　堯典
　以下只是證此句　翼註曰堯老舜攝如代之主祭
　代之主事之類　看來堯典之言本不足為堯老舜
　攝之證葢使舜既為天子堯死而天下為之服三年
　喪亦不見得是二天子孟子葢只是以理斷之而借
　古書以為影子耳　若只以堯典之言為不臣堯之
　證則最確　附大全辨或曰百姓指有位者説古者
　民無姓有姓者皆有爵土者也　附陳大士曰即書
　所言天下服堯之喪則堯在一日未嘗一日而離君
　即孔子所言民無二王之理則舜既率天下服堯之
　喪即未嘗一日而不為臣堯在未嘗一日而離君舜
　於堯之在未嘗一日而不為臣舜何縁南面而立堯
　何由北面而朝乎　按此以堯典及孔子之言對舉
　與淺説不同姑俟再定
舜之不臣堯節　翼註曰北山之詩周大夫從役所作
　如今官奉欽差者　又曰此莫非王事下㸃居王土
　而為王臣者當均任之何獨使我以賢才而勞苦乎
　方與咸丘蒙所引相應賢字帶看不甚重　看來賢
　字只就不知推避上説不是以其有才徳而任以事
　也　張彦陵曰重在不可害志上　徐渭川曰意非
　意想之意逆非億逆之逆朱子所謂將自己的意思
　前面去等候是也或置身於異代以俯仰其景概或
　移事於今日而想像其情懷或於言之中探計其所
　已述或於言之外推廣其所未發乃是一段真精神
　黙相迎處　大全辨芑山張氏曰以意逆志意字不
　是意見之意其要先在窮理蘇子瞻云幽居黙處觀
　萬物之變盡其自然之理而斷之於中其所不然者
　雖古之所謂賢人之説亦有所不取陸象山曰讀書
　須明物理揣事情論事勢且如讀史須看所以成敗
　所以是非處優游涵泳自得力愚謂知此則知以意
　逆志之法　按蘓陸之説雖佳然却只解得意字若
　逆字則必如朱子是不以先入之説為主之謂(戊午六月)

吳因之曰是詩也半節承普天率土説孝子之至

　節承既為天子句説然辨舜不臣瞽瞍著實處全在
　孝子節
孝子之至節　翼註曰孝子之至節意若云子以舜為
　天子可臣其父吾以舜為天子正所為尊養其父耳

張彦陵曰孝子之至一句提起看是通節之綱尊

　養二字是目　吳因之曰後面孝思句正與首句相
　應　翼註曰孝子之至四句泛説為天子父四句就
　瞽瞍説　陳伯玉曰引下武以明舜非臣父耳不必
　贅永言話頭不必靠著武王　又曰尊養俱是一段
　精誠故曰孝思　四書脉曰自古士庶之孝豈必為
　天子父以天下養耶第人子愛親無己之心必如是
　則其心始極而無可加耳　又曰要看孝思二字以
　舜之思而寄之以尊養方為至若無舜這一段孝思
　空空尊養豈得為孝　按此是賔意　姜翼隆曰舜
　孝之可為天下則者以其盡道底豫而天下化定也
　豈在尊養間但即尊養可見無臣父之理　此之謂
　也言下武之詩即舜為天子以成其尊養之孝之謂
　也豈有臣父之理哉大抵中庸論舜之孝而推至於
　為天子孟子論舜為天子而歸之於孝見南面之尊
　不過盡得一箇孝思則臣父之誣不待辨而明矣(壬子)
　(二月)
祗載見瞽瞍節　是為父不得而子乃借古語而破之
　猶言除非作如此解葢父之化子其常而今反見化
　於子若難為之父者然與以堯舜之道要湯例看
　此誤看割烹章註也　樂天齋翼註曰此發古語本
　意以見臣父之謬　四書脉曰祗載以常時言見瞽
　瞍夔夔齊慄以見時言
堯以天下與舜章總㫖　此章天與之是一頭中間以
　天受民受發明天與之意後面又以攝政之乆與朝
　覲訟獄之歸發明天與之意皆是以天人兩意對舉
　至末節引太誓作結則見其所重在人心矣末節要
　總頂百姓安之及朝覲訟獄之歸方是　張彦陵曰
　章内言天者三通是一様有云天不言之天乃蒼生
　主宰之天相堯二十八載天也之天乃氣數之天故
　曰天也之天乃民心之天不知氣數乃天定之期民
　心乃天啓之神不必分析　此章天字朱氏公遷謂
　以主宰言最得葛屺瞻謂以上帝言即朱説也其曰
　百神享之者非以鬼神為天也謂即鬼神可以見天也
　其曰舜相堯云云者亦非以氣數為天也謂即氣數
　可以見天也其自民心言者亦然蒙引謂非人之所
　能為也天也此天字以氣數言其餘天字以理言似
　不是
堯以天下與舜節　顧涇陽小心齋劄記曰堯以天下
　與舜有諸此問大奇二典三謨經孔子親手删定這
　件事載得明明白白不如洗耳沉淵之説出自玩世
　之徒寓言以張其髙者比這又是極好的事不如割
　烹瘠環之説出自阿世之徒借口以文其姦者比何
　須要問萬章葢亦見得聖人當此時方做此事揖讓
　與征誅都是一箇道理流出非故為矯激薄其子而
　厚其他人博箇名兒世間乃有艷慕而依倣之如子
　噲子之之流者既屬可笑况以為可得而與則亦將
　以為可得而取以為可得而取則亦將以為可得而
　奪與而取順也猶可言也奪而與偪也不可言也世
　間安知無借與之名文奪之實以欺天下天下且受
　其欺而不覺者如此亂臣賊子且接迹而起矣尤屬
　可懼以故特尋這話柄將來做箇疑端就中一段意
　思最為深至孟子答得却又大奇徑將堯舜放在一
　邊不説只説箇天子不能以天下與人恰打著萬章
　心上事於是萬章就不能二字委曲詰難一層入細
　一層直窮到底孟子就不能二字反覆分剖一節痛
　快一節直透到頭發出天地間至當不易的道理闡
　出古今來未經人道的議論然後知聖人心事真如
　青天白日非惟不以天下為重愛而戀之抑且不以
　天下為輕藐而擲之即好事者流何得執禪繼征誅
　之迹妄肆雌黄然後知天下公器幽有百神管著明
　有百姓管著非惟天子欲與人而不敢抑且欲與人
　而不能一切姦雄亦可消却許多癡夢其有功於世
　教大矣
然則舜有天下也五節　樂天齋翼註曰天非諄諄之
　命章豈不知此乃究天與為何據也　張彦陵曰以
　諸侯大夫薦人為言特以形出天子其所不能處即
　天也天受固天民受亦是天　又曰此二段是章内
　最擔斤兩處葢主祭主事正舜行事所在而所以神
　享民安者正天所示與之之實也　四書脉曰所謂
　薦暴而受語屬渺茫故復究其實人臣唯有助祭趨
　事而使之主祭主事儼然謂其可為神人之主而昭
　告於天顯示於民正是薦暴處二使之重是堯薦之
　堯之能也至於神享民安是舜之得天非堯之能也
舜相堯二十有八載節　吳因之曰以天與發明天子
　不能以天下與人以天受民受處發明天與孟子答
　萬章意似已完了却又有舜相堯一節者想有感於
　益之事也葢禹薦益於天當其為相時想亦神享民
　安畢竟不有天下特縁為相不乆又所少者朝覲訟
　獄之歸舜皆兼際其盛豈不益見為天與乎故又合
　始末而備論之以申明天與之一句之意　朝覲訟
　獄之歸本於二十八載之乆其理固然然此節却分
　為二意對説二十八載之乆是就氣數上説朝覲訟
　獄之歸是就民心上説不必合為一段若下章則就
　民心推原到氣數上又稍不同　葢此章是説民心
　歸故天命順下章是説天命順故民心歸
泰誓曰節　吳因之曰以民歸為天與其説似渺茫而
　難信故引證泰誓而申決之全要見得民歸為天與
　乃鑿鑿可據之理　若但言天似涉矯誣實證之民
　則確有可據此正聖人心事光明正大處
人有言至於禹而徳衰章總㫖　翼註曰此章以禹益
　為主而堯舜傳賢與仲尼伊周不有天下皆客也天
　與賢四句乃一章之大指昔者至吾君之子也只叙
　事而未斷制丹朱之不肖節承上斷其為天意也此
　則正意已畢而下四節仲尼有徳無薦而不有天下
　伊周雖有徳有薦而遇繼世之賢君亦不有天下皆
　是餘意末節總結上文正與天與賢四句相應　附
　蒙引曰人有言至於禹而徳衰孟子此兩章之辨大
　意皆同但上章天字除舜相堯二十有八載非人之
　所能為也天也一天字外皆歸於天視聴自我民視
　聴之意此章天字却全是天意之天　按此章天字
　只就上章自氣數言者説若上章自鬼神民心言者
　則此章無之矣此其微别處也蒙引謂上章除非人
　之所能為也天也一天字外皆歸天視自我民視之
　意以此為二章之别則非矣葢如此則所謂百神享
　之是天受之者將作何著落矣　徐自溟曰唐虞三
　代雖有傳賢傳子之異要之皆是傳賢也葢傳子亦
　視其子之賢耳舜能繼堯之道禹能繼舜之道賢之
　賢也如啟能繼禹之道子之賢也故子有賢者啟是
　也成王是也子有真不肖者桀紂是也子有不賢而
　賢者太甲是也子有不肖而非不肖者朱均是也太
　甲始而顛覆已幾桀紂之倫旋而怨艾則亦敬承之
　啟此不賢而賢也朱均能退處不與舜禹争而上成
　父之讓下成相之賢則特不肖父之神聖而非桀紂
　等也此不肖而非不肖也
人有言至於禹而徳衰節　湖南講曰這人言亦是有
　道之言　翼註曰否言無是事不然則謂此言非也

四書脉曰天與賢四句重與子一邊　翼註曰則

　與賢則與子二則字主聖人承天説然亦不著力觀
　下文啟之定位乃在禹既崩之後可以見矣　髙中
　玄曰堯舜傳賢非視天下重於己子之説天下與子
　原不相蒙以子言則吾子也吾家之事只當以吾家
　之理處之天下不得而與也以天下言則天下之天
　下也天下之事只當以天下之理處之子不得而與
　也故可與子則與子以為天下也不可與子則與賢
　亦以為天下也　舜禹之避朱子謂其未嘗有取天
　下之心惟恐天下之不我釋此無庸議矣但亦縁當
　日天下既治朱均至此亦必稍變其舊習非必不可
　以承天下者况在廷諸臣如臯陶稷契之徒皆有君
　天下之徳故舜禹欲避之耳假使天下尚如洪水之
　時而朱均有桀紂之惡在廷諸臣又無可君天下者
　舜禹一去則天下必亂彼舜禹即不為一身利害計
　獨不為天下利害計乎况此又難以夷齊之遜國為
　律也夷齊當日實有不可立者故雖社稷有所不顧
　舜禹則無不可立者吾知其必不以一避釀天下之
　亂矣焦弱侯謂舜禹之避特以徐俟朱均之遷耳此
　固近於小人見識又謂益之避乃是為盛滿難居如
　太甲賢而伊尹歸成王冠而周公罷宣王賢而共和
　去耳亦非當日情事蒙引謂舜禹之避以聴天命之
　所屬耳亦説得聖人有意於天下了　朱子以益為
　求仁而得仁然則舜禹豈求仁而不得仁者乎曰舜
　禹之避也固以避為仁及迫於天命民心之不獲已
　則又以不避為仁矣亦同歸於得仁也　薛方山曰
　堯舜之禪受堯舜之愛其子也(此與高中玄之説亦相發明葢惟使天下)
　(與子各不相蒙乃正所以相成也)後世有挈祖宗之天下俛焉授不
　肖之子使不旋踵而為天下大僇若秦政隋文之類
　者可謂愛其子哉　翼註曰吾君之子主克肖意説

四書脉曰首節只言民之歸賢歸子未露出天字

自昔者舜薦禹於天至下節施澤於民未乆皆不

　當露天字存疑説得最好蒙引淺説即露天字不是
丹朱之不肖節　四書脉曰丹朱至未乆此兩段只宜
　在民心上言舜禹益二句總括上來作過文方露出
　天字　樂天齋翼註曰兩不肖只不如堯舜便是勿
　太説壞啓賢少斷能敬承繼就是賢只重敬上帝王
　相傳心法只是箇敬　按此説最是存疑謂啟賢能
　敬敬字只在賢字内承繼禹之道作一句讀不是
　張彦陵曰通節又當以子之賢不肖段作主為相乆
　逺只帶説　葢與上章又微不同上章是論與賢故
　多就賢邉説此章是論與子故重在子邊　翼註曰
　莫之為二句又推開泛説為是作為致是招致　為
　猶有心致則無心　翼註曰上致字是招意下至字
　是來意不招自來如未嘗作善而致福未嘗作惡而
　致禍之類且看堯舜豈以失教致子不肖益豈以薄
　徳致民離心可見莫之致而至
匹夫而有天下者兩節　吳因之曰昔者舜薦禹於天
　兩節是言禹傳子不傳賢一出於天匹夫四節則言
　自古傳子不傳賢者非獨一禹以推明之然曰推明
　只是旁意其正答萬章問専在首二節匹夫節略輕
　只引起下節意必若桀紂句要得不輕廢意看他語
　意何等鄭重據口氣只是説自古不有天下者不獨
　一益言外正見得自古傳子者不獨一禹葢引商周
　相類事以推明之益見禹徳之非衰也其子賢為相
　不乆上文本意只是兩件合説然所重特在繼世一
　項若繼世一賢則為相者不論乆近决無得天下之
　理自是萬古不易之常道故此専以繼世推明禹益
　之事而不及為相云　陳伯玉曰匹夫不分有位無
　位俱是舜禹為相時亦匹夫也對天子言之耳　張
　彦陵曰二條須連絡説下去匹夫而有天下必是有
　舜禹之徳而又有天子薦之者若有徳無薦亦不能
　以有天下仲尼是也然則益是有徳而有薦者何以
　不有天下乎葢以遇繼世之君賢耳仲尼伊尹周公
　特以為益之例俱不重　又曰天欲與一匹夫必廢
　一繼世然繼世必桀紂天始廢之重在苟能嗣業即
　不輕廢意因先世有功徳於民故報之也
伊尹相湯以王於天下節　陳伯玉曰相湯以王於天
　下説尹有舜禹之徳也　按外丙二句有一太甲在
　内因太丁卒而太甲尚幼所以有此變通下文自説
　太甲顛覆典刑而卒能悔過另是一意若太甲二字
　非獨至下文始有也　四書脉曰典刑即仁義　翼
　註曰自怨是追咎已往自艾是修治方來　四書脉
　曰下三年連下句讀
周公之不有天下節　唐士雅曰伊尹述其事而周公
　言其意此虚實相生法且伊尹二節本借客形主而
　猶益之於夏又借主形客可見文之變幻處
唐虞禪節　徐儆弦曰天無心也唯與其可以安天下
　者耳聖人亦無心也唯承天以與其可以安天下者
　耳堯舜禹總是一般心其以天下與賢與子總是一
　般事故孔子以一箇義字斷之　張彦陵曰義者宜
　也繼合於禪可見繼之心不殊於禪之心也禹非徳
　衰明矣　四書脉曰重繼邊　王陽明曰唐虞之世
　風氣渾朴人情無欲亦不思争自夏以降則世道人
　心靡一矣故官天下者即神聖莫議家天下者即中
　才可託傳賢之變為傳子非聖人意也為世變計也
　聖人非徒為一家起念也從天下起念也謂繼世為
　徳衰則不可謂繼世非世衰亦不可　大全辨芑山
　張氏曰通章以有天下歸之於天然天亦不可知如
　三代以後徳不必舜禹而亦有天下繼世不必如桀
　紂而亦廢之愚謂善言天者以理為主而不必衡數
　能如舜禹雖不有天下不失為聖否則雖有天下卒
　名為亂賊能不為桀紂雖不幸而滅亡不損其賢否
　則雖世守晏如不得為仁孝讀孟子此章求其可以
　為萬世法者不可不知此意
伊尹以割烹要湯章總㫖　此章樂堯舜之道固是頭
　腦自辭受取與直到致君澤民皆是樂道作用處然
　不可以首節樂堯舜之道一句包下數節葢首節是
　就窮養處説其樂堯舜之道自湯使人至况辱已以
　正天下乎是就達施處説其樂堯舜之道　張彦陵
　曰聖人之行以下乃是餘波而末節復引伊訓為證
　見得伐夏救民事在所必有則割烹事在所必無
　吳因之曰孟子辨割烹全把堯舜二字壓倒好事之
　口故篇中諸堯舜字面極重須要看葢道莫大於堯
　舜而尹樂之正見其抱負之大道莫大於堯舜而尹
　行之正見其事業之偉　按行處亦即是樂處然不
　㸃樂字尤高　附吳因之曰耕莘以下五節據孟子
　口氣原未嘗有窮達二意只是叙尹有堯舜之道而
　致湯之聘尹應湯之聘而成救民之功既備述伊尹
　始末如此遂以吾未聞三節斷之言如此正天下豈
　割烹所能為如此以道得君豈嘗要以割烹人言之
　誣不待辨而自明矣伊尹耕莘節言其抱負之大正
　以見成湯往聘之由須重發尹有以致湯之求意乃
　是
伊尹以割烹要湯兩節　張彦陵曰樂不是空空想慕
　直恁沉酣屬饜意思不肯一息放手若非真樂便有
　厭苦之意豈肯以此上致君下澤民徹始徹終都是
　這箇物事　高中玄曰處畎畝之中是一耕夫也其
　孰禄之天下者而弗顧其孰與之千駟者而弗視又
　孰與之交際者而不以取不以予乎葢孟子即其為
　人之素原始要終而推其畎畝自處之意有如此者
　以著其行誼之峻潔非必有其事也　依雙峰説則
　天下固有合道而不合義有合義而不合道者然此
　亦分言之耳若合言之則合義即合道矣
湯使人以幣聘之節　觀湯誠否正所以重始進也
　觀湯誠否原不差但云託言則便不是
湯三使往聘之節　四書脉曰幡然亦不是感湯聘之
　殷葢度湯之必可為堯舜而已之道必可行於湯也

牛春宇曰幣聘不出不是堅執所守幡然後改亦

　不是遂變初心涵養既大設施既逺致用自是不苟
　聖賢出處道理自合如此人謂伊尹前後似兩截人
　不知總是一箇樂堯舜之道終其身而已
天之生此民也節　翼註曰天之生此民節與上節俱
　是一時之言　張彦陵曰按斯道即堯舜之道也上
　以君民分言此單言覺民者蓋為君以覺之也正使
　民為堯舜之民處而使君為堯舜之意即在此覺民
　事業中　吳因之曰予將以斯道覺斯民全不敢負
　上天付託之意一節俱重天意發揮乃是本㫖　耕
　莘樂道之時即懷覺民之志與夫一夫不被之恥非
　自湯聘而始有也然此處須切湯聘講方是與耕莘
　樂道之時不同　湛甘泉曰伊尹天民之先覺覺了
　便自樂我所覺之道便是堯舜之道非取諸堯舜者
　以樂於我也我固有之也但係於覺不覺耳　大全
　辨卓菴張氏曰尹樂堯舜亦後知後覺如何自謂先
　覺葢堯舜之道至是而晦尹處畎畝中便已得其致
　君澤民之道則視堯舜為後視成湯則先也商祚六
　百載自尹攻牧宫始其為先覺何如
思天下之民節　張彦陵曰思天下之民五句是因其
　言而推其心故就湯二句是因其心而實其事總為
　下文况辱已以正天下者乎一句張本　又曰就天
　下中舉出匹夫匹婦見一民亦所矜憐直是萬物一
　體之心真切篤志如此　四書脉曰被堯舜之澤指
　人人覺悟説　吳因之曰其自任以天下之重言其
　身任世道真切如此不是言其所任之大　又曰夏桀
　無道民不被堯舜之澤者多矣故説湯伐夏以救之
　此是故字意　徐自溟曰自唐虞揖讓以來未有放
　伐之事故伐自湯始孟子云就湯而説之又伊訓云
　朕載自亳則知湯之伐夏尹成之也然尹之本意全
　是為救民即欲不放伐不可得此真是唐虞以來莫
　肯任其咎者是於民為任徳於夏為任罪於堯舜為
　任道　王龍溪曰士之處世所重全在立志遇與不
　遇非所論也伊尹只是箇莘野耕夫便以天下為己
　任葢其萬物一體之心原切於膚不容自己使其終
　身不遇亦是窮困的阿衡其聘而得遇亦只是箇榮
　達的耕叟非有加損也吾人若無此志到底只成自
　了漢
吾未聞枉已而正人者也節　沈無回曰孟子以世之
　有大抱負者必不肯為辱人賤行而始進不以正者
　未有能建竒績於天下者也此孟子一生得力處亦
　其維持人心世道處學者不可不察其㣲㫖所在
　張彦陵曰聖人之行數句見自古聖人無有不潔身
　者何獨於尹而疑之専重近與不去上　巢睫子曰
　唯有一介不苟之操方能建萬世不遺之業　此又
　是餘意
吾聞其以堯舜之道要湯節　耕莘樂道所以致湯之
　聘此意在首二節内已有然首二節各自開説至吾
　聞節方發揮此意出來玩淺説自見因之講首二節
　即連絡説者非也　劉上玉謂此章明説無割烹要
　湯處只在吾聞其以堯舜之道要湯二句亦不是葢
　無割烹要湯意上文已明吾聞節只是發明其所以
　致湯之知之由耳　此節林註謂猶夫子之求異乎
　人之求意此只解得一要字朱子謂猶前章父不得
　而子意此是解通節意自不同也不可以此節語氣
　與夫子之求之也二句作一例看玩淺説自見
天誅造攻自牧言節　南嶽氏曰放伐之事湯猶自知
　有慚徳而尹直任之曰朕載自亳膽極大力極雄大
　約見得極到故敢如此若在形迹上躱閃便是見道
　未透處　張彦陵曰按桀都安邑而湯都亳亳居安
　邑之東而鳴條在安邑之西陑又出其西南河曲之
　南湯伐桀宜從東徑攻安邑乃從下反上升陑而反
　下趨鳴條葢不掩襲以出桀之不意所謂仁人之師
　也
或謂孔子於衛主癰疽章總㫖　進禮退義固是通章
　之骨然不可以本文進以禮三句包下二節也本文
　只是承彌子事説此與上章樂堯舜之道句一例
　張彦陵曰孔子主癰疽侍人葢謂其主之以求進也

又曰癰疽之得君未必如彌子瑕之専即主癰疽

　寺人未必有如衛卿之可得而於衛於齊之日又未
　必有桓魋要殺之危乃其拒彌子者如此主貞子者
　如彼其不苟主自可想見
或謂孔子於衛主癰疽節　張彦陵曰孔子主癰疽侍
　人葢謂其主之以求進也
於衛主顔讎由節　徐懋齋曰子路豈肯欲夫子之依
　媚臣哉或者有感於南子之可見而云然也　翼註
　曰子路以告者子路亦非欲附勢只因孔子志在行
　道或亦從權如往公山之類耳　葢子路不知聖人
　有從權處又自有守經處　按子路以告有二説或
　謂子路喜而告者或謂子路怒而告者論集註原不
　註煞無所不可然意此處不必為子路回䕶子路之
　視彌子猶其視孔悝也孔悝可仕彌子亦可聴此是
　賢者辨義未精處似從前説為長　翼註曰前有命
　専指衛卿之得言後有命泛指爵禄之得不得言
　徐自溟曰使夫子得行道於衛不去彌子乎然以彌
　子而卿也則又安能去之也得卿而不去彌子道猶
　之乎不行也聖人拈出一命字消了小人許多攀附
　之心冷了俗人許多勞攘之心　徐儆弦曰進固以
　禮矣而退必以義重義邊　愚按不必見偏重葢末
　句雖就退與不得上説然此處只須平説好　張彦
　陵曰進以禮三句語意一直説下不是推原到安命
　上去　按蒙引存疑作推原説似與此不同然其實
　亦同歸於一也　蒙引存疑以得不得分頂禮義新
　安則總頂似皆有理且從蒙引　沈無回曰聖人禮
　義之未盡必不先言安命　按此是餘意　是無義
　無命也新安陳氏謂義可以該禮是將禮義合説是
　深一層解蒙引謂此處只消言義是將禮義分説是
　淺一層解蒙引是正意
孔子不悦於魯衛節　翼註曰不悦於魯衛指女樂驂
　乗二事　張彦陵曰㣲服正是聖人達權處亦正聖
　人安命處若悻悻自逞便非順受　又曰孔子當阨
　句最重　又曰提出臣字便見非癰疽侍人之倫
　丘毛伯曰彌子瑕之誘孔子也以利桓司馬之劫孔
　子也以威若孔子之自處只是以禮以義
吾聞觀近臣以其所為主節　翼註曰所為主即逺臣
　所主即近臣也　陸實甫曰註中類字最妙以觀近
　臣之法推之則知癰疽侍人必不為孔子所主以觀
　逺臣之法推之則知孔子必不主癰疽侍人
百里奚兩節　此是戰國時人之言為此説者必謂恥
　辱之事賢者不妨為之乃是欲借奚以自附㑹非為
　奚惜也　張彦陵曰飯牛是百里奚實事(伊尹之割烹亦或如)
　(此)好事者之汚衊病只在一要字然奚入秦取相之
　由已無可據故但叙其去虞入秦之由以為下文論
　斷地反覆辨駁俱在不諫上生出　又曰宫之奇諫
　句亦是為百里奚出脱有奇之諫而不行然後百里
　奚可以不諫也叙列假道一段總見虞人黷貨愎諌
　以見奚之不諫為智不然只消不諫二字已打倒他
　一生生不得下節賢智
知虞公之不可諫而去之秦節張彦陵曰前四段以首
　段為主下三段反覆以明其意相秦二段以下段為
　主上一段弔起以存其案　翼註曰知虞公之不可
　諌此一知字且不重只是言當其去虞入秦之時年
　巳七十使猶不知干主之汚則非可以少年不經事
　為解矣斷乎是不智了須如此一氣看下下却轉云
　然而奚則非不智人也　知黙和廢知興三段平看

四書脉曰三置晉君一救荆禍并國二十拓地千

　里是顯君之賢歴康景悼孝皆憑藉先世之威是傳
　後之賢干是求用於始進之初成是成就於既用之
　後　説智處則先以百里奚虞人也一條立案説賢
　處則上文不先立案此又是文字之變化處　附蒙
　引曰大抵百里奚亦只是春秋之智士其所謂賢亦
　猶孔子稱管仲如其仁耳所謂姑取一節者固未暇
　計其諫之是非也　按此説不是孟子明説其不可
　諫而不諫矣大全南軒張氏説得好又如後面于忠
　肅説亦不妨　于忠肅曰使管仲無佐桓一段功業
　終有愧於召忽使百里奚無相穆一段功業終有愧
　於宫之奇
　四書講義困勉録卷三十二
欽定四庫全書
　四書講義困勉録卷三十三
　　　　　　　　　　贈内閣學士陸隴其撰
萬章下

伯夷目不視惡色章總㫖　張彦陵曰通章以孔子為
　主前歴叙羣聖而斷其異歸重聖之時上後明孔子
　之所以異又歸重智字上
伯夷目不視惡色節　張彦陵曰數段散散説去不必
　如上孟一段深一段當紂三句總承上文　思與鄉
　人處三句翼註曰居常處暫有别　彦陵又曰頑者
　貪昧無覺以知言懦者委靡不振以守言
何事非君節　吳因之曰何事非君猶云那處君不可
　事見得一事是君即使之為堯舜之君意也何使非
　民亦即是使民為堯舜之民意總是見他自任
栁下惠不羞汙君節　張彦陵曰此由立朝説到居鄉
　上總之是不分爾我不懼世浼之意此正惠之寛處
　敦處　翼註曰首六句是事上之和次六句是處衆
　之和鄙寛以量言敦薄以情言鄙字他處只訓陋以
　對寛言故訓狹陋是不能容人之意
孔子之去齊節　袁了凡曰叙述三聖語無低昻至論
　孔子處末獨以孔子也三字煞之便舍三聖不可語
　此意　劉上玉亦有此説　養氣章仕止乆速蒙引
　存疑皆以去就出處分貼此章存疑所解又似不同
　似當從此章解　徐自溟曰上孟用四則字文法此
　處用四而字文法則字内有決斷意而字内有圓活
　意徐岩泉曰乆速處仕四可以處時也四而字因時
　也合看方見聖心神化莫測處然此處且未可露時
　字
伯夷聖之清者節　張彦陵曰上文只是叙事至此方
　斷其聖有不同然清任和時四字從聖字分别出來
　倒轉便非　張彦陵曰須知是説聖之清不是清之
　聖　翼註曰四聖字俱是造其極而無所勉之意註
　中無所雜者四句前二句是言造其極後二句是言
　無所勉　樂天齋翼註曰此聖字兼知行與下聖字
　單以行言不同　程子謂伊尹終是任底意思在朱
　子謂終是任處多是兩意夷惠倣此　王觀濤曰時
　字根聖人心裏説此心全體太極而時出不窮非如
　他處時字只以所遇言觀上文清任和三字皆是聖
　人之徳此可例見　徐岩泉曰聖心只縁有未發之
　中所以有箇中節之和彦陵氏曰時妙於如環者大
　徳之敦化時乗於各正者小徳之川流　四書脉曰
　註云兼三子之所以聖者而時出之此處且勿用到
　集大成句方言兼總意　翼註曰聖之時註云兼三
　子之所以聖者而時出之便是集大成意了非上文
　但言時到集大成句方言兼總意也之謂二字亦可
　見　此與四書脉原不相妨但翼註是言其理而四
　書脉則作文次第也
孔子之謂集大成節　依註則孔子集大成句即就樂
　上説淺説直解俱依註講並非借影也　盧未人曰
　孔子集大成只就時上見之葢變易運用隨時迭出
　則萬善衆理統㑹全備自其出之而無不宜謂之時
　自其兼之而無不備謂之集　吳因之曰聖徳大成
　何待於集曰集大成者承上三子説來然亦其大處
　自能包得非必合衆小以為大也　張彦陵曰或曰
　集大成時説俱止謂兼清任和而成聖非也葢天地
　古今無所不通帝王聖賢無所不備若只就三子上
　説使孔子生於三子之前亦將謂何所集乎　集大
　成也者至終條理也俱只就樂上説勿夾入正意
　翼註曰聲宣也是死字作活字用始始之也終終之
　也亦是死字作活字用　吳因之曰金無不聲玉無
　不振各就金玉之始終有兼總條貫之徳非必金玉
　兩相合而後為兼總條貫也　玩註似只以獨奏一
　音為小成此當活看　湛甘泉曰書曰合止柷敔是
　始終以木音其次則紀綱以鼓是革音而此云金石
　始終之者何也柷敔以木者一奏始終之綱紀鼓以
　革者一句始終之綱紀金石之聲之振之者入音始
　終之綱紀　吳因之曰金聲也者八句先要把金聲
　也者玉振也者看得重下文智之事聖之事方得力
　葢孟子是把金玉形出孔子須得形容語氣貼之方
　見意味通暢言金聲不是小可條理那一件不始玉
　振不是小可條理那一件不終這金玉相宣始終條
　理兼備正是孔子智之事聖之事孔子智聖直頭便
　是這箇豈不為集大成　湖南講曰三子不是偏於
　一音亦皆八音全具但樂有九成他只得一成而孔
　子則所謂簫韶九成者借樂來譬只狀得智始聖終
　而始之能貫乎終樂裏還狀不盡又比之於射　翼
　註曰智字要見全覺意聖字要見全體意方與三子
　一偏之聖相照　此節聖智平説下節方説聖由於
　智存疑淺説甚明　張彦陵曰兩事字尤不必泥
　一節語氣總是唯時故備意
智譬則巧也節　劉上玉曰上節智聖平説此節智譬
　二句亦仍是平説到其至二句方説聖由於智耳
　按巧力即在射上説不是兩層　麟士既云智譬二
　句直當云譬則射者之巧力也又云已説譬而又説
　猶者上文射字未出也此自矛盾矣萬厯庚辰程文
　於智譬二句下先補一段云必知之真乃行之至必
　造其理斯履其事然後接云猶射於百步之外也最
　妙然亦本直解及四書鏡　四書鏡曰由射句當先
　講聖由於智方得　翼註曰智聖始終亦非真有先
　後但就一時俱到之中㣲有開端詣極之别耳　按
　翼註説得極好大全程子及南軒張氏俱泥始終字
　因謂此是言學者之事誤矣　劉上玉曰朱子云不
　是無智是智處偏即大註智有未及意虚齋云三子
　安得有智耶非與朱子背也謂安得兼有孔子之智
　耳　湖南講曰問三子已是聖人想大段俱已見到
　只未恰好耳謂何指為邉見答曰既説未恰好怎麽
　不是邊見曰果爾則楊墨亦不過是邊見難道也算
　得聖人曰楊墨乃釋道中之邊見當二氏未興他特
　具魄力自創一種學問亦非常流但三子乃儒宗正
　派視孔甘遜一籌楊墨欲與儒教鼎立視孔幾成敵
　國孟子尊崇孔子故於此或收或擯正統一聖真之
　意也　湖南講楊以任問智分四徳不過一端此何
　以獨重智答曰兼言四徳止是一端單言智則為覺
　性四端皆得之方靈非此則同於木石所以陽明先
　生獨提良知為宗　小註謂聖而不智如水母無蝦
　按郭璞江賦云水母目蝦註云水母俗名海舌有知
　識無耳目不知避人常有蝦依隨之蝦見人則驚此
　物亦隨之而沒以蝦為目故云目蝦
周室班爵禄也章總㫖　輔潛菴曰班爵禄之制此先
　王公天下之大典也一則以土宇與天下共之而不
　敢私一則以職事與臣下分理之而不敢専也　公
　天下之利嚴天下之防二意當並用　錫爵詔禄皆
　自天子出天子二字固重然亦不必専主尊天子説
　葢通章之意有不盡然者也唯前公天下防天下二
　意可以貫通章　焦漪園曰天子一位節是班爵之
　大略一位字極重見得位有一定之分截然而不可
　亂天子之制六節是班禄之大略千百七十五十里
　字俱重見得禄有一定之制多者不可減少者不可
　増　艾千子曰此章論班爵禄之制天子權輕自是
　周之末世事與周初定爵禄之制意不甚相涉以班
　爵禄為主則雖上士中士下士庶人在官皆當布置
　若専以天子為主則止當於公侯二字感慨波瀾而
　已以斯知作文當平等還題不必鑪錘費力也　按
　艾説與余前説同余初未見艾説不意其暗合也
　翼註曰天子一位至五等是班爵之制通於天下君
　一位至六等是班爵之制施於國中天子之制節是
　班禄之制施於天下天子之卿五節是班禄之制施
　於國中天子之卿一節則施於天子之國中下三節
　則施於諸侯之國中末節輕看因庶人之禄而帶言
　之耳
周室班爵禄也節　張彦陵曰愚按嘗聞其略一語大
　有闗係葢諸侯之敢於去籍也謂之皆去正所謂挾
　朋黨以行私其意不惟無王而已併欲滅其迹以杜
　天下之口也然而學古之儒或得於傳聞是籍雖去
　而有不去者在王制雖滅清議猶存正可以黙持天
　子之統於不墜矣　四書脉曰只説其略切忌詳字
天子一位節　張彦陵曰天子一位君一位俱提起
天子之制節　張彦陵曰天子之制地方千里提起看
　居重馭輕强幹弱枝亦是尊無二上之義民功曰庸
　以治民之功附諸侯以達天子即述職意也
天子之卿節　張彦陵曰此節大抵是尊天子而重王
　畿意　與天子坐而論道者不有公乎而官不必備
　則禄宜無定制故斷自天子之卿始　入則為王朝
　之卿士出則為列國之諸侯此是就班爵中見尊王
　畿之意視侯視伯云云是就班禄中見尊王畿之意

附説叢曰受地是受田猶俗言田地也侯田三萬

　二千畝卿視之亦三萬二千畝伯田二萬四千畝大
　夫視之亦二萬四千畝子男田一萬六千畝元士視
　之亦一萬六千畝若云視百里七十里五十里之地
　則天子畿内方千里六卿八大夫二十一元士等人
　安得有許多分地(説叢自云此條出四書講録不知此何人之書)　按先儒
　之説則所謂視侯視伯者直與列國等非止受田也
　葢天子之地方千里為方百里者百其地自足以給
　之不必疑也
大國地方百里三節　張彦陵曰禄寢厚而不殺則地
　之所出不足以供禄寢薄而復殺則臣之所養不能
　自給　又曰身不能自耕而凖之以禄必使其足以
　代耕而後可足以字當味見先王體恤意　又曰問
　先王時無游民府史胥徒以何人為之以何禄賦之
　以一嵗而更耶或終身充之耶鄭節卿曰其在官則
　禄於四郊其任事則止於一年其受代而去則復業
　於百畝一人去之一人居之今之為吏者乃昔日之
　為民者也　附存疑曰大國以下三條雖有君十卿
　禄字然却重在臣上與天子之卿受地視侯一般以
　公侯伯子男班禄已見上故也　附四書脉曰大國
　三節只重在臣禄上葢君禄已見於天子之制節故
　也必言君禄者以之為凖則耳　按存疑與睡庵意
　同皆謬也謂君禄已見於上而不重只重臣禄然則
　班爵節所謂君一位者亦豈不重而只重臣爵乎以
　此例之可見矣　附趙註曰公侯之國為大國卿禄
　居於君禄十分之一也大夫禄居於卿禄四分之一
　也上士之禄居於大夫禄二分之一也　麟士謂趙
　註是正説本文是倒裝説此又因存疑重在臣禄之
　説而益謬者也然則君一位句亦豈倒裝説乎趙註
　是説大意如此亦未必以本文為倒裝説也此謬則
　始於麟士矣　總之重在臣禄之説在大全蒙引淺
　説並無此論若倒裝之説則又謬之謬者矣　麟士
　又引讀禮疑圖云與同禄之與猶許也言庶人在官
　者之禄使得與下士同也此亦即倒裝之説也
耕者之所獲節　李衷一曰昔周先王之班爵禄也王
　侯國以内外輕重降矣卿大夫士以崇卑大小逓降
　矣其猶有庶人在官者何也其人起自閭閻畎畝編
　户細氓之微所以抽揚小善而開其入仕之途其職
　則極於文法史事猥瑣煩碎之雜所以藏納細流而
　廣其器使之路　又曰周家封建井田原相表裏
　四書脉曰末節發明禄足代耕之義只因上説同禄
　而未明説同禄之中有不同處故又説此一節　按
　所謂同禄之中有不同者葢庶人在官雖云與下士
　同禄然下士之禄無差而庶人在官之禄有差此其
　不同也非指九人至五人之不同也　小荀子曰古
　之禄也備漢之禄也輕夫禄必稱位一物不稱非制
　也公禄乏則私利生私利生則亷者匱而貪者豐也
　夫豐貪生利匱亷貶公是亂也先王重之　漢袁宏
　曰夫百人聚不亂則散以一人為主則治矣有主則
　治無主則亂故分而主之則諸侯之勢成矣總而君
　之則王者之權定矣
敢問友章總旨　張彦陵曰此章論交友之道只是一
　箇友徳而不可挾本文友其徳也一語是通章大綱
　而末節把尊賢貴貴並言正見得尊賢之義同於貴
　貴則貴之不可挾明矣孟獻費惠晉平帝堯正以古
　之不挾貴者立箇尊賢的様子不重分人之優劣
　孟獻費惠晉平無優劣若堯與三人則自有優劣但
　只要見雖天子亦不挾耳故云不重在優劣　翼註
　曰賢即徳也
敢問友節　萬章一問似因孟子友諸侯而發不是泛
　問交友葢疑友是敵體之事上下不得交相友有事
　之云乎豈曰友之云乎之意如此説則與孟子所答
　合與下文交際等章亦仍一類(癸夘三月)　四書脉曰長
　以齒言貴以位言兄弟以勢言　張彦陵曰按友徳
　從不挾生來然世惟能不挾者方可與論友世惟能
　以徳為友者自不可有所挾兩意自相照應　又曰
　挾不是挾以驕人只一念自貧能下賢之意便是挾

徐儆弦曰有而不居之謂謙有而自持之謂挾無

　而不居道其實耳非謙也無而自大乃狂妄耳非
　挾也韓子曰何所恃而傲則挾者皆生於有所恃者
　也
孟獻子百乗之家也五節　張彦陵曰惠公不敢躋王
　順長息於師友之列正是尊子思顔班處假令濫然
　師之友之得無絳灌為伍之羞乎哉此句不重却要
　與他斡旋　又曰初舉孟獻子次舉費惠公次又舉
　晉平公皆見其能友士不挾處然非以天子而友匹
　夫不足以見友道之極故又把堯舜立箇様子　翼
　註曰然終於此而已以下亦不甚重引平公還是取
　其不挾意但㣲致不滿意耳
敢問交際何心也章總㫖　四書脉曰此章以事道二
　字為主意孔孟之時侯王不親若過為峻厲天下終
　無可交之人吾道如何行得故孟子受交際之心就是
　孔子從獵較之心無非委曲為行道之兆論交際處
　要時時顧為道意思始得非區區在交際上論也
　此章辭受是主出處是賔不為己甚是主事道是主
　中之主
敢問交際何心也兩節　吳因之曰交祭何心之問便
　道是未必好心孟子曰恭也便道是一團好心此雖
　開端之詞便已各露大意卻之卻之為不恭亦要藏
　欲卻意言卻之未為不可何故便道不恭尊者賜之
　五句須要説向心上去見卻之卻之者他念頭來得
　不好故以為不恭耳　張彦陵曰何哉語氣承恭字
　來章之意以為交際既是恭辭讓亦是恭如何卻便
　為不恭此是疑其當卻意　又曰交際即暗指諸侯
　説恭以致餽者言不恭以卻餽者言卻之為不恭泛
　就别人説他如此以是為不恭就即卻餽者自家見
　得如此　兩箇不恭似俱兼人我　附劉上玉曰卻
　之卻之卻之堅也
請無以辭卻之節　張彦陵曰孟子始言弗卻正恐託
　之於他辭亦未免有心計其不義處而章顧欲以他
　辭掩其心卻畢竟何須如此引孔子作證只是申明
　上節不須卻之意不必以不當卻不必卻分疏　四
　書脉曰交接照取字看不必計昔之取者何如但看
　今之交者接者何如
今有禦人於國門之外者節　張彦陵曰引禦以為例
　只為下文諸侯猶禦句埋脚亦可受禦句是倒跌語
　不是疑詞　翼註曰衍文十四字趙氏説以辭字應
　教字以周字應康誥字亦細
今之諸侯取之於民也節　張彦陵曰猶禦數語是章
　發問本意指諸侯暴征横斂説　又曰子以為有王
　者五句不是為諸侯分解只是原理原法見得諸侯
　非禦得之貨不害為可受耳法與義雖是二項却相
　承説言以法而例論之固未同於盜以義而極言之
　方似於盜若從常論之畢竟諸侯不是盜也　翼註
　亦如此相承説達説謂二段平看者似非　玩淺説
　則又似以下段推原上段之意言王者所以不比而
　誅之者何也由義有不可一概論者也亦拘　張彦
　陵曰按取非其有二語舊解只作虚虚論理之詞不
　著諸侯身上不知此二語正指定諸侯説若曰夫謂
　諸侯之取非其有為盜者乃充不義之類直到義之
　至精至密處來論　徐自溟曰義之為理至宻故君
　子以之律身也不可不嚴義之為用至活故君子以
　之律人也不可不寛　四書脉曰獵較魯之舊俗孔
　子亦獵較只是隨魯去獵較不禁止他講獵較須見
　是取物不以禮者方與受賜有闗若但云同俗覺不
　切
然則孔子之仕也節　張彦陵曰非事道與句根上文
　獵較生來且渾渾説　又曰先簿正以下俱是説孔
　子委曲以事道之事為之兆也五句只重不可行而
　不為悻悻意不重決去意　翼註曰下正字亦即帶
　簿字言不可另作一句言不以四方難得之物供此
　簿之所正者　四書脉曰兆足以行而不行非是不
　能行其兆葢兆既行則知吾道有可行而又不能大
　行其道則是知而不能行而人終不足以有為故不
　得已而去之速也未嘗終三年淹是又因魯事而概
　其所仕之國不輕留也　翼註曰為之兆也不専指
　正祭器事凡三月内大治所行者皆小試行道之端
　意葢當時疑夫子之道當年莫究累世莫殫畏其難
　行使孔子因獵較一事不合而即去則人終不知聖
　道之果可行終覺其不近人情而孟重疑畏矣故不
　去而留身於魯正欲以其隨試輙效者示人以吾道
　可行之朕兆也譬如醫者初至病人之家病人未知
　信從鍼石難施且略施湯熨治愈一二標病使信我
　有手到病除之驗方可漸次施功要會此意　吳因
　之曰孔子之仕也一節有三問三答却下二問即足
　首一問意下二答即足首一答意曰事道奚獵較見
　獵較非事道也曰先簿正祭器不以四方之食供簿
　正見無妨於事道也曰奚不去見行道之難如此何
　故不去亦疑其非事道也曰為之兆也兆足以行矣
　不行而後去亦見其為事道也大抵萬章終以為非
　事道孟子終以為事道此一節大㫖　又曰孔子之
　仕一節總是見為事道然就中細看亦多少委曲婉
　轉不為己甚之意
孔子有見行可之仕節　通章以交際為主上文即獵
　較以明文際之不必卻此節合孔子生平之仕以見
　交際之不必卻際可是主行可公養是賔　張彦陵
　曰按此節見行可之仕不過即獵較以明受餽之意
　而際可公養正是諸侯之交際正與交以道接以禮
　三句互相發明　四書脉曰見行可亦是委曲之事
　不可説得太好　吳因之曰謂之見行可者謂其道
　略有可行即便仕了不必求全責備　翼註曰際可
　公養俱是萬一其道之行俱是事道　按行可際可
　公養不可説得太好若説得太好便與下桓子靈公
　孝公不對鍼須説得有分寸　張彦陵曰論仕之義
　即行可已非正局乃孔子在當時則行可之外有際
　可又有公養若是乎委曲以行道則今諸侯苟善其
　禮際猶夫際可公養之意君子受之亦猶夫孔子見
　可際可公養之仕之心何必固卻以絶夫行道之機
　此孟子願學孔子處　季桓衛靈衛孝即今之諸侯
　一流也而孔子所謂見行可際可公養即在乎此然
　則豈為己甚者哉此三段須得此意不是空空證據
　(癸亥三月)　此節是歴舉孔子生平仕進之跡以結上文
　之意見行可應上仕魯際可公養應上交際見行可
　是賔際可公養是主三句合看又有一層委曲一層
　之意
仕非為貧也章總㫖　張彦陵曰葢因當時之仕者居
　尊享厚而不行其道徒藉口貧仕以自解故發此論
　言欲貧仕則當辭尊富矣欲居尊富則當行道矣故
　首曰仕非為貧也末曰立乎人之本朝而道不行恥
　也二句最為相應講此章須得此意不可徒為貧仕
　致詳也　艾千子曰此章為亂世之君子而言也度
　天下必不能用我立人之朝而道不行只得為貧而
　禄仕　翼註曰重不苟禄上方見權中之正　吳因
　之曰通章口氣云為貧者道既不行必辭尊富居卑
　貧安抱闗擊柝易稱之職如孔子委吏乗田可也何
　也位卑則無行道之責立本朝則有行道之責為貧
　既不在行道必當辭其有行道之責居其無行道之
　責者此所以宜辭尊富而處卑貧也須得他言外意
　見仕既為貧復居尊富是有行道之責而非無行道
　之責者比矣寧得竊位苟禄也哉尹註為貧者不可
　以居尊居尊必欲以行道要玩
仕非為貧也節　張彦陵曰仕非為貧也句宜重看言
　仕果徒為貧乎哉非也有時乎為貧亦其出於不得
　已耳則其非為貧也可見　直解於首節即照註露
　行道意　翼註曰家貧親老或道與時違不是兩事

附劉上玉曰註仕本為行道行道二字宜虚含以

　在末節故也
為貧者節　張彦陵曰居貧二字是禄薄與為貧之貧
　不同
辭尊居卑節　翼註曰惡乎宜乎句是卑貧中又要擇
　所宜居葢此時方道與時違凡有行道之責者皆做
　不得恐涉苟禄也唯如抱闗以司出入擊柝以司晨
　昏吾但二事克盡便不為苟禄了即使朝廷昏亂生
　民阽危都與我無干矣如此方處之安也亦不限定
　此二官只是舉例之辭　按翼註講抱闗擊柝與蒙
　引説約不同　焦漪園曰抱闗擊柝是一事闗所以
　禦暴而守闗者莫重於夜柝故易有重門擊柝之説
　然亦不必泥只是舉此為例見不苟禄已爾
孔子嘗為委吏矣節　張彦陵曰兩曰字是孟子度其
　意而言之　四書脉曰會是總計計是分計　翼註
　曰玩而已矣三字其意若曰今吾之職不過如此而
　已外此别無行道之責所以可居也新説作亦不敢
　曠其職似高但於而已矣字不醒　按不敢曠職意自
　在言外唯其不敢曠職所以必擇易稱之職也　吳
　因之曰要看稱職與行道所以異處葢職大小隨在
　皆可以自盡道必大行須事成康濟乃謂行道故委
　吏乗田職已盡而道不行　按此説得稱職與行道
　分明若如四書脉謂稱職便是行道如為委吏則㑹
　計當便是道為乗田則牛羊茁壯長便是道為貧之
　中仍不失行道之意則合為一件了以此作旁意則
　可若以此正貼本文則非矣
位卑而言高節　莊忠甫曰位卑而言高者心雖自信
　無他而不能解於僭越之議故無隠愧而有明罪立
　本朝而不行道者術雖可以保位而不能逃乎衾影
　之慚故無人誅而有私恥　翼註曰位卑而言高言
　字不但口説便有干預意　又曰道不行不必是無
　才徳但只沮於時而不行便有苟禄之恥　蒙引為
　立乎人之本朝而道不行恥也不當與上文作對仗
　者謂不當與上文數節作對仗也若對位卑而言高
　罪也看則仍當作對仗矣大全新安陳氏末一條似
　將末句與上數節作對仗此蒙引之所譏也　真西
　山集卷十九云四事未施則周公坐而待旦一夫弗
　獲則伊尹視如内溝愚按此二語可為此章末句註
　疏
士之不託諸侯章總㫖　此章通義鄱陽朱氏曰此章
　明辭受之義吳因之曰士止受餽而不受賜就是受
　餽亦須餽送有道乃肯受之不然將如子思麾諸大
　門之外矣通章大意是如此依此二家則通就士之
　自待上説矣翼註則曰前三節士之所以自待後三
　節君之所以待士此本於大全新安陳氏而紹聞編
　説約四書脉皆主之按二説皆未妥葢謂此章通是
　明辭受之義則末一節無著落若以後三節為言君
　之所以待士則子思之事未嘗不是士之所以自待
　大抵此章總是言士之所以自待與君之所以待士
　不必分某節為士之自待某節為君之待士或就士
　之自待言而君之待士者在其中矣或就君之待士
　言而士之所以自待者亦在其中矣　問末節似不
　見得士自待之意曰士之自待正當以舜為極若區
　區餽送有道固非士之所志也
士之不託諸侯三節　四書脉曰章以餽即託故因其
　不可託而疑其不可受　又曰章又以賜即周故因
　周之可受而疑其賜之可受　張彦陵曰此三節重
　無常職而受賜為不恭上即託諸侯之非禮便暗含
　此意在　君之於氓也二句内已有賔師之意了言
　君之於氓也固周之况在賔師乎明有可受之理也
　不必照往役義也之例　陳大士謂有以上之賜為
　重而妄受之者有以上之賜為輕而妄受之者妙
　彦陵又曰其不欲受賜於上正是不託諸侯處若曰
　託則比君賜則比臣便岐作兩層矣不恭即非禮意

翼註曰按託餽賜宜辨餽無常數賜有常數註已

　明若託與賜亦相近但託是自我而託乎彼其意倨
　故曰不敢以名分言而不敢上同於君賜是自彼而
　賜於我雖不嫌倨亦曰不敢者以職分言而不敢混
　同於有位之臣
君餽之則受之節　劉上玉曰子思不悦自是為使已
　拜受之勞然此處且含糊説去方有下節子思以為
　鼎肉使已僕僕爾亟拜也句地　張彦陵曰問子思摽
　使不受何以必於卒也焦漪園曰前此還望繆公之
　悔悟卒之一字可見聖賢發之不暴處稽首再拜聖
　賢終是何等氣象　四書脉曰摽使只是不納於内
　非逐去之謂　陳伯玉曰悦賢不能舉數句意且虚
　説下二節纔説明　又不能養也内兼亟餽無餽兩
　意
敢問國君欲養君子節　張彦陵曰章疑不餽既不可
　而常餽又不可然則人君致餽於賢者必何如而後
　可初以君命將之所以重賢後不以君命將之不敢
　勞賢子思三句是推當時卻餽之意以見所為養賢
　之道
堯之於舜也節　吳因之曰繆公兩節不重貶繆公之
　非只因繆公以示養賢之則王公節亦不重贊帝堯之
　盛只因堯以示悦賢之極　焦漪園曰養君子者須
　以堯為法為君子者亦須要法子思與舜若是俛首
　帖尾僕僕然利其豢養之私則君亦犬馬畜之而已
　矣故秦漢而下士賤君肆者正以士大夫急於利禄
　而上遂持此以驕天下士也若子思者其可得而驕
　之哉
敢問不見諸侯章總㫖　此章只重士之所以自處而
　君之處士只帶説玩總註可見　然則上章疑亦當
　如此
敢問不見諸侯兩節　四書脉曰不見諸侯兼未召不
　求見既召不往見　翼註曰章㫖不重守分只在自
　重上發揮　玩淺説則自重安分二意兩節内俱有
　不必以庻人不敢見於諸侯為安分以下文為自重
　作如此分别
且君之欲見之也節　附存疑曰且君欲見之以下兩
　曰字皆是孟子自設問答　按淺説趙註皆以上一
　曰字作萬章答語　張彦陵曰多聞與賢共在一人
　身上説
繆公亟見於子思節　張彦陵曰豈不曰以下是孟子
　推子思之意垂重在以徳上千乗以下是就上文斷
　之已放開一步曰况可召與則是回顧召之則不往
　見之處勿粘子思繆公看　按徳位不平子思因穆
　公重視位而輕視徳故其意全重在徳二句是開合
　法
齊景公田兩節　翼註曰虞人是旁證終對子思不過
　兩段引證歸重而况可召與况乎以不賢人之招招
　賢人乎二句餘俱輕看　張彦陵曰通節以虞人為
　主備言之以明旌之不可概用　四書脉曰須云招
　虞人唯以皮冠自虞人外庶人不過以旃士不過以
　旂唯大夫然後以旌旌豈可以招虞人宜虞人之不
　往也
以大夫之招招虞人節　註以不敢往不可往為説此
　亦是分言之耳若合言之則不可往即不敢往觀上
　章及此章説士處多用不敢字可見
欲見賢人而不以其道節　張彦陵曰所謂道即禮義
　是也引詩只重君子所履句發明上文唯君子三字

翼註曰義者事之宜如路之平正通達禮有節文

　如門之謹嚴端直此四句泛説不専主出處然出處
　尤其大者　引詩註以為専證能由是路之意不及
　禮者葢舉此以見彼也與畏天之威一例四書脉講
　君子所履兼義説與註不同
孔子君命召節　焦漪園曰禮義無定體亦無定用也
　為士時則以不赴召為禮義居官時則又以赴召為
　禮義孔子當時居官了君以官召之孔子亦以官赴
　之此正是時中之道禮義之所在也士則未有官職
　矣可以此而相律乎
一鄉之善士章總㫖　張彦陵曰此章廣友善之量不
　徒盡應求於一世尤當印契合於千古重後節總見
　善無逺近古今之隔故取善亦宜如此吳因之曰君
　子度量要高闊心胸要廣大就使由鄉國而進之友
　天下猶當尚友古人豈有盡頭止足處若把天下後
　世平看便不得一步進一步光景便不是萬古人豪
　度量　此章廣友善之量一步進一步是正意進善
　無窮故其取善亦無窮又是其中小意思取善無窮
　則其進善愈無窮又是其言外意須分别
一鄉之善士節　張彦陵曰三斯字不可作當字看又
　不可作彼自來友我葢友字還是我去友彼但先能
　進善則氣味相投一求便合耳此是應求的道理
以友天下之善士節　丘瓊山曰以友天下之善士為
　未足君子直見得善通宇宙無窮的道理然則以尚
　論古人為足乎須知尚論古人處温故知新日日體
　研時時紬繹何時而足也予以友千古之善亦為未
　足終身只此無窮念頭　此頌讀在友天下之善士
　後亦不是尋常頌讀　頌讀與論世不是死活之分
　乃是虚實之分頌讀内已有活法在矣　張彦陵曰
　論世亦在詩書頌讀上審究只是教他於頌讀時加
　一段揣摩工夫不離詩書又不泥詩書　附翼註曰
　論其世只是論其世不必添行事之迹四字葢欲知
　其人宜先知其世論堯舜之世便當揖讓論湯武之
　世便當征誅　按此意在頌讀内亦有　李卓吾曰
　今世士人亦頌詩亦讀書亦曰論古人然非論古人
　也乃譏評古人也甚之滅裂古人也於古人無損於
　己無益　頌讀如今看人的文集論世如今看人的
　列傳但就頌讀時亦可想見其人亦是論世不必拘

翼註曰觀言考行不平觀本文不知其人可乎一

　句側重考行為是　或疑尚友古人自處一鄉時便
　當如此非必到友天下而後友之也此疑固是然謂
　之尚友不是小可須心與古人為一方可謂尚友此
　非一世之士所能也　張爾公諸家辨曰孔子論師
　不離三人孟子論友進求諸古廣狹何懸殊至此須
　知善取友三人中亦有古人頌讀不知人我自我古
　人自古人於己何益　蒙引謂此章概主成徳者言
　極是即雙峯所謂進善無窮已故其取善亦無窮已
　也若雙峯所謂取善無窮已則其進善亦無窮已乃
　是説言外意非以進善無窮已兩句貼上節取善無
　窮已兩句貼下節也
齊宣王問卿章總㫖　彦陵氏曰此固是論為卿之道
　然提出不聴二字正所以寒驕主之膽葢愎諫之朝
　自謂權可自恣威可自逞然一不聴而致使重臣操
　易位之議忠臣萌去國之思豈人主之利哉然則人
　臣進諫之道若何曰積誠以感動盡力以匡扶然則
　人君聴言之道又若何曰轉圜以招美虚己以受善
齊宣王問卿章　翼註曰問卿還是問為卿之道　樂
　天齋翼註曰同姓之卿其權重其情戚原有宗社之
　責者故大過則諫不聴則易位葢以宗社為重君為
　輕故行權異姓之卿其位尊其情疎原是以義合者
　故有過便諫不聴便去葢以道為重位為輕故守經

四書脉曰既謂之卿須有格心工夫格心不得又

　須有斡旋調護工夫心力盡竭無可奈何方盡反覆
　之義到此不聴田地天命已離人心已散我雖不易
　天下人人起而易之矣易之不但全我國亦全我君
　也天命人心到此非卿一人所能為者去則尚有冀
　君悟而圖復之意非漠然不相闗也　或引父子不
　責善之例謂必大過方諫者謬且父子不責善亦非
　止諫大過之謂也　管東溟曰王勃然變乎色而孟
　子慰之曰王勿異也此可以驗其善養浩氣王色定
　然後請問異姓之卿此可以驗其足用為善
　四書講義困勉録卷三十三
欽定四庫全書
　四書講義困勉録卷三十四
　　　　　　　　　　贈内閣學士陸隴其撰
告子上

性猶𣏌栁也章總㫖　李衷一曰據告子以人性為仁
　義之説何嘗以仁義為不可為也彼其意但謂非人
　性中本有必為之而後成耳　張彦陵曰孟子就他
　為字生出戕賊字來見他説得大有破綻
性猶𣏌栁也節　張彦陵曰性猶𣏌栁二句虚至下二
　句方可見人性本無仁義意且其言性亦即生之謂
　性也不可用降衷秉彛等語　𣏌栁桮棬蒙引亦説
　得未明然大概𣏌栁是一物而桮棬是兩物　吳因
　之曰告子認性為氣認仁義為理認性在有生之前
　認仁義在有生之後是把性與仁義分作兩項看了
　故有以人性為仁義之説
子能順𣏌栁之性節　吳因之曰此段雖未言性善然
　謂之不可戕賊則性善亦隠然在言外矣　孟子闢
　告子不説性如何善者葢孟子性善之論必告子所
　素聞但他欲以自已議論破孟子之説故孟子只闢
　其説之非而性善不待言矣　翼註曰子能二句非
　兩問之辭乃是言此豈能如彼必將如此也是決詞

附四書脉曰子能二句本決辭卻像商量言你還

　是順其性而為之是逆其性而為之其待戕賊必矣
　勿于能上加豈字將上加必字　貢受軒曰告子言
　性原有何仁義如𣏌栁本無桮棬孟子言何不將他
　木做桮棬只縁𣏌栁之性原有桮棬故順其性而成
　之耳若本無桮棬而人為加之是戕賊其性也如牛
　性本耕犬性本守馬性本乗皆因其性而付以此事
　性中原有仁義因其機而擴充之非禍性也　禍仁
　義翼註又載一説曰以仁義為禍性也背註不可從

呉因之曰此篇言性多端然可一言以蔽曰性即

　仁義有善無惡固縁情可驗而聖凡一致者也然性
　本善不可無察識擴充之功故繼之以人心得養失
　養之分齊王一暴十寒之喻究竟于舍生取義之真
　反覆乎宫室妻妾外誘之惑辨析乎養其大體小體
　之孰重孰輕無非歸之實踐履以全其在我而已孟
　子一生學問一生莫大之功全在性善之論葢性既
　善則父可使之慈子可使之孝為君者可使法堯為
　臣者可使法舜然後天地以位人極以立不然則相
　糜相刃弑父弑君無所不至而曰性本惡也奈之何
　哉　又曰告子𣏌栁食色生之謂性諸章是故意設
　為此等議論要與孟子抗衡講中要體㑹此意　又
　曰𣏌栁章只辨得一為字湍水章只辨得一決字葢
　搏擊節正在決字生議論也白之謂白章只辨得一
　生字白馬白人兩章只辨得一義外字
性猶湍水也章總㫖　吳因之曰看告子立論處全要
　模想性無定體意看孟子闢他處全要模想性有定
　體意
性猶湍水也節　按性本定于善則不待決矣其不善
　則必待決也搏激者決之謂也
水信無分於東西節　張彦陵曰孟子以上下字換他
　東西字便明　翼註曰人性之善也四句似疊牀葢
　下二句決上二句之意無有不是決詞不重同意
今夫水節　張彦陵曰此節不是為不善人分疏正見
　人無有不善處水之過顙在山由于搏擊來則水之
　無有不下也明矣為不善而出于使可見天下即有
　為不善之人決無有不善之性
生之謂性章總㫖　沈無回曰生之謂性告子亦未嘗
　不是只是見得統儱了不能柝到人之所以異於禽
　獸者幾希處故孟子以犬牛之性折之便無可解
生之謂性節　孟子以生之理為性則非徒人物之性
　不同也且人物之生先不同矣告子只以生為性則
　人物之生初無異也而人物之性亦不得謂有異矣

既以生為性則便不得復分人物此是一病非二

　病也　蒙引雙峰俱云知覺屬心運動屬身然則凡
　知處皆屬心凡行處皆屬身矣與大學聖經知行之
　分又不同葢亦可互相發也
生之謂性也兩節　翼註曰白之謂白是凡物之白者
　同謂之白則羽雪玉已該在内了孟子恐告子遁詞
　故再問以實之　吳因之曰白羽及白雪白玉各二
　字連珠不必以上白字作稱許看　直解曰告子之
　言是徒泥其色之同而不思其質之異　第二節註
　凡有生者同是一性句即貼本節似不妨蒙引謂此
　處不當照註貼似拘誤録　管登之曰讀告子篇當
　知生之謂性一句此告子論性之宗㫖也𣏌栁之喻
　本于此湍水之喻本於此食色仁内義外之論亦本
　於此未嘗少變其説　玩後面告子曰性無善無不
　善也集註曰此即生之謂性食色性也之意至或曰
　性可以為善可以為不善集註曰此即湍水之説然
　則告子此章雖是發明𣏌栁湍水二章之本㫖然較
　之𣏌栁湍水之説又稍變乎曰不然無善無不善之
　説又在其後變出不必云説生之謂性時即變出(丁巳)
　(十月十六改)
食色性也章總㫖　吳因之曰此章是論仁義不是論
　性　愚意論仁義正所以論性
食色性也節　告子之説雖屢變而生之謂性食色性
　也之説乃其宗㫖未嘗變者也無善無不善之説乃
　其定論終不變者也今乃曰仁内也非外也仁既在
　内則性為有善而食色不可謂性矣曰非也告子所
　謂仁亦即指甘食悦色之類耳故其始以仁義為皆
　外此則乂以仁為在内葢前之所謂仁乃指吾儒所
　謂仁故以為在外此所謂仁乃告子所見為仁故以
　為在内則其前後之㫖固一也朱子謂告子得孟子
　説方畧認仁為在内恐未是集註亦無此意　朱子
　謂告子亦不以仁為性之所有但比義差在内耳亦
　恐未是葢謂之内則是指為性矣　仁者心之徳愛
　之理蒙引謂告子只説得心之愛徳字理字都無了
　固是矣又其所謂愛者亦只是愛食色之愛與夫愛
　親之愛耳若夫仁民愛物統體之愛又不在内矣
　果如告子之説則物則非性而物欲是性矣道心非
　性而人心是性矣　李毅侯曰告子食色謂性即生
　之謂性之意其意謂食色是性何嘗有仁義帶來除
　是仁還在内若義却斷然在外了看來仁内二字亦
　説得不分曉亦未見是但義外之説尤謬故曰何以
　謂仁内而義獨外也以折之舊解仁内四句根食色
　性也來食為我心所甘色為我心所悦故曰仁愛之
　心生於内食之所在宜甘色之所在宜悦故曰事物
　之宜由於外支離難解　按此即朱子畧認仁為在
　内之説(癸夘十一月初八)　因之又曰告子言仁内義外是
　仁縱在内義終不在内也　按此即朱子畧認仁為
　在内之説也不似告子口氣　朱子畧認仁為在内
　亦不以仁為性之所有其説甚是余初不取似不是
　姑識以俟再定(癸夘十一月初七)　四書鏡曰告子意以凡
　出於中心所欲不因外而生者是之謂仁在内凡事
　宜在外而强我以從者是之謂義在外二句不拘食
　色亦不離食色　吳因之曰義本是心之制事之宜
　告子遺却心之制只言事之宜且所謂宜又全據事
　物現成者言更不及處合其宜之意　沈無回曰義
　外亦不専以敬長言即仁中許多條件不從孩提之
　性生來者便屬義
何以謂仁内義外也節　四書脈曰何以謂仁在内而
　義獨在外重闢義外邊　翼註曰我長之且只説以
　彼為長勿露敬字直至長人之長方可露敬字　又
　曰故謂之外也指義言遙承上長長非近接白白也
異於白馬之白也節　吳因之曰通節口氣順逓説下
　而存疑諸書作兩段意可怪　翼註曰白馬之白下
　白字是白色上白字是稱謂餘倣此　吳因之曰白
　馬二句甚輕只起下　張彦陵曰白馬四句不是空
　空闢其以白喻長之非全要借長馬長人别出長之
　在我破他非有長於我之説　白馬四句是闢其以
　白喻長之非以白喻長所以為非者葢白馬白人無
　異而長馬長人則必區别於人與馬之際其權度悉
　由中出便可見義之非外所以以白喻長為非也須
　發得此意透葢闢其以白喻長之非即是闢其外義
　之非也　附吳因之曰不識長馬之長無以異於長
　人之長正與非有長於我對且謂二句正與故謂之
　外對　依蒙引存疑則不識二句已兼與故謂之外
　對　四書鏡曰且謂二句兩乎字須實斷義之非外

且謂長者義乎二句言我不必問義之内外而且

　問子以何者為義知何者之為義則其内外不待辨
　矣與白馬四句畢竟是兩層　問且謂長者二句告
　子何以不答也曰告子意以為義雖長之者而不在
　長者然長之之心原起於外則義仍在外矣且謂二
　句固不必答矣　蓋告子亦是以長之者為義但究
　其實則是認長者為義矣
吾弟則愛之節　告子見孟子以長馬長人之不同證
　義之非外因以長楚長長吾長證義之外　孟子白
　馬四句先説長之之心在内故説長之者為義便見
　義之在内告子長楚長一段乃説長之之心在外則
　雖以長之者為義而義仍在外矣故人謂此章得力
　在長之者一句吾謂此句非得力之處也
耆秦人之炙節　莫中江曰雖借耆炙喻長長其實嗜
　亦從愛來見義若説外則仁亦説得外今既明於仁
　内則亦可以即此明彼矣　翼註曰物字指炙然字
　指嗜之同　章末須繳云義既非外則仁益非外仁
　義非外則性固善而食色不可為性矣
何以謂義内也兩節　吳因之曰行吾敬吾字極重後
　孟季子兩執己見只是要破壞吾字孟子公都子各
　伸其説只是要闡明吾字葢説箇在吾則義内説箇
　在人則義外論義大闗鍵正在此　按重吾字極是
　下文因時制宜之意雖重然亦歸到吾字上葢謂因
　時制宜亦是吾也所謂皆由中出也　呉因之曰公
　都子行吾敬之言雖已得其意然至於不能答畢竟
　是認吾不透　蓋但知敬由於吾而不知因時制宜
　之敬亦由於吾也
鄉人長於伯兄一嵗節　呉因之曰此與下節俱把鄉
　人伯兄並言然辨難激切處都在鄉人一邊據季子
　則以敬在伯兄矣而鄉人之酌乃有以移奪之敬因
　人改易以此見義在外所敬在此二句及敬叔父則
　敬二句俱要相連貫下看不可平　按因之此説得
　是矣又云據孟子則以鄉人先酌特為其在賔位而
　非果得以奪伯兄之敬也敬非徒泛然改易以此見
　義在内此説得不是當改云特為其在賔位故暫移
　伯兄之敬以敬之方是　告子之意是謂敬因人觸
　發而非吾得主張季子之意則謂敬因人轉移而非
　吾得主張畧不同
公都子不能答節　吳因之曰彼將曰在位故也雖指
　弟言却要歸到叔父上見弟若不在尸位叔父之敬
　豈有時易乎子亦曰在位故也雖指鄉人言亦要歸
　到伯兄上見鄉人若不在賔位伯兄之敬豈有時易
　乎庸敬斯須隨時斟酌所敬所長非胸中漫無主張
　而徒因人轉移者也義之在内昭昭矣　翼註曰前
　一在位指弟在尸位後一在位指鄉人在賔客之位

吳因之曰庸敬在兄二句見伯兄之敬未嘗同於

　鄉人鄉人之敬不得以同於伯兄之敬此亦不是葢
　此處所謂因時制宜者只是制其當敬不當敬之宜
　不是制其敬之輕重之宜因之似誤認　又曰時當
　庸敬而庸敬時當暫敬而暫敬皆憑心上裁制故由
　中出　四書鏡曰使中無定主而惟因人轉移則當
　其庸敬也何以不敬鄉人當其酌也何以不先伯兄

附淺説曰因時制宜皆由中出得朱子補此三句

　意方明白當時孟子若先説出季子聞之必無疑矣
　看來庸敬在兄二句終欠分曉折他不倒　按劉上
　玉因此遂謂此節因時二句尚宜渾之此謬也因時
　二句正當在孟子口中明説出蒙引存疑直解皆然
　無可疑也下文季子之言正駁因時制宜之意葢孟
　子之意則謂因時制宜皆由中出季子之意則謂既
　説因時制宜便非由中出矣總是一句話而兩邊所
　認不同　兩邊所認既不同葢雖再説千百句亦終
　不明白此固難以吾説争之也故公都子只得因其
　所明以通之上章孟子之屈告子者亦如此也　孟
　子看制宜二字重季子看因時二字重
季子聞之曰節　徐玄扈曰長楚之説就同者言外則
　孟子亦以耆之同者言内鄉人伯兄之説就異者言
　外則公都子亦以飲之異者言内
性無善無不善也章總㫖　李衷一曰通章只情性才
　三字惻隠四端是情仁義禮智是性情之能運夫性
　曰思曰求是才詩之則字彛字徳字是性好是情能
　好是懿徳是才孔潁達曰性情才三者合而言之則
　一物也分而言之則有三名　張彦陵曰引詩處提
　出一天字即天命之謂性之説併性善源頭指出
性無善無不善也三節　翼註曰三説一言性之渾淪
　一言性之無定一言性之有定　吳淯世詠思評韓
　文公原性曰三品之説即孔子上智下愚性近習逺
　之説上智是上品下愚是下品性近習逺是中品又
　即兼告子内有性善有性不善可以為善可以為不
　善之説性善是上品性不善是下品可以為善可以
　為不善是中品不託其説於或人而溯其源於孔子
　是善占地步處
今曰性善節　家訓曰公都子見性未透雖聞孟子性
　善之説而不能無搖惑於衆論故即意三説之非而
　不敢必其非即信孟子之是而未能領其是能無辨
　乎非冀衆論有是處而反疑孟子也講今曰性善二
　句全要斟酌　王陽明曰性無定體論性亦然有自
　本體上説者有自發用上説者有自源頭上説者有
　自流弊處説者其實皆是性性之本體原是無善無
　不善的其發用原是可以為善可以為不善的其流
　弊原是一定善一定惡的只因諸儒各執所見如羣
　盲之模象或得其首或得其尾或得其背或得其牙
　決裂全體不能㑹通不若孟子從源頭上説為無弊
　耳　潛室陳氏謂孟子性善是從源頭上説者是謂
　從性之本然處説耳非如陽明之説也　按管登之
　又謂孔子以相近言性是從人生而静時説孟子以
　繼善言性則從人生而静以上説也此即陽明之説
　非孟子本㫖也觀雙峰云人未生以前不喚做性可
　見
乃若其情節　乃若二字要見孟子一段確有證據光
　景不是勉强等一證(丁巳十一月)　其情其字集註蒙引
　存疑淺説皆指人言樂天齋翼註謂指性言恐不是

湖南講曰性原是無聲臭的隨人體認故有紛紛

　三説文武興幽厲興堯為君瞽瞍為父都紛紛有箇
　證據而孟子獨言性善把甚麽來作證佐専就情上
　見得情乃人人皆有箇箇不無發乎性而未離乎性
　於此認性最為切近　湖南講問赤子墮地思乳置
　之不安則啼豈不是帶來貪嗔種子如何説得性善
　且以情善明性善則惻隠四様固為情善甘食悦色
　獨非情乎亦可説得善否曰赤子求乳求安道理何
　嘗不該如人饑自然要食世法中原重室家之好唯
　嗟來之食鑚穴之從方是不該得的怎麽見甘食悦
　色的情不可謂善
若夫為不善節　張彦陵曰上以情善證性之善此以
　才善證性之善　四書鏡曰天之生人與之心而統
　是性情則必與之以是才而能盡是性能達是情也

才與材之别大全朱子説不甚分明大抵謂以義

　理而兼形體説者是才其専就形體説者是材　孟
　子所謂才畢竟是氣是理曰才畢竟是氣但専指其
　自理而發者故集註曰孟子専指其發於性者言之
　存疑亦曰孟子言才自理言也愚意此所謂才即是
　浩然之氣但才則兼知行在内耳又志亦在其内
　雙峰以良能來解才字蒙引謂其最切是矣然愚意
　更欲兼良知説
惻隠之心節　附存疑曰惻隠之心人皆有之四句是
　解乃若其情則可以為善惻隠之心仁也至我固有
　之也是解乃所謂善弗思耳矣至不能盡其才是解
　若夫為不善非才之罪　按存疑段落與新安陳氏
　同與淺説達説大同小異淺説達説得之　吳因之
　曰仁義禮智非外鑠我三句與不能盡其才緊相接
　應葢謂之曰我固有者見我要仁便能仁我要義便
　能義我要禮智便能禮智此處正是箇才善的意思
　若先説固有後方補出才善便非本㫖　四書脈曰
　仁義禮智三句還帶下説以起弗思句　樂天齋翼
　註曰爍字要體自外至内意言四者雖因情始見非
　縁情後有非如火之銷金自外而入也二句一反一
　正　四書脈曰得謂得其惻隠等之善　翼註曰或
　相倍蓰句主舍則失之去求則得之者之逺言下句
　方接得　吳因之曰我有才無奈不肯求盡其才二
　句道盡下半節大㫖
天生蒸民節　張彦陵曰情才性前已發明此節只重
　引孔子贊的詩詞揭出一箇真證佐　又曰蒸民便
　是聖凡無兩様　樂天齋翼註曰物以形言則以形
　中之理言因情驗性之意當我在末　吳因之曰謂
　之好者就其行於惻隠羞惡恭敬是非之中油然順
　適畧無勉强真有歡欣暢洽之意故曰好全在此處
　想得好字真切若泛以孚契等語貼之便是失㫖矣

總註省察矯揉大全分貼知行殊不是　附蒙引

　曰是民所秉執之常性也故人之情無不好此懿徳
　者不可因上句性字下句情字遂謂是性善而情亦
　善者看上句是人所秉執之常性也乃指有耳目則
　有聰明之徳有父子則有慈孝之心似亦為情矣上
　文則字即是　按蒙引此條背註不可從大全淺説
　逹説俱不如此説看來此處所謂聰明之徳慈孝之
　心似俱當於性上説諸儒論性不同非是於善惡上
　不明乃性字安頓不着
富嵗子弟多賴章總㫖　翼註曰首節非天之降才爾
　殊也一句是主下靣同類同嗜同聴同美同然皆自
　非殊字生出首節是綱次二節即物類之同以見人
　類之同後五節即小體之同以見大體之同通章以
　心字作主　按此與蒙引存疑同因之謂聖人與我
　同類句是一章大綱領不當以降才爾殊為一章綱
　領謬矣
富嵗子弟多賴節　張彦陵曰借富嵗凶嵗以形容習
　染之移人亦容有不善者非専就豐凶論性也　翼
　註曰多暴處且勿説出衣食不足留在陷溺其心内
　用看來通出一節多賴處亦不可發透只以賴字作
　善字説過如人暴横者謂之無賴或云無藉即此賴
　字意　多暴即是非僻之心生不必説到事為而後
　為暴也此處文勢與苟無恒心放僻邪侈畧異存疑
　殊混　若陷溺其心與非僻之心生則仍是兩層也

蒙引謂不曰降性降情而獨曰才者就所為上為

　切依此則才専就發處見依前章四書鏡之説則才
　兼就性情上説兼説為是但此章大㫖則在發處説
　耳　徐儆弦曰飢寒疾苦之迫其身其為陷溺也淺
　紛華靡麗之蕩其心其為陷溺也深此又不可以多
　賴多暴律之也
今夫麰麥節　四書脈曰人都以地同時同熟同謂足
　明降才之同余謂不然須知麰麥美種原含生意其
　種之美同故得地得時則其生其熟自同人性皆善
　苟無所陷溺其心而培其生機則人人皆可為聖即
　麰麥之熟有不同必有不齊處人之逺於聖必是陷
　溺其心而操存之功與聖異也　翼註曰麰麥節常
　説云其地同性之所宜同也時又同性之所育同也
　日至皆熟性之所成同也丘月林云只重皆熟句不
　必作三同甚是　按此與四書脈同但此云只重皆
　熟句不若脈兼重其生其熟更完也蒙引存疑淺説
　大約皆主三同之説不是　附蒙引曰今夫麰麥播
　種而耰之其地同樹之時又同浡然而生至於日至
　之時皆熟矣何嘗有不同雖其間不能無多寡之不
　同則以地有肥磽雨露之養人事之不齊也在麰麥
　豈有不同哉總見同類相似之意不必依新安陳氏
　以此譬降才同而養其心與陷溺其心有不同也觀
　下文接云故凡同類者舉相似也可見葢所謂養其
　心與陷溺其心之不同意皆在言外通一章看可見
　葢聖人與我同類而人心皆同然乎理義如此然則
　其所以不同者非以陷溺其心乎　按蒙引此條甚
　拘只依新安陳氏為是四書脉亦本新安也　湖南
　講曰麰麥播種時地俱同則其生熟亦同　地有肥
　磽三句三平看每句内皆有不齊意然不必以第三
　句不齊二字總承也大全蒙引存疑淺説翼註説約
　等書皆無明訓愚看來當如此　張彦陵曰究竟説
　不同處正要發明他同處
故凡同類者節　翼註曰同類以形言相似以性言聖
　人與我同是人類就形説而含性意　張彦陵曰愚
　按吾人不肯合下承當只此疑根作阻孟子曰何獨
　至於人而疑之喝出本來面目何處更著聖凡二相
附四書脉曰聖人與我同類只説同一人類而性

　無不同意尚含蓄未露　按依集註蒙引存疑淺説
　即露出亦不妨但只宜輕發耳
故龍子曰節　樂天齋翼註曰故龍子故字承聖人與
　我同類來
口之於味四節　四書脉謂子都即鄭大夫公孫閼
　樂天齋翼註曰故曰六句乃孟子收上文語㸃醒同
　字以起心之同然意先字對陷溺之後言非是聖人
　先得此理義而人後得之也降才原無先後也故理
　義故字緊頂上來非重悦之深只重悦之同上此二
　句皆要見得自有而自悦之非悦在外者　四書脉
　曰先得句要剔一先字衆人陷溺須觸此理纔見其然
　便屬後得聖人不為物溺未觸以先原無不然即先
　得也講内要㸃説聖人只先得非獨得醒出聖凡同
　然意不重聖人先得上故理義故字頂此句説唯人
　之心與聖人同故其悦乎理義者亦同　吳因之曰
　末節理義二字要説得重見禮義是天地間至純不
　雜至粹無疵的人心所同然就是這箇物件要在此
　處隠隠藏得箇性善的意思乃佳　徐巖泉曰心遇
　理義自然悦不待使心到理義上(此即指惻隠羞惡之類)口遇
　芻豢自然悦不待使心到芻豢上天機之妙不待安
　排　張彦陵曰按芻豢句昔解只説是例其同時解
　乃並説是例其悦之妙要之唯其妙於自然斯見其
　為同然若悦處有所勉强有所假借便有然有不然
　又安所得同　如此看則同然意當在言外補出矣
　亦未是愚意此二句當重兩我字葢理義悦心在聖
　人固如此也而在我心亦如此是即所謂同然也不
　必在言外見同然意　吳因之曰章内相似字面及
　諸同字俱是大闗鍵處然此章専為性善而發乃不
　徒言性善而必深著其同者葢人至聖而極聖且與
　我不異是人性之皆善也明矣　又曰此章全重心
　言心正所以言性也心性原不是兩箇故曰盡其心
　者知其性　又曰以心明性以心之同然理義明性
　善此孟子論性最精切處　按以心之同然理義明
　性善即與上章以情徵性同
牛山之木嘗美矣章總㫖　樂天齋翼註曰通章即山
　木以著人心失養之害而申言其係於養末引言人
　心之難養以見其當養也
牛山之木嘗美矣節　梁無知曰以其郊於大國句最
　宜著眼正斧斤牛羊所自來也老子曰不見可欲使
　心不亂亦避大國之意也　聖賢學問又不必専以
　避為事　看來未伐而保之已伐而復之兩層意亦
　俱重何必専重下一層　樂天齋翼註曰潤即潤其
　所息也
雖存乎人者節　張彦陵曰雖存乎人者雖字照下違
　禽獸不逺看非承上山木來不直曰有仁義而曰豈
　無仁義是就放失後追論未失之前如此　依此則
　人字就不好人説矣此本吳因之與蒙引又不同與
　存疑亦不同　附蒙引曰雖存乎人者二句承上文
　言山之必有材此在山者然也雖然在人者亦豈無
　仁義之心哉　附翼註曰其日夜之所息與上節不
　同此只重夜字　按淺説亦與翼註同俱不是日夜
　二字只平説葢此句内不必遽重在夜也　劉上玉
　曰其日夜句大全諸子及諸講俱説夜氣清足以生
　息尚未妥氣字在下句此句不當説本註自明　按
　其日夜句亦有氣在内但不専主於氣耳　翼註曰
　好惡與人相近好在仁義惡在不仁不義也　又曰
　仁義是性好惡是情能好惡是才　徐自溟曰與人
　相近是自覺非人見　鄭豁渠曰人所謂本來人也

四書脉曰夜氣即是才　李衷一曰聖人無夜氣

　以其常清常明也衆人良心放失日間好惡必是拂
　人之性直至夜來睡寐之時前念已往後念未興積
　至平旦睡寐初醒尚有一㸃靈明透露出來直是人
　元來的心忽自障翳自現出　李見羅曰孟子論良
　心多於卒然有感之際驗之如入井之見而惻隠生
　嘑蹴之與而羞惡生皆天機之自然驟感驟應不容
　强為者也然必乍見嘑蹴而後有是心則非乍見嘑
　蹴之時冺矣故特提夜氣二字以驗人心之真　湖
　南講曰從來論學問者率多指心今論到氣似反説
　麤了不知心惟有養的方心能作主心不曽有養的
　反聴憑著氣葢心乗乎氣氣清則心與之俱清氣昏
　則心與之俱昬　浩然之氣是通一身之氣夜氣是
　此心精英之氣大全雲峰胡氏東陽許氏俱牽浩氣
　來説恐未是　右愚初見如此然看來夜氣亦似通
　一身之氣言即依雲峰東陽説自妙也　張彦陵曰
　初學須在平常心中認識出本心來做主腦此最是
　初入門一段要緊路徑本心雖汨沒其實有不容冺
　滅處常因時發見學者但要識取耳平旦好惡孩提
　愛敬乍見惻隠生死欲惡皆孟子教人識本心處若
　不當面錯過時時應有入路　孟子言性之善則驗
　之情言情之善則驗之乍見之孺子平旦之好惡孩
　提之知能妙妙　梏之反覆不可謂夜之所息而旦
　晝梏之旦晝所息夜又梏之也須如淺説云昨夜所
　息而今日梏之今夜所息而明日梏之蒙引存疑亦
　甚明　朱子曰夜氣不足以存不足以存此心耳非
　謂存夜氣也若存得這箇心則氣自清　吳因之日夜
　氣不足以存正與日夜之所息一句相反存字要説
　得細葢當良心放失之後猶有日夜所息是良心既
　絶而復續既往而復來有既亡而復存意故云存至
　於梏之反覆則併夜間亦無所生息直是絶不復續
　往不復來亡不復存矣故曰不足以存就其無所生
　息處便是不足以存非兩層　按因之説甚明但謂
　夜氣不足以存與日夜之所息一句相反稍欠完備
　一字當改作三字　張彦陵曰違禽獸不逺對與人
　相近看蓋禽獸有知無良人無良心其所存者亦只
　是知覺運動故與禽獸不逺　觀此乃知孟子動輙
　以禽獸比人不是罵人乃實理如此
故苟得其養節　翼註曰養字兼未失而保之既失而
　復之物字所包者廣山木人心在内只虚虚渾説為
　妙　四書脈曰長不在維持之乆消不待漸摩之乆
　只一念自為轉移耳
操則存節　翼註曰上四句懸空説末句方可露心字

四書鏡曰道心人心相為消長　蒙訓曰孔子當

　日只是狀人之心是箇極員活的物事尚未言及操
　心不舍之法　四書脉曰末節不重形容心之神重
　在欲人存養意　張彦陵曰操舍只以理欲言此心
　在天理上便是存此心在人欲上便是亡存亡便是
　出入葢天理是心之窟宅所謂神明之舍也出入云
　者出入於神明之舍耳　王陽明曰若論本體原是
　無出無入的　此即范淳夫女心豈有出入之説程
　子雖取之然未嘗以為孟子本文正解也陽明則便
　以為孟子正解矣謬甚葢此節不是論心之本體也
　觀大全朱子說自明　王陽明云出入無時二句學
　者要知得心之本體原是如此不可便謂出為亡入
　為存云云此説從程子心本無出入句生來説非不
　精但常人之心豈能日應萬事而原無出入須是操
　存得手的方有此境界耳亦與孟子引來警戒凡人
　意不合故斷以朱説為長又考大全中有一條云問
　范淳夫女云云觀此條則朱子非不知此説但此處
　論心不當如是精言故不用耳　又曰居業録云孟
　子求放心操則存者只是約束收斂不放縱使内有
　主而已與禪家常看管一箇心光光明明如一物在
　此者相似而實不同收斂有主則心體昭然遇事時
　鑒察必精若守著一箇光明的心則人倫世事都不
　管　湖南講曰前邊説氣謂何又説操心可見養氣
　時仍在那裏提攝此心人能操存得心則氣自隨他
　轉　大全朱子謂不能操而存之則其出而逐物於
　外與其偶存於内者皆荒忽無常似將出入無時二
　句専承舍則亡矣恐未是所謂偶存於内者即日夜
　之所息平旦之氣也亦屬操存邊矣　宋潛溪曰唐
　虞言惟微惟危孔子言無時無鄉孟子言物長物消
　此勘破千古人心之機唐虞言精一孔孟言存養此
　指示千古心學之要
無或乎王之不智也章總㫖　呉因之曰此章承上文
　心字來大都亦是論心見専一之心不可無而鴻鵠
　之心不可有意　此章兩節譬喻新安陳氏則以兩
　意分析而意不相貫淺説亦以兩意分析而中用一
　過文云然君子進見之時少者由齊王聴信之不専
　也蒙引存疑翼註説約因之睡菴則俱云二節是一
　意三説不同作一意看者是　翼註曰舊説末節是
　推原小人所以得雜進者由王聴信之不専也看來
　吾見亦罕矣即是王不専心了豈待下節推出然只
　云譬了又譬亦不見滋味要看小數也句與為是其
　智弗若與句方知此節意味葢治國大事或猶諉於
　天資之不逮今奕即小數縱使天資不濟豈不能理
　㑹得這些小事今乃有精有不精則其由不専心甚
　明而王之不智信由於見之罕寒之至無可惑者矣
　下節決上節之意　按翼註與蒙引存疑同與新安
　陳氏及淺説俱不同
無或乎王之不智也節　吳因之曰人心虚靈莫不有
　智唯王不智宜若可怪然據王所為自有所以壅塞
　蔽錮之者何怪其然故曰無或乎王之不智大率此
　章雖自議論實隂寓諷諭微㫖正欲齊王親賢逺佞
　以歸於智故首句就有竦動激發之意
雖有天下易生之物也節　四書脉曰吾見亦罕矣全
　重歸咎王疎君子而親小人　張彦陵曰吾見亦罕
　矣已不勝寒之者之深矣况又有鴻鵠之馳乎是併
　進見之頃亦寒之時而非暴之時也王之不智又何
　怪焉　此説是主新安陳氏之説　翼註曰有萌生
　於一暴終無如何生於十寒　附四書脉曰有萌不
　必説孟子見王時乃有萌此説齊王本心靈根不死
　有觸即生即放失之後而萌蘖自生
今夫奕之為數節　張彦陵曰即王心亦有萌處便見
　非智之不若人　四書脉曰末節重學奕不重誨奕
　上　又曰専心者心専於奕而不他也致志者求至
　奕秋而後已
魚我所欲也章總㫖　四書脉曰此章以本心二字為
　主上六節言人有本心末二節傷人失本心舍生取
　義乃人之本心本心不昧則此身且非我有何况身
　外物乎勘得生死富貴闗破便為勿喪之資　翼註
　曰通章以義字作主末句本心謂羞惡之心即是義
　之端也　吳因之曰此論秉彛義理處必因生死推
　出者葢生死人所極重且敵義理不過則良心人所
　固有益彰彰矣欲惡有甚於生死是他合下生來便
　有此秉彛之心欲義則甚於生惡不義則甚於死正
　所謂心之同然者理也義也葢指本然欲惡説故後
　曰本心
魚我所欲也節　四書鏡曰首節四箇所欲且勿露熊
　掌尤美義尤重意此意還在下文　所謂二者不可
　得兼固不止謂簟食豆羮得生失死之際然簞食豆
　羮得生失死之際亦在其内新安陳氏以為是説托
　孤寄命之大節時事拘矣　樂天齋翼註曰生與義
　為何不得兼就遇變難處言欲全生則害義欲全義
　則捐生如何兼得既不可兼則有舍取吾度人心自
　然之願欲必舍生而取義　張彦陵曰舍生取義不
　是勉人之詞葢人心自然如此所謂本然之良心也

四書脉曰舍生非必死　樂天齋翼註曰舍生取

　義所包甚廣不専在君父之難上説觀一簞節可見

翼註曰舍生則必死矣故下兼死

生亦我所欲節　洪覺山曰所欲有甚於生所惡有甚
　於死孟子亦不得已指出良心與人使人知所自擇
　若是聖人處生處死直是見義無比擬　張彦陵曰
　兩甚字雖指義不義説本文却不道破　即明㸃義
　字亦何妨淺説亦明㸃義字　樂天齋翼註曰首二
　節重一義字註云秉彛之良心是也良心即末節本
　心也
如使人之所欲兩節　如使節是反言以見良心之必
　有不是反言以見良心之不可無玩慶源輔氏説亦
　可見　翼註曰第三四節不過即次節之義而反覆
　言之
是故所欲有甚於生者節　張彦陵曰是故二字結上
　起下重人皆有之句然賢者能勿喪耳亦非帶言惟
　賢者但能勿喪見彼不能勿喪者非本無也
一簞食節　徐儆弦曰人之舍生取義必有一個真心
　激發處方能抛得身子所以拈出嘑蹴二字作話頭
　然賢者之激發其心處與衆人不同若衆人則不至
　嘑爾蹴爾其真心亦不能即發見也　沈無回曰不
　受嘑蹴之心如電光忽過景不及搏稍落第二念則
　心擾萬慮而未必不受矣此不受的人與下受無禮
　義之萬鍾的人作一等人看　孟子亦就陷溺的人
　説若賢者則時時是禮義豈待嘑蹴之時方見得
　樂天齋翼註曰不受不屑之心不可指定行人乞
　人説只是雖行乞且激於義而不苟受况非行乞者
　乎
萬鍾則不辨禮義而受之節　盧未人曰萬鍾對簞豆
　看輕重不同何加對生死看緩急不同物重則不當
　輕受事緩則不必苟受乃禮義不辨而受之此必有
　所為矣　張彦陵曰生死主於決斷故單言義辭受
　主於遜讓故兼言禮　翼註曰於我何加言得失無
　係於生死不作性分之上不容一物看　翼註曰妻
　妾之奉還是奉養妻妾難説以萬鍾去娶妻　成玉
　弦曰所識窮乏者得我亦是好念頭但為此而不辨
　禮義則是狥名而喪實故與宫室妻妾作一例看
　末句與字作斷詞看不必作疑詞淺説得之
鄉為身死而不受節　鄉為身死作一讀不必如東陽
　許氏之説　四書脉曰鄉為今為只就一人看　又
　曰失其本心言非無欲惡之本心乃是失其本心也

按告子上篇自魚我所欲以上皆是言仁義為人

　所固有而人自失之自仁人心也章以下皆是言仁
　義之切於人而人不可不求
仁人心也章總㫖　翼註曰此章以心字作主前兼言
　仁義仁固人心義亦根心故後但言求放心而義自
　在其中　四書脉曰此章専是教人求放心分言之
　有仁義合言之是一箇心　附吳因之曰仁人心也
　節是學問之道在求放心的根子要看得相闗這道
　莫大於仁義而心便是仁心之運用而為路便是義
　心之闗係甚重而决不可放如此故學問之道在求
　放心而已前二節先把心字説得重末節説箇求放
　心方始得力　按朱子明謂不是把仁來形容人心
　若如因之説則是把仁來形容人心矣大謬大謬
仁人心也節　翼註曰首節兩人字最見仁義切於人
　身意葛屺瞻曰仁為善之長并禮義知信俱可該得
　又抽出義來云人路如夫子云復禮為仁便將禮為
　仁用孟子平日論事俱以仁義並言便將義為仁用
　如陽明致良知又重在知可見箇箇字俱可提得
　註仁則其生之性此以心之徳言大全朱子謂生之
　性便是愛之理者葢謂愛之理亦是生之性耳非正
　解本文也　樂天齋翼註曰義人路將此惻隠之心
　行而宜之何等坦平豈不是路外此皆荆棘坑塹非
　人著足之地矣
舍其路而弗由兩節　二句只平説為是與首節一例

須知舍其路句亦有知字在内又須知此數知字

　猶淺只如大學知所先後之知　張彦陵曰放心加
　一不知求三字便見人心放逸都從昏昧不覺來看
　來這一知字便是求放心的機括　此節大全朱氏
　公遷説殊不妥葢所謂輕與惰者皆當兼自暴自棄
　皆是不肯居仁由義皆是不能求放心公遷分配得
　不是
學問之道無他節　翼註曰此放字是無形之放葢天
　理是心之本體離了本體便是放猶俗云走作了也
　放不是放在身外求亦不是向外尋求迷則千里覺
　則見在　方孟旋曰放非専馳鶩之謂求非専操存
　之謂若不識本來面目求即是放若識得時寧獨操
　存是收即放下亦是收　湯霍林曰求放心之功有
　三未放而守之此存養之學問將放而防之此慎獨
　之學問既放而挽之此善反之學問如此方説得工
　夫全　大慧師曰要須内不放出外不放入内不放
　出則是内心無喘外不放入即是外息諸縁　鶴林
　玉露曰孟子言求放心而康節邵子曰心要能放二
　者天淵懸絶葢放心者自放也心放者吾能放也(大全)
　(朱子亦有此意)衆人之心易放聖賢之心能放易放者流蕩
　能放者開闢流蕩者失其本心開闢者全其本心
　翼註曰放字病痛有粗細極言之一念少差即謂之
　放終食不違乃深於求兼静存動察言　按翼註最
　是朱氏公遷謂操存是存養求放心是省察誤矣
　或謂求放心愈求則愈昏亂如何朱子曰即求者便
　是你心也知求則心在矣此心不待尋求即覺其失
　處即心何更求為孟子説求放心求字是遲了　聖
　賢功夫原有當下即了的有終身做不了的朱子固
　未嘗偏執也専以此為朱子晚年定論亦誤矣　附
　淺説曰學問之道對學問之事説道要也學問之道
　是中庸尊徳性工夫學問之事是中庸道問學工夫

按勉齋已謂學問之道固非一端矣淺説殊穿鑿

　大註特將事字代道字耳非以事字與道字對説也

朱子小註謂放心不收則何者為學問思辨存疑

　謂此説不是是矣存疑又謂大註能求放心則氣質
　清明云云亦是小註意思則誤大註之意蒙引解得
　好　蒙引及朱氏公遷俱云學問兼知行與中庸道
　問學同固是但須知此學問不但兼知行并兼存心
　是又與道問學小異也　此章總要見仁義切於人
　之意末節亦是此意葢學問之道所以求仁義也然
　謂之求仁義則猶未見其切於人也謂之求放心則
　其切於人明矣故不曰求其仁義而已矣而曰求其
　放心而已矣口氣若曰仁義在人本不待學問而自
　有也自人之失其仁義也而學問於是急矣而人往
　往怠於學問也亦思學問何為者乎葢仁義者人之
　心而學問所以求此心也急乎不急乎　此章學問
　二字乃實指好的學問非泛説也學問兼尊徳性道
　問學在内求放心猶云脩徳凝道學問之道無他求
　其放心而已矣猶云尊徳性而道問學者非為他欲
　以脩徳凝道而已此集註之本意朱子之定説而蒙
　引存疑所主也今斷從之有以學問為道問學求放
　心為尊徳性謂先求放心而後可以學問者此朱子
　未定之論也又有以學問為道問學求放心為尊徳
　性而謂學問亦所以求放心者此亦依傍朱子未定
　之論而為之者也又有以學問二字虚説謂求放心
　便是學問而以尊徳性為求放心抹去道問學一邊
　者此象山陽明之説也若淺説則又以學問之道對
　學問之事説此誤看集註之意也若吳因之則又云
　義與仁並重均之不可失却究竟只一求放心便都
　完事了故曰學問之道無他求其放心而已矣此尤
　為穿鑿也凡此五説俱不可從　凡聖賢説存心有
　與窮理養性對説者有包窮理養性説者此章與前
　後諸章説存心俱是包窮理養性説
今有無名之指節　姚承菴曰人心本信於萬物之上
　今却屈於物欲而不能信故借指之屈信為喻　陳
　伯玉曰屈而不伸處不可説指之通害若通害又何
　以云不若人哉　直解曰於身非有疾痛之苦於事
　未為舉動之害　張彦陵曰心之若人只提醒方寸
　之間便是故以不逺秦楚之路影説
指不若人節　吳因之曰指不若人節勿用平實講須
　體㑹竦動人心意言指甚輕心甚重明明白白他究
　竟不曉得倒置舛錯非誠所謂不知類而為天下之
　至愚極暗者哉凡看孟子儆省天下處須放得虚活
　乃妙　葛屺瞻門人鄭萬齡問伸無名指養桐梓兼
　愛寸膚數章都是論心的其中議論多端請各分别
　箇實際答曰孟子的言每於一義生出許多指㸃若
　必逐處討箇實際恐沒有這許多説話
拱把之桐梓章　張彦陵曰愚按此章喚醒人處全在
　一箇愛字葢人雖至愚未有不以身為愛者然往往
　置身於物欲攻取之塲雖曰愛之其實害之矣孟子
　從愛字剔出一養字又從養字剔出兩所以字正見
　養乃所以成其愛也既昧其所以養矣又何以成其
　為愛也哉人若思量到此决不肯甘置其身於物欲
　故又以弗思二字指㸃他　吳因之曰所以二字是
　一節精神　樂天齋翼註曰此章是孟子惕人不知
　養身者前以心照指言重在信上此以身照桐梓言
　重在生上　姚承菴曰養桐梓者滋培灌溉必在根
　上用功心者人之根也所以養身之處也下章無以小
　害大從其大體是所以養也　程子曰古人有聲音
　以養其耳(以合理之聲色言)采色以養其目舞蹈以養血脉
　威儀以養四體今之人只有禮義以養其心又不知
　求甚而血肉之軀且不知養有多欲以戕之者良可
　哀也　直解曰内不知以理義養其心外不知以中
　和養其氣致使良知萌蘖伐於物欲之斧斤夜氣幾
　希梏於旦晝之攻取豈愛身不若云云　按此説養
　身兼内外説本新安陳氏而蒙引則云身以心為主
　似不同葢分言之則心與氣為二合言之則總謂之
　心未嘗相悖也　依南軒張氏則養之者有欲其進
　益之意蒙引又一説則謂人苟欲生之只是養令生
　活未及兾其長進之意看來生字包得長進之意葢
　至於進益而生之量始全也　直解又云所謂養身
　者必寡慾以養心集義以養氣此即孟子所謂持志
　養氣孔子所謂主忠信徙義也　吳因之曰世俗之
　養者養其生而有盡之身也所以養者養其生而不
　死之身也　按養身即是養心不必到所以二字方
　見得是養心所以二字乃是養心之工夫耳　家訓
　曰弗思甚句與不知類句同意俱是提醒人意非徒
　慨之也　翼註曰思字勿深發葢身與桐梓輕重甚
　明只是人不曽想到耳　吳因之曰所謂思若只向
　養處摸索也不濟事須先從身上要看破葢人皆知
　血肉之軀之為身而不知此雖不可謂之非身又不
　可即謂之身也乃人之真身必有在焉能思身之所
　以為真然後能思養之所以為養若論其極則豈惟
　小害大賤害貴為弗思彼老之長生猶為溺於養也
　釋之無生適以叛於養也溺於養者私其身不知此
　身原非我所得私也叛於養者贅疣其身不知大冶
　原未嘗以我為贅疣也則亦未講於慎思而已矣
人之於身也章總㫖　吳因之曰通章重所以考其善
　不善三句下只發明此意耳大人小人比對正見所
　養之善否而已當自審後獨就養不善一邊以垂鑒
　戒葢申説養小之為小人而益見當審輕重於己也

樂天齋翼註曰首二節言養之善否决於己下深

　戒不善養者而益以見其當自審也
人之於身也節　張彦陵曰人之於身也五句概論人
　情　翼註曰身字渾融説勿露大體小體愛以心言
　養以事言　樂天齋翼註曰所以考其善不善者豈
　必外身而他求哉己身之中輕重自别只就自己身
　上反看一看則輕重審而善不善昭然於己取之是
　示以稽考不眩的方法非謂近取而有餘也　葢此
　是明其考之之法不是明其考之之易也　直解曰
　於自己身上反而求之審其何者為重而在所當急
　何者為輕而在所當緩養其所當重則善養其所當
　輕則為不善善與不善特近取於吾身而自得其理
　耳使非反之於己而審其輕重之倫有不失其養之
　宜者哉
體有貴賤節　呉因之曰過第二節當云何以見人當
　取之於己以考其善不善耶　又曰體有貴賤二句
　見體原有不同不是可概養的言體之在人非曰皆
　貴而可養也葢有貴而亦有賤矣非曰皆大而可養
　也葢有大而亦有小矣　張彦陵曰貴賤大小註雖
　以口腹心志言看來還是虚虚説分稱獨尊為貴聴
　其役使為賤權無不統為大各分一官為小無以小
　二句見當審其輕重養其小二句正見其養之善不
　善處　樂天齋翼註曰於為小人見養之不善於為
　大人見養之善
今有埸師兩節　張彦陵曰賤埸師曰狼疾人都著則
　為二字見養小者為小人由己不能考其善不善耳

又曰一指肩背乃就小體中又分大小以喻不是

　實語
飲食之人節　徐儆弦曰飲食不必言躭口腹之欲而
　害心志之大只是不去照管自家本性理㑹自家身
　子雖生於天地之間亦只養得一箇口腹而已此所
　以為飲食之人也莊子云風波之民孟子云飲食之
　人一而已矣
飲食之人無有失也節　樂天齋翼註曰末節設言若
　使養小而不失大則小體亦重何以養而取賤耶不
　但為尺寸之膚只是言所係亦重是决言養小者之
　必失大耳　張覲文曰此非放寛飲食之人正喫緊
　喚醒飲食之人耳(文評)　末節依註是反言以决養小
　者之必有失四書脉誤附下　附四書脉曰無有失
　是就飲食之人撥轉他語若苟無害大害貴之失則
　人心一轉便是道心口腹之養即養心志豈僅僅為
　尺寸之膚哉則字緊承無有失説非軀命所闗之謂

此未嘗不是但以此解口腹句則謬矣口腹句只

　照註中軀命所闗説　直解曰善養心志者只在辨
　禮義而已能辨禮義則是嘑蹴不受至於萬鍾不取
　皆確然有一定之見而生死不能移利害不能易矣
鈞是人也章總㫖　張彦陵曰愚按此章綱領在從其
　大體為大人一語而先立乎大四字是工夫下手處
　思之一字則又指出箇機竅正要人從形氣中認出
　主宰來則能參能贊的人即此能視能聴的人莫大
　品格其主張端的在自己心上　吳因之曰思之一
　字是此章大闗鍵又曰細玩此章便是非禮勿視聴
　道理
鈞是人也節　翼註曰前云鈞是人也宜其成就同也
　後云鈞是人也宜其趨向同也意各有别為大人為
　小人為字作謂字看不著力　四書鏡曰大體小體
　且空講慢露出心與耳目為是　四書家訓曰從與
　養不同養以用功言從打養來以成功言
鈞是人也或從其大體節　吳因之曰從其大體只在
　小者不能奪上但非先立其大則亦不能故特推明
　而言之　又曰耳目之官節耳目一些主張也沒有
　唯心做得主天之所與本有大小如此故人能先立
　乎其大主張耳目便稱大人了思則得不思則不得
　不是言其所闗之大言唯其所主張也正反上蔽於
　物意　樂天齋翼註曰自耳目至不得也二段只就
　耳目與心上閒閒説不著人言不思不是人不肯思
　思不是人用力去思乃是耳目與心小大之本體原
　是如此　陳大士曰從大體而即以為大人從小體
　而即以為小人則大體之當從小體之不當從此不
　待知者而决也然亦有欲從大體不從小體而卒不
　如其願者何也則以不得其從之之術也今夫小體
　之不足恃也明矣所恃者獨在能思之心使棄焉而
　不立立焉而不先俱非所謂從之之術也何也不立
　則我必不能以虚應不先立則我必不能以卒持故
　夫古之君子知言養氣積其不動之學問於恒居之
　時而思患預防定其不驚之精神於涉境之際由是
　可以交物而無所防此從乎大體之方而適於大人
　之路乎　四書脉曰蔽與引不同亦無甚先後葢為
　姦聲亂色所遮蔽便從他去矣　張彦陵曰引之而
　去是引耳使聴引目使視不是引心　陳伯玉曰思
　則得之二句正形容思之靈通所以為大體與操則
　存舍則亡有辨　吳因之曰若作次節文當云耳目
　不思而蔽最易引物而為心之累而心官能思獨操
　得失之權則固可以制耳目者也使於天所與之中
　有所獨主而先立其大焉則所謂小者自不能奪矣

羅整菴困知記云聖人所謂無意無私意耳所謂

　何思何慮以曉夫憧憧往來者書曰思曰睿睿作聖
　非思則作聖何由故大學之教不曰無意惟曰誠意
　中庸之訓不曰無思惟曰慎思此吾儒入道之門窮
　理盡性必由於此彼禪學者惟以頓悟為主必欲掃
　除意見屏絶思慮將四面八方路頭一齊塞住使其
　心更無一線可通牢闗固閉以兾其一旦忽然有省
　終有所見不過靈覺之光景而已　張彦陵曰此天
　之所與我者總承上説要見天方賦予之初原是以
　心為耳目之主耳目不得不從心本一定不易者故
　能先立其大即小者自不能奪只閑閑舉箇見成的
　説　翼註曰立字有植立不仆之意謂之先立須在
　聲色未交之時與方交之始先有主張此亦不是矜
　持把捉只是天理自强不息奪是奪心不但淫聲邪
　色即如目看詩書若心無正解亦是目奪其心推類
　可見　庚戌林麐焻曰心立於耳目不交之地思固
　以却物而見其能先心立於耳目方交之時思又以
　御物而見其能先　此即翼註之意　先立似即中
　庸前定之意不必専就不睹聞與隠微時説也翼註
　説須善看徐自溟説殊有見　徐自溟曰人生終日
　開目便視觸耳便聴又何處去先立若必在静坐時
　先立定此心然後去視去聴决無此理只是將此心
　念念操持時時提醒使能思之體常足為應用之主
　不待物已交之後纔來用此心去思也　崔後渠曰
　先立乎其大者能思之謂也夫耳目有用而無思故
　邪正兼收心則能思以制用故取舍不忒心不思則
　役於物猶耳目也何立之有故外思而言立非告子
　之强制則釋氏之悟空　直解曰立本固可以應事
　而制外亦所以養中故必於淫聲美色禁之使不接
　於耳目庻幾外者不入而内者亦固矣此又内外交
　脩之道　按直解所説即所謂無暴其氣也亦是先
　立乎大之工夫不必在言外見也葢持志養氣皆所
　以從乎大體不持志不養氣則皆所以從乎小體時
　文有云任耳目而忘心而心遂化而為耳目因心以
　及耳目而耳目亦可進而見心正得此意　嘉靖壬
　午福建程講先立乎大云制之於動則難矣必主敬
　於無聲之先慎之於動亦晚矣必存誠於不睹之始
　此亦近直解之説　張彦陵曰到小者不能奪固是
　妙其能思之用亦只是還其無思之體　樂天齋翼
　註曰此謂大人句頂上二句言此所謂從其大體者
　而安得不為大人乎　堪輿二字蒙引一説謂堪者
　天道輿者地道又一説謂堪任也只是謂任載之輿
　指人在地之上而言在地之上則在天之下矣二説
　未知孰是且堪輿二字亦未知出於何書
有天爵者章總㫖　張彦陵曰愚按此章借爵之一字
　以分别天人正欲人轉人爵之慕而為天爵之脩也
　曰惑之甚曰終亦必亡都是㸃醒世人語　馮開之
　曰古之時天人之爵合今之時天人之爵分如此説
　方明　張彦陵曰學術之淳漓事功之真假世運之
　升降皆出於此　庚戌㑹墨左襄南獨從正學術維
　世道勘出孟夫子立言警世本心最見其大
有天爵者節　鍾乾所曰天爵之説孟子創之實得自
　維皇寵錫語意來　淺説謂天爵不必説是天與者
　似不是　翼註曰人性之徳莫大乎仁義而忠信即
　仁義之有實處至於樂此仁義忠信之善而不倦只
　是秉彛好徳自然之情切勿涉工夫故曰自然之貴

樂善不倦翼註謂勿涉工夫極是蒙引以美大聖

　神及樂斯二者來説者乃比例之辭非正解也雙峰
　謂仁義人人有之忠信樂善人所當勉則誤矣若淺
　説講脩其天爵而曰盡夫仁義忠信之理造於樂善
　不倦之地便不妨葢論本體則樂善不倦本來如此
　論工夫則樂善不倦乃造其極之境也　附劉上玉
　曰首節正説不必遽側貶人爵人爵亦御世之大分
　不可廢也　按人爵雖不可廢然此處不重此意全
　要見人得而予奪意淺説自明
古之人脩其天爵而人爵從之節　樂天齋翼註曰古
　之人節不重古人上借古以惕今也　人爵從之下
　當補云唯其若是是以人爵既得而其脩天爵者自
　若也而人爵亦永享而弗失矣方與下節對
今之人脩其天爵以要人爵節　吳因之曰末節則惑
　之甚句重看終亦必亡句帶言　沈無回曰天爵棄
　而人爵亡即為要人爵者計亦不當一日不脩天爵
　此孟子不得已喚醒人之辭湛甘泉曰其要之心即
　其棄之之心也
欲貴者節　張彦陵曰蔡虚齋云貴因有所崇重而得
　名欲貴只虚虚説箇願慕尊榮意　按蒙引並無此
　説淺説亦主爵位言　湖南講曰欲貴即欲人爵的
　貴　樂天齋翼註曰貴於己就是良貴弗思耳非慨
　人不思正喚人去思耳要得儆醒人意
人之所貴者節　樂天齋翼註曰人之所貴與下人之
　膏梁人之文繡此二人字俱指操爵人之柄者言如
　趙孟之類
既醉以酒節　張彦陵曰仁義本徳字説來聞譽又本
　仁義説來　方文伯曰兩人之字正對上貴於己的
　己字看　樂天齋翼註曰聞譽仁義中所自有不指
　聲譽説即遯世不知亦不害其為聞譽　吳因之曰
　既醉節正見其為良貴非在我重而外物自輕之意
　故尹註在外曰不願膏粱正形容飽仁義之為可貴
　曰不願文繡正形容令聞廣譽之為可貴非渺小富
　貴凌壓勢利之意　按因之説極明玩存疑亦是如
　此葢此節是言良貴之可貴不主得良貴者言尹註
　乃言外意也淺説講第三節即補説良貴過至第三
　節則云然則能得夫己之所貴者又豈肯慕夫人之
　所貴者乎此不可從　四書家訓曰此節總見良貴
　在人常有常足非若人貴之聴人貴賤者葢深為不
　思者醒也　按此與因之存疑合　玩因之説則知
　新安陳氏云兩不願即中庸不願乎外之意亦是言
　其大意如此非正解本文也中庸所謂不願乃是主
　得良貴者説雲峯一條亦與新安一例　四書脉曰
　在我者取不盡用不竭淡泊固足明志而紛華亦非
　奪心不必膏繡亦不必不膏繡孔之曲肱舜之袗衣
　同一不願而已　此説得最妙蒙引謂不願是無慕
　於彼非不願就也其意亦如此
仁之勝不仁也章總㫖　吳因之曰此因當時以仁為
　不勝不仁故發此論本文不熄則謂之水不勝火是
　立言根子　大意言為仁不力是以不唯無益而且
　有害非仁之咎也
仁之勝不仁也章　徐巖泉曰仁是心之本體不仁是
　從物感上生來仁原是主不仁原是賔仁勝不仁本
　是常理　姚承菴曰人心只有箇仁人若全體此仁
　自無不仁不消説勝字説仁勝不仁亦就理欲貞勝
　處言　此章仁不仁南軒張氏就一人説而翼註直
　解主之新安陳氏作兩人説而蒙引存疑淺説説約
　皆主之朱子小註則又兼兩人一人説看來朱子為
　長　新安謂此章恐為戰國諸侯説未必然也至以
　終必亡為滅亡尤謬　附淺説曰仁不仁須作兩人
　説不是理欲消長之説　附翼註曰仁不仁只是一
　心中理欲勿作兩人看　翼註曰猶字直貫至不勝
　火　按猶字雖貫至不勝火然須在也字一頓不熄
　句帶下此又句説葢此節自不勝火以上是言其無
　益不熄以下是言其反有害不熄句特蒙上猶字而
　言之耳非一直貫下也　大全辨云則字謂字形容
　暴棄一流人最親切　陳大士曰以積錮之習欲勝
　以宋人助長之精神其勢不能　謂之水不勝火是
　他人謂之如此非自諉之辭自諉意當在亦終必亡
　句内玩註自見　張彦陵曰與於不仁句要説得重
　把别人的不仁都歸到他名下無非深罪之也亦終
　必亡即指今之為仁者説　直解過至第二節云非
　但有害於人就是自己也信之不専為之不力將併
　其幾希之仁寖消寖㣲而終至於亡矣最明
五穀者章　上章言為仁不力則不能勝不仁而不得
　咎仁之不能勝此章言為仁不力則不如他道之有
　成而不可徒恃其種之美其意葢相因也葢為仁者
　既貴能勝又貴能熟　翼註曰通章歸重末句　張
　彦陵曰此章只重熟仁非是取荑稗為仁不熟乃至
　不如荑稗葢甚言仁之當熟以成其為美也　沈無
　回曰孟子不以他物言仁而獨舉五穀葢於美種中
　有獨見其真正者在也學者亦必須先辨種而後可
　以論熟　翼註曰美種就養上見　徐自溟曰不徒
　曰熟而曰熟之可見責在人之用工求熟非是舉其
　已熟之成功而與他道較美惡也但熟之之工夫又
　全在心體涵濡勿矯强襲取　王觀濤曰心如穀種
　必以存養為栽培以克復為耘耨至天機暢茂徳性
　堅凝方是熟處　鄧定宇曰仁到熟處動與仁游静
　與仁俱時時皆仁處處皆仁不待安排方始是熟
　黄厚齋曰仁在乎熟之而已子路未熟之五穀管仲
　楊墨已熟之荑稗　陳大士曰從心不踰天下視為
　疑鬼疑神之事而君子亦初無難熟故也殺身成仁
　天下視為至危至險之事而君子亦初無難熟故也

苟為不熟一日至焉一月至焉或原之不逢用之

　而有扞格之勞或居之不安處之而又有退轉之路
馬君常曰一暴十寒則以閒歇而不熟進鋭退速

　則以急遽而不熟優游度日則以怠緩而不熟守氣
　助長則以强制而不熟　註又不可以仁之難熟二
　句是餘意
羿之教人射章　張彦陵曰通章要看四箇必字　樂
　天齋翼註曰羿與大匠尚不能廢法教誨則法之難
　廢可知　翼註謂此章重教邊看來不必　張彦陵
　曰此章不徒論法正見教學相成之妙　按此章亦
　無此意　徐儆弦曰執規矩以盡匠之神亦非上達
　之妙也故神而明之存乎其人　按此是梓匠章意
　非此章意也　葛屺瞻曰正意不曽説破然前章論
　性論心論仁而以此結之當是教人求仁與心性者
　必遵箇方法乃可坐進此道耳　樂天齋翼註曰二
　志字二以字亦有别志即内志正之志引弓滿彀凝
　神不分乃可命中故曰志以用也規矩無一定之則
　大小方員唯所用之故曰以　按雖有此分别然不
　重在此
　四書講義困勉録卷三十四
欽定四庫全書
　四書講義困勉録卷三十五
　　　　　　　　　　贈内閣學士陸隴其撰
告子下

禮與食孰重章總㫖　此章與男女授受不親章同一
　意　樂天齋翼註曰此章見理欲之辨當論其大分
　不當較其一偏據一偏則常屈於變而禮之重者反
　輕食色之輕者反重論大分則不但常非變所能敵
　即變之中而常自在食色縱一時非輕而終不重於
　禮禮誠萬世為重而終不輕於食色孟子豈徒以闢
　任人不經之談而直欲以嚴理欲之大防也　按總
　註雖似抑揚重用權邊其實正意是要明禮之重於
　食色勿悞認　顧涇陽曰禮與食色非較輕重之所
　也今禮有遇其輕而屈食色有遇其重而伸必取一
　輿金當一輿羽而禮始獲伸於食色之上之二説者
　無一可也或曰任人舉其變孟氏舉其常夫變不能
　勝常固也獨不思舉其常而孟氏勝舉其變而任人
　勝是逓為桓文也吾謂禮無所不重食色而附於禮
　則食色亦重譬則附規而員附矩而方也滅性廢倫
　猶借之乎禮也　涇陽説是深一層解非本章正意

盧未人曰食色以禮為重輕不與禮相為重輕

　此即涇陽説也
任人有問屋廬子曰三節　翼註曰首節禮重須要見
　禮所以品節乎食而使不至乎貪饕次節禮重須要
　見禮所以品節乎色而使不至於淫佚不親迎是貧
　不能具禮
屋廬子不能對節　四書家訓曰屋廬子此對葢理欲
　大分之常也任人乃設變故一端來伸欲而抑理屋
　廬子則泥其常而未達乎變者故為任人所難其告
　孟子非疑任人之為是葢欲求明禮重之説以闢任
　人也孟子借紾兄臂破他饑而死之説借摟處子破
　他不得妻之説也是在變時言方得令任人心服
不揣其本四節　不揣二節蒙引存疑直解俱平看淺
　説翼註因之睡庵作相承説者不必從　生亦我所
　欲所欲有甚於生死亦我所惡所惡有甚於死是紾
　兄節之註脚
人皆可以為堯舜節　四書脉曰人皆可以為堯舜有
　諸不是問有此言否還是問堯舜可為否也　翼註
　曰然不徒然其有是言直是决可以為意
交聞文王十尺節　四書脉曰如何則可不是問為之
　法只是愁不勝意
奚有於是節　賽合註曰不勝匹雛舉百鈞舉烏獲之
　任總在一人身上言見有力人無力人與烏獲都只
　在用力與不用力間不在形體　翼註曰弗為耳泛
　就聖道説是自暴自棄而不為下節所不為也専説
　敬長是驕盈躁率而不為　王觀濤曰力不同科如
　何人人能烏獲此意只要破其形體之拘言只論其
　人能舉烏獲之任便是烏獲不必形體似烏獲也
徐行後長者節　陸象山曰聖人教人只就人日用處
　開端如孟子言徐行後長可為堯舜不是在長者後
　行便是堯舜須是就上面著工夫聖人謂吾無隠乎
　爾　此是高一層話當日孟子引誘曹交語氣本極
　淺不必如此説也　翼註曰堯舜之道道字不另講
　下孝弟即是道也觀而已矣字可見　賽合註曰此是
　約堯舜之道以見其易為意不可謂道由堯舜而推
　亦不可説到功業上須當在堯舜二字畧斷言堯舜
　雖至聖其道不過是孝弟而已矣方渾融
子服堯之服節　張彦陵曰服堯三句全要在原頭上
　看原頭合件件合原頭差件件差　孝弟即是原頭
　非如象山所謂就上面著工夫也　賽合註曰説堯
　該得舜　堯舜之辨只在理欲之間故一日之間或
　朝堯暮桀一念之間或乍堯乍桀出此入彼間不容
　髮人何可不慎　翼註曰服言行不必跡合只合於
　孝弟良心便是
交得見於鄒君兩節　蒙引謂見於鄒君而曰得假舘
　而曰可以其辭皆近倨而鄙陋不但假舘而後受業
　為見其求道之不篤也此即朱子所云挾貴也　翼
　註曰曹交是曹君之弟故説得見鄒君有挾貴意假
　舘又有求安意大路明白現前故下句云豈難知哉
　純以知言不可説大路喻共由　家訓曰與人路路
　字作共由看者不同
小弁章總㫖　張彦陵曰通章以仁孝二字作主高子
　在怨上疑其為小人孟子在怨上見其為仁孝凱風
　是借來比例通章只重小弁上　吳因之曰小弁之
　辭極其憂悲苦切此非獨自傷是不忍恝然自處猶
　欲以哀痛迫切之意感悟其君父　按集註大全雖
　無感悟之説然亦自可兼用　朱子於詩傳則謂此
　詩出於太子自作於孟子則依序説謂此詩作於太
　子之傅二處不同豈其疑而未定故欲兩存其説耶
小弁小人之詩也節　賽合註曰小人對仁人孝子看

翼註曰怨是公孫丒述髙子之意如此後凱風何

　以不怨方是公孫丑自出己意言之　蘓子由曰怨
　之生猶烟之方鬱也不有以抒之則其志不能以自
　見而為溝瀆之經矣故必有以抒之而合乎義是亦
　聖人之所許者
固哉高叟之為詩也節　翼註曰詩雖主於温厚然亦
　有當怨者必執彼以例此是執一不通故曰固　樂
　天齋翼註曰為詩猶云説詩也　張彦陵曰越人與
　其兄所射總射有人於此之人　翼註曰兩已字有
　即作被射之人説者有作旁觀説者前説於此喻切
　而似不近人情後説近於人情兩道之亦有兩様看
　若因前説則道之只是述言意若依後説只是理諭
　勢禁使止其事也　樂天齋翼註曰越人兩段作四
　個人看兩已字作旁觀者説重其兄一邊　翼註曰
　親親仁也乃一事之仁非全體之仁
凱風何以不怨節　非疑凱風不怨也葢即其不怨者
　以形小弁之不當怨耳
凱風親之過小者也節　呉因之曰凡父子兄弟之間
　天性至親毫不容疎若少有不合便索丢撇恝然忘
　念此忍心刻薄之徒聖賢所深絶也若小弁之詩雖
　未必無怨親之詞還只是依依戀戀不忍撇舍割絶
　的意思撇舍割絶便直頭不怨了此㸃念頭猶在仁
　孝腔子裏大本大原不甚走作故聖賢便自取他而
　深辨其非小人之詩其論章子不孝處及陳仲子辟
　兄離母處俱是只個道理趙注生之膝下一體而分
　得其㫖矣　翼註曰磯是借字非喻也不可猶云不
　容也　蒙引謂劉琦所處與宜臼畧同而孔明教之
　曰申生在内而亡重耳在外而伯琦遂出外此則為
　忘其親而不怨矣孔明之為琦謀於智識則極髙矣
　若揆以聖賢之術似當復有所言而止於此此則孔
　明之學也按蒙引此論孔明亦應心服
舜其至孝矣節　張彦陵曰舜自歴山怨慕至五十則
　親已底豫有慕而已且其怨亦與小弁不同孟子只
　斷章取義　蒙引謂五十而慕不必拘親之過大過
　小也只是認個怨字愚意瞽瞍之欲殺子還作大過
　看為是　陳大士曰殺子甚於逐子逐者之子之係
　天下甚於殺者之子之係一身權之政相當也　按
　大士亦以瞍為大過與愚見合
宋牼將之楚章總㫖　吳因之曰戰國䇿士縱横捭闔
　所談不出利害孟子此章云云及上孟首章云云雖
　抹倒他利字究竟亦未嘗除却利害不道但䇿士就
　利害論利害孟子則就義理論利害此其所以為王
　伯之辨公私之分耳然孟子何不正言理之是非每
　每究竟到自然之利者正欲委曲引誘使當時欣欣
　然悦之走入仁義裏面來　張彦陵曰世主兵連禍
　結其初只起於計利一念若但説之以不利則彼必
　求其所以利是以不利罷兵必且以利而興兵矣孟
　子所以把仁義去㸃醒他人若無自私一念則殃民
　黷武之事雖利亦不為又何搆兵之足言春秋弑君
　三十六大抵皆見利而動其禍又有甚於交兵者是
　以聖賢不得不嚴其防也
宋牼將之楚兩節　按宋牼亦是有志用世之人與平
　常遊説者不同其所之亦甚有闗係故孟子問其何
　之者意在乎此
吾聞秦楚搆兵節　四書脉曰搆兵處且漫説兵連禍
　結恐侵下不利意　翼註曰二王我將有所遇是説
　不遇於楚必遇於秦不可倒説不遇於秦必遇於楚

四書脉曰遇合也以言聴計從説

軻也請無問其詳節　張彦陵曰志大謂其志在安民
　與從人之志在為楚衡人之志在為秦者不同故孟
　子因其志而思以正其號
先生以利説秦楚之王兩節　賽合註曰秦楚之王悦
　於利以下正所謂不可也　翼註曰師即士也勿分
　將帥卒徒　按翼註最是蒙引謂三軍之師就在上
　人説言其將也殊欠明　樂天齋翼註曰懷字根悦
　字來最重　四書家訓曰臣子弟不必拘定三軍中
　人説　又曰利説秦楚利字以息兵言懷利利字寛
　説是一㸃私心有為而為之意仁義説秦楚仁義字
　以不殃民為仁不踰制為義言懷仁義仁義字亦寛
　説是一㸃公心無為而為之意　張彦陵曰大凡君
　臣父子兄弟間各見得自己分所當為便是懷仁義
　若有所為而為便是懷利　沈無回曰説個懷字正
　是論心術人心中下此種子一時不見乆之畢竟發
　出毒來故曰終去仁義終字可味　翼註曰上只言
　下之事上而下乃兼言相接者感應一理也　西山
　新安皆説言利之禍然新安是在義理上説西山似
　在利害上説又不同　賽合註曰仁義對利看俱就
　心言如云兵連禍結民困財盡國何利於是哉此之
　謂利如云殃民非仁過制非義豈為國者之所當然
　哉故謂之仁義　又曰何必曰利此句結上王與亡
　兩條
孟子居鄒章總㫖　張彦陵曰首節為相處守四字及
　居鄒平陸是伏案不成享三字是斷案得之鄒不得
　之平陸是結案　顧麐士曰此章書正以逐漸次第
　説出故佳若亦將如世文凌駕扭合一口道破何味
孟子居鄒節　張彦陵曰曰居鄒曰平陸曰處守曰為
　相此是序事中書法却未道破　樂天齋翼註曰兩
　不報雖同而所以不報之意則不同
他日由鄒之任兩節　四書脉曰季任與儲子初不自
　來只以幣交未為非禮故孟子均受既受後處守者
　猶可不來為相者不來則其誠不至了故他日一見
　一不見見即報不見即不報　張彦陵曰連得閒矣
　喜其有隙可問也謂此中决有個義理不可認做捉
　破綻為相之問渠亦曉得孟子意不在此特設詞以
　相探耳非是以俗心窺師
書曰享多儀兩節　張彦陵曰儀是禮意即下志字
　賽合註曰曰不享言是謂非享也非謂我不享之也

張彦陵曰近解為其不成享正指儲子言與為其

　為相相應玩兩為其字此説亦當　此説亦通但背
　注耳
屋廬子悦節　末二句亦道出自家所悦的解悟來
　翼註曰季子不得之鄒有居守及他國二意儲子得
　之平陸有為相及境内二意　蒙引曰孔子稱夷齊
　為求仁得仁子貢則知其不為衛君李克為魏侯卜
　相但曰五者足以定文侯即知相魏成故舉一隅貴
　能以三隅反也
先名實者章　張彦陵曰通章以仁字為骨子以心理
　迹三字為眼目以用不用三字為闗鍵　樂天齋翼
　註曰通章以仁字為主賢字從仁字中討出不可平
　重　翼註曰通章作三段看而中段稍輕前後俱以
　心迹二字立説　按心迹二字當増入一理字　王
　觀濤曰首露名實二字便是戰國之氣習全以功名
　為重下文云無益於人國又云有諸内必形諸外皆
　不出此意然髠所致疑者迹孟子所自信者理與心
　故只把仁字辨明　四書脉曰此章髠所譏孟子之
　意總在在齊無功上前後只一意孟子則以齊不能
　用我故無自見其應之只一意
先名實者節　張彦陵曰名實即功名二字名生於實
　者也先後作緩急解為人自為髠雖並言其實致譏
　重為人邊　蒙引曰大國三卿是時齊雖僣號稱王
　卿猶仍舊　按周禮天子六卿　附賽合註曰仁字
　不必兼為人自為只著在為人一邊尤透仁者固如
　此乎如此字指名實未加説　按賽合註此説與存
　疑蒙引淺説作既不成處又不成出看者不同
居下位節　賽合註曰道字輕當迹字看　又曰上節
　髠言仁者不如此先後兩截居下位節孟子辨仁者
　正如此不必先後一截　四書家訓曰仁字同字俱
　根人已先後意講　君子亦仁而已矣何必同是言
　君子一人之先後不必同不是言君子於古人不必
　同承上三聖口氣當云以數聖人而不必其同者則
　君子一人之先後亦不必其盡同也　附蒙引曰仁
　者無私心而合天理之謂與論語當理而無私心則
　仁矣是皆以心言就事上論心也故曰其趨一也不
　必以無私心為心當理為事主心而言事亦在其中
　矣　按蒙引此説淺説翼註因之賽合註多從之而
　與大全輔氏及存疑之説則不同
魯繆公之時節　四書脉曰若是乎賢者二句不専指
　公儀子等言正暗寓譏孟子意
虞不用百里奚而亡節　張彦陵曰節意重用不用上
　百里奚非愚於虞而智於秦只用與不用耳不用賢
　二句推開説　王觀濤曰孟子本願學孔子而此章
　乃引夷尹惠下至百里奚者葢亦以淺形深如云奚
　不過一伯佐而有闗興亡如此况不為奚者乎　張
　彦陵曰魯之得免於亡賴有諸賢然其終不免於削
　則以用賢之未専也要在削何可得與下找出不用
　意
昔者王豹處於淇節　四書脉曰引王豹諸人則又謂
　賢者在人國即不用亦當有表見其自負識賢終以
　事功論而不原其心也　張彦陵曰變國俗謂國人
　化之皆篤於夫婦之倫似勝註　翼註曰内以抱負
　言外以功業言為其事即頂有諸内無其功即反形
　諸外四句一正一反作兩層看折衷以事字頂外字
　作三層看似拘　賽合註曰是故句暗指今日齊國
　言有則上能致君下能澤民而名實之顯者自有功
　可見也故必識之　附論衡感虚篇　傳書言杞梁
　氏之妻向城而哭城為之崩此言杞梁從軍不還其
　妻痛之向城而哭至誠悲痛精氣動城故城為之崩
　也夫言向城而哭者實也城為之崩者虚也夫人哭
　悲莫過雍門子雍門子哭對孟嘗君孟嘗君為之於
　邑葢哭之精誠故對向之者悽愴感慟也夫雍門子
　能動孟嘗之心不能感孟嘗衣者衣不知惻怛不以
　人心相闗通也今城土也土猶衣也無心腹之藏安
　能為悲哭感慟而崩使至誠之聲能動城土則其對
　林木哭能折草破木乎向水火而泣能湧水滅火乎
　夫草木水火與土無異然𣏌梁之妻不能崩城明矣
　或時城適自崩杞梁妻適哭下世好虚不原其實故
　崩城之名至今不滅
孔子為魯司寇節　四書脉曰末節亦重為魯不用上
　不重以㣲罪行此二句特明託膰之意大意孔子以不
　用其心之仁人不能識影自己去齊以王不用非髠
　所能識其仁也　張彦陵曰按此節叙孔子之去魯
　一事説不用二字極有味葢孔子之去魯由魯君之
　不用可見孟子之無功而去齊亦由齊王之不用耳
　豈是為其事而無其功大凡君子到心迹難明處其
　委曲至意正要人摸捉不著知也得不知也得人已
　方可以兩全是乃所為仁也若必欲自暴其迹則毁
　人以自全君子所不忍故曰君子之所為衆人固不
　識也其妙用正在不識中所全甚大　賽合註曰不
　用下要補孔子心已去而未即去意　四書家訓曰
　從而祭當受女樂時隨後即有郊祭之事非孔子往
　從祭也冕非行旅之服不脱冕而行言去之急也此
　亦見孔子名實未加於上下而去之也　四書脉曰
　人但知為肉為無禮而不知其為不用也　微罪微
　字斷依蒙引存疑解淺説謂不致膰因已有㣲罪也
　大全汪氏謂是君相之微罪翼註了凡則又謂是㣲
　晦其君相之罪此三説俱不是　翼註曰君子之所
　為信心不拘迹故衆人不識亦粘出處上説　四書
　家訓曰所為為字不在事為上説其所為或欲為人
　或欲為己或欲轉移於人己之間而同歸於仁
五霸者章總㫖　賽合註曰此孟子傷王道之不行也
　要見世變愈趨愈下　張彦陵曰愚按通章以王字
　立案語意雖垂重傷今然無王之罪却由五伯作俑

可見不當偏重

五霸者節　四書家訓曰此節三王提起下將五伯并
　今諸侯大夫遞言其罪　彦陵又曰自王道衰伯圖
　熾故談五伯則以為功之首談今日諸侯則誇富强
　以為盛談今日大夫則侈功利之謀而以為忠世皆
　誦其功不知實所以成其罪罪在無王處見之此處
　且未露
天子適諸侯曰巡狩節　艾千子曰入其疆七句當提
　出王者方見當時諸侯皆為天子舉其職方見慶討
　之權操自天王不然伯者五命未嘗無尊賢育才敬
　老慈幼也此出三王彼出五伯耳論語自天子出自
　諸侯出此孔孟煩簡之分　附翼註曰註既以入其
　疆以下申巡狩述職則省耕省斂帶過不重　按此
　説與蒙引不同細玩方知　四書脉曰貶爵而後削
　地削地而後誅夷猶有俟其改過之心　蒙引曰集
　註曰自入其疆至則有貢改讓為責者讓者宗廟諱
　也英宗濮安懿王允讓之子
五霸桓公為盛節　張彦陵曰五命所載書詞皆是天
　子之禁桓特申明之耳言歸於好謂尊天子之命篤
　隣國之交其實正為後日執詞摟伐地也　翼註曰
　初命齊家之事次命貴徳之事三命舊云寧邇柔逺
　看來俱是施惠之事四命舊云天命天討看來俱是
　馭臣之事五命舊云睦隣尊王看來俱是境外之事

集解曰五命所載書辭皆天子之禁桓特申明之

　耳言歸于好謂尊天子之命篤鄰國之交在桓公本
　是借為後日摟伐地歩而孟子述此却因説同盟原
　要歸好　翼註曰老幼是本國者外國卿大夫至此
　為賔庻人至此為旅　取士必得必得其人也不拘
　於世類不限於品格不然上有取士之名而無取士
　之實世之純盜虚聲者進矣　張彦陵曰曲防註以
　壅泉激水為解然水旱俱有之(此是蒙引正説)國利在有水
　則壅之使不出激之使來而不惜隣國之旱國利在
　無水則壅之使不入激之使去而不恤隣國之壑
　按凡我同盟等句不是王降而伯意乃是伯中有王
　意玩我同盟三字何等藹然豈容説壞　唐荆川曰
　方桓文之未出也權雖不在天子而諸侯亦未盡得
　天子之權其權散桓文之既出也則權既不在天子
　又不在他諸侯而桓文獨擅其權其權聚權之散而
　交鬭至於四夷縱横非天子之幸權之聚而偏有所
　屬至於臣疑於主而莫忌尤非天子之幸故桓文之
　功罪定而王道明矣
長君之惡節　張彦陵曰惡即指犯五禁言長惡豈是
　小罪所以甚逢惡之罪也　翼註曰所逢君者不出
　富强貨色之類　看來五伯之大夫亦五伯之罪人
　也孟子特舉此而該彼耳
魯欲使慎子為將軍章總㫖　翼註曰通章前八節是
　論魯事末一節是譏慎子
魯欲使慎子為將軍三節　翼註曰教民註只重禮義
　者戰國時兵法之教固所有也　焦漪園曰天下事
　論箇利害猶須論箇是非不教節是以利害論齊不
　可伐一戰節是以是非論齊不可伐　又云曰一戰
　曰遂有此是假設之詞其不可之故下文始發明之
慎子勃然不悦節　翼註曰此則字单承不可邊來
吾明告子節　張彦陵曰此節舉先王建國之初制雖
　併天子説重在諸侯上　賽合註曰宗廟典籍典常
　法也籍册籍也諸侯祭祀㑹同之制受之天子載之
　方䇿藏之宗廟故曰宗廟典籍非以宗廟為祭祀而
　帶言㑹同也
周公之封於魯節
今魯方百里者五節　焦漪園曰齊魯之地均非始封
　之舊而田氏之齊亦非復太公之齊但孟子方欲責
　魯故不暇論齊耳
徒取諸彼節　四書家訓曰殺人句只帶殃民意説非
　以此句申殃民節也
君子之事君也節　張彦陵曰引其君三字貫至而已
　作一句讀道者仁之發仁者道之存總是一心作用
　處引之為言有多方誘掖意然必至於仁而後己者
　葢人君舉動多有外迫公議而勉焉以從正者其念
　未純畢竟旋入於邪而不覺故忠臣愛君必防微杜
　漸無使一念混淆方纔歇手而已字正與務字相叫
　應　此説重在志仁與翼註同　翼註曰當道屬事
　志仁屬心然不可平説乃是淺深文法必志仁始為
　真當道　鄭申甫曰引字當字志字是一路來的意
　思謂引之以當道而志於仁葢仁與道原非兩件論
　成徳則心存於仁其行自無不合於道論世主昏迷
　之後必須在道理上做事方得所趨向以成其仁
　此説重在當道與上條重在志仁者亦互相發而不
　背　賽合註曰委曲引導其君教他事事在正路上
　走念念把正理存在心中而行一不義殺一不辜非
　惟不見於行事亦非其心之所存矣此之謂當道志
　仁而後吾引君之初心始畢矣然則南陽之役道耶
　仁耶亦異於君子矣　仁與道分言之則為二合言
　之則為一故此章集註分心與事兩項而下章朱子
　小註謂鄉道志仁非二事此乃互相發而不相背也

新安陳氏及蒙引存疑俱以不殃民為仁不踰制

　為道此斷不可從葢殃民踰制以事言之則皆非道
　以心言之則皆非仁如何可分貼淺説渾解最得
今之事君者曰章總㫖　張彦陵曰前章責臣之逢君
　此獨責君之用人　或謂此章専就事君者説或謂
　上二節主事君者言末節主人君言俱不是
今之事君者曰章　張彦陵曰盡地力則有財故闢與
　充是一串事合與國之力則可以决勝故約與戰是
　一串事　亦有充而不辟戰而不約者此又不可不
　知　四書脉曰要看兩民字國家富强都從民起民
　生一戕要那富强何用　又曰君不向道以下正見
　其為民賊
吾欲二十而取一章總㫖　四書脉曰此章見中正
　之法不可廢什一乃中正賦法白圭憤當時之
　暴斂欲二十而取一意亦美矣但非聖人中正之
　法故孟子以貉道闢之見其不可行於中國
　賽合註曰首節白圭欲輕税中五節孟子言輕
　税之不可行末節言常法之不可易　第二節
　言子之道唯貉可行第三節借陶之一事以明中
　國則不可行夫貉節言貉之所以可行申明
　第二節意今居中國二節言中國之所以不可
　行申明第三節意　沈無囬曰白圭之二十取一
　大約是以忍薄之道行之不知其流弊且至於
　去人倫無君子與闢許行章同意　附存疑曰
　孟子辨白圭二十取一之非主意只是言其不
　足用所以不足用者正以不可無君子耳　又
　曰萬室之國只一人陶器不足用亦猶為國
　無君子不足為法也故曰陶以寡且不可以為
　國况無君子乎為國不可無君子則二十取一
　必不足其法不可行矣　張彦陵曰夫國之所用
　既不得不需之民間今日無故議減勢或不給
　異日必復議增是輕賦者正重賦之漸也　此是
　餘意非孟子正意葢不必論至此而後見輕賦之
　不可也
吾欲二十而取一節　按白圭之意只是欲因以足用
　注中樂觀時變人棄我取人取我與此數語只帶説
　不重藴生乃謂圭欲輕賦而以貨殖足國則是桑弘
　羊不加賦而足用之意矣此論未免太刻
子之道貉道也節
萬室之國節　四書脉曰以萬室之國喻中國之用
　以一人之陶喻二十取一器不足用正見不可
　之意　按存疑以一人之陶喻無君子未免太
　拘附後
夫貉五榖不生節　張彦陵曰五榖不生二句是所出
　之少不可以多取無城郭三句是所費之少不必於
　多取　四書家訓曰惟黍生之輕看無城郭至有司
　重看故二十句頂費省來　吳因之曰無城郭三句
　叠舉多項只看百用俱廢意　樂天齋翼註曰諸侯
　字總管幣帛饔飱既無諸侯因無諸侯交際之弊帛
　饔飱百官是大者有司是小者　張彦陵曰前言城
　郭宫室等項而下則歸之人倫君子末又専歸之君
　子言人倫則該城郭宫室等項言君子則該人倫葢
　君子者又維持此人倫者也　須知人倫又所以維
　持此君子　附存疑曰上曰城郭宫室後只曰去人
　倫無君子又只曰况無君子乎者歸重於百官有司
　也葢城郭宫室人倫皆由君子而立也　按此只是
　古人文章不拘處蒙引得之若謂歸重君子則鑿矣
今居中國節　居中國二節只言其有必不可省之費
　而輕税之不可自見於言外　四書脉曰今居中國
　要見五穀皆生意　賽合註曰去人倫朱子添訓無
　君臣者以祭祀交際皆有君臣且於人倫相屬　徐
　儆弦曰君子既不可無則所以供君子之用者其可
　缺哉
陶以寡節　四書脉曰前陶以寡對税法言此陶以寡
　對君子言
欲輕之於堯舜之道者節　賽合註曰論輕賦帶桀言
　者借重以明輕人知重税之為桀道而不知輕税之
　為貉道其失均也　樂天齋翼註曰桀邊伴説不重
　大小只是一樣意　周懷魯曰漢文蠲租減税至二
　十之一武帝遂及舟車(與前第七條説統同意)勢之所必至此
　以知堯舜中正之規萬世當遵而輕之重之皆非所
　以為國也
丹之治水也愈於禹章總㫖　吳因之曰通章只是兩
　截意前一截重順逆字後一截重利害字篇中把禹
　與圭對較其得失利病此孟子最著精神處　此章
　似可以仁智對看
丹之治水也愈於禹兩節　附蒙引曰子過矣不必謂
　子之言過矣只謂子過矣以其失計也　按淺説作
　子之言過矣似妥　按蒙引謂只説水之道亦便見
　得是順水之性固是然下一順字尤明不必以添出
　為嫌淺説亦只依註講
是故禹以四海為壑節　四書家訓曰惟治水以道故
　禹以四海為受水之處惟治水不以道故丹以隣國
　為受水之處惟以四海為壑是水以順行而由地中
　流當日洪水之害悉除而萬世仰其仁子以隣國為
　壑則水以逆行而洚洞無涯當日洪水之害復見而
　仁人重其惡
水逆行節　水逆行至所惡也俱泛説白圭壅水害人
　與洪水無異補在所惡也下　吳因之曰仁人所惡
　不重仁人用惡只重洪水害人
君子不亮章　亮雖訓信也然信有不欺之意有堅固
　之意人而無信之信似兼得此二意此章以亮與執
　並言則只是堅固之意蒙引所謂大同小異也至若
　彼曰其何以行之哉此曰惡乎執曰惡乎執則其不
　能行可知矣曰其何以行則所謂惡乎執者亦在其
　中矣故蒙引又以輔氏為太分析　四書家訓曰亮
　非徒信即論語君子貞之貞也　又曰君子定是能
　亮説不亮惡乎執者是反言以決其能亮也此示人
　不可不亮之意　直解又云亮是明理自信意亮而
　后能執者有定見而后有定守也則是以亮為篤信
　之信矣此又是一説亦不可從
魯欲使樂正子為政章總㫖　四書脉曰此章見治天
　下不在於無不能而在於不自有其能葢宰相之休
　休自與羣有司不同　張彦陵曰此章正與斷斷兮
　無他技相發好善之好即其心好之之好總見相天
　下者不在才而在量　樂天齋翼註曰前六節只重
　其為人也好善一句孟子喜正子為政以此其許正
　子優於天下亦以此末二節申明好善所以優於天
　下重前節下乃反言以決之輕看通章定在相度上
　看　莊忠甫曰好善之人非於智勇聞識一無所闗
　而徒倚助於人也胸無是善則善至而不能擇擇而
　不能執甚或好不善以為善矣紂之好飛亷惡來無
　異文之好四友武之好十亂也豈知其不善而故好
　之哉故真好善者智勇聞識有而不恃蓄而不形以
　若無若虚之心廣兼收博採之度有師曠之聰方可
　借衆耳以決清濁有離朱之明方可借衆目以别玄
　黄使盲聾之夫而倚人為耳目則疑惑滋甚何暇辨
　清濁玄黄乎
魯欲使樂正子為政節　四書脉曰為政是舉國以聴
　故孟子喜其道之得行須知此道是公共之道不必
　説克之道即我之道
樂正子强乎節　賽合註曰强者於政能擔當有知慮
　者於政能圖謀多聞識者於政能通達皆以才言曰
　否者言非其所長也丑之問明知樂正子所短在此

按知慮有生於聰明者有得於閲歴者故真西山

　集卷十九贊老成之士曰閲歴多則舉措審見聞博
　則䇿慮精徳望孚則人心服　樂天齋翼註曰否字
　非孟子病正子之短於此乃専為下文形容正子所
　長也
然則奚為喜而不寐二節　徐自溟曰人之所好每視
　其自身是為何如人樂正子善人也可欲之為善善
　自與善相投反之心而可欲即遇人之善而亦欲之
　故其為人也好善須在其自為人處見之　此與莊
　忠甫説同依此則智勇聞識亦正子所有矣葢正子
　於三者非全無也但非其所長耳　附蒙引曰吳仲
　珠謂苟好善則天下之凡有强勇知慮多聞識者皆
　將來告之太求奇矣此三者當世之所尚未聞其為
　孟子與樂正子之所尚也彼所謂强勇知慮多聞識
　自與孟子不同道　愚謂蒙引太拘强與知慮聞識
　本皆為政者所不可少但好善善字自寛不當専泥
　此三者耳
好善足乎二節　張彦陵曰優於天下正在好字上
　見出言其心之量能併包宇内即治天下尚覺有
　餘未説到用天下之善上　四書脉亦主此意然
　亦非正説也　四書脉曰好善就翕受之量説要
　切相度上看優與足不同飽滿為足優則溢於外
　矣
夫苟好善節　四書家訓曰夫苟好善苟字不可忽
　言好善之心極其真懇而毫無滿假也　張彦陵曰好
　善之人虚心順理善不必出於己人有善亦不疑其
　勝己未得則樂於求之既得則樂於用之四海之人
　孰不樂告以善也　附樂天齋翼註曰來告以善則
　衆思集而忠益廣故優於天下然不可説賢才輔而
　天下治葢此主聼言説不主用人　按此亦太拘兼
　説自不妨玩蒙引可見
夫苟不好善節　四書家訓曰人將曰人字指善人
　張彦陵曰人將曰三字是從旁摹擬之詞　又曰世
　間自恃才知的人全道自家無不知得遂傲然自聖
　讒諂面䛕之人正窺見他此意而阿譽之耳若説人
　謂他訑訑之狀予既已知之矣有何意味　蒙引主
　此説不可從　按樂天齋翼註曰訑訑便是顔色予
　既已知之便是聲音講家多如此愚意予既已知之
　矣有見於聲音者有見於顔色者訑訑總形容予既
　已知之之貌勿分貼為是　賽合註曰距字下得極
　妙不是我去距人見其狀貌自逺去而不就也讒是
　間賢意諂是媚上意面䛕是順㫖意　依此則諂如
　逢君之惡䛕如長君之惡
古之君子何如則仕章總㫖　張彦陵曰按陳子考仕
　於古亦疑孟子難仕之意孟子乃合去就以明之大
　都君子本心全是為行道計不執一途而後就(此即因之)
　(説)不執一途而概去總見君子委曲為道之意不必
　以為道為禮為養分三項　分言之亦仍是三項
　莊忠甫曰就以此意者則去必以此意貴不負其初
　心不可每降以狥人也
古之君子何如則仕節　賽合註曰首句包有去意
　張彦陵曰三就三去一是説他委曲一是説他毫無
　遷就　四書家訓曰君子行道之心固切而重道之
　心亦不輕唯欲行道則不忍以道自私苟可以就則
　就了而不輙去唯欲重道又不肯以道狥人苟可以
　去又去了擇其可就而就之總是抱一道為去就而
　不失其仕之正也　按家訓最是因之睡庵翼註俱
　主委曲行道説與交際章一例似偏因之説附後
　附吳因之曰所就三二句正見君子不為已甚無難
　仕意講下三節全要把此意體㑹言道行然後仕不
　然就去了此仕之正也君子之本心也然而君子未
　嘗取必於此也即禮貌可與則亦就之除非并其禮
　貌而簡棄之然後去耳又其甚至於周之亦受但受
　之有節耳然則君子豈為已甚者哉又何難仕之
　有
迎之致敬以有禮三節　蔡虚齋曰敬在心而禮乃其
　文　蒙引此説與存疑不同存疑為是　又云猶云
　恭而有禮葢亦有致敬而無禮者故兼言之　此是
　存疑之説　丘月林曰其次其下乃因所遇不同而
　言如云此外另有一樣非以此别人品　張彦陵曰
　饑餓於土地而姑受其周養其身以有待是亦所以
　存吾道也故亦云就　公養之仕即所謂君餽之粟
　也與抱闗擊柝者不同然亦是一類皆是為貧而仕
　者也孟子舉此亦可以該彼　免死而已矣翼註亦
　以此句作去看殊不是去意自在言外
舜發於畎畝之中章總㫖　吳因之曰通章不重天心
　仁愛聖賢全重困之乃所以成之以見困窮非不幸
　令上智下愚皆有所警省
舜發於畎畝之中節　張彦陵曰此只舉舜説諸人以
　見例總是困非不幸之意　徐幹中論曰搥鐘擊磬
　所以發其聲也煮鬯燒薫所以揚其芬也賢者之窮
　厄戮辱此搥擊之意也　附蒙引曰按前篇謂㣲子
　㣲仲王子比干箕子膠鬲皆賢人也相與輔相之則
　膠鬲為紂之臣矣今註曰膠鬲遭亂鬻販魚鹽文王
　舉之則又似一人從側微而起者豈紂無道棄賢或
　賢者自去之膠鬲於是乎復隠處販鬻而文王舉用
　之耶　按蒙引之説似是然按四書人物考曰膠鬲
　鬻販魚鹽文王舉之於殷及武王伐殷至鮪水殷使
　膠鬲候周師則膠鬲始末自明不必如蒙引所云也
故天將降大任於是人也節　上節已有天字意在内不
　必至此節然後推本於天四書家訓謂此節原聖賢
　之成就由於困窮之故得之　四書家訓謂是人暗
　指舜説等人看來不泥為是　又曰必先所以字俱
　根天説為是大任兼君相　吳因之曰空乏其身財
　用空乏也蒙引謂總苦心志三句未妥　湖南講曰
　行拂亂所為如管夷吾不早去事小白而先事子糾
　豈不是錯處　四書家訓曰所以動心二句正其困
　之之主意也聖賢之心性豈是汨沒的才能豈是短
　少的但天意責任甚重故其玉成他亦甚重雖其心
　已動而常若未動其性已忍而常若未忍其能本増
　而常若未増故竦動堅忍充溢之計無所不至此二
　句全重所以字　賽合註曰動心忍性為成徳増益
　不能為達才　張彦陵曰苦心志志分配動心勞餓
　空乏分配忍性拂亂所為分配増益所不能　此大
　全新安之説蒙引亦已辨之　蘇紫溪曰性非食色
　之性也猶俗所云性氣　蘇説已包在註中氣禀二
　字内専主則亦偏矣　王陽明曰聖賢之心皆是良
　能何待増益只是從窮困中磨鍊則聰明知慮若見
　其日開發耳　徐儆弦曰無志人受天磨難便倒有
　志人受天磨難益奮天因才而篤自樹者方能承天

羅念菴曰聖賢居危臨變莫不省躬改過霜雪不

　凝則生意不斂精神不固則作用不力然於此却有
　深辨由道術中料理則為聖學由時態中料理則為
　俗情不可不自察也孟子所言増益與改作者指其
　氣性未平情欲未盡與才力未充正求此心不移耳
　而世人往往折節於隕穫諧俗於員熟以為増益在
　是不亦左乎
人恒過節　賽合註曰人恒節首二句虚下正言其實
　也全要在中人上形容葢上智之人不待過而後改
　下愚之人雖有過不能改心與慮屬已困衡是過覺
　於己作則謹平日之所不能謹聲與色屬人徵發是
　過彰於人喻則覺平日之所不能覺作屬行喻屬知
　困心衡慮徵色發聲正是過處作與喻正是改處
　張彦陵曰中人之過亦若天或閉之其作其喻亦若
　或天開之　四書家訓曰恒非常常有過言人雖未
　必皆縁過而改而縁過後改者恒多也　翼註曰困
　衡者己知有過故言作徵發者方知有過故言喻
　按翼註此條正與蒙引畧有高下之説合　翼註又
　曰困於心是憂鬱不能自舒衡於慮是思索不能自
　通　洪覺山曰動心忍性是自進步困心衡慮徵色
　發聲是跌脚而後轉步　徐自溟曰能作能喻亦可
　以聖可以賢而可以大任
入則無法家拂士節　張彦陵曰出入只作内外字看

錢緒山曰兩無字乃人主之心自無之也謂不把

　這兩件在心上　此是深一層意非正解也以此作
　正解則稍誤　此節大全直解俱主人君言淺説泛
　指國人言淺説不是
然後知生於憂患節　張彦陵曰此節雖是結上文味
　然後知三字乃是自上文看出而别立言耳非收拾
　上文也全要得儆悟人意
教亦多術矣章　張彦陵曰此節不止是表明君子有
　無窮之教乃是要人曲體君子不教之教方有進益
　處　四書脉曰子字不必作孟子　賽合註曰首句
　虚言君子之教有多術下正見其術之多術字從心
　來有箇經畫區處在内不屑教尚是教誨非多術而
　何　不屑之教誨似只是謂不屑教之也玩淺説大
　全朱子是如此然蒙引存疑直解家訓俱謂以不屑
　為教誨也看來以不屑為教意在末句予初誤收蒙
　引　翼註脉俱云註云其人若能感此云云似畧差
　葢據我欲其感悟便是教誨不必待彼能感悟而後
　為教誨也然四書家訓曰註中其人若能感此二句
　正就教之心言則註原不差人自泥看耳　陳大士
　曰其人或因不屑而自抑其氣於豪邁之餘其人或
　因不屑而自奮其志於委靡之後
　四書講義困勉録卷三十五
欽定四庫全書
　四書講義困勉録卷三十六
　　　　　　　　　　贈内閣學士陸隴其撰
盡心上

盡其心者章總㫖　湖南講曰告子篇論性又論心其
　言甚詳俱各開說此盡心章則合心與性而約言之
　當是告子篇總論　張彦陵曰此章全是以人合天
　之學　吳因之曰據通章語意盡心知性便是知天
　存心養性便是事天只把這箇工夫做到盡頭處即
　所以立命矣孟子主意只是欲人於心性上著力徹
　始徹終無少休廢盡人合天更無餘事矣　汪搢九
　曰莫要説首節只發明合一之理次節方是做工夫
　處蓋養性者順理無拂之謂若不先於性上討箇明
　白安能順理而不拂哉首節語氣固屬現成然謂工
　夫盡在下節則斷不可也
盡其心者節　盡心者只是還我本來之心耳　朱子
　謂盡心即物格知至之事是矣又謂即曾子所以一
　唯而無疑於一貫者則稍差蓋曾子一貫已兼存養
　之功在内當引子貢之一貫方是　盡心知性看來
　亦無先後存疑謂有先後者非也余初誤收　四書
　家訓曰知處正是盡處云略分先後者便不是了
　疑問云盡心由於知性知性即是知天此盡字知字
　是徹上徹下語初間一一理會是盡心知性用功到
　盡頭處亦只是盡心知性　按蒙引謂雲峰知是積
　累用工之言是推本説最妙　朱子知字零星之説
　亦當如此看疑問此一條亦當如此看　盡其心一
　節文　徐健菴云學者曠觀於天人之間而思所由
　合要不越窮理而得之矣　趙廷珪云性處實而心
　處虛載乎性者唯心而宰乎心者亦唯性心有爲而
　性無爲離心無所爲性而離性亦無所爲心　見性
　於天　見天於性　見天於天　見天於性　張曾
　祚云未有性而先有天性出於天之中既有天而即
　有性天又寓於性之内　性賦於天之後而見天無
　非見性天立於性之始而見性即以見天
存其心節　盡心知性是一件工夫存心養性是兩件
　工夫故雲峰謂知性有工夫盡心無工夫存心有工
　夫養性無大工夫曰無大工夫則非絶無工夫者也
　其説自明濳室陳氏謂非存心外别有所謂養性工
　夫稍誤　看來存心猶大學所謂忠養性猶大學所
　謂信若他處但言存心則亦該得養性　蔡虚齋曰
　存養工夫各該動静靜時黙存動時惺存是謂存心
　靜是寂養動是順養是謂養性　蒙引謂中庸存養
　專主靜時與存疑中庸解不同姑俟再定　四書家
　訓曰存心非待心既盡而後存隨存隨盡隨盡隨存
　也養性非待性既知而後養隨養隨知隨知隨養也

按此條是餘意　翼註曰天與人以心性存養心

　性便所以事天如君與臣以職事修舉職事便所以
　事君
殀壽不貳節　不貳只是看得破之意故註以疑字解
　貳字蓋知生死壽殀乃氣數之必然耳小註謂不以
　死生爲欣戚是又從貳字生出既無所疑又何欣戚
　耶　王陽明曰學問工夫於一切聲利嗜好俱能脱
　落殆盡尚有一種生死念頭毫髮掛蒂便於全體有
　未融釋處　殀壽不貳而不能修身者有二一則雖
　識得破却不能放下一則既識破便一切放下蕩然
　自肆如莊周之類皆是不能修身以俟　註流蕩不
　法四字不可專指異端言亦不可除却異端言蓋殀
　壽不貳而不能修身者原自有二様也雲峰特以人
　專指異端説故力言其非不可因此遂除却異端也

張彦陵曰吾人修身之功往往鋭於始而怠於終

　者以其貳於死生之故也　玩大全朱子亦有不貳
　而不能修身者不得如此偏説　翼註曰身即心性
　命即天也　張彦陵曰命字不指殀壽立字須帶殀
　壽不能搖奪意　吳因之曰至於殀壽不貳修身以
　俟則是天付我以心我果有以完天之心天付我以
　性我果有以完天之性故曰所以立命也謂之立命
　者完却心性無沗所生也全本心性説乃是　李卓
　吾曰事天時天做主立命時我做主　蒙引謂陳新
　安以立命命字兼理氣言者其意以爲正命兼理氣
　非正命氣也蓋新安看立命命字與下章命字一般
　即朱子小註天之正命自我而立之説也俱未得㫖
　自蒙引之説出然後人知立命命字是純以理言洵
　乎有功後學矣　朱氏公遷説知命俟命極精說立
　命兼知行雖亦是然亦不曾説得是以理言　湖南
　講問命如何下箇立字答曰譬如今人做官奉朝廷
　的勅依著這勅上去做君命無有廢墜豈不是立若
　把這勅上不遵行便是放倒他一般如何説得箇立
莫非命也章總㫖　張雨若曰今人開口便説有命諉
　天數而不修人事不知人事盡方可言命　賽合註
　曰此章命字雖以氣言然曰順受其正盡道而死皆
　以理爲主與殀壽不貳修身以俟相發明即所謂立
　命也故曰發末句未盡之意乃以順受發立命之意
　非以正命發上章命字之意也
莫非命也節　莫非命也泛指吉凶禍福言則正命與
　非正命皆在内矣故朱子小註謂此一句是活絡言
　最是蒙引乃謂是朱子未定之論殊不可解　湖南
　講曰氣有舒有促有生有殺所以在人身上就有殀
　壽生死上邊的命是我自己心性用得功的所以要
　立這箇命是由不得我的所以要順受　翼註曰順
　受其正不重順受乃重正字蓋同一命也而正不正
　分焉君子唯當順受其正　看來正字含下盡道意
　順受是不怨不尤意　翼註曰正不正不專論氣數
　而兼論人事氣數本無兩様但人事能盡則命爲正
　命人事不盡則命非正命此便以義安命之學
是故知命者節　知命立命之分雲峰謂一是已造聖
　賢之域一是方入聖賢之階極是濳室陳氏以知行
　分看不是蓋知命不是空空知就有行意故下云知
　命者不立乎巖牆之下立命亦兼知行觀其上云殀
　壽不貳可見　髙中玄曰愚不肖而不知命必且妄
　爲妄爲則有滅頂之禍賢智而不知命必且強爲强
　爲則有壯趾之凶唯君子知命素位而行不行險以
　僥倖斯之謂不立巖牆斯之謂順受其正
盡其道而死者兩節　舜之得福孔孟之不過皆正命
　也盜跖之壽終四凶之被戮皆非正命也
求則得之章總㫖　吳因之曰只言求在我便有益求
　在外便無益以深著我之當求而外之不必求更不
　問我之為我者何如外之爲外者何如蓋章㫖是以
　内外别所求非指内外之寔也仁義禮智富貴利達
　等語不必填實
求則得之節　賽合註曰求則得二句意相連求便得
　舍方失可見唯不求求斯益矣二句須有斟酌　按
　此與操則存二句作危言口氣者自别賽合註最説
　得明
求之有道節　賽合註曰求有道言有箇義理在不可
　妄求非言求之有法也得有命緊連上句言縱求得
　之亦有命在未可必得是求之與得不相資也　大
　全南軒謂求之有道二句言求之縱有道矣而得自
　有命在此説不可從
萬物皆備於我矣章總㫖　四書家訓曰此章依總註
　還不可以仁字貫斷該以首句為王　張侗初曰上
　章既説求其在我而求之一字却説得混淪未破故
　此章直指箇我體出來令人從强恕下手正求在我
　著落處也　此説雖於理無礙然大全蒙引存疑淺
　説翼註因之睡菴説約皆未嘗言此章承上章説唯
　樂天齋翼註始有此説看來亦不必也　呉因之曰
　反身而誠二節不是第其安勉之等總是責成於人
　意或誠身而樂或强恕求仁必如是而後無負於我
　之本然也
萬物皆備於我矣節　賽合註曰萬物指理言我指人
　身言人有此身便有此理萬般具備一無欠缺是謂
　萬物皆備於我不曰理而曰物理皆在物物莫非理

首句有泛作萬物一體看者亦不切　王守溪曰

　此物指有物有則之物言蓋舉物而見則也如言父
　子是仁之理在我言君臣則義之理在我　翼註曰
　蓋所謂我者非孑然之我又非與物對立之我實萬
　物皆備之我
反身而誠節　存疑云此章與中庸言誠者天之道誠
　之者人之道相似極是若蒙引謂反身而誠即中庸
　所謂則亦天之道者也則稍偏矣細玩自見　大全
　程氏復心以反身節為盡性之事强恕節爲學者之
　事與蒙引同病　賽合註曰次節是舉已成者言末
　節方是用工夫　又曰反身身字即上句我字　張
　彥陵曰反字不著力只是反觀非説工夫　翼註曰
　誠是實理自然註云如惡惡臭如好好色是下學之
　誠非聖人之誠也特以爲例耳　説約曰須是此理
　實有諸己已不與理爲對方樂既不是有道可樂亦
　不是道外别尋箇樂來今人言樂却先有箇興趣引
　自己身心安頓在樂裏便覺有快活意如此却只是
　一時意氣瀟灑到臨境依舊發惱瀟灑不已增入豪
　邁豪邁不已增入放曠流弊到無忌憚去　唐荆川
　曰靜涵萬物之情無不真切動應萬物之宜無不順
　適　張彥陵曰此樂字有主無内歉説者　此與大
　全賽合註同　又有主能外通説者　依此與論語
　首章樂字同與存疑作樂則生矣之樂者又不同然
　亦不是　賽合註曰註中行之不待勉强句正是誠
　字内事對下强之而行言也有貼在樂字内非是
　按賽合註此説正與小註以不愧怍解樂字同存疑
　以註中不待勉强句貼樂字者誤也附下　附存疑
　曰行之不待勉强而無不利就在樂字内這樂是樂
　則生矣之樂觀其註曰和順從容無所勉強可見與
　此一般小註説樂與大註異當從大註細玩之可見
强恕而行節　吳因之曰上節行之不待勉强行字與
　此節强恕而行行字同　説約曰反求諸己即謂之
　恕恕得快便即謂之仁所謂己欲立而立人己欲達
　而逹人者也　又曰謂求仁莫近焉可也謂求我莫
　近焉可也即謂之求誠莫近焉亦可也　又曰我字
　與克己由己之己相似私則格萬物之我不可有也
　誠則備萬物之我不能無也　徐汧文云素所期人
　之事至己而倒其施素所不昧之情欲出而難其決
　此反强恕二字甚明
行之而不著焉章總㫖　張彥陵曰此章孟子欲人之
　由道者加著察工夫與論語民可使由之不可使知
　之意却不同　論語不深責其知此章則深憫其不
　知而深望其知
行之而不著焉章　賽合註曰行習總是由著察總是
　知　行之而不著蒙引有二意一是百姓日用而不
　知之意一是所行者亦不能盡其節目二意當兼用

湖南講曰行習不是指百姓乃曾用功的學者玩

　行之習矣終身由俱是他著力在那裏用功的　又
　曰中非爾力知其可忽視哉　四書家訓曰不著不
　察是人都從外面做工夫不曽向心裏體㑹所以終
　身不知非道之難知也　翼註謂著是此理呈露端
　倪察是此理昭灼莫掩亦引中庸形著察天地來證
　此屬異説斷不可從　翼註曰衆以人衆言
人不可以無恥章　四書家訓曰人原有恥心此云不
　可無者要人常提醒此心之意　依大全朱氏公遷
　説則此章與下章不同處只在一勸一戒然此章無
　恥字泛説下章則專主爲機變之巧者説此又不可
　不辨也　陸象山曰人惟知所貴然後知所恥不知
　吾之所當貴而謂之有恥焉者吾恐其所謂恥者非
　所當恥矣夫人之所當貴者固天之所以與我者也
　而或至於戕賊陷溺顛迷於物欲而不能以自反則
　所可恥者亦孰甚於此哉不知乎此則其愧恥之心
　將有移於物欲得喪之閒者矣然則其所以用其恥
　者不亦悖乎由君子觀之乃所謂無恥者也孟子曰
　人不可以無恥以此
恥之於人大矣章總㫖　張彦陵曰按此章是提醒世
　人語全重一巧字世人只爲用巧把良心汨沒而不
　覺不知人之爲人全靠這㸃羞惡作主此念一釋何
　所不爲故開口便説恥之於人大矣見得未有人而
　可無恥者天下唯用巧者最可恥而用巧的反無所
　用恥恥心一喪豈復有人理哉章中三人字最宜玩

王龍溪曰君子慎獨亦以養此羞惡之心也　亦

　唯有此羞惡之心然後能慎獨推之凡致知力行皆
　然　大全辨或曰戰國時可恥之人有二其一乞墦
　齊人也其一縱横捭闔爲機變之巧儀秦是也此章
　特爲儀秦輩發自孟子説破此心曲便與乞墦無異
恥之於人大矣兩節　吳因之曰機變之人正指儀秦
　孫吳等言之　翼註曰不善多端獨舉爲機變之巧
　者其喪良心尤甚也　又曰要見得此機變之人自
　謂術髙天下不知自淪汙下而已不可不儆醒　又
　曰機械變詐似不必分心事但要理會字義機字如
　掩取禽獸之機乃借字也在人則暗藏姦險者變字
　有多端誑誘使入吾機之意　按械是縶繫手足刑
　其機曰機械是藏姦險以制服人　鄒嶧山曰機械
　有制服人意變詐有誑誘人意　又曰機變便是巧
　大病在為字上　説約曰無所用三字下得極妙人
　一失脚機械日用日熟乆之反以為天理人情之宜
　然即有恥心亦無處用得他著了　吳因之曰爲機
　變之巧者無所用恥所謂無恥而不以爲恥者也與
　無恥之恥正相反
不恥不若人節　張彦陵曰人之異於禽獸者只是恥
　若無恥則與禽獸何異不得復列於人故曰何若人
　有　吳因之曰人惟自恥其不善還有悔悟自新的
　日子他做反事恬然不以爲恥一發越要去做了凡
　敗名喪節皆將不顧而冒為之只消無恥一件不如
　人件件都出人後　恥其不能而爲之不必論到終
　必能即此一念便是聖賢路上人恥其不能而掩藏
　之不必論到終不能即此一念便是小人路上人輔
　氏説須善看　又程子亦只明不可掩藏之意亦不
　見得其用後説也
古之賢王章　張彦陵曰按通章雖説君重士士亦自
　重上下相反而實相成然語意要將性分壓倒人爵

賢王賢士麟士作兩平看極是或重賢王或重賢

　士俱偏　程竹山曰蒸豚之餽以禮而不敬兼金之
　餽敬而不以禮故致敬盡禮兩言之　四書脉曰致
　字盡字有味不但有挾心者不亟見即敬賢加禮而
　未致盡猶不亟見矣
孟子謂宋句踐曰章總㫖　翼註曰此章雖從遊説起
　而後面道理甚大不必粘定遊説　按翼註甚是麟
　士謂此章大意須顧一遊字不要太説道理逺了亦
　太拘矣　賽合註曰總註内重而外輕句屬可以囂
　囂矣上無徃而不善句屬故士窮不失義三節切勿
　糊塗　按賽合註與存疑同若依蒙引則内重外輕
　句直管到故士窮不失義節自故士得已以下方貼
　無往不善句此不可從
人知之節　張彦陵曰囂囂二字欲其先存此心非於
　知不知時方始有也
何如斯可以囂囂矣節　樂天齋翼註曰斯可以之問
　見囂囂之不易則可以之答見囂囂之不難　張彦
　陵曰徳義本一物由賦畀言曰徳由徳而行光明正
　大磊磊落落處曰義　四書家訓曰徳本可尊吾一
　心尊之則天下之至尊在我不必顯榮而後尊義本
　可樂吾一心樂之則天下之真樂在我不必顯榮而
　後樂豈不可以囂囂　張彦陵曰若在我無可尊可
　樂雖欲强爲囂囂而不可得也　四書家訓曰説到
　則可以囂囂矣遊説之道已盡下又本尊樂囂囂之
　意而究極言之見士持此渉世窮達咸宜而一時之
　知不知不足言矣
故士窮不失義節　樂天齋翼註曰義與道非二道之
　守於己曰義義之推於人曰道不失不離是平日尊
　樂已深自有定守而無變塞非貧賤富貴所能易也

賽合註曰此條註中實字重見於行事上下條註

　中實字是詳言其實也稍别　故士節有三説依新
　安陳氏則上文尊徳樂義是就心上説而此節則見
　於行事之實也依蒙引淺説則上文尊徳樂義是虚
　説而此節則分窮達説依存疑則尊徳樂義是就平
　日用功言而此節則就行事言也與註皆無礙而存
　疑為長蒙引淺説附下　附蒙引曰尊徳樂義不專
　就出處説此曰窮不失義達不離道則專就出處説
　故曰此尊徳樂義見於行事之實也　又附蒙引曰
　尊徳樂義則可以囂囂者言其理故士窮不失義達
　不離道則指實而言也不失義故士得已不離道故
　民不失望者言其理也古之人得志澤加於民則又
　指實而言也　附淺説曰夫囂囂本於尊徳樂義如
　此故士之處窮也必尊徳樂義不以窮而失義焉其
　處達也亦必尊徳樂義不以達而離道焉尊徳樂義
　如此則何往而不善哉蓋唯其窮不失義也則士亦
　不至於失己焉云云
窮不失義節　四書家訓曰夫士之所以爲己者義窮
　不失義即不失己了故曰得己有自得其得之意民
　所仰望於士者道達不離道即不失民望了有與民
　共由之意
古之人節　四書家訓曰古之人即尊徳樂義士也
　湖南講曰古之人見非今時説士之比正叫那游説
　之人髙視闊歩仰法古人不要與傾危之士隨行逐
　隊而自隘其胸次也　四書脉曰修身而曰見世者
　即守先王之道以待後學之類　大全辨或曰説到
　修身見世將巢許卞務一流俱壓倒了　鄒東郭曰
　吾儕須識取善字本體即逆順境界自不能移此是
　唐虞至洙泗相傳止至善學脉得志與民由之故曰
　兼不得志獨行其道故曰獨獨時善不曾減兼時善
　不曾增故陋巷簞瓢與平水土樹稼穡同道　徐自
　溟曰二則字要玩味有隨時旋轉意任其窮達境界
　變遷而吾非獨善即兼善無所不可　賽合註曰善
　即徳義王弱生曰沮溺稱不得得已儀秦稱不得得民
待文王而後興者章總㫖　徐自溟曰凡民豪傑其品局
　皆由心自造孟子此語以興不興分凡民豪傑之品
　非以凡民豪傑分興不興之異豪傑何以不必待而
　興哉蓋世無文王而文王之精在心也即世有文王
　而吾心之文王不在世也心一墮於凡想即凡民心
　一作豪傑即豪傑何論有文王無文王　徐説妙極
　存疑謂豪傑之士亦天生成勉强不得殊失孟子立
　言之意矣　豪傑雖亦由資稟然人苟能自興則能
　變化其資稟之不善而為善矣　中洲金氏曰總是
　鼔舞凡民爲豪傑意當從興不興分凡民豪傑不當
　以凡民豪傑分興與不興天下豈有生成的凡民只
　是因循姑待便一向趨到凡民路上去了天下亦無
　生成的豪傑只要振作有為便逐漸做成豪傑的事
　業了能自興則人人豪傑能豪傑則人人文王不然
　我待文王文王又奚待哉若云凡民資質庸下必有
　待而後興豪傑品地卓越雖無文王猶興是凡民豪
　傑皆由天定非學問能轉移孟子此語不特不能勵
　凡民爲豪傑且將沮豪傑爲凡民矣
待文王而後興者章　獨言文王者舉此以見例耳存
　疑謂文王化行江漢比自古聖人獨盛謬矣　按待
　文王而興不必在既興之後復分優劣只是此種人
　不遇文王必不能興所以謂之凡民是慨其不能興
　非謂其雖興不足貴也此意須辨　又待文而興則
　是今日斷無人能興便有慨堯舜之道無人復任仁
　義之説無人復明井田學校之法無人復行之意然
　此所以待凡民而非所以論豪傑所謂豪傑亦不是
　世俗才智一流只是入孝出弟守先待後不淫不移
　闢邪崇正孟子隱然有自任之意　又須想其所興
　者何事如孝弟忠信仁義禮樂皆孟子所日夜望人
　之興者而卒無其人所以忽然發此歎彼不能興者
　亦不是庸流如楊墨申韓蘇張之徒皆有絶世聰明
　特以其不能興於正道故謂之凡民待字是旁人看
　出謂此等人必待文王在上庻幾能反正非謂其人
　自有待之一念也若其人自有待之一念則雖未興
　起亦不至背馳於正道矣　翼註曰豪傑要認得真
　據白文豪傑對凡民言只是不凡之謂據註凡不凡
　皆以資稟言兼言物欲之有蔽無蔽意方完氣禀所
　拘物欲所蔽者凡民也有過人之資無物欲之蔽者
　豪傑也註又云才智即資也智屬知才屬能按註亦
　本是兼資稟物欲而言　説約曰待文王無文王不
　必以時言即使豪傑生文王之世亦不必師文王何
　也從人問渡者便是凡民不是豪傑顔淵曰予何人
　也舜何人也有為者亦若是如此方是豪傑　按文
　周未嘗不相師然非專恃夫師也此條須善看　翼
　註曰興者興起為善有勃然而發奮然而往意　愚
　意豪傑雖無所待而興必有所待而成如夫子亦曰
　好古敏求是也(丁巳十一月)　張侗初曰豪傑不待
　人興便可以興人文王只一豪傑　四書脉曰有時
　覺我與文王肖處非肖文肖心也有時覺我與文王
　㑹處非㑹文會心也　朱子曰豪傑而不聖賢有矣
　未有聖賢而不豪傑者也
附之以韓魏之家章　張彦陵曰此為世之溺情於富
　貴者發附益也寄也如贅疣然富貴原是外物故謂
　之附看得附字透便會欿然　此解附字固妙然此
　意當在韓魏之家下補出不可作正解　彦陵又曰
　欿然又非藐富貴之説要會本文自視二字謂其不
　從韓魏起見也此真是無加無損境地故曰過人逺
　矣全在識趣上見得　沈無回曰自視欿然只是猶
　夫平日便是若知有韓魏之家而視欿然則有意薄
　之與有意艶之䆒竟亦是一流人耳何過人之有
　欿然本是不自滿之意但平日如此欿然既附之後
　仍如是欿然則作猶夫平日之意看亦不差　翼註
　曰此富貴亦是道當得者若不當得則辭之不但自
　視欿然矣　又曰過人逺據註以識言所謂識者亦
　只是在物我上看得分明我本無物物本無加於我

愚按註雖以識言然兼養言方妙蓋此人不但有

　卓識亦必有定力註特引尹氏成語耳　附存疑曰
　過人逺似當只就此上見得與稱舜禹巍巍一般但
　蒙引不主此説不知何如　大全辨卓菴張氏曰此
　即所謂與衣狐貉者立而不恥者過人逺不是就此
　而止只言其内重外輕可與進道耳若謂即此便是
　過人别無進歩則終身誦之孔子不必又言何足以
　臧合語孟參看自見存疑謂只就此上見得與稱舜
　禹巍巍一般非是
以佚道使民章總㫖　張彦陵曰本文二道字最重
　彦陵又曰天下惟道足以服人何怨之有不是令其
　無怨此心自無可怨也　翼註曰竊疑道字當解做
　理字不但解做心字但在心上説理可耳
以佚道使民章　蘇東坡曰使民爲農民曰是食我之
　道也使民為兵民曰是衛我之道也使民為城郭溝
　池民曰是域我之道也雖勞而不怨也曰盤庚之民
　何以怨民可以樂成而不可與慮始蓋終於不怨也
　(即使終於怨然其理實無可怨也)若夫田獵之娱宴好之奉上之人
　所自為之者君子蓋不以勞民也　以生道殺民蒙
　引共有三説似可兼用　除害去惡似已盡殺之之
　事註又用之類二字者蓋指其中條目耳與上播穀
　乘屋之類稍異　蒙引或曰一條以抑洪水驅猛獸
　伐桀紂之類為除害以誅有罪為去惡固是然二項
　内亦各自有除害去惡　翼註曰二怨字即指被勞
　所殺之人其曰雖死不怨殺者亦自其必死之時言
　之耳　註有其不然者一句或非佚之而徒勞之非
　生之而徒殺之或佚之而適以勞之生之而適以
　殺之皆所謂不然也
霸者之民章總㫖　吳因之曰王霸之辨只有心與無
　心之間孟子論王霸全在此處分别故此章大㫖一
　言可蔽王民無心王道無心而已蒙引云王道只是
　公最好　按此章自王者之民至不知為之者只是
　言王民之氣象而含有王道之大意末節則直指王
　道之大然須知其是言王道之大不是言王道王道
　在至誠無息上至誠無息意在言外故朱子謂自王
　者之民至末皆是説王者功用甚明　賽合註曰此
　孟子尊王賤霸意也　新安陳氏所謂王者廣大深
　逺而無迹此是言王道之大在首二節雖已含得然
　須至末節方露若至誠無息意則不妨於首二節即
　露也
王者之民節　翼註曰註云廣大自得廣大對狹小言
　感恩者狹小忘恩者廣大自得是恬愉自得固無怨
　咨亦無欣喜莊子所謂使天下欣欣焉樂之是不恬
　也使天下瘁瘁焉苦之是不愉也正與此意互證廣
　大是自得的規模自得是廣大的趣味總是一忘字
　意　張彦陵曰王者無意見徳於民則其民忘然此
　意勿露出　翼註亦謂此意勿露出看来露出實不
　妨與下文並無礙也　大全辨嘉善陳氏曰王民皥
　皥乆道也故曰必世而後仁若初政則雖王者不能
　使其民無驩虞之意商師弔民天下大悦周反商政
　天下大悦及其乆也則相忘而仁矣
殺之而不怨節　殺之而不怨雖即上章以生道殺民
　之意然依存疑此章專主刑言亦與上章稍别　翼
　註曰為之謂做出他箇善來即教之意　又曰次節
　正皥皥處註中非有心及使自得之見上之忘也本
　文不怨不庸不知為之者見下之忘也合之上下兩
　忘也　翼註甚明吳因之謂王民皥皥下忘上也過
　化存神上忘下也如此却將兩節分作兩屬了不是

蒙引曰殺之以下總是寫其景象有説以過化節

　深一層看者非是　按蒙引存疑淺説翼註因之説
　約脉賽合註俱不作深一層看唯大全新安陳氏謂
　王者功用之大其本在於過化存神而已則似作深
　一層看然此非也蓋過化存神即是功用之大無兩
　層
夫君子所過者化節　翼註曰此節要説與皥皥相闗
　莫去了忘字　吳因之曰所過即化王者不知也所
　存即神王者不知也二句内正好想見王道無心之
　妙須知過化存神不重王道感人全重王道無心上

按因之説甚是但須知無心意自在言外　張彦

　陵曰下箇過字者只見不必積乆而後其民化下箇
　存字者亦見得不必積乆而後其化神　又曰徳在
　言外　所存只作欲殺欲利欲教看　賽合註曰神
　則有是心便有是政恭黙於廟堂而風行乎海宇不
　疾而速不行而至也　註不測字亦即是化之速意
　有是心便有是政解神字最妙翼註謂不必形出而
　後其化神殊有病　蒙引曰一説所過者化以所存
　者神也論理果是如此但本㫖鋪敘之㫖不然　張
　彦陵曰流字重要貼註同運並行意見得天地之神
　化流至此王者之神化亦流到此正與下小補相反
四書家訓謂與天地同流非配合之謂説叢謂與

　天地參還當不得上下與天地同流蓋曰配曰參猶
　有對待之迹曰同流則王者與天地直渾作一片矣
　此在字義上分别之固然然不可因此遂看小了中
　庸配字參字之意蓋中庸配字參字亦舍得同流之
　意也　朱子曰上下與天地同流重鑄一番過相似
　小補只是逐段逐些子補綴　翼註曰朱子此説補
　字最精又譬如衣服有破缺故從而補之謂之小補
　若重製一件則不謂之小補矣　王字泰曰説者謂
　王者有補於天地不知王者言不得箇補字天地之
　大皆在王者陶鑄豈是小補説補便小　四書家訓
　曰小補句只是説王者功業之大不必以小補來形
　容以伯與王難比論也
仁言不如仁聲之入人深也章總㫖　四書家訓曰此
　章仁善字原並舉開説不得牽扯纒擾單釋政教而
　不釋言聲者以言聲不待釋也新説云人君治天下
　唯有政教兩端發之則為言播之則為聲非有二也
　善政善教正是仁言仁聲的實事善在仁内得民乃
　所以入民也無兩層備之　善政善教原是仁言仁
　聲的實事此論理固然但此章口氣只宜開説不必
　牽纒至謂其無兩層則於理不通矣
仁言不如仁聲之入人深也節
善政不如善教之得民也節　翼註曰次節政雖是法
　制禁令然謂之善政則與惡政不同矣亦能得民但
　不及善教耳法制政之立也禁令政之行也善教註
　以道徳齊禮解則亦非耳提面命之教矣道徳教之
　本也齊禮教之其也　又曰不如字且虚註制外格
　心即下節意勿用出
善政民畏之節　張南軒曰善政立而後善教可行所
　謂富而教之者也　南軒此説最謬蓋善政豈專是
　富民善教亦兼教養觀睡菴説可見　四書脉曰善
　教亦兼教養如教之樹畜稼穡之類要皆懇懇款款
　委曲開導意　翼註曰畏字不可説嚴刑峻法使民
　凛凛恐懼只是遵其法制禁令而不敢玩忽意　子
　産之火烈是善政民畏之　四書家訓曰愛之是感
　於其教而愛戴不忘得心是化於其教而回心向道

翼註曰得民財亦不待横征暴斂只與無政事則

　財用不足反看生之有道取之有制用之有節故百
　姓足而君亦無不足　陸聚岡曰畏愛在政教之初
　得財得心在政教既成之後
人之所不學而能者章總㫖　翼註曰此章大指諸理
　齋云欲人知仁義非外爍也蘇紫溪云欲人不失其
　良心也蓋凡聖賢立言無非教人未有無故而空言
　者二公皆於此著眼而蘇説為勝良知良能總是良
　心良心即是仁義不可泥性情之别作推本於仁義
　説　吳因之曰通章全是欲人復其愛敬之初意
　賽合註曰全章要得欲人察識其良心而擴充之以
　全仁義之意　附蒙引曰今人語之以仁義輒驚天
　動地而不敢當不知人人有不學而能之良能人人
　有不慮而知之良知孩提稍長無不然者即此孩提
　無不知愛之親親稍長無不知敬之敬長即是驚天
　動地所不敢當之仁義也　按蒙引此條即理齋仁
　義非外爍之説
人之所不學而能者節　翼註曰學是脩習慮是思慮
　論吾人用工學慮亦不可廢但不學不慮尤是本體
　呈露之妙耳吾人用工則當學以復其不學之體慮
　以復其不慮之體但孟子不曾説及此耳時文説壊
　學慮大非　按學慮不可無此是論義理如此若論
　此章語氣則與性善諸章一例仍宜著眼在不學不
　慮上重講學慮未免語氣隔礙矣欲防姚江流弊只
　當於抑揚中帶見之　顧涇陽曰孟子以不學而能
　為良能不慮而知為良知吾以為不能而學亦良能
　也不知而慮亦良知也何也微良知良能彼有安於
　不能不知己耳孰牖之而使學孰啟之而使慮也吾
　又以為學而能亦良能也慮而知亦良知也何也知
　能之入處異而知能之究竟處同非學不學慮不慮
　所得而岐也　王龍溪曰識有分别知體渾然識有
　去來知體常寂　良知良能俱在用上説依龍溪却
　在體上説了殊謬　四書脉曰愛親只是眷戀而不
　忍違意敬長只是後先追隨而不忍慢意須淺淺説
　方像孩提稍長
親親仁也節　吳因之曰親親仁也敬長義也此親親
　敬長字面略説得泛便不是須緊根孩提稍長説
　四書脉曰達之天下處處孩提稍長皆是此愛敬　麟
　士謂既出乎人之本然必通乎人之同然最妙蓋達
　之天下句只是應轉上二節語無二意也淺説以上
　二節為言愛親敬長者人之本然末節言愛親敬長
　人之同然殊誤　濳室陳氏及存疑俱以親親敬長
　為仁義之發新安陳氏以親親敬長為仁義之實二
　説於理俱無礙但此章不必如此説故蒙引淺説翼
　註俱只云親親即是仁敬長即是義　翼註曰末節
　又指良知良能為仁義者見得人決不可失其良心
　也非又添一意親親即仁敬長即義不可説是仁義
　之發　愛敬逹之天下所以便謂之仁義者蒙引淺
　説俱云仁義者乃天下之公理也而親親敬長達之
　天下無不同者此其所以為仁義也甚明因之云愛
　敬達之天下若不是原有是仁愛何以達不長原有
　是義敬何以逹此似以愛敬為仁義之發了稍誤
舜之居深山之中章總㫖　翼註曰此章不用心迹分
　看只是聖人之心虚而應也
舜之居深山之中節　按居深山四句原就迹上説但
　其所以如此説者要見其心之虚耳故通是説心
　吳因之曰居深山亦要説得虚活孟子亦偶借深山
　一事以形出聖心之空洞耳　又曰與木石居相忘
　於木石直與之同居也鹿豕遊亦然不重所居之陋
　意　又曰惟一物之不著乃能無一物之不受一事
　之不染乃能無一事之不通舜之所以莫禦全在上
　半節莫把居深山等作閒看　按註所謂渾然之中
　萬理畢具乃上半節意也其不可閒看固矣然所謂
　渾然之中萬理畢具者雖在上半節已含得而必至
　下半節露出方妙與不違如愚章一例　以此章與
　論語不違如愚章參看則不違如愚時已是若決江
　河矣不可謂不違如愚與無以異於深山之野人同
　也　説約曰此章語氣與吾與回言終日章絶相類
　俱是一往一來反覆贊美之詞　又曰要見舜與木
　石居與鹿豕遊而無異深山野人之時其沛然若江
　河之決者已存及若決江河之時所以與木石居與
　鹿豕遊者如故此聖心常寂而常通常應而常定所
　以能立極於萬世　又曰易曰無思也無為也寂然
　不動感而遂通天下之故非天下之至神其孰能與
　於此正此章之意　湖南講曰上半截虚虚説箇無
　以異於野人跌入聞一善言處及其二字方有情若
　於舜之居深山先實講一段寂然道理下面語氣便呆

呉因之曰幾希二字要看得好言其所以異者

　幾希之可見而已若論大舜胸中蘊蓄必有所以異
　於深山之野人者然就此時而論發露無幾雖其不
　容終藏之中不無稍稍顯見却亦甚不多特幾希之
　微而已　湖南講曰幾希只是説差不多即就人之
　所以異於禽獸者幾希看在那邊是指心上差不多
　這裏是指迹上差不多俱屬虚字何得作實義講
　張彦陵曰問舜亦從聞見入乎曰舜虚靈之中萬善
　悉備一有感觸無不沛然若胸中本自蔽塞全靠所
　聞所見為主便落了依傍的窠臼安能有感即通
　翼註曰註云其應甚速又云無所不通非二意蓋無
　所不通即速也即莫之能禦也
無為其所不為章　翼註曰此章不作充義為高只用
　註心字作主雖為屬事欲屬心欲不為不欲却總是
　心不肯為之欲之也不被私意所奪違其初心便無
　為其所不為無欲其所不欲此是不違本心意與後達
　之於所不忍不為又達到他事上者亦不同如此而
　已矣只是完了心體便無餘事意亦要見無為所不
　為則所為者皆所當為無欲所不欲則所欲者皆所
　當欲意方備　按即依註以義言亦不妨但須依蒙
　引作專言之義看即依註以充義言亦不妨但須知
　與後達之所不忍不為不同　又按直解曰推之仰
　不愧天俯不怍人皆不過由此不為不欲之心擴充
　之而已立人之道豈復有餘事哉此説擴充與註又
　不同然亦相發明　四書家訓曰兩無字最是十分
　著工夫處全在心上堅忍有一刀兩截之意　李毅
　矦曰不為不欲人之良心也雖屬義實統心性之全
　不失其良心則集義而浩然矣自學問求於心以至
　存養逹天總只如此故以一言括之　沈無回曰當
　知此亦是為知善端而能擴充者言若常人之心起
　念多不清楚如何任他硬做　熊氏謂此大學誠意
　章事甚是蓋此對既知者言與誠意章同也但亦不
　可專泥意上蓋正心脩身亦是無為無欲内事也
人之有徳慧術知者章總㫖　此章似只是増益其所
　不能而集註南軒兼引動心忍性者是又推本言之
　其實動心忍性意在言外
人之有徳慧術知者節　張彦陵曰徳無慧則知經而
　不知權術無知則可常而不可變離徳之慧又小慧
　而非大慧離術之知又私智而非正智唯徳慧術知
　乃是聖賢豪傑的作用　莊忠甫曰心之有慧
　與知如鏡之有明如火之有光然安樂生乎昏
　惰則光明以翳障而銷微備嘗振其精神則本
　體以磨揭而灼爍　附翼註曰徳之慧則於事
　理明無不照術之知則於事理處無不宜此用
　蒙引説也　按此是蒙引别説存疑淺説俱不
　用此皆主未然當然之説　張侗初曰以正大
　心諳練世故而出者謂之徳慧術知以邪曲心
　窺瞷世情而出者謂之機械變詐故學者切不
　可輕語通達先務正心為是　漢疏云疢疾人
　之有小疾常霑在身不去者
獨孤臣孽子節　翼註曰獨字之義謂臣之中獨有孤
　臣子之中獨有孽子　四書脉曰獨孤臣孽子情義
　隔於君親勢分制於近嫡欲效其悃款而類於要將
　安於義命而近於恝　又曰操心是恐懼意慮患是
　脩省意葢操心危是恐懼不敢自安若空空恐懼何
　益又必慮及未然之患而設䇿以處之却是慮患深
　不必分先事臨事　此條雖本存疑然存疑却分先
　事臨事殊不是蓋徳慧術知可分先事臨事而操心
　慮患不可分先事臨事也　張彦陵曰此處最要體
　認若只為自身免禍計夫亦何難唯其身處孤孽而
　其心欲成全君父向使形迹稍露未免觸其所忌不
　得不深計熟處以冀一悟則凡可以自盡與其所以
　感格君父者洞悉矣何不達之有
有事君人者章總㫖　張彦陵曰愚按此章不重列臣
　品之髙下只要人取法乎上之意蓋天壤閒有第一
　流人品則有第一流事業有志用世者便當以第一
　流自期若一念墮落便自凡庸故把容悦者引起借那
　最卑的品格形出那最髙的品格見得在人自立何
　如耳　四書家訓曰欲為人臣者以容悦為戒而由
　忠以進於大由大以進於化也　按孟子以伊尹為
　聖而此章集註以伊尹為天民則只是大而未化之
　地位耳蓋淺言之則大而未化者已可為聖若深言
　之則非大而化者不足以為聖矣　翼註曰各節上
　句且虚講下正見之也
有事君人者節　徐自溟曰容悦之徒不可數於臣列
　只可謂事君人耳如役隸等也　四書家訓曰無論
　不為大人事不為天民事即社稷事亦不為矣　附
　湖南講曰四等臣品固一歩髙一歩然即容悦亦非
　側媚體面好者當是具臣俱在好一邊論也擬人必
　於其倫下面三種臣是甚麽品格怎把那側媚的人
　與較等級
有安社稷臣者節　張彦陵曰此悦字借上文悦字來
　形容忠臣殉國之念見得以安社稷為悦則雖拂君
　之欲而亦有所不顧也意在言外
有天民者節　天民所以未得為大人者存疑謂孔子
　委吏乗田亦為而天民必可行天下而後出輔氏謂
　終是有任的意思在二説不同可兼用　張彦陵曰
　達可行只主道不主時要見得他不大行不肯輕試
　意
有大人者節　四書脉曰物正是世道自我主張氣化
　自我挽回
君子有三樂章總㫖　張彦陵曰此章首尾俱以王天
　下相形見得吾性中自有真樂原與勢分毫無干渉
　在人認取如何耳　沈無回曰此等處須識孟子内
　重則外自輕學問非以王天下為細而弁髦之也弁
　髦天下便是巢許矣　吳因之曰一樂天倫二樂成
　身三樂傳道此處全要把可樂意著實發得痛快方
　能壓倒王天下之樂　四書家訓曰一二三字是數
　君子所有三件樂不必較其輕重且章㫖只重樂上
　原非較樂之輕重也　按蒙引分輕重者乃論理之
　辭此云不必分輕重者乃所以順口氣也不相悖
　三樂及定四海之民之樂如何分别曰三樂中不愧
　不怍即君子所性節内事固非定四海之樂可得並
　矣餘二樂雖一係於天一係於人然亦非定四海之
　樂可得並也曰然則唯定四海之樂為性分外之事
　而三樂皆屬性分内乎曰非也此二章唯王天下是
　性分外事若三樂及定四海之民皆非性分外事但
　以定四海之民較之三樂則三樂為性分内事而定
　四海之民為性分外事矣又就三樂較之則以不愧
　不怍為本是性分内事餘二樂一係於天一係於人
　亦是性分外事矣　尤西川曰中天下定四海其道
　大行正君子所樂但不在此三樂之中耳故曰不與
　存焉猶云不在其數也
君子有三樂節
父母俱存節　蔡虚齋曰父母俱存得以致吾孝兄弟
　無故得以致吾友須闗到君子身上來若空空說箇
　俱存無故只是徒僥倖於天數何樂之有　此條本
　蒙引而衍之極是翼註亦謂蒙引此語最佳存疑乃
　謂蒙引以孝弟入説未是亦拘矣
仰不愧於天節　丘月林曰天之所付者無不全則於
　天無愧人之所同者無不盡則於人無怍即大學所
　謂自慊是也　程子克己之説是推原
得天下英才而教育之節　樂天齋翼註曰天下二字
　要看見非一郷一國之善士也
君子有三樂節　四書脉曰末節申上三節要兩意相
　形與首節虚含不同
廣土衆民章　吳因之曰廣土章是為不得行道而發
　不是為推明所性而發言通之大行雖亦是君子所
　樂然畢竟行與不行無闗所性只消聽其自至便了
　豈以是為欣戚哉此亦吾何為不豫之意但彼以道
　不終窮言此以所性至足言　佐案張羽臣曰聖賢
　學問内重外輕他處將性分勢分對説其重輕易見
　此章説廣土衆民則澤及一國説中天下而立定四
　海之民則澤及天下都是性分内事唯其為性分内
　事所以君子欲之樂之且睟盎生色與那所欲所樂
　事業非有大小鬯於四支發於事業也只是一齊到
　底如何却説所性不存蓋事業在性中性不在事業
　中也
廣土衆民節　顧麟士曰按紹聞編曰廣土衆民君子
　欲之孔門由求之所志者便是此也　翼註曰欲樂
　皆是行道澤民但有淺深　慶源輔氏謂所欲極於
　所樂固亦非性外事存疑亦主此説雲峰胡氏謂所
　性在所樂之外二説似不同然實不相背輔氏是正
　意雲峰乃分言之耳
中天下而立節　翼註曰中天下而立詞雖指建都意
　不重建都蓋其意只要見得是有天下者不徒偏安
　於一隅耳　又曰定四海之民有兩説一説定字只
　是歸其統御一説定字便主政教言前説與上廣土
　衆民相配後説與註相合　按蒙引主前説蓋註意
　自在言外
君子所性雖大行不加焉節　賽合註曰此論性體本
　無加損非是君子之性不加損也　按大全蒙引存
　疑諸家都如此看　又曰凡物可加損者必其初之
　不足或有餘也這箇性是天所分與本渾然各足吾
　人合得之分便已一定而不可移易了所以外來窮
　達都不得加損此性也　張彦陵曰纔説性便見分
　纔説分便見定纔説分定便見無可加損要知唯定
　故無可加損不是以無可加損處為定　翼註曰得
　位行道亦是性之發見似可加損乎性不知性之有
　此發用如燈有光耳燈光雖照一室燈體不加雖藏
　於櫝中燈體不損
君子所性仁義禮智根於心節　賽合註曰須知末節
　與分定節非有二意但上只指其概末節言上節之
　蘊　按末節雖就君子定性上説與上節言性體之
　本然者不同然不重在定性上只是發性之蘊耳與
　上節不作二意看也玩註可見　翼註曰所性分定
　人人有之獨君子根心生色者分定知樹木種子根
　幹花實已無不包根心生色則種於地而生者亦不
　過盡其分耳　四書脉曰根心須照分定説唯合下
　便分得來故仁義禮智種種含在這裏觸之而生意
　自滋滋欲流故曰生色生字從根字來根深則自有
　生意　生色雖由於根心然亦不必專重根心　賽
　合註曰根心是所性之和順積中生色是所性之英
　華發外　張彦陵曰要知到根心地位亦據見成説

大全辨芑山張氏曰性與人同君子能使仁義禮

　知根於心者此中却有工夫　附存疑曰根心生色
　充實而有光輝之大也四體不言而喻大而化之之
　聖也　按睟面盎背四體不言而喻大全蒙引淺説
　翼註説約因之睡菴諸家皆不作兩項看存疑不是

湯霍林曰睟字盎字當著在仁義禮知上論不當

　著在面字背字上論也　翼註曰清和不粗糲也潤
　澤不枯稿也此俱不死煞在形迹上認須在徳之生
　意寓於形者講　附蒙引曰仁義禮知根於心一條
　意似是為窮居不損言若自大行者言之則為仁義
　根於心而暢於四支發於事業與天地合其德日月
　合其明四時合其序鬼神合其吉凶先天而天弗違
　後天而奉天時矣　按蒙引此條甚拘　吳因之曰
　未節語氣全是形容在我者有大可欲大可樂意蓋
　以此壓倒在外之勢分也此章全是把在外之遇與
　在我之性兩相較對故吾道大行究竟亦是性分内
　事却在此處便認作外面看矣
伯夷辟紂章總㫖　吳因之曰玩通章口氣第二節正
　為下節張本三段俱當重看上句至足以衣帛足以
　食肉足以無飢等句宜輕　吳因之曰既言善養老
　則仁人歸復詳其養老者不待家賜人益甚是易行
　總是歆當時以善養老意　按易行意本蒙引翼註
　已非之余初誤收
伯夷辟紂節
五畝之宅節　吳因之曰第二節似與養老無與必先
　著此一節者正為制其田里教之樹畜導其妻子三
　句根本　吳因之曰樹牆下以桑專重文王講言文
　王因牆下可桑而令民樹之桑以備夫蠶之用焉五
　母雞二母彘亦重文王
所謂西伯善養老者節　吳因之曰制田里即五畝百
　畝之謂教樹畜即樹桑雞彘之謂導妻子即匹婦蠶
　匹夫耕之謂導其妻子與上二句為一類不可獨把
　此句連屬下文文王之民無凍餒之老全在使民各
　養其老不然文王之恩亦有所遺安能便無凍餒哉
　大抵此節全憑著非家賜而人益意發揮乃得本㫖
　田里樹畜妻子民之所有也制之教之導之使養其
　老所謂非家賜而人益正在此處見得　張彦陵曰
　是因民之所利而利之　鍾完嬰曰文王善養老必
　從分田制里説來者蓋二老以天下為心者也使生
　民失養而但養老者必不以一己口食之故而就其
　養明矣故以善養歸之文王也　鄧子孺曰所謂二
　字即指太公伯夷所稱來　翼註曰五十非帛四句
　又泛論老之失所以引起文王之無失所極輕　王
　觀濤曰此之謂也謂字打轉首謂字為是此字指制
　田里四句　又曰愚玩註意只言其别於小專耳易
　行意原無
易其田疇章總㫖　翼註曰此章只論養民未及教民
　也是足民即所以仁民耳
易其田疇節　四書家訓曰田疇荒蕪則難為常耕耘
易其田疇節　四書家訓曰田疇荒蕪則難為常耕耘則易
　治故以治為易　集解曰易薄皆本上人説使字方有力
　兩其字指民易只是不奪農時使得用力於南畆薄只是
　什一而取不是减民可使富是來富而使之富也此為
　民開財之源　首二節講家皆以開源節流説固是然與
　大學開源節流却異大學開源節流皆就上人説只是此
　章首節事生衆為疾所謂易其田疇也食寡用舒所以
　薄其税歛也此章次節意乃大學所無
食之以時節　張彦陵曰以時如魚不盈尺人不得食
　等類是也然饔飱燕享亦包在内禮主品節不主吉
　凶賔祭兼豐儉異制老少異宜説　王觀濤曰食以
　時重在非時者不妄食用以禮重在非禮者不妄用

翼註曰食以時用以禮皆教民如此也　又曰財

　不可勝用是富者不復貧　大全辨卓菴張氏曰治
　奢之法莫善於禮禮行則奢自息咸知崇儉而不知
　推明先王之禮以教天下蓋未聞孟子此節之義
　王三原曰上之人自能節儉方能教人節儉
民非水火不生活節　翼註曰至足矣矣字作故也二
　字看下當接云夫人不私水火而獨私菽粟者以菽
　粟不足耳方起得下文　張彦陵曰民焉有不仁句
　是反跌語意不重在仁民上見得民足自無不仁世
　主欲民之仁不可使之不足耳此處仁字並不由於
　教化來仁是人的本心生養既足民自不失其本心
　所謂有恆産者有恆心也教化又後一層　大全辨
　芑山張氏曰禮義生於富足即管子衣食足而知禮
　節之説然歴觀古今毎有上失其教雖富足而流於
　淫侈者
孔子登東山而小魯章總㫖　顧涇陽曰此章大㫖只
　是眼界欲空脚根欲實
孔子登東山而小魯節　吳因之曰一節俱是形容其
　大非實著其大　又曰登東山二句言孔子已走在
　極大的山上去便視下皆小孟子主意只是言所處
　之大不是言所處之髙朱註言髙須活看　翼註曰
　東山不及太山之髙在聖道却無兩様不必泥　張
　彦陵曰上二句就本身所處上言其大下二句就人
　所見上言其大但玩白文故字唯聖人所處之髙故
　人見之者大不兩平　翼註曰視下益小視字要看
　蓋孔子非蔑視國與天下但據地位言之若有不足
　當其一盻者　附蒙引曰或以孔子一讀而謂大註
　聖人正指孔子不知何據不肯説孔子登山不知若
　説孔子登山便何害　又附淺説曰聖人亦泛説不
　專指孔子　按麟士謂孔子二字一頓極是蒙引淺
　説俱不是蓋登東山太山原非孔子實事故頓説為
　是也又此章聖人即專就孔子説亦不妨蒙引淺說
　泛説者亦非也　又附蒙引曰此節四句通是假借
　形容話小註謂以登山觀水起聖門難為言者非
　又附淺説曰遊於聖人之門一句與上句一例亦是
　形容語　小註謂以登山觀水起聖門句固非蒙引
　淺説謂登東山四句通是形容説亦非須依存疑謂
　登東山二句是形容説正意在言外觀海句起下聖
　門句　張彦陵曰難為水不但溝瀆即江淮河漢皆
　為支流難為言不但曲學即諸子百家皆為唾餘
　賽合註曰難為言此言亦見道之言但不免有偏聖
　門吐詞為經無非天命人心之正故難為言
觀水有術節　淺説曰人徒見其道之大而不知其所
　以大者有其本也蓋大徳敦化乃小徳之所以分一
　理渾然乃萬理之所自出　翼註曰有明非對有術
　若欲對得整齊必添數字云觀水之源有術必觀其
　瀾觀日月之明有術必觀其容光必照　又曰體在
　天謂之明照及地謂之光容光必照言有一隙可容
　其光者亦必照　四書家訓曰其光無不照比大是
　矣瀾解湍急何以比大水一湍急而出必至洋溢無
　窮故亦曰大　吳因之曰聖道如何大謂其統括得
　全而於古今之道無所不包於天地之道無所不統
　是也聖道之本何處見得且如中庸至聖章生知四
　徳溥博淵泉而時出皆所謂大而至聖則其本也至
　誠章盡人物參天地贊化育皆所謂大而至誠則其
　本也蒙引以泛應曲當為聖道之大一理渾然為聖
　道之本如此是把大與有本分作内外兩項不知大
　兼内外不專指在外唯本字則似以在内者言然只
　大概渾淪説為是　因之此條亦不是(己巳四月改正)
流水之為物也節　徐岩泉曰學者全在志有志則以
　漸而進志一放倒便日退矣故曰君子之志於道
　翼註曰志於道道即大而有本之聖言志字亦不可
　忽　附吳因之曰成章正按上觀瀾節後達正按上
　登東山節　按因之説不是翼註得之　翼註曰不
　成章不達從來説不玲瓏愚見曰成章是就其所造
　地位成一段精彩其本猶未拓而大猶未完也譬如
　由賜成其為由賜冉閔成其為冉閔皆可言成章必
　如孔子方可言大雖曰本猶未拓而可以漸拓雖曰
　大猶未完而可以漸完此與中庸致曲而形著明意
　正相似水之盈科滿一坎進一坎亦是如此　又曰
　達字不可死煞説達於聖道譬如善信美大聖神六
　箇階級善成其為善方達於信信成其為信方達於
　美此皆可言達也若説漸達至聖道却無妨　徐岩
　泉曰章即闇然日章之章大賢以下皆露精彩故言
　成章若聖道渾淪故言大　賽合註曰成章與論語
　成章不同狂簡成章尚有病故須裁之此成章是成
　就箇片段乃中行路上走故能達　尊其所開日進
　於髙明此知之成章也由是而之焉博觀於萬變而
　可見道之大矣靜驗於一貫而可見道之本矣行其
　所知日進於廣大此行之成章也由是而之焉積小
　以髙大可以盡道之大也執簡以馭煩可以握道之
　本也狂之期許甚髙自成其章而非君子所謂章也
　君子必循循俯就範圍而後乃深造自得狷之持守
　甚嚴自成其章而非君子所謂章也君子必亹亹從
　事於髙深而後乃積厚流光(壬申七月)　附淺説曰
　成章前面有許多工夫在言必至成章之地方可達
　聖人之地非謂學者當自成章始也所以必説成章
　而後達者蓋成章是下學工夫盡頭處未到此是工
　夫猶有欠也或者不知孟子勉人盡力以求其至之
　意謂成章是一節過一節而立為善信美大之説非
　也　附蒙引曰不成章不達大註云必以其漸乃能
　至也夫成章非以漸所以成章者以漸也故本於所
　積者厚夫所積之厚非以漸而何　又附蒙引曰所
　積者厚如中庸其次致曲曲能有誠文章外見則如
　所謂誠則形著明者也如是則駸駸然入於聖人之
　域而有不自覺其至者矣　沈無回曰顔子喟然章
　孟子東山章俱是贊歎聖道之妙而二賢之力量亦
　自和盤托出
雞鳴而起章總㫖　吳因之曰天下道理只有善利兩
　端天下人品只有舜跖兩途而相去之逺所爭只毫
　末　翼註曰通章重一間字末節特自首節看出非
　推其所以然也過文只云由是觀之
雞鳴而起節　翼節曰雞鳴固是夜氣清明之自然自
　雞鳴而起便去為善為利便含得日夕不已意二為
　字有主念言者拘雞鳴時説也有主事言者不拘雞
　鳴時說也亦兼得　四書家訓曰起非睡了起來之
　起　大全辨嘉善陳氏曰孳孳為三字大有經營在
　非寂然自守而已伊川謂計較是利無計較是善愚
　謂為一身計較是利為天下計較是善譬如從心不
　踰矩周公豈不到此地位觀其兼三王施四事曉暮
　躊躇蓋雖聖人須如此仔細詳審方無一毫誤天下
　蒼生不得謂感而遂通物來順應冥然一概何思何
　慮也　張彦陵曰為善為利只是向善向利的念頭
　耳不必説到作為上　又曰徒字活猶云是舜一邊
　人是蹠一邊人　又曰莫説錯走路頭方是蹠即時
　時在善念念是善而一時一念稍差便不免為蹠終
　身品格始自雞鳴一念柰何不慎　舜之徒蹠之徒
　存疑以積漸説大士以當下説可兼用　陳大士曰
　舜者天下之絶善也蹠者天下之絶惡也而顧分於
　雞鳴之一念善利之間何也吾以為當下一念之善
　即全舜矣當下一念之利即全蹠矣後有轉焉者耳
　未轉時雜之舜蹠之中無辨也後有甚焉者耳舜蹠
　未甚時以此雜之舜蹠之中無辨也一念善與利甚
　微而舜蹠已具一時善與利甚細而舜蹠已分
欲知舜與蹠之分節　翼註曰欲知舜與蹠之分
　亦承上舜蹠之徒來非止較舜蹠也　四書家
　訓曰無他非不在他事也言不在利與善究竟
　處分而在利與善間處分也　翼註曰分字正
　應間字分兩路分開也間者兩條路界限處也
　註相去不逺所爭毫末耳最懇切作文只當體
　此意人心本有善無利講語亦要有分曉有低
　昂不必是善無利兩念並發於心而兩持未決
　纔謂之間人豈無一直向善者乎又豈無一直
　向利者乎但據善端初起微别於利利端初起
　微别於善而聖狂即從此分即是分於善與利
　之間　按翼註説間字甚明葢間原是中間之
　間但不可泥為善利未決之時也玩存疑是如
　此睡庵因之便謂間非中間恐非
楊子取為我章總㫖　張彦陵曰孟子之闢楊墨者屢
　矣此獨兼言子莫者楊墨之害道易見子莫之害道
　難知玩此章之㫖似闢子莫意居多　蒙引因之皆
　如此看　樂天齋翼註曰楊墨之賊與吾道角子莫
　之賊竄入於吾道之中　管東溟曰學者當知天下
　道術除孔子之時中外又除素隐行怪一途其近於
　道者只有楊墨子莫三種而已外此便是功利辭章
　之學不足道也
楊子取為我兩節　張彦陵曰為我與世人之自私自
　利者不同楊子見得人各有我人各自治其身而吾
　事畢矣取如取必之取(此説皆註賽合註闢之甚是)是楊子立意
　如此舊作僅足解則孟子斷之之詞似非　翼註曰
　為我與為己不同為己是脩己為我只是自私　又
　曰為我是一種學問不是泛猶世人之自私者而已
　此意難識　又曰為我兼愛非楊墨自立此名俱是
　孟子名之拔一毛而利天下不為也摩頂放踵利天
　下為之亦非楊墨自説要如此亦是孟子就其所執
　推之則必至於此耳與斷論子莫者一般　四書家
　訓曰在楊墨方自以為是肯云為我兼愛乎　不拔
　一毛與摩頂放踵不是形容其為我兼愛之至乃言
　楊墨一主為我便不復及人一主兼愛便不復顧已
　正説他執一處要與猶執一也相闗　四書家訓曰
　楊子以人人自為則天下治墨子以人人不自私則
　天下治俱亦有見但其見偏執耳兼愛非博愛合親
　與疎一様用愛也　小註以楊子為失之不及墨子
　為失之太過此是分言之耳若合言之則二者各兼
　過不及
子莫執中節　翼註曰近之近似於道也道中而已子
　莫執中據其名迹近似於道不作猶賢於楊墨説蓋
　彌近理則大亂真不可謂猶賢　大全朱子云中庸
　言擇善而不言擇中此段不是中字善字似不當如
　此分别　鄒南臯曰唐虞授受之中孔子得之為時
　孟子發之為權　此章權字與論語未可與權權字
　稍異論語權字對經字説此章權字對衡字説雖皆
　是隨事任理之心然對經字説則只在處變上看對
　衡字説則通常變在内矣
所惡執一者節　翼註曰所惡執一者兼楊墨子莫
　姚承庵曰天下理一而分殊隨時以變易楊子一執
　為我則不復知有人而倂其所自為者悉非(此即蒙引説較)
　(註更深一層然亦不相背)墨子一執兼愛則不復知有己而倂其
　所以為人者悉非子莫一執二氏之中則不復知隨
　時而倂其所為中者悉非故説舉一而廢百蓋一處
　有執處處成非不當止以賊仁賊義賊時中分説
　冀註曰賊道且虛勿如註中説透舉一廢百正是賊
　道處　按翼註曰時當為我而為我時當兼愛而兼
　愛此二句亦有病不可用蓋為我兼愛是曲學名目
　按翼註甚拘只依大全南軒張氏説可也
飢者甘食章總㫖　吳因之曰此章是就世味中推究
　人心受害處蓋人心之初本是湛然無物澄然不累
　能不以貧賤之故動心則此心依舊是太虚清空吾
　之心一聖賢無欲之心也心聖賢之心豈不為聖賢
　之人故曰不及人不為憂矣蓋通章總是論心
飢者甘食節　徐岩泉曰舊説以飢渴害口復貧賤害
　心志作兩項比擬非也飢渇就貧賤中一節言説到
　害心處究其極也　飢渇雖亦是貧賤中一節然此
　處只是喻言耳何得如此呆講此謬本新安陳氏
　張彦陵曰病只在一甘字假令不甘而飢渴自飢渴
　飲食自飲食亦何害之有　又曰心之受害只在急
　不暇擇中失脚　翼註曰人心亦皆有害新説云人
　心亦為飢渴所害不像白文有字意還照註作貧賤
　為是若欲渾融但不明用貧賤字面暗説貧賤意可
　耳　按淺説明用貧賤字亦何妨
人能無以飢渴之害為心害節　翼註曰只就此安貧
　賤一事説他不憂不及人不必推開到將來徳業
　按翼註此條與註極合然又有一條云不及人不為
　憂如聖人之忘欲賢人之遏欲此亦可以企而及也
　則又似説倒將來矣看來兼説似亦可　張彦陵曰
　要從親身經歴説來大凡吾人心體原自潔淨然身
　處境外而談空説妙亦只是掠虚頭漢實落置身於
　貧賤而此念淡然不生羶趣此非方寸中見得真守
　得定者斷斷不能故曰不及人不為憂矣此處莫輕
　放過正是刀鋸鼎鑊學問　賽合註曰及人兼識見
　涵養講此與附以韓魏之家節同意一是不為富貴
　所加一是不為貧賤所損不及人不為憂即過人逺意
　但及人語氣與過人稍差
栁下惠章　翼註曰介有分辨之意實主守言蓋唯心
　有分辨故以正自守必如此必不如彼確乎不可易
　也　賽合註曰欲得三公時貶其介以取三公既居
　三公時遂改平時之介以保禄位俱是以三公易其
　介
有為者章　蒙引存疑淺説俱云此章兼為治為學説
　而大全朱氏公遷則云此章勉人進學之詞蓋公遷
　所謂學乃大學之學耳兼明新在内勿泥看　翼註
　曰辟若掘井句且虚正意在棄井後大發　附顧麟
　士曰首句掘井宜一頓必要及泉已在其裏下反言
　之　按蒙引淺説翼註首句俱虚説麟士不是　徐
　岩泉曰泉者水之源頭也　按大全蒙引存疑淺説
　並無源頭之説　翼註曰猶字宜玩見得况未至九
　軔者乎
堯舜性之也章總㫖　四書脉曰此章不重辨帝王之
　安勉只是舉帝王之誠以别伯者之偽　翼註曰此
　章當以有字貫堯舜所性而有湯武能復其有總是
　能真有者獨五伯則非有而託為有又倂忘其非有
　故不可入堯舜之道耳
堯舜性之也節　翼註曰三之字俱作道道不外仁義
　吳因之曰湯武身之也與湯武反之也要説得有别
　蓋性之與反之相對只是安勉兩意此處把性之身
　之與假之相對則性與身之處隱隱是誠的意思在
　曰性則天生帶來曰身則在己身上著實做非若假
　之者多在外面粧㸃　翼註曰五伯假借仁義之名
　以濟其私此説仁義全説得粗了只在事迹上看如
　内則驩虞小補似仁義施於民外則會同征伐似仁
　義及於天下
久假而不歸節　四書脉曰初猶知非真有久則謂堯
　舜湯武亦不過如此倂不自知其非真有矣
伊尹曰予不狎于不順章總㫖　張彦陵曰此章借尹
　立論所以立人臣不軌之防
伊尹曰予不狎于不順節　翼註曰伊尹言止不狎一
　句下五句敘其事
賢者之為人臣也節　翼註曰玩次節賢者二字可見
　此章是即伊尹以泛論人臣可照伊尹例否也故末
　節可不可俱泛説
有伊尹之志則可節　張彦陵曰志字重看即所謂無
　利天下心是也然此志亦非臨事辦得全體精神正
　在不與不取弗視弗顧中培出　徐儆弦曰伊尹心
　事如青天白日篡竊之徒自不敢以尹藉口且伊尹
　借亮隂之義而放之桐(此又是一層意)亦非明言其為放也
　霍光之舉所以為不學無術
不素餐兮章總㫖　樂天齋翼註曰此章深著國家隂
　受君子之益見非無功而食之意蓋君子仕之功顯
　而易見在經綸事業未仕之功隱而難知在國勢人
　心　張彦陵曰此章以功字為主在師世上説不在
　用世上説素餐之論原非要君子必耕而食即傳食
　諸侯為泰意
不素餐兮章　公孫丑之問只是彭更之意耳註兼陳
　相言者是極其弊而言南軒張氏以許行為説者亦
　是極其弊而言　四書家訓曰用之用其言從之從
　其教俱作已然事方見有功非擬度也　又曰富字
　不專是府庫充實人君藏富於民榮有二説一云大
　國必畏一云聲名顯赫從後説　按榮字二説兼用
　為是　翼註曰其子弟從之只是從其教不限及門
　私淑亦是
士何事章總㫖　張彦陵曰舉世溺於功利而士獨以
　仁義為志
士何事節　賽合註曰王子以何事為問亦不耕而食
　之意也末句大人之事與士何事事字相應看見得
　尚志備大人之事便是士有所事勿謂士無事而唯
　有志也　四書脉曰尚非隱居髙尚之謂乃是謂身
　雖卑微而志則髙大不淪於卑汙齷齪也此已包得
　下節意
何謂尚志節　翼註曰講仁義要見得仁冒天下之道
　義伸萬物之上方切尚志　盧未人曰殺一無罪四
　句是泛論居惡在四句方説尚志　盧説畢竟非正
　近艾干子又以殺一無罪四句與居惡在四句對謂
　上四句是充之於至盡下四句是出之以至安尤乖
　謬　又曰舊説殺無罪四句謂志中籌度之語曰我
　若得志必不為非仁義之事則此句已説盡尚志更
　不消居惡在四句　此蓋正説也淺説主此　殺一
　無罪四句是反説居惡在四句是正説　註非仁非
　義之事雖小不為殺一無罪不是小事但對大者言
　而謂之小耳存疑末條須善㸔　賽合註曰大人註
　明解公卿大夫備字註明云大人之事體用已全新
　説不肯依註謂備具備也即萬物皆備之備不是預
　備他日大人之事裁成輔相左右民物原無窮達之
　異今日懐抱即今日之大人他年經綸即他年之大
　人即使終不得志而大人之事亦了盡無欠此説亦
　通但與註背只依舊説為是　按玩賽合註説則大
　全辨芑山云備字兼豫備全備二意者誤矣　賽合
　註曰註中體用二字不必分貼仁義仁義藴於己是
　體措於民是用　按此與大全南軒説不同乃是深
　一層看非正解也南軒是正解
仲子不義與之齊國而弗受章　張彦陵曰玩本文兩
　信字只因世人被他瞞過特為㸃出見得時人之耳
　目易眩君子之公論難逃　李毅侯曰世之廉仲子
　也謂其辭一世家也而吾曰此小節也不寧唯是縱
　使仲子辭不義之齊國而人皆信之吾猶曰是舍簞
　食豆羮之義也非大節也則以亡親戚君臣上下故
　也　按仲子實無讓齊國之事特因其平目不食不
　居之操推其心而設言之　翼註曰仲子略讀住不
　義與之齊國而弗受九字連讀　又曰人皆信之要
　理會下文大節字如云齊人皆以此為大節而信其
　賢　賽合註曰據註以舍簞食豆羹為小廉以亡親
　戚君臣為大罪解甚當矣新説却病註中罪字小廉
　字不是　翼註曰人莫大焉亡親戚君臣上下作一
　句讀言人之罪莫有大於亡親戚君臣上下者　又
　曰信其大者大者大節也此大節無定指在孟子以
　人倫為大節在齊人則以不受齊國為大節今只虚
　虚看但把信其大節其字改作為字意方融　四書
　脉曰奚可哉只以亡倫意發
舜為天子章總㫖　李衷一曰此章只因把情法二字
　立案桃應之問意在兩難孟子之答意在各盡然各
　盡中却有相成之意　即睡庵之意　吳因之曰此
　章是論聖賢用心之所極全重在心字心對事看蓋
　事則畢竟還有變通　須知湯武之於君周公之於
　兄仍是竊逃之心周官之議尊議親仍是執之之心

徐儆弦曰周官八議自有議尊議親二項臯陶終

　不成執天子之父舜終不成竊負而逃此只言聖人
　之心耳衞輒唯無此心故行得全錯　須知衞輒雖
　不拒父亦難免君子之誅何則其心猶知有國也
舜為天子節　翼註曰首節是綱中三節言臯陶之執
　法末二節言舜之全親首節則如之何兼舜與臯陶
　註可據　據淺説講則如之何亦兼舜臯陶麟士乃
　謂此如之何似只問臯陶後故曰然則舜如之何也
　大謬
執之而已矣四節　執之而已矣南軒及淺説因之俱
　明説是執瞽瞍而翼註賽合註脉則俱云只是執法
　非執瞽瞍看來即作執瞍何妨　吳因之曰講執之
　而已矣不可真説臯陶去執瞽瞍是孟子模想當日
　守法之心言臯陶惟知有法雖執之且不顧矣講末
　節亦不可著實了是孟子模想當日愛親之心言舜
　唯知有父縱使天下之大且不暇計矣　四書脉曰
　執瞍法也然但執之未去時不復窮之既去後則法
　中未始無情竊逃情也然寜使身失天子不欲使身
　撓國憲則情中未始無法　按存疑言此章未粘著
　人情上而此以竊逃為情者此所謂情乃淺一層看

竊負而逃依南軒説似在既執之後而翼註則云

　須在未執之先看來本無實事自可兼説　樂天齋
　翼註曰遵海濵而處去之逺是於法無所骩非法不
　能加之説也　翼註曰時講云棄天下以事言忘天
　下以心言愚謂棄在未逃之先忘在終身之久本不
　同亦何必分心與事　吳因之曰此章未論到事為
　委曲處蒙引就把作事看故有紛紛之疑耳　温公
　曰所貴於舜者為其能以孝諧其親使之進於善而
　不至於惡也舜為天子瞽瞍必不殺人明矣不能止
　其未然使至於殺人執於有司乃棄天下竊之以逃
　是安得為舜乎　此與蒙引所疑同但蒙引則疑在
　臯陶不當以人臣而執其君之父總皆不如大全朱
　子及存疑之説為精又蒙引所疑在大全南軒已闢
　之矣
孟子自范之齊章總㫖　沈無回曰孟子平日以廣居
　自負即在衆人中精采自覺不同因見王子觸發起
　來故詞氣反覆感歎若此語語歎王子實語語歎廣
　居也非是因王子始悟出廣居來　翼註曰通章重
　况居天下之廣居一句上是感觸下是旁證皆輕
孟子自范之齊節　翼註曰居屬位養屬禄養又本於
　居故下單言居此居養二字單就位尊禄厚者言非
　兼尊卑厚薄言　又曰氣如氣象之氣體如體態之
　體折衷云氣者體之充體者氣之寓説得精　吳因
　之曰居而有異於人之居則必足以移氣養而有異
　於人之養則必足以移體　居養照註只就禄位上
　説不兼廣居意蓋此句只管到其居使之然也句
　吳因之謂居移氣二句特為廣居而發不為王子而
　發殊不是　翼註曰大哉居乎言所闗於氣體不小
　非贊美也上三句泛説夫非以下方就王子説　又
　曰盡猶概也一概是人子
王子宫室車馬衣服多與人同節　四書脉曰同是日
　用所資之同非制度華美之同　翼註兩節文勢一
　貫下猶云王子夫非盡人之子與且其宫室車馬衣
　服又豈不多與人同與而氣體若彼異者何也其居
　使之然也　張彦陵曰廣居不必添出仁字　即添
　出何妨
魯君之宋節　翼註曰呼字貼命令意不拘定是傳呼

又曰此非吾君二句是訝詞非疑詞

食而弗愛章總㫖　翼註曰首節言待君子者不貴徒
　食徒愛而貴於敬下二節恐人認幣帛作敬又言敬
　貴實而不貴虚也敬字一章之骨實字又敬字之骨
　然實字即在敬字内首節敬字即指其有實者言特
　未抽出耳又非兩層　此章據蒙引則首節泛説而
　下二節指諸侯説據淺説則似首二節泛説末節指
　諸侯説據翼註則謂通章俱是泛説而暗指諸侯然
　愚意通章皆明指諸侯似亦無不可姑侯再定
食而弗愛節　翼註曰此節以食引起愛以愛引起敬
　只重敬上　又曰愛敬何以有淺深蓋愛以情合敬
　以道合愛或聞其名而慕之或哀其窮而救之或喜
　其可親而昵就之未有崇重意敬則有尊徳樂道意
恭敬者節　翼註曰恭敬二字無二意故首節只單言
　敬
恭敬而無實節　翼註曰虚拘猶言把箇空套子拘留
　他拘字是羈縻之意不可虛拘不是説君子不當留
　只是説人君決不能留君子也要辨得真　慶源輔
　氏在下者一段是餘意蓋正意是對在上者說
形色天性也章總㫖　張彦陵曰此章示人以誠身之
　學把聖人立箇様子玩惟字然後字都是勉人希聖
　意　凡言聖人有因人不求至於聖而言者如此章
　及規矩方圓之至章是也有因人髙視乎聖而言者
　如曹交章是也雖意亦相通然須知其各有所主
形色天性也節　無能子曰形骸者性命之器也猶乎
　火之在薪薪非火不焚火非薪不光形骸非性命不
　立性命假形骸以顯　徐自溟曰堯舜性之純是天
　性不見有形色湯武身之則即形色以㑹天性　四
　書家訓曰愚不肖視為血肉之粗戕此性於形之中
　賢智又髙談性命墮體黜聰離此性於形色之外
　髙中玄曰踐者履其實也恭作肅便是踐貎之實從
　作乂便是踐口之實明作哲便是踐目之實聰作謀
　便是踐耳之實睿作聖便是踐心之實然則一一踐
　之乎非也性具於心心具而衆體從之斯為踐形而
　已矣蓋聖人以性而踐其形衆人則以形而鑿其性
　形色雖具乃却空缺虧欠也　朱子解天性以所以
　然所當然貼説而蒙引曰天性是自然之理自然與
　當然有辨天性須用自然字貼解看來自然之理即
　當然之理不必拘
齊宣王欲短喪章總㫖　張彦陵曰通章以註中至情
　二字為主喫緊在亦教之以孝弟而已矣一句　翼
　註曰朱註以至情二字為主即孝弟是也　四書家
　訓曰前半是主後半是客　吳因之曰此章先要看
　得短喪重然後見教以為期之不可先要看得紾兄
　重然後見得教以徐徐之不可須在言外會意通章
　大㫖只是説為期非所以教短喪全重責公孫丑不
　重責齊王猶論紾兄全重教紾者不重紾之之人論
　王子全重傅之為王子請者不重王子終喪須看口
　氣明白
齊宣王欲短喪節　翼註曰欲短喪尚未定也　附賽
　合註曰宣王短喪未必短為朞故丑教以為朞猶愈
　於不為是長君之惡與於不仁之甚者也　按蒙引
　説宣王欲短為期從蒙引可也
是猶或紾其兄之臂節　翼註曰味註彼當自知四字
　及示之至情非强之也二句可見教以孝弟之㫖趣
　蓋人方悍然紾兄我直禁之曰汝勿紾是以我之説
　勝彼彼未必聽也我教之以孝弟至情是以彼之良
　動彼也彼自知兄之不可紾矣無人説破此意
王子有其母死者兩節　翼註曰王子二句記者之言

吳因之曰若此者何如不是問數月之喪是非何

　如乃是問傅之請數月者何如丑蓋欲託傅以自解
　耳故下文欲終之而不可得二句斷請數月者之是
　謂夫句斷教短喪者之非亦歸重丑身上去講謂夫
　句全要緊根註中我前所譏意發乃於謂夫字面有
　著落　是欲終之看來還是終三年之喪不是終既
　葬而除之喪玩淺説亦如此蒙引似未是余初誤收

季子不得之鄒儲子得之平陸　翼註曰一則數

　月亦可以為厚為其有孝弟之心一則期月亦所以
　為薄為其無孝弟之心
君子之所以教者五章總㫖　張彦陵曰通章玩所以
　字見得因材而施其機權其中有多少委曲成就的
　意在　翼註曰五段平看只重君子教人不重人能
　受教上　又曰五者字皆指教言言有如此一教又
　有如彼一教　四書脉曰要得不倦意
有如時雨化之者節　翼註曰時雨化者雖兼天資學
　力而註重學力邊　張彦陵曰此只重教者㸃化上
　不重學者能化上　翼註曰上達兼知行
有成徳者節　翼註曰成徳達材據小註是天資純粹
　有徳可成天資明敏有材可達不兼學力者别乎時
　雨化之也新説大註既以冉閔由賜為例焉得全無
　學力乎亦通　看來可兼用　翼註曰達材要重範
　之以正意存疑所謂使之就理與時講所謂矯偏歸
　正皆此意也如子路之勇可使治賦非材乎但他有
　渉於血氣便是不甚正處若不矯其不正則必至於
　暴虎馮河不可與行三軍而其用反不達矣故須要
　矯偏歸正　附四書脉曰達者誘掖開道未就理者
　使之就理未通變者使之通變也　按脉兼通變言
　與存疑翼註稍異
有答問者節　小註謂答問未及師承而存疑謂答問
　亦是門人當兼用　四書家訓曰疑而問者為之決
　其疑蔽而問者為之開其蔽問以求知者則牖之使
　知問以求行者則翼之使行　翼註曰答問者是資
　學俱劣無徳可成無材可達只就所問而答以解其
　疑而徐俟其有進
有私淑艾者節　張彦陵曰按淑艾自是兩意淑字進
　善邊居多艾字去惡邊居多　翼註曰善治其身不
　是以善而治其身只是善其身治其身也　又曰此
　一教不論人品髙下皆有
此五者節　張彦陵曰找此一句見得君子教思無窮
　甄陶之術亦無窮在受教者之自得何如耳　又曰
　誨人不倦君子之心曲成不遺君子之教
道則髙矣美矣章總㫖　翼註曰此章以教字作主不
　以道字作主道字提起作原委唯道有定體故教有
　成法丑欲孟子貶教非欲其貶道也故引繩墨彀率
　為喻總是發明教不可貶意　又曰貶教與漸進不
　同漸進者寧學聖人而未至貶教則舍此至善之矩
　而别求卑近易行之說矣故下以改發繩墨變其彀
　率為喻　又曰在匠羿則繩墨彀率是法必待善用
　繩墨善用彀率者而後有得心應手之妙在君子則
　致知力行是法必待善會悟善體驗者而後有盡神
　體化之妙故朱子云但授以學之之法而不告以得
　之之妙妙在法中善用法即妙矣末節能者字正與
　次節拙工拙射反對拙工不善用繩墨者也拙射不
　善用彀率者也能者善會悟善體驗者也
道則髙矣美矣節　翼註曰道字泛説不明指孟子
　吳因之曰髙美即下註得之之妙　張彦陵曰髙美
　二字不平美在髙處見得登天即形容其髙也　翼
　註曰宜若登天然二句無兩意宜若上要補一句云
　但就由教入道者觀之方與下彼字應
大匠不為拙工改廢繩墨節　四書家訓曰繩墨匠之
　法彀率射之法此匠羿教人所必不能改變的講此
　便要含法中之巧俟人自悟意兩箇拙字與後能字
　相反
君子引而不發節　張彦陵曰引字不發字躍如字都
　影射字來躍如就在引而不發之内中道而立就在
　不發躍如之内只是論教法不是論道體見得君子
　教人有可得而授者有不可得而授者如射者引弓
　而不發矢然其所不發者已躍然於不言之表蓋無
　所為髙無所為美(此是深一層説)但中道而立以待能者之
　自從耳翼註曰引是引弓發是發矢俱是借字不是
　譬喻作文全要影竊字義方切題不可誤認引為引
　誘發為發明　又曰引而不發躍如也一氣重躍如
　邊夫既躍如則學者只消一領會耳何至若登天之
　難乎　朱子以道理活潑潑地解躍如以妙處不容
　説解不發似不差然存疑謂其不是者蓋此節俱主
　教言朱子之言乃似主道言乃是君子之教所以然
　之故非正解也故存疑以為非是　四書鏡曰不發
　何如能躍如也蓋道固不囿於法而實不離於法非
　下學人事之外而有所謂上達天理之功也中道而
　立立字正所謂脩道以立教也中字即於上文二句
　見之矣從之者得意於法之中也　翼註曰中道而
　立緊承上言君子之教引之而有不發者存固非不
　及而易從不發而有躍如者寓亦非太過而難從一
　中道而立耳中道雖兼非難非易只重非難邊當弔
　起非易在前　又曰立字極有味是箇決不可遷就
　之意正與下從字相應譬如君子在中路站立聽那
　能者跟上我來我不去遷就他　又曰能者是善學
　者從之當與論語雖欲從之從字一例作從而與之
　一看君子中道而立能者跟上來便與君子同一箇
　地歩豈不是與之為一　又曰能者從之言外便見
　不能者亦末如之何矣只重教不可貶意勉學者意
　尚緩　四書家訓曰中道即繩墨彀率立即不改變
　也　賽合註曰中道而立見非若登天之難也能者
　從之能即是悟對拙字看從之對上不可幾及看從
　則及之矣　吳因之曰中者謂在難易之中間非如
　大中至中之説　翼註又曰中道中於道也註云無
　過不及之名謂固無不及於理亦無太過於理正中
　於道而立也人都不曉認作大中之道意却於而立
　二字文理不通(因之翼註此二條不可從甲寅八月十四重定)　徐儆弦曰
　說躍如而不言中道而立則學者便談空説妙無形
　無影無所歸著矣(看來此説乃是止解甲寅八月十四重定)　不倦竭兩
　端三隅反而復俱是引語上言性天道時雨化呼參
　語顔雖似發然却不全由教者俱是不發無行不與
　時行物生俱是躍如能與人規矩是引不能使人巧
　是不發巧即在規矩中是躍如　過者能俯而就方
　是能者不及者能仰而企方是能者(壬申)此章甲寅
　因評蘇紫溪末節文重更定前所錄不可盡據
　附蘇紫溪末節文評　不發小註以雖啟其端不竟
　其説為解蒙引謂與大註之意不同蓋既授以學之
　之法則非只啟其端而已如博文約禮三綱領八條
　目諄諄不倦特未嘗告以得之之妙即所謂不發也
　荆川文以一隅方舉兩端方竭並言似欲兩用小註
　蒙引之説　註云中者無過不及之謂中道而立言
　其非難非易玩此則是因中道而謂之非難非易不
　是因非難非易而謂之中道也蒙引云得之之妙如
　曾子所得之一貫顔子所得之卓爾比誠所謂中道
　而立無過不及之所在固非可以易言然亦天理之
　當然而已故曰非難非易也甚明荆川以形而上形
　而下貼中道亦是指其無過不及者言蓋無過不及
　之中道形而下者在是形而上者即在是此所以非
　難非易嘉隆以前先輩之説都如此至吳因之講意
　則云中者謂在難易之中間非如大中至中之説翼
　註則云中道中於道也今人誤認作大中之道依此
　二家之説則是因非難非易而謂之中非大註意矣
因之諸家所以將非難非易作中道正解者縁公

　孫丑是欲孟子貶教不是欲孟子貶道貶道者以髙
　美之不可及而欲另換一道貶教者以髙美之不可
　及而欲盡情發出與他欲貶道則宜以大中之道不
　可貶者告之欲貶教則只宜以非難非易不必貶者
　告之所以如此解也不知教之所以非難非易正以
　其道之大中也言大中之道則非難非易可見豈可
　即以非難非易為中非難非易意自當補在中道而
　立之外中道而立猶論語所謂吾無行而不與二三
　子上文躍如也猶論語所謂吾無隱乎爾徐儆弦云
　言躍如而不言中道而立則學者便談空説妙無形
　無影無所歸著矣最為得解若直以非難非易為中
　則仍無形無影
天下有道章　翼註曰此章上節為下節而發殉字要
　刻畫有味即不離意以道殉身以身殉道道與身皆
　不相離以道殉人則道與身離矣　又曰有道無道
　當側看引起未聞字如云天下有道君子固以道殉
　身即不幸天下無道亦以身殉道而已殉身者固不
　必殉人殉道者亦不肯殉人未聞以道殉乎人者也
　殉人在無道邊多　焦漪園曰殉道殉身是以己為
　主也殉人是以人為主而依附之也以己為主進退
　之權在我以人為主榮辱之權在人　賽合註曰註
　中身出在有道内道屈在無道内翼註同　張彦陵
　曰未聞口氣有太息當時意在　翼註曰以道殉人
　道字輕看既曰殉人則必枉道以殉之失其身矣
滕更之在門也節　翼註曰禮字主答問言不答其問
　即是不在所禮了公都子意謂滕更以國君之弟又
　知來學宜若在夫子所加禮而有問必答者矣乃不
　答其問何也
挾貴而問節　翼註曰五問字俱是問道但他心中却
　挾了貴賢等件不是以貴賢等件顯之於問也　又
　曰賢字淺看　四書脉曰挾長非必長於師只是年
　之大　張彦陵曰故有二説一是故舊一是故家
　大全翼註皆只主故舊言　翼註曰皆所不答也要
　看註有所挾則求道之心不專意非吝教也
於不可已而已者章總㫖　張彦陵曰此章大意只就
　人情所必至者以示戒己以處事言見該做的決己
　不得薄以待人言見該厚的決薄不得進以修為言
　見該從容的決性急不得　四書脉曰此章須以處
　事待人修為三者開説以怠心忍心躁心㸃之　四
　書家訓曰三項各重上句下句意就在上句内見
　張彦陵曰愚謂不可已而已者漫不事事是清靜家
　一流人其所厚者薄慘刻少恩是刑名家一流人其
　進鋭者退速喜於有為而不能持乆是更張無漸一
　流人
於不可已而已者節　四書脉曰不可已乃事之最急
　處於此而已其他當次第而及者可知故無所不已
　所厚乃情之最切處於此而薄其他當錫類而推者
　可知故無所不薄　翼註曰講無所不已不可説凡
　事在可已者皆無所不已若果事在可已已之正是
　合該的了孟子又何責他只是比那不可已者稍緩
　耳無所不薄(倣此)
其進鋭者其退速節　存疑翼註俱云進鋭退速不可
　専主為學只用修為渾融唯淺説專主為學言此本
　大全勿軒熊氏甚拘　王觀濤曰進鋭如何反退速
　只看註其氣易衰便見蓋進鋭不是真心求進只是
　箇浮氣這箇浮氣最不可耐乆　張彦陵曰進鋭者
　未能得此又欲圖彼之謂　四書脉曰進鋭者詎不
　自擬有進無退不知人止有此精神精太用則竭神
　太用則疲必且未幾而倦勤其退速矣　雲峰引過
　猶不及來解進鋭退速似非正解
君子之於物也章總㫖　翼註曰此章上下兩層只一
　意總是君子用惠不混其等而必以其等也不以下
　半節申上半節註中序字即等字以輕重言不以先
　後言　賽合註曰此章是一反一正過文不用何也
　作轉語
君子之於物也章　翼註曰弗仁弗親俱要見理勢不
　可意蓋物之多不能徧仁且仁之則無同生異類之
　别民之多不能徧親且親之則有兼愛二本之嫌
　又曰前兩而字作然而二字看後兩而字作等而下
　之四字看　張彦陵曰愚意天地萬物雖有親疎内
　外然莫非同體而吾心稍生分别則同體之心未免
　有間物止曰爱民止曰仁似乎有所分别其間不知
　因物付物不惟親疎内外各得其理正所以全其同
　體之心若混而同之墨氏兼愛豈獨薄於吾親并不
　成其仁民愛物矣此正是私意作障妄生分别處
　吳因之曰施恩本是好事却用不得其當非惟不足
　為恩反以成其惡徳親疎倒置貴賤異等其究且窮
　焉而不可繼必至無恩而後已至誠之所以盡人性
　盡物性贊化育參天地只在此處調停得好　四書
　脉曰非有所隔而不能流亦非有所靳而不欲盡也

徐儆弦曰天地間理一而分殊理一則齊親疎合

　貴賤而不嫌於同分殊則明親疎辨貴賤而不嫌於
　異同則無為我之私異則無兼愛之失　附翼註曰
　新説云固是用恩有等亦要見親親為大意蓋君子
　於物則愛之弗仁别有用吾仁者在也於民則仁之
　弗親别有用吾親者在也所親者何在惟親而已至
　於民止曰仁之則與親親異也於物止曰愛之則與
　親親尤異也　按此説不可從通章只是説施恩有
　等不必重在親親
知者無不知也章總㫖　翼註曰此章主人君圖治而
　言重一務字務者急務也故首節有四急字
知者無不知也節　翼註曰首節智半邊俱屬處事仁
　半邊俱屬待人　賽合註曰此四句只論仁智之理
　非論兩等人　附四書家訓曰無不知無不愛以智
　仁之全體言不可著用説若就用説恐是偏了　按
　即著用説亦何妨　翼註曰當務空空説不可指定
　何事蓋亦隨其時事不同　又曰當務要見是最當
　知之事方應智字　又曰親賢之為務五字對當務
　二字急字對上急字　四書脉曰急字重看聖人唯
　日不足之心即既務既親之後而其心急急無巳時

張彦陵曰要知急先務正所以成其無不知急親

　賢正所以成其無不愛㸃出兩務字是論盡仁盡智
　之方非教以去煩就簡之説　張彦陵曰仁知提出
　堯舜便是無不知無不愛的様子　又曰把堯舜提
　醒處見得仁知至堯舜極矣然知不過急當務仁不
　過急親賢乃所以成其無不知無不愛而世主奈何
　舍其所當務務其所不必務哉　徐儆弦曰不徧物
　者不泛置其心於不可勝窮之地正所以養吾之知
　以為兼照之資而急先務者又所以用其智者也不
　徧愛人者不濫用其恩於不可勝窮之地正所以全
　吾之愛以為博施之資而急親賢者又所以廣其愛
　者也　翼註曰徧物即徧知天下之事
不能三年之喪節　附翼註曰末節乃不知務的模様
　非不知務之實也如所惡於上一節是絜矩模様是
　之謂不知務句虛虚活活説言外找出知不急先務
　仁不急親賢亦猶是耳　按翼註看末節與淺説不
　同淺説是也因之亦云此之謂不知務句就仁知説

喪服飲食註雖以輕重大小分貼然似可互用

　故新安陳氏止用大小二字總貼　吳因之曰道散
　於萬固隷首所不能算而窮年所不能窮也若不得
　其要只泛泛從事便茫無頭緒故孟子論道每毎推
　究要領使人可下手用功此喫緊為人處也如知者
　無不知及仁之實章毋輕放過此章只是言從事於
　仁知者當有其要末處知務二字是一篇綱領謂之
　知務者言只檢要緊去做也
　四書講義困勉録卷三十六
欽定四庫全書
　四書講義困勉録卷三十七
　　　　　　　　　　贈内閣學士陸隴其撰
盡心下

不仁哉章總㫖　賽合註曰此舉恵王之不仁以為戰
　争者儆　按此章只是言不仁之禍其始及於疎而
　其終遂及於親不重務本意
不仁哉節　翼註曰首節仁不仁重不仁邊俱泛説末
　補恵王出來　張彦陵曰仁者所及是推及之及不
　仁者所及是波及之及　翼註又曰以其所愛及其
　所不愛者而皆愛焉以其所不愛及其所愛而皆不
　愛焉二及字如此認意　又曰看來以其所不愛邊
　固當虛説即以其所愛邊亦未可遽用親親仁民愛
　物填講葢此一節若講太明則彼一邊只反觀之耳
　公孫丑何勞問乎
公孫丑曰何謂也節　賽合註曰何謂也是問其所不
　愛及其所愛非問何謂不仁也　張彦陵曰恵王之
　意本謂太子自將庶士卒用命而仇可復耳原不料
　其敗也後來太子申被擄而死却似驅以為殉一般

又曰按子弟雖尤愛於民而本章立言特重其民

　勿逓重在子弟要曉得糜爛其民固為不愛之土地
　即子弟之殉亦只是戀此土地而復戰非為民復仇
　也當以民與子弟總屬愛而單以土地屬不愛　賽
　合註曰據註云以土地之故及其民以民之故及其
　子弟此正解以其所不愛及其所愛也新説不肯依
　註謂人情所最愛者莫如子弟以土地之故沒要緊
　將自家子弟殉之豈不可惜之甚所愛以子弟言所
　不愛以土地言若依註恐太緩些予謂此説亦通但
　不合背註只依註更有理　圈外註仁人之恩四句
　一以内外言一以親疏言互文耳
春秋無義戰章總㫖　張彦陵曰此章意在尊王
春秋無義戰節　按春秋無義戰當從戰字説起葢此
　章孟子本因當時用兵不休而有感於春秋之戰見
　春秋之戰尚未至戰國之甚也然已為聖經所深斥
　如此方切章㫖　又義字只宜空説葢春秋用意最
　深而立法最嚴非獨書名書人者顯示斧鉞於言中
　即書爵書字者亦寓刺譏於言外微獨僭王問鼎者
　罪跡昭然而不與以義之實即尊周伐楚者功施爛
　然而亦不貸以義之名　翼註曰彼善於此亦是聖
　經僅善之不但孟子泛論理　四書脉曰註擅興字
　勿用恐犯末節
征者上伐下也節　翼註曰上指天子下指諸侯敵國
　皆是諸侯上伐下不必天子親伐只是命方伯以伐
　之耳
盡信書章總㫖　四書家訓曰此章舊謂概論讀書之
　法而證以武成非是本㫖孟子全為當時好戰嗜殺
　往往以武成血流漂杵一言藉口不但使仁人之心
　不白且以滋後世不仁之禍故發此論　翼註曰此
　章全為武成不可盡信而發特以首節引起耳非泛
　論讀書之法而證以武成也　按李安溪謂此章專
　為不善讀書人害道説法愚意以讀書為主則武成
　只是一證以武成為主則讀書只是引起
盡信書節　張彦陵曰書非真可無只是見盡信之不
　可也葢為泥經者發　翼註曰要説透如何反不如
　無書葢無書不過不見古人之迹盡信之反有借之
　為口實假之以文姦者其貽害於天下後世不小也
吾於武成節　翼註曰奉天伐暴之義屬初伐紂時反
　政施仁之法屬既伐紂時　又曰全重而已矣字見
　其餘不可盡信便帶起下節　徐儆弦曰獨言武成
　者葢湯之伐紂猶止於放若黃鉞之秉太白之懸當
　時武王之心已不能白於西山之二子洛邑之頑民
　矣而又以過辭文之天下萬世或疑牧野之舉非應
　天順人者特表而出之
仁人無敵於天下節　四書脉曰仁人句泛論其理至
　仁不仁方屬武王與紂説　翼註曰至仁武王也至
　不仁紂也　翼註曰何其字言當時必無此事但史
　臣欲鋪張武功故其詞云耳讀者不以辭害義可也
　若盡信之豈不為後世塗炭生靈之所借口哉　血
　流漂杵乃商人自相屠戮孟子非不知之但孟子之
　意以為仁人用兵不但我之兵不待血刃亦必不使
　敵人自相屠戮至於如此故以為武王當日必無此
　事夫使敵人自相屠戮猶非仁者所為而况親自屠
　戮之乎孟子所儆深矣
我善為陳章總㫖　呉因之曰此章是深惡强兵者發
　首言戰陳為大罪見有國者萬萬不當用此人然徒
　説箇不當用而不明其不必用世主或誤認以為有
　㓛而濫用之故詳言好仁無敵以見其無用戰陳為
　也舉湯武以明好仁之無敵末節又言好仁所以無
　敵之故總見仁必無敵意葢不證以事則好仁無敵
　無徵不信故引湯武明之不指明其故則好仁無敵
　終未見得確然可據故以各欲正己推之也
有人曰我善為陳兩節　張彦陵曰夫世以善戰陳自
　負者必謂舍戰陳别無可以敵天下矣不知國君特
　患不好仁耳好仁則天下自無敵戰雖善安所用之

翼註曰好仁還當兼平時修徳行仁與一旦弔伐

　言但不可平耳單主弔伐未是　天下無敵謂天下
　不與之敵也非是敵他不過
南面而征北敵怨四節　翼註曰湯武平看俱是好仁
　無敵者革車載輜重之皮車虎賁執射御之親軍此
　二句只言不尚兵威未説到無敵直到若崩句方見
　無敵也　四書脉曰若崩句雖是聞王言而然却是
　平日感王仁而然　呉因之曰仁義禮知四字運於
　省身克己則為道徳運於進戰行兵則為兵法
梓匠輪輿章　賽合註曰此見學貴自悟也　張彦陵
　曰悟即是巧不悟即是規矩
舜之飯糗茹草也章總㫖　翼註曰此章全是形容聖
　人之心
舜之飯糗茹草也節　青岩病叟曰飯糗茹草四字畫
　出舜窮困風味被袗八字畫出舜榮華的景象若固
　有之若將終身畫出舜澹漠的精神　翼註曰無慕
　於外不更慕他日之富貴也無動於中不覺有驟得
　之富貴也舜之心亦不自知其無慕亦不自知其無
　動自孟子形容之則若終身固有
吾今而後章　賽合註曰此章不是報復之私重在感
　應之理説親即父兄殺人親之重言殺人親所係之
　重也下正推言其所以重處　按報復感應兼説亦
　可　沈無回曰人君養全仁心自不須論到報復上
　戰國之君難以語此不得已而以禍福之理懼之
　大全辨惟適張氏曰君子唯有萬物一體之意然後
　可行放流誅殛之事　殺人者人亦殺其身亦可例
　見此是孟子有為之言故云然
古之為關也章　張彦陵曰此章專為借法以行私者
　説　賽合註曰此章大意還重今一邊葢即古以歎
　今非以古今平較也　周用齋曰貪暴乘間而害民
　猶恃上之人禦之也君上横征而自為暴使誰禦之
　哉　翼註曰將以者原設關之意如此　又曰即存
　古法者亦失古意况其變古法者乎此意出南軒
身不行道章總㫖　翼註曰此以化人使人兩開平看

看來上段當重身字下段當重道字時講上下俱

　重道字者非
身不行道節　翼註曰如身不行孝難使妻子行孝身
　不行弟難使妻子行弟是道不行也如父母使舜完
　廩浚井若子非大舜必不肯從是令不行也　按大
　杖則走則雖舜亦有難行者　南軒謂行道本也又
　謂使人以道亦行道之一事此皆是餘意正意是兩
　開説　又南軒謂行道本也使之以道而躬行未至
　彼亦未必信従朱子謂身不行道妻子無所取法然
　猶可使也此看不能行於妻子句有深淺故不同耳
　非相背也　翼註曰使人不以道道字若屬人看則
　是使其人去做非理之事也若屬我看只是我使之
　者不合理也還屬我看為是不以道只是投以不堪
　施以不恕之意
周於利者章　張彦陵曰此章勉蓄徳意　賽合註曰
　徳命於天本至足而無歉　又曰周於徳者飽乎仁
　義也　四書家訓曰周於徳是舉聖賢至正之道實
　得於己且極其周徧而無滲漏極其周密而無間隙
　也　四書脉曰周是件件皆到事事皆精之謂若有
　一毫末備則不可謂之周矣包得定見定力在内
　張侗初曰農儲粟士儲識儲氣儲識在勤學儲氣在
　砥行　王觀濤曰邪世與亂世有别葢治亂以政言
　邪正以道言邪世如世衰道微邪説暴行有作是也
　有定見則邪不能眩有定力則邪不能摇　據大全
　䝉引則不必如此分别　四書脉曰不能亂分明有
　轉移世道砥柱中流的手段不但不為邪世所惑
　張彦陵曰仁義之徳不亂於楊墨帝王之徳不亂於
　功利守先待後正君善俗皆是孟子本身事　四書
　家訓曰非邪不能亂他他自不為邪亂也
好名之人章　張彦陵曰此為欺世盜名發其病全在
　一好字以名為好其心只曉得有名故名之所在則
　讓名之所不在則争争讓未必至此特舉其極以形
　容耳　李衷一曰其實争不待見色時方見就讓國
　處己是争了争名争利總是一病　四書家訓曰可
　見好名之人終不能成名人亦何為而好名乎　陳
　明卿四書析疑曰按三代以上唯恐其不好名有一
　名必有一實三代以下唯恐其好名增一名必損一
　實也　四書脉曰見色者得之而喜見於色失之而
　慍見於色　繆當時曰人而好名猶能讓千乘之國
　苟非好名之人則貪汚苟取無所顧恤雖簞豆亦見
　於色此正謂名之一字尚足以維繫其心而不敢肆
　也　此段雖非正意然與正意自不相妨　湖南講
　專主此説謂本註疏
不信仁賢章總㫖　翼註曰三平看仁賢略重
不信仁賢節　翼註曰信仁賢信其眞有益於國也信
　其真有益於國則必用之矣一説作孚信意用推心
　置腹不摇於讒搆講恐讒搆意白文原無　按翼註
　前一説包得後一説　張彦陵曰推心置腹之謂信
　不疑於讒搆之謂信始終如一之謂信若止説信用
　他其意不盡　四書脉曰不信或外親而内疎或始
　用而終疑則賢者弗庸猶之乎無耳故云空虚不必
　説到賢者去國　彦陵與四書脉俱主翼註後一説
　意　翼註又曰國空虚猶云朝廷無人也折衷雖有
　億兆之衆等語似兼野言未妥當改億兆為百官有
　司意方妥　大全辨芑山張氏曰仁賢固不可不信
　非仁賢而遽信之如唐之於李林甫盧杞宋之於賈
　似道秦檜豈唯空虛敗亡可立待
無禮義節　禮必有義義即禮中裁制之宜照下文上
　下亂看專主名分上説
無政事節　張彦陵曰按政事所該者廣不止理財而
　理財亦在其中周禮九職任萬民生之有道也九賦
　斂財賄取之有度也九式節財用用之有節也三意
　總是開源節流二意
不仁而得國者章總㫖　張彦陵曰按當時互相吞噬
　自謂力可經營天下矣故孟子以仁字喚醒他
不仁而得國者章　翼註曰騁其私智兼愚㺯人制服
　人二意如田氏厚施而取齊是愚㺯人者如三卿滅
　智范中行而分晉是制服人者　四書家訓曰有之
　是倖有非宜有也是暫有非恒有也　據此則得天
　下并不可以倖有暫有也此雖只據孟子以前而斷
　其未有然得天下終難於得國　四書脉賽合註俱
　云得國以土地言得天下以人心言看來得國得天
　下俱以土地言但得國猶易而得天下則難耳蒙引
　説明　蘇子由曰不仁而得天下也何損於仁仁而
　不得於天下也何益於不仁得國之於得天下也何
　以為異君子之所恃以勝不仁者上不愧乎天下不
　愧乎人而得失非吾之所知也　按子由是深一層
　説
民為貴章總㫖　張彦陵曰通章專為輕視其民者發
　全重民為貴一句社稷與君都是借他來形民為貴
　也下三節總是發明民為貴之意若將君與社稷平
　較便無味　湖南講曰就世法看來則君為貴社稷
　次之民為輕孟子反顛倒轉民為貴社稷次之君為
　輕却像説得奇特然他下邊都有箇證佐
民為貴節　張彥陵曰民為貴只是匹夫匹婦或能勝
　予之意
是故得乎丘民而為天子節　張彦陵曰首句是一節
　之綱下把諸侯大夫配説者只見得丘民之權即天
　子不能與之相抗耳　又曰此節要體貼貴字出
　翼註曰得乎丘民非只是得一丘民之心即天下之
　民歸心也然作之要順口氣不必管他衆寡只論箇
　得民心可以有天下的道理
諸侯危社稷節　翼註曰危社稷要根虐民説來變置
　是更立賢君與滅國不同
犧牲既成節　張彦陵曰純色曰犧全體曰牲成者肥
　腯之意
聖人百世之師也章總㫖　牛春宇曰通章就夷恵流
　風之逺而明其為聖也葢夷恵清和古未有名之為
　聖者孟子乃名為聖何哉只因二子行雖一偏然已
　各造其極故其流風之逺所關於世敎不小故曰非
　聖人而能若是乎
聖人百世之師也章　翼註曰聖人字要見各造其極
　意方切夷恵一偏之聖　達説曰人至聖人而止聖
　人者百世之師也葢其盛徳至善既有以淑人心於
　既往而流風餘韻自有以表師極於將來求其可以
　當此者伯夷柳下恵其人也故伯夷往矣而聞其風
　之清者頑夫化而為㢘雖愚必明也懦夫化為有立
　志雖柔必强也栁下恵往矣而聞其風之和者薄夫
　化而為敦皆不偷之民也鄙夫化而為寛皆容徳之
　士也夫二子奮乎百世之上若是其逺而百世之下
　聞者莫不興起若是其神向使清非聖人之清而猶
　有所雜和非聖人之和而猶有所介則人亡而清和
　亦與之俱亡矣安能感化若是之逺哉夫百世之下
　聞其風者猶感化之若是而况與聖人生同其時親
　近而薰炙之者其感化也又當何如哉此見聖人感
　發乎人心者大不凡也信乎其為百世之師而非人
　之所可及矣　翼註曰奮字勿作奮發有為只與聞
　文王作之作字相似　張彦陵曰非聖人而能若是
　乎贊歎之詞不是證其為聖人處
仁也者人也章　張彦陵曰此章専為世之求仁與道
　者每每向身外尋索故把仁也者人也㸃醒他見得
　仁與道即在當人之身總是欲人反身求仁與道
　翼註曰此章有重仁字者有重道字者看來仁人道
　三字當重人字為是　又曰此章與形色天性章互
　看踐形即所以盡性論道者至於踐形而後實故
　曰重人字　按翼註是説字義如此其實踐形章是
　因人不求至乎道而言重在踐字此章是因人求之
　髙逺而言則反重在形字矣　王觀濤曰人知下句
　説箇合字(此與蒙引不同)不知上句即寓合字意了葢仁即
　人也已自合下不離的豈可離而言之乎故遂接云
　合而言之道也看一言字只説論道當如此體道意
　尚在言外　翼註又曰合而言之只説合仁於人而
　言之不可又倒説合人於仁而言之如俗講用兩反
　云仁離於人則為虚理人離於人則為委形皆不得
　㫖　按人離於仁意大全朱子亦有之用作賓意自
　不妨　余初因程註欲以仁也者人也作天命之謂
　性看合而言之道也作率性之謂道看玩蒙引乃知
　不當如此分别葢程子只是舉以為例耳　按依余
　初意分性道看如仁人心義人路例亦似通姑俟再
　定　仁雖即是性但此處説性道却不似中庸首章
　有體用之分故蒙引云此處不分性道玩存疑及大
　全朱子仁則性而已矣條亦似分性道與余初意似
　合不知蒙引何故云此處不分性道今總俟再定
　湖南講問道乃仁義禮智之總名仁原統於道如何
　必合人方謂之道答曰仁統於道乃指道之渾成言
　仁合人謂道乃指道之率由言道本一而所指不同
　有如此　附蒙引曰仁也者人也何以如此立言葢
　人而無仁則不成人矣故曰仁也者人也故曰無惻
　隠之心非人也　又附蒙引曰一説此章重在道字
　曰仁也者人也只是為合而言之之地故集註只引
　程子曰中庸所謂率性之謂道是也既不兼引天命
　之謂性又不引及所謂仁者人也其意可見　附呉
　因之曰此節專重道字大意謂仁者人之所以為人
　决不可無仁若離仁而言之單單是箇身子單單是
　箇軀殻形不得理豈道之謂哉唯人而合之於仁這
　箇全是一團理來運用主張而天然自有之則至當
　不易之妙出乎其中豈不謂道合字要説得真切這
　仁緊緊附著在人身上便是合了此是責人體道口
　氣　按因之專重道字本蒙引别説而與存疑異又
　專主人合於仁説亦本蒙引别説而與翼註異　此
　節有王方麓一文可當傳註不必復他求矣(癸亥二)
　(月)　此章己酉四月十一已作一總評除湖南講一
　條外俱可不觀癸亥二月十五又作一評似勝前丁
　卯六月十九又改　此章已於丁卯六月十九改定
　一講章録於後
　這一章是勉人求仁仁之一字有偏言之者是以愛
　之理言當時猶有人知其當重有專言之者是以心
　之徳言當時莫不以為迂闊而不切於人自仁之一
　字不明於天下於是蚩蚩之衆唯知負形秉氣有知
　有覺之為人而不復知人之所以為人聰明之士則
　又各因其所見自成一道道益紛而天下之人益壊
　不知天下的人斷無有舍仁而可以為人者天下的
　道斷無有不根於人而可以為道者這箇仁不是
　可有可無的就是天所賦於吾之性是人之所以為
　人者也以其具於人之心而非是無以為心則曰仁
　人心也以其具於人之身而非是併無以為人則曰
　仁也者人也故人固必有形氣使空有形氣無這箇
　仁可以為人乎人固必有知覺使空有知覺無這箇
　仁可以為人乎是有這仁方得成人有這人即有這
　仁仁與人原是合一的所謂無極之真二五之精妙
　合而凝者也但就靜存之時指其不雜乎氣質者分
　而言之則謂之仁就發見之時指其不離乎氣質者
　合而言之則謂之道仁即天命之性道即率性之道
　也喜怒哀樂人之情也而合於仁則喜怒哀樂即為
　道視聽言動人之事也而合於仁則視聽言動即為
　道君臣父子人之倫也而合於仁則君臣父子即為
　道若舍仁而言道不入於浮薄則入於煩苛不溺於
　虛無則遁於寂滅是異端曲學之所謂道非聖賢所
　謂道也是則一離乎仁不成其為人亦不成其為道
　雖侈然泰然自號曰人其實只是一團形氣耳何嘗
　是人雖巍然燦然自號曰道其實只是一團意見耳
　何嘗是道所以孟子當日有時以仁義並言有時以
　仁禮並言有時以仁智並言有時以仁義禮智並言
　總之只是一箇仁至此專提以示人曰仁也者人也
　合而言之道也此與性善之論實相表裏性之所以
　為善者正以性即仁也孟子一生知言養氣無非所
　以求此仁故曰學問之道無他求其放心而已矣求
　放心即求仁也是即孔門博文約禮家法也春秋之
　時人皆知重仁故孔子多言仁之可求孟子之時人
　不知重仁故多言仁之不可不求學者讀這章書要
　知聖賢敎人求仁不是好為迂闊是不得不然之事
　誠以非仁無以為人非仁無以為道也若仁可離得
　聖賢何苦必以此責人然空言仁之當求亦無益須
　實従孔孟下手做工夫處猛力向前自强不息必求
　到熟的地位方不負聖賢這等鞭策　此章有重在
　仁字者有重在道字者有重在人字者重仁重道則
　是踐形之意重人則是道不逺人之意明季講家大
　抵皆重在人字蒙引一説重仁一説重道存疑兼重
　仁道重仁道為是而重仁者尤長重在人字則只可説
　合仁於人而言之而不可説合人於仁重在仁道則
　只可説合人於仁而言之而不可説合仁於人雖大
　全朱子用互説然須辨賓主　仁字道字大全朱子
　謂仁則性而已道則父子之親君臣之分見於人之
　身而尤著者也蒙引謂仁與道是一時事此處不分
　性道二説似不同只依朱子為是　蒙引又云仁也
　者人也全重在人未有合意至下句方合之以見道
　之所以為道處此條亦不是仁也者人也便是合矣
　只是未就其合處言之耳仁也者人也是本來合合
　而言之是責人合蒙引殊混　朱子謂仁也者人也
　與中庸仁者人也有切己言統言之分此葢以中庸
　是偏言之仁孟子是專言之仁故爾其以仁責人却
　一様　朱子又謂言仁而不言人則不見理之所寓
　言人而不言仁則人不過是一塊血肉耳須知孟子
　口氣原不如此互説朱子言仁而不言人此一意是
　賓意不是正貼本文　以上共五條悉照松陽講義
　録入
孔子之去魯章　四書家訓曰孟子此言其在去齊梁
　之際乎
君子之戹於陳蔡之閒章　翼註曰戹陳蔡即絶糧時
　勿依史記發兵圍之説上下指陳蔡君臣無交是君
　不下賢臣不薦賢並際可公養之禮全然不曉意如
　此方切絶糧
稽大不理於口章　張彦陵曰按理註訓賴如云喫他
　的虧了一般　四書脉曰貉稽為不理於口有尤人
　并自疑意
無傷也節　呉因之曰無傷就貉稽言士憎多口以下
　則泛就為士者以明無傷之意　四書家訓曰無傷
　二字要理會若不顧在我為士者何如任他訾議豈
　為無傷　按此意極佳然須知在言外　翼註曰增
　益也徳愈髙則知之者益希行愈卓則嫉之者益衆
　故比常人更多訕　孫淮海曰多口豈特無傷亦是
　進人之地詩云他山之石可以攻玉今之議論我者
　我能取以為善皆是砥礪切磋我也　翼註曰文王
　孔子不免多口正見士増兹多口也貉稽患不為士
　耳何患不理於口哉觀増字可見貉稽尚未得為士
　了
憂心悄悄節　翼註曰上引詩重慍於羣小句下引詩
　重不殄厥慍句二慍字俱是人慍我即訕意也然憂
　心悄悄亦可貼孔子憂道不行意不隕厥問亦可貼
　文王柔順文明之徳無所損意但不重耳
賢者以其昭昭章　張彦陵曰此節是明新註疏　翼
　註曰二抑揚不平看明不是知識之明是吾性全體
　大用吾復其性因率天下各復其性　四書脉曰言
　昭昭者明而又極其明也　又曰本文無古字不必
　㸃出　張彦陵曰雖至昏之主責人必明然唯其明
　於責人暗於責己所以成其昏昏耳　又曰兩使字
　是引導下使字是驅迫他
山徑之蹊閒章　張彦陵曰提醒髙子處在介然為閒
　四字上見心學不可少有閒斷　四書家訓曰山徑
　之蹊閒是山上小路可為人行之處小路喻心之㡬
　希人行處喻此心㡬希中一㸃靈通總之見道心唯
　微也　徐自溟曰蹊閒數語最可以見人心道心危微
　之㡬　張彦陵曰為閒不用是既由之後復不用也

四書脉曰不用非枯槁灰心但不在天理上用事

　便是　又曰此不徒責他有望其亟反之意　徐自
　溟曰人亦惟自㧞其茅以闢此心之路可也問㧞茅
　之功何如曰戒不睹懼不聞慎其獨　大全辨卓菴
　張氏曰不是專責髙子茅塞正要他有介然處蹊閒
　易塞亦易開不用則塞戒之也小註慶源新安皆歸
　結末句一味痛喝失孟子立喻之意
禹之聲章　張彦陵曰此章通重禹一邊而以文王相
　形看　殊偏大全蒙引存疑淺説所無　張彦陵曰
　論樂者㑹其性情本其㓛徳又諒其時勢然後可以
　見作者之精神而定其優劣豈區區在一器之末乎
　髙子問最淺陋故孟子不與深言但即其説以解之

又曰若文王在千百餘年後其追亦如禹耳翼註

　曰鐘乃樂之一器舉鐘則凡樂可知　又曰城門之
　軌貼轍迹深意在内貼喻鐘之蠡也兩馬之力與貼
　日久車多所致在内喻禹在文王前千餘年也日久
　車多不可平日久故車多也
齊饑章總㫖　四書家訓曰此章見孟子可止則止之
　義
齊饑章　翼註曰齊饑要見是再饑　張彦陵曰愚謂
　士君子心切救民豈有目擊時艱恤一笑而中止者
　顧其勢有所不可耳(勢不可即是義不可)始初發棠必待孟子
　之請則非齊王本意可知也况發棠已有故事則
　今日只消舉而行之足矣乃齊王坐視其饑而不發
　則意不欲發棠又可知也君子不自量而援故事以
　請不以為沽名則以為市徳矣且徒使王有拒諫之
　名孟子之不可復意葢如此　按不以為沽名即以
　為市徳此陳臻之所以為不可也救一時之人而屈
　萬世之道此孟子之所以為不可也假使孟子復之
　而王發之天下必將謂儒者之道不妨委曲以従時
　一切苟且權宜之術將日出而不可遏救一時之人
　有限而貽萬世之害無窮此等處最可想見聖賢所
　見之逺大　臻之所為不可復猶非孟子之所為不
　可復也　何盱江曰孟子非有言責而齊王本無愛
　民之誠心一請而偶從已覺其蹈虎尾矣彼受牧者
　恝然立視矧不在其位而狃於數請得不貽攘臂之
　誚哉以孟子切於濟民且未免遠避形迹人君不能
　舍己從人則無望乎嘉言之罔伏也　翼註曰全重
　一復字前已發棠而復發棠喻如前已搏虎而復搏
　虎搏虎非美事而復搏於為善士之後尤不可發棠
　雖美事而復請於王不用之時則不可如此看方斟
　酌　翼註曰善士淺看只是改去前日逞技角力之陋
　習意其為士者笑之不重取笑只見得義不可耳
口之於味也章總㫖　翼註曰性命本是合一的首節
　不謂性非說全不是性但重在命耳次節不謂命非
　説全不是命但重在性耳故總註云各就其重處言
　之只用此重字作一章骨子
口之於味也節　若無君子不謂性一語則天下將止
　認氣質為性矣毫釐之差千里之謬蒙引謂一字之
　誤其禍將至伏尸百萬流血千里信哉　朱氏公遷
　謂修身立命之命亦兼理氣説殊謬
仁之於父子也節　翼註曰賢者二字不必作否字只
　云知賢者之異於不賢則否字意已該了　晏嬰知
　矣而不知仲尼蒙引謂命字意在晏嬰不在仲尼看
　來當兼仲尼説如舜文之於君父例　張彦陵曰此
　聖人兼性之反之者説勿誤入生安等語　翼註曰
　聖人之於天道兼察之由之二意　翼註曰據註以
　天道配仁義禮智以聖人配父子君臣賓主賢者
　麟士謂此章天道與中庸言天道也之天道一般亦
　稍差葢此與中庸言天道也之天道雖俱是在人之
　天道然中庸是兼氣稟言此專以理言　附存疑曰
　此云天道是就在天者言作仁義禮智之所従出無
　妨葢集註有脗合字則是以人而合於天　翼註曰
　君子不謂命也重在薄而濁一邊君子不謂性也要
　見安命意君子不謂命也要見盡性意　翁子先曰
　嗜欲之性不當與分定之命争衡故順命所以定性
　維均之性原不當以偶薄之命自限故盡性所以立
　命　講家以此章為是性命合一之學是深一層解
　總註各就其重處言之是正解翁説乃性命合一之
　意　專重性之説葢即大全小註伸後抑前之説呉
　因之亦主此其實非也
浩生不害問曰章總㫖　呉因之曰通章只是斷樂正
　子為人總見其止於善信而未及美大聖神也首節
　説箇善人信人就有二之中四之下的意後靣説箇
　二之中四之下只完得首節善人信人二句意　通
　章以善信為主尤以善字為主葢美大聖神不過自
　善信而充之又不過自善而充之圈外程註及新安
　陳氏以善信為主者也尹註及南軒雲峰以善字為
　主者也其實一也　須知此章不重合一意重擴充
　意　四書脉曰此章是堯舜可為之㫖
浩生不害問曰節　按不害一問或是溺於戰國之習
　而歎正子為無用或是慕其為孟子之髙弟而欲得其
　生平註無明文姑主慕正子説可也慕正子而問不是
　泛問是已知其為超出流俗之正學特欲就正學
　中辨其淺深髙下耳　翼註曰何人是問何等人品
　善人信人勿講明明則不害不必問了若云專謂之
　善人不可專謂之信人不可合善人信人而明之而
　正子之為人見矣此則末節二之中意亦不宜全露

四書家訓曰善人也信人也空空作一句講　四

　書脉曰雖未必其終身造就何如據今日之資如是
　學如是誠可語善人信人也
何謂善節　翼註曰何謂善何謂信是問善信名義非
　問克何以謂善人信人也
可欲之謂善兩節　呉因之曰可欲之謂善六句要把
　美大聖神對著善信説言天下之道始於善信而不
　止於善信還有充實之美有光輝之大有大而化之
　之聖聖而不可知之神上面有無限地步善信豈是
　住脚去處此中便含著勉厲樂正子意　賽合註曰
　可欲二句雖答善信之問俱泛言之也充實四句俱
　不就樂正子説但因論善信而推其極耳　翼註曰
　可欲二節正答其問下四節又推類以盡其餘要分
　别主客　翼註曰可欲不重人欲我只重我可欲上
　大要立身行己俱在天理上做而可契乎人心之同
　然則其人有善無善可知故謂之善　張彦陵曰有
　字著力是堅固之意或存或亡不可謂之有　李九
　我曰善是資質信是心地信者善之根資質好了若
　真誠不足則無根之善若存若亡有諸己是善根心
　矣信字對虛偽看　不虚偽不復失二意原一串
　翼註曰善信二等人或出於天資或兼乎學力不可
　定作是有天資未有學力者言亦不可以善屬天資信
　屬學力　按不特善信兼天資學力即美大聖神亦
　俱兼資學但此章則重在學耳　翼註曰註云凡所
　謂善皆實有之此實字是堅實意與下充實不同凡
　字皆字勿重看重看則礙下充實　附存疑曰信是
　誠意地位故註以惡惡臭好好色解之惡惡臭好好
　色只是箇實反身而誠亦實也故解註皆同蒙引兩
　處解都末是　按存疑不是反身而誠已兼美大聖
　神地位有諸己之謂信亦統身心意知説不必專屬
　意註特援以為例耳存疑之誤亦因慶源輔氏　按
　大全充實節朱子第三條則信美又似以知行分亦
　非也
充實之謂美五節　呉因之曰可欲謂善二句與充實
　謂美四句口氣不同可欲二句只平析善信之義若
　充實四句則有一步未了又有一步之意隠隠見樂
　正子所缺者尚多此等最要細心理㑹　又曰善與
　美所以異者善即據外面可欲不可惡處説猶是大
　概將就之詞美則精微純粹地位　湖南講曰充實
　是充滿積實乃致曲能誠　張彦陵曰美是純懿字
　様無瑕疵無虧欠意　徐自溟曰美指盡性而言所
　謂既飽以徳言飽乎仁義者也　翼註曰美人大人
　聖人神人俱以人品言故折衷云美字内藏人字
　又曰註云徳業至盛而不可加不可以徳屬充實業
　屬光輝徳業渾看俱在光輝上見其至盛　袁七澤
　曰若論本地風光實泊然其無可欲也非己可有也
　本虚而無所謂實也無所謂光輝也故必化之而後
　入聖　翼註曰聖字勿用生知安行為有漸造者在

按雙峰似專主反之説不是　過至聖而不可知

　句須如淺説家訓云未至於聖猶可知也既至於聖
　則已且忘之而人又何知也　翼註曰不可知兼體
　用以體言則虛融而莫窺其朕如孔子毋意必固我
　是也以用言則變化而莫執其機如孔子仕止久速
　各當其可是也神字只是妙意　張彦陵曰畢竟加
　聖一等即夷尹與孔子可見　徐魯人曰聖不可知
　亦特復了原頭的善之本體葢原頭之善本於不學
　不慮者也此不可知與赤子之無知同百姓之日用
　不知同　徐自溟曰大而化化而不可知所謂至聖
　達天其孰能知之者也　附䝉引云聖與神還是兩
　様亦有聖而未神者如云湯武反之也禹入聖域而
　不優是也依程子則美大聖神只是三様人不得四
　矣此朱子據程子之説其實亦可疑看來做兩箇人
　説亦可　翼註曰可欲六句俱是上下一意如可欲
　即是善有諸己即是信作文講語如何分别自今觀
　之上半截即以懇切之詞發其理下半截當以贊歎
　之詞貼其字六節皆然
逃墨必歸於楊章總㫖　張彦陵曰愚按異端之與吾
　道抗固是道相左然其中豈無自悔其非者病在吾
　黨攻擊大過反堅其不善之念故孟子發歸斯受之
　之説非徒欲成就楊墨并欲収楊墨以為用意　翼
　註曰首節重受字次節重辨字受便不追其既往辨則
　追其既往矣
逃墨必歸於楊節　張彦陵曰逃墨二句串説到歸儒
　上歸斯受之而已者彼一向在外今逃而歸如遊蕩
　的歸家一般原是我家裏人如何不受歸斯受之者
　速與其進也而已矣者受之之外無他説也　呉因
　之曰異端與吾道如黒白之不相入彼染習既久一
　旦欲棄而去之未能便至吾儒大中至正之道故反
　正必有漸次逃墨二句一串言逃墨者不遽歸儒而
　必且先歸楊再一逃楊而後歸儒必矣　又曰只是
　就墨一邊説而楊一邊反正且末暇説出且天下亦
　有楊墨而竟歸儒不假此漸次者故註云大略　翼
　註曰吾儒之道先成已而後成物墨氏只務愛物至
　於忘其身二其本故曰務外不情楊氏稍近裏但遺
　了成物一邊故曰太簡近實只在人已上見得　又
　曰逃墨歸楊是矯枉過直然亦歸儒之漸也要識此
　意　又曰末句歸字直作楊墨歸儒受字只作儒受
　楊墨不以楊與儒平　又曰受之不是徒受了有偕
　之大道意　蒙引謂此與齊一變至於魯同看來亦
　稍異一變至魯此是當然之次第齊不先至魯終不
　能至道歸楊歸儒此是自然之事勢天下亦有不歸
　楊而徑歸儒者
今之與楊墨辨者節　張彦陵曰愚意此節要看辨字
　吾儒不可不與楊墨辨然辨宜在未歸之先既歸則
　當徐以俟其自悟若既歸而辨便使彼窮而無所入
　矣　又曰放豚之喻正禽獸之意苙字以比吾道之
　閑　張彦陵曰招之據註是追咎其前之奔逸然本
　文追字只是追趕之追與追咎追字不同　四書脉
　曰招是咎其前之奔逸非戒將來也　呉因之曰孟
　子平日闢楊墨放淫辭何等嚴峻得此章議論方見
　仁義並行之道然闢之衛道也受之則與之共任斯
　道也總一為道之心而已故此章當與好辨章參㸔

又曰許行之説墨子之教也孟子闢許行正以闢

　楊墨　管登之曰楊墨微孟子之排亦將不久自熄
　何者世方決性命之情以饕富貴安肯如楊子之不以
　㧞一毛利天下世方後公家之急而急身圖安肯如
　墨氏之摩項放踵利天下至於髙明特逹之士又將
　謂其道之不可以出死生而外之安得久流於世凡道
　之不正而久流於世者必其投小人之私心而又可附
　於君子之大道者也故惟媚世之鄉原與小人無忌憚
　之中庸足以亂孔子之道而賊百世以其通宦機適俗
　性而又可借孔子之時中以自文也孟子不及小人之
　中庸豈亦以楊墨之徒蔽之耶然楊墨真而鄉原與小
　人之中庸偽也今之世亦安得有真楊墨試思泣岐悲
　染此何等心事而墨守之困輸攻古今相傳為奇績假
　令今世有若人亦何暇稽無父無君之流弊(析疑)
有布縷之征章總㫖　張彦陵曰此為當時取民無制
　者發全章重用一緩二上下二段指出兼併之弊正見
　二之不可不緩也
有布縷之征章　張彦陵曰三征俱國家正額勢不容
　廢然併征之害甚至父子不相保矣况後世巧立名
　色徴索無己者乎法不可廢而調停於用緩之間便
　是心溢於法之外　湖南講曰可見上之取下不特
　不可為非制之取亦不可為非時之取也　丘瓊山
　曰自古中國所以為衣者絲麻葛褐四者而已漢唐
　之世逺夷雖以木棉入貢中國未有其種民未有以
　為服官未有以為調宋元之間始傳其種入中國然
　是時猶未以為征賦故宋元史食貨志皆不載　顧
　麟士曰讀禮疑圗曰織麻曰布析絲曰縷
諸侯之寶三章　張彦陵曰愚按論人主之寶必歸之於
　身而始為我享(慎其所寶所以愛身此是淺一層講)論人主之身必託之
　土地人民政事而始得所安故政理民和土地闢何寶
　如之而世主乃以身殉珠玉孰知珠玉乃殺身之具也
盆成括仕於齊章　張彦陵曰此章戒天下之恃才者

胡敬齋曰君子以有才為幸小人以無才為幸　陳

　眉公曰聞得大道其才自不小　翼註曰小有才是
　權謀術數之類大道如仁義忠信是　又曰凡人無
　才者雖欲妄作而不能有才而聞道又自不妄作小
　有才而不聞大道則自恃其才而悖道妄作矣妄作
　非一端凡機械變詐為禍之媒者皆是
孟子之滕節　翼註曰館於上宮作滕君館之　又曰
　或人别一人非館人也
或問之曰節　子以是為竊屨來蒙引謂只是下文來
　者不拒之來與存疑不同然亦似通但存疑尤勝
　王觀濤曰孟子之設科其心唯欲曲成後學而已或
　人雖不能釋竊屨之疑而其心亦終見諒則大道為
　公之心何如若只歎所遇之窮便非㫖　翼註曰
　來者非是將來謂來學也來者即是至者不拒即下
　受字　又曰愚謂古人䝉無妄之疑不足為害然世
　有不肖等輩往往借有道之門牆以自庇於是以吾
　黨接引後學之心反意其為盗賊逋逃之藪矣此後
　世偽學之禁所自來也叙此章者與子輿氏毫無干
　涉只要學者慎自愛而已
人皆有所不忍章總㫖　呉因之曰孟子教人盡仁義
　只達不忍達不為便都説盡了恐人不知所以達故
　有次節云云又恐人不知所以充故有三四節云云
　總不出首條之㫖
人皆有所不忍節　李衷一曰不忍雖在心不為雖在
　事然而事本於心　張彦陵曰喫緊在兩達字其提
　醒人處在人皆有三字　四書脉曰達者自此而通
　之於彼非是從忍處為處遏抑之直從不忍不為初
　機時時提醒自不至於有忍有為不落轉念工夫直
　恁直截　翼註曰仁也義也猶云是乃仁義之全徳
　也　呉因之曰章内仁也義也仁義不可勝用無所
　往而不為義亦無大分别
人能充無欲害人之心節　翼註曰次節與首節無兩
　層不可作申首節葢申者推申一步之意此乃實上
　文非申上文也然第三第四節與次節亦無兩層而
　註與䝉引却用申字者葢所謂申者原不同有推申
　一步而謂之申者有填實上文而亦可謂之申者故
　此節即用申字亦似無妨也　張彦陵曰此節是實
　上文非申上文也　又曰充不是擴充乃充滿之
　充本體無虧則取之不盡民胞物與經世宰物皆
　有餘用必不可勝用方謂之充方謂之達　又曰
　須知不可勝用與仁也義也不同上以體言此以
　用言　言體則用見言用則體見故因之謂無分
　别而此本翼註謂其不同二説不相悖　翼註曰
　仁不可勝用是民胞物與無所不愛意義不可勝
　用是砥行立節無所不宜意　張彦陵曰達與充
　何别自其端緒之引伸曰達自其分量之滿足曰
　充惟達故充然不充亦不可謂之達工夫只是一
　件
人能充無受爾汝之實節　張彦陵曰只充無穿窬
　之心一語義字已盡但穿窬之事易見穿窬之類
　難窮故特舉充無受爾汝之實見例此與下條不
　過指出所謂充無穿窬之心者如此耳意無兩層

翼註曰爾汝二節俱包在充無穿窬之心一句

　内特抽出言之耳説者云充無穿窬之心充字是
　充自此起爾汝二節俱是充自此止此甚辨核但
　止字於末節方説得而爾汝節便説出止字未妥

又曰看來自無穿窬之心充起至受爾汝又至

　便侫隠黙一節深一節一歩進一歩并爾汝二節
　亦不可平對　按上節充字是充自此起此節充
　字是充至於此葢不義之類至受人爾汝是最糊
　塗者故充者必須至於此　又不忍之心易充故
　仁不待申言不為之心難充故復舉類以示言爾
　汝則凡與爾汝同者皆然不可以其㣲而忽不可
　以其暫而弛此之謂能充　爾汝二字據蒙引無
　分别　賽合註曰爾汝之稱不是與己平等之人
　乃貴勢者加之於㣲賤甘受之者資其勢利其有
　耳有此念便非不為之本心　翼註曰無受爾汝
　亦不是與他相抗只不屈節於他便是如陽貨謂孔
　子曰予與爾言孔子據理答之畢竟不仕於他便
　是不受他爾汝了　又曰貪昧者為利疚也隠忍者
　為威怵也　又曰充無受爾汝充字有兩説有放開
　説者有不放開説者不放開説只直直不受爾汝便
　是充也此拘定充至此止之意耳殊不知下節註云
　故特舉以見例此例字甚明白葢所謂充至此止乃
　充至如此例者而止豈謂只此二事是盡頭處而至
　此二事止乎况充者滿也不放開何謂之滿看來此
　充字當放開説但不當推深説爾推深説者如云無
　受爾汝猶其淺者耳充之又充凡一毫類此者皆不
　為如此説又是充自此起了與放開説者不同放開
　説者只粘實字如云凡有貪昧隠忍適違其實心者
　皆不為　又曰無所往而不為義是随境皆義亦即
　不可勝用意變文耳　按朱子蒙引以不致取輕於
　人為能充無受爾汝之實是看實字不同葢實字亦
　有二説
士未可以言而言節　翼註曰士字不可忽謂之為士
　必素講於語黙之宜　又曰以言餂之者我倏言彼
　必倏答而露其情以不言餂之者我不發彼必先發
　而露其情　張彦陵曰充字尚在言外　鄭申甫曰
　養浩然之氣則無受爾汝之實矣謹獨知之學則無
　餂人之為矣　蘇子瞻曰孟子以為聖人之道始於
　不為穿窬而穿窬之惡成於言不言人未有欲為穿
　窬者雖穿窬亦不欲也自其不欲為之心而求之則
　穿窬足以為聖人可以言而不言不可以言而言雖
　賢人君子有不能免也因其不能免之過而遂之則
　賢人君子有時而為盗是二法者相反而相為用
言近而指逺者章總㫖　翼註曰此章言與道平看末
　節例不善道之病而言可推
言近而指逺者兩節　翼註曰近逺博約四字只切字
　義虛虛講若實則犯下文矣　又曰孟子主意重近
　約邊舊説反云言不近而指逺則失於玄虚言近而
　㫖不逺則失於隘陋守不約而施博則失於汗漫守
　約而施不博則失於拘攣如此平平四反最不得㫖
　况又與末節相犯乎今只當用二句呌起云言豈貴
　於徒逺哉道豈貴於徒博哉　按大全朱子亦作四
　反説葢是説理如此若孟子主意則只重近約也須
　辨其賓主　紹聞編專以莊周之言為不能近墨翟
　之守為不能約然如楊墨之言皆不能近如申韓之
　守皆不能約　䝉引謂滄浪之歌可以見夫人必自
　侮而後人侮之嵗寒然後知松栢可以見士窮見節
　義以此為言近指逺恐不是存疑説得是翼註亦明

張彦陵曰指是言中含蓄的㫖趣施是守中發出

　的施用　又曰兩㸃君子只是申明上文以起下意
　不重君子上　淺説過文云然所善言善道者非有
　道之君子其孰能知之如此只重君子二字了不是
　雖大全朱子亦有此二句然不可用作過文　翼註
　曰道存道字要見髙妙意方與指逺相貼然亦非外
　淺近别藏箇深逺的道理如此反涉有心矣君子若
　論目前近事只就此近事論得精切確當圓融透徹
　玩之便有不窮之趣便是道存便是指逺如論鳶魚
　而上下察論飲食而知味皆言近而指逺也　張彦
　陵曰平天下者雖有禮樂刑政等事亦不過完脩身
　之分量不是脩了身方去平天下也　此説亦非南
　軒作推廣説為是　翼註曰天下平不作感化説觀
　一施字只是舉而措之耳
人病舍其田而芸人之田節　附呉因之曰不脩己而
　求治平意就講在舍己之田二句内求人重求己輕
　特㸃出輕重倒置以見其非善道耳　按蒙引麟士
　則舍其田二句乃是譬喻
堯舜性者也章總㫖　張彦陵曰此章以性字為主把
　堯舜湯武做箇様一性一反始别而歸同見人不可
　不盡其性意　以性字為生之性非性者之性乃天
　命謂性之性　張彦陵曰下二節是因言堯舜湯武
　而泛言性者之徳與反之之事非專指堯舜湯武説
堯舜性者也節
動容周旋中禮者節　翼註曰次節四平㸔為是各段
　俱重自然意　又曰四段内俱以性字貫入　又曰
　先輩云中禮不是禮自為禮而聖人中之如此則徳
　與禮為二也此只是禮自性中流出如由仁義行非
　行仁義之例按此説甚佳但此意當發在盛徳之至
　也内若此處先發則下文説不去了　又曰盛徳之
　至也不作推原看不必説外之中禮本於内之盛徳
　只重自然意葢禮自性中流出便是盛徳之至了徳
　即性也禮即徳也性外無徳得之斯為徳徳外無禮履
　之斯為禮自然意在至字上見有一毫勉强則徳未
　盛盛未至　張彦陵曰哭死而哀非為生自是所性之
　痛悼經徳不回非干禄自是所性之蹈履言語必信
　非正行自是所性之誠實是皆所為性者事　徐岩
　泉曰人自哭死者只是據禮當哭此禮從生者而以
　義起也故哭死而哀雖無心於哀而未必無心於禮
　聖人性情之發唯知當哀而哀非為生者有義起之
　禮而然也　斷當從此説存疑未妥附後　按此則
　非以干禄也亦當云非以干禄之不可而勉於經徳
　也　附存疑曰聖人之心無有不誠一見死者誠心
　激發自然哀傷不欲生者我感故哀若為生者而哀
　便是有意非自然矣　又附存疑曰經徳不回自有
　得禄之理然聖人是稟性自然不回不是欲干禄故
　不回也若是欲干禄則出於有意非自然矣　張彦
　陵曰經徳猶云庸徳回訓曲天理自是直致纔有一
　念計度便是回曲　尤西川曰必守之不回方是經徳
　亦必非以干禄方是不回　(此俱是深一層看法)　翼註曰必
　信必字不是期必只是無不信意　又曰正行正字
　著力看是有意以正之也行踐其言之謂正性者却
　是行自正非是正其行　張彥陵曰要知正行初無
　不好只多了安排念頭
君子行法以俟命而已矣節　錢肇陽曰性本無方無
　體就性中作用若有規矩繩墨不可逾越此謂法法
　實載命命實符法兩者原非相判堯舜性之之聖法
　自我出即是造命下堯舜一等則必行法俟命矣法
　有經常所不易亦有時勢所宜通君子遵而行之不
　敢以意為出入亦不敢以迹為拘攣循循天理一稟
　於法至於禍福所在無所强亦無所避葢幸而福固
　可徴吾動履之善即不幸而禍亦自氣數適然質之
　衾影吾且何愧葢不謬於法乃所以不謬於命而不
　戾於命益所以不戾於法若行法而為邀福地(袁了凡功)
　(過格便是不知俟命)或有意祈福而為行法謀則假法之心便是
　衡命要命之心即屬棄法豈君子天人合一之學
　又而已矣承俟字來全不計較意　張彥陵曰法之
　不能行者以其惑於命也行法以俟命乃可以復其
　性　呂註命由此出䝉引二條解似是二意然可相
　兼其言孔孟湯文少康之事葢即小註所謂自作元
　命君相造命也若以義制命之説則小註所無
説大人章總㫖　此章當與彭更宋句踐諸章參看
説大人節　朱子曰勿視其巍巍即藐也不是禮貌上
　倨傲待他
堂髙數仞節　四書脉曰堂髙二句是宮室之巍巍食
　前二句是食色之巍巍般樂三句是宴遊之巍巍
　張彦陵曰此三不為是鄙之之詞士君子得志自有
　行道濟時澤加於民事業豈效此等輩所為制字最
　可味大人宮室食色宴遊皆極其侈便放縦無制了
　若吾儒居仁由義一毫不敢踰越故謂之制正與放
　縦者反　四書脉曰制不是制度只理之當然處若
　有成法耳以其為古聖賢相傳而守之者故曰古之
　制然又要知非是拘拘以古法自守即可以藐大人乃
　是精神體驗之中自有天則自我作古可也　四書
　脉曰吾何畏彼非傲睨王侯但此心快然無拘無迫
　得以自盡便是無畏處正與藐之勿視句相應　張
　雨若曰古來真正英雄皆従戰戰兢兢中來彼遊説
　之徒亦有能藐大人而逞其雄者要只是俠氣所使
　耳乃孟子浩然之氣有卒然遇之王公失其貴賁育
　失其勇者定自不同也
養心莫善於寡欲章總㫖　張彥陵曰首句提起下四
　句存不存相形正見寡欲所以為養心之要處　蒙
　引謂此章當以心與欲對看極是四書家訓謂心與
　欲二字不當作兩件看欲亦心之欲也不是
養心莫善於寡欲節　李衷一曰看一養字縦固不是
　養枯槁寂滅亦豈是養　翼註曰養心者養之使存
　也養字對戕害字看存字對馳鶩字看　又曰寡字
　註以節字貼之甚好時文每將不能無與不可縦二
　意平説殊失本㫖還重有節邊雖不能無意輕　又
　曰寡欲與克伐怨欲不行焉不同彼只制之不使流
　於外此在内境用工　按寡欲即克己工夫　程子
　謂只有所向便是欲看來此所指亦是好的欲　四
　書脉曰欲就内萌説可兼外誘説亦可　張侗初曰心
　能御欲故寡欲莫若存心欲亦從心故養心莫善寡
　欲　周子言無欲孟子言寡欲蒙引在欲字上分别
　淺説在無字上分别依䝉引則寡欲無欲俱學者事
　依淺説則寡欲是學者事無欲是聖人事淺説是周
　子正解蒙引所云雖於理極明然似非周子正解也
　須辨　李九我曰不明寡欲之説若為多欲者調停
　目中固著一塵不得　王青蘿曰始初天以道命凝
　為人物則此軀殻亦是性但以既凝為體質則塊然
　為器矣　賽合註曰心做得主其輕清流行主宰於
　其中而靈者此真性也程子云人不可従軀殻上起
　念夫耳目之欲聲色口之於味四肢之欲安佚此軀
　殻上起念也軀殻之欲或無因而起者此内欲之萌
　中庸所謂慎其獨是也或因物之感而起者是外欲
　汨之孟子所謂物交物則引之是也故念頭一起即
　是感物而動百孔千瘡皆從此出乃性之欲非復未
　發之真矣　賽合註曰心做得主便是存做不得主
　便是不存　四書脉曰多欲之人其心何嘗不在内
　但無主之心雖存猶不存耳　又曰只重能存與不
　存意勿泥寡矣字面
曾晳嗜羊棗章　四書家訓曰自來孝子之心只是無
　之而非不忍親存則有存時之不忍親沒則有没時
　之不忍故曽子思其所嗜孝子之極思也此章首二
　句只重不忍二字下羊棗所獨獨字重看正是曾子
　不忍之故丑欲探其不食羊棗之由故有膾炙與羊
　棗孰美之問非真不辨其美也膾炙所同也二句不
　可單在曽晳身上發揮全要挽出曾子不忍之心來
　唯人有同嗜則曾子不忍之心無觸而未現唯曽晳
　有獨嗜則曾子不忍之心有觸而即萌　張侗初曰
　人子如生如存這㸃念頭終身不解觸物偶動特借
　羊棗形出若計較羊棗膾炙便認影作真於不忍源
　頭何啻千里　張彦陵曰然則句意謂膾炙既美於
　羊棗曽晳亦必嗜膾炙矣曾子何以獨不食羊棗故
　孟子特揭一獨字以曉之　附賽合註曰諱名不諱
　姓是借言以喻同獨之意只泛説存疑謂親之姓名
　未是
孔子在陳曰章總㫖　翼註曰此章以中道作主中道
　即所謂經也狂狷未能中而可進於中故孔子思之
　鄉原似中而實非中反賊乎中故孔子絶之欲絶鄉
　原只在反經則思狂狷者亦欲進之於中以傳經常
　之道於不冺耳　又曰中道無過不及有狂之志又
　有狷之守而并融其偏者也　呉因之曰孟子因萬
　章以狂狷無可取鄉原無可惡是非不明故發孔子
　之意以示之如此　夏九範曰鄉原與狂狷一真一
　假正是箇對頭孔子惡鄉原之心即其取狂狷之心

翼註曰中道無瑕之玉也鄉原無瑕之石似玉者

　也
孔子在陳曰兩節　翼註曰狂簡是名目狂者必簡只
　重狂字進取不忘其初正是狂簡處據大全進取申
　狂字不忘其初申簡字註解云求望髙逺不能改其
　舊習即下文嘐嘐慕古行不掩言作此二句題且勿
　講明葢此乃萬章引孔子之言只宜影響説
敢問何如兩節　翼註曰何如斯可謂狂是問當時魯
　士中如何人可謂狂也何以謂之狂是問狂者為人
　之實也二問不同勿混如琴張如字有不能盡舉意

管登之曰曽子子張皆狂者但子張乃陳人不在

　魯之狂士中曽子過絶糧後方事孔子亦非在陳所
　指之狂士
何以謂之狂也兩節　翼註曰其志嘐嘐然嘐字従口
　旁屬言居多註云志大言大者志大形為言大也不
　是兩平話觀白文提其志二字於嘐嘐上可見　又
　曰動稱古人有自期待意夷平也不是平平不責以
　過髙之意只是據他動稱古人却將其言與其行比
　並要他言與行一般髙大他便有不掩其言處　附
　存疑曰夷平也這字從上古之人古之人生來縁他
　動曰古之人古之人説得髙了故平平考之葢姑未
　責以其髙且從其日用平常而考之也　張彦陵曰
　或曰古之人古之人是形容其嘐嘐然處所謂前無
　古人也(脉主此説)若云企慕古人亦何以稱狂者夷字從
　嘐嘐生來不掩者不遮掩以自葢也非行不掩言之
　謂也王陽明曰不掩其言固是狂者短處亦是狂者
　好處可見其正大光明全不自家掩䕶也　如此説
　亦不妨若竟以本文不掩作不遮掩看便不是　大
　全辨嘉善陳氏曰行不掩言是造詣未精不能滿其
　希古之願耳非五倫之介有所虧玷故狂者嘐嘐與
　大言不怍心事判然　玩此節程註則似簡是狂之
　病處　翼註曰節末找孔子思進於中與之傳道意
狂者又不可得節　四書家訓曰狂者又不可得此句
　要善看上文既有琴張曾晳牧皮如説全未有得豈
　不與上相悖還是難得而不可多得之意舊以造就
　未成死亡離散説不可得未妙　張彥陵曰按不屑
　不潔是不屑為不潔之事的人然亦只據他心上説
　不在事上説要玩屑字潔之與不潔辨也義利之途
　顯屑之與不屑辨也心迹之介微　附翼註曰又其
　次其字指中行不指狂者狂者固中行之次狷者又
　中行之次也　按賽合註四書脉皆謂其字指中行
　然蒙引淺説呉因之皆謂是狂者之次　呉因之曰
　謂之又次者葢狷是矜持自守的其氣象規模似不
　如狂之髙邁卓越引而進之固不若抑而裁之者之
　為易也夫子之思及此其不得已又甚矣
過我門而不入我室節　呉因之曰過我門節萬章此
　問是因上生來葢以狂狷之可取以其可進於中道
　而鄉原正中道之可取者故問何如斯可謂鄉原而
　孔子惡之哉是深以鄉原為無可惡意　翼註曰似
　徳非徳而反亂乎徳故曰徳之賊然此處乃萬章引
　孔子之言而問不可説明下文非之無舉節方詳言
　之　又曰何如斯可謂之鄉原究鄉原為人之實也
　故下文亦只答以鄉原為人之實未詳言其賊徳也
何以是嘐嘐也節　四書脉曰何以是嘐嘐五句譏狂
　行何為句譏狷生斯世三句是鄉原總承狂狷而自
　言其志不可單屬狷一邊可矣二字正與上何以何
　為相呌應閹然二句又是孟子判斷鄉原的公案
　翼註曰踽踽是立已嚴峻凉凉是待人疎薄葢踽踽
　即獨清獨醒意凉凉只是不諧俗非刻薄也　又曰
　據註不見親厚於人似是説人不來親厚我然畢竟
　因我不諧俗　玩註不見親厚似總説踽踽凉凉
　翼註曰時講生斯世也二句見不必如狂之慕古善
　斯可矣一句見不必如狷之違俗此太分析不如渾
　融善斯可矣緊頂為斯世也來　又曰善亦是稱其
　長厚許其員通之意　沈無回曰鄉厚是一人不敢
　得罪者如何却又譏狂狷狂狷流俗汚世之所不滿
　也鄉原亦從而不滿之孟子正從他媚世心膓中描
　出　貢受軒曰鄉原所以見絶於聖門只為他媚世
　一念重一生精神心思只陪奉世界縦做到無非無
　刺其病痛愈深於自己性命全無干涉且包藏穢惡
　盗名欺世故曰徳之賊若是真為性命漢精神只向
　裏面打叠何暇去照管外人　大全辨芑山張氏曰
　鄉原譏狂狷之詞只推其意向如此何肯明目張膽
　譏議狂狷乎
一鄉皆稱原人焉節　翼註曰一鄉皆稱原人焉節方
　是問鄉原何以賊徳故下文乃詳言賊徳處
非之無舉也節　翼註曰無舉非真無可舉也無刺非
　真無可刺也只因掩䕶之工葢藏之密耳　又曰無
　舉無刺言其善為彌縫以處己言也同流合汙言其
　巧為迎合以處人言也此四句且輕虚居之二句方
　實落　翼註曰如孔子云孰謂微生髙直大槩説他
　不直是非之也又云或乞醯焉乞諸其鄰而與之是
　細數其不直之實事是刺之也刺字如以刀鎗刺人
　有深入攻擊之意蒙引云非輕刺重是此意一説刺
　是婉言刺之殊不知君子事君交友之類嫌於直激
　則婉言可也闢邪可用婉乎　翼註曰同流合汙與
　尋常隨俗習非者不同葢他人隨俗習非乃是不能
　自守為世俗所染溺耳此却自托於達人之和光而
　曲為俛仰調停之術者　不但狥天下而且愚天下
　矣究竟求他同流合汙却又無流與汙之迹若他真
　有流與汙之迹又可非刺了　賽合註曰或問同流
　合汙與老子和光同塵其㫖同異曰鄉原專欲取媚
　於人老子只要占便宜自身平穏其作用大别　王
　龍溪曰所為同與流只與俗浮沉却無流與汙之迹
　若自已有所汙染世人便得以非而刺之矣　又曰
　聖人在世猶然善者好之不善者惡之鄉原忠信亷
　潔既足以媚君子又足以媚小人比之聖人局面更
　覺完全無滲漏然而精神向外漏洩則脉絡便差
　翼註曰忠信是心不欺㢘潔是事不苟此即中道之
　散見處大奸似忠大詐似信大貪似㢘大汚似潔似
　忠信似㢘潔正是説透鄉原之病　又曰㢘潔不必
　認定不貪財利凡恬靜好脩皆是　蒙引存疑皆云
　自以為是句極重不可泥葢謂此句不可忽則可謂
　此節專重此句則不可　翼註曰獨言堯舜者堯舜
　以中道相傳道之祖也　又曰故曰徳之賊也故字
　總承一節不單承自以為是　祝石林曰狂者得聖
　人之神狷者得聖人之骨鄉原得聖人之皮衆人以
　皮相故原之聖人以神相故賊之　南軒謂鄉原即
　小人之中庸而管登之以鄉原與小人之中庸分為
　二等人管説似優　翼註曰非之無舉二節節㫖説
　者俱欠精融俱説上節重自以為是賊徳是賊己之
　徳下節重惡似而非亂徳是亂人之徳將孟子孔子
　之言分作兩意殊不知孟子即發孔子之意而引孔
　子之言為証也原是一意上節當重居之似忠信二
　句即下文似是而非也衆皆悦之自以為是總不過
　極言其似是耳非又深一步意也而不可入堯舜之
　道觀一而字乃轉語口氣若云衆雖皆悦之彼雖自
　以為是而實不可與入堯舜之道其所以不可入道
　者病根亦在似字上葢假不可以為真自然之理實
　非單承自以為是一句也至於賊徳亂徳分己之徳
　人之徳尤為不通葢徳字指道理言懸空説不屬人
　已所謂賊徳者只因他似徳非徳將此正理妨害了
　使之不明不行耳亂徳亦此徳也若謂亂徳是亂人
　之徳則如亂義亂信豈亦是亂人之信義乎二節必須
　一意貫看始得
惡似而非者節　張彦陵曰真是固為盡善真非不能
　惑人惡似是而非者以其最易惑人也　翼註曰恐
　字皆是自推其惡之心　四書家訓曰亂字以紛紜
　淆亂解固不真即説亂人取舍尚落一層亦非正意
　看來只是似能亂真使人莫辨之意　湖南講曰佞
　似所言有理故亂義利口似所言無欺故亂信　翼
　註曰還當重講惡鄉原句亂徳徳字據註即是中道
　而上文忠信廉潔亦包了但忠信㢘潔乃孟子語不
　入孔子口氣中　夫子之惡是為徳而惡之
君子反經而已矣節　翼註曰君子字是有主張世道
　之責者達而在上則為堯舜窮而在下則為孔子不
　可專主在上位者言失孟子自任之意　按存疑專
　主在上者言似稍偏似再詳　張彦陵曰經即上文
　所謂徳堯舜孔子所傳之中道也此道在宇宙為常
　行之道在人心為真是之理反經只在人心上發明
　復此真是的道理則是非曉然趨向歸正而邪慝自
　無所容於世玩而已矣三字見轉移世道只在開明
　人心更無别法　又曰經原無不正只反之便是經
　正　又曰天下之民同受天地之中以生者故反經
　則民自興邪慝自無所容於其間譬如日月一出則
　人皆鼓舞於光天之下而魍魎自消爝火自滅矣又
　何待攻止而始無乎故君子闢邪之術一反經便了
　焉不必以口舌爭也　翼註曰常道原在天地間只
　因鄉原障塞故不行不明今則復之不明者使之復明
　不行者使之復行　又曰邪慝泛説不止鄉原　按
　大全俱泛説似不必穿鑿　呉因之曰無邪慝非真
　無也雖有而不能惑人有若無耳　湖南講曰反經
　者要不外乎一真所謂唯天下至誠為能經綸天下
　之大經　管登之曰人品唯中行為上格次狂次狷
　次謹厚謹厚之不傷本色者為鄉黨自好之士加之
　以閹然媚世之潤色則所謂鄉原也又有所謂反中
　庸之小人者近何品逺何品與鄉原孰賢曰鄉原似
　中行亦似狷而逺於狂本相盡掩却不似小人之無
　忌憚者反中庸之小人似時中亦似狂而逺於狷本
　相猶存却不似鄉原之閹然媚世者俱非三五以前
　人物當春秋時則已多此二項人矣鄉原有忠信㢘
　潔之似而用之以媚世其格局尚小小人有時中之
　似而駕之以應世其格局已大然則天下有為亂臣
　賊子之羽翼者必鄉原有為亂臣賊子之渠魁者必
　無忌憚之小人也　又曰孔子言志在春秋葢在誅
　亂臣賊子以定萬世之綱常也歴聘七十二君所遇
　卒多亂賊然亦不敢顯言誅之獨有鄉原有顯誅夫
　何故誅鄉原正所以誅亂賊也凡亂賊之得行其志
　者不自帶鄉原之標則必有為鄉原者輔之田常不
　以厚施得民豈能篡齊三晉不以好賢禮士収人望
　豈能分晉欲斬亂賊之根先自誅鄉原始至於亂賊
　既成則無所容其誅矣而春秋之所以養成鄉原又
　有本成周以鄉選里舉取士春秋時三物之教雖衰
　而士猶從鄉評中出非一鄉稱原之人不足以動君
　國大夫此脩鄉原者之所以盛也今日之流風異是山
　林訪舉之途既塞學校三等之簿復荒士不以鄉原
　進而以雕蟲之技進亦以鑽刺之門進殊不以行誼
　之優劣為輕重何事學鄉原為故未進身之士多狂
　躁而鮮原人至於一入仕途則非閹然媚世之習不
　足以博令名而取髙位又或詿議居鄉則又欲以月
　旦掩官謗是故宦流中之賊徳者鄉原猶居半焉天
　下縦有大聖大賢必不能奪鄉原之譽而鄉原一出
　却能奪大聖大賢之譽此非俗目所能辨也　鄉原
　與反中庸之小人亦不起於春秋唐虞之世已有之
　臯陶之謨曰何畏乎巧言令色孔壬别傳以為孔壬
　即共工之名也巧言令色非鄉原而何四岳舉鯀治
　水堯曰吁咈哉方命圯族能方命能圮族非反中庸
　之小人不克鯀非鄉原中人而共工之靜言庸違象
　恭滔天却是合鄉原與無忌憚之小人為一人在唐
　虞己有此等凶人矣而况春秋以後哉　又曰孔子
　與楊墨同時豈不能稽其無父無君之弊而無一言
　及之獨惡鄉原與無忌憚之小人葢照見百世後道
　中之賊唯此二凶耳絶此二凶種子雖有百楊墨並
　興於世皆吾道之羽翼也　湖南講曰狂狷譬如低
　銀雖夾雜銅鉛還可煎成真色鄉原譬如假銀雖成
　色好看落火盡是精銅
由堯舜至於湯章總㫖　呉因之曰由堯舜至湯文孔
　子皆前有見知而後有聞知乃今既無見知安得有
　聞知通章口氣原是如此説者謂重見知信矣然此
　書之㫖本為憂道失其傳而發見前聖之道皆有所
　傳而後聖之道遂失所傳寧不深可憂乎是一篇立
　言歸束處又在聞知上大抵見知者各節語次之所
　重而聞知者則通章脉絡究竟之所重也若專重見
　知輕看聞知則是推道統所由傳而非憂道失其傳
　之本㫖矣
由堯舜至於湯章　張侗初曰千古聖人道脉只是一
　知知便徹天徹地心口不傳而道已傳特就當世異
　世分箇見聞耳其實見知不屬面承聞知不關耳受
　面承耳受之知有限聖人傳心之知無窮　張説是
　深一層解固是無妨但不可偏主此葢千聖相傳不
　泥聞見亦不離聞見　四書家訓曰五百餘嵗大槩
　以常數言却不重在此只見歴世之逺而以道相接不
　無待於人耳　翼註曰二知字宜㴱看道統之傳乃
　心契神授之妙知字即契字意　徐儆絃曰時説因
　孟子然而無有乎爾二句遂以為非有見知者續之
　於前則聞知者亦無以得之於後似非本㫖孟子語
　意只云某是見知某是聞知是論道統一脉相承従
　來兩項人接續不斷至末節嘆今世若無見知其脉已
　斷了則後世諒無聞知也其意只是如此非謂聞知
　者必專藉於見知以啟之也　徐説是專主以心相
　傳之意故有此解　附翼註曰新説作孟子以聞知
　自任葢孟子意指顔曽思等為見知而已為聞知既
　有彼之見知决無無聞知之理但未顯言耳　湖南
　講曰聞知的人只是單傳見知的人若禹臯陶等少
　不得有幾個孟子正要自附於顔曽一流
　四書講義困勉録巻三十七

