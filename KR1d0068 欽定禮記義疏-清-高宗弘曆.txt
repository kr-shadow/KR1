#+TITLE: 欽定禮記義疏-清-高宗弘曆
#+DATE: 2016-06-11 12:20:21
#+SOURCE: github.com/kanripo/KR1d0068 master babef0ee                
欽定四庫全書　　　　　　　　　經部四
欽定禮記義疏　　　　　　　　　　禮類三(禮記之屬/)
　提要
　　　　　(臣/)等謹按
　　欽定禮記義疏八十二卷乾隆十三年
　　御定三禮義疏之第三部也經文四十九篇釐為七十七卷附載圖
　　　　五卷其詮釋七例亦與周官義疏同三禮以鄭氏為専門王
　　　　肅亦一代通儒博觀典籍百計難之弗勝也後儒所見
　　　　曽不逮肅之棄餘乃以一知半解譁然詆鄭
　　　　氏不聞道韓愈所謂不自量者其是類歟然
　　　　周官儀禮皆言禮制禮記則兼言禮意禮制
　　　　非考證不明禮意則可推求以義理廣摭羣
　　　　言於郊社樂舞裘冕車旗尊彛圭鬯燕飲饗
　　　　食以及月令内則諸名物皆一一辨訂即諸
　　　　子軼門百家雜說可以恭考古制者亦詳徴
　　　　博引曲證旁通而辨說則頗採宋儒以補鄭
　　　　注所未備其中庸大學二篇陳澔集說以朱
　　　　子編入四書遂刪除不載殊為妄削古經今
　　　　仍録全文以存舊本惟章句改從朱子不立
　　　　異同以消門户之爭盖言各有當義各有取
　　　　不拘守于一端而後見
　　衡鑒之至精也至于
　御纂諸經易不全用程𫝊本義而仍以程𫝊本義居
　　　　先書不全用蔡𫝊而仍以蔡𫝊居先詩不全
　　　　用朱𫝊而仍以朱𫝊居先春秋于胡𫝊尤多
　　　　所駁正刋除而尚以胡𫝊標題列三𫝊之次
　　　　惟禮記一經于陳澔集說僅棄瑕録瑜雜列
　　　　諸儒之中不以冠首仰見
　　睿裁精審務恊是非之公尤足正胡廣等禮記大
　　　　全依附門牆隨聲標榜之謬矣乾隆四十六
　　　　年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　總　校　官　(臣/)　陸　費　墀
　欽定四庫全書　　　　經部四　禮類三(禮記之屬/)
　欽定禮記義疏凡例
　　　一
　　本朝崇尚經術周易折中奉
聖祖御纂後詩書春秋次第成編兹
　特命儒臣纂修三禮
　欽定折衷於是五經炳備咸正無缺惟禮記經文既多
　　　　註釋繁富故簡帙逾舊今勒成七十有七卷圖
　　　　五卷共八十二卷
　　　一說禮諸家或専尚鄭孔或喜自立說而好排注
　　　　疏紛紛聚訟兹各虛心體究無所専適惟說之
　　　　是者從之至於義理之指歸一奉程朱為圭臬
　　　　云
　　　一三禮同為聖典而戴記旨非一端必博徵羣籍
　　　　以求精解確證故自竹書汲冢周秦諸子帝王
　　　　世紀及史漢等皆在採錄其諸儒由鄭氏而下
　　　至
　本朝儒家専訓戴經外或註他經或在別說義有當
　　　引咸採擇以入案中不另標姓氏其宋元以來
　　　或𠞰說雷同蕪蔓冗陋無足𤼵明者皆屏汰不
　　　錄
　　一經文如玉藻王制諸篇有先後錯簡宜更正者
　　　止於注内表明之諸家或未詳究則以案語𤼵
　　　之而文仍舊本無専輒改易用昭遵古之義惟
　　　月令樂記章句稍有併合分析為便於訓釋也
　　一經文字樣間有不同如九齡或作九聆九鈴等
　　　竝附出本文下
　　一中庸大學二篇自宋大儒編為四書其後俗本
　　　禮記遂有止載其目而不列其文者兹仍曲臺
　　　之舊以尊全經以存古本兼輯朱註以示準繩
　　　而正義等條概置勿用
　　一禮經名物度數尤當精審極究辨是非而正異
　　　同故注中於郊社樂舞裘冕車旗尊彝圭鬯燕
　　　飲饗食及月令紀候之物内則有事之文皆再
　　　三考訂研核必求至當而九天六天眀堂大廟
　　　鄭王之殊互今古之參差或駁或甄要取歸於
　　　不惑其有去古既逺類不可以强通者則從闕
　　　疑
　　一每經文下講說諸家各以時代為次代同者則
　　　以其人之先後為次所引注疏間或先孔後鄭
　　　者則因經文之先後次之
　　一每經文下釋詁辨析互引旁連說或兼存義有
　　　總括先正義次通論餘論次存疑存異次辨正
　　　次案次總論如案繫辨正則列在存疑存異後
　　　若但𤼵明經義則列在存疑存異前七十七卷
　　　統歸畫一
　　一先儒稱鄭氏康成稱周程張朱子及稱姓名若
　　　某氏某曰等體例亦歸畫一
　　一孔疏或釋注或闡經旨各分大小書之與周官
　　　儀禮賈疏一例
　　一所引注疏或仍其全文或節其要義有刪無增
　　　亦無改
　　一古注疏每篇目下必有解題著所以名篇之意
　　　今自鄭孔外凡諸家有所論說皆採取其要使
　　　一篇大旨開卷即明
　　一月令一篇諸家所論得失不同今採周書時訓
　　　吕不韋書淮南子及唐月令各附於下而以時
　　　憲書較當時節候以備參考
　　一禮記雖雜成於漢儒然微言大義往往斯在即
　　　以檀弓事或𫝊疑明堂位辭多夸越王制與周
　　　官孟子各有牴牾亦必詳求義訓不附會亦不
　　　武斷
　　一校正字體㸃畫無訛一遵康熙字典
　　一古六經皆有圖蓋左圖右史所以按驗而便稽
　　　考也兹編既成復因禮器三禮諸圖之舊損益
　　　為圖并加圖說俾窮經者瞭如指掌
　引用姓氏
　周
　　荀氏(况/)
　漢
　　董氏(仲舒/)　(寛夫/)　(廣川/)
　　毛氏(萇/)　　　　　(趙郡/)
　　司馬氏(遷/)　(子長/)　(龍門/)
　　孔氏(安國/)　(子國/)　(曲阜/)
　　戴氏(徳/)　　(延君/)　(譙國/)
　　戴氏(聖/)　(次君/)
　　劉氏(向/)　　(子政/)
　　劉氏(歆/)　　(子駿/)
　　杜氏(子春/)　　　　(緱氏/)
　　班氏(固/)　　(孟堅/)　(扶風/)
　　賈氏(逵/)　　(景伯/)
　　仲氏(長統/)　(公理/)　(髙平/)
　　鄭氏(興/)　　(少贑/)
　　鄭氏(衆/)　　(仲師/)
　　馬氏(融/)　　(季長/)　(扶風/)
　　許氏(慎/)　　(叔重/)
　　服氏(䖍/)　　(子愼/)
　　盧氏(植/)　　(子幹/)　(涿郡/)
　　何氏(休/)　　(邵公/)　(任城/)
　　鄭氏(𤣥/)　　(康成/)　(髙密/)
　　趙氏(岐/)　　(邠卿臺卿/一字)
　　蔡氏(邕/)　　(伯喈/)　(陳畱/)
　　髙氏(誘/)
　　應氏(劭/)　(仲瑗仲南頓/一作  逺)
　　劉氏(熙/)　　(成國/)
　　李氏(廵/)
　　田氏(瓊/)
　　王氏(肅/)　　(子邕/)
　　孫氏(炎/)　　(叔然/)　(樂安/)
　　蘇氏(林/)　　(孝友/)　(陳畱/)
　　譙氏(周/)　　(允南/)　(西充/)
　　韋氏(昭/)　　(𢎞嗣/)　(雲陽/)
　　射氏(慈/)　　(孝宗/)
　　何氏(晏/)　　(平叔/)　(南陽/)
　晉
　　杜氏(預/)　　(元凱/)　(當陽/)
　　孫氏(毓/)
　　郭氏(璞/)　　(景純/)　(聞喜/)
　　范氏(寗/)　　(武子/)
　　傅氏(咸/)　　(長虞/)　(義渠/)
　　賀氏(循/)　　(彥先/)　(山隂/)
　　徐氏(邈/)　　(仙民/)　(姑幕/)
　　劉氏(智/)　　(子房/)　(髙唐/)
　宋
　　庾氏(蔚之/)　　　　(潁川/)
　　范氏(曄/)　　(蔚宗/)　(順陽/)
　梁
　　賀氏(瑒/)　　(徳璉/)　(山隂/)
　　崔氏(靈恩/)　　　(東武城/)
　　何氏(𦙍/)　　(子季/)　(潛江/)
　　皇氏(侃一作皇甫/)　(吳郡/)
　北魏
　　徐氏(遵眀/)　(子判/)　(華陰/)
　　李氏(謐/)　　(永和/)
　　袁氏(翻/)
　北齊
　　熊氏(安生/)　(植之/)　(阜城/)
　隋
　　王氏(通/)　　(仲淹/)　(文中子/)
　唐
　　陸氏(元朗/)　(徳眀/)　(吳縣/)
　　魏氏(徴/)　　(元成/)
　　孔氏(穎達/)　(仲達沖衡水/一作  逺)
　　賈氏(公彦/)　　　　(洺州/)
　　顔氏(師古/)　(籀/)　　(萬年/)
　　張氏(守節/)
　　杜氏(佑/)　　(君卿/)　(萬年/)
　　趙氏(匡/)　　(伯循/)　(河東/)
　　邱氏(光庭/)
　　韓氏(愈/)　(退之/)　(昌黎/)
　　柳氏(宗元/)　(子厚/)　(河東/)
　　成氏(伯璵/)　　　　(中山/)
　宋
　　聶氏(崇義/)　　　　(洛陽/)
　　孫氏(奭/)　　(宗古/)　(博平/)
　　邢氏(昺/)　　(叔明/)
　　歐陽氏(修/)　(永叔/)　(廬陵/)
　　曾氏(鞏/)　　(子固/)　(南豐/)
　　劉氏(敞/)　　(原父/)　(公是/)
　　劉氏(攽/)　　(貢父/)　(公非/)
　　司馬氏(光/)　(君實/)　(涑水/)
　　王氏(安石/)　(介甫/)　(臨川/)
　　何氏(洵直/)
　　王氏(昭禹/)　(光逺/)　(東巖/)
　　方氏(慤/)　　(性夫/)　(嚴陵/)
　　馬氏(睎孟/)　(彥醇/)
　　劉氏(彝/)　(執中/)　(長樂/)
　　李氏(格非/)　(文叔/)　(濟南/)
　　陸氏(佃/)　　(農師/)　(山陰/)
　　劉氏(安世/)　(器之/)　(元城/)
　　周子(敦頤/)　(茂叔/)　(濂溪/)
　　程子(顥/)　　(伯淳/)　(明道/)
　　程子(頤/)　(正叔/)　(伊川/)
　　張子(載/)　(子厚/)　(横渠/)
　　范氏(祖禹/)　(淳夫/)　(華陽/)
　　蘇氏(軾/)　　(子瞻/)　(東坡/)
　　顧氏(臨/)　　(子敦/)
　　劉氏(恕/)　　(道原/)　(京兆筠州/一作)
　　黄氏(敏求/)　　　　(演山/)
　　黄氏(裳/)　　(冕仲/)　(延平/)
　　周氏(諝/)　　(希聖/)　(延平/)
　　吕氏(大臨/)　(與叔/)　(藍田/)
　　周氏(行已/)　(恭叔/)　(浮沚/)
　　吕氏(希哲/)　(原眀/)　(滎陽/)
　　彭氏(汝礪/)　(器資/)　(鄱陽/)
　　李氏(覯/)　　(泰伯/)　(盱江/)
　　晁氏(說之/)　(以道/)　(嵩山/)
　　沈氏(括/)　　(存中/)　(夢溪翁/)
　　楊氏(時/)　　(中立/)　(龜山/)
　　陳氏(祥道/)　(用之/)　(三山/)
　　陳氏(𤾉/)　　(晉之/)
　　胡氏(安國/)　(康侯/)　(崇安/)
　　范氏(成大/)　(致能/)　(吳郡/)
　　葉氏(夢得/)　(少藴/)　(石林/)
　　慕容氏(彥逄/)　(叔遇/)　(毗陵/)
　　胡氏(銓/)　　(邦衡/)　(廬陵/)
　　應氏(鏞/)　　(子容/)　(金華/)
　　髙氏(閌/)　　(抑崇/)　(息齋/)
　　程氏(迥/)　　(可久/)　(沙隨/)
　　程氏(大昌/)　(泰之/)　(休寕/)
　　鄭氏(樵/)　　(漁仲/)　(夾漈/)
　　洪氏(适/)　　(景伯/)　(鄱陽/)
　　洪氏(邁/)　　(景盧/)　(容齋/)
　　王氏(蘋/)　　(信伯/)　(福清/)
　　林氏(之奇/)　(少穎/)　(三山/)
　　髙氏(文彪/)　　　　(㑹稽/)
　　胡氏(寅/)　　(明仲/)　(致堂/)
　　胡氏(宏/)　　(仁仲/)　(五峯/)
　　林氏(光朝/)　(謙之/)　(艾軒/)
　　張氏(栻/)　　(敬夫/)　(南軒/)
　　吕氏(祖謙/)　(伯恭/)　(東萊/)
　　朱子(熹/)　　(元晦/)　(紫陽/)
　　薛氏(季宣/)　(士龍/)　(永嘉/)
　　史氏(浩/)　　(直翁/)　(四明/)
　　陸氏(九淵/)　(子静/)　(象山/)
　　陳氏(傅良/)　(君舉/)　(止齋/)
　　王氏(炎/)　　(晦叔/)　(雙溪/)
　　唐氏(仲友/)　(與正/)　(金華/)
　　葉氏(適/)　　(正則/)　(水心/)
　　項氏(安世/)　(平甫/)　(括蒼/)
　　黄氏(度/)　　(文叔/)　(山陰/)
　　鄭氏(鍔/)　　(剛中/)　(三山/)
　　李氏(舜臣/)　(子思/)　(隆山/)
　　黄氏(榦/)　　(直卿/)　(勉齋/)
　　輔氏(廣/)　　(漢卿/)　(慶源/)
　　蔡氏(沈/)　　(仲黙/)　(九峯/)
　　楊氏(復/)　　(信齋/)　(秦溪/)
　　楊氏(簡/)　　(敬仲/)　(慈湖慈溪/一作)
　　沈氏(清臣/)　(正卿/)　(晦巖/)
　　游氏(桂/)　　(元𤼵/)　(廣安/)
　　陳氏(騤/)　　(叔進/)　(天台/)
　　易氏(祓/)　　(彥祥彥山齋/一作  章)
　　葉氏(時/)　　(秀𤼵/)　(竹埜/)
　　顧氏(元常/)　(平甫/)　(新定/)
　　陳氏(淳/)　　(安卿/)　(北溪/)
　　林氏(椅/)　(奇卿/)
　　沈氏(煥/)　　(晦叔/)　(四明/)
　　邵氏(淵作囦萬宗/一)　(金華/)
　　徐氏(自明/)　(誠甫/)　(永嘉/)
　　戴氏(溪/)　　(少望肖岷隠/一作  望)
　　祝氏(穆/)　　(和父/)
　　潘氏(植/)　　(子醇/)　(浦城/)
　　張氏(逸/)　　(大隠/)
　　莊氏(夏/)　　(子禮/)　(永春/)
　　晁氏(公武/)　(子止/)　(昭徳/)
　　趙氏(汝騰/)　(茂實/)
　　眞氏(徳秀/)　(景元希西山/一作  元)
　　魏氏(了翁/)　(華父/)　(鶴山/)
　　王氏(與之/)　(次㸃/)　(東巖/)
　　范氏(鍾/)　　(仲和/)　(金華/)
　　嚴氏(粲/)　　(坦叔/)　(華谷/)
　　黄氏(仲炎/)　(若晦/)　(永嘉/)
　　李氏(冶/)　　(敬齋/)
　　衛氏(湜/)　　(正叔/)　(崑山/)
　　張氏(虙/)　　　　　(四明/)
　　陳氏(埴/)　　(器之/)　(潛室/)
　　劉氏(孟冶/)
　　饒氏(魯/)　(仲元/)　(魯齋/)
　　王氏(應麟/)　(伯厚/)　(深寧叟/)
　　熊氏(禾/)　　(去非/)　(勿軒/)
　　馬氏(廷鸞/)　(翔仲/)　(碧梧/)
　　朱氏(申/)　　(周翰/)　(建安/)
　　林氏(希逸/)　(鬳齋/)
　　黄氏(震/)　　(東𤼵/)　(慈溪/)
　　陳氏(振孫/)　(伯玉/)　(直齋/)
　　家氏(鉉翁/)　(則堂/)　(處士/)
　元
　　馬氏(端臨/)　(貴與/)　(鄱陽/)
　　敖氏(繼公/)　(君善/)　(長樂/)
　　吳氏(澄/)　　(幼清/)　(臨川/)
　　金氏(履祥/)　(吉甫/)　(仁山/)
　　熊氏(朋來/)　(與可/)
　　陳氏(澔/)　　(可大/)　(東匯/)
　　程氏(復心/)　　　　(婺源/)
　　陳氏(櫟/)　　(定宇/)　(新安/)
　　彭氏(應龍/)　(翼夫/)　(集齋/)
　　戴氏(侗/)
　　彭氏　　　(亷夫/)
　　虞氏(集/)　　(伯生/)　(邵庵/)
　　李氏(亷/)
　　彭氏(絲/)　　(魯叔/)　(魯齋/)
　明
　　劉氏(基/)　　(伯溫/)　(青田/)
　　王氏(褘/)　(子充/)　(金華/)
　　汪氏(克寛/)　(徳輔/)　(環谷/)
　　方氏(孝孺/)　(希古/)　(正學/)
　　邵氏(寳/)　　(國賢/)　(二泉/)
　　邱氏(濬/)　　(仲深/)　(瓊山/)
　　羅氏(欽順/)　(允昇/)　(整菴/)
　　吕氏(柟/)　　(仲木/)　(涇野/)
　　何氏(孟春/)　(子元/)　(郴州/)
　　魏氏(校/)　　(子才/)　(莊渠/)
　　姚氏(舜牧/)　(虞佐虞承庵/一作  颺)
　　徐氏(師曾/)　(伯魯/)　(魯庵/)
　　季氏(本/)　　(明徳/)　(彭山/)
　　王氏(應電/)　(昭眀/)　(明齋/)
　　鄧氏(元錫/)　(汝極/)　(潛谷/)
　　郝氏(敬/)　　(仲輿/)　(楚望/)
　　吕氏(坤/)　　(叔簡/)　(新吾/)
　　余氏(心純/)　(葵明/)　(黄崗/)
　　王氏(圻/)　　　　　(洪州/)
　　黄氏(乾行/)　　　(玉巖/)
　　張氏(怡/)
　　楊氏(鼎熙/)　　　　(緝庵/)
　　芮氏(城/)　　(巖尹/)　(溧陽/)
　　秦氏(繼宗/)
　　何氏(兆清/)　(聖徵/)　(吳中/)
　　湯氏(三才/)　(中立/)　(丹陽/)
　　盧氏(翰/)
　　孫氏(佖/)　　　　　(眉山/)
　　晏氏(光/)
　　李氏(開/)　(去非/)　(小舟/)
　　王氏　　　　　　(石梁/)
　　吳氏(華/)
　　張氏(燧/)
　　史氏(駉孫/)
　　毛氏(信卿/)
　　蔣氏(君實/)
　　胡氏(迥/)
　　王氏(子墨/)
　　董氏(瑋/)
　　王氏(喬桂/)
　　董氏(師讓/)
　　詹氏(道𫝊/)
　　董氏(應𤾉/)
　　孫氏(景南/)
　　徐氏
　　李氏
　　虙氏
　　張氏
　　彭氏
　　王氏
　　許氏
　　　　　　　　　(以上二十四人未詳世次今附/於此)
欽定四庫全書
欽定禮記義疏目錄
　卷首
聖制
　　綱領
　卷一
　　曲禮上第一之一
　卷二
　　曲禮上第一之二
　卷三
　　曲禮上第一之三
　卷四
　　曲禮上第一之四
　卷五
　　曲禮上第一之五
　卷六
　　曲禮下第二之一
　卷七
　　曲禮下第二之二
　卷八
　　曲禮下第二之三
　卷九
　　檀弓上第三之一
　卷十
　　檀弓上第三之二
　卷十一
　　檀弓上第三之三
　卷十二
　　檀弓下第四之一
　卷十三
　　檀弓下第四之二
　卷十四
　　檀弓下第四之三
　卷十五
　　王制第五之一
　卷十六
　　王制第五之二
　卷十七
　　王制第五之三
　卷十八
　　王制第五之四
　卷十九
　　王制第五之五
　卷二十
　　月令第六之一
　卷二十一
　　月令第六之二
　卷二十二
　　月令第六之三
　卷二十三
　　月令第六之四
　卷二十四
　　月令第六之五
　卷二十五
　　月令第六之六
　卷二十六
　　曾子問第七之一
　卷二十七
　　曾子問第七之二
　卷二十八
　　文王世子第八之一
　卷二十九
　　文王世子第八之二
　卷三十
　　禮運第九之一
　卷三十一
　　禮運第九之二
　卷三十二
　　禮運第九之三
　卷三十三
　　禮運第九之四
　卷三十四
　　禮器第十之一
　卷三十五
　　禮器第十之二
　卷三十六
　　郊特牲第十一之一
　卷三十七
　　郊特牲第十一之二
　卷三十八
　　郊特牲第十一之三
　卷三十九
　　内則第十二之一
　卷四十
　　内則第十二之二
　卷四十一
　　玉藻第十三之一
　卷四十二
　　玉藻第十三之二
　卷四十三
　　玉藻第十三之三
　卷四十四
　　明堂位第十四
　卷四十五
　　喪服小記第十五之一
　卷四十六
　　喪服小記第十五之二
　卷四十七
　　大傳第十六
　卷四十八
　　少儀第十七
　卷四十九
　　學記第十八
　卷五十
　　樂記第十九之一
　卷五十一
　　樂記第十九之二
　卷五十二
　　樂記第十九之三
　卷五十三
　　雜記上第二十之一
　卷五十四
　　雜記上第二十之二
　卷五十五
　　雜記下第二十一之一
　卷五十六
　　雜記下第二十一之二
　卷五十七
　　喪大記第二十二之一
　卷五十八
　　喪大記第二十二之二
　卷五十九
　　祭法第二十三
　卷六十
　　祭義第二十四之一
　卷六十一
　　祭義第二十四之二
　卷六十二
　　祭統第二十五
　卷六十三
　　經解第二十六　哀公問第二十七
　卷六十四
　　仲尼燕居第二十八　孔子閒居第二十九
　卷六十五
　　坊記第三十
　卷六十六
　　中庸第三十一之一
　卷六十七
　　中庸第三十一之二
　卷六十八
　　表記第三十二
　卷六十九
　　緇衣第三十三
　卷七十
　　奔喪第三十四　問喪第三十五　服問第三十
　　　六
　卷七十一
　　閒𫝊第三十七　三年問第三十八
　卷七十二
　　深衣第三十九　投壺第四十　儒行第四十一
　卷七十三
　　大學第四十二
　卷七十四
　　冠義第四十三　昏義第四十四
　卷七十五
　　鄉飲酒義第四十五　射義第四十六
　卷七十六
　　燕義第四十七　聘義第四十八
　卷七十七
　　喪服四制第四十九
　卷七十八
　　禮記圖一
　卷七十九
　　禮記圖二
　卷八十
　　禮記圖三
　卷八十一
　　禮記圖四
　卷八十二
　　禮記圖五
欽定四庫全書
欽定禮記義疏卷首
聖制
天以隂陽五行化生萬物四時宣其氣百昌欣其榮而
於穆不巳之理主宰其中者本至易而無難也地有山
川河嶽涵負萬類飛走動息之各安其居𤼵生長養之
各順其序而安貞順應之徳根柢其内者本至簡而無
繁也樂由天作其極也如乾之易禮以地制其極也如
坤之簡是故行綴兆興羽籥作鐘鼔非所謂易也而易
在其中几筵升降酌獻酬酢非所謂簡也而簡寓其内
本之於中者和而愛則聞其樂者皆知親其親本之於
中者和而敬則見其禮者皆知尊其尊尊尊而親親易
簡之本也故樂至則無怨禮至則不爭爭則由於不簡
也怨則由於不易也豈所語於聖人之揖讓而治天下
者耶夫不能極禮樂之至則不能易簡不能易簡則不
能化成天下彼淫樂慝禮之日興無論矣即規規於器
數儀文之末而不得其本原輒曰我能興禮樂也豈有
當哉
軒轅氏命伶倫取嶰谷之竹斷兩節而吹之以為黄鐘
之宫制十二筩以聽鳯之鳴其雄鳴為六雌鳴亦六比
黄鐘之宫而準隔八之法以相生六律之義所由昉也
六律定而度量衡莫不定焉六律所以為萬事根本而
黄鐘又六律之根本也蓋古之聖王其為民之計至深
逺矣為之食以救其饑為之衣以禦其寒處之宫室以
去其昏墊董之學校以化其澆漓猶恐其相欺也為之
斗斛權衡以信之相奪也為之城郭甲兵以衞之司徒
修六禮以節民性明七敎以興民徳大司樂以成均之
義敎王胄子與公卿大夫元士之適子及凡民之俊秀
所以作君作師既富方穀者也然其法天時興地利導
人和以興作勞息莫不以六律為之根本授時以厯而
厯本於律齊民以政而政本於律是故分至寒暑之各
應其時而歲月日時無差也九十分黄鐘之長一為一
分各自其十以登於引則度之長短皆得也黄鐘之管
容子穀秬黍中者一千二百為一龠十龠則合積而至
於斛則量之多寡不忒也一龠之重十有二銖倍之則
兩十六兩為斤三十斤為鈞四鈞為石則衡之重輕不
爽也黄鐘正則六律正六律正則萬事成夫天下至大
也萬事至紛也以一人齊萬事執此以往莫之或差也
此古昔聖王所以能一道徳同風俗也與
月令所云來嵗之宜即象魏所布之政也先王治民原
不期於朝令而暮改也宋室行新法舉周官一歲五歲
三十歲皆有變更之法以附會其說謬矣
天徳王道其本一也一者何曰心而已聖人言王道必
本諸一心然心不可以名象形不可以言語飾不可以
事功論不可以鬼神惕蓋敬鬼神而逺之鬼神亦吾心
中之一物耳論事功則唐太宗致治之盛幾於成康然
於古聖王天徳王道一以貫之者槩乎其未有聞也至
於言語名象更為枝蔓其不可以徵心明矣故記言王
道亦曰心無為也以守至正
記曰人情者聖王之田蓋生民有欲無主乃亂上天眷
命作之君師君師者所以裁成輔相而治其情者也得
其道而理之則其情恊拂其道而驅之則其情亂恊則
天下歸心亂則兆民背叛其機甚微而宗社之安危係
焉故聖王之治人情猶農夫之治田聖王小心畏懼日
昃不遑所以事上帝而畏民碞者凡以治人情而無鹵
莽滅裂之患故大順大化淪肌浹髓萬世之業本於此
焉夫惟施之也有次第是以其成功大而逺彼不以治
理為心而耽晏安者是猶棄田而弗治而霸者假仁仗
義以蘄速成者亦猶揠苖助長均為惑之甚矣
神明而陽乾之屬也鬼暗而隂坤之屬也一陽來復子
月天開先王於是乎行郊祀之禮以迓微陽記云禮行
於郊而百神受職蓋陽氣方倡生物伊始也然禮本於
天而成於地乾徳統天併坤而有之使其稍有不恊則
於陽氣或悖而不足以𤼵生物之機是故先王欽若昊
天對越上帝則風雨節而寒暑時地且受職況百神哉
禮者敬而已矣君子敬以直内如松柏之有心禮之用
和為貴君子和以應物如竹箭之有筠以竹箭之筠較
松柏之心心内而筠外也心為質而筠為文要之外根
於内文本乎質君子之居心即所以應物也誠敬之至
通於神人以之事天饗帝彼徒以威儀玉帛飾諸外者
無其心矣遑問筠哉
少儀云執虚如執盈入虛如有人蓋敎人主敬之學也
夫言主敬敬豈外來哉心與敬二則有時而敬有時而
不敬又安能合盈虚有無而一之哉聖人教人常使人
反身而誠誠在於身又焉用反此其義正與少儀相𤼵
明學者果能與敬合一則能合盈虚有無而一之不見
有敬之可主况有不敬之事乎
鼔無資於五聲五聲不能外鼓以成九奏之諧水無資
於五色五色不能離水以成山龍之繪其在於人内而
五常外而五倫其相接而為内外之樞以備具乎一身
者莫若五官五官不能自治其治之者曰學學之道奈
何亦惟推五常之性以接乎五倫之交俾無不得其宜
而已夫五官質也雜乎氣質之緣則理欲半之盡其學
之之道而恭從明聰睿之徳雖聖賢不是過否則外物
之交己私之錮有不可勝言者非如五聲無鼔五色無
水徒紊其聲敗其色而已也則夫五官之於學豈不較
聲之於鼓色之於水而更重哉
學記曰先王之祭川也皆先河而後海君子之學何以
異是滌性命之原返昭曠之本湛湛然出之無窮之府
引之不竭之淵所以疏其源也逰之乎詩書之圃行之
乎仁義之塗沛然其内充而外達也浩然其日引而月
長也優游漸進不舍晝夜而終必至乎大成所以竟其
委也雖然疏其源而達其委者又豈有所作為也哉孟
子曰如智者若禹之行水則無惡於智矣君子為學無
躁進之志也無穿鑿之巧也順之以自然而待之以積
久至於一旦豁然貫通則達海之𫝑有莫能禦者矣不
然者無萬川之歸又安能不竭於尾閭之洩哉
大禮與天地同節大樂與天地同和禮樂相資而成至
道内以淑其身外以化其民皆猶二氣之保合獨陰不
生獨陽不成也知此則知禮樂不可斯須離矣
記曰報者天下之利夫君子不言利而天地聖人則以
利為四徳之一且以占天下之報者豈不曰報以天下
則天下之報即天下之利以天下之利報天下天地聖
人何容心乎故物之來者報之因其自然而各當其理
各適其性此利之在我者也物之去也報之亦因其自
然而各遂其生各觀其成此利之在物者也利在我而
無我利在物而因物所謂以天下之報普天下之利也
故廓然而大公物來而順應天地無心以萬物為心聖
人無情以萬民為情報者天下之利蓋如是而已矣
表記云君子淡以成夫有人已内外之見者不能淡者
也君子内不見我外不見人與物無親而無物不親譬
之於水無不淡也則無不以淡成也大而江河細而溝
澮非水分也人自分也有分則人我立而水之淡終始
無分也故曰君子如水水惟無已故以水為水可以水
為醴亦可醴水之所成也小人者君子之所曲成也
周之王業雖造於太王王季文武而開皇靈承天眷綿
寳祚撫萬邦實由后稷敎民稼穡肇祀上帝始之故惟
后稷之祀易富亦惟后稷之祀難則也難則維何有后
稷之徳與誠則明水之薦可告馨香無后稷之徳與誠
則雖燦陳乎蒼璧黄琮備列乎鏞鐘賁鼓吾知神之不
享矣古聖人先成民而後致力於神未有民不和而神
降以福者后稷之詳穡事以供粢盛成民者至即所以
事神者誠豈猶有致憾於未備哉迨其後周公作禮樂
漸至文盛而大羮不和犧尊疏布羃樿杓猶祖述先人
之意即以后稷所以事天者事后稷記稱武周為達孝
蓋武周之孝自后稷之祀有以啓之矣
君子求為己則不蘄人之譽求實得則不因有虚名而
自止記曰貴玉而賤䃉此物此志也小人之異於君子
者有二庸懦無成者猶瓦缶之自棄假名要譽者猶以
䃉而亂玉君子依乎中庸温其如玉人不知而不慍遯
世而無悶亦如良玉之在璞已耳孔子欲待價而沽蓋
求而不能待則玉已自失其美矣可不慎乎
欽定四庫全書
欽定禮記義疏卷首
　綱領一(此篇論本經源/流及本經精藴)
漢書藝文志曰禮古經五十六卷經十七篇(朱子曰即/今儀禮也)
　記百三十一篇(朱子曰七十子/後學所記也)眀堂陰陽三十三篇
　(朱子曰古眀/堂之遺事)王史氏二十一篇(朱子曰七十/子後學者)曲臺后
　蒼九篇(如淳曰行禮射於曲臺后/蒼為記故名曰曲臺記)眀堂陰陽説五篇
　周官經六篇周官𫝊四篇(顔氏師古曰即今周官禮/也亡冬官以考工記充之)
劉氏歆曰易曰有夫婦父子君臣上下然後禮義有所
　錯而帝王質文世有損益至周曲為之防事為之制
　故曰禮經三百威儀三千
北史儒林傳曰鄭康成為衆經注解易詩書禮論語孝
　經大行於河北自魏末大儒徐遵明兼通之其後三
　禮並出遵明之門徐𫝊業於熊安生後生能通禮經
　者多是安生門人諸生盡通小戴大抵南北所為章
　句好尚互有不同禮則同遵於鄭氏
隋書經籍志曰髙堂生𫝊十七篇又有古經出於淹中
　(蘇氏林曰淹/中里名也)而河間獻王好古愛學收集餘燼得而
　獻之合五十六篇並威儀之事至宣帝時后蒼最明
　其業乃為曲臺記蒼授梁人戴徳及徳從兄之子聖
　沛人慶普三家並立後漢惟曹充𫝊慶氏以授其子
　褒漢末鄭康成𫝊小戴之學後以古經校之取其於
　義長者作注為鄭氏學　漢初河間獻王得仲尼弟
　子及後學者所記一百三十一篇獻之時亦無𫝊之
　至劉向考校經籍檢得一百三十篇向因第而叙之
　而又得明堂陰陽説三十三篇孔子三朝記七篇王
　氏史氏記二十一篇樂記二十三篇凡五種合二百
　十四篇戴徳刪其煩重合而記之為八十五篇謂之
　大戴記而戴聖又刪大戴之書為四十六篇謂之小
　戴記漢末馬融𫝊小戴之學融又足月令一篇明堂
　位一篇樂記一篇合四十九篇而康成受業於融又
　為之注今周官六篇古經十七篇小戴記四十九篇
　凡三種惟鄭注立於國學其餘並多散亡又無師說
孔氏穎達曰禮記之作出自孔氏但正禮殘闕無復能
　明故范武子不識殽烝魯君及趙鞅謂儀為禮至孔
　子歿後七十二子之徒共撰所聞以為此記或錄舊
　禮之義或錄變禮所由或兼記體履或雜序得失故
　編而錄之以為記也中庸是子思伋所作緇衣公孫
　尼子所撰鄭康成云月令吕不韋所修盧植云王制
　為漢文博士所錄其餘衆篇皆如此例但未能盡知
　所記之人也　六藝論云今禮行於世者戴徳戴聖
　之學也戴徳傳禮八十五篇則大戴禮是也戴聖傳
　禮四十九篇則此禮記是也儒林傳云大戴授瑯琊
　徐氏小戴授梁人橋仁字季卿楊榮字子孫仁為大
　鴻臚家世傳業
唐元行沖傳曰開元中魏光乘請用類禮(魏徴傳徴以/小戴禮綜彚)
　(不倫更作類/禮二十篇)列於經命行沖與諸儒作疏將立之學
　張說言戴聖所傳向已千載與經並立不可罷帝然
　之
葉氏夢得曰禮家之學五傳弟子分曹教授蓋小戴最
　為後出而今之言禮者惟小戴為衆所宗此無他六
　經始出諸儒講習未精且未有他書以證其是非歴
　時既久諸儒議論既精而又簡書時出於山崖屋壁
　之間可以為證而學者得以考同異而長短見矣長
　者出而短者廢自然之理也
鄭氏樵曰孝經疏曰經禮三百威儀三千禮記說曰正
　經三百動儀三千禮器曰經禮三百曲禮三千中庸
　曰禮儀三百威儀三千詳此諸文當時制作本有二
　書其三百篇者記言官府職掌上下之序其三千者
　皆委曲升降進退之辭漢世后蒼曲臺雜記數萬言
　在宣帝時立學官至鄭康成然後訓釋始具至孔穎
　達賈公彥而後疏始備　孝宣立大小戴禮至平帝
　時復立逸禮世祖中興易尚書詩禮春秋凡十四博
　士漢法六經惟立學官然後開弟子員設射策科
朱子曰案禮儀威儀小戴作經禮曲禮而中庸以禮經
　為禮儀所謂曲禮則皆禮之微文小節如今曲禮少
　儀内則玉藻弟子職篇所記事親事長起居飲食容
　貌辭氣之法制器備物宗廟宫室衣服車旗之等凡
　所以行乎經禮之中者其篇之全數雖不可知然條
　而析之亦應不下三千有餘矣　大戴禮冗雜其好
　處小戴採來做禮記了然尚有零碎好處在
陳氏振孫曰漢信都王太傅戴徳延君九江太守聖次
　君皆受禮於后蒼謂大小戴禮者也漢初以來迄於
　劉向校定中書諸家所記殆數百篇戴徳刪其煩重
　為八十五篇聖又刪為四十九篇今行於世而大戴
　實存四十篇意其闕者即聖所刪耶然哀公問投壺
　二篇與今禮記文不異他亦間有同者(以上論本/經源流)
司馬氏遷曰洋洋美徳乎宰制萬物役使羣衆豈人力
　也哉余至大行禮官(索隠曰大行秦官主禮/儀漢景帝改曰大鴻臚)觀三代
　損益乃知緣人情而制禮依人性而作儀其由來尚
　矣人道經緯萬端規矩無所不貫誘進以仁義束縛
　以刑罰故徳厚者位尊祿重者寵榮所以總一海内
　而整齊萬民也是以君臣尊卑貴賤之序下及黎庶
　車輿衣服宫室飲食嫁娶喪祭之分事有宜適物有
　節文
孔氏穎達曰夫禮者經天緯地本之則太一之初原始
　要終體之乃人情之欲夫人上資六氣下乘四序賦
　清濁以醇醨感陰陽而遷變故曰人生而静天之性
　也感物而動性之欲也喜怒哀樂之志於是乎生動
　静愛惡之心於是乎在精粹者雖復凝然不動浮躁
　者實亦無所不為是以古聖人鑒其若此欲保之以
　正直納之以徳義故乃上法圓象下參方載道之以
　徳齊之以禮禮者體也履也人之所生禮為大也非
　禮無以事天地之神辨君臣長幼之位是禮之時義
　大矣哉　禮者理也其用以治則與天地俱興故左
　傳稱晏子云禮之可以為國也久矣與天地並但於
　時質畧物生則自然而有尊卑若羔羊跪乳鴻雁飛
　有行列豈由敎之者哉是三才既判尊卑自然而有
　但天地初分之後即應有君臣治國但年代綿逺無
　文以言
司馬氏光曰禮之為用大矣哉用之於身則動静有法
　而百行備焉用之於家則内外有別而九族睦焉用
　之於鄉則長幼有倫而俗化美焉用之於國則君臣
　有敘而政治成焉用之於天下則諸侯順服而紀綱
　正焉豈直几席之上户庭之間得之而不亂哉
曾氏鞏曰夫禮者其本在於養人之性而其用在於言
　動視聽之間使人之言動視聽一於禮則安有放其
　邪心而窮於外物哉不放其邪心不窮於外物則禍
　亂可息而財用可充其立意微其為法逺矣故設其
　器制其物為其數立其文以待其有事者皆人之起
　居出入吉凶哀樂之具所謂其用在乎言動視聽之
　間者也然而古今之變不同而俗之便習亦異則法
　制度數其久而不能無弊者勢固然也故為禮者其
　始莫不宜於當世而其後多失而難遵亦其理然也
　失則必改制以求其當故羲農以來至於三代禮未
　嘗同也　蓋上古聖人有為耒耜者或不為宫室為
　舟車者或不為棺椁至於後世有為宫室者不以土
　處為不可變也為棺椁者不以衣薪為不可易也豈
　好為相反哉以為人之所既病者不可因也又至於
　後聖則有設兩觀而更采椽之資攻文梓而易瓦棺
　之素豈不能從儉哉以為人情之所好者為之節而
　不能變也由是觀之古今之變不同而俗之便習亦
　異則亦屢變其法以宜之何必一一以追先王之迹
　哉其要在於養民之性防民之欲者本末先後能合
　乎先王之意而已此制作之方也故元樽之尚而薄
　酒之用大羮之先而庶饈之飽一以為貴本一以為
　親用則知聖人作而為後世之禮者必貴爼豆而今
　之器用不廢也先弁冕而今之衣服不禁也其推之
　皆然然後其所改易更革不至大拂天下之勢駭天
　下之情而固已合乎先王之意矣是以羲農以來至
　於三代禮未嘗同而制作之如此者未嘗異也
周子曰禮理也樂和也陰陽理然後和君君臣臣父父
　子子兄兄弟弟夫夫婦婦萬物各得其理而後和故
　禮先而樂後
張子曰禮記如中庸大學出於聖門無可疑者某舊多
　疑儒行今觀之亦多善處書一也已見與不見耳
程子曰禮記雜出於漢儒然其間傳聖門緒餘其格言
　甚多如樂記學記大學之類無可議者檀弓表記坊
　記之類亦甚有至理惟知言者擇之如王制禮運禮
　器其書亦多𫝊古意若閒居燕居三無五起之說文
　字可疑　禮記除中庸大學惟樂記最為近道學者
　深思自得之禮記之表記其亦近道矣乎其言正
　古人自灑掃應對以至冠昏喪祭莫不有禮今皆廢
　壊　禮之本出於民之情聖人因而導之耳禮之器
　出於民之俗聖人因而節文之耳聖人復出必因今
　之衣服器用而為之節文其所謂貴本而親用者亦
　隨時更斟酌而損益之耳　天下無一物無禮樂且
　置兩隻椅子纔不正便無序無序便乖乖便不和
陳氏祥道曰先王之法以禮為本其宫室衣服車旗械
　用有等其冠昏喪祭朝聘射御有儀即器以觀理無
　非法象之所寓即文以觀義無非道義之所藏使人
　思之而知所以敎守之而知所以禁奢者不得騁無
　度之心儉者不得就茍簡之節竒者不得以亂常衺
　者不得以害正此上下所以辨而民志所以定也
周氏諝曰天秩有禮自我五禮有庸哉蓋其以欲滅命
　以人廢天者聖人不庸惟其天秩之所有是乃聖人
　之所庸者也
鄭氏樵曰禮本於人情情生而禮隨之古者民淳事簡
　禮制未有然斯民不能無室家之情則冠昏之禮已
　萌乎其中不能無交際之情則鄉射之禮已萌乎其
　中不能無追慕之情則喪祭之禮已萌乎其中自是
　已還日趨於文燔黍捭豚足以盡相愛之禮矣必以
　為未足積而至於籩豆鼎俎徐行後長足以盡相敬
　之禮矣必以為未足積而至於賓主百拜其文非不
　盛也然即其真情而觀之則籩豆鼎俎未必如燔黍
　捭豚相愛之厚也賓主百拜未必如徐行後長相親
　之密也大抵禮有本有文情者其本也享食之文揖
　遜拜跪其本則敬而已喪紀之文擗踊哭泣其本則
　哀而已祭祀之文祼獻酬酢其本則誠而已即其本
　而觀之日用三牲可以為養啜菽飲水亦可以為養
　襲冒絞紟可以為葬斂手足形亦可以為葬庭實旅
　百可以為享瓠葉兔首亦可以為享區區之文不患
　其不該也有其本而無其文尚可以義起有其文而
　無其本則併與文俱廢矣何謂禮本情而已
朱子曰有許順之者說人謂禮記是漢儒說恐不然漢
　儒最純者莫如董仲舒仲舒之文最純者莫如三䇿
　何嘗有禮記中說話來如樂記所謂天髙地下萬物
　散殊而禮制行矣流而不息合同而化而樂興焉仲
　舒如何說得到這裏想必古來流傳得此個文字如
　此
陳氏澔曰前聖繼天立極之道莫大於禮後聖垂世立
　敎之書亦莫先於禮禮儀三百威儀三千孰非精神
　心術之所寓故能與天地同其節四代損益世逺經
　殘其詳不可得聞矣儀禮十七篇戴記四十九篇先
　儒表章庸學遂為千萬世道學之淵源其四十七篇
　之文雖純駁不同然義之深淺同異誠未易言也(以/上)
　(論本經/精蘊)
　綱領二(此篇論本經義/例及讀經方法)
仲氏長統曰周禮之經禮記之傳禮記作於漢儒雖名
　為經其實傳也
陸氏徳明曰此記二禮之遺闕故名禮記
孔氏穎達曰上自游夏之初下終秦漢之際其間岐途
　詭說雖紛然競起而餘風曩烈亦時或獨存於是博
　物通人知今溫古考前代之憲章參當時之得失是
　以所見各記舊聞錯綜鳩聚以類相附禮記之目於
　是乎在　注者解書之名但釋義之人多稱為𫝊𫝊
　謂𫝊述為義或親承聖旨或師儒相𫝊故云傳今謂
　之注者謙也不敢傳授直注己意而已若然則𫝊之
　與注各出巳情皇氏以為自漢以前為𫝊自漢以後
　為注然王肅在鄭之後何以亦謂之𫝊其義非也
吕氏大臨曰禮記皆孔子門人所傳授之書雜收於遺
　編斷簡者皆禮之變節也
胡氏寅曰禮記出於孔子弟子必去吕不韋之月令漢
　儒之王制其次則經解儒行之類仍博集名儒擇冠
　昏喪祭燕射相見之禮典以類相從然後可為一書
　若中庸大學不可附之禮篇至於樂記表記學記坊
　記燕居緇衣格言甚多當為中庸大學之次禮運禮
　器玉藻郊特牲之類又其次也
鄭氏樵曰三禮之學其所以訛異者其端有四有出於
　前人之所行而後人更之者如墨始於晉髽始於魯
　廟有二主始於齊桓朝服以縞始於季康以至古者
　冠縮縫今也衡縫同為一代而異制如此幸而遺說
　尚存得以推考因革之故設其不存則或同或異無
　乃滋後人之疑乎有出於聖人之門而傳之各異者
　如曾子襲裘而弔子游裼裘而弔小斂之奠曾子曰
　於東方子游曰於西方異父之服子游曰為之大功
　子夏曰為之齊衰同師於夫子而異說如此況復傳
　之羣弟子之門人則其失又逺也從而信之則矛盾
　可疑從而疑之則其說有師承此文義不能無乖異
　也有後世諸儒損益前代而自為一代之典者如吕
　不韋作月令蓋欲為秦典故祭祀官名不純於周漢
　博士欲為漢制故封爵不純於古後世明知二書出
　於秦漢猶且曰月令為周制王制為商制況三禮之
　書所成者非一人所作者非一時又烏能使之無乖
　異也有専門之學欲自名家而妄以臆見為先代之
　訓者如春秋之末執羔執雁魯人已不自知則禮之
　所存蓋無幾也秦世灰滅殆盡漢世不愛髙爵以延
　儒生寧棄黄金以酬斷簡諸儒各述所聞雜以臆見
　而實未見古人全書故其說以霍山為南岳以大尉
　為堯官以商之諸侯為千八百國以周之封域為千
　里者四十九以分陜處内為三公以大宰大宗大卜
　大士等為六官當時信其古書而無疑後世以其傳
　久逺而不敢辨又安能使之無乖異乎禮樂之訛以
　此後世議明堂或以為五室或以為九室或以為十
　二室議大學或以為五學或以為當如辟雝或以為
　當如膠庠或以為當如成均瞽宗夫明堂一也而制
　有三大學一也而名有六此何以使後世無疑哉
　有古文不通今多緣字以起義者如禮記謂禮者體
　也義者宜也如此類甚多有隨方訓釋取舍不同者
　土音不同而訓詁亦異是以熊安生本朔人則多用
　北音鄭康成本齊人則多收齊音陸徳明本吳人則
　多從吳音鄭注經字有不安有曰當作當為之語有
　曰讀作讀如之語而不敢輕改聖賢之字
朱子曰禮記是解儀禮如儀禮有冠禮禮記便有冠義
　儀禮有昏禮禮記便有昏義以至燕射之類莫不皆
　然　儀禮禮之根本而禮記乃其枝葉禮記本秦漢
　上下諸儒解釋儀禮之書又有他書附益於其間今
　欲定作一書先以儀禮篇目置於前而附禮記於其
　後如射禮則附以射義似此類已得二十餘篇若其
　餘曲禮少儀又自作一項而以類相從若疏中有說
　制度處亦當採取以益之　問吕祖謙三禮篇次曰
　儀禮附記上篇士冠禮(冠義/附)士昏禮(昏義/附)士相見禮
　　鄉飲酒禮(鄉飲酒/義附)鄉射禮(射義/附)燕禮(燕義/附)大射禮
　　聘禮(聘義/附)公食大夫禮　覲禮　儀禮附記下篇
　喪服(喪服小記大傳/服問閒傳附)士喪禮既夕禮士虞禮(喪大記/奔喪問)
　(喪曾子問/檀弓附)特牲饋食禮少牢饋食禮有司徹(祭義祭/統附)
　禮記篇次曲禮内則玉藻少儀投壺深衣(六篇為/一類)王
　制月令祭法(三篇為/一類)文王世子禮運禮器郊特牲明
　堂位大傳(與喪小記誤/處多當釐正)樂記(七篇為/一類)經解哀公問仲
　尼燕居孔子閒居坊記儒行(六篇為/一類)學記中庸表記
　緇衣大學(五篇為/一類)以上恐有未安幸更詳之　語録
　賀孫因問祭禮附祭義如說孝許多如何來得曰便
　是祭禮難附兼祭義前所說多是天子禮若儀禮所
　存惟少牢饋食特牲饋食是諸侯大夫士禮兼是只
　是饋食若天子祭便合有初閒祭腥等事如所謂建
　設朝事燔燎羶薌意欲將周禮中天子祭禮逐件作
　一總腦却以禮記附如疏中有說天子皆編出此書
　所係甚大　小戴記之第一篇曲禮言委曲禮儀之
　事所謂曲禮三千者也其可隨事而見者已包在經
　禮三百篇之内矣此篇乃其雜碎首尾出入諸篇不
　可隨事而見者故合而記之自為一篇而又多為韻
　語使學者得以諷於口而存諸心蓋曲禮之記也第
　十二篇内則蓋古經也鄭氏以為男女居室事父母
　舅姑之法以閨門之内禮儀可則故曰内則今案此
　必古者學校敎民之書宜以次於昏禮第十八篇學
　記言古者學校敎人傳道授業之次第與其得失興
　廢之所由蓋兼大小學言之舊注多失其指第十七
　篇少儀言少者事長之節注疏以為細小威儀非也
　第三十一篇中庸程氏以為其書成於子思其言與
　大學相𤼵明熹聞之先君子常以大學者此篇之户
　庭而此篇則大學之閫奥也第四十篇投壺第記主
　人與客燕飲投壺之禮鄭氏以為實曲禮之正篇其
　事與射相類於五禮屬嘉禮第四十二篇大學程氏
　以為孔氏之遺書也第四十三篇冠義蓋漢儒所造
　以釋冠禮之義第四十四篇昏義蓋漢儒所造以釋
　昏禮之義第四十五篇鄉飲酒義四十六篇射義亦
　漢儒所造燕義邦國禮聘義邦國禮　凡解釋文字
　竊謂須只似漢儒毛孔之流畧釋訓詁名物及文義
　理致尤難明者而其易明處更不須貼句相續乃為
　得體蓋如此則讀者看註即知其非經外之文却須
　將註再就經上理會自然思慮歸一功力不分而其
　玩索之味亦益深長矣
馬氏廷鸞曰記不隨經注疏各為一書讀者不能遽曉
　此猶易之彖象文言繫辭各自為書鄭康成所以欲
　省學者兩讀而為今易也朱文公於禮書之離者合
　之於易書之合者離之是亦學者所當知也
熊氏朋來曰漢儒於禮經輒改某字讀為某名如投壺
　二算為純則純為全就讀為全蓋因儀禮鄉射經文
　亦有二算為純注曰純猶全也一算為竒竒猶虧也
　今讀為全不聞讀奇為虧如此類甚多(以上論本/經義例)
荀氏況曰禮者法之大分羣類之綱紀也故學至於禮
　而止矣是之謂道徳之極
張子曰禮記大抵出於聖門二三子之𫝊講解各異故
　辭命不能無害至於禮文不可不信己之言禮未必
　勝如諸儒如有前後所出不同且闕之記有疑義亦
　且闕之就有道而正焉
程子曰學禮者考文必先先王之意得意乃可以沿革
　　子厚以禮敎學者最善使學者先有所據守
周氏諝曰禮記雜記先王之法言而尚多漢儒附會之
　疵此學者所宜精擇
陸氏佃曰小禮之不謹大禮之所自亡也
胡氏寅曰禮者其數可陳其義難知非仁且智則不能
　本人情而約之於中道也故或先王有之而不宜於
　今之世或古未之有而可以義起神而明之存乎其
　人而已
鄭氏樵曰四十九篇之書雖雜出於諸儒傳記而不能
　悉得聖人之旨然其文繁其義博學者觀之隨其所
　入博而約之亦可弗畔未可以其言非盡出於夫子
　而輕議之也
朱子曰凡禮有本有文自其施於家者言之則名分之
　守愛敬之實其本也冠昏喪祭儀章度數者其文也
　其本者有家日用之常體固不可以一日而不修其
　文又皆所以綱紀人道之始終雖其行之有時施之
　有所然非講之素明習之素熟則其臨事之際亦無
　以合宜而應節是以不可一日而不講且習焉也
　禮記須兼儀禮讀如冠禮喪禮鄉飲酒禮之類儀禮
　皆載其事禮記只𤼵明其理讀禮記而不讀儀禮許
　多理皆無安著處　禮記有說宗廟朝廷說得逺後
　不切於日用若欲觀禮須就禮記節出切於日用常
　行者如玉藻内則曲禮少儀看　學者博學而無以
　約之則非學也何謂約禮是也禮者履也謂昔之誦
　而說之者至是可踐而履之也然古禮非必有經蓋
　先王之世上自朝廷下達閭巷其儀品有章動作有
　節所謂禮之實者皆踐而履之矣則豈必簡策而後
　傳哉其後禮廢儒者惜之乃始論著為書以傳於世
　今禮記四十九篇則其遺說己學而求所以約之者
　不可以莫之習也易曰知崇禮卑禮以極卑為事故
　自飲食起居洒掃欬唾之間皆有儀節聞之若可厭
　行之若瑣碎而不綱然惟愈卑故愈約與所謂極崇
　之知殆未可以差殊觀也夫如是故成性存存而道
　義出矣此造約之極功也
項氏安世曰禮記諸篇有相牴牾者蓋諸家各記其師
　說如本朝諸臣之家喪祭之禮各成一書亦不能以
　相似也世之好禮者總而集之以資考證可也必欲
　曲為之說使貫為一家則妄也如檀弓之言喪或以
　為大功或以為齊衰或以為當使之喪或以為不當
　使之喪或以為可反或以為不可反如此類甚多惟
　其各載姓名故後人不以為疑而得置議論取舍於
　其間未有合為一說而並用之者也自餘諸篇不載
　姓名則遂以為皆古之成禮也而一切强解而曲通
　之可乎
魏氏了翁曰人生而莫不有仁義之性存乎其心經禮
　三百曲禮三千聖人禀諸天道所以合内外之道而
　節文乎仁義者也學者誠能即是僅存之禮而推尋
　之内反諸心隨事省察充而至於動容周旋之會揖
　遜征伐之時則是禮也將以宅天衷而奠民極豈形
　器云乎哉
衞氏湜曰凌節而求躐等而議越見聞以談卓約後學
　大患也矧會禮之家名為聚訟儻率意以去取其能
　息同異之辨絶將來之譏乎(以上論讀/經方法)
　綱領三(此篇論諸家醇/疵及後代禮儀)
范氏蔚宗曰漢興諸儒頗修藝文東京學者亦各名家
　而章句多者或乃百餘萬言康成括囊大典網羅衆
　家刪裁繁蕪刊改漏失自是學者畧知所歸王父豫
　章君(李賢注蔚宗祖父寗字武/子晉武帝時為豫章太守)每考先儒經訓而長
　於康成常以仲尼之門不能過也及傳授生徒並専
　以鄭氏家法云
孔氏穎達曰大小二戴共氏而分門王鄭兩家同經而
　異注爰從晉宋逮乎周隋其傳禮業者江左尤盛其
　為義疏者南人有賀循賀瑒庾蔚崔靈恩沈重宣皇
　甫侃等北人有徐遵明李業興李寳鼎侯聰熊安生
　等其見於世者惟皇熊兩家而已熊則違背本經多
　引外義又欲釋經文惟聚難義皇氏雖章句詳正微
　稍繁廣又既遵鄭氏乃時乖鄭義此皆二家之弊未
　為得也然以熊比皇皇氏勝矣雖體例既別不可因
　循今奉敕刪理乃據皇氏以為本其有不備以熊氏
　補焉
唐書列傳曰孔穎達八歳就學誦記日千餘言闇記三
　禮義宗劉焯名重海内及請質所疑遂大畏服穎達
　與顔師古王恭等受詔撰五經義疏凡百餘篇名曰
　正義王恭講三禮别為義證甚精博
宋史藝文志曰初禮記月令篇第六即鄭注唐明皇改
　黜舊文附益時事號御删月令升為首篇集賢院別
　為之注厥後學者傳之而釋文義疏皆本鄭注遂有
　別注小疏者詞頗卑鄙淳化初李至復請行鄭注秘
　閣集議請如至奏
鄭氏樵曰康成用功於六經深矣而後世獨取周禮禮
　記毛詩大扺鄭氏學長於禮而深於經制故先注禮
　而後箋詩至於訓詁又欲以一一求合於周禮不知
　詩人一時之言不可一一牽合也其注禮記以維申
　及甫為仲山甫泮宫為頒政敎之宫至箋詩則以甫
　侯為吕侯頖宫為學宫出於一人而為二說蓋由注
　禮之時未見毛詩箋詩之時注禮已行不可追改箋
　詩之時方悟注禮之失安知他日不悟箋詩之失乎
朱子曰禮記有王肅注煞好大史公樂書載樂記全文
　注家兼存王鄭如陸農師禮象陳用之禮書亦該博
　陳氏勝陸氏　鄭康成是個好人考禮名數大有功
　　王肅議禮必反康成　魏徵以小戴禮綜彚不倫
　更作類禮二十篇數年而成太宗美其書錄置内府
　今此書不復見甚可惜也　二程與横渠多是古禮
　溫公則大槩本儀禮而參以今之可行者要之溫本
　較穏若伊川禮則祭祀可用昏禮惟溫公者好
楊氏復曰先生所定家鄉邦國王朝禮専以儀禮為經
　及自述家禮則又通之以古今之宜故冠禮則多取
　司馬氏昏禮則參諸司馬程氏喪禮則本之司馬氏
　後又以髙氏之書為最善及論祔遷則取横渠遺命
　治喪則以書儀疏畧而用儀禮祭禮則兼用司馬程
　氏而先後所見又有不同節祠則以韓魏公所行者
　為法若夫明大宗小宗之法以寓愛禮存羊之意此
　又家禮之大義所繫蓋諸書所未及而先生於此尤
　拳拳也
晁氏公武曰禮記二十卷漢戴聖纂鄭康成注即所謂
　小戴者也禮記正義七十卷唐孔穎達等貞觀中奉
　詔撰禮記外傳四卷唐成伯璵撰義例兩卷名數兩
　卷雖以禮記為目通以三禮言之劉明素序張幼倫
　注唐月令一卷唐明皇删定李林甫注序謂吕氏定
　以孟春日在營室不知氣逐閏移節隨斗建於是重
　有删定景祐初改從舊文由是別行石經禮記二十
　卷偽蜀張紹文所書首之以月令議者謂經禮三百
　曲禮三千毋不敬一言足以蔽之故先儒以為首肆
　情變亂甚無謂也明道中庸解一卷程顥撰楊中立
　中庸解一卷楊時撰晁以道中庸解一卷游定夫中
　庸解一卷芸閣禮記解十六卷吕與叔撰與叔禮學
　甚精博中庸大學尤所致意也三禮圖聶崇義纂集
　以鄭康成阮諶等六家圖刊定建隆二年奏之賜紫
　綬犀帶奬其志學竇儀為之序太常禮書一百五十卷
　陳祥道撰解禮之名物且繪其象甚精博丁丑三禮
　辨李心𫝊撰小戴之書疑者一百九十八鄭氏注疑
　者三百七十五各辨其所以而詳識之
熊氏禾曰儀禮為六經之一大小戴記如春秋之左氏
　公穀乃其傳耳自安石廢罷儀禮但以小戴設科自
　是學者更不知有禮經文公晚年為經傳通解大綱
　細目具載歴門人黄勉齋楊信齋三世始克成書
魏氏了翁曰平江衞氏正叔自鄭注孔義陸釋以及百
　家之所嘗講者會粹成書凡一百六十卷如范寗何
　晏例各記其姓名以聽覽者之自擇
陳氏振孫曰吕與叔撰表記冠昏鄉飲酒鄉射燕聘義
　喪服四制凡八篇又有曲禮上下中庸緇衣大學儒
　行深衣投壺八篇此朱晦庵所傳本刻之臨漳射垜
　書坊稱芸閣吕氏即其書也方慤禮記解二十卷以
　王氏父子獨無解義乃取其所撰三經義及字說申
　而明之其所解文義亦明白馬睎孟禮記解七十卷
　亦宗王氏朱子曰方馬之解合當參考儘有說得好
　處不可以其新學而黜之也兼山中庸說一卷郭忠
　孝撰中庸集解二卷會稽石塾集凡十家之說晦庵
　為之序大學中庸章句或問各三卷晦庵撰復取石
　子重所集解删其繁亂名以輯畧曲禮學記口義各
　二卷戴溪撰中庸說項安世撰禮象十五卷陸佃撰
　以改舊圖之失陳祥道禮書百五十卷論辨詳博閒
　以繪畫於唐代諸儒之論近世聶崇義之圖或正其
　失或補其闕
衞氏湜曰漢鄭康成因盧植事馬融以禮記融植所考
　定並為之注唐孔穎達先與朱子奢李善信賈公彥
　柳士宣范義頵張權等取皇熊二家義疏删定續與
　前修疏人及周元達趙君贊王士雄等覆更詳審為
　正義凡七十卷邱氏光庭書四卷摭經典訓釋之不
　同復以經典證之中山成氏伯璵為禮記外傳四卷
　吳郡張氏幼倫注凡一百一十條雖舉禮記為目實
　兼三禮言之宋臨川王安石有禮記𤼵明一卷長樂
　劉彝七經中義一百七十卷内禮記四十卷李氏格
　非有精義十六卷隨所見為之義横渠張氏有記說
　三卷馬氏睎孟有解七十卷延平周氏諝解王制禮
　運禮器郊特牲玉藻學記樂記祭法祭義祭統經解
　哀公問仲尼燕居孔子閒居中庸表記大學共十七
　篇不見於中興館閣書目山陰陸氏佃解禮四十卷
　又新說四卷嚴陵方氏慤有解義二十卷藍田吕氏
　大臨有禮解十卷館閣書目止一卷長樂陳氏祥道
　有講義二十四卷禮書百五十卷禮例詳解十卷案
　方馬陸三家書坊鋟板傳於世方氏最為詳悉有補
　初學然雜以字說且多牽合大為一書之累閒有與
　長樂陳氏講義同者馬氏陸氏皆畧馬氏大學解義
　與藍田吕氏同朱文公或問以為吕氏今從之陸氏
　說多可取間有穿鑿亦字學誤之也廬陵胡氏銓有
　禮記傳十八卷石林葉氏夢得有解禮記十九篇其
　仲子模過庭錄時有論說新安朱文公中庸大學章
　句或問之外其他說散見於語錄儀禮經傳通解廣
　安游氏桂為經學十二卷金華應氏鏞為纂義二十
　卷慶源輔氏廣取注疏及方馬胡陸諸家倣吕氏讀
　書記編集間有已說金華邵氏淵解曲禮王制樂記
　中庸大學五篇以上解義惟方氏胡氏始末全備自
　餘多不過二十篇或三數篇或一二篇或因講說僅
　十數篇其他如語錄如文集凡有及於禮經可以開
　曉後學者裒輯編次粗已詳盡
陳氏澔曰近世應氏集解於雜記大小記等篇皆闕而
　不釋噫愼終追逺其關於人倫世道非細故而可畧
　哉(以上論諸/家醇疵)
班氏固曰秦燔詩書陳涉之王也魯諸儒持孔子禮器
　徃歸之及髙帝圍魯魯中諸儒尚講習禮弦歌之音
　不絶豈非聖人遺化好學之國哉於是諸儒始得修
　其經學講習大射鄉飲之禮叔孫通作漢禮儀因為
　奉常諸弟子共定者咸為選首漢興言禮則魯髙堂
　生
范氏蔚宗曰光武中興愛好經術先訪儒雅於是立五
　經博士各以家法敎授禮大小戴太常差次總領焉
　中元元年初建三雍明帝親行其禮建初中大會諸
　儒於白虎觀考詳同異肅宗親臨稱制如石渠故事
歐陽氏修曰自漢以來史官所記事物名數降登揖讓
　拜俛伏興之節皆有司之事耳所謂禮之末節也然
　用之郊廟朝廷自搢紳大夫從事其間者皆莫能曉
　習而天下之人至於老死未嘗見也況欲識禮樂之
　盛曉然諭其意而被其敎化以成俗乎嗚呼習其器
　而不知其意忘其本而存其末又不能備具所謂朝
　覲聘問射鄉食饗師田學校冠昏喪葬之禮在者幾
　何自梁以來各立一家之學唐初即用隋禮太宗時
　房元齡魏徵等因隋之禮增以天子上陵朝廟養老
　大射講武讀時令納皇后皇太子入學太常行陵合
　朔陳兵大社等是為貞觀禮髙宗時又詔長孫無忌
　杜正倫李義府李友益劉祥道許圉師許敬宗韋琨
　等增之為一百三十卷是為顯慶禮其文雜以式令
　而義府敬宗方得幸多希旨傅會事既施行議者皆
　以為非詔復用貞觀禮由是終髙宗世貞觀顯慶二
　禮兼行而有司臨事逺引古義與二禮參考增損之
　無復定制開元十年以韋縚為禮儀使掌五禮王嵒
　疏請删去禮記舊文而益以今事付集賢院議學士
　張說以為禮記不刊之書去聖久逺不可改易而貞
　觀顯慶禮前後不同宜加折衷詔徐堅李銳施敬本
　撰述未就而銳卒蕭嵩代銳為學士奏王仲邱撰定
　一百五十卷是為開元禮由是唐之五禮之文始備
　而後世用之雖時小有損益不能過也貞元中王涇
　為郊祀錄十卷元和中韋公肅又錄開元以後禮文
　損益為禮閣新儀三十卷王彥威為曲臺新禮三十
　卷又採元和以來王公士民昏祭喪葬之禮為續曲
　臺禮三十卷嗚呼考其文記可謂備矣以之施於貞
　觀開元之間亦可謂盛矣而不能至三代之隆者具
　其文而意不在焉此所謂禮樂為虚名也哉
宋史禮志曰宋太祖因太常聶崇義重集三禮圖詔詹
　事尹拙等儒學之士詳定之
葉氏夢得曰國初循用唐開元禮舊書一百五十卷開
　寳初始命劉溫叟盧多遜扈蒙三人補緝遺逸通以
　今事為開寳通禮二百卷又義纂一百卷以𤼵明其
　旨嘉祐初歐陽文忠公知太常禮院請續編以姚闢
　蘇洵掌其事為太常因革禮一百卷議者病其太簡
　元豐中蘇子容復議詳定禮文至大觀中始修之鄭
　達夫主其事然時無知禮舊人書成頗多牴牾後亦
　廢
陳氏祥道曰先王之治以禮為本晚周而下先王之制
　寖以掃地天下學者亦失其傳故隨武子不知殽烝
　孟僖子不知相禮范獻子不知問諱曾子不知奠方
　魯不知尚羔衞不知立市則時之知禮者蓋鮮矣漢
　興叔孫通之綿蕞禮儀徒規當時之近功而其法失
　於太卑魯二生之論禮樂必期百年然後興而其言
　失於太髙賈誼有修禮之議而困於絳灌曹褒有定
　禮之議而沮於酺敏傅咸極論於晉而誚於流俗劉
　蕡𤼵策於唐而棄於一時繇漢以來千有餘歳禮之
　道終不眀禮之事終不行也
朱子曰六經之道同歸禮樂之用為急遭秦滅學禮樂
　先壊漢晉以來諸儒補緝竟無全書其頗存者三禮
　而已周官一書固為禮之綱領至其儀法度數則儀
　禮乃其本經而禮記郊特牲冠義等篇乃其義疏耳
　前此猶有三禮通學究諸科禮雖不行而士猶得以
　誦習而知其說熙寧以來王安石變亂舊章廢儀禮
　而獨存禮記之科棄經任傳遺本宗末其失已甚而
　博士諸生又不過誦其虚文以供應舉至於其閒亦
　有因儀法度數之實而立文者則咸幽㝠而莫知其
　源一有大議率用耳學臆斷而已
魏氏了翁曰河間獻王二戴馬鄭相與保殘補壊晉宋
　隋唐諸儒迭為𤼵揮三禮得不盡亡自正義既出先
　儒全書泯不復見自列於科目博士諸生亦不過習
　其句讀以為科録計至金陵王氏又罷儀禮取士僅
　存周官戴記之科而士之習於禮者滋鮮就戴記而
　言如檀弓喪禮諸篇既指為凶事罕所記省則其所
　業僅一二十篇耳茍不得其義則又諉曰此漢儒之
　說也棄不復講所謂解說之詳僅有方馬陸陳諸家
　然而述王氏之說者也惟關洛諸大儒上接洙泗之
　𫝊乃僅與門弟子難疑答問而未及著為全書嗚呼
　學殘文闕無所因襲驅一世而㝠行焉豈不重可歎
　哉
明史禮志曰明太祖初定天下開禮樂二局廣徵耆儒
　分曹究討洪武二年詔諸儒臣修禮書明年告成賜
　名大明集禮其書準五禮而益以冠服車輅儀仗鹵
　簿字學音樂凡升降儀節制度名數纎悉畢具又屢
　敇議禮臣李善長傅瓛宋濂詹同陶安劉基魏觀崔
　亮牛諒陶凱朱升樂韶鳯李原名等編輯成集且詔
　郡縣舉髙潔博雅之士徐一䕫梁寅周子諒胡行簡
　劉宗弼董彝蔡深滕公琰至京同修禮書(以上論後/代禮儀)
欽定禮記義疏卷首
欽定四庫全書
欽定禮記義疏卷一
　曲禮上第一之一
　　正義孔氏穎逹曰案鄭目錄云名曲禮者以其篇
　　記五禮之事祭祀吉禮也喪荒去國凶禮也致貢
　　朝㑹賔禮也兵車旌鴻軍禮也事長敬老執贄納
　　女嘉禮也此於别録属制度簡䇿重大分為上下
　　　吴氏澄曰曲者一偏一曲之謂中庸言致曲易
　　大傳言曲成曲而中老子言曲則全王氏通言曲
　　而當皆同義　張子曰物我兩盡自曲禮入　吕
　　氏大臨曰禮云經禮三百曲禮三千中庸云禮儀
　　三百威儀三千曲禮者威儀之謂布帛有經經禮
　　象之今儀禮是也布帛有緯曲禮象之今禮記是
　　也所載皆孔子門人傳授雜收於遺編斷簡者
　　葉氏夢得曰經禮制之凡曲禮文之目先王之時
　　皆有書與法藏於有司官掌之士習之有司守之
　　周官大史大祭祀與羣執事讀禮書而恊事祭之
　　日執書以次位常大㑹同朝覲以書恊禮事將幣
　　之日執書以詔王小史大祭祀讀禮法至周衰而
　　二者皆亡今禮記曲禮非其書與法之正漢儒雜
　　記其所聞而纂之爾
　　存異吕氏大臨曰今所傳儀禮者經禮也其篇末
　　稱記者記禮之變則曲禮也　葉氏夢得曰經禮
　　其常曲禮其變
　　辨正朱子曰鄭康成等皆曰經禮即周禮三百六
　　十官曲禮即今儀禮冠昏吉凶其中書儀三千以
　　其有委曲威儀故有二名獨臣瓚曰周禮三百特
　　官名耳經禮為冠昏吉凶盖以儀禮為經禮也而
　　葉夢得曰經禮其常制之凡曲禮其變文之目愚
　　意禮篇三名禮器為勝諸儒之説瓚葉為長盖周
　　禮乃制治立法設官分職之書非專為禮設亦難
　　計其官數以充禮篇之數至於儀禮則冠昏喪祭
　　燕射朝聘自為經禮大目亦不容專以曲禮名之
　　今之儀禮存者十七篇而其逸見於他書猶有投
　　壺奔喪遷廟釁廟中霤等禮又古經増三十九篇
　　而明堂隂陽王史氏記數十篇及河間獻王所輯
　　禮樂古事多至五百餘篇或猶有逸在其間者大
　　率以春官所領五禮之目約之其初固當有三百
　　餘篇矣所謂曲禮皆禮之微文小節如今曲禮少
　　儀内則玉藻弟子職篇所記事親事長起居飲食
　　容貌辭氣之法制器備物宗廟宫室衣冠車旗之
　　等凡所以行乎經禮之中者其篇之全數雖不可
　　知然條而析之亦應不下三千有餘矣若專以經
　　禮為常曲禮為變則如冠禮之不醴而醮用酒殺
　　牲而有折俎孤子冠母不在之類皆禮之變而未
　　嘗不在經禮篇中坐如尸立如齊毋放飯毋流歠
　　之類雖在曲禮之中而不得謂之變禮其說誤也
　　　芮氏城曰此篇所記要在尋常日用居處執事
　　接人應物至纖至悉處儀禮固不及載亦非儀禮
　　之所能載也成周盛時禮教洋溢春秋以後日就
　　消亡好禮君子隨所聞見得即錄之名曰曲禮庶
　　乎識小之意云爾或以為偏曲一端或以為細微
　　曲折皆可通
　　案天髙地下萬物散殊而禮制行焉故曰禮者天
　　地之經也聖人因天地之自然人心之同然者而
　　列其大綱有五曰吉曰凶曰賔曰軍曰嘉於吉之
　　中分為禋祀實柴槱燎血祭貍沈疈辜肆灌獻饋
　　食祠禴嘗烝則十二於凶之中分為喪荒弔禬恤
　　於軍之中分為師均田役封各五於賔之中分為
　　朝宗覲遇㑹同問視則八於嘉之中分為飲食冠
　　昏賔射燕享脤膰賀慶則六而大目三十有六矣
　　由是節之而冠有三加昏有六禮祭有朝踐饋熟
　　事主事尸繹祭田有蒐苗獮狩師有侵伐治兵振
　　旅喪有復􁐂小斂大斂殯𦵏小祥大祥禫除且有
　　天子諸侯大夫士庶之分此經禮之三百猶可得
　　而數者也至於升降出入周旋之威儀則豈特三
　　千已哉其曰三千亦約舉之辭耳曲禮一書不特
　　指其威儀并指出聖人制禮所以委曲周詳之故
　　并君子行禮所以周旋曲當之源盖古人説禮之
　　微言也
曲禮曰毋不敬儼若思安定辭安民哉(毋音無陸氏徳/明曰女内一畫)
　(禁止意儼/魚檢反)
　正義鄭氏康成曰禮主於敬儼矜莊貌人之坐思貌
　必儼然安定辭審言語也上三句可以安民　孔氏
　穎逹曰孝經云禮者敬而已矣鄭氏云曲禮之中體
　含五禮行禮皆湏敬也若如也思計慮也夫人計慮
　狀必端慤矜莊之貌如人之思也安定審貌慮之如
　言然後宣之於口心能肅敬身乃矜莊口復審慎可
　以安民也　程子曰主一之謂敬無適之謂一　又
　曰整齊嚴肅則心自一一則自無非僻之干矣　又
　曰心定者其言安以舒不定者其辭輕以疾(案程子/定字義)
　(與安定辭/定字别)　真氏徳秀曰毋不敬身心内外不可使
　有一毫之不敬也其容貌必端嚴而若思其言辭必
　安定而不遽以此臨民民有不安者乎　朱子曰毋
　不敬統言主宰䖏儼若思敬者之貌安定辭敬者之
　言安民哉敬者之效也　徐氏師曽曰毋不敬一語
　無所不該而又及言貌者以其所關尤切也
　通論范氏祖禹曰學者必務知要知要則能守約守
　約則足以盡博矣詩三百一言以蔽之曰思無邪經
　禮三百曲禮三千亦可以一言蔽之曰毋不敬
　存疑孔氏穎逹曰此明人君立治之夲先當肅心謹
　身慎口之事下文安民哉是君上所行　程子曰此
　君徳也君徳即天徳也　劉氏彞曰毋不敬則動容
　貌斯逺暴慢矣儼若思則正顔色斯近信矣安定辭
　則出辭氣斯逺鄙倍矣三者脩身之要為政之夲
　吕氏大臨曰欲脩其身先正其心敬之謂也脩身者
　正言貌以禮者也故毋不敬者正其心也儼若思者
　正其貌也安定辭者正其言也三者正矣則無所往
　而非正
　案敬字是徹上徹下之道帝王然士君子亦然首句
　夲包得下二句又必著下二句者以入徳言則存飬
　渾淪難於著手且於貌言上用力所謂制於外所以
　飬其中也以成徳言則至徳淵涵䖏無可形容於貌
　言上流露䖏易見所謂有諸中自然形諸外也
敖不可長欲不可從志不可滿樂不可極(敖五報反長/上聲従縦通)
　(樂音/洛)
　正義孔氏穎逹曰敖者矜慢在心之名心所貪愛為
　欲飲食男女是也在心未見為志不得自滿六韜云
　器滿則傾志滿則覆樂者人情所不能已當自抑止
　不可極為　馬氏睎孟曰敖欲消而絶之欲欲克而
　止之志欲損而抑之樂欲約而歸於禮也　方氏慤
　曰心有所放之謂敖有所慕之謂欲有所之之謂志
　有所湛之謂樂四者生於心而禮節人心者也　徐
　氏師曽曰長敖則喪徳従欲則敗度志滿則人離樂
　極則生悲四者皆人情所有而不可過故約之使合
　於中也
　餘論應氏鏞曰矜己凌物為敖而其病根則生乎志
　滿逐物快己曰欲而其條暢則發於樂極四者蠧心
　之蟊賊溺身之酖毒學者所宜深戒　黄氏震曰志
　指其虛大而言樂指其逸樂而言四者敖尤凶徳
　存疑毛氏信卿曰敖與欲不能盡無不長之從之足
　矣盖強人以所難則人不堪且將蕩然而莫之止故
　不若即其情而為之制使行焉自著居焉自安尚何
　敖欲之有
　存異鄭氏康成曰四者慢遊之道桀紂所以自禍
　辨正胡氏銓曰四者聖賢所同戒鄭意專指人君非
　也　楊氏鼎熙曰四不可乃深戒之辭故雖一念之
　矜便是敖一意之貪亦是欲稍有伐善之心仍是滿
　偶有燕安之習即是極盖恐積小成大正當省察於
　所忽也若徒去其太甚而止則非君子克己工夫
　案四者人情所易溺故亟言不可以見克之必力除
　之務盡檢身之君子亦惟敬以勝之而已
賢者狎而敬之畏而愛之愛而知其惡憎而知其善積
而能散安安而能遷(狎户/甲反)
　正義鄭氏康成曰狎習也近也心服曰畏凡與人交
　不可以己心之愛憎誣人之善惡積謂已有蓄積見
　貧窮者則當能𣪚以賙救之安安謂今已安此　之安
　圖後有害則當能遷　孔氏穎逹曰心雖親幸亦當
　知其惡雖憎疾亦當知其善安安上安指心下安指
　䖏　朱子曰人之常情與人親狎則敬弛有所畏敬
　則愛衰惟賢者乃能狎而敬之是以雖䙝而不慢畏
　而愛之是以貌恭而情親也己之愛憎或出私心而
　人之善惡自有公論惟賢者存心中正乃能不以此
　而廢彼也　徐氏師曽曰愛而知惡小過則規大過
　則絶不溺愛也憎而知善一言不廢寸長必録不偏
　惡也財不務自封而吝出安不圗自便而憚改六者
　皆中道惟賢者主敬功深故察理精而物不能淆充
　飬熟而情無所溺耳　楊氏鼎熙曰此舉賢者為法
　六而字都是轉語狎平居親䁥之人畏尊重嚴恪之
　意
　通論孔氏穎逹曰愛而知其惡若石碏知子厚憎而
　知其善若祁奚知解狐積而能𣪚若宋饑樂喜請君
　及諸大夫貸民粟安安而能遷若齊姜語公子懐與
　安實敗名　朱子曰賢者狎而敬之如晏平仲善與
　人交乆而敬之既愛之而又敬之也畏而愛之如畏
　天命畏大人畏聖人之言之畏畏中有愛也　胡氏
　銓曰魏徵云憎者惟見其惡愛者止知其善愛憎之
　間所宜詳謹春秋傳好不廢過惡不去善
　存疑孔氏穎逹曰見賢者附而近之習其徳藝然朋
　儕易䙝又當敬之賢有徳行心所畏服必當親愛不
　可疏之　吕氏祖謙曰湏將狎與敬作一字看畏與
　愛作一字看方見得親近賢者氣象　劉氏彞曰積
　其學而能𣪚之政上也積其財而能散之民次也積
　而不能散下矣國欲安必防其危而遷其徳善以除
　其危湯之盤銘曰茍日新日日新又日新能遷之謂
　也　應氏鏞曰安安者随所安而安也安者仁之順
　遷者義之決　馬氏睎孟曰積而能散以財𤼵身也
　安安而能遷者義之與比也
　辨正朱子曰上六句文意大同皆蒙賢者二字為文
　言皆衆人所不能惟賢者乃能之舊注非是
　案經文賢者二字提起盖其辨既精涵飬有素所以
　接於人者皆出於大公䖏於己者不膠於一定末二
　句亦只是不私財不懐居之意朱子雖安安而能徙
　義正謂不貪便安而能徙於義非謂今安於義而又
　當日進也劉應二家似過求深
臨財毋茍得臨難毋茍免很毋求勝分毋求多(難乃旦/反很胡)
　(懇反分/去聲)
　正義鄭氏康成曰毋茍得為傷亷也毋茍免為傷義
　也很鬩也謂争訟也毋求多為傷平也　孔氏穎逹
　曰臨財茍得入已則傷亷隅難謂有寇仇為人臣子
　當致身授命以救之很謂小小鬩很當引過歸己不
　可求勝所分之物人皆貪欲望多入已故戒求多
　馬氏睎孟曰很毋求勝君子所以懲忿也分毋求多
　君子所以安分也　朱子曰很毋求勝如與人争鬪
　分辨曲直便令理眀不必求勝在我也　朱氏申曰
　很固有勝負之理然務求勝則為鬪很矣分固有多
　寡之數然必求多則為過分矣　徐氏師曽曰臨財
　亦有當得者茍得則傷義臨難亦有當免者茍免則
　害道鬪很非禮且有忘身及親之禍義利不眀有分
　外求得之心故皆戒之
　餘論王氏子墨曰得其所當得天下不以為貪免其
　所可免天下不以為怯至於非所當得君子泊然無
　欲心非所可免君子毅然無難色待小人以君子何
　所不容彼很也而求勝之則隘矣得喪窮逹之来我
　何往而不樂忘其分而過望之則戚矣是二者其患
　生於有我有我故與物為敵必至於好勝有我則不
　知天必至於不安分
　案四毋字皆有裁之以義意上二句嚴之於大下二
　句謹之於小
疑事毋質直而勿有
　正義鄭氏康成曰質成也彼已俱疑而已成言之終
　不然則傷知直正也若不疑則當稱師友而正之謙
　也　孔氏穎逹曰人多專固未知而為己知故彼疑
　來問若己亦疑則無得成言之即彼疑而我不疑仍
　湏謙退勿謂已有此義也　朱子曰两句連説為是
　疑事毋質即少儀所謂毋身質言語也直而勿有謂
　陳我所見聴彼決擇不可據而有之專事強辨不然
　則是以身質言語矣
　餘論徐氏師曽曰凡人有偏心者多執己見而不復
　思有忌心者懼形已短而不肻屈天下事理夲非一
　人意見所能盡況於疑事尤不可執己見者乎
　存異吕氏大臨曰可疑而不疑則道不信可直而不
　直則道不見我且直之直吾道而已故終日與人辨
　而不自有也　周氏行己曰君子有同天下之志而
　無善一己之心故致其大知以釋其疑使天下之疑
　者不疑質其所疑則天下疑矣推其大直以直其未
　直使天下之不直者直有其直則天下不直矣　陳
　氏櫟曰已雖正直不可振而矜之以已直彰彼曲勿
　有其直可也
　案朱子訓直為我所見而諸説以為直道直名且欲
　以我之直化人之直不可以我之直彰人之曲俱非
　確解鄭孔分上句我亦疑下句我不疑甚分明
若夫坐如尸立如齊(夫音扶齊/側皆反)
　正義鄭氏康成曰如尸視貌正如齊磬且聴也(孔疏/士虞)
　(禮祝闔户牖如食間祭義/出户而聴是主人有聴法)齊謂祭祀時(孔疏祭前齊/於適寢中坐)
　(而無立今謂祭時立於/神前非祭前齊戒之齊)　孔氏穎逹曰尸居神位坐
　必矜莊言人雖不為尸所在坐法必當如尸之坐人
　之倚立多慢不恭故必湏磬折屈身如祭時之齊
　吴氏澄曰祭之日為尸者有坐而無立(案古立尸殷/坐尸周拜妥)
　(尸則尸/無不坐)故坐以尸為法立祭者有立而無坐故立以
　祭者之齊為法　徐氏師曾曰二者主敬之目
　存異鄭氏康成曰若夫言若欲為丈夫也春秋傳曰
　是謂我非夫
　辨正朱子曰劉原父云大戴禮曾子事父母篇曰孝
　子惟巧變故父母安之若夫坐如尸立如齊此成人
　之善者未得為人子之道也記者取此六字而若夫
　二字失於刪去鄭康成以丈夫解之繆
禮從宜使從俗(使去/聲)
　正義鄭氏康成曰事不可常也　孔氏穎逹曰從宜
　者前事不可準定貴從當時之宜也使謂臣為君出
　聘也　應氏鏞曰從宜大而百王百世質文損益之
　時小而一事一物泛應酬酢之節又曰五方皆有性
　千里不同風所以入國而必問俗也　吕氏大臨曰
　禮有不可行者必變而從宜如老者不以筋力為禮
　貧者不以貨財為禮之類　陳氏祥道曰記曰禮可
　以義起從宜之謂也又曰入國而問俗從俗之謂也
　　朱子曰宜謂事之所宜若男女授受不親為禮而
　祭與喪則相授器之類俗謂彼國之俗若魏李彪以
　吉服弔齊齊裴昭明以凶服弔魏盖得此義　戴氏
　溪曰宜者義也禮與義俱禮不合宜是為非禮之禮
　俗非流俗之謂風俗各有所尚茍非俗之所安君子
　不以為禮
　通論戴氏溪曰古之君子其律已甚嚴而酬酢萬物
　不為崖異怪僻之行故麻冕純儉夫子從衆魯人獵
　較夫子亦獵較今之君子或好為異世驚俗之舉以
　取惡納侮是亦不明夫禮之故也
　存疑鄭氏康成曰從宜若晋士匄帥師侵齊聞齊侯
　卒乃還春秋善之(孔疏魯襄公十九年公羊傳云還/者何善辭也何善爾大其不伐喪)
　(也/)俗謂牲幣之属從俗所出禮器曰天不生地不飬
　君子不以為禮　胡氏銓曰使從俗役使人必從俗
　所便　林氏光朝曰禮從宜大夫無遂事有可以安
　國家利社稷則為之　吕氏大臨曰敬者禮之常時
　者禮之變坐如尸立如齊盡其敬禮從宜使從俗適
　其時也體常盡變則禮逹之天下周旋而無窮也
　正義朱子曰禮從宜使從俗當又是一書(案舊夲與/上節合為)
　(一今從朱/子分之)
夫禮者所以定親疏決嫌疑别同異明是非也(夫音扶/疏所居)
　(反别彼/列反)
　正義孔氏穎逹曰自此至往敎一節總明人之所行
　皆當由禮故以禮為目　葉氏夢得曰親疏位也嫌
　疑情也故言定言決同異事也故言别是非理也故
　言明禮至於明則禮之逹也　陳氏祥道曰两物相
　似為疑以此兼彼為嫌　朱氏申曰親疏定則分不
　差嫌疑決則情不壅同異别則文不雜是非明則理
　不蔽
　通論孔氏穎逹曰定親疏者五服之内大功以上服
　麤者為親小功以下服精者為疏決嫌疑者若妾為
　女君期女君為妾若報之則大重降之則有舅姑為
　婦之嫌故全不服是決嫌也孔子之喪門人疑所服
　子貢引夫子喪顔淵若喪子而無服喪子路亦然請
　喪夫子若喪父而無服是決疑也别同異者夲同今
　異姑姊妹是也夲異今同世母叔母及子婦是也明
　是非者得禮為是失禮為非若主人未小歛子游裼
　裘而弔得禮而是曾子襲裘而弔失禮而非但嫌疑
　同異是非之属在禮甚衆各舉一事為証　吕氏大
　臨曰伯母叔母疏衰踊不絶地姑姊妹之大功踊絶
　於地為祖父母齊衰期為曾祖父母齊衰三月此所
　以定親疏也嫂叔不通問嫂叔無服君沐粱大夫沐
　稷士沐粱燕不以公卿為賔以大夫為賔此所以别
　嫌疑也己之子與兄弟之子異矣引而進之同服齊
　衰期天子至於庶人貴賤異矣而父母之喪衰疏之
　服饘粥之食無貴賤一也大夫為世父母叔父母衆
　子昆弟昆弟之子降服大功尊同則不降此所以别
　同異也禮之所尊尊其義也其文是也其義非也君
　子不行也其義是也其文非也君子行之故麻冕禮
　也今也純儉吾從衆男女不授受禮也嫂溺則援之
　以手此所以明是非也　馬氏睎孟曰喪期有逺近
　之殺宗廟有遷毁之制恩之隆者服之三年而不為
　厚族之逺者殺於袒免而不為薄定親疎也宗廟之
　儀迎牲而不迎尸燕飲之禮宰夫為獻主而以大夫
　為賔所以斷君臣之疑男女非有行媒不相知名非
　受幣不交不親所以别男女之嫌決嫌疑也
　案周禮以吉禮事鬼神以凶禮哀邦國以賔禮親邦
　國以軍禮同邦國以嘉禮親萬民則禮有五所包甚
　廣非特喪禮為然孔氏吕氏舉喪禮言之欲人類推
　耳其實泛言禮之用也
禮不妄説人不辭費(説音/悦)
　正義鄭氏康成曰不妄説人為近佞媚也君子説之
　不以其道則不説也不辭費為傷信君子先行其言
　而後從之　朱子曰禮有常度不為佞媚以求説於
　人也不辭費辭逹則不貴於多　毛氏信卿曰禮不
　能不説人特不妄説耳禮不能無辭但不費辭耳説
　之以道何惡於説辭逹而已何惡於辭　應氏鏞曰
　皆所以飬其正大簡易之心也　陳氏澔曰求以説
　人已失䖏心之正況妄乎不妄説人則知禮矣躁人
　之辭多君子之辭逹意則止言者煩聴者必厭
　存疑孔氏穎逹曰禮動不虛若説人之徳則爵之問
　人之寒則衣之若無爵無衣則為妄説為人當言行
　相副有言無行為辭費　胡氏銓曰不辭費禮雖不
　可輕費妄用亦不可以煩費為辭貴於合禮　呉氏
　澄曰或謂説人與檀弓税人同謂以物遺人也妄説
　謂不當説而説之辭與不辭貧不辭賤之辭同妄以
　説人而無所揆度是不當用而用也辭以費之多而
　有所吝惜是當用而不用也
禮不踰節不侵侮不好狎(好舊去聲/今如字)
　正義鄭氏康成曰為傷敬也　孔氏穎逹曰禮者所
　以辨尊卑别等級使上不逼下下不僭上故云禮不
　踰越節度也不侵侮者禮主於敬自卑而尊人故不
　得侵犯侮慢於人也賢者當狎而敬之若直近而習
　之不加於敬則是好狎　馬氏睎孟曰喪終三年不
　敢過哀也一獻百拜不敢過樂也皆不踰節　吴氏
　澄曰節謂有分限不踰者不可不及亦不可過或嚴
　而苛由侵刻而至於凌侮是剛惡也或和而流由歡
　好而至於䙝狎是柔惡也二者亦皆非禮　周氏行
　已曰居下而犯上則踰上之節居上而逼下則踰下
　之節侵侮者失人好狎者失已君子居上不驕為下
　不倍與人不争䖏已必敬
　餘論吕氏大臨曰踰節則長㓜貴賤親疏亂矣啟侵
　之道也好狎則親䁥慢易之心生矣啟侮之道也儉
　者自約而不侵人恭者自下而不侮人
脩身踐言謂之善行行脩言道禮之質也(行下/孟反)
　正義鄭氏康成曰踐履也言履而行之言道言合於
　道質猶夲也禮為之文飾耳　孔氏穎逹曰忠信仁
　義為夲禮以為文飾行脩者忠信之行脩言道者言
　合於仁義之道則可與禮為夲也　陳氏櫟曰脩身
　而能踐其言者方謂之善行躬行之行既脩而所言
　又合於道此行禮之夲也　朱氏申曰脩身故行脩
　踐言故言合於道　陳氏澔曰人之所以為人言行
　而已忠信之人可以學禮故曰禮之質也
　通論應氏鏞曰曲禮三千以敬為首故自安民而下
　歴陳長敖從欲志滿樂極之戒與夫事賢交衆持已
　接物之道皆所以脩身善行而為禮之質也不反之
　於質而徒區區於繁文末節之間亦外焉而已　方
　氏慤曰樂記以中正無邪為禮之質盖惟行脩言道
　乃能中正無邪曲禮言其始樂記言其終
禮聞取於人不聞取人禮聞來學不聞往教
　正義鄭氏康成曰來學不往教尊道藝也　孔氏穎
　逹曰凡學之法當就其師處北面服膺不可以屈師
　親來就已　朱子曰此與孟子治人治於人食人食
　於人語意相類取於人者為人所取法也取人者人
　不來而我引取之也禮有取於人所以彼有來學無
　取人所以我無往教　陳氏櫟曰彼有求道之誠則
　尊嚴而道可傳我有枉道之教即䙝凟而道終不可
　傳也
　存疑吕氏大臨曰禮聞取於人不聞取人學者之道
　也禮聞來學不聞往教教者之道也取猶致也致於
　人者我為人所致而教之在教者言之則來學者也
　取人者我致人以教已在教者言之則往教者也師
　嚴然後道尊道尊然後民知敬學友不可以有挟況
　於師乎雖天子不召師況於學者乎
　存異鄭氏康成曰謂君人者取於人謂髙尚其道取
　人謂制服其身(孔疏熊氏云此謂人君招賢之禮取/於人既招致賢人當於身上取其徳)
　(行用為政教不聞直取賢/人授之以位制服而已)　朱氏申曰上二句言尊
　君之禮謂君道當為人取法　楊氏鼎熙曰上以為
　仕言下以為師言謂皆自重也　胡氏銓曰取於人
　以身下人舜取於人以為善是也取人謂屈人從已
　齊王欲見孟子而使之朝是也　戴氏溪曰可以取
　可以無取之意物所以將禮因物之不至而失禮者
　有之故行禮者使人取於我不當使我取於人
　辨正語類問此説如何朱子曰據某所見都只就教
　者身上説取於人者是人來求我我因而教之取人
　者是我求人以教取於人者便是有朋自逺方來童
　蒙求我取人者便是好為人師我求童蒙
　案事有两端故夲文两用禮字提起意只一樣故朱
　子合言之若鄭謂取人者制服其身則與往教不類
　朱氏謂君不可取人為法於義尤悖周氏戴氏以取
　為取財則聖人公溥未必以一人之財給天下之求
道徳仁義非禮不成
　五義孔氏穎逹曰道者通物之名徳者得理之稱仁
　是施恩及物義是裁斷合宜言人欲行四事不用禮
　無由得成　王氏子墨曰仁義之實始於赤子愛親
　敬兄之際夲與生俱生之物率而行之固無非道存
　而有之固無非徳然人之得於天者不能無厚薄昏
　明之小異茍無禮以節文之則或過或不及將有𤼵
　而不中節者不足以為仁義道徳之至矣　周氏諝
　曰禮出乎道徳仁義而為之節文者也方其出於道
　徳仁義則道徳仁義者禮之夲故曰仁者人也親親
　為大義者宜也尊賢為大親親之殺尊賢之等禮所
　生也及其為之節文則道徳仁義反有資於禮矣故
　曰道徳仁義非禮不成　徐氏師曽曰此成己之資
　於禮也
　餘論沈氏煥曰道徳仁義渾然無偏倚之謂成楊墨
　之仁義去道徳而言之也老子之道徳去仁義而言
　之也二者皆有弊以執一偏不知禮也道徳仁義理
　一而名二體同而用殊各行於其所當行而不偏於
　一曲非禮不能也
教訓正俗非禮不備
　正義孔氏穎逹曰教謂教人師法訓謂訓説義理以
　此教訓正其風俗非得其禮不能備具　馬氏睎孟
　曰周之盛時民之祭祀冠婚飲射皆董於鄉閭之吏
　動作起居無一日而不在於禮此教訓正俗所以非
　禮不備也　黄氏炎曰率之以身而使傚之之謂教
　諭之以言而使循之之謂訓　吴氏澄曰為其不知
　不能而使之效之之謂教因其所知所能而使之馴
　之之謂訓　陳氏澔曰立教於上示訓於下皆所以
　正民俗然非齊之以禮則或有教訓所不及者故非
　禮不備　徐氏師曾曰此教民之資於禮也
分争辨訟非禮不決
　正義鄭氏康成曰分辨皆别也　吕氏大臨曰理有
　可否則争情有曲直則訟　朱子曰争見於事而有
　曲直分争則曲直不相交訟形於言而有是非辨訟
　則是非不相敵禮所以正曲直明是非故此二者非
　禮則不能決　吴氏澄曰以力校之謂争以言校之
　謂訟　戴氏溪曰伯夷降典折民惟刑典禮者折獄
　之道其功可至於無訟　徐氏師曾曰此治民之資
　於禮也
　通論馬氏睎孟曰原父子之親立君臣之義意論輕
　重之序慎别淺深之量此分争辨訟所以待禮而決
　也
　案争者訟之端訟者争之成決者即所分所辨而不
　淆於两可之謂
君臣上下父子兄弟非禮不定
　正義馬氏睎孟曰君臣上下主於義而不可以無分
　無分則夷而至於亂父子兄弟出於恩而不可以無
　敬無敬則瀆而至於離此所以待禮而定也　陳氏
　櫟曰禮逹則分定故非禮則其分不定　吴氏澄曰
　國之倫君臣為大上下次之家之倫父子為大兄弟
　次之有分有義有恩有情其尊卑厚薄非禮有一定
　之制不能定之　徐氏師曾曰上下所包者廣官民
　僚属在在有之此正大倫之資於禮也
　通論吴氏澄曰所謂道徳者仁義而已矣禮夲乎仁
　義而仁義又以禮而成此仁義之全於己也教訓之
　備分辨之決仁義之及於人也教訓以導其善仁也
　使之不入於不善則仁之義分辨以禁其不善義也
　使之歸於善則義之仁定君臣上下而人合之義截
　然定父子兄弟而天属之仁藹然
宦學事師非禮不親(宦胡慢反鄭/云學或為御)
　正義鄭氏康成曰宦仕也(孔疏左傳靈輙曰宦三年/矣服䖍云宦學也是學職)
　(事為/宦也)　熊氏安生曰宦謂學仕宦之事學謂習學六
　藝此二者俱是事師　吕氏大臨曰師弟之分不正
　則學之意不誠學之意不誠則師弟之情不親而教
　不行　戴氏溪曰禮主於分分主於嚴然粲然有文
　以相接乃其所以為親也
　存異吴氏澄曰宦學猶言游學離家逺出臣伏於師
　如仕宦然有事師之禮然後師友之情親(案宦字不/可訓游)
　案白虎通云弟子有君臣父子朋友之道故生則敬
　而親之此事師之在乎親也惟有禮則恩義兼盡所
　謂無犯無隐就養無方於畏敬之中見愛慕之篤故
　能傳道授業而解其惑也
班朝治軍涖官行法非禮威嚴不行(朝音潮涖/黎至切)
　正義鄭氏康成曰班次也涖臨也　孔氏穎逹曰朝
　朝廷也次謂司士正朝儀之位次治軍謂軍旅卒伍各
　正其部分涖官謂卿大夫士各有職掌　吕氏大臨
　曰班朝者正朝位也治軍者齊軍政也涖官行法者
　臨官府以行法令也三者皆所以治衆禮明乎尊卑
　上下之别則分無不守令無不從　陳氏澔曰威則
　人不敢犯嚴則人不敢違　徐氏師曾曰非禮則上
　不敬而下玩之欲其令行禁止不可得矣故曰威嚴
　不行此治衆之資於禮也
　通論朱子曰下以誠對威嚴則涖官當以威嚴為夲
　然恐其太嚴又當以寛濟之
　存異陳氏澔曰分職以涖官謹守以行法周禮八法
　制官府六曰官法謂官府所舉行之法涖官行法乃
　是一事
　案禮以明體統飭紀律脩職業吴氏澄謂三者皆有
　其法是也三者有禮則莊敬莊敬則威嚴而易慢之
　心無自而入此法之所以行也非禮則三者之法皆
　虚矣故不行
禱祠祭祀供給鬼神非禮不誠不莊(禱都討反/供音恭)
　正義鄭氏康成曰莊敬也　孔氏穎逹曰周禮都宗
　人禱祠鄭注云祠謂報賽小宗伯注云求福曰禱得
　求曰祠　戴氏溪曰禱祠祭祀行禮之時供給鬼神
　行禮之物　吴氏澄曰祭謂祭地祇祀謂祀天神通
　言之則享人鬼在其中也禱祠者因事之祭祭祀者
　常事之祭皆有牲幣之屬以供給鬼神必依於禮然
　後其心誠實其容莊肅　陳氏澔曰禱以求為意祠
　以文為主祭以飬為事祀以安為道　徐氏師曾曰
　此事神之資於禮也
　通論葉氏夢得曰禮自其末推及於其夲則始於道
　徳自其顯推至於其幽則終於鬼神　吕氏祖謙曰
　此通前叚只是一箇禮字孝經只是一孝字此類須
　參求其所以然　吴氏澄曰欲成己者必學而有所
　事之師欲治人者必在朝在軍在官有所行之法事
　師而親者充其父子兄弟之仁也行法而威嚴者充
　其君臣上下之義也明則脩己治人幽則事鬼神於
　禱祠祭祀而供給鬼神者仁之至義之盡也誠則仁
　之實於中莊則義之形於外凡此皆禮之所為也
是以君子恭敬撙節退讓以明禮(撙茲/損反)
　正義鄭氏康成曰撙猶趨也(孔疏節法度也/言恒趨於法度)　孔氏
　穎逹曰君子有徳有爵之通稱在貌為恭在心為敬
　應進而遷曰退應受而退曰讓　黄氏炎曰斂容正
　色肅然端莊之外著以為恭閑邪主一凛然敬惕之
　中存以為敬裁抑自居確守持盈之戒以為撙儉約
　不放常遵中正之規以為節卑以自牧操無欲上人
　之心以為退推以與人懐不居其有之念以為讓此
　六者即上所謂禮也君子務此則無往非道徳仁義
　之周流而教民以至事神各得其宜矣　徐氏師曾
　曰此章言禮為衆事之紀
　通論張子曰恭敬撙節退讓以明禮仁之至也愛道
　之極也
　存疑吴氏澄曰敬節讓禮之實也實諸内者必徵諸
　外故於貌之恭而見其敬焉於事之撙而見其節焉
　於歩趨之退而見其讓焉君子務此三者以明禮也
　案撙字古訓聚鄭訓趨大約是不敢不及之意故文
　從尊如執尊者之器奉尊者之手毫不敢忽易也六
　字平分吴氏説太鑿
鸚鵡能言不離飛鳥猩猩能言不離禽獸今人而無禮
雖能言不亦禽獸之心乎夫惟禽獸無禮故父子聚麀
　(鸚厄耕反鵡音武離黎至反猩/音生禽獸盧夲作走獸麀音憂)
　正義鄭氏康成曰聚猶共也鹿牝曰麀　孔氏穎逹
　曰猩猩人面豕身能言爾雅云二足而羽謂之禽四
　足而毛謂之獸又力小可擒捉謂之禽力大須圍守
　乃𫉬謂之獸通說鳥不可曰獸獸亦可曰禽周禮以
　禽作六摯卿羔大夫鴈　朱氏申曰鸚鵡能言而無
　禮故不離飛禽之類猩猩能言而無禮故不離走獸
　之類設使人而無禮能言其形則人其心則禽獸也
　　黄氏震曰甚言禮之不可無聚麀父子之配無别
　　陳氏澔曰鸚鵡鳥之慧者隴蜀嶺南皆有之猩猩
　出交趾封谿等䖏
　案考工記天下之大獸五脂者膏者臝者羽者鱗者
　則羽屬鱗屬亦通謂之獸國語水虞登川禽韋注鼈
　蜃之屬是水族亦通謂之禽但古有散文有對文易
　失前禽周禮小禽私之及禽作摯俱散文也與飛鳥
　對文盧植夲作走獸吴氏澄從之
是故聖人作為禮以教人使人以有禮知自别於禽獸
　(别彼/列反)
　正義吕氏大臨曰人之血氣嗜慾視聴食息與禽獸
　異者㡬希特禽獸之言與人異爾然猩猩鸚鵡亦或
　能之是則所以貴於萬物者盖有理義存焉聖人因
　理義之同然而制為之禮然後父子有親君臣有義
　男女有别人道所以立而與天地參也縦恣怠傲滅
　天理而窮人欲將與馬牛犬彘無辨是果於自棄而
　不欲齒於人類者乎　馬氏睎孟曰孟子曰人之所
　以異於禽獸者㡬希庶民去之君子存之曰㡬希者
　在去存之間爾故曰飽食煖衣逸居而無教則近於
　禽獸此聖人所以作為禮以教人使知獨貴於萬物
　而不失其良心也　陳氏祥道曰禽獸有知而無義
　有知故能言無義故未甞有禮於明禮言君子於為
　禮言聖人與作者之謂聖述者之謂明同意　徐氏
　師曾曰此章原禮之所由始　戴氏溪曰夫人為物
　最靈聖人待人至重也而曰與禽獸奚擇甚至以為
　禽獸之不如聖賢之論廹矣民生之初與禽獸等耳
　其自知貴重自别異於禽獸者聖人制禮之功也
　存疑陳氏祥道曰作者為之始為者作之繼　朱子
　曰陸農師㸃聖人作是句為禮以教人是一句
　案於聖人作絶句朱子亦偶有取於陸農師之說耳
　其實不必然也樂記一言然後聖人作為父子君臣
　以為紀綱一言然後聖人作為鞉鼓椌楬壎篪可皆
　於作字絶句乎陳氏分作為两訓亦太鑿
大上貴徳其次務施報禮尚往來往而不來非禮也來
而不往亦非禮也(大音㤗施/以䜴反)
　正義鄭氏康成曰大上帝皇之世其民施而不惟報
　(孔疏惟/思也)其次三王之世禮始興焉　孔氏穎逹曰三
　皇五帝時淳厚不尚往来之禮所貴在徳徳主施但
　施而不希其反務猶事也三王之時各親其親各子
　其子貨力為己施則望報以為常事故其禮主尚往
　來　吕氏大臨曰大上者大道之行天下為公之時
　也禮有不答而人不非也後聖有作通其變使民不
　倦由是交際之道興焉　陸氏佃曰施報者往来之
　情往来者施報之迹　陳氏櫟曰聖人因人報施之
　情而制為禮尚往来之禮所以使人亹亹不倦於禮
　之交舉也此往施而彼不来報彼非禮也彼来施而
　此不往報此亦非禮也
　通論馬氏睎孟曰禮之設所以縁人情也故曰報者
　天下之利也又曰禮得其報則樂聖人因人情之所
　樂而制為往来之禮所以使天下之人亹亹而不倦
　也夫獻而必有酬酬而必有酢此往来之禮見於燕
　飲也主人出迎則客固辭客就東階則主人固辭此
　往来之禮見於際接也服之三年者其報必以期服
　之期者報亦如之此往来之禮見於喪紀也其往而
　不來來而不往則禮失其報而為禮者有時而怠矣
　存疑劉氏彞曰大上者至極之稱猶言大備全徳之
　人也繫其人不繫其時　吴氏澄曰貴徳者安而行
　之徳之尚也務施報者利而行之徳之次也此聖人
　因人情之所樂而制為往来之禮也
　案鄭孔言惟上古大道為公施者不望報故可不尚
　往来正見後世務施報而禮之必不可少也劉氏謂
　大上其次繫其人不繫其時吴氏諸説以貴徳為安
　而行之務施報為利而行之或又謂大上是自然之
　理其次是勉然之徳此仁與恕之分則似反尊大上
　而卑施報矣
人有禮則安無禮則危故曰禮者不可不學也
　正義吕氏大臨曰一人有禮衆思敬之有不安乎一
　人無禮衆思伐之有不危乎此所以繫人之安危而
　不可不學者　朱子曰人有施報往來之禮則無忤
　於物而身安　陳氏櫟曰安生於上下之分定人有
　禮則分定而安無禮反是此禮所以不可不學也
　陳氏澔曰禮者安危之所係自天子至於庶人未有
　無禮而安者也
　存異楊氏鼎熙曰一説安危俱在心上心在天理上
　則安在人欲上則危
　辨正朱子曰古人之所以必由於禮但為禮當如此
　不得不由豈為欲安吾心而後由之也哉若必為欲
　安吾心然後由禮以接於人則是皆出於計度利害
　之私而非循理之公心矣　又曰有禮則安無禮則
　危如云仁則榮不仁則辱初無身心夲末之辨
夫禮者自卑而尊人雖負販者必有尊也而況富貴乎
　(夫音扶販/方萬反)
　正義鄭氏康成曰負販者尤輕佻志利宜若無禮焉
　　㳺氏桂曰負販之人當勞役之際宜若簡於禮猶
　必有所尊焉長者先而少者後壯者重而老者輕況
　富貴之人處可以行禮之地乎　方氏慤曰負者惟
　以力為事販者惟以利為事(案詩是任是負負者未/必販周禮販夫販婦則)
　(販而負者恒多大/意指極貧賤者耳)　黄氏炎曰禮非有他自卑而尊
　人逹此恭敬之心而已然是心也人皆有之雖微如
　負販亦必有尊人之心而況於富貴者乎
　案自卑而尊人實指出禮之為禮處盖讓者禮之實
　即負販者於勞役之時猶知相讓於路則盡人當卑
　已尊人可知矣此節見禮非髙逺難行無人不可能
　亦無人不可學也
富貴而知好禮則不驕不淫貧賤而知好禮則志不懾
　(好呼報反/懾之渉反)
　正義鄭氏康成曰懾猶怯惑　孔氏穎逹曰貧者怯
　惑畏人使心志不遂知禮者持禮而行之故志不懾
　　吕氏大臨曰古之君子不侮鰥寡不畏強禦茍無
　禮以節於内則外物之輕重足以移其常心矣故富
　貴者知其所當敬則不驕不淫貧賤者知其所自敬
　則志不懾　馬氏睎孟曰富貴之所以驕淫貧賤之
　所以懾怯者以内無素定之分而與物為輕重也好
　禮則有得於内而在外者莫能奪矣　方氏慤曰不
　驕不淫以禮能有所節也志不懾以禮能有所立也
　　徐氏師曾曰或疑不懾與自卑相戾曰能自卑則
　自反常直故不懾何戾之有
　案此言人之境遇有殊而有禮則安一也好禮即自
　卑尊人之謂不驕不淫乃富貴之安不懾乃貧賤之
　安
人生十年曰幼學二十曰弱冠三十曰壯有室四十曰
強而仕五十曰艾服官政六十曰耆指使七十曰老而
傳八十九十曰耄七年曰悼悼與耄雖有罪不加刑焉
百年曰期頤(冠去聲艾五盖反耆渠夷反耄忙/報反期舊如字今從朱子音朞)
　正義鄭氏康成曰名曰幼時始可學也内則曰十年
　出就外傅學書計有室有妻也妻稱室艾老也(孔疏/髪蒼)
　(白色如艾療朱子曰艾飬也服馬氏睎孟曰艾之為/物乆而可  疾五十舊徳可  官政以治人  朱氏)
　(申曰艾治也也案老字之文從毛從化艾色蒼白始/欲化也耆至  已至化也老則毛化之成若其義則)
　(徳成而可以飬人/可以治人皆可通)指使指事使人也六十不與服戎
　不親學傳謂傳家事任子孫是為宗子之父(孔疏庶/子年老)
　(亦得傳付子孫而鄭惟云宗子者五宗並/是傳祭故指之若家事非相傳之事也)耄惛忘也
　春秋傳曰老將知耄及之悼憐愛也愛幼而尊老故
　不加刑期猶要也(方氏慤曰人生以百年為期所期/者終於此而已  朱子曰期居宜)
　(反周匝之義謂/百年已周也)頤飬也不知衣服食味孝子要盡飬
　道而已　孔氏穎逹曰檀弓三月為名稱幼十年出
　就外傅故以十年為節冠禮云棄爾幼志是十九以
　前為幼二十成人初加冠體猶未壯故曰弱至二十
　九通名弱三十氣血已定故曰壯三十九以前通曰
　壯壯乆則強故四十曰強一則智慮強二則氣力強
　也四十九以前通曰強年至五十氣力已衰堪為大
　夫得專事其官政耆至也六十至老之境而未全老
　不得執事但指事使人七十其老已全則傳家事付
　子孫不復指使也人或八十而耄或九十而耄故並
　言(陸氏徳明曰或作八十曰耋九十曰耄朱案詩逝/者其耋朱子詩𫝊八十曰耋亦聿既耄  𫝊九十)
　(曰耄則古或/原有異稱也)悼未有識慮可憐愛年七嵗而在九十
　後者以其同不加刑故退而次之悼可憐愛耄可尊
　敬雖有罪而不加刑辟周禮司刺有三赦一曰幼弱
　二曰老耄若律令未滿八嵗八十以上非手殺人他
　皆不坐(案疏據周禮其義甚明而集解乃云九十有/七垂死可悼柯尚遷云九十上下皆可憐愛)
　(之境則悼與/耄與字何解)百年不復知衣服飲食寒煖氣味故人
　子用心要求親之意而盡飬道也　吕氏大臨曰此
　備舉自幼至老毎十年一變之節未十年非不學也
　能食教以右手能言教以唯俞六年教之數與方名
　七年教之男女之别八年教之長幼之序九年教之
　數日然未就外傅但因事而教之未足名學至十年
　可以從弟子之職出就外傅乃所謂學也二十始成
　人則可以勝衣冠故命之以冠既冠始學禮猶以其
　弱而未可用也故博學不教内而不出三十曰壯血
　氣定矣故可以有室室家者夫婦之稱也其壯雖可
　以給政役其材猶未足以備任用故博學無方遜友
　視志而已四十曰強強則成材矣志慮定而謀事審
　氣力完而任事果始可為士以事人治官府之小事
　至五十存於其心者已熟閱於義理者已多可謂成
　徳更事之人故可命為大夫以長人與聞邦國之大
　事也人非無蚤成夙知之才也而必如此者飬天下
　之才至於成就而後用則収功博如不待其成而用
　之所謂以政學者也害莫大焉六十曰耆耆者稽乆
　之稱詩云耆定爾功稽乆則將入於老故六十稱耆
　筋力既衰不足以任勞事可以使人而不可以使於
　人故六十不與服戎不親學也七十則筋力倦矣聰
　明衰矣外則致王事於君内則𫝊家事於子不可與
　事者也耄者老而知已衰悼者幼而知未及雖有罪
　而情不出於故故不加刑焉百年飲食居䖏動作無
　所不待於飬　戴氏溪曰聖人制禮以律天下以節
　人心使人血氣充實志意堅強壯者服其勞老者安
　其逸未用者無躁進之心當退者無不知足之戒每
　十年為一節而人心有定嚮矣二十血氣猶未定然
　趨向善惡判於此故責以成人之禮焉三十有室不
　至過而失節亦不至曠而失時此古人所以筋力盛
　夀命長也四十志氣堅定強立不反不奪於利害不
　怵於禍福可以出仕矣自此以往三十年宣勞於國
　非若後世強者有時不用少與老者並用至於怠惰
　廢弛而莫之能振也至於五十更歴世變熟知人情
　而服官政則明習故事詳審和緩不至於擾民生事
　矣年至六十㡬於老矣耆之為言有老成可敬之意
　於斯時也有指畫之勞而無奔走服事之役七十謂
　之老於此而猶與事接是不知止也然人每顧戀不
　忍去此聖人所以戒之在得也禮經飬老之禮鄉飲
　酒之義至九十而止獨曲禮曰百年曰期頤王制曰
　問百年者就見之夀至百年此亦絶無而僅有也自
　飬之外無他望焉三代之老上而天子諸侯飬之下
　而其家能飬之孝弟之風安得不行於天下也　方
　氏慤曰數起於一止於十天地竒耦之數隂陽生成
　之理至於是則必更焉故其生每於十年則必異其
　名至其時則必異其事也　王氏炎曰先王於人每
　十年而異其名使知盛衰之候以定其血氣異其事
　使知脩為之方以定其志氣
　通論孔氏頴逹曰此明幼而從學至於成徳始終之
　行　馬氏睎孟曰自幼弱壯強至於艾者言血氣智
　慮之變也人血氣智慮加益則所學者宜愈深所任
　者宜愈大古之君子所以求舊臣而貴老成者以其
　徳備而多聞也自幼學而至五十道固已具矣加之
　十年則可以為大臣矣中庸曰官盛任使盖惟大臣
　可以指事使人也夫勞我以生佚我以老天之道也
　君子之仕至於七十其遺言餘行可以為法而傳於
　後世矣故曰老而傳自耄至於期老之極無預於事
　矣飲食不離寢膳飲從於遊所以致飬也然而三十
　而有室非必三十而後娶以昏姻之期不可過是過
　是則為失時四十而仕非必四十而後仕以學而至
　於四十足以仕矣不足以仕則為不學傳曰貴老為
　其近於親慈幼為其近於子悼耄之不加刑者此也
　　陳氏祥道曰舜未百年而稱耄期是期之稱非特
　施於百年也禮之所言特其大致而已
　餘論程子曰古之生子能食能言而教之大學之法
　以知思未有所王便當以格言正論日陳於前雖未
　暁知且當薫聒盈耳充腹乆自安習若固有之雖以
　他言惑之不能入也若為之不豫及乎稍長私意偏
　好生於内衆口辨言鑠於外欲其純完不可得也
　存疑胡氏銓曰北史熊安生引古説堯年耆艾仲父
　年艾皆注云七十曰艾義與此違　朱子語類問七
　十老而傳則嫡子嫡孫主祭如此則廟中神主都用
　改換嫡子嫡孫名奉祀然父母猶在於心安乎曰然
　此等也難行且得躬親爾
　辨正朱子曰陸農師㸃人生十年曰幼作一句學作
　一句下倣此
　案以人生二字提起見人肖形宇宙當思無忝所生
　也孔疏云七十而傳祭祀之事猶親為之其視濯溉
　則子孫是古之傳於祭祀未甞不躬親也若改題必
　俟新主入廟朱子在喪不祭普同一獻不必别議稱
　呼已有定論矣
大夫七十而致事
　正義鄭氏康成曰大夫七十致其所掌之事於君而
　告老　孔氏穎逹曰七十曰老在家則傳家事於子
　孫在官致所掌職事還君明朝廷有賢代已君不使
　退而自去者尊賢也白虎通曰七十懸車致仕　徐
　氏師曾曰致仕示知止也
　通論吕氏大臨曰有以道去其君而致事孟子致為
　臣而歸是也有以喪而致事者如閔子要絰服事退
　而致事是也有以老而致事者大夫七十而致事是
　也致事者退而家居士相見禮所謂宅者在邦則曰
　市井之臣在野則曰草莽之臣是也君子難進而易
　退故七十而致事
　餘論劉氏敞曰古者大夫七十而致事君曰是猶足
　以佐國家社稷也留之不可失也君雖留之臣曰不
　可貪人之榮不可慁人之朝不可塞人之路再拜稽
　首反其室君不強焉義也毋奪其爵毋除其禄毋去
　其采邑終其身而已矣此古者致事之義也是之謂
　上下有禮故古之為臣者不四十不祿不五十不爵
　不七十不致事古之仕者為道也非為食也為君也
　非為己也為國也非為家也是以時進則進時止則
　止
若不得謝則必賜之几杖行役以婦人適四方乘安車
　正義鄭氏康成曰謝猶聴也君必有命勞苦辭謝之
　(孔疏君若許其罷職必辭/謝曰在朝日乆劬勞嵗積)其有徳尚壯則不聴耳(孔/疏)
　(不得聴是其有徳/尚壯猶堪掌事)几杖婦人安車所以飬其身體也
　安車坐乗若今小車也(孔疏四馬之車立/乗一馬之車坐乘)　孔氏穎
　逹曰行役謂夲國廵行役事婦人能飬人故許自隨
　適四方謂逺聘異國時乗安車然此飬老之具在國
　及出皆得用之行役婦人四方安車則互言之也
　吕氏大臨曰君優老而尊賢則有不得謝者矣既不
　許其去則不責筋力以為禮也賜之几杖則雖在君
　前亦授之詩云肆筵設席授几有緝御是也雖見君
　亦杖(案七十見君去杖君命之則杖故春子/曰七十揖杖八十輯杖九十則建杖)　方氏
　慤曰几則憑之以安其體杖則持之以助其力也行
　役外事也而以婦人焉欲其雖在外猶在内也適四
　方勞事也而乘安車焉欲其雖服勞而不失其逸也
　　馬氏睎孟曰天下之逹尊三大夫兼而有之君得
　不致其愛敬乎於其致事而去必有以勞之於其留
　而自輔必有以飬之几杖婦人安車者所以飬安其
　氣體不敢勞以事也所以見尚齒貴爵尊徳之義不
　嫌其為倨也
　通論熊氏安生曰既不聴致事則祭義云七十杖於
　朝是也聴致事則王制云七十杖於國八十杖於朝
　是也
自稱曰老夫於其國則稱名
　正義鄭氏康成曰老夫老人稱也春秋傳曰老夫耄
　矣於其國雖君尊異之自稱猶若臣　孔氏穎逹曰
　自稱為老夫者明君貪賢之故而臣老猶在其朝也
　　吕氏大臨曰大夫老不得謝與他國士大夫言則
　稱老夫所以優之也與己國士大夫言則稱名父母
　之邦不敢以尊老自居也　馬氏睎孟曰於其國猶
　曰自名者所以尊君也　陳氏澔曰己國稱名者不
　敢以尊者自居也
　餘論吕氏大臨曰衛石碏告陳曰老夫耄矣與他國
　士大夫言也晋荀罃謂荀偃士匄曰牽率老夫以至
　於此與己國士大夫言也石碏荀罃雖皆列國之大
　夫未知其老而得謝否也若皆不得謝者則碏可稱
　而罃不當稱也(案左傳桓公立乃老則石碏已得謝/矣不得謝尚稱老夫則得謝更可知)
　(也若荀罃則圍偪陽時也禮軍容不入國故/在軍君命有不受安得以於國稱名例之)
越國而問焉必告之以其制
　正義鄭氏康成曰鄰國來問必問於老者以答之制
　法度　孔氏穎逹曰越國猶他國也若他國來問己
　國君之政君雖已逹其事猶宜問於老賢則稱國之
　舊制以對他國之問也　應氏鏞曰一國有賢衆國
　所仰故越國而來問文獻不足則言禮無證故必告
　之以其制言舉國之故事以告之也
　通論馬氏睎孟曰天子廵狩先見百年者九十者天
　子欲有問焉則就其室古之人咨於元老如此其敬
　以其賢而多聞也則宜有越國而問之矣必告之以
　其制者盖制出於先王而非先王者無法故告之以
　其制也
　存異王氏安石曰越國謂老者自有事越在他國他
　國問之　張子曰越國謂朝中有事在朝不能謀則
　越國而問退居之老臣也既頼其謀事須盡語以國
　之事因夲末施為始可與之謀也若不知次序則如
　之何而取謀　陳氏櫟曰茍他國越疆而問此老者
　以事焉則必當告老者以其國之制度詳其夲末始
　可為之謀亦以其老而免其反覆辨難之勞也
　案越國而問自是他國来問如郯子述官紀子産述
　黄熊實沈之神孔子述汪㒺氏之守及宋獻公合諸
　侯之禮鄭獻伯子男㑹公之禮是也
　
　
　
　
欽定禮記義疏卷一
欽定四庫全書
欽定禮記義疏卷二
　曲禮上第一之二
謀於長者必操几杖以從之長者問不辭讓而對非禮
也(長上聲操/七刀反)
　正義鄭氏康成曰從猶就也長者問當謝不敏若曾
　子之為(案孝經孔子問至徳要道曽子辟/席而對曰參不敏何足以知之)　孔氏頴
　達曰操執持也几杖俱是飬尊者之物故於謀議之
　時持就也　吕氏大臨曰問者皆以不能問能以寡
　問多則少者當問長者今長者反問之少者不辭讓
　而對則敬不足也　陳氏澔曰謀於長者謂往就長
　者而謀議所為也長者之前當執謙虚不辭讓非事
　長之禮
　通論彭氏曰古之飬老乞言授几七十杖於朝八十
　不俟朝欲言政者君就之國家優禮賢者猶爾况少
　者乎
　餘論陳氏祥道曰辭者無所受於己譲者有所推於
　人曽子之謝不敏所謂辭也子路之對率爾非所謂
　譲也
凡為人子之禮冬温而夏凊昏定而晨省在醜夷不争
　(凊七正反/省息井切)
　正義鄭氏康成曰安定其牀衽省問其安否何如醜
　衆也夷猶儕也四皓曰陛下之等夷(孔疏四皓漢時/隐人一東園公)
　(二綺里季三夏黄公四甪里先生髙祖令太子擊黥/布四皓說建成侯曰諸将皆陛下之等夷莫肯為用)
　　孔氏穎達曰冬温夏凊是四時之法昏定晨省一
　日之法晨旦也應臥當齊整牀衽使親體安定之後
　退至眀旦既隔夜早来視親之安否如何先昏後晨
　兼示經宿之禮醜夷皆等類之名貴賤相臨則有畏
　憚朋儕等輩喜争勝負故戒之以不争　方氏慤曰
　冬則温之以禦其寒夏則凊之以辟其暑昏則定之
　以奠其居晨則省之以問其安　朱子曰温凊定省
　雖有四時一日之異然一日之間正當随時随處省
　察其或温或凊之冝也　朱氏申曰於相儕之衆相
　抗之等猶且不争則他可知　呉氏澄曰昏定晨省
　所以養其親在醜夷不争所以安夫親
　通論呂氏大臨曰事親者居上不驕為下不亂在醜
　不争孝經引此三者此獨云在醜夷不争者上下驕
　亂之禍為少而醜夷之争多也孝子一出言舉足不
　敢忘父母茍好勇鬭很以危父毋一朝之忿忘其身
　以及其親則所以養親者安在哉
　呂氏祖謙曰孝子以親之心為心故以親之體為體
　冬温則當體其温之之理如古人置宻室之類是也
　夏凊則當體其凊之之理如古人扇枕之類是也昏
　時則安其父母晨時則雞鳴而起問其安否在醜夷
　不争此又見孝子涵養之熟頃刻不忘大凡人子在
　父母前固有孝敬之心不在父母前便移易了故起
　争心惟養之熟此心常存所以不争
夫為人子者三賜不及車馬故州閭鄉黨稱其孝也兄
弟親戚稱其慈也僚友稱其弟也執友稱其仁也交逰
稱其信也
　正義鄭氏康成曰三賜三命也(孔疏公羊云命者何/加我服錫者何賜也)
　(是命賜/相將)凡仕者一命而受爵再命而受衣服三命而
　受車馬(孔疏約周禮大宗伯文宗伯一命受軄軄則/爵也三命受位鄭云始列位於王朝三命受)
　(位即受/車馬)受車馬而身所以尊者備矣卿大夫士之子
　不受不敢以成尊比踰於父(孔疏以公侯伯卿三命/  案此言其父為卿而)
　(子受車馬則比於父父非/卿而子受車馬并踰於父)天子諸侯之子不受自卑
　逺於君(孔疏以其父位既尊/不得言不敢比踰也)不敢受重賜者心也如
　此而五者備有焉周禮二十五家為閭四閭為族五
　族為黨五黨為州五州為鄉僚友官同者執友志同
　者　孔氏穎達曰周禮大宗伯三命受位受位即受
　車馬人子受三命之尊謙卑不敢受車馬不云不受
　而云不及者心不及於此賜也親指族内戚言族外
　慈者篤愛之名兄弟内外通稱弟者事長次第之名
　交逰汎交也本資信合故稱信也　吕氏祖謙曰何
　故爵與服受車馬不受盖外而為卿大夫内而依然
　是人子爵雖尊在朝廷之上服雖華在朝祭之時用
　時却不同惟車馬則偪近父母人子之心所不安也
　雖然大夫不徒行又不可以私廢公在朝不妨但至
　門不用　吕氏大臨曰五者之稱不同各以其所見
　言之州閭鄉黨觀其行者也見其所以敬親故稱其
　孝兄弟親戚貴其恩者也順於父母者親親之愛必
　隆故稱其慈僚友見其有所譲者也有遜弟之心故
　稱其弟友者友其徳徳莫盛於孝孝者仁之本故稱
　其仁交㳺主於信知其誠心於孝故稱其信　朱子
　曰左氏𫝊叔孫豹聘於王王賜之路豹以上卿無路
　而不敢乗疑此不及車馬亦謂受之而不敢用耳若
　尊者之賜又爵秩所當得豈容獨辭而不受之邪
　陳氏櫟曰孝為百行之原稱其孝者出乎鄉黨州閭
　之公論則孝弟慈信皆孝者之所兼備故各随所見
　而稱之
　通論吕氏大臨曰三賜有車馬君之所以寵臣也三
　賜不及車馬子之所以敬親也受位則有車馬之賜
　矣受位而不及車馬者位在朝廷而車馬入於私門
　也坊記云父母存饋獻不及車馬盖車馬家之重器
　也親之所無子不敢以受於人親之所有子不敢以
　予於人辟親而不敢加奉親而不敢專其義一也事
　宗子者不以富貴入宗子之家雖衆車徒舍於外以
　寡約入事宗子猶舍衆車徒於外則事親者車馬之
　盛宜在所不受也黨正以飲酒正齒位一命齒於鄉
　里再命齒於父族三命不齒庶子之正於公族雖有
　三命不踰父兄其所以敬於族人之長者猶如是况
　於父母乎能如是則事親之意誠矣
　存疑胡氏銓曰賜與也三賜貨財衣服車馬也鄭謂
　三賜三命非也大宗伯三命受位不言受車馬含文
　嘉九賜一曰車馬則非三命公羊説九賜之次則四
　曰車馬亦不在三何由三命受車馬乎又車馬賜由
　君命君子辭位不辭祿車馬安可辭哉鄭誤矣　呉
　氏澄曰胡氏盖謂人之所以與人者有三輕則貨財
　重則衣服最重者車馬為人子者己仕有祿而欲以
　物與人如貨財衣服猶可白之父而稱尊者之名以
　與之車馬重物有父在則人子不敢以之與人也三
　賜不及車馬與坊記饋獻不及車馬同意
　辨正王氏炎曰不敢受重賜者心也而五者備有焉
　反此則其失亦多是以孝子不敢輕受重賜臨川王
　氏乃曰若謂人子辭譲而不敢受則百官牛羊倉廪
　之奉舜未嘗辭其説不然禮者聖人之中制天下可
　以通行堯之待舜與舜所受於堯非可律於天下也
　案古者車服所以旌勲庸非有功弗賜也君賜之非
　更有命弗敢即乗也所以榮君賜而致其敬也其平
　日所乗依所當得而自造之耳玉藻曰年不順成大
　夫不得造車馬明常法得自造矣又曰君賜車馬乗
　以拜賜衣服服以拜賜君未有命弗敢即乗服也明
　常所乗不待賜矣若以車馬不可不受不受則大夫
　之有車馬者少將大夫之車馬皆君之賜乎亦難為
　繼矣記所云三賜不及車馬盖謂宣力國家功效應
　科於法得賜而辭譲弗受不居其成功本之於君父
　故為人臣人子之盛節而名譽著聞若此耳諸家之
　説似有未盡
見父之執不謂之進不敢進不謂之退不敢退不問不
敢對此孝子之行也(行下/孟反)
　正義鄭氏康成曰敬父同志如事父　孔氏穎達曰
　父之執謂執友與父同志者也或故往見或路中相
　見也　王氏安石曰心存於父者見父之執猶父也
　　呂氏大臨曰進退問答不敢專焉敬之至也見父
　之執猶極其敬况於父乎　陳氏澔曰謂之命之也
　通論陳氏祥道曰坊記曰睦於父母之黨可謂孝矣
　又曰於父之執可以乗其車不可以衣其衣廣孝也
　盖父之同類謂之父黨父之同志謂之父執見父之
　黨無容孝也此見父之執廣孝也
　餘論呂氏祖謙曰孝子愛親之心推原使之廣涵養
　使之厚若雖知愛親不能推原涵養則在親前雖屏
　氣下色供洒掃應對勞而不怨離父母便驕很傲戾
　在親前時不多外面驕很多則連親前亦愈薄所以
　孝子必於親愛之心推廣之涵養之見父之執退然
　躬弟子之職如此則此心廣大
夫為人子者出必告反必面所逰必有常所習必有業
　(夫音扶告/古毒反)
　正義鄭氏康成曰告面同爾反言面者從外来宜知
　親之顔色安否有常有業緣親之意欲知之　方氏
　慤曰出必告者欲親知其所至之方也反必面者欲
　親知其所至之時也　陳氏櫟曰人子事親出必告
　以所之還必見其父母之面有常㳺必有方也有業
　所學必有正業二者恐貽親之憂辱也　陳氏澔曰
　逰有常身不他往也習有業心不他用也
　通論戴氏溪曰為人親者無一念而忘其子故有倚
　門倚閭之望為人子者無一念而忘親故有出告反
　面之禮生則出告反面沒則告行飲至事亡如事存
　也
恒言不稱老
　正義王氏子墨曰慮動親之感也　黄氏幹曰教人
　子對父母常言湏避老字一則傷父母之心一則孝
　子不忍斥言非謂人子自身稱老也　陳氏澔曰恒
　言平常言語之間也
　通論吕氏大臨曰出必告反必面受命於親而不敢
　專也所逰必有常所習必有業體親之愛而不敢貽
　其憂也恒言不稱老極子之慕而不忍忘也出入而
　無所受命是遺親也親之愛子至矣所逰必欲其安
　所習必欲其正茍輕身而不自愛則非所以養其志
　也君子之事親親雖老而不失乎孺子慕者愛親之
　至也孟子曰五十而慕者予於大舜見之矣故髧彼
　兩髦為孺子之飾茍常言而稱老則忘親而非慕也
　存疑鄭氏康成曰不稱老廣敬　孔氏穎達曰老是
　尊稱稱老是己自尊大非孝子卑退之情　李氏曰
　孝子愛日不以老自稱如曰天子之老寡君之老則
　稱之不稱於常言而已　黃氏震曰不敢自老恐傷
　親心也
年長以倍則父事之十年以長則兄事之五年以長則
肩随之(長知兩反/下竝同)
　正義鄭氏康成曰年長以倍謂年二十於四十者肩
　随者與之並行差退　孔氏穎達曰此謂鄉里之中
　非親非友但年長倍已則以父道事之即父黨随行
　也十年以長謂二十於三十者半倍故兄事之則止
　差退而鴈行也若二十於二十五者肩随之則齊於
　鴈行也　呉氏澄曰此謂道路同行長幼之節父事
　之者王制所謂父之齒随行也謂正當尊者之背随
　其後而行也兄事之者王制所謂兄之齒鴈行也謂
　斜出其左右而稍向後如飛鴈之行次也肩随王制
　所謂朋友不相踰也謂兩肩相並而差退不踰越其
　肩也　陳氏澔曰此汎言長幼之節
　通論呂氏大臨曰貴老為其近於親也敬長為其近
　於兄也闕黨童子與先生並行孔子知其欲速成疾
　行先長者孟子知其為不弟皆不知敬長之義而已
　　張子曰年長以倍則父事之又視其雅素如何若
　本在兄弟之列則止可兄事之而已　應氏鏞曰此
　言貴老敬長之道凡年長以倍則執父禮以事之不
　必限以二十也若曰二十崇行孝弟能盡此禮姑自
　此而始則可爾君子推敬親敬長之心則凡一日之
　長於我者皆吾所當敬而年有髙下則敬有等差不
　可毫釐之紊以此反觀於一身之間則幼而名二十
　冠而字五十以伯仲而常自省焉以此施於九族之
　内則服有齊斬功緦之異制居有東西南北之異宮
　食有族食世降之異等而常加謹焉近而推之鄉則
　五十者立侍六十者坐七十者四豆而鄉之所敬者
　各不同逺而推之國則五十杖於家六十杖於鄉七
　十杖於朝而國之所敬亦不一所以為文理宻察也
　　朱子語類問年長以倍則父事之這也是同類則
　可曰他也是説得年軰當如此又問如此則不必問
　徳之髙下但一例如此否曰徳也隐微難見徳行底
　人也自是尊敬他又問如此則不必問年之髙下但
　有徳者皆尊敬之曰若是師他則又不同若朋友中
　徳行底也自是較尊敬他　戴氏溪曰庸敬在兄斯
　湏之敬在鄉人彼固有等差也　胡氏銓曰此謂鄉
　里之中父兄之黨也
　案此節説行下節説坐行坐正自相對若不在行路
　上説則父事兄事不止斯湏之敬恐説不去
　餘論鄭氏康成曰人年二十弱冠成人有為人父之
　端今四十於二十者有子道内則曰年二十惇行孝
　弟
羣居五人則長者必異席(長知/兩反)
　正義鄭氏康成曰席以四人為節因冝有所尊　孔
　氏穎達曰羣朋友也謂朋友居處法也古者地敷橫
　席席容四人則推長者居席端若有五人應一人别
　席因推長者一人異席也　陳氏櫟曰此敬長之義
　見於坐席之閒者也　魏氏了翁曰羣居之席四人
　為節禮席則異　呉氏澄曰居謂坐也上文言行而
　弟長之禮此言坐而弟長之禮因是推之六人則第
　三人以下共下席其第一第二人居上席也七人則
　第二第三居上席之下半其第一則居上席之上半
　也
　通論馬氏睎孟曰徐行後長謂之弟疾行先長謂之
　不弟堯舜之道孝弟而已夫孝弟於歩趋徐疾之閒
　而聖人之道乃始於此者盖達事長之禮無所往而
　不為順也推其齒而以父兄事之者謂其愈長而愈
　加敬也長之五年則肩随者不敢與先生並行也其
　出也不敢與之並行則其居也可以同席乎盖五人
　之羣當有所長推其長者必異席以敬之古人敬長
　如此則民之犯上而踰禮者冝鮮矣
　案賔主禮席皆無同坐法此羣居兼飲食講説言之
為人子者居不主奥坐不中席行不中道立不中門
　正義鄭氏康成曰不敢當其尊處室中西南隅謂之
　奥道有左右中門謂棖闑之中央　孔氏穎達曰主
　猶坐也室户近東南角則西南隅隐奥無事故名為
　奥尊者居必主奥人子不冝處之一席四人則席端
　為上獨坐則席中為尊尊者冝獨不與人共則坐居
　席中卑者不得坐也男女各路路各有中尊者常行
　正路卑者不得行也門中央有闑兩旁有棖棖闑之
　中尊者所立故人子不當之而立也　朱子曰古人
　室在東南隅開門東北隅為窔西北隅為屋漏西南
　隅為奥人纔進便先見東北隅却到西北隅然後始
　到西南隅此是至深宻之地　徐氏師曽曰居必別
　室坐必偏席行必近左右立必倚棖闑皆自卑以尊
　其親也
　存疑鄭氏康成曰謂與父同宮者也内則曰由命士
　以上父子皆異宮　孔氏穎達曰四事與父異宮者
　不禁由命士以上父子皆異宮有命既尊各有臣僕
　子孫應敬已故也
　辨正應氏鏞曰父子異宮固各有西南隅之奥然親
　在而自主之亦有不安焉非特以同宮而避之也若
　同宮則父自主之矣且道路之間豈父之所統哉而
　行不敢中者盖無往而不寓其敬親之意也
食饗不為槩(食音/嗣)
　正義鄭氏康成曰槩量也不制待賔客饌具之所有
　　孔氏穎達曰大夫士或相往來不制設饗食饌具
　由尊者所裁人子不得輙豫限量多少　張子曰凡
　於父母賔客之奉必極力營辦亦不計家之有無不
　為槩量為子者不有其身不有私財凡人子為飬又
　湏使其不知勉强勞苦茍使見其為而不易則亦不
　安矣　陳氏澔曰食饗如奉親延客及祭祀之類皆
　是不為概量順親之心而不敢自為概量也
　存疑熊氏安生曰食饗不為槩為傳家事任子孫若
　不傳家事則子孫無待賔客之事
　辨正游氏桂曰正義引熊氏説未妥盖𫝊家正欲省
　事方為子孫裁食饗之量是煩尊者也大概為人子
　假如士庶人朋友相往来茍欲為之設醴必先白父
　母乃可而設醴之意又當聼於父母也　胡氏銓曰
　食饗不為概此未傳家事者㮚氏概而不税
祭祀不為尸
　正義鄭氏康成曰尊者之處為其失子道然則尸卜
　筮無父者(朱子曰尸用/無父者為之)　陳氏櫟曰尸取主人之子
　行而已父在而已為尸父將北面事之子所不安故
　不為也(案惟主祭者有北面事尸之禮餘子孫與祭/者俱東階之東西面其父在與祭之列即不)
　(為/尸)
　餘論孔氏穎達曰尸用適而無父者非其宗廟之祭
　則其尸不必同姓石渠論云周公祭天用太公為尸
　是用異姓也白虎通又云周公祭太山用召公為尸
　盖天地山川得用公也
　案尸者神像也此尸謂宗廟之尸外祀之尸可異姓
　宗廟之尸必同姓尸必以昭穆從其類也必以正適
　不敢以賤者溤吾親也天子尸不以公而以卿諸侯
　不以卿而以大夫明嫌之義也大夫士尸以無爵者
　避君也又必擇皆無父者為之不使父拜其子也將
　祭祀尸服卒者之上服祝從尸主人從祝尸入即席
　東面而坐祝主西面而立皆拜妥尸遂坐而祭焉則
　儼然以神道事之矣故父在不為尸亦不敢當尊之
　意也
聼於無聲視於無形
　正義鄭氏康成曰視聼恒若親之將有教使然(孔疏/父母)
　(雖無聲無形然常於心想像似見/形聞聲謂父母将有教使已然)　呂氏大臨曰視
　聼於無形聲則誠於事親專心致志可知也　方氏慤
　曰聼於無聲則常若親之有所命也視於無形則常若
　親之在其前也無聲且聼况聞親之聲乎則召之無諾
　可知矣無形且視况視親之面乎則顔之無犯從可知
　矣　陳氏澔曰先意承志也
　通論真氏徳秀曰聼於無聲視於無形此戒慎乎其所
　不睹恐懼乎其所不聞之意乎盖孝子之心惟恐纖芥
　之差湏臾之失故其潛觀黙察至於如此非誠於事親
　者能若是乎　戴氏溪曰此孝子之極至也念念不置
　與親為一常若親之在吾前而謦欬於其旁也記曰先
　王之孝也色不忘乎目聲不絶乎耳自其生也聼於無
　聲視於無形及其沒也色不忘乎目聲不絶乎耳念慮
　之積非一日矣　楊氏鼎熙曰聼不於有聲於無聲視
　不於有形於無形分眀有潛孚黙喻志意相通意
　案或云孝子心與親融渾合無閒必待想像之下方
　似見形聞聲則恐鄰於擬議窺測然鄭氏所謂恒若
　原非擬議窺測也至真氏戒慎不睹恐懼不聞則君
　子存飬之全功戴氏色不忘乎目聲不絶乎耳則就
　祭祀時説雖理無所不通然不若鄭氏注之親切有
　味也
不登髙不臨深不茍訾不茍笑孝子不服闇不登危懼
辱親也(訾音紫闇/烏紺切)
　正義鄭氏康成曰登髙臨深茍訾茍笑為近危辱也
　(孔疏危登髙臨/深辱茍訾茍笑)人之性不欲見毁訾不欲見笑君子
　樂然後笑服事也闇冥也不於闇冥之中從事為卒
　有非常且嫌失禮也男女夜行以燭　孔氏穎達曰
　茍且也相毁曰訾不樂而笑為茍笑彼雖有是非而
　已茍譏毁訾笑之皆非彼所欲必反見毁辱也不服
　闇者不行事於暗中一則為卒有非常二則生物嫌
　故孝子戒之　呂氏大臨曰身也者親之枝也履不
　安以危之是危親也行不善以辱之是辱親也登髙
　臨深危道也茍訾近於讒茍笑近於謟是辱道也服
　闇者欺人所不見也登危者行險以僥倖也孝子之
　心將為不善思貽父母羞辱必不果服闇登危是忘
　親也非特忘之不令之名且將加之是辱親也　方
　氏慤曰茍訾則為惡於人矣愛親者其可惡於人乎
　茍笑則為慢於人矣敬親者其可慢於人乎　朱氏
　申曰不服闇不服闇昧之事不登危不登危險之地
　恐二者為親之辱
　通論陳氏祥道曰聼於無聲一傾耳不敢忘父母也
　視於無形一舉目不敢忘父母也不登髙不臨深一
　舉足不敢忘父母也不茍訾不茍笑一出言不敢忘
　父母也孟子曰事孰為大事親為大守孰為大守身
　為大聼於無聲視於無形則善於事親矣不登髙不
　臨深不茍訾不茍笑不服闇不登危則善於守身矣
　　又曰父母全而生之子全而歸之則不茍訾不茍
　笑不服闇所以全其行不登髙不臨深不登危所以
　全其體
　案不登危比不登髙臨深進一層髙深有形之危也
　行險僥倖無形之髙深也行未光明皆属暗昧居非
　坦易即渉險危故記者特舉孝子以為法
父母存不許友以死不有私財
　正義鄭氏康成曰為忘親也死為報仇讐　孔氏穎
　達曰家事統於尊財闗尊者故無私財　戴氏溪曰
　髮膚以上皆親之體豈敢許友以死粒粟縷絲以上
　皆親之物豈敢私有其財髙者輕死卑者重財皆非
　孝也　陳氏澔曰親在而以身許人是有忘親之心
　親在而以財專已是有離親之志
　辨正呂氏大臨曰不許友以死者不敢受其託也先
　儒謂許報讎雖父母沒亦不可也患難相死兄弟之
　道也詩云鶺鴒在原兄弟急難每有良朋況也永歎
　又曰兄弟鬩於墻外禦其侮每有良朋烝也無戎朋
　友以道義相成患難之事無相及故曰無戎也戰國
　游俠以氣相許結私交報讐怨流俗尚之此先王之
　所必誅君子謂之不義者也
　餘論黃氏震曰記禮者漢人雜取後世豪侠之言人
　子髮膚以上皆親之有豈敢私　林氏光朝曰父母
　存不許友以死戰國閒傳習之語不可以為訓
為人子者父母存冠衣不純素(純之準/反下同)
　正義鄭氏康成曰為其有喪𧰼也純緣也玉藻曰縞
　冠𤣥武子姓之冠也縞冠素紕既祥之冠也深衣曰
　具父母衣純以青　孔氏穎達曰冠純謂冠飾衣純
　謂深衣領緣　呂氏大臨曰人子之服必盡乎孺子
　之飾者所以説其親也故髧彼兩髦飾其首也衣純
　以繢以青飾其身也冠衣純以素孤子之服非所以
　事親也
孤子當室冠衣不純采
　正義鄭氏康成曰孤子謂年未三十者蚤喪親雖除
　喪不忘哀也三十壯有室有代親之端不為孤也當
　室嫡子也　孔氏穎達曰孤子雖除服猶素然深衣
　云衣純以素嫡庶皆然今當室謂嫡子似庶子不同
　者但嫡子内理烝嘗外交宗族代親既備嫌或不同
　故特明之　呂氏大臨曰深衣云孤子衣純以素此
　云孤子當室冠衣不純采者少而無父者雖人之窮
　然既除喪矣冠衣猶不改素則無窮也先王制禮行
　道之人皆不忍也豈可獨遂其無窮之情哉故惟當
　室者行之非當室者不然也深衣之言畧矣
　通論馬氏睎孟曰孟子曰父母俱存兄弟無故一樂
　也樂於中者必稱於外冠衣不純素所以為文也孤
　子當室者謂嫡室也冠衣不純采者異於諸子也盖
　父之於長子冠於阼以著代也服之三年以稱情也
　則嫡子之於父其可以不加隆乎　呂氏大臨曰當
　室謂為父後者問喪曰童子不緦惟當室緦亦指為
　父後者所謂不純采者雖除喪猶純素也唯當室者
　行之非當室者不然也
　案儀禮純博寸純以為口緣盖尊者存以多飾為貴
　故具父母大父母衣純以繢若惟具父母則飾少而
　純以青故不純素者一堂具慶見天倫之樂事不純
　采者終身孺慕見至性之篤誠
幼子常視毋誑(誑九/况反)
　正義鄭氏康成曰視今之示字小未有所知常示以
　正物以正教之毋誑欺　孔氏穎達曰小兒常效習
　長者長者常示以正事不冝示以欺誑　劉氏彜曰
　幼子之性純明自天未有外物生其好惡者無所學
　而不可成也故視之以誠信則誠信篤於其心矣視
　之以詐偽則詐偽篤於其志矣故曰幼子常視毋誑
　　楊氏時曰人之生也直是以君子無所往而不用
　其直直則心得其正矣古人於幼子常示毋誑所以
　飬其直也　陳氏澔曰常示之以不可欺誑所以習
　其誠　徐氏師曽曰幼子之性本無不誠然習於偽
　則為惡易而為善難常示毋誑然後詐偽不滋而真
　純可全矣
　通論呂氏大臨曰書曰茲乃不義習與性成則不義
　非性矣然以不義成性則習有以移之故習不可不
　慎也古之教子者其始生也擇諸母之慈良恭敬慎
　而寡言者使為子師其次為慈母其次為保母教之
　之慎如此况可示之誑乎
　餘論孔氏穎達曰曽子兒啼妻云兒莫啼吾當與汝
　殺豕兒聞輙止妻後向曽子説之曽子曰勿教兒欺
　即殺豕食兒是不誑也　黃氏裳曰禮云士無故不
　殺犬豕為示幼子小信而干先王大禮哉　呂氏祖
　謙曰人多謂孟母能示子以信不知買肉以實其信
　所以為誑也母當直以前言為誑而語之乃買肉以
　成其誑本是一誑即成兩誑大抵所以䧟於小人者
　多因要實前言盖實前言三字最是入小人之徑路
　案常視毋誑兩句對説鄭孔得之陳謂示之以不可
　欺誑其義一也常示則日見日聞不習於一毫之偽
　則其誠若固有之矣盖教止於言而示則以意言有
　盡意無窮也孟母殺猪事朱子小學亦載入然呂氏
　駁義亦正故附録之
童子不衣裘裳立必正方不傾聼(衣去/聲)
　正義鄭氏康成曰裘太温消隂氣使不堪苦不衣
　裘裳便易立必正方不傾聼習其自端正　孔氏穎
　達曰童子非成人之名衣猶著也童子體熱不冝著
　裘又應給役著裳則不便故童子並緇布襦袴内則
　二十則可以衣裘帛立冝正嚮一方不得傾頭属聼
　左右　程子曰裘裳成人之服也不衣者不能衣也
　不帛襦袴不帛則是用布也襦今之襖不衣裘帛則
　常所衣者襦袴而已　呂氏大臨曰裘裳與冠皆成
　人之服未成人者服亦有所未偹也立必正所向之
　方或東向西向或南向北向不使之偏有所向也士
　相見禮云凡燕見於君必辨君之南面若不得則正
　方不疑君疑君者謂斜嚮之不正方也不傾聼者頭
　容直
　通論戴氏溪曰常示毋誑所以養其心也不衣裘裳
　所以養其體也盖不開其情偽之端以育其正性不
　傷其陰陽之和以長其夀命此古之成人所以多有
　徳也立必正方不傾聼則敬以直内無傾邪之患矣
　　方氏慤曰立必正則坐不至於跛矣聼不傾則聼
　不至於淫矣後又言毋側聼者側未至於傾此教童
　子故責之畧後教成人故責之詳盖不傾則容或側
　毋側則不傾可知
長者與之提攜則兩手奉長者之手負劍辟咡詔之則
掩口而對(長知兩反奉芳勇反/辟匹亦反咡如至反)
　正義鄭氏康成曰提擕謂牽將行奉長者之手習其
　扶持尊者辟咡詔之謂傾頭與言口旁曰咡掩口而
　對習其向尊者屏氣也　何氏休曰口耳之閒曰咡
　　孔氏穎達曰非惟教之聼立至於歩行亦冝教之
　謂兒長大當扶持長者因牽行之時教之奉長者之
　手先使學者令習便也豈但在行在抱時亦湏教之
　長者或若負劍兒之時而與之語當傾頭不正向之
　令氣不觸兒亦令見長者所為而後習之童子雖未
　能掩口而對長者亦教其為之習向尊者屏氣也
　呂氏大臨曰長者與之提擕則兩手奉長者之手以
　長者之意不可以不承也負劍辟咡詔之則掩口而
　對以氣之逼人人或惡之也　馬氏睎孟曰就而擕
　之則奉其手近而詔之則掩口而對者事長之禮盖
　自幼穉而已知禮譲矣　劉氏曰長者俯與童子語
　有負劍之狀非真負劍也
　通論方氏慤曰少儀言有問焉則辟咡而對者彼言
　幼者對之之時此言長者詔之之時詔對雖不同其
　所以辟咡之容則一也
　存異鄭氏康成曰負謂置之於背劍謂挾之於旁
　胡氏銓曰歐陽子阡表劍汝立於旁　劉氏彜曰長
　者從童子背後而俯首與之語則童子如負長者然
　長者以手挾童子於脅下則如帶劍然　黃氏裳曰
　嬰兒可置於脅下如帶劍者豈能教之對長者禮是
　長者或負劍不便屈身但偏就近耳而詔之
　案此童子能行能對則非懐抱之童或負之於背帶
　之於脅可知而劉謂若童子背負長者與長者手挾
　童子若帶劍負屬童子劍屬長者則又非也盖劍長
　而室堅不可猝拔必推之背左手下持其室邪俯其
　身右手從腦旁拔其靶乃出今邪俯其身就童子語
　形似之非長者真負劍也又負劍乃拔之𫝑黃謂即
　帶劍亦非
　總論㳺氏桂曰古之人所謂匹夫匹婦皆有孝弟之
　行非皆生而知之亦由父兄長者教之使有方也欲
　其長毋誑欺也則自其幼而常視毋誑矣欲其長而
　知事長洒掃應對進退之節也則自其幼而使之堪
　忍勞苦給役便易矣欲其長而視聼之正也則自其
　幼而教之正方不傾聼矣欲其長而扶持供飬也則
　自其幼而教之提擕奉手之禮矣欲其長而觧事尊
　者屏氣也則自其幼而教之對長者掩口之禮矣凡
　此不獨自其幼而教之也父兄長者又以己身而先
　之焉常視毋誑則先以己之無誑示之也辟咡詔之
　則先以己之辟咡教之也古之教人者茍欲教人先
　正其身至於教子則尤其所當謹者也
從於先生不越路而與人言邅先生於道趨而進正立
拱手先生與之言則對不與之言則趨而退(從才用反/下並同拱)
　(俱勇/反)
　正義鄭氏康成曰不越路與人言尊不二也先生老
　人教學者拱手為有教使趋退為其不欲與已並行
　　孔氏穎達曰從謂從行時先生師也謂師為先生
　者言彼先已而生其徳多厚也邅逢也疾趋而進就
　之又不敢斥問先生所為故正立拱手而聼先生之
　教　吕氏大臨曰弟子之於師聼教聼役而已故正
　立拱手以待也與言則對不與言則退應對進退不
　敢專也　戴氏溪曰禮無二敬從先生而越路與人
　言則敬有所分趋進者懼先生之有教令也趋退者
　不敢與先生並行也遇而引避雖足致敬而非所以
　承命也不與言而随行不置亦非所謂承意也
　通論呂氏大臨曰先生則他人稱之長者則無嫌於
　自稱　馬氏睎孟曰先生者齒長而有徳之稱古之
　冠者見於鄉大夫鄉先生鄉飲酒之禮主人就先生
　而謀賔尊爵貴徳之義也
　存疑胡氏銓曰前云必辭譲而對此云則對畧道路
　也
　案論語問孝而曰有酒食先生饌則先生之稱初惟
　屬父耳其兼言兄則由父推之謂同為父所生而其
　生先於我也其以稱師則又由父兄推之謂教我比
　於生我故自稱亦曰弟子也其以稱大夫致仕者則
　又由師推之為古致仕大夫士教於鄉里也其以稱
　鄉人之老者則又推之為其年亦近於父也然此亦
　必年與徳兼耳若長者則但以年而言　又案相從
　則歩趋不違所以專致其敬相遇則進退必謹所以
　曲盡其敬與之言與有所問不同問我立志問我所
　長故必謙遜乃對若但與言則直對而已無所用謙
　也胡氏畧道路之説非
從長者而上丘陵則必鄉長者所視(上時掌反/鄉去聲)
　正義鄭氏康成曰鄉長者所視為逺視不察有所問
　　孔氏穎達曰長者東視則東視西視則西視　戴
　氏溪曰從長者而升髙非以逺覽也所以承教也違
　長者所視則志在覽物敬長之意失矣况長者欲有
　所問乎　陳氏澔曰髙而有向背者為丘平而人可
　陵者為陵鄉長者所視恐有問則即所見以對也
登城不指城上不呼(呼火/故反)
　正義鄭氏康成曰不指不呼為惑人　陸氏徳眀曰
　呼號呌也　方氏慤曰不指為其惑人之見也不呼
　為其惑人之聞也言城者士民之所㑹而聞見者衆
　故也
　通論戴氏溪曰論語曰車中不疾言不親指在車上
　猶不可况於登城乎
　案不指不呼非特不駭人亦以自約其不謹也
將適舍求毋固
　正義鄭氏康成曰適舍謂行而就人舘　孔氏穎達
　曰舍謂主人家也　陳氏櫟曰將適館舍有求於主
　人不可有固求必得之心
　存異鄭氏康成曰固猶常也求主人物不可以舊常
　或時乏無周禮土訓辨地物原其生以詔地求其類
　　張子曰將適舍求毋固固求休息有似厭怠然
　陳氏櫟曰一説將欲退而就舍長者或留之不可固
　求必退　呉氏澄曰暮而求舍舘一宿而已随所在
　而安不敢必求適意之所也
　案鄭訓固為常所引周禮亦不類若謂不可以我常
　如是而求必遂則可耳又經文由適舍而上堂由上
　堂而入户由入户而即席是適舍者乃自外入非從
　内出也陳氏謂先生長者未許而固求必退則似身
　在户内而出就館舍呉氏謂暮而一宿又似旅行投
　宿恐與下上堂入户皆不類
將上堂聲必揚户外有二屨言聞則入言不聞則不入
　(屨紀具反聞/音問又如字)
　正義鄭氏康成曰聲必揚警内人也　陳氏澔曰上
　堂升主人之堂揚其聲者使内人知之也　徐氏師
　曽曰複下曰舄單下曰屨古者即席則去屨不以屨
　踐席　楊氏鼎熙曰言者聲徹曰聞　又曰此必師
　弟朋友親戚無擯介將命者
　存疑熊氏安生曰一人之屨在户内其户外有二屨
　則三人也下文云離坐離立無往参焉則知户内二
　人不得参之故知户外二屨當有三人　孔氏頴達
　曰户外二屨謂兩人體敵故鄉飲酒賔主皆降脱屨
　堂下以體敵故也若尊卑不同則長者一人脱屨户
　内若内人語聞於户外則非私事外人乃可入也
　陳氏澔曰三人而所言不聞於外必是宻謀故不入
　存異孔氏穎達曰無非法之私事乃可入　戴氏溪
　曰嫌疑者禍之階也故禮者所以别嫌疑而免於人
　道之患將上堂聲不揚而黙上則人得以疑乎我將
　入户言不聞而遽入則我有以窺乎人此二者禍之
　階也
　案此節自是上堂入户之通禮即由外寢入内寢亦
　然而上他人之堂入他人之户更可知孔氏非法戴
　氏禍階立論不無太過至户外有二屨自謂二人之
　屨熊氏謂户外有二屨一人之屨在户内則有三人
　但自外來者不見户内之屨又烏知其有無乎至熊
　引離坐離立無往参以證則義殊別盖離並也彼二
　人並坐並立我不可出其閒非謂坐與行必不可有
　三人也孔引脱屨堂下以証則事更不同此偶相過
　非賔主行禮且入室非升堂或卑幼自來主人不必
　出迎至户同脱屨入也
將入户視必下入户奉扃視瞻毋囬户開亦開户闔亦
闔有後入者闔而勿遂(奉上聲扃古螢/反闔胡臈反)
　正義鄭氏康成曰言聞則入視必下不干掩人之私
　也奉扃敬也開亦開闔亦闔不以後来變先勿遂示
　不拒人　孔氏穎達曰扃所以關鼎者關户之木亦
　得稱扃凡當奉扃之時必兩手向心而奉之今入户
　雖不奉扃木以其手對户若奉扃然言恭敬也初入
　時視必下不得廽轉廣有瞻視也若户本開則今入
　者不湏闔若户本闔則今入者不湏開已先入後猶
　有應入者雖已應闔當徐作闔𫝑以待後入不得遂
　闔以拒後人　方氏慤曰視以下為敬上於面則傲
　視近而瞻逺視詳而瞻畧不可囬旋恐其掩人之私
　也　陳氏祥道曰闔之所以敬其主於内勿遂所以
　敬其人於外
　存異姚氏舜牧曰户之開闔皆主人事也方主迎客
　而其户或閉必先舉手以開户客亦随身與開之既
　入主或闔其户客亦舉手與闔之皆致不敢當主之
　意但恐猶有後入者則闔之而勿遂耳
毋踐屨毋踖席摳衣趨隅必慎唯諾(踖在亦反摳苦侯/反趨七俱反唯云)
　(癸反諾/努各反)
　正義鄭氏康成曰趋隅升席必由下也　孔氏穎達
　曰踐蹋也既並脱屨户外其人或多若後進者不得
　蹋先入者屨踖猶躐也席既地鋪當有上下將就坐
　當從下而升以就已位若𤼵初從上為踖席摳提也
　趋猶向也隅猶角也既不踖席當兩手提裳之前徐
　徐向席之下角從下而升已位也唯諾應對也坐定
　又謹於應對　呂氏大臨曰毋踐屨毋踖席敬其物
　所以敬其人也摳衣趨隅必慎唯諾不敢為賔聼命
　於先生長者唯所以應也諾所以許也　陳氏澔曰
　摳衣與論語攝齊同　徐氏師曽曰欲便於坐故摳
　衣欲示其譲故趨隅此即席之儀也既坐定又當謹
　於應對無往而非敬也
　通論戴氏溪曰凡升堂者脱屨於堂下唯祭則否凡
　入户者脱屨於户外有尊長在則否就屨取屨納屨
　遷屨皆有禮法即席之禮由下以序而升賔客之席
　讀書之席飲食之席徒坐之席亦有禮法不失尺寸
　過此則為非禮矣
　存疑鄭氏康成曰慎唯諾者不先舉見問乃應
　存異孔氏穎達曰玉藻云升席不由前為躐席自是
　不由席前升與此別鄉飲酒云賔升席自西方注云
　升由下也升必中席彼謂近主人為上故以西為下
　也衣裳也　陳氏澔曰趨由席角而升坐也
　辨正朱子曰毋踐屨毋踖席此是衆人共坐一席既
　云當己位上即湏立於席後乃得當己位上盖以前
　為上後為下也正與玉藻義同鄉飲乃是特設賔席
　一人之坐故以西為下西自席下之中升而即席與
　此異也　彭氏曰摳衣則連裳提之訓衣為裳非也
　總論孔氏穎達曰自從於先生至唯諾眀事師長之
　禮
大夫士出入君門由闑右不踐閾(闑魚列反/閾音域)
　正義鄭氏康成曰臣統於君闑門橛閾門限也　孔
　氏穎達曰門以向堂為正右在東也主人位在門東
　客位在門西大夫士是臣皆統於君不敢自由故出
　入君門恒從闑東踐履也出入不得踐履門限一則
　自髙二則不净並為不敬　陳氏祥道曰門以向内
　為常由闑右則由闑東也天子適其臣由阼階大夫
　士出入君門由闑右盖天子無適而不為主大夫士
　無時而不純臣也故賔客公事自闑西私事自闑東
　盖公事則以公禮入私事則以臣禮入　馬氏睎孟
　曰由闑右不敢為賔也　朱子曰疏門中有闑兩旁
　有棖棖如今衮頭相似闑當中礙門者今城門有之
　古人常掩左扉人君多出門外見人當棖闑之閒為
　君位又曰只是自外入右邉門中乃君出入之所自
　内出亦右　陳氏澔曰當門之中闑東為右主人入
　門而右客入門而左大夫士由右者以臣從君不敢
　以賔敵主也　陳氏櫟曰闑之右門之東也
　存異饒氏魯曰大門兩旁之木為棖中閒兩扉相合
　處又有一木常設而不動曰闑東西兩扉君出入則
　皆由左出以東扉為左入以西扉為左若大夫士出
　入君門則皆由右出以闑西為右入以闑東為右避
　君出入處也　湯氏道衡曰君出入皆由左大夫避
　君出入故由右
　案天子五門郭門謂之皐門皐門内謂之庫門庫門
　内謂之雉門雉門内謂之應門應門内謂之路門諸
　侯三門庫門内謂之雉門雉門内謂之路門詩曰乃
　立皐門皐門有伉乃立應門應門將將明堂位言魯
　庫門天子皐門雉門天子應門言其制如之耳書言
　王出在應門之内春秋書魯雉門災家語言衞有庫
　門諸書皆無言諸侯有皐應二門者鄭注諸侯宮門
　外曰皐門朝門曰應門誤矣至於三朝内朝在路門
　内所謂圖宗人嘉事之朝每日視朝退聼事於此周
　禮太僕宰夫所謂掌其復逆論語所謂過位升堂皆
　在此也治朝亦名正朝在路門外周禮所謂司士正
　治朝之位玉藻所謂天子皮弁以日視朝諸侯朝服
　以日視朝者皆在此也其左右則為官府治事之所
　天子自此而出為應門為雉門諸侯無應門即雉門
　矣故曰魯雉門天子應門也雉門天子兩觀諸侯一
　觀魯亦兩觀僭也左宗廟右社稷之門亦在雉門以
　内故禮運仲尼與於蜡賔事畢出逰於觀之上孔氏
　謂孔子出廟門往雉門榖梁傳送女母不出祭門諸
　母兄弟不出闕門范寗謂祭門廟門闕門兩觀也自
　此又出為庫門府庫皆在其門内魯桓僖災而季桓
　子命蔵𧰼魏曰舊章不可無曰財可為也以府庫與
　𧰼魏相接也鄭謂廟門在庫門内亦似小誤至於外
　朝則天子在庫門外諸侯在庫門内而魯一門内外
　兩向故曰庫門天子皐門也詢萬民則在此周禮所
　謂朝士掌外朝之法小司冦掌外朝之政是也鄭謂
　外朝在雉門外或就諸侯言則可耳至門以向堂為
　正東為右西為左故治朝之位以東為尊王族故士
　虎士在路門右大僕大右小臣在路門左畢公率東
　方諸侯入應門右召公率西方諸侯入應門左王出
　入必以右也諸侯則西一門常掩謂之賔門惟客至
　乃啟君臣出入皆於東故曰臣統於君不敢自由也
　朱子説甚明陳用之饒雙峯之説皆誤
　總論孔氏穎達曰此一節明大夫士出入君門之法
凡與客入者每門譲於客客至於寢門則主人請入為
席然後出迎客客固辭主人肅客而入
　正義鄭氏康成曰每門譲下賔也敵者迎於大門外
　聘禮曰君迎賔於大門内為席猶敷席雖君亦然固
　辭又譲先入(孔疏聘禮及廟門公揖入於中庭是也/若敵則更出迎不敵則不出迎如此得)
　(君行一臣/行二也)肅進也進客為道之　孔氏穎達曰言凡
　者通貴賤也每門者天子五門諸侯三門大夫二門
　客敵者主人出門外迎客主人遜不先入自謙下敬
　於賔也此云凡與客入謂燕也故下文云至寝門謂
　燕在寝也若相朝饗食皆在廟寝門最内門也主人
　嚮已應正席今客至内門方請先入敷席者一則自
　謙示不敢逆設席以招賢二則重謹更冝視之禮有
　三辭初曰禮辭再曰固辭三曰終辭客已再辭故主
　人進道客公食大夫禮公揖入賔從是也　陳氏櫟
　曰肅客而入俯手揖客而入也
　通論孔氏頴達曰聘禮君使卿歸饔餼于賔賔迎于
　門外及廟門賔揖俱入是敵禮不重出迎者尊主君
　之命不敢當也聘禮賔見主國大夫及廟門大夫揖
　入不出迎者尊聘君之命不敢當也(案主尊非賔敵/故主入為席賔)
　(即從入主不出迎此卿與大夫賔主本敵而皆/不出迎非主自尊正以尊兩君不敢用敵禮也)　呂
　氏大臨曰每門遜於客者門不一也有大門有寝門
　若行禮於廟則有廟門敵者則迎于大門之外士冠
　士昏聘禮賔皆行於廟主人迎賔於大門外是也敵
　以下則迎於大門之内聘禮公皮弁迎賔於大門内
　是也肅客謂俯手以揖之周官大祝九拜所謂肅拜
　也春秋傳曰三肅使者是也(杜預云肅/手至地)
　餘論方氏慤曰寝門在人君則稱路門主人請為席
　將以行禮也請起事也於主人之將有為則曰請辭
　止事也於客之不敢當則曰辭　陳氏祥道曰主人
　於賔迎之無不拜每門每曲無不揖此言迎而不言
　拜則拜可知每門譲而不言每曲揖則揖可知　劉
　氏彜曰子男以上相為賔之禮則如諸公司儀之職
　皆以車迎車送無主人先入為席之事此諸侯大夫
　士相為賔之禮也
　存疑孔氏穎達曰入鋪席竟後更出迎客
　案請入為席只是請之之辭客固辭則即俯手肅拜
　而偕入耳孔疏入鋪席竟後更出迎客恐未然
主人入門而右客入門而左主人就東階客就西階客
若降等則就主人之階主人固辭然後客復就西階(復/音)
　(服/)
　正義鄭氏康成曰右就其右左就其左降下也謂大
　夫於君(孔疏謂他國/之大夫也)士於大夫也不敢輙由其階卑
　統於尊不敢自專也復就西階復其正也　孔氏穎
　達曰降等卑下之客也不敢亢禮故就主人階繼屬
　於主人　方氏慤曰與主共階則以卑從尊而於禮
　為殺與主異階則以此敵彼而於禮為亢客若降等
　則為殺矣故就主人之階　陳氏櫟曰東階在右西
　階在左客降等則不敢抗禮就西階而殺禮就主人
　之階從主人後以登卑統於尊不敢以賔自居也
　通論孔氏穎達曰聘禮公迎賔賔不就主人階公食
　大夫禮公迎賔賔入門左此皆是降等不就主人階
　者奉已君之命不可茍下主人故從客禮也若君燕
　臣命宰夫為主人則主人與賔皆從西階升與此異
　又聘禮賔面主國大夫賔亦入門右見私事猶謙若
　降等然　方氏慤曰就主人之階與大夫士出入君
　門由闑右同義
主人與客譲登主人先登客從之拾級聚足連歩以上
上於東階則先右足上於西階則先左足(拾音渉上時/掌切下同)
　正義鄭氏康成曰拾當為渉聲之誤也級等也渉等
　聚足謂前足躡一等後足從之併連歩謂足相随不
　相過重蹉跌也先右先左近於相鄉敬也　孔氏穎
　達曰客主至其階又各譲不先升也譲必以三三竟
　而客不從故主人先登亦肅客之義主人前升至第
　二級客乃升中較一級故云從之拾級聚足者上階
　法也連歩以上者上上堂也在級未在堂後足不相
　過故云連歩渉而升堂故云以上　張子曰拾級聚
　足此等事但敬事自至如此非著心安排而到
　通論孔氏穎達曰公食大夫禮公升二等賔升是從
　之也燕禮大射禮賔先升者公以宰夫為主人賔尊
　也聘禮君使卿歸饔餼於賔館卿升一等賔從者卿
　銜主君之命尊也至於賔設醴禮卿賔升一等卿從
　升者以賔作主人道之也
　存異呂氏大臨曰拾更也射者拾𤼵投壺者拾投哭
　踊者拾踊皆更為之也拾級者左右足更上也　胡
　氏銓曰拾級聚足拾掇也拾物必俯言躡等級必俯
　視地若拾物然　陳氏澔曰先右先左各順入門之
　左右也
　案拾級若如呂説則不聚足矣顯與經文背胡謂俯
　視地則東西階賔主不相顧亦非陳謂順其門則不
　應有就東階諸禮
　總論孔氏穎達曰凡與客入至左足眀賔與主送迎
　相譲及升堂行歩之法
帷薄之外不趨堂上不趨執玉不趨堂上接武堂下布
武室中不翔(薄平/博切)
　正義鄭氏康成曰帷薄之外不見尊者行自由不為
　容也入則容行而張足曰趨堂上不趨為其廹也堂
　下則趨執玉不趨志重玉也聘禮曰上介授賔玉於
　廟門外(孔疏引此証賔於堂下有/執玉時不疾趋而為徐趋)武迹也迹相接謂
　每移足半躡之中人之迹尺二寸布武謂每移足各
　自成迹不相躡行而張拱曰翔不翔亦為其廹也
　孔氏穎達曰帷幔也薄簾也張足疾趨而行敬也貴
　賤各有臣吏故其敬處亦有逺近禮天子外屏諸侯
　内屏卿大夫以簾士以帷臣来朝君至屏而加肅屏
　外不趨也帷薄外不趨謂大夫士外不趨則内可趨
　為敬也堂上廹狹故亦不疾趨下階則趨故論語云
　沒階趨執玉湏慎疾趨則或蹉跌失玉故不論堂之
　上下皆不疾趨也堂上不疾趨故迹相接每進六寸
　也　呂氏大臨曰凡見尊者以疾行為敬然有不必
　趨者帷薄之外非尊者所見可以紓其敬也有不可
　趨者堂上地廹不足以容歩執玉之重或虞於失墜
　也　方氏慤曰趨足容也翔手容也堂上不趨則未
　必不翔室中不翔則不趨可知
　通論孔氏穎達曰爾雅室中謂之時堂上謂之行堂
　下謂之歩門外謂之趨中庭謂之走大路謂之奔出
　廟入廟不以趨為文若迎賔則趨以采齊行以肆夏
　行謂大寝之庭至路門趨謂路門至應門　陳氏祥
　道曰足在體下曰武緌在冠下亦曰武
並坐不横肱授立不跪授坐不立(肱古/横切)
　正義鄭氏康成曰不横肱為害旁人不跪不立為煩
　尊者俛仰受之　孔氏穎達曰授立不跪者謂尊者
　立之時卑者以物授尊者不得跪煩尊者俯受若尊
　者形短雖卑者得跪以授之　方氏慤曰授立不跪
　者為煩尊者之俯也授坐不立者為煩尊者之仰也
　　陳氏澔曰横肱則妨並坐者不跪不立皆為不便
　於受者　徐氏師曽曰立與坐皆謂尊者不立謂跪
　也
　通論陳氏祥道曰公食大夫禮贊者坐取黍興以授
　賔授立不坐也聘禮賈人坐取圭不起而授上介君
　子不以為非禮者賤不足以為禮也　方氏慤曰少
　儀言受立授立不坐則不特授尊者而然雖受卑者
　亦然矣　姚氏舜牧曰授立不跪授坐不立則在受
　者又可知
　案並坐不横肱謂敵體者下二句則皆為尊者言之
　古人跪與坐皆兩膝著地而有小異者反蹠坐其上
　而以股就足謂之坐伸腰及其服而挺身直起謂之
　跪跪以致敬而以物授尊者則禮有不同當尊者立
　之時則不必跪若當尊者坐之時則又湏跪而不可
　立皆以便於受者為禮也
　總論孔氏穎達曰此二節眀歩趨授受之儀
　
　
　
　
　
欽定禮記義疏卷二
欽定四庫全書
欽定禮記義疏卷三
　曲禮上第一之三
凡為長者糞之禮必加帚於箕上以袂拘而退其塵不
及長者以箕自鄉而扱之(為去聲糞古夲作􁇗後省帚/之手反袂迷世反拘古侯反)
　(扱許急/反音吸)
　正義鄭氏康成曰加帚於箕得兩手奉箕恭也謂初
　執而往時也弟子職曰執箕膺擖厥中有帚(孔疏弟/子職管)
　(子書篇名擖箕舌也厥其也言執箕/之禮以箕舌鄉胷而帚置於箕中也)以袂拘謂埽時
　也以袂擁帚之前埽而卻行之扱讀曰吸謂收糞時
　也箕去棄物以鄉尊者則不恭　孔氏穎達曰袂衣
　袂也退遷也當埽時却遷以一手捉帚又舉一手衣
　袂以拘障於帚前且埽且遷故云拘而退扱歛取也
　以箕自鄉斂取糞穢不以箕鄉尊者　呉氏澄曰以
　帚埽地除去塵穢謂之糞
　餘論張子曰古者止是子弟事父母豈有使人而事
　者故至於糞除皆有禮使父母得以逺厮僕　吕氏
　大臨曰糞除布席役之至褻者也古之童子未冠為
　長者役而其心安焉盖古教養之道必夲諸孝弟孝
　弟之心雖生於惻隐恭敬之端孝弟之行常在於洒
　掃應對執事趨走之際盖人之有血氣者未有安於
　事人者也今使知長者之可敬甘為僕御之役而不
　辭是所以存其良心折其傲慢之氣然後可與進於
　徳　王氏蘋曰學者湏是下學而上達洒掃應對即
　是道徳性命之理此章所言糞除之禮試體究此時
　此心如何體究之斯知上達之理
　存異吕氏大臨曰扱讀如尸扱以柶祭羊鉶之扱謂
　箕扱於糞如柶扱於鉶也
　辨正陳氏澔曰糞除穢也少儀曰埽席前曰拚義與
　糞同吕氏讀扱為插音然凡氣之出入嘘則散吸則
　聚今以收斂為義則吸音為是
　案古人之於㓜學洒掃以習其體應對以正其辭進
　退以肅其儀循循於出入周旋而不越使身心内外
　常若有所持循而驕心浮氣由是斂看為長者糞之
　禮一節其小心敬謹如此故敎弟子者必從是始
奉席如橋衡(奉芳勇反/橋居廟反)
　正義鄭氏康成曰席横奉之令左昂右低如有首尾
　然(孔疏所奉席頭令左昂右低如橋之衡衡横也左/尊故昂右卑故垂也但席舒則有首尾卷則無首)
　(尾此謂卷席奉之法/故注云如有首尾)橋井上桔槔衡上低昂　陳氏
　櫟曰少為長者横奉其卷席左昂右低如桔槔之横
　也
　存異胡氏銓曰如橋衡取中平而兩頭下　應氏鏞
　曰橋橋梁也衡即横也或曰平也橋横於水至平而
　橋之横木尤平奉席者正平無欹其状亦然　朱氏
　申曰衡權衡也如橋言奉席之髙如衡言奉席之平
　案古無橋梁名詩無逝我梁在彼淇梁造舟為梁孟
　子徒杠輿梁是梁或名杠不名橋也史禹山行乘橋
　亦作檋盖直轅車殷紂鉅橋之粟盖積粟倉士昏禮
　笲加於橋盖横格架是名橋者皆非梁也史記秦昭
　王初作河橋則以梁為橋殆自秦始又衡字與横字
　通用不止權衡故衡字有取於平者如上衡中衡有
　但取於横者如夏而楅衡卷席必横奉之而微有低
　昂則低右昂左不必正平亦不能使兩頭屈下則鄭
　説為是而必改之者反多誤也
請席何鄉請衽何趾(鄉去聲/下竝同)
　正義鄭氏康成曰順尊者所安也(孔疏既奉席来當/随尊者所欲眠坐)
　(也/)坐問鄉卧問趾(孔疏席坐席鄉面/也衽臥席趾足也)因於隂陽(孔疏/坐為)
　(陽故問面欲何所鄉面亦陽也卧是隂故/問足欲何所指足亦隂也皆從所安也)
　案士昏禮御衽於奥媵衽良席在東皆有枕北止古
　文止作趾是卧席常北趾也管子曰俶衽則請有常
　則否則請以何趾者非常臥之所也又設衽曰衽猶
　置尊曰尊布筵曰筵必有請者總見弟子致敬而不
　敢専之意也
　總論孔氏頴達曰凡為長者至為上眀為尊者埽除
　布席之儀
席南鄉北鄉以西方為上東鄉西鄉以南方為上
　正義鄭氏康成曰布席無常此其順之也上謂席端
　坐在陽則上左坐在隂則上右　孔氏穎達曰此據
　平常布席如此若禮席則不然案鄉飲酒禮賔席牖
　前南面主人席阼階上西面介席西階上東面與此
　不同　吕氏大臨曰南鄉東鄉皆坐在隂南鄉以西
　為右東鄉以南為右北鄉西鄉皆坐在陽北鄉以西
　為左西鄉以南為左　應氏鏞曰古人布席於地禮
　畢則斂而收之四方異鄉盖其堂室之面𫝑或不同
　則酌地宜其方位之旋轉或不同則順天道順其方
　之所重為其位之所尊
　案下文若非飲食之客則此乃尋常主客㑹集之席
　而飲食亦在其中西鄉北鄉主家之席南鄉東鄉則
　親友異姓之席
　總論邵氏淵曰自此至足毋蹶大率有四始奉席次
　請席三布席四就席奉席則欲順席之理次請席問
　其欲坐卧之地次布席則平常之席講問之席各有
　其儀至就席又有就席之儀賔主之閒安得不敬乎
若非飲食之客則布席席閒圅丈(圅胡/南反)
　正義鄭氏康成曰非飲食謂講問之客也圅猶容也
　講問宜相對容丈足以指畫也(孔疏布席中閒相去/使容一丈之地文王)
　(世子云侍坐扵大司成逺近閒三席席之/制三尺三寸三分寸之一三席是一丈也)飲食之客
　布席於牖前(孔疏飲食燕饗則賔位在室外牖前列/筵南鄉布席不湏相對講説之席不在)
　(牖前或/在於室)丈或為杖(王氏肅曰古人講説用/杖指畫故或容杖也)
　存疑陳氏澔曰兩席並中閒空地共一丈　應氏鏞
　曰席閒圅丈其地寛則足以揖遜回旋而不至於迫
　其分嚴則足以致敬盡禮而不至於䙝非若飲食之
　客徒欲便於勸酬以為懽也
　案閒猶容也圅亦容也鄭注云容丈足以指畫注世
　子云容三席則得指畫分眀所謂圅丈也孔疏亦云
　中間相去使容一丈之地盖曰圅曰閒但指中間空
　地而言非并兩席計之共成一丈也陳氏改之非其
　質矣
主人跪正席客跪撫席而辭客徹重席主人固辭客踐
席乃坐(重直/龍反)
　正義鄭氏康成曰主人跪正席者雖来講問猶以客
　禮待之異於弟子客跪撫席者荅主人之親正徹去
　也去重席謙也再辭曰固客踐席乃坐客安主人乃
　敢安也講問宜坐　孔氏頴達曰撫謂以手按止之
　不聽主人之正席也客徹重席者禮器云諸侯三重
　大夫再重又鄉飲酒禮公三重大夫再重是尊者多
　卑者少故主人為客設多重席客謙而自徹主人固
　辭者再辭止客之徹也尊卑有數而客必徹之者既
　来講説夲以徳義相接不以尊卑為用故雖尊猶自
　徹也踐猶履也主人止客徹席故客還履席将坐主
　人待客坐乃坐也　吕氏大臨曰主人敬客故跪正
　席客敬主人則徹重席主敬客則客辭客敬主則主
　辭賔主之禮所以荅也　徐氏師曾曰此與下節皆
　蒙講説之客而言賔主之禮也
　通論陳氏祥道曰公食大夫之禮賔卷加席而公不
　辭大夫相食之禮賔卷加席而主人辭或辭或否以
　其敵與不敵故也
　案燕禮司宫筵賔於戸西東上無加席小臣設公席
　於阼階上設加席大射小臣設公席於阼階上西鄉
　司宫設賔席於戸西南面有加席是席以多為貴也
　故主人敬客則跪正席客敬主人則徹重席賔主各
　致其辭而客乃踐席者踐重席也
主人不問客不先舉
　正義鄭氏康成曰客不先舉者客自外来宜問其安
　否無恙及所為来故　孔氏穎達曰舉亦問也　陳
　氏澔曰席坐既定主人先問客乃荅之客不當先舉
　言也
將即席容毋怍兩手摳衣去齊尺衣毋撥足毋蹶(怍才/洛反)
　(摳苦侯反/齊音咨)
　正義鄭氏康成曰怍顔色變也齊謂裳下緝也撥𤼵
　揚貌蹶行遽貌　孔氏穎達曰即就也弟子講問初
　来就席顔色宜荘不得變動摳提挈也衣謂裳也将
　就席時以兩手當裳前提挈使起令裳下緝去地一
　尺恐衣長轉足躡履之　吕氏大臨曰怍者愧赧不
　安之貌愧赧不安失之野也衣毋撥收斂之不使旁
　有觸足毋蹶不怱遽使之躓三者謂之行容也統而
　言雖裳亦衣也
　存疑劉氏彛曰将即席湏詳緩而謹容儀毋使有失
　而可愧怍坐後更湏整疊前面衣衽毋使撥開又古
　人以膝坐乆則膝不安而易以蹶動坐而足動亦為
　失容故戒以毋動管寕坐席嵗久惟兩膝著處皆穿
　是足不動故然耳
　案朱子謂此古人為韻語以教小兒則不必故為求
　深孔氏謂弟子講問初来就席則亦不得混入賔主
　之禮也徐鉉説文怍心動作也小兒心易動故色易
　變将即席而不摳衣則坐而下衣必分散足必如蹶
　蹶謂顛仆也此皆以戒即席将坐之容
先生書策琴瑟在前坐而遷之戒勿越
　正義鄭氏康成曰在前謂當行之前戒勿越廣敬也
　　孔氏頴達曰策篇簡也坐亦跪也坐名通跪跪名
　不通坐　吕氏大臨曰書策琴瑟之為物先生之所
　常御也物猶加敬人可知也
　通論陳氏祥道曰臣之於君至於路馬不敢齒路馬
　之芻不敢蹙見几杖則起遭乗輿則下子婦之於父
　母舅姑至於衾簟枕几不敢傳杖履不敢近弟子之
　於師至於書策琴瑟不敢越皆因其人而敬之故也
　於物猶然則凡所愛之人可知矣
　存疑孔氏穎達曰越踰也弟子将行若遇師諸物或
　當已前則跪而遷移之勿得踰越也
　案越者播散之意坐而遷之必有次序不得凌亂或
　謂跨之而過恐無此理
虚坐盡後食坐盡前坐必安執爾顔長者不及毋儳言
　(盡津忍反/儳藏鑒反)
　正義鄭氏康成曰盡後謙也盡前為汙席執猶守也
　儳猶暫也非類雜也(案周禮注立而以物求市曰/儳言未及而參錯以進如之)
　孔氏穎達曰凡坐各有法虚空也空謂非飲食坐也
　盡後而不敢近前玉藻云徒坐不盡席尺是也食坐
　謂飲食坐也古者地鋪席而俎豆皆陳於席前之地
　若坐近後則濺汙席玉藻云食齊豆去席尺是也凡
　坐好自摇動故戒之令必安坐乆坐好異故戒之宜
　如鄉者毋怍顔容長者正論甲事未及乙事少者不
　得輒以乙事暫然錯雜之　彭氏汝礪曰坐久或顔
　色怠慢故戒使執爾顔執有持守之義
正爾容聽必恭毋𠞰説毋雷同必則古昔稱先王(𠞰初/交反)
　正義鄭氏康成曰聼先生之言既說又敬(孔疏方受/先生之道)
　(當正已矜荘聼師/長之說宜必恭敬)𠞰猶擥也謂取人之說以為己説
　(孔疏語當稱師友而言毋/得擥取人之説以為己語)雷之𤼵聲物無不同時應
　者人之言當各由已不當然也孟子曰無是非之心
　非人也(孔疏凡為人之法當自立心㫁其是非不得/聞他人之語輒附而同之若聞而輒同則似)
　(萬物之生聞雷/聲無不同應者)稱先王者言必有依據(孔疏雖不雷/同又不得専)
　(輒故必法於古昔之正而/所言之事必稱先王也)　孔氏穎達曰正謂矜荘
　也顔容通語爾　陳氏櫟曰聼長者言必恭敬雖不
　當茍同於人又不當茍異於古也此一節言弟子事
　師長講問之節　陳氏澔曰上言執爾顔謂顔色無
　或變異此言正爾容則正其一身之容貌也聼必恭
　亦謂聼長者之言也　楊氏鼎熙曰𠞰説則蹈襲之
　心勝而少獨得之見雷同則附和之意多而少折衷
　之詞必字正與二毋字相應
　通論胡氏銓曰𠞰猶抄也襄二十五年崔慶之盟杜
　預云讀書未終晏子抄荅易其辭是謂𠞰説
　餘論方氏慤曰言古則不止於昔言昔則未至於古
　若合而言之古亦可謂之昔昔亦可謂之古
　案是節皆就坐之時説正爾容者坐如尸也聼必恭
　者毋側聼也不𠞰説以掠美雷同以徇人而或好為
　新竒藐前哲為不足道則又不可故必則法古昔而
　述先王之實事以證之
侍坐於先生先生問焉終則對
　正義鄭氏康成曰不敢錯亂尊者之言　陳氏澔曰
　問終而後對欲盡聞所問之㫖且不敢雜亂尊者之
　言也
請業則起請益則起
　正義鄭氏康成曰尊師重道也起若今摳衣前請也
　(孔疏漢時受學有/摳衣前請之法)業謂篇卷也益謂受說不了欲師
　更明説之子路問政請益是也　吕氏大臨曰業謂
　所學於先生者如詩書禮樂之類是也益謂所問未
　明或欲卒學或欲少進也有所請必起敬業也敬業
　所以敬師敬師所以敬道　陳氏澔曰請業者求當
　習之事請益者再問未盡之藴起所以致敬也
　通論方氏慤曰孔子與曽參言復坐吾語汝則弟子
　之於先生有所請必起可知
父召無諾先生召無諾唯而起(唯于/癸反)
　正義鄭氏康成曰唯諾皆應辭唯恭於諾　孔氏頴
　達曰父與先生呼召稱諾則似寛緩驕慢　吕氏大
　臨曰弟子之事師猶子事父父召無諾則先生召亦
　無諾諾者許而未行也唯而起聞召即徃也玉藻曰
　父命呼唯而不諾手執業則投之食在口則吐之
　陳氏祥道曰諾者應之緩唯者應之速以道則唯諾
　無殊以禮則緩速有辨
　通論陳氏祥道曰内則應唯敬對事父之禮也論語
　曾子曰唯事師之禮也為人臣者君命召在内不俟
　屨在外不俟車亦唯而起之意也
侍坐於所尊敬無餘席見同等不起
　正義鄭氏康成曰無餘席必盡其所近尊者之端為
　有後来者見同䓁不為私敬　孔氏穎達曰先生坐
　一席己坐一席己必坐於近尊者之端欲得親近先
　生似若扶持然又備擬先生顧問不可過逺且擬後
　人之来故闕在下空處以待之也己之同䓁後来任
　其坐在下空處不為之起以尊敬先生不敢曲為私
　敬也　方氏慤曰無餘席欲其近而應對之審也同
　等不起與己無上下之間故也
　通論方氏慤曰經有曰侍先生侍所尊敬侍君子侍
　長者何也曰先生以敎稱之也曰所尊敬以道稱之
　也曰君子以徳稱之也曰長者以年稱之也
　存疑吴氏澄曰吕氏以所尊敬三字相屬不若從舊
　所尊句㫁為是　彭氏絲曰一説侍坐於所尊敬者
　當坐席之末不可使席有空餘
　案方氏所尊敬為句惟吴氏謂惟敬之故近之以敬
　字屬下句然舊實未有此㫁句至彭氏所述别說則
　與注疏全背㫁不可從
燭至起食至起上客起
　正義鄭氏康成曰燭至異晝夜食至為饌變上客起
　敬尊者　孔氏穎達曰上客謂尊者之上客尊者見
　之則起侍者宜從之起食與燭至起則尊者不起
　劉氏彛曰食至起不敢妨其食也　張子曰非上客
　則主不起坐者亦不敢私修敬故無二尊也燭至起
　事之變也始虚坐至設食則起二者皆變於外也下
　欠伸撰杖屨亦變也故起
　案劉氏謂食至起不敢妨其食是此侍坐者不侍食
　也張子謂虚坐盡後設食則起而盡前是此侍坐者
　即侍食也二者皆應有之
燭不見跋(見賢遍反/跋駢末反)
　正義鄭氏康成曰跋夲也燭盡則去之嫌若燼多有
　厭倦也(孔疏跋夲把處也古者未有蠟燭唯呼火炬/為燭火炬易盡則藏所然殘夲若積聚殘夲)
　(客見之則知夜深慮主/人厭倦或欲辭退也)　吕氏大臨曰燭者童子所
　執燭盡則更之不以殘夲示人使客不敢安也
　存疑劉氏彛曰燭不見跋趾也将至跋而退不敢及
　其更
　案燭不見跋從鄭説則主人敬客夜飲有當陽之禮
　從劉説則客避主人火繼非卜晝之常然此燭不見
　跋為執燭以侍者言從鄭為是
尊客之前不叱狗
　正義鄭氏康成曰主人於尊客之前不敢倦叱狗嫌
　若風去之(孔疏有尊客而叱狗則似厭客欲/去之也卑客亦當然舉尊為甚)　吕氏
　大臨曰狗於尊者之前不敢叱者嫌於客也　方氏
　慤曰不以至賤駭尊者之聼
　案尊客之前肅容柔聲安得有此不叱狗謂雖狗亦
　不叱敬之至也
讓食不唾(唾湯/卧反)
　正義鄭氏康成曰唾嫌有穢惡　吕氏大臨曰譲食
　之際不敢唾者嫌若訾主人食亦不敬也　楊氏鼎
　熙曰讓食辭讓以食之時
侍坐於君子君子欠伸撰杖屨視日蚤莫侍坐者請出
矣(欠丘劍反撰仕轉反/屨紀具反莫與暮同)
　正義鄭氏康成曰撰猶持也請出以君子有倦意也
　　孔氏穎達曰志疲則欠體疲則伸君子自執杖在
　坐著屦升堂時杖屨在側若倦則自起持之瞻視庭
　影望日蚤晚也禮卑者賤者請進不請退退由尊者
　今見尊者為上諸事皆是欲起之漸故侍坐者得請
　出　吕氏大臨曰君子示以倦則請出不敢勤君子
　也
侍坐於君子君子問更端則起而對
　正義鄭氏康成曰起對謂離席而對敬異事也君子
　必令復坐　孔氏穎達曰更端别事也謂鄉語已畢
　更問他事　吕氏大臨曰起而對因事有所變而起
　敬也　朱氏申曰問者異事則對者異儀
　通論陳氏櫟曰君子更前事而别問一端則不敢坐
　對如曾子侍坐子問至徳要道曾子避席而對子命
　之復坐是也
侍坐於君子若有告者曰少間願有復也則左右屏而
待(間音閑屏/必領反)
　正義鄭氏康成曰復白也言欲湏少空間有所白也
　屏猶退也隐也　孔氏穎達曰左右避之不得廹也
　　吕氏大臨曰屏而待不敢干其私也間謂閒隙聘
　禮賔曰俟間亦此意也　方氏慤曰少間願有復則
　機事之欲密者也故左右屏而待焉既屏而又待者
　防君子之有所召　楊氏鼎熙曰必待者以君子未
　命退也
　餘論戴氏溪曰夫禮少事長求進不求退故必長者
　有欲退之意而後少者敢求退焉大抵少者雖勞不
　憚而長者不可使少勞也少者雖乆立無􁀤而長者
　不可使乆坐也
　案此以上雜舉侍坐之禮盖子之侍父弟子之侍師
　凡於所尊者大略同也
毋側聼毋噭應毋淫視毋怠荒(噭古/弔反)
　正義鄭氏康成曰噭呼號之聲也淫視睇眄也怠荒
　放散身體也(孔疏噭謂聲高急應荅宜徐徐而和也/淫謂流移也目當直瞻視不得邪眄怠)
　(荒謂放縱/不自拘斂)　陳氏櫟曰此言通戒敬身者當如是也
　毋傾側其耳以聼與不傾聼同　陳氏澔曰上言聼
　必恭側耳以聼非恭也應荅之聲宜和平髙急者悖
　戾之所𤼵也淫視流動邪眄也怠荒謂容止縱慢
　存疑鄭氏康成曰側聼耳屬於垣嫌探人之私也(孔/疏)
　(側聼謂壁聼/旁人私言也)　孔氏穎達曰已下亦侍君子之法
　案此數節謂人容貌之常皆當敬而不可敖慢邪辟
　即不侍君子亦當然也鄭以側聼為耳屬於垣恐非
　正義
遊毋倨立毋跛坐毋箕寢毋伏(倨音據跛彼義/反又波我反)
　正義鄭氏康成曰跛偏任也(孔疏跛謂挈舉一足/一足踏地立宜如齊)伏
　覆也(孔疏寝卧也卧當或/側或仰而不可覆也)　孔氏穎達曰箕謂舒展
　兩足状如箕舌也　朱氏申曰遊宴逰也倨傲也跛
　足不正也寝毋伏伏則失仰側之莭也　徐氏師曽
　曰行當恭謹立當整齊坐必斂足寝不如尸皆敬也
　(案徐訓逰為行良是揖者行容之俯/逰者行容之仰逰則易倨故戒之)
　通論胡氏銓曰坐毋箕尉佗箕踞而坐
斂髮毋髢(髢徒/細反)
　正義鄭氏康成曰髢髲也毋垂餘髮如髲也(孔疏古/人垂髮)
　(以纚韜之不使垂如髲人案纚長六尺以之韜髮安/得復有垂餘如髲疑女  以髮多為美故加髢而後)
　(以纚韜之男子但取斂髮/不得加髢嫌為婦飾也)
冠毋免勞毋袒暑毋褰裳(免如字袒/徒旱反)
　正義鄭氏康成曰免去也(孔疏冠常著/在首不可脱)褰袪也皆為
　其不敬也(孔疏雖炎熱不/得褰袪取凉)　孔氏穎達曰袒露也雖
　有疲勞之事厭患其衣而不得袒露身體
　通論陳氏祥道曰立毋跛而魯之有司跛倚者禮之
　所棄坐毋箕而原壤夷俟孔子之所非古之飬老則
　袒而割牲祭祀則袒而迎牲喪禮以袒踊為孝喪服
　以袒免為制士虞則鉤袒取黍稷大射則袒決遂執
　弓然則袒豈先王之所不為以為無故而袒則非禮
　也盖先王以人不知服飾之為禮也為之冠以旌其
　首為之屨以重其足為之衣以充其身束則有帶佩
　則有玉深衣毋見膚絺綌必有表凡惡其無文而已
　餘論方氏慤曰冠固有時而可免若居喪之類則冠
　可免矣勞固有時乎可袒若割牲之類則勞可袒矣
　　㳺氏桂曰人之所患在徇其意之所安而不由於
　正人之所安其病有五曰傾邪曰放縱曰惰偷曰倨
　慢曰輕易側聼淫視傾邪者也怠荒及立而跛冠而
　免勞而袒暑而褰裳惰偷者也噭應斂髮而髢輕易
　者也逰而倨坐而箕寝而伏放縱倨傲者也此五者
　禮之所禁也君子持身未論其他獨於視聼遊行坐
　立臥起衣冠之際而自克焉斯過半矣
　總論吕氏大臨曰頭容欲直故毋側聼聲容欲静故
　毋噭應目容欲端故毋淫視氣容欲肅故毋怠荒足
　容欲重故逰毋倨立如齊故毋跛坐如尸故毋箕正
　其衣冠故斂髮毋髢冠毋免勞毋袒暑毋褰裳
侍坐於長者屨不上於堂解屨不敢當階(上時/掌反)
　正義鄭氏康成曰屨賤空則不陳於尊者之側不敢
　當階為妨後升者　孔氏穎達曰長者在堂故屨脱
　於階下若長者在室則得著屨上堂不得入室解脱
　也觧屦綦也初升時觧屨置階側　吕氏大臨曰屨
　云觧者屨有繋也士禮夏葛屨冬白屨(案此句誤禮/緇布冠𤣥端)
　(黑屨皮弁服白屨爵弁/服纁屨冬則皮屦可也)組綦繋於踵言有繋也　胡
　氏銓曰不當階自卑㢲也
　存疑林氏光朝曰屦著綦屦之有繋欲足之加斂也
　觧屨而後登堂不敢凟也古人觧屨則結襪而前
　徐氏師曽曰此言初至解屦之法
　案古人無所為襪詩邪幅在下則君亦見其邪幅矣
　左傳帶裳偪舄昭其度也褚師聲子以足疾襪而登
　席其君怒之欲斮其足則襪非禮服無疾不用可知
　或謂履字從舟襪字從栰皆取載義韓非子言文王
　襪繋自結之漢魏人辭賦中所言襪皆指女人似襪
　薄輕而履重厚襪即屨非今人所謂襪也林氏解屨
　則結襪而前未知何據
就屨跪而舉之屏於側
　正義鄭氏康成曰就屨謂獨退也就猶著也屏亦不
　敢當階(孔疏屏退於/側不當階也)　孔氏穎達曰若獨暫退則先
　往階側跪舉取之
　案屏於側仍不敢當階與同退鄉長者而屨異盖此
　一人獨退長者未必視之也
鄉長者而屨跪而遷屨俯而納屨(鄉去/聲)
　正義鄭氏康成曰不得屏遷之而已俯俛也納内也
　遷或為還(孔疏少者禮畢退去則就階側跪取屨移/前近既取因俯身鄉長者而納足著之)
　　孔氏穎達曰納屨不跪者跪則足鄉後不便故但
　俯也雖不竝跪亦坐左納右坐右納左　徐氏師曽
　曰此終退納屨之法面鄉長者而著之恐背尊也将
　屨之時則就階側跪取稍移近前欲便著也方屨之
　時則不跪而但俯身納之亦便著也
　通論陳氏祥道曰禮凡祭於室中堂上無跣燕則有
　之故特牲少牢饋食自主人以至凡執事皆不脱屨
　而尸坐亦不脱屨以其侍神不敢燕惰也若夫登坐
　於燕飲侍坐於長者無不脱屨以其盡歡致親不敢
　不跣也故在堂則屨不上於堂在室則屨不入於户
　排闔脱屨於户内者一人而已有尊長在則否然則
　君屦不下於堂不出於室矣解屨必屏於側取屨必
　隐辟納屨必鄉長者遷之必跪納之必俯脱之必主
　人先左賔先右納之必坐左納右坐右納左則屨之
　脱納皆有儀矣屨之為物有以不脱為敬有以脱為
　敬鄉飲鄉射禮未畢不脱屨祭祀尸未謖不脫屨此
　以不脱為敬也及升堂燕私則脱焉此以脱為敬也
　昔褚師聲子襪而登席其君㦸手而怒之此知脱屨
　而不知跣也後世人臣脱屨然後升堂此知致敬而
　不知非坐不脱屦也
　餘論王氏炎曰解屨取屦其事甚小古人至謹如此
　敬長之心誠一舉足而不敢忘矣
　存疑鄭氏康成曰鄉長者而屨謂長者送之也
　辨正朱子曰注云長者送之恐非是但謂雖降階出
　户猶鄉長者不敢背耳(案侍坐者羣退則長者亦自送/之故必鄉長者而屨不敢背也)
離坐離立毋往參焉離立者不出中閒
　正義鄭氏康成曰為干人私也離兩也　孔氏穎達
　曰見彼或二人併坐或併立恐密有所論已不得輒
　往參預二人併立當已行路則辟之不得輒當其中
　間出也　方氏慤曰兩相麗之謂離三相成之謂參
　彼坐立者兩人而我一人往焉則成為參矣
　案兩相麗之謂離即未必有私而我往參其間亦非
　慎以持己謙以待人之道故記戒之
男女不雜坐不同椸枷不同巾櫛不親授(椸羊支反/枷與架同)
　正義鄭氏康成曰此以下皆為重别防淫亂也不雜
　坐謂男子在堂女子在房也椸可以枷衣者　孔氏
　穎達曰不親授者男女有物不親相授也内則云其
　相授則以篚無篚則皆坐奠之而後取之　陳氏櫟
　曰施衣其上曰椸加衣其上曰枷　朱氏申曰以拭
　物而上下通用者謂之巾以治髮而疎密有節者謂
　之櫛　陳氏澔曰内則注云植者曰楎横者曰椸枷
　與架同置衣服之具也巾以涗潔櫛以理髮此四者
　皆所以逺私䙝之嫌
嫂叔不通問諸母不漱裳(漱悉/侯反)
　正義鄭氏康成曰通問謂相稱謝也諸母庶母也漱
　澣也庶母賤可使漱衣不可使漱裳裳賤尊之者亦
　所以逺别　孔氏穎達曰諸母謂父之諸妾有子者
　　朱氏申曰不通問禮問不敢䙝也　陳氏澔曰不
　通問無問遺之往来也裳賤服不使漱裳亦敬父之
　道也
外言不入於梱内言不出於梱(梱苦/本反)
　正義鄭氏康成曰外言内言男女之職也(孔疏男職/在官政女)
　(職在/織紝)不出入者不以相問也(孔疏各有限/域不得濫預)　陳氏櫟
　曰梱中門限所以限内外也外言不入梱男不言内
　也内言不出梱女不言外也
女子許嫁纓非有大故不入其門
　正義鄭氏康成曰女子許嫁繋纓有從人之端也大
　故宫中有災變若疾病乃後入也女子有宫者亦謂
　由命士以上也　孔氏穎達曰女子婦人通稱也婦
　人質弱不能自固必有繋屬故恆繋纓纓有二時一
　是少時常佩香纓内則云男女未冠笄紟纓是也二
　是許嫁時繋纓主人入親説婦纓鄭注婦人十五許
　嫁笄而禮之因著纓是也盖以五采為之其制未聞
　又内則曰婦事舅姑紟纓以此而言故知有二纓也
　大故謂喪病之屬女子已許嫁則有宫門列為成人
　惟有喪病䓁乃可入其門　胡氏銓曰繋纓有固束
　之義　劉氏彛曰女子許嫁纓所以繋屬其心以著
　誠於夫氏起其孝義也既許嫁則有姆教之處於梱
　内之别室男子非有疾憂之故不入其門也　林氏
　光朝曰内則子生七年則男女不同席不共食於童
　稚之時而教之逺嫌也婦人十五而許嫁則繋纓笄
　成人之飾纓許嫁則繋之不入其門者謂許嫁則異
　宫而處也
姑姊妹女子子已嫁而反兄弟弗與同席而坐弗與同
器而食父子不同席
　正義鄭氏康成曰女子十年而不出嫁及成人可以
　出矣猶不與男子共席而坐亦逺别也(孔疏兄弟弗/與同席而坐)
　(者雖已嫁及成/人猶宜别席)　孔氏穎達曰女子謂己之女男子
　女子皆是父所生之子男則單稱子女則於子之上
　加女子二字以别於男子故云女子子也熊氏云兄
　弟弗與同席同器未嫁亦然　陳氏櫟曰父之姊妹
　曰姑己之女兄弟曰姊妹己之女曰女子子若已嫁
　而歸寕還家兄弟弗與同席而坐弗與同器而食
　通論吕氏大臨曰人之所以異於禽獸者以有别也
　有别者先於男女天地之義人倫之始内則曰禮始
　於謹夫婦為宫室辨外内男子居外婦人居内深宫
　固門閽寺守之男不入女不出所以别於居處者至
　矣非祭非喪不相授器其相授則女授以篚其無篚
　則皆坐奠之而後取之不雜坐不通乞假内言不出
　外言不入所以别於往来者至矣道路男子由右婦
　人由左女子出門必擁蔽其面夜行以燭無燭則止
　御婦人則進左手所以别於出入者至矣外内不共
　井不共湢浴不通寝席不通衣裳不同椸枷不同巾
　櫛不敢縣於夫之楎椸不敢藏於夫之箧笥所以别
　於服御噐用者至矣姑姊妹女子子天屬也許嫁則
　非有大故不入其門已嫁而反則不與同席而坐同
　器而食嫂與諸母同宫之親也嫂叔則不通問諸母
　則不漱裳妻之母婚姻之近屬也壻見主婦闔扉立
　於其内壻立於門外東面主婦一拜壻答再拜主婦
　又拜壻出所以别於宗族婚姻者至矣男女非有行
　媒不相知名非受幣不交不親必日月以告君齊戒
　以告鬼神為酒食以召鄉黨僚友取妻不取同姓買
　妾不知其姓則卜之寡婦之子非有見焉則弗與為
　友所以厚别於交際者至矣男女不雜坐經雖無文
　然喪祭之禮男女之位異矣男子在堂則女子在房
　男子在堂下則女子在堂上男子在東方則女子在
　西方坐亦當然　陳氏祥道曰同藏惟七十可也親
　授惟喪祭可也通問惟援溺可也内言不出而有所
　謂出外言不入而有所謂入周官内小臣達王后之
　好事於四方則内言出於梱矣内宰以隂禮教六宫
　則外言入於梱矣盖先王制禮惟嫌疑無别而已嫌
　疑有以别雖内言之出外言之入可也
　存異鄭氏康成曰父子不同席異尊卑也　孔氏穎
　達曰不云姪及父惟云兄弟者姪父尊卑禮殊不嫌
　也
　辨正吕氏大臨曰父子不同席者此承上女子子已
　嫁而言父子之間雖男子猶不同席况女子已嫁而
　反者乎故因而言之　陳氏櫟曰女子子以父視則
　子也亦不同席而坐今人單舉此句施之父子之同
　筵者非矣　姚氏舜牧曰詩曰女子有行逺父母兄
　弟則出嫁之女父亦不當與之同席矣
　案不言姪者以父子兄弟親而姪疎其宜逺嫌猶易
　見耳孔疏姪父尊卑禮殊不嫌全失禮意
男女非有行媒不相知名非受幣不交不親
　正義鄭氏康成曰男女有媒往来傳婚姻之言乃相
　知姓名(孔疏先湏媒氏行傳/婚姻之意後乃知名)重别有禮乃相纒固
　孔氏穎達曰昏禮有六禮二曰問名幣謂聘之𤣥纁
　束帛先湏禮幣然後可交親也　馬氏睎孟曰非行
　媒不相知名以逺嫌也非受幣不交不親以致敬也
　　王氏炎曰昏禮納采而後問名故非行媒不相知
　名納吉而後納徴故受幣而後相親愛
　餘論方氏慤曰先王立媒氏以通内外故謂之行媒
　行者往来有所通之謂也非是而相知名則為褻矣
　非受幣不交不親者周官凡嫁子娶妻入幣純帛無
　過五兩於外則以之行禮於内則以之将意行禮於
　外所以交之也将意於内所以親之也
故日月以告君齊戒以告鬼神為酒食以召鄉黨僚友
以厚其别也(齊側皆反/别彼列反)
　正義鄭氏康成曰周禮凡取判妻入子者媒氏書之
　以告君(孔疏男女湏辨故歸来則書/取婦之年月日以告國君)昏禮凡受女之
　禮皆於廟為神席以告鬼神(孔疏受六禮並在廟布/席告先祖也明女是先)
　(祖之遺體不/可専輒許人)為酒食以㑹賔客也厚重慎也　杜氏
　預曰禮逆女必先告祖廟而後行　孔氏穎達曰齊
　戒謂嫁女之家而取婦之家父命子親迎竝自齊潔
　但在寝不在廟也夫家若無父母則三月廟見亦是
　告鬼神　馬氏睎孟曰明而尊者莫如君書日月以
　詔之幽而嚴者莫如鬼神致齊戒以告之近而親者
　莫如鄉黨僚友為飲食以命之所以備禮而厚其别
　也　邵氏淵曰日月告君以示不失時齊戒告鬼神
　以示不敢専召鄉黨僚友以示同其慶如是而男女
　之别厚　方氏慤曰鄉黨在私而同國者也僚友在
　公而同官者也為酒食以召之且以見婚姻之道合
　乎公私之議也　陳氏澔曰厚其别者重慎男女之
　倫也
　案周禮媒氏掌萬民之判乃主合婚姻之官非記所
　謂行媒也行媒者将合婚姻必使媒通言始行納采
　問名之禮至納吉後行納徴禮必有幣純帛無過五
　兩五兩用五疋疋四丈從兩頭卷之則五兩為十端
　每端二丈侈則費不給簡則禮不備曰無過則庶人
　不必備大夫不可踰也而昏禮成夫然後請期親迎
　焉故曰非受幣不交不親至日月以告君有位者固
　然在士庶則告於官即告於君矣若齊戒以告鬼神
　則鄭惟指女父母謂以先祖遺體許人不敢専輒白
　虎通謂男不告廟示不必安然左傳楚圍言告於荘
　共之廟而来鄭忽先配後祖鍼子譏之儀禮父命子
　親迎曰往迎爾相承我宗事則男亦當先告廟矣記
　者故謂重厚此男女之别也
取妻不取同姓故買妾不知其姓則卜之(取娶通/下同)
　正義鄭氏康成曰為其近禽獸也妾賤或時非媵取
　之於賤者世無夲繋故卜之(孔疏鄭謂妾賤或非媵/者諸侯取一國之女則)
　(二國同姓以姪娣媵媵送也妾送嫡行則明知姓氏/大夫士取亦各有妾媵或時非此媵類取於賤者不)
　(知何姓/之後)　朱氏申曰取同姓是無别也　邵氏淵曰
　取妻不取同姓買妾必卜其姓所以重宗也
　通論方氏慤曰昭公之取於呉是失取妻之禮矣晉
　侯之有四姬是失買妾之禮矣陳司敗鄭子産所以
　譏之也
　存異熊氏安生曰卜者卜吉凶既不知其姓但卜吉
　則取之
　案此條鄭注未詳及之熊氏之説孔氏采入為疏後
　儒因皆夲此為説但上文曰不取同姓此曰不知其
　姓明以辨姓為重也故卜之者乃卜其姓之同與否
　耳　又案古天子賜姓諸侯命氏然姓必賜於天子
　而氏不必皆命於諸侯如魯孔氏以祖孔父字為氏
　而姓子鄭孔張以祖子孔字為氏而姓姬衛之孔圉
　則孔氏而姞姓陳之孔寕則孔氏而媯姓氏同而姓
　異彰彰也其餘或以官為氏如司馬牛然其兄魋或
　稱向魋或稱桓魋則又以其祖為氏一家而三氏矣
　盖氏或其人自繋之或他人舉以目之不必皆命於
　諸侯也故惟門祚最顯者則姓與氏並著其側陋之
　家有夲無姓而或以其祖之字或以其祖之官或即
　所居之地以為氏者或夲有姓而式微轉徙忘其姓
　但記其氏者古人最重婚姻取妻必世家大族未有
　不知其姓者買妾則不知其姓者有之故卜之如有
　媯之後将育於姜則亦可因卜而决其與我同姓否
　也自熊氏但卜其吉凶之説而此義晦矣喪服小記
　書銘婦人書姓與伯仲若不知其姓則書氏則此時
　不知其姓必多故為之權禮如此
寡婦之子非有見焉弗與為友(見賢/遍反)
　正義鄭氏康成曰避嫌也有見謂有竒才卓然衆人
　所知　孔氏穎達曰寡婦無夫若其子凡庸與其來
　往則於寡婦有嫌也　陳氏澔曰非有好徳之實則
　難以避好色之嫌故取友者謹之
　餘論彭氏絲曰不與往来豈徒避嫌亦以礪孤子之
　徳慧術知禮豈徒然哉
　總論孔氏穎達曰男女不雜坐至弗與為友總明逺
　嫌之法
賀取妻者曰某子使某聞子有客使某羞
　正義鄭氏康成曰賀謂不左賔客之中使人往者(孔/疏)
　(謂親朋友有昏已有事礙/不得自往而遣人往也)羞進也古者謂候為進(孔/疏)
　(古時謂迎客為進/漢時謂迎客為候)其禮盖壺酒束脩若犬也不斥主
　人昏禮不賀　孔氏穎達曰昏禮有嗣代之序故不
　賀此云賀者聞彼昏而致筐篚将表厚意身實不往
　為賀故其辭不稱賀曰某子使某者此使者辭也某
　子賀者名使某使自稱名也言彼使我来也聞子呼
　取妻者為子也不賀故云聞子有客也使某羞者使
　某将此酒食與子進賔客也　吕氏大臨曰郊特牲
　云昏禮不賀人之序也賀者以物遺人而有所慶也
　昏禮嘉禮也然著代以為先祖後人子之所不得已
　故不用樂即不賀也雖曰不賀然為酒食以召鄉黨
　僚友則問遺不可廢也故其辭曰聞子有客使某羞
　舍曰昏禮而謂之有客則所以羞者佐其共具之費
　以待鄉黨僚友而已非賀也言賀因俗之名　吴氏
　澄曰此言為彼取妻而致餽遺其辭如此也
　案此節因上言昏取而附記之前章云為酒食以召
　鄉黨僚友即有客之謂也惟以供具之助為問遺之
　端使授受皆得其宜而仍不違於禮之不賀此古人
　措辭之善也
貧者不以貨財為禮老者不以筋力為禮
　正義鄭氏康成曰禮許儉不非無也年五十始杖八
　十拜君命一坐再至　吕氏大臨曰君子之於禮不
　責人之所不能備不責人之所不能行禮者敬而已
　矣心茍在敬財力之不足非禮之訾也　陳氏祥道
　曰禮非貨財不足以為文非筋力不足以為儀貧者
　不足於貨財老者不足於筋力於其不足而責之以
　為禮則不恕矣
　通論吕氏大臨曰潢汙行潦可薦於鬼神瓠葉兔首
　不以㣲薄廢禮此不以貨財者也五十杖於家至一
　坐再至此不以筋力者也又有法之所不得為者有
　疾而不能行者臨難而不得已者土地之所不有者
　君子亦不責也王子為其母請數月之喪法之所不
　得為者也喪禮秃者不免傴者不袒跛者不踊此有
　疾而不能行者也嫂溺則援之以手同室有鬬被髮
　纓冠而救之此臨難而不得已也居山不以魚鼈為
　禮居川不以鹿豕為禮此土地之所不有也凡此皆
　禮之變也
　餘論陳氏祥道曰古者凶荒則殺禮況貧者乎聘射
　之禮非强有力者不能行况老者乎
　案此一節眀用禮之宜所謂以權制者也責貧以財
　則禮廢於貧責老以力則禮廢於老如是在己可以
　自安在人可以不責
名子者不以國不以日月不以隐疾不以山川
　正義鄭氏康成曰此在常語之中為後難諱也春秋
　傳曰名終将諱之隐疾衣中之疾也謂若黑臀黑肱
　(孔疏宣二年晉使趙穿迎公子黒臀於周而立/之昭元年楚公子黒肱昭三十一年邾黒肱)疾在
　外者雖不得言猶可指摘此則無時可辟　杜氏預
　曰隠痛疾患避不祥也　孔氏穎達曰以國衛侯晉
　晉侯周是也甲乙丙丁殷家以為名殷質不諱故也
　魯僖公名申蔡荘公名甲午者周末不能如禮山川
　魯獻公名具武公名敖此皆不能如禮者也　陳氏
　澔曰常語易及則避諱為難
　通論李氏曰魯申繻言不以國不以官不以山川不
　以隠疾不以畜牲不以器幣蓋諸侯有百官有祭祀
　有噐幣有牲庶人名之則可也　徐氏師曾曰申繻
　對魯桓公曰名有五名生為信(案杜注若唐叔/虞魯公子友)徳命
　為義(案杜注若文/王昌武王𤼵)類命為象(案杜注若仲/尼首象尼丘)取於物為
　假(案杜注若伯魚/生君饋之鯉)取於父為類(案杜注若魯荘/公與父同日)又曰
　以官則廢軄(案杜注若晉僖侯改司徒為/中軍宋武公改司空為司城)以畜牲則
　廢祀以器幣則廢禮此可以補曲禮之闕
　餘論吕氏大臨曰名子者必有所辟以其終将諱也
　國天子之所封也日月天下之達稱也隠疾者人之
　所難言也山川者國之望也名之必可言也所難言
　者不可傳於人故不以隐疾也名之必将諱之諱之
　必將改之改天子之所封則不敬上改天下之達稱
　則不同乎俗改國之望則不敬鬼神春秋之時名子
　之禮廢犯此四禁而莫之恤也　陳氏祥道曰名子
　之禮世子適子則名之於君庶子衆子則名之於有
　司大夫士庶之子皆名之於父其名之之禮雖殊而
　名之之戒則一古人之於命物也猶曰名之必可言
　也况名子乎魏王昶之名子也以元黙冲虚為稱欲
　使顧名思義而已
　存疑孔氏穎達曰不以國者不以夲國為名他國即
　得為名
　案如孔説則魯公名宋衛侯名鄭皆禮所得為而㑹
　同大與相朝於廟将易其國乎抑不諱乎恐亦非是
男女異長(長知/兩反)
　正義鄭氏康成曰各自為伯季也(孔疏案冠禮加字/之時伯某甫仲叔)
　(季惟其所當又檀弓云幼名冠字五十以伯仲知女/子亦自為叔季者春秋伯姬歸於紀叔姬歸於紀是)
　(也/)　孔氏穎達曰文家稱叔(案管叔以下皆稱/叔惟末為耼季云)質家
　稱仲嫡長稱伯(案若衛/共伯)庶長稱孟(案若魯/孟孫)　黄氏震
　曰異長亦示别也　陳氏澔曰各為伯仲示不相干
　雜之義也
男子二十冠而字(冠去/聲)
　正義鄭氏康成曰冠是成人矣敬其名　朱氏申曰
　二十曰弱冠已冠而字之成人之道也
父前子名君前臣名
　正義鄭氏康成曰對至尊無大小皆相名(孔疏鄢陵/之戰欒書)
　(欲載晉侯鍼曰書退鍼是書之于對/晉侯而稱名是於君前臣名其父也)　賈氏公彦曰
　名是受於父母為質字者受於賔為文故君父之前
　稱名至於他人稱字是敬其名也　陳氏祥道曰家
　無二長故父前無伯仲之稱國無二上故君前無爵
　位之稱　吕氏大臨曰事父者家無二尊雖母不敢
　以抗之故無長幼皆名不敢致私敬於其長也事君
　者國無二尊雖父不敢以抗之故無貴賤尊卑皆名
　不敢致私敬於所尊也
　通論胡氏銓曰父前子名君前臣名宣十五年申犀
　謂楚王曰毋畏知死而不敢廢王命襄二十一年欒
　盈謂王行人曰陪臣書皆名其父於君前也於他國
　君前亦然成三年荀罃謂楚王曰以賜君之外臣首
　餘論方氏慤曰字緣名生固以敬其名經言廟中不
　諱與父前子名同意又言君所無私諱與君前臣名
　同意
女子許嫁笄而字
　正義鄭氏康成曰女子以許嫁為成人　黄氏震曰
　字以尊名男冠女笄皆成人而字惟君父之前則名
　　陳氏澔曰許嫁則十五而笄未許嫁則二十而筓
　亦成人之道也故字之
　餘論王氏子墨曰男子伯仲叔季之序達於四方女
　子之長少不出閨闥其各為長宜也既冠成人敬其
　名而字之宜也而有時乎名之者君父之前尊有所
　伸則私有所屈也女子之笄猶男子之冠閨門之内
　亦當敬其名不言許嫁之年不可以豫定也聖人之
　制禮未嘗不謹其㣲也男女之别居有堂室之分衣
　有椸枷之異所以為内外之辨亦至矣而必異其長
　以眀其無所不當别異也
凡進食之禮左殽右胾食居人之左羮居人之右膾炙
處外醯醤處内蔥㳿處末酒漿處右以脯脩置者左朐
右末(殽户交反胾側吏反食音嗣膾古外反炙張夜/反醯呼奚反㳿以至反漿子羊反朐其居反)
　正義鄭氏康成曰左右皆便食也殽骨體也胾切肉
　也殽在俎(孔疏左傳王享士㑹殽烝下云宴/有折俎少牢特牲禮皆骨體在俎)胾在豆
　(孔疏公食大夫禮庶羞/十六豆有牛胾羊胾)食飯屬居人左右明其近也
　(孔疏此饌之設/羮食最近人)外内殽胾之外内也(孔疏羮食之外/乃有殽胾故膾)
　(炙在殽胾外醯醤在殽/胾内不得在羮食内也)膾炙皆在豆醯醤食之主故
　近㳿烝蔥也處醯醤之左言末者殊加也(孔疏地道/尊右則末)
　(在左蔥㳿文繼醯醤之下故知在醯醤之左儀禮/正饌惟有菹醢無蔥㳿故鄭以蔥㳿為殊加也)㳿
　在豆酒漿處羮之右言若酒若漿爾兩有之則左酒
　右漿(孔疏卑客則或酒或漿/若尊客則有酒有漿)此大夫士與賔客燕食
　之禮其禮食則宜放公食大夫禮云左朐右末亦便
　食也屈中曰朐(孔疏左朐以中屈處置左也右末以/末邉際置右也右手取末際擘食之)
　(便脯脩處酒左/以燥為陽也)　孔氏頴達曰熟肉帶骨而臠曰殽
　純肉切之曰胾骨是陽故在左肉是隂故在右飯燥
　為陽故左羮濕是隂故右醯字徐音作醢則醢之與醤
　兩物各别依昏禮及公食大夫禮醤在右醢在左此
　醯醤處内亦當醤右醯左也案公食大夫禮宰夫自
　東方授醯醤公設之鄭注以醯和醤又周禮醯人共
　齊菹醯物則醯醤共為一物也今此記文若作醯字
　則是一物醯之與醢其義皆通未知孰是但鄭注蔥
　㳿云處醯醤之左則醯醤一物為勝以脯脩置者設
　食竟所湏也脯訓作始始作即成脩訓治脩治之乃
　成鄭注腊人云薄析曰脯捶而施薑桂曰腵脩　朱
　氏申曰膾炙異饌故處外醯醤食主故處内蔥㳿㣲
　物故處末酒漿盛禮故處右　彭氏絲曰膾牛羊魚
　肉聶而切之為膾也炙燔肉也處外處殽胾之外也
　此加饌非主也故在外醯醋也案食禮復設酒漿者
　盖食畢用漿以滌口用酒以演氣也
　通論吕氏大臨曰據此章所陳饌與辭遜之節雖與
　公食大夫禮少有不同其大略無甚異恐此即大夫
　士與賔客禮之節也公食大夫禮三牲之俎在左庶
　羞之豆在右俎實皆殽殽骨體也羞豆有胾胾切肉
　也此則左殽右胾矣公食大夫禮庶羞之豆有膾有
　炙設於稻南簋西則處外矣公設醯醤於席前則處
　内矣此其所同也公食大夫禮設黍稷六簋於俎西
　設鉶四於豆西俎豆南則鉶簋同列矣簋實食也鉶
　實羮也無左右之别也公食大夫禮飲酒實於觶設
　於豆東漿飲設於稻西豆東則左稻西則右是左酒
　右漿不俱在右又無蔥㳿脯脩之品此其所異也鄉
　飲酒之禮以飲為主故先酌酒以行獻酢食禮以食
　為主故卒食設酒以酳之不獻也左右内外之設皆
　便於食因以寓隂陽之義也左氏傳粢食不鑿玉藻
　云稷食菜羮皆飯也醯醤食之主也公食大夫禮賔
　将食宰夫自東方授醯醤公設之卒食賔取粱與醤
　興以降貴食之主也膾炙庶羞也庶羞非正食加饌
　而已為主者在内加者在外此所以分内外也蔥㳿
　亦加品與膾炙同物故處末末與外皆陽也酒漿與
　羮同物故處右右隂也若兩有酒漿則左酒右漿酒
　陽漿隂也脯脩皆胊
　案彭氏燕食禮圖其第一行食左羮右最近人其第
　二行蔥㳿在左醯醤在蔥㳿之右脯脩又在醯醤之
　右脯脩皆有朐則胊左末右又酒漿在脯脩之右則
　酒左漿右較脯脩處稍近人第三行為殽胾則殽左
　胾右第四行為膾炙則炙左膾右最在外今據鄭注
　細玩之當是食左羮右醯又在食之左醤又在羮之
　右蔥㳿又在醯之左酒漿又在醤之右共為一行最
　近人第二行為殽胾三行為膾炙
客若降等執食興辭主人興辭於客然後客坐(食音/嗣)
　正義鄭氏康成曰辭者辭主人之臨已食若欲食於
　堂下然坐復坐也　孔氏穎達曰降下等也謂大夫
　為卿之客其品等卑下也執捉也興起也客既卑故
　未食先執飯起以辭謝主人飯為食主故特執之客
　既興辭故主人亦起辭止之則客從辭而止乃復坐
　食也　吕氏大臨曰降等謂大夫於卿士於大夫也
　但執食興辭而不下堂　陳氏澔曰不敢當主賔之
　禮故食至則執之以起而致辭於主人
　案凡飲食之禮臣於君則降食於堂下公食大夫禮
　云賔左擁簠粱右執湇以降是也若賔主相敵無降
　理公食大夫禮云大夫相食賔執粱與湇之西序端
　是也惟大夫於卿則欲降而不降此記云客若降等
　執食興辭是也凡卑㓜食於尊長而尊長賔之其禮
　皆然陳氏所謂不敢當賔主之禮是也
主人延客祭祭食祭所先進殽之序徧祭之(食鄭如字/胡音嗣)
　正義鄭氏康成曰延道也祭祭先也(孔疏延客祭者/君子得食則種)
　(種出少許置在豆間之/地以報先代造食之人)君子有事不忘夲也客若降
　等則先祭(孔疏敵客則得自祭/不湏主人之延道也)殽之序徧祭之謂胾
　炙膾也以其夲出於牲體也(孔疏雖同出牲體而/祭必次序徧匝祭之)公
　食大夫禮魚腊湇醤不祭也　吕氏大臨曰延客祭
　者客卑於主人客不敢先必延之而後祭也殽謂骨
　體如特牲少牢尸飯舉幹舉骼舉肩皆振祭是謂徧
　祭　朱子曰古人祭酒於地祭食於豆閒有板盛之
　卒食徹去
　通論陳氏祥道曰古者於爨則祭先炊於樂則祭樂
　祖将射則祭侯用火則祭司爟用龜則祭先卜養老
　則祭先老於馬則祭馬祖馬社於田則祭先嗇司嗇
　於學則祭先聖先師凡此不忘夲也又况飲食之間
　哉
　存疑鄭氏康成曰主人所先進先祭之所後進後祭
　之如其次也
　辨正胡氏銓曰祭食祭所先進食飯也黍稷稻粱之
　屬所先進者則祭之後者不祭若殽之序則徧祭徧
　皆也　徐氏師曾曰此卑客就食之儀若敵則不必
　然夫禮要於中而已矣
　案鄭意祭食謂所食之殽胡以飯與殽對舉似胡得
　之但公食大夫禮黍稷粱稻皆祭此非於君故略與
三飯主人延客食胾然後辯殽(飯扶晚反辯/音徧下同)
　正義鄭氏康成曰延客先食胾後食殽殽尊也凡食
　殽辯於肩食肩則飽也(孔疏食胾竟後乃始辯殽辯/匝也主人道客令食至飽故)
　(食殽得匝也特牲少牢云初食殽次/食脊次食骼後食肩辯於肩則飽也)　孔氏穎達曰
　三飯謂三飧也(案朝曰饔夕曰飧此三飯不/應以飧言飧疑餐字之誤)禮食三
　飧而告飽湏勸乃更食三飯竟主人乃道客食胾也
　公食大夫禮云賔三飯以湇醤鄭云每飯歠湇以殽
　擩醤食正饌也是三飯但食醤及他饌而未食胾也
　所以至三飯後乃食胾者以胾為加故客三飧前未
　食之然公食禮三飧竟不云延客食胾與此異(案公/食大)
　(夫君禮也此主/賔禮自當有異)　賈氏公彦曰公食大夫為禮食故
　先食殽此大夫士與客燕食故先食胾　吕氏大臨
　曰既食胾則徧食之所謂辯殽也徧食如尸嚌之是
　也先儒以此殽為膾炙膾炙禮謂之庶羞非殽也(案/分)
　(言之則羊豕魚腊為正饌臐膮炙胾/為加饌通言之則凡列皆謂之殽)所謂徧祭者謂
　徧舉骨體而祭也胾加豆也客既三飯主人延客食
　加所以盡其勤也　馬氏睎孟曰飲食惟魚腊醤湇
　不祭以其非物之盛則餘殽莫不徧祭也飲禮三爵
　而退食禮三飯而止者不盡人之歡非専為飲食之
　義也故三飯主人延客食胾然後辯殽盖主人之加
　禮則義不可辭也
主人未辯客不虚口
　正義鄭氏康成曰客不虚口俟主人也虚口謂酳也
　客自敵以上其酳不待主人飽主人不先飽也(孔疏/虚口)
　(謂食竟飲酒蕩口使清潔及安食也用漿曰潄令口/以潔清為義用酒曰酳酳訓演言食畢以酒演養其)
　(氣客雖食殽已匝不得輙酳盖主人常/讓客不自先飽故客待主人辯乃酳)　孔氏穎達
　曰此謂卑客案公食禮雖設酒優賔不得用酳但以
　漿漱口此是私客故用酒以酳也　吕氏大臨曰降
　等之客必俟主人徧食殽胾乃敢卒食而酳盖有所
　待也
　存疑胡氏銓曰疏謂公食之禮雖設酒為優賔不得
　用酳故鄭注彼云但以漿漱口而已則此虚口安知
　其酳邪或曰客雖已飽而主人未辯客必㣲有所食
　若食猶未竟者然
　案客降等若士之於大夫既非均敵又不若大夫之
　於君其等懸殊故介於二者之閒最宜細㸔進食之
　序左殽右胾右近人便於食故先胾而後殽又胾純
　肉為隂卑殽帶骨為陽尊卑先食尊後食也公食大
　夫酳以漿此私客自當以酒以漿以酒皆可謂之虚
　口亦不必泥
侍食於長者主人親饋則拜而食主人不親饋則不拜
而食(饋羣/媿反)
　正義鄭氏康成曰勸長者食耳雖賤不得執食興辭
　拜而已示敬也不拜以其禮於己不隆
　通論吕氏大臨曰凡稱侍者少賤之於長者毋敢視
　賔客也若執弟子職而侍之侍飲侍食侍坐皆然以
　賔主之義不全故無執食興辭之節也若長者加禮
　略申賔主之敬而親饋之則拜之而已若不親饋則
　主人之敬不足亦不必拜也
　存疑孔氏穎達曰鄉是自為客法此眀侍從尊長為
　客禮也饋謂進饌也已雖侍尊長而主人若自親饋
　與巳巳則拜謝之而後食也　張子曰從長者而就
　人食若主人親饋及已則拜而食若不親饋則禮非
　為我不拜而食不敢當其禮也與雖貳不辭同義
　徐氏師曾曰侍長者而為客非自為客也故雖少無
　執食興辭之禮但視主人之施而答之耳
　案上是降等之客此侍食於長者則侍者非客長者
　亦未嘗客之也此長者即是主人若如孔疏是侍長
　者而食於人非侍食於長者而長者與主人為二人
　矣張子徐氏皆從孔疏案侍食於長者與後侍飲於
　長者句法正同孔後訓長者賜侍者酒則此亦長者
　賜侍者食耳安得云從長者而為客乎鄭云勸長者
　食盖子侍父食臣侍君食無不當勸者㸔侍字甚眀
共食不飽共飯不澤手(飯扶晚反下放/飯飯黍竝同)
　正義鄭氏康成曰不飽謙也(孔疏共食宜謙/不輙厭飫為飽)謂共羮
　飯之大器也不澤手為汗手不潔也(案陸氏釋文汗/下半反夲或作)
　(汙今攷釋訓捼/莎則從汗為是)澤謂捼莎也禮飯以手澤或為擇(孔/疏)
　(古之禮飯不用箸但用手與人共飯手宜潔/净不得臨食始捼莎手乃食恐為人所穢也)　吕氏
　大臨曰共食者所食非一品共飯者止飯而已凡與
　人共者必先人而後己厚人而薄己共食而求飽非
　讓道也古人之飯者以手與人共飯摩手而有澤人
　将惡之而難言也
　存疑張子曰共飯不澤手必有物以取之不使濡其
　手共飯雖食共一器必各有器以取之
　案古人飯皆以手下言摶飯其眀徴也惟飯黍用匕
　耳此共飯夲大槩言之張子乃以飯黍之匕槩之稻
　粱其説未確
毋摶飯毋放飯毋流歠(摶徒端反上飯如字/下飯音反歠川悦反)
　正義鄭氏康成曰摶飯謂欲致飽不謙也(孔疏取飯/作摶則易)
　(得多是欲爭/飽非謙也)流歠大歠嫌欲疾也(孔疏謂開口大歠/汁入口如水流則)
　(欲多而速/是傷亷也)　吕氏大臨曰食言放羮言流皆貪肆飲
　食而無容也　朱子曰放飯大飯謂食之放肆而無
　所節流歠謂長歠飲之流行而不知止也
　通論吕氏大臨曰孟子曰放飯流歠而問無齒决齒
　決之失小而流放之過大也
　存疑鄭氏康成曰放飯去手餘飯於噐中人所穢也
　　孔氏穎達曰手就器中取飯若粘著手不得拂放
　夲器中當棄於篚無篚棄於㑹㑹謂簋盖也
　案鄭孔說亦可通但如此則非不敬之大與孟子不
　合
毋咤食毋齧骨毋反魚肉毋投與狗骨毋固獲(咤陟嫁/反齧五)
　(結/反)
　正義鄭氏康成曰咤嫌薄也齧謂有聲響不敬反魚
　肉為己歴口人所穢也投骨為其賤飲食之物固𫉬
　為其不廉也　孔氏穎達曰咤謂以舌口中作聲齧
　骨一則有聲二則嫌主人食無肉三則齧之口唇可
　憎也魚肉與人同器若已齧殘不得反還噐中(髙氏/愈曰)
　(已取而復反/之病其揀擇)少牢禮尸所食之餘肉皆别置於肵俎
　投致也食肉後毋棄其骨與犬為賤飲食之物(案且/恐致)
　(犬爭驚衆/亂席也)固𫉬謂與人共食不可専固獨得及爭取
　也　吕氏大臨曰毋咤食當食叱咤惡無容也毋固
　𫉬惡必得也　陳氏澔曰毋咤恐似於氣之怒也
　存異姚氏舜牧曰毋反魚肉謂器中尚有餘不必以
　箸反掀而盡食之(案此讀反為翻古人牲/體載之有序無可翻也)　鄭氏康
　成曰欲専之曰固爭取曰𫉬
　案反還也姚讀為翻非是固𫉬只必得之意鄭分専
　屬固争屬𫉬非
毋揚飯飯黍毋以箸(箸直/慮反)
　正義鄭氏康成曰揚飯亦嫌欲疾也　孔氏穎達曰
　飯熱當待冷若揚去熱氣則為貪快傷亷飯黍當用
　匕故少牢廩人溉匕注云匕所以匕黍稷也(彭氏汝/礪曰匕)
　(今之/匙)　吕氏大臨曰飯黍以箸惡用非所宜也　陳
　氏澔曰毋以箸貴其匕之便也
　案黍稷稻粱皆可為飯黍極黏難以手取故或有用
　箸者箸梜也羮有菜者可用箸飯不可用箸當用匕
　也孔疏引溉匕注兼稷言誤黍黏稷不黏不必用匕
　也
毋嚃羮毋絮羮毋刺齒毋歠醢客絮羮主人辭不能亨
客歠醢主人辭以窶(嚃他答反絮敕慮反刺七亦反/醢音海亨普彭反窶其雨反)
　正義鄭氏康成曰嚃為不嚼菜亦嫌欲疾也(孔疏羮/有菜當)
　(梜嚼若含而歠吞之是欲/速而多又有聲不敬也)絮猶調也為其詳於味也
　(孔疏絮謂噐中調和鹽/梅是嫌主人味惡也)刺齒為其㺯口也口容止(孔/疏)
　(口容欲静止不得/刺弄之為不敬)歠醢為其淡故亦嫌詳於味也(孔/疏)
　(醢肉醤也醤宜鹹客/若歠之則是醤淡也)主人兩辭優賔也(孔疏客失禮/而絮羮則主)
　(人謝之云已家不能亨煮故味不調適客失禮而歠/醢則主人亦致謝云作醢淡而無鹽故可歠皆以優)
　(饒於/賔也)　吕氏大臨曰毋刺齒取齒閒之餘也醢之味
　厚非可歠而歠之則味薄可知
濡肉齒決乾肉不齒決毋嘬炙(濡仁朱反乾音/干嘬初怪反)
　正義鄭氏康成曰決猶斷也(孔疏濡濕也濕軟不/可用手擘故用齒斷)乾
　肉堅宜用手(孔疏乾肉脯肉也堅肕不可齒斷故/湏用手擘  徐氏師曾曰各有宜也)嘬
　炙為其貪食甚也嘬謂一舉盡臠特牲少牢嚌之加
　於俎(孔疏火灼曰炙若食炙肉先當以齒嚌而/反置俎上嘬者不細齧一舉而并食之也)
　餘論馬氏睎孟曰君子於觴酒豆肉之閒未嘗不致
　謙而養亷也
卒食客自前跪徹飯齊以授相者主人興辭於客然後
客坐(卒子恤反齊将/兮反相息亮反)
　正義鄭氏康成曰謙也自從也齊醤屬也相者主人
　賛饌者(孔疏相者謂主人佐助進/食者賓以所徹飯齊授之)公食大夫禮賔卒
　食北面取粱與醤以降也興辭不聽親徹　孔氏穎
　達曰卒食食已也食坐南鄉客食竟起從坐前北面
　當已坐而跪自徹己所食飯與齊以授相者飯齊食
　主故也答主人初所親饋者也齊醤菹通名耳此是
　卑者侍食之禮敵者則否　陳氏櫟曰飯與齊皆主
　人所親設故客皆親徹謙也　吕氏大臨曰主人興
　辭於客然後客坐此與客降等執食興辭之義同敵
　者則不親徹也
　存疑張子曰此錯簡當在前章客不虚口之下
侍飲於長者酒進則起拜受於尊所長者辭少者反席
而飲長者舉未釂少者不敢飲(少時照反/釂子妙反)
　正義鄭氏康成曰降席拜受敬也燕飲之禮鄉尊(案/鄉)
　(飲不鄉尊飲字似誤疏/不明駁疏例不駁注也)盡爵曰釂不敢飲不敢先長
　者飲也(孔疏湏待長者盡爵/後少者乃得飲也)燕禮曰公卒爵而後飲
　也(孔疏燕禮曰受賜爵者以爵就席坐公卒爵然後/飲鄭注不敢先虚爵眀恵從尊者来也然此與燕)
　(禮合與士相見及玉藻違士相見及玉藻皆云卒爵/而俟君卒爵然後授虚爵二文皆先君卒爵者謂私)
　(燕之禮此據燕飲正禮故不同也酬案此賜爵乃無/算爵時惟公命所賜者非與賔獻  之爵士相見禮)
　(亦略/其文)　孔氏穎達曰眀侍尊長飲酒法也食竟宜飲
　酒故次之長者賜侍者酒進至侍者前侍者不敢即
　飲起而拜受於尊處謂陳尊之所貴賤不同若諸侯
　燕禮大射設尊東楹之西自北鄉南陳之酌者在尊
　東西鄉以酌者之左為上尊尊面有鼻鼻鄉君示君
　専有此恵也若鄉飲酒及鄉大夫燕則設尊房户之
　閒東西列尊尊面鄉南酌者鄉北以西為上尊時主
　在阼賓在戸西牖前南鄉賔主夾尊示不敢専恵也
　今云拜受於尊所當是燕禮而燕禮不言拜受鄉飲
　亦無此語疑文不具近尊鄉長者故往於尊所鄉長
　者而拜長者辭少者之起(案起當/作拜)故少者復反還其
　席而飲賜酒也舉猶飲也　王氏安石曰拜受於尊
　所此是初進酒時一拜受耳不然則已煩矣　徐氏
　師曾曰受爵則聽於長者飲酒則後於長者皆敬也
　案燕禮有賔賓主禮既成下大夫媵爵於公而後公
　為賔舉旅再媵爵而後公為卿舉旅為大夫舉旅賔
　媵爵於公而後公為士舉旅至無算爵而後公命賜
　執膳爵者賜執散爵者則雖拜受執之而不敢飲必
　公卒爵而後敢飲也鄭引之以証不敢飲之意而不
　與上反席而飲句違者盖所謂反席而飲特将飲未
　飲必待長者釂而後敢飲也
長者賜少者賤者不敢辭
　正義鄭氏康成曰不敢亢禮也賤者僮僕之屬(孔疏/敵者)
　(亢而有辭少者賤者則不/敢被長者之賜宜即受也)　孔氏穎達曰少謂㓜稚
　　吕氏大臨曰辭遜之節行於賔主之際而已體不
　敵則毋敢視賔客　徐氏師曾曰此因上節而并記
　之盖䝉酒食而言推之凡賜亦當如是
賜果於君前其有核者懐其核(核户/革反)
　正義鄭氏康成曰懐核嫌棄尊者物也木實曰果
　吕氏大臨曰果核當棄重君賜故懐之　徐氏師曾
　曰不敢棄於地也
御食於君君賜餘器之溉者不寫其餘皆寫(溉古/愛反)
　正義鄭氏康成曰重汙辱君之器也溉謂陶梓之器
　(孔疏陶是瓦甒之/屬梓是杯杅之屬)不溉謂萑竹之噐也(孔疏萑葦也/是織萑為之)
　(器竹是織竹為之器/並是筐筥之屬也)寫者傳已噐中乃食之也勸侑
　曰御　孔氏穎達曰君賜餘者謂君食竟以食殘餘
　賜御者也器可滌溉者不畏汙則於器中食之食訖
　則滌以還君也其餘不可溉滌之器若不倒寫則浸
　汙其器壊尊者物也故皆倒寫之　吕氏大臨曰二
　者皆廣敬也
　總論戴氏溪曰果核餘物也不敢棄君之餘器用㣲
　物也不敢同君之器所以習臣子恭順之心於人情
　慢易之際也
餕餘不祭父不祭子夫不祭妻(餕子/閏反)
　正義鄭氏康成曰食人之餘曰餕　朱子曰餕餘之
　物不可祭先祖雖父不以祭子夫不以祭妻不敢以
　鬼神之餘復以祭也　陳氏櫟曰雖父於子夫扵妻
　亦不以餕餘祭之非特不以薦先也　徐氏師曾曰
　此承上章賜餘而言盖受君之賜當熟以祭惟是餕
　餘則不祭戒䙝也盖君雖當尊而祭亦當重忠孝兩
　盡之道也
　存疑鄭氏康成曰餕而不祭惟此類也食尊者之餘
　則祭盛之　孔氏穎達曰凡食人之餘及日晚食朝
　饌之餘皆云餕凡食餘悉祭惟父得子餘夫得妻餘
　則不祭言其卑故也非此二條悉祭　熊氏安生曰
　父得有子餘者謂年老致事傳家事於子孫子孫有
　賔客之事故父得餕其餘夫餕其妻餘者謂宗婦與
　族人婦燕飲有餘夫得食之　戴氏溪曰餕餘不祭
　與父不祭子夫不祭妻義不相屬父不祭子夫不祭
　妻各使其子主之示有尊也(案以尊臨卑死者之靈/必有所不安故當祭則)
　(使人攝/之也)
　辨正朱子曰二句承上面餕餘不祭說如孔子君賜
　腥則非餕餘雖熟之以薦先祖可也賜食則或為餕
　餘但可正席先嘗而已祭只是祭祀之祭非飲食必
　有祭之祭
　案先儒皆以為飲食之祭故難説如廟中餕鬼神之
　餘皆祭日中而餕亦祭故此節斷以朱子說為正
御同於長者雖貳不辭偶坐不辭
　正義鄭氏康成曰御同謂侍食於長者饌具與之同
　也貳謂重殽膳也辭之為長者嫌(孔疏御謂侍也侍/者雖𫉬殽膳重而)
　(已不湏辭其多也所以然者此饌夲/為長者設耳若辭之則嫌當長者也)偶坐盛饌不為
　己(孔疏偶媲也或彼為客設饌而召已往媲偶於客/共食此饌夲不為己設故不辭之也一云偶二也)
　(若惟獨有己主人設饌己當辭謝若與他人/俱坐則己不假辭以主人意不必在己也)
　通論馬氏曰禮者施報而已主人之禮在我不辭非
　禮也主人之禮不在我辭之亦非禮也
　存異朱氏申曰御同於長者與長者同御食於君雖
　貳不辭貳重膳盛禮也禮意施於長者而不在己故
　不必辭偶坐偶然而坐禮意亦不在己也
羮之有菜者用梜其無菜者不用梜(梜古/協反)
　正義鄭氏康成曰梜猶箸也　孔氏穎達曰有菜鉶
　羮是也以其有菜交横非梜不可無菜者謂大羮湇
　也直歠之而已其有肉調者犬羮兔羮之屬或當用
　匕也
為天子削瓜者副之巾以絺為國君者華之巾以綌為
大夫累之士疐之庶人齕之(為去聲副普偪反華胡瓜/反累力果反疐音帝齕恨)
　(沒/反)
　正義鄭氏康成曰副析也既削又四析之乃横斷之
　而巾覆焉(孔疏刋其皮而析為四解又横/解而以細葛布覆之而進也)華中裂之
　不四析也(孔疏諸侯禮降故破而不四析亦/横斷之用麤葛巾覆之而進也)累倮也
　謂不巾覆也士不中裂横斷去疐而已庶人不横斷
　　孔氏穎達曰削刊也絺細葛綌麤葛也爾雅曰瓜
　曰華之疐謂脱華處庶人府史之屬齕齧也此削瓜
　等級非謂平常之日當是公庭大㑹之時　吕氏大
　臨曰削瓜有等亦以辨上下也自大夫以上皆削故
　曰為天子為國君為大夫以下不削故曰士疐之庶
　人齕之累之如裸裎之裸也　方氏慤曰瓜必用巾
　以奉尊者不敢褻其物也必以絺綌當暑以凉為貴
　也　湯氏三才曰此亦槩論食瓜之禮食瓜之制先
　刊皮次半破次四析次横斷次巾覆天子分尊而制
　獨隆故五者兼有之諸侯有四而又降其一謂麤葛
　也大夫有三不四析不巾覆然猶削也士只有二不
　刊皮不四析不巾覆庶人只有一惟以手齕之而同
　半破即一食瓜而正名定分之意寓焉
　通論劉氏彛曰三代之王於府史胥徒女奚莫不用
　禮以竭其忠孝之誠也如内饔之割烹外饔之刑膴
　辟雞宛脾熬母珍捶曲盡精㣲皆有制度而况瓜為
　時新必薦寝廟也大夫已上皆曰為者有司為之也
　士庶人不曰為者自為之也
　
　
　
　
　
　
　
　
欽定禮記義疏卷三
欽定四庫全書
欽定禮記義疏卷四
　曲禮上第一之四
父母有疾冠者不櫛行不翔言不惰琴瑟不御食肉不
至變味飲酒不至變貌笑不至矧怒不至詈疾止復故
　(櫛側瑟反惰徒禾反又徒卧反/矧本又作哂失忍反詈黎志反)
　正義鄭氏康成曰不櫛不翔憂不為容也不御憂不
　在樂不變味憂不在味(孔疏猶許食肉但不許多耳/變味者少食則味不變多食)
　(則口味/變也)不矧不詈憂在心難變也齒本曰矧大笑則
　見復故自若常也　吕氏大臨曰孝子之事親也病
　則致其憂憂在乎心故言動不得如其故也　方氏
　慤曰言冠者别於童子冠則有時而不櫛可也童子
　則無冠矣無時而不櫛焉此所以止言冠者不櫛也
　以憂親之疾而忘其身之飾故也言不惰則以憂勤
　而不敢惰也琴瑟不御者不以所樂而忘所憂也樂
　必以琴瑟為言者蓋常御之樂士無故則不去故也
　物有常味也食肉多品則為變味人有常貌也飲酒
　過量則或至變貌　徐氏師曾曰翔張拱也御用也
　不惰或人問疾或已迎醫言之必詳而不敢惰也
　通論陳氏祥道曰儀禮曰疾者齊養者皆齊則自行
　不翔以至怒不至詈皆齊之事然此亦中人之制孝
　子之疏節也文王行不能正履不特不翔而已色憂
　不特言不惰笑不至矧而已一飲亦一再飯亦再不
　特食肉飲酒不變味變貌也
　存異鄭氏康成曰不惰憂不在私好惰不正之言
　孔氏頴逹曰惰者惰訛不正之言謂言語戲劇華飾
　文辭　陳氏澔曰不惰不及他事也
　辨正姚氏舜牧曰言不惰謂其言急切而不敢怠慢
　也訓不及他事非訓惰訛不正之言尤非
有憂者側席而坐有喪者専席而坐
　正義鄭氏康成曰側猶特也憂不在接人不布他面
　席也専猶單也　孔氏頴逹曰憂亦謂親有疾也吉
　時貴賤有重席之禮若父母始䘮寢苫無席卒哭後
　苄翦不納自齊衰已下始䘮而有席並不重降居處
　也　張子曰有憂者心未安故側席䘮已然者坐無
　容故専席也　陳氏澔曰有憂謂親疾或他禍患
　存疑吕氏大臨曰側席坐不安也専席不與人共坐
　也有憂者行不能正履則坐不能安席可知矣䘮不
　二事則不與人共處可知矣居倚廬非䘮事不言既
　練居堊室不與人居皆専席之義也　陳氏澔曰側
　席謂偏設之變於正席也　姚氏舜牧曰側席是不
　能正席非獨坐一席也専席是另設一席非單設其
　席也
　案側之訓特如北階止一階而謂之側階也蓋設席
　必相對故有東向西向南向北向之席今以有憂無
　暇與人相接故席止在一面若謂必斜其席則古人
　死且必以正豈有憂即改其度乎席必兩而後為一
　重居䘮則單席不重也若謂不與人同坐則䘮各有
　位次其尊卑同疏戚同者安能不與之同坐外人無
　服者又豈有来此席而同坐者乎
水潦降不獻魚鼈(潦音/老)
　正義鄭氏康成曰不饒多也(孔疏或云水潦降魚/鼈豐足不饒益其多)
　孔氏穎逹曰此以下明獻遺人物　徐氏師曾曰降
　下也凡言獻者皆下施於上之辭
　餘論張氏曰水潦降時魚鼈方孕故不取　彭氏曰
　水潦暴至恐人因取魚鼈傷生故不獻
　存異孔氏穎逹曰盧植庾蔚並以為天降水潦魚鼈
　難得　朱氏申曰水深則魚鼈難取　陳氏澔曰水
　涸魚鼈易得不足貴故不獻
獻鳥者佛其首畜鳥者則勿佛也(佛扶弗反陸夲/作拂畜許六反)
　正義鄭氏康成曰佛首為其喙害人也佛戾也(王氏/肅曰)
　(謂捩轉其首/恐其喙害人)　陳氏祥道曰獻鳥必視其性也
　存疑鄭氏康成曰蓋為小竹籠以冐之畜養也養則
　馴(孔疏馴善也鳥經人養/則不喙害人故不用籠)　陸氏佃曰佛首以翼佛
　之若今佛雞鶩矣　朱氏申曰勿佛順其性之有所
　適也
　案畜禽以籠獻則不然據下執禽左首則不用籠可
　知且竹籠亦與拂首何渉
獻車馬者執䇿綏(綏音/雖)
　正義鄭氏康成曰凡操執者謂手所舉以告者也設
　其大者舉其小者便也　孔氏穎逹曰䇿是馬杖綏
　是上車之繩車馬不上於堂不可進尊者之前但執
　䇿綏呈之則知有車馬也
獻甲者執胄獻杖者執末(胄直/又反)
　正義鄭氏康成曰甲鎧也胄兠鍪也(孔疏謂鎧為甲/者言如龜鼈之)
　(有甲/也)　孔氏穎逹曰鎧大兠鍪小小者易舉執以呈
　之末拄地頭也不淨不可向人故執以自向　吕氏
　大臨曰便於受獻者之執也
　通論吕氏大臨曰少儀云車則說綏執以將命甲若
　無以前之則袒櫜奉胄
　案竹木皆有夲末凡吉杖皆下末惟喪杖下夲故此
　謂拄地者為末
獻民虜者操右袂(袂彌/弊反)
　正義鄭氏康成曰民虜軍所𫉬也(孔疏謂征/伐所𫉬)操其右
　𬒮制之(孔疏右袂右邊䄂也以左手操其右/袂用右手以防其異心執操互言耳)　胡氏
　銓曰民虜俘𫉬者馘取左而袂操右各制其強力
　案右手有力操其右袖示已縶服且可防變也
獻粟者執右契獻米者操量鼓(契苦計反/量音亮)
　正義鄭氏康成曰契劵要也(孔疏謂兩書一/札同而别之)右為尊
　(孔疏以先/書為尊)量鼓量器名　孔氏穎逹曰粟稻粱之屬
　米六米之等量是知斗斛之數也隠義云東海樂浪
　人呼容十二斛者為鼓以量米故云量鼓獻米者執
　器以呈之　吕氏大臨曰古者以契為信居者執左
　契出者執右契蓋予人粟者執左契以待之取人粟
　者執右契以合之　朱子曰右契契是合同底物以
　右為上將獻於人必執其右自取其左　陳氏櫟曰
　待以右合左而付粟也　彭氏曰帶殻曰粟去殻曰
　米　徐氏師曾曰粟米皆重貨難舉故但執契鼓以
　呈之
　通論方氏慤曰趙簡子賦晉國一鼓鐵釋者謂鈞四
　謂之石石四謂之鼓理或然也
　案荀子曰𤓰桃棗李一本數以盆鼓管子曰釜鼓滿
　則人槩之王肅注家語曰三十斤為鈞鈞四為石石
　四為鼓夫五量終於斛而鼓又十二之則量器中鼓
　為大
　存疑孔氏穎逹曰米可即食為急故獻者執量粟可
　乆儲為緩故獻者執契
　辨正姚氏舜牧曰米云量則粟亦量粟云契則米亦
　契蓋互文耳
獻孰食者操醬齊(齊子/奚反)
　正義孔氏穎逹曰孰食蔥㳿之屬醤齊為食之主執
　主来則食可知若見芥醤必知獻魚膾之屬也　吕
　氏大臨曰醤齊者主人親設客親徹食之主也孰食
　之與醤齊各有所宜所謂不得其醤不食
獻田宅者操書致
　正義孔氏穎逹曰書致謂圗書於板丈尺委曲書之
　而致之於尊者也己上諸物可動故不云致而田宅
　著土故板圖書畫以致之故言書又言致也
　存疑孔氏穎逹曰古者田宅悉為官所賦夲不屬民
　或有重勲為君上所賜故得有獻　吕氏大臨曰鄭
　伯假許田春秋譏之此必周衰變禮即采地授之君
　公傳之先祖亦非己可擅以予人者一説如郈成子
　分宅以居之之類其曰獻者假人使如有之也此説
　則得之
　案水潦降已下八節皆獻物之禮首節随天時次節
　順物性三節已下唯執末為致潔操右為防變餘皆
　舉要以見古人有一物必有一物之儀如此
　總論陳氏祥道曰獻車馬以至於田宅皆有所執則
　舉其要也
凡遺人弓者張弓尚筋弛弓尚角右手執簫左手承弣
尊卑垂帨若主人拜則客還辟辟拜主人自受由客之
左接下承弣鄉與客並然後受(遺云季反弛式㫖反辟/上扶亦反下音避弣音)
　(撫鄉/音向)
　正義鄭氏康成曰弓有往来體皆欲令其下曲隤然
　順也遺人無時已定體則張之未定體則弛之(孔疏/弓之)
　(為體以本為身以角為面筋在外面張之時曲来鄉/内故遺人則使筋在上弓身曲向其下其弛之時反)
　(張向外筋在曲内角在曲外今遺人角嚮其上弓形/亦曲嚮下也弓人云秋合三材冬定體則合三材時)
　(亦可/獻)簫弭頭也謂之簫簫邪也(孔疏簫弓頭頭稍剡/差邪似簫又謂為鞘)
　(鞘簫言/相似)弣把中(孔疏弣謂/弓把也)帨佩巾也磬折則佩垂授
　受之儀尊卑一主人拜拜受也辟拜謙不敢當由從
　也従客之左右客尊之也接下接客手下也承弣却
　手則簫覆手與(孔疏主人既敵故自受拜客既竟従/客左而受之主人既還在客左與客)
　(並却左手接客左手之下而承弣又覆右手捉弓下/頭必知客主俱却左手承弣右手執簫者蓋主人用)
　(右手承弣則/是倒執弓也)鄉與客並謂於堂上則俱南面禮敵者
　並授(孔疏鄉與客並明既拜客竟還前立處與/客俱南面而立乃受弓若不敵則不並授)　孔
　氏穎逹曰此以下明授受之宜敵體故稱遺地道貴
　右故推客居右客覆右手執弓下頭又却下左手以
　承弓把把當中央而髙兩頭頽下以授主人主人在
　左弓下頭拄地不淨故自執之以上頭授人示敬也
　主人將受當賓前而拜客謙不欲當主人之拜故少
　逡廵以避之不答拜者執弓不得拜也　吕氏大臨
　曰右手執簫左手承弣者受者便於執也少儀云弓
　則左手屈韣執弣授受之儀尊卑皆稍磬折故皆垂
　帨也由客之左吉事尚右以尊賔也接下承弣敬受
　之也鄉與客並然後受者敵相遺皆南鄉　胡氏銓
　曰尊卑垂帨獻受皆敬還辟猶退却也　陳氏澔曰
　還辟之辟猶開也謂離其所立之處　方氏慤曰賔
　主異等則授受異鄉此賔主敵故鄉與客並也　徐
　氏師曾曰接下承弣者是時客方承弣不能容手故
　先以左手接下俟客放手而後承弣次以右手執簫
　也
　通論孔氏穎逹曰聘禮賔問主國之卿卿北面受幣
　聘賔南面授幣敵不並授者以聘賔銜聘君之命敬
　其君命也
　存疑孔氏穎逹曰尊卑謂賔俱是大夫則為尊俱是
　士則為卑　張子曰尊卑垂帨至地髙下之節也尊
　卑者髙下也尊者謂賓主卑者謂賓主之侍者尊者
　磬折則卑者亦當然
　辨正朱子曰賔主雖或一尊一卑然皆當磬折垂帨
　也　馬氏睎孟曰主佩垂則臣佩委明尊卑俯仰之
　異也言尊卑垂帨而無上下之異者蓋賓主授受之
　禮非臣主之際也
　案此只論賔主雖有尊卑而其禮一致耳若如孔氏
　説則賔主或一大夫一士不皆垂帨顯與經背矣如
　張子説則賔主行禮安用侍者在旁摹仿乎弓張則
　筋外而角内弛則角外而筋内簫亦作弰又曰弭詩
　曰象弭魚服爾雅曰弓無緣者謂之弭左傳曰左執
　鞭弭是無緣之弓以骨飾其弭也然簫之飾亦有不
　特以骨者爾雅曰以金者謂之銑以蜃者謂之珧以
　玊者謂之珪蓋射者男子之所有事故弓之制獨詳
　而遺人以弓其饋視他物為重故詳其容然垂帨拜
　辟並受即他物亦當無不然者接下承弣孔疏甚明
　陳氏澔注主人却左手者謂主人却客左手亦以左
　手承弣也又覆右手者謂主人自覆右手亦以右手
　執簫也則客左手先釋弣而後主承弣下字反不分
　明
進劒者左首
　正義鄭氏康成曰左首尊也(孔疏首劒拊環也客在/右主人在左劒以首為)
　(尊以尊處/與主人也)　孔氏穎逹曰進亦遺也言授與人時也
　通論孔氏穎逹曰少儀云刀却刃授頴頴鐶也春秋
　傳叔孫之圉人欲殺公若偽不解禮而授劒末杜注
　以劒鋒末授之以鋒為末則鐶是首也少儀又云澤
　劒首鄭注澤弄也劒刃不容弄正是劒鐶也
　案古之佩劒者必左唯僕者右帶劒避君也少儀曰
　劒則啟櫝蓋襲之加夫襓與劔焉夫襓劒衣也博雅
　作䃿襓以劒置襓上示不敢䙝也左首尊其首也劒
　首在左則主人右手受劒為便也
進戈者前其鐏後其刃(鐏在困反/又作管反)
　正義鄭氏康成曰鋭底曰鐏(孔疏鐏在尾而/鈍嚮人為敬也)後刃敬
　也(孔疏直刃長八寸横刃長六寸刃下接柄處長四/寸並廣二寸用以鉤害人也刃當頭而利故不持)
　(向人/也)　孔氏穎逹曰戈鉤孑㦸也如㦸而横安刃但
　頭不向上為鉤也　徐氏師曾曰向主人曰前自向
　曰後不以刃授示不傷人敬也
進矛㦸者前其鐓(鐓徒/對反)
　正義鄭氏康成曰三兵鐏鐓雖在下猶為首平底曰
　鐓(孔疏㦸兩邊皆安横刃長六寸中刃長七寸半横/刃下接柄處又長四寸半並廣寸半鐓矛㦸柄尾)
　(平底如鐓柄下也/以平向人敬也)　孔氏穎逹曰矛如鋋而三亷也
　㦸今之㦸也亦應並授不云左右而云前後者互文
　也若相對則前後也若並授則左右也　彭氏曰矛
　横安兩刃而頭俱鉤向下也㦸横安兩刃一向上而
　一向下也鐓為矛㦸柄尾
進几杖者拂之
　正義鄭氏康成曰尊者所馮依拂去塵敬也　孔氏
　穎逹曰前云獻杖執末此云拂之亦互文也或云進
　几者以彎外授人亦順也
　通論吕氏大臨曰少牢禮主人左手縮之以右𬒮進
　拂几三二手横執几進授尸於筵前此進几之儀(案/此)
　(授尸之禮子事父弟事師或/亦然若相遺則未必然也)
效馬效羊者右牽之
　正義鄭氏康成曰效猶呈見用右手便也　孔氏穎
　逹曰此亦是遺人而言效互文也　徐氏師曾曰馬
　羊豢畜馴而易制故右手牽之
效犬者左牽之
　正義鄭氏康成曰犬齛齧人右手當禁備之(孔疏犬/好齛齧)
　(人故左牽之而右手防禦也少儀云獻犬則右牽之/彼是田犬畜犬不齧人此是充食之犬故防之狗犬)
　(通名分言之則大者為犬小/者為狗爾雅云未成豪曰狗)　吕氏大臨曰犬雖豢
　畜然吠非其主或有噬人之患故左牽而以右制之
　如臣虜之比
執禽者左首
　正義鄭氏康成曰左首尊(孔疏左陽也首亦陽也左/首謂横捧之並授則主人)
　(在左故客以/鳥首授之也)　陸氏佃曰禽若羔鴈之類左首向人
　焉
　案此執禽與前獻鳥不同即周禮所謂以禽作六摯
　卿羔大夫鴈士雉庶人鶩工商雞是也故下文繼之
　云飾羔鴈者以繢士相見禮云摯冬用雉夏用腒左
　頭奉之即執禽左首之謂也
飾羔鴈者以繢(繢胡/對反)
　正義鄭氏康成曰繢畫也(孔疏飾覆也畫布為雲氣/以覆羔鴈為飾以相見也)
　　陳氏櫟曰飾羔鴈者覆以布而繢畫之　朱氏申
　曰卿執羔大夫執鴈以為摯焉飾以繢所以文之也
　存疑鄭氏康成曰諸侯大夫以布天子大夫以畫(孔/疏)
　(士相見禮云下大夫以鴈上大夫以羔飾之以布不/言繢者彼是諸侯之卿大夫卑故但用布此天子之)
　(卿大夫尊/故畫之也)
　辨正陸氏佃曰案士相見禮下大夫以鴈飾之以布
　言飾則繢可知未必有天子之大夫諸侯之大夫之
　異
受珠玉者以掬(掬九/六反)
　正義鄭氏康成曰受珠玉以掬慎也掬手中(孔疏珠/玉若受)
　(之置在手中不用/𬒮承之恐墜落也)　陳氏澔曰謂以兩手共承之也
　　徐氏師曾曰兩手曰掬珠玉重寳受之宜慎故開
　匣而以兩手共承之也
受弓劒者以𬒮
　正義鄭氏康成曰受弓劒以𬒮敬也(孔疏受弓劒者/不露手取之用)
　(衣𬒮承接/以為敬也)
　存疑徐氏師曾曰前言受弓接下承弣又似不以𬒮
　者豈前專受弓而此兼受弓劒與
飲玉爵者弗揮
　正義鄭氏康成曰為其寳而脆　孔氏穎逹曰玉爵
　玉杯也揮振去餘也左傳奉匜沃盥既而揮之是也
　　陳氏櫟曰洗他爵必揮揚之去其餘水惟飲玉爵
　者弗揮揚玉器宜慎也
　餘論吴氏澄曰此因上文受珠玉以掬而并記之也
凡以弓劒苞苴簞笥問人者操以受命如使之容(苴子/餘反)
　(簞音單笥思嗣反操/倉刀反使色吏反)
　正義鄭氏康成曰問猶遺也苞苴裹魚肉或以葦或
　以茅簞笥盛飯食者圜曰簞方曰笥如使之容謂使
　者(孔疏苞者以草包裹魚肉之屬詩曰白茅包之既/夕禮云葦包長三尺是也苴者以草藉器而貯物)
　(簞圜笥方俱是竹器亦以葦為之問人者謂因問而/有物遺之也或自有事問人或聞彼有事而問之悉)
　(有物以表其意使者操持此上諸物以進受尊者之/命如臣為君聘使受君命先習其威儀進退令如其)
　(至所使之國時之儀/容故云如使之容也)　孔氏穎逹曰凡謂凡此數事
　皆同　吕氏大臨曰書厥包橘柚錫貢是包兼果實
　惟衣裳在笥是笥或有衣裳　陳氏櫟曰苴藉也簞
　以盛飯食笥以盛衣裳問如詩雜佩以問之左氏問
　之以弓　徐氏師曾曰上言親獻之儀此言為使之
　儀也使者操持諸物以進受尊者之命即習其威儀
　進退如至彼之儀容則臨時不至失禮而稱其為使
　矣
　通論吕氏大臨曰進者以物共尊者之用非獻也效
　者致之尊者之前使之見非進也聘禮曰小聘曰問
　問者乆不相見使人問安否以講好因有物遺之義
　如諸侯之相聘禮則殺之也詩云知子之順之雜佩
　以問之如弓劒苞苴簞笥皆可以問人者也使者操
　是物以受尊者之命如使臣受命於君之容所以敬
　命也　應氏鏞曰自獻魚鼈至於效犬執禽皆細别
　其獻物之宜而一物必有一儀也自飾羔鴈至於飲
　玉爵又畧叙其飾物之文而重其物必重其禮也終
　則總之曰凡以弓劒苞苴簞笥問人者舉其凡以該
　上文所列之目也蓋曰獻曰遺曰進曰效雖不同而
　皆所以為問也當其受命主人之時物雖未至於所
　遺之家而其執操有儀已若與之相為揖遜周旋而
　無愧乎使者之容矣
　餘論馬氏曰禮曰無辭不相接也無禮不相見也欲
　民之毋相䙝也相見以贄為此也卿執羔大夫執鴈
　而飾之以繢者君子交接之禮以文為貴盖位彌尊
　而禮彌文也苞苴簞笥物之㣲者也操而遺人必習
　其威儀進退如使者之容以禮將之也故聘義使者
　聘而誤主君弗親饗古之人相厲以禮如此
凡為君使者己受命君言不宿於家(為于偽反使色吏/反下使者並同)
　正義鄭氏康成曰急君使也言謂有故所問也(孔疏/鄭注)
　(聘禮有故謂災患及時事相/告所問或問其臣或問他人)　孔氏頴逹曰受命謂
　受得君命為聘使受君言宜急去不得停留宿於家
　聘禮既受命遂行舎於郊是也　吕氏大臨曰人臣
　之義莫大乎敬君敬君莫大乎敬命受君命不宿於
　家不敢留也　方氏慤曰上曰命蓋主於所使之人
　下曰言蓋主於所問之事
　通論陳氏祥道曰為人臣者無以有已故将軍受命
　之日則忘其家臨軍誓衆則忘其親援桴而鼓則忘
　其身為君使者豈異是哉聘禮所以言釋幣遂行此
　所以言不宿於家也　鄭氏康成曰聘禮曰若有言
　(孔疏如告糴乞師/言汶陽田之類)則以束帛如享禮(孔疏行享禮畢/而又有此言亦)
　(必有物將之/又加束帛也)
　案聘有以常禮行者則言不過述嵗事之常有以有
　故行者則言如秦伯使西乞術聘魯且言将伐晉事
　是也以其非一定故聘禮云若有言鄭引此者以見
　人臣急君命不敢留宿之義
君言至則主人出拜君言之辱使者歸則必拜送于門
外
　正義鄭氏康成曰敬君命也此謂國君問事於其臣
　　孔氏穎逹曰君使初至則出門拜迎君命辱者言
　屈辱尊者之命来也君之使去又出拜送門外則知
　初至迎亦出門也
若使人於君所則必朝服而命之使者反則必下堂而
受命(使人如字/朝音潮)
　正義鄭氏康成曰此謂臣有所告請於其君　孔氏
　穎逹曰命使者言朝服則君言至亦朝服受之互言
　也去不下送反而下迎者尊君命也不出門者已使
　卑於君使也
　通論陳氏祥道曰大夫見於國君國君拜其辱况君
　言至乎孔子問人於他邦再拜而送之况使人於君
　所乎言拜辱拜送則知朝服而命之亦拜之也　范
　氏成大曰朝受君言夕舎於郊非必使事如此其急
　也不敢慢君之命也使人請命於君其往則朝服而
　遣之其反則下堂而受之非嚴使人也嚴君之命也
　人君命令所至奔走奉承其震動如此是以聖主兢
　兢業業不敢忽於出令審之而弗輕發守之而弗䡖
　變使天下致敬而取則觀聽不惑而後治功可成也
博聞強識而讓敦善行而不怠謂之君子(識音志行/下孟反)
　正義鄭氏康成曰敦厚也　陳氏祥道曰博聞強識
　知也知常患於不讓敦善行行也行常患於怠知矣
　而能遜行矣而不怠然後謂之君子蓋聞識自外入
　善行由中出自外入者易實故處之以虚由中出者
　易倦故濟之以勤　劉氏彛曰博聞矣強識矣而猶
　未敢以為能也於是自卑而尊人抑己以崇徳日新
　力行而無厭怠其所以為君子歟　游氏桂曰多能
　者常失於傲而為善者常失於茍有得焉而止今也
　居之以讓加之以不怠謂之君子宜矣
　通論陳氏祥道曰顔子好學而不伐善所謂博聞強
　識而讓者也三月不違仁所謂敦善行而不怠者也
君子不盡人之歡不竭人之忠以全交也
　正義鄭氏康成曰歡謂飲食(孔疏飲食是/會樂之具)忠謂衣服
　之物　孔氏穎逹曰與人交者不宜事事悉受若使
　彼罄盡則交結之道不全若不竭盡交乃全也　吳
　氏澄曰飲食之禮所以致其歡樂饋遺之禮所以致
　其忠誠受其半而辭其半使彼致歡致忠於我之意
　常有餘而不竭盡不至於使人厭倦而難繼故曰全
　交謂全其交接之道使可常也
　通論游氏桂曰盡人之歡如虞公求玊於虞叔叔既
　獻之而又求其寳劒故虞叔遂伐虞公此盡人之歡
　也楚共王歸知罃而問何以報我知罃不應而楚子
　責以必報不榖是竭人之忠也就飲食衣服言之若
　陳敬仲之樂飲而不繼以燭孔子出行不假雨具於
　子夏亦不盡不竭之一端
禮曰君子抱孫不抱子此言孫可以為王父尸子不可
以為父尸
　正義鄭氏康成曰以孫與祖昭穆同　張子曰父於
　子主於尊嚴故不抱孫自有其父故在祖則可抱非
　謂為尸而可抱也祭所以有尸者蓋以示敬若接鬼
　神則室中之事足矣至於事尸分明是孫行反以子
　道事之則事親之道可以喻矣
　通論朱子曰神主之位東向尸在神主之北古人用
　尸夲與死者一氣又以生人精神去交感他那精神
　是㑹附著歆享　孔氏穎達曰天子至士皆有尸宗
　廟之祭皆用同姓之嫡天子必取孫列之為卿大夫
　者既醉注云天子以卿謂諸侯入為卿大夫故云公
　尸諸侯亦然鄭注特牲禮大夫士以孫之倫為尸言倫明
　非己孫皇偘用崔靈恩義以為大夫用已孫非也天子祭
　天地社稷山川四方百物及七祀諸侯祭社稷竟内
　山川大夫有采地祭五祀皆有尸外神不問同異姓
　但卜吉則可祭殤無尸若新喪虞祭男女各立尸故
　士虞禮云男男尸女女尸至祔祭後止用男之一尸
　祭統云設同几是也若祭勝國之社稷則士師為尸
　異義公羊說祭天無尸左氏說晉祀夏郊以董伯為
　尸虞夏傳云舜入唐郊以丹朱為尸則祭天亦有尸也
　(案董伯夏之後丹朱堯之子以為配天者之尸則天/無尸明矣周禮節服氏郊祀送逆尸亦后稷之尸也)
　存疑孔氏穎逹曰凡稱禮曰者皆禮舊語也祭祀必
　有尸尸必以孫子孫行並幼弱得抱孫為尸不得抱
　子為尸曽子問云孫幼則使人抱之無孫則取於同
　姓可也同姓謂五服外　方氏慤曰君子指所祭之
　主
　案抱孫不抱子指平日言不指當祭言下兩句是作
　記者推到後来說見得孫與子其分固殊也大凡禮
　近則有嫌逺則無嫌故天子不以公為尸而以卿為
　尸諸侯不以卿為尸而以大夫為尸則不以子為尸
　而以孫為尸亦是此義張子之意謂君子於生之時
　為祖者抱其孫而為父者不抱其子故死可以孫行
　為尸而不可以子行為尸非謂孫他日可為己之尸
　而抱之也孔氏之意亦謂所祭者之孫可抱為尸昭
　穆同也子不可抱為尸昭穆異也云爾方氏乃以君
　子為祭主似祭主抱祭尸不可解矣曽子問篇孫幼
　則使人抱之使人抱非己抱也蓋大夫士避君尸必
　取無爵者尸必正適所生必已無父又必無爵求兼
　此三者而又卜之吉乃用則得其人甚難故或及至
　幼耳
為君尸者大夫士見之則下之君知所以為尸者則自
下之尸必式乘必以几
　正義鄭氏康成曰下下車尊尸也尸必式禮之也乗
　以几尊者慎也　孔氏頴逹曰為君尸謂臣為君作
　尸者已被卜吉君許用者也古者致齊各於其家散
　齊亦猶出在路及祭日之旦俱来入廟故羣臣得於
　路見君之尸皆下車而敬之君若於散齊之時在路
　見尸亦自下車敬之式謂俯下頭也古者車箱長四
　尺四寸而三分之前一後二横一木下去車牀三尺
　三寸謂之式於式上二尺二寸横一木謂之較較去
　車牀五尺五寸於時立乗若平常則馮較詩云倚重
　較兮是也若應為敬則落手隱下式而頭得俯俛後
　云式視馬尾是也几上有冪君以羔皮而以虎縁之
　也　方氏慤曰下謂在車則下之也馮式謂之式猶
　執杖謂之杖　何氏兆清曰上三句立尸之法為君
　尸五句敬尸之道尸必式二句是尸自處之道
　存疑鄭氏康成曰國君或時幼小不能盡識羣臣有
　以告者乃下之　孔氏穎逹曰廟門之外其尊未伸
　不敢亢禮不可下車故式為敬以答君也至廟中禮
　伸則亢故答拜几案在式之上尊者有所敬事以手
　據之
　辨正王氏安石曰鄭注國君幼小有告者則下之君
　必有告者不必幼也
　案或疑禮經凡不敢亢禮者有還辟辟拜及三退負
　序之法今君下尸而尸亦下固疑為屈若君下尸不
　下而第以式答之恐亦未順意尸必式句専指大夫
　士言若尸與君當必有辟之之法至不能辟而相值
　理應先下及君下車自可以辟退之禮處之豈有待
　君下車而第以式答之之理者攷禮先十日戒尸先
　三日卜尸卜而吉乃成其為尸此所謂尸必在二日
　以内成其為尸則尸尊無下車法矣至乗必以几孔
　謂几在式上恐式上非置几地蓋車上設几以示尊
　安之意其實坐然後憑几非式時可用也據昏禮婦
　乗以几注亦以慎之為說賈公彦疏謂登車時也將
　上車踐以登若王后則履石若尸乗以几之類則乗
　字明據可正孔疏几在式上之失矣
齊者不樂不弔(齊側皆反樂/音洛又如字)
　正義鄭氏康成曰為哀樂則失正散其思也　吕氏
　大臨曰古之有敬事者必齊齊者專致其精明之徳
　恍惚以與神明交者也樂則散哀則動皆有害於齊
　也故不樂不弔全其所以齊之志也
　通論方氏慤曰致齊不以哀樂易其心祭則曰樂以
　迎来哀以送徃何也齊之所謂哀樂者以防外物為
　主祭之所謂哀樂者以盡内志為主惟能防外物之
　樂故能盡内志而樂神之来惟能防外物之哀故能
　盡内志而哀神之徃齊之不哀不樂乃所以致祭之
　哀樂也
　案鄭孔讀樂為哀樂之樂楊氏梧讀如字攷祭統云
　耳不聽樂故曰齊者不樂言不敢散其志也則楊得
　之但樂所以樂弔所以哀其義仍一耳
居喪之禮毁瘠不形視聽不衰升降不由阼階出入不
當門隧(瘠秦昔反衰所追反/阼才故反隧音遂)
　正義鄭氏康成曰為其廢喪事形謂骨見隧道也常
　若親存　孔氏頴逹曰此明孝子居喪之法毀瘠羸
　瘦也許羸痩不許骨露見也阼階主人之階孝子在
　喪思慕不忍從父阼階上下若祔祭則同於吉得升
　阼階也
　通論吕氏大臨曰記曰毀不危身為無後也又曰言
　而後事行者杖而起身自執事者面垢而已君子執
　親之喪其哀慕之至如不欲生齊疏之服饘粥之食
　居倚廬寢苫枕塊所以致毀者僅不死而已然先王
　制禮毀不滅性教民無以死傷生毀瘠形視聽衰幾
　於滅性矣送死之大事且將廢而莫之行罪莫大焉
　此君子所以不敢過也君子三年無改於父之道若
　父存焉而升降不由阼階出入不當門隧執人子之
　禮而不忍廢也士喪禮既啟柩遷於祖主人從升自
　西階既葬反哭入升自西階此不由阼階之節也雖
　天子諸侯在喪稱子亦此義也　方氏慤曰居喪之
　禮雖哭泣無時然不可以過哀而喪其明雖聞樂不
　樂然不可以過哀而聵其聰視聽衰則不足以當大
　事雜記言視不明聽不聰君子病之者以此
居喪之禮頭有創則沐身有瘍則浴有疾則飲酒食肉
疾止復初不勝喪乃比於不慈不孝(創初良反瘍/音恙勝平聲)
　正義鄭氏康成曰勝任也　孔氏穎達曰不勝喪謂
　疾不食酒肉創瘍不沐浴毀而滅性者也不留身繼
　世是不慈也滅性是違親生時之意是不孝也然夲
　心實非為不孝故言比也　吕氏大臨曰居喪非虞
　祔練祥無沐浴然頭有創身有瘍必為之沐浴　朱
　子曰下不足以傳後故比於不慈上不足以奉先故
　比於不孝
　存疑吕氏大臨曰汎言居喪而不獨父母此所以兼
　言不慈也
五十不致毀六十不毀七十惟衰麻在身飲酒食肉處
於内(衰倉回反/處上聲)
　正義鄭氏康成曰不致毀以下皆所以養老人五十
　始衰也　孔氏頴逹曰致極也五十居䘮許毀而不
　得極六十衰甚都不許毀也　方氏慤曰七十則自
　衰麻之外與平居無以異飲酒食肉則不必有疾處
　於内則不居門外之倚廬也　陳氏澔曰七十之年
　去死不逺略其居䘮之禮所以全其易盡之期
　通論孔氏穎逹曰魯襄公三十一年經書子野卒傳
　云毀也
生與来日死與徃日
　正義鄭氏康成曰與猶數也生數来日謂成服杖以
　死明日數也死數徃日謂殯歛以死日數也此士禮
　貶於大夫者大夫以上皆以来日數與或為予　孔
　氏穎逹曰士卑屈故降不如大夫然惟屈殯日不屈
　成服杖日者成服必在殯後故也大夫以上成服及
　殯皆不數死日也　陳氏澔曰成服杖生者之事也
　從死之明日數之為三日是三日成服者乃死之第
　四日也
　通論鄭氏康成曰士喪禮曰死日而襲厥明而小歛
　又厥明大歛而殯則死已三日而更言三日成服杖
　似異日矣喪大記曰士之喪二日而殯三日之朝主
　人杖二者相推其然明矣(孔疏証明士殯/與成服不同日)　吕氏大
　臨曰三日成服杖生者之事也其三日也自死之明
　日數之故曰生與来日三日而殯死者之事也其三
　日也自死之日數之故曰死與徃日喪大記云大夫
　之喪三日之朝既殯主人主婦室老皆杖則生死皆
　以死之明日數之與士異矣士位卑禄寡不若大夫
　死事畢而後治生事故成服杖後於殯一日然以来
　日徃日數之皆可以名三日也　戴氏溪曰死者日
　逺生者日忘聖人念之故三日而殯死者事也以徃
　日數三日而食生者事也以来日數其情哀矣聖人
　察於人情之故而致意於一日二日之間以此教民
　而猶有朝祥暮歌者
　存疑陸氏佃曰父母之喪無貴賤一也鄭氏謂士禮
　貶於大夫非是然則喪大記云士之喪二日而殯左
　氏曰士踰月外姻至何也曰士卑故主生者之月日
　言之不嫌也若大夫以上言来日嫌於己蹙此立言
　之法故君之喪曰五日既殯大夫之喪言三日之朝
　既殯言既殯非殯之日也亦猶言五日而殯不言朝
　言朝嫌於己蹙
　案此二句乃以起下文言生者之相與在来日故必
　弔之以慰其生死者之相與在徃日今則已矣故必
　傷之以痛其死也若計殯杖之日則注疏說自不可
　易鄭氏所謂異日謂殯之明日也喪大記士之喪二
　日而殯者核時刻言之若按日則仍是第三朝也成
　服杖後於殯日算来是第四日也從来日數起亦恰
　得三日此士禮也大夫以上皆以来日數者所謂死
　事畢而後治生事也喪無貴賤盖統論生者不容自
　已之思至於位祿則士與大夫固有不能一概者不
　必拘陸氏說
知生者弔知死者傷知生而不知死弔而不傷知死而
不知生傷而不弔
　正義鄭氏康成曰人恩各施於所知也弔傷皆謂致
　命辭也　孔氏穎逹曰此論弔傷之法若存之與亡
　並識則弔辭傷辭兼行若但識生而不識亡則惟遣
　設弔辭而無傷辭若但識亡惟施傷辭而無弔辭也
　此皆不自徃而遣使致已之命然弔辭乃使口致命
　若傷辭當書之於版使者讀之而奠致殯前也　方
　氏慤曰不知生而弔之近謟不知死而傷之近偽
　應氏鏞曰弔者禮之恤乎外傷者情之痛於中
　通論鄭氏康成曰雜記曰諸侯使人弔辭曰寡君聞
　君之喪寡君使某如何不淑此施於生者說者有弔
　辭云皇天降災子遭罹之如何不淑此施於死者辭
　畢退皆哭(孔疏雜記行弔之後致含禭賵畢乃臨若/不致含禭賵則弔訖乃臨故鄭云弔傷辭)
　(畢皆/哭)　馬氏睎孟曰子張死曽子齊衰而往哭之或
　曰齊衰不以弔曽子曰我弔也與哉然則傷弔之禮
　所施固異也(案白虎通引檀弓有此/文鄭所見檀弓已逸也)
弔喪弗能賻不問其所費問疾弗能遺不問其所欲見
人弗能館不問其所舎(賻音附費芳味反/遺於季反舎去聲)
　正義鄭氏康成曰皆為傷恩也(案傷謂無/恩之實)不問其所
　欲己物或非其所欲將不與也(案不與則/虚此問矣)見人見行
　人也館舍也　王氏安石曰不問者辭口恵而實不
　至也　吕氏大臨曰君子於其言無所苟而已所問
　不由於誠不如勿問之　陳氏澔曰以貨財助喪事
　曰賻此三事不能則皆不問者以徒問為可愧也
　通論方氏慤曰表記言有客不能館不問其所舎則
　知人謂行人耳儒行言孔子至舎哀公館之者以此
賜人者不曰來取與人者不問其所欲
　正義王氏安石曰為人飬㢘也　吕氏大臨曰来取
　人之所難取也所欲人之所難言也賜之而難取問
　之而難言非所以惠人之道也　陳氏澔曰賜者君
　子與者小人
　案賜君子而曰来取非所以重君子也君子寧去之
　而不来矣與小人而問其欲彼欲易饜乎是啟其貪
　矣
適墓不登壟助𦵏必執紼(壟力/勇反)
　正義鄭氏康成曰壟冢也墓塋域登壟為其不敬也
　𦵏喪之大事紼引車索也　孔氏穎逹曰自此至君
　側一節雜記吉凶舉動威儀之事繩屬棺曰紼屬車
　曰引引紼亦通名助𦵏本非為客正助事耳故宜執
　紼　呂氏大臨曰壟非所登也助𦵏執紼必有事也
　弔於𦵏者必執引若從柩及壙皆執紼
　通論呂氏大臨曰諸侯之禮曰寡君有宗廟之事使
　一介老某相執紼則助葬者雖諸侯亦執紼
臨喪不笑
　正義鄭氏康成曰臨喪宜有哀色　呂氏大臨曰臨
　喪非笑所也　陳氏祥道曰臨喪不笑與望柩不歌
　入臨不翔當食不歎皆所以言哀樂喜愠之情不相
　雜也
揖人必違其位
　正義鄭氏康成曰禮以變為敬　孔氏穎逹曰位謂
　己之位於位而見己所當敬者則當離己位而向彼
　遥揖燕禮君降階爾卿大夫注爾近也揖而移近之
　眀雖君臣皆須違位而揖也
望柩不歌入臨不翔當食不歎(柩音/舊)
　正義鄭氏康成曰望柩入臨哀傷之無容樂也食或
　以樂非歎所也　孔氏穎逹曰入臨人之喪不得趨
　翔為容　陳氏澔曰不歌與不笑義同惟食忘憂非
　歎所也
鄰有喪舂不相里有殯不巷歌(舂書容反相去/聲殯必刃反)
　正義鄭氏康成曰相謂送杵聲不相不巷歌所以助
　哀也
　餘論呂氏大臨曰無服之喪至誠惻怛當與天下同
　之况鄰里乎　陳氏澔曰五家為鄰相者以聲音相
　勸相蓋舂人歌以助舂也二十五家為里巷歌歌於
　巷也　方氏慤曰除喪而後祥故未祥之前通謂之
　有喪啟殯而後𦵏故未𦵏之前通謂之有殯於鄰言
　有喪舂不相則有殯更可知於里言有殯不巷歌則
　容或相舂矣鄰近而里逺喪期逺而殯期近故哀不
　能無輕重淺深之别焉
　存異胡氏銓曰孫卿書多言成相漢藝文志有成相
　雜詞十一篇樂記云治亂以相鄭云即拊也又非送
　杵聲矣蘇氏云謳謡名(案本文明言舂不相是送/杵聲也不必汩而亂之)
適墓不歌哭日不歌
　正義鄭氏康成曰墓非樂所哭日哀未忘故皆不歌
　　孔氏穎逹曰哭日謂弔人日也論語云子於是日
　哭則不歌
送喪不由徑送𦵏不辟塗潦臨喪則必有哀色執紼不
笑(辟音避/紼音弗)
　正義鄭氏康成曰不由徑不辟塗潦所哀在此也臨
　喪執紼及下介胄諸事其貌皆宜與事相配　楊氏
　簡曰送喪為生者送𦵏為死者不由徑謂從喪而送
　不由徑道而會也不辟塗潦謂柩車渉塗潦送死者
　哀情重從之無所辟也　陳氏祥道曰情者色之實
　色者情之文情之得失存乎内則色之得失見於外
　故喪必有哀色則哀之情可知執紼不笑則憂之情
　可知
臨樂不歎
　正義馬氏睎孟曰傳曰所樂而憂猶有憂而樂君子
　之憂樂各有所當故臨樂不歎　陳氏澔曰亦為非
　歎所也
介胄則有不可犯之色
　正義鄭氏康成曰介甲也　孔氏穎逹曰介胄則戎
　容暨暨使形勢髙岸有不可犯之色以稱其服也
　馬氏睎孟曰兵革以威克愛也
故君子戒慎不失色於人
　正義鄭氏康成曰色厲内荏貌恭心很非情者也
　孔氏穎逹曰此句并結前義故者承上起下之辭君
　子接人凡所施用並使心色如一不得色違於心(案/鄭)
　(注别義不如/孔疏為確)　呂氏大臨曰色必稱其服情必稱其
　色内外相顧所謂不失色於人也　陳氏祥道曰君
　子之顔色無所苟而已矣惟無所苟故為色不同而
　莫不中禮斯不失色於人矣宜君子於此戒慎而不
　敢忽也　方氏慤曰色之得失在己乃云於人何也
　蓋色則已與人相通故必以人為言焉
　案此章是悉數君子動必以禮也禮無不敬故以戒
　慎二字作總結
國君撫式大夫下之大夫撫式士下之
　正義鄭氏康成曰撫猶據也據式小俛崇敬也乘車
　必正立(孔疏乘車駟馬之車既並/立乘故為敬時俯俛據式)　孔氏穎逹曰謂
　君臣俱行君式宗廟則臣宜下車言大夫則士可知
　若士為大夫之臣亦如大夫於君也　呂氏大臨曰
　下之敬重於式所敬皆降一等也
　通論陳氏祥道曰周官輿人言髙三尺三寸為式髙
　五尺五寸為較馮較則言其常撫式則致其敬國君
　大夫士名位不同則禮亦差等矣
禮不下庶人
　正義鄭氏康成曰為遽於事且不能偹物也　張氏
　逸曰非是庶人都不行禮以其遽務不能偹之故不
　著於禮文有事則假士禮行之　孔氏穎逹曰禮謂
　酬酢之禮不及庶人勉民使至於士也　游氏桂曰
　庶人不廟祭則宗廟之禮所不及也庶人徒行則車
　乘之禮所不及也庶人見君子不為容則朝廷之禮
　所不及也不下者謂其不下及也(案孔止以酬酢言/不如此説該備)
　存異陳氏澔曰或云此謂相遇於途君撫式以禮大
　夫則大夫下車大夫撫式以禮士則士下車庶人則
　否故云禮不下庶人也　黄氏裳曰謂大夫士所乘
　皆天子命車乘車之禮不為庶人而下若國君見黄
　髮庶人而撫式則大夫士不必下之皆式之而已
　案孔疏引白虎通禮為有知制刑為無知設則文法
　自與刑不上大夫句相對陳黄二氏牽上文下字非
　正解而黄尤誤大夫士與君並式可乎
刑不上大夫(上時/掌反)
　正義鄭氏康成曰不與賢者以犯法(孔疏與猶許也/許賢者犯法則)
　(非進賢/之道)其犯法則在八議(孔疏周禮一議親二議故/三議賢四議能五議功六)
　(議貴七議/勤八議賔)輕重不在刑書　孔氏穎逹曰五刑三千
　之科條不設大夫犯罪之目以大夫必用有徳若逆
　設其刑則是君不知賢也　呂氏大臨曰庶人愚且
　賤者也不可以待君子之事責之大夫賢且貴者也
　不可以待小人之法辱之大夫有罪八議所不赦則
　刑於隠周官掌囚所謂凡有爵者與王之同族奉而
　適甸師氏以待刑殺是也
　通論方氏慤曰周官司冦有議貴之辟宗伯不以象
　示民亦此意也然周官以禮俗馭其民則禮非不下
　庶人也要之以治貴者為主有甸師氏則刑非不上
　大夫也要之以治賤者為主在大夫之下庶人之上
　者則士而已王制言禮樂造士則禮及乎士矣舜典
　言朴作教刑則刑加乎士矣
刑人不在君側
　正義鄭氏康成曰為怨恨為害也春秋傳曰近刑人
　則輕死之道(孔䟽春秋襄二十九年閽弑吳/子餘祭公羊傳閽者何刑人也)　呂氏
　大臨曰古者刑人皆逺之墨者使守門劓者使守闗
　刖者使守囿髠者使守積刑人而在君側輕身之道
　也
　通論陳氏祥道曰刑人不在君側禮也公家不畜刑
　人非禮也周禮掌戮墨劓宮刖等非不畜也不近之
　而已畜之者仁也不近之者智也世衰禮廢而防患
　之道不謹此吳子餘祭所以見殺於閽齊莊公所以
　見閒於賈舉也
　案刑人不可在側兼二説一以杜邪佞之門一以防
　禍患之伏也而防患意較多
　
　
　
　
　
　
欽定禮記義疏卷四
欽定四庫全書
欽定禮記義疏卷五
　曲禮上第一之五
兵車不式武車綏旌徳車結旌(綏耳/崔反)
　正義鄭氏康成曰兵車尚威武不崇敬武車亦兵車
　綏旌盡飾也綏謂垂舒之也徳車乗車結旌不盡飾
　也結謂收斂之　孔氏穎逹曰此明徳車兵車旌旗
　之異兵車武車皆革車也取其建戈刃即云兵車取
　其威猛即云武車旌謂車上旗幡也尚威武故舒散
　旗幡若垂縿然徳車謂玉路金路象路木路四路不
　用兵故曰徳車徳羙在内不尚赫奕故結纒其旒著
　於竿也　游氏桂曰古之制禮者有屈伸之義君子
　於己徳之羙常隠常謙而於人也無徃而不敬焉徳
　車結旌所以為謙也盛服而襲所以為晦也此禮樂
　之至文所從而生也此以屈為禮也若夫用兵禦侮
　之事獨異於此衆車皆式兵車獨不式衆車皆結其
　旌兵車獨垂綏其旌服他服皆有温然之容而介胄
　獨有不可犯之色常人以拜為敬而介胄以不拜為
　敬此以伸為敬也
　通論方氏慤曰兵車言武之器戎車言武之事革車
　言武之飾廣車言武之備其為武車則一也路車言
　徳之羙齊車言徳之和道車言徳之辨斿車言徳之
　純其為徳車則一也周官道車載旞斿車載旌此則
　武車徳車並言旌猶司常通謂之九旗也　陳氏祥
　道曰武欲有為以顯仁故綏旌徳欲無為以藏用故
　結旌考之於詩車攻曰悠悠斾旌六月曰白斾央央
　長𤼵曰武王載斾兵車之所建皆曰斾以其綏旌故
　也庭燎曰言觀其旂采菽曰其旂淠淠泮水曰其旂
　茷茷載見曰龍旂陽陽閟宫曰龍旂承祀徳車之所
　建不曰斾以其結旌故也春秋傳曰辛未治兵建而
　不斾壬申斾之是武車之旌以綏為主也周官王乗
　以朝謂之道車而此謂之徳車是朝祀賔封之車以
　徳為主故也
史載筆士載言
　正義鄭氏康成曰史士從於會同各持其職以待事
　也筆謂書具之屬言謂會同盟要之辭　孔氏穎逹
　曰自此至各司其局明君以軍行之禮史謂國史書
　錄王事者王若舉動史必書之王若行往則史載書
　具而從之不言簡牘而言筆者筆是書之主則餘載
　可知士謂司盟之士言謂舊事也　崔氏靈恩曰士
　必載盟會之辭者或尋舊盟或用舊會之禮應須知
　之故載自隨也　吕氏大臨曰史國史掌為辭命者
　士史之有司也國史撰述故載筆以書其辭命有司
　藏書故載言以備其討論二者皆以職從君者也
前有水則載青旌(載舊讀戴胡/如字今從胡)
　正義鄭氏康成曰載謂舉於旌首以警衆也禮君行
　師從卿行旅從前驅舉此則士衆知所有所舉各以
　其類象青青雀水鳥　孔氏穎逹曰王行宜警衛善
　惡必先知之又軍陳卒伍行則並銜枚無喧聲若有
　非常不能傳道且人衆廣逺難以周徧故前有變異
　則舉類示之左傳云前茅慮無是也青旌謂畫為青
　雀旌上舉示之軍士望見則知前值水也　吕氏大
　臨曰師行號令非可以言傳也使衆易聞者莫如金
　鼓使衆易見者莫如旌旗師行之前必逺為斥堠以
　備不虞故為物色旌旗之上舉而示衆使為之戒自
　青旌而下皆以物色之類表其事也木色青青雀水
　之所生也故有水則以青旌象之
　辨正胡氏銓曰載謂載斾舊並音戴非也
　存疑方氏慤曰載謂建之於車而警衆於後也周官
　言析羽為旌此言青旌則以青雀之羽為之下之鳴
　鳶飛鴻皆析羽為之也(案析羽謂析羽而注於竿旌/之首非謂以羽為旌也此言)
　(青舉其色下言鳴言飛肖其形亦互/文也或青亦飛而鳶旌蒼雁旌白與)
前有塵埃則載鳴鳶(埃烏来反/鳶悅專反)
　正義鄭氏康成曰鳶鳴則將風　孔氏穎逹曰鳶今
　時鴟也云鳴鳶者鳶鳴則風生風生則塵埃起不鳴
　則風不生故畫作開口如鳴時下飛鴻亦作飛象不
　言旌從可知也
前有車騎則載飛鴻(騎其/寄反)
　正義鄭氏康成曰鴻取飛有行列也　孔氏穎逹曰
　鴈飛有行列與車騎相似畫飛鴻於旌首而載之使
　衆見而為防也古人不騎馬經典無言騎者今言騎
　是周末時禮
　通論陸氏佃曰古稱黄帝以車戰蚩尤以騎戰又齊
　魯相遇以鞍為几則軍之有騎尚矣
　案春秋傳昭公二十五年左師展將以公乗馬單騎
　也此騎馬之漸見於經傳者
前有士師則載虎皮
　正義鄭氏康成曰士師謂兵衆虎取其有威勇也
　孔氏穎逹曰虎亦兵衆之象若前有兵衆則舉虎皮
　於竿首　方氏慤曰士貴而卒賤師衆而旅寡言士
　則舉貴以該賤言師則舉衆以兼寡
　案所過之地或當蒐狩城築師衆聚焉或他國兵旅
　假道於此古者君行師從卿行旅從則凡君卿出行
　亦未嘗無師旅之從也陳澔謂士師非所當警備或
　者禁止暴横之意是以士師為刑官也誤矣
前有摯獸則載貔貅(摯音至貔婢支/反貅許求反)
　正義鄭氏康成曰貔貅亦摯獸也書曰如虎如貔(孔/疏)
　(尚書牧/誓文)　孔氏穎逹曰摯獸猛而能撃謂虎狼之屬
　貔貅是一獸亦有威猛若前有猛獸則舉此貔貅欲
　使衆見以為防也或謂與虎皮並畫作皮於旌也一
　云並載其皮貔一名豹虎類也爾雅云貔白狐也
行前朱鳥而後𤣥武左青龍而右白虎招摇在上急繕
其怒(繕鄭讀勁胡/如字今從胡)
　正義鄭氏康成曰以此四獸為軍陳又畫招摇星於
　旌上象天也　孔氏穎逹曰前明軍行逢值之禮此
　明軍行象天文而作陳法也前南後北左東右西也
　朱雀𤣥武青龍白虎四方宿名也軍前宜捷故用雀
　軍後宜殿故用𤣥武𤣥武龜也龜有甲能禦侮也左
　為陽陽能𤼵生象龍變生也右為隂隂沈能殺虎沈
　殺也軍之左右生殺變應如龍虎也軍行畫此四獸
　於旌旗以標前後左右之軍陳崔靈恩云龍旂九旒
　雀七旒虎六旒龜蛇四旒招摇北斗第七星也北斗
　一天樞二旋三機四權此四星為魁五衡六開陽七
　摇光此三星為杓招摇即摇光也獨云招摇舉指者
　為主　馬氏睎孟曰先王之征伐非私怒也致天討
　而已故繪四方之星所以見奉天討之義也　朱子
　曰龍者陽之中而能變者故能濳而能飛虎者隂之
　中而能化者故能伏而能躍鳥者陽之極故能飛而
　不能潛龜者隂之極故能伏而不能躍此所以名四
　方之宿也招摇者冬夏寒暑以其所建而後成然非
　所以成寒暑冬夏也有冬有夏其以日月之行乎軍
　旅者所以飾怒也故招摇在上以繕其怒而已王建
　日月之大常軍師所以為疾徐進退之節而武功所
　由成也先王為天吏致天討故行前朱雀而後𤣥武
　左青龍而右白虎招摇在上以應乎天然其得天下
　也以民故又以交龍為旂熊虎為旗鳥隼為旟龜蛇
　為旐以順乎人聖人之兵應天順人而已矣　陸氏
　佃曰急繕謂急之繕之夫怒所以威衆急或易竭無
　以繕之後將不繼
　通論吕氏大臨曰青龍在左左東方也夀星大火析
　木之分主之白虎在右右西方也降婁大梁實沈之
　分主之朱雀在前前南方也鶉首鶉火鶉尾之分主
　之𤣥武在後後北方也星紀𤣥枵娵訾之分主之以
　是四物畫之於旗立於軍之左右前後以象天體之
　周旋也周官司常掌九旗之物名所謂交龍為旂象
　青龍也熊虎為旗象白虎也鳥隼為旟象朱雀也龜
　蛇為旐象𤣥武也四方之旗九旗之遺象也置招摇
　於旗首以象斗之回旋旗之所指則伐之如天之怒
　也急廹之也繕脩也言作而致其怒也　胡氏銓曰
　繕完也春秋傳云征繕又鄢陵戰云繕甲兵急完師
　以出不䘮其威
　存疑鄭氏康成曰繕讀曰勁(孔疏急堅/也利也)
　案東七宿有龍形南七宿有鳥形西七宿有獸形北
　七宿有龜蛇形故各舉其象而配以方色以為前後
　左右軍之標識詩所謂彼旟旐斯旂旐央央旟前朱
　雀旐後𤣥武旂左青龍詩言旐不言旗豈王者之兵
　以守為重不以殺為尚歟鄭讀繕為勁於他書無據
　如胡陸二説讀本字可也
進退有度左右有局各司其局
　正義鄭氏康成曰度謂伐與歩數(孔疏牧誓武王誓/衆云不愆於六歩)
　(七歩乃止齊焉四伐五伐乃止齊焉一撃一刺為一/伐鄭注尚書云伐謂撃刺也始前就敵六歩七歩當)
　(止齊正行列及兵相接少者四伐/多者五伐又當止齊正行列也)局部分也(孔疏軍/之左右)
　(各有部分軍行須監領故/主帥各有所司部分也)　吕氏大臨曰各司其局
　離局姦也
　通論馬氏睎孟曰進退有度以一衆也書曰左不攻
　于左右不攻于右汝不恭命御非其馬之正汝不恭
　命荀子曰將死鼓御死轡士大夫死行列則可謂有
　局矣君子有不戰戰必勝凡以此也
父之讎弗與共戴天兄弟之讎不反兵交遊之讎不同
國
　正義鄭氏康成曰父者子之天殺已之天與共戴天
　非孝子也必求殺之乃止兄弟之讎恒執殺之備交
　遊之讎不吾避則殺之交遊或為朋友　㳺氏桂曰
　不共戴天則暴者不敢害人之父母矣不反兵則暴
　者不敢害人之兄弟矣不同國則暴者不敢害人之
　交遊矣聖人之意以為無故而殺人者君誅之君誅
　之不得則子報之子報之不得則兄弟報之兄弟報
　之不得則交遊報之古者於五典之中而為之朋友
　非苟然也反兵謂反家取兵不反兵者謂志在復讎
　須臾不忘常執兵自随以為備也
　通論孔氏穎逹曰此論親疏復讎之法天在上故曰
　戴言不可與共處於天下也檀弓云父母之讎寢苫
　枕干不仕弗與共天下也遇諸市朝不反兵而鬭是
　矣而調人云父之讎辟諸海外者謂孝子之心不許
　共讎人戴天必殺之乃止調人謂逢遇赦宥王法辟
　諸海外孝子雖欲往殺力所不能也檀弓云兄弟之
　讎仕弗與共國而此云兄弟不反兵者盖父母不反
　兵於普天之下兄弟則不同乎國而已而亦不反兵
　者則以同體重之也而調人云辟諸千里之外者亦
　謂會遇赦之法檀弓又云銜君命而使雖遇之不鬭
　雖同不反兵與父母之讎異矣朋友亦報讎不同國
　者謂不共五等一國之中也　吕氏大臨曰殺人者
　死古今之通刑也殺之而義則殺之者無罪故令勿
　讎讎之則死調人之職是也殺之而不義則殺之者
　當死宜告於有司而殺之士師之職是也二者皆無
　事乎復讎也然復讎之文雜見於經傳考其所以得
　復者必讎人之勢甚盛緩之則不能及故遇即殺之
　不暇告於有司也亦有法之所已赦或罪不麗於法
　有司莫得而辟者仁人孝子不得已而行王法亦不
　得不從而許也然調人猶和之而使避弗避然後執
　之不失法之信且伸仁人孝子之義報父之讎誓不
　與讎同生死所以弗共戴天也寢苫不仕以䘮禮自
　處也手不捨兵雖寢不忘故枕戈也雖市朝不避故
　不反兵而鬭也居兄弟之讎則殺於父矣仕而不共
　國則猶可以仕也銜君命而使雖遇之不鬭猶有所
　避也所與居父讎同者不反兵而已居從父兄之讎
　則又殺於兄弟矣不為魁主人能則執兵而陪其後
　主人者其子也從主人而殺之不為戎首也復讎䡖
　重之義不越是三等而已此皆天屬之讎若以義推
　之則君之讎眂父師長之讎眂兄弟主友之讎眂從
　父兄弟而已主者大夫之臣稱其君也友者吾同志
　也此篇所稱交遊之讎盖友也言交遊而不言從父
　兄弟互文也　顧氏元常曰二禮載復讎事向頗疑
　之治平盛世井井有綱紀安有私相報讎之事然天
　下事亦不可知四海至廣事變萬端豈可以一律論
　成周所以存此一條亦是沿人之情如父母出於道
　或被强冦刦盗殺害其子豈容但已在旁必力鬭與
　之俱死不在旁必尋探殺之而後己此乃人子之至
　痛追思殆不欲生縱彼在窮荒絶域亦必欲尋殺之
　以雪父母之冤故不與共戴天也然又㸔䡖重如何
　讎亦非一端如父因事被人擠陷為人子者亦當平
　心自反不可專以報復為心或被人挟王命以矯殺
　雖人子之至恨然城狐社䑕不可摇動又當為之飲
　恨而不容以必報為心也倘不顧事之曲直勢之可
　否各挟復讎之義以相搆害是亂也
　案古周禮説復讎不過五世所以止殺也公羊復百
　世之讎就人子而原其心之痛也盖謂父母之讎厯
　乆難忘要當存此必報之意耳非果百世也
四郊多壘此卿大夫之辱也地廣大荒而不治此亦士
之辱也(壘力/軌反)
　正義鄭氏康成曰壘軍壁也數見侵伐則多壘荒穢
　也　孔氏穎逹曰眀食祿宜任其事也四郊者王城
　四面皆有郊近郊五十里逺郊百里諸侯亦各有四
　面之郊里數随地廣狭故云四郊卿大夫任當軍帥
　若有威徳則無敢見侵尸禄素餐冦戎充斥郊坰故
　多軍壘罪各有歸故為卿大夫之恥辱地采地士邑
　宰為君邑宰必宜地民相得若使地廣而荒廢民散
　而流移亦邑宰之恥辱也　陳氏祥道曰不言國君
　之辱者盖主危臣辱主辱臣死言國君之辱則臣之
　罪不特辱而已
　通論馬氏睎孟曰先王之時賢者使之出長而國之
　謀議繫焉能者使之入治而民之事功繋焉卿大夫
　之辱以不能折衝禦侮故也士之辱以不能使之樂
　事勸功故也昔衛𤼵在衛社稷不辱季梁在随楚兵
　不加子罕在宋晉覘知其不可伐莊子在卞齊人忌
　而不敢過盖賢者之在人國也有智以先人仁以感
　人勇以服人鄰國之兵自不敢至四郊豈其多壘乎
　郎之戰公叔禺人曰君子不能為謀士不能死則四
　郊多壘亦士之辱蒍掩為政於楚書土田井衍沃子
　産為政於鄭民歌之曰我有田疇子産殖之則地荒
　不治亦卿大夫之辱記所言特其所主者而已
臨祭不惰(惰徒/卧反)
　正義鄭氏康成曰惰為無神也(朱子曰無神/謂神不在也)　孔氏
　穎逹曰臨祭須敬鬼神饗徳怠惰則神不歆
　通論馬氏睎孟曰孔子於齊則慎周之諸侯在廟肅
　肅則不惰可知
祭服敝則焚之祭器敝則埋之龜筴敝則埋之牲死則
埋之
　正義鄭氏康成曰焚之必已不用(孔疏服是身著/之物故焚之)埋
　之不知鬼神之所為(孔疏牲器之類並為鬼神所用雖/敗不知鬼神用與不用故埋之)
　皆不欲人䙝之也(孔疏埋之猶在焚之則消所以異/也若不焚埋人或用之是䙝慢鬼)
　(神之/物也)　吕氏大臨曰祭服人之所御則焚之陽也牲
　器龜筴鬼神所用則埋之隂也
　餘論馬氏睎孟曰君子雖貧不鬻祭器雖寒不衣祭
　服則焚之埋之可知矣
凡祭於公者必自徹其俎
　正義鄭氏康成曰祭於公助祭於君也　吕氏大臨
　曰執臣子之敬無敢眂賓客故自徹其俎以出也
　通論孔氏穎逹曰祭於公謂士助君祭若大夫以上
　則君使人歸其俎若大夫以下自祭其廟則使人歸
　賓俎故曾子問云攝主不歸俎明正主則歸也　馬
　氏睎孟曰特牲饋食禮賓出之後佐食徹阼俎堂下
　俎畢出康成謂兄弟及衆賓自徹俎而出惟賓俎有
　司徹歸之夫衆賓祭於士猶自徹其俎則大夫士祭
　於公其自徹可知大夫士祭於公自徹則大夫祭於
　大夫不必自徹也　陸氏佃曰言凡則豈特士而已
　盖大夫亦自徹俎以歸則主人使歸之據大饗卷三
　牲之俎歸於賓館曰賓館則主人之辭
卒哭乃諱禮不諱嫌名二名不偏諱
　正義鄭氏康成曰諱避也生者不相避名衛侯名惡
　大夫有石惡君臣同名春秋不非卒哭乃諱敬鬼神
　之名也嫌名謂音聲相近若雨與禹丘與蓲也偏謂
　二名不一一諱孔子之母名徴在言在不稱徴言徴
　不稱在　孔氏穎逹曰自此至問諱一節論諱與不
　諱之事古人生不諱故卒哭前猶以生事之至卒哭
　後服己受變神靈遷廟乃神事之且言之則感動孝
　子故諱其名也　劉氏彛曰死而不諱則安忍而忘
　親二名而均諱則易犯而難避聖人知其然為之諱
　名之禮使之卒哭而諱所以盡愛敬之心二名不偏
　諱所以適言語之便
　通論馬氏睎孟曰禮不諱嫌名若曾子不以諱晳而
　不稱昔者裼裘之類是也
逮事父母則諱王父母不逮事父母則不諱王父母(逮/音)
　(代一音/大計反)
　正義鄭氏康成曰逮及也謂㓜孤不及識父母恩不
　至於祖名孝子聞名心瞿諱之由心此謂庶人適士
　以上廟事祖雖不逮事父母猶諱祖　庾氏蔚之曰
　諱王父母正應由父所以連言母者婦事舅姑同事
　父母且配夫為體諱敬不殊故㓜無父而識母者則
　可以諱王父母也　孔氏穎逹曰王父母謂祖父母
　也若及事父母則諱祖也若㓜少不及識父母則不
　諱祖父母也　方氏慤曰父母之言則子之所當從
　者也逮事父母則親聞父母之言矣故諱王父母不
　逮事父母則不聞父母之言焉故不諱王父母
　通論吕氏大臨曰父之所諱子亦諱之雜記曰王父
　母兄弟世父叔父姑姊妹與父同諱是也
　存疑張子曰言不逮事父母則不諱王父母此尤非
　義如先君以獻武諱兩山雖數世祖猶諱也是難於
　盡信書
　案聞名而心瞿者哀心感故父母之名必諱也其餘
　諱皆由父母生也故曰子與父同諱母之諱不舉諸
　其側不諱王父母惟庶人無廟則然身事其廟而可
　不重其名乎故天子諸侯於始祖亦諱為吾逮事其
　廟則敬心生也
君所無私諱大夫之所有公諱
　正義鄭氏康成曰無私諱謂臣言於君前不避家諱
　(孔疏大/夫之諱)尊無二也大夫之所則避君諱也　孔氏穎
　逹曰玉藻云於大夫所有公諱無私諱此承上君所
　無私諱故略之　方氏慤曰公所無私諱私之尊不
　伸於公也私所有公諱公之尊無往而不伸也
　通論胡氏銓曰君所無私諱欒鍼於晉君之前名其
　父書是也　陳氏祥道曰玉藻云士於君所言大夫
　沒矣則稱諡若字名士與大夫言名士字大夫則大
　夫之名亦有衆所當諱者亦公諱也言公諱則君與
　大夫凡所當諱者皆在其中
　案公諱固謂君諱然大夫易名之典出之於君則亦
　君所諱矣故大夫之祖父而非大夫則不諱大夫之
　祖父嘗為大夫而君賜諡者則於君前亦稱諡去位
　未諡而君字誄之則後於君前亦可稱其字諸侯之
　大夫雖有諡而稱於天子則亦名如欒盈之稱陪臣
　書以天子未嘗諡之也陳氏補義甚圓
詩書不諱臨文不諱
　正義鄭氏康成曰不諱謂其失事正　吕氏大臨曰
　教學必以詩書有所諱則學者終有惑也文字所以
　示於衆有所諱則失事之實必有害也
　通論李氏格非曰詩云駿𤼵爾私箕子為武王陳洪
　範云而邦其昌是文武之名詩書不諱也
廟中不諱
　正義鄭氏康成曰廟中為有事於髙祖則不諱曾祖
　以下尊無二也於下則諱上　孔氏穎逹曰謂祝嘏
　辭説有事於禰則諱祖以上　吕氏大臨曰廟中不
　諱父前子名也
夫人之諱雖質君之前臣不諱也婦諱不出門大功小
功不諱
　正義鄭氏康成曰臣於夫人之家恩逺則不諱質猶
　對也婦親逺於宫中言則避之　孔氏穎逹曰夫人
　君之妻夫人本家所諱臣雖對君前言語不為諱也
　婦諱謂婦家之諱但於婦宫中不言耳門謂婦宫門
　若於宫外則不諱故臣對君前則不諱也　吕氏大
　臨曰大功小功不諱者恩䡖也　陳氏澔曰夫人之
　諱與婦之諱皆謂其家先世
　通論田氏瓊曰雜記母之諱宫中諱妻之諱不舉諸
　其側此婦諱與母諱同者雜記分尊卑此據不出門
　大略言之耳
　存異馬氏睎孟曰曲禮言王父母則於己為祖者也
　雜記言王父母則於父為祖者也於父為祖則於己
　為曾祖而其服則小功於父為世父叔父姑則於己
　為從祖祖姑而其服亦小功於父為姊妹則於己為
　姑而其服則期與大功凡此以父為之諱而諱之是
　大功小功有所謂諱也大功小功不諱言其不與父
　同諱者而已
　案禮為曾祖父齊衰三月其齊衰尊尊也小功緦旁
　親之服不可施於髙曾馬説誤矣
入竟而問禁入國而問俗入門而問諱
　正義鄭氏康成曰問禁問俗問諱皆為敬主人也禁
　謂政教俗謂常所行與所惡也　孔氏穎逹曰竟界
　首也禁謂國中政教所忌國如今國門内也門主人
　之門也主人祖先君名宜先知之欲為辟之也　王
　氏安石曰邑國皆有竟竟内各有禁俗繋於國國殊
　則有異俗國非特城中而已也
　通論吕氏大臨曰禁若孟子言問國之大禁然後敢
　入是也俗謂其國之禮俗有與他國不同者也問諱
　賓為主人諱也私諱不出門門之内雖賓亦得諱之
　所以敬主人也　方氏慤曰范獻子聘於魯而不知
　先君之諱則入門可以不問其諱乎
外事以剛日内事以柔日
　正義鄭氏康成曰以剛日順其出為陽也出郊為外
　事春秋甲午祠兵以柔日順其居内為隂(孔疏公羊/荘公八年)
　(甲午祠兵鄭引周禮駁以治為祠/之誤此直取甲午証用剛日事耳)　崔氏靈恩曰外
　事用兵之事内事宗廟之祭　孔氏穎逹曰自此至
　踐之明卜筮及用日之法甲丙戊庚壬五竒為剛乙
　丁巳辛癸五偶為柔　馬氏睎孟曰師田外祭之類
　外事也冠昏内祭之類内事也
　存疑陳氏澔曰外事廵守朝聘盟㑹之類内事如宗
　廟之祭冠昏之禮
　存異孔氏穎逹曰外事郊外之事内事郊内之事郊
　天在國外應剛日而郊特牲云郊之用辛又社稷是
　郊内應用柔日而郊特牲云祀社日用甲者郊社尊
　不敢同外内之義自郊社之外皆用之祭社用甲而
　召誥用戊者召誥是告祭非常禮也郊之用辛唯夏
　正郊天及雩大享明堂若圜丘自用冬至五時迎氣
　各用其初朔之日(案月令則以四立/之日不以朔日)　胡氏銓曰春
　秋郊皆用辛故郊特牲云郊用辛春秋之變禮非古
　法也社用甲剛日召誥用戊亦剛日即此剛日之謂
　又春秋升陘之戰用丁未泓之戰用己巳而武王癸
　亥陳於商郊則非剛也
　案國之大事在祀與戎左傳天子有事於文武祀也
　論語季氏将有事於顓臾戎也故鄭氏惟以祠兵釋
　外事其曰出郊即我出我車於彼郊矣之意崔氏亦
　惟以用兵為外事祭宗廟為内事是也孔氏所謂己
　非鄭意而胡氏又謂郊社外事春秋郊用辛變禮非
　古法馬氏補師田皆外事冠昏亦内事猶近之至陳
　氏又增廵守朝聘會盟皆外事則更逺矣盖治兵之
　用剛日惟在出兵所謂宜於社而後出也田獵亦以
　習兵故詩曰吉日惟戊吉日庚午若布陳合戰則不
　能拘故武王癸亥次於商郊也内祭用柔日惟四時
　之祭為然特牲禮所謂日用丁巳也若有特告則亦
　不拘故成王戊辰烝告周公其後至祭天地日月在
　二至二分所重在隂陽之始隂陽之中不必復以日
　之剛柔辨隂陽周郊之用辛則以武王克殷辛亥日
　告於天宗上帝遂以為一代之制所謂郊之用辛也
　周之始郊日以至而祈榖大雩皆用之並非春秋變
　禮若特告則亦不拘故周公營洛丁巳郊戊午社也
　廵守之出傳無明文朝聘會盟則左傳所載剛柔日
　皆有之未聞以為外事而必用剛日也
凡卜筮日旬之外曰逺某日旬之内曰近某日䘮事先
逺日吉事先近日
　正義鄭氏康成曰旬十日也先逺日者孝子之心䘮
　事葬與練祥也(孔疏葬與二祥是奪哀之義非孝子/之所欲但制不𫉬已故先卜逺日示)
　(不宜急微申孝心也宣八年左傳卜葬先逺日辟不/懐杜註懐思也辟不思親也此尊卑同雖士亦先卜)
　(来月/下旬)吉事祭祀冠取之屬也(孔疏少牢云若不吉則/及逺日又筮日如初)
　　孔氏穎逹曰卜筮日者若大事則先筮後卜周禮
　筮人云即事之漸也左傳僖公二十五年晉卜納襄
　王哀公九年晉卜伐宋皆先卜後筮春秋亂世不能
　如禮尚書先言龜從以尊卑言之故先龜也
　案喪事奪哀故先逺日示不忍廹也吉事主敬故先
　近日示不敢緩也
　通論孔氏穎逹曰周禮大卜作龜之八命一曰征二
　曰象三曰與四曰謀五曰果六曰至七曰雨八曰瘳
　筮人掌九筮之名一筮更二筮咸三筮式四筮目五
　筮易六筮比七筮祠八筮參九筮環(案注詳/見周禮)鄭注周
　禮古用三代筮龜三筮並凶則止不卜若有一吉猶
　得卜之　張子曰儀禮筮日只是二筮先筮近日後
　筮逺日不從則直諏日用下旬逺日盖二筮足以致
　聽命鬼神之意而祀則不可廢
　存疑孔氏穎逹曰大事卜筮兼用次事唯卜不筮故
　表記云天子無筮又曰旬之外曰逺某日者案少牢
　大夫禮今月下旬筮来月上旬是旬之外日也主人
　告筮者云欲用逺某日此謂大夫禮旬之内曰近某日
　者案特牲士禮云不諏日注云士賤職䙝時至事暇
　可祭則筮其日不如少牢大夫先與有司諏日是士
　於旬初即筮旬内之日是旬之内日也主人告筮者
　曰用近某日此謂士禮鄭注云謂征伐出師若廵守
　天子至尊大事惟用卜也小事無卜唯筮筮人掌九
　筮之名鄭注古人不卜而徒筮者則用九筮是也天
　子既爾諸侯亦然大夫則大事卜小事筮
　辨正吕氏大臨曰天子無筮指為次事無所據
　案表記言天子無筮又言天子道以筮彼注道有小
　事則用筮此疏乃以次事言之攷九筮一筮更注謂
　遷都邑夫遷都豈小事乎盤庚篇言卜稽未嘗言筮
　也七筮祠注謂筮牲與日則言卜日卜牲者又多矣
　故其為大事小事亦大槩言之初不必指定其為何
　事卜筮或一用或兼用亦在其人耳古人用兵亦有
　言不疑何卜而不卜者亦有龜焦大凶而反勝者要
　在心明乎理而以義斷之必拘拘焉謂此當用卜此
　當用筮不亦末乎又案此文第以吉凶分逺近並不
　以逺近分貴賤少牢特牲雖有士大夫之分祭則猶
　是吉事耳若以少牢為先逺日豈大夫吉事反用凶
　禮耶此説亦不知何據
曰為日假爾泰龜有常假爾泰筮有常
　正義鄭氏康成曰命龜筮辭龜筮於吉凶有常大事
　卜小事筮　孔氏穎逹曰卜擇吉日故云為日假因
　也爾汝也指蓍龜也泰大中之大也欲褒羙此龜筮
　故謂為泰　馬氏睎孟曰布席謂之為席擇日謂之
　為日以其有所為故也曰泰者猶羮曰太羮尊曰泰
　尊皆以其有所尊也事之萬變不一理之是非不一
　卜筮而體吉則吉體咎則咎故曰有常
　通論孔氏穎逹曰白虎通稱禮三正記天子龜一尺
　二寸諸侯一尺大夫八寸士六寸龜隂故其數耦說
　文云天子蓍長九尺諸侯七尺大夫五尺士三尺蓍
　陽故其數竒大夫以上命龜有三涖卜之官以主人
　所卜事命卜史曰事命一也卜史得命序述涖卜所
　陳之辭曰述命二也卜人即席命龜云假爾泰龜云
　云三也命筮有二一事命主人以所為事命筮史一
　也一述命筮史得命遂述以筮二也士命龜二命筮
　一　吕氏大臨曰命龜者周官大卜主之命筮人君
　未聞必筮人主之大夫則筮史命之少牢禮是也
　案卜之法天子南面冢宰宗伯北面受命卜於廟内
　冢宰宗伯涖卜門東西面以命大史曰事命龜人奉
　龜閾外席上西首肆師詔相大史大卜卜師各執事
　門西東面行立大史以告大卜大卜告卜人曰述命
　卜人作龜復命之曰命龜此則命龜之辭也諸侯無
　再述命大夫無述命士則親命卜人卜人命龜而已
　若君親卜則君北面筮之法大略與卜同筮人即北
　面命筮
卜筮不過三
　正義鄭氏康成曰求吉不過三魯四卜郊春秋譏之
　　孔氏穎逹曰一卜不吉而凶又卜以至於三三若
　不吉則止筮亦然也
　通論吕氏大臨曰不過三如洛誥曰我卜河朔黎水
　我乃卜澗水東瀍水西惟洛食我又卜瀍水東亦惟
　洛食是也易曰初筮告再三瀆瀆則不告
　存疑崔氏靈恩曰謂不過三用若大事龜筮並用者
　先用三王筮次用三王龜始是一也三如是乃為三
　也初始之時三筮三龜皆凶則止或逆多從少或從
　多逆少如此者皆至於三也單卜單筮其法惟一用
　而已　吴氏澄曰一卜不吉雖可再卜再卜不吉雖
　可三卜然須俟他日然後再卜三卜不可於一卜再
　卜之日而相因重復以卜盖誠不專且瀆神也筮亦
　然
　案金縢乃卜三龜是每卜必用三龜筮亦用連山歸
　藏周易三者皆不吉則止不過三者如卜上丁不吉
　則卜仲丁不可四卜上丁也但士筮上丁不吉即於
　此日筮仲丁大夫至上丁日乃筮仲丁若卜尤重於
　筮三龜皆吉皆凶不再卜兩吉亦可用不再卜惟一
　吉則改期再卜若如崔氏説則一日卜六龜九龜矣
　恐非不過三之義如吴氏説則止大夫禮耳士則不
　然
卜筮不相襲
　正義鄭氏康成曰卜不吉又筮筮不吉又卜是瀆龜
　筴也晉獻公卜取驪姬不吉公曰筮之是也　孔氏
　穎逹曰襲因也重也襲有二義大事則卜小事則筮
　一也前卜不吉則止不得因而更筮前筮不吉則止
　不得因而更卜二也若相因不止則神不告
　存異方氏慤曰卜筮不過三三卜之矣而又卜之是
　卜與卜相襲也三筮之矣而又筮之是筮與筮相襲
　也
　辨正吕氏大臨曰凡常事卜不吉則不筮筮不吉則
　不卜大事則先筮而後卜洪範汝則有疑謀及乃心
　謀及卿士謀及庶民謀及卜筮故有龜從筮從或龜
　從筮逆是龜筮並用也晉卜納襄王得黄帝戰於阪
　泉之兆又筮之遇大有之睽亦龜筮並用也故知不
　相襲者非大事也　陸氏佃曰書曰三龜一習吉又
　曰卜不習吉據此龜襲龜可也若大事先筮後卜筮
　不吉雖卜可也非所謂襲襲謂若卜筮不吉又卜筮
　之
　案二句相似而義别此謂三卜皆吉皆凶不得復筮
　三筮皆吉皆凶不得復卜也若筮有一吉猶得用卜
　若小事則既筮不可卜大事若先卜亦不再用筮也
龜為卜筴為筮卜筮者先聖王之所以使民信時日敬
鬼神畏法令也所以使民决嫌疑定猶與也故曰疑而
筮之則弗非也日而行事則必踐之(與音預踐鄭/讀善王如字)
　正義鄭氏康成曰弗非無非之者日所卜筮之吉日
　也　王氏肅曰踐履也卜得可行之日必履而仃之
　　孔氏穎逹曰龜為卜筴為筮解所用也使民信時
　日者解所以須卜筮之義也先聖王者明造制卜筮
　必聖位兼并也時者四時日者甲乙之屬法典則也
　令教訓也猶與者説文云皆獸名猶玃屬與象屬二
　獸進退多疑人多疑者似之故謂之猶與故曰以下
　引舊語以結之言卜筮以定是非有疑而筮之則人
　無非之不言卜從可知　邵氏囦曰卜筮之事忽之
　者以為不足信泥之者以為不可不信記禮者慮人
　之泥之也則曰不過三不相襲又慮人之忽之也則
　曰信時日敬鬼神畏法令是又戒其忽也　吴氏澄
　曰卜筮之用有二占日與占事也用之以占日使民
　信時日用之以占事使民决嫌疑
　通論吕氏大臨曰周官龜人掌取龜攻龜入於龜室
　釁之以時用凡卜龜人奉龜以往大卜涖卜眂髙命
　龜菙氏以明火爇燋燧遂龡其焌契以授卜師卜師
　揚火作龜致其墨以示卜人卜人占之其占視其兆
　大卜掌三兆之法其經兆之體皆百有二十其頌皆
　千有二百此龜為卜也筴蓍也古者以蓍為筮而揲
　卦其用四十有九分而為二掛一而揲之以四歸竒
　於扐是為一變三變成爻以四揲之數七八九六以
　辨隂陽老少十有八變而成卦凡筮筮人左執筴右
　抽上韥兼執之受命於主人撃筮述命立筮卦者坐
　卦以木卒筮書卦於木示主人乃退此所異者不述
　命坐筮而已其占視其卦大卜掌三易之法其經卦
　皆八其别皆六十有四此筴為筮也
　存疑鄭氏康成曰踐讀為善(孔疏言卜得吉/而行事必善也)
　案表記一言不違龜筮則王氏讀如字為長
君車将駕則僕執䇿立於馬前
　正義鄭氏康成曰監駕且為馬行　孔氏穎逹曰此
　以下明乗車顧式僕御謹敬之事君車君所乗之車
　也將駕謂始欲駕行時也僕即御車者周禮諸僕皆
　用大夫士䇿馬杖也别有人牽馬駕車僕執杖監駕
　立馬前恐馬奔逸也
　通論吕氏大臨曰僕御君車之節有五將駕一也已
　駕二也驅之五歩三也君出就車四也車至大門五
　也
　案周禮地官保氏養國子以道教之六藝御雖一技
　而道寓焉况身為君御可不謹乎以下六節自將駕
　至就道不特可以安君躬抑且可以養君徳僕御需
　正人信哉
已駕僕展軨效駕(軨厯丁反/一音領)
　正義鄭氏康成曰展軨具視效駕白已駕也　孔氏
　穎逹曰已駕駕竟也展眂也軨謂轄頭槥也車行由
　轄故具眂之效白也僕監眂駕竟而入白君也　張
　子曰展軨謂周眂一車百物無廢而軨者任重之要
　故為展眂之主焉至尊將乗慎重當然僕之禮也
　存疑胡氏銓曰軨車欄也楚辭九辯云倚結軨兮長
　太息又宣帝紀軨獵車注前有曲軨盧氏云車欄之
　苓不作車邉案楚辭云倚軨若非欄何可倚乎推此
　則轄頭并欄皆曰軨也
　案欄不須展此以轄轊為正
奮衣由右上取貳綏跪乗(上時/掌反)
　正義鄭氏康成曰奮振去塵也貳副也跪乗未敢立
　敬也　孔氏穎逹曰由從也僕入白駕竟先出就車
　於車後自振其衣去塵從右邉升上必從右者君位
　在左故辟君空位也綏登車索綏有二一是正綏擬
　君之升一是副綏擬僕右之升故僕振衣畢取副綏
　而升也跪乗者僕先試車時君未出未敢依常而立
　故跪乗以為敬
　通論方氏慤曰正綏少儀所謂良綏貳綏少儀所謂
　散綏
　存疑胡氏銓曰案春秋傳左并轡則此亦當在於左
　而右手授綏轉身向後引君登也
　案將中軍則將居中御居左君自將則君居中以懸
　鼔必於中執枹鼓之者必於中以為司命也上軍下
　軍將亦居左凡乗車皆主左而御中以六轡皆御兩
　手分執之不居中則不調也胡氏引郤克以例君殊
　誤
執策分轡驅之五歩而立(轡悲/位反)
　正義鄭氏康成曰調試之　孔氏穎逹曰轡御馬索
　也車一轅而四馬駕之中央兩馬夾轅者名服馬兩
　邉名騑馬亦曰驂馬詩云兩服上襄兩驂鴈行鴈行
　者言與中服相次序也每一馬有兩轡四馬八轡以
　驂馬内二轡繋於軾前其驂馬外轡并兩服馬各二
　轡分置兩手故詩云六轡在手也今右手執杖以三
　轡置空手中以三轡置杖手中故云執策分轡也驅
　之者試驅行之也五歩而立者跪而驅馬以行五歩
　即止而倚立以待君出盖跪以見敬而立則調試之
　也
君出就車則僕并轡授綏左右攘辟(攘如羊反又/音譲辟音避)
　正義鄭氏康成曰并轡授綏者車上僕所主也左右
　謂羣臣陪位侍駕者攘卻也或謂攘古譲字　孔氏
　穎逹曰君出就車則僕并六轡及策置右手中左手
　取正綏轉身向後引君上也辟逺也君已上車車欲
　進行故左右侍駕陪位諸臣皆遷卻以避君使不妨
　車行也
車驅而騶至於大門君撫僕之手而顧命車右就車門
閭溝渠必歩(騶舊仕舊反音驟又/七須反音趨今如字)
　正義鄭氏康成曰車右勇力之士備制非常者君行
　則陪乗君式則下歩行　孔氏穎逹曰左右已辟故
　驅車而進則左右從者疾趨從車行也大門君之外
　門撫按止也僕手執轡車行由僕欲令駐車故抑止
　僕手也車右勇士也車上君在左僕人中央勇士在
　右既至大門出履險阻恐有非常故回頭命車右上
　車至門閭溝渠而必下車者一則君子不誣十室過
　門閭必式君式則臣當下也二則溝渠險阻恐有傾
　覆故勇士亦須下扶持之也僕不下者車行由僕僕
　下則車無御故也　王氏炎曰驅車則行疾歩馬則
　行緩門閭必歩恐有衝突也溝渠必歩恐有傾仆也
　通論方氏慤曰車右即周官之司右是矣盖人之手
　足左不如右强故車右置勇力之士
　案至大門而車右就車矣但君駕尊嚴必待命而後
　就之人臣之禮然也　鄭氏對就車訓歩為右下車
　王氏對車驅謂歩為馬緩行夫君式右下時馬亦未
　有不緩行者義或兼之又左傳程鄭為乗馬御羣騶
　屬焉使訓羣騶知禮則騶為君之從車甚明而舊必
　改讀為驟與趨殊不可解國中不馳而驅之使驟乎
　大夫不徒行而從君者必旁車而趨乎
凡僕人之禮必授人綏若僕者降等則受不然則否
　正義鄭氏康成曰僕與己同爵則不受　孔氏穎逹
　曰僕人謂為一切僕非但為君僕時也車上僕為主
　故為人僕必授綏於所升之人也降等謂士與大夫
　大夫與卿御也僕既卑降則主人受取綏不然僕者
　敵體則主人宜謙不受也
若僕者降等則撫僕之手不然則自下拘之(拘古侯反/又音俱)
　正義鄭氏康成曰撫小止之謙也自下拘之由僕手
　下取之也僕與己同爵則不受　孔氏穎逹曰僕者
　雖卑而受其綏不謙猶當撫止其手若不聽自授然
　後乃受也不降等者既敵不受而僕必授則當卻手
　從僕手下自拘取之示不用僕授也
　通論陳氏祥道曰夫禮有六藝御居一焉故司徒以
　之教萬民保氏以之教國子詩以執轡如組為賢孔
　子以執御為能而周官大馭戎僕田僕齊僕之官皆
　大夫上士為之則御非賤者之事故有以同等為僕
　者有以降等為僕者有以弟子為師之僕者禮曰若
　僕者降等則受不然則否此同等降等者為之僕也
　論語冉有僕樊遲御此弟子為師之僕也
客車不入大門婦人不立乗犬馬不上於堂
　正義鄭氏康成曰不入大門謙也婦人不立乗異於
　男子犬馬非贄幣也　孔氏穎逹曰客車不入大門
　者案公食大夫禮云賓之乗車在大門外西方注云
　賔車不入門廣敬也立倚也婦人質弱不倚乗異男
　子也男子倚乗婦人坐乗犬馬者賓主相見用充庭
　實而已非問聘之贄幣故不上堂贄謂羔鴈錦玉之
　屬乃上堂也　吕氏大臨曰客車不入大門敬主人
　也婦人不立乗從安也犬馬不上於堂賤畜也　方
　氏慤曰大門為最外之正門坐乗則安婦人所乗謂
　之安車者以此
　通論馬氏睎孟曰客車不入大門所以敬主主人出
　大門迎之所以敬客故覲禮偏駕不入王門墨車龍
　旂以朝以犬馬獻人則執緤靮而已以馬合幣則逹
　圭而已奉馬而覲則授人而已皆不上堂之謂也
　存異馬氏睎孟曰若諸侯不以客禮見則墨車龍旂
　可以入大門
　案覲禮侯氏乗墨車載龍旂注謂入天子之國車服
　不可盡同盖諸侯金路象路等並與天子同所謂偏
　駕也入天子之國則當降等用墨車注以天子之國
　言則所謂偏駕不入王門者國門非大門也若以為
　大門則偏駕固不入墨車亦何嘗可入彼經無墨車
　入門之文疏又謂墨車至門外是墨車至門外不入
　門之明証也况客禮尊於臣禮豈有客禮則不入不
　以客禮見者反可入之理
故君子式黄髮下卿位入國不馳入里必式
　正義鄭氏康成曰式黄髮敬老也下卿位尊賢也卿
　位卿之朝位也君出過之而上車入未至而下車入
　國不馳愛人也馳善躙人也(孔疏何𦙍云躙躐也/車馳則好行刺人)入
　里必式不誣十室(孔疏論語云十室之邑/必有忠信如丘者焉)　孔氏穎
　逹曰此以下明雜敬禮也君子謂人君也人初老則
　髮白太老則髮黄故見而式敬也人君尚爾則大夫
　士可知卿位路門之内門東北面位也國中人多馳
　車則害人二十五家為里里有門必式禮之為敬也
　通論孔氏穎逹曰迎賔客則樂師注云登車於大寢
　西階之前反降於阼階之前或下卿位是諸侯禮樂
　師是天子禮　方氏慤曰黄髮則老之尤者詩所謂
　黄髮兒齒是矣　馬氏睎孟曰能敬老然後能敬賢
　能敬賢然後能敬人民昔禹見耕者則式過十室之
　邑則下孔子見負版凶服者則式見楚狂接輿則下
　武王式商容之閭魏文侯式段干木之門君子凡在
　所敬者奚嘗不式且下哉記之所言特其大率而已
　餘論馬氏睎孟曰傳曰丞相進見御座為起乗輿為
　下此下卿位之意詩曰維桑與梓必恭敬止此入里
　必式之意石慶入里門不下車而其父責之張湛望
　里門則歩君子多之則入里必式者父母國之道也
　存疑吕氏大臨曰車之所過則門外之朝位也卿立
　於位以俟君君過之則下非卿之虚位也
　存異吕氏大臨曰入里必式先人之居在焉也
　案聘享行於廟廟在雉門内則迎賔宜於雉門燕禮
　行於寢則迎賔宜於路門孔疏此卿位據燕禮君南
　鄉邇卿是卿位在路門内之東也吕氏則謂門外之
　朝位不知所指何門若三槐九棘之位則在詢萬民
　之朝其内乃闕門臣猶得以車過而身下之君未至
　闕早下乎疑是路門外正朝之位其左右皆卿大夫
　日治事之所故君出過此乃升車入至此即下車以
　為敬也若内朝之位則宗人嘉事也朝臣有復逆乃
　入不下卿日朝之位而下卿不常入之位乎
君命召雖賤人大夫士必自御之(御依注/五嫁反)
　正義鄭氏康成曰御當為迓迓迎也君雖使賤人来
　必自出迎之尊君命也
　通論鄭氏康成曰春秋傳曰跛者御跛者眇者御眇
　者皆迓也世人亂之
　餘論馬氏睎孟曰春秋洮之盟尊王人雞澤之盟尊
　單子平邱召陵之盟尊劉子鄄之盟尊單伯盖朝服
　雖敝必加於上弁冕雖舊必加於首王人雖微必先
　諸侯所以尊王命也君命召雖賤人大夫士必自御
　之其意亦若是而已矣
　存異張子曰御謂御車也奉君命而　召雖所召者賤
　使者當自御之　方氏慤曰自御為之僕也故僕人
　之禮前經有降等者以此
　案詩百兩御之儀禮媵御沃盥御字並詁迓字鄭注
　自不可易竟作御車解非方氏証以降等之説更舛
　降等者謂士降於大夫一等大夫降於卿一等亦非
　謂貴者自降也
介者不拜為其拜而蓌拜(為于偽反朱子如字/蓌子卧反又側嫁反)
　正義鄭氏康成曰蓌則失容節(孔疏蓌挫也戎容暨/暨著甲而拜則挫損)
　(其威/容)　朱子曰蓌猶言有所枝拄不利屈伸也
　通論陳氏祥道曰鄢陵之戰郤至不拜楚使崤之役
　蹇叔之子不拜其父細栁之屯周亞夫不拜其君可
　謂知此矣　又曰古者介胄有不可犯之色故介者
　不拜兵法曰軍容不入國國容不入軍軍容入國則
　民徳廢國容入軍則民徳弱兵車不式危事不齒介
　者不拜不以國容入軍也
　存異鄭氏康成曰蓌猶詐也　孔氏穎逹曰著鎧而
　拜形儀不足似詐也
　案鄭讀為去聲而訓蓌為挫言所以不拜者為拜則
　損其威也如此則不拜矣下拜字何解朱子讀為平
　聲言介者之不拜非全不拜也特其所為拜者直其
　身亦不俯其首若有枝拄而不得屈下者然則為字
　拜字俱有著落左傳三肅使者則此蓌拜即肅拜也
　注疏又以似詐為説則并非挫損義矣
祥車曠左乗君之乗車不敢曠左左必式
　正義鄭氏康成曰祥車葬之乗車空神位也乘君之
　乗車君存惡空其位也　孔氏穎逹曰祥猶吉也吉
　車謂生時所乗葬時用為魂車車上貴左僕在右空
　左以擬神也王者五路玉金象木革王自乗一餘四
　路從行臣乗此車不敢空左空左則似祥車凶也(案/御)
　(者即居左/而虚中)會同王乘金路猶以革路行(案會同必田/獵車攻篇是)
　(也/)戎右職云會同充革車注充之謂居左也左必式
　者不敢自安故恒慿式乘車君皆在左若兵戎革路
　則君在中(案革路而虚中又似革路之祥車故反使/右居左盖御者執御雖左不嫌右居左無)
　(擊刺之事/則有嫌也)
　通論陳氏祥道曰乘車之禮君處左車右處右僕處
　中故造車者必慎於左考工記所謂終日馳騁左不
　楗也器物不敢措之於左月令所謂載耒耜於參保
　介之御間是也後世虚左以迎皆古之遺制耳此乘
　車為然兵車則御者在左戎右在右將帥居中昔晉
　伐齊郤克將中軍解張御鄭緩為右解張曰自始合
　而矢貫余手及肘余折以御左輪朱殷傷手而血殷
　左輪則御在車左矣此將帥所乗也士卒所乗則左
　人持弓右人持矛中人御故書戒左不攻於左右不
　攻於右御非其馬之正言左右而又言御則御在中
　可知也左傳僖公三十三年秦師過周北門左右免
　胄而下言左右下則御在中不卜可知也宣公十二
　年楚樂伯曰致師者左射以菆是左人執弓也成公
　十六年欒鍼為晉侯右曰寡君使鍼持矛焉哀公二
　年衛太子為簡子右禱曰蒯聵不敢自佚備持矛焉
　是右人持矛也盖御無定位右有常處故將帥車則
　御在左士卒車則御居中右人之持矛雖將帥士卒
　之車不同而所居常在右所職常持矛也此三人乗
　車之法也
僕御婦人則進左手後右手
　正義鄭氏康成曰逺嫌也　孔氏穎逹曰僕在中央
　婦人在左進左手持轡使形微相背若進右手則近
　相嚮故後右手以逺嫌也
御國君則進右手後左手而俯
　正義鄭氏康成曰敬也　孔氏穎逹曰御國君則禮
　以相向為敬故進右手既御不得常式故但俯俛而
　為敬也
國君不乗竒車車上不廣欬不妄指(竒居宜反/欬開代反)
　正義鄭氏康成曰出入必正也竒車獵衣之屬(孔疏/獵車)
　(之形今之鉤車是也衣車如鼈/而長漢桓帝時禁臣下乗之)廣猶𢎞也廣欬為若
　自矜　孔氏穎逹曰國君不可乗竒邪不正之車車
　已髙在上而聲大欬似自驕矜又驚衆也妄虚也車
　上無事虚以手指揮四方並為惑衆也
　通論馬氏睎孟曰先王之時車不中度不鬻於市盖
　造車之法軫方以象地盖圓以象天輪輻以象日月
　盖弓以象星圎者中規方者中矩立者中權横者中
　衡玉路以象徳之羙金路以象義之和象路以象義
　之辨革路以象義之制木路以象仁之質凡欲人君
　俯仰而觀之則思合天地之徳周旋而眂之則思合
　日月星辰之明出入不踰於規矩權衡言動不離於
　道徳仁義然後竒邪之志不萌於心而中正之行可
　律於下所謂器以藏禮禮以出信也非禮之竒車其
　可乘哉
　餘論胡氏銓曰自五路之外皆竒異之車如漢宣乘
　軨獵車也
立視五巂式視馬尾顧不過轂(巂惠/圭反)
　正義鄭氏康成曰立平視也(案惟婦人不立乗男子/皆立故以立之所視為)
　(平/)巂猶規也謂輪轉之度巂或為橤(陸徳明曰/又作蘂)式視
　馬尾小俛也顧不過轂為掩在後　孔氏穎逹曰車
　輪一周為一規乗車之輪髙六尺六寸徑一圍三得
　一丈九尺八寸五規為九十九尺六尺為歩總為十
　六歩半在車上所視則前十六歩半也馬引車其尾
　近車闌前車上慿式下頭時不得逺矚但瞻視馬尾
　轂車轂也若轉頭不得過轂過轂則掩後人私也論
　語云車中不内顧是也　方氏慤曰立視五巂則不
　至於逾逺式視馬尾則不至於偪下顧不過轂則不
　至於掩後　陳氏澔曰立謂立於車上
　通論馬氏睎孟曰周官道右詔王之車儀不廣欬口
　之儀也不妄指手之儀也立視五巂式視馬尾目之
　儀也顧不過轂首之儀也立欲平故視五巂式欲俯
　故視馬尾
　存異胡氏銓曰子巂鳥名車上平視不過五巂猶云
　不過百雉也雉飛不過三丈則五巂當亦取其飛之
　逺近為喻孔氏以巂為規案巂音攜不近規也恐非
　案周禮考工記匠人有五雉七雉九雉之制又左傳
　都城不過百雉杜注方丈曰堵三堵曰雉一雉之牆
　長三丈髙一丈故取以名子規之飛逺近無定斷以
　車輪之周為是不得援爾雅巂周陸璣云巂周子規
　也為証
國中以策彗卹勿驅塵不出軌(彗音遂徐雖醉反卹/勿舊讀窣沒今如字)
　正義朱子曰策彗疑謂策之彗若今時鞭末韋帶耳
　　孔氏穎逹曰軌車轍也　姚氏舜牧曰彗掃也卹
　恤也彗掃而加存恤焉勿急策以驅前
　存異鄭氏康成曰彗竹帚卹勿搔摩也　孔氏穎逹
　曰入國不馳故不用鞭策取竹帚帶葉者為杖形如
　埽帚故云策彗云卹勿者以策微近馬體不欲令疾
　也但僕搔摩之時其形状卹勿然車行遲故塵埃不
　起不飛
　辨正吴氏澄曰彗卹謂掃拂之勿驅謂勿以策策馬
　令疾行也彗卹句勿驅二字句兩轅中間相去之度
　為軌馬行不疾則車塵不逺故不出軌也
　案舊説以卹勿釋搔摩欠妥草廬吴氏以勿驅二字
　為句較是
國君下齊牛式宗廟大夫士下公門式路馬(齊側/皆反)
　正義鄭氏康成曰皆廣敬也路馬君之馬　賈氏公
　彦曰路大也故人君路門路馬之等皆稱大　方氏
　慤曰齊牛祭牲也嵗時必齊戒以朝之故謂之齊牛
　辨正孔氏穎逹曰案齊右職云凡有牲事則前馬注
　云王見牲則拱而式又引曲禮云國君下宗廟式齊
　牛鄭注周官與此文異熊氏云此文誤當以周禮注
　下宗廟式齊牛為正路馬君之馬也敬君故至門下
　車重君物故式路馬
　案以下二句凖之當以周禮齊右注所引為是
乘路馬必朝服載鞭策不敢授綏左必式
　正義鄭氏康成曰載鞭策不敢執也　孔氏穎逹曰
　乘路馬謂臣習儀獨行時也路馬君之車馬臣雖得
　乗之猶不可慢故必朝服而自御載鞭策者又不敢
　執杖杖馬故但載杖以行也不敢授綏者君在則僕
　人授綏今習儀者身既居左自馭而乘雖有車右而
　不敢授綏與己也左必式者既不曠左故亦居左式
　而敬之
歩路馬必中道以足蹙路馬芻有誅齒路馬有誅(蹙本/又作)
　(蹴徐采六反又子/六反芻初俱反)
　正義鄭氏康成曰齒數年也誅罰也　孔氏穎逹曰
　歩猶行也謂單牽君馬行時必在中道正路為敬也
　芻食馬草也蹙謂以足蹴蹋之及論量君馬嵗數皆
　為不敬亦被責罰也　馬氏睎孟曰載鞭策不敢授
　綏行必中道教其敬君物也蹙路馬有誅齒路馬有
　誅戒其慢君物也先王制禮圖難於其易為大於其
　細凡以止邪於未形而已
　通論馬氏睎孟曰周官大宰八柄言誅内史八枋言
　殺此誅所以為殺也宰夫治不以時舉者禁殺戮凡
　傷人見血而不以告者以告而誅之皆所以為責也
　然則蹙芻齒馬之誅盖亦責之而已少儀曰有貳車
　者之乘馬服車不齒觀君子之衣服服劍乘馬勿賈
　君子尚然况其君乎
　
　
　
欽定禮記義疏卷五
欽定四庫全書
欽定禮記義疏卷六
　曲禮下第二之一
　　正義孔氏穎達曰案義與前篇同簡䇿重多分為
　　上下
凡奉者當心提者當帶(奉本亦作捧同芳/勇反提徒兮反)
　正義鄭氏康成曰高下之節　孔氏穎達曰自此至
　則襲一節論臣所奉持及俯仰裼襲之節物有宜奉
　持者有宜提挈者奉者仰手當心提者屈臂當帶帶
　有二朝服之帶髙於心深衣之帶下於脅此謂深衣
　之帶以古人恒著深衣故也　吕氏大臨曰奉者承
　之以兩手提者挈之以一手
　通論馬氏睎孟曰古人以一威儀之肅慢為利害之
　所召一執玉之俯仰為禍福之所係則凡見於奉提
　操執行立屈伸之末者其可忽哉邾子執玉髙其容
　仰子貢以為驕執天子之器則上衡君子以為禮者
　執主器以髙為貴執己器以下為敬也詩曰奉璋峩
　峩是奉者必髙故言當心禮曰長者與之提攜是提
　者必下故言當帶
執天子之器則上衡國君則平衡大夫則綏之士則提
之(綏依注/音妥)
　正義鄭氏康成曰衡謂與心平上衡謂髙於心彌敬
　也綏讀曰妥妥之謂下於心　孔氏穎達曰此又明
　臣為君上提奉之禮執持也上髙也衡平也凡衡有
　二大夫衡視則面為衡此衡謂心也人之拱手當心
　天子至尊器不宜下故臣為擎奉皆髙於心國君降
　於天子故臣為奉持器與心齊大夫又降於諸侯故
　其臣奉器下於心士卑故提之又在綏之下即上提
　者當帶　方氏慤曰器因人而為貴賤自天子至於
　士貴賤各有等差故人愈貴而執器者愈恭焉
　存疑孔氏穎達曰凡常提物尚得當帶今為士提物
　更在帶下者士卑故厭降在下也
　存異陸氏佃曰衡髙七尺七寸中人八尺則所謂平
　衡與眉齊矣上衡又少髙焉若今奉御食器上眉是
　也
　案衡平也心與手齊之謂朱子以上如揖下如授為
　平衡則衡之以心為準明矣陸以眉言未確鄭謂綏
　下於心則提下於綏當帶也孔謂更下於當帶亦未
　確
凡執主器執輕如不克執主器操幣圭璧則尚左手行
不舉足車輪曳踵
　正義鄭氏康成曰主君也克勝也如不克重慎之也
　操幣圭璧尤重慎之尚左手尊左也車輪謂行不絶
　地　孔氏穎達曰此明奉持及手足之儀禮大夫稱
　主此言主上通天子諸侯下含大夫為君者士則不
　然尊者之器其臣執之宜謹器雖輕小恒如重而不
　勝故孔子執圭如不勝上介執玉如重是也圭璧瑞
　玉也尚上也謂執持君器及幣玉則右手在下左手
　在上曳拽也踵脚後也執器行時不得舉足但起前
　拽後使踵如車輪曳地行也
　通論方氏慤曰玉藻曰執龜玉舉前曳踵士相見禮
　曰執玉者則唯舒武舉前曳踵與此同意
　存異方氏慤曰左手不如右强尚左手則下右手可
　知尚左手所以為容下右手所以致力　吕氏大臨
　曰人手利於用右以利用者在下防失墜也車輪曳
　地行歩之慎也
　案吉事尚左手凶事尚右手操幣圭璧皆吉事故尚
　左如方吕説則當言必用右手非正義也
立則磬折垂佩主佩倚則臣佩垂主佩垂則臣佩委
　正義鄭氏康成曰君臣俯仰之節倚謂附於身小俛
　則垂大俛則委於地　孔氏穎達曰此明授受時禮
　立倚也佩玉佩也帶佩於兩邊臣身宜僂折如磬之
　背故云磬折也身既僂折則所帶之佩從兩邊出懸
　垂於前也君若直立而佩倚於身則臣宜曲折故佩
　垂於前君若折身而佩垂則臣身當彌曲故佩委於
　地然必待君僂而後臣曲者亦授立不跪之義也
　吕氏大臨曰凡授受者尊卑皆磬折故垂佩也然臣
　當加恭於君故有佩倚佩垂佩委之差
　通論馬氏睎孟曰玉藻曰足容重手容恭立容徳又
　曰立容辨卑毋讇曲禮曰立如齊則自奉者當心以
　至尚左手者手容恭也行不舉足車輪曳踵者足容
　重也磬折垂佩者立容徳而辨卑如齊也(案手容恭/足容重者)
　(君子之常此則尤重慎之立容徳亦君子之常/此又視君以為節所謂立容辨也馬説㣲混)
執玉其有藉者則裼無藉者則襲(藉在夜反/裼星歴反)
　正義鄭氏康成曰裼襲文質相變耳圭璋特而襲璧
　琮加束帛而裼(孔疏熊云圭璋特以下明賔主各自/為裼襲謂朝時用圭璋特賔主俱襲)
　(行享時用璧琮加/束帛賔主俱裼)　孔氏穎達曰凡衣近體有袍襗
　之屬其外有裘夏則衣葛其上有裼衣裼衣上有襲
　衣襲衣之上有常著之服則皮弁服之屬也掩而不
　開謂之襲若開此皮弁服及中衣左袒出其裼衣謂
　之裼　賈氏公彦曰凡服四時不同冬襯身襌衫又
　有襦袴襦之上有裘裘有裼衣裼衣之上又有上服
　皮弁祭服之等見裼衣者謂袒衿前上服見裼衣也
　　劉氏彝曰此直謂朝聘時耳圭璋璧琮琥璜皆玉
　也執璧琮琥璜則與帛錦繡黼同升所謂有藉則裼
　禮差輕尚文也執圭璋則特達所謂無藉則襲禮方
　敬尚質也　陸氏佃曰藉若璧藉以帛琮藉以錦云
　爾非繅藉也大行人曰公繅藉九寸侯伯繅藉七寸
　若此者繅藉也小行人曰璧以帛琮以錦琥以繡璜
　以黼若此者藉也
　存疑鄭氏康成曰藉藻也有藻為文裼見美亦文無
　藻為質襲充美亦質　孔氏穎達曰凡執玉時必有
　其藻以承於玉若見美之時必垂藻兩端執玉之人
　去體上外服以見在内裼衣充美之時承玉之藻不
　使下垂屈而在手執玉之人掩其上服襲蓋裼衣又
　曰上公享王圭以馬享后璋以皮皮馬不上堂惟特
　有圭璋圭璋是寳物不可露見必以物覆襲之故云
　圭璋特而襲侯伯子男享天子璧以帛享后琮以錦
　既有帛錦承玉上唯用輕細之物蒙覆以裼之故云
　璧琮加束帛而裼云亦是者非但人有裼襲玉亦有
　裼襲之義此皇氏説藉玉之藻鄭註覲禮以韋衣木
　廣袤如其玉之大小天子以五采畫之諸侯三采子
　男二采其卿大夫亦二采既畫韋衣於板上又有五
　采組繩以為繫其組上𤣥為天下黄為地長尺無事
　但繫玉有事則垂之以為飾若板之藻藉則常有今
　言無者據垂之也其垂藻之時則須裼屈藻之時則
　須襲又曰凡享時其玉皆無藉藻故崔靈恩曰初享
　圭璋特故有藻餘則束帛加璧既有束帛不須藻
　辨正朱子曰鄭説兩義詞太簡畧指不分明疏家
　所引皇氏熊氏説始以屈垂言之但所云今言無者
　據垂之也乃與經文及所説上下文俱相反疑據字
　下脱一不字至於圭璋璧琮之義則皇氏為失又所
　引崔靈恩云璧琮既有束帛則不須藻似亦牴牾疑
　璧琮雖有藻而屈之當為無藉特以加於束帛故從
　有藉之列而執者裼耳其陸氏但取注後説亦似有
　理
　案有藉無藉之説有三圭璋特束帛加璧一也屈繅
　垂繅二也以物覆襲三也圭璋特之説又有二朝聘
　天子以圭后以璋一也享時六幣圭以馬璋以皮二
　也以物覆襲之非朱子已詳之矣據朱子以璧琮屈
　繅為無藉因加帛而從有藉之列是仍不計繅之垂
　屈而計帛之有無也況據聘禮賈人取圭授宰宰取
　圭授上介使者執圭反命俱曰垂繅而不聞其裼宰
　執圭授使者上介受圭出授賈人執圭授賓執璋反
　命俱曰屈繅而不聞其襲若以上介不襲註盛禮不
　在已之説解之則使者反命垂繅不裼豈亦得委之
　盛禮不在已耶故陸氏取鄭後説朱子是之至朝聘
　及享用圭璋者則當襲享用璧琮者則當裼以聘禮
　準之自明也　又裼襲之説孔謂裼衣上有襲衣襲
　衣上有皮弁服之類賈謂裼衣上有皮弁服之類疑
　賈得之蓋弁服祭服皆直領領之内有左右二衽各
　屈其衽於内則露裼衣為見美衽左右交則不見裼
　衣為充美耳若另有一襲衣則由裼而襲必先釋禮
　衣加一襲衣復加禮衣由襲而裼亦必先釋禮衣去
　此襲衣仍反禮衣設一更衣之次乃可而禮無文也
國君不名卿老世婦大夫不名世臣姪娣士不名家相
長妾(姪丈節反字林丈一反娣大/計反相息亮反長丁丈反)
　正義鄭氏康成曰雖貴於其國家猶有所尊也卿老
　上卿也世臣父時老臣　孔氏穎達曰此一節總明
　稱謂之事世婦謂兩媵次於夫人而貴於諸妾諸侯
　雖貴猶宜有所敬不得呼卿老世婦之名姪妻之兄
　女娣妻之妹從妻來為妾也大夫不得呼世臣及貴
　妾名也家相謂助知家事者長妾妾之有子者士不
　得呼此二等人名也　熊氏安生曰士有一妻二妾
　言長妾者當謂娣也　應氏鏞曰古者立國必有世
　家大族且有世臣大老人君常寵異而尊禮之所以
　存忠厚養恭敬也國之卿老家之世臣士之家相尊
　卑不同而輔贊則一敬之而不名所以示外之有所
　統也若夫内助之賢而舊者如世婦姪娣長妾雖其
　分不敵於女君其貴實隆於諸御敬之而不名所以
　示内之有所統也内外有所敬而不名則受其所敬
　者莫不竭其忠而盡心覩其可敬者莫不知所畏而
　禀命然後國政家事有所統一而緩急有所倚重矣
　通論吕氏大臨曰古者㓜名男子冠而字女子笄而
　字所以别長㓜也君之於臣妾雖冠笄亦名惟臣妾
　之長者不名所以别貴賤也卿老世臣家相皆其貴
　臣也世婦姪娣長妾皆其貴妾也均臣妾也特異其
　貴者以禮敬之不敢慢也卿老者即上大夫卿也自
　天子至於士其臣之貴者皆稱老記曰五官之長曰
　伯其擯於天子也曰天子之吏自稱於諸侯曰天子
　之老列國之大夫使於諸侯自稱曰寡君之老又諸
　侯使卿弔於他國辭曰一介老某相執綍此天子諸
　侯之臣稱老者也
　餘論孔氏穎逹曰大夫不世爵此有世臣者子賢襲
　父爵者也
君大夫之子不敢自稱曰余小子大夫士之子不敢自
稱曰嗣子某不敢與世子同名
　正義鄭氏康成曰君大夫天子大夫有土地者不敢
　稱曰余小子辟天子之子未除喪之名大夫士之子
　亦辟其君之子未除喪之名(吕氏大臨曰君大夫為/天子大夫有土地者其)
　(説雖不經見然此章立文之意義當然也蓋辟嗣天/子者必天子大夫之子辟嗣諸侯者必諸侯大夫之)
　(子/也)不與世子同名辟僭傚也其先之生則亦不改(孔/疏)
　(案榖梁昭七年傳云何為君臣同名君子不奪人親/之所名重其所由來也是臣先名君後名同之臣不)
　(改也又案雜記云與君之諱同則/稱字若先生與世子同名亦當然)　孔氏穎達曰此
　已下明孝子在喪擯者接對賓客之辭大夫士之子
　諸侯之大夫士之子也世子謂諸侯之適子也
　通論馬氏睎孟曰詩曰嗟予小子書曰眇眇予末小
　子皆天子未除喪之稱也蓋天子域中之大故必謙
　以小子諸侯有繼世之禮故必命以嗣此在下者所
　以必辟之也禮諸侯在凶服曰適子孤春秋傳曰在
　喪公侯曰子儀禮士喪服曰哀子某是國君與士之
　所自稱者如比而已然則春秋之例踰年稱公何耶
　蓋以臣民之心不可一日無君故踰年稱公以孝子
　之心三年不忍當故三年稱子衛宣公未葬而嗣子
　稱侯非禮也晉有小子侯僭禮也
　存疑孔氏穎達曰焦氏問案春秋君在稱世子君薨
　稱子某既葬稱子無言嗣子某者又大夫之子當何
　稱張逸答曰此避子某耳大夫之子稱未聞案稱嗣
　子某或殷禮也(案殷禮稱嗣/子某未確)　王氏安石曰君大夫
　之子國君及大夫之子也
君使士射不能則辭以疾言曰某有負薪之憂
　正義鄭氏康成曰射者所以觀德惟有疾可以辭也
　(孔疏士既升朝必宜有徳若不能則是/素餐之辱兼辱君不知人誤用已也)使士射謂以
　備耦也(孔疏大射君與賓耦卿大夫自相耦又有士/御於大夫又司射誓耦卑者與尊者為耦不)
　(異侯是士得/備預為耦)憂或為疾　孔氏穎逹曰某有負薪之
　憂此稱疾之辭也某士名也負擔也大樵曰薪詩云
　析薪如之何匪斧不克庶人子負薪今士云者謙辭
　　黄氏震曰憂言有疾而憂無力擔薪
　通論吕氏大臨曰男子生桑弧蓬矢以射天地四方
　言射者男子之所有事也故不能射者男子恥之可
　以疾為辭而不可以不能辭也　馬氏睎孟曰先王
　之時相尚以射如此庸詎有士不能乎所謂不能者
　非不能也不善於此而已
　案大射比耦告之命之皆由司射士耦於大夫亦司
　射命之其得與於比即君使之也
侍於君子不顧望而對非禮也
　正義鄭氏康成曰禮尚謙也不顧望若子路率爾而
　對　孔氏穎達曰謂多人侍而君子有問若指問一
　人則一人直對若問多人則侍者當先顧望坐中或
　有勝已者宜前而已不得率爾先對也　吕氏大臨
　曰不顧望而對則如恐人之先已若有所爭然　方
　氏慤曰顧於後有所省望於前有所瞻　應氏鏞曰
　顧望者從容詳審有察言觀色之意言不輕發必當
　其可非但謙遜而已
　案不顧望而對則未見顔色而言矣疑所重在君子
　而同侍者次之
君子行禮不求變俗祭祀之禮居喪之服哭泣之位皆
如其國之故謹脩其法而審行之
　正義鄭氏康成曰求猶務也不務變其故俗重本也
　謂去先祖之國居他國者其法謂其先祖之制度
　孔氏穎達曰此一節論臣去本國行禮之事俗者本
　國禮法所行不務變之從新也　張子曰行禮不求
　變俗於新國舊俗之法雖未盡善不遽矯變之也蓋
　懷舊君之恩義不變父母邦之舊法也
　通論熊氏曰王制云脩其教不易其俗又左傳定四
　年封魯因商奄之民封康叔於殷墟啓以商政封唐
　叔於夏墟啓以夏政皆因其舊俗也蓋人君務在化
　民因其舊俗徃之新國不須改也　孔氏穎達曰祭
　祀之禮不變即夏立尸殷坐尸周旅酬六尸及先求
　隂陽犧牲騂黒之屬也居喪之服如殷雖尊貴猶服
　旁親周則以尊降服哭泣之位如殷不重適以班髙
　處上周世貴正嗣孫居其首皆如其國之故謂故俗
　也舉此三條餘冠昏之屬從可知　馬氏睎孟曰從
　俗禮也變俗亦禮也求變俗非禮也君子之於俗可
　則從否則變宜從而變則為亂常宜變而從則為泥
　俗周禮本俗六以安萬民易在革則去故在鼎則取
　新豈故拂民以求變俗哉凡因彼而已君子之不求
　變俗多矣特言祭祀居喪哭泣之位者以人情於此
　尤不忍變故也
　案不求變俗矣又曰謹脩而審行則其不忘本國中
　仍自有道處之與生今反古者不同夫是之謂君子
去國三世爵禄有列於朝出入有詔於國若兄弟宗族
猶存則反告於宗後去國三世爵禄無列於朝出入無
詔於國唯興之日從新國之法
　正義鄭氏康成曰三世自祖至孫踰久可以忘故俗
　而猶不變者爵禄有列於朝君不絶其祖祀復立其
　族若臧紇奔邾立臧為矣詔告也謂與卿大夫吉凶
　徃來相赴告也若兄弟宗族猶存謂無列無詔者反
　告亦謂吉凶也宗後宗子也興謂起為卿大夫從新
　國之法謂故國與己無恩　孔氏穎達曰此以下明
　在他國而得變俗者去國謂被黜兄弟宗族謂本國
　之親宗後大宗之後也已於本國無列無詔然未仕
　新國宗族猶存兄弟尚在已有吉凶當反還告宗適
　不忘本也若本國無列無詔而今始仕新國者所行
　禮悉改從新也　方氏慤曰以傳統而為後故謂之
　宗後夫於朝猶有列於國猶有詔於家猶有宗與族
　則彼所以待我者恩好猶未絶也如之何其遽絶之
　反告之宜矣
　存疑孔氏穎達曰故國猶有列詔者雖仕新國猶行
　故俗若無列無詔而不仕新國者猶不得從新矣
　方氏慤曰無列無詔則宗族待我亦可知矣如之何
　其反告之哉　游氏桂曰古之為天下者以家道為
　之天子有其宗族以保天下諸侯有其宗族以保其
　國卿大夫士有其宗族以保其家故其禮皆以宗族
　之存亡為之輕重也若爵禄無列於朝則君無恩於
　己矣出入無詔於國則宗族無恩於己矣若此者當
　變猶不遽變也於其興起為卿大夫之日然後從新
　國之法焉皆所以重其本之道也
　案孔子相衛司徒敬子之喪用殷禮子游問曰君子
　行禮不求變俗夫子變俗乎子曰非也喪事吾從其
　質而已則此上二句似謂君子適他國而行禮固不
　變他國之俗如所謂禮從宜使從俗禹袒而入裸國
　者然喪祭之禮猶必脩故國之法而特審以行之不
　敢忘本亦不敢與彼國大戾也鄭孔以為本國之故
　俗熊以為彼國之舊俗似熊得之至孔謂故國有列
　詔雖仕新國猶行故俗恐既起家為彼卿大夫而不
　從彼國之禮法於君臣之義有未安又案無列無詔
　而兄弟宗族猶存則猶反告於族禮未盡變也若興
　則從新不以兄弟宗族猶存而泥舊法矣此中有輕
　重差等之分焉總以明君子去國之禮厚之至也若
　呉氏澄於出入有詔於國下入謹脩其法而審行之
　句於出入無詔於國下補若兄弟宗族猶存則反告
　於宗後句方謂無列無詔即併無宗族游氏以出入
　無詔為宗族薄己恐皆未然
君子已孤不更名已孤暴貴不為父作諡(為于偽反/諡音示)
　正義鄭氏康成曰不更名亦重本暴貴不為父作諡
　子事父無貴賤　孔氏穎達曰名是父所作父死作
　新名似遺棄其父也諡者列平生徳行而為作美號
　若父昔賤已今暴貴忽為造諡似鄙薄父賤不宜為
　貴人之父也
　通論吕氏大臨曰已孤不更名有所不忍也已孤暴
　貴不為父作諡有所不敢也不忍愛也不敢敬也愛
　敬盡於事親而已古者子生三月妻以子見而父名
　之斯名也父之所命也親存而有所禀命猶可更也
　已孤更之輕廢父命孝子之所不忍也父之爵卑不
　當諡而已之爵當諡以己當諡而作其父諡是以己
　爵加其父欲尊其親而反卑之非所以敬親也然則
　周之追王大王王季何也周之王迹基於大王王季
　文王世世脩徳至武王而有天下武王周公追述其
　功義起斯禮非後世追王之比也
　存疑孔氏穎達曰暴貴謂非一等之位若本為士庶
　今起為諸侯者也　馬氏睎孟曰名雖不可更以字
　行可也今律有所避忌則行字者聽是也諡雖不可
　作徳盛者可也武王周公追諡大王王季文王是也
居喪未葬讀喪禮既葬讀祭禮喪復常讀樂章
　正義鄭氏康成曰為禮各於其時　孔氏穎達曰居
　喪居父母之喪也喪禮謂朝夕奠下室朔望奠殯宫
　及葬等禮也祭禮謂虞卒哭祔小祥大祥之禮也復
　常謂大祥除服之後也樂章樂書之篇章謂詩也此
　上三節事須預習故皆許讀之
　通論張子曰禮在平日豈不常學如祭禮樂章豈必
　喪終乃學此言者蓋為切於用故至其時又復講求
　居喪者他書不可觀惟喪祭禮可讀若觀他書却似
　都忘　陳氏祥道曰非喪而讀喪禮則非人子之情
　居喪而不讀喪禮不失之過則失之不及未葬而讀
　祭禮則非孝子之情既葬而不讀祭禮不失之黷則
　失之怠喪未除而讀樂章則哀不足喪復常而不讀
　樂章則樂必崩宰予欲短喪孔子以為不仁閔子騫
　子夏援琴而哀樂各異孔子皆以為君子則喪復常
　讀樂章先王之中制也
居喪不言樂祭祀不言凶公庭不言婦女
　正義鄭氏康成曰非其時也
　通論馬氏睎孟曰斬衰之喪唯而不對齊衰之喪對
　而不言大功之喪言而不及議小功之喪議而不及
　樂夫小功之喪議而不及樂況大於此而可言樂乎
　古者易服而葬周官蜡氏凡大祭祀禁凶服祭義郊
　之祭喪者不敢哭以為交於神明者不可以凶也又
　況祭祀可言凶乎男正位乎外女正位乎内内言不
　出外言不入凡欲無相瀆而已又況公庭可言婦女
　乎
振書端書於君前有誅倒筴側龜於君前有誅
　正義鄭氏康成曰臣不豫事不敬也振去塵也端正
　也倒顛倒也側反側也皆謂甫省視之(孔疏甫者始/也不豫整理)
　(今於君前/始正之)　孔氏穎達曰此明臣當豫事書簿領也
　不豫拂整龜筴君之卜筮所須也不豫周正皆宜誅
　責也　方氏慤曰筴有本末故曰倒龜有背靣故曰
　側倒筴側龜與振書其過非大然皆有誅蓋以羣臣
　之衆而奉一人之尊不可不謹也抑所以防其漸歟
龜筴几杖席蓋重素袗絺綌不入公門苞屨扱衽厭冠
不入公門書方衰凶器不以告不入公門(重直龍反袗/之忍反苞白)
　(表反扱初洽反衽而審/反厭於涉反衰七雷反)
　正義鄭氏康成曰龜筴嫌問國家吉凶几杖嫌自長
　老(孔疏若尸乘以几至廟門及八/十杖於朝則几杖得入公門也)席蓋載喪車也(孔/疏)
　(喪車蓋也臣有死於公宫可許将柩出門不/得将喪車凶物入也車比棺為緩宜停外)雜記曰
　士輤葦席以為屋蒲席以為裳帷(孔疏舉士為例卿/大夫喪車亦不得)
　(入/)重素衣裳皆素喪服也(孔疏臣待放則重素既待/放自不得入此謂其私服)
　袗單也孔子當暑袗絺綌必表而出之為其形䙝也
　(孔疏上無衣表則/肉露見為不敬)苞藨也齊衰藨蒯之菲也問喪曰
　親始死扱上衽厭猶伏也喪冠厭伏(孔疏厭帖無梁/纚為五服喪所)
　(著/也)苞或為菲此皆凶服也(孔疏服問唯公門有税齊/衰鄭注此不杖齊衰五服)
　(入公門與否各有差降熊氏云父之喪唯扱上衽不/入冠絰衰屨皆得入杖齊衰則屨不得入不杖齊衰)
　(衰又不得入大功絰又不得入小功冠又不得入/此厭冠謂小功以下之冠大功已上宜得入也)方
　板也士喪禮曰書賵於方若九若七若五(孔疏送死/者之物通)
　(曰賵若九若七等書板行列之/數多則九行少則七行五行也)凶器明器也此謂喪
　在内不得不入當先告君耳　孔氏穎達曰此以下
　明臣物不得入公門者書謂條錄送死物件數目多
　少百字以上用方板書之故云書方衰孝子喪服也
　凶器棺材及棺中服器也臣在公宫而死君許其在
　内殯及将葬之禮故有明器書方須告乃入　吕氏
　大臨曰几所以馮杖所以扶袗絺綌所以袣袢暑皆
　燕安之具入公門而用之近不恭也君子不奪人之
　喪雖入公門無所辟也臣子之義嫌於不祥故舉其
　重而辟之衰五服之衰也書方衰凶器三者皆為臣
　妾有死於宫者君亦許之殯而成喪然必告君乃得
　入也為君使而死公館復私館不復公館者公宫與
　公所異也明死於公宫者得成喪也
　通論馬氏睎孟曰先王之時掌蓍龜有官賜几杖有
　等周官若有祭事則龜人奉龜凡國事筮人共筮龜
　筮非君命而入公門則是掌筴龜者可以擅卜筮也
　几杖非尸與七十者而入公門則是人臣可以自長
　老也周官閽人掌王宫中門之禁喪服凶器不入宫
　蟜固曰士唯公門説齊衰與此同義然閽人潛服賊
　器不入宫竒服怪民不入宫少儀曰太白兵車不入
　廟門玉藻曰非列采不入公門表裘不入公門襲裘
　不入公門則公門之禁多矣曲禮之所言特其大畧
　而已　胡氏銓曰龜筴嫌有異謀若南蒯将叛枚筮
　是也
　存異吕氏大臨曰席所以坐蓋所以禦日與雨　陸
　氏佃曰先儒謂扱衽於擗踴為妨則扱衽蓋成服之
　服
　案鄭説席蓋與重素為類是也吕分為二則路門外
　九室為卿大夫治事之所豈能不席而坐郭門以内
　雨日皆不蔽乎凡親始死因無衰故扱上衽成服則
　齊斬矣如陸説豈扱齊斬之衽乎
公事不私議
　正義鄭氏康成曰嫌若姦也
　餘論馬氏睎孟曰公事而私議則是弼違者可以後
　言也然季孫使冉有訪田賦於仲尼仲尼不對而私
　於冉有何也聖人之於人可與言未嘗不言不可與
　言未嘗失言季孫之用田賦固非孔子之所能正其
　私於冉有豈得已哉
　案公事私議若季氏専魯國政不與同列議於公朝
　而與家臣謀於私室耳若君大夫來訪則直告之非
　私議也
君子將營宫室宗廟為先廏庫為次居室為後凡家造
祭器為先犧賦為次養器為後無田禄者不設祭器有
田禄者先為祭服君子雖貧不粥祭器雖寒不衣祭服
為宫室不斬於丘木(廏九又反犧許宜反/粥音育衣於計反)
　正義鄭氏康成曰宗廟為先廏庫為次重先祖及國
　之用大夫稱家謂家始造事犧賦以税出牲祭器可
　假祭服宜自有(孔疏人形參差衣服有大小不可假/借故先造而祭器之品量同官同可)
　(以共有/故在後)粥賣也丘壟也不粥不衣不斬廣敬也　孔
　氏穎達曰崇敬祖禰故祭器為先諸侯大夫少牢此
　言犧謂牛即是天子之大夫祭祀賦斂邑民供出牲
　牢故曰犧賦養器供養人之飲食器也自贍為私宜
　後造然諸侯言宗廟大夫言祭器諸侯言廏庫居室
　大夫言犧賦養器者互言也無田禄者但為祭服有
　地大夫祭器祭服俱造則先造祭服乃造祭器上言
　祭器為先者對犠賦養器為先其實在祭服後也
　通論孔氏穎達曰大夫及士有田禄者乃得造器猶
　不具唯天子大夫四命以上者得備具若諸侯大夫
　非四命無田禄則不得造故禮運云大夫祭器不假
　聲樂皆具非禮也據諸侯大夫言之也熊氏以禮運
　據天子大夫得造不得具非
　存疑馬氏睎孟曰大王之遷豳也作廟翼翼然後百
　堵皆興宣王之考室也嗣續妣祖然後築室百堵見
　古人之營宫室豈嘗不先宗廟哉檀弓曰喪不慮居
　為無廟也記以士之臣為家相則士亦可稱家周官
　載師有士田則士之有田禄者亦可以設祭器也
　胡氏銓曰家謂人家鄭云大夫稱家非也若止謂大
　夫造祭器則下祭器不踰竟何以兼士乎犧牛也鄭
　云天子之大夫祭祀賦斂邑民共牲牢故曰犧賦然
　據禮及孟子惟諸侯得有犧牲大夫豈得有乎禮言
　諸侯大夫少牢亦不言天子大夫大牢也要之犧賦
　總言牲耳(案詩言以我犧羊/是羊亦可言犠)
　案宗廟祭器之先後自天子至士當無不然蓋適士
　二廟官師一廟有廟則得祭而祭器可造矣鄭注以
　國君及大夫分之孔疏又以互言為説馬氏増士則
　備矣胡謂人家非也惟士無田則亦不祭即庶士無
　廟亦不祭也安得盡人造祭器乎又據此記大夫以
　索牛儀禮大夫止少牢禮則鄭謂用牛者天子之大
　夫止用羊者諸侯之大夫亦是也
大夫士去國祭器不踰竟大夫寓祭器於大夫士寓祭
器於士
　正義鄭氏康成曰此用君禄所作取以出竟恐辱親
　也寓寄也與得用者言寄覬已復還　孔氏穎達曰
　此以下明人臣去國之禮踰越也既放出故祭器不
　得自隨越竟無徳而出若猶濫用其器是辱親也物
　不被用則生蟲蠧既不將去故寄於同僚令彼得用
　不使毁敗冀還復用大夫士義皆然也　方氏慤曰
　祭器不踰竟不敢以君禄所造之器用之他人之國
　也又不欲使為無用之物故各寄於得用之家
　通論馬氏睎孟曰君之於臣也在竟則有賜環之禮
　在他國則有幣召之禮故孔子在陳未嘗不思歸魯
　孟子去齊未嘗不思反予夫豈悻悻然若小丈夫示
　其必不復哉此祭器所以寓也昔微子去殷抱祭器
　而之周者抱君之祭器也抱已之祭器不可也抱已
　之祭器猶不可況春秋之時有載祏而行者有載寳
　而歸者甚至有以已邑自隨者此君子之所疾也𫝊
　曰臣之禄君實有之義合則進否則奉身而退若孔
　悝南宫敬叔孫林父之徒豈知此哉
大夫士去國踰竟為壇位鄉國而哭素衣素裳素冠徹
緣鞮屨素簚乘髦馬不蚤鬋不祭食不說人以無罪婦
人不當御三月而復服(鄉許亮反鞮都兮反簚本又作/幭莫歴反髦音毛蚤音爪鬋子)
　(淺/反)
　正義鄭氏康成曰言以喪禮自處也臣無君猶無天
　也壇位除地為位也(案書三壇同墠禮去壇為墠是/築土為壇除地為墠二者異也)
　(但檀字擅字俱諧聲是亶字原有二音鄭/訓除地即壇與墠通徐氏壇音善以此)徹猶去也
　鞮屨無絇之菲也簚覆笭也髦馬不鬄落也蚤讀為
　爪鬋鬋鬢也不自説於人以無罪嫌惡其君也御接
　見也三月一時天氣變可以遂去也簚或為冪　孔
　氏穎達曰此大夫士三諫不從出在竟上大夫則待
　放三年予環則還予玦便去士則不待放臨去皆行
　此禮　又曰去父母之邦有桑梓之戀故為壇位鄉
　國而哭衣裳冠皆素為凶飾也縁中衣縁也吉時用
　采縁凶喪故徹縁而純素屨以絇為飾凶故無絇也
　屨又隨裳色今素裳則屨白色也素簚白狗皮為簚
　也吉則翦剔馬尾為飾凶則不翦而乘之蚤治手足
　爪也鬋剔治鬚髮也吉則治鬋為飾凶故不翦也祭
　祭先也食盛饌則祭食之先喪凶故不祭也不説人
　以無罪者善則稱君過則稱已今雖放逐猶不得向
　人説已無罪也吉時婦人以次侍御今喪禮自貶故
　不御也自貶三月然後事事反還如吉禮而遂去也
　三月為一時天氣一變則人情亦宜易也王度記云
　大夫俟放於郊三年此云三月不同者得玦之後從
　郊至竟三月之内行此禮也　吕氏大臨曰大夫士
　去其墳墓拚其宗廟無禄以祭故必以喪禮處也大
　夫以道去而猶未絶者皆服齊衰三月言與民同也
　今去其君雖非喪也然重絶君臣之義故以心喪自
　處而期以三月故曰三月而復服也
　通論游氏桂曰古之以凶禮自處者三而喪事不與
　焉戰勝以喪禮處之凶災以喪禮處之去國以喪禮
　處之戰勝以喪禮重用兵也凶災以喪禮重天災也
　去國以喪禮重去本也且非特以喪禮自處也人将
　以喪禮弔之焉去國則弔之凶災則弔之故去國古
　人之所大患也棄其君者棄其位棄其宗廟棄其父
　母之邦此其可悲也明矣　馬氏睎孟曰凡此特自
　貶而已又不必純之以凶禮也古之去國者其仁至
　於嚮國而哭其義至於不説人以無罪子鮮之去衛
　不嚮衛而坐非所謂仁元咺之奔晉則訟其君以求
　勝非所謂義也(案元咺可非/子鮮未可貶)
　存疑王氏安石曰孔氏云大夫三年待放竟上士不
　待放恐無此禮孔子屢仕屢去豈常行待放之禮乎
　(案三年待放説本/公羊似不可駁)
大夫士見於國君君若勞之則還辟再拜稽首君若迎
拜則還辟不敢答拜(勞力報反/辟婢亦反)
　正義鄭氏康成曰謂見君既拜矣而後見勞也聘禮
　曰君勞使者及介君皆答拜迎拜謂君迎而先拜之
　還辟不敢答拜嫌與君亢賓主之禮聘禮曰大夫入
　門再拜君拜其辱　孔氏穎達曰還辟逡廵也聘禮
　行聘享私覿禮畢賓出主君送至大門内主君問聘
　君問大夫竟公勞賓賓再拜稽首公答拜勞介介再
　拜稽首公答拜蓋勞者主君又别慰勞已在道路之
　勤故逡巡而退避也聘禮無還辟之文者文不備也
　君若迎拜謂聘賓初至大門外主君迎而拜之賓是
　使臣不敢當禮則逡巡不敢答主君之拜故聘禮云
　賓入門左公再拜賓避不答拜是也大聘使卿大夫
　為介小聘大夫為賓士為介此大夫中含卿也　吕
　氏大臨曰還辟再拜稽首以君臣之禮見他國之君
　也迎拜則還辟他國之君以賓主之禮接已而已不
　敢亢也　呉氏澄曰還辟謂身旋轉而開闢以遜避
　也
　通論馬氏睎孟曰禮莫盛於再拜拜莫重於稽首儀
　禮周官凡賓主君臣之接也皆以再拜為節特鄉飲
　禮則主人三拜衆賓一拜而已士相見聘禮至於禮
　之殺者亦一拜而已再拜所以為盛禮也周官九拜
　先稽首記曰稽首服之甚孟武伯曰非天子寡君無
　所稽首知武子曰天子在而君辱稽首寡君懼矣此
　稽首所以為禮之重也所謂大夫者聘禮之賓也所
　謂士者聘禮之介也總而言之皆謂之客故周官司
　儀君勞客客再拜稽首是也然聘禮賓之受几受幣
　私覿郊勞與歸饔餼皆稽首則記所言稽首一端而
　已聘禮卿勞賓於郊賓再拜勞者不答拜歸饔餼賓
　再拜大夫不答拜記所言不答拜亦一端而已
大夫士相見雖貴賤不敵主人敬客則先拜客客敬主
人則先拜主人
　正義鄭氏康成曰尊賢也　孔氏穎達曰惟賢是敬
　不計賓主貴賤雖為大夫而徳劣亦先拜有徳之士
　也
　通論馬氏睎孟曰相見貴於相下相下貴於相先士
　相見禮若先生異爵者請見之則辭辭不得命則先
　見之然則拜之禮蓋亦若此故主人敬客則先拜客
　客敬主人則先拜主人也燕禮賓升自西階主人先
　拜至聘禮賓入大門主君先拜迎則先拜之禮不特
　大夫士而已記之所言亦一端也
　案先儒以聘燕之禮言究則凡相見之禮當無不然
　者朱子采入士相見禮
　存疑孔氏穎達曰此謂使臣行禮受勞巳竟次見彼
　國卿大夫也異國則是同國則否
　辨正朱子曰此未有以見同國異國之辨更詳之下
　放此
凡非弔喪非見國君無不答拜者大夫見於國君國君
拜其辱士見於大夫大夫拜其辱同國始相見主人拜
其辱君於士不答拜也非其臣則答拜之大夫於其臣
雖賤必答拜之男女相答拜也
　正義鄭氏康成曰禮尚徃來喪賓不答拜不自賓客
　也國君見士不答其拜士賤也自外來而拜拜見也
　自内來而拜拜辱也非其臣則答拜不臣人之臣也
　大夫答其臣之拜辟正君也男女嫌逺别不相答拜
　故以明之　孔氏穎達曰此論君臣男女相答拜之
　法禮尚徃來已雖賢徳而必皆相答拜凡拜而不答
　拜者唯弔喪與士見已君二條耳弔賓本來助執喪
　事非行賓主之禮士喪禮有賓則拜之賓不答拜是
　也君不答士拜謂士見巳君君尊不答也聘禮士介
　四人君皆答拜者以其他國之士故也大夫見於國
　君謂見他國君也故聘禮云公在門左拜是拜其辱
　也士見於大夫大夫拜其辱者聘禮賓朝服問卿卿
　迎於廟門外再拜是也同國始相見主人拜其辱者
　前是異國此明同國則主人必先拜辱也大夫為君
　宜辟正君故不辨巳臣貴賤皆答拜也男女宜别或
　嫌其不相答故明雖别必宜答也
　通論吕氏大臨曰弔喪者主人拜賓賓不答少儀曰
　適有喪者曰比童子曰聽事適公卿之喪曰聽役於
　司徒諸侯使人相弔辭云寡君有宗廟之事不得承
　事則凡弔者非以賓客來獨主拜賓之辱而已賓不
　敢申其敬也
　存異胡氏詮曰左傳哀十二年仲尼弔季孫放絰而
　拜則喪賓亦拜矣
　案孔子以季孫當服臣為小君之服故以禮徃弔季
　氏既不服喪孔子亦從主釋服去絰而拜明已非喪
　賓也胡氏喪賓亦拜非也
國君春田不圍澤大夫不掩羣士不取麛卵(麛音迷卵/力管反)
　正義鄭氏康成曰生乳之時重傷其類　孔氏穎達
　曰此明貴賤田獵不同國君諸侯也春時萬物産孕
　不欲多傷殺故不合圍繞取也夏亦當然不掩羣者
　羣謂禽獸共聚也羣聚則多不可掩取之麛鹿子凡
　獸子亦得通稱卵鳥卵也春方乳長故不得取　劉
　氏彝曰春夏蟄蟲孳生雛稚未成雖保息之禮必行
　而恤物之心猶在　方氏慤曰用大者取愈廣位卑
　者禁愈嚴圍澤掩羣固四時之田所同禁特以春言
　之者方孕乳之時尤在所禁故也以其從天子故稱
　諸侯而已以與其臣故稱國君焉
　通論馬氏睎孟曰王制曰禽獸不中殺不粥於市榖
　梁曰不成禽不獻則士不取麛卵可知矣王制又曰
　天子不合圍諸侯不掩羣與此不同何也蓋諸侯在
　國則南靣以全君道而與天子同來朝則北靣以存
　臣道而與天子異則天子不合圍諸侯不掩羣諸侯
　㑹王田獵之禮也國君不合圍大夫不掩羣諸侯在
　國田獵之禮也　李氏格非曰君子之於物也愛之
　而弗仁故春田不圍澤不麛不卵是故物得其養故
　春蒐有一𤼵五豵之多冬狩有辰牡孔碩之美而人
　得以盡其奉上之誠於悉率左右之際先王之田蓋
　如此也　陳氏祥道曰春秋傳曰惟君用鮮衆給而
　已是天子諸侯有四時田獵之禮大夫士不與焉故
　鄭豐卷将祭請田而子産止之也
歳凶年榖不登君膳不祭肺馬不食榖馳道不除祭事
不縣大夫不食粱士飲酒不樂
　正義鄭氏康成曰登成也君大夫士皆自為貶損憂
　民也禮食殺牲則祭先有虞氏以首夏后氏以心殷
　人以肝周人以肺不祭肺則不殺也天子食日少牢
　朔月大牢(孔疏周禮膳夫王日一舉大牢鄭惟據/玉藻言日少牢者以此言君兼諸侯也)諸
　侯食日特牲朔月少牢除治也不治道為妨民取蔬
　食也縣樂器鐘磬之屬粱加食也不樂去琴瑟　孔
　氏穎達曰此一節明凶荒人君憂民自貶退禮也嵗
　凶水旱災害也盛食必祭周人重肺故食必祭肺嵗
　凶饑不殺牲也年豐則馬食榖馳道如今御路君馳
　走車馬之處不除謂不治其草萊也凶年雖祭而不
　作樂樂有縣鐘磬因曰縣也公食大夫禮設正饌後
　乃設稻粱是以粱為加故凶年去之士平常飲酒奏
　樂今凶年猶許飲酒但不奏樂也君大夫士各舉一
　邊而言其實互而相通君尊舉大者而言大夫士卑
　舉小者言耳
　通論孔氏穎達曰榖梁傳曰一榖不升謂之嗛二榖
　不升為饑三榖不升為饉四榖不升為糠五榖不升
　為大祲君食不兼味臺榭不塗弛侯廷道不除百官
　布而不列鬼神禱而不祀此歳凶大祲也不祭肺食
　不兼味也不縣禱而不祀也白虎通一榖不升徹鶉
　鷃二榖不升徹鳧雁三榖不升徹雉兔四榖不升損
　囿獸五榖不升不備三牲　馬氏睎孟曰大司徒於
　荒政言弛力眚禮蕃樂則馳道不除弛力也膳不祭
　肺馬不食榖大夫不食粱眚禮也祭事不縣士飲酒
　不樂蕃樂也大司樂大凶令弛縣則不縣不特祭事
　而已於祭事言不縣則膳可知也雜記凶年祀以下
　牲則祭不特不縣而已言縣則牲可知也司服言大
　荒則素服玉藻言年不順成君衣布則君不特不祭
　肺而已言膳則衣可知也大夫以粱為加食君膳不
　祭肺故大夫不敢食粱士無故不去琴瑟君弛縣故
　士不敢飲酒以樂凡此皆去備也先王之於凶荒也
　有珍圭以恤之有委積以待之於闗市則無征於刑
　貶則有慮大至於移民通財糾守小至於舍禁多昏
　殺禮猶以為未也故膳不祭肺不食粱不樂而損於
　自養馬不食榖馳道不除而損於自奉凡欲與民同
　患而已司徒荒政索鬼神大祝天烖彌祀社稷禱祠
　祭法雩禜祭水旱詩之雲漢靡神不舉則歳凶莫不
　祭也司巫大旱則舞雩女巫大烖歌哭而請則祭莫
　不有樂也然祭則有禱而無祀樂則有歌舞而無縣
　有禱而無祀郊特牲所謂年不順成八蜡不通榖梁
　所謂禱而不祀是也有歌舞而無縣曲禮所謂祭事
　不縣大司樂所謂凡國之大憂令弛縣是也蓋樂雖
　所以薦鬼神亦所以崇已徳凶年不祭失徳之效也
　安取於樂乎記曰五榖時熟然後賞之以樂
君無故玉不去身大夫無故不徹縣士無故不徹琴瑟
　正義鄭氏康成曰憂樂不相干也故謂災患喪病
　孔氏穎達曰此明無災者也君謂諸侯也玉謂佩也
　君子於玉比徳故恒佩玉徹去也無災變則不去樂
　也此士謂不命之士若命士則特縣也自士以上皆
　有玉佩上云君無故不去玉則知下通於士也下言
　士不徹琴瑟亦上通於君也但比徳為重故以君上
　明之又大夫言縣士言琴瑟亦互言耳但縣勝故大
　夫言之
　通論吕氏大臨曰君子致禮以治躬致樂以治心養
　其血氣志慮無所不在於和使放心邪氣不得接焉
　此樂所以無故而不舍也災患喪病方在所憂故不
　可參以樂古之君子必佩玉右徴角左宫羽趨以采
　齊行以肆夏故不去身非特為飾亦有玉聲鏘鳴中
　於五音近於樂也　方氏慤曰公侯山𤣥大夫水蒼
　士瓀玫則玉固上下之所通佩也諸侯軒縣大夫判
　縣士特縣則縣亦上下之所通用也詩言我有嘉賓
　鼓瑟鼓琴又言琴瑟擊鼓以御田祖則琴瑟亦上下
　之所通御也經之所言亦隨其輕重而繫之耳
士有獻於國君他日君問之曰安取彼再拜稽首而后
對
　正義鄭氏康成曰再拜稽首起敬也　孔氏穎達曰
　此一節論大夫士饋獻之事有獻者謂士有物奉貢
　於君他日别日也安取彼問何處得前所獻之物士
　卑徳薄嫌其無有也不即問而俟他日者士有貢獻
　乃自致於外而不敢見恐君答已拜故别日乃見君
　君得問之也對謂對得物所由也　吕氏大臨曰君
　之於臣雖名位有等而所以上下相交不閒於貴賤
　故雖士亦有獻於君焉皆所以達臣子之誠心而不
　可却也　陳氏祥道曰尊者之賜卑者不敢問問則
　失於不恭卑者之獻尊者不可不問不問則恐其取
　之不義
大夫私行出疆必請反必有獻士私行出疆必請反必
告君勞之則拜問其行拜而后對
　正義鄭氏康成曰必請必告臣不敢自専也私行謂
　以己事也士言告者不必有獻也告反而已君勞問
　必拜亦起敬也問行謂道中無恙及所經過　孔氏
　穎達曰大夫私行謂非為君行也疆界也既非公事
　故宜必請也然大夫無外交而此有私行出界或是
　新來大夫姻婭猶在本國故有私行徃來但不得執
　交於外耳大夫有徳必能招人餽遺故還必有獻士
　徳劣故不必有獻但告反而已行還而君若慰勞己
　之勞苦則已拜之若問其行拜竟而起對大夫士通
　如此先拜後答急謝見問之恩也　方氏慤曰臣之
　事君猶子之事親子之事親出必告反必靣故臣之
　事君出必請反必告焉　陳氏祥道曰古之為臣也
　無私行出疆之禮告於君而後可也
　案大夫私行出疆若季友如陳葬原仲亦是
　通論陳氏祥道曰聘禮使者歸若有獻則告曰某君
　之賜也則大夫有獻不特施於私行而已聘禮君使
　宰賜使者幣則君於大夫之獻不特受之而已聘禮
　君答拜此不言者君於大夫無所不答拜於士為介
　則答拜於行則不答
國君去其國止之曰奈何去社稷也大夫曰奈何去宗
廟也士曰奈何去墳墓也國君死社稷大夫死衆士死
制
　正義鄭氏康成曰奈何去社稷宗廟墳墓皆臣民殷
　勤之言國君死其所受於天子謂見侵伐也春秋傳
　曰國滅君死之正也大夫士死其所受於君衆謂軍
　師制謂君教令所使為之　熊氏安生曰大夫士不
　言死宗廟墳墓以宗廟墳墓已私有之為臣事君不
　可為私事死也君死社稷則其死宗廟墳墓可知但
　社稷受於天子故特舉焉　孔氏穎達曰奈何猶言
　如何也大夫士去國皆謂三諫不從及以罪見黜者
　大夫無社稷故云宗廟士雖無臣民而屬吏止之也
　士亦有廟辟大夫故言墳墓亦與大夫互言也國君
　以社稷為主若有寇難則以死衛之大夫當國有寇
　難必率衆禦之以死為度士雖不得率師若君命使
　之則唯致死　吕氏大臨曰臣民各止其君使勿去
　忠厚之至也以社稷宗廟墳墓為言者皆指其所本
　也先王之建國必為之置社稷使其君守之為土地
　人民之主此有國者所以以社稷為言也大夫之有
　宗廟士之保其墳墓義亦猶是大夫士則有以道去
　其君諸侯有國受之於天子有死而無去也然此去
　者國滅君死正也苟社稷無隕先君有後則雖有不
　安其國致位而去特一身去就而已是亦有可去之
　義禮所以有寄公也人臣受命於君有死無二而已
　君之有社稷受命於天子者也大夫之衆士之制受
　命於其君者也故人臣敬君莫先於敬命棄命不死
　不敬莫大焉　方氏慤曰止其去者存乎私情死其
　事者存乎公義宗廟墳墓身之所自出特在乎私情
　而已獨國君一以社稷為言者以有國之尊無適而
　不以公故也
　通論孔氏穎達曰禮運云君死社稷無去國之義孝
　經云士守其祭祀今不云祭祀者明雖去此之彼猶
　得祭祀但墳墓不隨耳　陳氏祥道曰孟子謂滕文
　公效死勿去此重去社稷之義也春秋傳曰凡諸侯
　之大夫違告於諸侯曰某氏之守臣某去宗廟此重
　去宗廟之義也去國則哭於墓而後行此重去墳墓
　之義也去則以私止之仁也死則以公責之義也
　存異孔氏頴達曰大王遷邠知君亦有去國之義
　案去豳者遷國以圖存非去國也若死社稷者窮於
　無可遷不得不以身徇之不得據大王遂謂君有去
　國之義
君天下曰天子朝諸侯分職授政任功曰予一人
　正義鄭氏康成曰天子予一人皆擯者辭也天下謂
　外及四海也覲禮曰伯父實來予一人嘉之　孔氏
　穎達曰此論天子稱謂之事天下謂七千里外也擯
　者稱天子以四海難伏宜尊名以威臨之也父天母
　地是上天之子又為天所命子養下民此尊名也授
　政謂授所縣象魏之法於諸侯也任功謂使人専掌
　委任之功若五侯九伯女實征之也不假威稱但自
　謂予一人言我是人中之一人自謙損也臣下謂之
　一人所以尊王者也以天下之大四海之内所共尊
　者一人耳　吕氏大臨曰一人之身而名有異者内
　外尊卑人神死生之際不可以無别也君天下曰天
　子言天下者外薄四海兼夷狄之稱也天子者繼天
　而王者也予一人猶言孤與寡人也書所稱予一人
　大抵皆告諸侯之言分職授政任功則凡所以命諸
　侯命諸臣者莫不然也　劉氏彝曰蠻夷之君朝貢
　於王而擯者稱天子以對之以其不知禮義之所尊
　而戴者獨天耳朝諸侯謂分土為九州以封五等之
　國四時各以其職來朝於王六年而後徧也分職謂
　設六官以法天地四時各専其職以考天下之教而
　黜陟幽明也授政謂分禮樂之成法致中和於庶民
　也任功謂建邦之六典以任天下之才而興功立事
　也凡此三者天子所以役中國之賢才措生民於皇
　極者也乃尊尚其徳而謙抑自卑是以自稱曰予一
　人也　方氏慤曰職欲各有所尊故曰分政欲一其
　所出故曰授功欲能有所勝故曰任分職然後可以
　授政授政然後可以任功故其序如此蓋所以朝諸
　侯之事不過是而已
　通論鄭氏康成曰今漢於蠻夷稱天子於王侯稱皇
　帝　崔氏靈恩曰夷狄不識王化故不稱王不識尊
　極故不稱皇唯知畏天故舉天子威之　孔氏頴達
　曰孟京易説周人五號帝大稱一也王美稱二也天
　子爵號三也大君典盛行異四也大人聖人徳備五
　也許慎左傳説施於夷狄稱天子於諸夏稱天王於
　京師稱王杜預謂天子王者之通稱魯成公八年天
　子使召伯來錫公命莊公元年王使榮叔來錫桓公命
　無義例　吕氏大臨曰古者於中國稱天王於夷狄
　稱天子夷狄非王法所能治故不稱天王
　案王者父天母地故謂之天子天子者天之子也詩
　曰天位殷適書曰有王雖小元子哉諸子皆子而父
　為後之子惟一人天子者天之元子適子惟此一人
　故自稱亦曰予一人也孝經曰事父孝故事天明事
　母孝故事地察告哀公曰事親如事天事天如事親
　然則君天下而曰天子其量𢎞其意逺矣豈區區以
　威臨四裔之謂哉
踐阼臨祭祀内事曰孝王某外事曰嗣王某臨諸侯畛
於鬼神曰有天王某甫(畛之/忍反)
　正義鄭氏康成曰皆祝辭也唯宗廟稱孝畛致也鬼
　神謂百辟卿士也祝告致於鬼神辭也曰有天王某
　甫某甫且字也不名者不親往也周禮大㑹同過山
　川則大祝用事焉畛或為祗　孔氏穎達曰踐履也
　阼主人階也天子祭祀升阼階内事宗廟是事親事
　親宜言孝故祝辭云孝王某某為天子名也外事郊
　社也天地尊逺不敢同親云孝故云嗣王某言此王
　繼嗣前王而立也至若巡狩徧於方嶽臨視諸侯凡
　所過山川悉不親往使祝致辭故不稱名而曰某甫
　云某是天子之字甫是男子美稱猶尼父類也　吕
　氏大臨曰畛於鬼神者接於鬼神也畛畦畛之相接
　然與交際之際同義也　又曰鬼神之在諸侯境内
　者天子不親祀也曰有天王某甫有司不敢名君而
　告神又不可以無字也
　案父在子不由阼階居喪之禮升降不由阼階故三
　年喪畢乃曰踐阼天下所歸往謂之王典禮命討皆
　奉天故曰天王以此稱於侯國之鬼神見幽明無所
　不統也内事王必稱孝者孝經云愛親者不敢惡於
　人敬親者不敢慢於人愛敬盡於事親而徳教加於
　百姓刑於四海故惟孝乃成其為王也稱孝王不稱
　孝子者天下重器王者大統奉始祖以臨之不敢私
　其父且繼世而王者不必皆子也故曰考廟曰王考
　廟曰皇考廟曰顯考廟不曰父祖曽髙廟其所繼者
　不必皆父祖曽髙也若祖父在殯宫則虞以前稱哀
　子哀孫卒哭而祔稱孝子孝孫専祭其廟則亦可曰
　孝子詩曰綏予孝子是也
　存異鄭氏康成曰天地社稷祭之郊内而曰嗣王不
　敢同外内也　孔氏穎達曰鄭謂不敢同外内者若
　宗廟内事祭辭稱孝山川嶽瀆祭之在外而辭稱嗣
　今天地社稷既尊祭之在内而用外辭不敢同外内
　之常例也
　辨正呉氏澄曰宗廟所祭者一家之親内神也故曰
　内事郊社及山川之屬所祭者天下一國之神皆外
　神也故曰外事鄭氏以祭於郊内者為内事祭於郊
　外者為外事非也
崩曰天王崩復曰天子復矣告喪曰天王登假措之廟
立之主曰帝(假音遐措/七故反)
　正義鄭氏康成曰天王崩史書策辭也天子復矣始
　死時呼魂辭也不呼名臣不名君也諸侯呼字告赴
　也登上也立主曰帝同之天神(孔疏天神曰帝今號/此主同於天神若文)
　(帝武帝/之類也)　孔氏頴達曰自天墜下曰崩王者死如從
　天墜下故曰崩也復招魂復魄也精氣為魂身形為
　魄人命終畢精氣離形臣子罔極猶望更生故使人
　升屋北靣招呼死者之魂令還復身中故曰復也男
　子呼名婦人呼字令魂識知其名字而還王者不呼
　名字者一則臣子不可名君二則普天率土一人而
　已故止呼天子復也告喪謂天王崩遣使報天下萬
　國王葬後卒哭竟祔於廟立主使神依之也五經異
　義云主状正方穿中央達四方天子長尺二寸諸侯
　長尺　崔氏靈恩曰古者帝王生死同稱生稱帝者
　死亦稱帝生稱王者死亦稱王今廟主曰帝蓋是為
　記時有主入廟稱帝之義記者錄以為法也　方氏
　慤曰天王崩者史之所書而以尊大稱之　胡氏詮
　曰遐逺也竹書紀年帝王沒皆曰陟陟亦登也　呉
　氏澄曰尊之不敢言其死但言其升陟於遐逺之處
　猶言其登天也
　存異鄭氏康成曰假已也上已者若僊去云耳
　案三王無帝名司馬遷作夏商本紀俱加帝字惟周
　本紀不言帝謂後世貶之其説不經吕氏謂遷據世
　本世本亦從帝乙之名而傅㑹二代未嘗盡稱帝也
　此言帝者崔氏謂始於作記之時其説誠然登假假
　讀遐為是上僊乃異氏語非典訓也
天子未除喪曰予小子生名之死亦名之
　正義鄭氏康成曰謙未敢稱一人生名之曰小子王
　死亦曰小子王(孔疏嗣王既呼為小子若於喪中而/死亦諡為小子王喪質故不變其稱)
　(也/)　孔氏穎達曰適嗣於初喪未忍即受天王之稱
　云予小子者言我徳狹小也
　通論鄭氏康成曰春秋傳曰以諸侯之踰年即位亦
　知天子之踰年即位以天子三年然後稱王亦知諸
　侯於其封内三年稱子也(孔疏鄭引春秋文九年公/羊傳文證天子三年之内)
　(稱予小/子也)晉有小子侯是僭取於天子號也　呉氏澄
　曰春秋景王崩悼王未踰年入於王城不稱天王而
　稱王猛所謂生名之也死不稱天王崩而稱王子猛
　卒所謂死亦名之也
　存異吕氏大臨曰天子未除喪而沒則其祔也不曰
　帝而曰小子如晉有小子侯之類蓋其喪當稱子故
　也予衍文也詩書所載予小子之稱不必未除喪之
　稱此又承措廟立主曰帝之文而言也則非自稱之
　辭故知無予字也生死皆名之曰小子王不稱帝不
　立諡未成為君也
　
欽定禮記義疏卷六
欽定四庫全書
欽定禮記義疏卷七
　曲禮下第二之二
天子有后有夫人有世婦有嬪有妻有妾
　正義孔氏頴達曰自此至曰享總論立男官女官之
　事后後也言其後於天子亦以廣後嗣也夫扶也言
　扶持於王也婦服也言其進以服事君子也以其猶
　貴故加以世言之亦廣世嗣也嬪婦人之美稱可賓
　敬也妻之言齊也得與夫敵體也妾之言接也以得
　接見於君子也
　通論吕氏大臨曰后以配天子夫人視三公其名與
　諸侯之妃同世婦視大夫其名與大夫妻同九嬪於
　昏義視九卿位在世婦上此在世婦下者異代之制
　也　馬氏睎孟曰昏義言後宫之治故兼天子后言
　之以備六宫之數而妾不預焉曲禮言後宫之位故
　止言天子而備六宫之名則雖以后之尊亦曰有后
　而妾之賤亦預焉
　存異鄭氏康成曰妻八十一御妻周禮謂之女御以
　其御序於王之燕寝妾賤者　孔氏頴達曰周禮嬪
　在世婦上又無妾之文今此所陳與周禮雜而不次
　者或記者雜夏殷而言之　胡氏銓曰隋唐以後皇
　后而下有貴妃淑妃徳妃賢妃則夫人也昭儀昭容
　昭媛修儀修容修媛充儀充容充媛則九嬪也婕妤
　美人才人各九合二十七是代世婦寳林御女采女
　各二十七是代御妻六尚分典乘輿服御則妾也大
　抵踵周官之制
　案此節當在後天子之妃曰后節下公侯有夫人節
　上脱簡在此耳妻者齊也敵體之義天子六宫惟后
　與君齊徳諸侯三宫惟夫人與君齊徳故論語曰邦
　君之妻君稱之曰夫人孟子述初命曰毋以妾為妻
　是左右媵即不得有妻名況女御乎周禮女御不言
　數鄭注以昏義之八十一御妻實之不知昏禮御妻
　妻字乃御女之譌文而八十一之數亦遞以三倍加
　之非確也且鄭注三公九卿二十七大夫八十一元
　士似夏制三夫人九嬪二十七世婦八十一御妻是
　周制取其數相應豈周公特設此制誇周女寵之盛
　與夏多士相配耶況周禮惟九嬪言九世婦女御不
　言數鄭何所據而以八十一妻為周制乎蓋此經文
　義謂天子有后夫人嬪婦諸侯有夫人世婦以備内
　官名分甚嚴天子惟后為妻公侯惟夫人為妻餘皆
　妾耳非謂天子世婦嬪之下又有八十一妻公侯夫
　人之下又有三婦九妻也
天子建天官先六大曰大宰大宗大史大祝大士大卜
典司六典(大音/泰)
　正義鄭氏康成曰典法也　陳氏澔曰以其所掌重
　於他職故曰先　孔氏頴達曰大宰一卿以象天時
　大宰既尊故先列之大宰既法於天故同受大名云
　六大也上典是守典之典下典是典法之典　葉氏
　夢得曰六者皆有書故謂之六典六典所以奉天道
　也天道主之以天官
　案公卿輔弼之臣皆寅亮天職故統謂之天官非周
　禮之天官六大皆奉天之事大宰即周官之冢宰於
　職無所不統大宗即周官之宗伯亦謂之天官者典
　禮皆天秩天叙也大史於周官掌六典八法八則而
　月令掌天日月星辰之行大祝周禮掌六祝六祈以
　接神大士周禮無之而此在卜祝之閒故鄭疑為以
　神仕者大卜周禮掌三易三兆以占吉凶四者皆屬
　宗伯而皆以為天官者蓋鬼神去人逺而與天通故
　也
　存疑鄭氏康成曰此蓋殷時制也周大宰為天官大
　宗曰宗伯宗伯為春官大史以下屬焉(孔疏鄭注大/𫝊夏六卿后)
　(稷司徒秩宗司馬作士共工此所言/上非夏法下異周典故鄭疑殷制也)大士以神仕者
　(孔疏知非司士及士師鄉士之等者以/下别有司士司寇此與卜祝相連也)　吕氏大臨
　曰殷人尊神率民以事神先鬼而後禮大宗以下皆
　事鬼神奉天時之官故總謂之天官
　案鄭氏以為殷制者以周制既未合姑以此擬之非
　謂實有可據也蓋者疑辭則亦以疑存之可耳又此
　特約舉官制言天子設官有掌天事者則大宰大宗
　大史大祝大士大卜也有掌民事者則司徒司馬司
　空司士司寇也有掌物用者則六府六工也天事尊
　故曰典民事繁故曰衆司徒掌教司馬掌兵司空掌
　役司士掌爵禄以賞善司寇掌刑罰以懲姦而衆無
　不治矣
天子之五官曰司徒司馬司空司士司寇典司五衆
　正義葉氏夢得曰司徒所奉者地道所掌者邦教有
　教不可無政故次以司馬有政不可無事故次以司
　空有政事則財用足人輕於從善而恥於犯法故次
　以司士正羣臣之版以詔爵禄終以司寇詰邦國之
　禁以刑暴亂五官各率其屬而治所以奉地道也
　案天子設官之意莫大乎敬天而勤民上一節首舉
　治天事者此一節乃舉治民事者五衆者司徒養之
　則曰民司馬治之則曰兵司空用之則曰役司士升
　之則曰士司寇涖之則曰隸也
　通論吕氏大臨曰周官司士則夏官之屬此别為一
　官者司士掌羣臣之版及卿大夫士庶子之數則所
　統者衆與司馬司徒司空司寇畧等矣所以並立為
　五官也司徒之衆則六鄉六遂之屬是也司馬之衆
　則六軍之屬是也司空之衆則百工是也司寇之衆
　則士師司隸之屬是也故曰典司五衆　呉氏華曰
　以郯子所言少昊氏之官名則曰祝鳩氏司徒也鴡
　鳩氏司馬也鳲鳩氏司空也爽鳩氏司寇也鶻鳩氏
　司事也五鳩鳩民者也名與曲禮五官同
　存疑鄭氏康成曰衆謂羣臣此亦殷時制也(孔疏知/非天下)
　(衆人者以經云五衆明官各/有所衆如周六官之屬也)周則司士屬司馬大宰
　司徒宗伯司馬司寇司空為六官　孔氏頴達曰立
　六大以象天之六氣又置五官以象地之五行典司
　五衆者言用此五官使各守其所掌上之羣衆然此
　五官亦各有所領羣衆如大宰領大宗以下也而不
　條出其人者畧也六典五衆者互言也天尊故云典
　地卑故云衆
　案周禮惟司徒為地官餘以四官分四時不可以地
　概之且五行生於天而成於地不當第屬之地也
天子之六府曰司土司木司水司草司器司貨典司六
職
　正義鄭氏康成曰六府主藏六物之税者司土土均
　也司木山虞也司水川衡也司草稻人也司器角人
　也司貨丱人也(孔疏司土於周為土均主均平地税/之政令司木於周為山虞虞度也主)
　(量度山之大小所生之物司水於周為川衡衡平也/掌廵行川澤平其禁令司草於周為稻人掌稼種下)
　(地及除草萊司器於周為角人掌以時徴齒角於山/澤之農供為器用司貨於周為丱人掌金玉錫石之)
　(地為之守禁以時取之以供器物金玉曰貨故稱貨/人立此六官使各主其所掌職  案若玉府之掌金)
　(玉玩好兵器孰非器而専舉一角人若四監之收秩/薪柴掌葛掌荼掌染草孰非草而専舉一稻人乎孔)
　(亦順鄭/為説耳)　吕氏大臨曰農以耕事貢九榖則司土受
　之山虞以山事貢木材則司木受之澤虞以澤事貢
　水物則司水受之圃以樹事貢薪芻疏材則司草受
　之工以飭材事貢器物則司器受之商以市事貢貨
　賄則司貨受之周官司土則廪人倉人之職司木則
　山虞林衡之職司水則澤虞川衡之職司草則委人
　之職司器司貨則玉府内府之職所入者乃農圃虞
　衡工商之民所貢故曰典司六職　王氏安石曰司
　徒至司土主地事之官也府者物之所聚也　陳氏
　祥道曰大宰理天道者也司徒以下理人道者也司
　土以下職地物者也土工以下飭地財者也
　存疑鄭氏康成曰此亦殷時制也周則皆屬司徒
　孔氏頴達曰殷既法天地立官又為萬物立府
天子之六工曰土工金工石工木工獸工草工典制六
材
　正義鄭氏康成曰土工陶旊也金工築冶鳧㮚段桃
　也石工玉人磬人也木工輪輿弓廬匠車梓也獸工
　圅鮑韗韋裘也惟草工職亡蓋謂作萑葦之器也(孔/疏)
　(考工記陶人為甗旊人為簋即土工也築氏掌為削/削謂書刀冶謂煎金石冶氏掌戈㦸故因呼煎金為)
　(冶鳧氏世能為鐘以供樂器㮚氏世能為量器謂豆/區鬴鍾之屬段氏主作錢鎛田器桃氏為刃刃刀劒)
　(之屬此即金工也玉人作圭璧磬人作磬玉及磬出/於石故謂石工也輪謂車輪輿謂車牀車難不能一)
　(人獨成各有所善故輪輿不同弓能作弓者廬能作/戈㦸柲者匠能作宫室之屬者車謂能作大車及羊)
　(車梓謂杯勺筍虡之屬此七物並用木故曰木工也/圅謂能作甲鎧鮑謂能治皮作甲韗謂考工記韗人)
　(為皋陶鼓木謂能以皮冒鼓者韋熟皮為衣及韎韐/者裘謂帶毛狐裘之屬考工記韋裘二職存此物並)
　(用獸皮即/獸工也)　孔氏頴達曰既有六府之物宜立六工
　以作為器物工能也言能作器物者也草工謂以萑
　葦作盛食之器及葦席之屬也立此六工使典制六
　府之財物　葉氏夢得曰六者造之於人則曰工見
　之於用則曰材治天下至於各成其材此先王所以
　裁成輔相以左右民而治也
　存疑鄭氏康成曰此亦殷時制也周則皆屬司空
　陸氏佃曰考工記曰凡攻木之工七攻金之工六攻
　皮之工五設色之工五刮摩之工五摶埴之工二土
　工蓋摶埴之工金工蓋攻金之工石工蓋刮摩之工
　木工蓋攻木之工獸工蓋攻皮之工草工蓋設色之
　工若以藍為青以䓞為紫以蒨為紅以菉為黄之類
　是也或曰草讀如字今俗作皂非正也殷人尚質故
　設色之工謂之草工
　案六材皆當歸之府今六府有土木草而無金石獸
　六工有土木草而無水器貨者水無藉於人工金獸
　之材於器貨中兼之也　又案先六大立五官以天
　下之賢立天下之政而不尸其功設六府考六工以
　天下之材供天下之用而不私其有則此數節雖未
　及建官之詳而所為治天治人治物者已提其要百
　王損益雖殊而大指要莫外此矣
五官致貢曰享(享許/兩反)
　正義鄭氏康成曰貢功也享獻也致其歳終之功於
　王謂之獻也周禮太宰歳終則令百官府各正其治
　受其㑹聽其致事而詔王廢置　葉氏夢得曰功罪
　不進於上則下之情不通黜陟不行於下則上之權
　不立故五官各致其貢以通於王六職所分者内事
　則獻事六大所職者邦治則攷治五官所職者衆則
　獻功六府所職者物則獻業王於是攷其貢而加之
　黜陟此所以道揆於上法守於下為治之所以成終
　成始也故曰五官致貢曰享貢言其造於下而有所
　進享言其通於上而有所舍
　存異熊氏安生曰五官五等諸侯　孔氏頴達曰五
　官后一天官二地官三六府四六工五歳終王后之
　屬致蠶織之功天官以下各獻其職之功
　辨正孔氏頴達曰五官致貢謂上天子之五官司徒
　以下故下云五官之長曰伯大宰總攝羣職總受五
　官之貢故不入其數若以五官為后以下則下云五
　官之長豈有長於后乎熊氏以為五等諸侯亦非也
　案此結上四節六大不言貢天事無可貢也六府六
　工不言貢治物原以為民總不越民事中也
五官之長曰伯是職方其擯於天子也曰天子之吏天
子同姓謂之伯父異姓謂之伯舅自稱於諸侯曰天子
之老於外曰公於其國曰君(長竹丈/反下同)
　正義鄭氏康成曰五官之長謂為三公者周禮九命
　作伯(孔疏即三公加一命/出為分陜二伯者也)職主也是伯分主東西者
　春秋傳曰自陜以東周公主之自陜以西召公主之
　一相處乎内是或為氏曰天子之吏擯者辭也(孔疏/擯謂)
　(天子接賓之人天子之/吏亦當言名記者畧之)春秋傳曰王命委之三吏謂
　三公也(孔疏鄭引之證呼三/公並為吏之意也)稱之以父與舅親親之
　辭也外自其私土之外天子畿内　孔氏頴達曰自
　此至曰孤總論二伯及州牧諸侯稱謂畿外之大莫
　大於二伯故此先言之五官即司徒以下五官也云
　長者三公無職故不在五官之中伯長也言此二伯
　為内外官之長是職方者言二伯於是職主當方之
　事也若擯者傳辭於天子則稱此二伯為天子之吏
　若三公與王同姓者王呼為伯父伯者長大之名父
　乃同姓重親之稱也伯舅異族重親之名也異族無
　父稱故呼為伯舅二伯若與九州及四夷之諸侯言
　則自謂天子之老係於天子威逺國也外者其私土
　采地之外也而猶在王畿之内如周公食邑於周嚮
　國外之人其自稱曰公也其國采地内也與采地内
　臣民言則自稱曰君既主分陜又在王朝嫌不正為
　采地君故明之也(案於外曰公諸侯之國稱之如宰/周公也於國曰君其臣民稱之皆)
　(曰我君非/其自稱也)　方氏慤曰二伯之尊於天子有賔道故
　傳辭於天子而其人謂之擯也
　通論孔氏頴達曰擯呼在朝三公為天子之吏然玉
　藻伯曰天子之力臣者謂介傳命稱天子力臣擯者
　受辭傳於天子則曰天子之吏案晉文公為二伯左
　傳僖二十八年王曰叔父不稱伯者以州牧之禮命
　之也昭九年云伯父惠公又云我在伯父猶衣服之
　有冠冕以晉為州牧又為二伯也周公分陜為二伯
　詩稱王曰叔父者成王以本親命之也晉文侯仇為
　伯而尚書云父義和不云伯者親之也
　存異朱氏申曰五官即五等諸侯伯其長也
　案二伯為六官長記不言六官而言五官者大宰尊
　即為長不待言五官中又命一人為二伯也蓋三公
　即六卿之兼官而二伯即三公之分職顧命召六卿
　而召公畢公毛公即三公畢公率東方諸侯召公率
　西方諸侯即二伯不必三公止論道不分職亦不必
　一公處内二公處外亦不以東伯尊西伯次也朱氏
　申以五官為諸侯誤
　總論游氏桂曰古者封建有官有爵有同姓異姓之
　親曰牧曰伯官也曰公曰子爵也曰伯父伯舅叔父
　叔舅親也天子之三公及二王之後稱公餘則以國
　大小列為侯伯子男在四夷有子男而無侯伯此其
　為爵之法九州各建其牧九牧之職各治其州之諸
　侯二伯之職分治九州之牧書曰以倡九牧是也九
　州之牧各擇其賢侯為之而二伯則三公為之此其
　分職之法也方三代封建之始其所封者非王之父
　兄子弟則其婚姻也非婚姻則謂之庶姓庶者卑之
　也其言庶方小侯猶庶姓也國大而爵尊則以伯稱
　之為二伯者是也國差小而爵差卑則以侯稱之為
　九州之牧者是也因其國與爵與為伯叔之稱所以
　皆稱父者假以成王言之當時諸侯所謂文之昭也
　則其諸父也齊王舅也於周世為婚姻稱父云者皆
　本其始封而言稱舅云者本其婚姻而言此親親之
　等也古者君臣之際有親親之道焉有賓主之道焉
　有君臣之道焉三者並行所謂至文也後世君臣之
　際尊卑相臨親親之道喪而君臣之恩乖賓主之道
　喪而君臣之禮廢恩禮交亡所恃者薄而専從事於
　法矣
九州之長入天子之國曰牧天子同姓謂之叔父異姓
謂之叔舅於外曰侯於其國曰君
　正義鄭氏康成曰毎一州之中天子選諸侯之賢者
　以為之牧也(孔疏選取賢侯一人牧/加一命使主一州為)周禮曰乃施典於
　邦國而建其牧牧尊於大國之君而謂之叔父辟二
　伯也亦以此為尊禮或損之而益謂此類也二王之
　後不為牧外自其國之外九州之中曰侯者本爵也
　　孔氏頴達曰殷曰伯此曰牧據周禮也若入天子
　之國則自稱曰牧牧養也言其養一州之人周禮八
　命作牧是也伯不言入天子之國者伯不出故不言
　入耳此不云擯於天子者記者畧之也自稱曰侯若
　與國内臣民言猶自稱為君也(案為牧者必侯故他/國稱曰侯其本爵各)
　(君其國故其臣民稱之/皆曰君亦非自稱也)　朱氏申曰九州之長九州
　各有其長也
　通論吕氏大臨曰牧者九州諸侯之長也各有所封
　之國所謂其國者所封之國也於外者非所封之國
　也曰公曰侯者以爵稱臣民之辭也曰君者以事稱
　父與舅以姓同異而别也伯與叔以位尊卑而别也
　必謂之父與舅尊之親之之辭也覲禮曰同姓大國
　則曰伯父其異姓則曰伯舅同姓小邦則曰叔父其
　異姓則曰叔舅則天子所以待天下諸侯大國之禮
　視三公小邦之禮視九牧也　黄氏震曰叔父叔舅
　次於内之伯也
　案郊特牲云天子無客禮又曰諸侯不敢祖天子故
　雖同體屬在昆弟之稱者一以同姓異姓始封之稱
　稱之曰伯父叔父曰伯舅叔舅而於同姓國之卿大
　夫但稱伯氏叔氏不稱父於異姓國之卿但稱舅氏
　不稱伯叔明殺也此正前所謂朝諸侯分職授政任
　功曰予一人之義
　存疑孔氏頴達曰二王之後不為牧者以其先祖常
　為天子統領海内恐為牧有専權之心
　案此以私心度先王也二王之後始皆公不以公為
　牧尊之也王㑹稱夏公殷公杞後自降侯伯耳
其在東夷北狄西戎南蠻雖大曰子於内自稱曰不榖
於外自稱曰王老
　正義鄭氏康成曰謂九州之外長也天子亦選其諸
　侯之賢者以為之子子猶牧也入天子之國曰子天
　子亦謂之子雖有侯伯之地本爵亦不過子是以同
　名曰子不榖與民言之謙辭榖善也稱王老威逺國
　也外亦其戎狄之中　孔氏頴達曰選賢者為子不
　知㡬國立一人卑不得名為牧又不得謂為父舅其
　本爵不過子男若本爵是男亦謂為子舉其髙者言
　之也或有多功益土雖加侯伯之地而爵不得進終
　守子男以卑逺故也不言入天子國不云擯畧之四
　夷之君去王逺由有歸往之義賢始得為長故以王
　老為稱也
　通論陳氏祥道曰治六鄉以天子六卿治九州以諸
　侯九牧以強其幹九州之外疆域雖大爵不過子小
　者入天子國止曰人以弱其枝　葉氏夢得曰四海
　之外先王所主者畧故曰外薄四海咸建五長使之
　自長其類而已夷蠻戎狄能自養其類則皆通曰子
　子言其道足以養人此呉楚雖大亦稱子也
　存異陸氏佃曰公羊傳曰名不若字字不若子
庶方小侯入天子之國曰某人於外曰子自稱曰孤
　正義鄭氏康成曰謂戎狄子男君也男者於外亦曰
　子舉尊言之　孔氏頴達曰庶衆也小侯四夷之君
　非為牧者也以其賤故曰衆方也若入王國自稱曰
　某人若牟人介人也六服之内但舉伯之與牧不顯
　其餘諸侯九州之外既舉大國之子又舉其餘小國
　者以六服諸侯下文别更具顯　方氏慤曰庶方小
　侯亦九州之外也以其非長故曰庶方以其非大故
　曰小雖大不過子而小乃謂之侯者蓋五等之爵通
　謂之諸侯入天子之國則曰某人則不以其爵稱且
　賤而畧之也於外曰子則稱之以爵矣以入内則屈
　出外則伸故也小侯亦有男特舉子以槩之耳於外
　曰子而不言自稱則人稱之故也自稱曰孤而不曰
　内外則通内外可知
　通論吕氏大臨曰自稱曰孤又下於王老也春秋楚
　子稱不榖從其稱也齊桓公對楚屈完稱不榖以自
　卑之辭答楚也魯弔宋災宋閔公稱孤𫝊曰列國有
　凶稱孤禮也亦自貶之稱也
　辨正黄氏震曰葉氏以小侯為附庸恐非蓋附庸不
　自達於天子亦無子男之爵
　總論邵氏囦曰五官致貢曰享以下至此皆因其人
　而定其所稱之名蓋名正則言順言順則事成聖人
　所以汲汲於此者非較輕重於一言一字之閒也
天子當依而立諸侯北靣而見天子曰覲天子當宁而
立諸公東靣諸侯西靣曰朝(依本作扆同於豈反見/賢遍反宁徐珍吕反)
　正義鄭氏康成曰諸侯春見曰朝受贄於朝受享於
　廟生氣文也秋見曰覲一受之於廟殺氣質也朝者
　位於内朝而序進(孔疏此内朝即路門外朝對皋門/内三槐九棘之外朝故稱内也若)
　(對路寝又為外故文王世子云朝於外朝則以官是/也諸侯入廟門更服朝服執贄入應門而行禮故王)
　(當宁以待諸侯次/第而進故曰序進)覲者位於廟門外而序入(孔疏其/宿受位)
　(次在廟門外至上擯進之乃/於位次第而入故云序入也)王南靣立於依宁而受
　焉(孔疏當依當宁/王皆南靣也)夏宗依春冬遇依秋(孔疏隂陽同/各相依也)
　覲禮今存朝宗遇禮亡　孔氏頴達曰此論諸侯四
　時朝覲宗遇之法依状如屏風以絳為質髙八尺東
　西當户牖之閒繡為斧文亦曰斧依故覲禮云天子
　設斧依於户牖之閒鄭注如今綈素屏風有繡斧文
　所以示威也爾雅云户牖之閒謂之扆設依於廟堂
　户牖之閒當依而立是秋於廟受覲禮也諸侯來朝
　至近郊王使大行人皮弁用璧迎勞諸侯亦皮弁從
　使者入受舍聽命朝之日廟門外同姓西靣北上異
　姓東靣北上質明諸侯裨冕先釋幣於齊車之行主
　天子衮冕在廟當依前南靣而立不迎賓諸侯自廟
　門外位天子使上擯進諸侯諸侯入廟門右坐奠圭
　玉而再拜所以奠圭玉者卑見於尊奠贄不授也擯
　者命升西階親授諸侯於是坐取圭玉升堂王受玉
　是當依而立之時也王既受玉諸侯降階並北靣再
　拜稽首擯者延之使升成拜是北靣曰覲所以同北
　靣者覲遇秋冬隂殺之時其氣質斂故并於一處受
　之不布散也當宁而立此為春夏受朝時也宁者爾
　雅云門屛之閒謂之宁屛在路門外近應門郭注云
　人君視朝所宁立處王既立宁諸侯次第而進諸公
　在西諸侯在東而朝王陽氣文舒而布散故分於兩
　處也地道尊右故諸公在西受朝竟然後入廟受享
　也　項氏安世曰朝以行禮覲以獻功行禮則異等
　威辨儀物盛朝㑹之禮以示衆庶故君於外而立臣
　分班而見也獻功則南靣而聽治北靣致之故受之
　於内而一其向也朝者正禮之名覲主於見而已
　案天子廵守之明歳侯服来朝二歳甸服來三歳男
　服來四歳采服來五歳衛服來六歳要服來此諸侯
　述職之事不期而自來者也春朝而圖天下之事秋
　覲以比邦國之功夏宗以陳天下之謨冬遇以協諸
　侯之慮時㑹以𤼵四方之禁殷同以施天下之政此
　天子有命諸侯乃來者也其諸侯之自來者大約東
　諸侯多於春南諸侯多於夏西秋北冬也周分九服
　而朝止六服者邦畿之内諸侯即公卿無論任六官
　者朝夕在廷即無官者亦時有事焉不可以歳計也
　外諸侯至衛服已曰賓不享其贄矣至要服則來不
　拒去不追故周官曰六服又曰五服也今周禮盡亡
　所存止覲禮一篇恐亦不可専指秋覲
　通論吕氏大臨曰自此至曰盟言朝覲㑹同聘問盟
　誓之所以名也古者謂相見曰朝相問曰聘臣見於
　君子見於親賤見於貴皆謂之朝以朝暮别之則朝
　見曰朝暮見曰夕以春秋别之則春見曰朝秋見曰
　覲然考之舜典二月東廵守肆覲東后則春亦曰覲
　蓋朝覲互名至周始以春秋别之又有夏宗冬遇以
　備四時之朝又曰春朝以圖天下之事秋覲以比邦
　國之功夏宗以陳天下之謨冬遇以協諸侯之慮則
　四者非獨時異事亦異矣此章天子之立有當依當
　宁之别其朝位有諸侯北靣及諸公東靣諸侯西靣
　之别則朝覲之禮非獨事異儀亦異矣　陳氏祥道
　曰古者門皆有屏天子設之於外諸侯設之於内禮
　臺門而旅樹旅道也當道而設屏此外門之屏也治
　朝在路門之外天子當宁而立宁在門屏之閒此路
　門之屏也國語曰王背屏而立夫人向屏此寝門内
　之屏也魯廟疏屏天子之廟飾此廟門之屏也月令
　天子田獵整設於屏外此田獵之屏也
　案諸侯分東西靣立以通姓名謂之朝既朝天子乃
　入廟受覲蓋廟在應門之外雉門之内(舊説庫門/之内小誤)覲
　禮諸侯前朝受舍於朝注謂舍在文王廟外即此地
　也是朝亦兼覲覲亦兼朝特春以朝為重秋以覲為
　重耳若屏之制有築土為之者郭璞所謂小牆當門
　中即今照牆此不可移徙者也有刻木為之者鄭氏
　謂刻為雲氣蟲獸孔謂今之罘罳即今應棚此可移
　徙有事設之無事去之者如田獵之屏亦是也若越
　王将入呉背屏而立以訣夫人夫人向屏以送王即
　諸侯路寝門之内屏陳分路門寝門為二亦小誤
　存異陳氏祥道曰周禮司几筵凡大朝覲王位設黼
　依依前南鄉覲禮天子衮冕負斧依明堂位天子負
　斧依南鄉而立則天子於朝覲未嘗有當宁之禮司
　士正朝儀之位王南鄉三公北靣孤東靣卿大夫西
　靣朝士掌建邦外朝之法左九棘孤卿大夫位焉右
　九棘公侯伯子男位焉靣三槐三公位焉明堂位三
　公北靣諸侯西靣諸伯東靣諸子東北靣諸男西北
　靣射人掌羣臣見王之位諸侯北靣焉則諸侯之於
　朝覲未嘗有北靣之禮記之所言非周制也
　案陳據司几筵及覲禮説謂朝覲未嘗當宁似矣但
　天子當宁以待諸侯之至故路門之外外屏之内謂
　之宁宁待也及諸侯至則出外屏之外負扆以受朝
　則周禮儀禮説為受朝之位此記為待諸侯之位此
　注特依文為訓故未及依耳不應執一説為定論也
　至所引明堂位子男皆北靣射人諸侯又北靣覲禮
　亦數言北靣胡謂諸侯未嘗北靣而以記為非周制
　耶
諸侯未及期相見曰遇相見於郤地曰㑹諸侯使大夫
問於諸侯曰聘約信曰誓涖牲曰盟(郤丘/逆反)
　正義鄭氏康成曰及至也郤閒也涖臨也坎用牲臨
　而讀其盟書(孔疏盟之為法先鑿地為方坎殺牲於/坎上割牲左耳盛以珠槃又取血盛以)
　(玉敦用血為盟書成乃歃血而讀書知坎血加書者/見僖二十五年左傳又襄二十六年欿用牲加書是)
　(也知用耳者戎右云贊牛耳知用左者以馘用左耳/也知珠槃玉敦者戎右以玉敦辟盟又玉府共珠槃)
　(玉敦是也知口歃血者襄九年左傳云新與楚盟口/血未乾是也戎右云贊牛耳又左傳云諸侯盟誰執)
　(牛耳然則人君/盟當以牛也)聘禮今存遇㑹誓盟禮亡誓之辭尚
　書見有六篇(孔疏六篇甘誓湯誓/泰誓牧誓費誓秦誓)　孔氏頴達曰未
　至前所期之日及所期之地而忽相見則並用遇禮
　相接故曰遇謂禮易畧也既及期又至所期之地則
　其禮閒暇故曰㑹聘問也謂遣大夫徃相存問若用
　言約束以相見則用誓禮約言語之約束也以不能
　自和好用言辭共相約束以為信故曰誓若約束而
　臨牲則用盟禮盟者殺牲㰱血誓於神也誓與盟亦
　諸侯事
　通論吕氏大臨曰㑹遇聘問誓盟皆諸侯之禮也古
　者諸侯無事則相朝不相朝則相㑹不相㑹則聘有
　大事則天子方伯誓之皆所以講信修睦以交四鄰
　者也盟詛之事其起於衰世乎周官雖有司盟之官
　疑非治世之事此詩所以非屢盟春秋之書盟所以
　多譏也時有緩遽則儀有詳畧故㑹禮詳而遇禮畧
　也問有大小則文有隆殺故諸侯使大夫問於諸侯
　曰聘小聘曰問也誓有輕重則約有淺深故誓約之
　淺盟約之深也期而相見曰㑹日有期地有所也郤
　地者竟上之地也其時緩則禮宜詳也不期而相見
　曰遇如邂逅適相遇然日無期地無所其時遽則宜
　畧也公羊傳齊景公之唁魯昭公以人為菑以幦為
　席以鞍為几以遇禮相見遇禮非皆然也其畧有如
　此者久無事曰聘聘大禮也小聘曰問禮有殺也約
　信曰誓古者舉大事以齊衆皆有誓舜征有苖禹誓
　于師啟伐有扈以誓于師湯誓泰誓費誓秦誓皆有
　書周官則祭祀師役莫不誓也
　辨正方氏慤曰遇者見而非約故未及期相見曰遇
　而與周官冬見之遇異矣㑹者衆之所聚故相見於
　郤地曰㑹而與周官時見之㑹異矣聘言有所與故
　使大夫問曰聘而與王制比年之聘異矣蓋冬見之
　遇時見之㑹比年之聘諸侯之所以事天子也未及
　期之遇與郤地之㑹使大夫之聘諸侯之所以交鄰
　國也此其所以為異
諸侯見天子曰臣某侯某其與民言自稱曰寡人
　正義鄭氏康成曰臣某侯某嗇夫承命告天子辭也
　(孔疏並覲禮文嗇夫司空屬為末擯承命於侯氏末/介傳而上上擯以告於天子也音義隱云嗇夫主諸)
　(侯所齎幣帛皮圭之/禮奉以白於天子也)自稱曰寡人謙也於臣亦然
　孔氏頴達曰自此至寡君之老明諸侯及臣稱謂之
　法諸侯謂五等諸侯見天子而擯者将命之辭某侯
　某若言齊侯衛侯下某是名若伯子男則云曹伯許
　男某也　方氏慤曰某侯所以别其國也繼某侯而
　又曰某所以别其人也
　存疑鄭氏康成曰其為州牧則曰天子之老臣某侯
　某(孔疏州牧既尊擯者/加天子之老四字)
　案此當在九州之長節下統説中國諸侯在州牧之
　下者前明言五官之長曰伯擯於天子曰天子之吏
　自稱於諸侯曰天子之老牧卑於伯豈有擯於天子
　反稱天子之老者鄭孔並誤
其在凶服曰適子孤臨祭祀内事曰孝子某侯某外事
曰曽孫某侯某(適音/的)
　正義鄭氏康成曰凶服亦謂未除喪祭祀稱國者逺
　辟天子(孔疏天子外事言嗣王某謂能繼天徳而立/也諸侯不得稱嗣侯但稱曽孫謂是祖父重)
　(孫/耳)　方氏慤曰適子孤者以㓜而無父自稱之也然
　亦或稱嗣子某故前言大夫士之子不敢自稱曰嗣
　子某也天子於内事曰孝王則以國所尊者稱之也
　諸侯於内事曰孝子則以家所卑者稱之也
　案諸侯之子必誓於天子乃稱世子而嗣位則以子
　繼世者恒多故曰孝子某侯某祭義曰祭稱孝子孝
　孫以其義稱也諸侯亦有非子而嗣位者如桓之繼
　隱僖之繼閔先君之主亦必入於考廟則不稱孝子
　故遷廟禮但曰孝嗣侯某敢用嘉幣告於皇考某侯
　蓋考者成也成其為君與成其為父同且祫則上臨
　之以太祖亦不得私其所親而諸侯亦未必世世父
　子相繼故諸侯五廟亦不以父祖曽髙名之也祭義
　曰稱曽孫某謂國家也為今之守此土猶以祖之功
　徳故武王伐紂告所過名山大川曰有道曽孫大田
　甫田諸詩祭方社田祖皆曰曽孫者天子之卿大夫
　有采地視諸侯也
　通論孔氏頴達曰適子孤者擯者告賓之辭雜記云
　相告曰孤某須矣彼不云適子此不云名皆文不具
　也稱孤稱名者皆謂父死未葬之前故雜記云孤某
　須矣下則云有葦席既葬蒲席明孤某是未葬也凡
　諸侯在喪之稱公羊未葬稱子某者荘三十二年子
　般卒襄三十一年子野卒是也既葬稱子者文公十
　八年子惡卒經書子卒是也踰年稱君者則僖公十
　年里克殺其君卓及文公元年公即位是踰年稱君
　謂臣子稱君也若其君自稱猶曰子故公羊傳文九
　年諸侯於其封内三年稱子是也案昭十一年楚滅
　蔡執世子有其時蔡君已死仍稱世子者何休云不
　許楚之滅蔡猶若君存然文十四年齊商人弑其君
　舍成舍為君正商人之弑也襄二十九年呉子使季
　札來聘先君未踰年呉稱子者賢季子故錄之桓十
　一年鄭忽出奔衛先君既葬而尚稱名者何休云直
　以喪降稱名無餘罪致貶凡以王事出㑹未踰年皆
　稱子僖九年㑹於葵丘宋襄公稱子僖二十八年㑹
　於踐土陳共公稱子定四年㑹召陵陳懷公稱子皆
　未踰年㑹王事而稱子也若未踰年非王事而稱爵
　者皆譏耳成四年鄭伯伐許是也以上皆公羊之義
　也其左氏之義君薨未葬未行即位之禮前稱子某
　子般子野是也其出㑹諸侯未葬之前稱子故僖九
　年左氏傳云凡在喪王曰小童公侯曰子葵丘之㑹
　宋襄公稱子踐土之㑹陳共公稱子是也葬雖未踰
　年則稱君則晉里克弑其君卓齊商人弑其君舍是
　也文十八年子惡卒先君葬後稱子者杜預云時史
　畏襄仲不敢稱君故云子也其王事出㑹則稱爵成
　四年鄭伯伐許是也案桓十三年經書衛惠公稱侯
　成十三年經書宋公衛侯此並先君未葬而稱爵者
　賈服注譏其不稱子杜預云非禮也僖二十五年㑹
　衛子莒慶盟於洮時先君已葬衛成公猶稱子者杜
　預云善其成父之志故上繫於父而稱子服䖍亦云
　明不失子道成十年晉侯伐鄭時厲公父景公患未
　薨而厲公出㑹稱爵譏其生代父位不子也此皆左
　氏之義公羊以奚齊僖九年死卓子十年死以卓子
　踰年故稱君左氏卓子亦九年死但赴告在十年以
　葬後故稱君左氏公羊二傳不同也公羊以成四年
　鄭伯伐許非王事未踰年而稱爵譏之也左氏則以
　鄭伯伐許為王事雖未踰年得稱爵當與公羊異鄭
　駁異義從公羊義以鄭伯伐許為非禮及公羊未踰
　年為王事皆稱子即宋襄公稱子陳共公稱子是也
　左氏未踰年為王事皆稱爵鄭駁異義引宋襄公稱
　子從公羊説以為稱子禮也
　存疑孔氏頴達曰外事謂社稷山川在封内者也(案/外)
　(神五祀之類皆是/不但社稷山川)
死曰薨復曰某甫復矣既葬見天子曰類見言諡曰類
　正義鄭氏康成曰死曰薨亦史書策辭(孔疏若異國/史書之則但)
　(云卒若告於諸侯則辭當/謙退故雜記曰寡君不禄)某甫且字(孔疏天子曰天/子復諸侯不可)
　(云諸侯復故且/以字曰某甫也)既葬見天子曰類代父受國類猶象
　也執皮帛象諸侯之禮見也(孔疏春秋之義三年除/喪之後乃見而今云既)
　(葬者謂天子廵守至竟亦得見故未執玉帛但執皮/帛象諸侯也若未葬未正君臣故雖天子廵守亦不)
　(見/)言諡者序其行及諡所宜使大夫行象聘問之禮
　也(孔疏諡以表徳必由尊者所裁故将葬之前使人/請於天子若檀弓云其子戍請諡於君曰日月有)
　(時将葬矣請所以易其名者是也請諡使大夫/不得曰聘而曰類言此類聘問之禮而行也)其禮
　俱亡　王氏肅曰請諡必以其實為諡類於平生之
　行也　何氏𦙍曰類其徳而稱之如經天緯地曰文
　也
　存疑陳氏祥道曰夏后氏殯而致事殷人既葬而致
　事周人卒哭而致事凡以全父子至恩而已然有父
　子之至恩亦必有君臣之至義以至恩廢至義君子
　之所不敢春秋之時晉襄公既祥将伐衛先且居曰
　效尤禍也請朝王臣從師且居以在喪而不朝王為
　尤則在喪而朝王其為禮可知也方其朝王也其禮
　蓋下於先君以皮帛繼子男之君其服蓋皆吉服特
　不免絰而已以皮帛繼子男以周禮典命推之可知
　也吉服以書之顧命天子麻冕推之可知也不免絰
　以記之服問推之可知也類者象也有事於上帝而
　非事天之常禮曰類於上帝有事於社稷宗廟而非
　祭享之常禮曰類於社稷宗廟則嗣君之朝王大夫
　之言諡非朝聘之常禮謂之類宜矣　吕氏大臨曰
　赴於諸侯則曰寡君不祿謙辭某甫字也復稱字與
　卿大夫士異矣臣不名君也不稱爵與天子異矣有
　所降也
諸侯使人使於諸侯使者自稱曰寡君之老(使色/吏反)
　正義鄭氏康成曰繫於君以為尊也此謂諸侯之卿
　上大夫　孔氏頴達曰玉藻云上大夫曰下臣擯者
　曰寡君之老下大夫自名擯者曰寡大夫此云自稱
　曰寡君之老則上大夫擯者𫝊辭及自稱於他國亦
　曰寡君之老稱於已君則玉藻云下臣某　吕氏大
　臨曰三公自稱於諸侯曰天子之老諸侯之卿自稱
　於諸侯曰寡君之老士大夫家宰亦曰老老長稱也
　自稱天子之老寡君之老比於家臣之長亦謙辭也
　　陳氏澔曰寡君之老惟上大夫可稱
天子穆穆諸侯皇皇大夫濟濟士蹌蹌庶人僬僬(濟子/禮反)
　(蹌本又作鶬或作鏘/同七良反僬子妙反)
　正義鄭氏康成曰皆行容止之貌也聘禮曰賓入門
　皇(孔疏引以證/皇是容儀)又曰皇且行(孔疏又證皇/是行時儀容)又曰衆介
　北靣鏘鏘焉(案今本/作蹌焉)凡行容尊者體盤卑者體蹙
　孔氏頴達曰此論天子至庶人行容之貌穆穆威儀
　多也皇皇荘盛也濟濟徐行有節蹌蹌者容貌舒揚
　僬僬卑盡之貌庶人無容儀並自直行而已
　通論吕氏大臨曰北幽曰穆則穆穆者雍容深厚之
　貌孔子曰濟濟者容也逺也則濟濟者修飾齊一之
　貌書曰笙鏞以閒鳥獸蹌蹌則蹌蹌者翔舉舒揚之
　貌僬僬雖無可考大抵庶人趨走促數不為容止之
　貌也尊者容重卑者容輕尊者容舒卑者容遽濟濟
　之齊一不如皇皇之莊盛皇皇之莊盛不如穆穆之
　深厚則知尊者重且舒也濟濟之修飾不為蹌蹌之
　舒揚蹌蹌之舒揚不為僬僬之促數則知卑者輕且
　遽也　崔氏靈恩曰凡容下不得兼上上得兼下故
　詩有濟濟文王其言穆穆魯侯者詩人頌美舉盛以
　言　陳氏祥道曰詩曰穆穆魯侯則穆穆不特天子
　而已聘禮曰賓入門皇又曰皇且行則皇皇不特諸
　侯而已書曰濟濟有衆則濟濟不特大夫而已言語
　之美穆穆皇皇朝廷之美濟濟翔翔則天子至士亦
　莫不然蓋其儀各有所當非一端也
天子之妃曰后諸侯曰夫人大夫曰孺人士曰婦人庶
人曰妻(妃芳/非反)
　正義鄭氏康成曰后之言後也夫之言扶孺之言屬
　婦之言服妻之言齊　孔氏頴達曰自此至曰某一
　節論天子以下妃妾及臣子稱謂之法妃配也諸侯
　以下通有妃義故以妃字冠之特牲少牢是大夫士
　禮皆云某妃配某氏尊卑通稱也后君也明配至尊
　為海内小君天下尊之故繼其王言之曰王后也夫
　人之名惟諸侯得稱論語云邦君之妻邦人稱之曰
　君夫人是也孺言其為親屬婦言服事其夫婦號亦
　上下通稱故春秋逆婦姜於齊是諸侯亦呼婦也榖
　梁傳云言婦有姑之辭服事舅姑故通名婦庶人賤
　無别稱判合齊體而已通言之則上下通曰妻詩曰
　刑于寡妻是天子亦曰妻也　吕氏大臨曰天子之
　妻所以稱后者有繼後之辭合二姓之好以繼聖人
　之後以為天地社稷宗廟之主則有繼者也夫人帥
　人之稱也夫人帥其嬪婦以事君故諸侯之妃曰夫
　人若邦人稱之則曰君夫人言君之夫人也大夫曰
　孺人士曰婦人喪大記卿之妻曰内子春秋傳趙盾
　以叔隗為内子是也大夫妻曰世婦士則止曰士之
　妻而已未聞有孺人婦人之稱況婦人者已嫁之達
　稱非特士妻之名或古有之考於經𫝊未之有也庶
　人曰妻妻者貴賤同稱貴者尚文故其名異賤者尚
　質無所改也　劉氏彝曰后者後也徳配於天子育
　其嗣息以為之後也周南之序曰闗雎后妃之徳也
　所以風天下而正夫婦也然則樂得淑女者其徳也
　螽斯不妬忌者其行也無思犯禮者其化也躬儉憂
　勤者其志也故能風天下而正夫婦也
公侯有夫人有世婦有妻有妾夫人自稱於天子曰老
婦自稱於諸侯曰寡小君自稱於其君曰小童自世婦
以下自稱曰婢子子於父母則自名也(此上脱前天/子有后一簡)
　正義鄭氏康成曰公侯貶於天子無后與嬪去上中
　也自稱於天子謂畿内諸侯之夫人助祭若時事見
　也自稱於諸侯謂饗來朝諸侯之時也(孔疏畿内諸/侯之夫人助)
　(祭於后得接見天子故得自稱老婦言老而服事也/時事見謂若獻繭之屬畿外諸侯夫人無見天子之)
　(禮/)小童若示未成人也子名父母所為也言子通男
　女　孔氏頴達曰言公侯舉其上者餘從可知下於
　天子不得立后故以敵體一人正者為夫人自稱於
　諸侯謂他國君也君之妻曰小君而云寡者從君謙
　也其與夫言自謙稱為小童言無所知也世婦以下
　降於夫人故並自稱婢子謙也
　通論吕氏大臨曰自稱於天子曰老婦婦事舅姑者
　也諸侯事天子猶子事父則夫人必稱婦也寡小君
　臣下稱諸異邦之辭猶稱其君為寡君也小童之稱
　不見於經傳秦夫人告秦伯曰晉君朝以入則婢子
　夕以死雖夫人亦稱婢子自貶而就下也子之名父
　母所命敬親之命不敢有他稱也
　存疑鄭氏康成曰婢之言卑也於其君稱此以接見
　體敵嫌其當也(孔疏接見之時暫有/體敵嫌若當夫人然)　孔氏頴達曰
　古者諸侯相饗夫人亦出故得自稱坊記云陽侯殺
　繆侯竊其夫人故大饗廢夫人之禮知前有夫人饗
　法也
　存異孔氏頴達曰世婦者謂夫人之姪娣其數二人
　妻謂二媵及姪娣也凡六人妾者謂六人之外别有
　其妾知者以上文云天子八十一御妻之外更有妾
　鄭注云妾賤者不入百二十人數也
　案諸侯之夫人必命於天子子男之妻則命為世婦
　然於其國統曰夫人優之也猶諸侯於國皆曰君死
　皆曰公也孔謂夫人之姪娣稱世婦何據乎至謂二
　媵及娣姪六人為妻尤繆論語曰邦君之妻君稱之
　曰夫人可稱此六人皆曰夫人乎何以二媵之娣姪
　皆稱夫人而適夫人娣姪稱世婦乎蓋孔亦知諸侯
　一娶九女天子不過十二女而必附鄭氏八十一御
　妻之説謂諸侯六御妻也夫天子諸侯之降殺如天
　子六卿諸侯三卿天子六宫諸侯三宫一殺七十五
　御妻何説耶又案論語稱諸異邦曰寡小君則此自
　稱於諸侯亦必擯使將命之辭非必與他國君口稱
　必以相饗實之亦泥公侯之妻命為夫人見天子則
　自稱老婦伯子男妻命為世婦見天子則自稱婢子
　禮之等也鄭氏以體敵嫌其當又從御妻妻字生義
　豈有御女而與君體敵者
列國之大夫入天子之國曰某士自稱曰陪臣某於外
曰子於其國曰寡君之老使者自稱曰某(使色/吏反)
　正義鄭氏康成曰列國大夫亦謂諸侯之卿也三命
　以下於天子為士陪重也使者謂使人於諸侯也某
　名也　孔氏頴達曰某士擯者辭也列國五等諸侯
　也天子上士三命中士再命下士一命五等之臣唯
　公國一孤四命耳自卿大夫從三命而下其命等於
　王之士故入天子之國則擯者稱為某國之士也陪
　臣者其君已為王臣已今又為巳君之臣故自稱對
　王曰重臣也
　通論鄭氏康成曰某士者若晉韓起聘於周擯者曰
　晉士起是也子有徳之稱魯春秋曰齊髙子來盟
　孔氏頴達曰於外曰子亦擯者辭外謂在他國時也
　擯者則稱其姓而曰子若此卿為使在他國與彼君
　語則稱名知者玉藻上下大夫於他國擯皆無稱名
　之事玉藻又云大夫私事使私人擯則稱名注云私
　事使謂以君命私行非聘也若晉韓穿來言汶陽之
　田彼以私事使故稱名與此相當故知使謂使人於
　諸侯也　吕氏大臨曰此言諸侯大夫之異稱也曰
　某士某者國名也自稱曰陪臣如管仲平戎於王云
　陪臣敢辭是也　胡氏銓曰老謂老成人也王朝則
　有國老五官之長曰天子之老是也諸侯則有卿老
　國君不名卿老及此是也卿大夫則有家老語云趙
　魏老是也
　存疑吕氏大臨曰臣子與異邦稱其君曰寡君故自
　稱寡君之老此云於其邦者䝉於外之辭亦謂異邦
　也　方氏慤曰使者自稱曰某則特名之也以其為
　陪臣之使故所稱如此若夫為諸侯之使則亦曰寡
　君之老
　案已上所載諸稱謂有見於他經他傳者有經傳别
　無正文者或異或同或合或否皆由傳聞異辭各記
　所見以理推之可矣不必强為之説
天子不言出諸侯不生名君子不親惡諸侯失地名滅
同姓名
　正義鄭氏康成曰天子之言出諸侯之生名皆有大
　惡君子所逺出名以絶之春秋傳曰天王出居於鄭
　衛侯朔入於衛是也(孔疏僖二十四年襄王出居於/鄭公羊傳曰不能乎母謂不能)
　(以孝事母也荘六年衛侯朔入于衛公羊傳曰犯命/也謂朔未為君時與母讒搆世子伋及為君被逐出)
　(奔齊王立公子黔牟朔自/齊入逐黔牟是犯王命)失地滅同姓名亦絶之
　孔氏頴達曰此論天子諸侯有罪書出名之事天子
　以天下為家不得言出諸侯南靣之尊不可稱名君
　子謂策書君子若孔子書經見天子諸侯大惡書出
　書名以絶之君子不親此惡人故書以罪之也皆據
　公羊傳義失地名若春秋荘十年荆敗蔡師於莘以
　蔡侯獻舞歸是也滅同姓名若僖二十五年衛侯燬
　滅邢是也　吕氏大臨曰天子無外安得而言出然
　而言出者徳不足以君天下而位號存焉耳天下之
　逹尊者皆敬之而不名故或稱爵或稱字貴之也非
　此族則名之賤之也故古之諸侯不生名惟死而告
　終然後名之然有生名者徳不足以君一國而位號
　存焉耳故失地名滅同姓名皆以小人待之也　方
　氏慤曰凡此皆謂史之所書也諸侯言其所以名之
　惡天子不言所以出之惡者至尊不敢斥也　陳氏
　澔曰諸侯義莫大於保國仁莫大於親親不能保國
　而至於失地不能親親而至於滅同姓其名之也宜
　矣
　通論陳氏祥道曰春秋書天王居於某地者二而不
　言出諸侯失地而奔者十五滅同姓者三而有不生
　名者或出居而事有異同或失地滅同姓而罪有輕
　重故也
　存疑胡氏銓曰春秋衛侯燬名是時天王居鄭衛侯
　不顧天王在難而滅邢故生名之諸侯出奔為失地
　名者罪之然文公十二年郕伯奔不名别有指春秋
　晉滅虢滅虞齊滅紀楚滅䕫是皆滅同姓皆不名則
　衛燬之名非因滅同姓
　
　
　
　
　
　
　
　
　
　
　
　
　
　
　
欽定禮記義疏卷七
欽定四庫全書
欽定禮記義疏卷八
　曲禮下第二之三
爲人臣之禮不顯諫三諫而不聽則逃之子之事親也
三諫而不聽則號泣而隨之(號户/刀反)
　正義鄭氏康成曰不顯諌為奪羙也(孔疏奪/君羙也)顯眀也
　謂眀言其君惡不幾微也逃去也君臣有義則合無
　義則離子於親至親無去志在感動之　孔氏頴達
　曰君臣有離合之義則待放而去父子天然理不可
　逃雖不聽則當號泣而隨之冀有悟而改也不云幾
　諫者略耳　方氏慤曰仁之於父子義之於君臣義
　有所不為仁有所不忍臣之於君三諫不聽尚復留
　是固位也固位者義所不為子之於親三諫不聽苟
　遂絶則傷恩矣傷恩者仁所不為逃之以全其身義
　之盡也隨之以感其心仁之至也
　通論孔氏頴達曰案莊二十四年曹羈出奔陳公羊
　傳云戎將侵曹曹羈諫曰戎衆以無義君請勿自敵
　也曹伯不可三諫不從遂去之何休云諫有五一曰
　諷諫孔子是也(案定十二年公羊傳云孔子以季氏/之强謂季孫曰家不蔵甲邑無百雉)
　(之城季孫聞/之墮費邑)二曰順諫曹羈是也(案此即上諫曹/君無以敵戎事)三
　曰直諫子家駒是也(案昭二十五年公羊傳云昭公/將弑季氏子家駒諫曰諸侯僭)
　(於天子大夫僭於諸侯久/矣是不辟君僭而言之)四曰爭諫子反請歸是也
　(案宣十五年公羊傳云楚荘王圍宋子反華元乘堙/相對語華元謂子反云易子而食之析骸而炊之子)
　(反謂華元吾軍有七日之糧子反勸楚王/赦宋而歸頻諫不聽乃引師去楚王亦歸)五曰戇諫
　百里子蹇叔子是也(案僖三十三年公羊傳云秦穆/公將襲鄭百里子與蹇叔子諌)
　(穆公不從百里子蹇/叔子從其子而哭之)凡諫諷諫為上戇諫為下又曰
　檀弓云事君有犯故此論其微事親無犯故此論其
　犯亦互言耳
　餘論陳氏祥道曰諫不至於三而去則為屑去過三
　而不逃則為屑就然孔子之於魯百里奚之於虞未
　嘗諫而去龍逢之於夏比干之於殷則死於諫而不
　去何也蓋事有輕重勢有可否君子以禮為守以義
　為衡迹雖不同其道一也
　存異李氏格非曰為人臣之禮無顯諫而洩冶以諫
　死故書曰陳殺其大夫洩冶稱陳國以殺有罪也洩
　冶之罪何顯諫也三諫不聽則逃之可也
　案此一節記君親有過臣子處之之異朱子綱目於
　死諫者例書爵與之以洩冶為有罪而書殺非春秋
　之旨微子懿親無可去之道其去以存宗祀亦不可
　據以為三諫而去正法也
君有疾飲藥臣先嘗之親有疾飲藥子先嘗之醫不三
世不服其藥
　正義鄭氏康成曰嘗度其所堪不服其藥慎物齊也
　　孔氏頴達曰父子相承至三世是慎物調齊矣
　通論呂氏大臨曰孔子之所慎齊戰疾疾者危事也
　危而不謹取禍之道也况君親之疾乎藥不瞑眩厥
　疾弗瘳則攻疾之藥未嘗無毒好惡或失其性齊量
　或失其宜寒熱補㵼或反其用小則益病甚則至於
　喪身為人臣子者不嘗試而用之不忠不孝莫大焉
　此許世子止以不嘗藥被弑君之名也醫至三世治
　人多矣用物熟矣功已試而無疑然後服之亦謹疾
　之道也　方氏慤曰君於平居無事之時其膳也膳
　夫品嘗之太子親視之亦曰致其謹而已則於有疾
　之時尤所不可忽也醫之為術苟非祖父子孫傳業
　則術無自而精術之不精可服其藥乎周官司徒以
　世事敎能者良以此也雖然經之所言亦道其常而
　已若失非傳業而或自得於心者未及三世固在所
　取也故周官醫師以十全為上或傳之非其人雖三
　世亦所不取也故孔子言無恒之人不可以作巫醫
儗人必於其倫(儗魚/起反)
　正義鄭氏康成曰儗猶比也倫猶類也比大夫當於
　大夫比士當於士不以其類則有所褻
　通論方氏慤曰禹稷顔囘時不同矣孔子俱以為賢
　者為其道之倫而儗之也夷惠伊尹迹不同矣孟子
　俱以為聖者為其心之倫而儗之也子夏以有若似
　孔子徒儗之以貌而已不知聖賢之徳不倫也公孫
　丑以管仲比孟子徒儗之以位而已不知王霸之業
　不倫也
問天子之年對曰聞之始服衣若干尺矣問國君之年
長曰能從宗廟社稷之事矣幼曰未能從宗廟社稷之
事也問大夫之子長曰能御矣幼曰未能御也問士之
子長曰能典謁矣幼曰未能典謁也問庶人之子長曰
能負薪矣幼曰未能負薪也
　正義鄭氏康成曰天子既不敢言年又不敢斥至尊
　所能(孔疏齒路馬有誅而至尊體貴故臣不可輕言/君年及形長短與才技所堪故依違而對但云)
　(聞之謙不/敢言見也)國君以下皆言其能則長幼可知謁請也
　謂能擯贊出入以事請告也禮四十強而仕五十命
　為大夫(孔疏引此釋所以不問大夫/士庶人之身而問其子之義)　孔氏頴達曰
　逺方異域人來不知王年大小問朝廷之臣答之必
　有禮法古者謂數為若干故儀禮數射算云若干純
　若如也干求也言事不定常如此求之也國君幼少
　新立而他人問其臣不言聞之及衣辟天子也國保
　宗廟社稷故以所保答之問大夫之子者亦他國人
　問於大夫之臣也天子諸侯繼世象賢其年不定故
　問其年大夫五十乃爵故不問大夫而問其子舉其
　所能則長幼可知問士之子問士之屬吏也士賤無
　臣但以子自典告也(案天子元士受地當亦有臣儀/禮特牲家有司是也此云無臣)
　(蓋指未受/地者言)庶人謂府史之屬　熊氏安生曰庶人年
　無長幼亦問其子者順上大夫士言之　陳氏澔曰
　若如也干字從一從十凡數未定者或如一或如十
　顔注食貨志干箇也當如此箇數意亦近之　又曰
　御謂御車也御者六藝之一幼則未能
　通論呂氏大臨曰少儀問國君之子幼則曰能御未
　能御此章則以能御未能御為大夫之子長幼蓋射
　御之學無貴賤之異也少儀問大夫之子長幼長則
　曰能從樂人之事矣幼則曰能正於樂人未能正於
　樂人此章言御不言樂者樂舞射御皆在所學少儀
　以國君之子言御故於大夫之子言樂互文也士有
　隸子弟則士之子將命典謁其職也　方氏慤曰若
　干者干猶數也數其多少故曰干約其數故曰若則
　與投壺所言同義自國君而下貴賤雖各不同莫不
　有為以用事此重輕尊卑勞逸之别也　陳氏祥道
　曰社稷之事徳也御才也典謁事也負薪力也徳不
　足則至於才才不足則至於事事不足則又至於力
　上下之勢然也叔孫穆子問庚宗婦人之姓對曰余
　子長矣能奉雉而從我矣然則於庶人之子對之以
　力亦若此也　胡氏銓曰春秋傳曰㑹於沙隨之嵗
　寡君以生亦是問君之年
　存疑鄭氏康成曰御猶主也書曰越乃御事謂主事
　者(孔疏官有世功子學/父業故有御事之因)　孔氏頴達曰少儀云問士
　之子長幼長曰能耕幼曰未能負薪謂士禄薄子以
　農事為業與此不同者亦有田無田之異此所言是
　有田者故言典謁(案記者各據所見聞故彼/此互異不必強為之説也)　葉氏
　夢得曰國君之有土地人民其道主於忠孝故以宗
　廟社稷為對大夫非有土地人民而其職則帥人而
　尊上故以能御為對士則無往而不事人故言主典
　謁庶人則無時而不為人役故言主負薪此禮意存
　於稱謂之閒也
　存異孔氏頴達曰人君十五而養子是十五以上為
　長十四以下為幼大夫子卑長幼以二十為限
　案鄭訓御事為主事陳氏澔訓御六藝之一駁陳者
　謂御雖藝之一而執役尢卑士子且典謁而大夫子
　但執御乎且少儀問國君之子長幼長曰能從社稷
　之事幼曰能御未能御豈國君之子乃執御乎駁鄭
　者又謂君為政臣從政從猶隨人主則專斷豈長則
　能從事幼則能主事耶葢君之車惟御最親君不在
　車不敢曠左則御居君位而式晉公路常以卿大夫
　適子為之後世凡君所近用皆謂之御則君子之能
　御大約是可副貳於君大夫子之能御大約是可任
　用於君也禮王及羣后之子皆入學其敎不外六徳
　六行六藝可謂國君之子不當執御耶况據駁鄭者
　説少儀幼者能御理不當以主事言則陳説是也鄭
　説附存以備一義
問國君之富數地以對山澤之所出問大夫之富曰有
宰食力祭器衣服不假問士之富以車數對問庶人之
富數畜以對(數地數畜之/數色主反)
　正義鄭氏康成曰皆在其所制以多少對宰邑士也
　食力謂民之賦税　孔氏頴達曰問謂問其臣也云
　富者非問其多金帛問最所優饒者也不問天子率
　土之物莫非王有也諸侯止一國故問之數地謂數
　土地廣狹山澤所出謂魚鹽蜃蛤金銀錫石之屬隨
　有而對也有宰眀有采地食力謂食下民租税之力
　祭器衣服不假謂四命大夫也衣服祭服也四命大
　夫得自造祭器衣服若三命以下有田者造而不備
　士有地不多亦無邑宰故以車數對畜謂雞豚之屬
　閭師云凡庶民不畜者祭無牲
　通論應氏鏞曰天子富有四海固不必問其富國君
　受封於上有常制取賦於下有常奉亦不必言惟山
　澤所産無常其寳蔵興廢原乎天其封殖浚導資乎
　人故數其所出以對既見其寳蔵不窮且示其不求
　多於常賦之外也大夫有家臣受采地曰有宰則見
　其不親猥務曰食力則見其不爭民利祭器衣服不
　假則見其不侈於奉已而厚於奉先也士以車數見
　其命賜之厚庶人數畜見其畜牧之勤君子不苟於
　求富故財不妄取不驕於居富故財不濫用問對之
　閒蓋有深意寓焉　游氏桂曰書五福二曰富後世
　學者以為五福不言貴貴非福也不知先王之制貴
　者必富賤者必貧富貴貧賤離而為四後世不能制
　禄之失也古者制公侯伯子男之爵則有公侯伯子
　男之地之富制大夫之爵則有大夫之地之富制士
　之爵則有士之車馬之數之富庶人無爵而有田則
　有雞豚狗彘之富所謂因爵以制其禄以馭其富也
　後世不然有封君之富而無一級之爵有公侯之貴
　而或乘牛車者皆失所以制禄之説也此經或受國
　則以地對或受官則以官對或受器則以器對或有
　車則以車對有田則以畜對若此者各視其爵以知
　其禄視其禄以知其富視其富以知其禮古人所以
　家天下正一統者用此道也
　存疑孔氏頴達曰上士三命得賜車馬副車隨命中士
　乘棧車無副車
　案副車隨命説不見所據巾車職雖有士乘棧車説
　而無中士眀文又彼疏謂士無貳車與此疏同然據
　儀禮既夕記云貳車白狗攝服是士有貳車之眀證
　也彼疏謂在喪故用之而未能眀其所以用之之故
　或自為曲䕶之辭也
天子祭天地祭四方祭山川祭五祀嵗徧諸侯方祀祭
山川祭五祀嵗徧大夫祭五祀嵗徧士祭其先
　正義鄭氏康成曰祭四方謂祭五官之神於四郊也
　勾芒在東祝融后土在南蓐收在西𤣥冥在北詩云
　來方禋祀(孔疏引詩論成王年豐報祭招來四/方之神禋潔祭祀證四方之義也)方祀
　者各祭其方之官而已五祀户竈中霤門行也　孔
　氏頴達曰自此至告於宗子論天子以下祭祀尊卑
　不同并神有廢置之事天地有覆載大功天子主有
　四海故得總祭天地以報其功　呂氏大臨曰自天
　子達於庶人皆得祭其先惟於士言者舉輕以眀重
　且言士有不得祭者也
　案此統言祭祀之禮上可以該乎下下不可以僭乎
　上也天子自天地至其先無不祭也諸侯則不敢祭
　天地并四方山川亦不全惟其方與國之山川大夫
　不及山川士則五祀并有不全者矣
　通論孔氏頴達曰祭山川者周禮兆五帝於四郊四
　望四類亦如之也祭五祀者春祭户夏祭竈季夏祭
　中霤秋祭門冬祭行也諸侯既不得祭天地又不總
　祭五方之神惟祀當方故云方祀祭山川者王制云
　在其地則祭之亡其地則不祭是也大夫不得方祀
　及山川直祭五祀而已五祀見月令大宗伯五祀以
　為五官者以其在五嶽之上此五祀在山川之下又
　與大夫同祭故知是户竈等士祭其先不言嵗徧者
　以士祭先祖嵗有四時更無餘神故也　陳氏祥道
　曰先王之禮尊者事尊卑者事卑宜大者與宜小者
　别則曲禮天子祭天地至於士祭其先王制天子祭
　天地至於大夫祭五祀皆所以適其尊卑小大之宜
　也四方周禮所謂以羽舞舞四方之祭祀以疈辜祭
　四方百物是也山川周禮所謂以血祭祭五嶽以貍
　沈祭山林川澤王制所謂名山大川是也諸侯方祀
　春秋傳所謂三代命祀祭不越望是也山川王制所
　謂名山大川在其竟内是也於天子言天地則日月
　星辰司中司命風師雨師之類舉矣於天子言四方
　諸侯言方祀則社稷之類舉矣言山川則林澤丘陵
　墳衍之類舉矣於士言祭先則天子之先王諸侯之
　先公大夫之先祖舉矣儀禮言士禱五祀則士祭五
　祀矣此不言者以大夫主於五祀士主於祭先故也
　　方氏慤曰天子言祭天地則知諸侯之祭社稷天
　子言祭四方則知諸侯之方祀為一方天子言祭山
　川於四方之下則知四方之山川也諸侯言祭山川
　於方祀之下則亦一方之山川而已大夫言祭五祀
　則不及山川可知士言祭其先則又不及於五祀可
　知祭天地則天下之事故於天子言之方祀則一國
　之事故於諸侯言之五祀則一家之事故於大夫言
　之祭先則一身之事故於士言之蓋徳有隆殺故所
　祭之神有大小業有廣狹故所祭之神有逺近也
　存疑鄭氏康成曰此蓋殷時制也祭法曰天子立七
　祀諸侯立五祀大夫立三祀士立二祀謂周制也(孔/疏)
　(天子諸侯大夫同云祭五祀既無等差故疑殷制王/制大夫祭五祀既有尊卑等級疑是周禮故引祭法)
　(五祀解之與此不同是有地大/夫祭五祀無地大夫祭三祀也)　應氏鏞曰他書論
　五祀之禮自天子至士大略皆同獨祭法謂天子增
　至於七而大夫止於二故儒者疑焉然此篇亦謂士
　祭其先而不及五祀要之當時之士有上中下亦未
　可槩言由中以及乎上其力可為則禮必備士喪禮
　之所禱是也在下而未及乎中其力未裕而其禮或
　闕曲禮與祭法之所言是也其曰士祭其先與王制
　之所謂庶人祭於寢者等耳亦自天子之至貴等而
　下之以至下士之至微者歟
　存疑孔氏頴達曰天神有六祭之一嵗有九昊天上
　帝冬至祭之一也蒼帝靈威仰立春之日祭之於東
　郊二也赤帝赤熛怒立夏祭之於南郊三也黄帝含
　樞紐季夏六月土王祭之於南郊四也白帝白招拒
　立秋祭之於西郊五也黑帝汁光紀立冬祭之於北
　郊六也王者各禀五帝之精氣而王天下於夏正之
　月祭於南郊七也四月龍星見而雩總祭五帝於南
　郊八也季秋大饗五帝於眀堂九也四時迎氣祭五
　天帝於四郊各以當方人帝配之月令春曰其帝太
　昊夏曰其帝炎帝季夏曰其帝黄帝秋曰其帝少昊
　冬曰其帝顓頊眀為配天及告朔而言之其雩祭亦
　然故月令孟夏云大雩帝命祀百辟卿士既云祀百
　辟卿士則五方人帝天子亦雩祀之其夏正郊感生
　之帝周以后稷配之其於眀堂總享五帝以文王武
　王配之此謂祭天配以人帝也地神有二嵗有二祭
　夏至之日祭崑崙之神於方澤一也夏正之月祭神
　州地祗於北郊二也案括地象云地中央曰崑崙其
　東南方五千里曰神州以此言之崑崙在西北别統
　四方九州其神州者是崑崙東南一州耳於神州中
　更分為九州則禹貢九州是也其配地之神孝經緯
　既云后稷為天地之主則后稷配天南郊又配地北
　郊則周人以嚳配圓丘亦當配方澤也嵗徧者謂五
　方之帝迎氣雩祀眀堂及郊雖有重者諸神總也
　辨正程子曰六天之説起於讖書帝者氣之主也豈
　有上帝而别有五帝之理此因周禮言祀昊天上帝
　而後又言祀五帝亦如之故諸儒附此諸説正與今
　人説六子乾坤之外甚底是六子譬如人之四肢只
　是一體耳學者大惑也　楊氏復曰天帝一也以一
　字言則祀天饗帝之類以二字言則格於皇天殷薦
　上帝之類以四字言則惟皇上帝昊天上帝之類以
　氣之所主言則隨時隨方而立名如青帝赤帝黄帝
　白帝黑帝之類其實則一天也前乎鄭康成如鄭衆
　如孔安國注書並無六天之説鄭康成後出分為六
　天又皆以星象名之謂昊天上帝者北辰也謂五帝
　者大微宫五帝座是也夫在天成象在地成形草木
　非地則星象非天天固不可以象求也以象求天是
　何異於知人之有形色貌象而不知有心君之尊也
　况又附以緯書如北辰曜魄寳之類尤為不經且鄭
　注周禮昊天上帝謂即天皇大帝又析月令皇天為
　北辰曜魄寳上帝為大微五帝前後乖違是以王肅
　羣儒引經傳以排之然以五人帝為五帝則非也夫
　有天地則有五行四時有五行四時則有五帝帝者
　氣之主也易所謂帝出乎震是也果以五人帝為五
　帝則五人帝之前其無司四時者乎鄭則失矣王亦
　未為得也夫祀天祀五帝皆聖人制禮之條目非分
　而為六也天猶性也帝猶心也五帝猶仁義禮智信
　之心隨感而應者也其實則一天也　又曰四方注
　疏此一條謂五官之神祭法一條謂山林川谷丘陵
　之神舞師一條謂四望之神大宗伯一條謂蜡祭四
　方百物之神月令一條謂四方五行之神大司馬一
　條謂祭四方之神詳考諸説惟舞師帥而舞四方之
　祭祀謂四望也其説為近蓋四方即四望而又有不
　同四望者郊之屬是也四方者四時山川之祀而望
　祭之如左氏曰望郊之屬是也四方者四時各望祭
　於其方如天子祭四方嵗徧是也通而言之則同時
　合祭四方謂之望如舜即位同時告祭曰望於山川
　嵗二月東廵狩亦曰望秩於山川是也諸侯方祀亦
　云嵗徧何也諸侯之國雖居一方然國内又各有東
　西南北亦隨四時望祭於其方也望祭四方則五官
　之神五行之神山林川澤之神皆在其中矣固不可
　又分而為四也大宗伯以疈辜祭四方百物亦謂之
　四方何耶案以血祭祭五嶽以疈辜祭四方百物禮
　固不同所謂祭四方百物言祭四方之内百物之神
　耳鼓人鼓兵舞帗舞疏云百物之小神是也非祭四
　方也
　案祭天有九冬至南郊季秋大饗眀堂二者大祭南
　郊古制眀堂古亦有之但神農曰天府黄帝曰合宫
　以合祀天神其在季秋宗祀文王以配上帝則周公
　以義起耳孟春祈榖仲夏雩祀孟冬祈年及即位而
　𩔖出征而𩔖廵狩而柴大故而旅皆因事而舉非常
　祭也南郊北郊天地分祭即位出征廵狩天地合祭
　蓋王者之事天地與事父母同父母殯宮異尸異几
　忌日亦分祭廟祭則同尸同几天地以覆載生成論
　則分故圜丘方澤牲玉皆異以天統地地承天而論
　則合故凡告祭則同其從祀則南郊主日配月北郊
　主社配稷祈年祈榖及風雨星辰大社及五岳四瀆
　山川王社止圻内山川大饗大旅止及五帝不及地
　祗其配位則圜丘虞夏以黄帝配殷以帝嚳配周初
　亦以嚳配周公定禮乃定以始祖配祈榖祈年以后
　稷配也祭地有五北郊亦通名社以祭全載之地當
　祭之時主社配稷而社不置稷大社祭九州之地王
　社祭畿内之地皆置稷以為民祈報也祭地大祭一
　北郊方澤也變祭一大災𩔖社稷也此皆與稷同祭
　若大封而告於大社出征宜於社歸獻俘於社大㑹
　同宜於社反釋奠於社日食伐鼓於社不及稷矣巡
　狩出征與天同告又告社載社主以行大蜡祈禳兼
　大社王社耕耤止及王社以諸侯亦耕助及其國社
　也方祀有六迎春東郊迎夏南郊夏季祀中央土迎
　秋西郊迎冬北郊五者皆分祭秋祭四方報成萬物
　則合祭也大㑹同而祀方眀則非常祭矣迎氣之祭
　祭天太暤等五帝而以伏羲配木神農配火軒轅配
　土金天配金髙陽配水祭天勾芒五神而以重配勾
　芒黎配祝融勾龍配后土該配蓐收修與熙配𤣥㝠
　諸侯迎氣則止及五神五臣不及天帝也鄭氏分南
　北郊與圜丘方澤為二不如王肅南郊即圜丘北郊
　即方澤之説為確而祖緯書多立之名宜後儒訾其
　繆妄然如王子雍有五人帝五人臣無天五帝五神
　亦非篤論蓋有日月即有日月之神有山川即有山
　川之神烏得謂四時五行獨無四時五行之神乎楊
　氏謂社即地並無北郊亦不確蓋中國九州固地而
　全舉之則九州之外皆地此茫茫大地非王者主其
　祭而誰主之析言之則大社王社固地而州社里社
　亦地蓋天尊地親父尊母親父為後之子止一人而
　庶子亦母其母天非天子不敢祭地則里社里正亦
　得率里人祀之也注疏五帝及崑崙神州諸説先儒
　辨之詳矣此疏皆本鄭氏周禮注説言之於大雩眀
　堂諸祭盡舎昊天而祀五帝又造為帝嚳配圜丘武
　王配眀堂之説俱於古制不符至感生帝之説兩漢
　以前未聞有此自周禮注創為此説六朝而下歴世
　遵行祀法大壞聶崇義號稱知禮猶以宋符火徳當
　祀赤帝為説其他又無論矣
凡祭有其廢之莫敢舉也有其舉之莫敢廢也非其所
祭而祭之名曰淫祀淫祀無福
　正義鄭氏康成曰為其瀆神也廢舉謂若殷廢農祀
　棄後不可復廢棄祀農也後有徳者繼之不嫌也(孔/疏)
　(農即柱也有農功故曰農棄/即后稷也為稷官故曰稷)淫祀無福謂妄祭神不
　饗　孔氏頴達曰此眀祭有常典不可輒擅廢興
　通論方氏慤曰可以廢而廢之可以舉而舉之者存
　乎義因所廢而莫敢舉因所舉而莫敢廢者存乎禮
　蓋禮有經義有權故也孔子曰非其鬼而祭之諂也
　在人則為諂於禮則為淫　葉氏夢得曰舉廢皆當
　於法後固不可改使有不當其可姑仍其失而不之
　正乎農之功必有不若棄者則農固不得不廢若柱
　之為社世未有能過之者則雖欲遷而不可故湯特
　為之作夏社以曉天下此禮所以言有其舉之有其
　廢之者謂各有名而非苟作者也不然如魯人之祀
　爰居躋僖公何以書於春秋使後有作者能以禮正
　之孔子豈不許乎　呂氏祖謙曰淫祀不止叢祠及
　祀典非正者凡非所當祀如諸侯祭天季氏旅泰山
　之𩔖皆淫祀也古人初不以福自嫌自後世有徼福
　之心者多故看得福為可徼耳　呂氏大臨曰廢之
　莫敢舉如已毁之宗廟已變置之社稷不可復祀也
　舉之莫敢廢如已脩之墠壇而輒毁已正之昭穆而
　輒變也非其所祭而祭之如法不得祭與不當祭而
　祭之者也魯立武宮立煬宫是舉其廢也躋僖公是
　廢其舉也魯之郊禘與祀文王祀爰居祭非其所祭
　也淫過也以過事神神弗享也故無福福者百順之
　名也
　餘論陳氏祥道曰周官大宰祭祀以馭其神大祝禁
　督逆祀命者禮記山川神祗有不舉者為不敬不敬
　者君削以地宗廟有不順者為不孝不孝者君絀以
　爵夫逆祀命而有所舉則在所禁逆祀命而有所廢
　則在所督不敬者在所削不孝者在所絀此人臣所
　以謹常祀而無瀆禮也春秋傳曰不可以閒成王周
　公之命祀蓋以此也
　案有舉有廢乃先聖王釐正祀典其去取為萬不可
　易之法故不敢妄為舉廢兩有字中有經制一定之
　義非漫然廢舉之謂
天子以犧牛諸侯以肥牛大夫以索牛士以羊豕(索所/百反)
　正義鄭氏康成曰犧純毛也肥養於滌也索求得而
　用之
　通論孔氏頴達曰此皆上兼下下不得僭上左傳云
　聖王致力於神奉牲曰博碩肥腯是天子得以肥也
　又公羊帝牲必在滌三月稷牛惟具稷牛有災故臨
　時得别求之是天子諸侯得有索牛也此大夫士謂
　天子大夫士也若諸侯大夫即用少牢士則用特牲
　其喪祭大天亦得用牛士亦用羊豕故雜記云上大
　夫之虞也少牢卒哭成事祔皆大牢下大夫之虞也
　特牲卒哭成事祔皆少牢是也據此諸侯不得用犧
　牛祭義云天子諸侯有養獸之官犧牷祭牲必於是
　取之蓋諸侯對卿大夫亦得云犧若對天子則稱肥
　耳其大夫牲體完全亦有犧牲之稱故上云大夫犧
　賦為次但不毛色純耳案楚語觀射父云大者牛羊
　必在滌三月小者犬豕不過十日此大夫索牛士羊
　豕既不在滌三月當十日以上但不知其日數耳
　方氏慤曰天子以犧牛則雖肥而或傷(案傷則諸侯/亦不用疑當)
　(作/厖)亦在所不用矣諸侯但取其肥而已不必犧也大
　夫但取其具而已又不必肥也至於士雖索牛亦不
　得用惟羊豕可也祭義言天子諸侯必有養獸之官
　故得有犧肥之牛也於大夫言索者以無養獸之官
　必索而後得之故也
　案天子諸侯大牢禮牛羊豕具大夫少牢禮有羊兼
　有豕士特牲禮則惟豕耳然天子亦有止用一牛者
　郊特牲及犆礿也諸侯亦有時止用少牢者易所謂
　東鄰殺牛不如西鄰之禴祭實受其福也
支子不祭祭必告於宗子
　正義鄭氏康成曰不敢自專謂宗子有故支子當攝
　而祭者也五宗皆然　孔氏頴達曰支子庶子也祖
　禰廟在適子之家而庶子賤不敢輒祭之若濫祭亦
　是淫祀支子雖不得祭若宗子有疾則庶子代攝可
　也猶宜告宗子然後祭
　通論吕氏大臨曰古者有大宗有小宗别子為祖繼
　别為宗百世不遷者大宗也繼禰繼祖繼曾祖繼髙
　祖五世則遷者小宗也宗子上繼於祖禰族人兄弟
　皆宗之其所以主祭祀治宗事如有國有家之重冠
　笄取妻必告死必赴况於祭乎所宗乎宗子者皆支
　子也支子不敢祭如諸侯不敢祖天子大夫不敢祖
　諸侯尊者之祭非卑者所敢尸也故宗子為士庶子
　為大夫以上牲祭於宗子之家祝曰孝子某為介子
　某薦其常事則支子雖貴可以用其禄而不敢專其
　事也宗子去在他國則支子攝主以祭其禮有殺焉
　不厭祭不旅不假之𩔖是也其辭曰孝子某使介子
　某執其常事此所謂必告於宗子言告而後敢行事
　也　程子曰古所謂支子不祭者惟使宗子立廟主
　之而已支子雖不祭至於齊戒致其誠意則與主祭
　者不異可與則以身執事不可與則以物助但不别
　立廟為位行事而已後世如欲立宗子當從此義雖
　不祭情亦可安若不立宗子徒欲廢祭適足長惰慢
　之志不若使之祭猶愈於已也
　存疑吕氏大臨曰宗子旣祭其祖禰則支子不得别
　祭所以嚴宗廟合族屬故曰庶子不祭祖與禰眀其
　宗也若已為宗子而弟有子其子欲祭其父必從祖
　祔食祭於宗子之家乎將就其宫而祭使其子自主
　之乎從祖祔食祭於宗子之家止謂殤與無後見曾
　子問及小記蓋殤與無後必宗子主之則是子有不
　得事其父矣𫝊曰子不私其父則不成為子故兄弟
　生而異宫所以盡人子之私養及其沒也反不得主
　其祭於義可乎蓋異宫者必祭於其宫使其子主祭
　其祭必告於宗子而後行不得而專亦所以眀其宗
　也宗子有祭必先與焉卒祭而後祭其父故曰支子
　不祭祭必告於宗子　方氏慤曰言支則知宗之為
　本言宗則知支之為庶支子不祭公祭也祭必告於
　宗子私祭也謂祭其先也凡此所以眀其宗重其本
　而已
　案宗法之正本乎廟廟禮之正視其祭五宗既立族
　衆屬之一尊支子而祭則宗亂矣故禮首禁之既云
　不祭矣而又有祭必告於宗子之説故鄭以為攝爾
　方吕私祭之説非不深體人子至情不知宗子之弟
　即别子其適子即别子之宗所謂繼禰者為小宗而
　其兄弟宗之也并於繼祖之宗有不必告矣若髙曾
　祖則自有繼髙之宗繼曾之宗繼禰之宗豈有宗子
　存而妄為私祭者况祭有常期物有常品宗子因時
　告孝牲醴有制支子助祭其旁亦足申其愛慕朱子
　云支子私祭上及髙曾非所以嚴大宗之正
凡祭宗廟之禮牛曰一元大武豕曰剛鬛豚曰腯肥羊
曰柔毛雞曰翰音犬曰羮獻雉曰疏趾兔曰眀視脯曰
尹祭槀魚曰商祭鮮魚曰脡祭水曰清滌酒曰清酌黍
曰薌合粱曰薌萁稷曰眀粢稻曰嘉蔬韭曰豐本鹽曰
鹹鹺玉曰嘉玉幣曰量幣(鬛力輒反腯徒忽反翰户旦/反槀苦老反脡肥頂反薌音)
　(香萁音姬韭音久/鹹音咸鹺才何反)
　正義鄭氏康成曰號牲物者異於人用也元頭也武
　迹也腯亦肥也春秋傳作腯腯充貌也翰長聲也尹
　正也商猶量也脡直也稻菰蔬之屬也豐茂也大鹹
　曰鹺今河東云幣帛也　孔氏頴達曰此論祭廟牲
　幣告神之法凡祭謂貴賤悉然牛肥則脚迹㾗大豕
　肥則毛鬛剛大羊肥則毛細而柔弱雞肥則其鳴聲
　長雉肥則兩足開張趾相去疏也兔肥則目開而視
　眀也自牛至兔八物惟牛云一頭豕以下不云數者
　皆從其所用而言並宜云若干也尹祭者裁截方正
　而用之一云正謂自作之論語云市脯不食言不正
　也槀乾也商量也乾魚商度燥濕得中而用之脡直
　也鮮魚煮熟則脡直若餒則敗碎不直也清滌者古
　祭用水謂之𤣥酒言其甚清皎潔也清酌者此酒甚
　清可斟酌也榖秫者曰黍秫既軟而相合氣息又香
　故曰薌合薌萁者粱謂白粱黄粱眀粢者稷粟也眀
　白也此等諸號若一祭並有則舉其大者牲牢酒齊
　而言不應諸事皆道故少牢禮稱敢用柔毛剛鬛嘉
　薦普淖是也或惟雞犬或惟魚兔及水酒韭鹽之祭
　則各舉其羙號故士虞禮祝辭云尹祭也　成氏伯
　璵曰尊鬼神之用故異其名　陳氏祥道曰凡祭宗
　廟之禮鼎俎籩豆簠簋所薦必羙其名者謂聖人襲
　祖先之遺芳體天地之大徳作為政教以和隂陽用
　正性命萬物各遂其生享其豐厚不敢忘本是以祭
　祀之禮物羙其名以昭盛徳犬曰羮獻者犬博則湇
　膏可以充鉶以為獻也粱曰薌萁者白粱黄粱非獨
　米之香烈可以充君薦神至於萁梗亦有芳薌也嘉
　蔬者畦畛而種待水以生者皆曰蔬而稻惟其善也
　量幣者幣帛以將其誠不敢過也不敢不及也　胡
　氏銓曰古者葱韭皆曰本漢使曰百本䪥五十本葱
　量度量　項氏安世曰牛豕豚羊雞雉兔皆以其形
　聲之羙者為號獨犬曰羮獻者其形聲不足言也羮
　之而獻其味耳薌合以其實之升於量者言薌萁以
　其稈之登於場者言嘉蔬以其苖之植於地者言眀
　粢以其飯之盛於器者言然古本無稷曰眀粢一句
　或與黍同號耳顆大者言其實顆細者言其穂各取
　其盛者言之脯曰尹祭左胊右末横陳之也槀魚曰
　商祭槀者不必佳必擇而用之也鮮魚曰脡祭濡魚
　進尾右鰭左腴陳之也　易氏祓曰易其常名以為
　羙稱其致羙於牲齍乃所以致敬於鬼神示也
　存疑鄭氏康成曰羮獻食人之餘也萁語辭　孔氏
　頴達曰羮獻者人將所食羮餘以與犬食之肥則可
　獻祭鬼神也　吕氏大臨曰醴酒皆有清有糟糟未
　泲者也既泲為清酒之精者也謂之酌
　案周禮春官大祝辨六號曰神號曰鬼號曰示號曰
　牲號曰齍號曰幣號牲齍幣與鬼神示之號並列則
　其號重矣雞必振翼乃鳴故曰翰音易翰音登於天
　是也凡飛鳥趾閒皆無冪故棲於𣗳雉不𣗳宿而趾
　特疏故名之黍稷皆今小米黍粒圓而大色黄性最
　黏故曰薌合稷似黍差小性硬色白鑿之潔白故曰
　眀粢粱榦高於黍味最羙氣最香故曰薌萁粱陸稻
　稻水稻蔬疏也稻之行列宜疏以透風也犬食人之
　餘不可謂之羙名萁為語辭説亦未當
天子死曰崩諸侯曰薨大夫曰卒士曰不禄庶人曰死
在牀曰尸在棺曰柩
　正義鄭氏康成曰異死名者為人褻其無知若猶不
　同然也自上顛壞曰崩薨顛壞之聲卒終也不禄不
　終其禄死之言澌也精神澌盡也尸陳也言形體在
　也柩之言究也　孔氏穎達曰自此至短折不禄一
　節論死後稱謂尊卑不同之事生時尊卑著見可識
　死䕃為野土嫌若輕褻故為制尊卑之名眀其猶有
　貴賤之異也崩者譬若天形墜壓四海必覩王者登
　假率土咸知故曰崩薨者崩之餘聲聲逺劣於形壓
　諸侯之死知者亦局也卒畢竟也大夫是有徳之位
　仕能至此亦是畢了平生故曰卒也士禄以代耕而
　今遂死是不終其禄澌是消盡無餘之目庶人生無
　令譽死絶餘芳精氣一去身名俱盡故曰死凡人初
　生在地病困而氣未絶之時下置於地復其初生冀
　脱死重生若其氣絶更還牀上既未殯斂陳列在牀
　故曰尸白虎通云失氣亡神形體獨陳是也三日不
　生斂之在棺死事究竟於此故曰柩　劉氏彝曰崩
　如天之崩則萬物失其所覆也薨陷也如地之陷則
　一國失其所載也卒終也施徳立義由此而終也禄
　所以崇道而育徳而身既亡是不禄也死者澌也如
　冰之消而復為水如雲之盡而復為氣無窮已也人
　則亡矣其為徳猶存也故立等降以稱其靈則事亡
　猶事存也　吕氏大臨曰柩久也比化者無使土親
　膚故在棺欲其久也
　通論胡氏銓曰春秋書天子諸侯大夫之死曰崩薨
　卒舜陟方乃死天子亦曰死　吕氏大臨曰尊卑之
　死其名不可以無别敬之至也天子居崇髙之位如
　山如陵故曰崩詩云山冢崒崩卒終也君子曰終者
　全而歸之之義也大夫君子也故曰卒不禄傷其不
　幸之辭也至庶人則窮矣不可有異名曰死自諸侯
　至於士皆其臣民之稱者若諸侯之薨訃於他國則
　曰寡君不禄自卑之辭也書於他國之史則曰某侯
　某卒内外異辭也大夫死訃於同國他國之大夫士
　皆曰死亦尊卑内外異辭也尸者未大斂柩者已大
　斂之稱也故喪禮未殯奠於尸已殯奠於柩書名亦
　曰某之柩所以别也　陳氏祥道曰書於堯舜禹湯
　曰殂曰落曰死曰沒而已至周乃曰崩則崩薨卒之
　稱周制也大夫謂之卒而春秋外諸侯亦謂之卒者
　略於外故也士云不禄而禮諸侯薨訃於諸侯亦謂
　之不禄者謙於外故也夫有始則有終此性命自然
　之理也君子曰終與卒同義一草木之槁曰死一禽
　獸之斃亦曰死小人曰死則與萬物同𩔖而已
羽鳥曰降四足曰漬死宼曰兵(降户江反/漬辭賜反)
　正義鄭氏康成曰降落也漬謂相瀸汙而死異於人
　也春秋傳曰大災者何大漬也死宼異於凡人當饗
　禄其後　孔氏頴達曰羽鳥飛翔之物今云降落是
　死也四足牛馬之屬若一箇死則餘者更相染漬而
　死故曰漬此鳥獸死異名也死㓂曰兵謂父祖死君
　之㓂而子孫為名也兵器仗之名言其為器仗之用
　也故君恆禄恤其子孫春饗孤子是也
　通論吕氏大臨曰兵者死於㓂難之稱也有兵死而
　可褒者如童汪踦能執干戈以衛社稷勇於死難者
　也有兵死而可貶者如冢人凡死於兵者不入兆域
　戰陣無勇者也
祭王父曰皇祖考王母曰皇祖妣父曰皇考母曰皇妣
夫曰皇辟(妣必履反/辟婢亦反)
　正義鄭氏康成曰更設稱號尊神異於人也皇君也
　考成也言其徳行之成也妣之言嫓也嫓於考也辟
　法也妻所取法也　孔氏頴達曰王父祖父也王母
　祖母也
　案吕氏大臨曰宗廟祭祀尊而神之有君道焉故皆
　曰皇也君亦曰辟則臣之所取法也
　通論陳氏祥道曰詩曰皇皇后帝又曰皇王維辟天
　王祔而臣子加之以帝尊之與天同也祖父死而子
　孫加之以皇夫死而妻加之以辟尊之與君同也周
　官大祝所謂鬼號此也喪禮未卒哭則以生事之既
　卒哭則以鬼事之則其稱皇祖考皇祖妣以至曰妣
　曰嬪皆卒哭之禮也
生曰父曰母曰妻死曰考曰妣曰嬪壽考曰卒短折曰
不禄
　正義鄭氏康成曰嬪婦人有法度者之稱也曰卒曰
　不禄謂有徳行可任為大夫士而不為者老而死從
　大夫之稱少而死從士之稱
　通論鄭氏康成曰周禮九嬪掌婦學之法敎九御婦
　徳婦言婦容婦功　孔氏頴達曰父母妻生時所稱
　不言祖及夫者以生時無别稱也考妣嬪謂非祭時
　所稱也前言宗廟之祭加其尊稱故父母並曰皇也
　此生死異稱出爾雅文言其别於生時若通而言之
　亦通也尚書云大傷厥考心又云聰聽祖考之彝訓
　倉頡篇云考妣延年又云嬪於虞詩云曰嬪於京周
　禮九嬪並非生死異稱矣　張子曰妣者比也所以
　配先考之徳妻死曰嬪夫死曰辟嬪者婦人之羙稱
　不特施之祭祀而已　陳氏祥道曰生曰父曰母曰
　妻親之也死曰考曰妣曰嬪敬之也生則主親死則
　主敬生而敬之以考妣嬪之稱亦不害其為親之也
　　吕氏大臨曰壽考曰卒短折曰不禄與大夫曰卒
　士曰不禄之文異者彼論其爵此論其徳也　方氏
　慤曰壽言數之有所延考言徳之有所成蚤死謂之
　短中絶謂之折
天子視不上於袷不下於帶國君綏視大夫衡視士視
五步凡視上於面則敖下於帶則憂傾則姦(上時掌反/綏依注音)
　(妥他果反/敖五報反)
　正義鄭氏康成曰袷交領也天子至尊臣視之目不
　過此綏讀為妥妥視謂視上於袷視國君彌髙也衡
　平也平視謂視面視大夫又彌髙也士視得旁遊目
　五步之中也視大夫以上上下遊目不得旁也凡視
　敖則仰憂則低傾或為側辟頭旁視心不正也　孔
　氏頴達曰此論天子以下其臣視君尊卑有異之事
　袷謂朝祭服之曲領臣視天子過袷則慢供奉至尊
　須承候顔色又不得下過於帶國君諸侯也臣視君
　不得平看於面當視面下袷上也若大夫之臣視大
　夫平看其面也士之屬吏視士亦不得髙面下帶而
　得旁視左右五步也傾欹側也若視尊者而欹側旁
　視流目東西則似有姦惡之意也庾氏曰國君綏視
　妥頺下之貌前執器以心為平故以下為妥此視以
　面為平故妥下於面則上於袷也
　案張子曰視有髙下視髙則氣亢視下則心柔柔其
　心則聽言敬且信　劉氏彝曰臣之事君敬盡其心
　則五事罔有弗正然於視瞻苟無等降在禮為愆矣
　故視於天子諸侯大夫士各不同焉　朱氏申曰敖
　者陽之所作憂者陰之所伏姦者邪之所生
　通論孔氏頴達曰凡視過髙則敖定十五年邾子執
　玉髙其容仰高仰驕也視過下則似有憂定十五年
　魯公受玉卑其容俯卑俯替也　吕氏大臨曰執器
　有上衡平衡葢奉者主於當心故以當心為衡視者
　主於視面故以視面為衡執器以髙為敬故卑者彌
　下視以下為敬故尊者彌下義各有所當也士相見
　禮凡與大人言始視面中視抱卒視面無改此衡視
　也大人即大夫若父則遊目毋上於面毋下於帶事
　親主愛察其色不純以敬故異於君也上於面者其
　氣驕知其不能以下人矣下於帶者其神奪知其憂
　在乎心矣視流則容側必有不正之心存於胸中矣
　此君子之所以謹也
　存疑陸氏佃曰不敢言視天子恭也國君大夫放此
　綏視以所視綏之逺近為節衡視以所視衡之逺近
　為節綏視遊目逺於袷矣衡視遊目又逺於綏矣直
　言士視五步耳與上相備也然則天子國君大夫遊
　目亦不過此
　案先儒俱以人視天子視國君為説但不知視天子
　者諸侯耶大夫耶士庶耶豈視君者臣民貴賤一節
　耶玩本文先以天子視國君視大夫視士視分言之
　後以凡視總言之疑謂天子之視端凝平正上不上
　於人之袷下不下於人之帶妥下也國君稍俯下於
　天子止及心之上大夫又俯上止及心士更俯上及
　心之下所見之地亦止五步俯仰雖殊而總之不上
　於面不下於帶則一也蓋袷之髙及耳又上則上於
　面而敖矣視五步極俯更下則下於帶而憂矣
君命大夫與士肄在官言官在府言府在庫言庫在朝
言朝(肄以/二反)
　正義鄭氏康成曰肄習也君有命大夫則與士展習
　其事謂欲有所𤼵為也官謂版圓文書之處府謂寳
　蔵貨賄之處庫謂車馬兵甲之處朝謂君臣謀政事
　之處惟君命所在就展習之也　孔氏頴達曰自此
　至以禮一節論臣事君所在皆當謹習其事君命謂
　君有敎命有所營為也言猶議也　吕氏大臨曰先
　時豫慮思不出其位皆所以䖍君命也居是位也不
　敢以侵他事治是事也不敢以有他慮此所以志無
　所分政無不舉也
　存異劉氏彝曰凡君有命將興作於大事也則大夫
　與士豫習其所宜以俟旨任期不辱命也故在官者
　豫治其官言緝版圖文書以待興作也在府者豫治
　其府言考寳蔵賄貨以待匪頒也在庫者豫治其庫
　言治車馬兵甲以待徵令也在朝者豫慮於朝言極
　其謨謀政要也經曰處其位而不履其事則亂也故
　君使其臣得志則慎慮而從之否則孰慮而從之
　陳氏祥道曰官者聽治之所在府庫者財器之所蔵
　朝者政事之所出周禮大府泉府玉府之屬皆言府
　特大府曰萬民之貢以充府庫蓋以蔵其文書財物
　則謂之府以其貯車械則謂之庫故天文東壁為文
　府西奎為武庫此府與庫之辨也
　案官者卿大夫日治事之所在路門外兩旁所謂外
　有九室九卿朝焉者是也六官之政大率於此行之
　而劉氏專以緝版圖文書供興作言之固矣府庫蔵
　物之所在庫門内兩旁周禮有大府玉府内府外府
　之職而無庫名本篇六府不言庫月令言審五庫之
　量不言司庫何官是府即庫府以蔵物為名庫即其
　蔵之之地也大府掌九貢九賦九功之貳以受其入
　則何所不入頒財以法式授之則何所不出玉府掌
　王金玉玩好兵器内府掌受貨賄良兵良器凡好賜
　予則共之外府掌邦布之出入以供財用之幣齎賜
　予之財用是文武之器用未嘗分貯且記文亦止據
　現在者言而劉謂在府豫治其寳蔵貨賄以待匪頒
　在庫豫治其車馬甲兵以待徵令陳氏謂府蔵文書
　財物為文庫貯車械為武又固矣蓋在官謂治事之
　時則大臣為要在府謂計其出入㑹要之時在庫則
　入其物出其物之時乃有司之職非大臣之事也在
　朝則復逆之時謨謀匡弼皆於是乎在大約在治朝
　及内朝居多若外朝則閒一舉耳
朝言不及犬馬輟朝而顧不有異事必有異慮故輟朝
而顧君子謂之固在朝言禮問禮對以禮(輟竹/劣反)
　正義鄭氏康成曰輟猶止也輟朝而顧心不正志不
　在君也固謂不達於禮也在朝言禮問禮對以禮謂
　於朝廷言無所不用禮　孔氏頴達曰異事非常也
　臣於朝矜荘嚴恪視不流目若忽止朝回顧此非見
　異事則心有異慮也若無異事異慮忽止朝而顧君
　子謂此為固陋不達禮也　吕氏大臨曰非所治者
　皆異事也非所謀者皆異慮也二者非姦則野也故
　君子謂之固固野陋也君子不逆人以姦也　沈氏
　煥曰朝廷之上不言功名之大小則問官爵之崇卑
　利禄之厚薄此何等風俗哉今公卿大夫在朝之士
　所言者皆禮問者以是對者亦以是可見禮樂眀於
　上風俗厚矣　吳氏澄曰謂在朝議禮問此一禮則
　對以此一禮也
　案人臣宜守禮以昭在朝之節在朝所言道揆法守
　皆是言犬馬則失之鄙鄙非禮也天威不違顔咫尺
　安敢他顧他顧亦非禮也為言為問為答一以禮為
　歸則無非禮之失矣
大饗不問卜不饒富
　正義鄭氏康成曰富之言備也備而已勿多於禮也
　　孔氏頴達曰禮數有常不得豐饒使之過禮　方
　氏慤曰大饗謂王饗諸侯
　通論陳氏祥道曰饗之禮有小大春秋之饗孤子諸
　侯之饗聘卿與大夫士之相饗非大饗也眀堂之饗
　帝宗廟之享先王王饗諸侯兩君相見然後謂之大
　饗先王之於帝也親之與祖考同故均謂之大饗其
　於賔也敬之與人鬼同故亦謂之饗饗賔之禮所乘
　則齊車所即則宗廟所用則祭器不蠲則除之凶服
　則禁之祼以鬱鬯尚以𤣥酒設以庭燎樂則肆夏牲
　則房烝故大司樂之大饗不入牲其他皆如祭禮春
　秋傳曰魯有禘樂賔祭用之則饗賔謂之大饗宜矣
　周官大宰祀五帝祀大神示享先王皆前期十日而
　卜日又大宗伯凡祀大神享大鬼祭大示帥執事而
　卜日春秋書卜郊卜牛而記曰君召牛納而視之擇
　其毛而卜之又曰眀王祀天地之神眀無非卜筮之
　用則祭祀無不用卜矣然則不問卜者特饗賔之禮
　也考之大射燕覲之禮前期有戒而已則饗不問卜
　可知饗禮几設而不倚爵盈而不飲殽乾而不得食
　凡以訓恭儉而已則不饒富可知然則饗之為儀其
　他皆如祭祀之禮而不問卜者如祭祀享日之事也
　不問卜前期之事也享之備物至於昌􁐍形鹽莫不
　具焉謂之不饒富者非不富也不饒而已　方氏慤
　曰大饗經之所言者凡十有一而其别則有五徧祭
　五帝一也祫祭先王二也天子饗諸侯三也兩君相
　見四也凡饗賔客五也若月令季秋言大饗帝禮器
　郊特牲言大享腥所謂徧祭五帝之大饗也禮器又
　言大饗其王事大饗之禮不足以大旅所謂祫祭先
　王之大饗也郊特牲又言大饗尚腵脩所謂天子饗
　諸侯之大饗也郊特牲又言大饗君三重席而酢仲
　尼燕居言大饗有四坊記言大饗廢夫人之禮所謂
　兩君之大饗也雜記言大饗卷三牲之俎所謂凡饗
　賔客之大饗也此所言大饗不問卜即天子饗諸侯
　之大饗而已蓋先王之於祭祀無所不問卜在天者
　則卜日在人者則卜尸在物者則卜牲且謂以人交
　神幽眀異道非致一以通之則或吉或凶無自而知
　矣若夫以人交人何卜之有天子饗諸侯不問卜則
　兩君相見之大饗與凡饗賔客之大饗從可知矣
　陸氏佃曰問卜謂若嘗之日涖卜來嵗之芟社之日
　涖卜來嵗之稼
　存異鄭氏康成曰祭五帝於眀堂莫適卜也　孔氏
　頴達曰此大饗總祭五帝其神非一若一一卜其牲
　日恐吉凶不同總一卜而已若祫之大饗則周禮宗
　伯享大鬼皆卜不得云不問卜故鄭知祭五帝於眀
　堂與月令季秋大享帝同也然雩總祭五帝問卜者
　以雩為百榖求雨非一帝之功故每帝適卜也至於
　大饗之時嵗功總畢配以文武祭報其功不湏每帝
　皆卜故惟一卜　吕氏大臨曰大饗冬日至祀天夏
　日至祭地也因天地隂陽之至日月素定故不問卜
　若季秋大饗既無素定之日如冬夏至之比又不問
　卜是以私褻事上帝不敬莫大焉至敬不壇掃地而
　祭牲用犢酌用陶匏席用藳秸視天下之物無以稱
　其徳以少為貴焉故不饒富
　案陳以此大饗為兩君相饗方氏謂王享諸侯則得
　之鄭以此大饗為祀五帝吕氏改為冬至祭天夏至
　祭地皆非也考之周禮天地名禋祀五帝名大旅孔
　子言大饗不足以大旅大旅不足以饗帝眀分為三
　等祭五帝大旅也饗帝祭天地也則鄭以大旅為大
　饗吕以饗帝為大饗其誤眀矣周禮大例天神曰祀
　地示曰祭人鬼曰饗故祠禴烝嘗皆曰以享先王四
　時之閒祀追享朝享皆宗廟之名也餘惟季秋宗祀
　文王於眀堂以配上帝曰大饗蓋以其祀於眀堂之
　大廟故被以宗廟之名王饗諸侯諸侯相饗皆於大
　廟皆用祭器故亦被以宗廟之名然惟禮重而物備
　始名大饗郊以特牲物不備矣所貴在誠故曰惟聖
　人為能饗帝易曰聖人亨以饗上帝而大亨以養聖
　賢故祭天可名饗不可名大饗也若聘禮之饗養老
　之饗孤子之饗則對燕禮食禮而言與此更相去逺
　矣
凡摯天子鬯諸侯圭卿羔大夫鴈士雉庶人之摯匹童
子委摯而退野外軍中無摯以纓拾矢可也婦人之摯
椇榛脯脩棗栗(鬯勅亮反匹依注作鶩/音木鴨也椇俱羽反)
　正義鄭氏康成曰摯之言至也天子無客禮以鬯為
　摯者惟用告神為至也童子委摯而退不與成人為
　禮也説者以匹為鶩野外軍中非為禮之處用時物
　相禮而已纓馬繁纓也拾謂射韝婦人無外事見以
　羞物也椇榛木名椇枳也有實今邳郯之東食之(案/羅)
　(氏願曰崔豹古今注云枳椇子一名樹蜜一名木餳/實形卷曲核在實外人君燕食庶羞有椇語云枳椇)
　(來巢言其味甘故飛鳥慕而巢之又以其形鈎曲故/四代之俎商以椇一作枸詩云南山有枸對下楰是)
　(苦楸則枸/是甘果也)榛實似栗而小　孔氏頴達曰鬯者釀黑
　黍為酒其氣芬芳調暢故因謂為鬯也天子弔臨適
　諸侯必舍其祖廟以鬯禮於廟神以表天子之至故
　鄭注鬯人亦然也諸侯謂公侯伯也公侯伯用圭子
　男則用璧以朝王及相朝聘表於至也不言璧略也
　羔小羊取其羣而不黨鴈取其候時而行飛有行列
　雉取性耿介惟敵是赴羔鴈生執雉則死持亦表見
　危致命也士摯冬雉夏腒也野鴨曰鳧家鴨曰鶩鶩
　不能飛騰如庶人但守耕稼而已童子見先生或尋
　朋友既未成人不敢與主人相授受拜伉之儀但奠
　委其摯於地而自退辟之然童子摯悉用束脩故論
　語云自行束脩以上謂童子也凡用牲為摯主人皆
　食之故司士云膳其摯不直云軍中而云野外者若
　軍在都邑宜依舊禮若非軍中而在野外亦申時物
　或纓或拾或矢隨所有也舉一隅耳土地無正幣則
　時物皆可也婦人惟初嫁有摯以見舅姑椇即今之
　白石李形如珊瑚味甜羙脯摶肉無骨而曝之脩取
　肉鍜治而加薑桂乾之如脯所以用此六物者椇法
　也榛至也脯始也脩治也棗早也栗肅也婦人有法
　始至脩身蚤起肅敬也故后夫人以下皆以棗栗為
　摯取其蚤起戰栗自正也
　通論孔氏頴達曰白虎通云雉取其不可誘之以食
　撓之以威死不可畜士行威介守節死義不當移案
　莊二十四年左傳云女摯榛栗棗脩以告䖍是榛為
　䖍義又案昏禮婦見舅以棗栗見姑以腵脩其榛椇
　所用無文
　案吕氏大臨曰賤當事貴少當事長不肖當事賢事
　之必有養䞇用禽者所以致其養也孤執皮帛諸侯
　執圭璧孤與諸侯臣之貴者摯亦以禽則偪於下矣
　皮帛可制以為衣裘圭璧則寳貨因以比徳焉所以
　異於諸侯而為之等也天子惟告於鬼神用鬯以為
　摯詩云秬鬯一卣告於文人是也宗伯以玉作六瑞
　以等邦國虞書輯五瑞此諸侯之摯獨云用圭者言
　其略也圭璧既受必反之貴徳而賤貨也書云頒瑞
　於羣后是也宗伯以禽作六摯以等諸臣虞書亦云
　三帛二生一死摯此孤卿大夫士庶人之摯也羔鴈
　雉鶩雖皆可膳之物然先王因之以寓其義卿委蛇
　委蛇退食自公羔羊之義也大夫陳力就列道合則
　從不可則去鴈之義也羔鴈以生者卿大夫以道去
　就不若士死以服事也士執雉者耿介不回以死服
　事者也　陳氏祥道曰禮云無辭不相接也無禮不
　相見也欲民之無相褻也又云君子於其所尊不敢
　質也故貴至於邦君賤至於庶人以至婦人童子相
　見不依摰不足以為禮摰而不稱徳不足以為義此
　玉帛禽獸榛栗棗脩之用所以不一也儀禮士於士
　無辭䞇有還䞇大夫於士無還䞇終辭贄君於其臣
　則受之於外臣則使擯還之大夫於嘗為臣者亦然
　士䞇授受於庭貴者授受於堂大夫士於君壻於舅
　則奠䞇士嘗臣於大夫亦奠䞇童子於所奠則委䞇
　此禮之殺也周官膳夫祭祀致福者受而膳之以䞇
　見者亦如之則受之所以納其徳也膳之所以用其
　徳也若玉帛則非膳夫所受聘禮賔見主君以圭璋
　不以䞇訝者訝賔不以䞇及賔即館訝將公命乃見
　之以其䞇賔既將公事復見訝以其䞇　又曰天子
　無客禮於天下而有䞇禮於鬼神周禮鬯人凡王弔
　臨共介鬯則天子之鬯以介致之而已天子宗廟之
　灌以圭瓚巡守之灌以大璋中璋邊璋其執鎮圭以
　朝日猶諸侯執圭璧以朝君皆䞇瑞也士相見禮下
　大夫相見以鴈飾之以布上大夫相見以羔飾之以
　布先儒謂飾以繢天子之卿大夫飾以布諸侯之卿
　大夫昔魯侯㑹晉師於瓦范宣子執羔趙簡子中行
　文子皆執鴈魯於是始尚羔蓋魯禮之失至此乃復
　正也士相見冬用雉夏用腒雉不飾以布以士卑也
　不維以索以用死也用死與士死制同意夏用腒與
　夏宜腒鱐同意周禮庶人執鶩工商執雞此言庶人
　匹鶩之為物有馴擾而無散遷謂之匹可也士相見
　禮庶人見於君不為容進退走孟子曰庶人不𫝊䞇
　為臣則庶人見君無䞇鶩之為䞇特施於下其君者
　也工商亦然士冠然後奠䞇於君遂以䞇見於鄉大
　夫鄉先生是未冠不預乎禮也然或賢與多聞不可
　不進以成人之事故又有童子之䞇焉其制與成人
　同所以優其徳其委與成人異所以卑其年周官掌
　客在野在外殺禮君子之為禮不以在野在軍而或
　廢亦不以物不足而求備故以纓拾矢各適其宜而
　已然不若備物之為善故曰以纓拾矢可也昏禮婦
　見舅姑執笲棗栗蓋棗取其赤心榛栗取其堅實脯
　脩取其正治士昏禮不言椇榛特牲少牢大夫士之
　祭亦棗栗而已特籩人有棗栗又有榛實蓋具椇榛
　棗栗者盛禮也　葉氏夢得曰玉有璧有圭圭則鋭
　而象天用璧則圓而象天體子男亦君人者也有君
　之體而不足於用故執璧公侯則徳位盛大非不足
　於用也故執圭羔鴈則物而已矣不可以無飾故飾
　之以繢布布言其道有以被人而繢言居位之有文
　章也雉則文眀之物故無所用飾庶人質野則無所
　事於文也童子則始學者也束脩以見師長委摰而
　退野外軍中無䞇則無所行也纓拾矢而相見不謂
　之簡委之而退辟與成人為禮也不謂之簡禮以趨
　時為大也若夫婦人則其道主於事人其職專於中
　饋故摰以椇榛脯脩棗栗
納女於天子曰備百姓於國君曰備酒漿於大夫曰備
埽灑
　正義鄭氏康成曰姓之言生也天子皇后以下百二
　十人廣子姓也酒漿埽灑賤婦人之職　孔氏頴達
　曰言備王之后妃以下生廣子姓故云百姓也致女
　於諸侯為辭轉卑詩云惟酒食是議是也埽灑不敢
　同諸侯彌賤也惟及大夫不及士士卑故也　馬氏
　睎孟曰納女者嫁女之家謙辭也備百姓者以嗣續
　為重備酒漿者以祭祀為重備埽灑者以賔客為重
　通論吕氏大臨曰納女之辭女氏昏辭也不敢以伉
　儷自期備妾媵之數而已自卑之義也古者因生以
　賜姓凡賜姓者皆天子之别子其族貴盛堯典所謂
　平章百姓郊特牲云大廟之命戒百姓是也皆所以
　廣繼嗣此納女於天子所以謂之備百姓也周官酒
　人漿人之屬有女酒三十人女漿十有五人吕公納
　女於髙祖曰臣有息女願為箕帚妾古之遺語也
　方氏慤曰酒漿者奉祭祀之物不如是不足以配國
　君故曰備酒漿埽灑者有家之事不如是不足以配
　大夫故曰備埽灑凡此皆主人之謙辭耳故每言備
　備者所以備其乏也　陸氏佃曰備百姓則百斯男
　太姒之事也曰備酒漿諸侯宜有禮樂之事焉曰備
　埽灑下於夫人有事人之道而已
　存疑鄭氏康成曰納女致女也壻不親迎則女之家
　遣人致之此其辭也　孔氏頴達曰壻不親迎則女
　之家三月廟見使人致之
　案昏禮之正皆以男下女故六禮一曰納采二曰問
　名必先納其采擇之禮而後問女為誰氏出及其長
　幼將以加諸卜筮也主人對曰吾子有命且以備數
　而擇之某不敢辭於天子則曰備百姓之數於國君
　則曰備酒漿之數於大夫則曰備埽灑之數此主人
　答問名之辭而鄭孔以為既嫁三月之致女説未確
　
　
　
　
　
　
　
　
　
　
　
　
　
　
欽定禮記義疏卷八
欽定四庫全書
欽定禮記義疏卷九
　檀弓上第三之一
　　正義陸氏德明曰檀弓魯人
　　存疑孔氏穎達曰鄭目録云名檀弓者以其善於
　　禮故著姓名顯之今山陽有檀氏此檀弓在六國
　　之時以此篇載仲梁子故知是六國時人也
　　案此篇雜出傳聞多不可信檀弓名篇者因其在
　　簡端耳篇中檀弓不再見未必因其善禮著之也
　　劉氏彝曰篇首言子游及篇内多言之疑是其門
　　人所記
公儀仲子之喪檀弓免焉仲子舍其孫而立其子檀弓
曰何居我未之前聞也趨而就子服伯子於門右曰仲
子舍其孫而立其子何也伯子曰仲子亦猶行古之道
也昔者文王舍伯邑考而立武王微子舍其孫腯而立
衍也夫仲子亦猶行古之道也子游問諸孔子孔子曰
否立孫(免音問舍音捨下皆同居/音姬腯徒本反衍以善反)
　正義鄭氏康成曰公儀蓋魯同姓(孔疏案史記魯相/公儀休此子服伯)
　(子是魯人故/疑同姓也)周禮適子死立適孫為後仲子所立非
　也居讀為姬齊魯間語助也檀弓去賔位(案賔入門/左入以西)
　(為左也今不左而/右故曰去賔位)就主人兄弟之賢者問之(孔疏案/賔位隨)
　(主人變小歛之前主人未忍在主位有事在西階下/賔亦入門西弔於西階士䘮禮君使人禭主人拜送)
　(拜賔即位西階下東面是也小歛後尸出堂然後有/飾主人位在阼階下西面賔於東階下弔士䘮禮小)
　(斂訖男女奉尸侇於堂主人降自西階即位踊襲絰/於序東是也檀弓之來當在小歛前知者仲子初䘮)
　(即正適庶/之位故也)子服伯子蓋魯大夫仲孫蔑之𤣥孫子服
　景伯也(孔疏案世本獻子蔑生孝伯孝伯生恵伯恵/伯生昭伯昭伯生景伯此云子服伯子者景)
　(是諡伯/是字也)　孔氏穎達曰此論仲子廢適立庶為檀弓
　所譏之事亦猶行古之道者言餘人有行古之道仲
　子亦如餘人也
　通論陳氏祥道曰先王貴適賤庶使名分正而不亂
　争奪息而不作故子生則冢子接以大牢庶子少牢
　冢子未食而見庶子已食而見冠則適子於阼階庶
　子於房外死適子斬庶子期其禮之重輕隆殺如此
　以其𫝊重不𫝊輕故也史曰父不祭於支庶之宅君
　不祭於臣僕之家此適庶之分不可不辨也春秋之
　時宋宣公舍子與夷立弟穆公穆公又舍子馮立與
　夷而與夷卒見殺莒紀公黜太子僕愛季佗而卒召
　禍晉獻公殺世子申生立奚齊而卒亂晉齊靈公廢
　太子光立公子牙而卒亂齊不察乎此每每趣禍良
　可悼也
　存疑鄭氏康成曰故為非禮以非仲子也禮朋友在
　他邦乃袒免(案鄭注士䘮禮云免之制未聞舊說以/為如冠状廣一寸䘮服小記日斬衰髻)
　(髪以麻免而以布此用麻布為之如今之著/慘頭矣自項中而前交於額上却繞紒也)文王立
　武王權也(胡氏銓日武王之立以功季陳氏澔曰或/以德不以長如大王傳位  歴之意與)
　微子適子死立其弟衍殷禮也(案湯崩不立太甲而/立外丙仲壬其後又)
　(多以弟嗣立故鄭/據之為殷禮與)伯子為親者隱耳　方氏慤曰檀
　弓之免非所服而服之也服非所服之服所以譏立
　非所立之意耳　馬氏睎孟曰檀弓之免子游之麻
　絰有朋友之道欲正而不可得者故重為之服所以
　視其親言惟親則有可正之恩就臣之位所以視其
　臣言惟臣則有可正之義
　案檀弓於仲子據䘮服記不應免鄭氏因有廢適之
　文謂弓為非禮譏之適庶廢立非細事弓既知當早
　為救正至以弔服譏之所謂成事不可說者矣乃始
　問廢立之故何耶就本文玩之弓之來弔似未知仲
　子之舍孫故怪聞其事趨而就子服伯子問也所以
　免者酌弔朋友之禮從厚耳如子游之弔裼裘曽子
　襲裘同母異父昆弟或齊衰或大功從母之夫舅之
　妻或云無服或云同爨緦此等禮文當時即無一定
　子游之麻哀檀弓之免似如此䘮服記朋友在他邦
　袒免檀弓免耳未純用他邦無主之禮譏弔之說不
　足據也史記周本紀不載伯邑考逸周書武王克商
　自大王大伯王季虞公文王邑考以列升告似伯邑
　考早卒矣微子世家無腯名此記所云不可考
事親有隱而無犯左右就養無方服勤至死致喪三年
事君有犯而無隱左右就養有方服勤至死方喪三年
事師無犯無隱左右就養無方服勤至死心喪三年(左/右)
　(徐讀佐佑饒如/字飬以尚反)
　正義鄭氏康成曰隱謂不稱揚其過失無犯謂不犯
　顔而諫論語曰事父母㡬諫(孔疏此指尋常之過若/有大悪亦當犯顔孝經)
　(父有争子則不/陷於不義是也)左右謂扶持之方猶常也子則然無
　常人(孔疏凡言左右者據僕從之臣立有左右之官/位此但是子左右扶持之不常遣一人在左一)
　(人在右故/云無常人)勤勞辱之事致謂戚容稱其服此以恩為
　制也有犯無隱謂既諫人有問其國政者可以語其
　得失若齊晏子為晉叔向言之(孔疏昭三年左傳景/公謂晏子曰子近市)
　(何貴何賤時景公繁於刑有鬻踊者對曰踊貴屨賤/後聘晉與叔向言齊國之政將歸陳氏是既諫得言)
　(君之過也孔子不仕昭公諱取同姓而稱丘也過者/聖人含𢎞勸奬擥過歸已非實事也若史策書理則)
　(不一良史直筆不隱董狐書趙盾是也忠順/臣則諱君親之悪春秋諱國悪之類是也)就養有
　方不可侵官也(孔疏成十六年晉楚戰於鄢陵時欒/書將中軍欒鍼為晉侯車右晉侯陷)
　(於淖欒書將載晉侯鍼曰書退侵官冒也故云然此/謂平常小事若君有危難當致死論語能致其身是)
　(也/)方䘮資於事父此以義為制也心䘮戚容如父而
　無服此以恩義之間為制也　孔氏穎達曰此論事
　親及事君師之法臣子著服之義致之言至也哀情
　至極而居䘮禮也方䘮比方父䘮也事師無犯同親
　之恩無隱同君之義　饒氏魯曰子之於親不分職
　守事事皆當理㑹無可推託事師如事父故皆無方
　臣之事君當各盡職守故曰有方
　通論方氏慤曰養言左右則養無不至勤言至死則
　勤無時已君親與師相湏而後成我之身者䘮之雖
　各不同所以盡三年之隆一也欒共子曰民生於三
　事之如一其序先親而後君者内外之分先君而後
　師者貴賤之等　馬氏睎孟曰無犯者事親之仁也
　及其變以義終之則不能無犯無隱者事君之義也
　及其變以仁終之則不能無隐若夫師者所受敎而
　非敎之者也故無犯則不全君臣之義親其賢愛其
　道有故而合非天性者也故無隐則不全父子之仁
季武子成寢杜氏之葬在西階之下請合葬焉許之入
官而不敢哭武子曰合葬非古也自周公以來未之有
改也吾許其大而不許其細何居命之哭
　正義鄭氏康成曰武子魯公子季友之曽孫季孫夙
　(孔疏世本公子友生齊仲齊仲/生無逸無逸生行父行父生夙)自見夷人冢墓以為
　寢欲文過(孔疏武子云合葬非古法從周公以來始/有我成寢時謂此冢墓不須合𦵏故夷平)
　(之是文飾/其過也)　孔氏穎達曰聽之葬是許其大哭是細
　也先儒皆以杜氏喪従外來就武子之寢合葬與孔
　子合葬於防同又案晏子春秋景公成路寢之臺逢
　於阿(案古本晏子/春秋作何)盆成括後䘮並得附葬景公寢中
　與此同
　通論馬氏睎孟曰聖人盡人道以送死夫婦合葬所
　以従生者之志詩曰榖則異室死則同穴蓋生雖有
　禮以限内外之別死未嘗不同所歸葬則同穴附則
　同壙祭則同几體魄既降魂氣在上先王設為䘮祭
　之禮聚其散附其離而同之者所以合鬼神立至敎
　也　劉氏彝曰成寢而夷人之墓不仁也不改葬而
　又請合焉非孝也許其合而命之哭矯偽以文過也
　寢者所以安其家乃處其家於人之冢上墓者所以
　安其先乃處其先於人之階下皆不近人情非禮明
　矣　方氏慤曰周官墓大夫之職凡争墓地者聴其
　獄訟當是時豈有夷人之墓以成寢者哉而季氏乃
　有是事者由周官之法壊故也
　存疑鄭氏康成曰記此者善其不奪人之恩
　存異陸氏佃曰杜氏請遷於外而合葬之　張子曰
　杜氏必是殯故取其柩以歸合葬也自伯禽至武子
　之世多歴年豈容城中有墓
　辨正胡氏銓曰謂善其不奪人之恩非也譏其夷人
　之墓故為是瑣瑣耳
　案如張子説宜記曰杜氏之殯周法殯於西階夏殷
　於阼於兩楹此外別無殯法禮士庶人踰月葬小記
　云未葬主人不釋服此有故必不得已者若停柩衰
　世之法耳古無此事然如陸氏請遷之說則成寢之
　先宜遷矣奈何聽其夷耶此事晏子春秋自可徵不
　必疑也
子上之母死而不喪門人問諸子思曰昔者子之先君
子喪出母乎曰然子之不使白也䘮之何也子思曰昔
者吾先君子無所失道道隆則従而隆道汙則従而汙
伋則安能為伋也妻者是為白也母不為伋也妻者是
不為白也母故孔氏之不䘮出母自子思始也(䘮如字/伋音急)
　正義鄭氏康成曰子上孔子曽孫子思伋之子名白
　其母出禮為出母期父卒為父後者不服耳(孔疏䘮/服傳云)
　(與尊者為一體不/敢服其私親也)汙猶殺也有隆有殺進退如禮自
　子思始記禮所由廢非之也　孔氏穎達曰此論子
　上不喪出母之事子思既在子上當為出母有服故
　門人疑而問之道隆則従而隆謂父在為出母宜加
　隆厚為之著服汙猶殺也謂父卒子為父後禮當減
　殺不為著服　陳氏祥道曰夫於妻有出之禮子於
　母無絶之道故不為父也妻不可謂不為子也母為
　子也母故必䘮不為父也妻故止於期䘮之者恩期
　年者義
　存疑孔氏穎達曰先君子謂孔子伯魚之母被出死
　期而猶哭是䘮出母也(案說在本章此先君/子泛言孔氏以下耳)
　存異張子曰出妻不當使子䘮之禮也子於母則不
　可忘父不使之䘮固不可違父當黙持心䘮若父使
　之䘮而䘮之聖人處權子思惟循禮而已　朱子曰
　出母得罪於祖不得入祖廟不䘮出母是正禮孔子
　却是變禮也又曰子思所答與儀禮都不相應禮為
　人後者為出母無服只合以此答之　吳氏澄曰子
　上父在不得為出母服者子思兄死時使其子續伯
　父主祖與曾祖之祭既主尊者之祭則不敢服其私
　親不為伯父後而接續主祭者禮大宗無子不立後
　而但奪宗也何以知子思之有兄曰子思哭嫂
　案䘮服傳為父後者為出母無服張子朱子皆據之
　斷子上不䘮出母為合禮考孔氏疏為後指父沒適
　子承重主祭者孔知指承重主祭言者小記云為父
　後者為出母無服䘮者不祭故也此孔說之確有所
　據者子上既父在無廢祭之嫌有服明矣朱子又云
　出母得罪於祖不得入祖廟故無服而以孔子使服
　出母為變禮是又不分父在父没適子衆子俱不當
　服矣䘮服齊衰杖期章有出妻之子為母者何耶母
　出雖得罪於祖然於子猶為親者屬既不當制服則
　繼母嫁者從為之服報繼父同居者為服不杖期皆
　不可通也史記孔子世家伯魚八傳至鮒始有弟子
　襄以上俱單傳哭嫂之說不可據即如其說既不為
　伯父後而但藉口主祭逃出母之服於義安耶吳氏
　蓋求其說不得而為之辭者也
孔子曰拜而后稽顙頽乎其順也稽顙而后拜頎乎其
至也三年之䘮吾従其至者(顙素黨反頽徒回反頎音/懇又音畿  案家語孔子)
　(曰上有子張有父之喪公明儀/相焉問稽顙于孔子十七字)
　正義鄭氏康成曰頽順也先拜賔順於事也頎至也
　先觸地無容哀之至　孔氏穎達曰此論䘮拜之異
　拜者主人孝子拜賔也拜為賔稽顙為已前賔後已
　頽然而順序也頎惻隱貌先觸地無容後乃拜賔為
　親痛深惻隐之至也　朱子曰拜而后稽顙先以兩
　手伏地如常然後引首向前叩地稽顙而后拜開兩
　手先以首叩地却交手如常　姚氏舜牧曰順亦従
　哀中出但先拜猶知禮賔不若先稽顙自致其哀耳
　故孔子從其至
　通論孔氏穎達曰下檀弓云秦穆公使人弔公子重
　耳重耳稽顙不拜示不為後也重耳在周時知先稽
　顙後拜者士䘮禮周禮也云拜稽顙者謂拜之時先
　稽顙䘮大記云拜稽顙與士䘮禮同　陳氏祥道曰
　孔子之時禮廢滋久天下不知先稽顙之為重而或
　以輕為重是猶不知拜下之為禮而或以泰為禮故
　孔子救拜之弊則曰吾従其至救泰之弊則曰吾從
　下　吳氏澄曰拜而后稽顙九拜中此名吉拜輕䘮
　之拜用此先作稽首一拜後作空手一拜稽顙而后
　拜九拜中此名凶拜重䘮之拜用此
　存疑鄭氏康成曰拜而后稽顙此殷之䘮拜稽顙而
　后拜此周之喪拜従其至者重者尚哀戚自期如殷
　可(孔疏知殷周之䘮拜者/孔子所論每殷周相對)　吳氏澄曰周官九拜今
　約之為三一曰拜先跪兩膝著地次拱兩手到地乃
　俯其首不至於地周官謂之空首凡經傳記單言拜
　字者皆謂此故得専拜之名二曰頓首先兩膝著地
　次兩手到地乃俯其首下至於手此拜之加重者三
　曰稽首兩膝著地兩手到地乃俯其首至於地在手
　之前此拜之最重者稽顙即稽首以其為凶禮故易
　首為顙以別於吉凡䘮之再拜者先作空手一拜後
　作稽首一拜
　案大祝九拜注云空首者拜頭至手所謂拜手也疏
　云空首時引頭至地首頓地即舉故名頓首其至地
　稽㽞多時則為稽首三者之别如此吳氏以此拜為
　大祝之空首是矣但以首不至地為空首首下至手
　為頓首不已戾乎稽首與稽顙固似無別然據賈公
　彦以稽顙為觸地無容則與稽首别矣烏得以稽首
　即稽顙耶至先空手後稽首之說則又不免武斷矣
　辨正馬氏睎孟曰三年之喪喪拜非三年之䘮以吉
　拜(案非三年之䘮者大祀注/所謂齊哀不杖以下也)鄭氏以為殷拜周拜於
　經無見
孔子既得合葬於防曰吾聞之古也墓而不墳今丘也
東西南北之人也不可以弗識也於是封之崇四尺孔
子先反門人後雨甚至孔子問焉曰爾來何遲也曰防
墓崩孔子不應三孔子泫然流涕曰吾聞之古不脩墓
　(識式志反/泫胡犬反)
　正義鄭氏康成曰言既得者少孤不知其墓也墓謂
　兆域今之封塋也土之高者曰墳東西南北居無常
　處也(孔疏謂不恒在鄉若久乃還歸不知/葬之處所故不可不封墳記識其處)聚土曰封
　先反當脩虞事也後待封也不應以其非禮也三言
　之者以孔子不聞脩猶治也　陸氏徳明曰防墓防
　地之墓也　陳氏澔曰封土為壟曰墳一恐人不知
　而誤犯一恐已或忘而難尋泫然流涕者自傷不能
　謹之於封築之時以致傾圯且言古人所以不脩墓
　者敬謹之至無事於脩也
　通論鄭氏康成曰古謂殷時聚土封之周禮也周禮
　曰以爵等為邱封之度高四尺蓋周之士制(孔疏天/子之墓)
　(一丈諸侯八尺其次降殺以兩知高四尺周之士制/者叔梁紇雖為大夫周禮公侯伯之大夫再命與天)
　(子中士同云周之士/制者謂天子之士也)
　存疑庾氏蔚之曰防墓崩者防守其墓備擬其崩也
　　孔氏穎達曰泫然流涕者自傷脩墓違古致令崩
　壊重脩也
　案如孔說是悔其封矣不如陳義為確孔子明言脩
　墓庾說不可通若以為防守則何為不應至三言之
　乃泫然出涕耶周官冢人疏引春秋緯天子墳高三
　仞諸侯半之大夫八尺士四尺孔氏謂天子一丈諸
　侯八尺其次降殺以兩則大夫六尺士亦四尺二說
　不同周之四尺當今營造尺二尺五寸
孔子哭子路於中庭有人弔者而夫子拜之既哭進使
者而問故使者曰醢之矣遂命覆醢(使色吏反/覆芳服反)
　正義鄭氏康成曰寢中庭也拜弔者為之主也使者
　自衛來赴者故謂死之意狀醢之者示欲啗食以怖
　衆覆棄之不忍食　孔氏穎逹曰此論師資之恩兼
　明子路死之意狀　陸氏佃曰哭以師友之間進之
　也　吳氏澄曰哭師於寢哭朋友於寢門外中庭在
　寢之外寢門之内故謂之師友之間
　通論陳氏祥道曰顔淵之死正命也子路之死非正
　命也孔子哭顔淵哭其正命之短哭子路哭其非正
　命之終哭之則同其所以哭之則異孔子哭於中庭
　視之猶子也有人弔焉而夫子拜之自視猶父也遂
　命覆醢者非特不忍食之又不忍見之也　游氏桂
　曰出公雖大惡而子路學於孔子之門有古義焉子
　路之失失於執古義而不知變也
　存疑鄭氏康成曰與哭師同親之也(孔疏下云師吾/哭諸寢今哭於)
　(中庭故云與哭師同之王氏安石曰孔子哭子路/與師同或者哭弟子  禮當如師猶服之有報乎)時
　衛世子蒯聵篡輒而立子路死之(案事在哀公/十五年左傳)　游
　氏桂曰琴張聞宗魯死將往弔之仲尼曰齊豹之盜
　而孟縶之賊女何弔焉宗魯死於公孟與子路死於
　出公一也宗魯死孔子以為不足弔子路死孔子哭
　之如此其哀為子路賢也
　案春秋哀公二年晉鞅納蒯聵於戚十六年蒯聵自
　戚入於衛中閒皆輙拒父之年公穀兩傳皆有不受
　父命以尊王父命之說考左氏蒯聵出奔靈公嘗欲
　立公子郢郢固辭靈公卒夫人曰立郢君命也又固
　辭且曰有亡人之子輒在遂立輙是輒立無靈公之
　命也天下無無父之子即蒯聵有命當廢輙即有命
　當立父可拒乎鄭氏謂蒯聵篡輙而立此就當時輒
　立為義耳臣子脅滅君父謂之篡若以篡加之父且
　加之久為子拒之父於理於名恐俱不順春秋誅亂
　賊於蒯聵出奔反國皆書衛世子不絶蒯聵於衛者
　正深著輙之惡也若聵為篡而書法如此則春秋之
　例亂矣孔悝執國政助拒父之子子路為悝宰不能
　救及於難死之誠好勇無所取材者朱子云子路仕
　衛之失前輩論之多矣然子路却見不到非知其非
　義而苟爲者其論甚明游氏以宗魯為比亦似未協
　宗魯由齊豹事公孟縶齊豹與公孟縶交惡既語宗
　魯將殺之反許豹行事知難不告以二心事縶成齊
　豹之惡此於義兩無所可者故曰齊豹之盜而孟縶
　之賊子路似不可以此比孔子哭之問故又覆醢自
　師弟之情如此然輒拒父而孔子受其公養且歴數
　年蓋聖人體道之大權又别有義
曽子曰朋友之墓有宿草而不哭焉
　正義鄭氏康成曰宿草謂陳根也為師心䘮三年於
　朋友期可　孔氏穎達曰曽子孔子弟子姓曾(案鄫/子之)
　(後以國為氏/去邑為曽)名參字子輿魯人也朋友雖無親而有
　同道之恩期而猶哭者非在家立哭位以終期年張
　敷云於一嵗之内聞朋友之喪或經過朋友之墓則
　哭期外則不哭也　方氏慤曰師猶父朋友相視猶
　兄弟以喪父之義䘮師則以喪兄弟之義䘮朋友墓
　有宿草則期年矣是以兄弟之義喪之也
子思曰喪三日而殯凡附於身者必誠必信勿之有悔
焉耳矣三月而葬凡附於棺者必誠必信勿之有悔焉
耳矣喪三年以為極亡則弗之忘矣故君子有終身之
憂而無一朝之患故忌日不樂(亡鄭如字絶句王極字/絶句亡作忘向下讀孫)
　(依鄭作亡而如/王分句今従之)
　正義鄭氏康成曰言三日三月欲其盡心脩備之附
　於身謂衣衾附於棺謂明器之屬(孔䟽棺中物少三/日可辦棺外物多)
　(三月可就故言日月欲見宜慎也案既夕禮明器之/外有用器弓矢耒耜兩敦兩杅盤匜燕樂器甲胄干)
　(笮杖笠翣等故云之屬事應氏鏞曰附棺若/卜其宅兆邱壤封樹之  不獨明器之屬也)終身之
　憂念其親也忌日不樂謂死日不用舉吉事　孔氏
　穎達曰此論喪之初死及葬送終之具須盡孝子之
　情及思念父母不忘之事也三日殯三月葬據大夫
　士禮　陳氏祥道曰君子於親有終制之喪三年是
　也有終身之喪忌日是也
　通論方氏慤曰經曰緦小功以為殺期九月以為閒
　三年以為隆故三年之喪所以為䘮之極也亡則弗
　之忘矣者死者之形雖亡而生者之心未嘗忘之也
　忌日不樂蓋終身之憂有見於此　胡氏銓曰終身
　之憂永慕也内則云終身也者非終父母之身終其
　身也忌日不樂有戚容忌舉吉事　馬氏睎孟曰君
　子事親無所不用誠信至明器則備物不可用亦誠
　信乎蓋之死而致死之不仁而不可為之死而致生
　之不知而不可為明器之用仁知之道誠信之至者
　也知此則可以無悔也
　存疑鄭氏康成曰無一朝之患毁不滅性也(孔疏終/身念親)
　(是不忘之事不得有一朝滅性之患故/惟忌日不樂他日則可恐其常毁也)　陳氏澔曰
　冢宅崩毁出扵不意所謂一朝之患或曰殯𦵏皆一
　時事於此不謹則有悔惟其誠信故無此患
　案此明孝子之孝久而不忘言附於身者必誠必信
　勿使有悔於三日焉耳矣附於棺者必誠必信亦勿
　使有悔於三月焉耳矣即服䘮之誠信亦三年以為
　極而君子有亡則弗之忘者是故君子有終身之憂
　而無一朝之患也終身之憂戰戰兢兢如臨如履一
　息尚存憂未釋也無一朝之患非仁無為非禮無行
　不以小不誠信或致患也語意與孟子正同但孟子
　以存心言此專以孝言耳祭義亦云終身之憂忌日
　之謂以經證經明白易曉而鄭乃謂無一朝之患毁
　不滅性孔謂恐其常毁故惟忌日不樂則以忌日不
　樂申無一朝之患與祭義違改故為惟并與本經違
　矣夫毁之滅性恒在𥘉䘮未有以此慮之三年後者
　至陳氏冢宅崩毁則葬時誠信足矣豈終身之憂只
　憂冢宅之崩毁乎
孔子少孤不知其墓殯於五父之衢人之見之者皆以
為葬也其慎也蓋殯也問於郰曼父之母然後得合葬
於防(父音甫衢求于反慎依鄭注作引張子讀如字郰/鄹同側留反曼音萬  胡氏銓曰此一經疑在孔)
　(子既得合葬/於防之前)
　辨正陳氏澔曰家語孔子生三嵗而叔梁紇死少孤
　及顔氏死夫子成立久矣聖人人倫之至豈有終母
　之世不尋求父葬之地至母殯而猶不知父墓乎且
　母死而殯於衢路必無室廬而死於道路者不得已
　之為耳聖人禮法之宗主而忍為之乎馬遷為野合
　之誣謂顔氏諱而不告鄭注因之以滋後世之惑且
　如虞舜瞽瞍之事世俗不勝異論非孟子辭而闢之
　後世謂何此經雜出諸子所記其間不可據以為實
　者多矣孟子曰主癰疽與侍人瘠環何以為孔子愚
　亦謂終身不知父墓何以為孔子此非細故不得不
　辨
　存疑鄭氏康成曰孔子之父郰叔梁紇與顔氏之女
　徵在野合而生孔子徵在恥焉不告(孔疏野合不備/於禮也案家語)
　(叔梁紇七十無妻顔父謂三女曰鄒大夫身長七尺/武力絶倫誰能與之為妻二女莫對徵在進曰從父)
　(所制將何問焉父曰即爾能矣遂以妻之生孔子三/歳而叔梁紇卒七十之男始取徵在灼然不能備禮)
　(亦名野合若論語野人野哉之類非謂草野而合也/但徵在恥其與夫不備禮為妻見孔子知禮故不告)
　五父衢名(方氏慤曰左氏傳謂詛諸五/父之衢是衢四逹之道也)殯於家則知
　之者無由怪已欲𤼵問端也慎當為引禮家讀然聲
　之誤也殯引飾棺以輤葬引飾棺以栁翣(孔疏𦵏引/柩之時飾)
　(棺以栁翣其殯引之禮以輤案雜記諸侯行而死於/道其輤有裧緇布裳帷輤為赤色大夫布裳帷士葦)
　(席以為屋蒲席以為裳帷大夫以下雖無輤取諸侯/輤同名喪大記云君龍帷黼荒黼翣二黻翣二畫翣)
　(二大夫畫惟畫荒黻翣二畫翣二士布帷布荒畫翣/二在上日荒在旁曰惟總謂之栁故云飾棺以栁翣)
　孔子是時以殯引不以葬引　孔氏穎達曰此論孔
　子訪父墓之事言不知父墓者謂不委曲適知墓之
　所在不是全不知去處其或出辭入告總望本處而
　拜今將合葬須正知處所也殯不應在外故稱蓋為
　不定之辭　張子曰孔子殯母扵五父之衢以在衢
　故其殯周密有如葬然故人之見之者皆以為葬也
　其實是殯之周慎故曰其慎也蓋殯也其慎也屬下
　讀之則意明　馬氏睎孟曰叔梁紇宋人喪葬之制
　蓋從古墓而不墳此孔子少孤所以不知墓也
　案孔叢子此說生於魏臣李由之對魏王當時孔子
　順已斥其造謗誣聖不足據也
鄰有䘮舂不相里有殯不巷歌喪冠不緌
　正義鄭氏康成曰不緌去飾　陳氏澔曰冠必有笄
　以貫之以紘繫筓順頤而下結之曰纓垂其餘於前
　者謂之緌
　案䘮服斬衰冠繩纓齊衰以下冠布纓皆不言緌是
　去飾之事
有虞氏瓦棺夏后氏堲周殷人棺椁周人牆置翣周人
以殷人之棺椁葬長殤以夏后氏之堲周葬中殤下殤
以有虞氏之瓦棺𦵏無服之殤(堲古作即子栗反翣所/甲反長丁丈反殤式羊)
　(反/)
　正義鄭氏康成曰有虞氏上陶(孔疏考工記陶人造/瓦器引之證瓦棺也)
　始不用薪也(孔疏易下繋云古之葬者厚衣之以/薪今虞氏既造瓦器故云始不用也)火
　熟曰堲燒土冶以周於棺也(孔疏堲土為陶冶之形/大小得容棺也  陳氏)
　(澔曰冶土為甎四/周於棺之坎也)或謂之土周(案曾子問下殤/土周葬於園)弟子
　職曰右手折堲(孔疏管子弟子職篇云左手秉燭右/手折堲引之者證火熟曰堲之義)
　殷人上梓(孔疏考工記文/引之以證椁也)椁大也以木為之言椁大於
　棺也牆栁衣也(孔疏䘮大記注云在旁曰帷在上曰/荒帷荒所以衣栁則以帷荒之内木)
　(材為栁其實帷荒及木材等總名曰栁故縫人云衣/翣栁之材注云栁之言聚諸飾之所聚是帷荒總名)
　(栁也孔案後孔子之䘮章鄭注飾棺牆置翣云牆栁/衣也  氏曰對下設披設崇設旐之事皆委曲言之)
　(故亦委曲觧之其實牆即栁也周人牆置翣注云牆/栁者文無所對故直云栁也雜記不毁牆之下注云)
　(牆惟裳也皆望經為義故三注不同據此則當時孔/本此經注牆栁也無衣字孔此經疏亦引縫人解鄭)
　(不注衣之義今/有衣字誤也)凡此言後王之制文(孔疏虞瓦棺夏/瓦棺之外加堲)
　(周殷梓棺替瓦棺又有木為椁替堲/周周又於椁旁置栁置翣是漸文也)周葬殤以下不
　同略未成人也　孔氏穎達曰此論棺椁所起及用
　棺椁之差　陸氏德明曰十六至十九為長殤十二
　至十五為中殤八歳至十一為下殤七嵗以下為無
　服之殤生未三日不為殤　方氏慤曰椁之於棺如
　城之有郭也牆以帷柩而周圍如牆翣以飾柩而翼
　蔽如羽世愈久禮愈備也長殤而下死者愈少則禮
　愈殺也
　通論馬氏睎孟曰棺椁以比化牆置翣以為觀美皆
　所以盡孝子之心無使惡於死而已葬殤有異於成
　人之禮故皆以少長制之而不為貴賤之等何者天
　下無生而貴者也
夏后氏尚黒大事斂用昏戎事乘驪牲用𤣥殷人尚白
大事歛用日中戎事乗翰牲用白周人尚赤大事斂用
日出戎事乗騵牲用騂(驪力知反徐即兮反翰又作/䮧胡旦反又音寒騵音原)
　正義鄭氏康成曰夏建寅之月為正物生色黒大事
　䘮事也昏時亦黒戎兵也馬黒色曰驪爾雅曰騋牝
　驪牡𤣥(孔疏庾人云八尺以上為龍七尺以上為騋/六尺以上為馬凡馬皆牝驪牡𤣥獨言騋者)
　(舉中見/上下也)𤣥黒𩔖也殷建丑之月為正物牙色白日中
　時亦白翰白色馬也易曰白馬翰如(孔疏賁卦/六四爻)周建
　子之月為正物萌色赤(孔疏萌是牙之微細皆據一/種之草大汎而言建子始動)
　(建寅乃出若薺麥以秋而生/月令仲冬荔挺出不在此例)日出時亦赤騵駵馬白
　腹(孔疏詩駟騵彭彭傳云上周下殷故周人戎事乘/之若其餘事則明堂位云周人黄馬蕃鬛是也)
　(王氏安石曰此似見詩有駟騵彭彭遂有乘騵乗翰/之別馬以共戎事若皆以一物則可以給戎者鮮矣)
　(或者止以此物供/貴者則理有可通)　孔氏穎達曰此論三代正朔所
　尚之色不同書傳畧說云天有三統物有三變故正
　色有三三正記云正朔三而改文質再而覆鄭意舜
　以十一月為正尚赤堯以十二月正尚白高辛以十
　三月正尚黒高陽十一月正尚赤少暤十二月正尚
　白黄帝十三月正尚黒神農十一月正尚赤女媧十
　二月正尚白伏羲以上未有聞焉以子月陽氣始生
　物得陽氣微稍變動故為天統丑月物已吐芽惟在
　地中含養故為地統寅月物出於地人功當須脩理
　故為人統統者本也天地人之本也必以此三月為
　正者以此月物生微細又是嵗之始生王者繼天理
　物天地人三者所繼不同故正朔不相襲也若孔安
　國則改正朔惟殷周二代故注尚書湯承堯舜禪代
　之後革命創制改正易服是從湯始改正朔也
　通論陳氏祥道曰春秋書大事於大廟傳云國之大
　事在祀與戎祭義曰夏后氏祭其闇殷人祭其陽周
　人祭日以朝及闇是以子路之與祭質明而始行事
　晏朝而退孔子以為知禮則大事用日出者祭以朝
　之質明也祭以朝之質明斂亦如之故曰大事斂用
　日出　方氏慤曰䘮事凶禮也戎事軍禮也祀事吉
　禮也不及賔嘉者以非大事故也
　存疑陳氏澔曰禹以治水之功得天下故尚水之色
　湯以征伐故尚金之色周之尚赤取火勝金也　應
　氏鏞曰周木徳也而尚赤豈取木所生之色乎
　案夏道近人而忠故尚黒黒最卑下近人者也殷道
　駿肅故尚白白最清潔亦色之本也周道文故尚赤
　赤者文明之至也史記云王者易姓受命必慎始𥘉
　改正朔易服色義如是矣漢書律厯志三代各據一
　統天統始施於子半日萌色赤地統受之於丑初日
　肇化而黄至丑半日牙化而白人統受之於寅𥘉日
　孳成而黒至寅半日生成而青天始復於子地化自
　丑畢於辰人生自寅成於申故天統以甲子地統以
　甲辰人統以甲申此論與孔氏相𤼵其所謂赤而黄
　而白而黒而青似五行相生為說陳氏應氏又以五
　行相勝為說又由三統而推五行不足據也
穆公之母卒使人問於曽子曰如之何對曰申也聞諸
申之父曰哭泣之哀齊斬之情饘粥之食自天子逹布
幕衞也縿幕魯也(齊音咨本又作齊饘本又作飦之然/反粥之六反幕本又作冪音莫徐音)
　(覓縿音綃/徐音蕭)
　正義鄭氏康成曰穆公魯哀公之曾孫(孔疏案世本/哀公蔣生悼)
　(公寧寧生元公嘉嘉生/穆公不衍是曽孫也)問居䘮之禮曽子曾參之子
　名申(案申字/子西)幕或為幦　孔氏穎達曰此論尊卑之
　喪有異同之事有聲之哭無聲之泣並為哀也齊為
　母斬為父情同故云情厚曰饘希曰粥朝夕食一溢
　米故曰食也自天子達者父母之喪貴賤不殊　馬
　氏睎孟曰哭泣之哀齊斬之情饘粥之食乃所以自
　致者由庻人達於天子無所加損至於幕帟之飾末
　而已矣而得以隆殺焉此魯衛所以有縿布之辨也
　　李氏格非曰先王之制小斂殯葬所以為死者之
　禮故自天子以至於庶人有等哭泣齊斬饘粥所以
　盡生者之情故天子逹於庶人一也由前所以立禮
　由後所以立仁齊斬所以稱情而為之也故曰齊斬
　之情
　存疑鄭氏康成曰縿縑也讀如綃衛諸侯禮魯天子
　禮兩言之者僭已久也(孔疏周公一人得用天子禮/後代僭用之故曾申舉衛與)
　(魯俱是諸侯後代不冝異謂魯之諸公不冝與衛異/也案周禮幕人掌惟幕幄帟注云在旁曰惟在上日)
　(幕帷幕皆以布為之四合象宫室曰幄王所居之悵/也帟小幕幄帟皆以繒為之今云天子用綃幕者下)
　(文加斧於椁上畢塗屋注云以刺繡於縿幕加椁以/覆棺已乃屋其上盡塗之是繡幕加斧文者襯棺之)
　(幕在塗之内以覆棺椁也若其塗上之帟則大夫以/上有之故掌次云凡䘮王則張帟三重諸侯再重孤)
　(卿大夫/不重)　方氏慤曰衛所存者殷禮故用布幕之質
　魯所存者周禮故用縿幕之文　陸氏佃曰縿讀如
　字以縿記帛蓋衛幕用布魯用帛爾雅纁帛縿　游
　氏桂曰穆公苟欲行禮所謂貴賤一者固當一也所
　謂天子諸侯異者固當異也禮文之制曽申獨舉幕
　而不舉其他則其他推是而可知晉文公請隧扵王
　隧天子葬禮文公於葬獨請隧則其他亦從是而可
　知也此襄王所以不許以幕而殯則殯禮視幕而相
　從者皆可知也此曽申所以獨舉其一以見其餘也
　案縿幕云天子之禮者鄭於下加斧於椁上注云用
　縿幕刺斧文覆棺故據之耳孔氏難其證亦用鄭此
　注以為在塗内者其實刺覆棺之衣為斧文未見其
　為縿幕而諸侯覆棺幕用布經亦無文於義疑也方
　氏亦想當然言之耳孟注曾西曽子之孫誤
晉獻公將殺其世子申生公子重耳謂之曰子蓋言子
之志於公乎世子曰不可君安驪姬是我傷公之心也
曰然則蓋行乎世子曰不可君謂我欲弑君也天下豈
有無父之國哉吾何仃如之使人辭於狐突曰申生有
罪不念伯氏之言也以至於死申生不敢愛其死雖然
吾君老矣子少國家多難伯氏不出而圗吾君伯氏苟
出而圖吾君申生受賜而死再拜稽首乃卒是以為共
世子也(重直龍反蓋依注作盍户臘反弑本又/作煞音試少詩召反難乃旦反共音恭)
　正義鄭氏康成曰驪姬獻公伐驪戎所𫉬女(案事在/莊公二)
　(十八/年)申生之母早卒驪姬嬖焉獻公信驪姬之譖重
　耳欲使世子言見譖之意(孔疏案僖四年左傳云姬/謂太子曰君夢齊姜必速)
　(祭之太子祭歸胙於公公田姬置諸宫六日毒而獻/之公祭地地墳與犬犬斃與小臣小臣亦斃姬泣曰)
　(賊由太子是驪/姬申生之事也)蓋當為盍何不也重耳申生異母弟
　後立為文公(孔疏獻公烝於齊姜生太子申生大/戎狐姬生公子重耳是異母弟也)傷
　公之心者言其意則驪姬必誅也豈有無父之國者
　言人有父則皆惡欲弑父者辭猶告也狐突申生之
　傅舅犯之父也前此獻公使申生伐東山皋落氏(案/事)
　(在閔公/二年)狐突謂申生欲使之行今言此者謝之也伯
　氏狐突别氏(孔疏狐是總氏伯仲是兄弟之字字伯/者謂之伯氏字仲者謂之仲氏故傳云)
　(叔氏其忘諸乎又此下云叔氏専以/禮許人是一人之身字則别為氏也)子驪姬之子奚
　齊不出者自皋落氏反後突懼稱疾賜猶惠也既告
　狐突乃雉經(孔疏雉牛鼻繩也或謂雉鳥耿介為人/𫉬必自屈折其頭而死漢書載趙貫高)
　(自絶亢死申/生當亦然)可以為恭於孝則未之有(孔疏春秋左/傳云晉侯殺)
　(其世子申生父不義也孝子不陷親於不義申生不/能自理遂陷父有殺子之惡雖心存孝而於理終非)
　(故不曰孝但諡為恭以其順於/事父而已諡法敬順事上曰恭)
　通論陳氏祥道曰申生於親可言而懼傷公之心於
　義可逃而謂天下豈有無父之國以至忘其躬之不
　閱而䘏國家之多難不顧生死之大節而謹再拜之
　末儀是恭而已非孝也雖然春秋之時如衛輙拒父
　楚商臣弑君則申生之行蓋可哀而恕之故禮不以
　申生為不孝而以為恭猶詩不以伋壽為不孝而以
　為不瑕也　吳氏澄曰孝子之事親如仁人之事天
　豈敢私有其身而避禍逃死哉申生必殺而後奚齊
　可立設使申生出奔獻公必謂其結援鄰國以圗他
　日納已非如鄭之使盜殺子臧必如晉之以幣錮欒
　盈則負不孝之罪大矣但一出奔即是彰父之惡不
　待身殺而後為陷父於惡也予嘗謂屈原之忠申生
　之孝其行雖未合乎中庸其心則純然天理之公畧
　無人欲之私申生但知順父之為孝屈原但知憂國
　之為忠而一身之生死不計世之議者其何足以知
　申生之心哉
　存疑姚氏舜牧曰申生所處地位極難晨牝先杜其
　諌路有必不可言者女戎先絶其去路有必不可逃
　者事出不得已而從容就義此人子之至難
　存異胡氏銓曰案春秋自閔二年至僖二十三年狐
　突事晉未嘗去此云不出記禮者誤
　案先儒論申生惟吳氏澄為當蓋但知尊愛君父絶
　不為已身有計較商量之想者也如姚氏說似只揣
　無去路而死者耳非申生之本心於經文語氣亦不
　合也　又案晉語敗翟稷桑讒言益起狐突杜門不
　出是伯氏不出有明徵胡氏偶失攷耳
魯人有朝祥而莫歌者子路笑之夫子曰由爾責於人
終無已夫三年之喪亦已久矣夫子路出夫子曰又多
乎哉踰月則其善也(已夫音/扶絶句)
　正義鄭氏康成曰子路笑其為樂速夫子為時如此
　人行三年䘮者希抑子路以善彼又復也　孔氏穎
　逹曰此論大祥除衰杖之日不得即歌之事祥謂二
　十五月大祥歌哭不同日故仲由笑之夫助語也孔
　子抑子路善彼人既不當實禮恐學者致惑待子路
　出後更以正禮言之　陳氏澔曰朝祥旦行祥祭之
　禮也朝祥莫歌固為非禮特以禮敎哀廢之時而此
　人獨能行三年之䘮故夫子抑子路之笑然終非正
　禮恐學者致疑故俟子路出乃正言之其意若曰名
　為三年之䘮實則二十五月今已至二十四月矣此
　去可歌之日又豈多有日月乎哉但更踰月而歌則
　為善矣蓋聖人於此雖不責之以備禮亦未嘗許之
　以變禮也
　通論孔氏穎達曰案喪服四制祥之日鼓素琴不譏
　彈琴而譏歌者琴以手笙歌以氣手在外而逺氣在
　内而近也(陳氏祥道曰琴自/外作歌由中出也)
　存疑陳氏祥道曰䘮凶禮也祭吉禮也畢凶禮之喪
　猶為吉祭之禫未全乎吉也祥歌同日失之太速子
　路笑之失之太嚴孔子所以恕魯人而抑子路之責
　人無已也
　案祥之日鼓素琴此自節哀順變之禮豈有於此日
　歌者夫子云踰月則善正禮也陳氏謂子路之笑失
　之太嚴似非本指
魯荘公及宋人戰于乗丘縣賁父御卜國為右馬驚敗
績公隊佐車授綏公曰末之卜也縣賁父曰他日不敗
績而今敗績是無勇也遂死之圉人浴馬有流矢在白
肉公曰非其罪也遂誄之士之有誄自此始也(乘繩證/反縣音)
　(𤣥賁音奔父音甫隊直𩔖/反綏息佳反誄力軌反)
　正義鄭氏康成曰縣卜皆氏也右謂車右勇力者為
　之馬驚敗績驚奔失列也戎車之貳曰佐(孔疏周禮/戎僕掌倅)
　(車之政道僕掌貳車之政田僕掌佐車之政則戎車/之貳曰倅此云佐者周禮相對為文散言則田獵兵)
　(戎皆武事同稱佐車少儀/注戎獵之副曰佐是也)圉人掌養馬者(孔疏昭七/年左傳云)
　(牛有牧馬有圉/是圉人掌馬也)白肉股裏肉也(孔疏股裏白故謂之/白肉非謂肉色白也)
　流矢中馬非御與右之罪士有誄自此始記禮所由
　失也(謝氏枋得曰莊公以義起而誄之/後世因之不改則非故記其始)　孔氏穎達
　曰此論魯莊公與士為諡之事乘丘魯地莊公十年
　夏六月齊師宋師次於郎公子偃曰宋師不整可敗
　也宋敗齊必還請擊之大敗宋師於乘丘齊師乃還
　　朱氏申曰公責卜國而賁父自責馬之馳騁在御
　不在右也
　存疑鄭氏康成曰末之猶微㢤言卜國無勇也死之
　二人赴敵而死也(孔疏知二人俱死者卜國被責縣/賁父自稱無勇既序二人於上即)
　(陳遂死於下/明俱死也)誄誄其赴敵之功以為諡周雖以士為
　爵猶無諡也殷大夫已上為爵(孔疏知周以士為爵/者案掌客云凡介行)
　(人宰史皆有飱饔餼以其爵等為之牢禮凡介行人/皆士也而云爵等是士有爵也故鄭注大行人云命)
　(者五公侯伯子男爵者四孤卿大夫士知猶無諡者/以此言誄自此始故也知殷大夫已上為爵者案士)
　(冠禮古者生無爵死無諡於士冠之下記此是/據士也士冠是周禮而云古者故知是殷已上)　陳
　氏祥道曰馬驚在御不在右莊公末卜而不末縣記
　稱縣死而不言卜死何耶莊公之末卜責其輕者以
　見其重者記稱縣死即其責之所不及者以見其責
　所及者也　又曰莊公乘丘之戰非義也流矢中馬
　而敗績非其罪而罪之非智也以成徳之誄而加之
　未成徳之士使與士䘮同非禮也非義與智貽害於
　一時其罪小非禮亂法於萬世其罪大記者即其罪
　大者記之故曰士之有誄自此始也
　辨正吕氏曰釋文作馬驚敗而無績字案乗丘之戰
　魯勝也無敗績之事當時止是馬驚敗耳𥘉不預軍
　之勝負也　吳氏澄曰誄者述其功行以哀之之辭
　如後世祭文之𩔖非諡也
　案古者戰必有卜周官大卜作龜之八命一曰征是
　也末無也是時公子偃竊出公遂從之故不及卜公
　因車敗而悔其不卜賁父恥車敗以死赴敵而魯遂
　因而勝也馬驚御者之事公何以舍御而責右且古
　無以姓呼臣者又本經縣賁父死耳鄭兼指二人而
　孔附㑹之未免曲說禮有誄而不諡者如下哀公之
　誄尼父是也有誄而諡者如下諡貞恵文子是也諡
　必兼誄而誄不必諡鄭謂誄其功以為諡似未必然
　殷士不為爵之說鄭注三禮多言之然不見確據
曾子寢疾病樂正子春坐於牀下曽元曽申坐於足童
子隅坐而執燭童子曰華而睆大夫之簀與子春曰止
曽子聞之瞿然曰呼曰華而睆大夫之簀與曽子曰然
斯季孫之賜也我未之能易也元起易簀曽元曰夫子
之病革矣不可以變幸而至於旦請敬易之曽子曰爾
之愛我也不如彼君子之愛人也以德細人之愛人也
以姑息吾何求哉吾得正而斃焉斯已矣舉扶而易之
反席未安而沒(睆華版反簀音責與音餘/瞿紀具反革音急斃音弊)
　正義鄭氏康成曰病謂疾困子春曽參弟子元申曽
　參之子隅坐不與成人竝也華畫也(孔疏凡繪畫五/色必有光華故)
　(云/畫)簀謂牀笫也(孔疏爾雅釋/器簀謂之笫)睆說者謂刮其節目字
　或為刮(孔疏刮削節目睆睆然好禮記本有作華而/刮者  案春官司几筵掌五几五席筵國賔)
　(于牖前莞筵紛純加繅席畫純儀禮公食記上大夫/蒲筵加萑席賈氏曰國賔謂筵孤也筵孤用莞筵繅)
　(席卿大夫用蒲筵萑席此孤與卿大夫坐席不同則/大夫與士不同可知若卧席經無其文或謂士大夫)
　(席制不殊則曽子何必乗疾革易之然不可攷矣爾/雅簀為牀笫郭景純以笫為牀板牀板未嘗顯露童)
　(子何由知䘮大記設牀襢笫蓋設牀冰上故單其笫/以達冰氣若板則無隙氣不能達非板可知毛傳以)
　(簀為積朱傳以簀為牀棧笫繋於牀欲易笫當并易/牀記但言易簀則非編木之笫也張子疑為簟席陳)
　(氏直斷為簟史記范睢傳云卷以簀置厠中司馬貞/索隐以簀為葦荻之薄薄織葦為之席織蒲或竹為)
　(之是凡可卷俱謂之簀而蒲席不能華睆舊說/刮其節目則竹席近之今各存其說以備參攷)止(陳/氏)
　(澔曰使童/子勿言)以病困不可動也呼虚憊之聲未之能易
　已病故也革急也變動也幸覬也彼童子也以徳謂
　成己之徳息猶安也言苟容取安斃仆也舉扶而易
　之言病雖困猶勤於禮　孔氏穎達曰此論曽子臨
　死守禮不變之事　張子曰簀必簟席之𩔖以其可
　易華而睆必陳之在上顯露也　程子曰曽子易簀
　須要如此乃安人不能如此者只為不見實理實見
　得是實見得非必不肯安於此　未子曰季孫之賜
　曽子之受皆為非禮或者因仍習俗嘗有其事而未
　能正耳但及其疾病不可以變之時一聞人言而必
　舉扶以易之則非大賢不能矣此是切要處正在此
　毫釐頃刻之間
　通論孔氏穎達曰韓詩外傳云曽子仕於莒得粟三
　秉方是之時曽子重其祿而輕其身親没之後齊迎
　以相楚迎以令尹晉迎以上卿方是之時曽子重其
　身而輕其祿既言輕其禄是未為大夫禮男子不死
　於婦人之手婦人不死於男子之手故春秋魯僖公
　薨於小寢譏即安也成公薨於路寢傳曰言道也已
　不為大夫當依禮不得寢大夫之簀也　朱子曰易
　簀結纓未須論優劣但看古人謹於禮法不以死生
　之變易其所守如此　陳氏祥道曰童子以其非禮
　而發問事師以義也曾元知其非禮而不忍易事父
　以恩也小恩不如大義之愈孟子言曽元養口體不
　易簀其養體之事與
　存疑楊氏慎曰尸子紂棄黎老之言而用姑息之語
　注姑婦女也息小兒也(案姑息猶言姑婦所謂婦人/之仁也鄭訓苟容取安亦通)
始死充充如有窮既殯瞿瞿如有求而弗得既葬皇皇
如有望而弗至練而慨然祥而廓然(瞿音句慨古愛/反廓苦郭反)
　正義鄭氏康成曰皆憂悼在心之貌也求猶索物
　孔氏穎達曰記人因前有死事遂廣説孝子容節也
　事盡理屈為窮言親始死孝子匍匐而哭之心形充
　屈如急行道極無所復去也既殯心形稍緩矣瞿瞿
　眼目速瞻之貌如有所失而求覓之不得也既葬又
　漸緩矣皇皇猶棲棲也葬後親歸草土孝子心形栖
　栖皇皇無所依託如望彼人來而人不至也練則轉
　緩也至小祥但歎慨日月若馳之速也至大祥而寥
　廓情意不樂而已
　通論方氏慤曰下篇述顔丁之居喪則皇皇於始死
　慨焉於既葬問䘮則皇皇於反哭所言不同者蓋君
　子有終身之䘮思親之心豈有隆殺哉先王制禮畧
　為之節而已故其所言不必同
邾婁復之以矢蓋自戰於升陘始也魯婦人之髽而弔
也自敗於臺鮐始也(婁力俱反陘音形髽側/瓜反臺音胡鮐音台)
　正義鄭氏康成曰戰於升陘魯僖二十二年秋也時
　師雖勝(孔疏傳云我師敗績邾人/𫉬公胄懸諸魚門是也)死傷亦甚無衣可
　以招魂敗於臺鮐魯襄四年秋也(孔疏案傳冬十月/邾人伐鄫臧紇救)
　(鄫侵邾敗于狐鮐/此云秋舉其初也)臺當為壺字之誤也春秋傳作狐
　鮐(案誤狐為壺聲之似又/誤壺為臺形之似也)時家家有喪髽而相弔去
　纚而紒曰髽(孔疏案士冠禮纚廣終幅長六尺所以/韜髮今以凶事故去之但露紒而已)
　禮婦人弔服大夫之妻錫衰士之妻則疑衰與皆吉
　笄無首素總(孔疏䘮服傳云大夫弔于命婦錫衰命/婦弔於大夫亦錫衰是大夫之妻弔服)
　(錫衰也士妻弔服無文故鄭云疑衰與周禮司服有/錫衰緦衰疑衰䘮服注云士之弔服疑衰則知士妻)
　(亦疑衰也吉笄無/首素總大戴禮文)　孔氏穎達曰此論二國失禮之
　事復必用矢者時邾人志在勝敵矢是心之所好故
　用所好招魂冀其復反也　陳氏澔曰升陘魯地釋
　云邾人呼邾聲曰婁故曰邾婁　方氏慤曰矢所以
　施於射非所以施於復髽所以施於䘮非所以施扵
　弔因之而不改則非矣
　餘論游氏桂曰先王之世雖用兵臨軍之際未有不
　由禮者孔子曰殺人之中又有禮焉兩軍交戰殺人
　要有所止未有若後世之僵尸百萬流血千里而後
　已者也故死者之家䘮弔之禮猶得行乎其間升陘
　以前未嘗無戰死者得復以衣而不以矢臺鮐以前
　未嘗無戰死而相弔者得弔以衰而不以髽則是殺
　人之甚必自升陘臺鮐始記禮者記其失禮之甚也
　存疑孔氏穎達曰因兵而死身首斷絶不生者應無
　復法若身首不殊因傷致死復有可生之理則用矢
　招魂　陳氏澔曰夫以盡愛之道禱祠之心孝子不
　能自已冀其復生也疾而死行之可也兵刃之下肝
　腦塗地豈有再生之理復之用矢不亦誣乎
　案復招其魂盡愛之道也死不同而生者不忍其魂
　之散則一豈以肝腦塗地而廢之
南宫縚之妻之姑之䘮夫子誨之髽曰爾毋從從爾爾
母扈扈爾蓋榛以為筓長尺而總八寸(縚吐刀反毋音/無從音總扈音)
　(户榛側巾反/長直亮反)
　正義鄭氏康成曰南宫縚孟僖子之子南宫閲也字
　子容其妻孔子兄女誨敎爾汝也從從謂大高扈扈
　謂大廣(孔疏楚辭招隐云山氣巃嵸兮石嵯峨則從/從是高之貌扈扈猶廣也爾雅釋山云卑而)
　(大/扈)爾語助總束髪垂為飾齊衰之總八寸　孔氏穎
　達曰此論婦人為舅姑服髽與筓總之法䘮服傳云
　總長六寸謂斬衰也此齊衰長八寸以二寸為差也
　以下無文亦當然喪服箭筓長一尺吉筓長尺二寸
　此榛筓亦長尺是斬衰齊衰筓同一尺降吉筓二寸
　也(案大功以下筓無文/賈氏公彦曰容差降)但惡筓或用櫛或用榛故稱
　蓋以疑之(案䘮服傳惡筓者櫛筓也櫛非木名以栁/之木為筓耳玉藻云沐櫛用樿櫛髪睎用)
　(象櫛是也樿白理無文櫛筓宜用/樿無樿則榛可故曰蓋榛以為筓)
孟獻子禫縣而不樂比御而不入夫子曰獻子加於人
一等矣(縣音𤣥禫大感/反比必利反)
　正義鄭氏康成曰孟獻子魯大夫仲孫蔑(孔疏襄五/年經書仲)
　(孫蔑㑹吴於善道傳云孟獻子是也仲稱孟者慶父/之後鄭注論語云慶父輈稱死時人為之諱故云孟)
　(氏杜預謂慶父是荘公/長庶兄庶長故稱孟)可以御婦人矣尚不復寢加
　猶踰也　孔氏穎達曰此論獻子除䘮得禮之宜也
　依禮二十八月始作樂吉祭復寢當時人禫祭之後
　則作樂未至吉祭而復寢今孟獻子既禫暫縣省樂
　而不作比可以御婦人而不入寢雖於禮是常而特
　異餘人故夫子善之云獻子加扵人一等不謂加於
　禮一等也
　通論孔氏穎逹曰祥禫之月先儒不同王肅以二十
　五月大祥其月禫二十六月作樂下云是月禫徙月
　樂士虞禮中月而禫是祥月之中也鄭康成則二十
　七月禫二十八月作樂復常䘮服四制祥之日鼓素
　琴夫子五日彈琴并此獻子禫縣之屬皆據省樂忘
　憂非正樂也其八音之樂工人所奏必待二十八月
　三年問云二十五月而畢者據䘮事終除衰棄杖其
　餘哀未盡故更延兩月非喪之正也大記禫而内無
　哭者樂作矣謂禫後方將作樂以釋内無哭者之義
　非謂即作樂也大記云禫而從御吉祭而復寢閒傳
　云大祥居復寢者去堊室復殯宫之寢耳又大記云
　禫而從御謂禫後得御婦人必待吉祭然後復寢也
　　馬氏睎孟曰三年之䘮人子之所自盡而不可以
　死傷生故期而小祥再期而大祥祥則禫言祭有即
　吉之漸也大祥之祭可以從吉之時而為人子者不
　忍一朝之閒釋衰絰而被𤣥黄故又有禫以延之雖
　然祥禫之制施於三年之䘮則其月同施於期之䘮
　則其月異士虞禮曰二十五月太祥中月而禫此三
　年之䘮者也父在為母期則哀戚不得致扵三年之
　中故祥禫異月蓋三年所以為極而致於二十五月
　者其禮不可過以三年之愛而斷以期者其情猶可
　伸也夫三年之喪既禫而徙月可以作樂故魯人朝
　祥莫歌而孔子曰踰月則其善也至於孟獻子既禫
　而不樂則孔子以為加於人一等矣雜記曰親喪外
　除故笙歌之樂不作於未禫之前然則孔子既祥五
　日彈琴而不成聲十日而成笙歌言十日者蓋亦徙
　月之閒也　朱子曰䘮禮只是二十五月祥便是禫
　當如王說　又曰今既定制二十七月即此等細瑣
　處不須尋討自致其哀足矣
　存異陳氏祥道曰記曰禫而内無哭者樂作矣又曰
　禫而從御吉祭而復寢由此觀之孟厭子過於禮孔
　子反稱之者非以為得禮也特稱其加諸人一等而
　已
　案漢儒鄭氏主二十七月據服問中月而禫援中年
　考校證之謂中月中間一月也魏儒王肅主二十五
　月據三年問二十五月而畢且援文王受命唯中身
　謂中月即在此月之中也唐儒王元感謂三年之䘮
　必三十六月乃畢據䘮服四制三年而祥之文也考
　之竹書則唐虞以上實是三年以書陟書元中隔三
　甲子孟子云三年之䘮畢其明證也以書考之則商
　二十五月張柬之議引書可徴周確是二十五月蓋
　所謂三年者由期而倍之曰三年者首尾必越三年
　也鄭以父在為母十一月小祥十三月大祥十五月
　而禫為據不知母本三年也厭其正服故期而小祥
　為此餘服使行大祥三年之正服伸矣不得援此復
　為餘服故本文是月即指祥也而朱子亦謂祥即是
　禫也但父母之䘮至痛無已古人二十五月而畢亦
　謂先王制禮不敢過耳今自唐以來久矣二十七月
　為定於人子之心獨無恔乎則朱子所謂自致其哀
　者尤不可不深長思也戴徳變除禮今已無其書夫
　親䘮外除二十五月免喪二十七月復常即在周時
　亦原無過禮禮蓋免䘮而縣而比御亦賢者之俯而
　就矣而猶必以不樂不入責其過禮何耶
孔子既祥五日彈琴而不成聲十日而成笙歌
　正義鄭氏康成曰不成聲哀未忘也十日則踰月且
　異旬也五日彈琴十日笙歌除由外也琴以手笙歌
　以氣　孔氏穎達曰此論孔子除䘮作樂之限祥是
　凶事用逺日故十日得踰月若其卜逺不吉則用近
　日雖祥後十日亦不成笙歌以其未踰月也　陳氏
　祥道曰祥之日可以鼓素琴君子所以與人同五日
　彈琴而不成聲君子所以與人異彈之者禮之不可
　廢也不成聲者仁之所不忍也
有子蓋既祥而絲屨組纓(組音/祖)
　正義鄭氏康成曰譏其早也禮既祥白屨無絇(孔疏/士冠)
　(禮冬皮屨夏用葛矣云絲屨者此盖以絲為飾如絇/繶純之屬士冠禮白屨緇絇繶純纁屨黒絇繶純鄭)
　(注屨人云絇屨頭餙繶是縫中紃純緣/也此有子蓋白屨以素絲為繶純也)縞冠素紕(孔/疏)
　(既祥素紕當用素為纓未用組今用素組為纓乃禫/後之服玉藻云𤣥冠綦組纓知此非綦組纓者綦組)
　(為纓當𤣥色為冠既祥𤣥冠/失禮之甚不應直譏組纓也)有子孔子弟子有若
　孔氏穎達曰此明除䘮失禮之事　方氏慤曰以絲
　為屨之絇以組為冠之纓服之吉者也有子服之於
　既祥則失之早矣然則既祥之屨如之何徹絇而已
　既祥之纓如之何用素而已　陳氏澔曰此二者皆
　譏其變吉之速然蓋者疑辭恐記者亦得之傳聞故
　疑其辭
死而不弔者三畏厭溺(厭于甲反/溺奴狄反)
　正義鄭氏康成曰畏謂人或以非罪攻已不能有以
　說之而死之者厭謂行止危險之下溺謂不乘橋船
　不弔以其輕身忘孝也　孔氏穎達曰此論非理橫
　死不合弔哭之事　方氏慤曰戰陳無勇非孝也其
　有畏而死者乎君子不立巖牆之下其有厭而死者
　乎孝子舟而不游其有溺而死者乎三者皆非正命
　故先王制禮在所不弔　胡氏銓曰畏謂畏避不能
　死難而終不免於死者　陳氏澔曰先儒言明禮可
　以治懼見理不明者畏懼不知所出多自經於溝瀆
　此真為死於畏矣
　通論王氏肅曰孔子畏匡徳能自全也設使聖人卒
　罹不幸何得不痛悼而罪之乎　陳氏祥道曰怖畏
　而死則非勇厭溺而死則非智是以戰死而葬者不
　以翣失伍而死者不入兆域垂堂之坐巖牆之立動
　而徵病行而招死凡此君子之所不弔者不特此而
　已宗魯賊於孟縶及其死也琴張不敢弔季氏専政
　於魯及其死也曽晳倚門而歌君子之行無他生不
　為人之所不敬死不為人之所不弔而已　應氏鏞
　曰為國而死於兵亦無不弔之理齊莊公於杞梁之
　妻未嘗不弔也
　餘論游氏桂曰古之君子欲正人之過失不専恃乎
　刑罰而已使生者有所愧死者有所憾皆所以誅罰
　之也生有所愧若異其衣冠之𩔖死有所憾若死而
　不弔之𩔖使人勸勉愧恥不麗於過惡其為道尊而
　不廹亦後世所不能及也
　存異張子曰知死而不知生傷而不弔畏厭溺可傷
　尤甚故特致哀死者不弔生者以異之且如何不淑
　之辭無所施焉哀有餘而不暇於文也
　案三者之不弔以其死非正命也若因情厚薄因人
　賢否以致哀戚亦非禮之所禁張子謂哀死者甚故
　不弔生者以異之恐無此理禮知死而不知生傷而
　不弔蓋因情生哀自合如是哭泣之痛豈能施於不
　知之人此涕之無從也若謂哀死者甚而於生者反
　漠然豈人情耶
子路有姊之䘮可以除之矣而弗除也孔子曰何弗除
也子路曰吾寡兄弟而弗忍也孔子曰先王制禮行道
之人皆弗忍也子路聞之遂除之
　正義孔氏穎達曰庾氏蔚之云子路因姊妹無主後
　猶可得反服推已寡兄弟亦有申其本服之理故於
　降制已逺而猶不除非在室之姊妹欲申服過期也
　蓋子路已事仲尼始服姊䘮明姊已出嫁非在室也
　通論游氏桂曰伯魚母死期而猶哭孔子曰嘻其甚
　也與此同意人有賢不肖賢者過不肖者不及循其
　過而為之禮則子路伯魚不知其所終約其不及而
　為之禮則原壤宰子不可以為訓故禮者通乎賢不
　肖而為之
　存疑鄭氏康成曰行道猶行仁義
　案行道之人與孟子行道之人弗受同義家語載其
　說曰行道之人皆弗忍先王制禮過者俯而就之不
　及者跂而及之
大公封於營丘比及五世皆反葬於周君子曰樂樂其
所自生禮不忘其本古之人有言曰狐死正丘首仁也
　(大音泰樂樂並音岳一讀下/五教反又音洛首手又反)
　通論孔氏穎達曰禮之與樂皆是重本若舜䏻紹堯
　即名大韶禹治水廣大中國則名大夏王業由質而
　興則禮尚質由文而興則禮尚文也反葬於周亦重
　本之意周官冢人云先王之葬居中以昭穆為左右
　凡諸侯居左右以前卿大夫居後各以其族周公封
　魯其子孫不反葬於周者以有次子在周世守其采
　地春秋周公是也鄭作詩譜云元子伯禽封魯次子
　君陳世守采地　胡氏銓曰禮樂皆以報本為重舜
　琴思父母之長養是樂其所自生烝畀祖妣以洽百
　禮不忘本也
　存疑鄭氏康成曰齊大公受封留為大師死葬於周
　子孫生焉不忍離也(孔疏子孫是大公所生故不忍/離其先祖非謂子孫生在于周)
　(也/)五世之後乃葬於齊齊曰營丘(孔疏觀經及注則/大公之外為五世)
　(便是𤣥孫之子服盡亦反者其實反葬止四世知者/案世本大公望生丁公伋伋生乙公得得生㾞公慈)
　(母慈母生哀公不臣齊世家哀公荒淫被紀侯譖之/周周夷王烹哀公亦葬周也哀公是大公𤣥孫哀公)
　(死弟胡公靖立靖死獻公山立山死武公夀立若以/相生為五世則武公以上皆反葬於周若以為君五)
　(世則獻公以上反葬於周未知孰是營丘臨淄縣以/水縈遶故曰營丘  案㾞公齊世家作癸公不臣齊)
　(世家作不辰君五世反葬當自/胡公以上孔云獻公以上誤)君子言其反葬似禮
　樂之義正丘首正首丘也　孔氏穎達曰此一節論
　忠臣不欲離王室之事大公死反葬於鎬陪文武之
　墓其子孫比及五世雖死於齊以大公在周故皆自
　齊反歸周而葬之
　案皇覽吕尚冢在臨淄縣南十里似大公不葬於周
　矣然大公周公冢現在咸陽文武成康陵附近臨淄
　或其子孫葬衣冠或後人傅㑹未可以皇覽為據五
　世反葬之說鄭孔亦意為解之無確據如謂君五世
　反葬則當自胡公以上據齊世家哀公同母弟山怨
　胡公與其黨率營丘人襲攻殺之而自立則胡公不
　死於周水經淄水篇今胡公陵在廣固是不反葬於
　周也若生五世則武公以上愈無可考周官天司徒
　以本俗六安萬民二曰族墳墓又諸侯及諸臣葬於
　墓者授之兆為之蹕均其禁則諸侯子孫得族葬禮
　有明文而以史記及皇覽諸書攷之則五世反葬又
　無的據於事疑也
伯魚之母死期而猶哭夫子聞之曰誰與哭者門人曰
鯉也夫子曰嘻其甚也伯魚聞之遂除之(期音基/與音餘)
　正義鄭氏康成曰伯魚孔子子也名鯉猶尚也嘻悲
　恨之聲　孔氏穎達曰此論過哀之事期而猶哭則
　是祥後禫前祥外無哭伯魚在祥外哭故夫子怪其
　甚也　張子云為母期而猶哭夫子怪鯉何也禮期
　至練必别有服服練則不哭時伯魚不除且哭故夫
　子怪之伯魚既聞之遂除其服而不哭也
　存疑孔氏穎逹曰伯魚父在為出母應十三月祥十
　五月禫或曰為出母無禫期後全不合哭
　案家語本姓篇孔子年十九娶宋亓官氏明年生子
　鯉素王事記年六十六亓官夫人卒無出妻之文據
　禮伯魚為母父在降服期十一月小祥十三月大祥
　十五月禫禮祥而外無哭者既期猶哭故夫子歎其
　甚未見其為出母也舊說似誤
舜葬於蒼梧之野蓋三妃未之從也季武子曰周公蓋
袝(梧音吾/祔音父)
　辨正胡氏銓曰考經傳舜但二妃蓋堯二女也事見
　於書甚明孟子亦云二女果秦博士對始皇帝云湘
　君者堯二女舜妃也劉向鄭氏亦以湘君為二妃而
　離騷九歌有湘君湘夫人王逸解云湘君水神湘夫
　人二妃也山海經洞庭之山帝之二女居之郭璞疑
　二女者帝舜之后不當降小君謂其夫人因以二女
　為天帝之女韓子曰璞與逸俱失也夫娥皇為舜正
　妃女英自宜降曰夫人也故九歌辭謂娥皇為君謂
　女英為帝子各以其盛者推言之則知舜無三妃也
　明矣鄭氏乃謂舜不告而娶不立正妃但三妃而已
　若然曷不見於書傳鄭解湘君又何不云三妃而云
　二妃也　吳氏澄曰堯薦舜攝位廵守等事皆舜代
　行舜薦禹攝位後當亦然也故温公司馬氏詩云虞
　舜既倦勤薦禹為天子安得復南廵迢迢渡湘水然
　則謂舜南廵守而死者妄也
　通論姚氏舜牧曰季武子常云合葬非古也自周公
　以來未之有改此云周公蓋祔者祔自周公始定其
　制武子前言以文已之過耳此所云乃禮之正記者
　並載之正著其前日文過之罪
　存疑鄭氏康成曰舜征有苖而死因留葬焉書説舜
　陟方乃死蒼梧於周南越之地今為郡帝嚳立四妃
　(孔疏知立四妃者大戴禮帝繋篇云長妃有邰氏之/女日姜嫄生稷次妃有娀氏之女曰簡狄生契次妃)
　(陳豐氏之女曰慶都生堯次妃陬訾氏/之女曰常宜生摯此注用帝繋之文)象后妃四星其
　一明者為正妃餘三小者為次妃(孔疏孝經援神契/云辰極横后妃四)
　(星縱曲相扶祭法云帝嚳能序/星辰以著衆明象星立妃也)帝堯因焉至舜不告
　而娶不立正妃但三妃而已謂之三夫人離騷所歌
　湘夫人舜妃也(孔疏帝王世紀云舜三妃長妃娥皇/無子次女英生商均次癸比生二女)
　(宵明燭光案山海經以為二女此云/三者當以紀為正山海經不可用)夏后氏増以三
　三而九合十二人春秋說云天子取十二即夏制也
　以虞夏及周制差之則殷人又増以三九二十七合
　三十九人周人上法帝嚳立正妃又三二十七為八
　十一人以増之合百二十一人其位后也夫人也嬪
　也世婦也女御也五者相參以定尊卑　祝氏穆曰
　檀弓云舜葬於蒼梧之野習鑿齒云虞舜葬零陵元
　和郡縣誌亦云九疑舜之葬也案太史公曰舜南廵
　行死於蒼梧之野歸葬於江南之九疑山海經云舜
　之所葬在今道州零陵縣界蒼梧九疑當是兩處後
　人誤引舜死之地以為舜葬之所耳　陳氏澔曰天
　子以四海為家南廵而崩故遂葬蒼梧之野三妃後
　皆不從舜之葬此記者言合葬之事古人未有因引
　季武子之言謂自周公以來始祔葬也書陟方乃死
　蔡氏曰史記舜崩於蒼梧之野孟子言卒於鳴條未
　知孰是今零陵九嶷有舜冢云
　案孟子舜卒於鳴條今安邑有鳴條陌陳留平邱有
　鳴條亭與此記蒼梧之説皆不合史記云舜崩蒼梧
　之野葬九疑山則蒼梧在南越矣今淮安海州實有
　蒼梧山吕覽云舜葬於紀九疑山下有紀邑海州蒼
　梧山近莒之紀城然九疑距安邑陳留皆數千里海
　州距陳留亦千餘里豈孟子之謂耶史記云舜南廵
　崩祭法云舜勤民事而野死淮南子則云征三苖死
　墨子則云西敎七戎道死南已之市皆說之不可解
　者然書亦有陟方乃死之文先儒以為如登遐殂落
　云耳亦似未確山海經載帝王之冢皆重見互出郭
　璞云聖人久於其位仁化廣及至於殂亡四海若䘮
　考妣故絶域殊俗之人聞天子崩各自祭醊哭泣起
　土為冢是以所在有焉理或如此要其確可信者孟
　子一語耳帝堯四妃無可考即世紀所載但稱取散
　宜氏耳若舜取堯二女書有明文未聞三妃孔氏引
　世紀為據而以山海經二女之説不可用攷山海經
　洞庭之山帝之二女居之此中山經之文也其海内
　北經云舜妻登比氏生宵明燭光處河大澤又曰登
　北氏此世紀之說所出但癸比登比登北小異耳古
　事荒闕不可意度大率如此至虞夏殷周妃嬪之數
　則鄭氏所據之書殊不足信況如殷增三九之説出
　於臆度乎
欽定禮記義疏卷九
欽定四庫全書
欽定禮記義疏卷十
　檀弓上第三之二
曾子之喪浴於爨室(爨七/亂反)
　正義鄭氏康成曰禮死浴於適室(孔疏士喪禮死於/適室下云甸人掘)
　(坎於階間為垼於西牆下新盆槃/瓶造於西階下乃浴於適室也)
　存疑鄭氏康成曰曽子見曽元之辭易簀矯之以謙
　儉也(孔疏於爨室是謙無掘坎為垼之事是儉案上/反席未安而沒焉得有浴爨室遺語然反席之)
　(前足可有言記文不備耳曽子逹禮之人應浴正/寝今乃浴於爨室明知意有所為故鄭云矯之也)
　孔氏頴逹曰此論曽子故為非禮以正其子也
　辨正王氏安石曰此自元申失禮於記曽子無遺言
　鄭何以知其矯之以謙儉也　陳氏澔曰士喪禮浴
　於適室無浴於爨室之文舊說曽子以曽元辭易簀
　矯之以謙儉然反席未安而沒未必有言及此使果
　曽子之命為人子者亦豈忍従非禮而賤其親乎此
　難以臆說斷之當闕之以俟知者
大功廢業或曰大功誦可也
　正義鄭氏康成曰誦許其口習也　孔氏穎逹曰此
　論遭喪廢業之事業謂所學習業則身有外營思慮
　他事恐其忘哀故廢業也誦則在身所為其事稍静
　不慮忘哀故許其口習或曰者以其事疑然亦恐有
　或人之言也　陳氏澔曰業者身所習如學舞學射
　學琴瑟之類廢之者恐其忘哀也誦者口所習稍暫
　為之亦可然稱或曰亦未定之辭也
　通論陳氏祥道曰大功廢業而誦可則大功而上不
　特廢業而誦亦不可大功而下不特誦可而業亦不
　廢也康誥於父子則不戒之以弗念天顯於弟則戒
　之以其天性之厚者無待於戒天性之将薄者不可
　不戒也禮不曰衰期廢業而曰大功廢業其意如此
　而已　游氏桂曰古謂習樂者為業春秋寗武子曰
　臣以為肄業及之晉屠蒯曰辰在子卯君徹宴樂學
　人舍業皆以歌詩言古者國子敎以歌舞歌者雅頌
　之詩舞者因歌而舞之也少而習業於此故謂之業
　舎業者舍歌舞之業以為哀也或曰徒可口誦其詩
　而已
子張病召申祥而語之曰君子曰終小人曰死吾今日
其庶幾乎(語魚/據反)
　正義鄭氏康成曰申祥子張子太史公傳曰子張姓
　顓孫今曰申祥周秦之聲二者相近未聞孰是(孔疏/二國)
　(人言申與顓相近故曰未聞/孰是案或曰顓孫合聲為申)死之言澌也事卒為終
　消盡為澌　孔氏頴逹曰此論子張将終戒朂其子
　之事庶幸也言平生以善自脩今日将死庶幾為君
　子　陳氏澔曰君子行成徳立有始有卒故曰終小
　人與羣物同朽腐故曰死疾沒世而名不稱謂是也
　子張至此亦自信其近於君子也
　通論陳氏祥道曰曲禮大夫曰卒士曰不祿庶人曰
　死與此同意書於舜言死春秋於無道之大夫皆曰
　卒者盖以君子對小人則小人為死通而言之雖君
　子謂之死可也
　存異鄭氏康成曰子張欲使申祥執喪成己志也
　辨正陳氏祥道曰子張自以庶㡬於君子之終而不
　為小人之死盖使申祥觀其行以自勵而已孰謂欲
　使執喪成己志哉
曾子曰始死之奠其餘閣也與(奠田/練反)
　正義鄭氏康成曰不容改新也閣庋藏食物(孔疏閣/架橙之)
　(屬人老及病飲食不離寝恐忽湏無常故並将近置/室裏閣上也若死仍用閣之餘奠者為時切促急令)
　(奠酹不容方/始改新也)　孔氏頴逹曰此論始死奠之所用鬼
　神所依於飲食故必有祭酹但始死未容改異故以
　生時庋閣上脯醢以為奠也士喪禮復魄畢以脯醢
　升自阼階奠於尸東此之謂也(案記即牀而奠當腢/用吉器鄭氏曰腢肩)
　(頭也孔氏曰就尸牀而設之尸南首則在牀東當尸/肩頭也未忍異於生故用吉器至小斂奠則用毼豆)
　(之䓁為/變矣)　方氏慤曰人之始死以禮則未暇従其新
　以情則未忍易其舊故其奠也以閣之餘物
　存異陸氏佃曰閣其餘者幸其更生若有待焉耳大
　夫七十而後有閣如舊說則死而無閣者何物奠之
　案分言之則大夫曰閣士曰坫通言之則凡庋飲食
　之板皆謂之閣土坫之上未甞不用一板也
曾子曰小功不為位也者是委巷之禮也子思之哭嫂
也為位婦人倡踊申祥之哭言思也亦然(嫂悉早反倡/昌尚反踊音)
　(勇/)
　正義鄭氏康成曰委巷猶街里委曲所為譏之也為
　位以親疎敘列哭也稱子思為位善之也禮嫂叔無
　服有服者娣姒婦小功(孔疏鄭注喪服小功章娣姒/婦者兄弟之妻相名也長婦)
　(謂穉婦為娣婦娣婦謂長婦為姒婦謂據婦年之長/幼則不據夫年之大小成十一年左傳云聲伯之母)
　(不聘穆姜曰吾不以妾為姒穆姜魯宣公夫人聲伯/之母魯宣公弟叔肹之妻是弟妻為姒又昭二十八)
　(年左傳子容之母走謁諸姑曰長叔姒生男子容之/母伯華之妻也長叔姒是伯華之弟叔肹之妻亦謂)
　(弟妻為姒皆不/係夫身長㓜也)倡先也說者云言思子游之子申祥
　妻之昆弟亦無服過此以往獨哭不為位　孔氏頴
　達曰此論無服為位哭之禮時有不為位者既言其
　失乃引得禮之人以證之子思婦與子思之嫂為娣
　姒有小功之服故子思之婦先踊子思乃随之而哭
　　陸氏佃曰婦人倡之而後踊逺嫌　張子曰小功
　情疎疎則容為位而後哭情重者始聞喪而哭不暇
　為位哀甚也
　通論馬氏睎孟曰無服而為位者惟嫂叔盖無服者
　所以逺男女近似之嫌而為位者所以篤兄弟内喪
　之親子思之哭嫂也為位婦人倡踊以婦人相為娣
　姒之義而不敢以己之無服先之也至於申祥之哭
　言思亦如子思者盖非禮矣嫂為内喪故可以正哭
　位婦人有相為娣姒之道故可以倡踊妻之兄弟外
　喪也而既無服則不可為哭位之主矣記曰妻之昆
　弟為父後者死哭之適室子為主由是言之則哭妻
　之昆弟以子為主異於叔嫂之喪也以子為主則婦
　人不當倡踊矣
　存疑孔氏頴逹曰此子思哭嫂是孔子之孫以兄先
　死故有嫂也皇氏以為原憲字子思若然鄭無容不
　注鄭既不注皇氏非也孔氏連叢云一子相承以至
　九世史記所說亦同或其兄早死故得有嫂且雜說
　不與經合不一也
古者冠縮縫今也衡縫故喪冠之反吉非古也(縮所六/反縫音)
　(逢又扶用反衡/注音横華彭反)
　正義鄭氏康成曰縮従也今禮制衡讀為横今冠横
　縫辟積多也反吉非古者解時人之惑也喪冠縮縫
　古冠耳　孔氏頴逹曰殷質吉凶冠皆直縫辟積襵
　少周吉冠文多積襵而横縫之若喪冠猶疏辟而直
　縫是與吉冠相反時人因謂古喪冠與吉冠反故記
　者釋云非古也周世如此耳古者吉凶冠同従縫
　陳氏祥道曰一幅之材順經為辟積則少而質順緯
　為辟積則多而文順經為縮縫順緯為横縫
　存疑黄氏敏求曰作記之人謂喪冠直縫吉冠横縫
　為周公之古禮而衰世喪冠亦皆横縫失禮無別故
　嘆曰喪冠之反吉非古注義反患喪冠與吉冠異製
　誤也
　案縮縫横縫此泛舉冠制耳古冠質喪吉皆縮縫周
　制文吉冠多辟積横縫故喪冠反吉縮縫以別之非
　古制如此也鄭孔之說本無弊黄氏以此節専論喪
　冠而謂反吉為復古似與經文語氣不合
曽子謂子思曰伋吾執親之喪也水漿不入於口者七
日子思曰先王之制禮也過之者俯而就之不至焉者
跂而及之故君子之執親之喪也水漿不入於口者三
日杖而后能起(伋音急俯音/甫跂邱豉反)
　正義鄭氏康成曰子思以曽子為難繼故以禮抑之
　　孔氏頴達曰言先王制禮使後人依而行之三日
　尚以杖扶而起則曽子之言後人難為繼也　陳氏
　澔曰三日中制也七日則㡬於滅性矣有扶而起者
　有杖而起者有面垢而已者　秦氏繼宗曰曽子篤
　實純孝不自覺其過中子思弟也事師無隠故以正
　對之
　存疑鄭氏康成曰曽子言己以疾時禮之不如(孔疏/誇已)
　(居喪能行禮以疾時人不如己也疾案曽子自述居/喪己事語子思耳未見其夸己以  人之不如也鄭)
　(孔於此似/深文矣)
　通論陳氏祥道曰先王制為喪親之禮其服衰止於
　三年其哭泣止於三月其水漿不入口止於三日使
　過之者俯而就之不至者跂而及之也若夫以親之
　恩為㒺極吾之情為無窮徇其情而不節之以禮則
　在已者不可傳在人者不可繼是戕賊天下之人而
　禍於孝此曽子所以不為子思取也
曾子曰小功不稅則是逺兄弟終無服也而可乎(稅他/外反)
　正義鄭氏康成曰據禮而言也日月已過乃聞喪而
　服曰稅大功以上則然小功䡖不服逺兄弟謂相離
　逺者聞之恒晚終無服而可乎以己恩怪之　孔氏
　頴逹曰此論曽子疑禮小功不著稅服之事曽子仁
　厚禮雖如此猶以為薄故怪之此據正服小功也故
　喪服小記云降而在緦小功者則稅之鄭義若限内
　聞喪則追全服王肅祇服殘日非也
　存疑韓氏愈曰曾子稱小功不稅則是逺兄弟終無
　服也而可乎鄭注云以情責情今之士人遂引此不
　追服小功小功服最多親則叔父之下殤與適孫之
　下殤與昆弟之下殤尊則外祖父母常服則従祖祖
　父母禮洽人情其不可不服也眀矣古之人行役不
　踰時各相與䖏一國其不追服雖不可猶至少也今
　之人男出仕女出嫁或千里之外家貧訃告不及時
　則是不服小功者恒多而服小功者恒鮮矣君子之
　於骨肉死則悲哀而為之服者豈牽於外哉聞其死
　則悲哀豈有間於新故死哉今特以訃告不及時聞
　死出其月數則不服其可乎愈常怪此近出弔人見
　其顔色慼慼𩔖有喪者而其服則吉問之則云小功
　不稅者也禮文殘闕師道不傳不識禮之所謂不稅
　果不追服乎無乃別有所指而𫝊注者失其宗乎
　辨正劉氏敞曰至親之恩以期斷其殺止於大功兄
　弟之恩以小功止其殺止於緦外親之服以緦窮其
　殺止於袒免聖人之制禮豈苟言情哉亦著其文而
　已矣大功稅小功不稅其文止於是也兄弟之服不
　過小功外親之服不過緦其情止於是也因其情而
　為之文親疎之殺見矣故禮大功以上不謂之兄弟
　兄弟有加而大功無加無加者親親也有加者報之
　也親親者稅不親親者不稅是亦其情也且禮専為
　情乎抑為文乎如専為情也則至親不可以期斷小
　功不可以不稅如為文也則至親之期斷小功之不
　稅一也曽子韓子隆於情而不及文失禮之指而疑
　其說雖然韓子疑之是也小功雖不稅亦不吉服而
　已矣記曰聞逺兄弟之喪既除喪而後聞之則袒免
　哭之成踊夫若是奚其吉哉然則袒免成踊其已矣
　乎降而無服者麻不稅是亦降而無服矣哀之以其
　麻哭之以其情逾月然後已其亦愈乎吉也
伯髙之喪孔氏之使者未至冉子攝束帛乗馬而將之
孔子曰異哉徒使我不誠於伯髙(使色吏反/乗繩證反)
　正義鄭氏康成曰伯髙死時在衛未聞何國人使者
　謂賻賵者冉子孔子弟子冉有攝猶貸也(項氏安世/曰孔氏之)
　(賻賵未至冉有為之/代出束帛乗馬也)徒猶空也禮所以副忠信也忠
　信而無禮何傅乎(孔疏何傅言不可傅行也忠信在/心禮在外貌内無忠信禮何所施)
　(一案傅/  作𫝊)　孔氏頴達曰此論禮所以副忠信之事代
　弔非孔子本意是虚有弔禮也若重遣人更弔彌為
　不可故嘆之　陸氏徳眀曰四馬曰乗　陳氏澔曰
　十箇為束毎束五兩以四十尺帛従兩頭各卷至中
　毎卷二丈為一箇束帛是十箇二丈今之五匹也伯
　髙不知何人意必與孔子厚者冉子知以財行禮不
　知聖人之心則於誠不於物也雖若自責之心而實
　則深責冉子矣
伯髙死於衛赴於孔子孔子曰吾惡乎哭諸兄弟吾哭
諸廟父之友吾哭諸廟門之外師吾哭諸寢朋友吾哭
諸寢門之外所知吾哭諸野於野則已疏於寢則已重
夫由賜也見我吾哭諸賜氏遂命子貢為之主曰為爾
哭也来者拜之知伯髙而来者勿拜也(赴訃同惡音烏/夫音扶皇如字)
　(為於/偽反)
　正義鄭氏康成曰赴告也(方氏慤曰凡有所赴者必/疾趋之告喪不可緩也故)
　(亦謂/之赴)凡有舊恩者則使人告之惡乎哭以其交會尚
　新也哭兄弟父友不同處別親疎也(孔疏兄弟親父/友疏兄弟是先)
　(祖子孫故哭諸廟父之友與父/同志非先祖之親故在門外也)哭師友所知不同處
　別䡖重也(孔疏師友為重所知為輕寝已/之所居師成就已故哭之在此)已猶太也
　哭於子貢寝門之外本於恩也命子貢為主眀恩所
　由也知伯髙者勿拜異於正主也(孔疏凡喪之正主/知生知死来者悉)
　(拜今於伯髙相知而来/者不拜故云異於正主)　陳氏祥道曰禮生於人情
　之所安義起於禮之所未有君子制義以稱情隆禮
　以循義則先王於禮之所未有者皆可適於人情而
　制之也伯髙見由賜故哭諸賜氏為子貢而来知生
　者也為伯髙而来知死者也知生者弔而不傷故拜
　之知死者傷而不弔故勿拜之哭於賜氏義也敎子
　貢之拜不拜禮也
　通論孔氏頴逹曰哭兄弟於廟哭師於寝此殷禮若
　周禮則雜記云有殯聞逺兄弟之喪哭諸側室若無
　殯當哭諸正寝奔䘮之師哭諸廟門外是也所知哭
　諸野依禮而哭也若不依此禮則不可故下云惡野
　哭者以違禮為野哭也　馬氏睎孟曰兄弟出於祖
　内所親者故哭之廟父友聨於父外所親者故哭之
　廟門外師以成己之徳其親視父故哭諸寝友以輔
　仁親視兄弟故哭諸寝門之外至於所知非朋友之
　比志不必同方道不必同術故有相趨者有相揖者
　有相問者有相見者凡此皆泛愛以交之者也故哭
　諸野君子行禮其審詳於哭泣之位如此者是其所
　以表微者與
　餘論吴氏澄曰兄弟之喪周之禮哭諸寝而此云哭
　諸廟師之喪周之禮哭諸廟門外而此云哭諸寝盖
　孔子所定也孔疏皆指為殷禮孔子惡野哭者而此
　云所知哭諸野彼之野盖謂國門外之郊野此之野
　盖謂稍逺於寝門外空閒之地無室屋䖏非郊野之
　野也
曾子曰喪有疾食肉飲酒必有草木之滋焉以為薑桂
之謂也(滋音咨薑/居良反)
　正義鄭氏康成曰草木之滋謂増以香味為其疾不
　嗜食也　孔氏頴達曰此論居喪有疾飲食之事
　方氏慤曰薑者草之滋桂者木之滋酒肉之外又有
　草木之滋亦慮其不勝喪而已
　存疑鄭氏康成曰以為薑桂之謂者為記者正曽子
　所云草木滋者謂薑桂也　陳氏澔曰以為薑桂之
　謂一句乃記者釋草木之滋亦或曽子稱禮書之言
　而自釋之與(案末句鄭陳二氏各自/為說並存疑以備𠫭)
　案周官膳夫疏云加薑桂鍜治者為脩不加薑桂以
　鹽乾之為脯是肉原有不加薑桂者此為有疾而設
子夏喪其子而喪其眀曽子弔之曰吾聞之也朋友喪
眀則哭之曽子哭子夏亦哭曰天乎予之無罪也曽子
怒曰商女何無罪也吾與女事夫子於洙泗之間退而
老於西河之上使西河之民疑女於夫子爾罪一也喪
爾親使民未有聞焉爾罪二也喪爾子喪爾明爾罪三
也而曰爾何無罪與子夏投其杖而拜曰吾過矣吾過
矣吾離羣而索居亦已久矣(而喪息浪反下喪明喪爾/明同女音汝下同洙音殊)
　(泗音/四)
　正義鄭氏康成曰眀目精也朋友喪眀則哭之痛之
　也子夏曰天乎怨天罰無罪也洙泗魯二水名西河
　龍門至華隂之地也爾罪一言其有師而不稱師罪
　二言居親喪無異稱罪三言隆於妻子也吾過矣謝
　之且服罪也羣謂同門朋友也索猶散也　孔氏頴
　逹曰此論子夏恩隆於子之事子夏喪子曽子已弔
　今為喪眀往弔故曽子先哭子夏始哭云疑女於夫
　子者既不稱其師自為談說辨慧聰睿絶異於人使
　西河之民疑女道徳與夫子相似也子夏魏人故居
　西河之上
　通論張子曰子夏喪眀必是親喪之時尚强壮其子
　之喪血氣漸衰故喪眀然曽子之責安得辭也　游
　氏桂曰古之人所以多君子者以敎法之備而内外
　交脩之也其居室則父兄敎之其居學則師敎之而
　平居則朋友敎之惟其敎之備也故其人寡過而徳
　易以成曽子之責子夏稱其名女其人若父師焉曽
　子不以為嫌子夏安受其責盖曽子正己以律人愛
　人以徳而不以姑息君子之道固如此也　姚氏舜
　牧曰子夏喪眀曽子責之事之有無未可知但據曽
　子直辭以正過子夏傾心以受責猶是古意盖今世
　之所無者
　案王充論衡已辨子夏無失明事而鍾惺亦謂辭氣
　絶不似子輿大抵此篇多屬傳聞其事原不甚確
夫晝居於内問其疾可也夜居於外弔之可也是故君
子非有大故不宿於外非致齊也非疾也不晝夜居於
内(晝如又反/齊側皆反)
　正義鄭氏康成曰晝居内似有疾夜居外似有喪大
　故謂喪憂也(孔疏兼言憂者周禮毎云國有大故故/皆據寇戎災禍故兼言憂既憂禍難或)
　(與臣下在外圖謀/亦不暇入内也)内正寝之中(孔疏知非燕寝者經/云非致齊不居於内)
　(致齊在正寝疾容或在/内寝若危篤亦在正寝)　孔氏頴逹曰此論君子居
　處當合於禮禮斬衰及期喪喪皆中門外為廬是有
　喪居門外也尋常無事之時晝或入内夜或出外惟
　致齊與疾無問晝夜恒居於内也此齊在内祭統云
　君致齊於外夫人致齊於内者對夫人之寝為外内
　耳晝居於内問其疾不問其齊者齊是為祭之事衆
　所共知不湏問也　方氏慤曰晝為陽夜為隂君子
　順陽而動故晝出而接物於外順隂而静故夜入而
　安身於内此禮之常晝有時居内者則以齊疾致慎
　而於物不敢接故也夜有時居外者則以大故致憂
　而於身不敢安故也
　通論李氏格非曰春秋傳曰君子朝以聽政晝以訪
　問夕以脩令夜以安身夜宿於外非所以入燕息也
　晝居於内非所以自强也
　案君子動静有常有故則反常如大故及齊疾雖非
　常猶之常耳非此則問且弔矣可不謹哉
髙子皋之執親之喪也泣血三年未甞見齒君子以為
難(見賢/遍反)
　正義鄭氏康成曰子皋孔子弟子名柴(案史記弟子/傳髙柴鄭人)
　泣血言泣無聲如血出(孔疏凡人涕淚必因悲聲而/出若血出則不由聲今子皋)
　(悲無聲其涕亦出故云泣血有吴氏澄曰子皋/雖不當哭時黙思其親目亦  淚如血之出也)未甞
　見齒言笑之微(孔疏凡大笑則露齒本中笑則露齒/微笑則不見齒既云泣血三年得有)
　(微笑者凡人之情有哀有樂/哀至則泣血樂至則微笑也)君子以為難言人不能
　然也
　通論方氏慤曰經於喪有曰居有曰執有曰為何也
　盖以身言之則曰居以禮言之則曰執以事言之則
　曰為其實一也
　存疑孔氏頴逹曰此論子皋居喪過禮之事(方氏慤/曰君子)
　(於此固不以為是然亦不/可以為非特以為難而已)　吴氏澄曰未甞見齒言
　其未甞微笑也
衰與其不當物也寧無衰齊衰不以邊坐大功不以服
勤(衰七雷反下/同當丁浪反)
　正義鄭氏康成曰不當物謂精粗廣狭不應法制惡
　其亂禮也不邊坐服勤為䙝喪服邊偏倚也　孔氏
　頴逹曰此論衰裳升數形制必湏依禮及著服不得
　為䙝之事衰不當物此語通於五服衰喪服也當猶
　應也衰以表情若失禮不如無也喪服宜敬坐起必
　正不可著衰而偏倚也言齊衰則斬衰可知大功雖
　䡖然亦不可著衰服為勤勞之事也齊衰不邊坐大
　功可也大功不勤則齊衰固不可而小功可也
　通論陸氏佃曰物若周書所謂朝服八十物七十物
　是已據此布之精粗非獨升數之不同縷數亦不同
　矣故曰與其不當物也寧無衰　黄氏幹曰服齊衰
　而心貌無哀戚之實寧如不服也左傳載晉平公有
　卿佐之喪而奏樂飲宴膳夫屠蒯入諫曰服以将禮
　禮以行事事有其物物有其容今君之容非其物也
　以此驗之哀戚者喪禮之實也齊衰制度者外飾之
　容也若但有制度法則於身而無哀戚豈得合禮而
　為孝哉
　存疑張子曰齊衰不以邊坐有喪者専席而坐也
　案張子以専席坐解不邊之義理似可通考雜記齊
　衰皆居堊室三年之喪廬堊室之中不與人坐喪大
　記既練居堊室不與人居注云居即坐也據此齊衰
　無與人共坐之理鄭義似穏先王制服升之多少幅
　之廣狭制之長短皆有法度此云不當物似非但言
　其心也孔氏云衰以表情黄說亦在其中如舊解固
　兩義兼到也
孔子之衛遇舊館人之喪入而哭之哀出使子貢說驂
而賻之子貢曰於門人之喪未有所說驂說驂於舊館
無乃巳重乎夫子曰予鄉者入而哭之遇於一哀而出
涕子惡夫涕之無從也小子行之(說音脫驂七南反/鄉許亮反涕音體)
　正義鄭氏康成曰舊館人前日君所使舍己者(孔疏/知非)
　(舊所經過主人者左傳云東道主又云昔吾主於趙/氏當云舊主人此云館人是君所使置館舍於己者)
　賻助喪用也騑馬曰驂(孔疏說文驂旁馬/也在服馬之旁)言說驂太
　重比於門人恩為偏頗也遇見也言舊館人恩雖䡖
　我入哭見主人為我盡一哀是以厚恩待我我為出
　涕恩重宜有施恵小子行之者客行無他物可易使
　遂以往也　孔氏頴達曰此論孔子示人行禮副忠
　信之事
　通論孔氏頴逹曰王度記云天子駕六馬諸侯四大
　夫三士二古毛詩云天子至大夫皆駕四孔子既為
　大夫若依王度記則有一驂馬若依毛詩說則有二
　驂馬顔淵死子哭之慟比出涕為甚而說驂於舊館
　惜車於顔淵者顔淵之死必甞以物予之顔路無厭
　故却之耳　輔氏廣曰義之所可則說驂以贈舊館
　人而不吝義所不可則顔路請車而不従於此可見
　聖人䖏事之權衡
　餘論張子曰夫子於舊館人之喪遇主人哀而出涕
　於司徒敬子之喪主人不哀而哭不盡聲為生者哭
　也哭固有勉强者喪事不敢不勉哀甚不賻則㡬於
　吝此夫子稱情之事可以為後世法
孔子在衛有送葬者而夫子觀之曰善哉為喪乎足以
為法矣小子識之子貢曰夫子何善爾也曰其往也如
慕其反也如疑子貢曰豈若速反而虞乎子曰小子識
之我未之能行也(識式/志反)
　正義鄭氏康成曰慕謂小兒随父母啼呼疑者哀親
　之在彼如不欲還然速疾也哀戚本也祭祀末也
　孔氏頴達曰此論喪禮以哀戚為本之事父母在前
　嬰兒在後恐不及之故常啼呼而随之今親喪在前
　孝子在後亦恐不及故如嬰兒之慕也凡人意有所
　疑則徬徨不進今孝子哀親在外不知神之来否故
　如不欲還然故如疑也子貢之意葬既已竟神靈湏
　安豈如速反虞祭安神乎但哀親在彼是痛切之本
　情反而安神是祭祀之末禮故夫子不許　黄氏震
　曰我未能行抑已以實彼之可法也　胡氏銓曰善
　其哀慕虞祭雖遲不害也　陳氏澔曰往如慕反如
　疑孝子不死其親之至情也子貢以為如疑則反遲
　不若速反而行虞祭之禮是知其禮之常而不察其
　情之至矣夫子申言小子識之且曰我未之能行則
　此豈易言哉
顔淵之喪饋祥肉孔子出受之入彈琴而后食之(饋其/位反)
　正義鄭氏康成曰饋遺也彈琴以散哀也　陳氏澔
　曰彈琴而後食者盖以和平之聲散感傷之情也
　存疑程子曰受祥肉彈琴殆非聖人舉動使其哀未
　忘則子於是日哭則不歌不飲酒食肉以全哀况彈
　琴乎使其哀巳忘何必彈琴　吴氏澄曰顔淵之死
　已兩期孔氏彈琴其常事此彈琴適在受此祥肉之
　後故記者云然而鄭氏以散哀釋之其實孔子不為
　散哀而彈琴也
　案鄭氏士虞禮小祥注引此文似此是期之小祥攷
　禮經小祥祝辭曰薦此常事大祥則曰祥事是十三
　月不得正謂之祥故以小言之凡禮於小祥無單言
　祥者然以孔子之於顔淵不論大祥小祥而此祭肉
　来饋便覺可感彈琴散哀未為非也程子說似拘
孔子與門人立拱而尚右二三子亦皆尚右孔子曰二
三子之嗜學也我則有姊之喪故也二三子皆尚左(拱/恭)
　(勇反嗜/市志反)
　正義鄭氏康成曰二三子亦皆尚右傚孔子也嗜貪
　也尚左復正也喪尚右右隂也吉尚左左陽也(孔疏/案特)
　(牲少牢吉祭皆載右胖者地道尊/右士虞凶祭載左胖者反吉也)　孔氏頴達曰此
　論拱手之禮　張子曰拱而尚右以右手在上也姊
　喪俄頃不忘以是知聖人之能敬　陸氏佃曰二三
　子纎悉務學聖人如此盖有不應學而學之者未有
　應學而不學者也
　存疑張子曰此禮恐非三代所有直孔子自為之
　案鄭氏常引古奔喪凡拜凶喪尚右手吉喪則尚左
　手注凶喪大功以上吉喪小功以下禮姊妹在室期
　既嫁降服大功則孔子之尚右禮之正也張子失考
　耳
孔子蚤作負手曳杖消揺於門歌曰泰山其頽乎梁木
其壊乎哲人其萎乎既歌而入當户而坐子貢聞之曰
泰山其頽則吾將安仰梁木其壊哲人其萎則吾將安
放夫子殆將病也遂趨而入夫子曰賜爾来何遲也夏
后氏殯於東階之上則猶在阼也殷人殯於兩楹之間
則與賔主夾之也周人殯於西階之上則猶賔之也而
丘也殷人也予疇昔之夜夢坐奠於兩楹之間夫明王
不興而天下其孰能宗予予殆將死也盖寢疾七日而
沒(蚤音早曳羊世反一作抴消揺又作逍遥頽徒囬反/萎與委同紆危反放方兩反阼才故反楹音盈夾又)
　(作俠古洽反則謝氏枋得云劉尚書美家蔵禮記梁/木其壊下有  吾将安仗五字今案家語及髙麗本)
　(皆有此五/字應從之)
　正義鄭氏康成曰作起也泰山衆山所仰梁木衆木
　所放(孔疏衆木榱桷之屬依放/横梁乃能存立放依也)哲人亦衆人所仰放
　也以上二句喻之(陳氏祥道曰泰山/比徳梁木比材)萎病也詩云無
　木不萎子貢覺孔子歌意遂趋而入子言賜来何遲
　盖坐則望之也又以三王之禮占已夢疇發聲昔猶
　前也(陸氏佃曰疇昔猶言誰/昔爾雅云誰昔昔也)兩楹之間南面鄉眀人
　君聽治正坐之䖏(孔疏覲禮天子負斧依南面顧命/云牖間南郷是天子兩楹治事之)
　(䖏也毎日視朝雖在路門外退坐當路寝兩楹也諸/侯視朝亦南面知者諸侯一國之尊論語云雍也可)
　(使南/面)夢坐兩楹之間而見饋食是我殷家奠殯之象
　以此自知将死聖人知命也　孔氏頴達曰此孔子
　自言将死之意状夏與周並言猶者死既無所知識
　孝子不忍猶以生禮待之尚在阼而為主在西階而
　為賔也庾蔚云東階西階平生所行禮之處故云猶
　兩楹間無此禮故不云猶然禮賔主敵者授受於兩
　楹之間兩楹又是南面聽朝之䖏庾云生無此禮於
　義疑也盖夫子夢在兩楹饋食因無南面聽朝之事
　不得云則猶尊之也以有賔主二事故云與賔主夾
　之而已時夫子不夢凶奠但奠禮既死未葬柩仍在
　地未立尸主惟奠停飲食故云奠也　陳氏澔曰孔
　子湯後故自謂殷人殷禮殯兩楹間孔子以殷人而
　享殷禮故知将死也自今觀之萬世王祀亦其應矣
　通論孔氏頴達曰荘子言聖人無夢聖人異人者神
　明同人者五情五情既同焉得無夢敌文王有九齡
　之夢武王有夢協之言
　存疑鄭氏康成曰負手曳杖消摇欲人之怪已也(孔/疏)
　(曳杖於後示不復用消揺寛縱示/不能以禮自持皆是特異尋常)早坐急見人也(孔/疏)
　(君子尋常不自當户歌而入即當户坐/故云蚤坐坐不在隠處是急欲見人)宗尊也今無
　眀王誰能尊我為人君
　辨正胡氏銓曰孔子傷時無眀王而道不行以死也
　孰能宗予謂孰能宗師其道夫子云無臣而有臣為
　欺天豈肯自謂尊我以為君也　吴氏澄曰聖人徳
　容至死不變今負手曳杖消揺於門周旋中禮者當
　不如是聖人樂天知命視死生如晝夜豈自為歌辭
　以悲其死且以哲人為稱泰山梁木為比自稱若是
　聖人清明在躬志氣如神生死固所自知又豈待占
　夢而後知將死盖是周末七十子以後之人将以尊
　聖人而不知適以卑之也
　案孔子甞以不夢周公卜其衰此以夢卜其死亦事
　之容有者禮賔主敵者授受兩楹間據此則宗夫子
　者自是宗師其道如武王東面而立師尚父西鄉道
　書之言耳若如鄭氏但分土為一國之君則與賔主
　之禮不相應何宗之有此記雜出傳聞誠難盡信天
　生徳文在茲聖人當危疑死生之交未甞不舉以自
　任若此歌辭似淺露與聖人不𩔖負手曳杖消揺亦
　非終始以禮自持之正道攷曲禮君子之居恒當户
　鄭氏以為急欲見人故改坐於此則亦誤也
孔子之喪門人疑所服子貢曰昔者夫子之喪顔淵若
喪子而無服喪子路亦然請喪夫子若喪父而無服
　正義鄭氏康成曰疑所服者以無喪師之禮也無服
　不為衰也弔服加麻心喪三年(孔疏喪服朋友麻知/師亦麻也麻謂首絰)
　(腰帶皆以麻為之異案弔/服詳小記諸侯弔  國條)　孔氏頴達曰此論弟子
　為師喪制之禮依禮喪師無服然夫子聖人與凡師
　不等當特加喪禮故疑所服也
　通論丘氏濬曰若喪父而無服所謂心喪三年也心
　喪者身無衰麻之服心有哀戚之忱三年之間不飲
　酒不食肉不御内時至而哀哀至而哭充充瞿瞿至
　慨然廓然無以異於倚廬之下几筵之側也
　案此章及前章心喪三年似師無服矣下又云孔子
　之喪二三子皆絰而出既絰而出何云無服鄭義既
　主無服又恐礙絰出之文指為弔服加麻而疏家遂
　有弔服不得稱服之說以求合前章無服之義但天
　子弔服三等錫衰緦衰疑衰緦衰即緦麻也大夫以
　上無緦服服止於四士以緦為一服而服五賈氏喪
　服朋友麻疏云雜記君於卿大夫比葬不食肉比卒
　哭不舉樂是知未吉則凡弔服亦當依氣節而除與
　士緦麻三月同則大夫以上弔服即為無服而士弔
　服加麻三月即為有服也或云師當齊衰三月齊衰
　分之尊三月友之例
孔子之喪公西赤為志焉飾棺牆置翣設披周也設崇
殷也綢練設旐夏也(置知吏反翣所甲反披彼義反/綢吐刀反又直留反旐直小反)
　正義鄭氏康成曰公西赤孔子弟子字子華志謂章
　識牆栁衣也牆之障柩猶垣牆障家翣以布衣木如
　襵與(孔疏翣漢禮以木為筐廣三尺髙二尺四寸方/兩角髙衣以白布畫雲氣柄長五尺如扇漢謂)
　(扇為/襵也)披柩行夾引棺者(孔疏喪大記國君纁披鄭云/設之於旁所以備傾虧也)
　崇牙旌旗飾也(孔疏旌旗之旁刻繪為崇牙殷/湯以武受命恒以牙為飾也)綢練
　以練綢旌之杠此旌葬乗車所建也(孔疏既夕禮陳/車門内右北面)
　(乗車載旜道車載朝服槀車載簑笠故知此旌乗車/所建也凡送葬之旌經文不具既夕士禮有二旌一)
　(是銘旌初死書名於上曰某氏某之柩葬則入壙二/是乗車之旌則既夕禮乗車載旜亦在柩前至柩入)
　(壙乃斂乗車之旌及道車槀車之服載於柩車而還/言送形而往迎精而返也天子三旌一銘旌司常云)
　(大喪共銘旌與士禮同一廞車之旌止則建於遣車/之上行則執之以従遣車至壙従眀器納之壙中案)
　(士禮既有乗車載旜則天子亦當有乗車載太常至/壙仍載之而歸但禮文不具耳此其三旌也諸侯大)
　(夫無文熊氏以為大夫以上有/遣車即有廞旌並有三旌也)旌之旒緇布廣充幅
　長尋曰旐(孔疏古代尚質有虞但注旄竿首未有繒/帛夏漸文素錦綢杠又垂八尺之旐周文)
　(物大備旂有九等垂/之以縿繫之以旃)爾雅說旌旗曰素錦綢杠夫子
　雖殷人兼用三王禮以尊之　孔氏頴達曰此論孔
　子之喪送葬以素為褚褚外加牆車邊置翣恐柩車
　傾虧而以繩左右維持之此皆周之法也其送𦵏乗
　車所建旌旗刻繒為崇牙之飾此則殷法又韜盛旌
　旗之竿以素錦於杠首設長尋之旐此則夏禮也盖
　兼用三代之飾也
　通論孔氏頴達曰夫子聖人弟子尊之故𦵏兼三代
　之禮案士喪禮既非聖人亦用夏祝商祝者彼謂祝
　習夏禮商禮総是周禮也與夫子用三代之禮其義
　不同夫子用三代之禮不為僭者用其大夫之禮耳
　必用三代者聖人徳備三代文物故也　陳氏祥道
　曰門人以孔子有人所不可及之道故報之以人所
　不可行之禮是雖禮兼三代盖亦稱情以為文而已
　故子貢六年於其墓孟子不以為非門人三代之厚
　葬君子不以為過
　案喪大記大夫有畫帷畫荒素錦褚纁紐𤣥紐黻翣
　畫翣披士喪禮既夕記云乗車載旜則此飾棺三者
　大夫士皆用之曰夏殷周者特記者推其制所自出
　以見其制之合古非必以此示其盛也鄭云用三王
　者謂用三王時所制之禮非謂用三代王者之禮也
　孔謂用三代大夫之禮亦想當然耳
子張之喪公明儀為志焉褚幕丹質蟻結於四隅殷士
也(褚張呂反幕音/莫蟻魚綺反)
　正義鄭氏康成曰以丹布幕為褚𦵏覆棺不牆不翣
　畫褚之四角其文如蟻行往来相交錯蟻蚍蜉也殷
　之蟻結似今蛇文畫子張學於孔子傚殷禮　孔氏
　頴逹曰此論孔子弟子送𦵏車飾學孔子行殷禮之
　事公明儀子張弟子亦為曽子弟子褚覆棺之物大
　夫以上其形似幄士則無褚今公明儀尊敬其師故
　特為褚但以幕形而以丹質之布為之所以不牆不
　翣者用殷禮也畫蟻者殷士𦵏之飾也公眀儀雖尊
　其師祇用殷法不牆不翣特加褚幕而已
　通論陳氏祥道曰殷禮質周禮文質則厚文則薄子
　張之時既甚文矣故門人従質以救其弊此易小過
　用過乎儉孔子欲従先進之意也記曰掘中霤而浴
　毁竈以綴足及𦵏毁宗躐行殷道也學者行之則喪
　禮従殷孔門之所尚也
子夏問於孔子曰居父母之仇如之何夫子曰寢苫枕
干不仕弗與共天下也遇諸市朝不反兵而鬭曰請問
居昆弟之仇如之何曰仕弗與共國銜君命而使雖遇
之不鬭曰請問居従父昆弟之仇如之何曰不為魁主
人能則執兵而陪其後(仇音求苫始占反枕之鴆反朝/直遥反銜音咸使色吏反従如)
　(字又才用反魁苦/回反陪歩回反)
　正義鄭氏康成曰居父母之仇雖除䘮居處猶若喪
　也干盾也弗與共天下不可與並生也不反兵謂雖
　適市朝不釋兵也昆弟之仇銜君命則不闘為負而
　廢君命也魁猶首也天文北斗魁為首杓為末執兵
　陪其後為其負當成之(孔疏負謂/闘而不勝)　孔氏頴達曰此
　論親疎報仇之法
　通論孔氏頴達曰兵器不入公門今得持兵者閽人
　掌中門之禁兵器但不得入中門耳其大詢衆庶在
　皋門之内則得入也設朝或在野外㦯在縣鄙鄉遂
　但有公事之䖏皆謂之朝兵者亦謂佩刀以上不必
　要是矛㦸也曲禮云兄弟之仇不反兵此父母之仇
　云不反兵者父母與兄弟之仇皆不反兵此兄弟之
　仇㩀身仕為君命出使不闘二文相互乃足従父昆
　弟既不為報仇魁首若主人能自報之則執兵陪助
　其後也　方氏慤曰市朝非戰闘之䖏猶不反兵則
　無所往而不執兵矣銜君命而使遇之不闘則不敢
　以私仇妨公事曲禮言交遊之仇而不及従父昆弟
　此言従父昆弟之仇而不及交遊者盖交遊之仇猶
　不同國則従父昆弟可知矣於従父昆弟且不為魁
　則於交遊不為魁可知其言互相備也
　案栁氏宗元駁復仇議云所謂仇者寃抑沈痛而號
　無告也非所謂抵罪觸法陷於大戮而曰彼殺之我
　乃殺之不議曲直暴寡脅弱而已周禮調人掌司萬
　人之仇凡殺人而義者令勿讐讐之則死有反殺者
　邦國交仇之春秋公羊傳曰父不受誅子復仇可也
　父受誅子復仇此推刃之道復仇不除害若取此以
　斷兩下相殺則合於禮矣此議正與經相足
孔子之喪二三子皆絰而出羣居則絰出則否
　正義鄭氏康成曰尊師也羣謂七十二弟子相為朋
　友服子夏曰吾離羣而索居出謂有所之適然則凡
　弔服加麻者出則變服　姚氏舜牧曰皆絰而出是
　初喪孔子時所服羣居則絰出則否是初喪以後時
　所服　陳氏澔曰弔服加麻者出則變之今出外而
　不免絰所以隆師也羣者諸弟子相為朋友之服也
　儀禮注云朋友雖無親有同道之恩相為服緦之絰
　帶亦弔服也故出則免之
　存疑陸氏佃曰二三子盖謂七十子知師之深者也
　孔子之徒三千不在七十子之列羣者也　張子曰
　羣居則絰出則否喪常師之禮也絰而出特厚於孔
　子也
　案家語子夏曰入宜絰而居出則不絰子游曰吾聞
　諸夫子朋友居則絰出則否喪所尊則絰而出可也
　文尤眀備則羣謂朋友鄭注甚眀吴澄謂羣字斷句
　未安失攷耳
易墓非古也(易以/豉反)
　正義鄭氏康成曰易謂芟治草木　孔氏頴達曰此
　論墓内不合芟治之事墓謂冢旁之地易謂芟草木
　不使荒穢不易者使有草木如丘陵然古者殷以前
　墓而不墳是不易治也
　存異姚氏舜牧曰易墓移易其墓之謂古人立墓惟
　求安親之體魄後世惑於堪輿家之說有思移易其
　墓者故記禮者特嚴為之防耳
　案易脩治也即古不脩墓之意姚疑惑於堪輿之說
　戒其遷徙則古従無遷墓者杜氏之𦵏在季氏寝階
　下猶不敢遷堪輿家言始於晉郭璞之𦵏經不特周
　人無此事漢人亦不知有此語也
子路曰吾聞諸夫子喪禮與其哀不足而禮有餘也不
若禮不足而哀有餘也祭禮與其敬不足而禮有餘也
不若禮不足而敬有餘也
　正義鄭氏康成曰喪主哀祭主敬　孔氏頴逹曰喪
　禮有餘謂明器衣衾之屬多也祭禮有餘謂爼豆牲
　牢之屬多也　陳氏澔曰有其禮而無其財則禮或
　有所不足哀敬則可自盡也此夫子反本之論亦寧
　儉寧戚之意　吴氏澄曰哀敬言其心禮之本也禮
　言其物禮之文也禮有本有文本固為重然謂之與
　其謂之不若此矯世救弊之辭爾
曾子弔於負夏主人既祖填池推柩而反之降婦人而
后行禮従者曰禮與曾子曰夫祖者且也且胡為其不
可以反宿也從者又問諸子游曰禮與子游曰飯於牖
下小斂於戸内大斂於阼殯於客位祖於庭𦵏於墓所
以即逺也故喪事有進而無退曾子聞之曰多矣乎予
出祖者(推昌隹反又吐回反柩其久反従才用反與音/餘夫音扶飯煩晚反牖旱久反斂力驗反阼才)
　(故反填池依/注作奠徹)
　正義鄭氏康成曰負夏衛地祖謂移柩車去載處為
　行始也推柩而返於載䖏榮曽子弔欲更始也填池
　當為奠徹聲之誤也奠徹謂徹遣奠設祖奠禮既祖
　而婦人降今既反柩婦人辟之復升堂矣(孔疏既夕/禮文以既)
　(祖柩車南出階間既空故婦人得降立階間今柩車/反還階間故婦人辟之升堂婦人既已升堂柩車未)
　(廻南出則婦人未合降也今乃降之者/以曾子賢人欲矜誇賔於此婦人也)柩無反而反
　之而又降婦人盖欲矜賔於此婦人皆非也従者怪
　之且未定之辭　孔氏頴達曰此論負夏氏𦵏禮所
　失之事案既夕禮啟殯之後柩遷於祖重先奠従柩
　従升自西階正柩於兩楹間鄭注云是時柩北首設
　奠於柩西此奠謂啟殯之奠也質眀徹去啟奠乃設
　遷祖之奠於柩西至日側乃卻下柩載於階間乗蜃
　車載訖降下遷祖之奠設於柩車西當前束時柩猶
　北首乃飾柩設披屬引徹去遷祖之奠遷柩嚮外而
　為行始謂之祖也婦人降即位於階間乃設祖奠於
　柩西至厥眀徹祖奠又設遣奠於柩車之西然後徹
　之苞牲取下體以載之遂行此是啟殯之後至柩車
　出之節也曽子因主人榮已不欲指其錯失既聞子
　游之答自知已說之非故善服子游多猶勝也言子
　游所說出祖之事勝於我所說也　方氏慤曰殯以
　攅於外祖以祭於行葬以蔵於野自飯至𦵏漸而愈
　逺以義斷恩故有進而無退負夏之喪既祖而填池
　矣以曽子之弔遂推柩而反之降婦人而後行禮此
　従者所以疑其非禮也夫祖固有且意以祭於行始
　方来有繼故耳而曽子遂以為可以反宿則非也自
　飯於牖下至𦵏於墓與坊記所言皆同　陳氏澔曰
　從者疑曽子之言故又請問於子游也飯於牖下者
　尸沐浴之後以米及貝實尸之口中也時尸在室中
　牖下南首也士喪禮小斂衣十九稱大斂三十稱斂
　者包裹斂蔵之也小斂在戸之内大斂出在東階未
　忍離其為主之位也主人奉尸斂於棺則在西階矣
　掘肂於西階之上肂陳也謂陳尸於坎也置棺於肂
　中而塗之謂之殯及啟而將𦵏則設祖奠於祖廟之
　中庭而後行自牖下而戸内而阼而客位而庭而墓
　皆一節逺於一節此謂有進而往無退而還也豈可
　推柩而反之乎多猶勝也曽子聞之方悟已說之非
　乃言子游所說出祖之事勝於我之所說出祖也
　存異孔氏頴達曰曽子来弔正當主人祖祭之眀旦
　既徹祖奠設遣奠之時主人榮曽子之来乃徹去遣
　奠更設祖奠推柩少退而反之嚮北又遣婦人升堂
　至眀旦婦人従堂更降而後行遣車禮(案遣車無所/謂禮行遣車)
　(禮車字疑/奠之訛)　胡氏銓曰池以竹為之衣以青布喪行
　之飾所謂池視重霤是也填與縣同魚以實之謂將
　行也鄭改填池為奠徹未詳　陸氏佃曰池殯坎也
　既祖則填之故曰主人既填池孔叢子曰埋柩謂之
　肂肂坎謂之池是也
　案注又降婦人說本承上婦人復升堂言之謂柩反
　階間婦人避之升堂而主人又令之降耳孔氏前後
　說俱眀此獨判升降為二時又誤以曽子行弔禮為
　遣車禮不但非鄭注義且與降婦人說悖矣又諸經
　無以殯肂為池者此在既祖之後尤不應言填池也
　陸氏好為異說此亦其一耳又飾柩一池在祖奠前
　胡氏移之既祖後亦非且填亦不可訓為縣也
曾子襲裘而弔子游裼裘而弔曽子指子游而示人曰
夫夫也為習於禮者如之何其裼裘而弔也主人既小
斂袒括髮子游趨而出襲裘帶絰而入曽子曰我過矣
我過矣夫夫是也(裼星歴反夫夫上音扶下/如字袒徒旱反括古活反)
　正義鄭氏康成曰曽子盖知臨喪無飾夫夫猶言此
　丈夫也子游於時名為習禮故曽子疑之子游於主
　人變乃變曽子遂服是善子游言　孔氏頴達曰此
　論弔禮得失之事凡弔喪之禮主人未變之前弔者
　吉服又袒去上服以露裼衣此裼衣而弔是也主人
　既變雖著朝服而加武以絰又掩其上服若朋友又
　加帶則此襲裘帶絰而入是也武吉冠之卷也加武
　者眀不改冠但加絰於武　方氏慤曰掩而襲衣謂
　之襲裘露而裼衣謂之裼裘以裘在二衣之内故皆
　曰裘也
　餘論張子曰曽子子游同弔異服必是去有先後各
　守所聞而往竊疑曽子子游分契與常人殊一人失
　禮必面相告豈有私指示人而不告之者曽子有子
　言游軰一時行禮猶有不同盖時已禮壊樂崩故至
　後世文獻不足尤難行也
　存疑孔氏頴達曰弔者吉服羔裘𤣥冠緇衣素裳又
　袒上服以露裼衣
　案鄭注謂士弔服疑衰素裳當事亦弁絰庶人弔服
　素委貌或曰士弔素委貌加朝服鄭非之曰羔裘𤣥
　冠不以弔何朝服之有而孔言羔裘𤣥冠緇衣何邪
子夏既除喪而見予之琴和之而不和彈之而不成聲
作而曰哀未忘也先王制禮而弗敢過也子張既除喪
而見予之琴和之而和彈之而成聲作而曰先王制禮
不敢不至焉(見賢遍反予羊汝反和/音禾或胡卧反忘音亡)
　正義鄭氏康成曰見謂見於孔子作起也樂由人心
　二者雖情異善其俱順禮也　孔氏頴逹曰此言子
　夏子張除喪順禮之事　吴氏澄曰和之謂調弦樂
　由人心琴者樂事也聖人之禮以中為度二子各能
　損益其情而順於禮善矣
　通論方氏慤曰四制曰祥之日鼓素琴示民有終也
　先王制禮如此故二三子除喪而見孔子各子之琴
　　胡氏銓曰孟獻子禫縣而不樂夫子善之又夫子
　既祥五日彈琴而不成聲則除喪如子夏可也
　存疑孔氏頴逹曰案家語及詩傳皆言子夏喪畢夫
　子與琴援琴而弦衎衎而樂閔子騫喪畢夫子與琴
　援琴而弦切切而哀與此不同疑彼為正盖子夏喪
　親無異聞閔子騫至孝孔子善之也
　案子夏篤信其情摯子張務外其情浮此記於二賢
　頗肖至閔子切切而哀理固有之若子夏則當以此
　記為正喪爾親使民未有聞之説不可據也
司寇惠子之喪子游為之麻衰牡麻絰文子辭曰子辱
與彌牟之弟游又辱為之服敢辭子游曰禮也文子退
反哭子游趨而就諸臣之位文子又辭曰子辱與彌牟
之弟游又辱為之服又辱臨其喪敢辭子游曰固以請
文子退扶適子南面而立曰子辱與彌牟之弟游又辱
為之服又辱臨其喪虎也敢不復位子游趨而就客位
　(為並于/蒍反)
　正義鄭氏康成曰恵子衛将軍文子彌牟之弟恵叔
　蘭也生虎者(孔疏世本靈公生昭子郢郢生文子木/及恵叔蘭蘭生虎為司寇氏彌牟木之)
　(字/也)恵子廢適立庶子游為之重服以譏之(孔疏子游/麻衰乃吉)
　(服十五升䡖於弔服而云重服以譏之者據牡麻絰/為重也弔服弁絰大如緦之絰一股而環之今用牡)
　(麻絞絰與齊/衰絰同也)麻衰以吉服之布為衰也(孔疏詩云麻/衣如雪又閒)
　(傳云大祥素縞麻衣皆吉服之布也案弔服錫衰十/五升去其半疑衰十四升今子游麻衰乃吉服十五)
　(升也陸氏佃曰錫衰加麻師之/服  麻衰加麻朋友之服也)文子辭曰辱與弟游
　謝其存時也敢辭止之服也子游名習禮文子亦以
　為當然未覺其所譏子游趨就臣位深譏之也大夫
　之家臣位在賔後(孔疏大夫之賔位在門東近北大/夫之家臣位亦在門東而南近門)
　(並皆北鄉故鄭/注謂在賔後也)文子又辭止之在臣位也子游再不
　従命文子方覺所譏親扶適子虎而辭敬子游也南
　面而立則諸臣位在門内北面眀矣子游趨就客位
　所譏行也　孔氏頴逹曰此論子游譏司寇恵子廢
　適立庶得行之事　方氏慤曰牡麻即雄麻所謂枲
　也
將軍文子之喪既除喪而后越人来弔主人深衣練冠
待于廟垂涕洟子游觀之曰將軍文氏之子其庶㡬乎
亡於禮者之禮也其動也中(涕他計反洟音/夷中竹仲反)
　正義鄭氏康成曰主人文子之子簡子瑕也深衣練
　冠凶服變也待于廟受弔不迎賔也(孔疏以死者遷/入于廟今待弔)
　(于廟就死者案士喪禮始死為君命出小歛以後為/大夫出是受弔迎賔也今以除服受弔故不迎或曰)
　(此非己君之命以敵/禮待之故不迎也)中禮之變　陸氏徳眀曰自目
　曰涕自鼻曰洟　孔氏頴逹曰此論居喪得中禮之
　變越人逺國之人深衣是既祥之麻衣制如深衣練
　冠未祥之練冠不用既祥之縞冠以始来弔也始死
　至練祥来弔是有文之禮祥後来弔是無文之禮子
　游言文氏之子庶㡬能行無文之禮其舉動中於禮
　之變節也　陳氏祥道曰文子於其非喪非無喪之
　時能䖏之以非喪非無喪之禮中乎有於禮者之禮
　未足以為善中乎亡於禮者之禮則善矣　陳氏澔
　曰将軍文子即彌牟也主人文子之子也禮無弔人
　於除喪之後者亦無除喪後受人之弔者深衣吉凶
　可以通用小祥練服之冠不純吉亦不純凶廟者神
　主之所在待而不迎受弔之禮也不哭而垂涕哭之
　時已過而哀之情未忘也庶㡬近也子游善其䖏禮
　之變故曰文氏之子其近於禮乎雖無此禮而為之
　禮其舉動皆中節矣
　通論孔氏頴達曰縁之以布曰麻衣縁之以素曰長
　衣縁之以采曰深衣雜記云既祥雖不當縞者必縞
　然後反服注云有以喪事贈賵来者雖不及時猶變
　服祥祭之服以受之重其禮也此謂曽来弔祥後為
　喪事更来者故縞冠衛将軍文子之子則於始来者
　故練冠也　姚氏舜牧曰夫禮雖先王未之有可以
　義起識得亡於禮者之禮便知有於禮者有時乎其
　不必拘故曰非禮之禮非義之義大人弗為
幼名冠字五十以伯仲死諡周道也絰也者實也掘中
霤而浴毁竈以綴足及葬毁宗躐行出于大門殷道也
學者行之(冠古亂反掘求月反又求勿反霤力/救反綴竹力反又竹衛反躐良徹反)
　正義鄭氏康成曰絰所以表哀戚掘中霤毁竈毁宗
　眀不復有事於此周人浴不掘中霤𦵏不毁宗躐行
　毁宗毁廟門之西而出行神之位在廟門之外學於
　孔子者行之效殷禮也　孔氏頴達曰此論殷周禮
　異之事人始生三月而加名故云幼名年二十有為
　人父之道同等不可復呼其名故冠而加字年至五
　十耆艾轉尊又舍其二十之字直以伯仲别之至死
　而加諡士冠禮已有伯某甫仲叔季者彼時雖云伯
　仲皆配某甫而言至五十直呼伯仲爾此皆周道殷
　以上生號仍為死稱更無別諡堯舜禹湯是也中霤
　室中也死而掘室中之地作坎一則言此室於死者
　無用二則以牀架坎上尸於牀上浴令水入坎中也
　毁竈綴足者一則示死無復飲食二則恐死人冷彊
　足辟戾不可著屨故用毁竈之甓連綴其足令直可
　著屨也毁宗毁廟也殷人殯於廟至𦵏出毁廟門西
　邊墻而出於大門所以然者一則眀此廟於死者無
　事故毁之(方氏慤曰示不/復祭享於此)二則行神之位在廟門西
　邊當所毁宗之外若生時出行則為壇幣告行神告
　竟車躐行壇上而出使道中安穏今柩行向毁宗䖏
　出仍得躐此行壇如生時也　方氏慤曰絰之所用
　男子重首婦人重腰皆用其所重非徒為虚名而已
　故曰絰也者實也
　通論葉氏夢得曰子生三月父名之至冠字而不名
　所以尊名也五十為大夫有位於朝但曰伯仲而不
　字所以尊字也禮固有次第士冠禮既冠而字曰伯
　某甫仲叔季惟其所當伯仲皆在上所以為字者在
　下如伯牛仲弓叔肸季友之類是也至於五十為大
　夫但言伯仲而冠之以氏伯仲皆在下如召伯南仲
　榮叔南季之𩔖是也孔子諸弟子相字未有以伯仲
　在下者盖皆不為大夫也孔子雖為大夫但稱仲尼
　哀公誄之曰尼父仲山甫尹吉甫皆周之卿士而山
　甫吉甫猶通稱或者亦以為重與　陸氏佃曰内則
　曰五十命為大夫服官政五十以伯仲宜為大夫矣
　故此以大夫之法記之大夫死諡周道也
　存疑方氏慤曰生以文為尚故名字之制學禮者行
　周道死以質為尚故喪葬之制學禮者行殷道
　存異賈氏公彦曰殷質二十為字之時兼伯仲叔季
　呼之周文二十為字之時未呼伯仲至五十乃加而
　呼之故檀弓云五十以伯仲周道也是呼伯仲之時
　兼二十為字而言若孔子生於周代従周禮呼尼父
　至五十去甫以尼配仲而呼之曰仲尼是也若二十
　以後死雖未滿五十即呼伯仲如慶父乃荘公之弟
　桓六年荘公生閔二年慶父死時未五十號曰共仲
　是死時雖未五十得呼仲叔季也
　辨正朱子曰古者初冠而字便曰伯某父仲某父五
　十稱伯仲除下兩字猶今人不敢斥尊者呼為㡬丈
　之類今㸔儀禮賈公彦疏却云既冠之時權以此三
　字加之實未甞稱到五十方始稱此三字某初疑其
　不然取禮記看孔疏中正如前說疑孔疏是
子栁之母死子碩請具子栁曰何以哉子碩曰請粥庻
弟之母子栁曰如之何其粥人之母以葬其母也不可
既葬子碩欲以賻布之餘具祭器子栁曰不可吾聞之
也君子不家於喪請班諸兄弟之貧者(碩音石粥又/作鬻音育)
　正義鄭氏康成曰具𦵏之器用也何以哉言無其財
　也粥謂嫁之妾賤取之曰買子栁不従忠恕也賻布
　謂古者以錢為泉布所以通布貨財(孔疏言其流/通如水泉)不
　家於喪惡因死者以為利也班諸貧者以分死者所
　矜也祿多則與鄰里鄉黨　孔氏頴達曰此論不粥
　人之母及因死為利之事　陳氏澔曰不粥庶弟之
　母者義也班兄弟之貧者仁也夫粥庶母以治喪則
　乏財可知而不家於喪之言確然不易古人之安貧
　守禮盖如此
　通論方氏慤曰無財不可以為恱豈宜粥人之母以
　葬其親乎無田祿者不設祭器豈宜以賻布之餘具
　之乎此子栁所以不従子碩之請也
　存疑鄭氏康成曰子栁魯叔仲皮之子子碩兄(孔疏/下叔)
　(仲皮之子子栁故知子栁是叔仲皮之/子子碩請粥庶弟之母故知子碩兄也)
　案此注與疏不確子栁是其字後叔仲皮學子栁非
　皮之子名栁也
君子曰謀人之軍師敗則死之謀人之邦邑危則亡之
　正義陳氏祥道曰主危臣辱主辱臣死故謀人之軍
　師敗則死之社稷存則與存社稷亡則與亡故謀人
　之邦邑危則亡之思其敗之死則無䡖軍師思其危
　之亡則無䡖邦邑　應氏鏞曰衆死而義不忍獨生
　焉得而不死國危而身不可獨存焉得而不亡
　存疑鄭氏康成曰利已亡衆非忠也言亡之者雖辟
　賢非義退也　吴氏澄曰亡去也謂去其位也國亡
　則臣身當與俱亡今方危則他人固有能安之者去
　位足矣
　案則死則亡語意責重人臣非以尚可亡去開人偷
　生幸免法也朱子曰君子見危授命仕危邦者無可
　去之義則謀人之邦邑而至於危可以一避位塞責
　邪
公叔文子升於瑕丘蘧伯玉從文子曰樂哉斯丘也死
則我欲葬焉蘧伯玉曰吾子樂之則瑗請前(蘧又作璩/其魚反從)
　(才用反又如字樂音洛下/同瑗于卷反又于願反)
　正義鄭氏康成曰二子衛大夫文子獻公之孫名㧞
　(孔疏案世本獻公生成子當當/生文子㧞㧞生术為公叔氏)瑗伯玉名請前刺其
　欲害人良田也　方氏慤曰葬之為禮盖生者之所
　送終非死者之所豫擇擇之且不可又況徇己之樂
　而忘人之害乎此蘧伯玉有請前之譏也
　存疑吴氏澄曰前猶云豫先也請前請為豫定其所
　若徇其意實譏非之所謂㢲與之言也
弁人有其母死而孺子泣者孔子曰哀則哀矣而難為
繼也夫禮為可傳也為可繼也故哭踊有節(弁皮彦反/孺而注反)
　(傳直/専反)
　正義鄭氏康成曰孺子泣言聲無節(陳氏澔曰其聲/無長短髙下之)
　(節作案言/當  有)難繼失禮中也(孔疏謂此哀之深後/人無能繼學之者)　陳
　氏澔曰弁地名(案即魯/之卞邑)
　通論孔氏頴達曰雜記曽申問於曽子曰哭父母有
　常聲乎曰中路嬰兒失其母何常聲之有與此違者
　曽子所言是始死之時悲哀志懑未可為節此之所
　言在襲斂之後可以禮制也
　案孺慕發於心而先王必以禮節之者恐毁不勝喪
　比於不慈不孝耳學者守禮仍有惻怛肫摯之意寓
　於其間則善矣
叔孫武叔之母死既小斂舉者出戸(句/)出戸袒且投其
冠括髮子游曰知禮(古本兩出户陳澔従馮/氏改上戸為尸非是)
　正義鄭氏康成曰武叔公子牙之六世孫名州仇(孔/疏)
　(世本桓公生僖叔牙牙生戴伯茲茲生荘叔得臣臣/生穆叔豹豹生昭子婼婼生成子不敢敢生武叔州)
　(仇是公子牙/六世孫也)毁孔子者尸出戸乃變服失哀節(孔疏/士喪)
　(禮卒斂徹帷主人西面馮尸踊無算括髮袒下云士/舉男女奉尸侇于堂喪大記亦云卒小斂主人袒說)
　(髦括髮以麻下云奉尸侇于堂是小斂在括髪之後/奉尸侇于堂之前主人為欲奉尸故袒而括髮今武)
　(叔於奉尸侇之後乃投/冠括髮故云失哀節)冠素委貌(孔疏雜記云小斂/環絰公大夫士一)
　(也注云士素委貌大夫以上素爵弁而加此絰焉/武叔是諸侯大夫當天子之士故云冠素委貌)子
　游曰知禮嗤之也(孔疏子游是習禮之人見武叔/失禮反謂之知禮故知嗤之也)
　案上出戸謂舉尸者下出戸謂武叔袒括髮以奉尸
　也斂者舉尸出戸而武叔猶冠随以出戸急思括髮
　乃投其冠匆遽失節之甚武叔平日好臧否人故子
　游反言以嗤之
扶君卜人師扶右射人師扶左君薨以是舉(卜依注/音僕)
　正義鄭氏康成曰扶君謂君疾時也(孔疏知君疾時/者以下言君薨)
　(以是舉/故知也)卜當為僕聲之誤也(孔疏知當為僕者以卜/人無正君之事案周禮)
　(大僕職掌正王之服位射人職掌國之三公/孤卿大夫之位及王舉動悉随王故知也)僕人射
　人皆平生時賛正君服位者薨以是舉不忍變也周
　禮射人大喪與僕人遷尸　孔氏頴達曰此論君薨
　遷尸之人　陸氏徳眀曰師長也謂大僕也或無師
　字者非也　方氏慤曰扶君舉尸固非二人之所能
　而二官各以下大夫二人為之且有小臣上下之士
　非一故以師言之
　通論游氏桂曰傳曰男子不死于婦人之手春秋書
　人君不薨于路寝則為死不以道故君之疾也以在
　寝在朝之正服位而従君者扶持之薨則外廷之人
　共治其喪疾則外廷之人共治其疾所以防微杜漸
　致謹於疾病之際以正其死道也然此非一日之故
　盖古者之制婦官序於内而人君哀樂之事得其節
　僕人射人舉職於外而人君起居之節得其宜故九
　嬪世婦之屬掌以時御敘於王所宫中之治總以大
　宰參以六卿人君出入起居常従事於禮故疾病死
　喪内之人不得與焉此非承先王禮教之隆有不能
　然者
　餘論朱子曰後世僕射官名用此義也或以射音夜
　誤
　存疑應氏鏞曰王前巫後史卜筮皆在左右則卜人
　師扶右乃其切近之職所當然似不必改
　案卜筮雖在左右而周禮遷尸只有僕人射人當以
　周禮為是士喪禮云士舉男女奉尸侇于堂則舉者
　不獨二人陸氏以師為長方氏以師為衆君薨必長
　執其事而衆助之若大夫以下則長但涖之而衆執
　其事也
從母之夫舅之妻二夫人相為服君子未之言也或曰
同爨緦(従才用反夫人之/夫音扶爨七亂反)
　正義吴氏澄曰禮為從母服小功五月而従母之夫
　則無服為舅服緦麻三月而舅之妻則無服時有妻
　之姊妹之子依従母家同居者又有夫之甥依舅家
　同居者念其鞠育之恩故一為従母之夫服一為舅
　之妻服二夫人謂妻之姊妹之子與従母之夫也謂
　夫之甥與舅之妻也見其二家有此二人者相為服
　然禮之所無故曰君子未之言也又記或人之言以
　為有同居而食之恩則雖禮之所無而可以義起此
　服也(陳氏澔曰有喪而無文可據於是為同爨緦之/說以䖏之亦原其情之不可已而極禮之變焉)
　(耳/)
　存異鄭氏康成曰二夫人猶言此二人也時有此二
　人同居(孔疏知同居者/以下云同爨緦)死相為服者(孔疏此相為服/何𦙍以為弔服)
　(加麻如朋友然非也凡弔服不得稱服故上云喪/夫子若喪父而無服此據緦麻正衰非弔服也)甥
　居外家而非之(孔疏以言従母及舅皆是外甥稱謂/之辭故知甥也来居在外姓舅氏之)
　(家見有此/事而非之)
　辨正張子曰甥自幼居従母之家或舅之家孤稚恩
　養直如父母不可無服所以為此服也非是従母之
　夫與舅之妻相對乃甥為二人者服也
　案不言従母之夫與従母姊妹之子舅之妻與舅女
　兄弟之子避文冗也相為服報服也禮舅之妻従母
　之夫皆無服唐貞觀中加舅服小功開元中又加舅
　妻服緦堂姨舅袒免五代又加姨舅大功宋又加甥
　婦緦報朱子曰姊妹於兄弟未嫁期嫁大功姊妹雖
　嫁不降故從母重於舅又曰外祖父母止小功則舅
　與従母宜緦魏徴反加舅服過矣案父黨之服由父
　而推故伯叔重於姑母黨之服由母而推故従母重
　於舅各有義焉無可加損也
喪事欲其縱縱爾吉事欲其折折爾故喪事雖遽不陵
節吉事雖止不怠故騷騷爾則野鼎鼎爾則小人君子
蓋猶猶爾(縦依注音總折大/兮反騷素刀反)
　正義鄭氏康成曰縦讀如縂領之總總總趨事貌折
　折安舒貌詩云好人提提陵躐也止立俟事時也怠
　惰也騷騷謂大疾鼎鼎謂大舒猶猶疾舒之中　孔
　氏頴達曰此論吉凶趨容之事凶事欲疾吉事欲舒
　但喪事雖促遽亦當有常不得陵越喪禮之節吉事
　雖有止住之時然不當怠惰寛慢故喪事騷騷過為
　急疾則如田野之人急切無禮吉事鼎鼎不自嚴敬
　則如小人形體寛慢君子之人於喪事得疾之中於
　吉事得舒之中盖行禮之時眀閑法則志意猶猶然
　猶猶曉達之貌
　存疑胡氏銓曰縦縦不脩飾貌有遽意折折爾雅詳
　貌有止意
　存異黄氏震曰縦縦戒其遽而放之舒也折折懲其
　緩而約之疾也
　案喪事廹易至陵節吉事舒故易怠緩縦縦則直而
　宻折折則曲而當猶猶則随其緩急而無不與事物
　相肖也
喪具君子恥具一日二日而可為也者君子弗為也
　正義鄭氏康成曰喪具棺衣之屬恥具辟不懐也(孔/疏)
　(宣八年左傳云卜葬先逺日辟不懐也懐思也謂不/思念其親今送死百物未即辦具是辟不思親之事)
　(也/)一二日可為謂絞紟衾冒　孔氏頴逹曰此論孝
　子備喪具之事喪具棺則預造衣亦漸制但不一時
　頓具故王制云六十嵗制七十時制八十月制九十
　日脩唯絞紟衾冒死而後制是也　陳氏澔曰恥於
　早為之而畢具嫌其不以久生期其親也
喪服兄弟之子猶子也盖引而進之也嫂叔之無服也
盖推而逺之也姑姊妹之薄也盖有受我而厚之者也
　(逺于/萬反)
　正義鄭氏康成曰或引或推重親逺別也姑姊妹大
　功夫為妻期欲其一心於厚之者(秦氏繼宗曰婦人/既嫁従夫無貳乃)
　(心亦是/此義)　何氏晏曰男女相為服不有骨肉之親則
　有尊卑之異也叔嫂親非骨肉不異尊卑恐有混交
　之失故推使無服也　孔氏頴逹曰兄弟之子期姑
　姊妹出適大功皆喪服經文嫂叔無服喪服傳文己
　子服期兄弟之子當降服大功今乃服期盖牽引進
　之同於己子也昆弟相為服期其妻應降服大功今
　乃無服是推使疏逺之也姑姊妹未嫁時為之厚出
　嫁後為之薄者盖有夫壻受我之厚而重親之也
　存疑魏氏徴曰制服縁恩之厚薄也或有長年之嫂
　遇孩童之叔劬勞鞠養情若所生譬同居之繼父方
　他人之同爨情義之深淺寧可同日語哉當其生也
　愛之同於骨肉及其死也則推而逺之求之本源深
　所未諭生而共居死同行路重其生而䡖其死厚其
　始而薄其終稱情立文其義安在議請小功五月(彭/氏)
　(絲曰魏氏所舉正與韓/愈自幼育於嫂相合)　程子曰嫂叔古之所以無
　服者只為無屬其夫屬乎父道者妻皆母道也其夫
　屬乎子道者妻皆婦道也故叔母伯母之服與叔父
　伯父同兄弟之子之婦服與兄弟之子同若兄弟則
　己之屬也難以妻道屬其嫂此古者所以無服以義
　理推不去也今之有服亦是豈有同居之親而無服
　者(朱子曰守禮經固好然亦有禮之權䖏盖言推而/逺之便是宜有服因婦道母道無可安排故推而)
　(逺之若果鞠育於嫂他心/自不能已如何無服得)　吴氏澄曰人有嫂之喪
　者其父母為之服大功小功其妻為之服小功其子
　為之服齊衰不杖期豈有己身立於父母妻子之間
　而獨同於無喪之人者哉雖曰無服亦如弟子為師
　若喪父而無服孔子為顔淵若喪子而無服爾又如
　父在為母雖期而釋服猶申心喪至於再期嫂叔無
　屬不制服當弔服加麻不飲酒不食肉不䖏内如弟
　子為師父在為母之例其父母妻子之服既除然後
　吉服如無喪之人也推而逺之者文雖殺而情未甞
　不隆魏鄭公所議不眀古聖人情文隆殺之深意程
　子以為無屬是矣而又謂同居豈可無服則亦未免
　於徇俗也薄猶䡖也厚猶重也姑姊妹未嫁皆服齊
　衰不杖期既嫁則降服大功盖以既嫁有夫則彼夫
　為妻齊衰杖期與父在為母之服同是厚之也既有
　厚之者則在我骨肉之恩可以減殺故薄䡖其服而
　降為大功也
　案儀禮正經無叔嫂服其記言夫之所為兄弟服妻
　降一等是古報服大功矣宋初増嫂叔為大功後復
　降小功黄氏幹脩儀禮通纂則併儀禮記刪之
　
　
欽定禮記義疏卷十
欽定四庫全書卷
欽定禮記義疏卷十一
　檀弓上第三之三
食於有䘮者之側未嘗飽也(應氏鏞曰食字上/疑脫孔子二字)
　正義鄭氏康成曰助哀戚也
　通論游氏桂曰子食於有䘮者之側未嘗飽也蓋古
　禮有是而夫子能行之耳所謂車中不内顧不疾言
　不親指子於是日哭則不歌皆禮之常非聖人創為
　之也
曾子與客立於門側其徒趨而出曾子曰爾將何之曰
吾父死將出哭於巷曰反哭於爾次曾子北面而弔焉
　正義鄭氏康成曰徒謂客之旅以為不可發凶於人
　之館故出哭於巷次舎也(陳氏澔曰謂其人/所寓之館舎也)禮館人
　使專之若其自有然
　通論孔氏穎逹曰此論館客使如其已有之事禮䘮
　主西面今曾子北面弔者案士䘮禮主人西面其賔
　亦在門東北面此謂同國之賔也今曾子既許其反
　哭於次舎之處故以同國賔禮北面弔焉
　存疑陳氏澔曰徒門弟子也
　案徒當從注出哭者以館舎統於尊者不敢以已䘮
　驚也爾次徒之室不於客之正室客非䘮主亦避尊
　也
孔子曰之死而致死之不仁而不可為也之死而致生
之不知而不可為也是故竹不成用瓦不成味木不成
斲琴瑟張而不平竽笙備而不和有鐘磬而無簨虡其
曰明器神明之也(知音智味依注音沬亡曷反斲陟角/反竽音于和胡卧反簨息允反虡音)
　(巨/)
　正義鄭氏康成曰之徃也死之生之謂無知與有知
　也為猶行也成猶善也(胡氏銓曰/謂完備也)竹不可善用謂邊
　無縢(孔疏謂竹器/邊無縢縁也)味當作沬沬靧也(孔疏靧靧面証/沬有光澤瓦不)
　(善沬瓦器/無光澤也)不平不和謂無宫商之調無簨虡不縣之
　也(孔疏不用/格縣掛之)横曰簨直曰虡神明之者言神明死者
　也神明者非人所知故其器如此　何氏𦙍曰不仁
　不知之間聖人之所難言若全無知則不應用若全
　有知則亦不應不成故有器不成付之不測之境也
　　孔氏穎逹曰此論生人於死者不可致死致生之
　事聖人為教使人子不死於亡者不便謂無知不生
　於死者不便謂有知故制明器以神明求之器用竝
　不精善也　劉氏曰之徃也之死謂以禮往送於死
　者也往於死者而極以死者之禮待之是無愛親之
　心為不仁故不可行也往於死者而極以生者之禮
　待之是無燭理之眀為不知故亦不可行也此所以
　先王為明器以送死者竹器則無縢縁而不成其用
　瓦器則麤質而不成其黑光之沬木器則樸而不成
　其雕斲之文琴瑟則雖張絃而不平不可彈也竽笙
　雖備具而不和不可吹也雖有鐘磬而無縣挂之簨
　虡不可撃也凡此皆不致死亦不致生而以有知無
　知之閒待死者故備物而不可用也備物則不致死
　不可用則亦不致生其謂之明器者蓋以神明之道
　待之也
　通論陳氏祥道曰不曰神明之器特曰明器者以神
　之幽不可不明故也周官凡施於神者皆曰明故水
　曰明水火曰明火以至明齍明燭明竁者皆神明之
　也蓋其有竹瓦木之所用琴瑟竽笙鐘磬之所樂者
　明之也所用非所用所樂非所樂神之也宋襄公葬
　其夫人醯醢百甕豈知此哉
　案事死如事生者人子之至情也而神道或異於人
　道始死之奠猶近於人之及葬則近於神之故凡所
　以事死皆在人與神之間又以致敬而不敢䙝也
有子問於曾子曰問䘮於夫子乎曰聞之矣䘮欲速貧
死欲速朽有子曰是非君子之言也曾子曰參也聞諸
夫子也有子又曰是非君子之言也曾子曰參也與子
游聞之有子曰然然則夫子有為言之也曾子以斯言
告於子游子游曰甚哉有子之言似夫子也昔者夫子
居於宋見桓司馬自為石椁三年而不成夫子曰若是
其靡也死不如速朽之愈也死之欲速朽為桓司馬言
之也南宫敬叔反必載寳而朝夫子曰若是其貨也䘮
不如速貧之愈也䘮之欲速貧為敬叔言之也曾子以
子游之言告於有子有子曰然吾固曰非夫子之言也
曽子曰子何以知之有子曰夫子制於中都四寸之棺
五寸之椁以斯知不欲速朽也昔者夫子失魯司宼将
之荆蓋先之以子夏又申之以冉有以斯知不欲速貧
也(問䘮問或作聞䘮息浪反朽/許久反為于偽反朝直遥反)
　正義鄭氏康成曰有子孔子弟子有若也夫子卒後
　問此庶有異聞也䘮謂仕失位魯昭公孫於齊曰䘮
　人其何稱(孔疏引公羊證失位者稱䘮也昭公孫於/齊次於陽州齊侯唁公於野井昭公曰䘮)
　(人其/何稱)有子以貧朽非人所欲故以曽子所答為非君
　子之言桓司馬宋向戌之孫名魋(孔疏世夲戌生東/鄰叔子超超生左)
　(師眇眇即向巢也魋是/巢之弟故云向戌孫也)靡侈也敬叔魯孟僖子之子
　仲孫閲蓋嘗失位去魯得反載其寳來朝於君(案家/語敬)
　(叔以富得罪於定公奔衛衛侯請復之載其寳以朝/夫子曰若是其貨也䘮不如速貧之愈富而不好禮)
　(殃也敬叔以富䘮矣而又弗改吾懼其有/後患也敬叔聞之驚懼謝過循禮施散)中都魯邑
　名(案中都地後入/於齊名平陸)孔子嘗為之宰為民作制孔子由
　中都宰為司空由司空為司宼將之荆將應聘於楚
　先之以子夏申之以冉有言汲汲於仕也　孔氏穎
　逹曰此論䘮不欲速貧死不欲速朽之事有子唯問
　䘮不問死曽子以䘮死俱為惡事貧朽又事𩔖相似
　故遂言之　陳氏澔曰將適楚而先使二子繼往者
　蓋欲觀楚之可仕與否也
　辨正孔氏穎逹曰孔子世家定公九年孔子年五十
　為中都宰由中都宰為司空由司空為司宼定公十年
　㑹於夾谷攝行相事此云司宼者崔靈恩云諸侯三
　卿司徒兼冡宰司馬兼宗伯司空兼司宼三卿之下
　則五小卿為五大夫司徒之下立二人小宰小司徒
　司馬之下以其事省立一人為小司馬兼宗伯之事
　司空之下立二人小司宼小司空今夫子為司空乃
　小司空從小司空為小司宼也案魯有孟叔季三卿
　為政又有臧氏為司宼似崔解可依也世家魯定公
　十四年齊人歸女樂孔子去魯適衛從衛之陳又反
　於衛過曹適宋適鄭適陳又適衛不見用將西見趙
　簡子至河又反於衛復行如陳時哀公三年孔子年
　六十明年自陳遷於蔡楚使人聘孔子陳蔡圍之絶
　糧於是使子貢至楚楚昭王興師迎孔子將封之子
　西諫而止是嵗昭王卒孔子自楚反於衛年六十三
　時哀公六年以此言之失司宼距之楚嵗月甚逺非
　謂失司宼之年即之荆謂失司宼之後將往之荆爾
　　方氏孝孺曰仕非欲富為行道也棺椁非欲不朽
　為廣孝也　何氏孟春曰孔子欲仕為行道若謂欲
　富而瞰且趨焉以求利於蠻夷之國非孔子所為檀
　弓所載亦傳聞之繆
　案南宫敬叔載寳事未必確然如家語所載一聞聖
　言驚懼謝過循禮施散正可見古人改過之勇徙義
　之力
陳莊子死赴於魯魯人欲勿哭繆公召縣子而問焉縣
子曰古之大夫束脩之問不出竟雖欲哭之安得而哭
之今之大夫交政於中國雖欲勿哭焉得而弗哭且臣
聞之哭有二道有愛而哭之有畏而哭之公曰然然則
如之何而可縣子曰請哭諸異姓之廟於是與哭諸縣
氏(繆音木竟音/境焉於䖍反)
　正義鄭氏康成曰君無哭鄰國大夫之禮陳莊子齊
　大夫陳恒之孫名伯(孔疏世夲成子當生/襄子班班生莊子伯)安得哭之
　以其不外交也時君弱臣强政在大夫専盟㑹以交
　接不得不哭言哭有二道以權微勸之也哭諸異姓
　之廟明不當哭　孔氏頴逹曰此論哭鄰國臣之法
　　陳氏澔曰大夫訃於他國之君曰君之外臣寡大
　夫某死齊强魯弱不容畧其赴縣子名知禮故召問
　之脩脯也十脡為束問遺也為人臣者無外交不敢
　貳君也故雖束脩微禮亦不以出竟交政於中國言
　當時大夫専盟㑹之事以與國君相交接也此變禮
　之由也愛之哭出於不能已畏之哭出於不得已
　方氏慤曰哭諸異姓之廟者以哭其非所當哭之人
　故哭於非所當哭之廟也必哭諸縣氏以其禮之所
　由起故耳
　通論陳氏澔曰哭伯髙於賜氏義之所在也哭莊子
　於縣氏𫝑之所廹也
仲憲言於曽子曰夏后氏用明器示民無知也殷人用
祭器示民有知也周人兼用之示民疑也曽子曰其不
然乎其不然乎夫明器鬼器也祭器人器也夫古之人
胡為而死其親乎
　正義鄭氏康成曰仲憲孔子弟子原憲(案原憲名憲/字思古無加)
　(仲於名者或仲/氏而名憲與)示民無知所謂致死之有知所謂致
　生之兼用言使民疑於無知與有知曽子連言其不
　然乎非其說之非也蓋仲憲之言三者皆非此或用
　鬼器或用人器　孔氏頴逹曰此論不可致意於死
　人為死為生之事殷不别作明器而即用祭祀之器
　曾子謂夏代文以鬼與人異故純用鬼器非為無知
　殷世質以鬼雖與人異亦應恭敬故用祭器貯食送
　之非為有知周家極文故兼用之然周惟大夫以上
　兼用士惟用鬼器不用人器也又言古人雖質何容
　死其親乎若示無知則是死之義也憲言三事皆非
　而曽子獨譏無知者以夏代尤古譏其一則餘從可
　知也　陳氏澔曰為其無知故以不堪用之器送之
　為其有知故以祭器之可用者送之疑者不以為有
　知亦不以為無知也然周禮惟大夫以上得兼用二
　器士惟用鬼器也曽子以明器祭器固是人鬼之不
　同夏殷所用不同者各是時王之制文質之變耳非
　謂有知無知也若如憲言則夏后氏何為而忍以無
　知待其親乎　王氏曰仲憲之言皆非曽子非之末
　獨譏其說夏后明器蓋舉其失之甚者也
　存疑張子曰明器而兼用祭器周之末禮也周禮惟
　言廞　方氏慤曰明器祭器三代之所兼用蓋處以
　死生之間而已
　案周禮惟言廞先鄭訓陳後鄭訓藏夫器必先陳之
　後藏之張子據以為周初不用祭器何也至三代皆
　兼二器方說更無據
公叔木有同母異父之昆弟死問於子㳺子游曰其大
功乎狄儀有同母異父之昆弟死問於子夏子夏曰我
未之前聞也魯人則為之齊衰狄儀行齊衰今之齊衰
狄儀之問也(木依注作朱月案古本/齊衰下有三  二字)
　正義鄭氏康成曰木當為朱春秋作戌衛公叔文子
　之子定公十四年奔魯(孔疏世夲衛獻公生成子當/當生文子㧞㧞生朱故知木)
　(當為/朱也)其大功乎疑所服也　孔氏頴逹曰此論為同
　母異父昆弟死者著服得失之事為同母異父昆弟
　之服䘮服無文乎疑辭也不云自狄儀始者庾蔚云
　狄儀之前魯人先已行之
　存疑鄭氏康成曰親者屬大功是　孔氏頴逹曰同
　父同母服期今但同母宜降一等服大功王肅乃云
　其子降繼父齊衰一等故服大功是以繼父齊衰為
　期服也　張子曰同母異父之昆弟狄儀服之齊衰
　是與親兄弟之服同如此則無分别無分别則禽獸
　之道也是知母而不知父齊衰三月髙曽正服無縁
　加之異姓或以為大功者亦似太過以小功服之可
　也
　案家語邾人有同母異父之昆弟死因顔克問於孔
　子子曰同居繼父則從為之服不同居繼父且無服
　况其子乎是聖人固有定論矣何游夏不聞而各以
　臆說耶魏髙堂崇曰聖人制禮外親不過緦殊異内
　外之明理也外祖父母以尊加從母以名加皆小功
　舅緦而已同母異父之昆弟異族無屬於禮不當有
　服即同居亦當從同爨緦之例無縁大功乃重於外
　祖父母也鄭謂親者屬王肅難之言親屬謂出母之
　身不謂其子極當然王肅謂繼父服齊衰子降一等
　故大功又非也馬昭駁王言繼父昆弟恩由於母不
　由繼父張融駁王言繼父同居有子為齊衰三月乃
　為其子大功非服之差合此數説觀之則以孔子言
　無服為正
子思之母死於衛栁若謂子思曰子聖人之後也四方
於子乎觀禮子蓋慎諸子思曰吾何愼哉吾聞之有其
禮無其財君子弗行也有其禮有其財無其時君子弗
行也吾何慎哉
　正義鄭氏康成曰子思孔子孫伯魚之子伯魚卒其
　妻嫁於衛栁若衛人也見子思欲為嫁母服恐其失
　禮戒之嫁母齊衰期(孔疏嫁母之服䘮服無文案䘮/服杖期章云父卒繼母嫁從為)
　(之服報則親母可知/故鄭約云齊衰期也)有禮無財謂時可行而財不足
　以備禮有禮有財無時謂財足以備禮而時不得行
　者子思謂時所止則止時所行則行無所疑也䘮之
　禮如子贈禭之屬不踰主人(孔疏若嫁母之家主人/貧乏雖有財不得過於)
　(主人故鄭謂贈/禭不踰主人也)　孔氏穎逹曰此論爲出母之喪行禮
　之事譙周袁準竝云父卒母嫁非父所絶適子雖主
　祭猶宜服期而喪服為出母期嫁母與出母俱是絶
　族故知與出母同也
　通論姚氏舜牧曰䘮母有其禮矣致䘮有其財矣然
　時乎出嫁則與從父而終者異矣此雖有禮與財而
　亦有不可行者他日子上之母死子思曰為伋也妻
　者是為白也母不為伋也妻者是不為白也母則此
　之所謂有其禮有其財無其時君子弗行也其意斷
　可識矣
　存疑游氏桂曰為嫁母服此後世之禮非先王之正
　也古之君子嚴於父母男女之别以為禽犢懐母不
　懐父君子惡之故父在為母期以厭降於父母出嫁
　而其禮之行有所不備以為母絶於天其尊統於父
　所以致謹於父之尊也若厚於嫁母而於父不親此
　禽犢之道謹於禮者之所畏也(案嫁母亦有出於不/得已而再適者則嫁)
　(母之罪不重於出母為出母期禮/有明文矣㳺氏持論亦似太過)
　辨正吳氏澄曰禮父在為嫁母齊衰期父没為父後
　者則不服其時子思父伯魚久沒祖仲尼亦沒而其
　已嫁之母死於衛子思將為之服栁若戒以慎禮毋
　或厚於情而踰於禮時母嫁之家蓋貧子思雖欲備
　禮而不可踰䘮主故其心歉然謂吾方恨其不及於
　禮何事湏慎防其過於禮乎馬氏胡氏皆不曉栁若
　與子思所言慎字之意
縣子瑣曰吾聞之古者不降上下各以其親滕伯文為
孟虎齊衰其叔父也為孟皮齊衰其叔父也(瑣息果反/滕徒登反)
　(為于/偽反)
　正義鄭氏康成曰古謂殷時也上不降逺下不降卑
　伯文殷時滕君也爵為伯名文　孔氏頴逹曰此論
　古者著服不降之義瑣縣子名據所聞而言也周禮
　以貴降賤以嫡降庶唯不降正耳而殷世以上雖貴
　不降賤上謂旁親族曽祖從祖及伯叔之班下謂從
　子從孫之流彼雖賤不以已尊降之猶各隨夲屬之
　親輕重而服之孟虎乃滕伯之叔父而滕伯又孟皮
　之叔父言滕伯上為叔父下為兄弟之子皆著齊衰
　是上不降逺下不降卑也　庾氏蔚之曰上下猶尊
　卑正尊周禮猶不降則知所明者常尊也鄭恐尊名
　亂於正尊故變文言逺也
　通論朱子曰夏殷而上大概只是親親長長之意到
　得周來又添得許多貴貴底禮數如始封之君不臣
　諸父昆弟封君之子不臣諸父而臣昆弟期之䘮天
　子諸侯絶大夫降然諸侯大夫尊同則亦不絶不降
　姊妹嫁諸侯者則亦不絶不降此皆天下之大經前
　世所未備到得周公搜剔出來立為定制更不可易
　案畧爵而專稱孟虎孟皮者明非諸侯大夫尊同者
　也殷道重親故通逺與卑均服之記兩舉上下以盡
　其義馬氏睎孟謂滕伯為二孟叔父吳氏澄謂二孟
　為滕伯叔父各執一邊古者不降二句都無著落
后木曰喪吾聞諸縣子曰夫喪不可不深長思也買棺
外内易我死則亦然(易以/豉反)
　正義鄭氏康成曰后木魯孝公子惠伯鞏之後(孔疏/世夲)
　(孝公生惠伯革其後為厚氏世夲云革此云鞏世夲/云厚此云后其字異耳但惠伯子孫無名木者故注)
　(直云/其後)買棺外内易此孝子之事非所託(孔疏此是孝/子所為之事)
　(非是父母豫所/屬託譏后木也)　孔氏頴逹曰此論屬子以死事非
　禮之事孝子居䘮必深長慮買棺之時當令精好斲
　削内外使之平易后木述縣子之言以語其子　馮
　氏曰此條重在不可不深長思一句買棺之時内外
　皆要精好此是孝子當為之事非是父母豫所屬託
　而曰我死則亦然記禮者譏失言也　方氏慤曰子
　思曰喪三日而殯凡附於身者必誠必信勿之有悔
　焉耳矣三月而葬凡附於棺者必誠必信勿之有悔
　焉耳矣此喪所以不可不深長思也買棺外内易亦
　其一端耳
曽子曰尸未設飾故帷堂小歛而徹帷仲梁子曰夫婦
方亂故帷堂小歛而徹帷(帷意/悲反)
　正義鄭氏康成曰斂者動摇尸帷堂為人䙝之言方
　亂非也仲梁子魯人(孔疏左傳定公五年魯/有仲梁懐故知魯人)　孔氏
　穎逹曰自此至末失也論小斂失禮之事　陳氏澔
　曰始死去死衣用斂衾覆之以俟浴既復之後楔齒
　綴足畢具脯醢之奠事雖小定然尸猶未襲歛也故
　曰未設飾於是設帷於堂者不欲人䙝之也故小斂畢
　乃徹帷仲梁子謂夫婦方亂者以哭位未定也二子
　各言禮意言方亂非也　方氏慤曰人死斯惡之矣
　以未設飾故帷堂蓋以防人之所惡也小斂則既設
　飾矣故徹帷焉若是則帷堂之禮為死者爾豈為生
　者哉而仲梁子以為夫婦方亂故帷堂則失禮之意
　逺矣
小斂之奠子游曰於東方曽子曰於西方斂斯席矣小
斂之奠在西方魯禮之末失也
　正義鄭氏康成曰曽子以俗說非又大斂奠於堂(孔/疏)
　(大斂之奠設於室/今鄭云堂傳寫誤)乃有席末失謂末世失禮之為也
　　孔氏穎逹曰案士喪禮小斂之奠設於尸東無席
　魯之衰末小斂之奠設於西方又有席曽子見時如
　此將謂為禮故云小歛於西方其歛之時於此席上
　而設奠矣故記者正之云是魯人行禮末世失其法
　也　方氏慤曰小斂之奠於東方則孝子未忍死其
　親之意也
　案小歛畢奉尸侇於堂乃奠於尸東當尸右手如其
　能食也將大斂徹小斂奠設於序西南當西榮如設
　於堂不忍使親湏臾無所憑然於西漸神之也大斂
　既殯乃設席於奥而奠彌神之也曽子謂於西方而
　又言斂斯席謂此小斂即設席於西皆因末俗之失
　也秦繼宗謂斂斯席矣是記者語未然
縣子曰綌衰繐裳非古也(綌去逆反/繐音歲)
　正義鄭氏康成曰非時尚輕涼慢禮　孔氏穎逹曰
　綌葛也繐布疏者時有䘮者不服麤衰但以疏葛為
　衰繐布為裳故云非古古謂周初制禮時也　陸氏
　徳明曰綌粗葛布細而疏曰繐　方氏慤曰古之五
　服自斬至緦一以麻而各有升數若以綌為衰以繐
　為裳則取其輕凉而已故曰非古也
　案儀禮䘮服布衰裳牡麻絰卽葛五月又既葬即除
　之服有繐衰裳繐布細而疏五服不用小功雖輕必
　待三月變麻始改衰而就葛絰帶而五月今概用綌
　繐則非禮甚矣
子蒲卒哭者呼滅子皋曰若是野哉哭者改之
　正義鄭氏康成曰滅蓋子蒲名惟復呼名(孔疏冀其/聞名而反)
　子皋孔子弟子髙柴野哉非之也　孔氏穎逹曰此
　論哭者呼名非禮之事野不逹禮也哭則敬鬼神不
　復呼名此家哭呼名子皋非之乃改也
杜橋之母之䘮宫中無相以為沽也(相息亮反/沽音古)
　正義鄭氏康成曰沽猶畧也　孔氏頴逹曰此論䘮
　湏立相導之事禮孝子䘮親悲迷不復自知禮節事
　儀皆湏人相導而杜橋家母死宫中不立相侍故時
　人謂其於禮為粗畧
夫子曰始死羔裘𤣥冠者易之而已羔裘𤣥冠夫子不
以弔(易音/亦)
　正義鄭氏康成曰不以吉服弔䘮　孔氏頴逹曰此
　論始死易服小斂後不得吉服弔之事蓋養疾者朝
　服羔裘𤣥冠即朝服也始死則易去朝服著深衣記
　時有不易者又有小斂後羔裘弔者記人引孔子身
　行之禮以譏當時多失禮也　方氏慤曰吉服可以
　養疾而不可以居喪故始死則易之不特䘮者易之
　弔者亦不服也
　存疑馬氏睎孟曰弔者在小斂之前猶當服羔裘𤣥
　冠以主人未成服弔者麻絰不敢先也故子游裼裘
　而弔小斂乃襲裘帶絰而入若夫子之羔裘𤣥冠不
　以弔者是言小斂之後也
　案家語季桓子死魯大夫朝服而弔子游問而夫子
　答之雖始死主人未成服而曰易之則必非羔裘𤣥
　冠也
子㳺問䘮具夫子曰稱家之有亡子游曰有亡惡乎齊
夫子曰有毋過禮苟亡矣斂首足形還葬縣棺而封人
豈有非之者哉(稱尺證反亡音無惡音烏毋音無斂/力騐反還音旋縣音元封依注作窆)
　正義鄭氏康成曰惡乎齊問豐省之比也形體也還
　葬還之言便也言已斂即葬不待三月縣棺謂不設
　碑繂不備禮也封當為窆窆下棺也春秋傳作塴人
　豈有非之不責於人所不能也　孔氏穎逹曰此論
　送終所須當辦具也稱猶隨也亡無也夫子言各隨
　其家計豐薄有無蓋禮有節限設若富家有正禮可
　依不得過之貧家既無財但使衣衾斂於首足形體
　不令露見而已斂竟便葬但手縣棺而下之同於庶
　人也　陳氏澔曰䘮具送終之儀物也惡乎齊言何
　以為厚薄之劑量也毋過禮不可以富而踰禮厚葬
　也還葬謂斂畢即葬不待日月之期不設碑繂人不
　非之者以無財則不可備禮也　姚氏舜牧曰稱便
　是中道便是禮
　存疑王氏安石曰凡禮言封者復土以閉瘞之名爾
　何用改為窆乎王制庶人不封不樹易以不封不樹
　為古則周有封樹之制不必下逮庶人
　案古篆封字有□從之土會意即窆字也有圭從土
　丰諧聲亦作□乃訓髙也後混為一鄭氏始改讀窆
　以别之孔子葬於防封之崇四尺門人葬孔子三斬
　板而已封彼封指築墳言古葬者不封謂不築土也
　周文故有封樹此言縣棺則封自當作窆指下棺言
　王説非也
司士賁告於子游曰請襲於牀子游曰諾縣子聞之曰
汰哉叔氏專以禮許人(賁音奔人名汰/又作大音泰)
　正義鄭氏康成曰時失之也子游當言禮然言諾非
　也叔氏子游氏　孔氏頴逹曰此論不可以禮許人
　之事襲皆在牀當時失禮襲在於地故司士賁告子
　游子游不據禮答之專輒許諾如禮出於己故縣子
　譏之汰自矜大也　陳氏祥道曰君子之於言必則
　古昔稱先王則古昔所以夲其時稱先王所以本其
　人如此則有所受無所專也司士問襲牀之禮而子
　游諾之以其不知有所受無所專也　陳氏澔曰禮
　始死廢牀而置尸於地及復而不生則尸復登牀襲
　者斂之以衣也沐浴之後商祝襲祭服褖衣蓋布於
　牀上也飯含之後遷尸於襲上而衣之襲於牀者禮
　也後世禮失而襲於地則䙝矣司士知禮而請於子
　游子游不稱禮而答之以諾所以起縣子之譏也汰
　矜大也言凡有咨問禮事者當㩀禮答之子游專輒
　許諾則如禮自已出矣是自矜大也　馬氏睎孟曰
　魂氣歸於天體魄歸於地人之所以死也故始死廢
　牀欲其近於地不復然後襲於牀
　案楊復儀禮圗云䘮大記有疾病廢牀之文儀禮則
　無然夲記云乃卒主人啼兄弟哭設牀笫當牖夫既
　設牀笫於乃卒之後則知疾病時廢牀與䘮大記合
　然㩀檀弓曽子易簀反席而殁則不廢牀也記所謂
　設牀即䘮大記所謂含一牀襲一牀與小斂牀笫等
　皆非常寢之牀也古謂廢牀寢地冀其受氣以生夫
　人將死斷無藉地氣復生之理且地氣沁侵速之斃
　耳䘮大記所云古即有之亦不可用
宋襄公葬其夫人醯醢百甕曽子曰既曰明器矣而又
實之(醯呼兮反醢音/海甕烏弄反)
　正義鄭氏康成曰言名之為明器而與祭器皆實之
　是亂鬼器與人器　陳氏澔曰夏專用明器而實其
　半虚其半殷人全用祭器亦實其半周人兼用二器
　則實人器而虗鬼器
　通論孔氏穎逹曰此論宋襄公失禮之事案春秋宋
　襄公卒在僖公二十三年至文公十六年猶有襄夫
　人在今得云宋襄葬其夫人者蓋襄公初取夫人爾
　既曰神明之器則當虗也案既夕禮陳明器後云無
　祭器鄭云士禮畧大夫以上兼用鬼器與人器人鬼
　兼用則空鬼而實人士既無人器則亦實明器故既
　夕禮云罋三醯醢屑又云甒二醴酒也若夏后氏專
　用明器則分半以實之殷人全用祭器則亦分半以
　虗之周人兼用則亦實人而空鬼也
　存疑馬氏睎孟曰此譏其多於禮可也以為明器而
　不當實之則非矣豈曽子言殷人之禮有祭器而不
　必實明器與
　案既夕士禮此為諸侯禮有祭器又有明器孔氏實
　人空鬼之説自不可易襄公百甕當是既實祭器并
　明器俱實故曽子譏之馬氏非之過矣且殷人全用
　祭器何明器之可言
孟獻子之䘮司徒旅歸四布夫子曰可也
　正義鄭氏康成曰獻子魯大夫仲孫蔑旅下士也司
　徒使下士歸四方之賻布時人皆貪夫子善其能㢘
　　孔氏頴逹曰此論䘮不貪利之事孟氏家臣司徒
　敬子禀承主人之意使旅下士歸還四方賻布之餘
　盖四方賻泉布本助䘮用今既有餘故歸還之熊氏
　謂此司徒獻子家臣左傳叔孫氏之司馬鬷戾是家
　臣亦有司徒司馬也
　存疑吴氏澄曰家臣之賤應無稱司徒司馬者熊氏
　說非皇氏謂歸之君而君使司徒歸之者亦非但如
　鄭注云旅下士也司徒使下士歸四方之賻布是矣
　案周官諸大夫之䘮宰夫使其旅帥有司而治之宰
　夫者冢宰之下大夫也季孫魯國上卿實兼冢宰之
　職司徒乃季孫之下大夫故其旅得為孟獻子之家
　治䘮也
　案少牢大夫禮也而有司馬刲羊之文則大夫家有
　司徒司馬可知吴氏論官制固允而謂季孫之下大
　夫為孟孫治䘮則未必然
讀賵曽子曰非古也是再告也
　正義鄭氏康成曰䘮禮祖而讀賵賔致命将行主人
　之史又讀賵所以存録之曽子言非禮　吴氏澄曰
　案丑䘮禮下篇祖奠畢公賵賔賵其時賵者已致命
　於柩凡所賵之物書之於方及次日遣奠畢包牲行
　器之後主人之史讀賵若欲使人一一知之前既致
　命今又讀之是再告於神也蓋古者但有賵時致命
　之禮無後來再讀之理故曽子以為非古　陳氏澔
　曰車馬曰賵所以助主人之送葬也既受則書其人
　名與其物於方版葬時柩将行主人之史請讀此方
　版所書之賵葢於柩東當前東西面而讀之古者奠
　之而不讀周則既奠而又讀焉故曽子以為再告也
成子髙寢疾慶遺入請曰子之病革矣如至乎大病則
如之何子髙曰吾聞之也生有益於人死不害於人吾
縱生無益於人吾可以死害於人乎哉我死則擇不食
之地而葬我焉(遺於季反又如/字革紀力反)
　正義鄭氏康成曰成子髙齊大夫國成伯髙父也(孔/疏)
　(齊有國子世夲懿伯生/貞孟貞孟生成伯髙父)慶遺入請觀其意也革急也
　遺慶封之族不食謂不墾畊(秦氏繼宗曰謂地不可/種五穀以供民食也)
　　孔氏頴逹曰此論臨死不忘儉之事國氏也齊有
　國子髙　吳氏澄曰入請入卧内請其遺命也子髙
　自謂生不能利澤於人是無益於人也若死而葬人
　所耕墾之地以妨五榖是有害於人矣故擇不可耕
　墾之地而葬焉其意慊然不自足其言依於謙儉可
　謂賢矣　陳氏澔曰子髙諡成革亟也大病死也諱
　之之辭
　通論方氏慤曰子髙之愛人可知矣觀公叔文子樂
　瑕丘而欲葬則子髙之所得不亦多乎
子夏問諸夫子曰居君之母與妻之䘮居處言語飲食
衎爾(衎苦/旦反)
　存疑鄭氏康成曰衎爾自得貎為小君惻隱不能至
　　孔氏穎逹曰此論臣服小君儀容之事居䖏以下
　是夫子答辭不云子曰者記人畧也　陳氏澔曰君
　母君妻雖皆小君皆服齊衰不杖期然恩義則淺矣
　故居其䘮則自䖏如此衎爾和適之貎
　存異陸氏佃曰䘮雖輕惻隐不至則有之未有居之
　而樂者也子夏失問夫子是以不答
　案家語居處上有如之何子曰五字衎爾下有在䘮
　所則稱其服而已九字文義甚明當從之
賔客至無所館夫子曰生於我乎館死於我乎殯
　正義鄭氏康成曰仁者不厄人　方氏慤曰此言賔
　客論語言朋友互相備也　應氏鏞曰朋友以義合
　謂之賔客者自逺方而至也
　案家語至無所館下有死無所殯四字此亦闕文記
　者約計夫子生平言他國客至有無所館者則夫子
　曰於我乎館有死無所殯者則夫子曰於我乎殯不
　忍其無歸覆載生成之心也或曰其至為夫子至也
　生既館之死亦殯之
國子髙曰葬也者藏也藏也者欲人之弗得見也是故
衣足以飾身棺周於衣椁周於棺土周於椁反壤樹之
哉(壤而/丈反)
　正義鄭氏康成曰言皆所以為深邃人難發見之也
　國子髙成子髙也成諡也反覆也怪不如太古(孔疏/唐虞)
　(以上謂之太古易繫辭曰古之葬者厚衣之/以薪不封不樹今既封樹故曰怪不如太古)而反封
　樹之意在於儉非周禮也　孔氏頴逹曰此論重古
　非今之事子髙之意人死可惡故備以衣衾棺椁欲
　其深邃不使人知今乃反更封壤為墳而種樹以標
　之哉言不當封壤種樹也　方氏慤曰壤言封土以
　為墳樹言種樹以為表
　通論馬氏睎孟曰古於死者衣之以薪葬諸中野而
　後世聖人特嚴慎終之禮故瓦棺堲周為不足易之
　以棺椁無使土侵膚被之以栁翣無使人惡於死凡
　此皆藏之弗得見者也周官冡人以爵等為之丘封
　之度與其樹數使知位秩之髙下命數之多寡所以
　遺後世子孫之識非以為觀羙者也封之崇四尺孔
　子之所不廢而國子髙非之亦異於禮矣
　案子髙自葬不食之地而其言葬也又苐以藏為説
　視周末文勝之習逺矣或子髙懲當時有石椁三年
　醯醢百甕大害於禮者故作此語與死欲速朽同意
　與
孔子之䘮有自燕來觀者舎於子夏氏子夏曰聖人之
葬人與人之葬聖人也子何觀焉昔者夫子言之曰吾
見封之若堂者矣見若坊者矣見若覆夏屋者矣見若
斧者矣從若斧者焉馬鬛封之謂也今一日而三斬板
而已封尚行夫子之志乎哉(燕烏田反與鄭如字今作/平聲坊音防鬛力輒反)
　正義鄭氏康成曰封築土為壟堂形四方而髙坊形
　旁殺平上而長覆謂茨瓦也夏屋今之門廡(孔疏夏/家之屋)
　(唯兩下而已無四/阿如漢之門廡)其形旁廣而卑斧形旁殺刃上而
　長孔子以為刃上難登狹又易為功故從若斧者焉
　馬鬛俗閒名(孔疏恐燕人不識故舉俗稱以語/之馬騣鬛之上其肉薄封形似之)板蓋
　廣二尺長六尺斬板謂斷其縮也三斷止之(孔疏築/墳之法)
　(安板側於兩邊用䋲約板令立納土板中築之令土/與板平斬所約䋲更置於見築土上又載土其中三)
　(徧如此其/墳乃成)旁殺蓋髙四尺其廣袤未聞也詩云縮板
　以載尚庶㡬也　王氏肅曰言若聖人葬人與則人
　庶有異聞得來觀者若人之葬聖人與凡人何異而
　子何觀之有故下備述夫子所言四封之異以慰燕
　人逺觀之心使以為法也　孔氏頴逹曰此一節論
　葬夫子封墳之法舎住也燕國人來住子夏家也子
　夏歴述孔子之言又引今㑹古言今孔子墳止用一
　日之功儉約如此者是庶㡬慕行於孔子平生所志
　也孫毓云孔子墓魯城北門外西墳四方前髙後下
　形似卧斧髙八九尺記似誤者孫所見或後人増益
　不與原葬同與　陳氏澔曰延陵季子之葬其子夫
　子尚往觀之今孔子之葬燕人來觀亦其宜也然子
　夏之意以為聖人葬人則事皆合禮人之葬聖人則
　未必皆合禮也故語之曰子以為聖人之葬人乎乃
　人之葬聖人也又何觀焉蓋謙辭也　馬氏睎孟曰
　古之人封之若堂者四方而髙難為功而易為虧故
　變之為若坊易為功矣然上平猶不免於虧故變之
　為若覆夏屋旁廣而卑則難虧矣然必從若斧者功
　愈易而虧愈難此所貴於儉者也丘封以爵等為度
　而如此異者不失髙下之制而已矣
　通論陳氏祥道曰孔子以時人之封過泰也故欲從
　其殺者而已門人以夫子之志於儉也故一日三斬
　板以行夫子之志而已門人於封則儉於披崇練旐
　則不儉者儉則行夫子之志不儉則行門人之志行
　夫子之志所以救時行門人之志所以尊師也
　存疑鄭氏康成曰與及也　孔氏頴逹曰子夏謂燕
　人云若聖人葬人及人葬聖人皆用一禮而子逺來
　何所觀乎
　案與當如王説作平聲鄭注不合語意
婦人不葛帶
　正義鄭氏康成曰婦人質不變重者至期除之卒哭
　變絰而已(孔疏絰首絰也婦/人輕首重要故也)　孔氏頴逹曰此論齊
　斬婦人帶要絰也葬後卒哭變麻易葛婦人重要不
　變所重故不葛帶至期除之卒哭直變絰而已大功
　以下輕至卒哭並變為葛與男子同　陳氏澔曰禮
　婦人之帶牡麻結本卒哭丈夫去麻帶服葛帶而首
　絰不變婦人以葛為首絰易去首之麻絰而麻帶不
　變所謂不葛帶也既練則男子除絰婦人除帶
有薦新如朔奠
　正義鄭氏康成曰重新物為之殷奠　孔氏穎逹曰
　薦新謂未葬中閒得新味而薦亡者如朔奠者謂未
　葬前月朔大奠於殯宫大奠則牲饌豐也朔禮視大
　斂士則特豚三鼎今若有新物及五榖始熟薦於亡
　者則其禮牲物如朔之奠也大夫以上則朔望大奠
　士但朔而不望　應氏鏞曰薦新於廟死者已逺則
　感傷或淺薦新於殯其痛尚新則感傷必重朔祭謂
　之大奠其禮視大斂薦新亦如之
　存疑應氏鏞曰如者謂男女各即位内外各從事而
　奠哭之儀如一也是禮之同非其物之同注謂殷奠
　恐未然蓋經曰如朔奠非為之也
　案士䘮禮既殯有朝夕奠有朔奠及月半奠朝夕奠
　脯醢朔奠用特豚三鼎視朝夕奠為盛故曰殷朔望
　有定期薦新無定期薦新事若微然月令按候載之
　盖孝子因時怵愴之懐恃此以申故重其禮如此注
　説未可輕議也况㩀士䘮朝夕奠叙主賔男女之位
　甚詳朔奠不及哭位其如朝夕哭位可知若苐以如
　朔奠為男女之位等則朝夕奠亦然何必曰如朔奠
既葬各以其服除
　正義鄭氏康成曰卒哭當變衰麻者變之(孔疏重親/各隨所受)
　(而變/服)或有除者不視主人(孔疏若三月之親至三月/數滿應除者葬竟各自除)
　(不待主人卒哭之變也哭陳/氏澔曰葬而虞虞而卒)　孔氏穎逹曰既葬謂
　三月葬竟後至卒哭
　案此既葬統天子諸侯大夫士庶非必大夫三月而
　葬也除謂變除之節蓋受服亦必去前服故統曰除
　也鄭注夲該孔疏特舉其一耳
　餘論張子曰今人多歴年所而葬者亦當以改葬之
　服除蓋古者未葬則主人不除今既除之矣則猶當
　從改葬服禮改葬服緦久不葬者似難為虞祭以其
　無几筵也三日而省墓可也
池視重􁆤(重直/容反)
　正義鄭氏康成曰如屋之有承􁆤也承霤以木為之
　用行水(孔疏屋􁆤入此术中又從木/中而􁆤於地故此木為重􁆤)亦宫之飾也栁
　宫象也(孔疏生時既屋有重􁆤以/行水死時栁車亦象宫室)以竹為池衣以青
　布(孔疏於車覆鼈甲之下牆帷之上織/竹為之形如籠衣以青布以承鼈甲)縣銅魚焉今
　宫中有承􁆤以銅為之　孔氏穎逹曰池者栁車之
　池也重􁆤屋承􁆤也天子則四注四面皆有重霤諸
　侯去後餘三大夫唯餘前後二士則唯一在前名之
　為池以象重􁆤方面之數各視生時重􁆤
　案孝子不忍死其親故䘮器以生時之具奉之帷荒
　既象屋故必設池以象重􁆤
君即位而為椑嵗一漆之藏焉(椑蒲/歴反)
　正義鄭氏康成曰椑謂杝棺親尸者椑堅著之言也
　(孔疏謂漆之堅/强甓甓然也)天子椑内又有水兕革棺嵗一漆之
　若未成然藏焉虗之不令(陸氏徳明曰/令本又作合)　孔氏穎逹
　曰此論人君尊即位得為棺之事君諸侯也言諸侯
　則王可知人君無少長體尊備物故即位而造棺毎
　年一漆示如未成也不欲令人見故藏焉
　存疑孔氏頴逹曰鄭注不令一作不合令善也言虗
　之則不善故藏物於其中一作不合謂不以蓋合覆
　其上(案言棺之藏但虗之不合不以蓋合覆/其上非謂必藏物棺中也作令字非)
復楔齒綴足飯設飾帷堂並作父兄命赴者(楔悉節反/綴竹劣反)
　(又竹衛反/飯煩晚反)
　正義鄭氏康成曰設飾謂遷尸又加新衣　孔氏穎
　逹曰此論始死之事復招魂也楔柱也招魂後用角
　柶柱亡人之齒令開使含時不閉也綴足者用燕几
　綴亡人之足令直使著屨時不辟戾也飯含也設飾
　謂襲斂遷尸之時又加著新衣也作起為也自復以
　下諸事並起也赴亦復後之事死者生時有親識之
　人今死則其家宜使人往相赴告也　陳氏澔曰帷
　堂堂上設帷也六事一時並起故曰並作也
　存異鄭氏康成曰父兄命赴謂大夫以上也士主人
　親命之(孔疏士䘮禮孝/子自命赴者)　孔氏頴逹曰帷堂謂小斂
　時也
　案士䘮禮曰乃赴於君主人西階東南面命赴者拜
　送此赴君之禮也餘無主人命赴之文蓋始死時孝
　子悲痛迷瞀故諸父諸兄代為命赴君尊故親命而
　拜送之也鄭誤以士喪禮命赴為凡赴皆然而因以
　為士大夫尊卑之别非也　又案士䘮禮始死設奠
　即曰帷堂不待小斂
君復於小寝大寢小祖大祖庫門四郊
　正義鄭氏康成曰尊者求之備也亦他日所嘗有事
　　孔氏穎逹曰此明人君禮備復處多也君王侯也
　周禮夏采以冕服復於太廟其小廟則祭僕復之小
　寢大寝則隸僕復之四郊夏采復之諸侯則小臣復
　　馬氏睎孟曰寢所居䖏之地祖所有事之地門所
　出入之地郊所嘗至之地君復必於此者蓋魂氣之
　往亦未離生時熟習之地也觀此則死生之説可知
　矣　陳氏澔曰天子之郭門曰皋門明堂位言魯之
　庫門即天子皋門是庫門者郭門也
　存疑孔氏頴逹曰前曰廟後曰寢爾雅云室有東西
　廂曰廟無東西廂而有室曰寢小寝謂髙祖以下之
　寝大寢謂天子始祖諸侯大祖之寝也
　案寝君寢也春秋公薨於小寝周官六寝注云王之
　大寝一小寢六宫寢為人君居䖏之地故復始於此
　士䘮禮所謂復者升自東榮中屋是也由宫寝至於
　廟由廟至於門由門至於郊先近後逺其序如此鄭
　注周禮隸僕掌五寝掃除糞洒誤為廟寝此疏本其
　說言之豈有舎其現在居䖏之六寝於廟又先寝後
　廟之理當以馬氏說為是
喪不剝奠也與祭肉也與(剝邦角反/與音餘)
　正義鄭氏康成曰剝猶倮也有牲肉則巾之(孔疏士/䘮禮小)
　(斂陳一鼎既斂奠於尸東祝/受巾巾之是牲肉巾之也)為其久設塵埃加也脯
　醢之奠不巾(孔疏始死脯醢醴酒奠於尸東無巾又/殯後朝夕乃奠醴酒脯醢如初設不巾)
　(是脯醢/不巾也)　孔氏頴逹曰此論祭肉不可露見之事與
　是語辭謂䘮不倮露奠者為有祭肉也無祭肉即得
　倮露
　案或云剝者徹之疾也祭肉之徹以疾為敬故詩曰
　諸宰君婦廢徹不遲惟䘮之奠則藉以依神故朝奠
　至夕乃徹夕奠至朝乃徹言此䘮之不徹奠者孝子
　不死其親如待其食而猶未食之至情也與寜比以
　神道事者之祭肉以疾徹為敬也與玩文似當如此
　解其說與注别存之以備一義
既殯旬而布材與明器
　正義鄭氏康成曰木工宜乾腊且豫成材椁材也
　孔氏頴逹曰此論葬禮湏豫暴之事布班也殯後十
　日班布告下覓椁材及送葬明器之材士䘮禮筮宅
　吉左還椁獻明器之材於殯門外是也　王氏安石
　曰布陳也　陳氏澔曰布者分列而暴乾之也
　案士䘮禮有獻材獻素獻成三節在筮宅後以已成
　者言此殯後十日則庀材之始布字三説不同然亦
　彼此相足蓋惟告下覓材乃能陳布暴乾之也
朝奠日出夕奠逮日(逮音代或/大計反)
　正義鄭氏康成曰隂陽交接庶㡬遇之(吴氏澄曰隂/闇陽明出者)
　(由闇而明隂交接陽也及日將入由明而闇陽交接/隂也奠者所以聚死者之神死而神混於天地隂陽)
　(之中故於天地隂/陽交接之際求之)　方氏慤曰逮日者及日也於日
　未没之時為及日矣朝奠以象朝時之食夕奠以象
　夕時之食孝子事死如事生也
　案此二語當在䘮不剝奠上士䘮禮朝哭先徹宿奠
　乃設朝奠設奠時有燭者以奠設室中雖日出猶闇
　也
父母之䘮哭無時使必知其反也
　正義鄭氏康成曰使謂既練反必有祭　孔氏頴逹
　曰禮哭無時有三種一是初䘮未殯之前哭不絶聲
　二是殯後除朝夕哭之外廬中思憶則哭三是小祥
　之後哀至而哭或一日二日而無復朝夕之時也此
　謂小祥後君使之還家當必設祭告親之神令知其
　反亦出必告反必面之義也
　存疑鄭氏康成曰或時為君服金革之事
　辨正孔氏頴逹曰禮運云三年之䘮期不使則期外
　可使也而曽子問云卒哭服金革之事無辟此魯侯
　有為為之也卒哭而使非正禮也
練練衣黄裏縓緣葛要絰繩屨無絇角瑱鹿裘衡長袪
袪裼之可也(縓元絹反緣悦絹反要一遥反絰大結反/絇其俱反瑱吐練反衡依注作横華彭反)
　(袪起魚反一/音丘㩀反)
　正義鄭氏康成曰黄之色卑於纁縓纁之類明外除
　也瑱充耳也吉時以玉人君有瑱衡當為横字之誤
　也袪謂褎緣袂口也練而為裘横廣之又長之又為
　袪則先時狹短無袪可知裼表裘也有袪而裼之備
　飾也吉時麛裘玉藻曰麛裘青豻褎絞衣以裼之鹿
　裘亦用絞乎　孔氏頴逹曰練小祥也小祥而著練
　冠練中衣故曰練也練衣者練為中衣黄裏者黄為
　中衣裏也正服不可變中衣非正服但承衰而已故
　小祥而為之黄袷裏也縓緣者縓為淺絳色纁是赤
　色其色華美黄雖是正色質卑於纁爾雅一染謂之縓
　三染謂之纁故鄭言纁類也緣謂中衣領及褎緣也
　裏用黄而領緣用縓者領緣外也明其外除故飾見
　外也葛要絰者小祥男子去首絰唯餘要葛也繩屨
　者父母䘮菅屨卒哭受齊衰蒯藨屨至小祥受大功
　繩麻屨也絇屨頭飾也吉有䘮無角瑱者初䘮無瑱
　小祥微飾以角為之冬時吉凶衣裏皆有裘吉時則
　貴賤有異䘮時則同用大鹿皮為之小祥之前裘狹
　而短袂又無袪小祥稍飾故更横廣又長之且為袪
　如此三法也裼謂裘上又加衣也為吉轉文故加裼
　之可也明小祥時外有衰衰内有練中衣中衣内有
　裼衣裼衣内有鹿裘鹿裘内自有常著襦衣也
　通論呂氏大臨曰斬疏繐大功小功緦錫皆曰衰䘮
　正服也練麻皆曰衣䘮變服也至親以期斷加隆而
　三年故加隆之服者正服當除有所不忍故為之變
　服以至於再期也斬衰之冠鍛而勿灰錫則緦而加
　灰錫則事布而不事縷服雖輕而衰在内竊意練衣
　之升當如功衰加灰事布當如錫有緣與裏當如衣
　衰則無緣與裏故比功衰則輕功衰卒哭所受比麻
　衣則重大祥麻衣麻衣吉服也情文之殺義當然也
　諸侯之䘮慈母公子為其母皆無服使不可純凶而
　占筮除䘮不當受弔昔之人皆變用練冠以從事則
　練冠者非正服明矣惟鄭氏功衰為既練之後功衰
　自是卒哭所受六升之服正服大功七升則六升成
　布所可為功不可皆為練服(案大功降服七升正八/升義九升為父既練衰)
　(七升故曰功衰若葬卒哭止/受以成布六升不得名功衰)首絰除矣七升之冠六
　升之衰皆易而練矣屨而繩矣所不變者要絰與杖
　而已蓋天地已易四時已變哀亦不可無節故從而
　多變也　馬氏睎孟曰哀痛至甚則耳無聞目無見
　也而哀殺則能有聞矣故又為角瑱以充之
　餘論朱子曰菅屨疏屨今不可考今畧以輕重推之
　斬衰用今草鞋齊衰用麻鞋可也麻鞋今卒伍所著
　者　吳氏澄曰衣自肩上直垂至下為從袖自衣側
　旁逹左右為横居䘮之裘其横袖短則左右盡䖏不
　露見於外練後漸文則横長其袖與吉裘同前裘雖
　有裼但裼衣之正身而不至袖練後則裼衣掩至袖
　口可也
　案裘以輕為羙鹿大麑小是鹿裘粗而麑裘精也雖
　居䘮冬必鹿裘禦寒以保身也至練就此稍加飾焉
有殯聞逺兄弟之䘮雖緦必往非兄弟雖鄰不往所識
其兄弟不同居者皆弔
　正義鄭氏康成曰雖緦必往親骨肉也雖鄰不往疏
　無親也就其家弔之成恩舊也　皇氏侃曰所識其
　兄弟不同居者皆弔此别更起文不連有殯之事
　孔氏頴逹曰此論哭弔之事所識謂非兄弟又非疏
　外平生知識往來今若身死其兄弟雖不同居亦就
　往弔之以死者與我有恩舊也兄弟不同居尚往弔
　之則死者子孫就弔可知舉疏以見親也　方氏慤
　曰緦最服之輕者服之輕猶必往况其重者乎同姓
　之恩隆也鄰最居之近者居之近猶不往况其逺者
　乎異姓之恩殺也
　存異皇氏侃曰所識者謂識其死者之兄弟是小功
　以下之親既識兄弟雖不同居者皆一一就弔之
　案三年之䘮不弔正謂不弔鄉鄰非兄弟之䘮亦不
　往也雜記三年之䘮雖功衰不弔如有服而將往哭
　之則服其服而往此經云雖緦必往正謂服其緦而
　往也又子張死曽子有母之䘮齊衰而往哭之曰我
　弔也與哉蓋謂哭死而非弔生也則有殯不可弔所
　識之喪矣當以皇氏不連有殯為是至所識當指死
　者皇氏謂識死者之兄弟則未然
天子之棺四重水兕革棺被之其厚三寸杝棺一梓棺二
四者皆周棺束縮二衡三衽每束一柏棺以端長六尺(重/直)
　(龍反被皮寄反厚胡豆反杝/羊支反梓音子衽而審反)
　正義鄭氏康成曰尚深邃也諸公三重諸侯再重大夫
　一重士不重(孔疏天子四重上公三重去水牛餘兕/杝屬大棺侯伯子男再重又去兕餘杝)
　(屬大棺大夫一重又去杝餘屬大也/棺也士不重又去屬惟單用大棺)水兕革棺謂以
　水牛兕牛之革為棺被革各厚三寸(孔疏水兕二皮/並不能厚三寸)
　(故合被之/令厚三寸)合六寸也此為一重杝棺所謂椑棺也爾
　雅曰椴杝也(孔疏此/為二重)梓棺二謂屬與大棺也(孔疏屬/三重大)
　(棺四重/凡五物)周帀也凡棺用能濕之物衡亦當為横衽今
　小要衽或作漆或作髹(孔疏小要其形兩頭廣中央/小  陳氏澔曰如今之銀則)
　(子不言何物/其亦木乎)以端題湊其方葢一尺(孔疏天子椁材/每段長六尺而)
　(方一尺天子以下庶人以上鄭注喪大記具之知其方/一尺者以庶人四寸之棺五寸之椁椁厚於棺一寸君)
　(大棺八寸君謂諸侯則天子之棺或當九寸其椁厚一尺/也椁材並皆從下壘至上始為題湊湊鄉也言木之頭相)
　(鄉而作/四阿也)　孔氏頴逹曰此論天子以下棺椁厚薄長
　短之事天子大棺厚八寸屬六寸椑四寸又二皮六
　寸合二尺四寸上公去水牛之三寸合二尺一寸諸
　侯又去兕牛之三寸合一尺八寸列國上卿又除椑
　之四寸合一尺四寸大夫大棺六寸屬四寸合一尺
　士則不重但大棺六寸故庶人四寸矣二皮能濕故
　最在裏近尸杝亦能濕故次皮諸侯無革則杝親尸
　杝棺之外又有屬棺屬棺之外又有大棺大棺與屬
　棺並用梓故云梓棺二也四者皆周者謂四重之棺
　上下四方皆周帀也惟椁不周下有茵上有抗席故
　也古棺木無釘故用皮束合之縱束者用二行横束
　者三行衽每束一者棺不用釘先鑿棺邊及兩頭合
　際䖏作坎形以小要連之令固棺束並相對毎束之
　處以一行之衽連之若豎束之䖏則豎著其衽以連
　棺蓋及底木使與棺頭尾之材相固也天子椁用柏
　諸侯松大夫柏士雜木鄭注方相職云天子椁柏黄
　腸為裏(胡氏銓曰以柏木黄心/累於棺外謂之黄腸)而表以石焉端猶頭
　也積柏材作椁並葺材頭故曰以端　陳氏澔曰衣
　之縫合䖏曰衽以小要連合棺與蓋之際故亦名衽
　　陸氏佃曰此不數椁故曰四重
　案椁材天子大夫同而諸侯異者於近别嫌也
天子之哭諸侯也爵弁絰䊷衣或曰使有司哭之為之
不以樂食(䊷一作緇一作/純同側其反)
　正義鄭氏康成曰天子服士之祭服以哭之明為變
　也(胡氏銓曰諸侯薨在國/天子遥哭之故服士服)周禮王弔諸侯弁絰緦衰
　天子至尊不見尸柩不弔服麻不加於采此言絰衍
　字也時人間有弁絰因云之爾使有司哭之非也哀
　戚之事不可虛不以樂食蓋在殯斂之間(孔䟽鄭以/意斷不用)
　(樂之/期也)　孔氏頴逹曰此論天子哭諸侯之事遥哭之
　故不服緦衰而服爵弁䊷衣為之不以樂食此是記
　者之言非復或人之説也天子食有樂今哭諸侯故
　食不復奏樂　陳氏澔曰諸侯薨而赴於天子天子
　哭之　方氏慤曰爵弁其色如爵䊷衣音緇以其色
　如之
　通論陸氏佃曰禮記無韋弁周官無爵弁韋弁即爵
　弁也周官無綦弁尚書無皮弁綦弁即皮弁也綦弁
　爵弁言色韋弁皮弁言物
　案春官司服天子為諸侯緦服此記以為爵弁䊷衣
　先儒皆以遙哭言之豈臨䘮則弔服遥哭不弔服邪
　五服之國天子多不能臨䘮則為諸侯緦衰服於何
　時乎蓋純絲也緦言細如絲則䊷服即緦衰也服問
　公為卿大夫錫衰以居出亦如之則天子為諸侯緦
　衰以居出亦如之矣特當事弁絰不當事但弁而不
　絰耳春秋王室卑則時且有弁而哭者故記者因記
　之又春官司服疏君為臣弔服既𦵏除之諸侯五月
　而葬王使人㑹葬則未葬以前皆不以樂食也春秋
　諸侯之葬或渴或慢則葬期未可必故鄭注殯斂之
　間言蓋以疑之孔謂鄭以意斷則未確可知已
天子之殯也菆塗龍輴以椁加斧於椁上畢塗屋天子
之禮也(菆才官反/輴勑倫反)
　正義鄭氏康成曰菆木以周龍輴如椁而塗之天子
　殯以輴車畫轅為龍斧謂之黼白黑文也以刺繡於
　縿幕加椁以覆棺已乃屋其上盡塗之　孔氏頴逹
　曰此論菆塗為古天子殯法也菆叢也謂用木叢棺
　而四面塗之故云菆塗龍輴殯時用輴車載柩而畫
　轅為龍也以椁者題湊菆木象椁之形也斧謂繡覆
　棺之衣為斧文也先菆四面為椁使上與棺齊而上
　猶開也以棺衣從椁上入覆於棺故云加斧於椁上
　也畢盡也斧覆既竟又四注為屋以覆於上而下四
　面盡塗之　陳氏澔曰案菆塗龍輴是輴車亦在殯
　中非脱去輴車而殯棺也　吳氏澄曰菆木以周龍
　輴即所謂椁也鄭氏謂之如椁者釋此椁字所以名
　為椁之義蓋椁猶郭也外城周於内城者為郭故外
　棺周於内棺者亦名為椁其義如外城之郭也
　案此節以菆塗龍輴以椁為句以如也葬時有椁此
　殯時叢木亦如之下又詳其法言四旁叢木與椁平
　乃於棺上加斧幬覆於棺上叢木皆題湊中髙四周
　卑如此既畢而後塗之則成屋之四注矣
唯天子之䘮有别姓而哭(别彼/列反)
　正義鄭氏康成曰使諸侯同姓異姓庶姓相從而為
　位别於朝覲來時朝覲爵同同位(孔疏朝覲爵同同/位則不分别同姓)
　(異姓然覲禮諸侯受舎於廟同姓西面異姓東面者/覲禮先公而後侯先侯而後伯是亦爵同同位但就)
　(同姓之中/先爵尊爾)　孔氏頴逹曰此論哭天子之事鄭注周
　禮云異姓謂王昏姻甥舅庶姓謂與王無親者
　案周之宗盟異姓為後故哭同姓先異姓後庶姓則
　尤後也若諸侯則子入卿大夫序入而哭不分同異
　姓矣
魯哀公誄孔丘曰天不遺耆老莫相予位焉嗚呼哀哉
尼父(誄力軌反耆巨支反/相息亮反父音甫)
　正義鄭氏康成曰誄其行以為諡也莫無也相佐也
　言孔子死無佐助我處位者　孔氏頴逹曰此論哀
　公誄孔子之事孔子以哀公十六年夏四月己丑卒
　天不遺耆老以下誄辭也遺置也耆老謂孔子也嗚
　呼哀哉傷痛之辭也父字也丈夫之羙稱也　陸氏
　佃曰㩀左傳所録公誄之曰旻天不弔不憖遺一老
　俾屏余一人以在位不脩春秋之辭也今記脩之如
　此　朱子曰誄者哀死而述其行之辭　陳氏澔曰
　稱孔丘者君臣之辭　姚氏舜牧曰生不能宗其道
　於其死也誄之其亦所謂虚辭也與
　存疑鄭氏康成曰尼父因其字以為之諡　孔氏頴
　逹曰尼諡也(案説見戰乗丘/且諡法無尼)
國亡大縣邑公卿大夫士皆厭冠哭於大廟三日君不
舉或曰君舉而哭於后土(厭于葉反/大音泰)
　正義鄭氏康成曰軍敗失地以䘮歸也厭冠今䘮冠
　其服未聞后土社也　孔氏頴逹曰此論人君為國
　致憂之事公孤也國既失地是諸侯無徳所招故諸
　臣皆著䘮冠而哭於君之太廟三日失地為先祖所
　哀故在廟也臣既於廟三日哭故君亦三日不舉樂
　又有或者言亦舉樂而自於社中哭之社主土故也
　　庾氏蔚之曰舉謂舉饌周禮膳夫王日一舉(案王/制云)
　(天子食日/舉以樂)
　辨正應氏鏞曰哭於大廟者傷祖宗基業之虧損哭
　於后土者傷土地封疆之朘削也不舉自貶損也曰
　君舉者非也
　案周禮大司馬若師不功則厭而奉主車鄭注厭䘮
　冠也左傳秦伯素服郊次鄉師而哭則哭之服其素
　服與
孔子惡野哭者(惡烏/路反)
　正義鄭氏康成曰為其變衆周禮銜枚氏掌禁􁅭呼
　歎嗚於國中者行歌哭於國中之道者　張子曰有
　服者之䘮不哭諸家而哭於野是惡凶事也所知自
　當哭於野又若奔䘮者安得不哭於道
　存異孔氏頴逹曰哭非其地謂之野　方氏慤曰子
　蒲卒哭者呼滅子皋曰若是野哉孔子之所惡者以
　其如此故家語之文連言之
　辨正陳氏澔曰哭所知於野必設位而帷之以成禮
　此或郊野之際道路之間哭非其地又且倉卒行之
　使人疑駭故惡之也孔氏方氏說恐未然
未仕者不敢稅人如税人則以父兄之命(稅始鋭反/又吐外反)
　正義鄭氏康成曰不專家財也稅謂遺於人　孔氏
　頴逹曰此論人子之法税人謂已仕者也雖得遺人
　亦必當稱父兄以將之　陳氏澔曰未仕者身未尊
　顯故内則不可專家財外則不可私恩惠也或有情
　義之所不得已而當遺者則稱尊者之命而行之(案/孔)
　(陳二說對舉乃/備故並存之)
士備入而后朝夕踊
　正義鄭氏康成曰備猶盡也國君之䘮嫌主人哭入
　則踊　孔氏頴逹曰此論君䘮羣臣朝夕哭踊之事
　嗣君雖先入即位哭必待諸臣皆入列位畢後乃俱
　踊也士卑最後故舉士入為畢也所入有前後孝子
　哀深故前入踊必相視以為節故俟齊也
　案士䘮禮朝夕哭門外主人後即位而先入門哭然
　後賔以次入其踊則又以徹者奠者之升降為節是
　士入後然後徹與奠以為踊節也
祥而縞是月禫徙月樂(縞古老反禫大/感反樂音岳)
　正義鄭氏康成曰縞冠素紕也徙月樂言禫明月可
　以用樂　孔氏頴逹曰祥大祥也縞冠素紕大祥日
　著之故小記云除成䘮者其祭朝服縞冠既禫徙月
　而樂作禮之正也　方氏慤曰玊藻縞冠素紕既祥
　之冠是月禫徙月樂者魯人朝祥而莫歌孔子以為
　踰月則其善者以此
君於士有賜帟(帟音/亦)
　正義鄭氏康成曰帟幕之小者所以承塵賜之則張
　於殯上大夫以上幕人職供焉　孔氏頴逹曰賜恩
　賜也士惟有君恩賜之乃得有帟也
　案天官幕人大䘮共帷幕幄帟綬鄭謂在旁曰帷在
　上曰幕帟在幕及幄中坐上承塵幄帟皆以繒為之
　大䘮王禮故帷幕帟具供若士則苐有帷䘮大記所
　謂塗上帷之是也帟則惟賜而後有之蓋與夷槃賜
　冰同
　
　
　
　
　
　
　
　
　
欽定禮記義疏卷十一
欽定四庫全書
欽定禮記義疏卷十二
　檀弓下第四之一
君之適長殤車三乘公之庶長殤車一乘大夫之適長
殤車一乘(適丁歴反長竹丈反/殤式羊反乘繩證反)
　正義鄭氏康成曰皆下成人也自上而下降殺以兩
　成人遣車五乘長殤三乘下殤一乘尊卑以此差之
　庶子言公卑逺之(孔疏君對臣之名有地大夫皆有/君號公則五等之上又同三公就)
　(尊號以卑逺於庶子也公案適長君之/正體故特言君庶長皆  子故泛言公)傳曰大功之
　殤中從上(案禮年十九至十六為長殤十五至十二/為中殤十一至八嵗為下殤大功中從上)
　(小功中/從下)　孔氏頴逹曰此論諸侯及卿大夫之子送
　葬遣車之數遣車之形甚小葬柩朝廟畢將行設遣
　奠竟取所奠牲體臂臑折之為段用此車載之以遣
　送亡者使人以次舉之如墓置於椁中之四隅雜記
　云遣車視牢具置於四隅但遣車之數貴賤不同若
　生有爵命車馬之賜則死有遣車送之諸侯七乘大
　夫五乘後有明文鄭謂降殺宜兩則天子九乘士三
　乘也殤未成人未有爵命車馬之賜而得遣車者言
　其父有之得與子也天子九乘若適子成人則應七
　乘在長殤而死則五乘中殤從上亦五乘下殤三乘
　也若庶子成人則應五乘長殤中殤三乘下殤一乘
　也諸侯七乘則適子成人五乘長殤三乘中殤從上
　下殤則一乘也公亦諸侯也適長殤旣三乘庶子成
　人乃三乘長殤則一乘中殤亦從上若下殤則無大
　夫五乘適子成人三乘長殤降兩故一乘中殤從上
　亦一乘若下殤及庶殤皆無也
　存疑孔氏穎達曰案下注云人臣賜車馬乃有遣車
　三命始賜車馬諸侯大夫再命不合有遣車今大夫
　適子長殤得有遣車一乘以其身爲大夫德位旣重
　雖未三命得有遣車鄭注雜記云士無遣車禮天子
　上士三命得有車馬之賜而云士無遣車者謂諸侯
　之士及天子中士下士也但喪禮質畧天子之臣與
　諸侯之臣命數雖殊喪禮不異故鄭云大夫已上乃
　有遣車文主天子大夫其實兼諸侯大夫也鄭以士
　無遣車者文主諸侯之士其實亦兼天子中士下士也熊
　氏云人臣得車馬賜者遣車得及子不得車馬賜者
　遣車不得及子非也
　案鄭氏周官注謂士無貳車而儀禮士喪明云貳車
　鄭又以喪禮攝盛為觧引雜記注士無遣車盖因士
　喪禮不言遣車為説此疏云天子上士有遣車則不
　得謂士無遣車矣又云以諸侯之士言之則又非天
　子之臣與諸侯之臣命數雖殊喪禮不異矣又引雜
　記遣車視牢具周禮大行人牢禮之数非以命数而
　何且天子之大夫士與諸侯之大夫士命数逈殊而
　謂喪禮質畧諸侯之臣不異天子之臣不可信也
公之喪諸逹官之長杖(長上/聲)
　正義鄭氏康成曰逹官謂君所命雖有官職不逹於
　君則不服斬(孔疏不逹於君謂府史之属不服斬衰/但服齊衰三月若近臣閽寺之属雖無)
　(爵命但嗣君服斬則亦服斬/  案喪服傳不以杖卽位)　孔氏穎達曰此論臣
　爲君杖法公者五等諸侯也諸者非一之辭達官謂
　國之卿大夫士被君命者也此對不達者故云長若
　遭君喪則備服衰杖不云衰從可知也若大夫之臣
　得爲大夫君服斬與杖衆臣降其帶屨所謂衆臣爲
　其君布帶繩屨也
君於大夫将葬弔於宫及出命引之三步則止如是者
三君退朝亦如之哀次亦如之(朝直/遥反)
　正義鄭氏康成曰宮殯宮也出謂柩巳在路三命引
　之凡移九步朝喪朝廟也次他日賓客所受大門外
　舍也孝子至此而哀(陳氏澔曰或出大門至平日待/賓客次舍之處孝子哀而暫停)
　(柩車則/亦如之)　孔氏穎達曰此論君弔臣之禮君於大夫
　之喪將至葬時必親往弔孝子於殯宫及其柩出殯
　宫之門君命遣引之引者三步則止君又命引之引
　者三步又止君又命引之引者又三步而止君又命
　引之柩車遂行君乃退去君或來弔參差早晚不必
　皆在殯宮或朝廟當發之時或柩巳出大門至平生
　待賓次舍之處君命引之使行如上來之事　姚氏
　舜牧曰命引之三步則止者君念大夫平日效勞國
　家一旦捐館舍出不可不爲之助力故於柩行命引
　之以致其隆重之禮而猶不忍其行之遽也姑三步
　則止如是者三焉以致其不忍之情是則君之所以
　禮大夫者耳
　案禮弔於葬者必執引君尊不親執故命人代爲之
　以三爲度此又君禮之别也
　存疑鄭氏康成曰以義奪孝子也三步則止不忍頓
　奪孝子之情也
五十無車者不越疆而弔人(疆居/良反)
　正義鄭氏康成曰氣力始衰　孔氏穎達曰此論衰
　老不許徒行遠弔之事越疆則道路遙遠弔人又悲
　感哀戚恐增衰憊也　方氏慤曰五十始衰而老者
　不以筋力爲禮也
　案此指庶人之五十者言若仕則已為大夫當有車
　也
季武子寝疾蟜固不説齊衰而入見曰斯道也將亡矣
士唯公門説齊衰武子曰不亦善乎君子表微及其喪
也曽㸃倚其門而歌(蟜居表反説他活反一作税/見賢遍反㸃一作蒧多忝反)
　正義鄭氏康成曰季武子魯大夫季孫夙(案一/作宿)也強
　且專政國人事之如君蟜固能守禮不畏之矯失俗
　也道猶禮也武子無如之何佯若善之表猶明也㸃
　字晳曽參父倚門而歌明已不與也(孔疏明已不與/武子故無哀戚)
　(也/)　孔氏頴逹曰此論季武子強僭蟜固正之之事
　時人畏武子入其門皆説衰蟜固不説齊衰入見且
　謂之曰著衰入大夫之門其道将亡絶矣将亡者未
　絶之辭盖其時嚮餘大夫之門猶有著齊衰者武子
　謂失禮顯者凡人皆知今説衰失禮之微唯汝君子
　之人乃能表明之也　陳氏澔曰武子寝疾之時蟜
　固適有齊衰之服遂衣凶服而問疾武子執政人所
　尊畏固之爲此欲以易時人之觀瞻據禮而行武子
　雖憾不得而罪之也若倚門而歌則非矣記者蓋善
　蟜固之存禮譏曾點之廢禮也
　案季氏僭禮至於說衰私門其橫極矣蟜固當其疾
　時以齊衰見之以東匯陳氏說爲確長樂陳氏謂示
　之凶而欲其死豈無服而故爲此服以來乎孔疏以
　微爲失禮之微正見夙之橫處考武子卒在昭公七
　年孔子方十七歲曾晳少於子路時止六七齡耳未
　必有倚門而歌事此亦出於傳聞陳氏譏其廢禮亦
　據記文言之耳　又案三家專魯祿去公室自季武
　子始作軍城費取卞自封襄公欲適諸侯以避其害
　其平日作爲一一皆無君之事而容一蟜固以示不
　敢自同於公門吾誰欺欺天乎有王者作夙也不勝
　誅矣杜氏墓地攘爲己宮又許葬命哭明已之不惑
　於妖祥而待人忠厚記中所載二事其爲狙詐如此
　世所稱姦人之尤者其夙也夫
大夫弔當事而至則辭焉
　正義鄭氏康成曰辭猶告也擯者以主人有事告也
　主人無事則爲大夫出
　通論孔氏穎達曰此以下論弔哭之禮大夫尊來弔
　士則孝子應出下堂迎之若當主人有大小歛殯之
　事則遣人辭告之以有事不得出也出謂出於庭若
　未歛以前唯君命出不爲大夫出始喪哀戚甚也若
　正當小歛而大夫來弔則辭之以有事歛畢當踊之
　時延大夫入絶踊而拜之若當歛後踊時來則亦絶
　踊而拜之尊大夫不待事己也大夫退則出送於門
　外若士來弔雖當歛不告以有事事畢踊後而引士
　入然後拜之
　案士喪禮大夫有視歛之禮記所謂大夫升自西階
　階東北面東上是也此云辭者彼大夫先事而至者
　已曾出拜位在階下升視歛此則當事而至不及視
　歛故辭之事畢乃入士喪禮旣殯乃拜大夫之後至
　者盖兼有當事至者在也
弔於人是日不樂(日人一反樂/音岳又音洛)
　正義鄭氏康成曰君子哀樂不同日子於是日哭則
　不歌
　案是日終竟一日也既弔不樂哀則不樂也未弔不
　樂樂則不弔也故曰哀樂不同日
婦人不越疆而弔人
　正義鄭氏康成曰不通於外　孔氏頴逹曰婦人無
　外事也　陳氏祥道曰婦人見兄弟可以及閾而不
　可以踰閾送迎可以及門而不可以出門弔人可以
　出門而不可以越疆許穆夫人歸唁於衛而不可得
　則越疆而弔人如之何而可
行弔之日不飲酒食肉焉
　正義鄭氏康成曰以全哀也
弔於葬者必執引若從柩及壙皆執紼(引音胤壙苦晃/反又音曠紼音)
　(弗/)
　正義鄭氏康成曰示助之以力車曰引(孔疏引長遠/之名車行遠)
　(也/)棺曰紼(孔疏紼撥舉之義棺/帷撥舉不長遠也)從柩贏者(孔疏贏餘/也謂數外)
　(之/人)　孔氏穎達曰弔葬本爲助執事故必相助引柩
　車也執引用人貴賤有數何東山云天子千人諸侯
　五百人大夫三百人士五十人(案雜記諸侯執紼五/百人周禮大司徒疏)
　(謂王喪大司徒帥六卿之衆取千人屬其六/引其三百人已下不見所據亦降殺然與)若其數
　足贏餘之人皆散行從柩至壙下棺窆時則不限人
　數皆悉執紼也　方氏慤曰引在前屬之於車以道
　柩也紼在旁屬之於棺以弼柩也道柩者唯在路用
　之而已弼柩者至下棺亦用焉故雖不執引而或從
　柩及壙亦皆執紼也
喪公弔之必有拜者雖朋友州里舍人可也弔曰寡君
承事主人曰臨(臨如字徐/音力鴆反)
　正義鄭氏康成曰拜者往謝之也雖朋友州里舍人
　謂無主後者承言亦爲執事來(陳氏澔曰寡君承事/言來承助喪事此君)
　(語擯者傳命/以入之辭)臨言君辱臨其喪也　孔氏穎達曰諸
　侯臣之喪公來親弔或遣人來弔喪家雖無主後必
　以次疏親往拜以謝其恩疏親亦無雖死者朋友及
　同州同里及喪家典舍之人往拜亦可也若有主後
　則主人自當親拜是以旣夕禮云主人乘惡車鄭注
　云拜君命也弔曰寡君承事是君來語擯者使傳命
　之辭弔爲助事故雖君尊亦曰承事也稱寡君應是
　弔他國之臣承公弔之下則已國之臣以欲供喪事
　謙也曰臨者主人辭謝之語言君屈辱降臨某之喪
　若弔士則直稱君故士喪禮君使某弔如何不淑是
　也
　案喪大記有無後無無主則弔必有拜者明矣拜當
　合弔時及往拜謝言注特指其一耳
君遇柩於路必使人弔之
　正義鄭氏康成曰君於臣民有父母之恩　孔氏穎
　達曰君於其臣當特弔於家故喪大記於大夫及士
　皆親弔之又禮譏蕢尚受弔及杞梁之妻不受野弔
　是也其或卑小之臣及庶人之等君不豫知其喪造
　次遇柩於路必使人弔也　胡氏銓曰遇柩於路必
　使人弔之若齊侯哭敝無存之類
大夫之喪庶子不受弔
　正義鄭氏康成曰不以賤者為有爵者主　孔氏頴
　逹曰不受弔不為主人也適子主喪受弔拜賔若適
　子或有他故不在則雖庶子不敢受弔明已卑避適
　也士之庶子得受弔
　案無適子則庶子之長者受弔適子不在雖同母之
　弟亦不受弔知生者弔或有與庶子相識而弔之者
　亦不敢受使人辭之
妻之昆弟為父後者死哭之適室子為主袒免哭踊夫
入門右使人立於門外告來者狎則入哭父在哭於妻
之室非為父後者哭諸異室(免音/問)
　正義鄭氏康成曰哭之適室以其正也子為主親者
　主之也夫入門右北面辟正主也狎相習知者父在
　哭於妻之室不以私喪干尊也　孔氏穎達曰此下
　論哭無服者之事適室正寢也禮女子適人者爲昆
　弟爲父後者不降以其正故也故姊妹之夫爲之哭
　於適室之中庭子爲主者甥服舅緦故命已子爲主
　受弔拜賓也冠尊不居肉袒之上必先去冠而加免
　故凡哭哀則踊踊必先袒袒必先免故袒免哭踊也
　夫入門右者夫謂此子之父卽哭妻兄弟者也據妻
　之爲喪故言夫子旣爲主位東階之下西嚮父入門
　右近南而北嚮哭也父不爲主若又西嚮便似二主
　入門右北面示辟爲主之處據申詳之哭言思婦人
　倡踊則夫入門右亦哭踊也門内有哭則鄉里聞之
　必來相弔故使人立於門外告語來弔者述所哭之
　由明爲主在子不關已也若弔者與此亡者曾經相
　識狎習則當入與共哭此夫若父在則適室由父故
　但於妻室之前哭之奔喪禮妻之黨哭諸寢蓋寢是
　大名適室及妻室異室總皆曰寢　吳氏澄曰其夫
　為妻之兄弟雖無服然亦為之哭已無服故不為主
　而使子有服者為主也　陳氏澔曰此聞妻兄弟之
　喪而未往哭時禮也父在已之父也為父後妻之父
　也　方氏慤曰哭諸異室者以其别於適也
有殯聞逺兄弟之喪哭於側室無側室哭於門内之右
同國則往哭之
　正義鄭氏康成曰哭於側室嫌哭殯也哭於門内之
　右近南者為之變位(孔疏以其尋常為主當在阼階/東西面今稱門内之右故知近)
　(南為之變位/猶西面也)同國往哭喪無外事也　孔氏頴逹曰
　哭於門内之右謂庶人無側室者逺兄弟謂異國也
　若同國則往哭之異國則否以已有喪殯不得嚮他
　國也
　通論陳氏澔曰側室者燕寝之旁室也門内大門之
　内也上言有殯聞逺兄弟之喪雖緦必往其亦謂同
　國與
子張死曽子有母之喪齊衰而往哭之或曰齊衰不以
弔曽子曰我弔也與哉
　正義鄭氏康成曰或人以其無服非之曾子言於朋
　友哀痛甚而往哭之非若凡弔　陳氏澔曰以母喪
　之服而哭朋友之喪踰禮已甚故或人止之曾子之
　意但以友義隆厚不容不往哭之又不可釋服而往
　但往哭而不行弔禮耳故曰我弔也與哉
　辨正黄氏震曰齊衰者曾子爲母服非爲弔子張而
　服也往哭者友朋哀痛之情特就因其服而往非以
　此服行弔禮也諸家乃以曾子爲文過夫曾子豈文
　過者哉
　案門人於孔子若喪父孔子於顏回若喪子曾子於
　子張宜若兄弟不容不往哭而又不可釋服而往故
　卽以母服往哭之然哭以傷之非弔也禮知生者弔
　知死者傷故曾子曰我弔也與哉使察其意耳孔氏
　以曾子爲失禮過矣
有若之喪悼公弔焉子㳺擯由左(悼音/道)
　正義鄭氏康成曰悼公魯哀公之子
　存疑鄭氏康成曰擯相侑喪禮者喪禮廢亡時人以
　爲此儀當如詔辭而皆由右相是善子游正之孝經
　說曰以身擯侑　孔氏穎達曰此論擯相之法在主
　人曰擯在客曰介大宗伯注云出接賓曰擯入詔禮
　曰相少儀曰詔辭自右鄭云爲君出命也立者尊右
　傳君之詔辭爲尊則宜處右若於喪事則惟賓主居
　右而已自居左子游如此是知禮也　方氏慤曰吉
　事尚左凶事尚右子游爲擯而由左則尚右故也
　案此是君弔於臣之禮君弔於臣升降皆自阼階臣
　不敢有其室也擯爲主人導君以入也由左自阼階
　也鄭以贊幣自左詔辭自右推之已誤孔以賓主論
　之云賓主居右而已自居左更誤有氏可以君爲賓
　乎衛湜本改云推賓居右而已自居左則子游自居
　於主推悼公爲賓更繆方氏吉尚左凶尚右之說尤
　無涉豈吉事之擯皆由右乎
齊穀王姬之喪魯莊公為之大功或曰由魯嫁故為之
服姊妹之服或曰外祖母也故為之服(榖音告又/古毒反)
　正義鄭氏康成曰榖當為告聲之誤也王姬周女齊
　襄公之夫人春秋周女由魯嫁卒則服之如内女服
　姊妹是也天子為之無服(孔疏天子無服以/尊卑不敵故也)嫁於王
　者之後乃服之荘公齊襄公女弟文姜之子當為舅
　之妻非外祖母也外祖母又小功也　孔氏頴逹曰
　此論諸侯為王姬著服之事案荘二年齊王姬卒榖
　梁傳云為之主者卒之案元年秋築王姬館於外下
　云王姬歸於齊是由魯嫁也君為姑姊妹女子嫁於
　國君者著大功之服王姬既比之内女故服大功也
晉獻公之喪秦穆公使人弔公子重耳且曰寡人聞之
亡國恒於斯得國恒於斯雖吾子儼然在憂服之中喪
亦不可乆也時亦不可失也孺子其圖之以告舅犯舅
犯曰孺子其辭焉喪人無寳仁親以為寳父死之謂何
又因以為利而天下其孰能説之孺子其辭焉公子重
耳對客曰君惠弔亡臣重耳身喪父死不得與於哭泣
之哀以為君憂父死之謂何或敢有他志以辱君義稽
顙而不拜哭而起起而不私子顯以致命於穆公穆公
曰仁夫公子重耳夫稽顙而不拜則未為後也故不成
拜哭而起則愛父也起而不私則逺利也(重直龍反儼/魚檢反喪息)
　(浪反孺如樹反與音預稽音啟顙桑黨反顯/依注作韅呼遍反夫音扶下同逺于萬反)
　正義鄭氏康成曰獻公殺其世子申生重耳辟難出
　奔是時在翟秦穆公使人就弔之於斯謂在喪代之
　際也喪謂亡失位孺穉也勸其反國意欲納之舅犯
　重耳之舅狐偃字子犯寳謂善道可守者又因以為
　利謂欲反國求為後是利父死也説猶觧也他志謂
　利心子顯使者公子縶也盧氏云古者名字相配顯
　當作韅　孔氏頴逹曰此論公子重耳不因父喪以
　取國之事使者弔重耳既畢又致穆公之命以勸重
　耳故言且曰者非特弔兼有餘事也得國失國其機
　恒在喪禍交代之際求之則得不求則失雖儼然端
　靜在憂戚喪服之中然身喪在外不可久得國之時
　亦不可失欲重耳圖之重耳入告舅犯舅犯言父死
　是何等事豈得又因以爲己利天下聞之其誰解說
　我以爲無罪公子重耳出而對客既叙其弔意謝其
　欲納之恩又道不可之意言豈復敢於悲哀之外别
　有他志以辱君之義也穆公本勸重耳反國重耳若
　欲爲後則當拜謝其恩今不受其勸故不拜穆公以
　其不拜故云未爲後也所以稽顙者自爲父喪哀號
　也凡喪禮先稽顙而後拜乃成今直稽顙而不拜故
　云不成拜也既聞父死勸其反國哀慟而起是其愛
　父也既起而不私與使者言必無心反國是遠利也
　　陳氏澔曰公子既聞使者之言入以告之子犯犯
　言當辭而不受可也父死是凶禍大事豈可因此以
　爲反國之利所以不當受其相勉反國之命也爲後
　者成拜所以謝弔禮之重今公子以未爲後故不成
　拜也愛父猶言哀痛其父也愛父遠利皆仁者之事
　故稱之曰仁夫公子重耳
　存異鄭氏康成曰仁親親行仁義(案大學鄭注亦云/親愛仁道不如朱)
　(子訓仁愛/其親爲正)
帷殯非古也自敬姜之哭穆伯始也
　正義鄭氏康成曰穆伯魯大夫季悼子之子公甫靖
　也敬姜穆伯妻文伯歜之母也禮朝夕哭不帷　張
　氏逸曰敬姜早寡晝哭以辟嫌帷殯或亦辟嫌表夫
　之遠色也　孔氏穎達曰此論哭殯不合帷殯之事
　孝子思念其親朝夕哭時褰徹其帷今敬姜之哭穆
　伯以辟嫌之故遂朝夕哭不徹帷下文云穆伯之喪
　敬姜晝哭與此同也　陳氏澔曰敬姜辟嫌而不褰
　帷自此已後人皆傚之故記者曰非古
喪禮哀戚之至也節哀順變也君子念始之者也
　正義鄭氏康成曰始猶生也念父母生已不欲傷其
　性　孔氏穎達曰此下總論孝子遭喪所爲哭踊復
　魄飯含重主殯葬反哭虞祔等事居父母喪是哀戚
　之至極也既爲至極恐其傷性故辟踊有節以裁節
　其哀欲順孝子悲哀使之漸變所以然君子思念父
　母之生已恐其傷生也
　案節減也減與除異減從重而輕除從有而無將變
　有爲無先變重爲輕斯其變也順而易如三月變食
　粥爲疏食變四升三升爲六升之受服期年又變爲
　菜果爲功衰大祥而食鹽醬服纖縞如是而後復常
　三月而變小祥而又變至於三年而除則所待除者
　無多故亦勉而爲之故曰順變謂順其性而遞變之
　亦若漸積引導使之不自覺者先王制禮不敢不及
　亦不敢過節使之然也哀本於天性先王即以天性
　制之故曰君子念始之者是也曰順變則非奪其情
　可知
復盡愛之道也有禱祠之心焉望反諸幽求諸鬼神之
道也北面求諸幽之義也
　正義鄭氏康成曰復謂招魂鬼神處幽暗望其從鬼
　神所來北面鄉其所從來也禮復者升屋北面　孔
　氏穎達曰始死招魂復魄盡此孝子愛親之道也
　方氏慤曰孝子之事親固有愛之道及其死也猶復
　以冀其復生故曰盡愛之道也冀其復生所以有禱
　祠之心幽者鬼神之道望其魂氣自幽而反故曰望
　反諸幽北爲隂有幽之義故曰北面求諸幽也
　存異鄭氏康成曰分禱五祀庶幾其精氣之反(案行/禱五)
　(祀在未卒前與復無/與鄭合言之誤也)
拜稽顙哀戚之至隐也稽顙隐之甚也
　正義鄭氏康成曰隱痛也稽顙者觸地無容　孔氏
　穎達曰孝子拜賓之時先稽顙而後拜者哀戚之至
　痛也就拜與稽顙二事之中稽顙尤爲痛之甚也
　案三年之喪稽顙而後拜稽顙者因賓之來弔而痛
　已親也拜者因痛已親而感賓之來弔也拜與稽顙
　皆哀戚之至哀謂哀聲戚謂憂容所以聲容之戚且
　哀者以其心之愴痛也拜也稽顙也莫不痛心而稽
　顙之痛較拜爲尤甚焉惟喪有稽顙常行見君惟稽
　首平敵惟頓首耳
飯用米貝弗忍虚也不以食道用美焉爾(飯扶/晚反)
　正義鄭氏康成曰尊之也食道䙝米貝美(孔疏食道/謂飲食之)
　(道飲食人所造作爲䙝/米貝天性自然爲美)　陳氏澔曰實米與貝於死
　者口中不忍其口之虚也此不是用飲食之道但用
　此美潔之物以實之焉爾
　通論孔氏穎達曰貝水物古以爲貨天子飯用黍諸
　侯以粱大夫以稷士以稻天子之士亦以粱其含周
　禮典瑞大喪共飯玉含玉注含玉如璧形而小是天
　子用璧又飯玉碎玉以雜米也雜記含者執璧將命
　是諸侯以璧卿大夫無文成十七年公孫嬰齊夢贈
　瓊塊注云食珠玉含象則卿大夫用珠也士喪禮貝
　三依雜記則大夫當五諸侯七天子九何休注公羊
　云天子以珠諸侯以玉大夫以璧士以貝
　存疑孔氏穎達曰士喪禮飯用沐米
　案士喪禮祝淅米於堂南面用盆管人受潘煮於垼
　用重鬲此沐米也又曰祝盛米於敦奠於貝北此飯
　米也孔氏謂飯用沐米誤
銘明旌也以死者為不可别已故以其旗識之愛之斯
録之矣敬之斯盡其道焉耳(銘音名旌音精别/彼列反識式至反)
　正義鄭氏康成曰明旌神明之旌也不可别謂形貌
　不見愛之敬之謂重與奠　孔氏穎達曰孝子思念
　其親追愛之道故爲重以存錄其神又設奠以盡其
　孝養之道然亦得總爲明旌之義　方氏慤曰凡銘
　皆所以為名明旌謂之銘故男子書名焉夫愛之則
　不忍忘故為旌以録死者之名敬之則不敢遺送死
　之道所以為盡也　彭氏曰明旌者神明之也有旌
　則可識可識則可别故曰以死者為不可别已故以
　其旌識之　陳氏澔曰士喪禮銘曰某氏某之柩初
　置於簷下西階上及為重畢則置於重殯而卒塗始
　樹於肂坎之東
　通論孔氏穎達曰士喪禮為銘各以其物又司常云
　大喪共銘旌注王建大常諸侯建旂孤卿建旜大夫
　士建物則銘旌亦然但以尺寸易之士喪禮士長三
　尺大夫五尺諸侯七尺天子九尺　陳氏澔曰不命
　之士則以緇長半幅䞓末長終幅廣三寸半幅一尺
　也終幅二尺也是總長三尺
　案鄭以愛敬為重與奠孔意屬上明旌蓋此二語實
　承上起下明旌録之而重亦録之明旌有敬道而奠
　尤盡其道也
重主道也殷主綴重焉周主重徹焉(重直容反綴竹/劣反又竹衛反)
　正義鄭氏康成曰始死未作主以重主其神既虞而
　埋之乃後作主春秋傳曰虞主用桑練主用栗綴猶
　聯也殷人作主而聯其重以縣諸廟去顯考乃埋之
　周人作主徹重埋之(孔疏殷人始殯置重於廟庭作/虞主訖則綴重縣於新死者之)
　(廟顯考謂高祖也死者世世逓遷至為顯考其重恆/在離顯考乃埋其重以既遷無廟也周人作主則埋)
　(重既夕禮注埋重於門外道左是也若/虞主既練亦埋於祖廟門外之道左)　孔氏穎達
　曰人始死作重猶若木主主者吉祭所以依神在喪
　重亦所以依神故曰重主道也　方氏慤曰重設於
　始死之時主立於既虞之後重非主也有主之道爾
　殷雖作主矣猶綴重亦縣於廟不忍棄之也周既作
　主矣重遂徹而埋於土不敢瀆之也夫重與主皆所
　以依神而已或曰重或曰主何也始死而未葬則有
　柩矣有柩而又設重所以為重也既有廟矣有廟而
　必立主是為主也
　通論馬氏睎孟曰主一而已不可二也然則所謂重
　者安所用哉始死之際未有主以神明為不可一日
　無所依故作重見人子求神之至焉殷綴之於廟必
　待親盡廟祧而除之蓋有所不忍然不若周主重徹
　焉作主則埋之孔子謂殷已慤吾從周此皆慤而不
　文也
奠以素器以生者有哀素之心也惟祭杞之禮主人自
盡焉爾豈知神之所饗亦以主人有齊敬之心也(齊側/皆反)
　正義鄭氏康成曰哀素言哀痛無飾也凡物無飾曰
　素哀則以素敬則以飾禮由人心而已　孔氏穎達
　曰奠謂始死至葬之祭名以其時無尸置奠於地故
　謂之奠悉用素器所以表主人有哀素之心也遂論
　虞及卒哭練祥之祭哀則以素謂葬前敬則以飾謂
　虞後故士虞禮不用素器云此等祭祀之禮既見親
　終主人自盡致孝養之道焉爾豈知神之所饗須設
　此祭所以設之者亦以主人有齊敬之心也　馬氏
　睎孟曰素器若士喪禮有素俎士虞禮有素几也哀
　素者哀而不文
　存疑吳氏澄曰虞以前親喪未久奠而不謂之祭其
　哀特甚無心於飾故用素器虞以後親喪漸久卒祔
　練祥雖猶在喪制之中然已是祭祀之禮敬心加隆
　非如初喪之素器也其盡禮而漸文豈謂死者真能
　來饗而然亦自盡其禮以致敬親之心焉爾
　案豈知二字正不敢自必而盡其齊敬十六字當作
　一句讀所謂以其恍惚與神明交庶或饗之庶或饗
　之也若以神未必果饗釋之疎矣
辟踊哀之至也有算為之節文也(辟婢亦反踊音/勇算桑亂反)
　正義鄭氏康成曰算數也　孔氏穎達曰撫心為辟
　跳躍為踊孝子喪親哀慕至懣男踊女辟是哀痛之
　極至也若不裁限恐傷其性故辟踊有算為凖節文
　章每一踊三跳三踊九跳為一節士三日而殯凡有
　三踊初死日襲襲而踊明日小歛踊又明日大歛踊
　凡三日為三踊也大夫四日而殯初死日一踊明日
　襲又一踊至三日小歛朝一踊小歛時又一踊至四
　日大歛朝不踊當大歛時又一踊凡四日為五踊諸
　侯六日而殯初死日一明日襲一至三日小歛朝一
　當小歛時又一四日無事一五日一至六日朝不踊
　當大歛時又一凡六日七踊周禮王八日而殯死日
　一明日襲一其閒二日為二至五日小歛為二其閒
　二日又二至八日大歛朝不踊大歛時又一凡八日
　九踊故云為之節文也故雜記云公七踊大夫五踊
　士三踊鄭注云士小歛之朝不踊君大夫大歛之朝
　乃不踊是也　方氏慤曰有算則有節有節則文無
　節則質故謂之節文
　案哀之至者不自知其哀之至而辟踊先王於不可
　算者而爲之算要以示哀之有度而無庸過焉耳非
　欲孝子且辟且記且踊且數亦非令相者祝者爲之
　握算而推之抑之也
袒括髪變也愠哀之變也去飾去美也袒括髪去飾之
甚也有所袒有所襲哀之節也(括觀濶反愠紆/運反去羌吕反)
　正義孔氏穎達曰袒衣括髪孝子形貌之變悲哀慍
　恚孝子哀情之變去其吉時服飾是去其華美也去
　飾雖有多塗袒括髪最為甚也孝子悲哀理應常袒
　何以有所袒有所襲時者表明哀之限節也哀甚則
　袒哀輕則襲　方氏慤曰袒則去其衣括髪則投其
　冠故曰袒括髪變也發於聲音見於衣服而生於隂
　者此哀之常也及有感而慍而至於辟踊者陽作之
　也此其變與故曰慍哀之變也　吳氏澄曰此條是
　釋辟踊及袒括髪之義以哀之至釋辟踊以變釋袒
　括髪慍又申釋辟踊哀之變則轉釋慍之義也去飾
　又申釋袒括髮去美則轉釋去飾之義也有算言辟
　踊之節有所袒有所襲言袒括髪之節辟踊之節言
　之於始袒括髪之節言之於末者錯亂以為文也
弁絰葛而葬與神交之道也有敬心焉周人弁而葬殷
人冔而葬(冔况/甫反)
　正義鄭氏康成曰接神之道不可以純凶天子諸侯
　變服而葬冠素弁以葛為環絰既虞卒哭乃服受服
　也雜記曰凡弁絰其衰侈袂踰時哀衰而敬生敬則
　服有飾大夫士三月而葬未踰時周弁殷冔俱象祭
　冠而素禮同也(孔疏居喪著喪冠麻絰身服衰裳是/純凶也尋常弁絰以麻為環絰今葬)
　(素弁環絰用葛不以麻接神不可純凶也鄭知天子/諸侯者以下云有敬心焉日月踰時敬心乃生也素)
　(弁謂素帛為弁以葛與弁絰連文故云葛環絰然則/要帶仍用麻也天子諸侯既虞大夫士卒哭乃受服)
　(蓋大夫已上卒哭與虞其月不同士虞與卒哭同在/一月也引雜記者證既服弁絰其衰亦改喪服袂二)
　(尺三寸袪尺二寸則葬時既制其衰袂三尺三寸袪/尺八寸是改喪服之衰也王制云夏后氏收而祭殷)
　(人冔而祭周人弁而祭故鄭知俱/象祭冠也士冠禮周弁殷冔夏收)
　通論方氏慤曰與神交之道則心主乎敬夫厭冠麻
　絰居喪之禮也至於葬則以弁易冠以葛易麻者示
　敬故也子游曰飯於牖下小斂於户内大斂於阼殯
　於客位祖於庭葬於墓所以即逺也比至於葬則即
　遠之至矣故以神道交之
　存異陸氏佃曰弁絰葛在下則葛帶也絰仍用麻弁
　絰葛而葬卿大夫已上禮知然者以下周人弁而葬
　殷人冔而葬知之也喪致哀而已葬則有敬心焉弁
　而葬冔而葬則其敬心益隆　陳氏澔曰敬山川之
　神不敢以純凶之服交神也
　案上記葛要絰疏云小祥男子去首絰惟餘要葛是
　變必由首絰始此弁絰葛當如孔說首絰用葛而要
　帶仍用麻陸謂易要帶而首絰不易非也鄭以天子
　七月而葬已踰兩時諸侯五月而葬亦踰一時故曰
　哀衰而敬生若大夫三月士踰月則哀心方重故士
　喪無弁絰葛之文陸改為卿大夫已上禮似大夫亦
　然矣又此敬字鄭正從哀字推出謂非其忘哀也與
　神交謂吾父母未葬奠而不祭以人道待之至葬日
　虞乃以神道待之耳陳氏謂山川之神大繆下有司
　釋奠於道左主人已先歸矣孝子何嘗以弁絰葛祭
　山川之神
歠主人主婦室老為其病也君命食之也(歠昌悦反又/常悦反為於)
　(偽/反)
　正義鄭氏康成曰尊者奪人易也歠歠粥也　孔氏
　穎達曰此論尊者奪孝子情之法歠者親喪三日之
　後歠粥之時主人亡者之子主婦亡者之妻室老家
　之長相此三人並是大夫之家貴者為其歠粥病困
　故君命食疏食喪大記主婦食疏食謂既殯之後此
　主婦歠者謂未殯前
　通論陸氏佃曰謂親喪三日之後君命以粥歠焉故
　曰為其病也君命食之也據問喪云鄰里為之糜粥
　以飲食之案士喪君不命故鄰里食之此言君命食
　之謂大夫已上
反哭升堂反諸其所作也主婦入於室反諸其所飬也
　(養羊/尚反)
　正義鄭氏康成曰堂親所行禮之處室親所饋食之
　處　孔氏穎達曰葬窆訖反哭於廟升堂是親平生
　祭祀行禮之地主婦入於室是於親所饋食供養之
　處也此謂在廟也下始云遂適殯宮故知初反哭在
　廟也
反哭之弔也哀之至也反而亡焉失之矣於是為甚殷
既封而弔周反哭而弔孔子曰殷已慤吾從周(封依注/音窆窆)
　(彼驗反慤/苦角反)
　正義鄭氏康成曰哀痛甚也封當為窆窆下棺慤者
　得哀之始未見其甚也　孔氏穎達曰在廟思想其
　親而不見故悲哀為甚壙者非親存所在之處今柩
　至此弔者於此而來哀情質慤故云慤也　方氏慤
　曰人之始死也則哀其死既葬也則哀其亡其亡則
　哀為甚矣故反哭之時有弔禮焉問喪曰入門而弗
　見也上堂又弗見也入室又弗見也亡矣喪矣不可
　復見已矣故哭泣辟踊盡哀而止矣既封而弔者受
　弔於壙也反哭而弔者受弔於家也夫弔也者所以
　弔其哀而已窆雖為哀然不若反哭之哀為甚此孔
　子所以謂殷為己慤周人弔於家示民不偝也子曰
　死民之卒事也吾從周其言蓋本諸此　陳氏澔曰
　賓之弔者升自西階曰如之何主人拜稽顙當此之
　時亡矣失矣不可復見吾親矣哀痛於是為甚也親
　之在土固為可哀不若求親於平生居止之所而不
　得其哀為尤甚也故弔於墓者不如弔於家者之情
　文為兼盡故欲從周也
葬於北方北首三代之逹禮也之幽之故也(首手/又反)
　正義鄭氏康成曰北方國北也　孔氏穎達曰之幽
　言葬於國北及北首者鬼神尚幽闇往詣幽㝠故也
　殯時仍南首者孝子猶若其生不忍以神待之　方
　氏慤曰三代之禮雖有文質之變至於葬之北方北
　首則通而行之者皆所以順死者之反乎幽故也
既封主人贈而祝宿虞尸(封讀/窆)
　正義鄭氏康成曰贈以幣送死者於壙也虞喪祭也
　　孔氏穎達曰既封謂葬已下棺主人以幣贈之時
　祝先歸宿戒虞尸案既夕禮主人贈用制幣𤣥纁束
　帛也士虞禮記云男男尸女女尸是虞有尸也　方
　氏慤曰宿亦戒也以事戒之曰戒以期戒之曰宿祭
　統言宫宰宿夫人與此言宿同義　吳氏澄曰此條
　言葬後虞祭之事虞不筮尸擇可為尸者宿之　陳
　氏澔曰柩行至城門公使宰夫贈𤣥纁束既窆則用
　此𤣥纁贈死者於墓虞猶安也葬畢迎精而反日中
　祭之於殯宫以安之也尸之為言主也不見親之形
　容心無所依故立尸而使著死者之服所以使孝子
　之心主於此也禫祭已前男女異尸異几祭於廟則
　無女尸而几亦同矣少牢禮云某妃配是男女共尸
　案虞禮注骨肉歸土魂氣無所不之孝子謂其徬徨
　三祭以安之葬矣亡矣魂氣之徬徨者杳不可即矣
　祭以安之使神依乎主而儼然在上斯離者不離矣
既反哭主人與有司視虞牲有司以几筵舍奠於墓左
反日中而虞(舍音/釋)
　正義鄭氏康成曰視虞牲謂日中將虞省其牲也舍
　奠墓左以父母形體在此禮其神也周禮冢人凡祭
　墓為尸　孔氏穎達曰此既窆之後事有司脩虞之
　有司也舍釋也奠置也墓道向南以東為左孝子先
　反脩虞故有司以几筵及祭饌置於墓左以禮地神
　也反謂所使奠墓左有司歸也必用日中者是日時
　之正也士虞禮注云君子舉事必用辰正再虞三虞
　皆用質明蓋周人尚赤大事用日出故朝葬也　吳
　氏澄曰既實土則主人迎精而反反哭於廟及殯宮
　反哭送賓畢主人沐浴畢與有司同省視虞祭所用
　之牲墓所之有司當主人迎精而反之後代為主人
　舍奠於墓左以禮地神禮畢乃歸未葬已前每日朝
　夕哭有奠無祭雖殷奠有盛饌亦不謂之祭也及葬
　後而虞則有司始謂之祭也　陳氏澔曰士之禮虞
　牲特豕几所以依神筵坐神之席也席敷陳曰筵
　案本文兩言有司或佐主人視牲或為主人釋奠各
　有所司未必待釋奠之有司反而後虞當是謂主人
　之反因日中而虞必用是日之正故也日中以辰正
　之說為確故曰是日不出此葬之日或有故如日食
　之待變者與
葬日虞弗忍一日離也(離力/智反)
　正義鄭氏康成曰弗忍其無所歸也　方氏慤曰弗
　忍一日離其親故不待明日而後虞也
是日也以虞易奠卒哭曰成事(易音/亦)
　正義鄭氏康成曰虞後卒哭而祭其辭蓋曰哀薦成
　事(孔疏士虞禮無/文稱蓋以疑之)成祭事也祭以吉為成　孔氏穎
　達曰虞祭尚凶祭禮未成今既卒無時之哭惟有朝
　夕二哭漸就於吉故云成事其虞與卒哭尊卑不同
　雜記士三月而葬五月而卒哭大夫三月而葬五月
　而卒哭諸侯五月而葬七月而卒哭約此天子七月
　而葬九月而卒哭雜記又云諸侯七虞大夫五士三
　則天子九也虞皆用柔日隂取其静最後一虞用剛
　日陽取其動謂動而將祔也故士虞禮云三虞卒哭
　他用剛日士三虞卒哭同在一月假令丁日葬葬日
　而虞則已日二虞後虞改用剛則庚日三虞也三虞
　與卒哭相接則壬日卒哭也士之三虞用四日則大
　夫五虞當八日諸侯七虞當十二日天子九虞當十
　六日大夫已上卒哭去虞校兩月則虞祭既終不得
　與卒哭相接其虞後卒哭之前剛日雖多不須設祭
　以正禮既成故也　陳氏澔曰始死小斂大斂朝夕
　月朔朝祖賵遣之類皆喪奠也此日以虞祭代去喪
　奠故曰以虞易奠　敖氏繼公曰卒哭卒殯宫之哭
　也蓋未葬朝夕哭皆於殯宫卒哭之後雖存朝夕之
　節然於次而不於宫故曰卒殯宫之哭也
　案士虞禮别無卒哭之文雜記云士三月而葬是月
　也卒哭故先儒疑卒哭即三虞也然雜記上大夫虞
　用少牢卒哭用大牢是異牲異祭且異月也士三月
　而葬是月卒哭士三虞止四日孔疏明言士三虞卒
　哭同在一月又云士虞與卒哭相接如庚日三虞壬
　日卒哭則卒哭之去末虞中閒越一日安得以三虞
　即為卒哭乎儀禮記虞卒哭他用剛日鄭謂自三虞
　至卒哭中閒有他祭亦用剛日謂之他者假設言之
　其義甚明鄭又言他謂不及時而葬者蓋以不及時
　而葬中閒更不止越日有祭總謂之他耳非以不及
　時釋他字義也或疑卒虞後至祔每剛日必祭則太
　數祔前兩月不祭又太疏不知中有月朔月半及薦
　新之奠皆所謂他也
是日也以吉祭易喪祭明日祔於祖父(祔音/附)
　正義鄭氏康成曰卒哭吉祭也祔于祖父祭告於其
　祖之廟也　孔氏穎達曰士虞禮云卒哭之明日祔
　于祖父　司馬氏光曰始虞祝辭云適爾皇祖某甫
　告之以適皇祖所以安之故置祔於卒哭之來日
　胡氏銓曰既夕禮曰卒哭明日以其班祔蓋周禮也
　祔猶屬也屬昭穆之次　吳氏澄曰是日卒哭之日
　虞祭猶是喪祭卒哭始是吉祭故曰是日以吉祭易
　喪祭明日卒哭之次日祖父謂死者之祖考孫祔於
　祖昭穆同也　陳氏澔曰祔之為言附也祔祭者告
　其祖父以當遷他廟而告新死者以當入此廟也卒
　哭時告於新主曰哀子某來日隮祔爾於爾皇祖某
　甫及時則奉新主入祖之廟而幷告之曰適爾皇祖
　某甫以隮祔爾孫某甫孫必祔祖者所謂以其班也
　畢事虞主復於寢三年喪畢遇四時之吉祭而後奉
　新主入廟也虞祭閒一日而卒哭與祔則不閒日
　案是日之祭為吉祭非復前此之喪祭也初虞以漸
　趨吉至三虞則全吉矣吉祭重敬不似喪祭倉卒簡
　畧一任悲哀己也三虞之明日祔於祖父有所祔斯
　有所歸必三虞而後祔者初虞再虞尚惝恍無憑至
　三虞則魂氣已安故用剛日以成之也孫必祔於祖
　方氏謂或祔於祖或祔於父誤
　通論程子曰喪須三年而祔若卒哭而祔則三年都
　無事禮卒哭猶存朝夕哭若祭於殯宫則哭於何處
　古者君薨三年喪畢吉禘然後祔因其祫祧主蔵於
　夾室新主遂自殯宫入於廟國語言日祭月享禮中
　豈有日祭之禮此正謂在三年之中不徹几筵故有
　日祭朝夕之饋猶定省之禮如其親之存也至於祔
　祭須是三年喪終乃可祔也
其變而之吉祭也比至於祔必於是日也接不忍一日
末有所歸也(比必/利反)
　正義鄭氏康成曰末無也日有所用接之　李氏格
　非曰以生者之情則不忍一日離窮死者之理則不
　忍一日末有所歸虞祭所以安神也故以一日離言
　之接祭所以致情也故以不忍一日末有所歸言之
　存疑孔氏穎達曰上虞卒哭及祔皆據得正禮者耳
　其變而之吉祭者謂不得正禮變常禮也所以有變
　者或時有廹促故事有忌諱未及葬期死而即葬者
　即喪服小記所云赴葬者赴虞者三月而后卒哭彼
　據士禮而言速葬速虞之後卒哭之前其日尚賒不
　可無祭謂之為變也之往也謂既虞往至吉祭也比
　至於祔必於是日接者謂三虞卒哭之間剛日則連
　接其祭蓋以孝子不忍親一日無所依歸也此經亦
　據士若大夫已上赴葬赴虞之後為接祭至當葬之
　月終虞之祭日乃止其祝亦稱哀薦成事虞禮他用
　剛日此經謂之變者虞禮謂之他其義一也鄭注虞
　禮云他謂不及時而葬者
　辨正吳氏澄曰變亦易也接相連不閒也變而之吉
　即上文所謂以吉祭易喪祭也比至於祔必於是日
　也接即上文所謂明日祔於祖父也言喪祭變而趨
　吉祭自卒哭始相比逮及祔祭必於此卒哭之日相
　連接而不閒斷者不忍使親之神一日無所歸也蓋
　卒哭之末有餞禮送神適祖廟矣翼早急宜就祖廟
　迎奉其神若用虞祭之例相隔一日而始祔祭則卒
　哭後祔祭前此一日親之神無所依歸孝子不忍故
　祔祭必與卒哭之日相連接而不閒日也蓋以神魂
　離殯宫適祖廟不可使之一日無歸也注疏以變為
　非常禮之祭謂速葬速虞者於卒哭前再有非常之
　祭考之經傳未見明據　敖氏繼公曰他者變易之
　辭不用柔日而别用剛日故曰他
殷練而祔周卒哭而祔孔子善殷
　正義鄭氏康成曰孔子善殷蓋期而神之人情也
　吳氏澄曰殷練而祔者練之次日乃祔於祖廟周人
　雖於卒哭之後祔祖然祔後練前有朝夕哭仍就殯
　宫蓋朝夕哭者孝子哀親之不存而哭非謂其神之
　在此而哭也　陳氏澔曰孝經曰爲之宗廟以鬼享
　之孔子善殷之祔者以不急於鬼其親也
　存疑呂氏大臨曰禮之祔祭各以昭穆之班祔於其
　祖既除喪而後主遷於新廟故謂之祔左氏傳云君
　薨祔而作主特祀於主烝嘗禘於廟周人未葬奠於
　殯虞則立尸有几筵卒哭而祔祔始作主至除喪然
　後主遷新廟以時而烝嘗禘焉不立主者其祔亦然
　士虞禮及雜記所載祔祭皆是殷人練而祔則未練
　已前猶祭於寢有未忍遽改之心此孔子所以善殷
　辨正朱子曰孔子之言萬世不可易矣况期而神之
　之意揆之人情亦為允愜但其節文次第今不可考
　而儀禮之書自始死以至祥禫其節文度數詳焉故
　溫公書儀亦從之鄭氏說凡祔已反於寢練而後遷
　廟左氏亦有特祀於主之文則古人之祔固非遂徹
　几筵也開元禮高氏既非之然如其自為說大祥徹
　靈座明日祔廟中閒一夕既無所歸矣恐不若且從
　儀禮也又曰穀梁但言壊舊廟不言遷新主安知非
　練遷舊主三年納新主耶　又曰必先遷高祖之主
　於夾室然後可改釁其廟而納祖主必遷祖之主於
　高廟然後可改釁其廟而納新祔主
　案殷周之禮當以孔子所善為主漢唐諸說當以朱
　子所論為宗今由夫子所論而參之諸經通之諸說
　記言喪者不祭左氏言特祀於主烝嘗禘於廟周禮
　言王有大故則宗伯攝祭王制言犆礿祫禘祫嘗祫
　烝蓋三年喪殯宫之祭王自主之故言特祀於主宗
　廟三祫皆宗伯攝之故言烝嘗禘於廟及喪者不祭
　且春不祫則無從遷廟猶特祀於主必至烝嘗禘之
　祫乃遷故烝嘗禘乃言於廟也穀梁言練而壊廟是
　王小祥奉新主祔於祖祔祭竟仍還殯宫宗伯於後
　第一祫告當遷於羣祖因畱髙祖之主於夾室既遷
　壊高祖廟復新之以待祖主之入第二祫因遷祖之
　主入於高廟既遷壊祖廟復新之以待新主之入若
　諸侯則夏禘一犆一祫其年止二祫耳至三年喪畢
　乃奉新主入於禰廟然亦必因夏之大禘冬之大烝
　始與羣祖合食蓋主之必遷者義之公故臨之以大
　祖而行之以攝祭之宗伯祔者仁之道故祔於祖而
　行之以嗣位之孝王且因祫而遷則昭穆主皆入大
　祖之室而因畱當遷之高祖隨諸祧主入於夾室則
　遷之有禮而無廹促之嫌而後壊廟新廟以次遞遷
　皆有節文而無急猝之失新主既入廟乃除靈座自
　不至一日末有所歸故服䖍云三年已前不得遷廟
　三年喪畢則遭烝嘗行祭而遷廟也若三年喪畢而
　當春犆則新主未可遽入俟夏祫始行之則靈座雖
　禫未可除故徐邈云三時皆可祫而服終無常喪畢
　則隨烝嘗禘之時以祫而杜預遂以為祫禘為遷主
　之祭范甯謂三年喪畢致新死之主於廟曰禘許愼
　謂三年喪畢則禘於大廟以致新死者杜佑謂禫祭
　後乃祫來年禘於羣廟諸說所自來也夫祔之節次
　如此則練而祔正得其中而周人之卒哭而祔太早
　矣孔子善殷其從殷哉如此則虞祭不用適爾皇祖
　之文必至練祭乃用之也
君臨臣喪以巫祝桃茢執戈惡之也所以異於生也喪
有死之道焉先王之所難言也(茢音列又音/例惡烏路反)
　正義鄭氏康成曰桃鬼所惡茢萑苕可掃不祥爲有
　凶邪之氣也生人則無凶邪　孔氏穎達曰此論君
　臨臣喪之禮君臨臣喪則以巫執桃祝執茢又使小
　臣執戈若往臨生者但有執戈無巫祝桃茢之事故
　云異於生也案喪大記大夫之喪將大歛君往巫止
　於門外祝先入又士喪禮大歛而往巫止於廟門外
　祝代之小臣二人執戈先二人後此皆大歛之時小
　歛及殯更無文明與大歛同也直言巫止無桃茢之
　文則去桃茢可知也喪大記雖記諸侯禮明天子亦
　然然人之喪有死散之道人之所惡故難言也又曰
　天子臨臣喪未襲巫祝桃茢執戈三者具諸侯臨臣
　喪未襲巫止祝執茢小臣執戈既襲之後歛殯以來
　天子諸侯同巫止祝代之無桃茢士未襲以前君不
　親弔大歛君來亦止巫去桃茢　陳氏澔曰君使臣
　以禮死而惡之豈禮也哉然人死斯惡之矣故喪禮
　實有惡死之道焉先王之所不忍言也
　存疑劉氏敞曰君臨臣喪以桃茢先非禮也周之末
　造也事之斯為臣焉使之斯為君焉君臣之義非虛
　加之也寄社稷宗廟人民焉爾故君有慶臣亦有慶
　君有戚臣亦有戚君於其臣亦然故臣疾君親問之
　臣死君親哭之所以致忠愛也若生而用死而棄生
　而厚死而薄生而愛死而惡是教之背死也苟背死
　而忘生則不足託六尺之孤寄百里之命施之於人
　者不變於存亡然後人之視其亡猶存矣則夫桃茢
　胡為乎諸臣之廟哉
　辨正姚氏舜牧曰死與生自不同惡生於所畏故為
　之祓除
　案人死斯惡之非惡此死者惡其凶穢之氣也姚氏
　惡生於所畏一語甚精桃茢執戈正釋人疑畏之心
　而使君得盡愛盡禮於臣也
喪之朝也順死者之孝心也其哀離其室也故至於祖
考之廟而后行殷朝而殯於祖周朝而遂葬(朝直/遥反)
　正義鄭氏康成曰朝謂遷柩於廟　孔氏穎達曰此
　論殷周死者朝廟之事喪之朝也謂將葬以柩朝廟
　也夫為人子之禮出必告反必面今將葬以車載柩
　而朝於廟是順死者之孝心也又死者神靈悲哀棄
　離其室故至於祖考之廟辭而後行
　通論孔氏穎達曰殷人尚質敬鬼神而遠之死則為
　神故朝而殯於祖廟周則尚文親雖亡殁猶若存在
　不忍便以神事之故殯於路寢及朝遂葬
　案殷殯於廟故未殯先朝周殯於寢故朝而後葬此
　神道人道之别
孔子謂為明器者知喪道矣備物而不可用也哀哉死
者而用生者之器也不殆於用殉乎哉(殉辭/俊反)
　正義鄭氏康成曰神與人異道則不相傷殺人以衛
　死者曰殉殆幾也用其器者漸幾於用人也　孔氏
　頴逹曰此録孔子善古非殷周之事謂夏為明器知
　死喪之道焉以孝子之事親不可闕故備其器物若
　似生存鬼神異於人故物不可用孔子既論夏家之
　是又言殷代之非謂用生者之祭器而供死者近於
　用生人而殉死人也　方氏慤曰喪之為道所以致
　之於死生之間明器者若前經所謂竹不成用瓦不
　成味之類是已
其曰明器神明之也塗車芻靈自古有之明器之道也
孔子謂為芻靈者善謂為俑者不仁不殆於用人乎哉
　(芻𥘉拘反/俑音勇)
　正義鄭氏康成曰明器所以神明死者異於生人也
　芻靈束茅為人馬謂之靈者神之類俑偶人也有面
　目機𤼵有似於生人孔子善古而非周　孔氏穎達
　曰既言殷代又將言周用偶人非禮故先言塗車芻
　靈自古帝王制而有之此不可為用故云明器之道
　也重言孔子前言用殉是已死之人形貎不動與器
　物相似故言用殉此言用人謂生人入壙今俑者形
　貎𤼵動有類生人故云用人周初即用偶人故冢人職言
　鸞車象人司農注云象人謂以芻為人鄭注引此謂為俑
　者不仁是象人即俑人也　王氏安石曰生者之器
　用器非祭器也　黄氏震曰明器備而不可用芻靈
　似而不為人後世明器改而用生者之器芻靈改而
　用木偶之人故流而至於用生人殉死者之葬孔子
　推其漸而哀之　孫氏奭曰埤蒼云木人送葬設闗
　而能踊跳故名之曰俑象人而用故後有秦穆以子
　車氏三子為殉　陳氏澔曰塗車以泥為車也
　案孔謂殷用生器周用俑亦無據觀鄭司農注冢人
　職象人猶以芻靈釋之可見
　
　
　
　
　
　
　
　
　
　
　
　
　
　
欽定禮記義疏卷十二
欽定四庫全書
欽定禮記義疏卷十三
　檀弓下第四之二
穆公問於子思曰爲舊君反服古與子思曰古之君子
進人以禮退人以禮故有舊君反服之禮也今之君子
進人若將加諸膝退人若將隊諸淵毋爲戎首不亦善
乎又何反服之禮之有(爲舊君於偽反與音餘膝/音悉隊又作墜直媿反)
　正義鄭氏康成曰爲舊君反服謂仕焉而已者穆公
　魯哀公之曾孫(孔疏世本哀公生悼公寜寧生元公/嘉嘉生穆公不衍  案穆公名顯盖)
　(不衍即顯字/二合聲也)子思言放逐之臣不服舊君也爲兵主
　來攻伐曰戎首　孔氏頴逹曰此論不爲舊君著服
　之事反服寔亦兼三諫未絶及有故出在他國者故
　下子思云古之君子進人以禮退人以禮是也
　通論孔氏穎逹曰案喪服齊衰三月章爲舊君凡三
　條其一云爲舊君及君之母妻傳曰仕焉而已者也
　注云謂老若有廢疾而致仕者兼服其母妻其二大
　夫在外其妻及長子爲舊國君注云在外待放巳去
　者傳云妻言與民同也長子言未去也此則大夫不
　爲服惟妻與長子爲舊君耳其三爲舊君注云大夫
　待放未去者傳曰大夫去君掃其宗廟言其以道去
　君而猶未絶也注云以道去君謂三諌不從者言爵
　祿尚有列於朝出入有詔於國若已絶則不服也鄭
　注此言仕焉而已者止取喪服第一條爲正耳然則
　去仕他國已絶之後不服舊君而雜記違諸侯之大
　夫不反服則違諸侯之諸侯得爲舊君服者盖謂不
　便其居或辟宼讐不得在國者如孟子對齊宣王爲
　舊君反服正與雜記同也鄭注放逐之臣放則宣元
　年晉放其大夫胥甲父於衛是也逐者春秋諸侯大
　夫言出奔是也　陳氏祥道曰義起於情之所及而
　不起於情之所不及禮生於義之所加而不生於義
　之所不加故因情以爲義而義所以行情因義以爲
　禮而禮所以行義人臣之去國有爲舊君之服者有
　不為舊君之服者凡視情與義何如耳　姚氏舜牧
　曰戎首寇讐之意子思孟子皆有激乎言之欲其君
　之反悟也君使臣以禮進退之間誠不可不盡其道
　案儀禮喪服為舊君齊衰三月此疏所引以道去君
　而未絶説即子夏傳也曰以道去曰未絶則此外原
　有不為之服者但非為臣者所可藉口也
悼公之喪季昭子問於孟敬子曰爲君何食敬子曰食
粥天下之逹禮也吾三臣者之不能居公室也四方莫
不聞矣勉而為瘠則吾能毋乃使人疑夫不以情居瘠
者乎哉我則食食(瘠在益反夫音扶食/食上如字下音嗣)
　正義鄭氏康成曰昭子康子曾孫名强敬子武伯之
　子名㨗敬子言鄰國皆知吾等不能居公室以臣禮
　事君也三臣謂仲孫叔孫季孫氏存時不盡忠喪又
　不盡禮非也孔子曰䘮事不敢不勉　胡氏銓曰勉
　而為瘠言中心無哀戚之實而外貌勉强為毁瘠也
　情實也　陳氏澔曰敬子言我三家不能居公室以
　臣禮事君四方皆知之矣勉强食粥爲毁瘠之貌我
　雖能之然豈不使人疑我非以哀戚之真情而處此
　瘠乎不若違禮而食食也　吳氏澄曰禮父母之喪
　三日後食粥卒哭始疏食事君方喪三年盖甞與喪
　父母同故曰食粥天下之逹禮也食食不食粥非也
　禮小祥則飯素食
　案敬子此語似深憤季氏平日之不臣而其言之悖
　抑甚矣宜曾子以出辭氣斯逺鄙倍深戒之哉
衛司徒敬子死子夏弔焉主人未小斂絰而徃子游弔
焉主人既小斂子游出絰反哭子夏曰聞之也與曰聞
諸夫子主人未改服則不絰
　正義鄭氏康成曰司徒官氏(案官氏以/官為氏也)公子許之後
　皆以朋友之禮徃而二人異　孔氏穎逹曰此論朋
　友相弔必候主人改服乃絰之事知是朋友者凡弔
　者主人成服則客乃服弔絰今主人始小斂未成服
　而已便出著絰故知有緦之恩随主人變如五服親
　又與前子游裼裘弔朋友同也凡弔笄絰環絰之屬
　此雖不云帯凡單云絰則知有帯也如爲師二三子
　皆絰而出及朋友羣居則絰皆是包帯之文　陳氏
　澔曰主人未小斂則弔者未改服子夏絰而徃非也
　子游則中於禮矣
　案士喪禮小斂奉尸侇於堂主人即位踊襲絰於序
　東是小斂改服也弔者以之爲節
曾子曰晏子可謂知禮也已㳟敬之有焉有若曰晏子
一狐裘三十年遣車一乘及墓而反國君七个遣車七
乘大夫五个遣車五乘晏子焉知禮曾子曰國無道君
子恥盈禮焉國奢則示之以儉國儉則示之以禮(遣弃/戦反)
　(乗繩證反个古賀/反焉知焉於䖍反)
　正義鄭氏康成曰禮者敬而已矣有若以其大儉逼
　下非之及墓而反言其既窆則歸(孔疏知既窆者晏/子雖為儉約不應)
　(柩未入壙則歸/故云既窆也)不留賔客有事也(孔疏既夕禮乃窆/主人哭踊無算襲)
　(贈用製幣拜稽顙踊如𥘉卒袒拜賔賔出則拜送藏/噐加見藏以苞筲加抗席抗木實土主人拜鄉人乃)
　(反哭今晏子既窆贈幣拜稽顙踊訖則還/不復拜賔及送賔之事此皆是儉失禮)人臣賜車
　馬者乃得有遣車(孔疏案士䘮禮無遣車諸侯之士/一命而曲禮云三賜不及車馬故)
　(諸侯之士/無遣車)个謂所􁀁遣奠牲體之數也雜記曰遣車
　視牢具曾子言時齊方奢矯之是也　孔氏穎逹曰
　此論晏子故為非禮以矯齊之事狐裘貴在輕新而
　晏子一裘三十年其父晏桓子是大夫諸侯之大夫
　雖未三命以其位尊得有遣車五乗而晏子止以一
　乘葬其父有子更舉國君大夫正禮以證之七个五
　个謂以牲體折為七段五段以七乘五乘遣車載之
　也　葉氏夢得曰君子言行應乎時猶權衡之應物
　也齊之奢久矣晏子示以儉葢應時也　吳氏澄曰
　大夫遣車五乘者所藏多費時久實土晚則反哭遲
　今晏子止用遣車一乘及墓藏之其禮簡費時不多
　實土早則反哭早也又曰曾子言禮之本故以其恭
　敬而謂之知禮有子言禮之文故以其儉不中禮而
　謂之焉知禮二子之言皆是也然曾子前云恭敬則
　許其知禮後云示儉則不許其為禮曾子之言未甞
　偏也　陳氏澔曰曾子以禮以恭敬為本有若以狐
　裘三十年儉於己也遣車一乘儉其親也禮窆後有
　拜賔送賔等禮窆訖即歸儉於賔也三者皆儉而失
　禮大夫以上皆大牢士少牢个􁀁也凡􁀁牲皆取下
　體每一牲取三體前脛折取臂臑後脛折取骼少牢
　二牲則六體分為三个大牢三牲則九體大夫九體
　分為十五段三段爲一􁀁凡五􁀁諸侯分為二十一
　段凡七􁀁天子分為二十七段凡九􁀁毎遣車一乘
　則載一􁀁也(案孔疏謂諸侯七􁀁每􁀁七个以九體/分四十九叚大夫五􁀁毎􁀁五个以九)
　(體分二十一叚與此説異但據本文七个七乗五个/五乘似陳即以􁀁為个得之或􁀁中分叚如孔説耳)
　曾子主權有子主經是以二端之論不合
　存疑鄭氏康成曰遣車之差大夫五諸侯七則天子
　九諸侯不以命數喪數略也　孔氏頴逹曰案大行
　人上公九乘侯伯七乘子男五乘今總云五乘故云
　䘮數畧
　案遣車之數服䖍云天子十二上公九侯伯七子男
　五各如命數鄭云䘮禮質略不以命數天子九諸侯
　七大夫五士三諸侯之大夫士與天子之太夫士同
　案䘮禮復之人襲之衣皆以命數且雜記明言遣車
　視牢具周禮餼饔牢腥牢飪牢皆以命數遣車視此
　非以命數而何
國昭子之母死問於子張曰葬及墓男子婦人安位子
張曰司徒敬子之䘮夫子相男子西鄉婦人東鄉曰噫
毋曰我䘮也斯沾爾專之賔為賔焉主爲主焉婦人從
男子皆西鄉(相息亮反鄉許亮反噫一作意同于其/反毋音無斯音賜沾依注音覘𠡠亷反)
　正義鄭氏康成曰國昭子齊大夫夫子孔子也西鄉
　東鄉夾羨道為位也噫不寤之聲毋禁止辭(孔疏昭/子不悟)
　(禮意禁/止子張)斯盡也沾讀曰覘視也國昭子自謂齊之大
　家有事人盡視之(孔疏昭子言/當更别為禮)欲人觀之法其所為
　也専猶同也(案専訓同雖不若陳説之/自然亦得備一義並存之)時子張相同
　西鄉非也　孔氏穎逹曰此論葬之在壙男女面位
　之事　方氏慤曰禮之辨異尤重於男女之際雖䘮
　紀憂遽之中亦莫不各正其位焉故自始死以至於
　葬男子則西鄉而位乎東婦人則東鄉而位乎西司
　徒敬子之䘮夫子為相固嘗行之矣而國昭子徒爲
　賔主之辨曾無男女之别則其失禮也不已甚乎
　陳氏澔曰昭子葬其母以子張相禮故問之禮主人
　男子皆西鄉婦人皆東鄉而男賔在衆主人之南女
　賔在衆婦之南禮也昭子聞子張之言歎息而止之
　言我為大夫齊之顯家今行䘮禮人必盡來覘視當
　有所更改以示人豈宜一循舊禮爾當専主其事使
　賔自為賔主自為主可也於是昭子家婦人既與男
　子同居主位而西鄉而女賔亦與男賔同居賔位而
　東鄉矣此記禮之變
穆伯之喪敬姜晝哭文伯之喪晝夜哭孔子曰知禮矣
文伯之喪敬姜據其牀而不哭曰昔者吾有斯子也吾
以將為賢人也吾未嘗以就公室今及其死也朋友諸
臣未有出涕者而内人皆行哭失聲斯子也必多曠於
禮矣夫(夫音/扶)
　正義鄭氏康成曰喪夫不夜哭嫌私情勝也以為賢
　人盖見其有才藝也未嘗就公室言未嘗與到公室
　觀其行也季氏魯之宗卿敬姜有㑹見之禮内人妻
　妾也　孔氏頴達曰此論䘮夫不夜哭并母知子賢
　愚之事曠猶疏薄也言此子平生必疏薄於朋友賔
　客故未有感戀出涕者上云晝夜哭此不哭者謂暫
　時也家語云文伯歜卒其妻妾皆行哭失聲敬姜戒
　之曰吾聞好外者士死之好内者女死之今吾子早
　夭吾惡其以好内聞也二三婦供祭祀者無加服孔
　子聞之曰女智莫若婦公父氏之婦知禮矣　方氏
　慤曰經曰寡婦不夜哭遠嫌之道不得不然曠言虚
　其道而不行行哭者行哭泣之時也　陳氏澔曰哭
　夫以禮哭子以情皆中節矣故孔子美之
季康子之母死陳䙝衣敬姜曰婦人不飾不敢見舅姑
將有四方之賔來䙝衣何為陳於斯命徹之
　正義鄭氏康成曰䙝衣非上服陳之將以斂也敬姜
　言四方之賔嚴於舅姑敬姜者康子從祖母(孔疏案/世本悼)
　(子紇生平子意如意如生桓子斯斯生康子肥世本/又云悼子紇生穆伯靖靖與意如是親兄弟意如是)
　(康子祖穆伯是康子祖之兄弟敬姜/是穆伯之妻故云康子從祖母也)　秦氏繼宗曰
　陳䙝衣盖未襲斂之時不飾謂衣䙝衣也婦人生時
　必飾而後見舅姑今喪則有四方之賔來安可以䙝
　衣見故命徹之
　案士喪襲斂陳衣褖衣散衣俱非上服此䙝衣當在
　褖衣散衣之外禮所不當陳者故敬姜斥之耳
有子與子游立見孺子慕者有子謂子游曰予壹不知
夫喪之踊也予欲去之久矣情在於斯其是也夫子游
曰禮有微情者有以故興物者有直情而徑行者戎狄
之道也禮道則不然人喜則斯陶陶斯咏咏斯猶猶斯
舞舞斯愠愠斯戚戚斯歎歎斯辟辟斯踊矣品節斯斯
之謂禮人死斯惡之矣無能也斯倍之矣是故制絞衾
設蔞翣爲使人勿惡也始死脯醢之奠將行遣而行之
既葬而食之未有見其饗之者也自上世以來未之有
舍也爲使人勿倍也故子之所刺於禮者亦非禮之訾
也(去羌呂反徑古定反陶徒刀反咏音詠猶依注作摇/音遥愠紆運反辟婢亦反惡烏路反倍音佩絞户交)
　(反衾音欽蔞音栁翣所甲反/食音嗣舍音捨訾似斯反)
　正義鄭氏康成曰喪之踊猶孺子之號慕也微情謂
　節哭踊以故興物謂衰絰之制直情徑行謂哭踊無
　節衣服無制也禮道與夷狄異陶鬱陶也(案鬱陶憂/之甚而氣)
　(不得伸此注誤盖陶和/樂之貌詩君子陶陶)咏謳也猶當為摇謂身動摇
　秦人猶摇聲相近舞謂手舞之愠猶怒也戚憤恚也
　歎吟息也辟拊心踊躍也舞踊皆有節乃成禮無能
　謂心之無所復能也絞衾尸之飾蔞翣棺之飾周禮
　蔞作柳將行將葬也葬有遣奠食反虞之祭也舍猶
　廢也訾病也　孔氏穎逹曰此子游言制禮有節之
　事有子言我專壹不知夫喪之踊也欲去此踊節直
　似孺子慕者足矣言孝子之情於此即是何須用哭
　踊之節微情者微殺也言賢者喪親必致滅性故制
　使三日而食哭踊有數以殺其内情使之俯就也以
　故興物者興起也不肖者無哀情故爲衰絰使其覩
　服思哀起情企及也若直肆已情而徑行之無哭踊
　節制乃是夷狄之道中國禮道不如是也人喜則斯
　陶以下極言哀樂之本外境㑹心之謂喜斯語助也
　陶心初悅而未暢之意情暢則口歌咏之歌咏不足
　漸至摇動身體乃至起舞足蹈手揚樂之極也外境
　違心之謂愠愠斯戚者怒來觸心故憤恚起也憤恚
　轉深因𤼵吟息歎息不泄故至撫心撫心不泄乃至
　跳踊奮擊哀之極也今若品節此二塗使踊舞有數
　則能久長故云此之謂禮品階格也節制㫁也上明
　辟踊之節此眀飾喪及奠祭之事人身既死形體腐
　敗以其恐惡之故制絞衾設蔞翣以飾之欲使人勿
　惡也以其恐倍之故始死設脯醢之奠至於葬將行
　又設遣奠而送之既葬反哭設虞祭以食之未曽見
　死者饗食之然自上世以來未有舍此而不為者為
　使人勿倍其親故也故子之所譏刺於禮有踊節者
　亦非禮之病害也𥘉有若止譏踊節子游既言生者
　節哀遂說死者加飾備言禮之節制與夷狄不同也
　　吳氏澄曰孺子慕與前之孺子泣同謂真情而無
　節文也有子以人之哭踊皆其哀慕之真如其情可也
　有子質厚而禮學疏子游精於禮學故詳言聖人制
　禮之意以告之過而不為之限節以減殺之俾直伸
　其情則或甚哀而至毁滅不及而不示之形迹以興
　起之俾徑㨗而行則或全不哀而反歡嬉此乃戎狄
　之道也聖人制禮之道則不如此　陳氏澔曰壹猶
　常也有子言喪禮之有踊我常不知其何為而然我
　久欲除去之矣今見孺子之號慕若此則哀情之在
　於此踊亦如此孺子之慕也夫先王制禮使賢者俯
　而就之不肖者企而及之慮賢者之過於情也故立
　爲哭踊之節所以殺其情故曰禮有㣲情者㣲猶殺
　也慮不肖者之不及情也故為之興起衰絰之物使
　之睹服思哀故曰有以故興物者此二者皆制禮者
　酌人情而為之也若直肆已情徑率行之或哀或不
　哀漫無制節則是戎狄之道矣中國禮義之道則不
　如是也太古無禮或以其死而惡之以其無能而倍
　之聖人制禮之初意止爲使人勿惡勿倍而已絞衾
　以飾其體蔞翣以飾其棺則不見死者之可惡矣始
　死即為脯醢之奠將葬則有􁀁裹牲體之遣既葬則
　有虞祭之食何嘗見死者享之然報本反始之思自
　不能已豈復有倍之之意乎先王制禮深意如此
　秦氏繼宗曰有子之言乃賢者過之之事子游則禮
　之中也
　存疑孔氏穎逹曰如鄭此禮本凡有九句首末各四
　正眀哀樂相對中央舞斯愠一句是哀樂相生若舞
　無節形疲厭倦事與心違所以怒生故曲禮云樂不
　可極夫喜而不節自陶至舞俄頃而愠生怒而不節
　從戚至踊踊極則笑故夷狄無禮朝殯夕歌童子任
　情倐啼歘笑而鄭諸本亦有無舞斯愠一句者鄭又
　一本云舞斯蹈蹈斯愠凡十句盧本亦有舞斯愠句
　王本又云人喜則斯循循斯陶與盧鄭不同　陸氏
　徳明曰舞斯愠一句并注皆衍文　劉氏敞曰案人
　舞宜樂不宜更愠又不當漸至辟踊此中間有遺文
　矣蓋本曰人喜則斯陶陶斯咏咏斯猶猶斯舞舞斯
　蹈矣人悲則斯愠愠斯戚戚斯歎歎斯辟辟斯踊矣
　自喜而下五變而至蹈自悲而下亦五變而至踊也
　　胡氏銓曰猶若所謂君子葢猶猶之謂
　辨正陳氏澔曰舞斯愠一句終是可疑今且據疏劉
　氏欲於猶斯舞之下增一矣字而刪舞斯愠三字今
　亦未敢從
　案本文是論喪之宜有踊而以喜之舞蹈形之㫁以
　悲喜兩開為是舞斯愠句中脫蹈矣人悲則五字耳
　况鄭他本又有舞斯蹈無舞斯愠爲據乎若謂中間
　一句哀樂相生則此孺子之慕豈因舞蹈之過而來
　下言絞衾蔞翣豈歌舞羽籥之變必用此邪孔疏添
　踊則笑相對更支
吳侵陳斬祀殺厲師還出竟陳大宰嚭使於師夫差謂
行人儀曰是夫也多言盍嘗問焉師必有名人之稱斯
師也者則謂之何大宰嚭曰古之侵伐者不斬祀不殺
厲不𫉬二毛今斯師也殺厲與其不謂之殺厲之師與
曰反爾地歸爾子則謂之何曰君王討敝邑之罪又矜
而赦之師與有無名乎(還音旋竟音境大音泰嚭普彼/反使色吏反夫差夫音扶差初)
　(佳反盍戸臘反與音餘人案洪氏説則兩/大宰嚭當作行人儀行  儀當作大宰嚭)
　正義鄭氏康成曰吳侵陳以魯哀元年秋(孔疏左傳/吳子光伐)
　(楚使召陳懐公逢滑曰楚未可棄呉未可從懐/公不從吴召哀公元年吴克越乃修先君之怨)祀神
　位有屋𣗳者厲疫病也大宰行人官名也(孔疏周禮/有大宰卿)
　(一人又有大小行人國案/春秋吴宋有大宰他  無)夫差吳子光之子盍何不
　也嘗猶試也夫差脩舊怨庶幾其師有善名也𫉬謂
　繋虜之二毛鬢髮班白欲㣲切之(孔疏謂譏切/斬祀殺厲)故其
　言似若不審然止言殺厲重人也(孔疏若不殺但/拘囚之則輕)子
　謂所𫉬民臣矜而赦之又㣲勸之終其意(孔疏㣲切/之欲吳哀)
　(矜又言反地歸子豈無有善名/乎是終竟其欲哀矜之意也)吳楚僭號稱王　呉
　氏澄曰夫差内行惡事而外欲得善名故令大宰嚭
　問陳行人謂衆人稱我此行之師其名謂何名之以
　殺厲之師者欲吳人耻其名之惡而改悔也吳大宰
　果有反地歸子之言則陳行人乘其好名之心而甘
　言誘勸之也　陳氏澔曰陳善於辭令故能救敗亡
　之禍
　存疑孔氏頴逹曰此太宰嚭與吳太宰嚭名號同而
　人異也
　辨正洪氏邁曰案嚭乃吳夫差之宰陳遣使者正用
　行人則儀乃陳臣也記禮者簡䇿差互故更錯其名
　當云陳行人儀使於師夫差使大宰嚭問之乃善忠
　宣公作春秋詩引斯事亦嘗辨正云
顔丁善居喪始死皇皇焉如有求而弗得及殯望望焉
如有從而弗及既葬慨焉如不及其反而息
　正義鄭氏康成曰顔丁魯人從隨也慨憊貌　孔氏
　穎逹曰此論孝子居喪哀殺有漸之事皇皇猶彷徨
　如所求物不得上檀弓云始死充充如有窮謂形貌
　窮屈亦彷徨求而不得之心彼此各舉其一殯後容
　貌望望焉如有從逐人後行而不及之上檀弓云既
　殯瞿瞿如有求而不得與此亦同但始死據内心所
　求殯後據外貌所求也既葬慨焉如不及其反而息
　者上殯後云從而不及似有可及之理此謂既葬之
　後中心悲慨如不復可及所以文異也上檀弓云既
　葬皇皇如有望而不至此謂既葬慨焉如不及亦同
　也始死皇皇者是皇皇之甚故云如有求而弗得既
　葬皇皇是䡖故云望而不至此既葬則止上檀弓葬
　後更説練祥故云練而慨然祥而廓然但親之死亡
　哀悼在心初則爲甚已後漸輕皆有求而不得望而
　不及但所據有淺深耳殯後雖據外貌亦由哀在内
　心但稍䡖耳故鄭注上檀弓云皆哀悼在心之貌
　方氏慤曰皇皇言心無所依望望言身無所企此淺
　深之别也反而息言葬反而亡於是為甚心與形俱
　息也　陳氏澔曰始死形可見也既殯柩可見也葬
　則無所見矣如有從而弗及似有可及之處也葬後
　則不復如有所從矣故但言如不及其反又云而息
　者息猶待也不忍決忘其親猶且行且止以待其親
　之反也盖葬者徃而不反然孝子於迎精而反之時
　猶如有所疑也　彭氏絲曰望望則舒於皇皇慨焉
　又舒於望望
　案如不及其反而息似當作一句讀謂既葬而歸在
　途猶如望親之偕反不及其反而欲息以待之所謂
　其反也如疑之意
子張問曰書云髙宗三年不言言乃讙有諸仲尼曰胡
爲其不然也古者天子崩王世子聼於冡宰三年
　正義鄭氏康成曰時人君無行三年之喪禮者子張
　問有此與怪之也讙喜悅也言乃喜悦則民臣望其
　長久冢宰天官卿貳王事者三年之喪使之聼朝
　孔氏穎逹曰此論世子遭喪冢宰聼政之事無逸作
　言乃雍雍讙字相近義得兩通　方氏慤曰天子之
　適子曰太子於天子亦稱世子者則以世天下言之
　耳故稱王以别之　陳氏澔曰言乃讙者命令所布
　人心喜悅也
知悼子卒未葬平公飲酒師曠李調侍鼓鐘杜蕢自外
來聞鐘聲曰安在曰在寢杜蕢入寢厯階而升酌曰曠
飲斯又酌曰調飲斯又酌堂上北面坐飲之降趨而出
平公呼而進之曰蕢曩者爾心或開予是以不與爾言
爾飲曠何也曰子卯不樂知悼子在堂斯其爲子卯也
大矣曠也大師也不以詔是以飲之也爾飲調何也曰
調也君之䙝臣也爲一飲一食忘君之疾是以飲之也
爾飲何也曰蕢也宰夫也非刀匕是共又敢與知防是
以飲之也平公曰寡人亦有過焉酌而飲寡人杜蕢洗
而揚觶公謂侍者曰如我死則必毋廢斯爵也至于今
既畢獻斯揚觶謂之杜舉(知音智李調左傳作外嬖嬖/叔調如字蕢苦怪反飲於鴆)
　(反曩乃黨反樂如宇為於偽反匕必季反共/音供與音預防音房觶之豉反字林音支)
　正義鄭氏康成曰悼子晉大夫荀盈(案陳澔集説作/荀罃誤罃知武)
　(子非悼/子也)魯昭公九年卒平公晉侯彪也侍與君飲也
　鼓鐘樂作也杜蕢或作屠蒯安在怪之也杜蕢三酌
　皆罰紂以甲子死桀以乙卯亡(孔疏尚書云甲子昧/爽至於殷郊又史記)
　(云兵敗紂自焚死是紂甲子死也左傳昭十八年二/月乙夘周毛得殺毛伯過而代之萇𢎞曰毛得必亡)
　(是昆吾稔之日也詩云韋顧既伐昆吾夏桀二者同/誅昆吾既乙夘亡明桀亦乙夘被放也  案亡亡國)
　(也陳澔以為/死亦非也)王者謂之疾日不以舉樂為吉事所以
　自戒懼雜記曰君於卿大夫比葬不食肉比卒哭不
　舉樂是人臣喪重於疾日大師典奏樂詔告也近臣
　當規君疾憂為一飲一食言調貪飲食褻嬖也防禁
　放溢也平公聞義則服揚觶舉爵於君也毋廢斯爵
　欲後世以為戒此爵遂因杜蕢為名　皇氏侃曰非
　刀匕是共非不也杜蕢言各憂其事宰夫不以刀匕
　是共乃又敢與諫爭越官侵職是以飲也至于今為
　記之時　孔氏頴逹曰此論君有大臣之喪不得有
　作樂飲酒之事鼔猶奏也調是嬖䙝之臣唯貪求一
　飲一食忘君違禮之疾而不諫是以飲之也謂之杜
　舉表明此爵實杜蕢所舉也案左傳昭公九年文與
　此小異　聶氏崇義曰三升曰觶　陳氏澔曰桀紂
　異代之君悼子同體之臣故以為大於子卯詔告也
　罰其不告之罪也至今晉國行燕禮之終必舉此觶
　　秦氏繼宗曰坐跪也
　通論陳氏祥道曰先王制為喪臣之禮於服則衰絰
　於膳則不舉於樂則弛縣以至與斂徃弔莫不盡禮
　是以叔弓之卒隱公不與斂仲遂之卒宣公猶繹而
　萬入君子非之然則悼子之未葬平公飲酒至於鼓
　鐘其可乎此杜蕢所以升酌而譏之也非杜蕢不能
　改平公之過於羣臣不言之際非平公不能彰杜蕢
　之善於後世皆禮之所與也
　存異鄭氏康成曰飲酒與羣臣飲也燕禮記曰請旅
　侍臣燕禮賔入門奏肆夏既獻而樂闋獻君亦如之
　在寢謂燕於寢(孔疏賔初入門奏肆夏也燕禮/記云燕朝服於寢故知燕於寢)禮揚
　作媵揚舉也媵送也揚近得之(孔疏燕禮獻君之後/行酬之𥘉媵爵者洗)
　(象觶升實之序進坐奠於薦南/是舉爵於君也揚媵義得兩通)畢獻獻君與賔也
　案此特偶然飲酒注疏以燕禮言非也燕飲羣臣無
　二人獨侍之理燕禮賓主獻酢後小臣請媵爵者公
　命長小臣作下大夫二人媵爵此燕禮之正非因杜
　蕢揚觶而後有此只晉國君常燕之終耳不必以燕
　禮附合
公叔文子卒其子戌請諡於君曰日月有時將葬矣請
所以易其名者君曰昔者衛國凶饑夫子為粥與國之
餓者是不亦惠乎昔者衛國有難夫子以其死衛寡人
不亦貞乎夫子聼衛國之政修其班制以與四鄰交衛
國之社稷不辱不亦文乎故謂夫子貞惠文子(粥音祝/難乃旦)
　(反/)
　正義鄭氏康成曰文子衛獻公之孫名拔或作𤼵(案/世)
　(本衛獻公生成子當當生文子㧞左傳作公叔𤼵/㧞字音之似今論語注作公孫枝又㧞字之訛也)諡
　者行之迹有時猶言有數也大夫士三月而葬君靈
　公也衛國有難謂魯昭公二十年盜殺衛侯之兄縶
　也時齊豹作亂公如死鳥班制謂尊卑之差也後不
　言貞惠者文足以兼之　孔氏穎達曰此論請君誄
　臣之諡法生存之日君呼其名今死將葬故請所以
　誄行為之作諡易代其名者按諡法愛民好與曰惠
　外内用情曰貞道德博聞曰文既有道德則能惠能
　貞故鄭云文足以兼之　方氏慤曰修其班制以與
　四鄰交非博聞者不能故曰不亦文乎班制者班言
　上下之序制言多寡之節修其班制故可以與四
　鄰交衛之社稷得以不辱班制古所有也文子特
　因其壊而修之耳　陳氏澔曰據先後則惠在前
　論大小則貞為重故不曰惠貞而曰貞惠　秦
　氏繼宗曰修其班制修内之政也與四鄰交修外
　之政也社稷不辱總承上二項班者列國徃來盟會
　尊卑之班次也以侯國之爵言制者列國用物行禮
　多寡之數也以朝聘之幣言脩班制何等國體燦然
　交四鄰何等儀則詳明皆由他心中經緯𤼵出來故
　曰文
　餘論胡氏銓曰春秋書歸粟譏人臣私惠作福文子
　不佐其君賑窮而私為粥不可也以死衛君於經傳
　不見據史鰌勸文子執臣禮則文子嘗不臣矣文子
　欲葬瑕丘恐不能脩班制
　案古無二諡論語公叔文子子言可以為文未嘗諡
　貞惠春秋左傳無以二字諡者戰國時周乃有威烈
　王愼靚王楚有頃襄王秦有孝文王莊襄王一字不
　足加以二字周之末失也不應此時有以三字諡者
　又考公子荆字南楚死鳥之難荆衛公以肩受矢後
　諡曰貞或易名同一時而記者得之傳聞并以屬之
　文子與文子實無以死衞君事也
石駘仲卒無適子有庻子六人卜所以為後者曰沐浴
佩玉則兆五人者皆沐浴佩玉石祁子曰孰有執親之
䘮而沐浴佩玉者乎不沐浴佩玉石祁子兆衛人以龜
為有知也(駘大來反/適丁厯反)
　正義鄭氏康成曰駘仲衛大夫石碏之族六人莫適
　立故卜為後者沐浴佩玉則兆言齊潔則得吉兆(孔/疏)
　(掌卜之人/謂之也)石祁子心正且知禮(案祁子衛懿公時人/左傳公與石祁子玦)
　(曰以此贊國諡法/治典不殺曰祁)　孔氏頴逹曰此論兆龜知賢知
　之事所以有卜者昭公二十六年左傳云年鈞以徳
　徳鈞以卜王不立愛公卿無私居親之喪必衰絰憔
　悴安有沐浴佩玉者乎言不可　方氏慤曰曲禮曰
　居䘮之禮頭有創則沐身有瘍則浴是非有創瘍不
　可沐浴玉藻曰凡帶必有佩玉惟䘮否是非去䘮不
　可佩玉矣沐浴佩玉是忘親忘禮也惟石祁子不忍
　為之卜者以求吉為主故經以兆言吉也　陳氏祥
　道曰五人者有意於得而不兆祁子無意於得而兆
　故衛人以龜為有知
陳子車死於衛其妻與其家大夫謀以殉葬定而后陳
子亢至以告曰夫子疾莫飬於下請以殉葬子亢曰以
殉葬非禮也雖然則彼疾當飬者孰若妻與宰得已則
吾欲已不得已則吾欲以二子者之為之也於是弗果
用(亢音剛又苦浪/反養羊尚反)
　正義鄭氏康成曰子車齊大夫(孔疏左傳昭二十六/年及齊師戦於炊鼻)
　(魯人将/擊子車)子亢子車弟孔子弟子下謂地下子亢度諫
　之不能止以斯言拒之已猶止也果決也　孔氏穎
　逹曰此論殉葬非禮之事子亢既云殉葬非禮也又
　云妻宰最親當須侍養若得休己不須侍飬吾意欲
　休己若必須為殉葬則吾欲以妻與宰二子為之
　陳氏澔曰宰即家大夫也但言非禮未必能止之今
　以當飬者爲當殉則不期止而自止矣　方氏慤曰
　以生者而從之於死則不仁於死者而飬之以生則
　不知非君子之所當為也子亢以義拒之不亦宜乎
子路曰傷哉貧也生無以為飬死無以為禮也孔子曰
啜菽飲水盡其歡斯之謂孝斂首足形還𦵏而無椁稱
其財斯之謂禮(啜昌劣反斂力檢反/還音旋稱尺證反)
　正義鄭氏康成曰還猶疾也謂不及其日月　孔氏
　穎逹曰此論孝子事親稱家有無之事啜菽以菽為
　粥而啜之(吳氏澄曰至貧之家以菽一掬米/一二十粒煮湯一盂謂之啜菽)飲水更
　無餘物也速葬無椁材但以衣冠斂首及足形體不
　露此之謂禮　陳氏祥道曰君子之於親飬在志不
　在體𦵏在誠不在物苟飬在體不在志則雖三牲不
　足以為孝在物不在誠則雖醯醢百甕不足以為禮
　　方氏慤曰子路於生曰養於死曰禮則知所謂禮者
　䘮葬之禮孔子變飬言孝主盡其歡言之也盡其歡
　者存乎情故以孝言稱其財者存乎物故以禮言
衞獻公出奔反於衛及郊將班邑於從者而後入栁莊
曰如皆守社稷則孰執羈靮而從如皆從則孰守社稷
君反其國而有私也毋乃不可乎弗果班(從才用反羈/音基靮丁厯)
　(反/)
　正義鄭氏康成曰獻公以魯襄公十四年出奔齊二
　十六年復歸於衛(孔疏事並/見左傳)欲賞從者以懼居者栁
　荘言從守若一有私則生怨靮紖也(孔疏左傳云獻/公使人責太叔)
　(儀故鄭知/以懼居者)　孔氏穎逹曰此論衛君歸國不合私賞
　從者之事　方氏慤曰羈以絡馬靮以控馬從君而
　奔故以執羈靮言之
　通論陳氏祥道曰楚昭王賞從亡而及於屠羊説晉
　文公賞從亡而辭見守藏者衛獻公厚從亡而及郊
　將班邑是皆徇於私而不知公蔽於邇而不知逺也
　盖居者守君之社稷行者執君之羈靮勞逸雖殊而
　功之所施則一其可厚此而薄彼哉此柳荘所以諫
　獻公也
衞有大史曰柳莊寢疾公曰若疾革雖當祭必告公再
拜稽首請於尸曰有臣栁荘也者非寡人之臣社稷之
臣也聞之死請徃不釋服而徃遂以襚之與之邑裘氏
與縣潘氏書而納諸棺曰世世萬子孫毋變也(革本又/作急居)
　(力反禭音遂縣/音元潘普干反)
　正義鄭氏康成曰革急也請於尸急弔賢者也脱祭
　服以襚臣親賢也所以以此襚之者以其不用襲也
　(孔疏士喪禮君禭衣不/用襲為近尸事䙝也)凡襚以斂(孔疏庶禭以小/歛君禭以大斂)與
　之邑與縣所以厚賢也裘縣潘邑名(孔疏裘氏及縣/潘氏二邑也)
　　孔氏頴達曰此論君急弔臣之事栁莊寢疾其家
　以告公報之曰若疾急雖當我祭必須告也其後栁莊
　果當公祭之時卒而來告公祭事雖了與尸爲禮未
　畢故再拜稽首請於尸也按禮君入廟門全為臣請
　尸得言寡人者是作記者之言也按士喪禮君使人
　襚不云祭服今得以祭服襚者諸侯𤣥冕祭於廟大
　夫自𤣥冕以下以俱是𤣥冕故得襚也　黄氏震曰
　當祭而告疾急則失之遽不釋服而徃襚則近乎䙝
　獻公為之君子不以為非者恕其有尊賢之心也
　餘論吳氏澄曰桞莊惟有諫班邑於從者一事可取
　他無事寔不見其賢否何如其為獻公所親厚安知
　非以從亡之私愛而然與　陳氏澔曰此雖見國君
　尊賢之意然棄祭事而不終以諸侯之命服而襚大
　夫書封邑之劵而納諸棺皆非禮矣
　案曾子問大夫之祭廢者九外喪自齊衰以下皆行
　以凖君禮則臣既無服其視外喪齊衰何如乃廢祭
　而徃乎據孔疏云祭事已了與尸為禮未畢則繹祭
　也正祭後又有繹祭繹而賔尸則專與尸為禮孔云
　祭事已了豈繹祭畢而賔尸故稱寡人且可徹之而
　徃乎
陳乾昔寢疾屬其兄弟而命其子尊己曰如我死則必
大為我棺使吾二婢子夾我陳乾昔死其子曰以殉葬
非禮也况又同棺乎弗果殺(乾音干屬之玊/反夾古浹反)
　正義鄭氏康成曰婢子妾也尊已不䧟父於不義記
　者善之　孔氏穎逹曰此論人病時失禮也尊己乾
　昔子名兄弟言屬子云命輕重之義也
　通論陳氏祥道曰成子髙寢疾擇不食之地以自葬
　孟僖子將死明仲尼之道以敎子曾子將死稱君子
　之道以敎人皆治命也魏顆之病欲以妾為殉陳乾
　昔之病欲以婢夾已此亂命也乾昔之子終不從其
　亂命過秦康公逺矣
仲遂卒于垂壬午猶繹萬入去籥仲尼曰非禮也卿卒
不繹(繹音亦去羌呂/反籥羊灼反)
　正義鄭氏康成曰春秋在宣八年仲遂魯荘公之子
　東門襄仲先日辛巳有事於大廟而仲遂卒明日而
　繹非也萬入去籥傳曰去其有聲者廢其無聲者(孔/疏)
　(去其籥舞以吹籥有聲也廢置也留萬舞而不去以/萬舞無聲也鄭引宣八年公羊傳文  左氏傳曰有)
　(事於大廟襄仲卒而繹非禮也其公羊傳曰繹者祭/之明日也其言萬入去籥何存  心焉爾知其不可)
　(而為之猶者何/通可以已也)　孔氏頴逹曰此論卿卒重於繹祭
　之事　吕氏祖謙曰萬舞文武二舞之總名籥舞文
　舞之别名文舞又謂之羽舞盖文舞吹籥秉翟也萬
　入去籥者文武二舞俱入於二舞中去吹籥者　方
　氏慤曰正祭之明日又祭謂之繹繹者如繹絲不絶
　故也祭禮為吉卿卒為凶正祭不可廢故卿卒不繹
　而已　陳氏澔曰垂齊地名周謂之繹殷謂之肜言
　壬午則正祭辛巳日也
　通論陳氏祥道曰春秋之法當祭而卿卒則祭之日
　不可以用樂祭之明日不可以繹故叔弓之卒昭公
　去樂卒事君子以為禮仲遂之卒宣公猶繹而萬入
　去籥君子以為非禮　李氏亷曰遂之生不當賜氏
　而賜氏遂之卒不當繹而繹或進或退一則謹世臣
　之始一則重大臣之終並行不悖也
　存異鄭氏康成曰萬干舞也籥籥舞也
　辨正朱子曰萬者舞之總名武用干戚文用羽籥
　案左傳考仲子之宮將萬先儒謂婦人之廟不宜獨
　用武舞是萬兼文武矣左傳楚子元欲蠱文夫人振
　萬夫人泣曰先君以是舞習戎備也則萬舞又似專
　爲武舞者按諸經言萬惟楚言振萬或楚去羽用干
　惟有𤼵揚蹈厲之意故加振字以别之而文夫人亦
　以戎偹為説乎據簡兮詩言萬舞言執籥秉翟則萬
　舞兼文舞可知
季康子之母死公輸若方小斂般請以機封將從之公
肩假曰不可夫魯有初公室視豐碑三家視桓楹般爾
以人之母嘗巧則豈不得以其母以嘗巧者乎則病者
乎噫弗果從(般音班封彼騐反碑被皮反噫於其反以/鄭作已陳如字其毋鄭讀無吳陳如字又)
　(鄭以字句絶吳得字/句絶陳通為一句)
　正義鄭氏康成曰公輸若匠師方小言年尚幼未知
　禮也斂謂下棺於椁般若之族多技巧者見若掌斂
　事而年尚幼請代之而欲嘗其技巧也時人服般之
　巧魯有初初謂故事也豐碑斲大木爲之形如石碑
　於椁前後四角𣗳之(孔疏四碑於椁前後及兩旁𣗳/之角落相望非在椁四角也)
　穿中間為鹿盧(孔疏鑿木使/空中著鹿盧)下棺以繞繂(孔疏繂即/紼也以一)
　(頭繫棺緘一頭繞鹿盧訖人各背碑/負紼末頭聼鼓聲以漸却行而下棺)天子六繂四碑
　(孔疏周禮大喪屬其六引喪大記/君四繂二碑故知天子六繂四碑)前後各重鹿盧也
　(孔疏以六繂四碑知有一碑兩紼必上下重加/鹿盧知惟前後以南北豎長前後用力深也)言視
　豐碑者時公室僭天子也三家前僭諸侯諸侯下天
　子斲之形如大楹耳(孔疏不似碑形故云如大楹通/而言亦謂之碑故喪大記云諸)
　(侯大夫/二碑也)四植謂之桓(孔疏説文桓亭郵表木今橋旁/表柱也諸侯二碑兩柱為一碑)
　(而施鹿盧又/䨇植謂之桓)諸侯四繂二碑碑如桓矣大夫二繂二
　碑士二繂無碑以與已字本同(孔疏以已二字本同/故得假借而用後世)
　(二字之/義始異)毋無也噫不寤之聲(孔疏歎般/不曉禮意)　孔氏穎逹
　曰此論非禮嘗巧不從之事公輸若之族人公輸般
　請為轉動機關窆而下棺人將從之時公肩假止而
　不許曰魯有初始舊禮凡言視者不正相當比擬之
　辭王制視公侯視伯視子男是也豐大也按禮廟庭
　有碑故祭義云牲入麗於碑儀禮毎云當碑揖按春
　秋天子有隧以羨道下棺所以用碑者凡天子之𦵏
　掘地以為方壙漢書謂之方中先累椁於其方中南
　畔為羨道龍輴從羨道而入至方中乃屬紼於棺之
　緘從上而下棺入於椁之中於此之時用碑繂也嘗
　試也言般欲以人母嘗試己巧事誰有强逼於汝而
　為此乎豈不得休己者哉又語之曰其毋以人母嘗
　試己巧則於汝病者乎言不得嘗巧豈於汝有病公
　肩假乃更噫而傷歎於是衆人遂止皇氏云僭濫之
　事於禮猶有所似作機巧非也
　存疑吳氏澄曰得字句絶上二句責般謂爾以人之
　母試巧則爾工人之心豈不快足而自得下二句憫
　季孫謂其母以試爾之巧者彼孝子之心其亦有虧
　歉而病者矣二者字下俱有乎字疑惑之辭而不質
　言也(案吳説得字斷其母/起得下以字無著)　陳氏澔曰一說則豈不
　得以其母以嘗巧者乎作一句言爾以他人母試巧
　而廢其當用之禮則亦豈不得自以己母試巧而不
　用禮乎則於爾心亦有所病而不安乎盖使之反諸
　心以己度人而知其不可也
　案墨子及國䇿則般乃戰國時人不應康子時已能
　機封大約此亦傳聞之辭也或曰豐碑文王廟碑桓
　楹桓宮廟柱
戰于郎公叔禺人遇負杖入保者息曰使之雖病也任
之雖重也君子不能為謀也士弗能死也不可我則既
言矣與其鄰重汪踦徃皆死焉魯人欲勿殤重汪踦問
於仲尼仲尼曰能執干戈以衛社稷雖欲勿殤也不亦
可乎(禺音遇又音務重皆當作童/字誤也汪烏黄反踦魚綺反)
　正義鄭氏康成曰郎魯近邑哀十一年齊國書帥師
　伐我是也禺人昭公之子春秋傳曰公叔務人(孔疏/公叔)
　(務人即/公爲)遇見也保縣邑小城見走辟齊師將入保罷
　倦加其杖頸上兩手掖之休息者使謂時徭役任謂
　時賦税君子謂卿大夫魯政既惡復無謀臣士又不
　能死難禺人耻之欲敵齊師踐其言鄰鄰里也重皆
　當為童未冠者之稱姓汪名踦鄰或為談(案左傳作/嬖僮此談)
　(字疑/有譌)春秋傳曰童汪踦魯人見其死君事有士行欲
　以成人之喪治之言魯人者死君事國為斂𦵏仲尼
　善之　孔氏頴逹曰此論童子死難之事公叔禺人
　逢國人走辟齊師困而止息禺人言以徭役使人病
　困以賦税責民煩重若上能竭心盡力憂恤在下猶
　無以負愧今卿大夫不能為謀士又不能致死是自
　全其身不愛民庶於理不可禺人欲自為致死之事
　我則既言之矣乃踐其言與鄰之童子汪踦徃赴齊
　師而死依禮童子為殤魯人見其死寇欲勿殤以成
　人之喪治之意以為疑問於仲尼仲尼報之言其可
　不為殤也　陳氏澔曰禺人遇魯人之辟齊師而入
　保城邑者疲倦之餘負其杖而息於塗禺人乃歎之
　曰徭役之煩雖不能堪也税斂之數雖過於厚也若
　上之人協心以禦寇難猶可塞責也令卿大夫不能
　畫謀䇿士不能捐身以死難豈人臣事君之道哉甚
　不可也我既出此言矣可不思踐吾言乎於是與其
　鄰之童子汪踦者皆徃鬬而死於敵魯人以踦有成
　人之行欲以成人之喪禮𦵏之而孔子善其權禮之
　當也
　通論陳氏祥道曰使之病任之重則無以安民君子
　不能為謀士不能死則無以禦敵此公叔禺人所以
　歎息而言之也君子之於人視其人不視其年年雖
　壯而無成處之以童可也鄭忽之狡童昭公之童心
　是也年雖稚而有成處之以成人可也汪踦之勿殤
　是也
　案哀公時政在季氏二子離心冉有一子守二子從
　公之議已不行迨冉子帥師孟氏佐之似乎一室敵
　車優矣然踰溝者樊遲用矛者冉有執干戈衛社稷
　者公爲及踦而三家之徒無與焉者公為之死殉國
　也汪踦之死亦以衛社稷也而或謂踦無干戈之責
　輕身赴敵論過刻矣考左傳戰於郊非郎也孔疏戰
　郊戰郎為一事是郊頭郎邑也
子路去魯謂顔淵曰何以贈我曰吾聞之也去國則哭
于墓而後行反其國不哭展墓而入謂子路曰何以處
我子路曰吾聞之也過墓則式過祀則下
　正義鄭氏康成曰贈送也無君事主於孝哭哀去也
　展省視之處猶安也居者主於敬　孔氏穎逹曰此
　論禮敬祀墓之事過墓謂他家墳壟祀謂神位有屋
　𣗳者居無事主於恭敬故或式或下也他墓且式則
　已墓當下　方氏慤曰去則哭墓反則展墓所以存
　乎愛行者之禮過墓則式過祀則下所以存乎敬居
　者之禮行故曰贈居故曰處　陳氏澔曰哭墓哀墓
　之無主也不忍丘壟之無主則必有返國之期故為
　行者言之墓與祀人所易忽也而能加之敬則無徃
　而不用吾敬故為居者言之　秦氏繼宗曰所哭之
　墓謂祖考之墓也所過之墓祀則謂古帝王聖賢忠
　臣孝子之墓祀及國家之正祀耳古人重别其以孝
　敬相勉也如此
工尹商陽與陳弃疾追吳師及之陳弃疾謂工尹商陽
曰王事也子手弓而可手弓子射諸射之斃一人韔弓
又及謂之又斃二人每斃一人揜其目止其御曰朝不
坐燕不與殺三人亦足以反命矣孔子曰殺人之中又
有禮焉(射食亦反斃亦作弊婢世反/韔勑亮反朝直遥反與音預)
　正義鄭氏康成曰工尹楚官名(孔疏楚皆以/尹為官名)弃疾楚
　公子弃疾也(孔疏楚共王之/子後立為平王)魯昭八年帥師滅陳縣
　之楚人善之因號焉(孔疏左傳晉叔向云弃疾君陳/蔡苦慝不作人皆善之因號為)
　(陳弃/疾)至十二年楚子狩於州来使蕩侯潘子司馬督
　囂尹午陵尹喜圍徐以懼吳於時有吳師陳或作陵
　楚人聲也商陽仁不忍殺人弃疾以王事勸之斃仆
　也韔韜也韔弓不忍復射也揜其目不忍視之也不
　坐不與然則商陽與御者皆士也兵車參乗射者在
　左戈盾在右御在中央曰有禮善之也　孔氏頴逹
　曰此論殺人有禮之事　陳氏澔曰子手弓而可使
　之執弓也手弓商陽之弓在手也謂之再告之也揜
　目而不忍視止御而不忍驅有惻隱之心焉商陽自
　言位卑禮薄如此亦可以稱塞矣孔子謂其有禮以
　敗北之師本易窮追而商陽乃能節制其縱殺之心
　也
　案事載家語後尚有子路怫然進曰人臣之節當君
　大事惟力所及死而後已夫子何善此乎孔子曰吾
　取其有不忍殺人之心而已視此較眀
　通論孔氏頴逹曰鄭注射者在左戈盾在右御在中
　央此謂凡戰士也若是元帥則在中央鼓下御者在
　左戈盾亦在右若天子諸侯親將亦居鼔下故戎右
　云贊王鼔成二年齊侯親鼓之是也若非元帥則皆
　在左御者在中若非兵車參乘則尊者在左故曲禮
　乘君之乘車不敢曠左鄭注云君存惡空其位又月
　令載耒耜於御與車右之間君在左也　陳氏祥道
　曰大夫於朝則坐於燕則與故其責重士於朝則立
　於燕則不與故其責輕商陽所殺止於三人者姑以
　成禮而已
　存疑鄭氏康成曰朝燕於寢大夫坐於上士立於下
　(孔疏朝之與燕皆在乎寢若路門外正朝則大夫以/下皆立若其燕朝在於路寢則大夫坐於上如孔子)
　(攝齊升堂是也升堂則坐矣燕亦在寢故燕禮云燕/朝服於寝又燕禮獻卿大夫之後西階上獻士無升)
　(堂之文是士/立於下也)
　案朝雖大夫無坐理周官三朝之儀可攷而知也惟
　三公有坐論之理故商陽言之鄭氏第以朝為燕孔
　氏又以孔子升堂為坐亦曲說
諸侯伐秦曹桓公卒于會諸侯請含使之襲襄公朝于
荆康王卒荆人曰必請襲魯人曰非禮也荆人强之巫
先拂柩荆人悔之(桓依注作宣含胡闇反强其/丈反拂芳勿反柩其久反)
　正義鄭氏康成曰魯成十三年曹伯廬卒於師廬諡
　宣言桓聲之誤也請含以朋友有相啖食之道使之
　襲非也襲賤者之事朝荆在魯襄公二十八年康王
　楚子昭也楚言荆者州言之荆請襲欲使襄公衣之
　荆人欲尊康王故强之巫祝桃茢君臨臣喪之禮
　孔氏頴逹曰此論諸侯失禮之事荆楚之本號魯荘
　之世告命皆稱荆至僖元年始稱楚故杜預云荆始
　改號曰楚　吳氏澄曰其時晉霸厲公主兵使諸侯
　行襲事盖出於霸令也悔者悔以臣禮强魯君使襲
　遂致魯君以君禮臨其喪荆自尊而卑魯魯亦自尊
　而卑荆以報之荆耻於為魯所卑故悔其召辱由己
　也　陳氏祥道曰荆人以人臣之事待襄公襄公則
　以人君之事臨荆人豈非自尊而卑人者人必卑之
　自貴而賤人者人必賤之邪秦王屈趙王以缶而有
　鼓瑟之辱夫差屈句踐於㑹稽而有姑蘇之恥亦其
　類也
　存疑胡氏銓曰春秋書楚子此稱王記禮者誤也又
　曲禮云夷狄雖大曰子此乃稱王首尾矛盾(案禮記/非一人)
　(所作其矛盾甚多況此篇尤屬傳聞人曰康王則記/康王而已左傳自楚武王以後無不稱王者述事與)
　(書法原/不同也)
　案士喪禮將大斂棺始入此襲時有柩或疑君禮之
　異非也古人既𦵏來弔尚請含請襚盖此時楚子已
　大斂入棺楚人以襲禮最賤故使魯君行襲禮非真
　尚未襲而使魯君襲遂疑君禮之有異也
滕成公之喪使子叔敬叔弔進書子服惠伯爲介及郊
為懿伯之忌不入惠伯曰政也不可以叔父之私不將
公事遂入(介音/界)
　正義鄭氏康成曰成公喪在魯昭三年子叔敬叔魯
　宣公弟叔肸之曾孫叔弓也(孔疏世本叔肸生聲伯/嬰齊嬰齊生叔老叔老)
　(生叔/弓)進書奉君弔書也惠伯慶父𤣥孫之子名椒(孔/疏)
　(世本慶父生穆伯敖敖生文伯榖榖生獻子蔑子案/蔑為慶父曾孫惠伯是蔑之孫是慶父𤣥孫之  也)
　(蔑生荘子速及懿伯别為子/服氏疑惠伯椒莊子速之子)介副也郊滕之近郊懿
　伯恵伯之叔父春秋傳曰敬叔不入政君命所為故
　惠伯强之乃入敬叔於昭穆以懿伯爲叔父(孔疏此/後人傳)
　(寫鄭注之誤當云以惠伯為叔父敬叔是桓公七世/孫惠伯是桓公六世孫則敬叔呼惠伯為叔父呼懿)
　(伯為五/從祖)　孔氏穎逹曰此論不可以私廢公之事
　存疑鄭氏康成曰忌怨也敬叔有怨於懿伯難惠伯
　也(孔疏敬叔殺懿伯被懿伯家所怨恐惠伯殺已故/難恵伯不敢入也然同在君朝今奉使滕國相隨)
　(在路不相畏難入滕始難雖有怨讐恒為防備今入/滕國是由主人防備不復在已故難之惠伯知其難)
　(已遂開釋之今既君命政令奉使滕國不/可以叔父私怨遂欲報仇不行公事也)　孔氏穎
　逹曰叔是氏子者男子通稱故以子冠叔也　方氏
　慤曰昔孔子對子夏問居昆弟之仇則曰銜君命而
　使雖遇之不鬭夫叔父之親與昆弟等耳恵伯處之
　以此豈不宜哉
　辨正劉氏敞曰左傳注云忌怨也敬叔先有怨於懿
　伯故不欲入滕以惠伯之言而入傳言叔弓之有禮
　按左傳云及郊遇懿伯之忌先言及郊而後言忌可
　見是及郊方遇忌也忌字只是忌日懿伯是敬叔從
　祖適及滕郊而遇此日故欲緩至次日乃入故惠伯
　以禮曉之曰公事有公利無私忌乃先入而叔弓亦
　遂入焉
　案自鄭以忌為怨亦止言敬叔有怨於懿伯未嘗言
　殺也孔疏竟言敬叔殺懿伯何所據乎故㫁以劉氏
　忌日之説為確
　
欽定禮記義疏卷十三
欽定四庫全書
欽定禮記義疏卷十四
　檀弓下第四之三
哀公使人弔蕢尚遇諸道辟於路畫宫而受弔焉曾子
曰蕢尚不如杞梁之妻之知禮也齊莊公襲莒於奪杞
梁死焉其妻迎其柩於路而哭之哀莊公使人弔之對
曰君之臣不免於罪則將肆諸市朝而妻妾執君之臣
免於罪則有先人之敝廬在君無所辱命(蕢苦怪反辟/音避又婢亦)
　(反畫音獲杞音豈奪當作隧/徒外反肆音四朝直遥反)
　正義鄭氏康成曰哀公魯君也畫宫畫地為宫象曽
　子言行弔禮於野非也魯襄二十三年齊侯襲莒春
　秋傳曰杞殖華還載甲夜入且于之隧隧奪聲相近
　或為兑(陳氏澔曰/隧狹路也)梁即殖也肆陳尸也大夫以上於
　朝士以下於市執拘也無所辱命辭不受也春秋傳
　曰齊侯弔諸其室　孔氏頴達曰此論蕢尚不如婦
　人得禮之事　方氏慤曰弔人於道路之間禮苟從
　簡事苟從便蓋非禮之禮君子固不以加於人亦未
　嘗受之於人此曽子所以言蕢尚不如杞梁之妻之
　知禮也　陳氏澔曰辟讀闢除闢道路畫宫室之位
　以受弔
　通論孔氏穎達曰周禮鄉士職云協日刑殺肆之三
　日是陳尸曰肆鄭注謂諸侯大夫士也故襄二十二
　年楚殺令尹子南尸諸朝大夫既於朝士則於市其
　天子臣則有爵者皆適甸師氏不在朝故周禮掌囚
　職云凡有爵者奉而適甸師氏以待刑殺掌戮云有
　爵者殺之於甸師氏是也天子士宜在朝與諸侯大
　夫同　陳氏澔曰妻妾執拘執其妻妾也
孺子䵍之喪哀公欲設撥問於有若有若曰其可也君
之三臣猶設之顔柳曰天子龍輴而椁幬諸侯輴而設
幬為榆沈故設撥三臣者廢輴而設撥竊禮之不中者
也而君何學焉(䵍吐孫反撥半末反椁音郭幬大報反/沈又作瀋昌審反中竹仲反又如字學)
　(知字或又/户敎反)
　正義鄭氏康成曰䵍魯哀公之少子三臣孟孫叔孫
　季孫氏猶尚也有若以臣況子也輴殯車也天子畫
　轅為龍幬覆也殯以椁覆棺而塗之所謂菆塗龍輴
　以椁也諸侯輴不畫龍(孔疏天子之殯載柩于龍輴/累材作椁而題湊其木幬覆)
　(棺上而後塗之輴形庳下不似龍惟轅與龍相類故/鄭知畫轅為龍也諸侯以輴載柩不畫為龍亦累木)
　(為椁設木於上以幬之不為題/湊直横木覆之亦泥塗其上)為榆沈謂以水澆榆
　白皮之汁以播地於引輴滑也廢去也殯禮大夫菆
　置西序士掘肂見衽(孔疏喪/大記文)顔柳止其學非禮也
　孔氏穎達曰此諫哀公不得學僭禮之事顔柳以有
　若對非其實恐哀公從之故以正禮而言　方氏慤
　曰為輴之重也故為榆沈以滑之欲榆沈之散也故
　設撥以發之撥以手撥榆沈而灑於道也　徐氏師
　曾曰設撥設置撥榆沈之人也
　存疑鄭氏康成曰撥可撥引輴車所謂紼也紼繫於
　輴三臣於禮去輴今有紼是用輴僭禮也(孔疏喪大/記大夫二)
　(綍二碑是大夫有綍綍即紼也又注既夕禮云大夫/以上始有四周謂之輴是有輴也此云用輴僭禮者)
　(此據殯時大記及既夕禮謂朝廟及下棺時大夫以/柩朝廟時用輴紼殯時用輁軸不得用輴紼  案喪)
　(大記大夫葬用輴注/輴當作輇與既夕異)　陸氏佃曰禮言天子龍輴以
　椁則諸侯無椁可知疏謂亦累木為椁非也榆性堅
　忍所謂不剥不沐十年成轂者然性沈難轉亦所載
　沈也故設撥以撥輴可知鄭謂撥謂紼亦非也　吳
　氏澄曰天子之殯外加椁而又有幬諸侯外無椁而
　亦有幬榆為輴車之輪轂木性本重所載又重為難
　轉移動故須設撥以撥其輪大夫殯用輁軸其轉動
　甚易既不用輴則撥無所施徒為虚器無所用也
　案葬用椁殯不用椁殯樷木周之如椁耳天子象屋
　四注諸侯不四注以為差陸謂諸侯無椁非至於榆
　沈陸呉謂以榆木為轂木性沈重本文言榆不言轂
　何據而知此未可以為必然設撥鄭謂即紼夫棺無
　不用紼者去紼棺何以行陸呉謂設撥以撥輪夫輪
　圓轉易行何待撥
悼公之母死哀公為之齊衰有若曰為妾齊衰禮與公
曰吾得已乎哉魯人以妻我(齊音咨衰七回反/為于偽反與音餘)
　正義鄭氏康成曰悼公母哀公之妾妾之貴者為之
　緦有若譏而問之哀公言國人皆名之為我妻重服
　嬖妾文過非也　孔氏穎達曰此論哀公為妾著服
　非禮之事天子諸侯絶旁期於妾無服唯大夫貴妾
　緦哀公文過謂魯人以我無夫人皆以為我妻不得
　不服也　秦氏繼宗曰哀公欲以尊寵其所愛而不
　虞卑其身與辱其宗廟及有若譏之猶為此文過之
　辭則其失國非不幸也
季子皋葬其妻犯人之禾申祥以告曰請庚之子皋曰
孟氏不以是罪予朋友不以是棄予以吾為邑長於斯
也買道而葬後難繼也(庚古衡反/長竹丈反)
　正義鄭氏康成曰季子皋孔子弟子髙柴孟氏成邑
　宰或氏季(孔疏以字為氏若子游/稱叔氏子路稱季路)犯躐也申祥子張
　子庚償也　孔氏穎達曰髙柴字子皋論語作子羔
　古字通用子皋見申祥請償故拒之云孟氏不以是
　犯禾之事罪責於我朋友不以是犯禾之事離棄於
　我以其小失非大故也斯此也以吾為邑長於此成
　邑乃買道而葬清儉大過難續也
　通論秦氏繼宗曰買道則沽名後必難繼鄭造漸臺
　百姓怨之子産執扑而督工亦是此意
　存異鄭氏康成曰皋恃寵虐民非也　孔氏穎達曰
　此論髙柴非禮之事　方氏慤曰子皋所謂順非而
　澤也
　辨正劉氏曰觀家語所稱及此經所記泣血三年及
　成人為衰之事賢可知矣葬妻犯禾亦為成宰時事
　有無固不可知然犯禾之失小而買道之害大此亦
　愚而過慮之一端然出於誠心非文飾也鄭方之説
　過矣
　案為政在大體不在小惠若一犯禾而必償之是煦
　煦之仁也且使民將責償於君亦傷忠敬之俗子皋
　此語深達大體亦先王以道立民之意葢晚而見道
　非復前此質美未學矣觀子路治蒲壺漿施徳夫子
　責之孔子之馬傷禾使子貢辭焉亦不償也可見申
　祥請庚之陋
仕而未有禄者君有饋焉曰獻使焉曰寡君違而君薨
弗為服也(饋其位反/使色吏反)
　正義鄭氏康成曰違去也以其恩輕也　孔氏穎達
　曰違謂三諫不從以禮去者若已有禄雖去仕他國
　而所仕者敵則猶反服今此未得禄之臣惟在朝時
　乃服若放出他國而故君薨所仕雖敵亦不反服也
　　陳氏祥道曰孟子曰湯之於伊尹學焉而後臣之
　桓公之於管仲學焉而後臣之方其學焉則賓之而
　弗臣此所謂仕而未有禄者也賓之而弗臣故有饋
　焉不曰賜而曰獻其將命之使不曰君而曰寡君若
　子思之仕魯孟子之仕齊是也違而君薨弗服則在
　國而君薨為之服矣
　通論李氏格非曰廩人繼粟庖人繼肉不以官定食
　所謂仕而未有禄者也賓之故有獻而無賜不臣故
　有聘而無召葢不如是不足以有為也故玉府之職
　曰掌王之獻玉是王有獻賢之禮也酒誥曰爾事服
　休服采諸侯之於賢猶不可以不事況得而臣之乎
　存疑鄭氏康成曰見在臣位與有禄同也君有饋有
　饋於君也　孔氏頴達曰臣雖仕未得禄而有物饋
　君及出使他國所稱則並與得禄者同也
虞而立尸有几筵卒哭而諱生事畢而鬼事始已既卒
哭宰夫執木鐸以命於宫曰舍故而諱新自寢門至於
庫門(鐸大各反/舍音捨)
　正義鄭氏康成曰諱辟其名也鬼事始謂不復饋食
　於下室而鬼神祭之(孔疏下室謂内寢生時飲食有/事處也未葬以脯醢奠于殯又)
　(於下室饋設黍稷謝慈云下室之饋器物几杖如平/生皇氏謂虞則不復饋食下室於理有疑卒哭之時)
　(乃不復饋食/於下室也)已語辭也舍謂髙祖之父當遷者也庫
　門宫外門百官所在明堂位曰庫門天子皋門　孔
　氏穎達曰此論葬後當以鬼神事之禮未葬猶生事
　之故未有尸既葬親形已藏故立尸以繫孝子之心
　未葬殯宫雖有脯醢之奠不立几筵大斂之奠但有
　席而已亦無几也至虞祭更立筵與几相配故士虞
　禮云祝免澡葛絰帶布席於室中東面右几是也此
　謂士大夫禮若天子諸侯則葬前有几故周禮司几
　筵云喪事素几鄭注謂殯奠時也既虞卒哭則生事
　畢鬼神之事方為始也既執木鐸以命宫中又出宫
　從寢門至於庫門寢門路門庫門魯之外門也百官
　及宗廟所在之次咸使知之也魯三門故至庫門耳
　若天子則至皋門也凡諸侯則皋應路(案諸侯三門/庫雉路無皋)
　(應/)　陳氏澔曰周禮大喪小喪宰夫掌其戒令故卒
　哭後使宰夫執金口木舌之鐸振之以命令於宫也
　其令之辭曰舍故而諱新諱多則難避故使之舍舊
　諱而諱新死者之名也以其親盡故可不諱
　存疑鄭氏康成曰易説曰易之帝乙為成湯書之帝
　乙六世王(孔疏湯六世孫名祖/乙酒誥帝乙則紂父)天之錫命疏可同名
　案鄭據緯謂至六世則孫可與祖同名故不必諱不
　知湯名履祖乙名滕小乙名斂武乙名瞿紂父帝乙
　名羨其甲乙皆以生日為字非名也
二名不偏諱夫子之母名徵在言在不稱徵言徵不稱
在
　正義鄭氏康成曰稱舉也雜記曰妻之諱不舉諸其
　側　孔氏穎達曰此論不偏諱之事　陳氏澔曰二
　名二字為名也此記避諱之禮　方氏慤曰夫子曰
　不在顓臾此言在不稱徵也又曰杞不足徵此言徵
　不稱在也
軍有憂則素服哭於庫門之外赴車不載櫜韔(櫜音羔/韔勅亮)
　(反/)
　正義鄭氏康成曰憂謂為敵所敗也素服者縞冠也
　赴謂還告於國以告喪之辭言之也(孔疏左氏傳禍/福稱告崩薨稱)
　(赴/)櫜甲衣韔弓衣兵不戢(孔疏甲不以櫜戢/之弓不以韔戢之)示當報
　也(陳氏澔曰甲不入櫜/弓不入韔示再用也)　孔氏穎達曰此論軍敗當
　報之事　方氏慤曰戰勝而還謂之凱則其敗謂之
　憂亦宜矣素服哭於庫門之外則以喪禮處之也必
　於庫門之外者以近廟門故也葢師之出也受命於
　祖及其無功則於祖命不能無辱矣故近廟門則哭
　之(案廟在雉門内仲尼與于蜡賓事畢出遊于兩觀/之上孔氏曰孔子出廟門往雉門是庫門與廟尚)
　(逺/)
　通論陳氏祥道曰兵法曰若師不勝取過在己周官
　大司馬若師不功則厭而奉主車臣之取過在己也
　禮記素服哭於庫門之外君之取過在己也秦穆公
　之敗於殽素服郊次向師而哭葢其遺禮歟必曰赴
　車若告喪也赴車不載櫜韔示不忘戰也
有焚其先人之室則三日哭故曰新宫火亦三日哭
　正義鄭氏康成曰謂人燒其宗廟哭者哀精神之有
　虧傷火人火也(孔疏左傳云人火/曰火天火曰災)新宫火在魯成三
　年　孔氏頴達曰此論哀先人宗廟毁傷之事公羊
　傳曰新宫者何宣公之宫也　李氏格非曰言新宫
　不言宣宫不忍言也春秋書新宫災謂天災也謂人
　火則不恭大矣故内火皆書災然實人火也　陳氏
　澔曰先人之室宗廟也魯成公三年災宣公之廟神
　主初入故曰新宫春秋書二月甲子新宫災三日哭
　注云書其得禮此言故曰者謂春秋文也
　案公穀二傳皆謂宣主已入其哭為得禮胡傳宣主
　未入其哭為失禮考宣公薨已二十八月二年冬大
　烝已入廟公穀是也此經不見譏失禮意
孔子過泰山側有婦人哭於墓者而哀夫子式而聼之
使子路問之曰子之哭也壹似重有憂者而曰然昔者
吾舅死於虎吾夫又死焉今吾子又死焉夫子曰何為
不去也曰無苛政夫子曰小子識之苛政猛於虎也(重/直)
　(用反苛音何亦作荷/識申志反又如字)
　正義鄭氏康成曰夫子怪其哀甚故式而聼之而猶
　乃也(孔疏而曰然/哭畢乃荅之)夫之父曰舅　孔氏頴達曰此論
　苛政嚴于猛虎之事壹者決定之辭　陳氏澔曰聞
　其哭式而聼之與見齊衰者雖狎必變之意同聖人
　敬心之所發葢有不期然而然者　方氏慤曰虎之
　害人也人能逃之政之害人也無可逃之地此所以
　寧遭虎之累傷而不忍舍其政之無苛也
魯人有周豐也者哀公執摯請見之而曰不可公曰我
其已夫使人問焉曰有虞氏未施信於民而民信之夏
后氏未施敬於民而民敬之何施而得斯於民也對曰
墟墓之間未施哀於民而民哀社稷宗廟之中未施敬
於民而民敬殷人作誓而民始畔周人作㑹而民始疑
苟無禮義忠信誠慤之心以涖之雖固結之民其不解
乎(摯音志夫音符涖音/利又音類解佳買反)
　正義鄭氏康成曰摯禽摯也諸侯而用禽摯降尊就
　卑之義下賢也周豐曰不可辭君以尊見卑也士禮
　先生異爵者請見之則辭已止也重強變賢也時公
　與三桓始有惡懼將不安故使人問焉周豐言民見
　悲哀之處則悲哀見莊敬之處則莊敬非必有使之
　者墟毁滅無後之地也(孔疏凡舊居皆曰墟故左傳/有莘氏之墟有昆吾之墟皆)
　(毀滅無/後者)㑹謂盟也(孔疏左傳有事而㑹不協而盟盟/與㑹别此以下云而民始疑司盟)
　(云邦國有疑則盟詛/之故以㑹為盟也)盟誓所以結衆以信其後外恃
　衆而信不由中則民畔疑之孔子曰其身正不令而
　行其身不正雖令不從涖臨也　孔氏頴達曰此論
　君之臨臣民當以禮義忠信為本之事哀公言虞夏
　施何政敎而得如此敬信於民豐言民之從君在君
　身所行不在言也若身之不行言亦無益故殷周作
　誓作㑹而民始疑畔苟誠也人君之身誠無禮義忠
　信誠實質慤之心以臨化之雖以言辭誓令堅固結
　之民其不解散離貳乎周豐此言欲哀公身行誠信
　而已
　通論孔氏穎達曰尚書夏啟作甘誓左傳云夏啟有
　塗山之㑹又禹㑹塗山而此言殷周者據身無誠信
　徒作盟誓而民始離畔者耳非謂殷周作誓㑹也若
　啟作甘誓禹㑹塗山皆身有誠信於事善也又穀梁
　傳云誥誓不及五帝盟詛不及三王者五帝三王身
　行徳義不專用誥誓盟詛故云不及與此不同　陳
　氏祥道曰誓生於不信㑹生於不敬不信而誓之使
　信則民始畔不敬而㑹之使敬則民始疑　馬氏睎
　孟曰先王之制法事為之制曲為之防有不聼者可
　以棄矣而猶有誓以致其戒故大司徒之制曰以誓
　敎恤則民不怠有犯命者可以刑矣而猶有盟以聼
　其政故司盟曰盟萬民犯命詛不信者是以殷周盛
　時以禮義道民其民始於無犯非禮而終於無思犯
　禮以忠信遇民其民始於不敢欺而終於不忍欺盟
　誓之助於敎豈小補哉及其末也無善政以使之逺
　刑罰而徒作誓故曰民始畔無徳敎以使之畏鬼神
　而徒作㑹故曰民始疑葢誓之以禮義盟之以忠信
　末也不脩其本而一之於末民其有不解乎
　案民畔民疑當指殷周末季言若二代盛時正所謂
　以禮義忠信誠慤之心涖之者何以有此
喪不慮居毁不危身喪不慮居為無廟也毁不危身為
無後也(為于/偽反)
　正義鄭氏康成曰危身謂憔悴將滅性　方氏慤曰
　君子將營宫室宗廟為先居室為後毁而死君子謂
　之無子　黄氏震曰不慮居謂以廟為慮不以居室
　為慮不危身謂恐親之無後不敢以死傷生毁不滅
　性也　秦氏繼宗曰慮居者愚不肖之不及危身者
　賢智之過禮貴得中也
　存疑鄭氏康成曰慮居謂賣舍宅以奉喪
　案鄭注以慮居為賣宅舍未是古者五畝之宅受之
　於君非己所得賣也或曰慮居謂謀寢處之安
延陵季子適齊於其反也其長子死葬於嬴博之間孔
子曰延陵季子吳之習於禮者也往而觀其葬焉其坎
深不至於泉其歛以時服既葬而封廣輪揜坎其髙可
隱也既封左袒右還其封且號者三曰骨肉歸復於土
命也若魂氣則無不之也無不之也而遂行孔子曰延
陵季子之於禮也其合矣乎(長竹丈反嬴音盈深式鴆/反廣古曠反揜又作掩于)
　(檢反隱於忍/反號户髙反)
　正義鄭氏康成曰季子名札魯昭二十七年呉公子
　札聘于上國是也季子讓國居延陵因號焉(孔疏延/陵一名)
　(延州來傳杜預左傳注季子本封延陵後復封州來/  案左  楚子狩于州來以懼呉則延陵非州來)
　嬴博齊地今泰山縣是也孔子往弔之坎不至泉以
　生恕死也(孔疏以生時不欲近泉故死亦不/至於泉以生時之意以恕於死者)歛以行
　時之服不改制節也(孔疏歛服不更/制造是其節也)輪從也隱據也
　封可手據謂髙四尺所示節也(孔疏人長八尺低而/據之半為四尺所所)
　(是不定/之辭)右還還圍也號哭且言也命猶性也行去也
　　孔氏穎逹曰此論仲尼言季子葬子得禮之事案
　鄭注覲禮云凡以禮事者左袒若請罪待刑則右袒
　喪禮直云袒不云左右今季子長子之喪而左袒者
　達死生之命以自寛慰也左袒訖乃右而圍繞其封
　繞墳三匝號哭且言曰骨肉歸復於土乃自然之性
　若魂氣則無不之適再言之者愍傷離訣之意　方
　氏慤曰坎不至泉不至太深歛以時服不至太厚廣
　輪揜坎不至太大其髙可隱不至太髙左為陽故袒
　之變吉右為隂故還焉以示凶骨肉為隂則降而聚
　故言歸復於土魂氣為陽則升而散故言無不之孔
　子始言習聞其學禮而已終見其能行禮焉故曰合
　也　陳氏澔曰横曰廣直曰輪骨肉歸復於土為命
　者此精氣為物之有盡魂氣則無不之者此游魂為
　變之無方不惟適旅葬之節而又且通幽明之故宜
　夫子之善之也然為疑辭而不為決辭者葢季子乃
　隨時處中之道稱其有無而不盡拘乎禮者也
　辨正呉氏澄曰人之骨肉資坤而成既生之後漸漸
　長大及其死也歸而藏焉復反於土漸漸朽腐與土
　為一若其魂氣資乾而始死則游散混於天氣之中
　無所不之也季子其時奉君命出使而有私喪不敢
　將其尸柩以歸只得葬於齊地故言死而骨肉歸土
　乃天命之常人情縱有繫戀不容不葬之土中父子
　一體死者葬齊生者還呉兩相離訣永不親近深可
　愍傷然其魂氣則無不之父子一氣能相感通父在
　於呉則子之魂氣亦在於呉實不疏逺也聊以自寛
　慰耳右還其封且號者三八字為句是記圍繞之匝
　數非記其號哭之聲數也季子於子之喪自初死至
　葬時甚促亦經旬日初死之時哭必盡哀又有再哭
　三哭朝哭夕哭其哭不止一次矣非但有此既葬還
　封之一哭也惡得以此而議其哀之不足哉
邾婁考公之喪徐君使容居來弔含曰寡君使容居坐
含進侯玉其使容居以含有司曰諸侯之來辱敝邑者
易則易于則于易于雜者未之有也容居對曰容居聞
之事君不敢忘其君亦不敢遺其祖昔我先君駒王西
討濟於河無所不用斯言也容居魯人也不敢忘其祖
　(婁力俱反含胡/闇反易以豉反)
　正義鄭氏康成曰考公隱公益之曽孫考或為定弔
　含弔且含也容居欲親含非也含不使賤者君行則
　親含大夫歸含耳(孔疏上曹桓公卒于㑹諸侯請含/是親含也雜記諸侯之喪使人弔)
　(含贈襚是/歸含也)言侯玉者時徐僭稱王自比天子使大夫
　敵諸侯有司拒之易謂臣禮于謂君禮(孔疏臣來則/行臣簡易之)
　(禮君來則行/君廣大之禮)雜者容居以臣欲行君禮也容居言我
　祖與今君於諸侯初如是(孔疏言我祖駒王與今日/徐君稱謂于諸侯自初以)
　(來如是稱王/非始今日)不聞義則服駒王徐先君僭號容居其
　子孫也濟渡也西討渡河廣大其國魯魯鈍也言魯
　鈍者自明不妄　孔氏穎達曰此論徐國僭禮之事
　容居致其君命云寡君使容居親坐行含進侯玉於
　邾君此是使致詞也其使容居以含者此是記人録
　語(案錄謂錄容/居所自言)凡行含禮未歛之前以玉實口士則
　主人親含大夫以上則使人含若既歛已後至殯葬
　其有含者親自致璧於柩及殯上者謂之親含若但
　致命以璧授主人主人受之謂之不親含徐自比於
　大子以邾君為己之諸侯言進侯氏以玉故云進侯
　玉又言我從先君駒王以來於諸侯無不稱王我若
　是曉利之人或妄稱先祖之善自言魯鈍朴實不解
　虚詐惟知不敢忘其祖也　王氏曰坐當訓跪　陳
　氏澔曰容居言事君者不敢忘其君我奉命如此今
　不能行是忘吾君也為人子孫當守先世之訓故亦
　不敢遺吾祖也居葢徐之公族耳且言昔者我之先
　君駒王濟河而西討無一處不用此稱王之言自言
　其疆土廣大久已行王者之禮也又自言我非譎詐
　者乃魯鈍之人是以不敢忘吾祖欲邾人之信其言
　也此著徐國君臣之僭且明邾有司不能終正當時
　之僭也
　案鄭注考或為定以考公在春秋後春秋魯昭公三
　十年呉滅徐徐子章羽奔楚楚沈尹戌帥師救徐弗
　及遂城夷使徐子處之久失國而為寓公尚能行王
　禮於諸侯乎定公在魯文宣時或有此耳孔氏謂春
　秋後徐復興强大稱王無據
子思之母死於衞赴於子思子思哭於廟門人至曰庶
氏之母死何為哭於孔氏之廟乎子思曰吾過矣吾過
矣遂哭於他室
　正義鄭氏康成曰子思之母嫁母也門人弟子也嫁
　母與廟絶族　方氏慤曰他室異室也以有别於正
　故謂之他以義起之而已　陳氏澔曰伯魚卒其妻
　嫁於衞之庶氏嫁母與廟絶族故不得哭之於廟
　存疑鄭氏康成曰子思之母姓庶氏
　辨正王氏安石曰似嫁庶氏而鄭云母姓氏非也
　案伯魚年五十而卒其妻猶改適乎此等事恐屬傳
　聞
天子崩三日祝先服五日官長服七日國中男女服三
月天下服虞人致百祀之木可以為棺槨者斬之不至
者廢其祀刎其人(祝之六反/刎勿粉反)
　正義鄭氏康成曰祝佐含歛故先服官長大夫士也
　國中男女庶人也天下服諸侯之大夫也虞人掌山
　澤之官百祀畿内百縣之祀也為棺槨作棺槨也斬
　伐也　崔氏靈恩曰此據朝廷之士四制則邑宰之
　士也　孔氏穎達曰此論天子崩尊卑服杖及葬僃
　槨材之事祝謂大祝商祝也服服杖也祝先服故先
　杖子亦三日而杖大夫士服在祝後故五日亦服杖
　也庶人謂畿内民及庶人在官者服謂齊衰三月必
　待七日者殯後嗣王成服故民得成服也諸侯之大
　夫為王繐衰既葬而除之近者不待三月今據逺者
　為言耳然四條皆云服何以知其或杖或衰案喪大
　記云君之喪三日大子夫人杖五日既殯授大夫世
　婦杖喪服四制三日授子杖五日授大夫杖則知三
　日五日是服杖明矣其七日及三月者惟服而已無
　杖百祀者王畿内諸臣采地之祀也既殯旬而布材
　故虞人斬百祀之木可以為周棺之槨者送之也
　方氏慤曰喪人之冠帶衣裳杖屨通謂之服此所謂
　服特指杖爾夫杖所以扶病也祝先服者力勞而先
　病故也言祝先服則子可知官長對祝言則力有勞
　逸對子言則恩有重輕故五日而後服杖也七日國
　中男女服三月天下服言各服其所服之服非謂杖
　矣葢不特以恩有重輕故服有先後亦以地有逺近
　而聞訃有早晚故也刎亦剄也自吻下刑之故也
　呉氏澄曰廢其祀刎其人葢設此辭而令之以見王
　喪尤重於神祀也如誓師而曰無敢不供汝則有大
　刑是也非果必廢之刎之也葢祀木者神祇所主豈
　可斬伐惟為天子采槨木則雖祀木亦斬無或敢占
　吝者若或占吝不以其木至是不供王喪為大不敬
　故設廢祀刎人之辭使人不敢慢令也　陳氏澔曰
　禮制若此未詳其説一云必命虞人致木不用命者
　然後國有常刑虞人非一未必盡命之也
　案士喪禮三日成服杖則服與杖同日也祝官長國
　中天下有有服有杖者有有服無杖者故記第以服
　言之葢言杖不足以槩國中天下言服則四者皆在
　其中也舊説未發明此義故説禮者多非之要之其
　義本不可易也
　辨正黄氏震曰天子棺槨未必待逺取諸百祀不至
　豈神之罪而廢其祀雖人之罪亦何至於死苟其行
　此民將不勝擾豈所謂死無害於人者耶
齊大饑黔敖為食於路以待餓者而食之有餓者蒙袂
輯屨貿貿然來黔敖左奉食右執飲曰嗟來食揚其目
而視之曰予惟不食嗟來之食以至於斯也從而謝焉
終不食而死曽子聞之曰微與其嗟也可去其謝也可
食(饑居宜反黔其廉反而食音嗣下奉食同𬒮彌世反/輯側立反貿亡救反又音茂又音牟奉芳勇反與音)
　(餘/)
　正義鄭氏康成曰蒙袂不欲見人也輯斂也斂屨力
　憊不能屨也貿貿目不明之貌嗟來食雖閔而呼之
　非敬辭從猶就也　孔氏穎達曰此論餓者狂狷之
　事餓者聞黔敖嗟已無敬己之心於是發怒揚舉其
　目而視之曰予惟不食嗟來無禮之食以至於此困
　病曽子言初時無禮之嗟也可怒之而去其終有禮
　之謝也可返迴而食　方氏慤曰饑主歳言之餓主
　人言之　呉氏澄曰曾子之言君子之中餓者之操
　賢者之過也　陳氏澔曰微與猶言細故末節謂嗟
　來之言雖不敬然亦非大過故其嗟雖可去而謝焉
　則可食矣
　存疑鄭氏康成曰微猶無也無與止其狂狷之辭
　姚氏舜牧曰凡人所重者生死也而要準於道義就
　食本為生也而彼其嗟來則可以無生不可以失節
　不食嗟來本以重節也而彼既致謝則又不可以輕
　生此其間道理極微故曽子曰微與其嗟也則可去
　耳一致謝則可以復食矣惜其人未識此而終守小
　諒焉以致死也
邾婁定公之時有弑其父者有司以告公瞿然失席曰
是寡人之罪也曰寡人嘗學斷斯獄矣臣弑君凡在官
者殺無赦子弑父凡在宫者殺無赦殺其人壞其室洿
其宫而豬焉葢君踰月而后舉爵(弑式志反瞿紀具反/斷丁亂反殺如字壞)
　(音怪洿音/烏豬音誅)
　正義鄭氏康成曰定公貜且也魯文十四年即位民
　之無禮不敎之罪故曰寡人之罪也弑君弑父其罪
　無赦諸臣子孫(孔疏案子孫當指族姓/之卑幼在子孫行者)皆得殺之(孔/疏)
　(臣之弑君凡在官之人無問貴賤皆得殺此弑君之/人子之弑父凡在宫者無問尊卑皆得殺此弑父之)
　(人/)壞其室洿其宫而豬明其大逆不欲使人復處之
　豬都也南方謂都為豬(孔疏都聚也掘洿/其宫使水聚積)踰月舉爵
　自貶損也　孔氏穎達曰此論誅弑父之事　陳氏
　澔曰瞿然驚怪之貌天下之惡無大於此者是以人
　皆得以誅之無赦之之理君不舉爵以人倫大變亦
　敎化不明所致故傷悼而自貶耳
　通論彭氏汝礪曰春秋之法亂臣賊子人人得而討
　之不必皆士師也故隱四年書衞人殺州吁于濮公
　羊傳曰其稱人何討賊之辭何休注曰明國中人人
　得討之
　存異陸氏佃曰凡在官者殺無赦謂弑君者同一官
　府亦坐焉爾弑父放此鄭氏謂弑父者凡在宫子孫
　皆得殺之是父子兄弟相殺終無已時也
　辨正呉氏澄曰凡在官凡在宫謂被弑者之羣臣子
　孫非謂行弑者之羣臣子孫也無赦謂毋令縱逸也
　宋萬弑閔公縱令出奔陳君子以為宋無臣子也陸
　農師謂同一官府之人亦坐弑君之罪若不知謀而
　一府一宫之人皆連坐不亦濫乎
晉獻文子成室晉大夫發焉張老曰美哉輪焉美哉奐
焉歌於斯哭於斯聚國族於斯文子曰武也得歌於斯
哭於斯聚國族於斯是全要領以從先大夫於九京也
北面再拜稽首君子謂之善頌善禱(奐音喚亦作煥要/一遙反京音原禱)
　(丁老/反)
　正義鄭氏康成曰文子趙武也作室成晉君獻之謂
　賀也(胡氏銓曰君於臣不當言獻恐趙武諡獻文皆/案春秋時無二諡本文原無君字第當云人)
　(往賀諸大/夫亦往耳)諸大夫亦發禮以往輪輪囷言髙大奐言
　衆多歌於斯哭於斯聚國族於斯言祭祀死喪燕㑹
　於此足矣欲防其後復為此張老心譏其奢也全要
　領者免於刑誅也晉卿大夫之墓地在九原京葢字
　之誤當為原(孔疏爾雅絶髙曰京廣平曰原京非葬/處  案詩于胥斯原乃覯于京同一地)
　(也則言其髙曰京言/其平廣則曰原耳)善頌謂張老之言善禱謂文子
　之言禱求也　孔氏頴達曰此論文子成室相頌禱
　之事張老心譏文子宫室飾麗故佯為美之歌謂祭
　祀奏樂哭謂居喪哭泣聚國族謂燕聚國賓及㑹宗
　族也始終永足切勿更造作文子覺譏故稽首謝過
　受諫也北面在堂禮故鄉飲酒賓主皆北面領頸也
　古者罪重要斬罪輕剄刑先大夫謂文子父祖以其
　世為大夫故稱父祖為先大夫也案墓大夫云令國
　民族葬注云族葬各從其親是卿大夫墓地同在一
　處　秦氏繼宗曰張老之言善於頌文子所荅善於
　禱也古人達生知命善始要終故頌禱之言切實如
　此
　通論方氏慤曰發謂以禮落成之也若楚子成章華
　之臺願與諸侯落之是矣葢發與落皆有始意
仲尼之畜狗死使子貢埋之曰吾聞之也敝帷不棄為
埋馬也敝葢不棄為埋狗也丘也貧無葢於其封也亦
予之席毋使其首陷焉路馬死埋之以帷(畜許六反又/許又反為于)
　(偽反埋亡皆反/封依注作窆)
　正義鄭氏康成曰畜狗馴守封當為窆陷謂沒於土
　路馬君所乘者其他狗馬不能以帷葢　方氏慤曰
　家語言仲尼將行雨而無葢則貧而無葢可知陷謂
　沒於土特以首為言者以衆體之所貴也路馬死埋
　之以帷故魯昭公乘馬塹而死乃以帷裹之　葉氏
　夢得曰帷葢近於身以為障蔽者犬馬畜於家以為
　代禦者障蔽者敝不敢棄而代禦者死用以埋之所
　謂仁之至義之盡也　陳氏澔曰狗馬皆有力於人
　故特示恩君之乘馬死則特以帷埋之不用敝帷也
　案家語末句亦孔子語或曰以其類附記之
季孫之母死哀公弔焉曾子與子貢弔焉閽人為君在
弗内也曾子與子貢入於其廏而脩容焉子貢先入閽
人曰鄉者已告矣曾子後入閽人辟之涉内霤卿大夫
皆辟位公降一等而揖之君子言之曰盡飾之道斯其
行者逺矣(閽音昏為去聲内音訥廏久又/反鄉許亮反辟音避􁆤力又反)
　正義鄭氏康成曰閽人守門者脩容更莊飾也子貢
　先入閽人既不敢止以言下之故曰鄉者已告矣閽
　人見兩賢相隨彌益恭故辟之也公降等揖禮之也
　　孔氏頴逹曰案喪大記君臨大夫之喪君即位於
　序端卿大夫即位於堂廉楹西北面東上所謂辟位
　者葢少西逡巡而東面不當北面之位也然君在大
　夫不得私為二子辟位或是公始入升堂之後卿大
　夫猶在庭中北面辟位者謂辟中庭少近東耳　陳
　氏澔曰鄉者已告言先已告於主人矣内􁆤門屋後
　簷也行者逺猶言感動之大也
　存疑孔氏穎達曰二子初時不具衣服則閽人拒之
　二子退而脩容閽人雖愚猶知敬畏二子渉至内􁆤
　卿大夫皆逡巡辟位公於堂上降階一等揖而禮之
　君子遂美之云凡人盡其容飾行之可長逺矣
　辨正彭氏汝礪曰此段恐記者之過弔有一定之容
　服若曰脩容則其初二子乃不脩容乎　姚氏舜牧
　曰二子弔於季孫適值君在自當待命而入斯時致
　肅敬比致弔有加亦臣禮合如此第當時俗人不知
　者謂為脩容其君子亦當時之號為君子者非知禮
　之君子也
　案士喪禮君視歛出主人拜送襲拜大夫之後至者
　賈疏以後至為不得與前卿大夫同時從君入者則
　君弔時後至者自不得入安有脩容而入之事此記
　者傳聞傅㑹説也
陽門之介夫死司城子罕入而哭之哀晉人之覘宋者
反報於晉侯曰陽門之介夫死而子罕哭之哀而民説
殆不可伐也孔子聞之曰善哉覘國乎詩云凡民有喪
扶服救之雖微晉而已天下其孰能當之(罕呼旱反覘/勅廉反説音)
　(悦扶服並如字又扶音蒲服蒲/北反又作匍匐音同當丁郎反)
　正義鄭氏康成曰陽門宋國門名介夫甲衞士宋以
　武公諱司空為司城子罕戴公子樂甫衎之後樂喜
　也(孔疏世本戴公生樂甫衎衎生石甫願繹繹生夷/甫傾傾生東鄉克克生西鄉士曹曹生子罕喜)
　覘窺視也孔子善覘國者之知微也救猶助也微猶
　非也　孔氏穎達曰此論善覘國之事民心皆喜悦
　若有人伐民必致死故云殆不可伐詩邶谷風之篇
　言雖非晉之强天下更有强於晉者誰能當之　陳
　氏澔曰孔子善之以其識治體也扶服致力之義孰
　能當之甚言人心之足恃也
　通論陳氏祥道曰呉起吮一人之疽而鄰敵莫抗段
　熲裹一人之瘡而西羌頓平然則司城子罕哭一介
　夫而民説其可伺隙抵巇而伐之哉覘者所以知微
　也
　案哀不哀有節焉子罕身為大臣一介夫死而哭之
　哀凡處尊親僚友之喪將何以加之違禮矯情以干
　國人之説臣之姦者為之賢者必不爾子罕賢者也
　覘國云云亦非夫子之言案子罕與向戌同時向戌
　往來晉楚成弭兵之盟而晉宋尤睦晉何事欲伐宋
　乎覘宋之説妄矣宋皇國父為平公築臺妨於農收
　子罕諫不聽築者謳曰澤門之皙實興我役邑中之
　黔實慰我心子罕面黑故云爾於是子罕親執扑以
　抶其人而謳者止焉人問其故子罕曰宋國區區而
　有詛有祝禍之本也其正直知大體如是觀此一事
　介夫之誣可不辨而雪也
魯莊公之喪既葬而絰不入庫門士大夫既卒哭麻不
入
　正義鄭氏康成曰閔公吉服不與虞卒哭羣臣畢虞
　卒哭亦除喪也麻猶絰也　孔氏穎達曰此論禮變
　所由也莊公閔公父也莊公薨太子般即位慶父賊
　子般於黨氏閔公年八嵗絰葛絰也諸侯弁絰葛而
　葬魯有三門庫雉路庫門最在外以從外來故至庫
　門去絰絰不入衰亦不入可知君身絰用葛士大夫
　絰用麻亦不入庫門　彭氏汝礪曰國亂臣强遂使
　君臣之間不敢盡禮如此　陳氏澔曰記禍亂恐迫
　禮所由廢
　通論方氏慤曰君以葬為節臣以卒哭為節者君先
　除而後臣敢除也此皆不能三年失禮之甚　呉氏
　澄曰莊公薨歴十一月始葬時閔公幼弱莊夫人外
　淫慶父謀簒立不君生君因亦不天死君故不令閔
　公服父喪三年至閔二年五月距莊公之薨二十二
　月遽行吉禘後年八月慶父弑閔公矣
　存疑鄭氏康成曰時子般弑慶父作亂閔公不敢居
　喪葬已吉服而反正君臣欲以防遏之微弱之至也
　　孔氏穎達曰閔公既葬須即位正君臣故既葬而
　除羣臣須行虞卒哭之祭故卒哭乃除之
　案閔公止八歳其絰不入慶父使之也閔公何知即
　位以正君臣而防遏慶父哉
孔子之故人曰原壤其母死夫子助之沐槨原壤登木
曰久矣予之不託於音也歌曰貍首之斑然執女手之
卷然夫子為弗聞也者而過之從者曰子未可以已乎
夫子曰丘聞之親者毋失其為親也故者毋失其為故
也(壤如丈反貍力知反女如字又/音汝卷音權又作拳從才用反)
　正義鄭氏康成曰沐治也木槨材也託寄也謂叩木
　以作音為弗聞也而過之佯不知也已猶止也　孔
　氏穎達曰此論孔子無大故不遺故舊之事原壤謂
　吾遭母喪以來日月久矣不得託寄此木以為音聲
　於是叩木作音而歌非禮之甚從者見其無禮止夫
　子不須為治槨夫子謂朋友無大故不相遺棄丘聞
　之與骨肉親者雖有非禮無失其為親之道尚得與
　之和睦故舊者雖有非禮無失其為故之道尚得往
　來何以絶之　劉氏曰貍首之斑言木文之華執女
　手之卷言沐槨之滑膩　葉氏夢得曰方周之末世
　有妻死鼓盆而歌自以為達如莊周者友死臨尸而
　歌自以為禮如子皮琴張者葢將以矯世未必出其
　誠心然如此則人道且絶豈止違禮已哉
　存疑鄭氏康成曰斑然卷然悅人辭也　孔氏穎達
　曰歌言槨材文采似貍之首夫子手執斤斧如女手
　拳然柔弱以此歡悦仲尼　陸氏佃曰此其貍首之
　詩歟所謂大小莫處御於君所其詩中間之詞歟執
　女手之卷然葢上之所以接下御於君所葢下之所
　以事上
　辨正呉氏澄曰葢古歌詞而壤歌之耳非當時自作
　此歌也孔疏紕繆又與曽孫侯氏詩體製各異陸氏
　合為一篇亦非
　案晉阮籍母卒飲酒一號嘔血哀毁骨立時稱為死
　孝想原壤亦是此種故為放誕而至性却過人夫子
　平日與之遊母死又助之沐槨其情義非淺登木一
　歌殊出意外夫子若為弗聞於此見覆載生成氣象
　然未到聖人此等人且須逺之恐厭惡禮法四字浸
　淫及我使喪所守
趙文子與叔譽觀乎九原文子曰死者如可作也吾誰
與歸叔譽曰其陽處父乎文子曰行幷植於晉國不沒
其身其知不足稱也其舅犯乎文子曰見利不顧其君
其仁不足稱也我則隨武子乎利其君不忘其身謀其
身不遺其友晉人謂文子知人文子其中退然如不勝
衣其言呐呐然如不出諸其口所舉於晉國管庫之士
七十有餘家生不交利死不屬其子焉(譽音預父音甫/行如字又下孟)
　(反并必正反植直吏反又時力反知音智退依注/作妥他果反勝音升呐如悦反又奴劣反屬音燭)
　正義鄭氏康成曰叔譽叔向也(孔疏案叔譽之為叔/向春秋傳無考鄭注)
　(據韓詩外傳言之此案肸嚮蟲相應聲/左傳嚮省為向而  又嚮譌為譽也)晉羊舌大夫
　之孫名肸(孔疏羊舌邑名羊舌大夫生職職生肸妻/案列女傳鄰有攘羊者以首餉之大夫)
　(受而埋之後攘羊事敗及大夫/則舌尚在人因號之羊舌大夫)作起也陽處父襄公
　之太傅并專也(孔疏并他事為己/有是專權之事)謂剛而專已為狐
　射姑所殺(孔疏左傳文公六年晉蒐於夷使狐射姑/將中軍趙盾佐之陽處父至改蒐於董易)
　(其班射姑使/人殺處父)沒終也植或為特舅犯久與文公辟難
　至將反國無安君之心及河授璧詐請亡要君以利
　是也(孔疏左傳僖公二十四年/重耳反國及河干犯請亡)武子士㑹也食邑於
　隨范字季晉人謂文子知人葢見其所善於前則知
　其來所舉也中身也鄉射記曰弓二寸以為侯中退
　柔和貌退或為妥呐呐舒小貌管庫之士府史以下
　官長所置也舉之於君以為大夫士也(孔疏家是士/大夫之總稱)
　管鍵也(孔疏别言之則鍵是鎖/須管是鑰匙散文則一)庫物所藏生不交利
　廉也死不屬其子潔也　孔氏穎達曰此論趙文子
　知人之事文子謂先世大夫死者甚衆假令生而可
　作起吾於衆大夫誰可以與歸也凡人利君者多性
　行偏特不顧其身謀身者多遺棄故舊武子徳行𢎞
　廣内外周僃故左傳云夫子之家事治言於晉國無
　隐情無隠情則利君也家事治則不忘其身也文子退
　然柔和如不勝衣言形貌卑退也其𤼵言舒小呐呐如不
　出諸口謂言語卑下也　方氏慤曰退言其弱也進
　為强退為弱如不勝衣則其弱可知矣管庫之士葢
　守藏之吏也　陳氏祥道曰太剛則易屈太植則易
　折植者剛直而自立者也處父并為之其智不足稱
　矣懷利者有己懷仁者有君舅犯見利而不顧君其
　仁不足稱矣隨武子則利其君仁也不忘其身與謀
　其身智也不遺其友義也　陳氏澔曰管庫之士賤
　職也知其賢而舉之即不遺友之實雖有舉用之恩
　於其人而生則不與之交利將死亦不以其子屬託
　之廉潔之至　秦氏繼宗曰管庫之士舉一以類其
　餘承上文知人而言文子身雖謙退言雖遲鈍而實
　有知人之明得大臣舉賢授能之體且無市恩之意
　於所舉之人㢘潔之至也
　通論呉氏澄曰士㑹在秦不見先蔑正是謀身不遺
　友之一事葢晉使先蔑士㑹迎公子雍於秦既而背
　之儻士㑹數見先蔑似若有謀秦必生疑於身於友
　俱有禍害故在秦不見之及士㑹還晉若見先蔑秦
　必疑先蔑與知士㑹逃歸之情亦將累及先蔑故還
　晉亦不見之葢惟恐因己之見使秦疑先蔑而後受
　禍害也幷植二字未詳姑從鄭注并猶專也如子路
　之兼人植謂剛直挺立如木之植國語作㢘直疑并
　葢廉字缺損植葢直字増多也
　餘論陳氏祥道曰君子之尚友以一鄉為未足則友
　一國以一國為未足則友天下以天下為未足則尚
　論古之人此文子叔譽所以論死者之可作
　存疑孔氏頴達曰不屬其子謂不屬其子於君及朝
　廷也(案孔説太逺與生/不交利語不稱)
叔仲皮學子柳叔仲皮死其妻魯人也衣衰而繆絰叔
仲衍以告請繐衰而環絰曰昔者吾喪姑姊妹亦如斯
末吾禁也退使其妻繐衰而環絰(學户敎反衣依注作/齋音咨衰七雷反繆)
　(依注作樛居糾反衍以善反/繐音歳喪如字末莫曷反)
　正義鄭氏康成曰叔仲皮魯叔孫氏之族(孔疏僖叔/牙生武仲)
　(休休生惠伯彭彭/生皮為叔仲氏)學敎也子柳仲皮之子衣衰而繆
　絰衣當為齋繆讀為不樛垂之樛士妻為舅姑之服
　也(孔疏知為士者以叔仲為氏則非/庶人經傳無文則非卿大夫也)言其妻雖魯鈍
　其於禮勝學叔仲衍葢皮之弟告子柳言此非也繐
　衰小功之縷而四升半之衰環絰弔服之絰時婦人
　好輕細而多服此者衍既不知禮之本子柳亦以為
　然而請於衍使其妻為舅服繐衰而環絰衍荅子柳
　言姑姊妹在室齊衰與婦為舅姑同末無也言無禁
　我欲其言行也婦以諸侯之大夫為天子之衰弔服
　之絰服其舅非也　孔氏穎達曰此論子柳失禮之
　事叔仲皮敎訓其子子柳受父敎而不知禮叔仲皮
　死子柳之妻雖魯鈍猶知為舅姑身著齊衰首服繆
　絰謂兩股相交也五服之絰皆然惟弔服環絰不繆
　耳衍子柳之叔見當時婦人好尚輕細告子柳汝妻
　何以著非禮之服子柳亦以妻非禮遂請於衍欲令
　其妻身著繐衰首服環絰衍荅子柳云吾喪姑姊妹
　亦如斯謂如此繐衰環絰無人於吾而相禁者子柳
　得衍言乃退使其妻著繐衰而環絰子柳不肻粥庶
　弟之母非是下愚而不知其非禮明當時皆著輕細
　者也
　案或謂昔者以下語意似即請者之辭葢衍告子柳
　以齊衰之服因請改齊為繐而因自以昔者証之其
　説較為直截或謂皮衍柳俱叔仲彭生子鄭以子柳
　為皮子誤並存疑
成人有其兄死而不為衰者聞子皋將為成宰遂為衰
成人曰𧖟則績而蟹有匡范則冠而蟬有緌兄則死而
子皋為之衰(成或作鄭音丞蠶七南/反蟹户買反緌耳隹反)
　正義鄭氏康成曰嗤兄死者言其衰之不為兄死如
　蟹有匡不為蠶之績蟬有緌不為范之冠也范蜂也
　(孔疏蜂頭上/有物似冠)蟬蜩也緌謂蜩喙長在腹下(孔疏似/冠之緌)
　孔氏穎達曰此論成人無禮之事成孟氏所食采地
　即前犯禾之邑也此邑中民有兄死而弟不為兄制
　服者聞子皋至孝來為成宰恐其罪己乃制衰服故
　成人譏之言此服是子皋為之非為兄施也　朱氏
　申曰絲之績者必由乎匡之所盛然蟹之有匡非為
　蠺之績也為背而已首之冠者必資乎緌之所飾然
　蟬之有緌非為范之冠也為喙而已兄死者必為之
　服衰然成人之服衰非為兄之死也為子皋而已葢
　以上二句喻下句也
　通論應氏鏞曰仲尼相而無飲羊縱妻之民楊綰相
　而有減騶省樂之效風化之機繫於人焉耳蠶績范
　冠之謠雖以戲夫民之為服者未必出於誠心實以
　喜子皋之孝足以感不友不悌之俗故周公之告康
　叔不以弟之大不克恭者為怒而以克敬典者為急
　分正東郊之責亦以孝友之君陳感悟之其機固不
　在多也
樂正子春之母死五日而不食曰吾悔之自吾母而不
得吾情吾惡乎用吾情(惡音/烏)
　正義鄭氏康成曰子春曽子弟子勉强過禮惡乎猶
　於何也　孔氏穎達曰此論孝子遭喪過哀之事禮
　不食三日子春悔不以實情勉强至五日言自吾母
　死而不得吾之實情而勉强為之更於何處用吾之
　實情乎
　存疑黄氏敏求曰曾子喪親不食七日故子春心慕
　師道執親之喪五日而後食既而告人曰吾母之喪
　不盡得吾哀痛之情以報其罔極之恩更於何處盡
　用吾哀痛之情乎乃悔不及七日之謂也記者載之
　以旌孝行　陸氏佃曰曽子水漿不入口者七日而
　不以為悔非勉强故也
歳旱穆公召縣子而問然曰天久不雨吾欲暴尩而奚
若曰天則不雨而暴人之疾子虐毋乃不可與然則吾
欲暴巫而奚若曰天則不雨而望之愚婦人於以求之
毋乃已疏乎徙市則奚若曰天子崩巷市七日諸侯薨
巷市三日為之徙市不亦可乎(旱音汗縣音懸暴步卜/反尩烏光反與音餘徙)
　(音死為于偽反/可乎可或作善)
　正義鄭氏康成曰然之言焉也凡穆或作繆奚若何
　如也暴尩覬天哀而雨之錮疾人之所哀暴之是虐
　也巫主接神亦覬天哀而雨之已猶甚也春秋傳説
　巫曰在女曰巫在男曰覡周禮女巫旱暵則舞雩(孔/疏)
　(楚語觀射父對昭王絶地天通之問云民之精爽不/攜貮者明神降之在男曰覡在女曰巫此經云愚婦)
　(人據末世/之巫也)徙市者庶人之喪禮今徙市是憂戚於旱
　若喪(孔疏天子諸侯之喪庶人憂戚無復求覓財利/要有急須之物不得不求故於邑里之内而為)
　(巷市今徙市若居/天子諸侯之喪也)　孔氏穎達曰此論旱變之事
　陳氏澔曰尩者瘠病之人此言酷虐之事非所以感
　天已疏言甚迂闊也言徙市又言巷市者謂徙交易
　之物於巷也欲徙市行居喪之禮以自責也縣子以
　其求諸己而不求諸人故可其説然豈不聞僖公以
　大旱欲焚巫尩聞臧文仲之言而止(案事見僖公/二十一年)縣
　子不能舉其説以對穆公而謂徙市為可則亦已疏
　矣　陳氏祥道曰先王之於旱也内則責諸己外則
　求諸神責諸己則有成湯之事宣王之行求諸神則
　巫以女巫舞以皇舞祭以雩禮以牲璧責諸己者本
　也求諸神則以為文而已穆公不能責諸己又不知
　求諸神而欲暴尩與巫豈不惑哉市隂也雨隂中之
　陽也徙市所以助發隂中之陽與周官皇舞女巫同
　意　姚氏舜牧曰讀雲漢之詩則知君之所以為民
　請命者當以誠不以文矣文尚不可而況虐尩與巫
　之甚者乎甚矣後世之君之昏於感格也
　存異鄭氏康成曰尩者面鄉天覬天哀而雨之
　辨正姚氏舜牧曰暴尩者暴此人於日中見其已瘠
　病若此之可哀祈天一見憫而降澤耳注瘠病之人
　其面上向云云未確
　案董仲舒請雨書有徙市之説葢旱屬陽而市主隂
　故王后主立市徙市者謂鼔動隂氣以勝陽使之致
　雨云耳在春秋時或已有此法故穆公問其如何不
　亦可乎縣子本意原不以為極當故作僅可之辭耳
孔子曰衞人之祔也離之魯人之祔也合之善夫(祔音/附夫)
　(音/扶)
　正義鄭氏康成曰祔猶合葬也離之有以閒其槨中
　善夫善魯人也祔葬當合　孔氏穎達曰此論魯衞
　得失衞人離之謂合葬猶生時男女須隔居處魯人
　則合並兩棺置槨中言異生不須復隔詩云穀則異
　室死則同穴故善魯之祔也　朱子曰古者椁合衆
　材為之故大小隨人所為今用全木則無許大木可
　以為椁故合葬者只同穴而各用椁也　秦氏繼宗
　曰祔葬即合葬一椁而兩棺共之也然又有離合之
　分衞人以别物隔判故曰離魯人不用物隔故曰合
　離之别男女也合之同生死也合之者於人子之情
　為盡故善魯
　存異陳氏祥道曰衞之俗有存於殷魯之俗一之於
　周殷之所尚者尊尊故凡昭穆之祔於廟者離之而
　不親周之所尚者親親故凡昭穆之祔於廟者合之
　而不尊離之則義合之則仁孔子皆善之
　案諸説俱以此祔為合葬獨陳以為祔廟又以為昭
　穆之離合殊不可解宗廟昭從昭穆從穆穆不混昭
　昭不混穆魯衞一也安所據以别魯衞而以為孔子
　皆善之乎
　
　
　
　
　
　
　
　
　
　
　
　
欽定禮記義疏卷十四
欽定四庫全書
欽定禮記義疏卷十五
　王制第五之一
　　正義盧氏植曰漢文帝令博士諸生作此篇　孔
　　氏穎達曰鄭目録云名王制者以其記先王班爵
　　授禄祭祀養老之法此於别録屬制度鄭答臨碩
　　云孟子當周赧王之際王制之作復在其後　葉
　　氏適曰文帝初賈誼言當改正朔定官名色用黄
　　數用五而已中年誼已死新垣平得用始有作王
　　制廵守封禪之説　項氏安世曰王制之言爵禄
　　取於孟子言廵守取虞書歳三田及大司徒大司
　　馬大司空三官取公羊朝聘取左傳其餘必皆有
　　所授蓋文帝合漢初今文博士之傳斟酌增損共
　　為一書將以興王制致太平其書自應與古文諸
　　書不合鄭氏康成無䇿以通之强為之説曰殷制
　　豈非遁辭哉
　　通論髙氏文彪曰孟子言周室班爵禄諸侯惡害
　　已而去其籍知天下莫先於此王制所以冠之於
　　首又曰暴君汙吏必慢其經界知天下莫急於此
　　王制所以奠之於終　彭氏絲曰此篇前言爵命
　　田禄中散言六官末言養老三者為經而中閒錯
　　出數節為緯篇末自註前段義　葉氏夢得曰自
　　王者之制禄爵至千里之内以為御分田制禄為
　　詳所以正經界也經界正則榖禄平而封地所以
　　制禄所封有小大而守土之臣必以小大相屬故
　　自千里之外設方伯至下大夫一命言建侯設官
　　尤備所以次之封地也建侯設官才不可不辨故
　　自凡官民材至不及以政皆擇人之法所以次之
　　設官也設官以守乎外天子專治於内𫝑恐不相
　　及故自比年一小聘至一徳以尊於天子皆廵守
　　朝聘之制所以次之擇人也廵守以考績明則陟
　　幽則黜黜不足則加以兵故自賜諸侯樂至出征
　　執有罪皆黜陟之法所以次之廵守也兵不可以
　　無備田獵以習兵故自無事則歳三田至不覆巢
　　所以次之出征也財所以聚人用財不可無節故
　　自冡宰制國用至日舉以樂皆用財之節財用足
　　可以行禮而禮莫大於喪祭故自七日而殯至寢
　　不踰廟皆喪祭之禮所以次之財用足也征稅則
　　取財未及於生財居四民時地利所以生財也故
　　自司空度地至樂事勸功皆生財之道所以次之
　　征稅也冡宰所職者邦治而治所以平邦國司空
　　所職者邦事而事所以富邦國既富之斯教之故
　　自司徒脩六禮及樂正立四教皆教之大成所以
　　次之生財也司徒樂正教以成其材未及辨其材
　　故自司馬辨論官材至不與士齒皆論辨之道所
　　以次之教也司馬所授者邦政而刑所以輔政之
　　不及故自司冦正刑明辟至四誅不以聽所以次
　　之政也刑懲其已然禁止其未然故自圭璋不粥
　　至禁異服識異言皆於未然止之所以次刑也至
　　此治道備事功成矣百官於歳終程功緒而考其
　　廢置故自天子受諫至百官受質皆在於廢置所
　　以次之刑禁也天子受諫於上則有道揆百官受
　　質於下則有法守而道徳一於天下治之所終也
　　然而養耆老以致孝恤孤獨以逮不足則王道之
　　始經界正榖禄平則仁政之始故自休老勞農下
　　於養老恤孤分田制禄詳言之所以成始也王制
　　所論其序如此　孫氏景南曰統諸侯之權自五
　　國有屬長十國有連帥三十國有卒正至二百一
　　十國有州伯豈後世維持郡國者所暇及也舉賢
　　之法論於鄉為秀士升於學為俊士論於大樂正
　　為造士論於司馬乃為進士豈後世選用人才者
　　所暇及也一聽獄也史以獄成告正聽之司冦又
　　聽之王又命三公參聽之王猶三宥然後制刑何
　　謹之至也一受質也司㑹以其成質天子而冢宰
　　受以退三官又以質天子而百官受以退何審之
　　詳也非三代之法其孰能與於此有不免牴牾者
　　如祝史射御醫卜周禮列於六官之屬而射尤最
　　重自天子至士皆有事焉以為不與士齒何耶
　　案作此書者必儀禮已行周禮未出故以鄉相見
　　列諸七教六官無宗伯而司馬亦不言掌兵要其
　　大㫖言公田藉而不稅關市譏而不征山澤入而
　　不禁言圭田言養老恤窮民無告者言省刑罰言
　　設學校多根柢孟子而言班爵則取孟子全文其
　　不言天子一位則以漢承秦後天子甚尊不敢復
　　與公侯伯子男並列為五等其質成之法獨歸重
　　大司徒大司馬大司空則因漢法以此為三公欲
　　稍變古以宜今也雖於古聖人制作之精意未必
　　盡當而規模亦整飭可觀且文帝本以新垣平言
　　議廵守封禪而本篇言廵守絶無一言及封禪其
　　學識過叔孫通司馬相如輩逺甚厥後文帝謙譲
　　卒莫之行而此書亦成虛説矣輯禮者取入記中
　　以其去古未逺也而後人徒以其與周禮孟子不
　　合銖銖而稱寸寸而度曾不察其本末豈通儒之
　　論哉
王者之制禄爵公侯伯子男凡五等諸侯之上大夫卿
下大夫上士中士下士凡五等
　正義榖梁氏曰仁義歸徃曰王(孔疏身有仁義/人所歸徃也)　鄭
　氏康成曰禄所受食爵秩次也上大夫曰卿　班氏
　固曰禄録也所以收録人才爵盡也盡其才而用之
　也　孔氏頴逹曰鄭注司禄云禄之言榖年榖豐乃
　後制禄周禮大司徒以賢制爵以庸制禄禄在爵後
　此禄在爵前者禄是田財之物班布在下最國之重
　事須裁節得所王者制度重之故在於先　又曰元命苞
　云公之為言平也公平正直侯者候也候王順逆伯
　之為言白也明白於德子者奉恩宣徳男者任功立
　業大夫者達人謂扶逹於人士者事也皇熊皆云為
　任職事士既命同而分為三等者士職卑徳薄義取
　漸進卿大夫位髙徳顯不須細分也卿大夫士不以
　王朝之臣但取君臣相對也　陳氏祥道曰田不分
　不可以制禄禄不制不可以定爵先王量財以制用
　視禄以制爵然後無有餘不足之患故以禄爵為序
　　徐氏師曾曰首句乃一篇之綱領故特揭之　葉
　氏夢得曰禄以詔功爵以詔徳皆王者之事故制其
　等則自公至於下士爵之名也自天子之田方千里
　至庻人在官者禄之差也公近天子而爵盛大故必
　以無私為徳侯伯逺天子而障扞於外欲其有所屈
　故稱侯伯侯伯長也言其徳足以長人子養也言其
　道足以養人男任也言其道足以安人五等者臣於
　天子者也諸侯有國亦人君也有君莫不有臣故近
　諸侯欲其承上羣而不黨而知進退則曰卿上以忠
　扶君下以智帥人則曰大夫志有所尚仕有所事則
　曰士王譬則天也其臣之數則有公侯伯子男有卿
　大夫士諸侯譬則地也其臣止於卿大夫士附庸雖
　附於大國不得臣之以地統於天也地統於天則雖
　其卿大夫士猶不能純臣於諸侯天則統地故雖諸
　侯為君亦必純臣於天子　熊氏安生曰上五等制
　爵通於天下下五等施於一國　郝氏敬曰王制説
　宗孟子而有異者不以天子列於五等尊王也不以
　國君列於六等尊君也
　通論孔氏頴逹曰周禮設官分職官者管也以管領
　為名指其所主則謂之職尚書唐虞建官惟百外有
　州牧侯伯是州牧侯伯亦名官也若細而言之則諸
　侯非有偏主故學記云大徳不官注謂天子諸侯也
　諸侯亦稱職朝於天子曰述職也殷以前大夫以上
　有爵故士冠禮云古者生無爵死無諡周則士亦有
　爵故鄭注周以士為爵死猶不為諡　馬氏端臨曰
　周制非二王後不為公故周公太公爵皆為侯詩曰
　穆穆魯侯齊侯之子是也而春秋有虞公虢公或常
　為三公子孫因其號歟故天子三公八命卿六命大
　夫四命上士三命中士再命下士一命其出封各加
　一命三公加為方伯九命卿加侯伯七命大夫加子
　男五命元士出為附庸四命大夫以上徳盛爵命並
　加士徳未周進命不進爵故附庸猶稱命也子弟及
　異姓封爵不過侯而有大功徳則進地故齊魯皆以
　侯而受上公五百里之地若列土侯伯有功徳加一
　命為牧故春官云八命作牧上公之孤四命卿三命
　大夫再命士一命次國無孤卿大夫士同小國之卿
　再命大夫一命士不命周禮爵及命士故云一命受
　爵有爵命者有職故周禮云一命受職再命受服受
　服於君不自為然則一命者其服自為之也三命受
　車馬謂侯伯之卿父在則不受故曲禮云為人子者
　三賜不及車馬三命之卿有命於天子之禮故周禮
　云三命受位皆有列位於王朝則小國之卿再命未
　有列位也三命始受車馬則再命以下車馬自為之
　若君特賜者不在此例四命受器謂公之孤卿受祭
　器於公若三命以下皆自為之故記曰有田禄者先
　為祭器
　存疑孔氏頴逹曰白虎通云卿之言嚮也為人所歸
　嚮也
　案周禮六官之屬止有中大夫下大夫是天子之卿
　即上大夫也諸侯之國無中大夫止有下大夫五人
　是諸侯之上大夫即卿也諸侯三卿者司徒兼冡宰
　司馬兼宗伯司空兼司冦左傳季孫為司徒叔孫為
　司馬孟孫為司空其明據下大夫五人者崔氏靈恩
　云司徒之下置小宰小司徒司空之下置小司冦小
　司空司馬事省但置小司馬也然魯有夏父弗忌為
　宗伯豈有禮事即轉小司馬為宗伯如燕射之轉司
　馬為司正歟又攷白虎通卿之為言章善明理也大
　夫之為言大扶進人也故傳曰進賢達能謂之大夫
　士者事也任事之稱故傳曰通古今辨然否謂之士
　與孔疏訓卿為歸嚮迥異且卿之文從卩與鄉之文
　從邑者亦迥别葉訓知節得之
天子之田方千里公侯田方百里伯七十里子男五十
里不能五十里者不合於天子附於諸侯曰附庸
　正義鄭氏康成曰方千里畿内之地以禄公卿大夫元
　士者也不合不朝㑹也小城曰附庸附庸者以國事
　附於大國未能以其名通也　熊氏安生曰此以下
　皆制禄之法　孔氏頴達曰此論天子畿内之田及
　王畿外五等諸侯之制七十里倍減於百里五十里
　倍減於七十里故孝經緯云徳不倍者不異其爵功
　不倍者不異其土故轉相半别優劣也　成氏伯璵
　曰徳髙者倍其爵功高者倍其土人臣有大勲天子
　報以土地開國承家也　彭氏絲曰方千里者横千
　里直千里共一百萬里也(案一百萬里者謂/方一里者百萬也)
　案凡言方非正方也以開方法計之有此數耳如臣
　瓚謂周西都方八百里每方為百里者八八八六百
　四十里東都方六百里每方為百里者六六六三百
　六十里合之則方千里也其餘侯國亦大約因山川
　之形𫝑大國方百里所謂一同也方七十里有方百
　里之半方五十里有方七十里之半皆舉其大畧之
　辭民功曰庸其治民之功因大國以逹於天子或曰
　庸墉通附庸猶屬城項氏言王莽封諸侯置附城蓋
　以城為庸也
　通論陳氏祥道曰三等之地百里七十里五十里正
　封也五百里四百里三百里二百里一百里五等則
　包附庸廣封也正封則尺地莫非其土一民莫非其
　臣尊者嫌於盛而無所屈故公之地必下而從侯卑
　者嫌於削而無所立故男之地必上而從子至於廣
　封則欲上之政令有所統而不煩下之職貢有所附
　而不費且非諸侯所得擅尊不嫌於太多卑不嫌於
　太寡故公之地必五百里而異於侯男之地止百里
　而異於子也　王氏安石曰王制封國三等古者九
　州之地以及四海之内莫不各有君長苟斥而大之
　増至百里五百里則所絀廢削滅必多此於人情必
　不合也或者以商末諸侯各相侵并合為大國至周
　始裁損就五百里至百里則不當云分土惟三也武
　王分土惟三周公又何增至五百里耶孟子言周公
　封魯百里明堂位言封周公方七百里蓋此時魯人
　已不知始封之大小矣又子産言諸侯一同與孟子
　合則五百里之言殆不足信　葉氏夢得曰以其地
　方五百里而去山林川澤取其可食者半則是附庸
　在其中以其地方百里皆可食之地而山林川澤不
　在焉則是附庸在其外此魯所以有七百里而孟子
　亦謂周公封於魯地方百里也詩云錫之山川土田
　附庸附庸舉其虚封言之所謂七百里也土田舉其
　實封言之所謂方百里也　汪氏克寛曰周禮大司
　徒論公侯伯子男之地各以封疆言而其食者或半
　或三之一或四之一孟子王制所言専主田禄正周
　禮所謂食者也其食者魯頌所謂錫之土田其封疆
　魯頌所謂錫之附庸也　陳氏澔曰里數有二分田
　之里以方計分服之里以袤計分服則計道里逺近
　以為朝貢之節分田則計田畝多寡以為賦禄之制
　此所以為均平也
　案虞書言弼成五服至於五千每服一面五百里合
　兩面千里通五服方五千里又外薄四海咸建五長
　約五百里王制州方千里則縱廣方三千里周禮九
　服每服一面二百五十里合兩面五百里通九服四
　千五百里合王畿千里為方五千五百里則縱廣方
　七千里鄭因謂唐虞時中國方五千里以合虞書夏
　衰四夷内侵故疆域最狭止方三千里以合王制周
　公斥大疆域中國地至方七千里以合周禮職方附
　㑹可謂宻矣至謂殷時方千里者九周時方千里者
　四十九其地五倍於殷而又有半周𥘉因殷之舊故
　公侯猶方百里周公增公之封五五二十五箇方百
　里如其説則增封一公其左右皆公侯則并其二十
　四國皆伯則并其四十七八國若子男附庸則所并
　者將百國矣不知此所并者無罪而盡滅之乎抑遞
　徙而逺至四裔之外舉其舊國號移而加之彼乎今
　攷之經禹貢於東言海岱言河濟周職方言其鎮岱
　山其川河泲(案泲古/濟字)禹貢於西言華山言涇渭周職
　方於河南言華山正西言涇汭渭洛禹貢於南言衡
　山言江漢職方同與王制東舉東海南舉衡山西舉
　流沙疆域畧同惟周職方於北言其鎮醫無閭其澤
　藪貕養而王制言北不盡恒山疆域稍狭然禹貢云
　朔南暨以聲教所至言王制皆云不盡以封建侯國
　言其實相方也蓋州域之分合小大無常而山川之
　名終古不易故虞肇十二州禹復為九州禹貢與職
　方山川分屬閒有小異耳烏覩周公所斥大之地五
　倍於殷有半者歟從古山川之奠成於禹功故周言
　信彼南山維禹甸之商頌言天命多辟設都于禹之
　績孟子周人亦言方千里者九齊集有其一言周室
　班爵禄而曰天子之制地方千里公侯皆方百里又
　言周公之封於魯太公之封於齊皆方百里也王制
　所云悉本孟子斷為周法無疑又唐虞與夏皆都冀
　商界冀豫閒周都雍大抵南之疆域寛而北狹則書
　五服服各五百里周禮九服服各五百里舉兩面言
　之耳
　存異鄭氏康成曰此地殷所因夏爵三等之制(孔疏/不直)
　(舉夏時而云殷所因者下云千/七百七十三國少於夏之萬國)殷有鬼侯梅伯春秋
　變周之文從殷之質合伯子男以為一則殷爵三等
　公侯伯也(孔疏公羊傳鄭忽何以名春/秋伯子男一也辭無所貶)異畿内謂之
　子(孔疏夏四百國在畿内國皆五十里殷畿内爵雖/為子若作三公則受百里之地六卿則受七十里)
　(之地大夫則受五十里之地與夏不同微子/箕子皆是畿内采地之爵非畿外治民之君)周武王
　𥘉定天下更立五等增以子男而猶因殷之地以九
　州之界尚狭也周公攝政致太平斥大九州之界成
　武王之志封王者之後為公及有功之諸侯大者地
　方五百里其次侯四百里其次伯三百里其次子二
　百里其次男百里(孔疏大司/徒職文)所因殷之諸侯亦以功
　黜陟之(孔疏既無大罪不可以絶今日有功則升陟/或二百里或三百里於周有過黨紂為惡者)
　(皆黜退之或減至七十/里五十里或黜為附庸)其不合者皆益之地為百里
　焉(孔疏謂不以功過黜陟平/常諸侯皆益之地為百里)是以周世有爵尊而國
　小(孔疏鄭答張逸云若虞虢/之君爵公而地方百里)爵卑而國大者(孔疏侯/四百里)
　(伯三百里子男二/百里皆大於虞虢)惟天子畿内不增者以禄羣臣不
　主為治民也(孔疏外土諸侯本主治民須/使民利國故湏增益其封)　孔氏頴
　逹曰夏㑹諸侯於塗山執玉帛者萬國若不百里七
　十里五十里不得有萬國故知夏爵三等之制如此
　武成云列爵惟五分土惟三武王𥘉定天下增以子
　男之爵列爵既五則分土亦意欲五等而地尚狭隘
　未得廣封周公開斥廣大於先中國方三千里今方
　七千里乃為五等之封以成武王之意若大司徒職
　所云也説者因此以為文家五等質家三等然虞夏
　質而虞書輯五瑞豈三等乎孝經夏制而云公侯伯
　子男亦不三等也(案孝經孔子與曽子言/孝安所據而以為夏制)
　辨正胡氏銓曰鄭云此殷所因夏爵三等之制何休
　云春秋改周之文從殷之質合伯子男為一皆不經
　也案春秋尊周何嘗變周亦何嘗合伯子男以為一
　如杞入春秋書侯莊二十七年黜為伯至僖二十三
　年貶稱子若以伯子男為一何必書侯書伯書子以
　貶杞明堂位云脯鬼侯天問云梅伯受醢箕子佯狂
　殷有侯有伯有子亦有男可知是殷亦備五等矣鄭
　氏乃云微子箕子是畿内采地之爵不得為子男之
　子則天子三公亦不得為公侯之公乎推此則鄭云
　殷爵三等者非也夏有塗山之㑹執玉帛者萬國若
　只三等不得為萬國則鄭云殷所因夏三等又非矣
　自虞氏五瑞五玉以来制為五等夏殷周因之未有
　改不可謂虞周有五等殷猶三等也
　存疑葉氏夢得曰周官合山林川澤而言之則謂之
　地王制止於可食之地則謂之田
　案孟子言天子之制地方千里大國地方百里是地
　與田一也故以五百里兼山林川澤附庸百里為可
　食之地則可以稱地與稱田異義則不可
天子之三公之田視公侯天子之卿視伯天子之大夫
視子男天子之元士視附庸
　正義鄭氏康成曰視猶比也　朱子曰元士上士也
　　陳氏祥道曰在内者卑其命而禄必視外則名有
　所屈而實有所養在外者崇其命而禄不異乎内則
　名有所申而實有所守也
　案此以禄之制於畿内者言之其視外諸侯合内外
　於一體也
　通論陳氏祥道曰周禮載師士田任近郊之地(案士/田先)
　(鄭謂士大夫子得而耕之後鄭謂仕者之圭田朱子/謂上士中士已有禄此未命之士無禄故受田則已)
　(命之士在公/邑甸地歟)家邑之田任稍地(案大夫受/地在焉)小都之田
　任縣地(案卿受/地在焉)大都之田任畺地(案公受/地在焉)此所謂視
　侯伯子男者也士受田寡而近地為可容故任之近
　郊公卿大夫田多非逺地不足以容故任之縣畺此
　周采地之别也鄭氏釋大司徒以王制縣内之數為
　夏之采地曰周則未聞小司徒又曰采地百里之國
　凡四都五十里之國凡四縣二十五里之國凡四甸
　既曰未聞而又質言之何據耶　徐氏自明曰先王
　設官制禄受田相視内外齊一所以制天下偏重之
　患而使逺近若一也畢公保釐東土衛武入相於周
　所以出入均勞而内外之輕重不分也故内諸侯之
　禄必視外諸侯而為之制三公受百里卿受七十里
　大夫受五十里之地而元士三等亦視附庸而受田
　夫田者禄之所自出而居官之禄即田也皆有采邑
　大夫受五十里有功始食采地其子孫得世其禄不
　得世其官無功則無采地亦與士皆食禄於上以圭
　田為祭祀耳自三公至元士大者受邑小者受田所
　謂分田制禄可坐而定於此畧可考矣
　存疑葉氏夢得曰古者三公無常職大夫雖有常職
　而有卿為之者故三公與六卿其田同視公侯卿與
　大夫其田同視伯大夫與元士其田同視子男以及
　附庸孟子舉卑而見尊故止言卿大夫元士王制定
　其尊卑之序故雖三公無常職附庸不合於天子亦
　必詳言之也　季氏本曰視者視其所食之禄耳大
　國君田三萬二千畝卿則視之次國君田二萬四千
　畝大夫則視之小國君田一萬六千畝元士則視之
　葢畿外諸侯公用在君十卿禄外畿内之臣公用皆
　出於天子賦内不必取於其私故視其禄而已足非
　視其國方百里方七十里五十里也
　存異鄭氏康成曰元善也善士命士也　孔氏穎逹
　曰案周禮注天子上士三命中士再命下士一命所
　以皆稱元士異於諸侯也諸侯伯之士雖一命不得
　稱元士
　辨正方氏慤曰上士稱元士與元子元侯同義惟上
　士得稱之以其才不特能事人又可以長人故也不
　言中士下士惟上士得視附庸耳
　案孟子言天子之卿受地視侯大夫受地視伯元士
　受地視子男此就孟子遞減一等亦酌時宜而將以
　為漢制也葉氏謂孟子舉卑以見尊王制定其尊卑
　之序故必詳言之是孟子止聞其畧而漢儒反得其
　詳耶其誤由鄭以王制為殷制而諸儒又以為周制
　耳至季氏視其祿非視其國之説於義未恊觀萹末
　封方百里者九方七十里二十一未嘗不以國土言也
制農田百畝百畝之分上農夫食九人上次食八人其
次食七人其次食六人下農夫食五人庶人在官者其
祿以是為差也(分孟子作糞食/音嗣差楚宜反)
　正義馬氏睎孟曰百畝以周尺言之六尺為歩歩百
　為畝　鄭氏康成曰農夫皆受田於公庶人在官謂
　府史胥徒官長所除不命於天子國君者(孔疏官長/如冢宰為)
　(天官之長大司徒為地官之長太府為府藏之長大/司樂為樂官之長其府史胥徒皆得自命之以不在)
　(九命之類故知不命/也除謂去其舊名籍)　賈氏公彦曰王制言下士視
　上農夫食九人則府食八人史食七人胥食六人徒
　食五人其官並亞士故號庶人在官　應氏鏞曰上
　農九人下士視農夫互相積而倍之者三則為中士
　為上士為大夫自是積而四之則為卿(案此舉大國/而次國三大)
　(夫小國二/大夫可知)又自是積而十之則為君皆自農而計之
　也故莫賤於庶人而在官以農為差莫尊扵君而禄
　亦視其農之所積非特使執役冗賤者不敢遽忘本
　業而禄秩之厚備物之奉者亦知其本未有不基於
　農者也　方氏慤曰府史胥徒之類其家亦授之田
　周禮所謂官田也其位之髙下不可得而詳故禄之
　髙下亦不可得而定大約多者不過食九人寡者亦
　不下食五人孟子言百畝之糞此言分者分以均之
　存乎法糞以治之存乎力法定於上力出乎下互相
　備也　馬氏睎孟曰上止九人因諸侯下士所視言
　之下止五人因庶人在官最下者言之
　通論葉氏時曰大抵古者賦禄以田其不可受田者
　則有稍食王宫之宿衛宫正均其稍食后宫之人民
　内宰均其稍食至於士庶子及衆庶之在外守城郭
　溝池者掌固均其稍食馭夫圉師府史之在宫中者
　校人均其稍食内外朝官吏留治文書者稿人共其
　冗食若此者所班有常數所給有定貟其禄出於廩
　人之所藏以待匪頒賙賜而司禄取以頒之宫正内
　宰等官使均給歟
　存異鄭氏康成曰田之肥墝有五等収入不同　孔
　氏穎逹曰家有二人至十人為九等一家男女七人
　以上則授之上地所養者衆也男女五人以下則授
　之下地所養者少也周禮大司徒上地家七人中地
　家六人下地家五人謂中地之上中地之中中地之
　下推之上地之上家十人上地之中家九人上地之
　下家八人下地之上家四人下地之中家三人下地
　之下家二人凡九等　陳氏澔曰肥饒者為上農墝
　瘠者為下農　馬氏睎孟曰周禮有不易一易再易
　之差三等即九等周官制農田之法此則因制禄言
　之　季氏本曰一夫百畝非謂一夫一婦佃百畝田
　也夫盖九夫為井之夫謂百畝之田為一夫之田也
　百畝之田一人之力止可以耕二十五畝則百畝者
　四人之力所耕也
　辨正季氏本曰上地中地下地此即古人覈田之法
　後世量田宜以此為凖盖因田美惡以制其均則瘠
　田皆與肥等矣而鄭云七人以上授之上地五人以
　下授之下地則地之肥瘠本未通均而但因人多寡
　以為差豈不亂疆理而𧺫弊源哉
　案朱子謂農夫受田同此百畝而所𫉬之多寡視其
　力之勤惰庶人在官者其任有小大其才亦有優絀
　勤惰之不同故受禄多寡視農夫之五等以為差其
　義甚眀盖所以必視農夫者禄皆出於民力上無濫
　與下無虚受而後激勸之道眀自士以上至君卿雖
　不言以是為差而差自此始出之者甚艱享之者不
　易禄愈隆責愈重不舉一國之民康乂之愧此君卿
　之禄而不安若謂田有九等授之必視其口之多寡
　則自三十受田六十歸田其里居有定而生齒之増
　耗歲有不同一歳而三兩易不太煩擾乎且庶人在
　官止計其家口之多寡則卿大夫士其家口豈無多
　寡而以庸制禄以功奠食之法俱無自而推矣季氏
　謂一夫非一人百畝為四夫所耕則必不然盖周以
　百歩為畝至漢景帝時始以二百四十歩為畝(桑𢎞/羊曰)
　(古者制田百歩為畝什而税一先帝哀憐/百姓制田二百四十步為畝三十而税一)古之百畝
　止當四十畝又古尺當宋鈔尺六寸四分弱則四十
　畝止當二十五畝六分若又四分之每人耕田六畝
　四分父母妻子不皆餒乎孟子言百畝之田匹夫耕
　之匹夫即一夫四人為夫説何據乎惟其覈田之説
　則甚善所謂一夫百畝乃周禮所謂不易之地左傳
　所謂衍沃之地皆舉其最上者以定賦若今以折平
　定賦也
諸侯之下士視上農夫禄足以代其耕也中士倍下士
上士倍中士下大夫倍上士卿四大夫禄君十卿禄次
國之卿三大夫禄君十卿禄小國之卿倍大夫禄君十
卿禄
　正義鄭氏康成曰此班禄尊卑之差　孔氏穎逹曰
　自下士至小國之君倍禄者皆據無采地者言之大
　夫以下位卑禄少故大小之國不殊卿與君位重禄
　尊故禄随國之大小以為節　朱子曰倍加一倍也
　四四倍之三三倍之十十倍之也　黄氏震曰必本
　於上農夫者示禄出扵農等而上之皆以代耕者也
　　徐氏曰下士田百畝可食九人中士二百畝可食
　十八人上士四百畝可食三十六人大夫八百畝可
　食七十二人大國卿三千二百畝可食二百八十八
　人君三萬二千畝可食二千八百八十人次國卿二
　千四百畝可食二百十六人君二萬四千畝可食二
　千一百六十人小國卿一千六百畝可食百四十四
　人君一萬六千畝可食千四百四十人所食之禄皆
　助法之公田藉庶人之力以耕而収其租士之無田
　與庶人在官者則但受禄於官如田之入而已
　案此以禄之制於畿外諸侯之國者言之君夫人公
　子及女御内官皆有常禄非必實有一二千人食之特
　其數如此耳
　通論朱子曰君十卿禄君所私用若貢賦賔客朝聘
　祭享别有公儲　詹氏道傳曰大國為田九百萬畝
　除山林城郭宫室及民田廬舍公田所入常得五十
　三萬三千三百畝有竒賦祿五萬一千九百畝餘四
　十八萬三千三百畝有竒次國公田二十六萬三千
　三百畝有竒賦禄四萬一千五百畝小國公田一十
　二萬三千三百畝有竒賦祿二萬九千五百畝餘以
　供國家調度喪祭賔客之費以備凶荒不測之用
　徐氏自眀曰春秋以來諸侯擅其國山澤之賦皆自
　有之無復君十卿禄之制而卿大夫采邑亦多逾制
　為國生患晉恵公一入國即許里克以汾隂之田百
　萬丕鄭以負葵之田七十萬在齊桓時伯氏有駢邑
　三百魯成公時施氏有百室之邑鄭賞入陳之功子
　産以上卿受八邑宋之盟公與左師邑六十齊慶氏
　之變公與晏子邑六十晏子辭而復之懼其盈以召
　禍於先王之制不暇論矣
　案詹氏止以山林城郭宫室三分去一之法推之約
　田數如此其實各國山林薮澤有多有少不盡同也
　又詹氏據鄭氏侯國上中下士止各九人推之故禄
　止此若従徐氏中士三倍上士下士三倍中士合各
　加士禄二萬三千八百畝
次國之上卿位當大國之中中當其下下當其上大夫
小國之上卿位當大國之下卿中當其上大夫下當其
下大夫
　正義鄭氏康成曰此諸侯使卿大夫頫聘並㑹之序
　也其爵位同小國在下爵異故在上耳　孔氏穎逹
　曰同是卿則小國卿在大國卿下大國是大夫小國
　是卿則小國卿位大國大夫上知者以卿執羔大夫
　執雁卿絺冕大夫𤣥冕卿不得在大夫下也　方氏
　慤曰三等之國其地與君互降一等故其卿大夫位
　之所當亦各降一等焉上大夫即卿矣有上中下卿
　又有上大夫者盖下大夫之上者也
　案命數則大國次國之卿分二等小國一等位序則
　各分二等大夫對卿言之皆為下而於此又分上下
　者崔氏靈恩曰小宰小司徒為上小司馬小司宼小
　司空為下也或云天官秋官無正卿故吴宋宰稱太
　魯司宼稱大孔子為魯大司宼是小宰小司宼為上
　存参
　通論徐氏自眀曰於大國之卿不言略之也春秋時
　列國之卿藉口當小國之君每以臣而敵君偃然主
　􁋼㑹而不辭扵是垂隴之盟三國之君在焉而士縠
　専之新城之盟七國之君在焉而趙盾専之未幾而
　棐林之師四國之君帥師以㑹晉大夫而不以為歉
　也馴至衆大夫為湨梁之盟以傲其上皆始事之驗
　也然後知先王不以眀言者正名定分防㣲之意深
　矣魯成公時晉荀庚位下卿衛孫良夫位上卿皆來
　􁋼臧宣叔言衛在晉不得為次國而後衛晉衞皆侯
　爵而以强弱為大小非也其時士大夫雖能言周禮
　而移於習俗巧為附㑹左氏反以為禮何哉
其有中士下士者數各居其上之三分
　正義徐氏師曽曰此當在上士二十七人之下錯簡
　在此謂中士三倍扵上士之數下士三倍於中士之
　數也
　存疑鄭氏康成曰居猶當也此據大國而言大國之
　士為上次國之士為中小國之士為下士之數皆二
　十七人各三分之上九中九下九以位相當則次國
　之上士當大國之中中當其下小國之上士當大國
　之下凡非命士亦無出㑹之事春秋傳謂士為㣲
　孔氏穎逹曰次國以大國為上小國以次國為上此
　文以大國為主以中國小國來當也
　存異方氏慤曰一有一無謂之有後列三等之國止
　云上士二十七人則知中下之士諸侯或有或無矣
　其有者各二十七人合為八十一言各與上為三分
　也　胡氏銓曰士之數國各二十七人三分之上士
　之數居大半中士下士各居上士之三爾　黄氏震
　曰其有者不常有之詞中士下士或有之則制禄之
　數當居上士三分之一　陳氏祥道曰卿大夫則賔
　也賔以位序故以位言之士則介也介則待之以數
　而已傳曰名位不同禮亦異數中士之禮居上士之
　三分下士之禮居中士之三分
　案大國有孤一人卿三人大夫五人合之則九故上
　士三之而二十七則中下士必視國之大小而逓加
　或三之或倍之矣故草廬吴氏及吴江徐氏皆以為
　上二十七人下之脱簡也鄭氏以為頫聘之等今考
　下大夫五人可分二等則上士二十七人分為三等
　亦未可知但本文眀言其有中士下士不應又即上
　士分為中下士也至方氏或有或無黄氏不常有胡
　氏合中下士得上士小半之説尤不確孟子眀言上
　士一位中士一位下士一位若無中下士爵止四等
　矣本篇亦言上大夫下大夫上士中士下士凡五等
　若無中士下士止三等矣天子六鄉五家之比長即
　下士六遂為内諸侯食邑故比外諸侯而二十五家
　之里宰為下士則侯國之中下士亦多矣豈有無中
　下士與合中下士而僅得上士之半者哉鄭氏言非
　命士不出㑹則小國之卿與下大夫止一命耳又安
　有命士出㑹者陳氏言卿大夫為賔士則為介義略
　可通然聘禮於歸饔餼云士介四人皆餼大牢米百
　筥設飱則衆介皆少牢安見中士之禮止得上士三
　分之一下士之禮止得中士三分之一耶恐俱不可
　從
凡四海之内九州州方千里州建百里之國三十七十
里之國六十五十里之國百有二十凡二百一十國名
山大澤不以封其餘以為附庸閒田八州州二百一十
國(閒音/閑)
　正義鄭氏康成曰此大界方三千里三三而九方千
　里者九也其一為畿内餘八各立一州大國三十十
　三公也次國六十十六卿也小國百二十十十二小
　卿也(孔疏定本云十十二小卿重有/十字俗本直云十二小卿誤也)名山大澤不以
　封者與民同財不得障管亦賦税之而已　孔氏穎
　逹曰此論四海之内九州州别建國多少及附庸閒
　田之法爾雅釋地云九夷八狄七戎六蠻謂之四海
　此四海之内謂夷狄之内也一箇千里之方為方百
　里者百一州惟餘方百里者十得備二十一國附庸
　者鄭注大司徒云凡諸侯為牧正帥長及有徳者乃
　有附庸非國皆有也若未封人則謂之閒田名山大
　澤若以封則諸侯為主民不得取其財物矣故不以
　封則諸侯不得障塞管領禁民取物但随其所取賦
　税之而已　李氏覯曰方千里則得方百里者百方
　百里則得方十里者百方七十里則得方十里者四
　十九方五十里則得方十里者二十五伯之田倍子
　男公侯之田倍伯天子之田百倍公侯不如是不足
　為維持之固也
　辨正朱子曰封國之制只是漢儒立下一箇算法九
　州之地冀州極闊河南河北皆屬焉雍州亦闊陕西
　五路皆屬焉若青兖徐豫則疆界有不足者矣設如
　夏時封建之國至商革命必削其多者以與少者則
　彼未必服或以生亂又如周王以原田與晉文其民
　不服至扵伐之盖世守其地不肯遽従他人若封王
　子弟必湏有空地方可封左氏載齊地蒲姑氏因之
　而後太公因之若武王不得蒲姑之地即太公亦未
　有安放處
　案此申言畿外建國之數也當堯之前洪水横流有
　一可居之地必有千百之人其為之長者即其君也
　禹平水土然後統為一故禹言弼成五服至於五千
　咸建五長外薄四海故土姓之錫於是始孔子刪書
　斷自唐虞唐虞萬國殷初三千至周而千八百國亦
　日相吞併使然周初滅衛而管叔出監滅霍而霍叔
　出監成王四年滅奄乃以封魯六年滅唐乃以封晉
　故孟子言滅國者五十同姓五十之封即其地也故
　有爵卑而地廣者有爵尊而地狹者有始小而後大
　始大而後小者所謂列爵惟五分土惟三亦大槩然
　耳朱子説甚眀文帝時賈生進衆建諸侯而少其力
　之䇿博士依據孟子欲仿周初建千八百國亦識時
　之宜者文帝不能行而七國之變作後又摧抑過甚
　名為諸侯王至不能有寸土臣一民而封建之法遂
　廢矣
天子之縣内方百里之國九七十里之國二十有一五
十里之國六十有三凡九十三國名山大澤不以朌其
餘以祿士以為閒田(朌鄭讀為/班閒音閑)
　正義孔氏頴逹曰此眀天子縣内之國數多少及禄
　士之法名山大澤畿外有封建之義故曰不以封畿
　内不世位惟有朌賜故曰不以朌亦與民共財不障
　管也民取其財物亦入之王府周禮山虞澤虞所掌
　是也以禄士謂無地之士給之地以當其禄不得為
　采邑也以為閒田周禮所謂公邑不云附庸縣内諸
　侯無附庸也
　通論葉氏時曰晏子以齊侯守山林薮澤之利而民
　疾詛韓獻子以晉欲居郇瑕曰近寳公室乃貧是知
　山澤之利先王未甞禁民自取之是故名山大澤不
　以封諸侯而九州山川薮澤之名皆職方之所掌將
　以弭諸侯之侈心而謹天子之守地也至於山林川
　澤之利有可與侯國共者則命山師川師辨其物而
　頒之使致其珍異之貢所以示諸侯之公心而均天
　下之利源也山海天地之藏山澤國家之寳古先王
　不與民争利亦不縱民趨利是以大宰以九職任萬
　民而三曰虞衡作山澤之材則官不以私也地官之
　屬有山虞令萬民以時斬材澤虞頒其餘於萬民田
　獵受迹人之令取金玉錫石受丱人之圖羽翮齒角
　絺綌草貢以至染草灰炭疏材互蜃之物皆山澤之
　民所得有此謂與民共財既而大宰又以九賦斂財
　賄而八曰山澤之賦則民不得擅也地官之屬山虞
　澤虞川衡林衡迹人丱人皆有厲禁齒角羽翮以當
　邦賦則角人羽人領之絺綌草材以當邦賦則掌葛
　領之以至掌炭掌染草掌荼掌蜃之類無不以時徴
　其物此謂禁民取利自齊桓筦山海鹽筴之利始為
　侯國之利而與民共財之意失漢以山澤租税領少
　府賦雖私之利猶在民至吴王鑄山煮海而禁民趨
　利之意失迨孔僅幹天下鹽鐡而山澤變為𣙜利矣
　　徐氏自明曰地雖領於王官而富實藏於郡國財雖
　同於王民而利實歸之公上諸侯自食田税之外餘
　不敢過而問焉考之周官凡山澤之數司書掌之以
　計吏治山澤之賦大府掌之以待喪紀九州之川澤
　山藪職方氏實掌天下之圖而諸侯無所𨽻焉至扵
　伯禽侯於東魯而錫之山川乃天子之加賜是固異
　恩而非可以例觀也山虞令萬民斬材有期日則未
　嘗不與民共之而有司徒禁其不使戕賊而已澤虞
　使人守其財物以時入於王府則實為民守之而王
　官時以其職入於王而已推本先王領於王臣之意
　盖使侯國不得以障管云爾非不與民共財也
　存疑陳氏祥道曰周禮載師宅田任近郊之地近而
　狹以祿致仕之臣其禄少也家邑大都小都之田在
　三百里至五百里之地逺而廣以祿公卿大夫及子
　弟其禄多也鄭謂三等采邑皆有致仕之田與公卿
　大夫子弟地相埒恐先王之法不然　胡氏銓曰天
　子三公則大國餘者六六卿則次國餘者十五二十
　七大夫則小國餘者三十六觀下言名山大澤不以
　朌則知此九十三國不盡為公卿大夫之田盖待王
　别有所朌也鄭乃云為有致仕者副之其餘待封王
　子弟於經何見且公卿大夫在位則有定貟致仕者
　安有定數今必限以貟數恐非通論　陳氏埴曰田
　里之里以方計即井方一里是也道里之里以袤言
　如二十五家為一里之類是也　季氏本曰一千七
　百七十三國雖亦臆説然以漢制考之則古田未盡
　湮晦分數猶可得而眀也今總計漢時天下之地東
　西九千三百二里南北一萬三千三百六十八里提
　封田一萬萬四千五百一十三萬六千四百五頃邑
　居道路山川林麓三分去一可墾田三千二百二十
　九萬九百四十七頃定墾田八百二十七萬五百三
　十六頃曰定墾漢時已墾之實田也曰可墾通計周
　時井授之田而荒蕪者尚在其中也則所謂公侯方
　百里伯七十里子男五十里皆指可井之實田而言
　烏得云山川林麓城池宫室三分去一於其間㢤
　案此申言畿内建國之數合畿内畿外可建若干國
　耳非夏非殷亦非周也鄭以為夏已與注書自相矛
　盾孔又附㑹為殷湯因夏末之餘巧而彌拙矣大約
　畿外諸侯多因前代畿内則多本朝疏附後先之臣
　觀周初周召畢榮康叔聃季諸國可見也其後或建
　國而仍世邑或建國而不世邑或但世其邑而扵其
　中又有任職不任職之殊要各視其功徳之大小才
　能之優劣耳成王十年周公致政歸於豐又十一年
　而薨其食采於周如故也何嘗以致仕不可食三公
　之邑而别易一地哉又周惟文武之子弟皆有封邑
　後惟宣王弟友封鄭他如王子虎列於㑹􁋼但稱王
　叔文公不聞以國號舉則無封邑者多矣陳氏胡氏
　駁鄭注甚眀而陳謂致仕之田在近郊胡謂虚建此
　國以待朌恐亦非確論也陳氏謂分服里數以袤計
　封國里數以方計似已然分服以縱言開方合縦廣
　言今法田以長五尺濶五尺為一歩道亦以長五尺
　為一歩二法實一也且二十五家為里乃授民居之
　里民居疏宻不齊安據以定逺近乎季氏説亦近之
　而就其所推提封田數亦不合
　存異鄭氏康成曰縣内夏時天子所居州界名殷周
　皆曰畿大國九者三公三致仕之公三其三待封王
　之子弟次國二十一者六卿六致仕之卿六又三孤
　三其六待封王之子弟小國六十三者大夫二十七
　致仕亦二十七其九亦待封王之子弟三孤之田不
　副以其無職佐公論道雖致仕猶可即而謀焉　孔
　氏頴逹曰鄭注益稷夏禹萬國四百國在畿内此惟
　九十三國湯承夏末所餘國是殷制言縣眀承夏餘
　也三公在朝有正田今既致仕不可仍食三公采邑
　身又見存不可全無其地故公卿大夫有正職之田
　又有致仕副邑也王子弟有同母異母親疏之異故
　待之亦有三等之差周禮鄉老二鄉則公一人是公
　雖正職猶列於官孤則不列也
　辨正陳氏祥道曰周禮有在鄉之縣有在遂之縣有
　采邑之縣有閒田之縣故王畿統謂之縣鄭氏謂縣
　内夏時所居州界名殷周則皆曰畿非也　陳氏澔
　曰此鄭氏臆説周制六卿兼公孤則餘田尚多王子
　弟亦未必能盡有所封也
凡九州千七百七十三國天子之元士諸侯之附庸不
與(與去/聲)
　正義鄭氏康成曰不與不在數中也(陳氏澔曰元士/附庸皆不能五)
　(十里故/不與)　孔氏頴逹曰此總名畿内畿外之數
　辨正胡氏銓曰鄭謂禹承唐虞初有萬國是則然矣
　夏末四夷内侵諸侯相併土地減國數少殷湯承之
　更制中國方三千里之界亦分九州建此千七百七
　十三國似未然也洛誥傳云天下諸侯來進受命扵
　周退見文武尸者千七百七十三諸侯又孝經説周
　千八百諸侯布列五千里内又異義公羊説殷三千
　諸侯周千八百諸侯與此千七百七十三合鄭不據
　周而據殷何也
　
　
　
　
　
　
　
　
　
　
　
　
　
　
欽定禮記義疏卷十五
欽定四庫全書
欽定禮記義疏卷十六
　王制第五之二
天子百里之内以共官千里之内以為御(共供/同)
　正義鄭氏康成曰謂此地之田税所給也　孔氏穎
　達曰此論畿内千里之地田税所供給之事百里之
　内謂去王城百里四面相距則二百里千里之内謂
　四面相距為千里去王城四面五百里二者相互也
　　葉氏夢得曰官者天子宗廟社稷賓客燕享有司
　所共也御者乘輿服膳匪頒賜予王所用也君子廉
　於奉己嚴於事神人猶家造以祭器為先犧賦為次
　養器為後以奉己為非急也　方氏慤曰以近者與
　人欲其易給而無勞以逺者奉己欲其難致而有節
　百里之内非不共御也以共官為主爾千里之内非
　不共官也以共御為主爾　又曰御者以卑御尊之
　稱故凡天子所用之物皆謂之御
　存疑鄭氏康成曰官謂其文書財用也御謂衣食
　孔氏穎達曰言田稅知非口率出泉案周禮關市之
　賦以待王膳服邦中之賦以待賓客四郊以待稍秣
　家削以待匪頒邦甸以待工事邦縣以待幣帛邦都
　以待祭祀山澤以待䘮紀幣餘以待賜予是口率出
　泉各有所用官府所需卑䙝故用近物進御衣食所
　須尊重故用遠物此殷法也　陳氏祥道曰周官太
　府頒財或以地之所便或以地之所宜或以類之所
　從豈以近者共官逺者爲御乎又太宰之制國用必
　合王府之財為之調度乃可豈官府之所共止於百
　里膳服之御必千里乎　劉氏彜曰官謂王國所祿
　之士大夫言百里之内專以養鄉遂之民而教以三
　物㧞其賢能以共王官用起政教以倡天下者也御
　謂王之卿掌政教以御天下之諸侯言千里之内專
　以養天下之大賢大能用為公卿上大夫以典其六
　卿之治以御八州之諸侯也
　案古止有田賦未嘗有口率出泉鄭説非也又古人
　簡質不以簿書為事安見百官所司止文書財用乎
　亦不若葉氏之正當也劉氏謂教成鄉遂之民可爲
　王官養大賢為公卿以御諸侯義亦迂曲
千里之外設方伯五國以爲屬屬有長十國以為連連
有帥三十國以爲卒卒有正二百一十國以爲州州有
伯八州八伯五十六正百六十八帥三百三十六長八
伯各以其屬屬於天子之老二人分天下以為左右曰
二伯(長上聲帥色類反卒鄭訓聚讀萃孔讀卒/伍之卒陳訓禦卒然之變讀猝從鄭為長)
　正義鄭氏康成曰屬連卒州猶聚也(孔疏屬是繫屬/連是連接卒是)
　(卒伍州是聚/居皆有聚意)伯帥正亦長也(孔疏但/異其名)凡長皆因賢侯
　爲之殷之州長曰伯虞夏及周皆曰牧(孔疏虞書日/覲四岳羣牧)
　(左傳夏貢金九牧/周禮太宰建其牧)老謂上公周禮曰九命作伯春秋
　傳曰自陜以東周公主之自陜以西召公主之　孔
　氏穎達曰此論畿外設方伯連帥卒正兼二伯之事
　長諸侯者非賢不可故因其州内賢侯爲之非州外
　别取賢牧也鄭答張逸云畿内之州不置伯有鄉遂
　之吏主之伯即牧也故周禮大宰云施典於邦國建
　其牧立其監是畿外邦國有牧畿内不置牧有八伯
　也　彭氏汝礪曰千里之外已下以國之體統言八
　州已下以國之名數言伯即取諸正正即取諸帥帥
　即取諸長之中八伯各有所統而又上屬於天子之
　老老謂二伯此先王盛時上下相維而可以長治久
　安也　劉氏孟冶曰五官之長自稱於諸侯曰天子
　之老既取其德又取其年
　通論陳氏祥道曰古之官有常名有異名内而爲比
　長閭師族師黨正州長鄉大夫此常名也及任以師
　田之事則爲軍將師帥旅帥卒長兩司馬公司馬此
　異名也外而爲公侯伯子男此常名也及寓以連屬
　之法則爲屬長連帥卒正州伯此異名也王者建萬
　國以分其土親諸侯以合其人不分其土則守不專
　不合其人則勢不一上文千八百國分其土也此繼
　以方伯連帥合其人也古者什伍之法於州鄉則聨
　其民於師田則聨其徒於宿衛則聨其官故能以中
　國爲一人而無内患為屬連卒州以聨其國為長帥
　正伯以聨其人故能以天下為一家而無外虞伯皆
　稱牧者自内言之則屈於二伯故稱牧曲禮九州之
　長入天子之國曰牧是也自外言之則伸於諸侯故
　稱伯王制謂方伯之國是也　徐氏自明曰先王舉
　天下以封建諸侯苟無紀綱於其間則强弱有以相
　吞而大小無以相維故方伯連帥之設所以維諸侯
　之存亡也文王嘗為殷西伯矣至周盛時諸侯千八
　百國周召為東西伯分陜而主之太公封於齊亦受
　五侯九伯專征之命書顧命畢公太保率東西諸侯
　以入至於蔡仲管叔監牧荆豫(案荆州牧蔡仲/豫州牧管叔)君陳
　畢公迭居東郊則大為二伯小為八伯咸出於天子
　之命以統天下之諸侯方伯連帥設於下而禮樂征
　伐出於上此先王封建之大權也宣王中興此制未
　冺韓侯在韓申伯在荆布在諸侯以統萬國復古之
　業於是乎在延及平王牧伯弛職東遷之變唯晉鄭
　二國是依向使平王因是二國以振牧伯之任則諸
　侯尚可爲也奈何以文侯之賢而歸之於國以鄭伯
　之賢而乃奪之政則周之事權於是去矣自是轉相
　吞滅莫能統紀春秋之際可得而考者百有七十餘
　國而已春秋之初齊僖衛宣未嘗見其受命而齊僖
　自以為東伯黎之臣子亦以方伯連帥之職責衛宣
　蒲之役二國又自相推許而春秋亦記曰胥命蓋是
　時諸侯莫適所主而望大國之安靖已周室不以為
　意齊侯自見爲牧伯之後竊取方伯連帥之權而因
　以爲利耳未幾齊桓晉文踵其餘迹而牧伯不出於
　王命强大得專行於弱小矣然王使召伯賜齊侯以
　侯伯之命是猶有待於王命也晉文致天王於踐土
　而䇿命晉侯爲侯伯君子以爲何異於要而取之况
　二公之身其親所屠滅者甚衆方之古牧伯比小事
　大之義果何如哉又其甚者郤犨為公族大夫以主
　東諸侯將以帥諸侯而使其大夫主之安在其為宗
　諸侯也
　案公羊傳曰天子三公者何天子之相也天子之相
　何以三自陜而東周公主之自陜而西召公主之一
　相處乎内鄭氏引周召以釋二伯眉山孫氏駁之謂
　三公自三公二伯自二伯一相處内之説不足信古
　制有以二伯兼三公者有以三公兼二伯者公羊亦
　謂三公三人一專治内二分治外耳非謂實指二人
　一治内一治外也
千里之内曰甸千里之外曰采曰流(采音/菜)
　正義鄭氏康成曰曰甸服治田出穀税(孔疏禹貢五/百里曰甸服)
　(百里賦納總二百里納/銍及秸粟米皆治田事)曰采九州之内地取其羙物
　以當穀稅曰流謂九州之外夷狄流移或貢或不禹
　貢荒服之外三百里蠻二百里流　孔氏安國曰采
　事也百里之内供王事不一　孔氏穎逹曰此總論
　畿内外九州治田及采取羙物幷九州之外或貢或
　不之事
　存異孔氏穎達曰殷制中國方三千里面去王城千
　五百里五百里為畿内千里外采取羙物曰采周制
　則王畿外面各三千里采取羙物大行人侯服其貢
　祀物甸服貢嬪物男服貢器物采服貢服物衛服貢
　材物要服貢貨物殷千五百里為流周則三千五百
　里為流　蔡氏沈曰禹貢侯服百里采卿大夫采邑
　所在
　辨正陳氏祥道曰采禹貢所謂侯服百里采流禹貢
　所謂荒服二百里流　方氏慤曰千里外莫近於侯
　服而采又侯服之最近者莫逺於荒服而流又荒服
　之最逺者舉此則綏要之服在其中
　案此節本禹貢而約言之孔氏據禹貢以釋甸之義
　又不據禹貢以釋采流何邪後人多據蔡氏書傳以
　駁鄭氏采取羙物之説則公卿大夫王子弟食邑在
　王畿千里之内未有在畿外者恐蔡亦未為得也今
　考禹貢侯服百里采二百里男邦三百里諸侯孔注
　謂采事也男任也百里供王事不一二百里猶任内
　事至三百里乃專斥候於外似優於蔡至流為流放
　罪人之地則蔡説可與鄭並存至孔氏所論殷周疆
　域尤不確若劉敞謂采當作要服二百里蔡之蔡則
　二百里蔡之文可據百里采之文亦可據而又必改
　字以為之説何邪
天子三公九卿二十七大夫八十一元士
　正義孔氏穎逹曰此論天子設公卿大夫元士之數
　　方氏慤曰三公取陽數也卿倍公而三之大夫又
　三之元士又三之位尊者其事約而總位卑者其事
　詳而分故官之法位愈卑而數愈倍焉以周官言之
　大宰上士八人中士十有六人下士三十有二人則
　中下之士互相倍可知而此不言者陽數窮於九九
　故以八十一元士終焉
　存異鄭氏康成曰此夏制也明堂位曰夏后氏官百
　舉成數也　陸氏佃曰周官三百六十則夏殷冝二
　百四十唐虞宜百二十百二十者唐虞三代所不變
　自餘皆稱事為之非其正也
　辨正胡氏銓曰明堂位夏后氏之官百比此為少書
　夏商官倍是為二百比此為多鄭以為夏何據也
　彭氏汝礪曰此實漢博士斟酌建官之法欲以為定
　制耳
　案三公大師大傅大保也九卿三孤少師少傅少保
　及六官冢宰司徒宗伯司馬司寇司空也周法三公
　三孤多六卿兼之實六卿耳三公九卿尚非實數况
　大夫士以下能一一覈之乎而必求其為夏為殷彌
　鑿矣
大國三卿皆命於天子下大夫五人上士二十七人次
國三卿二卿命於天子一卿命於其君下大夫五人上
士二十七人小國二卿皆命於其君下大夫五人上士
二十七人
　正義鄭氏康成曰命於天子者天子𨕖用之如今詔
　書除吏是矣小國亦三卿一卿命於天子二卿命於
　其君此文似誤脱耳或者欲見畿内之國二卿與
　孔氏穎逹曰此論天子命諸侯之國卿大夫及士之
　數　崔氏靈恩曰大國三卿者周制立司徒兼冢宰
　司馬兼宗伯司空兼司寇之事故左傳云季孫為司
　徒叔孫為司馬孟孫為司空也三卿命於天子則大
　夫以下皆其君自命之下大夫五人者取小卿為言
　司徒之下置小卿二人一小宰一小司徒司空之下
　一小司冦一小司空司馬之下惟置一小卿小司馬
　也　陳氏祥道曰三等之國卿數不同大夫士之數
　則同者卿則合治大夫士則分職故卿數與禄以國
　之大小為差大夫士之數與禄則同焉而已於大夫
　言下大夫則知卿之為上大夫也於士言上士則知
　其有中下也
　通論李氏曰周官大宰職施典於邦國設其參傅其
　伍陳其殷施則於都鄙立其兩參即三卿也伍大夫
　也殷上士也兩貳卿也司馬職曰凡制軍大國三軍
　次國二軍小國一軍皆命卿為之則知雖畿外之小
　國猶一卿命於天子也二卿皆命於其君者畿内之
　國也畿外舉大國次國以見小國畿内舉公卿以見
　大夫　彭氏汝礪曰小國二卿則一人兼三官之事
　大國欲其權不侔上故三卿皆命於天子小國欲其
　權足制下故二卿皆命於其君　方氏慤曰受命於
　天子為隆受命於其君者為殺
　通論徐氏自明曰内諸侯祿外諸侯嗣非有輕重而
　又更出迭入為之諸侯不得久其權也列國之卿命
　於天子王臣布在諸侯之國而諸侯每嵗貢士於天
　子諸侯不得私其人也大國三卿命於天子小國二
　卿命於其君命其大不命其小聖人控制大邦優假
　小國之意深矣自周之東上失其柄惟陳女叔魯單
　伯鄭祭仲説者以為命大夫齊管仲謂天子之二守
　國髙在是天子所命之卿外私自立者相環也至晉
　爲伯主多置羣官而天子之命卿其名僅存耳卿以
　軍將為名而三軍之制一軍有二卿邲之戰實備六
　卿至於司馬司空反位大夫之列不復卿官矣漢初
　藩國二千石以上皆漢為置而國事皆隸於傅相文
　帝之世淮南厲王逐漢所置二千石請自置七國之
　叛衡山淮南之亂大抵皆私自置官也唐節度留後
　皆得辟置其賢者既歸之而怙强負固者又得以私
　姦黨而終成藩鎮之亂亦不識内外之勢矣
天子使其大夫為三監監於方伯之國國三人(上監古/暫反下)
　(監古銜反/卷末同)
　正義鄭氏康成曰使佐方伯領諸侯　孔氏穎達曰
　此論天子遣大夫往監方伯之事每一州三人三八
　二十四人崔氏云殷之方伯皆有三人輔之監所領
　之諸侯　馬氏曰周官乃施典於邦國而建其牧立
　其監牧之下又立監所謂三監者是也
　存疑陸氏佃曰武王立武庚於邶以管叔蔡叔監之
　周官曰建其牧立其監然則武庚二王後其牧與鄭
　謂二王之後不為牧不知何據　應氏鏞曰監之詳
　無所考先儒以三公之孤四命者當之要亦一人耳
　大國三卿其二命於天子孤者王朝所遣二卿大國
　所置而亦命於王朝是所以為三人與書梓材曰王
　啟監厥亂為民又曰自古王若兹監所從來古矣司
　寇王朝之臣也而命以監臨則為諸侯之長則為監
　者不必專遣大夫諸侯既為監則他國亦必聽命而
　方伯連帥又不必特制與
　案三監監方伯之國疑只是漢置諸侯守相之法而
　作王制者見其如此因刺諸書取武王命管叔監殷
　事以實之因管蔡與霍叔三人故曰三監又曰天子
　使其大夫為三監云云則真漢時法如曹參為齊相
　而蘇意為楚相等是也後儒信為實然遂欲以三公
　之孤四命者當之無論止是一人與國三人文不合
　抑於使其大夫之旨不更繆乎至黄帝二監亦後世
　增附之言與武庚為牧説等耳未足為據應氏又引
　梓材王啟監厥亂為民謂為監者不必專遣大夫穿
　鑿曲傅尤甚
天子之縣内諸侯祿也外諸侯嗣也
　正義鄭氏康成曰縣内選賢置之於位其國之禄如
　諸侯不得世位外有功乃封之使之世也冠禮記云
　繼世以立諸侯象賢也　孔氏穎逹曰此論畿内食
　采邑諸侯不得繼世及外諸侯父死嗣位之事畿内
　公卿大夫之子父死得食父之采邑不得繼父為公
　卿大夫故直云禄有罪乃奪之公羊穀梁説云卿大
　夫世則權幷一姓妨塞賢路經譏尹氏崔氏是也畿
　内諸侯父死視元士若有賢德乃復父位若畿外諸
　侯父死未賜爵亦視元士除服則襲父位　馬氏睎
　孟曰内諸侯禄而有德者亦可以使之出為諸侯外
　諸侯嗣而有功者可以使之入而為公卿若鄭武公
　之類是也　黄氏震曰内諸侯使其有地則權移於
　下而人主孤外諸侯不使專其國則藩屛無助而人
　主亦孤　李氏曰古者生財有道用財有禮故仕者
　世禄而有餘然未嘗不教之以盡其材使見於事業
　惟其有禄也所以異於棄賢者之類絶功臣之世惟
　其有放黜也所以異於官人以世者也
　通論葉氏夢得曰内之公卿大夫受田視公侯伯子
　男故通稱為諸侯(案此勝於鄭周禮注内諸/侯惟三公及王子弟之説)
　案古之外諸侯皆自唐虞以來歴千餘年世守其國
　世有其民其新朝所封不過數十國耳周初蒲姑滅
　而後齊封奄滅而後魯封唐滅而後晉封其滅者其
　有罪者也不然舊國無罪而亡先王且有興滅繼絶
　之典何嘗利其土地人民而奪之乎若外無可封之
　地即文之四友武之十亂亦止於畿内授之采邑周
　之周召畢榮皆畿内也其後周公封魯召公封燕别
　建國而采邑猶世畢公封魏康叔封衛外世國而采
　邑不世凡祭芮榮外無國而其邑則世皆度其功而
　差次之其世采邑者賢德才能任以公卿大夫之位
　大則如康叔為司寇聃季為司空小則如滕叔為卜
　正毛叔郕叔以親世邑而無官至毛伯有刺厲王詩
　則又賢而任職矣若宰周公師尹凡以官舉皆任職
　者也若仍叔之子武氏之子未嘗任職無官可稱有
　使令之事則亦及之胡傳譏為世官施及童稚誤也
　蓋畿内九十餘國皆為世禄而任職者止六卿二十
　七大夫耳豈必人人而官之乎至上士以下則幷不
　世禄者諸侯之卿大夫雖不世然如齊之髙國則皆
　受邑於王世其禄亦世其職魯之季氏受費臧氏受
　防亦世有其邑而季文子之父無逸臧文仲之父伯
　瓶皆未嘗為大夫則世其禄而不世官亦與天子之
　世禄法等也其後魯三家晉六卿由世禄而變為世
　官周之末失使然非古矣
　存疑孔氏穎達曰畿内不世爵而畿外得世者以畿
　内公卿大夫輔佐於王非賢不可故不世也畿外諸
　侯常有大功報其勞効又在外少事故得世也此父
　死子禄者不在九十三國之數雖論夏法殷周亦然
　案此即畿内九十三國中其世禄者亦以其祖父有
　功報其勞効而卿大夫任職輔王故祿可世而官不
　可世畿外世爵亦以國有卿大夫任職輔君非謂侯
　國少事非賢亦可以為夏法無據也
制三公一命卷若有加則賜也不過九命次國之君不
過七命小國之君不過五命(卷音衮/古本反)
　正義鄭氏康成曰卷通曰衮三公八命矣復加一命
　則服龍衮(孔疏三公八命身著鷩冕/加一命則為上公著衮冕)與王者之後同
　多於此則賜非命服也(孔疏制不合加出君特賜/非禮法之常謂之褒衣)
　孔氏穎逹曰此論三公以下次國小國之君爵命之
　數此篇皆王者之制於此特言制者以三公位尊又
　加一命其事極重故也　朱子曰天子之龍一升一
　降上公但有降龍以龍首卷然故謂之卷　方氏慤
　曰王之三公在朝則八命而服七章之鷩冕及其出
　封加一等乃賜之以九章之衮冕衮雖三公可服非
　有加則不賜故曰不過九命典命所謂以九為節者
　也　彭氏汝礪曰次國之君謂侯伯卿在内六命出
　爲侯伯則賜鷩冕七章之服典命所謂以七爲節也
　小國之君謂子男大夫在内四命出為子男則賜毳
　冕五章之服典命所謂以五為節也
　存疑鄭氏康成曰虞夏之制天子服有日月星辰周
　禮曰諸公之服自衮冕而下如王之服(孔疏虞夏之/制天子服有)
　(日月星辰者皋陶謨云予欲觀古人之象日月星辰/山龍華蟲作㑹宗彛藻火粉米黼黻絺繡是也日一)
　(月二星辰三山四龍五華蟲六此六者皆畫於衣宗/彛七藻八火九粉米十黼十一黻十二此六者皆繡)
　(於裳至周豋龍於山取其神登火於宗彞取其明尊/神明也而冕服九章一曰龍二曰山三曰華蟲四曰)
　(火五曰宗彞皆畫以為繢六曰藻七曰粉米八曰黼/九曰黻皆絺以為繡則衮之衣五章裳四章凡九也)
　(鷩之衣三章裳四章凡七也毳之衣三章裳二章凡/五也希之衣一章裳二章凡三也𤣥者衣無文裳刺)
　(黻而已是以謂之𤣥焉衣法天故章數竒裳法地故/章數耦周禮司服王祀昊天上帝則服大裘而冕祀)
　(五帝亦如之享先王則衮冕享先公饗射則鷩冕祀/四望山川則毳冕祭社稷五祀則希冕祭羣小祀則)
　(𤣥冕鄭引此者證三公一命衮謂周制/也周以前則山在衮上不得云一命衮)
　辨正鄭氏鍔曰周禮言公自衮冕而下如王之服則
　知自衮冕而上王自有服章無疑衮冕上之章服非
　日月星辰而何則王服十二章明矣　楊氏曰詳玩
　司服經文則知有虞作服十二章周亦十二章甚明
　享先王則衮冕衮冕者繪衮龍於服而冕也享先公
　饗射鷩冕者繪華蟲於服而冕也蓋服有六而冕則
　一先鄭謂六服同冕是也祀昊天上帝之服備十二
　章則繪三辰於服而冕可知也賈公彦云鄭氏九章
　此無正文鄭竝以意解之則疏家已知其非而不之
　信矣　林氏之竒曰鄭氏所據不過左氏三辰旂旗
　之文左氏謂旗有三辰何嘗謂衣無三辰邪况又謂
　上公九章而王服亦九章將何所别郊特牲云祭之
　日王被衮以象天則十二章備鄭氏謂有日月星辰
　之象此魯禮也豈有周制以九魯乃加以十二之禮
　乎　葉氏夢得曰在内嫌於逼天子故其命以八以
　六以四從隂之數在外有人君之道故其命以九以
　七以五從陽之數
大國之卿不過三命下卿再命小國之卿與下大夫一
命
　正義鄭氏康成曰不著次國之卿者以大國之下互
　眀之(孔疏大國之卿不過三命則知次國之卿不/過再命大國下卿再命則知下國次卿一命)此
　卿命則異(孔疏大國上卿三命下卿再命次國上卿/再命下卿一命小國上下卿竝皆一命故)
　(云卿命/則異)大夫皆同(孔疏大夫則大國次國小國皆同/一命以大國下卿再命差之眀大)
　(夫一命又小國大夫一命則次/國亦可知矣是大夫皆同也)周禮公侯伯之卿三
　命其大夫再命子男之卿再命其大夫一命　孔氏
　穎達曰此論大小國卿大夫命數不同之事
　通論孔氏穎達曰此夏殷制案周禮公國之孤四命
　與餘卿不同則知此大國之卿不過三命亦謂孤也
　大國下卿再命者謂除孤以外之卿就再命之中分
　為中卿下卿也故前文云次國之上卿位當大國之
　中是也次國之卿再命亦謂上卿執政者若魯之季
　孫下卿一命亦分為中下二等故前文云中當其下
　下當其上大夫是也小國之卿雖同一命亦分為三
　等故前文云小國之上卿位當大國之下卿中當其
　上大夫下當其下大夫其大國次國小國大夫雖同
　一命當皆分為上下二等文已具於上今總云下大
　夫者對卿言之　陸氏佃曰周官子男之卿再命今
　此云小國之卿與下大夫一命者蓋言畿内小國之
　卿如此與上小國之卿皆命於君同義
　案本文無次國鄭推之當降大國一等而周禮典命
　侯伯之卿大夫與公同子男之卿再命大夫一命故
　孔以為此夏殷制其實漢博士約為此制非周亦非
　夏殷也
凡官民材必先論之論辨然後使之任事然後爵之位
定然後祿之
　正義鄭氏康成曰論謂考其徳行道藝辨謂考問得
　其定也爵謂正其秩次禄與之以常食　孔氏穎達
　曰此論擇賢材任以爵禄之事官其人必先論量考
　問事已分辨得其定實故云辨雖考問知其實未眀
　其幹能故任以事事又幹了然後正其秩次除授位
　定然後與之以禄　陳氏祥道曰任事然後爵之者
　能者也任官然後爵之者賢者也　馬氏睎孟曰司
　馬辨論官材論國中之士也凡官民材者兼乎萬民
　而言之也論國中之士其法詳故考校於中年論萬
　民之士其法畧故三年然後論之
爵人於朝與士共之刑人於市與衆棄之是故公家不
畜刑人大夫弗養士遇之塗弗與言也屛之四方唯其
所之不及以政示弗故生也(朝音潮/屛上聲)
　正義鄭氏康成曰必共之者所以審慎之也書曰克
　眀徳慎罰屛猶放去也已施刑則放之棄之役賦不
　與亦不授之以田困乏又無賙餼也虞書曰五流有
　宅五宅三居是也周則墨者使守門劓者使守關宫
　者使守内刖者使守囿髠者使守積(吴氏澄曰屛之/四方者常法也)
　(周特擇其雖受刑而情差輕者使之豈人人使之守/門關囿積也哉大概記禮者之言各有所據或有異)
　(同當以/意通之)　孔氏穎達曰此論爵人刑人之事皆殷法
　也周則天子特假祖廟而拜授之洛誥册命周公是
　也諸侯爵人因嘗祭之日祭統云一獻君降立於阼
　階之南南鄉所命北面是也周則有爵者刑於甸師
　氏　周氏諝曰衆不足以知人可以知人者士而已
　故爵人則與士共之刑人則與衆棄之孟子言國人
　殺之而不言國人用之以此　葉氏夢得曰公家不
　畜者示不以國藏惡也大夫弗養者示不以家私惡
　也士遇而弗與之言者示不以身親惡也
　餘論陳氏祥道曰爵人於朝周官鄉老及鄉大夫羣
　吏獻賢能之書於王王再拜受之登於天府内史貳
　之是也刑人於市周官鄉士遂士所謂肆之三日是
　也命之於廟未嘗不論於朝親者在所隱不可慮之
　於國人凡此皆周制也
　案此因上民材而言卿大夫尊故爵於廟刑於甸師
　民材卑故爵於朝刑於市若秀士執技至下大夫則
　亦不刑於市禮所謂刑不上大夫賈子所云造請室
　而請罪聞命而自裁也天子諸侯亦不近刑人故春
　秋以閽殺吴子著戒此三代通法正不必辨其為殷
　為周也
諸侯之於天子也比年一小聘三年一大聘五年一朝
　(朝音/潮)
　正義鄭氏康成曰比年每嵗也小聘使大夫大聘使
　卿(孔疏聘禮記曰小聘曰問三介大聘使卿為介/有五人其小聘惟三介故鄭知小聘使大夫也)朝
　則君自行然此大聘與朝晉文霸時所制也(孔疏昭/三年左)
　(傳鄭子大叔曰文襄之霸也其務/不煩諸侯令三嵗而聘五嵗而朝)虞夏之制諸侯嵗
　朝(孔疏尚書五載一廵狩鄭注廵狩之年諸侯朝於/方嶽之下其間四年諸侯分來朝於京師徧其聘)
　(問無文/可知)周之制侯甸男采衛要服六者各以其服數
　來朝也(孔疏周禮大行人侯服嵗一見甸服二歲一/見男服三嵗一見采服四嵗一見衛服五嵗)
　(一見要服/六嵗一見)　孔氏穎達曰此論諸侯遣卿大夫聘問
　及自親朝之事　陳氏祥道曰朝覲宗遇㑹同君之
　禮也存頫省聘問臣之禮也諸侯之於天子聘以通
　好朝以述職通好不欲疎故比年一小聘述職不欲
　數故五年一朝書與周官先言朝而後言廵守朝於
　京師者也舜典先言廵守而後言朝朝於方嶽是也
　存疑王氏安石曰五年一朝疑即方嶽之朝　胡氏
　銓曰五年一朝鄭據左氏為解不知子大叔之言乃
　諸侯朝霸主之法非朝天子也文襄不朝京師豈能
　令諸侯朝天子乎夫襄王狩於河陽晉文帥諸侯朝
　於王所而已不朝於周也鄭注誤矣
　存異黃氏震曰聘者相往來之名非諸侯於天子之
　禮
　案疏謂此録王制者記文襄事非虞夏亦非殷而引
　古孝經注諸侯五年一朝天子天子亦五年一廵守
　朱子注朝聘以時亦用此説則或古通禮而晉用之
　耳虞書五載一廵守羣后四朝馬融謂四方朝於方
　嶽之下鄭改之謂唐虞嵗朝四方以四季月朝京師
　恐唐虞未必勤諸侯若此蔡又改為廵守之明年東
　諸侯朝又眀年南諸侯朝又明年西諸侯朝又眀年
　北諸侯朝亦無的據周禮大行人六服皆言見不言
　朝而大宗伯春曰朝夏曰宗秋曰覲冬曰遇鄭謂朝
　禮和宗禮盛覲禮肅遇禮簡孔謂近東者朝春近南
　者宗夏近西者覲秋近北者遇冬韓侯是北方諸侯
　近西故曰韓侯入覲不知先王何以寛於東嚴於西
　盛於南簡於北疏又言侯服朝者東方以秋西方以
　春南方以冬北方以夏則又變其説矣公羊異義言
　諸侯四時見天子皆曰朝以朝時行禮也猝而相逢
　於路曰遇萬斯大謂凡諸侯來受摯於朝皆曰朝受
　享於廟皆曰覲而覲禮有前朝皆受舍於朝之文似
　覲未甞不朝諸侯覲於天子為宫方三百歩四門壇
　十有二尋深四尺似覲又不於廟則疑朝者四時四
　方諸侯來見之通名而覲宗遇則因事異名朝而為
　壇以盟曰覲旅而見曰宗其禮隆猝而見曰遇其禮
　簡也周禮所謂一嵗二嵗自廵守之眀年起數與嵗
　徧存三嵗徧頫例同謂廵守之眀嵗侯服見二嵗甸
　服見三嵗男服見四嵗采服見五嵗衛服見所謂五
　年一朝也六嵗當要服見而要服為夷王者所不治
　故周官篇首雖言六服承徳而後惟言六年五服一
　朝不云六服畢朝也其君朝之眀年大夫小聘又眀
　年卿来大聘又眀年大夫聘又眀年卿大聘又眀年
　大夫聘又眀年君再朝如此則十二年中君親朝二
　卿大夫聘四大夫小聘六中庸所謂朝聘以時蓋如
　此至公羊説謂天子無下聘之義則周禮眀言時聘
　以結諸侯之好黃氏謂諸侯於天子有朝無聘則周
　禮明言時聘曰問皆非確論也
天子五年一廵守(守一作狩手/又反下同)
　正義鄭氏康成曰天子以海内為家時一廵省之五
　年者虞夏之制也周則十二嵗一廵守　孔氏穎達
　曰白虎通云所以廵守者何廵者循也守者牧也為
　天子廵行守土牧民恐逺近不同化幽隱不得其所
　者故必親自行之謙敬重民之至也所以不嵗廵守
　何為太煩過五年為太疎因天道三嵗一閏天道小
　備五嵗再閏天道大備故五年一廵守周十二嵗者
　象嵗星一周也　朱子曰天子諸侯雖有尊卑然一
　往一來禮無不答故四方諸侯分四年入覲則天子
　一廵守以答之又曰若一嵗間行不徧則去一方近
　處㑹一方之諸侯使來朝也　吕氏祖謙曰天下非
　一人所能獨治故衆建而為君而諸侯又不能保其
　常治故又廵其所守不然嵗月易流人心易懈法度
　易弛上下易隔作新之治豈能久而不變哉　方氏
　慤曰諸侯非徒守天子之土亦所以守天子之法天
　子廵之將以脩其法而已
　存疑孔氏穎達曰夏與殷依鄭志當六年一廵守六
　年者取半一嵗之律吕也
　案夏殷廵守之年諸書無考鄭氏不知何據而孔氏
　又從而為之辭
嵗二月東廵守至于岱宗柴而望祀山川覲諸侯問百
年者就見之命大師陳詩以觀民風命市納賈以觀民
之所好惡志淫好辟命典禮考時月定日同律禮樂制
度衣服正之(柴仕佳反依字作柴大音泰賈/價同好去聲辟僻同匹亦反)
　正義鄭氏康成曰岱宗東嶽也柴祭天告至也覲見
　也老人百年則就見之陳詩謂采其詩而視之市典
　市者賈謂物貴賤厚薄也質則用物貴淫則侈物貴
　民之志淫邪則所好者不正　孔氏穎逹曰嵗二月
　者皆以夏之仲月律厯當其中也二月八月又晝夜
　分五月十一月隂陽終故取四仲月也岱者言萬物
　相代於東方宗尊也岱為五嶽之首故為尊也既告
　至之後為宫加方明於壇天子出宫東門外拜日反
　祀方明祀方明之後乃以㑹同之禮見諸侯王升立
　於壇上南面諸公中階之前北面諸侯東階之東西
　面諸伯西階之西東面諸子門東北面諸男門西北
　面玉降階南面而見之三揖既升壇使諸侯升公拜
　於上等侯伯於中等子男於下等見諸侯之後問百
　年者就見之若未至方嶽於道路有百年者王亦先
　見之也大師掌樂之官令各陳其國風之詩以觀君
　政之善惡命典市之官進納物賈之書以觀民之好
　惡若民志淫邪愛好邪辟之物由在上教之不正此
　陳詩納賈所以觀民風俗是欲知君上善惡也典禮
　之官於周則大史也考校四時及十二月之大小時
　有節氣早晚月有弦望晦朔考之使各當其節又正
　定甲乙之日隂管之同陽管之律玉帛之禮鼓鐘之
　樂及制度衣服各有等差當正之使正堯典云恊時
　月正日同律度量衡文小異而意同也　方氏慤曰
　春而東廵守夏南秋西冬北所以順天時也必居方
　嶽之下使諸侯知所趨故也天髙故燔柴以上達山
　川逺故望而祀之就見百年以乞老者之言也詩所
　以志詩言之哀樂足以見民風之厚薄民風之厚薄
　足以知上政之得失故命大師陳詩焉民之所志所
　好不必皆淫僻觀之蓋所以防其淫僻也王者必頒
　厯以一天下正朔故廵守則考時月定日考之慮其
　不一定之欲其無差也律有隂陽禮有隆殺樂有清
　濁制有大小度有長短衣服有文質未甞同也此所
　謂同欲其同出於天子則正於一也　陳氏祥道曰
　柴望先於覲諸侯尊神也見百年先於陳詩納賈貴
　老也尊神而後貴老貴老而後觀民事之序也陳詩
　納賈所以觀在下者之所尚考時月至於制度衣服
　所以觀在上者之所行考時月定日所以和天道同
　律禮樂制度衣服正之所以齊人道也言禮樂制度
　則衣服舉矣又言衣服者蓋民徳之不一僭亂之所
　起常在於衣服之間故也　蔡氏沈曰時日之差由
　於積日故其序先粗後精凡百制度受法於律故其
　序先本後末
　存疑金氏履祥曰既類而出四嶽又四祭焉數而凟
　矣本文言柴而望祀於山川蓋柴即望祀所用欲其
　氣之旁達也　鄭氏康成曰同隂律也
　存異陸氏佃曰東廵守至於岱句宗讀如宗祀文王
　於眀堂之宗天一而尊故曰宗柴山川卑而衆故曰
　望秩宗在柴上尊也秩在望下卑也於柴言宗故於
　望亦言秩若但言類言禋則亦但言望而已
　案周禮大師執同律以聴軍聲則隂律曰同固有據
　但此文法冝以考時月句定日句同律禮樂制度衣
　服句與虞書協時月正日同律度量衡一例而以正
　之二字總結上文言考之定之同之總歸於正也
山川神祗有不舉者為不敬不敬者君削以地宗廟有
不順者為不孝不孝者君絀以爵變禮易樂者為不從
不從者君流革制度衣服者為畔畔者君討有功徳於
民者加地進律(絀丑/律反)
　正義鄭氏康成曰舉猶祭也不順者謂若逆昭穆(孔/疏)
　(如魯逆祀/躋僖公)流放也討誅也律法也(孔疏釋詁文法謂/法度諸事皆是即)
　(大行人上公九命繅藉九寸冕/服九章建常九斿之等是也)　孔氏穎達曰山川
　是外神故云不舉不舉不敬也山川在其國境故削
　以地宗廟是内神故云不順不順不孝也宗廟可以
　表眀爵等故絀以爵禮樂雖為大事非是切急所須
　故以為不從君惟流放制度衣服便是政治之急故
　以為畔君須誅討此四罪先輕後重　陳氏祥道曰
　不敬則無禮不孝則不仁不從與畔則不道無禮未
　至於不仁不孝未至於不道此所以削地而後絀爵
　絀爵而後流討也削絀流討而繼之以加地進律者
　退不肖然後可以進賢故也　馬氏睎孟曰進律者
　進以爵也若子男以五為節則進之以七侯伯以七
　為節則進之以九也
　通論應氏鏞曰四廵之禮與舜典所載無甚相逺也
　然帝舜脩五禮輯五瑞復五器上下交際之儀温温
　乎其可挹也王制以削絀流討之罰警於先以加地
　進律之賞誘於後賞罰黜陟之政凜凜乎其甚嚴也
　夫舜豈全無黜陟哉特其徳勝而不深特乎法焉耳
　世之淳漓治之煩簡徳之盛衰於此可觀矣　李氏
　曰先王之政已亡其餘澤已熄鄭人來歸祊而泰山
　之祀不舉魯躋僖公而宗廟不順杞用夷禮作淫樂
　而禮樂變易作丘賦聚鷸冠而制度革祭祀不舉而
　不能削其地宗廟不順而不能絀其爵變禮易樂而
　不能流革制度而不能討此春秋之所以作也
五月南廵守至于南嶽如東廵守之禮八月西廵守至
于西嶽如南廵守之禮十有一月北廵守至于北嶽如
西廵守之禮歸假于祖禰用特(假音格禰/乃禮反)
　正義鄭氏康成曰假至也特特牛也祖下及禰皆一
　牛　孔氏穎達曰案爾雅釋山云泰山為東嶽郭注
　在奉高縣西北霍山為南嶽郭注在衡陽湘南縣南
　今在廬江潛縣西漢武帝以衡山遼曠因讖緯皆以
　霍山為南嶽故移其神於此其土人皆呼為南嶽華
　山為西嶽郭注在𢎞農華隂縣西南恒山為北嶽郭
　注在恒山上曲陽縣西北　方氏慤曰天子之出必
　造乎禰及其歸也必假於祖禰出而造之所以象生
　時之必告也歸而假之所以象生時之必面也特一
　牛也用特以見約焉則廵守之不為煩費可知　黄
　氏震曰此刺虞書而為之
　通論馬氏端臨曰古者帝王廵守以省方觀民初非
　遊適然舜必五載周必十二載又以四嶽為戻止之
　地蓋雖本憂民之心尚有煩民之事故出必有期止
　必有方　李氏格非曰田僕職曰以田以鄙則王之
　於都鄙未嘗無廵守而止言四嶽之諸侯者蓋先王
　之於畿内諸侯也有祭祀以馭其神則山川無不舉
　祭祀無不順有禮俗以馭其民則禮不得變樂不得
　易制度衣服不得革矣蓋聖人治之畧則考之詳治
　之詳則考之畧所以致四海於一堂之上也
　餘論胡氏安國曰其宮室道塗可以預脩故民不勞
　供給調度可以預備故物不費自秦而後廵逰無度
　至長吏以不辦被誅民庶以煩勞自厭而廵守之義
　亡矣故春秋書公朝于王所以所非其所為貶正本
　之義也
　案十一月北廵守傳言周雖改正廵狩烝享皆自夏
　焉則周亦以夏正子月北廵守矣而孔子贊易於復
　言后不省方何邪豈周之廵守自以周正故子月不
　出而傳者妄與
天子將出類乎上帝宜乎社造乎禰諸侯將出宜乎社
造乎禰(類陸徳明作禷/造七報反下同)
　正義鄭氏康成曰類宜造皆祭名其禮亡(孔疏古尚/書説非時)
　(祭天謂之類鄭注雖非常祭類正禮而為之歐陽説/以事類為之若舜攝位及廵守及征伐各以事類也)
　(小宗伯凡天地之大災類社稷宗廟爾雅起大事動/大衆必先有事於社而後出謂之宜大祝一曰類二)
　(曰造是三/者皆祭名)　皇氏侃曰行必有主無則主命載於齊
　車書云用命賞于祖是也今出辭别先從卑起最後
　至祖取遷主則行若還則先祖後禰不復告天白虎
　通云天道無内外也　孔氏穎達曰此論天子廵守
　之禮知此是廵守者以下别云出征也類乎上帝祭
　告天也宜乎社者廵行方事誅殺封割應載社主云
　宜者令誅伐得宜社主地又為隂誅殺亦隂也造至
　也謂至祖父之廟也白虎通云獨言禰何辭從卑不
　敢留尊者之命至禰不嫌不至祖也諸侯將出謂朝
　王及自相朝盟㑹征伐之事不得告天故從社始亦
　載社主也造乎禰者亦告祖及載主也　周氏諝曰
　類者言雖有事而祈亦類於常禮宜者求其無所不
　宜故孫炎以宜為求見福佑也造求其有所至也帝
　者逺人而尊故以禮言之社者近人而卑故以福佑
　言之禰則親之而已故以所至言之　方氏慤曰前
　言廵守之歸而不言出此言出而不言歸互相備也
　　馬氏睎孟曰類禮則畧於祭天宜禮則畧於祭地
　通論陳氏祥道曰書曰類于上帝詩曰是類是禡周
　禮小宗伯兆五帝於四郊四望四類亦如之凡天地
　之大災類社稷宗廟則為位肆師類造上帝則為位
　大祝六祈一曰類二曰造類上帝大㑹同造於廟詛
　祝掌類造之祝號禮記曰天子將出類于上帝造于
　禰則類者類其神而祭之也造者即而祭之也類之
　所施或于上帝或于日月星辰或于社稷或于宗廟
　類之所因或以廵守或以大師或以大災造則或于
　上帝或于宗廟凡此皆有所祈也不若大旅之有所
　告而已故大祝六祈有類造而無旅焉鄭康成以宗
　伯之四類為日月星辰蓋以四類在四郊四望之下
　而知之也爾雅以詩之是類是禡為師祭蓋以大祝
　大師類上帝而知之也社稷宗廟非大烖則無類祭
　上帝非廵守之所至則無造祭廵守於其將出則類
　上帝於其所至則造上帝大師於其將出亦類上帝
　於其所至特禡於所征之地而已昔武王伐紂既事
　而退柴于上帝成王營洛位成之後用牲于郊牛二
　此蓋類禮也何則書於舜之既受命則類乎上帝湯
　之既受命則告于上天是既事則必祭祭必以類禮
　也於舜之既受命言類則湯之既受命而類可知既
　受命而類則師之既事邑之既成又可知也類造之
　禮其詳不可得而知要之劣於正祭與旅也觀祀天
　旅上帝而大宗伯掌之類造上帝小宗伯肆師掌之
　則禮之隆殺著矣四類日月星辰于四郊則類上帝
　蓋南郊乎　又曰帝非不可以言造以類為主社禰
　非不可以言類以造為主
　存疑張子曰類者與旅相似言既祭東方帝則東方
　山川百神皆從而至祭所謂類者以一類祭也若非
　時有事於一方則止以其方之百神從祭於一方之
　上帝故亦言類　彭氏廉夫曰宜于社載社主以行
　造于禰或亦載父主
　案張子謂若有事於一方則止祭其方之帝之神理
　或有之而廵守周歴四方則將出必不先類一方也
　若彭氏載父主之説則㫁不然七廟無虚主載祧主
　不載禰主文王世子在軍守于公禰以在外親之也
　非真禰主史記武王載木主號為文王或因公禰之
　名而誤耳
天子無事與諸侯相見曰朝考禮正刑一徳以尊于天
子(朝直/遥反)
　正義鄭氏康成曰事謂征伐(孔疏知非䘮者天子/七月而葬同軌畢至)
　孔氏穎達曰朝謂常朝雖四時而來朝朝是總名也
　諸侯相與朝王之時考校禮儀正定刑法專一道徳
　以尊崇天子不言樂者禮中兼之　方氏慤曰考天
　子之禮則禮樂自天子出矣正天子之刑則征伐自
　天子出矣禮樂征伐皆自天子出則諸侯莫有異心
　故能一徳以尊於天子也
　存疑陸氏佃曰相見主言天子見不見在天子也
　案古諸侯朝天子天子無不見者陸氏説恐非或曰
　尊于天子見尊於天子也
天子賜諸侯樂則以柷將之賜伯子男樂則以鼗將之
諸侯賜弓矢然後征賜鈇鉞然後殺賜圭瓚然後為鬯
未賜圭瓚則資鬯於天子(柷昌六反鼗音桃鈇音斧鉞/音越圭一作珪瓚音贊鬯音)
　(暢/)
　正義鄭氏康成曰柷鼗皆所以節樂將謂執以致命
　圭瓚鬯爵鬯秬酒也得其器乃敢為其事　孔氏穎
　達曰凡與人之物置其所與大者於地執其小以致
　命於人將行也謂執以行命柷以節一曲之始其事
　寛故以將諸侯之命鼗以節一唱之終其事狹故以
　將伯子男之命也賜弓矢謂八命作牧者宗伯注侯
　伯有功徳者加命得專征伐當州之内若九命為二
　伯則得專征一方五侯九伯也若七命以下不得弓
　矢之賜則尚書大傳所謂以兵屬于得專征伐者此
　弓矢則尚書彤弓一彤矢百盧弓一盧矢千(案尚書/今本作)
　(盧弓一盧矢百左/傳作旅弓矢千)於周禮則唐弓大弓合七而成規
　者賜鈇鉞謂上公九命者賜鈇鉞然後得専討晉文
　公雖賜弓矢未賜鈇鉞不得專殺故執衛侯歸于京
　師圭瓚以大圭為柄黃金勺青金外而朱其中鼻寸
　衡四寸瓚槃大五升口徑八寸下有槃口徑一尺鼻
　勺為龍口有流前注賜圭瓚亦謂上公九命者若未
　賜圭瓚則用璋瓚鬯者釀秬黍為酒和以鬱金之草
　謂之鬱鬯不以鬱和則直謂之鬯而已　馬氏睎孟
　曰征與殺以致天討弓矢鈇鉞所以致天討之器諸
　侯必俟天子之賜者臣無有作威所用惟君之所賜
　而已　周氏諝曰禮獨以鬯為言者僭莫僭於祭鬯
　者九獻之首芬芳下達於淵泉諸侯道足以首出一
　國徳足以下達然後賜圭瓚使自為鬯不爾則資鬯
　於天子示其所以事神明者不足於己而有待於上
　也
　通論孔氏穎達曰魯無弓矢之賜陳恒弑君孔子請
　討簒逆當征也若鄰國無罪而輒征之則不可
　案諸侯能和民人則賜樂能征不服則賜弓矢能殺
　有罪則賜鈇鉞能脩孝道則賜鬱鬯孔謂此賜樂非
　九錫之樂故伯子男能受之夫古諸侯有是善則賜
　是物豈必拘於九哉書云搏拊琴瑟以詠堂上之樂
　也下管鼗鼔堂下之樂也合止柷敔堂上堂下合樂
　也合樂盛故以賜諸侯堂下卑故以賜伯子男搏拊
　不賜升歌堂上最尊也
天子命之教然後為學小學在公宮南之左大學在郊
天子曰辟雍諸侯曰頖宮(辟璧同/頖泮同)
　正義鄭氏康成曰學所以斆士之宮辟眀雍和也所
　以眀和天下(孔疏謂於此學中習學道藝欲/使天下之人悉皆眀達諧和)頖之言
　班也(孔疏頖是/分判之義)所以班政教尊卑異名也　孔氏穎
　達曰以經文承上諸侯之下故直云天子命之教不
　云命諸侯
　案詩注云築土壅水之外圓如璧注又云頖之言半
　也南通水北無也二注不同者此注解其義詩注解
　其形也(案朱子詩傳亦以/形名則詩注為確)
　存疑鄭氏康成曰尚書傳曰百里之國二十里之郊
　七十里之國九里之郊五十里之國三里之郊(孔疏/此伏)
　(生多士傳文國城居中四面各半如百里之國則面/有五十里以十分之四為郊面五十里則郊二十里)
　(若周則司馬法云百里郊天子方千里以百里為郊/則諸侯之郊皆計竟大小故鄭注聘禮云逺郊上公)
　(五十里侯伯三十里子/男十里近郊各半之也)此小學大學殷之制(孔疏以/殷人養)
　(國老於右學養庶老於左學知左學小而右學大也/若周則大學在國小學在郊亦具下文故知非周也)
　　朱氏申曰小學以教未成人者言在左則大學在
　右可知大學以教成人者言在郊則小學在國可知
　辨正張子曰此小學是教國子胄子之幼小者未能
　入大學則其學在宮之左右天子諸侯所視之大學
　必在國中無在郊之理此大學即郊學對小學而言
　大耳非國子胄子俊造所居但國之設學校必均故
　於四郊為之立學學者之就學無甚逺之差也郊學
　則鄉遂大夫教之國中大學則天子諸侯所自視者
　也郊學雖非俊造國胄之所居亦有時而往如行禮
　於其間使不帥教者觀之　王氏安石曰天下不可
　一日無教學不可一日廢於天下王制所謂命之教
　然後為學者何也曰教不可不資之天子資之天子
　道徳所以一也立諸侯未有不命之教者古之立國
　也必資禮於天子所謂命之教矣
　案伏生所述猶為近古孔因鄭此殷制之説又引司
　馬法辨周異於殷夫殷之諸侯大半因夏之舊周之
　諸侯大半因殷之舊其城郭郊野皆定久矣安見周
　之郊必異殷之郊且周止據司馬法百里郊一句推
　之亦初無眀據也大學小學詳辨下文
天子將出征類乎上帝宜乎社造乎禰禡於所征之地
受命於祖受成於學出征執有罪反釋奠於學以訊馘
告(禡音罵又音伯詩既伯既禱/訊又作誶音信馘古獲反)
　正義鄭氏康成曰禡師祭也為兵禱其禮亦亡(孔疏/禡祭)
　(始造軍法者蓋蚩尤或曰/黄帝熊氏以為祭地非也)受命于祖告祖也受成于
　學定兵謀也釋奠禮先師也訊馘所生獲㫁耳者(孔/疏)
　(訊是生獲而可言問者/馘是已死而截耳者)詩曰執訊獲醜(孔疏小雅/出車篇)又
　曰在頖獻馘(孔疏魯頌/泮水篇)馘或為國　孔氏穎達曰此
　論天子出征所祭之事受命於祖謂出時不敢自專
　有所禀承祖禰皆告以祖為尊故特言祖即前文造
　乎禰也但前據告行此據以征伐之事故云受命然
　則受命於祖在造乎禰之前但前文類帝宜社禡於
　所征之地總説出行之時然後本初時受命受成之
　事所以文倒也受成於學謂在學謀論兵事好惡可
　否其謀成定受此成定之謀於學也出師征伐執此
　有罪之人還反而歸釋菜奠幣於學以訊馘告先聖
　先師也直云先師文不具耳
　通論周氏諝曰受命非不於禰也以禀於尊者為主
　受成非不於朝也以謀於衆者為主訊馘之所告非
　不及廟社也以受成者為主
　存疑鄭氏康成曰釋奠釋菜奠幣　孔氏穎達曰釋
　菜奠幣案大胥職云春入學舍采合舞文王世子亦
　云釋菜鄭注禮輕惟釋蘋藻無牲牢無幣帛文王世
　子又云興器用幣注云以器成告徒用幣無菜亦無
　牲牢又始立學者釋奠於先聖先師及行事必以幣
　是釋奠有牲牢有幣帛無用菜之文此以釋菜解經
　釋字奠幣解經奠字似以訊馘告但有菜幣無牲牢
　也於事有疑
　辨正黄氏震曰釋奠即舎采周禮春入學舎采呂覽
　仲春上丁命樂正習舞舎采文王世子春官釋奠於
　先師秋冬亦如之用之視學釋奠之禮一也又曰凡
　始立學必釋奠於先聖先師及行事必以幣用之始
　立學釋奠之禮二也此出征反釋奠於學三也其所
　行之禮皆以采而非菜也蓋贄見必先用幣故事神
　亦先用幣釋置采帛而奠安神位之前此禮之最重
　者若菜則菹也物之薄而禮之末故惟士子始入學
　用之學記曰大學始教皮弁祭菜是也文王世子曰
　既興器用幣然後釋菜亦謂立學既已興器用幣世
　子入學亦用菜人無生而貴者耳釋奠與釋菜全不
　相干鄭氏因月令誤以采為菜遂以士始入學之禮
　釋此且分釋與奠為二誤益甚矣
天子諸侯無事則嵗三田一為乾豆二為賓客三為充
君之庖(乾音干庖/歩交反)
　正義鄭氏康成曰三田者夏不田蓋夏時也(孔疏夏/禹以仁)
　(讓得天下又避其夏名故不/田此取春秋緯運斗樞文)周禮春曰蒐夏曰苖秋
　曰獮冬曰狩乾豆謂腊之以為祭祀豆實也庖今之
　厨也　孔氏穎達曰自此至覆巢一節論天子以下
　田獵之事無事謂無征伐出行䘮凶之事獵在田中
　又為田除害故稱田也鄭釋廢疾曰嵗三田謂以下
　乾豆三事為田也非脯而云乾者謂作醢及臡先乾
　其肉故云乾豆是上殺者也二為賓客中殺者也三
　充君庖下殺者也案穀梁桓四年范寗云上殺中心
　死速乾之以為豆實次殺射髀骼死差遲故為賓客
　下殺中腸汙泡死最遲故充庖厨又車攻毛傳云自
　左膘而射之達於右腢為上殺逹右耳本次之射左
　髀達於右䯚為下殺是亦有三等之殺先宗廟次賓
　客尊神敬賓之義　方氏慤曰事謂䘮荒之類天子
　諸侯於無事之嵗然後田則其田也可謂有節矣春
　蒐夏苖秋獮冬狩則田所行之時也乾豆賓客充君
　之庖則田所為之事也所行之時有四所為之事有
　三故曰嵗三田也與易言田獲三品同義公羊氏以
　夏不田誤矣夫乾豆所以奉神賓客所以奉人充庖
　所以奉己先神而後人先人而後己故其序如此
無事而不田曰不敬田不以禮曰暴天物
　正義鄭氏康成曰不敬者簡祭祀畧賓客　孔氏穎
　達曰暴天物者田獵不以禮殺傷過多是暴害天所
　生之物以禮田者則下文天子不合圍以下至不覆
　巢皆是也　馬氏睎孟曰田者所以供祖廟可田而
　不田故曰不敬田雖以殺為上而殺之中又有禮焉
　故曰不以禮　黄氏震曰天地生萬物聖人贊之以
　禮所以輔相天地而交萬物有道也
天子不合圍諸侯不掩羣天子殺則下大綏諸侯殺則
下小綏大夫殺則止佐車佐車止則百姓田獵(綏鄭讀/緌今如)
　(字/)
　正義鄭氏康成曰合圍掩羣為盡物也綏當為緌有
　虞氏之旌旗也下謂弊之(孔疏/於地)　(仆/)佐車驅逆之車
　(孔疏驅驅出禽獸使趨/田者逆逆要不得令走)　孔氏穎達曰天子四時田
　獵皆得圍但圍而不合若諸侯惟春田不得圍其夏
　秋冬皆得圍圍亦不合故下曲禮云國君春田不圍
　澤此諸侯不掩羣者是畿内諸侯為天子大夫故下
　曲禮云大夫不掩羣此並熊氏説若皇氏則以此為
　夏殷禮下曲禮為周禮也綏旌旗無斿者周謂之大
　麾於周則春夏田用綏故鄭答趙商云春夏用大麾
　秋冬用大常詩傳天子發抗大綏諸侯發抗小綏此
　抗綏以表天子諸侯之獲也大夫殺則止佐車則天
　子諸侯殺未止佐車也云佐車止則百姓田獵以此
　推之則天子殺然後諸侯殺諸侯殺然後大夫殺
　方氏慤曰佐車止則百姓田獵者蓋尊卑先後之序
　也　馬氏睎孟曰此田以禮之事也示其有愛物之
　仁也
　餘論李氏覯曰兵者不祥之器若無故而習是習殺
　人也故因田而教焉鳥獸亦含血氣若無故而殺是
　暴天物也故因祭而行焉以彰事神之禮即以作不
　虞之備
　案鄭諸經改字朱子亦多從本字獨此訾鄭誤而以
　為正立執綏之綏則不然御車之法御者先升執綏
　以授乘車者乘車者升則御者釋之而執轡以驅豈
　有常抗此綏以立者且驅馳之節在轡不在綏也詩
　韓奕言淑旂綏章注云綏章染鳥羽或旄牛尾注於
　旂竿之首為表章詩傳天子發抗大綏諸侯發抗小
　綏是綏即指旌旗言之抗者舉之極髙猶詩言孑孑
　干旄孑孑干旌言旌可言旄言旂言綏亦可抗即孑
　孑之貌不必定改為緌耳蓋綏當殺時抗之則殺竟
　自當下之也獵時車上所建者大綏小綏獵竟獻禽
　虞人所立者虞旗虞旌兩不相礙孔氏誤以大綏小
　綏亦以表獲因致胡氏謂旗當立不當仆駁之此以
　誤致誤若謂夏殷所用周不得用則眀堂位所陳四
　代服器孰非當時所兼用乎
獺祭魚然後虞人入澤梁豺祭獸然後田獵鳩化為鷹
然後設罻羅草木零落然後入山林昆蟲未蟄不以火
田不麛不卵不殺胎不殀夭不覆巢(獺他逹反又他瞎/反豺音柴罻音尉)
　(麛又作麑音迷卵力管反殀/子表反天烏老反覆音福)
　正義鄭氏康成曰取物必順時候也梁絶水取魚者
　罻小網也昆眀也眀蟲者得陽而生得陰而藏麛卵
　胎夭未成物重傷之也殀㫁殺也少長曰夭覆敗也
　　孔氏穎達曰月令正月獺祭魚孝經緯云獸蟄伏
　獺祭魚則十月中也是獺一嵗再祭魚此謂十月時
　正月雖獺祭魚虞人不得入澤梁也月令九月豺乃
　祭獸夏小正十月豺祭獸則是九月末十月初也鳩
　化有漸月令季夏鷹乃學習孟秋鷹乃祭鳥其鳩化
　為鷹則八月時也罻捕鳥網也又爾雅云鳥罟謂之
　羅草木零落謂十月時月令季秋草木黄落其零落
　則十月時也故毛詩傳云草木不折不操斧斤不入
　山林此謂官民總取材木若依時取者則山虞云仲
　冬斬陽木仲夏斬陰木不在零落時也昆蟲未蟄不
　以火田謂未十月時也從十月以後至仲春皆得火
　田故司馬職云春火弊也不麛不卵國語云獸長麛
　夭鳥翼鷇卵是春尤甚此注云重傷未成物則四時
　皆然也夭與麛相連故鄭云少長曰夭　彭氏翼夫
　曰麛鹿子亦凡獸子之通稱不覆巢惡傷其字乳又
　盡物而取之也
　通論陳氏祥道曰昆蟲未蟄不以火田以火伏而後
　蟄者畢故也然孟春啟蟄而周禮仲春之田有火弊
　者焚圃草以田可也焚山林以田不可也月令仲春
　禁焚禮也郊特牲季春出火為焚非禮也春秋時楚
　子田使齊侯載燧此火田之所用者與
　存疑方氏慤曰獺祭魚蓋孟春之月也豺祭獸蓋季
　秋之月也魚陰物也其性随陽而上春為陽中魚於
　是時則易取故獺祭魚而入澤梁者因以為取魚之
　候也獸陽物也其質乘陰而成秋為陰中獸於是時
　則可取故豺祭獸而田獵者因以為取獸之候也
　案方氏獺祭魚據月令似較據孝經緯為確然月令
　於季春言天子始乘舟薦鮪于寢廟以鮪先至而薦
　之則是春未必聴民漁也蓋魚春而孕夏乃别孕若
　春而聴民漁與不卵不殺胎異矣故以孔疏為確
冢宰制國用必於嵗之杪五穀皆入然後制國用用地
小大視年之豐耗以三十年之通制國用量入以為出
　(杪音眇/量音亮)
　正義鄭氏康成曰制國用如今度支經用杪末也小
　大豐耗謂小國大國豐凶之年各以嵗之収入制其
　用多少多不過禮少有所殺也通三十年之率當有
　九年之蓄出謂所當給為(孔疏給謂給百官賓客及/民人為謂為造國家器服)
　(也/)　孔氏穎達曰自此至以樂一節論冡宰制國用
　及年之豐耗幷䘮祭及所蓄積之法凡制國用多少
　必計地大小又視年之豐耗若地大年豐則制用多
　地小年耗則制用少先以三十年通融之法留九年
　蓄外計見在之物以制國用每年所入分為四分一
　分擬為儲積三分為當年所用二年又留一分三年
　又留一分是三年總得三分為一年之蓄通三十年
　之率當有十年之蓄也此云當有九年之蓄者崔靈
　恩云三十年之間大畧有閏月十三足為一年故惟
　有九年之蓄王肅以為二十七年有九年之蓄而言
　三十者舉成數也未知孰是
　通論劉氏彛曰用地大小者欲知萬民多寡之實也
　視年豐耗者以裁國家費用之宜也通以三十年所
　入之數則豐耗在其中矣即其通數以為禮制則三
　十年之内雖有凶荒國用亦不匱又有九年之蓄在
　外所以防大凶災保育其民者也　馬氏睎孟曰嵗
　之杪萬物皆成九賦皆入故周官以九式均節財用
　必在於九賦之後也國之用在於財財之所出在於
　地地之所生本於天時地之所出有多寡而天時之
　所成亦有多寡故曰用地小大視年之豐耗蓋禮之
　大倫以地之廣狹而為常禮之厚薄以年之上下而
　為變也
　案冡宰掌六典統百官均四海於職無所不統而獨
　言制國用者承平之世府庫盈餘君心易侈心侈則
　用奢用奢則斂厚斂厚則民貧民貧則亂作古之冡
　宰節以九式凡君所用大府司㑹職幣職嵗皆得據
　式以争君莫之違也後世乃取惟王不㑹一言以縱
　欲國服為息四字以朘民是惡知制用足國之道哉
祭用數之仂䘮三年不祭惟祭天地社稷為越紼而行
事䘮用三年之仂䘮祭用不足曰暴有餘曰浩祭豐年
不奢凶年不儉(仂音勒/又音力)
　正義鄭氏康成曰仂算今年一嵗經用之數而用其
　什一也越紼行事不敢以卑廢尊越猶躐也紼輴車
　索也(孔疏未葬之前屬紼於輴以備火災今/祭天地社稷須越躐此紼而往祭所)䘮大事
　故用三嵗之什一暴猶耗也(孔疏物被殘/暴則虚耗)浩猶饒也
　(陳氏澔曰暴殘敗之義言不齊整/浩汎濫之義所謂以羙没禮也)　孔氏穎達曰私
　䘮者是其卑天地社稷是其尊今雖遭私䘮既殯以
　後若有天地社稷之祭即行之　馬氏睎孟曰國用
　不止於䘮祭而言䘮祭舉重也䘮用三年之仂祭則
　用數之仂何也祭有常典而䘮出非常之變也出於
　非常之變故䘮三年不祭非特哀有所隆而祭亦有
　所不暇也禮之厚薄與年之上下豐年則用豐年之
　仂凶年則用凶年之仂豐年而加於仂之外則謂之
　奢凶年而畧於仂之内則謂之儉乃所以與年之上
　下也　黄氏震曰不奢不使過於數之仂不儉不使
　不及於數之仂也
　通論孔氏穎達曰天地社稷故有越紼之禮六宗及
　山川之等卑於天地社稷待䘮終乃祭其宫中五祀
　在䘮内則亦祭之故曽子問曰君薨五祀之祭不行
　既殯而祭之自啟殯至於反哭五祀之祭不行既葬
　而祭之但祭時須人既少衆官不皆使盡去不為越
　紼也天地社稷之祭預卜時日今忽有䘮故既殯越
　紼行事若遭䘮之後當天地郊社常祭之日其啟殯
　至於反哭則避此郊社祭日而為之案禮卒哭而祔
　練而禘於廟此等為新死者而為之則非常祭也其
　常祭必待三年䘮畢也其春秋之時未至三年而為
　吉祭者皆非禮也　程子曰越紼則是猶在殯宫於
　時無由致齊又安能脱䘮服衣祭服此皆難行縱天
　地之祀不可廢則止可使冢宰攝耳　張子曰惟天
　地社稷越紼而行事則是未葬則如何祭是時雖欲
　祭之不可得也若居䘮未祭則因禮有緦不祭之文
　方䘮之初雖功緦如何可祭又豈可三年廢祖先之
　祭久而哀殺可齊則便可祭以人情酌之三年之䘮
　期可祭期之䘮既葬可祭緦功之䘮踰月可祭祭各
　以其盛服祭罷反䘮服　吕氏大臨曰䘮不貳事則
　祭雖至重亦有所不可行盖祭而誠至則忘哀祭而
　誠不至不如不祭之為愈也後人哀死不如古人之
　隆故多疑於此
　案周禮大宗伯王不與祭則攝位而天官亦有宰祭
　之文注謂有故則王不祭冡宰宗伯皆可攝之夫故
　孰有大於王䘮方在殯者參以程子之論則未葬以
　前天地社稷之祭使冡宰或宗伯攝既葬則親往耳
　越紼與大輅越席之越同謂輅車之索不用絲而用
　苧麻也
　存疑方氏慤曰易歸竒於扐以象閏扐者指間也揲
　蓍而四分之竒歸之指間此所謂扐方四分之一耳
　數之仂一年所用四分之一也三年之仂三年所用
　四分之一也
　辨正孔氏穎達曰仂是分散之名考工記以其圍之
　阞謂三分之一此知為什一者以民税一嵗之十一
　謂祭所用亦謂什一也
國無九年之蓄曰不足無六年之蓄曰急無三年之蓄
曰國非其國也三年耕必有一年之食九年耕必有三
年之食以三十年之通雖有凶旱水溢民無菜色然後
天子食日舉以樂(溢音/亦)
　正義鄭氏康成曰菜色食菜之色民無食菜之饑色
　天子乃日舉以樂侑食
　通論孔氏穎達曰積貯滿九年之後則腐壊當隨時
　給用　李氏格非曰魯荘公冬大無麥禾臧孫告糴
　於齊傳曰古者税什一豐年備敗不外求而上下皆
　足也雖累凶年民弗病也一年不艾而百姓饑君子
　非之　又曰先王之治田蕩之以溝均之以遂足以
　禦凶旱舍之以列瀉之以澮足以禦水溢而猶恃九
　年之蓄者待天災之盡也先王備水旱者具矣而猶
　有水旱之患盖天時不可知雖先王之備法猶有不
　免也　陳氏祥道曰古者天子大䘮大荒大札則不
　舉天地有烖邦有大故則不舉至於荒政則蕃樂大
　凶則弛縣然則以三十年之通雖有凶旱水溢民無
　菜色然後天子食日舉以樂豈不冝哉　應氏鏞曰
　此非謂旱乾水溢亦不廢樂也謂既有三十年通制
　之規模雖凶災而民不病則常時可以日舉樂耳盖
　雖一飯之頃而不忘乎民也若夫偶值凶年則雖有
　備而亦豈敢用樂乎
　案三十年之通則是蓄有十年之食故雖有水旱而
　民無菜色文傳解云有十年之積者王無一年之積
　者亡正與此相表裏或曰九年之蓄非直謂蓄有九
　年之食盖指九年耕之所蓄則食僅支三年國無三
　年之食故曰不足無六年所耕之蓄則是國無二年
　之食故曰急無三年所耕之蓄則國且無一年之食
　故曰國非其國也不然有九年六年不具論猶有三
　年之食而曰國非其國不已甚乎
欽定禮記義疏卷十六
欽定四庫全書
欽定禮記義疏卷十七
　五制第五之三
天子七日而殯七月而葬諸侯五日而殯五月而葬大
夫士庶人三日而殯三月而葬三年之喪自天子達
　正義鄭氏康成曰尊者舒卑者速春秋傳曰天子七
　月而葬同軌畢至諸侯五月同盟至大夫三月同位
　至士踰月外姻至(杜氏預曰言同軌以别四夷之國/言同盟同在方嶽之盟諸侯以下)
　(不言畢至有/来有不来也)　孔氏穎逹曰自此至不祭明天子以
　下殯葬日月不同及衣衾牲器之數天子諸侯位既
　尊重送終禮物其數既多許其申遂故日月緩也大
　夫及士禮數既卑送終之物其數簡少義許奪情故
　日月促也必至三日者冀其更生三日不生亦不生
　矣左傳云大夫三月士踰月而此總云三月者除死
　月為三月士三月者數死月正是踰越一月故言踰
　月耳
　通論劉氏彞曰天子功徳施於四海諸侯功徳洽於
　一國大夫士恩徳孚於一家庶人恩徳著於其族固
　有小大之差天子葬者其當朝嵗之諸侯六服㒺有
　不至或奔喪或㑹葬或㑹於練祥如四時之朝焉其
　不當朝嵗之諸侯則為位服於其國而遣卿以㑹葬
　同軌之畢至謂此也七月而葬所以極四海之哀誠
　也諸侯之葬必五月者相為賓也同盟之諸侯也雖
　非同盟而為其甥舅姑姊妹之邦也士庶人三月而
　葬其事具其誠盡矣
　案此以下因上言喪葬而類及之在周則宗伯之掌
　此不詳也天子之喪在侯服者無不奔也若在賓服
　則不責其必至矣其有父母之䘮則大君者天下之
　所同親者人子之所獨君子不奪人之䘮王吏不討
　可知故左氏説諸侯於天子之䘮但使上卿弔上卿
　㑹葬者固非而公羊説雖父母䘮亦奔者亦過也
庶人縣封葬不為雨止不封不樹喪不貳事自天子達
於庶人(縣懸同封窆同為去聲自天子/句鄭屬下節今從王氏屬上句)
　正義鄭氏康成曰縣封當為懸窆(孔疏鄭知封當為/窆者封土無懸係)
　(之理窆謂下棺㑹案窆從之穴/㑹意封從之土  意篆作□)懸窆者至卑不得引
　紼下棺(孔疏士無碑有/二繂繋棺下之)雖雨猶葬以其禮儀少封謂
　聚土為墳(案封從丰土㑹意/篆作□後混為一)不封之不樹之又為至
　卑無飾也(孔疏不積土為封不標/墓以𣗳卑不須顯異也)周禮曰以爵等為
　丘封之度與其樹數則士以上乃皆封樹(孔疏周禮/冢人職文)
　(彼注王公曰丘諸臣曰封又引漢律列侯墳髙四丈/闗内侯以下至庶人各有差檀弓孔子葬母崇四尺)
　(注盖周之士其樹白虎通云天子松/諸侯柏大夫栗士槐庶人樹以榆栁)貳之言二也
　孔氏穎逹曰許慎云死葬之以禮以雨而葬是不行
　禮
　通論孔氏穎逹曰公羊說雨不克葬謂天子諸侯也
　卿大夫臣賤不能以雨止又釋廢疾云雖庶人葬為
　雨而止則在廟未發之時庶人及卿大夫亦得為雨
　止若其已發在路及葬則不為雨止也其人君在廟
　及在路及葬皆為雨止　陳氏祥道曰魯葬定公與
　敬嬴以雨不克葬而春秋譏之則不為雨止者不特
　庶人而已
　存異鄭氏康成曰庶人終䘮無二事不使從政也䘮
　大記曰大夫士既葬公政入於家既卒哭弁絰帶金
　革之事無辟也(孔疏引以証大夫/士在喪有二事)
　辨正王氏安石曰喪不貳事當連自天子至於庶人
　為句三年不從政所謂不貳事使一於喪事也金革
　無辟上使之非也或權制也
　案喪不貳事謂一志於親天子則諒隂不言諸侯居
　廬未有命戒大夫既葬亦致其事於君士亦三年廢
　業也庶人縣封至不樹言貴賤之禮制有殊喪不貳
　事言貴賤之専志則一　又案夲文明以葬不為雨
　止屬庶人而陳氏又非無據且考喪禮有道車載簑
　笠之文則君葬雨不止矣戰國䇿有雪甚及牛目而
　止之事或戰國及秦漢遇雨雪皆止遂以是定制與
喪從死者祭從生者支子不祭
　正義鄭氏康成曰從死者謂衣衾棺椁從生者謂奠
　祭之牲器　孔氏穎逹曰盧植云從生者謂除服之
　後吉祭之時以子孫官禄祭其父祖若喪中之祭虞
　祔練祥仍從死者之爵故小記云士祔於大夫則易
　牲又云其妻為大夫而卒而後其夫不為大夫而祔
　於其妻則不易牲雜記云上大夫之虞也少牢卒哭
　成事祔皆大牢下大夫之虞也犆牲卒哭成事祔皆
　少牢是喪中之祭仍從死者之禮也鄭云䘮中奠祭
　得從生者之爵與小記雜記違者小記雜記據生者
　無官爵故䘮祭用死者之禮若生者有爵則祭從生
　者之法䘮祭尚爾後吉祭可知奠謂葬前祭謂葬後
　包䘮終吉祭也鄭必與盧植别者以此云祭從生者
　䘮從死者相對與中庸大夫士祭與𦵏相對皆祭與
　䘮連及故祭中兼䘮奠也或云在䘮中祭尚從死者
　爵至吉祭乃用生者禄耳奠者自吉祭之奠耳　朱
　子曰葬用死者之爵祭用生者之禄
　通論陳氏祥道曰祭雖從生者而有所謂從死者故
　父為士子為天子諸侯而其尸服則以士服支子雖
　不祭而有所謂祭故宗子為士庶子為大夫則以上
　牲祭於宗子之家
　案祭從生者謂適長子也適長為士支子為大夫亦
　祇以士主祭不以大夫古人極重宗法支子不祭謂
　不主祭耳其祝辭云宗子某為介子某薦其常事則
　庶子為大夫而以大夫牲可知但主其祭者宗子之
　為士者耳且云薦其常事則亦常從大夫之爵故曰
　士攝大夫惟宗子也陳說審矣
天子七廟三昭三穆與大祖之廟而七諸侯五廟二昭
二穆與大祖之廟而五大夫三廟一昭一穆與大祖之
廟而三士一廟庶人祭於寢
　正義鄭氏康成曰此周制七者大祖及文王武王之
　祧與親廟四大祖后稷也諸侯大祖謂始封之君王
　者之後不為始封之君廟大夫大祖謂别子始爵者
　大傳曰别子為祖是也雖非别子始爵者亦然士一
　廟謂諸侯之中士下士名曰官師者上士二廟寢適
　寢也　陳氏祥道曰積厚者流澤廣積薄者流澤狹
　廟而祭之仁之至也以七以五以三以一義之盡也
　先王於死者常待之以生由士而上生而異宮死則
　為之立廟庶人則生非異宮死則祭於寢而已
　通論孔氏穎逹曰周所以七者文武受命其廟不毁
　以為二祧并始祖后稷及髙祖以下親廟四故為七
　也若王肅則以為天子七廟者髙祖之父祖為二祧
　并始祖及親廟四為七周文武受命不遷之廟權禮
　所施非常廟之數殷之三宗宗其徳而存其廟亦不
　以為數凡七廟者皆不稱周禮器云天子七廟孫卿
　云有天下者事七世又云自上以下降殺以兩今使
　天子諸侯立廟並親廟以四而止則君臣同制尊卑
　不别鄭必謂天子七廟唯周制者禮器云周旅酬六
　尸一人發爵則周七尸七廟明矣今使文武不在七
　數既不同祭又不享嘗豈禮也哉故盧植云二祧謂
　文武榖梁傳天子七廟漢書韋𤣥成四十八人議皆
　云周以后稷始封文武受命石渠論白虎通云周以
　后稷文武特七廟曽子問孔子云七廟無虛主若王
　肅數高祖之父高祖之祖與文武而九主當有九孔
　子何云七廟無虚主乎且天子七廟者有其人則七
　無其人則五若諸侯廟制雖有其人不得過五此天
　子諸侯七五之異也始封之君謂王之子弟封為諸
　侯為後世之大祖當此君之身不得立出王之廟則
　全無廟也諸侯不敢祖天子若有大功徳王特命之
　則可如魯有文王之廟鄭祖厲王是也此始封君之
　子得立一廟始封六世之孫始五廟備也若異姓始
　封如大公之屬𥘉封則得立五廟從諸侯禮也鄭注
　王者之後不為始封之君廟者以其始封之君非有
　功徳唯因先代以封之不得為後世之大祖得立此
　君所出王者之廟也大夫之大祖則諸侯之子始為
　卿大夫是嫡夫人次子或衆妾之子别異於正君故
　云别子鄭注雖非别子始爵者亦然者一是别子𥘉
　雖身為大夫中間廢退至逺世子孫始得爵命則以
　為大祖别子不得為大祖也二是别子及子孫不得
　爵命者後世始得爵命自得為大祖三是全非諸侯
　子孫異姓為大夫者及他國之臣初來仕為大夫者
　亦得為大祖鄭答趙商云王制所論皆殷制若周制
　别子始爵其後得立别子為大祖若非别子之後雖
　為大夫但立父祖曽祖三廟而已随時而遷不得立
　始爵者為大祖此大夫三廟者天子諸侯之大夫皆
　同以此及祭法更不别云諸侯之大夫卿即大夫總
　號也案祭法適士二廟今此云士一廟故知是諸侯
　之中士下士祭法云官師一廟則天子之中士下士
　皆二廟也鄭知諸侯中士下士同一廟者以祭法云
　適士二廟言適士則不得兼中下也庶人之祭謂薦
　物以其無廟故惟薦而已薦獻不可褻處故知適寢
　也　程子曰自天子至於庶人五服未甞有異皆至
　高祖服既如是祭祀亦當如是七廟五廟亦止是祭
　及高祖大夫士雖或三廟二廟一廟或祭寢廟雖異
　亦不􁀤祭及高祖若止祭禰則猶知母而不知父禽
　獸道也尊禰而不及祖非人道也　馬氏睎孟曰祖
　以功建故無可毁之禮百世不遷昭穆以親崇故有
　可毁之禮親盡則祧　朱子曰以諸侯五廟言之周
　禮建國之神位左宗廟則五廟皆當在公宮之東南
　其制孫毓以為外為都宮大祖在北二昭二穆以次
　而南盖大祖之廟始封之君居之昭之北廟二世之
　君居之穆之北廟三世之君昭之南廟四世之君穆
　之南廟五世之君廟皆南鄉各有門堂室寢而牆宇
　四周焉大祖之廟百世不遷自餘四廟則六世之後
　毎一易世而一遷其遷之也新主祔於其班之南廟
　南廟之主遷於北廟北廟親盡則遷其主於大廟之
　西夾室而謂之祧凡廟主在夲廟之室中皆東鄉及
　其祫於大廟之室中則唯大祖東鄉為最尊之位羣
　昭之入乎此者皆列於北墉下而南鄉羣穆之入乎
　此者皆列於南牖下而北鄉(案廟室北有墉無牖郊/特牲亳社北牖知廟北)
　(無牖室南有牖詩于/以奠之宗室牖下)南鄉者取其鄉明故謂之昭北
　鄉者取其深逺故謂之穆盖羣廟之列則左為昭而
　右為穆祫祭之位則北為昭而南為穆昭常為昭穆
　常為穆二世祧則四世遷昭之北廟六世祔昭之南
　廟三世祧則五世遷穆之北廟七世祔穆之南廟昭
　者祔則穆者不遷穆者祔則昭者不動此所以祔必
　以班尸必以孫而子孫之列亦以為序若武王謂文
　王為穆考成王稱武王為昭考則自其始祔而已然
　春秋傳以管蔡郕霍為文之昭邘晉應韓為武之穆
　則雖其世旣逺而猶不易也宗廟之制但以左右為
　昭穆不以昭穆為尊卑故五廟同為都宮則昭常在
　左穆常在右而外有以不失其序一世自為一廟則
　昭不見穆穆不見昭而内有以各全其尊必大祫而
　㑹於一室然後序其尊卑之次則凡已毁未毁之主
　又畢陳而無所易唯四時之祫不陳毁廟之主則髙
　祖有時而在穆或髙之上無昭而特設位於祖之西
　禰之下無穆而特設位於曽之東也與曰然則毁廟
　云者何也曰春秋傳曰壊廟之道易檐可也改塗可
　也説者以為将納新主示有所加耳非盡撤而悉去
　之也曰然則天子之廟其制若何曰唐之文祖虞之
　神宗殷之七世三宗其詳不可考獨周制猶有可言
　然而漢儒之記不同謂后稷始封文武受命而王故
　三廟不毁與親廟四而七者諸儒説也謂三昭三穆
　與大祖之廟而七文武為宗不在數中者劉歆說也
　雖其數之不同然其位置遷次宜亦與諸侯之廟無
　甚異者大夫三廟則眂諸侯而殺其二然其大祖昭
　穆之位猶諸侯也適士二廟則眂大夫而殺其一官
　師一廟則眂大夫而殺其二然其門堂室寢之備猶
　大夫也曰廟之為數降殺以兩而其制不降何也曰
　降也天子之山節藻梲複廟重檐諸侯固有所不得
　為者矣諸侯之黝堊斲礱大夫有不得為者矣大夫
　之倉楹斲桷士又不得為矣曷為而不降哉獨門堂
　室寢之合然後可名為宮則其制有不得而殺耳盖
　由命士以上父子皆異宮生也異宮而死不得異廟
　則有不得盡其事生事存之心者是以不得而降也
　後世公私之廟皆同堂異室而以西為上者由漢明
　帝始漢之始諸廟皆自營之各為一處雖都宫之制
　昭穆之位不復如古然猶不失獨専一廟之尊至於
　明帝不知禮義之正而務為抑損之私遺詔蔵主於
　光烈皇后更衣别室而其臣子不敢有加焉魏晉循
　之遂不能革而先王宗廟之禮始盡廢矣(案北魏清/河王懌廟)
　(議云古者七廟之堂皆别光武以来異室同堂後漢/書祭祀志洛陽髙廟加祭孝宣孝元及太宗世宗凡)
　(五帝西京廟成哀平三帝主四時祭於故髙廟則同/堂異室不始於漢明矣又攷祭祀志明帝遺詔蔵主)
　(於世祖廟更衣朱子/則據本紀而言耳)降及近世諸侯無國大夫無邑
　則雖同堂異室之制猶不能備獨天子之尊可以無
　所不致顧乃梏於漢明非禮之禮而不得以致其備
　物之孝盖合為一廟則所以尊大祖者既褻而不嚴
　所以事親廟者又厭而不尊是皆無以盡其事生事
　存之心而宗廟之禮亦為虚文矣　陳氏祥道曰廟
　所以象生之有朝也寢所以象生之有寢也建之觀
　門之内不敢逺其親也位之觀門之左不忍死其親
　也
　存疑鄭氏康成曰殷則六廟契及湯與二昭二穆夏
　則五廟無大祖禹與二昭二穆而已(案祭法言夏后/氏祖顓頊而宗)
　(禹不應謂夏無大祖殷人祖契而宗湯又商書咸有/一徳云七世之廟可以觀徳則不應殷止六廟無大)
　(祖/)
　存疑陸氏佃曰國語曰工史書世宗祝書昭穆知廟
　次昭穆與世次異矣周官小宗伯既掌辨廟祧之昭
　穆小史又掌奠繫世辨昭穆則明世次先後與廟祧
　之昭穆異矣至於大祫即依世次與七廟常祀昭穆
　不同故小史又曰祭祀以書叙昭穆之俎簋若昭穆
　一定何必辨而叙之
　辨正何氏洵直曰説者謂對父則身為之穆對子則
　身為之昭其意以為廟次與世次不同故昭穆遷徙
　無常位右者可移之左左者可移之右殊不知廟次
　與世次一也廟次雖遷昭穆之班一定不移祖以傳
　孫孫以傳孫縱厯百世其當為昭當為穆者未之有
　改也如武王之時廟次以文王為穆至襄王之世凡
　厯十八君矣猶謂之穆左氏載富辰之語曰管蔡郕
　霍文之昭邘晉應韓四國武之穆宮之竒謂大伯虞
　仲為大王之昭虢仲虢叔為王季之穆夫大王文王
　其子對父皆稱昭曰文王之昭大王之昭王季武王
　其子對父皆稱穆曰武王之穆王季之穆其為子一
　也知昭穆為定班而廟次世次未始異也説者引魯
　語曰工史書世宗祝書昭穆知廟次昭穆與世次異
　又不然工史所書者帝繫世夲之屬宗祝所書者几
　筵表著之位自其譜牒則謂之世據其班秩則謂之
　昭穆則廟次昭穆豈與世次不同乎
　案四廟五廟六廟七廟之説紛紜不一或謂七廟天
　子之定制或謂實止四廟或謂夏五廟禹與二昭二
　穆殷六廟湯與契二昭二穆周七廟后稷文武二祧
　與親廟四然其説皆原於禮緯在西漢時其言始封
　之君為大祖以下五廟迭毁古之正禮者韋𤣥成等
　也其言天子三昭三穆與大祖之廟而七者其正法
　數可常數者劉歆也至東漢時王肅以為天子七廟
　是通百代之言則同於劉歆鄭康成以為高祖以下
　與始祖而五明立廟之正以親為限則同於𤣥成而
　盧植馬融亦守此議然自康成而後講經議禮者並
　據王制祭法斥鄭四廟之談伸王七廟之説又據王
　肅謂高祖之父髙祖之祖與文武二主則周廟宜有
　九設周之祖宗更有功徳受命如二人者亦當更立
　廟以祀而必不僅九廟而止理固宜然也
天子諸侯宗廟之祭春曰礿夏曰禘秋曰嘗冬曰烝(礿/禴)
　(同/)
　正義鄭氏康成曰此盖夏殷之祭名(孔疏以與周不/同而夏殷之祭)
　(無文故/疑之)周則改之春曰祠夏曰礿(孔疏周禮大宗伯/以祠春享先王以)
　(禴夏享/先王)以禘為殷祭(孔疏公羊傳五年而再殷祭春/秋僖八年秋七月禘於大廟殷)
　(猶大/也)詩小雅曰礿祠烝嘗于公先王(孔疏詩小雅天/保篇文王受命)
　(已改殷夏祭禘名為礿而詩先礿/後祠從便文先烝後嘗以韻句也)此周四時祭宗廟
　之名　孔氏穎逹曰自此至地者一節論天子諸侯
　大夫四時祭宗廟及祭天地山川之事皇氏侃云礿
　薄也春物未成祭品鮮薄禘次第也夏物雖未成依
　時次第而祭白虎通云嘗者新穀熟而嘗之烝衆也
　孫炎云進也冬時物成可進者衆也　陳氏祥道曰
　礿禘以飲為主所以順乎陽嘗烝以食為主所以順
　乎隂
　存疑孔氏穎逹曰郊特牲春禘鄭改讀禴祭義春禘
　鄭直云夏殷禮不改字以已見郊特牲也　趙氏匡
　曰禘非時祭之名漢儒見春秋惟兩書禘一春一夏
　所以或謂之春祭或謂之夏祭耳　陳氏祥道曰殷
　以長發為大禘言大以見小則夏禘小禘也郊特牲
　祭義言春禘盖夏禮也　陸氏佃曰春夏以飲為主
　審諦之時也春可謂之礿亦可謂之禘夏可謂之禘
　亦可謂之礿郊特牲曰春禘而秋嘗王制曰春礿夏
　禘是也祠品物少文詞多春之事而已故夏未有言
　祠者　虙氏曰周官所言春祠夏礿此周禮王制祭
　統所言春礿夏禘此殷禮郊特牲祭義所言春禘此
　夏禮也何以知之記曰殷人尚聲樂三闋然後出迎
　牲又曰樂陽氣也又曰殷人先求諸陽則殷祭皆用
　樂矣郊特牲所言春禘秋嘗而先之以享禘有樂而
　食嘗無樂則為夏禮非殷禮也春禘既為夏禮則春
　礿自得為殷禮矣　吳氏澄曰此春夏祭名是記者
　誤章内礿皆當讀祠禘皆當讀禴
　案周官與詩並周禮祠與禴嘗與烝皆易其序此言
　春礿夏禘礿猶可言即禴而禘之名迥殊故鄭疑為
　夏殷禮虙氏又云春禘者夏夏禘者殷盖王制作於
　漢作者不見周禮而雑采四代禮為之也趙伯循據
　大傳駁此謂禘大祭非時祭漢儒見春秋惟兩書禘
　一春一夏故誤則僖公之禘書秋七月漢儒何不見
　而誤云秋禘與周以重祭賜魯未聞賜晉何左傳晉
　人言寡君之未禘祀與是周人以大禘為重故改時
　祭之名而世猶通稱之今但辨禘之有時祭有大祭
　不必以記駁記也
天子祭天地諸侯祭社稷大夫祭五祀天子祭天下名
山大川五嶽視三公四瀆視諸侯諸侯祭名山大川之
在其地者(視一/作眂)
　正義鄭氏康成曰視視其牲器之數(孔疏案夏傳其/餘山川視伯小)
　(者視子男注謂牲幣粢盛爵獻之數非謂尊卑也周/禮上公饔餼九牢飪五牢饗九獻豆四十侯伯饔餼)
　(七牢飪四牢豆三十二子男饔餼五牢飪三牢豆二/十四簋皆十二侯伯無别夏傳侯與伯别不可強合)
　在其地若齊人祭泰山晉人祭河是也(孔疏泰山齊/魯之界故齊)
　(人有事/於泰山)　朱子曰一家之主則一家鬼神屬焉諸侯
　守一國則一國鬼神屬焉天子有天下則天下鬼神
　屬焉　馬氏睎孟曰天地域之最大天子域中所尊
　故祭天地社稷土榖之神諸侯為天子守土故祭社
　稷大夫有家故祭五祀在上者可以兼下故天子祭
　天地社稷五祀在下者不可以兼上故諸侯祭社稷
　而不得祭天地大夫祭五祀而不得祭社稷古之祀
　典有功於民則祀之名山大川民所取財用也天子
　君天下其所報者衆故祭天下名山大川諸侯君一
　國其所報者寡故祭名山大川之在其地者　吳氏
　澄曰祭法云大夫以下成羣立社曰置社盖大夫以
　下所得祭者民社不得祭國社也
　案鄭注曲禮據月令户竈中霤門行此注據祭法司
　命中霤門行厲有地大夫祭五無地大夫祭三孔氏
　申之謂曲禮無差别者殷禮此有差别者周法也曲
　禮亦明言天子諸侯大夫安見其言無差别乎夫五
　祀春户木夏竈火夏季中霤土秋門金冬行水於理
　為當若司命為天星泰厲為外鬼其不當列於五祀
　甚明不當以彼惑此也
天子諸侯祭因國之在其地而無主後者
　正義鄭氏康成曰謂所因之國先王先公有功徳宜
　享世祀今絶無後為之祭主者　孔氏穎逹曰天子
　置都之所及諸侯所封之内皆因古昔先王先公所
　居之地今其地子孫絶滅而無主後者則天子諸侯
　祭之(陳氏澔曰在王畿者天子/祭之在侯邦者諸侯祭之)　葉氏夢得曰亡國
　絶世而無主後者雖己廢而不可舉然先王興滅繼
　絶而因國亦祭者所以見其仁也
　存異鄭氏康成曰昔夏后氏郊鯀至杞為夏後而更
　郊禹晉侯夢黄熊入國而祀夏郊此其禮也(孔疏祭/法夏后)
　(氏郊鯀禮運杞郊禹不郊鯀故鯀無主後然有/功猶當祀晉為盟主當代天子攝羣神之祀)
　案左傳子産對叔向言遷閼伯於商丘商人是因遷
　實沈於大夏唐人是因晏子對景公昔爽鳩氏始居
　此地季萴因之有逢伯陵因之蒲姑氏因之而後太
　公因之彼其先世嘗有功徳於民今無主後則祭之
　宜也若黄熊之説頗誕而晉祀夏郊亦非禮也不當
　據以為證
天子犆礿祫禘祫嘗祫烝諸侯礿則不禘禘則不嘗嘗
則不烝烝則不礿諸侯礿犆禘一犆一祫嘗祫烝祫(犆/音)
　(特祫/音洽)
　正義鄭氏康成曰犆猶一也祫合也　孔氏穎逹曰
　南方諸侯春礿祭竟夏来朝西方諸侯夏祭竟秋来
　朝北方諸侯秋祭竟冬来朝東方諸侯冬祭竟春来
　朝各廢一時耳餘三時皆祭也　程子曰諸侯亦祭
　祫只是祠禴嘗烝之祭為廟煩故每年於四祭之中
　三祭合食於祖廟惟春則祭諸廟也　陸氏佃曰時
　祭唯礿犆各於其廟祀之夏禘秋嘗冬烝三昭三穆
　皆升合食於祖廟所謂三年大祫與此異彼祫之大
　者也　陳氏祥道曰祭祀之禮有大有小有備有闕
　天子備而不闕然有所謂闕者大故之時而已諸侯
　闕而不備然有所謂備者不朝之嵗而已　又曰天
　子春犆而三時皆祫諸侯亦春犆而秋冬皆祫其異
　於天子者禘一犆一祫而已　又曰天子言祫禘祫
　嘗祫烝諸侯言嘗祫烝祫此特變文而已非有異也
　　陳氏澔曰時祭之祫親廟之主升合食三年大祫
　則毁廟之主亦與焉
　存疑鄭氏康成曰天子諸侯之䘮畢合先君之主於
　祖廟而祭之謂之祫後因以為常天子先祫而後時
　祭(孔疏以經文祫在上天/子位尊故先為大禮也)諸侯先時祭而後祫(孔疏/以經)
　(文祫在下諸侯位卑取其/漸備故先小禮後大禮)凡祫之嵗春一礿而已不
　祫以物無成者不殷祭(孔疏夏殷/殷祭三)周改夏祭曰礿以
　禘為殷祭也(孔疏周殷/祭止三)魯禮三年䘮畢祫於大祖明
　年春禘於羣廟自是之後而再殷祭一祫一禘也虞
　夏之制諸侯嵗朝故四時必廢一祭礿犆互明犆礿
　文禘一犆一祫下天子也祫嵗不禘　孔氏穎逹曰
　此論夏殷天子諸侯大祭及時祭之事殷以前不知
　幾年一祫禮緯云三年一袷五年一禘鄭云百王通
　義則虞夏殷周皆同三年一祫皇氏謂虞夏祫祭每
　年皆為又云三時祫者謂夏秋冬或一時得祫即為
　之不三時俱祫鄭注禘祫志云王制記先王之法祫
　為大祭祫於秋於夏於冬周公制禮祭不欲數如鄭
　此言則夏殷三時俱殷祭皇氏之説非也　又曰禘
　祫大小鄭以公羊傳云大事者何大祫也毁廟之主
　陳於大祖未毁廟之主皆升合食於大祖故為大事
　若王肅張融孔晁皆據逸禮以禘為大祫為小鄭不
　用逸禮　又曰爾雅云禘大祭也謂比四時為大也
　若左氏及杜氏則皆以禘為三年一大祭在大祖之
　廟傳無祫文然則祫即禘也　張子曰諸侯春祭髙
　祖夏祫羣廟秋祭曽祖冬又祫来春祭祖夏又祫秋
　祭禰冬又祫
　辨正林氏之竒曰禘祫之説諸儒聚訟久矣論年之
　先後則鄭康成髙堂隆謂先三而後二徐邈謂先二
　而後三辨祭之小大則鄭康成謂祫大於禘王肅謂
　禘大於祫賈逵劉歆謂一祭而二名禮無差降又或
　謂禘以夏不以春祫以冬不以秋矛盾相攻卒無定
　論鄭氏之說曰魯禮三年䘮畢而祫於大祖明年禘
　於羣廟自爾以後五年而再殷祭一禘一祫為之説
　者曰僖公薨文公即位二年秋八月大事於大廟大
　事祫也推此是䘮畢祫於大祖也明年春禘雖無正
　文約僖公定公八年皆有禘又可知盖以文公二年
　祫則知僖宣二年亦皆有祫僖宣二年既有祫則明
　年是三年春禘四年五年六年秋祫是三年祫更加
　七年八年并前為五年禘故禘於羣廟也自後三年
　一祫五年一禘不知當春秋時諸侯僣亂魯之祭祀
　皆妄舉也諸侯而郊上帝禘始祖罪也大夫而旅泰
　山舞八佾罪也春秋常事不書其書者皆悖禮亂常
　之事故書郊者九書禘者二與夫大事一有事二烝
　二嘗一之類無非記其非禮據僖公以三十二年冬
　十二月薨至文公二年秋八月䘮制未畢未可以祫
　也而乃大事焉一惡也躋僖公二惡也經無三年禘
　祭之文何自知之徒約僖公宣公八年皆有禘而云
　愈繆矣况宣公八年經書有事於大廟有事則是常
　制也而以為禘何邪且閔公二年春秋書吉禘於荘
　公是魯常以二年即禘矣何待三年與八年乎至其
　言祭之時春秋書大事於秋八月而彼以為冬書閔
　公之禘於夏四月僖公之禘於秋七月而彼一以為
　夏既夲魯禮以行祀典而又不用其時是自戾也雖
　然魯禮誠非矣先王之制可得聞乎曰禘祫之文不
　詳所可知者禘尊而祫卑矣禮不王不禘或問禘之
　說夫子答以不知譏魯僖僣也春秋之法所譏在祭
　則書其祭名不然則否書郊書望書禘則所譏在郊
　望與禘也若文公之祫則譏其短䘮逆祀不在於祫
　故曰大事而已何者禘者推始祖所自出之君而追
　祀之則謂之禘此天子之祭名諸侯無禘禮魯用之
　僣也若祫則毁廟未毁廟之主皆合食於大祖非惟
　天子有祫諸侯亦得祫也詳二祭之名則禘尊祫卑
　可謂明矣先儒據鄭氏説率以祫大於禘是以諸侯
　之制加天子之制可乎考之經籍禘祫之文可知者
　此耳至於年數之久逺祭時之先後則經無所據學
　者當闕其疑　楊氏復曰知禘者禘其祖之所出不
　兼羣廟之主而唯以其祖配之則禘與祫異不容混
　矣知大祫兼羣廟之主則自大祖而下毁廟未毁廟
　之主皆合食於大祖矣
　案先儒説禘紛如聚訟然其義莫如游氏所謂仁人
　為能享帝孝子為能饗親及朱子所云先王報夲追
　逺莫深於禘之説最為諦當若禘與祫異及禘尊祫
　卑則林氏之説確為可據時祭之名春祠夏禴秋嘗
　冬烝其為周禮確然而三代異物王制雜采三代以
　為漢法曰礿曰禘夏殷未必無是名也今知此禘是
　時祭非大祭足矣
天子社稷皆大牢諸侯社稷皆少牢大夫士宗廟之祭
有田則祭無田則薦庶人春薦韭夏薦麥秋薦黍冬薦
稻韭以卵麥以魚黍以豚稻以鴈(大如字又音/泰少詩照反)
　正義鄭氏康成曰有田者既祭又薦新(孔疏以月令/天子祭廟又)
　(有薦新如以彘嘗麥先薦寝廟/士䘮禮有薦新如朔奠故知也)士薦牲用特豚(孔疏/按儀)
　(禮特牲是有地之士用特牲今無地/之士薦宜貶降不用成牲故用特豚)大夫以上用羔
　(孔疏以諸侯大夫有地祭者用少牢其無地薦者則/用羔也言以上則包天子皆用羔也但天子諸侯亦)
　(用餘牲不/皆用羔)所謂羔豚而祭百官皆足詩曰四之日其
　蚤獻羔祭韭庶人無常牲取與新物相宜而已(孔疏/謂相)
　(宜者兩物俱有非氣味相宜鴈陳氏曰春宜豚冬宜/鮮此非其時羊宜黍豕宜稷  宜麥魚宜苽又非其)
　(配但取其多而易得耳類方氏曰韭性温陽類卵隂/物也黍麥南方之穀陽  魚豚隂物也稻西方之穀)
　(隂類鴈陽鳥也亦/有隂陽相配之義)　孔氏穎逹曰此論天子諸侯祭
　用牲牢及庶人所薦之物　賈氏公彦曰羊豕曰少
　牢牛羊豕三牲具為大牢若一牲不得牢名故郊特
　牲與特牲皆不言牢也　陳氏祥道曰天子社稷福
　被天下故用大牢諸侯社稷福止一國故用少牢諸
　侯社稷少牢而宗廟則大牢者宗廟以仁社稷以義
　仁則極其隆故與天子同義則有所辨故亞於天子
　庶人之薦不過致其易得者而已　又曰古者祭必
　卜日而薦新不擇日祭有尸而薦無尸以至不出神
　主奠而不祭有時物而無三牲黍稷此薦新之大略
　也　陸氏佃曰春薦韭春無新榖故也　陳氏澔曰
　薦雖無時然亦不過四時各一舉而已
　存疑鄭氏康成曰祭以首時薦以仲月(孔疏晏子春/秋云天子以)
　(下至士皆祭以首時故明堂位云季夏六月以禘禮/祀周公於大廟周六月是夏四月雜記云七月而禘)
　(獻子為之譏其不用六月也其周禮四仲祭者因田/獵而獻禽非正祭也服䖍注桓公五年傳云魯祭天)
　(以孟月祭宗廟以仲月非鄭義也大夫士既以首時/祭故薦以仲月若天子諸侯禮尊物熟則薦之不限)
　(孟仲季故月令孟夏薦麥孟秋薦黍季秋薦稻是也/大夫既薦以仲月而服䖍注昭元年傳祭人君用孟)
　(月人臣用仲月不同者非鄭義也南師觧云祭以首/時者謂大夫士也若得祭天者祭天以孟月祭宗廟)
　(以仲月其禘祭祫祭時祭亦用孟月其餘諸侯不得/祭天者大祭及時祭並用孟月既無明據義得兩通)
　(故並存焉案春秋桓公八年五月烝十四年八月嘗/僖公八年七月禘昭公十五年二月禘此等皆不用)
　(孟月者以春秋亂世不/能如禮故參差不一也)　陸氏佃曰天子嘗黍在夏
　故庶人秋始薦黍天子嘗稻在秋故庶人冬始薦稻
　由是言之天子孟夏嘗麥庶人薦麥在仲夏矣天子
　仲春薦韭庶人薦韭在季春矣
　案周禮明言仲夏享礿仲冬享烝是天子祭以仲月
　矣其祭以仲月取四時之中也明堂位言魯季夏六
　月以禘禮祀周公於大廟其所言仲月季月皆是周
　正魯雖大禘而以季夏避天子也雜記言七月而禘
　獻子為之則禘當在季夏而魯以孟秋矣故頌魯僖
　公之詩直云秋而載嘗祭統合之言大嘗禘謂此大
　嘗即大禘也安見天子與諸侯祭必皆以首時乎
祭天地之牛角繭栗宗廟之牛角握賓客之牛角尺諸
侯無故不殺牛大夫無故不殺羊士無故不殺犬豕庶
人無故不食珍庶羞不踰牲燕衣不踰祭服寢不踰廟
　(繭又作蠒公典反握/烏角反燕伊見反)
　正義鄭氏康成曰握謂長不出膚故謂祭享羞不踰
　牲謂祭以羊則不以牛肉為羞　孔氏穎逹曰玉藻
　云天子食日少牢朔月大牢諸侯食日特牲朔月少
　牢則知大夫食日特豚朔月特牲士食日無文朔月
　特豚　又曰諸侯祭以大牢得殺牛諸侯之大夫祭
　以少牢得殺羊天子大夫祭亦得殺牛其諸侯及大
　夫享食賔得用牛也　陳氏祥道曰大禮必簡則小
　禮必煩簡則内心而貴誠故天地之牛角繭栗煩則
　外心而貴味故宗廟之牛角握賔客之牛角尺角繭
　栗非必繭栗也以其過於繭栗則非禮角握非必握
　也以其過於握則非禮至於角尺亦若是也國語曰
　郊禘之牛角繭栗禘之牛與郊同不及握也
　存疑張子曰不踰不豐於牲也牲體小而羞掩豆謂
　之踰牲不謂用羊而不用牛也　葉氏夢得曰庶羞
　常薦而踰牲嫌於備物燕衣常用而踰祭服嫌於事
　神寝所常安而踰廟嫌於享親故禮皆不與
　案孔疏據周禮膳夫王日一舉謂周公制禮天子日
　食大牢諸侯日食少牢玉藻之文恐非也殺牲盛饌
　曰舉日少牢亦牲也何必日殺一牛然後謂之牲哉
　楚語天子舉以大牢祀以㑹諸侯舉以特牛祀以大
　牢舉與祀並言必朔日可知朔日大牢則常日少牢
　矣不踰牲三説鄭氏為典而葉氏亦該盖庶羞常所
　食燕衣常所服寝人所居無故不殺以節用而仁亦
　行乎其中不踰以謹禮而用亦無不節矣
古者公田藉而不税市廛而不税關譏而不征林麓川
澤以時入而不禁夫圭田無征用民之力嵗不過三日
田里不粥墓地不請(藉在亦反廛直連/反麓音鹿粥音育)
　正義鄭氏康成曰藉之言借也借民力治公田美惡
　取於此不税民之所自治也孟子曰殷人七十而助
　古謂殷時(孔疏以下/或兼虞夏)廛市物邸舎税其舎不税其物
　譏譏異服識異言征亦税也(孔疏闗境上門但呵禁/非違不税行人之物此)
　(夏殷/之法)周禮國凶札則無門闗之征(孔疏周非凶札即/征但不知税之䡖)
　(重/)猶譏也麓山足也入猶治也(孔疏以時入若獺祭/魚然後漁人入澤梁)
　治圭田者不税所以厚賢也此則周禮之士田以任
　近郊之地税什一用民之力謂治城郭宫室道渠田
　里墓地皆受於公民不得私也粥賣也請求也　孔
　氏穎逹曰周禮均人豐年旬用三日中年旬用二日
　無年旬用一日年嵗不同雖豐不得過三日　陳氏
　祥道曰藉而不税所以寛農廛而不税所以寛商譏
　而不征所以寛旅山澤以時入而不禁所以寛萬民
　　又曰商賈惡其盛又惡其衰盛則去夲者衆衰則
　貨不阜通故於其盛則抑之以征衰則寛之以無征
　凡因時以權之起一人之徭則百畝不舉起十人之
　徭則千畝不舉先王知其如此故用民之力嵗不過
　三日所以寛之也田里不粥則生者無相兼并而民
　無憾於飬生墓地不請則死者有所安厝而民無憾
　於送死藉也廛也譏也時入也夫也圭田也用民力
　也義也而不税不征不禁無征不過三日仁也頒之
　田里墓地仁也禁之不粥不請義也　徐氏師曽曰
　此泛言王政以見今之不然自公田以至墓地不請
　皆古制也
　存疑孔氏頴逹曰鄭知周制畿内用夏之貢法者載
　師云以廛里任國中之地以場圃任園地以宅田士
　田賈田任近郊之地以官田牛田賞田牧田任逺郊
　之地以公邑之田任甸地以家邑之田任稍地以小
　都之田任縣地以大都之田任畺地鄭注云廛里邑
　里居也廛民居之區域也宅田致仕者之家所受田
　也士田自卿以下所受圭田也賈田在市賈人其家
　所受田也官田庶人在官者其家所受田也牛田牧
　田畜牧者之家所受田賞田者賞賜之田也公邑謂
　六遂餘地天子使大夫治之家邑大夫之采地小都
　卿之采地大都公之采地又司馬云井十為通通為
　匹馬三十家士一人徒二人通十為成成百井三百
　家革車一乗士十人徒二十人計一成百井井有九
　家百井即九百家而云一成三百家者以此田上中
　下除宫室塗巷三分之一自餘通率一家受二夫故
　一成為三百家是一井九家為定無公田也故鄭云
　以載師職及司馬法論之周制畿内用夏之貢法不
　税夫者謂郷遂及公邑若采地即為井田税夫與畿
　外同知畿外用助法者案詩小雅雨我公田遂及我
　私春秋宣十五年云𥘉税畝傳云榖出不過藉論語
　云盍徹乎孟子云方里而井井九百畝其中為公田
　八家皆私百畝知之也然畿外諸侯雖立公田實亦
　用貢法孟子云野九夫之田而税一即九一而助國
　中什一使自賦故鄭云邦國亦異外内耳但郊内地
　少郊外地多從多言之故云畿外制公田不税夫也
　　又曰畿内無公田故有圭田圭潔白也徳行潔白
　乃與之田此是殷禮周則通士田税什一　吳氏澄
　曰夫圭田夫田謂餘夫所受二十五畝之田圭田謂
　卿以下所受五十畝之圭田也無征謂既不税其所
　受亦不令助耕公田也　陳氏澔曰圭田亦似有功
　徳者賜之若賜圭瓚
　案此将言司空度地居民之法而先述古制以發端
　其大指皆夲於孟子其言古者盖自秦漢以遡三代
　通指夏商周而言孔以圭田上為殷法民力下兼通
　周禮非也商制八家同井皆私百畝而同養公田故
　為藉言借民力以耕之周制九夫為井悉以授民而
　與貢異者貢校嵗以為常周随年之凶豐使民納十
　畝之入年豐則通其有年凶則通其無故為徹言君
　民上下相通也商之公田在私田外周之公田即在
　私田中故孟子云惟助為有公田言惟助有則徹無
　以明其制之異云雖周亦助見助凶豐相通徹亦凶
　豐相通明其意之同盖自商𥘉至周厯六百餘年生
　齒必日繁無田可給不得不變法并以公田授民故
　曰九夫為井又曰夫三為屋屋三為井此周一井九
　夫徹與助異之明證也若徹原是助法周又七百餘
　嵗則人人共曉孟子何用辭費哉自春秋至戦國兵
　争死亡生齒日耗反不免地廣人稀故孟子欲行助
　法所謂與時宜之也鄭孔謂周制畿内用夏之貢法
　無公田畿外用殷之助法有公田若内為采邑即有
　公田與畿外同則斷不然安有一朝定法不自行之
　而但使邦國行之者乎且周自公劉已徹田為糧安
　有至武王周公而反盡變畿内為貢法者乎　又案
　孔陳二説皆與孟子必有圭田異朱子云圭潔也所
　以奉祭祀也世禄常制之外又有圭田最明又夫字
　有三解一説即餘夫二十五畝不應叙圭田上恐非
　一説治圭田之農不征力役又與厚賢無渉盖此夫
　即一夫受田之稅所謂什一者言圭田五十畝不征
　五畝之税也
司空執度度地居民山川沮澤時四時量地逺近興事
任力凡使民任老者之事食壯者之食(上度如字下度/待洛反量去聲)
　(食音/嗣)
　正義鄭氏康成曰司空冬官卿掌邦事者度丈尺也
　居民觀其寒暖燥溼(孔疏寒暖謂四時燥/謂山溼謂川沮澤)沮謂萊沛
　(孔疏草所生為/莱水所生為沛)量地謂制邑井之處(孔疏謂平原之/地沃衍堪建井)
　(邑左傳所謂井沃衍也若/山林藪澤之地不堪井邑)興事謂築邑廬宿市也(孔/疏)
　(築邑則築城也用力難重故云興事周禮遺人凡/國野之道十里有廬三十里有宿五十里有市)凡
　使民寛其力饒其食　孔氏穎逹曰凡國家為役之
　法老少功程不同老則功少壮則功多今使民之時
　雖壮者限以老者之功程故曰任老者之事凡廩餼
　牲體壮者食多老者食少雖老者給以壮者之料故
　曰食壮者之食　方氏慤曰小而水所止曰沮大而
　水所鍾曰澤　陳氏祥道曰居民山川沮澤所以辨
　地宜時四時所以候天氣量地逺近興事任力所以
　均民力　徐氏師曽曰事即制邑居民之事制邑必
　興役興役必任民力凡使民三句又承上而言寛恤
　之政
　案度謂規畫經界之大法山川沮澤勢有髙卑故氣
　有寒暖燥溼而天時物候亦因有早晚之不同必驗
　四時物候之異以知隂陽向背之宜而量逺近以居
　之或宜為民居或宜為都邑民居既定然後民事可
　興而民之力可任周禮以九職任萬民孰非民事孰
　非民力四時物候不同則其事之早晚不同非其時
　雖欲用力於事不可得也後樂事勸功正與此相應
　恐不指力役之征
　通論鄧氏元錫曰司徒主地司空主事乃制域制宅
　之法周禮不具盖具在冬官而今亡矣　徐氏師曽
　曰周禮度地居民屬司徒宋儒改度地居民屬司空
　據此則得之
　案大司徒掌五地之民數而大司馬掌邦國土地之
　政故原師職方之屬輔之然土功之事分財用平板
　榦稱畚築程土物議逺近略基趾揣厚薄仭溝洫具
　餱糧程有司量功命日則司空之掌而其屬又有以
　佐之冬官雖亡其畧可知也
凡居民材必因天地寒煖燥溼廣谷大川異制民生其
間者異俗剛柔䡖重遲速異齊五味異和器械異制衣
服異宜修其教不易其俗齊其政不易其宜(燥素老反/齊才細反)
　(和去聲械/户戒反)
　正義鄭氏康成曰因天地寒煖燥溼者使其材藝堪
　地氣也(孔疏材謂氣性材藝言五方之人其能各殊/五者居處各須順其性氣材藝使堪其地氣)
　(盧植云能寒者使居/寒能暑者使居暑也)異制謂其形象異俗謂其所好
　惡異齊謂其性情緩急(孔疏性謂禀性自然故孝經/説云性者生之質若木性則)
　(仁金性則義火性則禮水性則信土性則知情者既/有知識當逐物而遷故有喜怒哀樂好惡此經云剛)
　(柔輕重遲速天生自然是性也而連言情者情是性/之小别者耳剛柔輕重遲速有六鄭惟云緩急者剛)
　(輕速縂是急柔重遲縂是緩然亦/有柔而速剛而遲者此亦大縂耳)異和謂香臭與鹹
　苦異制謂作務之用(孔疏作務所用不同若考工記/粤之用鎛胡之用弓車器謂縂)
　(用之器械謂兵器何休注/公羊傳云攻守之器曰械)異宜謂旃裘與絺綌教謂
　禮義政謂刑禁　孔氏穎逹曰自此至曰譯一節論
　中國及四夷居處言語衣服飲食不同之事俗謂民
　之風俗宜謂土地器物所宜脩此禮義教化當随其
　風俗齊其政令施為當随物之所宜也　馬氏睎孟
　曰教所以導民俗則因民之所欲也政所以正民而
　宜者事得其義之謂也　方氏慤曰剛柔言其材輕
　重言其質遲速言其性凡此不特廣谷大川之間若
　堅土之人剛弱土之人柔以其材之異齊故也丘陵
　之民専而長墳衍之民晳而瘠以其質之異齊故也
　大䝉之人信空同之人武以其性之異齊故也脩其
　教不易其俗齊其政不易其宜者若封於商墟則啓
　以商政疆以周索封於夏墟則啓以夏政疆以戎索
　之類是矣　葉氏夢得曰所謂教者其屬有七具於
　天而自然者也父子有親兄弟有愛夫婦有别君臣
　有義長幼有序朋友有信賔客有禮其教成於人而
　使然也天雖有自然而成乎人者亦必使然故曰脩
　其教所謂政者其屬有八所用以相養者也衣服有
　常飲食有節事為有度異别有法度量有權數制有
　等上所用以防淫者也物之相養雖不可齊淫辟亦
　不可無禁故曰齊其政　吳氏澄曰以廣谷大川而
　言則地産有異而其習尚之所安各異其俗故雖進
　之以七教然亦不改易其所安之俗使之各得以安
　其所安也以剛柔輕重遲速而言則天禀有異而其
　身口之所便各異其宜故雖正之以八政然亦不改
　易其所便之宜使之各得以宜其所宜也此居民材
　之大凡也　徐氏師曽曰此以下皆言居民之事而
　此一節則以中國言
　通論李氏格非曰周禮司徒以土宜之法辨十有二
　土之名物以相民宅而知其利􁀤以阜人民以蕃鳥
　獸以毓草木以任土事此所謂量地逺近興事任力
　者也以土㑹之法辨五地之物因此五物者民之常
　而施十有二教焉此所謂脩其教不易其俗也以土
　均之法辨五物九等制天下之地征以作民職以令
　地貢以歛財賦以均齊天下之政此所謂齊其政不
　易其宜也盖司徒辨其物司空任其事所以交相治
　也
中國戎夷五方之民皆有性也不可推移東方曰夷被
髪文身有不火食者矣南方曰蠻雕題交趾有不火食
者矣西方曰戎被髪衣皮有不粒食者矣北方曰狄衣
羽毛穴居有不粒食者矣中國夷蠻戎狄皆有安居和
味宜服利用備器五方之民言語不通嗜欲不同逹其
志通其欲東方曰寄南方曰象西方曰狄鞮北方曰譯
　(推吐雷反被皮義反題大兮反趾音止/衣去聲下同粒音立鞮可兮反譯音亦)
　正義鄭氏康成曰五方之性地氣使之然也雕文謂
　刻其肌以丹青湼之(孔疏雕刻題額也以丹青雕刻/其額亦文身也仲雍居吳越左)
　(傳云㫁髪文身漢書地理志云以辟蛟龍之􁀤故刻/其肌以丹青涅之東方南方皆近海故俱文身也)
　交趾足相鄉浴則同川卧則僢不火食地氣暖不為
　病也不粒食地氣寒少五榖也皆有者其事雖異各
　自足也寄象鞮譯皆俗閒之名依其事類耳鞮之言
　知也今冀部有言狄鞮者　孔氏穎逹曰此以下總
　論四夷中國之異被髪斷髪故也言有不火食亦有
　火食者西方無絲麻惟食禽獸故衣皮東方北方多
　鳥故衣羽正北多羊故衣毛凝寒至盛林木又少故
　穴居五方之民水土各異故言語不通好惡殊别故
　嗜欲不同帝王立傳語之人逹五方之志傳五万之
　欲使相領解寄者傳寄外内言語象者放象外内之
　言狄鞮通傳夷狄之語與中國相知譯者陳也謂陳
　説内外之言此通傳四方語官也東方謂之夷者風
　俗通云東方人好生萬物觝觸地而出夷者觝也南
　方曰蠻者風俗通云君臣同川而浴極為簡慢蠻者
　慢也西方曰戎者風俗通云斬伐殺生不得其中戎
　者兇也北方曰狄者風俗通云父子嫂叔同穴無别
　狄者辟也其行邪辟　陳氏祥道曰寄言其寓於此
　象言其像乎彼鞮言其屨譯言其語凡此皆互見也
　　馬氏睎孟曰志欲者言語之藴言語者志欲之寓
　逹其志通其欲必在於言語之際故古者有道言語
　之官　徐氏師曽曰此因中國而及四夷也
　總論陳氏祥道曰先王以治治中國以不治治夷狄
　故於中國則有教以道其志有政以齊其行於夷狄
　則立之寄象鞮譯而已雖詳略不同順其所安而不
　強其所不安則一也
　案此極言五方民性之不可推移而各有安居和味
　宜服利用備器以明山川沮澤之各有俗宜不可強
　同居民者當随地以制宜因民之所利而利之也
凡居民量地以制邑度地以居民地邑民居必參相得
也無曠土無游民食節事時民咸安其居樂事勸功尊
君親上然後興學(量去聲度待/洛反樂音洛)
　正義鄭氏康成曰興學立小學大學　孔氏穎逹曰
　此論居民與地相得及食節事時勸功尊君立學之
　事食得其節事得其時民樂悦事務勉勵立功尊君
　親上如此然後可得興學民富而可教也　馬氏睎
　孟曰邑大而民少則有曠土之患邑小而民多則養
　不足而有游民之患　陳氏祥道曰先王之於民居
　之然後養之養之然後教之量地制邑以至必參相
　得者居之也無曠土以至尊君親上者養之也然後
　興學教之也盖人之生莫不有親親長長之良心養
　其良心而不陷溺之則由其親親以至於親上由其
　長長以至於尊君則尊君親上天地之道也然後興
　學裁成天地之道也　方氏慤曰食節則無不足之
　患事時則無不急之務居民之道亦期其如此而已
　故效至於民咸安其居也樂事則不至於勞苦勸功
　則不由於勉強尊君則為臣者有遜志親上則在下
　者無離心上不止於君凡在已上者皆是也教不可
　一日廢必待樂事勸功尊君親上然後興學者則以
　至此然後教學之道可致其詳故也制禮作樂必在
　於治定功成後亦此意　徐氏師曽曰此節結上文
　以起下章
　存疑榖梁氏曰古者三百歩為里名曰井田井田者
　九百公田居一公田為廬井竈葱韮皆取焉　班氏
　固曰在邑曰廛在野曰里春令民畢出在野冬則畢
　入於邑　鄭氏康成曰周禮載師以廛里任國中之
　地廛民之邑居在都城者司馬法王國百里郊三百
　里野　何氏休曰在邑曰里里八十户　趙氏岐曰
　公田二十畝八家分之得二畝半以為廬舎則城邑
　之居亦二畝半廬則各在其田中而邑聚居也　熊
　氏安生曰計量地土廣狹制四井為邑每邑居三十
　二家　賈氏公彦曰廛是五畝之宅在國中樹以桑
　麻
　辨正季氏夲曰公田為廬舎之説起於榖梁而諸儒
　遂以在邑在野各分二畝半以合孟子五畝之宅若
　公田之中去二十畝止存八十畝則制禄之時又當
　割别井二十畝以足百畝之數不惟失先王正經界
　之意而又以邑處農民亦有不便盖一夫一婦食力
　之小人也就田斯可以治農桑而死徙無出鄉又同
　井者之所安也冬則入邑春則出野雖近郊之地住
　近國中猶以搬運為煩不欲輕動而况逺郊之外必
　使逺棄田疇徙居國邑人誰樂之且孟子言五畝之
　宅未甞以為廬舎信南山之詩云中田有廬盖其家
　各就田中小苫茅舎以為息勞守畝之所不占公田
　二畆半而正當其中也盖農民所宅必是平原可居
　之地另以五畝為一處取於便農功通饁餉去田豈
　宜逺哉故農民之宅與國中之廛迥别農民之宅鄉
　里也即制里而道其妻子使養老者也國中之廛市
　廛也但為士旅寄寓之所工商懋遷之區而已管子
　曰四民者勿使雜處聖王處士就閒燕處工就官府
　處商就市井處農就田野韋昭謂國都城郭之域惟
　士工商而已農不在焉此古法之僅存者也若處農
　在官府市井之閒雜之甚矣
　案量地制邑度地居民二語曲盡居民之道盖邑即
　今之村落必因地勢之環曲髙平寛廣者為之地勢
　小則邑小而民居少地勢大則邑大而民居多故論
　語十室之邑千室之邑一舉其至小一舉其至大而
　或數十室或數百室無定可知矣孟子所謂五畝之
　宅大約在此邑中去田亦不甚逺故牆下之桑匹婦
　蠶之而農事之殷則亦以其婦子饁彼南畝也就邑
　視田則謂之出就田視邑則謂之入耳若所謂中田
　有廬則在五畝之宅之外即田畔稍髙處苫小茅舎
　以便憩息避風雨故曰廬明非宅也曰疆埸明不在
　公田中也曰有𤓰明不可植桑也此與五畝之宅樹
　牆下以桑之地迥别惟耕夫在焉故婦女自邑来餉
　也榖梁謂民居在公田中則據詩中田有廬為説鄭
　賈謂五畝之宅皆在都城中則據周禮以廛里任國
　中之地為説班趙合之則以公田二十畝八家分之
　應各得二畝半知都城亦二畝半為説而不知皆非
　也若如榖梁謂民居在公田中則惟商助有公田耳
　夏貢無公田民無居乎如鄭氏謂五畝之宅皆在都
　城則天子都城方十二里大國都城方九里次國方
　三里小國方一里舉一國之民入處於此何以容之
　如班趙謂都城及野各半則周參用貢助國中使自
　賦者宅止二畝半乎且自國中至近郊五十里逺郊
　百里更逺而邦甸二百里家稍三百里皆民田所在
　都城相去逺數百里近亦數十里當春夏之交蠶事
　正急農事方殷若婦随在田則廢蠶功婦留邑治蠶
　則農自執㸑若使婦在邑治蠶且餉則豈有隔數十
　百里而能饋餉者且冬皆入國中則近郊逺郊以及
　甸稍數百里無一㸑烟人迹乎故知邑之必與地相
　得民居之必與邑相得則知凡民所聚居皆謂之邑
　而所授之田即與其邑之居相近斷不可如鄭賈以
　邑専指君之都城知十室千室皆可謂之邑斷不可
　如何之以邑必八十户熊之以邑必三十二家為定
　知制禄皆起於公田之百畝而倍之三之四之十之
　則斷無以二十畝為廬舎而下士八十畝不得比農
　夫之百畝若以别井割補則是分田定而制禄正不
　定也先儒惟季氏國中之廛市廛也農民之宅鄉里
　也二語辨析甚明古如是今亦如是山川沮澤之地
　随地皆有邑居而度地居民之法瞭然分田制禄之
　法亦瞭然矣
　
　
　
　
　
　
　
　
　
　
　
　
　
欽定禮記義疏卷十七
欽定四庫全書
欽定禮記義疏卷十八
　王制第五之四
司徒脩六禮以節民性眀七教以興民徳齊八政以防
淫一道徳以同俗養耆老以致孝恤孤獨以逮不足上
賢以崇徳簡不肖以絀惡(恤辛律反逮音代又/大計反絀敕律反)
　正義鄭氏康成曰司徒地官卿掌邦教者逮及也簡
　差擇也　孔氏穎達曰自此至曰進士一節論司徒
　脩禮明教上賢絀惡教學升進之事所稟之性有剛
　柔輕重遲速恐其失中故以六禮節之恐人不得其
　所故以七教興舉其民使之皆得其所也淫謂過奢
　侈故以八政禁令之事以防淫淫過之失貴賤同有
　故不云民道履蹈而行謂齊一所行之道以同國之
　風俗敬養耆老所以致恭孝之心哀恤孤獨所以逮
　及不足謂以思意逮及之不足則孤獨者也尊上賢
　人所以崇奬有徳簡去不肖所以絀退惡人　李氏
　格非曰民之性無非天也故六禮曰脩脩者言有所
　因也人之徳無非自得也故七教曰眀明者言有所
　本也淫者出於民之欲故八政曰齊齊者所以制其
　過差也　朱氏申曰性不節以禮則易流徳不興以
　教則易廢齊八政使無過行一道徳使無異趨　方
　氏慤曰六十曰耆七十曰老耆老在所養則耄期可
　知無父曰孤無子曰獨孤獨在所恤則鰥寡可知
　陳氏祥道曰賢者徳之名徳者賢之實惡者不肖之
　實不肖者惡之名名出於行實係於心由其名以察
　其實由其行以原其心故尚之而後崇簡之而後絀
　也　徐氏師曽曰此承上章興學而言司徒掌六鄉
　之政教以民氣質之性有過不及也於是脩六禮以
　節之使賢者俯而就不肖者跂而及焉以人倫之徳
　由物欲而薄也於是明七教以興之感發其良心鼓
　舞其徳行焉恐其溺於欲則齊八政以防之使知禁
　戒而不敢放肆恐其入於邪則一道徳以同之使學
　術歸一而不敢異向教法之詳如此而其所以爲教
　皆以身先之老吾老以爲孝又合鄉之耆老而養之
　推極吾心之孝使之興孝也幼吾幼以為慈又合鄉
　之孤獨而恤之逮及人之不足而使民不倍也身教
　至矣猶恐資稟有厚薄觀感有淺深又不可無勸懲
　故率教者上升之以崇其徳所以示勸也叛教者簡
　去之以絀其惡所以示懲也詳見下文
　通論李氏格非曰六禮冠昏鄉嘉禮也喪凶禮祭吉
　禮也相見賔禮也周官宗伯掌禮之在上者則有軍
　禮而冠昏鄉其禮同故五禮此言禮之在民者則冠
　昏鄉其事異而無軍禮故有六禮父子教之有親君
　臣教之有義夫婦教之有别長幼教之有序朋友教
　之有信故曰五教分而言之則父子兄弟其道同而
　兄弟主於親朋友賔客其事同而賔客主於禮故有
　七教由七教而詳言之則周官司徒所掌十二教是
　也八政周官司徒辨其貴賤老幼而有飲食之禁令
　則政之在飲食也以本俗六安萬民而終於同衣服
　則政之在衣服也頒職事以登萬民曰學藝曰世事
　則所謂事為也以土宜相民宅而知其利害則所謂
　異别也以度教節則所謂度也以儀辨等則所謂制
　也節必有量等必有數夫禮始於冠本於昏成於䘮
　祭和於鄉射故六禮以冠昏䘮祭鄉相見為序教先
　於内而至於外父子兄弟夫婦教之在内者也君臣
　長幼朋友賔客教之在外者也故七教以父子兄弟
　夫婦君臣長幼朋友賔客為序政本於民而制於上
　飲食衣服事為異别因民而立制者也度量數制自
　上以節下者也故八政以飲食衣服事爲異别度量
　數制為序鄉師三嵗察辭大行人六嵗協辭奇衺者
　有禁造言者有刑所以一道徳也五十者養於鄉六
　十者養於國七十者養於學所以養耆老也鰥寡孤
　獨者皆有常餼所以恤孤獨也以賢制爵所以尚賢
　也有不孝不睦不婣之刑以糾不仁有不弟不任不
　恤之刑以懲不義所以簡不肖也有賢可以尚則教
　之成也先王之法至於簡不肖則備矣
　存疑孔氏穎達曰此六禮七教並是殷禮周則五禮
　十二教也
　案周五禮吉凶軍賔嘉十二教祀禮教敬陽禮教讓
　隂禮教親樂禮教和儀辨等俗教安刑教中誓教恤
　度教節世事教能賢制爵庸制禄與是互相經緯非
　有殷周之異也
命鄉簡不帥教者以告耆老皆朝于庠元日習射上功
習鄉上齒大司徒帥國之俊士與執事焉不變命國之
右鄉簡不帥教者移之左命國之左鄉簡不帥教者移
之右如初禮不變移之郊如初禮不變移之遂如初禮
不變屏之逺方終身不齒(帥音率朝音潮/與音預屏音丙)
　正義鄭氏康成曰帥循也不循教謂敖狠不孝弟司
　徒使鄉簡擇以告者鄉屬司徒(孔疏六鄉大夫/皆司徒統領)耆老
　皆朝于庠將習禮以化之使之觀焉耆老致仕(書傳/大夫)
　(爲大師士/爲少師)及鄉中老賢者(不仕而年老/有徳行者)朝猶會也此
　庠謂鄉學也鄉謂飲酒也至中年考校而又不變移
　之左右使轉徙其居覬其見新人有所化也亦復習
　禮於鄉學使之觀焉郊則鄉界之外也稍出逺之後
　中年又為之習禮於郊學逺郊之外曰遂遂大夫掌
　之又中年復移之使居遂又為習禮於遂之學不變
　屏之逺方謂九州之外齒猶録也　孔氏穎達曰此
　論絀惡之事以下皆司徒所掌命此鄉學簡擇不帥
　教者以告司徒司徒乃命鄉内耆老皆聚會於鄉學
　之庠乃擇善日於鄉學内為此不帥教之人習其射
　禮中者在上故云上功習鄉飲酒之禮令老者居上
　故云上齒欲使不率教之人觀其上功自勵為功觀
　其上齒則知尊敬長老大司徒帥領國之英俊之士
　與於鄉射飲酒執行事焉使俊士與之以為榮惡者
　慕之而自勵習射當在州學習鄉當在黨學今並於
　鄉學者州屬於鄉雖在州序亦得謂之鄉或鄉居此
　州更不立州學黨者鄉之屬或鄉所居之黨不别立
　黨學也此謂初入學一年之終又閒一年而考校之
　所謂中年考校也不變者右鄉移左左鄉移右亦復
　習鄉射之禮故云如初不變移之郊者謂五年之時
　此郊謂近郊也不變移之遂者謂七年之時又不變
　屏之逺方者謂九年之時九州之外於周則夷鎮蕃
　也　周氏諝曰司空所以富之也司徒所以教之也
　既教矣故命鄉簡其不帥者以告於上於庠言朝尊
　道也於廟言朝尊祖也先王無意於成人之惡常慮
　其欲改之無地故雖鄉有告其不帥者必行射飲之
　禮以為之勸導有不變然後移之左移之右移之郊
　移之遂真不能變然後屏之逺方待不肖其恕如此
　　陳氏澔曰左右對移以易其藏脩遊息之所新其
　師友講切之功庶幾其變也四郊去國百里在鄉界
　之外遂又在逺郊之外蓋示之以漸逺之意也而猶
　不變則終不可與入徳矣於是乃屏棄之　徐氏師
　曽曰必遲之以九年需之以四不變重絶人之意也
　存疑孔氏穎達曰以逺郊之内六鄉居之其習禮亦
　鄉大夫臨之逺郊之外為遂不應鄉大夫臨之故遂
　大夫掌之亦帥國之俊選於遂學而行禮
　案古者六卿各治一鄉謂之鄉大夫六卿聨事在國
　則冡宰重在軍則司馬重在鄉則司徒重故司徒得
　以命六鄉即六遂之學亦當統於司徒也觀周禮每
　鄉卿一人三年大比皆屬鄉大夫遂止中大夫一人
　惟言教稼穡可見孔謂六遂不應鄉大夫臨之恐非
　是
命鄉論秀士升之司徒曰選士司徒論選士之秀者而
升之學曰俊士升於司徒者不征於鄉升於學者不征
於司徒曰造士(論選並去/聲下同)
　正義鄭氏康成曰秀士鄉大夫所考有徳行道藝者
　升之司徒移名於司徒也升之學曰俊士謂可使習
　禮者學大學也不征不給其徭役(孔疏謂供學及司/徒細碎之繇役)
　造成也能習禮則為成士　孔氏穎達曰此論崇徳
　之事大司徒命鄉大夫論量考校此鄉學之人有孝
　友多才藝秀異之士升於司徒先名惟在鄉今移名
　於司徒其身猶在鄉學未舉入官也司徒論選士之
　秀者而升之學則身升於大學非惟升名而已征謂
　力役選士雖升名司徒猶給鄉之繇役俊士雖身升
　在學猶給司徒繇役若其學業既成已能習禮皆免
　其繇役者是為造成之士也　方氏慤曰升之司徒
　曰選士以其猶在所擇故也升之學曰俊士以其皆
　在所用故也選士之造不征於鄉俊士之造不征於
　司徒此其别也
　通論孔氏穎達曰周禮鄉大夫三年則大比攷其徳
　行道藝而興賢者能者以鄉飲酒禮興之彼據鄉人
　故三年一舉此據學者故中年考試殷周所同熊謂
　中年考校殷禮三年大比周法非也　陳氏祥道曰
　司徒大軍旅大田役治其衆庶之政令鄉師辨其可
　任者國中賢者能者皆舍則征於司徒者惟大軍旅
　大田役而已升於司徒者鄉師之所舍也升於學者
　又司徒之所舍也周官考校之法書於族師然後校
　於黨正校於黨正然後考於州長考於州長然後考
　於鄉大夫鄉大夫與鄉老羣吏獻之於王然後内史
　詔王以制爵而不言鄉升士於司徒司徒升士於大
　學蓋司徒言以鄉三物教萬民而賔興之則其教而
　賔興之以鄉三物而已是大學亦司徒之所教也司
　徒言以徳制爵則民慎徳以庸制禄則民興功是爵
　禄亦司徒之所制也由是觀之鄉升之司徒司徒升
　之大學蓋亦周制然矣　董氏師讓曰不征即周禮
　施舍施弛也舍無所取也司徒掌教亦掌役故施舍
　屬焉周人役法凡七曰祭祀曰朝覲曰會同曰賔客
　曰軍旅曰田役曰䘮荒施舍則七事皆免其施舍凡
　六曰貴曰賢曰能曰服公事曰老曰疾貴有爵位當
　免服公事當免老疾無力當免賢能雖士亦民何以
　免貴之也其徳行道藝為鄉老三公所賔禮王世子
　卿大夫適士所齒讓他日將與共天位治天職而使
　與庶人伍非待士之體故特免其役以示優異焉考
　之周制委曲詳盡其目有三一司存不紊二版籍不
　差三比校不苟六鄉官吏如比長閭胥族師黨正州
　長鄉大夫上至司徒長貳皆長民之官也學校官吏
　如小胥大胥樂師諸子小樂正大司樂皆士之官也
　民之在鄉者六鄉官吏主之既升於司徒則司徒長
　貳主之既升於學則學校官吏主之各有司存不相
　闗也鄉大夫當舍者以嵗時入其書大胥掌學士之
　版司民掌萬民之版民版給役士版不與焉版籍既
　明胥徒不得為姦也周禮施舍雖寛而考校甚嚴閭
　胥書之族師書之黨正又書之州長考之鄉師辨之
　鄉大夫察之然後籍於司徒司徒又命執事以學藝
　試之然後升於學學官每嵗考校又從而進退之有
　不帥教者屏之不與士齒則在選造之科而受施舍
　之恩者亦甚難矣惟司存不紊故無扞格惟版籍不
　差故無混雜惟比校不苟故無冒濫此不征之法所
　以經乆可行也
　存疑成氏伯璵曰造成也王子直名造士無俊選名
　若六卿之子弟本位卑則有俊士選士名取其漸也
樂正崇四術立四教順先王詩書禮樂以造士春秋教
以禮樂冬夏教以詩書王大子王子羣后之大子卿大
夫元士之適子國之俊選皆造焉凡入學以齒(大音泰/適丁歴)
　(反造七/到反)
　正義鄭氏康成曰樂正樂官之長掌國子之教虞書
　曰虁命汝典樂教胄子崇髙也髙尚其術以作教也
　幼者教之於小學長者教之於大學順此詩書禮樂
　四術而教以成是士春夏陽也詩樂者聲(孔疏詩是/樂章詩之)
　(文義以樂聲/播之故爲聲)聲亦陽也秋冬隂也書禮者事事亦隂
　也互言之者皆以其術相成王子王之庶子羣后公
　及諸侯入學皆以長幼受學不用尊卑也　孔氏穎
　達曰此眀習業之事謂樂正當光揚尊崇此四術以
　為教謂敷暢義理贊明㫖趣使學者知之順者依順
　此古昔先王之道以教之造成此士術者是道路之
　名詩書禮樂是先王之道路也春秋教以禮樂則秋
　教禮春教樂冬夏教以詩書則冬教書夏教詩以聲
　對舞則聲為安静舞為鼓動舞為陽聲為隂故大胥
　云春釋菜合舞秋頒學合聲是也就舞之中奮動甚
　者屬陽奮動静者屬隂故文王世子云春夏學干戈
　秋冬學羽籥是也書者言事之經禮者行事之法事
　為安静故為隂文王世子秋學禮冬讀書與此同也
　四術不可暫闕春教樂兼有禮秋教禮兼有樂夏教
　詩兼有書冬教書兼有詩故云皆以其術相成但視
　其隂陽以為偏主耳　徐氏師曽曰此言國學教人
　之法詩以理性情書以道政事禮以謹節文樂以和
　心聲四者入道之路則崇尚之禮樂有度數之習故
　教之宜於春秋詩書則誦讀而已故教之宜於冬夏
　王大子以下言所教之人必以齒者禮義相先之地
　不容不以孝弟為重也　陳氏祥道曰詩者中聲之
　所止也説志者莫辨焉書者政事之紀也説事者莫
　辨焉禮之敬文也説體者莫辨焉樂之中和也説樂
　者莫辨焉崇之為四術使士有所尊立之為四教使
　士有所從　方氏慤曰天子之子適庶皆與諸侯而
　下庶子不與隆殺之别也選士方升於司徒亦得與
　者教無内外之别故也
　存疑鄭氏康成曰尚書傳曰年十五始入小學十八
　入大學(案大戴禮云古者王子年八嵗而就外舍學/小藝焉履小節焉束髮而就大學學大藝焉)
　(履大節焉尚書大傳云使公卿之大子大夫元士之/適子十有三年入小學見小節踐小義二十入大學)
　(見大節踐大義餘子年十五入小學見小節踐小義/年十八入大學見大節踐大義説者謂餘子衆子或)
　(謂庶士庻民之子也今鄭引大傳惟取餘子二句絶/不見王大子王子羣后之大子與卿大夫元士之適)
　(子之異殊不分明且承幼者教之於小學句則曲禮/云人生十年曰幼學左傳言國君年十五冠而生子)
　(可謂幼乎白虎通云八嵗入小學十五入大學朱子/於大學序且通貴賤言之蓋䝉養全在幼時故曰少)
　(成若天性若至十五則情識已開此時始入小學不/已晚耶不特天子諸侯之子豫教宜早即庶人年十)
　(六則爲餘夫别授田二十五畆/矣其入學僅十五一嵗而已乎)　陳氏祥道曰防陽
　徳者必以隂則春教禮夏教書以春夏陽而書禮皆
　隂事也防隂徳者必以陽則秋教樂冬教詩以秋冬
　隂而詩樂皆陽事也大宗伯曰以天産作隂徳以中
　禮防之以地産作陽徳以和樂防之意與此同然春
　誦於東序主乎詩夏弦於成均主乎樂秋之瞽宗者
　禮也冬之上庠者書也則鄭氏謂因時順氣於功易
　成理或然也蓋防之者成人之事順之者小子之事
　也
　案春秋教以禮樂冬夏教以詩書春秋節候平調人
　之氣體皆舒而習禮者有揖讓之容習樂者有舞蹈
　之節故於春秋教之為宜詩書須講貫誦數而夏之
　日永冬之夜永為時乆而功可專故於冬夏教之為
　宜古人謂讀書在三餘亦近此意也順先王詩書禮
　樂以造士者蓋春秋教禮樂冬夏教詩書原是先王
　成法故順而因之不違其時使士易於成業鄭必以
　春夏為陽詩樂亦陽秋冬為隂書禮亦隂觧之至陳
　祥道謂防陽徳者必以隂則春教禮夏教書防隂徳
　者必以陽則秋教樂冬教詩已屬穿鑿至引天産作
　隂徳以中禮防之之文以相證不更曲而誣乎
將出學小胥大胥小樂正簡不帥教者以告于大樂正
大樂正以告于王王命三公九卿大夫元士皆入學不
變王親視學不變王三日不舉屏之逺方西方曰棘東
方曰寄終身不齒(屏必郢反棘鄭作/僰步黒切周如字)
　正義鄭氏康成曰出學謂九年大成學止也(孔疏恐/亦中年)
　(故明/之)所簡者謂王大子王子羣后之大子卿大夫元
　士之適子(孔疏恐所簡有鄉人故明之案此承上王/大子及俊選言之下大樂正之論而升之)
　(亦合鄉人在内此不及俊選偶/遺之孔疏謂所簡無鄉人誤也)大胥小胥皆樂官屬
　也(孔疏周禮大司樂中大夫二人/大胥中士四人小胥下士八人)王命皆入學亦謂
　使習禮以化之不變王又親為之臨視重棄賢者子
　孫也此習禮皆於大學不舉去食樂重棄人也棘當
　作僰僰之言偪使之偪寄於夷戎不屏於南北為其
　大逺(孔疏漢書地理志南北萬三千里東西九千里/帝王世紀南北萬三千三百六十八里東西九)
　(千三百二里南北長/東西短故云大逺也)　孔氏穎達曰此論王子等屏
　退之事　方氏慤曰衆庶之家易治故考校在三年
　大比之時世禄之家難化故在學九年大成之後三
　年之近故必四不變乃屏之九年之逺則二不變屏
　之可也　周氏諝曰棘急也示其雖屏之欲急於悔
　過寄者寓也示其雖屏之特寓於此耳
　通論陳氏祥道曰周官大胥掌學士之版以待致諸
　子春入學釋菜合舞秋頒學合聲小胥掌學士之徴
　令而比之觵其不敬者廵舞列而撻其慢怠者大胥
　待致以教之小胥觵撻以贊之則簡不帥教者小胥
　大胥預有力焉樂師掌國學之政以教國子凡樂官
　掌其政令聽其治訟則簡不帥教者小樂正亦預有
　力焉大司樂掌成均之法以治建國之學政凡王之
　事皆有所令焉則簡不帥教以告於大樂正者小胥
　大胥小樂正也以之告於王者大樂正也不帥者王
　命三公九卿大夫元士皆入學而王又親視學與周
　官鄉士遂士王命三公會其期同意王三日不舉與
　文王世子不舉為之變同意教之仁也簡不帥義也
　王親視學與三日不舉仁也終身不齒義也先王之
　於國子仁之而已其處之以義不得已也
　案記本作棘周氏訓棘為急是也鄭謂棘當作僰又
　以僰在南詔之東鄙與記西方説不符故以偪近義
　訓之雖不如從記文作棘之妥然亦得備一義並存
　作餘論可也
　存疑孔氏穎達曰殷人習禮在於大學即明堂位云
　瞽宗殷學文王世子云禮在瞽宗殷之大學也若周
　則大學曰東膠瞽宗不得為周之大學也故鄭注儀
　禮鄉射云周立四代之學於國而又以有虞氏之庠
　爲鄉學則周之尋常習禮於殷學之中至九年為王
　子不變其習禮當於東膠大學然則餘子十八入大
　學嫡子二十入大學者皆是殷法也若周法立當代
　大學在公宮左大學即東膠也又立小學於西郊小
　學即有虞氏之庠其習書於虞氏之學習禮樂於殷
　之學習舞於夏后氏之學故文王世子云春夏學干
　戈秋冬學羽籥皆於東序春誦夏弦大師詔之瞽宗
　又云禮在瞽宗然詩與禮樂雖各在其學習之至二
　十入大學之時仍於大學之中兼習四術故此注云
　習禮皆於大學是周之大學亦習禮也禮既在瞽宗
　又在大學則其餘亦可知也
　存異黄氏震曰屏之逺方四凶之刑也人之資稟有
　髙下偶不可教則亦出之於學聽其為庶民而已既
　出而有犯於有司然後加之罪未晚也遽屏之逺方
　已甚矣並謂王子不免焉不太甚耶且徳行在平日
　豈一視學之頃所能變而於此决為已甚之罪耶王
　制刺六經而作何不曰朴作教刑而以四凶之刑加
　之不帥教者耶
　案黄氏所云朴作教刑良是然此乃是舉其極耳教
　之三年中不知多少勸勉懲戒移左移右又三年移
　郊又三年移遂又三年共歴十二年矣此十二年中
　經多少良師益友稍有人性豈猶有不孝不弟干名
　犯義之大惡哉而猶不變乃屏之豈曰偶不可教遂
　屏之耶若夫國子其所與者皆選士造士也左右前
　後罔非正人誰與為不善九年出學簡不帥教而命
　三公九卿皆入學經雖不言年嵗要亦必需之嵗時
　王親視學亦必需之嵗時必非决之一日之間黄氏
　所云亦未細審其文義矣孔氏所論學亦恐未然詳
　見下
大樂正論造士之秀者以告於王而升諸司馬曰進士
　正義鄭氏康成曰升諸司馬移名於司馬也司馬夏
　官卿掌邦政者進士可進受爵禄也　孔氏穎達曰
　司馬之職以徳詔爵以功詔禄即知凡入仕者皆司
　馬主之也但鄉人既卑級節升之故為選士俊士至
　於造士若王子與公卿之子本位既尊不湏積漸學
　業既成即為造士於是大樂正總論此造士以告於
　王升諸司馬也　方氏慤曰造士之秀則於成材之
　中又秀出者也升諸司馬則將以使之臨政故隸於
　政官之長也以其成材將使之臨政則可以進於王
　所故以進士名之
　案書咨伯夷而伯讓蘷龍是典樂即典禮之佐周禮
　春官大宗伯卿一人小宗伯中大夫二人大司樂亦
　中大夫二人是大司樂亦大宗伯之佐也作王制者
　未見周禮因司徒掌六鄉之教樂正掌國學之教故
　即次之司徒蓋宗伯一官孔孟未嘗言及故也
司馬辨論官材論進士之賢者以告於王而定其論論
定然後官之任官然後爵之位定然後禄之(論力困反/其論如字)
　(盧昆切/任音壬)
　正義鄭氏康成曰辨其論官其材觀其所長也定其
　論各署其所長也官之使之試守也爵之命之也
　孔氏穎達曰此論用人及居官黜退之事大樂正論
　造士之秀者以告于王王必以樂正所論之狀授於
　司馬司馬得此所論之狀乃更論辨之觀其材能髙
　下知其堪任何官是凖擬其官以其材故云官材也
　司馬辨論之後不堪者屏退論量進士之賢者以告
　于王其告王之時正定其論各署其所長若長於禮
　者署擬於禮官長於樂者署擬於樂官論擬定然後
　試之以所能之官堪任此官然後爵命之使有職位
　然後與之以禄也　呂氏祖謙曰司馬政官以其可
　使從政一人之身未入仕之前經四級已入仕之後
　經三級始得禄其考之詳如此　方氏慤曰所謂官
　若司徒司馬所謂爵若公卿大夫所謂禄若四大夫
　至倍上士　呉氏澄曰此總言以司徒樂正之所教
　而成者官之也
　通論劉氏彞曰古者鄉學教庶人國學教國子鄉學
　所升曰選士不過用為鄉遂之吏而選用之權在司
　徒國學所升曰進士則命為朝廷之官而爵禄之權
　在司馬此鄉學教選之異所以為編户世家之别也
　然庶人之仕進亦有二道可為選士者司徒試用之
　一也國學則論選之法與國子同二也　陳氏埴曰
　古者公卿大夫士之子弟以及萬民之子弟生八嵗
　而入小學教之以幼儀十五嵗而入大學教之以成
　人之事此大小學之所由建也其謂之國學者即大
　小學之立於國中以教公卿大夫士之子弟者也其
　謂之鄉學者即大小學之立於鄉遂以教萬民之子
　弟者也　陳氏祥道曰周官司徒大軍旅大田役治
　其徒庶之政令是政事亦在所預非特掌教事而已
　司馬進賢興功其屬有司士稽士之功徳有諸子掌
　國之教治是教事亦在所預非特掌政事而已蓋古
　者之設官也職未嘗不分而分職則責専事未嘗不
　聨而聨事則職合故論材主於鄉及官之則論以司
　馬然後無倖進教士主於司馬及其發則教以司徒
　然後無廢事
　案天子之小學在虎門之左師氏掌之當王宮之正
　東諸侯在公宮南之左當東南避天子也其鄉學之
　制則家有塾者小學黨有庠遂有序者則鄉學中之
　大學也其學官之職則國學掌於大樂正而大胥小
　胥已下其屬鄉學掌於鄉大夫而州長黨正已下其
　屬也其教之法則國學樂徳樂語樂舞其凡鄉學六
　徳六行六藝其目也其論選之法在國學則小胥大
　胥先簡其不帥教者以告樂正而後樂正論其秀者
　以告而官之司馬在鄉學則鄉大夫先簡其不帥教
　者以告司徒而後司徒興其賢者能者而獻其書於
　王也其仕進之法則自國學出者徃徃為王朝之官
　謂之適士自鄉學出者大抵為鄉遂之吏所謂庶士
　也蓋古者世家與編氓有貴賤之分故自少而别異
　之而仕進亦有二途然編氓之士又有二途也但自
　鄉升者其位止曰庶士其禄止於代耕其優之止免
　鄉之徭役蓋自比長至閭胥鄰長至里宰不啻萬計
　安能悉官於司馬正鄉大夫所謂使民興賢出使長
　之使民興能入使治之先就補其民之秀者而均以
　代耕之禄漸出於部伍而爲之長還入其部伍而治
　其事也若其不願小成則由司徒而復升之國學其
　論選仕進與國子等矣　又案古者先試以職實能
　任職然後命之未命以前止受前爵之禄必受命乃
　進禄也如大夫五十乃命未五十猶是士試大夫止
　受士禄所謂進賢如不得已也
大夫廢其事終身不仕死以士禮葬之
　正義鄭氏康成曰以不任大夫也　孔氏穎達曰致
　仕而退死得以大夫禮葬　朱氏申曰廢其事官其
　官而不事其事也終身不仕貶之於其生士禮葬之
　貶之於其死　方氏慤曰終身不仕則與民同耳猶
　以士禮葬之者以曽居大夫之位故也然是法也上
　不及公卿下不及士舉中以該之也　周氏諝曰大
　夫廢其事而終身不仕者義也死以士禮葬之者恩
　也　呉氏澄曰此因上文任官而後爵之之言因及
　不任其官則黜其爵之事大夫老而致仕者生時雖
　已不居大夫之位然未嘗奪其大夫之爵也故死時
　仍得葬以大夫之禮若廢其事而終身不得仕則是
　大夫之爵已奪故死時亦不得復以大夫禮葬而但
　以士禮葬之
　餘論胡氏銓曰案春秋大夫有過被黜則不書卒以
　其卒時非大夫也匡衡楊僕免為庶人李徳裕貶為
　參軍皆不書薨
有發則命大司徒教士以車甲
　正義鄭氏康成曰乘兵車衣甲之儀有發謂有軍師
　發卒　孔氏穎達曰國有軍旅以發士卒是司馬之
　事王則命大司徒教以乗兵車及衣甲之儀容必司
　徒者以司徒主衆又主教故與司馬相參也
　通論方氏慤曰司徒掌教司馬掌政是分職而辨之
　也造士則司馬辨論官材有發則司徒教士以車甲
　是聨事而通之也　呉氏澄曰此因上文司徒升造
　士而司馬官其材因及司馬發車甲而司徒教其士
　之事
　案鄉學所升於司徒者司徒論定即用為鄉遂之吏
　如六鄉之内比長即下士閭胥即中士族師即上士
　也六遂之内里宰即下士酇長即中士鄙師即上士
　若在軍則自比長以上即伍之長旅之師有發若蒐
　苖獮狩三年治兵皆司徒教之以車甲以論定屬司
　徒故任事亦屬司徒也若國子造士則庶子授以車
　甲司馬弗征
凡執技論力適四方臝股肱決射御凡執技以事上者
祝史射御醫卜及百工凡執技以事上者不貳事不移
官出鄉不與士齒仕於家者出鄉不與士齒(技其綺反/或作伎臝)
　(一作祼/力果反)
　正義鄭氏康成曰臝股肱謂擐衣出其臂脛使之射
　御決勝負見勇力也不貳事欲専其事亦為不徳也
　不與士齒賤也於其鄉中則齒親親也仕於家亦賤
　故亦不與士齒　孔氏穎達曰執技之事凡有三條
　上條論課試武夫技藝之事言此既無道藝惟論力
　以事上故適往四方境界之外則使之擐露臂脛角
　材力決射御勝負以見武勇中條論執技之人有七
　祝一史二射三御四醫五卜六百工七射御已言此
　重云者見其色目也下條論執技之人不得更為貳
　事欲使専一其所有之事非但欲使専事亦為技藝
　賤薄不是道徳之事故不許之　方氏慤曰莊子曰
　能有所藝謂之技則凡執技者不足以徳論之也特
　論其力而已適四方謂有故而之外也臝股肱所以
　宣手足之力決射御則決勝負於射御二技尤論其
　力也祝若周官大祝之類史若周官大史之類以其
　作辭以事神故曰祝以其執書以事神故曰史射則
　周官之五射若白矢參連之類御則周官之五御若
　鳴和鸞逐禽左之類醫則醫師卜則卜師之類百工
　則土工木工金工石工之類凡此者皆執技之名也
　不貳事則欲其無異習不移官則欲其有常守出鄉
　不與士齒者以執技之賤不得與執徳者序長幼也
　然必出鄉而後不與之齒以鄉黨尚齒故也仕於家
　則僕而已禮運曰與家僕雜居齊齒非禮也　張子
　曰臝股肱決射御此執技以有事於外者也若祝史
　射御醫卜及百工此執技以事君於内者有此二等
　　徐氏師曽曰此所謂技兼祝史射御醫卜而言重
　言射御者因五者而並列之也此皆謂執技之賤人
　非周禮大祝大史射人馭夫醫師卜師之官也齒列
　也仕於家謂執技為家臣者不然將季路冉有不與
　士齒乎
　案上條鄭孔皆一串説疑是三事適四方健行能覘
　遞者臝股肱能舉重者決射如徹七札決御如輦重
　如役三者皆論力也又第一條射御専以力言則次
　條射御兼以巧法言又第三條仕於私家者不齒則
　仕於君者出鄉與士齒矣
　通論陳氏祥道曰有其能者必有其名有其名者必
　有其分適四方臝股肱決射御言其能也祝史射御
　醫卜及百工言其名也出鄉不與士齒言其分也因
　能以正名正名以眀分先王所以處執技者如斯而
　已蓋士以徳技以力徳成而上藝成而下先王嚴其
　分守如此欲人逺恥遷善也然古者教人必以六藝
　周公以多藝為能孔子不以射御為賤何也古之人
　志於道據於徳依於仁游於藝可也乃若不知道徳
　與仁唯藝是從此君子所以賤之也文王世子謂之
　郊人賤之此執技者不與士齒之意也禮運臣與家
　僕雜居齊齒非禮此仕於家者不與士齒之意也仕
　於家者非技也於此言之者因其類也於鄉齒之仁
　也出鄉不齒義也不於鄉齒之非所以相親不出鄉
　不齒非所以相辨此禮所以不同
　案作王制者不見周禮夏官及書周官篇故絶不知
　掌六師九伐四時蒐苖獮狩諸事但見漢時大司馬
　甚尊一切廢置由之故遂以辨論官材屬之司馬但
　周禮大司馬掌建邦國之九法其三曰進賢興功以
　作邦國則亦不可謂辨論官材非司馬本職也
司寇正刑明辟以聽獄訟必三刺有㫖無簡不聽附從
輕赦從重(辟婢亦反/刺七智反)
　正義鄭氏康成曰司寇秋官卿掌刑者辟罪也三刺
　以求民情斷其獄訟之中一曰訊羣臣二曰訊羣吏
　三曰訊萬民(孔疏三訊見周禮司刺刺殺也謂欲殺/犯罪之人其一問可殺與否於羣臣羣)
　(臣謂公卿大夫士其二問可殺與否於羣吏羣吏謂/庶人在官者其三問可殺與否於庶人庶人謂萬姓)
　(衆來觀者此三刺雖以殺為/本其被刑不殺者亦當問之)簡誠也有其意無其誠
　者不論以為罪附施刑也從輕求出之使從輕赦從
　重雖是罪可重猶赦之也　孔氏穎達曰自此至異
　言一節總論司寇聽訟刑罰禁止之事謂司寇當正
　定刑書明断罪法使刑不差二法不傾邪以聽天下
　獄訟必三刺者言刑法宜謹不可専制必須三刺以
　求民情㫖意也求民情既得其所犯之罪雖有㫖意
　無誠實之状則不聽之不論以為罪也若此人所犯
　之罪在輕重之間可輕可重則求可輕之刑而附之
　尚書罪疑惟輕是也所犯之罪本非故為而入重罪
　故赦之時從重罪之上而赦之其意輕故也尚書眚
　災肆赦是也　方氏慤曰刑正而不偏則所加者無
　怨辟眀而不隠則所制者無疑辟法也刑出於法而
　此先刑後辟者以刑得其正然後辟得其明故也
　李氏格非曰審其輕重之罪所以正刑察其真偽之
　情所以明辟　蔡氏沈曰簡核其實也苟無情實在
　所不聽　郝氏敬曰諸大夫左右國人皆曰可殺然
　後殺之是三刺三訊也比例無正律曰附從輕以防
　冤雖無實而罪狀已著直指所應得而赦之
　存疑陸氏佃曰若聽訟無簡書可據與無可書之實
　狀皆不聽也　胡氏銓曰古者刑辟書於簡所謂簡
　書是也書於簡則有實迹呂刑云無簡不聽　葉氏
　夢得曰誠則其辭簡偽則其辭煩簡者則聽之
　案無簡不聽句本之尚書蔡氏核實之訓至矣陸氏
　胡氏以簡為簡書猶近實葉氏謂誠則辭簡巧偽之
　人寜不能偽為簡呐耶
凡制五刑必即天論郵罰麗於事(鄭郵與/尤同)
　正義鄭氏康成曰制斷也即就也必即天論言與天
　意合即或為則論或為倫(孔疏倫理也謂就天之倫/理即是生殺得中之理)
　郵過也麗附也過人罰人當各附於其事不可假他
　以喜怒(案疏言斷其罪過責罰其身皆依附於所犯/之事不可離其本事假别事而爲喜怒也)
　　孔氏穎達曰言制刑之時必就上天之意論議輕
　重天意好生又有時以生有時以殺論議時亦當好
　生使生殺得中　方氏慤曰五刑即墨劓刖宮大辟
　是也制則制而用之也必即天論則取天理以為之
　也先王五刑不簡然後正乎五罰五罰不服然後正
　乎五過則罰輕於刑而過又輕於罰矣此止以郵罰
　為言者輕且如此其重可知矣其言以郵罰為序者
　亦先輕以眀之也周官所謂桎梏而坐諸嘉石役諸
　司空此治五過之法也　陳氏澔曰郵與尤同責也
　凡有罪責而當誅罰者必使罰與事相附麗則至公
　無私而刑當其罪矣
　通論陳氏祥道曰先王無意於刑人而刑常貴於從
　輕故易噬嗑之用獄以明罰為先禮言制刑以郵罰
　爲主
凡聽五刑之訟必原父子之親立君臣之義以權之意
論輕重之序慎測淺深之量以别之悉其聰明致其忠
愛以盡之疑獄氾與衆共之衆疑赦之必察小大之比
以成之(論力困反量去聲氾又/作汎孚劒反比必利反)
　正義鄭氏康成曰權平也意思念也淺深謂俱有罪
　本心有善惡也盡之盡其情也小大猶言輕重已行
　故事曰比　孔氏穎達曰原本也凡犯罪之人或子
　爲父隱臣為國諱雖觸刑禁而非其本惡故聽訟者
　本其宿情立其恩義為平量之恕而免之意謂思念
　也又思念論量罪之輕重次序不有越濫又謹慎測
　度罪人意之善惡淺深之量以分别之使不相亂聽
　獄之人又當盡悉已之聰眀尋其事之根本致其忠
　恕仁愛不使嚴酷枉濫以盡犯罪之人情不有屈抑
　疑獄謂事可疑難斷者也氾廣也已若疑彼罪而不
　能斷決當與衆庶共論決之若衆人疑惑則當放赦
　之故書云與其殺不辜寜失不經也比例也言雖疑
　而赦之不可直爾而放當察案舊法輕重之例以成
　於事也
　存疑陳氏祥道曰輕重言其罪淺深言其情大小言
　其辟原父子之情則以恩掩義立君臣之義則以義
　掩恩悉其聰明則得其情致其忠愛則哀矜而勿喜
　疑獄與衆共之呂刑所謂胥占是也衆疑赦之呂刑
　所謂刑罰之疑有赦是也
　存異方氏慤曰親主於愛而已一於愛則刑有所不
　忍加義主於敬而已一於敬則刑有所不敢及一皆
　如是豈可以為法之經哉其或於親有所原於義有
　所立者特從法之權而已故曰以權之也　邵氏淵
　曰原父子之親則近於愛故必權之以君臣之義則
　不溺於愛意論輕重之序則近於私故必謹測淺深
　之量則不流於私悉其聰明則近於密故必致其忠
　愛而不陷於察
　案必原父子之親立君臣之義孔仲達為父隠為國
　諱疏觧最為精粹如晉伐齊逢丑父免齊侯韓厥獻
　丑父將以為戮郤獻子曰人不難以死免其君我戮
　之不祥赦之以勸事君者此所謂立君臣之義也如
　漢禁私酤河間劉忳因父病潛釀酒供藥飲為人所
　告太守問知其狀而免之此所謂原父子之親也意
　論輕重以下是概言聽訟之法當如此陳祥道謂原
　父子之親立君臣之義以恩掩義以義掩恩殊非經
　㫖方邵二説辭尤支而意不達不可訓也
成獄辭史以獄成告於正正聽之正以獄成告於大司
寇大司寇聽之棘木之下大司寇以獄之成告於王王
命三公參聽之三公以獄之成告於王王三又然後制
刑(又作/宥)
　正義鄭氏康成曰史司寇吏也正於周鄉師之屬(孔/疏)
　(鄉謂鄉士師謂士師屬/謂遂士縣士方士之等)今漢有正平丞秦所置(孔疏/漢書)
　(百官表廷尉秦官掌刑辟有正左右監宣/帝初置左右平鄭見古有正連言平耳)周禮鄉師
　之屬辨其獄訟異其死刑之罪而要之職聽於朝(孔/疏)
　(是鄉士遂士縣士職文異謂殊其應死之文/書要謂爲其罪法之要辭即囚之狀辨要狀)司寇聽
　之朝王之外朝也左九棘孤卿大夫位焉右九棘公
　侯伯子男位焉面三槐三公位焉(孔疏是朝士職文/周禮朝士掌外朝)
　(之法左嘉石平罷民焉罷民犯罪之/人棘取赤心而外刺槐取懐来人也)大司寇聽之棘
　木之下即此外朝也獄成告於王王使三公復與司
　寇及正共平之重刑也周禮王欲免之乃命公會其
　期(孔疏六鄉之獄王自會之/縣野之獄王命六卿㑹之)三又當作三宥宥寛也
　一宥曰不識再宥曰過失三宥曰遺忘(孔疏此司刺/文不識不審)
　(也若仇當報甲見乙以為甲而殺之過失若舉刃欲/砍伐而軼中人遺忘若閒帷薄忘有人在而以兵矢)
　(投/射)　孔氏穎達曰成獄辭者獄吏初責覈罪人之辭
　已成定也吏以成辭告於正正得吏告成之辭而又
　聽察也正聽已竟又以獄成之辭告於大司宼大司
　寇與公卿在朝槐棘之下聽獄訟成以告於王也王
　既得司寇之告成辭而刑辟不可繆妄故王又命三
　公與司寇及正更共參準聽之是三公之外共人相
　參而聽之也王三又者三三事也王得三公之告恐
　有此三事致罪故令宥之若不當三事故造罪者然
　後制刑　陳氏祥道曰王以道揆而貴乎寛有司以
　法守而貴乎嚴寛則天下之所樂嚴則天下之所畏
　案宥者推其所以致此之故而求所以赦之耳不識
　者不知其非而誤以為當為此全可矜者也過失者
　無心而誤蹈於非此猶可諒者也遺忘者昏耄不記
　憶前事而忽相反此則實有罪而尚非故犯猶當末
　減者也三者由輕而重所該甚廣不必定指殺人孔
　氏只舉一以為例耳
凡作刑罰輕無赦刑者侀也侀者成也一成而不可變
故君子盡心焉(侀刑/同)
　正義鄭氏康成曰法雖輕不赦之爲人易犯也變更
　也　孔氏穎達曰此非疑獄故雖輕不赦若輕者輒
　赦則犯者衆也故書云刑故無小侀是侀體侀體是
　人之成就容貌容貌一成之後不可變　馬氏睎孟
　曰一辭不具不足以為刑一體不備不足以為成人
　故曰侀也侀者成也　陳氏祥道曰無赦則民不至
　於犯罪盡心則吏不至於濫刑有無赦之法以禁於
　未然之前有盡心之吏以應於己然之後此民所以
　畏法而親上也
析言破律亂名改作執左道以亂政殺作淫聲異服奇
技奇器以疑衆殺行僞而堅言僞而辨學非而博順非
而澤以疑衆殺假於鬼神時日卜筮以疑衆殺此四誅
者不以聽(行去/聲)
　正義鄭氏康成曰析言破律巧賣法令者也亂名改
　作謂變易官與名之物更造法度左道(孔疏盧云左/道邪道也地)
　(道尊右也案/左猶逆)若巫蠱(孔疏蠱蟲食器皿之名巫行邪/術損壞人心漢江充害戾太子)
　及俗禁(孔疏若張竦行避反支陳/伯子出避往亡入避歸忌)淫聲鄭衛之屬異
　服若聚鷸冠瓊弁也(孔疏左傳僖二十四年鄭子臧/好聚鷸冠僖二十八年楚子玉)
　(自爲瓊/弁玉纓)奇技奇器若公輸般以機窆行偽至而澤皆
　謂虛華捷給無誠者也(孔疏史記孔子/以誅少正卯)假鬼神時日
　卜筮若今時持喪葬築蓋嫁取卜數文書使民倍禮
　違制四誅不以聽為其為害大而辭不可習也　方
　氏慤曰析言則離於理破律則壞於法亂名則失其
　實改作則反其常若是者皆執左道以亂政也　馬
　氏睎孟曰淫聲所以惑民聽異服所以惑民視奇技
　奇器所以惑民心言行偽而不由於誠學順非而不
　由於是甚者至於堅辨博澤尤有以惑衆心故殺卜
　筮者先王所以使民信時日畏法令而不以正告則
　謂之假假於鬼神之幽而信其卜筮之明則有以惑
　於衆故殺之　邵氏淵曰論其罪雖未至於可殺究
　其實則蠱民心甚矣故不聽而殺之聖人防微之心
　也
　案破律改作是假事功以亂治淫聲奇技是假玩好
　以亂俗行偽學非是假學術以亂教鬼神時日是假
　術數以亂常四者為害實大故誅不以聽破律改作
　謂變古人成法如商君開阡陌王莽更易舊縣官制
　之類執左道如墨子尚同許行為神農並耕之類太
　公戮華士則堅辨博澤者晏子流楚巫則時日卜筮
　者鄭但以巧賣法令當破律巫蠱俗忌當左道未盡
　其義也
凡執禁以齊衆不赦過有圭璧金璋不粥於市命服命
車不粥於市宗廟之器不粥於市犧牲不粥於市戎器
不粥於市用器不中度不粥於市兵車不中度不粥於
市布帛精麤不中數幅廣狹不中量不粥於市姦色亂
正色不粥於市錦文珠玉成器不粥於市衣服飲食不
粥於市五榖不時果實未孰不粥於市木不中伐不粥
於市禽獸魚鼈不中殺不粥於市闗執禁以譏禁異服
識異言(中去/聲)
　正義鄭氏康成曰不赦過亦為人將易犯圭璧金璋
　至戎器皆尊物非民所宜有戎器軍器也粥賣也用
　器不中度至姦色凡以其不可用也用器弓矢耒耜
　飲食器也度丈尺也數升縷多少錦文珠玉衣服飲
　食不粥於市不示民以奢與貪也成猶善也五榖果
　實未成不利人木伐之非時禽獸魚鼈殺之非時皆
　不中用故皆不粥於市周禮仲冬斬陽木仲夏斬隂
　木春獻鼈蜃月令季冬始漁闗境上門譏呵察也
　孔氏穎達曰言圭璧金璋及犠牲戎器皆是尊貴所
　合蓄之物非民所宜有防民之僭僞也軍器防民之
　賊亂也飲食器者既夕禮敦杅之屬布帛精麤者若
　朝服之布十五升斬衰三升齊衰四升之類是也廣
　狹者布廣二尺二寸鄭注周禮引逸廵守禮帛廣四
　尺八寸鄭云四當為三則帛廣二尺四寸(案此句/疑誤)若
　不中度數並不粥於市衣服飲食與珠玉連文據華
　美者不得粥之若尋常飲食則得粥也前言圭璧金
　璋是貴者之器非民所宜有此錦文珠玉是華麗之
　物富人合有但不得聚之過多故云不粥於市不示
　民以奢也飲食不粥者不示民以貪也司闗之官執
　此戒禁之書以譏察出入之人禁身著異服者又識
　口為異言之人防姦偽察非違　方氏慤曰首五事
　禁民之不敬次四事禁民之不法次二事禁民之不
　儉末三事禁民之不仁　馬氏睎孟曰先王之為政
　在於明分而貴賤異勢其用不可無差等故圭璧金
　璋上之所寳也命服命車上之所用也宗廟器犧牲
　上之祭祀所用也戎器上之所以禦患也凡此皆非
　下所宜有故皆不粥於市先王之為政在於度量而
　度量不一先王有所禁故不中度不中量皆不粥於
　市先王於為政害者使之亡靡者使之微故姦色亂
　正色錦文珠玊成器衣服飲食皆不粥於市所以去
　其靡也五榖不時果實未孰木不中伐禽獸魚鼈不
　中殺皆不粥於市所以去其害也
　通論方氏慤曰周官士師掌國之五禁皆以木鐸徇
　於朝書而縣於門閭近則徇之使聞逺則縣之使觀
　在上待之為己盡在下習之為已乆如是而猶犯之
　宜其不赦矣　又曰戎器不粥而兵車之中度則得
　粥之者以丘乗出車賦而兵車之粥不可禁故也
　李氏格非曰周官司市凡偽飾之禁在民在商在賈
　者在工者皆十有二蓋錦文成器飲食民得以有而
　不禁圭璧金璋犧牲商得以資賈得以粥而不禁命
　服命車戎器工得以作而不禁故在民在商在賈在
　工者皆十二而此言禁則十有四也　呉氏萃曰司
　市僞飾之禁在民尤先於商賈與工者民不敢用則
　商賈不敢販工亦不敢造也此民所以安分務本而
　無奢淫姦偽之習也　李氏覯曰理財之道去僞為
　先姦偽惡物而可雜亂欺人以取利則人競趨之愚
　民見其利將日廢業以作無用之物人廢業則本不
　厚物無用則國不實下去本而上失實禍自此始矣
　至於侈靡雖不能盡去亦當制節使微少月令曰毋
　或作為淫巧以蕩上心書曰不貴異物賤用物民乃
　足此之謂也
大史典禮執簡記奉諱惡天子齊戒受諫(大音泰惡去/聲齊音齋)
　正義鄭氏康成曰簡記策書也諱先王名惡忌日若
　子卯　孔氏穎達曰大史之官典掌禮事國之得失
　是其所掌奉進也鄭注諱謂先王名惡謂子卯忌日
　其實餘諱惡亦大史奉之故禮運云天子適諸侯而
　不以禮籍入是謂天子壞法亂紀鄭注云以禮籍入
　謂大史典禮執簡記奉諱惡是亦諱諸侯之祖父誦
　訓云掌道方慝以詔辟忌注云方慝四方言語所惡
　是也　陳氏澔曰周官大史典歴代禮儀之籍國有
　禮事則豫執簡策記載所當行之禮儀并奉所當知
　之諱惡以進天子重其事故齊戒以受其諫諫猶敎
　詔也
　通論劉氏彞曰大史之職凡有大禮大事則執簡記
　以考正其儀天子行禘祫㑹逺祖於大廟則奉其諱
　日月有可惡而齊戒恐懼以俟天譴則奉其惡日於
　天子所以佐佑一人惕厲脩徳若天地有大災變三
　辰失其常度咎徴作於四時札瘥形於四國皆天子
　所惡也周官大史掌建邦之六典以逆邦國之治掌
　法以逆官府之治掌則以逆都鄙之治正嵗年以叙
　事於官府頒告朔於邦國而小史掌邦國之志奠繫
　世辨昭穆若有事則詔王之忌諱大畧皆同
　存疑鄭氏康成曰嵗終羣臣奏嵗事諫王當所改為
　也　孔氏穎達曰舊來天子所施之事或有不便須
　有改為百官以此上諫於王天子以其事重故先齊
　戒而後受之也
　案此王者左右史之制宗伯之職也上皆言王者治
　人之事此則王者所以自治董子所謂正心以正朝
　廷百官者此也鄭孔以天子受諫句屬下節則大史
　之諫天子不受歟且施為未當則當其時宜據法式
　而爭矣何待嵗終陳氏集説以屬本節得之今從其
　説
司會以嵗之成質於天子冢宰齊戒受質大樂正大司
寇市三官以其成從質於天子大司徒大司馬大司空
齊戒受質百官各以其成質於三官大司徒大司馬大
司空以百官之成質於天子百官齊戒受質然後休老
勞農成嵗事制國用(㑹古外反齊音/齊勞力報反)
　正義鄭氏康成曰司會冢宰之屬掌計要者成計要
　質猶平也平其計要冡宰齊戒受質贊王受之也大
　樂正於周宗伯之屬市司市也於周司徒之屬從從
　於司會也百官司徒司馬司空三官之屬也百官受
　質受平報也休老勞農饗養之也成嵗事斷計要也
　　孔氏穎達曰此論嵗終天子受質及百官質於天
　子休老勞農制國用之事司會總主羣官治要故以
　一嵗治要之成質於天子質平也謂奏上文簿聽天
　子平量之也冢宰貳王治事故亦齊戒贊王受羣臣
　所平之事謂共王論定也大樂正大司寇市三官各
　以其當司成要隨從司㑹平於天子以周法言之司
　㑹總主羣官簿書則司徒司馬司空簿書亦司㑹掌
　之質於天子所以下文司徒司馬司空各質於天子
　不由司㑹唯大樂正大司寇市三官從司㑹質於天
　子者司㑹總主治要先質於王若今時先申帳目樂
　正司宼司市當司事少即徑從司會以質於王其司
　徒司馬司空總主萬民其事既大雖司㑹進其治要
　仍須各受質屬官親自質於天子百官齊戒受質者
　以司徒司馬司空質於天子天子平斷畢當須報於
　下百官齊戒受天子所平之要然後休老勞農即十
　月蜡祭飲酒勞農也斷定計要一嵗事成乃制來嵗
　之國用故云制國用也案周禮注嵗計曰會月計曰
　要日計曰成彼對文耳鄭總而言之故云成計要也
　　胡氏銓曰大樂正等由司㑹以正於王大司徒以
　下三官不由司㑹者以其總主萬民得自質於王司
　㑹但進其治要耳
　通論方氏慤曰一嵗之内所質多矣必於嵗之終言
　齊戒受之者今嵗於是乎幾終來嵗於是乎更始朔
　易之事將有所平在始和之政將有所布宣既驗者
　可因為之監未然者可豫為之防也
　存異方氏慤曰大司徒大司馬大司空齊戒受質者
　是蓋各以其類受之也大司徒掌邦教敷五典者也
　而樂正則崇四術立四教焉故樂正之質則司徒受
　之司馬掌邦政統六師者也而司宼則詰姦慝刑暴
　亂焉故司寇之質則司馬受之司空掌邦事居四民
　者也而司市偽飾之禁在民在商在賈在工者各十
　有二焉故司市之質則司空受之非各以其類乎不
　及宗伯者以樂正所立之教兼於禮故也　王氏曰
　冢宰司徒司馬司宼司空五官皆齊戒受質惟宗伯
　不與蓋典禮有常無可損益故也(案祭用嵗之仂喪/用三年仂安得謂)
　(禮事無/可㑹)　陸氏佃曰不言宗伯以大樂正見之也(案/不)
　(言宗伯上文所無也若周禮所載宗/伯之事甚多安得以一樂正盡之)　馬氏睎孟曰
　天子以司㑹之成降於冢宰冢宰則齊戒受之　胡
　氏銓曰先儒云天子平斷畢報於下故百官受天子
　所質之要非也此謂百官自受在下所質正之要也
　(案質成先自下上後自上下/總以互文見意不拘一人也)
　案質成之法周禮天官旬終則令正日成月終則令
　正月要嵗終則令羣吏正嵗㑹小宰贊之大宰受之
　小司徒嵗終則考其屬之治成小司寇命其屬入會
　乃政事小司馬小司空文雖闕而無不各考其屬可
　知三年大計羣吏之治以行黜陟而司㑹則以參互
　考日成以月要考月成以嵗㑹考嵗成以周知四國
　之治以詔王及冢宰爵禄廢置故冢宰受司會之質
　以質天子而五官各考其屬從冢宰以質天子也樂
　正及市各有所屬而此特别之因前造士闗市而言
　不言宗伯前文未及也止言大司徒大司馬大司空
　者漢時以此為三公故也而或以此為夏殷制或據
　周禮以實之而又以樂正司宼司市為司徒三官之
　屬夫周制司寇為六卿之一而以為司徒三官之屬
　可乎
　
　
　
　
　
　
　
　
　
　
欽定禮記義疏卷十八
欽定四庫全書
欽定禮記義疏卷十九
　王制第五之五
凡養老有虞氏以燕禮夏后氏以饗禮殷人以食禮周
人脩而兼用之(食音/嗣)
　正義鄭氏康成曰兼用之備隂陽也凡飲養陽氣凡
　食養隂氣(孔疏郊/特牲文)陽用春夏隂用秋冬　孔氏頴逹
　曰此論虞夏殷周養老不同之事有虞氏以燕禮者
　盧氏云燕禮脱屨升堂崔氏云殽烝於爼行一獻之
　禮坐而飲酒以至於醉有虞氏帝道𢎞大故以燕禮
　夏后氏以饗禮者崔氏云饗則體薦而不食爵盈而
　不飲依尊卑為獻取數畢而已夏貴禮敬故以饗禮
　殷人以食禮者崔氏云不飲酒享大牢以禮食之殷
　人質素故以食禮皇氏云饗有四種一是諸侯来朝
　天子饗之則周禮大行人職云上公之禮饗禮九獻
　其牲則體薦體薦則房烝左傳云饗有體薦二是王
　親戚及諸侯之臣来聘王饗之禮亦有飯食及酒其
　酌數亦當依命數其牲則折俎亦曰殽烝左傳云饗
　有體薦宴有折俎公當饗卿當宴定王饗士㑹而用
　折俎知王親戚及饗朝廷之臣亦當然也三是戎狄
　之使来王饗之其禮則委饗也王不親饗但以牲全
　體委與之是也若夷狄君来則當與中國子男同故
　小行人職掌小賔小客所陳牲牢當不異也四時饗
　宿衛及耆老孤子則以醉為度故酒正云凡饗食庻
　子饗耆老孤子皆供其酒無酌數鄭云要以醉為度
　食禮者有飯有殽雖設酒而不飲其禮以飯為主故
　曰食也其禮亦有二一是禮食大行人云諸公三食
　之禮有九舉及公食大夫禮之屬是也二是燕食謂
　臣下自與賔客旦夕共食案鄭注曲禮酒漿處右云
　此大夫士與賔客燕食之禮是也燕禮者凡正饗食
　在廟燕則在寝燕以示慈恵故也燕禮則折俎有酒
　而無飯其牲用狗燕安也其禮最輕升堂行一獻禮
　畢而脱屨升堂坐飲以至醉也燕禮亦有二種一是
　燕同姓二是燕異姓故鄭箋湛露詩云夜飲之禮同
　姓則成之庻姓讓則止此燕饗食致仕之老則當用
　正饗正食正燕之禮以其有賢徳不可以䙝禮待之
　饗死事之老不必有德又是老人不宜久立當用折
　俎之饗燕食之食異姓之燕禮也凡飲養陽氣凡食
　養隂氣者飲是清虚陽氣之象食是形質隂體之義
　皇氏云春夏雖以飲為主亦有食先行饗次燕次食
　秋冬以食為主亦有饗先行食次燕次饗一日之中
　三事行畢義或然也　輔氏廣曰脩者周人總三代
　之禮而兼取其善者以為一王之禮也
　存疑孔氏頴逹曰周人脩而兼用之者謂周人春夏
　用虞氏燕禮夏后氏饗禮秋冬用殷人食禮周極文
　故兼用之也　皇氏侃曰人君飬老有四種一是養
　三老五更二是子孫為國難而死王養死者祖父三
　是養致仕之老四是引户校年養庻人之老　熊氏
　安生曰天子視學之年養老一嵗有七謂四時皆養
　老四也文王世子云凡大合樂必遂養老注大合樂
　謂春入學舍菜合舞秋頒學合聲通前為六又季春
　大合樂天子視學亦養老總為七也國語云王公立
　飫則有房烝其所云飫即謂饗也立而成禮亦有飯
　食故舂人云凡饗食共其食米鄭云饗有食米則饗
　禮兼燕與食也(案饗禮酒清人渇而不敢飲肉乾人/饑而不敢食安得兼燕食二禮舂人)
　(所云米亦共之/歸於其館耳)
　辨正陳氏祥道曰天子之於老也其所養者三國老
　庻老死政者之老也嵗養之亦三仲春季春仲秋也
　周禮羅氏羅春鳥獻鳩以養國老在仲春月令養衰
　老授几杖在仲秋文王世子云大合樂必遂養老鄭
　云大合樂謂春入學舍菜合舞秋頒學合聲於是時
　也天子則視學焉此養於仲春仲秋者也月令季春
　之末擇吉日大合樂天子親往視之大合樂亦必養
　老此又養於季春者也若夫簡不帥教出征受成以
　訊馘告凡天子入學莫不養老又不在嵗養之數也
　又有死政者之老焉故羅氏獻鳩以養之者國老也
　司徒以保息養之者庻老也司門以其財養之者死
　政者之老也若夫外饔酒正稾人所謂耆老者總三
　者而言之也先王父事三老兄事五更則三老五更
　乃羣老之尤者而致仕之老固在其間皇氏離而三
　之誤矣月令無冬夏養老之文周禮禮記特言春養
　秋食而已熊氏謂養老嵗有七亦誤矣
　案周人脩而兼用之孔疏謂春夏用虞燕禮夏饗禮
　秋冬用殷食禮拘於飲養陽食養隂之説恐未然也
　皇侃云先行饗次燕次食一日中行三事析理獨勝
　盖養既致其敬又欲其安且樂故始則饗而敬之繼
　乃燕而安之食之而使有醉飽之樂至云春夏以飲
　為主秋冬以食為主則猶膠於所見耳竊疑養老之
　燕饗食當與疏所引天子享諸侯来朝来聘及諸公
　三食燕同異姓之禮有不同特用其名云然否則方
　養老時執醤而跪袒而割牲他燕饗有其儀乎凡肅
　賔客祀鬼神曰享於老致敬如賔與神故亦名其禮
　曰饗居䖏安之為燕養老時不欲煩其拜跪之節以
　逸其肢體故亦名其禮曰燕飲食以養其厭飫故亦
　名其禮曰食陳氏謂簡不帥教出征受成凡天子入
　學莫不養老初無明文
五十養於鄊六十養於國七十養於學逹於諸侯八十
拜君命一坐再至瞽亦如之九十使人受
　正義鄭氏康成曰天子諸侯養老同也國國中小學
　在王宫之左學大學也在郊小學在國中大學在郊
　此殷制明矣命謂君不親饗食必以其禮致之　孔
　氏頴逹曰五十始衰故養於鄊學六十漸衰養禮彌
　厚故養之於小學七十大衰養禮轉重故養於大學
　至於八十年轉衰弱不堪来學受養君以饗食之禮
　使人就家致之其受君命之時理須再拜不堪為勞
　一坐於地而首再至於地也瞽人無目恐其傾倒拜
　君命亦當如此　陳氏祥道曰年彌髙者養彌厚養
　彌厚者禮彌敬故五十養於鄊而不従力政六十養
　於國而不與服戎七十養於學則天子袒而割牲執
　醬而饋執爵而酳　方氏慤曰養於鄊者特尊於一
　鄊養於國者則尊於一國猶不離於臣道養於學者
　則有師道焉以其年彌髙而徳彌劭也　陸氏佃曰
　六十者坐五十者立養於鄊之謂也春養孤子秋養
　耆老六十養於國之謂也　劉氏彜曰養於鄊者鄊
　飲酒之禮五十始與於養也六十養於國者有命賙
　餼老者則及之矣養於學則君就行焉
　存疑孔氏頴達曰此言子孫為國死難而王者養其
　父祖盧王等以養於鄊者不従力政養於國者不與
　服戎皆庶人之老非鄭義
　案本文及鄭注皆無死事之老之文恐孔説未確也
　又陳氏以年言方氏以徳言則其義可通盖庶老之
　養於鄊者未必盡有徳若國老之養於學則必齒徳
　俱尊矣有由鄊遞升者有終養於鄊者有不必自鄊
　升者要視其徳何如耳
五十異粻六十宿肉七十貮膳八十常珍九十飲食不
離寢膳飲從於遊可也(粻渉良反/離去聲)
　正義鄭氏康成曰粻糧也貮副也遊謂出入上觀
　孔氏頴逹曰自此以下雜記卿大夫士及庶人年老
　節制在家自養之法随年為品也五十始衰糧宜自
　異不可與少壯者同六十轉老故恒宿肉在帳下不
　使求而不得也膳善食也七十恒令善食有儲副不
　使有闕也八十常使有珍竒羙食九十飲食無時或
　急求須得故不離於寢羙善之膳水漿之飲從於所
　遊之䖏可也　方氏慤曰粻則地産以養其隂肉則
　天産以養其陽膳用六牲而已珍用八物則為貴有
　膳則肉可知有肉則粻可知異者不必宿宿者不必
　貮貮者不必常言之䡖重其禮之隆殺也由八十而
　下飲食或庋於閣而已於寢則亦離焉膳飲止於所
　居而已於遊固不從焉故必九十然後飲食不離寝
　膳飲從於遊也
六十嵗制七十時制八十月制九十日脩唯絞紟衾冒
死而后制(絞音爻紟/其鴆反)
　正義鄭氏康成曰絞紟衾冒一日二日而可為者(孔/疏)
　(檀弓/文)　孔氏頴逹曰年既衰老預為送終之具嵗制
　謂棺也不易可成故嵗制然此大夫以下耳人君即
　位而為椑不待六十也其槨則死後為之以其𦵏尚
　賖故檀弓云旬而布材是也時制謂一時可辦衣物
　難得者是年轉老所須辦轉切也月制謂一月可辦
　衣物易得者九十棺衣皆畢但日日脩理之為近於
　終故也絞紟衾冒四物易成故生不逆為須亡乃制
　也
　存疑陸氏佃曰九十日脩不保月也八十月制不保
　時也七十時制不保嵗也
　辨正朱子曰嵗制者嵗以展而脩之下時月日放此
五十始衰六十非肉不飽七十非帛不煖八十非人不
煖九十雖得人不煖矣
　正義方氏慤曰五十始衰宜有以扶其衰九十雖得
　人不煖則衰之極養之宜無不至也
　通論周氏諝曰孟子言五十可衣帛七十可食肉與
　此不同者王制主言血氣而養血氣者以食為先以
　衣為次故也
五十杖於家六十杖於鄊七十杖於國八十杖於朝九
十者天子欲有問焉則就其室以珍従(從去/聲)
　正義鄭氏康成曰就其室以珍從尊養之也　陳氏
　祥道曰大夫七十而後賜之杖此五十而杖者盖杖
　於家邦鄊國者不必待賜杖於朝則非賜不可也
　通論方氏慤曰前言廵守之禮曰問百年者就見之
　而此言九十者何也彼之所言則一國之老又不必
　有爵者故其禮為殺此之所言則天下之老惟有爵
　者而已故其禮為備而又以珍從也祭義又言八十
　君問則就之者彼言異禮此言常禮也
　案伏生大傳以此為文王之政子春述樂正子語告
　齊宣王未致仕而優之遞隆如此
七十不俟朝八十月告存九十日有秩
　正義鄭氏康成曰大夫士之老者揖君則退(朱子曰/揖君當)
　(作君/揖)故不俟朝月告存毎月致膳也秩常也有常膳
　　孔氏頴達曰此謂大夫士老年而聽致仕者則七
　十杖於國朝君之時入門至朝位君出揖之即退不
　待朝事畢也若不聼致仕則祭義云七十杖於國八
　十不俟朝告謂問也八十者君毎月使人致膳告問
　存否九十極老君則日使人以常膳致之故云日有
　秩　陸氏佃曰告存告而後存之即日有秩不必告
　也　胡氏銓曰九十君日使人膳則八十月告存之
　時亦膳矣　方氏慤曰日有秩日有常賜也若酒正
　之秩膳是矣
　案此既致仕而優之遞隆又如此
五十不従力政六十不與服戎七十不與賔客之事八
十齊䘮之事弗及也(與音預/齊音齋)
　正義鄭氏康成曰五十力稍衰也力政城道之役也
　與及也八十不齊則不祭也子代之祭是謂宗子不
　孤(孔疏父是宗子年已八十子則代之是有父之宗/子也若父不為宗子則不主祭祀無祭可代也無)
　(父稱孤有父不孤/故云宗子不孤)　孔氏頴達曰上文嵗制及杖於
　家之屬兼含大夫士及庶人之老此惟據庶人之事
　其大夫士六十未致仕若為軍将當與服戎故知此
　據庶人也服戎謂從軍為士卒案易孟氏韓詩説年
　二十行役三十受兵六十還兵古周禮説國中自七
　尺以及六十野自六尺以及六十有五皆征之許慎
　云漢承百王而制二十三而役五十六而免六十五
　已老而周復征之非用民意鄭駁之云周禮皆征之
　者使為胥徒給公家之事如今之正衛耳胥徒事暇
　坐息之閒多如鄭此説力政田役為重故云五十免
　之故此五十不從力政祭義五十不為甸徒是也戎
　事差輕六十不與服戎及孟氏説六十還兵是也胥
　徒又輕故野外六十五猶征之若四郊之内以其多
　役故二十受役六十乃免若於野則力役又少故十
　五征之六十五乃免若兵革之事則三十受之如孟
　氏韓氏説是也　方氏慤曰力政則事之常者故五
　十已不從矣服戎則事之變者故六十然後不與焉
　七十不與賔客之事八十齊䘮之事不及者盖事生
　之與事死事人之與事神不能無䡖重之别故也從
　謂行其事焉與則預之而已及則旁有所加之謂以
　其衰老已甚非特不能從與於事也而事固不當及
　於我矣　馬氏睎孟曰力政服戎此免於公者也賔
　客齊䘮此免於私者也盖代之以子孫矣
　案八十已傳祭有子主之故齊弗及力不勝哀故䘮
　弗及然亦指旁期以下若正期則猶及之老愈甚而
　事愈寡如此
　通論季氏本曰老者之役止於五十其曰六十不與
　服戎謂不得已之兵變非謂軍旅亦至六十而始免
　也祭義王制二條可正鄊大夫六十六十五皆征之
　失許慎謂五經説皆不同無明文可據夫祭義王制
　之言五十即文王所謂老者非可據之明文乎
五十而爵六十不親學七十致政唯衰麻為䘮
　正義鄭氏康成曰爵謂賢者命為大夫不親學不能
　備弟子禮致政還其君事也
　存疑孔氏穎逹曰凡常之人有賢徳故五十始為大
　夫若其有徳不必五十故䘮服小功章云大夫為昆
　弟之長殤是幼為大夫為兄之長殤
　案五十而爵示人不當躁於進七十致仕示人不當
　戀寵榮六十不親學示人至此學已晚也惟衰麻為
　䘮恐毁或至滅性也五十而爵即内則五十命為大
　夫始錫命也其未命皆士試大夫也既試大夫則皆
　用大夫之禮䘮服篇所云是通禮也孔謂此殷法殷
　士無爵恐大拘惟衰麻為喪所謂飲酒食肉處於内
　也然亦通制耳若仁人孝子豈無所以自盡哉
有虞氏養國老於上庠養庶老於下庠夏后氏養國老
於東序養庶老於西序殷人養國老於右學養庶老於
左學周人養國老於東膠養庶老於虞庠虞庠在國之
西郊
　正義鄭氏康成曰皆學名也異者四代相變耳或上
　西或上東或貴在國或貴在郊上庠右學大學也在
　西郊下庠左學小學也在國中王宫之東東序東膠
　亦大學也在國中王宫之東西序虞庠亦小學也西
　序在西郊周立小學於西郊膠之言糾也庠之言養
　也周之小學為有虞之庠制是以名庠云其立鄊學
　亦如之膠或作絿　孔氏頴逹曰此明養致仕之老
　及庶人之老給賜之事養老必在學者以學為教孝
　弟之䖏故於中養老熊氏云國老謂卿大夫致仕者
　庶老謂士皇氏云庶老兼庶人在官者其致仕之老
　大夫以上養從國老之法士養從庶老之法故外饔
　云邦饗耆老掌其割烹虞殷尚質貴取物成故大學
　在西小學在東夏周貴文取積漸長養故大學在東
　小學在西庠則後有室前有堂若夏后氏之序及周
　之學所在序者皆與庠制同其州黨之序則歇前而
　已序則豫也故鄊射云豫則鈎楹内堂則由楹外彼
　鄭注豫讀如成周宣榭火之榭是也　周氏諝曰上
　庠下庠以尊卑言之東序西序以方言之右學左學
　以位言之虞與殷尚右貴有為也夏與周尚左貴陽
　位也國老庶老皆養之者恩也國老必於大學庶老
　必於小學者義也孟子曰夏曰校殷曰序周曰庠學
　則三代共之與此異者盖以教則皆得謂之校以射
　皆得謂之序以養士皆得謂之庠以糾不帥者皆得
　謂之膠孟子之言特應時改造之名耳　陳氏澔曰
　養老必於學以其為講明孝弟禮義之所也
　案鄭謂四代皆大小二學為國學其立鄊學亦如虞
　庠為三孔云周天子立虞夏殷周四代之學諸侯止
　立時王一代之學賜則得立東序大功徳如魯則得
　立三代之學陳氏謂記言天子設四學盖周制周之
　辟雍即成均又謂之序又謂之庠東膠即東序瞽宗
　即右學成均居中其左東序其右瞽宗此皆大學並
　建一丘之上虞庠在國之西郊是為小學則周大學
　有三小學止一也陸氏謂東膠虞庠郊學也諸侯謂
　膠為校左傳鄭人遊於鄊校校雖在鄉距國不逺又
　謂周置師保之官居虎門側正當王宫南之左此是
　小學又謂此二庠二序二學東膠虞庠皆小學先儒
　分養國老者為大學養庶老者為小學非也其大學
　在郊非此東膠虞庠是周小學有三其大學在郊者
　别一也項氏謂周於近郊並建四學虞庠在北夏序
　在東商校在西當代之學居中南面三學環之言其
　地曰郊言其象曰辟雍是四學總一地今考易大初
　篇云天子旦入東學晝入南學莫入西學夜入北學
　是虞夏殷亦未必止二學且此四學天子入之則必
　國學而非小學且一日周之則其地必相近而不在
　郊大戴禮記有五學賈誼所述古禮亦同是此東西
　南北四學中有大學為五也甞總而論之大學小學
　以年分鄉學國學以地分鄉學中有小大國學中亦
　有小大而天子大學之在西郊者猶鄊學非大學而
　先儒毎求小學於此是以誤也盖以年論則八嵗所
　入者名小學天子小學在王宫之東天子之子入焉
　所謂虎門側者即此諸侯小學在公宫南之左諸侯
　之子入焉不於正東避天子也大夫士庶之子各在
　其家之塾或天子諸侯擇其公卿大夫適士之子之
　雋者與世子居遊亦入故周禮師氏曰凡國貴遊之
　子弟學焉是天子諸侯之小學一有常所而卿大夫
　士庶之子其小學無數亦無定所也若謂天子諸侯
　之子八嵗即入四郊之小學(案鄭謂虞下庠夏西序/殷左學周虞庠在西郊)
　(為小/學)則太逺而不情若謂卿大夫士庶之子同入此
　宫左之小學亦太雜而不倫矣及其十有五年則所
　入者皆謂之大學而其地迥殊五百家為黨黨有庠
　士庶之入大學者在此二千五百家為州州有序卿
　大夫之子及庻人之子由庠升者入焉孟子所謂夏
　曰校殷曰序周曰庠者指此皆鄉學也自鄊而升乃
　入國學亦謂之校諸侯之國學在郊諸侯之子卿大
　夫元士之適子及自鄊而升士庶之子皆入焉諸侯
　嵗貢士於天子亦取諸此故曰諸侯之大學在郊将
　出而效之天子也天子之制則黨庠州序鄙庠遂序
　以下大約與侯國同而諸侯之郊學則視其國之大
　小或一或二或三天子之郊學則必四或曰虞夏殷
　郊學皆一周兼四代則四焉東之前曰東膠周學也
　謂之南學養致仕之老於此東之後曰東序以法夏
　亦曰東學養老更於此西之後曰瞽宗以法殷亦曰
　右學謂之北學養死事之老於此盖教士之法至周
　而詳六鄊六遂之所升既衆而諸侯亦嵗貢士於天
　子非四學不足以容故各就其方居之所謂天子之
　小學在郊将收天下之人材入而用之也大司徒掌
　其教教成乃升之大學董子言五帝大學曰成均賈
　誼言三王大學曰辟雍陳氏言明之以法和之以道
　曰辟雍成其所虧均其過不及曰成均大樂正掌其
　教天子之元子衆子内諸侯公卿大夫元士之適子
　則不必由郊學升而即入於此或天子年尚少如太
　甲成王亦學於此常居東膠則三公三孤涖之不專
　受教於樂正矣而此成均亦備五學之制蔡氏邕謂
　辟雍明堂異名同實則大體如明堂而鄭氏於考工
　亦言或舉宗廟或舉王寢或舉明堂明同制也
有虞氏皇而祭深衣而養老夏后氏收而祭燕衣而養
老殷人冔而祭縞衣而養老周人冕而祭𤣥衣而養老
　(冔火/羽反)
　正義鄭氏康成曰皇冕屬也畫羽飾焉(孔疏周禮皇/邸皇舞皇鳳)
　(皇也鳳羽/五采故畫)凡冕屬皆𤣥上纁下凡養老之服皆其時
　與群臣燕之服(孔疏以夏燕衣養老/周人燕用𤣥衣知之)有虞氏質深衣
　而已(孔疏虞質深衣用白布其冠未聞皇氏云皇冠/崔氏謂與夏周同案郊特牲云太古冠布齊則)
　(緇之則虞或/白布冠也)夏而改之尚黒而黒衣裳殷尚白而縞
　衣裳(孔疏縞白色生/絹亦名為素)周則兼用之𤣥衣素裳(孔疏經/云𤣥衣)
　(若衣裳俱𤣥則與夏不異據儀/禮朝服緇布衣素裳故知也)其冠則牟追章甫委
　貌也(孔疏儀禮朝服𤣥冠即委貌知殷/朝服著章甫夏朝服著牟追也)諸侯以天子
　之燕服為朝服(孔疏以燕禮諸侯燕臣/用朝服知天子同也)燕禮曰燕朝
　服服是服也(孔疏言燕時服是/𤣥衣素裳之服)王者之後亦以燕服為
　之季康子朝服以縞僭宋禮也(孔疏康子事見玉藻/若當時朝服無以縞)
　(者康子不應服之明是/宋所著  案此恐未確)天子皮弁以日視朝也(孔疏/證天)
　(子與諸侯朝服之别詩頍弁注云禮天子諸侯朝服/以燕天子朝服以皮弁服以皮弁服燕不用𤣥衣者)
　(詩所謂燕同姓諸公及異姓甥舅等故用皮弁尚質/故也若燕其諸侯則用𤣥衣明諸侯朝服以日視朝)
　(服則𤣥冕/素裳也)　馬氏睎孟曰先言祭者盖祭所以追養
　繼孝而年之貴乎天下乆矣次乎事親也故以祭為
　先在祭祀不言衣言冠則知其有衣在養老不言冠
　言衣則知其有冠
　存疑陸氏佃曰燕衣燕居之衣𤣥端是也據卒食𤣥
　端以居縞衣朝衣也據朝服之以縞自季康子始也
　𤣥衣冕也據食三老五更於大學冕而總干養老夏
　后氏衣以燕服殷人以朝服周人以祭服後王彌文
　也言燕則知有所謂朝言𤣥則知有所謂素言縞則
　知有所謂麻深衣亦燕服其服之卑者也記曰朝𤣥
　端夕深衣　陳氏澔曰夏𤣥冠緇帶素韠白舄
凡三王養老皆引年八十者一子不從政九十者其家
不從政廢疾非人不養者一人不從政父母之喪三年
不從政齊衰大功之喪三月不從政将徙於諸侯三月
不從政自諸侯来徙家期不從政(政同/征)
　正義鄭氏康成曰已而引户校年當行復除也老人
　衆多非賢者不可皆養廢廢於人事自從也　孔氏
　頴逹曰案旅師云新甿之治皆聼之使無征役鄭注
　引此文以證之是據民之遷徙也王肅庾氏謂從大
　夫家出仕諸侯從諸侯退仕大夫非鄭意也　方氏
　慤曰人莫衰於老莫苦於疾莫憂於喪莫勞於徙故
　王政恤之　周氏諝曰一子一人不從政則老者廢
　疾者有所養喪不從政則生者得以盡其哀将徙不
　從政所以寛之始来不從政所以安之也
　通論陳氏祥道曰凡言養老必兼虞氏此特言三王
　引年者逺則論略近則論詳故也特言引年養老以
　年為主故也病者老者在所養喪者在所恤徙者在
　所寛此所以或復其家或復其子或復其身也周官
　大司徒以保息六養萬民有曰養老有曰寛疾以至
　小司徒鄊大夫遂人皆辨其老者廢疾者旅師凡新
　甿之治皆聽之使無征役然則辨其老者廢疾者盖
　亦特復其身而已新甿之無征役盖亦不過期而已
　制之以義綏之以仁也
　存異孔氏頴逹曰自諸侯来徙家謂諸侯之民来徙
　大夫之邑大夫役多地狭欲令人貪之故期不從政
　案引者引伸之義謂由國之養而推之也雖庶民中
　無徳之老亦必復其子復其家使之得所養焉廢疾
　以下因言養老而類及之来徙家謂他國来徙而家
　於此盖徙於諸侯自我國而往者具餱糧備械器其
　時猶少故止三月不從政若徙而来家於此則授之
　田里垣墉畝澮皆非素習故期不從政也若大夫之
　邑即諸侯之邑其民即諸侯之民役使無不均也大
　夫豈有私結其民之術哉
少而無父者謂之孤老而無子者謂之獨老而無妻者
謂之矜老而無夫者謂之寡此四者天民之窮而無告
者也皆有常餼(少詩照反矜與/鰥同古頑反)
　正義鄭氏康成曰餼廩也　孔氏頴逹曰此論矜恤
　鰥寡孤獨之事案劉熙釋名云無妻曰鰥愁悒不能
　寐目恒鰥鰥然其字從魚魚目恒不閉無夫曰寡寡
　倮也倮然單獨也無父曰孤孤顧也顧望無所瞻見
　也無子曰獨獨鹿也鹿鹿無所依也　成氏伯嶼曰
　四十無妻不為鰥三十無夫不為寡有室無父不為
　孤壯而無子不為獨先王制禮憂民之極則以老少
　年齒為限也
瘖聾跛躃㫁者侏儒百工各以其器食之(瘖音音跛彼/我反躃跲亦)
　(反㫁音段侏/音朱食音嗣)
　正義鄭氏康成曰㫁謂支節絶也侏儒短人也器能
　也　孔氏穎逹曰此論矜恤疾民之事瘖謂口不能
　言聾謂耳不聞聲跛躃謂足不能行㫁者謂肢節觧
　絶侏儒謂容貌短小此等既非老無告不可特與常
　餼然既有疾病又不可不養故各以器能供官役使
　以廩餼食之晉語文公問八疾胥臣對曰戚施權鎛
　(注云使/擊鐘)籧篨蒙璆(注云璆是玉/磬使擊之)侏儒扶廬(注云扶縁/也廬㦸柄)
　(也/)矇瞍循聲(注云歌/詠琴瑟)聾聵司火(注云使/主然火)其童昬嚚瘖
　僬僥官司所不材宜於裔土是各以器食之外傳不
　云跛躃此不云籧篨戚施文不具外傳瘖與僬僥置
　於掌土此瘖與侏儒以器食之者今古法異也　方
　氏慤曰先王之政使在下者無廢才而人人各得其
　養随其大小長短而用之故謂之器耳
　案百工執技利用官司之所材瘖聾侏儒則官司不
　材者何以並言之意盖謂瘖聾侏儒廢疾之人不能
　執百工之業無以自食王政之所矜故各就其所具
　之器而從之使得食淮南子云伊尹之興土功也脩
　脛者使跖钁強脊者使負土眇者使之準傴者使之
　塗即各以其器食之之意
道路男子由右婦人由左車從中央父之齒随行兄之
齒鴈行朋友不相踰輕任幷重任分班白者不提挈(行/如)
　(字一音户剛反幷必性/反又作併挈苦結反)
　正義鄭氏康成曰道有三途逺别也於塗中而随行
　鴈行不相踰廣敬也幷分皆謂以與少者雜色曰班
　　孔氏穎逹曰任謂有擔負者老少並䡖則幷與少
　者擔之老少並重不可幷與少者則分為䡖重重與
　少者輕與老者　陳氏祥道曰男女嫌於無别故男
　右女左車患於阽危故從中央　陸氏佃曰父之齒
　年長以倍是也兄之齒十年以長是也所謂五年以
　長則肩随之視此焉　方氏慤曰随行從其後也鴈
　行差其次也朋友不相踰謂各以其齒而為先後之
　序也
君子耆老不徒行庶人耆老不徒食
　正義鄭氏康成曰徒猶空也　陸氏佃曰無車而行
　為徒行無肉而食為徒食
　案君子謂士以上方氏云大夫謂之君子以位稱之
　士謂之君子以徳稱之
大夫祭器不假祭器未成不造燕器
　正義鄭氏康成曰造為也　孔氏穎逹曰皇氏云此
　謂有地大夫故祭器不假若無地大夫則當假之故
　禮運云大夫祭器不假聲樂皆具非禮也謂無地大
　夫也　周氏諝曰祭器未成不造燕器者先神而後
　人也
　通論陳氏祥道曰君子之行禮也無事則先諸神故
　田則先乾豆營宫室則先宗廟造器則先祭器有患
　則先諸己故凶年君膳不祭肺馬不食糓馳道不除
　祭事不縣
方一里者為田九百畝方十里者為方一里者百為田
九萬畝方百里者為方十里者百為田九十億畝方千
里者為方百里者百為田九萬億畝(億於/力反)
　正義鄭氏康成曰一里方三百步億今十萬萬億今
　萬萬也　孔氏頴逹曰此論開方之法總計天子畿
　外内諸侯之地論語注云步百為畝是長一百步闊
　一步畝百為夫是一頃也長闊一百步夫三為屋是
　三頃也闊三百步長一百步屋三為井是九百畝也
　長闊一里一箇十里之方為田九萬畝十箇十里之
　方為田九十萬畝一百箇十里之方為田九百萬畝
　今云九十億畝是一億有十萬十億有百萬九十億
　為九百萬畝也　陳氏澔曰方千里則一百箇百里
　之方以億言之當云九千億畝以萬言之當云九萬
　萬畝經文誤也
　存異皇氏侃曰億數不定或以十萬為億或以萬萬
　為億或以一萬為億此云萬億者祗是萬萬也六國
　時或将萬為億故云萬億　李氏曰此即注天子之
　田千里之文
　案此以下皆申釋前文古經後有記皆如此李氏謂
　此漢儒注王制之文非也此一節由一里推之而總
　計一州田畝之數縱廣一里為田九百畝縱一里廣
　十里則九千畝縱十里廣十里則九萬畝縱十里廣
　百里則九十萬畝縱百里廣百里則九百萬畝此大
　國之數縱百里廣千里則九千萬畝縱千里廣千里
　則九萬萬畝此一州之數朱子謂是漢儒硬做這算
　法是也若論其實田可井則井之不可井則截長補
　短有百畝之地即可授一夫有二十五畝之地即可
　授一餘夫此方田之法所以列為九數之首原不必
　盡其地而井之盡其井而方之也今之積步法即古
　之方田法東與西幷而折半南與北幷而折半則不
　方者皆方矣若謂古之井無不方者則方田一數又
　安用哉
自恒山至於南河千里而近自南河至於江千里而近
自江至於衡山千里而遥自東河至於東海千里而遥
自東河至於西河千里而近自西河至於流沙千里而
遥西不盡流沙南不盡衡山東不盡東海北不盡恒山
凡四海之内㫁長補短方三千里為田八十萬億一萬
億畝
　正義鄭氏康成曰恒山至南河冀州域南河至江豫
　州域江至衡山荆州域東河至東海徐州域東河至
　西河亦冀州域西河至流沙雍州域方三千里為田
　八十萬億一萬億畝此九州之大計　皇氏侃曰千
　里而近者謂以千里言之其地稍近不滿千里千里
　而遥者謂以千里言之其地稍逺不啻千里也　孔
　氏頴逹曰此論四海之内地逺近里數也為田八十
　萬億一萬億畝者以一州方千里九州方三千里三
　三如九為方千里者有九一箇千里有九萬億畝九
　箇千里九九八十一故有八十一萬億畝但記文詳
　具於八十整數之下云萬億是八十箇萬億又云一
　萬億言是詳也以前文誤為萬億此則因前文之誤
　更以萬億言之　方氏慤曰經上重有萬億二字盖
　衍文　李氏曰此經乃注九州千七百國之文也
　應氏鏞曰海獨言東者東海在中國封疆之内而西
　南北則夷徼之外疆理有不及也南獨以江與衡山
　為限百越猶未盡開也惟河獨舉東西南者河流
　縈帶而周繞雖流沙分際亦與河接也當先王盛時
　東西南北各有不盡盖聽四夷居之故外薄四海弼
　成五服至於五千里者此區域之大數而疆理之略
　者也四海之内㫁長補短方三千里者此民田之大
　數而疆理之詳者也觀於曰内曰外二字而治之詳
　略可見矣　陳氏澔曰方三千里當云八萬一千億
　畝疏亦承誤釋之
　案細究此經非計四方道里逺近盖作王制者因九
　服五服之法欲割九州之境規方處中以為都畿也
　古者天子邦畿千里而實不止一州故自恒山至南
　河則割冀州之南以為王都之北境自南河至於江
　則割豫州以為南境東河至於東海則割徐州之西
　以為東境而兖在其中其不言西境者漢都長安雖
　仍豫州域而已帶雍州故不須割規方䖏中而王畿
　之規模大定則計其里數恒山至南河南河至江南
　境皆千里東河至西河東境亦千里自冀豫徐東南
　北合而規之則王畿之内㫁長補短方三千里矣而
　其外則為逺服故皆千里而遥要亦概言之或不至
　千里或過千里不必拘於必千里也如孔疏所云則
　四海之内㫁長補短何至三千里海内之地方千里
　者九便是九千里孟子固言之矣下是規定王畿而
　因計畿内之地應得田多少之數作王制者有意復
　井田封建故此經及前後文於分田制禄建國詳言
　之
　通論葉氏時曰古言九州者三禹貢之冀兖青徐揚
　荆豫梁雍夏制也爾雅之冀幽營兖徐揚荆豫雍商
　制也職方之揚荆豫青兖雍幽冀幷周制也商有幽
　營而無禹貢之青梁周有幽幷而無禹貢之徐梁此
　三代九州之不同也爾雅何以知其為商制以郭璞
　詁云也賈氏乃謂之夏制盖以詩譜所謂梁雍荆豫
　徐揚之民被文王之化文王當商之末有雍梁之名
　爾雅無梁州則不可為商制然爾雅有九州之名無
　九州之界而禹貢職方之界有相侵者冀州視禹貢
　為小以分冀而為幽幷如舜時制是一分而為三也
　禹貢曰海岱及淮惟徐州又曰大野既瀦今職方青
　州之川淮泗兖州之澤大野是以徐而入青兖可知
　禹貢曰華陽黒水惟梁州又曰厥貢璆鐵銀鏤砮磬
　今職方豫州之山華雍州之利玉石是以梁而入於
　雍豫可知職方既以青兖而包徐故青州多入禹貢
　之豫兖州多入禹貢之青禹貢豫州曰被孟瀦而職
　方青州曰其澤望諸豈非青之入豫乎禹貢青州曰
　鹽絺海物而職方兖州曰其利蒲魚豈非兖之入青
　乎職方既分冀而為幽幷故幽州多入禹貢之青徐
　冀州多入禹貢之雍其山醫無閭醫無閭在遼東漢
　光武以遼東属青州後又屬幽州茲非幽之入青乎
　職方曰幽州其澤貕養其浸菑時貕養在長廣菑在
　莱蕪地理志以長廣屬徐州琅琊有莱山茲非幽之
　入徐乎職方曰冀州其澤楊紆爾雅謂秦有楊紆李
　淳風以為在扶風茲非冀之入雍乎大抵周以禹之
　一冀州分而為三以禹之八州合而為六杜氏與二
　鄭不本此説不改職方之字則改職方之意後鄭以
　頴宜屬豫溠宜属荆不知幽青雍梁兖豫尚多侵入
　況荆豫相距之州乎改其意而釋者此也先鄭以青
　之􁀁徐也謂雍之弦當為汧蒲當為浦直謂雍有汧
　水曽不謂吴山在汧而有弦蒲之藪杜氏以荆之湛
　當為淮後鄭以兖之盧維為雷雍直以湛與盧維無
　所經見曽不謂地名變易不一不可一一知也改其
　字而釋者此也至如山鎮藪澤又有可得而辨者九
　州山鎮分言之則曰四鎮五嶽總言之皆曰山鎮揚
　之㑹稽青之沂山幽之醫無閭冀之霍山故為四鎮
　矣而五嶽在虞夏商周與漢世皆有不同舜典南嶽
　孔安國以為衡山職方曰山鎮曰衡山是衡為南嶽
　眀矣而漢武帝以衡山遼逺又移其神於霍山此漢
　嶽與虞周不同也王制南北以山為至東西以水為
　至故五嶽言其二舜典言四方廵守所至之地故五
　嶽言其四嵩髙太室即禹貢之外方初無嶽名職方
　山鎮有岱有華有衡不言嵩髙而有嶽山盖周都在
　五嶽之外故以雍之吴山為嶽山此周嶽之與虞夏
　商不同也故曰山鎮之有可辨者此也九州藪澤在
　職方為九在爾雅為十盖職方以州言爾雅以國言
　也爾雅吴越有具區即揚楚有雲夢即荆鄭有圃田
　即豫宋有孟豬即青魯有大野即兖秦有楊紆即冀
　燕有昭餘祁即幷此藪澤之名同也獨晉之大陸齊
　之海隅周之焦穫爾雅與職方不同然爾雅之徐即
　職方之幽以其幽之澤藪貕養而貕養在徐也爾雅
　之燕為職方之幷以其幷之昭餘祁而燕為幽州也
　爾雅之周為職方之雍爾雅之秦亦為職方之雍職
　方既以弦蒲為雍所以不受焦穫爾雅之晉為職方
　之冀職方既以冀之界入於秦以楊紆為冀所以不
　受大陸此藪澤之名異也故曰澤藪之可辨者此也
　案此由一州推之而總計九州田畝之數其分言逺
　近以見前所謂九州皆方千里特舉其概非果截然
　正方而建國之數田畝之數特例推之而非果皆如
　一也明乎此則固不以文􁀤辭矣
方百里者為田九十億畝山陵林麓川澤溝瀆城郭宫
室塗巷三分去一其餘六十億畝
　正義鄭氏康成曰以一大國為率其餘所以授民也
　山足曰麓
　案古之建國有多山林者有多川澤者亦有平原廣
　野無大山川者上既以開方法計疆域之數此又舉
　一大國以約計其田畝之實而七十里五十里之國
　可知其實未必皆三分去一也
古者以周尺八尺為步今以周尺六尺四寸為步古者
百畝當今東田百四十六畝三十步古者百里當今百
二十一里六十步四尺二寸二分
　正義鄭氏康成曰周尺之數未詳聞也案禮制周猶
　以十寸為尺盖六國時多變亂法度或言周尺八寸
　則步更為八八六十四寸以此計之古者百畝當今
　百五十六畝二十五步古者百里當今百二十五里
　　陳氏祥道曰投壺記曰籌室中五扶堂上七扶公
　羊傳曰膚寸而合鄭氏曰鋪四指扶一指案寸何休
　曰側手為膚案指為寸扶即膚耳然則尺寸之度取
　諸身也漢律歴志一黍之廣為分十分為寸十寸為
　尺然則尺寸之廣又取諸物也先王制法近取諸身
　逺取諸物指尺之與黍尺一也黍有巨細故尺有長
　短先儒以黍之巨者積而為寸則與指膚不合於是
　有指黍二尺之辨謂圭璧之屬用指尺冠冕彝尊之
　屬用黍尺豈其然乎周禮典瑞璧羡以起度考工記
　璧羡度尺好三寸以為度璧徑九寸羡而長之從十
　寸廣八寸同謂之度尺則周之法十寸八寸皆為尺
　也考工記於案言十有二寸於鎮圭言尺有二寸此
　十寸尺之證也説文曰咫八寸周尺也王制曰周尺
　八尺為步今以周六尺四寸為步六尺四寸乃八尺
　耳　蔡氏元定曰以十寸之尺起度則十尺為丈十
　丈為引八寸之尺起度則八尺為尋倍尋為常
　案此經諸儒因不明周尺之義遂至紛説徒作算博
　士竊意所謂周尺非指周代之尺而言周盡也凡尺
　之用盡於十至十則為丈而非尺矣此言古今丈田
　之不同丈田於一丈之中盡十尺之數而去其二尺
　而以八尺為步古之步田則然故曰古者以八尺為
　步今於一丈之中盡十尺之數而去其三尺六寸而
　以六尺四寸為步故曰今以周尺六尺四寸為步細
　究之義自灼然不然何不曰周以八尺為步而曰古
　者以周尺乎惟古今尺步實不同故明著其文曰八
　尺曰六尺四寸故知此周尺之周㫁不指周代而言
　今則指漢時然六尺為步彭季山謂是古法不知實
　自秦始司馬法所稱且置勿論商君在穰苴之先故
　知自鞅始攷商君治秦步過六尺者有罰步過六尺
　正謂步畝之數盖鞅因古八尺為步則畝寛今去二
　尺以六尺為步則田必有餘積其有餘則田數増多
　而賦税加益此下令墾草時阡陌經界幷盡變古人
　者也惟田數増多故古者百畝得當今東田百四十
　六畝三十步兩古者則指周時且兼夏商而言耳又
　案天地之數生於一成於十律度量衡本天地自然
　之數故十寸為尺一定而不可易者蔡邕獨㫁云夏
　以十三月為正十寸為尺律中太蔟商以十二月為
　正九寸為尺律中大吕周以十一月為正八寸為尺
　律中黄鍾後人據此遂以周尺果八寸此恐不然古
　人用尺無不以十寸為定者説苑云度量權衡以粟
　生一粟為一分十分為寸積十為尺漢志云度者所
　以度長短也本起黄鍾之長以黍度之一黍為一分
　十分為寸十寸為尺十尺為丈十丈為引而五度審
　矣此其明證故自黄帝至三代漢唐無不以十寸為
　一尺虞書同律度量衡正恐其於十寸之正或有長
　短之不齊故必同之武王滅紂即謹權量猶之舜同
　律度何得言禹尺十寸而殷周遞減其數豈理也哉
　又攷周時尺與漢晉時尺短長正同汲冡得古周時
　玉律即玉尺也荀勗揆校比今尺長四分半後始平
　掘地又得古銅尺亦然則知周不以八寸為尺明矣
　又案如邕言周以十二月為正律中黄鍾則黄鍾九
　數周且當依九數以九寸為尺何取於八益知其不
　足信
　存疑孔氏頴達曰古者八寸為尺今以周尺八尺為
　步則一步有六尺四寸今以周尺六尺四寸為步則
　一步有五十二寸是今步比古步毎步剰出一十二
　寸則古者百畝當今東田百五十二畝七十一步有
　餘又今步毎剰古步十二寸則古之百里當今百二
　十三里一百一十五步二十寸與經不相應
　辨正陳氏澔曰疏義所算亦誤當云古者八寸為尺
　以周尺八尺為步則一步有六尺四寸今以周尺六
　尺四寸為步則一步有五尺一寸二分是今步比古
　步毎步剰出一尺二寸八分則古者百畝當今東田
　百五十六畝二十五步一寸六分十分寸之四
　存異季氏本曰六尺為步古法也自后稷教民稼穡
　以来即有一畝三畎畎皆廣尺深尺之説則六尺之
　為步不始於周矣半步曰武因二武而度其長曰步
　此本人身自然之度不知王制何縁更起古步八尺
　之説至以六尺四寸為步則當省尺之四尺八寸耳
　步狭田増不合人身步武之數此必阡陌既開之後
　欲文富國者之言注疏雖正其誤亦未究六尺為步
　之古法也
　案此申前制農田百畝之意明古今授田有異數無
　異實也由周而言古則古謂商由周而言今則今謂
　漢周法布指知寸布手知尺引肘知尋以一指之廣
　為一寸兩手之廣為一尺引伸兩手為一尋古之積
　步皆起於車周車廣六尺六寸故以六尺六寸為步
　秦車六尺亦以六尺為步漢車六尺四寸亦以六尺
　四寸為步步廣則畝數少步狭則畝數多故商之七
　十畝於周為百畝而周之百畝於漢為百五十六畝
　二十五步也鄭氏謂周尺之數未詳聞案禮制周猶
　以十寸為尺蔡邕則謂商尺得夏九寸周尺得商八
　寸鄭據周禮謂鎮圭尺二寸公桓圭九寸知周尺亦
　十寸盖周之尺未甞不分為十寸而其實則當商之
　八寸耳諸儒於孟子夏后氏五十而貢殷人七十而
　助周人百畝而徹不得其説各以意推之皇氏謂夏
　時民多殷漸少周民至稀則天之生人有日益無日
　損非大兵大疫未甞驟減何以三代之隆而户口反
　日少耶熊氏謂夏政寛簡一夫百畝止税其五十畝
　殷政稍急増税七十周政極煩畝盡税之則夏民何
　樂於殷之増税而歸殷殷民何樂於周之増税而歸
　周孟子又何以言皆什一耶陳氏謂夏時洪水方平
　可耕之田尚少故授田止五十殷時漸廣周大備故
　日増徐氏謂夏民儉約故授以五十而用足後世彌
　文而用廣故田不得不加多是二説朱子甞疑之謂
　先王疆理天下溝洫畎澮大叚費力一旦加増許多
　疆理都要更改煩擾已甚恐無是理金氏謂區皆百
　畝三代所同但夏一井十六家受之自貢什一商一
　井十二夫受之而助耕公田周乃毎夫一區不知夏
　始畫井何不人一區而故為牽配又金氏謂周世君
　子工商及庶人在官皆不受田故田多而農得百畝
　豈夏商君臣皆並耕而治其工商皆耕且為耶其説
　尤不可曉袁氏謂三代民皆百畝但夏以五十為莱
　田商以三十為莱田周人莱田在别井考周禮所謂
　莱田因其田非衍沃故别給此以補其不足未有一
　井中而半墝半次半荒半熟者尤不當以此附㑹也
　惟蔡邕寸度不一之説近之而數亦未盡合總之不
　若孟子與此文明白可據也朱子曰孟子之言雖本
　三代遺制然盡其大不必盡其細則所云五十七十
　百畝亦大數則然耳正不必寸寸而推之也　又案
　周尺當今營造尺六寸四分則今方五尺為步在周
　止方三尺二寸又周步百為畝今二百四十步為畝
　則周百畝當今二十五畝六分耳漢景帝始定二百
　四十步為畝王制作於文帝時故猶以百步為畝耳
　若就本經細推之則孔疏固誤陳注亦未精孔疏謂
　今一步有五十二寸者誤陳注謂一步有五尺一寸
　二分是也陳謂古百畝當今百五十六畝二十五步
　得之謂尚有竒零一寸六分十分寸之四則猶未精
　盖以古步六尺四寸自乗得四十尺九十六寸為古
　一步之積與百畝一萬步相乗得四十萬九千六百
　尺為古百畝之積以今步五尺一寸二分自乗得二
　十六尺二十一寸四十四分為今一步之積與一畝
　百步相乗得二千六百二十一尺四十四寸為今一
　畝之積以方百畝之積為實以今一畝之積為法除
　之得一百五十六畝二十五步即古百畝當今畝之
　數也並有竒零今既以原注寸法計之復以尺計之
　本法及用分數計之捷法参之皆無不合若三法有
　一不合即不確矣今惟録原注寸法後二法詳算術
　不贅
方千里者為方百里者百封方百里者三十國其餘方
百里者七十又封方七十里者六十為方百里者二十
九方十里者四十其餘方百里者四十方十里者六十
又封方五十里者百二十為方百里者三十其餘方百
里者十方十里者六十名山大澤不以封其餘以為附
庸閒田諸侯之有功者取於閒田以禄之其有削地者
歸之閒田(聞音/閑)
　正義孔氏穎逹曰此論畿外八州建國之法凡千里
　之方以開方計之為方百里者凡有一百封方百里
　者三十國謂公也又封方七十里者六十謂侯國也
　又封方五十里者百二十謂伯國也　方氏慤曰諸
　侯之有功者取於閒田以禄之即廵守之禮言有功
　徳於民者加地是也其有削地者歸之閒田即廵守
　之禮言不敬者君削以地是也　周氏諝曰所謂封
　國之數非實有此國特計其地之廣狭所能容者也
　周官職方謂凡邦國千里封公以方五百里則四公
　方四百里則六侯方三百里則十一伯方二百里則
　二十五子方百里則百男以周知天下盖以一千里
　度之則天下可以周知其法與此同名山大澤不以
　封亦非不以封也故詩曰泰山巖巖魯邦所瞻又曰
　奄有龜䝉遂荒大東是泰山之與龜蒙雖不悉是魯
　國實封之地然亦在其所封域之内也附庸所以畜
　小國閒田所以待有功之諸侯周官之法若縣師所
　謂野者皆閒田也
　案此申前州二百一十國之實大約以方百里之地
　封方七十里之國則為二國而餘二里封方五十里
　之國則為四國然國必因山川以為界限所謂方七
　十里方五十里皆絶長補短以開方法計之固未必
　方亦未必整整七七四十九箇方十里五五二十五
　箇方十里也
天子之縣内方千里者為方百里者百封方百里者九
其餘方百里者九十一又封方七十里者二十一為方
百里者十方十里者二十九其餘方百里者八十方十
里者七十一又封方五十里者六十三為方百里者十
五方十里者七十五其餘方百里者六十四方十里者
九十六
　正義孔氏頴逹曰此計天子縣内之地畿外所餘地
　少畿内所餘地多者以畿外之土本擬封建諸侯故
　國數多餘地少畿内本為天子之有郊闗鄊遂準擬
　公卿王子弟采邑故建國數少餘地多也　陳氏祥
　道曰畿外封國多而餘地少廣封建之制於天下畿
　内封國少而餘地多備采邑之分於王朝也
　案此申前縣内九十三國之實國即公卿大夫食邑
　所謂禄也其餘為賔或喪祭諸用所出後世諸王子
　弟但飬以禄而無采地者甚多觀周自成康以下豈
　無支子孫惟鄭伯友得受甫田之地可知若畿外諸
　國多自古以来世守其地世有其民原不待封之而
　後有國若滅一國亦必封一國其從古所未開闢之
　地甚少必貶削其地乃歸閒田故閒田少也
諸侯之下士禄食九人中士食十八人上士食三十六
人下大夫食七十二人卿食二百八十八人君食二千
八百八十人次國之卿食二百一十六人君食二千一
百六十人小國之卿食百四十四人君食千四百四十
人次國之卿命於其君者如小國之卿(食音/嗣)
　正義孔氏頴逹曰此以下論士大夫及諸侯等食禄
　之數次國二卿命於天子禄各食二百一十六人而
　一卿命於其君為賤則禄不可等命天子者故視小
　國卿若子男二卿命於其君其國小不復差降也其
　天子之士卿大夫無文宜準大國之卿大夫士也
　通論應氏鏞曰由下士以至於君其禄愈厚則所食
　愈衆豈非以人徒服役漸増而漸廣與然由卿以下
　皆服役乎君者也則既各給之田以為禄矣君禄之
　所入豈盡以食二千八百八十人哉以二千八百八
　十人之食而飬一國之君所飬極其厚則所食兼於
　衆也然必析其數以見其所食之多亦欲居人上者
　知吾之所奉合衆力而共為之則必思其有以稱此
　且不至擁利以自私而必推己以飬人故君所食之
　人十倍於卿而由士至卿所食者次第加衆皆欲其
　無獨富之心而助君以飬民也
　案此申前諸侯之士視上農夫君十卿禄之制庻人
　在官者之禄有視九人至五人之差下士皆視九人
　無差者優士也然自士以上至於君卿雖不言差而
　使知禄出於耕則民力之甚艱享之之不易視此亦
　已可惕也
天子之大夫為三監監於諸侯之國者其禄視諸侯之
卿其爵視次國之君其禄取之於方伯之地(上監如字/下監平聲)
　正義方氏慤曰篇首言監於方伯之國此言監於諸
　侯之國者盖方伯長於諸侯三監監方伯即所以監
　諸侯其實一也以其監方伯故其禄取之於方伯之
　地焉　王氏炎曰昔管叔蔡叔霍叔為三監於殷成
　王既殺武庚以其地付康叔兼治之謂之孟侯則為
　諸侯之長成王使之劼毖其民且曰矧惟若疇圻父
　薄違農父若保宏父定辟圻父司馬農父司徒宏父
　司空此天子使三卿監其國故以為康叔之疇
　案禄視諸侯之卿者其食少爵視次國之君者其體
　尊盖視子男而一隆之一殺之也
方伯為朝天子皆有湯沐之邑於天子之縣内視元士
　(為去聲/朝音潮)
　正義鄭氏康成曰湯沐之邑給齋戒自潔清之用浴
　用湯沐用潘　孔氏頴逹曰案前文云不能五十里
　曰附庸又云天子元士視附庸以湯沐之邑視元士
　亦五十里以下左氏説諸侯有功徳於王室京師有
　朝宿之邑泰山有湯沐之邑魯周公之後鄭宣王母
　弟此皆有湯沐邑其餘則否　陳氏祥道曰湯沐則
　朝宿之邑也不曰朝宿而曰湯沐者齋戒以見君故
　也　又曰凡非方伯其邑不得視元士也
　案此以申前三監之制左氏於衛言有湯沐盖晉魯
　衛皆為方伯故湯沐邑在天子縣内視子男鄭非方
　伯雖有祊邑而差小故鄭以祊易許而加璧祊薄於
　許田故也
諸侯世子世國大夫不世爵使以徳爵以功未賜爵視
天子之元士以君其國諸侯之大夫不世爵禄
　正義鄭氏康成曰世子世國象賢也大夫謂縣内及
　列國諸侯為天子大夫者(孔疏知是天子大夫者/以下云諸侯之大夫)不
　世爵而世禄辟賢也以君其國列國及縣内之國也
　　孔氏頴逹曰禮運云天子有田以處其子孫則周
　召畢原之等是縣内諸侯也尚書顧命齊侯為虎賁
　衛侯為司寇是列國諸侯入為天子大夫也畿内諸
　侯有為三公則周召是也列國諸侯入為六卿則鄭
　武公是也若言公卿大夫於文為煩故總言大夫以
　包之詩云三事大夫謂三公也春秋諸侯殺大夫謂
　卿也是大夫為總號列國諸侯及縣内諸侯其身既
　死其子未得爵賜其衣服禮制視天子之元士各君
　其本國其畿内諸侯有大功徳元子出封畿外則王
　命次子守其采邑若其賢才則世為公卿則春秋周
　公召伯之屬是也諸侯降於天子故大夫不世爵禄
　若有大功徳亦得世之　王氏炎曰在其國為世子
　則可以世國入為大夫則不可世爵盖以徳而使之
　待其功而爵之非子孫所得繼也　又曰未賜爵此
　乃外之列國非畿内有采地之公卿也除服来朝以
　士服見於天子天子命之則授以冕服於是以諸侯
　而臨臣民或未朝天子亦遣使以冕服就賜之苟無
　君命而為諸侯春秋於桓公所以嵗首不書王也
　通論程子曰古者使以徳爵以功世禄而不世官故
　賢才衆而庶績成及周之衰公卿大夫皆世官政由
　是敗矣
　案此又申前縣内諸侯禄外諸侯嗣之制諸侯之元
　子命於天子乃稱世子未命不稱世也天子之大夫
　為諸侯諸侯世國而大夫不世爵者大夫之子見徳
　可任即使之必其成功乃爵之所謂五十命為大夫
　也夫外諸侯之世子初嗣君位其衣服禮數皆視天
　子之元士以君其國至除喪入見天子天子命之乃
　用諸侯之禮是世國者且不遽世爵況大夫乎然天
　子之大夫雖不世爵猶得世禄若諸侯之大夫則爵
　禄皆不世矣盖天子地廣其采邑可不收諸侯地狭
　不收則將有所不給也但雖不世邑亦以賦税飬其
　子孫
六禮冠昏喪祭鄊相見七教父子兄弟夫婦君臣長幼
朋友賔客八政飲食衣服事為異别度量數制(冠去聲/長上聲)
　(别必列切/量去聲)
　正義鄭氏康成曰鄊鄊飲酒鄊射也八政飲食為上
　衣服次之度丈尺也量斗斛也數百十也制布帛幅
　廣狭也　又曰事為謂百工技藝異别五方用器不
　同也　李氏曰此注司徒脩六禮明七教齊八政之
　文也
　辨正項氏安世曰飲食衣服度量數制六者易明獨
　事為異别注不能通事為者冡宰之九職司徒之十
　二事考工之六職皆司徒所頒以任民者也異别者
　司徒五地之常職方九土之宜王制中國四夷之俗
　皆司空所辨以居民者也
　案冠以昭成人昏以正男女喪以慎終祭以報本鄊
　以崇齒徳相見以正交接六者所以節民性也父慈
　子孝兄友弟恭夫義婦聼以齊其家君仁臣忠長恵
　幼順朋友有信賔客有禮則逹於鄊國七者所以興
　民徳也事為導民以所當為異别教民以所當辨如
　親踈貴賤之等皆是飲食有節衣服有章事為有恒
　異别有辨度有長短量有大小數有多寡制有廣狭
　八者皆所以防民之淫也
　通論方氏慤曰冠昏嘉禮也喪凶禮也祭吉禮也鄊
　相見賔禮也不及軍禮者六禮司徒脩之以節民性
　而有𤼵司徒教士以車甲則軍禮固在其中矣　陳
　氏祥道曰六禮不及朝聘軍旅而不備乎宗伯之五
　禮八政不及貨祀之類而異乎洪範之八政者宗伯
　之五禮洪範之八政人君之所揆於上也王制之六
　禮八政司徒之所教於下也
　
　
　
　
　
　
　
　
　
　
　
　
　
欽定禮記義疏卷十九
欽定四庫全書
欽定禮記義疏卷二十
　月令第六之一
　　正義陸氏徳明曰此本吕氏春秋後人刪合為此記
　　蔡邕王肅云周公所作孔氏穎達曰鄭目錄云名
　　月令者以紀十二月政之所行也本吕氏春秋十二
　　月紀之首章禮家好事抄合之其中官名時事多不
　　合周法此於别錄屬明堂隂陽今案吕氏春秋與此
　　文同是一證也又周無大尉秦官有之而此月令云
　　乃命大尉秦以建亥為歳首此於戍月云來歳受朔
　　日又周郊天迎氣用大裘乘玉輅建大常而此服飾
　　車旗並依時色此皆不合周法之證也或謂不韋死
　　十五年秦并天下然後以十月為嵗首不韋焉得以
　　十月為正又周書先有月令何得云不韋造又秦并
　　天下立郡何得云諸侯又秦好兵毒害何能布徳施
　　惠而鄭必謂不韋作者不韋集諸儒為一代大典亦
　　采擇舊章成之但秦自不能行耳秦自文公𫉬黒龍
　　以為水瑞焉知不早以十月為嵗首乎　栁氏宗元
　　曰吕氏春秋十二月紀漢儒措諸經以為大法然而
　　政令有必俟時而行者若孟春修封疆端徑術季春
　　利隄防達溝瀆備蠶器合牛馬孟夏勸農仲夏班馬
　　政聚百藥季夏行水殺草孟秋納材葦(案聚百藥在/孟夏此曰仲)
　　(夏納材葦在季夏此曰孟秋/並悞或桞所見本有不同與)仲秋勸種麥季秋休百
　　工孟冬築城郭修囷倉仲冬伐木季冬講武出種計
　　耕等事必俟時而行所以敬授人時也其餘郊廟百
　　祀亦古之遺典不可以廢若布徳和令聘士禮賢行
　　爵出禄選士厲兵任有功誅暴慢易闗市來商旅正
　　貴戚近習罷官之無事去器之無用皆不必俟時而
　　行者也變天道絶地理亂人紀舍孟春即可乎作淫
　　巧蕩上心舍季春即可乎　張子曰月令大率秦法
　　然采三代之文而為之不無古意　又曰月令儘有
　　美意未易可破栁子厚論亦未安若春行賞秋行刑
　　上舉大綱如此如云冬日則飲湯夏日則飲水豈曰
　　冬日不得飲水夏日不得飲湯也　陳氏祥道曰天
　　人之道雖殊而象類之理則一聖人將有行將有為
　　也仰觀日月星辰霜露之變俯察蟲魚草木鳥獸之
　　化不先時而起不後時而縮以之授民事而無不順
　　因物性而無不適　馬氏睎孟曰厯象日月星辰以
　　授民時自堯以來未之有改也舜齊七政周用五紀
　　其究一也葢日月星辰之往來不窮進退相代終始
　　相循天以是命萬物而人奉之以為令亦因是也夏
　　之政典先時與不及時其罪至於殺葢欲百官萬民
　　謹其令而順承之也月令之書亦後儒祖先王之餘
　　而傅㑹成之　黄氏震曰中雖多雜秦制然以修人
　　事以授民時庶幾唐虞欽若之遺意故君子有取焉
　　至其以五行配五帝則本鄒衍五運之説而推衍之
　　天子南面有常位而月異其處五輅各有用而時拘
　　其色以至五穀六畜日用飲食之常亦隨時而變不
　　太拘哉且五氣運而四時行天地間無乎不在苟拘
　　於一則緘機不運何名造化大抵秦漢諸書多以先
　　王遺説為本而雜以後世煩碎為博亦不特月令一
　　書然也若其文辭與吕氏春秋異者則大約本文多
　　是而月令傳寫為訛間亦有是者當參考以定之
　　案帝王因時布政之大略昉於唐堯之命羲和故曰
　　月者天之運令者君之政王者之政其道莫大於因
　　天嗣後夏有小正商有王居明堂禮周有時訓有月
　　令至秦而有吕氏春秋漢有淮南時則訓唐亦有唐
　　月令遞相祖述而損益更變之今惟王居明堂禮不
　　存而諸書具在取以相質則小正時訓文字與此迥
　　異而吕氏春秋與此大同則此取之吕氏春秋無可
　　疑者淮南時訓則取此而稍變之唐月令則取此而
　　并參以鄭説更其前後今取吕氏本文及四書互相
　　參考以通其説云
孟春之月日在營室昏參中旦尾中(參所林反或讀驂/又日在營室淮南)
　(子作招摇指寅昏參中夏小正作/鞠則見初昏參中斗柄縣在下)
　正義鄭氏康成曰孟長也日月之行一嵗十二㑹聖
　王因其㑹而分之以為大數焉觀斗所建命其四時
　(孔疏北斗循天而轉行建一月一辰辰三十度九十/六分度之四十二正月建寅二月建卯三月建辰四)
　(月建巳五月建午六月建未七月建申八月建酉/九月建戌十月建亥十一月建子十二月建丑)此
　云孟春者日月㑹於娵訾(孔疏娵訾亥次之/號營室號娵訾)而斗建
　寅之辰也凡記昏明中星者為人君南面而聽天下
　視時候以授民事　髙氏誘曰營室北方宿衛之分
　野　孔氏穎達曰春蠢也物蠢生也秦以十月為嵗
　首不用秦正而用夏時者以夏數得天故用之也周
　禮田獵祭祀亦用夏正夏正正月建寅寅引也律厯
　志引達於寅三統厯立春日在危十六度昏畢十度
　中正月中日在室十四度昏井二度中元嘉厯立春
　日在危三度昏昴九度中正月中日在室一度昏觜
　觿一度中月令昏明中星不與厯正同但一月之内
　有中者即得載之其二十八宿體有廣狹星有明暗
　見有早晚明者早見晚没暗者晚見早没此但舉大
　畧耳餘月可知書緯考靈曜云主春者鳥星昏中可
　以種稷主夏者心星昏中可以種黍主秋者虛星昏
　中可以種麥主冬者昴星昏中入山可以斬伐具器
　械王者南面而坐視四星之中而知民之緩急急則
　不賦力役敬民事也　陳氏祥道曰不特如孔氏引
　書緯所言龍見而雩火流而授衣天根見而成梁水
　昏正而栽日至而畢凡所以奉天順人莫不視乎此
　　方氏慤曰日在營室日月㑹於營室之辰也㑹在
　營室則知月之建寅中謂中於南方先昏而後旦順
　隂陽之義也(案書言分至之所中此言昏旦之所中/彼以時為主此以月為主故詳畧不同)
　通論方氏慤曰日與月㑹而此獨稱日者陽以成嵗
　為事而隂特從之故以日為主與書言出日納日而
　不及月同意二十八宿分布於四方晝夜運而嵗一
　周焉每月之内或見乎昏而中或見乎旦而中昏參
　中旦尾中則知此月之為孟春而餘月可知已自角
　至箕東方七宿其形象龍謂之蒼龍角二星龍角也
　亢喉也總攝奏事聽訟有出納之象氐邸也人所托
　宿為王者之後宮房為東方之中星而日乗焉於時
　為闢户之卯心火星心藏屬火尾為後宮之塲箕有
　簸揚之形自斗至壁北方七宿其形象龜蛇謂之𤣥
　武斗主挹注牛主犧牲女主嫁娶虛主邑居危為屋
　蓋其形髙危室為營宮室之候壁主圖書之府自奎
　至參西方七宿其形象虎謂之白虎奎主溝瀆婁為
　聚衆胃為五穀之府昴為西方之中星而日乗焉於
　時為闔户之酉畢主弋獵觜主收斂參以三相參又
　主殺伐故謂之參伐自井至軫南方七宿其形象鳥
　謂之朱鳥井主水衡鬼為積尸柳主草木星數有七
　謂之七星二十八宿皆星獨此謂之星者居南之中
　得陽之正故也張主張施翼為羽翼主逺客軫主任
　載月令不及東方之箕西方之昴南方之鬼與張以
　非日之所在又非昏旦之所中故也弧與建非二十
　八宿而仲春昏旦舉之者弧近井建近斗斗井度寛
　非是莫適指也弧有張弧之形建有建旗之義故名
　之其閒考之厯法不無小差要以記時而已
　案此謂立春後三十日也營室北方火宿二星上有
　離宮六星遶之其廣十度此星昏而正中可以營建
　宮室故謂之營室月建寅而日在亥寅與亥合也參
　西方水宿七星三心二肩二足其廣十度乃白虎之
　身其前有觜即虎之口古法先觜後參今法先參後
　觜以觜今無度故轉以參度屬觜蓋每方七宿以七
　政木金土日月火水為序則今當云參火觜水其實
　不異也尾東方火宿九星如鈎乃蒼龍之尾唐月令
　正月之節日在虛昏昴中曉心中斗建寅位之初正
　月中氣日在危昏畢中曉尾中斗建寅位之中通書
　立春日在虛二度雨水日在危九度今時憲書立春
　日在女六度雨水日在虛九度古法娵訾初危十六
　度終奎四度今法初危初度終室九度蓋二十八宿
　雖曰經星不動其實亦動故動而漸東大約三百餘
　年乃見其東行一度也
其日甲乙(句上淮南子有/其位東方句)
　正義鄭氏康成曰甲孚甲乙之言軋也日之行東從
　青道發生萬物月為之佐(孔疏緯云月有九道青道/二出黄道東赤道二出黄)
　(道南白道二出黄道西黒道二出黄道北并黄道而/九也春時星辰西遊黄道近西日體不移依舊而行)
　(當青道上月亦從青/道上隂佐於陽故也)時萬物皆觧孚甲自抽軋而出
　因以為日名焉(孔疏孚甲在前抽軋在後而相去不/逺早生者即孟春孚甲而抽軋晚生)
　(者即季春孚甲而抽軋因/其抽軋以為日功之名)乙不為月名者君統臣功
　也(孔疏月既佐日同有甲乙之功獨以甲乙為日/名不以乙為月名日統月之功猶君統臣之功)
　孔氏頴達曰律厯志云出甲於甲奮軋於乙　陳氏
　祥道曰甲數九乙數八同於為木爲仁　彭氏亷夫
　曰十日名十幹又名十干謂十日出乎天若木之有
　幹支應十二月若本之有支也　張氏虙曰天有十
　日以應五行播於四時故十日各有所屬甲乙屬春
　以春盛徳在木也
　通論陳氏祥道曰日以辰為子辰以日為母母為幹
　子為支幹為陽故二五而十支為隂故二六而十二
　古人事在仁義則以甲庚斷之若易所稱先甲後甲
　先庚後庚是也日在甲庚則以其物象之若春秋傳
　稱神降之日亦其物之𩔖是也月令言日不言辰以
　辰統於日故也　馬氏睎孟曰甲丙戊庚壬陽也乙
　丁巳辛癸隂也一隂一陽每相為用十日分麗於五
　行用事者王此王則彼竭矣故曰五行之動迭相竭
　也
　案十干出於河圖動而圓故戊巳土居中象五十也
　十二支出於洛書静而方故丑辰未戍土居隅象二
　四六八也十干陽日剛隂日柔凡外事用剛日内事
　用柔日
其帝大皞其神句芒(大音泰皞昊通/句音鉤芒音亡)
　正義鄭氏康成曰此蒼精之君木官之臣自古以來
　著徳立功者也大皞宓戲氏句芒少皞氏之子曰重
　為木官　孔氏穎達曰元氣廣大謂之皞東方生養
　元氣盛大西方收歛元氣便小故東方之帝謂之大
　皞西方之帝謂之少皞伏羲徳能同天故亦稱大皞
　初出於震未有所因故位在東而主春木初生時句
　屈而有芒角左傳少皞氏有四叔重為句芒楚語重
　為南正司天重人號雖子孫皆號曰重故楚世家言
　髙辛誅重非此重猶羿為堯時射官夏后相時猶有
　羿也服䖍云少皞以上天子之號以徳百官之號以
　徴顓頊以來天子之號以地百官之號以事然顓頊
　堯舜兼有徳號大皞立徳句芒立功故春祀之大皞
　句芒相去懸逺以皆有生木之功故取以相配焉句
　芒為臣大皞亦神言帝言神互相通也　王氏曰其
　帝即易帝出乎震之帝　盧氏翰曰皞者大起萬物
　擾也句者物之始生芒之言萌也　陳氏祥道曰五
　帝以徳五神以功徳則究其所乗之𫝑而本之功則
　推其所職之重而歸之也　馬氏睎孟曰天地以五
　行成萬物必有以尸之則生而有功徳於民者沒而
　祀之以主時事不亦宜乎
　通論馬氏端臨曰五帝之祀見於周禮五帝之義見
　於家語程子謂以形體謂之天以主宰謂之帝如此
　則曰帝可矣何必列於五且於祀上帝之外别立祀
　五帝之禮乎蓋五帝為五行之主而在天猶五岳為
　五行之鎮而在地五帝不出天之外而謂五帝即天
　不可五岳不出地之外而謂五岳即地不可
　案天有五行則有五行之帝亦有五行之神帝者氣
　之主宰神者氣之流行大皞炎帝黄帝少皞顓頊在
　天五行之帝伏羲神農軒轅金天髙陽則人帝之配
　食於此者句芒祝融后土蓐收𤣥冥在天五行之神
　重黎句龍該脩熙則人官之配食於此者古稱大皞
　乗震執規而司春炎帝乗離執衡而司夏黄帝乗坤
　執繩而司下土少皞乗兑執矩而司秋顓頊乗坎執
　權而司冬豈伏羲五人帝之謂哉自康成過信緯書
　曰木徳之帝名靈威仰火徳之帝名赤熛怒土徳之
　帝名含樞紐金徳之帝名白招拒水徳之帝名汁光
　紀於是不得不以大皞炎黄專屬之人帝王子雍起
　而力矯之遂謂止有五人帝並無五天帝又矯枉而
　過其正矣孔氏東方元氣盛大謂之大皞木生句屈
　芒角謂之句芒其義甚明而於鄭不駁疏家之體有
　申説無駁論也
其蟲鱗
　正義戴氏徳曰鱗蟲三百六十龍為之長　鄭氏康
　成曰鱗龍蛇之屬象物孚甲將解也　髙氏誘曰東
　方少陽物去太隂甲散為鱗魚屬也　盧氏翰曰東
　方蒼龍七宿木屬其𩔖為鱗故春則其蟲鱗　朱氏
　申曰春則左而仁鱗蟲屬焉　呉氏澄曰東方角亢
　氐房心尾箕七宿有龍之象故凡動物之有鱗者屬
　木
　案鱗蟲能潛能躍隂中陽也
其音角律中大蔟(大音泰中去聲後/放此蔟七豆反)
　正義鄭氏康成曰音謂樂器之聲三分羽益一生角
　角數六十四屬木者以其清濁中民象也春氣和則
　角聲調樂記曰角亂則憂其民怨凡聲尊卑取象五
　行數多者濁數少者清大不過宮細不過羽律候氣
　之管以銅為之中猶應也孟春氣至則大蔟之律應
　謂吹灰也(孔疏律厯志云黄帝使伶倫取嶰谷之竹/斷兩節閒吹之制十二筩以聽鳯凰之鳴)
　(雄為六律/雌為六呂)凡律空圍九分(孔疏律之長短有差/其圍皆以九分為限)周語
　曰大蔟所以金奏贊陽出滯　蔡氏邕曰大蔟鍾名
　正月之律清濁與大蔟鍾聲相應　髙氏誘曰角木
　也位在東方大蔟太隂氣衰少陽氣發萬物動生蔟
　地而出竹管與大蔟音和　韋氏昭曰正月大蔟乾
　九二也管長八寸陽氣大蔟達於上　孔氏穎達曰
　角觸也觸地而出戴芒角也角木聲木之聲清於土
　金濁於水火角之數少於宮商多於徴羽尊者濁卑
　者清角為民則卑於君臣尊於事物也計大蔟之管
　數倍而更半鑄為大蔟之鍾陽管為律律法也言陽
　氣與隂為法又律述也述氣之管也隂管為呂呂助
　也言助宣陽氣又呂拒也言與陽相承更迭而至又
　隂律稱同言與陽同亦稱閒言與陽相閒總而言之
　隂陽皆稱律也孟康云林鍾長六寸圍六分圍之大
　小逐管長短此與鄭異蔟奏也言陽氣大奏地而逹
　物也位於寅在正月　朱子曰管子云凡聽角如雉
　登木以鳴音疾以清以鳴下六字疑衍太史公云角
　動肝而和正仁聞角音使人惻隠而愛人　又曰十
　二律之名必有深指然國語漢志所言如此支離附
　合恐非本真今姑存之不足深究
　通論陳氏祥道曰周官太師掌六律六同以合隂陽
　之聲陽聲始之以黄鍾順而敘之以生之序進之也
　隂聲始之以大呂逆而序之以成之序退之也陽六
　為律隂六為呂合而言之皆以述氣故統謂之十二
　律焉傳曰聲生於日律生於辰聲非十二律不能發
　律非五聲不能節五聲非變不能盡故一律之中莫
　不具五聲五聲之中又有二變也
　存疑王氏喬桂曰大蔟長五寸四分自大吕益九分
　也向於春陽日隆也
　案蔡謂律以竹鄭謂律以銅則蔡得之蓋嶰谷之竹
　出於天地之自然而截竹不可以乆故範之以銅是
　竹先而銅後也蔡謂律出於鍾鄭謂鍾出於律則鄭
　得之蓋有十二律然後鑄十二鍾每奏一律之樂則
　先擊此律之鍾故曰金以聲之若先有鍾以為諸樂
　器之綱紀則諸器受法於鍾足矣又安用此截竹者
　為鄭謂律之空圍皆九分而長短殊孟謂律之空圍
　各如其長短亦鄭得之蓋樂之聲陽也陽之數極於
　九故必圍以九乃由九而九之以為黄鍾之長而三
　分損益之法有所用猶樂之舞隂也隂之數極於八
　故必佾用八人乃由八而八之以為舞列之全而六
　佾四佾之次有所降譬之權度必先有一定者以為
　法而後有無定者以為宜未有無一定之經而但以
　緯相緯者也若候氣之説則終有疑焉蓋氣之升降
　必有漸若如舊説則黄鍾最長大呂稍短大蔟又稍
　短短至十月應鍾而極十一月忽極長短有漸而長
　無漸不知何以候氣也竊疑王氏喬桂之説有理而
　未敢決姑列之存疑又每月所中之律亦指中氣一
　日而言如厯法之舉中星也其實星度無日不遷移
　中聲無日不升降舉其中而前後之升降推移舉可
　定耳
其數八其味酸其臭羶(羶式連切又其數八下唐/月令有其性仁其事貌)
　正義鄭氏康成曰數者五行佐天地生物成物之次
　也易曰天一地二天三地四天五地六天七地八天
　九地十而五行自水始火次之木次之金次之土為
　後木生數三成數八但言八者舉其成數也酸木之
　味羶木之臭凡酸羶者皆屬焉(孔疏白虎通云行欲/為天行氣也水準也)
　(水在黄泉養物均平有準則也火化也陽氣用事萬/物變化也木觸也陽氣動躍觸地而出也金禁也秋)
　(時萬物隂氣所禁令也土吐也言土居中總吐萬物/也陽為氣氣則渾沌為一且日體無盈虧之異故其)
　(數奇隂為形形有彼此之殊且月有晦朔之别故其/數偶水體㣲故一火著見故二木有體質故三金體)
　(堅剛故四土體廣大故五也木數/三得土數五而成故八為成數也)　孔氏穎達曰木
　所以在東者東半隂半陽木作曲直以隂陽俱有體
　質尚柔故可曲可直也易天三生木於東地八成木
　於東但言八以成數為功也通於鼻者謂之臭在於
　口者謂之味木實酸凡草木所生其氣羶也　馬氏
　睎孟曰味生於形臭生於氣故形成而後有味氣化
　而後有臭春以陽中生木木之成形有曲直曲直作
　酸故其味酸物以木化則其臭羶　方氏慤曰凡味
　隂也羶陽臭也春為陽中故其臭羶
其祀戸祭先脾
　正義鄭氏康成曰春陽氣出祀之於户内陽也祀之
　先祭脾者春為陽中於臟直脾脾為尊凡祭五祀於
　廟用特牲有主有尸皆先設席於奥祀户之禮南面
　設主於户内之西北向乃制脾及腎為俎奠於主北
　又設盛於俎西祭黍稷祭肉祭醴皆三祭肉脾一腎
　再既祭徹之更陳鼎俎設饌於筵前迎尸畧如祭宗
　廟之儀(孔疏春陽氣出户在内從外向内户又在内/故曰内陽也牲位南首肺最在前而當夏腎)
　(最在後而當冬從冬稍前而當春從腎稍前而當脾/故春位當脾從肺稍却而當心故中央主心從心稍)
　(却而當肝故秋位主肝故曰於臟直脾也凡祭五祀/下中霤禮文此謂殷禮者若周則總在宮内也主北)
　(面故奠於主北當時未有迎尸皆祝官祭脾尊故一/祭腎卑故再祭筵前設於奥者其時主巳移於筵上)
　(主人出户迎尸尸入即筵而坐但宗廟之祭尸入始/祭籩豆及黍稷醴此於西已祭尸入應坐而饌食不)
　(更祭黍稷及肉醴故曰畧如祭宗廟之儀廟案鄭言/設席於奥疏以為廟門之奥者蓋廟之奥  主在焉)
　(必不可設神席後寢之奥衣冠藏焉恐亦非是古中/霤禮於祀竈言席於門之奥其諸皆門堂之奥與)
　　髙氏誘曰蟄伏之類始動生出由户故祀户脾屬
　土陳俎豆脾在前春木勝土先之食所勝也　方氏
　慤曰户奇而在内陽自内出之象也春生為陽出之
　時故祀之户者所祀之神脾者所祭之物脾土藏也
　五祀之祭必有牲焉特各以其藏為之先爾　彭氏
　亷夫曰户者人所出入有功於人則祀之　陳氏祥
　道曰周官以司命從天神而祀以槱燎以五祀從地
　祗而祀以血祭則司命非門竈之列
　餘論馬氏睎孟曰五祀七祀不言所祭之地然惟司
　命泰厲未悉耳祭法王及諸侯言國門國行大夫士
　言門行則有國者祀此二神於國門大夫以下在家
　門而已中霤户竈則凡居室皆有之皆可祀於其所
　也隋唐以来祀之太廟皆本鄭注然孔疏言殷於廟
　周於宮竊意於宮為當蓋太廟以奉祖宗不當雜祭
　他神於其地如門中霤廟亦有之若司命竈行於廟
　何與且泰厲乃古帝王無後者祀之於廟非我族類
　得毋曰相奪予享乎　又曰木在臟為肝在志為怒
　故怒傷肝火在臟為心在志為喜故喜傷心土在臟
　為脾在志為思故思傷脾金在臟為肺在志為憂故
　憂傷肺水在臟為腎在志為恐故恐傷腎皆甚則自
　傷也木尅土故怒勝思金尅木故憂勝怒火尅金故
　喜勝憂水尅火故恐勝喜土尅水故思勝恐此五行
　自然之理五行勝者則王所遇勝者死先王各於其
　時養所遇勝者也故春祭先脾為其木勝而養土也
　夏祭先肺為其火勝而養金也秋祭先肝為其金勝
　而養木也凡五行動而與物交則彼勝矣而此養焉
　至其靜而辨於物於道為復於時為藏各反其本矣
　冬祭先腎為是故也土於氣為中而主五行心於形
　為中而主五官中央之祭先心為是故也
　存疑孔氏穎達曰此祭五祀謂殷禮也周則加司命
　與厲為七祀　陸氏佃曰古周禮説云黎為祝融祀
　以為竈馬融王肅宗之以為户竈中霤門行之祭以
　句芒五官配焉左傳句芒五官生為貴神謂之五祀
　或曰句龍后土為社矣更於中霤祭之何也曰句龍
　於國則配社於家則配中霤不以相廢猶后稷於郊
　則配天於社則配稷也或曰鄭謂竈祭於竈陘祝融
　火官之長祭於竈陘不已陋乎曰先祭於其所以降
　神也五官實不在焉於奥迎尸始以祝融等配之何
　陋之有
　案鄭注謂祭五祀用特牲孔疏此特牲是特牛考儀
　禮士用特牲下大夫少牢禮一等安得謂特牲是特
　牛乎記言郊特牲而社稷大牢郊之特牲是騂犢又
　安得謂五祀於郊同特牲邪白虎通云天子諸侯用
　牛大夫用羊則當直謂之特牛不當名曰特牲也又
　云户以羊竈以雞門以犬井以豕中霤以豚或曰天
　子諸侯中霤用牛大夫士豚井皆以魚考五祀次於
　社稷諸侯社稷且少牢無五祀反以牛之理當天子
　大牢諸侯少牢大夫特牲則鄭所云或據大夫禮與
　士二祀門以犬行以豚庶士庶人立一祀則竈以雞
　井以魚亦可也　又案周有七祀又有五祀儀禮既
　夕篇是也孔謂周加有七祀而五祀為殷禮悞也
　又案五祀當以蔡邕劉安門户竈井中霤為正蓋户
　主出木也竈火也中霤土也門主歛金也井水也若
　行則祖道之祭耳司命天神泰厲人鬼當為别祀至
　五官貴為上公古者祭各以其等大夫祭五祀則不
　得及上公可知也且所祭者即所降之神神無主不
　止故以配者為之主耳更不得謂門户竈井之神卑
　而配之者乃上公之尊也周祭五祀於宮故祭廟時
　不祭竈而祭爨所謂爨者老婦之祭也然則五祀當
　祭於宮矣
東風觧凍蟄蟲始振魚上冰獺祭魚鴻鴈來(淮南子振/下有蘇字)
　(上下有負字鴻鴈来夏小正作鴈北鄉呂氏春/秋及淮南子皆作候鴈北唐月令作鴻鴈歸)
　正義鄭氏康成曰皆記時候也振動也夏小正正月
　啟蟄魚陟負冰漢始亦以驚蟄為正月中此時魚肥
　美獺將食之先以祭也鴈自南方来將北反其居今
　月令鴻皆為候(孔疏今月令即呂氏春秋入/禮記為古不入禮記為今)　孔氏
　穎達曰此明天氣時候早晚每月皆記候惟二分二
　至再記之者以二至是隂陽之始終二分是隂陽之
　交會也凡先言者氣候在前後言者氣候在後蟄蟲
　得陽氣初始振動二月乃大驚而出對二月故云始
　振也魚當盛寒伏於水下逐其温暖及正月陽氣既
　上故魚遊水上而近於冰漢初以驚蟄為正月中雨
　水為二月節劉歆作三統厯改之又古厯榖雨在清
　眀前今厯案通卦驗改榖雨在清明後凡二十四氣
　氣十五日有餘每中分之為四十八箭三分之為七
　十二候　馬氏睎孟曰厯有數所以正時也月之氣
　二十四嵗之候七十二所以記時物也先王因其時
　物以授民時此民之聽所以不惑而易知也　方氏
　慤曰凍結於重隂東風發散之後能觧之凍觧則物
　之藏於密者起而振潛於深者躍而上故蟄始振魚
　上冰也　朱子曰唐月令作立春之日東風觧凍後
　五日蟄蟲始振後五日魚上冰雨水之日獺祭魚後
　五日鴻鴈歸後五日草木萌動後分六候放此　徐
　氏師曽曰五日為候月有六候而此篇有止紀五候
　者有不足五候者不知何謂大統厯取草木萌動足
　之
天子居青陽左个乗鸞路駕倉龍載青旂衣青衣服倉
玉食麥與羊其器疏以達(倉蒼通載如字陳澔讀戴上/衣去聲下衣如字後並放此)
　(又淮南子有東宮御/女鼓琴瑟其兵矛)
　正義鄭氏康成曰皆所以順時氣也青陽左个大寢
　東堂北偏(孔疏此是明堂北偏而云大寢者欲明明/堂與太廟大寢制同於明堂聽朔竟次還)
　(太廟次還大寢也言東堂者知/聽朔皆堂不於五角之室中也)鸞路有虞氏之車有
　鸞和之節而飾之以青取其名耳春言鸞冬夏言色
　互文馬八尺以上為龍凡所服玉謂冠飾(孔疏冕之/旒及笄也)
　及所佩者之衡璜也(孔疏古之佩玉上有蔥衡横置/於上以貫珠之繩三條懸衡上)
　(垂之而下以雙璜懸於兩畔繩之下端又以身懸於/中繩之下端使前後觸璜以為聲衡之下璜之上皆)
　(貫蠙/珠也)麥實有孚甲屬木羊火畜也時尚寒食之以安
　性也(孔疏食火畜以/助之勝寒氣)器疏者刻鏤之象物當貫土而
　出也又玉藻曰天子龍衮以祭𤣥端而朝日皮弁以
　日視朝與此皆殊(孔疏周禮朝乗象路祀乗玉路戎/乗革路獵乗木路是各以事殊朝)
　(皮弁服祀六冕服戎韋弁服田冠弁服龍衮𤣥/衣纁裳皮弁白布衣四時皆然是不隨時而變)　孔
　氏穎達曰此明天子每時居處及所乗車馬所建旌
　旗所服衣玉所食牲榖及器物之屬春言鸞則夏秋
　冬並鸞也夏云朱冬云𤣥則春青秋白可知倉亦青
　也逺望則倉旂與衣欲見人功所為故以近色言之
　尚書五行傳視之不明則有羊禍注羊畜之逺視者
　屬視故羊為火疏以達刻鏤為文使文理麄疏直而
　通達　方氏慤曰青陽者少陽之稱春為少陽故所
　居之室名之中有大廟左右个處其兩傍謂之大廟
　以其常饗帝於此也古者非特眀堂中有大廟而大
　廟亦謂之眀堂左氏所謂不登於眀堂是也以饗神
　故謂之廟以聽政故謂之堂故天子聽朔於明堂而
　諸侯聽朔於大廟个即左傳所謂置饋於个也曰龍
　者以少陽之時龍方用事也旂人君以是率衆玉君
　子於是比徳食麥與羊以麥火榖羊火畜皆時所生
　也夫以所生者所以相繼以所勝者所以相合以其
　類者所以相合故能使四時之氣不戾五臟之疾不
　生焉　項氏安世曰麥自苖至實皆在春時故春食
　麥易大壯卦二月夬卦三月皆取羊象意羊本春類
　而成於兑邪　陸氏佃曰鸞青鳳故青路曰鸞路
　張氏虙曰載建之車上周禮交龍為旂旂必有鈴
　朱氏申曰左个以其介於左也(案説文無个字書秦/誓一介臣大學作一)
　(个臣徐鉉謂即介字之誤/蓋左右个即左右夾室也)　黄氏震曰器則疏鏤通
　達象陽氣之射出
　案麥金榖故火王而死其位東方羊兑畜兑陽長而
　隂消食之順陽義也
　存疑鄭氏康成曰凡此車馬衣服皆所取於殷時而
　有變焉非周制也(孔疏虞夏有日月星辰十二章周/朝祀戎獵各有殊故知殷制而殷)
　(木輅此鸞路/故知有變焉)周禮朝祀戎獵車服各以其事不以四
　時為異　徐氏師曽曰麥金王而生火王而死當為
　金榖而鄭曰木兑為羊當屬金而鄭曰火蓋本洪範
　五行言之或隂陽多塗不可一定也
　存異張氏虙曰近世夏休辨六服之色以衮如蓘青
　草也鷩赤毳黄布白𤣥黑皆然(案周禮司服注謂六/服皆𤣥張説不知何)
　(據且如其説則春必服衮冕/夏必服鷩冕矣不可為訓)
　辨正胡氏銓曰鄭言車馬衣服取於殷時案明堂位
　言鸞車有虞氏之車則車非殷檀弓殷人乗翰翰白
　馬則馬非殷周詩言鸞聲噦噦庾人職馬八尺以上
　曰龍則猶周制也
　總論孔氏穎達曰自孟春迄其曰甲乙眀天道此下
　至鴻鴈來明聖人奉天時及萬物節候也先建春以
　奉天奉天然後立帝立帝然後言佐言佐然後列昆
　蟲之别物有形可見然後聲音可聞故陳音有音然
　後清濁可聽故言鍾律音聲可以章故陳酸羶羣品
　以著五行為用於人然後宗而祀之故陳五祀東風
　以下効初氣之序也二者既立然後人君承天時行
　庶政故言帝者居處之宜衣服之制布政之節焉
是月也以立春先立春三日大史謁之天子曰某日立
春盛徳在木天子乃齊立春之日天子親帥三公九卿
諸侯大夫以迎春於東郊還反賞公卿諸侯大夫於朝
　(先去聲齊音齋帥入聲/篇内並同還與旋同)
　正義鄭氏康成曰大史禮官之屬掌正嵗年以序事
　謁告也王居眀堂禮曰出十五里迎嵗周近郊五十
　里賞謂有功徳者有以顯賜之也朝大寢門外(孔疏/以賞)
　(賜公卿大夫宜在/治事之朝故也)　孔氏頴達曰此論立春天子迎
　春及行賞之事凡言是月謂是月之節氣不謂是月
　之日也以下有不言是月者或事細小或通他月或
　事相連接或詞有詳畧若别事更端則更言是月也
　周法四時迎氣皆前期十日散齊七日致齊三日秦
　法簡易止散齊二日致齊一日天以覆蓋生民為徳
　春則為生天之生育盛徳在於木位四時各有盛時
　也四時所賞不同者春陽氣始著故賞朝臣及諸侯
　夏陽氣尤盛故慶賜轉廣秋隂氣始凝故賞軍帥武
　人冬隂氣尤盛故賞死事及其妻子皆順時氣也
　通論方氏慤曰立之日其氣始至迎之於郊導其氣
　之至也木居東火居南金居西水居北各以其方迎
　之不迎土者土居中非自外至也古者於寒曰迎客
　隂也於暑曰逆主陽也合而言之則氣皆自外至故
　通謂之迎焉還言自郊主彼也反言於朝主此也春
　夏非不刑特順陽義以賞為主秋冬非不賞特順隂
　義以刑為主四立喜其氣之至故皆行賞焉　馬氏
　睎孟曰五行四時還相為本而各以其時王焉王則
　相我者生生我者廢勝我者囚我所勝者死其盛在
　我矣故於四立之日告盛徳所在焉五行之序不同
　曰水火木金土天地生五行之序也曰木火土金水
　相生之序也曰水火金木土相尅之序也天地之生
　五行也以數其相生也以氣其相尅也以刑　陸氏
　佃曰木仁徳之盛金義徳之盛君子體之方以仁為
　恩則盛徳在木方以義為理則盛徳在金他放此
　張氏虙曰天地之大徳固難形容至分而為四時則
　各有所在凡見於萬物之生者皆木之徳也迎之郊
　重其至示敬也
　存異鄭氏康成曰迎春祭蒼帝靈威仰於東郊之兆
　也　孔氏頴達曰案賈馬蔡邕皆謂祭大皞及句芒
　鄭獨以為靈威仰者據春秋文耀鉤禮器云饗帝於
　郊而風雨節寒暑時人帝何能使風雨節寒暑時邪
　周禮祀昊天上帝服大裘而冕祀五帝亦如之人帝
　何得與天帝同服乎盛徳靈威仰之盛徳也　張氏
　虙曰迎其氣非有神矣
　辨正陳氏祥道曰迎青帝配以大皞從以句芒迎赤
　帝配以炎帝從以祝融以至中央秋冬之禮亦然
　案鄭據春秋緯以靈威仰赤熛怒實五帝之名固妄
　而王子雍謂有五人帝無五天帝亦拘張謂迎氣非
　有神則更謬矣夫鬼神二氣之靈也有其氣則有其
　神而祭是神則有是配神無主不止也安得謂有其
　氣反無其神有人帝反無天帝乎特不當如鄭説妄
　為之名耳　又案鄭引明堂禮出十五里迎春漢
　郊祀志注引月令章句云東郊去邑八里因木數
　也南郊七里因火數也中郊五里因土數也西郊
　九里因金數也北郊六里因水數也則但迎之於其
　郊而不必於郊之門可知通典云其壇位各於當方
　之郊為兆位於中築方壇而祭之禮七獻舞當代之
　樂
命相布徳和令行慶施惠下及兆民慶賜遂行毋有不
當(相當並/去聲)
　正義鄭氏康成曰相謂三公相王之事也徳謂善教
　也令謂時禁也慶謂休其善也惠謂恤其不足也天
　子曰兆民遂猶達也言使當得者皆得得者無非其
　人(孔疏非其人謂/無功無徳之徒)　方氏慤曰徳令慶惠出於君而
　布和行施以下及者相也徳主於宣利故曰布令貴
　於無乖故曰和慶則必致用故曰行惠則必有與故
　曰施慶主禮賜主物上言行慶則禮而已下言慶賜
　又及於物也行欲其無壅又惡夫妄予以傷費焉
　餘論孔氏頴達曰公羊傳云三公者何天子之相至
　六國時一人知事者謂之相故史記稱穰侯范雎蔡
　澤皆為秦相後又為丞相
　案徳布為令令以行徳和調也行而適宜使民各得
　其所所謂敷政優優不競不絿也慶賜遂行者不使
　膏屯而不下究毋有不當厚薄多寡得其宜
乃命大史守典奉法司天日月星辰之行宿離不貸毋
失經紀以初為常(離鄭讀儷又/如字貸忒同)
　正義鄭氏康成曰典六典法八法也(孔疏六典者周/禮天官治典地)
　(官教典春官禮典夏官政典秋官刑典冬官事典八/法者一曰官屬二曰官職三曰官聯四曰官常五曰)
　(官成六曰官法七/曰官刑八曰官計)經紀謂天文進退度數　蔡氏邕
　曰宿日所在離月所歴(案日躔毎日一度故曰在/月毎日經十三度故曰歴)
　方氏慤曰周官大史之職掌建邦之六典以逆邦國
　之治掌八法以逆官府之治所謂守典奉法也正年
　嵗以序事頒之於官府及都鄙所謂司天日月星辰
　之行也在人之六典八法在天之日月星辰莫不存
　乎書故以命之大史焉大而有常之謂典故曰守詳
　而有變之謂法故曰奉日月星辰之理所以成變化
　而行鬼神者非聖人不能與有司特司其定數而已
　故以司言之日循星以進退月應日以死生星日所
　舍辰星所次日月星辰或宿於此或離於彼皆有定
　數焉大史司之不可忒也　呉氏澄曰宿居離麗也
　謂日月所居所麗在何辰何星之第㡬度不可差忒
　　徐氏師曽曰宿謂守其次離謂去其次　陸氏佃
　曰厯象以初為常而已其測驗與時盈縮有變存焉
　存異鄭氏康成曰離讀如儷偶之儷宿儷謂其屬馮
　相氏保章氏掌天文者相與宿偶當審候伺不得過
　差也
　辨正丘氏光庭曰星謂二十八宿辰謂日月之舍宿
　留止離經歴言命大史厯候日月星辰即所留止經
　歴為祥為災無令差貸疏謂馮相保章同宿配偶是
　其不顧經文妄為穿鑿　胡氏銓曰天文志填星居
　宿其國福厚又云五星所聚宿其國正所謂宿也
　案此節與季冬共飭國典論時令以待來嵗之宜相
　首尾守典奉法國典之事日月星辰之行時令之事
　嵗終天子與公卿大夫飭之論之以待來嵗嵗始乃
　命大史守之奉之而不忒也俗詁以典法専指天文
　非是　又案離有二義來則儷之去則違之猶祝字
　訓屬亦訓斷也此文與宿字相對似以去其次為確
是月也天子乃以元日祈榖于上帝乃擇元辰天子親
載耒耜措之于參保介之御閒帥三公九卿諸侯大夫
躬耕帝籍天子三推三公五推卿諸侯九推反執爵于
大寢三公九卿諸侯大夫皆御命曰勞酒(參音驂帥入/聲推吐囬切)
　(勞去/聲)
　正義鄭氏康成曰謂以上辛郊祭天也春秋傳曰夫
　郊祀后稷以祈農事是故啟蟄而郊郊而後耕(孔疏/左傳)
　(襄公七/年文)元辰蓋郊後吉亥也耒耜之上曲也保介車
　右也置耒於車右與御者之閒明已勸農非農者也
　(孔疏於時天子在左御者在中車右在右置耒於參/御之閒明已勸農出不當王前明王身實非農人也)
　人君之車必使勇士衣甲居右而參乗備非常也帝
　籍為天神借民力所治之田既耕而宴飲以勞羣臣
　也大寢路寢御侍也　孔氏穎達曰此論迎春既反
　春事已起當祈榖親耕燕勞之事甲乙丙丁等謂之
　日郊用辛故云元日子丑寅卯等謂之辰耕用亥日
　故云元辰知用亥者正月亥為天倉也盧植蔡邕並
　云郊天是陽故用日耕籍是隂故用辰皇氏云正月
　建寅日月㑹辰在亥故耕用亥未知然否饗禮在廟
　燕禮在寢此於大寢故知燕也爵賞公事與衆共之
　故在正廟燕勞私禮主於歡心故在路寢　方氏慤
　曰元善也求其信善無凶荒也後言擇元日命民社
　此言以元日擇日有司之事以日天子之事凡日皆
　擇而後以之此以尊卑序且互相偹也推執耒而進
　之以三以五以九以貴賤差勞逸也耕陽事故用數
　之奇不及大夫以其卑不必預拘其數也　朱子曰
　保介蓋農官之副　陸氏佃曰參參乗保介車右也
　保君而甲者也　陳氏澔曰車右及御人皆參乗天
　子在左御者居中車右在右以三人故曰參也置此
　耕器於參乗保介及御者之閒(案保介朱子以為農/官之副則不得為車)
　(右矣或者以祈榖為農官所有事而偶/得參車右與故以朱説與注並存之)
　存疑鄭氏康成曰保猶衣也使勇士衣甲居右　胡
　氏銓曰臣瓚云藉蹈藉也本以躬藉為義不得以假
　借為稱又案躬耕帝王盛典則謂藉為典籍可也推
　其至當瓚説為優　又曰鄭謂此即郊案特牲云郊
　之用辛此云元日則不必辛又云迎長日之至注引
　易説謂春分日漸長則此未春分又云大報天此云
　上帝不可以包天易説云三王之郊一用夏正孟獻
　子云啟蟄而郊此未啟蟄又云郊祀后稷此不祀后
　稷而祀帝足眀此但祈榖非郊天郊可兼祈榖祈榖
　不可兼郊　張氏虙曰應劭云千畆之田必有籍以
　紀之曰帝籍則與民之公田異矣周禮甸師帥其屬
　而耕耨王藉帝籍即王藉也
　案冬至大郊與祈榖為二祭然祈榖亦於郊則謂祈
　榖為郊無礙也至於迎長日之至當指冬至書所謂
　日短星昴本篇所謂日短至短極而始長故迎之未
　必指春分也書言昊天上帝多矣安見上帝不可指
　天乎謂啟蟄而郊則上文已明言蟄蟲始振矣謂獻
　子言郊祀后稷此言上帝不祀后稷則郊祀上帝配
　以后稷言上帝而后稷可知蓋冬至之北郊配以后
　稷取萬物本乎天人本乎祖之義祈榖配以后稷為
　農祈也所配同而所以配之義異若是者俱不足以
　難鄭惟鄭謂此上帝乃大微之帝孔謂殷祭汁光紀
　周祭靈威仰則緯書之説所宜刪正
是月也天氣下降地氣上騰天地和同草木萌動(上時/掌反)
　(又唐月令無此節/陳澔連下節今分)
　正義鄭氏康成曰此陽氣蒸達可耕之候也農書曰
　土長冒橛陳根可拔耕者急發(孔疏農書九家百十/四篇神農二十篇野)
　(老十七宰氏十七董安國十六尹都尉十四趙氏五/氾勝之十八王氏六蔡癸一篇此所引先師謂氾勝)
　(之書也氾音汎成帝時為侍郎教田三輔先置橛以/候土土長冒橛則陳根朽爛可拔而去之耕者急速)
　(開發其/地也)　孔氏穎達曰此論少陽之月務其始生故
　既耕之後當勸農事也天地之氣謂之隂陽一年之
　中或升或降聖人作為六爻以象之陽氣之升從十
　一月為始至四月六陽皆升六隂皆伏五月一隂初
　升至十月六隂皆升六陽皆伏今正月三陽生乾體
　在坤體下天居地下故曰天氣下降其實於時陽從
　地中上升十月純隂用事寒氣逼地六陽從上退盡
　無復用事似若陽歸於天者故曰天氣上騰其實十
　月陽氣反歸地下也　方氏慤曰天氣下降則天道
　下濟地氣上騰則地道上行和言相濟而無乖同言
　相合而無異惟在上者下降在下者上騰故天地之
　氣和同而草木所以萌動也　呉氏澄曰天在上而
　其氣降下地在下而其氣騰上是天地交而泰故草
　木發生於其時
　案此言可耕之候夏小正農緯厥耒初嵗祭耒
王命布農事命田舍東郊皆脩封疆審端徑術善相丘
陵阪險原隰土地所宜五榖所殖以教道民必躬親之
田事既飭先定準直農乃不惑(術遂司相去聲阪音反/又蒲版反隰音習道去)
　(聲/)
　正義鄭氏康成曰田謂田畯主農之官也舍東郊順
　時氣而居以命其事也封疆田首之分職(孔疏九夫/為井四井)
　(為邑各有封境/界域部分職掌)術周禮作遂(孔疏學記術/有序正同)夫閒有遂
　遂上有徑遂小溝也(孔疏遂深二尺廣/二尺徑容牛馬)今尚書曰分
　命羲仲宅嵎夷(孔疏証田畯舍東郊之事今尚/書鼂錯所受伏生二十九篇)相視
　之也田事以下説所以命田舍東郊之意準直謂封
　疆徑遂也夏小正曰農率均田(孔疏夏小正大戴禮/篇農率田畯也均田)
　(審端徑/遂也)　孔氏穎達曰耕作嵗時之氣起於東方故
　命田畯舍東郊以命其事其諸侯都邑田畯亦各舍
　國邑之東郊也準謂輕重均平直謂繩墨得中封疆
　有界限徑遂有廣狹皆先平均正直之農乃不有疑
　惑　方氏慤曰度土而積謂之封界畫以守謂之疆
　封疆乆則壞故曰脩髙曰丘平而可陵曰陵陂而不
　平曰阪水所行曰險廣平曰原下濕曰隰所宜若山
　林宜皁川澤宜膏所殖若黍宜髙燥稌宜下濕教之
　使能其事道之使達其理然弗躬弗親庶民弗信故
　又必躬親之焉以人言之曰農以地言之曰田人事
　興然後地事成故先言布農事後言田事既飭　馬
　氏睎孟曰自我所行之謂躬與彼有事之謂親各適
　其平之謂準各得其正之謂直　張氏虙曰既盡也
　　朱氏申曰言農事之所以飭者由準直之先定民
　無所惑而一於耕也
　存異胡氏迥曰鄭以田為田畯非也但謂凡趨田者
　爾
　案田即古后土后稷之官重其事故統名之若謂凡
　趨田者則教道民者誰
是月也命樂正入學習舞(淮南子/無此節)
　正義髙氏誘曰樂正樂官之長入學教國子講習羽
　籥之舞周禮大胥掌學士之版以六樂之㑹正舞位
　也　胡氏銓曰以春陽動舞動容也夏小正萬用入
　學(朱子曰萬者舞之總名武用干戚文用羽籥或曰/禹以萬人治水故稱萬何休云湯武以萬人得天)
　(下故干/舞稱萬)　徐氏師曽曰周禮大司樂教國子以習舞
　之事舞雲門大卷大咸大磬大夏大濩大武又樂師
　教小舞有帗羽皇旄干人六舞大胥正舞位序舞者
　小胥廵舞列而撻其怠慢者旄人掌教舞散樂夷樂
　籥師掌教舞羽籥司干掌舞器舞師掌教兵帗羽皇
　四舞以供山川社稷四方旱暵之祭凡野舞皆教之
　此獨舉樂正總其綱也
　通論陳氏祥道曰先王之時典樂有常職教學有常
　時周官大胥以春貌之時合舞以秋言之時合聲文
　王世子以秋冬學羽籥春夏學干戈其事皆有以循
　天之理合人之情而月令季春大合樂孟夏習合禮
　樂仲夏脩樂器蓋秦制也
　存疑鄭氏康成曰習舞為仲春將釋菜(案菜呂氏作/采説見仲春)
　案樂正即周禮大司樂掌以樂舞教國子序樂者夏
　小正言萬用入學是以教舞為主也故有以教樂習
　舞而釋菜者義主於樂也有以釋菜而用舞者義主
　於祭也如鄉飲酒亦射鄉射禮亦飲然義各有所主
　也文王世子云釋菜不舞則習舞非為釋菜可知
乃脩祭典命祀山林川澤犧牲毋用牝(牝頻/忍反)
　正義鄭氏康成曰脩祭典重祭禮嵗始省録也毋用
　牝為傷妊生之𩔖也　髙氏誘曰山林川澤百物所
　生又能興雲以殖嘉苖故祀之毋用牝尚蠲潔也(案/大)
　(祀皆不用牝以牝有産育之事不蠲潔也/此山林川澤亦不用則以鄭傷妊生為確)　孔氏穎
　達曰春為四時之首故當脩祭典天地宗廟尊皆不
　用牝山林川澤卑故可用牝惟正月禁之以方妊也
　　方氏慤曰祭典古所有因嵗始故特脩之言山林
　川澤者以天地宗廟非春亦禁用牝也　馬氏睎孟
　曰命祀山林川澤以百物所自生也　彭氏亷夫曰
　牛羊曰犧將用曰牲　徐氏師曽曰脩祭典凡一年
　所當祭者皆舉而列之
禁止伐木
　正義鄭氏康成曰盛徳所在也　髙氏誘曰春木王
　尚長養也　孔氏穎達曰木在山中或禁障之處十
　月許人採取至此禁之故王制云草木零落然後斧
　斤入山林若國家所須雖非冬月亦得採取周禮山
　虞仲夏斬隂木仲冬斬陽木又云春秋之斬木不入
　禁若正月則皆禁之
毋覆巢毋殺孩蟲胎夭飛鳥毋麛毋卵(覆音福夭烏老/切麛音迷卵力)
　(管/反)
　正義鄭氏康成曰為傷萌㓜之𩔖　髙氏誘曰蕃庶
　物也　孔氏穎達曰周禮硩蔟氏掌覆夭鳥之巢此
　月亦禁之胎謂在腹中未出者夭謂生而已出者飛
　鳥謂初飛之鳥麛卵四時皆禁但於此月尤甚若須
　薦獻亦得取之故王制云韭以卵庖人秋行犢麛
　方氏慤曰孩蟲蟲未成者　張氏虙曰凡此皆方春
　物生遂其性也
毋聚大衆毋置城郭
　正義鄭氏康成曰為妨農之始也　張氏虙曰毋聚
　大衆不集大師徒毋置城郭不興大力役
掩骼埋胔(骼江百反胔才賜反/陳澔連上二節今分)
　正義鄭氏康成曰骨枯曰骼肉腐曰胔　髙氏誘曰
　掩埋者覆藏之順木徳而尚仁恩者也　孔氏穎達
　曰周禮蜡氏掌除骴司農云骴骨之尚有肉者及禽
　獸之骨皆是此作胔故康成改訓掩埋互文也
　存疑鄭氏康成曰為死氣逆生也
　案原先王澤及枯骨之心本以仁厚死者即喪死無
　憾之意鄭以為死氣逆生失其㫖矣周禮蜡氏除骴
　猶左傳毋穢虐士耳除不蠲亦其次義也
是月也不可以稱兵稱兵必天殃兵戎不起不可從我
始
　正義鄭氏康成曰有天殃為逆生氣也兵戎為客不
　利主人則可(孔疏起兵伐人者謂之/客敵来禦捍者謂之主)　髙氏誘曰春
　當行仁非興兵征伐時也　孔氏穎達曰我不先起
　兵彼来伐我我不得不應
毋變天之道毋絶地之理毋亂人之紀(陳澔連上/節今分)
　正義鄭氏康成曰變天道謂以隂政犯陽絶地理謂
　易剛柔之宜亂人紀謂仁之時而舉義事(孔疏易説/卦云立天)
　(之道曰隂與陽立地之道曰/柔與剛立人之道曰仁與義)　孔氏穎達曰天云道
　地云理人云紀互辭也　方氏慤曰道有常故曰毋
　變理可通故曰毋絶紀欲定故曰毋亂此古今所同
　也孟春一嵗之首故於此特言之　胡氏銓曰天道
　若上司天日月星辰之類地理若上土地所宜之𩔖
　人紀若上布農事之𩔖　彭氏亷夫曰天道即上文
　春氣時令之𩔖當奉若而不違地理即上文農田土
　地之𩔖當經理而無失人紀即上文禮樂當賜之𩔖
　當循行而無悖此三句總結上文
孟春行夏令則雨水不時草木蚤落國時有恐行秋令
則其民大疫猋風暴雨總至藜莠蓬蒿並興行冬令則
水潦為敗雪霜大摯首種不入(猋音標莠音有摯音至/種上聲又雨水呂氏春)
　(秋作風雨大摯淮南子作大雹下有正/月官司空其樹楊陳澔分三節今合)
　正義鄭氏康成曰行夏令則已氣乗之行秋令則申
　氣乗之行冬令則亥氣乗之(孔疏同為孟仲季情/氣相通迭相乗也)四
　月於消息為乾(孔疏陽生為息隂死為消十一月至/四月為息言萬物得陽氣蕃息五月)
　(至十月為消言萬物得隂氣消盡徃案陽消則隂息/天地之大分陽主息隂主消而其  来又各有消息)
　(也/)草木蚤落生日促也國時有恐以火訛相驚也(孔/疏)
　(巳來乗寅已為火寅為天漢之津火/欲来而畏水故終不至但訛言耳)七月始殺故疫
　回風為猋正月宿直尾箕箕好風其氣逆也(孔疏鄭/注洪範)
　(中央土氣為風東方木氣為雨西方金氣為隂箕東/方木木克土土為妃尚妃所好故好風畢西方金金)
　(克木木為妃尚妃所好故好雨申來逆寅寅為風/風被逆故為猋寅徃破申申為雨雨被逆故為暴)藜
　莠蓬蒿並興生氣亂惡物茂也首種謂稷(孔疏百榖/之内稷先)
　(種/)　髙氏誘曰春木也夏火也木徳用事法當寛仁
　而行火令火性炎上故草木槁落不待秋天氣不和
　國人惶恐也木仁也金殺也而行其令氣不和故民
　疫病金生水與水相干故風雨數至而荒穢滋生春
　陽也冬隂也而行其令隂乗陽故水潦為敗雪霜大
　摯傷害五榖春為嵗始稼穡應之不成熟也故曰首種
　不入　孔氏穎達曰上論當月施令之事施之順時
　則氣序調釋若施令失所則災害繁興故自此以下
　論失政致災之事上既云毋變天道絶地理亂人紀
　天地與人共相感動故施令一失三才俱應雨水不
　時天也草木蚤落地也國時有恐人也三才中或先
　天或先民或先地大抵害重者先言之害輕者後言
　之亦有惟二才用者隨應則書不為義例也不時雨
　少不得應時爾雅扶摇謂之猋蔡邕云首種宿麥也
　(案五榖惟稷最尊又最先種則以為稷良是而北地/觧凍後亦種春麥則以為春初所種不専一物亦可)
　(也/)　朱子曰人行此令則召天之災　方氏慤曰十
　有二月之令行乎天地之閒人君奉之以成位乎中
　也苟人當此月之中行彼三時之令則變天道絶地
　理亂人紀矣故三者之災以𩔖應焉　呉氏澄曰亥
　属水亥氣乘隂故水潦為敗冬隂勝春陽故雪霜大
　至春寒傷稷種故不收成　陳氏澔曰行夏令為己
　火之氣所泄秋令為申金所傷冬令為亥水所淫也
　存疑馬氏睎孟曰洪範咎徴謂君之五事象天之五
　行狂失之蕩若常雨僭失之亢若常暘咎作於上驗
　見於下故曰徴焉儒者讀此誤而曰人事失而天必
　以𩔖應故指物辨𩔖曰方春而行夏秋冬令則必以
　此為害三時亦然嗚呼其果可必乎以未可必而必
　之此人君所以聞而不信也後人藉此而為五行災
　異之説亦欲警戒人君而卒不可必於是人君始厭
　説者之迂怪矣亦何𥙷於警戒之實乎夫洪範以五
　事為敬用庶徴為念用則所以警戒之者已至矣所
　謂君子之言信而有徴者哉
　案此有以天之時令錯行為説者有以君之政令失
　時為説者總之天人一理消息一機天道錯而人事
　應君道失而天氣亦應然而裁成天地之道輔相天
　地之宜者必君也書曰作善降之百祥作不善降之
　百殃祥有百殃亦有百不必舉其一以實之曰此為
　某應為某徴也夫君亦畏天命敬人事而已矣
　
　
　
　
　
　
　
　
　
　
　
　
　
欽定禮記義疏卷二十
欽定四庫全書
欽定禮記義疏卷二十一
　月令第六之二
仲春之月日在奎昏􁀥中旦建星中(奎苦圭反􁀥音胡/日在奎淮南子作)
　(招摇/指卯)
　正義鄭氏康成曰仲中也仲春日月會於降婁(孔疏/從奎)
　(五度至胃六度在戍總曰降/婁婁歛也萬物降落而收歛)而斗建卯之辰也　高
　氏誘曰奎西方宿魯之分野在輿鬼南􁀥九星近井
　建六星在斗上　皇氏侃曰􁀥當井之十六度建當
　斗之十度　孔氏頴達曰二月建卯卯冒也律厯志
　冒茆於卯昏旦中星皆舉二十八宿此云􁀥建以􁀥
　近井建近斗井三十三度斗二十六度不可的指故
　舉􁀥建以定昏旦之中也三統厯二月節日在奎五
　度昏井二十二度中春分日在婁四度昏桞五度中
　元嘉厯二月節日在壁一度昏井十度中春分日在
　奎七度昏井三十度中
　案此謂驚蟄後三十日也奎西方木宿十六星形如
　破鞋廣十六度月建卯而日在戍卯與戍合也􁀥矢
　九星形如弓矢在井西建六星如舟在斗東唐月令
　二月節日在營室昏東井中曉箕中斗建卯位之初
　二月中氣日在奎昏東井中曉南斗中斗建卯位之
　中通書驚蟄日在室八度春分日在壁五度今時憲
　書驚蟄日在危十四度春分日在室九度降婁古法
　初奎五度終胃六度今法初室十度終奎十度
其日甲乙其帝大皞其神句芒其蟲鱗其音角律中夾
鍾(案其音角以上凡説見孟/月者兹不復載下並倣此)
　正義鄭氏康成曰夾鍾者夷則之所生三分益一律
　長七寸二千一百八十七分寸之千七十五仲春氣
　至則夾鍾之律應周語曰夾鍾出四隙之細(韋昭曰/四隙四)
　(時之閒氣㣲細者春為陽中萬物始生四時之氣皆/始於春春𤼵而出之三時奉而成之  孔疏謂黄鍾)
　(大吕大蔟夾鍾助出四隙/之㣲氣令不滯伏於下)　漢志曰言隂夾助夾蔟
　宣四方之氣而出種物也　韋氏昭曰二月夾鍾坤
　六五也夾助陽聚萬物　高氏誘曰萬物去陽夾隂
　而生　朱子曰夾鍾七寸四分三釐七毫三絲　陳
　氏祥道曰夾鍾建卯之律也陽生於子終於午則卯
　為陽之中矣故曰夾鍾　張氏虙曰夾鍾又謂之圜
　鍾以春主規言之也
其數八其味酸其臭羶其祀户祭先脾
始雨水桃始華倉庚鳴鷹化為鳩(夏小正二月初俊羔/助厥母粥榮堇昆小)
　(蟲榮芸桃始華埤雅作小桃華吕覽作桃李華倉庚/鳴夏小正作有鳴倉庚鷹化為鳩小正作鷹則為鳩)
　(而見於/正月)
　正義鄭氏康成曰皆記時候也倉庚驪黄也漢始以
　雨水為二月節(孔疏漢初驚蟄為正月中雨水為二/月節至後人事稍變故律厯志雨水)
　(為正月中驚蟄為二月/節由氣有參差故也)　孔氏頴逹曰爾雅釋鳥倉
　庚商庚郭景純云即鵹黄也李廵云一名楚雀方言
　云齊人謂之摶黍秦人謂之黄離幽冀謂之黄鳥化
　者反歸舊形之謂若為則不復本形矣　高氏誘曰
　鷹化為鳩其喙正直不復鷙擊　馬氏睎孟曰始雨
　水隂陽交而成和也　朱氏申曰鷹以秋殺仲春仁
　氣盛故化為鳩　盧氏翰曰桃五木之精能伏邪氣
　亦有多品其曰花者小於衆桃花多實小不堪啗唯
　堪取仁此正始華之桃埤雅作小桃華是也
　存異鄭氏康成曰鳩摶榖也　孔氏頴達曰爾雅鳩
　鴶鵴郭云今之布榖此鳥鳴則布種其榖
　案陸佃埤雅云鷹鷙鳥也一名鷞鳩左傳曰鷞鳩氏
　司冦蓋鷹鷙故為司冦鷹為鷞鳩金眼鉤觜鐵爪劍
　翮感秋氣則喙鉤善摶攫應陽而變則喙柔仁而不
　鷙矣
天子居青陽大廟乗鸞路駕倉龍載青旂衣青衣服倉
玉食麥與羊其噐疏以達
　正義鄭氏康成曰青陽大廟東堂當大室　張氏虙
　曰當卯上二月位也仲月所居在左右之中不謂之
　中而謂之廟方氏云以或享神於此尊之曰大天子
　不敢以為己居此吕氏之制也
　通論陸氏佃曰爾雅云室有東西廂曰廟所謂青陽
　眀堂總章𤣥堂大廟以其居正有左右廂故也若中
　央大廟無左右廂故曰大廟大室且以著青陽等皆
　大廟也
　案青者木之色陽始於東故謂之青陽高誘曰青陽
　東向當大廟中央室
是月也安萌芽養幼少存諸孤(少詩召反諸孤/淮南子作孤獨)
　正義鄭氏康成曰皆助生氣也　馬氏睎孟曰凡植
　物始茁為萌浸長為芽動物始生為幼未壮為少植
　物欲無踐履故曰安動物欲無殄滅故曰養諸孤天
　民之窮者欲無夭絶故曰存　方氏慤曰窮民有四
　止及孤者以為人後存之助陽氣尤大也無父何怙
　有亡之道故以存言之
　案安萌芽承前禁止伐木而言正月木未萌芽禁止
　斬伐而已至此則生意動而萌芽見焉故貴安之使
　漸長也養幼少專指人對後養壮佼養衰老而言春
　養其幼夏養其壮秋養其衰順時令也諸孤尤幼少
　中之宜恤者禮春饗孤子養幼少之實也父死王事
　者其孤則春饗之其餘諸孤則存問以安養之而已
擇元日命民社
　正義鄭氏康成曰社后土也使民祀焉神其農業也
　祀社日用甲　方氏慤曰祭法云大夫以下成羣立
　社曰置社則民固有社矣然非天子命之無敢祭焉
　故擇元日而命之也社土示也方春土𤼵生之時祭
　之以祈土事之無不善而已凡祭社而稷必從之止
　言社舉重以明輕爾
　通論孔氏頴逹曰后土謂五官之后土句龍為配社
　之人又為后土之官與左傳君履后土别郊特牲云
　日用甲用日之始也召誥戊午乃社于新邑用戊者
　周公告營洛位成非常祭也
　餘論丘氏光庭曰唐月令註元日近春分前後戊日
　與鄭不同以社祭土土畏木甲屬木故不用而用戊
　日土也
　存疑馬氏睎孟曰日始於甲而社用之地以形成物
　而肇地事者氣也物成於辛而郊用之天以氣始物
　而終天事者形也萬物資氣於天故郊於孟春資生
　於地故社於仲春　應氏鏞曰元日祈於上帝所以
　祀天也命民社所以祀地也故皆以元日乾始坤生
　事之如一也載芟之詩曰春藉田而祈社稷則藉田
　固已祈矣此復命民社蓋藉田所祈王自為立之王
　社也此命民社王所為羣姓立之大社也
　案社有對郊而言者北郊方澤之祭與南郊圜丘之
　祭同此禋祀之禮禮之最尊者不置稷也有與廟對
　舉者庫門之内左宗廟右社稷祭法所云王為羣姓
　立社曰王社諸侯為百姓立社曰國社藉田之中王
　自為立社曰王社諸侯自為立社曰侯社此血祭之
　禮禮之稍輕者皆置稷也置稷則社配句龍名曰后
　土稷配棄名曰后稷后亦司也尊之故曰后耳至北
　郊則曰皇地祇不可名后土矣天之祭惟天子有之
　諸侯以下不得與焉地之祭不特諸侯有之而并使
　大夫以下成羣立社曰置社者蓋天父道也地母道
　也父為後之子惟一人母則庻妾之子亦得母之也
　北郊之社盡載物之地而祭之天子大社盡中國九
　州之地而祭之王社盡畿内之地而祭之諸侯國社
　祭一國之地侯社祭一國自食之地下而州社祭一
　州之地里社祭一里之地而已此所謂命民社乃一
　里之社其祭亦里宰主之但民皆得與於此所謂唯
　為社事單出里也舉下而上之春祈皆可知　又案
　郊特牲言日用甲用日之始也蓋敬其事則命以始
　耳周武王𥘉行郊禮以辛未日故後祈糓之祭用辛
　若南效則斷用冬至所謂迎長日之至也馬氏以形
　成氣始訓辛甲其意似鑿　又案羣姓統侯國言之
　大社尊於王社非民所得與矣應說亦誤
命有司省囹圄去桎梏毋肆掠止獄訟(省悉井切囹音/零圄音語掠音)
　(亮/)
　正義鄭氏康成曰省減也囹圄所以禁守繫者桎梏
　械也掠謂捶治人皆順陽寛也　蔡氏邕曰囹牢也
　圄止也所以止出入皆罪人所舍也　焦氏喬曰夏
　曰均臺殷曰羑里周曰圜土秦曰囹圄漢曰若盧魏
　曰司空(案均平也刑欲其平羑善也猶言福堂欲其/遷善以致福或謂羑里乃地名未知孰是)
　　方氏慤曰囹圄不可去故曰省以察之桎梏可脱
　故曰去以除之肆掠行於吏故曰毋以禁之訟獄作
　乎下故曰止以息之凡此皆所以消隂事而已　馬
　氏睎孟曰天地作解之時人應之為解之事　應氏
　鏞曰肆縱也肆掠任意笞箠雖輕刑不可縱也　黄
　氏震曰助生氣禁其逆生氣者
　存異鄭氏康成曰肆死刑暴尸也周禮曰肆之三日
　辨正應氏鏞曰桎梏且欲去之况敢暴尸乎且陳尸
　與掠治並言亦輕重不倫矣
是月也𤣥鳥至至之日以大牢祠于高禖天子親往后
妃率九嬪御乃禮天子所御帶以弓韣授以弓矢于高
禖之前(禖音媒韣大木反夏/小正作來降燕乃睇)
　正義鄭氏康成曰𤣥鳥燕也燕以施生時來巢人堂
　宇而字乳娶嫁之象也媒氏之官以為候變媒言禖
　者神之也御謂從往侍祠天子所御謂今有娠者於
　祠大祝酌酒飲於高禖之庭以神恵顯之也帶以弓
　韣授以弓矢求男之祥也王居明堂禮帶以弓韣禮
　之禖下其子必得天材(案𤣥鳥一名鷾鴯一名/天女自呼曰乙故名鳦)　徐
　氏師曾曰此言祈嗣之禮
　存疑鄭氏康成曰天子所御有夫人有嬪有世婦有
　女御獨云帥九嬪舉中也　方氏慤曰九嬪御九嬪
　與九御也女御八十一人毎九人屬一嬪故謂之九
　御言九嬪則包三夫人言九御則􁀁世婦矣
　存異鄭氏康成曰高辛之世𤣥鳥遺卵有娀簡狄吞
　之而生契後王以為媒官嘉祥而立其祠　孔氏頴
　逹曰蔡邕以為媒神自古有之高者尊也毛詩𫝊姜
　嫄從帝祠於郊禖簡狄從帝祈於郊禖是簡狄前已
　有禖神矣鄭志焦喬云先契之時自有媒氏祓除之
　祀位在南郊後以簡狄之祥立高辛為媒神古昔先
　禖則廢之矣又案世本伏羲制伉儷及嫁娶之禮則
　古先禖當是伏羲也　朱氏申曰后稷生於姜嫄故
　周人祀之為媒神
　辨正張氏虙曰商頌言天命𤣥鳥降而生商史記因
　謂簡狄行浴見𤣥鳥墮其卵取呑之而生契其言遂
　流於誕孔氏詩疏引此謂𤣥鳥春分而至氣候之常
　詩記其祈福之時耳孔子垂敎怪神不語凡經所言
　為農有祈為兵有祈與凡水旱有祈皆正也周禮六
　祈獨不見媒官嘉祥之事然則高禖之祥豈容億度
　禮有舊典後王確守其禮可已
是月也日夜分雷乃𤼵聲始電蟄蟲咸動啓户始出(夏/小)
　(正正月啓/蟄雉震呴)
　正義馬氏融曰日夜分晝五十刻夜五十刻　鄭氏
　康成曰又記時候𤼵猶出也　高氏誘曰日夜分晝
　夜鈞也冬隂閉固陽伏於下是月陽升震氣為雷激
　氣為電蟄伏之蟲始感陽而蘓開户以出也　孔氏
　頴達曰雷是陽氣之聲將上與隂相衝蔡邕云季冬
　雷在地下則雉應而雊孟春動於地之上則蟄蟲應
　而振出至此升而動於天之下其聲𤼵揚雷出有漸
　故云乃𤼵聲電是陽光陽㣲則光不見此月陽氣漸
　盛以擊於隂其光乃見故云始電户謂穴也蟄蟲早
　者孟春已出晚者二月始出故云咸動明正月未皆
　動也庾蔚之云先記時候以應節後記時候以應二
　分二至故重記之
　通論方氏慤曰春秋之分隂陽適中而日夜無長短
　之差故言日夜分然春分以陽為主故繼言雷乃𤼵
　聲秋分以隂為主故繼言雷始收聲乃者繼事之辭
　始者肇事之辭終則有始故也
　案馬融説日夜分據日出日入為限於分字甚明若
　如蔡邕據星見為夜日入後三刻日出前三刻皆為
　晝則不可言日夜分矣又古法子午時皆十刻餘皆
　八刻故百刻今時憲書時皆八刻故晝夜共九十六
　刻要之二分之日夜分二至冬之日短夏之日長原
　未嘗不同也
先雷三日奮木鐸以令兆民曰雷將𤼵聲有不戒其容
止者生子不備必有凶災(先去/聲)
　正義鄭氏康成曰主戒婦人有娠者也容止猶動靜
　　高氏誘曰鐸木鈴也金口木舌曰木鐸金口金舌
　曰金鐸所以振告兆民者　陳氏澔曰不戒容止謂
　房室之事褻凟天威也生子不備謂形體有損缺凶
　災謂父母　方氏慤曰凡此皆奮鐸所令之言其奮
　之人亦遒人小宰𩔖與　彭氏廉夫曰春分後六日
　其候曰雷乃𤼵聲則有司之令其春分後四日與
　案天子既禮所御於高禖又奮木鐸以令娠婦誠以
　嗣續所關綦重貴賤一也隂陽值二分則中中則當
　葆其和二至則極極則當防其絶而雷電交作尤隂
　陽昧雜故不可不慎
日夜分則同度量鈞衡石角斗甬正權概(度音杜量音/亮甬音勇概)
　(古代反淮南子/下有令官市字)
　正義鄭氏康成曰因晝夜等而平所當平也同角正
　皆謂平之也丈尺曰度斗斛曰量三十斤曰鈞稱上
　曰衡百二十斤曰石甬今斛也稱錘曰權概平斗斛
　者　孔氏頴達曰律厯志黑秬一黍為一分十分為
　一寸十寸為一尺十尺為一丈十丈為一引五度審
　矣黄鍾之管長九寸圍九分其實一龠容千二百黍
　合龠為合十合為升十升為斗十斗為斛五量嘉矣
　黄鍾之龠重十二銖兩之為兩二十四銖十六兩為
　斤三十斤為鈞百二十斤為石五權正矣又云權與
　物均而生衡衡運生規規圓生矩矩方生繩繩直生
　準(案律厯志分者自三微而成著可分别也寸者忖/也尺者蒦也丈者張也引者信也夫度者别於分)
　(忖於寸蒦於尺張於丈信於引引者信天下也龠者/黄鍾律之實也躍動微氣而生物也合者合龠之量)
　(也升者登合之量也斗者聚升之量也斛者角斗平/多少之量也夫量者躍於龠合於合登於升聚於斗)
　(角於斛也以井水准其概銖者物由忽微始著至於/成著可殊異也兩者兩黄鍾之重也二十四銖而成)
　(兩者二十四氣之象也斤者明也三百八十四銖易/二篇之爻隂陽交動之象也十六兩成斤者四時乘)
　(四方之象也鈞者均也陽施其氣隂化其物皆得其/成就平均也權與物均重萬一千五百二十銖當萬)
　(物之象也四百八十兩者六旬行八節之象也三十/斤成鈞者一月之象也石者大也權之大者也始於)
　(銖兩於兩明於斤均於鈞終於石物終石大也四鈞/為石者四時之象也重百二十斤者十二月之象也)
　(終於十二辰而復於子黄鍾之象也千九百二十兩/者隂陽之數也三百八十四爻五行之象也四萬六)
　(千八十銖者萬一千五百/二十物歴四時之象也)　馬氏睎孟曰鈞石出於
　衡斗甬出於量權者衡之用概者量之用也
　通論馬氏睎孟曰王者觀象於天然後稽器於人上
　承天之所為下以正其所為同度量權衡蓋自舜以
　來有是法也　陳氏祥道曰㮚氏以鬴為量法止於
　三則升豆鬴是也律歴志以斛為量法備於五則龠
　合升斗斛也法止於三自升而上登之以四則升四
　而豆豆四而鬴故鬴六斗四升法備於五自合而上
　登之以十則合十為升升十為斗斗十為斛故斛十
　斗然鬴深尺内方尺而圜其外其重一鈞斛亦方尺
　而圜其外其重二鈞輕重不同何也周禮璧羡之度
　從十寸横八寸皆為度則外深尺者十寸之尺也内
　方尺者八寸之尺也自方八寸而八之則方六十四
　寸漢無八寸之尺斛之内方皆十寸也故言方尺而
　不言深尺自方十寸十之則為方百寸故不同也鬴
　之制旁為升臀為斗腹為鬴斛之制左耳為升右耳
　為合龠臀為斗腹為斛蓋内方所以處數外圜所以
　利用耳高而小臀卑而博因其小者為升合因其博
　者為斗豆制器尚象豈偶然哉
　存疑吳氏澄曰鈞謂均平之與同角正一義非三十
　斤之鈞也
　案左傳異義云北魏及齊斗稱於古二而為一北周
　及隋斗稱於古三而為一又唐六典内外官司皆因
　隋制大史大常大醫用古制故當時有大斗小斗大
　兩小兩之名歐公集古録得漢銅甬銘曰容十斗重
　四十斤以今較之容三斗重十五斤是斗則三而有
　餘斤則三而不足又王莽布長二寸五分今一寸六
　分有竒廣一寸今六分半是後之大於古量為最權
　又次之度又次之又沈括云秦漢六斗當今一斗七
　升九合三斤當今十三兩是宋之權量大於唐元史
　云宋一石當今七斗是元斗斛又大於宋
是月也耕者少舍乃脩闔扇寢廟畢備毋作大事以妨
農之事(闔户臘反夏小/正二月往耰黍)
　正義鄭氏康成曰用木曰闔(孔疏左傳晉州綽以枚/數闔闔是齊城門知用)
　(木/也)用竹葦曰扇(孔疏庻人蓽門故知/竹葦與闔為對文也)畢猶皆也凡廟
　前曰廟後曰寢(孔疏廟接神尊故在前寢藏衣冠對/廟為卑故在後但廟制有東西廂有)
　(序牆寢制惟/有室而已)　高氏誘曰耕者少舍言耕皆出在野
　少有在都邑者也尙書曰厥民析散布在野傳曰震
　雷出滯土不備墾辟在司冦闔扇門扇也民所由出
　故治之寢以安身廟以事祖大事兵戈征伐也(案鄭/以廟)
　(之寢言高以人之寢/室言二説相兼乃備)
　存疑鄭氏康成曰舍猶止也因蟄蟲啓户耕事少閒
　而治門户也　陸氏佃曰細言闔扇大言寢廟以著
　其餘莫或不脩也此之謂畢備　張氏虙曰當寒之
　時塞向墐户脩之者去其向之塞闔其户之墐古人
　慮農事之或妨也謂農之闔扇可乘閒而脩之若國
　之寢廟既以畢備不必作此大事以妨農之事蓋寢
　廟告成無有虧闕不必脩也
　案詩言四之日舉趾仲春耕作方殷安得謂耕者至
　此稍休乎恐不若高説之確也闔扇兼城郭宫室諸
　門寢廟舉其重者寢廟畢備則他或不求備矣陸謂
　無不脩張謂寢廟不必脩恐皆未允也大事如築城
　郭造宫室皆是不止兵戈也
是月也毋竭川澤毋漉陂池毋焚山林(漉音鹿陂/彼冝反)
　正義鄭氏康成曰順陽養物也畜水曰陂穿地通水
　曰池　高氏誘曰為盡天物也　方氏慤曰川澤之
　物非竭其水不能盡取若陂池則漉以網罟可盡之
　矣二者主漁者言之毋焚山林主田者言之凡此皆
　以遂生物之理而已　張氏虙曰周禮春蒐火弊獻
　禽因焚萊除草也然惟蒐時為然常時固有禁
　案流曰川瀦曰澤皆水之自然者堰曰陂鑿曰池皆
　水之人為者涸澤焚林逆生氣為甚故禁之
天子乃鮮羔開冰先薦寢廟(鮮讀獻夏小正/頒冰在三月)
　正義鄭氏康成曰鮮當為獻聲之誤也(孔疏據詩獻/羔祭韭知鮮)
　(當為/獻也)獻羔謂祭司寒也(孔疏以下有薦寝廟恐人疑/是獻羔寝廟故言祭司寒也)
　(司寒𤣥㝠/水神也)祭司寒而出冰(孔疏以傳云祭寒而/藏之知出亦祭司寒)薦於
　宗廟乃後賦之(孔疏乃賦之謂孟/夏凌人職夏頒冰)春秋傳曰古者日
　在北陸而藏冰(孔疏北陸虚也/十二月日在虚)西陸朝覿而出之(孔/疏)
　(西陸昴也四月日/在昴畢朝見東方)其蔵冰也深山窮谷固隂沍寒於
　是乎取之(孔疏杜預/云沍閉也)其出之也朝之禄位賓食䘮祭
　於是乎用之(孔疏禄位謂命夫命婦賓謂接迎賓客/食謂尋常飲食喪謂死䘮祭謂祭祀)
　其藏之也黑牡秬黍以饗司寒其出之也桃􁀥棘矢
　以除其災(孔疏桃去不/祥棘刺禦惡)其出入也時食肉之禄冰皆
　與焉大夫命婦䘮浴用冰祭寒而藏之獻羔而啟之
　公始用之火出而畢賦(孔疏左傳火出於夏為三月/於商為四月於周為五月畢)
　(賦應得冰之人無/論尊卑盡賦與之)自命夫命婦至於老疾無不受冰
　　高氏誘曰春薦韭卵取冰以祭
　通論孔氏頴達曰此開冰在卯月左傳火出為辰月
　周禮夏頒冰乃巳月不同者建辰火星始見建巳火
　星漸高早則三月之末晚則四月之初又三月内得
　有四月節也月令季冬藏冰詩三之日納于凌隂鄭
　云豳地晚寒所以校遲一月也　方氏慤曰古者鑿
　冰於建丑之月以重隂方固而達陽氣也藏於寅以
　少陽尚栗而閑隂氣也開於卯以陽方中而順中氣
　也頒於己以陽方盛而禦暑氣也既曰廟又曰寢何
　也王者於祖禰以人道事之則有寢以神道事之則
　有廟王者七廟而周官𨽻僕止掌五寢以二祧將毁
　先除其寢去事有漸故也　葉氏曰周官外饔之膳
　羞必以鑑酒人漿人之酒醴亦以鑑是飲食不可無
　冰也祭祀共冰賓客共冰大喪共夷槃是賓客喪祭
　不可無冰也凌人正歲十有二月令斬冰二月將開
　冰始治鑑夏頒冰秋刷冰室是四時皆治冰政也蓋
　隂陽二氣流行一氣未至則閉而為災一氣或過則
　乖而為疾故方隂盛而陽微也則鑿冰以達陽而備
　暑方陽盛而隂消也則出冰以助隂而禦暑　董氏
　應𤾉曰冬藏冰以節地下陽氣之盛此開冰以節地
　上陽氣之盛
　存疑陳氏祥道曰先儒謂廟藏神主祭以四時寝藏
　衣冠祭以新物然國語曰大寒取名魚祭川禽嘗之
　寝廟月令四時新物皆先薦寢廟蓋有寢者薦於寢
　無寢者薦於廟非謂薦止於廟後之寢也　方氏慤
　曰開冰陽事也用羊為火畜也不以羊而以羔者方
　少陽用事而又品物少故也先薦寢廟所以重時物
　不敢以人之餘奉神也
　案適士以上乃有廟庶人無廟祭於寢禮有田則祭
　無田則薦先王以孝治天下知人子之心無窮而分
　則有限其有限者以祭定之其無窮者以薦伸之故
　於四時之物先薦寢廟見薦者以生人之道事之三
　年之喪主未入在廟而在寢可薦即無廟而祭於寢
　者亦可薦也若謂藏衣冠之寢則薦亦以享神也不
　於主而於衣冠何哉　又案羊為火畜本鄭氏説其
　實開冰非重祭故不用牛司寒天神不可過卑故不
　用特豚耳
　存異陸氏佃曰鮮如字擊牲曰鮮言鮮者以下祀言
　不用犧牲嫌於不殺見小祀用牲唯開冰也
上丁命樂正習舞釋菜天子乃帥三公九卿諸侯大夫
親往視之仲丁又命樂正入學習樂(菜吕氏春/秋作采)
　正義鄭氏康成曰樂正樂官之長也命習舞順萬物
　始出地鼓舞也將舞必釋菜於先師以禮之夏小正
　曰丁亥萬用入學親往視之順時達物也習樂習歌
　與八音為季春將合樂也　高氏誘曰上旬丁日命
　樂官正率卿大夫之子入學習舞也舍猶置也樂謂
　六代之樂中旬丁日又入學習樂樂所以移風易俗
　協和民人也　馬氏睎孟曰親往視之為道之存故
　也用丁為文明故也　董氏應𤾉曰仲丁不往視上
　丁巳視之也　黄氏震曰月令皆用呂氏月紀此以
　采為菜傳冩誤爾
　通論孔氏頴達曰孟春習舞仲春又習皆以春陽既
　動萬物出地王者習舞所以應之大胥春合舞秋合
　聲自是春秋之常事孟春習舞及仲春習舞仲丁習
　樂并季春合樂皆在大學但仲春習舞季春合樂皆
　天子親往餘則否孟春習合禮樂為將飲酎事稍輕
　天子不親往故但命樂師飲酎在朝天子親往而不
　云樂正文不備也仲夏樂師脩鞀鞞為大雩預習之
　其事亦輕若雩時用盛樂天子親往亦命樂正也季
　秋習吹為將享帝亦樂師習之春夏重舞秋冬重吹
　故各舉重言之其實春亦有吹秋亦有舞也孟冬大
　飲烝亦在大學天子親往與飲酎同季冬王與族人
　燕在大寢其事亦輕故大合吹亦命樂師　方氏慤
　曰此先習舞後釋菜以春陽動舞以應之以習舞為
　主也大胥先釋菜後合舞以入學教人必禮先師以
　舍菜為主也二者不同先儒合之誤矣　陸氏佃曰
　凡春習舞皆月習之至此乃釋菜爾　張氏虙曰習
　樂於樂無所不習不特舞也古人作樂所以導和於
　天下乃時之常事豈必有所為乃一習之哉
　存疑高氏誘曰初入學官必禮先師置采帛於前以
　贄神也周禮春入學舍采合舞秋頒學合聲此之謂
　也
　案君子禮樂不可斯須去身然而習之亦各有所專
　所謂時教必有正業也春樂秋禮豈春不用禮秋不
　用樂哉以隂陽大分言之也而就樂言則又以舞鼓
　動為陽吹寧静為隂春習舞秋習吹此又隂陽之小
　分也習禮樂非專為祭與飲而祭與飲必用之君子
　無適非禮樂况事之大者哉鄭於習禮習吹必云為
　某事固近於拘若夫工瞽舞人於將有事而預習之
　亦其敬事之道則然必謂不待此時始習亦過也
　又案鄭注菜如字高氏則菜為采高氏蓋依呂氏本
　也然儀禮只有釋幣而無釋采之文高以釋采即釋
　幣是屈儀禮以從呂也惟是月令原本呂氏説故尚
　可存之若謂他經釋菜皆可作采亦並為釋幣之説
　則未可信也
是月也祀不用犧牲用圭璧更皮幣(祀蔡邕作祈唐月/令有是月也祀日)
　(於東/郊)
　正義鄭氏康成曰為季春將選而合騰之也更猶易
　也　蔡氏邕曰祈者求之祭也預説水旱疾疫諸事
　必用圭璧但以皮幣更犧牲左傳所謂祈以幣更也
　　高氏誘曰時尚生育故不用犧牲　孔氏頴逹曰
　此謂祈禱小祀若大祀自依常法
　存疑鄭氏康成曰當祀者古以玉帛而已　孔氏頴
　達曰應祀之時用圭璧更易此犧牲非但用圭璧更
　易又用皮幣更之　馬氏睎孟曰古之制器者尚其
　象故圭鋭而璧圜其備物也致其義故皮致其文幣
　致其實其用不同用圭璧更皮幣非古也
　案諸本皆作祀而鄭孔説謂用圭璧皮幣以更犧牲
　陸馬諸説謂用圭璧以更皮幣揆之文義俱未安恐
　不若蔡本作祈而其説亦明白有據也詩靡神不舉
　靡愛斯牲圭璧既卒蓋祈亦用犧牲用圭璧此尚生
　育故但用圭璧而以皮幣更犧牲蓋以用獸之皮如
　用牲也不用犧牲用圭璧為句更皮幣三字申上不
　用犧牲
仲春行秋令則其國大水寒氣總至寇戎來征行冬令
則陽氣不勝麥乃不熟民多相掠行夏令則國乃大旱
煖氣早來蟲螟為害(掠音亮淮南子下有/二月官倉其樹杏)
　正義鄭氏康成曰行秋令則酉氣乘之行冬令則子
　氣乘之行夏令則午氣乘之也八月宿值昴畢畢好
　雨故大水寇戎來征金氣動也畢又為邉兵(孔疏元/命包云)
　(畢七星十六/度主邉兵)十一月為大隂故陽不勝民多相掠隂
　姦衆也蟲螟暑氣所生為災害　高氏誘曰仲春陽
　中也陽氣長養而行殺戮故寒氣猥至而寇害之兵
　來伐其國也冬隂縮殺而行其令隂氣乘陽陽氣不
　勝故麥不熟而民飢民飢故相掠夏氣炎陽而行其
　令火氣勝故旱煖極陽生隂故蟲螟作害　方氏慤
　曰水之氣寒故寒氣總至麥以秋稼夏乃穡仲春向
　於成矣而陽不勝故不熟螟食心夏徳在火而心屬
　焉其害亦以類而已　陳氏澔曰行秋令為酉金所
　傷冬令為子水所淫夏令為午火所泄也　張氏虙
　曰麥為寒氣所害故不熟　朱氏申曰麥火糓陽不
　勝故不熟
季春之月日在胃昏七星中旦牽牛中(胃音謂日在胃/淮南子作招摇)
　(指辰夏小正/三月參則伏)
　正義鄭氏康成曰季少也季春日月會於大梁(案疏/謂在)
　(胃七度蓋自胃七/度至畢十一度也)而斗建辰之辰也　高氏誘曰胃
　西方宿趙之分野　孔氏頴達曰三月建辰辰振也
　律歴志振美於辰三統厯三月節日在胃七度昏張
　二度中旦斗二十六度中清明日在昴八度昏翼四
　度中旦女三度中元嘉厯三月節日在婁六度昏栁
　十二度中旦斗十四度中三月中日在胃九度昏七
　星初度中旦牽牛初度中　徐氏師曾曰七星星也
　其星亦七故曰七星
　案此謂清明後三十日也胃西方土宿三星鼎足廣
　十五度月建辰而日在酉辰與酉合也七星南方陽
　宿七星如鉤其廣七度牽牛河鼓也牛北方金宿六
　星二角三腹一尾其廣亦七度河鼓三星直建牛上
　若牽之者故曰牽牛不言牛而言牽牛牛星稍細牽
　牛明大易見也唐月令三月節日在婁昏栁中曉南
　斗中斗建辰位之初三月中氣日在胃昏張中曉南
　斗中斗建辰位之中通書清明日在奎十二度穀雨
　日在婁十度今時憲書清明日在璧八度穀雨日在
　奎九度大梁古法初胃七度終畢十一度今法初奎
　十度終昴三度
其日甲乙其帝大暤其神句芒其蟲鱗其音角律中姑
洗(洗蘇/典反)
　正義鄭氏康成曰姑洗者南吕之所生三分益一律
　長七寸九分寸之一季春氣至則姑洗之律應周語
　曰姑洗所以脩潔百物考神納賓(案國語註是月之/物脩潔故用之宗)
　(廟致神/納賓)　漢志曰洗潔也陽氣洗物辜潔之也　班
　氏固曰洗鮮也萬物去故莫不鮮潔也　高氏誘曰
　姑故洗新也是月陽氣養生物皆去故就新也　朱
　子曰姑洗之律長七寸一分
　存疑王氏喬桂曰姑洗長七寸二分自夾鍾益九分
其數八其味酸其臭羶其祀户祭先脾
桐始華田鼠化為鴽虹始見蓱始生(鴽音如虹音紅見/賢遍反蓱歩丁反)
　(夏小正有委楊䍷羊􁈲則鳴桐始華作拂/桐芭吕氏春秋淮南子唐月令蓱作萍)
　正義鄭氏康成曰皆記時候也鴽鴾母(孔疏爾雅釋/鳥文郭氏曰)
　(謂䳺/也)螮蝀謂之虹(孔疏爾雅釋天文郭云雌曰蜺/雄曰虹虹明盛者蜺暗微者)蓱
　萍也其大者曰蘋(孔疏爾雅釋草文/郭云蓱水中浮萍)　高氏誘曰桐
　梧桐也是月始葉鴽青州謂之鴹周雒謂之鴽幽州
　謂之鵲　孔氏頴逹曰虹者隂陽交會之氣純隂純
　陽則虹不見若雲薄漏日日照雨滴則虹生　陸氏
　佃曰蔡邕云桐木之後華者也穉之故曰始　馬氏
　睎孟曰田鼠化為鴽隂類之慝遷乎陽而性和也蓱
　始生隂氣之浮以承陽者也　方氏慤曰虹者天地
　訌潰之氣仲春陽方中隂莫能干焉至於辰則過中
　矣故隂干之而虹見且氣以有所干而交無所干而
　辨故孟冬隂陽極辨則虹藏　朱子曰虹隨日所映
　故朝西而莫東虹者天地之淫氣也　盧氏翰曰蓱
　無根而浮與水常平故謂之萍楊花入於流水則不
　生於止水則生一夕生九子江東謂之薸
　案桐有四種一白桐一青桐一荏桐一岡桐蓋木之
　隂者隂為陽所散故白乳盡乃華爾雅榮木曰桐蓋
　華而不實者其實者謂之梧田鼠嗛鼠夜行貪殘鴽
　一名䳺鶉夜則羣飛晝則草伏隂為陽所化故走化
　而飛貪化而善猶有隂焉未離其類故夜飛也日與
　雨交倐然成質為虹蓋雨者隂陽之和而日復以陽
　奸之故謂之淫氣其雄者竟天而明則截雨雌者長
　丈謂之霓反能致雨故曰大旱之望雲霓又莫虹則
　旱若日出即虹則雨隨至故曰朝隮于西崇朝其雨
　蓋隂陽之交氣隨其所勝而雨不雨分也蓱有三種
　大者曰蘋圓徑寸餘小者曰萍小如豆三月桞絮入
　水則化為萍隂弱從陽浮故無根也其一種大而有
　叉缺根長繫水底名荇菜又名接余
天子居青陽右个乘鸞路駕倉龍載青旂衣青衣服倉
玉食麥與羊其器疏以達
　正義鄭氏康成曰青陽右个東堂南偏　張氏虙曰
　當辰上三月位也　朱氏申曰右个以其介於右也
是月也天子乃薦鞠衣于先帝(鞠居六反/又去六反)
　正義鄭氏康成曰為將蠶求福祥之助也鞠衣黄桑
　之服(孔疏色黄如鞠塵象桑葉始生與/桑同色又當桑生時故知桑服)先帝大暤之
　屬(孔疏以不云上故知非天以春祭大暤故/知大暤以蠶功大當非一人故云之屬)　孔氏
　頴逹曰據禮祭五帝自服大裘今薦鞠衣與桑同色
　故知為蠶求福王權賀㻛熊氏並以為祭之在明堂
　以大暤祭在明堂也
　通論陳氏祥道曰將耕也祈糓於上帝所以祈有秋
　將蠶也薦鞠衣於先帝所以祈有春蓋王與后常相
　資以成者也
　案黄帝之妃西陵氏始蠶後世祀為先蠶或天子先
　告黄帝而后乃祀西陵與　又案王后六服有鞠衣
　服以躬桑則鄭訓為蠶求福祥非無據也但夲文言
　先帝不言上帝五帝安見非指宗廟乎禮夫人蠶繅
　以共衣服則后之服鞠衣以蠶正以供宗廟之祭服
　也天子先薦鞠衣於先帝以告將蠶亦其冝矣天子
　南北郊亦服后躬桑之服天尊祖親后不與於郊且
　婦人之事近於䙝故不敢告天也若胡氏謂后妃事
　非天子當與則不然耕助以供粢盛天子諸侯事也
　而后夫人主穜稑之種則王與后相資以成必矣
命舟牧覆舟五覆五反乃告舟備具于天子焉天子始
乘舟薦鮪于寢廟乃為麥祈實(覆芳服反音福鮪于軌/反夏小正祭鮪見二月)
　正義鄭氏康成曰舟牧主舟之官也覆反舟者備傾
　側也薦鮪進時美物也為麥祈實於含秀求其成也
　不言所祈承寢廟可知　高氏誘曰天子將乘舟始
　漁恐有穿漏反覆視之至於五慎之至也鮪似鯉而
　大詩曰鱣鮪潑潑進此魚於寢廟禱祈宗祖求麥實
　也　孔氏頴逹曰鮪似鱣而長鼻口在頷下體無鱗
　甲大者為王鮪小者為鮛鮪　方氏慤曰覆以視其
　表反以視其裏必至於五至尊所乘不敢不慎之至
　也禮有告具告備具則苟具而已備則無所不備焉
　見精粗無不至也必乘舟而後薦鮪示親漁也先王
　之饗親牲必親牽殺必親射凡以致其敬而已薦必
　以鮪為其特大也農將登麥故祈其實慮稼穡之卒
　痒也
　存疑董氏應𤾉曰薦鮪以薦新也非為麥祈而祈麥
　則因薦鮪而舉
　存異張氏虙曰天子於是乘舟其春遊與惟天子不
　以無事出因薦鮪於寢廟
　案言始乘舟不言始漁季冬已命漁師始漁矣此繼
　事故不言始也季冬親徃視之而不乘舟則乘舟於
　是始故特言始乘舟危事也不敢不慎故重其詞也
　夏小正祭鮪在二月祈麥實在三月則兩事也董説
　有據矣周頌有潛以薦魚也禮食麥以魚魚者麥之
　配故薦魚以祈麥禮亦重矣而張氏以乘舟為春遊
　因薦鮪於寢廟且謂天子不以無事出故因薦鮪是
　薦鮪乃為春逰藉端而垂之為典何以示訓與
是月也生氣方盛陽氣𤼵泄句者畢出萌者盡達不可
以内(句古侯反音/鉤内入聲)
　正義鄭氏康成曰時可宣出不可收歛也句屈生者
　芒而直曰萌　孔氏頴達曰當順天散物不可積聚
　納之在内　方氏慤曰辰月以前句者亦出而未畢
　萌者亦達而未盡至此乃畢出盡達矣有終謂之畢
　無餘謂之盡春主𤼵散冝出秋主揫歛宜内當此而
　可以内乎下布徳行惠皆其事也　朱氏申曰𤼵動
　而有所至泄出而有所續天地之化方宣而外達人
　之政事顧可内之使内入乎　彭氏亷夫曰布於萬
　物曰生氣原於造化曰陽氣　陳氏澔曰不可以内
　言當施散恩惠以順生道之宣泄不可吝嗇閉藏也
天子布徳行惠命有司𤼵倉廪賜貧窮振乏絶開府庫
出幣帛周天下勉諸侯聘名士禮賢者(廩吕氏春/秋作窌)
　正義鄭氏康成曰振猶救也勉猶勸也聘問也名士
　不仕者　高氏誘曰方者為倉穿地曰窌無財曰貧
　鰥寡孤獨曰窮行而無資曰乏居而無食曰絶府庫
　幣帛之所藏有名徳之士大賢之人聘而禮之將與
　興化致理也　孔氏頴達曰無財曰貧無親曰窮暫
　無曰乏不續曰絶皇云長無謂之貧窮暫無謂之乏
　絶謂王者勉勸諸侯令聘問有名之士禮接徳行之
　賢者也　方氏慤曰𤼵倉廩所以賜貧窮振乏絶而
　已開府庫而出幣帛將以聘名士禮賢者故也周天
　下言聘名士禮賢者之廣勉諸侯則又欲諸侯之致
　力焉名士有實之稱賢者有徳之稱聘以問之禮以
　體之賢不止於名禮不止於問此輕重之别也　吳
　氏澄曰天子既自有所聘所禮已而在諸侯境者又
　勉諸侯聘禮之欲周於天下而一無所遺也　陳氏
　澔曰在内則命有司奉行在外則勉諸侯奉行凡此
　皆天子之徳惠　徐氏師曾曰凡此皆不内之謂也
　通論陳氏祥道曰孟春生氣未盛故命相布徳施恵
　而已至此生氣方盛故天子布徳行恵焉　馬氏睎
　孟曰周禮以鄉師賙萬民之艱阨以司門養死政之
　老孤其天患民病則又以司救施恵之邦之委積遺
　人掌之野之鋤粟屋粟旅師聚之則春省耕而補不
　足所以待貧窮乏絶者此其時矣然古飬士以學馭
　臣以柄後世不能一於學然後以私恩聘名士不能
　用其柄然後以私敬禮賢者是其秦風乎
　存疑鄭氏康成曰周謂給不足也　孔氏頴達曰蔡
　云糓藏曰倉米藏曰廩(案周禮廩人職亦/言九穀似未確)又云名士
　謂徳行貞絶道術通明王者不得而臣者賢者名士
　之次故於名士加束帛以優之賢則禮之而已
　案文義命有司領起𤼵倉廩開府庫對舉惟方説最
　為分明若如鄭説則天下之不足者多矣府庫之幣
　帛有幾能盡天下而周之乎孔謂賢次於名方謂賢
　不止於名亦方説較勝但名士人所共推如謝安殷
　浩之類未必盡有其實賢則確見其實矣故聘之以
　其名禮之以其實也
是月也命司空曰時雨將降下水上騰循行國邑周視
原野脩利隄防道達溝瀆開通道路毋有障塞(上上聲/行如字)
　(隄丁兮反道去聲塞入聲淮/南子塞下有自國始至竟止)
　正義鄭氏康成曰廣平曰原(孔疏爾雅/釋地文)國也邑也平
　野也(孔疏國邑原野各/一物故歴數之)溝瀆與道路不得不通所以
　除水潦便民事也(孔疏不云隄防隄/防非可通之物)古者溝上有路
　(孔疏周禮溝上有畛川上/有路此通言之與彼别)　方氏慤曰司空掌土之
　官方春物生應時而雨謂之時雨然或過淫則趨下
　之水反騰上而為災故命以豫備之術也循行行之
　有序周視視之無遺脩而利之使無害道而達之使
　無壅開而通之使無阻皆無有障顯以為隠塞虚以
　為實凡此皆豫備水災之術也　朱氏申曰隄防以
　捍水者溝瀆以行水者道路人所往來
　案隄以蓄水防以障水溝以通水瀆以受水而溝上
　之路亦田甽之水所由以入溝者内而國邑外而原
　野皆疏通之無有障塞所以備潦而於疏通之中寓
　瀦蓄之法夏小正言越有小旱則所以備旱亦不外
　此矣
田獵罝罘羅網畢翳餧獸之藥毋出九門(罝音嗟子斜/反罘音浮翳)
　(於計反音曀餧音委又去聲於偽反/九門吕氏春秋唐月令並作國門)
　正義鄭氏康成曰為鳥獸方字乳傷之逆天時也獸
　罟曰罝罘(孔疏爾雅兔罟謂之罝郭云罝遮也罘/罦通孫炎云兩轅網廣雅云罘兔罟也)鳥
　罟曰羅(孔疏爾/雅文)網小而柄長謂之畢(孔疏似天/上畢星)翳射
　者所以自隠也凡諸罟及毒藥禁其出九門明其常
　有時不得用耳　陸氏佃曰王城面各三門南北九
　經東西九緯毋出九門謂毋出此門也　吳氏澄曰
　南三門王之正門平日此等之物皆不得出餘門則
　出此月則皆禁之　徐氏師曾曰此仁及鳥獸之禁
　也
　存疑鄭氏康成曰九門路門應門雉門庫門皋門城
　門近郊門逺郊門關門　孔氏頴達曰路門内有者
　不得出路門應門内有者不得出應門以此雖宫室
　所在亦有林苑及空閑處得有羅網及毒藥所施
　案田獵之人豈有由天子路門出者孔氏亦知其非
　故附㑹為路應門内容有苑囿閒地可弋獵但不得
　出此門由其説推之則郊門關門之内皆可弋獵特
　不可出郊關門耳是以地立禁非以時立禁也若謂
　季春九門内亦不得弋獵則但曰是月也禁弋獵足
　矣又何必言毋出九門乎
是月也命野虞毋伐桑柘鳴鳩拂其羽戴勝降于桑具
曲植籧筐后妃齊戒親東鄉躬桑禁婦女毋觀省婦使
以勸蠶事蠶事既登分繭稱絲效功以共郊廟之服毋
有敢惰(柘之夜反植音治直吏反籧筥同君吕反或作/蘧誤筐邱狂反齊齋同鄉觀並去聲省生上聲)
　(繭古典反共供同吕氏春秋戴/勝作載任曲植作挾曲籧作蒙)
　正義鄭氏康成曰野虞主田及山林之官毋伐桑柘
　愛蠶食也鳴鳩飛且翼相擊(孔疏爾雅釋鳥鶌鳩鶻/鵃郭云似山鵲而小青)
　(黒色多聲孫/云一名鳴鳩)戴勝織紝之鳥(孔疏郭云頭上戴勝李/廵云一名鴟鳩孫炎云)
　(即鳴鳩自關而東/謂之戴鵀非也)是時恒在桑言降者若時始自天
　來重之也此蠶將生之候也曲薄也(孔疏方言云宋/魏陳江淮閒謂)
　(之曲或曰麹自/關而西謂之薄)植槌也(孔疏懸蠶薄柱宋魏陳楚江/淮閒謂之植自關而西謂之)
　(槌齊謂/之牂)皆所以養蠶器也后妃親采桑示帥先天下
　也東鄉鄉時氣也明其不常留養蠶也(孔疏暫示法/而已若常留)
　(則東西南/北無定面)留養者所卜夫人與世婦(孔疏據/祭義文)婦謂世
　婦及諸臣之妻也(孔疏知不兼三夫人九嬪/者以尊不當在禁限也)内宰職
　曰仲春詔后帥外内命婦治蠶於北郊(孔疏此在季/春者仲春浴)
　(種此又浴也熊云蠶為/龍精二月值大火始浴)女外内子女也(孔疏外子女/甥之女内子)
　(女同姓女周禮稱内/宗外宗未嫁者不與)夏小正曰妾子始蠶執養宫事
　(孔疏執操養長也謂内/外子女執養蠶之事)毋觀去容餙也(孔疏志在養/蠶無暇容飾)
　婦使縫線組紃之事(孔疏事/專在蠶)登成也敕往蠶者蠶畢
　轉課功以勸戒之　高氏誘曰鳴鳩班鳩是月直刺
　上飛高數十丈乃復戴勝鶠鳩爾雅云鶠鳩部生於
　桑是月其子彊飛自桑空中來下故曰戴任降于桑
　也曲三輔謂之㮳(案㮳/讀朕)關東謂之棏(案棏/讀摘)青徐謂之
　曲圓底曰䝉方底曰筐皆受桑器王親耕故后妃親
　桑以為天下先勸衆民也(案㮳棏横者植直者加曲/於上以受蠶非曲異名也)
　　方氏慤曰齋戒以神明其事東鄉以迎時氣也曲
　而織故曰曲直而立故曰植籧席之粗者筐筥之方
　者皆蠶具也省婦使不煩以他役使得一意於蠶以
　勸其事也蠶畢而登其數乃分繭使之繅稱絲使之
　織效其功之多少以供祭服特言郊廟外祭莫重於
　郊内祭莫重於廟也此言共孟夏言給者以后妃所
　躬蠶者致其恭合貴賤之繭税則無不足也　張氏
　虙曰野虞如周禮山虞澤虞　朱氏申曰鳴鳩拂羽
　則人當效其儀戴勝織絍之鳥所以示婦功降桑則
　人當務其本曲薄也所以藉蠶植柱也所以承曲室
　謂之籧以宿蠶器謂之筐以求葉　徐氏師曾曰命
　野虞以下將蠶之事后妃以下方蠶之事既登以下
　蠶畢之事
是月也命工師令百工審五庫之量金鐡皮革筋角齒
羽箭幹脂膠丹漆母或不良百工咸理監工日號母悖
于時母或作為淫巧以蕩上心(監號並/平聲)
　正義鄭氏康成曰工師司空之屬官(孔疏以司空掌/工巧此稱工巧)
　(師長知/之也)五庫藏此諸物之舍(孔疏熊氏云金鐵一庫/皮革筋一庫角齒一庫)
　(羽箭幹一庫脂膠丹漆/一庫各以類相從也)量謂物善惡之舊法(孔疏依/舊法審)
　(察/之)幹器之木也(孔疏周禮弓人析幹此不/但弓幹但器之材樸皆是)凡揉幹有
　當用脂良善也咸皆也於百工皆理治其事之時工
　師則監之日號令之戒之以此二事也悖猶逆也百
　工作器物各有時逆之則不善時若弓人春液角(孔/疏)
　(春時先浸其/角預令和濡)夏治筋(孔疏筋柔於角故於/夏暑濕之時始治之)秋合三材
　(孔疏角在内筋在外幹在中秋/時隂陽氣調用膠漆絲合三材)冬奠體之屬也(孔疏/體徃)
　(來之體冬氣凝寒物皆牢實内弓檠/中使之堅強用時非一物故云之屬)淫巧謂偽飾不
　如法也蕩謂動之使生奢泰也今月令無於時作為
　作詐偽　孔氏頴達曰言造作器物當依時序悖時
　則物不堅牢又當依舊法過巧則使上生奢泰之心
　　胡氏銓曰脂以柔皮革　方氏慤曰工師百工之
　師故命之令百工五庫以五材而得名金鐵之類皆
　不離五材也先儒别而為五拘矣不謂之材而謂之
　量以材各有所受也咸理使之各治其事日號恐或
　惰於事也工固有巧然過巧則淫故此因其作而戒
　之孟冬又因其成重戒之　張氏虙曰咸理不特一
　工為然日號不特一日為然　朱氏申曰淫巧蕩上
　心玩物足以喪志也　彭氏亷夫曰古者工執藝事
　以諫敢為淫巧以蕩上心乎
　通論丘氏濬曰虞廷九官共工居一蓋事雖小而君
　心之歛蕩係焉天下安危生民休戚皆係君心心一
　蕩則宫室服用必費財勞民而人有不堪矣然是心
　也歛之則難蕩之則易其始未嘗不起於微細而終
　於莫救此箕子於紂之象箸而知其不至於瑶臺璇
　室而不已也古人防未然之欲而謹其微者豈不深
　哉
　存異陸氏佃曰五庫五兵之庫此言兵器後言祭器
　案五庫有四説前二説皆可通陸謂五兵之庫恐不
　然
是月之末擇吉日大合樂天子乃帥三公九卿諸侯大
夫親往視之
　正義鄭氏康成曰大合樂所以助陽達物風化天下
　也其禮亡今天子以大射郡國以鄉射禮代之　黄
　氏乾行曰前既習舞習樂此又大合之則聲容皆備
　歌舞相成因陽氣之盛以風天下不特國子民俊已
　也　馬氏睎孟曰凡聲陽也春陽之中也大合樂必
　待陽中之末中聲之所止也蓋中聲以降非和平君
　子弗聴矣
　通論方氏慤曰於大合吹不率公卿諸侯大夫以不
　若合樂之備也於釋菜亦率之謹其行禮之始也
　存疑陸氏佃曰季冬所謂大合吹即此所謂大合樂
　或言吹或言樂相備也
　案陸説與方説相反而方為正蓋以文論則統言樂
　必有吹可知單言吹未見其必備樂也以義論則冬
　之氣尚閉藏不若春之氣皆和暢也
是月也乃合累牛騰馬遊牝于牧犧牲駒犢舉書其數
　(累上聲讀縲/讀㹎皆非)
　正義鄭氏康成曰累騰皆乗匹之名是月所合牛馬
　謂繋在廐者其牝欲遊則就牧之牡而合之書其數
　明出時無他故至秋當錄内且以知生息之多少也
　　高氏誘曰累牛父牛騰馬父馬皆將羣遊從牝於
　牧之野風合之　孔氏頴達曰在廐牡馬須擬乗用
　者則不放之(案乘者皆用牡馬故詩言/四牡今刻本皆作牝誤也)　方氏慤曰
　合而遊於牧所以順隂陽之性且欲其孳生之蕃也
　牧蓄養之地
　存疑陸氏佃曰言遊牝則牡雖在牧不得遊也嗜欲
　不制則雖有龍牡猶將耗矣
　案累負而上騰躍而起牛遲重故云累馬驃疾故云
　騰皆牡欲就牝之形陳謂繋纍之牛非也言遊牝遊
　之者牡也周禮所謂中春通淫也若謂牡不得遊駒
　犢何自生乎但既遊之後必檢柙之使有節耳駒馬
　新生犢牛新生者犧牲體全而色純者駒犢統所生
　息者而言亦可供他用先言犧牲舉重也
命國難九門磔攘以畢春氣(難乃多反儺同磔/竹栢反攘如羊反)
　正義鄭氏康成曰此難難隂氣也隂氣至此不止害
　將及人所以及人者隂氣右行此月之中日行歴昴
　(孔疏天氣左轉故斗建左行謂之陽氣日月右行/日月比天為隂故云隂氣月初至中日從胃歴昴)昴
　有大陵積尸之氣(孔疏石氏星經大陵/八星在胃北主死喪)氣佚則厲鬼
　隨而出行命方相氏帥百𨽻索室驅疫以逐之又磔
　牲以攘於四郊之神所以畢止其災也王居明堂禮
　季春出疫於郊以攘春氣　高氏誘曰南西北九門
　嫌非王氣所在故磔犬羊以禳使木氣盡達　吳氏
　澄曰難者聚衆戲劇以盛其喜樂之氣使人之和氣
　充盈則足以勝天地之乖氣此亦先王燮理之一事
　而微其機使百姓由之而不知也(案難者䝉熊皮黄/金四目執戈驅逐)
　(有似於戲耳未嘗聚衆戲劇/若後世魚龍曼衍之為也)　張氏虙曰聖人順隂
　陽之理惟恐邪之足以干正春氣𤼵生有不正者干
　之則𤼵生之功不遂於是難之以畢春氣逐其不正
　使春氣得以成功也
　通論方氏慤曰難以除隂慝以狂夫為之狂疾陽有
　餘惟陽有餘足以勝隂慝也裂牲謂之磔除禍謂之
　禳於九門欲隂慝之出也冬旁磔不止九門也畢春
　氣畢其功於前達秋氣達其道於外送寒氣隂積而
　成寒一嵗隂慝之盛未有甚於此者也故其難特大
　嵗將往矣故以送言之所難而歐者邪氣也畢之達
　之送之者正氣也惟夏不難陽盛之時隂慝不能作
　也春曰命國秋曰天子冬曰命有司何也天子之難
　為國而已非自為之命有司而已此言之序且互相
　備也　陸氏佃曰言國則九門不在郊之外可知
季春行冬令則寒氣時𤼵草木皆肅國有大恐行夏令
則民多疾疫時雨不降山陵不收行秋令則天多沈隂
淫雨蚤降兵革並起(淮南子下有三/月官鄉其樹李)
　正義鄭氏康成曰行冬令則丑氣乗之行夏令則未
　氣乘之行秋令則戍氣乘之也肅謂枝葉縮栗大恐
　水訛相驚(孔疏冬氣來乘水欲/至季春屬土水不來)六月宿直鬼鬼為天
　尸時又有暑故多疫山陵不收高者暵於熱也隂淫
　霖也雨三日以上曰霖(孔疏左/傳文)今月令曰衆雨　高
　氏誘曰春行冬寒殺之令故寒氣早𤼵草木上竦曰
　肅木不曲直也氣不和故國大惶恐行夏炎陽之令
　火干木故多疾疫雨澤不降故山陵所殖不收行秋
　金之令金者水之母故多沈隂為淫雨又金為兵故
　並起　陳氏澔曰行冬令為丑土所應夏令未土所
　應秋令戍土所應也
　
　
　
　
　
欽定禮記義疏卷二十一
欽定四庫全書
欽定禮記義疏卷二十二
　月令第六之三
孟夏之月日在畢昏翼中旦婺女中(婺音務又夏小正/四月昴則見初昏)
　(南門正日在畢淮/南子作招摇指已)
　正義鄭氏康成曰孟夏者日月㑹於實沈(孔疏實沈/申次之號)
　而斗建巳之辰也　髙氏誘曰畢西方宿晉之分野
　　孔氏穎達曰夏假也四月建巳巳己也律厯志已
　盛於已三統厯四月節日在畢十二度昏軫四度中
　旦虚三度中四月中日在井初度昏角六度中旦危
　六度中元嘉厯四月節日在畢十一度(案畢十一度/當作昴十一)
　(度今刻/本誤耳)昏翼十度中旦女三度中四月中日在畢十
　五度昏軫十度中旦虚九度中
　案此謂立夏後三十日也夏大也物盛而長大也畢
　西方隂宿八星狀如掩兔之畢旁一星為耳白虎性
　猛故以畢制之其廣十七度月建巳而日在申巳與
　申合也翼南方火宿二十二星為朱鳥之翼廣十九
　度女北方土宿婺女吕氏作須女婺須皆女賤者之
　稱四星如箕廣十一度唐月令四月節日在昴昏翼
　中曉牽牛中斗建巳位之初四月中日在畢昏軫中
　曉須女中斗建巳位之中通書立夏日在胃十三度
　小滿日在畢初度今時憲書立夏日在胃一度小滿
　日在昴三度實沈古法初畢十二度終井十五度今
　法初昴四度終觜九度
其日丙丁(淮南子上有/其位南方)
　正義鄭氏康成曰丙之言炳也日之行夏南從赤道
　長育萬物月為之佐時萬物皆炳然著見而强大又
　因以為日名焉易曰齊乎㢲相見乎離(孔疏引以証/丙丁為眀著)
　(之/義)　孔氏穎逹曰律厯志云丙炳丁成也炳眀於丙
　大成于丁　陳氏祥道曰丙數七丁數六同於為火
　為禮　張氏虙曰丙丁屬夏以夏盛徳在火也
其帝炎帝其神祝融
　正義鄭氏康成曰此赤精之君火官之臣自古以来
　著徳立功者也炎帝大庭氏也祝融顓頊氏子曰黎
　為火官　髙氏誘曰炎帝少典之子姓姜氏以火徳
　王號為神農死祀南方為火徳之帝祝融顓頊氏後
　老童之子吳回也為髙辛火正死為火官　孔氏穎
　逹曰春秋説云炎帝作耒耜播百穀曰神農杜預云
　祝融眀貌　張氏虙曰漢魏相傳南方之神炎帝乘
　離執衡而司夏火性炎上故曰炎融者火之眀盛也
　案炎帝天火徳之帝祝融天火氣之神神農吳回則
　人帝人官之配食於此者也
其蟲羽
　正義戴氏徳曰羽蟲三百六十鳯為之長　鄭氏康
　成曰象物從風鼓葉飛鳥之屬　髙氏誘曰盛陽用
　事鱗散成羽鳥屬也　朱氏申曰夏則前而禮羽蟲
　屬焉以其色文也　吳氏澄曰南方井鬼栁星張翼
　軫七宿有鳥之象故凡物之有羽者屬火　盧氏翰
　曰南方朱鳥七宿火屬其類為羽故夏則其蟲羽
其音徵律中中呂(徵音止中呂/之中仲通)
　正義鄭氏康成曰三分宮音去一以生徵徵數五十
　四屬火者以其微清事之象也夏氣和則徵聲調樂
　記云徵亂則哀其事勤(孔疏宮數八十一三分之為/二十七者去其一餘五十四)
　(徵數次少/故微清)孟夏氣至則中呂之律應中呂者無射之
　所生三兮益一律長六寸萬九千六百八十三分寸
　之萬二千九百七十四(孔疏無射律長不及五寸三/分之為一十六而有餘者三)
　(益其一則為六/寸半而有餘也)周語曰中呂宣中氣　漢志云徵祉
　也物盛大而繁祉也中呂微陰始起未成著于其中
　旅助姑洗宣氣齊物也　班氏固曰呂拒也陽氣將
　極陰始自中拒難之也　髙氏誘曰徵火也位在南
　方仲呂陰律陽散在外陰實在中所以類陽也　韋
　氏昭曰四月仲呂坤上六也管長六寸六分陽氣宣
　散於外陰氣閉蔵於内所以助陽成功也　陳氏祥
　道曰中呂建巳之律四時之序猶伯仲焉春為伯夏
　為仲是時夏氣始行故曰仲吕　朱子曰管子云凡
　聼徵如負猪豕覺而駭太史公云徵動心而和正禮
　聞徵音使人樂善而好施　又曰仲呂之律長六寸
　五分八釐三毫四絲六忽
　存疑王氏喬桂曰仲呂長八寸一分自姑洗又益九
　分
其數七其味苦其臭焦(其數七下唐月令/有其性禮其事視)
　正義鄭氏康成曰火生數二成數七但言七亦舉成
　數也(孔疏易地二生火于南天七成火于南但言七/以成數為功也又皇氏侃云火生數二得土五)
　(而成故/七也)苦焦火之臭味也凡苦焦者皆屬焉　孔氏
　穎達曰火所以在南者從炎上之氣炎上者從陽也
　夏味苦臭焦者火之氣味火燒物則焦焦則味苦
　馬氏睎孟曰夏以陽極生火火之成形而炎上炎上
　則作苦矣物以火化則其氣為焦故曰其味苦其臭
　焦
其祀竈祭先肺
　正義鄭氏康成曰夏陽氣盛熱於外祀之於竈從熱
　類也祀之先祭肺者陽位在上肺亦在上肺為尊也
　竈在廟門外之東(孔疏少牢特牲禮皆竈在/廟門外之東西面北上)祀竈之
　禮先席于門之奥東面設主於竈陘乃制肺及心肝
　為俎奠於主西又設盛於俎南亦祭黍三祭肺心肝
　各一祭醴二亦既祭徹之更陳鼎俎設饌於筵前迎
　尸如祀户之禮(孔疏奥門外西室之奥知西室者以/神位在西也陘竈邉承噐之物以土)
　(為之盛謂黍稷盛之于簋皇以為老婦/之祭盛於盆非也言祭黍或無稷也)　髙氏誘曰
　吳回回祿之神託於竈是月火王故祀之肺金也祭
　先之用其所勝也　孔氏穎達曰此配竈神而祭者
　是先炊之人禮器云爨者老婦之祭　張氏虙曰夏
　與冬為對人之生不在家則在路夏祀竈賴其飬於
　家冬祀行頼其利于路也　朱氏申曰竈者物之所
　以化夏則陽極而陰化也故祀之祭先肺夏火之勝
　金也　黄氏震曰夏火盛克金故祭先肺以金養之
螻蟈鳴蚯蚓出王瓜生苦菜秀(螻音婁蟈音國螻蟈鳴/夏小正作鳴蜮蚓淮南)
　(子作蠙王瓜生呂氏春秋作王善/生夏小正又有鳴札囿有見杏)
　正義鄭氏康成曰螻蟈蝦蟇也王瓜萆挈也今月令
　云王萯生夏小正云王萯秀　髙氏誘曰蚯蚓自土
　中出王善或瓜㼋􁈘也是月乃生爾雅不榮而實曰
　秀　孔氏穎達曰周禮有蟈氏先鄭云蟈蝦蟇後鄭
　云今御食蛙　方氏慤曰蚯蚓至陰之物故感正陽
　之氣而出王瓜南方之果色赤感火之色而生苦菜
　南方之菜味苦感火之味而成　馬氏睎孟曰螻蟈
　陰而伏者乘陽而鳴蚯蚓陰而屈者乘陽而伸王瓜
　陽物之可以勝陰者火炎上作苦故苦菜秀　張氏
　虙曰王瓜大瓜也種最多有大有小以大者為善苦
　菜詩謂之荼　盧氏翰曰蚯蚓無心與阜螽交引而
　後伸一名土龍
　存疑髙氏誘曰螻螻蛄也蟈蝦蟇也陰動於下故螻
　蟈應之而鳴　張氏虙曰蛙能鳴蟈鳴尤甚故周禮
　蟈氏掌其禁　盧氏翰曰螻一名蟪蛄當夏氣之盛
　則夜鳴聲似蚯蚓亦謂之土狗
　案夏小正三月􁈲則鳴傳曰􁈲天螻也四月鳴蜮傳
　曰蜮屈造之屬則螻蟈似是二物但與注疏不合姑
　存待考
天子居眀堂左个乘朱路駕赤駵載赤旂衣朱衣服赤
玉食菽與鷄其器髙以粗(駵音畱粗七奴反淮南子下/有南宮御女吹竽笙其兵㦸)
　正義鄭氏康成曰明堂左个太寢南堂東偏也菽實
　孚甲堅合屬水鷄木畜時熱食之亦以安性也粗猶
　大也器髙大者象物盛長　髙氏誘曰乘朱路駕赤
　駵順火徳也騂馬黑尾曰駵　孔氏穎達曰色淺曰
　赤深曰朱路與衣人功為之故湏深旂亦人功然不
　湏深若馬與玉自然之色不能深也
是月也以立夏先立夏三日太史謁之天子曰某日立
夏盛徳在火天子乃齊立夏之日天子親帥三公九卿
大夫以迎夏於南郊還反行賞封諸侯慶賜遂行無不
欣説(先悉/薦反)
　正義鄭氏康成曰不言帥諸侯諸侯時或無在京師
　者空其文也　髙氏誘曰火王南方故於南七里之
　郊還從南郊還也封諸侯賞以茅土傳曰賞以春夏
　刑以秋冬此之謂也
　通論應氏鏞曰樂記舜作五絃之琴以歌南風夔始
　制樂以賞諸侯而東郊亦順景風以行賞則封於盛
　夏古之制也蓋封爵以夏時而出命田邑至秋始割
　耳要之可以待時而賞者特其功之常其非常者自
　不容緩司馬法所謂賞不踰時者也　陸氏佃曰於
　天子言無不欣説於相言無有不當亦立言之法
　存疑鄭氏康成曰古者于禘也𤼵爵賜服順陽義也
　于嘗也出田邑𤼵秋政順陰義也今此行賞可也而
　封諸侯則違於古封諸侯出土地之事於時未可似
　失之
乃命樂師習合禮樂(淮南子作脩/禮樂饗左右)
　正義髙氏誘曰禮所以經國家定社稷利民人樂所
　以移風易俗蕩人邪心存人正性故使習合之
　存疑鄭氏康成曰為將飲酎　孔氏穎達曰不言是
　月因上文至必當其位皆立夏日處分
　辨正張氏虙曰禮樂不可一日廢以時習合非有所
　為也
　案禮樂之事無所不該亦斯湏不去於此命之亦以
　順陽氣耳豈專以飲酎一事哉孔謂命于立夏日無
　據
命大尉贊桀俊遂賢良舉長大行爵出祿必當其位(當/去)
　(聲舉長大淮南子作舉孝弟必/當其位淮南子作佐天長養)
　正義鄭氏康成曰贊猶出也桀俊能者也遂猶進也
　三王之官有司馬無大尉秦則有之爵祿當位使順
　之也　王氏肅曰長大形貌壯大者　髙氏誘曰贊
　白也遂達也材過千人為俊萬人為傑有賢良長大
　之人皆自達舉用之故齊桓公命郷有孝於父母聰
　慧質直仁秀出于衆者則以告有不以告謂之蔽賢
　而罪之此之謂也　孔氏穎達曰桀俊謂多才藝賢
　良謂有徳行　方氏慤曰大尉古司馬司馬政官命
　之取人取人將以為政王制司馬辨論官材亦此意
　也贊之遂之舉之不可以虚拘故繼以行爵出祿爵
　必當其徳之位祿必當其功之位也　徐氏師曾曰
　長大以力言王制云執技論力是也
　存疑馬氏睎孟曰桀者其才特俊者敏於徳佐上利
　下宜為臣者賢志于善者良體仁而能元者長篤實
　而有光輝者大也　胡氏銓曰長大學長而徳大
　存異孔氏穎達曰中候握河紀舜為大尉是堯時置
　之三王不置
　案唐虞官制具見虞書無大尉名桀俊之桀唐月令
　作傑長大若如馬胡之説則亦桀俊賢良也不如王
　説
是月也繼長增髙毋有壞墮毋起土功毋𤼵大衆毋伐
大樹(壊音怪墮隳/通許規反)
　正義鄭氏康成曰毋壊墮為逆時氣也毋起土功𤼵
　大衆為傷蠶農之事也毋伐大樹亦為逆時氣也
　髙氏誘曰繼長增髙無有壊墮象陽長養物也毋起
　土功毋𤼵大衆毋伐大樹皆所以順陽氣也　孔氏
　穎達曰繼長增髙王者施化當繼續長養之道而勸
　民種植長養增益髙大之物也　馬氏睎孟曰萬物
　所以長而髙者陽上達故也長之髙之者天地繼之
　增之者人故曰人終天地之功也欲其長則勿壊欲
　其髙則勿墮起土功𤼵大衆伐大樹皆所以壊墮之
　也　張氏虙曰當夏之時物無不長無不髙也勿使
　有壊是繼之勿使有墮是增之也土功一起築城鑿
　池能無壊墮乎大衆一𤼵車徒征行能無壊墮乎若
　伐大樹則壊墮又甚矣皆所當戒也　徐氏師曾曰
　起土功𤼵大衆則妨農桑之事伐大樹則傷條逹之
　氣故皆禁之
　存疑鄭氏康成曰繼長增髙謂草木盛蕃廡
　案長髙所該甚廣鄭謂草木未該
是月也天子始絺
　正義鄭氏康成曰初服暑服　髙氏誘曰絺細葛也
　通論方氏慤曰絺凉以禦暑裘温以禦寒孟夏暑之
　始也故言始絺孟冬寒之始也故言始裘　張氏虙
　曰夏葛冬裘天下之常惟天子尤以順時為道也
命野虞出行田原為天子勞農勸民毋或失時命司徒
循行縣鄙命農勉作毋休于都(行為勞/並去聲)
　正義鄭氏康成曰重敕之急趨於農也縣鄙郷遂之
　屬主民者也(孔疏遂人職五家為鄰五鄰為里四里/為酇五酇為鄙五鄙為縣此舉遂以包)
　(鄉故鄭兼/云鄉也)今月令休為伏王居明堂禮曰毋宿于國　髙
　氏誘曰野虞位卑故命之出行田原曰為天子者見天子
　留意於農野虞之行如天子親勞然也司徒位尊命之循
　行縣鄙都者人情所樂居命農勉作以趨時在田而不在
　都也　方氏慤曰野虞外官故曰出司徒内官故曰
　循農亦民也而民不止農欲農營其事之勞也故勞
　之欲民趨其事之樂也故勸之皆欲無失其時而已
　都者君子之所居鄙者野人之所居力耕養人野人
　之事禁之毋休于都則于農不能無所强矣故曰勉
　(案勤者勞之惰者勸/之曰農曰民互文爾)　馬氏睎孟曰彼欲為而我道
　之者勸也非其志而我强之者勉也　黄氏震曰夏
　則農居田間之廬舍冬則歸都邑之居　彭氏廉夫
　曰命野虞又命司徒尊卑勸飭殷勤之至也
是月也驅獸無害五穀毋大田獵
　正義鄭氏康成曰為傷蕃廡之氣也　髙氏誘曰毋
　大田獵為夭物也　方氏慤曰四時之田夏曰苖以
　其為苖除害而已故曰毋大田獵若秋獮冬狩則為
　大矣　張氏虙曰五穀正長獸或害之不得不驅重
　其所當重然不敢多殺以傷長氣也
農乃登麥天子乃以彘嘗麥先薦寢廟
　正義鄭氏康成曰登進也麥之新氣尤盛以彘食之
　散其熱也彘水畜　髙氏誘曰麥始熟故言嘗彘水
　畜夏所宜食也先薦寢廟孝之至也　胡氏銓曰君
　子一食不敢㤀其親
　通論方氏慤曰以彘嘗麥以水勝火也仲夏以雛嘗
　麥者以木生火也仲秋以犬嘗麻以金勝木也季秋
　以犬嘗稻以金勝金也夫勝所以治之生所以養之
　合所以和之故食齊得其宜焉
是月也聚畜百藥靡草死麥秋至斷薄刑决小罪出輕
繫(斷丁亂反麥秋至句當在農乃登麥上呂氏春秋作/靡草死斷薄刑無决小罪二句淮南子無斷薄刑三)
　(句/)
　正義鄭氏康成曰聚畜百藥為蕃廡之時毒氣盛也
　靡草舊説薺葶藶之屬(孔疏葶藶之屬枝葉靡細故/云靡草因無正文故引舊説)
　(眀/之)出輕繫崇寛也　蔡氏邕曰百穀各以其初生為
　春成熟為秋　髙氏誘曰陽氣極故藥草成微陰已
　伏于下故斷薄刑決小罪以應之也輕繫不及于刑
　者故出之　方氏慤曰周官醫師掌聚毒藥藥之采
　不必皆在孟夏而蕃廡之時可采者為多凡物感陽
　而生者彊而立感陰而生者柔而靡靡草至陰所生
　故不勝至陽而死也凡物生於春長於夏成於秋而
　麥獨成于夏故言麥秋以於麥為秋也刑主國言罪
　主人言方正陽之月於陰事未宜大有所施故止及
　薄刑小罪也　陸氏佃曰斷薄刑決小罪出輕繫是
　亦仁義所以繼長増髙也且言靡草死麥秋至而後
　用此亦因時順氣矣　徐氏師曾曰此恤刑之事是
　時天氣始炎恐罪人之繫於圜土者或以鬱蒸而生
　疾故刑之薄者即斷决之不乆繫也罪之小者即决
　遣之不收繫也繫之輕者即縱出之不復繫也今時
　熱審減刑即其制
　存疑鄭氏康成曰祭統曰草乂則墨謂立秋後也刑
　無輕於墨者今以純陽之月斷刑決罪與毋有壊墮
　自相違似非　胡氏銓曰有大姦惡義在必戮過今
　日便不可而曰必俟立秋可乎若大姦惡猶可以緩
　死則盛夏勿論可也
　案薄刑小罪如鞭作官刑扑作教刑之類本不罹于
　五刑而姑繫之以待訊者即斷决而出之雖稍示懲
　終以時當寛大也
蠶事畢后妃獻繭乃收繭税以桑為均貴賤長幼如一
以給郊廟之服(長上/聲)
　正義鄭氏康成曰收繭税收以近郊什一之税(孔疏/載師)
　(云近郊十一公桑在國北近/郊故知收以近郊之税也)貴賤長幼如一國服同
　(孔疏泉府云凡賒者以國服為之息國/服謂國家貢賦服事在上各有等限)　髙氏誘曰
　均平也桑多税多桑少税少　皇氏侃曰外命婦既
　就公家之桑而養蠶則繭當悉輸于公所以惟税其
　繭餘得自入者以其夫當有祭服以助王祭故令繭
　得自入以供造也　孔氏穎達曰以桑為均收税之
　時以受桑多寡為賦之均皆什一也貴謂公卿大夫
　之妻賤謂士之妻長㓜謂婦老少　馬氏睎孟曰以
　桑為均上所征者地守而人功之至不至不為増損
　亦勸其勤而督其惰之術也　張氏虙曰周禮内宰
　職后妃率内外命婦始蠶于北郊以為祭服則蠶于
　蠶室者内外命婦也后妃因内外蠶事之畢以其繭
　獻于天子當季春蠶事之興天子薦鞠衣以求福今
　蠶事既畢后獻于天子以告成功禮也　徐氏師曽
　曰季春言蠶事既登要其終而言此則正終之以給
　郊廟之服無敢私用敬之至也
　存疑鄭氏康成曰后妃獻繭内命婦獻繭于后妃也
　(孔疏知非后妃獻繭于王者祭義云世婦卒蠶奉繭/以示于君遂以獻於夫人是夫人不獻繭知后亦不)
　(獻/也)收繭税者收于外命婦(孔疏知専收于外命婦者/以内命婦既已獻繭也)
　外命婦雖就公桑蠶室而蠶其夫亦當有祭服以助
　祭收以近郊之税　孔氏穎達曰既是官家之桑繭
　應全入於己所以有税者以其夫祭服官家所給故
　輸繭以供造之
　存異張氏虙曰貴賤長㓜如一什一則皆什一什二
　則皆什二也
　辨正胡氏銓曰經言后妃獻則獻于王矣鄭據祭義
　謂夫人不獻則后不獻案天子尊於后妃若諸侯與
　夫人體敵也不可以為比又祭義云世婦獻繭于君
　則夫人不獻可也此不云世婦獻繭於天子則后自
　獻無疑矣鄭又謂收外命婦繭税案内宰職后妃帥
　外内命婦蠶則繭税亦内外均何必外命婦
　案本文眀言后妃獻繭則獻之者后妃矣胡氏説是
　也國語云命婦成祭服則皇氏謂其妻供造得之而
　孔謂官家所給非也内命婦若九嬪世婦則其繭悉
　輸於后若内宗之女及兄弟之妻則各供其夫之祭
　服但收繭税耳耕者之税什一則桑者之税必無什
　二張説尤非
是月也天子飲酎用禮樂(酎直/又反)
　正義鄭氏康成曰酎之言醇也謂重醸之酒也春酒
　至此始成與羣臣以禮樂飲之於朝正尊卑也孟冬
　云大飲烝此言用禮樂互其文(孔疏明孟冬/亦當用禮樂)　髙氏
　誘曰酎春醖也詩為此春酒以介眉壽
　通論孔氏穎達曰此在朝若漢嘗酎及春秋見於嘗
　酎則皆於廟與此別　馬氏睎孟曰左傳見于嘗酎
　與執膰焉則在廟之酎漢酎祭獻金亦在廟也豳詩
　為此春酒躋彼公堂則在朝之酎此亦宜在朝也
　方氏慤曰冬大飲亦用禮樂而于此特言之以用之
　于是為盛故也
　存疑胡氏銓曰食貨志酎飲酒亦於廟不言獻酎祭
　廟而云飲者盖夏月時祭用酎常祭也祭畢則飲故
　不云獻
　案南北郊及四時廟祭月令皆不見則此謂飲可也
　謂因祭而飲亦非也
孟夏行秋令則苦雨數来五穀不滋四鄙入保行冬令
則草木蚤枯後乃大水敗其城郭行春令則蝗蟲為災
暴風來格秀草不實(數音朔蝗音皇又淮南子/下有四月官田其樹桃)
　正義鄭氏康成曰行秋令則申氣乗之行冬令則亥
　氣乗之行春令則寅氣乗之也苦雨白露之類時物
　得雨傷故不滋鄙界上邑小城曰保皆金氣為害也
　蝗蟲為災者寅有啟蟄之氣行於初暑則當蟄者大
　出矣格至也不實氣更生之不得成也　髙氏誘曰
　孟夏盛陽而行金氣故苦雨殺穀而不滋四境之民
　畏㓂賊之來而入城郭以自保守也行冬寒固閉之
　令故草木蚤枯而水来敗郭奸時逆行之徵也行春
　時啟蟄之令故蝗蟲敗穀木氣多風故暴疾之風應
　氣而至使當秀之草不成　方氏慤曰雨謂之苦以
　極備而為人所苦也與詩所謂甘雨異矣夫雨所以
　滋穀而苦則反傷之故不滋鄙邑之在外者保城之
　在内者人自外入内為安象秋氣之歛蔵故也感肅
　殺之氣故蚤枯大水冬之盛徳所在也春木盛故蝗
　殘其末不實亦榮於末也　陳氏澔曰行秋令為申
　金所泄冬令為亥水所傷春令為寅木所滛也
仲夏之月日在東井昏亢中旦危中(亢音剛一音抗夏/小正五月參則見)
　(時有養日初昏大火中日在/東井淮南子作招摇指午)
　正義鄭氏康成曰仲夏者日月㑹於鶉首(孔疏鶉首/未次之號)
　而斗建午之辰也　髙氏誘曰東井南方宿秦之分
　野　孔氏穎達曰五月五日午萼也蕚布于午三統
　厯五月五日日在井十六度昏氐二度中旦室三度
　中五月中日在井三十一度昏房二度中旦奎十一
　度中元嘉厯五月五日日在井三度昏角十度中旦
　危九度中五月中日在井十八度昏氐五度中旦室
　五度中(案日躔當以節氣為定五月五日/其節氣淺深不可知安能定日躔)
　案此謂芒種後三十日也東井一名天井南方木宿
　八星狀如井字故謂之井廣三十四度月建午而日
　在未午與未合也亢東方金宿四星狀如彎弓廣九
　度危北方陰宿三星中曲而東廣十六度唐月令作
　五月之節日在參昏角中曉危中斗建午位之初五
　月中氣日在東井昏亢中曉營室中斗建午位之中
　通書芒種日在畢十四度夏至日在井一度今時憲
　書芒種日在畢九度夏至日在觜九度鶉首古法初
　井十六度終栁八度今法初觜十度終井二十七度
其日丙丁其帝炎帝其神祝融其蟲羽其音徵律中蕤
賓(蕤人/誰反)
　正義鄭氏康成曰蕤賓者應鍾之所生三分益一長
　六寸八十一分寸之二十六仲夏氣至則蕤賓之律
　應周語曰蕤賓所以安静神人獻酬交酢　漢志蕤
　繼也賓導也陽始導陰使繼養陽也　髙氏誘曰陰
　氣萎蕤在下如主人陽氣尊重在上如賓客也　何
　氏𦙍曰是月乾陽反於下為復坤隂生于陽中為姤
　隂生為主陽謝為賓賓主之象禮既獻酢又酬之陰
　陽代謝之義也　韋氏昭曰五月蕤賓乾九四也管
　長六寸二分　朱子曰蕤賓律長六寸二分八釐
　陳氏詳道曰蕤賓午律陽至午則始衰也草木蕤矣
　隂用事而陽為賓焉
　通論陳氏祥道曰由殷以前音不過五至武王伐殷
　歲在鶉火月在天駟日在析木之津辰在斗柄星在
　天黿自鶉及駟七列南北之揆七同于是増變宫變
　徵為七音應鍾變宫隂之終蕤賓變徵隂之始應鍾
　變隂而將之陽蕤賓變陽而方至陰也
　存疑王氏喬桂曰蕤賓得九寸當午之中陽之極也
　案常反覆蕤賓之義而惕然懼也是時陽徳方盛隂
　氣始萌似陽為主而隂為客然一隂既生則隂在内
　而為主陽在外而為客矣而陽方喜隂之至見其柔
　順導而進之而不知由此以前由夬而乾孚號有厲
　其夬一隂也如此其難由此而後由遯而否姤之女
　壯履霜堅氷如此乎其危也吾心理欲之㡬國家治
　亂之界皆始于至微伏于不覺而終于莫救可不懼
　哉
其數七其味苦其臭焦其祀竈祭先肺
小暑至螳蜋生鶪始鳴反舌無聲(螳音堂蜋音郎鶪工/役反夏小正有浮㳺)
　(有殷乃瓜鶪/小正作鴂)
　正義鄭氏康成曰皆記時候也螳蜋螵蛸母也鶪博
　勞反舌百舌鳥　髙氏誘曰螳蜋一名天馬一名齕
　厖兖州謂之拒斧是月隂作于下陽𤼵于上故伯勞
　鳴傳曰伯趙氏司至者也反舌能辨反其舌變易其
　聲效百鳥之鳴謂之百舌應隂故無聲　孔氏穎逹
　曰螳蜋一名不□方言云潭魯南謂之蟷蠰齊杞東
　謂之馬穀三河曰螳蜋燕趙曰食厖其子總曰螵蛸
　爾雅作蜱蛸伯勞鳴將寒之候豳地晚寒故詩曰七
　月鳴鶪時候異也反舌春始鳴至此稍止蔡云反舌
　鳴蛙非也蛙正聒耳何云無聲乎　方氏慤曰暑極
　於季夏則此時尚為小矣螳蜋與鶪皆隂類故或感
　微隂而生或感微隂而鳴百舌之鳴感陽中而𤼵故
　感微隂而無聲　馬氏睎孟曰是月隂慝始作螳蜋
　生慝見乎形鶪始鳴慝聞乎聲反舌以陽敷而作以
　隂收而息　陸氏佃曰伯勞賊害之鳥應隂氣之動
　陽氣為仁義隂氣為殘賊也反舌非不鳴特鳴而無
　聲耳　張氏虙曰火流則暑退暑極于火中此時方
　至也
　通論陳氏澔曰凡物皆感隂陽而成故得時則鳴失
　時則廢
天子居明堂大廟乗朱路駕赤駵載赤旂衣朱衣服赤
玉食菽與鷄其器髙以粗
　正義鄭氏康成曰眀堂大廟南堂當大室也　張氏
　虙曰當午上五月位也
　案天子向眀而治故正其名曰眀堂即朝諸侯布政
　令之堂也曰眀堂而又曰大廟者兼祀五帝則祀火
　徳之帝於此也居亦于大廟之大室而不言室室必
　堂上之後舉堂而室可知也即此大室開其南閉其
　東西北之户而又為眀堂大廟之大室矣
養壯佼(佼古/卯反)
　正義鄭氏康成曰助長氣也　髙氏誘曰壯佼多力
　之士養之慎陽施也　孔氏穎達曰壯謂容體盛大
　佼謂形容佼好以盛夏長養之時故養之以助長氣
　也
　通論方氏慤曰萬物生於春而長於夏故形色如此
　先王養之使成亦輔相裁成之道也　陸氏佃曰大
　化有四春生夏壯秋老冬死也
　案朱子移此句入上章與舉長大相屬或謂壯佼者
　何須又養且壯佼者多矣可徧養乎不知春養㓜少
　夏養壯佼秋養耆老冬飭死事各以時氣分屬之其
　實孤老待養壯佼原不待養也試思養老四時皆行
　何必定仲秋一舉則養壯佼雖列其目何必定為之
　設飲設食乎若此者俱不必以辭害意
是月也命樂師脩鞀鞞鼔均琴瑟管簫執干戚戈羽調
竽笙竾簧飭鍾磬柷敔(鞀鼗同鞞音禆竽音于竾音池/柷昌六反音祝敔魚呂反音語)
　(竾簧呂氏春/秋作壎箎)
　正義鄭氏康成曰為將大雩帝習樂也脩均執調飭
　皆治其器習其事　髙氏誘曰鞀鞞鼓以節樂故脩
　之琴瑟管簫以宣音故均之干戚戈羽以持麾故言
　執竽笙壎箎音上和故言調鍾磬柷敔以正樂以和
　成故飭整之也　孔氏穎達曰鞀或為鼗如鼓而小
　持其柄摇之旁耳還自擊鞞小鼓在大鼓旁應鞞之
　屬也劉熙釋名云鞉導也以導樂作鞞禆也以禆助
　鼓節鼓廓也張皮冒之其中空廓廣雅云琴長三尺
　六寸六分施絃張之大琴謂之離孫炎云聲畱離也
　郭璞云瑟長八尺一寸二十七絃大瑟謂之灑聲變
　布如灑出也管長尺圍寸併漆之有底賈謂如箎六
　孔大管謂之簥簫編二十管長尺四寸大簫謂之言
　干盾也戚斧也戈鉤孑㦸羽鳥羽周禮羽舞皇舞之
　屬是也竽三十六簧笙十三簧列管瓠中施簧管端
　大笙謂之巢十九簧釋名云竽汙也其中汙空笙生
　也象物出地所生箎長尺四寸圍三寸一孔上出寸
　三分名翹廣雅云八孔先鄭云七空釋名云箎啼也
　如嬰兒啼大箎謂之沂簧橫也横施管端氣鼓之而
　為聲鐘空也内空受氣多大者曰鏞磬聲堅罄罄然
　大者曰毊所以鼓柷謂之止柷如漆桶方二尺四寸
　深一尺八寸中有椎柄連底撞之令左右擊所以鼓
　敔謂之籈敔如伏虎背有二十七鉏鋙刻以木長尺
　櫟之脩理其舊均平其聲執掺持營為調調和音曲
　飭整頓器物也　許氏慎曰女媧作簧隨作笙　陳
　氏祥道曰詩言左執簧非笙中之簧也　方氏慤曰
　鞀鞞鼓與鍾磬柷敔其聲質而一故脩以治之飭以
　正之而已琴瑟簫管竽笙箎簧其聲文而雜故必均
　之使平調之使和也干戚戈羽無聲但執之以待用
　故言之別如此　馬氏睎孟曰簫植簧于枷竽笙植
　簧于發
　存疑孔氏穎達曰竽笙之總名也
　案本文言竽笙箎簧與上下文一例皆以四物為句
　且於舉笙之下又舉竾然後別舉簧則簧當別為一
　物許陳諸説得之孔疏以竽總笙未確　又案十九
　物于八音金石絲竹匏革木七音俱備獨缺土音竾
　簧呂覽作壎箎則土音不缺似可従
　通論陳氏祥道曰鼓以節之鼗以兆之大鼓謂之鞞
　爾雅謂之麻以其音槩而長也小鞞謂之鞀爾雅謂
　之料以其音清而不亂也作堂下之樂必先鼗鼓周
　禮司馬職王執路鼓尤大旅師執鼙鼓尤小可知儀
　禮應鼙在阼階西建鼓之東應朔在西階西建鼓之
　北應朔皆小鼓奏樂先擊西朔而東鼙應之是應朔
　倡始應鼙和終而應朔以其引鼓又謂之朄儀禮有
　朔無朄周禮有朄無朔其實一也世本庖羲作瑟五
　十絃黄帝使素女鼓之哀不自勝乃破為二十五絃
　具二均聲舊圖雅瑟長八尺一寸廣一尺八寸二十
　五絃其常用者十九絃餘四絃(案疑/作六)謂之番番者贏
　也頌瑟長七尺二寸廣尺八寸二十五絃盡用之荀
　卿曰鳯凰于飛其音若簫簫長尺四寸者二十四管
　無底而善應故謂之䇾尺二寸者有底而交鳴故謂
　之筊爾雅大管曰簥以其聲大而髙也小曰篎以其
　聲小而深也中曰篞以不髙不卑不大不小若土之
　與水相入也有虞氏下管至周而大備若孤竹之奇
　禮天神孫竹之衆禮地祗隂竹之幽禮人鬼各従其
　聲類也周禮笙師教吹笙竽爾雅大笙曰巢小曰和
　先儒謂笙大十九簧小十二簧竽三十六簧笙長四
　尺竽長四尺二寸後世和皆十七簧外設二管不定
　置謂之義管更調則更用由是定制二管於匏中為
　十九簧韓非子曰竽者五聲之長竽倡則諸樂皆和
　白虎通曰簫者中呂之氣易説曰簫者夏至之音九
　寸之管主黄鐘十寸之管應十月廣雅曰箎八孔鄭
　司農曰七孔不可考也十二辰之大鍾特縣謂之鏞
　非是則編爾雅中曰剽小曰剗周禮編鍾編磬皆十
　二為堵二堵為肆堂上一鍾一磬則不編鼓柷謂之
　止欲戒止于早也鼓敔謂之籈欲脩潔於後也
命有司為民祈祀山川百源大雩帝用盛樂乃命百縣
雩祀百辟卿士有益於民者以祈穀實(為去聲雩音/余辟音必)
　正義鄭氏康成曰陽氣盛而常旱(孔疏四月純陽用/事故制月為雩月)
　(縦不旱/亦雩)山川百源能興雲雨者也衆水始所出為百
　源必先祭其本乃雩雩吁嗟求雨之祭也(孔疏周禮/女巫凡邦)
　(之大災歌哭而請旱是大烖歌哭是吁嗟/之類注春秋者謂雩逺也逺為百穀求雨)自鞀鞞至
　柷敔皆用為盛樂凡他雩用歌舞而已(孔疏女巫旱/暵則舞雩)
　百辟卿士古者上公若后稷句龍之類(孔疏不云句/芒蓐收舉有)
　(益于民功之/顯者言之)春秋傳曰龍見而雩雩之正當是四月
　周于秋三月中而旱亦脩雩禮以求(孔疏春秋書秋/雩者二十一)
　而因著正雩此月失之矣(孔疏夏五月/周秋七月也)天子雩上帝
　諸侯以下雩上公周冬及春夏雖旱禮有禱無雩
　髙氏誘曰名山大川泉源所出非一故言百為民祈
　雨重之故用盛樂六代之樂皆用也百辟畿内之百
　縣大夫　孔氏穎達曰將欲雩祭先祈祀山川百源
　為將雩之漸重民之義也既雩之後又命諸侯雩祀
　古之百辟及卿士等生存能立功有益于人者考異
　郵説云天子禱九州山川諸侯祭封内大夫禱所食
　邑山川凡雩必先禱故此經祈祀山川百源始大雩
　帝也禱者不雩僖公二年冬十月三年春正月夏四
　月直為禱祭而不雩故穀梁傳曰雩月雩之正也秋
　大雩非正也冬大雩非正也　馬氏睎孟曰山川百
　源氣之鍾也百辟卿士有功烈于民者也所以為民
　祈穀者靡神不舉矣　徐氏師曾曰此天子雩祀之
　禮侯國亦有舞雩但殺于天子耳
　通論陳氏祥道曰禮有先大而後小者異尊卑也祫
　而後時祭郊而後三望之類是也有先小而後大者
　致敬文也魯人將有事於上帝必先有事於頖宮晉
　人將有事於河必先有事于惡池是也此祈祀山川
　百源然後大雩致敬文之意既雩帝然後雩祀百辟
　卿士異尊卑之意也龍見而雩常也周禮旱暵則舞
　雩不言時所以待變也歌哭而請非盛樂也月令于
　仲夏以盛樂蓋秦制與古異矣　方氏慤曰此言大
　雩帝後言大饗帝雩以祈饗以報也祈必於仲夏以
　隂生於午為物成之始也報必于季秋以陽窮于戌
　為嵗功之成也雩不必皆于帝雩于帝然後為大雩
　饗不必皆于帝饗于帝然後為大饗　楊氏曰郊非
　不用樂以禮為主雩非不用禮以樂為主蓋聲音之
　號所以詔告于天地之間欲以陰陽之和達神眀也
　存異鄭氏康成曰雩帝謂為壇南郊之旁雩五精之
　帝配以先帝也　孔氏穎達曰以雩是祭天當従陽
　位以五天總祭不可偏在四方故知在南郊以春夏
　秋冬共成嵗功故知雩五精之帝以自外至者無主
　不止故知以人帝配之大皞五帝配靈威仰五帝
　案五帝當従蒼赤黄白黑五帝為正鄭注靈威仰等
　名目従禮緯殊不經　又案漢雩壇在龜山沂水之
　上蓋即曾晳所謂風乎舞雩者馬氏通考以為漢人
　舉事多即前代舊祀之地是漢乃因魯雩壇舊址為
　之與所謂南郊之旁異矣然鄭所以謂在南郊之旁
　者以南郊祭上帝此祭五帝五帝不可居上帝之壇
　故別為壇其旁然本文止言帝未嘗言五帝安見雩
　者必靈威仰五帝而配者必伏羲五帝乎詩雲漢篇
　憂旱也言自郊徂宫上帝不臨后稷不克又言昊天
　上帝則不我遺父母先祖胡寧忍予則其壇即南郊
　其祭即上帝其配即已之先祖眀矣唐貞觀禮雩祀
　五天帝五人帝五官于南郊恐不若顯慶禮雩祀昊
　天上帝於圜丘之正也
農乃登黍是月也天子乃以雛嘗黍羞以含桃先薦寢
廟(雛仕于反陳氏澔移是/月也字置農乃登黍上)
　正義鄭氏康成曰登進也云嘗黍者不以牲主穀也
　必以黍者黍火穀氣之主也(髙氏誘曰雛春鷚也不/言嘗雛而言嘗黍重穀)
　(也/)含桃櫻桃也　蔡氏邕曰此時黍新熟今蟬鳴黍
　是也　許氏慎曰黍以暑得名小暑至農遂登黍
　髙氏誘曰雛新鷄也　孔氏穎達曰櫻桃先成異于
　餘物故特記之其實諸果于時亦薦　方氏慤曰雛
　蓋鷄也必謂之雛者鷄以雛為美也若羊則以大為
　美配菽食則又曰鷄者日之所食為常時之所嘗為
　暫固不能無貴賤之別也
　存異孔氏穎達曰孟秋農乃登穀穀黍稷也仲夏新
　黍未熟猶用舊黍
　案本文眀言農乃登黍則新黍矣以為舊黍者悞
令民毋艾藍以染(艾刈/通)
　正義鄭氏康成曰為傷長氣也此月藍始可別夏小
　正曰五月啓灌藍蓼(熊氏曰灌叢生也開別/此叢生之藍蓼使稀散)　髙氏
　誘曰毋艾以染青未成也　孔氏穎達曰藍體叢生
　早別之則多傷此月長大始可分移布散也
　存異陳氏澔曰藍之色青青者赤之母刈之亦傷時
　氣也
　案陳氏説失之迂鑿
毋燒灰毋暴布(暴歩卜反灰呂氏春秋/作炭淮南子同今従之)
　正義髙氏誘曰毋燒炭草木未成也不欲夭物是月
　炎氣盛猛布暴則脆傷之　徐氏師曽曰毋燒炭不
　伐薪也
　存疑陸氏佃曰帛陰也布陽也湅陰也暴陽也養陽
　貴適其中雖不燒灰亦不暴布　張氏虙曰此二事
　亦為染而發考工記㡛氏湅帛以欄為灰言以欄木
　之灰漸釋其帛又曰晝暴諸日則布亦必暴矣而曰
　毋者燒灰暴布則耗傷陽氣不欲張而用之也
　存異鄭氏康成曰毋燒灰為傷火氣也火之氣於是
　為盛火之滅者為灰毋暴布不以陰功干太陽之事
　案呂氏春秋作毋燒炭與後乃伐薪為炭相對文義
　甚眀暴布陸張説可參鄭説似未確
門閭毋閉關市毋索
　正義鄭氏康成曰順陽敷縦不難物也　髙氏誘曰
　門城門閭里門也毋閉民順陽氣布散於外也關要
　塞市人所聚毋索不征税也　孔氏穎達曰商旅或
　隠蔵其物以避征税者是月従長之時故不搜索
　馬氏睎孟曰毋閉利宣也毋索不恃察以窮民隠也
　　朱氏申曰毋閉欲居者之得其凉毋索欲行者之
　得其利　陳氏澔曰毋閉一順陽氣之宣通一使暑
　氣之宣散毋索當時氣盛大之際人君亦當體之而
　行寛大之政也
挺重囚益其食
　正義鄭氏康成曰挺猶寛也　髙氏誘曰挺緩也
　孔氏穎逹曰益其食皇謂増益囚之飯食義當然熊
　謂益羣臣祿食非也　方氏慤曰挺其囚猶在所繫
　故益其食焉　馬氏睎孟曰不以其罪廢不忍人之
　政也　張氏虙曰恐以瘐死傷助長氣也　陳氏澔
　曰挺者㧞出之義重囚禁繫嚴密故特加寛假輕囚
　不如是也
游牝別羣則縶騰駒班馬政
　正義鄭氏康成曰別羣孕妊之欲止也縶騰駒為其
　牝氣有餘相踶齧也馬政謂養馬之政教廋人職曰
　掌十有二閑之政令以阜馬佚特敎駣攻駒此之謂
　也(孔疏校人職云天子十二閑諸侯六閑大夫四閑/毎閑馬二百一十六匹馬二嵗曰駒三嵗曰駣阜)
　(盛壯也佚用之不使甚勞敎/始乗習之攻駒制其踶齧者)　髙氏誘曰是月牝馬
　懐妊己定故別其羣　方氏慤曰言駒不言犢以牛
　性順無事乎縶之也馬政若周官趣馬簡其節巫馬
　治其疾校人辨其屬廋人掌其閑以及圉師之所敎
　圉人之所養皆是　朱氏申曰班分布也
　通論方氏慤曰馬火畜馬政於夏班之宜矣周官馬
　政皆列於夏官亦此意也于季秋又言之者夏主養
　秋主御養于夏然後成於秋而可御也
　案夏小正頒馬傳曰分夫婦之駒納之則法也蓋牛
　馬皆感春生之氣而交故合累牛騰馬同月而牛生
　差早馬必十二月乃生至此則馬所妊之駒生矣故
　於駒之騰者縶之使調習也不言牿童牛牛之生多
　不待此月者且馬為戎備重之故特言之
是月也日長至陰陽爭死生分君子齊戒處必掩身毋
躁止聲色毋或進薄滋味毋致和節耆欲定心氣百官
靜事毋刑以定晏陰之所成(齊齋同處上聲和去聲刑/呂氏春秋淮南子皆作徑)
　正義鄭氏康成曰爭者陽方盛陰欲起也分猶半也
　掩隱翳也躁猶動也今月令毋躁為欲靜進猶御見
　也節耆欲定心氣微陰扶精不可散也毋刑謂罪罰
　之事不可以聞晏安也陰稱安　髙氏誘曰至極也
　晝六十五刻夜三十五刻晝之長極矣隂氣始起于
　下盛陽强蓋其上故爭揜深也止節之薄猶損也静
　事毋徑言當精詳而後行也　孔氏穎達曰死生分
　蔡云感陽氣長者生感陰氣成者死也君子謂人君
　已下至在位士也齊戒所以敬導萌陰也處不顯露
　又不躁動恐干陰以安之也歌樂華麗之事為助陰
　靜故止之既止聲色故嬪房不得進御侍夕亦為微
　隂始動不可動於隂事也滋味和調氣味殊異他時
　可食此時傷人凡此皆清靜止息之事所以正定身
　中安隂之所成就也　方氏慤曰陰陽爭者此隂方
　來與陽遇仲冬陽方來與隂遇也陽主生隂主死微
　隂既生則萬物向乎死矣故死生之理於是分也君
　子以陰陽方爭故潔誠居内退聽以待其定暑為躁
　寒静故於暑時特以毋躁戒之止聲色欲其視聴之
　專也進進御也方解緩之時慮摇其精故戒之主物
　言曰滋主人言曰和厚滋味而致和或昏憒其志意
　也嗜發乎外欲動乎内皆主於心故節嗜欲乃以定
　心氣也靜事毋刑不欲動而有為也刑雖隂之事然
　用刑則動而有為矣故亦戒之陽造始而為早陰代
　終而為晏始以生之終以成之故曰成　應氏鏞曰
　晏安也安靜之隂也陽生固貴乎安靜而陰徳本靜
　尤不可有所擾也
　案言毋刑者陽為德陰為刑也呂覽淮南子皆作毋
　徑言無任意妄為其義為確
　通論徐氏師曾曰聖人扶陽抑隂則安静以養微陽
　可也今養微隂何歟曰天地不能純陽無陰人身亦
　然隂陽所以當交養也
　存疑孔氏穎逹曰冬至圜丘夏至方澤皆有樂故知
　止聲非也　吳氏澄曰晏爾雅云柔也凡内而掩身
　外而靜事皆是順時保養以安定初生之柔隂使漸
　至完成而無所虧傷
　辨正朱子曰止聲色蓋亦處必掩身毋躁之義若以
　正樂言則拘矣月令之説固多有未安而注以此為
　非則失其指
　案君子無故不去琴瑟豈有審一定和之樂亦不一
　御五服五章之色亦不一覩者哉此聲色乃指可以
　滛心蕩志者耳
鹿角解蟬始鳴半夏生木堇榮(堇音謹又蟬始鳴夏小/正作良蜩鳴又有唐蜩)
　(鳴/)
　正義鄭氏康成曰又記時候也半夏藥草木堇王蒸
　也　髙氏誘曰蟬以翼鳴木堇朝榮暮落是月榮華
　可用作蒸雜記謂之朝生一名蕣詩顔如舜華　孔
　氏穎逹曰爾雅椵木槿櫬木槿郭云二名可食或呼
　為日及　方氏慤曰鹿好羣而相比陽類故夏至感
　隂生而角解麋多欲而善迷隂類故冬至感陽生而
　角解言木堇別於堇草也以感微隂而榮故朝榮暮
　隕　張氏虙曰鹿山獸麋澤獸山髙而澤卑鹿受髙
　燥之氣必資于陰麋受卑濕之氣必資于陽故其角
　生新而解舊也　朱氏申曰蟬隂類感隂生而始鳴
　半夏陽氣上而隂已生木堇隂氣兆而陽不固也
　徐氏師曽曰鹿以陽為體以隂為末角末也故應陰
　而隕　盧氏翰曰蟬兩翼喙長在腹下或以為無口
　以脅鳴有數種蜩螗皆大􁈵蠽螿皆小
　案鹿陽獸牡曰麚牝曰麀子曰麛有力曰□角初生
　而赤曰茸不數日即成角骨之易長莫過于此夏至
　角脫盛陽之感微隂也蟬最大曰蝒青小曰蠽有文
　曰蜻五采曰螗楚名蜩宋名蝘陳鄭名蜋蜩齊魯名
　螇螰關東名蜒蚞先伏土中脫穢而出謂之蟬蜕見
　日則鳴日陰則止夏小正云良蜩鳴匽之興五日翕
　望乃伏蓋匽即蝘其興也以五日翕合也十五日曰
　望合望之日乃死曰興者不見其生曰伏者亦不見
　其死也其始鳴微隂喜附盛陽也半夏實圓色白其
　性燥烈感陽盛放生木堇朝榮暮萎與蜉蝣之朝生
　暮死同月皆微陰之喜附盛陽故不可乆也
是月也毋用火南方
　正義鄭氏康成曰陽氣盛又用火于其方害微陰也
　　髙氏誘曰為太揚火氣也　方氏慤曰夏火旺之
　時南方火旺之地旺而又旺則其氣太盛而害微隂
　之生矣　朱氏申曰隆者不可復益也
可以居髙眀可以逺眺望可以升山陵可以處臺榭
　正義鄭氏康成曰順陽在上也髙明謂樓觀也闍者
　謂之臺有木者謂之榭　髙氏誘曰積土四方而髙
　曰臺加木曰榭皆所以順陽而宣眀之　孔氏穎逹
　曰李廵云有大殿無室曰榭郭云若今之堂堭　方
　氏慤曰居髙眀乃可逺眺望山陵自然髙明之所臺
　榭人為髙明之所臺榭亦必升而言處不若山陵之
　不可久居也順陽在上故居處如此　張氏虙曰言
　可以者惟仲夏為宜也眺望可逺或困目力山陵可
　升或有嵐障臺榭可處或避髙寒則亦有時不宜矣
仲夏行冬令則雹凍傷穀道路不通暴兵来至行春令
則五穀晚熟百螣時起其國乃饑行秋令則草木零落
果實早成民殃於疫(螣音特又果實吕氏春秋作果蓏/淮南子下有五月官相其樹榆)
　正義鄭氏康成曰行冬令則子氣乗之行春令則卯
　氣乗之行秋令則酉氣乗之也陽為兩陰起脅之則
　凝為雹盜賊攻刦亦雹之類也五穀晚熟生日長也
　螣蝗之屬言百者明其類衆八月宿直昴畢為天獄
　主殺果實早成生日短也民殃于疫大陵之氣来為
　害也　髙氏誘曰冬寒冰凍故雹冬陰閉蔵故不通
　春生育故五穀晚熟百螣動股之屬兖人謂蝗為螣
　蟲害稼故國饑有核曰果無核曰蓏行秋成熟之令
　故草木零落而果蓏早成非其時氣故疫　朱氏申
　曰草木零落秋氣肅物也果實早成秋氣成物也
　彭氏㢘夫曰道路不通盗賊阻也暴兵即盜賊皆陰
　氣攻陽之故夏行春令則五穀之熟傷於太遲夏行
　秋令則果實之成傷於太早疫金火之相干也　陳
　氏澔曰行冬令為子水所傷行春令為卯木所滛行
　秋令為酉金所讐也　徐氏師曽曰百螣言多也春
　氣盛於末故蟲食葉
　案雹陰脅陽故雹中虚凍陰奪陽故凍上實不通冬
　閉塞也暴兵水戰火陰戰陽也朱子云食葉曰螣今
　俗名蟥雨下日中附苖成質絲網葉上食葉盡而遇
　西風則化為蝱蓋卯中房星主蠶氣亂故為螣也酉
　有大陵積尸之氣故疫
　
　
　
欽定禮記義疏卷二十二
欽定四庫全書
欽定禮記義疏卷二十三
　月令第六之四
季夏之月日在柳昏火中旦奎中(夏小正六月初昏斗柄/正在上日在柳淮南)
　(子作招搖指未火吕/氏春秋淮南子作心)
　正義鄭氏康成曰季夏者日月㑹於鶉火(孔疏鶉火/午次之號)
　而斗建未之辰也　髙氏誘曰柳南方宿周之分野
　　孔氏頴達曰六月建未未昧也昧曖于未三統厯
　六月節日在柳九度昏尾七度中旦婁八度中六月
　中日在張三度昏箕三度中旦胃十四度中元嘉厯
　六月節日在井三十二度昏房四度中旦東壁八度
　中六月中日在栁十二度昏尾八度中旦奎十二度
　中
　案此謂小暑後三十日也栁南方土宿八星廣十四
　度月建未而日在午未與午合也火大火心星也東
　方隂宿在天為大辰三星中星髙起為帝座左一星
　為太子右一星為庶子皆稍卑明堂之位也奎見仲
　春唐月令六月節日在東井昏氐中暁東壁中斗建
　未位之初六月中日在栁昏尾中暁奎中斗建未位
　之中通書小暑日在井十六度大暑日在鬼一度今
　時憲書小暑日在井十二度大暑日在井二十七度
　古法鶉火初栁九度終張十六度今法初井二十八
　度終星六度
其日丙丁其帝炎帝其神祝融其蟲羽其音徴律中林
鍾(淮南子/作百鍾)
　正義鄭氏康成曰林鍾者黄鍾之所生三分去一律
　長六寸季夏氣至則林鍾之律應周語曰林鍾和展
　百事俾莫不任肅純恪(孔疏肅速純大恪敬言時務/和審百事無有詭詐使莫不)
　(任其職事速其/功而大敬其職)　漢志林君也隂氣受任助蕤賓君
　主種物使長大楙盛也　班氏固曰林衆鍾種也萬
　物成熟種類多也　髙氏誘曰林大鍾聚也萬物大
　聚　又曰林盛也陽始衰而猶盛隂繼起長養萬物
　衆聚而成之　韋氏昭曰六月林鍾坤初六也管長
　六寸于正聲為徴　陳氏祥道曰林鍾建未之律萬
　物之茂止于此矣故曰林鍾　朱子曰林鍾正律六
　寸變律五寸八分二釐四毫一絲一忽三初
　存疑王氏喬桂曰五月當午之中于卦為姤陽之極
　也陽歸漸損故六月林鍾八寸四分陽尚隆也故止
　降六分
其數七其味苦其臭焦其祀竈祭先肺
溫風始至蟋蟀居壁鷹乃學習腐草為螢(蟋音悉蟀音/率螢釋文作)
　(熒户扃反又吕氏春秋作凉風始至蟋蟀居宇/腐草為蚈夏小正五月鳩化為鷹六月鷹始鷙)
　正義鄭氏康成曰皆記時候也鷹學習謂攫搏也夏
　小正曰六月鷹始摯(案本亦/作鷙)螢飛蟲螢火也　髙氏
　誘曰夏至後四十六日立秋故曰凉風始至蟋蟀蜻
　􁇾爾雅謂之蛬隂氣應故居宇鳴以促織秋節將至
　故鷹順殺氣自習肄為將搏擊也蚈馬蚿也幽州謂
　之秦渠亦曰螢火　李氏廵曰螢火夜飛腹下有光
　如火故又名即照　孔氏頴達曰蟋蟀蛬也生於土
　中季夏羽翼稍成未能逺飛但居其壁郭以為促織
　蔡以為斯螽皆非于時二陰既起鷹感隂氣乃有殺
　心腐草得暑濕之氣故為螢不稱化者螢不復為腐
　草也　馬氏睎孟曰温風至天地之仁氣極矣薰然
　其和也蟋蟀居壁隂始矣而猶未動乎外也鷹乃學
　習則隂浸長而始鷙矣其學習也亦其性所有也腐
　草為螢木氣之餘乗火而化也　方氏慤曰效彼為
　之之謂學因性所有之謂習　應氏鏞曰殺氣未肅
　而鷙猛之鳥已習於擊迎殺氣之㣲也凉風未至而
　鳴隂之物已居於壁迎凉風之微也
　通論方氏慤曰天地温厚之氣始於東北而盛於東
　南故季夏溫風始至也八風坐八方以應八節月令
　所言特記時而已故略也東風即條風温風即景風
　盲風即閶闔風然景風至以夏至而此言於季夏陽
　饒之意也
天子居明堂右个乗朱輅駕赤駵載赤旂衣朱衣服赤
玉食菽與雞其器髙以粗
　正義鄭氏康成曰明堂右个南堂西偏也　張氏虙
　曰當未上六月位也
命漁師伐蛟取鼉登龜取黿(唐月令/屬季秋)
　正義鄭氏康成曰四者甲類秋乃堅成(孔疏明不獨/季夏取  案)
　(蛟本鱗蟲言甲者/從其多者言之也)周禮曰秋獻龜魚(孔疏䱷/人職文)又曰凡
　取龜用秋時(孔疏龜/人職文)此夏之秋也作月令者以為此
　秋據周之時似誤(孔疏作記之人謂此禮是周之八/月當夏之六月故誤書于此言記)
　(之者/非也)蛟言伐以其有兵衛也龜言登尊之也黿鼉言
　取羞物賤也鼉皮又可以冒鼓今月令漁師為榜人
　　髙氏誘曰漁師掌魚官鼉皮可冒鼓詩鼉鼓韸韸
　黿可為羮傳曰鄭靈公不與公子家黿羮皆不􁀤人
　易得故言取蛟有鱗甲能害人難得故言伐龜神可
　決吉凶入宗廟尊之故言登也　方氏慤曰命漁師
　于季夏欲以盛暑之氣煖其皮甲可耐久也　陸氏
　佃曰君子退隂而進陽言于此抑殺氣焉
　存疑孔氏頴達曰不言是月煩細之事且非止一月
　所為也
命澤人納材葦(葦于/鬼反)
　正義鄭氏康成曰蒲葦之屬此時柔韌可取作噐物
　也　髙氏誘曰澤人掌澤之官　方氏慤曰葦荻之
　小者可緯以為薄必擇其材者故以材言之
是月也命四監大合百縣之秩芻以養犧牲令民無不
咸出其力以共皇天上帝名山大川四方之神以祠宗
廟社稷之靈以為民祈福(共音供為/于蒍反)
　正義鄭氏康成曰四監主山林川澤之官(孔疏周禮/有山虞澤)
　(虞林衡川衡秩/芻出于山林)百縣鄉遂之屬地有山林川澤者也
　(孔疏知非諸侯者取/芻養牲不可太逺也)秩常也百縣給國養犧牲之芻
　多少有常民皆當出力為艾之今月令四為田(孔疏/令田)
　(監大合/秩芻)牲以供祀神靈為民求福明使民艾芻是不
　虚取也(孔疏民皆蒙福/是不虚役民力)　方氏慤曰神降而為靈言
　神尊之言靈親之天帝山川四方外事故言神宗廟
　社稷内事故言靈　馬氏睎孟曰四監四郊各以監
　受其入也百縣甸服之内所使納總銍秸服者也既
　卜而芻謂之牲将殺而告謂之犧祭祀非獨共也謂
　民力之普存也民神之主也先成民而後致力於神
　豈私福哉凡以為民也
　存異髙氏誘曰周制天子畿内方千里分為百縣有
　四郡郡各一大夫監之故春秋傳曰上大夫受縣下
　大夫受郡至秦始皇兼天下初置三十六郡乃以郡
　統縣此四監監四郡之大夫也　徐氏師曾曰此亦
　秦制周人郊廟大祭祀不言祈
　案周禮惟甸師以薪蒸役事委人供薪芻則秩芻非
　虞衡所供鄭云今月令為田蓋甸即田也以為民祈
　福言王者之心無不為民耳非必有祈禱之文也徐
　説未確髙説則又近于誣矣
是月也命婦官染采黼黻文章必以法故無或差貸黒
黄蒼赤莫不質良毋敢詐偽以給郊廟祭祀之服以為
旗章以别貴賤等給之度(貸音二又他得反等/給吕氏春秋作等級)
　正義鄭氏康成曰婦官染人也(孔疏周禮婦官有典/婦功典絲枲染人等)
　(此據染采/故知染人)采五色(孔疏未用為采已/用為色散文則通)質正也良善也
　所用染者當得眞采正善也旗章旌旗及章識也(孔/疏)
　(周禮司常九旗是也章識周禮司常官/府象其事州里象其名家象其號是也)　孔氏頴達
　曰白與黑謂之黼黑與青謂之黻青與赤謂之文赤
　與白謂之章以此月染之者以其盛暑濕染帛為宜
　也此是秦法若周則於夏豫浸治染纁𤣥之石至秋
　乃總染五色上云黼黻文章下云黑黄蒼赤互相備
　也旗章詩織文鳥章是也　方氏慤曰有所守謂之
　法有所因謂之故差兩相雜貸兩相代五色不及白
　以所受者為本也等給各隨宜而度之故言度若天
　子龍衮諸侯黼所以别衣服貴賤等給之度也王建
　大常諸侯建旂所以别旌旗等給之度也凡此順文
　明之時故染文明之色　陸氏佃曰此時繅之既畢
　於是命之染采祭義所云遂朱綠𤣥黄之是也凡質
　美則無所用僞用僞則質不良矣　張氏虙曰黼黻
　文章見於冕服其事為重法古人所創故古人所用
　一或差貸則為不衷之服矣黑黄蒼赤泛言五采又
　非冕服比質取其實良取其善一有詐偽則邪慝之
　物也且不特用之于服也以為旗章而貴賤等給皆
　從此定可不謹哉　徐氏師曽曰祭服旗章之等皆
　以此别之所以防僭亂也
　存疑方氏慤曰衣服旌旗貴者從隆賤者從殺故言
　等隆非有餘殺非不足故言給　陸氏佃曰婦官若
　九嬪世婦(案注以婦官為染人蓋本/周官太宰言之陸説未當)
　案染采乃染絲非染帛也染其絲而以兩色間織之
　則為黼黻文章象四隅也以一色專織之則為黑黄
　蒼赤象五方也間織則恐其過巧故必以法故而無
　或差貸專織則恐其飾美故必以質良而無敢詐偽
　祭服皆用專色為旗章四正亦用正色四隅則用雜
　色為多如東之南則青多於赤南之東則赤多於青
　也等給當依吕氏作等級方説巧而曲
是月也樹木方盛乃命虞人入山行木毋有斬伐(行下/孟反)
　正義鄭氏康成曰為其未堅韌也　髙氏誘曰虞人
　掌山林之官行察也廵視山川禁民不得斬伐　方
　氏慤曰斬則絶之伐則傷之也毋有斬伐慮傷方盛
　之氣也
　案毋斬伐順長養也又凡木春夏斬者多蠧
不可以興土功不可以合諸侯不可以起兵動衆毋舉
大事以搖養氣毋𤼵令而待以妨神農之事也水潦盛
昌神農将持功舉大事則有天殃(待吕氏春秋作干時/神農将持功吕氏春)
　(秋作命神/農将廵功)
　正義鄭氏康成曰不可以興土功土将用事氣欲静
　也(孔疏土雖寄王四時而夏火/秋金之間土專用事以相生)大事興徭役以有為
　𤼵令而待謂出徭役之令以預驚民也民驚則心動
　是􁀤土神之氣土神稱曰神農者以其主于稼穡(孔/疏)
　(神農土神也土能吐生萬物成其農事故曰神農/若于此時逆令召民民心驚動是妨土神之氣事)土
　以受天雨澤安静養物為功動之則致􁀤也(孔疏非/惟神農)
　(罪之天亦/殃罰之)　髙氏誘曰土功築臺穿池合諸侯造盟
　會也不舉兵衆息封疆也大事征伐也無發干時之
　令畜聚人功以妨􁀤神農耘耨之事昔炎帝神農能
　殖嘉穀神而化之號為神農後世因名其官為神農
　因水潦盛昌命神農於此修行堰畝脩治之功於此
　時或舉大事妨􁀤農事天殃之矣　孔氏頴達曰蔡
　邕云神農則炎帝非鄭義也六月主未未値東井故
　水潦盛昌地功由天若動地則致干災􁀤　方氏慤
　曰興土功合諸侯興兵動衆皆大事也舉大事則人
　不安且并春生而夏養之氣振蕩之矣神農者農之
　神興農功而用之於明者人持農功而主之於幽者
　神水潦盛昌則百穀被其澤而向于成是神農将守
　其成也苟舉大事以妨之則是違神逆天而天之災
　適當之矣　徐氏師曾曰神者天之功用違神則違
　天矣
　案蔡以神農為炎帝鄭以神農為土神髙以神農為
　農官義皆可通而皆不甚確今細玩其文但謂不可
　以大事妨農事耳不曰農事而曰神農之事重之故
　神之天生民而穀以養之稼穡之事非天事乎人君
　知此則敬民重農皆天鑒之不敢輕用民力以獲罪
　于天矣
是月也土潤溽暑大雨時行燒薙行水利以殺草如以
熱湯可以糞田疇可以美土疆(溽或作辱音/同薙他計反)
　正義鄭氏康成曰潤溽謂塗濕也薙謂廹地芟草也
　(案廹地本俱/作廹也非)此謂欲稼莱地先薙其草草乾燒之至
　此月大雨流水潦畜其中則草死不復生而地美可
　稼也薙氏掌殺草其職曰夏日至而薙之又曰如欲
　其化也則以水火變之(孔疏周禮薙氏職春始生而/萌之夏日至而夷之秋繩而)
　(芟之冬日至而耜之注萌耕反其萌芽也夷以鈎䥥/迫地芟之也含實曰繩芟其繩則實不熟耜以耜測)
　(凍土剗之也水火變之先以火焚/其草後以浸漬之變此塉地為肥)土潤溽膏澤易行
　也糞美互文耳土疆强㯺之地(孔疏强是不/軟㯺是㙤闕)　髙氏
　誘曰夏至後三十日大暑至疆界畔也　孔氏頴達
　曰六月建未未値井井主水土既潤溽又大雨應時
　而行五月夏至先芟草暴之至六月合燒之又於所
　燒田中壅遏蓄水漬之即草根爛死是時日暴水熱
　沫沸如湯也蔡云穀田曰田麻田曰疇言爛草可以
　糞田使肥也　方氏慤曰土為火所蒸故潤潤則水
　勝火火反溽焉糞田疇美土疆甚言殺草之利也
　陸氏佃曰糞言能厚其力美言能善其性　吳氏澄
　曰田疇謂熟耕而其田有界域者土疆謂耕難而其
　土磽确者
季夏行春令則穀實鮮落國多風欬民乃遷徙行秋令
則丘隰水潦禾稼不熟乃多女災行冬令則風寒不時
鷹隼蚤鷙四鄙入保(欬苦代反隼息允反鷙音至又淮/南子下有六月官少内其樹梓)
　正義鄭氏康成曰行春令則辰氣乘之行秋令則戌
　氣乗之行冬令則丑氣乘之也未屬㢲(孔疏易林云/震主庚子午)
　(㢲主辛丑未坎主戊寅申離主己卯酉/艮主丙辰戌兌主丁已亥是未屬㢲也)辰又在㢲位
　二氣相亂為􁀤故多風遷徙象風轉移物也九月宿
　直奎奎為溝瀆與此月大雨并而髙下皆水禾稼不
　登傷于水也女災含妊之類敗也鷹隼蚤鷙得疾厲
　之氣入保象鳥雀之走竄也都邑之城曰保　髙氏
　誘曰春木性墮落故穀落民病多欬土氣勝也多遷
　徙陽布散也髙下水潦象金氣也故殺禾稼使不成
　熟金干火故多女災生子不育也冬隂閉故風寒不
　節鷹隼早鷙象冬氣殺戮四界之民畏宼賊之来故
　入城郭自保守也　方氏慤曰自下升上曰遷自此
　適彼曰徙　張氏虙曰夏季穀垂成矣今行春令氣
　不足以成之所以鮮而落非衰而落也肺受風故欬
　春主發散人情亦然故遷徙水潦金生水也　朱氏
　申曰鮮而落生氣過盛也女災隂氣過盛反傷之也
　風寒感隆冬之氣也　陳氏澔曰行春令為辰土之
　氣所應行秋令為戍土之氣所應行冬令為丑土之
　氣所應也
中央土
　正義鄭氏康成曰火休而盛徳在土也　孔氏頴達
　曰四時五行同是天地所生而四時是氣五行是物
　氣是輕虚所以麗天物體質礙所以屬地四時係天
　春夏秋冬各分居九十日木配春火配夏秋配金冬
　配水土則毎時寄王十八日而其位本在未于季夏
　之末火金之間故在此陳之土所以在中央者以其
　包載四行含養萬物為萬物之主也　方氏慤曰木
　生火火生土土生金金生水其序適居中央若周人
　兆黄帝于南郊迎土氣于季夏亦以是爾厯于立秋
　前言土王用事即其事也　張子曰土固多于四者
　然其運行則均同耳寄王之説未安也以易言之八
　卦之位坤在西南致養之地在離火兌金之間是以
　在季夏之末　彭氏廉夫曰土為木火金水之主無
　乎不在三百六十日無日不然亦猶冢宰列六卿中
　實為六卿之長無所不統也
　案自天而言則地在天中即土也自地而言則木火
　金水皆載其上地道之所以承天不可以一方一月
　言也自天干而言則戊已居中且在火金之間以遞
　相生也自地支而言則辰戌丑未居四方之隅木火
　金水無不歸於土此即代終之義而寄王之説所自
　起不妨以方舉以日計也五行之説多途要其理原
　一致爾
其日戊已
　正義鄭氏康成曰戊之言茂也已之言起也日之行
　四時之間從黄道月為之佐至此萬物皆枝葉茂盛
　其含秀者抑屈而起故因以為日名焉　孔氏頴達
　曰律歴志云戊茂已理也豐茂于戊理紀于已　陳
　氏祥道曰戊數五已數九同于為土為信　張氏虙
　曰五行播于四時戊己屬中央
其帝黄帝其神后土
　正義鄭氏康成曰此黄精之君土官之神自古以来
　著徳立功者也黄帝軒轅氏也　髙氏誘曰黄帝少
　典之子以土徳王天下號軒轅氏死為中央之帝后
　土官名共工氏子句龍能平九土死為后土之神
　孔氏頴達曰左傳云顓頊氏有子曰黎為祝融共工
　氏有子曰句龍為后土　張氏虙曰相傳中央之神
　黄帝乘坤艮執繩司下土黄者中央之色也五行獨
　土神稱后后君也位居中領四方故稱君也
　存疑鄭氏康成曰后土亦顓頊氏之子曰黎兼為土
　官　孔氏頴達曰后土為土官而鄭知非句龍者以
　句龍後轉為社則后土官闕黎則兼之也
　案黄帝天土徳之帝后土天土氣之神軒轅句龍則
　人帝人官之配食於此者也
其蟲倮(倮力果反吕/氏春秋作螺)
　正義孔氏頴達曰大戴禮云倮蟲三百六十聖人為
　之長　朱氏申曰中央則中而信故倮蟲屬焉以其
　質順也　吳氏澄曰倮人類也人類之貴於羽毛鱗
　介猶土之尊于木火金水故以蟲之倮者屬焉
　存異鄭氏康成曰象物露見不隠藏虎豹之屬恆淺
　毛　方氏慤曰蛙螾之屬
　案傳曰毛羽之蟲陽氣所生鱗介之蟲隂氣所生惟
　人受天地之中以生故倮而為萬物之靈也倮蟲三
　百六十若雕題交趾比肩竒肱之國皆是若鄭謂虎
　豹則虎豹乃毛蟲不可謂之倮方氏謂蛙螾之屬則
　又太微而不足為倮蟲之長矣
其音宫律中黄鍾之宫
　正義鄭氏康成曰聲始于宫宫數八十一屬土者以
　其最濁君之象也季夏之氣和則宫聲調樂記曰宫
　亂則荒其君驕黄鍾之宫最長也十二律轉相生五
　聲俱終于六十焉季夏之氣至則黄鍾之宫應禮運
　曰五聲六律十二管還相為宫　孔氏頴達曰律厯
　志五聲始於宫陽數極於九九九相乗故八十一而
　數最多聲最尊黄鍾之宫於諸宫最長與中央土聲
　相應賀瑒云黄鍾十一月管何緣復應此月正以土
　義居中故虚設律于其月實不用候氣也四時之律
　皆取氣應而土王之律獨取聲應者一欲與四時為
　互一原從四時之管不别候也蔡氏熊氏以此為黄
　鍾少宫半黄鍾之律亦用以侯氣則六月之律林鍾
　六寸七月之律夷則五寸三分有餘何以四寸五分
　之律于此候之乎黄鍾之調均則下生林鍾為徴上
　生大蔟為商下生南吕為羽上生姑洗為角凡十二
　律各有五聲總之則六十聲也　漢志曰宫中也居
　中央暢四方唱始施生為四方綱也　髙氏誘曰宫
　土也位在中央為五音主　朱子曰管子云凡聽宫
　如牛鳴窌中大史公云宫動脾而和正聖聞宫聲使
　人温舒而廣大　又曰律中黄鍾之宫詹卿以為陽
　生于子至午而盡到未又生出一黄鍾某思量得不
　是恁地如京房律準十三絃中一絃為黄鍾不動十
　二絃便拄起應十二月　又曰京房律準乃是先做
　下一箇母子調得正了後来只依此為準國語謂之
　均梁武帝謂之通其制十三絃一絃是全律底黄鍾
　只是散聲又是黄鍾起至應鍾有十二絃要取甚聲
　用柱子来逐絃分寸上柱定取聲
　案熊氏候氣之説斷非也六月方用六寸之林鍾又
　用四寸五分之黄鍾何所適從乎若謂後十八日氣
　降而四寸五分不應七月又升而五寸三分也至聲
　之所中則九寸者髙宫三寸九分者低宫又未嘗不
　可兼該耳朱子以此為京房律準十三絃中一絃不
　動之黄鍾是也
其數五其味甘其臭香
　正義鄭氏康成曰土生數五成數十但言五者土以
　生為本甘香土之臭味也凡甘香者皆屬之　髙氏
　誘曰五行之數土第五也　馬氐睎孟曰中央以隂
　陽之中氣生土土之成形而可以稼穡稼穡作甘者
　所以養萬物也土主四時而分王故五味以甘為主
　五氣以香為主　方氏慤曰土可稼穡故其味甘物
　以土化則其氣香甘味之主香氣之主中氣之為用
　如此而已　朱氏申曰天五生土地十成之四時皆
　指成數獨土主生數者土分王四時以成物則不嫌
　于不能成也稼穡作甘土之味也稼穡之氣其香始
　升故其臭香　彭氏㢘夫曰土言生數土為生之本
　而君四時且洛書無十取五以為中也甘為五味之
　主香亦為五氣之主
其祀中霤祭先心(霤力/又反)
　正義鄭氏康成曰中霤猶中室也土主中央而神在
　室古者複穴是以名室為霤(孔疏古者窟居隨地而/造若平地則不鑿但累)
　(土為之謂之復若髙地則鑿為坎謂之穴其形皆如/陶竈故詩言陶復陶穴也復穴皆開其上以取眀故)
　(雨霤之謂之霤後世開牖象之則不當/棟而在室之中央因名室為中霤也)祀之先祭心
　者五藏之次心次肺至此心為尊也祀中霤之禮設
　主于牖下乃制心及肺肝為爼其祭肉心肺肝各一
　他皆如祀户之禮　髙氏誘曰霤室中之祭祭后土
　也祭先心火也用所由生也一曰心土自用其藏也
　　孔氏頴達曰土五行之主神在室之中故家主中
　霤而國主社社神亦中霤神也因牖象霤故設主牖
　南之下而北向
　存異張氏虙曰心當作腎土所勝也
天子居大廟大室乗大路駕黄駵載黄旂衣黄衣服黄
玉食稷與牛其器圜以閎(圜于權反閎音宏吕氏春秋/作髙以揜又淮南子有中宫)
　(御女其兵劔/朝于中宫)
　正義鄭氏康成曰大廟大室中央室也大路殷路也
　車如殷路之制而飾之以黄(孔疏四時用鸞路此用/大路者以土五行之主)
　(故取尊大之名/又尚質之義也)稷五榖之長牛土畜也(孔疏易坤為/牛又五行傳)
　(思之不睿/則有牛禍)器圜者象土周布于四時閎讀如紘謂中
　寛象土含物　髙氏誘曰南向中央室曰大廟又處
　其中央故曰大室　孔氏頴達曰案考工記云周人
　明堂東西九筵南北七筵凡室二筵是五室皆二筵
　無大小也中央獨稱大者土為五行主尊之故大之
　然夏世室四旁之室皆南北三歩東西三歩三尺中
　央土室南北四歩東西四歩四尺則周之明堂亦應
　中央大于四室但文不具耳
　案此大室四仲皆居之閉其西南北之户則為青陽
　大廟之大室閉其東西北之户則為明堂大廟之大
　室仲秋冬各閉其三户亦然若季夏則自居明堂右
　个不于此矣而屬之此者以中央土屬之也又孔氏
　疑中央應大于四室而文不具考蔡邕言大廟方三
　十六丈丈乃尺字之訛蓋室中二筵而室外前後左
　右各得一筵以為重檐所覆則其廣四筵而此四筵
　外又各虚一筵以為大廟之庭與四周之四廟八室
　相接也
　存疑李氏謐曰考工記得之於五室而謬於堂之脩
　廣何者五室合於五帝各居一室之義且四時之祀
　各居其方之正又聽朔布令咸居其月之辰也鄭康
　成乃謂土居中木火金水各居四維交以用事可謂
　攻乎異端疑誤後學者矣記云東西九筵南北七筵
　毎室二筵則五室復居六筵之地而室壁之外纔有
　四尺五寸之堂且二筵之室為四尺之户户之兩頰
　纔各七尺全置八尺之斧依且不容矧户牖之間哉
　盛徳篇九室三十六户七十二牖上員下方東西九
　仞南北七筵堂髙三尺得之户牖失之九室以論五
　帝事既不合施之時令又失其辰左右之个重置一
　隅義無所據也且堂之修廣纔六十三尺假使四尺
　五寸為外之基其中五十四尺便是五室之地一室
　僅可一丈户牖于何容之蔡伯喈假其法象因偽飾
　辭亦可歎矣　袁氏翻曰考工眀堂同是五室其九
　室著自戴記漢氏因之自欲為一代之制鄭王亦云
　周是五室於今不同張衡東京賦云乃營三宫布教
　班常複廟重屋八達九房此眀堂之文也而薛綜注
　乃云房室也謂堂後有九室不叵異乎晉人穿鑿謂
　之一屋更屬不經
　辨正朱子曰論眀堂之制非一竊意當有九室如井
　田之制東之中為青陽大廟東之南為青陽右个東
　之北為青陽左个南之中為眀堂大廟南之東即東
　之南為眀堂左个南之西即西之南為眀堂右个西
　之中為總章大廟西之南即南之西為總章左个西
　之北即北之西為總章右个北之中為𤣥堂大廟北
　之東即東之北為𤣥堂右个北之西即西之北為𤣥
　堂左个中為大廟大室凡四方之大廟異方所其左
　右个則青陽之左个即𤣥堂之右个青陽之右个即
　眀堂之左个眀堂之右个即總章之左个總章之右
　个乃𤣥堂之左个也但隨其時之方位開門耳大廟
　大室則毎季十八日天子居正歟古人制事多用井
　田遺意此恐然也
孟秋之月日在翼昏建星中旦畢中(夏小正七月漢案/户初昏織女正東)
　(鄉斗柄縣在下則旦日在/翼淮南子作招搖在申)
　正義鄭氏康成曰孟秋者日月會於鶉尾(孔疏鶉尾/已次之號)
　而斗建申之辰也　髙氏誘曰翼南方之宿楚之分
　野　孔氏頴達曰秋揫也收也七月建申申堅也律
　厯志申堅於申三統厯七月節日在張十八度昏斗
　四度中旦畢八度中七月中日在翼十五度昏斗十
　六度中旦井初度中元嘉厯七月節日在張五度昏
　箕二度中旦胃二度中七月中日在翼十度昏斗三
　度中旦昴七度中
　案此謂立秋後三十日也月建申而日在已申與已
　合也唐月令七月之節日在張昏尾中暁婁中斗建
　申位之初七月中氣日在張昏箕中暁昴中斗建申
　位之中通書立秋日在星一度處暑日在張八度今
　時憲書立秋日在柳七度處暑日在星六度古法鶉
　尾初張十八度終軫十一度今法初星七度終翼九
　度
其日庚辛(淮南子上有/其位西方)
　正義鄭氏康成曰庚之言更也辛之言新也日之行
　秋西從白道成熟萬物月為之佐萬物皆肅然改更
　秀實新成人因以為日名焉　孔氏頴達曰律厯志
　改更於庚悉新於辛　陳氏祥道曰庚數八辛數七
　同於為金為義　張氏虙曰庚辛屬秋以秋盛徳在
　金也
其帝少暤其神蓐收(蓐音/辱)
　正義鄭氏康成曰此白精之君金官之臣自古以来
　著徳立功者也少皞金天氏蓐收少皞氏之子曰該
　為金官　孔氏頴達曰金天氏與少皞金位相當左
　傳蔡墨云少皞氏之子該又云該為蓐収是為金神
　佐少皞於秋蓐收者言秋時萬物摧蓐而収斂　張
　氏虙曰相傳西方之神少皞乗兑執矩而司秋元氣
　廣大謂之皞春為太皞則秋為少皞
　存疑髙氏誘曰少皞帝嚳之子摯兄也
　案左傳郯子云我祖少昊摯之立也是少昊名摯
　又案少皞天金徳之帝蓐收天金氣之神金天與該
　則人帝人官之配食於此者也
其蟲毛
　正義戴氏徳曰毛蟲三百六十麟為之長　鄭氏康
　成曰象物應凉氣而備寒狐貉之屬生旃毛也　朱
　氏申曰秋則右而義毛蟲屬焉以其力强也　吳氏
　澄曰西方奎婁胃昴畢觜參七宿有虎之象故凡物
　之毛者皆屬金　盧氏翰曰西方白虎七宿金屬其
　類為毛故秋則其蟲毛
其音商律中夷則
　正義鄭氏康成曰三分徴音益一以生商商數七十
　二屬金者以其濁次宫臣之象也秋氣和則商聲調
　樂記云商亂則陂其臣壊(孔疏徴數五十四三分之/為十八者三又益一十八)
　(得七十二數/次多故次濁)孟秋氣至則夷則之律應夷則者大吕
　之所生也三分去一律長五寸七百二十九分寸之
　四百五十一(孔疏大吕長八寸不及半三分之為/二十八有零者三去其一得此數)周
　語曰夷則所以詠歌九則平民無貳(孔疏夷平則法/也言法度平故)
　(可詠歌九功之/法平民使不忒)　髙氏誘曰太陽氣衰太隂氣𤼵萬
　物肅然應法成性故曰夷則　班氏固曰夷傷也萬
　物始傷被刑法也　漢志曰商章也物成熟可章度
　也商為金聲金稍重其數稍多故為臣則法也陽氣
　正法度而傷使隂氣當傷之物也　韋氏昭曰九月
　夷則乾九五也管長五寸六分夷平則法也萬物既
　成可法則也　歐陽氏修曰商傷也物過老而悲傷
　夷僇也物過盛而當殺　陳氏祥道曰夷則建申之
　律人至申而氣夷物至申而有成　朱子曰管子云
　凡聽商如離羣羊大史公云商動肺而和正義聞商
　聲使人方正而好義又云夷則之律長五寸五分五
　釐一毫
　存疑王氏喬桂曰自是而後已向於秋矣故夷則長
　七寸五分自林鍾降九分
其數九其味辛其臭腥(其數九下唐月令/有其性義其事言)
　正義鄭氏康成曰金生數四成數九但言九亦舉成
　數也辛腥金之臭味也凡辛腥者皆屬焉(孔疏易地/四生金於)
　(西天九成金於西但言九以成為功也皇氏云金數/四得土五而成故九秋味辛臭腥者金之氣味金在)
　(氣則腥在/口則辛也)　孔氏頴達曰金所以在西者西方半隂
　半陽但物既成就體性堅剛雖可改革猶湏火柔之
　　馬氏睎孟曰秋以隂中生金金之形成而從革從
　革作辛故味辛物以金化則其氣為腥故臭腥　方
　氏慤曰腥隂臭也秋為隂中故其臭腥
其祀門祭先肝
　正義鄭氏康成曰秋隂氣出祀之於門外隂也祀之
　先祭肝者秋為隂中於臟值肝肝為尊也祀門之禮
　北面設主於門左樞乃制肝及肺心為俎奠於主南
　又設盛於俎東其他皆如祭竈之禮　髙氏誘曰孟
　秋始内由門而入故祀門肝木也祭先之用其所勝
　　孔氏頴達曰隂氣始於五月終於十月故秋為隂
　中陽氣始於十一月終於四月故春為陽中然隂中
　有陽陽中有隂亦是隂陽之中也五臟肺最前心次
　之肝次之脾次之腎為後肝在中脾不當中而鄭云
　秋為隂中於臟値肝春為陽中於臟值脾者由秋不
　得繼夏隔於土脾不得繼肺隔於心也　張氏虙曰
　塞向墐户至春而出户祀其出也萬寳告成至秋而
　入門祀其入也人自右手以命脉為主於是為脾為
　肺乃入左手為心為肝為腎而春脾夏肺中央心秋
　肝冬腎之祭定矣　黄氏震曰肝屬木金克木故祭
　先肝以養金
凉風至白露降寒蟬鳴鷹乃祭鳥用始行戮(夏小正有/莠雚葦狸)
　(子肇肆湟潦生苹爽死/苹莠時有零雨灌荼)
　正義鄭氏康成曰皆記時候也寒蟬寒蜩謂蜺也(孔/疏)
　(寒螀也似蟬而小青赤方/氏曰黒而赤者謂之蜺)鷹祭鳥者将食之示有先
　也(孔疏以人君行/戮眀鷹之殺)　髙氏誘曰凉風坤卦之風為損
　降也寒蟬得寒氣鼓翼而鳴是月鷹摯殺鳥於大澤
　之中四面陳之世謂之祭鳥　方氏慤曰凉未至於
　寒也特為寒之微而已春露生秋露殺以殺故言白
　以白為金之正也戮盖殺之也　馬氏睎孟曰凉風
　至則天地之仁氣散(案散疑/當作斂)矣白露降則隂乗陽而
　其候交矣寒蟬鳴則物之生於暑者其聲變矣鷹祭
　鳥則時主殺而物之司殺者應是而動也鷹至不仁
　猶祭然後食而況於人乎　陸氏佃曰西風謂之凉
　風猶東風謂之温風溫凉言其氣也　彭氏亷夫曰
　凉風八風之一西南風也　盧氏翰曰凉薄也寒也
　未至於寒特為寒之漸爾嚴凝之始也隂生於午而
　嚴凝之氣及申方始隂極於亥而嚴凝之氣至丑方
　終主秋冬而以收藏為事也天地之氣陽盛則散為
　雨露隂盛則凝為霜雪白露露感秋金而變色猶未
　凝也　張氏虙曰鷹祭與豺獺祭小異祭時猶生祭
　後始殺之故云用始行戮
　存異陳氏澔曰用始行戮順時令也
　辨正徐氏師曾曰此記時候不言政事陳説非也
　案夏小正傳曰寒蟬者蝭􁈷也蟬啞蟬也青赤色與
　仲夏之蟬異種前此瘖啞此時得風露乃鳴葢隂類
　也
天子居總章左个乘戎路駕白駱載白旂衣白衣服白
玉食麻與犬其器亷以深(駱音洛淮南子有西宫/御女撞白鐘其兵戈)
　正義鄭氏康成曰總章左个大寢西堂南偏戎路兵
　車也制如周革路而飾之以白白馬黑鬛曰駱麻實
　有文理屬金犬金畜也器亷以深象金傷害物入藏
　　髙氏誘曰總章向西堂西方總成萬物章眀之也
　左个南頭室也白順金也亷利也象金斷割深象隂
　閉藏也　張氏虙曰秋為白藏不言白而言章赤白
　為章白在其中矣四時惟秋繼夏為尅我赤白不相
　離故以總章名秋所居此當申上七月之位也秋所
　乘路宜尚白而言戎路以用言之若詩元戎小戎重
　兵也但兵車鞔之以革而漆之無他飾此飾以白耳
　麻木榖金王之時恐其或過取物之竊我者以殺之
　犬金畜金王之時恐其或悖取物之同類者以調之
　食得其調則疾不生亦所以安性古人之食惟取其
　冝而已不以珍異進也亷稜也以春對觀圜則深廣
　亷則方嚴達則顯深則隠
　案麻木榖而位西方秋食之從其方也犬艮畜艮隂
　盛於下而陽日消亦秋之象器外亷象秋之嚴内深
　象隂之斂
是月也以立秋先立秋三日太史謁之天子曰某日立
秋盛徳在金天子乃齊立秋之日天子親帥三公九卿
諸侯大夫以迎秋於西郊還反賞軍帥武人於朝
　正義鄭氏康成曰軍帥諸將也武人謂環人之屬有
　勇力者　髙氏誘曰迎秋於西九里之郊金氣用事
　治兵討罪非帥不整非武不威故賞軍帥武人於朝
　與衆共之也　徐氏師曾曰賞帥武人順時令将振
　武也
天子乃命将帥選士厲兵簡練桀俊專任有功以征不
義詰誅暴慢以眀好惡順彼逺方(将好惡/竝去聲)
　正義鄭氏康成曰征之言正也伐也詰謂問其罪窮
　治之順猶服也　方氏慤曰才足以将物而勝之謂
　之将知足以帥人而先之謂之帥選士則人無不能
　厲兵則器無不利簡之則無不擇練之則無不熟然
　苟非已試之效則勝負猶未可知故必任有功而或
　置疑貳於其間則知者不能盡其謀能者不能竭其
　力故任之又欲其專也凡此皆欲以征不義而已無
　以覆下之謂暴不能敬上之謂慢詰以問其罪誅以
　戮其人征不義言其道詰誅暴慢言其事義人所好
　不義人所惡好惡得其眀則合天下之所願而無違
　矣　朱氏申曰萬二千五百人為軍軍将皆命卿二
　千五百人為師師帥皆中大夫五百人為旅旅帥皆
　下大夫(案周禮/夏官丈)　董氏應暘曰命将所以征不義傑
　俊即士詰誅即征暴慢即不義也眀所惡即以見所
　好順聲教四訖之意　徐氏師曾曰士言其人兵言
　其器簡擇士中之俊桀者而以兵器練習之如此則
　兵可用矣於是任有功之将以征不義之國不置疑
　不中制而暴慢之不義者或問其罪或戮其人此非
　窮兵黷武正以眀吾所好在義所惡在不義耳夫所
　好明則人知慕義而来所惡眀則彼知畏威而化乃
　順彼逺方之道也
　通論劉氏恕曰天地方以義正萬民而可令不義之
　人横行天下乎則用兵以征不義扶生人之義理即
　助天地之義氣也　彭氏亷夫曰此説雖善然亦以
　天地肅殺之義著此令耳非拘泥以為出師必此時
　也觀者無以辭害意
是月也命有司脩法制繕囹圄具桎梏禁止姦慎罪邪
務搏執命理瞻傷察創視折審斷(句/)決獄訟必端平戮
有罪嚴斷刑天地始肅不可以贏(繕市戰反搏音博創/平聲折音舌舊音哲)
　(非審斷之斷音段嚴斷之/斷音鍜舊以斷決為句非)
　正義鄭氏康成曰順秋氣政尚嚴也理治獄官有虞
　氏曰士夏曰大理周曰大司宼創之淺者曰傷端猶
　正也肅嚴急之言也贏猶解也　蔡氏邕曰皮曰傷
　肉曰創骨曰折骨肉皆絶曰斷　陸氏佃曰傷瞻之
　而已創然後察也折視之而已斷然後審也非直以
　傷創折斷正其罪之輕重亦所以療之療之而愈則
　罪又有末減者矣　方氏慤曰法制古所有故曰脩
　囹圄禁人之地故曰繕桎梏禁人之器故曰具姦存
　乎心故止之邪見乎行故罪之搏以戮之執以拘之
　端言無偏頗之異平言無輕重之差先命有司以脩
　法制非理之所專故也既務搏執矣又命理如此用
　心之仁可知矣秋者隂之始冬者隂之終故於孟秋
　言天地始肅陽道常饒則有餘而贏隂道常乏則不
　足而縮為此者天地而君實輔相之故曰天地始肅
　不可以贏　朱氏申曰贊化者不可使隂氣之贏也
　　張氏虙曰此章反覆用刑之道謂秋主肅殺天之
　道不可以不順然天道好生聖人之刑将以教民非
　以虐民又未嘗不寓其惻隠之仁也　徐氏師曾曰
　用刑而致有傷創折斷所以致其義恤刑而命瞻察
　視審所以致其仁
　存異方氏慤曰審斷決故獄訟必端平　張氏虙曰
　斷決囚欲如片言折獄然不可不審　徐氏師曾曰
　天地始肅當因時致刑不可使陽道常贏
　案注疏於審斷句無訓蔡氏以審斷為句吳氏纂言
　從之方氏以審斷決為句陳氏集説從之而按之文
　義蔡氏為確不可以贏贏字鄭訓解髙訓驕謂有罪
　之人不可解縱徐謂陽道不可使太過方謂隂道不
　可使有餘則方氏為長又傷創折斷陸氏以民之相
　鬭言徐氏以官之用刑言則二説可兼葢既傷創折
　斷皆所當恤也
是月也農乃登榖天子嘗新先薦寢廟(唐月令是月也/下有築場圃三)
　(字/)
　正義髙氏誘曰先薦寢廟不忘親也　孔氏頴達曰
　不云牲記文畧也　方氏慤曰榖謂稷也孟夏之麥
　仲秋之麻季秋之稻皆榖獨於稷言榖以稷為五榖
　之長也稼穡之官謂之后稷土榖之神謂之社稷皆
　以此爾
　存疑鄭氏康成曰黍稷之屬於是始熟　朱氏申曰
　不言所配以萬物新成不可偏主一物也
　案鄭氏不知此榖之專指稷而以為黍稷之屬反疑
　前此之薦黍為舊黍則麻與稻皆穀也可指為舊麻
　舊稻乎
命百官始收斂完隄坊謹壅塞以備水潦脩宫室坏垣
牆補城郭(坏音/培)
　正義鄭氏康成曰收斂物順秋氣也備備八月也以
　八月宿値畢畢好雨也脩宫室坏垣牆補城郭皆象
　秋收斂物當藏也　髙氏誘曰坏猶培也　方氏慤
　曰隄坊大故欲完壅塞小故欲謹凡以備水潦而已
　　張氏虙曰宫室當脩垣牆當坏城郭當補此治國
　之常經葢治國猶治家也藩籬衰敗則盗生心棟宇
　傾欹則人肆侮國體所係豈止禦災捍患己哉
　通論方氏慤曰陽為出故春主𤼵散隂為入故秋主
　收斂天之示人有收斂之道人之奉天即有收斂之
　事　應氏鏞曰夏氣舒𤼵則脩利隄坊無有壅塞秋
　氣收斂則完而謹之葢水在天地間最為流通不可
　壅之物而其盛衰消長亦因乎時夏潦不可隄也秋
　潦則可隄矣一通一障其為民禦患一也　胡氏銓
　曰春秋城築皆取定星中此非土功時也
是月也毋以封諸侯立大官毋以割地行大使出大幣
　(使去/聲)
　正義髙氏誘曰封侯裂土封之大官上公九命割地
　以地賜人大幣金帛之幣大使使命也方金氣之收
　藏所以皆不冝行　張氏虙曰封諸侯始建國者割
　地則有功而加地也　又曰雖與祭統不合然亦不
　相悖也　方氏慤曰使者使於四方故言行幣藏於
　府庫而以賜人故言出皆非收斂之事故止之其曰
　大官大使大幣則小者容或可矣
　存疑鄭氏康成曰古者於嘗出田邑此其月也而禁
　封諸侯失其義矣　孔氏頴達曰鄭云毋封侯割地
　為失義則毋立大官行大使出大幣為得禮　陸氏
　佃曰言以著封割雖封割可也特毋以是月務行之
　耳　陳氏澔曰記者但知賞以春夏刑以秋冬故言
　如此
孟秋行冬令則隂氣大勝介蟲敗穀戎兵乃来行春令
則其國乃旱陽氣復還五穀無實行夏令則國多火災
寒熱不節民多瘧疾(淮南子下有七/月官庫其樹棟)
　正義鄭氏康成曰行冬令則亥氣乗之行春令則寅
　氣乗之行夏令則己氣乗之介甲也甲蟲屬冬敗榖
　稻蟹之屬(孔疏越語王孫雄曰今吳/稻蟹不遺種謂蟹食稻也)戎兵十月宿直
　營室營室主武事旱雲雨以風除也無實陽氣能生
　而不能成也瘧疾寒熱所為者今月令瘧作厲　髙
　氏誘曰冬水王故隂氣大勝介蟲冬𤣥武之屬金水
　相并則戎兵来侵春陽亢燥故旱是月凉風用事而
　春燠乗之故穀更生而不實夏火王故多火災金寒
　火熱金火相干故不節而使民病瘧　朱氏申曰戎
　兵乃来隂氣大勝而主殺也以三隂之時行三陽之
　令故陽氣復還以秋成之時行春生之令故五榖無
　實熱極生寒故不節　陳氏澔曰行冬令為亥水之
　氣所泄行春令為寅木之氣所損行夏令為己火之
　氣所克也
　通論張氏虙曰陽氣復還宜萬物之所喜而反不能
　成實則出之無時非徒無益也　黄氏曰癘疾之作
　或感四時之邪氣或自養之失宜素問曰夏傷暑其
　病在秋為痎瘧秋傷濕其病在冬為咳𠻳此自養之
　失行夏令民多瘧疾此感時之邪先王於時氣不能
　使之無邪而有以裁成之不能使萬民無癘疾而有
　以養之為之疾瘍之醫所以養萬民之疾為之禮義
　之政所以裁成其時氣而又為之膳膏齊和使嘗放
　焉所以維持其五臟六腑仁民之政也
　案三隂之時行六隂之令則隂大勝矣兵戎亥中北
　落師門主非常兵寇也隂中之時行陽中之令則陽
　亢矣故旱也
　
　
　
　
　
　
　
　
　
　
欽定禮記義疏卷二十三
欽定四庫全書
欽定禮記義疏卷二十四
　月令第六之五
仲秋之月日在角昏牽牛中旦觜觽中(觜音兹觽音攜/夏小正有辰則)
　(伏參中則旦日在角/淮南子作招摇指酉)
　正義鄭氏康成曰仲秋者日月㑹於夀星(孔疏夀星/辰次之號)
　而斗建酉之辰也　髙氏誘曰角東方宿鄭之分野
　　孔氏頴達曰八月建酉酉留也律厯志云留執於
　酉三統厯八月節日在軫十二度昏斗二十六度中
　旦井二度中八月中日在角十度昏女三度中旦井
　二十一度中元嘉厯八月節日在翼十七度昏斗十
　四度中旦畢十六度中八月中日在軫十五度昏斗
　二十四度中旦井九度中
　案此謂白露後三十日也月建酉而日在辰酉與辰
　合也觜觽西方火宿三星如橤其度最狭漢魏猶二
　度至眀止半度今時憲書乃十度者盖觜在上参在
　下二星同體古法先觜後參則以觜度屬參今参足
　更展觜已無度而二十八宿不可缺其一故先參後
　觜則以參度屬觜其實一也唐月令作八月之節日
　在翼昏南斗中曉畢中斗建酉位之初八月中氣日
　在軫昏南斗中曉東井中斗建酉位之中通書白露
　日在翼五度秋分日在軫一度今時憲書白露日在
　張十二度秋分日在翼九度夀星古法初軫十二度
　終氐四度今法初翼十一度終角九度
其日庚辛其帝少皞其神蓐収其蟲毛其音商律中南
吕
　正義鄭氏康成曰南吕者大蔟之所生三分去一律
　長五寸三分寸之一仲秋氣至則南吕之律應周語
　曰南吕者贊陽秀物(孔疏贊佐也隂/佐陽秀成物也)　漢志南任也
　隂氣旅助夷則任成萬物也　班氏固曰陽猶任事
　隂故拒之　韋氏昭曰八月南吕坤六二也管長五
　寸三分隂任陽事助成萬物不榮而實曰秀　髙氏
　誘曰陽氣内蔵隂吕於陽任其成功也　陳氏祥道
　曰南吕酉律酉正西也氣至南而化行於西而成西
　所以成南而行耳　朱子曰南吕正律五寸三分變
　律五寸二分三釐一毫六絲零一初六杪
　存疑王氏喬桂曰南吕長六寸六分自夷則䧏九分
其數九其味辛其臭腥其祀門祭先肝
盲風至鴻雁來𤣥鳥歸羣鳥養羞(盲亡庚反夏小正/有鹿人從鴽為䑕)
　正義鄭氏康成曰皆記時候也盲風疾風也(孔疏皇/氏云秦)
　(人謂疾風/為盲風)𤣥鳥燕也歸謂去蟄也凡鳥随隂陽者不
　以中國為居(孔疏𤣥鳥不為仲春之候由别與郊禖/為候且仲春時候非一也𤣥鳥之蟄不)
　(逺在四夷但必於幽僻/之䖏非中國所常見也)羞謂所食也(孔疏若食之/珍羞相似)夏
　小正曰丹鳥羞白鳥傳曰丹鳥者謂丹良也(皇氏曰/丹良是)
　(螢/火)白鳥者謂蚊蚋也其謂之鳥者重其飬者也有翼
　者為鳥羞也者進也不盡食也(孔疏是蟲乃謂之鳥/者重其所養之物不)
　(盡食之故蟲而謂之/鳥以上皆小正文)二者文異未知孰是　髙氏誘
　曰候時之鴈從北漠中來南過周雒之彭蠡燕春分
　而來秋分而去歸於蟄所傳曰𤣥鳥氏司分者也
　方氏慤曰盲者閉暗之稱西闔户故其風謂之盲風
　又謂之閶闔𤣥鳥至以陽中故歸以隂中也　陸氏
　佃曰鴻鴈何不言南鄊非其居也羣鳥丹鳥也養羞
　養白鳥焉凡欲羞之必先養之養在八月羞在九月
　養之仁也羞之義也
　存疑髙氏誘曰寒氣將至羣鳥養進其毛羽以禦寒
　也故曰羣鳥養羞　方氏慤曰羞謂所美之食養之
　所以備冬蔵也　項氏安世曰羣鳥至秋與百榖俱
　成人始取之以為養羞如雉鷃鶉鳩雁鶩今人皆至
　秋食之
　案羣鳥養羞夏小正作丹鳥羞白鳥陸氏所謂先養
　之後羞之養之者仁羞之者義正謂此也陳氏集説
　亦主方氏若如髙説當云羣鳥養羽羞字之訓未眀
　如項説當云羞以羣鳥與以犬嘗麻相次矣
天子居總章大廟乗戎路駕白駱載白旂衣白衣服白
玉食麻與犬其器亷以深
　正義鄭氏康成曰總章大廟西堂當大室也　張氏
　虙曰當酉上八月位也
　案縂章兼祀五帝則祀金徳之帝於此故亦謂之大
　廟其不言堂班布時政則八月涖之若大朝諸侯則
　必南面於眀堂也居亦於大廟之大室開其西閉其
　東南北之户
是月也養衰老授几杖行糜粥飲食
　正義鄭氏康成曰助老氣也行猶賜也　髙氏誘曰
　隂氣𤼵老年衰故共養之授其几杖賦行糜粥飲食
　之事周禮大羅氏掌獻鳩杖以養老又伊耆氏掌共
　老人之杖今之八月比户賜髙年鳩杖粉餈是也
　張子曰老人氣衰津液自少不能乾食故糜粥為養
　老之具養老有祝鯁祝噎正宜如此　方氏慤曰几
　杖以養其體糜粥以養其氣授特授之行徧行之也
　几杖之禮為重非庶人之老可與故與糜粥言行焉
　　彭氏亷夫曰几以安其體杖以助其力糜粥所以
　滋養也
　通論方氏慤曰飲養陽氣也食養隂氣也養陽非無
　食養隂非無飲特各有主耳故此兼言飲焉　張氏
　虙曰養老古之盛禮也若衰老之人則其禮不同矣
　然授以几杖與致仕者同則其禮亦不薄為之糜粥
　憫其不能食也此與祝鯁祝噎之意同止未可輕視
　也
　存疑徐氏師曾曰杖以賜國老非庶人之老可與故
　特言授
　案此養衰老與養老禮不同養老是大禮此是通行
　之令彭氏謂養老於學有國常禮於是月申令之非
　也王制五十杖於家六十杖於鄊安見庶人之老不
　可杖五十養於鄉六十養於國安見庶人之老不可
　授杖乎徐説亦非也
乃命司服具飭衣裳文繡有恒制有小大度有長短衣
服有量必循其故冠帶有常(淮南子作文繡有恒衣服/冇量冠帯冇常必循其故)
　正義鄭氏康成曰文繡謂祭服文畫也祭服之制畫
　衣而繡裳(孔疏書日月星辰山龍華蟲作㑹宗彛藻/火粉米黼黻絺繡是衣㑹而裳繡也畫色)
　(輕故在衣以法天繡/色重故在裳以法地)衣服則謂朝燕及他服(孔疏戰/伐田獵)
　(等之/服)凡此為寒益至也詩云七月流火九月授衣於
　是作之可也冠帯因制衣服而作之　髙氏誘曰司
　服主衣服之官将飭正命服故命之也上曰衣下曰
　裳五色備謂之繡周禮司服掌王之吉服凡兵事韋
　弁服視朝皮弁服冠服者素幘也　孔氏穎逹曰飭
　正也具飭備具正理祭服裳繡而衣畫朝燕等之衣
　服小大長短及制度采色皆有度量必循故法也
　存異方氏慤曰青赤為文赤白為章言文則章可知
　作繪於衣刺繡於裳言繡則繪可知衣裳之制大至
　衮冕之九章小至𤣥冕之一章衣在上而長裳在下
　而短變裳曰服見必服乎其事焉正言冠帯以男子
　重首婦人重要亦男女之異尚也　胡氏銓曰鄭以
　具飭衣裳文繡有恒為祭服者以禹致美黻冕也以
　衣服有量為朝燕服者以禹惡衣服也　黄氏震曰
　小大長短皆主衣裳言之禮服也衣服則主燕服及
　他服言之
　案具飭衣裳句提其綱下詳其目具飭者朝祭燕私
　之服無不飭正之也衣裳以命服為重故先舉文繡
　至於小大若袼之可以運肘長短若短毋見膚長毋
　被土其制度當各随其人以為量無定數而有定式
　當必循其故也詩以其帶伊絲其弁伊騏明君子用
　心之一所謂有常也若子臧之鷸冠子玉之瓊弁則
　非常矣人之變常棄禮每於衣服見端具飭而正之
　亦辨上下定民志之一事也時将授衣亦以順秋令
　眀肅之義鄭氏訓文為繪得之方以青赤合為文與
　言冠帶以别男女皆鑿
乃命有司申嚴百刑斬殺必當毋或枉橈枉橈不當反
受其殃(當去聲橈/女教反)
　正義鄭氏康成曰申重也當謂值其罪　髙氏誘曰
　有司理官刑非一故言百軍刑斬獄刑殺人命至重
　故必當凌弱為枉違强為橈反還殃咎也　孔氏頴
　逹曰枉謂違法曲斷橈謂有理不申應重乃輕應輕
　乃重是其不當也　方氏慤曰孟秋既命嚴斷刑矣
　至此又申之酉為隂中故申命止於是月斬者必殺
　殺者不必斬必當慮其及無辜也大辟尤人所重故
　特申之斬殺不當則以枉橈故也先王奉天如此而
　有司或枉橈焉是逆天也逆天則天災適當之矣
　徐氏師曽曰反受其殃言殃在有司也
　餘論張氏虙曰吕刑一書反覆用刑之道謂苗民殺
　僇無辜上帝䧏咎乃絶厥世反受其咎信不誣也夫
　人臣任用刑之責以枉橈受殃固其自取惟國家以
　若人掌刑使一婦銜寃三年大旱一夫茹苦六月隕
　霜怨恨所鍾乖氣成象至於促國之脉銷國之福殃
　在一人而幷毒流四海掌刑之責可輕付哉
　案抑彼聽我曰枉屈己就彼曰橈考工記惟轅直且
　無橈也髙注凌弱違强於義甚明蓋於弱者而但據
　法以斷不得其情則彼必受枉矣於强者而遂屈法
　以就不正其理則我之法橈矣方謂枉在上不直橈
　在下不申黄謂枉以直為曲橈以是為非於枉字可
　通而橈字不甚明確
是月也乃命宰祝循行犧牲視全具按芻豢瞻肥瘠察
物色必比類量大小視長短皆中度五者備當上帝其
饗(行中當/並去聲)
　正義鄭氏康成曰於鳥獸肥充之時宜省羣牲也宰
　太宰祝太祝主祭祀之官(孔疏周禮太宰職/納亨賛王牲事)養牛羊
　曰芻犬豕曰豢(孔疏食草曰/芻食榖曰豢)五者謂所視所按所瞻
　所察所量皆得其正則上帝饗之上帝饗之而無神
　不饗也　王氏肅曰純色曰犧體完曰全　髙氏誘
　曰養祭祀之犧牲繫於牢芻之三月祝大祝以騂牷
　事神祈福祥也循行犧牲視其全具恐毁傷也案所
　芻豢察其肥瘠恐失養也　孔氏頴達曰物色騂黝
　之别周禮陽祀用騂隂祀用黝望祀各以其方之色
　已行故事曰比品物相随曰類如五方各異其色是
　比也太皞配東亦用青是類也大謂牛羊豕成牲者
　小謂羔豚之屬長短謂天地之牛角繭栗宗廟之牛
　角握之屬上帝天也　方氏慤曰季夏之養牲盖授
　充人而芻之也至此特命宰祝循行之而已全者純
　而不雜若毁事用駹非全也具者完而無傷若鼷鼠
　食郊牛角非具也物色毛物之色比類者各比其隂
　陽之類也　呉氏澄曰一全具二肥瘠三比類四小
　大五長短五者皆中其度是謂備當　徐氏師曽曰
　季秋将饗帝故豫命宰祝循行之
　存異髙氏誘曰宰於周為充人掌養牲　方氏慤曰
　宰以宰牲為事者芻者豢之物豢者芻之事
　案養牲者充人之事此又命宰祝循行之重其事也
　髙謂宰即充人非是天子郊禘之事必自射其牲豈
　有以宰牲為事者而命循牲哉方説尤非也芻豢説
　亦不的
天子乃難以達秋氣(難儺同吕氏春秋難/下有禦佐疾三字)
　正義鄭氏康成曰此難難陽氣也(孔疏季冬及季春/皆難隂氣恐此亦)
　(難隂氣故/云難陽氣)陽暑至此不衰害亦将及人(孔疏秋凉之/後陽氣應退)
　(當凉反熱/故亦害人)所以及人者陽氣在行此月宿值昴畢亦
　得大陵積尸之氣氣佚則厲鬼亦随而出行(孔疏季/春隂氣)
　(右行日在昴畢此月/陽氣左行斗建昴畢)扵是亦命方相氏帥百隸而難
　之王居眀堂禮曰仲秋九門磔攘以𤼵陳氣禦止疾
　疫(孔疏凉氣新至𤼵去陽之陳氣引明/堂禮磔攘則此亦磔攘文不具耳)　髙氏誘曰
　通達秋氣使不壅閉也　成氏伯璵曰天子難陽氣
　諸侯不得難陽氣避天子也　呉氏澄曰難以消去
　殘暑煩鬱之氣而達秋月清凉之氣扵民間　陳氏
　澔曰暑氣退則秋之凉氣通故曰以達秋氣也
　通論孔氏頴達曰季冬稱大難貴賤皆為也十一月
　陽氣至虚危而不難十二月隂氣至虚危而難者十
　一月陽氣初起未能與隂氣相競十二月亦陽初起
　而隂在虚危又是一嵗之終總除疫氣故為難也六
　月宿值栁鬼亦不難以隂至㣲未能與陽相競也其
　磔之牲大難用牛餘以羊犬及鷄　成氏伯璵曰方
　相氏官嵗有三時率領羣𨽻驅索厲疫之氣於宫中
　禳送之義也天以氣化物五帝各行其徳餘氣留滯
　則時為之不和而災疫興焉大難者貴賤至於邑里
　皆行之國難但於國城中行耳季春日在昴畢仲秋
　斗建昴畢俱當大陵有積尸之氣季冬日在虚危又
　有墳墓之星天之道曰隂陽相沴則淫厲慿之而出
　助天行虐也　張氏虙曰聖人有以順隂陽之氣深
　慮夫邪之得以干正春氣𤼵生有不正者干之則𤼵
　生之功不遂故難曰以畢春氣令春氣使畢出也秋
　氣告成有不正干之則氣必抑塞故難曰以達秋氣
　令秋氣得以行也夏不難陽氣極盛邪氣自消不待
　難也
　存疑孔氏頴達曰季春云國難惟天子諸侯有之此
　云天子以其難陽氣陽是君象諸侯以下不得難陽
　氣也　張氏虙曰至冬大難則磔牲秋則不磔盖達
　秋氣有輔相裁成之意焉惟天子能之不假有所磔
　也
　案仲秋四隂之月秋氣漸逹而當凉反暑則亢陽不
　正之氣從而撓之達者亦塞矣聖人扶陽抑隂而鄭
　以儺為逐陽氣者盖逐陽氣之不正者耳不正之氣
　既逐則秋氣無所撓所謂逹之者如此孔氏乃以陽
　為君道言之是誤以此陽為正氣也夫陽之正氣而
　顧可逐乎不若成氏避天子説為確　又按季春季
　冬俱言磔此獨不言磔故張説如此但注疏本王居
　明堂禮言不為無據也姑存張説以備一義
以犬嘗麻先薦寢廟
　正義鄭氏康成曰麻始熟也　髙氏誘曰犬金畜也
　麻始熟故嘗之
是月也可以築城郭建都邑穿竇窖脩囷倉(竇音豆窖/音教吕氏)
　(春秋作􁎜/囷丘倫反)
　正義鄭氏康成曰為民將入物當蔵也穿地隋曰竇
　方曰窖(孔疏似圎非圎/似方非方曰隋)王居眀堂禮曰仲秋農隙畢
　入於室曰時殺將至毋罹其災(孔疏此時耘鋤既了/乗時入室以避隂災)
　(然末盡成熟尚須出野収歛至十月之/後又入室避寒詩曰入此室䖏是也)　髙氏誘曰
　穿窌以盛榖也仲秋大内榖故脩囷倉圎曰囷方曰
　倉　方氏慤曰此皆斂蔵之事故於建酉闔户之月
　言之　朱氏申曰城郭崇土為之故曰築都邑畫地
　為之故曰建　呉氏澄曰築城郭建都邑以居民也
　穿竇窖脩囷倉以蔵物也　徐氏師曽曰農事畢故
　可以興土功城郭都邑功之作於上者竇窖囷倉功
　之作於下者
　通論董氏應𤾉曰左傳凡土功水昏正而栽日至而
　畢則冬至以前皆土功之時也孫氏謂此仲秋築城
　郭建都邑是秦法
乃命有司趣民収斂務畜菜多積聚(趣音促積子賜反/畜菜吕氏春秋淮)
　(南子皆/作蓄采)
　正義鄭氏康成曰始為禦冬之備也　髙氏誘曰有
　司於周禮為場人　方氏慤曰趣民急趣之也孟秋
　言命百官始収斂以其物初成至此則其物既成而
　収斂不可緩故趣之焉　又曰詩言我有㫖蓄亦以
　禦冬不特菜而已　呉氏澄曰言菜之外他物皆當
　積聚而蓄之以備御冬也
乃勸種麥毋或失時其有失時行罪無疑(夏小正樹/麥在九月)
　正義鄭氏康成曰麥者接絶續乏之榖尤重之(孔疏/前年)
　(秋榖至夏絶盡後年秋榖未登是其絶也夏時人民/糧食缺短是其乏也麥此時熟乃接續其絶乏黍稷)
　(百榖不言勸麥獨/言勸是尤重之也)　髙氏誘曰罪罰也　孔氏頴逹
　曰蔡氏云陽氣初胎於酉故八目齊麥應時而生
　方氏慤曰麥以秋稼至夏乃穡其牟利遲慮民惰而
　不種故勸之
　案南麥多種於仲冬北麥且有種於仲春者不惟秋
　也然惟秋種者得四時之氣為全故食之最有益北
　麥秋種者至冬盡萎而根力已厚其収視春種者倍
　之
是月也日夜分雷始収聲蟄蟲坏户殺氣浸盛陽氣日
衰水始涸(坏歩回反/涸户角反)
　正義鄭氏康成曰又記時候也雷始収聲在地中動
　内物也坏益也蟄蟲益户謂稍小之也涸竭也此甫
　八月中雨氣未止(孔疏八月宿值昴畢畢/主雨故云雨氣未止)而曰水竭
　非也周語曰辰角見而雨畢天根見而水涸又曰雨
　畢而除道水涸而成梁(孔疏引周語以下證九月/水始涸不得在八月也)辰
　角見九月本也天根見九月末也(孔疏辰角大辰蒼/龍之角朝見東方)
　(天根亢氐之間寒露/後五日天根朝見)王居明堂禮曰季秋除道致梁
　以利農也(孔疏農既収/便其運轉)　髙氏誘曰是月秋分晝夜
　漏各五十刻雷始収藏其聲不震　孔氏頴達曰雷
　是陽氣主於動十一月其卦名復是雷動地中也時
　氣尚温蟲猶須出入但益戸使小十月寒甚乃盡閉
　之　方氏慤曰隂主殺陽主生浸若水之浸言與日
　加益隂之夷物至此而酷也陽盛於夏至此而衰矣
　　朱氏申曰雷𤼵聲於陽中之時故収聲於隂中之
　時蟄蟲啟户於雷𤼵聲之時故坏户於雷収聲之時
　　陳氏澔曰水本氣之所為春夏氣至故長秋冬氣
　返故涸　彭氏亷夫曰隂氣吸故水涸
日夜分則同度量平權衡正鈞石角斗甬
　正義方氏慤曰鈞三十斤石四鈞之稱以其尤重而
　内實故謂之石　呉氏澄曰度量權衡總言之下二
　句分言之鈞石五權之二斗甬五量之二舉二而他
　可知正之角之所以同之平之也
　通論張氏虙曰霜䧏水涸天地間肅肅乎嚴矣度量
　權衡亦以此時而一其制聖人所為一道徳而同風
　俗乃自器用始也舜講於朝守之日而月令於春秋
　分後世之政治又詳於古矣周禮質人同其度量一
　其淳制犯禁有罰其所以重之則一也漢志律度量
　皆用銅謂銅同也所以同天下齊風俗也未知舜亦
　用銅否
是月也易關市來商旅納貨賄以便民事四方來集逺
鄉皆至則財不匱上無乏用百事乃遂(易去聲匱/其位反)
　正義鄭氏康成曰易關市謂輕其税使民利之商旅
　賈客也匱亦乏也遂猶成也　髙氏誘曰易關市不
　征税也市賤鬻貴曰商旅者行旅也以所有易所無
　民得其求是便也上無乏用所求得也遂成也　孔
　氏頴達曰易輕其賦税不為節礙也關市既易則商
　旅自来商旅既来則貨賄自入以此便利民人之事
　四方縂來聚集逺鄉於是皆至貨賄既多則庫財不
　匱所須皆供上下豐足故百事成也　方氏慤曰入
　以為利者商也行而從人者旅也易關市所以来商
　旅來商旅故貨賄可得而納也貨賄以時而納待時
　而出出納皆以便民耳四方散而不一故言来集逺
　鄉邈而在外故言皆至財貨賄之總名財以待用用
　以作事遂言遂其志之所欲為大𫝊曰財用足故百
　志成正謂是矣　朱氏申曰關者貨之所入市者貨
　之所聚易謂無重征以致其難也貨謂化之以為利
　賄謂有之以為利凡此皆以便民事也　彭氏亷夫
　曰上下兼足皆由關市寛征以總結上文
　餘論張氏虙曰仲夏闗市毋索矣至秋則萬寳告成
　焉先王之制關譏而不征市廛而不税此來商旅之
　至要其道未嘗不易此商旅所以願蔵於王之市願
　出於王之塗也夫四方之集逺方之至豈有以號召
　之哉成周之時司關司市設官分職無非為民也以
　此理財財若無由而足而君有餘財民有餘力其道
　乃自易中得之後世設關則為暴於市則罔利豈知
　易之義哉
　存疑方氏慤曰四方来集逺鄉皆至則貢賦之職修
　矣
　案本文止言商旅耳下半乃極言易關市之效未嘗
　别言諸侯之職貢也分為二事非
凡舉大事毋逆大數必順其時慎因其類
　正義鄭氏康成曰大事謂興土功合諸侯舉兵衆也
　季夏禁之孟秋始征伐此月築城郭季秋教田獵是
　以於中為之戒焉　髙氏誘曰數天道時天時類事
　類順其事類不干逆也　孔氏頴達曰興舉大事毋
　逆天之大數必順其隂陽之時謹慎因其事類不可
　煩亂妄為　方氏慤曰凡物有數皆出陽而入隂所
　謂大數不過隂陽之出入而已事之作止豈可逆此
　哉數之所運而為時時之所從而為類時方来故欲
　順之而無違類有守故欲因之而無變然順之而或
　苟猶失時也故曰必因之而或妄猶非類也故曰慎
　此亦四時所同以當闔户尤不宜妄舉故申戒之
　通論張氏虙曰季夏戒之言舉大事之殃仲秋教之
　言舉大事之道
仲秋行春令則秋雨不䧏草木生榮國乃有恐行夏令
則其國乃旱蟄蟲不蔵五榖復生行冬令則風災數起
収雷先行草木蚤死(復扶又反數音朔淮南子/下有八月官尉其樹柘)
　正義鄭氏康成曰行春令則夘氣乗之行夏令則午
　氣乗之行冬令則子氣乗之也卯宿直房心心為大
　火故雨不䧏草木生榮應陽動也有恐以火訛相驚
　也(孔疏仲秋為金金剋春木又仲秋雨水水/又剋火火不能為害故但以訛言相驚也)北風殺
　物故災先猶蚤也冬主閉藏故蚤収聲草木蚤死寒
　氣勝也　髙氏誘曰秋陽而行温仁之令故雨不䧏
　尚生育故草木榮金木相干有兵象故民大恐行夏
　令夏氣盛陽故旱使蟄伏之蟲不潜蔵而五榖萌生
　也於洪範為恒燠之徴冬氣寒猛故風災數𤼵収蔵
　之雷先動行未當故曰先也　方氏慤曰春雨生物
　秋雨成物雨非不降所降非成物之雨故草木不枯
　而榮也國有恐少陽之所動也國乃旱陽亢故也蟲
　不蔵隂欲執之而不勝也五榖復生盛陽作故也風
　災數起以非時動也雷以陽中𤼵聲隂中収聲収雷
　先行則愆於陽故也雷風不莭故草木蚤死　張氏
　虙曰雨不降則無以助隂氣之肅所以草木榮國之
　有恐殺氣不行人有玩心也蟲當蔵而不藏榖不當
　生而生皆非正也雷已収聲謂之収雷先行者非時
　而𤼵也草木未當死而死亦失正也　陳氏澔曰行
　春令為夘木之氣所仇行夏令為午火之氣所克行
　冬令為子水之氣所泄也
季秋之月日在房昏虚中旦栁中(夏小正九月内火日/在房淮南子作招摇)
　(指/戌)
　正義鄭氏康成曰季秋者日月㑹於大火(孔疏大火/夘次之號)
　而斗建戌之辰　髙氏誘曰房東方宿宋之分野
　孔氏頴達曰九月建戌戌畢也畢入於戌三統厯九
　月莭日在氐五度昏虚二度中旦張初度中九月中
　日在房五度昏危三度中旦張十八度中元嘉厯九
　月節日在亢一度昏牛八度中旦井二十九度中九
　月中日在氐七度昏女十一度中旦栁十二度中
　案此謂寒露後三十日也房東方陽宿四星直下微
　曲廣六度月建戌而日在夘戌與卯合也虚北方陽
　宿二星正直廣九度唐月令作九月之節日在角昏
　牽牛中曉東井中斗建戌位之初九月中氣日在氐
　昏須女中曉栁中斗建戌位之中通書寒露日在軫
　十六度霜降日在角十度今時憲書寒露日在軫七
　度霜降日在角九度大火古法初氐五度終尾九度
　今法初亢初度終房初度
其日庚辛其帝少皞其神蓐収其蟲毛其音商律中無
射(射音/亦)
　正義鄭氏康成曰無射者夹鍾之所生三分去一律
　長四寸六千五百八十一分寸之六千五百二十四
　季秋氣至則無射之律應周語曰無射所以宣布喆
　人之令徳示民軌儀(孔疏喆人謂后稷布其徳教示/以法儀當及時銍穫而収藏之)
　漢志射厭也言陽氣究物而使隂畢剥落之終而復
　始亡厭已也　班氏固曰射終也言萬物随陽以終
　復随隂以始無厭射也　陳氏祥道曰無射建戌之
　律隂至戌而盛陽至戌而不厭故謂之無射　朱子
　曰無射長四寸八分八釐四毫八絲
　存疑韋氏昭曰九月無射乾上九也管長四寸九分
　陽氣上升隂氣収藏萬物無射見者故可徧布前哲
　之令徳使民道法也　髙氏誘曰射出也隂氣大升
　陽氣下降萬物随陽而蔵無射出著見者也　王氏
　喬桂曰無射五寸七分自南吕降九分
　案曰無射者九月之卦為剥剥窮上反下無有厭斁
　上陽甫終下陽即始所謂不逺復也一陽在上為喆
　人其下五隂仰而戴之故曰喆人之令徳示民軌儀
　所謂君子得輿民所載也
其數九其味卒其臭腥其祀門祭先肝
鴻鴈來賓爵入大水為蛤鞠有黄華豺乃祭獸戮禽(蛤/古)
　(答反鞠菊同華花同夏小正作遰鴻雁爵入於海為/蛤榮菊樹麥又有陟𤣥鳥蟄熊羆貊貉鼬鼪則穴豺)
　(祭獸夏小/正在十月)
　正義鄭氏康成曰皆記時候也來賔言其客止未去
　也(孔疏仲秋初来則過去故不云/賔此留正未去猶賔客之暫留)大水海也(孔疏國/語云雀)
　(入於海/為蛤)戮猶殺也(孔疏戮直殺之不以祭也後得/者皆殺而不祭言獸禽互文耳)
　髙氏誘曰候時之鴈従北方来南之彭蠡八月來者
　其父母也其子羽翼穉弱未能及之故於是月而過
　商雒　方氏慤曰萬物皆華於陽獨鞠華於隂故特
　言有又獨言其色以華於隂中其色正應隂之盛也
　豺所祭之獸惟可狩而獲者爾其餘凡可禽而獲者
　皆戮之　陸氏佃曰来賔言寓中國如賓客也曰黄
　華以黄為美也祭言獸以大者祭也　張氏虙曰來
　賓言来而得所如賓之授館也草木彫零而鞠始茂
　盛物皆黄而落鞠獨黄而華記異也豺性貪祭獸知
　有先矣以為未足又用禽而戮之戒貪也　朱氏申
　曰爵入大水為蛤亦飛物化為潜物也　彭氏廉夫
　曰獸言其大禽言其小　陳氏澔曰鴈以仲秋先至
　者為主季秋後至者為賓如先登者為主人従之以
　登者為客也鳥不可曰獸獸亦可曰禽故鸚鵡不曰
　獸而猩猩通曰禽也攷工記天下之大獸五鱗羽皆
　在内是禽亦可言獸也
　存異髙氏誘曰賔爵老雀也棲息於人房户之閒有
　似賔客故謂之賔雀
　案鴈非中國之鳥也月令紀鴈為詳以生於隂而能
　從陽非中國而知有中國故重之重之故詳之十二
　月鴈北鄊則七月鴈南鄉可知鄉之未啟行也正月
　鴻鴈歸啟行未至北也八月鴻鴈来啟行未至南也
　九月則若賔之至矣九月来賓則三月至其鄉可知
　而詳於南其所見也畧於北其所不見也於北曰鄉
　曰歸鄉其鄉歸其鄉也於南曰来曰来賔客之也以
　鴈固非中國之鳥也爵亦號嘉賔髙氏賓爵之訓不
　為無據而春秋孟仲皆言鴻鴈来則詞複不若来賔
　之義正也爵不言化蛤不復為爵與鷹鳩之相復異
　也蛤無隂陽牝牡而能生珠一於隂也一於隂者須
　陽化也雉化蜃亦陽化隂而蜃五百年而化蛟蛟五
　百年而為龍隂老復化陽也祭仁者之事也豺獺鷹
　不仁之物也其皆言祭貴仁也獺言祭不言戮春生
　仁也仁不忍言殺也秋殺義也戮於是始可用也於
　鷹言戮猶不言禽豺乃明言戮禽於殺不忍遽盡其
　辭也其曰乃如不得已之辭也大曰獸小曰禽戮言
　禽終不忍盡其辭焉爾
天子居總章右个乗戎路駕白駱載白旂衣白衣服白
玉食麻與犬其器亷以深
　正義鄭氏康成曰總章右个西堂北偏也　張民虙
　曰當戌上九月位也
是月也申嚴號令命百官貴賤無不務内以㑹天地之
藏無有宣出(内納/通)
　正義鄭氏康成曰申重也内謂収斂入之㑹猶聚也
　　髙氏誘曰秋季物成故務入也㑹合也　孔氏頴
　逹曰㑹猶趣也言人心皆趣向天地所蔵之事以物
　皆収斂時又閉藏無得有宣露出散其物以逆時氣
　　馬氏睎孟曰申嚴號令天地方肅欲其聽命悉也
　　陳氏澔曰専務収斂諸物於内以合天地閉藏之
　令也宣出則悖時矣
　通論方氏慤曰藏冬事也内以㑹之則存乎秋矣不
　先㑹於秋則冬無所蔵也季春言不可以内季秋言
　無不務内季春言𤼵倉廩季秋言無有宣出皆所以
　順隂陽之理而已　張氏虙曰天地之氣有𤼵亦有
　藏人豈能自異於天地哉藏則不復宣出矣㑹猶參
　也人之一身與天地並頃刻之中或呼或吸皆有隂
　陽一日之中或作或息必須晝夜則一嵗之中或出
　或内豈能離春秋之舒惨乎
　案申至於再也嚴在必行也號令由百官以布貴賤
　則自上而下盡乎人也
乃命冡宰農事備収舉五榖之要藏帝籍之収於神倉
祗敬必飭
　正義鄭氏康成曰備猶盡也舉五榖之要㝎其租税
　之簿也帝籍所耕千畝也藏祭祀之榖為神倉重粢
　盛之委也(孔疏委謂委積之物重此粢/盛委積之物故内之於神倉)祗亦敬也(孔/疏)
　(恒以祗敬為心/不有怠慢也)　髙氏誘曰冡宰於周禮為天官主
　治萬事故命之飭正也不有傾邪　孔氏頴達曰帝
　籍供上帝之籍田也祭義云天子為籍千畝以其供
　神之物故曰神倉當敬而又敬必使飭正　方氏慤
　曰仲秋趣民収斂猶未備也至於備収然後五榖可
　舉其多少之總數将以制國用也舉要猶宰夫之治
　要司㑹之月㑹與此皆命之冡宰者以國用制於冡
　宰而甸師之耕耨王籍又隸於天官故也　馬氏睎
　孟曰敬在内祗外見言内盡志外盡力也　徐氏師
　曽曰此養人事神之大禮皆不可苟故必謹其事而
　祗焉一其心而敬焉各致其力而飭焉
　餘論張氏虙曰冡宰將以制國用不舉其要國用何
　由而制然此特舉其要而已漢文帝問宰相一嵗錢
　榖出入之數㡬何周勃辭以不知是失舉要之職陳
　平辭以有主者又失舉要之義唐以宰相領度攴領
　鹽鐡失之益逺矣
是月也霜始降則百工休
　正義鄭氏康成曰寒而膠漆之作不堅好也　朱氏
　申曰霜始降隂始凝也以将效功故休息也　張氏
　虙曰將休老勞農凡終嵗勤動者無不休矣百工之
　役使之少息亦聖人順時之政也
　通論方氏慤曰雨露生物霜成物季秋則天地成物
　之功極矣人工其可不休乎季春百工咸理創始之
　時也孟冬工師效功成終之時也將效功於孟冬矣
　休之於季秋不亦宜乎然亦有不休者若弓人冬析
　榦寒奠體也經之所言亦大致然耳
乃命有司曰寒氣總至民力不堪其皆入室
　正義鄭氏康成曰總猶猥卒也　髙氏誘曰有司於
　周禮為司徒司徒主衆故命之使民入室也詩云穹
　窒熏鼠塞向墐户嗟我婦子曰為改嵗入此室處此
　之謂也　陳氏澔曰總至凝聚而至也
　通論方氏慤曰陽氣散而成暑隂氣聚而成寒寒氣
　總至則民力或有所不堪故命入室以禦之書言厥
　民隩謂是矣然寒氣者冬之時入室者冬之事此盖
　先期而命之也夏言䖏臺榭此言入室亦順隂陽之
　理爾　張氏虙曰聖人視民猶父母之扵子疾痛苛
　癢甚於在已民未嘗以力不堪告而上之人探其情
　為是恩勤之教嗚呼仁哉
上丁命樂正入學習吹(吹去/聲)
　正義鄭氏康成曰為將饗帝也春夏重舞秋冬重吹
　　髙氏誘曰周禮籥師掌教國子舞羽吹笙竽籥詩
　云吹笙鼓簧此之謂也　陸氏佃曰此與孟春習舞
　相備孟春亦習吹季秋亦習舞釋菜上下比義可知
　　張氏虙曰以季冬大合吹故也
　案吹有聲無歌如南陔六萹本無辭而以笙吹之所
　謂笙吹也象武有辭而不歌以管吹之所謂管吹也
　饗帝不止用吹言吹則歌舞從可知矣
是月也大饗帝嘗犧牲告備于天子(鄭陳並以嘗字/為句今不従)
　正義呉氏澄曰大饗帝者以周禮言祀上帝於明堂
　而以文王配也　張氏虙曰仲秋告全具矣至此又
　告備焉古人於祭祀誠䔍如此不厭其煩也
　存疑呉氏澄曰嘗宗廟秋祭之名將舉二祭其所用
　犧牲當前期告備于天子方氏曰以宗廟秋祭之犧
　牲告備於天子則以物成可嘗之時尤所重故也嘗
　如此則大饗可知然周之嘗以仲月而此於季月者
　彼取時之中此取時之盛
　存異蔡氏邕曰嘗犧牲使有司展其犧牲而告備具
　也　鄭氏康成曰大饗遍祭五帝也曲禮大饗不問
　卜謂此也嘗謂嘗羣神也天子親嘗帝使有司祭羣
　神禮畢而告焉　孔氏頴達曰嘗犧牲謂嘗祭羣神
　以犧牲也知非饗帝時使有司展犧牲告其備具而
　曰嘗羣神者以四月雩上帝後雩祀百辟卿士眀九
　月大饗帝外亦當饗羣神也有司祭羣神畢乃告備
　於天子(案五帝/説無考)
　案嘗本秋祭言四時之祭者或以為孟月或以為仲
　月季月則未之聞也此季秋之月而言嘗故蔡鄭二
　家並舎時祭而别為之説然展牲既不可以嘗名群
　神亦不可言嘗祭二家憑臆言之其不足訓固不必
　言矣惟呉氏説較為近似盖秦不師古其為嵗也既
　可以十二辰之末為首則其為祭也又何不可以三
　秋之末而嘗但扵古無據又季月秋氣漸衰亦不可
　以言盛也惟是記文費解舍此别無稍合者姑以疑
　存之以俟之知禮者
合諸侯制百縣為來嵗受朔日與諸侯所税於民輕重
之法貢職之數以逺近土地所宜為度以給郊廟之事
無有所私(上為/去聲)
　正義鄭氏康成曰秦以建亥之月為嵗首此為嵗終
　(孔疏史記秦文公獲黒龍自為水/瑞命河為徳承以十月為嵗首)使諸侯及鄉遂之
　官受此法焉貢職所入天子凡周之法以正月和之
　正嵗而縣扵象魏(孔疏周禮太宰職正月之吉始和/布治于邦國都鄙小宰職正嵗縣)
　(治象之法/于象魏)　髙氏誘曰百縣畿内之縣也五家為隣
　五隣為里四里為鄼五鄼為鄙五鄙為縣縣二千五
　百家也逺者貢輕近者貢重各有所宜郊祀天廟祀
　祖取共事而已無多少不如法制也　孔氏頴達曰
　天子有朔日政令諸侯税民輕重之法貢職之數皆
　天子制之言與者兼事之辭諸侯謂畿外國百縣謂
　鄉遂税扵民者是積貯本國貢職之數是輸納天子
　　方氏慤曰合合而同之制裁而制之合自内以合
　外制自上以制下諸侯有君道故合之而已百縣全
　乎臣則必制之焉然通而言之其實一也輕重之法
　取乎下貢職之數共乎上法以定數數以成法亦互
　相備也或以逺近所宜之事為度以詳責近以畧責
　逺也或以土地所宜之物為度取其所有不責所無
　也　應氏鏞曰税取於秋貢集扵春税之輕重所謂
　用地小大視年豐耗也貢職之數所謂旅幣無方節
　逺邇之期而別土地之宜也税法不扵是亟頒之則
　諸侯之取扵民者無制貢法不扵是早㝎之則諸侯
　之貢扵上者無準故扵季秋頒之也　張氏虙曰逺
　近所宜若周禮男服貢器物衛服貢財物之類土地
　所宜如禹貢徐州貢土五色揚州貢金三品之類
　馬氏睎孟曰陽終扵戌嵗功終焉故扵厯以自戌至
　戌為嵗終戌之月而来嵗受朔日終則有始也
　存疑鄭氏康成曰合諸侯制者㝎其國家宫室車旗
　衣服禮儀也(孔疏據周/官典命文)諸侯言合制百縣言受朔互
　文(孔疏百縣亦合/制諸侯亦受朔)　劉氏敞曰合諸侯縂命諸侯之
　國也制猶𠡠也百縣諸侯所統之縣天子縂命諸侯
　各􁀐百縣為来嵗受朔日與税法貢數
　辨正呉氏澄曰合諸侯是一句制百縣是一句舊注
　非也
　案受朔日内而百縣外而諸侯之所同若百縣則畿
　内之地有賦無貢而賦法亦掌扵冡宰其法縣之象
　魏不待頒也故别言諸侯若如鄭説則宫室車服若
　典命之䓁扵夲文為増添如劉説則百縣為諸侯之
　縣而畿内無有亦太詳外而畧内矣皆似不可従
是月也天子乃教於田獵以習五戎班馬政
　正義鄭氏康成曰教扵田獵因田獵之禮教民以戰
　法也五戎謂五兵弓矢殳矛戈㦸也(孔疏周禮五兵/鄭司農云戈殳)
　(㦸夷矛酋矛鄭又注云歩/卒五兵無夷矛而有弓矢)馬政謂齊其色度其力使
　同乗也(孔疏毛詩傳曰宗廟齊毫尚純也戎/事齊力尚强也田獵齊足尚疾也)校人職
　曰凡軍事物馬而頒之(孔疏物馬齊其力也亦/湏齊其色詩駟騵彭彭)　髙
　氏誘曰五兵刀劔矛㦸矢也為将田獵故習肄五兵
　選擇田馬取堪乗也　方氏慤曰上言習下言教我
　教之故彼習之也　馬氏睎孟曰仲夏班馬政以馬
　為主此班馬政以御為主
　通論方氏慤曰田獵所以得利軍旅所以致死人之
　所欲莫甚扵利所惡莫甚扵死以所惡寓所欲而習
　焉先王之深意也大司馬秋獮治兵其以是與　陳
　氏祥道曰夷矛雖不施扵歩而弓矢未嘗不設扵車
　故兵車射者居左廬人攻國之兵欲短守國之兵欲
　長司馬法弓矢圍殳矛守戈㦸助盖以殳對矛則殳
　可攻矛可守以弓矢對殳矛則殳矛可以守弓矢可
　以攻而五兵之用莫便扵戈其柲短而易持其胡援
　廣而易入觀富父終甥摏長狄僑如狼瞫斬秦囚子
　南擊子晳長魚矯殺郤犨皆以戈可見縂之五兵之
　用長以衛短短以救長人持其一足矣若盾則夫人
　有之
命僕及七騶咸駕載旌旐授車以級整設于屛外司徒
搢扑北面誓之
　正義鄭氏康成曰僕戎僕及馭夫也(孔疏周禮戎僕/掌馭戎車以其)
　(教戰故不用田僕馭夫掌馭従車使/車従車戎車之副使車驅逆之車也)七騶謂趣馬主
　為諸官駕説者(孔疏趣馬職掌駕説之/頒頒謂貴賤等列也)既駕之又為
　之載旌旗司馬職曰仲秋教治兵如整旅之陳辨旗
　物之用王載太常諸侯載旂軍吏載旗師都載旜鄉
　遂載物郊野載旐百官載旟是也(孔疏日月為常交/龍為旂熊虎為旗)
　(通帛曰旜雑帛曰物/龜蛇曰旐鳥隼為旟)級等次也整正列也設陳也屛
　所田之地門外之蔽司徒誓衆以軍法也(孔疏春蒐/用田獵之)
　(誓曰無干車無自後射冬大閲羣吏聽誓扵陣前斬/牲以左右徇曰不用命者斬之此以軍法誓者必斬)
　(殺/也)　髙氏誘曰僕扵周禮為田僕掌馭田輅七騶扵
　周禮為趣馬田獵掌佐車之政級屛樹垣也衆當受
　田車者各以等級陳扵屛外搢揷也扑所以教也挿
　置帯間誓告其衆　孔氏頴達曰大閲王建太常諸
　侯建旂孤卿建旜大夫士建物師都建旗州里建旟
　縣鄙建旐道車載旞斿車載旌鄭注空辟實也謂大
　閲空象治民之事故所建旌旗不如仲秋治兵實出
　軍之事也(孔疏軍吏諸帥師都遂大夫鄉遂鄉大夫/郊鄊遂之州長縣正以下野公邑大夫州)
　(里鄉中州長黨正族師遂中里宰縣鄙/遂中縣正鄙師鄼長及鄉之閭胥比長)　方氏慤曰
　僕主車騶主馬載旌旐所以表識也旗物有九此止
　言二舉其畧耳戎車以革車為正倅車為副田車以
　木車為正佐車為副各有等級故授之以級也掌次
　師田張幕故亦有屛王雖在野亦有内外之辨也朴
　夏楚也書言扑作教刑挿之扵帯示有事扵教無事
　扵刑也誓之欲其不犯令必北面以田主殺隂事故
　也　馬氏睎孟曰為天子御者僕也為諸侯羣臣御
　者七騶也以帛為之者始扵太常終扵旐以羽為之
　者始扵旞終扵旌言旌旐則他可知
　存疑徐氏師曽曰周禮有司表貉誓民鄭據此以有
　司為大司徒案大司徒不可謂之有司而搢扑示衆
　亦非大司徒之職司徒二字恐有誤
　存異皇氏侃曰七騶種馬駕玉輅齊馬駕金輅道馬
　駕象輅戎馬駕戎輅田馬駕田輅駑馬駕宫中役車
　并總六騶者為七
　案田以習戎金輅玉輅象輅非所當駕且尚强尚疾
　駑馬又安用之恐是天子六軍分别左右親軍虎賁
　居中故為七也
天子乃厲飾執弓挟矢以獵命主祠祭禽于四方
　正義鄭氏康成曰厲飾為戎服尚威武也今月令獵
　為射(熊氏曰戎服韋弁服/若春夏則冠弁服)以所獲禽祀四方之神司
　馬職曰羅弊致禽以祀祊　髙氏誘曰是月天子尚
　武容服猛厲周禮司服凡田冠弁服戎服垂衣也主
　祠掌祀之官祭禽四方報其功也　孔氏頴達曰秋
　田主祭四方報成萬物詩以社以方　方氏慤曰厲
　其容飾介胄則有不可犯之色也祭禽報成功扵百
　神且示非専為一人之養也　李氏覯曰先王之田
　外以彰事神
　通論孔氏頴達曰四時田獵皆祭宗廟而分時各以
　為主春時土方施生獵則以祭社為主夏時隂氣始
　起象神之在内獵則以祭宗廟為主秋時萬物以成
　獵則以報祭社及四方為主冬時萬物衆多獵則主
　用衆物以祭宗廟而亦報扵物有功之神扵四方也
　案僕及七騶咸駕此班馬政之事執弓挟矢以獵此
　習五戎之事獲獸必資扵兵駕車必資扵馬咸駕是
　未獵之時先備事而致戒厲飾是方獵之時必親事
　而行禮習武之事皆在其中天子獵後諸侯百姓皆
　以次而獵習與班之政行矣
是月也草木黄落乃伐薪為炭
　正義鄭氏康成曰伐木必因殺氣　髙氏誘曰仲夏
　草木未成故禁燒炭至是斧斤入林乃燒之　方氏
　慤曰黄者土之色百昌皆主於土反扵土以其将反
　扵土故黄黄故落也落則反扵土矣伐薪為炭以禦
　冬寒故也　張氏虙曰炭以禦寒人之所資非不急
　也然必待草木黄落之後始取之物既歸根用□随
　宜斧斤以時亦王政之一事也
蟄蟲咸俯在内皆墐其户乃趣獄刑毋留有罪收祿秩
之不當供養之不宜者(趣音促/當去聲)
　正義鄭氏康成曰墐為塗閉之辟殺氣也殺氣已至
　有罪者即决之祿秩不當恩所増加供養不宜欲所
　貪嗜若熊蹯之属非常食者天氣殺而萬物咸蔵可
　以去之也　孔氏頴達曰前月但蔵而坏户至此月
　既寒故垂頭嚮下以随陽氣陽氣稍沉在下也又塗
　塞其户穴以辟地上隂殺之氣春夏陽氣寛舒故雖
　不當亦所權許今秋隂氣急斂禁罰必當故悉収停
　之　黄氏震曰因蟄蟲咸俯而趣刑殺氣已至不敢
　留獄也収祿秩之不當謹扵養人収供養之不宜莭
　扵奉已凡以順斂蔵之義而已
　通論張氏虙曰為政無取乎督促獄刑則惡乎留滯
　入秋以来孟則嚴之仲又申嚴之至季乃趣之桎梏
　之苦箠椘之痛望而畏之此豈可留者易曰山上有
　火旅先王以眀慎用刑而不留獄旅不䖏也聖人以
　不留獄象之信夫　黄氏應𤾉曰漢陳寵奏月令孟
　冬之月趣刑獄毋留罪眀天刑畢扵立冬也仲冬身
　欲寧事欲静若以降威怒不可謂寧以行大刑不可
　謂静且子丑之月行刑則殷周嵗首流血所必無也
　魯恭言中孚十一月之卦君子以議獄緩死則至十
　一月宜緩死矣漢世斷死盡三冬至酷吏謂冄展一
　月足吾事何哉此後世决囚所以常在秋後冬至前
　也　黄氏乾行曰祿秩濫恩供養僣踰若必待時而
　収豈非失政哉先王重爵祿之典眀貴賤之等自無
　此失縦或有之亦必随即修改以正紀綱記者之説
　恐未然也
是月也天子乃以犬嘗稻先薦寢廟
　正義鄭氏康成曰稻始熟也　髙氏誘曰稻始升故
　嘗之先薦寢廟孝敬親也
季秋行夏令則其國大水冬藏殃敗民多鼽嚏行冬令
則國多盗賊邉竟不寧土地分裂行春令則煖氣来至
民氣觧惰師興不居(鼽音求嚏音帝觧懈同又嚏吕氏/春秋作窒淮南子下有九月官候)
　(其樹/槐)
　正義鄭氏康成曰行夏令則未氣乗之行冬令則丑
　氣乗之行春令則辰氣乗之也六月宿直東井氣多
　暑雨極隂為外邊竟之象(孔疏十二月二陽伏地下/四隂在地上故曰極隂為)
　(外/)大寒之時地隆坼也㢲為風(孔疏辰/卦直㢲)角主兵(孔疏/辰宿)
　(直/角)不居者象風行不休止也　髙氏誘曰秋金氣水
　之母也夏陽布施多霖雨二氣相并故大水火干金
　故肺氣不通冬令純隂姦謀所生之象故多盗賊使
　邉竟之人不寧而土地為隣國所分裂也春陽仁故
　煖風至而民懈惰木干金故師旅並興　方氏慤曰
　水潦盛昌在季夏故大水大水故冬蔵殃敗金數窮
　而氣窒則鼽金氣逆而彂聲則嚏皆肺疾也肺属金
　金生水反為水所勝則是疾生焉土地分裂嚴凝之
　氣所坼也氣暖則觧緩寒則縮栗師興不居以少陽
　作之而動也　陳氏澔曰行夏令則為未土之氣所
　應行冬令則為丑土之氣所應行春令則為辰土之
　氣所應也
欽定禮記義疏卷二十四
欽定四庫全書
欽定禮記義疏卷二十五
　月令第六之六
孟冬之月日在尾昏危中旦七星中(夏小正初昏南門/見時有養夜織女)
　(正北鄉則旦日在尾/淮南子作招搖指亥)
　正義鄭氏康成曰孟冬者日月㑹於析木之津(孔疏/析木)
　(寅次/之號)而斗建亥之辰也　髙氏誘曰尾東方宿燕之
　分野　孔氏穎達曰冬中也陽氣在中也或曰冬終
　也四時之終也於月建亥亥該也該闔於亥三統厯
　十月節日在尾十度昏危十四度中旦翼初度中十
　月中日在箕七度昏室十度中旦軫五度中元嘉厯
　十月節日在心二度昏危一度中旦張八度中十月
　中日在尾十二度昏危十三度中旦翼八度中
　案此謂立冬後三十日也十月為陽月於卦為坤嫌
　於無陽故特以陽名之月建亥而日在寅亥與寅合
　也唐月令十月之節日在房昏虚中暁張中斗建亥
　位之初十月中氣日在尾昏危中暁翼中斗建亥位
　之中通書立冬日在氐五度小雪日在房三度今時
　憲書立冬日在氐二度小雪日在房初度古法析木
　初尾十度終斗十一度今法初房一度終箕一度
其日壬癸(淮南子上有/其位北方)
　正義鄭氏康成曰壬之言任也癸之言揆也日之行
　東北從黒道閉藏萬物月為之佐時萬物懐妊於下
　揆然萌芽又因以為日名焉　孔氏穎達曰律厯志
　懐妊於壬陳揆於癸　陳氏祥道曰壬數六癸數五
　同於為水為智　張氏虙曰壬癸屬冬以冬盛徳在
　水也
其帝顓頊其神𤣥冥
　正義鄭氏康成曰此黑精之君水官之臣自古以來
　著徳立功者也顓頊髙陽氏也𤣥㝠少皥氏之子曰
　脩曰熙　張氏虙曰漢魏相傳北方之神顓頊乗坎
　執權而司冬顓之言專也隂盛則静而專頊之言正
　也冬氣升而其位正故帝曰顓頊春為蒼天知冬為
　𤣥南為明方知北為㝠故神曰𤣥㝠　彭氏廉夫曰
　水北方𤣥深而㝠昧故取為神之名主冬而位北
　案顓頊天水徳之帝𤣥𡨕天水氣之神髙陽與脩熙
　則人帝人官之配食於此者也
其蟲介
　正義戴氏徳曰介蟲三百六十而龜為之長　鄭氏
　康成曰介甲也象物閉藏地中龜鼈之屬　髙氏誘
　曰象冬閉固皮漫胡也　朱氏申曰冬則後而智介
　蟲屬焉以其性辨也　吳氏澄曰北方斗牛女虛危
　室壁七宿有龜之象故凡物之甲者皆屬水　盧氏
　翰曰北方𤣥武七宿水屬其類為介故冬則其蟲介
其音羽律中應鍾
　正義鄭氏康成曰三分商去一以生羽羽數四十八
　(孔疏商數七十二三分之為二十四者三去其一故/四十八其數最少聲最清清者最賤物比於人亦為)
　(賤/也)屬水者以其為最清物之象也冬氣和則羽聲調
　樂記曰羽亂則危其財匱孟冬氣至則應鍾之律應
　應鍾者姑洗之所生三分去一律長四寸二十七分
　寸之二十姑洗長七寸一分强三分之為二寸七分
　强者三去其一得此數周語應鍾均利器用俾應復
　(孔疏應當也言隂當代陽用事百物可種藏則均/利百工之器俾應復者隂陽用事終則有始也)
　髙氏誘曰隂應於陽轉成其功萬物聚藏故曰應鍾
　　漢志曰羽聚也聚藏萬物而宇覆之曰應鍾者隂
　氣應無射該藏萬物而雜陽閡種也　班氏固曰萬
　物應陽而動下藏鍾聚也　韋氏昭曰十月應鍾坤
　六三也管長四寸七分隂應陽用事萬物鍾聚百嘉
　具備時務均利百官程度庶品皆使應其禮復其性
　　陳氏祥道曰應鍾建亥之律始事者陽效法者隂
　陽始而倡之隂成而應之隂陽之道如是止矣故曰
　應鍾　朱子曰管子云凡聽羽如鳴鳥在樹太史公
　云羽動腎而和正智聞羽聲使人整齊而好禮　又
　曰應鍾長四寸六分六釐
　存疑王氏喬桂曰應鍾長四寸八分自無射降九分
其數六其味鹹其臭朽(其數六下唐月今有其性/智其事聽朽淮南子作腐)
　正義鄭氏康成曰水生數一成數六但言六亦舉其
　成數(孔疏易天一生水於北地六成/水於北但言六以成為功也)鹹朽水之臭味
　也凡鹹朽者皆屬焉氣若有若無為朽　孔氏穎達
　曰水所以在北方者從盛隂之氣所以潤下者陽下
　從隂也皇氏云水數一得土五而成故六冬味鹹臭
　朽者水之氣味在氣則朽在口則鹹也　馬氏睎孟
　曰冬以隂極生水水之成形而潤下潤下作鹹故味
　鹹物以水化則其氣為朽故臭朽
其祀行祭先腎
　正義鄭氏康成曰冬隂盛寒於水祀之於行從辟除
　之類也祀之先祭腎者隂位在下腎亦在下腎為尊
　也行在廟門外之西為軷壤厚三寸廣五尺輪四尺
　(孔疏軷壇東西為廣南北為輪廟門外西常祀行神/之壇若國外祖道其壇隨路所向而廣輪之數亦同)
　(也/)祀行之禮北面設主於軷上乃制腎及脾為爼奠
　於主南(孔疏主以菩/芻棘栢為之)又設盛於俎東祭肉腎一脾再
　其他皆如祀門之禮(孔疏皆逸/中霤禮文)　髙氏誘曰行門内
　地也冬守在内故祀之一作井水給人冬水王故祀
　之也祭先腎行屬水自用其藏也　張氏虙曰凡有
　功於人則祀之冬與夏為對人之生不在家則在路
　竈賴其養於家行資其庇於路其祀於冬者役車其
　休之時也　朱氏申曰行者人之所以往冬則陽復
　而隂往也祭先腎不取相勝者以隂静而物辨也
　存異張氏虙曰腎當作心水所勝也
　案揚雄蔡邕劉安皆謂冬祀井盖井水竈火皆功在
　養人而夏火冬水亦於義為合行即井也易曰往來
　井井蓋祀井於汲道之旁故云行歟若行道之神出
　祖則祭之無常時不當以列于五祀中也但生民詩
　言取羝以軷以興嗣嵗則周於嵗暮實祀行盖行者
　往來之道而嵗暮亦往來之交故於此祀之然觀詩
　别舉其文則似不在五祀中揚蔡諸家祀井之説亦
　或以此與春先脾夏先肺秋先肝皆食其所勝而中
　央不先腎冬不先心者五行惟水最卑五臟惟心最
　貴心為君主之官最尊不可屈故以居中之位配之
　而最卑者亦不敢以干尊故但自食其所藏也張虙
　説非
水始冰地始凍雉入大水為蜃虹藏不見(雉入大水夏/小正作𤣥雉)
　(入於淮唐作/野雞入於淮)
　正義鄭氏康成曰皆記時候也大水淮也大蛤曰蜃
　　髙氏誘曰傳曰雉入於淮為蜃虹隂陽之交氣是
　月隂壯故不見　方氏慤曰氷即水也水以陽釋氷
　以隂凝也凍氣閉而陽不能熙也孟冬重隂之始故
　氷凍皆於此始焉　馬氏睎孟曰雉火屬蜃水屬陽
　不勝隂而並與遷焉故化虹以隂干陽則見此時陽
　升隂降而弗通故藏　張氏虙曰水氷地凍皆氣凝
　也雉之為蜃雉不自知由得水而然也虹天地之淫
　氣見於春乗陽也藏於冬伏隂也　朱氏申曰隂陽
　極乎辨故虹不見　陳氏澔曰虹非有質而曰藏者
　亦言其氣之下伏耳
天子居𤣥堂左个乗𤣥路駕鐡驪載𤣥旂衣黒衣服𤣥
玉食黍與彘其器閎以奄(呂氏春秋作宏以弇淮南/子有北宮御女擊磬石其)
　(兵/鎩)
　正義鄭氏康成曰𤣥堂左个北堂西偏也鐡驪色如
　鐡黍秀舒散屬火寒時食之亦以安性也彘水畜器
　閎而奄象物閉藏也　髙氏誘曰𤣥堂向北堂左个
　西頭室也𤣥黒皆順水色也宏大弇深象冬閉藏也
　　孔氏穎達曰黑深而𤣥淺旂色淺衣色深玉亦用
　自然之色也　張氏虙曰冬為𤣥英故取以名冬所
　居此當亥上十月位也寒氣不可過故食火榖以減
　之寒氣不可抑故食當方之牲以存之
　案黍南方之榖而宜黒墳冬食之從其宜也彘坎畜
　坎一陽在隂中冬之象也陽在内故器中寛隂在外
　故上下窄
是月也以立冬先立冬三日太史謁之天子曰某日立
冬盛徳在水天子乃齊立冬之日天子親帥三公九卿
大夫以迎冬於北郊還反賞死事恤孤寡
　正義鄭氏康成曰死事謂以國事死者若公叔禺人
　顔涿聚者也(孔疏公叔禺人見左傳哀十一/年顔涿聚見左傳哀二十三年)孤寡其
　妻子也有以恵賜之大功加賞　髙氏誘曰迎冬於
　北六里之郊水氣用事其先人有死王事以安社稷
　者賞其子孫有孤寡者矜恤之　孔氏穎達曰因殺
　氣之盛故賞死事以財祿供給其妻子　朱氏申曰
　賞軍帥武人所賞者猶寡賞死事而恤其孤寡所賞
　者為多蓋秋為少隂而冬為重隂故也
　案仲春養幼少存諸孤順生氣之盛也孟冬賞死事
　恤孤寡感殺氣之盛也
　存疑張氏虙曰念死事之人慮其孤寡不得所養從
　而賞之順時之政於是為至
　案賞與恤分二義盖死事之子孫不孤寡者則賞之
　其孤寡者則恤之恤視賞其恵又有加也髙説甚明
　張氏混而一之誤
是月也命大史釁龜筴占兆審卦(苪城/曰句)吉㓙是察(句/)阿
黨則罪(句/)無有掩蔽(筴初革反又吕氏春秋作命大/卜禱祀龜筴審卦兆以察吉凶)
　(于時有阿上亂法者/則罪之無有掩蔽)
　正義鄭氏康成曰筴蓍也周禮龜人上春釁龜謂建
　寅之月秦以亥月為嵗首使大史釁龜筴與周異矣
　今月令曰釁祠　髙氏誘曰周禮太卜掌三兆之法
　一曰玉兆二曰瓦兆三曰原兆又掌三易之法一曰
　連山二曰歸蔵三曰周易龜曰兆筴曰卦故命大卜
　禱祀龜䇿占兆審卦以知吉凶於是有阿意曲從取
　容於上以亂法度者必察知之則行其罪罰無敢强
　匿者　方氏慤曰物有釁則妖作以血塗之祓除其
　釁故謂之釁龜以卜而有兆筴以筮而有卦兆有象
　故言占卦有數故言審占兆審卦則吉凶可得而知
　必於嵗首者欲以知一嵗之吉凶也　陸氏佃曰釁
　龜筴筴亦釁也吉凶是察者占人所謂以八簭占八
　頌以八卦占簭之八故也　吳氏澄曰兆謂龜所坼
　之兆卦謂筮所得之卦既命大史釁其龜筴乃以龜
　卜之觀卜之所遇為何兆以筴筮之觀筮之所值為
　何卦於是推占其兆測審其卦以定吉凶何如也
　馬氏曰曲承曰阿私附曰黨掩自上掩之蔽從旁蔽
　之
　存疑張氏虙曰阿黨之察亦係之太史者如董狐趙
　盾之書南史崔杼之書其阿黨之罪毫無掩蔽也
　存異鄭氏康成曰占兆龜之繇文也吉凶謂易也審
　省錄之而不釁筮短賤於龜也阿黨謂治獄吏以私
　恩曲撓相為也　孔氏穎達曰非但釁此龜筴又釁
　此占兆繇文易六十四卦有吉有凶故曰卦吉凶是
　正審察獄吏阿黨之事則在下犯罪之人獄吏不能
　掩蔽
　辨正邱氏光庭曰孔云釁占兆之書非也周禮有釁
　龜無釁兆兆辭存於竹帛何容以血塗之哉爾雅占
　視也占繫人不繫兆也易經三占廣大悉備豈短賤
　於龜乎筮短龜長乃不善筮者之言耳
　案或謂阿黨則罪所謂假於卜筮以疑衆者殺也存
　之以備一義
是月也天子始裘(夏小正王始/裘在九月)
　正義鄭氏康成曰九月授衣至此可以加裘矣　髙
　氏誘曰始猶先也裘温服優尊者故先服之　張氏
　虙曰隕霜而冬裘具故司裘以仲秋獻良裘季秋獻
　功裘至此天子始服之以順時為重也
　通論陸氏佃曰蔡邕云祀天則大裘然則祭地不大
　裘明矣故曰掌為大裘以供王祀天之服
　案夏暑而冬寒天之道也夏葛而冬裘聖之制亦人
　之情也
命有司曰天氣上騰地氣下降天地不通閉塞而成冬
　正義髙氏誘曰天地閉氷霜栗烈以成冬也　孔氏
　穎達曰十月地氣六隂俱升天氣六陽並謝天體在
　上六陽歸於虚無故曰上騰地體在下隂氣下連於
　地故曰下降　馬氏睎孟曰天地定位而其氣升降
　於四時交於南而辨於北故夏曰南交冬曰上騰也
　各得其所而不相與故曰不通然通之理未嘗息也
　寒暑相推而未有窮則所謂不通時焉而已　陳氐
　澔曰不交則不通不通則閉塞
　通論張氏虙曰天地交泰故春言和同天地不交否
　故冬言閉塞和同之時天下皆知春之為春不必詔
　告也閉塞之時天下雖知之而或有不謹則無以為
　藏即無以為發故特命有司人苟知閉藏之義則事
　事物物皆不敢肆矣
　存疑鄭氏康成曰使有司助閉藏之氣門户可閉閉
　之窻牖可塞塞之
　案將申閉藏之令故先命之如此
命百官謹盖藏命司徒循行積聚無有不斂(案司徒今/作有司)
　正義鄭氏康成曰蓋藏謂府庫囷倉有藏物積聚謂
　芻禾薪蒸之屬　方氏慤曰閉塞之時盖蔵之事不
　可慢也故命百官謹之仲秋已命有司趣民多積聚
　至此又循行之無有不斂欲其無遺利也
　案蓋藏積倉府庫之在官者故命有司謹之積聚囷
　倉窖竇之在民者故命司徒循行之無有不斂以順
　天地之閉塞也
坏城郭戒門閭脩鍵閉慎管籥固封疆備邊竟完要塞
謹關梁塞蹊徑(鍵其輦反/蹊音奚)
　正義鄭氏康成曰坏益也鍵牡閉牝也(孔疏鏁器入/者謂之牡受)
　(者謂之牝若/獸之牝牡然)管籥搏鍵器也(孔疏似樂器之管籥/搢於鏁内搏取其鍵)固
　封疆謂使有司循其溝樹及其衆庶之守法也(孔疏/掘溝)
　(塹而種樹木/令人可守之)要塞邊城要害處也梁橋横也蹊徑禽
　獸之道也　髙氏誘曰要塞所以固國關梁所以通
　塗塞絶蹊徑為其敗田　孔氏穎達曰城郭當湏牢
　厚故言坏門閭備禦非常故云戒鍵閉或有破壊故
　云脩管籥不可妄開故云慎封疆理當險阻故云固
　邊竟防擬盗賊故云備要塞理宜牢固故云完關梁
　禁禦姦非故云謹蹊徑細小狹路故湏塞　朱氏申
　曰城郭既補矣又坏之謹之至也門閭出入或有不
　虞故言戒管籥猶今門鎻不容有偽故言慎封疆限
　於内故言固邊竟接於外故言備邊必有塞必有要
　不可虧故言完關以禦暴梁以濟險不可慢故言謹
　蹊徑非人所由不可以通故言塞凡此皆以順時之
　閉塞也
　存疑何氏子季曰鍵是門扇之後樹兩木穿上端為
　孔閉將關門以内孔中者　朱氏申曰鍵閉猶今門
　鐶不能無壊故言脩
　案上四句謹於内下五句謹於外王公設險以守其
　國道固然也至此因時以飭之
飭喪紀辨衣裳審棺椁之厚薄塋丘壟之大小髙卑厚
薄之度貴賤之等級(塋吕氏春秋作營棺椁下淮南子/有衣衾字貴賤之等級淮南子作)
　(貴賤尊卑/皆有等級)
　正義鄭氏康成曰此亦閉藏之具順時飭正之也辨
　衣裳謂襲斂尊卑所用也所用又有多少　髙氏誘
　曰紀數也棺椁衣衾尊者厚卑者薄營度也丘墳壟
　塚也貴者髙大賤者卑小　孔氏穎達曰鄭注冡人
　云漢律列侯墳髙四尺關内侯以下各有等差又注
　檀弓云墳髙四尺蓋周之士制　方氏慤曰䘮在人
　而我以禮紀之謂之喪紀辨衣裳已下皆其事也服
　有輕重則布有精粗不可不辨大小髙卑冢人所謂
　以爵等為丘封之度也　朱氏申曰厚薄主禮言貴
　賤主人言　馬氏睎孟曰喪人之終事也冬嵗之終
　時也以嵗之終時節人之終事不亦宜乎夫喪人所
　自盡而君子不以天下儉其親則衣衾棺椁丘壟孰
　不欲致美以為悦然莫為之節則富者僭於有餘貧
　者慊於不足而將不安其性命之情故先王視貴賤
　之等級而制為禮數以紀之使孝子仁人各隨其分
　而不敢踰也然後得盡其心焉　徐氏師曾曰厚施
　於貴非以美沒禮薄施於賤非以薄為道皆分所當
　然也
　案棺天子厚二尺四寸椁厚一尺遞降至庶人棺厚
　四寸椁五寸衣衾天子百二十稱遞降至士三十稱
　丘壟天子髙一丈至士四尺凡禮之厚薄皆以其人
　之貴賤為等級所當飭正之者也
是月也命工師效功陳祭器案度程毋或作為淫巧以
蕩上心必功致為上物勒工名以考其誠功有不當必
行其罪以窮其情(致如字舊讀/緻當去聲)
　正義鄭氏康成曰霜降而百工休至此物皆成也工
　師工官之長效功錄見百工所作器物也主於祭器
　祭器尊也度謂制大小也程謂器所容也淫巧謂奢
　偽怪好也蕩謂動搖生其奢淫勒刻也刻工姓名於
　其器以察其信知其不功致也功不當取材美而器
　不堅也　孔氏穎達曰命百工陳列所造之器案此
　器舊來制度大小及容受程限多少勿得有過制之
　巧搖動在上生其奢侈之心苟功力宻致斯為上矣
　毎物之上刻所造工匠之姓名於後以考其誠信與
　否若用材精美而器不堅固則必行罪以窮其詐偽
　之情也　方氏慤曰功工所成者效猶呈也祭器未
　成不造燕器故陳祭器焉　黄氏震曰誠即功致者
　也不當即不功致者也
　通論馬氏睎孟曰度其器之洪纎曲直者有度㑹其
　功之久近勤惰者有程古之人雖小物其用功也無
　所不用其極致者功之至也然不可過過則淫巧先
　王所禁也故季春監工日號因其作而戒之此工師
　考工又於其成而戒之
是月也大飲烝
　正義鄭氏康成曰十月農功畢天子諸侯與其羣臣
　飲酒於大學(孔疏此大飲是天子禮豳風躋彼公堂/稱彼兕觥是諸侯禮毛傳云公堂學校)
　(也/)以正齒位(孔疏約/黨正文)謂之大飲别之於他其禮亡今
　天子以燕禮郡國以鄉飲酒禮代之烝謂有牲體為
　俎也黨正職曰國索鬼神而祭祀則以禮屬民而飲
　酒於序以正齒位亦謂此時也(孔疏引以證大飲是/十月正齒位之事)
　詩云十月滌場朋酒斯饗曰殺羔羊躋彼公堂稱彼
　兕觥受福無疆是頌大飲之詩(孔疏兩尊曰朋升公/學校之堂舉兕觥以)
　(罰失禮臣下慶君/命受福無疆也)　髙氏誘曰烝俎實謂有肴烝也
　　孔氏穎達曰國語王公立飫則有房烝此既大飲
　饗禮當用房烝半體之俎也　馬氏睎孟曰是月嵗
　功既登物之可薦者衆君子可以飲酒燕樂矣
　存異陳氏澔曰因烝祭而與羣臣大為燕飲也
　案如陳説則當先云烝而後及大飲令先大飲而後
　烝是以大飲之餘為烝也有是理乎
天子乃祈來年于天宗大割祠于公社及門閭臘先祖
五祀勞農以休息之(勞去/聲)
　正義鄭氏康成曰此周禮所謂蜡祭也天宗謂日月
　星辰大割大殺羣牲也臘謂以田獵所得禽祭也五
　祀門户中霤竈行也或言祈年或言大割或言臘互
　文勞農以休息之黨正屬民飲酒正齒位是也　髙
　氏誘曰祈求也宗尊也公社國社后土也生為上公
　死為貴神先祠公社乃及門閭先公後私之義也是
　月農夫空閒故勞犒休息之不役使也　孔氏穎達
　曰社以上公配祭故云公社此等之祭總謂之蜡若
　細分之則天宗公社門閭謂之蜡其祭皮弁素服臘
　先祖五祀謂之息民其祭黄衣黄冠天子諸侯大飲
　在蜡祭前黨正屬民飲酒在蜡祭後以同在此月故
　鄭於大飲引其義證之熊謂大飲當在蜡祭後非也
　蔡邕云夏曰清祀殷曰嘉平周曰蜡秦曰臘案左傳
　虞不臘是周亦有臘名凡蜡皆在亥月皇氏謂各以
　嵗終則夏季冬已脩耒耜具田器不得謂休息也
　方氏慤曰天宗尊而不親在致義以求之故曰祈公
　社門閭親而不尊在致味以祭之故曰大割先祖五
　祀衆而不一故曰臘臘在丑月而此行之亥月或異
　代禮與休大息小休久息暫事有大小則時有久暫
　合而言之一也
　存疑髙氏誘曰天地四時皆為天宗萬物非天不生
　非地不載非春不動非夏不長非秋不成非冬不藏
　書曰禋于六宗此之謂也
　案虞書先言類上帝次言禋六宗則六宗内不應有
　天且此記言天宗而不言六其非六宗審矣髙説未
　確又天子有大社有王社諸侯有國社有侯社此公
　社即侯社也門亦五祀之一而此别言其在家則一
　家之門也在國則國門也在閭則閭門也上而公社
　下而里社無不祭則大而國門小而閭門無不祭皆
　舉一以該之也五祀髙氏謂句芒五官辨已見前
天子乃命將帥講武習射御角力(將去/聲)
　正義髙氏誘曰習肄之也角猶試也　方氏慤曰武
　言其道故講之使明射御言其事故習之使熟角則
　相抵而已　馬氏睎孟曰亥之時其為隂也大矣講
　武以厲其威習射御以考其藝角力以視其才皆隂
　事也
　存疑鄭氏康成曰為仲冬將大閲簡習之亦因營室
　主武士也(孔疏春秋説營/室主軍士之糧)凡田之禮唯狩最備夏小
　正十一月王狩(孔疏仲冬教戰/所湏此備擬之)
　案周禮春蒐夏苖秋獮冬狩皆不見於月令唯驅獸
　無害五榖略似於苗然在孟夏非苖時也則此講武
　於孟冬正秦制耳安見其仲冬必大閲而以為預習
　其事乎預習其事且記而大閲之正反不見乎或以
　為此即大閲當在仲冬脱簡在此亦非也秦以亥正
　故於戌月即行大閲所謂天子乃教於田獵以習五
　戎觀月令所記田獵莫重於此可知先儒必以月令
　與周禮相附合故説多鑿
是月也乃命水虞漁師收水泉池澤之賦毋或敢侵削
衆庶兆民以為天子取怨于下其有若此者行罪無赦
　正義鄭氏康成曰因盛徳在水収其税　髙氏誘曰
　虞官師長也天子曰兆民兆大數也税斂重則民怨
　矣　方氏慤曰水虞即周禮澤虞漁師即周禮䱷人
　命是二官各以其職也失時之罪小故仲秋言行罪
　無疑取怨之罪大故孟冬言行罪無赦　張氏虙曰
　魚至冬而美故冬取魚民皆取魚故有水泉池澤之
　賦　朱氏申曰自此犯彼謂之侵減彼益此謂之削
　通論馬氏睎孟曰先王之時澤有虞川有衡皆為之
　厲禁以平其守而共其奠以時入之頒其餘於萬民
　則剝下益上豈其欲哉　黄氏震曰收其賦又禁其
　擾恐不若澤梁無禁之相安也
　餘論張氏虙曰後世澤之萑蒲舟鮫守之海之蜃蛤
　祈望守之守之嚴則征之嚴而民始失利矣月令戒
　其侵削取怨亦恐有司苛取以病民乎
　案文王澤梁無禁而周公定周禮則有禁者山林藪
　澤寳藏興焉貨財殖焉不為之制則不為天地留其
　有餘非撙節愛養之道且民取之而多得則必啓其
　驕淫取之而有得有不得則必生其争競皆足以長
　姦而召亂然後知聖人之綜理周宻正所以輔相而
　裁成也然則文王之無禁非歟曰商辛之虐甚矣如
　燬之傷不如是不足以稍甦之也孟子之告齊宣王
　意亦如此有禁者法之經無禁者時之權也以公物
　之心而盡物之性節以制度不傷財不害民其庶㡬
　乎
孟冬行春令則凍閉不宻地氣上泄民多流亡行夏令
則國多暴風方冬不寒蟄蟲復出行秋令則雪霜不時
小兵時起土地侵削(淮南子下有十月/官司馬其樹檀)
　正義鄭氏康成曰行春令則寅之氣乗之行夏令則
　已之氣乗之行秋令則申之氣乗之也民流亡象蟄
　蟲之動立夏巽用事巽為風故大風申宿直參伐為
　兵而申隂氣尚微故兵小(孔疏春秋記參伐主/斬刈示威行伐也)　髙
　氏誘曰春陽散越故凍不宻而地氣發泄民多流亡
　象陽布散也夏陽炎溫故盛冬不寒而蟄蟲復出於
　洪範恆燠之徴秋金令干水不當霜而霜不當雪而
　雪故曰不時鄰國來伐土地侵削於洪範恆寒之徴
　也　朱氏申曰凍閉不宻以行東風解凍之令也地
　氣上泄以行地氣上騰之令也　陳氏澔曰行春令
　為寅木之氣所泄行夏令為己火之氣所損行秋令
　為申金之氣所淫也
　通論方氏慤曰風者四時之所有而陽作則暴孟夏
　行春少陽之令故但來格而已此行夏盛陽之令故
　又多焉霜雪不時寒氣遲也小兵時起金氣盛也土
　地侵削揫斂之致也
　案唐月令有是月也祭神州地祗於北郊是月也命
　有司祭司寒是月也命有司祭司中司命司人司祿
仲冬之月日在斗昏東辟中旦軫中(辟必亦反又日在/斗淮南子作招搖)
　(指/子)
　正義鄭氏康成曰仲冬者日月會於星紀(孔疏星紀/丑次之號)
　而斗建子之辰也　孔氏穎達曰十一月建子子孳
　也律厯志孳萌於子三統厯大雪日在斗十二度昏
　壁五度中旦角三度中冬至日在牛初度昏奎十度
　中旦亢七度中元嘉厯大雪日在箕十度昏氐九度
　中(案氐當/作室)旦軫八度中冬至日在斗十四度昏東壁
　八度中旦角七度中
　案此謂大雪後三十日也十一月於周為正月斗北
　方木宿六星形如北斗故亦謂之斗廣二十五度月
　建子而日在丑子與丑合也東壁西方水宿二星廣
　七度軫南方水宿四星似張廣十七度唐厯十一月
　之節日在箕昏營室中暁軫中斗建子位之初十一
　月中氣日在南斗昏東壁中暁角中斗建子位之中
　通書大雪日在尾八度冬至日在箕六度今時憲書
　大雪日在尾二度冬至日在箕二度孟子言千嵗之
　日至可坐而致盖古雖三正迭用而造厯必以甲子
　為厯元元正則餘無不正矣曰日至陽氣之始生也
　不言冬至周以為春正非冬也唐堯甲子冬至日在
　虚一度日入而昴中虞書所謂日短星昴是也秦莊
　襄元年差二十七度至日在牛三度而此言斗者斗
　度寛牛度狹仲冬之節猶在斗十四度故約言之耳
　漢元和三年日在斗二十一度晉太元九年在斗十
　七度宋元嘉十年日在斗十四度唐開元十二年在
　斗九度唐月令所云是也宋統天厯在斗二度元授
　時厯退在箕十度明大統厯在箕五度本朝康熙甲
　子猶在箕三度而今乾隆已在箕二度矣大約七十
　年而差一度二千一百十七年而差一辰積二萬五
　千四百十年有竒而差一周此嵗差也舉日至而其
　餘中節可倣此推之星紀古法初斗十一度終女七
　度今法初箕二度終斗二十二度
　存疑髙氏誘曰斗北方宿呉之分野
　案星紀吳越之野𤣥枵齊之野髙氏以仲冬星紀屬
　呉以季冬𤣥枵屬越豈别有所授耶抑因星紀終於
　女𤣥枵亦始於女故混二次而為一遂分呉越為二
　野耶然齊之分野又將歸之何所
其日壬癸其帝顓頊其神𤣥𡨕其蟲介其音羽律中黄
鍾
　正義班氏固曰鍾動也陽氣聚黄泉之下萬物萌動
　也　鄭氏康成曰黄鍾者律之始也九寸仲冬氣至
　則黄鍾之律應周語曰黄鍾所以宣養六氣九徳(孔/疏)
　(六氣隂陽風雨晦明九徳六府三事六府金木水火/土榖三事天事正徳地事利用人事厚生陽氣伏於)
　(地下萬物始萌所以徧養此六氣九功之德也功案/六府三事九功也鄭以九徳言其即疏所謂九  之)
　(徳/與)　髙氏誘曰鍾聚也陽氣聚於下隂氣盛於上萬
　物孳萌聚於黄泉之下也　孔氏穎達曰漢志黄者
　中之色鍾種也五色黄莫盛焉陽氣始種於黄泉孳
　萌萬物為六氣元也　陳氏祥道曰黄鍾建子之律
　也黄之為色則隂之盛鍾之為器則隂之聚隂盛而
　極則陽生之矣隂盛而止則陽散之矣由隂終於亥
　陽始於子也　朱子曰正黄鍾九寸變黄鍾八寸七
　分八釐一毫六絲二忽
　通論韋氏昭曰十一月黄鍾乾初九也名黄者重元
　正始之義也黄鍾陽之變也管長九寸徑三分圍九
　分林鍾坤初六隂之變也坤之始也故長六寸九六
　為隂陽夫婦子母之道也
其數六其味鹹其臭朽其祀行祭先腎
冰益壯地始坼鶡旦不鳴虎始交(鶡户/割反)
　正義鄭氏康成曰皆記時候也鶡旦求旦之鳥交猶
　合也　髙氏誘曰始坼凍裂也鶡旦山鳥陽物也是
　月隂盛故不鳴虎陽中之隂隂氣盛以類發也　方
　氏慤曰孟冬水始氷至此益壯孟冬地始凍至此凍
　甚而坼鶡旦夜鳴隂類也鳴而求旦則求陽也感微
　陽之生而不鳴得所求也虎隂物而交亦感陽生也
　　張氏虙曰寒氣増於地之上故氷益壯暖氣生於
　地之下故凍者坼
天子居𤣥堂大廟乗𤣥路駕鐵驪載𤣥旂衣黑衣服𤣥
玉食黍與彘其器閎以奄
　正義鄭氏康成曰𤣥堂大廟北堂當大室　張氏虙
　曰此當子上十一月位也
　案𤣥者水之色亦曰堂者北辰之地天子之尊位在
　焉故也居亦於大廟之大室開其北閉其東西南之
　户
飭死事(朱子曰呂氏春秋淮南子唐/月令皆無此三字當為衍文)
　存疑鄭氏康成曰飭軍士戰有必死之志　孔氏穎
　達曰因殺氣之盛故飭之
　案死事與䘮大記復而後行死事意同蓋承孟冬飭
　喪紀來孟冬飭之此又飭之者蓋王道之始在養生
　喪死之無憾故慎重如此
命有司曰土事毋作慎毋發盖毋發室屋及起大衆以
固而閉地氣沮泄是謂發天地之房諸蟄則死民必疾
疫又隨以喪命之曰暢月(沮上聲又沮呂氏春秋作/且唐月令無命之曰句)
　正義髙氏誘曰有司於周為司徒掌邦土與民人之
　教隂氣在上民人空閉無所事作　孔氏穎達曰隂
　氣凝固陽湏閉藏若起土功開盖物發室屋起大衆
　則泄陽氣也人所次舎曰房天地於此時擁蔽萬物
　不使宣露與房舎相似令地氣泄漏是開發天地之
　房也非但蟄死人疫國且有大喪隨其後　馬氏睎
　孟曰自内漸外謂之沮自下達上謂之泄寒氣方盛
　而發其所閉則溫氣乗之故蟄必死民必疫又隨以
　喪盖隂主屈陽主伸時不宜暢也　方氏慤曰陽生
　於子至於丑隂猶執而紐之况在於子而可以暢之
　乎　姚氏舜牧曰暢達也時月當閉而我暢之命之
　曰暢月與後命之曰逆同義見失時之甚也
　存疑鄭氏康成曰而猶汝也暢猶充也大隂用事尤
　重閉藏　皇氏侃曰喪逃亡也人為疾疫皆逃亡也
　　孔氏穎達曰命之曰暢月言此月為充實之月當
　使萬物充實不發動也　朱子曰暢月謂陽久屈而
　得伸也　陳氏澔曰言所以不可發泄者以此月萬
　物皆充實於内故也　張氏虙曰黄鍾動而萬物潛
　起則天地之房其隠然萌動者原未嘗不暢非閉塞
　之令所能遏也命之名而曰暢豈苟乎哉
　案隂包於外故言固陽動於中故言閉以固而閉言
　毋發動以順隂之固於外而陽乃閉於内也沮者固
　之反泄者閉之反隂沮洳而不堅則陽且泄而易散
　蟄之出民之疫皆以陽易泄故而蟲必死民且喪則
　以微陽不能敵盛隂也
是月也命奄尹申宮令審門閭謹房室必重閉省婦事
毋得淫雖有貴戚近習毋有不禁
　正義鄭氏康成曰奄尹主領奄豎之官於周則為内
　宰掌治王之内政宮令譏出入及開閉之屬重閉外
　内閉也省婦事所以静隂類也淫謂女工奢偽怪巧
　物也貴戚姑姊妹之屬近習天子所親幸者(孔疏内/宰主領)
　(奄官身非奄也命奄官之正長申明王之内政常察/門閭之事謹慎房室之處其門閭房室皆有外内門)
　(户必重疊閉之此月隂氣既静故減省婦/之事順隂類也務在質素毋得過為淫巧)　　方氏
　慤曰周官酒人漿人之類皆有奄鄭謂精氣閉藏者
　尹則其正也宮中之令國有常典以閉藏之月故申
　之省省察之也婦以化治絲枲為事巧過則淫淫則
　偽飾生焉貴近皆禁疏賤可知　馬氏睎孟曰貴戚
　易奢近習易驕欲法之行自貴近始
　通論黄氏榦曰周制内宰宫正宫伯皆士大夫為之
　而又統於冢宰凡嬪御奄寺皆在所統漢初中常侍
　大長秋猶參用士人為之東漢以後専用宦官而宮
　壼之事大臣無復與知矣　郝氏敬曰周禮奄人之
　制最善卿大夫至庶人在官者不下七萬有竒而奄
　止四十七人未有為官長者宮宰之制掌之内宰宮
　伯皆大夫士為之故先王之世宮府如一是書以奄
　為尹内宮之事毋有不禁權不已重歟此秦作法之
　弊趙髙所以専制也此稱奄尹是直以奄為尹内宰
　宮正之職移而屬之奄矣秦風首章未見君子寺人
　之令次章乃云既見君子見由寺人也司馬欣奏事
　七日不得見之兆形矣貴戚近習無不禁已開趙髙
　柄政之漸君子見微知著可不謹哉
乃命大酋秫稻必齊麴糵必時湛熾必潔水泉必香陶
器必良火齊必得兼用六物大酋監之毋有差貸(酋音/揫齊)
　(如字湛音沈又音尖/齊劑同貸音二忒通)
　正義鄭氏康成曰酒熟曰酋大酋酒官之長於周為
　酒人(孔疏鄭注周禮引此大酋為酒正此又以大酋/為酒人者酒正掌酒之政令及酒出入之事不)
　(親監/督也)必齊謂熟成也湛漬也熾炊也火齊生熟之調
　也物猶事也差貸謂失誤有善有惡也古者穫稻而
　漬米麴至春而為酒(孔疏謂春而/成非春始釀)詩云十月穫稻為
　此春酒以介眉夀　髙氏誘曰大酋於周禮為酒正
　掌酒之政令以式法度授酒材六物秫稻麴糵水火
　也　孔氏穎達曰六物秫稻一麴糵二湛熾三水泉
　四陶器五火齊六　呉氏澄曰秫説文稷之黏者案
　黍全黏曰秫而稻粱之黏者亦曰秫此稻既别出則
　秫乃黍稷粱之統名
天子命有司祈祀四海大川名源淵澤井泉
　正義鄭氏康成曰順其徳盛之時祭之也今月令淵
　為深　髙氏誘曰以皆有功於人故祈祀之　董氏
　師譲曰四海水所聚大川名源江源岷山河源崑崙
　淮源桐栢濟源沇水淵澤水所鍾井泉人所汲仲冬
　水歸於澤而復其本故祀之　陳氏澔曰冬令方中
　水徳至盛故為民祈而祀之
　通論應氏鏞曰夏之祈火勝水弱遵其流委而廣其
　潤澤也此之祈盛徳在水鍾其淵源厚其渟畜也
是月也農有不收藏積聚者馬牛畜獸有放佚者取之
不詰
　正義鄭氏康成曰此收斂尤急之時人有取者不罪
　所以警懼其主也王居明堂禮曰仲冬之月命農畢
　積聚繫收牛馬　髙氏誘曰詰誅也　方氏慤曰孟
　冬既命百官謹盖藏又命有司循行積聚矣至此猶
　不收藏積聚馬牛畜獸猶放佚是游惰之民不聽令
　者也不為之詰不亦宜乎
山林藪澤有能取蔬食田獵禽獸者野虞教道之其有
相侵奪者罪之不赦(道音/導)
　正義鄭氏康成曰務收斂野物也大澤曰藪(孔疏水/鍾曰澤)
　(水希曰藪中有水處謂/之澤旁無水處謂之藪)草木之實為蔬食(孔疏山林/蔬食榛栗)
　(之屬藪澤蔬/食菱芡之屬)　髙氏誘曰無水曰藪有水曰澤野虞
　掌山澤之官不赦必罰之也　方氏慤曰於農隙時
　而能取野物以資人用固宜教道之而無遏其欲若
　侵奪人之所有則是强暴之徒爾罪之不赦不亦宜
　乎　呉氏澄曰必教道之以非農人所素習故也
　通論張氏虙曰上節游惰之民為人所取上未嘗加
　問惡其游惰也此勤力之民為人侵奪上為之罪其
　人喜其勤力也上之示民好惡者如此
是月也日短至隂陽争諸生蕩君子齊戒處必掩身身
欲寧去聲色禁耆欲安形性事欲静以待隂陽之所定
　(齊齋/同)
　正義鄭氏康成曰争者隂方盛陽欲起也蕩謂物動
　萌芽也寧安也(髙氏誘曰蕩諸蟄伏者/皆動搖也定猶成也)　方氏慤曰
　諸生萬物之生氣也方冬之時盛徳在水而陽作之
　生氣欲發故蕩君子齋戒掩蔽其身以處於内以身
　欲寧故也去聲色不特止之禁耆欲不特節之君子
　之齊戒有加無己也外則養其形而無勞内則養其
　性而無悖安形性故事欲静也凡此以微陽方生隂
　未退聽争而未定故君子齊戒以待其定也　王氏
　炎曰隂方極盛一陽來復隂欲拒之是以争然一陽
　在内而為主五隂在外終必順之則定而無争也君
　子知隂陽争則草木之歸根者欲萌昆蟲之蟄蔵者
　欲出不可無以養其微陽况於身心豈得不静以處
　之齊戒以静其心掩藏以静其身外去聲色内禁耆
　欲以安形性則身静而心亦静矣所以然者隂陽方
　争當静以待其定定則陽反而隂順在一己可以養
　其身心達之天下亦可以遂萬物之情也　徐氏師
　曽曰視仲夏尤謹者養陽尤重於養隂也　彭氏㢘
　夫曰夜漏六十五刻晝漏三十五刻是日短之至
　通論張氏虙曰夏之日至隂方來而與陽遇冬之日
　至陽方來而與隂遇未止其所故争夫天地造化隂
　陽消息自然之運何嘗有争其争以人度之耳昆蟲
　草木生於春夏者死於秋冬顯然可見故曰生死分
　若自死而生則起於萌芽之微𥘉無可見之迹故惟
　言諸生蕩而已然此論時令則然若君子所以治身
　其至誠滌慮退藏於宻固無分於冬夏而身不止毋
　躁且欲寧焉於聲色不但止之而且去之耆欲不但
　節之而且禁之外養其形内養其性其一歸於静者
　更重於夏日至之時也月令一篇聖人所以順隂陽
　之序相天地之宜上為國家計下為生民計無遺憾
　矣未見修身養心之要至此然後知聖人齊戒之誠
　入於至静而無間修身養心之要誠不苟也　陳氏
　澔曰此皆與夏至同而有謹之至者仲夏之隂猶微
　陽未至於甚傷此時之隂猶盛微陽當在於善保故
　也　馬氏睎孟曰夏為正陽隂始間之冬為正隂陽
　始間之有争道焉於冬至曰諸生蕩見陽足以勝隂
　於夏至曰死生分見隂之來不過與陽為敵而已
　陸氏佃曰冬言以待夏言以定待始事定終事也
芸始生茘挺出蚯蚓結麋角解水泉動(結呂氏春/秋作紆)
　正義鄭氏康成曰又記時候也芸香草也水泉動潤
　上行　髙氏誘曰茘馬茘一名鐡掃箒根可為刷
　孔氏穎達曰芸香草故應陽氣而出結猶屈也蔡氏
　云蚯蚓出穴屈首下嚮陽氣氣動則宛而上首故其
　結而屈也熊氏云鹿是陽獸夏至得隂氣而解角麋
　是隂獸冬至得陽氣而解角盖鹿情淫而逰山角解
　從陽退也麋情淫而逰澤角解從隂退也時有早晚
　故夏小正十一月十二月俱隕麋角　方氏慤曰凡
　物之氣感隂者腥感陽者香芸茘皆香草蚯蚓感正
　陽之氣而後出故微陽雖生而猶結焉結未解也是
　月也隂於此極故氷益壯陽於此始故水泉動壯其
　形然動其氣然也　張氏虙曰蚯蚓在穴氣動則交
　存疑鄭氏康成曰茘挺馬䪥也　髙氏誘曰挺出挺
　然而出也
　案鄭以挺上屬髙以挺下屬未知孰是姑並存之
日短至則伐木取竹箭
　正義鄭氏康成曰此其堅成之極時　髙氏誘曰竹
　木調韌又斧斤入山林之時也　方氏慤曰萬物之
　材隂盛則堅陽盛則柔隂盛極於此故伐取之木大
　故言伐竹小故言取　張氏虙曰箭又竹之小者
是月也可以罷官之無事去器之無用者
　正義鄭氏康成曰謂先時權所建作者也天地閉藏
　而萬物休可以去之　方氏慤曰設官所以待事無
　事之官特曠官爾制器所以待用無用之器特虚器
　爾夫陽為實隂為虚陽生矣罷而去之所以應天地
　之實也
塗闕廷門閭築囹圄此以助天地之閉藏也
　正義鄭氏康成曰順時氣也　髙氏誘曰闕門闕也
　於周為象魏皆塗塞之使堅牢也　方氏慤曰闕人
　所由以出入廷人所處以聽事塗以土塗之築則不
　止於繕矣　呉氏澄曰門各家廟寢之門閭二十五
　家巷口之門闕廷畚土以補其凹䧟門閭埏埴以塞
　其罅隙皆塗也
　通論張氏虙曰月令自入秋來凡所動作施為無非
　示收藏之義至冬又從而閉藏矣今於仲冬之末反
　覆之總括之以一陽既生物皆嚮榮氣不可少泄正
　易所謂至日閉關商旅不行者惟持養之深則其鋭
　無挫保䕶之堅則其鋒不折助天地之閉藏乃所以
　助天地之發達也
　案脩舊曰繕更新曰築可仍舊者孟秋已令繕之必
　更新者至此乃營築之然土功之事惟囹圄獨後城
　郭宮室以衛人之生囹圄以禁人未必皆死而有死
　之道焉先王之所不忍急也
仲冬行夏令則其國乃旱氛霧冥冥雷乃發聲行秋令
則天時雨汁瓜瓠不成國有大兵行春令則蝗蟲為敗
水泉咸竭民多疥癘(氛音分雨去聲又淮南子下/有十一月官都尉其樹棗)
　正義鄭氏康成曰行夏令則午之氣乗之行秋令則
　酉之氣乗之行春令則卯之氣乗之也氛霧冥冥霜
　露之氣相亂也雷發聲午屬震震氣動也酉宿值昴
　畢畢好雨雨汁者水雪雜下也子宿值虚危虚危内
　有瓜瓠(孔疏天文志瓜/瓠四星在危東)水泉咸竭大火為旱也疥癘
　之病孚甲之象　髙氏誘曰夏火炎上故國旱清濁
　相干故氛霧夏氣發泄故雷動聲秋水之母也冬節
　白露故雨汁金用事以干水故瓜瓠不成蟲食榖心
　曰螟春木生蟲故也陽氣炕燥故水泉竭水木相干
　氣不和故多疥癘　方氏慤曰氛霧旱氣所致雷發
　聲盛陽薄之也雪與雨雜下嚴凝之氣未固也瓜瓠
　不成柔脆為金氣所傷也孟冬言小兵此言大兵氣
　有淺深故也孟夏言蝗蟲為災此言為敗災以氣言
　敗以事言夏陽主氣冬陽主事各以其類也水泉竭
　感發散之氣故也疥癘虚陽作之也　陳氏澔曰行
　夏令為午火之氣所仇行秋令為酉金之氣所淫行
　春令為卯木之氣所泄也
　案火氣勝水故旱鬱蒸故氛霧氣能上升達於冷際
　故雷秋宜雨冬宜雪二氣雜故汁昴為旄頭又金氣
　勝故大兵木氣盛風生蟲故蝗為敗甚於災也疥癘
　亦風疾
季冬之月日在婺女昏婁中旦氐中(日在婺女淮南/子作招搖指丑)
　正義鄭氏康成曰季冬者日月會於𤣥枵(孔疏𤣥枵/子次之號)
　而斗建丑之辰也　孔氏穎達曰十二月建丑丑紐
　也律厯志紐牙於丑三統厯小寒日在婺女八度昏
　婁十一度中旦氐十二度中大寒日在危初度昏昴
　二度中旦心五度中元嘉厯小寒日在牛三度昏奎
　十五度中旦亢九度中大寒日在女十度昏胃四度
　中旦氐十三度中
　案此謂小寒後三十日也十二月丑商為正月地闢
　於丑商取地統用之月建丑而日在子丑與子合也
　婁西方金宿三星直而不勾廣十一度氐東方土宿
　四星似斗而側廣十六度唐月令十二月之節日在
　南斗昏奎中暁亢中斗建丑位之𥘉十二月中氣日
　在湏女昏婁中曉氐中斗建丑位之中通書小寒日
　在斗十二度大寒日在斗四度今時憲書小寒日在
　斗八度大寒日在女四度𤣥枵古法初女八度終危
　十五度今法初斗二十三度終虚九度
　存疑髙氏誘曰婺女北方宿越之分野(案説見/仲冬)
其日壬癸其帝顓頊其神𤣥冥其蟲介其音羽律中大
呂
　正義班氏固曰呂拒也陽始欲出隂旅抑拒難之也
　　鄭氏康成曰大呂者蕤賓之所生也三分益一律
　長八寸二百四十三分寸之百四季冬氣至則大呂
　之律應周語曰元間大呂助宣物也(孔疏漢志曰呂/旅也隂大旅助)
　(黄鍾宣氣而聚/物也聚一作牙)　髙氏誘曰萬物萌生動於黄泉未
　能達見此去隂即陽助其成功故大之曰大呂也
　韋氏昭曰十二月大呂坤六四也管長八寸八分隂
　繫於陽以黄鍾為主故曰元閒不名其初臣歸功於
　君之義也　陳氏祥道曰大呂建丑之律也隂律之
　始所以助陽而行者功於是為大故曰大呂　朱子
　曰大呂管長八寸三分七釐六毫
　存疑王氏喬桂曰大呂長四寸五分由黄鍾益六分
　陽尚微也
其數六其味鹹其臭朽其祀行祭先腎
鴈北鄉鵲始巢雉雊雞乳(鄉音向雊音豆夏小正作雉/震呴雞桴粥在正月呂氏春)
　(秋作乳雉雊淮/南子作雞呼卵)
　正義鄭氏康成曰皆記時候也雊雉鳴也詩云雉之
　朝雊尚求其雌　髙氏誘曰鴈在彭蠡之澤是月北
　鄉將歸至北漠也鵲陽鳥隨陽而動故始巢乳雉雊
　乳卵也　孔氏穎達曰易説二月驚蟄候鴈北鄉鵲
　始巢視此為遲詩緯推度災復之日鵲始巢視此為
　早易通卦騐小寒虎始交立春雉雊雞乳亦視此為
　遲皆以氣有早晚不同故也　馬氏睎孟曰鴈北鄉
　順陽而復也雉火畜感於陽而有聲雞木畜麗於陽
　而有形　陸氏佃曰夏小正云鄉者何也鄉其居也
　　黄氏震曰鴈此月方北鄉後月乃歸　彭氏㢘夫
　曰鴈為隨陽之鳥冬至日已南至故反而向北夏至
　日已北至故運而向南鵲營巢門知避方此時冬將
　告終春將更始又識時而知營構
天子居𤣥堂右个乗𤣥路駕鐡驪載𤣥旂衣黒衣服𤣥
玉食黍與彘其器閎以奄
　正義鄭氏康成曰𤣥堂右个北堂東偏　張氏虙曰
　此當丑上十二月位也
命有司大難旁磔出土牛以送寒氣(磔竹/百反)
　正義鄭氏康成曰此難隂氣也難隂始於此者隂氣
　右行此月之中日歴虚危有墳墓四司之氣為厲鬼
　將隨强隂出害人也(孔疏石氏星經虚北有司命二/星司祿二星司危二星司中二)
　(星史遷云四司鬼官之長/又危東南有墳墓四星)旁磔於四門磔攘也出猶
　作也作土牛者丑為牛牛可牽止也送猶畢也(孔疏/寒實)
　(未畢意/欲畢之)　髙氏誘曰大難逐盡隂氣為陽導也今人
　臘前一日擊鼔驅疫謂之逐除是也旁磔犬羊於四
　方出土牛今鄉縣立春節出勸耕送土牛於東門外
　是也　孔氏穎達曰季春唯國難仲秋唯天子難此
　則下及庶人故云大難此時强隂已盛年嵗已終隂
　若不去凶邪恐來嵗更為人害其時月建丑土能尅
　水故特作土牛以畢送寒氣　馬氏睎孟曰難皆以
　除隂慝季春畢春氣仲秋達秋氣則曰難而已至季
　冬送寒氣則稱大難者隂慝之盛未有甚於此時也
　大難故旁磔磔非一方不特九門而已　方氏慤曰
　牛土畜又以土為之水方用事欲勝水必以土也迎
　為入送為出故以出言
　通論陳氏祥道曰季冬大難旁磔然後出土牛驅除
　之終事也出土牛乃告民出五種計耦耕又耕農之
　始事也
　餘論張氏虙曰東漢志季冬立土牛六頭於國都郡
　縣城外丑地以送大寒又於立春之日立青旛施土
　牛耕人於門外以示兆民後世唯存立春之制而無
　季冬之制矣(案此言其常耳若立春於/季冬則亦季冬出之矣)
征鳥厲疾(夏小正有鳴/弋𤣥駒賁)
　正義鄭氏康成曰殺氣當極也征鳥題肩也齊人謂
　之擊征或名曰鷹仲春化為鳩(孔疏征鳥鷹隼之屬/其取鳥㨗疾嚴猛也)
　　陸氏佃曰為其將復為鳩物不極不反也
　存疑髙氏誘曰征猶飛也厲髙也言是月羣鳥飛行
　髙且疾也　張氏虙曰征鳥過鳥為寒所逼行於空
　中皆猛厲迅疾也
　存異孔氏穎達曰亦命有司之辭
　案此句當在雉雊雞乳下乃記候之脱簡耳孔謂亦
　命有司之辭非也
乃畢山川之祀及帝之大臣天之神祗(呂氏春秋作天/地之神祗唐月)
　(令作天子乃䄍/百神於南郊)
　正義鄭氏康成曰四時之功成矣故畢祀之帝之大
　臣句芒之屬天之神祗司中司命風師雨師　髙氏
　誘曰帝之大臣功施於民若益稷之屬皆是也天曰
　神地曰祗是月嵗終報功凡祀典諸神畢祀之也
　方氏慤曰自孟冬祈來年於天宗割祠於公社至是
　一嵗之祀畢故曰乃畢也
　存疑鄭氏康成曰孟月祭其宗此月可以祭其佐
　孔氏穎達曰孟冬祭嶽瀆因祭衆山川至此更祭衆
　山川孟冬祭先嗇神農并祭五帝及大臣五帝為宗
　句芒等為佐天神人鬼山川等皆有宗有佐皆孟冬
　祭其宗此又祭其佐也　方氏慤曰祗者同出而有
　别之稱日月之類雖同出於天而有别故亦可謂之
　祗　黄氏震曰天曰神地曰祗此總言之地亦統於
　天也
　案此三祀周禮各有其方各有其時此言季冬乃畢
　秦禮也畢徧舉也孟冬祭嶽瀆祭五帝經皆無文何
　以知孟冬祭其宗季冬祭其佐且如孔疏是宗一祭
　佐再祭也於義又何居乎蓋此乃承前祈年於天宗
　節而統舉之猶言靡神不舉耳正不必一一實之也
　至於天之神祗則呂覽明有地字此以為闕文可以
　為省文可亦不必為鑿説也五帝説亦與天宗注不
　符
是月也命漁師始漁天子親往乃嘗魚先薦寢廟
　正義鄭氏康成曰天子必親往視漁明漁非常事重
　之也(孔疏嘗麻嘗稻皆不親往/以魚非常祭之物故重之)此時魚潔美　馬氏
　睎孟曰宗廟之牲必親獵則漁必宜親往　張氏虙
　曰冬月魚性定故充肥　陳氏澔曰獵而親殺為奉
　祭也漁而親往為奉先也
　案夏不漁魚方别孕也秋不漁魚未成也周禮鼈人
　秋獻龜魚乃魚之埋藏於土泥中者故以矠得之而
　名貍物非漁也至孟冬獺祭魚虞人入澤梁乃聽民
　取之而君猶不取至此以魚最美將薦寢廟故命漁
　師始漁而天子親往順陽氣之始升且重祭事也季
　春薦鮪為繼事矣故不言始漁然季春天子乗舟此
　但親往觀之不乗舟者冰方盛舟或未可乗也
冰方盛水澤腹堅命取冰冰以入(腹呂氏春秋/作復或作複)
　正義鄭氏康成曰腹厚也(孔疏形體腹/長故為厚)此月日在北
　陸(孔疏陸道也女虚危/是北方七宿之道)冰堅厚之時也　髙氏誘曰
　複凍重累也入入凌室也詩二之日鑿冰冲沖三之
　日納于凌隂　孔氏穎達曰小寒冰猶未盛大寒乃
　盛故云方也　張氏虙曰盛無處不冰也腹堅言其
　堅達於水之腹也　方氏慤曰堅達於内非特形於
　水面而已
　通論蘇氏軾曰十二月陽氣藴伏其盛在下則納冰
　於地中二月四陽作陽始用事則啓冰而廟薦之至
　於四月陽氣畢達隂氣將絶則冰於是大發食肉之
　祿老病喪浴無不受氷皆以節陽氣之盛　胡氏安
　國曰藏冰開冰亦聖人輔相燮調之一事非専恃此
　為治也　方氏慤曰冰以陽熙以隂凝夫萬物負隂
　而抱陽沖氣以為和隂盛閉塞而陽無所泄則氣戾
　不和為愆陽為伏隂然則鑿冰非特為備者亦以達
　陽氣也
令告民出五種命農計耦耕事脩耒耜具田器
　正義鄭氏康成曰氷既入而令田官告民出五種明
　大寒既過農事將起也耜者耒之金也廣五寸田器
　鎡錤之屬　髙氏誘曰出出之於窌簡擇之也計會
　也耦合也　孔氏穎達曰耒以木為之長六尺六寸
　底長尺有一寸中央直者三尺有三寸句者二尺有
　二寸其底向前曲接耜則以金鐡為之　方氏慤曰
　耦耕二人相耦而耕也
命樂師大合吹而罷
　正義馬氏睎孟曰匏竹利制隂物也自季秋合吹至
　此大合而罷焉則陽事始故也　陸氏佃曰於此言
　罷著季春大合樂未罷也　張氏虙曰季春大合樂
　固有吹矣樂以導和此大合吹而罷所以畢一嵗之
　事也　朱氏申曰以樂成於其終也　王氏曰凡聲
　陽也易曰雷出地奮豫在天為雷在人為樂古厯驚
　蟄為正月節雷將動矣是月送隂迎陽出土牛以送
　隂大合吹以迎陽不用他樂者何也吹者人氣也故
　用以迎陽(案禮為隂樂為陽就樂論又舞/為陽吹為隂馬王各有取也)
　存疑鄭氏康成曰嵗將終與族人大飲作樂於大寢
　以綴恩也言罷者此用禮樂於族人最盛後年若時
　復然也凡用樂必有禮用禮則有不用樂者王居明
　堂禮季冬命國為酒以合三族君子説小人樂(孔疏/三族)
　(父子及身小記云以三為五以五為九也君子謂卿/大夫士小人謂凡庶鄭知與族人大飲者以明堂禮)
　(合三族知之也知作樂者以本文言大合吹也知於/大寢以與宗人圖事必於路寢也曰以綴恩者大傳)
　(言綴之以食/而弗殊也)　孔氏穎達曰以一年停頓故曰罷
　辨正王氏曰大合吹即罷可以知其無燕矣
　案春夏皆用樂秋冬止用吹者君子禮樂斯湏不去
　斷無禁樂之理而吹較舞為凝静故於秋冬用之此
　冬將終故大合吹而罷明有終也鄭據明堂禮亦止
　命國為酒以合三族未嘗言天子與族人為大飲也
　文王世子言族食世降一等則天子與族人大飲誠
　有之然言世降一等則一年中齊衰四會食大功三
　㑹食小功再會食緦麻一㑹食古人稱同髙祖廟未
　毁者為族則於族人亦無停頓一年之禮豈鄭孔所
　云乃五服以外所謂繫之以姓而弗别綴之以食而
　弗殊者與
乃命四監收秩薪柴以共郊廟及百祀之薪燎(共音恭/燎力召)
　(反/)
　正義鄭氏康成曰四監主山林川澤之官大者可析
　謂之薪小者合束謂之柴薪施炊爨柴以給燎春秋
　傳曰其父析薪今月令無及百祀之薪燎　髙氏誘
　曰薪燎聚薪與柴置璧與牲於上而燎之升其烟氣
　　董氏師讓曰周官有燔柴槱燎之祭故收以待用
　　張氏虙曰季夏已命四監收秩芻以養犧牲至此
　又命收秩薪柴以供燔燎　方氏慤曰收之所以備
　來嵗之用也
是月也日窮于次月窮于紀星回于天數將㡬終嵗且
更始専而農民毋有所使(㡬音/祈)
　正義鄭氏康成曰言日月星辰運行於此月皆周匝
　於故處也次舎也紀會也而猶汝也言専一汝農民
　之心令之豫有志於耕稼之事不可徭役徭役之則
　志散失衆也　髙氏誘曰次宿也月遇日相合為紀
　夏數得天故於是月言㡬終將更始於正月也　孔
　氏穎達曰去年季冬日次𤣥枵毎月移次此月窮盡
　還次𤣥枵去年季冬月與日相會𤣥枵毎月一辰此
　月窮盡復會於𤣥枵二十八宿隨天而行毎日過一
　度此月復其故處與去年季冬早晚相似一年三百
　五十四日未滿三百六十五日之正終故曰㡬終然
　此月終嵗且更始也在上之人當専一女農民之事
　無得興起造作有所使役也此是制禮者總為戒約
　之詞凡不云乃命某官者放此　陸氏佃曰次言象
　紀言歴變窮言回回無窮也　方氏慤曰陽大而為
　之主故以次言隂小而有所繫故以紀言
　案天本無度而曰天三百六十五度四分度之一者
　以日所不及天者計之也天亦無形而指日月所經
　之二十八宿以為形必三百六十五日三時而後日
　所躔與往嵗如一則以為三百六十五度四分度之
　一耳天與日月五星皆升於東中於南入於西晦於
　北而曰天左旋日月五星右旋者主日也日出而作
　日入而息人之作息皆視乎日故以日為主也日出
　於東故紀日行之宿由蒼龍始天行速則日轉而左
　日行遲則日轉而右故記日不及之度曰角一度角
　二度皆自東而北而西而南而復東所以紀日也日
　之行天毎日一周而不及一度則一嵗而天之行較
　日多一周矣月亦毎日一周天而不及十三度有竒
　則二十九日有竒而不及日者已一周而與日會所
　謂𤣥枵星紀十二辰毎辰有三十度九十六分度之
　四十二所以紀月也一時為八分一日九十六分三
　時則二十四分總之日從日晨昏是也月從月弦望
　晦朔是也嵗時從天四立二分二至是也此三者厯
　之大法也天有餘日月不足閏也者補日月之不足
　以從天之有餘此聖人輔相裁成之妙道也先儒反
　謂日行遲月行速又謂日一日一周天月一月一周
　天星一嵗一周天約算家㨗法以為言使人愈不明
　其理矣
天子乃與公卿大夫共飭國典論時令以待來嵗之宜
　正義鄭氏康成曰飭國典和六典之法也(孔疏六典/治典教典)
　(禮典政典刑典事典/也飭調和飭正之)　馬氏睎孟曰此所謂平在朔
　易也先王之時嵗終令百官府各正其治受其㑹聽
　其致事於是飭國典之未宜者改之以經邦治論時
　令之未協者正之以授民事至正月始和布焉所謂
　待來嵗之宜也　方氏慤曰物有常宜宜在隨時而
　已然非一人䏻為也故以共言之　彭氏㢘夫曰國
　典之宜飭正者天子與臣下共飭之時令之當酌論
　者天子與臣下共論之於今嵗之末豫待來嵗之宜
　易所謂終則有始天行也　呉氏澄曰國典經國之
　典法常而一定者也時令隨時之政令變而從宜者
　也國典有定故飭正其舊而已時令無常故湏商論
　所宜而行來嵗之宜謂時令也論時令必先飭國典
　者時之所宜雖不同要無一不出於國典也
　存疑鄭氏康成曰周禮以正月為之(孔疏太宰職正/月之吉始和布)
　(治/)建寅而縣之(孔疏小宰云正嵗/而觀治象之法)今用此月則所因
　於夏殷也(孔疏以王者損/益不出三代故)
　案周至正月布之則冬亦必預飭論之鄭疑謂夏殷
　禮非也呉謂典有常令無常得之孟春命太史守典
　奉法而於此先飭之論之守法者臣制法者君也而
　君不敢自賢也必與公卿大夫共飭論之而後宜
乃命大史次諸侯之列賦之犧牲以共皇天上帝社稷
之饗乃命同姓之邦共寢廟之芻豢命宰歴卿大夫至
于庶民土田之數而賦犧牲以共山林名川之祀凡在
天下九州之民者無不咸獻其力以共皇天上帝社稷
寢廟山林名川之祀
　正義鄭氏康成曰列國有大小賦之犧牲大者出多
　小者出少此所與諸侯共之者也芻豢猶犧牲此所
　與同姓共之者也歴猶次也卿大夫采地亦有大小
　其非采地以其邑民之多少賦之此所與卿大夫庶
　民共之者也民非神之福不生雖有其邦國采地此
　賦要由民出　髙氏誘曰諸侯異姓者寢廟祖廟也
　親同姓故使共之宰於周爲太宰掌建邦之六典八
　法以御其衆故命之咸皆獻致也　孔氏穎達曰諸
　侯同王南面専王之土故命之出牲以共事天地異
　姓同姓俱祭也先王寢廟與同姓國共之故别命同
　姓國共之也天地不用犬豕社稷有豕而不用犬宗
　廟備六牲則草食榖食者具矣故以芻豢言之不言
　士省文也諸侯有國大夫有采庶人無邑而出賦税
　以與邑宰是亦獻其力諸侯大夫賦税所來皆由民
　出也宰小宰也　陸氏佃曰諸侯必大宰賦之而言
　大史相備也於大祭舉輕小祭舉重如是而後可知
　歴而數之則小宰之事也　方氏慤曰以神道言曰
　犧牲以人道言曰芻豢於天地社稷尊之於寢廟親
　之於山林名川亦曰犧牲為逺也庶民亦逺也饗者
　祭之義祀者祭之道芻豢者祭之物祭非備物不足
　以致義非致義不足以合道亦互相備而已　呉氏
　澄曰歴土田之數謂枚數臣民之土田以定其數之
　多少　黄氏震曰謂民皆得盡其力然後舉以事神
　無愧耳如必盡天下之供輸以為祭不㡬於擾也哉
　案治莫急於禮禮莫重於祭而聖人之祭凡以為民
　也故於季夏曰以共皇天上帝名山大川之神以祠
　宗廟社稷之靈以為民祈福於季冬曰民咸獻其力
　以共皇天上帝社稷寢廟山林名川之祀勤民即所
　以事神故聖人之於鬼神也無私祈而鬼神之於聖
　人也亦無私福
季冬行秋令則白露蚤降介蟲為妖四鄙入保行春令
則胎夭多傷國多固疾命之曰逆行夏令則水潦敗國
時雪不降氷凍消釋(淮南子下有十二/月官獄其樹櫟)
　正義鄭氏康成曰行秋令則戌之氣乗之行春令則
　辰之氣乗之行夏令則未之氣乗之也九月初尚有
　白露月中乃為霜介蟲丑為鼈蟹也夭少長也此月
　物甫萌芽季春乃句者畢出萌者盡達胎夭多傷生
　氣早至不充其性也固疾生不充性成久疾也命之
　曰逆言衆害莫大於此也季夏大雨時行故水潦
　髙氏誘曰金氣白故白露冬降金為兵革故四境之
　民入城郭以自保春溫仁也與寒氣不和故胎夭傷
　時雪當降而不降氷凍不當消釋而消釋皆火氣溫
　干時之徵也　方氏慤曰冬之序為後而言早者秦
　以亥正也介蟲之性辨於物以斂藏之氣不厚故為
　妖冬嵗終而行嵗始之令故命曰逆　陸氏佃曰冬
　氣閉固故疾亦固　陳氏澔曰行秋令為戌土之氣
　所應行春令為辰土之氣所應行夏令為未土之氣
　所應
　總論顧氏臨曰月令當取其體天行事之大意如賞
　以春夏刑以秋冬此是因天時整頓大綱若他時有
　合即施行者亦豈一一待那時方行如夫子遇迅雷
　風烈必變若栁子厚論之又湏説平時何嘗不敬豈
　待迅雷風烈方敬也月令但是順天加重非是尋常
　都不理會其言行某令則某應誠有拘處然子厚之
　辨又失之太放　彭氏㢘夫曰月令本不韋所擬議
　制作而不及施行其書不過以賞刑生殺啓閉出納
　内外象天之春秋生殺開闔慘舒而以禮樂祭祀隨
　宜參錯其間泛而讀之似有得於聖人對時育物裁
　成輔相之道而聖人所為脩齊治平之要了無所得
　七月以後大抵與上半年逐月相配如孟春毋置城
　郭則孟秋命補城郭仲春養幼少則仲秋養衰老仲
　春不可以内則仲秋無不務内仲夏門閭毋閉則仲
　冬毋發室屋季夏收秩芻則季冬收秩薪柴餘事亦
　多如此
　案呂氏月令大抵因秦法而以經術緣飾之其所為
　經術只在春木主生夏火主長秋金主斂冬水主藏
　上講究於先王建中立極大經大法皆未之及即如
　周禮以時分者吉禮莫大於冬至圜丘夏至方澤春
　分朝日秋分夕月宗廟之春祠夏禴秋嘗冬烝而月
　令未及也賓禮莫大於春朝夏宗秋覲冬遇及時廵
　之至於四嶽而月令未及也軍禮莫大於春蒐夏苖
　秋獮冬狩之敎振旅治兵而月令皆未及也後世必
　以周禮强相附合或非其月或非其時故其説不免
　於鑿
　
　
　
　
　
　
　
　
　
　
　
　
　
　
　
欽定禮記義疏卷二十五
欽定四庫全書
欽定禮記義疏卷二十六
　曽子問第七之一
　　正義陸氏徳眀曰曽子孔子弟子名參以其所問
　　多眀於禮故著姓名以顯之　孔氏穎達曰此於
　　别錄屬喪服　芮氏城曰通論冠昏喪祭諸侯所
　　遭之變吉凶雜岀擬議無從際㑹雖不可知而典
　　禮必不可闕曽子圖其變而豫為之問夫子因其
　　問而豫為之䖏曽子所問或事所有或所不必有
　　雖虚位也而實理寓焉夫子所答㦯禮所有或未
　　有而以義起雖權制也而經常在焉非曽子不䏻
　　問非孔子不䏻答易曰至賾而不可惡至動而不
　　可亂此之謂也
　　案必如曽子所問纔可當格物致知四字非如此
　　精察則力行䖏總是粗踈不見聖人權度精切䖏
　　王氏應麟云曽子之學博而約者也若今人所謂
　　博止是一片荒蕪愈成悠􁅜
曽子問曰君薨而世子生如之何孔子曰卿大夫士從
攝主北面於西階南大祝裨冕執束帛升自西階盡等
不升堂命毋哭祝聲三告曰某之子生敢告升奠幣於
殯東几上哭降衆主人卿大夫士房中皆哭不踊盡一
哀反位遂朝奠小宰升舉幣(大祝之大音泰下同裨音/皮毋音無祝聲祝之六反)
　(又之又反三/去聲下同)
　正義鄭氏康成曰於西階南變於朝夕哭位也(孔疏/朝夕)
　(内外哭位皆在東方此從/攝主扵西階南是變也)攝主上卿代君聴國政者
　裨冕者接神則祭服也諸侯之卿大夫所服裨冕絺
　冕及𤣥冕也士服爵弁服(孔疏周禮司服孤自絺冕/而下卿大夫自𤣥冕而下)
　(此卿兼孤也三命再命之卿/大夫皆𤣥冕服士則爵弁)大祝裨冕則大夫也(孔/䟽)
　(天子太祝是大夫諸侯無文若士/則當爵弁故此太祝必大夫也)命毋哭将有事宜
　清浄也聲噫歆警神某夫人之氏也几筵於殯東眀
　繼體也(孔疏皇侃云殯宫無几庾蔚之云/此特設之以世子初生異其事也)衆主人君
　之親也房中婦人(孔疏喪大記父兄堂下北面外宗/房中南面  案疏舉此為例耳子)
　(姓妃嬪内外/宗應皆在)反位反朝夕哭位小宰升所主也(孔疏/周禮)
　(小宰職凡祭祀贊玉幣爵之事喪荒受/其含禭幣玉之事是幣小宰所主也)舉而下埋之
　階間(孔疏據師行主命反設奠卒歛幣玉蔵兩階間/知亦然也  徐氏曰其埋之既以禮神不敢䙝)
　(也/)　孔氏穎達曰此論君薨子生告殯之事必於西
　階南以將告殯近殯位也喪大記卿大夫即位於堂
　㢘楹西以哭斂故升堂此告子生故在堂下裨埤也
　天子六服大裘為上其餘為裨以事尊卑服之而諸
　侯亦服焉服裨衣而著冕故云裨冕束帛十端也鬼
　神以丈八尺為端一丈象陽八尺法隂十端六𤣥天
　色四纁地色合為五兩於堂下告則太逺故升自西
　階於堂上告則太近故盡等不升堂告殯竟執束帛
　者升堂奠置所執之幣於殯東几筵上遂哭哭竟而
　降階士喪禮每日之旦先哭而後行朝奠朝奠了又
　哭今因西階前哭畢反哭位即行朝奠故云遂朝奠
　也熊氏云經稱奠幣於殯東則告世子生謂既殯以
　後若未殯前世子生不告
　通論孔氏穎達曰公羊云君存稱世子君薨稱子某
　左傳杜注云始生未命不稱太子此亦始生而稱世
　子者以别於庶子又即用世子之禮舉之以告殯也
　凡天子諸侯稱世子亦稱太子卿大夫以下稱適子
　在喪諸侯亦稱適子若冡子則上下通名　方氏慤
　曰君薨凶事人之所哀世子生吉事人之所樂君子
　行禮於此可不慎哉是以裨冕吉服衰杖凶服毋哭
　吉禮稽顙凶禮盖處以吉凶之間也(案太祝裨冕而/餘人衰將告命)
　(毋哭而告竟即哭盖以世子生神必喜之/故以吉處神而人實哀之故以凶處人也)
　餘論陸氏佃曰君薨子恃以立者士大夫也古之人
　植遺腹朝委裘而天下不亂用此道也事變世移漢
　始垂簾矣
　存疑孔氏穎達曰皇侃云周下室喪奠有素几庾蔚
　之云殯宫朝夕奠之几常在不去
　案朝夕奠在室中非下室亦非殯宫殯宫本無几筵
　奠不在此
三日衆主人卿大夫士如初位北面大宰大宗大祝皆
裨冕少師奉子以衰祝先子從宰宗人從入門哭者止
子升自西階殯前北面祝立扵殯東南隅祝聲三曰某
之子某從執事敢見子拜稽顙哭祝宰宗人衆主人卿
大夫士哭踊三者三降東反位皆袒子踊房中亦踊三
者三襲衰杖奠出大宰命祝史以名徧告扵五祀山川
　(大宰大宗竝音泰少去聲奉捧/同子從人從之從去聲見音現)
　正義鄭氏康成曰三日負子日也如初如告子生時
　(孔疏亦/西階南)宰宗人詔賛君事者(孔疏大宰是主教令之/官大宗是主宗廟之官)
　子拜哭奉子者拜哭也踊襲衰杖成子禮也奠亦謂
　朝奠(孔疏知即朝奠者以在/殯無特告奠之法也)因負子名之喪禮略也
　(孔疏内則世子生告扵君三日卜士負之三月/子見乃名今幷行之以喪事遽故於禮略也)　孔
　氏穎達曰此論子生三日名之以見殯之禮大宰大
　宗前不禆冕今得裨冕者以奉子接神故服祭服少
　師主養子之官故以衰衣奉子祝主接神故先進少
　師奉子從祝大宰大宗為詔賛君事故次從在後升
　堂也前告子初生哀甚故祝升階乃命止哭今三日
　哀已微殺故子入門哭即止子升自西階不忍從先
　君之階升其宰及宗人以次立於子之東皆北面若
　其須詔相之時㦯就子前而西面也祝聲三亦警神
　也前告生哀甚故盡階不升堂此見子故進立殯東
　南隅告曰夫人某氏之子某從執事宰宗人等敢見
　告訖奉子之人拜而稽顙乃哭不踊者未即位故也
　祝宰宗人堂上哭衆主人卿大夫士階下哭堂上者
　亦降自西階而反東在下者皆東反朝夕哭位皆袒
　者以初堂上堂下非朝夕哭之正位故不袒今反位
　故當踊時皆袒也上文子不踊房中亦不踊至此子
　踊房中亦踊乃襲而杖以成其為子之禮遂朝奠而
　出也　陸氏佃曰少師奉子言師著一日不可無師
　傅也不言大師嫌䙝也　彭氏㢘夫曰三日既殯即
　名者國不可以無主又諸侯五月而葬若俟三月則
　殯或存或啓未可知故權為之禮
曽子問曰如已葬而世子生則如之何孔子曰大宰大
宗從大祝而告於禰三月乃名於禰以名徧告及社稷
宗廟山川
　正義鄭氏康成曰告於禰告主也(孔疏既葬無尸匶/惟有主在故告於)
　(主漸神事之故以廟名/而曰禰禰殯宫之主也)　又曰喪在殯告五祀山川
　不告社稷者五祀殯宫之五祀山川國鎮之重故越
　社稷告之也葬後則已祔廟廟與社稷相連不得不
　告社稷也(案此條孔疏/所述非本注)　孔氏穎達曰此論葬後世
　子生之禮不云攝主葬時攝主已弁絰葛葬竟又服
　受服喪之大事已畢故自還依大宰之禮也三月乃
　名於禰者葬後神事之故依平常之禮三月因見乃
　名也不云禆冕未葬尚禆冕葬後不言自顯也不言
　執帛凡告必用幣從之可知也前不云社稷宗廟此
　不云五祀相互也　徐氏師曽曰云大宰從大祝則
　無攝主可知其哭踊袒襲升降由西階之類恐亦不
　同其餘當不異上文也
　存疑陸氏佃曰徧告告同盟諸侯知然者以言及社
　稷宗廟山川知之也
　案上莭告子生止有卿大夫此子見乃言大宰大宗
　知前攝主即大宰也古者君薨聴於冢宰即子未生
　朝委裘亦聴於冢宰也子未生冢宰攝主子既生則
　喪有主而冢宰攝其政不攝主矣徧告無所不告也
　及者言自近以及逺自人以及神也若不以名告天
　子則天子他日將何命焉不徧告臣庶則臣庶後日
　將何諱焉
孔子曰諸侯適天子必告於祖奠於禰冕而出視朝命
祝史告於社稷宗廟山川乃命國家五官而后行道而
出告者五日而徧過是非禮也凡告用牲幣反亦如之
　(朝直遙反牲舊/讀制今如字)
　正義鄭氏康成曰祖禰皆奠幣以告此互文也視朝
　聴國事也諸侯朝天子必禆冕為將廟受也(孔疏諸/侯視朝)
　(當用𤣥冠緇衣素裳案覲禮侯氏裨冕天子受之於/廟今諸侯往朝為天子将廟受故豫敬之以冕服視)
　(朝/也)裨冕者公衮侯伯鷩子男毳臨行又徧告宗廟孝
　敬之心也五官五大夫典事者命者勅之以其職道
　祖道也聘禮記曰出祖釋軷祭酒脯也五日而徧既
　告不敢久留也　孔氏穎達曰此論諸侯朝覲天子
　將出之禮不云曾子問因上起文也(案下宗子條疏/云凡無問而稱)
　(孔子曰皆記者失/問也此條當亦然)言徧是宗廟皆告也不言命卿者
　或從君出行或在官留守總主羣吏不専一事尊之
　也道以險阻為難是以委土為山伏牲其上以酒脯
　祈告禮畢乘車轢而遂行其牲犬羊可也告以五日
　為限者近者就告逺者望告先已告廟載遷主久留
　則非禮也　陸氏佃曰祖言告禰言奠尊祖而親禰
　也　黄氏震曰諸侯受天子命為宗廟社稷山川之
　主將暫違以適天子故禮必周徧如此
　通論方氏慤曰曲禮曰夫為人子者出必告反必面
　諸侯之出必告於祖奠於禰反亦如之盖事死如事
　生也而又及於社稷山川者推事親之道以事神也
　然於適天子則其禮詳與諸侯相見則其禮畧豈非
　相見之人有輕重故其禮不能無隆殺與
　存疑鄭氏康成曰牲當為制字之誤也制幣一丈八
　尺　熊氏安生曰周禮校人王所過山川飾黄駒是
　天子當用牲下云幣帛皮圭以告知諸侯禮不應用
　牲也　孔氏穎達曰上已告於祖奠於禰下又告宗
　廟是再告也(案諸侯五廟初告奠止於祖禰故又命/祝合未告者並告之注所謂徧告是也)
　(再告說/未安)
　辨正陳氏祥道曰道或有逺近禮或有輕重故告有
　特用幣有兼牲幣非一端也大祝大師宜於社造於
　祖大㑹同造於廟宜於社過大山川用事焉反行釋
　奠鄭氏引曾子問曰凡告必用牲幣及釋曾子問則
　改牲幣為制幣是自惑也孔穎達云天子諸侯出入
　有告有祭故告用制幣卿大夫入祭而已故聘禮既
　使而反祭用牲然禮凡告朔告至必用牲也孰謂天
　子諸侯之告不皆用牲也皇氏熊氏謂天子告用牲
　諸侯不用牲此尤無據告雖或用牲而其它不用牲
　者多矣若國大貞則奉玉帛而詔號春秋傳曰凡天
　災有幣無牲月令仲春之月祀不用犧牲用圭璧更
　皮幣以至晉侯謀以息民魏絳請祈以幣更齊饑孔
　子請祈以幣玉凡此視其事與時而已
諸侯相見必告於禰朝服而出視朝命祝史告於五廟
所過山川亦命國家五官道而出反必親告於祖禰乃
命祝史告至於前所告者而后聴朝而入
　正義鄭氏康成曰朝服為事故也山川所不過則不
　告貶於適天子也　孔氏穎達曰諸侯朝天子著冕
　服諸侯相朝降下天子故惟著臨朝聴事之服𤣥冠
　緇衣素裳也　徐氏師曽曰聴朝而后入以久不在
　國當飭政也
　存疑鄭氏康成曰出止告禰道近或可不親告祖也
　反必親告祖禰同出入禮也　徐氏師曽曰反必親
　告下當别為一莭通上兩莭而言諸侯適天子及自
　相見親告命祝史告皆如行時或告祖禰或但告禰
　也
　案本文眀言告至於前所告者是不告出者亦不告
　至今告至者前必告出矣而反言告祖禰出止言告
　禰不言告祖文不備也或云當作必告於祖禰
曽子問曰並有喪如之何何先何後孔子曰葬先輕而
後重其奠也先重而後輕禮也自唘及葬不奠行葬不
哀次反葬奠而後辭於殯遂倄葬事其虞也先重而後
輕禮也(殯舊讀為/賔今如字)
　正義鄭氏康成曰並謂父母若親同者同月死(孔疏/親同)
　(者祖父母及/世叔父兄弟)不奠務於當葬者不哀次輕於在殯者
　　孔氏穎達曰此論並有喪葬之事次謂大門外之
　右平時待賔之䖏葬柩車至此孝子悲哀柩車暫停
　今為父喪在殯故孝子不得為母伸哀也　皇氏侃
　曰葬是奪情故從輕者為首奠是奉養故令重者居
　先
　通論杜氏預曰若父母同日卒其葬先母後父皆服
　斬衰其虞祔先父後母各服其服卒事反服父服若
　父已葬而母卒則服母之服至虞訖反服父之服既
　練則服父之服喪可除則服父之服以除之除訖而
　服母之服　馬氏睎孟曰葬者送終之道人子之心
　所弗忍也所以先輕後重奠者求神之道也人子之
　心所至切也所以先重後輕惟其不欲遽於送終故
　既窆主人贈祝而先歸惟其欲速於求神故反哭則
　主人與有司視虞牲
　存疑鄭氏康成曰殯當為賓聲之誤也辭於賓謂告
　将葬啓期也　孔氏穎達曰不奠不奠父也父喪在
　殯惟設母啓殯朝廟祖遣諸奠而不於殯宫為父設
　朝夕新奠其舊奠則猶存
　案父母殯於西階奠則在室朝夕朔奠雖同時並奠
　必先父後母孔意謂既啓則行者為急而居者為緩
　故啓殯遷祖祖奠遣奠皆奠母而父并不設朝夕及
　朔之奠如此是奠先輕也疑經謂母自啓及葬諸奠
　皆不設而遂行𦵏幷門外亦不哀次所謂葬先輕也
　葬母反然後設唘殯之奠以告扵父遂營父之葬事
　小記云父母之喪偕先𦵏母不虞祔待後事即葬後
　之虞祔亦先父而後母焉所謂奠先重也辭於殯即
　唘殯之奠鄭讀賔非
孔子曰宗子雖七十無無主婦非宗子雖無主婦可也
　正義鄭氏康成曰族人之婦不可無統　孔氏穎達
　曰此論宗子立後之事宗子大宗子也凡人年六十無
　妻不娶以陽道絶也而宗子領宗男扵外宗婦領宗
　女扵内事不可闕故雖七十猶娶也然此亦謂無子
　孫及有子孫而年㓜者若有子則傳家事扵子孫故
　曲禮七十老而傳凡無問而稱孔子曰皆記者失問
　也
　存疑陸氏佃曰參也魯有至誠焉故孔子有雖不問
　亦告之者　吳氏澄曰因孔子有答曽子所問宗子
　事故附記此章
曽子問曰將冠子冠者至揖讓而入聞齊衰大功之喪
如之何孔子曰内喪則廢外喪則冠而不醴徹饌而埽
即位而哭如冠者未至則廢(冠埽並去聲下同齊音咨/衰七回反凡齊衰並同)
　正義鄭氏康成曰冠者謂賔及賛者内喪同門也不
　醴不醴子也其廢者喪成服則因喪而冠　孔氏穎
　達曰此論冠子遭喪之事加冠必於廟廟在大門之
　内吉凶不可同䖏故内喪則廢也若喪在大門外則
　猶可加冠但平常吉時三加之後設醴以禮冠者今
　既聞喪遂三加而已不醴之也初迎賓時未知有喪
　醴及饌具已設故徹去醴與饌具又埽除冠之舊位
　令使潔新乃即位而哭如賔賛不至則廢而不冠也
　　方氏慤曰門内之治恩掩義門外之治義斷恩禮
　以行義而已内喪則廢以義有所屈故也外喪則冠
　以義有所伸故也然而不醴以變常而為之殺也
　案饌禮賔之具士冠禮所謂禮賔以一獻之禮也子
　可不醴賔不可不禮此言徹饌或饌設而賔聞有喪
　則辭之而即出與為位而哭亦為其喪家逺若近則
　就其家哭之矣
如将冠子而未及期日而有齊衰大功小功之喪則因
喪服而冠
　正義鄭氏康成曰及至也廢吉禮而因喪冠俱成人
　之服也(孔疏冠是吉時成人之服喪冠是/喪時成人之服故曰俱成人也)　孔氏頴
　達曰既答曽子之問遂言未及期日而有喪之禮
　徐氏師曽曰冠嘉事之重吉禮之始因喪而冠不可
　也未及期日而有喪齊衰期年耳大小功九月五月
　耳待除喪而冠未為遅也何必因喪而冠乎疑有闕
　誤
　案内則二十而冠左傳言國君十五生子冠而後生
　子是冠之年無定也夏小正二月綏多女士注謂可
　冠昏而士冠禮言夏葛屨冬皮屨是冠之月無定也
　記言大功之末可以冠子已雖小功卒哭而冠是齊
　功之喪不因喪冠也上節已及期日尚不因喪而冠
　况未及期日乎則必俟除喪而冠惟父母之喪年㡬
　二十不忍以未成人之服服其親可因喪而冠故曰
　以喪冠者惟三年之喪可也成王年十四居喪眀年
　夏六月既葬乃冠此下文又有父殁而冠之禮是父
　母之喪亦不盡因喪而冠則齊功可知也義疑闕之
除喪不改冠乎孔子曰天子賜諸侯大夫冕弁服於大
廟歸設奠服賜服於斯乎有冠醮無冠醴(大廟大音泰/醮子妙反)
　正義鄭氏康成曰酒為醮冠禮醴重而醮輕(孔疏士/冠禮適)
　(子冠扵阼乃醴之醴是古之酒故為重庶子則冠扵/房外南面遂醮焉醮是後代之酒故為輕醮無酬酢)
　(醴亦無酬酢而異者醴三加之後總行/一醴醮則每一加行一醮凡三醮也)服賜服酌用
　酒尊賜也不醴眀不為改冠改冠當醴之　孔氏頴
　達曰曽子疑問而孔子引類答之謂諸侯㓜弱未冠
　總角從事至當冠之年因朝天子天子賜以冕弁之
　服扵大廟之中榮君之賜歸設奠祭扵己宗廟此時
　身服所賜之服但行冠醮以相燕飲無冠醴以禮受
　服者之身所以然者以初冠則當用醴今既受服於
　天子不可更改為初冠之禮法也然則既因喪而冠
　不可除喪更改冠矣　張氏曰冠為嘉事之重惟因
　喪而冠及諸侯大夫賜冠於天子孤子冠則禮殺餘
　不得輕廢也
　存疑孔氏穎達曰夏小正冠用二月假令正月遭喪
　則二月不得因喪而冠服喪猶用童子禮必待變除
　受服之莭乃可冠　徐氏師曾曰冠禮三加而醮冠
　畢而醴諸侯大夫服賜服不用三加安得有醮而無
　醴乎疑當作有冠醴無冠醮
　案孔謂不得因喪而冠是已但年二十而正月遭父
　母喪便當用成人之服盖父母哀重不可謂我猶童
　子不杖不廬故曰以喪冠者惟三年之喪可也　又
　案適子醴而庶子醮是醴重而醮輕也此受天子賜
　如何反以輕禮行之意醮者冠禮之通行而醴者父
　之所以重適子今天子賜諸侯冕服於大廟侯服之
　以拜賜則天子冠之矣歸榮君賜奠以告於祖考而
　因與羣臣燕樂之故不醴乎
父没而冠則已冠埽地而祭於禰已祭而見伯父叔父
而后饗冠者(見音/現)
　正義鄭氏康成曰饗謂禮之也　孔氏頴達曰孔子
　既答其問又釋父殁加冠之禮父兄戒賔冠之日主
　人紒而迎賔已冠之後埽地而祭扵禰廟已祭之後
　見伯父叔父乃饗冠賔及賛者　黄氏震曰父殁而
　冠之禮因上不改冠者而併及之
曽子問曰祭如之何則不行旅酬之事矣孔子曰聞之
小祥者主人練祭而不旅奠酬扵賔賔弗舉禮也昔者
魯昭公練而舉酬行旅非禮也孝公大祥奠酬弗舉亦
非禮也
　正義鄭氏康成曰奠無尸(孔䟽既葬形體已去鬼神/事之奠是未葬以前形體)
　(猶在未忍鬼/神待之也)虞不致爵(孔疏特牲禮尸止爵後主婦/致爵扵主人主人致爵扵主)
　(婦虞至尸卒/爵即禮畢)小祥不旅酬大祥無無算爵彌吉也(孔/疏)
　(無算爵旅酬之後賔弟子兄弟之子各舉觶扵其/長賔取觶酬兄弟之黨兄弟取觶酬賔之黨也)孝
　公隠公之祖父(孔疏世本孝公生惠/公弗皇弗皇生隠公)　孔氏頴達曰
　旅酬者主人西階上獻賔賔卒爵又自酢北面酬賔
　賔受奠之薦南不舉主獻兄弟衆兄弟内兄弟畢賔
　乃取所奠觶扵阼階前酬長兄弟長兄弟扵西階前
　酬衆賔衆賔酬衆兄弟所謂旅酬也自此以後有無
　算爵禮小祥賔不舉所奠酬爵以行旅酬之禮而遂
　止也大祥乃得行旅酬而不得行此無算爵漸漸備
　禮仍未純吉也練祭但得致爵扵賔賔不合舉此爵
　而行旅酬昭公行之故曰非禮大祥彌吉得旅酬孝
　公不行故亦非禮　方氏慤曰昭公不及扵禮孝公
　過扵禮然不及者近扵薄過者近扵厚故扵昭公曰
　非禮扵孝公曰亦而已
曽子問曰大功之喪可以與扵饋奠之事乎孔子曰豈
大功耳自斬衰以下皆可禮也曾子曰不以輕服而重
相為乎孔子曰非此之謂也天子諸侯之喪斬衰者奠
大夫齊衰者奠士則朋友奠不足則取扵大功以下者
不足則反之(與為並去/聲下同)
　正義鄭氏康成曰饋奠在殯時也曽子怪以重服而
　為人執事孔子言非謂為人謂扵其所為服也天子
　諸侯為君服者皆斬衰惟主人不奠大夫服斬衰者
　不奠辟正君也齊衰者其兄弟(孔疏大夫子及屬臣/皆斬衰則服齊衰惟)
　(兄弟耳父案齊衰中兼/有伯叔  及兄弟之子)士服齊衰者不奠辟大夫也
　言不足者謂殷奠時　孔氏頴達曰此論為死者服
　還得為死者饋奠之事曽子問已有喪可與他人饋
　奠否孔子據所服者答之言身有斬衰所為者斬衰
　身有齊衰所為者齊衰皆可與扵饋奠曽子不解孔
　子之㫖猶謂為他人疑其輕已喪服而重他人之饋
　奠孔子乃答云我之所言據所為服者饋奠非此為
　他人之謂也天子諸侯之喪子臣皆斬衰子為主人
　悲號思慕不暇執事皆使臣為奠大夫子及家臣皆
　斬衰子不親奠家臣辟天子諸侯不得饋奠故惟遣
　兄弟之服齊衰者奠士位卑不嫌敵君故遣僚屬奠
　僚屬弔服加麻則朋友也殷奠謂月朔之奠士無月
　半之殷奠也殷奠有牲牢黍稷禮大用人多故朋友
　不足則取小功緦麻者再不足則取前人執事者充
　之
　存疑彭氏㢘夫曰喪家殷奠非獨力所能辦族人身
　服其服親執其事非特助孝子所不及亦以伸己之
　情臣子扵君父亦若是而已如是而後稱扵其服天
　子諸侯之臣衆故重服方與其奠而輕者不必與士
　則徒屬無㡬故必朋友助之若不足則大功以下周
　而復始
　案如孔說則天子諸侯之臣無不服斬也如彭說則
　天子諸侯之臣服有輕重不必皆斬也彭說不知何
　據
曽子問曰小功可以與扵祭乎孔子曰何必小功耳自
斬衰以下與祭禮也曽子曰不以輕喪而重祭乎孔子
曰天子諸侯之喪祭也不斬衰者不與祭大夫齊衰者
與祭士祭不足則取扵兄弟大功以下者(與去聲/下同)
　正義鄭氏康成曰祭謂虞卒哭時(孔疏知與祭為虞/卒哭時非練祥者)
　(士練祥之祭大功之服已除不得云取扵兄弟大功/者其天子諸侯則得兼練祥以其時猶斬衰與祭也)
　　方氏慤曰與祭乃喪祭以服重者與祭正以重其
　喪也曾子反以為輕喪盖失之
　案上孔子眀言非此之謂則知我有重喪不可與他
　人之喪奠矣而曽子又問我之服更輕人之祭漸吉
　可與否而孔子仍以為所服者答之故曽子猶不喻
　也
曽子問曰相識有喪服可以與扵祭乎孔子曰緦不祭
又何助扵人
　正義鄭氏康成曰曽子問已有喪服可以助所識者
　祭否　孔氏穎達曰孔子言有緦服尚不得自祭宗
　廟何得助他人祭乎以深非之　方氏慤曰此所謂
　祭盖吉祭
　通論彭氏㢘夫曰前所論大功小功斬衰齊衰皆為
　之族而服其屬及為之臣而服其主也喪祭者孝子
　之所自盡而為之宗族為之臣子亦欲内盡其心外
　盡其職非舎己之哀而為人執事也若身有服而欲
　施於在外無服之相識則既無所施之恩又無所尊
　之義進退兩無據於所薄者厚而厚者反薄矣
　存疑熊氏安生曰謂身有緦服則不得自為父母虞
　祔卒哭祭此謂同宫緦則士為妾有子及大夫為貴
　妾是也若大夫士有齊衰大功小功緦麻同宫則亦
　不祭若異宫則殯後得祭故雜記云父母之喪将祭
　而昆弟死既殯而祭若同宫則雖臣妾葬而後祭虞
　祔亦然天子諸侯臣妾死於宫中雖無服亦不得為
　父母虞祔卒哭祭也天子諸侯適子死斬衰既練乃
　祭天子諸侯為適孫適婦則既殯乃祭以異宫故也
　案方氏謂此祭為吉祭良是若熊氏謂父母虞祔卒
　哭之祭恐非也盖緦之不祭以祭事吉喪事凶吉凶
　不可同䖏耳若未行卒哭之祭則猶哭不可謂吉也
　其曰以吉祭易喪祭者亦謂立尸有几筵較前為吉
　耳非謂竟行吉禮也虞與祔之祭不忍一日離可以
　臣妾之至卑舎父母之至尊歴三月而不虞不祔乎
曽子問曰廢喪服可以與扵饋奠之事乎孔子曰說衰
與奠非禮也以擯相可也(說音脫/相去聲)
　正義鄭氏康成曰廢喪服謂新除喪服執事扵人之
　神為其忘哀疾也故曰非禮(孔疏已新脫喪服吉祭/禮輊吉凶不相干決其)
　(不可而問饋奠者饋奠是他人之重/者已又新始脫衰凶事猶可相因也)　吳氏澄曰詳
　酌人情禮意緦功之喪除服後踰月可與人祭齊斬
　之喪則須自已行吉祭畢乃可為人執事也
　總論吳氏澄曰曽子初問自大功之喪始者盖以斬
　齊服重必不可執事扵人疑大功服稍輕或可與人
　殯奠而孔子答之如此則知有服之人但可為所服
　者奠而不可為他人奠矣曽子乃疑小功之服又輕
　扵大功或可與人殯奠後之喪祭而孔子復答之如
　此則知但可為所服者奠而小功亦不可為他人祭
　矣乃曽子又疑緦麻更輕扵小功或可與所識者之
　吉祭故孔子以不可答之以上三問論喪服則先大
　功次小功次緦麻由重而漸輕扵為人則先殯奠次
　喪祭次吉祭由凶而漸吉也曽子既知此遂疑新除
　喪之後或可與人饋奠乎孔子亦以為不可而但言
　其可擯相畧許而不深許之則不若幷擯相亦不為
　之為得也
曽子問曰昏禮既納幣有吉日女之父母死則如之何
孔子曰壻使人弔如壻之父母死則女之家亦使人弔
父喪稱父母喪稱母父母不在則稱伯父世母壻已葬
壻之伯父致命女氏曰某之子有父母之喪不得嗣為
兄弟使某致命女氏許諾而弗敢嫁禮也壻免喪女之
父母使人請壻弗取而後嫁之禮也女之父母死壻亦
如之
　正義鄭氏康成曰吉日娶女之吉日必使人弔者未
　成兄弟也父喪稱父母喪稱母禮各以其敵者也父
　使人弔之辭云某子聞某之喪某子使某如何不淑
　母則若云宋蕩伯姬聞姜氏之喪伯姬使某如何不
　淑凡弔辭一耳父母不在稱伯父世母弔禮不可廢
　也伯父母又不在則稱叔父母已葬必致命者不敢
　以累年之喪失嘉㑹之時也使人請請成昏也女免
　喪壻之父母亦使人請其已葬時亦致命　孔氏穎
　達曰此論昏娶遭喪之事夫婦有兄弟之義壻免喪
　則應迎婦必湏女之父母請者以壻家前已致命也
　　羅氏欽順曰壻弗取免喪之初不忍遽從吉也女
　氏再請壻曰有先人之好在又重之以嘉命敢不敬
　從而後嫁之所謂有故二十三年而嫁也　鄧氏元
　錫曰初免喪何忍遽従吉女家終請而後娶之禮也
　不曰取而曰嫁若壻終不忍取而女家以婦歸之可
　謂曲而至矣
　案有吉日則已請期也請期出之男氏而女氏諾之
　男既請期而今失其期女既諾其期而今違其諾古
　之人重信故不可不致命也許諾而弗敢嫁順子之
　孝心也壻免喪可娶矣而請之必出自女氏餘哀未
　忘不汲汲於娶也壻弗取猶戚戚乎爾盖不親迎也
　(案儀禮昏禮若不親迎則婦入三月然後壻見孔疏/必三月如婦之三月廟見也鄭云三月廟見謂舅姑)
　(殁/者)其文女之父母使人請與壻之伯父使致命對壻
　弗取與女氏許諾對而后嫁之與而弗敢嫁對言前
　弗敢嫁至此而后嫁也正以伸前弗敢嫁之義
　存異孔氏穎達曰女之父母死亦葬後致命男氏許
　諾而不敢娶女免喪壻之父母使人請女家不許壻
　而後别取禮也陽唱隂和壻父母使人請昏而女家
　得以不許者亦以彼初葬訖致命於己故也　陳氏
　澔曰壻祥禫之後女之父母使人請壻成昏壻終守
　前説而不取而後此女嫁於他族
　辨正徐氏師曽曰舊説以而後嫁為别嫁他族愚謂
　有父母之喪而不嫁不取孝也除喪而嫁取禮也且
　自議昏至請期夫婦之義久定矣壻免喪而別取非
　義也女別嫁非貞也若謂恐其失時則三年不已失
　時乎　張氏鶴門曰昏姻㝡重父命以父命所聘之
　婦父死遂背而弗取其謂之何
曽子問曰親迎女在塗而壻之父母死如之何孔子曰
女改服布深衣縞總以趨喪女在塗而女之父母死則
女反(迎去聲後放/此縞古老反)
　正義鄭氏康成曰布深衣縞總婦人始喪未成服之
　服女反奔喪服期　孔氏頴達曰嫁服士妻褖衣大
　夫妻展衣卿妻鞠衣也深衣衣裳相連前後深邃縞
　白絹總束髪者長八寸女子在室為父箭筓髽衰三
　年今既在塗非復在室故知服期　徐氏師曽曰壻
　父母死女改服以奔喪雖未成婦而婦之分已定也
　女父母死女改服而反不可奪喪而成昏也皆以教
　孝也女居壻家若今童婦皆除喪而後成昏
　餘論丘氏濬曰女已在塗聞喪尚反今乃有停喪嫁
　娶或因送葬舁歸者此何忍哉
如壻親迎女未至而有齊衰大功之喪則如之何孔子
曰男不入改服扵外次女入改服扵内次然後即位而
哭曽子問曰除喪則不復昏禮乎孔子曰祭過時不祭
禮也又何及扵初(過古/卧反)
　正義鄭氏康成曰不聞喪即改服者昏禮重扵齊衰
　以下(孔疏禮運三年之喪與新有昏期不使王制齊/衰大功三月不従政是昏禮重扵齊衰以下也)
　復猶償也過時不祭以重喻輕也(孔疏祭是奉事鬼/神故重昏禮是生)
　(人燕飲/故輕)反扵初謂同牢饋饗相飲食之道　孔氏頴
　達曰改服男不入大門改其親迎之服服深衣扵門
　外之次女入大門改其嫁服服深衣扵門内之次然
　後就壻家為位而哭過時不祭謂四時常祭㷱氏云
　若喪祭及禘祫雖過時猶追而祭之曽子不問小功
　以下以小功輕不廢昏禮待昏禮畢乃哭若女家齊
　衰大功之喪女不反歸其改服即位與男家親同奔
　喪注言不見喪不改服者謂不改素冠而著免也其
　改吉服而著布深衣素冠則聞喪即改之
　存異黄氏乾行曰親迎未至猶未成昏也舅姑與廟
　猶未見也齊衰大功之喪與舅姑與廟孰重且除喪
　不復昏禮將苟合已乎終廢見舅姑與廟之禮乎
　案齊衰大功之喪一家衰麻哭踊而壻與婦盛服成
　昏苟有人心奚忍出此改服即位天理人情之至也
　若婦入門雖未成昏斷無不見舅姑之禮意既葬必
　深衣見舅姑除喪合卺不事陳設賛拜之儀耳鄭氏
　以不復者指飲食之道則非不見舅姑不廟見可知
　而以禮相見亦可知也
孔子曰嫁女之家三夜不息燭思相離也取婦之家三
日不舉樂思嗣親也三月而廟見稱来婦也擇日而祭
扵禰成婦之義也(離力智反/見音現)
　正義鄭氏康成曰思相離親骨肉也思嗣親重世變
　也三月廟見謂舅姑歿者也必祭成婦義者婦有供
　養之禮猶舅姑存時盥饋特豚扵室　孔氏頴達曰
　不舉樂思已之嗣續其親是親將代謝感世之改
　變也舅姑存者當夕同牢之後明日婦執棗栗腶
　脩見於舅姑見訖舅姑醴婦醴婦訖婦以特豚盥
　饋盥饋訖舅姑饗婦更無廟見之事昏禮舅姑既殁
　婦入三月乃奠菜後更無祭舅姑事則此祭禰正
　謂奠菜廟見奠菜祭禰一事也所以必待三月者
　三月一時天氣既變乃可以事神也　方氏慤曰
　不息燭夜不寢也相離之思無時而懈不舉樂晝
　不樂也嗣親之思無時而散　張子曰古者三月而
　後廟見女家馬亦不去必三月而後反此則慎重服
　事祖考可以事宗廟不可以事宗廟於此決之女家
　然後反馬
　通論孔氏穎達曰舅姑有偏沒者崔氏云厥明婦盥
　饋於其存者三月廟見於其亡者此皆謂適婦若庻
　婦則不饋亦不廟見以共養統於適也昏禮唯云不
　饋不云不見則庻婦亦以棗栗腶脩見舅姑也熊氏
　云鄭義則從天子至士皆當夕成昏舅姑没者三月
　廟見若賈逵服䖍謂大夫以上無問舅姑在否皆三
　月廟見後乃始成昏故譏鄭公子忽之先配後祖謂
　季文子之如宋致女為三月始成昏與鄭義異也
　存疑孔氏穎達曰隠八年鄭忽先配而後祖鄭以祖
　為祖道之祭謂應先為祖道然後配合也
　案儀禮親迎之夕至衽席相連夫親脫婦之纓則成
　昏明矣賈服所云恐太不近情也然康成以後祖為
　祖道之祭則亦不然詩飲餞于禰是女嫁有祖男親
　迎無祖女祖逺行不反也男不祖娶婦即歸也楚公
　子圍言告於莊共之廟而来是娶亦必先告廟儀禮
　婦入三月然後祭行謂三月之内婦未廟見非謂親
　迎之初男不告廟也父醮子而命之迎曰往迎爾相
　承我宗事是告廟可知康成謂女道外成故重之而
　告廟男但取婦入室故輕之而不告廟則又非也取
　婦以為先祖後為社稷主而可謂輕乎
曽子問曰女未廟見而死則如之何孔子曰不遷扵祖
不祔扵皇姑壻不杖不菲不次歸葬扵女氏之黨示未
成婦也(菲音/肺)
　正義鄭氏康成曰遷朝廟也壻雖不備喪禮猶為之
　服齊衰　孔氏穎達曰皇大也君也稱皇者尊之也
　以反葬扵女氏之黨故不遷柩而朝廟祔祭亦不祔
　扵皇姑廟壻為妻合服齊衰杖而菲屨及別止哀次
　今未廟見而死其壻唯服齊衰而已以未廟見不得
　舅姑之命實已成婦示若未成婦然見不敢自専也
　雖歸葬女氏之黨其女之父母為之降服大功以壻
　為之服齊衰期非無主也
　案此未廟見而死歸葬扵女氏之黨謂舅姑皆沒者
　耳若舅姑存則眀日已見扵舅姑矣舅姑醴婦已授
　之室矣不可謂未成婦也當葬扵男之黨且婦之祔
　廟舅主之也若舅姑皆沒而又未三月未從扵祭是
　舅姑以上皆不知此婦也故不祔亦不得已焉耳若
　三月然後反馬恐又是一義不與廟見同
曽子問曰取女有吉日而女死如之何孔子曰壻齊衰
而弔既葬而除之夫死亦如之
　正義鄭氏康成曰未有期三年之恩也(孔疏壻扵女/未有期之恩)
　(女扵壻未有三年/之恩故既葬而除)　方氏慤曰以其嘗請期故齊衰
　而弔然未成婦也故既葬而除之　徐氏師曽曰齊
　衰而弔義之重也既葬而除情之輕也
　存疑鄭氏康成曰女服斬衰(孔䟽以壻服齊衰/故知女服斬衰)
　案坊記言親迎女之父母承子以授壻壻親受之扵
　其父母昏禮壻降自西階女從之故郊特牲言男帥
　女女從男夫婦之義由此始前女之父母死壻使人
　弔父喪稱父母喪稱母其致辭曰不得嗣為兄弟不
　稱夫婦嫌也豈女死而壻親弔獨無嫌乎女嫁三月
　未廟見猶曰未成婦豈未娶而親哭之若成婦乎昏
　禮父親醮子而命之迎曰往迎而相此時非特未親
　受扵女之父母幷未受父親迎之命如之何遽婦之
　而親哭之乎玩本文無親弔字即親弔亦必父命之
　耳若女斬衰而弔則夲文所無鄭氏臆斷即孔疏亦
　不䏻曲為之証也盖亦如之者如其齊衰而弔既葬
　而除婦人不貳斬在家從父非所自主也然眀儒於
　未嫁之女為夫守莭者斥為専以身許人則又不然
　男未娶女未嫁總聴命於父前之納徵而受請期而
　諾者非父命乎則壻死而父改字他族亦父有二命
　而女守貞不字亦女固守初命而不從後命不得謂
　女専以身許人也大約聖人立制自有中道為可通
　也為可久也男有再娶之文女無再嫁之道非寛於
　男刻於女盖男子之娶以供父母以承宗嗣有必不
　可缺者若女則從一而終耳女果貞烈不從後命即
　斬衰奔喪誓死不二庸何傷且女死男尚為之齊衰
　則知三年喪畢斷無女父母請而男舎之别娶男父
　母請而女舎之别嫁之理既嫁三月未廟見尚曰未
　成婦則知方有吉日亦斷無女死而男不待父命男
　死而女不待父命親往哭之之禮且未廟見即曰未
　成婦則所謂昏禮之不復初亦斷非不見舅姑不廟
　見而使之終身不成婦也凡此皆說禮者之過禮之
　正文原不然也
曽子問曰喪有二孤廟有二主禮與孔子曰天無二日
土無二王嘗禘郊社尊無二上未知其為禮也昔者齊
桓公亟舉兵作偽主以行及反蔵諸祖廟廟有二主自
桓公始也喪之二孤則昔者衛靈公適魯遭季桓子之
喪衛君請弔哀公辭不得命公為主客入弔康子立扵
門右北面公揖讓升自東階西郷客升自西階弔公拜
興哭康子拜稽顙扵位有司弗辯也今之二孤自季康
子之過也(亟超吏反/鄉許亮反)
　正義鄭氏康成曰時有二孤二主者故怪問之而孔
　子以尊喻卑見不可二也偽猶假也舉兵以遷廟主
　行無則主命為假主非也辯猶正也若康子者君弔
　其臣之禮也(孔疏喪大記大夫既殯君弔/主人門右北面哭拜稽顙)鄰國之君
　弔君為之主康子拜稽顙非禮也當哭踊而已靈公
　先桓子以魯哀公三年夏卒桓子以三年秋卒當是
　出公　孔氏穎達曰此論喪不得有二孤廟不得有
　二主之事嘗禘郊社雖衆神並在猶先尊後卑一一
　祭之不一時總祭君弔賔主尊卑宜敵故君為主唯
　君答拜　方氏慤曰喪有孤為哀之主廟有主為神
　之依喪有二孤則莫適為主廟有二主則莫適為依
　是豈禮之意哉
　存異孔氏穎達曰天有二日則草木枯萎土有二王
　則征伐不息
　案天統陽日者陽之主也土載民王者民之主也是
　皆道之自然嘗禘皆祫於太廟而總太祖之子孫則
　以始祖為主南北郊亦以日月星辰山川從祀而總
　一天地之大用則以上帝皇祇為主是亦禮之自然
　也泛陳之以無二尊眀無二主無二孤之義若如孔
　説豈天恐草木枯萎而不可有二日乎
曽子問曰古者師行必以遷廟主行乎孔子曰天子廵
守以遷廟主行載扵齊車言必有尊也今也取七廟之
主以行則失之矣當七廟五廟無虚主虚主者唯天子
崩諸侯薨與去其國與祫祭扵祖為無主耳吾聞諸老
耼曰天子崩國君薨則祝取羣廟之主而蔵諸祖廟禮
也卒哭成事而后主各反其廟君去其國大宰取羣廟
之主以從禮也祫祭扵祖則祝迎四廟之主主出廟入
廟必蹕老耼云(守手又反齊/齋同從去聲)
　正義鄭氏康成曰齊車金路也(孔疏凡祭祀乘玉路/齊車則降一等故金)
　(路/)老耼古夀考者之號與孔子同時(案史記老耼陳/國苦縣賴鄉曲)
　(仁里人為周柱下史或為守蔵吏荘/子稱孔子與老耼對言知同時也)天子崩諸侯薨
　則蔵羣廟主扵祖廟象有凶事者聚也卒哭成事先
　祔之祭名也君去其國以廟主從鬼神依人者也祝
　迎廟主祝接神者也蹕止行也　皇氏侃曰載新遷
　廟之主　孔氏穎達曰此以下論師出載主及無主
　之事生人有凶事則聚而謀故象之至卒哭之眀日
　則新主祔祭扵祖故祖主先反其廟也三年祫祭扵
　祖則祝迎髙曽祖禰四廟主扵太祖廟祭之(案時祭/亦然不)
　(必三年/大祫)天子則迎六廟之主此言四據諸侯也天子
　主長尺有二寸諸侯尺出廟謂出已廟往太祖廟入
　廟謂由太祖廟還入已廟也主出入當蹕止行人若
　主入太廟中則不蹕以壓扵尊也若有喪及去國無
　蹕老耼云結上義也　方氏慤曰甘誓曰用命賞于
　祖則以主行可知然必以遷主者以廟不可虚廟之
　有主猶國之有王也崩薨去國無主示神休戚之同
　也祫祭以合食而示反本也非是可虚乎載以齊車
　示有齊敬之心也
曽子問曰古者師行無遷主則何主孔子曰主命問曰
何謂也孔子曰天子諸侯将出必以幣帛皮圭告于祖禰
遂奉以出載扵齊車以行每舎奠焉而后就舎反必告
設奠卒斂幣玉蔵諸兩階之間乃出盖貴命也(舎並/去聲)
　正義鄭氏康成曰每舎奠以脯醢而後就舎禮神乃
　敢即安也(孔疏以在路不可恒/設牲牢故知以脯醢)所告不以出即埋之
　(案所告疑當/作所奠幣帛)　皇氏侃曰有遷主者直以幣帛告神
　不将幣帛以出行即埋之兩階前無遷主乃加以皮
　圭告扵祖禰遂奉以出　熊氏安生曰每告一廟以
　一幣玉告近祖者不以出埋之告逺祖者即載以行
　還時以所載者告事畢則埋扵逺祖兩階間近祖以
　下告祭而已不陳幣玉　孔氏頴達曰載幣以象受
　命故云主命　朱氏申曰貴命以祖禰之命為貴也
　奉祖禰之命為主見齊桓之作偽主非也天子出謂
　廵守諸侯出則見天子與諸侯相見也載幣帛所以
　代遷主　黄氏震曰主命者主在廟而受其命以行
　不以主行也
子㳺問曰喪慈母如母禮與孔子曰非禮也古者男子
外有傅内有慈母君命所使教子也何服之有昔者魯
昭公少喪其母有慈母良及其死也公弗忍也欲喪之
有司以聞曰古之禮慈母無服今也君為之服是逆古
之禮而亂國法也若終行之則有司將書之以遺後世
無乃不可乎公曰古者天子練冠以燕居公弗忍也遂
練冠以喪慈母喪慈母自魯昭公始也(喪平聲下同與/音餘少喪皆去)
　(聲/)
　正義鄭氏康成曰如母謂父卒三年也子㳺意以國
　君亦當然禮所云者乃大夫以下父所使妾養妾子
　也何服之有言無服也此子謂國君之子也大夫士
　之子為庶母慈已者服小功父卒乃不服慈母無服
　據國君也良善也謂之慈母固為其善國君之妾子
　扵禮不服也公之言非也昭公年三十乃喪齊歸是
　不少又無戚容(孔疏襄公三十一年薨左傳云昭公/十九猶有童心是即位時年十九也)
　(十一年母齊歸薨而無/慼容是三十非少孤也)安能不忍扵慈母此非昭公
　眀矣未知何公(孔疏家語云孝公有慈母良/鄭不見家語故云未知何公)　孔氏
　穎達曰此論諸侯喪慈母無服之事喪服傳三年章
　云慈母如母者何也妾之無子者妾子之無母者父
　命妾曰女以為子命子曰女以為母若是則生養之
　終其身如母死則喪之三年此謂大夫以下天子諸
　侯則不服庶母也小功章君子子為庶母慈已者傳
　云君子子者貴人之子也為庶母何以小功也以慈
　已加也鄭注言君子子則父在也若父歿則不服小
　功仍服庶母緦若庶母不慈已者雖父在亦服緦慈
　母有他故使賤者代之謂之乳母死則服之三月士
　之適子無母乃命妾慈已亦為之小功
　辨正吳氏澄曰慈母有二其一有服者大夫士之子
　無母父使庶母之無子者以為子儀禮喪服傳齊衰
　三年章所稱慈母如母亦齊衰三年也若小功章云
　為庶母慈已者但名為庶母慈已不名慈母矣其一
　無服者國君子生擇諸母使為子師其次為慈母其
　次為保母内則及此條孔子所稱者是也後世不審
　或執喪慈母如母之文而施於君命所使教子之慈
　母則失矣故子游疑其禮而孔子特眀君所使教子
　者而告之也
　存疑鄭氏康成曰天子練冠以燕居盖謂庶子王為
　其母(孔疏服問云庶子為後為其母緦春秋有以小/君服之者春秋母以子貴皇氏云若適小君沒)
　(則得伸若小君猶在則其母壓屈故練冠也所以不/同大夫士為後著緦麻必練冠者大夫士為母本應)
　(三年以為後壓屈故降為緦麻王侯庶子為母本練/冠故今應練冠此乃異代之法若周則為其母緦天)
　(子諸侯士一也經無眀/文故鄭言盖以疑之)
　案父母之喪自天子下達期以下諸侯絶大夫降此
　謂天子諸侯絶旁期也况於君使教子之慈母乎若
　庶子生母之服則有不可一例言者禮子為母服齊
　衰三年父在則期此母為父厭屈無貴賤一也妾之
　子士以下其子為其母如母大夫則父在為其母大
　功父卒亦三年諸侯以上則父在為其母無服父卒
　為之大功此庶子異於適貴與賤異也此章夲文言
　古者天子練冠以燕居初不言其生母鄭以儀禮記
　推之疑其為生母孔以古者字指為異代之制然考
　儀禮喪服記云公子為其母練冠麻衣既葬除之傳
　曰何以不在五服之中也君之所不服子亦不敢服
　也則此乃諸侯妾子為國君所厭之降服非國君自
　為其生母更非言天子為其生母也大功章云公之
　庶昆弟為其母大功傳曰先君餘尊之所厭不得過
　大功也緦麻章云庶子為父後者為其母緦傳曰與
　尊者為一體不敢服其私親也有死於宫中者則為
　之三月不舉祭因是以服緦也然則諸侯之妾子父
　卒為其母大功而為後則惟服緦以此推之則庶子
　王亦當用緦之正服而不當以五服外君在尊厭之
　降服服之眀矣夫親喪下達庶子之生母君在既厭
　於君君卒又以餘尊厭而僅為之大功為君之後又
　以喪者不祭而為之緦所抑已多矣而謂庶子王反
　靳為之練冠以居幷在五服之外乎公羊傳言母以
　子貴以父妾而尊為君夫人以亂嫡妾之分此禮所
　不與也而疏引之滋之惑矣家語作子游問曰諸侯
　之世子喪慈母禮與下述公言古者天子喪慈母練
　冠以燕居其文甚眀今鄭乃謂庶子王為其母練冠
　以居何哉若皇氏為小君厭屈之說尤非是禮有庶
　子厭於父無厭於適母自趙岐誤注孟子而諸儒沿
　之即朱子孟子集註猶未免沿誤矣
　
　
　
　
　
　
　
　
　
　
　
　
欽定禮記義疏卷二十六
欽定四庫全書
欽定禮記義疏卷二十七
　曾子問第七之二
曾子問曰諸侯旅見天子入門不得終禮廢者幾孔子
曰四請問之曰大廟火日食后之喪雨霑服失容則廢
如諸侯皆在而日食則從天子救日各以其方色與其
兵大廟火則從天子救火不以方色與兵(見音現幾居/豈反下同大)
　(音泰霑/竹亷反)
　正義鄭氏康成曰旅衆也大廟始祖廟宗廟皆然(孔/疏)
　(諸廟有火/亦廢朝)主於始祖耳以方色示奉時事以兵示有
　所討也方色東方衣青南方衣赤西方衣白北方衣
　黑兵未聞(孔疏隱義云東方用㦸南方用矛/西方用弩北方用楯中央用鼓)　孔氏
　穎達曰日食隂侵陽是君弱臣強之象故助天子討
　之以兵榖梁云天子救日置五麾陳五兵五鼓諸侯
　置三麾陳三鼓三兵大夫擊門士擊柝言助其陽也
　范甯云凡聲陽也春秋傳曰日有食之天子伐鼓於
　社責上公也諸侯伐鼓於朝退自責也以日食是隂
　之災故象五方之色以兵討隂救火無此義故不用
　五方色及兵
曾子問曰諸侯相見揖讓入門不得終禮廢者幾孔子
曰六請問之曰天子崩大廟火日食后夫人之喪雨霑
服失容則廢
　正義鄭氏康成曰夫人君之夫人(孔疏非天子/之三夫人)　孔
　氏穎達曰大廟亦君之大廟非天子大廟　方氏慤
　曰旅見君臣之禮故以事而廢者少相見敵國之禮
　故以事而廢者多此輕重之别也
　案記止五事曰六者后及夫人之喪為二事也
　存疑徐氏師曾曰五事之廢無可疑矣獨日食之變
　可以預推何不更日而至中廢乎是可疑也
　案古人厯法多疏故有日食晦日日食二日者有稱
　當食不食者觀左傳孔子言再失閏閏且再失况一
　二日之失乎若今則能預推而可避此日矣
　存異陳氏澔曰夫人兩君之小君(案諸侯以朝會來/此國則彼國夫人)
　(卒誰主訃者以/本國小君為是)
曾子問曰天子嘗禘郊社五祀之祭簠簋既陳天子崩
后之喪如之何孔子曰廢曾子問曰當祭而日食大廟
火其祭也如之何孔子曰接祭而已矣如牲至未殺則
廢(禘大計反簠/音甫簋音軌)
　正義鄭氏康成曰既陳謂夙興陳饌牲器時也　孔
　氏穎達曰接捷也速而祭之牲至已殺則行接祭朝
　踐禮畢即止其天子崩后之喪牲雖殺不可行接祭
　以其喪事重故也　馬氏睎孟曰大廟神之位也神
　有不安子道虧矣故旅見與當祭皆廢廢而帥諸侯
　以救火古者宗廟火三日哭所以謝神也日者陽之
　位陽有不明君道虧矣古者日食瞽奏鼓嗇夫馳庶
　人走所以助陽也祭吉事也朝盛典也天子廢朝亦
　廢祭然以旅見較祭則祭重故雨霑服失容可以不
　旅見而不可以不祭旅見可以易日而祭不可以易
　日也
　存疑鄭氏康成曰接祭而已不迎尸也(孔疏迎尸有/三祭初迎尸)
　(於奥行灌禮灌畢迎尸户外行朝踐禮及合烹迎尸/入奥行饋熟禮此指陳饋熟也若郊社五祀無朝踐)
　(則納烹亦/祭初也)　黃氏震曰接祭接續行事遇變而遽不
　暇舒徐也　張氏曰接祭使人接之以終事
　辨正胡氏銓曰尸入乃灌灌乃迎牲此云牲殺則接
　祭尸既入久矣鄭謂不迎尸非也
　案胡氏辨甚明而鄭氏謂不迎尸者豈謂但疾速而
　畢無室事堂事迎尸出入諸禮歟古人祭祀恒窮日
　之力即極速亦必三四時若日食未有盈兩時者急
　速何及若大廟火則火勢頃刻蔓延尚可祭乎大約
　牲未殺則廢牲既殺則但接以朝踐一獻大廟火即
　牲殺亦不得不廢矣
天子崩未殯五祀之祭不行既殯而祭其祭也尸入三
飯不侑酳不酢而已矣自啓至于反哭五祀之祭不行
已葬而祭祝畢獻而已(飯扶晚反下同侑音又酳/音引又仕覲反酢才各反)
　正義鄭氏康成曰既葬彌吉祝畢獻而後止郊社亦
　然惟嘗禘宗廟俟吉　孔氏穎達曰天子諸侯祭禮
　亡今按特牲饋食禮祝延尸於奥迎尸而入即筵坐
　三飯告飽祝侑尸尸又飯至於九少牢禮大夫十一
　飯則諸侯十三飯天子十五飯也特牲禮尸九飯畢
　主人酌酒酳尸尸飲卒爵酢主人主人受酢飲畢酌
　獻祝祝飲畢主人又酌獻佐食約此以説天子初喪
　哀慼未遑祭祀故五祀之祭不得行然五祀外神不
　可以私喪久廢既殯哀情稍殺而後祭不得純如吉
　禮故迎尸入奥之後尸三飯告飽則止祝不更勸侑
　使滿常數冢宰攝主酳尸尸受卒爵不酢也若啓殯
　以後反哭以前哀摧更甚故祭仍不行既葬以後其
　禮彌吉故祝侑食滿常數攝主酳尸尸酢攝主攝主
　飲畢獻祝祝受飲則止以非全吉亦無獻佐食以下
　事也
　存疑孔氏穎達曰趙商問自啓至反哭祭不行郊社
　亦然何得有越紼而行事鄭答未殯以前及既啓皆
　有事既殯未啓以前無事得行祭禮故得越紼行事
　也又云郊社尊且有常日則自啓至殯避其日五祀
　卑則避啓至反哭之日
　存異黃氏乾行曰天子崩君薨凶變之至大臣子服
　斬衰三年者也社稷五祀特吉禮之輕者耳今舍其
　至大而行其至輕殯但殺禮葬即漸加何歟王制云
　喪三年不祭惟祭天地則社稷五祀不祭矣
　案三年之喪宗廟之祭不行宗廟親也其哀亦祖父
　之所戚也所謂所祭者於死者有服則不祭也郊社
　五祀之祭不廢外神疏也不敢以私喪戚之也天地
　社稷皆祭此惟言五祀者南北郊每年一舉社稷春
　秋各一舉𦵏後則可躬親未𦵏乃攝五祀各以其時
　天子七月而葬諸侯五月而葬兩時必攝者也故以
　未殯及啓至卒哭不祭詳言之見攝祭亦在既殯以
　後未啓以前耳鄭謂五祀去殯處近暫徃即還不為
　越紼是謂天子親祭五祀雖殯亦徃也不如孔以攝
　主言之為當其越紼辨見王制
曾子問曰諸侯之祭社稷俎豆既陳聞天子崩后之喪
君薨夫人之喪如之何孔子曰廢自薨比至于殯自啓
至于反哭奉帥天子(比音畀/帥入聲)
　正義鄭氏康成曰此祭社稷亦謂夙興陳饌牲器時
　也帥循也所奉循如天子者謂五祀之祭也社稷亦
　然(孔疏諸侯遭喪節制其祭五祀如/天子五祀祭社稷亦如天子五祀)　孔氏穎達曰
　天子崩后喪諸侯當奔赴得奉循天子之禮者諸侯
　或不自親奔而身在國者或惟據君薨及夫人之喪
　其嗣子所祭得奉循天子也　陸氏佃曰天子言嘗
　禘郊社五祀諸侯止言社稷畧諸侯也　黃氏震曰
　奉帥天子亦如天子之殺禮　陳氏澔曰諸侯既殯
　而祭社稷或五祀亦如天子殯後祭五祀之禮葬後
　而祭社稷五祀亦如天子葬後祭五祀之禮
　案不言郊禘者諸侯無郊與大禘也曾子問社稷而
　子即以上五祀告之見惟既殯以後未啓以前可如
　天子五祀之尸入三飯不侑不酢若未殯既啓則如
　天子之不行而廢也
曾子問曰大夫之祭鼎俎既陳籩豆既設不得成禮廢
者幾孔子曰九請問之曰天子崩后之喪君薨夫人之
喪君之大廟火日食三年之喪齊衰大功皆廢外喪自
齊衰以下行也其齊衰之祭也尸入三飯不侑酳不酢
而已矣大功酢而已矣小功緦室中之事而已矣士之
所以異者緦不祭所祭於死者無服則祭(齊音咨衰/七回反)
　正義鄭氏康成曰齊衰異門則祭室中之事謂賓長
　獻(孔疏佐食有室中/之事賓獻亦及之)士緦不祭則士不得成禮者十
　一也死者無服謂若舅舅之子從母昆弟(孔疏此三/者母黨之)
　(親於己皆服緦在祖禰/則皆無服不廢祭也)　皇氏侃曰從母雖於己小
　功於父則無服亦不廢祭　孔氏穎達曰大夫祭謂
　祭宗廟若遭異門齊衰之喪其祭迎尸入室三飯則
　止不復勸侑至十一飯主人酳尸尸不酢主人大功
　既輕其禮稍備祝侑尸十一飯酳尸尸酢主人乃止
　小功緦服轉輕其禮轉備尸酢主人主人獻祝佐食
　主婦獻尸尸酢主婦主婦獻祝佐食賓長獻尸尸酢
　賓賓又獻祝佐食而止此時尸祝佐食皆在室中故
　曰室中之事而已若常禮則賓獻尸尸不舉待致爵
　其致爵不於室中惟獻祝佐食在室中也雜記臣妾
　死於宮中三月而後祭此内喪緦麻亦不廢祭者以
　鼎俎既陳故也大夫至大功而九士加小功緦則十
　一大夫貴妾緦庶子為父後為其母緦皆不祭餘小
　功緦内外喪皆不廢特禮稍異耳所祭謂祖禰祭以
　祖禰為主故所祭於死者無服則祭也　方氏慤曰
　位尊則以事而廢禮者為少位卑則以事而廢禮者
　為多此重輕之别也　陸氏佃曰士不言小功畧士
　也
　存疑熊氏安生曰從母雖於父無服在己則小功亦
　廢　孔氏穎達曰士不辨内外皆廢士卑為輕親伸
　情也經據緦為文皇氏橫加小功非也
　案末句總槩之辭不粘定緦説如繼父無後者為之
　期可以繼父而廢祖父之祭乎故知凡所祭者於死
　者無服皆祭則從母之小功祭可也疑皇得之熊非
　是而孔亦太拘且士未嘗皆廢士卑輕親説於理尤
　未協也
曾子問曰三年之喪弔乎孔子曰三年之喪練不羣立
不旅行君子禮以飾情三年之喪而弔哭不亦虛乎
　正義鄭氏康成曰不羣立不旅行為其苟語忘哀也
　三年之喪而弔哭為彼哀則不專於親為親哀則是
　妄弔也　孔氏穎達曰此論身有重服不得弔人之
　事君子禮以飾情凡行吉凶之禮必使内外相副故
　冠冕文采以飾至敬之情麤衰以飾至痛之情身在
　重服而弔他人則弔與服皆虛蓋有已喪弔彼而哭
　哀彼則忘己本哀是已服為虛若心存己哀忘彼而
　哭彼是於弔為虛也　方氏慤曰羣旅皆衆而旅更
　衆於羣不羣立旅行居喪宜與人辨故也　吳氏澄
　曰練一期之後同羣而立得衆而行恐與人相與而
　忘己之哀情也此且不可而况忘己親之哀而弔哭
　以哀人之親乎
　餘論陳氏澔曰曾子既聞此言而檀弓乃記其以喪
　母之齊衰哭子張得非好事者為之辭與
曾子問曰大夫士有私喪可以除之矣而有君服焉其
除之也如之何孔子曰有君喪服於身不敢私服又何
除焉於是乎有過時而弗除也君之喪服除而后殷祭
禮也(除如字又/直慮反)
　正義鄭氏康成曰私喪家之喪也喪服四制曰門外
　之治義斷恩又何除焉者重喻輕也(孔疏成服為始/為重除服為末)
　(為輕在親始重時尚/不獲伸况輕末時乎)君喪服除而后殷祭謂主人也
　(孔疏主人謂/適子仕宦者)支子則否　孔氏穎達曰此論臣有君
　親之喪當隆於君之事身有君喪後遭親喪不敢為
　親制服况除服乎　張氏曰私喪親喪也殷祭謂宗
　廟之盛祭　徐氏師曾曰必君服除而後行宗廟之
　殷祭則不復除喪之祭可知
　存異孔氏穎達曰殷祭謂小大祥祭也小大二祥變
　除之大祭故謂之殷禘祫亦謂之殷祭但此論大夫
　士不應有禘祫此殷是釋除之祭也君服除而後為
　親行二祥之祭以伸孝心也庾蔚之云今月除君服
　明月可小祥又明月可大祥若小祥後有君服則但
　行大祥適子主祭祀故二祥待除君服後行若庶子
　任官雖不得除服而其家適子已行二祥庶子無復
　追祭也
　案小記言祭不為除喪孔氏言孝子喪親歲序改易
　隨時感傷故一期練祭是孝子存親之心非以除服
　而有祭乃服因祭而除耳則服雖不除一期再期何
　能不感小祥大祥之祭何可不行下章有殷事則歸
　是親月朔月半薦新之奠皆不廢如之何廢二祥之
　祭必待君終喪後補耶或謂奠重祭輕奠急祭緩不
　可以奠例祭則更不然孝子心之哀切在於時之變
　遷故朝奠夕奠一日之變遷也月朔月半一月之變
　遷也小祥大祥一歲之變遷也此皆在喪之感時也
　即在廟而有月祭一月之變遷也有時祭一時之變
　遷也有祫祭天道三年小變五年大變之變遷也此
　皆在廟之感時也於喪而以大祥為輕則在廟可以
　祫禘為輕乎豈三年之内一日之朝夕感一月之朔
　半感乃於吾親之亡年一周再周獨不感而輕視之
　以為可緩耶蓋此殷祭是新主初入廟之祭天子諸
　侯因夏之大禘冬之大祫而入大夫士無大禘祫而
　干祫及其高祖亦必因時祭之祫而入蓋祫則天子
　諸侯之羣祧咸在大夫亦高曾祖禰咸在因舊主合
　祭新主初入故曰殷殷者衆大之稱若二祥不可謂
　殷祭也殷祭乃吉祭之大有君服於身必不可行故
　必俟君喪除而後行也若適子不任官則庶子雖有
　君喪殷祭行矣故曰庶子則否非如孔疏之云也
曾子問曰父母之喪弗除可乎孔子曰先王制禮過時
弗舉禮也非弗能勿除也患其過於制也故君子過時
不祭禮也
　正義鄭氏康成曰弗除可乎以有終身之憂也孔子
　言制禮以為民中過則不成禮　彭氏亷夫曰孔子
　語以過時弗除之變禮曾子隆於孝遂欲致其終身
　之憂故孔子又語以此禮之不可過若先所謂過時
　不除者乃厭於君尊不然則不可也君子加厚於親
　皆欲勿除患其過制焉耳　張氏曰過時弗舉如除
　喪不改冠昏不反初小功不税時祭不補之類皆是
　乃禮制之本然也　郝氏敬曰吉祭過時則不祭況
　喪服豈可過時所以除也
　案欲弗除者孝子之篤於親情不忍除有君喪而弗
　除者人臣之義不敢貳君也曾子欲以有君喪之弗
　除為例故孔子辨之見篤於親之情雖無窮而制則
　有限有君喪而親喪弗除亦以不敢私服之義則然
　不可以此為例而謂親喪可弗除也
曾子問曰君薨既殯而臣有父母之喪則如之何孔子
曰歸居于家有殷事則之君所朝夕否
　正義鄭氏康成曰居家者因其哀後隆於父母殷事
　朔月月半薦新之奠也　孔氏穎達曰朔月月半薦
　新之奠比朝夕為大故亦謂之殷君殯既訖君所無
　事父母新喪故歸家治喪若君喪有朔月月半薦新
　大事則臣適君所哭君凡朝夕則不徃唯在家為父
　母治喪
　案喪以未殯既殯既啓分三大節未殯則尸露既啓
　則棺露最為嚴急之時既殯則少緩也
曰君既啓而臣有父母之喪則如之何孔子曰歸哭而
反送君
　正義鄭氏康成曰言送君則既葬而歸也歸哭者服
　君服而歸不敢私服也(孔疏歸哭父母猶服君服其/不敢私服者以上章知之)
　　孔氏穎達曰葬罷即歸不待君之虞祭也其君喪
　祔與卒哭未知臣徃君所與否
　通論孔氏穎達曰若臣有父母之喪既殯而後有君
　喪則歸君所父母有殷事則來歸家平常朝夕則不
　來恒在君處父母之喪既啓而有君之喪則亦徃哭
　於君所而反送父母父母葬畢而居君所　陳氏澔
　曰下文君未殯而臣有父母之喪亦與父母之喪未
　殯而有君喪互推之
　案葬畢即歸不待虞祭以親喪方亟也若四日大歛
　既殯君之虞祔卒哭猶當徃
曰君未殯而臣有父母之喪則如之何孔子曰歸殯反
于君所有殷事則歸朝夕否大夫室老行事士則子孫
行事大夫内子有殷事亦之君所朝夕否
　正義鄭氏康成曰其哀雜主於君也(孔疏君與親哀/既半相雜君尊)
　(意主於君故/恒在君所)大夫士其在君所之時則室老子孫攝
　其事(孔疏在家朝夕之奠不可廢大夫尊故/遣室老士卑故遣子孫攝行其事也)内子大
　夫適妻也謂夫之君既殯而有舅姑之喪者(孔疏舉/既殯則)
　(君既啓及君未殯/禮皆同於夫可知)妻為夫之君如婦為舅姑服齊衰
　　盧氏植曰歸殯反於君所者人君五日而殯故可
　以歸殯父母而徃殯君也　賀氏循曰君不厭臣故
　君殯而父母喪有歸之義　徐氏師曾曰此言君親
　並喪之禮蓋就臣子忠孝而酌其中也
　存疑盧氏植曰若臨君殯之日則歸哭父母乃來殯
　君殯訖乃歸殯父母　孔氏穎達曰臣有父母之喪
　未殯而有君喪去君殯日雖逺祇得待君殯訖而還
　殯父母以君尊故也　董氏瑋曰君親並重而常在
　君所則君重於親蓋親亦属人君覆幬中也
　案此章舊説悉以君親對推之而亦有不盡然者蓋
　喪莫重於附身附棺一有不慎悔之何及斷非人子
　親之不可附身之事至殯而畢矣故孔子於君未殯
　言歸殯乃反於君所明殯以前襲歛諸事皆子當親
　之者也蓋君之殯君之子親之而臣特從之君之殯
　不專此臣則不必此臣之在親之殯不可無子則不
　可子之不在故孔子權衡於天理人情之至而曰歸
　殯而反於君所雖君不奪人親也夫論尊尊之體則
　君重故朝夕恒在君所而朝夕奠可室老子孫攝之
　論親親之情則父母重故襲歛至殯必子親之而不
　可使室老子孫攝也况君殯之日尚逺自可殯父母
　而後徃殯君若如孔説則父母不得及時殯歛必過
　此逺日乃還不且尸蟲出耶人子至痛何極揆之王
　者孝治天下之心必不制是禮也
賤不誄貴幼不誄長禮也唯天子稱天以誄之諸侯相
誄非禮也(誄力水反/長竹杖反)
　正義鄭氏康成曰誄累也累列生時行迹誄之以作
　諡諡當由尊者成天子無尊焉春秋公羊説讀誄制
　諡於南郊若云受之於天然諸侯禮當言誄於天子
　(案言誄孔/疏作請誄)天子乃使太史賜之諡　孔氏穎達曰此
　論諡由尊者出之事若使幼賤者為之則名欲光揚
　在上之美有乖實事故不為也天子稱天諡之者白
　虎通云為人臣子莫不欲褒大其君掩惡揚善故至
　南郊明不得欺天也君薨請諡世子赴告於天子天
　子遣大夫㑹葬而諡之周禮大史職云小喪賜諡小
　喪謂卿大夫知諸侯亦然非但賤不誄貴即平敵相
　誄亦為不可　黃氏震曰幼賤不誄貴長嫌諛也諸
　侯不相誄防私也　徐氏師曾曰諡由尊者成一則
　以分之所在不可僭操榮辱之柄一則以情之所在
　恐其雜於虛美之私敵者且不可况賤幼乎此禮行
　名分正美惡當矣
　辨正吳氏澄曰誄哀死者之辭如後世祭文志辭之
　類鄭解誄為諡非也如魯哀公誄孔子何嘗為孔子
　作諡
　案有誄之而諡者有但誄之而不諡者鄭孔但據作
　諡者言耳
曾子問曰君出疆以三年之戒以椑從君薨其入如之
何孔子曰共殯服則子麻弁絰疏衰菲杖入自闕升自
西階如小歛則子免而從柩入自門升自阼階君大夫
士一節也(疆居良反椑音僻從去聲下並/同共供同菲扶畏切免音問)
　正義鄭氏康成曰戒猶備也謂衣衾也(孔疏衣衾之/裁若其造作)
　(死乃/為之)親身棺曰椑(孔疏天子椑内猶有水兕諸/公猶有兕諸侯乃以椑親身)其餘
　可死乃具也(孔疏椑之外有屬有大棺年老亦具/死前為之此出疆未老故死後乃)曾子
　以其出有戒備疑喪入必異也殯服謂布深衣苴絰
　散帶垂殯時主人所服共之以待其來也(孔疏其首/服小歛前)
　(皆素冠小歛括髪後/士素冠大夫素弁)其餘殯事亦皆具焉(孔疏以殯/不可闕)
　此謂君已大歛(孔疏以下文云/如小歛知之也)麻弁絰布弁而加環
　絰也(孔疏布弁吉/布十五升)如爵弁而用布(孔疏檀弓周人弁/而葬殷人冔而葬)
　(弁絰似周之祭/冠故知爵弁也)杖者為己病也(孔疏士喪禮服杖同/時今服未成而先杖)
　(故知/己病)子服如是棺柩未安不忍成服於外也(孔疏成/服斬衰)
　(裳苴絰絞帶/冠繩纓菅屨)闕謂毁宗也所毁者殯宮門西牆(孔疏/毁宗)
　(廟之牆其處空/闕故謂之闕)柩毁宗而入異於生也升自西階亦
　異生也於此正棺而服殯服既塗而成服(孔疏殯時/服殯服)
　殷柩出毁宗(孔疏檀弓毁宗躐行殷道也/先毁宗後躐行知是從内出)周柩入毁
　宗禮相變也如小歛謂君已小歛也主人布深衣不
　括髪行逺不可無飾也(孔疏從死至成服主/人皆深衣飾謂免)升自阼
　階親未在棺不忍異入使如生來反也　孔氏穎達
　曰此論諸侯出外死以喪歸之節君大夫士一節也
　言上來從柩之義更無尊卑之異也　又曰升自西
　階就客位也(案禮殯/於客位)
　存疑陸氏佃曰闕觀闕也宗廟在雉門内故入自闕
　案小歛以尸入則猶見尸見尸則猶以生人之道待
　之故曰入自門既大歛而以椑入則并不見尸故以
　殷道之尊神者待之而用毁宗之禮故曰入自闕周
　人大歛於阼故既小歛則升自阼階以便大歛殯於
　西階故既大歛則升自西階以就殯陸氏謂闕為觀
　闕是闕即門也何必别言入自闕小歛則入自門與
曾子問曰君之喪既引聞父母之喪如之何孔子曰遂
既封而歸不俟子(封讀窆/下同)
　正義鄭氏康成曰遂遂送君也封當為窆(孔疏窆下/棺也若待)
　(封墳畢必在子還/之後故知當為窆)子嗣君也　孔氏穎達曰此論君
　葬在路遭父母喪之事
　存異胡氏銓曰鄭意子亦當速反而虞不俟封墳故
　讀封為窆然長子歸虞餘子待封墳乃歸封如字
　案君薨稱子者必嗣君也鄭氏得之
曾子問曰父母之喪既引及塗聞君薨如之何孔子曰
遂既封改服而徃
　正義鄭氏康成曰封亦當為窆改服括髪徒跣布深
　衣扱上衽不以私喪包至尊也(孔疏禮始聞喪筓纚/小歛乃括髪此不筓)
　(纚異於吉時聞喪也葬時/已著免聞君喪故括髪也)
　通論黃氏應暘曰此又言君親並喪之禮前云君既
　啓啓後尚有祖祭越日而行故得歸哭此言既引則
　既行矣故不得歸哭而遂徃
　案君親之喪或先或後有可互推者君親一也有不
　可互推者殯則重親親親也服則重君尊尊也於此
　反覆權衡見理一分殊處見仁至義盡處
曾子問曰宗子為士庶子為大夫其祭也如之何孔子
曰以上牲祭於宗子之家祝曰孝子某為介子某薦其
常事(祝之六反又之又反/為介子之為去聲)
　正義鄭氏康成曰貴禄重宗也(孔疏用大夫之牲是/貴禄廟在宗子之家)
　(是重/宗)上牲大夫少牢(孔疏宗子是士合用特牲諸侯/之大夫祭祖補用少牢知是諸)
　(侯之大夫者以/下言他國知之)介副也不言庶使若可以祭然(孔疏/庶卑)
　(賤之稱介副貳之/義介副則可祭矣)　孔氏穎達曰大宗子為士得立
　祖禰二廟庶子為大夫得祭曾祖而不合自立曾祖
　廟崔氏云當寄曾祖廟於宗子之家以上牲祭已是
　宗子從父庶兄弟而為父適子則於其家自立禰廟
　其祖及曾祖廟亦於宗子家寄立之已是宗子從祖
　庶兄弟而為父祖之適則於其家立祖禰二廟而曾
　祖廟猶於宗子家寄立之皆以上牲就宗子家祭而
　身在位為之介副也上某宗子名下某庶子名　張
　子曰宗子為士立二廟支子為大夫當立三廟是曾
　祖之廟為大夫立不為宗子立矣然不可二宗别統
　故其廟亦立於宗子之家　方氏慤曰宗子為正庶
　子為助故庶子謂之介子内則謂衆婦為介婦亦此
　義大夫之牲以少牢為上故曰上牲四時之祭禮之
　常也故曰常事
　案古人最重宗法高祖之祭高祖之適世主之曾祖
　之祭曾祖之適世主之祖廟禰廟亦然庶子家無廟
　故以上牲祭於宗子之家若庶人本無廟由庶人崛
　起為大夫則三廟以大夫而立自當立於大夫之家
　其祭使曾祖之適主之故曰士攝大夫惟宗子其辭
　曰宗子某為介子某薦其常事親盡則遞遷至五世
　則大夫正位第一廟下及三世其曾孫雖為庶人亦
　不毁但薦而不祭耳非必此時往寄立於宗子之家
　至大夫之子則為高祖不得祭又往其家毁其廟也
若宗子有罪居於他國庶子為大夫其祭也祝曰孝子
某使介子某執其常事攝主不厭祭不旅不假不綏祭
不配布奠於賓賓奠而不舉不歸肉其辭于賓曰宗兄
宗弟宗子在他國使某辭(厭本或作壓於艶反假依注/讀嘏綏依注作墮音灰歸如)
　(字又其/位反)
　正義鄭氏康成曰此之謂宗子攝大夫(孔疏小記士/不攝大夫士)
　(攝大夫/惟宗子)攝主禮皆避正主也厭厭飫神也不旅不旅
　酬也假讀為嘏不嘏主人也綏周禮作墮(孔疏綏减/毁之名祝)
　(命尸祭尸取菹㨎於醢祭又祭黍/稷肺等周禮守祧既祭藏其墮)不綏祭謂今主人
　也(孔疏今主人者謂今攝主人也尸假主人將受福/故先綏祭此謂攝主辟正主不敢受嘏故不綏祭)
　不配祝辭不言以某妃配某氏(孔疏攝主不備祝辭/畧言皇祖而已某氏)
　(妃之/姓)布奠謂主人酬賓奠觶於薦北賓奠謂取觶奠
　於薦南此酬之始也奠之不舉止旅(孔疏賓奠觶不/舉以酬兄弟主)
　(人獻衆兄弟内兄弟畢乃行/旅酬此止旅酬之事而不行)肉俎也謂攝主不敢饋
　俎肉於賓與祭者畱之共燕辭猶告也宿賓之辭與
　宗子為列則曰宗兄宗弟昭穆異者曰宗子而已
　孔氏穎達曰上既告曾子以宗子攝大夫更為廣陳
　宗子有罪出居他國而大夫攝祭之禮少牢饋食禮
　司宫筵於奥設饌畢祝酌奠於鉶南主人西靣再拜
　稽首祝曰孝孫某敢用柔毛剛鬛嘉薦普淖用薦歲
　事於皇祖伯某以某妃配某氏尚饗此所謂配也今
　攝主不敢備禮畧言皇祖而已祝出迎尸尸入即席
　坐執祝所奠觶祝命尸取菹㨎於醢祭於豆間及祭
　黍稷肺是尸綏祭也尸十一飯訖主人洗爵酳尸尸
　酢主人主人拜受爵上佐食取黍稷肺授主人祭是
　主人綏祭主人左執爵祝與佐食取黍授尸尸執以
　命祝祝受以嘏主人今攝主辟正主不敢受嘏故亦
　不綏祭也特牲禮主人受嘏後獻祝及佐食訖主婦
　獻尸祝佐食賓長獻尸尸爵止未飲主人主婦交致
　爵訖尸乃飲止爵以酢賓賓又獻祝佐食致爵主人
　主婦訖主人獻賓賓酢主人主人獻衆賓訖尊兩壺
　於阼階前主人酌西方之尊以酬賓奠於薦北賓取
　奠於薦南所謂布奠於賓也主人獻長兄弟又獻衆
　兄弟訖長兄弟及衆賓長各加爵於尸嗣子舉奠賓
　乃取薦南之觶酬長兄弟長兄弟酬衆賓衆賓酬衆
　兄弟所謂旅酬也今攝主不敢賓主交歡故不旅酬
　旅酬之後無算爵祝告利成尸起主人降佐食徹尸
　薦俎設於西北隅謂之改饌今攝主謙退似神若未
　厭飫然故不為改饌也從祭末至祭初逆陳之見攝
　主非正也布奠不舉即不旅酬事上言主人祭祀有
　闕下更論賓禮有闕也　顧氏臨曰少牢禮主人主
　婦賓長三獻正祭禮畢若儐尸於堂則更行三獻尸
　堂上行旅酬賓堂下行無算爵若不儐尸則主人獻
　賓以至於私人尸即於室内受次賓長為加爵無旅
　酬惟行無算爵乃改饌此從不賓尸之禮故不旅酬
　幷不行無算爵也改饌畢祝又告利成乃使人歸賓
　俎此并不歸俎也　徐氏師曾曰非但祭不備禮其
　初筮賓而告之之辭亦有不同
　案為介子薦者其牲固大夫之牲非士之牲也使介
　子執者宗子幾不保其宗廟矣庶子不自以為賢猶
　歸其孝於宗子曰宗子使之也
　通論陳氏祥道曰夫尸以象神也厭以飫神也殤之
　有厭為無尸也正祭有厭為尸不存也陰厭尊有𤣥
　酒陽厭納一尊而已隂厭備鼎俎陽厭俎釋三个而
　已適殤隂厭其禮詳庶殤陽厭其禮畧也尸之隋祭
　祭神食也主人之隋祭祭尸食也少牢主婦受祭於
　佐食而祭之特牲主婦祭以佐食而主婦撫之以士
　卑而禮簡也攝主不墮士虞無尸不墮以攝與無尸
　皆非備文也
　存疑鄭氏康成曰厭有隂有陽迎尸之前祝酌奠奠
　之(孔疏司宮筵於奥設/饌畢祝酌奠於鉶南)且饗(孔疏祝以辭告神曰/孝孫某敢用云云)是
　隂厭也(孔疏在室/奥隂静處)尸謖之後徹薦俎敦設於西北隅
　是陽厭也(孔疏得戸/明白處)此不厭不陽厭也(孔疏上大夫/當日賓尸無)
　(陽厭下大夫不賓尸有陽厭/天子諸侯明日繹祭為陽厭)　陳氏祥道曰上大夫
　而上正祭無陽厭不敢遽飫之也攝祭無陽厭不敢
　飫之也
　案特牲少牢禮迎尸之前祝酌奠奠之且饗是饗神
　也尸謖之後徹薦俎敦設于西北隅是改饌也饗神
　改饌皆以飫神故鄭注訓厭為厭飫神自確牽合陽
　厭隂厭則特牲少牢經無明文此攝主不厭祭孔疏
　謂攝主謙退似神若未厭飫然陳氏禮書謂攝祭不
　敢飫之俱可通但以上大夫當日賓尸無陽厭下大
　夫不賓尸有陽厭則又属孔賈二疏臆説夫賓尸是
　常禮不賓尸是變禮不可分上下大夫已於少牢有
　司徹内力辨之而此據以分陽厭之有無則更無考
　證下經云祭殤必厭蓋弗成也是孔子明言厭祭為
　殤設也又云宗子為殤而死其吉祭特牲祭殤不舉
　無肵俎無𤣥酒不告利成是謂隂厭凡殤與無後者
　祭於宗子之家當室之白尊於東房是謂陽厭是宗
　子之殤有隂厭凡殤與無後者有陽厭孔子特為曾
　子言之非謂凡吉祭皆有隂厭陽厭也凡吉祭迎尸
　以前為饗神尸謖以後為改饌儀禮具有明文謂之
　厭祭則可謂之隂厭陽厭則不可陸農師敖君善説
　最分曉餘説並沿鄭孔注疏不可不亟為辨正
曾子問曰宗子去在他國庶子無爵而居者可以祭乎
孔子曰祭哉請問其祭如之何孔子曰望墓而為壇以
時祭若宗子死告於墓而後祭於家宗子死稱名不稱
孝身沒而已子游之徒有庶子祭者以此若義也今之
祭者不首其義故誣於祭也
　正義鄭氏康成曰有子孫存不可以乏先祖之祀望
　墓為壇不敢於廟無爵者賤逺辟正主也(孔疏宗子/無罪去國)
　(則以廟行本國不得有廟/此有廟在國謂有罪者也)言祭於家容無廟也(孔疏/宗子)
　(既死庶子無所可辭當告於墓而祭於廟乃云祭於/家容宗子之家無爵不立廟又或宗子無罪居他國)
　(先以廟/從故也)孝宗子之稱不敢與之同其辭但言子某薦
　其常事(孔疏宗子既死身又無爵/不可言使介子故但稱名)至子可以稱孝(孔/疏)
　(以其子是/庶子之適)以用也用此禮以祭若順也首本也誣猶
　妄也　孔氏穎達曰曾子以宗子有罪居他國庶子
　為大夫得在本國攝祭未知無爵者可祭與否而孔
　子許其祭以無正文故為疑而度量之辭廟在宗子
　之家庶子無爵不得就其廟而祭惟可望所祭者之
　墓而為壇以四時致祭也　方氏慤曰庶殺於適賤
　殺於貴禮之常也庶子無爵則非適非貴故雖可以
　祭其禮殺而又殺焉敬宗之義貴貴之宜兩盡之矣
　　黃氏震曰宗子在庶子無爵者不敢祭於家避宗
　子也宗子死而代之祭猶不敢稱孝亦避宗子也
　徐氏師曾曰此章言重宗之禮乃支子不祭之變禮
　也子游以下非孔子語記者記之以為証
　存異郝氏敬曰大夫必立三廟則大家父子世官兄
　弟同朝廟不多於民居乎若皆設廟於宗子家則宗
　子家無地可容且父為大夫子為士或一人而或貶
　或削則倐興倐毁祖考將席不暇煖矣
　案大夫身為適則立禰廟於家而祖之祭猶祖之宗
　攝之身為祖之適則立祖禰二廟於家而曾祖之祭
　猶曾祖之宗攝之若曾祖之宗子亦為大夫則其祭
　宗子主之而庶子之大夫助其物陪其位所謂齋而
　宗敬終事而後敢私祭者也若兄弟同為大夫則禰
　廟惟立於適子之家適兄主其祭而弟隨之所謂支
　子不祭者也烏有父子兄弟各立三廟及皆立廟於
　宗子之家者乎宗子無罪去國而庶子無大夫則以
　其廟行庶子居者為壇望墓而祭庶子有大夫則不
　以廟行而庶子攝其祭此所謂宗子某使介子某執
　其常事也或宗子庶子皆無大夫而曾祖常為大夫
　則其廟猶不毁但薦而不祭耳禮曰有田則祭無田
　則薦未嘗以子孫貶黜并其祖父之廟而毁之也烏
　有倐興倐毁使祖考席不暇煖者乎郝氏詆訾周禮
　多不參考逞臆妄談好其書者多惑焉不可不辨
曾子問曰祭必有尸乎若厭祭亦可乎孔子曰祭成喪
者必有尸尸必以孫孫幼則使人抱之無孫則取於同
姓可也祭殤必厭蓋弗成也祭成喪而無尸是殤之也
　(厭饜通/下並同)
　正義鄭氏康成曰曾子言尸無益無用為(孔疏祭是/祭神尸是)
　(生人祭生人/無益死者)厭時無尸人以有子孫為成人子不殤
　父義由此也祭殤必厭厭飫而已不成其為人成人
　無尸是與不成人同也　孔氏穎達曰此論祭必有
　尸之事曾子以祭是祭神神本虚無無形無象何須
　以生人象之祭初尸未入祭末尸既起直設饌食以
　厭飫如是亦可矣孔子以成人之喪威儀具備必須
　有尸以象神之威儀其尸必取昭穆孫行之適者惟
　年幼在殤人道未備威儀不足象不須立尸耳今祭
　成人喪但厭飫之是以成人與殤同也　徐氏師曾
　曰祭成人則既有尸而又厭祭殤則但有厭而無尸
孔子曰有隂厭有陽厭曾子問曰殤不祔祭何謂隂厭
陽厭孔子曰宗子為殤而死庶子弗為後也其吉祭特
牲祭殤不舉無肵俎無𤣥酒不告利成是謂隂厭凡殤
與無後者祭於宗子之家當室之白尊于東房是謂陽
厭(祔鄭讀備監本不舉/下有肺字肵音祈)
　正義鄭氏康成曰言祭殤之禮有於隂厭之者有於
　陽厭之者祔當為備聲之誤也曾子言殤乃不成人
　祭之不備禮而云隂厭陽厭乎此失孔子指也宗子
　殤而死族人以其倫代之不序昭穆立之廟其祭之
　就其祖而已代之者主其禮用特牲者尊宗子從成
　人也凡殤則特豚自卒哭成事之後為吉祭舉肺脊
　肵俎利成禮之施於尸者此不者無尸及所降也(孔/疏)
　(祭殤畧無𤣥/酒是所降也)其他如成人隂厭者是宗子而殤祭之
　於奥之禮小宗為殤其祭禮亦如之(孔疏知此經指/宗子者以何休)
　(公羊注云小宗無子則絶大宗無子則不絶重適之/本也知小宗為殤禮如大宗者以經云宗子為殤而)
　(死不顯/大小也)凡殤謂庶子之適也或昆弟之子(孔疏昆弟生/是庶其所)
　(子是庶/子之適)或從父昆弟(孔疏從父是庶其所生子與宗/子為昆弟者亦是庶子之適)
　無後者如有昆弟及諸父(孔疏如而也無後而有昆/弟謂宗子之親庶兄弟與)
　(宗子同祖今無後祭之當於宗子祖廟及諸父謂宗/子諸父身並是庶子與宗子同曾祖祭之當於宗子)
　(曾祖/之廟)此則今死者(孔疏小記云庶子不祭殤與無後/者殤與無後者從祖祔食其庶子)
　(謂生者已為父之庶不立禰廟不得祭已適子之殤/與昆弟之無後者已為祖之庶不立祖廟不得祭諸)
　(父所生適子之殤與諸父之無後者/此殤與無後但據死者言義不異也)皆宗子大功之
　内親共祖禰者(孔疏以上言特牲惟據適士二/廟以同祖禰者惟大功之内親)言祭
　於宗子之家者為有異居之道也(孔疏禮大功以上/同居命士以上則)
　(父子/異宮)無廟者為墠祭之(孔疏祭諸父當於曾祖廟士/無曾祖廟故為墠祭之若大)
　(夫三廟則祭/於曾祖廟也)親者共其牲物宗子皆主其禮(孔疏大/功同財)
　(親者經營祭事又牲牢視親/者之品命故親者共其牲物)當室之白尊于東房異
　於宗子之為殤(孔疏宗子之尊與特/牲禮同設於室戸東)當室之白謂西
　北隅得戸明者也明者曰陽凡祖廟在小宗之家小
　宗祭之亦然宗子之適亦為凡殤過此以徃則不祭
　也(孔疏凡庶/殤不祭)祭適者天子下祭五諸侯下祭三大夫
　下祭二士以下祭子而止(孔疏並/祭法文)　孔氏穎達曰此
　論祭有隂厭陽厭之事隂厭謂適殤陽厭謂庶殤曾
　子不解孔子之指謂祭殤簡畧一祭之中何備此兩
　厭而孔子更為辨之宗子為殤而死以未成人無為
　人父之服不得代為之後而宗子禮不可闕與宗子
　昭穆同者無限親疏皆得代之宗子不得與代者為
　父也凡宗子成人而死則得立子孫為後若立兄弟
　為後則不可肵俎是尸所食歸餘之俎𤣥酒重古之
　義祭成人則有之利猶養也利成祭畢告供養之禮
　此三事本主於尸今無尸故不用也　張氏曰室以
　奥為尊故宗子之殤厭於奥　方氏慤曰陽尊而隂
　卑宗子之殤曰隂厭而凡殤曰陽厭鬼神尚幽闇故
　也
　存疑鄭氏康成曰祭成人始設奠於奥迎尸於前謂
　之隂厭(孔疏在尸/未入之前)尸謖之後(孔疏謖/起也)改饌於西北隅
　謂之陽厭(孔疏在尸/既出以後)殤則不備　孔氏穎達曰檀弓
　云卒哭曰成事是日也以吉祭易喪祭熊云殤與無
　後者唯祔與除服二祭則止此吉祭惟據祔與除服
　也庾云吉祭通四時常祭若如庾言殤與無後者之
　祭不知何時休止未有聞焉　徐氏師曾曰祭成人
　則兩厭皆備祭殤則各舉一厭又與祭成人之厭不
　同
　辨正程子曰禮云宗子為殤宗子有君之道豈有殤
　之禮耶又曰無服之殤不祭下殤之祭終父母之身
　中殤之祭終兄弟之身長殤之祭終兄弟之子之身
　成人而無後者終兄弟之孫之身此皆以義起也
　陸氏佃曰成人之祭無隂厭陽厭鄭氏謂迎尸之前
　為隂厭尸謖之後為陽厭皆非是案少牢禮祝酌奠
　下云敢用柔毛剛鬛嘉薦普淖用薦歲事於皇祖伯
　某以某妃配某氏則祝酌奠所以告之耳非隂厭也
　佐食徹尸薦俎敦於西北隅所以依神非陽厭也
　案本經有隂厭陽厭孔子特地提起立説而曾子不
　喻其㫖孔子因以宗子為殤而死與凡殤及無後者
　申言二厭之説前此固未聞有隂厭陽厭名目也而
　注疏乃以尸未入前設奠於奥為隂厭尸既出後改
　饌西北隅為陽厭意以祭成人則隂陽二厭皆備殤
　則不備其説似分曉豈知成人之祭未嘗不厭迎尸
　以前之酌奠是為饗神饗神即以飫神陸佃所云告
　神者是也以為隂厭則非尸謖以後之徹俎敦是為
　改饌改饌亦以飫神陸佃所云依神者是也以為陽
　厭則非蓋陰厭陽厭孔子特地為宗子之殤及凡殤
　與無後者之祭立此名目豈祭成人者皆以殤祭祭
　之以無後之祭祭之乎况殤祭無尸成人之祭有尸
　如何以無尸之厭牽合成人有尸之厭乎自注疏之
　説行幷於特牲少牢經無明文者硬立二厭名目盍
　取本經孔曾問答之説熟復而潛玩之　又案本文
　惟言祭殤必厭不言祭成人必備二厭考儀禮亦無
　陰厭陽厭明文似陸氏所辨可信然士虞無尸亦為
　厭祭厭取鬼神厭飫為義故曰尸亦餕鬼神之餘則
　厭義甚重鄭氏以特牲少牢為有二厭却未的
曾子問曰葬引至于堩日有食之則有變乎且不乎孔
子曰昔者吾從老耼助葬於巷黨及堩日有食之老耼
曰丘止柩就道右止哭以聼變既明反而后行曰禮也
反葬而丘問之曰夫柩不可以反者也日有食之不知
其已之遲數則豈如行哉老耼曰諸侯朝天子見日而
行逮日而舍奠大夫使見日而行逮日而舍夫柩不蚤
出不莫宿見星而行者惟罪人與奔父母之喪者乎日
有食之安知其不見星也且君子行禮不以人之親痁
患吾聞諸老耼云(堩音亙且不之不否通從去聲數讀/速朝直遥反使色吏反莫同暮痁凡)
　(占/反)
　正義鄭氏康成曰堩道也變謂異禮巷黨黨名就道
　右行相左也變日食也(案此謂聼/變之變)反復也已止也數
　讀為速舍奠每將舍奠行主也侵晨夜則近姦寇為
　無日而慝作故豫止之痁病也以人之父母行禮而
　恐懼其有患害不為也　孔氏穎達曰此論葬在道
　逢日食之事曾子問葬引至途而遇日食則變常禮
　而停止乎且遂行乎孔子舉所聞於老耼者告之痁
　病也病於危也罪人見星而行今若令柩見星而行
　便是輕薄人親與罪人同且君子行禮不可使人之
　親病於危亡之患而務蚤行至墓赴其吉辰也　陸
　氏德明曰老耼即老子　馬氏睎孟曰止則妥行則
　危行非必犯患以人之情為疑於疾患也止非必安
　就不得已患出於不測則其行不若止也
　存疑孔氏穎達曰就道右以道東為右也儀禮吉事
　交相左凶事交相右今柩行凶事以遭日食之變故
　從吉禮此據北出停柩在道東北嚮對南嚮行人為
　交相左
　案古葬於郭北則柩北出誠然然道路皆以左為東
　故曰男子由右女子由左車從中央未有以右為東
　者凡吉事尚左凶事尚右我行喪凶事止自當就道
　右我非與行人行禮行人亦未嘗與我行禮鄭謂行
　相左乃與人相避之意孔引交相左証之增一交字
　即繆
曾子問曰為君使而卒於舍禮曰公館復私館不復凡
所使之國有司所授舍則公館已何謂私館不復也孔
子曰善乎問之也自卿大夫士之家曰私館公館與公
所為曰公館公館復此之謂也(為君為于偽/反使去聲)
　正義鄭氏康成曰復始死招魂也公館若今縣官舍
　公所為君命使舍己者　孔氏穎達曰此論人臣使
　而死招魂復魄之事公館謂公家所造之館與及也
　公所使為停舍之處亦謂之公館張逸云聘禮卿館
　於大夫大夫館於士公命人使館客亦公所為也
　郝氏敬曰館之公私惟視君命舍於卿大夫之家無
　君命私館也公所造之館雖非公館而君命使臣館
　之即公館矣
　案公館公所造為館如晉文崇大諸侯之館所為館
　公命大夫主之如楚圍乃館於外即道途所經如五
　十里有市市有館入竟而司里授館皆是其復館人
　如使自有之禮也私館未致命而私主其家若宋樂
　祁犁使晉而主趙簡子其不復以私交故貶其禮也
曾子問曰下殤土周葬於園遂輿機而往塗邇故也今
墓逺則其葬也如之何孔子曰吾聞諸老耼曰昔者史
佚有子而死下殤也墓逺召公謂之曰何以不棺斂於
宮中史佚曰吾敢乎哉召公言於周公周公曰豈不可
史佚行之下殤用棺衣棺自史佚始也(佚逸通召邵通/棺衣並去聲用)
　(棺之棺/平聲)
　正義鄭氏康成曰土周堲周也周人以夏后氏之堲
　周葬下殤於園中以其去成人逺不就墓也機輿尸
　之牀也以䋲絚其中央又以䋲從兩旁鈎之(孔疏機/以木為)
　(之状如牀無脚及輄簀先用一繩直於中央繫着兩/頭之榪又别取一繩繫一邉材横鈎中央直䋲報還)
　(鈎材徃還取匝兩邉以尸/置於䋲上抗舉以徃園中)禮以機舉尸輿之以就園
　而斂葬焉塗近故耳輿機或為餘機今人斂下殤於
　宮中而葬於墓與成人同墓塗乃逺當輿其棺乎載
　之也問禮之變也史佚成王時賢史下殤欲葬墓如
　長殤從成人也長殤有送葬車者則棺載之矣召公
　欲史佚棺斂於宮中如成人史佚畏知禮者召公為
　史佚問周公周公言豈不可史佚遂用召公之言棺
　謂斂於棺　孔氏穎達曰此論葬下殤之事下殤謂
　八歲至十一歲也園圃也故云輿機而徃也若成人
　墓逺則以棺衣棺於宮中　陸氏佃曰豈不言可也
　下殤雖不棺歛於宮中然塗逺而欲拘墓近之制是
　膠也故召公權之周公與焉　吴氏澄曰禮有從權
　而以義起者墓近則舁機墓逺則棺斂而車載以往
　雖前此未有亦無害於義也史佚依周公所言行之
　自是以後葬下殤而墓逺者用棺衣之棺之自史佚
　始前此則衣而已不棺也　徐氏師曾曰衣棺既斂
　以衣又斂以棺也
　通論戴氏徳曰七嵗以上至生三月殤之以日易月
　(董氏曰本期易以二十五/日本大功易以十三日)哭之朝夕葬於園既葬止
　哭不飲酒食肉　胡氏曰射慈云無服之殤哭之無
　位葬之於園哭之亦就園
　存疑鄭氏康成曰周公言豈於禮不可不許也史佚
　失指以為許　孔氏穎逹曰檀弓云夏后氏之堲周
　葬中殤據士庶言若諸侯則長中下殤適者有遣車
　庶殤亦車一乗皆不用堲周輿機也大夫適長中殤
　亦車一乗惟諸侯庶下殤大夫下殤無車乃輿機王
　適庶長中下殤皆有遣車不輿機士庶人適庶皆無
　遣車則中下殤皆輿機其長殤既無遣車年又長大
　不可與下殤同乃棺斂於宮中載棺而往墓從成人
　也曾子見時世變問其葬儀如何舉史佚謂失禮所
　由之人(案監本闕此疏從衞湜集說用又案遣車載/苞非柩車也孔謂有遣車不  輿機則以遣)
　(車即柩/車矣誤)　張子曰墓以栽植草木處謂之園園墓之
　園也既曰族葬必不别之園豈不可毋乃不可也
　存異孔氏穎逹曰舉往園中臨斂時當堲周之上先
　縮除直繩則兩邊之繩悉解而尸從機中央落入堲
　周中豈字絶句怪拒之辭又云不可乃不許之辭衣
　棺自史佚始明昔非惟於宮中不棺亦不衣也
　案本文明言園近墓逺則兩地可知且胡氏言哭之
　亦於園則地當甚近盖古之族葬必成人及長殤其
　下殤未必與也張子謂即墓之園則無逺近之殊矣
　周公不直曰可而曰豈不可君子不敢專以禮許人
　故疑其辭耳非不許而怪拒之也至於孔氏言昔不
　棺亦不衣輿機而往尸從機中央落堲周中夫宮中
　不衣至園又不衣不裸其尸以出且裸以葬乎恐無
　是理
曾子問曰卿大夫將為尸於公受宿矣而有齊衰内喪
則如之何孔子曰出舎於公館以待事禮也
　正義鄭氏康成曰吉凶不可同處也(孔疏祭為/吉喪為凶)　孔
　氏穎逹曰此論卿大夫與君為尸之事且舎公館待
　事畢然後歸哭　張氏曰尸皆取同姓之適孫天子
　諸侯則取同姓之卿大夫有爵者謂之公尸　陳氏
　澔曰受宿受君命而宿齊戒也齊衰内喪大門内齊
　衰服之喪　徐氏師曾曰不敢以私凶干公吉也
　案尸必取於適不敢以卑者憑吾親也尸必取適之
　有爵者不敢以賤者憑吾親也此卿大夫為尸於公
　是同姓之公族若士大夫則取適之無爵者避君也
　故尸幼則使人抱之
孔子曰尸弁冕而出卿大夫士皆下之尸必式必有前
驅
　正義鄭氏康成曰為君尸或弁者先祖或有為大夫
　士者卿大夫士見尸而下車尸小俛禮之前驅為辟
　道也　孔氏頴達曰孔子因上曾子問為尸之事遂
　為曾子廣説事尸之法儀禮特牲尸服𤣥端少牢尸
　服朝服無服爵弁及冕者蓋大夫士卑屈於人君故
　尸服父祖自祭之上服人君禮伸故尸服助祭之上
　服弁爵弁士助君祭之服也大夫著冕鄭因士連言
　大夫耳　吳氏澄曰凡為君尸者服其君之上服上
　公之君尸服九旒之冕侯伯之君尸服七旒之冕子
　男之君尸服五旒之冕若君之先祖為大夫士則尸
　各服生時助祭於君之上服大夫𤣥冕士爵弁
　案古祭天地山川社稷五祀皆有尸山川以下或視
　公或視侯尸之服如所視之服天子祭先王衮先公
　鷩山川毳社稷絺祭者不過於尸之服以相厭所謂
　降尊以就卑也公卿大夫以上服祭於王自祭各降
　一等厭也若王於所祭者降則助祭者又逓降不敢
　與王同也若外諸侯則逺於天子故自祭亦伸所謂
　君衮冕立於阼也鄭謂諸侯自祭亦𤣥冕則畿内之
　諸侯耳若外諸侯不得上服自祭則其先人之上服
　無所施而有孤之國亦不得施絺冕矣
子夏問曰三年之喪卒哭金革之事無辟也者禮與初
有司與孔子曰夏后氏三年之喪既殯而致事殷人既
𦵏而致事記曰君子不奪人之親亦不可奪親也此之
謂乎(辟音避與音/餘下並同)
　正義鄭氏康成曰初有司疑有司使之然也致事還
　其職位於君周則卒哭而致事不奪人親恕也不可
　奪親孝也　皇氏侃曰夏后尚質孝子喪親恍惚君
　事不敢久留故既殯致事還君殷人漸文思親彌深
　故既𦵏畢始致事還君周人極文悲哀至甚故卒哭
　而致事喪之大事有三殯也𦵏也卒哭也　孔氏頴
　達曰此論君不奪孝子情之事人臣有親之喪在上
　君子許其致事是不奪人喪親之心以己情恕彼也
　人臣遭親之喪若不致事是自奪其思親之心以求
　利禄不仁甚矣蓋舊有此文而孔子引之　陸氏佃
　曰有司從事於法者　徐氏師曾曰君使之非所以
　教孝臣從之非所以為孝二者皆君子所不為也
　通論方氏慤曰七十致事以老而不勝事此以喪而
　不勝事皆致之於君也凡事皆然豈金革之事而可
　無辟乎
子夏問曰金革之事無辟也者非與孔子曰吾聞諸老
聃曰昔者魯公伯禽有為為之也今以三年之喪從其
利者吾弗知也(有為之/為去聲)
　正義鄭氏康成曰伯禽周公子封於魯有徐戎作難
　喪卒哭而征之急王事也征之作費誓吾弗知者時
　多攻取之兵言非禮也　孔氏頴達曰成王即位之
　時周公猶在則此云伯禽卒哭蓋母喪也　吳氏澄
　曰武王崩之年武庚叛周徐戎應之周公東征定殷
　亂遣伯禽之國鎭遏東方元年征徐戎此時王室危
　急故伯禽不敢以母喪辭　朱氏申曰後世以攻取
　為利者每借伯禽以文過故明其非禮之甚　陳氏
　澔曰曰吾弗知者甚非之之辭
　案左傳因商奄之民命以伯禽而封於殷虛考竹書
　成王二年奄從武庚叛四年王師入奄五年王在奄
　遷其君於蒲姑是封伯禽當在此時魯頌王曰叔父
　建爾元子俾侯于魯公羊傳所謂周公拜於前魯公
　拜於後是也漢律歴志謂元年封伯禽非也
　通論張子曰據記所稱老耼之説未嘗不謹禮然其
　書去聖棄知絶滅禮學何也老子為人必是簡易見
　孔子盛容貌謹舉止故言去子之驕氣恣色及孔子
　之問禮不得不以禮對
　
欽定禮記義疏卷二十七
欽定四庫全書
欽定禮記義疏卷二十八
　文王世子第八之一
　　正義陸氏徳明曰文王周文王昌也以其善為世子
　　之禮故著諡號標篇言可法也　孔氏穎逹曰鄭目
　　録云以記文王為世子時之法於别録屬世子法内
　　凡五節第一節論文王為世子之禮下之事上之法
　　自凡學世子以下為第二節論在上敎下釋奠養老
　　及三王敎世子事自庶子之正於公族以下為第三
　　節明庶子正理公族燕飲及刑罰之事自天子視學
　　以下為第四節論天子視學養老并諸侯養老於國
　　之事末一節更明古者尋常世子之法　方氏慤曰
　　王制曰諸侯世子世國大夫不世爵故諸侯以上之
　　適子然後名世子此篇主於世子之事而文王之為
　　世子可為後世法故冠之於首且以名篇　王氏炎
　　曰首言文王為世子之事故以武王成王為世子事
　　繼之成王幼周公輔導有道故以教世子之法繼之
　　世子當貴親當敬老故以待宗族養老繼之而終以
　　世子之記見文王之事王季皆所當法也
文王之為世子朝於王季日三雞初鳴而衣服至於寢
門外問内豎之御者曰今日安否何如内豎曰安文王
乃喜及日中又至亦如之及莫又至亦如之其有不安
節則内豎以告文王文王色憂行不能正履王季復膳
然後亦復初食上必在視寒煖之節食下問所膳命膳
宰曰末有原應曰諾然後退(朝音潮衣去聲豎/音樹莫古暮字)
　正義鄭氏康成曰三皆曰朝以其禮同也内豎小臣
　之屬掌外朝之通命者御如今小史直日者文王乃
　喜孝子恒兢兢也又復也莫夕也節謂居處故事履
　蹈地也復膳飲食安也復初憂解也在察也問所膳
　問所食者末猶勿也原再也勿有所再進為其失飪
　臭味惡也退反其寢也　孔氏穎逹曰朝曰朝莫曰
　夕朝禮具夕禮簡世子恒日二朝今文王增一時又
　皆稱朝並是聖人法也食上謂獻饌食下謂食畢徹
　饌而下命後進食皆須新好若再進必熟爛過莭而
　氣與味皆惡矣方氏慤曰内則言雞鳴盥潄昧爽
　而朝此雞鳴而至寢門外是盥潄猶未雞鳴而朝猶
　未昧爽又有日中之朝焉無時不心乎親也乃喜親
　喜而已亦喜也色憂親憂而已亦憂也夫人之安否
　尤見於飲食之際故其復常也必以膳為言寒煖之
　節若食齊視春時飲齊視冬時問所膳欲知親之好
　羞也　劉氏彝曰文王受命惟中身則五十以前猶
　為世子自成童至知命克盡其性以事親故其以篤
　誠為本者他聖所同以備物為實者雖舜有弗逮也
　夜不遑寐故雞鳴而至以其達旦懐憂故知其安而
　喜形於色有不安莭則心有所懼而色形其憂急侍
　其親并履不能正盖聖人盡其性以事其親無所入
　而不為極也　徐氏師曾曰聖人之行過人而得中
　也復初以上問安之禮食上以下視膳之禮
　通論莊氏夏曰父子之間舜處其不幸文王䖏其幸
　要文王之心日以兢兢者與舜之䕫䕫齊栗曷以異
　以乃喜而知其心之憂也憂如此而謂之無憂乎曰
　文之憂惟憂其不安莭耳舜則無時不憂也故觀舜
　之憂而後知文王之無憂而後知舜之大孝舜與文
　王易地則皆然
武王帥而行之不敢有加焉文王有疾武王不説冠帶
而飬文王一飯亦一飯文王再飯亦再飯旬有二日乃
間文王謂武王曰女何夢矣武王對曰夢帝與我九齡
文王曰女以為何也武王曰西方有九國焉君王其終
撫諸文王曰非也古者謂年齡齒亦齡也我百爾九十
吾與爾三焉文王九十七乃終武王九十三而終(帥率/通説)
　(讀脱飬去聲飯音反有二之有讀又閒去聲/女讀汝九齡陸徳明作九聆皇侃作九鈴)
　正義鄭氏康成曰帥循也庶㡬程式之不説冠帶言
　常在側也一飯再飯欲知氣力箴藥所勝　猶瘳也
　問何夢間後容臥也帝天也撫猶有也年天氣也齒
　人夀之數也君子曰終終其成功　孔氏穎達曰間
　空隙也病重之時病恒在身至瘳乃有空隙　劉氏
　彝曰聖人所行莫非盡其性也盡其性以事其親又
　何加焉　莊氏夏曰天下之理惟極其至則不可以
　復加文王之事親豈有一毫之不至哉武王而復求
　加則非可傳也非可繼也故武王不敢有加
　存疑鄭氏康成曰言君王受命之後也九齡九十年
　之祥也文王以勤憂損夀武王以安樂延年言與爾
　三者明傳業於汝汝受而成之　孔氏穎達曰書傳
　文王受命一年質虞芮之訟二年伐鬼方三年伐宻
　須四年伐犬夷五年伐耆六年伐崇七年而崩鄭注
　紂聞文王三伐勝畏惡之囚於羑里在四年末五年
　初猶未稱王六年伐崇則稱王故詩曰是類是禡行
　天子禮也受命謂受赤雀丹書之命西方九國㦯以
　為庸蜀𦍑髳微盧彭濮之徒年夀之數賦命自然不
　可延之寸陰不可減之晷刻此云與汝三者示其傳
　基業於武王欲使成其所傳之業此乃教戒之義
　孫氏佖曰大戴云文王十五生武王少文王十四嵗
　文王之崩武王已八十三矣明年即君位又明年服
　畢觀兵孟津又二年克殷有天下年八十有七明年
　有疾弗豫周公作金縢又五年王崩年九十三凡在
　王位七年也　莊氏夏曰文王直以年齡告欲使武
　王知我之享年如此女之享年又如此天命未寢以
　是釋武王之憂也非武王愛親之切不足以召上帝
　之夢非文王與天為一不足以知上帝之誠　徐氏
　師曾曰不說冠帶視不滿容一飯再飯視不能飽
　辨正胡氏銓曰先儒謂伐崇行天子禮則文王與紂
　為二王矣安得云以服事殷乎書曰文王受命惟中
　身(案蔡氏集注云受命謂受天子之/命為諸侯也與受命稱王説不同)厥享國五十年
　是五十乃受命受命以後五十年乃崩則百年也今
　云受命七年而崩已自謬矣又云受命稱王妄可知
　也人之老折天定其數今曰吾與爾三是不知命非
　文王之言也　陳氏澔曰數之脩短稟氣於有生之
　初文王雖愛其子豈能減己之年而益之㦲好事者
　為之辭而不究其理讀記者信其説而莫之敢議也
　案注家謂文王年十五生武王而武王尚有兄伯邑
　考文王生子不太早與武王九十三乃終而成王尚
　㓜不能涖阼武王生子不太晚與且文王十五生武
　王文王薨年武王已八十三又十三年大會孟津伐
　紂則九十六又七年崩則百有三嵗矣竹書紀年作
　武王年八十四而金履祥引入通鑑則以為五十四
　孔氏所云征伐諸國之年攷之他書多不合也至於
　帝與九而文王曰吾與爾三并附㑹亦有難通者此
　直傳聞之誤削而不論可矣至於鄭氏勤憂損夀之
　説尤不可訓無逸之篇明言生則逸惟耽樂是従此
　之不克夀矣可反以憂勤為戒乎若夫聖人之脩徳
　永年與子臣之求代其君父則至誠之道原有與天
　地相通者正不得以荒幻之説雜之也
成王幼不能涖阼周公相踐阼而治抗世子法於伯禽
欲令成王之知父子君臣長幼之道也成王有過則撻
伯禽所以示成王世子之道也(相去聲治令皆/平聲長上聲)
　正義鄭氏康成曰踐履也代成王履阼階攝王位治
　天下也抗猶舉也謂舉以世子之法使與成王居而
　學之以成王之過撻伯禽則足以感喻焉　孔氏穎
　達曰舉世子之法於伯禽欲令成王觀而法之使知
　父子君臣長幼之道若成王法效伯禽不能備具而
　有過失則笞撻伯禽責其不能以禮敎成王也　方
　氏慤曰於伯禽言法於成王言道法下之所守道上
　之所揆　馬氏睎孟曰成王幼不能行人君之事則
　百官總己以聽於冢宰禮之常也成王雖有君道不
　能涖阼則猶未離乎世子故抗世子法於伯禽使成
　王知世子之道禮之權也　劉氏彝曰伯禽行世子
　事父之禮於周公以觀化成王其撻伯禽用以為成
　王之愧恥也
　通論許氏曰世子之道於職則子於位則臣於齒則
　幼知為人子然後可以為人父知為人臣然後可以
　為人君知事人然後能使人成王既即天子位為人
　君而為子為臣為幼之道皆未聞周公以輔相之職
　處師保之位可無術以䖏此乎是以抗世子法於伯
　禽使與成王居以相觀而善非特伯禽一時若夑父
　呂伋王孫牟皆子弟之賢也故俱得以入衞於王周
　官師氏掌以媺詔王保氏掌諫王惡皆以敎國子為
　軄莫嚴於師保莫親於國子嚴則有所憚而親則易
　以䙝使朝夕與王居者皆伯禽若也則王誰與為不
　善而師保之軄亦不勞而舉矣大臣格君心之非其
　周公之謂乎
　存疑鄭氏康成曰涖視也不能視阼階行人君之事
　　方氏慤曰涖言以位臨之踐言以足履之成王主
　也故於阼曰涖周公相之而已故於阼曰踐此輕重
　之别也(案踐阼者謂成王不能涖阼周公相王踐之/也孟子踐天子位以為天子言與涖字何别)
　(方氏强/為之説)
文王之為世子也
　正義鄭氏康成曰題上事
　存異孔氏穎達曰武王成王之為世子皆法文王故
　以文王之為世子結之陳氏澔曰見伯禽所行乃
　文王為諸侯世子之禮非王世子之禮
　案古文每篇之末必有篇題鄭氏所注是也
凡學世子及學士必時春夏學干戈秋冬學羽籥皆於
東序小樂正學干大胥賛之籥師學戈籥師丞贊之胥
鼓南春誦夏弦大師詔之瞽宗秋學禮執禮者詔之冬
讀書典書者詔之禮在瞽宗書在上庠(學竝音效學/禮之學如字)
　正義鄭氏康成曰學士謂司徒論俊選所升於學者
　四時之敎各有所宜干盾也戈句孑㦸也干戈萬舞
　象武也用春夏動作之時學之(孔疏盾捍也干盾所/以捍難公羊𫝊萬者)
　(何干舞也以其用干故知象武若其大武則以干配/戚明堂位朱干玉戚冕而舞大武是也若其小舞則)
　(周禮樂師敎小舞干舞是也春時萬物孚甲象干夏/氣壮盛枝葉似㦸春夏陽氣發動故云用動作之時)
　羽籥籥舞象文也用秋冬安静之時學之(孔疏羽翟/羽秋則體)
　(成文章也籥笛也籥聲出於中冬則萬物藏於中也/公羊傳籥者何籥舞也以其不用兵器故象文秋冬)
　(凝寒故云/安静之時)詩云左手執籥右手秉翟小樂正四人皆
　樂官之屬通職秋冬亦學以羽籥(孔疏周禮籥師掌/教國子舞羽龡籥)
　(樂師敎小舞則六舞皆敎故/知通職秋冬時亦教羽籥也)小樂正樂師也(孔疏周/禮有大)
　(司樂有樂師故知小樂正即樂師此經雜有諸/侯禮盖諸侯謂之小樂正天子謂之樂師也)周禮
　樂師掌國學之政敎國子小舞(孔疏引以證樂師有/敎舞之事小舞年㓜)
　(小時敎以舞即帗舞羽舞/皇舞旄舞干舞人舞也)大胥掌學士之版以待致
　諸子春入學舍菜合舞秋頒學合聲(孔疏引以證大/胥有敎樂之事)
　(諸子學士也春時入學釋蘋藻之菜以禮先聖先師/合六舞節奏秋時頒布學者才藝和合音聲使應曲)
　(折/)籥師掌敎國子舞羽吹籥(孔疏籥師有教樂之事/周禮惟有籥師此言丞)
　(或諸侯之禮/或異代之法)胥掌以六樂之會正舞位詩以雅以南
　以籥不僭(孔疏胥/謂大胥)誦謂歌樂也(孔疏口誦歌樂/之篇不以琴瑟)弦謂
　以絲播詩(孔疏以琴瑟播/樂章之音節)陽用事則學之以聲陰用
　事則學之以事因時順氣於功易成也(孔疏春夏是/陽陽主輕清)
　(故學聲秋冬是隂隂主體質故學事因四/時所宜順動静之氣於學功業易成也)周立三代
　之學學書於有虞氏之學典謨之敎所興也學舞於
　夏后氏之學文武中也學禮樂於殷之學功成治定
　與己同也(孔疏立虞之學在國兼在西郊夏殷之學/亦在國鄭注儀禮又云立四代之學於國)
　(者合周而言也虞書有典有謨故就其學敎之夏后/氏上承舜禪是文下有湯伐是武在二者之間湯放)
　(桀武王伐紂殷周革命事類相似也先師以為三代/學皆立大學小學今案下飬老於東序是周之大學)
　(又王制云養老於/虞庠是周之小學)　孔氏穎達曰此以下為第二節
　盧植以為春敎干夏敎戈秋敎羽冬敎籥但干與戈
　羽與籥舞時相對之物皇氏謂秋冬羽籥同敎春夏
　干戈同敎義或然也此皆據年二十升大學者言之
　若其未升大學之時則春誦夏弦在殷之瞽宗也
　張氏曰南二南也以鼓莭之曰鼓南陸氏佃曰周
　官羽舞無籥象文徳之小者以為儀干舞無戚象武
　事之小者以為扞而已文舞小曰羽舞大則謂之籥
　武舞小曰干舞大則謂之萬鄭氏孫毓皆謂萬舞惟
　干無羽籥舞惟羽無干是不知文必有武備武必有
　文輔之意也干戚一舞故以一官敎之干戈兩舞故
　各以其官敎之干戚大舞故敎以大樂正干舞小故
　敎以小樂正戈舞尤小故以籥師敎焉周官有干舞
　又有兵舞兵舞即戈舞也五兵一曰戈故以名之觀
　司干授干而小樂正敎之司戈授戈而籥師敎之則
　干舞戈舞為二可知而先儒謂小舞以干配戈謬也
　　劉氏敞曰周人立四代之學直謂一處竝建四學
　耳周曰辟雍則辟雍最居中其北為有虞氏之學其
　東為夏后氏之學其西為商人之學當學干戈羽籥
　者就東序學禮者就瞽宗學書者就虞庠其辟雍
　惟天子養老出師成謀與受俘大射就焉當天子至
　於辟雍則三學之人環水而觀矣(案辟雍之制與明/堂同尚有南一區)
　(為周之東膠/故又曰五學)又以虞之庠建之於鄉故鄉有庠(案學/記言)
　(黨有庠此或據鄉飲酒/義迎賔庠門之外也)以夏之序建之於州故州有
　序以商之校建之於黨故黨有校(案左𫝊鄭人㳺於/鄉校當云黨有庠)
　(鄉有/校)皆為小學以敎童子而已擇小學之秀者(案由/家塾)
　(出/)移之庠庠之秀者升之序序之秀者升之校校之
　秀者升之大學大學在郊(案五百家為黨二千五百/家為州萬二千五百家為)
　(鄉至命鄉論秀士則升之司徒矣盖/由郊學升乃入國學而大樂正敎之)以周包四代之
　學故記禮者紛紛所指之體偏也(案先儒論學惟此/為備特遺東膠耳)
　(陸氏佃謂辟雍周學在中成均黄帝學在南上庠虞/學在北東序夏學在東瞽宗殷學在西以南不可缺)
　(故以成均補之不知王制明言周人養國老於東膠/與虞庠對則與虞庠對者必東膠而董子言成均五)
　(帝太學則成均必/居中即辟雍也)　胡氏銓曰三代皆立大學小學
　則周别有大學小學矣非虞庠東序(案此以駮孔氏/東序周大學虞)
　(庠周小學之說小學在公宫南之左及家有塾小學/也辟雍大學也然對小學言則東序虞庠已大對辟)
　(雍言則猶小如治朝/可言内亦言外也)　劉氏彝曰春誦敎國子以樂
　語興道諷誦言語者也夏弦敎國子以六律六同五
　聲八音以合樂而以弦為首也春者陽氣宣吐以生
　萬物故宜誦以宣其中和之聲夏者陽氣盛大以壯
　萬物故宜弦以極其純粹之致皆太師之職以敎國
　子者也　方氏慤曰誦者人也人事始於東弦者絲
　也絲音屬於南禮者體也體之文成於西書者事也
　事之質辨於北此四時所以别也　馬氏睎孟曰士
　者徳之已成然後入大學而世子者不必其徳之成
　此貴賤之别也胥鼓南以上大學之法春誦以下小
　學之法禮由陰作而秋屬物之所歛亦陰書以道事
　而冬屬物之所蔵亦事此春夏學干戈秋冬學羽籥
　與王制春秋敎禮樂冬夏教詩書皆在大學敎詩書
　禮樂未嘗不教干戈羽籥互見耳　徐氏師曾曰干
　戈兩舞也故各以其官之敎者焉皆大師詔之因陽
　用事敎以聲也秋冬不特敎羽籥也又學禮讀書因
　陰用事敎以事也樂於瞽宗樂之祖也禮亦在焉禮
　樂一道也書在上庠書始唐虞也
　通論劉氏彝曰周官大司樂掌成均之法以治建國
　之學政而合國之子弟焉以樂徳敎國子中和祗庸
　孝友以樂語敎國子興道諷誦言語以樂舞教國子
　舞雲門大卷大咸大㲈大夏大濩大武而舉三者之
　教各有其時則所習之業與隂陽合徳内足以正國
　子之性情外足以養國子之形氣藝順於天性而與
　時偕行則罔有志於學而弗成就者矣夫六代聖王
　神其徳行以成變化以參天地以和神人樂與舞存
　焉耳國子由其舞以志厥功由其聲以想厥徳然後
　中和生於誠明而志氣趨於聖智故孝友形於中而
　舞蹈應於外遜於五品無所入而不自得矣　陳氏
　祥道曰王制敎造士則其才嚮於有成其敎之也易
　故先其難者而以詩書後禮樂文王世子教貴驕之
　世子則其性誘於外物其敎之也難故先其易者而
　以干戈羽籥先禮樂詩書　又曰周之時干戈羽籥
　在東序弦誦與禮在瞽宗書在上庠言學之事始乎
　書立乎禮成乎樂而舞又樂之成故大司樂言樂徳
　樂語而終於樂舞樂師言樂成而終於皋舞孟子言
　仁義知禮之實而終於樂之手之舞之也　又曰詔
　樂於瞽宗而又言禮在瞽宗言樂而禮在其中矣故
　周官禮樂同掌之春官而禮記禮樂同詔之瞽宗
　葉氏夢得曰以聲對舞舞動而聲靜故春夏學干
　戈秋冬學羽籥以聲對事又聲動而事静故春夏敎
　詩樂秋冬敎禮書經能達其所有不能予其所無故
　干戈以動其容羽籥以和其心周旋進退而自得其
　性命之理此所以散在四時之閒以先乎四敎者也
　然則干戈羽籥小學之敎所以成始獨主乎樂詩書
　禮樂大學之敎所以成終備習乎經惟其習經也故
　樂嫌於舞之無聲則言弦禮以道行則言學書以道
　政則言讀弦在東序東膠順陽也禮在瞽宗書在上
　庠順陰也虞殷主陰夏周主陽周兼四代東立序干
　戈羽籥皆敎於此而周之東膠與竝立焉西立庠書
　敎於此而殷之瞽宗與竝立焉庠序瞽宗皆其學名
　而詔不同位所以順地春夏秋冬皆其時序而教不
　同術所以順天
　存疑孔氏穎達曰武舞大者以干配戚小者以干配
　戈　陸氏佃曰武舞干之上覆以羽文舞羽之下戴
　以干實一而已
　存異鄭氏康成曰南南夷之樂也旄人敎夷樂則胥
　以鼓莭之(孔疏鉤命決云東夷之樂曰昧南夷之樂/曰南西夷之樂曰朱離北夷之樂曰禁南)
　(一名任旄人教國子南夷樂之時大胥則擊鼔以節/南樂故曰胥鼔南周禮旄人教夷樂以籥舞之進旅)
　(退旅不有僭差舉南樂/則四夷之樂皆教之)
　辨正陳氏祥道曰南所謂象箾南籥非鄭康成所謂
　南夷之樂也周禮鞮鞻氏掌四夷之樂旄人教舞夷
　樂則夷樂固鞮鞻氏所掌旄人所教非大胥小胥之
　職也　陳氏曰南亦雅樂名猶樂章之有九夏盖南
　與夏皆屬文明之方先王之樂以中聲為莭則溫和
　而明達故曰夏曰南若如鄭說以南為夷樂安得不
　僭哉近世沈括鄭樵説周南召南亦云南是樂名其
　說頗近　程氏迥曰詩以雅以南以籥不僭左傳象
　箾南籥杜預釋左云南籥當為文樂劉炫釋詩云當
　如周南未敢正指為二南也夫周備六代之樂韶夏
　濩武竝列何獨取夷樂以配文王之象舞且四夷獨
　取其一與箾之舞象籥之奏南明是文王之詩矣
　案萬者舞之總名武用干戚文用羽籥朱子為確干
　舞戈舞為二陸氏為確但陸氏干上覆羽羽下戴干
　之說反混文武二舞為一恐未然
凡祭與養老乞言合語之禮皆小樂正詔之於東序
　正義鄭氏康成曰養老乞言養老人之賢者因從乞
　善言可行者也合語謂鄉射鄉飲酒大射燕射之屬
　也鄉射記曰古者於旅也語小樂正學以三者之威
　儀也(孔疏一祭二養老/乞言三合語之禮)　孔氏穎達曰此至論說在
　東序論敎世子及學士之事兼明所敎之官所敎之
　地及司成考課之法也合語謂合㑹義理而語說也
　鄉射四者固有合語其實祭末及養老亦皆合語也
　　陳氏祥道曰下經云釋奠於先老遂設三老五更
　羣老之席位及既歌而語以成之此凡祭豈釋奠與
　養老豈老更羣老與合語豈徳音之致與　方氏慤
　曰於東序則以先老之所在而敎有所本故也後儐
　於東序適東序與此同意
　通論劉氏彛曰祭謂祀天神祭地祗饗宗廟之禮凡
　九獻自始至終其儀百出禮意深逺苟不素習其儀
　講其義則違誤必多非所以致敬也養老有國之大
　敎以敎天下之為人子為人弟既憲其徳又乞其言
　合語謂鄉飲鄉射大射燕射祭饗燕賓自鄉黨上至
　朝廷莫不行之有貴賤之禮以明君臣有尊卑之禮
　以明父子有長㓜之禮以明兄弟有陰陽之禮以明
　夫婦有賓主之禮以明朋友聖人所以育萬物贊天
　地永國命於無疆者莫不以人倫為本行此數者齊
　莊整肅而於旅酬之時歡樂之情通而語言之義合
　此君臣所以和同誠意所以浹洽也
　案本篇前後文義則此祭指釋奠於先聖先師及先
　老也乞言合語皆養老事陳氏得之餘說作推論則
　可耳
大樂正學舞干戚語説命乞言皆大樂正授數大司成
論説在東序(學音/效)
　正義鄭氏康成曰戚斧也語說合語之説也　葉氏
　夢得曰三者小樂正詔其威儀而至於度數則大樂
　正授之干戚則有俯仰之數合語則有進退之數乞
　言則有升降之數　陳氏祥道曰數則可陳義為難
　知豈淺識之士所能與哉　王氏炎曰大樂正授數
　所謂樂正司業也大司成所謂父師司成太傅在前
　少傅在後入則有保出則有師以成世子之徳者也
　鄭氏以為司徒之屬師氏誤矣論說即所授之數為
　講論而詳說之習其事不明其義誦其言不明其指
　與不學無異大司成所以必為之論説也　馬氏睎
　孟曰數與儀淺而易見故小樂正詔以三者之儀大
　樂正授以三者之數皆於先義則深而難知故司成
　論説在後欲學者由淺而至於深也　吳氏澄曰言
　大樂正授數又言大司成論說者盖授數猶未離乎
　業論說始可言成也　徐氏師曾曰上言祭此不言
　祭樂舞原為祭設也
　存疑鄭氏康成曰數篇數論説課其義之深淺才能
　優劣大司成司徒之屬師氏也(孔疏以其掌敎故知/為司徒之屬以後言)
　(父師司成書傳大夫為父師/師氏中大夫故知為師氏)師氏掌以􁁷詔王敎國
　子以三徳三行(孔疏周禮一至徳以為道本二敏徳/以為行本三孝徳以知逆惡一孝行)
　(以親父母二友行以尊/賢良三順行以事師長)及國中失之事也(孔疏中謂/中禮失謂)
　(失/禮)　孔氏穎達曰前小樂正既敎以三者之威儀今
　大樂正又教以三者之義理
　案禮有儀有數有義儀者進退登降之儀數則其髙
　下疾徐之節小樂正既詔告其威儀大樂正又授之
　以莭度於業習矣然此當然之則皆有所以然之故
　焉知其然而不知其所以然可乎故又必加之以論
　説也鄭以數為篇數以論説為考課其才能之優劣
　似皆未當孔以授數為教義理則與論説無異
凡侍坐於大司成者逺近閒三席可以問終則負牆列
事未盡不問(閒如字/或去聲)
　正義鄭氏康成曰閒猶容也容三席則得指畫相分
　别也席之制廣三尺三寸三分則是所謂函丈也終
　則負牆却就後席相辟也(孔疏辟後/来問者)列事未盡而問
　錯尊者之語不敬也(孔疏必待尊者言終/如有不曉然後更問)　孔氏穎
　達曰此論國子侍坐於大司成之儀　方氏慤曰可
　以問以其聲足以相聞又不至於太逼也　陸氏佃
　曰負牆致竦敬也　董氏應暘曰此尋常侍坐時故
　曰凡非專論說時也終則負牆便人之問列事未盡
　不問黙而識之靜以審之
凡學春官釋奠於其先師秋冬亦如之
　正義鄭氏康成曰官謂禮樂詩書之官周禮曰凡有
　道者有徳者使敎焉死則以為樂祖祭於瞽宗(孔疏/周禮)
　(大司/樂文)此謂先師之類若漢禮有高堂生(孔疏漢儒林/傳高堂生魯)
　(人漢興為博士/傳禮十七篇)樂有制氏(孔疏制氏以雅樂聲律世/為樂官頗能記其鏗鏘鼔)
　(舞不能/言其義)詩有毛公(孔疏毛公趙人治詩/為河間獻王博士)書有伏生(孔/疏)
　(伏生濟南人秦時博士漢孝/文時以書救於齊魯之間)億可以為之也(孔疏億/發語聲)
　(言此等人後世亦可以為先師也人王氏曰古/所謂先師今不知其人鄭氏以漢  為比爾)不言
　夏夏從春可知釋奠者設薦饌酌奠而已無迎尸以
　下之事(孔疏奠置於地無飲食酬酢之事/不迎尸者以主於行禮非報功也)　孔氏穎
　達曰此論四時在學釋奠之事敎書之官冬時於虞
　庠釋奠於先代明書之師敎禮之官秋時於瞽宗釋
　奠於先代明禮之師春誦夏弦則大師釋奠敎干戈
　則小樂正籥師釋奠　皇氏侃曰其敎雖各有時其
　釋奠則四時各有其學而行之
　案敎者自致其尊師重道之意亦使學者知師嚴道
　尊也
　餘論魏氏了翁曰古者民以君為師仁鄙夀夭君實
　司之而臣則輔相人君以師保萬民者也自孔子以
　前曰聖曰賢有道有徳則未有不生都顯位没祭大
　烝者此非諸生所得祠也自君師之職不修學校廢
　井牧壊民散而無所繫於是始有師弟子羣居以相
　講授者所謂各祭其先師疑秦漢以来始有之而詩
　書禮樂各有師不能以相通則秦漢以前之為士者
　斷不若是之隘也此亦可以觀世變矣
凡始立學者必釋奠於先聖先師及行事必以幣
　正義鄭氏康成曰謂天子命之敎始立學官者也(孔/疏)
　(知非天子始立學者下/廣言有國故據諸侯也)先聖周公若孔子　孔氏穎
　達曰始立學重故及先聖四時常奠輕惟及先師若
　天子視學必及先聖也始立學用幣四時常奠不用
　幣陳氏祥道曰徳之小者親而不尊故其祭數故
　四時釋奠止於先師徳之大者尊而不親故始立學
　乃祭先聖宗廟郊社之疏數亦然　方氏慤曰可為
　師者不必聖聖則師可知　董氏應暘曰先聖是作
　者先師是述者必用幣加禮也
　通論孔氏穎逹曰天子立虞夏殷周四代之學若諸
　侯則立時王一代之學若賜則得立東序大功徳如
　魯則得立三代之學　陳氏祥道曰學之釋奠春官
　及秋冬此常時也始立學天子視學出征反以訊馘
　告此非常時也釋奠有牲幣有合樂有獻酬曾子問
　凡告用牲幣及此皆用牲幣之證也釋奠必有合此
　合樂之證也聘禮一人舉爵獻從者行酬此有獻酬
　之證也然山川廟社必有牲幣學非始立不必有幣
　也學之釋奠有合樂山川廟社不必合樂也聘禮釋
　奠有三獻天子諸侯於山川廟社不止三獻此又其
　異也
　存疑劉氏彝曰虞庠以舜為先聖夏學以禹為先聖
　殷學以湯為先聖東膠以文王為先聖各取當時左
　右四聖成其徳業者為之先師以配享焉此天子立
　學之法四時率國子舞而奠幣所以致誠而效法之
　也
　案鄭於先師惟以漢人為比於先聖言周公若孔子
　於下有國故言若唐虞有䕫龍伯夷周有周公魯有
　孔子則所謂先聖先師大約係能敎之人未必是帝
　王且地異而時不同未必定某為先聖某為先師如
　劉氏說也記曰祀先賢於西學賢者師與聖之統名
　其祀之總在西學又未必五學各有一先聖數先師
　也唐初以周公為先聖孔子為先師後従房喬議改
　孔子為先聖顔淵為先師至明嘉靖改孔子為至聖
　先師而先聖先師合為一矣至三皇五帝唐𤣥宗嘗
　立廟京師元成宗立三皇廟於府州縣嘉靖閒於文
　華殿奉皇師伏羲神農軒轅帝師堯舜王師禹湯文
　武皆南向先聖周公先師孔子東西向則先聖先師
　之號又分然而孔子之祀自國學以及天下州縣皆
　行而聖師惟春秋開講親行釋奠禮用羮酒果脯束
　帛而已其輕重迥不侔也
凡釋奠者必有合也有國故則否
　正義劉氏彝曰合謂合樂春釋菜合舞秋頒學合聲
　此并合之以侑神故謂凶札師旅　陳氏祥道曰必
　有合合舞與聲有國故則否與國有大故去樂意同
　存異鄭氏康成曰國無先聖先師則釋奠者當與鄰
　國合(孔疏非謂就他國祭之謂彼/此二國共祭此先聖先師耳)有國故若唐虞有
　䕫龍伯夷周有周公魯有孔子則各自奠之不合也
　(孔疏是國故有此/人不須與鄰國合)
　辨正朱子曰以下文考之有合當為合樂從陳說國
　故當為喪紀凶札之類
凡大合樂必遂養老
　正義鄭氏康成曰大合樂謂春入學舎菜合舞秋頒
　學合聲是時天子則視學焉(孔疏周禮合舞合聲無/天子視學之文據月令)
　(季春大合樂天/子親徃視之)
　通論葉氏夢得曰天子一入學而所敎者三釋奠敎
　其重道也合樂敎其崇徳也養老教以致孝也三代
　盛時貴㳺子弟皆能秉禮出封於外足以禦亂食采
　於内足以助治此道素行也陳氏澔曰常事合樂
　不養老惟大合樂人君視學則行養老
　存疑鄭氏康成曰遂養老用其明日也鄉飲鄉射禮
　明日乃息司正徴惟所欲以告於先生君子可也是
　養老之象類(孔疏先生謂致仕者君子謂/鄉中有徳行者皆是老人)
　辨正陳氏祥道曰後言天子視學遂適東序養老則
　視學養老皆同日也鄭氏謂用其明日誤矣
凡語於郊者必取賢斂才焉或以徳進或以事舉或以
言揚曲藝皆誓之以待又語三而一有焉乃進其等以
其序謂之郊人逺之於成均以及取爵於上尊也
　正義鄭氏康成曰語謂論説於郊學大樂正論造士
　之秀者升諸司馬曰進士謂此徳進事舉言揚也曲
　藝謂小技能也誓謹也皆使謹習其事又語後復論
　說也三説之中有一善則取之以曲藝不必盡善也
　進之於衆學者之中以其藝為次俟事官之缺者代
　之不曰俊造而曰郊人以技藝故賤之也董仲舒曰
　五帝名大學曰成均　孔氏穎達曰此明官爵於學
　士已成者人能不同各隨才用徳謂有道徳者進之
　宜先事謂解世事或吏治亦舉用之又次而能言語
　堪使命則亦揚之揚亦舉也曲藝若醫卜之屬雖無
　前三事而有曲藝又令謹習以待又試三事有一善
　則亦進之然終不得與俊造為一也
　餘論黄氏乾行曰於此見先王立賢無方而不求備
　於人曲成不遺而又明著其等此人才所以盛也
　案郊四郊之學所謂東膠東序瞽宗虞庠也語於郊
　王制所謂司徒論選士之秀也以徳進事舉言揚將
　升諸司馬又用為鄉遂之吏也曲藝執技以事上者
　待又語不與上語於郊同日也曲藝則賤矣不得與
　士齒而於徳事言三者之中或有一節之可取則亦
　於曲藝中進其等以鼓勵之不以藝成而下棄之也
　成均謂俊士由司徒論定而升於國學者取爵於上
　尊謂鄉以賔禮升之司徒者謂之郊人不稱士逺之
　於俊選二士也
　存疑鄭氏康成曰成均則虞庠近是(孔疏以無正/文故云近是)天
　子飲酒于虞庠則郊人亦得酌于上尊以相旅(孔疏/凡飲)
　(酒之禮尊者酌堂上之尊卑者酌堂下之尊故特牲/禮主人獻賔及衆賔長兄弟俱酌堂下之尊以相旅)
　(此郊人雖賤於天子成均飲酒/亦得酌上尊以相旅以榮之)　孔氏穎逹曰待後
　復論說若春待秋時
　辨正吳氏澄曰鄉學之秀士已升於司徒為選士者
　於天子視學飲酒之時得取爵於堂上之尊以相酬
　又升於太學為俊士者則謂之成均之士曲藝雖已
　進等然猶在郊學未得與國學者齒是逺之於成均
　并未及與升於司徒者得取爵於上尊也　郝氏敬
　曰成均俊士司馬所論者郊人乃執技以事上者出
　鄉不與士齒安得取爵於上尊
　案成均為五帝太學在周即辟雍也鄭以為虞庠誤
　矣祭祀之上尊以尊神也故旅酬雖賓不得取上尊
　燕飲之上尊以尊賓也鄉當賓興之時則升於司徒
　者乃得用上尊豈有天子飲酒於成均而此郊人亦
　取上爵以相酬如鄭説者又此郊是四郊之鄊學先
　語之而舉其賢者才者而升之矣若醫卜射御有一
　可取則誓戒之期而考試春秋皆於辨論秀士後行
　之非春又待秋秋又待春如孔氏說也
始立學者既興器用幣然後釋菜不舞不授器乃退儐
於東序一獻無介語可也(興鄭/讀釁)
　正義鄭氏康成曰興當為釁禮樂之器成則釁之(孔/疏)
　(據雜記文/知當讀釁)禮樂之器成用幣告先聖先師以器成又
　釋菜告先聖先師以器成有時將用也釋奠禮重釋
　菜禮輕釋奠則舞舞則授器司馬之屬司兵司戈司
　盾祭祀授舞者兵也言乃退者謂得立三代之學者
　釋菜於虞庠則儐賓於東序若魯有米廩東序瞽
　宗也(孔疏諸侯惟立時王之學何得有東序故知有/功徳者得立三學如魯也束序在東虞庠在西)
　(相對既退儐於東序/知釋菜在虞庠也)　孔氏穎達曰天子命諸侯始
　立學又造禮樂之器既畢乃用幣告器成告後更釋
　菜告其將用也釋幣禮重作樂須舞故授舞者所執
　干戈之器今釋菜時既不舞則亦不授舞者之器矣
　釋菜禮畢乃禮賓於序之中其禮既殺惟行一獻無
　介無語於禮亦可也此釋菜及學記皮弁祭菜皆及
　先聖　徐氏師曾曰告器將用其事本輕故禮之行
　於神者既簡則行於人者不得不簡也
　通論熊氏安生曰釋奠有六始立學一也四時各一
　則五王制師還則六釋菜有三春入學合舞一也此
　興器二也皮弁祭菜三也秋頒學合聲無釋菜之文
　則不釋菜也釋幣惟一此興器用幣是也用幣則無
　菜用菜則無幣皇氏侃曰用幣釋菜祇是一告
　歐陽氏脩曰釋奠有樂無尸釋菜無樂陳氏祥道
　曰釋菜猶贄也婦見舅姑贄以棗栗腵脩若沒而廟
　見則釋菜弟子見師贄以束脩若禮先師則釋菜而
　士喪禮君視斂釋菜入門占夢季冬舎萌於四方舍
　萌釋菜也鄭謂昏禮釋菜當用堇荁據内則子事父
　母為說也入學釋菜用芹藻據詩泮為說也　陳氏
　暘曰釋菜小以食為主釋奠大以飲為主
　存疑陸氏佃曰始立學必制器言興非因舊之辭
　黄氏震曰諸輕多言舍采采即幣也說者謂用幣禮
　重釋菜禮輕恐無一時輕重竝行與先行重禮方正
　行輕禮之理陳氏以女贄為比男女異贄何為同以
　菜乎事師之禮至微猶以束脩為貧不能備禮也豈
　國家立學而不能備禮乎詩言蘋蘩薀藻乃婦人助
　祭之末非君子祭禮之正此恐漢人沿誤以采為菜
　爾
　案春合舞禮及吕覽本文作舍采然古人采與菜通
　用禮有舍菜不得謂誤也此節用幣或君親之或有
　司為之釋菜則學子之事初非一時竝用也考祭則
　有尸有牲有幣有樂釋奠則無尸釋幣幷無牲釋菜
　幷無幣然脯醢之屬未嘗無也朱子釋菜儀邉用脯
　果豆用笋韭然則不言脯祭而曰釋菜者或取其新
　且潔與
敎世子
　正義鄭氏康成曰亦題上事
凡三王敎世子必以禮樂樂所以脩内也禮所以脩外
也禮樂交錯於中發形於外是故其成也懌恭敬而溫
文
　正義鄭氏康成曰中心中也懌說懌　孔氏穎達曰
　此以下為第三節樂是喜樂之事喜樂從内而生和
　諧性情故云所以脩内禮是恭敬之事正其容體在
　表故云所以脩外樂雖由中従中而見外禮雖由外
　從外而入中交閒錯雜於性情之中宣發形見於身
　外内外有樂心說貌和故曰其成也懌内外有禮貌
　恭心敬而溫潤文章故曰恭敬而溫文　方氏慤曰
　先王敎人以禮樂豈責以所無哉亦因所固有脩之
　俾勿壊而已兩相合謂之交兩相雜謂之錯溫則不
　暴文則不野　馬氏睎孟曰樂以脩内禮以脩外此
　敎之始禮樂之分也禮不止脩内樂不止脩外此教
　之成禮樂之合也　眞氏徳秀曰禮以起人之敬敬
　心生則慢心窒樂以感人之和和心生則戾心消薰
　陶徳性變化氣質莫妙於此至二者薰醲涵暢相與
　無閒故其成也但見其悦懌而已恭敬溫文而已
　史氏駉孫曰禮勝則離樂勝則流故有分者禮樂之
　定體交錯發形者敎養之妙用　黄氏乾行曰樂雖
　脩内然心和者身亦和禮雖脩外然身敬者心亦敬
　盖禮之和即為樂樂之莭即為禮也此一節敎以正
　道
立大傅少傅以養之欲其知父子君臣之道也大傅審
父子君臣之道以示之少傅奉世子以觀大傅之徳行
而審喻之大傅在前少傅在後入則有保出則有師是
以敎喻而徳成也師也者敎之以事而諭諸徳者也保
也者慎其身以輔翼之而歸諸道者也記曰虞夏商周
有師保有疑丞設四輔及三公不必備唯其人語使能
也(大音泰少詩召/反少行竝去聲)
　正義鄭氏康成曰養猶敎也言養者積浸成長之示
　之為之行其禮審喻之為之說其義前後謂在學時
　出入謂燕居出入時以有四人維持之是以教喻而徳成
　也慎其身者謹安䕶之記所云謂天子也語言也得
　能則用之無則已不必備其官也小人處其位不如
　且闕　熊氏安生曰大傅審慎其道行之於身以示
　法此身敎也少傅奉以觀其徳行詳審言之使通曉
　此言敎也　孔氏穎達曰作記者更明師保之徳喻
　曉也保護也輔相也翼助也師敎世子以所行之事
　使曉喻於徳義保慎世子之身輔相翼助使世子歸
　於道也記曰者是古有此記至唯其人皆古記之語
　語使能一句是作記者解之也四輔者尚書大傳云
　古者天子必有四鄰前曰疑後曰丞左曰輔右曰弼
　天子有問無以對責之疑可志而不志責之丞可正
　而不正責之輔可揚而不揚責之弼其爵視卿其祿
　視大國之君也　朱子曰養謂涵育薰陶俟其自化
　也　陳氏祥道曰有師保矣又繼之曰設三公充其
　數則有傅也曰有疑丞矣又繼之曰設四輔充其數
　則有輔弼也曰大傅在前少傅在後則師保在左右
　矣入則有保出則有師則大傳少傅出入皆預矣出
　入前後罔非正人則目不閲滛色耳不聞優笑居不
　近庸邪玩不備珍異則所見者正事所聞者正言所
　行者正道所以敎喻而徳成　眞氏徳秀曰前言禮
　樂敎世子之具此言師保敎世子之人
　通論郝氏敬曰此保傅即周官三公三孤而周禮惟
　大司徒之屬有師氏掌以媺詔王以三徳敎國子保
　氏掌諫王惡養國子以道敎之六藝而周官云惟其
　人不惟其官此云不必備惟其人可補周官之缺先
　儒謂保傅為兼官無專職非也
　餘論朱子曰漢初未見孔壁古文尚書周官一篇但
　見伏生牧誓立政萹司徒司馬司空遂以為三公不
　知諸侯止有此三卿惟天子有三公三孤六卿也牧
　誓立政所記在周初猶諸侯國制周官所記在成王
　時所以不同公孤以師道輔君後世但以公孤為加
　官贈職不復有師保之任矣
　案師傅保之職有甚尊者如周成王時太公為大師
　周公為太傅召公為大保此三公也有不甚尊如周
　禮大司徒之屬有師氏保氏此皆與王燕者也而子
　初生即擇諸母與可者使為子師次為傅母為保母
　然則所以慎其身教之事而諭諸徳歸諸道者自内
　至外自孩提至成立無地不有無人不然至年愈長
　位愈尊而師之傅之保之者任愈重爵亦愈貴至以
　臣妾億兆者當其為師則弗臣焉書曰能自得師者
　王此義明也
君子曰徳徳成而敎尊敎尊而官正官正而國治君之
謂也
　正義陸氏徳明曰君子成徳之名　劉氏敞曰言四
　輔三公之官各正厥職則國罔不治而君道成焉
　彭氏亷夫曰天子設四輔及三公以求助如此則敎
　世子何獨不然
　存疑熊氏安生曰世子之名為君子者曰有和敬倫
　理之徳也徳既成則皇極建於上而臣下化之見世
　子之君道必本於敎以成徳也　方氏慤曰君子有
　君國子民之道也　陳氏澔曰此徳是指世子之徳
　世子之徳有成則敎道尊嚴而無敢慢易者故凡居
　官守者皆以正自處官正而國治世子為君之位也
　　吳氏澄曰上既引古記之言此又引君子之言以
　足前義二徳字其一衍受敎者之徳成則敎者有功
　而道尊也
　案上言諭諸徳歸諸道惟大𫝊身有其徳故能審其
　道以示人而少傅奉世子以觀大傅之徳行而審喻
　之是道之審由道之立必其人皆君子而後可曰徳
　必師傅之徳成而後其教尊必教尊而後無愧於師
　傅之官此四輔三公之所以不必備而惟其人也或
　謂君子謂人君之子或謂君子謂能君國子民皆非
仲尼曰昔者周公攝政踐阼而治抗世子法於伯禽所
以善成王也聞之曰為人臣者殺其身有益於君則為
之况于其身以善其君乎周公優為之(于依注/作迂)
　正義鄭氏康成曰聞之者聞之於古也于讀為迂(孔/疏)
　(于是語詞迂為迴/逺故讀于為迂)　孔氏穎達曰此以下是第四節
　　劉氏彜曰以世子法敎世子直道也今舉世子法
　於伯禽以敎成王則曲矣盖人臣殺身為國猶尚為
　之况不過迂曲其身之所行以成其君之徳乎宜乎
　公優為之　陳氏祥道曰于曲也言非直躬者也先
　儒謂周公之道曲而當　方氏慤曰優言為之有餘
　而不廹也
　存異鄭氏康成曰于猶廣也大也(孔疏他人益君則/勤苦周公益君則)
　(逸樂是於身有優/饒於徳又廣大也)
是故知為人子然後可以為人父知為人臣然後可以
為人君知事人然後能使人成王㓜不能涖阼以為世
子則無為也是故抗世子法於伯禽使之與成王居欲
令成玉之知父子君臣長㓜之義也
　正義鄭氏康成曰使伯禽學此禮於成王側　孔氏
　穎逹曰凡敎世子之法必須對父成王既無父若以
　成王為世子時則無為世子之處故抗世子法於伯
　禽使伯禽與成王居令成王學之知父子君臣之義
　也　呉氏澄曰此引夫子之言以證上文所記之事
　　朱氏申曰知事父之道則知為父之道知事君之
　道則知為君之道知為下之道則知為上之道未有
　不能為人臣子以事人而能為君父以使人者也前
　言道此言義者道以理言義以事言
　存疑鄭氏康成曰以為世子若為世子時也(孔疏以/實則不)
　(為世/子也)　呉氏澄曰按此篇周公敎成王可謂曲盡但
　稽之事實武王崩成王㓜管蔡流言殷人謀畔其時
　周公即出居東伯禽亦就封而征徐戎其後周公三
　年而歸即相成王東征安得有伯禽同學之事或武
　王在時周公使伯禽與成王同學令觀伯禽所學而
　效之記者誤傳為武王崩後事乎
　案武王而在則直行世子法於成王耳安用迂曲而
　抗世子法於伯禽此必武王初崩周公即用此法太
　公為太師召公為太保而周公身為太傅即使伯禽
　君陳與呂伋王孫牟輩與成王逰處元年之冬周公
　以流言辟居東都而太公召公固為師保伯禽輩日
　在左右抗世子法原未變也明年秋感風雷變而公
　還則成王已悔悟矣至五年遷奄而伯禽出封於魯
　則成王徳器已成吳氏所疑不為無見而於事實究
　考之未悉也
君之於世子也親則父也尊則君也有父之親有君之
尊然後兼天下而有之是故養世子不可不慎也
　存疑鄭氏康成曰處君父之位覽海内之士而近不
　能敎其子則其餘不足觀矣　陳氏澔曰能盡君父
　之道以敎其子然後可以保有天下之大不然則他
　日之為子者不克負荷矣可不慎乎
　案有有之也謂知其理而存於心也為世子者必心
　有父之親乃能為人子必心有君之尊乃能為人臣
　能為子臣然後可以為君父而兼天下而有之是養
　世子不可不愼必使知父子君臣長㓜之道也
行一物而三善皆得者惟世子而已其齒於學之謂也
故世子齒於學國人觀之曰將君我而與我齒讓何也
曰有父在則禮然然而衆知父子之道矣其二曰將君
我而與我齒讓何也曰有君在則禮然然而衆著於君
臣之義也其三曰將君我而與我齒讓何也曰長長也
然而衆知長㓜之節矣故父在斯為子君在斯謂之臣
居子與臣之莭所以尊君親親也故學之為父子焉學
之為君臣焉學之為長㓜焉父子君臣長㓜之道得而
國治語曰樂正司業父師司成一有元良萬國以貞世
子之謂也(長丁丈反/學音效)
　正義鄭氏康成曰物猶事也學之敎之也司主也一
　一人也元大也良善也貞正也　孔氏穎達曰一物
　謂與國人齒讓之一事三善謂衆知父子衆知君臣
　衆知長㓜設為不知禮者疑而發問知禮者曉其意
　而答之世子雖貴尚以君父在而居臣子之禮於是
　國人皆知尊其君父也父子天性自然故云道君臣
　以義相合故云義長㓜有等級上下故云節然齒讓
　惟在學受業時若朝㑹飲食則各以位之尊卑諸子
　職云辨其等正其位是也　徐氏師曾曰著者知之
　明父子長㓜親屬易知君臣以義合故獨言著業詩
　書之屬司業即前所謂樂正授數也父師司成即前
　師保傅所以成世子之徳者也元良即道徳之謂以
　貞即國治之謂也
　通論眞氏徳秀曰天子之世子將為君者也而乃於
　公侯卿大夫士之子以齒為先後何哉君在故也父
　在故也長長故也身為世子而以親親尊尊長長之
　道為天下倡有不翕然觀效者哉秦漢以来禮樂既
　廢又無師保之敎齒讓之禮世子生而狃於貴驕之
　習此篇雖存無復考而行之者此治之所以不古若
　與
　案商書微子稱箕子為父師比干為少師則父師是
　師傅之尊親而齒徳兼優者或謂即君父非也
周公踐阼
　正義鄭氏康成曰亦題上事
　存異陸氏佃曰此萹始曰周公相踐阼而治次曰周
　公攝政踐阼而治卒曰周公踐阼則周公踐位乆愈
　益不疑(案此亦仍孔疏成王年十二周/公攝政年十五周公居攝之誤)
　案文王之為世子為第一章當以仲尼曰昔者周公
　以下為第二章承上成王㓜而以仲尼言證之也凡
　三王敎世子以下為第三章因言周之教世子而廣
　及三王也凡學世子及學士為第四章因言教世子
　而竝及教士也
　
　
　
　
欽定禮記義疏卷二十八
欽定四庫全書
欽定禮記義疏卷二十九
　文王世子第八之二
庶子之正於公族者敎之以孝弟睦友子愛眀父子之
義長幼之序(子愛之/子讀慈)
　正義鄭氏康成曰正者政也庶子司馬之屬掌國子
　之倅(孔疏倅副也國子公卿大/夫士之子皆副貳於父也)爲政於公族者　熊
　氏安生曰敎之孝慈愛以眀父子之義敎之弟睦友
　以眀長幼之序　孔氏穎達曰此以下為第三節眀
　庶子正理族人之事周禮諸子下大夫二人屬夏官
　司馬　胡氏銓曰正謂族之所取正　陳氏祥道曰
　言敎世子而繼之以庶子正公族行法自貴者始也
　敎之事上則以孝弟敎之旁交則以睦友敎之恤下
　則以子愛　徐氏師曾曰上言天子諸侯之世子敎
　已備矣其餘若天子之子弟與異姓有功徳者皆封
　為諸侯諸侯之子弟有功徳而為本國卿大夫謂之
　公族其子謂之國子亦將有分理之責故使庶子之
　正於公族者敎之　董氏應暘曰此下數節之綱下
　乃詳正之之事
　通論劉氏彝曰聖人將化天下治其國也正宗族以
　為之本將正其宗族也正身以為之本必擇賢才盛
　徳之士以掌其政令則庻子之官非其人不可故庶
　子之政必以六徳六行為本
　存疑孔氏穎達曰諸侯謂之庶子執掌與諸子同
　劉氏彝曰諸侯立官掌其宗族之政治曰諸子周禮
　未成之前尚仍文王舊法故曰庶子
　案庶子周禮作諸子蓋義同而音轉耳孔劉謂天子
　曰諸子諸侯曰庶子恐未必然左傳晉有公族餘子
　孔晁言公族掌公卿大夫之適子餘子掌適之次子
　及諸妾子他國亦不見此官是諸侯官不名庶子知
　庶子即諸子也燕義言古者天子之官有庶子官其
　文與諸子正同安見庶子為諸侯官乎
其朝于公内朝則東面北上臣有貴者以齒其在外朝
則以官司士為之(朝音潮之案下孔疏説此以齒下脱/庶子治  雖有三命不踰父兄十二)
　(字/)
　正義鄭氏康成曰内朝路寢庭外朝路寢門之外庭
　(孔疏周禮司士掌路寢門外之朝則知内朝是路寢/庭朝也又司士掌朝儀之位王族故士虎士在路門)
　(右南面大僕從者在路門左南面是在路門外知此/外朝路門外之朝也此對路寢庭朝為外朝若對庫)
　(門外朝朝士所掌三槐九棘之朝則又/為内朝玉藻云朝於内朝辨色始入)司士亦司馬
　之屬掌羣臣之班正朝儀之位(孔疏皆司/士職文)　孔氏穎
　達曰此公族之等朝於内寢庭朝則西方東面北上
　皆以昭穆長幼為序父兄雖賤而在上子弟雖貴而
　處下若在路寢門外之朝與異姓同處其位次則以
　官之上下不復以年齒也其朝位天子之朝三公北
　面東上孤東面北上卿大夫西面北上士門西東面
　北上若諸侯之朝卿西面北上大夫北面東上士門
　西東面北上與天子不同　方氏慤曰北上所尊在
　内也自三公而下皆在所司而以士名官者以小該
　大如守廟祧而曰守祧典律同而曰典同也　馬氏
　睎孟曰内朝以齒情有所伸外朝以官義有所屈一
　屈一伸皆先王治宗族之道　徐氏師曾曰自此至
　哭之凡九節而此一節則言朝禮也内朝異姓之臣
　不與故惟以昭穆為序外朝同異姓之臣皆在故惟
　以官之高下為序
　通論陳氏祥道曰周官大僕掌燕朝之服位宰夫掌
　治朝之法司士掌朝儀之位朝士掌外朝之法蓋天
　子庫門之外外朝也朝士掌之路門之外治朝也宰
　夫司士掌之路寢燕朝也大僕掌之諸侯亦有路寢
　有外朝文王世子所謂内朝玉藻所謂路寢也玉藻
　所謂内朝文王世子所謂外朝也玉藻於路寢之外
　言内朝則更有外朝明矣諸侯正朝司士掌之官與
　天子同燕朝庻子掌之官與天子異魯語曰天子及
　諸侯合民事於外朝合神事於内朝自卿以下合官
　職於外朝合家事於内朝然則卿大夫亦二朝也王
　燕朝之位不可詳考文王世子言臣有貴者以齒諸
　侯然王亦宜然
其在宗廟之中則如外朝之位宗人授事以爵以官其
登餕獻受爵則以上嗣庶子治之雖有三命不踰父兄
　(治平/聲)
　正義鄭氏康成曰宗人掌禮及宗廟也以爵貴賤異
　位也以官官各有所掌也若司徒奉牛司馬奉羊司
　空奉豕(孔疏周禮雞人屬宗伯羊人屬司馬犬人屬/司寇五行𫝊云牛屬土雞屬木羊屬火犬屬)
　(金豕屬水故知司空奉豕而周禮又言司馬羞馬牲/案六牲馬當屬冢宰而於冢宰不言者以冡宰尊故)
　(空其文且以司馬主馬故使兼之此/據諸侯三卿言之故不云雞犬及馬)上嗣謂君之適
　長子以特牲饋食禮言之受爵謂上嗣舉奠也獻謂
　舉奠洗爵酌入也餕謂宗人遣舉奠盥祝命之餕也
　大夫之嗣無此禮避君也三命不踰惟於内朝則然
　其餘㑹聚之事則與庶姓同一命齒于鄉里再命齒
　于父族三命不齒不齒者特為位不在父兄行列中
　(孔疏一命尚卑與鄉里長宿燕食則猶計年再命漸/尊不復與鄉里計年惟官高在上但父族為重猶與)
　(之計年三命大貴則不與父族計年/若有燕㑹則别席獨坐在賓之東)　孔氏穎達曰
　此論公族在宗廟之禮以爵之尊卑貴者在前賤者
　在後又以官之職掌各共其事初尸未入之前祝酌
　奠於鉶南尸入祭奠不飲至此嗣子盥入再拜稽首
　尸執奠嗣子進受復位再拜稽首尸答拜嗣子卒觶
　拜尸尸答拜所謂受爵必嗣子舉奠者將𫝊重累之
　也舉奠後嗣子盥酌入尸拜受嗣子答拜所謂獻也
　無算爵之後禮畢尸謖而出宗人遣嗣子及長兄弟
　相對而餕所謂餕也先受爵而後獻獻而後餕今先
　餕者以餕為重舉重者從後向先逆言之登謂登堂
　無事之時嗣子在堂下餕時登堂獻與受爵亦登堂
　餕時雖有長兄弟以上嗣為主庶子治之應承前臣
　有貴者以齒之下簡脱在此　劉氏敞曰宗人諸侯
　掌禮之官天子則曰大宗伯(案天子有大宗伯小宗/伯諸侯止有小宗伯左)
　(𫝊亦謂之宗人都家以下有都/宗人家宗人此舉下以該上也)　方氏慤曰凡有族
　則有祀祀則有宗宗人典祀而屬禮官五禮以祀為
　先也　陳氏祥道曰外朝主敬宗廟之中亦主敬故
　如外朝之位　陸氏佃曰内朝親親外朝貴貴宗廟
　兼之以爵以官貴貴也以上嗣親親也
　案中庸言宗廟之禮所以序昭穆也鄭謂子孫有爵
　者列西階下與公侯伯子男序爵惟無爵者列東階
　下序齒如此則同姓半入異姓中殊非類族辨物之
　道且周之宗盟異姓為後若有爵入異姓中非尊之
　乃後之矣考周禮族葬之法以昭穆為序貴者居前
　賤者居後則廟中其北上者以序昭穆自北而南而
　於一行中其西面者則以爵為次蓋論父子則貴不
　敵親論兄弟則親不敵貴故也
其公大事則以其喪服之精麤為序雖於公族之喪亦
如之以次主人
　正義鄭氏康成曰大事謂死喪也其為君雖皆斬衰
　序之必以本親也主人主喪者次主人者主人恆在
　上主人雖有父兄猶不得下齒(孔疏下齒謂居父/兄下與父兄齒)
　孔氏穎達曰此明君喪而庶子官掌之之事案喪服
　臣為君雖皆斬衰其庶子列次之時則以其本服之
　精麤為序衰麤者在前衰精者在後精麤謂衰服縷
　布精麤也非但公喪如此雖於公族之内有死喪之
　事相為亦如之為死者服麤者居前服精者居後雖
　有庶長父兄尊於主人仍次於主人之下使主人在
　上居喪主也　方氏慤曰送死足以當大事故謂之
　大事服輕則於喪者為疏服重則於喪者為親以精
　麤為序也　徐氏師曾曰此一節言喪禮也
若公與族燕則異姓為賓膳宰為主人公與父兄齒族
食世降一等
　正義鄭氏康成曰異姓為賓為同宗無相為賓客之
　道膳宰為主人君尊不獻酒也與父兄齒親親也族
　食世降一等親者稠疏者希　孔氏穎達曰此眀公
　與族人燕食之禮庶子掌之也燕飲必立賓以行禮
　異姓為賓必對主人君尊不宜敵賓故使供膳之宰
　以為主人使得抗禮酬酢公既不為主族人又不為
　賓故列位在父兄之坐上與族人相齒見親親也族
　食謂與族人燕食也族人既有親疏燕食亦隨世降
　殺假令本是齊衰一年四㑹食若大功則一年三㑹
　食小功則一年二㑹食緦麻則一年一㑹食若與異
　姓燕飲則燕禮云宰夫為獻主　方氏慤曰燕必立
　賔以備酬酢之儀然謂之賓則尊而不親君於同姓
　固無賓之之禮故燕族之賓不以同姓而以異姓也
　膳宰為主人即周官所謂獻主君臣之義不可以燕
　廢故使膳宰為主人蓋膳宰以食飲養君之官使養
　君者養賓君之厚意也君與父兄齒以門内之治長
　幼之節不可廢也　陸氏佃曰燕以示慈惠饗以示
　恭儉食在二者之閒　董氏應𤾉曰族人為賓則以
　客禮待之嫌於不親故以異姓為賓公為主人則與
　異姓抗禮又嫌於不尊故以膳宰為主人公與族人
　不在賓主之列　徐氏師曽曰此一節言燕禮也
　通論陳氏祥道曰先王於同姓有時燕國語云時燕
　不淫是也有因祭而燕詩云備言燕私是也其禮之
　詳不可考要之服皮弁服即於路寢宰夫為主異姓
　為賓君與族人燕於堂后帥内宗之屬燕於房其物
　殽烝所以合食也其食世降一等所以辨親疏也昭
　穆以序之所以眀世次也夜飲以成之所以别異姓
　也若夫几席之位升降之儀脱屨而坐立監相禮羞
　庶羞以盡愛爵樂無算以盡歡大約與諸侯燕禮不
　異諸侯燕族人與父兄齒雖王之尊亦不以至尊廢
　至親也鄭注特牲禮引書𫝊曰宗室有事族人皆侍
　終日大宗已侍於賓奠然後燕私徹庶羞置西序下
　者將以燕飲歟然則自尸祝至於兄弟之庶羞宗子
　以與族人燕於堂内賓宗婦之庶羞主婦以燕於房
　是燕族之禮大夫士亦有之不特天子諸侯而已
　存異陸氏佃曰世降一等謂若於君在祖行即就父
　行父行就兄弟行兄弟行就子行
　案祭畢則賓出而歸賓客之俎疑無異姓與燕而此
　曰以異姓為賓何也行葦詩祭畢燕父兄而曰序賓
　以賢序賓以不侮以膳宰為主人而詩曰曾孫惟主
　又何也蓋天子燕不以公為賓而以諸侯為賔諸侯
　燕不以孤卿為賓而以大夫為賓皆閒一位以眀嫌
　此但以異姓為賓見同姓為一體之意况助祭之賓
　皆出則此異姓乃姑姊妹女子子之夫所謂父之族
　四者非外諸侯之為賓者也大凡燕至旅酬後乃設
　几乃用樂而此燕首章即云授几次章即云歌咢為
　娯老也射必勝者罰不勝者此但序賢序不侮不行
　罰爵蓋其射正以成禮即使老者觀之以娯老也射
　後三獻禮成而賓出矣故曰異姓至讓而止同姓則
　成之異姓出則無賓無賔則亦不用膳宰為主人而
　君自為主故曰曾孫惟主也當其時無算爵無算樂
　厭厭夜飲不醉無歸故詩曰在宗載考考成也所謂
　同姓則成之也燕主於飲其禮文食主於飯其禮質
　世降一等雖無明據而孔疏近之若如陸説視君行
　遞降一等是亂昭穆也若原如其昭穆之序又焉得
　為祖行就父行乎
其在軍則守於公禰公若有出疆之政庶子以公族之
無事者守於公宮正室守大廟諸父守貴宮貴室諸子
諸孫守下宮下室(禰乃里切音濔/陳讀祧大音泰)
　正義鄭氏康成曰在軍謂從軍者出疆謂朝覲㑹同
　也(孔疏以與在軍/對故知非出軍)正室適子也大廟大祖之廟下宮
　親廟也下室燕寢也或言室或言廟通異語(孔疏皇/氏云俗)
　(本無貴宮定本有貴宮上云大廟除/大祖外惟高祖以下故曰下宫親廟)　孔氏穎達曰
　此眀庶子從公及公行留守之事無事謂不從行及
　無職事者　陳氏澔曰禰當讀作祧謂遷主載在齊
　車隨公出行者也(案鄭説在外親也殊/有意義而陳説為確)公宮總言公
　之宗廟宫室也大廟大祖之廟諸父公之伯父叔父
　也宮以廟言室以居言總之皆公宮也貴宫尊廟貴
　室路寢下宮親廟下室燕寢也　徐氏師曽曰此一
　節言在軍及君出朝覲㑹同之事
　通論陳氏祥道曰古之敎國子者以什伍之法行於
　道藝之閒以羡卒之法行於游倅之列及其有事則
　用之故在軍則守公禰在國則守公宮先王於國子
　教之未嘗不用用之未嘗不教此所以無不成之材
　也
　存疑鄭氏康成曰公禰行主也行以遷主而言禰在
　外親也(孔疏行主是遷主而呼為禰/者見在國外依親親之辭也)守貴宮貴室謂
　守路寢　孔氏穎達曰上言貴宮貴室總據路寢此
　知下室是燕寢春秋立武宮眀堂位武公之廟是室
　廟異語也
　辨正呉氏澄曰諸侯之廟始祖稱大廟羣公稱宮則
　此貴宮乃謂羣公四親之廟若親廟外别有廟如魯
　仲子之宮則稱下宮也大廟貴宮下宮共為都宮室
　宮中之室也鄭以貴宮貴室總為路寢下宮為親廟
　下室為燕寢則貴宮室混為一下宮室分為二又親
　廟貶稱下宮而但子孫守之路寢反稱貴官而以諸
　父守之是尊巳而卑祖禰也方氏以貴宮貴室為昭
　廟下宮下室為穆廟昭穆等耳可分貴下乎陸氏以
　大廟若周公貴宮貴室若魯公下宮下室若羣公廟
　似矣然魯公廟僭放文王世室他國無之也又四親
　廟可貶為下乎胡氏以貴宮下宮人所居貴室下室
　皆寢廟亦未是
　案孔氏謂鄭解正室為適子不云世子則適子乃卿
　大夫之適子此諸父子孫亦卿大夫之諸父子孫非
　君之諸父及諸子孫行如此則於正公族何與方氏
　謂必以其族而異姓不得與不以疏閒親則亦非也
　庶子所掌固以公族為重而卿大夫子皆為國子故
　曰率國子而致於太子惟所用之太子從曰撫軍守
　曰監國從太子而撫軍則皆守於公禰從太子而監
　國則皆守於公宮正未可偏廢其一也張氏謂正室
　為嗣君孔氏謂正室為卿大夫之適子則可通蓋太
　子監國必居適室而守太廟卿大夫之適子亦從太
　子以守也
五廟之孫祖廟未毁雖為庶人冠取妻必告死必赴練
祥則告族之相為也宜弔不弔宜免不免有司罰之至
於賵賻承含皆有正焉(冠取並去聲相為之為去聲免/音問賵音諷􁎚音附承鄭讀贈)
　(陳如字/含去聲)
　正義鄭氏康成曰死必赴赴告於君也實四廟孫而
　言五廟者容顯考為始封子也(孔疏祖廟未毁謂同/髙祖若髙祖以下惟)
　(有四廟今云五廟故/云容顯考為始封子)弔謂六世以往(孔疏從六世以/至百世俱有弔)
　(禮/)免謂五世(孔疏同高祖有緦麻之親/五世親盡但袒免而已)正正禮也
　孔氏穎達曰此論公族吉凶必湏相告之事賵賻承
　含庶子之官治之隨其親疏各有正禮　方氏慤曰
　諸侯二昭二穆與太祖而五故云五廟之孫　陳氏
　祥道曰祖遷於上宗易於下雖不為庶人吉凶不必
　告義也祖廟未毁雖為庻人吉凶必赴恩也五世而
　親屬盡故為之免六世而親屬絶故但弔之宜弔不
　弔宜免不免有司罰之則緦麻而上宜服不服更可
　知也實於口者謂之含承於身者謂之承　徐氏師
　曽曰此一節言冠昏喪禮亦庶子治之大祖之廟雖
　不毁而子孫之出於大祖者亦以五世親盡為斷
　存疑鄭氏康成曰承讀為贈聲之誤也　孔氏穎達
　曰車馬曰賵布帛曰賻珠玉曰含衣服曰禭總謂之
　贈贈猶送也　呉氏澄曰士喪禮含賻賵贈四者各
　有其禮贈謂贈以幣帛在將葬時
　案五廟謂始祖及四親也大夫士不得祖諸侯則與
　君同始祖者皆以别子為祖而不得祖始祖矣然雖
　不敢以為祖而宗法未嘗不及之故曰宗其繼别子
　之所自出者百世不遷者也惟不祖諸侯而祖别子
　故庶姓雖别而猶繫之以姓而弗别祖廟未毁冠取
　死喪皆告此言同四親廟者族之相為五世免而六
　世以外皆弔此言同始祖廟者鄭注未甚眀如魯孟
　孫叔孫其别子之庶姓也同出自周公而姬姓則始
　祖之正姓也　又案承謂隧也襚服皆以承身故謂
　之承
公族其有死罪則磬于甸人其刑罪則纖剸亦告於甸
人公族無宮刑獄成有司讞于公其死罪則曰某之罪
在大辟其刑罪則曰某之罪在小辟公曰宥之有司又
曰在辟公又曰宥之有司又曰在辟及三宥不對走出
致刑于甸人公又使人追之曰雖然必赦之有司對曰
無及也反命于公公素服不舉為之變如其倫之喪無
服親哭之(纖鄭讀殲剸之免反告依注讀鞠讞巘硯孽/三音宥音又辟音闢為去聲  朱子曰素服)
　(下脱居外不聽樂五字親哭/之下脱于異姓之廟五字)
　正義鄭氏康成曰甸人掌郊野之官縣縊殺之曰磬
　不於市朝者隠之也纖讀殲殲刺也剸割也宮割臏
　墨劓刖皆以刀鋸刺割人體也告讀為鞠讀書用法
　曰鞠(孔疏讀書讀囚人所犯罪狀之書用法謂用法/律平斷其罪鞠盡也推審其罪令盡也漢書每)
　(云鞠獄/是也)宮割淫刑成平也讞之言白也辟亦罪也宥
　寛也欲寛其罪出於刑也又復也對答也先者君每
　言宥則答之以將更寛之至於三罪定不復答走往
　刑之為君之恩無己也罪既正不可宥乃欲赦之重
　刑殺其類也反命曰巳刑殺素服於凶事為吉於吉
　事為凶非喪服也(孔疏凶事用布今乃用素是比於/凶事為吉吉時皮弁服白布深衣)
　(素積裳以采為領緣今惟素服衣裳/是比吉事為凶而不在五服之限也)君雖不服臣卿
　大夫死則皮弁錫衰以居往弔當事則弁絰於士蓋
　疑衰同姓則緦衰以弔之今無服者不往弔也倫謂
　親疏之比也素服亦皮弁矣(孔疏司服云王為三公/六卿錫衰為諸侯緦衰)
　(為大夫士疑衰則諸侯為卿大夫錫衰士降一等宜/緦衰但士有同異姓同姓緦衰故異姓之士疑衰也)
　(士喪禮注公弔士而錫衰者俊選之士於君有師友/之恩也但言素服不言素冠故知亦皮弁譙周云素)
　(服著素冠/非鄭義也)　劉氏智曰諸侯於兄弟弔服加衰絰此
　無服但素服不加衰絰　孔氏穎達曰此論公族有
　死刑之事魯語云小刑用鑽鑿次刑用刀鋸蓋墨刑
　以鑽鑿刻其面宮臏劓刖則以刀鋸割其體也公曰
　宥之者以法商量更從其寛也三宥之後公又追止
　行刑殺之人欲更赦其死也素服衣裳皆素也不舉
　饌食為之變也如其倫如其親疏倫輩之喪也不往
　弔故無弔服乃親自哭之於異姓之廟　方氏慤曰
　周禮甸師王之同姓有罪則使刑焉彼言天子故謂
　之師此言諸侯止謂之人而巳亦告於甸人謂有司
　告之更制其刑也　陳氏祥道曰公之於族示之孝
　弟睦友子愛之道以教其善示之朝廟之禮以教其
　敬示之喪服之禮以教其哀示之燕食之禮以教其
　親示之宫室之守以教其忠示之赴告弔免以教其
　睦教之已盡而猶犯焉則隨以刑可也而死罪磬於
　甸人刑罪告於甸人不忍與衆棄之也必於甸人者
　甸人供宗廟祭薦之事不以親廢法不以私廢公然
　後宗廟可得而事也不以公盡法故無宫刑不以義
　揜恩故三宥而又追之至扵無及然後素服不舉為
　之變　劉氏彝曰聖人於萬物莫不以道化遂其性
　成其形終其命而泥於有服之親哉然而代天工立
　人道百王授受者禮樂刑政而已豈敢私其宗族哉
　不幸而悖道者出於公族聖人猶有三宥之心而有
　司之正不可奪也於是素服不舉樂不御正寢不羞
　常膳哭之如其倫之喪責化之不迨於宗族也而無
　服者罪其忝祖而絶之也　胡氏銓曰有司又曰在
　辟示後世人臣執法宜堅其君用刑宜寛也三宥不
　對走出致刑所謂臣義而行不待命者此也　葉氏
　時曰甸師掌供粢盛子孫所不忘也今也罪不可免
　而刑之甸師是猶得罪於祖宗而祖宗罪之也　徐
　氏師曾曰此一節言刑也曰宥之赦之而喪之哭之
　皆義中之仁不服而哭於異姓之廟又仁中之義
　餘論朱子曰刑於甸師特不以示衆耳刑固不可免
　也今之法乃殺人不死祖宗時宗室至少又聚於京
　師犯法極寡故立此法今散於四方萬里與常人無
　異乃縱之殺人是何法令不可不革
　存疑孔氏穎達曰公族無宮刑但髠其髮　黃氏震
　曰三宥不對公又使人追而對以無及君出於衷之
　不忍而如此可也若立為此法示欲宥之而不能是
　虛文相欺不可也且臣有罪而君必赦君有命而臣
　不受於理皆未安或後人𫝊古昔所聞有如此耳
　案經言無宮刑則墨劓刖固有之矣後言不翦其類
　以墨劓刖猶可生育則當宮者權其輕重以此三者
　代之也孔謂但髠其髮不太輕乎　又案親親之道
　必自上始而禮言自期以下諸侯絶大夫降以宗族
　之親非所施於上者讀此始知其説也蓋禮有實有
　文不飲酒不食肉不内寢禮之實也衰麻之服禮之
　文也文可降而實不可降義可斷㤙而仁終不可奪
　公族罪誅猶且為之變如其倫之喪况無罪乎則其
　所降所絶不過衰麻之文耳其實如期三不食大功
　再不食小功緦一不食期無席大功無牀三月不御
　於内皆未之有異也嗚呼豈不仁哉程子曰有罪者
　如其倫之喪無服則無罪者有服矣
公族朝於内朝内親也雖有貴者以齒眀父子也外朝
以官體異姓也(朝音/潮)
　正義鄭氏康成曰内朝謂以宗族事㑹體猶連結也
　　孔氏頴達曰此以下覆眀在上公族九條之義欲
　使親者在内故於内朝雖貴猶與賤者齒列眀父子
　昭穆之本恩若外朝則主尊不得以私恩為異是欲
　與異姓相連結為一體此覆釋上三條　劉氏彝曰
　記者既載文王周公所行之法於前又釋其義於後
　以教後世之為國嗣者必聽於庶子之治不敢挾貴
　而踰於禮不敢恃親而慢於徳則文王之範不獨成
　其身又足以成其子孫於萬禩也
　存異陸氏佃曰據此外朝公族蓋不與故周官内朝
　王族故士虎士在路門之右大僕大右大僕從者在
　路門之左外朝左九棘孤卿大夫位焉羣士在其後
　右九棘公侯伯子男位焉羣吏在其後面三槐三公
　位焉州長衆庶左其後是公族不與外朝也
　案謂異姓之臣不得與於内朝則可謂同姓之臣不
　得與於外朝則不可謂公族之無爵者不與於外朝
　則可謂公族之有爵者亦不與外朝則不可如周初
　周召畢榮皆公族也謂不與外朝可乎且周官所云
　内朝正此篇所云外朝也王族明在路門外之右矣
　若庫門外之朝則公族為公即齒於公為卿大夫即
　齒於卿大夫故周禮外朝止有公孤侯伯卿大夫之
　位無父兄子姓之位也
宗廟之中以爵為位崇徳也宗人授事以官尊賢也登
餕受爵以上嗣尊祖之道也
　正義鄭氏康成曰上嗣祖之正統　孔氏穎達曰廟
　是先祖尊嚴之所所主在徳不可私㤙故列爵為位
　是崇有徳也官由賢能而興故授事以表之是尊此
　賢也祭祀是尊嚴於祖適子先祖之正體故使受爵
　於尸及升餕尸饌是尊祖之道也此覆釋上第四條
　　方氏慤曰爵不踰徳故曰崇徳事辨賢否故曰尊
　賢
喪紀以服之輕重為序不奪人親也
　正義鄭氏康成曰紀猶事也　孔氏穎達曰不計爵
　之尊卑以服之本輕者居下本重者居前是不奪人
　本親之恩也此覆釋第五條　方氏慤曰喪在彼也
　而我以禮數紀之謂之喪紀　陳氏澔曰服之輕重
　本於族之親疏天屬不可奪也
公與族燕則以齒而孝弟之道達矣其族食世降一等
親親之殺也(殺色/介反)
　正義鄭氏康成曰以至尊不自異於親之列殺差也
　　孔氏穎達曰公所以降己尊而與族人燕㑹為列
　是欲使孝弟之道通達於下也民有親屬者豈得相
　背棄哉每世而降一等是親親之殺此覆釋第六條
　　方氏慤曰不敢以君之位加於父兄故以齒然親
　親又不可無殺也故世降一等焉　陳氏澔曰親親
　施於生者宜有降殺之等
戰則守於公禰孝愛之深也正室守大廟尊宗室而君
臣之道著矣諸父諸兄守貴室子弟守下室而讓道達
矣
　正義鄭氏康成曰行主君父之象正室守太廟不敢
　以庶守君所重也以貴守貴以賤守賤上言父子孫
　此言兄弟互相備也　孔氏穎達曰載主將行示不
　自専是孝也使守而護之是愛也適子是宗之正大
　祖是廟之正賤者讓於貴者不相陵犯是讓道達也
　此覆釋第七條　方氏慤曰事生之道不如事死之
　為至居安之節不若居危之為難故為孝愛之深凡
　君之宗皆謂之宗室而正室又其正者也正室守太
　廟所以尊宗室而庶子與異姓莫敢介焉且不疑於
　無君故君臣之道著陸氏佃曰貴室衛護蓋多下
　室衛護蓋寡故讓道達　陳氏澔曰孝愛施於死者
　宜有深遠之思君臣之道以輕重言讓道以貴賤言
五廟之孫祖廟未毁雖及庶人冠取妻必告死必赴不
忘親也親未絶而列於庶人賤無能也敬弔臨賻賵睦
友之道也
　正義孔氏穎達曰君不以貴仍統於親故必赴告既
　與君有親何得為庶人蓋賤其無能也而君敬重弔
　臨賻賵不失是君親睦和友之道也此覆釋第八條
古者庶子之官治而邦國有倫邦國有倫而衆鄉方矣
　(鄉音/向)
　正義鄭氏康成曰鄉方言知所向
　存疑孔氏穎達曰不在第九條下者第九是罪惡之
　事此結邦國之功不宜與罪惡相連故於此結也
　陸氏佃曰庶子以能使公族不犯刑為治故先結之
　　呉氏澄曰以刑殺其親非羙事故離而言之
　案此當在章末乃脱簡在此耳刑賞國之大事可謂
　刑非邦國之功乎且於此用刑之中皆忠厚惻怛之
　意安見不可相連耶
公族之罪雖親不以犯有司正術也所以體百姓也刑
於隠者不與國人慮兄弟也弗弔弗為服哭於異姓之
廟為忝祖遠之也素服居外不聽樂私䘮之也骨肉之
親無絶也公族無宮刑不翦其類也(為逺並/去聲)
　正義鄭氏康成曰犯猶干也術法也翦割截也　孔
　氏穎達曰國立有司以法齊治一切不可以私親而
　壞其正法故雖公族之親猶治之與百姓為一體也
　刑於甸師隱僻之䖏不與國人謀慮兄弟不弔無服
　哭於異姓之廟為其犯罪忝辱先祖合疏逺之然素
　服居外不聽樂以實是已親故私心喪之骨肉之親
　原無斷絶之理也此覆釋第九條　方氏慤曰遠之
　公義也哀未忘則有私愛存焉夫有生所以𫝊類而
　宮刑則無生之道故無宮刑　李氏覯曰法者天子
　所與天下共也如使同族犯之有爵者犯之而不問
　是為君私其親為臣私其身也君私其親臣私其身
　君臣皆自私是五刑特為民也賞則貴先得刑則賤
　獨當上不媿於下乎故必公之而不肆諸市朝而適
　甸師氏為其有恥毋使人見之也
天子視學大昕鼓徴所以警衆也衆至然後天子至乃
命有司行事興秩節祭先師先聖焉有司卒事反命始
之養也(昕音欣王/栢讀晞)
　正義鄭氏康成曰大昕早昧爽(孔疏凡物以初為大/末為小大昕以初明)
　(時非盛/明也)擊鼓以召衆警猶起也周禮凡用樂大胥以
　鼓徴學士興猶舉也秩常也節猶禮也使有司攝其
　事舉常禮祭先師先聖不親祭者視學觀禮耳非為
　彼報也反命告祭畢也祭畢天子乃入又之養老之
　所凡大合樂必遂養老是以往焉　孔氏穎達曰此
　論天子視學必遂養老及命諸侯羣吏養老之事天
　子視學謂仲春合舞季春合樂仲秋合聲之時也初
　眀擊鼓徴召學士警動衆人先至㑹聚之處然後天
　子始至也有司詩書禮樂之教官命有司行釋奠之
　常禮及終乃反命於天子　葉氏夢得曰典禮言秩
　典樂言節者書曰天秩有禮凡見於度數者皆出於
　天𫝊曰干戈戚揚樂之末節凡見於舞者皆存乎人
　也
　通論陳氏祥道曰天子視學有四養老一也簡不帥
　敎二也出征受成三也以訊馘告四也養老必於仲
　春季春仲秋有常時簡不帥敎出征獻馘三者無常
　時但其視學亦必養老　方氏慤曰未卜禘不視學
　蓋教養之久然後可以視之也先言視學後言適東
　序則知所謂學者辟雝也祀先聖先師釋奠先老有
　隆殺之别以其隆故曰視以其殺故曰適　劉氏彝
　曰天子之元子諸侯之適子鄉遂之賢能皆在王之
　大學以修徳習樂必釋奠以致其敬一為元子将承
　祖考之祭祀必眀於禮樂也二為将𫝊道於聖師必
　先竭其恭敬也三為視學必養老學士合舞以成其
　禮也聖人之教先齊其家既正后妃之徳於内又正
　元子之徳於外是以天子之教以視學為先務焉
　應氏鏞曰此東序未必自為一學即學宮之東序焉
　耳鄭氏以為自上庠而適東序夫東序在郊而東膠
　在國若自郊反國則驅馳遠矣以此約度之則東序
　即在學中蓋地道尊右神祀當隂故宗廟之位皆以
　西為上竊意西者廟宮之所存所以尊先聖先師也
　東者黌舍之所寓所以處國子俊造也今學宮亦然
　故立學釋菜視學釋菜皆退儐於此而行一獻之禮
　視學卒事設位於此而退脩孝養之禮蓋以廟宫為
　尊故以黌舍為退也
　存疑孔氏穎達曰衆至然後天子至尊者體盤故也
　　鄭氏康成曰言始始立學也　孔氏穎達曰天子
　視學在虞庠中從虞庠入反於國眀日乃之東序養
　老尋常視學則於東膠惟行養老禮始立學則視學
　畢適東序親釋奠於先世之老非始立學不釋奠先
　老　陸氏佃曰言先聖在後容有司卒事自先聖所
　反命也與天子出征造乎禰同義
　辨正胡氏銓曰始初也之往也謂反命乃往養老之
　處鄭謂始立學非
　案衆至然後天子至尊卑之定體如此於朝於祭莫
　不皆然孔疏尊者體盤四字豈謂視學大典可先以
　宴安惰傲臨之朱子集𫝊以始之養也句為𫝊則此
　一節所謂慮之以大也養以教孝弟而孝弟之道先
　聖至先師遞𫝊之故将養老而祭先聖先師所以始
　其事者如此其大矣
適東序釋奠於先老遂設三老五更羣老之席位焉(更/平)
　(聲/)
　正義蔡氏邕曰三老三人明天地人之道五更五人
　眀五倫之理以善道更迭而陳且使人更善改過也
　　鄭氏康成曰三老五更皆年老更事致仕者天子
　以父兄養之示天下之孝弟也羣老無數其禮亡今
　以鄉飲酒禮推之則三老如賔五更如介羣老如衆
　賓必也　孔氏穎達曰天子視釋奠於先老畢遂親
　設三老五更之席位
　存疑鄭氏康成曰三老五更各一人名以三五者取
　象三辰五星天所因以照眀天下者　杜氏預曰三
　老八十以上上中下三等
　辨正陳氏祥道曰古者建國必立三卿鄉飲必立三
　賔養老必立三老故禮曰三公在朝三老在學三公
　非一人則三老非一人矣漢志以徳行年高者一人
　為老次一人為更永平中拜桓榮為五更建初中拜
　伏恭為三老此漢禮之失而鄭據此以為三代之制
　誤矣　馬氏睎孟曰三老五更不必數之三五也羣
　老庶人之老也至庶人之老其禮宜殺焉
　案三老固不止一人然亦不必定三人如三公之不
　必傋也若如杜氏分為三等之説将五更分為五等
　而可乎　此一節所謂愛之以敬也養之所以愛之
　而席位必親設則致其敬也
適饌省醴養老之珍具遂發咏焉退脩之以孝養也
　正義鄭氏康成曰適饌省醴親視其所有也發咏以
　樂納之獻之以醴獻畢而樂闋　孔氏穎達曰布席
　既畢天子親適陳饌之䖏省視醴酒并視養老之珍
　具畢出迎老更遂奏樂發其歌咏老更入即位西階
　下天子酌醴獻之以脩行孝養之道　陳氏祥道曰
　適饌省醴所以眀其不敢慢也　胡氏銓曰尊老故
　用兩君敵禮入門而縣興
　存疑鄭氏康成曰退脩之謂既迎而入
　案獻必於堂上未有獻於階下者文義謂老更未入
　先適饌省醴珍羞皆具乃發咏以進老更老更既進
　天子乃進此饌醴與珍獻畢而天子乃退特文省耳
　此一節所謂脩之以孝養也鄭以退修之為句非是
反登歌清廟既歌而語以成之也言父子君臣長幼之
道合徳音之致禮之大者也
　正義鄭氏康成曰反謂獻羣老畢皆升就席也反就
　席乃席工於西階上歌清廟以樂之既歌謂樂正告
　正歌備也歌備而旅旅而説父子君臣長幼之道語
　合樂之所羙以成其意鄉射記曰古者於旅也語
　孔氏穎達曰反謂反席徳音謂清廟之詩致謂致極
　也言説父子君臣長幼之道理㑹合清廟文王道徳
　之音聲理之至極也三老五更羣老初受獻畢皆立
　於西階下東面今皆反升就席乃使工登堂上西階
　北面歌清廟之詩以樂之又下管閒歌合樂之後樂
　正告樂備作相為司正乃旅酬而語説君臣父子之
　善道以成就其升歌清廟之意也
　案此一節所謂行之以禮也合語在正樂備之後而
　屬之升歌者升歌清廟以示徳故以合語徳音之致
　繫之下而管象以示事故以大合衆以事繫之非謂
　合語在下管之前也
下管象舞大武大合衆以事達有神興有徳也正君臣
之位貴賤之等焉而上下之義行矣
　正義鄭氏康成曰衆謂所合學士也達有神眀天授
　命周家之有神也興有徳羙文王武王有徳師樂為
　用前歌後舞上下之義由清廟與武也(孔疏師樂二/句今文泰誓)
　(文/)　孔氏穎達曰笙入立堂下管中奏此象武之曲
　庭中舞此大武之舞　嚴氏粲曰古樂歌者在上匏
　竹在下凡以人歌皆曰升歌以管奏者皆曰下管周
　禮大師帥瞽登歌下管奏樂器書言下管鼗鼓是也
　清廟以人歌之自宜升象以管奏之自宜下凡樂皆
　有堂上堂下之樂　陳氏祥道曰養老必歌清廟下
　管象者以文王善養老故也舞大武善繼志述事故
　也　方氏慤曰神之為道疑其難通故以達言之徳
　之在人患其不作故以興言之　馬氏睎孟曰神者
　藏於禮樂之中而不可知則下管象舞武以達之徳
　者亦藏於人情之閒而不可見則下管象舞武以興
　之
　存疑鄭氏康成曰象周武王伐紂之樂以管播其聲
　又為之舞皆於堂下　孔氏穎達曰大武即象也詩
　維清奏象舞是武王作樂名象
　辨正陳氏祥道曰維清奏象而言文王之典季札觀
　象箾南籥言羙哉猶有憾則象為文王樂明矣
　案養老之禮其事甚煩天子親執醤而饋執爵而酳
　三公設几六卿正履祝鯁在前祝噎在後外饔酒正
　犒人樂正笙師舞人各以其職來備此所謂大合衆
　以事其懽忻鼓舞足以達於天地之神眀興起衆人
　之徳性正與樂之示事同而同焉有事之中天子之
　為君三公六卿之為貴與夫羣臣百執事之等未嘗
　不正則上下之義行矣此所謂紀之以義也楊鳯閣
　説合語之後天子南面老更北面以正君臣天子升
　自阼階老更降自西階以正貴賤則於本文増添而
　禮亦無據
有司告以樂闋王乃命公侯伯子男及羣吏曰反養老
幼于東序終之以仁也(闋音/闕)
　正義鄭氏康成曰闋終也告君以歌舞之樂終此所
　告者謂無算樂羣吏鄉遂之官王於燕之末而命諸
　侯時朝㑹在此者各反養老如此禮是終其仁心孝
　經説所謂諸侯歸各帥於國大夫勤於朝州里􁄵於
　邑是也(孔疏孝經援神契文􁄵於邑/謂希􁄵仰慕行之於邑也)　孔氏穎達曰
　羣吏畿内鄉遂之官反養老幼於東序王所告諸侯
　之辭使之養老皆如王家東序之禮是終竟其仁心
　也　陳氏祥道曰前言養老不及幼及命諸侯羣吏
　則兼幼言之者耆老孤子先王未嘗不兼養然其所
　重特老者而已　王氏曰幼字衍文
是故聖人之記事也慮之以大愛之以敬行之以禮脩
之以孝養紀之以義終之以仁是故古之人一舉事而
衆皆知其徳之備也古之君子舉大事必慎其終始而
衆安得不喻焉兑命曰念終始典于學(兑注作/説同悦)
　正義鄭氏康成曰慮之以大謂先本於孝弟之道愛
　之以敬謂省其所以養老之具行之以禮謂親迎之
　如父兄脩之以孝養謂親獻之薦之紀之以義謂既
　歌而語之終之以仁謂命諸侯歸於國復自行之喻
　猶曉也言其為之本末露見盡可得而知也兑當作
　説説命書篇名殷高宗之臣傅説之所作典常也念
　事之終始常於學學禮義之府也　孔氏穎達曰此
　覆説上義一舉養老之事以示天下而衆皆知在上
　之道徳備具其備具者即慮之以大而下是也慮之
　以大是慎其始終之以仁是慎其終　呉氏曰記事
　道古人養老之事也慮謂圖謀之養老而教孝弟於
　其始徴召學士使知之者廣博是不狹小也故曰慮
　之以大老者君所法先聖先師又老者所法愛其道
　則敬其人將養老而釋奠於先聖先師敬所本也故
　曰愛之以敬適養老之所首祀先老繼設席位二者
　之禮最先故曰行之以禮具味以致愛躬省以致敬
　發咏以悦耳獻醴以悦口如人子之養親故曰修之
　以孝養堂上堂下之樂相繼作使人知君臣父子之貴
　賤衆著於上下之義故曰紀之以義養老禮終又命
　諸侯羣吏各養老㓜於其國以廣仁㤙故曰終之以
　仁引説命者所記自教世子學士及養老皆學中之
　禮也
　案董文驥云周人養老兼饗食燕之禮一日而相因
　天子袒而割牲蓋用饗禮之體薦以為折俎之實也
　執醤而饋執爵而酳蓋因食禮之正飯加飯正饌庶
　羞所謂設饌也酒正供酒無酌數蓋用燕禮一獻立
　而舉旅行酬脱屨安坐而無算爵以醉為度共賔客
　飲酒之外復先設醴齊所謂省醴也陳氏云設席位
　非立飲則食當於西階下反升就席之後饋食以醤
　食禮公親設醤也食畢以酒酳口食禮酳用漿而此
　用酒且酒與醤皆親執之蓋燕禮宰夫為主人此醤
　酒既親執則天子必自為主人優老也正饌之俎當
　兼三牲不必用狗伐木之詩有肥牡肥羜先儒謂天
　子燕禮本當不同於諸侯加饌之羞當無過三十豆
　而所謂珍具者如羅氏共鳩及内則八珍之類燕禮
　旅酬卿大夫而後升歌堂上笙閒堂下鄉飲酒禮則
　歌備而旅酬此亦登歌清廟下管象而後於旅也語
　所謂惇史乞言也聲莫重於登歌堂上之歌必有琴
　瑟節之文不具也燕禮或升歌鹿鳴下管新宮遂合
　鄉樂舞勺陳氏云舞在諸樂之後所謂冕而就舞位
　朱干玉戚舞大武蓋舞莫重於武宿夜也注謂以樂
　侑食天子諸侯每飯有侑食之樂而他食禮則無樂
　然樂師饗食奏鼓鐘鐘師饗食奏燕樂籥師賓客饗
　食鼓羽籥之舞陳氏謂食亦有樂則此割牲饋食時
　豈先有樂舞以侑食而旅酬無算爵之後又樂舞無
　算以侑酒猶納賔用樂而旅復用樂與象舞執箾以
　舞不在六樂之列習之成童用之祈禱此但以管奏
　其詩非舞其箾也管并兩竹笙巢於匏管重於笙大
　射祭享用之燕不當用而此用之優老也賔入門發
　咏而奏肆夏天子所以享元侯兩君相見不歌文王
　而歌清廟為二王後諸侯之長今俱用之優老也舞
　者動其容而曲隨之堂下舞六代之舞則堂上亦歌
　賚桓勺之詩為樂歌以節之也禮既兼用饗食燕則
　饗有酬幣食有侑幣燕有好貨則亦有酬幣禮文不
　具也禮文散見於王制文王世子樂記祭義内則但
　各舉綱目不能貫串始末故集其略如此
世子之記曰朝夕至于大寢之門外問於内豎曰今日
安否何如内豎曰今日安世子乃有喜色其有不安節
則内豎以告世子世子色憂不滿容内豎言復初然後
亦復初朝夕之食上世子必在視寒煖之節食下問所
膳羞必知所進以命膳宰然後退若内豎言疾則世子
親齊𤣥而養膳宰之饌必敬視之疾之藥必親嘗之嘗
饌善則世子亦能食嘗饌寡世子亦不能飽以至于復
初然後亦復初(上時掌反/齊側皆反)
　正義鄭氏康成曰朝夕朝而朝暮而夕也日中又朝
　文王之為世子非禮之制世子之禮亡言此存其記
　色憂憂淺也不及文王行不能正履羞必知所進必
　知親所食也親猶自也養疾者齊𤣥𤣥冠𤣥端也敬
　視疾者之食齊和所欲或異也親嘗試毒味也善謂
　多於前不能飽又不及武王一飯再飯也復初復常
　所服　孔氏穎達曰此第五節文王之為世子是聖
　人之法故又記尋常世子之禮　方氏慤曰文武所
　為聖人之行也世子之記中人之行而已聖人之制
　行不制以已故錄世子之記於篇末使後人可跂而
　及也
　案朱子移此節冠之篇首孔氏謂此為世子常禮而
　文武之聖有加焉是已但謂文武所行是聖人法不
　可以為常則非也刪之
　
　
　
　
　
　
欽定禮記義疏卷二十九
欽定四庫全書
欽定禮記義疏卷三十
　禮運第九之一
　　正義孔氏頴達曰案鄭目録云名禮運者以其記
　　五帝三王相變易隂陽轉運之道此於别録屬通
　　論　張子曰禮運本是一片段文字混混然一大
　　意湏是據大體而觀之乃能見若字字句句細碎
　　求之必不能得如天降膏露地出醴泉即堯舜之
　　世實求此物安得也但言其至和可致此耳　朱
　　子曰胡明仲云禮運是子游作　陳氏澔曰疑子
　　游門人所記篇首大同小康説則非夫子之言
　　黃氏震曰篇首意匠微近老子然終篇混混為一
　　極多精語如論造化謂天秉陽垂日星地秉隂竅
　　於山川論治謂聖人能以天下為一家中國為一
　　人論人謂天地之心又謂天地之徳隂陽之交鬼
　　神之會五行之秀氣論禮謂固人肌膚之會筋骸
　　之束皆千古名言　黃氏乾行曰運謂氣運氣運
　　在人則為帝王禮樂之因革在天則為隂陽造化
　　之流通然天時人事相為符應禮樂隂陽相為表
　　裏故其始也法隂陽而作禮樂其終也以禮樂而
　　贊隂陽　芮氏城曰以運會言則自唐虞而三代
　　大同而小康其衰也為杞宋為幽厲為幽國疵國
　　僭君脅君汙隆升降皆時會為之也以運行言則
　　自分天地轉隂陽變四時播五行垂而為日星竅
　　而為山川明有制度幽有鬼神變化流行皆大一
　　為之也一篇前後義兼兩端
　　案通篇極言禮之重獨篇首小康之説乃老氏禮
　　起於忠信之衰道徳之薄之意與通篇殊不相應
　　考之家語皆無之惟有禮之所生與天地並不由
　　禮而在位則以為殃句與下言偃如此乎禮之
　　急緊相接則此為小戴所攙入竊老莊之説以為
　　高而不知其繆也辨此一莭之繆則通篇粹然無
　　疵
昔者仲尼與於蜡賓事畢出遊於觀之上喟然而歎仲
尼之歎蓋歎魯也言偃在側曰君子何歎孔子曰大道
之行也與三代之英丘未之逮也而有志焉(與觀皆去/聲下與如)
　(字喟去媿反又苦怪反太/息也逮音代一音代計反)
　正義鄭氏康成曰蜡者索也嵗十二月合聚萬物而
　索饗之(孔疏郊特牲文據周言之夏則十月殷則/十一月建亥之月也以萬物功成報之)亦
　祭宗廟(孔疏月令臘先祖五祀總言之皆曰蜡/析言之祭百神曰蜡祭宗廟曰息民)時孔
　子仕魯在助祭之中(孔疏助祭臣而稱賔者以/祭祀欲以賔客為榮也)觀闕
　也(孔疏爾雅觀謂之闕縣法象魏使民觀之故名觀/亦名象魏魏巍也巍巍高大也何休云天子兩觀)
　(外闕諸侯臺門不得有闕象有之用天子/禮也孔子出廟門徃雉門登游於觀之上)孔子見魯
　君於祭禮有不備於此又覩象魏舊章之處故感而
　歎之言偃孔子弟子子游大道謂五帝時也英俊選
　之尤者逮及也言不及見不言魯事為其太切故廣
　言之(孔疏廣言五帝以/下及三王之事)　孔氏頴達曰此明孔子為
　禮不行而發歎遂論五帝三王道徳優劣之事夏曰
　清祀殷曰嘉平周曰蜡喟然而歎一感魯君之失禮
　一感舊章之廢棄也英即禹湯文武三代中之俊異
　者　方氏慤曰以其無名無迹故以道稱之以其代
　廢代興故以代數之言三代之為英見五帝之為質
　也　朱氏申曰言不及見帝王之盛而有志焉孔子
　有帝王之徳而不得其位故但有志而已　黃氏乾
　行曰道有升降政由俗革雖聖人不能不與時推移
　若欲回情文兼備之風反太古無為之治亦非人情
　但人亡政息故不能不惓惓於魯爾
　存異鄭氏康成曰志謂識古文(孔疏孔子自序雖不/及見前代而有記志)
　(之書披覽可知周禮云外史/掌四方之志春秋云其善志)　徐氏師曾曰英謂三
　代賢臣
　案志者心之所之有志乃吾其為東周之意鄭謂識
　古文孔謂記志之書非也三代之英即下由此其選
　也意有禹湯文武之君即有皋益伊周之臣徐單指
　臣亦偏
大道之行也天下為公選賢與能講信修睦故人不獨
親其親不獨子其子使老有所終壯有所用幼有所長
矜寡孤獨廢疾者皆有所飬男有分女有歸貨惡其棄
於地也不必藏於己力惡其不出於身也不必為己是
故謀閉而不興盗竊亂賊而不作故外戸而不閉是謂
大同(長竹丈反矜讀鰥分音問/惡烏路反為己之為去聲)
　正義鄭氏康成曰公共也禪位授聖不家之睦親也
　不獨親獨子孝慈之道廣也有所飬無匱乏也分猶
　職也有歸皆得良奥之家勞事不憚施無吝心仁厚
　之教也謀不興盗不作尚辭讓之故也外戸不閉禦
　風氣而已同猶和也平也　孔氏穎達曰此先明五
　帝時也天下為公不私傳子孫即廢朱均而用舜禹
　是也選賢與能不世諸侯若黜四凶而舉十六相是
　也講信脩睦談説輒有信行習皆親睦也不獨親己
　親不獨子己子使天下之老者皆得贍飬終其餘年
　年齒盛壯者不愛其力以奉老幼天下之幼者皆獲
　長養以成人無告及有疾者皆獲恤養也男有分者
　無才者畊有能者仕各當其職無失分也女謂嫁為
　歸君上有道嫁無失時也財貨不收録則物壊世窮
　無所資用故收而藏之正是惡其棄地耳非是藏之
　為己有乏者即與也為事用力不憚劬勞正是惡其
　相欺惜不出於身耳非是欲自營贍也謀之所起本
　為鄙詐今天下一心故圖謀之事閉塞而不起有乏
　必與竊盗焉施有能必位亂賊何作故扉從外闔盖
　重門擊柝本禦暴客既無盗竊亂賊則戸無所捍拒
　故從外而閉也率土皆終故曰大同　劉氏彝曰五
　帝之治世質民純人人内盡其情而情不生外無其
　已而善益勸故君不自尊而天下共尊之臣不自賢
　而天下共賢之一徳安於上而兆民莫不化之一善
　出於人而四海莫不師之是以選賢與能講信脩睦
　不必自於朝廷而族黨人人推讓不敢以為己私也
　君盡其性於上民盡其性於下不曰大道之行乎
　方氏慤曰天生其利人乃不取是以人逆天也故貨
　棄於地為可惡人犯其勞我享其效是因人成事也
　故力不出於身為可惡取非其有謂之盗伺間而發
　謂之竊絶理謂之亂毁則謂之賊　朱氏申曰不獨
　親其親孝其親以及人之親也不獨子其子慈其子
　以及人之子也使老有所終以將化而欲善其終也
　壯有所用以方剛而欲致其用也幼有所長以尚少
　而欲趨於長也天之窮民與廢民發政施仁宜有以
　養之謀閉而不興以力不必為己而同乎無知盗竊
　亂賊而不作以貨不必藏於己而同於無欲也
今大道既隠天下為家各親其親各子其子貨力為己
大人世及以為禮城郭溝池以為固禮義以為紀以正
君臣以篤父子以睦兄弟以和夫婦以設制度以立田
里以賢勇知以功為己故謀用是作而兵由此起禹湯
文武成王周公由此其選也此六君子者未有不謹於
禮者也以著其義以考其信著有過刑仁講讓示民有
常如有不由此者在埶者去衆以為殃是謂小康(知音/智埶)
　(音世亦作勢去起呂反上案故謀用是作十字當在/貨力為己下大人世及  此錯簡耳家語無禮義至)
　(兵由此起五十四字及以著其義以下三十七字止/有禮之所與與天地並如有不由禮而在位者則以)
　(為殃二/十一字)
　正義鄭氏康成曰隠猶去也天下為家傳位於子也
　貨力為己俗狹嗇也大人諸侯也亂賊繁多為城郭
　溝池以服之也謀作兵起以違大道敦樸之本也教
　令之稠其弊則然老子曰法令滋章盜賊多有由用
　也用禮義以為治也考成也刑猶則也埶埶位也去
　罪退之也殃猶禍惡康安也言小安者失之則賊亂
　將作矣　孔氏頴達曰此明三代俊英之事孔子生
　及三代之未故稱今也天下為家父傳天位與子也
　君以天位為家故四海各親其親而子其子父子曰
　世兄弟曰及諸侯亦傳位自與家也姦詐之謀用是
　貨力為己而興作戰爭之兵由此貨力為己而發起
　既私位獨財則更相争奪所以為城郭溝池以自衞
　固也賢猶崇重也既盗賊並作故湏勇更相欺妄故
　湏知勇知之士皆被崇重也以功為己立功起事不
　為他人也禹湯文武成王周公以其時謀作兵起遞
　相争戰能以禮義成治故為三王中之英選君臣諸
　事有失故並用禮義以為之紀君臣義合故曰正父
　子天然故曰篤兄弟同氣故言睦夫妻異姓故言和
　又用禮義設為宮室衣服車旗飲食上下貴賤有多
　少之制度田種穀稼之所里居宅之地貴賤皆異品也著
　其義以下皆謹禮之事民有失宜用禮裁之民有相
　欺用禮成之民有罪者用禮以照明之民有仁者用
　禮賞之以為則民有争者用禮講説之使推讓行上
　五徳皆示民為常法也若為君而不用此謹禮五事
　雖在富貴之埶位衆必以為禍惡共以罪黜退之矣
　　張子曰大道之行由禮義行者也禮義為紀行禮
　義者也紀對綱而細規規然詳於小不見其大也若
　夫大道之行禮義沛然夫何為哉恭己正南面而已矣
　　又曰使堯舜承桀紂之後亦當禮義以為紀六君
　子生堯舜之時是亦大同聖人成性一之以禮義六
　君子謹禮所以達其大欲至於大同也　胡氏銓曰
　下言禹湯由此則大人謂天子　馬氏睎孟曰傳子
　傳賢皆天之所與非人之所為也五帝三王何與焉
　老有所終至廢疾有養三王未嘗不同也以正君臣
　至以立田里五帝之時亦莫不行也孔子傷時之弊
　欲復歸於至徳之盛故言如此
　通論陸氏佃曰與賢與子其義一也不足為時之厚
　薄然後世一不與子則争亂隨之是亦天也雖以為
　時之厚薄可也
　存疑鄭氏康成曰大道之人以禮於忠信為薄
　案此三節為第一段孔子答子游之問以遡帝王之
　治而歸於禮也自石梁王氏指為非孔子語後儒皆
　因之然考其所以致訾有二昔王子雍謂禮記所述
　孔子之言皆家語文後人見其已見禮記遂於家語
　除其本文而亦有以已意増改者今考家語無謀作
　兵起等語則為後人竄入無疑夫天高地下萬物散
　殊禮已行乎其閒特大同之世民風沕穆日行禮而
　不知至三代乃覺其以禮為敎耳以唐虞視羲農則
　唐虞已覺其文以夏殷視成周則夏殷猶存其樸此
　皆天地風氣日開人心機智日生之故聖人之治與
　時為宜正不得高五帝而卑三王也但孔子謂韶盡
　善武未盡善孟子謂堯舜性之湯武反之聖人分上
　有不同則徳化淺深亦自有異老莊不知此義謂禮
　為忠信之薄全不識天秩天叙本原記者見本文有
　大同字増小康字作對殊失聖人本㫖又改去與天
　地並句與通篇全不照管此記者増改之繆也而細
　攷注疏則今文又有錯簡孔疏謀作兵起緊承貨力
　為己文義甚明今文錯簡似禮義為紀乃所以兆謀
　致兵者則六君子如何又必謹於禮文義并難通矣
　此又今文錯脱之繆也
言偃復問曰如此乎禮之急也孔子曰夫禮先王以承
天之道以治人之情故失之者死得之者生詩曰相鼠
有體人而無禮人而無禮胡不遄死是故夫禮必本於
天殽於地列於鬼神達於䘮祭射御冠昏朝聘故聖人
以禮示之故天下國家可得而正也(復扶又反下復問/同治平聲相去聲)
　(殽户教反冠古/亂反朝音潮)
　正義鄭氏康成曰相視也遄疾也言鼠之有身體如
　人而無禮者矣人之無禮可憎賤如鼠不如疾死之
　愈也(孔疏引詩鄘風言鼠有形體人亦有形體鼠無/禮故賤人有禮故貴若人而無禮何異於鼠不)
　(如速死無所侵害也而朱子曰言/相鼠猶有體可以人  無禮乎)聖人則天之明因
　地之利取法度於鬼神以制禮下敎令也旣又祀之
　盡其敬也教民嚴上也(孔疏謂法天地鬼神以制禮/既畢下此禮之教令以教民)
　(又祀此等之/神教民嚴上)鬼者精魂所歸(孔疏精魂歸/藏不知其所)神者引物
　而出(孔疏宗廟能引出仁義山川能引出興/作五祀能引出制度又俱能引出福慶)謂祖廟
　山川五祀之屬也民知嚴上則此禮達於下也(孔疏/䘮是)
　(哀篤君親祭是享祀君親射御是防衛供御尊者冠/有著代之義昏有代親之感朝是君之敬上聘是臣)
　(之事君民既知嚴上於/此八者之禮無教不從)民知禮則易敎　孔氏頴達
　曰言承天則承地可知失禮則死若桀紂也得禮則
　生若禹湯也殽效也天遠故言本地近故言效聖王
　旣法天地鬼神以制禮而敎民且祀天禋地享宗廟
　祭山川一則報其禮所從來之功一則敎民嚴上之
　義　張子曰禮必本於天殽於地列於鬼神此屬自
　然而言也天自然有禮如天尊地卑是也殽於地明
　於地也如山川有大小草木有長短皆天生而見於
　地也列於鬼神遍於鬼神也如社有土功稷有養人
　之功五嶽為一方之鎭皆是也達於喪祭射御冠昏
　朝聘此屬人道而言亦莫非天理也　又曰天無形
　固有無體之禮禮有形則明於地明於地則有山川
　宗廟五祀皆布列於地上者也禮無不在天所自有
　人特節文之耳達於䘮祭射御冠昏朝聘是見於迹
　也　劉氏彜曰先王正心誠意動必如禮者欲盛厥
　徳以配天地承天之道也禮有定制執民兩端不敢
　太過不敢不及治人之情也人失禮則行悖於中刑
　禍之道不曰死乎得禮則動協於極安吉之道不曰
　生乎禮也者能使三才各安其位而不失其宜者也
　故天得其禮則隂陽和地得其禮則剛柔順鬼神得
　其禮則生歛時至於䘮祭射御冠昏朝聘得其禮則
　君臣父子兄弟夫婦朋友各得其分而不失其常苟
　無禮則性命不可得而正矣　陳氏祥道曰本於天
　者禮之道殽於地者禮之體列於鬼神者禮之情達
　於䘮祭射御冠昏朝聘者禮之度數禮之為道則尊
　而其體則卑其情則幽而其度數則顯　方氏慤曰
　天地鬼神禮之所以立也䘮祭八者禮之所以行也
　喪凶禮祭吉禮射御軍禮冠昏嘉禮朝聘賓禮經禮
　三百曲禮三千大體不過是五者　應氏鏞曰上數
　語明禮之功用以明人生死所由繫下四語總禮之
　體用以明天下國家治亂所由别禮之大原出於天
　故推其自出而本之效法之謂地故因其成法而效
　之列於鬼神充塞乾坤昭布森列而不可紊達於喪
　祭至朝聘人道交際周流上下而無不通法於天地
　鬼神者理所以承天之道達於天下國家者事所以
　治人之情理與事一而二二而一者也　吳氏澄曰
　言制禮者必根本乎天效放乎地徧取法於一切鬼
　神而達為人所通行之禮也　陳氏澔曰本於天者
　天理之莭文也䘮祭八者人事之儀則也　徐氏師
　曾曰天秩有禮禮以承之者禮之體人情易縱禮以
　治之者禮之用夫禮以下又詳言之禮無過不及之
　差是本天之莭文有上下之等是效地之高卑有變
　通之妙是列鬼神之變化三者理也所謂承天之道
　也達於喪祭以篤父子達於射御以和長幼達於冠
　昏以明男女達於朝聘以正君臣八者事也所謂治
　人之情者也理與事二而一也
　案此一莭為第二段子游即禮發問而子約言禮之
　始終本末以答之也
言偃復問曰夫子之極言禮也可得而聞與孔子曰我
欲觀夏道是故之杞而不足徵也吾得夏時焉我欲觀
殷道是故之宋而不足徵也吾得坤乾焉坤乾之義夏
時之等吾以是觀之(與音/餘)
　正義鄭氏康成曰子游欲知禮終始所成子言欲行
　其禮觀其所成也杞夏后氏之後宋殷人之後徵成
　也無賢君不足與成也得夏四時之書其書存者有
　小正得殷隂陽之書其書存者有歸藏(孔疏熊氏云/殷易以坤為)
　(首故先/坤後乾)觀觀於二書之意　孔氏頴達曰此明禮之
　所起因得二書知上代以來至於今世時代運轉之
　變通即下禮之初以下是也　朱子曰徵證也
　蔣氏君實曰三代聖人損益不同制作殊事皆本隂
　陽之義而發之夏之所建以寅為正則尚忠尚黑之
　制皆自此出也商之序易以坤為首則尚質尚白之
　制皆自此出也聖人不能考杞宋之餘備見夏商之
　盛制而能因四時隂陽之書詳識夏商之本㫖此聖
　人之觀禮所以異乎人之觀之也　應氏鏞曰上天
　下澤所以為禮而坤乾之書以坤為首有其義也隂
　陽循環更相為始而夏時以寅為首有其等也玩坤
　乾之自下而上則知禮之交際無不通且有卑法之
　意玩四時之自始而終則知禮之秩序不可紊且有
　無窮之象焉　沈氏煥曰義是禮之變等是禮之常
　於坤乾觀變於夏時觀常非聖人孰能觀之　顧氏
　元常曰上文言三代謹禮故此從夏殷言之下言古
　今禮之大意至我觀周道以後乃歎魯之本㫖也
　通論張子曰殷尚質故以所先見者言之乾必因坤
　而著故先坤猶言形神人必因形乃見神若不因形
　神何附著　方氏慤曰論語言其畧則文獻皆不足
　徵此言其詳則文猶有得焉耳周官大卜掌三易之
　法一連山二歸藏三周易連山首艮位在東北之間
　則向乎人之時夏用人正故其書以之孔子稱曰夏
　時者以人時得其正故也歸藏則首乎坤各歸其根
　密藏其用合乎地之時殷用地正故其書以之孔子
　稱曰坤乾者以資生於丑地為主於下故也周易則
　首乎乾周而復始剛柔相摩合乎天之時周用天正
　故其書以之孔子序以乾坤者以資始於子天為主
　於上故也然孔子以夏殷之易觀禮者易之所見者
　象禮之所形者器器由象出也天地有上下之位四
　時有先後之序禮之道如斯而已周監二代故六官
　備天地四時之名也天地之理為妙故以義言達於
　内也四時之迹為顯故以等言辨於外也
　案夏時坤乾當時必實有其書鄭注其書存者有小
　正歸藏舉二書以見其梗概未嘗謂即此二書也馬
　氏謂歸藏漢志無之連山隋志無之鄭氏非漢人乎
　歸藏其所親見不得執漢志而謂漢志無歸藏也至
　連山為劉炫偽作則北史明言之然連山之名見於
　周禮亦不得謂古無是書也若王石梁謂小正歸藏
　何足徵禮則觀易象春秋何言周禮在魯也説詩必
　此詩不太拘乎
夫禮之初始諸飲食其燔黍捭豚汙尊而抔飲蕢桴而
土鼓猶若可以致其敬於鬼神(燔音煩捭音蘗汙音蛙/抔音陪蕢鄭讀凷又如)
　(字桴/音浮)
　正義鄭氏康成曰言其物雖質畧有齊敬之心則亦
　可以薦羞於鬼神鬼神饗徳不饗味也中古未有釜
　甑釋米捭肉加於燒石之上而食之耳(孔疏燔黍以/水洮釋黍水)
　(加於燒石之上以燔之捭豚捭/析豚肉加於燒石之上而熟之)今北狄猶然汙尊鑿
　地為尊也抔飲手掬之也蕢讀為由聲之誤也(孔疏/蕢是)
　(草名不可為桴凷亦/土類故知當作凷)凷堛也謂摶土為桴也土鼓築
　土為鼓也(孔疏盖築地以為鼓莭杜注周禮籥章云/以瓦為匡盖周代極文不湏築地或曰桴)
　(即搏拊也摶土為/搏拊以手擊之)　孔氏頴達曰從此以下至禮之
　大成皆二書所見之事此一莭言上代物雖質畧以
　其齊敬可致祭神明也　方氏慤曰觀二書足以知
　夏殷之禮觀夏殷足以知上古之禮故此言禮之初
　焉自燔黍而下皆始諸飲食之事也方是時地産有
　黍然未有釜甑也故燔之天産有豚然未有刀匕也
　故捭之未能鑿木故汙尊未知用爵故抔飲鬼神幽
　而難格菲薄之禮疑不足致敬者故以猶若言之
　徐氏師曾曰此下六莭原古始以明聖人制作之功
　而此以養生言之也聖人制作有鼎飪以為食尊罍
　以為飲聲樂以為莭其莭如此然其始燔黍捭豚而
　已汙尊抔飲而已蕢桴土鼓而已簡陋如此而其真
　實無偽可交於神明況於人乎後聖得其意而制禮
　以飾之此禮之所以始於飲食也
　通論張子曰從本言之自微者始從末言之自近者
　始其始必甚質而漸至於文如言禮之初始於拜起
　亦此類也　陳氏祥道曰樂以中聲為本土位中央
　其氣為中氣而籥之為器又以通中聲伊耆氏之樂
　始於土鼓中聲作焉中於蕢桴中聲發焉終於葦籥
　中聲通焉樂之所始必本於中聲如此周官籥章中
　春晝擊土鼓龡豳詩以逆暑中秋夜迎寒亦如之凡
　國祈年於田祖龡豳雅擊土鼓以樂田畯國祭蜡則
　龡豳頌擊土鼓以息老物皆有報本反始之義故猶
　若可以致其敬於鬼神　彭氏廉夫曰蕢與蒯同桴
　鼓槌也以蒯杖為槌而擊土鼓
及其死也升屋而號告曰皋某復然後飯腥而苴孰故
天望而地藏也體魄則降知氣在上故死者北首生者
南鄉皆從其初(號平聲飯扶晚反孰/熟通首鄉並去聲)
　正義鄭氏康成曰升屋而號招之於天也飯以稻米
　上古未有火化也苴孰遣奠有火利也苴或為俎(孔/疏)
　(含飯以生米用上古未有火化之法遣/奠包熟肉以送尸法中古脩火之利)地藏謂葬北
　首隂也南鄉陽也從其初謂今行之然也　孔氏頴
　達曰上言古代質素此言後世漸文謂五帝以下至
　於三王時也皋引聲之言某謂死者名復令其反復
　魄也天望謂望天而招魂地藏謂穴地以藏尸所以
　地藏由體魄則降故所以天望由知氣在上故體魄
　降入於地為隂故死者北首歸隂之義死者既歸隂
　則生者南鄉歸陽也皆從其初言非是今時始為此
　事皆取法於上古中古而來　方氏慤曰飯必以腥
　慮致生之不知也苴必以孰慮致死之不仁也後世
　於喪有奠始於飯腥而已於葬有遣始於苴孰而已
　體有所附魄有所營皆重濁而為隂故降而在下知
　無不周氣無不之皆輕清而為陽故升而在上死者
　仆故言首生者興故言鄉凡是禮也後世雖增其文
　而不能損禮之實或異其迹而不易禮之意故曰皆
　從其初　陳氏祥道曰體魄有滅而無存故不言下
　知氣感動而常在故言在上北為隂幽物之所終始
　故死首之南為陽明物之所相見故生鄉之　蔣氏
　君實曰死生異域疑若恩棄義絶而不相求乃升屋
　之號皋某之告飯腥苴孰以繼其孝養之事天望地
　藏以發其悽愴之思蓋雖禮教未備而天理之發露
　於人心者自然如此至於後世棺椁衣衾之備美賵
　賻贈含之畢陳而一念不居事亦末矣故曰皆從其
　初　徐氏師曾曰飯含也腥生也生米亦有腥氣苴
　包也孰熟肉此以送死言之見後世送死之禮非後
　聖以私意制之皆從古初人心自有之哀戚爾
昔者先王未有宫室冬則居營窟夏則居橧巢未有火
化食草木之實鳥獸之肉飲其血茹其毛未有麻絲衣
其羽皮(窟苦忽反橧音曾則/登反茹音汝衣去聲)
　正義鄭氏康成曰未有宮室寒則累土暑則聚薪柴
　居其上也未有火化食腥也此皆上古之時　孔氏
　頴達曰此更論上古之事未有宮室則是五帝以前
　未有火化則惟伏羲以前以中古神農有火也營窟
　者地高則穴於地地下則營累其上而為窟橧巢橧
　聚其薪以為巢　徐氏師曾曰鳥曰羽獸曰皮
　通論方氏慤曰人稟隂陽而生則陽故順陽而居冬
　陽燠於下故居營窟夏陽燠於上故居橧巢
　存疑孔氏頴達曰茹其毛者雖食鳥獸之肉不能飽
　幷茹其毛以助飽若漢蘇武以雪雜羊毛食之也
　辨正陳氏澔曰未有火化故去毛不盡而幷食之也
　(案此説/勝孔氏)
後聖有作然後脩火之利范金合土以為臺榭宫室牖
戸以炮以燔以亨以炙以為醴酪治其麻絲以為布帛
以養生送死以事鬼神上帝皆從其朔(范範通炮薄交/反燔音煩亨烹)
　(通酪音洛治/平聲養去聲)
　正義鄭氏康成曰作起也脩火之利謂孰冶萬物(孔/疏)
　(孰謂亨煑/冶謂陶鑄)范金謂鑄作器用(孔疏謂為形/范以鑄金器)合土謂瓦
　瓴甓及甒大(孔疏檀弓云有虞氏之瓦棺釋器云瓴/甗謂之甓郭注塶塼也禮器云君尊瓦)
　(甒又明堂位云泰有虞氏/之尊此等皆燒土為之)榭器之所藏也(孔疏公羊/傳宣榭火)
　(樂器藏/焉爾)炮裹燒之也燔加於火上亨煑之鑊也炙貫
　之加於火上醴酪烝釀之也酪酢酨朔亦初也亦謂
　今行之然　孔氏頴達曰此論中古神農及五帝三
　王之事世本云燧人出火是火利先有用之簡少至
　神農更脩益使多以為臺榭以下皆五帝時效法上
　古故曰皆從其朔　劉氏彝曰火無形而潛於木燧
　人鑽木出火然後木火始為民利金得火以鎔而金
　亦為民利土和以水鈞以木而化以火以為器而土
　為民利遂與稼穡均五行之利以養民而禮因五物
　以興生則養之死則祭之報本反始之心生而禮由
　之弗敢忘乎其本初也　陳氏祥道曰營窟橧巢而
　易之以宫室茹毛飲血而易之以烹炙衣羽皮而易
　之以布帛此所謂通其變使民不倦者也開端之始
　謂之初繼終有始謂之朔　王氏安石曰初一始而
　不可變朔則終而復始也　吳氏澄曰營窟土處以
　避寒橧巢木處以避暑饑則食鳥獸之肉寒則衣其
　羽皮此太樸陋不可從也下乃言中古可從之禮脩
　火之利總下三事范金合土一也烹炮燔炙二也治
　絲麻三也以養生二句結上文　董氏應𤾉曰宮室
　代上古之巢窟烹炙代上古之毛血麻絲代上古之
　羽皮皆脩火之利
　通論蔣氏君實曰事之已備聖人不能計其後事之
　未備聖人不能秘其智聖人開物成務以教天下而
　使之相安相養於利用出入之閒使變其燔捭汙抔
　而止於籩豆簠簋犧象山罍變其蕢桴土鼓而止於
　笙鏞管象椌楬壎箎何病於聖故聖人視夏商以前
　為禮之大意使知養生送死事鬼神之大常皆從其
　朔民未厭神未瀆也　黃氏震曰此原古始以明聖
　人制作之功蓋易取十三卦之義
故𤣥酒在室醴醆在戸粢醍在堂澄酒在下陳其犧牲
備其鼎俎列其琴瑟管磬鐘鼓脩其祝嘏以降上神與
其先祖以正君臣以篤父子以睦兄弟以齊上下夫婦
有所是謂承天之祜(醆側眼反秶依注為齊才細反醍/音體嘏音古本或作假古稚反祜)
　(音/戸)
　正義鄭氏康成曰此言今禮饌具所因於古及其事
　義也(孔疏今禮今世祭祀之禮醴醆犧牲之屬是饌/具用古𤣥酒醴醆是所因於古從𤣥酒至先祖)
　(以上是事以正/君臣以下是義)粢讀為齊聲之誤也(孔疏粢稷也作/酒用黍不用稷)
　(故知/誤)周禮五齊一曰泛齊(孔疏周禮鄭注/成而滓泛泛然)二曰醴齊
　(孔疏醴猶體也/成而汁滓相將)三曰盎齊(孔疏盎猶翁也成/而翁翁然葱白色)四曰緹
　齊(孔疏緹成/而紅赤)五曰沈齊(孔疏沈成/而滓沈)字雖異醆與盎澄
　與沈蓋同物也(孔疏以周禮酒正文醴緹之閒有盎/此醴醍之聞有醆周禮緹齊之下有)
　(沈此醍齊之下/有澄知之也)奠之不同處重古畧近也祝祝為主
　人饗神辭也嘏祝為尸致福於主人之辭也祜福也
　福之言備也　孔氏頴達曰𤣥酒水也以其色黑謂
　之𤣥太古無酒以水當酒今雖有五齊三酒貴重古
　物故陳設室内而近北也醴謂醴齊醆謂盎齊後世
　所為賤之陳列稍南近戸也其泛齊當在𤣥酒南醴
　齊非粢醍謂醍齊卑之故在堂澄謂沈齊酒謂事酒
　昔酒清酒三者又卑之故陳堂下也陳其犧牲者案
　特牲禮陳鼎於門外北面獸在鼎南東首牲在獸西
　西上北首也備其鼎俎者牲煑於鑊鑊在廟門外鼎
　隨鑊設在鑊之西取牲體實鼎舉鼎而入設阼階下
　南陳俎鼎西以次載於俎案少牢云鼎入陳於東方
　當序西面北上也琴瑟堂上之樂管磬鐘鼓堂下之
　樂上神即先祖指其精氣謂之上神指其亡親謂之
　先祖皇熊皆謂上神天神也正君臣下詳見祭統行
　上事得所則特受天之祜福也　方氏慤曰以室對
　戸室者戸之内戸者室之外也以堂對下堂者階之
　上階者堂之下也致於味者於道為逺寡於味者於
　道為近故禮器曰禮之近人情者非其至也明後世
　之禮雖漸致其文亦未嘗不貴其本　周氏諝曰有
　齊酒犧牲鐘鼓祝嘏固足以降上神與先祖然必待
　正君臣五者而後可以承天之祜者以備物盡禮猶
　不足以承天所可承天者脩人事而已　張子曰順
　理則承天之祜　陸氏佃曰此猶未祭也易曰盥而
　不薦有孚顒若正當此時　吳氏澄曰此祭之初事
　君臣父子指尸與君也兄弟同姓之臣上下異姓之
　臣夫婦君與夫人各有其禮各有其事各有其位故
　云正篤睦齊及有所也
　通論孔氏頴達曰崔氏云祭之日王衮冕入尸亦衮
　冕入王不迎尸尸入室樂作九變乃灌尸祭之啐之
　奠之為一獻王出迎牲后從灌為二獻迎牲入詔於
　庭王親執鸞刀啓毛告於室昭共一牢穆共一牢行
　朝踐之事尸出於室太祖之尸戸西南面其主在右
　昭在東穆在西相對坐主各在其右祝取膟膋燎於
　爐詔神於室出奠於主前王乃洗肝於鬯而燔之為
　制祭次乃升牲首於室置北墉下后薦朝事之豆籩
　乃薦腥於尸主前謂之朝踐王以玉爵酌著尊泛齊
　獻尸三獻也后以玉尊酌著尊醴齊亞獻四獻也退
　而合烹設饌於堂延主入室太祖東面昭南面穆北
　面徙饌室内坐前祝酌斝奠於饌南取脂焫蕭合馨
　薌大合樂自此以前謂之接祭迎尸入室舉奠斝主
　人拜妥尸后薦饌獻之豆籩王以玉爵酌壺尊盎齊
　獻尸五獻也后以玉爵酌壺尊醴齊獻尸六獻也尸
　十五飯訖王以玉爵因朝踐之尊泛齊酳尸七獻也
　后薦加豆籩尸酌酢主人主人受嘏王獻諸侯后以
　瑤爵因酌饋食壺尊醍齊酳尸八獻也王乃以瑤爵
　獻卿賔以瑤爵壺尊醴齊獻尸九獻也九獻之後謂
　之加爵用璧角璧散士三加天子諸侯不止三也侯
　伯無朝踐饋獻二獻止七子男無薦腥饋孰二獻酳
　尸君一獻止五此皆崔氏説今案子男饋孰以前君
　與夫人並無獻食後行三獻通二灌為五也　陳氏
　祥道曰濁莫如五齊清莫如三酒祭用五齊以神事
　之也三酒以人養之也酒正共五齊三酒以實八尊
　皆陳而弗酌所以致事養之意也故曰惟齊酒不貳
　非此八尊所實則皆有貳大祭所酌度用一尊則以
　三尊副之中祭以二尊副之小祭以一尊副之所以
　致事養之用也司尊彝朝踐用兩犧尊再獻用兩象
　尊皆有罍犧象所實泛與醴也罍尊所實盎以下也
　朝用醴饋用盎諸臣自酢用凡酒醴以上君所酌盎
　以下夫人所酌酒正凡祭祀以五齊三酒實八尊似
　天地宗廟皆備五齊而無四齊二齊之别然經有言
　一齊者禮器祭義夫人奠盎是也有言二齊者醴齊
　縮酌盎齊涗酌是也有言三齊者坊記粢醍在堂澄
　酒在下是也有言四齊者此經𤣥酒醴醆粢醍澄酒
　是也有言五齊者酒正五齊實八尊是也蓋二齊者
　天子之時祭一齊者諸侯之時祭宗廟之小祭也三
　齊者宗廟之祫祭四齊者宗廟之禘祭也此人鬼而
　已其上有神示焉則五齊天地社稷之事也且天子
　祭天地諸侯祭社稷而已天子禘始祖所自出諸侯
　則太祖而已天子祫羣廟主大夫士及高祖而已則
　時祭一齊祫二齊禘祫三齊社稷四齊可類推也
　存疑孔氏頴達曰崔氏云周禮大祫於大廟則備五
　齊三酒朝踐王酌泛齊后酌醴齊饋食王酌盎齊后
　酌醍齊朝獻王酌泛齊因朝踐之尊再獻后酌醍齊
　因饋食之尊諸侯為賔酌沈齊尸酢王與后皆還用
　所獻之齊賔長酳尸酢用清酒加爵亦用三酒大禘
　則用四齊三酒不用泛齊朝踐王酌醴齊后酌盎齊
　饋食王酌醍齊后酌沈齊朝獻王酌醴齊再獻后還
　酌沈齊亦尊相因也諸侯為賔亦酌沈齊及三酒之
　法如祫禮四時之祭惟醴盎二齊及三酒朝踐王酌
　醴齊后亦酌醴齊饋食王酌盎齊后亦酌盎齊朝獻
　王還用醴齊再獻后還用盎齊亦尊相因也諸侯為
　賔亦酌盎齊三酒同於祫盖三酒本以供飲尊卑有
　常不得降也魯及王者之後大祫所用與王禘同若
　禘與王四時同侯伯子男禘用醴盎朝踐君夫人酌
　醴齊饋食君夫人酌盎齊朝獻君還酌醴齊再獻夫
　人還酌盎齊諸臣為賔酌盎齊尸酢君夫人用昔酒
　酢諸臣用事酒加爵皆清酒時祭止盎齊朝踐君制
　祭夫人薦盎進孰君割牲夫人薦酒朝獻君酌盎齊
　酳尸再獻夫人還酌酒以終祭賓獻皆酒加爵如禘
　祫之禮卿大夫祭酌奠惟用酒也祫祭既備五齊三
　酒以實八尊泛醴以著尊盛之盎醍沈以壺尊盛之
　凡五又各有明水之尊凡十三酒各加𤣥酒又六通
　斝彝盛明水黃彝盛鬱鬯又二故崔云大祫凡十八
　尊也其禘祭所用四齊醴盎盛以犧尊醍沈盛以象
　尊無降神之樂熊謂亦有之時祭春夏用犧尊盛醍
　齊象尊盛沈齊秋冬用著尊盛醴齊壺尊盛盎齊魯
　及二王後皆九獻與天子同　陳氏祥道曰祫備五
　齊禘備四齊時祭備二齊　又曰記所云君西酌犧
　象夫人東酌罍尊罍尊在阼犧象在西皆所酌而非
　所設此𤣥酒在室至澄酒在下則所設而非所酌也
　案崔鄭皆謂祫大禘小故為等差如此其實禘追所
　自出祫不追所自出安得禘反小於祫禮不王不禘
　安得諸侯亦有禘祫大禘在夏大烝在冬安得禘祫
　並用秋冬之著尊壺尊杞宋脩其禮物作賔王家其
　所脩者夏殷天子之禮安得據周禮之五齊三酒八
　尊而謂二王後與周天子同耶但周天子諸侯祭禮
　散逸姑存其説以為餼羊之供耳陳氏謂禘大祫小
　視崔鄭為優而陳者不酌酌者不陳則酌者置之何
　所疑正尊不酌酌者即其所貳大祭人衆酌獻亦多
　故必三貳小祭人寡酌獻亦少故一貳而已足也
作其祝號𤣥酒以祭薦其血毛腥其俎孰其殽與其越
席疏布以冪衣其澣帛醴醆以獻薦其燔炙君與夫人
交獻以嘉魂魄是謂合莫(祝之六反又之右反孰熟通/殽本或作肴戸交反越音活)
　(冪音密又作鼏同衣/去聲澣音緩莫漠通)
　正義鄭氏康成曰此謂薦上古中古之食也周禮祝
　號有六一曰神號(孔疏若皇/天上帝)二曰鬼號(孔疏若皇/祖伯某)三
　曰祇號(孔疏若后/土皇祇)四曰牲號(孔疏若牛曰/一元大武)五曰齍號
　(孔疏若稷/曰明粢)六曰幣號(孔疏若幣/曰量幣)號者所以尊神顯物
　也(孔疏神號鬼號祗號以尊/神牲號齍號幣號以顯物)腥其俎謂豚解而腥之
　(孔疏豚解兩髀兩/肩兩胉幷脊凡七)及血毛皆所以法於太古也孰其
　殽謂體解而爓之(孔疏肩一臂二臑三肫四胳五正/脊六橫脊七長脅八短脅九此特)
　(牲九體少牢則加脡脊代脅為/十一體以湯爓之不全熟也)此以下所法於中古
　也越席翦蒲席也冪覆尊也澣帛練染以為祭服嘉樂
　也莫虛無也孝經説曰上通無莫(孔疏孝經緯文言/人之精靈上通於)
　(虛無/寂寞)　孔氏穎達曰朝踐之時設此𤣥酒於五齊以
　上此重古設之其實不用以祭延尸在堂祝以血毛
　告於室又以俎盛肉進於尸前此皆用上古法以所
　爓骨體進於尸前下皆用中古法也周禮越席疏布
　是祭天物此云君與夫人交獻則宗廟禮蓋雜陳夏
　殷諸侯法也朝踐用醴饋食用醆主人獻尸賔長以
　肝從主婦獻尸賔長以燔從君一獻夫人二獻君三
　獻夫人四獻是交錯而獻也死者之精神已虛無寂
　寞得生者嘉善而神來歆饗是生者和合於寂寞也
　因魯之失禮故廣陳天子諸侯之事及五帝三王之
　道所言者不可以一代定其法制不可以一槩正其
　先後　方氏慤曰上言祝嘏未見所以為號言𤣥酒
　醴醆未見所以為用上言犧牲鼎俎而亦未列其詳
　故此申言之而又廣及於所設所冪所衣也血以告
　幽毛以告全腥事之以神孰事之以人合古今之異
　質文之變而又合君夫人之獻則隂陽之義備矣魂
　陽也魄隂也酒陽食隂腥陽孰隂氣陽味隂　馬氏
　睎孟曰魄者魂之體魂者魄之用體用合之則生離
　之則散故合鬼與神以祭於宗廟之中所以嘉其魂
　魄而合之於冥漠之中也　周氏諝曰君陽以嘉魂
　夫人隂以嘉魄合二者以定之莫定也　吳氏澄曰
　此祭之中事
然後退而合亨體其犬豕牛羊實其簠簋籩豆鉶羹祝
以孝告嘏以慈告是謂大祥此禮之大成也(鉶音刑盛/和羮器羮)
　(音/庚)
　正義鄭氏康成曰此謂薦今世之食也體其犬豕牛
　羊謂分别骨肉之貴賤以為衆俎也(孔疏知非尸前/正俎者以所陳)
　(多祭末之事不云/合莫而云大祥也)祝以孝告嘏以慈告各首其義也
　(孔疏少牢祝曰孝孫某敢用柔毛剛鬛嘉薦普淖用/薦嵗事于皇祖伯某以某妃配某氏尚饗少牢嘏曰)
　(皇尸命工祝承致多福無疆于女孝孫來女孝孫使/女孝孫受禄于天宜稼于田眉夀萬年勿替引之孝)
　(子告神以孝為首神告孝子/以慈為首各本祝嘏之義也)祥善也今世之食於人
　道為善大成者解子游以禮所成也　孔氏頴達曰
　前薦爓未孰今至饋食乃退取爓肉更合烹令孰擬
　更薦尸又尸俎唯載右體其餘不載者及左體亦合
　烹之烹之既孰乃體别骨之貴賤以為衆俎供尸及
　待賔客兄弟等簠簋籩豆鉶羹皆事尸所供設其籩
　豆亦兼據賔客及兄弟之等也　方氏慤曰以稻梁
　實簠以黍稷實簋以水土之品實籩豆五味之和實
　鉶鼎祖禰所望於子孫莫大於孝子孫所頼於祖宗
　莫大乎慈故祝嘏以是告　陸氏佃曰祥吉之先見
　者也上言合莫鬼事也亦哀事也此言大祥人事也
　亦吉事也　陳氏祥道曰飲食宮室布帛之用具則
　養生送死之禮成犧牲酒醴鼓鐘祝嘏之用具則事
　神之禮成正君臣篤父子之倫具則教人之禮成
　總論蔣氏君實曰合莫以上朝踐之莭大祥以上饋
　食之莭朝踐禮之始饋食禮之終始貴乎嚴終極其
　備血毛腥爓越席疏布猶有貴於古也是曰合莫謂
　本是精神以求神於冥漠之間也合烹體籩豆祝嘏
　是後世之所備也乃曰大祥謂由是備禮而極其祥
　善之義也方其合莫也物味薄而誠敬在禮文簡而
　誠意通及其致詳也品物具而神祇樂誠意散而詞
　説行矣　吳氏澄曰此言祭之末事自初至中末祭
　禮大備故曰大成　徐氏師曾曰奉上世之禮物而
　不及後世則無文奉後世之禮物而不及上世則無
　本故文質備而大成此以上言禮之得者以申謹禮
　之意禮莫重於祭故特言之其所言多宗廟之祭而
　越席疏布則非廟祭之物以降上神亦不專先祖之
　靈蓋亦錯舉而互見之要其為禮之意則一也
　
　
　
　
　
欽定禮記義疏卷三十
欽定四庫全書
欽定禮記義疏卷三十一
　禮運第九之二
孔子曰嗚呼哀哉我觀周道幽厲傷之吾舍魯何適矣
魯之郊禘非禮也周公其衰矣杞之郊也禹也宋之郊
也契也是天子之事守也故天子祭天地諸侯祭社稷
　　(舍音捨禘大計/反契息力反)
　正義鄭氏康成曰周衰政亂禮失以爲魯尚愈(孔疏/言魯)
　(尚勝于餘國故韓宣子/適魯曰周禮盡在魯矣)非猶失也周公其衰言子孫
　不能奉行興之事守言先祖法度子孫所當守也
　孔氏頴達曰孔子答子游問畢乃發明所以自歎之
　意言觀周家文武之道以經幽厲之亂而傷獨魯秉
　周禮庶幾可觀而子孫不能承奉興行周公之道是
　可歎也郊禹郊契是夏殷天子之事杞宋乃其子孫
　常所保守勿使有失　馬氏睎孟曰郊天子外祭之
　重禘天子内祭之重非諸侯所宜有祀宋之郊禘皆
　天子之事守魯非天子之事守也天子與天地參天
　有覆物之功地有載物之功故天子祭天於圜丘祭
　地於方澤諸侯守天子之土養一國之民故祭社稷
　而已天子亦祭社稷諸侯不得祭天地蓋上得以兼
　下下不得以兼上也
　存異鄭氏康成曰魯之郊牛口傷鼷鼠食其角又有
　四卜郊不從是周公之道衰　孔氏頴逹曰魯合郊
　禘但郊失禮則牛口傷禘失禮則躋僖公　王氏安
　石曰有伊尹之志則放其君可也有湯武之仁則誅
　其君可也有周公之功則用郊不亦宜乎
　辨正張子曰魯之郊禘非禮夫子已明言之杞宋則
　爲其二王之後也魯用天子禮樂必是成王不敢臣
　周公故以二王之後待魯然非周公之意也以成王
　尊徳樂道之心則善矣伯禽不當受也其後家臣僭
　大夫三桓僭魯魯僭天子已啟其階　程子曰周公
　之功固大矣皆臣子之分所當爲魯安得獨用天子
　禮樂哉成王之賜伯禽之受皆非禮也其因襲之弊
　遂使季氏僭八佾三家僭雍徹故仲尼譏之　林氏
　之竒曰春秋書郊先儒無得其㫖者知求小禮而昧
　於大禮也經書郊九或因卜不吉或因牲死傷先儒
　止罪其屢卜與養牲之不謹不知聖人乃惡其非禮
　之大未暇及此瑣瑣也夫子傷周之衰禮樂自諸侯
　出魯之郊禘則有周公其衰之歎使諸侯而可郊禘
　則聖人不以禮樂自諸侯出爲傷矣漢儒不知道者
　但見春秋書魯祭祀多天子禮始妄設周賜之説雖
　周郊以冬至魯用之啟蟄天子四望魯三望似乎稍
　降但竊郊望之名已有罪矣予謂春秋正以有故而
　不郊爲幸無故而郊爲罪也泰山不享季氏之旅曾
　上帝而享魯之郊乎至三卜四卜五卜不從可見天
　心之不享也春秋書乃不郊乃免牲其深矣乎其微
　矣乎　蔣氏君實曰君臣天下之大分也禮不王不
　禘郊以祖配天其義甚重魯侯國安得有郊周成王
　時禮典未壊安得以賜魯呂覽載魯恵公使宰請郊
　廟之禮於天子天子使史角徃止之使成王之世而
　魯已郊恵公奚請恵公之請殆由平王以下也聖人
　觀周道而傷幽厲論郊禘而衰周公其義甚明注疏
　殊失聖人立言之㫖　郝氏敬曰魯頌言周公之孫
　莊公之子龍旂承祀及皇皇后帝皇祖后稷故春秋
　書郊自僖公始使魯郊由伯禽則僖以前豈無一牛
　之傷而獨於僖後數數書之耶則魯郊斷非周公之
　舊夫子所以歎之
　案魯之郊禘明堂位謂成王賜祭統謂成王康王賜
　或曰成王或曰康王則出於傳聞附會可知此篇直
　指爲非禮歎爲周公之衰而疏反謂魯合郊禘何其
　蔽也魯之僭禮先儒多歸罪於成王伯禽獨蔣氏歸
　罪恵公郝氏歸罪僖公爲得其實但細案之有王所
　賜者有魯自僭者不可不辨也成王之賜以康周公
　惟禘祭耳而魯之禘亦與天子之禘不同天子之禘
　追所自出魯之禘不追所自出故明堂位言季夏六
　月以禘禮祀周公於太廟不言祀文王於周公之廟
　魯頌言周公皇祖亦其福女不言文王福女也若其
　郊則何與於公而曰康周公乎且周正郊以至月祈
　糓以啟蟄春秋惟言啟蟄而郊是魯未嘗大郊也祭
　社以稷配爲農報也祈糓以稷配爲農祈也大郊以
　稷配萬物本乎天人本乎祖之義也以稷配同而所
　以配之義則異魯頌言皇皇后帝皇祖后稷亦魯人
　以后稷爲遠祖而誇之非祈糓之本義也况祈糓之
　郊詩於僖公始言之春秋於僖公始書之其非出於
　成王之賜更爲明著即禘禮祀公所用者詩言白牡
　用殷天子禮也祭統言八佾以舞大夏用夏天子樂
　也明堂位言殷之玊豆夏之嶡俎虞之雕篹雜用三
　代天子器物是特比於三恪以尊公耳其餘犧象山
　罍玊琖斚角璧散考之周禮皆降天子一等則仍上
　公禮耳至於闕春一祭無皋應二門皆諸侯制也烏
　覩所謂王禮乎子家駒謂設兩觀乘大輅舞大夏大
　武久僭天子蓋闕門之作煬公時亦因周廢象魏而
　作其後周復象魏而魯仍而不革大武原無八佾只
　朱干玉戚爲僭耳餘皆恵僖以下爲之也呂覽言魯
　使宰讓如周請郊禘禮王使史角諭止之恵公怒執
　王使則恵公之罪甚於楚之問鼎晉之請隧矣安得
　以爲成王伯禽罪而反失出恵與僖乎鄭氏於凡周
　禮無考者悉以魯禮實之曰魯禮即王禮也堅執郊
　服大裘不服衮之説於禮記王被衮以象天則曰此
　王魯君也趙匡釋魯禘以周禮推之曰周禘追后稷
　所自出爲帝嚳魯必追周公所自出而祭文王似此
　附會而成王伯禽遂爲敗法亂紀之首矣商沃丁八
　年伊尹薨沃丁祀以天子禮成王以禘禮祀公亦猶
　行先代之道也但因此賜而僭端以開篇首稱成王
　謹於禮且有此失况不謹者哉
祝嘏莫敢易其常古是謂大假
　正義鄭氏康成曰假亦大也不敢改其常古之法度
　是謂大大也將言今不然　孔氏頴達曰祝以主人
　之辭告神神以嘏福與主皆依舊禮無敢易其常事
　是於禮法大中之大自此以下皆論今時之惡　陳
　氏澔曰祝於始嘏於終禮之成也中間禮節一遵常
　古内盡於己而外順於道矣假亦當作嘏猶上章大
　祥之意言行當然之理則有自然之福其福大矣
　存異黄氏震曰天子祭天地諸侯祭社稷各有分守
　今乃諸侯用天子禮而祝嘏皆莫敢易其辭竟以天
　子之辭而用之諸侯之國假竊莫大於是是謂大假
　此章本歎非禮先儒誤也　方氏慤曰祝君假以告
　神者嘏尸假以告主人者
　案鄭訓假爲大乃禮夏者假也易王假之尚大也之
　義陳作嘏謂猶大祥二説皆可通但家語作嘉中庸
　嘉樂君子詩作假似陳説近之方説巧而纖黄氏闢
　鄭孔尤謬
祝嘏辭説藏於宗祝巫史非禮也是謂幽國
　正義鄭氏康成曰藏於宗祝巫史言君不知有也幽
　闇也國闇者君與大夫俱不明也　孔氏頴達曰祝
　嘏皆當從古法今乃棄去不用改易古禮自爲辭説
　君臣皆不知是上下俱闇也
　通論方氏慤曰祝以孝告嘏以慈告祝嘏有常古焉
　天下所共知也若藏於宗祝巫史之家則非慈孝之
　言且不欲使人知矣　劉氏彛曰周官大祝掌六祝
　六祈六辭六號皆繫諸六典之籍而藏於大史屬於
　春官上下相維不可少廢也今藏於宗祝巫史之家
　使國之禮典幽暗不明矣
　餘論應氏鏞曰祝嘏辭説藏於公而不藏於私金縢
　之納匱中命祝史勿言周公不欲宣其事而揚己功
　也若常時之辭説未嘗不欲人知若私爲之而私藏
　之不爲隨之矯舉則爲漢之秘祝矣
　案孔方以變易舊法爲説劉以具文無實爲説考家
　語與上通爲一節作今使祝嘏辭説徒藏於宗祝巫
　史則無實而又矯舉以求媚是二義兼之
醆斚及尸君非禮也是謂僭君(斚古雅反/又音嫁)
　正義鄭氏康成曰醆斚先王之爵惟魯與二王後用
　之其餘諸侯用時王之器而已僭君僭禮之君也
　孔氏頴逹曰夏曰醆殷曰斚祭祀尸未入時祝酌奠
　於鉶南尸入乃舉之若尋常獻尸則用玉爵時諸侯
　有同二王後用醆斚者是僭禮矣　周氏諝曰及尸
　君君以獻尸尸以酢君也　劉氏彛曰天子備六代
　禮樂故用醆斚　蔣氏君實曰用器或忘乎分守則
　僭上之患起天子奠斚諸侯奠角等級甚明諸侯用
　醆斚大夫安得不僭諸侯哉
冕弁兵革藏於私家非禮也是謂脅君(脅許/劫反)
　正義鄭氏康成曰冕弁君之尊服兵革君之武衞及
　軍器脅君劫脅之君也(案記文皆大夫劫脅之事注/以爲劫脅之君者謂其不能)
　(正名分而啓人/刼脅之君也)　孔氏頴達曰大夫以下稱家冕衮冕
　弁皮弁私藏公物則見此君恒被臣之劫脅也　顧
　氏臨曰冕有五絺冕𤣥冕卿大夫得服之皮弁通用
　其飾不同
　通論蔣氏君實曰繁纓小物君子猶惜之弓矢鈇鉞
　諸侯猶俟命於天子今竟藏於私家此所以攘竊僭
　逆莫之能禦也　黄氏乾行曰臣而脅君其罪易見
　君而見脅寧無不善之積乎記者深罪君之見脅與
　春秋君出奔書名同義
　存疑姚氏舜牧曰脅君臣脅其君也
　案君之冕弁臣不敢服臣何故藏之私家若謂臣之
　冕弁亦藏公府則卿大夫有公事至公府服之事畢
　至公府脱之亦殊非禮左傳晉以黻冕命士會是卿
　大夫之冕弁必命乃得服之東周時世卿僭侈卿不
　待君命而自居之冕弁不待君命而自爲之如詩所
　云豈曰無衣者其君直視爲無可如何故曰劫脅之
　君也
大夫具官祭器不假聲樂皆具非禮也是謂亂國
　正義鄭氏康成曰臣之奢富擬於國君敗亂之國也
　孔子謂管仲官事不攝焉得儉　孔氏頴達曰天子
　六卿諸侯三卿大夫有地者置宰一人兼攝衆職大
　夫無地不造祭器有地造而不具唯公孤以上得備
　造故周禮四命受器大夫樂有判縣而祭不得用樂
　故少牢饋食無奏樂之文惟君賜乃有之　陳氏澔
　曰大夫樂有判縣不得如三桓舞八佾
故仕於公曰臣仕於家曰僕三年之喪與新有昏者期
不使以衰裳入朝與家僕雜居齊齒非禮也是謂君與
臣同國(期朞通/朝音潮)
　正義鄭氏康成曰臣有喪昏之事而不歸反服其衰
　裳以入朝或與僕相等軰而處是謂君臣同國無尊
　卑也有喪昏不歸唯君耳臣有喪昏當致事而歸僕
　又不可與士齒　孔氏頴逹曰仕於諸侯自稱曰臣
　臣者卑賤之稱仕於大夫自稱曰僕僕又賤於臣臣
　有喪昏則歸其家一期之閒不復役事今臣有喪乃
　不致事身著衰裳入朝是君與臣同國臣是君之臣
　僕是臣之僕今卿大夫與僕雜居亦是君與臣同國
　也　方氏慤曰臣者對君之稱諸侯稱君僕者對主
　之稱大夫稱主左氏人有十等遞相臣而位不可不
　辨故與家僕雜居齊齒爲非禮　陳氏澔曰昏喪不
　使所以體人情也而喪尤重於昏今乃不居喪於家
　而以衰裳入朝是視君之朝如巳之家矣卿大夫於
　君爲臣僕又其臣也今卿大夫乃與僕雜居齊列是
　忘己之身在君之朝矣　呉氏澄曰先言臣僕之不
　同稱以見臣僕雜齊之非禮先言昏喪之不使以見
　衰裳入朝之非禮　黄氏乾行曰無吉凶之辨無貴
　賤之分是皆君無節制使然罪在君也
　通論張子曰魯之於陽貨豈特雜居齊齒哉且有畏
　偪之勢焉
　案或謂禮惟君門脱齊衰觀檀弓蟜固事是春秋時
　於卿大夫之門且不敢以衰裳入矣豈有入朝而反
　以衰裳者今案其文義承上不使當是專責君之不
　以禮使臣謂三年之喪而使之是奪人之親而使以
　衰裳入朝也新有昏句只帶説鄭孔并説謂君有昏
　喪臣皆不歸夫君有父之喪則臣有君之喪臣之不
　歸居君喪也君昏於臣何與而不歸乎詩大夫夙退
　無使君勞安見大夫之不歸耶與家僕雜居齊齒亦
　是君使之君以是輕其臣殊不知臣與家臣無别即
　君與臣無别矣所謂陛無級亷近地則堂卑也故曰
　君與臣同國罪君也附存之
　總論徐氏師曾曰自祝嘏至此七節皆言失禮之辨
故天子有田以處其子孫諸侯有國以處其子孫大夫
有采以處其子孫是謂制度
　正義鄭氏康成曰言今不然也春秋昭元年秦伯之
　弟鍼出奔晉刺其有千乘之國不能容其母弟　孔
　氏頴逹曰將論其臣之惡先明古之制度天子子孫
　有功徳者封爲諸侯無功徳者食邑於畿内諸侯子
　孫封爲卿大夫有大功徳亦有采地大夫位卑不能
　割采地以處子孫但以采地之禄養其子孫而巳
　陳氏祥道曰制則有所裁度則有所限先王以人之
　子孫莫不思有以處之然不可無尊卑隆殺之别故
　爲之大法如此若諸侯大夫之子不肖亦不可以世
　食大夫之子賢亦不止於食舊已也
　通論應氏鏞曰制度一定則欲偏厚子孫者固無所
　容其私心而侵剥枝葉兼并同姓者亦不容薄於所
　厚春秋時京之不度沃之盛强皆私䁥爲患也至晉
　無畜羣公子秦不能容一弟甚矣　徐氏師曾曰制
　度不止此舉其大而餘可知
　案此節亦以起下文見天子諸侯大夫各有以處子
　孫則不相䙝不相瀆如命士以上父子異宮皆是也
　如此則天子自不可不以禮籍入諸侯之國諸侯非
　問疾弔喪自不可入諸臣之家矣
　總論王氏炎曰上五節言諸侯卿大夫之失禮禮之
　失起於制度之壞故此明言先王制度大小有等尊
　卑有辨安得有前五失諸侯僭差起於天子之失禮
　大夫僭差起於諸侯之失禮也故下文言之
故天子適諸侯必舍其祖廟而不以禮籍入是謂天子
壞法亂紀諸侯非問疾弔䘮而入諸臣之家是謂君臣
為謔(壞音怪謔/許約反)
　正義鄭氏康成曰以禮籍入謂太史典禮執簡記奉
　諱惡也天子雖尊舍人宗廟猶有敬焉自拱勅也無
　故而相之是戲謔也陳靈公與孔寧儀行父數如夏
　氏以取弑焉　劉氏彝曰諸侯敬於天子雖其祖先
　宗廟亦不敢私有而天子入處其廟言動必據乎禮
　亦不敢慢交相敬也　蔣氏君實曰天子適四方曰
　廵守因以考制度於四方諸侯皆朝於方嶽所以廵
　省風俗而混一軌轍也豈有躬造諸侯之國而可不
　以禮籍入乎諸侯問疾弔喪入諸臣之家所以憫難
　恤患見厚下之禮也豈可出入無名率意以行乎君
　臣無私交聖人嚴之在易之履上天下澤𣺌不相接
　也而上下以辨民志以定聖人觀其會通必出於名
　義之所宜有而後交際酬酢興焉不然妄動兆亂事
　出於微而禍成於著矣　徐氏師曾曰此又言失禮
　之弊
　案天子廵守所經之國諸侯待於竟故舍其祖廟若
　至方嶽則居有常所不必舍其祖廟矣禮籍凡廵守
　所當考正者皆是先儒專指諸侯之廟諱太拘國有
　大賢諸侯亦親就見如魯穆亟見子思宜也若齊桓
　飲酒於陳敬仲之家而將之以禮猶有古迭爲賓主
　之意焉非是則斷不可
是故禮者君之大柄也所以别嫌明微儐鬼神考制度
别仁義所以治政安君也(柄兵命反/儐必刃反)
　正義鄭氏康成曰疾今失禮如此爲言禮之大義也
　柄所以治事　孔氏頴達曰惟失禮故致上禍敗之
　事言人君治國湏禮如巧匠治物執斧斤之柄然其
　下明用禮爲柄之事如寡婦不夜哭是别嫌君子表
　微是明微接賓以禮曰儐郊天祀地及一切神明是
　儐鬼神考成也廣狹丈尺以禮成之是考制度仁生
　義殺各使中禮是别仁義用禮爲柄如此故治國得
　政君得安存　劉氏彞曰天下甚衆也非一人之力
　可得而治惟禮明然後可以無爲於岩廊之上而四
　海莫不尊親故曰大柄尊卑嫌者以貴賤别之長少
　嫌者以親疎别之先後嫌者以上下别之則人倫之
　道正矣著誠去僞莫善於禮正民心於幾微之先定
　民志於意慮之始則未形於言動而先定之於心矣
　用禮以致其誠則天神地祗人鬼可得而饗是儐鬼
　神也謹禮莫大於制度廵守及四方協時月正日同
　律度量衡所以考之也仁義之賢由之可别悖亂之
　失由之可除則所以治政安君者不柄以禮其可致
　哉　馬氏睎孟曰嫌者人所難别禮以别之微者人
　所難明禮以明之鬼神在幽而難測禮以接之制有
　所裁度有所節禮以考之仁有殺義有等禮以别之
　故禮所以治政安君也
　總論顧氏臨曰别嫌明微則不爲僭君脅君儐鬼神
　則祝嘏不敢易其常古考制度若有田有國有采別
　仁義若適諸侯諸臣不爲亂謔之類
故政不正則君位危君位危則大臣倍小臣竊刑肅而
俗敝則法無常法無常而禮無列禮無列則士不事也
刑肅而俗敝則民弗歸也是謂疵國
　正義鄭氏康成曰又言政失君危之禍敗也肅駿也
　疵病也　孔氏頴達曰大臣大夫以上小臣士以下
　倍倍君行私竊竊盜府庫君位已危大夫又倍小臣
　盜竊愚君無奈此何惟知暴怒急行刑罰上下乖離
　法教無常皆國之病　陳氏祥道曰政不正則君位
　危所謂上無道揆也大臣倍而不法小臣竊而不亷
　所謂下無法守也上無道揆下無法守則刑肅而不
　中俗敝而不美法亂而無常禮紊而無别所謂士者
　亦不事其事也士不事其事則民亦不歸之矣重言
　刑肅俗敝以亂之所致多由刻核太至也夫治之爲
　道由内以及外故禮出而後有法法出而後有刑及
　其亂也由外以及内故刑肅而後法無常法無常而
　後禮無列　方氏慤曰法以禮爲體禮以法爲用用
　既無常則體亦無列矣禮失其序則人不安其職故
　士不事刑肅而俗敝則民畏罪而離散故民弗歸俗
　敝民散何以致國之肥故以疵言之
　總論徐氏師曾曰自天子有田至此四節言禮之得
　失係國之存亡而歸重於君也
故政者君之所以藏身也是故夫政必本於天殽以降
命命降于社之謂殽地降于祖廟之謂仁義降于山川
之謂興作降于五祀之謂制度此聖人所以藏身之固
也(殽户/教反)
　正義鄭氏康成曰於此又遂爲之言政也藏謂光輝
　於外而形體不見若日月星辰之神降下也殽天之
　氣以下敎令天有運移之期陰陽之節(孔疏天有運/移若星辰圍)
　(繞北極氣有陰陽/若冬夏之有寒暑)命降于社謂敎令由社下者也(孔/疏)
　(命政令之命降下於社/謂從地而來以教民)社土地之主也(孔疏指其神/謂之社指其)
　(形謂/之地)周禮土會之法有五地之物生(孔疏地有五土/生物不同人君)
　(法地亦養/物不一)敎令由祖下者大傳曰自禰率而上至於
　祖遠者輕仁也自祖率而下至於禰高者重義也(孔/疏)
　(父親仁也祖尊義也言/法此父祖施仁義於民)敎令由山川而下者山川有
　草木鳥獸可作器物共國事(孔疏人君效法山/川以興作其器物)敎令
　由五祀而下者五祀有中霤門户竈行之神此始爲
　宮室制度(孔疏初造中霤門户竈行大小形制各/有法度後王所取以爲制度等級也)政
　之行如此何用城郭溝池之爲　孔氏頴達曰殽效
　也上文言政不正則國亂君危此乃廣言政之大理
　本於天地及宗廟山川五祀而來所來既重故君用
　之得藏身安國也身在於中政行於外人見其政不
　見其身政美盛而身安靜故曰藏身左傳云禮者天
　之經地之義爲父子兄弟昏媾姻亞以象天明爲温
　慈恵和以效天之生殖長育爲刑罰威獄以類其震
　曜殺戮皆法天之所爲以下教令也此言政之所行
　若能法天陰陽使賞罰得所法地高下使尊卑有序
　法祖廟而行仁義法山川五祀而爲興作制度則民
　懷其徳禍害不來何所防禦　方氏慤曰道徳仁義
　興作制度皆政之所存而聖人特寓之天地祖廟山
　川五祀使萬物莫不聽命焉然未嘗有迹也故謂之
　藏身先天後地上下有序次以祖廟尊卑之序次以
　山川内外之序次以五祀大小之序　蔣氏君實曰
　自有天地萬物而是理已具於混然之初天高地下
　是氣形焉類聚羣分是理形焉故聖人本天理以出
　政天不言而六子運四時行百物生吾則傚之以降
　命於天下凡其興建顯設咸有定序使萬物森列各
　居其位而不相奪者皆非私意爲之也是以命降于
　社因地事地敎民美報而地道以顯也降于祖廟反
　本復始尊祖敬宗而人道以立也降于山川備物致
　用率作興事而職業以起也降於五祀門行有守外
　内有職而宫室以居也皆因天理之自然運機緘於
　不露蓋人道立於天下莫先於天地鬼神各安其位
　莫先於孝慈報反各有其常又莫先於養生居處各
　有其序此二帝三王所以爲天下開物成務身處法
　宮而民莫與爲敵也
　存疑呉氏澄曰當作本於天殽于地以降命命降于
　郊之謂本天降于社之謂殽地爲政降下敎命必原
　本於天效法於地取法於中鬼神因郊祭而降敎命
　是法天也因社祭而降敎命是法地也降于祭祖廟
　之時是取法親親尊尊之仁義降于祭山川之時是
　取法山川所生之材可以興功作事降於祭五祀之
　時是取法户竈中霤門行之各有制度也敎命各於
　祭禮而有所取法是故皆出於禮聖人使君行此政
　是所以藏蔽其身之固也
　案殽者散布之謂天下之理一天而已矣天無乎不
　在則殽之以見命者亦無乎不在乾元統天坤順承
　天則觀地之載物而知天之命已降於地天者萬物
　之祖天生人而人遞生生則觀人各有祖而知天之
　命巳降於祖廟山川亦天所生之物而山川又各能
　生物則觀山川之興殖而知天之命已降於山川天
　之生物播於五行而五祀乃五行之功之最切於人
　者則觀五祀之爲功於人而知天之命已降於五祀
　夫祖廟山川五祀皆殽列於地之上而實皆本於天
　則聖人效天以降命即地道之承天而自仁率親自
　義率祖仁義一天命也山川生物聖人用之興作一
　天命也五祀分職聖人則之制度一天命也其所以
　爲政者神而明之化而裁之人見聖人之用而不見
　聖人之所以用而聖人之藏身則巳固矣　又案統
　言之則祖廟山川五祀皆鬼神故前止曰殽於地列
　於鬼神分言之則春秋之榮枯冬夏之盈涸其屈伸
　徃來在山川尤爲易見故後曰山川所以儐鬼神此
　只就政上説與中庸建天地質鬼神同義後祭天于
　郊祀社于國方氏専以祭祀言呉氏增改恐非是
故聖人參於天地並於鬼神以治政也處其所存禮之
序也玩其所樂民之治也(治政之治平/聲樂音洛)
　正義鄭氏康成曰並并也謂比方之也治所以樂其
　事居也　孔氏頴達曰此結上政令之降鬼神則祖
　廟山川五祀也天有運移寒暑地有五土生殖廟有
　祖禰仁義聖人處此以爲政則禮得其次序興作器
　物宫室制度皆是人所樂聖王能愛玩民之所樂以
　教於民則民所治理各樂其事業居處也　方氏慤
　曰天地祖廟山川五祀皆禮之妙理所存聖人因其
　所存而處之不違其先後道徳仁義興作制度皆民
　之良心所樂聖人因其所樂而玩之不紊其條理
　朱氏申曰參於天地以本天降命而殽于地也並於
　鬼神以降於祖廟山川五祀也
　存疑鄭氏康成曰存察也　孔氏頴達曰皆人之所
　觀察　陳氏澔曰此承上章言政之事謂聖人所以
　參贊天地之道比擬鬼神之事凡以治政而已故處
　天地鬼神之所存則天高地下萬物散殊聖人法之
　此禮之所以序也玩天地鬼神之所樂則流而不息
　合同而化聖人法之此民之所以治也　沈氏括曰
　士農工商各安其業君臣父子各適其宜此之謂處
　其所存
　案此節語意與易君子所居而安者易之序所樂而
　玩者爻之辭正同言聖人體天地鬼神之理於身然
　後有以及於民所存者體於身而藏於心所樂者誠
　於身而及於物聖人平日所居而安者莫非天地鬼
　神自然之秩序而所樂而玩者又皆人情受治之所
　當然此其所以能參並而無不治也陳以兩其字皆
　指天地鬼神似與上藏身之固下立於無過不甚恊
故天生時而地生財人其父生而師敎之四者君以正
用之故君者立於無過之地也
　正義鄭氏康成曰君順時以養財尊師以敎民而以
　治政刑無過差矣易曰何以守位曰仁何以聚人曰
　財　熊氏安生曰天生四時地生百物父生師敎四
　者各不能相兼惟君正身修徳則兼用之而禮序民
　治矣此見君必正身立於無過之地而與天地合其
　徳鬼神合其吉凶以爲治政之本也　馬氏睎孟曰
　天雖生時而茂對育物非君不能地雖生財而理財
　正辭非君不能人雖生於父而非君則無以胥匡以
　生雖敎於師而非君則無以協於大中至正故惟君
　能以正用之　沈氏括曰人君以有心擾天下天下
　必以多事累聖人行其所無事而我無與焉此之謂
　以正用　呉氏澄曰耕種收穫之時天所生也穀粟
　桑麻之財地所生也人類繁衍父之所生脩其孝弟
　忠信師之所敎人君因天所生之時以授人因地所
　生之財以聚人因父所生師所敎以爲己之民其用
　時用財用民一出於正　陳氏澔曰以正用之謂人
　君正身修徳順天之時因地之利而裁成其道輔相
　其宜以左右民使之養生送死無憾然後設爲庠序
　學校之敎申之以孝弟之義則有以富之敎之而治
　道得矣然其要在君之自正其身立於無過之地而
　後可不能正其身如正人何　徐氏師曾曰天不能
　兼乎地父不能兼乎師惟聖人之身克正故能用天
　之道因地之利養之爲父敎之爲師用是四者以自
　立於無過之地也苟不正身則四者皆廢惡能若是
　之無過哉
　餘論孔氏頴達曰若天不生時地不生財父不生子
　師不敎訓直欲令人君敎之不可敎誨則君多過今
　君皆因其自然之性其功易成故無過差也
故君者所明也非明人者也君者所養也非養人者也
君者所事也非事人者也故君明人則有過養人則不
足事人則失位故百姓則君以自治也養君以自安也
事君以自顯也故禮逹而分定故人皆愛其死而患其
生(所明明人之明則君之/則今皆如字分扶問反)
　正義呉氏澄曰所明謂人所視效明人謂視效人所
　養謂食於人養人謂食人所事謂役人事人謂役於
　人君者立身無過則徳可爲師而人視效之若猶視
　效於人則身猶有過不足以爲人師矣以一人而享
　萬方之奉者君也若君養人則以寡養衆而贍給不
　足矣以萬人而受一人之役者君也若君事人則以
　上事下而失君位之尊矣百姓取則於君之徳以自
　治者也出貢賦以供養君君撫臨之而得自安竭膂
　力以服事君君任使之而得自顯者也此禮既逹於
　下爲下皆知盡其分故危難之世皆思盡節以委命
　安平之世亦思盡忠而以竊食爲恥也　鄭氏康成
　曰人之道身治居安名顯則不苟生也不義而死舍
　義而生是不愛死患生也　孔氏頴達曰此一節論
　政之大體上下分定則人皆以死事上　方氏慤曰
　人之所愛莫如生所惡莫如死所欲有甚於生所惡
　有甚於死也　蔣氏君實曰上論君人之道此别君
　臣之體　徐氏師曾曰君爲所則固矣然有善當從
　有諫當聽亦未嘗不則人也君爲所養固矣然巳欲
　當節民勞當恤亦未嘗不養人也君爲所事固矣然
　大賢當友亦未嘗不事人也
　序異鄭氏康成曰明猶尊也　孔氏頴達曰在下百
　姓尊奉其君使之光顯　陳氏澔曰三明字皆讀爲
　則君爲臣民所則效非則效人者也
　案鄭讀下則字爲明謂君尊人則有過陳讀上明字
　爲則謂君不可取則於人揆之於理似皆未安書
　明哲實作則蓋君當立身無過之地必自明其明徳
　乃能以其昭昭使人昭昭而人自則之不然以其昏
　昏使人昭昭身且多過人何則焉所謂藏身不恕而
　能喻諸人者未之有也兩字皆讀如字其義自明不
　必改讀也愛其死求得禮也患其生恐失禮也禮者
　天理之正人心之安也處治處亂莫不皆然
故用人之知去其詐用人之勇去其怒用人之仁去其
貪(知音智去/羌呂反)
　正義孔氏頴達曰此因上患其不義而生論去不義
　之事知謂計謀曉達勇謂果决敢斷仁者好施不苟
　求財若詐怒貪皆不敢爲之心慚止息也　張子曰
　禮達而分定則仁知勇之士皆盡誠於上而不過其
　分用知而知去其詐用勇而勇去其怒用仁而仁去
　其貪怒如子胥郤克以公戰報私怒也貪如田氏好
　施以掠美於己也　朱子曰人之性易得偏仁善的
　人便有貪便宜意思亷介多是剛硬的人　蔣氏君
　實曰人狃於性質之所趨而不知反於義理之所止
　則善端之所形反足爲終身之累知固可尚也而不
　能行所無事則將變詐以壊禮聖人本禮以用知則
　止邪於未形而詐去矣勇固可尚也而不能以禮爲
　主則將肆怒以爲亂聖人本禮以用勇則暴慢逺而
　怒去矣仁主於有已由盡已而至盡物仁之推也然
　貪心一形施濟莫廣聖人本禮以用仁則欲立立人
　欲達達人仁有所廣道有所推而貪去矣
　存異鄭氏康成曰用知者之謀勇者之斷仁者之施
　足以成治矣詐者害民信怒者害民命貪者害民財
　三者亂之源故去之　陳氏澔曰言用人之長當去
　其所短
　案禮不達分不定人皆愛生而惡死則凡可以趨利
　可以避害者無不爲若臧武仲之要君是知用其詐
　郤克之戰鞌是勇用其怒陳氏之厚施是仁用其貪
　惟君以正用則下化之而用仁之知仁勇者自去其
　詐怒與貪矣承上文而言鄭陳謂君之用人非也
故國有患君死社稷謂之義大夫死宗廟謂之變(變注/作辯)
　(今如/字)
　正義鄭氏康成曰患謂見圍入　方氏慤曰諸侯爲
　守土之臣故死於社稷則爲義義之爲言宜也大夫
　有可去之義死於宗廟則爲變矣　陳氏祥道曰社
　稷天子之社稷也故君死之則義而正宗廟己之宗
　廟也故大夫死之則非義而變也然則大夫之義而
　正者如之何曰死衆而巳
　存異鄭氏康成曰變當爲辨聲之誤也辨猶正也君
　衞社稷臣衞君宗廟(孔疏人臣義則進不義則退不/可致死於已之宗廟故知爲君)
　(之宗/廟)
　案用其詐怒與貪則背公死黨之行成若欒盈之入
　曲沃衆願爲孺子死魚石之入彭城至於君臣日戰
　彼視大夫之死宗廟與君之死社稷同皆以為義爲
　之而不知其非也故特以變名之見此爲敗常亂禮
　之極也禮達分定則人皆知此之爲變而死於公不
　死於私矣鄭氏改讀非是　又案自故政者至此言
　政之必本於天以申前先王承天之道以禮正之之
　意
故聖人耐以天下爲一家以中國爲一人者非意之也
必知其情辟於其義明於其利達於其患然後能爲之
　　(耐能同辟/婢亦反)
　正義鄭氏康成曰耐古能字傳書世異古字時有存
　者則亦有今誤矣(孔疏古能字皆作耐堪其事謂之/耐後來能字乃假借鼈三足爲能)
　(是世異也此與樂記人不耐無樂是古字時有/存若劉向説苑能字皆爲而是又有今誤也)意心
　所無慮也(孔疏謂於無形處用心/思慮無慮即慮無也)辟開也　孔氏頴
　達曰言聖人所以能和合天下爲一家中國爲一人
　者非是以意測度謀慮必知民之情也情即下七情
　開辟其義以敎之顯明利事以安之曉達禍患而預
　防之然後能使天下中國皆感義懐徳而歸之也
　馬氏睎孟曰言天下則兼乎四海也言中國則異乎
　夷狄也聖人之治略逺而詳近如一家言其俗不殊
　若父子之親上下有以相使如一人言其道之同若
　手足之用左右有以相衞風俗雖異而趨向則一貴
　賤雖殊而趨善則同非順性命之理而明利達患孰
　能爲之　潘氏植曰衆人徇私而自蔽則雖父子猶
　有豺狼焉兄弟猶有參商焉聖人深探本源萬物一
　體是謂踐形由是樂民之樂民亦樂其樂憂民之憂
　民亦憂其憂不以一已外天下而以一體視天下此
　天下所以一家中國所以一人也　徐氏師曾曰天
　下非一家而能以爲一家若家人父子然中國非一
　人而能以爲一人如腹心手足然此豈私意臆度所
　能爲哉蓋天下中國之離合繫乎人情故必先知其
　情
何謂人情喜怒哀懼愛惡欲七者弗學而能何謂人義
父慈子孝兄良弟弟夫義婦聽長恵幼順君仁臣忠十
者謂之人義講信脩睦謂之人利爭奪相殺謂之人患
故聖人之所以治人七情脩十義講信脩睦尚慈讓去
爭奪舍禮何以治之(惡烏路反下同弟弟下音悌長/竹丈反去舍並上聲治平聲)
　正義鄭氏康成曰極言人事見惟禮可耳　熊氏安
　生曰禮即三千三百因人情而爲之節文者　孔氏
　頴達曰此申釋上文十義從親者爲始以漸至疎故
　長幼在後君臣處末七情不定故云治十義是事故
　云脩信是深隱故湏講睦恐乖離故云脩　陳氏祥
　道曰喜愛欲者陽之情怒哀懼惡者陰之情皆出於
　天然者父慈子孝兄良弟悌夫義婦聽閨門之義長
　恵幼順鄉黨之義君仁臣忠朝廷之義皆出於人爲
　者信則無所欺罔睦則有所顧省皆足以和義故謂
　之人利爭而後相奪奪而後相殺皆足以召禍故謂
　之人患　蔣氏君實曰人生而靜天之性也感物而
　動情遂形焉方其動與義俱天理自見及乎人欲日
　長貪嗜無厭淫湎無恥而爭奪之患作矣然人豈本
　有是患哉情我固有也義亦我固有也本義以制情
　斯因義以成利惟舍義而求利乃因利而生患君子
　論人道之大揭此情此義於利害間而敎以制情立
　義興利去患納天下於相安相養之域則自禮之外
　無餘説也　朱氏申曰情惡其亂故言治義恐其壊
　故言脩
　通論孔氏頴達曰左傳云天有六氣在人爲六情喜
　怒哀樂好惡六氣陰陽風雨晦明喜生於風怒生於
　雨哀生於晦樂生於明好生於陽惡生於陰此欲則
　樂愛則好也增懼爲七
　案愛與欲微有别愛因物生欲自我出愛泛悦之欲
　則求必得之也
飲食男女人之大欲存焉死亡貧苦人之大惡存焉故
欲惡者心之大端也人藏其心不可測度也美惡皆在
其心不見其色也欲一以窮之舍禮何以哉(度大洛反/見賢遍反)
　(舍音/捨)
　正義鄭氏康成曰言人情之難知明禮爲重　孔氏
　頴達曰端謂端緒言人深心厚貌内外乖違包藏欲
　惡之心不可測知故外邉不見其色人君欲専一窮
　盡人美惡之情若舍去其禮更將何事以知之蓋有
　事於心貎形於外七情美善十義流行則舉動無不
　合禮若七情違辟十義虧損則動作皆失其法故觀
　其貌知其心也　馬氏睎孟曰莫非欲也而飲食男
　女爲甚莫非惡也而死亡貧苦爲甚喜怒哀懼愛惡
　欲皆情而情不外欲惡故曰心之大端　朱氏申曰
　心有所欲然後有喜愛心有所惡然後有怒哀懼欲
　惡得其正則美失其正則惡　董氏應暘曰窮之者
　不惟知其欲惡必知其欲惡之善惡窮其情乃知其
　情知其情乃能治其情
　通論蔣氏君實曰人各有心自命於天而謂之性感
　於物而謂之情制於理而謂之義因其所適而後利
　害之名立焉原其治人之要必先正其欲惡之大端
　致力於危微之際飲食我所欲也觴酒豆肉讓而受
　惡男女我所欲也無媒不交無幣不見死亡貧苦我
　所惡也而國君死社稷大夫死衆君子仕而不稼田
　而不漁凡以使内之所存不爲外之所奪一隱顯而
　見定形也然後此心不離而可孚於天下矣
　案自故聖人至此言知人情必以禮窮之以申前先
　王治人之情天下國家可得而正之意
　
　
　
　
　
　
　
　
　
　
　
　
　
　
欽定禮記義疏卷三十一
欽定四庫全書
欽定禮記義疏卷三十二
　禮運第九之三
故人者其天地之徳隂陽之交鬼神之會五行之秀氣
也
　正義鄭氏康成曰言人兼此氣性純也(孔疏天地之/徳隂陽之交)
　(是氣鬼神之㑹/五行之秀是性)　孔氏穎達曰此以下言人感天地
　鬼神而生聖人還因天地鬼神作其法則以化人所
　以人情萬物可知也天以覆為徳地以載為徳人感
　覆載而生是天地之徳也據其氣謂之隂陽據其形
　謂之天地獨陽不生獨隂不成二氣交乃生是隂陽
　之交鬼謂形體神謂精靈形體與精靈相㑹然後物
　生故曰鬼神之會秀謂秀異人感五行秀異之氣故
　有仁義禮知信　張子曰天地之徳所謂天地之性
　人為貴也稟五行之氣以生最靈於萬物是其秀也
　神之言申鬼之言歸凡生即申也要終即歸也神之
　盛極於氣鬼之盛極於魄一體兼此始終隂陽之交
　鬼神之會五行之氣物生皆然而人爲備　陳氏澔
　曰天地鬼神五行皆隂陽也德指實理言交指變合
　言會妙合而凝也形生神發皆其秀而最靈者故曰
　五行之秀氣　徐氏師曾曰上天之載無聲無臭而
　實造化之樞紐品彚之根柢此天地之實理而爲生
　人之本也理一而已動而爲陽陽變交隂静而生隂
　隂合交陽此實理之流行而爲生人之機也由是二
　氣凝聚隂靈爲鬼聚而成魄陽靈爲神聚而成魂此
　實理之凝成而人道於是乎生矣形生而四肢百骸
　無有偏塞五行之質之秀也神發而聰明睿知無有
　駁雜五行之氣之秀也此實理之全具而人之所以
　靈於物也　董氏應暘曰天地之德人得是理以成
　性下三句人得是氣以成形而理即具焉隂陽之交
　體未成時鬼神之會形已成者五行之秀形生而神
　發矣形生是隂神發是陽
　案天地之理渾藏於二氣之中所謂無極之真也語
　其氣之本然曰隂陽語其氣之成能曰鬼神語其氣
　之成質曰五行所謂二五之精也徳以賦畀言交以
　變合言會以凝聚言秀以純全言所謂妙合而凝也
　乾健而不息坤順而有常天地之氣陽變隂合鬼屈
　神伸五氣順布萬物化生而於其間又有偏全純雜
　其偏者雜者為物全者純者為人故人者即天地健
　順之徳隂陽變合之交鬼神屈伸之會而五行純全
　之秀氣也
　通論劉氏彞曰天地之氣隂陽也隂陽消長迭相出
　入而成四時四時終始更相變化而成五行五行者
　四時之氣凝結而成也大之為山嶽河海小之為動
　植羽毛其於人也内之為五臟外之為五事性之為
　五常類之為五品其作於教化也則與天地合其徳
　與隂陽合其序與鬼神合其吉凶能使五行不失其
　性然非七情之所能致也不曰中和之至徳哉禮之
　為用其如是夫　陳氏淳曰人受隂陽二氣而生此
　身莫非隂陽如氣陽血隂脈陽體隂頭陽足隂面陽
　背隂口之語黙目之寤寐鼻息之呼吸皆有隂陽不
　特人如此凡萬物皆然中庸言鬼神體物不可遺天
　地間無一物不是隂陽則無一物不具鬼神　又曰
　自二氣言之神是陽之靈鬼是隂之靈靈云者只是
　屈伸往来恁地活耳自一氣言之方伸而来屬神已
　屈而往屬鬼其實二氣只是一氣　姚氏舜牧曰人
　生天地間必與天地合其徳與鬼神隂陽同其屈伸
　往来而保合五行之秀氣方無愧於人故聖人作則
　其道亦不外是
故天秉陽垂日星地秉隂竅於山川播五行於四時和
而后月生也是以三五而盈三五而闕(竅苦弔反/播彼佐反)
　正義鄭氏康成曰秉猶持也竅孔也言天持陽氣施
　生照臨於下地持隂氣出内於山川以舒五行於四
　時此氣和乃后月生而上配日若臣功成進爵位也
　(孔疏此氣謂五行之氣/凡月體之生本於日光)一盈一闕屈伸之義也(孔疏/盈若)
　(臣進受髙位是其伸闕若/臣退就下位是其屈也)必三五者播五行於四時
　也一曰水二曰火三曰木四曰金五曰土(孔疏尚書/洪範文)
　合爲十五之成數也(孔疏積一二三/四五縂為十五)　孔氏頴達曰
　上言人禀天地隂陽鬼神五行而生此又明天地之
　徳五行之氣不重陳隂陽鬼神以皆天地中物也天
　持陽氣垂縣日星以施生照臨於下地持隂氣而開
　竅於山川以出納其氣氣有隂陽皆出於地地體秉
　隂故雖陽氣亦謂之隂也播散五行之氣於四時春
　木夏火秋金冬水土無正位分寄四時若四時不和
　日月乖度寒燠失所則月不得依時而生必五行四
　時調和道度不失而后月依時而生也盈謂月光圓
　滿闕謂月光虧損　陳氏祥道曰天以清秉陽在天
　成象日星是也地以濁秉隂在地成形山川是也天
　地既位於上下則播五行於其中故天一生水播於
　冬天三生木播於春地二生火播於夏地四生金播
　於秋天五生土播於四時之閒其所播者和然後月
　生如其數積自一至五爲十五生數極而月盈又積
　十五成數極而月闕也隂陽之義配日月不言日何
　也蓋月有盈闕之常又有薄蝕之變得其常則四時
　和及其變則四時乖故觀月之生而己矣　項氏安
　世曰五行言十干甲乙木丙丁火戊己土庚辛金壬
　癸水也四時言十二支寅卯辰春巳午未夏申酉戌
　秋亥子丑冬也布五行於六支爲三十日晦朔一周
　也三五盈三五闕則三十日矣　呉氏澄曰天有日
　月星辰日明於晝而生月星明乎夜而麗辰皆縣象
　於天以照地之形於下地有水火土石山者土石之
　起而藏火川者土石之䧟而行水皆開竅於地以通
　天之氣於上月有盈闕非如日星之一定故别言之
　布五行之十干於四時之十二支則爲六十其全數
　也三十者六十之中半中半則和和則月生即日星
　山川以驗隂陽月之盈闕即鬼神之屈伸也
　案尚書五行傳晦而月見西方謂之脁脁則王侯荼
　朔而月見東方謂之朒亦謂之仄慝則王侯蕭漢書
　君舒緩則臣驕慢故日行遲月行疾君肅急則臣恐
　懼故日行疾月行遲此皆不和而月不生之驗
五行之動迭相竭也五行四時十二月還相為本也(迭/大)
　(計反又田結反竭義作/揭其列反還音旋下同)
　正義鄭氏康成曰竭猶負戴也言五行運轉更相為
　始也(孔疏負謂背負戴謂頭戴物在人上謂之負戴/氣之過去者下亦負戴之春木負戴水夏火負)
　(戴木秋金負戴火/冬水負戴金也)　許氏慎曰竭負舉也　孔氏穎
　達曰前既論天地此更論五行之動竭是擔竭之名
　五行轉運迭相負竭若春木王則水終謝夏火王則
　木終謝也還相為本若孟春則寅月為諸月之本仲
　春則卯月為諸月之本也　劉氏彞曰春木盛而生
　火夏火盛而生土夏季土盛而生金秋金盛而生水
　冬水盛而生木五行相生終而又始天地之常理也
　金克木木克土土克水水克火火克金五行相克以
　成其性以竭其才故静則相生天之道也動則相竭
　地之道也其相生皆以氣之盛者為本而盛過於中
　隂陽之氣不和是以有相克之義然後不失其和而
　日月五星山川萬物罔不順其序而遂其生也　陳
　氏祥道曰竭猶休也休則有王故竭則有盈一行直
　行一時之月為本則四時皆為末　方氏慤曰交相
　為用則迭相竭相竭如此則相生相克可知五行播
　為四時四時合為十二月積陽成暑積隂成寒陽生
　子中隂生午中各以所生之氣為本　馬氏睎孟曰
　四時者五行之運十二月者四時之積故還相為本
　盛徳所在即本也　周氏諝曰木竭則火盈火竭則
　金盈如春木為本則水火土金皆末也　陸氏佃曰
　竭盡也水王則金竭木王則水竭王文公曰此立而
　彼竭也　呉氏澄曰五行之動句總包下四者動運
　轉而不一定也　陳氏澔曰已往者為見在者所竭
　見在者為將来者所本　徐氏師曾曰春木王夏火
　来竭之秋金王冬水来竭之此盛而彼衰是迭相竭
　也此五行各循其序動静不同時生成不同方天地
　隂陽之分分之所以一定而不移也春木之王乃夏
　火之本夏火之王乃秋金之本是還相為本也此五
　行互為其根動静無二機生成無二理天地隂陽之
　合命之所以流行而不已也
　案竭者立於此而無不舉之意鄭氏負戴言其前陸
　陳休盡言其後蓋生而不息者天之道也徳立於此
　而所生者已舉其中如木立則火已藴土立則金已
　藴而所生者日盛即生之者之力盡如木盛而水涸
　火盛而木灰其竭乃所生者竭之也然而遞相生則
　竭而無竭矣故蘇子曰逝者如斯而未嘗往也盈虚
　者如彼而卒莫消長也　又案還相為本與下還相
　為宮還相為質同義蓋五行之中各有五行如木榆
　柳青是木中之木棗杏赤是木中之火桑柘黄是木
　中之土柞楢白是木中之金槐檀黑是木中之水故
　四時取火異用若金若土俱有五色是每時每月各
　有一行以為主而四行亦從之也
五聲六律十二管還相為宮也
　正義鄭氏康成曰五聲宮商角徵羽也其陽管曰律
　隂管曰呂布十二辰始於黄鐘管長九寸下生者三
　分去一上生者三分益一終於南呂更相為宮凡六
　十律也　孔氏穎達曰舉陽律則隂呂從之故十二
　管十一月始於黄鐘管長九寸為第一宮下生林鐘
　為徵上生太蔟為商下生南呂為羽上生姑洗為角
　林鐘為第二宮上生大蔟為徵下生南呂為商上生
　姑洗為羽下生應鐘為角大蔟為第三宮下生南呂
　為徵上生姑洗為商下生應鐘為羽上生蕤賔為角
　南呂為第四宮上生姑洗為徵下生應鐘為商上生
　蕤賔為羽上生大呂為角姑洗為第五宮下生應鐘
　為徵上生蕤賔為商上生大呂為羽下生夷則為角
　應鐘為第六宮上生蕤賔為徵上生大呂為商下生
　夷則為羽上生夹鐘為角蕤賔為第七宮上生大呂
　為徵下生夷則為商上生夹鐘為羽下生無射為角
　大呂為第八宮下生夷則為徵上生夹鐘為商下生
　無射為羽上生仲呂為角夷則為第九宮上生夹鐘
　為徵下生無射為商上生仲呂為羽上生黄鐘為角
　夹鐘為第十宮下生無射為徵上生仲呂為商上生
　黄鐘為羽下生林鐘為角無射為第十一宮上生仲
　呂為徵上生黄鐘為商下生林鐘為羽上生太蔟為
　角仲呂為第十二宮上生黄鐘為徵下生林鐘為商
　上生大蔟為羽下生南呂為角是十二宮各有五聲
　凡六十聲南呂最處於末也夫十二律之變至於六
　十猶八卦之變至於六十四也宓羲作易紀陽氣之
　初以為律法建日冬至之聲以黄鐘為宮大蔟為商
　姑洗為角林鐘為徵南呂為羽應鐘為變宮蕤賔為
　變徵此聲氣之元五音之正故各統一日其餘以次
　運行當月者各自為宮而商徵以類從焉京房易云
　十二律得位者(案隂居隂/陽居陽)五卦(案黄鐘太蔟姑/洗林鐘南吕)生五
　子五五二十五并本五為三十失位者(案陽居隂/隂居陽)五
　卦(案大呂夹鐘仲/呂夷則無射)生三子三五十五并本五為二十
　不得不失者(案處隂陽/交際之間)二卦(案蕤賔/應鐘)生四子二四為
　八并本二為十合為六十黄鐘七律自為宮各統一
　日其餘五十三律随所生日六七等為其日之宮則
　周一期日數　朱子曰五聲相生至於角位隔八下
　生當得宮前一位以為變宮五聲之正至此而窮又
　自變宮隔八上生當得徵前一位以為變徵餘分不
　可損益而其數又窮故立均之法至是而終孔氏以
　本文但云五聲十二管故不及二變止為六十聲若
　增二變二十四聲則合為八十四調　又曰十二律
　各有正聲而旋相為宮則正聲初無定位當髙者或
　下當下者或髙則宮商失序而聲不諧於是有半律
　子聲之法如黄鐘正聲九寸則子聲四寸半當上生
　而所生者短則下取此聲適合下生之數又以正律
　下生則復得其本法而於本律又適合上生之數
　又曰黄鐘惟本宮用正律若他律為宮則黄鐘之為
　徵商羽角二變者但用變律漢志謂黄鐘至尊不為
　役也　方氏慤曰五聲比而為六律六律偶而為十
　二管陽旋而左隂旋而右益隂而生律損陽而生同
　各以所生之音為宮故曰旋相為宮　陳氏祥道曰
　先王因天地隂陽之氣而辨十有二辰因十有二辰
　而生十有二律統之以三故黄鐘統天林鐘統地大
　蔟統人所以象三才生之以人故黄鐘生林鐘林鐘
　生大蔟大蔟生南呂之類所以象八風律左旋而生
　呂則為同位所以象夫婦呂右轉而生律則為異位
　所以象子母六上所以象天之六氣五下所以象地
　之五行其長短有度其多寡有數其輕重有權其損
　益有宜始於黄鐘終於仲呂黄鐘太蔟姑洗損陽以
　生隂林鐘南呂應鐘益隂以生陽蕤賔夷則無射又
　益陽以生隂大呂夹鐘仲呂又損隂以生陽黄鐘至
　姑洗陽之陽也林鐘至應鐘隂之隂也皆陽息隂消
　之時故陽常下生而有餘隂常上生而不足蕤賔至
　無射隂之陽也大呂至仲呂陽之隂也皆陽消隂息
　之時故陽常上生而不足隂常下生而有餘自子午
　以左皆上生以右皆下生鄭以黄鐘三律為下生蕤
　賔三律為上生是也班固謂律下生呂上生誤矣書
　曰聲依永律和聲律非五聲不能辨聲非十二律不
　能和五聲非變不能盡旋之為十二宮析之為八十
　四聲皆五位為五音至六為變宮至七為變徴及八
　宮復旋矣陽盡變以造始故每律異名隂體常以效
　法故止三鐘三呂而已鐘者物所聚也呂者物所正
　也律述也所以述隂陽六律亦曰六始以始隂也六
　呂亦曰六閒曰六同呂其體閒其位同其情也而皆
　以述隂陽故統曰十二律也　蔡氏元定曰黄鐘九
　寸皆用九數九絲為毫九毫為釐九釐為分九分為
　寸黄鐘林鐘大蔟得全寸南呂姑洗得全分應鍾蕤
　賔得全釐大呂夷則得全毫夹鐘無射得全絲至仲
　呂之實十三萬一千七十二以三分之不盡二算其
　數不行此律之所以終於十二也十二律各自為宮
　以生五聲二變其黄鐘林鐘太蔟南呂姑洗應鐘六
　律則五音具足蕤賔至仲呂六律則取黄鐘至應鐘
　六律之聲少下不和故有變律其聲視正律稍髙以
　非正律故不為宮五音宮與商與角徴與羽相去各
　一律則音節和至角與徴羽與宮相去乃二律則音
　節逺故角徴之間近徴收一聲比徴少下謂之變徴
　羽宮之間近宮收一聲比宮少髙謂之變宮所以濟
　五聲之不及也變宮十二在羽聲後宮聲前變徴十
　二在角聲後徴聲前共八十四聲若黄鐘宮起至夹
　鐘羽並用黄鐘起調黄鐘畢調餘十一律旋宮是為
　六十調　杜氏佑曰還宮之法先以本管為均八音
　相生或上或下取五聲令足若黄鐘大呂大蔟之均
　為宮皆用正律夹鐘之均為宮四正聲一子聲黄鐘
　為羽正聲長用子聲林鐘為角子聲短仍用正聲姑
　洗之均為宮四正聲一子聲大呂為羽用子聲仲呂
　之均為宮正聲三子聲二黄鐘為徵大蔟為羽用子
　聲蕤賔之均為宮正聲三子聲二大呂為徵夹鐘為
　羽用子聲林鐘之均為宮正聲三子聲二大蔟為徵
　姑洗為羽用子聲夷則之均為宮正聲二子聲三夹
　鐘為徵仲呂為羽黄鐘為角用子聲南呂之均為宮
　正聲二子聲三姑洗為徵蕤賔為羽大呂為角用子
　聲無射之均為宮正聲一子聲四仲呂為徵黄鐘為
　商林鐘為羽大蔟為角俱用子聲應鐘之均為宮正
　聲一子聲四蕤賔為徵大呂為商夷則為羽夹鐘為
　角俱用子聲凡子聲如正聲之半
　案史記及律呂新書大約宮商角徵羽者五音遞降
　之序宮徵商羽角者五音相生之序黄鐘大呂大蔟
　夹鐘姑洗仲呂蕤賔林鐘夷則南呂無射應鐘十二
　律相間之序黄鐘林鐘大蔟南呂姑洗應鐘蕤賔大
　呂夷則夹鐘無射仲呂十二律相生之序宮音最濁
　商次濁角清濁半徵次清羽最清宮數最多故為君
　商次之故為臣角次之故為民君臣皆以治民也徵
　又次之為事有民而後有事也羽最少為物有事而
　後用物也其數黄鐘長八寸十分一以一寸分十分
　而有其一大呂七寸五分十分二以一分分十釐而
　有其二大蔟七寸十分三夹鐘六寸五分三分一姑
　洗六寸十分四仲呂五寸九分三分二蕤賔五寸六
　分三分二林鐘五寸十分四夷則五寸零三分二南
　呂四寸十分八無射四寸四分二分二應鐘四寸二
　分三分二其法如黄鐘八十一為宮則林鐘五十四
　為徵太蔟七十二為商南呂四十八為羽姑洗六十
　四為角此正聲也若由角三分去一則應鐘四十二
　餘九分分之六為變宮在羽後宮前由變宮又三分
　益一則蕤賔五十六餘九分分之八為變徵在角後
　徵前此變聲也其旋相為宮有臣過君民過臣事過
　民物過事則不用全律而以半聲應之如林鐘五十
　四為宮則太蔟去半三十六為徵南呂四十八為商
　則姑洗去半三十二為羽應鐘四十二六分為角此
　均法也若用之祭祀則去商聲不用而徵即下生羽
　又以夹鐘為天宮林鐘為地宮黄鐘為人宮祀天則
　去地宮祀地則避天宮宗廟則避天地二宮於是有
　隔二八隔三八以相生者此用法也先儒遞𫝊大略
　如此然十月之律應鐘纔四寸餘而十一月之律遽
　長至九寸自黄鐘大呂至無射應鐘但有遞降而無
　遞升祭不用商聲而謂徵即生羽則但有下生而無
　上生且不改其三分損益之法則實商而名之以羽
　實羽而名之以角隔二八三八以相生則實商而名
　之以徵實羽角而名之以商其故皆不可解蓋音律
　之義惟管子地員篇淮南子古樂篇司馬遷律書班
　固漢書律歴志為得其詳此不能具載大扺以還宮
　之妙盡聲之變至其用之則二變閟而不用以今樂
　工尺等驗之亦去乙凡不用髙低相轉七調皆然而
　所謂某聲中某律者亦止指此月之中氣而言非執
　此分寸以為中也
五味六和十二食還相為質也
　正義鄭氏康成曰五味酸苦辛鹹甘也和之者春多
　酸夏多苦秋多辛冬多鹹皆有滑甘(孔疏周禮/食瞖文)是謂
　六和(孔疏四時四味皆/有滑有甘為六)　孔氏穎達曰每月各以其
　物為質是十二月之食還相為質也　陳氏澔曰還
　相為質如春三月以酸為質夏三月以苦為質而六
　和皆相為用也
　存疑方氏慤曰五味調而為六和衍而為十二食十
　二食六穀六牲也若牛宜稌羊宜黍豕宜梁各以其
　所宜者為質　周氏諝曰十二食即周官鼎十有二
　　呉氏澄曰家語下相為質作相為主今按此質當
　作主五味為六和之十二食所負戴則每食各有酸
　苦甘辛鹹還相為十二食之主而味之數亦各有六
　十
　案五味應四時五行則十二食自當以十二月之食
　之說為合方氏六穀六牲周氏十二鼎說雖恰符十
　二之數然於還相為質之義猶未合也呉氏又從十
　二推出六十如六十律之例亦支離無謂要知孔說
　本確何庸節外生枝
五色六章十二衣還相為質也
　正義鄭氏康成曰五色六章畫繢事也周禮考工記
　曰土以黄其象方天時變火以圜山以章水以龍鳥
　獸蛇雜四時五色之位以章之謂之巧(孔疏初畫曰/畫成文曰繢)
　(若畫作土必黄而方畫作天則無定色随四/時色而為之畫火則為圜形似半環龍水物)　孔氏
　穎達曰周禮月令食與衣唯有四時之異無十二月
　之分故熊氏云此異代法或每時三月故云十二也
　　陳氏澔曰還相為質如月令春衣青夏衣朱各主
　其時之一色而餘色閒雜也
　存疑孔氏穎達曰章獐也獐山物(案獐一獸何足以/槩山華蟲雉也可)
　(以鳥獸蛇三/者當之乎)鳥獸蛇所謂華蟲也　方氏慤曰十二
　衣六冕六服是也質以取正為義五味五色各有正
　也故以質言之　周氏諝曰十二衣即舜之十二章
　　呉氏澄曰五色為六章之十二衣所負戴則毎衣
　各有青赤黄白黒還相為十二衣之質而色之數亦
　各有六十
　案方氏以六冕六服為十二衣不知周禮天子六服
　同冕則冕與服不足十二之數也且與還相為質說
　不符陳氏以十二衣為十二章則自九章七章以次
　降殺如何還相為質歟孔氏謂月令食與衣帷有四
　時之異每時三月為十二陳氏申之謂味春以酸為
　主夏以苦為主色春以青為主夏以赤為主則意所
　謂還相為宮者春以角為主夏以徵為主夏季以宮
　為主故月令曰其音角其音徵於夏季言律中黄鐘
　之宮歟姑存之以俟知者
故人者天地之心也五行之端也食味別聲被色而生
者也(別彼列反被皮/義反又扶義反)
　正義鄭氏康成曰此言兼氣性之效　王氏肅曰人
　在天地閒如五藏之有心人乃有生之最靈其心五
　藏之最聖也　孔氏穎達曰上論人稟天地五行氣
　性而生此下論稟氣性之有驗天上地下人居其中
　動静應天地如人腹内有心動静應人也萬物悉由
　五行而生而人最得其妙氣明仁義禮知信為五行
　之首五行各有味有聲有色而人並食之别之被之
　味聲色在五行為著而人氣性兼有之故曰五行之
　端　項氏安世曰天地之心仁而已矣天地之至仁
　寓之於人纔有人形即有仁心故曰人者仁也仁人
　心也復所以見天地之心以其有生意也凡果實之
　心皆曰仁人亦作仁故天地之心亦名曰仁　陳氏
　祥道曰物之體常在外而心常在中故人者天地之
　心　方氏慤曰天地散而為五行故仁之端則木之
　性所立也義之端則金之性所立也以至火之於禮
　水之於知土之於信亦若是已矣五行滋而為五味
　人以養其口感而為五聲人以養其耳形而為五色
　人以養其目然後人得而生焉味色亦有别獨於聲
　言别以其微妙尤宜致别也　朱子語類問人者天
　地之心朱子曰如天道福善禍滛善者人皆欲福之
　惡者人皆欲禍之　又曰教化皆是人做故人為天
　地之心　蔣氏君實曰鳥俯而啄仰而四顧味有所
　不辨也五味六和惟人能辨而食之瓠巴鼓瑟㳺魚
　出聴物萬一然耳聲有所不别也五聲六律惟人能
　别而聴之生而羽毛以禦寒暑物莫不然色不能自
　擇也五色六章惟人能擇而被之蓋囿於形而共人
　者為物任其知以役物者為人人具耳目備口體視
　明聴聰飲食有具服用有適得於天者本如是而已
　情欲一恣性天梏亡養一指而失肩背是自失其所
　以食味者也好鄭聲而厭雅樂是自失其所以别聲
　者也舎正色而好姦色是自失其所以被色者也不
　有聖人何以因天理之自然制人情之或過哉　呉
　氏澄曰五行之性在兩間不可見人得以生而為仁
　義禮知信然後其端可見　徐氏師曾曰此結上文
　言元亨利貞之理賦而為仁禮義知之性所謂天地
　之帥吾其性是人之性即天地之心也水火木金土
　之氣凝而為貌言視聴思之官所謂天地之塞吾其
　體是人之形即五行之端也食味别聲被色於此見
　天地生物獨厚於人人為至貴獨靈於物所當盡性
　踐形節欲以無負天地生養之意可也
　通論馬氏睎孟曰前言天地之性以其性之所受之
　中也此言天地之心以其為人所處之中也前言五
　行之秀言其精而不雜也此言五行之端以其本而
　非末也　湯氏三才曰前言徳會交氣溯人所稟受
　造化是活的人是造化做就的此言心端則天地五
　行做不来的都要人做轉覺天地五行是定的人是
　活的
　案此以上原人情皆出於天地以明治人情所以必
　承天道之意
故聖人作則必以天地為本以隂陽為端以四時為柄
以日星為紀月以為量鬼神以為徒五行以為質禮義
以為器人情以為田四靈以為畜(柄本又作枋兵命反/量去聲畜許又反下)
　(同/)
　正義鄭氏康成曰天地以至於五行其制作所取象
　也禮義人情其政治也四靈其徵報也量猶分也鬼
　神謂山川也山川助地通氣之象也器所以操事田
　人所捊治也(孔疏操事若手秉耒耜以耕田/捊謂以手捊聚即耕種耘鋤也)　孔氏
　穎達曰則法也本根本也人既是天地之心故聖人
　作法則必用天地為根本若祭帝於郊祭社於國也
　(案天地為本所該甚廣/郊社特祭禮其一端耳)端首也用隂陽為端首若賞
　以春夏刑以秋冬是也柄若劒㦸須柄而用之聖人
　為教春生夏長秋斂冬藏是法四時也紀綱紀也日
　行有次度星有四方列宿部分昏明敬授人時是法
　日星也量猶分限也天之運行每三十日為一月聖
　人制敎亦随人才分是法月為限量也山川助地以
　通氣為地之徒屬聖人象之立羣臣助己以施教為
　己徒屬也質體也五行循逥周而復始聖人為教亦
　循環不已是法五行也執禮義為器用以治人情如
　田得耒耜之耕也聖人法天地以治人情故天地應
　以徵報四靈並至聖人畜之如人養牛馬然　方氏
　慤曰聖人作則以天地為之始人物為之終其序如
　此　胡氏銓曰柄以斟酌言以四時斟酌和氣也
　應氏鏞曰天地以全體言道之大原出於天言大本
　之先立也隂陽以氣化言立天之道曰隂與陽開端
　造始之可見者也四時以運化言太昊執規炎帝執
　衡當權操柄之可握者也日星紀運乎天之度驗其
　次舎以分時令如綱有紀以分其目一月周匝乎天
　之度視其晦朔以課事功如物有量以揆其平鬼神
　布列於天地之閒造化之用也以之為徒則開合變
　化常與之並行五行變合於隂陽之内造化之體也
　以之為質則亭毒胚胎不昧其所主有其質而無其
　具則善不能自遂故因其自然固有之禮義以為器
　而品節防範之道無不周有其器而無其地則功無
　所可施故因其可與為善之人情以為田而脩治墾
　除之功無不至四靈蓋物之變化而有神者能盡致
　而為畜則徳之所感可知已　呉氏澄曰上言人以
　天地隂陽五行而生此言聖人制禮以治人亦取法
　於天地隂陽五行也　徐氏師曾曰徒如徒侣之相
　依上二者作則之要下皆事之則也九者備則休徵
　應之矣
　通論鄭氏康成曰此則春秋始於元終於獲麟包之
　矣呂氏說月令而謂之春秋事類相近焉(孔疏謂春/秋元年以)
　(後獲麟以前包天地隂陽星辰日月之等書元氣之/始則天地也書春時之始則四時也書王政教之始)
　(則禮義也熊云書無冰是陽大雨雹是隂書恒星書/日書月書沙鹿梁山崩是鬼神雨木冰宣榭火等是)
　(五行獲麟是四靈為畜也呂不韋説十二月之令謂/為呂氏春秋事之倫類與孔子所脩春秋相附近焉)
以天地為本故物可舉也以隂陽為端故情可睹也以
四時為柄故事可勸也以日星為紀故事可列也月以
為量故功有藝也鬼神以為徒故事可守也五行以為
質故事可復也禮義以為器故事行有考也人情以為
田故人以為奥也四靈以為畜故飲食有由也(睹丁/古反)
　正義鄭氏康成曰可舉者物天地所養生也可睹情
　以隂陽通也(孔疏同聲相應/同氣相求通也)可勸事以四時成也可
　列事以日與星為候興作有次第也有藝藝猶才也
　十二月各有分猶人之才各有所長也藝或為倪可
　守山川守職不移也可復下竟復由上始也考成也
　器利則事成奥猶主也(胡氏銓曰左/𫝊國有奥主)田無主則荒由
　用也四靈與羞物為羣　孔氏穎達曰此覆明前經
　諸事治理皆應則萬事成也天地生養萬物今本天
　地為政故萬物可舉而興人情與隂陽相通今法隂
　陽為教故人情無隐生長斂藏随時無失故民不假
　督勵而自勸敬授人時早晚無失故民東作西成事
　有次第月各有分人各有長随才而教則人竭所長
　而有功鬼神各有分職而不移今引鬼神爲徒屬則
　事無失業五行周而復始爲教法之則事必不絶工
　欲善其事必先利其器禮義器之利者故所治之事
　必成田以人爲主情用聖人爲主則不荒廢矣四靈
　衆物之長長既至則其屬並至得以充庖廚是飲食
　有用也　張子曰自天地爲本至四靈為畜一理也
　特細别耳事天治人與夫接物無所不用其極能用
　其極則其餘不足治矣　方氏慤曰以天地爲本則
　萬物皆末本既得則末斯從故物可舉言持之在我
　也隂陽者萬物之情以隂陽為端則情可探而見以
　四時爲柄則人順時之後先因時之動静而不敢辭
　以日星爲紀則晝之所参夜之所考各得其序月以
　爲量則興事造業各有數以致其能五行以爲質則
　代廢代興周而復始故事可復四靈以爲畜則人之
　日用者易致故飲食有由言人因之以致用也　馬
　氏睎孟曰法象莫大乎天地故以爲本而隂陽日月
　鬼神皆天地之别也聖人作則仰法天俯察地而近
　取人情禮義出於人情而先王因以爲治情之具也
　其法備其治詳宜有休徵應之故終以四靈為畜焉
　　又曰天地之大端在隂陽人情之大端亦在隂陽
　喜為陽怒為隂　董氏師讓曰萬物生息於天地之
　閒以天地爲本則萬物雖多而無所逃為善陽之類
　為惡隂之類以隂陽為端則物情大槩可見　陸氏
　佃曰隂陽為端若觀其所聚觀其所感觀其所恒而
　天地萬物之情可見四時為柄若春誦夏絃春率民
　耕秋率民斂日星爲紀若日在北陸而藏冰龍見而
　雩　黄氏曰由從也從於禮之義飲食之禮達則物
　無暴殄信及豚魚禮化明備也　葉氏適曰聖人發
　正於天理收功於人情如良農之善稼也五穀之報
　必厚矣聴而弗治長稂莠也治而弗達雜稊稗也不
　本其情而責其成廢田者也如是則人豈能心服於
　聖人而恃為奥主哉
何謂四靈麟鳳龜龍謂之四靈故龍以為畜故魚鮪不
淰鳳以為畜故鳥不獝麟以為畜故獸不狘龜以為畜
故人情不失(獝陸云矞又作獝家語獝作䎀狘作□/鮪音偉淰音審獝况必切狘許月切)
　正義鄭氏康成曰淰之言閃也(孔疏淰是水中之形/狀閃是人在門中或)
　(見或不/見也)獝狘飛走之貌失猶去也龜北方之靈信則
　至矣(孔疏龜為水蟲水主信故信則至水為/信則土為知然水土二行俱有信知)　孔氏
　穎達曰此更解上四靈之事淰水中驚逝獝驚飛狘
　驚走魚鮪從龍鳥從鳳獸從麟其長既来故其屬見
　人不驚也龜知人情龜既来應故人各守其行其情
　不失也上三靈言其長来而族至龜獨言其感信而
　至與上相互也　方氏慤曰麟體信厚鳳知治亂龜
　兆吉凶龍能變化故謂之四靈　陳氏澔曰鮪魚之
　大者龜能前知人有所決以知可否故不失其情之
　正
　案上於四靈獨言飲食有由以禮始飲食人情大欲
　存焉故也龜非可食而能知吉凶悔吝故以人情不
　失别言之
　餘論葉氏適曰聖人盡人道之正則彼動物之傑不
　得自遂其雄狡而一將聴命於人於是蟲魚鳥獸無
　不順若而人之飲食生養亦未有苟爲温飽而不知
　其所由来者故夔言鳳皇來儀周公言遺我大寳龜
　孔子言鳳鳥不至河不出圗吾已矣夫此言物之聽
　命於人也後世不度其德之厚薄而取必於異物之
　有無如漢之神雀五鳳黃龍君臣歆豔以爲祥嗟夫
　是人反聽命於物也
　
　
　
　
　
欽定禮記義疏卷三十二
欽定四庫全書
欽定禮記義疏卷三十三
　禮運第九之四
故先王秉蓍龜列祭祀瘞繒宣祝嘏辭説設制度故國
有禮官有御事有職禮有序(蓍音尸瘞於/例反繒如字)
　正義鄭氏康成曰埋牲曰瘞幣帛曰繒宣猶揚也繒
　或作贈　孔氏穎達曰列祭祀謂郊廟以下國既有
　禮故百官各御其事官既有御故百事各有其職凡
　所行禮皆有次序也　劉氏敞曰先王措天下如此
　而猶不敢自任秉蓍龜求其眀知於神也列祭祀歸
　其功德於祖也設制度者辨上下定民志也故國無
　大小皆有禮以稱之故官有所御事有所職禮有所
　序而五禮之施五品之實徧於斯民一道德以同風
　俗莫非五常之歸矣　方氏慤曰秉蓍龜以決禮之
　疑列祭祀以致禮之敬瘞繒以備禮之物宣祝嘏辭
　説以通禮之文若是則國可謂有禮矣建國必設官
　設官必治事治事所以行禮也上言國有禮者禮之
　體下言禮有序者禮之用
　存疑鄭氏康成曰此皆卜筮所造置　孔氏穎達曰
　上言龜知人情故此言卜筮所造之事凡卜必先筮
　故兼言之郊廟以下皆用卜筮繒之言贈也謂祀地
　埋告又贈神也設制度謂造宫室城隍車旗之屬
　劉氏敞曰瘞繒宣祝達其誠信於幽也嘏辭説者示
　其神靈之饗也　吳氏澄曰此節禮達於上下節禮
　達於下
　案祭祀尚有卜日筮尸等事瘞繒以下皆不用卜筮
　鄭謂此皆卜筮所造制孔氏又牽合龜知人情是承
　悞而加甚者又祭祝嘏皆有辭説劉以宣屬之祝以
　辭説屬之嘏當是筆悞若禮達於上説則牽合矣
故先王患禮之不達於下也故祭帝於郊所以定天位
也祀社於國所以列地利也祖廟所以本仁也山川所
以儐鬼神也五祀所以本事也故宗祝在廟三公在朝
三老在學王前巫而後史卜筮瞽侑皆在左右王中心
無為也以守至正(儐音擯朝音潮筮市/制反瞽音古侑音又)
　正義鄭氏康成曰患禮不達患下不信也祭帝以下
　所以達禮於下也教民尊神慎居處也宗宗人瞽樂
　人侑四輔也(孔疏左輔右弼前疑後丞皆/勸侑人君為善故謂之為侑)　孔氏穎
　達曰因上禮有序説禮下達之事天子至尊而猶行
　臣禮以事天是欲使嚴上之禮達於下猶自祭社是
　欲使報恩之禮達於下在宗廟以子禮事尸是欲使
　仁義之教達於下自祭山川是欲使儐敬鬼神之教
　達於下自祭五祀是欲使本事之教達於下宗宗伯
　祝太祝王在宗廟則委於宗祝示不自専以達於下
　在朝職事則委任三公在學乞言則受之三老王弔
　臨則前委於巫動則左史書之言則右史書之既言
　前巫故言後史卜筮主決疑瞽主和侑典規諫示不
　自専故竝置之王以禮尊神又委任得人故中心無
　為以守至正之道也　方氏慤曰禮之始自天子出
　終則與民由之然後禮達而分定患禮之不達於下
　故教以祭祀使民知畏敬也郊以定天位而天下達
　於尊卑之禮社以列地利而天下逹於施報之禮仁
　以立人之道而天下達於親踈之禮我為主以賔接
　鬼神而天下達於興作之禮五祀因時用事而天下
　達於制度之禮宗祝以接神故在廟三公以聽政故
　在朝三老以奉教故在學不祥却於未然故前巫言
　動紀於巳然故後史史在左右而言後者對巫言之
　瞽典樂以侑食瞽言其人侑言其事夫天下之動貞
　夫一而止苟非以至正為守則天下之動莫之能正
　雖欲無為也其可得乎　劉氏彞曰祭帝於郊天位
　由之而定民不敢慢於上矣祀社於國生物享其報
　而民不敢慢於神矣祖廟之祀祖有其徳而民不敢
　慢於人山川之報功有其秩而民不敢僭其禮故宗
　祝在廟執蔡祀之禮雖鬼神之大不得而亂之三公
　在朝執上下之禮雖君上之尊不得而踰之三老在
　學執人倫之禮雖異數之隆不得而變之前巫以辟
　除其心之疑慮後史以臨正其行之欹傾卜筮瞽侑
　以防其言動之有失夫如是何為哉無為矣而曰以
　守至正何也中心不為於意慮則寂然而不動是人
　之正性也　馬氏睎孟曰自仁率親自義率祖離而
　言之有仁義之别合而言之則皆親親之仁禮器所
　謂宗廟之祭仁之至者意亦如此　陳氏澔曰郊社
　五者皆使禮教之四達宗祝三公三老無非眀禮教
　以淑天下而君居巫史瞽侑之中此心無為守其至
　正則又君之以禮自防示教於天下也　郝氏敬曰
　禮不止祭而神道設教則易達然而主之者君心也
　存異孔氏穎達曰竝用卜筮民猶未信先王患之更
　為下郊社諸事定天位即是本於天列地利即是命
　降於社下三句即降於祖廟山川五祀
　案如孔説與上節判為二截而與前本乎天節又混
　并為一恐非本義又諸説俱以中心二字連訓於理
　無礙惟陳澔以王中絶句與前後左右相應其説更
　為周匝竝存之
故禮行於郊而百神受職焉禮行於社而百貨可極焉
禮行於祖廟而孝慈服焉禮行於五祀而正法則焉故
自郊社祖廟山川五祀義之脩而禮之蔵也(蔵如/字)
　正義鄭氏康成曰言信得其禮則神物與人皆應之
　百神列宿也百貨金玉之屬脩猶飾也蔵若其城郭
　然　孔氏穎達曰禮既達於下有功而見徴應王郊
　天備禮則星辰不忒故云受職祀社盡禮則五穀豐
　稔金玉露形故云可極祭廟盡禮而天下皆服行孝
　慈王者孝慈之道為逺近所服也祭五祀以禮而天
　下法則行得其正也不言山川者法則之事包之也
　覆説諸蔡是義之脩飾禮之府蔵　陳氏祥道曰百
　神受職以大報天而百神莫不與之也百貨可極以
　五土之宜百物資之以生也孝慈服以有祝以告人
　之孝嘏以告神之慈也正法則以有制以正法有度
　以正則也不及山川者以社言百貨可極兼之也夫
　義則有宜禮則有體務其宜以歸其體然後五者之
　教全故曰義之脩而禮之蔵　陳氏澔曰百神受職
　謂風雨節寒暑時百貨可極謂地不愛寶物無遺利
　正法則謂貴賤各有制度無敢僭踰聖王精禋感格
　其效如此　方氏慤曰受職言各受其職而可守可
　極言各盡其利而無遺正法則以制度之所在故各
　得法則之正也其始行禮而巳終而禮行固其序也
　　沈氏煥曰禮行不是行禮我與神有二不可謂之
　行聖人之誠足以感神而無間故無往而不得其
　欲　虙氏曰義者理也禮者文也義者内也禮者外
　也其始見其禮而未知其所以為義是禮脩而義蔵
　至其後日由義而不自知故曰義之脩而禮之蔵也
　　吴氏澄曰郊社祖廟山川五祀禮也定天位列地
　利儐鬼神本仁本事義也行其禮而不知其義者有
　之未有知其義而不能行其禮者也祖廟句下當脱
　禮行於山川而報功徳焉句　徐氏師曽曰以其事
　而言報德酬功因其當然之理而為之脩飾凡衆之
　動得其宜矣以其文而言謹始慎終合其自然之序
　而為之府蔵無一往不在其中也　黄氏乾行曰上
　言先王達於下此乃言禮達而天下從之
　案百神鄭孔言星辰陳言風雨寒暑二説相兼乃備
　總論徐氏師曽曰自秉蓍龜至此因列於鬼神而申
　言之
　案此以上申聖人以禮示之天下國家可得而正之
　意篇中惟此一段専以祭言之
是故夫禮必本於大一分而為天地轉而為隂陽變而
為四時列而為鬼神其降曰命其官於天也(大音/泰)
　正義鄭氏康成曰降曰命聖人象此下之以為教令
　官猶法也此聖人所以法於天也　孔氏穎達曰此
　論制禮必本於天以為教也大一謂天地未分混沌
　之元氣極大曰大未分曰一聖人制禮用至善之大
　理以為教本是本於大一也元氣既分輕清為天重
　濁為地制禮者法之以定尊卑之位天運為陽地運
　為隂制禮者法之貴左象陽貴右象隂陽時行賞隂
　時行罰也陽氣變為春夏隂氣變為秋冬制禮者法
　之如吉禮有賔主介僎四坐凶禮有恩理節權四制
　也四時變化生成萬物皆鬼神之功制禮者法之陳
　列鬼神之功以為功也聖人仰法大一以下之事而
　下之為教令皆是取法於天者也　陳氏祥道曰以
　形之始言之謂之大始以數之始言之謂之大一大
　一之體分而為天地之氣轉而為隂陽之用變而為
　四時之序列而為鬼神之情其降之於人曰命凡此
　皆天造之禮而主之於天故曰其官於天也(案鄭孔/以官為)
　(法此及方説則以官為主要帷法之/而因以為之主則兩説固相因也)　方氏慤曰隂
　極生陽陽極生隂隂陽之運周而復始故曰轉春生
　夏長秋斂冬蔵時未有常故曰變天地則有上下之
　位隂陽則有升降之宜四時則有先後之序鬼神則
　有變化之功聖人體此以命物而在下莫不聽故曰
　其降曰命亦未嘗不本之自然故曰其官於天不曰
　本而曰官者以禮之命物各有所主也　朱氏申曰
　一之判剖為天地一之轉運為隂陽一之變易為四
　時一之序列為鬼神鬼神造化之迹體物而不可遺
　者也　吳氏澄曰官於天天字該大一天地隂陽四
　時鬼神五者而言　徐氏師曽曰天指天地以下四
　者而言大一則四者之源也三才未判萬物未生一
　而巳矣而禮之原實在此自大一分之上者為天下
　者為地髙卑定矣其轉也静者為隂動者為陽惨舒
　異矣其變為四時有錯行之運其列為鬼神有生成
　之功大一之妙如此聖人窮神知化黙識心通由是
　制禮而降之謂之命令貴賤上下法天地之髙卑吉
　凶刑賞法隂陽之舒惨嵗月久近法四時之變報本
　反始法鬼神之列何莫非本於大一者哉
　餘論虙氏曰禮未離於數故官於天而未能官天若
　夫離於數者道也範圍天地而不過官天而不官於
　天矣聖人以道制禮而極其妙則又可以官天故曰
　禮樂眀備天地官矣
夫禮必本於天動而之地列而之事變而從時協於分
藝其居人也曰養其行之以貨力辭讓飲食冠昏䘮祭
射御朝聘(分音問養鄭讀義今/如字冠去聲朝音潮)
　正義鄭氏康成曰本於天本於大一與天之義也動
　而之地後法地也列而之事後法五祀五祀所以本
　事也變而従時後法四時也協合也言禮合於月之
　分貨摯幣庭實也力筋骸强者也不則偃罷　孔氏
　穎達曰上言禮從天地四時五行而生而教於人此
　下論人用之以行刑罰冠昏朝聘之等皆得其宜也
　動而之地祀社是也列而之事五祀是也變而従時
　即四時以為柄協於分藝即月以為量也辭讓賔主
　三辭三讓飲食饗食之屬冠二十而冠昏三十而取
　射五射御五馭朝五年朝天子及諸侯自相朝聘比
　年小聘三年大聘　周氏諝曰本乎天者禮之象動
　而之地者禮之法列而之事事同則禮同變而從時
　時異則禮異協於分者禮之情協於藝者禮之文居
　人曰養莫非以養人之欲給人之求也行以貨力數
　者則皆其見於度數之間者也禮之所以顯舎度數
　何以哉　陳氏祥道曰列而之事者禮之稱變而從
　時者禮之權　方氏慤曰上原禮之初此又眀禮之
　用上言官於天以見其自然此言居人以見其使然
　也方其本乎天静一而巳及其降而在地則離靜而
　向於動散而在事則出一而成列以其有所之也則
　皆以之言之時無常而不可逆故曰變而従時分有
　多寡藝有能否各随力而施之乃協也冠昏䘮祭射
　御朝聘非貨力辭讓飲食不行故曰無財不可以為
　悦非强有力者不能行也　虙氏曰禮之體根於大
　一未分之前禮之用起於兩儀既判之後惟其未分
　而渾淪故曰必本於大一惟其既判而定位故曰必
　本於天列而之事事詳則禮詳也變而從時時異則
　禮異也協於分不强其所無也協於藝不强其所不
　能也貧者不以貨財為禮其協於分乎老者不以筋
　力為禮其協於藝乎　馬氏睎孟曰居人曰養禮所
　以養人也荀子曰恭敬辭讓所以養安禮義文理所
　以養情盖聖人之道寓於度數之間莫非順性命之
　理而所以養人也貨力以下非禮之盡特言行之大
　略而巳　葉氏適曰聖人知禮之所由本随而察其
　轉變分列之際而貫徹於隂陽上下之交得其所以
　居斯人者而後貨力辭讓飲食冠昏䘮祭射御朝聘
　品節之序以行乎其間人倫既正人情既順人義既
　眀使人知所以講信脩睦而肌膚之㑹筋骸之束亦
　不至渙然而不相從豈不怡然有見於天人之通内
　外之合也哉　徐氏師曽曰行之以貨財為資筋力
　為用辭讓為實飲食為具四者禮之緯也冠以責成
　人昏以著代䘮以送終祭以追逺射以觀德御以執
　役朝以相見聘以通問八者禮之經也
　存疑鄭氏康成曰養當為義字之誤也下之為教令
　居人身為義孝經説曰義由人出　孔氏穎達曰王
　肅云家語作其居人曰養下言穫而弗食食而弗肥
　宜是養字鄭必破為義者以上言義之脩下言陳義
　以種也
　案鄭讀養為義亦一説但不如王讀養字之確
故禮義也者人之大端也所以講信脩睦而固人肌膚
之㑹筋骸之束也所以養生送死事鬼神之大端也所
以達天道順人情之大竇也故唯聖人為知禮之不可
以巳也故壊國䘮家亡人必先去其禮(壊音怪/䘮去聲)
　正義鄭氏康成曰竇孔穴也去其禮言愚者之反聖
　人也　孔氏穎達曰上言禮為治理之本此言禮不
　可去之事孔穴物所出入禮義人所出入　虙氏曰
　禮之端始於辭讓義之端始於羞惡然未可謂之大
　端惟合禮義之成體而不倚於一偏然後為人之大
　端養生送死事鬼神以禮而正故曰大端達天道順
　人情以禮而通故曰大竇　馬氏睎孟曰有禮則莊
　敬日强無禮則安肆日偸君子知謹於禮義則手足
　有所措耳目有所加進退揖讓有所制肌膚筋骸所
　以固也養生所以飾驩送死所以飾哀事鬼神所以
　飾敬其道非一而禮義為之大端禮義出於天先王
　因之以達天道禮義出於人先王因之以順人情降
　衷自天受中自人達者所以眀之順者所以因之也
　　吳氏澄曰人身膚最外肌次之筋次之骸最内以
　肌㑹膚以筋束骸四者之聚為身有禮義則凡講説
　皆信實之言凡脩為皆睦婣之行形體皆莊重堅固
　而不怠惰放肆也其於人倫則生事葬祭孝敬追慕
　亦惟此禮義為大端緒也人情之動有愛惡哀樂喜
　懼之情以禮義治之則發皆中節無所乖戾所謂順
　也情極其順則不違天所與我之性而上達於天道
　矣三言所以先敬身中眀倫終盡性至命三者皆禮
　義之功惟聖人能知禮之不可不為而不巳於為也
　壊亂之國䘮敗之家亡身之人惟不知禮而去之故
　至此　蔣氏君實曰禮以辨義義以起禮其理相因
　其用相成所以為萬善有為之要而人道待以自立
　也自其有諸己而不違謂之信自其施諸人而不隔
　謂之睦惰慢邪辟之氣或設於身體此信之不講也
　乖争陵犯之氣或見於接物此睦之不脩也聖人設
　禮義以教天下使民踐履浃洽一毫非僻之念非禮
　之動有所檢束而不敢自肆於平居然後交際之時
　不至血氣用事而攘臂而動色兹所以必講信脩睦
　而固人肌膚之㑹筋骸之束與然聖人為禮非苟然
　也反人以還天亦本天以治人彼生有養而死有葬
　物本天而人本祖是人道之大端也天也吾固因之
　以為常孩提而知愛及長而知敬顙泚於親之不蔵
　父子有隠而無證是人情之大竇也天也吾亦順之
　而不拂人情禮由天道出順人情正以達天道也
　徐氏師曽曰上大端猶言根本節目之大者下大端
　則其中之事也此言禮義關人之成敗講信脩睦以
　待人固㑹束以正己二者必以禮義否則偽妄不誠
　安肆日偷矣眀則養生送死幽則祭祀鬼神二者亦
　以禮義否則生死不安鬼神不享矣達天道而惇庸
　之順人情而節文之二者亦以禮義否則昧天道拂
　人情矣所謂人之大端如此惟聖人聰眀睿知能知
　其為大端而不可巳故待人正巳事幽眀通天人各
　得其宜而致蔵身之固也彼敗國之君䘮家之主亡
　身之夫皆以先去其禮之故耳
　通論陳氏祥道曰前於禮義言紀言器言柄此又曰
　端者紀以言其所張器以言其所用柄以言其所執
　端以言其所始也
故禮之於人也猶酒之有糵也君子以厚小人以薄(糵/魚)
　(列/反)
　正義鄭氏康成曰皆得以為羙味性善者醇耳　孔
　氏穎達曰酒因麴糵則成無麴糵則不成以眀禮不
　可巳之故君子譬精米嘉器其味醇小人譬麤米敝
　器其味醨盖君子性識純深得禮而彌深厚小人智
　慮淺薄得禮自虚薄也　陳氏祥道曰糵之於酒厚
　則醇薄則醨醇則久醨則壊禮之於人厚則君子薄
　則小人君子則安小人則危善為酒者戒其醨而務
　為醇善為人者戒其小人而務為君子　吳氏澄曰
　君子者賢人也雖未能如聖人之知禮然比之小人
　則厚矣小人者鄙夫也雖未至如壊國䘮家亡人之
　去禮然比之君子則薄矣
　通論黄氏乾行曰人品不同大約有此四等不已於
　禮者聖人也厚於禮者君子也薄於禮者小人也去
　禮者下愚也
　總論吳氏澄曰順人情三字為此條之體要自此至
　終篇皆演此順字之意
　案此以上復承承天之道而申言之以眀治人情所
　以必由此之意
故聖王脩義之柄禮之序以治人情故人情者聖王之
田也脩禮以耕之陳義以種之講學以耨之本仁以聚
之播樂以安之(治平聲耨/奴豆反)
　正義鄭氏康成曰治者去瑕穢養菁華也禮耕和其
　剛柔義種樹以善道學耨存是去非類也仁聚合其
　所盛樂安感動使之堅固也　孔氏穎達曰此論聖
　人脩禮義治人情以至大順之事柄謂執持而用之
　者土地是農夫之田人情是聖王之田農夫用耒耜
　和其剛柔聖人用禮正其上下農夫耕畢以美種種
　之人情既正以善道教之去草養苗則苗善去非存
　是則情善苗稼既孰當本此愛惜之心以聚集所收
　勿為費散勸課既行當本此仁恩和親聚集善道使
　不廢棄農夫收穫既畢布其歡樂共相飲食以安美
　之聖人既勸民善道備足又説樂感動使其勤行善
　道保寧堅固也　陳氏祥道曰脩禮以耕所以開其
　心陳義以種所以納之正講學以耨所以去其非本
　仁以聚所以充其徳播樂以安所以成其道　方氏
　慤曰義者所操有宜而不可失故言柄禮者所行有
　節而不可亂故言序禮義本出於人心而或至無禮
　無義心動而情亂之也聖人脩其柄與其序還以治
　人之情而巳禮者事之始猶耕之治荒蕪故言脩義
　者事之宜猶種之因地宜故言陳學所以為巳猶耨
　之去苗害故言講仁者愛也仁則聚之猶穫樂者樂
　也樂則安之猶食禮惡其壊故曰脩義欲其眀故曰
　陳學欲其辨故曰講仁以立人非本不立故曰本樂
　以和民非播不和故曰播　應氏鏞曰情者心之動
　也養之不善則荒穢不治而可欲之善塞矣然仁義
　禮智根於心其善端本無窮也聖王以人情之不治
　為巳責猶農夫以百畝之不易為巳憂則因其自具
　之理而加以順治之力禮之有序猶耕之有畔義之
　有節猶種之有列書曰若稽田既勤敷菑惟其陳脩
　是也學探千古羣聖之奥而思索問辨以求其正猶
　耨之去草而耘治益精也仁總百行萬善之全而滋
　養培植以豐其成猶穫之揫斂而收取無遺也樂具
　五音六律之節而動盪發越以宣其和猶既穫之餘
　安坐以食而熙暤自如也　吳氏澄曰凡日用常行
　如曲禮少儀内則使之習行持守防檢其情則情不
　蕩熾猶以耒耜開墾其田使不荒既習行其事又必
　敷陳其義使眀於當然者之所以然則通曉理趣而
　善端滋長猶開墾之後種以嘉禾漸漸生長萌芽也
　巳通曉其義又必博考前言往行審問慎思分辨是
　非不惑於非義之義猶苗生之後耨去其草而獨存
　其苗也禮耕義種學耨其事非一而本在一心及其
　久也理之萬殊聚於一而心德渾全矣是之謂仁然
　由利仁欲造安仁之域非用力所可到惟當涵養以
　俟其自化惟樂以養人性情變人氣質有不自知其
　至於安者　陳氏澔曰講學以耨博而求之不一之
　善所以得一本萬殊之理本仁以聚約而㑹之於至
　一之理所以造萬殊一本之妙本仁聚之利仁之事
　播樂安之安仁之事禮耕義種入德之功學之始條
　理也仁聚樂安成徳之效學之終條理也講學居中
　以貫通前後自始至終於仁義禮樂無不講及其成
　也則禮義之功著於前仁樂之效著於後
　通論葉氏適曰得禮義之本要而後能通人情通人
　情而後能治人情人情可治則德性全而道化成自
　堯舜以及文武其治道所以大被於天下者盖其脩
　仁義禮樂之實而播諸事為必有中於人情之㑹相
　與俯仰出入動蕩流通其情之異趨者同嚮者皆得
　以旁皇周浃於其中一人之放辟不専行而天下之
　取舎得公是焉是以不待刑禁而自治也故論禮者
　以人情為聖王之田非若後世以情為不羙以禮為
　強制築千丈之防遏奔放之流使其噤黙不得逞而
　後從我而為禮義也
　案此言聖王治人之情非言君子脩已進徳之序也
　然欲所治之人皆入於聖又不可不以脩巳進徳之
　序通之若民則可使由之不可使知之謹庠序之教
　申之以孝弟之義便是講學有睢麟之意行周官之
　法便是本仁十三舞勺成童舞象鄉飲入學皆歌詩
　合樂使之咏歌以養性情舞蹈以養血脈皆是播樂
　民日遷善而不知誰為之即安也
故禮也者義之實也協諸義而協則禮雖先王未之有
可以義起也
　正義鄭氏康成曰協合也合禮於義與義不乖剌則
　禮雖未有可以義起作也　孔氏頴達曰以下廣眀
　上三者相須之事以義起者如將軍文氏之子也
　張子曰人情所安即禮也故禮可由義起　黄氏敏
　求曰須合義乃合禮有未立之禮取合宜之義起作
　之　周氏諝曰義以生禮禮以節義故義為禮所自
　生而禮為義所自成也　陳氏澔曰禮者義之定制
　義者禮之權度禮一定不易義随時制宜故協合於
　義而當為者雖先王未有此禮可酌於義而創為之
　通論方氏慤曰禮雖作乎外而義則資之以成體故
　此以禮為義之實義雖由乎内而禮則用之以制宜
　故禮器以義為禮之文(案禮器云義理禮之文對忠/信禮之質非以禮為義之質)
　(義為禮/之文)　陳氏祥道曰義以禮為實禮以義為文合
　於義則禮斯合矣故廟門非待弔之所而文氏行之
　(案彼言待於廟正以其不迎於/廟門也解誤難以引証本義)説驂非為賻之宜而
　孔子行之純儉可以従衆嫂溺可以手援故荀子曰
　禮以順人心為本也凡非先王之禮而順人心者皆
　禮也孟子以禮為義之節文而此以禮為義之實盖
　義去而為禮禮行而為義二者迭為文實也論語曰
　義以為質禮以行之此義出而為禮也禮器曰義理
　禮之文此禮行而為義也
　存疑孔氏穎達曰義以脩飾為禮之華故禮是義之
　實　黄氏曰禮者尊卑升降親疏之節義者合宜當
　理指的之稱有禮而不合宜是有名而無實譬諸魯
　侯之習儀非知禮也　馬氏睎孟曰禮者義之實義
　者禮之華禮所以體常義所以盡變
　案禮時為大宜次之稱次之制禮之初不就天理上
　權衡爛熟禮如何制故禮必以義為柄然方權衡時
　義尚處於虚到品節既定其義乃確然可見故禮乃
　義之實前之制禮既因義而起則後之用禮又當以
　義為權故禮雖未有而義所當然又可以起禮也若
　如黄説則是義者禮之實非禮者義之實矣孔以義
　為禮之飾馬以義為禮之華都説向外邉不合陳義
　以種本義
義者藝之分仁之節也協於藝講於仁得之者强(分音/問)
　正義鄭氏康成曰藝猶才也有義則人服之　庾氏
　蔚之曰藝者審其分仁者宜得節皆須義以斷之
　孔氏穎達曰藝才也仁施也人有才能又有仁施非
　義裁制則過失故須義乃得分節也　張子曰藝業
　也謂事業也　應氏鏞曰義者事物之斷制裁節也
　區别衆理條分縷析而各有攸當得之者强舉無以
　勝之也故曰義者天下之制　陳氏澔曰藝以事言
　仁以心言事之處於外者以義為分限之宜心之發
　於内者以義為品節之制協合其事理之宜也講於
　仁商度其愛心之親踈厚薄而協合於行事大小輕
　重之宜一以義為之裁制焉上好義則民莫敢不服
　故得義者强
　存疑陳氏祥道曰六藝非義則雜仁非義則蕩處藝
　以義然後有所别處仁以義然後有所節以義為藝
　之分故能協於藝以義為仁之節故能講於仁　馬
　氏睎孟曰藝者言乎其材也材出於性成於人材有
　長短小大而義者所以宜之四端均出於性而有所
　宜而成之尤在於義仁雖在内而義者所以講之而
　見於外外有以講於仁内有以合於藝則義之道得
　矣義得乎道則人望而畏之故曰自勝之謂强
　案此藝乃樹藝之藝即所謂耕之種之耨之也聖王
　人情以為田治情而不當乎人心物理之自然未有
　能治者也學以講乎人心物理之宜而後耕而種種
　而耨各得其宜前所云功有藝協於分藝意皆相貫
　初非於上脩禮講學之外别添六藝技藝也
仁者義之本也順之體也得之者尊
　正義鄭氏康成曰有仁則人仰之　孔氏穎達曰義
　能與仁為節仁能與義為本交相須也仁者施生故
　為順之體　應氏鏞曰仁者義理之統宗㑹元也包
　含萬象莫測其際得之者尊舉無以尚之也故曰天
　下之表强者挺然不屈於物之下猶有物我之對人
　有畏心焉尊則超然於物之上不見物我之間人有
　敬心焉　吳氏澄曰譬之木然各有枝節為義共一
　根本為仁故曰仁者義之本順乎天理畧無違逆中
　節之和也由全體之中發而為中節之和全體之中
　仁也大用之和順也故仁為順之體天爵之尊衆善
　之長故得仁者尊　陳氏澔曰上文言禮者義之實
　此言仁者義之本實以散體言本以全體言猶之木
　焉従根至枝葉皆生意此全體之仁従一本至千枝
　萬葉先後大小各有其宜各有其序其宜者義其各
　有序則散體之禮也
故治國不以禮猶無耜而耕也為禮不本於義猶耕而
弗種也為義而不講之以學猶種而弗耨也講之以學
而不合之以仁猶耨而弗穫也合之以仁而不安之以
樂猶穫而弗食也安之以樂而不達於順猶食而弗肥
也(耜音似種之用/反穫户郭反)
　正義鄭氏康成曰無耜則耕無以入弗種則嘉禾無
　自生弗耨則草不除苗不植弗穫則無以知收之豐
　荒不食則無以知味之甘苦弗肥者其功不見也
　孔氏穎達曰前陳聖人禮耕以至樂安此又顯譬之
　見聖人為教反覆相因雖奏樂於仁人而不使知達
　至順之理亦為未善也　方氏慤曰耜者治田之具
　禮者治國之具耕所以種禾而生之義所以達禮而
　行之達嘉種而除其害者耨之事眀大義以勝其非
　者學之事耨之勤将以有穫學之勤将以有聚仁言
　聚也穫言獲也食有所養而享其利焉樂有所樂而
　安其仁焉食之養人期於體之肥樂之和期於體之
　順而巳前言陳義此變言本者凡種皆以立本也前
　言本仁此變言合者以人本仁也於順又言達者自
　上趨下無不達也　馬氏睎孟曰仁者順之體樂者
　順之成播樂以安順在其中矣猶恐不足以極順之
　至故又以食之肥推言之　應氏鏞曰上既合田事
　始終而正言之以眀成效之大全此復分析而反言
　之以盡其節目之纖悉也　吳氏澄曰此反解上文
　而以順為極也治國謂治一國之人情合之以仁謂
　合聚衆理於一心仁而未能安是猶與仁為二也成
　於樂而安於仁則與仁為一矣仁者體之全於内順
　者用之逹於外仁之體雖全而順之用未逹猶内腹
　雖充而外體未肥故必達於順而後為禮義治情之
　極功也　陳氏澔曰此反譬以申前意其序不可亂
　而功不可缺如此
　存疑蔣氏君實曰此數者似有次第本無間斷若有
　後先本無彼此至安之以樂則孟子所謂樂則生生
　則惡可巳也安而不達於順食而不至於肥寧有是
　理哉
　案安樂後須有涵養工夫然後可以達順蔣謂安時
　即可達順失之矣
四體既正膚革充盈人之肥也父子篤兄弟睦夫婦和
家之肥也大臣法小臣亷官職相序君臣相正國之肥
也天子以德為車以樂為御諸侯以禮相與大夫以法
相序士以信相考百姓以睦相守天下之肥也是謂大
順
　正義孔氏穎達曰膚革外薄皮革膚内厚皮徳為車
　用孝弟以自載也樂為御用要道以行之　陳氏祥
　道曰四體以和順而正然後膚革充而盈父子以天
　性而篤兄弟以同氣而睦夫婦以異姓而和天子德
　教加於百姓故以德為可行之車而以樂為行車之
　御諸侯制節謹度故以禮相守大夫非法不言非道
　不行故以法相序士則忠信不失故以信相考庶人
　則謹身而巳故以睦相守　又曰一器而工聚焉者
　車也疏數疾徐有度數存焉者御也車者器也御者
　人也徳者實也樂者文也車非御不運徳非樂不彰
　　王氏安石曰徳無不容以樂章之車無不載以御
　行之　方氏慤曰正各適其安佚之正也父子以慈
　孝而相厚兄弟以友恭而相親夫婦以剛柔而相濟
　大臣非不亷以所任者大亷不足盡之小臣非不法
　以所守者小不足以撓法也法則不倍亷則不竊矣
　設官以效職分職以守官則相序而不亂君以禮使
　臣臣以忠事君則相正而不阿樂以德為體德以樂
　為用諸侯以下非無徳也惟天子之徳乃刑於四海
　非無樂也惟天子之樂乃兼乎四夷徳大而樂備也
　諸侯以制節為事制節莫如禮大夫以循道為事循
　道存乎法士以事人為事事人存乎信百姓以相親
　為事相親存乎睦禮惡其離故言與法惡其亂故言
　序信欲其成故言考睦欲其不失故言守　劉氏彞
　曰至此則聖學之極功成已成物合外内之道故謂
　之大順大順則無為而治矣　蔣氏君實曰膚革充
　盈在四體既正之後非養小體而失大體也家之肥
　在倫理非求富足而棄禮義也國之肥在綱紀非竭
　民以自私厲民以自養也以徳為車示有所運也以
　樂為御示有所執也以禮相與謹邦交也以法相序
　樂不失職也以信相考有諸巳而不欺也以睦相守
　出入相友守望相助也寧有一物不得其所一民不
　被其澤哉故曰大順順天理也逆人欲也
　存異鄭氏康成曰車或為居　陳氏澔曰播樂安之
　以前皆成巳之功大學明明徳之事達之於順以後
　方是成物之功大學新民之事
　案此言聖王之治人情皆成物之事但成物必自成
　巳出耳陳氏分為兩截未安
　總論徐氏師曽曰故聖王至此六節又因治情而申
　言之
　案此以上承治人之情而極言之以眀禮正則天下
　國家可得而正之意
大順者所以養生送死事鬼神之常也故事大積焉而
不苑竝行而不繆細行而不失深而通茂而有間連而
不相及也動而不相害也此順之至也(苑鬱通又音/藴繆音謬)
　正義鄭氏康成曰常謂皆有禮用無匱乏也言人皆
　眀於禮無有蓄亂滯合者各得其分理順其職也
　熊氏安生曰此據天下萬事有大有細有深有通有
　連有動人皆眀禮順則竝得其宜　孔氏穎達曰前
　眀國家之順皆局有條目此更總説其事一切生死
　鬼神無不用順為常也　劉氏彞曰生者不失其養
　死者不失其禮亡者不失其祀化起於一家而周徧
　乎四海有條而莫之紊也不曰大積而不苑竝行而
　不繆細行而不失哉深而通言教之洽而至於化深
　以盡其性通以正其情也茂而有閒言徳茂乎躬而
　用之有尊卑之差親疎之間也連而不相及人人各
　盡其性上下各異其儀也動而不相害作於禮者必
　歸於義也　王氏曰此極言大順之理萬㡬日来庶
　事總至其大積者然也以順處之各有其序可無苑
　結矣威福竝用剛柔迭施其竝行者然也以順施之
　各得其宜可無錯繆矣一嚬一笑下之休戚繫焉一
　好一惡衆之向背繫焉其細行者然也以順行之可
　無過失矣幽逺謂之深其勢易隔惟順則其情必通
　衆多謂之茂其勢易雜惟順則其分有間連則易以
　相干惟順則同而異不相及也動則易以相違惟順
　則異而同不相害也天下之大順至此極矣　吳氏
　澄曰養生送死事鬼神人道之始終備矣各以其禮
　不悖於道是之謂常常則順反常則非順故大順者
　人道之常
　存異孔氏穎達曰事大天子事也萬㡬輻輳而應之
　有次第竝行諸侯来朝也四方随時貢賦竝陳而不
　錯繆細行大夫士出聘也天子不遺小國之臣是不
　失也深謂九州之外地在逺荒而通貢王庭茂謂萬
　國貢賦庭實茂宻而以國相次小則讓大不相及入
　也萬乗龍趨千乗雷動不相妨害也
　案事字所該甚廣孔分天子諸侯大夫士且專以朝
　聘言鑿而無當
故眀於順然後能守危也故禮之不同也不豐也不殺
也所以持情而合危也(殺去/聲)
　正義鄭氏康成曰守危能守自危之道也君子居安
　如危小人居危如安易曰危者安其位者也天子至
　士名位不同禮亦異數所以拱持其情合安其危
　孔氏穎達曰守危謂以危戒慎而自守保也天子至
　士貴賤宜順故禮不得同　方氏慤曰禮所以辨異
　惟其不同故見於形名度數之間者宜殺則不可豐
　宜豐則不可殺惟其稱而巳　徐氏師曽曰貴賤有
　等故禮制不同宜儉者不可豐宜隆者不可殺凡此
　禮制之順所以維持人情不使驕縦保合上下不使
　危亂也
故聖王所以順山者不使居川不使渚者居中原而弗
敝也用水火金木飲食必時合男女頒爵位必當年德
用民必順故無水旱昆蟲之災民無凶饑妖孽之疾故
天不愛其道地不愛其寳人不愛其情故天降膏露地
出醴泉山出器車河出馬圖鳳皇麒麟皆在郊棷龜龍
在宫沼其餘鳥獸之卵胎皆可俯而闚也則是無故先
王能脩禮以達義體信以達順故(句/)此順之實也(渚之/汝反)
　(頒音班當去聲孽魚列反棷藪通沼/之紹反卵力管反胎土才反闚窺同)
　正義鄭氏康成曰小洲曰渚廣平曰原山者利其禽
　獸渚者利其魚鹽中原利其五榖使各居其所安不
　易其利勞敝之也民失其業則窮窮則濫用水謂漁
　人以時漁為梁春獻鼈蜃秋獻龜魚也用火謂司爟
　四時變國火以救時疾及季春出火季秋納火也用
　金謂丱人以時取金玉錫石也用木謂山虞仲冬斬
　陽木仲夏斬隂木飲食謂食齊視春時羮齊視夏時
　醤齊視秋時飲齊視冬時男女當年謂媒氏令男三
　十而娶女二十而嫁爵位當徳謂司士稽士任進退
　其爵祿也用民必順謂不奪農時昆蟲螟螽之屬也
　言大順之時隂陽和嘉瑞出人情至也膏猶甘也器
　謂若銀甕丹甑也(孔疏銀甕丹/甑援神契文)馬圖龍馬負圖而出
　(孔疏伏羲氏有天下龍馬負/圖出於河遂法之畫八卦)棷聚草也沼池也是無
　故言非有他事使之然實猶誠也盡也　熊氏安生
　曰天不愛道百神受職也地不愛寶百貨可極也人
　不愛情不獨親其親子其子也三才協應諸瑞駢臻
　豈無故而然脩禮以為人情防範達義使民宜之體
　信自治其情反身而誠達順即達天下之情而家國
　天下無不肥也　孔氏穎達曰此更廣説順也既欲
　其順故随所居而安之不奪其宿習使各保其業恒
　豐而不敝困也此下言行順以致太平之事器車禮
　緯斗威儀云其政太平山車垂鉤注山車自然之車
　垂鉤不揉治而自圓曲也鳥獸不畏人故卵胎可俯
　而闚　陳氏祥道曰居川原不易因地之利以順之
　用水火金木飲食因天之時以順之年徳必當因人
　之理以順之　方氏慤曰用水必時若稻人以瀦畜
　水而待旱以防止水而待潦書謂撫于五辰此獨不
　言土以飲食見之盖飲食土所生故也用民必順順
　其析因夷隩之事而用之也水則伏隂所致旱則伏
　陽所致凡此主天降言之故曰災凶言嵗之多疫饑
　言食之不足妖生於反常孽生於不正此主人罹言
　之故曰疾無災無疾以隂陽之順故也　馬氏睎孟
　曰山川之勢異而髙下之習不同原渚之勢殊而水
　陸之居不一聖人因其所利而利之順其所居而居
　之推其詳則凡居材必因天地寒煖燥濕皆所以順
　民也年有髙下故合男女必當其年所以順隂陽之
　理也德有厚薄故頒爵祿必當其徳所以順貴賤之
　等也四民之業不同先王順之而不易四時之物不
　一先王順之而不奪故曰用民必順　應氏鏞曰用
　水不止如注所言若蔵冰頒冰止水蕩水之屬皆是
　五十服官亦當年而徳為主問名納采亦度徳而年
　為主　張子曰達義須在脩禮達順須當體信今雖
　義有所分苟不以禮則不能成義心雖欲順苟不誠
　實亦不能達順　朱子曰體信是忠達順是恕體信
　是無一毫之偽達順是發而中節無一物不得其所
　聰眀睿知皆由此出是自誠而眀意思　又曰信是
　實理順只是和氣體信是致中底意思達順是致和
　底意思　陸氏佃曰天以道與我地以寳與我人以
　情與我豈有所私於我哉亦以積累之厚如上所云
　故也夫所謂順在彼不在此然太平無象若祥瑞者
　特以是為証而巳　吴氏澄曰上順之至舉一世而
　言此所以順本於禮義治人情之君師而言
　總論葉氏夢得曰天地人物流通無間一念之差朕
　兆至微而飛流彗孛草妖木怪之遽見者人拂其常
　則天地萬物之理亦為之變動也此念反正則星退
　反風應不旋踵矣况聖人本仁義禮樂以致大順之
　治又能體信以逹此順天地定位民物由道豈不宜
　哉後世人君捨人言天不善其政治以和物化反求
　物祥以為政治之美本末倒置矣禮運一書始有感
　於大道之行而原禮之所由起中言禮之運轉分别
　以極於損益變革事為之際其歸極於大順而卒章
　復以體信達順眀其致順之由盖欲知感天地理民
　物道在此而不在彼也其㫖深矣
　案篇中言禮極其盛矣而要不外本天道以治人情
　之一言盖在天為道在人則為天命之性性率而為
　情而每乗於氣質之偏又物欲之私附於性以汨之
　則天命之本然者失矣聖人本天道以治人情所以
　繼天立極極之大順而天地位萬物育脩道之功與
　天命一矣此氣運之無常而聖人主之以有常也
　
　
　
　
　
　
　
　
　
　
　
　
欽定禮記義疏卷三十三
欽定四庫全書
欽定禮記義疏卷三十四
　禮器第十之一
　　正義孔氏穎達曰案鄭目録云名為禮器者以其
　　記禮使人成器之義也此於别録屬制度
　　通論張子曰禮運云者語其達也禮器云者語其
　　成也　又曰禮器則大矣修性而非小成也運則
　　化矣達順而樂亦至焉爾　方氏慤曰形而上者
　　謂之道形而下者謂之器道運而無名器運而有
　　迹則禮運言道之運禮器言器之用而已道散而
　　為器故繼禮運而後有禮器焉　陳氏澔曰器有
　　二義一是學禮者成德器之美一是行禮者明用
　　器之制芮氏城曰器易立成器以為天下利之器
禮器是故大備大備盛德也禮釋回増美質措則正施
則行其在人也如竹箭之有筠也如松柏之有心也二
者居天下之大端矣故貫四時而不改柯易葉故君子
有禮則外諧而内無怨故物無不懷仁鬼神饗德(措七/路反)
　(又作厝箭節見反筠于貧/反貫古亂反柯古何反)
　正義鄭氏康成曰禮器言禮使人成噐如耒耜之為
　用也人情以為田修禮以耕之是也大備自耕至於
　食之而肥釋猶去也回邪僻也質猶牲也措置也箭
　篠也端本也竹箭松柏四物於天下最得氣之本或
　柔韌於外或和澤於内用此不變易也人之得禮亦
　猶然也外諧内無怨人協服也懷歸也　孔氏頴達
　曰此一節論禮能使人成器則於外物無不備既得
　成器又能備足是盛德也釋回以下用禮為器以耕
　人情之事筠是竹外青皮人之備德由於有禮如竹
　箭四時葱翠由外有筠也人經夷險不變其德如松
　柏陵寒鬱茂由其内心貞和也貫經也外諧内無怨
　者言君子内外俱美故能與一切物相諧與人無怨
　也鬼神聰明正直依人而行物既懷仁故神亦饗德
　也　張子曰禮器言禮大體完備若成器然措則正
　者言不動思慮放下無事時亦不失於正謂未行者
　皆正也施則行是利用也必大備乃利用釋回増美
　質此閑邪而存其誠也　方氏慤曰人禀五行之秀
　氣則其質未始不美也然或不美者蔽於回邪以損
　之爾故釋回然後可以增美質也然禮之於人豈能
　予之以其所無哉亦因其所有以増之耳　陳氏澔
　曰以禮為治身之器故能大備其成人之行
　案器者各適其用之意言先王制禮於身則飲食言
　語服飾威儀於人則父子君臣夫婦兄弟賓客於事
　則冠昏喪祭射御朝聘於地則闈闥鄉黨宗廟朝廷
　其厚薄崇卑内外大小莫不各適其用成器如是則
　大備矣此聖人盡性以盡人性盡物性之盛德也美
　質謂忠信天之生人有善無惡故質無不美者惟物
　欲之回邪日蒙其上而性之質以漓禮也者所以釋
　去其回邪而又使之無過不及以增其美質故措之
　身則身正如松柏之有心禮即其心也施之事則事
　行如竹箭之有筠禮又其筠也禮之備美如此故君
　子有禮外則國可治内則家可齊明而物懷其仁幽
　而神饗其德學禮如是則聖人之盛德亦庶幾之矣
先王之立禮也有本有文忠信禮之本也義理禮之文
也無本不立無文不行
　正義鄭氏康成曰言必外内具也　孔氏穎達曰忠
　者内盡於心信者外不欺於物内盡於心故與物無
　怨外不欺物故與物相諧禮雖用忠信為本而又須
　義理為飾得理合宜是其文也
　通論陳氏祥道曰下曰甘受和白受采忠信之人可
　以學禮此忠信所以為禮之本孔子去麻冕以從衆
　則適於義從拜下以違衆則歸於理此義理所以為
　禮之文也
　案此一節總提其綱忠信本也松柏之心也所謂美
　質也義理之文竹箭之筠也以増美質而釋回不待
　言矣
禮也者合於天時設於地財順於鬼神合於人心理萬
物者也是故天時有生也地理有宜也人官有能也物
曲有利也故天不生地不養君子不以為禮鬼神弗饗
也居山以魚鼈為禮居澤以鹿豕為禮君子謂之不知
禮
　正義鄭氏康成曰鬼神所祀事有德也(孔疏鬼神是/有德之人死)
　(乃祀為鬼神禮合/人心故得順鬼神)天時地利人官物曲言皆有異天
　不生謂非其時物也(孔疏若寒瓜夏橘/及李梅冬實之屬)地不養謂非
　此地所生(孔疏若山之魚/鼈澤之鹿豕)不順其鄉之所有謂之不
　知禮也　孔氏穎達曰忠信為本易見而義理為文
　難覩故此以下廣説義理為文之事合天時即依於
　四時及豐儉隨時也財物也所設用物為禮各是其
　土地之物也鬼神助天地為化祀之必順不濫逆也
　合天㑹地順於鬼神又與人心符合其禮乃行天之
　四時各有所生若春薦韭卵夏薦麥魚是也地之分
　理各有所宜若高田宜黍稷下田宜稻麥是也人官
　有能若司徒奉牛司馬奉羊及庖人治庖祝治尊俎
　是也物曲有利若麴糵利為酒醴絲竹利為琴瑟言
　皆有異也　方氏慤曰以陽生於子故祀天於冬之
　日至以陰生於午故祀地於夏之日至以飲養陽氣
　故饗禘於春以食養陰氣故食嘗於秋此禮所合於
　天時者也黍稷之馨足以為簠簋之實水土之品足
　以為籩豆之薦貨無常以示逺物之致幣無方以别
　土地之宜此禮所設於地財者也天高故燔柴於壇
　地深故瘞埋於坎魂歸于天故焫蕭以求陽魄歸于
　地故祼鬯以求陰此禮所順於鬼神者也以人莫不
　有男女之别故制為冠昏之禮莫不有君臣之分故
　制為朝覲之禮莫不有追逺之心故制為喪祭之禮
　莫不有合歡之情故制為燕饗之禮此則合於人心
　者也火田不於昆蟲未蟄之時罻羅必在鳩化為鷹
　之後獺祭魚然後虞人入澤梁豺祭獸然後田獵此
　則理萬物者也　徐氏師曾曰以天所不生地所不
　養之物而行禮則逆天時反地財君子不以為禮而
　鬼神亦不饗之矣如魚鼈水物也而居山者用之鹿
　豕山物也而居澤者用之此則地所不養而用之者
　非所謂設於地財矣故君子謂之不知禮鬼神豈肯
　饗之乎言地財則天與人物可知
　案此承上義理之文言禮必用物而所用之物必因
　天所生地所養乃合於人心順於鬼神而萬物各得
　其理也此曷故哉蓋天時之有生地理之有宜與人
　官之有能物曲之有利俱有一定而不能相通者故
　必因天所生地所養之物乃合人心而君子以為知
　禮亦順鬼神而鬼神饗之也不然用非其物則君子
　直謂之不知禮矣
　通論劉氏彛曰禮以致其敬為本不求物之難得也
　故順天時之所生宜地理之所養從風土之所能隨
　物曲之所利汙尊匏爵凷桴土鼔苟竭其誠上帝可
　饗也
故必舉其定國之數以為禮之大經禮之大倫以地廣
狹禮之薄厚與年之上下是故年雖大殺衆不匡懼則
上之制禮也節矣(狹音洽上下之上時掌反殺色戒/反徐所例反匡音恇又丘往反)
　正義鄭氏康成曰定國之數謂地物所出多少大倫
　謂貢賦之常差薄厚用年之豐凶也殺謂穀不熟匡
　猶恐也節言用之有節也　孔氏穎達曰經法也倫
　猶例也制禮先書其國内所生物多少定數以為大
　法又宜隨地廣狹為貢賦之差又須隨時省歛衆之
　不恐並由君上制禮有節故也
　通論陳氏祥道曰舉其定國之數以為禮之大經則
　王制所謂必於歳之杪五穀皆入然後制國用者是
　也禮之大倫以地廣狹則王制所謂用地小大是也
　禮之薄厚與年之上下則王制所謂視年之豐耗是
　也　方氏慤曰王制以三十年之通制國用量入以
　為出雖有凶旱水溢民無菜色正謂是也　應氏鏞
　曰定國猶立國也總千七百國之所出而受其九貢
　九賦之所入此其一定之數所以為天下之大計而
　禮之大經亦定矣天秩五禮其常而不變者皆經也
　至於大國貢重列國貢輕損用二簋萃用大牲其廣
　狹隨地所出厚薄隨天所生則有不定者焉所謂倫
　也年有上有下此在天之天也年雖大殺而衆不匡
　懼此在我之天也上謹於制節則所約者一己所裕
　者一國矣
禮時為大順次之體次之宜次之稱次之堯授舜舜授
禹湯放桀武王伐紂時也詩云匪革其猶聿追來孝天
地之祭宗廟之事父子之道君臣之義倫也社稷山川
之事鬼神之祭體也喪祭之用賔客之交義也羔豚而
祭百官皆足大牢而祭不必有餘此之謂稱也(稱尺證/反後皆)
　(同革紀/力反)
　正義鄭氏康成曰言聖人制禮所先後也時言受命
　改制度也革急也猶道也聿述也(孔疏並爾雅/釋言釋詁文)言文
　王改作者非欲急行己之道乃追述先祖之業來居
　此為孝也倫之言順也體天地人之别體也(孔疏神是/天之别體)
　(社稷山川是地之别體鬼是人之别體兼云/天者社稷山川雖形屬地精靈上通於天也)義之言
　宜人道之宜也足猶得也稱稱牲體之大小而為俎
　官指助祭者而言百喻衆也(孔疏大夫士無田則薦/以羔豚無田則無助祭)
　(者故曰/喻衆)　孔氏穎達曰因上制禮得節故以下諸事
　皆由禮洽天時也揖讓干戈於禮中最大故云時為
　大雖合天時又須順序既時且順又須小大各有體
　别雖有體别又須行之各當其宜稱猶足也行禮須
　各自稱足也下又釋上文堯舜授人湯武救民皆時
　使之然也詩大雅文王有聲之篇言文王改作豐邑
　亦時使之然也今詩本革作棘猶作欲聿作遹　葉
　氏適曰聖人於天下之所未嘗有者獨以身先或授
　受或誅伐皆能措斯人於安治所謂時也天未明地
　未察宗廟未嚴父子未親君臣未從待禮而定所謂
　倫也其於社稷山川鬼神也有所則象而報事焉專
　為門霤廣為蜡臘無不在矣所謂體也喪祭用焉賔
　客交焉所謂義也寡不必不足多不必有餘諸侯大
　夫各守其分所謂稱也　方氏慤曰天之運之謂時
　人之倫之謂順形之辨之謂體事之義之謂宜物之
　平之謂稱
　案時變動而不居非後天奉天者不能及故時為大
　順體宜稱則循理守法者可能故遞次之堯舜禪讓
　湯武征誅皆以奉天而引聿追來孝之詩者王者為
　天之子所謂事天如事親也郊社禘嘗孝慈仁敬先
　後有自然之序故曰倫社稷山川諸鬼神尊卑有定
　故曰體䘮凶祭吉各有其用大賔小客各有其交必
　當於義故曰宜羔豚舉其小大牢舉其大即祭之用
　牲以明各有所稱下又推廣言之以明禮之無往非
　稱也
諸侯以龜為寳以圭為瑞家不寳龜不藏圭不臺門言
有稱也
　正義鄭氏康成曰瑞信也諸侯執瑞孤卿以下執摯
　闍者謂之臺(孔疏兩邊築闍為基基上起屋曰臺門/闍者謂之臺爾雅釋宫文  案臺門門)
　(兩旁築土為臺其中闕然故謂之闕臺上懸象/以觀示人巍然而高故謂之象魏又謂之兩觀)　孔
　氏穎達曰此還明上經稱次之事也諸侯有保土之
　重須占詳吉凶故得以龜為寳圭五等玉也諸侯受
　封於天子天子與之玉為瑞書云輯五瑞又云班瑞
　於羣后是也家卿大夫也大夫卑輕不得寳龜故臧
　文仲居蔡為僭卿大夫不得執玉故不得藏圭諸侯
　有保捍之重故為臺門而大夫輕故不得也言有稱
　者結上得不得各有所稱也
　存疑鄭氏康成曰古者貨貝寳龜大夫以下有貨耳
　易曰十朋之龜(孔疏古者貨貝以貝為貨若今之用/錢為貨也貝有五種案食貨志王莽)
　(作金銀龜貝錢布之品名曰寳貨大貝四寸八分以/上一朋直二百十六文壯貝三寸六分以上朋直五)
　(十文幺貝二寸四分以上朋直三十文小貝一寸二/分以上直十文各以二枚為一朋不盈寸二分漏度)
　(不得為朋枚直三文是為貨貝五品又以龜為寳易/損六五云或益之十朋之龜鄭注引爾雅云一曰神)
　(龜四靈之一二曰靈龜天龜也三曰攝龜地與四方/之龜也四曰寳龜所謂青黑縁者五曰文龜六曰筮)
　(龜七曰山龜八曰澤龜九曰水龜十曰火龜食貨志/云元龜尺二寸直比大貝十朋公龜九寸以上比壯)
　(貝十朋侯龜七寸以上比幺貝十朋子龜五寸以上/比小貝十朋  案此則文龜諸侯得用之大夫即卜)
　(亦用筮龜/以下耳)　孔氏穎達曰此云家不寳龜案三正記
　白虎通天子之龜尺二寸諸侯一尺大夫八寸者彼
　謂卜龜士亦有龜故士喪禮卜宅是也(案大夫不能/無卜而藏龜)
　(則僭故屈原卜居往就大卜鄭詹尹而所用之龜亦/非寳龜也大夫如此士更可知龜亦可以為幣故旅)
　(幣無方龜為前列非/寳龜外又有幣龜也)
　案申言義理有此五者而末於稱重言之見稱之尤
　不可少以起下章
禮有以多為貴者天子七廟諸侯五大夫三士一天子
之豆二十有六諸公十有六諸侯十有二上大夫八下
大夫六諸侯七介七牢大夫五介五牢天子之席五重
諸侯之席三重大夫再重天子崩七月而葬五重八翣
諸侯五月而葬三重六翣大夫三月而葬再重四翣此
以多為貴也(介音戒後皆同俗讀古賀反/非重直龍反下同翣所甲反)
　正義鄭氏康成曰豆之數謂天子朔食諸侯相食及
　食大夫(孔疏以下大夫六豆上大夫八豆皆是食饗/大禮明天子諸侯亦是大禮故云朔食及相)
　(食/也)公食大夫禮曰宰夫自東房薦豆六設於醬東此
　食下大夫而豆六則其餘著矣(孔疏下大夫六豆設/於堂上則天子公侯)
　(之豆亦設於/堂上可知)聘禮致饔餼於上大夫堂上八豆設於
　户西則凡致饔餼堂上之豆數亦如此(孔疏此證上/大夫八豆公)
　(食大夫禮亦有八豆之文必引聘禮者以聘/禮是致饔餼禮欲見食與饔餼堂上豆數同)周禮公
　之豆四十其東西夾各十有二侯伯之豆三十有二
　其東西夾各十子男之豆二十有四其東西夾各六
　(孔疏皆周禮掌客文其陳於堂上及東西夾此鄭以/意量之也  陳氏祥道曰禮器之豆數用數也掌客)
　(之豆數/陳數也)諸侯七介七牢者周之侯伯也大夫五介五
　牢者侯伯之卿使聘者也周禮上公九介九牢侯伯
　七介七牢子男五介五牢(孔疏今言七/舉中言之)聘義所云上
　公七介侯伯五介子男三介乃謂其使者也(孔疏大/行人凡)
　(卿大夫士之禮各下其君二等侯伯七介七牢故卿/大夫五介五牢亦舉中言之也其介數得各下其君)
　(二等君牢則以爵等五等之卿同牢今言五牢/者惟據侯伯之卿降君二等其餘牢禮則否)天子
　葬五重者謂抗木與茵也葬者抗木在上茵在下(孔/疏)
　(古者椁累木於其四邊上下不周致茵於椁下所以/藉棺從上下棺之後又置抗木於椁之上所以抗載)
　(於土棺案儀禮言器方陳時茵在後若用則先茵/以藉  既下棺乃於上加抗木加席皆以覆棺也)士
　喪禮下篇陳器曰抗木横三縮二加抗席三加茵用
　疏布緇翦有幅亦縮二横三此士禮之一重者(孔疏/證此)
　(經葬重之義也下棺之後先加折於壙上以承抗席/折猶屐也方鑿連木為之蓋如牀縮者三横者五無)
　(簣於上加抗木抗木之上加抗席三此為一重茵者/藉棺外下縟用淺色緇布為之每將一幅輒合縫為)
　(囊將茅莠及香草著其中如今有/絮縟也而縮二横三毎為一重也)以此差之上公四
　重(孔疏豆數及棺之重數上公與諸侯/不同今諸侯既三明上公四重也)　孔氏穎達
　曰天子誠深孝篤故立廟以多世為稱諸侯大夫德
　轉薄故廟少為稱士一廟據下士為言若適士則二
　廟也天子豆二十有六者尊者宜備味也(皇氏曰天/子庶羞百)
　(二十品籩豆各六十此云二十六/堂上數也堂下東西夾各十七)諸公上公也諸侯
　侯伯子男也十六十二謂更相朝時堂上之豆數上
　下大夫或八或六皆謂主國食使臣堂上之豆數介
　副也牢大牢也諸侯朝天子天子以大牢禮賜之也
　介及牢不云天子者天子無介牢禮無等及為賔客
　之事也諸侯之席三重者謂相朝時賓主皆然也尊
　者須溫厚故多重乃稱也葬五重者尊者宜堅固故
　多重也八翣者尊宜多鄣蔽以稱之也三重六翣者
　五等同也卑於王故鄣蔽少再重四翣者大夫又卑
　故從而少飾也此以多為貴者結上文也　陳氏祥
　道曰多少者禮之數大小高下者禮之度文素者禮
　之容是雖所設之不同皆縁情以制宜隨宜以為貴
　以求其稱而已其言以多為貴則先之以廟而繼之
　豆介牢席者先神後人之序也由豆介牢席而繼之
　以葬者養生送死之序也　方氏慤曰諸侯牢介謂
　朝天子之禮卿大夫牢介謂諸侯使聘天子之禮止
　言諸侯之席三重則通五等可知言大夫再重則兼
　卿可知凡此尊者多而卑者少故曰以多為貴　許
　氏曰廟祧之設非特以誠深孝篤獨隆於天子也蓋
　以天下有王尊祖親禰之道當如是也堂上正羞非
　以備味多品獨宜於天子也不如是無以極九州之
　美備四時之和也牢介異數席重異宜與葬月之或
　七或五抗茵柳翣之數五與三八與六天子諸侯之
　儀其間不能以寸聖人乃惓惓致意焉蓋以為明嫌
　表微舍是無以自見也
　通論陸氏佃曰天子朝踐八豆饋食八豆又加豆八
　羞豆二所謂二十有六者此與自公以下雖有加豆
　羞豆不數方隆天子以多為貴故也亦其加豆羞豆
　有降殺春秋傳曰楚子入饗於鄭加籩豆六品是也
　又聘禮云凡致禮皆用其饗之加籩豆則籩豆非饗
　蓋少諸公倍上大夫朝事八饋食八諸侯倍下大夫
　朝事六饋食六上大夫八朝事之豆也下大夫六去
　茆菹麋臡公食大夫宰夫自東房薦豆六韭菹醯醢
　昌本麋臡菁菹鹿臡是也以差次推之饋食之豆四
　既夕禮脾析蠯醢葵菹蠃醢是也下士饋食之豆二
　冠禮喪禮特牲饋食葵菹蠃醢士籩有栗脯而已
　餘論許氏曰死生終始之際聖人嚴焉况至尊至貴
　而可忽於此乎七日而殯七月而葬必誠必信而庸
　有悔焉質之周制含襚幣玉小宰受之鄉遂紼引司
　徒治之大喪殯葬必以大臣涖之者所以示天下之
　嚴且重也矧夫未殯之始復之用衣裳也薌之用鬯
　也寒之用槃冰也枕之用角枕楔之用角柶也歛之
　用圭璋琥璜璧琮也必七日而殯焉及其葬也水兕
　之周於杝梓也菆龍之加於椁幬也竁之用窆器也
　葬之用鸞車象輅也必七月而葬焉蓋欲誠信乎此
　也
　辨正孔氏頴達曰禮有正羞庶羞故公食大夫禮設
　韭菹醯醢六豆設於醬東是正羞也將食正羞庶羞
　設於稻南膷臐膮牛炙之等十六豆謂之庶羞又掌
　客云公豆四十又云食四十則豆盛正羞食謂庶羞
　也是庶羞與正羞别此上大夫八豆下大夫六豆皆
　為正羞而天子二十六豆亦為正羞故熊氏以為正
　羞醯醢百二十罋之等但不知堂夾若為陳列皇氏
　以為庶羞其義非也儀禮之例一種席皆稱重故燕
　禮注云重席重蒲筵是也若餘經雖異席亦稱重則
　此經是也凡席有兩則稱二重有一則稱一重與棺
　重別也　陸氏佃曰天子之席五重書曰敷重篾席
　敷重筍席則凡王席重設行葦傳曰設席重席也周
　官司几筵設莞筵紛純加繅席畫純加次席黼純席
　皆重設是以謂之五重凡禮對文則别散文則通筵
　或謂之席席亦或謂之筵也又天子五重諸侯三重
　筵皆單設席則重也大夫再重有筵則席亦單設無
　加席則筵蓋重爾公食大夫禮曰蒲席常緇布純加
　萑席尋𤣥帛純萑席盖亦單設大射儀曰司宮兼卷
　重席設於賓左此筵亦重設也是以謂之重席謂之
　重席則無異席可知而鄭氏謂公食大夫孤為賓則
　莞筵紛純加繅席為畫純是不知司几筵加繅席重
　設主諸侯三重席言之公食大夫加萑席主大夫再
　重言之萑席單設而已蓋如是而知諸侯之席三重
　大夫再重也又曰凡翣天子戴璧諸侯戴圭蓋首戴
　玉非大夫以下事也
有以少為貴者天子無介祭天特牲天子適諸侯諸侯
膳以犢諸侯相朝灌用鬱鬯無籩豆之薦大夫聘禮以
脯醢天子一食諸侯再大夫士三食力無數大路繁纓
一就次路繁纓七就圭璋特琥璜爵鬼神之祭單席諸
侯視朝大夫特士旅之此以少為貴也(犢音獨本亦作/特朝直遙反下)
　(同灌古亂反鬯丑亮反脯音甫醢音/海繁步干反琥音虎璜音黄單音丹)
　正義鄭氏康成曰天子無介無客禮也(孔疏為賓用/介天子以天)
　(下為家既不為/賓客故無介也)灌獻也一食再食三食謂告飽也食
　力謂農工商也大路繁纓一就殷祭天之車也(孔疏/殷猶)
　(質以木為車乗以/祭天謂之大路)周禮王之五路玉路繁纓十有二
　就金路九就象路七就革路五就木路翦繁鵠纓圭
　璋特朝聘以為瑞無幣帛也(孔疏聘禮曰聘君以圭/夫人以璋典瑞云公執)
　(桓圭侯執信圭伯執躬圭諸侯相見及朝/天子亦無束帛是朝聘以為瑞無幣帛也)琥璜爵者
　天子酬諸侯諸侯相酬以此玉將幣也(孔疏琥璜非/爵名故知是)
　(送爵案聘禮禮賓之幣束帛乗馬又致饗以酬幣又/致食以侑幣則諸侯於聘賓惟用束帛乗馬皆不用)
　(玉今琥璜送爵故知是天/子酬諸侯諸侯自相酬也)大夫特士旅之謂君揖之
　　孔氏穎達曰祭天特牲者天神尊貴質故祭止一
　特牲也諸侯事天子如天子事天故天子廵狩諸侯
　奉膳亦止用牛而已諸侯相朝謂五等諸侯自相朝
　也天子祭天不用鬰鬯諸侯膳天子亦無鬱鬯而自
　相朝朝享禮畢未饗食之前主君酌鬱鬯之酒以獻
　賓示相接以芬芳之德不在殽味也案司儀職云凡
　諸公相為賓將幣畢云儐亦如之鄭云儐謂以鬱鬯
　禮賓也大夫聘禮以脯醢者大夫出使行聘禮畢主
　國禮之酌以酒而又有脯醢是須味稍多也天子一
　食者食湌也尊者以德為飽不在食味故每一湌輒
　告飽待勸之乃更湌諸侯再食而告飽大夫士德轉
　少告轉疏故少牢特牲皆三飯告飽也食力者代耕
　力作以得食以飽為度不須告勸故湌無數也繁馬
　腹帶纓鞅也染絲而織之曰罽五色一帀曰就就成
　也言五色帀則一成大路車既朴素故馬亦少飾止
　一就也次路殷之第三路供卑用故就多也然郊特
　牲云大路一就先路三就次路五就而此云次路七
　就鄭注郊特牲以此云七為誤圭璋玉中之貴也特
　謂不用他物媲之表德特達不加物也琥璜是玉劣
　於圭璋者也不特達附爵乃通鬼神單席神道異人
　不假多重自溫故也諸侯視朝謂日出視諸臣之朝
　也大夫則君人人揖之士則不問多少共一揖之也
　凡此尊者少而卑者多故曰以少為貴也陳氏祥
　道曰大夫之德尊而士之德卑德尊者寡故特揖德
　卑者衆故旅揖而巳
　通論陸氏佃曰天地之祭各兩牲有降之者有祀之
　者燔柴於泰壇瘞埋於泰折實牲體焉所以降之在
　始祭之時也掃地而祭羞牲體焉所以祀之在正祭
　之時也故牛人曰凡祭祀共其享牛求牛享牛祀神
　之牛求牛降神之牛也降神之牛於天則騂犢於地
　則黝牲各從其類也祀神之牛於天用蒼地用黄各
　象其功也此經特牲盖言享牛而巳灌以為禮而已
　未有籩豆之薦故周官籩人掌四籩自朝事而下
　餘論孔氏頴達曰天子無介其實餘事亦有介故鬯
　人共介鬯是天子臨鬼神使介執鬯也案大行人云
　上公三禮再祼而酢則諸侯朝天子天子灌用鬱鬯
　此特云諸侯相朝者據以少為貴諸侯於天子無鬱
　鬯諸侯相朝則設鬱鬯欲見卑者禮多故也案儀禮
　特牲有九飯少牢十一飯鄭云諸侯十三飯天子十
　五飯此云一飯再飯與彼不同此據食畢更加飯之
　數也大夫士之下惟有工商農故知食力是工商農
　也若對文言之則庶人食力故晉語云士食田庶人
　食力工商食官也　周氏諝曰饗至於酬爵則禮成
　矣圭璋春夏迎氣之玉有生物之意琥璜秋冬迎氣
　之玉有成物之意有生物之意故不待禮成而特達
　於天子有成物之意故必待禮成然後附爵而通夫
　天地之大德曰生故聘義曰圭璋特達德也
　辨正方氏慤曰殷尚質故就之少者為大多者為次
　周則以多為貴焉故玉路十有再就然郊特牲言先
　路三就次路五就彼所謂五就指繼先路之次路也
　此所謂七就指繼次路而又次者也顧命於革路象
　路通謂之次路且自上而下降殺以兩由一以至三
　三以至五五以至七固其理也以周路之有五則殷
　路固不止於三矣徐氏師曽曰圭璋瑑圭璋也長
　八寸圭以享王璋以享后二王之後所用雖曰圭以
　馬璋以皮然皮馬不上堂是獨用也陳可大以圭璋
　為朝王后之玉不知諸侯朝用命圭享天子用璧享
　后用琮皆非圭璋也琥璜玉之卑者爵酒器也子男
　享諸侯用琥璜必待送酬爵之時獻繡若黼而將之
　不特達也鬼神異於人不假多重以為溫煖故單席
　黄叔暘乃謂此王席非鬼神而引周禮以證之然周
　禮王席三重祀先王酢席亦如之則非單席明矣
　案周禮求牛或以為求得即用即索牛也或以為繹
　祭之牛舊説郊特牲謂祭天一牛以半燔柴以半正
　祭陸謂用兩牛夫牛人凡祭祀三字所包者廣廟祭
　則以求牛為繹祭之牛可也若郊祭則以享牛為正
　祭之牛此特牲是也求牛為燔柴所實牲體之牛求
　牛用而不卜享牛卜而後用必無一牛而可兩半用
　者舊説未確陸説自明
有以大為貴者宫室之量器皿之度棺椁之厚丘封之
大此以大為貴也(量音亮皿/命景反)
　正義方氏慤曰周官典命宫室以命數為節自上公
　至子男或以九或以五各有差此宫室以大為貴也
　天子之路弓斗房皆謂之大此器皿以大為貴也尊
　者之棺四重卑者止於一重椁則周於棺此棺椁以
　大為貴也周官冢人以爵等為丘封之度此丘封以
　大為貴也量言所容度言所至互相備也車旂之屬
　謂之器不可謂之皿籩豆之屬謂之皿亦可謂之器
　積土言之曰丘度土言之曰封丘必高封則不必高
　也
　案今本此節注疏皆闕伏生大傳天子之堂廣九雉
　公侯七雉伯子男五雉皆三分其廣以二為内考工
　記言明堂度九尺之筵東西九筵南北七筵宗廟路
　寢同制則宫室之量可知器皿則未聞棺椁丘封詳
　喪記月令
有以小為貴者宗廟之祭貴者獻以爵賤者獻以散尊
者舉觶卑者舉角五獻之尊門外缶門内壺君尊瓦甒
此以小為貴也(散悉旦反觶支豉反/缶方有反甒音武)
　正義鄭氏康成曰凡觴一升曰爵二升曰觚三升曰
　觶四升曰角五升曰散(孔疏皆韓/詩説文)五獻子男之饗禮
　也(孔疏凡王饗臣及其自相饗行禮獻數/各隨其命子男五命故知五獻是子男)壺大一石
　瓦甒五斗(孔疏漢禮器制度文也此/瓦甒即燕禮公尊瓦大也)缶大小未聞也
　易曰尊酒簋貳用缶(孔疏今以小為貴近者小則逺/者大缶在門外則大於壺矣易)
　(坎卦六/四爻辭)　孔氏頴達曰案特牲云主人獻尸用角佐
　食洗散以獻尸是尊者小卑者大天子諸侯及大夫
　皆獻尸以爵無賤者獻以散之文禮文散亡略不具
　也特牲主人獻尸用角下大夫也崔氏云特牲少牢
　禮尸入舉奠觶是尊者舉觶特牲主人受尸酢受角
　飲是卑者舉角此是士禮天子諸侯祭禮亡文不具
　也凡饗有酒其列尊之法缶盛酒在門外壺在門内
　君尊謂子男尊也瓦甒云君尊則壺缶但飲諸臣也
　不云内外則陳之於堂人君面尊專惠也　方氏慤
　曰獻謂獻之於尸也舉謂自舉而飲也貴賤以位言
　尊卑以體言獻爵者主人獻散者佐食主人之與佐
　食則有貴賤之别焉故以位言之舉觶者皇尸舉角
　者主人皇尸之與主人特有尊卑之别爾故以體言
　之
　通論孔氏穎達曰今韓詩説爵盡也足也觚寡也飲
　當寡少觶適也飲當自適也角觸也不能自適觸罪
　過也散訕也飲不能自節為人所謗訕也總名曰爵
　其實曰觴觴者餉也觥亦五升所以罰不敬觥廓也
　所以著明之貌君子有過廓然明著非以餉不得名
　觴　陸氏佃曰燕禮司宫尊於東楹之西兩方壺豈
　所謂門内壺者邪公尊瓦大在尊南南上豈所謂尊
　瓦甒者邪士旅食於門而兩圜壺豈所謂門外缶者
　邪圜壺雖非缶其陳設之序則然
　辨正陸氏佃曰貴者獻以爵賤者獻以散所謂尸飲
　五君洗玉爵獻卿尸飲九以散爵獻士尊者舉觶卑
　者舉角者凡妥尸天子舉斚諸侯舉角則卿舉觶大
　夫舉角與若特牲饋食酳尸以角旅酬更以觶與此
　不同者盖卑者以大為貴然則此經所言盖天子諸
　侯之儀也
有以高為貴者天子之堂九尺諸侯七尺大夫五尺士
三尺天子諸侯臺門此以高為貴也
　正義方氏慤曰天子堂階之高其尺以九為節自是
　而下降殺以兩或以七或以五或以三焉凡此皆以
　高為貴也
　存疑周氏諝曰天子之堂九尺非周制也周之上公
　以九為節則天子堂以十二為節也天子諸侯皆臺
　門而天子門以五諸侯門以三乃其別也
　辨正孔氏頴達曰天子堂九尺此周法也案考工記
　殷人重屋堂崇三尺鄭差之云夏髙一尺故知此九
　尺者周法也
　案階以一尺為一級孔疏足正周氏之違臺門惟在
　雉門但天子外闕兩觀諸侯内闕一觀為别耳
有以下為貴者至敬不壇埽地而祭天子諸侯之尊廢
禁大夫士棜禁此以下為貴也(壇大丹反/棜於據反)
　正義鄭氏康成曰廢猶去也棜斯禁也謂之棜者無
　足有似於棜或因名耳(孔疏棜是舉名既夕禮云設/棜於東堂下注棜今之轝也)
　(制如今大木轝上有四周下無足今大夫斯禁亦無/足似木轝之棜周公制禮或因名此斯禁為棜耳故)
　(少牢司宫尊兩甒於房户之間同/棜是周公時已名斯禁為棜也)大夫用斯禁士用
　禁禁如今方案隋長局足高三寸　孔氏頴達曰
　初則燔柴於泰壇燔柴訖於壇下埽地而設正祭此
　周法也棜長四尺廣二尺四寸深五寸無足赤中畫
　青雲氣菱苕華為飾禁長四尺廣二尺四寸通局足
　髙三寸漆赤中畫青雲氣菱苕華為飾刻其足為褰
　帷之形也　又曰廢禁者廢去其禁司尊彛鬱鬯之
　尊用舟以承之其犧象等六尊皆無用舟又燕禮諸
　侯之法瓦大兩有豐是無禁也　方氏慤曰有足為
　禁無足為棜有足則髙無足則下此主以下為貴於
　大夫用棜至廢禁則又下矣故天子諸侯之尊如此
　通論孔氏穎達曰案玊藻云大夫側尊用棜則斯禁
　也案鄉飲酒兩壺斯禁是大夫用斯禁也玉藻云士
　用禁又士冠禮士昏禮承尊皆用禁是士用禁也案
　鄉射是士禮而用斯禁者以禮樂賢從大夫也特牲
　是亦士禮而云棜禁在東序者鄭注云祭尚厭飫故
　得與大夫同也　方氏慤曰祭天之禮謂之至敬下
　言至敬無文是也壇待人為髙非體之自然也故埽
　除其地以致其潔也郊特牲所謂埽地而祭於其質
　也是矣陳氏祥道曰棜雖差異於禁而鄉飲酒禮
　亦謂之斯禁盖天子諸侯之尊有罍有舟謂雷動以
　時則有鼓物之利否則有害物之災舟善操之則有
　載濟之利否則有覆溺之患所以為戒也大夫士之
　尊命之禁所以禁之也德尊者有戒而無禁德卑者
　戒而又禁之此天下所以無彛酒之過矣
　存疑孔氏穎達曰至敬不壇埽地而祭者此謂祭五
　方之天
　辨正陳氏祥道曰周官小宗伯之職言兆五帝四望
　四類又言兆山川丘陵墳衍不言兆昊天盖有兆域
　則有壇無兆域則不壇不壇於外所以示其至敬於
　内也
禮有以文為貴者天子龍衮諸侯黼大夫黻士𤣥衣纁
裳天子之冕朱緑藻十有二旒諸侯九上大夫七下大
夫五士三此以文為貴也(黼音甫黻音弗纁許/云反藻本又作璪)
　正義鄭氏康成曰此祭冕服也　孔氏穎達曰人君
　因天之文章以表於德德多則文備故天子龍衮諸
　侯以下文稍少也十二謂旒數也　陳氏祥道曰此
　經主以文為貴故於天子不言大裘曰龍衮而巳諸
　侯德貴乎能斷故言黼卿大夫德貴乎能辨故舉黻
　士之服止於𤣥衣纁裳則質而已衣正色天子至士
　皆𤣥衣裳閒色天子至士皆纁裳所異者特繡繢之
　功或多或寡或有或無而巳
　存疑孔氏頴達曰周家旒數隨命數士但爵弁無旒
　此亦似夏殷禮
　辨正熊氏安生曰周諸侯九章七章其中有黼孤希
　冕而下其中有黻詩采菽篇云𤣥衮及黼終南篇云
　黻衣繡裳特言黼黻即周法無嫌　方氏慤曰言朱
　緑與言君朱緑帶同義
　案天子上士𤣥冕則三旒孔謂士爵弁無旒未然
有以素為貴者至敬無文父黨無容大圭不琢大羹不
和大路素而越席犧尊疏布鼏樿杓此以素為貴也(琢/字)
　(又作瑑大轉反大羹之大音泰和胡卧反越音活犧/鄭素何反今如字鼏莫歴反樿章善反又市戰反杓)
　(市約/反)
　正義鄭氏康成曰大圭長三尺杼上終葵首琢當為
　篆字之誤也明堂位曰大路殷路也鼏或作幕樿木
　白理也　孔氏頴達曰至敬謂敬之至極祭天服用
　大裘是無文也父黨謂父之族黨事之無有折旋揖
　讓之容大圭天子朝日月之圭尚質故無琢桓蒲之
　文大羹肉汁也不和無鹽梅也大古初變腥但煮肉
　而飲其汁未知調和後人祭既重古但盛肉汁謂之
　大羹大路殷祭天車也越席蒲席也祭天質素故素
　車蒲席疏麤也鼏覆也冪人云祭祀以疏布巾冪八
　尊以疏布天地之神尚質也貴素故用白理木為杓
　　陸氏佃曰凡木不飾為樿樿櫛樿杓是也若龍勺
　疏勺蒲勺則於杓加飾矣陳氏祥道曰至敬無文
　篤於誠也父黨無容篤於愛也以不琢而謂之大圭
　則羹不和謂之大羹路不飾謂之大路以其道之所
　寓而非功之所致也八尊所以祭天地故尚質六彛
　所以祭家廟故尚文則疏布之所冪唯尊而已　陳
　氏澔曰大羹大古之羹後王存古禮故設之亦尚𤣥
　酒之意
　存疑孔氏頴達曰犧尊先儒云刻尊為犧牛之形鄭
　云畫尊為鳳羽婆娑然樿杓鄭注周禮祭天爵用白
　木不用玉也　陳氏澔曰杓沃盥之具
　案周禮冪人祭祀以疏布巾冪八尊以畫布巾冪六
　彛疏云祭天無祼惟有五齊三酒實於八尊是祭天
　惟用八尊故惟疏布冪賈疏祭天亦有秬鬯之彛以
　疏布冪宗廟亦有八尊以畫布冪是辨文素但在冪
　也郊特牲云器用陶匏者盖尊用陶爵用匏也彛尊
　皆盛酒器灌取彛中鬱鬯之酒實之於瓚而灌之若
　王用圭瓚后用璋瓚是已獻取尊中五齊之酒實之
　於爵若王用玉爵后用瑤爵是已其於祭天而盛以
　瓦尊獻以匏爵又何疑焉犧尊之制惟聶崇義畫牛
　尊腹之圖近之先鄭云飾以翠羽後鄭讀莎畫為鳳
　羽王氏肅云刻為獸形阮諶圖畫為牛象南史盜發
　齊景公墓得二犧尊分其首以受酒合之為全牛此
　皆未足據者也樿杓孔疏不用玉爵是以樿為爵非
　杓矣且與匏爵有違陳謂沃盥之具與上不類惟陸
　説近之
孔子曰禮不可不省也禮不同不豐不殺此之謂也盖
言稱也(殺所戒反又所例反下而/殺同稱尺證反下並同)
　正義鄭氏康成曰省察也不同言異也　孔氏穎達
　曰引孔子語證上諸事禮既所趣不同不察則禮道
　無由可知不豐者應少不可多不殺者應多不可少
　也　陳氏澔曰禮各有當然之則豐則踰殺則不及
　惟稱之為善
　案此一章承上禮之稱而詳言之盖能稱則歸於順
　合於體協於宜雖未及時之化而亦不背於時矣
禮之以多為貴者以其外心者也德發揚詡萬物大理
物博如此則得不以多為貴乎故君子樂其發也禮之
以少為貴者以其内心者也德產之致也精微觀天下
之物無可以稱其德者如此則得不以少為貴乎是故
君子慎其獨也(詡况矩反樂五/孝反致直置反)
　正義鄭氏康成曰外心用心於外其德在表也詡猶
　普也徧也發猶見也樂多其外見也内心用心於内
　其德在内也致致密也萬物皆天所生孰可奉薦以
　稱其德少其牲物致誠慤也　孔氏穎達曰外心謂
　起自朝廷廣及九州四海德發揚詡萬物以下解心
　在外義言宜發揚其德普徧萬物也大理物博者言
　理萬物之事廣博如此故樂得其禮迹發見於外也
　内心謂不使外迹章著也德產之致也精微以下解
　心在内義既無物可稱則宜少外多内也是其外迹
　豈得不貴少乎　方氏慤曰心一而巳以示禮於外
　故有外心體禮於内故有内心　馬氏睎孟曰言貴
　多則曰大曰高曰文在其中言貴少則曰小曰下曰
　素在其中樂其發者樂其德之發於外也慎其獨者
　身致其誠而巳
　存疑孔氏穎達曰王者居四海之上宜為四海所畏
　服故禮須自厚顯德於外亦以接物君子則天子也
　一云識禮道者
　案外心心見乎外所謂英華發外也内心心主乎中
　所謂美在其中也天地之德發揚於外生物之理盛
　大有以鼓動萬物而物之生者博所謂顯諸仁然其
　所以致此則甚精微而不可見所謂藏諸用也君子
　知不備物不足以稱天地發揚之德即備物亦不足
　稱天地精微之德故樂其發則禮之周流洋溢與天
　地之發揚同用慎其獨則禮之収斂謹密與天地之
　精微同體是其一體一用雖有内外之殊而總之一
　心所以或用多或用少歸於稱而巳或謂貴多是季
　秋大饗貴少是冬至圜丘或謂貴多是制禮主於備
　物貴少是行禮主於存誠季秋冬至分多少無據且
　豈有制之者豐而行之者嗇乎盖此心字固屬君子
　之心然推而上之即可見天地之心鄭氏以德字屬
　天地此正度越諸儒處特以内心為祭天少其牲物
　於義不該然亦舉其禮之最大者以見義耳不當舉
　此為詬厲也至孔氏以外心專屬王者豈王者以備
　物自厚遂能使四海畏服乎義尤謬矣
古之聖人内之為尊外之為樂少之為貴多之為美是
故先王之制禮也不可多也不可寡也唯其稱也(樂音/洛)
　正義孔氏穎達曰内之為尊者解内心内極敬慎而
　至理為尊也外之為樂者解外心接物須廣大故外
　極繁富而事可樂也極心於内故内以少為貴極禮
　迹於表故外以多為美也是故先王制禮多少乃異
　而以有稱為禮也　陳氏澔曰尊如尊德牲之尊恭
　敬奉持之意
　案聖人與天地合其德故内外多少自合其宜所謂
　聲為律身為度也由此制禮以理萬物其多少皆可
　為萬世則而人曰此先王之禮不可多不可寡矣
是故君子大牢而祭謂之禮匹士大牢而祭謂之攘(大/音)
　(泰匹士王本作匹熊/本作正攘如羊反)
　正義鄭氏康成曰君子謂大夫以上　孔氏穎達曰
　此一節説禮既須稱中則得禮僭則盗竊諸侯大夫
　常祭少牢遣奠及卒哭祔用大牢(案少牢此諸侯之/大夫禮若天子之)
　(大夫常祭/亦大牢)匹士士也(庾氏曰士微賤不得特使為介/乃行故謂之匹白虎通云匹偶)
　(也與其妻偶故/云匹夫匹婦)士常祭特豚遣奠卒哭祔加一等少
　牢　馬氏睎孟曰天子諸侯卿大夫位尊其禮可以
　致隆故曰天子以犧牛諸侯以肥牛大夫以索牛此
　大牢而祭謂之禮也攘者非其有而取之也　陳氏
　澔曰謂之禮稱也謂之攘不稱也
管仲鏤簋朱紘山節藻棁君子以為濫矣(鏤力豆反簋/音軌紘音宏)
　(棁章悦反依/字當作掇)
　正義鄭氏康成曰濫亦盗竊也鏤簋謂刻而飾之大
　夫刻為龜耳(孔疏案少牢敦皆南首鄭注云敦有首/者尊者器飾也飾器象龜周之禮飾器)
　(各以其類龜有上下甲也龜/簋聲相近故知刻為龜也)諸侯飾以象(孔疏燕禮/有象觚)
　天子飾以玉(孔疏案周禮九嬪云贊玉/齍玉府云共王之服玉)朱紘天子冕
　之紘也諸侯青組紘(孔疏此/祭義文)大夫士當緇組紘纁邊
　(孔疏案士冠禮緇組紘纁邊是士也天/子諸侯用純大夫當雜故宜與士同也)栭謂之節梁
　上楹謂之棁(孔疏此/釋宫文)宫室之飾士首本大夫達棱(孔/疏)
　(此禮緯含文嘉文達棱謂斲為四棱以達兩/端首本斲去木之首本令細與屋頭相應)諸侯斲
　而礱之天子加密石焉(孔疏莊二十四年穀梁傳文/云大夫斲之士斲本與此小)
　(異大意/畧同)無畫山藻之禮也　孔氏穎達曰此明奢而
　失禮之事簋黍稷器也紘用組為之從下屈而上屬
　之於兩旁垂餘為纓鏤簋朱紘是天子之飾而管仲
　僭為之山節刻柱頭為斗栱形如山也藻棁者謂畫
　梁上侏儒柱為藻文也此天子廟飾而管仲僭為之
　也　方氏慤曰濫者溢而無所制之謂也雜記所謂
　難為上者以此
晏平仲祀其先人豚肩不揜豆澣衣濯冠以朝君子以
為隘矣(澣又作浣户管反濯直角反朝/直遙反隘本又作阨於賣反)
　正義鄭氏康成曰隘猶狹陋也祀不以少牢與無田
　者同(孔疏與無田之士同無/田大夫猶用羔羊也)不盈禮也大夫士有田
　則祭無田則薦澣衣濯冠儉不務新言二大夫皆非
　也　孔氏穎達曰此論儉而不中禮非稱之事大夫
　祭用少牢士用特豚而平仲今用豚豚又過小必言
　肩者周人貴肩也肩在俎今云豆喻其小假豆言之
　也　方氏慤曰隘者陋而無所容之謂雜記所謂難
　為下者以此
　通論陳氏澔曰上言不豐不殺此舉管晏之事以明
　之管仲豐而不稱晏子殺而不稱者也
是故君子之行禮也不可不慎也衆之紀也紀散而衆
亂孔子曰我戰則克祭則受福盖得其道矣
　正義鄭氏康成曰紀絲縷之數有紀我我知禮者也
　(孔疏知非孔子自我者/君子務在謙光故也)克勝也　孔氏穎達曰戰克
　祭受福者又引郊特牲語結稱也盖得其道者不多
　不少隨而稱當解所以戰勝而祭受福也　方氏慤
　曰紀一定則衆目各有條理故紀散而衆亂此君子
　之行禮所以不可不慎也祭義曰致物用以立民紀
　是矣順以使衆故戰則克誠以事神故祭則受福
　通論孔氏穎達曰此無戰事而言戰者以郊特牲二
　句相連故合引之也且彼因祭之田獵而教戰選兵
　祭有戰事
　案君子樂其發而分未當不嚴故多不濫君子慎其
　獨而禮未嘗不盡故少不隘若管仲之濫不免於攘
　即平仲之隘亦未合於禮夫禮之多少大小高下文
　質皆以示民有常上失其義理則禮無文而不行矣
　何以使外諧而内無怨哉家語我戰則克與上不豐
　不殺相屬又有故曰字鄭孔以為非孔子自我是也
君子曰祭祀不祈不麾蚤不樂葆大不善嘉事牲不及
肥大薦不美多品(麾毁皮反蚤音早葆音/保又保毛反本又作保)
　正義鄭氏康成曰祈求也祭祀不為求福也詩云自
　求多福福由己耳麾之言快也祭有時不以先之為
　快也齊人所善曰麾葆大謂器幣葆之言褒也嘉事
　之祭致夫人是也(孔疏案桓三年齊侯使仲年來聘/致夫人於時公取文姜三月廟見)
　(故/也)禮宜告見於先祖耳不善之而祭(孔疏人年二十/成人自宜冠三)
　(十嗣世自宜昏若無親者昏三月祭以告廟冠畢/埽地而祭禰並是有為而然非謂善之而設祭)不
　貴肥大美多品禮之義有以小少為貴也　孔氏頴
　達曰此論祭祀之事依禮而行不樂華美也祭以存
　親耳非謂就親祈福報周禮六祈非禮之常也蚤謂
　先時也孝子感霜露應心而思親思親而宜祭不以
　霜露未至而先時早設為快也(案不祈不麾蚤凡祭/皆然不專指宗廟)
　葆者褒也褒崇髙之稱也祭之器幣大小長短自有
　常宜幣通文八尺豆盛四升不以貴者貪髙大為之
　也嘉事冠昏也郊牛繭栗宗廟角握社稷尺各有所
　宜不必須並及肥大也薦祭品味宜有其定不以多
　為美故郊特牲而社稷大牢多也
　通論方氏慤曰祭祀不祈無私禱也有所祈凡以為
　民而已若噫嘻之祈上帝載芟之祈社稷不麾蚤者
　不先時也周官言前期十日帥執事而卜日遂戒祭
　義言孝子將祭慮事不可以不豫非不先時也盖慮
　事具物不可以不先時及其行事則貴其時而已故
　經言祭則觀其敬而時也左傳言奉牲以告曰博碩
　肥腯曲禮言犧牛肥牛則牲非不肥大也為其禮苟
　不至徒及肥大則儀不及物故也祭統言苟可薦者
　莫不咸在郊特牲言不敢用常䙝味而貴多品則薦
　非無多品也為其誠苟不至而美多品則以美沒禮
　故也
　餘論孔氏頴達曰案鄭發墨守云孝子祭祀雖致其
　誠信與其忠敬而祝尸嘏主人曰皇尸命工祝承致
　多福無疆于女孝孫來女孝孫使女受禄于天宜稼
　于田眉壽萬年勿替引之若此則祭祀内盡己心外
　亦有祈福之義也
孔子曰臧文仲安知禮夏父弗綦逆祀而弗止也燔柴
於奥夫奥者老婦之祭也盛於盆尊於瓶(父音甫綦左/傳作忌燔音)
　(煩又芳云反奥依鄭作爨/七亂反盛音成瓶歩丁反)
　正義鄭氏康成曰文仲魯公子彄之曾孫臧孫辰也
　莊文之間為大夫於時為賢是以非之不正禮也文
　二年八月丁卯大事於大廟躋僖公始逆祀是夏父
　弗綦為宗人之為也奥當為爨字之誤也或作竈禮
　尸卒食而祭饎爨饔爨也時人以為祭火神乃燔柴
　老婦先炊者也盆瓶炊器也明此祭先炊非祭火神
　燔柴失之矣　孔氏穎達曰閔公僖公俱是莊公之
　子閔嫡而小僖庶而大莊公死而立閔為君僖時為
　臣閔少而死後乃立僖僖死子文公立時弗綦為宗
　伯典禮佞文公云吾見新鬼大故鬼小以閔置僖下
　是臣在君上為逆亂昭穆文仲不能諫止故為不知
　禮祭爨神言其有功於人人得飲食故祭報之弗綦
　謂是火神燔柴祭之文仲又不能諫止又為不知禮
　爨者是老婦之祭其祭卑惟盛食於盆盛酒於瓶卑
　賤若此何得燔柴祭之故鄭注謂奥當為爨也祝融
　并奥及爨三者不同祝融乃古火官之長五祀之神
　祀於郊奥者正是竈之神常祀在夏以老婦配之有
　俎及籩豆設於竈陘又延尸入奥㸑者宗廟祭後直
　祭先炊老婦之神在於爨竈(案疏所辨三者甚明或/以先炊為古之燧皇如)
　(神農之為先嗇則更尊於祝融矣何得卑之或謂婦/人主中饋故婦之老者主竈之祭則古未有使婦人)
　(主祭者/亦非)　周氏諝曰先炊之有祭猶牧之有先牧嗇
　之有先嗇也
　存疑方氏慤曰祀竈於奥配以先炊故謂之老婦之
　祭　胡氏銓曰祭竈先薦於奥有主有尸周時特牲
　迎尸如宗廟之儀但無燔柴耳鄭以為爨誤矣
　案家語奥字作竈字方氏胡氏奥讀如字而謂祭竈
　於奥則一字當讀竈又讀奥恐無是理又考祀竈禮
　無盛於盆尊於瓶之儀而儀禮饎爨饔爨之祭但用
　黍肉無籩豆俎則於此經正合未可據以駁鄭也至
　應氏謂僖公死未久既升僖公之祀於上又即其所
　居之奥而焚牲以祭則是於僖公之寢奥燔柴祭僖
　公也尤為臆造無據盖此章承禮之稱不可過不可
　不及而過之失尤甚於不及君子所云皆當禮而止
　不求過也若文仲以新鬼大而躋之祭廟爨而燔柴
　皆求媚而失禮甚矣
　
　
　
　
　
　
　
　
　
　
　
欽定禮記義疏卷三十四
欽定四庫全書
欽定禮記義疏卷三十五
　禮器第十之二
禮也者猶體也體不備君子謂之不成人設之不當猶
不備也禮有大有小有顯有㣲大者不可損小者不可
益顯者不可揜㣲者不可大也故經禮三百曲禮三千
其致一也未有入室而不由户者(當丁/浪反)
　正義鄭氏康成曰禮猶體謂若人身體致之言至也
　一謂誠也　孔氏穎達曰此論因上禮之有稱故此
　以下廣明三代之禮皆由誠信乃合也人之身體髮
　膚骨肉筋脈備足乃謂成人若不備便不為成人也
　禮有大者謂有大及多為貴也有小者謂有小及少
　為貴也有顯者謂有髙及文為貴也有㣲者謂有素
　及下為貴也大小顯㣲各随其體而設禮不得不當
　也行禮皆須至誠猶入室須由戸室猶禮戸猶誠也
　　馬氏睎孟曰經禮者曲禮之總曲禮者經禮之别
　　陳氏澔曰體人身也先王經制大備如人體之全
　具矣若行禮者設施或有不當亦與不備同也大者
　損之小者益之揜其顯著其㣲是不當也
　存疑鄭氏康成曰經禮謂周禮周禮六篇其官有三
　百六十曲猶事也事禮謂今禮禮篇多亡本數未聞
　辨正朱子曰禮儀三百便是儀禮中士冠諸侯冠天
　子冠禮之類此是大節有三百條如始加再加三加
　又如坐如尸立如齊之類皆是其中小目吕與叔云
　經便是常行底緯便是變底恐不然經中自有常有
　變緯中亦自有常有變
君子之於禮也有所竭情盡慎致其敬而誠若有美而
文而誠若
　正義鄭氏康成曰竭情盡慎謂以少小下素為貴也
　美而文謂以多大髙文為貴也
　存疑鄭氏康成曰若順也
　辨正陳氏澔曰若語辭
　案有美而文則所易於不足者誠耳上句兼言敬此
　句専言誠重禮本也葢非慎其獨何以能樂其發非
　有忠信禮之本何以能行義理禮之文哉故此篇似
　廣言義理禮之文而意實注重忠信禮之本也
君子之於禮也有直而行也有曲而殺也有經而等也
有順而討也有摲而播也有推而進也有放而文也有
放而不致也有順而摭也(殺去聲摲所監反又所覽反/芟也放方徃反下有放必放)
　(同不致本或作/不至摭之石反)
　正義鄭氏康成曰直而行若始死哭踊無節也(孔疏/直順)
　(己之天性而行敬方氏慤曰/若凶事不詔至  無文皆是)曲而殺若父在為母期
　也(方氏曰若君燕不/以卿為賓亦是)經而等若天子下至士庶人為
　父母三年(孔疏經常也天子至士庶尊卑有異而服/其父母貴賤同一  方氏曰男昏女嫁亦)
　(是/)討猶去也順而討若天子以十二公以九侯伯以
　七子男以五為節(孔疏順序/而稍去之)摲之言芟也謂芟殺有
　所與也摲而播若祭者貴賤皆有所得不使虚也(孔/疏)
　(謂君祭而臣助祭下/至胞翟悉有所得)推而進若王者之後得用天子
　之禮(方氏曰若兄弟/之子猶子亦是)放而文若天子之服象日月以
　至黼黻放而不致若諸侯自山龍以下(孔疏放法/而不至極)順
　而摭若君沐粱大夫沐稷士沐粱(孔疏士卑不嫌是/拾君之禮而用之)
　　孔氏親達曰此經廣明禮意不同播布也放法也
　存異項氏安世曰此章凡九條皆以反對為文獨經
　而等無反對者則外八條皆變而不同即此一條之
　反對也順而討自與順而摭為對討去也摭取也順
　而去謂自下而上每等減去以去為順此以多為貴
　者也順而取謂自上而下每等取加以加為順此以
　少為貴者也
三代之禮一也民共由之或素或青夏造殷因
　正義鄭氏康成曰一也者俱趨誠也言所尚雖異禮
　則相因耳孔子曰殷因於夏禮所損益可知也周因
　於殷禮所損益可知也　孔氏穎達曰此廣明三代
　損益不同　方氏慤曰三代之禮所異者迹所同者
　道故曰民共由之迹之相變雖或有異道之相因未
　始不同故其言如此
　存疑鄭氏康成曰素謂殷尚白青謂夏尚黑秦趙髙
　變亂名實以青為黑黑為黄今語猶存　王氏肅曰
　舜尚青　方氏慤曰青言文素言質天地之文始於
　春質始於秋
周坐尸詔侑武方其禮亦然其道一也夏立尸而卒祭
殷坐尸周旅酬六尸曾子曰周禮其猶醵與(侑音又鄭/云或作囿)
　(陸云或作宥武鄭讀無醵/其庶反又其約反與音餘)
　正義鄭氏康成曰武當為無聲之誤也方猶常也告
　尸行節勸尸飲食無常若孝子就養無方(孔疏宗廟/之中禮主)
　(於孝若子/事父母)此亦周所因於殷也夏禮尸有事乃坐殷
　無事猶坐周旅酬使之相酌也后稷之尸發爵不受
　旅合錢飲酒為醵(孔疏曽子引世/事証周禮旅酬)旅酬相酌似之也
　(孔疏凡斂錢飲酒必令/平徧與次序旅酬相似)王居明堂禮仲秋乃命國醵
　　孔氏穎達曰此論三代尸禮不同殷人坐尸周因
　坐之詔告也侑勸也其禮亦然者謂周禮坐尸及詔
　侑無方之禮皆因於殷禮故云亦然其用至誠之道
　一也夏禮質言尸是人人不可久坐神坐故惟飲食
　時暫坐非飲食則尸倚立以至祭竟也殷因夏禮而
　損其不坐之禮益為常坐之法周又因殷而益之更
　相次序以酬也旅酬六尸謂祫祭時聚羣廟之主於
　大祖后稷廟中次序以酬也大祫多主惟云六尸者
　毁廟無尸但有主也
　存疑孔氏穎達曰據特牲少牢詔侑皆祝謂人有方
　自確據周禮大祝下大夫二人上士四人小祝中士
　八人下士十六人謂凡祝皆得詔侑不定一人　陸
　氏佃曰案周九廟而旅酬六尸則旅酬葢言成康之
　世而文武親未盡猶在七廟之數葢以時祭何必大
　祫
　案無方言詔侑之無有定所非謂勸侑之人不定一
　人也　又案書言七世之廟可以觀徳禮王制言天
　子七廟祭法言王立七廟諸經無言九廟者葢大祖
　廟一居中其昭穆功徳廟二親廟四親廟遞遷惟功
　徳二廟不毁故曰七世之廟可以觀徳不聞曰七廟
　之外可以觀徳如劉歆九廟之説也又鄭氏述逸禘
　祫禮云禘祫昭穆各用一尸葢時祫大祖不與旅酬
　故惟旅酬六尸即大禘祫羣祧咸在而羣祧總統於
　文武之二尸則亦惟旅酬六尸是六尸時祫大祫一
　也趙匡謂大禘四親廟尸不與加所自出一尸則當
　四尸牛𢎞謂大祫加先公二尸先王二尸則十一尸
　於經皆無據
君子曰禮之近人情者非其至者也郊血大饗腥三獻
爓一獻孰(爓似/廉反)
　正義鄭氏康成曰近人情者䙝而逺之者敬郊祭天
　也一獻祭羣小祀也(孔疏大宗伯祭羣小/祀則𤣥冕宜一獻也)爓沈肉於
　湯也血腥爓孰逺近備古今也(孔疏血為逺腥次之/爓稍近孰最近逺者)
　(為古近者為今一祭之中/兼有此事故云備古今也)尊者先逺差降而下至小
　祀孰而已　孔氏穎達曰此論禮以尊逺為敬近人
　情為䙝近人情者若一獻孰飲食也既近人情非是
　敬之至極血於人最逺故郊薦血以為極敬也腥生
　肉去人情稍近爓更漸近孰最䙝近矣
　通論皇氏侃曰此據設之先後郊則先設血後設腥
　與爓孰其祭天皆然大饗之時血與腥同時俱薦當
　朝事迎尸於户外薦血腥也其宗廟之祭皆然三獻
　之祭血腥與爓一時同薦凡薦爓之時皆在薦腥之
　後但社稷五祀初祭降神之時已埋血宗伯之文是
　也至正祭薦爓之時又薦血此文是也若羣小祀之
　屬唯有薦孰無血腥爓也以其神卑故耳先薦者設
　之在前後進者設之居後　孔氏穎達曰凡郊與大
　饗三獻之屬正祭之時皆有血有腥有爓有孰此云
　郊血是郊有血也宗伯云以血祭祭社稷五祀是三
　獻有血也楚語云禘郊則有全烝是祭天有孰也有
　孰則有腥可知也宗伯云以肆獻祼饗先王是大饗
　有腥有孰也此云三獻爓宗伯云以血祭祭社稷五
　祀既有血有爓明有腥有孰可知也　沈氏括曰腥
　爓以鬼道接之饋食以人道接之
　餘論黄氏裳曰君子事其尊而逺者以意為主事其
　卑而近者以物為主以禋祀祀昊天上帝以我之意
　達之物之形氣不足與焉以實柴祀日月星辰以槱
　燎祀司中司命飌師雨師以血祭祭社稷五祀五嶽
　則以物之氣達之以貍沈祭山林川澤以疈辜祭四
　方百物則以物之形達之形氣之中先王誠意之所
　寓故足以致焉然則自孰至血其去人情逺矣泰壇
　之設羔羊之裘未孕之牲陶匏之器無文也無情也
　無味也用血而已豈禮之至哉以寄其敬而已故必
　定之以七日之戒齊之以三日之宿不御色不聼樂
　不飲酒不茹葷眂滌濯涖玉鬯省牲鑊奉玉齍贊幣
　爵告時告備告純告潔以誠其意而乃可交於神也
　存疑鄭氏康成曰大饗祫祭先王也(孔疏案宗伯以/肆獻祼饗先王)
　(以下宗廟之祭凡有六饗此云大饗饗中最大故為/祫也此大饗之文在郊血之下故知非大饗帝也祭)
　(社稷五祀者以冕服差之司服祀四望山川則毳冕/毳冕子男之服子男五獻以下差之也祭社稷五祀)
　(則希冕宜/三獻也)
　案周禮追饗禘也朝饗祫也禘重於祫鄭云祫大禘
　小非也又三獻當作祭山林川澤如貍沈之祭是也
　若社稷五祀與五嶽同為血祭則不止於三獻矣注
　謂三獻為祭社稷五祀亦非
是故君子之於禮也非作而致其情也此有由始也是
故七介以相見也不然則已慤三辭三讓而至不然則
已蹙故魯人將有事於上帝必先有事於頖宫晉人將
有事於河必先有事於惡池齊人將有事於泰山必先
有事於配林三月繫七日戒三日宿慎之至也故禮有
擯詔樂有相歩温之至也(蹙本又作慼字子六反又音/促頖或作泮音判鄭云或作)
　(郊宫惡音呼惡池即滹沱秦/或作大相息亮反温紆運反)
　正義鄭氏康成曰作猶起也已猶甚也慤蹙愿貌大
　愿則辭不見情無由至也上帝周所郊祀之帝也魯
　以周公之故得郊祀上帝與周同先有事於頖宫告
　后稷也(孔疏魯人無后稷之廟今将/祭天先於頖宫告后稷也)告之者将以配
　天先仁也(孔疏謂将欲以后稷配/天先以仁恩存偶之也)頖宫郊之學也詩
　所謂頖宫也字或為郊宫(孔疏周人立大學於東郊/則天子魯侯立大學於公)
　(宫東也小學在郊詩云思樂泮水薄采/其藻則魯以小學為頖宫頖宫在郊)惡當為呼聲
　之誤也呼池嘔夷幷州川(孔疏此夏官職方之文由/案在今山西繁畤縣東)
　(直𨽻/入海)配林林名(案在今山/東萊蕪縣)繫繫牲於牢也(孔疏充人/云祀五帝)
　(則繫於牢/芻之三月)戒散齋也宿致齋也(孔疏祭義曰散齋七/日致齋三日鄭注儀)
　(禮云宿是又戒宿之/言肅肅敬之義也)将有祭祀之事必先敬慎如此
　不敢切也擯詔告道賓主者也詔或為紹　孔氏穎
　達曰君子行禮非私意専輒徒起而致己情皆法天
　地之道陳七介以相見申賓主之情也司儀賓至大
　門外陳擯介交擯三辭畢君迎賓拜辱至大門三揖
　三讓入大門主君每門讓賓三辭是三辭三讓若不
　為此則大急蹙情無由達也　方氏慤曰賓主相接
　而後禮行瞽相相資而後樂作則緩而不廹和而無
　乖故曰温之至也　黄氏震曰慤謂大質蹙謂太遽
　　徐氏師曾曰相見始於介至廟始於辭讓祭始於
　先牲始於繫是即所謂由始云者非如舊説由始於
　古後世守而行之也
　案禮不貴近人情則行禮者可以為我情在於斯遂
　起而直致之乎葢禮之始本於天制於聖原與人之
　俗情相逺如賓主相見必有介以道之又辭讓而後
　進不然則過慤而野過蹙而躁而情反無以致矣惡
　池配林河岱之從祀也擯以道儀詔以達意相以治
　亂歌之終歩以見方舞之始祭不直告所祭而先告
　其所配此慎之至温如柔色以温之之温擯詔有左
　右之勤相歩協始終之節此温之至總未有直致其
　情者
　存疑鄭氏康成曰相歩扶工也
　案相謂治亂以相歩謂三歩見方注似未確
　存異鄭氏康成曰敬非己情也所以下彼有由始有
　所法也
　案禮出於人心自有之敬鄭謂敬非己情非是
禮也者反本脩古不忘其初者也故凶事不詔朝事以
樂醴酒之用𤣥酒之尚割刀之用鸞刀之貴莞簟之安
而槀鞂之設是故先王之制禮也必有主也故可述而
多學也(鸞力端反莞音官一音九簟徒/㸃反槀亦作藁古老反鞂秸同)
　正義鄭氏康成曰哭泣由中非由人也(孔疏孝子親/喪痛由心發)
　(故啼號哭泣不待外告而哀/自至是反其孝性之本心也)朝廷養賢以樂樂之也
　(孔疏朝廷是養老之地為賢所樂故臣入門/必縣興奏樂之事是反其樂朝廷之本心也)二者反
　本也穗去實曰鞂禹貢三百里納鞂服𤣥酒三者脩
　古也主謂本與古述而多學以本與古求之而已
　孔氏穎達曰此節論禮之所設反本反其本性脩古
　脩習於古由其反本脩古故不忘其初本謂心也醴
　酒五齊第二酒也𤣥酒水也割刀今之刀鸞刀古刀
　也(陳氏澔曰鸞鈴也刀鐶有鈴故名鸞刀割/肉欲中其音節郊特牲云聲和而後斷也)今刀便
　利古刀遲緩莞簟今之席詩云下莞上簟乃安斯寝
　言其精細可以安人槀鞂除穂粒取稈槀為郊席四
　時祭祀有醴酒之美而陳尊在𤣥酒之下宗廟不用
　今刀而用古刀郊祭不用莞簟之可安而設稾鞂之
　粗席是皆脩古也　方氏慤曰逐末之流而不知其
　所反從今之便而不能有所脩則先王之禮意亡矣
　本者末之初古者今之初反之脩之則不忘之故也
　本末一物欲追還之故曰反古今異時必有損益故
　曰脩夫少則得多則惑以其有主則雖多不惑故可
　述而多學也
　案檀弓之記凶事言相者多而此云不詔何葢孝子
　之哀痛迫切原發於至性也此一章兼内外統古今
　見禮有其初不可忘也
君子曰無節於内者觀物弗之察矣欲察物而不由禮
弗之得矣故作事不以禮弗之敬矣出言不以禮弗之
信矣故曰禮也者物之致也
　正義鄭氏康成曰致之言至也極也　孔氏穎達曰
　此明作事云為非禮不可内猶心也察分辨也　方
　氏慤曰節者即物自然而為之制者也用是以觀物
　則萬物之情可見矣苟無節於内則所存乎已者未
　定何恃而觀彼哉禮者體物以致節者也由禮乃能
　得物之情　陳氏澔曰無節於内言胸中不能通達
　禮之節文也觀物弗之察言雖見行禮之事不能審
　其得失也　劉氏曰致謂極至也萬物由之各遂其
　性各正其命之謂也
　存疑鄭氏康成曰節猶驗也(孔疏外欲觀察萬物必/先内有識驗之明心内)
　(無明則外不能分辨而心/不由禮則察物不能得也)
　案天地惟有精㣲之徳故能發揚以詡萬物外心由
　内心出也禮也者聖人以大中至正之心體天地盈
　虛消息之理而有以曲成萬物者也故察物必以禮
　察之乃能得不然不能察物則作事不合物理之宜
　而人不敬出言不合物理之宜而人不信故曰禮者
　物理之極致君子先慎其獨心乃有節於内而觀物
　察鄭賈以驗訓節未確
是故昔先王之制禮也因其財物而致其義焉爾故作
大事必順天時為朝夕必放於日月為髙必因丘陵為
下必因川澤是故天時雨澤君子達亹亹焉(朝音潮放/上聲亹亹)
　(亡非反徐音/尾勉勉貌)
　正義鄭氏康成曰大事祭祀也(孔疏左𫝊國之/大事在祀與戎)春秋
　𫝊曰啟蟄而郊(孔疏建寅之月蟄/蟲啟户郊祭天也)龍見而雩(孔疏建/己之月)
　(龍星昏見雩/祭天求雨也)始殺而嘗(孔疏建酉之月隂/氣始殺嘗祭宗廟)閉蟄而烝
　(孔疏建亥之/月烝祭宗廟)日出東方(孔疏為朝謂天子春分/之日朝日於東門之外)月生
　西方(孔疏為夕謂秋分之/夕夕月於西門之外)冬至祭天於圜丘夏至祭
　地於方澤君子愛物見天雨澤皆勉勉勸樂(孔疏天/地感祭)
　(而降雨澤天子樂之/所以與天地合徳)亹亹勉勉也　應氏鏞曰大事
　不止於祀若動大衆興大役必順寒暑之時而為之
　節為朝夕若日出而作日夕而息必因其有晝夜之
　經而為之限為髙若築臺觀為下若蓄陂池必因其
　有高下之勢而始用其力天時雨澤葢陽和融液仁
　徳流行出於天運之自然而不容止也君子感之仁
　孝愛敬之心發於中而達於外者亦勉勉而不容己
　焉感之而敬天則雷出地奮必達其殷薦之誠感之
　而思親則雨露既濡必達其怵惕之心以至經綸於
　雲雷之屯宴樂於雲天之需財成輔相於天地交泰
　之時赦過宥罪於雷雨作觧之日皆所以達其亹亹
　也
　存疑鄭氏康成曰達猶皆也　孔氏穎達曰為髙冬
　至祭皇天大帝於圜丘之上為下夏至祭崑崙之神
　於方澤之中
　案物各適用之謂材孟子有達財者財與材同禮為
　物之致故先王制禮必因所用之物而推極其義得
　物理之宜而後行之故凡作大事必順天道之本然
　與時宜之適然如為朝夕必因日月出沒之時為高
　下必因山澤崇卑之勢二句舉以例其餘凡府事之
　脩和皆在其内鄭専以祭祀言應氏又推而廣之二
　者必相兼乃備也又注疏天降雨澤説是矣或云君
　子由禮故其事之所達如時雨之化物之生長亹亹
　不已焉其説亦得備一義附存之至皇天大帝及崑
　崙之神本緯書之言諸儒咸非之前卷已詳　又案
　此一節即天時有生地理有宜之意惟察物乃能用
　物也
是故昔先王尚有徳尊有道任有能舉賢而置之聚衆
而誓之
　正義鄭氏康成曰古者将有大事必選賢誓衆重事
　也　孔氏穎達曰先王貴尚有徳之人尊崇有道之
　士任使有能之衆至将祭之時選舉賢能置之祭位
　則射以擇士是也又聚集其衆而誓戒之其有不恭
　則服大刑是也　朱氏申曰賢謂有徳有道者置用
　也衆謂有能者誓戒也
　案上節以作事明因物之道此又以用人明因物之
　道徳如知仁聖義中和道如孝友睦婣任恤能如禮
　樂射御書數平時既尊禮而信任及將祭又舉此賢
　者而置之助祭之列又聚衆執事而誓之人官有能
　此亦其一耳
是故因天事天因地事地因名山升中於天因吉土以
饗帝於郊升中於天而鳯凰降龜龍假饗帝於郊而風
雨節寒暑時是故聖人南面而立而天下大治(假音格/至也治)
　(直吏/反)
　正義鄭氏康成曰天髙因髙者以事地下因下者以
　事也名猶大也升上也中猶成也謂廵狩至於方嶽
　燔柴祭天告以諸侯之成功也(馬氏睎孟曰升中心/之誠於天  案王者)
　(以安天下為心諸侯之/功即王者安民之心也)吉土王者所卜而居之土也
　饗帝於郊以四時所兆祭於四郊者也鳯凰降龜龍
　假者功成而太平隂陽和而致象物風雨節寒暑時
　者五帝主五行五行之氣和而庶徴得其序也(孔疏/尚書)
　(八曰庶徵庶衆也徴騐也五行/之氣各有所主得失皆有其驗)南面立者視朝　熊
　氏安生曰自其自然而言謂之天自其主宰而言謂
　之帝唯聖人為能祀天享帝所謂先天而天弗違後
　天而奉天時於此概見　彭氏絲曰鳯凰飛故言降
　龜龍潛故言假風雨不可過故言節寒暑不可忒故
　言時
　存異鄭氏康成曰升中孝經説曰封乎泰山考績燔
　燎禪乎梁甫刻石紀號　孔氏穎達曰因天事天因
　地事地是圜丘方澤前不言感應者以未太平之時
　未能感應此太平之後致祥瑞可知名山謂封禅也
　太平乃封禅未太平時巡守而已　又曰升中唯泰
　山為之餘嶽則否五行木為雨金為暘火為燠水為
　寒土為風
　辨正陳氏澔曰舜典柴岱宗即其禮後世封禅之説
　皆鄭氏祖緯書悞之
　案孔氏第見言封禅者動以泰山梁甫為説故謂唯
　泰山為之不知虞書巡守之禮自柴望而下東西南
　朔皆同也又洪範以水火木金土為序而配以雨𤾉
　燠寒風此乃以木金火水土配五庶徴葢五行家悖
　經之説不足訓也
天道至教聖人至徳廟堂之上罍尊在阼犧尊在西廟
堂之下縣鼓在西應鼓在東君在阼夫人在房大明生
於東月生於西此隂陽之分夫婦之位也君西酌犧象
夫人東酌罍尊禮交動乎上樂交應乎下和之至也(罍/音)
　(雷犧舊素何反今如字下同縣/音元應應對之應分抉問反)
　正義鄭氏康成曰首二句目下事也犧尊縣鼓俱在
　西禮樂之器尊西也(孔疏犧尊貴於罍尊縣鼓大/於應鼓而皆在西是尊西也)小
　鼓謂之應犧周禮作獻君在阼人君尊東也天子諸
　侯有左右房(孔疏知天子諸侯有左右房者以士喪/禮主婦髽於室在主人西䘮大記君之)
　(喪婦人髽帶麻於房中亦當在男子之西故彼注亦/云則西房也又顧命云天子有左右房此云夫人在)
　(房又云夫人東酌罍尊是/西房也故云有左右房)大明日也西酌犧象象日
　出東方而西行也東酌罍尊象月出西方而東行(案/月)
　(出當作月生/比字誤也)周禮曰春祠夏禴祼用雞彞鳥彞皆有
　舟其朝踐用兩獻尊其再獻用兩象尊皆有罍諸臣
　之所酢(孔䟽引此見王禮與此/夫人東酌罍尊不同)和之至言禮樂交乃
　和也　孔氏穎達曰此明天道用教以示人聖人則
　放之以為徳故君立於阼以象日夫人在西房以象
　月天垂日月示人以至極而為之教聖人法天之至
　極而為徳大射稱建鼓(案建者以木貫/鼓而樹之跗)此云縣鼓(案/縣)
　(者懸於/虡業)大射應鼓在大鼓之旁(案在旁以/擊之便)此與大鼓
　别縣謂祭與射别也罍尊夫人所酌此謂諸侯時祭
　所用之禮若天子之祭則罍尊在堂下故禮運云澄
　酒在下司尊彞云皆有罍諸臣之所酢則君不酌罍
　也禮交動乎上者謂君與夫人酌獻之禮交相動於
　堂上也樂交應乎下者謂縣鼓應鼓相應在於堂下
　堂之上下禮樂交相應會和諧之至極也　方氏慤
　曰日月皆有明日本明月受日而明本明則大也月
　生於西揚雄所謂載魄於西是也犧象謂犧尊象尊
　也前言尊而不言象後言象而不言尊互相備也
　案月生於西謂三日哉生明月正在西嗣後每日昏
　見漸轉而東至望乃正東也
　存疑孔氏穎達曰卿大夫以下唯有東房故鄉飲酒
　鄉射尊於房戸間賔主夾之無西房也
　辨正朱子曰案聘禮賔館于大夫士君使卿還玉于
　館也賔退負右房則大夫士亦有右房右房西房也
禮也者反其所自生樂也者樂其所自成是故先王之
制禮也以節事脩樂以道志故觀其禮樂而治亂可知
也蘧伯玉曰君子之人達故觀其器而知其工之巧觀
其發而知其人之知故曰君子慎其所以與人者(道音/導蘧)
　(其居反/知音智)
　正義鄭氏康成曰自由也制禮者本已所由得民心
　也(孔疏若舜元由紹堯之功得民心制/禮之時還本得民心之事而制禮也)作樂者縁民
　所樂於己之功也舜之民樂其紹堯而作大韶湯武
　之民樂其濩伐而作濩武制禮以節事動反本也(孔/疏)
　(動皆反本脩古/而以禮接之)脩樂以道志勸之善也觀其禮樂則
　知治亂亂者必禮慢而樂淫也蘧伯玉衛大夫名瑗
　觀器而巧可知觀發而人可知禮樂亦猶是也慎所
　以與人将以是觀治亂也　孔氏穎達曰前經明禮
　樂相交此經更論先王制禮樂以節事道志化民治
　下也禮據王業之初故云所自生樂據王業之末故
　云所自成初用此禮以得民心故用民心之義以節
　事宜用此樂以成王業故脩正其樂以勸道已志使
　行之不倦若能以禮節事以樂道志則國治不爾則
　國亂故治亂可知也下又譬喻之觀器善則知工巧
　器惡則知工拙觀人發而皆中則知有知發而不中
　則知無知禮樂猶是也禮正而樂和則知其國治禮
　慢而樂淫則知其國亂也禮樂者與人相接之具君
　子治國謹慎其所以與人相接者将以是觀也　馬
　氏睎孟曰禮所以約人之外故以節事樂所以和人
　之内故以道志然禮未嘗不在内記曰禮節民心樂
　未嘗不在外記曰樂和民聲合而言之則禮樂之情
　同也　陳氏澔曰萬物本乎天人本乎祖禮主於報
　本反始不忘其所由生也王者功成治定然後作樂
　以文徳定天下者樂文徳之成以武功定天下者樂
　武功之成節事為人事之儀則也道志宣其湮鬱也
　君子致慎以其所關者大也故曰葢古有是言而記
　者稱之耳　方氏慤曰治亂生於志而發於事禮者
　事之所寓樂者志之所寓故觀其禮樂而治亂可知
　君子之人達言達於道也以道觀物故知其工之巧
　以道觀人故知其人之知
　通論張子曰禮别異不㤀本而後能推本為之節文
　樂統同樂吾分而已
　案一代之禮樂各有所自生各有所自成其始也皆
　人心之自然與補救之當然然其後又不能無弊弊
　則亂生君子慎之酌其中以補偏救弊使有治無亂
　而已鄭孔於其字説甚分明
大廟之内敬矣君親牽牲大夫贊幣而從君親制祭夫
人薦盎君親割牲夫人薦酒卿大夫從君命婦從夫人
洞洞乎其敬也屬屬乎其忠也勿勿乎其欲其饗之也
納牲詔於庭血毛詔於室羮定詔於堂三詔皆不同位
葢道求而未之得也設祭於堂為祊乎外故曰於彼乎
於此乎(大音泰從去聲盎烏浪反/洞音慟屬音竹祊百彭反)
　正義鄭氏康成曰納牲於庭時也當用幣告神而殺
　牲故君牽牲大夫以幣從也親制祭謂朝事進血膋
　時(孔疏郊特牲取膟膋燔燎升首報陽也又祭義取/膟膋之後又爓祭祭腥則膟膋所用在腥爓之前)
　(故知血膋是/朝事時也)所制者制肝以祭於室及主(孔疏郊特/牲云詔祝)
　(於室/是也)親割謂進牲孰體時勿勿猶勉勉也肉謂之羮
　(孔疏爾雅/釋器文)道猶言也設祭之饌於堂人君禮焉(孔疏/特牲)
　(少牢皆設在奥此言/在堂故知人君禮也)為祊乎外明日之繹祭也謂之
　祊者於廟門之旁因名焉(孔疏釋宮文/廟門謂之祊)其祭之禮既
　設祭於室而事尸於堂孝子求神非一處也周禮曰
　夏后氏世室門堂三之二室三之一(孔疏引周禮證/廟門之旁有室)
　(有/堂)詩頌絲衣曰自堂徂基(孔疏引詩證繹/祭在堂事尸也)於彼於此
　不知神之所在也　孔氏穎達曰此一節論侯伯子
　男祭宗廟之事祼鬯既訖君出廟迎牲牽牲而納於
　庭大夫則贊佐執幣而從也殺牲既畢進血腥之時
　君斷制牲肝祭神於室夫人薦盎齊以獻之卿大夫
　從君謂制祭割牲之時命婦從夫人謂薦盎酒時洞
　洞質慤貌屬屬専一貌中心勉勉乎欲望神之歆饗
　也詔告也牲入在庭以幣告神於庭殺牲取血及毛
　入以告神於室羮肉湇也定孰肉也謂羮肉既孰将
　迎尸主入室乃先以俎盛之告神於堂是薦敦未食
　之前也三詔不同位者葢求而未得故於三處告之
　也設祭謂薦腥爓之時設此所薦於堂繹祭在廟門
　外之西於彼乎於此乎古語有此記者引以結之
　方氏慤曰朝事以神事之故制祭以腥而薦以齊饋
　食以人事之故割牲以孰而薦以酒然君以盎齊饋
　食而夫人用之於朝踐君以酒獻尸而夫人用之於
　饋食者禮殺於君故也牲自外至故詔於庭血毛告
　幽全故詔於室室比庭為幽也羮定則事以人道神
　明之堂比室為明也未之得特疑其如此而已設祭
　於堂言正祭時為祊乎外言索祭時謂之祊者祝祭
　求神以此為所在之方故也　馬氏睎孟曰祭必夫
　婦親之所以備外内之官也官備則具備是故牽牲
　至薦酒皆夫婦身親涖之
　存疑孔氏穎達曰侯伯子男朝踐君不獻故夫人薦
　盎親割牲謂薦孰時君亦不獻故夫人薦酒
　案孔氏因記言夫人不言君故以君不獻言之據祭
　統尸飲五疏謂侯伯七獻朝踐饋食各一獻食畢酳
　尸三獻合二灌而七子男五獻惟二灌及酳尸三獻
　此記兩言夫人適合侯伯一獻之數故疏為此説此
　無論一獻之説於經無據即使禮應一獻亦止當君
　獻而夫人不獻豈有君不獻而夫人獨獻之理况記
　特大概言之又何所據而斷為侯伯且據彼疏子男
　并無朝踐饋食之獻烏得合侯伯子男為説耶
　存異周氏諝曰先王制禮莫詳於别嫌祭祀賔客之
　事而君與夫人共行事於羣執事之中可乎周官之
　法后不與事則宗伯攝行此篇所謂君在阼夫人在
　房君制祭夫人薦盎之類豈非攝行者乎
　案事神備外内之官則君與夫人致祭禮也周初去
　古風俗人心尚淳故祭不嫌然王后有三夫人世婦
　以下以備内官夫人亦有世婦以下以備内官非卿
　大夫為后夫人執事也至後世而諸侯相饗廢夫人
　之禮矣然廟祭未嘗廢夫人之禮也周官所云攝后
　夫人有故耳
一獻質三獻文五獻察七獻神
　正義方氏慤曰傳曰名位不同禮亦異數禮有隆殺
　故數有多寡此獻所以有一三五七之異也四望山
　川地道故言察先公人道故言神惡其䙝故也
　存疑鄭氏康成曰一獻祭羣小祀也三獻祭社稷五
　祀也五獻祭四望山川也七獻祭先公也　孔氏穎
　達曰羣小祀最卑其禮質略社稷五祀稍尊比羣小
　祀禮儀為文飾四望山川其神既尊神靈明察先公
　之廟禮又轉尊神靈尊重也案周禮司服職𤣥冕一
　章祭羣小祀希冕三章祭社稷五祀毳冕五章祀四
　望山川鷩冕七章享先公故鄭知獻數亦然也　陳
　氏祥道曰社稷之所主止於利人故服粉米以稱之
　辨正陳氏祥道曰周禮大祀次祀小祀見於肆師大
　祭中祭小祭見於酒正大宗伯所辨天地五帝先王
　之類大祀也社稷五祀五嶽之類中祀也四方百物
　之類小祀也大祀獻多小祀獻寡則社稷所獻宜加
　於山川也先王祭服各有象數則希冕三章以祭社
　稷者非卑之於山川以獻數不繋於服章也賔客之
　禮士一獻卿大夫三獻子男五獻侯伯七獻上公九
　獻而王饗諸侯自子男五獻以至諸侯長十有再獻
　皆服鷩冕七章而巳孰謂獻數必繫於服章哉鄭氏
　以三獻為祭社稷五祀五獻為祭四望山川誤矣一
　獻孰則於人情為近故曰質三獻爓知於人情漸遠
　故曰文三獻爓則五獻其血乎禮所謂血祭社稷是
　也
　案此節總以起下大饗其所謂獻數亦泛舉之耳鄭
　必求其神以實之鑿矣中庸言上祀先公以天子之
　禮無緣於先公止七獻也五嶽視三公安知非九獻
　四瀆視諸侯安知非七獻而必曰四望山川五獻與
　獻數之不繫於章服陳氏之辨晰焉而社稷五祀之
　為五獻於禮雖無明文以大宗伯地示之祭考之則
　社稷五祀與五嶽同為血祭其不止於三獻可知辨
　正巳見前一獻孰節　又案司服職衮冕九章鷩冕
　七章毳冕五章以饗先王先公及四望山川差次而
　下皆自文而漸趨於質也社稷為土榖之神則彌近
　質矣故祭社稷以希冕三章陳氏謂其所主止於利
　人故服粉米以稱之殊未確
大饗其王事與三牲魚腊四海九州之美味也籩豆之
薦四時之和氣也内金示和也束帛加璧尊徳也龜為
前列先知也金次之見情也丹漆絲纊竹箭與衆共財
也其餘無常貨各以其國之所有則致逺物也其出也
肆夏而送之葢重禮也(事與之與音餘腊音昔内音納/見賢遍反纊音曠綿也肆注作)
　(陔古來反/今如字)
　正義鄭氏康成曰三牲魚腊籩豆之薦此諸侯所獻
　内金内之庭實先設之金從革性和荆揚二州貢金
　三品(孔疏金三/品禹貢文)束帛加璧貢享所執致命者君子於
　玉比徳焉(孔疏鄭知行享之/時所執覲禮文也)龜知事情者陳於庭在
　前荆州納錫大龜又荆州貢金金炤物故云見情金
　有兩義先入後設(孔疏内金示和是先入陳在/龜後是後設故鄭云兩義也)丹漆
　絲纊竹箭萬民皆有此物荆州貢丹兖州貢漆絲豫
　州貢纊揚州貢篠簜(孔疏荆州四/句皆禹貢文)其餘謂九州之外
　夷服鎮服蕃服之國周禮九州之外謂蕃國世一見
　各以其所貴寶為贄其出也謂諸侯之賔禮畢而出
　作樂以節之肆夏當為陔夏(孔疏大司樂之文大饗/諸侯則諸侯出入奏肆)
　(夏此經是助祭之後無算爵禮畢客醉而出宜/奏陔夏故燕禮大射賔出奏陔夏明不失禮也)　孔
　氏穎達曰此明天子大饗諸侯各貢其方物奉助祭
　之禮諸侯雖有袷祭不可致九州之物唯王者乃然
　故云其王事與　周氏諝曰備四海九州之美味者
　示其得四海九州之懽心也薦四時之和氣者示其
　能贊於天地也　方氏慤曰司服以九章之衮冕享
　先王則大饗為九獻矣三牲牛羊豕也魚腊薧魚也
　三牲魚腊天産也天産所以作隂徳故曰美味葢味
　為隂也籩豆之薦地産也地産所以作陽徳故曰和
　氣葢氣為陽也　陳氏祥道曰帛隂物也君子所以
　示財璧陽物也君子所以比徳定天下之吉凶成天
　下之亹亹莫大乎蓍龜此龜為前列其先知者也柔
　而能順温而能和者金也此金次之所以見情也
　存疑鄭氏康成曰大饗謂盛其饌與貢祫祭先王也
　(孔疏以有三牲魚腊則非祭天以内金和庭實又非/饗賔享賔時無此庭實故也知非朝而貢者以朝而)
　(貢物不名大饗孝經云四海之内各以其職/來祭故知是祫也  案説見前大饗腥下)
　案此所重在合萬國之歡故惟舉賔出言也
祀帝於郊敬之至也宗廟之祭仁之至也喪禮忠之至
也備服器仁之至也賔客之用幣義之至也故君子欲
觀仁義之道禮其本也
　正義鄭氏康成曰祀帝於郊就而祭之不敢致也仁
　恩也父子主恩也喪禮謂泣踊袒襲備服器謂小斂
　大斂之衣服𦵏之明器欲觀仁義之道禮其本者言
　禮有節於内可以觀也　孔氏穎達曰此總明祭祀
　喪賔客之等天尊彌逺祭之宜極盡於敬宗廟主親
　祭之必極盡於仁愛君子欲觀其人行仁義之道必
　須用禮為其本若行合於禮則有仁義也不言忠敬
　者舉仁義則忠敬可知也　方氏慤曰君子無所不
　用其敬然祭莫重於天故為敬之至無所不用其仁
　然孝莫大於寜神故為仁之至　馬氏睎孟曰喪主
　乎哀先王為之禮而盡心於死者三日而斂凡附於
　身者必誠必信三月而𦵏凡附於棺者必誠必信故
　曰忠之至也賔客之交必以幣表記所謂無辭不相
　接無禮不相見皆禮之所宜故為義之至禮生於仁
　義而曰欲觀仁義之道禮其本者宗廟之祭禮也仁
　在其中賔客之用幣亦禮也義在其中　陳氏澔曰
　祭天之禮簡素至敬無文所以為敬之至仁之實事
　親是也事亡如事存所以為仁之至朝聘燕享幣有
　常用故幣帛篚筐将其厚意義之至也
　存異鄭氏康成曰用幣謂來賻賵　彭氏絲曰備服
　與器凡祭皆然不獨喪禮
　案首二句言祭禮次二句言喪禮末句言賔禮彭氏
　絲以備服器總承郊廟喪則郊用陶匏器有不備不
　如鄭注指喪為當而鄭以用幣亦粘喪禮則又不如
　馬氏陳氏泛以賔禮言為允也此章廣言用物之宜
　以盡義理禮之文之説而末一節則欲人由禮之文
　以深探其本也
君子曰甘受和白受采忠信之人可以學禮苟無忠信
之人則禮不虚道是以得其人之為貴也(和户/卧反)
　正義鄭氏康成曰道猶由也從也　孔氏穎達曰前
　言觀仁義之道禮為其本此明學禮之人須有忠信
　甘為衆味之本不偏主一味故得受五味之和白是
　五色之本不偏主一色故得受五色之采舉此二物
　喻忠信之人可以學禮也葢質素為本不有雜行故
　可以學禮其人即忠信之人也　陳氏澔曰人無忠
　信則每事虚偽禮不可以虛偽行
　案前既廣言義理禮之文此一章復歸本忠信見必
　本立而文乃行也
孔子曰誦詩三百不足以一獻一獻之禮不足以大饗
大饗之禮不足以大旅大旅具矣不足以饗帝毋輕議
禮
　正義鄭氏康成曰誦詩三百喻習多言而不學禮也
　大旅祭五帝饗帝祭天毋輕議禮謂若誦詩者不可
　以强言禮　孔氏穎達曰一獻祭羣小祀不學禮則
　不能行大旅是總祭五帝天人道隔其禮轉難大旅
　又不如郊為祭天之備典瑞云四圭有邸祀天旅上
　帝是祀天重於旅帝　徐氏師曾曰周禮國有大故
　則旅上帝及四望是旅以祈取衆之義不若南郊饗
　帝之専也
　存疑孔氏頴達曰大饗謂祫祭宗廟其禮又繁
　案一獻質三獻文至大饗王事極文之至然足以大
　饗不足以大旅至大旅具文質之中然猶不足以饗
　帝而饗帝則又用質也文為貴乎質為貴乎議禮者
　可輕乎引此以深明義理禮之文忠信禮之本缺一
　不可而自㣲而鉅必盡義理之文反本歸源尤重忠
　信之本也或謂鄭注樂記一獻士飲酒禮孔引大行
　人謂獻數依命數天子諸侯之士同一獻又昏義舅
　姑饗婦以一獻之禮又左傳鄭伯享趙孟趙孟欲一
　獻則一獻不専羣小祀仲尼燕居曰大饗有四其下
　所陳兩君相見禮則大饗不専祫祭先王書曰荆岐
　既旅蔡蒙旅平九山刊旅論語季氏旅於泰山皆祭
　山川則旅非祭五帝以相難然本篇前有一獻質至
　大饗其王事之文此下與饗帝相接則此獻饗斷以
　祭祀言不當以賔禮汨而亂之也又書論語言旅不
　言大此亦分大饗與饗帝為二則又安得以旅混大
　旅以大饗混饗帝乎
子路為季氏宰季氏祭逮闇而祭日不足繼之以燭雖
有強力之容肅敬之心皆倦怠矣有司跛倚以臨祭其
為不敬大矣他日祭子路與室事交乎戸堂事交乎階
質明而始行事晏朝而退孔子聞之曰誰謂由也而不
知禮乎(跛彼義反與/音預朝音潮)
　正義鄭氏康成曰宰治邑吏也(案此當是/家臣之長)季氏祭謂
　舊時也倦怠以其久也偏任為跛依物為倚室事祭
　時堂事儐尸　孔氏穎達曰前經既明禮之為重故
　記者引子路能行禮之事逮及也室事謂正祭之時
　事尸在室外人将饌至户内人於户受饌設於尸前
　相交承接在於户也堂事正祭後儐尸之時事尸於
　堂堂下之人送饌至階堂上之人於階受取是交乎
　階也質正也晏晚也正明始行事朝正向晚禮畢而
　退言敬而能速也許其知禮者禮從宜寧略而敬不
　可煩而怠也　陳氏澔曰闇昧爽以前也　方氏慤
　曰子路雖不必合於先王之文然知禮之意且能救
　時之弊孔子所以善之
　存異方氏慤曰室事若毛血詔於室之類堂事若羮
　定詔於堂之類執事者内外異位乃以内而交乎外
　上下異等乃以上而交乎下則尤易為力矣宜乎質
　明而行晏朝而退也(案大夫正祭惟事尸於室至儐/尸乃於堂故凡禮所云坐尸於)
　(堂設祭於堂羮定詔於堂皆人君正祭禮而方氏乃/援以釋此堂事交乎階混甚宋元諸儒説禮多類此)
　(故存其説/而辨之)
　案子路忠信人也故以此結之通篇以大備盛徳起
　以子路知禮終見所貴乎禮者以義理禮之文足以
　釋去囘邪而増益其忠信之美質耳非以繁文喪其
　忠信之質更以僭濫入於回邪也用意深逺
欽定禮記義疏卷三十五
欽定四庫全書
欽定禮記義疏卷三十六
　郊特牲第十一之一
　　正義孔氏穎達曰按鄭目録云名曰郊特牲者以
　　其記郊天用騂犢之義此於別録屬祭祀　陸氏
　　徳明曰郊者祭天之名用一牛故曰特牲　方氏
　　慤曰禮莫重於祭祭莫重於郊而郊以養牲為重
　　故此篇言禮以郊特牲為首因名其篇焉　王氏
　　曰此篇皆記祭事而雜昏冠兩段
　　存疑黄氏乾行曰冠昏兩段宜歸之冠義昏義
　　案孔疏言郊特牲至降尊就卑覆說以少為貴之
　　義是與禮器本一篇而後人斷之也其以郊特牲
　　名篇舉首三字耳廣記祭禮而原本考始使習禮
　　者不徒狃器數之末正承忠信禮之本來故首揭
　　之曰貴誠曰貴質曰交於旦眀曰不同於安樂眀
　　仁人孝子之用心而先王制祭之精意藉以傳矣
　　尊天子故首郊郊之祭天子得行之天子微諸侯
　　僭而禮不可問矣庭燎以下痛失禮之事惡作始
　　之人大書特書春秋之㫖也若夫冠昏則因祭而
　　及之所謂禮器是故大備也禮有五經莫重於祭
　　故末仍以祭言黄氏必歸之冠昏義則不見禮器
　　之大備而必摘著代字為社稷主先祖後字為總
　　言祭則又拘矣
郊特牲而社稷大牢天子適諸侯諸侯膳用犢諸侯適
天子天子賜之禮大牢貴誠之義也故天子牲孕弗食
也祭帝弗用也(膳市戰反犢音/獨孕餘證反)
　正義鄭氏康成曰犢者誠慤未有牝牡之情是以小
　為貴也孕任子也　孔氏穎達曰天神至尊無物可
　稱故用特牲社稷功及於人人賴其功故以大牢報
　祭也天子廵守至諸侯之國諸侯致膳於天子則用
　犢諸侯朝天子天子賜之禮則用大牢郊之特牲亦
　犢也言社稷大牢以眀郊用特牲言諸侯大牢以眀
　天子用犢顯其貴誠之義也　周氏諝曰誠者純一
　而未散者也牲孕則散矣故天子弗食而祭帝弗用
　也
　通論陸氏佃曰周禮曰以冬日至致天神又曰凡樂
　圜鍾為宫黄鍾為角冬日至於地上之圜丘奏之蓋
　以其所在言之則謂之郊以其所祭言之則謂之丘
　或曰圜丘之祭玉用蒼璧牲用蒼犢樂用圜鍾而南
　郊之祭其玉四圭有邸其牲騂犢其樂黄鍾各不同
　何也聖人制祭有降神之牲又有祀神之牲有禮神
　之玉又有祀神之玉有降神之樂又有祀神之樂夫
　豈一端而已亦各有所當也　方氏慤曰天子有天
　地之徳故諸侯以事天地者事天子諸侯有社稷之
　功故天子以禮社稷者禮諸侯惟其稱而巳禮器言
　天子祭天特牲王制言天子社稷皆大牢掌客言王
　廵守殷國則國君膳以牲犢王合諸侯而饗禮則具
　十有二牢其言正與此合凡此則尊者常小而少卑
　者常大而多故曰貴誠之義蓋誠在内而不在外故
　也天子牲孕弗食則諸侯容或食之言祭帝弗用則
　社稷容或用焉　周氏諝曰言郊則天神與地祇也
　詩序曰昊天有成命郊祀天地也書曰用牲於郊牛
　二蓋一則用於南郊以祀天神一則用於北郊以祭
　地祇是天神地祇皆用特牲然則五帝與昊天同用
　特牲可乎五帝與昊天同用大裘而冕則同用特牲
　不亦可乎
　存疑孔氏穎達曰郊與配坐皆特牲故下文云養牲
　必養二又召誥云用牲於郊牛二是也　皇氏侃曰
　圜丘之祭祭日之旦王立丘之東南西嚮燔柴及牲
　玉於丘上升壇以降其神次又奏圜鍾之樂六變以
　降其神天皇為尊故有再降之禮次則掃地而設正
　祭置蒼璧於神坐以禮之其在先燔者亦蒼璧也次
　則薦血腥祭天無祼則祭天唯七獻也故鄭注周禮
　云大事於大廟備五齊三酒則圜丘之祭與宗廟祫
　同朝踐王酌泛齊以獻是為一獻后無祭天之事大
　宗伯次酌醴齊以獻是為二獻王進爵之時皆奏樂
　但不皆六變次薦孰王酌盎齊以獻是為三獻宗伯
　次酌醍齊以獻是為四獻次尸食之訖王酌朝踐之
　泛齊以獻是為五獻又次宗伯酌饋食之醍齊以獻
　是為六獻次諸臣為賓長酌泛齊以獻是為七獻以
　外皆加爵非正獻之數其尸酢王以清酒酢宗伯以
　昔酒酢諸臣以事酒(案再降及七獻說不見所據要/之郊祀儀節其詳本不可得聞)
　(然總不當以廟祭為凖/也況又憑臆以斷之乎)　方氏慤曰郊用特牲而召
　誥言牛二者兼稷牛言之耳經言帝牛不吉以為稷
　牛蓋謂是矣
　存異孔氏穎達曰鄭氏謂配天之人虞夏商周各異
　文具祭法周人則以嚳配之祭法禘嚳是也其感生
　之帝則以后稷配之五時迎氣及雩祭則以五方人
　帝配之九月大饗則以五人帝及文武配之以文王
　配五天帝則謂之祖以武王配五人帝則謂之宗祖
　宗通言社稷之牲則黝色牧人云隂祀用黝牲則神
　州亦用黝牲也其樂俱用大蔟與應鍾故大司樂云
　乃奏大蔟歌應鍾以祭地祗其玉則神州用兩圭有
　邸社稷無文崔氏云當與神州同其服社稷則絺冕
　　皇氏侃曰天有六天祭有八祭冬至圜丘一也夏
　正郊天二也五時迎氣五也通前為七九月大饗八
　也雩與郊禖為祈祭不入數
　辨正劉氏彝曰鄭氏引小宗伯兆五帝於四郊又引
　司服王祀昊天上帝則大裘而冕祀五帝亦如之是
　皆正經而謂天為有六則誤矣萬物資始於乾元資
　生於坤元聖人受命於天資於萬物以養兆民不敢
　忘乎其所自也即圜丘以祀昊天上帝者報本也兆
　於四郊以祀五帝者迎時氣也報本所以神天之道
　迎氣所以神天之時欲神而報之莫知其神之所在
　故望其昊昊然則圜丘報本之義生焉望其五方之
　色則兆於四郊之禮作焉亦猶宗廟一祖也而六饗
　行焉故天雖曰神地雖曰祇亦强名而神之者也何
　以知其然哉案大司樂職云乃分樂而序之以祭以
　享以祀乃奏黄鍾歌大呂舞雲門以祀天神若夫地
　示則與四望山川各異其樂天神至尊一樂而巳眀
　其神之不二也又大裘而冕圜丘五兆不異此服示
　其同也聖人之意其在茲乎　陳氏祥道曰鄭氏之
　徒謂四圭之玉黄鍾大呂之樂夏正以祀感生帝於
　南郊蒼璧之玉六變之樂冬日至禮天皇大帝在北
　極者於圜丘天皇大帝曜魄寳也五帝太微之帝也
　分郊與丘以異其祀別四帝與感生帝以異其禮王
　肅嘗攻之矣然肅合郊丘而一之則是以五帝為人
　帝則非有天地則有五方有五方則有五帝月令五
　人帝伏羲神農黄帝少皞顓頊而巳果以是為五帝
　則前此其無司四時者乎　程子曰帝者氣之主也
　東則謂之青帝南則謂之赤帝西則謂之白帝北則
　謂之黑帝中則謂之黄帝豈有上帝而別有五帝之
　理此因周禮言祀昊天上帝而後又言祀五帝亦如
　之故諸儒附此說　朱子曰周禮説上帝是總説帝
　説五帝是五方帝說昊天上帝只是説天鄭氏以昊
　天上帝為北極非也北極星只是言天之象　又曰
　萬物本乎天人本乎祖故以所出之祖配天地周之
　后稷生於姜嫄以上更推不去文武之功起於后稷
　故配天須以后稷嚴父莫大於配天宗祀文武於眀
　堂以配上帝上帝即天也聚天之神而言之則謂之
　上帝　馬氏端臨曰祀天莫大於郊祀祖莫大於配
　天四代之郊見於祭法經文簡畧後之學者莫不求
　之鄭注而鄭見祭法序禘於郊之上於是意禘之所
　祀者亦天故盡以為祀天然康成漢人也西漢之郊
　祀襲秦制而雜以方士之説於是以天為有六以祀
　六帝為郊注二禮凡祀天處必指以為所祀者某帝
　其所謂天者非一帝故其所謂配天者亦非一祖於
　是釋禘郊祖宗以為或祀一帝或祀五帝各配以一
　祖其病蓋在於取讖緯之書解經以秦漢之事為三
　代之事然六天之説遷固志之其繆亦非始於康成
　也
　案鄭氏於天帝二字知其為一而云皇天上帝亦名
　昊天上帝又析而為二以皇天為北辰曜魄寳上帝
　為太微五帝王肅起而辨之程朱諸儒從而正定之
　然孔云指其清虚在上之體謂之天因其生育之功
　其別有五故謂之五帝以五配一故謂之六五帝者
　非天何為同服大裘則孔固以天帝為一矣若夫郊
　之配以后稷報本之義取諸冬也大饗之配以文考
　告成之義取諸秋也孝經云郊祀后稷以配天宗祀
　文王於眀堂以配上帝其眀證也鄭氏既以祭法之
　禘為圜丘為祭昊天而配嚳郊為祭上帝而配稷祖
　宗為祭五帝於眀堂而配文武又以大傳之禘為郊
　祀天又祀感生帝不㡬自相矛盾邪夫仁人饗帝孝
　子饗親一而巳程子曰人子不可一日不見父母人
　君不可一嵗不祭天孫奭曰歲九祭皆主於天至日
　圜丘正月祈榖五時迎氣孟夏大雩季秋大饗考之
　於經皆有眀文斯定論也皇氏所列僅八祭而云雩
　與郊禖為祈祭不數崔氏謂雩亦常祭凡九然孟春
　之祈穀亦祈也可不數乎至雩祭有二孟夏大雩常
　也因旱而雩變也泥於變而并沒其常毋亦未之深
　考與至地祇之外別有神州之祭此亦鄭孔之惑於
　緯書者先儒亦詳斥之矣
　總論孔氏穎達曰郊特牲以下至降尊以就卑文承
　禮器覆説以少為貴之事
大路繁纓一就先路三就次路五就郊血大饗腥三獻
爓一獻孰至敬不饗味而貴氣臭也諸侯為賔灌用鬱
鬯灌用臭也大饗尚腵脩而巳矣(繁歩干反爓亦作□/夕亷反灌本又作祼)
　(古喚反腵/丁喚反)
　正義鄭氏康成曰此因上説以少為貴者血腥爓祭
　用氣也大饗饗諸侯亦不饗味也　孔氏穎達曰對
　次路故稱先路每加以兩故次路五就郊血以下因
　貴少更説不貴味也崔氏云周禮郊燔柴為始宗廟
　祼為始社稷血為始小祀疈辜為始此云郊血至孰
　者謂正祭之時薦於尸坐之前也諸侯為賔灌用鬱
　鬯者灌猶獻也謂諸侯來朝在廟中行三享竟然後
　天子以鬱鬯酒灌之也故大行人云上公王禮再祼
　而酢侯伯一祼而酢諸子諸男一祼不酢鄭注云王
　禮王以鬱鬯禮賔也鬱鬯是臭故云灌用臭也此亦
　眀貴氣之禮大饗尚腵脩者謂諸侯行朝享及灌以
　後而天子饗燕食之也上公三饗三食三燕侯伯再
　饗再食再燕子男一饗一食一燕其行饗之時雖設
　大牢之饌於時先薦腵脩於筵前然後始設餘饌故
　云尚腵脩此亦眀不饗味之義也　方氏慤曰經曰
　血腥爓祭用氣也以臭生於氣故此曰氣臭腵言捶
　肉如腵脩則以薑桂脩之諸侯為賔即大饗之時天
　子饗諸侯於廟中然非君三重席之饗也鬱鬯可以
　養陽腵脩可以養隂養陽不以酒醴養隂不以犧牲
　則以所饗在臭而不在味也
　通論陳氏祥道曰鬱鬯陽物也腵脩隂物也用隂物
　所以神之尚陽物所以眀之而其所以不饗味一也
　　又曰諸侯之朝為之飲以醉其徳設之食以重其
　禮亦謂之饗者何邪蓋饗於隂則幽眀通而凡所謂
　饗神與鬼者皆所以通幽眀者也饗於陽則上下通
　而凡所謂饗於人者皆所以通上下者也蓋眀不通
　則幽不格上不通則下不懐　陳氏澔曰諸侯來朝
　以客禮待之是為賔也享畢天子以鬱鬯灌之諸侯
　相朝亦然
　案此一節覆論郊祀之禮大路郊之車也而先路次
　路之繁其飾者不得與焉貴誠之義也郊血也而腥
　爓孰不得並焉貴氣臭亦貴誠之義也此亦如社稷
　大牢之不得同於特牲也云爾諸侯為賔而灌用鬱
　鬯大饗而尚腵脩亦上文引天子適諸侯諸侯適天
　子意夫郊天子之事也即以天子禮眀之故注疏無
　諸侯相朝文
　存疑鄭氏康成曰禮器言次路七就與此乖字之誤
　也　孔氏穎達曰禮器非兩加之差故鄭知為誤也
　辨正陳氏祥道曰次路兼革木二路則殷之次路有
　五就七就二者鄭以禮器七就為誤是過論
大饗君三重席而酢焉三獻之介君專席而酢焉此降
尊以就卑也(重直龍反/酢才各反)
　正義鄭氏康成曰言諸侯相饗獻酢禮敵也(孔疏三/重席是)
　(諸侯禮而又稱君故知諸侯相饗下云降/尊就卑是尊卑不敵故云獻酢禮敵也)三獻卿大
　夫來聘主君饗燕之(孔疏五等諸侯有九獻七獻五/獻故五等諸侯之卿皆三獻也)
　以介為賓賔為苟敬(孔疏賔為苟/敬燕禮記文)則徹重席而受酢
　也專猶單也　孔氏穎達曰此論尊卑之席周禮司
　几筵諸侯莞筵紛純加繅席畫純卿禮三獻其副既
　是大夫與卿為介謂之三獻之介此介是大夫大夫
　席雖再重今為介降一席祇合專席主君若受此介
　之酢爵雖應合三重之席必徹去重席而受此介之
　酢爵焉所以然者降諸侯之尊以就介之卑故也
　方氏慤曰兩君相見其體相敵故其席如其數而不
　必增損焉至於他國之卿來聘而大夫為之介位雖
　臣也命則君也名雖介也禮則客也其文雖殊其義
　則相敵故主君之受酢降重席之尊而不與之異就
　專席之卑而必與之同也　徐氏師曾曰君不殺席
　而如常受之非敬客之義也降尊就卑庶在彼不失
　使臣之體而在我得盡為主之心所謂曲而殺者也
　豈若兩君相敵可以直行者哉
　通論孔氏穎達曰案燕禮無賔酢公禮至説屨升坐
　後賔媵觚於公公受賓爵飲以賜下此云受酢盖謂
　此也或可燕巳臣子賔不酢公若與鄰國賓燕以介
　為賓賓得酢公也
　存疑陳氏祥道曰周官天子之席不過三重諸侯之
　席止於二重則君之席三重是殷制也(案殷制説/不知何據)
饗禘有樂而食嘗無樂隂陽之義也凡飲養陽氣也凡
食養隂氣也故春禘而秋嘗春饗孤子秋食耆老其義
一也而食嘗無樂飲養陽氣也故有樂食養隂氣也故
無聲凡聲陽也(禘依注作禴下春禘同食音嗣/又或云而食嘗無樂五字衍)
　正義鄭氏康成曰言義同而或用樂或不用樂也此
　禘當為禴字之誤王制曰春禴夏禘孔氏穎達曰
　饗謂春饗孤子禘春祭宗廟也(案此禘/亦作禴)食謂秋食耆
　老嘗秋祭宗廟也飲饗清虚養陽氣故有樂而食是
　體質養隂氣故無樂　皇氏侃曰春是生養之時故
　饗孤子取長養之義秋是成熟之時故食耆老取老
　成之義也　陳氏祥道曰礿禘皆陽義也莫盛於禘
　嘗烝皆隂義也莫盛於嘗春陽中也秋隂中也凡聲
　皆陽也凡味隂也故禘以饗先王饗以待孤子皆用
　樂焉所以象雷之發聲於春也嘗以饗先王食以養
　耆老皆不用樂焉所以象雷之收聲於秋也月令於
　仲春雷乃發聲言習樂於仲秋雷乃收聲而不及樂
　蓋亦饗禘有樂而食嘗無樂之意
　通論孔氏穎達曰周四時祭皆有樂祭統云内祭則
　大嘗禘升歌清廟下管象是秋嘗有樂也王制夏后
　氏養老以饗禮無秋食殷人養老以食禮無春饗周
　人脩而兼用之則春夏用饗秋冬用食皆用樂故文
　王世子云凡大合樂必遂養老注云春合舞秋合聲
　下云養老之禮遂發咏焉登歌清廟是秋時養老亦
　用樂也　陳氏祥道曰先王老吾老以及人之老所
　以敎天下之孝幼吾幼以及人之幼所以敎天下之
　慈又況出身戮力而死於王事者在上有父祖在下
　有子孫棄而不養不足以報勞養不以禮不足以示
　勸故春饗孤子秋食耆老而外饔酒正遺人司門稾
　人皆共其職事焉然則必出於遺人司門者用以利
　犯禁之財養以義死政之老與其孤則趨利者知所
　媿而循義者知所勉矣然春饗孤子秋未嘗不食而
　以饗為主秋食耆老春未嘗不饗而以食為主周禮
　言饗耆老孤子則饗與食固兼用也耆老養於學孤
　子亦養於學文王世子反養老幼於東序謂各反其
　國養老幼如東序之禮也　又曰冕而總干施於食
　禮而記稱食嘗無樂者考之於詩商頌言顧予烝嘗
　而有鞉鼔淵淵嘒嘒管聲小雅言以徃烝嘗而有鍾
　鼔既戒鼔鍾送尸則嘗有樂矣樂師饗食諸侯序其
　事令奏鍾鼔鍾師凡饗食奏燕樂籥師賓客饗食鼔
　羽籥之舞則食有樂矣其曰食嘗無樂非殷周之制
　也
　存疑陸氏佃曰饗禘有樂而食嘗無樂此周禮也殷
　人尚聲雖食嘗猶有樂祭統曰大嘗禘升歌清廟下
　而管象魯殷禮也公食大夫無樂食禮也然則少牢
　饋食特牲饋食主嘗言之與
鼎俎竒而籩豆偶隂陽之義也籩豆之實水土之品也
不敢用䙝味而貴多品所以交於旦眀之義也(竒居宜/反下同)
　(䙝息列反旦/依注作神)
　正義鄭氏康成曰旦當為神篆字之誤也　孔氏穎
　達曰此論鼎俎籩豆所法隂陽之事鼎俎盛牲體牲
　體動物屬陽故其數竒籩豆兼有植物植物屬隂故
　其數偶神以多大為功故貴多品案聘禮正鼎九陪
　鼎三鼎別一俎俎亦九又少牢五鼎五俎其肵俎一
　非是正俎特牲三鼎三俎是皆鼎俎竒也案掌客云
　上公豆四十侯伯三十二子男二十四又禮器天子
　之豆二十有六諸公十有六諸侯十有二上大夫八
　下大夫六案禮籩與豆同是籩豆偶也　方氏慤曰
　籩之實若菱芡之類豆之實若芹蒲之類所謂水之
　品也籩之實若棗栗之類豆之實若菁韮之類所謂
　土之品也
　通論孔氏穎達曰鄉飲酒義豆數有竒者是年齒相
　次非正豆也士䘮禮注小歛一豆一籩者又不同於
　吉故也
　存疑鄭氏康成曰水土之品言非人常所食　孔氏
　穎達曰籩豆所充實之物皆是水土所生品類非人
　所常食神道與人異故不敢用人之食味　陳氏祥
　道曰不敢用䙝味所以盡志貴多品所以盡物　陸
　氏佃曰旦眀蓋指祼獻之時至朝而踐則象朝時事
　親所進也於是始有籩豆之薦雖有籩豆然不敢用
　䙝味而貴多品是乃所以交於旦眀之義也案籩人
　掌四籩之實自朝事而下則祼無籩豆之薦非特諸
　侯相朝雖祭亦爾也
　案此因上隂陽之義而謂鼎俎籩豆品數無非效法
　之事也鄭以注不敢用䙝味不知人所食孰非水土
　所生乎水土之品至多而天子之豆二十有六是亦
　非多品也不敢字貫䙝味與多品言之疏及陳氏祥
　道俱分兩截看疏又歸重多品俱非禮器云薦不美
　多品亦貴誠之義也
賓入大門而奏肆夏示易以敬也卒爵而樂闋孔子屢
歎之奠酬而工升歌發德也歌者在上匏竹在下貴人
聲也樂由陽來者也禮由隂作者也隂陽和而萬物得
　(易以豉反闋苦/穴反匏歩郊反)
　正義鄭氏康成曰賓朝聘者易和説也屢歎美此禮
　也發徳者以詩之義發眀賓主之徳匏笙也得得其
　所　孔氏穎達曰此論朝聘之賓及巳之臣子有王
　事勞者設燕饗之禮奏樂之節朝聘之賓行朝聘既
　畢燕享之時燕則大門是寢門享則大門是廟門也
　示易以敬者示主人和易嚴敬於賔也卒爵而樂闋
　者饗時主君親獻賓賓親酢主君賔主俱作樂也孔
　子屢歎之者善其和易恭敬之義奠酬而工升歌者
　饗時主君親酬賔賓初奠酬薦東於時即工升歌也
　歌者在上匏竹在下解所以不升笙之義歌是人聲
　可貴故升之在堂上匏竹可賤故在堂下然瑟亦升
　堂者瑟工隨歌工故也發徳發眀賔主之徳也樂由
　以下因上有賓主禮樂之事遂說禮樂之義陽天也
　天以氣化故作樂象之樂以氣為化是樂由陽來者
　也氣化謂五聲八音隂地也地以形生禮以形為敎
　是禮由隂作者也形敎謂尊卑大小拜伏之事也
　方氏慤曰易則賓主之情不離敬則賓主之情不流
　不流不離禮樂之道也夫禮減而進以進為文樂盈
　而反以反為文爵始卒而樂遂闋則能以反為文矣
　此先王之微意也故孔子屢歎之且卒爵則酬酢之
　禮畢而賓主之徳已眀矣樂之闋也不亦宜乎主酌
　賓曰獻賓答主曰酢主復答賓曰酬禮成於三奠酬
　則禮成而賓主之徳可知也故樂工升歌以發之升
　歌即仲尼燕居所謂升歌清廟示徳是矣或言發或
　言示互相備也歌者在上故經每謂之升歌匏竹在
　下故經每謂之下管　周氏諝曰禮樂之始雖由於
　隂陽及其妙也則能統隂陽育萬物故曰隂陽和而
　萬物得周官曰禮樂合天地之化百物之產其此之
　謂乎　陸氏佃曰凡樂三闋入門而縣興升堂而樂
　闋一也賓飲畢樂闋二也主人受酢飲畢樂闋三也
　奠酬而工升歌發徳也所謂徳發揚詡萬物者此與
　通論孔氏穎達曰大射禮主人納賓是巳之臣子賓
　入不奏肆夏燕禮記若以樂納賓則賓及庭奏肆夏
　鄭注卿大夫有王事之勞者故知此為朝聘之臣及
　巳臣有王事之勞者也大射禮主人獻賓賓啐酒樂
　作主人受賓酢不作樂也獻卿後大夫媵爵於公所
　謂酬公奠酬未畢於時工升歌賔奠酬時未升歌也
　　劉氏彝曰入門而縣興乃奏肆夏之樂所以示天
　子同樂易之徳降接於羣臣以將其敬也然則為賓
　者乃其臣也此文王所以致多士而作周也卒爵而
　樂闋孔子屢歎之者謂君能降禮下交於臣以竭其
　歡心臣能盡忠以答於上以成其亨泰位天地育萬
　物由其禮樂行而隂陽順也
　案又因上祭義而及燕享以眀禮之原於隂陽而化
　及萬物也
旅幣無方所以別土地之宜而節逺邇之期也龜為前
列先知也以鍾次之以和居參之也虎豹之皮示服猛
也束帛加璧徃德也(别彼力反往徳/熊本作任德)
　正義鄭氏康成曰旅衆也鍾金也獻金為作器鍾其
　大者以金參居庭實之閒示和也　孔氏穎達曰此
　眀朝聘庭實之物幣庭實也衆國貢獻非止一方故
　云無方宜者五方各殊所出所以分別土地所生之
　宜也期者六服逺近所貢之屬各有期也前龜後皮
　帛以金參厠其中故云以和居參之也玉以表徳享
　用束帛帛上加璧是表往歸於德也謂主君有德而
　往歸之　劉氏彝曰六服諸侯更番以四仲月來朝
　則任土作貢隨其國之所有或金或玉或匭或包如
　禹貢九州之物無定法也而國服逺近不同必使番
　休六年一徧而每朝王必皆助祭執籩豆駿奔走則
　不可在禴祠烝嘗之後也故曰節逺邇之期焉其朝
　宗覲遇也或受饗於朝或受饗於廟備陳衆國充庭
　之物則九江納錫大龜者荆州之所貢也以為前列
　者先其靈知能照國家之災祥也先儒　夏書無以
　鍾為貢幣者以鍾為金則厥貢惟金三品以其從革
　可柔可剛有利國之義故謂之和　陳氏祥道曰普
　天之下莫非王土率土之濱莫非王臣故衆幣所以
　無方也土地之宜在物而逺近之期在人周官六服
　其見有六歲之差其交有六物之異六物之異者所
　謂別土地之宜六歲之差者所謂節逺邇之期也示
　服猛者所以眀德威畏也
　通論陳氏祥道曰周官大宰以九貢致邦國之用有
　祀嬪器幣財貨服斿物之貢其制地貢在大司徒其
　施邦國之貢在大司馬其物則職方氏揚州之金錫
　荆州之丹青青州蒲魚雍州玉石之類是也其用則
　大府邦國之貢待弔用是也然邦國有歲之常貢有
　因朝而貢歲之常貢則春入貢是也因朝而貢則侯
　服歲一見其貢祀物之類是也二者之禮雖殊其玉
　帛庭實之設蓋亦相類考之覲禮侯氏奉玉帛以升
　庭實旅百先龜次金次丹漆絲纊馬在其南若皮則
　居馬之位而王特撫玉而巳以示致方物者臣之職
　而不有其物者王之道也禹貢惟翼州無貢以畿内
　王之所專特歛其賦而巳非所謂貢也　又曰禮器
　言大饗之所貢故言三牲魚腊以至丹漆絲纊竹箭
　之類此言常貢之法則陳其大率而巳此詳畧所以
　不同也
　案旅幣無方矣而必別土地之宜不求之非產而使
　其難得節逺邇之期不責之非時而使其難繼仁之
　至義之盡也若其陳設之先後亦各有義焉先知以
　見德之眀無不照服猛以見德之威無不畏然而眀
　或至於察威或流於暴必有其相濟者而盛德之動
　乃為中和焉金之為物可柔可剛且變金言鍾或於
　陶鑄之義有取乎因以往徳結之禮器言王化之廣
　博故終之以致逺物此究制作之精微故終之以往
　徳　又案此一章申上篇理義之文極之和隂陽育
　萬物莫不由此也
庭燎之百由齊桓公始也大夫之奏肆夏也由趙文子
始也(燎力/妙反)
　正義鄭氏康成曰庭燎之差公蓋五十侯伯子男皆
　三十百僭天子也肆夏僭諸侯也趙文子晉大夫名
　武　孔氏穎達曰庭中設火以照燎來朝之臣因名
　火為庭燎百者作百炬列於庭也大戴禮云天子百
　燎齊桓僭用後世襲之是失禮從桓公始也大射禮
　燕禮諸侯納賓用肆夏今文子亦奏之故云僭諸侯
　此謂納賔樂也　陳氏祥道曰天下有道天子馭諸
　侯諸侯馭大夫而禮樂有差天下無道諸侯僭天子
　大夫僭諸侯而禮樂無別周之天子無道故桓公僭
　天子之禮而至於庭燎之百趙文子僭諸侯之樂而
　至於奏肆夏記者録而罪之以其濫觴於一時而致
　洋溢乎天下後世也　應氏鏞曰大夫之僭起於諸
　侯之失禮而已故此篇之譏自齊桓趙文子始焉夫
　齊桓將仗義以服諸侯也乃自以庭燎之百誇其尊
　則何以責夫諸侯趙文子輔其君以覇者也而自僭
　肆夏霸國之禮巳夫矣則何以責夫大夫
　通論孔氏穎達曰周禮九夏王夏者天子所用其餘
　八夏諸侯皆得用之其陔夏卿大夫亦得用之故鄉
　飲酒客醉而出奏陔夏但非堂上正樂所用也
　總論孔氏穎達曰自此以下至由三桓始也總論朝
　聘失禮之事　應氏鏞曰禮運自天子祭天地至諸
　侯非問疾弔喪而入諸臣之家凡八條皆以眀諸侯
　之失禮而大夫之失禮居其三此篇自庭燎之百至
　為君之答已也凡十餘條皆以眀大夫之僭禮而諸
　侯之僭天子居其三焉世愈降而失愈甚亂愈速孔
　子曰禮樂征伐自諸侯出十世希不失矣信哉
朝覲大夫之私覿非禮也大夫執圭而使所以申信也
不敢私覿所以致敬也而庭實私覿何為乎諸侯之庭
為人臣者無外交不敢貳君也(覿大力反/使色吏反)
　正義鄭氏康成曰朝覲其君親來其臣不敢私見於
　主國君也以君命聘則有私見　孔氏穎達曰大夫
　從君朝覲而行私覿是非禮也若受命執圭專使鄰
　國得行私覿故聘禮有私覿所以申巳之誠信也從
　君而行不敢私覿所以致敬於巳君也周衰有臣從君
　而私設庭實私覿於主國之庭作記者譏之無外交
　者為人之臣唯專一事君不敢貳心於他君也
　通論陳氏祥道曰檀弓曰大夫束脩之問不出竟左
　傳曰䇿名委質貳乃辟也此所謂人臣無外交而不
　貳君也　馬氏睎孟曰大夫無執圭禮此執圭荀子
　謂聘人以圭記亦曰以圭璋聘重禮也則知此非所
　執之圭也
　存疑鄭氏康成曰何為乎諸侯之庭非其與君無別
　也外交謂私覿也
　辨正徐氏師曾曰舊説謂設庭實以為私覿非禮愚
　謂從君私覿即非禮不必庭實與君無別而後為非
　禮也
大夫而饗君非禮也大夫強而君殺之義也由三桓始
也天子無客禮莫敢為主焉君適其臣升自阼階不敢
有其室也覲禮天子不下堂而見諸侯下堂而見諸侯
天子之失禮也由夷王以下(阼才/路反)
　正義鄭氏康成曰大夫饗君由强且富也三桓魯桓
　公之子莊公之弟公子慶父公子牙公子友慶父與
　牙通於夫人以脅公季友以君命鴆牙後慶父弑二
　君又死也(孔疏三桓以/下竝公羊文)天子無客禮眀饗君非禮也
　天子不下堂見諸侯正君臣也夷王周康王之𤣥孫
　之子(孔疏案世本康王生昭王昭王生穆王穆王生/恭王恭王生懿王懿王崩弟孝王立孝王崩懿)
　(王太子夑立/是為夷王也)時微弱不敢自尊於諸侯　孔氏穎達
　曰大夫富強專制於君召君而饗之非禮也大夫干
　國亂紀君能殺之得其義也三桓之前齊公孫無知
　衛州吁宋長萬皆以強盛被殺而云由三桓始者據
　魯而言覲禮天子負斧依南面侯氏執玉入是不下
　堂見諸侯也夷王下堂見諸侯自此以後或有然者
　故云以下　馬氏睎孟曰率土之濱莫非王臣故天
　子無客禮莫敢為主焉天子燕禮則以膳夫為主諸
　侯燕禮則以宰夫為主示其君之尊而莫敢與之抗
　禮也為人臣者不敢有巳而況於有室乎
　通論孔氏穎達曰覲禮不下堂見諸侯若春朝夏宗
　則以客禮待諸侯以車出迎故齊僕云各以其等為
　車送逆之節　陳氏祥道曰三代之制刑不上大夫
　伯者之法亦曰無專殺大夫古之任大夫以賢待大
　夫亦以禮其有至於殺者其始也任之不以賢故其
　終也不可待之以禮耳春夏萬物聚見之時朝宗之
　禮不純以臣待諸侯眀其恩也於秋萬物分辨之時
　覲禮純以臣待諸侯眀其義也此天子之徳所以常
　感於下而其勢所以常隆於上夷王於秋覲而下堂
　見之是自卑以起諸侯之僭自弱以起諸侯之強至
　平王東遷而齊王室於邦君降黍離於國風者非由
　此哉
　存疑黄氏曰魯自三桓執政日衰一日豈能殺強臣
　蓋殺者降殺之義　陸氏佃曰季友鴆叔牙使若託
　以疾死然於慶父緩追逸賊皆親親之道即非以君
　命殺之又季友不應在三桓之列且古者殺大夫非
　義也大夫見殺非智也其或有罪則遷就而為之諱
　所謂簠簋不飾是也後世大夫世執國政君由是弱
　矣有殺之者更以為義則若三家者有以啟之也經
　是以云
　案為亂禮之始即有可殺之義正殺之者之為義則
　僭之者愈不容誅絶三桓儆天下也記若曰大夫而
　有自強以饗其君者是亦三桓也殺之可也義也比
　事屬辭而饗君之失禮愈眀於天下矣乃陸氏謂親
　親之道即非以君命殺何邪又謂友不應在三桓之
　列三桓非惡名其強也可殺其忠也可歸諱三桓而
　并沒友之所自出於義何居
諸侯之宫縣而祭以白牡擊玉磬朱干設錫冕而舞大
武乗大路諸侯之僭禮也臺門而旅樹反坫繡黼丹朱
中衣大夫之僭禮也故天子微諸侯僭大夫強諸侯脅
於此相貴以等相覿以貨相賂以利而天下之禮亂矣
諸侯不敢祖天子大夫不敢祖諸侯而公廟之設於私
家非禮也由三桓始也(縣同懸錫余章反坫丁念/反繡或作綃音消黼音甫)
　正義鄭氏康成曰宫縣四面縣也(孔疏小胥天子宫/縣四面皆懸若宫)
　(之有/墻)干盾也錫傅其背如龜也(孔疏詩云鏤鍚錫以/金飾也謂用金傅盾)
　(背盾背外/高如龜)武萬舞也白牡大路殷天子禮以上皆天
　子之禮也旅道也屏謂之樹樹所以蔽行道管氏樹
　塞門塞猶蔽也禮天子外屏諸侯内屏大夫以簾士
　以帷反坫反爵之坫也(孔疏眀堂位云反坫出尊則/坫為尊而設故知反坫反爵)
　(也/)蓋在尊南兩君相見主君既獻反爵焉(孔疏論語/邦君為兩)
　(君之好有反坫獻酬之禮/更酌酌畢各反爵於坫上)繡黼丹朱以為中衣領緣
　也(孔疏中衣以素為之/繡黼為領丹朱為緣)以上皆諸侯之禮也　孔氏
　穎達曰諸侯惟合軒縣(孔疏三面如/軒車之有蕃)今乃有宫縣又
　諸侯祭用時王牲今用白牡又諸侯擊石磬今擊玉
　磬又諸侯得舞大武不得朱干設鍚冕服今朱干設
　鍚冕而舞大武諸侯合乗時王之車今乃乗殷之大
　輅並是諸侯之僭禮也樹立也人君當門道立屏蔽
　内外為敬也坫以土為之黼刺繒為黼文也禮公之
　孤四命則爵弁自祭天子大夫四命亦當爵弁自祭
　則中衣得用素但不得綃黼為領丹朱為緣耳自臺
　門以下於時大夫皆有此事故言僭禮也相貴以等
　謂臣下不畏懼於君而擅相尊貴以等列相覿以貨
　者大夫私相覿以貨賄不辟君也　方氏慤曰微故
　見脅强故敢僭四者之言亦互相眀爾相貴以等則
　爵不足以馭其貴相覿以貨則禄不足以馭其富相
　賂以利則予不足以馭其幸大宰八柄詔王馭羣臣
　以此三者為先三者苟失天下之禮由是亂矣諸侯
　有國而巳故不敢祖天子大夫有家而巳故不敢祖
　諸侯以其不敢祖天子故立始祖而有五廟之制以
　其不敢祖諸侯故立別子而有五宗之法　陳氏澔
　曰舊讀繡為綃今如字繡黼者繡刺為黼文也丹朱
　染繒為赤色也中衣者朝服祭服之裏衣也制如深
　衣但袖小長耳冕服是絲衣則中衣用絹素皮弁服
　朝服𤣥端是麻衣則中衣用布也
　通論孔氏穎達曰公羊傳云周公用白牡又眀堂位
　曰祀周公於大廟牲用白牡擊玊磬則皋陶謨云鳴
　球是也祭統云朱干玉戚冕而舞大武眀堂位云魯
　君孟春乘大路皆天子禮樂特賜周公魯惟文王周
　公廟得用之用於他廟則為僭他國諸侯非二王之
　後祀受命之君而用之皆為僭也　朱子曰諸侯不
　得祖天子然左氏云鄭祖厲王何也此必周衰諸侯
　僭肆做此違條碍法事故公廟設於私家
　存疑鄭氏康成曰仲孫叔孫季孫氏皆立桓公廟魯
　以周公之故立文王廟(孔疏襄十二年秋呉子夀夢/卒臨於周廟禮也注謂文王)
　(廟/)三家見而僭焉
　案春秋文十三年世室屋壊𫝊云周公稱大廟魯公
　稱世室羣公稱宫未聞大廟世室而外立文王廟魯
　頌鋪張寢廟莫若閟宫一篇毛鄭以閟宫為姜嫄廟
　吕氏大臨非之朱子以為魯之羣廟則大廟世室皆
　在其中若魯果有文王廟閟宫何不頌之僖八年禘
　於大廟亦但祀文王於周公之廟未聞祀於文王廟
　而以周公配之況殷周之禘亦禘於大祖契稷之廟
　未為髙辛立廟也周即有姜嫄廟要祀稷所自出之
　帝於稷廟禘為天子之大祭天子且不為太祖所自
　出者立廟魯何獨以周公之故而立文王廟乎襄十
　二年呉子夀夢卒魯臨於周廟即周公廟也注何所
　據以為文王廟邪孔疏引以為證誤矣
　存異孔氏穎達曰此經云諸侯不敢祖天子而文二
　年左傳云宋祖帝乙鄭祖厲王大夫不敢祖諸侯而
　莊二十八年左傳云凡邑有宗廟先君之主曰都彼
　據有大功徳者天子之子以上徳為諸侯得祀所自
　出公子為大夫得立宗廟於采地故邑有先君之廟
　曰都王子母弟無功徳不得封食采圻内亦得立祖
　王廟故周禮都宗人家宗人掌祭祖王廟此據尋常
　諸侯大夫也
　案經云諸侯不敢祖天子大夫不敢祖諸侯而疏引
　宋祖帝乙鄭祖厲王及左傳邑有宗廟先君之主曰
　都之文推論之以為據有大功徳者是蓋援周公為
　例不知春秋時事未足舉以定禮而孔所論尤非也
　天子之子以上徳封不得以上徳祖天子且孔言無
　功徳不封亦於采地立祖王廟是無宗不祖天子矣
　有此禮乎宋祖帝乙所謂存二代之後不得援以為
　他諸侯例眀堂位言以禘禮祀周公於大廟不言祀
　文王魯且不得祖文王鄭又安得祖厲王乎且左傳
　晉以魯喪未見鄭伯鄭言亦敝邑之憂是晉鄭皆宗
　魯也吳子卒魯臨於周廟是吳亦宗魯也魯為諸姬
　之大宗昏喪必告而王姬歸齊季姜歸周天子不與
　諸侯敵故昏嫁多魯主之若魯祖文王則大祖當祀
　文王而周公不當為祖稱大廟祫禘亦當於文王廟
　不於周公廟矣若季氏雖為三家之大宗而君在國
　昏喪皆告於君君之嫁娶亦不使季主而援魯例立
　桓公廟且八佾歌雍以祭之尤倍矣邑有先君之廟
　如武王遷鎬而文王廟猶在豐故成康大事告廟必
　至豐晉遷新田而桓莊廟猶在曲沃故曰曲沃君之
　宗非王子公子各得立祖廟於其邑也周禮都宗人
　家宗人掌都家之祭祀凡祭祀歸福於國國有大故
　令禱祀既祭反命於國並無掌祖王廟之文蓋所祭
　者即此有邑者之祖父臣祭亦歸福於公曰膳君有
　故禱祀亦及先臣所謂羣公先正百辟卿士之有益
　於民者又或地有名山大川及因國在其地而無主
　後者非祖王也説經欲以眀禮反曲為非禮者緣飾
　附會可乎
　總論孔氏穎達曰此總論諸侯及大夫奢僭強盛之
　事
天子存二代之後猶尊賢也尊賢不過二代
　正義鄭氏康成曰過之逺難法也二或為三　孔氏
　穎達曰天子繼世而立子孫以不肖滅亡見在子孫
　又無功徳所以存之者猶尚尊其往昔之賢但代異
　時移今古不一若皆法象先代不可盡行故所尊之
　賢不過取二代而巳
　通論孔氏穎達曰公羊説存二王之後所以通夫三
　統之義左氏説周家封夏殷二王之後以為上公封
　黄帝堯舜之後謂之三恪鄭云所存二王之後者命
　使郊天以天子之禮祭其始祖受命之王自行其正
　朔服色恪者敬也敬其先聖而封其後與諸侯無殊
　何得比夏殷之後熊氏云周之三恪越少昊髙辛逺
　存黄帝者取其制作之人故易繫辭云神農氏沒黄
　帝堯舜氏作義當然也
　案王者存先代之後仁也其不過二代義也禮運云
　杞宋之郊禹契是天子之事守然則非二代固不得
　用天子禮樂祭其受命之王無疑也記者言此以申
　眀上文諸侯不敢祖天子之義二代於周為客則天
　子無客禮可知
諸侯不臣寓公故古者寓公不繼世(寓音/遇)
　正義鄭氏康成曰寓寄也寄公之子非賢者世不足
　尊也寓或為託　孔氏穎達曰此論寄公之子為臣
　之事喪服傳云寄公者何也失地之君也或天子削
　地或被諸侯所逐皆為失地不臣者不敢以寄公為
　臣也　方氏慤曰所以不臣寓公者以其嘗為南面
　之君故也然以失地則其賢不足尊也故古者不使
　之繼世　徐氏師曾曰不敢為臣仁也然不繼世義
　也
　通論彭氏曰徳非象賢固不足繼而其國繼統有人
　則其祖宗之祀亦不絶矣其出也苟非有甚惡則其
　國於易世之後亦可以復返其子孫而收䘏之或其
　子孫果賢雖不反其家國而異國亦可隨才而録用
　之使其本國果無後則興滅繼絶之仁為方伯者自
　當任其責矣
　案記者記此以申眀不敢祖諸侯之義
君之南鄉答陽之義也臣之北面答君也大夫之臣不
稽首非尊家臣以辟君也(鄉許亮反下/同辟音避)
　正義鄭氏康成曰答對也辟君辟國君也　孔氏穎
　達曰諸侯則稽首於天子大夫則稽首於諸侯家臣
　不稽首者非是尊敬此家臣不令稽首以臣於國君
　巳皆稽首今大夫之臣又稽首於大夫便是一國兩
　君故云以辟君也　方氏慤曰南者陽之位北者隂
　之位君以陽眀為徳故南鄉而有答陽之義所以向
　眀也臣以隂順為徳故北面以答君所以示順也周
　官大祝辨九拜而以稽首為先則稽首者首至地而
　為禮之隆也諸侯之大夫陪臣而已以陪臣之卑而
　可以當拜禮之隆乎必有君道之尊者乃可以當此
　坊記大夫不稱君則大夫固無君道矣余氏心純
　曰天秩天敘天命天討一皆奉承天道之徳威而不
　失是謂答陽之義守典奉禮受命行法無非將順大
　君之徳威而不失是謂答君之義故答不專是向也
　通論孔氏穎達曰大夫得稽首於諸侯不辟天子者
　諸侯有大功徳出封畿外專有其國故大夫得盡臣
　禮以事之　方氏慤曰君非臣之所敵故不可言答
　臣臣者君之所統故不可言答隂於君曰鄉則不斥
　其體君尊故也
大夫有獻弗親君有賜不面拜為君之答巳也(為于/蒍反)
　正義鄭氏康成曰不面拜者於外告小臣小臣受以
　入也小臣掌三公及孤卿之復逆(孔疏大僕掌諸侯/之復逆御僕掌羣)
　(吏之逆及庶民之復鄭注/復謂奏事逆謂受下奏)　孔氏穎達曰大夫有物
　獻君使人獻之不親來獻君有物賜大夫不面自來
　拜所以然者恐君之答巳故不自來不報而去　方
　氏慤曰此謂諸侯大夫諸侯雖有君道然亦天子之
　臣耳故於大夫有相答之禮焉獻弗親有賜不面拜
　非敢怠也慮煩君之答巳而巳親則必面獻亦必拜
　其言互備也　馬氏睎孟曰非不役志於獻而有慢
　君之賜也蓋禮無不答而上之不虚取於下也為其
　君之答巳故弗親不面拜禮從其簡而巳亦所以尊
　君也
鄉人禓孔子朝服立於阼存室神也(禓音/傷)
　正義鄭氏康成曰禓強鬼也謂時儺索室敺疫逐強
　鬼也禓或為獻或為儺朝服立於阼神依人也　孔
　氏穎達曰此論孔子存神之事郷人驅逐強鬼孔子
　恐廟神有驚恐身著朝服立於廟之阼階存安廟室
　之神所以朝服者大夫朝服以祭故用祭服以依神
　　徐氏師曽曰室神先祖五祀之神
　通論馬氏睎孟曰儺者索室以去其不祥其法見於
　周官方相氏而其事見於月令之季秋孔子聖人徳
　合於神眀矣非俟於索室以去其不祥然必從鄉人
　之儺者不違衆以立異也
　存異葉氏夢得曰禓讀如陽儺有二名儺猶禳也以
　禦隂為義故文從儺禓猶襘也以抗陽為義故文從
　昜此以存室神也故以禓為名鄭氏以為強鬼之名
　誤也
　案儺鄙事即思及室神之驚恐而朝服以存之則聖
　人之精義也葉氏禓讀如陽謂以抗陽為義則非也
　聖人扶陽抑隂豈與陽相抗哉
孔子曰射之以樂也何以聽何以射孔子曰士使之射
不能則辭以疾縣弧之義也(縣音懸/弧音胡)
　正義鄭氏康成曰何以聽何以射多其射容與樂節
　相應也　孔氏穎達曰孔子既羙射之與樂相應又
　論身之不可不習為士之法理合能射今使之射若
　其不能便是乖於為士之義也
　存疑鄭氏康成曰男子生而設弧於門左示有射道
　而未能也(孔疏以其未能所以懸之今辭以疾而不/能與初生懸弧相似故云懸弧之義也)
　案射義男子生桑弧蓬矢以射天地四方蓋示人以
　有志於所事何嘗示人以所未能若縣弧果示以所
　未能則此亦直以不能辭之可矣何必辭以疾要知
　所謂縣弧之義者蓋惟義本當能而不能則非縣弧
　立志之義故第託疾辭之庶無負於其義耳
孔子曰三日齊一日用之猶恐不敬二日伐鼓何居(齊/側)
　(皆/反)
　正義鄭氏康成曰居讀為姬語之助也何居怪之也
　伐猶擊也齊者止樂而二日伐鼓則是成一日齊也
　　孔氏穎達曰凡祭必散齊七日致齊三日不樂不
　弔專其一心用之祭祀猶恐為敬不足於時祭者致
　齊三日之中而二日伐鼓使祭者情散意逸故譏而
　問之
　案家語云季桓子將祭齊三日而二日鍾鼓之音不
　絶冉有問而孔子答之蓋散齊七日致齊三日齊而
　伐鼓故孔子非之
孔子曰繹之於庫門内祊之於東方朝市之於西方失
之矣(繹音亦祊/百彭反)
　正義鄭氏康成曰祊之禮宜於廟門外之西室(孔疏/禮器)
　(為祊乎外故知在外西是鬼神之位室/又求神之處故知在廟門外之西室)繹又於其堂
　神位在西也(孔疏祊是求神之名繹是接尸之稱求/神在室接尸在堂故云繹又於其堂)
　此二者同時而大名曰繹其祭禮簡而事尸禮大(孔/疏)
　(儀禮有司徹是大夫儐尸也但於堂上獻尸獻侑全/無室中之事又絲衣云自堂徂基自羊徂牛是祭神)
　(也下云兕觥其觩㫖酒思柔是接/尸也故知祭神禮簡而事尸禮大)朝市宜於市之東
　偏周禮市有三期大市日側而市百族為主朝市朝
　時而市商賈為主夕市夕時而市販夫販婦為主
　孔氏穎達曰祊是室内求神繹是堂上接尸一時之
　事春秋宣八年壬午猶繹詩絲衣云繹賓尸但有繹
　名而無祊稱是大名曰繹繹祭當於廟門外之西堂
　今乃於庫門内祊當在廟門外西室今乃於廟門外
　東方皆違禮故言失之矣天子諸侯謂之為繹在祭
　之明日於廟門外西室及堂而行禮也
　通論陳氏祥道曰禮有正祭之祊有繹祭之祊求諸
　逺者也祊於西尊其右也詩云以往烝嘗或剝或烹
　或肆或將而繼之以祝祭於祊此正祭之祊也禮言
　設祭於堂為祊乎外家語言繹祭於祊此繹祭之祊
　也正祭之祊於門内之西室故毛氏釋詩以祊為門
　内繹祭之祊位於門外之西室故鄭氏釋郊特牲以
　祊為門外蓋祊其位也繹其祭也賔尸其事也繹祭
　謂之祊而祭之祊不謂之繹繹之名特施於天子諸
　侯賓尸之名亦施於卿大夫鄭氏以卿大夫賓尸在
　堂故謂祊於門外之西室繹又於其堂孔氏穎達申
　之云求神在室接尸在堂於義或然　成氏伯璵曰
　繹者言絡繹相連續殷曰肜言融融不絶夏曰復胙
　復追昨日之祭繹祭本為賓尸也賓尸在堂上告神
　則入堂是門外之西堂孝子求神非一處也正祭之
　日祝告至室又延尸於堂又繹之於廟門之外不知
　神之所在於彼乎於此乎不知其所享也注正祭之
　日又設饌於門側階詩曰祝祭於祊此門旁也恐非
　門内之西室　周氏諝曰詩之序曰絲衣繹賔尸也
　詩又曰祝祭於祊蓋廟門外謂之祊而繹者紬繹而
　求之也繹之於祊一祭也今若離之為二祭其説非
　也
　存疑孔氏穎達曰上大夫曰儐尸與祭同日於廟堂
　之上而行禮也下大夫及士雖有獻尸及賓等相酬
　酢行禮於廟之事不謂之儐尸也東方朝市謂朝時
　而市當於東方謂市内近東也今乃於市内西方
　陸氏佃曰祊在當日繹在眀日故曰繹又祭也鄭氏
　謂二者同時而大名曰繹非是
　案天子諸侯之繹在祭之眀日大夫儐尸與祭同日
　士不謂之儐尸並合禮經自不可易大夫祭日儐尸
　禮之常也其不儐尸者以祭時或有事變故缺之非
　以上下大夫分儐尸與不儐尸也賈孔二疏之説已
　於有司徹中詳悉辨正此不得仍其謬
社祭土而主隂氣也君南鄉於北墉下答隂之義也日
用甲用日之始也天子大社必受霜露風雨以達天地
之氣也是故喪國之社屋之不受天陽也薄社北牖使
隂眀也(大音泰喪息浪反薄本/又作亳歩各反牖音酉)
　正義鄭氏康成曰墻謂之墉北墉社内北墻也國中
　之神莫貴於社故日用甲大社王為羣姓所立屋之
　北牖絶其陽通其隂而巳薄社殷之社殷始都薄
　孔氏穎達曰土謂五土山林川澤丘陵墳衍原隰也
　以時祭之故云社祭土土是隂氣之主故云主隂氣
　也社既主隂隂宜在北故祭社時以社在南設主壇
　上北面而君來在北墻下而南鄉祭之是答隂之義
　也達通也風雨至則萬物生霜露降則萬物成故不
　為屋以受霜露風雨是天地氣達也喪國社者謂周
　立殷社以為戒天是生法無生義故屋隔之令不受
　天之陽也薄社即殷喪國社也既屋之塞其三面惟
　開北牖示絶陽而通隂隂眀則物死也　陳氏祥道
　曰王與諸侯之社皆三其二社所以盡祈報之誠其
　勝國之社所以示鑒戒之理先王之祭社稷春有祈
　秋有報孟冬大割祠此祭之常者也凡天地大烖之
　類祭大故天烖之弭祀君行有宜宫成有衈此祭之
　不常者也常者用甲其他則惟吉而已祭之牲以太
　牢其遇烖則用幣而已攷之於禮王之祭也南面其
　服希冕其牲用黝其祭血祭其尊大罍其樂應鍾其
　舞帗舞其鼓靈鼓凡皆因其物以致其義焉　方氏
　慤曰社必用日之始何也蓋陽始於甲而物生隂極
　於辛而物成地雖以隂而成物然始地事者存乎陽
　故社用甲以原其始焉天雖以陽而生物然終天功
　者存乎隂故郊用辛以要其終焉夫獨隂不生獨陽
　不成天地相須之義也故聖人制禮以致其義焉達
　者上則達天之氣以濟乎下下則達地之氣以濟乎
　上也　陳氏澔曰薄書作亳薄社於周為喪國之社
　必存之者白虎通云王者諸侯必有誡社示有存亡
　也
　通論孔氏穎達曰天子諸侯各有二社為羣姓立者
　在庫門内之西自為立者在藉田之中其亡國之社
　榖梁傳云以為廟屏戒或在廟或在庫門内之東則
　亳社在東也社皆有稷亡國之社亦有之故士師云
　若祭勝國之社稷則為之尸是也其社主用石案條
　牒論稷壇在社壇西俱北向營并壇共門或曰在社
　壇北其用玉無文今禮用兩圭有邸　傅氏咸曰祭
　法王社大社各有其義榖梁傳曰天子親耕故自立
　社為藉而報也國以人為本人以榖為命為百姓立
　社而祈報焉事異體殊此社之所以有二　馬氏睎
　孟曰曲禮言外事用剛日内事用柔日郊者外事也
　社者内事也而此言郊用辛日之柔社用甲日之剛
　者説者以為郊社至尊之祭不可同於内外此説得
　之
　辨正朱子曰或説稷是丘陵原隰之神或云榖神㸔
　來榖神較是社是土神又問社如何有神曰能生物
　便是神也　楊氏復曰王鄭之學互有得失若鄭言
　勾龍有平水土之功配社祀之后稷有播種之功配
　稷祀之則鄭説為長　又曰案禮經天子祭天地諸
　侯祭社稷祭莫重於天地而社稷其次也胡氏乃合
　祭地祭社二者而一之何也
　案社以祭五土之神所謂勾龍為社是也而非祭地
　祭地則大司樂方丘之祭耳彼經言方丘而不言社
　則方丘之非社眀矣中庸郊社之禮及此記社神地
　道説似專指祭地言或以土與地本一故即以祭五
　土之名加之祭地要之皇地祇與勾龍之祀其尊卑
　輕重本不可混也自經論之圜丘祭天在南郊天與
　地偶則方丘祭地自應在北郊此外凡大社王社等
　之不在北郊者並勾龍之社而非皇地祇之方丘諸
　儒未審第知中庸及此經之社為祭地遂合凡社字
　皆以祭地目之并有謂古無北郊者曷不取大司樂
　之文一思之邪此記之社本據祭地言故下節合天
　地對舉之但所謂薄社者又以勝國之社言之則此
　記方丘之社自包入勾龍之社矣
　總論孔氏穎達曰自此至反始也總論社神之義兼
　眀所祭之禮
社所以神地之道也地載萬物天垂象取財於地取法
於天是以尊天而親地也故敎民美報焉家主中霤而
國主社示本也唯為社事單出里唯為社田國人畢作
唯社丘乘共粢盛所以報本反始也(乘時證反共音恭/粢音資盛音成)
　正義鄭氏康成曰中霤亦土神也二十五家為里畢
　作人則盡行非徒羡也(孔疏周禮小司徒凡起徒役/無過家一人以其餘為羡則)
　(家一人之外/皆為羡也)丘十六井也四丘六十四井曰甸或謂
　之乘乘者以於車賦出長轂一乘乘或為鄰(孔疏丘/十六井)
　(以下皆司/馬法文)　孔氏穎達曰言立社之祭是神眀於地
　之道也地載萬物者釋地所以得神之由天垂象者
　欲眀地故引天為對地有其物天上皆垂其象所謂
　在天成象在地成形也取財於地者財産并在地出
　為人所取也取法於天者人知四時早晚皆放日月
　星辰以為耕作之候所取法者故尊而祭之所取財
　者故親而祭之地既為民所親故與庶民祭之以敎
　民美報故也卿大夫之家主祭土神於中霤天子諸
　侯之國主祭土神於社示其生養之本也社事祭社
　事也單盡也社既為國之本故若祭社則合里之家
　盡出故云單出里也此惟每家出一人不人人出也
　惟為社田國人畢作者祭社先為社獵則國中之人
　皆盡行也唯社丘乘共粢盛者嚮説祭社用牲此眀
　祭社用米也丘乘者都鄙井田也九夫為井四井為
　邑四邑為丘四丘為乘唯祭社而使丘乗共其粢盛
　也粢稷也稷曰眀粢在器曰盛所以報本反始結美
　報也　馬氏睎孟曰天以生物為功而其功幽故聖
　人闡之而為郊所以眀天之道也地以成物為功而
　其功顯故聖人則歛之而為社所以神地之道也以
　天逺於人則尊而不親地近於人則親而不尊故在
　天則眀之欲民尊而親之也在地則神之欲民親而
　尊之也萬物本乎天而亦本乎土故家以中霤為主
　國以社為主者示其不敢忘本之意也唯為社田國
　人畢作人不愛其力也唯社丘乘共粢盛人不愛其
　財也此皆報本反始之意也　方氏慤曰取財則有
　所養養者母道也取法則有所敎敎者父道也天地
　之所施於人者固美矣則人之報也可不盡其美哉
　　徐氏師曽曰凡祭皆有分限惟社無所不通故家
　以中霤為主是卿大夫得祭也國以社為主是天子
　諸侯得祭也土者物生之本始報本故禮無不至反
　始故心無弗齊是庶人亦得祭也然此特論其通乎
　上下云爾至於稱名之異品物之殊則亦未嘗無別
　也
　通論孔氏穎達曰案祭法云大夫以下成羣立社曰
　置社注云大夫不得特立社與民族居百家以上則
　共立一社今時里社是也　周氏諝曰周官以血祭
　祭社稷五祀中霤五祀之一而社稷之次故有國者
　以社為主而有家者則中霤而巳社事單出里所以
　重民也社田畢作欲其皆曉於戰陣也　方氏慤曰
　社者隂之神軍者隂之事使軍賦之家而共粢盛於
　社各從其類也故將出征則宜乎社不用命則戮於
　社軍行則祓於社凱旋則獻於社皆以是爾故此不
　曰丘民而必曰丘乘也以非祭社則不必如是故每
　言唯焉　劉氏彝曰役於公則家有定員役於社則
　羡徒皆作人人求福於其身也
　餘論張子曰大夫以下成羣立社若謂大夫長於廛
　里之間與百姓居者立社則大夫與百姓同事於社
　稷似非其類恐是士大夫以下各以其輩類立社也
　然士大夫方社之日當從其君以禮社則所事於置
　社者或以子弟家老行事也今貴至天子賤至農夫
　皆知禮社獨士大夫之家不預社事是不知身之所
　從來殊無戴天履厚之報古者丘乘共粢盛恐十里
　之中立一社也
　存疑鄭氏康成曰單出里皆往祭社於都鄙(孔疏周/禮都鄙)
　(公卿大夫采地公卿大夫祭社其里/之人皆往就祭此據采地言之也)
季春出火為焚也然後簡其車賦而歴其卒伍而君親
誓社以習軍旅左之右之坐之起之以觀其習變也而
流示之禽而鹽諸利以觀其不犯命也求服其志不貪
其得故以戰則克以祭則受福(卒祖忽反鹽/依注作艶)
　正義鄭氏康成曰凡出火以火出建辰之月火始出
　焚謂焚萊也簡歴謂算具陳列之也君親誓社誓吏
　士以習軍旅既而遂田以祭社也言祭社則此是仲
　春之禮也(孔疏此經無祭社之文禮連前/經祭社之事故云是仲春之禮)仲春以火
　田田止弊火然後獻禽(孔疏周禮大司馬職文引/之證仲春火弊而田止)至
　季春火出而民乃用火(孔疏案司爟季春/出火民咸從之)今云季春
　出火乃親誓社記者誤也(孔疏謂作記之人見季春/民之出火謂為焚萊祭社)
　(故稱季/春也)社或為省流猶行也行行田也鹽讀為艷(孔/疏)
　(鹽艷聲/相近)行田示之禽使歆艷之觀其用命否也謂禽
　為利者凡田大獸公之小禽私之失伍而獲猶為犯
　命是求服其志不貪其得也　孔氏穎達曰此論仲
　春祭社之前田獵取禽以祭社獲福之事祭社既在
　仲春用焚當在仲春記者以季春民始出火遂誤以
　天子諸侯用焚為季春也既焚之後簡選車馬及兵
　賦器械之屬厯其百人之卒五人之伍君親誓此士
　衆以習軍旅既而遂田以所得之禽獸因以祭社故
　云親誓社觀其習變者或左或右或坐或起以親自
　觀其習武變動之事也敎陣訖而行田禮驅禽於陣
　前以示士卒是流示之禽也利則禽也驅禽示之而
　歆艶之以小禽之利也於此之時觀其士卒犯命與
　否者求欲服其士卒之志使進退依禮不欲貪其犯
　命苟得於禽言失伍得禽猶不免罰也其所為得禮
　故戰則克勝祭則受福　方氏慤曰社主隂隂主殺
　則為社而有田因田而習軍旅月令所謂敎於田獵
　以習五戎車攻所謂因田獵而選車徒皆謂是爾車
　賦者即司馬法自六尺為歩積之至於通通十為成
　成出革車一乗是矣小司徒之職五人為伍五伍為
　兩四兩為卒卒伍者軍旅之法立於伍成於卒故也
　大司馬曰選車徒以至車驟徒趨車馳徒走險野人
　為主易野車為主皆簡歴之也誓即所謂羣吏聽誓
　於陳前是也誓特誓田而巳而曰社者以為社而田
　故也左之右之即以旌為左右和門是矣坐之起之
　即以敎坐作進退之節是矣流示之禽者驅其禽而
　流行以示之所謂設驅逆之車是矣此則鹽之以利
　也夫田之獲禽猶戰之獲㓂獲㓂有賞而獲禽則無
　賞所謂大獸公之小禽私之是賞之之意也若失伍
　而獲禽則所利者小所害者大必有罰焉蓋小人見
　利而忘法凡此但求服士卒之志使之不失伍爾不
　貪其所得之禽也　馬氏睎孟曰車賦者戰之器也
　有器則不可無人故卒伍者戰陣之人也歴有試之
　之意　徐氏師曾曰此因社言之者其義有三人心
　繫於社稷一也兵衆聚於社二也君親誓於社三也
　有國者安得不謹兵戎重祭祀以安人心而衛社稷
　哉此先王制禮之深意也
　通論李氏覯曰守國之備不可以不素習也然若無
　故而習是習殺人也非示天下不復用兵之意故因
　春蒐夏苖秋獮冬狩而敎焉鳥獸魚鼈皆圅血氣若
　無故而殺是暴天物也作禽荒也故因祭社享礿祀
　祊享烝而行焉眀非好兵也為田獵也非好田獵也
　為祭社也外以彰事神之禮内以作不虞之備聖人
　之動其慎如此　周氏諝曰火星以春見以秋沒故
　季春出火季秋納火皆聖人後天而奉天時也則為
　焚者特其出火之一事耳田獵之禮或行於仲月或
　行於季月周官則行於仲月豳詩月令與此行於季
　月不必同
欽定禮記義疏卷三十六
欽定四庫全書
欽定禮記義疏卷三十七
　郊特牲第十一之二
天子適四方先柴
　正義鄭氏康成曰所到必先燔柴有事於上帝也書
　曰歲二月東廵守至于岱宗柴　孔氏穎達曰此明
　天子巡守祭天之禮巡守至方岳先燔柴以告天尊
　天也　徐氏師曾曰周制天子十二年一巡守適四
　方諸侯之國至於方岳有覲諸侯觀民風考正朔一
　王制明賞罰諸事然初至皆未行特先燔柴以告至
　於天也
　通論應氏鏞曰四方惟天子所適者普天之下莫非
　王土也所適必先柴昊天曰明及爾出王昊天曰旦
　及爾游衍也噫其與周行天下將必有車轍馬跡焉
　者異矣
郊之祭也迎長日之至也大報天而主日也兆於南郊
就陽位也掃地而祭於其質也器用陶匏以象天地之
性也於郊故謂之郊牲用騂尚赤也用犢貴誠也(騂息/營反)
　正義孔氏穎達曰燔柴在壇正祭於地故云掃地而
　祭陶謂瓦器尊及豆簋之屬　方氏慤曰郊之祭在
　建子之月而陽生於子故曰迎長日之至至猶來也
　與月令仲夏日長至異矣故言迎焉祭天必迎長日
　之至者當是時陽始事矣天以始事爲功也周官以
　冬日至致天神蓋謂是矣以迎長日之至故以日爲
　主天神不可得見所可瞻仰者日月星辰而已兆則
　爲之分域如龜兆之可别也既曰兆於南郊矣又曰
　掃地而祭者蓋築壇謂之兆若兆五帝於四郊是矣
　掃地亦謂之兆若此所言是矣此主祭天而器之所
　象乃並言地者蓋地道無成而代有終象地之性亦
　所以歸功於天也牲用騂即牧人所謂陽事用騂牲
　大宗伯以蒼璧禮天牲幣各放其器之色則祀天之
　牲用蒼乃與牧人所言異者蓋赤爲陽之盛色而蒼
　與青其類也黑爲陰之盛色而黃與白其類也若是
　則祀天之牲不必蒼亦從其類而已　陸氏佃曰郊
　祭禮務質略是之謂大報若社不美不足爲報也故
　曰内之爲尊外之爲樂少之爲貴多之爲美天造而
　始之地作而終之故天言報在前地言報在後天無
　所不在以我祭於郊故謂之郊於國則已䙝於野則
　已疏祭之郊節矣　馬氏睎孟曰祭義言大報天而
　主日配以月於此不言月者文畧也就陽位者此釋
　其郊之意掃地而祭器用陶匏此釋其以少爲貴之
　意也　徐氏師曽曰既曰圜丘曰泰壇矣而又謂之
　郊者以兆在南郊故因其地而爲名也牲用騂者周
　尚赤也
　通論張子曰周之始郊日以至日至陽氣之始也四
　時迎氣之小者日至而郊迎氣之大者於此可以見
　郊之大意郊之祭迎長日之至此之謂也言日至則
　更不容卜卜日則失氣至之時矣圜丘掃地而祭所
　貴簡易天道本簡易繁文虚費亦不饗也故掃地不
　壇服以大裘酌以陶匏禮以蒼璧牲以犢燎以柴禮
　簡誠至止當如是而已人道之䙝非所以事天也然
　必以其祖配者物本乎天人本乎祖事天之禮成則
　事人之道不可不繼也故當燔柴成禮之後迎祖尸
　入而以人鬼之禮祭之尸人象也俎簋籩豆人器也
　朝事饋食人禮也以禰對祖則禰親而祖尊以祖對
　天則祖親而天尊事天事人盡於愛敬此王者所以
　郊祀之意也　陳氏祥道曰陽祀以騂爲主而不必
　皆騂陰祀以黝爲主而不必皆黝牧人所言亦其大
　率而已郊特牲之騂犢閟宮之騂犧此祀天之用騂
　者旱麓信南山之騂牡閟宮之騂剛洛誥之騂牛此
　宗廟之用騂者也爾雅曰黃牛黒唇曰犉詩曰殺時
　犉牡此社稷之用黝者也詩曰來方禋祀以其騂黑
　則四方有用騂黑者矣孔子曰犂牛之子騂且角山
　川其舍諸則山川亦有用騂者矣
　存異鄭氏康成曰迎長日者建卯而晝夜分分而日
　長也
　辨正朱子曰以始祖配天須在冬至一陽始生萬物
　之始宗祀九月萬物之成父者我所自生帝者生物
　之祖故推以爲配而祀於明堂此議方正　陳氏澔
　曰今案郊祀一節先儒之論有子月寅月之異今以
　朱說爲定　葉氏夢得曰以郊爲迎長日之至下言
　郊之用辛周之始郊日以至正以别魯鄭氏反之强
　以建卯爲日至甚矣其誣也冬至之日祭天于圜丘
　此周之正禮不可易者也孟春建寅之月郊蓋祈穀
　之祭耳魯雖得郊不得同於天子是以因用郊之日
　以上辛三卜不從至建寅之月而止乃不郊書於春
　秋者甚明則魯郊殆周祈穀之郊而已故左氏以爲
　啓蟄而郊凡周之政事大抵皆用夏正蓋天時有不
　可亂故周官每以正歲别之鄭氏本不曉郊禘之辨
　故以冬至之祭爲大禘以祈穀爲正郊此其言所以
　紛紛所引易說亦無據
郊之用辛也周之始郊日以至
　正義孔氏穎達曰王肅用董仲舒劉向之說以周之
　始郊日以至者對建寅之月又祈穀郊祭此言始者
　對建寅爲始也　方氏慤曰言春夏祈穀於上帝則
　知周之郊非一周以建子之月爲正則冬至之郊爲
　歲之始郊矣始郊言以至則祈穀之郊不必以至於
　周之郊言日至則用辛之郊不必皆周
　存疑張子曰自冬至之日以樂降神爲郊之始而未
　祀既降神乃用辛日而祀故曰迎長日之至又曰郊
　之用辛也周之始郊日以至　陳氏澔曰郊之用辛
　謂周家始郊祀適遇冬至是辛日自後用冬至後辛
　日也　徐氏師曾曰郊用日至不用辛日其用辛也
　蓋因周人始郊所用日至之日偶遇辛日後人因之
　遂用至後辛日不知其非禮也
　存異鄭氏康成曰易說三王之郊一用夏正(孔疏易/緯乾鑿)
　(度/文)
　辨正楊氏復曰鄭氏必以迎長日爲建寅之月郊天
　迎春分之長日又以周之始郊爲魯郊者蓋鄭氏欲
　分圜丘與郊爲兩事周既以冬至禘圜丘則冬至不
　得復有郊故用易緯之說以周郊用建寅之月此云
　周之始郊日以至者非周之始郊乃魯郊夫此章本
　文明言周之始郊今乃以周爲魯豈不繆哉　孔氏
　穎達曰案聖證論王肅難鄭云鄭以祭法禘黃帝及
　嚳爲配圜丘之祀祭法說禘無圜丘之名周官圜丘
　不名爲禘是禘非圜丘之祭也鄭既以祭法禘嚳爲
　圜丘又大傳王者禘其祖之所自出而鄭又施之於
　郊祭后稷是亂禮之名實也爾雅云禘大祭也繹又
　祭也皆祭宗廟之名則禘是五年大祭先祖非圜丘
　及郊也又詩思文后稷配天之頌無帝嚳配圜丘之
　文知郊即圜丘圜丘即郊所在言之則謂之郊所祭
　言之則謂之圜丘於郊築泰壇象圜丘之形以丘言
　之本諸天地之性故祭法云燔柴於泰壇則圜丘也
　此云周之始郊日以至周禮云冬至祭天於圜丘知
　圜丘與郊是一也(案孔疏所載本非指此記注說/言因係此記疏語故附存之)
　案郊之用辛謂祈穀諸祭其用辛日則以武王牧野
　柴望告成是辛亥日乃周有天下之始故以爲一代
　之制若郊之日則必以至爲一陽所自生也
卜郊受命于祖廟作龜于禰宮尊祖親考之義也卜之
日王立于澤親聽誓命受敎諌之義也獻命庫門之内
戒百官也大廟之命戒百姓也
　正義鄭氏康成曰受命謂告之退而卜澤澤宮也所
　以擇賢之宮也既卜必到澤宮擇可與祭祀者因誓
　勅之以禮也禮器曰舉賢而置之聚衆而誓之是也
　王自澤宮而還以誓命重相申勅庫門在雉門之外
　入庫門則至廟門外矣大廟祖廟也百官公卿以下
　也百姓王之親也(孔疏王親謂之百姓者皇氏云/姓者生也並是王之先祖所生)入
　廟戒親親也王自此還齊路寝之室庫或爲廏　孔
　氏穎達曰郊事既尊不敢輙專故先告祖後乃卜亦
　如受命也作灼也先告祖受命又至禰廟卜之也考
　亦禰也尊祖故受命命由尊者出親禰故作龜作龜
　是事事宜就親近者也以射擇士因呼爲澤宮至澤
　宮既射又使有司誓勅舊章齊戒之禮王又親聽受
　誓之告祖作禰是受敎義立澤聽誓是受諫義王自
　澤宮而還至欲致齊之時有司獻王所以命百官之
　事王乃於庫門之内戒百官大廟之内戒百姓百官
　疏故在公朝重戒之百姓王之親屬故在大廟而重
　戒之　方氏慤曰於祖則受命以其能始事故也於
　禰則作龜以其能成事故也於祖曰廟以其遠而神
　事之也於禰曰宮以其近而人事之也尊親之義又
　在於是矣灼龜將以作事故以作言之以一人之尊
　亦親聽誓命則以嚴上故也聚衆而誓非爲王也特
　助祭者爾而王亦親聽之故有受敎諫之義　陳氏
　澔曰用冬至則有定日此但云卜郊則非卜日矣下
　文言帝牛不吉亦或此爲卜牲與
　通論孔氏穎達曰王者獵在囿而主皮射亦在澤故
　鄭注鄉射記引尚書傳主皮射陳於澤然後卿大夫
　相與射也又云鄉之取也於囿中勇力之取也今之
　取也於澤宮揖讓之取也　張子曰受命祖廟作龜
　禰宮次序之宜　陸氏佃曰毛詩傳曰雍澤也澤蓋
　學宮辟雍　周氏諝曰郊之禮歲有常而卜之必受
　命於祖廟者先王一舉事未嘗不稟受於鬼神也受
　命必於祖作龜必於禰者先王之於祖致其義義則
　尊之而於禰則盡其仁仁則親之故也
　存疑程子曰春秋有卜郊但卜上辛不吉則卜中辛
　中辛更不吉便用下辛不當更卜春秋乃三卜四卜
　五卜至於不郊非禮也　方氏慤曰卜郊蓋指用辛
　之郊爾以其有上辛中辛下辛故周郊以日至而大
　宰於祀大神祗言卜日者崔氏謂卜日以至爲主不
　吉乃用他日理或然也
　案此卜郊當以陳氏卜牲義爲正周之始郊日以至
　日固無所用卜矣程子卜辛之說即曲禮不過三之
　義而泛論郊之用辛者也夫先王之制爲卜筮以神
　道設敎而祭用卜亦示其誠敬之心不敢有所苟耳
　若郊日之以至報本之義莫大焉陽生於子物本於
　天人本於祖卜不吉而用他日於義奚取乎然則大
　宰所云帥執事而卜日亦謂祭之無常期者而下云
　大神示亦如之則祈穀諸祭是也
祭之日王皮弁以聽祭報示民嚴上也喪者不哭不敢
凶服汜埽反道鄉爲田燭弗命而民聽上(汜芳劍反亦/作汎埽素報)
　(反/)
　正義鄭氏康成曰報猶白也夙興朝服以待白祭事
　者乃後服祭服而行事也周禮祭之日小宗伯逆粢
　省鑊告時於王告備於王也(孔疏引周禮者證小宗/伯既有告事王皮弁聽)
　(之是/也)反道剗令新土在上田燭田首爲燭皆謂郊道
　之民爲之也弗命而民聽上化王嚴上也　孔氏穎
　達曰未郊故未服大裘且服日視朝之服汜埽廣埽
　也鄉謂郊内六鄉也　周氏諝曰喪者不哭不敢凶
　服所以異其吉氾埽反道所以去其舊鄉爲田燭所
　以尚其質民之奉君猶君之奉天果君能奉天則民
　化矣　馬氏睎孟曰報其時之早晚與牲之備具事
　之小者而皮弁以聽之所以尊天而不敢慢也不惟
　不敢慢於天亦示其民之所以知嚴也以天子之尊
　而其嚴如此則民莫不從而倣之故弗命而民聽上
　也
　通論孔氏穎達曰周禮蜡氏云凡國之大祭祀令州
　里除不蠲禁刑者任人及凶服者以及郊野而此云
　不命者作記之人盛美民聽上之義未必實然也
祭之日王被衮以象天戴冕璪十有二旒則天數也乘
素車貴其質也旂十有二旒龍章而設日月以象天也
天垂象聖人則之郊所以明天道也(被皮義反/璪音早)
　正義鄭氏康成曰衮象天謂有日月星辰之章也天
　之大數不過十二設日月畫於旂上明天道謂則之
　以示人也　孔氏穎達曰龍爲陽氣變化日月以光
　照下皆是象天也　方氏慤曰天以龍爲用而衮以
　龍爲首故被衮以象天經言天子龍衮是也璪者聚
　采以貫玉而有華藻故謂之璪字通於藻左傳曰周
　之王也制禮上物不過十二以爲天之大數也彼有
　象而我象之故於龍言象彼有則而我則之故于數
　言則以畫龍而文成焉故曰章以日月而設飾焉故
　曰設龍也日月也數也質也皆天所示之象也而聖
　人觀之以爲儀物之則故曰天垂象聖人則之天道
　遠而難知神而莫測故郊之儀物必觀象而作焉則
　所以明之也
　通論陸氏佃曰古者郊祀之禮内服大裘其上加衮
　故凡裘言服而衮言被然周禮王祭天乘玉路建大
　常此祭天乘素車建大旂則祭天之禮有兩旂兩車
　也蓋乘玉路建大常者即道之車也祭之日馭之以
　適郊乘素車建大旂者即事之車也祭之日馭之以
　赴壇何以知其如此也曰巾車王之玉路錫樊纓十
　有再就建大常十有二斿以祀則凡王之祭祀無不
　乘矣祭天禮之至而乘泛祭之玉路以物則非文以
　志則非敬故知乘素車建大旂以祀之而玉路者乘
　之以適郊固有兩車也非特祭天也四時之田王乘
　戎路建大常而巾車之職曰木路前樊鵠纓建大麾
　以田則田之車旂亦以兩蓋乘木路建大麾者即道
　之車也與王乘玉路建大常同意乘戎路建大常者
　即事之車也與王乘素車建大旂同意凡此者皆周
　制也或曰司常掌九旗之物名日月爲常交龍爲旂
　旂無三辰而此云龍章而設日月何也曰此大旂也
　非諸侯所得建故其上又有日月星辰之章以祀天
　神非特有升降之龍也明堂位曰旂十有二旒日月
　之章覲禮曰王建大旂以象日月升龍降龍拜日於
　東門之外左傳云三辰旂旗昭其明也然則龍旂而
　設日月其來固久矣　又曰郊之祭也其序可推而
　知嘗試言之蓋祭之日夜向晨王皮弁以聽祭報而
　小宗伯告時於王則王易皮弁服衮冕乘玉路建大
　常以適郊既至下玉路息大次又衮冕以聽祭報而
　小宗伯告備于王則王脫衮著大裘以衮被之易玉
　路乘素車建大旂以即壇既至下素車捧帛升柴置
　於牲上以焚之致天神祭法所謂燔柴于泰壇此先
　後之序也
　存異鄭氏康成曰此魯禮也周禮王祀昊天上帝則
　服大裘而冕祀五帝亦如之魯侯之服自衮冕而下
　也素車殷路也魯公之郊用殷禮也　孔氏穎達曰
　魯用王禮作記之人既以魯禮而爲周郊遂以魯侯
　稱王也
　辨正陳氏祥道曰王祀天内服大裘外被龍衮龍衮
　所以襲大裘也記曰裘之裼也見美也服之襲也充
　美也禮不盛服不充故大裘不裼則襲衮可知也議
　者以司裘言大裘祀天而不及衮司服言大裘而冕
　祀昊天上帝在衮冕之上謂大裘而冕則不加衮不
　知先王祀天以冬至之日爲正而裘又服之本也故
　取大裘以名之猶之朝服緇衣羔裘而詩獨稱羔裘
　如濡羔裘逍遙燕服𤣥端蜡服黄衣皆狐裘而詩獨
　稱狐裘以朝狐裘黄黄則裘之上未嘗無衣也古者
　裘服有裼之而不襲襲之而不裼未有表之而不裼
　襲者則走服大裘而不襲非禮意也　林氏之奇曰
　舜觀古人之象繪日月星辰山龍華蟲於衣繡宗彝
　藻火粉米黼黻於裳以彰天子之盛徳能備此十二
　物也歴代之制莫不皆然說者謂周登三辰於旗服
　惟九章何其異也蓋不過據左氏三辰旂旗之文左
　氏謂旗有三辰何嘗謂衣無三辰邪况又謂上公九
　章而王服亦九章何周公制禮乃至於無别與此云
　祭之日王被衮以象天則十二章備鄭氏謂有日月
　星辰之章此魯禮也夫被衮以象天周制固然何魯
　之足云豈有周制止九章魯乃加以十二之理乎
　楊氏復曰玩司服經文公之服自衮冕而下衮冕九
　章推而上之則天子之服十二章可知先鄭謂六服
　同冕則繪三辰於服而冕可知也今不曰三辰而冕
　而曰大裘而冕者何與蓋享先王先公之禮備乎文
　則以衮鷩之文名之祀昊天上帝之服尚乎質則以
　大裘之質名之與牲用犢席用稾秸器用陶匏之意
　同所以尊天也且自上古至於周天子仰則天數路
　十二就常十二斿馬十二閑圭尺二寸繅十二就而
　冕服之章莫不皆然鄭氏謂周以日月星辰畫於旗
　而冕止九章不知龍登於旗山登於俎黼登於扆九
　章亦可損乎然則服備十二章則三辰不待言而可
　見矣
　案此記郊祀觀象取則情文具備其爲周禮無疑也
　諸儒之辨詳矣
帝牛不吉以爲稷牛帝牛必在滌三月稷牛唯具所以
别事天神與人鬼也(滌音迪别/彼列反)
　正義鄭氏康成曰帝牛不吉以爲稷牛養牲必養二
　也滌牢中所搜除處也(孔疏搜謂搜埽清滌故周/禮掌養馬者謂之廋人)唯
　具遭時又選可用也(孔疏謂帝牲遭災之時既取稷/牲而用之其祀稷之牲臨時選)
　(其可/者)　孔氏穎達曰郊天既以后稷爲配故養牲養
　二以擬祭也凡帝牲稷牲初時皆卜取其牲繫於牢
　芻之三月若臨時有故乃變之也爲猶用也若帝牛
　不吉或死傷則用稷牛爲帝牛其祭稷之牛臨時别
　取天神既尊故須在滌人鬼稍卑故臨時别取唯具
　而巳是分别天神與人鬼不同也　方氏慤曰充人
　掌繫祭祀之牲牷祀五帝則繫于牢芻之三月享先
　王亦如之謂之滌則以精潔爲義唯具則取足而已
　不必三月之滌也帝爲天神稷爲人鬼　徐氏師曾
　曰天神遠而尊人鬼近而親故事之不同
　存疑劉氏彝曰帝牛不吉以爲稷牛在滌三月然後
　卜也　陸氏佃曰帝牛不吉則以爲稷牛
　案養牲據疏則先卜而後養唯先卜故有帝牛稷牛
　之分劉氏以爲既養臨祭方卜似未然注疏俱云用
　稷牛代帝牛故下有在滌及唯具之文陸氏謂以不
　吉者爲稷牛亦與經左
萬物本乎天人本乎祖此所以配上帝也郊之祭也大
報本反始也
　正義鄭氏康成曰言俱本可以配　孔氏穎達曰此
　論尊祖配天之義大報本反始者釋所以郊祭天也
　天爲物本祖爲王本祭天以祖配之所以報謝其本
　反始者反其初始謝其恩謂之報歸其初謂之反此
　文天神尊故加大字　黄氏叔暘曰物非天不生人
　非祖不生祖與天合其功同也功同則報之亦同此
　稷之所以配天也由是觀之則郊之祭不惟報物之
　本而人之本亦報矣不惟反物之始而人之始亦反
　矣乃報本反始之大者非若常祭不能兼也
　通論呂氏大臨曰祀天禮之至敬者也然人道有所
　未盡故從其祖配之所謂配者當於祀天禮成之後
　迎祖尸以人鬼之禮祭之必配祭者所以盡人道之
　至愛凡言配天及郊祀之有尸者義當如此　陸氏
　佃曰家主中霤國主社示本也此諸侯大夫之事萬
　物本乎天人本乎祖此所以配上帝也此天子之事
　　周氏諝曰孝經曰郊祀后稷以配天宗祀文王於
　明堂以配上帝是祖之所配於圜丘者昊天而考之
　所配於明堂者上帝此言配上帝何也天言其體帝
　言其用故對而言則天與帝異離而言則帝即天天
　即帝也易之象曰先王以作樂崇徳殷薦之上帝以
　配祖考其言上帝與此同意
天子大蜡八伊耆氏始爲蜡蜡也者索也歲十二月合
聚萬物而索饗之也(蜡仕詐反/耆巨夷反)
　正義鄭氏康成曰八者所祭有八神也索謂求索也
　饗者祭其神也萬物有功加於民者神使爲之也祭
　之以報焉造者配之也(孔疏謂造此蜡祭/配此八神而祭)　孔氏穎
　達曰此論蜡祭之事所祭之神合聚萬物而饗之但
　以此八神爲主大者天子之蜡對諸侯爲大　陳氏
　祥道曰蜡之爲祭所以報本反始息老送終也其所
　致者川澤山林以至土示天神莫不與焉則合聚萬
　物而饗之者非特八神也而所重者八以其尤有功
　於田故也　方氏慤曰合而言之則曰大蜡分而言
　之則曰八蜡曰大蜡八者則知自八者之外皆其小
　也昔之所用者物之形今之所索者物之靈故索而
　乃可饗焉黨正所謂國索鬼神而祭祀是矣凡物之
　種種固已離矣十二月物之合聚之時也先王因其
　合而合之因其聚而聚之以索饗不亦宜乎　黄氏
　乾行曰蜡之爲名求索之義也所以謂之索者蓋歲
　十二月合聚萬物乃物成之時也夫成物之功神實
　相之則報功之典不可或缺况有功於農爲民所天
　如八神者乎
　通論孔氏穎達曰周禮大司樂六變而致象物及天
　神鄭云象謂日月此不數者先嗇司嗇並是人神有
　益於人水庸之屬有益稼穡故祭之天神象物去人
　縣遠雖祭不爲八神之數
　存疑鄭氏康成曰歲十二月周之正朔建亥之月也
　　皇氏侃曰神農伊耆一代總號其子孫爲天子者
　始爲蜡祭　孔氏穎達曰八蜡先嗇一司嗇二農三
　郵表畷四貓虎五坊六水庸七昆蟲八伊耆氏神農
　也以其初為田事故為蜡祭以報天或云即帝堯是也
　辨正周氏諝曰歲十二月即夏十二月乃建丑之月
　也蓋建丑之月謂之蜡始可謂息民之祭果周之十
　二月則豈得爲息民之祭乎　徐氏師曾曰八神以
　下經文爲正鄭氏去百種而增昆蟲方氏亦去百種
　而分貓虎爲二張子雖用百種而序之於末皆非也
　歲十二月當依周氏謂夏正建丑之月
　案伊耆氏本秋官之屬後鄭以爲古天子號而孔穎
　達明堂位疏據易神農始作耒耜遂以神農當之又
　或云即帝堯而雲莊陳氏直采其說以入注豈亦以
　明堂位文伊耆氏之樂下即記虞夏商周之樂而實
　之以陶唐氏與陳用之援周禮與壺涿氏銜枚氏爲
　一例則非古天子有天下之號矣且不特此自㝠氏
　以下十三官皆掌攻取昆蟲鳥獸草木之官而伊耆
　乃次其後正與昆蟲毋作草木歸其澤爲一類但其
　所職大祭祀則共杖咸有爵及王齒杖特不言蜡耳
　考春官籥章掌土鼓豳籥國祭蜡則吹豳頌擊土鼓
　以息老物證之明堂位云土鼓葦籥伊耆氏之樂此
　篇自天子之大蜡八至黄冠草服也皆蜡祭文而其
　中言葛帶榛杖喪殺也者則知鼓籥杖咸並伊耆氏
　一官掌之以其名考其職是佐天子非古天子也或
　言共杖或言葦籥皆互文見意而伊耆氏之名官大
　蜡之終始一一可通已但古無確據並以疑存之
蜡之祭也主先嗇而祭司嗇也祭百種以報嗇也饗農
及郵表畷禽獸仁之至義之盡也古之君子使之必報
之迎貓爲其食田鼠也迎虎爲其食田豕也迎而祭之
也祭坊與水庸事也(種之勇反下之種同郵亦作尤有/周反畷丁劣反貓又作猫爲于僞)
　(反坊/音房)
　正義鄭氏康成曰先嗇若神農者司嗇后稷是也嗇
　所樹藝之功使盡饗之故云祭百種以報嗇農田畯
　也郵表畷謂田畯所以督約百姓於井閒之處也詩
　云爲下國畷郵(孔疏郵謂民之郵舍今毛/詩商頌長發篇作綴旒)禽獸服不
　氏所敎擾猛獸也迎而祭之祭其神也水庸溝也
　孔氏穎達曰田畯有功於民郵若郵亭屋宇處所表
　田畔畷者謂井畔相連畷於此田畔相連畷之所造
　此郵舍田畯處焉禽獸即下文貓虎之屬言禽獸則
　助田除害者皆悉包之不忘恩而報之是仁有功必
　報之是義也坊者所以蓄水亦以障水庸者所以受
　水亦以泄水祭此坊與水庸之神也　馬氏睎孟曰
　先嗇者其智足以創物立於其先司嗇者因其成法
　而謹司其職而已故祭則以先嗇爲主而以司嗇配
　之　陳氏澔曰主者言爲八神之主也百種之神也
　　周氏諝曰君子之於物莫不各因其才而使之雖
　使之甚勞亦必有以爲之報此使人之術與忠厚之
　道常見於祭祀之閒也坊與水庸以其有事於我故
　祭之
　辨正徐氏師曾曰據此則八神者先嗇一司嗇二百
　種三農四郵表畷五貓虎六坊七水庸八可以無疑
　而紛紛之說不攻自破矣學者不信經而信注亦獨
　何哉
曰土反其宅水歸其壑昆蟲毋作草木歸其澤皮弁素
服而祭素服以送終也葛帶榛杖喪殺也蜡之祭仁之
至義之盡也黄衣黄冠而祭息田夫也野夫黄冠黄冠
草服也(壑火各反榛側/巾反殺所界反)
　正義鄭氏康成曰土反其宅至歸其澤蜡祝辭也若
　辭同則祭同處可知矣壑猶坑也昆蟲暑生寒死螟
　螽之屬爲害者也送終喪殺所謂老物也素服衣裳
　皆素黄衣黄冠而祭謂既蜡臘先祖五祀也於是勞
　農以休息之論語云黄衣狐裘黄冠草服言祭以息
　民服象其時物之色季秋而草木黄落　孔氏穎達
　曰反歸也土歸其宅則不崩水歸其壑謂不汎溢昆
　蟲毋作謂不爲災草苔稗木榛梗之屬當各歸生藪
　澤之中不得生於良田害嘉穀也案周禮籥章云國
　蜡祭則吹豳頌擊土鼓息老物以物老故素服物老
　將終故葛帶榛杖也素服送終是仁恩葛帶榛杖示
　陰氣斷割故云仁之至義之盡也田夫則野夫也
　陳氏祥道曰蜡以息老物故服送終之服臘以息民
　故服田夫之服　方氏慤曰别言之則服止言衣裳
　合言之則弁亦服爾故下止言素服也帶不以麻而
　以葛杖不以竹而以榛若喪也而實非喪故曰喪殺
　也草服草野之服上兼言黄衣而下止言黄冠則以
　草服該之也息猶氣之息也作之於始息之於終道
　終則有始今歲之息乃所以兆來歲之作徃來未嘗
　息所以爲息也　馬氏睎孟曰蜡者於歲之終報其
　成功又以祈來年之始故祝之辭如此
　通論陸氏佃曰據此皮弁以祭而已所謂素服蓋去
　繡黼丹朱中衣也天謂之𤣥𤣥冠象焉朝服也地謂
　之黄黄冠象焉野服也野夫務知地事而巳言草以
　非齊服𤣥冠齊服齊朝廷之事也草野田之事也草
　艮也齊㢲也草昧也齊明也　方氏慤曰黄者土之
　色百昌生於土而作終亦反於土而息冬則反於土
　之時也服以是色宜矣土爰稼穡者田夫之事取土
　之義以息田夫又宜矣以土之義故凡野夫皆黄冠
　焉言其所事曰田夫言其所居曰野夫　陳氏祥道
　曰蜡祭之服王𤣥冕而有司皮弁素服葛帶榛杖其
　牲體疈辜其樂六樂而奏六變吹豳頌擊土鼓舞兵
　舞帗舞古者蜡則飲於學黨正屬民飲酒於序是也
　既蜡則臘先祖五祀之廟仲尼與於蜡賓事畢出遊
　於觀之上是也然則臘亦謂之蜡矣先儒謂皮弁素
　服而祭與祈來年於天宗蜡也黄衣黄冠而祭與臘
　先祖五祀臘也蜡以息老物臘以息民息民固在蜡
　後矣此記所以言既蜡而休民息己也　馬氏睎孟
　曰萬物所以成者神有以相功於其幽民有以致力
　於其明神有功則報之民有力則勞之所謂百日之
　蜡一日之澤是也
　存異孔氏穎達曰陳辭有水土昆蟲草木者以其無
　知故特有辭也先嗇之屬有知故不假辭草木有辭
　則當有神八蜡不數之者以草木徧地皆是不如坊
　與水庸之屬各指一物也
　辨正徐氏師曾曰案陳壽翁云蜡之服王𤣥冕而有
　司皮弁素服葛帶榛杖方氏曰皮弁素服主祭者之
　服黄衣黄冠助祭者之服二說不同愚謂𤣥冕總言
　王服以祭羣小祀不特蜡也子男及卿大夫之服自
　𤣥冕而下皮弁則天子至士所共用蜡祭通乎上下
　則天子服皮弁以祭亦未可知故疑方說爲長
　案此陳辭統八蜡之神而禱祝之也蓋水土養稼穡
　而昆蟲草木害稼穡者也序其和順鋤其非類微神
　之力不致此於是乎報焉若謂先嗇有知故不假辭
　則大祝所掌多矣不爲無知也又謂草木不數以徧
　地皆是則土水亦何嘗不然　又案蔡氏邕本尚有
　豐年若土歲取千百八字
大羅氏天子之掌鳥獸者也諸侯貢屬焉草笠而至尊
野服也羅氏致鹿與女而詔客告也以戒諸侯曰好田
好女者亡其國天子樹瓜華不斂藏之種也(笠音立好/呼報反)
　正義鄭氏康成曰諸侯於蜡使使者戴草笠貢鳥獸
　也詩云彼都人士臺笠緇撮(孔疏小雅都人士篇箋/云臺夫須草都人以夫)
　(須爲笠緇/布爲冠)又曰其笠伊糾(孔疏周頌/良耜篇)皆言野人之服
　也詔客告者詔使者使歸以此告其君所以戒之華
　果蓏也又詔以天子樹瓜蓏而已戒諸侯以蓄藏藴
　財利也　孔氏穎達曰因上蜡祭廣釋歲終蜡時之
　事周禮羅氏掌羅烏鳥蜡則作羅襦四方諸侯有貢
　獻鳥獸於王者皆入屬大羅氏使者著草笠而至王
　庭草笠是野人之服今歲終功成是由野人而得故
　重其事而尊其服客謂使者好田好女者亡其國此
　宣詔所告之言也天子惟樹瓜與果蓏共一時之食
　不是收歛久藏之種若其可久藏之物則不樹之令
　使者歸告其君亦當如此不得蓄藏與民爭利也
　案天子樹瓜華當别爲一節亦記者因草服而言言
　天子樹瓜華於圃以覘時候習種植與黄冠草服之
　意同然是不可斂藏之種初非與民爭利亦與田之
　非禽荒女之非色荒義同總以息民而非以害民也
　存疑方氏慤曰致鹿非實致鹿也特致所以獲鹿之
　物爾致女非實致女也特致所以飾女之物爾　劉
　氏彝曰四方諸侯當仲冬而遇於天子者必助其祭
　祀也故其爲蜡而獵莫不從焉獻禽者諸侯之卿大
　夫草笠而至尊野服者以明諸侯及其臣皆野服馳
　騁從禽以助王也故即之以爲禮焉
　案夏官羅氏蜡則作羅襦注以襦爲細密之羅則亦
　網耳方以襦爲飾女之物悞矣劉氏合來朝諸侯言
　亦與記文詔客以戒諸侯說不符
八蜡以記四方四方年不順成八蜡不通以謹民財也
順成之方其蜡乃通以移民也既蜡而收民息己故既
蜡君子不興功(移以豉反既/蜡而收絶句)
　正義鄭氏康成曰四方方有祭也其方穀不熟則不
　通於蜡使民謹於用財也移之言羡也(孔疏蜡祭豐/饒皆醉飽飲)
　(食使民/歆羡也)詩頌豐年曰爲酒爲醴烝畀祖妣以洽百禮
　此其羡之與收謂收斂積聚也　孔氏穎達曰此論
　天子蜡祭四方不同豐荒有異兼記臘祭宗廟息民
　之事記四方者因以明記四方之國有豐有凶也不
　興功謂不興農功　劉氏彝曰順謂五氣時若成謂
　九穀皆登蜡禮既畢然後息民之祭行焉黨正以禮
　屬其民飲酒於序以正齒位而謂之息民者息其田
　野之勞而入於邑居以習禮義故正其齒位以爲庠
　序之先焉　方氏慤曰年不順成八蜡不通此以蜡
　而記其凶也順成之方其蜡乃通此以蜡而記其豐
　也蜡乃合聚之祭故因其合聚而收之物既收則民
　亦息前言息田夫此言民息互相備也功者民力之
　所致民息己故既蜡君子不興功　余氏心純曰民
　息己民自息也不興功君子之息民也
　通論方氏慤曰宮功則執於建亥之月土功則畢於
　建子之月武功則纘於建丑之月而既蜡君子未嘗
　不興功焉此謂農功爾　劉氏彝曰易之損曰曷之
　用二簋可用享言凶年而約其禮也大司徒之職曰
　大荒大札則令邦國移民通財舍禁弛力薄征緩刑
　然則蜡之通不通皆聽命於司徒矣
　餘論孔氏穎達曰月令臘在祈天宗之下臘與蜡異
　但不知臘與蜡祭相去幾日惟隋禮及今禮皆蜡之
　後日　曾氏鞏曰博士和峴言蜡始伊耆而三代有
　嘉平清祀蜡祭之名蜡臘之利(案利疑/作别)名也漢承火
　德以戌日爲臘臘接也言新故相接故田獵取禽以
　報百神享宗廟旁及五祀以致孝盡䖍魏晉同之唐
　以土王貞觀之祭尚用前寅蜡百神卯日祭社辰日
　臘宗廟至開元始定禮制三祭皆於臘辰以應土德
　議者是之宋興推應火行以戌日爲臘而獨以前七
　日辛卯蜡不應於禮請如開元事蜡百神祀社稷享
　宗廟同用戌臘如禮便制曰可　程氏迥曰聖人治
　神之道以爲苟曠其職如神者亦不敢不致罰也然
　則四方年不順成之所八蜡不通者亦變置社稷之
　意非區區爲民財不足而謹之也唐禮蜡祭年不順
　成則絀其方守之神也此古禮之存者猶可考也
　存疑孔氏穎達曰皇氏以此一節皆據諸侯之國而
　爲蜡祭以記其功當國不成則不爲蜡成則爲蜡義
　亦通也　劉氏彝曰移民者勸而移之易其不勤以
　爲勤移其心也易其不足以就有餘移其身也
　存異彭氏汝礪曰案蜡說不同天子大蜡八疑通四
　方及四維言之此言四方舉正位耳大槩蜡祭之禮
　先嗇爲主司嗇從祀凡水土之神與夫善制禽獸草
　木昆蟲者悉迎祭又享及農夫與掌田之官掌禽獸
　草木之官大羅氏者掌禽獸之官也樹瓜華者掌草
　木之官也故順成之方其蜡乃通一方不順成則八
　蜡不通謂缺此一方之蜡禮也
　案彭氏四方四維之義本先鄭注大宗伯以疈辜享
　四方百物之文言之然蜡自一事與四方之祭不同
　又因大羅氏爲掌禽獸之官并以樹瓜華爲掌草木
　之官于蜡八神而外又享掌禽獸草木之官是爲十
　蜡矣大羅氏樹瓜華乃因蜡而及之總以息民之意
　非謂并其官而享之也要之蜡通於上下而報賽勞
　農其本義也言天子則侯國該之矣孔所引皇氏蓋
　謂諸侯之國有全不通者天子以天下爲量必無全
　不通也
　總論徐氏師曾曰此章皆言蜡祭自黄衣而上言報
　本之事因神之相其功於幽也自黄衣而下言息農
　之事因民之致其力於明也幽明皆得此蜡祭之所
　以爲善也
恒豆之菹水草之和氣也其醢陸產之物也加豆陸產
也其醢水物也籩豆之薦水土之品也不敢用常䙝味
而貴多品所以交於神明之義也非食味之道也(菹爭/居反)
　(醢音/海)
　正義鄭氏康成曰天子朝事之豆有昌本麋臡茆菹
　麏臡饋食之豆有葵菹蠃醢豚拍魚醢其餘則有雜
　錯云也非食味之道言禮以異爲敬　孔氏穎達曰
　恒豆謂朝事恒常所薦之豆加豆謂尸食訖酳尸所
　加之豆恒豆之菹是水草和羮之氣若昌本茆菹是
　也其醢陸地所產若麋臡麏臡是也加豆之菹陸產
　若葵菹豚拍之屬其醢水物若蠃醢魚醢是也其籩
　豆所薦之物或水或土所生品類也前惟言豆此連
　言籩者籩是配豆之物所盛有麷蕡白黑則土所生
　鮑魚則水物也義取恭敬質素非如人事飲食美味
　之道也　方氏慤曰上言恒豆之菹則知加豆之陸
　產亦菹也上言陸產之物則知下言水物即水產也
　上言水草之和氣則知下之所言皆和氣也交於神
　明者在誠而不在味義言其所宜道言其所由也篇
　首言籩豆之實此言薦者實言實之於中薦言薦之
　於上
　通論孔氏穎達曰周禮天子朝事之籩麷蕡白黑土
　產也鮑魚則水物也但籩之所盛陸產甚多　張子
　曰古亦有燕器祭必爲籩豆簠簋者非聖人不能爲
　也蓋欲異其器而不能通䙝用又欲其器之盛物之
　豐且令人持之專敬
　存疑鄭氏康成曰此謂諸侯也(孔疏諸侯者以天子/朝事之豆菁菹非水)
　(物加豆芹菹深蒲菭菹/非陸產與此經異也)
　案此下記文皆以天子之禮言此注獨以爲諸侯者
　據疏以天子朝事之菁菹與此記水草說不符加豆
　之芹蒲與此記陸產說不符故斷以爲諸侯然諸侯
　水產陸產之詳本無可考據公食大夫禮六豆曰韭
　菹醓醢昌本麋醢菁菹鹿臡此諸侯禮也其豆取天
　子朝事之豆而不必拘于水草之說則注疏不足信
　矣又據醢人共醢六十罋以五齊七醢七菹三臡實
　之則菹亦稱醢矣而尚拘拘于爲水爲陸耶凡禮經
　各有授受抑且傳聞異辭其異同之處只應闕疑未
　便武斷
先王之薦可食也而不可耆也卷冕路車可陳也而不
可好也武壮而不可樂也宗廟之威而不可安也宗廟
之器可用也而不可便其利也所以交於神眀者不可
以同於所安樂之義也(耆市志反路本/作輅樂音落)
　正義鄭氏康成曰武萬舞也　孔氏穎達曰祭祀薦
　羞質而無味不可歆嗜衮冕路車尊嚴不可尋常乘
　服以爲榮好也舞大武以示壯勇之容不可常爲娛
　樂宗廟尊嚴肅敬不可寝處其中以自安宗廟之器
　共事神眀不可因便以爲私利也所以交於神明者
　二句總結上文
　通論方氏慤曰安樂者謂所安而樂之也若可嗜可
　好之類是矣此言先王之薦可食而不可耆則知後
　之所言𤣥酒眀水大羹皆不可耆言路車可陳而不
　可好則知素車之乘亦不可好也言宗廟之器可用
　而不可便其利則知疏布冪與蒲越稾鞂皆不可便
　其利也前總其略後别其詳
　案鄭以萬舞爲武舞不如孔疏直指大武之樂
酒醴之美𤣥酒眀水之尚貴五味之本也黼黻文繡之
美疏布之尚反女功之始也莞簟之安而蒲越稾鞂之
尚眀之也大羹不和貴其質也大圭不琢美其質也丹
漆雕幾之美素車之乘尊其樸也貴其質而已矣所以
交於神眀者不可同於所安䙝之甚也如是而后宜(莞/音)
　(官簟大㸃反越音活稾又作藁古老反鞂簡八反和/胡臥反琢依注丈轉反雕又作彫幾巨衣反乘時證)
　(反樸普/角反)
　正義鄭氏康成曰尚質貴本其至如是乃得交於神
　眀之宜也眀水司烜以陰鑑所取於月之水也(孔疏/周禮)
　(秋官司/烜氏文)蒲越稾鞂藉神席也(孔疏今禮及隋禮稾鞂/爲祭天席蒲越爲祭帝)
　(席/)眀之者神眀之也琢當爲篆字之誤也幾謂漆飾
　沂鄂也(孔疏幾與畿字相渉畿是畿限之所故以幾/爲沂鄂也  案沂即圻鄂節高貌丹朱漆黑)
　(而丹亦必用漆雕刻其木幾纏以絲而刻者/以幾爲界於雕幾加丹漆四而二二而一也)　孔氏
　穎達曰𤣥酒水也陳列酒尊之時眀水在五齊之上
　𤣥酒在三酒之上尊尚其古故設尊在前也疏布之
　尚者冪人云疏布冪八尊禮器云犧尊疏布冪是也
　雕謂刻鏤貴其質而已矣此一句包上酒醴以下諸
　事　方氏慤曰夫味以淡爲本感於鹹作於酸化於
　苦窮於甘變於辛𤣥酒眀水則淡而無味故曰貴五
　味之本黼作斧形其色則白與黑黻則兩已相背其
　色則黑與青青與赤謂之文赤與白謂之章以天地
　之文作於東南成於西南故也繢則五采之所會繡
　則五采之所刺言文則章可知言繡則繢可知是皆
　色之美者也布之精者升多而密粗者升少而疎女
　功之作始於粗久而後至於精故揚雄曰霧縠之組
　麗女功之蠧矣以疏布之尚故曰反女功之始明之
　者謂其潔著之也尊無非貴也樸無非質也故下總
　而言之則曰貴其質而已矣
　通論陳氏祥道曰禮之初有眀水而已眀水而後有
　𤣥酒𤣥酒而後有五齊五齊而後有三酒至於三酒
　則事神與人者備矣又有六飲所以純乎人而致養
　焉　張子曰眀水飲之祖毛血食之祖所以反始也
　　周氏諝曰大圭不琢固巳美矣故大羮則言貴其
　質大圭則言美其質質未至於樸故於素車特言樸
　存異唐氏仲友曰周禮有眀水而無𤣥酒則眀水即
　𤣥酒也加於齊則謂之眀水加於酒則謂之𤣥酒且
　玉藻曰凡尊必尚𤣥酒不曰尚眀水則眀水之與𤣥
　酒決非二物
　案𤣥酒疏謂水眀水則以鑑取於月之水眀是二物
　周禮不言𤣥酒玉藻不言眀水文有偶舉不惟其備
　也
鼎俎奇而籩豆偶陰陽之義也黄目鬱氣之上尊也黄
者中也目者氣之清眀者也言酌於中而清眀於外也
　(奇居/宜反)
　正義鄭氏康成曰黄目黄彝也周所造(孔疏明堂位/夏后氏以雞)
　(彝殷以斝/周以黄目)　孔氏穎達曰黄彝以黄金鏤其外以爲
　目因取名也貯鬱鬯酒故云鬱氣也祭祀時列之最
　在諸尊之上故云上也黄是中方色目是氣之清眀
　解用黄目之義酌於中而清眀於外者又解必用中
　及清眀義也言酒清眀在尊中而可斟酌示人君慮
　於祭祀必斟酌盡於中而外盡清眀潔淨也　方氏
　慤曰目之精水也其光火也以水爲體故其氣清以
　火爲用故其氣眀玉藻言視容清眀是也是以詩云
　瑟彼玉瓚黄流在中鬱在中而以瓚酌之蓋酌於中
　也直達於外焉蓋清眀於外也夫孝子將祭虛中以
　治之此非酌於中之義乎至於不御内不聽樂不飲
　酒不茹葷此非清眀於外之義乎　陳氏澔曰鬱鬯
　之酒有芬芳之氣故云鬱氣
　存疑鄭氏康成曰牲陽也庶物陰也(孔疏宗伯云以/天產作陰德注)
　(云天產者動物六牲之屬動故爲陽也庶物雖出/於牲體雜以植物相和非復牲之全體故爲陰也)於
　諸侯爲上也(孔疏天子則黄彝之上有雞彞鳥彞備/前代之器諸侯但有黄彞故云於諸侯)
　(爲/上)
　通論徐氏師曾曰周禮司尊彝掌六彝之位黄彝居
　末四時所用之次也此言上尊祭時陳列之器也
　存異孔氏穎達曰聘禮醯在碑東醢在碑西鄭云醯
　穀陽也醢肉陰也爲醯體輕清肉有形質與此異也
　　陳氏祥道曰先王制器或遠取諸物或近取諸身
　雞鳥虎蜼之彝取諸物也斝耳黄目取諸身也
　案本文以奇數爲陽偶數爲陰耳非以六牲爲陽六
　穀爲陰也且既以六穀爲陰而又以醯之出於穀者
　爲陽六牲爲陽又以肉有形質爲陰又分純出牲體
　爲陽雜植物即爲陰不使人惑乎考周禮尊彝文虎
　彝蜼彝四時之閒祀所用而雞彝鳥彝春夏所用斝
　彝黄彝秋冬所用蓋閒祀即大禘大祫所及者遠故
　用虎蜼取其孝也雞㢲畜春象鳥朱鳥夏象斝禾稼
　秋象黄目水之精冬象故四時分用之黄彝象冬而
　反爲上尊者周正建子天一生水六尊並設以貯𤣥
　酒一也時王所制尊之二也目取象於人虎蜼雞鳥
　禾稼取象於物人貴於物三也
祭天掃地而祭焉於其質而已矣醯醢之美而煎鹽之
尚貴天產也割刀之用而鸞刀之貴貴其義也聲和而
後斷也(醯呼兮反/斷丁亂反)
　正義孔氏穎達曰餘物皆人功和合爲之鹽則天產
　自然故云貴天產也煎鍊治之也設之於醯醢之上
　故云尚割刀之用必用鸞刀貴其聲和之義取其鸞
　鈴之聲宮商調和而後斷割其肉也
　通論方氏慤曰天官鹽人之所掌祭祀共其苦鹽散
　鹽然醯人醢人所共未嘗不以祭祀爲主特非其所
　尚爾天刀能制斷莫非義也獨鸞刀貴其義者貴其
　義之和而已　陳氏祥道曰何休曰鸞刀宗廟割切
　之刀環有和鈴有鸞考之詩禮曰和鸞雝雝曰登車
　聞和鸞之聲鸞在前和在後言鸞則和可知言和鈴
　則鸞可知和非斷則牽斷非和則劌易曰利物足以
　和義鸞刀以和濟割亦此意也
　
　
　
　
　
　
　
　
欽定禮記義疏卷三十七
欽定四庫全書
欽定禮記義疏卷三十八
　郊特牲第十一之三
冠義始冠之緇布之冠也大古冠布齊則緇之其緌也
孔子曰吾未之聞也冠而敝之可也(冠義之冠古亂反/下始冠冠而冠於)
　(冠禮皆同齊側皆反/緌耳隹反敝婢世反)
　正義鄭氏康成曰始冠三加先加緇布冠也大古無
　飾非時人緌也雜記曰大白緇布之冠不緌大白即
　大古白布冠也齊則緇之者鬼神尚幽闇也唐虞以
　上曰大古冠而敝之此重古而冠之耳三代改制齊
　冠不復用以白布冠質以為喪冠　孔氏穎達曰此
　論初冠之義儀禮有士冠禮此說其義故云冠義(案/此)
　(即儀禮冠義説也士冠禮/末載之故孔以儀禮為説)大古之時其常所冠惟用
　白布若齊戒則染之為緇今始冠重古故先冠之也
　冠而敝之者言初加暫用冠之罷冠則敝棄之可也
　以其古之齊冠後世不復用也　陳氏澔曰緇布冠
　不用筓用頍以圍髪際而結於項中因綴之以固冠
　耳不聞有垂下之緌也玉藻云緇布冠繢緌是諸侯
　位尊盡飾故也然亦後世之為耳　徐氏師曾曰用
　之者不忘古也敝之者遵時制也
　通論皇氏侃曰鄭氏雜記緇布冠無緌而玉藻云緇
　布冠繢緌者此經所論謂大夫士故緇布冠無緌諸
　侯則位尊盡飾故有緌也
　總論孔氏穎達曰自此至治天下也一節總明尊卑
　加冠因明官爵及禮義之意
適子冠於阼以著代也醮於客位加有成也三加彌尊
喻其志也冠而字之敬其名也(適丁歴反醮子妙反朱/子曰北本無適子字加)
　(有成也在彌尊字下冠而上有已字敬其名作成人/之道蓋傳誦之譌也案南本皇侃本北本熊安生本)
　正義鄭氏康成曰阼者東序少北近主位也(孔疏士/冠禮冠)
　(者在主人之少北是近主位也/其庶子則冠於房户外南面)每加而有成人之道
　成人則益尊醮於客位尊之也三加者始加緇布冠
　次皮弁次爵弁冠益尊則志益大也冠而字之者重
　以未成人之時呼之(孔疏重難也雖未成人/時呼其名故以字代之)　孔氏
　穎達曰客位謂户牖之間南面此謂適子其庶子則
　皆醮於房户外醮用酒每一加則一醮用醴三加畢
　乃一醮於客位也初加緇布冠欲其尚質重古次加
　皮弁欲其行三王之徳後加爵弁欲其行敬事神明
　是喻其志令益大也字之者冠禮既冠見母畢立於
　西階東南面賔東面字之曰伯某甫是也　方氏慤
　曰冠者成人之服阼者主人之階成人則将代父而
　為之主著則所以明之也冠於阼階是以主道期之
　也醮於客位是以賔禮崇之也以其有成人之道故
　以是禮加之故曰加有成也然緇布之麤不若皮弁
　之精皮弁之質不若爵弁之文服彌尊則志宜彌大
　故曰喻其志也　陳氏澔曰酌而無酬酢曰醮
　通論方氏慤曰以冠禮考之非特冠彌尊而衣屨亦
　彌尊非特衣屨彌尊至於祝辭醮辭亦然所以喻其
　志則一而巳
委貌周道也章甫殷道也母追夏后氏之道也周弁殷
冔夏收三王共皮弁素積(母音牟追多雷/反冔况甫反)
　正義鄭氏康成曰周弁殷冔夏收齊所服而祭也(孔/疏)
　(言齊及祭時所服也若三命以下/齊祭同冠四命以上齊祭則異冠)　孔氏穎達曰委
　貌章甫母追三代常服之冠俱用緇布而其形自殊
　委安也言所以安正容貌章明也言所以表明丈夫
　母發聲追猶堆也夏后氏質以其形名之鄭注冠禮
　記云弁名出於槃槃大也言所以自光大冔名出於
　幠幠覆也言所以自覆飾也收言所以收斂髮也其
　制之異亦未聞皮弁素積以其質素故三王同服無
　所改易　方氏慤曰皮弁以白鹿皮為之素積以素
　為裳言裳則衣可知裳必疊幅故謂之積揚雄所謂
　襞幅為裳是矣　周氏諝曰委貌章甫冔收命以意
　母追與弁命以形三代不同者所以趣時也皮弁素
　積三代共之者立本也盖皮弁素積上古之服
　存疑鄭氏康成曰委貌章甫母追所常服以行道之
　冠也或謂委貌為𤣥冠也(孔疏行道謂養老燕飲燕/居之服若視朝行道則皮)
　(弁也此云委貌而儀/禮記稱𤣥冠故云)
　案始加為緇布冠冠而敝之可也鄭於此何以云常
　所服乎以行道求合記文三道字亦曲而無當至云
　委貌為𤣥冠則三加後易服以見君及大夫先生者
　而非始加之緇布冠矣儀禮賈疏曰𤣥端始加之服
　易𤣥冠以配𤣥端非明證乎
無大夫冠禮而有其昏禮古者五十而後爵何大夫冠
禮之有諸侯之有冠禮夏之末造也
　正義鄭氏康成曰言年五十乃爵為大夫也其有昏
　禮或改取也(孔疏三十而昏五十乃為大夫亦應/無大夫昏禮而云有者是改取也)
　孔氏穎達曰前所眀悉士禮所以然者二十而冠五
　十爵為大夫故無大夫冠禮也古者二句記者覆觧
　無大夫冠禮所由也諸侯之有冠禮夏之末造者言
　夏初以前諸侯未有冠禮　周氏諝曰冠不再昏不
　一故大夫無冠禮而有昏禮天子之元子其禮猶止
　於士而已何諸侯冠禮之有特夏之末造也　方氏
　慤曰古者諸侯無冠禮皆用士冠禮而已父在則為
　士父没則代為君以彼年未冠而父没者不可以居
　諸侯之位而用士禮故夏末有諸侯冠禮然則諸侯
　之有冠禮為未冠而父没者造之也　陳氏澔曰諸
　侯大夫之冠一如士禮行之下所謂無生而貴者也
　　葉氏夢得曰此專為士冠禮言也一加而冠緇布
　再加而冠皮弁三加而冠爵弁士服也然後謂之士
　此天子元子與大夫之子所同者也男子二十而冠
　蓋未有大夫而始冠者此大夫所以無冠禮也　徐
　氏師曾曰古者天子諸侯與大夫皆用士禮故儀禮
　無天子諸侯大夫冠禮非逸也
　通論孔氏穎逹曰四十强而仕亦應無士冠禮而云
　有者立禮悉用士為正所以五等並依士禮冠子也
　夏末以来諸侯有冠禮與士禮異故大戴禮有公冠
　篇加𤣥冕為四加也玉藻云𤣥冠朱組纓天子之冠
　也鄭注云始冠之冠是天子别有冠禮　葉氏夢得
　曰鄭氏謂諸侯雖父死年未及五十亦服士服行士
　禮五十乃命古禮雖不可盡見然天子諸侯未嘗以
　年斷審如其説不幸有未冠而立立未及五十而死
　則終身不得為諸侯天子乎此理之必不然者也
　徐氏師曾曰朱子謂元子世子不當用士禮引玉藻公符
　左傳冠頌以補之不知玉藻公符左傳所云皆後世
　之失成王冠頌如誠有之意者周公欲脩徳故因仍
　夏末之禮而使祝雍作頌以勖之耳安可取以補儀
　禮之逸乎(案家語邾隐公既即位将冠使大夫因孟/懿子問禮於孔子孔子答之大戴取為公)
　(冠篇或作/公符誤)
　存疑葉氏夢得曰諸侯天子既冠而即位固已同於
　士禮矣未冠而即位則既為諸侯天子何緇布皮弁
　爵弁之云則冠禮無復施安得復有公侯之冠禮此
　所以為夏之末造也　徐氏師曾曰天子崩太子未
　冠則冕而踐阼不行冠禮故家語孔子曰古者王世
　子雖幼其即位則尊為人君人君治成人之事者何
　冠之有又曰君薨而世子主喪是亦冠也所謂因喪
　而冠也
　案冠禮諸説棼如若據下記天子之元子士也二語
　論之則雖天子諸侯之子亦用士禮可知至於既為
　天子諸侯而冠則如大戴記合緇布冠皮弁爵弁𤣥
　冕及左氏傳祼享金石之説皆可采用若以彼為古
　禮則未之信也葉氏謂既為天子諸侯何緇布皮弁
　爵弁之足云則不但與古禮悖且亦未見大戴記矣
　徐氏冕而踐阼説既不免於武斷因喪而冠亦後世
　説不足為訓也
天子之元子士也天下無生而貴者也繼世以立諸侯
象賢也以官爵人徳之殺也死而諡今也古者生無爵
死無諡(殺音/試)
　正義鄭氏康成曰儲君副主猶云士也明人有賢行
　著徳乃得貴也繼世以立諸侯象賢者子孫常能法
　其先父徳行也以官爵人徳之殺者言徳益厚爵益
　尊也古謂殷以前也大夫以上乃謂之爵死有諡也
　周制爵及命士(孔疏案典命云其士/一命既有命即爵也)雖及之猶不諡
　耳(孔疏檀弓士之有誄自此始也/明以前無誄無誄即無諡也)今記時死則諡之
　非禮也　孔氏穎達曰繼世以立諸侯此釋夏末以
　来有諸侯冠禮之意以官爵人徳之殺也明所以無
　大夫冠禮也言官爵之授随徳隆殺也　周氏諝曰
　諡者行之迹故古者生而有爵則死乃請諡於天子
　而天子命之諡後世但死則皆有諡蓋未嘗請諡於
　天子特其自諡耳故曰死而諡今也　徐氏師曾曰
　古者生無大夫之爵死不得為諡以其徳未成而無
　可述也
　餘論成氏伯璵曰天子諸侯之元子死而無諡謂以
　士禮𦵏故無諡也恭太子戾太子後世亂法也
　案此又言非特諸侯無冠禮也即古天子亦無之雖
　天子之子亦與士同耳天下豈有生而貴者哉夫諸
　侯受命必其徳足象賢乃命之大夫受命亦視其徳
　之殺於諸侯而次之若六徳為諸侯三徳為大夫若
　未命則生無爵死亦無諡矣後世命之不待五十故
　得諡者亦多此今時則然并非周初制矣明制之愈
　變而非古也
禮之所尊尊其義也失其義陳其數祝史之事也故其
數可陳也其義難知也知其義而敬守之天子之所以
治天下也
　正義鄭氏康成曰禮所以尊尊其有義也政之要盡
　於禮之義此知其義所以治天下也　孔氏穎達曰
　此經因上論冠義下論昏義故因上起下於中説重
　禮之義不解禮之義理是失其義惟知布列籩豆是
　陳其數其事輕故云祝史之事籩豆事物之數可布
　陳以其淺易故也禮之義理難以悉知以其深逺故
　也聖人能知其義理而恭敬守之所以治天下也
　馬氏睎孟曰有數有義然後足以為禮數者義之寓
　義者數之意而其重尤在於意也先王為禮未嘗不
　寓之以微妙之意知其義則舉而措之天下無難矣
　通論朱子曰此盖秦火之前典禮具備之時之語固
　為至論然非得其数則其義亦不可得而知矣况今
　亡逸之餘數之存者不能什一則尤不可以為祝史
　之事而忽之也　方氏慤曰祭統曰明其義者君也
　能其事者臣也數在外故可陳義在内故難知然知
　之矣而或不能守守之矣而或不能敬則亦未免失
　其義焉又何以治天下㢤中庸曰明乎郊社之禮禘
　嘗之義治國其如示諸掌乎正謂是矣
　案古者十五而入大學齊治均平分内事也天下無
　生而貴者知其義而敬守之冠者可不勉焉冠者禮
　之始故於此言之而昏喪祭射朝聘舉可知矣
天地合而後萬物興焉夫昏禮萬世之始也取於異姓
所以附逺厚别也幣必誠辭無不腆告之以直信信事
人也信婦徳也壹與之齊終身不改故夫死不嫁(取音/娶别)
　(兵列反下皆/同腆天典反)
　正義鄭氏康成曰天地合而後萬物興焉目禮之義
　也取於異姓謂同姓則多相䙝也誠信也腆猶善也
　直猶正也直信二者所以教婦也齊謂共牢而食同
　尊卑也齊或為醮　孔氏穎達曰天氣下降地氣上
　騰天地合配則萬物生焉若夫婦合配則子𦙍生焉
　取異姓者所以依附相䟽逺之道厚重分别之義也
　幣帛必湏誠信使可裁制勿令虚濫昏禮記云皮帛
　必可制是也下惟云信事人信婦徳不云正者正是
　信之小别信則兼之　方氏慤曰天地合萬物興昏
　禮之合二姓盖本於此有夫婦然後有父子父子所
　以傳世故曰昏禮萬世之始必取異姓所以附逺不
　取同姓所以厚别且於逺不附則人情無以通於别
　不厚則人道無以辨昏姻者所以通人情而辨人道
　而已　馬氏睎孟曰易曰天地絪縕萬物化醇男女
　搆精萬物化生與此同意幣者所以将其昏姻之意
　辭者所以道其昏姻之情幣以将意則不可以不誠
　辭以道情則不可以不腆腆之言厚也君子無所不
　用其誠與厚至於昏禮則尤甚焉故曰幣必誠辭無
　不腆婦人事人者也事人必以信故體信以為徳然
　後可以事人也一與之齊則榮辱貧賤休戚惟所遇
　而不擇焉故終身不改
　餘論張子曰以義禮言則婦死不當再娶夫死不當
　再嫁當其初娶時便期以終身豈復有再娶之事禽
　獸猶有不再匹者男子或為無嗣祭祀之重猶可再
　娶婦人則雖至窮餓而死不可也介甫直謂婦人得
　再嫁豈有是理古者人君自元妃而下姪娣媵御不
　復再娶元妃死則繼室攝内事自卿大夫以下有再
　娶之文亦必大不得已也　葉氏夢得曰喪服父卒
　繼母嫁從為之服報𫝊曰何以期貴終也則繼母有
　再嫁之道矣衛世子共伯蚤死其妻姜氏父母欲奪
　而嫁之共姜守義誓而弗許作柏舟詩以自見孔子
　取焉則不再嫁者婦人之義也有不得已而嫁者君
　子亦通之也
　總論孔氏穎達曰自此至序也論聖人重昏禮之事
　案凡交際贈遺必言不腆束帛以致其謙此云某有
　先人之禮儷皮束帛無不腆之辭告之直也皮帛亦
　可制告之信也
男子親迎男先於女剛柔之義也天先乎地君先乎臣
其義一也(迎魚敬反/先采見反)
　正義鄭氏康成曰先謂倡道也　馬氏睎孟曰男子
　親迎而男先於女者剛先於柔之義豈獨昏姻之際
　如此至於天地君臣其義一也天則造始而地則代
　終君主乎倡而臣主乎和
　通論徐氏師曽曰親迎以眀義則闗乎天地君臣之
　大此義之所以當重也
執摯以相見敬章别也男女有别然後父子親父子親
然後義生義生然後禮作禮作然後萬物安無别無義
禽獸之道也(摯音至/亦作贄)
　正義鄭氏康成曰摯所奠鴈言不敢相䙝也人倫有
　别則氣性醇禽獸言聚麀之亂類也　孔氏穎達曰
　章明也壻親迎入門而先奠鴈然後與婦相見是先
　行敬以明夫婦禮有分别不妄交親　馬氏睎孟曰
　摯者交接之際所以致敬人之私䙝莫甚於衽席之
　上男女之際不可不正故執摯相見所以敬章别也
　父子相親出於天性自然而曰男女有别然後父子
　親何也盖男女無别於内則夫婦之道喪而滛僻之
　罪多雖父子之親亦不可得而親之也男女有别然
　後父子有相親之恩父子有相親之恩則必有相親
　之義故義生焉推而至於朋友兄弟君臣上下之際
　皆有義則燦然有文以相接故曰義生然後禮作禮
　作而貴賤有等上下有分此萬物所以安也自父子
　相親推而至於萬物安皆起於男女有别則衽席之
　上不可以不戒也　陳氏澔曰有别則一本而父子
　親親親之殺則義生禮作而萬物各得其所矣禽獸
　知有母而不知有父無别故也
壻親御授綏親之也親之也者親之也敬而親之先王
之所以得天下也出乎大門而先男帥女女從男夫婦
之義由此始也婦人從人者也幼從父兄嫁從夫夫死
從子夫也者夫也夫也者以知帥人者也(出乎大門而/先如字絶句)
　(又悉徧反/知音智)
　正義鄭氏康成曰出乎大門而先者車居前也從謂
　順其教令夫之言丈夫也夫或為傅　孔氏穎達曰
　昏禮婦降自西階壻親御婦車授綏　方氏慤曰親
　御授綏固所以親之然必親迎親御亦所以敬之也
　敬所以為義親所以為仁先王之所以得天下者仁
　義而已　馬氏睎孟曰敬之者禮也親之者仁也愛
　與敬先王之所以御婦之道二女嬪於虞文王刑于
　寡妻至於兄弟以御于家邦此先王之所以得天下
　也夫主於義故有所帥無所從婦主於聴故有所從
　無所帥夫婦之道其大槩不出於此婦者恒其徳者
　也有三從之義無一違之禮夫者制義者也制人而
　不制於人故知帥人則非所謂不恒其徳而從婦凶
　也　陳氏澔曰太王爰及姜女文王親迎于渭皆是
　敬而親之之道以至於有天下故曰先王之所以得
　天下也大門女家之門也
　通論李氏格非曰婦人從人者也從之斯尊之矣卑
　其夫未有能從夫也夫弱於外婦强於内下上其心
　而莫之制何所弗及哉舉天下而漸其風亂矣王化
　之存者㡬何故婦人於夫家不可不使之盡禮也
　存異鄭氏康成曰言己親之所以使之親己(孔疏壻/所以親)
　(其婦欲令/婦親己)
　案上親之言親御授綏指其禮下親之明其義注疏
　非也敬而親之敬承執摯親而不敬其失則流敬而
　不親其失則離敬也而親此所以小大由之而無弊
　也
𤣥冕齊戒鬼神隂陽也将以為社稷主為先祖後而可
以不致敬乎共牢而食同尊卑也故婦人無爵從夫之
爵坐以夫之齒
　正義鄭氏康成曰𤣥冕祭服也隂陽謂夫婦也　孔
　氏穎達曰案士昏禮用爵弁是士服之上者則天子
　以下皆用上服以五冕色俱𤣥故總稱𤣥冕齊戒自
　整飭也著祭服而齊戒親迎是敬此夫婦之道如事
　鬼神也妻為内主故有國者是為社稷内主也　方
　氏慤曰先祖後者有夫有婦然後可以傳世而後其
　先也此則通天下言之牢謂牲牢也先王以牢禮為
　之等尊卑異焉而夫婦則共牢而食者示同尊卑夫
　尊則婦亦尊夫卑則婦亦卑尊卑同故爵齒亦從夫
　而已以爵齒各有尊卑故也玉藻曰君命屈狄再命
　禕衣一命襢衣士禒衣是從夫之爵也大傳曰其夫
　屬乎父道者妻皆母道也其夫屬乎子道者妻皆婦
　道也是從夫之齒也　陸氏佃曰鬼神隂陽神明之
　也神眀之也者不可同於所安䙝之甚也　周氏諝
　曰婦人無爵而周官内宗則内女之有爵者外宗則
　外女之有爵者何也其所謂爵者亦從夫之爵也
器用陶匏尚禮然也三王作牢用陶匏厥明婦盥饋舅
姑卒食婦餕餘私之也舅姑降自西階婦降自阼階授
之室也(盥音管一本無婦/盥饋三字餕音俊)
　正義鄭氏康成曰陶匏大古之禮器也大古無共牢
　之禮三王之世作之而用大古之器重夫婦之始也
　私之猶言恩也授之室明當為家事之主也　孔氏
　穎達曰共牢之時爼以外其器但用陶匏陶是無飾
　之物匏非人功所為乃貴尚古禮之自然也厥明謂
　共牢之明日也明日婦乃盥饋特豚舅姑食竟以餘
　食賜婦食餘曰餕此示舅姑相恩私之義降自阼階
　授之室者謂適婦也婦餕餘禮畢舅姑從賔階而下
　婦從主階而降是示授室與婦之義也　方氏慤曰
　盥謂盥手所以致其潔饋謂特豚所以致其養以舅
　姑之尊而降自賔階以婦之卑而降自主人之階者
　示授之室而為之主男以女為室故以室言之
　通論周氏諝曰陶匏祭天地之器而用於昏者尚禮
　之至也凡為人子者居不處奥行不中道立不中門
　者以其有父在也至於冠禮則冠於阼而昏禮又婦
　降自阼階何也先王欲隆冠昏之禮也
昏禮不用樂幽隂之義也樂陽氣也昏禮不賀人之序
也
　正義鄭氏康成曰序猶代也　方氏慤曰昏姻之禮
　在子則有代父之序在婦則有代姑之序所以不賀
　則一也孔子曰取婦之家三日不舉樂思嗣親也彼
　言思嗣親此言幽隂之義者盖有所思者固欲其幽
　隂也經云齊之𤣥也以隂幽思也是矣昏禮不賀曲
　禮言賀取妻賀其有客而已故其辭曰聞子有客使
　某羞　周氏諝曰冠必至於昏昏必至於代父者人
　之序也以其序将至於代則哀之可也故不賀
　餘論陳氏祥道曰古之制禮者不以吉禮干凶禮不
　以陽事干幽事則昏禮不用樂幽隂之義也昔裴嘉
　有昏㑹酒中而樂作薛方士非之可謂知其義矣
　存疑孔氏穎達曰不用樂者使其婦深思隂静之義
　以脩婦道陽是動散用樂則令婦人志意動散也
　案幽隂之義方氏觧為詳晰是所謂報本也反始也
　貴誠而尚質也孔説姑存亦備一義　又案此篇大
　㫖在報本反始貴誠尚質而已故其叙冠義曰始加
　緇布曰天子無生而即貴其叙昏禮曰萬世之始曰
　器用陶匏曰不樂不賀
有虞氏之祭也尚用氣血腥爓祭用氣也
　正義鄭氏康成曰尚謂先薦之(孔疏對合亨/饋孰為先也)爓或為
　䐲　孔氏穎達曰尚謂貴尚血謂祭初以血詔神於
　室腥謂朝踐薦腥肉於堂爓謂沈肉於湯次腥亦薦
　於堂祭義爓祭祭腥而退是也今於堂以血腥爓三
　者而祭竝未熟是用氣也　方氏慤曰血腥爓三者
　皆氣而已未嘗致味故曰祭用氣也然爓之氣不若
　腥之全腥之氣不若血之幽故其序如此　馬氏睎
　孟曰有虞氏之意以為鬼神之所享在於敬而不在
　於味敬之所至則味有所遺故祭以血腥為始記曰
　血祭盛氣也又曰郊血大饗腥三獻爓一獻孰皆不
　敢用褻味而貴氣也
　總論孔氏穎達曰自此至篇末總論祭祀之事　又
　曰此虞氏尚氣殷人尚聲周人尚臭皆謂四時常祭
　也若其大祭祫周人仍先用樂故大司樂云若樂九
　變則人鬼可得而禮鄭云先奏六樂以致其神而後
　祼焉推此言之虞氏大祭亦先用樂也故鄭注大司
　樂引虞書云戛擊鳴球搏拊琴瑟以詠祖考来格簫
　韶九成鳯皇来儀此宗廟九奏之節熊氏云凡大祭
　竝有三始祭天以樂為致神始以煙為歆神始以血
　為陳饌始祭地以樂為致神始以埋為歆神始以血
　為陳饌始祭宗廟亦以樂為致神始以灌為歆神始
　以腥為陳饌始案禮宗廟之祭先薦血後薦腥而云
　宗廟腥為陳饌始於義未安　周氏諝曰所謂尚聲
　者先作樂以求諸陽然後迎牲所謂尚臭者先灌以
　求諸隂然後迎牲然則有虞氏之尚氣者亦求諸隂
　陽之間而已矣　應氏鏞曰祭祀之禮帝王所同而
　必别言之者随其所尚各有所先也戛擊鳴球祖考
　来格虞非不尚樂也而商樂視舜則愈備猗那之詩
　可考也厥作祼將常服黼冔商非不尚灌也而周祼
　視商則愈重旱麓受祖之詩可見矣
殷人尚聲臭味未成滌蕩其聲樂三闋然後出迎牲聲
音之號所以詔告於天地之間也
　正義鄭氏康成曰滌蕩猶摇動也　孔氏穎達曰帝
　王草異殷不尚氣而尚聲謂先奏樂也不言夏或從
　虞也臭味未成謂未殺牲也殷尚聲故未殺牲先摇
　動樂聲以求神也闋止也奏樂三遍止乃迎牲入殺
　鬼神在天地之間故用樂之音聲號呼告於天地之
　間庶神明聞之而来是先求陽之義也　方氏慤曰
　尚聲者以其自樂始故也臭未成以其未用鬯故也
　味未成以其未用牲故也　馬氏睎孟曰凡聲陽也
　盖人之死魂氣歸於天非求諸陽不足以報魂殷人
　尚聲所以迎其魂之来也樂三闋然後出迎牲舉其
　尚聲之時詔告於天地之間舉其尚聲之意也　應
　氏鏞曰滌蕩者澡除洗雪於塵埃之境播散發越於
　虚無之中使天地之間虚曠洞達無不響答也　陳
　氏澔曰鬼神在天地間與隂陽合散同一理而聲音
　之感無間顯幽故殷之祭必先作樂然後出而迎牲
　於廟門之外
　通論陳氏祥道曰商頌那祀成湯也樂之所依者磬
　聲其名學以瞽宗則主以樂教瞽之所宗皆尚聲之
　意也　方氏慤曰聲音之號雖以求陽為先然詔告
　於天地之間則凡在隂陽之間者無不求也
周人尚臭灌用鬯臭鬱合鬯臭隂達於淵泉灌以圭璋
用玉氣也既灌然後迎牲致隂氣也蕭合黍稷臭陽逹
於牆屋故既奠然後焫蕭合羶薌(灌用鬯臭絶句庾以/鬯字絶句焫如悦反)
　(羶依注為/馨薌音香)
　正義鄭氏康成曰灌謂以圭瓚酌鬯始獻神也已乃
　迎牲於庭殺之天子諸侯之禮也(孔疏以儀禮少牢/特牲是大夫士之)
　(禮無臭鬱灌/鬯之事故也)蕭薌蒿也染以脂合黍稷燒之詩云取
　蕭祭脂(孔疏云蕭合黍稷是蕭與黍稷合取蕭祭脂/是蕭與脂合故知有蕭及脂黍稷合馨香也)
　羶當為馨聲之誤也　孔氏穎達曰周禮變於殷故
　先求隂臭謂鬯氣未殺牲先酌鬯酒灌地以求神是
　尚臭也鬱鬱金草鬯謂鬯酒煮鬱金草和之其氣芬
　芳調鬯又以擣鬱汁和合鬯酒使香氣滋甚故云鬱
　合鬯也用鬱鬯灌地是用臭氣求隂達於淵泉也以
　圭璋為瓚之柄瓚所以㪺鬯也玉氣潔潤亦是尚臭
　也既灌然後迎牲者先求神後迎牲也　陳氏祥道
　曰鬱合鬯臭隂達於淵泉以形魄歸於地而求諸隂
　也蕭合黍稷臭陽達於牆屋以魂氣歸於天而求諸
　陽也　方氏慤曰玉之為氣如白虹則潔之至也能
　交三靈而通之亦以其氣之潔而已故祭祀每用焉
　迎牲之禮固巳重矣而在既灌之後則以致氣為先
　故也　陳氏澔曰既奠以下是眀上文焫蕭之時非
　再焫也
　通論孔氏穎達曰周言用玉則殷不用圭瓚　陸氏
　佃曰鬱隂也鬯陽也蕭隂也黍稷陽也玉隂中之陽
　欲致隂氣非此不能出脂陽中之隂欲致陽氣非此
　不能降　馬氏睎孟曰灌者禮之始而敬之至者也
　傳曰禘自既灌而徃吾不欲觀之矣易曰觀盥而不
　薦推此足以知周尚臭之意也周人既以求諸隂又
　以求諸陽則知有虞氏之用氣非不用味也殷人先
　求諸陽非不求諸隂也尚氣尚聲尚臭皆以始言之
　而其意各有主也　應氏鏞曰周樂九變兼用六代
　視商愈備而納牲必俟灌鬯之後故曰獻奠重於祼
　聲莫重於升歌舞莫重於武宿夜是祼尤在於瞽歌
　武舞之先也
　存疑鄭氏康成曰既奠謂薦孰時也特牲饋食所云
　祝酌奠於鉶南是也(孔疏云饋孰有黍稷此云蕭合/黍稷既奠然後焫蕭故知當饋)
　(孰之/時也)　孔氏穎達曰先灌是先致氣於隂取蕭草及
　牲脂膋合黍稷燒之此謂饋食時以臭氣求陽達於
　牆屋也既奠謂堂上事尸竟延尸户内更從此始也
　於薦孰時祝先酌酒奠於鉶羮之南訖尸未入於是
　取香蒿染以腸間脂合黍稷燒之於宫中此求陽之
　義也　陳氏祥道曰迎牲奠盎皆在既灌之後而焫
　蕭又在奠盎之後灌求神之始而焫蕭次之迎牲奠
　盎事神之始而獻薦次之祭義設燔燎羶薌見以蕭
　光在朝事之節而朝事之初有迎牲奠盎之禮祭義
　郊特牲之文雖殊其事一也盖迎牲而刲之則血毛
　告於室以示其幽全膟膋焫於堂以達其臭氣而羮
　定之所詔又在其後不然不足謂之尚臭也鄭康成
　以祭義為朝事之焫蕭郊特牲為饋食之焫蕭
　案大夫士無二祼及朝事其饋食禮之見於特牲少
　牢者品物雖或不同其儀節則一耳特牲始於饗神
　奠爵鉶南之後乃迎尸薦孰行正祭禮而無燔燎之
　節則燔燎不在薦孰時并不在饗奠後可知故祭義
　亦以燔燎属朝事也此記灌後既言蕭合黍稷臭陽
　達於牆屋又言既奠然後焫蕭者盖上只言其節而
　不言行禮之候故又申明之奠奠灌爵也謂既奠灌
　爵然後迎牲而焫蕭也此與上既灌同侯盖灌訖即
　奠之以依神也自此以後行饋食禮其節與特牲少
　牢同故記亦省其文陳氏集説所謂既奠以下是明
　上文焫蕭之時非再焫是也注疏見記文兩言焫蕭
　求之不得其説故謂薦孰時亦焫蕭又以既奠為即
　特牲少牢鉶南之奠以為薦孰再焫之証故吳氏澄
　非之
凡祭慎諸此魂氣歸於天形魄歸於地故祭求諸隂陽
之義也殷人先求諸陽周人先求諸隂
　正義鄭氏康成曰此其所以先後異也　方氏慤曰
　魂者氣所主故曰魂氣魄者營於形故曰形魄主者
　在内故言氣於魂之下營者在外故言形於魄之上
　人之生也受氣於天成形於地及其死也魂氣復歸
　於天形魄復歸於地以其歸於地也故不可不求諸
　隂以其歸於天也故不可不求諸陽然則聖人之為
　此豈徒陳其數而已哉亦有以知其義爾先求諸陽
　尚聲故也先求諸隂尚臭故也五聲五臭各有隂陽
　然聲以氣動而生故凡聲皆陽也臭以氣留而生故
　凡臭皆隂也以殷為求陽周為求隂則知有虞氏亦
　求諸隂陽之間而已夫一祭之内氣也聲也臭也三
　者未嘗不兼用焉經之所言特以所尚者爾
　餘論朱子語類安卿問魂氣歸於天與横渠反原之
　説何以别曰魂氣歸於天是消散了正如火烟騰上
　去處何歸只是消散了論理大槩固如此然亦有死
　而未遽散者亦有寃恨而未散者然亦不皆如此叔
　器問聖人死如何曰聖人安於死即消散
　案此一節總結上文而申言以盡其意氣對質則氣
　為陽以理言之則隂陽皆氣也
詔祝於室坐尸於堂用牲於庭升首於室直祭祝於主
索祭祝於祊不知神之所在於彼乎於此乎或諸逺人
乎祭於祊尚曰求諸逺者與(與音/餘)
　正義鄭氏康成曰詔祝坐尸謂朝事時也(孔疏以下/用牲升首)
　(此云詔祝於室當殺牲/之初故知當朝事時)朝事延尸於户西南面布主
　席東面取牲膟膋燎於爐炭洗肝於鬱鬯而燔之(孔/疏)
　(此竝於堂上而燔燎之故始/云入以詔神明以前在堂也)入以詔神於室又出以
　墮於主(孔疏墮謂墮祭分減/肝膋以祭主前也)主人親制其肝所謂制
　祭也(孔疏制割也謂割/其肝而不相離)時尸薦以籩豆(孔疏即是/朝事籩豆)至
　薦孰乃更延主於室之奥尸来升席自北方坐於主
　北焉(孔疏在奥東面以南為尊主尊故在南主既居/南故尸来升席自北方也尸主各席故朝事延)
　(尸於户外尸南面/主席於東面是也)用牲於庭謂殺之時升首於室謂
　制祭之後(孔疏下文升首在燔/燎下故知在制祭後)升牲首於北墉下尊
　首尚氣也(孔疏下文升首以報陽明是當尸北墉可/知羊人云祭祀割羊牲登其首則三牲之)
　(首皆/升)直祭祝於主謂薦孰時如特牲少牢饋食之為
　也直正也祭以孰為正則血腥之屬盡敬心耳索求
　神也於彼於此言室與堂與尚庻㡬也　孔氏穎達
　曰詔告也祝呪也詔祝於室尸主出堂薦用籩豆祝
　乃取牲膟膋燎於爐炭入告神於室也(孔疏時主尸/皆在堂室虚)
　(位故/曰神)坐尸於堂者既灌之後尸出堂坐户西而南面
　也直祭祝於主言薦孰正祭之時祝官以祝辭告於
　主若儀禮少牢敢用柔毛剛鬛用薦嵗事於皇祖伯
　某是也索祭祝於祊者廣博求神非但在廟又為求
　祭祝官行祭於祊也　陸氏佃曰詔祝於室詔使入
　以詔神時灌事畢而朝事始矣是以詔祝坐尸當此
　節盖神格而後可以詔祝主設而後可以坐尸　又
　曰焫蕭求諸陽灌鬯求諸隂奏樂求諸天地之間以
　為未也故詔祝於室求諸内也坐尸於堂求諸外也
　猶以為未也故用牲於庭求諸下也升首於室求諸
　上也又以為未也故直祭祝於主求諸近也索祭祝
　於祊求諸逺也求求之而已若索索也　陳氏祥道
　曰神主自在室祭時迎尸入於室祼後迎牲至庭告
　殺尸出於室坐户西南面臨之祝乃取肝膋燎於爐
　入詔神主於室以行制祭之禮於是升首於室薦腥
　於尸前更延尸坐於室薦孰於主乃妥尸而祭之祭
　後祝又求神於廟門内明日繹祭略同　周氏諝曰
　所謂孝子求神非一處也
　通論孔氏穎達曰祊有二種正祭之時既設祭於廟
　又求神於廟門之内平生待賔客之處繹祭之日設
　饌於廟門外之西室今此索祭當是正祭日之祊知
　者禮器云為祊乎外以其稱外故注云明日繹祭此
　經不云外又下言肵之為言敬也相饗之也嘏大也
　血毛告幽全之物是皆據正祭之日明此祊亦正祭
　日　陳氏澔曰詔祝於室謂天子諸侯之祭朝事時
　祝取牲之膟膋燎於爐炭而入告神於室也坐尸於
　堂者灌鬯後尸坐户西南面也用牲於庭謂殺牲升
　首於室升牲首也祭以薦孰為正正祭時祝官以祝
　辭告於神主也祊有二一正祭時求於廟門内一明
　日繹祭祭於廟門外也
　存疑陸氏佃曰詔祝於室坐尸於堂主人親制其肝
　所謂制祭此殷禮也鄭氏以言周禮誤矣盖殷人制
　肝周人制肺殷人先求諸陽周人先求諸隂先求諸
　陽故朝踐時取牲膟膋燎於爐炭洗肝於鬱鬯而燔
　之若周人制肺雖在此時其取膟膋燎於爐炭自當
　饋食之節　方氏慤曰詔祝於室即血毛詔於室坐
　尸於堂即羮定詔於堂用牲於庭即納牲詔於庭納
　之将以用焉故言用直祭祝於主凡室事是也索祭
　祝於祊凡門事是也尚曰求諸逺者與夫廟門之旁
　豈實為逺人乎故以尚言之
祊之為言倞也肵之為言敬也富也者福也首也者直
也相饗之也嘏長也大也尸陳也(倞音諒肵音/祈相息亮反)
　正義鄭氏康成曰倞猶索也倞或為諒肵者為尸有
　肵俎此訓也福者人君嘏辭有富此訓之或曰福也
　者備也直者訓所以升首祭也直或為犆相謂詔侑
　也詔侑尸者欲使饗此饌也特牲饋食禮主人拜妥
　尸尸答拜執奠祝饗(孔疏鄭引特牲者證饗尸時尸/執鉶南之奠祝則設辭以饗之)
　(尸遂祭與啐之/是相饗之也)主人受祭福曰嘏　孔氏穎達曰案
　特牲少牢設饌後尸祭饌訖祝取牢心舌載於肵俎
　設於饌北尸每食牲體反置於肵俎是主人敬尸之
　俎也又少牢云皇尸命工祝承致多福無疆于女孝
　孫使女受禄于天宜稼于田眉夀萬年勿替引之此
　是大夫嘏辭人君則福慶之辭更多故詩楚茨云永
　錫爾極時萬時億卜爾百福如㡬如式是也直正也
　言首為一體之正尸嘏主人欲使廣大長乆也　方
　氏慤曰索祭祝於祊於正祭之後而又索焉非强有
　力者不能如此故曰祊之為言倞也倞强也首謂升
　首也首犆而直支偶而曲故曰直也以其直故得特
　逹以升於室焉相謂相尸也坐則有妥食則有侑入或
　逆之升或延之凡為此者豈偶然哉亦心鄉之而欲
　神饗之而已故曰相饗之也福而有嘏之義中庸言
　大徳之得禄夀以得其夀故長以得其禄故大故曰
　嘏長也大也且禄夀為五福之先故必以長大言之
　天保曰降爾遐福此福所謂長也楚茨曰以介景福
　此福所謂大也尸神象也神隐而尸陳故曰尸陳也
　存疑鄭氏康成曰尸或詁為主此尸神象當從主訓
　之言陳非也(案爾雅釋詁文尸/旅陳也尸職主也)
　存異陸氏佃曰相主婦也經曰既内自盡又外求助
　昏禮是也又曰鄉之然後能饗焉盖祀主人所自致
　也他人所事祭而已若饗非夫婦有不能鄉亦其親
　或不饗也
毛血告幽全之物也告幽全之物者貴純之道也血祭
盛氣也祭肺肝心貴氣主也
　正義鄭氏康成曰幽謂血也純謂中外皆善氣主氣
　之所舎也周祭肺殷祭肝夏祭心　孔氏穎達曰毛
　血謂祝初薦毛血於室時也血是告幽之物毛是告
　全之物告幽者言牲體肉裏美善告全者牲體外色
　完具血祭是堂上制祭後又薦血腥時也肺肝心三
　者竝為氣之宅故祭時先用之是貴氣之主也血是
　氣之所舎故云盛氣三者非即氣故云氣之主也
　方氏慤曰信南山言以啟其毛取其血膋盖謂是矣
　祭祀之道以純為貴觀射父曰毛以示物血以告殺
　又曰祝於一純二精是矣經血腥爓祭用氣也然腥
　爓之氣不若血之幽氣聚於幽而散於明聚則盛矣
　故曰血祭盛氣也夫鬼神無形也有氣而已則交之
　者可不盛其氣㢤五行之氣在天則為五星在地則
　為五材在人則為五臟之氣各有所主而牲亦象之
　肺則金氣之所主也肝心木火氣之所主也經獨言
　三者則以三代之所用者言之也
　餘論周氏諝曰臟有五而位三肺心位乎上肝腎位
　乎下位乎上陽也位乎下隂也肝者位乎下之上而
　為隂中之陽陽者氣之主隂者體之主故肺肝心皆
　氣主也周以火徳王天下而肺臟属金故祭先肺示
　火之能勝於金也殷以金徳而肝臟属木夏以水徳
　而心臟属火是三代祭先皆用五行相勝之法以順
　天地性命之理也
祭黍稷加肺祭齊加明水報隂也取膟膋燔燎升首報
陽也(齊才細反/下涚齊同)
　正義鄭氏康成曰祭黍稷加肺謂綏祭也(孔疏案特/牲禮祝命)
　(綏祭尸左執觶右取菹㨎於醢祭於豆間/佐食取黍稷肺祭授尸尸祭之少牢亦然)齊五齊也
　五齊加明水則三酒加𤣥酒也膟膋腸間脂也與蕭
　合燒之亦有黍稷也　孔氏穎達曰尸既坐綏祭之
　時祭黍稷加之以肺兼肺而祭故云加肺也正祭之
　時陳列五齊之尊上又加明水之尊故云祭齊加明
　水也肺是五臟在内水属北方皆隂類形魄歸地為
　隂以隂物祭之故云報隂也朝踐時祝取膟膋燎於
　爐炭入以告神於室出以綏於主前又升首於室膟
　膋黍稷竝是陽氣之物首是牲體亦是陽魂氣在天
　為陽以陽物祭之故云報陽也
　通論方氏慤曰上言祭下言取互相備爾詩言取蕭
　祭脂同義前曰求此曰報何也求主乎人之情報主
　乎物之理　陸氏佃曰報隂用明水則報陽用明火
　可知肺内而在上首外而在上
　存異陸氏佃曰祭齊加明水即此所謂明水涗齊貴
　新也鄭氏謂五齊加明水三酒加𤣥酒則讀加為尚
　之誤也經曰酒醴之美𤣥酒明水之尚
　案祭齊加明水與下明水涚齊自有兩義盖報隂與
　新潔不可謂同也且此專歸明水下則對舉與涚齊
　竝言詳玩經文自見耳
明水涗齊貴新也凡涗新之也其謂之明水也由主人
之絜著此水也(涗始銳反又/作説絜同潔)
　正義鄭氏康成曰涗猶清也五齊濁泲之使清謂之
　涗齊及取明水皆貴新也周禮㡛氏以涗水漚絲涗
　齊或為泛齊新之者敬也　孔氏穎達曰設明水及
　涗齊貴新絜之義所以涗此齊者以敬於鬼神故新
　潔之也　方氏慤曰明水謂之明固以取之於月又
　由主人之潔誠著見於此水盖汙則暗潔則明也
　陳氏澔曰凡涗新之也專主涚齊而言故下文又釋
　明水之義
　存異周氏諝曰周官司尊彛之職謂鬱齊獻酌醴齊
　縮酌及盎齊涗酌以五齊清濁次之則泛齊醴齊同
　用縮酌而緹齊沈齊與盎齊同用涗酌此言明水涗
　齊盖自盎而下三齊也涗者以水而和之觧之也和
　觧之則新矣貴新故不嫌於味之薄也
　案上注謂五齊加明水三酒加𤣥酒加𤣥酒者謂有
　酒尊即有𤣥酒尊酒為獻酢之用𤣥酒不用亦設之
　者士冠禮注所謂不忘古是也加明水之義亦然此
　記明水是一物所謂五齊加明水是也涗齊是一物
　注所謂五齊濁泲之使清是也陳氏集說自分明
君再拜稽首肉袒親割敬之至也敬之至也服也拜服
也稽首服之甚也肉袒服之盡也
　正義鄭氏康成曰割解牲體　孔氏穎達曰再拜稽
　首肉袒是恭敬之至極恭敬之至極乃是服順於親
　也下又各釋拜稽首肉袒之事　方氏慤曰袒則肉
　露故謂之肉袒所以致親割之勞以人君之尊而服
　勞如此所以為敬之至服屈服於神故曰敬之至也
　服也詩言勿翦勿拜而以拜為屈故曰拜服也拜下
　兩手而已稽首則首至地焉故曰稽首服之甚也首
　雖至地又未若肉袒之勞焉故曰肉袒服之盡也
祭稱孝孫孝子以其義稱也稱曾孫某謂國家也祭祀
之相主人自致其敬盡其嘉而無與讓也
　正義鄭氏康成曰孝孫孝子謂事祖禰曾孫某謂諸
　侯事五廟也於曾祖以上稱曾孫而已相謂詔侑尸
　也嘉善也　孔氏穎達曰義宜也事祖禰宜孝是以
　義而稱孝也國謂諸侯家謂卿大夫既有國家之尊
　不但祭祖禰而已更祭曾祖以上惟稱曾孫言己是
　曾祖之孫也　熊氏安生曰祭稱孝孫對祖為言稱
　孝子對禰為言經既稱國家則兼諸侯及大夫鄭注
　直言諸侯而不及大夫者略也　庾氏蔚之曰賔主
　之禮相告以揖讓之節祭祀之禮則是主人自致其
　敬盡其善故詔侑尸者不告尸以譲是其無所與譲
　也　方氏慤曰人之行莫大於孝自稱以此則疑於
　自矜祭而稱之且無所嫌者則有義存焉耳故曰以
　其義稱也稱曾孫以示國家非一世之積故曰謂國
　家也某則名之也於曽孫曰某則孝孫孝子從可知
　矣然其序先孫而後子者對祖禰稱之故也
　通論孔氏穎達曰熊氏云諸侯大夫事祖禰之時亦
　稱孝子孝孫事曾祖以上雖是内事則同於外稱故
　下曲禮云諸侯内事曰孝子某侯某外事曰曾孫某
　侯某是也此記不云某侯者略也　陸氏佃曰案少
　牢饋食曰孝孫某則祭稱孝子孝孫名今略之也外
　事稱曽孫某故曰謂國家也據告於皇天后土所過
　名山大川曰惟有道曽孫周王發
　案雜記喪稱哀子哀孫謂虞祭以前祭稱孝子孝孫
　謂卒哭以後盖哀主仁敬主義故曰以其義稱也曲
　禮天子内事曰孝王某不稱子孫諸侯曰孝子某侯
　某盖兼未入廟言之大戴禮遷廟即稱孝嗣侯盖廟
　統於太廟之尊故不復稱子也大夫以下乃統稱孝
　孫徐氏師曾引黄乾行説分諸侯内祭外事案此上
　下文皆明宗廟中祭義無一語及外事周頌維天之
　命祀文王也而云曾孫篤之安得以稱曾孫遂為外
　事乎
腥肆爓腍祭豈知神之所饗也主人自盡其敬而巳矣
　(肆勅歴反/腍而審反)
　正義鄭氏康成曰治肉曰肆腍孰也　孔氏穎達曰
　肆剔也言祭或進腥體或薦解剔或進湯沈或薦煮
　孰四種之薦豈知神適所饗耶正是主人自盡敬心
　求祭之心不一耳　方氏慤曰凡牲解而生之之謂
　腥體而陳之之謂肆爚而未稔之謂爓孰而為殽之
　謂稔孰謂之腍若禾之稔故也
舉斝角詔妥尸古者尸無事則立有事而后坐也尸神
象也祝將命也(斝古/雅反)
　正義鄭氏康成曰妥安坐也尸始入舉奠斝若奠角
　将祭之祝則詔主人拜安尸使之坐尸即至尊之坐
　或時不自安則以拜安之天子奠斝諸侯奠角古謂
　夏時也　孔氏穎達曰斝角爵名也夏立尸惟有飲
　食之時乃坐若無事則立由世質故耳　方氏慤曰
　斝先王之爵也天子用焉角時王之爵也諸侯用焉
　周官鬱人之大祭祀與量人受斝之卒爵而飲之盖
　言是矣詔妥尸即士虞禮所謂主人及祝拜妥尸尸
　拜遂坐是矣盖尸於主人則子行也以卑臨尊嫌或
　不安焉為是詔之也詩言以妥以侑是矣必於時乃
　詔之者以尸始入舉奠故也有事謂若舉斝角之類
　也
　通論方氏慤曰七日戒三日齊承一人焉以為尸過
　之者趨走其敬如是固不以子行無事則立也見乃
　謂之象神隐而尸陳以其陳者見於隐者故曰尸神
　象也将命於祭祀之間以交神人者祝也将命於燕
　饗之間以交賔主者介也此主祭祀言之故曰祝将
　命也禮運曰祝以孝告嘏以慈告兹非将命乎
　存疑方氏慤曰尸於無事之時則子行而巳子行為
　卑故立至於有事之時則神象也神象為尊故坐
　孔氏穎達曰饋食薦孰之時尸未入祝先奠爵於鉶
　南尸入即席而舉之如特牲隂厭後尸入舉奠也
　陸氏佃曰妥尸盖在初入即席之時宜在祼前
　辨正陸氏佃曰鄭氏謂天子舉斝諸侯舉角凡祭祀
　灌獻用斝齊用醆酒用爵知然者以春秋傳瓘斝玉
　瓉盎齊一名醆酒知之也斝以灌也灌非以飲也以
　歴而已所謂量人受斝歴而皆飲之以此然則舉斝
　角詔妥尸當灌獻之節先儒謂妥尸在饋食時此讀
　儀禮之誤也盖少牢特牲無朝踐饋獻故妥尸在酳
　尸前若祭自祼始尸即席乆矣不應至饋食始詔安
　坐也
　案儀禮無天子諸侯禮天子諸侯有朝踐大夫士無
　朝踐故少牢特牲禮尸入皆在饋孰時尸入即拜以
　安之若天子諸侯則祝迎尸入乃作樂樂九變尸乃
　灌以降神亞灌後乃迎牲行朝踐禮是尸之入久矣
　豈待饋食而後妥尸哉孔惟據少牢禮言之故與天
　子禮不合陸農師譏之是也然謂妥尸在灌前則亦
　不然盖初灌亞灌王與后皆酌以獻尸祝詔尸祭尸
　祭以降神春秋傳瓘斝玉瓉是此舉斝角即舉王與
　后所獻之圭瓉璋瓉祭之啐之奠之而後即席而坐
　而拜以安之也不應神未降而尸先據席而坐
縮酌用茅明酌也醆酒涗於清汁獻涚於醆酒猶明清
與醆酒於舊澤之酒也(醆側産反汁之十反獻注讀為/莎素何反今如字澤依注讀為)
　(醳音/亦)
　正義鄭氏康成曰縮酌用茅謂泲醴齊以明酌也周
　禮曰醴齊縮酌(孔疏證此經/縮酌是醴齊)五齊醴尤濁藉之以茅
　縮去滓也明酌者事酒之上也(孔疏周禮三酒一曰/事酒二曰昔酒三曰)
　(清酒明為清明故知是/事酒之上清明者也)名曰明者事酒今之醳酒皆
　新成也(孔疏事酒謂為事而作者醳是和醳醖/醸之名即今卒造之酒故云皆新成也)春秋
　𫝊曰爾貢包茅不入無以縮酒(孔疏僖四/年左𫝊文)酌猶斟也
　酒已泲則斟之以實尊彛昏禮曰酌𤣥酒三注於尊
　凡行酒亦為酌也醆酒涗於清謂泲醆酒以清酒也
　醆酒盎齊(孔疏周禮盎齊涗酌又醴齊後有盎/齊禮運醴後有醆故知醆謂盎齊)盎齊
　差清和之以清酒泲之而已泲盎齊必和以清酒者
　皆久味相得(孔疏盎齊既清作之必久/清酒又冬醸接夏而成)汁獻涗於醆
　酒者泲秬鬯以醆酒也不以三酒泲秬鬯者秬鬯尊
　也(孔疏以其尊故用五齊泲之五/齊卑故用三酒泲之事相宜也)猶若也澤讀為醳
　天子諸侯禮廢時人或聞之而不審知云若今明酌
　清酒與醆酒以舊醳之酒泲之矣就其所知以暁之
　也　孔氏穎達曰縮泲也謂醴齊既濁泲而後可斟
　酌故云縮酌也涗涕也涕謂泲漉也盎齊差清先和
　以清酒而後泲之不用茅也　方氏慤曰此言縮酌
　用茅即醴齊縮酌是也必用茅者以茅之為物潔白
　順直祭祀之徳欲如此故也縮之清而明故曰明酌
　尊也周禮曰盎齊此曰醆酒何也盎以所造之器言
　醆以所酌之器言汁獻涗於醆酒即鬱齊獻酌是也
　以煮鬱金汁和之故曰汁以獻之而不縮故曰獻汁
　言其物獻言其事鬱齊用灌亦曰獻者以居九獻之
　首故通謂之獻祭統曰獻之属莫重於灌醴齊必縮
　之者以其尤濁故必縮去其滓也醆酒不若醴齊之
　濁故以清酒涗之而已汁獻尤不若醴酒之濁故以
　醆酒涚之而已涗之亦明矣然不若縮之為尤明故
　於用茅言明酌也前言凡涗新之豈非以明故新與
　然齊酒不止於此三者以灌事用鬱齊朝事用醴齊
　饋食用盎齊尊彛之所實宗廟之所用常祀不過於
　此故經指是言之此皆古禮後世以舊醳之酒涗清
　酒醆酒而明之其制雖異其理則同故曰猶明清與
　醆酒於舊醳之酒也　陸氏佃曰茅明也故謂之明
　酌汁獻鬯齊也謂之汁汁隂陽之和也月令曰天時
　雨汁
　通論周氏諝曰周官酒正之職辨五齊之名一曰泛
　齊二曰醴齊三曰盎齊四曰緹齊五曰沈齊司尊彛
　之職謂鬱齊獻酌醴齊縮酌盎齊涗酌盖醴齊與泛
　齊則為濁故為縮酌即此所謂縮酌用茅者也以其
　濁故縮之縮之則差清差清則明是以謂之明酌也
　盎齊而下至沈齊則為少清而無待於縮以茅惟涗
　之而已故為涗酌即此所謂醆酒涗於清者也然所
　謂鬱齊獻酌何也鬱齊之味尤為薄而尤非人之所
　可飲但酌之而已故為獻酌即此所謂汁獻涗於醆
　酒者也而必涗於醆酒者盖汁獻之味薄於醆酒故
　以醆酒涗之其猶醆酒之味薄於清酒而以清酒涗
　之也
　餘論陳氏祥道曰茅之為物柔順潔白可以施於禮
　者也故古者藉祭縮酒之類皆用焉禹貢荆州包匭
　菁茅甸師祭祀供蕭茅鄉師大祭祀供茅蒩司巫祭
　祀供蒩館則茅有貢於方國者有共於甸師者甸師
　之茅有入之鄉師有入之司巫者孔子曰苟錯諸地
　而可矣藉之用茅何咎之有則茅不特藉祭而巳故
　可以冪鼎可以御柩雜記或菹以為豆實或包以通
　好問或索綯以備民用此茅所以可重也士虞有苴
　特牲少牢吉祭無苴而司巫祭祀共蒩館則凡王祭
　祀有苴矣賈公彦謂天子諸侯尊者禮備於理或然
　存疑鄭氏康成曰獻當讀為莎秬鬯者中有煮鬱和
　以盎齊摩莎泲之出其香汁因謂之汁莎舊醳之酒
　謂昔酒也泲清酒以舊醳之酒者為其味厚腊毒也
　(孔疏昔酒作雖乆成比清酒為薄清酒是冬醸夏成/其味厚久腊毒害故以薄酒泲之國語厚味實腊毒)
祭有祈焉有報焉有由辟焉(辟依注作弭/弭亡妣反)
　正義鄭氏康成曰祈猶求也謂祈福祥求永貞也報
　謂若穫禾報社辟讀為弭謂弭災兵逺罪戾也(孔疏/祭除)
　(祈報外惟有禳除凶惡/故取周禮小祝之文)　孔氏穎達曰有報焉者謂
　獲福而報之由用也　方氏慤曰欲彼之有予也故
　有祈以求之若噫嘻祈榖於上帝載芟祈社稷之類
　是也因彼之有施也故有報以反之若豐年之秋冬
　報良耜之秋報社稷是也慮彼之有来也故有辟以
　去之若月令之磔攘開氷而用桃弧棘矢以辟去不
　祥之類是也於辟又言由者以非祭之常禮或有所
　以而用之故也然禮器言祭祀不祈者彼之所言盖
　為己耳此之所言主為民也
齊之𤣥也以隂幽思也故君子三日齊必見其所祭者
　正義鄭氏康成曰齊三日思其居處思其笑語思其
　志意思其所樂則見之也　孔氏穎達曰觧齊服所
　以用𤣥衣𤣥冠義也𤣥隂色鬼神尚幽隂故齊者𤣥
　服以表心思幽隂之理故云隂幽思也　方氏慤曰
　凡物之理隂則静陽則動幽則深明則淺動不足以
　守静淺不足以極深而哀樂欲惡貳其心故必貴乎
　以隂幽也君子之服象其徳三日齊必見其所祭者
　以静而深故也為神而齊必見其所祭之神為鬼而
　齊必見其所祭之鬼　陳氏澔曰見其所祭精誠之
　感也
　通論周氏諝曰𤣥者天道在北方之色天道在北方
　則寂然不動寂然不動則無思也然亦不能無思故
　以隂幽而思也
　總論陸氏佃曰此篇始言貴誠之意故以齊終也
　案自有虞氏尚用氣至此皆雜舉祭祀而研極其義
　言乎其地則於室於庭於堂於祊以極於牆屋淵泉
　無不到也言乎其節則於灌於迎於升於薦以極於
　再拜稽首肉袒親割無不嘉也言乎其物則於氣於
　臭於毛於血於肺肝心於鬯於齊於酒以極於明水
　縮茅焫蕭黍稷無不潔也故曰貴純曰貴新曰服之
　盡曰敬之至而總以自致其隂幽之思求合於冥漠
　之中而巳中庸論鬼神曰洋洋乎如在其上如在其
　左右仁人孝子之用心非積誠曷以通之必見所祭
　郊特牲一篇之大根柢也
　
　
　
　
　
　
　
　
　
　
欽定禮記義疏卷三十八
欽定四庫全書
欽定禮記義疏卷三十九
　内則第十二之一
　　正義孔氏頴達曰案鄭目録云名曰内則以其記
　　男女居室事父母舅姑之法此於别録屬子法以
　　閨門之内軌儀可則故曰内則　朱子曰此古學
　　校教民之書葢古經也
　　案中有曾子語疑曾子之徒所記
　　通論張氏怡曰此篇專主教家者言故名内則然
　　非在人上者命官垂訓下民何能知而由之故首
　　冠以王命冢宰降徳
　　案司徒掌邦教而内則命冡宰布之者冡宰掌王
　　后之内治凡王之膳悉屬焉文王為世子於食上
　　食下皆親在視武王帥而行之則子婦孝敬之事
　　皆王為世子時率妃行之而世為則者也故凡民
　　之家禮亦使布焉王政重飬老而孟子曰導其妻
　　子使飬其老故篇中言生子教子飬老事似各殊
　　而意只一貫
后王命冢宰降徳于衆兆民
　正義鄭氏康成曰后君也(孔疏君謂諸侯王謂天子/不先言王辟天子妃后之)
　(嫌也經據諸侯而/言王互明天子也)徳猶教也萬億曰兆(孔疏億之數/有大小二法)
　(其小數以十為等十萬為億十億為兆也其大數以/萬為等萬至萬是萬萬為億又従億而數至萬億曰)
　(兆億億曰秭兆在億秭之間是大數之法鄭/以此據天子天下之民故以其大數言之)天子曰
　兆民諸侯曰萬民(孔疏閔元/年左傳文)　孔氏頴達曰此論子
　事父母由后王之教使之然故先云施教之法降下
　也
　餘論吕氏大臨曰内則一篇首言后王命冡宰降徳
　于衆兆民葢三代所以教天下者皆以是自秦漢以
　来外風俗而論政事不復以人家事為問矣
　存疑鄭氏康成曰周禮冢宰掌飲食司徒掌十二教
　此據諸侯(孔疏篇中有飲食有教令諸侯三/卿司徒兼冢宰故知據諸侯也)
　辨正朱子曰注䟽言諸侯司徒兼冢宰是也但此上
　言后王之命則冢宰寔天子之冡宰耳葢周禮大宰
　掌建邦之六典而二曰教典則教民雖司徒之分職
　而冡宰無所不綂故以其重者言之其在諸侯則亦
　天子之宰施典於邦國而諸侯承之以教其民自不
　害於冡宰為司徒之兼官也
子事父母雞初鳴咸盥漱櫛縰笄總拂髦冠緌纓端韠
紳搢笏左右佩用左佩紛帨刀礪小觽金燧右佩玦捍
管遰大觽木燧偪屨著綦(盥古玩反漱所救反徐素遘/反下同櫛側乙反縰所綺反)
　(笄古兮反總子孔反髦音毛緌耳隹反韠音必紳音/申搢音晉又音薦笏音忽紛芳云反或作帉帨始鋭)
　(反觽許規反本或作鑴燧音遂捍户旦反遰時世反/徐作滯偪本又作幅彼力反屨九具反綦其記反下)
　(同/)
　正義鄭氏康成曰咸皆也縰韜髮者也(孔䟽士冠禮/云緇纚長六)
　(尺鄭云纚一幅長六尺足以韜髮而結之盧云所為以/裹髻承冠以全幅叠而用之未知孰是  案盧説  優)
　總束髮也垂後為飾(孔疏裂繒為之束髪之/本垂餘于髻後以為飾)拂髦振
　去塵著之髦用髮為之象㓜時鬌其制未聞(項氏安/世曰髪)
　(作偽髻垂兩眉上陳氏澔曰象㓜時翦髮/為鬌之形孔䟽明事親恒有孺子之義)緌纓之飾
　也(孔疏結纓頷下以固冠結/之餘者散而下垂謂之緌)端𤣥端士服也(孔疏特/牲禮士)
　(祭服/𤣥端)庶人深衣(孔疏深衣服之最下/者庶人賤故服之)紳大帶所以自
　紳約也搢猶扱也扱笏於紳笏所以記事也左右佩
　用自佩也必佩者偹尊者使令也紛帨拭物之佩巾
　也今齊人有言紛者刀礪小刀及礪礱也小觿觧小
　結也觿貎如錐以象骨為之金燧可取火於日(陸氏/徳明)
　(曰燧/火鏡)捍謂拾也言可以捍弦也(孔䟽拾歛也郷射大/射将射謂之遂射罷)
　(謂之/拾)管筆彄也遰刀鞞也木燧鑚火也(孔疏皇氏侃/云晴則以金)
　(燧取火於日隂則/以木燧鑚火也)偪行縢綦屨繋也(孔䟽皇氏云屨/頭施繋以為行)
　(戒或云著屨時屨自有繋以結于足也屨案/皇氏所云即絇在屨首孔氏所云綦在  跟)　孔氏
　頴達曰自此以下至不敢私祭以上縂論在内法則
　子事父母婦事舅姑男女出入之禮長㓜相事之法
　此論子事父母之法也盥謂洗手漱謂漱口縰笄以
　縰韜髮作髻既訖横施此笄於髻中以固髻非固冠
　之笄故文在冠上此經所陳皆依事先後櫛訖加縰
　縰訖加笄笄訖加縂然後加髦著冠冠畢然後服𤣥
　端著韠又加大帶也　皇氏侃曰左旁用力不便故
　佩小物右廂用力為便故佩大物　劉氏彝曰子生
　三月翦其胎髮為鬌帯之於首男左女右迨其笄冠
　也則綵飾之加於冠謂之髦者不忘父母生育之恩
　也父母喪則徹之詩云髧彼兩髦寔維我儀是也右
　佩玦者䕶巨指以開弦也捍者著左臂以遂矢也
　方氏慤曰左右皆事佩也故言用與徳佩異矣徳欲
　純而有常故珩璜琚瑀同其質事則雜而應變故金
　石竹木異其材　陳氏祥道曰偪漢謂之行縢凡有
　行皆有偪諸侯朝天子子事父母皆有之婦人不用
　故婦事舅姑無偪　朱子曰綦鞋口帯也古人皆旋
　繋今人只従簡易綴之於上如假帯然　彭氏汝礪
　曰大觿觧大結當亦用象骨或用鹿骨木燧榆棗桑
　柞槐之類
婦事舅姑如事父母雞初鳴咸盥漱櫛縰笄縂衣紳左
佩紛帨刀礪小觿金燧右佩箴管線纊施縏袠大觿木
燧衿纓綦屨(衣紳如字又於既反箴之林反線本又作/綫息賤反纊音曠縏又作槃歩干反袠陳)
　(乙反又作帙衿本/又作紟其鴆反)
　正義鄭氏康成曰筓今簪也(孔䟽婦人之笄異於上/男子笄縰故鄭於此注)
　(始云今簪也與士冠禮爵弁笄皮弁笄同故鄭注冠/禮亦云笄今之簪也喪服女子吉笄尺二寸  朱子)
　(曰婦人不冠則所謂笄即為固髻之用亦名為簪而/非如二弁之簪矣案上節笄縂熊氏云此安髻之筓)
　(士喪所謂用桑長四寸纋中者而孔氏亦言在冠上/知非固冠之筓矣於此又言與冠弁笄同長尺二寸)
　(朱子辨之葢男婦之笄皆有二種其短者皆以固髻/其長者男子以固冠婦人以固被詩所謂副笄六珈)
　(者長笄也鄭孔因本文男子言冠婦人/不言被故并舉言之明婦人有二笄耳)衣紳衣而著
　紳(孔䟽謂加𤣥端綃衣而後著/紳帯陳氏澔曰士妻之服)縏小囊也縏袠言施
　明為箴管線纊有之(孔疏熊氏云袠刺也以針刺袠/而為縏囊餘物皆不言施獨於)
　(箴管線纊之下而言施縏袠明為四物而旌以案箴/必貯以管而後納之縏二而一也若線則所  紉者)
　(纊乃絲綿縂/之為四物)衿猶結也　孔氏頴達曰此論女事父
　母婦事舅姑所服之衣所佩之物異於男子
　存疑鄭氏康成曰婦人有纓示繋屬也
　辨正陳氏祥道曰男女事父母婦事舅姑皆有纓以
　佩容臭與女子許嫁之纓不同許嫁之纓既嫁夫脱
　之無所復用此事舅姑之纓非許嫁之纓也(案本文/衿纓在)
　(設左右佩之下則以為容臭之纓是矣而謂許嫁之/纓無所復用則亦不然説文嬰兒乳常近母之纓故)
　(曰嬰兒葢纓者以五采聨貝上繋於項下當心胸明/有繫屬故許嫁即繋之嫁則夫親脱之此事舅姑之)
　(纓則兒乳所/近之纓也)
以適父母舅姑之所及所下氣怡聲問衣燠寒疾痛苛
癢而敬抑搔之出入則或先或後而敬扶持之進盥少
者奉槃長者奉水請沃盥盥卒授巾問所欲而敬進之
柔色以温之饘酏酒醴芼羮菽麥蕡稲黍粱秫惟所欲
棗栗飴蜜以甘之堇荁枌榆免薧滫瀡以滑之脂膏以
膏之父母舅姑必嘗之而後退(燠本又作奥同於六反/苛音何癢以想反搔素)
　(刀反少詩召反奉芳勇反長竹杖反後皆同溫本又/作藴同於運反饘之然反酏羊皮反芼毛報反蕡字)
　(又作黂扶云反秫音述飴羊之反堇音謹荁音丸枌/扶云反免音問薧苦老反滫思酒反瀡音髓滑胡八)
　(反以膏/古報反)
　正義鄭氏康成曰適之也怡説也苛疥也(孔䟽以其/苛與癢共)
　(文故知/苛疥也)抑按搔摩也先後之随時便也槃承盥水者
　巾以帨手温藉也承尊者必和顔色(孔䟽言子事父/母當和柔顔色)
　(承藉父母若/藻藉承玉然)酏粥也(孔䟽酏旣為粥粥是薄者則饘/為厚者故左傳注云饘粥也爾)
　(稚釋言云餬饘也/郭景純謂糜也)芼菜也(孔䟽公食大夫禮三牲皆/有芼牛藿羊苦豕薇也是)
　(芼乃為菜用菜/雜肉為羮也)蕡熬枲實(孔疏此中菽豆以下供尊/者所食悉皆湏熟或煮或)
　(熬/)荁堇類也冬用堇夏用荁(孔䟽士虞禮記夏用葵/冬用荁鄭注乾則滑夏)
　(秋用生葵冬春用乾荁與此不同者此經堇荁/  對士虞禮葵與荁相對所對不同故注有異)榆白
　曰枌(孔疏釋木云榆白枌郭景純曰/枌榆先生葉却著莢皮色白)免新生者薧乾
　也(孔疏疱人供鱻薧之物鱻薧相對此經以免對薧/故知免為新生方氏慤曰堇荁枌榆常用而不常)
　(有故有/免有薧)秦人溲曰滫齊人滑曰瀡必嘗之而後退者
　敬也　孔氏頴達曰此論子事父母婦事舅姑至其
　處所奉扶沃盥之儀奉進酒醴膳羞之事以甘之者
　謂以棗栗飴蜜以和甘飲食以滑之者謂用堇荁枌
　榆相和滫瀡之令柔滑以膏之者凝者為脂釋者為
　膏沃之使香美此等縂謂和飲食也　陳氏澔曰蕡
　大麻子滫説文乆泔也瀡滑也滫瀡滫之滑者也
　又曰此篇所記飲食珍羞諸物古今異制風土異宜
　不能盡暁然亦可見古人察物之精用物之詳也
　通論方氏慤曰於尊者則惟所欲者以血氣既衰飬
　之不可不順也於孺子亦惟所欲者以血氣未充飬
　之亦不可不順也葢飬老慈㓜之道不得不然
　存疑孔氏頴逹曰此免薧於周禮據肉為言熊氏皇
　氏皆云文承堇荁枌榆之下據堇荁等為免薧義或
　為然
　案所陳皆飬口體之事而飬志自在其中饘酏而下
　皆問所𣣔而敬進之之節目曰唯所欲曰必嘗之則
　其於父母舅姑之志可知矣方氏分下氣而下為飬
　志饘酏而下為飬口體非也
男女未冠笄者雞初鳴咸盥漱櫛縰拂髦縂角衿纓皆
佩容臭昧爽而朝問何食飲矣若巳食則退若未食則
佐長者視具(冠古亂反朝直/遥反下而朝同)
　正義鄭氏康成曰總角収髪結之容臭香物也以纓
　佩之為廹尊者(朱子曰恐身有穢氣/觸尊者故佩香物)給小使也昧爽
　而朝後成人也具饌也　孔氏頴達曰此論未冠笄
　者事親之禮臭謂芬芳(方氏曰若/蘭茝之物)　庾氏蔚之曰臭
　物可以修飾形容故謂之容臭以纓佩之者謂纓上
　著香物也　方氏慤曰男角女覊此止曰角舉男以
　該之也不佩用而止佩臭示未能即事也㓜者於視
　膳之事未能專之特佐長者而已　陳氏澔曰昧晦
　也爽明也昧爽𣣔明未明之時
　通論張氏怡曰未冠笄未任飬老之責然問視已習
　孝飬之道迨其任事不患不中矣
凡内外雞初鳴咸盥漱衣服斂枕簟灑掃室堂及庭布
席各從其事孺子早寝晏起唯所𣣔食無時(衣如字又/於既反簟)
　(徒㸃反灑又作洒所買反又/所賣反埽素報反孺如樹反)
　正義鄭氏康成曰斂枕簟不欲人見己褻者簟席之
　親身也孺子小子又後未成人者　孔氏頴達曰此
　縂論子婦之外卑賤及僕𨽻之等　方氏慤曰必斂
　枕簟則晝夜異用也灑用水掃斂塵而去之室堂及
　庭自内以及外也布席以待尊者之行事各従其事
　若女服事於内男服事於外蚤寝未與日入之夕晏
　起未與昧爽之朝唯所𣣔食無時以弱而未勝其制
　節且飬之不可不偹也
由命士以上父子皆異宫昧爽而朝慈以旨甘日出而
退各従其事日入而夕慈以㫖甘(以上或作巳上上時/掌反後放此朝直遥)
　(反/)
　正義鄭氏康成曰異宫崇敬也慈愛敬進之　孔氏
　頴達曰此論命士以上事親異扵命士以下之禮
　程子曰父子異宫為命士以上愈貴則愈嚴故異宫
　　方氏慤曰尊卑之際辨則敬同則䙝故居必異宫
　所以致敬也然貴者禮詳賤者禮畧故由命士以上
　然後父子異宫朝見曰朝夕見曰夕昧爽而朝晨省
　之禮日入而夕昏定之禮　又曰周禮典命子男之
　士不命則士固有不命者　陳氏澔曰慈以旨甘者
　謂敬愛其親以㫖甘之味致其愛也
　存疑鄭氏康成曰日出従事食禄不荒農也
父母舅姑將坐奉席請何郷将祍長者奉席請何趾少
者執牀與坐御者舉几斂席與簟縣衾篋枕斂簟而襡
之(奉芳勇反郷許亮反祍而鴆反又/而甚反縣音元箧口協反襡音獨)
　正義鄭氏康成曰将祍謂更臥處襡韜也湏臥乃敷
　之也　孔氏頴達曰此論父母舅姑將坐将臥奉席
　等禮早旦親起侍御之人奉舉其几以進尊者使慿
　之斂此所臥在下大席與上襯身之簟又縣其所臥
　之衾以箧貯所臥之枕簟既襯身恐其穢汚故以襡
　韜之席則否　劉氏彛曰侍父母舅姑行遊所至将
　坐則長者奉席而前請𣣔何郷将憩而臥於他所則
　長者奉席而前請祍欲何趾所以安老而優尊也請
　必長者長㓜之禮然坐而起寝而興几席之徹衾枕
　之斂則賤者尸之不必子婦也　陳氏澔曰牀説文
　曰安身之几坐非今之臥牀也　陸氏佃曰恭坐則
　席
　案坐陽故請向臥隂故請趾此偶憩之時若居主奥
　則向東君子之寝恒東首則趾西不必請矣長者請
　而少者即如其命以設之若少者力不勝牀則亦御
　者設之坐定然後授几臥起然後斂席言長少御者
　人之序言奉執舉斂事之序也
父母舅姑之衣衾簟席枕几不傳杖屨祗敬之勿敢近
敦牟卮匜非餕莫敢用與恒食飲非餕莫之敢飲食(傳/丈)
　(專反敦音對又丁雷反牟木侯反卮/音支匜羊支反一音以氏反餕音俊)
　正義鄭氏康成曰傳移也牟讀曰堥(孔䟽隠義曰堥/土釜今以木為)
　(噐象土/釜形)卮匜酒漿器(孔䟽卮酒器匜盛水漿噐左傳/僖二十三年懐嬴奉匜沃盥)
　敦牟黍稷器(孔疏周禮有/玉敦今杯盂)餕乃用之恒常也旦夕之
　常食餕乃食之(案古者五/十異粻)　孔氏頴達曰此論父母
　舅姑所服用之物子婦不得輒用所恒飲食之饌不
　得輒食衣衾簟席枕几侍御之人停貯常處子婦不
　得輒傳移嚮他處杖屨是尊者服御之重彌湏恭敬
　故弗敢偪近與及也接上敦牟之文非但不敢用及
　父母常食飲食非因餕時莫敢飲食
父母在朝夕恒食子婦佐餕既食恒餕父没母存冡子
御食羣子婦佐餕如初㫖甘柔滑孺子餕
　正義鄭氏康成曰婦皆與夫餕也每食餕而盡之末
　有原也(孔䟽原再也佐餕者以父母食不能盡/故子婦食之使盡勿使有餘而再設也)御侍
　也謂長子侍母食也侍食者不餕其婦猶皆餕也
　孔氏頴達曰此論父母之食子婦餕餘之禮子婦者
　長子及長子之婦羣子婦謂冢子之弟及衆弟婦也
　如初者如上父母在子婦佐餕之禮　陳氏澔曰佐
　餕者勸勉之使食而後餕其餘也　方氏慤曰旨甘
　柔滑老㓜之所宜食故父母食之孺子餕之　輔氏
　廣曰父没母存食則獨矣恐母心之傷也故冡子御
　食焉
　案婦無專制既嫁従夫故食必同牢夫死從子故冢
　子御食即一食不敢專也
在父母舅姑之所有命之應唯敬對進退周旋慎齊升
降出入揖逰不敢噦噫嚏咳欠伸跛倚睇視不敢唾洟
寒不敢襲癢不敢搔不有敬事不敢袒裼不渉不撅褻
衣衾不見裏父母唾洟不見冠帶垢和灰請漱衣裳垢
和灰請澣衣裳綻裂紉箴請補綴五日則燂湯請浴三
日具沐其閒靣垢燂潘請靧足垢燂湯請洗少事長賤
事貴共帥時(唯于癸反齊側皆反噦於月反噫於界反/嚏音帝咳苦愛反欠邱劍反伸音申跛彼)
　(義反睇大計反唾吐臥反涕吐細反洟他計反與涕/同袒音但裼思歴反撅居衛反見賢遍反垢古口反)
　(漱素侯反澣户管反綻字或作䘺直莧反紉女陳反/箴之林反綴丁劣反又丁衛反燂詳亷反潘芳煩反)
　(靧音/悔)
　正義鄭氏康成曰齊荘也睇傾視也易曰明夷睇于
　左股(案今易作/夷于左股)襲謂重衣撅揭衣也不見裏為其可
　穢父母唾洟不見輒刷去之手曰漱足曰澣(孔䟽此/對文若)
　(散文則諸母不漱裳/詩薄澣我衣皆通也)和漬也綻猶觧也潘米瀾也帥
　循也時是也共猶皆也禮皆如此也　孔氏頴達曰
　此論事父母舅姑在尊者之所畏敬之法并論漱澣
　沐浴并明少事長賤事貴如事父母舅姑冠帯尊故
　以手漱之用力淺也衣裳卑故以足澣之用力深也
　　吳氏澄曰有命之謂或呼之或問之也呼之則應
　唯而不敢諾問之則對敬而不敢慢或進而趨尊者
　之前或退而去長者之側其周迥旋轉容顔皆謹慎
　而不肆齊一而不二堂階或升或降室户或出或入
　舉手為容曰揖舉足行歩曰逰當此六者之時皆不
　敢有噦噫等類不恭之事　陳氏澔曰噦嘔逆之聲
　也氣乏則欠體疲則伸偏任為跛依物為倚洟自鼻
　出者　方氏慤曰噦噫嚏咳則聲不恭欠伸跛倚睇
　視則貌不恭唾洟則聲貌俱不恭故不敢為也寒不
　敢襲癢不敢搔不敢適己之便故也
　辨正朱子曰敬事如習射之類射而袒裼乃為敬若
　以勞倦袒裼則是不敬唯渉水而後撅若不渉而撅
　則是不敬言若非敬事雖勞不敢袒若非渉水雖盛
　暑不敢褰裳也
男不言内女不言外非祭非喪不相授器其相授則女
受以篚其無篚則皆坐奠之而后取之外内不共井不
共湢浴不通寝席不通乞假男女不通衣裳内言不出
外言不入男子入内不嘯不指夜行以燭無燭則止女
子出門必擁蔽其靣夜行以燭無燭則止道路男子由
右女子由左(篚非尾反湢彼力反本又作/偪嘯注作叱尺失反今如字)
　正義鄭氏康成曰男不言内女不言外謂事業之次
　序授噐祭嚴喪遽不嫌也(孔疏祭是嚴敬之處喪是/促遽之所於此之時不嫌)
　(男女有滛邪之意故特相授受尸案祭得相授受者/如執醴執鐙授夫人薦豆執校  酢夫人執柄夫人)
　(授尸執足喪得相授受者如管人汲授御者/御者入浴母喪則内御者受之而浴是也)奠停地
　也(陳氏澔曰非喪祭二者女必執篚使授者置篚中/而受之無篚則授者跪而奠諸地受者亦跪就地)
　(以取/之)湢浴室也擁猶障也男子由右地道尊右也
　劉氏彜曰不共井嫌同汲也不共湢浴嫌相䙝也不
　通寝席嫌相親也不通乞假嫌往来也不通衣裳惡
　淆雜也内言不出悪交於外外言不入惡交於内也
　入内嘯歌則渉乎邪指則渉乎覘也　輔氏廣曰井
　湢一定故言不共寝席衣衾可移易故言不通無燭
　則止自防者至矣
　存疑鄭氏康成曰嘯讀為叱叱嫌有隠使也
　辨正陳氏澔曰不嘯不指謂聲容有異駭人視聽也
　舊讀嘯為叱如見非禮舉動安得不叱以儆之乎讀
　如本字為是
子婦孝者敬者父母舅姑之命勿逆勿怠若飲食之雖
不耆必嘗而待加之衣服雖不欲必服而待加之事人
代之已雖弗𣣔姑與之而姑使之而后復之(飲於鴆反/食音嗣耆)
　(市志/反)
　正義鄭氏康成曰勿逆勿怠恐恃其孝敬之愛或時
　違觧也嘗而待待後命而去服而待待後命釋蔵也
　已弗欲謂難其妨已之業也(孔䟽業欲成于已不欲/他人代已致妨巳業)
　姑且也而后復之遠懟怨於勞事也(案鄭意謂此勞/事而使人代巳)
　(恐人怨親愛巳而/移苦于彼故復之)　孔氏頴達曰此論子婦事父母
　舅姑受飲食衣服之事　應氏鏞曰此非故為矯情
　葢委曲以行其意必如是而後無所拂于親也
　案姑使之勿敢逆也后復之勿敢怠也
子婦有勤勞之事雖甚愛之姑縦之而寕數休之子婦
未孝未敬勿庸疾怨姑教之若不可教而后怒之不可
怒子放婦出而不表禮焉(縦本又作從並/用反數色角反)
　正義鄭氏康成曰寜數休之不可愛此而移苦於彼
　也(孔疏不可移此于/他不愛之子婦也)庸之言用也怒譴責也表猶明
　也猶為之隠不明其犯禮之過也　孔氏頴達曰此
　論尊者接待卑者之禮不可怒謂教之不從雖怒責
　之而猶不從命者子被放逐婦被出棄然猶為之隐
　也
　通論輔氏廣曰子曰愛之能勿勞乎勤勞之事若遽
　止之是姑息之愛也子婦未孝未敬勿庸疾怨敷教
　在寛也子婦放逐不得已也不表禮焉是猶有不忍
　之心也　應氏鏞曰自子婦孝者敬者而下勉子婦
　之孝於父母舅姑自子婦有勤勞之事而下勉父母
　舅姑之慈於子婦
父母有過下氣怡色柔聲以諫諫若不入起敬起孝説
則復諫不説與其得罪於鄉黨州閭寜孰諫父母怒不
説而撻之流血不敢疾怨起敬起孝(説音悦下同/撻吐逹反)
　正義鄭氏康成曰子事父母有隠無犯起猶更也子
　從父之令不可謂孝周禮曰二十五家為閭四閭為
　族五族為黨五黨為州五州為郷撻擊也　孔氏頴
　達曰此論父母有過子諫諍之禮犯顔而諫使父母
　不説其罪輕畏懼不諫使父母得罪於郷黨州閭其
　罪重二者之間寜可孰諫謂純孰殷勤而諫若物之
　成孰然也　呉氏澄曰謂父母有過則當下其氣怡
　其色柔其聲以諫欲其婉順不廹以異父母之悦而
　從己如此以諫而父母不從則又益加孝敬以感動
　之俟其説而再諫若其不説則将不諫乎葢不可也
　與其不諫而使父母得罪於郷黨州閭之人寜孰諫
　而使已取怒於父母也復諫者再諫也孰諫者至三
　至四而猶未己如火之孰物必期變化若父母怒已
　之言其心不説而施箠撻於己雖甚而至於流血亦
　不敢有疾怨於父母惟當益加孝敬以感動之而圖
　孰諫也
　通論馬氏睎孟曰孟子云親之過大而不怨是愈䟽
　也親之過小而怨是不可磯也愈䟽不孝也不可磯
　亦不孝也荀子曰可以從而不從是不子也未可以
　從而從是不𠂻也不子不孝也不衷亦不孝也夫眀
　乎從不從之義而以恭行之然後可以諫眀乎怨不
　怨之理而以愛守之然後可以怨
父母有婢子若庶子庶孫甚愛之雖父母没沒身敬之
不衰子有二妾父母愛一人焉子愛一人焉由衣服飲
食由執事毋敢視父母所愛雖父母沒不衰子甚宜其
妻父母不説出子不宜其妻父母曰是善事我子行夫
婦之禮焉沒身不衰(説音/悦)
　正義鄭氏康成曰婢子所通賤人之子由自也宜猶
　善也　應氏鏞曰婢子賤㣲而可遺庶孽賤㣲而可
　忽然父母有所鍾愛焉非特加愛而又當加敬至妻
　妾之切近吾身者而亦唯父母是聼知有親而不知
　有已也父母沒而不衰蓋雖沒而念之愈深則其敬
　與愛宜其不衰也　陳氏澔曰没身終身也父母之
　所愛亦愛之至於犬馬盡然而况於人乎
　存異黄氏震曰婢子古説謂婢之子則與下文庶子
　意重合如曲禮之婢子直言婢耳
　案婢子婢所生鄭説是也若左傳州吁嬖人之子庶
　子則妾所生凡左右媵之子皆是婢子賤庶子貴先
　賤于貴者為加愛敬于是尤難也
父母雖沒将為善思貽父母令名必果将為不善思貽
父母羞辱必不果(貽以/之反)
　正義鄭氏康成曰貽遺也果决也　方氏慤曰將者
　萌其始之謂果者成其終之謂善不善亦在乎思不
　思果不果之間而已易曰君子以果行育徳
　通論輔氏廣曰檀弓曰喪三年以為極亡則弗之忘
　矣於此可見也曾子曰五者不遂烖及其親敢不敬
　乎又曰父母既沒謹行其身不遺父母惡名可謂能
　終矣
舅沒則姑老冡婦所祭祀賔客每事必請於姑介婦請
於冢婦舅姑使冢婦毋怠不友無禮於介婦舅姑若使
介婦毋敢敵耦於冢婦不敢並行不敢並命不敢並坐
　(友依注/如字)
　正義鄭氏康成曰姑老謂傳家事於冢婦也必請於
　姑者婦雖受傳猶不敢專行也介婦衆婦也請於冢
　婦以其代姑之事母怠者雖有勤勞不敢觧倦也善
　兄弟為友娣姒猶兄弟也毋敢敵耦雖有勤勞不敢
　掉磬(孔疏崔氏云北海人謂相激之事為/掉磬隠義云齊人謂相絞訐為掉磬)命為使令
　皆下冢婦也　孔氏頴逹曰此論婦事舅姑之禮并
　眀冡婦介婦相與之節　輔氏廣曰舅没則姑老有
　婦可以傳家事矣然祭祀賔客禮之大者亦必請命
　於姑然後從事夫然後婦姑各得其宜介婦不敢敵
　耦於冡婦必如是而後冢婦之志行而家事宜　方
　氏慤曰冢子之妻謂之冢婦毋怠者不以居長而敢
　自怠也兩相抗為敵两相合為耦言事之勞逸介婦
　不敢與冡婦均不敢並行並坐亦毋敢敵耦之事也
　　陳氏澔曰介婦與冢婦分有尊卑非惟任事毋敢
　敵耦且不敢比肩而行不敢並受命於尊者不敢並
　出命於卑者葢介婦當請命於冢婦也坐次亦必異
　列　徐氏師曾曰介婦不請於姑而但請於冡婦眀
　有綂且懼凟尊也
　通論張氏怡曰年老傳家事於冢婦姑之道也每事
　必請於姑毋怠不友無禮於介婦冢婦之道也毋敢
　敵耦於冢婦介婦之道也婦性多妬閨門之内婦孝
　姑慈冢介相得則家無不理矣
　存疑孔氏頴逹曰舅姑年七十以上傳家事於長子
　其婦亦從夫知家事若舅沒姑未老則其婦不得專
　知家事　王氏曰友當作敢
　存異鄭氏康成曰不友無禮衆婦無禮冢婦不友之
　(孔疏不友之者/以其無禮故也)
　辨正朱子曰註説恐未然　項氏安世曰舅姑使冢
　婦毋怠不友無禮於介婦言舅姑若任使冢婦冢婦
　毋得以尊自怠而凌辱衆婦令其代已也不友謂煩
　虐之無禮謂麾叱之怠也不友也無禮也三者皆當
　以毋字統之下文云舅姑若使介婦毋敢敵耦於冢
　婦不敢並行不敢並命不敢並坐亦謂得恃舅姑之
　使令而傲冢婦也兩節皆主使令言之　輔氏廣曰
　舅沒則姑老不以年計
　案禮夫死從子祭祀賔客子主之則子之婦為内主
　矣孔疏顯與經違
凡婦不命適私室不敢退婦將有事大小必請於舅姑
子婦無私貨無私畜無私噐不敢私假不敢私與婦或
賜之飲食衣服布帛佩帨茝蘭則受而獻諸舅姑舅姑
受之則喜如新受賜若反賜之則辭不得命如更受賜
蔵以待乏婦若有私親兄弟将與之則必復請其故賜
而后與之(畜許六反茝昌改反又/作芷醜止反復扶右反)
　正義鄭氏康成曰不命不敢退婦侍舅姑者也事必
　請於舅姑不敢專行也無私家事統於尊也或賜之
　者謂私親兄弟(孔䟽以下文云若有私親兄弟/故知此或賜為私親兄弟賜也)藏以
　待乏待舅姑之乏也不得命者不見許也　孔氏頴
　逹曰若舅姑不乏而私親兄弟旣貧将𣣔以物與之
　不敢别請其財必於舅姑處復請其故賜所藏之物
　舅姑既許然後取而與之　方氏慤曰私室即婦室
　視舅姑之室若公所故也舅沒冢婦惟祭祀賔客之
　事則請於姑獻諸舅姑不敢私受也請其故賜而後
　與之不敢私與也　吳氏澄曰貨謂所儲資財之物
　畜謂所飬畜牲之物噐謂飲食等所用之物假謂以
　物借人與謂以物與人也佩謂雜佩帨謂帨巾茝一
　作芷即香白芷也蘭似澤蘭二物皆香草乾燥則囊
　而佩之於身取其芳馨也既以獻諸舅姑舅姑雖不
　受不敢視為已物也惟飲食不可㽞其餘可留之物
　亦不敢私用藏之以待舅姑乏而欲有所用之時則
　将此物與舅姑用之也
　案私假謂假物於人與下與字對猶言取與也故賜
　陳氏謂即前所獻之物而舅姑不受者與孔疏義同
　但凢平日舅姑所賜而婦以蔵之私室者皆得以請
　不請而與不可耳
適子庶子祗事宗子宗婦雖富貴不敢以富貴入宗子
之家雖衆車徒舍於外以寡約入子弟猶歸噐衣服裘
衾車馬則必獻其上而后敢服用其次也若非所獻則
不敢以入於宗子之門不敢以貴富加於父兄宗族若
富則具二牲獻其賢者於宗子夫婦皆齊而宗敬焉終
事而后敢私祭(適丁歴反/齊側皆反)
　正義鄭氏康成曰祗敬也宗大宗以寡約入謂入宗
　子家猶若也子弟若有功徳以物見饋賜(案賜謂/君賜)當
　以善者與宗子非所獻謂非宗子之爵所當服也加
　猶高也獻其賢者賢猶善也(孔疏富具二牲獻善者/于宗子使祭其不善者)
　(用以自祭文案/不言貴省  也)夫婦皆齊當助祭於宗子之家也私
　祭祭其祖禰(孔疏大宗祭竟而後敢私祭祭案若身/為繼禰之宗則待繼祖之宗  竟而後)
　(自祭禰身為繼祖之宗則待繼髙曽之/宗祭竟而後自祭祖禰上至大宗亦然)　孔氏頴逹
　曰此論族人敬事宗子之禮適子謂父及祖之適子
　是小宗也庶子謂適子之弟宗子謂大宗子宗婦謂
　大宗子之婦也言小宗子及庶子等敬事大宗子及
　宗婦也　方氏慤曰父兄宗族彼賤而我貴彼貧而
　我富而我以貴富服御入其門則是以貴富而加賤
　貧也終事而後敢私祭者蓋宗之親為正統已之親
　為旁出也正統之有祭公義也旁出之有祭私㤙也
　則是不以旁出先正綂不以私恩勝公義也
　通論輔氏廣曰不以貴富入宗子家此不專為宗子
　於父兄宗族皆不可也　孔氏頴逹曰此文雖主事
　大宗子其大宗之外事小宗子者亦然　張子曰祭
　祖為公祭對祖而言則祭父為私祭其他推此皆然
　(案對大宗言則四/小宗亦為私祭)　呂氏大臨曰庶子不祭祖與禰
　眀其宗也傳曰子不私其父則不成為子故兄弟生
　而異宫所以盡子之私飬及其没也必祭於其宫而
　其子主祭其祭也必告於宗子而後行不得而專亦
　所以眀其宗也宗子有祭必先與焉卒祭而後祭其
　父故曰支子不祭祭必告扵宗子
　餘論朱子答李晦叔曰兄弟異居廟初不異只合兄
　祭而弟與執事或以物助之為宜有相去逺者則兄
　設主弟不立主只於祭時旋設位以紙榜標記逐位
　祭畢焚之如此似亦得禮之變　陳氏祥道曰荀卿
　曰大夫士有常宗左傳曰大夫有貳宗蓋由士以上
　莫不知尊祖禰知尊祖禰則尊者常宗當其為宗則
　宗子統族人於外主婦統族婦於内賢者不敢干其
　任貴者不敢擅其祭衆車徒不敢以入其門凡以尊
　正綂而一人之情也
飯黍稷稲粱白黍黄粱稰穛膳膷臐膮醢牛炙醢牛胾
醢牛膾羊炙羊胾醢豕炙醢豕胾芥醤魚膾雉兎鶉鷃
　(稰思吕反穛側角反膷音香臐許云反膮許堯反炙/章夜反胾側吏反膾古外反芥姬邁反鶉順倫反鷃)
　(音/晏)
　正義鄭氏康成曰飯目諸飯也黍黄黍也(孔疏下言/白黍則上)
　(黍是黄黍下言黄/粱則上粱是白粱)熟穫曰稰生穫曰穛(孔疏穛是斂/縮之名明以)
　(生穫故其物縮斂也稰既對穛故為熟穫説陸氏佃/曰穛若今早稲食之而已稰晚稲耐収故  文云稰)
　(晚粱穛早熟穀也案方氏慤曰飯者食之本制造當/及其生熟之宜    二説頗異今江南早稲名秈六)
　(十日即可穫但収少性剛食之令人有力宜於少者/晚稲名稉柔美宜於老人一名糯更柔味美然使人)
　(少/力)膳目諸膳也(孔疏豆上所盛美膳/謂羮與胾醢之屬)此上大夫禮庶
　羞二十豆也以公食大夫禮饌校之則膮牛炙閒不
　得有醢醢衍字(孔疏公食大夫禮二十豆者膷一牛/臛也臐二羊臛也膮三豕臛也牛炙)
　(四炙牛肉也四物為一行最在於北従西為始醢五/肉醤也牛胾六謂切牛肉醢七牛膾八四物為第二)
　(行陳之従東為始羊炙九羊胾十醢十一豕炙十二/四物為第三行陳之従西為始醢十三豕胾十四芥)
　(醤十五魚膾十六四物為第四行陳之從東為始以/上十六豆是下大夫禮雉十七兔十八鶉十九鷃二)
　(十此四物為第五行陳之従西/為始是上大夫所加二十豆)又以鷃為鴽(孔疏釋/鳥云鴽)
　(鴾母郭氏云謂䳺皇氏賀/氏云鴽蝙蝠其義未聞)　孔氏頴逹曰自此至薑
　桂一節縂論飯飲膳羞調和之宜又眀四時膳食所
　用并眀善惡治擇之等又顯貴賤所食之别案玉藻
　諸侯朔食四簋黍稷稲粱天子則加以苽麥為六種
　但記文不載耳(案本文謂諸侯所食飯有此六者黍/粱黄白或用其一則仍四簋耳或疑)
　(其自戾/非也)　方氏慤曰飯自黍稷而下皆言其材也牛
　曰膷薌也土畜羊曰臐熏也火畜豕曰膮水畜皆以
　其氣臭名之
　通論陸氏佃曰飲與酒以飬陽氣名之食與飯以飬
　隂氣名之
　存疑熊氏安生曰此經醢文承牛羊之下則是牛肉
　羊肉之醢以其庶羞故得用三牲為醢若其正羞則
　不得用三牲故醢人職無三牲之醢也　陸氏佃曰
　醢目諸醢也脯羮雞羮從麥食不貴非食也牛炙醢
　醢所以食炙牛胾醢醢所以食胾牛膾不言醢蒙上
　醢也羊炙羊胾同醢下於牛也豕炙豕胾中醢變於
　羊也魚膾上芥醤變於豕也
　案熊陸二説並可通然不若鄭據公食大夫禮為可
　信
飲重醴稲醴清糟黍醴清糟粱醴清糟或以酏為醴黍
酏漿水醷濫酒清白羞糗餌粉酏(重直龍反糟子曹反/酏自私反醷於紀反)
　(徐於力反濫力暫反糗起九反餌音二下/同酏依注為􁉸又作餰之然反又之善反)
　正義鄭氏康成曰飲目諸飲也重陪也糟醇也清泲
　也致飲有醇者有泲者陪設之也(孔疏清糟相配重/設也周禮漿人共)
　(王之六飲水漿醴凉醫酏不云糟也夫人致飲於賔/客清醴醫酏糟三物皆偹清糟不體王得偹之也后)
　(致飲賔客醫醴糟不清與王同體屈也下陸氏/佃曰有清有糟諸侯禮天子清大夫以  糟)以酏
　為醴釀粥為醴也(案酏粥之薄者不釀曰酏下黍/酏是也釀之則為醴一而二矣)黍
　酏粥也漿酢胾水清醴醷梅漿濫以諸和水也(陸氏/徳明)
　(曰乾桃乾/梅皆曰諸)以周禮六飲校之則濫涼也紀莒之閒名
　諸為濫(孔疏周禮漿人掌王六飲水漿醴涼醫酏此/經水漿二者同醴即重醴但用清耳涼此濫)
　(醫此以酏為醴酏此黍酏也除六飲外此經别有醷/鄭司農合醷與醫為一物謂即以酏為醴者非康成)
　(義也康成知醷為梅漿者下有食之以醢若醯醷獸/用梅醷是醯類故知梅漿也酒正辨四飲之物清醫)
　(漿酏無水涼鄭謂無厚薄之齊不必辨也又鄭云涼/寒粥又名濫者以諸雜糗飯和水也  案明齋王氏)
　(謂涼字従冰旁即冰水也濫者飲之别名葢濫雜也/雜以五味皆可飲若今飴湯薑湯鹽湯故列之末非)
　(必雜以/糗飯也)酒目諸酒也白事酒昔酒也(孔疏清謂清酒/也事酒昔酒皆)
　(白故以一白標之配清酒則三酒矣不言五齊以祭/祀獻神所飲非人常用故也  案周禮注事酒酌有)
　(事者今醳酒昔酒舊/醳者清酒冬釀夏成)羞目諸羞也周禮羞籩之實糗
　餌粉餈(孔疏鄭注云合蒸曰餌餅之曰餈皆粉稲黍/米為之擣粉熬大豆為餌餈之粘著故以粉)
　(糗擣/之)羞豆之實酏食糁食糗擣熬榖以為粉餌與餈
　此記似脱(孔疏據周禮粉下有餈/今無知脱更以酏益之)酏當為􁉸(孔疏黍/酏非膳)
　(羞所用酏食與糁/食連文知必糝類)以稻米與狼臅膏為􁉸是也　陸
　氏佃曰糗餌籩人所謂糗餌言糗餌則餈可知粉酏
　醢人所謂酏食言粉酏則糁可知四者謂之羞則以
　甚美故也
　存疑陳氏澔曰周禮羞籩之實糗餌粉餈此酏字當
　讀為餈記者誤耳
食蝸醢而苽食雉羮麥食脯羮雞羮折稌犬羮兔羮和
糝不蓼濡豚包苦實蓼濡雞醢醤實蓼濡魚卵醤實蓼
濡鼈醢醤實蓼腵脩蚳醢脯羮兔醢麋膚魚醢魚膾芥
醤麋腥醢醤桃諸梅諸卵鹽(食音嗣下苽食麥食食齊/皆同徐如字蝸刀戈反苽)
　(音孤字又作菰同雉羹絶句脯羮雞羮絶句折之列/反稌音杜和胡臥反糁三敢反蓼音了濡音而下同)
　(包伯交反醢音海一本作醯呼兮反卵醤之卵依注/音鯤古門反腵丁亂反蚳直其反卵鹽之卵力管反)
　正義鄭氏康成曰食目人君燕食所用也苽彫胡也
　稌稲也脯謂析乾牛羊肉也凡羮齊宜五味之和米
　屑之糁蓼則不矣凡濡謂烹之以汁和也(孔䟽烹煑/以其汁調)
　(和/)苦苦荼也以包豚殺其氣卵讀為鯤鯤魚子或作
　􁏦(陸氏徳眀曰本又作捫孔疏鳥卵非為醬之物/今卵醤承濡魚之下宜是魚類故讀為  鯤也)腵
　脩捶脯施薑桂也蚳蚍蜉子也膚或為胖切肉也(孔/疏)
　(以正膚在俎/故知切肉)卵鹽大鹽也(孔疏以其鹽/形似鳥卵)自蝸醢至此
　二十六物(吴氏澄曰食物三羮物五濡物四醢物四/醤物二腵脩麋脯魚膾麋腥桃諸梅諸卵)
　(鹽七物各一共二十六物脯羮再出醢醤/三出醢醤即肉醤也與卵醤芥醤為類)似皆人君
　燕所食也(孔疏周禮掌客諸侯相食皆鼎簋十有二/其正饌與此不同公食大夫禮與此又異)
　(故疑是人君燕食也或徐氏師/曾曰諸侯食無苽麥  天子與)其饌則亂(孔疏上陳/庶羞依牲)
　(大小先後此則不依牲/之次第是上下雜亂也)　孔氏頴逹曰以蝸為醢以
　苽米為飯以雉為羮三者味相宜以麥為飯析脯為
　羮又以雞為羮三者亦味相宜細折稻米為飯以大
　兔為羮三者亦味相宜此等之羮宜以五味調和米
　屑為羮不湏加蓼也濡豚之時包裹豚肉以苦菜殺
　其惡氣濡雞加之以醢及醤濡魚以魚子為醤濡鼈
　加醢醤四者皆破開其腹實蓼於其中又更縫而合
　之以煮也食腵脯之時以蚳醢配之食析脯為羮以
　兔醢配之食麋膚以魚醢配之食麋生肉之時還以
　麋醢配之食桃諸梅諸之時以卵鹽和之諸菹也即
　今之藏桃藏梅也欲蔵之時必先稍乾之故周禮謂
　之乾䕩(陳氏澔曰食之/則和以卵鹽)　方氏慤曰蝸蝸牛即螔蝓
　也其殻咼而首有角其肉可以為醢故周官鼈人共
　之以授醢人苽即周官六榖之苽也和糝不蓼謂既
　和之以糝則不加蓼也蓼味辛或用或否以其性味
　各有所宜故也濡豚猶曲禮所謂濡肉蓋和之以湇
　者　陸氏佃曰腵鍜煉之使精脩脩節之使雅
　通論劉氏彛曰士庶不偹物其有者如此法制之以
　敬祭祀則鬼神享以奉燕飲則賔客樂以饌尊親則
　衰病宜之其在教也為婦功焉聖人所以致子婦於
　孝敬惜衰老於充肥者其道如是也
凡食齊視春時羮齊視夏時醤齊視秋時飲齊視冬時
凡和春多酸夏多苦秋多辛冬多鹹調以滑甘牛宜稌
羊宜黍豕宜稷犬宜粱鴈宜麥魚宜苽(齊去/聲)
　正義鄭氏康成曰飯宜温羮宜熱醤宜凉飲宜寒多
　酸多苦多辛多鹹多其時味以飬氣也(孔疏經方春/不用酸夏不)
　(用苦謂壮者减其味以殺盛氣此恐虚羸故多其時/味以飬氣也  案食醫注云尚其時味而甘以成之)
　(猶水火金木/之載于土)牛宜稌已下言其氣味相成(孔疏上以/犬羮配折)
　(稌人君燕食以滋味為美此一/節皆周禮食醫文乃正食也)　方氏慤曰氣之溫
　涼寒熱異宜味之酸苦辛鹹異等因時適宜以辨其
　等未始不齊也故謂之齊食齊黍稷稌粱之類羮齊
　雉兎雞犬之類醤齊醯醢韲菹之類飲齊水漿醴涼
　之類可否相濟謂之和酸以飬骨苦以飬氣辛以飬
　筋鹹以飬脉甘以飬肉肉則肌膚之所包而欲其緩
　滑以飬竅竅則内外之所通而𣣔其利故調以滑甘
　而利其竅緩其肉焉　黄氏裳曰天有四氣人有五
　臟一氣不偹物受其病五臟亦然四齊相廢則或飬
　其一臟而遺其四害不淺矣四味一多慮其不通滑
　以調之慮其不和甘以調之四時之氣各欲其强而
　運四味之所飬分於四臟者脾也載四行之所用均
　於四時者土也調甘滑以飬脾而後脾能運四味以
　行焉四齊所視不失其時四和所多不失其節矣牛
　羊豕犬鴈魚天産也以為膳飬人之精稌黍稷粱麥
　苽地産也以為食飬人之形精不足於飬則氣衰形
　不足於飬則氣殆膳食之飬不可廢膳食之宜不可
　失則又會其所宜致其所飬焉
　通論劉氏彛曰周官食醫掌和王之六食六飲六膳
　百羞百醤八珍之齊而曰凡君子之食恒放焉此大
　司徒得以施諸教人子皆視此以飬親也
春宜羔豚膳膏薌夏宜腒鱐膳膏臊秋宜犢麛膳膏腥
冬宜鮮羽膳膏羶(薌音香腒其居反鱐本又作䐹所求/反臊素刀反麛音迷腥音星羶升然)
　(反/)
　正義鄭氏康成曰腒乾雉也(孔疏士相見禮云冬執/雉夏執腒故知腒為乾)
　(雉/)鱐乾魚(案庖人疏云腒鱐同是夏用/之腒既是乾雉明鱐是乾魚)鮮生魚也(孔/疏)
　(鱐既為乾魚故鮮為生魚月令季冬獻魚王/制獺祭魚然後虞人入澤梁是冬魚成也)羽鴈也
　(孔疏羽族既多而/冬來可食者唯鴈)此八物四時肥美也(孔疏羔豚物/生而肥犢麛)
　(物成而充腒鱐暵熱而/乾魚鴈水涸而性定)為其大盛煎以休廢之膏節
　其氣也牛膏薌犬膏臊雞膏腥羊膏羶(孔疏牛土春/木王則廢犬)
　(金夏火王則廢雞木秋金王則廢羊火冬水王則廢/又曰此一經周禮庖人文  方氏慤曰牛之土助飬)
　(脾犬之金助飬肺雞之木助飬肝羊之火助飬心也/  案鄭謂膳以節物氣之大盛方謂膳以助臟氣之)
　(時衰二/義相足)　賈氏公彦曰煎和之謂膳
　案周禮庖人言行此言宜行者用也宜者當也惟宜
　故行其説互相偹耳
牛脩鹿脯田豕脯麋脯麕脯麋鹿田豕麕皆有軒雉兔
皆有芼爵鷃蜩范芝栭蔆椇棗栗榛柿瓜桃李梅杏楂
梨薑桂(麕九倫反本又作麇又作麏下同軒依注作憲/蜩音條栭音而本又作檽蔆音陵椇音矩榛側)
　(巾反柿音俟/楂側皆反)
　正義鄭氏康成曰脯皆析乾其肉也軒讀為憲憲謂
　藿葉切也芼謂菜釀也軒或為胖蜩蟬也范蜂也蔆
　芰也牛脩至薑桂三十一物皆人君燕食所加庶羞
　也(孔疏大夫燕食有膾無脯故知此是人君燕食周/禮籩人醢人正羞唯棗栗榛桃無以外雜物故知)
　(所加/庶羞)周禮天子羞用百有二十品記者不能次録(孔/䟽)
　(庶羞既多不能依次條録但録/諸侯燕食而已亦不能依次也)　孔氏頴達曰麋鹿
　田豕麕非但為脯又可腥食食時皆以藿葉起之而
　不細切故云皆有軒不云牛者牛唯可細切為膾不
　宜大切為軒雉羮兔羮皆有芼菜以和之芝栭者庾
　蔚云無華葉而生曰芝栭盧氏曰芝木芝也王肅云
　無華而實者名栭皆芝屬則芝栭是一物賀氏云芝
　木椹栭軟棗以芝栭為二物非也　彭氏汝礪曰麕
　麞也
　通論劉氏彝曰四時之和氣可以脯可以乾可以鹹
　可以藏以偹乎老者之所欲也士庶之力雖不得畢
　偹有則儲之亦子婦所以盡於敬孝也
　存疑鄭氏樵曰爾雅注栭茅栗郭云江東呼栭栗
　陳氏澔曰江淮呼小栗為栭栗椇形似珊瑚味甘美
　一名白石李　吳氏澄曰所記蓋三十二物牛脩至
　范十五物飛走之味芝至棃十五物草木之味其末
　薑桂二物則調和者也
　案鹿山獸能補陽麋澤獸能補隂月令仲夏鹿角觧
　仲冬麋角觧二獸迥别而趙氏岐云麋鹿之大者則
　混而一之芝生於地為地耳小曰卷耳通謂之芝生
　於木為木耳有黒有白通謂之栭若賀所云軟棗鄭
　樵所云栭栗則皆果屬非芝類矣山查小如指棃大
　如拳亦有頗小而味酸澁似查者謂之查棃縂之品
　物或古今異名南北異産不可勝竆况鄭言天子庶
　羞百二十品記者不能次録則三十一物固已而吴
　氏三十二物説亦得偹一義也
大夫燕食有膾無脯有脯無膾士不貳羮胾庶人耆老
不徒食
　正義鄭氏康成曰尊卑差也　孔氏頴逹曰鄭志曰
　脯非食殽此燕得食脯者謂食不專用脯若有餘饌
　則兼有脯士不貳羮胾者謂士燕食也　黄氏裳曰
　膾脯是食之珍味而大夫燕居常食不得兼之羮胾
　為食之本而士燕居常食亦不得兼之降及庶人唯
　耆老乃不徒食謂七十者無故可食肉矣故云庶人
　無故不食珍也
　存異孔氏頴逹曰此接上人君燕食因眀大夫士庶
　人燕食不同若朝夕常食則下云羮食自諸侯已下
　至於庶人無等
　案上經所陳既非諸侯所食又非公食大夫禮特人
　君燕食所加庶羞也不應此燕食忽指正燕禮食禮
　也此節文義趨重末句言大夫士雖貴亦有所不兼
　唯老則庶人亦不徒食以優老也起下文飬老之意
　耳
膾春用蔥秋用芥豚春用韭秋用蓼脂用蔥膏用薤三
牲用藙和用醯獸用梅鶉羮雞羮鴽釀之蓼魴鱮烝雛
燒雉薌無蓼(薤户界反一本作䪥藙魚氣反魴音房鱮/音叙烝皇絶句賀讀烝雛為句雛仕俱反)
　(皇讀雉/薌為句)
　正義鄭氏康成曰芥芥醤也(孔疏上謂魚膾芥醤則/謂秋時用芥芥辛於秋)
　(宜/也)脂肥凝者釋者曰膏藙煎茱萸也漢律會稽獻焉
　爾雅謂之榝(孔疏賀氏云今蜀郡作之九月九日取/枝連實長四五寸一升實可和十升膏)
　(能陸氏德眀曰似茱萸而實赤小茱方氏慤曰用之/  殺虫  案本草藙一作艾此食  萸非吳茱萸也)
　(故曰茱/萸類)和用醯者畜與家物自相和也獸用梅者亦
　野物自相和也釀謂切雜之鴽在羮下烝之不羮也
　燒烟於火中也薌蘇荏之屬也此皆言調和菜醸之
　所宜也　孔氏頴逹曰此論調和飲食之宜鶉羮雞
　羮者用鶉用雞為羮鴽唯烝煮之而已不以為羮釀
　謂切雜和之言鶉羮雞羮及烝之者皆釀之以蓼魴
　鱮二魚皆烝熟之雛鳥之小者火中燒之然後調和
　雉或燒或烝或可為羮其用無定故直云雉也魴鱮
　烝及雛燒并雉等三者調和唯以蘇荏之屬無用蓼
　也(案或曰釀者用諸酒薌者羮用蘇言鶉雞可羮鴽/可釀三者皆用蓼魴鱮可烝雛可燒雉用薌三者)
　(皆無蓼也此/别為一義)　方氏慤曰蔥以氣逹為悤於春物生
　為宜芥以味辛為介於秋物成為宜故膾用二物以
　和之韭性温而生能乆春所宜蓼性辛而氣能散秋
　所宜故豚用二物以和之三牲肉體之大者氣之所
　聚不能無毒故用藙之辛以散其毒焉和用醯謂三
　牲也書曰若作和羮爾惟鹽梅醯與梅皆酸也和之
　以収其味而巳
不食雛鼈狼去腸狗去腎狸去正脊兔去凥狐去首豚
去腦魚去乙鼈去醜(去起呂反下竝同凥/苦刀反腦如老反)
　正義鄭氏康成曰皆為不利人也雛鼈伏乳者醜謂
　鼈竅也　孔氏頴逹曰自此至攅之論治擇肉物惡
　者及果實之屬　陸氏佃曰狼腸直故去腸狗腎熱
　故去腎狸脊上一道如界兔凥有九孔豕俯聚精在
　腦醫方云豕腦食之昏人精神故去腦　方氏慤曰
　狐首丘故狐去首爾雅魚腸謂之乙餒自腸始故魚
　去乙
　存疑鄭氏康成曰乙魚體中害人者名也今東海鰫
　魚有骨名乙在目旁状如篆乙食之鯁人不可出
　陳氏澔曰或云醜頸下骨能毒人
　案魚去乙方訓典而確此皆常有之物何必東海鰫
　魚不言去腸避文複也醜訓鄭得之
肉曰脱之魚曰作之棗曰新之栗曰撰之桃曰膽之柤
棃曰攅之(膽丁敢反攅再/官反本又作鑚)
　正義鄭氏康成曰皆治擇之名也　皇氏侃曰脱之
　除其筋膜取好處爾雅注李巡云去其骨郭璞云剝
　其皮作之者取魚摇動之視其鮮餒餒者不食郭云
　今本作斮謂削鱗也　孔氏頴逹曰棗易有塵埃恒
　治拭之使新栗多蟲數数布揀撰省視之桃多毛拭
　治去毛令色青滑如膽柤棃恐有蟲故一一攅㸔其
　蟲孔
　通論方氏慤曰爾雅瓜曰華之桃曰膽之棗李曰疐
　之樝棃曰鑚之與此大同小異
　存疑孔氏頴逹曰或曰桃有苦如膽者去之
牛夜鳴則庮羊泠毛而毳羶狗赤股而躁臊鳥皫色而
沙鳴鬰豕望視而交睫腥馬黑脊而般臂漏雛尾不盈
握弗食舒鴈翠鵠鴞胖舒鳧翠雞肝鴈腎鴇奥鹿胃(庮/音)
　(由泠音零結毛如氊也毳昌鋭反躁早報反皫劉普/保反徐芳表反又普表反沙如字又所嫁反睫音接)
　(腥依注作星般音班臂本又作擘必避反徐芳避反/漏依注作螻音樓鵠胡篤反鴇音保奥於六反胃音)
　(謂/)
　正義鄭氏康成曰亦皆為不利人也庮惡臭也春秋
　傳曰一薰一庮泠毛毳毛别聚於不觧者也(孔疏泠/謂毛本)
　(稀毳謂/毛頭結)赤股股裏無毛也皫色毛變色也(孔疏色/不潤澤)沙
　猶嘶也鬱腐臭也(案鬰周/官作狸)望視遠視也(方氏慤曰豕/俯首以食病)
　(則首昂荘子所謂豕之亢鼻也/案周禮作盲視鄭注以望為正)腥當為星聲之誤也
　星肉中如米者(陸氏徳明曰説文云腥星見/食豕令肉内生小息肉也)般臂前
　脛般般然也漏當為螻如螻蛄臭也舒鴈鵞也翠尾
　肉也鵠鴞胖謂脇側薄肉也舒鳧鶩也(孔疏爾雅釋/鳥文李巡云)
　(野曰鴈家曰鵝野曰鳧家曰鶩謂方氏/慤曰為人所畜飛不疾而舒故  之舒)鴇奥脾肶也
　鵠或為鴇也　孔氏頴逹曰此論臊腥羶臭及諸物
　不可食者躁謂舉動急躁交睫謂目睫毛交牛夜鳴
　至般臂漏皆與周禮内饔職文同雛謂小鳥尾盈一
　握然後堪食若其過小未盈握不堪食也自此以下
　因廣言不堪食之物奥謂脾肶藏之深奥處　吳氏
　澄曰夜鳴至般臂言其形之病庮羶臊鬱腥漏言其
　臭之惡有此病形必有惡臭其肉皆不宜食也　陳
　氏澔曰此雛下九物亦不可食
肉腥細者為膾大者為軒或曰麋鹿魚為菹麕為辟雞
野豕為軒兔為宛脾切蔥若薤實諸醯以柔之(麕九倫/反辟必)
　(益反徐芳益反宛于晚反脾/婢支反醯呼兮反本或作䤈)
　正義鄭氏康成曰為膾為軒言大切細切異名也(孔/疏)
　(凡大切若全物為/菹細切者為齏)膾者必先軒之所謂聶而切之此
　軒辟雞宛脾皆菹類也(孔疏其牲體大者菹之其牲/體小者齏之故麋鹿魚野豕)
　(為菹為軒是菹也麕為/辟雞兔為宛脾是齏也)釀菜(孔疏菜/謂蔥薤)而柔之以醯殺
　腥肉及其氣菹軒聶而不切辟雞宛脾聶而切之(孔/疏)
　(皆少儀文聶則/䐑也聲相近耳)軒或為胖宛或作鬰　孔氏頴逹曰
　此眀齏菹之異用肉不同言或曰者作記之時無其
　制舊有此言也少儀不言魚此言魚者記異聞是魚
　之大者也切蔥若薤或用蔥或用薤肉與蔥薤置諸
　醋中悉皆濡孰故云柔之
羮食自諸侯以下至於庶人無等大夫無秩膳大夫七
十而有閣天子之閣左逹五右逹五公侯伯於房中五
大夫於閣三士於坫一(食音嗣坫/丁念反)
　正義鄭氏康成曰羮食食之主也(孔疏凡人所食羮/飯為主助以雜物)
　(醤是衆食所湏故曲禮云醯醤處内公食大夫禮公/設醯醤注以其為饌本也又牲與黍亦諸食之本故)
　(掌客云鼎簋十有二注/合言之以俱食主也)庶羞乃異耳(孔疏公食大夫/禮下大夫十六)
　(豆上大夫二十豆又周禮掌客云上公食四十侯伯/食三十二子男食二十四食謂庶羞美可食者此庶)
　(羞乃/異也)秩常也無秩膳謂五十始命未甚老也七十有
　閣有秩膳也(孔疏六十者比五十有常肉比七十/則有無肉時  案䟽合下宿肉句觧)閣
　以版為之庋食物也逹夾室大夫言於閣與天子同
　處天子二五倍諸侯也(孔疏天子尊庖厨遠故左右/夾室各五閣諸侯稍卑庖厨)
　(宜近故殺於天子大夫卑無嫌故亦於夾室諸案䟽/意謂庖厨遠則取之難故多置閣以偹所需  侯庖)
　(厨近則取之/易故偹者少)五者三牲之肉及魚腊　崔氏靈恩曰
　宮室之制中央為正室左右為房房外有序序外有
　夾室　孔氏頴逹曰食謂飯也此謂每日常食若非
　依常禮食之外或别有牛羊豕之肉隨時得為羮也
　其黍稷稻粱依禮正食之外别有稼穡収穫皆得為
　飯故云羮食無等　方氏慤曰食為主羮為配人所
　日用者也惟稱有無隨其所宜不制豐殺而預為之
　等焉雖然此特自諸侯以下而已若王則周官膳夫
　王日一舉鼎十有二物皆有爼則固有等矣　張氏
　怡曰上言大夫士庶燕食有無以肉食言也此言無
　等以羮食二者言也閣木為之而高坫土為之而卑
　此其别也
　存疑陸氏佃曰堂上為逹公侯伯於房中下天子也
　左逹左夾室前堂右逹右夾室前堂大夫言於閣三
　則蒙上房中可知　吳氏澄曰士言於坫一疑亦在
　房中或北堂之角也
　案鄭謂逹夾室崔氏言序外有夾室其制甚眀陸乃
　謂逹夾室前堂夫堂前無牆故顯室有牆故隠豈有
　堂室混為一者呉謂士坫在北堂之角案東房有北
　階無北牆故北以半曰北堂恐亦非置坫之所
　
　
　
　
　
　
　
　
　
欽定禮記義疏卷三十九
欽定四庫全書
欽定禮記義疏卷四十
　内則第十二之二
凡養老有虞氏以燕禮夏后氏以饗禮殷人以食禮周
人脩而兼用之凡五十養於卿六十養於國七十養於
學達於諸侯八十拜君命一坐再至瞽亦如之九十者
使人受五十異粻六十宿肉七十貳膳八十常珍九十
飲食不違寢膳飲從於遊可也六十嵗制七十時制八
十月制九十日脩唯絞紟衾冒死而後制五十始衰六
十非肉不飽七十非帛不煖八十非人不煖九十雖得
人不煖矣五十杖於家六十杖於鄉七十杖於國八十
杖於朝九十者天子欲有問焉則就其室以珍從七十
不俟朝八十月告存九十日有秩五十不從力政六十
不與服戎七十不與賔客之事八十齊衰之事弗及也
五十而爵六十不親學七十致政凡自七十以上唯衰
麻為喪凡三王養老皆引年八十者一子不從政九十
者其家不從政瞽亦如之凡父母在子雖老不坐有虞
氏養國老於上庠養庶老於下庠夏后氏養國老於東
序養庶老於西序殷人養國老於右學養庶老於左學
周人養國老於東膠養庶老於虞庠虞庠在國之西郊
有虞氏皇而祭深衣而養老夏后氏收而祭燕衣而養
老殷人冔而祭縞衣而養老周人冕而祭𤣥衣而養老
　(粻知良反絞古交反紟其䲴反本又作衿冒亡報反/煖乃管反朝直遥反下同珍從之從才用反又如字)
　(與音預下同齊側皆反衰七/回反冔況甫反縞古老反)
　正義鄭氏康成曰記王制有此　孔氏穎達曰記者
　重録之後人因而不去慎疑不敢刪易也
　通論陸氏佃曰王制主國故先言養國老於上庠後
　言凡三王養老皆引年八十者一子不從政内則主
　家故先言三王養老皆引年八十者一子不從政後
　言養國老於上庠主家以言故無所謂少而無父者
　謂之孤一節主國以言故無所謂曽子曰孝子之養
　老也一節主家也故言不從政狹主國也故言不從
　政廣所謂家事有以異於國乎無也故内則終之以
　凡養老五帝憲三王有乞言一節所謂國事者有以
　異於家乎無也故王制終之以父之齒隨行兄之齒
　鴈行一節　朱氏申曰瞽亦如之以廢疾者亦非人
　不養也
　案朱子謂此篇古經而王制漢作是王制采此篇入
　之也注巳前見故此不具
曽子曰孝子之養老也樂其心不違其志樂其耳目安
其寢處以其飲食忠養之孝子之身終終身也者非終
父母之身終其身也是故父母之所愛亦愛之父母之
所敬亦敬之至於犬馬盡然而况於人乎(樂音洛下同/養羊亮反)
　正義鄭氏康成曰犬馬盡然賤喻貴也　孔氏穎達
　曰此因上陳養老之事遂陳孝子事親之禮飲食忠
　養是孝子事親之身終也恐人謂孝子事親至親身
　終故解言父母雖没終竟孝子之身而行孝道與親
　在無異至於父母所愛敬犬馬之屬盡須愛敬況於
　父母所愛敬之人乎　方氏慤曰忠不欺其親也養
　之以忠則足以養其志矣　陳氏澔曰忠養以上是
　終父母之身愛所愛敬所敬則終孝子之身也
凡養老五帝憲三王有乞言五帝憲養氣體而不乞言
有善則記之為惇史三王亦憲既養老而后乞言亦微
其禮皆有惇史(有音又/惇音敦)
　正義鄭氏康成曰憲法也養之為法其徳行有讀為
　又又從之求善言以施行也㣲其禮者依違言之求
　而不切也　孔氏穎逹曰此論五帝三王養老之禮
　五帝養老法其徳行三王非但法其徳行又從求乞
　善言養氣體而不乞言者覆說上五帝憲之法老人
　有善徳行則記録之使衆人法則為惇厚之史三王
　既法徳行又乞善言徳行善言皆記之為惇史皆者
　皆三代也　吕氏祖謙曰年之貴乎天下久矣五帝
　三王皆尊徳尚齒然五帝時風氣未開人情惇厚朝
　夕與老者親炙其仁義之容道徳之光自得於觀感
　不言之際三王不及五帝所以有乞言之禮氣味稍
　薄矣　張氏怡曰有善則記之所重在惇厚之徳也
　故曰惇史三王乞言亦不專恃言微具此禮耳所重
　亦在惇厚之徳故亦有惇史
　案五帝雖不乞言而老者有善言則記之故史為惇
　史所重在憲徳也三王則有乞言矣然其乞也重煩
　老人酬答不懇其必言故史亦為惇史所重原不在
　言也或曰古人求言必拜此殺其拜跪之禮使老人
　安逸亦通
淳熬煎醢加於陸稻上沃之以膏曰淳熬(淳之純反熬/五羔反下同)
　正義鄭氏康成曰淳沃也熬亦煎也沃煎成之以為
　名　孔氏穎達曰自此至為酏論養老須飲食如養
　親之事明八珍之饌幷眀羞豆糝􁉸之等淳熬八珍
　内一珍之名陸稻陸地之稻以陸稻孰之為飯煎醢
　使熬加於飯上恐其味薄更沃之以膏使味相湛漬
　曰淳熬
淳母煎醢加於黍食上沃之以膏曰淳母(母依注音/模食音嗣)
　正義鄭氏康成曰母讀曰模(孔疏母是禁止之辭/非膳羞之體故讀模)模
　象也作此象淳熬　孔氏穎達曰淳母法象淳熬而
　為之食飯也謂以黍米為飯黍皆在陸無在水之嫌
　故不言陸
炮取豚若將刲之刳之實棗於其腹中編萑以苴之塗
之以謹塗炮之塗皆乾擘之濯手以摩之去其皽為稻
粉糔溲之以為酏以付豚煎諸膏膏必滅之鉅鑊湯以
小鼎薌脯於其中使其湯毋滅鼎三日三夜毋絶火而
后調之以醯醢(炮歩交反將讀牂子郎反刲苦圭反刳/音枯編必縣反又歩典反萑音丸苴子)
　(餘反擘必麥反去起吕反皽章善反糔/息酒反又相流反溲所九反鑊户郭反)
　正義鄭氏康成曰炮者以塗燒之為名也將當為牂
　牂牡羊也(孔疏以經云取豚若將則將是豚類/故知將當為牂聲相近又字體相似)刲刳
　博異語也(孔疏案易云士刲羊又云/刳木為舟意同而語異)謹當為墐聲之
　誤也(孔疏謹非泥塗之物/聲相近故為墐也)墐塗塗有穰草也(孔疏用/之炮豚)
　(須相黏著故/知塗有穰草)皽謂皮肉之上魄莫也糔溲亦博異語
　也糔讀與滫瀡之滫同薌脯謂煮豚若羊於小鼎中
　使之香羙也謂之脯者既去皽則解析其肉使薄如
　為脯然唯豚全耳(孔疏案周禮封人有毛炮之豚豚/形小故知全體周禮鄭注云毛炮)
　(豚者爓去其毛而炮之豚既毛炮則此牂或亦毛炮/  案疏豚全有証牂解究無証葢炮之時豚全牂亦)
　(全及為脯則牂/解豚亦解也)豚羊入鼎三日乃内醯醢可食也
　孔氏穎逹曰萑亂草也苴裹也編連亂草以裹匝豚
　牂裹之既畢塗之擘謂擘去乾塗也手既擘泥不淨
　其肉又熱故濯手摩之去其皽膜滅沒也小鼎盛膏
　煎熬豚牂膏必没此豚牂也大鑊盛湯以小鼎之香
　脯入於大鑊湯中鑊中之湯無得没此小鼎若湯没
　鼎恐湯入鼎中令食壊也毋絶火者欲令用火微熱
　勢不絶也
　存異陸氏佃曰將讀如字若將刲之猶如麛執之先
　儒謂獻麛有成禮如之也為稻粉以下一節釋為稻
　粉之法
　案下言付豚不言付牂似將字不必讀牂但若將二
　字究無著不如依注讀牂也為稻粉皆縁豚牂而設
　故經云以付豚陸謂另作一節非矣蓋經下言豚不
　言牂者省文也
擣珍取牛羊麋鹿麕之肉必脄每物與牛若一捶反側
之去其餌孰出之去其皽柔其肉(脄音毎徐亡代反餌/音二本或作皽下句)
　(皽作/餌)
　正義鄭氏康成曰脄脊側肉也(孔疏脊側肉美今擣/以為珍宜取羙處)
　捶擣之也餌筋腱也(孔疏皽為皮膜則餌/為筋腱腱即筋之類)柔之為汁
　和也汁和亦醯醢與(孔疏上炮豚炮牂調以醯醢下/漬亦食之以醯若醢故知擣珍)
　(和亦/醯醢)　陳氏澔曰與牛若一謂與牛肉之多寡均也
　反捶之又側捶之去其筋餌既孰乃去其皽膜而柔
　之以醯醢　陸氏佃曰異言牛大牲也
　案羊麋鹿麕小牛大不能相稱言或以羊與牛或以
　鹿與牛二物相稱合擣之必用牛者牛土畜補益最
　多故也
　存異陸氏佃曰此言擣珍則上所謂淳熬等物非珍
　也周官珍用八物即此牛羊麋鹿麕豕狗狼是與餌
　讀如合以為餌煎之之餌言去其餌則當以物為餌
　孰之可知
　案周禮膳夫珍用八物不詳其名鄭注以此淳熬淳
　母炮豚炮牂擣珍漬熬肝膋實之吕原明謂炮不宜
　分益之以糝固本經所有陸氏所云八物亦非本經
　所無與注疏並存可也但以經言擣珍而謂上淳熬
　等物非珍後又謂淳亦珍則自相矛盾須知牛羊麋
　鹿等八者其物也其所以為珍則在乎淳熬淳母炮
　擣八者之精耳至於餌字援下合以為餌則去字如
　何解
漬取牛肉必新殺者薄切之必絶其理湛諸羙酒期朝
而食之以醢若醯醷(湛子潛反直䕃反/又將鴆反期音朞)
　正義鄭氏康成曰湛亦漬也　陸氏佃曰期朝謂周
　一朝　陳氏澔曰絶其理横斷其文理也
為熬捶之去其皽編萑布牛肉焉屑桂與薑以灑諸上
而鹽之乾而食之施羊亦如之施麋施鹿施麕皆如牛
羊欲濡肉則釋而煎之以醢欲乾肉則捶而食之(灑所/買反)
　(鹽音艶又如字乾而食一本/無而食之三字濡音儒下同)
　正義鄭氏康成曰熬於火上為之也今之火脯似矣
　欲濡欲乾人自由也醢或為醯　孔氏穎達曰作熬
　之法於牛如上所陳若施設於羊亦如牛也食熬之
　時唯人所欲若欲得濡肉則以水潤澤而煎之以醢
　也
　通論方氏慤曰曲禮言濡肉齒決葢由制造之異故
　食之不得不異也
　總論鄭氏康成曰此七者周禮八珍其一肝膋是也
糝取牛羊豕之肉三如一小切之與稻米稻米二肉一
合以為餌煎之
　正義鄭氏康成曰此周禮糝食也(孔疏周禮醢人羞/豆之食酏食糝食)
　(故云/然)　孔氏穎達曰三如一謂取牛羊豕之肉等分
　如一稻米二肉一者謂二分稻米一分肉也
　通論陸氏佃曰三如一不異言牛同是三牲之一施
　之也
肝膋取狗肝一幪之以其膋濡炙之舉燋其膋不蓼(懞/音)
　(蒙燋又作/焦子消反)
　正義鄭氏康成曰膋腸閒脂舉或為巨　孔氏穎達
　曰舉皆也謂炙膋皆燋也　陸氏佃曰上言養老繼
　之以此文王世子所謂養老之珍具也
　通論吕氏希哲曰上八者所謂珍用八物也據正文
　淳熬也淳母也炮也擣珍也漬也熬也糝也肝膋也
　注疏非是
　存異陸氏佃曰珍用八物其為品六一擣二漬三熬
　四糝五肝膋六酏言為熬在上為酏在下熬隆於用
　火也周官糝食即此糝酏食即此酏三相參為糝所
　謂稻米二肉一合以為餌煎之是也兩相差池為酏
　所謂小切狼臅膏以與稻米為酏是也然則淳熬淳
　母所謂糗餌粉餈是與其謂之淳亦珍也然進於珍
　凡物以淳為珍
　案周官珍用八物原未詳名鄭注既以淳熬至肝膋
　當之而此經忽雜糝一節於肝膋之上吕陸諸人遂
　有異同致成聚訟案朱子明言此數節疑有脫誤則
　安知糝非原在肝膋之下與酏為類而誤録在肝膋
　之上乎况本文原無八珍字靣亦何容嘵嘵也
　總論孔氏穎逹曰鄭意八珍一淳熬二淳母三四炮
　豚若牂五擣珍六漬七熬八肝膋記文不次故肝膋
　在糝下
取稻米舉糔溲之小切狼臅膏以與稻米為酏(酏讀為/􁉸之然)
　(反又之/善反)
　正義鄭氏衆曰為酏以酒酏與稻米為餅　鄭氏康
　成曰狼臅膏臆中膏也以煎稻米則似今膏􁊰矣(孔/疏)
　(似漢時膏􁊰以煎稻/米鄭舉時事以説之)此周禮酏食也此酏當從􁉸(孔/疏)
　(以酏是粥非是膏煎/稻未故改酏從􁉸也)
　案酏是粥不可為豆實後鄭既破酏為􁉸仍以為酏
　食酏字從酒則先鄭所謂餠即後鄭所謂􁊰也
　總論朱子曰内則一篇文理密察法度精詳見古先
　聖王所以厚人倫羙教化者無所不用其全某疑中
　閒似有難看處如飯黍稷稻粱止大夫於閣三士於
　坫一二節與上下文似不相蒙豈特載此因以著夫
　貴賤品節之差邪又凡養老止𤣥衣而養老一節疑
　王制之重出不然亦豈先王之成法因子事父母而
　逹之天下以及人之老哉又曽子曰一節雖承上章
　養老之文而云然此篇既曰后王命冡宰降徳於衆
　兆民則是古昔盛時朝廷所下教命恐不應引到曽
　子之言疑是他簡脫誤在此又凡養老五帝憲至皆
　有惇史一節疑錯簡恐或當在上文𤣥衣而養老之
　下又淳熬止以與稻米為酏一節亦疑錯簡恐或當
　屬上文冬宜鮮羽膳膏羶及雉兔皆有芼之下自此
　外數節上下井井有條獨此未易曉暢
　案此篇依朱子說分析屬之極順若曽子曰一節則
　謂承上養老之文者得之蓋此篇雖多古經亦必曽
　子之徒所録故因記師説以眀之其首云后王降徳
　亦記者語見此所録皆古王者之教耳不必定是朝
　廷所下教命也
禮始於謹夫婦為宫室辨外内男子居外女子居内深
宫固門閽寺守之男不入女不出(閽音/昏)
　正義鄭氏康成曰閽掌守中門之禁也寺掌内人之
　禁令也　孔氏穎達曰自此至當夕論夫婦男女及
　内外之別又明妾與適妻尊卑相降之等　劉氏彞
　曰男子居外女子居内各正其徳業易曰閑有家閑
　以防之於細微之初　方氏慤曰國之本在家故禮
　始於謹夫婦易基乾坤詩首關雎皆始於謹夫婦之
　意也
男女不同椸枷不敢縣於夫之楎椸不敢蔵於夫之篋
笥不敢共湢浴夫不在斂枕篋簟席襡噐而蔵之少事
長賤事貴咸如之(椸同杝以支反枷音嫁縣/音元楎音輝笥息吏反)
　正義鄭氏康成曰竿謂之椸楎杙也(孔疏爾雅樴謂/之杙在牆謂之)
　(楎郭璞云植曰楎横/曰椸同類之物也)夫不在斂枕篋等蔵之不敢䙝
　也咸皆也　陸氏佃曰枕有篋簟席有襡皆噐而蔵
　之　黄氏震曰夫不在謂夫出也此斂蔵之事凡少
　事長賤事貴皆如之　吳氏澄曰夫婦得相親者且
　如此則非夫婦者其明微厚別又當何如
夫婦之禮惟及七十同蔵無閒故妾雖老年未滿五十
必與五日之御將御者齊潄澣愼衣服櫛縰筓總角拂
髦衿纓綦屨雖婢妾衣服飲食必後長者妻不在妾御
莫敢當夕(閒徐去聲皇如字與音預/齊爭皆反下皆同澣音浣)
　正義鄭氏康成曰及猶至也夫婦七十同蔵無閒衰
　老無嫌也五十始衰不能孕也妾閉房不復出御矣
　此御謂侍夜勸息也將御者其往如朝也角字衍拂
　髦或為繆髪雖婢妾衣服飲食必後長者人貴賤
　不可以無禮也妻不在妾御莫敢當夕辟女君之御
　日也(孔疏此謂卿大夫/以下故注云女君)　孔氏穎逹曰夫婦唯至七
　十同處居蔵無所閒别若未七十婦雖六十以下則
　猶閒居妾五十不御則妻雖五十以上猶得與也妾
　恒避女君之御日非但不敢當女君之御日猶不敢
　當夕而往故詩小星云肅肅宵征夙夜在公　方氏
　慤曰將御者必齊潄澣者所以致潔敬也妾御莫敢
　當夕者所以避上僭之嫌也　朱氏申曰年未五十
　尚能孕育五日一御所以廣傳嗣之道也
　存異鄭氏康成曰五日一御諸侯制也諸侯取九女
　姪娣兩兩而御則三日也次兩媵則四日也次夫人
　專夜則五日也天子十五日乃一御(孔疏周禮九嬪/鄭注云御女之)
　(法卑者宜先尊者宜後女御八十一人當九夕世婦/二十七人當三夕九嬪九人當一夕三夫人當一夕)
　(后當一夕十五日而徧望後反之夫人姪娣卑於兩/媵故先大夫一妻二妾則三日御徧士一妻一妾則)
　(二日御徧妾恆避女君之御日即/自當御猶不敢當一夕見星往還)　陸氏佃曰鬠用
　組乃筓又曰鬠筓用桑長四寸角非衍字總角拂髦
　女未筓之飾今服以御言若未足以當君子也故邦
　君之妻自稱曰小童　吳氏澄曰夫婦七十同藏則
　不敢蔵於夫之篋笥蓋年未七十者
　案周禮無夫人惟言九嬪世婦女御皆不言數曲禮
　言天子有后有夫人有嬪有世婦有妻有妾公侯有
　夫人有世婦有妻有妾皆不言數惟昏義后立六宫
　三夫人九嬪二十七世婦八十一御妻與王之三公
　九卿二十七大夫八十一元士相配鄭氏據此謂周
　特設百二十女官與夏之男官相配又據其數以分
　進御之日考白虎通義謂天子諸侯皆娶於三國九
　女法地之九州又言天子娶於四國十二女法天之
　十二月則天子之所御者九嬪止矣周官有六卿無
　三公蓋三公三孤不必備大約六卿兼之則三夫人
　亦不必備必徳尊望重外則命公侯之夫人為之内
　或九嬪兼之世婦内亦或九嬪兼之如六卿之兼三
　孤外則命卿大夫之妻兼之故周禮春官有世婦曰
　毎宫卿二人大夫四人所謂世婦命於奠繭者内世
　婦其他則皆從男子者外世婦則内世婦之無定數
　更可知矣若女御則后嬪進御之日以給使令故曰
　掌叙御於王之燕寢初非王所當御也若君私幸之
　則如衛州吁曰嬖人之子不得與所娶三國姪娣所
　生之子同非如鄭氏之說也　又案女子年十五即
　未許嫁亦筓矣豈有既嫁當御而猶總角者陸謂服
　以御謬吳氏割首二句屬上章亦謬葢此蔵字乃寢
　息之意與上蔵字迥別觀敬姜於禮老而愈嚴豈有
　七十即廢男女内外之辨而衣服可蔵於夫之篋笥
　者
妻將生子及月辰居側室夫使人日再問之作而自問
之妻不敢見使姆衣服而對至於子生夫復使人日再
問之夫齊則不入側室之門子生男子設弧於門左女
子設帨於門右三日始負子男射女否(見賢遍反下同/姆音茂一音母)
　(復扶又反/齊側皆反)
　正義鄭氏康成曰側室謂夾之室次燕寢也(孔疏夫/正寢在)
　(前燕寢在後側/室又次燕寢旁)作有感動也夫齊不入若始時使人
　問也(孔疏今雖動作以/齊故亦使人問之)弧者示有事於武帨者事人
　之佩巾表男女也負之謂抱之而使向前也男射始
　有事也　孔氏穎逹曰以下論國君至庶人生子之
　禮此一節未生至始生及月辰謂生月之辰初朔之
　日也生子不於夫正室及妻之燕寢必於側室者以
　正寢燕寢尊故也　輔氏廣曰側室是妾之常居夫
　使人日再問之者愛而不失於狎敬而不失於疏妻
　不敢見雖病不敢忘禮使姆衣服而對雖遽不敢失
　禮　陳氏澔曰姆女師也
　通論方氏慤曰古之人重男女之別非特見於弧帨
　而巳男則寢於牀之尊女則寢於地之卑其衣之也
　男以晝服之裳女以夜服之裼其㺯之也男以所有
　事之璋女以所有事之瓦
　存異孔氏穎逹曰妻居側室則妾亦當然故春秋𫝊
　云趙有側室曰穿是妾之子也　陸氏佃曰言衣服
　則姆代服其服以對與
　案妻常居適室妾常居側室此只月辰所遷耳疏引
　左𫝊反混姆衣服而對亦謂姆整潔其衣乃對以示
　敬耳非謂姆可服夫人内子之服也　又案青史氏
　之記曰古者胎教之道王后腹之七月而就宴(案賈/氏新)
　(書作/蔞)室太師持銅而御户左(案銅謂/律管)太宰持升(案新/書作)
　(斗/)而御户右太卜持蓍龜而御堂下(案此將/卜名)諸官皆
　以其職御於門内比三月王后所求聲音非禮樂則
　太師撫樂而稱不習所求滋味非正味則太宰荷升
　不敢煎調曰不敢以待(案新書/作侍)王太子賈誼新書曰
　太子生而泣太師吹銅曰聲中某律太宰曰滋味上
　某太卜曰命云某然後為王太子劉向列女𫝊曰婦
　人妊子寢不側坐不邉立不蹕(案蹕/跛同)不食邪味割不
　正不食席不正不坐目不視邪色耳不聽滛聲夜則
　令瞽誦詩道正事三條可補記文之缺備録之
國君世子生告于君接以大牢宰掌具三日卜士負之
吉者宿齊朝服寢門外詩負之射人以桑弧蓬矢六射
天地四方保受乃負之宰醴負子賜之束帛卜士之妻
大夫之妾使食子(接方如字鄭音㨗齊側皆反/朝直遥反射天地食亦反)
　正義鄭氏康成曰詩之言承也(孔疏詩含神霧云詩/者持也以手維持則)
　(承奉之義謂以手承下而抱負之承陳/氏澔曰儀禮尸酢主人詩懐之亦  義)桑弧蓬矢本
　太古也(孔疏桑與蓬/皆質素之物)天地四方男子所有事也保保
　母保受乃負之代士也醴當為禮聲之誤也禮以一
　獻之禮賜之束帛酬之以幣也(孔疏約士昏禮禮賔/酬幣之法此士負子)
　(故還用/士禮)士妻大夫之妾時自有子使之(孔疏使其食/子須有乳汁)
　(故知時自/有子者)　孔氏穎逹曰此論國君世子生及三日
　負子及食之法　劉氏彞曰男子生必卜求吉士負
　之以行接子之禮俾射人桑弧蓬矢射天地四方者
　明𫝊先王之道承祖父之付必有徳政以逹天地四
　方是假桑蓬以申其志焉　方氏慤曰卜士負子既
　得吉卜然後宿齊朝服敬之至也保受乃負之蓋士
　之負子特為斯須之禮而已　陳氏澔曰宰宰夫也
　掌具掌其設禮之具也　輔氏廣曰醴士而不及射
　人士負我者也射人我所使也固不可同矣諸母則
　擇之乳母則卜之者豈非性情之發尚猶可見而氣
　血之相宜有不可知者邪　徐氏師曽曰士卑故言
　妻大夫稍尊故止言妾
　通論孔氏穎達曰射禮唯四矢者謂天地非射事所
　及唯禦四方故止四矢　皇氏侃曰士之妻大夫之
　妾隨課用一人(案此止乳食之故止一/人若師保則有三母)桓六年左𫝊
　云卜士負之士妻食之不云有大夫妾文畧也　方
　氏慤曰桑非弓榦之上者蓬非矢材之勁者取用之
　見有其志未備其事而成人有漸也　陸氏佃曰嬰
　兒多類乳母食母豈可不擇哉
　存疑鄭氏康成曰接讀為㨗㨗勝也謂食其母使補
　虛强氣　又曰食子不使君妾適妾有敵義不相䙝
　以勞辱事也(案適妾不可觧且/妾則何敵義之有)　王氏肅曰以大牢
　接待夫人　劉氏彛曰接者繼續之謂諸侯有宗廟
　社稷人民傳付非輕夫人始生世子有繼續之道故
　接引其子俾有立志　陸氏佃曰醴讀如字醴以禮
　之冠禮曰乃醴賔一獻之禮(案士冠禮注/亦以醴為禮)
　案接即下接子非接夫人鄭王皆誤也劉謂繼續則
　止可言諸侯世子與下凡接子統大夫士言相碍陸
　謂禮之以醴於義可通但即禮之以酒亦未嘗不可
　一獻也
凡接子擇日冢子則大牢庶人特豚士特豕大夫少牢
國君世子大牢其非冢子則皆降一等
　正義鄭氏康成曰凡接子擇日三日之内尊卑必皆
　選其吉焉冢子天子世子也(孔疏下云國君世子大/牢既別言國君世子故)
　(知此冢子謂/天子世子也)冢大也冢子猶言長子通於下也(孔疏/恐冢)
　(子之名唯施天子世子故云通於下知者以/下云其非冢子明庶人大夫士等皆有其號)用特豚
　四者皆謂長子非冢子謂冢子之弟及衆妾之子天
　子諸侯少牢大夫特豕士特豚庶人猶特豚也(孔疏/士特)
　(豚則庶人全應無牲今以/禮窮與士同故云猶特豚)　陸氏佃曰曰國君世子
　大宰為其接以大牢同於王冢子也是以盛言之盡
　其辭焉耳且推國君而逺之使不偪上也又以著自
　庶人積隆至是窮矣蓋禮窮則同也　孔氏穎達曰
　此一節論國君以下至庶人以上接子牲牢之異幷
　適庶不同
　通論孔氏穎達曰此三日接子之禮牲牢如此若三
　月名子之時則與此異故下文云具視朔食
　案接子即上三日始負此又言擇日者或離生日數
　之或幷生日數之擇其吉者朱子曰或記異聞也孔
　謂三日負子之後又擇日似誤
異為孺子室於宫中擇於諸母與可者必求其寛裕慈
惠温良恭敬愼而寡言者使為子師其次為慈母其次
為保母皆居子室他人無事不往
　正義鄭氏康成曰異為孺子室於宫中者特埽一處
　以處之諸母衆妾也可者𫝊御之屬也子師教示以
　善道者慈母知其嗜欲者保母安其居處者士妻食
　乳之而已(孔疏師慈保各有其事/故知上士妻但乳食之)此人君養子之禮
　也他人無事不往為兒精氣微弱將驚動也　孔氏
　穎達曰此諸侯選擇諸母及養子之法　劉氏彞曰
　寛則容徳固多裕則臨事不撓慈則仁性豐盈恵則
　恩意浹洽温則言動粹和良則心意純淑恭則容止
　必莊敬則誠明不㪚具此八善而加之以畏愼將之
　以寡言婦人之全徳也然後可以為子之師焉若夫
　愛子以徳時其志意體其寒温察其好惡相其寢興
　順其長育者慈母之職也保䕶其身衛養其氣時其
　衣服節其飲食侍其寢寐防其疾苦而専司負之者
　保母之職也　方氏慤曰諸母與曲禮不潄裳之諸
　母同擇於諸母將使之為子師也雖非諸母而其徳
　如下所言可以為師者亦擇之故曰與可者
　通論孔氏穎達曰士不具三母大夫以上則具故喪
　服小功章君子為庶母慈已者鄭注獨言慈母舉中
　以見上下是知大夫有三母也　劉氏彞曰世子國
　之根本弗正厥始終戕其性矣弗淑其習烏能正厥
　性俾近於聖賢哉　吳氏澄曰慈母子之傅也子方
　生而三母已具師傅保之職也及其長則有少師少
　傅少保之官焉
三月之末擇日翦髪為鬌男角女羈否則男左女右是
日也妻以子見於父貴人則為衣服由命士以下皆潄
澣男女夙興沐浴衣服具視朔食夫入門升自阼階立
于阼西鄉妻抱子出自房當楣立東面(鬌丁果反徐大/果反鄉去聲楣)
　(音/睂)
　正義鄭氏康成曰鬌所遺髪也夾囟曰角(孔疏囟是/首腦之上)
　(縫故説文云十其字象小兒腦不合/也夾囟兩旁當角之處留髪不翦)午達曰羈(孔疏/儀禮)
　(注云一從一横曰午今女翦髪/畱其頂上從横各一相交通達)貴人大夫以上也由
　自也朔食天子大牢諸侯少牢大夫特豕士特豚也
　　孔氏穎達曰自此至如養禮明卿大夫以下名子
　之法側室亦南嚮故有阼階西階　方氏慤曰角則
　耦羈則竒取隂陽之相須也或男左而女右取隂陽
　之相類也　陳氏澔曰嚴氏云夾囟曰角兩髻也午
　達曰羈三髻也　徐氏師曾曰大夫以上特為新衣
　命士以下亦皆浣衣以致潔也具視朔食以示豐也
　存疑鄭氏康成曰夫入門者入側室之門也(孔疏上/文妻將)
　(生子居側室至此三月之末/未有妻出之文則恆在側室)大夫以下見子就側室
　見妾子於内寢辟人君也　孔氏穎達曰但卿大夫
　之室唯有東房妻抱子出東房與夫相對
　辨正孔氏穎達曰文雖據大夫士天子諸侯亦當然
　也
　案妾以子見父於側室宜也若妾見子於内寢而妻
　見子反於側室可乎疑此是妻之正寢妻先復已正
　寢待於房文不具耳故下適寢是往夫之燕寢
　存異徐氏師曽曰楣棟下横木俗謂之楣枋
　案鄉射禮記序則物當棟堂則物當楣注五架之屋
　正中曰棟次曰楣前曰􁍘賈疏中脊為棟棟前一架
　為楣楣前接檐為􁍘則棟為中脊楣乃中脊前後二
　架之横棟名朱子釋宫所謂中脊之架曰棟次棟之
　架曰楣也徐氏棟下横木之説大誤
姆先相曰母某敢用時日祗見孺子夫對曰欽有帥父
執子之右手咳而名之妻對曰記有成遂左還授師子
師辯告諸婦諸母名妻遂適寢(相息亮反咳户才反/還音旋辯音遍下同)
　正義鄭氏康成曰某妻姓若言姜氏也祗敬也或作
　振欽亦敬也帥循也欽有帥言教之敬使有循也執
　右手明將授之事也記猶識也識夫之言使有成也
　師子師也後告諸母名成於尊也適寢復夫之燕寢
　(案此亦入御而不言/御尊妻不敢䙝也)　孔氏穎達曰此論母以子見
　父及父名子妻遂適寢之事傅姆在母之前而相佐
　其辭孺稚也夫對妻言訖以一手執子右手以一手
　承子之咳而名之(方氏慤曰孩子咳之則笑故謂之/咳  陳氏澔曰說文咳小兒笑聲)
　(父作咳聲笑容以示慈愛説案如孔疏則咳當作頦/矣如方說則咳屬子如陳  則咳屬父但父引子頦)
　(父作笑聲而子亦笑其義通也或曰使之/啼笑聽其聲即知其性情善惡而後名之)妻對夫言
　訖遂左嚮廻還轉身西南以子授師也諸婦謂同族
　卑者之妻諸母同族尊者之妻　方氏慤曰左還授
　師順陽道也　陸氏佃曰夫曰敬有帥妻曰敬有成
　帥之者父道成之者母道也
夫告宰名宰辯告諸男名書曰某年某月某日某生而
蔵之宰告閭史閭史書為二其一蔵諸閭府其一獻諸
州史州史獻諸州伯州伯命蔵諸州府夫入食如養禮
　(辯音徧養/羊尚反)
　正義鄭氏康成曰宰謂屬吏也春秋書桓六年九月
　丁卯子同生(孔疏此據卿大夫以下而引春/秋者欲證明子生年月日之事)四閭為
　族族百家也閭胥中士一人五黨為州州二千五百
　家也州長中大夫一人皆有屬吏(孔疏皆周禮地官/文閭之屬吏則有)
　(閭史州之屬吏/則有州史也)獻猶言也夫入已見子入室也(案妻/已適)
　(寢夫遂入寢/同牢而食)其與妻食如婦始饋舅姑之禮也(孔疏/案士)
　(昏禮婦盥饋舅姑特豚合升側載右胖載之舅俎左/胖載之姑俎大夫以上則無文以下妾生子見子之)
　(禮如始入室知此養禮/如始入室養舅姑之禮)　孔氏穎達曰此卿大夫以
　下故以名徧告同宗諸男若諸侯則不告也諸男舉
　其卑者卑者尚告則告諸父可知書名而蔵之謂以
　簡䇿書子名而蔵之家之書府州伯則州長也州府
　是州長之府蔵　彭氏汝礪曰如養禮敬妻之有所
　出而能不負乎始饋之初意亦示將有為人舅姑之
　端也
　餘論陸氏佃曰據此閭有府史州亦有府史而周官
　不言閭胥州長鄉遂之官也其府史胥徒王以委之
　自辟與　黄氏乾行曰命名即告州閭使蔵諸府將
　俟其長而就閭塾也以承教訓以受征役以稽徳行
　以應賓興皆始於是古法如此安有時過後學老壯
　不均冒年冒籍如後世之弊哉
世子生則君沐浴朝服夫人亦如之皆立于阼階西鄉
世婦抱子升自西階君名之乃降(朝直遥反/鄉去聲)
　正義鄭氏康成曰子升自西階則人君見世子於路
　寢也見妾子就側室諸侯夫人朝於君次而褖衣也
　(孔疏既在路寢與君同著朝服則是以禮見君合服/展衣注云褖衣者謂子見訖則當進入君寢侍御於)
　(君故服進/御之服也)　孔氏穎達曰此明人君見世子之禮前
　文卿大夫妻見適子之時既有父執右手咳而名之
　及戒告之辭其文既具故於見世子之禮畧而不言
　其實世子亦執右手咳而名之及戒告也　陳氏澔
　曰諸侯朝服𤣥端素裳夫人亦如之者亦朝服也
　彭氏汝礪曰君沐浴朝服重世嗣也
　存疑鄭氏康成曰凡子生皆就側室　陸氏佃曰不
　言三月之末嫌緩不言執其右手咳而名之嫌慢皆
　非所以言世子故也上下比義可知
　案賈誼新書曰帝見世子朝服升自阼階上西鄉妃
　抱世子自房出帝執禮稱辭命世子曰授太祖太宗
　與社稷於子者三其命也妃曰不敢者再於三命曰
　謹受命拜而退大史以告大祝大祝以告太祖太宗
　與社稷大史出以告大宰大宰以告州伯州伯命蔵
　之州府凡諸貴以下至於百姓男女無敢與世子同
　名記有國君世子生無天子世子生亦録之以補其
　闕　又案君世子見於君之路寢庶子見於側室則
　君之子非妾出者見於君之適寢可知又此篇文重
　在適庶之辨不特妾子名庶子即同適出而非長亦
　謂之適子庶子而其禮不得同於適矣以適有繼世
　之責故特命之曰欽有帥若執右手則示之事咳之
　則示之愛人無不有事子無不愛者不嫌同也賈誼
　言天子之妃見世子亦親抱而諸侯世子乃世婦抱
　者避天子也大夫不世無嫌故妻親抱之非特以不
　抱尊夫人也若服則孔疏展衣為是既見子而入御
　易褖衣何難孔知其非而不駁疏例不駁注也
適子庶子見於外寝撫其首咳而名之禮帥初無辭(適/丁)
　(厯反/下同)
　正義鄭氏康成曰外寝君燕寝也(案后六寢在内王/六寢在外諸侯寢)
　(在外夫人寢在内此云外者對夫人之寢言非對/側室言也若専就王寢言則又燕寢内路寢外)無
　辭辭者謂欽有帥記有成也　孔氏穎達曰見適子
　庶子威儀依循初世子之法但無戒敕之辭　彭氏
　汝礪曰適子庶子者適夫人所生次子適子親弟也
　専言適子者君夫人所生適長子専言庶子者妾所
　生撫首謂以手撫循其頭也
　通論方氏慤曰適子庶子止見於外寢則世子見於
　路寢可知
　存異鄭氏康成曰此適子謂世子弟庶子妾子也
　孔氏穎達曰適子見於外寢庶子則見於側室但撫
　首咳名無辭之事同故連文云見於外寢其實庶子
　見於側室也妾之見子不得與夫人同當與卿大夫
　之妻見適子同
　案見子之禮世子於路寝適庶子於燕寝庶子於内
　寢升降秩然又此經䝉上文妻生子而來其為夫人
　之子可知鄭氏謂此適子為世子弟是矣謂庻子為
　妾子非也蓋連言適者異之乎妾子也又言庶者異
　之乎世子也若曰適之庶子云耳若此庶子果為妾
　子則下公庶子一條為重出矣孔氏謂撫首咳名無
　辭之事同因連文云見於外寢以斡旋鄭注然有君
　賜名之衆子使有司名之即咳名之事亦不得從同
　也
凡名子不以日月不以國不以隠疾大夫士之子不敢
與世子同名
　正義鄭氏康成曰不以日月不以國終使易諱不敢
　與世子同名尊世子也先世子生亦勿為改(孔疏春/秋衛襄)
　(公名惡其大夫有齊惡齊惡先衛侯生/與衛侯同名故鄭知先生者不改也)　杜氏預曰
　隠疾隠痛疾患不名避不祥也
　通論馬氏睎孟曰臣先世子生名不改君子不奪人
　名不奪人親之所名重其所從來也為臣而與君同
　名則特稱字而巳　陸氏佃曰名子不以日月不以
　國不以隠疾正也其又致曲則不以山川曲禮是也
　其又加詳焉則不以官不以畜牲不以噐幣春秋是
　也凡所謂不以名子者國君之禮也故春秋𫝊曰以
　官則廢職以山川則廢主以畜牲則廢祀以噐幣則
　廢禮晉以僖侯廢司徒宋以武公廢司空先君獻武
　廢二山
　存疑鄭氏康成曰隠疾諱衣中之疾難為醫也
妾將生子及月辰夫使人日一問之子生三月之末潄
澣夙齊見於内寢禮之如始入室君已食徹焉使之特
餕遂入御(齊側/皆反)
　正義鄭氏康成曰内寝適妻寝也禮謂已見子夫食
　而使獨餕也(孔疏尋常夫食之後衆妾共餕/今以其生子故使之特餕也)如始入
　室始來嫁時妾餕夫婦之餘亦如之(孔疏昏禮夫婦/同牢之後媵餕)
　(夫餘御餕婦餘若妾初嫁來夫/婦共食此妾特餕今亦如之也)既見子可以御此謂
　大夫士之妾也凡妾稱夫曰君(孔疏妾賤故/謂夫為君)　孔氏
　穎達曰此論大夫妾生子之禮異於適子之法也宫
　室之制前有路寝次有君燕寝次夫人正寝卿大夫
　以下前有適室次有燕寝次有適妻之寝以其稱内
　故知是適妻寝也妻見子遂適夫寝未即進御後夫
　入食如養禮乃進御此云見子遂入御言其異正妻
　也　輔氏廣曰妾生子而禮之如始入室特餕以寵
　之然其分不可得而易也　彭氏汝礪曰日一問不
　及妻之再問也潄澣夙齊敬其事也
　通論陸氏佃曰此言潄澣夙齊下言沐浴朝服相備
　也
　案妻寢曰内寝則上外寝為夫寢可知妾所常居在
　適妻寢房側室故於生子不容復言側室且曰見於
　内寝明乎所居之非寢不與妻同也　又案潄澣夙
　齊經不言何人以下公庶子準之則其妾也
公庶子生就側室三月之末其母沐浴朝服見於君擯
者以其子見君所有賜君名之衆子則使有司名之
　正義鄭氏康成曰擯者傅姆之屬也有司臣有事者
　也　孔氏穎達曰此明君庶子生及三月見父異於
　世子之禮　陸氏佃曰庶子言就側室則世子不就
　側室可知其母沐浴朝服則君不沐浴朝服可知
　存疑鄭氏康成曰人君尊雖妾不抱子有賜於君有
　恩恵也(孔疏君偏所愛幸/則君自名其子)
　存異孔氏穎達曰前文巳云適子庶子見於外寢異
　於世子今此更重出者以前文庶子與適子連文恐
　事事皆同適子故以此經特見庶子之法案前注云
　凡子生皆就側室今特云庶子就側室者舉庶子則
　世子可知
　案就側室妾常居側室故就而見之與及月辰居側
　室者異也大夫之庶子猶見於内寢公庶子幷不得
　於内寝而於側室者大夫卑適庶子猶相近君尊適
　庶子相去逺也諸侯庶子父在生母無服大夫父在
　為母大功義亦如此　又案天子之妃曰后其世子
　親抱之帝曰授太祖太宗社稷於子諸侯世子見君
　不言授社稷於子諸侯社稷聽命於王非所敢専則
　夫人不親抱世子避王也大夫士妻抱子卑無嫌也
　鄭謂諸侯尊雖妾不抱子不教之驕惰歟又内官不
　過九御其秩賜有常如外官五命賜則六命賜官之
　例四命以下未賜故有賜不賜之異而孔釋為君偏
　愛幸不且以滛破義以私亂法乎恐不可訓
庶人無側室者及月辰夫出居羣室其問之也與子見
父之禮無以異也
　正義鄭氏康成曰夫雖辟之至問妻及見子之禮同
　也庶人或無妾　孔氏穎達曰此論庶人之禮庶人
　無側室故夫出辟之若有側室則妻在側室夫自居
　正寢
凡父在孫見於祖祖亦名之禮如子見父無辭
　正義鄭氏康成曰見子於祖家統於尊也父在則無
　辭有適子者無適孫與見庶子同也(孔疏適子既在/其孫猶為庶孫)
　(無所傳重故/與見庶子同)父卒而有適孫則有辭與見冢子同(孔/疏)
　(所生適子其父既卒則適/孫與長子相似當有辭也)父雖卒而庶孫猶無辭也
　　孔氏穎達曰此論孫見祖之禮卿大夫以下之事
　父之於子有傳重之事故有告戒之辭今孫見於祖
　而隔於父故無辭也　應氏鏞曰辭者夫婦所以相
　授受也祖尊故有其禮而無其辭
食子者三年而出見於公宫則劬大夫之子有食母士
之妻自養其子(食音嗣下/食母同)
　正義鄭氏康成曰士妻大夫之妾食國君之子三年
　出歸其家劬勞也君有以勞賜之大夫之子食母選
　於傅御之中喪服所謂乳母也士之妻賤不敢使人
　　孔氏穎達曰此論國君以下及大夫士適妻養子
　之人尊卑有別　陳氏澔曰子三年則免懐抱故食
　者出還其家見於公宫而告辭
由命士以上及大夫之子旬而見冢子未食而見必執
其右手適子庶子巳食而見必循其首(上時掌反/適丁厯反)
　正義鄭氏康成曰巳食未食急正緩庶之義也　朱
　子曰旬謂十日也別記異聞或不待三月也　張氏
　怡曰未朝食而見冢子重之也執其右手示將授以
　事也適庶子則朝食後見示稍後也不執手但拊循
　其首而巳
　存異鄭氏康成曰旬當為均聲之誤也有時適妾同
　時生子子均而見者以生先後見之(孔疏雖見有先/後同是未食之)
　(前故云/均而見)既見乃食辟人君也天子諸侯尊別世子雖
　同母禮則異矣(孔疏知冢子以下為天子諸侯禮者/以上文適庶均見是大夫士禮此有)
　(食前食後之不同故知是天子諸侯也未與后夫人/禮食先見冢子是急既禮食乃見適子庶子是緩其)
　(禮/異)　陸氏佃曰言子既見之後凡旬一見也　應氏
　鏞曰子固以禮見於父父則欲時時見之又不可瀆
　故毎旬而一見之若庶人則簡畧易通故不必以旬
　而見　彭氏汝礪曰三月名子自諸侯及庶人之所
　同三日接子諸侯之所獨蓋諸侯備禮而易行士與
　大夫禮未必備則或待旬焉
　辨正朱子曰此説疑鄭失之承記大夫禮而又別其
　冢適庶子之異同冢子之禮仍與前章同唯適子庶
　子為異耳
　案此一節通論命士大夫之見子及冢子適庶之別
　以補前義本文明言自命士以上不應冢子以下忽
　及天子諸侯也鄭謂適庶子同見以生先後見之則
　庶子先生反先適子而見矣同見無別先後倒置聖
　人適庶之辨必不然也朱子謂見子或早不待三月
　彭氏謂接子或遲不及三日則接與見二禮本文言
　見不言接彭恐非也陸應之說益𤨏而拘矣
子能食食教以右手能言男唯女俞男鞶革女鞶絲(食/食)
　(上如字下音嗣唯/於癸反鞶歩干反)
　正義鄭氏康成曰俞然也　孔氏穎達曰此論男女
　自㓜少教之之事　方氏慤曰教以右手取其強男
　女所同　彭氏汝礪曰同於言而唯直俞婉同於帶
　而革勁絲柔則男女之異也
　存異鄭氏康成曰鞶小囊盛帨巾者男用韋女用繒
　有飾縁之則是鞶裂與(孔疏言男女鞶囊之外更有/繒帛之物縁而飾之疑而未)
　(定故/稱與)詩云垂帶而厲紀子帛名裂繻字異意同
　辨正陳氏祥道曰古者革帶大帶皆謂之鞶内則所
　謂男鞶革帶也春秋傳所謂鞶厲大帶也易言鞶帶
　揚子言鞶帨以至許慎服䖍杜預皆以鞶為帶特鄭
　氏以男鞶革為盛帨之囊誤也詩言垂帶而厲毛萇
　杜預皆以厲為帶之垂者特鄭氏以而厲為如裂亦
　誤
　總論王氏圻曰自此至篇末總言教子之禮以見古
　人男女莫不有教且其教之常預而有漸如此
六年教之數與方名七年男女不同席不共食八年出
入門戶及卽席飲食必後長者始教之讓九年教之數
日十年出就外傅居宿於外學書計衣不帛襦袴禮帥
初朝夕學㓜儀請肄簡諒(後胡豆反數去聲數日之數/上聲襦又作儒袴苦故反肄)
　(以二/反)
　正義鄭氏康成曰方名東西也(案數謂十百千萬方/謂上下前後南北東)
　(西凡物皆有名於身耳目手足於人/父母兄弟以及噐用鳥獸草木皆是)不同席共食蚤
　其別也教之讓示以亷恥也數日朔望與六甲也外
　傅教學之師也不用帛為襦袴為太温傷隂氣也(陳/氏)
　(選曰亦以/防奢也)禮帥初遵習先日所為也(孔疏行禮動作/皆帥循初日所)
　(為/)肄習諒信也請習簡謂所書篇數請習信謂應對
　之言(方氏慤曰必請/乃習不敢專也)　孔氏穎達曰自此至尚左手
　論教男子從㓜及長居官至致事之事學㓜儀者從
　朝至夕學㓜少奉侍長者之儀　方氏慤曰書周官
　保氏六書(案周官保氏鄭注象形㑹/意轉注處事假借諧聲)計即九數(案周/官注)
　(九數者方田粟米差分少廣商功均輸贏/不足方程旁要今有重差夕桀句股也)以數必計
　多寡故又謂之計焉
　通論方氏慤曰經曰父之齒隨行兄之齒鴈行行之
　出入固欲其讓也曰衽席之上讓而坐下觴酒豆肉
　讓而受惡則坐與飲食又欲其讓由是推之則無所
　往而不讓矣出就外傅曽子問所謂古者男子外有
　傅是矣自學書計而下皆就外傅所學之事朝夕學
　㓜儀者至此乃可責以事長之禮若昧爽而朝日入
　而夕之類　陸氏佃曰十年以後有學無教　馬氏
　睎孟曰以奇乘耦剛柔雜比以相成曰文以始一二
　而生之至無窮故曰字以可以記事故曰書文言其
　形字言其法書言其用　輔氏廣曰襦袴下服不用
　帛然則上服猶用帛也禮帥初者前已教之遜讓禮
　之端也朝夕學㓜儀者則至是不容有暇也有暇則
　又請習簡諒矣
　案尚書大傳言年十三入小學白虎通義言八嵗入
　小學此言十年就外傅貴賤異與傳聞異與或原有
　不必拘者與
十有三年學樂誦詩舞勺成童舞象學射御二十而冠
始學禮可以衣裘帛舞大夏惇行孝弟博學不教内而
不出(冠古亂反衣於既反行/如字又丁孟反弟音悌)
　正義鄭氏康成曰先學勺後學象文武之次也(熊氏/安生)
　(曰勺用籥文舞之小者象用干戈武舞之小者武案/朱子言勺即酌也酌之詩言於鑠王師似勺為  矣)
　(先儒謂惟清之詩為象似象為文矣禮言下管象左/𫝊言象箾南籥象吹以管而舞以籥則勺之為武未)
　(可定而象之非/武斷可知也)成童十五以上(孔疏以年尚/㓜故習小舞)大夏樂
　之文武備者(孔疏大夏禹樂禪代之/後干戈之前故文武備)内而不出謂為
　人謀慮也　孔氏頴達曰二十成人血氣强盛無慮
　傷損故可以衣裘帛博學不教者謂廣博學問不可
　為師教人内而不出者藴畜其徳在内而不得出言
　為人謀慮　程氏復心曰射有五(案周官注五射者/白矢參連剡注襄)
　(尺井/儀)御有五(案周官注五御者鳴和鸞逐/水曲過君表舞交衢逐禽左)　程子曰
　舞中節射中鵠御中度皆誠也童而習之不特精其
　藝亦可以養其誠　張子曰古者教童子先以舞者
　欲柔其體也心下則氣和氣和則體柔教胄子必以
　樂欲其體和也學者志則欲立體則欲和　方氏慤
　曰惇行孝弟前之教讓學㓜儀孝弟之道已知之至
　此惇而行之期於熟也
　通論程子曰古者家有塾黨有庠遂有序故未嘗有
　不入學者八歳入小學十五擇其秀者入大學不可
　教者歸之於農三老坐於里門出入察其長㓜進退
　揖讓之序至於閭里鄉黨之閒如三百五篇之類人
　人諷誦要之莫非止於禮義之言十三又使之舞象
　然則雖未能深知義理興起於詩其心固已善矣
　案禮有六吉凶軍賓嘉而不别言之者冠昏喪祭鄉
　相見士皆有之即宗廟會同願為小相未嘗不可習
　其禮軍亦於田獵習之也前已言始教之讓禮帥初
　學㓜儀而此云始學禮者既成人乃有事於鄉國之
　通禮也樂兼聲容歌詩習舞皆於平日講究至於臨
　用則必因其時地而後施之故無荒謬僭越之患大
　夏為六樂之一文武具備於既冠後所宜學者非必
　朱干玉戚而後可舞也
三十而有室始理男事博學無方孫友視志四十始仕
方物出謀發慮道合則服從不可則去五十命為大夫
服官政七十致事凡男拜尚左手(孫音遜/去如字)
　正義鄭氏康成曰室猶妻也男事受田給政役也(孔/疏)
　(三十丁壯受其田土供給/征役韓詩說三十受兵)方猶常也無方言學無常
　在志所好也孫順於友視其所志也物猶事也方物
　言常事也服官政統一官之政也七十致其事於君
　而告老左手陽也　孔氏穎達曰四十壯而仕言年
　壯仕官行其常事無所謙遜出其謀計發其思慮以
　為國也　張子曰博學無方猶知類通達　朱子曰
　方物出謀則謀不過物方物發慮則慮不過物方猶
　對也比方以窮理　方氏慤曰有室則有父道焉理
　男事者父道也孫有自卑之意書曰惟學遜志所取
　之友有賢否則所存之志有逺近故以遜友而視其
　志也事人之道有合則有否故有從必有去合否在
　彼有命存焉從去在我有義存焉　輔氏廣曰博學
　不教内而不出獨善而已博學無方孫友視志則善
　足以及人矣　王氏圻曰四十始仕為士以事人治
　官府之小事也五十為大夫以長人與聞邦國之大
　事也四十而始仕不躁進也七十必致仕不固位也
　中間三十年盡力於王事不負所學也
　餘論程子曰古之為士者自十五入學至四十始仕
　中閒二十五年有事於學又無利可趨則其志可知
　此所以成徳故古之人必四十乃仕然後志定業成
　後世立法自童稚即有汲汲利禄之誘何由向善
　案三十而博學無方先王育才之深使之久而成四
　十始仕先王用才之嚴不使躁於進
女子十年不出姆教婉娩聽從執麻枲治絲繭織紝組
紃學女事以共衣服觀於祭祀納酒漿籩豆菹醢禮相
助奠(婉紆晚反娩音晚又音萬枲思里反繭古/典反紝女金反紃音廵共音恭相息亮反)
　正義鄭氏康成曰不出恒居内也婉謂言語也娩之
　言媚也媚謂容貌也(孔疏案九嬪注婦徳貞順婦言/辭令婦容婉娩婦功絲枲則婉)
　(娩合為婦容鄭以此上下備其四徳以婉為婦言娩/為婦容聽從為婦順執麻枲以為婦功  案鄭注周)
　(禮以婉娩為婦容此又分婉為婦言祭義言婉容婉/非言也能言教之俞婦言已在其前矣則周禮注為)
　(當存此以備/一義可也)紃絛也(孔疏紝為繒帛組紃俱絛/也薄闊為組似繩者為紃)觀於
　祭祀以下當及女時而知(孔疏未嫁之前於廟外觀/納酒漿六者於神坐故云)
　(及女/時)　孔氏穎達曰自此至右手論女子自㓜及嫁
　為女事之禮　方氏慤曰聽則有所受從則無所違
　皆女徳也執麻枲績事也治絲繭蠶事也織以機紝
　以箴組綬屬凡此皆學女事以共衣服之用也觀於
　祭祀則欲其習熟是事故也
十有五年而筓二十而嫁有故二十三年而嫁聘則為
妻奔則為妾凡女拜尚右手
　正義鄭氏康成曰十五而筓謂應年許嫁者女子許
　嫁筓而字之其未許嫁二十則筓有故謂父母之喪
　聘問也妻之言齊也以禮聘問則得與夫敵體妾之
　言接也聞彼有禮走而往焉以得接見於君子也奔
　或為衒右手隂也　方氏慤曰筓者婦人首飾蓋成
　人之服也夫男子冠則有成人之禮女子筓則當許
　嫁之時矣聘言由彼而問此奔言自此而趨彼
　案有故不特女遭父母喪也男親迎有吉日而舅姑
　死致命女氏女氏許諾而弗敢嫁亦二十三而嫁也
　通論方氏慤曰嫁止於二十娶必止於三十者隂以
　少為羙陽以壯為強故也然經亦舉其大畧耳故王
　氏謂二十而不嫁則非禮男子三十而娶四十而仕
　推此可知　黄氏震曰朱子周禮九拜辨惟稽首頓
　首為手引頭至地三曰空首則頭至手不至地矣九
　曰肅拜最輕但俯下手軍中拜及婦人拜也案古者
　席地而坐以手引頭屈伏向地即為拜其勢易也是
　古之拜與今之拜不同軍中有介胄婦人有首飾皆
　不可俯伏故但俯手謂之肅拜
　總論張氏怡曰男教之陽徳服男事女教之隂徳習
　女儀盡天下男女夫婦而曲成之此先王所以降徳
　於兆民也
　
　
　
　
　
　
　
　
欽定禮記義疏卷四十
欽定四庫全書
欽定禮記義疏卷四十一
　玉藻第十三之一
　　正義孔氏穎達曰案鄭目錄云名曰玉藻者以其
　　記天子服冕之事也冕之旒以藻紃為之貫玉為
　　飾此於别録屬通論
　　通論范氏鍾曰玉藻一篇巨細兼舉文若不類然
　　錯綜而觀固雜而不越也天子受命於天羣臣受
　　命於君身者天下之本元首又身之本冕以莊其
　　首服以章其身祭極敬朝極辨各有常儀一飲食
　　一言動各有常度及天時少愆遽為之變禮深自
　　抑損故涖卜之嚴齊車之式所以敬天也居寢有
　　常風雷必變所以畏天也將適公所齊戒沐浴事
　　君如事天惟能事上斯能臨下矣君子者通上下
　　而言之也鳴玉搢笏比徳之意雖同然隆殺屈伸
　　理一而分殊矣自侍坐之始至禮成而退中間賜
　　食侑食賜爵受爵醬齊之授尊罍之設皆有節法
　　冠一也而品彚有差服一也而名制有别動容周
　　旋於禮之中行有環佩之音車有鸞和之聲禮之
　　所興衆之所治外朝濟濟矣而内之命服皆有章
　　百僚師師矣而童子之飾亦有節殽核之微而少
　　長賓主無敢慢賜獻之頃而車馬服食不敢輕交
　　際㑹盟各有攸當愛親事上而命呼門閾之必謹
　　君大夫士而歩武几席之必中曲務細行無一物
　　不在禮此禮義所以養人之欲也凡行容以下乃
　　總結上文條目舉凡言例必汲汲於廟與朝蓋先
　　立乎其大者餘可槩見也舉踵行坐莫非足容拱
　　揖秉持莫非手容稱謂擯詔莫非言容其言曲而
　　中其事肆而隱其委蛇繁密略與少儀曲禮相似
　　而玉藻閎深矣
　　案玉藻者特取首二字以名篇耳其義固不止此
　　劉向别錄與曲禮少儀並屬制度得之
天子玉藻十有二旒前後邃延龍卷以祭(藻本又作璪/音早旒力求)
　(反邃雖醉反深也延/如字又作綖卷音衮)
　正義鄭氏康成曰祭先王之服也(孔疏司服云享/先王則兖冕)雜
　采曰藻(孔疏藻謂雜采之絲繩以貫/於玉以玉飾藻故云玉藻也)天子以五采藻
　為旒旒有十二(孔疏前後/各十二旒)前後邃延者言皆出冕前
　後而垂也(孔疏十二旒在前後垂/而深邃以延覆冕上也)天子齊肩(孔疏旒/十有二)
　(就每一就貫以玉就間相去一寸則旒長尺二寸故/垂而齊肩言天子齊肩則諸侯以下各有差降則九)
　(玉者九寸七玉者七寸以下/皆依旒數垂而長短為差)延冕上覆也(孔疏以三/十升布染)
　(之為𤣥覆於板上相著為一/弁師注延冕之覆在上是也)𤣥表纁裏(孔疏周禮三/入為纁四入)
　(為朱朱/纁同類)龍卷畫龍於衣字或作衮(孔疏卷謂卷曲畫/此龍形卷曲於衣)
　(以祭宗廟司服及/覲禮卷皆作衮)　周氏諝曰十二者天之數變化
　者天之道十有二旒則天數也龍衮體天道也則天
　數體天道然後為可以祭然服有六冕止於五内大
　裘而外衮衣則雖祭天可也特以其對𤣥端而祭故
　龍衮為祭先王而𤣥端為祭先君　陳氏祥道曰表
　之𤣥也地道之所以升裏之朱也天道之所以降聖
　人南面而聽天下方而昂之以象其升於北圎而俛
　之以象其降於南乃其所也然名之曰冕象其與萬
　物交者為主故也　方氏慤曰冕必旒所以蔽明而
　示内視也後亦設之者有戒慎乎其所不覩之意旒
　以十二為節惟天子為能備天數也　馬氏睎孟曰
　冕之為物後方而前圎後仰而前俛有延在上有旒
　在下視之則延長察之則深邃
　通論賈氏公彦曰𫝊曰天子升龍諸侯降龍以此言
　之上得兼下下不得僭上則天子升降俱有諸侯直
　有降龍而已此據衣服若諸侯建旂則畫交龍升降
　俱有　馬氏睎孟曰冕止於五則大裘而冕與衮冕
　一矣盖祀昊天則大裘而加冕享先王則服衮而已
　周官於祀昊天不言衮則用衮可知也記於龍衮言
　以祭不言所祭則昊天先王可知也先儒有云大裘
　無衮而其冕無旒不知何據　馬氏端臨曰冕無旒
　者乃一命之服盖子男之國為大夫者服之其秩至
　卑以天子祀天之冕而下同於子男之大夫乎　楊
　氏復曰祀天祀先王皆十二旒旒十二玉祀先公鷩
　冕則九旒旒十二玉祀四望山川毳冕則七旒旒十
　二玉體有輕重則繅旒有隆殺惟祀天祀先王皆致
　其隆不容有所輕重也
　總論孔氏頴達曰自此至食無樂一節總論天子祭
　廟朝日及日視朝并饌食牲牢酒醴及動作之事并
　明凶年貶降之禮
　案冕五則服亦五天子服五陽也王后服六隂也周
　禮天子無六服名鄭氏加以大裘故謂之六其實
　冬内必用裘夏内必用葛司裘言為大裘以共王祀
　天之服司服言祀昊天上帝則服大裘而冕總言冬
　至祭天必服大裘而加衮服耳非以大裘别為一服
　也
𤣥端而朝日於東門之外聽朔於南門之外(端鄭讀冕/馬如字下)
　(諸侯𤣥端同朝/直遥反下並同)
　正義鄭氏康成曰朝日春分之時也東門南門皆謂
　國門也(孔疏朝事儀云帥諸侯朝日於東郊故知東/門是國城東門孝經緯云明堂在國之陽故)
　(知南門亦謂/國城南門也)天子廟及路寢皆如明堂制(孔疏考工/記云夏后)
　(氏世室注云謂宗廟殷人重屋注云謂正寢周人明/堂鄭云三代各舉其一明其制同也又周書亦云宗)
　(廟路寝明/堂其制同)明堂在國之陽毎月就其時之堂而聽朔
　焉(孔疏月令孟春居青陽左个仲春居青陽太廟/季春居青陽右个以下所居各有其䖏是也)卒
　事反宿路寢亦如之(孔疏亦如明/堂每月異所)　方氏慤曰日生
　於東故朝日於東門之外日月合於朔陰陽交於南
　故聽朔於南門之外即明堂是也必曰門之外者亦
　猶迎氣之於郊歟
　通論孔氏穎達曰每月以朔告神謂之告朔論語告
　朔之餼羊是也於時聽治此月朔之事謂之聽朔此
　玉藻文是也聽朔又謂之視朔文十六年公四不視
　朔是也告朔又謂之告月文六年閠月不告月是也
　又謂之朝廟文六年云猶朝於廟是也又謂之朝正
　襄二十九年釋不朝正於廟是也　張子曰據玉藻
　天子聽朔於明堂諸侯則於太廟就告朔之處告祖
　而行　馬氏睎孟曰覲禮天子拜日於東門之外祀
　日於南門之外祀月於北門之外祭日於東祭月於
　西然朝日非不於南不載於記夕月非不於西不見
　於覲禮日陽也以始事爲功而主於東月隂也以終
　事爲功而主於北故也　又曰告朔告於廟聽朔聽
　其事天子告朔於廟明其受之於祖也
　存疑鄭氏康成曰端當為冕字之誤也(孔疏凡衣服/皮弁尊次以)
　(諸侯之朝服次以𤣥端案下諸侯皮弁聽朔朝服視/朝是視朝之服卑於聽朔今天子皮弁視朝若𤣥端)
　(聽朔則是聽朔之服卑於視朝與諸侯/不類且聽朔大視朝小故知端當為冕)𤣥衣而冕冕
　服之下　孔氏穎達曰案宗伯實柴祀日月星辰則
　日月爲中祀而用𤣥冕者以天神尚質故也　方氏
　慤曰經有曰𤣥冕有曰𤣥冠何也蓋𤣥端者祭服燕
　服之總名衣𤣥衣而加𤣥冕則爲祭服衣𤣥衣而加
　𤣥冠則爲燕服或冠冕通謂之端𤣥端而朝日則是
　加𤣥冕者也𤣥端而居則是加𤣥冠者也　馬氏睎
　孟曰周之朝日王搢大圭執鎮圭而圭之藻藉有五
　采五就乗龍載大旂而旂之象有日月交龍其壇曰
　王宮其燎則實柴其牲幣則尚赤其樂則黄鍾大呂
　雲門而與祀天神上帝者大槩同矣服不以衮冕而
　以齊燕之𤣥端祀羣小祀之𤣥冕豈禮所謂稱也國
　語曰天子大采朝日虞以大采為五色之繅藉而其
　服則衮其説是也然記稱朝日以𤣥端蓋非周禮也
　鄭氏易𤣥端以𤣥冕誤㑹周禮也
　案𤣥端以方幅為名朝祭之服亦然其别者不畫則
　止謂之端畫則曰衮曰鷩曰毳曰希曰𤣥而無端名
　此記言𤣥端鄭氏由下皮弁視朝推之而以爲冕然
　朝日爲中祭不應服祭羣小祀之𤣥冕故又疑𤣥端
　朝日非周禮謂鄭不當改端爲冕方氏又即鄭説而
　小變之以爲𤣥端而加𤣥冕則亦鄭説耳或又謂𤣥
　端即指有畫者言以為𤣥端即衮冕此與周禮言衮
　言鷩之例不符要惟鄭孔為近似但朝日𤣥冕究未
　敢安特並存之以備考云
　存異鄭氏康成曰凡聽朔必以特牲告其帝及神配
　以文王武王(孔疏以告朔禮略故用特牛月令每月/云其帝其神故知皆告以在明堂中故)
　(知配以文武或以武/王配五神於下非也)
　案天子聽朔於明堂告朔亦必於廟則告朔時其帝
　及神不與也且明堂饗帝配以文王故孝經云宗祀
　文王於明堂以配上帝武王不與也鄭氏創其説而
　孔氏附之非矣
閏月則闔門左扉立於其中(闔胡獵反/扉音非)
　正義鄭氏康成曰閏月非常月也聽其朔於明堂門
　中還處路寢門終月(孔疏案太史云閏月詔王居門/終月是還處路寢門終竟一月)
　(所聽之事於一日耳/其餘日則居燕寢也)　孔氏穎達曰閏非常月無恒
　居之處故在明堂門中聽朔於明堂門反居路寢門
　通論孔氏穎達曰皇氏云明堂有四門即路寢亦有
　四門閏月各居其時當方之門
　案闔門當依鄭注爲明堂門中無疑但聽朔於明堂
　者暫而一月之事非可卒辦故注又云還處路寢門
　終月還處亦謂聽事於寢門之中非寢於寢門之中
　也周官六寢惟小寢五爲休息之所五寢以時分不
　以月分則閏月何嘗無所繋之時乎闔左扉何也蓋
　月令明堂凡孟月居左而季月居右義取乎天之左
　旋耳至閏月則前月之氣已過後月之氣方來故闔
　左以送前月開右以迎後月禮之時為大而順次之
　者固當如是非獨爲左陽而右隂也路門布政之門
　聽朔於明堂而闔左扉還處於路門而亦必闔左扉
　矣
皮弁以日視朝遂以食日中而餕奏而食日少牢朔月
大牢五飲上水漿酒醴酏(餕音俊大音/泰酏以支反)
　正義鄭氏康成曰餕食朝之餘也奏奏樂也上水水
　爲上餘其次之　孔氏穎達曰天子既著皮弁視朝
　遂以皮弁而朝食所以敬養身體至日中之時還著
　皮弁而餕朝之餘食餕尚奏樂即朝食奏樂可知也
　月朔禮大故加用大牢周禮大司樂云王大食令奏
　鐘鼔　方氏慤曰以朝服而食不敢慢於所養也日
　中餕朝之餘不敢厚於所養也奏而食周官膳夫掌
　王之食飲以樂侑食所以和其心志而助氣體之養
　也日少牢朔月大牢所以爲豐儉之節且重朔故也
　前於朔言聽此於朝言視聽主有所受於上視主有
　所明於下味以淡爲本上水則貴本故也　周氏諝
　曰皮弁之服白布衣積素以爲裳弁用皮者貴自然
　也衣白而裳素者貴其潔且明也
　餘論陸氏佃曰日中言奏而食則夕食不以樂侑然
　猶祭也故曰夕深衣祭牢肉周官王日一舉鼎十有
　二物楚語天子舉以大牢祀以㑹其舉謂朔月月半
　以盛者言之鼎十二物不必皆大牢也禮君無故不
　殺牛則王雖尊不應日殺牛天子言飲諸侯言爼簋
　飲養陽氣食養隂氣也
　案凡殺牲盛饌即曰舉周禮日舉即此日少牢也楚
　語舉以大牢即此朔月大牢也又此五飲皆常飲也
　故於六飲去凉醷凉者氷水夏暑飲之非常飲也醷
　酸亦醯之類非常飲也而加酒以酒養人氣血可常
　飲也
卒食𤣥端而居動則左史書之言則右史書之御瞽幾
聲之上下(瞽音古上/時掌反)
　正義鄭氏康成曰天子服𤣥端燕居也左史右史其
　書春秋尚書其存者(孔疏春秋是動作之事故以當/左史所書左陽陽主動尚書記)
　(言誥之事故以當右史/所書右陰隂主靜也)瞽樂人也(孔疏御侍也/以瞽人侍側)幾猶
　察也察其哀樂(孔疏政和則樂聲樂政酷則/樂聲哀察其哀樂防君之失)
　通論孔氏穎達曰周禮五史無左史右史之名襄二
　十五年傳大史書曰崔杼弑其君是記動作之事則
　大史爲左史也僖二十八年傳王命内史叔興父䇿
　命晉侯為侯伯是言語之事故為右史酒誥云矧大
　史友内史友鄭注掌記言記行是内史記言大史記
　行也此論正法若其有闕則得交相攝代春秋之時
　特置左史右史襄十四年左史謂魏莊子昭十二年
　楚左史倚相是也藝文志及六藝論云右史記事左
　史記言與此正反　陳氏祥道曰古者端衣或施之
　於冕或施之於冠樂記魏文侯端冕而聽古樂此施
　之於冕者也冠禮冠者𤣥端緇布冠既冠易服服𤣥
　冠𤣥端内則子事父母冠緌纓端韠紳公西華曰端
　章甫以至晉侯端委以入武宮晏平仲端委以立於
　虎門此施之於冠者也蓋𤣥端齊服也諸侯與士以
　為祭服玉藻𤣥端以祭特牲冠𤣥端是也大夫士以
　爲私朝之服玉藻朝𤣥端是也天子至士亦以爲燕
　服玉藻天子卒食𤣥端而居内則事父母端韠是也
　然則端衣所用固不一矣　陸氏佃曰諸侯言夕深
　衣舉輕天子言卒食𤣥端而居舉重互相挾則天子
　夕亦深衣諸侯卒食亦𤣥端而居左史右史諸侯亦
　應如此諸侯言行或愧於書天子言幾聲諸侯言定
　體善言卜幾聲精矣
　存異陳氏祥道曰周官典同言髙聲䃂下聲肆正聲
　緩則所謂中聲者一適於正緩而已蓋樂以中聲爲
　本而一上一下非所以爲中也古者神瞽考中聲以
　作樂蓋本諸此然則御瞽察樂有不以中聲為量乎
　上非中下亦非中御瞽在所幾焉若夫不上不下而
　要宿於中則中和之紀於是乎在尚何幾察為哉
　案周官對正聲而言故髙下俱失其正若謂上下則
　幾而中聲即可不幾則神瞽之所考者謂何陳氏之
　論似是而非且此記特辨其哀樂以知政之得失耳
　與中聲之義又有别矣
年不順成則天子素服乗素車食無樂
　正義鄭氏康成曰自貶損也　孔氏穎達曰周禮司
　服大札大荒大烖素服(鄭注大札疫病也大荒/饑饉也大烖水火也)此天
　子諸侯罪己之義
　通論孔氏穎達曰素服者謂素衣故下文諸侯年不
　順成君衣布與此互文也其臣下助君禱請之時乃
　素故司服𤣥端素端注云為札荒有所禱請也　馬
　氏睎孟曰順在氣成在物不順則逆而水旱至焉不
　成則虧而饑饉至焉周官司服大荒素服大司徒荒
　政蕃樂大司樂大凶弛縣雜記凶年乗駑馬皆憂以
　天下故也
　總論范氏鍾曰自天子玉藻至食無樂此天子之儀
　十二天數也旒必象焉變化天道也龍卷象焉尊祖
　配天以是而祭可以對越上帝來格祖考矣東者日
　之所出向明而治閏必變而從時皆天道也皮弁以
　食順以質也餕食之餘自損挹也日少牢崇儉也朔
　月大牢敬始也朔言聽受命於天也朝言視中正以觀
　天下也五飲水之為上原本而反始也燕居而齊服
　戒謹恐懼於不覩不聞也言動有書表儀天下也幾
　聲以察治忽聲音與政通惟樂不可以偽為也年不
　順成遽自貶損憂以天下也一衣服飲食動作起居
　雍雍肅肅周旋中禮矣
諸侯𤣥端以祭裨冕以朝皮弁以聽朔於大廟朝服以
日視朝於内朝(裨婢支反/大音泰)
　正義鄭氏康成曰𤣥端祭先君也(孔疏與上天子龍/卷以祭其文相類)
　(故知祭先君也鄭注王制𤣥衣養老云𤣥衣素裳天/子之燕服為諸侯之朝服天子諸侯以朱為裳上士)
　(以𤣥為裳中士以黄為裳下士以/雜色為裳則名𤣥端不得名朝服)裨冕朝天子也公
　衮侯伯鷩子男毳也(孔疏案覲禮侯氏裨冕鄭注裨/之為言埤也天子六服大裘為)
　(上其餘為裨是/以總云裨冕)皮弁下天子也(孔疏以天子用𤣥冕/諸侯用皮弁故云下)
　(天子/也)此内朝路寢門外之正朝(孔疏以下文君日出/而視之退適路寢故)
　(知此路寢/門外朝)天子諸侯皆三朝(孔疏太僕掌燕朝之服/位注燕朝朝於路寢之)
　(庭是一也司士正朝儀之位注此王日視朝事於路/門外是二也朝士掌外朝之法注外朝在庫門之外)
　(皋門之内是三也諸侯三/朝已見於文王世子疏)　劉氏彜曰天子聽朔於
　明堂而頒其正朔於天下諸侯受而藏諸大廟每月
　之吉則以餼羊告朔祭於大廟因而聽其月朔之政
　則服皮弁焉
　存疑鄭氏康成曰端亦當為冕(孔疏𤣥端賤於皮弁/下文皮弁聽朔於大)
　(廟不應𤣥端以祭先/君故知亦當為𤣥冕)　孔氏穎達曰行此禮天子於
　明堂諸侯於大祖廟訖然後祭於諸廟謂之朝享司
　尊彜云朝享是也聽朔又謂之月祭祭法云皆月祭
　是也(案朝享月祭/與告朔無干)　戴氏侗曰裨冕冕服之次諸侯
　朝天子則降而服其次如公當衮則服鷩侯伯當鷩
　則服毳　馬氏睎孟曰周諸侯之衣服禮儀皆以命
　數為節而諸侯相見亦用朝王之圭藉豈祭不以朝
　王之裨冕特降之以從𤣥冕乎殆不然矣公西華曰
　宗廟之事如㑹同端章甫則端𤣥端也孔子冠章甫
　之冠而公西華亦以端章甫為禮記者所以有𤣥端
　以祭之説歟
　存異鄭氏康成曰諸侯祭宗廟之服惟魯與天子同
　(孔疏案明堂位君卷冕立於阼此謂祭文王周/公之廟得用天子之禮祭魯公以下則亦𤣥冕)　方
　氏慤曰内朝亦曰燕朝以其别於外朝故曰内以其
　别於治朝故曰燕視止於内朝者常朝也故以日言
　之(案燕朝為路門内之朝此記指路門/外之朝疏説甚明方氏之説非也)
　辨正陳氏祥道曰記曰齊之𤣥也以陰幽思也故祭
　之冕服皆𤣥齊之端衣亦𤣥儀禮大夫祭以朝服士
　祭以𤣥端冠禮冠者服𤣥端雜記公襲朝服一𤣥端
　一襚禮自堂受𤣥端則朝服𤣥端異矣𤣥端皆𤣥裳
　或黄裳雜裳可也未聞以素裳也鄭注云朝服冠𤣥
　端素裳此説無據(案士冠禮朝服素韠特牲𤣥/端爵韠是異以韠不以裳)
　案天子之服必十二章以則天數上公則止九章鄭
　據左傳三辰旗旂句謂登日月星於旂則服去三章
　而止九將畫黼於扆畫雉於門而山節藻棁服并去
　此四章而五乎上公九命九章自衮冕而下侯伯七
　命七章自鷩冕而下子男五命五章自毳冕而下大
　國之孤四命自希冕而下卿大夫不過三命自𤣥冕
　而下士一命無冕自皮弁而下此皆在外者也其在
　内則三公八命猶鷩冕故曰三公一命衮卿六命猶
　毳冕大夫四命猶希冕上士三命乃𤣥冕在内屈也
　其出封則皆加一命在外伸也未出封加衮以前則
　在内公卿之冕服自應比在外諸侯降一等既出封
　以後則冕服繋王命所加入朝時自應如周禮大行
　人九儀之命上公九章而服衮侯伯七章而服鷩子
　男五章而服毳夫亦何嫌而必降服其次如戴所云
　乎出封加命之諸侯若以入朝而必降其服將何以
　别於在内公卿未之加命者乎且裨有埤陪之義又
　卑也副也凡冕以一上者為正其餘卑者為裨天子
　裘冕十二旒為主為正衮冕而下為副為陪諸侯冕
　服通稱裨冕王朝卿大夫士亦如之故曽子問云大
　祝裨冕又云大宰大宗大祝皆裨冕覲禮云侯氏裨
　冕侯氏以入朝而見屈於王豈大宰大宗大祝亦必
　降服其次乎其總稱裨冕者以服衮服鷩服毳之諸
　侯同時入覲服章非一故以裨冕括之亦猶五玉總
　稱為瑞云爾况弁師天子十有二玉朱子謂天子雖
　與諸侯同冕而旒皆十二玉則與上公衮冕九旒九
　玉自有分辨鄭孔之説何疑焉至魯君用天子車服
　乃僖公所僭與魯公何與鄭孔附㑹則非
朝辨色始入君日出而視之退適路寢聽政使人視大
夫大夫退然後適小寢釋服(辨如字徐/扶免反)
　正義鄭氏康成曰辨色始入羣臣也入入應門也辨
　猶正也别也小寢燕寢也釋服服𤣥端(孔疏據君故/服𤣥端若卿)
　(大夫釋服/服深衣)　陳氏祥道曰詩曰夜鄉晨言觀其旂臣
　辨色始入之時也又曰東方明矣朝既盈矣君日出
　而視之之時也朝以先為勤以後為逸退以先為逸
　以後為勤今朝而臣先於君所以明分守退而君後
　於臣所以防怠荒　劉氏彛曰大夫有政不敢自達
　者必入路寢之朝以請於君也故大夫未退則君不
　敢適小寢古之君臣同心同德以憂國事而君不敢
　恃其尊大以自暇逸三代之臣所以忠厚勤瘁於後
　世蓋有所自焉　陳氏澔曰視朝而見羣臣所以通
　上下之情聽政而適路寢所以決可否之計
　案視朝於路寢門外立而行禮而已禮畢君入路寢
　門聽政大夫就寢門外左右六府各治其事周禮大
　僕所謂掌君命之出入諸臣之復逆全在於此臣有
　所奏告大僕引而入君有所命使大僕傳而出獻可
　替否反覆商確恒歴數時故臣曰夙夜在公必大夫
　皆退而後君適小寢釋服也
　存疑孔氏穎達曰應門之内則路門之外諸侯中門
　為應門外有皋門若魯則雉庫路入者入雉門也
　案諸侯無皋門疏誤
又朝服以食特牲三爼祭肺夕深衣祭牢肉朔月少牢
五俎四簋子卯稷食菜羮夫人與君同庖(稷食食音嗣/庖歩交反)
　正義鄭氏康成曰食必復朝服所以敬養身也三俎
　豕魚腊(孔疏約特牲禮/故知豕魚腊也)祭牢肉異於始殺也(孔疏早/起初殺)
　(之時將食先祭肺以周人重肺至夕將食之/時切牢肉為小叚而祭之故云異於始殺)天子言
　日中諸侯言夕天子言餕諸侯言祭牢肉互相挾(孔/疏)
　(天子言日中諸侯亦當有日中諸侯言夕則天子亦/有夕天子言餕則諸侯亦餕諸侯言祭牢肉則天子)
　(亦祭/牢肉)五俎加羊與其腸胃也(孔疏約少牢禮五俎但/少牢祭神加羊與膚為)
　(五此人君所食無/膚而有腸胃也)朔月四簋則日食稲粱各一簋而
　已(孔疏以朔月四簋故知日食二/簋以稻粱羙物故知各一簋)稷食菜羮忌日貶
　也(孔疏紂以甲子死桀以乙卯/亡無道被誅後王以為忌日)夫人與君同庖不特
　殺也(孔疏夫人與君同庖則/后亦與王同庖可知)　方氏慤曰牛羊豕為
　大牢羊豕為少牢諸侯朔月少牢以見日所食特牲
　三俎者或羊或豕而已(案特牲用豕/此傳冩之誤)深衣燕居之服
　由朝至夕則可以燕矣故夕深衣而燕食焉朔月少
　牢固以降於天子亦以無故不殺羊故也俎薦牲肉
　天産故用陽數之竒簋盛黍稷地産故用陰數之耦
　五俎四簋則以朔月故倍常也君之常膳非不以稷
　為食特以稻粱為上而稷為之次耳非不以菜為羮
　特以雞犬為胾而菜為芼耳今乃食止以其次羮止
　以其芼則以疾日當自貶故也夫人與君同庖與共
　牢而食同義
　通論孔氏穎達曰以此而推天子朔月大牢當六簋
　黍稷稻粱麥苽各一簋若盛舉則八簋故小雅陳饋
　八簋當加以稻粱此常食也若禮食則兼用簠數更
　多公食大夫禮簠盛稻粱下大夫六簋上大夫八簋
　周禮掌客上公簠十侯伯八子男六簋則俱十二
　存疑方氏慤曰周官膳夫王燕食則奉膳贊祭王荆
　公謂燕食有魚鳥之膳非祭朝食之餘禮餕餘不祭
　以餘膳祭非敬也此言日中與夕則燕食爾而曰祭
　牢肉者由周以前質略故也
　存異陸氏佃曰深衣叙祭牢肉之上則夕亦以此食
　矣夕燕居之時雖天子亦深衣易曰君子以嚮晦入
　燕息若端朝事也
　案周官膳夫贊祭注言奉朝之餘膳所祭者牢肉則
　與此正同蓋朝所祭者肺此所祭者牢肉就全牲言
　則以此為朝食之餘非前所食者之餘也王安石以
　餕餘不祭疑此所祭者是魚鳥非牢肉誤矣又上文
　𤣥端敘卒食之下是可知天子雖卒食猶朝服卒食
　後乃𤣥端也而陸氏佃顧謂天子亦夕深衣何耶且
　下朝𤣥端夕深衣據大夫士而言正以不敢上同於
　天子昭其辨也豈以相備哉
君無故不殺牛大夫無故不殺羊士無故不殺犬豕君
子逺庖廚凡有血氣之類弗身踐也(逺於萬反踐依/注作翦子淺反)
　正義鄭氏康成曰故謂祭祀之屬(孔疏若賓客饗飯/亦在其中故云祭)
　(祀之/屬)踐當為翦聲之誤也翦猶殺也　孔氏頴達曰
　弗身踐此謂尋常若祭祀之事則身自為之故楚語
　云禘郊之事天子自射其牲又刲羊擊豕是也　方
　氏慤曰庖宰殺之所廚烹飪之所　應氏鏞曰無故
　不殺仁也君大夫士必有辨禮也有故而殺禮也逺
　之而弗身踐仁也君子逺庖廚蓋古有是語孟子亦
　引之
　存異孔氏穎達曰此君惟據諸侯以天子日食大牢
　無故得殺牛也無故不殺羊亦諸侯大夫也若天子
　大夫有故得殺牛　陸氏佃曰踐如字血氣之類蓋
　若螻蟻
　案孔謂天子日殺一牛顯與本文日少牢朔月大牢
　背陸謂螻蟻不可踏則婦人之仁矣
至於八月不雨君不舉年不順成君衣布搢本關梁不
租山澤列而不賦土功不興大夫不得造車馬(衣於既/反搢徐)
　(音箭又/如字)
　正義鄭氏康成曰君不舉者為旱變也君衣布以下
　皆為凶年變也衣布者謂若衛文公大布之衣大帛
　之冠是也(孔疏為國之破亂/與凶年同故引之)搢本去珽荼佩士笏也
　士以竹為笏飾本以象關梁不租此周禮也殷則關
　但譏而不征(孔疏雖非凶/年亦不課税)列之言遮列也雖不賦猶
　為之禁不得非時取也(孔疏恐有傷損/於物不賦歛也)造謂作新也
　　孔氏穎達曰此論諸侯及卿大夫遭凶年之禮關
　謂關門梁謂津梁租謂課稅以其凶年故不課税
　馬氏睎孟曰古人謂辰角見而雨畢則至於八月不
　雨者終無雨而萬寶莫期乎成矣此君所以不舉喪
　服以布士笏以本衣布所以致憂搢本所以自貶不
　租不賦所以寛民財司關凶札則無關門之征是也
　土功不興所以寛民力司徒荒政弛役是也關以通
　陸梁以通川大夫不得造車而繼之以馬者造車而
　馬從之也　朱氏申曰關梁人之所運其利微故其
　税曰租山澤地之所産其利博故曰賦　輔氏廣曰
　土功謂築城壘浚河湟大夫不造車馬則君不得為
　宮室可知
　通論馬氏睎孟曰周官司書言賦而終之以凡税歛
　掌交言九税而餘官言九賦司徒言征而繼之以賦
　載師言賦而繼之以税則税者以地取之也征者以
　正取之也歛則收而聚之賦則取而布之租則取之
　不可以悉税者取之以道征者取之以義歛者取之
　事賦者取之法租者取之戒其言不同相備故也
　存疑鄭氏康成曰至於八月建子之月盡建未之月
　也(孔疏文公十年自正月不雨至於/秋七月傳云不曰旱不成災也)春秋之義周之
　春夏無雨未能成災至秋秀實之時而無雨則雩雩
　而得雨則書雩喜祀有益也雩而不得雨則書旱明
　災成也　劉氏彜曰洪範庶徵三代之明訓也君人
　者知其由已之致也反躬自訟不御正寢不進常膳
　食不舉樂春秋所以書正月至於七月不雨或書大
　旱或書大雩或書又雩皆因其違禮違天之實跡書
　以見其咎徵也三傳弗達聖人之意乃曰不為災故
　不書旱豈有不雨者七月而不為災者此曰至於八
　月不雨君不舉後儒惑於三傳不然則誤且繆矣
　孔氏穎達曰土功不興謂人食不得滿二鬴之歲若
　人食二鬴則猶興土功均人云豐年旬用三日中年
　用二日無年用一日廩人云人食四鬴上三鬴中二
　鬴下是無年猶有一日之役也(案年不順成亦大槩/謂凶歳耳不興土功)
　(謂不造城郭宮室若無年猶有一日/之役則凡小力役亦是不必土功也)
　案周八月夏六月孟子所謂七八月之間旱則苖槁
　者言至此月不雨尚未至年不順成也而君已為之
　不舉見其敬天勤民之至若據春秋至七月不雨不
　為災至八月乃為災而君不舉之説猶未協經義
卜人定龜史定墨君定體
　正義鄭氏康成曰定龜謂靈射之屬所當用者定墨
　視兆坼也定體視兆所得也周公曰體王其無害(孔/疏)
　(此尚書/金縢文)　孔氏穎達曰龜人云天龜曰靈屬地龜曰
　繹屬東龜曰果屬西龜曰靁屬南龜曰獵屬北龜曰
　若屬各以其方之色與其體辨之色謂天龜𤣥地龜
　黄東青西白南赤北黒也體則俯者靈仰者繹前弇
　果後弇獵左倪靁右倪若定者定其所當用謂卜祭
　天用靈祭地用射射則繹也春用果秋用靁之屬占
　人云君占體大夫占色史占墨卜人占坼注云體兆
　象也色兆氣也墨兆廣也坼兆璺也凡卜必以墨畫
　龜求其吉兆若龜從墨而大坼稱為兆廣從墨裂其
　傍岐細出稱為兆璺君定體者謂五行之兆象既得
　兆體君定其體之吉凶尊者視大卑者視小也　朱
　子曰占龜土兆大横木兆直金兆從右邪上火兆從
　左邪上水兆曲或曰火兆直木兆從左邪上(案此即/五行之)
　(兆/象)以大小長短明暗為吉凶或占凶事又以短小為
　吉又有旋者吉大横吉(案君定體即以/此定其吉凶)
　通論方氏慤曰周官言君占體大夫占色史占墨卜
　人占坼其序與此不同者彼以尊卑之序言此以先
　後之序言故也
　存疑吳氏澄曰墨謂既坼之後以墨塗之坼大者食
　墨粲然可見坼微者墨不能入故但占其坼而已
　案古卜法今不傳如孔疏則史先就龜腹板為圖如
　書言我卜瀍水東澗水西又卜瀍水東惟洛食是必
　圖瀍澗洛水地勢之形而龜之坼如墨所指則吉也
　如吳氏説乃既坼後加以墨全非史所能定矣疑疏
　説猶為近之
君羔幦虎犆大夫齊車鹿幦豹犆朝車士齊車鹿幦豹
犆(孔云君下或有齊字幦音覓詩作幭周禮作幎/徐苦荻反犆依注音直齊音齋上鹿字或作豹)
　正義鄭氏康成曰幦覆苓也(孔疏苓即式也詩大雅/鞹鞃淺幭毛傳云幭覆)
　(式幭即幦也又周禮巾車作􁈐但古字耳三者同也/知幦是覆苓者少儀云負良綏申之靣拖諸幦是也)
　犆讀皆如直謂縁也此君齊車之飾(孔疏以大夫及/士皆云齊車故)
　(知此君齊/車之飾)臣之朝車與齊車同飾(孔疏據此則君之/朝車與齊車異飾)
　(也但無文/以言之)　孔氏穎達曰此論君及大夫士等齊車
　朝車所飾之物尊卑不同皇氏云君謂天子諸侯詩
　淺幭以虎皮為幭此或緣以虎皮即謂之淺幭歟
　陳氏祥道曰軾之制有衡以横乎上有犆以直乎下
　幦若席然施諸軾上其禮有等其用有辨虎以其威
　猛而有義也羔以其不黨跪乳而有禮也鹿以其善
　接其類而有仁也豹之於虎其為威小矣齊於朝其
　為禮異矣故諸侯覲王虎淺幦齊則羔幦虎飾而已
　士之齊車鹿幦豹飾則朝車之幦與飾不以鹿豹而
　大夫齊車朝車皆鹿幦豹飾者屈於君故也　方氏
　慤曰周官巾車金路封同姓象路封異姓齊右謂金
　路為齊車則王固以金路齊也王如此則同姓從可
　知言同姓以金路則異姓以象路可知由此推之大
　夫之車則墨車是也士之車則棧車是也　吳氏澄
　曰朝車者大夫之朝車也蒙上文大夫之齊車用鹿
　皮為幦豹皮為飾而其朝車及士之齊車亦皆鹿皮
　豹犆也言朝車者恐人疑其朝車之與齊車異飾也
　言士齊車者恐人疑士之齊車與大夫異飾也故重
　出鹿幦豹犆四字而不殺其文云　徐氏師曽曰鹿
　善羣豹文炳取其恊恭而有文也
　存疑孔氏頴達曰車式以苓為之有豎者有横者故
　考工記注云轛式之植者衡者也　又曰皇氏云詩
　淺幭與𤣥衮赤舄同文知亦齊車此用羔幦是異代
　禮(案韓侯來朝而賜之必命車也此以/為齊車又謂為異代之禮不知何據)　方氏慤曰
　承君之下不言朝車則知君之羔幦虎犆以齊而不
　以朝也宣王賜韓侯鞹鞃淺幭者謂虎皮淺毛亦虎
　犆矣蓋天子之所錫不必諸侯之以朝故也　馬氏
　睎孟曰周禮以金路祭祀㑹同賓客謂之齊車而其
　幦無所經見荀子曰絲末彌龍所以養威此天子之
　幦也然則羔幦虎犆殆諸侯之禮歟
　案天子之輅有五等安見輅别而幦與犆盡同歟據
　周禮喪車且有五等木車犬􁈐疏飾素車犬􁈐素飾
　藻車鹿淺䄙革飾駹車然􁈐髤飾漆車豻䄙雀飾安
　見祭車朝車反無辨而同􁈐同飾歟則周禮巾車一
　職大有闕文而此一節言齊車朝車亦多闕誤蓋朝
　必降齊一等而士必降大夫一等無緣大夫之齊大
　夫之朝士之齊俱鹿幦豹犆别數之而仍重言之也
　芮城定本作大夫齊車豹幦豹犆其朝車與士齊車
　鹿􁈐豹犆芮氏博極羣書或有據　又案孔以苓即
　式是已又言以苓為之何也苓是何物可以之為式
　乎且言式有直者有横者益不可解式車前横木其
　直者謂之轛式無直者也
君子之居恒當戸寢恒東首若有疾風迅雷甚雨則必
變雖夜必興衣服冠而坐(首手又反迅音峻又音/信衣於既反下衣布同)
　正義鄭氏康成曰當戸鄉明也東首首生氣也衣服
　冠而坐敬天之怒
　通論方氏慤曰孔子將病猶當戸而坐君視之猶東
　首加朝服迅雷風烈必變蓋禮然也
　總論孔氏頴達曰自此至光矣一節明卿大夫以下
　所居處及盥浴并將朝君之儀
日五盥沐稷而靧粱櫛用樿櫛髪晞用象櫛進禨進羞
工乃升歌浴用二巾上絺下綌出杅履蒯席連用湯履
蒲席衣布晞身乃屨進飲(盥音館靧音悔櫛則乙反樿/章善反禨其既反絺刃疑反)
　(綌去逆反杅音雩蒯苦怪反連力旦/反方讀如字屨九具反本又作履)
　正義鄭氏康成曰晞乾也沐靧必進禨作樂盈氣也
　(孔疏以新沐氣/虚補益其氣)更言進羞明為羞籩豆之實(孔疏知/非庶羞)
　(者庶羞為食而設今進禨則/為飲設故知是羞籩羞豆)絺綌刷去垢也杅浴器
　也蒯席澀便於洗足也(孔疏浴竟出盆踐蒯/席上亦刮去垢也)連猶同
　也(案同謂此洗足與浴同用湯也疏/又以連為釋謂同用湯則垢釋耳)進飲亦盈氣也
　　孔氏穎達曰盥洗手也沐沐髮也靧洗面也取稷
　粱之潘汁洗面沐髪並須滑故也此大夫禮人君靧
　沐皆粱也樿白理木櫛梳也沐髪為除垢膩故用白
　理澀木以為梳沐已燥則髪澀故用象牙滑櫛以通
　之禨謂酒也沐而飲酒曰禨進羞之後樂工乃升堂
　以琴瑟而歌連猶釋也釋去足垢而用湯䦨也　方
　氏慤曰上貴而下賤絺精而綌粗上絺下綌則用之
　各以其稱也杅以木為之蒯茅類蒯澀而蒲軟用湯
　謂用以洗足浴既用湯又用湯以洗足故曰連連之
　為言續也進飲而不進羞工亦不升歌殺於沐也
　輔氏廣曰衣布如今之浴衫晞身乃屨屨服之末進
　屨則衣服皆舉矣故進飲焉
　通論馬氏睎孟曰内則子之於親聘禮館人之於賓
　皆三日具沐五日具浴蓋禮以情制德以禮作君子
　知彈冠振衣於其外則必浴德澡心於其内也
　總論應氏鏞曰沐先稷而後粱櫛先樿而後象浴巾
　下綌而上絺席先蒯而後蒲蓋垢汙之難去不可不
　加刮摩滌蕩之力故先用其粗者及整治之後則用
　潤養之功而已
將適公所宿齊戒居外寢沐浴史進象笏書思對命既
服習容觀玉聲乃出揖私朝煇如也登車則有光矣(齊/側)
　(皆反煇/音暉)
　正義鄭氏康成曰思所思念將以告君者對所以對
　君者(如復命/覆奏)命謂所受君命書之於笏為失忘也玉
　聲玉珮也私朝自大夫家之朝也揖其臣乃行　孔
　氏穎達曰史謂大夫亦有史官也熊氏云下大夫不
　得有象笏又解云有地大夫故用象既服者著朝服
　已竟私習儀容又聽已佩鳴玉聲與行歩相中適也
　習儀竟行歩至己之私朝揖其屬臣揖竟出登所乗
　之車而適君朝矣(案有地大夫用象以後言諸侯/以象大夫以魚湏文竹推之)
　方氏慤曰齊戒故居外寢沐浴以前期為之故曰宿
　古之人將有所思也必先齊將有所為也必先戒
　陳氏澔曰煇與光皆言德容發越之盛光則又盛於
　煇矣
　通論馬氏睎孟曰孔子於哀公三日齊而後請伐齊
　諸侯於玊畿泰山具朝宿之邑皆以湯沐名之則人
　臣見君之禮可見矣
　餘論朱子曰漢初有秉笏奏事　又曰執簿亦笏之
　類只是為備遺忘故手執眼觀口誦於君前有所指
　畫不敢用手故以笏指畫今世遂用以為常執之物
　存異吳氏澄曰煇如謂昧爽之際晨光猶熹㣲也有
　光謂質明之時晨光已顯著也
　案容觀必中禮玉聲必中樂君子事君誠敬積於中
　儀容發於外煇如有光易所謂有孚暉吉詩所謂儀
　一心結也如吳説則登車已有光至公門大明矣非
　辨色始入　又案此章記朝君之禮凡事君者皆當
　如是不必専謂為諸侯朝天子也
天子搢珽方正於天下也諸侯荼前詘後直讓於天子
也大夫前詘後詘無所不讓也(荼依注音舒/詘出勿反)
　正義鄭氏康成曰珽之言珽然無所屈也荼讀為舒
　遲之舒舒懦者所畏在前也詘謂圜殺其首諸侯惟
　天子詘焉大夫奉君命出入者也上有天子下有已
　君又殺其下而圜　孔氏穎達曰方正於天下示己
　之端平正直而布於天下也荼後直下角方正大夫
　士又杼其下廣二寸　陳氏祥道曰天子於天下體
　無所屈故體必方正諸侯於天子則謹度以臣之於
　臣民則制節以君之故荼前詘後直大夫於其君則
　為臣於天子則為陪臣故笏前詘後詘　方氏慤曰
　玉之廷者為珽左傳衮冕黻珽珽故直直故方方故
　正方正者以其直而無所詘於天下也故天子搢之
　且其動也直天道也其動也詘地道也天子體天道
　故無所詘諸侯進則勢詘於天子故前詘退則道伸
　於國人故後直搢謂搢之於紳也搢之於紳則服之
　也服之欲其識而勿忘故也言天子如此則餘可知
　矣(案紳帶之垂者帶可搢/笏紳不可搢紳當作帶)
　存疑鄭氏康成曰此亦笏也謂之珽(孔疏以下文笏/天子以球玉故)
　(知此珽/亦笏也)或謂之大圭長三尺杼上終葵首(孔疏玉人/注云大圭)
　(或謂/之珽)終葵首者於杼上又廣其首方如椎頭(孔疏齊/人謂椎)
　(頭為/終葵)是謂無所詘後則恒直相玉書曰珽玉六寸明
　自炤(孔疏引証珽是玉明/自炤者内含明也)　陸氏佃曰珽非大圭大
　圭長三尺珽長六寸(周氏諝曰笏二尺六寸考工記/大圭三尺兼上終葵首言之珽)
　(六寸單指/終葵首)　陳氏祥道曰天子之朝日執鎮圭搢大
　圭則所執者贄也所搢者笏也諸侯之朝大夫之聘
　蓋亦如此則諸侯執命圭者必搢荼大夫執聘圭者
　必搢笏及其合瑞而受圭則執其所搢而已此所謂
　見於天子無説笏天子之笏曰珽諸侯曰荼大夫以
　下曰笏者尊者文其名卑者命其實故車天子諸侯
　曰路大夫以下曰車寢天子諸侯曰宮大夫以下曰
　寢
　辨正朱子曰周禮典瑞大圭不執只是搢於腰間却
　執鎮圭用藻藉以朝日而今郊廟天子皆執大圭大
　圭長三尺且重執之甚難古者本非執大圭也
　案珽笏大圭三者鄭氏以為一為鄭氏之説者曰珽
　玉六寸據上不殺者椎頭也然以笏計之笏度二尺
　六寸加椎頭六寸是大圭應長三尺二寸而玉人典
　瑞俱云大圭三尺者何也是大圭非珽明矣第珽與
　大圭固二而陳氏以珽即笏恐猶未然本文明言天
　子之珽方正無所詘諸侯之荼前詘後直大夫前後
　詘笏則明言中愽三寸前後皆二寸則以為大夫之
　前後詘可也與天子之方正諸侯之後直能附合乎
　且笏惟天子以球玉諸侯則以象大夫則以竹安得
　盡以玉為之而但辨其直殺耶則珽與笏亦不得混
　為一也荀卿云天子御珽諸侯御荼大夫服笏管子
　云天子執玉笏以朝日又似珽荼之用同於笏者或
　天子有珽有玉笏接諸侯則搢珽示方正朝日則執
　玉笏示有所讓諸侯有荼有象笏朝王及臨羣臣則
　搢玉荼示上詘下直居恒則所搢但象笏歟本文於
　大夫不舉名蓋大夫惟有一笏原無異制異用觀荀
　子於大夫言服笏服者其常於天子言御珽諸侯言
　御荼則必有所御乃用之
侍坐則必退席不退則必引而去君之黨登席不由前
為躐席徒坐不盡席尺讀書食則齊豆去席尺(為於偽/反躐力)
　(輒/反)
　正義鄭氏康成曰引卻也退謂傍側也辟君之親黨
　也登席不由前升必由下也徒坐不盡席尺示無所
　求於前不忘謙也食則齊者為汙席也　孔氏穎達
　曰臣侍君坐若側傍有别席則退受側席不退謂傍
　無别席可退或雖有别席君不命之使退命令與君
　之親黨同席則卑謙卻引而離君之親黨坐君親黨
　之下也庾云失節而踐為躐席應從下升若由前升
　是躐席也徒空也空坐謂非飲食及講問時也不盡
　席之前畔有餘一尺讀書食則坐近前與席畔齊豆
　去席尺者解席所以近前之意以設豆去席一尺不
　得不前坐就豆　方氏慤曰侍坐則必退席者不敢
　與尊者並故也雖不退席猶須引身而去君之黨以
　避之於其黨如此則於君可知矣
　存疑鄭氏康成曰讀書則齊者讀書聲當聞尊者
　孔氏穎達曰案鄉飲酒禮賓席於戸西以西頭為下
　主人席於阼階介席於西階皆北頭為下賓升席自
　西方注云升由下也又鄉飲酒記云主人介凡升席
　自北方降自南方注云席南上升由下降由上主人
　受獻自席前適阼階是降自北方者以受獻正禮須
　席末啐酒也若賓則升降皆由下也
　案上二句言侍君之席下因及師弟賓主之席盖講
　説與食則惟師南面專席弟子東西面同席賓主則
　無南面之席惟有東西相向之席講説則書䇿在席
　前食則豆在席前故升席皆當由後而升乃不相背
　若由前而升則陵躐而失其節所以不由前為此故
　也徒坐不盡席尺以示謙也讀書食則與席齊以豆
　去席尺書亦猶是也
　存異陳氏澔曰登席不由前為躐席八字當作一句
　而為字平聲蓋行禮之時人各一席而相離稍逺固
　可從下而升若布席稍宻或數人共一席則必由前
　乃可得已之坐若不由前則是躐席也　王氏曰食
　則豆去席尺讀則與豆齊亦去席尺是謂齊豆去席
　尺
　案登席不由前疏引鄉飲酒禮於義不符陳氏必以
　八字為一句其説尤繆曲禮云毋踖席摳衣趨隅不
　趨隅尚不可而獨可由前乎蓋升席有從下者有從
　後者必無從上從前者讀書食則齊依䟽為句豆去
　席尺舉食席以例書席省文也石梁王氏説更支
若賜之食而君客之則命之祭然後祭先飯辯嘗羞飲
而俟若有嘗羞者則俟君之食然後食飯飲而俟(飯扶/晚反)
　(辯音/徧)
　正義鄭氏康成曰侍食則不祭雖見客猶不敢備禮
　也君將食臣先嘗羞忠孝也俟君食而後食若有嘗
　羞者膳宰存也飯飲利將食也　孔氏穎達曰此論
　人君賜食之禮祭祭先也禮敵者共食則先祭降等
　之客則後祭若臣侍君而賜之食則不祭若賜食而
　君以客禮待之則得祭雖得祭又先湏君命之祭乃
　敢祭也飯食也君未食而臣先食徧嘗羞膳示行臣
　禮為先嘗食之義也禮食未飱必先啜飲以利滑喉
　中不令澀噎君既未飧故臣亦不敢飧而先嘗羞嘗
　羞畢啜飲以俟君飧臣乃敢飧也若有嘗羞者臣侍
　食非君所客故不得祭亦不得嘗羞君自有膳宰嘗
　羞也既不祭不嘗則俟君食後已乃食也飯飲者飲
　之也雖不嘗羞亦先飲以俟君也　徐氏師曽曰飲
　而俟飯非飲而俟飧知然者以在品嘗之前也
　通論方氏慤曰於飯曰先於羞曰嘗互言之耳　陸
　氏佃曰侍食雖衆其嘗食常卑者一人先
君命之羞羞近者命之品嘗之然後惟所欲凡嘗逺食
必順近食君未覆手不敢飧君既食又飯飧飯飧者三
飯也君既徹執飯與醬乃出授從者(覆芳復反飧通作/湌從夕者夕食也)
　(從水者水澆飯也/皆音孫從才用反)
　正義鄭氏康成曰羞近者辟貪味也順近食者從近
　始也(孔疏意欲嘗逺且/從近始辟貪味也)覆手以循咡已食也(孔疏食/飽必覆)
　(手以循口邊恐有/殽粒汙著之也)飧勸食也(孔疏飧謂用飲澆飯於/器中也禮食竟更作三)
　(飧以勸助令飽/食使不虚也)君既食又飯飧不敢先君飽也三飯
　臣勸君食如是可也(孔疏三飯/三度飧也)執飯與醬授從者食
　於尊者之前當親徹也　孔氏穎達曰君命之羞猶
　是君所不客者也雖君已食已乃後食而猶未敢食
　羞故又須君命雖得君命猶先食近其前者一種而
　止品徧也君又命徧嘗而已乃徧嘗之後則隨己所
　欲不復次第也凡嘗逺食必順近食客與不客悉皆
　如此故云凡也君未覆手不敢飧侍食者悉然也君
　饌已徹則臣乃徹已饌以授從者飯醬是食之主己
　之所得故自執之以授從者此謂不客者若君與已
　禮食則但親徹之不敢授已之從者也　余氏心純
　曰飧不敢先君飽饌不敢先君徹皆視君節以執臣
　禮也
　通論孔氏穎達曰君與己禮食不敢授從者故公食
　大夫禮賓北面坐取粱與醤以降西面坐奠於階西
　注云不以出者非所當得是也若非君臣但降等者
　則徹以授主人相者故曲禮云客若降等徹飯齊以
　授相者若賓主敵則徹於西序端公食大夫禮親徹
　是也
凡侑食不盡食食於人不飽唯水漿不祭若祭為己偞
卑(侑音又偞/虚實反)
　正義鄭氏康成曰不盡食不飽謙也水漿非盛饌也
　已猶大也祭之為大有所畏迫臣於君則祭之(孔疏/公食)
　(大夫禮宰夫執觶漿/以進賓受坐祭遂飲)　孔氏穎達曰此因上侍君之
　食因明凡人相敵為食之禮侑食不盡食明勸食尊
　者之法食於人不飽通包食於尊者及禮敵之人皆
　謙退不敢自足也食於禮敵之人所設水漿不以祭
　先偞厭也若祭水漿為大厭降卑微也　方氏慤曰
　食於人不飽與共食不飽同義
　通論輔氏廣曰孔子説食於人不飽禮也孔子食於
　少施氏未嘗不飽飽少施氏之德也
君若賜之爵則越席再拜稽首受登席祭之飲卒爵而
俟君卒爵然後授虚爵君子之飲酒也受一爵而色洒
如也二爵而言言斯禮已三爵而油油以退退則坐取
屨隱辟而後屨坐左納右坐右納左(洒先典反又西禮/反言魚斤反油音)
　(由本亦作由鄭於斯字句禮一字句王肅/本無已字及下油字於言字句言斯禮句)
　正義鄭氏康成曰不敢先君盡爵洒如肅敬貌洒或
　為察言言和敬貌斯猶耳也油油説敬貌以退禮飲
　過三爵則敬殺可以去矣　孔氏穎達曰此論臣於
　君前受賜爵之禮在君前先飲者示賤者先即事後
　授虚爵者示不敢先君盡爵洒如者謂顔色肅敬如
　似洒然既受二爵顔色稍和故言言皇氏讀言為誾
　義亦通也油油者言侍君小燕惟止三爵顔色油油
　説敬故春秋左氏傳云臣侍君宴過三爵非禮也坐
　跪也初跪脱屨堂下為敬故退而跪取屨起而逡廵
　隱辟而著之納猶著也若坐左膝則著右足之屨若
　坐右膝則著左足之屨　輔氏廣曰言君若賜之爵
　則非禮食可知越席再拜稽首受者受於尊所也反
　登席而祭之　方氏慤曰隱則不顯辟則不正隱辟
　而後屨與就屨跪而屏之於其側同義坐左納右坐
　右納左凡以順手足之便也
　通論孔氏穎達曰此謂朝夕侍者始得爵也若其大
　禮則君先飲而臣後飲故曲禮云長者舉未釂少者
　不敢飲燕禮公卒爵而後飲是也此經再拜稽首而
　後受燕禮興受爵降下奠爵再拜稽首則先受而後
　再拜燕禮據大飲法此據朝夕侍君而得賜爵燕禮
　非惟三爵而已　馬氏睎孟曰考工記一升曰爵三
　升曰觚自觚至散其量有差而此特言爵者蓋爵者
　觚觶角散之總名故也君之賜爵所以致恩臣之受
　爵貴於至敬此所以三爵而油油以退也若夫湛露
　之燕諸侯至於不醉無歸燕禮之燕臣至於無算爵
　此又禮之大者與此異也士相見禮言君賜之爵退
　則隱辟而後屨君為之興則曰君無為興而其出至
　於三辭此不言者記其畧也　朱子曰詳畧不同皆
　宜參考　應氏鏞曰古之君臣以情相與於其閒燕
　命之侍坐賜食賜爵非朝聘宴饗之正疑若不必過
　嚴其分然亦未嘗忘恭敬之心亷恥之節焉其有不
　同者食則命之祭然後祭爵則越席而飲者不敢留
　君惠也飲至於三而亟退者酒易及亂而遂其驩則
　無已也飯至於三而猶勸者食以養人而相愛之意
　為無窮也詩曰三爵不識矧敢多又古聘射之禮賓
　主百拜而酒三行則爵不過三古之定禮也若夫傳
　有四飯之文禮有勸飧之義其亦不厭於詳矣
　存異王氏肅曰二爵而言飲二爵可以語也言斯禮
　語必以禮也
　案鄭王二説義皆可通但王説言字頗鑿
凡尊必上𤣥酒惟君面尊惟饗野人皆酒大夫側尊用
棜士側尊用禁(上陳澔本作/尚棜於據反)
　正義鄭氏康成曰𤣥酒不忘古也面猶鄉也燕禮曰
　司宮尊於東楹之西兩方壺左𤣥酒南上公尊瓦大
　兩有豐在尊南南上饗野人皆酒飲賤者不備禮也
　棜斯禁也無足有似於棜是以言棜(孔疏案鄉飲酒/禮設兩壺於房)
　(戸間有斯禁彼是大夫禮此云大夫用棜故知棜是/斯禁也案特牲禮注云棜今木舉上有四周下無足)
　(今斯禁亦無足/故云有似於棜)　孔氏穎達曰人君燕臣子專其恩
　惠故尊鼻鄉君若兩君相見則尊鼻於兩楹間在賓
　主之閒夾之不得面鄉尊也饗野人謂蜡祭時也野
　人賤不得本古又無德又可飽食故惟酒而無水也
　側謂旁側在賓主兩楹閒旁側夾之若一尊亦曰側
　尊故士冠禮云側尊一甒醴在服北注云無偶曰側
　與此側别　方氏慤曰設𤣥酒之尊必在衆尊之上
　禮運言𤣥酒在室是矣君面尊者專惠之道也臣側
　尊者辟君之嫌也　陸氏佃曰禁即棜也變棜言禁
　棜之辭仁禁無所不禁
　通論馬氏睎孟曰周官行人王禮諸侯饗而有祼孤
　卿無祼則以酒禮之而已觀此則君子之於野人又
　可知也然禮之不用𤣥酒非特此也士冠禮醴子昏
　禮醴婦聘禮醴賓皆無𤣥酒禮質故也特牲少牢酌
　一尊無𤣥酒禮殺故也昏禮尊於房戸之閒無𤣥酒
　外畧於内故也士喪既夕士虞皆有酒醴無𤣥酒凶
　變於吉故也然則𤣥酒雖薄而其禮重醴酒雖厚而
　其禮輕記所謂近於人情非其至者於此見矣
　
　
　
　
　
　
欽定禮記義疏卷四十一
欽定四庫全書
欽定禮記義疏卷四十二
　玉藻第十三之二
始冠緇布冠自諸侯下達冠而敝之可也(冠古亂反布/冠如字下並)
　(同敝音弊/本亦作弊)
　正義鄭氏康成曰緇布冠本太古耳非時王之法服
　也　孔氏穎達曰從諸侯下達於士其初加者是緇
　布冠不復常著冠而敝去之可也　周氏諝曰用緇
　布者所以立本也然非以趨時故既冠而即敝之可
　也
　案崇本尚質而導人心於朴淳則始加緇布之深意
　也故冠義以此始兹雜明冠制亦以此始
　總論孔氏穎達曰自此至桓公始也一節廣論上下
　及吉凶冠之所用唯五十不散送及親没不髦記者
　雜録厠在其閒
𤣥冠朱組纓天子之冠也緇布冠繢緌諸侯之冠也𤣥
冠丹組纓諸侯之齊冠也𤣥冠綦組纓士之齊冠也(繢/又)
　(作繪户内反緌本又作蕤耳隹/反齊側皆反綦音其徐其記反)
　正義鄭氏康成曰𤣥冠朱組纓緇布冠繢緌始冠之
　冠也𤣥冠委貎也諸侯緇布冠有緌尊者飾也(孔疏/郊特)
　(牲士冠禮皆云其緌也吾未之聞謂大夫/士也此云繢緌諸侯之冠故云尊者餙也)繢或作繪
　緌或作蕤齊冠言齊時所服也(孔疏言齊者兼祭祀/之時故曲禮云立如)
　(齊恐此齊亦兼祭祀故言齊/時所服其祭諸侯則𤣥冕也)　陳氏祥道曰朱以著
　正陽之色繢以備五采之文五采雖美不若正陽之
　純純其飾所以異也諸侯與士之齊則同而尊卑之
　分則異同故皆𤣥冠以一其誠異故組纓殊色以辨
　其等丹則顯綦倉艾色則晦也　方氏慤曰天子言
　纓諸侯言緌互相備爾𤣥則純乎天之色緇則雜以
　地之色故以為天子諸侯隆殺之辨齊之冠一以𤣥
　者以陰幽思也　馬氏睎孟曰委貌之制不可考觀
　周禮言冠弁而康成以委貎言之則委貎類弁矣范
　文子以杖擊其子而折委筓則委貎有筓矣士冠禮
　緇布冠有纓無筓而皮弁爵弁有筓則委貎殊於緇
　布冠類於弁可知也周官司服其祭服有𤣥端素端
　記曰太古冠布齊則緇之又曰齊之𤣥也又曰齊𤣥
　而養又曰𤣥冕齊戒荀子曰端衣𤣥裳輓而乘路蓋
　太古之祭冠以緇周之祭冠以𤣥天子齊則𤣥冕而
　𤣥端所以輓而乘路者也諸侯而下則𤣥冠𤣥端而
　已所謂丹綦組纓是也　朱氏申曰朱與丹皆赤類
　也然朱則含陽焉丹則受陽而已繢與綦皆雜色也
　然繢則以畫綦則染之而已
　存疑鄭氏康成曰四命以上齊祭異冠(孔疏諸侯𤣥/冕祭𤣥冠齊)
　(孤則爵弁祭亦𤣥冠齊是齊祭異冠也其三命以下/大夫則朝服以祭士𤣥端以祭皆𤣥冠是齊祭同冠)
　(天子之士與諸侯上大夫同天子大夫與諸侯孤同/此云四命齊祭異冠謂自祭助祭於君則齊祭同冠)
　(也鄭答趙商云齊祭謂齊時一冠祭時亦一冠四命/乃然大夫冕士弁而祭於君齊時服之祭時服之鄭)
　(言是助祭齊祭同冠若然士之助祭齊服應服爵弁/而鄭注旅賁氏云服𤣥端不服爵弁者熊氏云士助)
　(王祭祀服爵弁若助王受朝/覲齊時則服𤣥端義或然也)　陳氏祥道曰天子諸侯
　大夫齊祭異服特天子於羣小祀皆𤣥冕則齊祭同服
　存異陸氏佃曰𤣥冠丹組纓亦天子之齊冠
　案記謂夏之末造有諸侯冠禮自必有天子冠禮而
　此朱組纓繢緌誠如鄭云始冠之冠蓋夏之末造興
　焉至周彌文矣冠之制有三冕最尊弁次之冠又次
　之故冕弁不得妄干而冠自天子下逹然天子亦止
　用之燕居耳此言齊冠不及天子天子齊以冕故也
　陸謂𤣥冠丹組纓亦天子齊冠則無别矣且羣小祀
　祀之最卑者也猶必𤣥冕是天子無以冠齊者陳氏
　以齊祭異冠兼大夫較鄭四命以上之義為長蓋𤣥
　冠丹組纓諸侯之齊冠則諸侯以下齊必以冠可知
　乃雜記有云大夫冕而祭於公弁而祭於己士弁而
　祭於公冠而祭於己卽謂雜記大夫為孤而士則固
　弁而祭於公是雖小國之大夫亦當弁而祭於公也
　以齊無不𤣥冠之諸侯以祭有弁之士齊祭異冠矣
　而顧謂四命以上始然宜乎來趙商之問而孔氏輾
　轉以求申其説終疑其義之或然哉
縞冠𤣥武子姓之冠也縞冠素紕既祥之冠也垂緌五
寸惰游之士也𤣥冠縞武不齒之服也(縞古老反又古/報反紕音埤又)
　(埤支反惰/徒臥反)
　正義鄭氏康成曰縞冠𤣥武謂父有喪服子為之不
　純吉也武冠卷也古者冠卷殊(孔疏卷用𤣥而冠/用縞冠卷異色)紕
　讀如埤緣邊也既祥之冠已祥祭而服之也閒傳曰
　大祥素縞麻衣垂緌五寸亦縞冠素紕凶服之象也
　(孔疏以文承上故知縞/冠素紕而加垂緌五寸)垂長緌明非既祥不齒所放
　不帥教者　孔氏穎達曰姓生也孫是子之所生故
　云子姓武用𤣥𤣥是吉(方氏慤曰武在下為/父而𤣥親親於下也)冠用縞
　縞是凶(方氏慤曰冠在上為/祖而縞尊尊於上也)吉而雜凶不純吉也縞
　冠素紕縁冠兩邊及冠卷之下畔其冠與卷身皆用
　縞未純吉之祭服也但以素縁耳　方氏慤曰既祥
　之冠不以布而以縞吉事之先見也紕不以采而以
　素有禫餘哀故也　陳氏祥道曰子姓之縞冠𤣥武
　則凶其上不齒之𤣥冠縞武則凶其下凶其上以父
　之有服故也凶其下以下之自貽故也　呉氏澄曰
　對有服之父而言則曰子對所為服之祖而言則曰
　孫故兼言子姓　應氏鏞曰垂緌五寸游曳而長非
　法服也蓋勤飭者敏於趨事謹於守禮故緌必短惰
　游者怠於事而侈於飾故特長
　通論孔氏穎達曰縞是生絹而近吉當祥祭之時身
　著朝服首著縞冠以其漸吉故也不言以素為紕故
　喪服小記云除成喪者朝服縞冠雜記祥主人之除
　也於夕為期朝服鄭云祭猶縞冠雜記又云既祥雖
　不當縞者必縞據此皆云祥祭縞冠若既祥之後微
　申孝子哀情故加以素紕以素重於縞也檢勘經注
　如此而皇謂縞重素輕祥祭之時以素為冠以縞為
　紕紕得冠名祥祭之後以縞為冠以素為紕亦冠得
　紕名素冠文無所出不知皇何據(案禮無素冠/詩庶見素冠)　陳
　氏祥道曰惰游之責輕於不齒而縞冠素紕垂緌五
　寸重於𤣥冠縞武何也蓋惰游者一時之過茍變惰
　游以趨職事則縞冠垂緌棄之可也若夫𤣥冠縞武
　或服之終身或服之三年故以重馭暫義也以輕馭
　久仁也義故民畏其威仁故民懷其徳
　存疑鄭氏康成曰惰游罷民也(孔疏周禮坐/嘉石之罷民)
　辨正陸氏佃曰惰游言士非罷民著矣亦言士猶以
　士望之
　案居冠不緌而游惰之士常垂緌以為飾則使之縞
　冠素紕加垂緌五寸無喪若有喪以深著無事若有
　事之深可閔也
居冠屬武自天子下達有事然後緌(屬章/欲反)
　正義鄭氏康成曰居燕居也著冠於武少威儀有事
　然後緌燕無事者去飾
　通論周氏諝曰諸侯齊與燕雖皆用𤣥冠然齊冠不
　屬卷而加緌則齊與燕其服不能無小異　陳氏祥
　道曰子姓之冠縞冠𤣥武不齒之冠𤣥冠縞武則非
　子姓與不齒冠武同色也雜記曰委武𤣥縞而后蕤
　則武亦謂之委以其若冠之足故曰武以其委於下
　故曰委
　案武者冠之卷儀禮斬衰外畢注冠前後屈而出縫
　於武(賈疏前後兩頭皆在武下向外出反/屈之縫於武縫畢向外故云外畢)是惟斬衰
　外畢諸冠皆内畢也若冠不與武相屬則制冠猶未
　畢何以冠乎喪大記加武帶絰謂加絰於冠之武非
　前冠無武至此加武也固冠在纓不在武此節文義
　以有事與居對以後緌與屬武對言常時纓屬於武
　故無緌有事乃繫纓於筓以固冠而因垂其餘以為
　飾乃有緌也
　存疑孔氏穎達曰若非燕居則冠與武别臨著乃合
　之有儀飾故也　陳氏祥道曰古者施冠於首然後
　加武以約之喪大記襲裘加武則武之設所以約冠
　居冠屬武則非燕居武不屬於冠也喪冠條屬則非
　有喪者纓武異材也　方氏慤曰君子動而有為則
　詳而文靜而無事則畧而質居冠屬武畧而質也
五十不散送親没不髦大帛不緌𤣥冠紫緌自魯桓公
始也(散悉但反/髦音毛)
　正義鄭氏康成曰五十送喪不散麻始衰不備禮也
　(孔疏始死三日之前要絰散垂三日之後乃絞之至/葬啓殯已後亦散垂既葬乃絞五十既衰不能備禮)
　(故不/散垂)不髦去為子之飾大帛不緌去飾也　周氏諝
　曰五十不散送養筋力於始衰之年親没不髦責成
　人於親没之後大帛不緌異於吉也　方氏慤曰紫
　色非正也後世用之自桓公始
　存異鄭氏康成曰帛當為白謂白布冠凶服𤣥冠紫
　緌僭宋王者之後服也(孔疏以祭周公用白牡乘大/路是魯用殷禮故疑紫緌僭)
　(宋/後)緌當用繢(孔疏以上文云緇布冠/繢緌諸侯之冠故知也)
　案雜記大白與緇布連文則白布冠居喪所服此大
　帛則素繒凡有憂者之服如衞文公大帛之冠及秦
　伯素服郊次用之不必改此帛為白孔子惡紫奪朱
　時人好紫桓公以為緌耳宋王者之後服紫何據乎
　天子朱紘諸侯青紘青紘則青緌者宜也始冠之緇
　布繢緌冠而敝之矣豈以為常乎
朝𤣥端夕深衣深衣三袪縫齊倍要祍當旁袂可以回
肘(朝直遥反祛起魚反縫音逢齊音咨要/一遙反祍而審反又而鴆反肘竹丑反)
　正義鄭氏康成曰謂大夫士也(孔疏朝𤣥端與君不/同故知是大夫士)
　三祛者謂要中之數也袪尺二寸圍之為二尺四寸
　三之七尺二寸(孔疏深衣云幅十有二以計之幅廣/二尺二寸邊各去縫一寸餘有一尺)
　(入寸裳每幅交解之潤頭廣尺二寸狭頭廣六寸此/寛頭嚮下狹頭向上要中十二幅廣各六寸故為七)
　(尺二/寸)縫紩也紩下齊倍要中齊丈四尺四寸(孔疏下/齊十二)
　(幅各廣尺二寸故/為一丈四尺四寸)衽謂裳幅所交裂也袂可以回肘
　二尺二寸之節(孔疏肘長尺二寸/故可以回肘也)凡衽者或殺而下
　(孔疏謂喪服之衽廣/頭在上狹頭在下)或殺而上(孔疏謂深衣之祍寛/頭在下狹頭在上)
　是以小要取名焉(孔疏深衣與喪服相對/為小要両旁皆有此祍)衽屬衣則
　垂而放之(孔疏謂喪服/或朝祭之衽)屬裳則縫之以合前後(孔疏/謂深)
　(衣之/衽)上下相變也(孔疏謂上體是陽陽體舒散故垂/而下下體是隂隂主收歛故縫而)
　(合/之)　孔氏穎達曰袪謂袂末言深衣之廣三倍於袂
　末齊謂裳之下畔要謂裳之上畔衽謂裳之文接之
　處當身之畔深衣衣上屬幅而下裳下屬幅而上相
　對為祍鄭注深衣鉤邊今之曲裾則宜兩邊而有也
　　陳氏祥道曰深衣與長中同制異飾連裳方袷直
　繩旁衽以至裳十二幅要三袪縫齊倍要之類此其
　所同也深衣之純以采若素長衣之純素而已中衣
　之飾繡黼丹朱而與長衣又繼揜尺焉蓋以其衣裳
　邃焉故謂之深衣以其祛褏長焉故謂之長衣以其
　有表而在中焉故謂之中衣　張氏怡曰禮服殊裳
　則衽圍揜前後深衣連裳祍揜向旁也
　通論孔氏穎達曰士大夫以視私朝故服𤣥端若朝
　君則朝服也若大夫莫夕蓋亦朝服其私朝及在家
　大夫士夕皆深衣也
　餘論陳氏祥道曰衽之辨有上下其用有左右生者
　尚右記曰親始死扱衽是也死者尚左記曰小歛大
　歛祭服不倒皆左衽是也
　總論孔氏頴達曰自此至弗敢充也一節廣論衣服
　及裘裼襲之事
長中繼揜尺袷二寸袪尺二寸緣廣寸半以帛裏布非
禮也(祫音劫廣/公曠反)
　正義鄭氏康成曰其為長衣中衣則繼袂揜一尺若
　今褏矣深衣則緣而已祫曲領也袪袂口也緣飾邊
　也中外宜相稱故以帛裏布非禮也冕服絲衣也中
　衣用素皮弁服朝服𤣥端麻衣也中衣用布(孔疏皮/弁服朝)
　(服𤣥端服三衣用麻麻即十/五升布故中衣並用布也)　孔氏穎達曰長衣中
　衣制同有表謂之中衣若露著則曰長衣幅廣二尺
　二寸長衣中衣以半幅繼續袂口故揜餘一尺也長
　衣揜必用素中衣揜或布或素隨其衣而然以帛裏
　布非禮者若朝服用布則中衣不得用帛　陸氏佃
　曰長衣練冠長衣是也中衣繡黼丹朱中衣是也
　周氏諝曰𤣥冕而上衣用帛者則裏亦用帛皮弁而
　下衣用布者則裏亦用布　余氏心純曰袂口以半
　幅繼續而揜覆一尺此與深衣異袷二寸袪尺二寸
　緣廣寸半皆與深衣同
　通論陳氏祥道曰禮遭君夫人世子之喪將命於大
　夫主人長衣練冠以受喪服小記大夫士筮宅史練
　冠長衣以筮是長衣所施趨於凶而非純凶也
士不衣織無君者不貳采衣正色裳閒色(衣於既反/閒去聲)
　正義鄭氏康成曰織染絲織之士衣染繒也不貳采
　大夫去位宜服𤣥端𤣥裳(孔疏大夫士去國三月之/内服素衣素裳三月之後)
　(則服𤣥/端𤣥裳)衣正色裳閒色謂冕服𤣥上纁下(孔疏𤣥是/天色故為)
　(正纁是地色赤黄/之雜故為閒色)　孔氏穎逹曰織者前染絲後織
　此服功多色重大夫以上衣之士賤不得衣也皇氏
　云正謂青赤黄白黑閒謂縁紅碧紫駵黄青是東方
　正緑是東方閒木色青木尅土土黄故緑色青黄也
　朱是南方正紅是南方閒南火赤尅金故紅色赤白
　也白是西方正碧是西方閒西金尅木故碧色青白
　也黒是北方正紫是北方閒北水黒尅火故紫色赤
　黒也黄是中央正駵黄是中央閒中央土尅水水黒
　故駵色黄黑也　徐氏師曾曰衣被於上體用正色
　以得五行之純氣尊之也裳被於下體用閒色以得
　五行相尅之雜氣卑之也
　通論孔氏穎達曰士衣染繒詩庶人得衣錦者禮不
　下庶人有經而等也唐傳云古者有命民飾車駢馬
　衣錦非周法下文居士錦帶者直以錦帶非為衣也
　大夫以上得衣織衣而禮運云衣其澣帛謂先代禮
　尚質故也
非列采不入公門振絺綌不入公門表裘不入公門襲
裘不入公門(振依注讀/袗之忍反)
　正義鄭氏康成曰列采正服振讀為袗襌也(孔疏振/袗聲相)
　(近論語當/暑袗絺綌)表裘外衣也二者形且褻(孔疏形謂其形/露見䙝謂可鄙)
　(䙝/)皆當表之乃出襲裘不入者衣裘必當裼也　方
　氏慤曰正服則文采備焉故謂之列絺綌為凉必有
　表衣以蔽之惡䙝也表裘固為溫必有正服以被之
　惡簡也　陸氏佃曰五等采謂之列采猶五等爵謂
　之列爵能成列者也　呉氏澄曰裼裘者裼衣外之
　上服直其領而露出裼衣也襲裘者裼衣外之上服
　曲其領而掩蔽裼衣也非列采與襲裘同皆為其不
　文也袗絺綌與表裘同皆為其不敬也
　通論孔氏穎達曰檀弓云子游裼裘而弔曾子襲裘
　而弔皆謂裘上有裼衣裼衣之上有襲衣襲衣之上
　有正服但據露裼衣不露裼衣為異爾若襲裘不得
　入公門也
纊為繭縕為袍襌為絅帛為褶(纊音曠繭古典反縕紆/粉反又紆郡反絅苦逈)
　(反又音㢠/褶音牒)
　正義鄭氏康成曰繭袍衣有著之異名也纊新綿縕
　舊絮也(孔疏鄭時以好者/為綿惡者為絮)絅謂有衣裳而無裏褶謂
　有表裏而無著　彭氏汝礪曰纊為繭者纊本是繭
　為之緼為袍者以舊絮著於夾衣中故為袍此乃袍
　之賤者子路衣敝縕袍是也袍字通上文纊為繭言
　之若著以新綿則為袍之美者絅蓋單布衣褶以帛
　為之即夾衣内無纊縕褶之為言重也
　總論余氏心純曰衣服在躬而不知其名為罔故以
　四時燕服之名因制而定者言之繭袍絅褶衣之名
　纊縕襌帛是制乃衣之所以得名也上二句是寒服
　下二句是溫服
朝服之以縞也自季康子始也孔子曰朝服而朝卒朔
然後服之曰國家未道則不充其服焉(朝直/遥反)
　正義鄭氏康成曰朝服而朝卒朔然後服之謂諸侯
　與羣臣也諸侯視朔皮弁服(孔疏以上文皆云不入/公門下云惟君有黼裘)
　(君衣狐白裘皆/據諸侯禮也)　方氏慤曰朝服以布不以純以緇
　不以縞後世反之始乎季康子之失禮也禮不盛服
　不充禮所以行道也故國家未道則不充其服焉此
　亦孔子所言也　彭氏汝礪曰案家語季康子朝服
　以縞曾子問於孔子曰禮乎孔子曰君臣視朝上下
　同服緇衣羔裘惟諸侯皮弁以告朔卒朔然後服縞
　以視朝王肅注孔子惡指斥康子但言諸侯明朝服
　不用縞
　存疑鄭氏康成曰朝服以縞亦僭宋王者之後(孔疏/王制)
　(殷人縞衣而飬老燕服則為朝/服宋是殷後故朝服以縞也)未道未合乎道謂若
　衞文公者　陸氏佃曰卒朔卒告朔也告朔已然後
　退而聽朔(案告朔於廟退即聽朔於廟之門其事乃/卒本屬一事亦無易服處陸云告朔卒乃)
　(聽朔亦/小誤)　方氏慤曰天子皮弁視朝𤣥端聽朔卒朔
　事然後視朝事故卒朔然後服朝服也(案家語言因/視朔而視朝)
　(然後服縞若常朝不可服縞非/謂卒朔易朝服也方似小誤)
唯君有黼裘以誓省大裘非古也(黼音/甫)
　正義鄭氏康成曰僭天子也天子祭上帝則大裘而
　冕大裘羔裘也黼裘以羔與狐白雜為黼文省當為
　獮獮秋田也國君有黼裘誓獮田之禮　孔氏穎達
　曰君諸侯也禮唯許諸侯服黼裘以誓軍衆田獵不
　得服大裘冬始裘而秋田用黼裘者始誓殺須威也
　餘論陳氏祥道曰周禮獻皮以掌皮攻皮以裘氏獻
　裘以司裘司裘為大裘以共王祀天之服中秋獻良
　裘季秋獻功裘鄭氏曰良裘因其良時而用之所謂
　黼裘與功裘人功微粗謂狐青麛裘之屬然則良裘
　其質美功裘其功多良裘非特黼裘功裘非特狐青
　麛裘
　存疑方氏慤曰省如字謂春省耕秋省斂　陳氏
　祥道曰祀天尚道故以大裘誓省尚義故以黼裘誓
　則前期十日大宰帥執事卜日遂戒是也省則前祭
　一日大宰及執事眂滌濯宗伯大祭祀省牲眂滌濯
　是也司寇大祭祀納亨前王郊特牲卜之日王立於
　澤親聽誓命則王於誓省皆與之也先王制禮盥重
　於既薦幣貴於未將則禮常嚴於未然之前祭祀治
　官以治之刑官以涖之則義常肅於行禮之際則黼
　裘以誓省宜矣　鄭氏康成曰時大夫又有大裘也
　(孔疏以經云唯君/則知時臣亦為之)
　案黼為斧形取斷制之義於治軍秋殺為合故鄭以
　音之近讀省為獮方釋以省耕省歛於斧義何取陳
　因鄭大裘祀天之說謂誓即郊之聽誓於澤省即郊
　前一日之省牲而黼裘以郊之誓省絶無可據且春
　秋時亦安有大夫以黼裘僭郊祀而誓省者記不斥
　其僭天子郊之大無禮而指其僭君黼裘之小失乎
　玩經意當是言諸侯唯以黼裘誓省而今以大裘誓
　省僭天子服耳鄭以大夫相形反支而窒
君衣狐白裘錦衣以裼之君之右虎裘厥左狼裘士不
衣狐白(衣於既反/裼思厯反)
　正義鄭氏康成曰君衣狐白毛之裘則以素錦為衣
　覆之使可裼也袒而有衣曰裼必覆之者裘䙝也詩
　曰衣錦絅衣裳錦絅裳然則錦衣復有上衣明矣(孔/疏)
　(錦衣之上更有衣覆之以無正文故引詩則案絅詩/作褧昏禮作景加之以為行道禦塵及門  脱之矣)
　(不當以/此為証)天子狐白之上衣皮弁服與(孔疏知皮弁服/者狐白既白皮)
　(弁服亦白錦衣亦/白三者相稱也)凡裼衣象裘色也(孔疏狐白裘用/錦衣為裼狐青)
　(裘用𤣥衣為裼羔裘用緇衣/為裼是裼衣與裘色相近也)右虎裘左狼裘衞尊者
　宜武猛也士不衣狐白辟君也狐之白者少以少為
　貴也　陳氏祥道曰狐白所以象徳之成狐青所以
　象仁之發故狐白錦衣為人君之服狐青而下為君
　子之服言君子之服則大夫士同之也夫天下無粹
　白之狐而有粹白之裘則狐白裘天下之尤難得者
　右虎裘左狼裘則武士之衞君如手足之衛身也周
　官虎賁氏掌先後王而趨以卒伍旅賁氏掌執戈盾
　夾王車而趨左右皆八人然則君之左右蓋旅賁之
　類也(案大司馬僕與車右亦分左右旅賁十/六人則在車下者所謂夾王車是也)
　通論孔氏頴逹曰天子視朝服皮弁服則天子皮弁
　之下有狐白錦衣也諸侯於天子之朝亦然故秦詩
　云君子至止錦衣狐裘此經云君則天子兼諸侯也
　下云士不衣狐白則卿大夫亦得衣狐白也其裼則
　不用錦衣熊氏云當用素衣為裼士既不衣狐白熊
　氏云用麛裘素裼也
　存疑周氏諝曰衣裘之色雖以相稱為貴然狐青裘
　加以𤣥綃衣白麛裘加以蒼黄之絞衣不必一色則
　冕服雖𤣥衣不害其加於狐白裘與狐青裘之上皮
　弁雖白布衣亦不害其加於黑羔裘之上
君子狐青裘豹褎𤣥綃衣以裼之麛裘青豻褎絞衣以
裼之羔裘豹飾緇衣以裼之狐裘黄衣以裼之錦衣狐
裘諸侯之服也(豹包敎反綃音消麛音/迷豻音岸絞户交反)
　正義鄭氏康成曰君子大夫士也(孔疏上文已云君/故知是大夫士)
　綃綺屬也染之以𤣥於狐青裘相宜狐青裘蓋𤣥衣
　之裘(孔疏熊氏云六冕皆有裘此云𤣥謂六冕及爵/弁也則天子諸侯皆然而云大夫士者君用純)
　(狐青大夫士/雜以豹褎)豻胡犬也絞蒼黄之色也孔子素衣麛
　裘飾猶褎也孔子緇衣羔裘黄衣大蜡時臘先祖之
　服(孔疏郊特牲黄衣黄冠而祭所以息田夫此息民/謂之臘故月令孟冬臘先祖五祀是黄衣為臘先)
　(祖之/服)孔子黄衣狐裘非諸侯則不用錦衣為裼　孔
　氏穎達曰以狐青為裘豹皮為褎用𤣥綃之衣以覆
　裼之也　方氏慤曰錦衣以裼燕居之狐裘也𤣥綃
　衣以裼祭祀之狐裘也黄衣以裼息民之狐裘也言
　綃則錦衣以降裼皆用綃可知狐有青有白有黄前
　言青言白以與衣異故也此不言從其衣之黄可知
　麛裘為聽朔之服羔裘為視朝之服麛鹿子羔羊子
　於豻言褎則知豹之為飾亦褎矣褎言其體飾言其
　用
　案論語裼衣必與裘色相稱而此微異或原不必一
　色者時人禮服之所同而必純一者聖人之所獨也
　至凡裘天子諸侯用全臣則飾異禮服確然詩於君
　言羔裘逍遥於卿大夫言羔裘豹袖羔裘豹飾可據
　不得以犬羊之裘至賤不飾為難也
犬羊之裘不裼不文飾也不裼裘之裼也見美也弔則
襲不盡飾也君在則裼盡飾也服之襲也充美也是故
尸襲執玉龜集無事則裼弗敢充也(見賢/遍反)
　正義鄭氏康成曰犬羊之裘質畧亦庶人無文飾故
　不裼裼主於有文飾之事君子於事以見美為敬也
　䘮非所以見美故襲君在則裼謂臣於君所也充猶
　覆也所敬不主於君則襲尸尊則襲執玉龜襲重寶
　瑞也無事則裼謂已致龜玉也　孔氏穎達曰案聘
　禮使臣行聘之時主於敬不主於文故襲裘至行享
　之時主於文故裼裘裘之裼者謂裘上加裼衣裼衣
　上雖加他服猶開露裼衣見裼衣之美以為敬也弔
　襲謂主人既小歛之後若未歛則裼裘檀弓子游裼
　裘而弔是也君在之時則露此裼衣盡其文飾之道
　以敬於君也服之襲充美也者此謂君之不在臣所
　加上服掩襲裼衣覆蓋裼衣之美以君不在敬心殺
　故也凡敬有二體子於父以質為敬故於父母之所
　不敢袒裼臣於君以文為敬故於君所則裼若平敵
　以下亦襲以其質略故所襲雖同其意異也尸處尊
　位無敬於下故襲也凡執玉得襲謂尋常執玉若聘
　禮執圭璋致聘則襲執璧琮行享雖玉亦裼也龜是
　享禮庭食之物執之亦裼若㝷常所執及卜則襲敬
　其神靈也無事則裼謂已致龜玉在君之前不敢充
　覆其美也若不在君所無事則襲也　劉氏曰六冕
　服皆黑羔裘禮惟云大裘而冕下冕皆不言裘(案下/冕不)
　(言裘者以大裘而冕則/下冕皆裘不言而可知)　方氏慤曰由内達外則有
　裘而後有裼故於裼言裘自外至内則有服而後有
　襲故於襲言服由内達外則出乎顯故曰見美以示
　其文自外至内則入乎隱故曰充美以示其質　彭
　氏汝礪曰前言羔裘有裼衣此羊裘不裼者羔乃羊
　子貴者服之此羊裘賤也
　存疑孔氏穎達曰皇氏云六冕及爵弁無裘先加明
　衣次加中衣冬則次加袍繭夏則不袍繭用葛次加
　祭服若朝服布衣亦先以明衣親身次加中衣冬則
　次加裘裘上加裼衣裼上加朝服夏則中衣上不用
　裘而加葛葛上加朝服熊氏云六冕及爵弁君以純
　狐青大夫士雜以豹褎謂之功裘内外諸侯朝服則
　以羔為裘不用狐青劉氏云禮惟云大裘而冕下冕
　皆不言裘案祭服無裘文無所出大裘上有衣則與
　𤣥冕無異是以小祀與昊天服同二家皆非熊氏為
　勝　方氏慤曰夫裘之上有裼衣裼衣之上有襲衣
　襲衣之上有正服則所謂裼者未甞無襲由露其裼
　衣故謂之裼爾所謂襲者未甞無裼由掩以襲衣故
　謂之襲爾
　案皇氏祭服無裘説斷非也劉氏六冕皆羔裘証之
　周禮而合孔之袒熊據鄭大裘祭天而不知龍衮以
　祭記首明言大裘上有龍衮如何與𤣥冕無别詩言
　羔裘逍遙狐裘以朝安見諸侯朝不可狐青乎白虎
　通云天子狐白諸侯狐黄大夫狐蒼士惟羔存以備
　一説　又案如方説則既襲矣美何從見必釋禮衣
　去襲衣而後美可見若裼衣而來亦必釋禮衣加襲
　衣而後美可充當行禮時不應若是煩擾疑只一衣
　直領左右襟皆有小衽衽相掩則襲屈衽藏之即裼
　如孝子露肩臂即袒納肩臂於袖即襲也
笏天子以球玉諸侯以象大夫以魚須文竹士竹本象
可也(球音求須崔陸音班孔陳如/字文孔陳去聲崔陸平聲)
　正義鄭氏康成曰球美玉也(孔疏案釋地云西北之/美者有崑崙墟之璆琳)
　(琅玕焉璆琳美/玉球與璆通)文猶飾也大夫士飾竹以為笏不敢
　與君並用純物也　孔氏穎達曰自此至去一一節
　明天子以下笏所用之物並明用笏之事及濶狹長
　短魚須文竹庾氏云以鮫魚須飾竹以成文士以竹
　為本質以象牙飾其邊緣言可者通許之辭　陳氏
　祥道曰玉徳之美象義之辨竹禮之節天子尚徳諸
　侯貴義大夫士則循禮而已此笏所以異也大夫近
　尊而其勢屈士遠尊而其禮伸此飾所以異也　馬
　氏晞孟曰象也者馴物也諸侯之在外以順為行故
　其笏用象大夫士皆事人者也事人者以貞固為節
　故其笏用竹
　存疑盧氏植曰大夫以魚須及文竹為笏　崔氏靈
　恩曰用文竹及魚班　陸氏徳明曰以魚班飾文竹
　之邊　陸氏佃曰竹有節而已大夫則又有文焉士
　以竹本為正若或用象亦許故曰象可也　陳氏祥
　道曰象諸侯所以為笏者士卑而伸故飾笏用焉先
　儒謂以象飾其本誤矣　應氏鏞曰爾雅魚曰須蓋
　魚之所以鼓息者在須故也　呉氏澄曰文者其飾
　也本者其質也俱飾竹也互言之爾大夫竹質而魚
　須為之飾士象飾而竹為之質也　陳氏澔曰陸氏
　音須為班而疏引庾氏説與應氏説相近宜讀如字
　案魚須文竹古制莫考盧氏崔氏以魚須文竹為二
　物陳氏陸氏則以魚皮飾竹應氏呉氏則以魚須飾
　竹或有謂笏首刻魚須形以為飾皆無徵姑並存其
　説士亦以竹為笏而以象飾其本可也
見於天子與射無説笏入大廟説笏非古也小功不説
笏當事免則説之旣搢必盥雖有執於朝弗有盥矣凡
有指畫於君前用笏造受命於君前則書於笏笏畢用
也因飾焉(説本又作税同他活反免/音問盡呼麥反造七報反)
　正義鄭氏康成曰言凡吉事無所説笏(孔疏凡者非/一之辭下文)
　(小功不説則大功以上皆説/之故云惟吉事無所説笏也)太廟之中惟君當事説
　笏免悲哀哭踊之時不在於記事也小功輕不當事
　可以搢笏搢笏輒盥為必執事也畢盡也　孔氏穎
　達曰天子尊極恐臣畏懼不敢執笏故特言見於天
　子明臣見君無不執笏也笏所以記事射所以正威
　儀太廟之中雖當事之時亦執笏也君入太廟當事
　則說笏時臣驕泰僭放於君當事亦説笏故記者明
　其非禮既搢笏於帶必盥洗其手謂須預潔淨於後
　雖有執事於朝不須盥矣以其初盥已畢也造詣君
　前而受命則書記於笏笏畢用者謂事事皆用笏記
　之故因而飾以為上下等級焉　陸氏佃曰見於天
　子執贄大宗伯公執桓圭侯執信圭是也射亦執贄
　射人三公執璧孤執皮帛是也雖有所執猶有所搢
　故曰見於天子與射無説笏　陳氏祥道曰小功則
　禮可以勝情故不説當事而免則事可以勝禮故説
　之　方氏慤曰指指其事之意而定之畫畫其事之
　分而籌之皆不敢徒手而為之嫌大慤也書已之思
　則記之將以獻乎上書君之命則記之將以行乎下
　也此笏所以為畢用與
笏度二尺有六寸其中博三寸其殺六分而去一(去起/吕反)
　(殺去/聲)
　正義孔氏穎達曰云其中博三寸明上下二首不博
　三寸也
　存疑鄭氏康成曰殺猶杼也(孔疏案玉人云天子杼/上此云殺故知殺猶杼)
　天子杼上終葵首諸侯不終葵首(孔疏以玉人云天/子終葵首則諸侯)
　(不終葵/首可知)大夫士又杼其下首廣二寸半　孔氏穎達
　曰天子諸侯上首廣二寸半其天子椎頭不殺也惟
　笏中央同博三寸天子諸侯從中以上稍稍漸殺至
　上首六分三寸而去其一餘有二寸半在大夫士又
　從中以下漸漸殺至下首亦六分而去一諸侯既南
　靣之君同殺其上大夫士北靣之臣宜俱殺其下也
　辨正王氏炎曰大圭天子服之非臣下所得用笏則
　自天子諸侯至大夫士皆有之其非大圭明矣鄭以
　大圭為笏未見其可也且記言其中博三寸則是上
　下皆殺也其殺六分去一則上下皆二寸半也又安
　知天子諸侯殺其上大夫士殺其下乎
而素帶終辟大夫素帶辟垂士練帶率下辟居士錦帶
弟子縞帶(辟鄭讀禆下同/率音律下同)
　正義鄭氏康成曰而素帶終辟謂諸侯(陳氏澔曰而/字下脱諸侯)
　(字/)諸侯不朱裏合素為之如今衣帶為之下天子也
　大夫亦如之率繂也士以下皆襌不合而繂積如
　今作幧頭為之也辟讀如禆冕之禆禆謂以繒采飾
　其側人君充之(孔疏充滿也天子諸侯飾/帶從首及末徧滿皆飾)大夫禆其
　紐及末士裨其末而已居士道藝處士也此亂脱在
　是宜承朱裏終辟　孔氏穎達曰自此以下至皆從
　男子明帶及韠韍及王后以下衣服等差上下爛脱
　今一依鄭注為先後此章總論帶之義也諸侯以素
　為帶不以朱為裏亦用朱縁終裨士熟帛練為帶用
　禪帛兩邊繂而已繂謂緶緝也下辟者帶垂者必反
　屈嚮上又垂而下大夫則總皆裨之士則惟裨嚮下
　垂者居士用錦為帶尚文也弟子用生縞為帶尚質
　也　方氏慤曰凡帶繚於要者為鞶垂於前者為紳
　天子諸侯終辟則自鞶至紳皆辟也大夫辟垂於鞶
　則否士下辟則紳之下而已於上則否也降殺之異
　如此至於以潔白約其身無貴賤一也居士有由中
　之良貴則服錦帶以象之弟子有受道之素質則服
　縞帶以象之惟其稱也　陳氏祥道曰天子至士帶
　皆合帛為之或以素或以練或終辟或辟垂或下辟
　其飾或朱緑或𤣥華蓋素得於自然練成於人功終
　辟則所積者備辟垂下辟則所積者少居士錦以其
　有備成之文也鄉飲酒禮主人就先生而謀賔介鄭
　謂賔介處士也鄉射禮徵惟所欲以告於先生君子
　鄭云君子處士也此蓋處士之未仕者與
　存疑孔氏穎達曰大夫素帶不終裨但以𤣥華禆其
　身之兩旁及屈垂者(案此與正/義不符)
　案此及下三寸長齊於帶至紳韠結三齊又大夫大
　帶至無箴功又肆束及帶至擁之鄭注俱謂為亂脱
　宜各有所承孔疏亦謂當依鄭注為先後二家之説如
　此然猶存記文之舊而不之改先儒闕疑承誤之意
　有固然耳陳氏集說遽依鄭注改攛仍無一語申明
　改攛之意若記文次第本如是者然似非儒者存經
　之義且據此注謂自而素帶亂脱在是宜承朱裏終
　辟是明謂此節宜在天子素帶朱裏終辟之下非謂
　天子素帶八字宜在此而素帶之上也集説乃移天
　子句於此而以而素帶終辟承之則從鄭説中又自
　以臆為次第也昔朱子注易移天一地二二十字於
　繫傳第九章之首此在大儒則可至蔡氏改武城則
　仍存本文加注而以考定武成附其後蓋不敢毅然
　以删定自任也下此者而欲以朱子為例其去兪王
　五家之割裂周官經者㡬何謹照原文次第而載鄭
　説以明之學者亦可得其大槩矣
幷紐約用組(紐女/久反)
　正義孔氏穎達曰幷並也紐謂帶之交結處約者以
　物穿紐約結其帶天子以下至弟子之等其所紐約
　之物幷用組為之
韠君朱大夫素士爵韋圜殺直天子直公侯前後方大
夫前方後挫角士前後正(韠音必圜音圓殺/去聲挫作臥反)
　正義鄭氏康成曰此𤣥端服之韠(孔疏案上冠禮𤣥/端𤣥裳黄裳雜裳)
　(爵韠謂士𤣥端之韠此云/士爵韋故知是𤣥端之韠)韠之言蔽也凡韠以韋為
　之必象裳色裳色則天子諸侯𤣥端朱裳(孔疏以韠從裳/色若祭服則君)
　(大夫士同/纁裳也)大夫素裳(孔疏大夫𤣥端/素裳故素韠)惟士𤣥裳黄裳
　雜裳也皮弁服皆素韠(孔疏士冠禮皮弁服素韠云/皆者君與大夫士皮弁皆然)
　圜殺直目韠制也天子四角直無圜殺諸侯殺四角
　使之方變於天子也所殺者去上下各五寸大夫圜
　其上角變於君也韠以下為前以上為後士賤與君
　同不嫌也正直方之閒語也(孔疏正謂不衺也直而/不衺謂之正方而不衺)
　(亦謂之正故/云直方之閒)　孔氏穎達曰圜則大夫前方後挫角
　謂挫上角使圜不令方也殺則諸侯前後方謂殺四
　角上下各去五寸所去之處以物補飾之使方也直
　則天子直是也　陳氏祥道曰天子之韠直其㑹龍
　火與山諸侯前後方其㑹火以下大夫前方後挫角
　其㑹山而已鄭氏謂山取其仁火取其明龍取其變
　天子備焉諸侯火而下卿大夫山士韍韋　方氏慤
　曰韠以韋為之一而已士言爵韋者舉卑以見尊也
　曰君則兼天子諸侯言之矣然詩以赤芾為諸侯之
　服者蓋諸侯之在國則朱韍以存臨下之仁在朝則
　赤韍以示事上之禮故也天子體天以臨下故直諸
　侯法地以事上故方於方言前後則直亦前後可知
　所謂直則必方矣所謂方則未必直也此其所以為
　殺與
　通論孔氏頴達曰知朱韠非祭服韠者若其祭服則
　天子諸侯祭服𤣥衣纁裳其韠則君與大夫士無别
　同是赤色何得云大夫素士爵韋且祭服之韠大夫
　以上謂之韍士爵弁謂之韎韐不得稱韠故知非祭
　服也　陳氏祥道曰士冠禮於皮弁𤣥端皆言韠於
　爵弁言韎韐詩於素韠言韠於朱芾赤芾乃言芾是
　韠者芾之通稱而芾與韎韐異其名所以尊祭服也
　君韠雖以朱而諸侯朝王亦赤芾詩曰赤芾在股赤
　芾金舄是也士雖以爵凡君子之齊服皆爵韠記曰
　齊則綪結佩而爵韠是也采芑言方叔之將兵韍以
　朱瞻彼洛矣言作六師而韍以韎韐者蓋兵事韋弁
　服韋弁服纁裳故貴者以朱芾卑者以韎韐韎韐即所
　謂縕韍　陳氏澔曰詩疏曰古者佃魚而食因衣其
　皮先知蔽前後知蔽後後王易之以布帛而猶存其
　蔽前者重古道不忘本也士服爵弁以韎韐配之則
　服冕者以芾配之
　餘論成氏伯璵曰古者韠韍用皮今用絲以代之故
　其字從絲也
　總論孔氏頴達曰此總明韠韍上下尊卑之制案雜
　記云㑹去上五寸紕以爵韋六寸不至下五寸純以
　素紃以五采㑹謂上領縫也領之所用蓋與紕同鄭
　此言即上去五寸是領也以爵韋為領其㑹之下兩
　邊皆紕以爵韋表裏各三寸下所云五寸紕所不至
　者紕以素紃以五采也韠制大畧如此或據禮圖形
　如要鼓以今參驗不附人情　呉氏澄曰韠之制長
　三尺上廣一尺下廣二尺天子自上之左右角廣一
　尺處斜裁至下之左右角廣二尺處盡其所裁一直
　而無所屈故曰直諸侯自上之左右角正裁而下至
　五寸止止處亦廣一尺自下之左右角正裁而上至
　五寸止止處亦廣二尺又自上五寸之下廣一尺處
　斜裁至下五寸之上廣二尺處止上下各有五寸皆
　不斜裁故方大夫自下之左右角正裁而上至五寸
　止止處廣二尺就此廣處左右皆斜裁之至上左右
　角廣一尺處盡其上端之左右及左右之兩邊各剡
　一寸去其兩角其下端裁方與諸侯同上端不裁方
　但剡其兩角而已故圜士之下端左右角亦裁方上
　至五寸而止止處廣二尺亦就止處斜裁至上端廣
　一尺處盡如大夫但不剡圜二角蓋後直而前方故
　曰前後正上端用爵韋横紕表裏各五寸中閒長二
　尺亦用爵韋紕其左右二邊表裏各廣三寸其下端
　用生帛横緣表裏各五寸其四角領紕邊紕下縁相
　接處用五采之紃斜襯其兩縁之交㑹處
　存疑鄭氏康成曰天子之士則直諸侯之士則方
　陸氏佃曰朱爵弁之韠素皮弁之韠爵𤣥端之韠君
　主爵弁大夫主皮弁士主𤣥端
韠下廣二尺上廣一尺長三尺其頸五寸肩革帶博二
寸(頸古井反/又吉成反)
　正義鄭氏康成曰頸五寸亦謂廣也頸中央肩兩角
　皆上接革帶以繫之肩與革帶廣同(孔疏上下及肩/與革帶俱二寸)
　凡佩繫於革帶(孔疏以韠繫於革帶恐佩繫於大帶/故云然以大帶用紐約其物細小不)
　(堪懸韠/佩故也)　方氏慤曰肩兩角也以在兩旁如人之肩
　也以繫於帶故並言革帶之博焉　呉氏澄曰中頸
　廣五寸左右肩各廣二寸頸至左右肩中閒相去各
　五寸合為一尺與韠之上端同廣成氏伯璵曰中
　紐謂之頸以皮為之兩邊紐謂之肩皆穿於革帶者
　存疑陳氏祥道曰雜記云㑹去上五寸又云不至下
　五寸其中餘二尺也則韠之頸肩在上自頸肩而下
　其身也鄭氏别以其身之五寸為頸而㑹為頸縫是
　肩在頸上矣
　案鄭云皆上接革帶是亦以頸肩在上而未嘗以其
　身之五寸為頸也且孔氏申之云其上下及肩與革
　帶俱二寸是合頸下言之則五寸其實則二寸也其
　云中央者對兩肩言之耳陳氏誤認而辨之方氏誤
　認而附之乃謂上下皆大而中特小是豈知形如要
　鼓孔氏固已斥之矣革帶博二寸與雜帶同廣義或
　然也
大夫大帶四寸雜帶君朱緑大夫𤣥華士緇辟二寸再
繚四寸凡帶有率無箴功
　正義鄭氏康成曰雜猶飾也即上之裨君裨帶上以
　朱下以緑終之(孔疏熊氏云據要為正朱是正/色故在上綠是閒色故在下)大夫
　裨垂外以𤣥内以華華黄色也(孔疏熊氏云遠人為/外近人為内𤣥是天)
　(色故在外以華對𤣥故以/為黄黄是地色故在内也)士裨垂之下外内皆以緇
　是為緇帶(孔疏士既練帶而士冠禮謂之緇帶據韠/色言之韠之内外皆用緇也  案疏所謂)
　(韠即注所/謂裨也)大夫以上以素皆廣四寸士以練廣二寸
　再繚之凡帶有司之帶也亦繂之如士帶矣無箴功
　則不裨之士雖繂帶禆亦用箴功凡帶不裨下士也
　此又亂脱在是宜承紳韠結三齊　孔氏穎達曰大
　夫大帶四寸謂合素為之廣四寸士用單練廣二寸
　再度繞腰亦四寸有率謂其帶既禪亦以箴緶緝其
　側但繂襵之而已無别禆飾之箴功　方氏慤曰言
　雜帶則知素帶之為純言素帶則知雜帶之為采矣
　存疑陸氏佃曰緑木之閒華土之閒先儒謂五閒緑
　紅碧紫驑華即驑也雜帶二寸再繚四寸雜帶之二
　當大帶之一
　案大帶正服之帶雜帶雜服之帶謂燕私所用正服
　之帶皆素雜服之帶則天子諸侯有朱有綠大夫有
　𤣥有黄士則惟緇而已尊者明卑者闇也大夫以上
　廣四寸故言大士廣二寸故不言大陸謂雜帶皆二
　寸恐未然
一命縕韍幽衡再命赤韍幽衡三命赤韍蔥衡(縕音溫/韍音弗)
　(幽讀/為黝)
　正義鄭氏康成曰此𤣥冕爵弁服之韠(孔疏上是𤣥/端之韠此韠)
　(異於/上)尊祭服異其名耳(孔疏他服稱韠祭/服稱韍是異其名)韍之言亦
　蔽也縕赤黄之閒色所謂韎也(孔疏士冠禮爵弁韎/韐此縕服當彼韎韐)
　(蓋以蒨草染之其色淺/赤則縕為赤黄之閒色)衡佩玉之衡也幽讀為黝黒
　謂之黝青謂之蔥(孔疏周禮牧人陰祀用黝牲又孫/炎注爾雅云黝青黒蔥則青之異)
　(色/)周禮公侯伯之卿三命其大夫再命其士一命子
　男之卿再命其大夫一命其士不命(孔疏公之卿𤣥/冕侯伯之卿絺)
　(冕/)陳氏祥道曰縕則其色雜雜則賤故於士言之
　赤則其色純矣純則貴故於卿大夫言之　方氏慤
　曰縕赤黄之色縕者藏也一命其韍用縕以見雖有
　所縕未足以發見而著明也再命三命爵位漸隆足
　以發見而著明矣故其韍用赤焉
　辨正陳氏祥道曰韍不獨祭服也服其命服朱芾斯
　皇見於方叔赤芾金舄又歌於㑹東都之諸侯禮曰
　君朱大夫素士爵韋又曰赤韍幽衡赤韍蔥衡若朝
　服也然主人𤣥端素韠於廟門之内以筮日則見於
　士冠禮之初而緇衣則爵韠皮弁則素韠又序於士
　冠禮三加之際則韠不得為朝服也
　案韠韍無别朝祭命數亦不專據侯國也特以一再
　三命定縕赤幷衡之幽蔥耳言三命則上者可知而
　不虞無别者形則圜殺直此經是已㑹則龍火山明
　堂位是已
天子素帶朱裏終辟
　正義鄭氏康成曰天子素帶謂大帶也　孔氏穎達
　曰天子以素為帶用朱為裏終竟帶身在要及垂皆
　禆故曰終辟　方氏慤曰帶之體用素示有潔白之
　徳約其身帶之裏用朱示有含陽之徳宻於心
王后禕衣夫人揄狄(禕音翬許韋反下/同揄音摇狄同翟)
　正義鄭氏康成曰禕讀如翬揄讀如摇翬摇皆翟雉
　名也(孔疏爾雅釋鳥伊雒而南素質五色皆備成/章曰翬江淮而南青質五色皆備成章曰摇)刻
　繒而畫之著於衣以為飾因以為名也夫人三夫人
　(孔疏王后夫人其文相/次故以夫人為三夫人)亦侯伯之夫人也(案鄭注周/禮内司服)
　(侯伯夫人揄狄子/男之夫人闕狄)　孔氏穎達曰此至從男子論王
　后以下命婦之服禕衣畫翬於衣六服之最尊也狄
　讀如翟
　通論鄭氏康成曰王者之後夫人亦禕衣(孔疏王者/之後與天)
　(子同故祭其先王亦禕衣也若祭先公則降焉魯祭/周公其夫人亦褘衣故明堂位云君衮冕立於阼夫)
　(人副褘立/於房中)　孔氏穎達曰鄭注内司服云褘衣畫翬
　揄狄畫摇闕翟刻而不畫從王祭先王則服禕衣祭
　先公則服揄狄祭羣小祀則服闕翟鞠衣黄桑服也
　色如鞠塵服之以告桑展衣以禮見王及賔客禒衣
　御於王之服闕狄赤摇翟青禕衣𤣥鞠衣黄展衣白
　禒衣黒其六服皆以素紗為裏　陳氏祥道曰九者
　陽之窮故王之吉服九六者陰之終故后之吉服六
　王之服九而祭服六后之服六而祭服三以婦人不
　預天地山川社稷之祭故也王之服衣裳之色異后
　之服連衣裳而其色同以婦人之徳本末純一故也
　王之服禪而無裏后之服裏而不禪以陽成於竒陰
　成於偶故也崔靈恩謂王后三翟數皆十二三公而
　下夫人雉數如命數於理或然　方氏慤曰言禕衣
　則知揄之為衣言揄狄則知禕之為狄鞠衣而下不
　言狄則以不畫狄故也六服之制上得以兼下下不
　得而僭上后之禕衣至尊之所獨揄狄則諸侯公夫
　人之所同狄之為性交有時别有倫守死而不犯分
　婦徳所宜以至后之五路皆重翟其義亦若是而已
　存疑孔氏頴達曰三夫人與三公同對王為屈三公
　執璧與子男同則三夫人亦當與子男夫人同故鄭
　注司服云三夫人及公之妻其屈狄以下乎為兩解
　之也　方氏慤曰三夫人屈狄與三公在朝鷩冕同
　義
　案本文言夫人揄狄蓋合三夫人及侯伯夫人言之
　不應謂三夫人降於侯伯之夫人也司服注本疑辭
　不足為據且射人三公之璧本與子男之璧不同三
　公縱屈於王豈有全同子男之理
三寸長齊於帶紳長制士三尺有司二尺有五寸子游
曰參分帶下紳居二焉紳韠結三齊
　正義鄭氏康成曰三寸謂約帶紐組之廣也長齊於
　帶與紳齊也紳帶之垂者言其屈而重也(孔疏解垂/帶名紳之)
　(意/)論語曰子張書諸紳有司府史之屬也三分帶下
　而三尺則帶髙於中也結約餘也此又亂脱在是宜
　承約用組結或為衿　孔氏穎達曰組濶三寸長齊
　於帶者約紐組餘長三尺與帶垂者齊紳謂帶之垂
　者紳重也重屈而舒申其制士長三尺有司長二尺
　五寸引子游之言以證紳之長短人長八尺大帶之
　下四尺五寸分為三分紳居二分長三尺也紳韠結
　三齊者紳謂紳帶韠謂蔽膝結謂約紐餘組三者俱
　長三尺故云三齊也　方氏慤曰有司欲其便於趨
　走故特去其五寸
　案帶有當心上者有當腰者自心上至腰一尺五寸腰
　以下三尺紳指自腰以下者故曰三分帶下紳居二焉
君命屈狄再命褘衣一命䄠衣士禒衣(禕依注作鞠䄠/張戰反禒土亂)
　(反/)
　正義鄭氏康成曰屈周禮作闕謂刻繒為翟不畫也
　此子男之夫人及其卿大夫士之妻命服也(孔疏典/命云子)
　(男之卿再命其大夫一命其士不命此云再命禕衣/一命䄠衣士禒衣又承闕狄下正與子男同故知據)
　(子男夫人及卿/大夫士之妻也)禕當為鞠字之誤也(孔疏禕衣是王/后之服故疑當)
　(為/鞠)子男之卿再命而妻鞠衣則鞠衣䄠衣禒衣者諸
　侯之臣皆分為三等其妻以次受此服也(孔疏明諸/侯臣之妻)
　(唯有三/等之服)公之臣孤為上卿大夫次之士次之(孔疏此/謂上公)
　(臣為/三等)侯伯子男之臣卿為上大夫次之士次之(孔疏/是亦)
　(三/等)禒或作税　孔氏穎達曰䄠展也子男之士不命
　其妻服禒衣鄭注士䘮禮禒之言縁黒衣裳以赤縁
　之　陳氏祥道曰周官内司服辨外内命婦之服鞠
　衣展衣緣衣鄭氏以為内命婦之服鞠衣九嬪也展
　衣世婦也縁衣女御也外命婦者其夫孤也則鞠衣
　卿大夫也則展衣士也則緣衣
　通論范氏鍾曰王后而下服分六等各視其夫爵以
　位為之隆殺也世婦而上各分六等由君而命以徳
　為之隆殺也唯世婦命於奠繭昭婦功也其他皆從
　男子昭婦順也六宫之内后親蠶世婦以下皆分繭
　稱絲效功以共冕服百官之衆夫尊於朝婦榮於室
　位髙而後身顯無敢覬覦一衣服之閒區别如此安
　有不稱其服者乎如是然後家齊而國治
　存疑鄭氏康成曰君女君也(孔疏女/君謂后)禮天子諸侯命
　其臣后夫人亦命其妻以衣服所謂夫尊於朝妻榮
　於室也(孔疏子男之妻不得受/天子之命受后之命)
　存異陸氏佃曰屈狄其夫五命之服也蒙上又兩加
　命是為九命所謂再命禕衣者此歟不言五命屈狄
　而言君命著君命以竒自五而加焉一加為七命又
　一加為九命矣士一命其妻禒衣若加一命是為大
　夫則其妻服䄠衣所謂一命䄠衣者此歟據侯伯之
　卿三命其大夫再命其士一命
　案鄭説下禕當作鞠甚是陸氏讀如字而以經文一
　命再命為加命謂子男之夫人加命服誤也如其説
　則子男妻五命屈狄加一命而六則揄翟加再命而
　七則禕衣乃可通耳加一命乃䄠衣何説耶君命王
　命也獻繭之禮世婦先奉繭示王乃獻后則必王命
　之而后傳王命以命之也獨於子男之夫人言之者
　其上則后夫人屬君其下則卿大夫士為臣於此言
　君命則上與下該矣經曰君命尊王也記曰夫人之
　不命於天子自魯公始則夫人固命於王不命於后
　可知
唯世婦命於奠繭其他則皆從男子
　正義鄭氏康成曰奠猶獻也(孔疏凡獻物/必先奠於地)凡世婦以
　下蠶事畢獻繭乃命之以其服天子之后夫人九嬪
　及諸侯之夫人夫在其位則妻得服其服矣　孔氏
　穎達曰世婦謂天子二十七世婦以下也
　存疑孔氏穎逹曰凡夫尊於朝妻貴於室皆得各服
　其命服今唯世婦及卿大夫之妻雖已被命猶不得
　即服命服必又須經入助蠶蠶畢獻繭繭多功大君
　親命之著服乃得服爾故曰命於奠繭世婦以下女
　御亦然其他不須奠繭之命其夫得命其妻得著命
　服故曰皆從男子
　案禮天子諸侯娶一國則二國媵之皆以姪娣從一
　女為嫡為妻天子稱后諸侯稱夫人一女為左媵一
　女為右媵皆為貴妾天子及諸侯俱稱妃或與后夫人
　通稱三妃亦曰三夫人蓋夫者扶也取扶助人之義
　故王后亦可稱夫人周宣王稱姜后曰夫人周官漿
　人供夫人致飲于賓客之禮掌客夫人致禮玉人諸
　侯以享夫人夫人以勞諸侯是也一嫡二媵各以姪
　娣從天子一娶十二女則各從姪娣三人凡九人謂
　之九嬪禮所謂嫡姪娣左媵姪娣右媵姪娣是也后
　妃及嬪所從侍女嫡四人左右媵各三人凡十人謂
　之女御周官女御掌服二人掌縫八人是也俱屬于
　九嬪教之故亦稱九御周語所謂内官不過九御也
　三夫人九嬪不必奠繭而後命其命于奠繭者唯世
　婦耳但二十七世婦有本先君宫人而為世婦者或
　有從女御之賢而加命者此内世婦之命于奠繭者
　也若卿大夫之妻為外世婦則視其夫之爵以為差
　所謂其他則皆從男子亦必因奠繭而命也周禮天
　官九嬪舉數世婦不舉數春官世婦乃舉數然總之
　不過二十七人止矣天官世婦不言數内恆少也春
　官言每宫卿二人大夫四人上士八人則當賓祭時
　所用相禮之數非實有八十四世婦也
　
　
　
　
　
　
　
　
　
　
　
　
　
欽定禮記義疏卷四十二
欽定四庫全書
欽定禮記義疏卷四十三
　玉藻第十三之三
凡侍於君紳垂足如履齊頤霤垂拱視下而聽上視帶
以及袷聽鄉任左(齊音咨本又作齋頤以支反霤/力救反袷居業反鄉許亮反)
　正義鄭氏康成曰紳垂則磬折也齊裳下緝也袷交
　領也　孔氏穎達曰謂臣侍君法也凡者臣無貴賤
　皆然紳大帶也身直則帶倚磬折則帶垂身折則裳
　前下緝委地故行則足恒如踐履裳下也霤屋簷身
　俯故頭臨前垂頤如屋霤垂拱者拱沓手也身俯則
　宜手沓而下垂也視下者視高則傲故下矚也聽上
　謂聽尊者語宜諦聽視帶以及袷者視尊者之處也
　視君之法下不過帶髙不過祫故曲禮云凡視上於
　面則傲下於帶則憂是也聽上及聽鄉任左皆備君
　教使也鄭注少儀曰立者尊右則坐者尊左也侍君
　之時君坐故侍者在右是以聽鄉皆以左爲任謂以
　左耳近君也　輔氏廣曰垂而必拱不盡垂也
　存異孔氏穎達曰仰頭而面鄉上以聽之
　案視下聽上只承頤霤垂拱總言其身容之俯蓋人
　之耳目本平頭俯則見其目卑而耳髙視下而聽上
　矣孔反謂仰面非也
凡君召以三節二節以走一節以趨在官不俟屨在外
不俟車
　正義鄭氏康成曰節所以明信輔君命也使使召臣
　急則持二緩則持一周禮曰鎮圭以徵守(孔疏典瑞/文謂徵召)
　(守國諸侯/以鎮圭)其餘未聞今漢使者擁節(案周禮地官掌/節掌守邦節而)
　(辨其用以/輔王命)必有執隨授之者官謂朝廷治事處(案考工/記外有)
　(九室九卿治/之此其地也)不俟者趨君命也　孔氏穎達曰此論
　臣被君召之儀節以玉爲之君使召臣隨事緩急急
　則二節臣故走緩則一節臣故趨也外謂其室及官
　府也在官近不須車故言屨在外逺故云車庾氏曰
　謂急緩不出於三耳不謂節盡於三也　應氏鏞曰
　豈終跣足而徒歩哉倉猝承命而屨與車隨之而後
　耳　余氏心純曰以趨以走一節二節之所異不俟
　屨不俟車一節二節之所同皆敬承君命也
　通論方氏慤曰孟子言旌以招大夫旂以招士皮冠
　以招虞人皆召以節之義也凡趨疾於行走又疾於
　趨
　案君召以節為信節以三為度禮也然臣之奉君命
　弗遑不待三也雖二節以走矣不惟二也即一節以
　趨矣
士於大夫不敢拜迎而拜送士於尊者先拜進面答之
拜則走
　正義鄭氏康成曰不敢拜迎者禮不敵始來拜則士
　辟也(孔疏大夫詣士禮既不敵故士不/敢迎而先拜大夫雖拜士則辟之)士往見卿大
　夫卿大夫出迎答拜亦辟也　孔氏穎達曰此明士於
　尊者之法而拜送者按儀禮鄉射鄉飲酒公食聘禮
　但是主人送賓皆再拜賓不答拜鄭注云禮有終故
　也士於尊者謂士詣卿大夫即先於門外拜之拜竟
　乃進面親相見也答之拜則走者若大夫出門而答
　拜士士走辟之也　輔氏廣曰拜迎則勞尊者之答
　已拜送則盡己之敬
　存疑方氏慤曰尊者不必大夫凡在己上者皆是
士於君所言大夫歿矣則稱諡若字名士與大夫言名
士字大夫
　正義鄭氏康成曰君所大夫存亦名　孔氏穎達曰
　此論士於君及大夫之所言羣臣之法君前臣名若
　大夫已歿而士於君前則稱諡無諡則稱字士賤雖
　已死猶呼名若士與大夫言及他大夫士士呼名大
　夫呼字若大夫士卒則字士諡大夫　應氏鏞曰大
　夫歿而舉諡與字所以體君尊賢貴貴隱卒崇終之
　心也　陸氏佃曰春秋書孔父夷伯此歿矣則稱字
　之證
　案君所與大夫所異其地也言大夫言士異其人也
　言大夫同而或歿或生異其時也禮即因之異惟其
　宜與稱耳士與君大夫言名士自卑其類也與大夫
　言不名大夫敬大夫之類也
於大夫所有公諱無私諱凡祭不諱廟中不諱敎學臨
文不諱
　正義鄭氏康成曰公諱若言語所避先君之名祭廟
　不諱謂祝嘏之辭中有先君之名者凡祭羣神廟中
　上不諱下(孔疏有事於祖則不諱/父有事於父則諱祖)教學臨文不諱為
　惑未知者　孔氏穎達曰士及大夫言但諱君家不
　自私諱父母敬大夫故不重敬也教學即師長也若
　諱則疑誤後生臨文謂簡牒及讀法律之事諱則失
　於事正
　通論方氏慤曰曲禮言君所此止言大夫舉卑以見
　尊也此言教學曲禮不言以詩書見之也凡祭則廟
　在其間而重言之者廟中上不諱下與凡祭異也曲
　禮不言凡祭舉親以見疏也
　案禮入門而問諱敬人之親猶已之親以廣孝也是
　入大夫之門必諱大夫之諱即入士之門亦必諱士
　之諱矣而於君所無私諱者當君之前稱己之祖父
　必曰先臣某雖已易名不敢稱諡以尊君也若他大
　夫既歿則稱諡若字矣在大夫之所當大夫之諱而
　曰於大夫所有公諱者君之諱必諱之君之尊無往
　而不在也至他大夫之諱似可不諱然大夫尊亦不
　斥其名故曰於大夫所字大夫也若士之所則亦諱
　士之諱若於君於大夫所雖此士在不諱之士卑也
　孔釋私諱為自父母甚明而宋元諸儒必曰大夫之
　諱皆不諱何耶
　存異孔氏穎達曰崔云無私諱謂伯叔之謂耳若至
　親則不得言
古之君子必佩玉右徵角左宫羽趨以采齊行以肆夏
周還中規折還中矩進則揖之退則揚之然後玉鏘鳴
也故君子在車則聞鸞和之聲行則鳴佩玉是以非辟
之心無自入也(徵張里反趨七須反本又作趣齊鄭作/薺疾私反還旋通中竹仲反折之設反)
　(鏘七羊反/辟僻通)
　正義鄭氏康成曰君子士已上也玉比徳焉(孔疏詩/秦風言)
　(念君子温其如玉聘義温潤而澤仁/也至孚尹旁達信也是玉以比徳也)徵角宫羽謂玉
　聲所中也齊當為楚薺之薺采齊路門外之樂節(孔/疏)
　(路寝門外至應門謂之趨/於此趨時歌采齊詩為節)至應門謂之趨(孔疏爾雅/宫中謂之)
　(時堂上謂之行堂下謂之歩中庭謂之走大路謂之/奔此對文耳若總言之門内謂之行門外謂之趨)
　肆夏登堂之樂節(孔疏路門内至堂謂之行/於此行時歌肆夏詩為節)周還反
　行也宜圜(孔疏反行謂到行反而行假/令從北嚮南或從南嚮北)折還曲行也
　宜方(孔疏曲行謂屈曲而行假令/從北嚮曲折而東嚮西嚮也)揖之謂小俛見於
　前也(孔疏行前進/則身小俯)揚之謂小仰見於後也(孔疏郤退/遷行則身)
　(微/仰)鏘聲貌鸞在衡和在式(孔疏韓詩外傳文此謂平/常所乗之車若田獵之車)
　(則鸞在馬鑣故秦詩注/云置鸞於鑣異於乗車)自由也　孔氏穎達曰自此
　以下廣明佩玉之事　聶氏崇義曰舊圖上有雙衡
　長五寸博一寸下有雙璜徑二寸衝牙長三寸　朱
　子曰上橫曰珩下繫三組貫以蠙珠中組之半貫一
　大珠曰瑀末縣一玉兩端皆銳曰衝牙兩旁組半各
　縣一玉長博而方曰琚其末各縣一玉如半璧而内
　向曰璜又以兩組貫珠上繫珩兩端交貫於瑀而下
　繫於兩端行則衝牙觸璜而有聲也　方氏慤曰中
　規仁也中矩義也環佩以玉為之陽精之所生鸞和
　以金為之隂精之所成陽主仁隂主義君子存心以
　仁故行則鳴佩玉制事以義故在車則聞鸞和之聲
　有仁義則所習者是所從者正是以非辟之心無自
　入也心内也而言入何哉蓋心雖在内有物探之而
　出及其久也則與物俱入矣　朱子曰周還是直去
　却回來其回轉處欲其圜如規也折還是直去了復
　橫去如曲尺相似其橫轉處欲其方如矩也　又曰
　五音無一則不成樂非無商音但無商調先儒謂商
　調是殺聲也　吳氏澄曰徵謂聲中林鐘角則中姑
　洗也宫謂聲中黃鐘羽則中南吕也林鐘為徵隂聲
　之首故居右徵三變生角角間二律與徵近故以徵
　配角黃鐘為宫陽聲之始故居左宫三變生羽羽間
　二律與宫近故以羽配宫
　通論孔氏穎達曰鄭注樂師云行謂於大寢之中趨
　謂於朝廷然則王出既服至堂而肆夏作出路門而
　采薺作其反入至於應門路門亦如之此謂歩迎賔
　客王如有車出之事登車於大寢西階之前反降於
　阼階之前　陳氏祥道曰書傳曰天子左五鐘右五
　鐘出撞黃鐘右五鐘皆應然後大師奏登車告出也
　入撞蕤賓左五鐘皆應然後少師奏登堂就席告入
　也周禮樂師行以肆夏趨以采齊自其出言之出撞
　陽鐘而隂鐘應之動而節之以止則無過舉入撞隂
　鐘而陽鐘應之止而濟之以動則無廢功所謂禮樂
　不可斯須去身者此也古之君子必佩玉其色有蒼
　白赤之辨其聲有角徵宫羽之應其象有仁智禮樂
　忠信道徳之備或結或垂所以著屈伸之理或設或
　否所以適文質之儀此所以純固之徳不内遷非僻
　之心無自入也
　存疑鄭氏康成曰徵角在右事也民也可以勞(孔疏/樂記)
　(角為民/徵為事)宫羽在左君也物也宜逸(孔疏樂記宫/為君羽為物)
　案歩之中節與射之中節不同射必歌詩為節故曰
　何以聽何以射歩不必有人隨之歌詩也孔謂於趨
　歌采齊行歌肆夏之詩天子容有之而鄭謂君子士
　以上亦概言君子無故玉不去身耳士以上之君子
　無不佩玉者其佩玉必無不中徵角宫羽之節者趨
　行雖不必如天子之歌詩其歩之疾徐要無不中兩
　詩之節者玉之鏘鳴因其周折揖揚而孔尤畫地以
　計二節以走一節以趨而執玉不趨執龜不趨則異
　其事也君行一臣行二大夫繼武士中武則異其人
　也孔謂寢門外至應門趨寢門内至堂行則異其地
　也至右徵角左宫羽則大約言玉聲所中以起下鏘
　鳴之意必以左右分尊卑勞逸似迂又言玉最厚者
　宫最薄者羽則衝牙所觸而有聲者止兩璜無四璜
　也諸儒論音不已且進而論律以兩璜而中十二律
　恐無是理其説每有求之太過者姑存而附論之
君在不佩玉左結佩右設佩居則設佩朝則結佩齊則
綪結佩而爵韠(齊側皆反/綪側耕反)
　正義鄭氏康成曰謂世子也(孔疏臣之朝君備以盡/飾當佩玉今云君在不)
　(佩玉故知非臣下云世子/佩瑜玉是以知世子也)出所處而君在焉(孔疏下/云朝則)
　(結佩謂朝時明此出所處/與君同在一處非朝處也)則去德佩而設事佩辟徳
　而示即事也(孔疏去玉佩示已無徳設事佩/示有勞役之事以奉於上也)結其左
　者若於事有未能也結者結其綬不使鳴焉居則設
　佩謂所處而君不在焉朝則結佩朝於君亦結左也
　綪屈也結又屈之(孔疏謂結其佩/又屈上之也)思神靈不在事也
　爵韠者齊服𤣥端　孔氏穎達曰右設佩者謂事佩
　木燧大觿之屬也朝結佩及設佩亦皆謂世子齊則
　綪結佩則謂凡應佩玉之人非唯世子也　又曰熊
　氏皇氏並謂諸侯以下皆以𤣥端齊而以爵韋為韠
　同士禮以其齊故不用朱韠素韠義或然也　方氏
　慤曰言君在不佩玉又言左結佩右設佩則知所結
　所設者非徳佩也事佩而已居則設佩者此言徳佩
　也居謂燕居朝謂朝於公侯之時居則設以示徳音
　孔昭雖燕而有所不忘朝則結以貊其徳音自謙而
　有所未發也既曰君在不佩玉又曰朝則結佩者所
　謂朝則在朝之時所謂在則退朝之所也退朝之所
　父子之道也在朝之時君臣之義也子有代父之嫌
　而臣無代君之禮故退朝不佩玉者子避嫌於父也
　在朝必佩玉者臣盡禮於君子亦臣也蓋各有所主
　而已朝雖佩玉然猶結之則又有别於羣臣焉齊則
　綪結佩而爵韠凡致齊者皆如是當是時君不得以
　朱大夫不得以素佩之聲則静而不譁服之色則幽
　而不著凡以隂幽思而已　陳氏祥道曰齊所以著
　精明之徳佩既結矣又從而屈之不以徵角宫羽之
　聲散其志也
　存疑陳氏祥道曰古者有徳佩有事佩徳佩則左右
　皆玉事佩則左紛帨右玦捍之類先設事佩次加徳
　佩以事成而下徳成而上故也詩言佩觿佩韘乃言
　容兮遂兮是先設事佩後徳佩也　孔氏穎達曰去
　徳佩非全去也結之使不鳴焉爵韠者謂士𤣥端齊
　故爵韋為韠也
　案佩有三徳佩一玉在中事佩二所謂左佩紛帨刀
　礪右佩玦捍管遰也玉佩無有左右者陳用之謂加
　徳佩於事佩之上誤也世子居常毓徳為要故設瑜
　玉而習其聲朝則雖設而結之無聲示徳未成也燕
　居侍父則并不設而去之并不敢言有徳也左右兩
　事佩恒結其左并於事有未能也鄭注本明孔疏以
　左之結佩為君在不鳴玉誤矣先儒惟方氏最悉
　又案齊服之韠無考鄭因春官司服有齊服𤣥端士
　冠禮有𤣥端爵韠此記言齊爵韠故以齊服𤣥端言
　之孔疏因𤣥端爵韠為士冠之服故據士言之然據
　士冠禮疏引大戴禮公冠四加合緇布冠皮弁爵弁
　𤣥冕而不言與士異韠則士以上凡服𤣥端皆用爵
　韠明矣又司服言諸侯孤卿大夫士之服而繼之以
　齊服𤣥端素端則𤣥端素端不特士之齊服矣或謂
　天子𤣥冕齊又樂記明言魏文侯端冕而聽古樂則
　冕亦用端也
凡帶必有佩玉惟喪否佩玉有衝牙君子無故玉不去
身君子於玉比德焉(衝昌/容反)
　正義鄭氏康成曰凡謂天子以至士喪主於哀故去
　飾衝牙居中央以前後觸也故謂喪與災眚　孔氏
　穎達曰衝牙前後觸璜而為聲所觸之玉其形似牙
　故曰衝牙
天子佩白玉而𤣥組綬公侯佩山𤣥玉而朱組綬大夫
佩水蒼玉而純組綬世子佩瑜玉而綦組綬士佩瓀玟
而緼組綬孔子佩象環五寸而綦組綬(綬音受純讀為/緇側其反瑜羊)
　(朱反綦音其瓀而兖反徐又作礝/同玟武巾反又作砇同緼音温)
　正義鄭氏康成曰玉有山𤣥水蒼者視其文色所似
　也(孔疏玉色似山之𤣥而雜有/文似水之蒼而雜有文也)綬者所以貫佩玉相
　承受者也純當為緇綦文雜色也(孔疏顧命綦弁注/云綦青黒色鄭風)
　(縞衣綦巾注云綦蒼/艾色是綦為雜色)緼赤黃　孔氏穎達曰尊者玉
　色純公侯以下玉色漸雜世子及士惟論玉質不論
　玉色則玉色不定也瑜是玉之美者故世子佩之承
　上天子諸侯則世子天子諸侯之子也然諸侯世子
　雖佩瑜玉亦應降殺天子世子也瓀玟石次玉者賤
　故士佩之　陳氏祥道曰玉之貴者莫如白賤者莫
　如瓀玟山𤣥以象君徳之静水蒼以象臣職之動山
　𤣥水蒼其文也瑜與瓀玟其質也世子佩瑜則士佩
　瓀矣士佩瓀則世子而上佩瑜矣瓀或作礝以其多
　石故也玟或作珉以其賤故也組綬之佩謂之綬以
　其貫玉相承受也　方氏慤曰君以無為而體道道
　則純臣以有為而用事事則雜諸侯雖有君道以對
　天子則為臣故綬以朱之純而山𤣥則雜之矣世子
　亦有君道以有父在則為臣故玉以瑜之純而綬以
　綦則雜之矣此非隆殺之辨歟　陳氏澔曰象環五
　寸燕居佩之非謂禮服之正佩也
　存疑鄭氏康成曰孔子佩象環謙不比徳亦不事也
　象有文理者也環取可循而無窮　孔氏穎達曰象
　環五寸法五行也
童子之節也緇布衣錦縁錦紳并紐錦束髪皆朱錦也
　(并必正反/紐女丑反)
　正義鄭氏康成曰童子未冠之稱也冠禮曰將冠者
　采衣紒也　孔氏穎達曰此以下論童子之儀童子
　之節謂未成人之禮節用緇布為衣尚質故也用錦
　為緇布衣之縁又紳帶及約帶之紐皆用錦并以錦
　為總而束髪其錦皆用朱色之錦示將成人有文徳
　一文一質之義也　徐氏師曽曰前言弟子縞帶則
　此亦縞帶以錦為紳并紐也
肆束及帶勤者有事則收之走則擁之
　正義鄭氏康成曰肆讀為肄餘也餘束約紐之餘組
　勤謂執勞辱之事也此亦亂脱在是宜承無箴功
　孔氏穎達曰身充勤勞之事則收斂在手須趨走則
　擁抱之於懐
童子不裘不帛不屨絇無緦服聽事不麻無事則立主
人之北南面見先生從人而入(絇其俱反/見賢遍反)
　正義鄭氏康成曰皆為幼小不備禮也絇屨頭飾也
　雖不服緦猶免(孔疏問䘮云免者不冠者之服故知/未成服童子雖不當室猶著免也童)
　(子不當室不免而此注云猶免者崔氏熊氏並云不/當室而免者謂未成服而來也問䘮云不當室不免)
　(者謂據成/服之後也)深衣無麻往給事也　孔氏穎達曰不裘
　不帛為大温傷壯氣也不屨絇未成人不盡飾為節
　也童子唯當室與族人有恩相接之義故遂服本服
　之緦若不當室則情不能至緦故不服也主人喪主
　也此童子来聽事若有事則使之若無事則立主人
　之北南面而立先生師也童子不能獨為禮若徃見
　師則隨成人而入也　方氏慤曰不裘即不衣裘裳
　是也不帛即不帛襦袴是也　陸氏佃曰童子於有
　喪者之家當事則不麻為其幼也故謂之聽事而已
　少儀曰童子曰聽事　陳氏澔曰童子未能習禮且
　緦輕故父在不緦父歿則本服不可違矣從人而見
　先生不敢以卑小煩長者為禮也
侍食於先生異爵者後祭先飯客祭主人辭曰不足祭
也客飧主人辭以疏主人自置其醬則客自徹之一室
之人非賓客一人徹壹食之人一人徹凡燕食婦人不
徹(飯扶晚反/飧音孫)
　正義鄭氏康成曰後祭先飯謙也客祭者盛主人之
　饌也客飧者美主人之食也疏之言麤也客自徹敬
　主人也徹奠於序端一室之人同事合居者也賓客
　則各徹其饌壹猶聚也為赴事聚食也婦人不徹質
　不偹禮　孔氏穎達曰此論侍食及徹饌之節異爵
　謂尊於已者饌不為已故後祭先飯示為尊者嘗食
　也客飧者若食竟作三飯飧也主人敬客自置其醬
　則客宜報敬故自徹之曲禮主人親饋是也同事而
　合居一室既無的賓主故必少者一人徹饌赴事壹
　聚共食則亦不人人徹亦推一人徹也　方氏慤曰
　先生尊者異爵貴者也
　存疑輔氏廣曰徹亦徹醬也曲禮卒食客自前跪徹
　飯齊以授相者鄭云齊醬屬也公食大夫禮賔卒食
　北面取粱與醬以降然則主人不自置醬則客猶徹
　飯與
食棗桃李弗致於核瓜祭上環食中棄所操凡食果實
者後君子火孰者先君子有慶非君賜不賀有憂者(核/行)
　(隔反操匕刀反後/胡豆反先悉薦反)
　正義鄭氏康成曰弗致於核恭也上環頭忖也(孔疏/忖切)
　(謂切瓜頭/切去疐)果實隂陽所成非人事故後君子火孰偹
　火齊不得故先君子非君賜不賀者惟君賜為榮也
　有憂者下絶亡非其句　孔氏穎達曰弗致於核謂
　懐核不置於地也食瓜亦祭先環者橫斷形如環也
　斷則有上下環上環是疐間下環是脱華處祭時取
　上環祭之而食中操謂手所持者棄之不食有慶謂
　或宗族親戚燕飲聚㑹雖吉不相賀唯受君賜為榮
　故相賀拜　朱子曰注云頭忖謂疐頭所切一環也
　以其所生之本味最甘美又先斷而不汙故以為祭
　中者中環也亦甘且潔故以奉尊者所操下環為手
　所持處以其味薄而不潔故棄之而不食也
　通論方氏慤曰自然之味以先食為新使然之味以
　後食為慎周官膳夫品嘗食王乃食而不及果實者
　亦此之意
　存疑陸氏佃曰有慶非君賜不賀言有憂者有慶惟
　君賜然後賀
　案有憂者三字陸氏連上文不賀為句不如鄭氏下
　闕亡為正
勤者有事則收之走則擁之
　正義鄭氏康成曰此補脱重
孔子食於季氏不辭不食肉而飧
　正義鄭氏康成曰以其待已及饌非禮也(孔疏凡客/將食興辭)
　(而孔子不辭者必是季氏進食不合禮也凡禮食先/食胾次食殽乃至肩至肩則飽乃飧孔子不食肉仍)
　(為飧者是季氏/饌失禮故也)
　通論應氏鏞曰聖人待陽貨之禮婉而深待季氏之
　禮直而簡意者季氏猶可以微意警而陽貨不可與
　語與
　總論范氏鍾曰食之節俎豆庶羞非不備禮也而置
　與徹惟以醬貴食味之主也左右給使非無以供役
　也而賓主必自置與徹蓋取親於其身之為敬且重
　也尊者逸卑者勞少長有禮矣男子徹婦人不徹男
　女有别矣一食之間曲盡如此古人非為飲食也為
　行禮也賜果懐核敬君也瓜祭上環敬先也薦新與
　火孰異尊賢也一果之微皆有法安敢肆情於禮節
　之外乎
君賜車馬乘以拜賜衣服服以拜賜君未有命弗敢即
乘服也君賜稽首據掌致諸地酒肉之賜弗再拜
　正義鄭氏康成曰乘服以拜敬君惠也稽首致首於
　地據掌以左手覆按右手也酒肉之賜弗再拜輕也
　受重賜者拜受又拜於其室也　孔氏穎達曰凡受
　君賜賜至則拜至明日更乗服所賜往至君所又拜
　重君恩也酒肉但初賜至時則拜明日不重往拜也
　　馬氏睎孟曰車服之賜庸賜也是故乘服而再拜
　酒肉之賜斯須之賜也是故有拜而不再
　存異鄭氏康成曰君未有命謂卿大夫受賜於天子
　者歸必致於其君君有命乃服之(孔疏卿大/夫為使臣)
　辨正陸氏佃曰謂非輕賜雖有車馬衣服不敢輙乘
　服也若後世三品雖應服紫五品應服緋必君賜而
　後服　應氏鏞曰凡君之賜服有命矣而曰君未有
　命者蓋車馬衣服皆視爵命以為賜臣聞君命則必
　謙遜而致辭詩所謂受爵不讓至于已斯亡者正以
　受而不辭也辭焉而又再命之然後乘服以拜況車
　馬重賜為人子者三賜不及焉則其必辭以待命可
　知　王氏圻曰必待君命自是人臣敬慎之禮若依
　注作諸侯之卿大夫為使臣説則其方受天子賜時
　已乘服拜賜而歸又獻於其君待君命之而後乘服
　是二天子矣此説難通
凡賜君子與小人不同日
　正義鄭氏康成曰慎於尊卑也　方氏慤曰王者之
　賜與於其賢足以爵則賜之爵以馭其賢庸足以禄
　則賜之禄以馭其庸至於其賢不足爵庸不足禄而
　恩私施焉則與之以馭其幸而已謂之君子則於賢
　庸為有餘小人則於賢庸為不足此君子小人賜與
　之别也　周氏諝曰賜君子以徳與小人以力賜與
　均之者恩也不同日者義也
　通論陳氏祥道曰事不同不可同日語人不同不可
　同日賜故詩勞還率則歌出車勞還役則歌杕杜凡
　以明貴賤辨等列也昔虢公晉侯之朝於周也同賜
　以五瑴之玉君子猶以位之不同為譏秦后子楚子
　干之寓晉也同食以百人之餼君子猶以富之不同
　為譏况君子與小人乎
凡獻於君大夫使宰士親皆再拜稽首送之膳於君有
葷桃茢於大夫去茢於士去葷皆造於膳宰大夫不親
拜為君之答己也(葷許云反茢音列去/起呂反為于蒍反)
　正義鄭氏康成曰再拜稽首送之敬也葷桃茢辟凶
　邪也大夫用葷桃士桃而已葷薑及辛菜也茢菼帚
　也造於膳宰皆致命而授之葷或作焄大夫不親拜
　者不敢變動至尊　孔氏穎達曰此論臣獻君物及
　致膳於尊者之儀大夫尊恐君拜已之獻故自不往
　而使已膳宰往獻士賤不嫌君拜(案下記言士待諾/而退又拜弗答拜)
　(疏為君不答士拜所/謂不嫌君拜者以此)故身自親送皆再拜稽首者雖
　大夫使人初於家亦自拜送而宰將命及士自送之
　君門付小臣之時宰及士皆再拜而送之也天子諸
　侯之臣獻孰食於君恐邪氣干犯故用辟凶邪之物
　覆之大夫之臣以食獻大夫則除茢士之臣吏以食
　獻士又去葷桃桃枝也皆皆於君大夫士也造至也
　膳宰主飲食官也獻孰食者操醬齊以致命致命竟
　而以所獻之食悉付主人之食官也大夫自獻則屈
　君答己解所以不自獻義也　方氏慤曰桃以其性
　葷以其氣茢以其形形不如氣氣不如性故貴賤多
　少之數去其一者去茢去其二者又去葷惟桃為不
　可去無貴賤一也皆造於膳宰者則以不敢専達必
　待主膳之人達之也
　存疑鄭氏康成曰膳美食也
　辨正陳氏祥道曰膳於君大夫士者致福之膳也非
　致福之膳則無事於桃茢
　案少儀有為己祭而致膳於君子曰膳之文則陳説
　為是不然而大夫士以美食進君不㡬於謟且䙝乎
　存異徐氏師曾曰造於膳宰不言拜恐授小臣時不
　必拜
　案士拜送在家拜送其所獻以往也其造於君所則
　又拜大夫則惟拜於家至造於膳宰時則使者代拜
　徐謂造於膳宰不必拜未然
大夫拜賜而退士待諾而退又拜弗答拜大夫親賜士
士拜受又拜於其室衣服弗服以拜敵者不在拜於其
室(敵音/狄)
　正義鄭氏康成曰大夫拜賜小臣受大夫之拜復以
　入告大夫拜便辟也(孔疏大夫往拜至門外告小臣/小臣入白大夫乃拜拜竟乃退)士
　拜受又就拜於其家是所謂再拜也衣服弗服以拜
　異於君惠也拜於其室謂來賜時不見也見則不復
　往　徐氏師曽曰於士言弗答拜則大夫為答拜而
　退可知
凡於尊者有獻而弗敢以聞士於大夫不承賀下大夫
於上大夫承賀親在行禮於人稱父人或賜之則稱父
拜之
　正義鄭氏康成曰有獻而弗敢以聞謂獻辭也少儀
　曰君將適他臣若致金玉貨貝於君則曰致馬資於
　有司是其類也承受也士有慶事不聽大夫親來賀
　己不敢變動尊也稱父事統於尊　孔氏穎達曰凡
　謂賤者也謂臣有獻於君士有獻於大夫其辭不敢
　云獻聞於尊者但當云贈從者之屬不承賀不受賀
　也下大夫於上大夫尊卑近故受也　輔氏廣曰有
　獻致其誠也弗聞恐其瀆也　方氏慤曰行禮於人
　稱父不敢私交也人或賜之稱父拜之不敢私受也
　　徐氏師曽曰有獻而弗敢以聞即造於膳宰之義
禮不盛服不充故大裘不裼乘路車不式
　正義鄭氏康成曰禮盛者服充大事不崇曲敬也大
　裘路車謂祭天也周禮王祀昊天上帝則服大裘而
　冕乘玉路或曰乘兵車不式　孔氏穎達曰充猶襲
　也服襲是充美於内唯盛禮乃然聘及執玉龜皆襲
　也禮盛服充不見美也路車謂玉路郊天車過門閭
　不式亦禮盛不為曲敬也　周氏諝曰以文為敬則
　不敢充其美以質為敬則不敢見其美大裘不裼以
　質為敬也乘路車不式所敬不貳也　馬氏睎孟曰
　充其服者内心也以徳將者也然則致其飾者非禮
　之盛者也禮不足然後致其飾　陸氏佃曰大裘不
　裼則襲可知
　通論方氏慤曰執玉有藉者裼無藉者襲圭璋則無
　藉以之聘璧琮則有藉以之享聘禮在先享禮在後
　因聘而後有享故也則聘禮固盛矣　呉氏澄曰此
　章前後有四充字記者雜取非必出於一人一時之
　言然其意亦不異蓋充者偹也滿也偹滿有盛之義
　焉不充其服如衛文公大布之衣大帛之冠自抑損
　而不充盛其服也服之襲也充美也使美藏於内而
　不露美之在内偹滿充盛也若露裼衣而見其美則
　不得為盛矣臣之於君不敢以充盛自處惟自抑損
　乃為敬君故臣以見美不充為敬也不敢充服不充
　亦同此義
　存異孔氏穎達曰郊禮盛服大裘則無别衣裼之是
　不見美也
　案此不裼謂充美其為襲無疑孔子曰至泰壇服衮
　戴冕璪十有二旒而孔疏云無别衣裼之是表裘也
　表裘則裘全露不惟見美而已而反以為充美可乎
父命呼唯而不諾手執業則投之食在口則吐之走而
不趨親老出不易方復不過時親癠色容不盛此孝子
之疏節也(唯于癸反徐以/水反癠才細反)
　正義鄭氏康成曰不諾不趨至敬也易方為其不信
　已所處也復反也不易方不過時不可以憂父母也
　疏節言非至孝也癠病也王季有疾文王色憂行不
　能正履是也　孔氏穎達曰此明子事親之禮父命
　呼父召子也命謂遣人呼應之以唯而不稱諾唯恭
　於諾也急趨父命故投業吐食也趨疾趨也但急走
　往而不暇疾趨也(案趨則有容走則無容不/暇疾趨謂不暇為容也)方常也
　若啓往甲則不得往乙若覓不見則老人易憂愁也
　復還也旦啓云日中還不得過中　方氏慤曰出不
　易方有定所也復不過時無愆期也孝子事親豈必
　老而後如是以親老者尤不可不知也孝子之事親
　也飬則致其樂病則致其憂故親癠色容不盛
　存疑孔氏穎達曰親之病孝子當憂愁危懼行不能
　正履也今親病唯色容不充盛而已不能顦顇憂愁
　危懼此乃是孝子疏簡之節言孝心不篤也
　案疏通也疏節猶言通禮如此鄭引文王色憂証色
　容不盛而云非至孝正使人由可見處思其至處而
　孔疏分為二等失鄭義矣
父沒而不能讀父之書手澤存焉爾母沒而杯圈不能
飲焉口澤之氣存焉爾(圈起/權反)
　正義鄭氏康成曰圈屈木所為卮匜之屬見親之器
　物哀惻不忍用也　孔氏穎達曰手澤謂父平生所
　持手之潤澤在焉口澤謂母平生口飲潤澤之氣在
　焉不能謂不能忍為此事也　方氏慤曰書謂書冊
　君子所執以誦習故於父言之杯圈飲食器也婦人
　惟酒食是議故於母言之手澤汗之所漬也口澤津
　之所漬也口有氣焉故又以氣言之　輔氏廣曰於
　其疏者苟不及焉則其餘不足觀矣親亡而澤猶存
　惟篤於孝者覺之上為疏節而此為至性也
　總論范氏鍾曰孝子之事親也聽於無聲視於無形
　況父之所命呼乎父母在不逺遊遊必有方一舉足
　不敢忘況敢易方過時此生而盡其情也及其疾病
　色憂不滿容中心達於面目不自知此病而致其憂
　也然皆疏節爾致愛則存致慤則著思其居處思其
　所嗜覩物動心有不忍焉此終身不能忘沒而致其
　思也
君入門介拂闑大夫中棖與闑之間士介拂棖賓入不
中門不履閾公事自闑西私事自闑東(闑魚列反棖直/衡反閾音域)
　正義鄭氏康成曰君入門謂兩君相見也棖門楔也
　君入必中門上介夾闑大夫介士介鴈行於後示不
　相沿也(孔疏鴈行參差節級崔氏皇氏並云君必中/門者當棖闑之中主君在闑東賓在闑西主)
　(君上擯在君之後稍近西而拂闑賓之上介在賓之/後稍近東而拂闑大夫擯介各當君後在棖闑之中)
　(央義或當然/今依用之)君若迎聘客擯者亦然不中門不履閾
　辟尊者所從也閾門限此謂聘客也公事聘享私事
　覿面也　孔氏穎達曰此明兩君朝聘卿大夫入門
　之儀入門謂入大門此謂兩君相見主君在闑東賓
　君在闑西皆當棖闑之中介謂上介稍近君故拂闑
　大夫之介微逺於闑故當棖與闑之間士介卑去闑
　逺故拂棖闑謂門之中央所豎短木也棖謂門之兩
　旁長木所謂門楔也介者副也此明朝又明聘賓入
　者謂聘賓也不中門謂不當闑西棖闑之中央不履
　閾足不履踐門限之上也聘享是奉君命而行故謂
　之公事自闑西用賓禮也私覿私面非行君命故謂
　之私事自闑東者從臣禮也
　通論方氏慤曰入門左而自闑西以就西階故也入
　門右而自闑東以就東階故也公事為國而與主君
　敵故自西焉私事為己則從主君而已故自東焉曲
　禮又言大夫士出入君門由闑右則一自東而已與
　此異者彼言為臣此言為賓故也　朱子曰案此云
　門只有一闑賈氏儀禮疏獨云門有二闑故中庭之
　處及君與賓介行之次第皆有不同未知孰是當更
　攷之
　案聘禮行聘時納賓賓入門左介皆入門左是公事
　自闑西禮畢而請覿賓覿入門右北面奠幣擯者辭
　則承幣入門左介皆入門左其上介請覿奠幣奉幣
　禮亦如之惟士介初入門右擯者辭士介終不敢入
　門左是私事自闑東者從其初之入門右而奠幣言
　之
君與尸行接武大夫繼武士中武徐趨皆用是疾趨則
欲發而手足毋移圈豚行不舉足齊如流席上亦然端
行頤霤如矢弁行剡剡起屨執龜玉舉前曵踵蹜蹜如
也(毋音無圏舉逺反豚徒渾反説文從彖篆文從肉豕/作豚齊音咨頤音移霤力救反剡以漸反蹜色六反)
　正義鄭氏康成曰接武尊者尚徐蹈半迹(孔疏二足/相躡每蹈)
　(於半未得/各自成迹)繼武迹相及(孔疏兩足/迹相接)中武迹間容迹也
　(孔疏中猶間也毎徙足/間容一足地乃躡之也)徐趨謂君大夫士之徐行皆
　如與尸行之節也疾趨謂直行也疏數自若發謂起
　屨也(孔疏屨頭恒起/無復繼迹之異)移之言靡迤也(孔疏靡/摇動也)　毋移
　欲其直且正(孔疏雖屨恒欲起而手足/猶宜直正不得邪低摇動)欲或為數圈
　轉也豚之言若有所循(孔疏轉足/循地而行)不舉足曳踵(孔疏/足不)
　(離/地)則衣之齊如水之流矣孔子執主則然此徐趨也
　席上亦然尊處亦尚徐也端直也頤或為䨨此疾趨
　也執龜玉舉前曳踵著徐趨之事　孔氏穎達曰君
　天子諸侯也武迹也徐趨遲行也皆皆於君大夫士
　也圈豚行者釋上徐趨之形齊裳下緝也足既不舉
　身又俯折則裳下委地曳足如水流狀也端行覆上
　疾趨之節端行謂直而行頤霤者行既疾身乃小折
　而頭直俯臨前頤如屋霤之垂也矢箭也身趨前進
　不邪如箭也弁急也剡剡身起貌疾行欲速而身屨
　恒起也踵謂足後跟也執龜玉徐趨之時初舉足前
　後曳足跟行不離地蹜蹜言舉足狹數也　方氏慤
　曰凡行歩廣則疾而勞狹則緩而逸尊者逸而卑者
　勞故君至於士尸行之節其别如此圈豚行不舉足
　者謂回旋而行也席雖以坐其行而就坐之時亦以
　是為節焉剡剡則如火之趨上固異乎流之趨下矣
　　輔氏廣曰趨雖疾而布武未改故曰足毋移併言
　手者亦不改其拱也故曰張拱而趨舉前曳踵若所
　謂不舉足則前亦不舉矣
　存疑陸氏佃曰豚行盖言冕行知然者以端行弁行
　知之也端行謂服𤣥端而行弁行謂服爵弁皮弁而
　行
　案武専以足跡言行兼以身容言就足而視其跡則
　有接武繼武中武三者之異而君大夫士之貴賤以
　殊此各人尋常行歩之法也就身而視其容則有圈
　豚行端行弁行三者之異而趨之徐疾亦見此臣與
　君行之法也尊君故行舒緩惟有接武一法臣恭君
　命故有徐趨疾趨二法盖君行一臣行二徐趨二歩
　而始如繼武之一歩疾趨二歩而始如中武之一歩
　總以反覆形容行歩之節爾其言尸者君不迎尸而
　事尸於堂禮堂上接武故因言君而並及之恐不當
　謂大夫與尸行繼武士與尸行中武也
凡行容愓愓廟中齊齊朝廷濟濟翔翔(愓音傷又音陽/齊才兮反賀在)
　(啟/反)
　正義鄭氏康成曰愓愓直疾貌凡行謂道路也(孔疏/道路)
　(雖速疾不忘於直/故其容疾而直)齊齊恭慤貌(孔疏齊齊自收持嚴/正以對神不敢舒散)
　(也/)濟濟翔翔莊敬貌(孔疏濟濟有嚴儀矜莊翔翔/行而張拱並朝廷所需也)
君子之容舒遲見所尊者齊遫足容重手容恭目容端
口容止聲容静頭容直氣容肅立容徳色容莊坐如尸
燕居告温温(齊音咨又側/皆反遫音速)
　正義鄭氏康成曰齊遫謙慤貌遫猶蹙蹙也足容重
　舉欲遲也手容恭髙且正也目容端不睇視也口容
　止不妄動也聲容静不噦欬也頭容直不傾顧也氣
　容肅似不息也色容莊勃如戰色坐如尸尸居神位
　敬慎也告謂教使也詩云温温恭人(孔疏詩小雅/小宛之篇)
　孔氏穎達曰舒遲閑雅也雖尋常舒遲若見所尊之
　人則自斂持迫促不敢自寛奢也燕居謂私燕所居
　色尚和善教人使人之時惟須温温不欲嚴慄　應
　氏鏞曰立容徳中立不倚儼然有徳之氣象　輔氏
　廣曰莊有不動之意謂不輕喜易愠
　通論方氏慤曰舒遲所以脩容也若夫父黨無容則
　無事舒遲矣故曰見所尊者齊遫齊則不舒遫則不
　遲告温温則所謂載色載笑匪怒伊教是也　陸氏
　佃曰口容止足容重則言行可知後言燕居則以上
　非燕處之容也孔子曰居不容
　總論朱子語類問禮記九容與論語九思一同本原
　之地固欲存飬於容貌之間又欲隨事省察朱子曰
　即此便是涵飬本原這裏不是存飬更於甚處存飬
　存疑鄭氏康成曰立容徳如有予也(孔疏徳得也如/人授物於己巳)
　(得之已授物於/人人得之形)　徐氏邈曰德音置
凡祭容貌顔色如見所祭者
　正義鄭氏康成曰如覩其人在此　孔氏穎達曰凡
　祭謂諸祭也容貌恭敬顔色温和如似見所祭之人
　謂祭如在也
　案容貌見於一身顔色獨見於面致誠信與忠敬則
　視無形於有形聽無聲於有聲矣
喪容纍纍色容顛顛視容瞿瞿梅梅言容繭繭(纍良追/反顛音)
　(田視又作目瞿紀/具反繭古典反)
　正義鄭氏康成曰纍纍羸憊貌顛顛憂思貌瞿瞿梅
　梅不審貌繭繭聲氣微也　孔氏穎達曰顛顛謂顔
　色不舒暢也瞿瞿驚遽貌梅梅謂微昧也　輔氏廣
　曰纍纍顛顛皆隕落崩壊之貌繭繭鬱結而未有緖
　也　陸氏佃曰張則瞿瞿收則梅梅經曰見似目瞿
戎容暨暨言容詻詻色容厲肅視容清明(暨其記反/詻五格反)
　正義鄭氏康成曰暨暨果毅貌詻詻教令嚴也厲肅
　儀形貌清明察於事也　孔氏穎達曰厲嚴也肅威
　也視容清明瞻視之容須清察明審也
立容辨卑毋讇頭頸必中山立時行盛氣顛實揚休玉
色(辨讀為貶彼檢反又方/犯反讇音諂舊又音鹽)
　正義鄭氏康成曰讇謂傾身以自下也頭頸必中頭
　容直山立不摇動也時行時而後行也詩云威儀孔
　時顛讀為闐玉色色不變也
　案立容辨者賈子誼曰固頤凝視平肩正背端股整
　足體不摇肘是謂經立因以微磬曰拱立因以磬折
　曰肅立因以垂佩曰卑立經立天子宜之拱立國君
　宜之肅立大夫宜之卑立士宜之所當辨也立至於
　卑則易讇故又戒之頭頸必中即平肩正背之意統
　言之也下又合行容言之言人立則静行則動其静
　如山之凝其動如時之運此必有盛徳之氣闐實於
　中故休美之光著揚於外如玉有温潤縝宻之徳自
　有孚尹旁達之色非有意為之也
　存疑鄭氏康成曰辨讀為貶自貶卑謂磬折也揚讀
　為陽盛身中之氣使之闐滿其息若陽氣之休物也
　存異孔氏穎達曰立容謂軍中立之容山立者立則
　嶷如山之固樂記總干而山立　輔氏廣曰山立重
　也時行敏也兵法曰來如處女去如脱兔
　辨正吳氏澄曰舊注以立容辨止玉色合上戎容四
　句共為一節今案上文記喪容先總一句乃分三句
　記喪之色喪之視喪之言記戎容亦先總一句乃分
　三句記戎之言戎之色戎之視喪容之哀先觀顔色
　故色容先於視言戎容之嚴先在號令故言容先於
　色視立容以下五句於戎容無所當宜别為一節
　黄氏曰立容辨謂所立之容明辨尊卑左右之分無
　僣上也又慮其卑退失分則近乎諂媚故云卑無讇
　案鄭訓辨卑為貶卑謂磬折孔謂在軍當貶損卑退
　不驕士卒又引樂記總干山立以釋山立不貶卑與
　上異訓矣輔氏黄氏皆指為戎容吳氏别為一節黄
　氏於立容辨斷句辨字不改讀得之
凡自稱天子曰予一人伯曰天子之力臣諸侯之於天
子曰某土之守臣某其在邊邑曰某屏之臣某其於敵
以下曰寡人小國之君曰孤擯者亦曰孤(守手/又反)
　正義鄭氏康成曰予一人謙自别於人而已伯上公
　九命分陜者邊邑謂九州之外大國之君自稱曰寡
　人擯者曰寡君(孔疏春秋大夫出使/之時稱己君為寡君)　孔氏穎達曰
　此以下明天子至士自稱及擯者傳辭之法天子與
　臣下言及遣擯者接諸侯皆稱予一人言我於天下
　祇是一人而已若臣下稱一人則謂率土之内惟有
　此一人尊之也伯目稱於諸侯言已是天子運力之
　臣曲禮謂二伯擯於天子則云天子之吏也諸侯身
　對天子自稱曰某土之守臣某若諸侯之上介致辭
　於天子之擯者亦當然其天子之擯告天子則曰臣
　某侯某其在九州之外邊鄙之邑自稱於天子曰某
　屏之臣某若使上介告天子之擯亦當然其天子之
　擯告天子則曰臣某子某某男某曲禮云其在東夷
　北狄西戎南蠻雖大曰子男者亦曰男也諸侯於敵
　以下自稱曰寡人言以下通及民也小國謂夷狄子
　男之君自稱及介傳命云某土之孤某擯者告天子
　亦應云某孤也其在國自稱亦曰孤　方氏慤曰於
　後言小國則前所言皆大國也
　存異陸氏佃曰予一人求助之辭伯言力而已亦謙
　也不言之於天子著其於敵以下自稱如此據諸侯
　之於天子曰某土之守臣某且言天子言伯以臨下
　之辭稱之亦言之法諸侯言之於天子則非是也若
　後世上表與據諸侯見天子曰臣某侯某且曰某土
　之守臣某則在國可知其在邊邑自兹以往非王土
　且非守也為屏而已故曰某屏之臣某其於敵以下
　同姓異姓小邦諸侯自稱如此知然者以天子同姓
　異姓大國自稱於諸侯曰天子之老知之也然則小
　國之君即前所謂庶邦小侯是也
　案某屏之臣某依疏為自稱於天子之辭其在邊邑
　云者緊承上語也陸氏據諸侯見天子曰臣某侯某
　而疑此為非謂若後世上表非也據鄭注曲禮謂臣
　某侯某為嗇夫承命告天子辭則此為自稱於天子
　可知且邊邑何嘗不是守土屏亦有守衛之義虞書
　外薄四海安見邊外即非王土
上大夫曰下臣擯者曰寡君之老下大夫自名擯者曰
寡大夫世子自名擯者曰寡君之適(適丁/歴反)
　正義鄭氏康成曰擯者之辭主謂見於他國君下大
　夫自名於他國君曰外臣某(孔疏如此言下大夫自/名為對己君則經云上)
　(大夫曰下臣/亦對己君也)　孔氏穎達曰上大夫卿也自於己君
　之前稱曰下臣若出使他國在於賓館主國致禮上
　大夫設擯禮待之此擯者稱大夫為寡君之老雖以
　擯為文其實為介接主君之辭亦當然擯介通也下
　大夫對己君稱名而已不敢稱下臣卑逺於君也出
　使設擯者以待主國此擯者稱下大夫云寡大夫不
　敢稱寡君之老世子對己國之君稱名擯者曰寡君
　之適謂對他國之辭也　輔氏廣曰上大夫既曰下
　臣矣下大夫非名則無稱　方氏慤曰世子亦公子
　爾以為適而傳世故名世子而擯者亦曰寡君之適
　通論孔氏穎達曰出使之臣在客曰介當云介而云
　擯者謂出使他國在於賓館主國致禮己為主人故
　稱擯也且擯介散則通
　案孔氏據君前臣名謂宜曰下臣某是也經其省文
　與抑與下大夫自名互偹與
公子曰臣孽士曰傳遽之臣於大夫曰外私大夫私事
使私人擯則稱名(孽音枿五葛反徐五列反傳/陟戀反遽其庶反使色吏反)
　正義鄭氏康成曰孽當為枿聲之誤(孔疏枿是樹生/之餘故盤庚云)
　(若顛木之有由孽是也子方氏慤曰世子為適則知/公子為庶庶子孽也適  本也故公子曰臣孽謂之)
　(孽者以其自本旁出/若木之有孽故也)傳遽以車馬給使者也(孔疏士/位卑給)
　(車馬役使故稱傳遽遑方氏慤曰周官行夫下士掌/𫝊遽之小事急而不  曰遽士以事人為事故自言)
　(服傳遽之賤役類案傳遽特謙辭如下/走及牛馬走之  非必盡掌傳遽也)士臣於大夫
　者曰私人(孔疏此下文云大夫私事使私/人擯故知大夫之臣曰私人也)　孔氏穎
　達曰公子曰臣孽謂對已君也若對他國當云外臣
　傳遽亦謂對已君也大夫家臣稱私此士既不與大
　夫為臣故對大夫稱曰外私私人擯則稱名者謂以
　己之屬臣為擯相雖是上大夫及下大夫擯者則皆
　稱大夫之名以其非公事正聘故降而稱名也　輔
　氏廣曰公子曰臣孽常使其自别於適也案大夫得
　臣士而士稱於他大夫不敢曰外臣辟君也　方氏
　慤曰公子與士皆不言擯則以卑而畧之
　存疑鄭氏康成曰私事使謂以君命私行非聘也若
　魯成公時晉侯使韓穿來言汶陽之田歸之於齊之
　類
　辨正劉氏敞曰鄭説非也此乃謂若趙襄子使楚隆
　弔吳夫差之類爾凡大夫聘而傳命則當稱寡君至
　於私臣擯於君命不得言主故名之也楚隆之辭曰
　寡君之老無䘏使陪臣隆敢展謝之此則名者也
　案此言私事所以别於公也若奉君命則公矣故不
　曰君事而曰大夫私事然大夫交不出竟兹記固春
　秋之變禮與
公士擯則曰寡大夫寡君之老大夫有所往必與公士
為賓也(賓必/刃反)
　正義鄭氏康成曰謂聘也大聘使上大夫(孔疏案聘/禮及竟張)
　(旜周禮孤卿建旜/故知大聘使卿)小聘使下大夫(孔疏聘禮小聘曰/問其禮如為介案)
　(大聘大夫為上介今云如/其為介故知小聘是大夫)公士為賓謂作介也往之
　也　孔氏穎達曰正聘之時則用公家之士為擯不
　用私人稱下大夫曰寡大夫上大夫曰寡君之老大
　夫正聘者有所往適之時必與公士為賓賓介也言
　使公士作介也　輔氏廣曰寡大夫官也寡君之老
　君之所尊也私事使固不可稱矣
　案非正聘降其所稱用臣禮也正聘隆其所稱用賓
　禮也大夫正名於他國重本國之體以不辱君命也
　使公士擯則稱寡君之老寡大夫而此擯者亦得受
　賓禮使私人擯則稱名而此擯者亦不得受賓禮也
　公私之辨其嚴如此
　總論范氏鍾曰凡自稱孤寡不穀純乎謙也稱人與
　擯贊雖謙而有體如寡君之老之適曰寡謙也曰老
　曰適未嘗不明徳與序矣對尊者極其謙如某守臣
　屏臣曰孽曰傳遽是也對敵之辭謙不失已
　案戴記如曲禮少儀雜記諸篇多係掇拾不甚條貫
　又有後來爛脱者元熊氏朋來吳氏澄各有考定本
　不妨互觀猶大學有古本二程子本朱子本石經本
　也
　
　
　
　
　
欽定禮記義疏卷四十三
欽定四庫全書
欽定禮記義疏卷四十四
　明堂位第十四
　　正義孔氏穎達曰案鄭目錄云名曰明堂位者以
　　其記諸侯朝周公於明堂之時所陳列之位也(案/周)
　　(公葢佐王以朝諸侯非諸侯朝周公也且據目録/以記言是記所謂周公朝諸侯於明堂也乃云諸)
　　(侯朝周/公蓋悞)在國之陽其制東西九筵南北七筵堂崇
　　一筵五室凡室二筵此於别錄屬明堂隂陽　方
　　氏慤曰孔子言宗祀文王則祀事以之明孟子言
　　行王政則政事以之明此言朝諸侯則朝事以之
　　明謂之明則一所以謂之明則有三焉此主朝事
　　故以位言之君臣上下尊卑前後各有所位故曰
　　明堂位也　馬氏睎孟曰明堂者天子朝諸侯班
　　政教之堂見於聖賢之言若孝經孟子是也自此
　　之外無足信而此篇亦不言明堂之制但言周公
　　為明堂朝諸侯之事爾葢古者天子皆有明堂而
　　其制則因時改易是以百家之説不同也
　　案大戴禮逸周書俱有明堂篇而文逈别大戴言
　　營建之制小戴删之此篇取逸周書略加删改以
　　為周公生踐天子位建不世之功歿用天子禮樂
　　備歴代之制故魯以侯國而用王禮周公故也殊
　　不知周公輔王以踐阼未嘗自踐阼也魯用郊禘
　　其為成王所賜及後所僭者攷諸經傳自明此必
　　周末魯陋儒為之或以為馬融所増但鄭親受業
　　馬氏而不言孔疏言於别錄屬明堂隂陽是劉向
　　前已有此篇或原小戴收入者於義無可取惟是
　　四代禮樂服物器具畧具於斯則考禮者之所不
　　廢云
　　通論陸氏佃曰清廟之詞約周也明堂之詞侈魯
　　也　楊氏復曰明堂者王者之堂也謂王者所居
　　以出教令之堂也王者所居非謂王者之常居也
　　周人祀上帝於明堂而以文王配之者此也説者
　　乃以眀堂為宗廟又為大寢又為大學則不待辨
　　説而知其謬矣
　　存疑孔氏頴達曰案異義今戴禮説盛徳記曰眀
　　堂凡九室室四户八牖共三十六户七十二牖以
　　茅蓋屋上圓下方所以朝諸侯其外有水名曰辟
　　廱眀堂月令説眀堂髙三丈東西九仭南北七筵
　　上圓下方四堂十二室室四户八牖其宫方三百
　　歩在近郊三十里淳于登說云眀堂在國之陽三
　　里之外七里之内丙已之地就陽位上圓下方八
　　牕四闥布政之宫故稱眀堂周公祀文王於眀堂
　　以配上帝五精之神古周禮孝經説眀堂文王之
　　廟東西九筵南北七筵堂崇一筵五室凡室二筵
　　蓋之以茅周公所以祀文王於此以昭事上帝許
　　君謹案今禮古禮各以義説無眀文以知之鄭駁
　　之云戴禮所云似秦吕不韋作春秋時説非古制
　　也鄭於此則用淳于登之説别錄則依考工記之
　　文然先代諸儒説各不同故蔡邕眀堂月令章句
　　云眀堂者天子太廟所以祭祀夏曰世室殷曰重
　　屋周曰眀堂饗功飬老教學選士皆在其中故取
　　正室之貌則曰太廟取其正室則曰大室取其堂
　　則曰眀堂取其四時之學則曰太學取其圎水則
　　曰辟廱名别而實同鄭必以為各異者袁凖正論
　　眀堂宗廟大學禮之本物也事義不同各有所為
　　而世之論者合以為一取詩書放逸之文經典相
　　似之語推而致之考之人情失之逺矣宗廟之中
　　幽隠清浄而使衆學處焉饗射其中人鬼瀆慢囚
　　俘截耳非其理也茅茨采椽至質之物建日月乘
　　玉路以處其中非其類也夫宗廟鬼神所居祭天
　　而於人鬼之室非其處也王者五門宗廟在一門
　　之内若射在於廟而張三侯又辟廱在内人物衆
　　多殆非宗廟之中所能容也如凖之論是鄭不同
　　之意也　陳氏祥道曰眀堂之名見於周頌孝經
　　左傳孟子荀卿考工記禮記家語其制不見於經
　　特考工記曰夏后氏世室堂脩二七廣四脩一五
　　室三四歩四三尺九階四旁兩夾牕白盛門堂三
　　之二室三之一殷人重屋堂脩七尋堂崇三尺四
　　阿重屋周人眀堂度九尺之筵東西九筵南北七
　　筵堂崇一筵五室凡室二筵此三代眀堂之别也
　　大戴禮白虎通韓嬰公玉帶淳于登桓譚鄭康成
　　蔡邕之徒其論眀堂多矣特淳于登以為在國之
　　陽三里之外七里之内其説蓋有所傳然也何則
　　聼朔必於眀堂而玉藻曰聼朔於南門之外則在
　　國之南可知成王之朝諸侯四夷之君咸列四門
　　之外而朝寢之間有是制乎則在國之外可知鄭
　　康成謂眀堂太廟路寢異實同制蔡邕謂眀堂太
　　廟辟廱司實異名豈其然哉左右之堂曰个以其
　　介於四隅故也中之堂曰太廟以其大饗在焉故
　　也眀堂之作不始於周公而武王之時有之記曰
　　祀乎眀堂而民知孝是也不特建之於内而外之
　　四岳亦有之孟子之時齊有泰山之眀堂是也
　　案眀堂之制尸子言神農曰天府黄帝曰合宫漢
　　公玉帶上黄帝圖四面無壁中一殿覆以茅茨上
　　古惟事天制朴略如是足矣堯曰衢室言室疑有
　　壁言衢則四達然猶一室也考工記夏后世室五
　　室九階四旁夾牕則室分而每室四户户兩牕且
　　以安身矣殷人重屋則㡬如樓故方士因之言神
　　人好樓居周人彌文則就五室又析而為九故大
　　戴言九室十二堂考工複言五室文譌耳然自是
　　五室九室兩説争衡而不决不知眀堂有廟有室
　　有堂廟以事神堂以聽政室以安身而其間有分
　　有合月令於中言太廟太室蓋事神於太廟之堂
　　安身於太廟之室此地合而用實分也分祀五帝
　　則南眀堂北𤣥堂東青陽西總章合此太廟為五
　　廟以安身則四左个四右个合此太室為九室而
　　四仲實皆居太室各以方啟蔽其户牖即為十二
　　室也以布政則即以四正為堂設斧依於此故眀
　　堂𤣥堂太廟早被以堂之名而八室室各直其堂
　　則即謂之十二堂亦無不可此又用分而地實合
　　者也尚書大傳言路寢九雉雉三丈則二十七丈
　　蔡邕獨斷言明堂廣二十四丈大戴盛徳篇言眀
　　堂宫九百歩即區之為九而每方三百歩歩八尺
　　則方廣二百四十丈是考工所云廣九筵深七筵
　　者止就一堂度之非通眀堂之縱廣而計之也唯
　　就此九百歩者為四周之垣三重而中一區五其
　　五分為二十五區中一區為太廟太室周八區為
　　太廟之庭四面各五區虚兩角四區使上可圓面
　　三區中一區為太廟旁兩區為左右个則下可方
　　而又周虚之為諸侯序立之庭則作雒所謂四阿
　　考工所謂重屋白虎通所謂四達專指太廟張衡
　　所謂八達指由太廟達四廟蔡邕所謂二十八柱
　　指左右个盛徳篇所謂三十六户七十二牖通指
　　内外九室也如此則户皆有可由牖皆可受明而
　　事神布政安身亦各得其用矣
昔者周公朝諸侯于明堂之位天子負斧依南鄉而立
　(朝直遙反斧音甫依本又/作扆同於豈反鄉許亮反)
　正義鄭氏康成曰負之言背也斧依為斧文屏風於
　户牖之間(孔疏釋宮云户/牖之間謂之扆)　孔氏穎達曰自此至之
　位也一節明周公朝諸侯於明堂之儀及諸侯夷狄
　所立之處斧依皇氏云在明堂中央大室户牖間
　方氏慤曰斧即黼也其繡用斧故謂之斧依即扆也
　　馬氏睎孟曰斧者威斷割之器也天子欲其有獨
　斷之明而申威於天下也南者陽之方萬物長養之
　所天子長養萬民如之郊特牲曰天子南鄉答陽之
　義　王氏曰古者受朝立而不坐
　存疑呉氏澄曰成王七年之三月王不在洛諸侯以
　侯國㑹王朝三公之禮見周公
　存異鄭氏康成曰周公攝王位以明堂之禮朝諸侯
　也不於宗廟辟王也(孔疏案覲禮諸侯受次於廟門/外覲在廟今在明堂故云辟王)
　(謂辟成/王也)天子周公也
　辨正陳氏祥道曰成王宅憂周公位冢宰而百官總
　已以聽焉及既成洛邑輔成王以朝諸侯乃率以祀
　文王則朝不在廟而在明堂可知也若曰周公代之
　而受朝則誤矣代之之説始於荀卿盛於漢儒於是
　以復子明辟為還政之事以誕保文武受命惟七年
　為還政之時是皆不知書者也　呉氏澄曰考之書
　周公相成王伐奄而歸四國多方之諸侯皆至宗廟
　周公代成王誥諸侯而有多方之書葢成王之三年
　也及成王七年之三月周公制禮作樂之事偹乃㑹
　侯甸男采衞五服之諸侯營洛邑不見周公代王受
　諸侯之朝此記言周公朝諸侯於明堂之位葢是周
　公制作之時定此朝位天子謂王也注謂周公攝王
　位朝諸侯非也
　案呉謂周公營洛王不在洛諸侯以侯㑹三公之禮
　見公非也洛誥明言伻從王于周戊辰王在新邑安
　得謂王不在洛諸侯但以㑹三公禮見公耶蔡邕引
　檀弓有王齊禘于清廟明堂也之文朱子釋頌清廟
　篇亦引書王在新邑烝祭歲實周公攝政之七年又
　引書大傳周公升歌清廟左傳言清廟茅屋則此明
　堂之為清廟在洛邑而不在鎬京其為朝諸侯之地
　而非七廟之廟甚明但書所謂烝祭在冬而以文武
　竝配其後則在季秋而專以文王配如孝經宗祀文
　王於明堂以配上帝耳亦不得訾太廟明堂同實異
　名為謬葢古路寢太廟明堂辟雍規制畧同初非合
　四者於一地也或據覲禮謂明堂即方明壇恐不然
　葢方明止一壇十有二尋三成深四尺竝無堂室户
　牖所謂在王都則有事而㑹不協而盟特築之巡守
　至南西朔三嶽無明堂亦築之若洛邑泰山有明堂
　則不須築壇即于太廟設方明行㑹盟四大廟受幣
　亦無不可也
三公中階之前北面東上諸侯之位阼階之東西面北
上諸伯之國西階之西東面北上諸子之國門東北面
東上諸男之國門西北面東上
　正義鄭氏康成曰朝之禮不於此周公權用之耳朝
　位之上上近主位尊也(孔疏三公則東上侯尊於伯/故在東子尊於男亦在東是)
　(上近主/位尊也)　孔氏穎達曰此以下明朝位之法中階者
　南面三階故稱中伯以下皆云國諸侯云位者以三
　公既云中階之前不云位諸侯在諸國之上特舉位
　言之明以下皆朝位也(案逸周書三公/下亦有之位字)　方氏慤曰
　天子曰鄉諸臣曰面與郊特牲言君南鄉臣北面同
　義公尤尊故位中階之前以答王焉
　通論陳氏祥道曰周禮治朝之位孤東面卿大夫西
　面外朝之位左孤卿右公侯伯子男射人孤東面卿
　大夫西面皆尚右東西面者皆尚北路門之左右者
　皆尚中而明堂位諸侯西面諸伯東面則不尚右在
　門東西者東上則不尚中在西門之外者東面南上
　則不尚北何也儀禮諸侯覲於天子壇壝宮於國外
　上介皆奉其君之旂置於宮尚左公侯伯子男皆就
　其旂而立位皆東上是朝於國外與朝於國内之禮
　異也明堂位與壇壝宮相類葢亦國外之禮然也
九夷之國東門之外西面北上八蠻之國南門之外北
面東上六戎之國西門之外東面南上五狄之國北門
之外南面東上
　正義皇氏侃曰九夷在東門外之南故北上八蠻在
　南門外之西故東上六戎在西門外之北故南上五
　狄在北門外之東今云東上則宜在北門外之西
　方氏慤曰九夷東夷也故位於東門之外八蠻南夷
　也故位於南門之外六戎西夷也故位於西門之外
　五狄北夷也故位於北門之外
　通論孔氏穎達曰案職方云四夷八蠻七閩九貉五
　戎六狄爾雅釋地云九夷八狄七戎六蠻謂之四海
　與此不同者爾雅釋地謂殷代此及職方竝謂周禮
　但戎狄之數五六不同故鄭答趙商問云職方四夷
　謂四方夷狄也九貉即九夷在東方八蠻在南方閩
　其别也戎狄之數或五或六兩文異爾　陳氏祥道
　曰先王之於夷狄後之而弗先賤之而弗貴故疆以
　戎索和以舌人食之則委之牲體而坐諸外樂則不
　使亂雅而陳於門則位夷蠻於東南之門外位戎狄
　於西北之門外宜矣
　案朝宗覲遇會同雖異名而統曰見義固取乎其面
　天子也面天子則皆當北面不北面則皆當北上故
　曲禮曰諸侯北面而見天子曰覲覲禮曰同姓西面
　北上異姓東面北上以近君為尊也若四裔既在四
　門外不得見君則周而環之隨其所面而皆以右為
　尊所謂地道尊右也
九采之國應門之外北面東上四塞世告至此周公明
堂之位也(采七在反塞先代反又先則反/又逸周書四塞字在九采上)
　正義鄭氏康成曰正門謂之應門(孔疏明堂無重門/非路門外之應門)
　(爾雅釋宮云正門謂之應門李巡云宮中南向大門/應門也應當也以當朝正門故謂之應門但天子宮)
　(内有路寢故應門之内有路門明堂既無/路寢故無路門及以外諸門但有應門耳)四塞謂夷
　服鎮服蕃服在四方為蔽塞者新君即位則朝周禮
　侯服歲一見甸服二歲一見男服三歲一見采服四
　歲一見衞服五歲一見要服六歲一見(案采衞要三/服止言九采)
　(舉近/也)九州之外謂之蕃國世一見(孔疏周禮大行人/文  案四塞兼鎮)
　(蕃三服不悉/數略逺也)　方氏慤曰四塞言告至而已則不責
　之以朝貢之禮故也不言其位則亦順其四方而位
　於四門之外
　存疑鄭氏康成曰九采九州之牧典貢職者也二伯
　帥諸侯而入(孔疏案顧命畢公率東方諸侯入應/門右召公率西方諸侯入應門左)牧
　居外而糾察之也(孔疏伯既領之入應門故牧居應/門外糾察諸侯後入不如儀者)
　　孔氏穎達曰九州謂之采者以采取當州美物而
　貢天子故王制云千里之外曰采采亦是事言各掌
　諸侯之事　陸氏佃曰九采之國所謂要服荒服是
　與變言采者亦夸大周公之徳雖在要荒願供王事
　也四塞即上九夷八蠻六戎五狄世告至謂隨諸侯
　大朝㑹一見王朝於門外是也
　辨正王氏炎曰此序諸侯之位也然亦有差誤周官
　侯服外有甸服男服采服衞服衞服外乃有蠻服蠻
　服外乃有夷服鎮服蕃服周官所謂六年五服一朝
　葢言侯甸男采衞也作洛之役稱侯甸男邦采衞見
　於周皆不及蠻夷而采服諸侯與焉今九采之國反
　在應門外鄭説曰二伯率諸侯而入九牧居外糾察
　之何所據而為此説也周官職方九服有蠻服夷服
　而無戎狄之服大行人之職衞服之外有要服而無
　蠻服鄭曰要服即蠻服要服之外謂之蕃國世一見
　又曰蕃國夷服鎮服蕃服也今明堂位蠻夷戎狄竝
　在門外而夷服鎮服蕃服又在蠻夷戎狄之外謂之
　四塞記之所言已自可疑鄭注其可信乎
　案此序諸侯之位証以禹貢周官多不相符鄭注九
　采九州之牧九牧不應序應門外故陸氏以為要服
　荒服也孔氏以為采取當州美物貢天子謂之采則
　采之為言貢也國語曰蠻夷要服戎狄荒服要服者
　貢荒服者王歲貢終王是蠻夷近戎狄逺也此九采
　之貢即上蠻夷四塞告至即上戎狄而王制分蠻夷
　為東南戎狄為西北周家疆土始自西北而漸及東
　南以洛邑天下之中計之實是西北之戎狄近東南
　之蠻夷逺不相反與葢蠻夷戎狄各舉其種類性情
　氣習名之東南地逺而柔順易服故列之要服中言
　猶可要約也西北地近而剛狠難服故列之荒服中
　言此止可包荒不必以禮信責之也明乎此則異同
　之説有不必争矣
明堂也者明諸侯之尊卑也
　正義鄭氏康成曰朝於此所以正儀辨等也(孔疏大/司馬職)
　(云設儀辨位以等/邦國鄭略引之)　孔氏穎達曰欲顯明諸侯之尊
　卑故就尊嚴之處以朝之　呉氏澄曰此總結上文
　因釋明字之義
昔殷紂亂天下脯鬼侯以饗諸侯是以周公相武王以
伐紂武王崩成王幼弱周公踐天子之位以治天下六
年朝諸侯於明堂制禮作樂頒度量而天下大服(相息/亮反)
　(量徐/音亮)
　正義鄭氏康成曰脯鬼侯謂以人肉為薦羞惡之甚
　也踐猶履也頒讀為班度謂丈尺高卑廣狹也量謂
　豆區斗斛筐筥所容受　孔氏穎達曰此明周公有
　勲勞之事鬼侯周本紀作九侯　方氏慤曰紂之罪
　不止於脯鬼侯葢舉其甚者以明武王之所以伐也
　通論陳氏祥道曰度起於黄鐘之長其方象矩量起
　於黄鐘之龠其員象規王制謂用器兵車不中度布
　帛廣狹不中量皆禮之所禁典同以十有二律為之
　度數十有二聲為之齊量皆樂之所本是禮樂道也
　度量器也周公制禮作樂而頒度量語所謂謹權量
　四方之政行焉者此也
　存疑孔氏穎達曰家語云武王崩成王年十三鄭康
　成以為年十歲　又曰周公攝政三年天下太平六
　年而始制禮作樂書傳云周公將制禮作樂優游三
　年然後營洛邑以期天下之心於是四方民大和㑹
　周公曰示之以力役且猶至而況導之以禮樂乎其
　度量六年則頒故鄭注尚書康王之誥云攝政六年
　頒度量制其禮樂
　案金縢及東山詩周公當攝政時即居東及東征何
　暇與政而乃有三年太平之説乎至營洛為立國要
　計如力役猶至説則特以是姑試民心而已不足信
　也
七年致政於成王成王以周公為有勲勞於天下是以
封周公於曲阜地方七百里革車千乘命魯公世世祀
周公以天子之禮樂
　正義鄭氏康成曰致政以王事歸授之王功曰勲事
　功曰勞(孔疏是司/勲職文)曲阜魯地(孔疏案費誓序云魯侯/伯禽宅曲阜又臣瓚注)
　(漢書云魯城内有曲/阜逶迤長八九里)革車兵車也兵車千乘成國之
　賦也(孔疏左傳成國不過半天子之軍竒案論語千/乘之賦居地方三百一十六里有  諸侯之地)
　(三百里而下未成國也公五百里侯/四百里計地餘有千乘謂之成國)詩魯頌曰王謂
　叔父建爾元子俾侯于魯大啟爾宇為周室輔乃命
　魯公俾侯于東錫之山川土田附庸又曰公車千乘
　朱英綠縢世世祀周公以天子之禮樂同之於周尊
　之也魯公謂伯禽(孔疏同之於周者謂同此周公於/周之天子也知魯公謂伯禽者伯)
　(禽歸魯公羊文十三/年傳曰周公不之魯)　孔氏穎達曰自此以下皆為
　周公有勲勞之事故成王特賜魯家用天子之禮兼
　四代服器　方氏慤曰詩言錫之山川土田附庸以
　其出於非常故特曰錫焉詩言俾侯於魯書言魯侯
　伯禽則魯受侯爵也明矣而此又或稱魯公者葢公
　侯皆有國者之所通也革車兵車飾之以革也井田
　之法方里為井十井為乘百里之國適千乘也出車
　賦以給軍故以革車言之詩又言公車千乘者以輸
　國言之則曰公車其實一也
　案此方七百里乃是方百里七誇言之耳即周禮公
　方五百里侯方四百里亦然非謂方七百里半天子
　之畿内也孟子今魯方百里五猶以為當損安有如
　注疏四十九箇方百里之説哉或據前後漢書地志
　實之謂魯全有兖州而跨徐青二州之域不止方七
　百里孟子儉於百里非確今以左傳所有魯地名覈
　之今地志大約在今滋陽曲阜寧陽泗水費縣之内
　而在鄒嶧魚臺鉅野鄆城諸縣之交而左傳始尚有
　費伯後滅之以賜季友取鄟取邿滅項明見於經則
　方百里者五實并小國而得之孟子魯公族豈有於
　周公封國故隘言之而漢志反確於孟子者耶
　存疑鄭氏康成曰上公之封地方五百里加魯以四
　等之附庸方百里者二十四(孔疏四等謂侯伯子男/也案大司徒注云公無)
　(附庸侯附庸九同伯附庸七同子附庸五同/男附庸三同總為二十四同同謂百里也)并五五
　二十五(孔疏既受五百里之/封為五五二十五同)積四十九開方之得七
　百里　方氏慤曰孟子言齊魯之地方百里葢伯禽
　以侯爵受封故也周官大司徒言諸侯之地方四百
　里其食者參之一則其食者百里矣王氏謂并附庸
　言之則為方四百里孔子言顓臾昔者先王以為東
　蒙主且在邦域之中以為東蒙主非魯有其地也且
　在邦域之中則附庸故也并附庸止於方四百里而
　此又言方七百里者是亦兼附庸而已
　辨正程子曰王介甫謂周公能為人臣所不能為之
　功故可用人臣所不得用之禮樂是不知人臣之道
　也夫居周公之位則為周公之事由其位而能為者
　皆所當為也周公乃盡其為臣之職耳豈得獨用天
　子之禮樂哉　王氏炎曰周禮雖曰諸公之地五百
　里葢兼附庸言之然其制實未嘗行故孟子曰周公
　封於魯太公封於齊為方百里安得有七百里之地
　而封之天子之畿方千里其地百同魯之地若方七
　百里凡四十九同葢半天子之國矣　許氏曰通鑑
　外紀謂魯恵公使宰讓請郊廟之禮於天子王使史
　角往魯魯公止之路史謂魯公止之是周不與之魯
　自用之也然則魯之郊廟皆後世之僭而附㑹為明
　堂之説與　張氏燧曰春秋書禘于莊公見禘之僭
　始於閔書卜郊見郊之僭始於僖且成王以天子禮
　賜魯此等大事周史必書之乃三傳國語皆不見公
　羊傳言魯郊非禮也左傳隱公問羽數於衆仲仲曰
　天子八諸侯六若成王賜以八佾仲何不舉以對皋
　鼬之盟祝鮀言魯衞所賜纎悉畢舉何於最大者反
　不及之子家駒對昭公明言皆僭天子禮若果賜子
　家敢面斥之耶非特此也周公閲來聘魯饗有昌歜
　形鹽辭不敢受寗武子來聘魯賦湛露彤弓而曰敢
　干大禮可見魯僭尚未甚久識者皆疑怪遜謝而魯
　人曾無述王賜以自觧者呂氏春秋恵公請郊廟大
　禮王使止之魯自僭耳至史克作頌以郊為夸而疑
　似之説遂至今矣
　案成王元年丁酉周公位冢宰總百官管蔡流言秋
　公出居東武庚入于衞以叛二年王師臨衞攻殷殷
　大震潰武庚入于邶管叔自經卒奄徐淮夷皆入于
　邶以叛秋王迎公歸遂伐殷三年王師滅殷殺武庚
　遷殷民于衞遂伐奄及蒲姑冬滅蒲姑四年封太公
　于齊封康叔于衞秋王師伐淮夷遂入奄五年春正
　月以奄地封伯禽為魯侯公羊子曰封伯禽以為周
　公也六年命太公康叔為方伯分監東諸侯七年周
　公復政于王二月王如豐三月命召公如洛度邑命
　周公如洛誥多士于成周作多士遂營東都作召誥
　洛誥秋王如東都大朝諸侯于明堂冬烝祭于明堂
　命周公留後于洛王歸十年公自東都歸居于豐二
　十一年周公薨于豐徧考逸書竹書書大傳史漢年
　次井然而後儒妄以意為説或改其年或亂其事使
　人迷目故合而論之葢魯地即奄地必奄滅而後魯
　可封故凡謂周公封魯在武王時魯公之國在成王
　元年皆妄也
是以魯君孟春乘大路載弧韣旂十有二旒日月之章
祀帝于郊配以后稷天子之禮也(載音戴弧音胡韣音/獨旂其衣反本又作)
　(旗旒本又作/斿力求反)
　正義鄭氏康成曰大路殷之祭天車也(孔疏祭天尚/質大路一就)
　(知是祭/天所用)弧旌旗所以張幅也其衣曰韣(孔疏弧以竹/為之其形為)
　(弓以張縿之幅故考工記弧旌枉/矢以象弧也此弓衣謂之為韣)天子之旌旗畫
　月(孔疏周禮日月爲常又王建大/常此云日月之章與天子同也)
　通論陸氏佃曰孟春不言正月著魯卜郊卜日其從
　之疾也榖梁曰我十二月下辛卜正月上辛如不從
　則以正月下辛卜二月上辛如不從則以二月下辛
　卜三月上辛如不從則不郊矣人臣用天子禮樂故
　其言婉而成章如此　方氏慤曰大司馬言王載大
　常諸侯載旂魯公以諸侯而用天子之禮故雖有日
　月之章而止謂之旂焉此亦隆殺之㣲意也　輔氏
　廣曰變公爲君以下所云非公之事也後言君卷冕
　立於阼亦以此
　存異鄭氏康成曰孟春建子之月(孔疏下云季夏六/月禘禮若是夏之)
　(季夏非禘祭之月即是周之/季夏眀此孟春亦周之孟春)魯之始郊日以至(孔疏/郊特)
　(牲周之始郊日以至鄭既破/周為魯故此云魯郊日以至)帝謂蒼帝靈威仰也昊
　天上帝魯不祭　方氏慤曰周制郊以建子之月所
　以迎其氣之生禘於建巳之月所以順其位之正此
　魯所以於孟春祀帝於郊季夏禘周公於太廟魯人
　郊禘不用周之牲路而用商之牲路何也蓋止用時
　王之禮者諸侯之事通用先王之禮者天子之事凡
　旂建於車者皆言載此曰載弧韣旂則以建之於大
　路故也日月為常交龍為旂此言日月之章謂之載
　常可也謂之載旂者猶公侯伯子男通謂之諸侯與
　辨正王氏炎曰周天子有日至之郊以報本有啟蟄
　之郊以祈榖其祭天車用玉路旂用日月之常魯僭
　天子禮亦不敢盡同是以有祈榖之郊無日至之郊
　祈榖於孟春郊而後耕則孟春乃建寅之月非建子
　也不敢乗天子玉路又不肯乗同姓金路故乗殷之
　大路常畫日月天子建之旂畫交龍同姓諸侯建之
　常十有二旒旂則九旒而已今不敢全用天子之旂
　故於旂上畫日月之章綴以十有二旒此皆用天子
　禮而不敢盡同也
　案春秋魯郊皆以春無以子月郊者蓋周郊以周正
　之孟春魯郊以夏正之孟春作此記者欲誇之故以
　為孟春耳周禘以周正六月魯禘以夏正之六月於
　周為秋故詩曰秋而載嘗而祭統亦言大嘗禘也鄭
　必以魯為王禮而并改郊特牲之周為魯已非正據
　且魯之郊必非成王賜也成王之賜以尊周公郊配
　以稷不配以公於尊公何與春秋隠桓莊閔無書郊
　者若果王賜何厯數公不一舉與詩眀言莊公之子
　龍旂承祀春秋於僖始書卜郊然則吕覽所云恵公
　請而王不許信矣
季夏六月以禘禮祀周公於大廟牲用白牡尊用犧象
山罍鬱尊用黄目灌用玉瓚大圭薦用玉豆雕篹爵用
玉琖仍雕加以璧散璧角爼用梡嶡(大廟音泰後大廟/皆同犧象鄭素何)
　(反今如字罍音雷灌古亂反瓚才旦反篹息緩反琖/側眼反散先旦反梡苦管反嶡居衛反又作撅音同)
　正義鄭氏康成曰季夏建巳之月也禘大祭也周公
　曰大廟魯公曰世室羣公稱宫(孔疏公羊文/十三年傳)白牡殷
　牲也尊酒器也鬱鬯之器也黄彝也灌酌鬱尊以獻
　也瓚形如槃容五升以大圭為柄是謂圭瓚篹籩屬
　也(孔疏與豆連/文故知籩屬)以竹為之雕刻飾其直者也(孔疏即/用竹不)
　(可刻飾故知雕鏤/其柄直謂柄也)爵君所進於尸也仍因也因爵之
　形為之飾也加加爵也散角皆以璧飾其口也(孔疏/鄭恐)
　(散角以璧為之故/云以璧飾其口)梡始有四足也(孔疏以虞氏尚/質未有餘飾也)嶡
　為之距(孔疏賀㻛云直有脚曰梡加脚/中央横木曰嶡夏世漸文故也)　孔氏穎達
　曰自此至下也一節眀禘禮祀周公於太廟文物具
　備之儀牲用白牡者尊敬周公不用已代之牲故用
　殷牲也犧象山罍用天子之尊也犧犧尊也周禮春
　夏之祭朝踐堂上薦血腥時用以盛醴齊君及夫人
　所酌以獻尸也象象尊也周禮春夏之際堂上薦朝
　事竟尸入室饋食時用以盛盎齊君及夫人所酌以
　獻尸也山罍謂夏后氏之尊天子於追享朝享之祭
　再獻所用今褒崇周公於禘祭雜用山尊但不知何
　節所用也鬱謂鬱鬯酒黄目嘗烝所用尊崇周公故
　用之灌謂酌鬱鬯獻尸求神也以玉飾瓚故曰玉瓚
　薦謂所薦菹醢之屬以玉飾豆故曰玉豆篹形似筥
　亦薦時用也爵君酌酒獻尸杯也琖夏后氏爵名以
　玉飾故曰玉琖加謂尸入室饋食朝獻竟夫人酌盎齊亞
　獻名為再獻又名為加於時薦加豆籩也此時夫人
　用璧角内宰所謂瑤爵也其璧散者夫人再獻訖諸
　侯為賔用之以獻尸雖非正加是夫人加爵之後故
　此總云加先散後角便文也梡嶡两代俎也梡形四
　足如案阮氏禮圗云梡長二尺四寸廣一尺二寸髙
　一尺諸臣加雲氣嶡亦如梡而横柱四足中央如距
　天子以漆飾之　陳氏祥道曰以天子之禮禘於廟
　而牲則用白牡異乎周官牧人所謂陽祀用騂牲也
　犧必以牛重本也必以象誠在内也罍也者貯酒而
　給於尊謂之罍者有雷之象山也者止而安者也罍
　以山者所以安於神玉者陽精之純而通神眀者也
　故於瓚用玉圭者鋭而有生物之利也故瓚之柄用
　圭豆之飾與瓚同意篹則以竹而無事於雕雕之者
　以其質而有取乎文也璧者圓而有天體之象散者
　散而非致飾者也角者剛而能制以為酒戒也　馬
　氏睎孟曰黄目者以黄金為目郊特牲曰黄目鬱氣
　之上尊也玉豆所薦謂菹醢之屬水草之和氣也雕
　篹所薦陸產之物凡器飾之以玉者皆貴文之意也
　案犧尊聶氏崇義謂尊腹畫牛是也阮諶言尊為牛
　形先鄭謂飾以翠羽後鄭謂刻為鳯羽莎莎然皆非
　也象尊阮諶言以畫象飾尊是也先鄭謂象鳯凰形
　後鄭謂象骨飾尊皆非也山尊聶云刻為山而畫之
　受五斗罍尊郭璞云刻為雲雷受一石鄭謂刻山於
　罍非也宋劉杳言二尊刻木為之胡翰言皆鑄銅為
　之玉瓚大圭者璋瓚用半圭用大圭為柄者貴也篹
　籩也雕之未加漆飾虞制也仍因也玉琖仍雕用夏
　玉琖之制而加雕猶異於周之玉爵也梡俎虞制也
　夏為嶡俎周足下又加跗為大房
　通論方氏慤曰郊特牲曰灌以圭璋用玉氣也此不
　及璋者蓋舉大足以兼小　王氏炎曰周官有鬯人
　鬱人不加鬱謂之秬鬯鬯人供之煮鬱金和鬯酒謂
　之鬱鬯鬱人掌之天子賜諸侯以圭瓚則諸侯可用
　鬱鬯宣王嘗以圭瓚秬鬯二卣賜召虎周公在東都
　曰成王嘗以秬鬯二卣命周公禋於文王武王則秬
　鬯圭瓚魯公必受此賜無疑凡灌天子諸侯用圭瓚
　后夫人用璋瓚故鬱尊有黄目灌有圭瓚雖魯人得
　用然瓚有大圭未免僭天子禮
　案本文言以禘禮祀周公於太廟竝不言以禘禮祀
　文王於周公之廟本文雖誇然實其時親見僭禮之
　所有而誇之也而説經者更益以事之所實無如趙
　伯循謂祀文王於周公之廟何據乎蓋始封於魯者
　實伯禽非周公故伯禽稱魯公周公不之魯故止繫
　以畿内之采邑稱周公不稱魯周公也但伯禽之封
　魯以為周公則周公為魯之始祖薨即祀之魯太廟
　而魯公又實為始封之祖不可列之昭穆五世而祧
　故别立一廟為世室至大祫則周公東向而魯公配
　之儼如王者之禘所自出而始祖配之矣故曰以禘
　禮祀周公於太廟也　又案上孟春舉夏正則此季
　夏六月亦夏正建未之月不於已月避周天子也周
　禮祫禘朝踐用大尊饋食用山尊春夏朝踐用犧尊
　饋食用象尊魯不用大尊下天子也周禮祫禘灌用
　虎彝蜼彝冬烝灌用黃目魯不用虎彝蜼彝下天子
　也周禮王加以玉爵后加以璧角賔加以璧散魯正
　爵用玉琖君加用璧角夫人加以璧散下天子也周
　公有王禮故俎用梡嶡魯公以下無所嫌則用大房
　與周公白牡魯公騂剛同義則魯亦何嘗概用天子
　禮樂哉
升歌清廟下管象朱干玊戚冕而舞大武皮弁素積裼
而舞大夏昧東夷之樂也任南蠻之樂也納夷蠻之樂
於大廟言廣魯於天下也(任而林反/或而鴆反)
　正義鄭氏康成曰清廟周頌也朱干赤大盾也戚斧
　也冕冠名也諸公之服自衮冕而下如王之服也大
　武周舞也大夏夏舞也周禮韎師掌教韎樂廣大也
　　孔氏穎達曰升升堂升樂工於廟堂而歌清廟詩
　也下堂下管匏竹在堂下故云下管冕衮冕王著衮
　冕執赤盾玉斧而舞武王伐紂之樂也舞大武謂為
　大武之舞也皮弁三王之服裼見美也王又服皮弁
　裼而舞夏后氏之樂也六冕是周制故冕而舞周樂
　皮弁是三王服故皮弁舞夏樂周樂是武武質故不
　裼夏家樂文故裼也若諸侯之祭各服所祭之冕而
　舞祭統冕而總干以樂皇尸是也周公徳廣非唯用
　四代之樂亦為蠻夷所歸故賜奏蠻夷之樂於庭也
　唯言蠻夷則戎狄可知一云正樂既不得六代故蠻
　夷唯與二方納夷蠻之樂皆於太廟奏之者廣魯欲
　使如天子示於天下也　方氏慤曰武王以征伐之
　大功而戡亂於商故其樂謂之大武夏后以文明之
　大徳而受禪於舜故其樂謂之大夏然則大武者武
　舞大夏者文舞也其樂先文王之歌而後武王之舞
　者時之序也其舞先武王之武而後夏后氏之文者
　事之序也先王之時祭必用夷樂周官有韎師及旄
　人鞮鞻氏之職者以此　陳氏祥道曰周之興也功
　莫大於武功樂莫重於武舞故舞大武以祭服之冕
　舞大夏則朝服之皮弁而已王者舞先王之樂明有
　法也舞當代之樂明有制也舞四夷之樂明有懐也
　通論孔氏穎達曰白虎通云樂元語曰東夷之樂曰
　朝離萬物漸離地而生樂持矛舞助時生也南夷樂
　曰南南任也任養萬物樂持羽舞助時養也西夷樂
　曰味味昧也萬物衰老取晦昧之義樂持㦸舞助時
　殺也北夷樂曰禁言萬物禁藏樂持干舞助時藏也
　此東曰昧西曰株離與白虎通相反者以春秋二方
　俱有昧株離之異故白虎通與此各舉其一朝離則
　株離也(案記無株離説而疏乃鑿鑿言之此不/可觧但與白虎通辨異同姑竝存之)　陳
　氐祥道曰干所以自蔽戚所以待敵朱干白銀以飾
　其背記曰朱干設鍚是也玉戚剝玉以飾其柄楚工
　尹路曰剝圭以為槭柲是也此武舞之道也籥所以
　為聲翟所以為文聲由陽來故執籥於左文由隂作
　故秉翟於右此文舞之道也天子之樂如此則魯有
　之康周公故也
　餘論陳氏祥道曰考之於經舞干羽於兩階則文舞
　於東階武舞於西階武舞常在先文舞常在後何則
　書言舞干羽則先干而後羽樂記言及干戚羽旄謂
　之樂則先干戚而後羽旄郊特牲明堂位祭統皆言
　朱干玉戚冕而舞大武皮弁素積裼而舞大夏則先
　大武而後大夏皆先武而後文葢武以威衆而平難
　文以附衆而守成平難常在於先守成常在於後
　又曰四夷之樂或以其服色名之或以其聲音名之
　服色則韎是也聲音則株離是也其他不可以考
　存疑鄭氏康成曰象謂周頌武也以管播之(孔疏謂/堂下吹)
　(管以播象武之詩也襄二十九年左傳見舞象箾南/籥知非文王樂為武王樂者以經云升歌清廟下管)
　(象父詩在上子/詩在下故也)又曰詩曰以雅以南以籥不僭(孔疏/引詩)
　(以證經南夷之/樂任南即南也)
　案先儒謂象為周頌維清篇注疏以象為武王樂前
　已於文王世子篇内辨之矣兹不贅顧象有但以管
　吹之者此所謂下管象與升歌清廟相對一歌一吹
　也有執籥以舞之者所謂象箾南籥與朱干玉戚以
　舞大武相對一文一武也鄭每合象武為一而云以
　干戚舞象顯與下管字違孔又云下管謂吹大武又
　顯與象字違矣
君卷冕立于阼夫人副褘立于房中君肉袒迎牲于門
夫人薦豆籩卿大夫贊君命婦贊夫人各揚其職百官
廢職服大刑而天下大服(卷古本反褘/音輝袒音誕)
　正義鄭氏康成曰副首飾也詩云副筓六珈周禮追
　師掌王后之首服為副(孔疏詩鄘風引周禮追/師證副是王后首服)褘王
　后之上服(孔疏案周禮褘衣揄翟闕翟等皆是/后之所服但褘衣是王后服之上者)唯魯
　及王者之後夫人服之諸侯夫人則自揄翟而下贊
　佐也命婦於内則世婦也於外則大夫之妻也(孔疏/世婦)
　(與大夫/同位)祭祀世婦以下佐夫人揚舉也大刑重罪也
　天下大服知周公之徳宜饗此也　孔氏穎達曰前
　經明祀周公所用服物此明祀周公之時君與夫人
　卿大夫命婦行禮之儀尸初入之時君待於阼階夫
　人立於東房中迎牲於門謂祼鬯之後牲入之時迎
　於門也夫人薦豆籩者謂朝踐及饋孰并酳尸之時
　也卿大夫助君謂初迎牲幣告及終祭也命婦助夫
　人謂薦豆籩及祭祀之屬當祭之時令百官各揚舉
　其職如有廢職不供服之以大刑以此祭周公文物
　備具禮儀整肅百官供命天下大服明周公之徳宜
　合如此　方氏慤曰首飾以副為名者首以髪為正
　飾則副之故也君立阼夫人立房中所以順陰陽之
　位而已肉袒迎牲將以親射親割而致其力也牲則
　於外男子之事故君迎之豆籩則膳羞婦人之事故
　夫人薦焉君與夫人祭主也必專其事焉卿大夫命
　婦臣妾也則贊其事而已各揚其職若司徒奉牛司
　馬奉羊司空奉豕司冦奉犬之類也其職雖揚又不
　可侵故言各焉廢職則不揚矣服大刑則肆師於祭
　之日誅其怠慢者是矣
　通論陸氏佃曰君出迎牲卿大夫從矣而後夫人薦
　豆籩命婦贊夫人男女相辟别嫌也　方氏慤曰凡
　籩則豆從之豆則籩不必從也故禮器言天子諸侯
　之豆數鄉飲酒言五十六十之豆數未有特言籩者
　若晉侯饗季孫宿有加籩而武子辭則雖或特言籩
　固亦有豆矣周官籩人掌四籩之實醢人掌四豆之
　實其序則先籩人而後醢人焉葢以籩尊而豆卑故
　也及其竝陳則籩居邊而豆居裏然則以尊卑言故
　曰籩豆以内外言故曰豆籩其實一也
　餘論孔氏穎達曰不云女御及士妻者以經言卿大
　夫贊君士賤略而不言明士妻及女御亦略之(案女/御賤)
　(無與/祭禮)
　案周禮公之服自衮而下如王之服則三公之一命
　衮者皆得以服之而其夫人亦得以服褘衣不必二
　王之後也陳祥道謂天子六冕有衮冕諸侯出而有
　君道故其冕如之恐未必然葢出而有君道者不獨
　諸侯伯子男於其國亦君也豈皆得服衮乎　又案
　禮袒而毛牛袒而割牲未有言肉袒者免冠乃肉袒
　此冕可肉袒乎此肉字疑衍
是故夏礿秋嘗冬烝春社秋省而遂大蜡天子之祭也
　(礿音藥省讀為獮/仙淺反蜡仕嫁反)
　正義鄭氏康成曰省讀為獮秋田名也春田祭社秋
　田祀祊(孔疏祭社祀祊大司馬職文祊/當為方謂四方勾芒之屬也)大蜡歲十二
　月索鬼神而祭之　陳氏祥道曰春言社則知秋獮
　者亦祀方詩曰以社以方是也秋言獮則春社亦蒐
　傳曰春蒐夏苗秋獮冬狩是也　孔氏穎達曰此明
　魯得祭之事　方氏慤曰言夏礿秋嘗冬烝而不及
　春祠與王制言烝則不礿同義其所異者特彼以礿
　為春祭耳春祭闕祠而不闕社者祠則君之所獨社
　則民之所同故也社春與秋皆有之其所異者春社
　以祈為主秋社以報為主此於社言春以該秋於省
　言秋以該春(案言秋獮/以該春蒐)其實一也大蜡必言遂者與
　大司馬言遂以蒐田之遂同蜡所以報百物於其成
　而後可報省非祭名而與祭併言之者以此
　存疑鄭氏康成曰不言春祀魯在東方(孔疏在東方/朝恒用春當)
　(朝之年以/朝闕祭)王東廵守以春或闕之(孔疏又眀王廵守/之時魯亦闕春祭)
　(廵守在于二月不於正月皇氏云/諸侯預待於竟故不得正月祭也)　方氏慤曰省春
　與秋皆有之其所異者春省以耕為主秋省以斂為
　主爾　陳氏澔曰秋省省斂也年不順成則八蜡不
　通必視年之上下以為蜡之豐嗇舊讀省爲獮者非
　案此不言春祠者以其或闕故省文也豈謂歲歲廢
　春祭哉　又案礿嘗烝社蜡俱以祭祀言之省亦當
　然鄭改省爲獮蓋以獮有方祭耳陳説非不于大蜡
　義相貫然記文六事竝列自宜以類相從未必省字
　獨别爲一義也
　總論呉氏澄曰自孟春乘大路以下言魯之得郊祭
　自季夏六月以下言魯之得禘祭君卷冕以下爲夏
　礿秋嘗冬烝起文言魯之君夫人四時得服王之衮
　冕后之副褘而以天子之禮祭周公於太廟與夫春
　蒐之祭社秋獮之祀方冬月之八蜡魯皆得以如天
　子也
大廟天子明堂庫門天子皋門雉門天子應門振木鐸
於朝天子之政也(鐸大/各反)
　正義鄭氏康成曰廟及門如天子之制天子五門皋
　庫雉應路魯有庫雉路則諸侯三門與皋之言高也
　詩云乃立皋門皋門有伉乃立應門應門將將(孔疏/詩大)
　(雅文王/緜之篇)天子將發號令必以木鐸警衆　孔氏穎達
　曰周公大廟制似天子明堂魯之庫門制似天子皋
　門魯之雉門制似天子應門制度高大如天子不必
　事事皆同也　方氏慤曰名以庫門而比天子皋門
　之制名以雉門而比天子應門之制天子五門一曰
　路門路大也正寢之門二曰應門應和也三曰雉門
　觀闕築於此四曰庫門器械藏於此五曰皋門皋緩
　也近則迫逺則緩皋門爲五門之逺者故也周官小
　宰帥治官之屬而觀治象之法徇以木鐸曰不用法
　者國有常刑以至鄉師士師宫正亦莫不用焉此非
　天子之政乎
　通論孔氏穎達曰魯祭天不得祭圜丘服衮不得服
　大裘是不得盡如天子也記者美之云是天子禮耳
　大廟不可一一似明堂也　李氏覯曰魯行天子禮
　樂然以人臣不敢立天子政教之堂故於周公之廟
　略擬明堂之制以備其禮非周之宗廟如明堂也
　朱子曰太王之時未有制度特作二門其名如此及
　有天下遂尊以爲天子之門而諸侯不得立焉　又
　曰書天子有應門春秋書魯有雉門禮記云魯有庫
　門家語云衞有庫門皆無云諸侯有皋應者則皋應
　爲天子之門明矣　陳氏祥道曰鐸有以金爲之則
　取乎義而於時爲秋周官鼓人以金鐸通鼓司馬振
　鐸是已有以木爲之則取乎仁而於時爲春周官小
　宰小司徒皆云正歲率其屬而振之以徇於市是也
　案方氏云自外入皋門近庫門故庫門比皋門之制
　自内出應門近雉門故雉門比應門之制於理爲足
　陸佃以庫門爲中門使庫門果中則所謂自寢門至
　於庫門者不應至此遂止也蓋庫雉路三門凡爲諸
　侯者皆有之故衞有庫門見於家語特魯之庫雉制
　如天子之皋應爲不同也諸侯有三門則天子有五
　門以服物制度差數推之禮應如是劉氏敞明天子
　亦三門何以别於諸侯乎且作雒觧路寢明堂咸有
　庫臺庫庫門臺臺門即雉門是天子有庫雉矣
山節藻梲復廟重檐刮楹達鄉反坫出尊崇坫康圭疏
屏天子之廟飾也(藻本又作繰音早梲專悅反復音福/重直龍反檐以占反刮古八反鄉許)
　(亮反坫丁念反康鄭/音杭苦浪反陸如字)
　正義鄭氏康成曰山節刻欂盧爲山也(孔疏欂盧/今之斗栱)藻
　梲畫侏儒柱爲藻文也(孔疏侏儒柱/梁上短柱也)復廟重屋也重
　檐重承壁材也(孔疏就外檐下壁復安/板檐以辟風雨之灑壁)刮刮磨也鄉
　牖屬謂夾户牕也毎室八牕爲四達(孔疏詩豳風塞/向墐户是牖屬)
　(也/)反坫反爵之坫也唯兩君爲好既獻反爵於其上
　出尊當尊南也禮君尊於兩楹之閒崇高也康讀爲
　亢龍之亢又爲高坫亢所受圭奠於上焉(孔疏崇高/也亢舉也)
　(爲高坫受賓之/圭舉於其上)屏謂之樹今浮思也刻之爲雲氣蟲
　獸如今闕上爲之矣(孔疏漢時謂屏爲浮思故云今/浮思觧者以爲天子外屏人臣)
　(至屏俯伏思念其事浮思小樓也城隅闕上皆/有之然則屏上亦爲屋以覆屏故稱屏曰浮思)　孔
　氏穎達曰此論魯太廟之飾刮楹者楹柱也以密石
　摩柱也達鄉者謂户牖通達坫築土爲之反坫亦在
　廟故合言廟飾也　陸氏佃曰崇坫崇矣康則使圭
　安焉康讀如字坫崇則嫌或不安故謂之康　應氏
　鏞曰嚴密静深以安神靈故復廟以邃其藏而重檐
　則又以避風雨也絢麗赫奕以昭物采故刮楹以華
　其飾而達鄉又所以通日月也稠密重固幽而神之
　也開通洞達顯而明之也　方氏慤曰反坫者爵坫
　也崇坫者圭坫也凡器仰之爲正覆之爲反反坫所
　以覆爵也故爵坫謂之反崇坫所以薦圭也故圭坫
　謂之崇　輔氏廣曰反坫出尊言其所在崇坫康圭
　言其所用互備也
　案鄉飲酒禮尊於房户閒賓主共之也燕禮尊於東
　楹之西唯君面尊惠必自君出也兩君相㑹則兩君
　皆當面尊故尊在兩楹閒而反爵之坫在尊之南獻
　酬皆自尊而南出故曰出尊崇坫康圭以其高則讀
　亢以其安則讀康鄭陸二義俱可通竝存之　又案
　此以上極言周公功之大而成王報禮之隆然即其
　所言細覈之則周公廟所用皆前代天子之禮樂其
　與周同者皆降王禮一等則當時所僭亦微矣不得
　以此記及魯頌所無者誣之也
鸞車有虞氏之路也鉤車夏后氏之路也大路殷路也
乘路周路也(鉤古侯反乘/徐食證反)
　正義鄭氏康成曰鸞有鸞和也鉤有曲輿者也(孔疏/鉤曲)
　(也輿則車牀曲輿謂曲/前闌也虞質未有鉤矣)大路木路也　孔氏穎達曰
　此明魯有四代之車其制各别路即車也　陳氏祥
　道曰鸞在衡和在式鸞鳴則和應唱和於自然故虞
　氏之車以之鉤者曲也致曲以趨時者人之道故禹
　之車以之大路繁纓一就周官謂之木路木則質而
　其制畧殷之道畧於周故車以之　輔氏廣曰虞夏
　言車殷周言路各據時代所稱言之
　通論方氏慤曰曰車上下之所通曰路尊者之所獨
　以上下之所通或以鉤車爲兵車司馬法言鉤車先
　正是已以尊者之所獨故郊特牲言乘素車貴其質
　是殷以大路祀
　存疑鄭氏康成曰乘路玉路也　陳氏祥道曰乗路
　繁纓之就十有二周官謂之玉路玉爲陽之精而其
　制文文之盛莫過於周故車以之　方氏慤曰巾車
　言玉路錫樊纓以祀是周以乘路祀明也
　辨正王氏炎曰周天子乘玉路封同姓則有金路封
　異姓則有象路魯之乘路葢金路也玉路非魯所敢
　僭故郊禮反用殷之大路鄭以乘路爲玉路非也
有虞氏之旂夏后氏之綏殷之大白周之大赤(綏鄭讀/緌今如)
　(字/)
　正義鄭氏康成曰四者旌旗之屬也綏所謂大麾書
　云武王左杖黄鉞右秉白旄以麾(孔疏書牧誓文引/之者證白旄以指)
　(麾是大/麾也)周禮王建大旂以賓建大赤以朝建大白以
　即戎建大麾以田也(孔疏引周禮者巾車職文/明天子所用魯亦當然)　孔
　氏穎達曰此論魯有四代旌旗大白白色旗大赤赤
　色旗各隨代之色無所畫也　陳氏祥道曰旂之制
　始於舜至夏則致飾矣故曰綏白西方之色西主殺
　而屬乎義十一征而無敵於天下自湯始故殷之旂
　以之赤南方之色南者離之位文明之象也故周之
　旂以之
　存疑鄭氏康成曰綏當爲緌讀如冠蕤之蕤緌謂注
　旄牛尾於杠首有虞氏當言綏(孔疏虞質但注旄/竿首未有旒縿)夏
　后氏當言旂(孔疏旂漸文既注/旄竿首又有旒縿)此蓋錯誤也
　案詩淑旂綏章朱註綏章染鳥羽或旄牛尾注於旂
　竿之首爲表章則不必改讀緌又子華子言舜建太
　常是旂始於舜陳氏謂夏又加綏以致飾甚當不必
　如鄭孔旂綏互易也
夏后氏駱馬黒鬛殷人白馬黑首周人黄馬蕃鬛夏后
氏牲尚黑殷白牡周騂剛(駱音洛鬛力輒反蕃字又作/番音煩騂息營反又呼營反)
　正義鄭氏康成曰順正色也白馬黑鬛曰駱殷黑首
　爲純白凶也騂剛赤色　孔氏穎達曰此明魯有三
　代之馬及牲色不同夏尚黑故馬黑白相閒而鬛黑
　殷尚白故頭黑而鬛白蕃赤也周尚赤用黄近赤也
　而用赤鬛三代俱以鬛爲所尚也剛壯也騂言剛則
　白亦剛白言牡則黑亦牡也　方氏慤曰馬以毛物
　爲主而鬛又毛之長者故三代之馬皆以鬛言之剛
　公羊作犅蓋牛也牡言其質剛言其性
　通論陸氏佃曰據此魯雖兼用四代服器等物皆有
　所殺也駱馬黑鬛即視乘驪白馬黑首即視乘翰黄
　馬蕃鬛即視乘騵殷白牡周騂剛不言尚尚不疑也
泰有虞氏之尊也山罍夏后氏之尊也著殷尊也犧象
周尊也(著直/畧反)
　正義鄭氏康成曰泰用瓦(孔疏考工記有虞氏/尚陶故知泰尊用瓦)著著
　地無足　孔氏穎達曰此明魯用四代尊也然或用
　三代或用四代隨其禮存者用之耳殷尊無足則泰
　罍犧竝有足也　方氏慤曰泰司尊彝謂大古之瓦
　尊葢彼名其實此名其義故也著如附著之著下無
　所承著地而已殷質故其尊從簡周尚文故其尊有
　飾如此
爵夏后氏以琖殷以斝周以爵(斝音嫁又/古雅反)
　正義鄭氏康成曰斝畫禾稼也詩曰洗爵奠斝　孔
　氏穎達曰此明魯有三代爵竝以爵爲名故并標名
　於其上琖以玉飾之周爵或以玉爲之或飾之以玉
　　方氏慤曰斝殷尊名而爵亦名之若行葦所謂奠
　斝者爵也司尊彝所謂斝彝者尊也
　通論陳氏祥道曰考之爾雅鐘之小者謂之棧夏爵
　命之以琖葢其制卑淺若棧然也祭統尸酢夫人執
　柄夫人受尸執足柄其尾也有足而尾命之以爵葢
　其制若雀然也琖象棧爵象雀而斝有耳焉詩曰洗
　爵奠斝周禮鬱人大祭祀與量人受舉斝之卒爵而
　飲之琖斝先王之器也唯魯與二王之後得用焉故
　記曰琖斝及尸君非禮也
　存疑陸氏佃曰琖以齊言斝以鬯言爵以酒言知然
　者盎齊亦或謂之醆酒鬯尊一名斝彝知之也
　案於爵曰殷以斝灌尊亦曰殷以斝一名而異制抑
　所受之量有不同者與皇氏謂周爵但用爵形而不
　畫飾孔氏據周禮太宰贊玉爵駁之謂飾以玉然夏
　后氏以琖琖亦從玉殷尚質度不質於夏則斝亦以
　玉飾與陸言齊言鬯其說未確彝亦尊屬非爵也
灌尊夏后氏以雞夷殷以斝周以黄目其勺夏后氏以
龍勺殷以疏勺周以蒲勺(夷作彝勺市/灼反下同)
　正義鄭氏康成曰夷讀爲彝周禮春祠夏禴祼用雞
　彝鳥彝秋嘗冬烝祼用斝彝黄彝(孔疏周禮司尊彝/職文雞彝盛明水)
　(鳥彝盛鬰鬯斝/彝黄彝亦然)　孔氏穎達曰此明魯有三代灌尊
　及所用之勺彝法也與餘尊爲法故稱彝雞彝者畫
　雞於彝龍勺勺爲龍頭疏謂刻鏤通刻勺頭蒲謂合
　蒲刻勺爲鳧頭其口微開如蒲草合本而末微開也
　　方氏慤曰灌尊所以實祼鬯之尊也勺用以酌酒
　者疏疏而通之無他飾焉
　通論陳氏祥道曰尊之為言尊也彝之為言常也尊
　用以獻上及於天地彝用以祼施於宗廟而已
　存疑孔氏穎達曰雞彝者或刻木為雞形
土鼓蕢桴葦籥伊耆氏之樂也拊搏玉磬揩擊大琴大
瑟中琴小瑟四代之樂器也(蕢讀為凷苦對反桴音浮/葦于鬼反籥音藥拊芳甫)
　(反搏音博/揩居八反)
　正義鄭氏康成曰蕢當為凷籥如笛三孔伊耆古天
　子有天下之號拊搏以葦為之實之以糠形如小鼓
　揩擊謂柷敔皆所以節樂者四代虞夏殷周也　孔
　氏穎達曰此眀魯用古代之樂及四代樂器土鼔謂
　築土為鼓蕢桴以土塊為桴葦籥謂截葦為籥　方
　氏慤曰古者以土為鼓未有韗革之聲故也以凷為
　桴未有斵木之利故也以葦為籥未有截竹之精故
　也玉磬琴瑟又皆堂上之樂故特舉其名器言之琴
　言中而不言小瑟言小而不言中亦互相備也
　通論陳氏祥道曰自拊搏至琴瑟皆堂上樂也自土
　鼓至葦籥皆堂下樂也魯之用樂推而上之極於伊
　耆氏推而下之極於四代則文質具矣
　存疑孔氏穎達曰説者以伊耆氏為神農　方氏慤
　曰拊搏揩擊言所以作器也或言其器或言其作樂
　互相備也與益稷言戞擊鳴球搏拊琴瑟以詠同義
　　陳氏祥道曰古作樂自伊耆氏始而蜡祭亦始於
　此周官有伊耆氏之職而以下士為之則伊耆氏非
　古有天下者之號特古之本始禮樂者而已
　案古史神農伊耆氏唐堯亦伊耆氏漢王符帝系篇
　稱堯為神農後是伊耆氏為古帝號審矣陳氏謂周
　不當以帝號名官故疑非帝號非確有所據也本文
　數四代之樂器而曰搏拊揩擊則四者斷為樂器無
　疑以韋為鼓謂之搏拊見於賈子鞉拊椌楬似萬物
　見於荀子書方氏分樂與器為二亦未的
魯公之廟文世室也武公之廟武世室也
　正義鄭氏康成曰此二廟象周有文王武王之廟也
　世室者不毁之名也魯公伯禽也武公伯禽之𤣥孫
　也名敖(孔疏案世本伯禽生煬公熙熙生弗弗生獻/公具具生武公敖是伯禽𤣥孫  案史記魯)
　(公生考公酋酋弟煬公熙熙生幽公宰宰弟魏公㵒/㵒生厲公擢擢生獻公具具生慎公濞濞弟武公敖)
　　孔氏穎達曰此眀魯有二廟不毁象周之文武二
　祧也魯公伯禽有文德世世不毁其室故云文世室
　武公有武德其廟不毁故云武世室案成六年立武
　宫公羊左氏並譏之不宜立也作記之人盛羙魯家
　之事連文羙之非實辭也
　通論王氏炎曰周公為魯太祖而開國實係魯公其
　廟不毁固宜然不可援文王為比也煬公之廟毁而
　復立煬公以弟繼兄者也武公之廟毁而復立武公
　舎長立少者也二者皆季氏不臣之心春秋書立武
　宫立煬宫以罪季氏而比武公於武之世室亦甚乖
　春秋之旨矣
米廩有虞氏之庠也序夏后氏之序也瞽宗殷學也頖
宫周學也(廩力甚反/頖音判)
　正義鄭氏康成曰庠序亦學也庠之言詳也於以考
　禮詳事也魯謂之米廩虞帝上孝今藏粢盛之委焉
　(孔疏委/謂委積)序次序王事也瞽宗樂師瞽矇之所宗也古
　者有道德者使教焉死則以為樂祖(孔疏古者以/下大司樂文)於
　此祭之(孔疏大司樂祭/於瞽宗是也)頖之言班也於以班政教也
　　孔氏穎達曰此眀魯得立四代之學魯之米廩是
　有虞氏之庠魯以虞庠為廩以藏粢盛
　通論張子曰四代學名多不同要之皆是學可觧則
　觧之不可觧何必强為養老尊賢之地也瞽宗云善
　聼教歌於此則瞽蓋太師之官也後世樂正雖未必
　瞽其學則不害亦謂之瞽宗也　方氏慤曰米廩藏
　養人之物庠亦以善養人也射以序進主於禮瞽宗
　樂祖在焉孟子言殷為序而此以夏為序言周為庠
　而此以虞為庠者蓋以其養人於此則皆可謂之庠
　以其習射於此則皆可謂之序其實一也
　案此學名虞夏與王制同與孟子異蓋孟子所言是
　周鄉學州序習射則取義於序黨庠養老則取義於
　庠故王制亦曰虞庠在國之西郊也孔謂諸侯有大
　功德則得立異代之學或四或三但魯頌惟言泮宫
　不言有瞽宗虞庠他書亦無言魯國學有三四者是
　孔説亦因此而云也至於米廩則春秋曰御廩以藏
　祭祀之粢盛實非學也豈以米有養義故作此附㑹
　與夫天子曰辟雍諸侯曰頖宫則魯國學明屬侯禮
　而鄉學則有州序黨庠未可知此亦合之以為夸耳
崇鼎貫鼎大璜封父龜天子之器也越棘大弓天子之
戎器也(貫古喚反璜/音黄父音甫)
　正義鄭氏康成曰崇貫封父皆國名文王伐崇(孔疏/貫與)
　(崇連文故知貫國名定四年左傳夏后氏之璜封/父之繁弱封父與夏后氏對故知封父亦國名)古
　者伐國遷其重器以分同姓大璜夏后氏之璜越國
　名也棘㦸也春秋傳曰子都㧞棘(孔疏隱十一年左/傳文證棘為㦸)
　存疑陸氏佃曰大璜封父龜傳所謂夏后氏之璜封
　父之繁弱是也蓋此龜一名繁弱豈以善中名之與
　大弓武王之弓也周公受賜藏之魯公羊曰璋判白
　弓繡質龜青純(案舊説皆以龜為卜龜獨陸氏以為/龜名繁弱而引公羊以證之春秋書)
　(盗竊寳玉大弓公羊傳何以於二物外増一/龜豈龜即弓背與但以弓名名龜終屬無據)　輔氏
　廣曰諸侯之國皆有分器不獨魯有之而曰天子之
　器夸辭也
夏后氏之鼓足殷楹鼓周縣鼓垂之和鍾叔之離磬女
媧之笙簧(縣音𤣥下同鍾章凶反本作鐘説文作/鍾字林之用反媧徐古蛙反又古華反)
　正義鄭氏康成曰足謂四足也楹謂之柱貫中上出
　也縣縣之簨虡也殷頌曰植我鼗鼓(孔疏那之篇置/我鼗鼓鄭注置)
　(讀曰植引以/證殷楹鼓)周頌曰應田縣鼓(孔疏引有瞽之/篇證周縣鼔)垂堯
　之共工(孔疏舜典/垂作共工)女媧三皇承宓犧者(孔疏帝王世/紀女媧氏風)
　(姓承包犧制/度始作笙簧)叔未聞也和離謂次序其聲縣也(孔疏/聲觧)
　(和縣觧離也言縣磬之時其聲希踈相閒擊陳氏祥/道曰離磬特縣之磬  案周禮磬師掌教  磬擊編)
　(鐘鄭注磬亦編而於鐘言之者鐘有編有不編也其/不編者鐘師擊之據此則磬無不編矣劉氏云特磬)
　(十二鎛鐘十二依辰次列之蓋皆十二者以各中一/律也則作樂時始一鐘終一磬所謂特磬鎛鐘也特)
　(者大而編/者小矣)笙簧笙中之簧也世本作曰無句作磬(孔疏/皇氏)
　(云無句叔之/别名義或然)　孔氏穎達曰垂作調和之鐘叔作編
　離之磬女媧作笙中之簧言魯皆有之　方氏慤曰
　郊特牲曰以鐘次之以和居參之也故謂之和鐘樂
　記曰石聲磬磬以立辨辨者離之音也故謂之離磬
　笙以象物生之形簧則羙在其中故謂之笙簧
夏后氏之龍簨虡殷之崇牙周之璧翣(簨本又作筍恤/尹反虡音巨翣)
　(所甲/反)
　正義鄭氏康成曰簨虡所以縣鐘磬也橫曰簨飾之
　以鱗屬植曰虡飾之以臝屬羽屬簨以大板為之謂
　之業(孔疏設業設虡業虡/相對故知業則簨也)殷又於龍上刻畫之為重
　牙以挂縣紘也周又畫繒為翣載以璧垂五采羽於
　其下樹於簨之角上飾彌多也周頌曰設業設虡崇
　牙樹羽　孔氏穎達曰此眀魯有三代樂縣之飾翣
　扇也言周畫繒為扇戴小璧於扇之上　方氏慤曰
　其崇如牙夏后氏有簨虡而未有崇牙商有崇牙而
　未有璧翣至周然後三者兼備焉此皆漸致其文也
　通論孔氏穎達曰案考工記筍飾以鱗此并云虡者
　蓋夏時筍虡之上皆飾之以鱗至周乃别或可因簨
　連言虡也
　存疑陳氏祥道曰筍則橫之設以崇牙則其形髙以
　峻虡則植之設以業則其形直以舉是筍之上有崇
　牙崇牙之上有業業之兩端又有璧翣
　案此筍虡至周而已兼夏殷之飾也魯亦周之飾簨
　虡者耳記特鋪張其辭故列言之朱子詩傳簨上大
　板刻之截業如鋸齒曰業於業上懸鐘磬處又以采
　色為崇牙狀樅樅然是崇牙即業上如鋸齒處陳氏
　謂筍之上有崇牙崇牙之上有業恐未必然
有虞氏之兩敦夏后氏之四璉殷之六瑚周之八簋(敦/音)
　(對又都雷反璉力展/反瑚音胡簋音軌)
　正義鄭氏康成曰皆黍稷器(孔疏敦與瑚璉共簠簋/連文故云皆黍稷器也)
　制之異同未聞(孔疏鄭注周禮舍人方曰簠圓曰簋/此云未聞者謂瑚璉之器與簠簋異)
　(同/也)　陸氏佃曰兩敦黍稷四璉黍稷稲粱六瑚黍稷
　稲粱麥苽八簋黍稷稲粱白黍黃粱稰穛　呉氏澄
　曰簋是盛黍稷之器其盛稲粱名簠　陳氏澔曰少
　牢禮曰執敦黍有蓋又曰設四敦皆南首敦之為器
　有蓋有首也
　通論孔氏穎達曰此言兩敦四璉六瑚八簋者言魯
　所得惟此耳　方氏慤曰曰敦曰璉曰瑚曰簋則所
　命之名不同或两或四或六或八則漸増其數也
　陸氏佃曰敦設以對故謂之敦兩敦則四故謂之璉
　瑚言蓋蓋之而不可知也簋言底軌所同也同而後
　受之字或作匭以此
爼有虞氏以梡夏后氏以嶡殷以椇周以房爼夏后氏
以楬豆殷玉豆周獻豆(椇俱甫反楬徐苦瞎反又苦/八反獻鄭素何反陳如字)
　正義鄭氏康成曰嶡之言蹷也(孔疏蹷謂足/橫辟不正)謂中足
　為橫距之象(孔疏謂嶡足閒有/橫似有橫蹷之象)周禮謂之距(孔疏言/周代禮)
　(儀謂此俎之/横者為距)椇之言枳椇也謂曲橈之也(孔疏椇枳/之樹其枝)
　(多曲橈殷/俎似之)房謂足跗也上下兩閒有似於堂房(孔疏/周俎)
　(頭各有兩足足下各别為跗足間横者似/堂之壁横下二跗似堂之東西頭各有房)魯頌曰籩
　豆大房楬無異物之飾也獻疏刻之　陳氏祥道曰
　殷之横距與夏同而曲其足與三代異周之下跗與
　三代異而直其足與虞夏同　方氏慤曰梡者斷木
　為足無餘飾也苟完而已嶡者於足間加橫木焉植
　為立橫為嶡故也椇者既有橫木又為曲橈之形則
　於是為具故也此皆漸致其備也楬豆以木為柄若
　蜡氏之楬而已玉豆則於楬之上又飾以玉也周祭
　祀之豆為疏刻之形則燕享之豆不疏刻矣司尊所
　謂獻尊義亦類此此皆漸増其飾也
　通論陸氏佃曰爾雅曰木豆謂之豆竹豆謂之籩瓦
　豆謂之登豆言首竹言籩縢瓦言足祭統曰夫人薦
　豆執校執醴授之執鐙鐙固足也
　存疑孔氏穎達曰獻音娑娑是希疏之義　陳氏祥
　道曰楬以言其制玉以言其飾獻以言其用
　案鄭孔於獻尊獻豆皆讀莎謂刻之莎莎然殊無所
　據陳氏謂獻言其用則夏殷之豆寧不用以獻邪亦
　未確
有虞氏服韍夏后氏山殷火周龍章
　正義鄭氏康成曰韍冕服之韠也舜始作之以尊祭
　服(孔疏易困卦九二朱紱方來/利用享祀故知韍為祭服)禹湯至周増以畫文
　後王彌飾也山取其仁可仰也火取其眀也龍取其
　變化也　孔氏穎達曰此論魯有四代韍制　方氏
　慤曰有山有火而又加之以龍則其文成矣於周特
　言章章者文之成
　通論鄭氏康成曰天子備焉諸侯火而下卿大夫山
　士韎韋而已韍或作黻(孔疏案士冠禮士韎韐是士/無飾推此即尊者飾多此有)
　(四等天子至/士亦有四等)
　案書言十二章至虞而已備虞不徒質也記曰有虞
　氏服韍豈虞舜之時衣裳則章十二韍則無飾與夫
　韍在下體即無飾固宜以山以火以龍蓋所謂踵事
　之増而文漸備者也玉藻曰君朱大夫素士爵韋亦
　其等與
有虞氏祭首夏后氏祭心殷祭肝周祭肺
　正義鄭氏康成曰氣主盛也　方氏慤曰有虞氏祭
　首尚用氣故也氣雖有隂陽之異要之以陽為主首
　者氣之陽也至於三代則各祭其所勝者焉蓋夏尚
　黒為勝赤心赤也殷尚白為勝青肝青也周尚赤為
　勝白肺白也必各祭其所勝者眀非有所勝則不能
　王天下不能王天下則無以致孝於宗廟矣
　通論陳氏祥道曰周之尚肺特宗廟賔客飲食之間
　而已若五祀則户先脾中霤先心門先肝以事異則
　禮異故也士冠有嚌肺而鄉飲鄉射燕禮之類皆有
　離肺而無祭肺鬼神隂陽之意也特牲饋食先祭肺
　後祭肝祝亦祭肺後祭肝則祭肺非不祭肝也以肺
　為主爾由是推之夏殷非不祭肺也以心與肝為主
　而已
夏后氏尚眀水殷尚醴周尚酒
　正義鄭氏康成曰此皆其時之用耳言尚非(孔疏案/儀禮設)
　(尊尚𤣥酒是周亦尚明水也禮運云澄酒/在下則周不尚酒故知經言尚者非也)　孔氏穎
　達曰夏后氏尚質故用水殷人稍文故用醴周人轉
　文故用酒　方氏慤曰眀水者隂鑒取於月得之於
　天者也醴則漸致其味成之以人者也然猶未厚僅
　足以為禮而已酒則味成而可薦焉厚之至也
有虞氏官五十夏后氏官百殷二百周三百
　正義鄭氏康成曰周之六卿其屬各六十
　通論鄭氏康成曰昏義曰天子立六官三公九卿二
　十七大夫八十一元士凡百二十蓋謂夏時也以夏
　周推前後之差有虞氏官宜六十夏后氏宜百二十
　殷宜二百四十不得如此記(孔疏引昏禮證夏官百/二十夏倍於虞殷倍於)
　(夏殷官既多周不可/倍之故但加百二十)　孔氏穎達曰此眀魯兼有四
　代之官魯是諸侯案太宰職諸侯惟有三卿五大夫
　故公羊傳司徒司空之下各有二小卿司馬之下一
　小卿是三卿五大夫也魯何得備四代之官與三百
　六十職蓋雜存四代官職名號非備其數也但記者
　盛羙於魯因舉四代官之本數而言之　方氏慤曰
　書言唐虞稽古建官惟百夏商官倍與此不同何也
　書之所言者據其號記之所言者據其人蓋官有差
　等而分職不可以無辨職有繁簡而用才或得以相
　兼故官之號常多而官之人常少以虞之官其實五
　十夏倍虞之五十而百殷倍夏之百而二百周三百
　六十此言三百亦以其實數而已先儒遂以冬官之
　亡為言豈其然乎天官言太宰卿小宰中大夫則天
　子之官得以相兼矣書言周公為師則三公之職也
　又言周公位冢宰則六卿之職也豈非相兼者乎王
　氏謂三公之官率以六卿之有道者兼之無其人則
　不置是矣蓋魯用四代之禮樂惟得通用其名不必
　盡用其數若禘禮有山罍而無大尊夷樂用東南而
　闕西北皆此意也
　存疑鄭氏康成曰周官三百六十此云三百者記時
　周官亡矣(案此舉大數耳作記者未必舉周官/一一數之且此時冬官未必亡也)
有虞氏之綏夏后氏之綢練殷之崇牙周之璧翣(綏鄭/讀緌)
　(綢吐刀反/徐音籌)
　正義鄭氏康成曰綏亦旌旂之綏也夏綢其杠以練
　為之旒殷又刻繒為崇牙以飾其側亦飾彌多也湯
　以武受命恒以牙為飾也(孔疏前簨虡既以崇牙為/飾此旌旂又飾以崇牙故)
　(云恒/也)此旌旂及翣皆䘮葬之飾(孔疏前文崇牙璧翣/是飾簨虡此與夏后)
　(綢練連文按檀弓綢練設/旐夏也故知䘮葬之飾)周禮大䘮葬巾車執蓋從
　車持旌御僕持翣旌從遣車翣夾柩路左右前從(孔/疏)
　(引周禮證葬有/旌旂及翣之義)天子八翣皆載璧垂羽諸侯六翣皆
　載圭大夫四翣士二翣皆載綏孔子之䘮公西赤為
　志亦用此焉爾雅説旌旂曰素錦綢杠纁白縿素升
　龍於縿練旒九　孔氏穎達曰此眀魯有四代䘮葬
　旌旂之飾周亦武取天下殷既以崇牙為飾周尚文
　更取他物飾之不用崇牙以物為翣翣上戴之以璧
　陳之以障柩車
凡四代之服器官魯兼用之是故魯王禮也天下傳之
久矣君臣未嘗相弑也禮樂刑法政俗未嘗相變也天
下以為有道之國是故天下資禮樂焉(傳文專反弑本/又作殺音試)
　正義鄭氏康成曰王禮天子之禮也傳傳世也資取
　也此蓋盛周公之德耳　孔氏穎達曰言土鼓葦籥
　伊耆氏之樂又有女媧氏笙簧非惟四代而已此言
　四代據其多者言之耳亦有但舉三代者四代服器
　魯家每物之中得用之不謂事事盡用也作記之時
　是周末惟魯獨存周禮故以為有道之國左傳襄十
　年云諸侯宋魯於是觀禮是天下資禮樂也
　案此以上因天子所賜禮樂之盛因言魯所有禮樂
　之器如是其多以繼之當别為一章
　辨正鄭氏康成曰春秋時三君弑又士之有誄由莊
　公始婦人髽而弔始於臺駘云君臣未嘗相弑政俗
　未嘗相變亦近誣矣(孔疏羽父弑隱公慶父弑/子般閔公是三君弑也)　朱
　子曰夏父躋僖公禮之變也季氏舞八佾歌雍詩樂
　之變也僖公欲焚巫尩刑之變也宣公初税畝法之
　變也政逮於大夫政之變也婦人髽而弔俗之變也
　總論孔氏穎達曰記者既陳四代服器官於前此結
　之於後羙大魯國　陳氏澔曰此主於夸大魯國故
　歴舉四代之服器官以見魯之禮樂其盛如此不知
　魯之禘郊非禮也此記所陳適足以彰其僭而已
　案此篇誣妄先儒所駁甚眀然魯畢竟勝似他國孔
　子言一變至道齊仲孫言魯秉周禮晉韓起言周禮
　盡在魯則天下以為有道不妄夫以惠僖之僭天子
　三家之僭諸侯已失禮樂之本而周公魯公之化猶
　漸於人心藉此區區禮樂之文猶足以綿延其國况
　以仁人而用禮樂若子所云一變至道更當何如耶
　
　
　
欽定禮記義疏卷四十四
欽定四庫全書
欽定禮記義疏卷四十五
　喪服小記第十五之一
　　正義孔氏穎達曰案鄭目錄云喪服小記者以其
　　記喪服之小義也此於别錄屬喪服　朱子曰儀
　　禮喪服子夏作傳小記是解傳中之曲折　吳氏
　　澄曰喪服正經之後有記蓋以補經文之所不備
　　此篇内所記喪服一章又以補喪服經後記之所
　　未備者也其事瑣碎故名小記以别於經後之記
　　記喪服一章外又廣記喪禮雜事亦皆瑣碎比喪
　　大記之所記則爲小也小記亦猶雜記小記所記
　　之事小雜記所記之事雜喪大記之所記視二篇
　　則爲大也但雜記中記喪服者鮮故承喪大記之
　　後止稱雜記此篇記喪服者詳故以喪服二字冠
　　小記之上而名篇
　　通論方氏慤曰哀之本在心及發於聲音而見於
　　衣服者乃其末耳此篇則以服爲主故以服爲言
　　且謂之小記至於大記則所主不特在服故不曰
　　服而謂之大記
斬衰括髮以麻爲母括髮以麻免而以布齊衰惡筓
以終喪(衰七雷反下並同括古活反爲于僞/反免音汶齊音咨下並同筓古兮反)
　正義鄭氏康成曰母服輕至免可以布代麻也爲母
　又哭而免(孔疏又哭小斂拜賓/後卽堂下位哭踊時)筓所以卷髮帶所以
　持身也婦人質於喪所以自卷持者有除無變(孔疏/婦人)
　(要絰及筓不須/更易服竟方除)　孔氏穎達曰自此至則髽一節論
　斬衰齊衰之喪男女括髮免髽之異斬衰者主人爲
　父之服也括髮者爲父未成服之前所服也禮親始
　死子布深衣去冠而有筓縰徒跣扱上衽至將小斂
　著素冠視斂斂訖投冠而括髮括髮者以麻自項以
　前交於額上卻繞紒如著幓頭焉爲母初喪至小斂
　後括髮與父禮同故亦云括髮以麻也免而以布此
　謂爲母與父異者小斂後至尸出堂子拜賓時猶與
　爲父不異至拜賓後子往卽堂下之位時則異也若
　爲父此時猶括髮而踊襲絰帶以至大斂而成服若
　母䘮於此時則不復括髮乃著布免踊而襲絰帶以至
　成服也惡筓榛木爲筓也　陸氏佃曰士喪禮主人
　髻髪袒衆主人免於房婦人髽於室則袒括髪一人
　而已諸子皆免　朱子曰括髮是束髮爲髻儀禮注
　疏以男子括髮與免及婦人髽皆云如著幓頭所謂
　㡎頭卽如今之掠頭編子自項而前交於額上卻繞
　髻也(案束髮者蓋括髮/則去纚故又束之)　黄氏乾行曰爲父爲母括
　髮皆以麻恩同故也爲母則小斂後免而以布殺於
　父家無二尊故也
　通論黄氏幹曰括髮免髽乃小斂至大斂未成服之
　制又有變禮括髮免髽者奔喪是也有啓殯見棺柩
　之變同小斂之時者旣夕禮丈夫髽㪚帶垂是也大
　要不出此三節而免之用爲尤廣蓋喪禮未成服以
　前莫重於袒括髮檀弓曰袒括髮去飾之甚也括髮
　以麻免以布又曰免不冠者之所服則免之禮稍殺
　於括髮也是故小斂爲父括髮而至於成服爲母則
　卽位之後不括髮而爲免小斂有括髮有免及啓殯
　則雖斬衰亦免而無括髮以至卒哭不唯此也自斬
　至緦皆有免五世無服者亦袒免童子當室免朋友
　在他邦亦袒免君弔雖不當免時亦免是免之用爲
　尤廣也　方氏慤曰衰凶服名也其制當心曰衰當
　背曰負左右曰辟其别如此而通謂之衰者以哀雖
　見於衣服其本在心故也
　存疑孔氏穎達曰將小斂去筓縰　吕氏大臨曰免
　以布爲卷幘以約四垂短髮而露其紒於冠禮謂之
　缺項冠者必先著此缺項而後加冠故古者有罪免
　冠而缺項存因謂之免音免以其與冕弁之冕其音
　相亂故改音問　程氏大昌曰只是解除吉冠並無
　他物　彭氏汝礪曰斬衰下脫箭筓終喪三年一句
　案問喪親始死筓縰注云二日乃去筓縰括髮士喪
　禮括髮在小斂畢後尸出户之前孔謂在將小斂時
　者悞　又案士喪禮注云免之制未聞杜氏佑云舊
　說以爲如冠狀廣一寸自額却交於項中幷其末覆
　紒而前綴連之成冠象孔謂以麻自項中向前交於
　額上卻繞紒爲括髮免亦然但用布不用麻士冠禮
　缺項注則云圍髮際結項中隅爲四綴以固冠項中
　有􁈋亦由固頍爲之先著冠乃加缺項無免冠而缺
　項存者吕說非是若但解除吉冠則筓纚矣程說尤
　非也彭氏據齊衰惡筓之文謂斬衰下亦當有箭筓
　說是也然特意度之辭耳乃竟以脫言之則武斷矣
　況以齊衰惡筓準之亦當在括髮以麻之下胡云斬
　衰下耶
男子冠而婦人筓男子免而婦人髽其義爲男子則免
爲婦人則髽(冠古亂反下/同髽側巴反)
　正義鄭氏康成曰别男女也　孔氏穎達曰此明男
　子婦人冠筓髽免相對之節吉時男子首有吉冠則
　女子首有吉筓若親始死則男去冠女去筓若成服
　爲父男則六升布爲冠女則箭篠爲筓爲母男則七
　升布爲冠女則榛木爲筓若遭齊衰之喪首飾亦别
　當襲斂之節男子著免婦人著髽也髽有多種有麻
　有布有露紒男子括髮先去冠縰用麻婦人亦去筓
　縰用麻其形如一男子爲母免時免用布則婦人布
　髽又成服後男或對賓踊免則婦人自布髽對之三
　年喪内男不恒免則婦不恒布髽恒露紒此是皇氏
　說今考校止有二髽一是斬衰麻髽一是齊衰布髽
　皆名露紒庾蔚云喪服往往寄異以明義或疑免髽
　亦有别義故解之云其義獨以别男女而已賀瑒云
　男去冠猶婦人去筓無復别義也　方氏慤曰男子
　所以冒首者謂之冠婦人所以貫髮者謂之筓此特
　言其吉而已及凶而變焉男子則去冠而免婦人則
　去筓而髽也蓋有冠則首服去冠則免有筓則髮立
　去筓則髽若夫男子成服則亦有冠焉所謂厭冠是
　也婦人成服則亦有筓焉所謂惡筓是也
　通論黃氏幹曰襄公四年臧紇救鄫侵邾敗於狐駘
　國人逆喪者皆髽魯於是乎始髽注髽麻髮合結也
　遭喪者多故不能備凶服髽而已疏曰髽之形制禮
　無明文先世儒者各以意說鄭衆以爲枲麻與髮相
　半結之馬融以爲屈布爲之高四寸著於顙上鄭康
　成以為去纚而紒案檀弓記稱爾母從從爾爾母扈
　扈爾鄭注云從從謂大高扈扈謂大廣若布高四寸
　則有定制何必慮其從從扈扈而誨之哉如鄭康成
　云去纚而空露其紒則髮上本無服矣喪服女子在
　室爲父髽衰三年空露紒髮安得與衰共文而謂之
　髽衰也魯人逆喪皆髽豈直露紒迎喪哉凶服以麻
　表髽字從髟是髪之服也杜以鄭衆爲長故用其說
　言麻髮合結亦當麻髮半也
　案皇以麻髽布髽露紒爲三孔謂麻布二髽皆露紒
　蓋髽者髮髻卑挫之名吉時其髻有纚以纚爲髻之
　梁髻高而冠亦高去纚則髻卑而冠亦卑故喪冠曰
　厭冠也親始死男子去冠則露筓纚至小斂訖去纚
　則髻露斬衰者以麻齊衰者以布掠髮之四垂者而
　束之名以麻者曰括髮以布者曰免以為父母隆殺
　之別婦人之髽亦去纚斬衰用麻齊衰用布大約與
　男子同特異其名曰髽以為男女之別耳至既殯成
　服後則男子著冠婦人加筓總然去纚猶如故男子
　冠之内用麻與布約其㪚髮故崔謂於括髮上加冠
　婦人加總束髮故曰布總箭筓髽衰三年此居恆之
　髽不用麻不用布而用筓也三者不同故皇分爲三
　然總之露紒故孔以麻與布爲二也其不髽者自初
　喪即不去纚矣秃者不髽以無髮之可露故不去纚
　優之以掩其疾也
苴杖竹也削杖桐也(苴七余反/削思畧反)
　正義杜氏預曰削員削之　孔氏穎達曰苴者黯也
　至痛内結必形色外章心如斬斫故貌必蒼苴所以
　衰裳絰杖俱備苴色也必用竹者以其體圓性貞履
　四時不改明子爲父有終身之痛故斷而用之也削
　者殺也必用桐者明外雖被削而心本同也且桐隨
　時凋落此謂母喪示外被削殺服從時除終身之心
　與父同也　賈氏公彦曰父者子之天竹圓亦象天
　削桐使方者取母象於地　彭氏絲曰此記下云絰
　殺五分而去一杖大如絰謂斬衰首絰九寸要絰殺
　於首五分去一計七寸五分寸之一苴杖之大亦如
　之齊衰首絰七寸五分寸之一要絰殺於首五分去
　一計五寸二十五分寸之十九削杖之大亦如之
　案扶老之杖本上末下惟喪杖皆下本竹取幹桐取
　枝枝近幹處必粗而難使故下必四削之四削之則
　近方矣杜謂員削之以全體言賈據變除禮謂削之
　使方指近地處耳古人用木如棘之言吉桑之言喪
　則桐之言同見同於父猶稱妣見比於父也
祖父卒而后爲祖母後者三年
　正義鄭氏康成曰祖父在則其服如父在為母也
　孔氏穎達曰祖父卒者謂適孫無父而爲祖後祖父
　已卒今又遭祖母喪故云爲祖母後也如父卒爲母
　三年若祖父卒時父在已雖爲祖期今父沒祖母亡
　時已亦爲祖母三年也　徐氏師曾曰若庶孫則爲
　祖父母皆期
　總論孔氏穎達曰此論適孫承重之服
爲父母長子稽顙大夫弔之雖緦必稽顙婦人爲夫與
長子稽顙其餘則否(爲于僞反長竹丈反/稽音啓顙素黨反)
　正義鄭氏康成曰爲父母長子稽顙喪尊者及正體
　不敢不盡禮也雖緦必稽顙尊大夫不敢以輕待之
　也其餘否恩殺於父母也　孔氏穎達曰此論喪合
　稽顙之事重服先稽顙而後拜父母長子並重其餘
　期以下先拜後稽顙此謂平等來弔若大夫弔士雖
　是緦麻之親亦必先稽顙而後拜也婦人爲夫與長
　子亦先稽顙而後拜其餘謂父母以受重他族故恩
　殺於父母
　案雖緦必稽顙謂死者無主而疏服之士主其喪也
　上言男子爲父母長子稽顙下言婦人爲夫長子稽
　顙故鄭以父母不稽顙釋其餘所指甚明但女主必
　使異姓則女子在室亦無爲主拜賔之禮稽顙自無
　所用之亦不待既嫁而後恩殺於父母也
男主必使同姓婦主必使異姓
　正義鄭氏康成曰謂爲無主後者爲主也異姓同宗
　之婦也(孔疏同宗謂與喪家同宗/其婦必與喪家異姓也)婦人外成(孔疏與/死者同)
　(姓之婦人不得爲喪主以婦人適於他族不得自/與己同宗爲主也此云異姓者與夫家爲異姓)
　庾氏蔚之曰喪有男主以接男賓女主以接女賓若
　父母之喪則適子爲男主適婦爲女主今或無適子
　適婦遣他人攝主若攝男主必使喪家同姓之男婦
　主必使喪家異姓之女
　案使異姓謂使宗婦不使宗女也若無女主則男主
　拜女賓於寢門内
爲父後者爲出母無服(爲出母爲/于僞反)
　正義鄭氏康成曰不敢以己私廢父所傳重之祭祀
　(孔疏母子至親義不可絶父若猶在子皆爲出母期/若父沒後則適子一人係嗣烝嘗不敢以私親廢先)
　(祖之祀故不/復爲出母服)　孔氏穎達曰出母謂母犯七出爲父
　所遣
親親以三爲五以五爲九上殺下殺旁殺而親畢矣
　正義鄭氏康成曰己上親父下親子三也以父親祖
　以子親孫五也(孔疏已上親父下親子合云以一爲/三而云以三爲五者父子一體無可)
　(分之義又以父上親祖/以子下親孫故言五也)以祖親高祖以孫親𤣥孫九
　也(孔疏以祖親曾祖以孫親曾孫應云以五為七而/言九者由祖以親曾高二祖由孫以親曾𤣥二孫)
　(爲情已逺故畧其相/親之旨惟云九也)殺謂親益疏者服之則輕　孔
　氏穎達曰此廣明五服輕重之節上殺者服父三年
　祖殺至期應曾祖大功高祖小功但其恩已疏故從
　齊衰三月所以喪服注云重其衰麻尊尊也減其日
　月恩殺也不可以大功小功旁親之服加至尊故皆
　服齊衰也下殺者子服父三年父亦宜報而父子首
　足不宜等衰故父服子期若正適傳重則三年不降
　孫卑不得祖報故祖爲孫大功若傳重則亦期也爲
　孫大功則曾孫宜五月但曾孫服曾祖齊衰三月故
　曾祖報亦一時而曾祖正尊自加齊衰曾孫正卑正
　服緦麻也曾孫既三月𤣥孫理不容異故服同三月
　旁殺者據祖期斷則世叔宜九月而世叔是父一體
　故加至期從世叔既疏加所不及據期而殺是以五
　月族世叔又疏故緦麻此外無服是發父而旁漸至
　輕也祖是父一體故加至期祖之兄弟非己一體加
　亦不及便正五月族祖又疏故緦麻此外無服是發
　祖而旁殺也曾祖據期本應五月曾祖之兄弟爲族
　曾祖既疏一等故宜三月此外及高祖之兄弟悉無
　服矣又據兄弟一體相爲期同堂兄弟九月從祖兄
　弟小功族昆弟三月此外無服是發兄弟而旁殺也
　父爲子期兄弟之子宜九月而兄弟之子爲世叔加
　期世叔旁尊無義可降故報兄弟子期且兄弟之子
　不宜隔異與己子等所以至期同堂兄弟之子服從
　伯叔無加則從伯叔亦正報五月族兄弟之子又疏
　故宜緦耳此發子而旁殺也孫服祖期祖尊故爲孫
　大功兄弟之孫服從祖五月故從祖報之小功同堂
　兄弟之孫爲緦麻其外無服矣曾祖爲曾孫三月爲
　兄弟曾孫以無等降之故亦爲三月始自父母終於
　族人故云親畢矣且五屬之親若同父則期同祖則
　大功同曾祖則小功同髙祖則緦高祖外無服亦是
　畢也　方氏慤曰曰上殺者逺近之殺也曰下殺者
　尊卑之殺也曰旁殺者親疏之殺也近者隆而逺者
　殺尊者隆而卑者殺親愈上則愈殺於逺親愈下則
　愈殺於卑三殺既畢則九族之外也故曰而親畢矣
　　徐氏師曽曰如此則尊祖父於上慈子孫於下友
　兄弟於旁而本宗之親盡矣
　辨正陳氏祥道曰書與詩序皆言九族特周禮小宗
　伯儀禮士昏禮記仲尼燕居特言三族者三族父子
　孫也九族高祖至𤣥孫也三族舉其本九族極其末
　舉三族則九族見矣白虎通夏侯歐陽何琦如淳之
　徒以父族四母族三妻族二爲九族其說蓋以詩頍
　弁刺幽王不親九族而言兄弟舅甥角弓刺不親九
　族而言兄弟昏姻則所謂九族者非特内宗而已是
　惡知詩人之所主者因内宗而發哉彼謂父族四者
　父之姓爲一族父女昆弟適人者子爲二族己女昆
　弟適人者子爲三族己女適人者子爲四族母族三
　者母之父母爲一族母之昆弟爲二族母之女昆弟
　爲三族妻族二者妻之父爲一族妻之母爲二族然
　於母之父母則合而爲一族妻之父母則離而爲二
　可乎爾雅於内宗皆曰族於母妻曰黨則九族之說
　當從孔安國鄭康成爲正
　通論李氏覯曰周官小宗伯掌三族之別以辨親疏
　書曰九族旣睦辨因其近故止於三睦舉其逺故至
　於九蓋六世則親族絶矣自己而上殺至於高祖則
　五世自已而下殺至於𤣥孫則五世自己而旁殺至
　於三從兄弟則五世故曰上殺下殺旁殺而親畢矣
　夫服者所以序其親者也孫為祖齊衰而祖為之大
　功兄弟之子爲世叔期而世叔父亦爲之期從兄弟
　之子爲從世叔小功五月而從世叔亦爲之五月族
　兄弟之子爲族世叔緦三月而族世叔亦爲之緦兄
　弟之孫爲從祖五月而從祖亦爲之小功從兄弟之
　孫爲曾祖之兄弟三月而曽祖兄弟亦爲之緦兄弟
　則期從兄弟則大功從祖兄弟則相爲小功此經而
　等也子爲父三年而父爲之期孫爲祖期而祖爲之
　大功曾孫𤣥孫爲曾祖高祖齊衰三月而曾祖高祖
　亦爲之緦此順而殺也爲子期則爲兄弟之子當大
　功而亦期此引而進也有傳重者則父爲子三年祖
　爲孫期此輕而重也爲祖期爲曾祖當大功而乃爲
　之齊衰三月此重而輕也
王者禘其祖之所自出以其祖配之而立四廟庶子王
亦如之(禘大/計反)
　正義鄭氏康成曰禘大祭也而立四廟者高祖己下
　與始祖而五也世子有廢疾不可立而庶子立春秋
　時衞侯元有兄縶(孔疏引此證侯世/子廢疾不可立也)　方氏慤曰王
　立七廟三昭三穆與太祖之廟而七此言王者止曰
　立四廟者據月祭之親廟言之也蓋逺廟爲祧有二
　祧享嘗乃止旣言禘其祖之所自出以其祖配之則
　祭及其二祧可知矣此所以不言之也　陸氏佃曰
　庶子王亦如之今經言此者正爲庶子不祭庶子王
　然後祭耳
　通論吳氏澄曰舊本禮不王不禘四字別在一處劉
　氏曰此句當在王者禘其祖之所自出之上脫誤爾
　澄案如劉說則與大傳文同趙氏曰禘王者之大祭
　不王不禘眀諸侯不得有也儀禮喪服傳曰都邑之
　士則知尊禰矣大夫及學士則知尊祖矣諸侯及其
　太祖天子及其始祖之所自出朱子曰先王報本追
　逺之思莫深於禘長樂黄氏曰祀先之禮自禰而祖
　自祖而推之以及於始祖其禮已備而禘又推始祖
　之所自出而以其祖配之也夫報本追逺而至於及
　其始祖之所自出是其用意甚深而非淺近之思也
　存疑劉氏敞曰庶子王亦如之當承後文慈母與妾
　母不世祭也之下脫誤在前耳又曰而立四廟云天
　子立四廟亦非也此上有脫簡耳文當曰諸侯及其
　太祖而立四廟　吳氏澄曰舊本而立四廟四字在
　上文以其祖配之之下無所係屬澄案大傳以其祖
　配之下有諸侯及其太祖六字劉氏所謂有缺文者
　是也言諸侯不得如天子之追禘太祖以上所祭上
　及其太祖而止爾而太祖之下則立二昭二穆之廟
　爲四祖廟也
　存異鄭氏康成曰始祖感天神靈而生祭天則以祖
　配之自外至者無主不止(孔疏公羊傳文外至者天/神主者人主也故祭以人)
　(祖配天/神也)　陳氏祥道曰韋𤣥成曰王者禘其祖所自
　出以其祖配之而立四廟言始受命而王祭天以其
　祖配不爲立廟親盡也然則康成以禘爲祭天固不
　足信以立四廟爲始受命而王於理或然蓋始受命
　者不必備事七世故立四廟止於高祖而已庶子王
　亦如之者庶子爲王雖有正統之七廟其可輙廢祖
　考之祭乎於是自立四廟以視始受命而王者所以
　著其不忘本也昔漢宣帝以從孫繼昭帝患昭穆之
　體一也於是立悼皇考廟以當一代之穆而劉歆以
　爲孝宣以兄孫繼統爲孝昭後考廟固不當立累世
　奉之是兩統二父也然宣帝以悼皇考當一代之穆
　固不合禮若特立廟乃庶子王之所當立者謂不當
　立誤矣
　案始受命之君未有不爲太祖立廟者祭法虞夏祖
　顓頊商周祖嚳豈有名之為祖而無廟祀之禮且陳
　氏既知康成禘爲祭天之説之非矣則其禘也豈猶
　是郊壇之祀故先儒以爲禘於始祖之廟耳而可謂
　始祖無廟耶至記所謂庶子王者鄭以君之庶子言
　其說是也陳求四廟之說而不得乃以藩邸入繼別
　立親廟言之是漢之悼宋之濮明之興獻所以見譏
　於古今也且據儀禮喪服傳支子可以爲人後疏云
　適子當家自爲宗蓋支子既出後大宗其本生廟祀
　自有小宗適子承之何必庶子别爲之廟是當以鄭
　説爲是　又案劉氏謂當承慈母與妾母不世祭也
　之下豈有爲妾立四廟者且母妾則子庶固不必言
　矣
別子爲祖繼别爲宗繼禰者爲小宗有五世而遷之宗
其繼高祖者也(禰乃/禮反)
　正義鄭氏康成曰别子者諸侯之庶子(孔疏諸侯適/子之弟别於)
　(正適故/爲别子)别爲後世爲始祖也(孔疏此别子子孫爲卿/大夫立此别子爲始祖)
　謂之别子者公子不得禰先君(孔疏若世子不立則/庶子公子有禰先君)
　(之/義)繼别者别子之世長子爲其族人爲宗所謂百世
　不遷之宗也繼禰者别子庶子之長子爲其昆弟爲
　宗也謂之小宗者以其将遷也五世而遷即小宗也
　小宗有四或繼高祖(孔疏與三從/兄弟爲宗)或繼曾祖(孔疏與/再從兄)
　(弟爲/宗)或繼祖(孔疏與同堂/兄弟爲宗)或繼禰(孔疏與親/兄弟爲宗)皆至五
　世則遷(孔疏繼高祖者至於五世不復與四世/從兄弟爲宗五世則遷各隨近相宗)　孔
　氏穎達曰五世者爲上從高祖下至𤣥孫之子此𤣥
　孫之子則合遷徙不得與族人爲宗故云有五世則
　遷之宗此五世則遷實是繼高祖者之子記文畧唯
　云繼高祖若繼高祖之身未滿五世猶爲宗也一身
　凡事四宗事親兄弟之適是繼禰小宗也事同堂兄
　弟之適是繼祖小宗也事再從兄弟之適是繼曾祖
　小宗也事三從兄弟之適是繼高祖小宗也兼大宗
　爲五則小宗所繼非一獨云繼禰者小宗雖四初皆
　繼禰爲始據初爲元故也　陳氏澔曰别子有三一
　是諸侯適子之弟别於正室二是異姓公子來自他
　國别於本國不來者三是庶姓之起於是邦爲卿大
　夫而别於不仕者皆稱别子也(案别子以别於正適/而名若異姓崛起有)
　(何不别而立此名乎/但其例可相通耳)
　存疑張子曰宗子繼别爲宗言别則非一也如别子
　五人五人各爲大宗所謂兄弟宗之者謂别子之子
　繼禰者之兄弟宗其小宗子也
　案别子爲祖自别子言之故曰祖祖者尊之也繼别
　爲宗自别子之子言之故曰宗宗者親之也繼禰曰
　小宗則繼别者爲大宗可知矣小宗五世而遷則大
　宗不遷可知矣若原其初而論之繼别亦即繼禰以
　其世奉别子爲族人大宗不得以高曾祖禰限之故
　特曰繼别也張子别子非一說似是而實非據大傳
　公子有小宗無大宗諸説則止一别子爲大宗兄弟
　皆宗之不得别爲小宗惟無適昆弟則立庶昆弟爲
　小宗
　總論孔氏穎達曰自此至大宗一節並論尊祖敬宗
　之義
是故祖遷於上宗易於下尊祖故敬宗敬宗所以尊祖
禰也
　正義鄭氏康成曰宗者祖禰之正體　孔氏穎達曰
　四世之時尚事髙祖至五世之時謂高祖之父不爲
　加服是祖遷於上四世之時仍宗三從族人至五世
　不復宗四從族人各自隨近爲宗是宗易於下　方
　氏慤曰先儒疏祖遷於上宗易於下特五世則遷之
　小宗爾若夫百世不遷之大宗則祖未嘗遷而宗未
　嘗易焉遷有升之之意故於在上者言之易有去之
　之意故於在下者言之　吳氏澄曰敬繼祖之宗所
　以尊其爲祖之正體敬繼禰之宗所以尊其爲禰之
　正體上但言尊祖不言禰者舉尊以包卑祖者兼高
　曾二祖通言三祖也
　案此章與大傳畧同而用意各别大傳重在繼别之
　大宗上百世不遷者宗别子之所自出故百世而昏
　姻不通此重在繼禰之小宗上五世則遷者自禰而
　起極高而遷故殤與無後者從祖祔食一推之至極
　逺一引之至最親各就其文玩之斯得矣
庶子不祭祖者明其宗也庶子不爲長子斬不繼祖與
禰故也(爲于/僞反)
　正義鄭氏康成曰眀其尊宗以爲本也禰則不祭矣
　(孔疏子名對父若父庶即不得/祭父何假言祖故云禰則不祭)言不祭祖者主爲宗
　子庶子俱爲適士得立祖禰廟者也(孔疏適士得立/二廟自禰及祖)
　(而已是祖庶雖爲適士得自立禰廟不得立祖廟祭/之  案祭祖唯宗子主之凡庶子皆不得祭鄭注獨)
　(舉得立二廟之適士言者嫌得立廟即可自祭也下/不祭禰注士得立一廟之說亦然與曾子問大夫祭)
　(於宗子之家/義參觀可矣)凡正體在乎上者謂下正猶爲庶也(孔/疏)
　(正體謂祖之適也下正謂禰之適也雖正爲禰適/而於祖猶爲庶故禰適謂之爲庶也五宗悉然)不
　爲長子斬尊先祖之正體不二其統也言不繼祖禰
　則長子不必五世(孔疏馬季長云五世之適父乃爲/之斬鄭是馬弟子不欲相非故但)
　(言不必庾氏云不繼祖不斬是父/適二世承重則得爲長子三年矣)　孔氏穎達曰此
　尊宗之義庶適俱是人子並宜共養而適子烝嘗庶
　子獨不祭者正是推本崇適明有所宗故也喪服明
　父適爲長子斬此明父是庶子故不得爲長子斬互
　相明也鄭注喪服爲父後者然後爲長子三年盖禮
　有適子者無適孫父在則已未成適未成適不得重
　長重長必父沒後也然己身雖是祖庶而是父適則
　應立廟立廟則己長子傳重當祭而不爲斬者以是
　祖庶不敢服且其父在自供祭也禮爲後者有四條
　皆不爲斬有體而不正庶子爲後是也有正而不體
　適孫爲後是也有傳重而非正體庶孫爲後是也有
　正體而不傳重適子有廢疾不立是也四者皆期惟
　正體又傳重者乃極服耳　賈氏公彥曰適妻所生
　皆名適子第一子死則取適妻所生第二子者立之
　亦名長子若言適子惟據第一者若云長子通立適
　以長故也　徐氏師曾曰庶子非繼祖之宗不得祭
　祖明繼祖之宗有所在也言祖則自祖而上可推矣
　庶子不得爲長子服斬衰三年者以己非繼祖繼禰
　之宗則長子亦非正統故輕之也
　餘論朱子語類或問周制有大宗之禮乃有立適之
　義立適以爲後故父爲長子權其重者若然今大宗
　之禮廢無立適之法而子各得以爲後則長子少子
　當爲不異庶子不得爲長子三年者不必然也父爲
　長子三年者亦不可以適庶論也朱子曰宗子雖未
　能立然服制自當從古是亦愛禮存羊之意
　辨正張子曰此以服言不以祭言故又發此條　應
　氏鏞曰長子斬衰之事重故先言不祭祖又言不繼
　祖禰以明之以統傳於祖而源流逺也注所言適士
　下士之說雖於禮法曲盡其詳然立言初意恐不在
　是
　案先儒著說畧有數端戴聖聞人通漢馬融輩主五
　世之適五世之適是繼高祖之宗也賀循虞喜庾蔚
　之孔穎達賈公彥輩主四世之適四世之適是繼曾
　祖之宗也經明云庶子不云庶子之子明云繼祖不
　云繼祖之祖父所謂五世四世之適豈經義乎譙周
　曰不繼祖與禰者謂庶子身不繼禰故長子爲不繼
　祖劉智釋疑曰父之重長子以其當為禰後也其所
　繼者於父則禰於子則祖也衆說之中無踰此二說
　者盖自長子言之為不繼祖自庶子言之為不繼禰
　也庶子非繼禰之宗故不敢以承己之重而為之極
　服耳禮家妄移不繼祖之文加之庶子此其所以誤
　也至敖繼公引殤小功章而謂庶子不得爲長子三
　年記文為誤今按禮經此條專主庶子而爲長子三
　年惟當以繼禰之宗為斷繼禰而不遂服是禰其祖
　而不知有父也不繼禰而遂服是不忍其子而不知
　有父也禮之設豈以訓無父者哉然則五世四世庶
　子之云者非經義決矣
庶子不祭殤與無後者殤與無後者從祖祔食(殤音傷/祔音附)
　正義鄭氏康成曰不祭殤者父之庶也(孔疏謂己是/父之庶子所)
　(生之適子爲殤而死者不得自祭之以己是父庶/不合立父廟故也殤尚不祭成人無後不祭可知)祖
　庶之殤則自祭之(孔疏己於祖爲庶故謂己子爲祖/庶之殤己是父適得立父廟故自)
　(祭殤於/父廟也)凡所祭殤者惟適子耳此與無後者當從祖
　祔食而已不祭祖無所食之也共其牲物而宗子主
　其禮焉　孔氏穎達曰殤者未成人而死者也無後
　謂成人未昏或已娶無子而死者又曰此與曾子問
　中義同語異
　餘論張子曰無後者必祭借如有伯祖至孫而絶則
　伯祖不得言無後盖有子也夫祭者必是正統相承
　然後祭禮正有所統屬今既宗法不正無縁得祭禮
　正且須參酌古今順人情而爲之如士當一廟而設
　三世則是禰廟而設祖位與曾祖位也有人又有伯
　祖與伯祖之子者當如何爲祭伯祖則當自與祖為
　列從父則當自與父為列茍不如此使死者有知以
　人情言之必不安使死者無知己妄有去取則己不
　是不如求中於義理為善然禮於親疏逺近則自有
　繁簡或月祭之或享嘗乃止故拜朔之禮施於三世
　伯祖之祭止可施於享嘗平日藏主位版於櫝中至
　時祭則取而祫之其位則自如尊卑且無逆祀之禮
　若又設於他所則似不得祫祭皆人情所不安
　存疑鄭氏康成曰不祭無後者祖之庶也(孔疏己是/祖庶不合)
　(立祖廟故兄弟無後者不得祭之己若曾祖之庶亦/不得祭諸父無後者諸父無後當於曾祖之廟而祭)
　(此不云曾祖/言祖兼之也)無後者謂昆弟諸父也宗子之諸父無
　後者為墠祭之(孔疏宗子是士唯有祖禰二廟無曾/祖廟故諸父無後者為墠祭之若宗)
　(子為大夫得立曾祖廟則/祭於曾祖廟不於墠也)
　案疏以殤與無後俱庶子之子其説極是蓋他人之
　子他人自主之庶子不特不當祭亦不必祭也祔食
　必以昭穆鄭注以不祭無後為祖之庶以己之昆弟
　當祔食於祖也然無後者祖庶固不得祭父庶亦何
　嘗得祭不可僅以祖庶為斷也且據其説以無後者
　為祖庶之昆弟諸父夫祖庶之昆弟當祔食於祖其
　祭也主祖廟之祭者當自主之諸父祔曾祖廟廟亦
　自有主之者何必辨祭不祭於祖庶若宗子之諸父
　應祔於宗子之曾祖宗子即不主曾祖之祭豈遂無
　主曾祖廟祭者墠壇之說本於祭法言適士顯考無
　廟不言皇考無廟大傳言大夫士干祫及高祖則常
　祭及曾祖可知朱子謂高曾有服不可不祭且孔疏
　謂官師一廟祭二世則安見大夫三廟不可祭四世
　耶
庶子不祭禰者明其宗也
　正義鄭氏康成曰謂宗子庶子俱為下士得立禰廟
　也(孔疏此文云不祭禰惟有禰廟故注云宗子庶子/俱為下士若庶子是下士宗子是庶人此下士立)
　(廟於宗子之家庶子共/其牲物宗子主其禮)庶人亦然(孔疏雖庶人是有/祭義若宗子為下)
　(士是宗子自祭/庶子不得祭也)　孔氏穎達曰禰適故得立禰廟故
　祭禰禰庶不得立禰廟故不得祭禰明其有所宗既
　無禰廟故不得祭子殤也　吳氏澄曰此庶子父庶
　也謂别子之庶孫繼别大宗之從子繼禰小宗之親
　弟也有親兄為繼禰小宗故不敢祭禰者以明其所
　宗者禰之正體
　通論朱子曰凡文字有一兩本參對則義理自明如
　禮記中喪服小記喪服大傳都是解注儀禮喪服小
　記云庶子不祭禰明其宗也又曰庶子不祭祖明其
　宗也注謂不祭禰者父之庶子不祭祖者其父為庶
　子說的繁碎大傳只說庶子不祭則祖禰皆在其中
　矣
　案經義總為不祭殤與無後者而發孔氏云既無禰
　廟故不得祭殤當更云無禰廟亦不得祭子無後者
親親尊尊長長男女之有别人道之大者也(長竹丈反/別彼列反)
　正義鄭氏康成曰言服之所以為隆殺(吳氏澄曰言/服之隆殺盖)
　(以結上親親三/五九之意也)　孔氏穎達曰尊尊謂祖及曾祖高
　祖也長長謂兄及旁親也舉尊長則卑幼可知男女
　有别若為父斬為母齊姑姊妹在室期出嫁大功為
　夫斬為妻期之屬此人閒道理最大者也
　存疑孔氏穎達曰親親謂父母也
　辨正吳氏澄曰親親之三五九以一家所親之親合
　爲一而言也此條之親親在尊尊長長男女有别之
　先以一家所親之親分為四而言也親親謂親而非
　尊非長者大傳謂之下治子孫此章所謂下殺之親
　正子孫之服與從族旁親之子孫也尊尊謂親而又
　尊者大傳謂之上治祖禰此章所謂上殺之親正父
　祖與從族旁尊之父祖也長長謂親而又長者言長
　則兼幼矣大傳謂之旁治昆弟此章所謂旁殺之親
　正昆弟與從族旁長旁幼之昆弟也男女之有别謂
　他姓之女來為本姓婦本姓之女往為他姓婦者是
　謂内治夫婦之親大傳之服屬所謂名服出入服也
　孔疏所釋親親尊尊之服未當故特據大傳上治下
　治旁治之說以定尊親長之服焉
　案此節當是大傳周道然也下脫簡男女有别之義
　大傳詳之所謂叔嫂之無服推而逺之也
從服者所從亡則已屬從者所從雖没也服妾從女君
而出則不爲女君之子服(已音以爲/于僞反)
　正義鄭氏康成曰所從亡則已謂若為君母之父母
　昆弟也所從雖沒也服謂若自為己之母黨也妾為
　女君之黨服得與女君同而今俱出女君猶為子期
　妾於義絶無施服　孔氏穎達曰從服有六其一是
　徒從徒空也於彼非親屬空從此而服彼所從既亡
　則止而不服已止也屬者骨血連續以為親也雖沒
　猶從之服其親也妾從而出謂姪娣從女君而入若
　女君犯七出則姪娣亦從而出也　方氏慤曰從服
　即大傳所謂徒從屬從即大傳所謂屬從徒從不若
　屬從之為重也
　通論孔氏穎達曰徒從有四一是妾為女君之黨二
　是子從母服於母之君母三是妾子為君母之黨四
　是臣從君而服君之黨就此四徒之中而一徒所從
　雖亡猶服如女君雖沒妾猶服女君之黨其餘三徒
　所從亡則已謂君母死則妾子不復服君母之黨及
　母亡則子不復服母之君母又君亡則臣不復服君
　黨親也其中又有妾攝女君爲女君黨(案為字上/疑脫不字)各
　有義故也鄭注畧舉一隅耳屬從三一是子從母服
　母之黨二是妻從夫服夫之黨三是夫從妻服妻之
　黨鄭注亦舉一隅也
　案服君之黨疑不可謂之徒從如君之父母君雖不
　在新君當承重則從新君而服之矣若小君則本應
　服長子則便爲新君皆非徒從也唯妻從夫而服夫
　之君夫亡似可不從耳　此皆為士言之若大夫則
　母黨妻黨皆無服大夫之子父在亦不服
禮不王不禘
　正義孔氏穎達曰此經上下論服制記者亂錄不禘
　之事厠在其閒　陸氏佃曰此文宜在王者禘其祖
　之所自出以其祖配之之上
世子不降妻之父母其爲妻也與大夫之適子同(爲于/僞反)
　正義鄭氏康成曰世子天子諸侯之適子也不降妻
　之父母為妻故親之也為妻亦齊衰不杖者君為之
　主子不得伸也言與大夫適子同據服之成文(孔疏/喪服)
　(齊衰不杖條大/夫適子爲妻)　孔氏穎達曰世子既不降妻之父
　母其為妻亦不降與大夫之適子爲妻同也　應氏
　鏞曰天子諸侯降其妻之父母而世子上不敢擬於
　尊者儲副韜潛而未有君道也大夫之子為其妻齊
　衰不杖期而世子下不敢異於卑者家國雖異而敬
　父則均也故服不降者非厚於外黨也自處於卑而
　致其謙焉耳服不杖者非薄於伉儷也厭於所尊而
　避其私焉耳凡以君父在焉而不敢失臣子之禮也
　通論孔氏穎達曰喪服唯言大夫適子者若舉世子
　為妻嫌大夫以下有降若舉士子為妻士既職卑本
　無降理大夫是尊降之首恐其為適婦而降故特顯
　之
　案大夫無緦服故大夫不為妻父母服大夫之子以
　父厭降於兄弟大功於從父昆弟庶孫小功皆降一
　等不知於妻父母降否世子於旁親昆弟姊妹皆不
　服以為君所厭也妻父母獨不降者服問有從有服
　而無服公子為其妻之父母不言世子是公子皆無
　服而世子不降獨有服也豈以世子之妻將從宗廟
　社稷之事不降其妻故并不降其父母乎
父爲士子爲天子諸侯則祭以天子諸侯其尸服以士
服父爲天子諸侯子爲士祭以士其尸服以士服
　正義鄭氏康成曰祭以天子諸侯養以子道也尸服
　士服父本無爵不敢以己爵加之嫌於卑之也為王
　者後及所立為諸侯祀其先君以禮卒者尸服天子
　諸侯之服如遂無所封立則尸也祭也皆如士不敢
　僭用尊者衣物　方氏慤曰言天子諸侯士之祭其
　别如此則王制所謂祭從生者也與中庸所言亦同
　父為士其尸服以士服者則與喪從死者同義　陳
　氏澔曰以天子諸侯之禮祭其父之為士者其禮伸
　故尸服死者之服為禮之正以士之禮祭其父之為
　天子諸侯者其禮屈故尸服生者之服為禮之變禮
　有曲而殺者此類是也
　通論孔氏穎達曰尸服士服謂𤣥端若君之先祖為
　士大夫則服助祭之服故曾子問云尸弁冕而出是
　為君尸有著弁者有著冕者若為先君士尸則著爵
　弁若為先君大夫尸則著𤣥冕是也若大夫士之尸
　則服家祭之服𤣥端是也　應氏鏞曰古之為天子
　者皆積累世徳而致之未有一旦崛起而在尊位也
　其失天下者必有大惡自絶於天人之心否則未有
　不賴前哲以免也故徳必若舜禹而後自匹夫驟興
　惡必若桀紂而後忽降於匹夫若諸侯與士之進退
　升黜雖或有之而亦已鮮矣自周秦以降而後興替
　之不常貴賤之殊絶比比有之此論其所祭所服者
　固亦當時所絶無而僅有然先王制禮以該括古今
　之變而方來之人情事物不能違焉所以百世以俟
　聖人而不惑也
　案士服三𤣥端也皮弁也爵弁也天子皮弁以視朝
　𤣥端以居諸侯𤣥端以視朝則尸即服士服原不失
　為天子諸侯之舊其服原遺衣服所有也若衮冕鷩
　冕豈可於士廟服之
　存疑鄭氏康成曰天子之子當封為王者後以祀其
　受命之祖云為士則不必封其子擇其宗之賢若微
　子者其尸服以士服謂父以罪誅不成為君也(孔疏/鄭知)
　(父以罪誅以尸服士服故也以其嘗為天子諸侯/不可以庶人禮待之士是爵之最卑故服其士服)
　案三代以上未有天子主祀之適子而為士者若諸
　侯失國則往往有之如周公滅國五十春秋兼幷史
　不絶書其子或降而為士亦事所或有但其父雖失
　國而嘗為諸侯準之中庸葬以大夫之例則其尸當
　服諸侯之服而以士服服之者蓋中庸所謂大夫特
　指為大夫而死者言若大夫遭貶謫以死則仍不得
　葬以大夫王制所謂大夫廢其事終身不仕死則以
　士禮葬之是也春秋諸侯失國名貶也貶則失國之
　諸侯與廢事之大夫等廢事之大夫可以士禮葬則
　失國之諸侯胡不當以士服服其尸此雖孝子仁人
　亦有不得不為法屈者由此言之則記者特為諸侯
　言耳言諸侯而又兼及天子者因上言天子故連類
　及之非謂天子之子果有為士者也鄭謂封王者後
　必擇其宗之賢若微子者而不必封其子其亦思武
　王有武庚之封否耶
婦當喪而出則除之爲父母喪未練而出則三年既練
而出則已未練而反則期既練而反則遂之(爲于/僞反)
　正義鄭氏康成曰當喪當舅姑之喪也出除喪絶族
　也　孔氏穎達曰此明婦人遭喪出入之節婦正當
　舅姑之服被夫遣出恩情既離故出即除服也女出
　嫁為父母期若父母喪未小祥被夫遣歸值兄弟之
　小祥則隨兄弟服三年之受已絶夫族故其情隆於
　父母也若父母喪已小祥而女被遣其期服已除今
　歸雖在三年内則止不更反服以兄弟小祥之後無
　服變節故女遂止也已止也未練而反謂先有父母
　喪為夫所出今喪猶未小祥而夫命已反則還夫家
　至小祥而除是依期服也既練而反則遂之者若被
　遣還家已隨兄弟小祥服三年之受而夫命之反則
　猶遂三年乃除隨兄弟故也　方氏慤曰女出嫁則
　恩隆於夫家被出則恩復隆於父母得反則恩復隆
　於夫家既練而反則服不可中道而除故遂其三年
再期之喪三年也期之喪二年也九月七月之喪三時
也五月之喪二時也三月之喪一時也故期而祭禮也
期而除喪道也祭不爲除喪也
　正義鄭氏康成曰三年至一時言喪之節應嵗時之
　氣也期而祭謂練祭也禮正月存親(孔疏莊元年/公羊𫝊文)親
　亡至今而期期則宜祭期天道一變哀惻之情益衰
　衰則宜除不相為也(孔疏祭為存親除喪為天道之/變兩事雖同一時不相為也故)
　(云祭不/為除喪)　孔氏穎達曰此眀遭喪時節降除之義孝
　子喪親嵗序改易隨時傷感故一期而為練祭是孝
　子存親之心於禮當然故云禮也親終一期而除說
　其喪天道當然故云道也此除喪謂練時除喪也男
　子除首絰女子除要帶與小祥祭同時若至大祥除
　喪大祥祭亦同日不相為　又曰祭為存親幽隱難
　知除喪事顯其理易識恐人疑祭之爲除喪而祭故
　記者特眀之云祭不為除喪也然祭雖不為除喪除
　喪與祭同時總而言之練祭祥祭亦名除喪故下文
　云三年而後葬者必再祭其祭之閒不同時而除喪
　又云除成喪者朝服縞冠是練祥之祭總名除喪
　陳氏澔曰儀禮大功章有中殤七月之文即此七月
　之喪也　吳氏澄曰再期一期九月七月五月三月
　者喪節之隆殺也三年二年三時二時一時者氣運
　之久近也隆殺在人久近在天故祭以存親亦以盡
　乎人之禮除喪以順變亦以從乎天之道人禮之當
　盡者無有窮已天道之當從者不得不然也　徐氏
　師曾曰再期斬衰也期齊衰也九月七月大功也五
　月小功也三月緦麻也期以上以年計功緦以時計
　服之隆殺有此五等凡取義於人情天道而已舉一
　期則再期可知舉一年則其餘可知
　案祭不為除喪記者恐哀戚之情衰而徒以除喪畢
　此祭也故為此言鄭氏以存親釋祭以哀衰釋除服
　明其不相為然親喪外除外除則服除而内固有不
　除者在也
三年而後葬者必再祭其祭之閒不同時而除喪
　正義鄭氏康成曰再祭練祥也(孔疏下文大功再祭/朋友虞祔知再祭非)
　(虞祔/也)閒不同時者當異月也既祔明月練而祭又明
　月祥而祭必異月者以葬與練祥本異嵗宜異時也
　而除喪己祥則除不禫(孔疏以記直云必再祭故知/不禫禫者本為思念情深不)
　(忍頓除故有禫也今既三年/始葬哀情己極故不禫也)　孔氏穎達曰此謂身
　有事故不得及時而葬故三年後始葬既三年未葬
　尸柩尚存雖當練祥之月不可除親服故三年葬後
　必為此練祥不可同一時而祭當前月練後月祥故
　云不同時於練祥之時而除喪謂練時男子除首絰
　婦人除要帶祥時除衰杖也　方氏慤曰未葬則雖
　期未可練再期未可祥必待葬畢而為之故曰再祭
　必有漸焉故不可同時也　徐氏師曾曰此言後期
　而葬之禮既不以過時而廢禮又不以一蹴而殺哀
　禮之盡情之至也　馬氏睎孟曰祭不為除喪而除
　喪者必因祭焉以祭為吉而除喪者所以從吉也夫
　練祥之時既已過矣而猶為之再祭以存親之禮不
　可廢也其祭之閒不同時者以其存親之節不可忘
　也祭不同乎時而除喪者亦不同乎時則除喪必從
　祭也可知矣
　案禫之見於經傳者多矣未有不遵鄭注以為祭名
　者士虞記中月而禫雜記期之喪十五月而禫閒傳
　中月而禫禫而飲醴酒又云禫而牀禫而纖喪大記
　禫而從御吉祭而復寢又云祥而外無哭者禫而内
　無哭者樂作矣故也檀弓是月禫徙月樂又云孟獻
　子禫縣而不樂比御而不入小記云為父母妻長子
　禫庶子在父之室則為其母不禫宗子母在為妻禫
　王肅難鄭但據檀弓是月禫句難其二十七月為禫
　之說未聞以禫為除服難其禫為祭名如戴侗所云
　者小記云祭不為除喪孔疏祭雖不為除喪除喪與
　祭同時練祭祥祭總名除喪則禫祭亦名除喪可知
　檜風素冠傳云据玉藻縞冠素紕既祥之冠也祥則
　冠之禫則除之除謂除祥冠也祥冠至禫月而除却
　無不祭而除之理且禫而飲醴禫而牀禫而從御豈
　有禫止除服居然不祭而飲醴從御之禮劉公瑾恪
　遵鄭注未或非之顧炎武以禫為終喪之祭考證甚
　明三虞練祥之祭各有祝辭唯禫不具文畧耳此記
　孔疏謂三年始葬哀情己極故不禫若葬在三年以
　前則練祥在祭外其必禫祭以終喪可知禫祭𤣥冠
　朝服既祭綅冠素端黄裳終月鄭据閒𫝊及大戴變
　除禮文侗謂毫無可據殆勿深考耳變除禮云禫祭
　𤣥冠黃裳疏謂既著𤣥衣應著𤣥冠則是禫祭𤣥冠
　矣黄裳者未大吉也以大吉當𤣥衣素裳今用黃裳
　故云未大吉變除禮又云禫訖朝服綅冠疏以祥祭
　後乃著大祥素縞麻衣故知禫祭後亦著朝服綅冠
　也綅與纖同皆黑經白緯閒傳云禫而纖無所不佩
　鄭注據舊說云纖冠者采纓也禫祭時𤣥冠朝服禫
　祭訖首著纖冠身著素端黄裳鄭之考證章章明矣
　禫字說文韻會集韻廣韻並從示只以士虞記文期
　而小祥又期而大祥中月而禫一氣說下並從示則
　知練祥為祭禫亦祭名何疑其改示從衣本正字通
　耳此書頗蹖駁不足憑
大功者主人之喪有三年者則必為之再祭朋友虞祔
而已(爲于/僞反)
　正義鄭氏康成曰謂死者之從父昆弟來為喪主(孔/疏)
　(謂死者/無近親)有三年者謂妻若子幼少(孔疏未/能為主)大功為之
　再祭(孔疏/練祥)則小功緦麻為之練祭可也　孔氏穎達
　曰朋友疏於大功不能為練祥但為之虞祔而已然
　則大功尚為練祥則虞祔亦為之可知親重者為之
　逺祭親輕者為之近祭故大功為之練祥小功緦麻
　為之練朋友但虞祔而已
　通論孔氏穎達曰皇氏云死者有三年之親大功主
　者為之練祥死者有期親則大功主者爲之至練若
　死者但有大功則大功主者至期小功緦麻至祔若
　又無則各依服月數而止故雜記云凡主兄弟之喪
　雖疏亦虞之謂無三年及期者也　田氏瓊曰劉徳
　議問朋友虞祔謂主幼而為虞祔也若都無主族神
　不歆非類當為虞祔否答曰虞安神也祔以死者祔
　於祖也朋友恩舊歡愛固當安之祔之然後義備但
　後日不常祭之耳
　餘論應氏鏞曰凡此皆為死者無主後而慮生者不
　能久其事故以親疏而為之節若盡送往撫孤之義
　則雖過於厚而無害也夫死生之相収䘏人道之當
　然今其身死而又妻子惸弱適無父母兄弟之至親
　也則大功當任其責而至於終喪或其適無小功之
　親也則朋友當任其責而至於逾葬使其不幸而無
　大功以為之依則小功以下其可以坐視乎又不幸
　而無朋友以為之助則為鄰者倘與之舊者其可以
　恝然乎是以體朋友死無所歸於我殯之義則練祥
　不必大功而親黨皆不得而辭推行有死人尚或墐
　之之心則凡相識者皆不得而拒特其情有厚薄則
　處之各不同耳
士妾有子而爲之緦無子則已
　正義鄭氏康成曰士卑妾無男女則不服不别貴賤
　(孔疏喪服傳大夫為貴妾緦是大夫貴妾無子猶/服之也士妾無子則不服不殊别妾之貴賤也)
　案喪服傳貴妾緦何以緦以其貴也鄭注謂此公士
　大夫之君賈疏貴妾姪娣也曲禮大夫不名長妾若
　士則娣姪不具是妾以娣姪為貴非娣姪則賤也
生不及祖父母諸父昆弟而父稅喪已則否(税他活反/又他外反)
　正義鄭氏康成曰謂子生於外者也父以他故居異
　邦而生己己不及此親存時歸見之今其死於喪服
　年月已過乃聞之父為之服已則否者不責非時之
　恩於人所不能也當其時則服稅讀如無禮則稅之
　稅(孔疏僖三十/三年左傳文)稅喪者喪與服不相當之言(孔疏以/稅是不)
　(相當故知當其/時則服全服也)　孔氏穎達曰王氏云昆弟謂諸父
　之昆弟
　存疑孔氏穎達曰王氏云己則否謂計己之生不及
　此親之存則不稅若此親未亡之前而已生則稅之
　也
　存異孔氏穎達曰鄭意謂父在本國先有此諸親後
　隨宦出遊他國更取而生子此子生不及歸見祖父
　以下諸親又年限已竟而始聞喪則父追服而子不
　追服若年限未竟追全服已在他國後生得本國有
　弟者或父又適他國更取所生也王謂此弟諸父之
　昆弟庾謂己謂昆則彼謂己弟不相稅服並非鄭義
　辨正淳于氏纂曰據降而緦小功者稅之盖正親而
　重骨肉也今父在則祖周父亡則三年此非重與若
　但以不見則割其至親之本愛而忍惻怛之痛使與
　諸父母昆弟同制尊祖之義於是疏矣又禮為慈母
　之父母無服亦云恩不能及恩不及者慈母之父母
　則可也今以他故生不見祖而以為非時之恩意實
　不厭
　案此一節以本服緦小功與降而在緦小功對王以
　諸父昆弟為諸父之昆弟得之盖祖父母昆弟謂伯
　叔祖父母也諸父昆弟謂從伯叔父母也禮祖伯叔
　父母小功從祖伯叔父母緦從伯叔父母小功再從
　緦從祖昆弟小功再從緦言此子從父在外而生子
　不識此緦小功之親今聞喪又在限外則父追服而
　己不服服本輕也若由期大功而降在緦小功者則
　雖不識亦在限外而必追服之服本重也惟本服在
　小功緦者不稅則本服在期大功者必稅明矣况祖
　父母正期至尊不降即諸父昆弟亦正期非天子諸
　侯無絶期者而可不稅乎或曰祖父母上落一從字
　亦通
　總論孔氏穎達曰自此至服巳一節明稅服之禮
爲君之父母妻長子君已除喪而后聞喪則不稅
　正義鄭氏康成曰臣之恩輕也謂卿大夫出聘問以
　他故久留(案如行人被執而後歸或出/奔而君反之在喪限之後)　孔氏穎達
　曰臣出聘不在而君諸親喪臣後方聞之若君未除
　則從爲服之若君已除則臣不稅之
　案臣之服君黨從君故也君既除矣臣是以不稅無
　所從也
降而在緦小功者則稅之
　正義鄭氏康成曰此句宜承父稅喪己則否謂正親
　在齊衰大功者正親緦小功不稅矣　陳氏澔曰降
　者殺其正服也如叔父及適孫正服皆不杖期死在
　下殤則皆降服小功如庶孫之下殤以大功降而為
　緦也(案陳原注此下尚有從祖昆弟之長殤降而為/緦也十二字據記義盖為本齊衰大功之親降)
　(在緦及小功者言之若從祖昆弟正/服小功禮本不稅何有於殤刪之)
近臣君服斯服矣其餘從而服不從而稅君雖未知喪
臣服已
　正義鄭氏康成曰謂君出朝覲不時反而不知喪者
　近臣閽寺之屬也其餘羣介行人宰史也君雖未知
　喪臣服已從服者所從雖在外自若服也　孔氏穎
　達曰此明賤臣從君出不時反國比反而君諸親喪
　君自稅之臣之卑近者則從君服之非稅義也其餘
　為臣之貴者若君親服限未除君既服之則亦從而
　服之若限已竟而君稅之不從君而稅也若君出而
　臣不隨君君之親於本國内喪君雖未知在國之臣
　即如尋常先著服嫌從君之未服臣不先服故特明
　之
　案臣不稅服以恩輕也近臣斯服以在君左右不可
　異於君然非為死者服故孔曰非稅義也
　
　
欽定禮記義疏卷四十五
欽定四庫全書
欽定禮記義疏卷四十六
　喪服小記二第十五之二
虞杖不入於室祔杖不升於堂
　正義鄭氏康成曰哀益殺敬彌多也虞於寢(孔疏士/虞禮文)
　祔於祖廟(孔疏檀/弓文)　孔氏頴達曰此論殺哀去杖之
　節方氏慤曰喪禮先虞而後祔虞杖特不入於室
　而已至於祔杖則雖堂亦不升焉室内而堂外故於
　室曰入堂髙而陛卑故於堂曰升
　案此皆謂喪主也若衆主人則無入室升堂之事士
　虞禮注主人將入室倚之西序乃入則祔杖倚之西
　階之下歟主人之杖不入室不升堂則衆主人不以
　杖即位可知未葬前主人位在堂下故杖至虞乃有
　饗神酳獻諸禮不以杖入辟之祭主於敬也至祔則
　祭及所祔之祖敬彌多辟彌遠矣此與父在子不以
　杖即位意略同鄭言哀益殺自虞至祔爲日無多哀
　殺有限至練乃彌殺也士虞禮注虞杖不入室祔杖
　不升堂則練杖不入門
爲君母後者君母卒則不爲君母之黨服(不爲於/僞反)
　正義鄭氏康成曰徒從也所從亡則已　孔氏頴達
　曰爲君母後謂無適立庶爲後也妾子於君母之黨
　若君母卒則不服今爲後者嫌同於適服君母之黨
　故特明之謂與不爲後同也　敖氏繼公曰庶子從
　君母之服唯止於外祖父母從母及舅不及舅之子
　從母之子異於因母也若爲父後則服之其禮當與
　爲人後同
　通論黄氏震曰適爲屬從母歿亦服母之黨
　案爲君母後若衞莊姜以戴嬀之子爲己子也婦人
　無子出惟后夫人不出得以庶子爲己子或謂爲君
　母後則即爲父後而與尊者爲體矣禮庶子爲父後
　者爲其外祖父母從母舅無服以與尊者爲體則不
　得服私親也則不爲君母之黨服而何服乎疑此有
　闕文當作爲君母後者君母卒爲君母之黨服不爲
　君母後君母卒則不爲君母之黨服蓋妾子於君母
　之黨本非親其從而服以君母故也故曰徒從者所
　從亡則已今既爲君母後則於君母爲屬從所謂屬
　從者所從雖歿也服
絰殺五分而去一杖大如絰(殺去聲去起呂/反絰大結反)
　正義鄭氏康成曰如要絰也(孔疏知然者以其/同在下之物故也)　孔
　氏頴達曰喪服傳首絰大搹左本在下去五分一以
　爲帶首尊而要卑卑宜小故五分而去一象服數有
　五也　朱子曰首絰大一搤只是母指與第二指一
　圍　吳氏澄曰喪禮經傳記中絰帶並言則以首絰
　爲絰而要絰爲帶亦有以要絰爲絰而絞帶爲帶者
　若單言絰則或謂首絰或謂要絰各隨所指此記絰
　殺蓋兼首要二絰而言謂絰之殺五分首絰之大而
　去其一以爲要絰也如絰則專指要絰
　案喪服疏斬衰首絰大搹去五分之一存七寸二分
　以爲要絰齊衰首絰如之又五分去一以爲齊衰要
　絰大功首絰如之又五分去一以爲大功要絰小功
　首絰如之又五分去一以爲小功要絰緦首絰如之
　又五分去一以爲緦要絰杖大如絰以斬齊言之
　存疑賈氏公彥曰首絰大搹搹是搤物之稱據中人
　一搤而言大者據大母指與大巨指搤之故言大也
　(案大者量度大小之謂/賈以母指巨指言鑿矣)　敖氏繼公曰二杖皆如其
　首絰之度
　案本經所云則杖如其五分殺一之絰孔說是敖說
　非
妾爲君之長子與女君同
　正義鄭氏康成曰不敢以恩輕輕服服君之正統
　孔氏頴達曰此論妾從女君服女君爲長子三年妾
　亦爲女君長子三年
　案喪服傳妾爲君之黨服得與女君同此其一也喪
　服記妾爲女君之長子惡笄有首布總不言髽是三
　年與女君同不髽與女君微異也此君長子上下同
　之若君衆子則諸侯之妾無服大夫之妾大功
除喪者先重者易服者易輕者
　正義鄭氏康成曰除先重謂練男子除乎首婦人除
　乎帶易服謂大喪既虞卒哭而遭小喪也其易喪服
　男子易乎帶婦人易乎首　孔氏頴達曰此論喪服
　輕重及除脫之義男重首女重要凡所重者有除無
　變所以卒哭不受以輕服至小祥各除其重也易謂
　先遭重喪後遭輕喪變先輕者則謂男子要婦人首
　也先遭斬服虞卒哭已變葛絰大小如齊衰之麻若
　又遭齊衰之喪齊衰要首皆牡麻牡麻則重於葛服
　宜從重而男不變首女不易要以其所重故也但以
　麻易男要女首是所輕故也若未虞卒哭則後喪不
　能變也
　案此與間傳文同鄭彼注云婦人重帶帶在下體之
　上婦人重之其帶猶五分去一也其卒哭不受以輕
　服專指婦人要帶若男子首絰則亦變葛矣
無事不辟廟門哭皆於其次(辟婢/亦反)
　正義鄭氏康成曰鬼神尚幽闇也廟殯宫哭皆於次
　無時哭也(孔疏無事謂葬前/晝夜無時之哭)有事則入即位(孔疏有/事謂朝)
　(夕哭及適/子受弔)　孔氏頴達曰此論在殯無事之時辟開
　也朝夕入門内即位哭則暫開之無事則不開也次
　謂倚廬　徐氏師曾曰倚廬在中門之外
復與書銘自天子達於士其辭一也男子稱名婦人書
姓與伯仲如不知姓則書氏
　正義鄭氏康成曰周之禮天子崩復曰皋天子復諸
　侯薨曰皋某甫復其餘及書銘則同　孔氏頴達曰
　書名謂書亡人名字於旌旗也天子書名於太常諸
　侯已下則各書於旌旗其辭一也謂士與天子同也
　婦人復則稱字此云書姓及伯仲是書銘也姓謂如
　魯姬齊姜伯仲随其次也氏如孟孫三家之屬　陳
　氏澔曰檀弓疏云士喪禮爲銘各以其物士長三尺
　大夫五尺諸侯七尺天子九尺若不命之士以緇長
　半幅長一尺䞓末長終幅長二尺總長三尺
　存疑鄭氏康成曰此謂殷禮也殷質不重名復則臣
　得名君　孔氏頴達曰殷質故男子復及銘皆名周
　尚文臣不名君也婦人已下亦殷禮周之文未必有
　伯仲當云夫人也殷無世繫六世而昏故婦人有不
　知姓者周則有宗伯掌定世繋百世昏姻不通故必
　知姓也若妾有不知姓者當稱氏矣　陸氏佃曰男
　子稱名所謂皋某復是也先儒謂周禮天子復曰皋
　天子復諸侯復曰皋某復此讀復曰天子復矣之誤
　也復曰天子復矣是告人以天子復非復天子之辭
　案此復與書銘禮宜如是孔云婦人當云夫人亦指
　復時耳若銘則當著其姓與伯仲卿大夫已下則復
　婦人亦當稱姓氏夫惟荒古人皆無姓黄帝之子十
　二姓皆以德命也唐堯之時五臣有大功德乃賜姓
　禹錫土姓乃使生其地者各以土爲姓而姓始繁矣
　有姓則有别殷六世而昏之說未足據也　又案天
　子自名不過對鬼神之辭曲禮孝王某嗣王某是也
　若臨侯邦之鬼神則稱字曲禮天王某甫是也其他
　未聞稱名者此乃云天子達於士其辭一又云男子
　書名二說不同故鄭臆爲殷禮與周法不同但於古
　不見所據存疑可也陸氏謂男子皆當稱名以曲禮
　天子復矣爲告人以天子復之辭則古經從未聞復
　竟告人之節亦非可據也
斬衰之葛與齊衰之麻同齊衰之葛與大功之麻同麻
葛皆兼服之
　正義鄭氏康成曰斬衰之葛齊衰之麻其絰之大俱
　七寸五分寸之一帶五寸二十五分寸之十九(孔疏/就首)
　(絰九寸之中五分去一以五分分之去一分故七寸/五分寸之一其帶又五分去一故帶五寸二十五分)
　(寸之/十九)齊衰之葛大功之麻其絰之大俱五寸二十五
　分寸之十九帶四寸百二十五分寸之七十六(孔疏/就五)
　(寸二十五分寸之十九去其一分故/餘有四寸百二十五分寸之七十六)皆者皆上二事
　(孔疏皆上斬衰齊/衰大功麻葛之事)服之謂服麻又服葛也男子則絰
　上服之葛帶下服之麻婦人則絰下服之麻同自帶
　其故帶也所謂易服易輕者也兼服之文主於男子
　(孔疏婦人上下皆/麻故曰主於男子)　孔氏頴達曰斬衰既虞受服之
　葛首絰與齊衰初喪麻絰帶同齊衰受服之葛與大
　功初死之麻同皆兼服之者斬衰既虞遭齊衰新喪
　男子則要服齊衰之麻帶首服斬衰之葛絰婦人則
　首服齊衰之麻絰要仍服斬衰之麻帶
　通論孔氏頴達曰此明前遭重喪後遭輕喪麻葛兼
　服之義案喪服傳云苴絰大搹去五分一以爲帶謂
　初喪之絰帶至旣虞變葛之時絰帶漸細降初喪一
　等
　存異陸氏佃曰謂若斬衰卒哭男子變要絰以葛若
　又遭齊衰之喪則以齊衰之麻易葛帶其首絰猶是
　斬衰之麻女子更首絰以葛若又遭齊衰之喪則以
　齊衰之麻易葛絰其要絰猶是斬衰之麻是之謂兼
　服是何也斬衰之葛與齊衰之麻同故也下文倣此
　鄭氏謂服麻又服葛誤矣故曰兼服之服重者則易
　輕者也
　案兼服者謂齊衰之麻與斬衰之葛並繫於要非去
　此易彼之謂閒傳云輕者包若以麻易葛則非包矣
　包亦通謂之易者包者在内自外視之則已易也
　又案士虞禮言丈夫說絰帶於廟門外婦人説首絰
　不說帶疏云男子旣葬首絰要帶俱變者據閒傳斬
　衰三升旣虞卒哭受以成布六升冠七升爲母疏衰
　四升受以成布七升冠八升去麻服葛葛帶三重則
　士虞丈夫俱變者以變斬衰三升而受齊衰六升冠
　受七升則冠服仍麻絰帶則去麻服葛而葛帶三重
　故此記云斬衰之葛與齊衰之麻同也閒傳又云斬
　衰之喪旣虞卒哭遭齊衰之喪輕者包重者特謂輕
　者可施於卑重者宜主於尊卑可兩施尊不可貳則
　居前喪遭後喪男子要服齊衰之麻帶以包斬衰之
　葛帶首特服斬衰之葛絰婦人說絰不說帶則首服
　齊衰之麻絰以包斬衰之葛絰要仍特服斬衰之麻
　帶如此則男子首麻帶葛婦人上下皆麻而麻葛兼
　服專指男子無疑而士虞閒傳及小記彼此互參自
　合陸氏說未可據
報葬者報虞三月而后卒哭(報依注/芳付反)
　正義鄭氏康成曰報讀爲赴疾之赴謂不及期而葬
　也旣葬卽虞虞安神也卒哭之祭待哀殺也　孔氏
　穎達曰此論不得依常葬之禮貧者或因事故死而
　卽葬不待三月葬竟而卽設虞安神宜急也卒哭猶
　待三月者奪於哀痛不忍急也　徐氏師曾曰士三
　月而葬旣葬而虞旣虞卒哭禮也疾葬者亦疾虞若
　卒哭必俟三月禮雖有變哀則同也
　案卒哭乃有受服變除不可急也
父母之喪偕先葬者不虞祔待後事其葬服斬衰
　正義鄭氏康成曰偕俱也謂同月若同日死也先葬
　者母也曾子問曰葬先輕而後重又曰反葬奠而後
　辭於殯遂脩葬事其虞也先重而後輕待後事謂如
　此也其葬服斬衰者喪之隆哀宜從重假令父死在
　前月而同月葬(孔疏謂母死前之月或一月或二月/或三月但未葬之前皆是前月未必)
　(惟母死之/前一月也)猶服斬衰不葬不變服也(孔疏雖葬母亦/服斬衰葬之以)
　(父未葬不/得變服也)言其葬服斬衰則虞祔各以其服矣及練
　祥皆然卒事反服重(孔疏卒事之/後還服父服)　孔氏穎達曰此
　論並遭父母喪虞祔及衣服之制先輕後重先葬母
　也葬母竟不卽虞祔更脩葬父之禮以虞祔稍飾父
　喪在殯未忍爲也後事謂葬父也待葬父竟先虞父
　乃虞母祭先重而後輕也
大夫降其庶子其孫不降其父
　正義鄭氏康成曰大夫爲庶子大功(案喪服自期以/下諸侯絶大夫)
　(降故大夫爲庶子降服大功/若庶子亦爲大夫則不降)孫不降其父祖不厭孫
　也　孔氏穎達曰嫌旣降其子亦厭其孫故此明雖
　降庶子而不厭降其孫庶子之子不降其父猶爲三
　年也
　案凡厭皆謂死者爲尊所厭則本服或絶或降而不
　得伸大夫降庶子大功已尊所厭也兄弟亦爲之大
　功從父所厭也大夫降庶子適子降庶昆弟庶昆弟
　又相爲降嫌其子亦有降法故明之天子諸侯於庶
　子無服庶子之子爲父三年父母之喪無貴賤一也
　鄭注祖不厭孫則厭爲之服者又别一義又子固不
　厭其父卽昆弟之子亦不降世叔父之庶者尊厭止
　及於子於孫否
大夫不主士之喪
　正義鄭氏康成曰士之喪雖無主不敢攝大夫以爲
　主　孔氏穎達曰謂士死無主後其親屬有爲大夫
　者尊不得主之
　案此句當在士不攝大夫上謂族人無主後者故不
　以尊主卑若其子則適子雖士父必主之庶子則使
　其子主之
爲慈母之父母無服(爲於僞反下/爲舅姑同)
　正義鄭氏康成曰恩不能及　孔氏穎達曰此卽是
　喪服中慈母父雖命爲母子本非骨肉故慈母之子
　不爲慈母之父母服　徐氏師曾曰儀禮慈母如母
　齊衰三年記者恐人泥此文而并服其黨故明言之
　案喪服傳曰妾之無子者妾子之無母者父命妾曰
　女以爲子命子曰女以爲母若是則生養之終其身
　慈母死則喪之如母貴父之命也父在大夫妾子爲
　母大功士妾子期父歿皆申三年然本非骨肉故子
　於慈母之父母無服
夫爲人後者其妻爲舅姑大功
　正義鄭氏康成曰以不貳降(陸云降/一作隆)　徐氏師曾曰
　舅姑指夫所自生者而言蓋恩隆於所後自不得不
　殺於所生也
　存異賀氏瑒曰此謂子出時已昏故此婦還爲本舅
　姑大功若子出時未昏至所爲後家方昏者不服本
　舅姑以婦本是路人來又恩義不相接猶臣從君而
　服不從而稅人生不相及之徒而皆不責非時之恩
　也
　辨正孔氏穎達曰夫爲本生父母期故其妻降一等
　服大功是從夫而服不論識前舅姑與否假令夫之
　伯叔在他國而死其婦雖不識豈不從夫服也熊氏
　云然賀義未善
士祔於大夫則易牲
　正義鄭氏康成曰不敢以卑牲祭尊也大夫少牢
　孔氏穎達曰謂祖爲大夫孫爲士孫死祔祖則易大
　夫牲不敢用士牲祭於尊者之前也　陳氏澔曰此
　與葬以大夫祭以士者不同
　存異孔氏頴達曰祭殤與無後者不云易牲而此易
　牲者前是宗子家爲祭不得同如宗子之禮故殤及
　無後者依主人之貴賤禮供之此是士卑許進用大
　夫牲故曰易牲又此下云賤不祔貴而此士祔於大
　夫者謂無士可祔也若先祖兄弟有爲士者當祔於
　士不得祔於大夫
　案此是初祔於祖與後從祖祔食不同孔以殤與無
　後相較並論反屬支混又天子諸侯皆君道其貴絶
　族故諸侯不得祔於天子大夫不得祔於諸侯若大
　夫與士皆臣道貴不絶族故士可祔於大夫孔說亦
　固也
繼父不同居也者必嘗同居皆無主後同財而祭其祖
禰爲同居有主後者爲異居
　正義鄭氏康成曰録恩服深淺也見同財則期同居
　異財故同居今異居及繼父有子亦爲異居則三月
　未嘗同居則不服　孔氏穎達曰此解喪服經中繼
　父同居不同居之文繼父謂母後嫁之夫也若母嫁
　子不隨則無繼父名故自無服此謂夫死妻稚子㓜
　無大功之親隨母適後夫後夫亦無大功之親復以
　其貨財爲此子築宫廟四時使之祭祀同其財計如
　此則是繼父同居故爲服期有主後爲異居謂繼父
　更有子也異居其别有三一者昔同今異二者今雖
　共居其財計各别三者繼父更有子則服齊衰三月
　而已
　存疑孔氏穎達曰旣云皆無主後爲同居則此子有
　子亦爲異居也
　案父歿而母改適謂他人父子心安乎不從斯路人
　已不得已而從母以徃且以母故而父之而彼亦長
　之育之視之如子能無報乎此齊衰三月所爲制也
　齊衰以名加也三月以同爨也若兩無主後而且與
　之同財爲之築宫廟以祀其祖禰則其先人血食久
　賴之矣而彼淹然不復血食心能安乎則齊衰期而
　别祀之亦義之所不容己故鄭止言繼父有子爲異
　居不言此子生子亦爲異居也而孔乃推之謂此子
　若有子卽爲異居過矣彼爲之娶婦使之先人有後
　則薄之彼不爲之娶使之終無後乃厚之乎或曰爲
　父後者爲出母無服喪者不祭故也今爲繼父期則
　此期之内將廢祖父之祭乎曰不廢禮所謂所祭者
　於死者無服則祭也然則臣妾死於宫中三月不祭
　何也曰爲同宫吉凶異道也繼父爲之築宫廟則異
　宫矣然則爲父後之子於出母不服何也曰母之恩
　天性也爲父後者卽不服亦心喪之矣而又服焉則
　哀重哀重於母則於祭父爲不誠不敢不一其誠於
　父故并不服也若夫祭則母改適之家有夫若子主
　之矣然則子從母嫁其服如之何曰禮父卒繼母嫁
　從爲之齊衰杖期傳曰何以期貴終也繼母如此生
　母更可知王氏肅曰庶子服爲父後者不服然則此
　子從母時無主後則今爲父後可知而繼父死無主
　後則嫁母死無主後可知如此亦服之祭之否乎曰
　服之祭之禮繼父無主後爲之齊衰期則母從繼父
　之服而祭於繼父之宫特不杖以示降可也
哭朋友者於門外之右南面
　正義鄭氏康成曰變於有親者也門外寢門外(孔疏/檀弓)
　(朋友吾哭諸/寢門之外)　孔氏穎達曰右西邊也南面嚮南爲
　主以對答弔賓
祔葬者不筮宅
　正義鄭氏康成曰宅葬地也祔葬不筮前人葬旣筮
　之
士大夫不得祔於諸侯祔於諸祖父之爲士大夫者其
妻祔於諸祖姑妾祔於妾祖姑亡則中一以上而祔祔
必以其昭穆諸侯不得祔於天子天子諸侯大夫可以
祔於士(亡如字/又音無)
　正義鄭氏康成曰士大夫謂公子公孫爲士大夫者
　不得祔於諸侯卑别也旣卒哭各就其先君爲祖者
　兄弟之廟而祔之中猶閒也可祔於士人莫敢卑其
　祖也(孔疏若不祔之則是/自尊欲卑其祖也)　孔氏穎達曰禮孫死祔
　祖今祖爲諸侯孫爲士大夫而死則不得祔祖謂祖
　貴宜自卑遠也諸祖祖之兄弟也旣不祔祖當祔祖
　之兄弟爲大夫士者夫旣不得祔祖妻亦不得祔於
　祖姑而可祔於諸祖姑也諸祖姑是夫之諸祖父兄
　弟爲士大夫者之妻也若祖無兄弟亦祔疏族不爲
　諸侯者妾死亦祔夫祖之妾亡無也中閒也夫祖無
　妾則又閒曾祖而祔髙祖之妾也祔必昭穆同曾祖
　非夫同列故祔髙祖也妾無廟爲壇祔之耳諸侯不
　祔於天子亦謂祔祭卑孫不可祔於尊祖也天子諸
　侯大夫可以祔於士者祖賤孫貴祔之不嫌也若不
　祔之則是自尊卑於祖也　徐氏師曽曰孫可以祔
　祖子不可以祔父欲使昭常爲昭穆常爲穆故必閒
　而祔也
　通論孔氏穎達曰上云士易牲祔於大夫而大夫不
　得易牲祔於諸侯者諸侯之貴絶宗故大夫士不得
　輕親也　馬氏睎孟曰士之與大夫皆人臣也雖貴
　賤殊而勢有可㡬之道進而祔之可也天子諸侯君
　也進而祔之則君臣亂矣苟無所祔則祔於諸祖父
　之爲士大夫者而不敢祔於諸侯所以明君臣之義
　也
　存疑徐氏師曾曰案後章言妾母不世祭則必無祔
　廟之禮且大夫己上已不爲庶母服矣况祔廟乎故
　妾祔一句當爲疑經不必謂爲壇以祔之如孔氏附
　會之說也　張氏曰亡則中一以上而祔指上三者
　舊說專指妾言者非
　案别子爲祖爲祖則特立廟不祔於人故本文言諸
　侯不得祔於天子不言祔於諸祖父之爲諸侯者大
　夫以諸侯之别子爲祖得立廟者禮亦宜然而經言
　不得祔於諸侯祔於諸祖父之爲大夫士者蓋大夫
　士未命未成其爲别子則尚不得立廟不得立廟則
　就其所宗者之廟而祔之所謂無宗亦莫之宗公子
　之公爲其士大夫之庶者宗其士大夫之適者不必
　以廟不在己爲疑也　又案此言妾祔於妾祖姑下
　又言庶母不世祭夫祔以爲祭也將從其昭穆之次
　故先祔之妾母不世祭則妾祖姑已不祭矣祔之何
　爲雜記云主妾之喪自祔至練祥使其子主之則不
　可謂妾母無祔食之禮也榖梁傳云禮庶子爲君爲
　其母築宫使公子主其祭於子祭於孫止韋公肅云
　隱公母聲子不入魯惠公廟妾也胡氏安國云孟子
　已入惠公廟仲子祭享無所故别立一宫祀之隱公
　不爲己母聲子立廟明己特攝耳非君也桓公未立
　而爲其母仲子立廟明將爲君也是諸侯得爲其生
　母立廟矣春秋書初獻六羽是妾母雖立廟其祭視
　適母降一等其言不世祭者非必子立之而孫遂毁
　之或薦而不祭至親盡乃遷乎若大夫士則斷無立
　妾廟之理蓋祔有二有初以班祔至新主入廟而所
　祔之主已遷上一廟者如三昭三穆之遞遷也有祔
　之而卽隨之食者如殤與無後之從祖祔食也妾子
　非君安得爲妾母立廟則此祔妾祖姑者有廟卽於
　其廟祔食無廟則爲壇祔之而祭於次寢祔食與
爲母之君母母卒則不服(爲於僞/反下同)
　正義鄭氏康成曰母之君母外祖適母徒從也(孔疏/此親)
　(於子爲輕己母若在/母爲之服己則服之)所從亡則已　孔氏穎達曰此
　論不責恩所不及之事君母謂母之適母也　徐氏
　師曾曰母之適母非母所自出故殺於母之母也
宗子母在爲妻禫
　正義鄭氏康成曰宗子之妻尊也　孔氏穎達曰此
　論宗子妻尊得爲妻伸禫之事宗子爲百世不遷之
　宗也賀氏瑒云父在適子爲妻不杖不杖則不禫若
　父歿母存則爲妻得杖又得禫凡適子皆然嫌宗子
　尊厭其妻故特云宗子母在爲妻禫　徐氏師曾曰
　宗子尊則其妻亦尊故母在得爲之禫重宗婦也然
　則非宗子而母在者不禫矣
　案此宗子兼大小宗而言凡適子卽繼父之宗也父
　尊厭正服故父在適子爲妻不杖而禫賀循言母尊
　微厭餘服故爲妻杖期而不禫若宗子之妻則已代
　姑爲主婦而主祭故并餘服不能厭而禫
　通論張子曰喪之有禫何也所以致厚也三年之喪
　其禫者所以欲占及三年也齊衰之喪禫者所以欲
　占及二年也宗子母在爲妻禫則庶子母在不爲妻
　禫以其不承重不敢致厚於妻子也庶子在父之宫
　則爲其母不禫以厭降也宗子而爲其妻禫以承其
　重所以敬宗也自命士以上父子皆異宫適士其庶
　子異宫皆爲其母禫矣
爲慈母後者爲庶母可也爲祖庶母可也(上爲如字下/二爲去聲)
　正義鄭氏康成曰謂父命之爲子母者也緣爲慈母
　後之義父之妾無子者亦可命已庶子爲後(孔疏不/言命後)
　(己妾唯言後父妾者己妾旣可爲慈母亦可爲庶母/後易見不言自顯但以己子後父妾於文難明故特)
　(言/之)　孔氏穎達曰喪服有慈母如母傳曰妾之無子
　者妾子之無母者父命為子母而子服此慈母三年
　此卽爲慈母後之義也記者見喪服旣有妾子爲慈
　母後之例觸類言之謂妾經有子而子已死者餘他
　妾多子則父命他妾之子爲無子之妾立後與爲慈
　母後同也故云爲庶母後可也又觸類言之謂己父
　之妾亦經有子子死故己命己之妾子與父妾爲後
　故呼己父之妾爲祖庶母亦服之三年　王氏曰旣
　是妾子此三母皆妾皆可以妾生之子爲後　徐氏
　師曾曰凡妾之有子者稱庶母祖庶母其無子者則
　稱父妾祖妾而已
　存疑鄭氏康成曰卽庶子爲後此皆子也傳重而已
　不先命之與適妻使爲母子也　孔氏穎達曰必知
　妾經有子者若無子則不得立後故也　陸氏佃曰
　爲庶母爲祖庶母爲讀去聲言爲後慈母者爲庶母
　服爲祖庶母服可也喪服傳云士爲庶母緦大夫已
　上爲庶母無服
　存異賀氏瑒曰服於慈庶母三年而猶爲己母不異
　異於後大宗而降本也
　案喪服傳爲人後條爲人後者孰後後大宗也大宗
　收族者也不可以絶則知庶子無後可從祖祔食不
　必爲之置後矣庶子且不必置後豈有以庶妾而爲
　之置後者與慈母如母條傳曰妾之無子者妾子之
　無母者父命妾曰女以爲子命子曰女以爲母則生
　養之終身死喪之三年貴命也是爲此子無母則無
　以生故命此妾養之旣養之則有母道故執子禮以
　終其恩非爲此妾無子而爲之置後也且妾母不世
　祭則祖庶母有孫亦在不世祭之例又安有無孫而
　爲之立孫以世其祭者與要知此特主其生養死葬
　之事與嗣子傳重不同注疏並誤　又案陸說亦有
　見但與注疏正義不符又或者云記意蓋謂父命無
　子之妾母之喪之如母則或父命有子之庶母母之
　或祖命其妾母之皆可喪之如母以終其恩耳此亦
　本陸說而小變之並存參　又案喪服傳明言妾子
　之無母者則此時己無母矣何時又爲己母服賀說
　亦非也
爲父母妻長子禫
　正義鄭氏康成曰目所爲禫者也　徐氏師曾曰言
　當禫之喪有此四者子爲父母父母爲長子皆三年
　而禫父在爲母父母不在爲妻皆期而禫
　通論孔氏穎達曰慈母亦宜禫也而下有庶子在父
　之室爲其母不禫則在父室爲慈母亦不禫也故不
　言之妻爲夫亦禫但記文不具(案主禫者子也不則/其父也妻不主祭故)
　(不/言)
　案禫者除服之名父母之喪中月而禫宜矣妻與長
　子何居蓋禫者皆三年者也所爲三年者三綱也君
　也父也夫也母之三年以匹於父也長子三年以繼
　父之宗也而父在爲母期夫爲妻綱父在則母不得
　不屈身在則妻不得不屈其屈義也然子之於母其
　愛同身之與妻其體敵可不有以伸之乎故子父在
　爲母十一月小祥十三月大祥十五月禫心喪三年
　伸之也爲妻適子禫庶子母在不禫伸之而不盡不
　敢與母同也夫必三年而後娶伸之也故服降於外
　者義之方哀久於内者仁之篤若自期以下則有爲
　三年喪者主之矣我不主之而焉得自我除之
慈母與妾母不世祭也
　正義鄭氏康成曰以其非正春秋傳曰於子祭於孫
　止(孔疏穀梁傳隱五年考仲子之宫仲子是魯孝公/之妾惠公之母  案此與左傳仲子惠公之妾桓)
　(公之/母異)　孔氏穎達曰此論禮有不合世祭之事妾母
　謂庶子自爲其母也
　存疑孔氏穎達曰慈母卽所謂承庶母祖庶母後者
　也　應氏鏞曰慈母一時之恩易世可以無祭若妾
　母爲所生則子孫皆其所自出而不世祭之可乎以
　上文爲庶母爲祖庶母之後觀之或者妾母若此之
　類然此更當隨宜精審未易以一槩言也　彭氏汝
　礪曰案春秋隱五年穀梁傳曰禮庶子爲君爲其母
　築宫使公子主其祭也於子祭於孫止此謂世子爲
　君者爲己母如此蓋謂己旣爲君後當奉宗廟不得
　自主己私祭也然亦未嘗不使公子主之若己於慈
　母庶母旣爲之後或爲所生子則非特子當祭孫亦
　當祭以意逆之或是己於庶母慈己者有恩及庶兄
　庶弟之母是父之妾有子者皆當祔祭之易世之後
　則不世祭與質之儀禮喪服傳有君子子於庶母慈
　己者義服小功衆子爲庶母有子者義服緦麻此二
　母於己祭之不世祭可
　案庶母祖庶母萬無爲置後之理孔氏前所推論己
　誤此并謂祭慈母卽承庶母祖庶母後者更不可解
　彭氏又以慈母與庶母慈己者混㸔且謂庶母慈己
　庶母有子皆已祭之尤無此祭法至於妾母則此子
　之生母其子有爲諸侯子大夫子士庶人子之殊又
　有爲父後不爲父後之辨曾子問古者天子練冠以
　燕居鄭云庶子王爲其母無服諸侯之庶子爲父後
　則承宗廟之重爲生母緦以君之尊厭降也若不爲
　父後而厭降則父在爲母練冠麻衣縓緣旣葬除之
　君卒得爲母大功先君餘尊之所厭稍申不得過大
　功也喪服庶子爲父後者爲其母緦大夫庶子爲父
　後父在無服父歿緦不爲父後者父在爲母大功父
　卒爲母三年全申也士適庶子皆父在爲母期父卒
　三年與庶人同士卑無所厭也大夫己上爲庶母無
　服士爲庶母緦庶人無庶母服之文或與士同也
丈夫冠而不爲殤婦人笄而不爲殤爲殤後者以其服
服之(冠古/亂反)
　正義鄭氏康成曰冠笄言成人也婦人許嫁而笄未
　許嫁與丈夫同言爲殤後者據承之也殤無爲人父
　之道(孔疏旣不與殤爲子則不應云爲/後今言爲後據已承其處爲言也)以本親之服
　服之(孔疏旣不以父服服殤而今來後其宗事事如/子爲彼殤服依其班秩本列也爲人後者若子)
　(於無後之宗旣爲殤者父/作子則應服以兄弟之服)　孔氏穎達曰此論宗子
　殤死族人不得以父道爲後之事爲殤後者謂大宗
　子在殤中而死族人爲後大宗而不得後此殤者爲
　子也以父無殤義故也　陳氏澔曰已冠之子不可
　以殤禮處之其女子已笄而死則亦依在室之服服
　之　吳氏澄曰此爲爲殤後者言又言婦人者與上
　句相對立文非有所明也　彭氏汝礪曰冠笄男女
　成人之服成人而死無可殤者故皆不為殤經云爲
　殤後疏意若族人爲宗子殤後實後殤者之位非後
　殤者爲子故爲殤者止從兄弟本服　徐氏師曾曰
　殤本服謂昆弟之長殤中殤大功下殤小功(案兄弟/爲後不)
　(盡是同父昆弟但旣爲其父後則與此/殤爲親兄弟故以親昆弟之服服之)
　存疑孔氏穎達曰以本親之服服之者當在未後之
　前不復追服不責人以非時之恩故推此時本親兄
　弟亡在未後之前者亦宜終其本服之日月惟爲後
　及所後如有母亡而猶在三年之内則宜接其餘服
　不可以吉居凶若出三年則不追服矣　陳氏澔曰
　以其服服之者子爲父之服也
　案孔氏謂日月已過又援喪服傳爲所後者之祖父
　母妻妻之父母昆弟昆弟之子若子云如其母亡在
　三年内接其餘服在三年外則不追服以証其說不
　知本經言為殤後者以其服服之何據而知日月已
　過乎
乆而不葬者惟主喪者不除其餘以麻終月數者除喪
則已
　正義鄭氏康成曰其餘謂旁親也以麻終月數不葬
　者喪不變也　孔氏穎達曰此論久而不葬不變服
　之事久而不葬謂有事礙則三年服皆不得祥除今
　云惟主喪者廣說子為父妻為夫臣為君適孫為祖
　得為喪主悉不除也其餘謂期以下至緦也主人旣
　未葬諸親不得變葛仍猶服麻(案未葬不虞祔無受/服之節故皆不得變)
　(服/)各至服限竟而除不待主人葬除也然此皆藏之
　雖緦亦藏至葬則反服其服是也　盧氏植曰其下
　子孫皆不除也(案期則孫當除/孫非主喪也)
　通論庾氏蔚之曰服問云君所主夫人妻太子適婦
　此以尊主卑不得同以卑主尊無縁以卑之未葬使
　尊者長服之衰絰也是知主喪不除惟承重者為其
　祖曾若子為父臣為君妻為夫也　劉氏世明曰注
　謂旁親不指言衆子當除也子之於親體同服等雖
　不承適猶非旁親也然則未葬而除自謂旁親得以
　麻終者耳
箭笄終喪三年(案此脫簡當在首章/齊衰惡笄終喪上)
　正義鄭氏康成曰亦於喪所以自卷持者有除無變
　(孔疏言亦者亦齊/衰之惡笄帶也)　孔氏穎達曰此論婦人箭笄終
　喪之事前云惡笄終喪女子為母也此云箭笄女在
　室為父也　徐氏師曾曰箭笄以箭竹為之長尺妻
　為夫妾為君女子子在室為父皆斬衰而箭笄卷髮
　以終三年此婦人之重服也惡笄次之
　存異方氏慤曰在室者服父以箭笄則出嫁者服篠
　笄矣前言惡笄以為母言之故知其為榛耳服母則
　一以榛服父則有箭篠之辨
　案喪服記女子女適人者為其父母惡笄有首以髽
　卒哭子折笄首以笄此女子子出嫁之笄制也方氏
　篠笄之説何自而來又據喪服注以箭笄為篠賈公
　彥謂箭笄篠為之也則安得分箭篠為二笄
齊衰三月與大功同者繩屨
　正義鄭氏康成曰雖尊卑異於恩有可同也　孔氏
　穎達曰大功以上同名重服與齊衰三月可同繩屨
　謂以麻繩為屨齊衰為尊大功為卑而三月為恩輕
　九月恩稍重所以衰服殊而為恩情處為淺深所以
　同其屨也　黄氏榦曰至親以期斷父母加隆三年
　祖父母以尊加期則上殺應曾祖父母大功髙祖父
　母小功而俱齊衰三月傳曰重其衰尊尊也減其月
　恩殺也不敢以大功小功之服加至尊也　徐氏師
　曾曰齊衰三月與大功九月其日月之久近衰布之
　疏密固不同矣然三月者分尊而恩輕九月者分卑
　而恩稍重是以先王為之酌淺深之宜而制為繩屨
　則同也不同者以義制其同者以恩制
練筮日筮尸視濯皆要絰杖繩屨有司告具而后去杖
筮日筮尸有司告事畢而后杖拜送賓大祥吉服而筮
尸(濯丈/角反)
　正義鄭氏康成曰臨事去杖敬也濯謂漑祭器也凡
　變除者必服其吉服以即祭事不以凶臨吉也(孔疏/下云)
　(大祥朝服縞冠是祥祭時惟著朝/服此筮尸又在祥祭前已著朝服)閒傳曰大祥素縞
　麻衣(孔疏以大祥之後著素縞麻衣此云吉服/則非祥後之服是朝服也故引以證之)　孔
　氏穎達曰此論練祥筮日筮尸視濯之時所著衣服
　也練為小祥也筮日謂筮小祥之日筮尸亦筮小祥
　之尸視濯謂視洗濯小祥之祭器喪至小祥男子除
　首絰惟有要絰而病尚深故猶有杖屨是末服又變
　為繩麻將欲小祥豫著小祥之服臨此筮日筮尸視
　濯三事祭欲吉故豫服也不言衰與冠者亦同小祥
　矣有司謂執事者曏者變服猶杖今有司旣告三事
　辦具將欲臨事故孝子去杖有司告事畢而後杖拜
　送賓者筮日與尸二事皆有賓來曏當臨事時去杖
　今筮占事畢則孝子更執杖以拜送賓視濯輕而無
　賓故不言也吉服朝服也大祥之日縞冠朝服亦豫
　服以臨筮史不言日及濯從小祥可知大祥則并去
　絰杖屨故不云絰杖屨
　案去杖而筮敬其事也仍杖以拜送賓哀未忘也
　通論朱子曰古者喪服始死至終喪漸漸變去不似
　今人服滿頓除便衣華采
庶子在父之室則為其母不禫庶子不以杖卽位父不
主庶子之喪則孫以杖即位可也父在庶子為妻以杖
即位可也(為于/偽反)
　正義鄭氏康成曰庶子為母不禫妾子父在厭也不
　以杖即位下適子也(孔疏謂適庶有父母之喪適子/得執杖進阼階哭位庶子至中)
　(門外而去之也蓋案或疑庶子不以杖即位亦承上/在父室為母言  妾殯不當在父之室今子無私室)
　(而殯於父/之室者)位朝夕哭位也孫以杖即位祖不厭孫孫
　得伸也(孔疏父主適子喪有杖適子子以祖為其父/主故避尊不敢俱以杖即位今此父不主庶)
　(子喪故庶子子得杖即/位祖雖尊貴不厭孫也)父在庶子為妻以杖即位舅
　不主庶婦之喪子得伸也(孔疏舅主適婦則適子不/得杖舅不主庶婦故庶子)
　(為妻可以杖即位也父主妻喪故/主適婦父不主妾喪故不主庶婦)　孔氏穎達曰此
　論庶子父在應杖不應杖之節庶子在父之室為其
　母不禫者謂不命之士父子同宫者也若異宫則禫
　之(案父於庶子之母緦耳庶子曰不禫則固有練祥/矣練祥重不可廢也禫為服外可省也以避適母)
　(也/)又曰若妻次子旣非冢嗣亦同妾子也(案此與妾/子異者其)
　(母有禫祭但適子主之則/亦與庶子不為禫等耳)
諸侯弔於異國之臣則其君為主諸侯弔必皮弁錫衰
所弔雖已葬主人必免主人未喪服則君亦不錫衰(衰/音)
　(摧免/音問)
　正義鄭氏康成曰君為之主弔臣恩為己也子不敢
　當主中庭北面哭不拜(孔疏案士喪禮君弔主人中/庭拜稽顙成踊彼主人為主)
　(故中庭拜今鄰國君弔君為之主拜賓則主人不拜/曾子問稱季桓子之喪衞君來弔魯君為主季康子)
　(拜而稽顙故譏/其喪有二主)必免者尊人君為之變也未喪服未
　成服也(孔疏以經云未喪服嫌謂未括髮/未散麻帶絰之屬故云未成服)旣殯成服
　(孔疏士喪禮旣/殯三日成服)　孔氏穎達曰此明諸侯弔喪衣服
　之節君無弔他臣之禮若來此國遇主國之臣喪為
　彼君而弔故主君代其臣之子為主主人必免者諸
　侯來弔主人必為之重禮凡五服大功已上為重重
　服自始死至葬為免(案士喪禮衆主人免在小斂訖/後此兩始死當是小斂之誤)
　卒哭後乃不復免也小功已下為輕輕服自始死至
　殯為免後不復免至葬啓殯後而免以至卒哭如始
　死今若人君來弔雖非服免時必為免以尊人君故
　也此云必免謂大功已上故下云親者皆免鄭注云
　大功已上也皮弁錫衰此因前而發謂弔異國臣也
　故鄭注云他國之臣皮弁陸氏佃曰據此凡諸侯
　弔皆皮弁錫衰言必者著諸侯弔無内外皆當如此
　通論孔氏頴達曰若自弔己臣則素弁環絰錫衰也
　故鄭注國君於其臣弁絰一云自弔己臣而未當事
　則皮弁錫衰至當事乃弁絰耳(案此本司服言之但/彼是天子禮又此記)
　(明言弔必皮弁錫衰則又似/兼弔己臣言存此以備參)　陸氏佃曰天子重絰
　諸侯重衰天子弔服皮弁加環絰諸侯弔服皮弁錫
　衰司服職曰眂朝皮弁服凡甸冠弁服凡凶事服弁
　服凡弔事弁絰服蒙上皮弁則皆素積冠弁言冠不
　言服服弁言服不言冠相備也然則凡弔主人服而
　後弔弔而後為之服若王弔三公六卿主人成服王
　皮弁服加環絰以弔及其為之服也皮弁緦衰以居
　出亦如之當事則弁絰
養有疾者不喪服遂以主其喪非養者入主人之喪則
不易己之喪服養尊者必易服養卑者否(養羊/尚反)
　正義鄭氏康成曰不喪服求生主吉惡其凶也遂以
　主其喪謂養者有親也死則當為之主(孔疏已先有/喪服養此親)
　(屬有疾者則不著喪服疾者/旣死無主後此養者為之主)其為主之服如素無喪
　服(孔疏養時旣去其服今疾者身/死已為之主還與素無服同也)入主人之喪入猶
　來也謂養者無親於死者不得為主(孔疏謂親族不/得養其病朋友)
　(養之者於此病者無親故不得為主喪案疏又云疾/者死無主後者此養者主其喪又據  服云朋友皆)
　(在他邦袒免歸則已注云謂服無親者為之主則死/者别無主喪之親則無親者亦得主喪此注時以常)
　(法言/耳)其有親來為主者素有喪服而來為主與素無
　服者異(孔疏謂若來為喪主者身本吉無喪服旣來/為主則為此死者服始死之服若本有喪服)
　(今來為喪主仍以先喪之服主之故云異也所以然/者已旣前不養不經變服故今為死者不易己之喪)
　(服/)素無服素有服為今死者當服則皆三日成也(孔/疏)
　(謂己身本有服及本無服與死者有親則皆至三日/成服皆為死者服其服也若人有服重而新死者輕)
　(則為一成服而反前服也若新死重則仍服死者新/服也若身本吉而來為主則計今親而依限服之也)
　養尊者謂父兄卑謂子弟之屬　孔氏頴達曰非養
　者謂死者之親屬當死者病時不得來為養而死時
　來為主養尊者必易服養卑者否此廣結前文養有
　疾者不喪服之文前不分尊卑故此明之
　案此所養亦五服之旁親所謂己喪亦期大功已下
　旣葬卒哭斬衰旣練而後故得為旁親養若未練未
　葬則使人養而已不親養也己所服之喪或疾者之
　所不服或疾者有服而已除故養者釋服而養之若
　所養者與己同有服或彼别有服皆不必釋也所養
　者死而為之服其服視己本有之服或輕或同或重
　重則服其服同而己服已變則受亦服其服若同而
　已服未變或輕於己服則於後死者初成服及當事
　拜客服其服故曰主其喪不當事拜客仍服己服故
　曰不易己服也若本有之服輕於新服或已變殺則
　常服後死之服惟當己喪變除時服己喪之服若與
　死者無服而來主其喪則未成服白布深衣成服為
　之袒免弔服加麻所謂朋友麻也
妾無妾祖姑者易牲而祔於女君可也
　正義鄭氏康成曰易牲而祔則凡妾下女君一等(孔/疏)
　(妾與女君牲牢無文旣云易牲故云下女君一等/若女君少牢妾則特牲若女君特牲妾則特豚也)
　孔氏穎達曰此明祔祭之法妾當祔於妾祖姑若無
　妾祖姑當祔於髙祖妾祖姑故前文云亡則中一而
　上今又無髙祖妾祖姑則當易妾之牲用女君之牲
　祔於女君可也
　存疑鄭氏康成曰女君適祖姑也　方氏慤曰妾祔
　嫌於隆故易牲而祭以示其殺焉
　案喪服女君俱指適妻言祖姑及髙祖姑俱無妾可
　祔則遂於適妻祔之生旣相依死亦相祔禮之變也
　鄭以適祖姑言之誤矣妾牲當下女君一等今祔於
　女君故易女君牲猶士祔於大夫而易大夫牲也方
　謂易牲示殺其説未明
婦之喪虞卒哭其夫若子主之祔則舅主之
　正義鄭氏康成曰婦謂凡適婦庶婦也虞卒哭祭婦
　非舅事也祔於祖廟尊者宜主焉　孔氏頴達曰虞
　與卒哭在寢故其夫或子得主之婦之所祔者舅之
　母也故舅主之
士不攝大夫士攝大夫唯宗子
　正義陸氏佃曰若應大夫主喪雖無大夫士不得攝
　存疑鄭氏康成曰士之喪雖無主不敢攝大夫以為
　主宗子尊可以攝之(孔疏士喪不敢使大夫攝為主/若宗子為士而無主後可使大)
　(夫攝/主之)
　辨正吳氏澄曰陸説於文為順此蓋言大夫死無主
　後其親屬有為士而無為大夫者士之位卑不可攝
　大夫唯宗子為士雖是位卑而宗子分尊故可以士
　而攝主大夫之喪也上言大夫不可主士之喪此則
　言士不可主大夫之喪注疏説與上文大夫不主士
　之喪義重非是宗子謂主喪之人非謂已死之人也
　案此當與大夫不主士之喪相屬大夫死無主後必
　使大夫主之士不主不以卑主尊也
主人未除喪有兄弟自他國至則主人不免而為主
　正義鄭氏康成曰不免而為主親質不崇敬也　孔
　氏穎達曰在國之人喪服未除有五屬之親從遠歸
　奔者免必有時若葬後唯君來弔雖非時亦免崇敬
　欲新其事故也若兄弟非時而奔則主人不湏免也
陳器之道多陳之而省納之可也省陳之而盡納之可
也(省所/領反)
　正義鄭氏康成曰多陳之謂賓客之就器也以多為
　榮(孔疏鄭注旣夕禮云就猶善也以其可用也贈無/常唯玩好所有總而言之亦曰明器故宰夫云凡)
　(弔與其幣器注器所致明器也方氏慤曰就器/亦明器也以賓客就喪家陳之因謂之就器)省陳
　之謂主人之明器也(孔疏檀弓竹不成用/瓦不成味之屬是也)以禮為節
　　孔氏穎達曰此論以明器送葬之事朋友賓客贈
　遺明器多陳之以為榮而不可盡納壙中少納之以
　納有常數故也主人所作明器依禮有限省陳旣少
　盡納於壙可也
　案陳謂柩朝廟時陳於廟門内之東及葬則陳於壙
　前之道東
　存疑陸氏佃曰陳器之道如其陳之數而納之正也
　即雖多陳之少納之省陳之盡納之禮亦不禁是之
　謂可(案陸説非不是但非/古人戒厚葬之義)
奔兄弟之喪先之墓而后之家為位而哭所知之喪則
哭於宫而后之墓
　正義鄭氏康成曰兄弟先之墓骨肉之親不由主人
　也宫故殯宫也　孔氏穎達曰所知由主人乃致哀
　戚故先哭於宫也　陳氏澔曰兄弟天倫也所知人
　情也係於天者情急於禮由於人者禮勝於情　徐
　氏師曾曰此皆謂旣葬而至者也
父不為衆子次於外(為于偽/反下同)
　正義鄭氏康成曰於庶子略自若居寢　孔氏穎達
　曰次謂中門外次也長子則次於外為喪次也
　案父子之恩根於天性庶之降也束於禮也鄭曰自
　若非無哀戚也謂仍若平日之居寢耳
與諸侯為兄弟者服斬
　正義鄭氏康成曰謂卿大夫以下也(孔疏若俱為諸/侯則各依本服)
　與尊者為親不敢以輕服服之　熊氏安生曰諸侯
　死凡與諸侯有五服之親者皆服斬　陸氏佃曰禮
　臣為君斬衰雖兄弟不得以其屬通如是而後君臣
　之分嚴故期之喪達乎大夫喪服傳曰始封之君不
　臣諸父昆弟此與諸侯為兄弟者也雖如此猶服斬
　所臣兄弟可知兄弟如此諸父可知　陳氏澔曰此
　記者恐疑服本親兄弟之服故特明之
　存疑鄭氏康成曰言諸侯者明雖在異國(孔疏不言/與君為兄)
　(弟而言與諸侯為兄/弟故知容在異國也)猶來為三年也
　案諸父兄弟不從初封者之國自無服斬之禮若從
　初封者之國則君雖不臣之而諸父兄弟必以臣自
　處而服斬各盡其道也繼世以後則諸父兄弟盡臣
　之矣記所謂服斬當兼二者言之陸氏特舉其一耳
　至適他國而為臣則不服斬嫌二君也為舊君服齊
　衰三月而已若如疏説謂今來他國未仕則反奔君
　之喪而服斬可也鄭説尚混
下殤小功帶澡麻不絶本詘而反以報之(澡又作/藻音早)
　正義鄭氏康成曰報猶合也(孔疏謂合/糾為繩)下殤小功本
　齊衰之類(案儀禮喪服篇小功布衰裳澡麻帶絰五/月者叔父之下殤適孫之下殤昆弟之下)
　(殤大夫庶子為適昆弟之下殤為姑姊妹女子子之/下殤昆弟之子女子子之下殤此數者本皆齊衰之)
　(親為下殤故/降而從小功)其絰帶澡率治麻為之(孔疏謂戛率其/麻使潔白也)
　帶不絶其本屈而上至要(孔疏不絶不斷本也其/帶本垂今乃屈上至要)中
　合而糾之(孔疏屈所垂散麻嚮上然後中分麻為/而股合而糾之以垂嚮下故云報也)明
　親重也(孔疏小功澡麻為絰帶而斷麻根本示輕也/若本期親在下殤降小功者則但首絰無根)
　(而要帶猶有/根示重故也)凡殤散帶垂(孔疏凡殤謂成人大功已/下之殤其殤旣輕唯散麻)
　(帶垂而下不屈而上糾/之異於下殤小功也)
　案小功澡麻斷本下殤之小功澡麻不斷本異於正
　小功也
婦祔於祖姑祖姑有三人則祔於親者
　正義鄭氏康成曰祖姑三人謂舅之母死而又有繼
　母二人也親者謂舅所生
　存疑張子曰祔葬祔祭只合祔一人夫婦之道當其
　初昏未嘗約再配是夫只合一娶婦只合一嫁今婦
　人夫死不可再嫁如天地之大義夫豈得再娶然以
　重者計之養親承家祭祀繼續不可無也故有再娶
　之理然其葬其祔雖為同穴同筵几然譬之人情一
　室中豈容二妻以義斷之湏祔以首妻繼室别為一
　所可也
　辨正朱子曰程氏祭儀謂凡配止用正妻一人或奉
　祀之人是再娶所生即以所生配謂凡配止用正妻
　一人是也若再娶者無子或祔祭别位亦可也若奉
　祀者是再娶之子乃許用所生配而正妻無子遂不
　得配祭可乎程先生此説恐誤唐會要中有論凡是
　適母無先後皆當並祔合祭與古者諸侯之禮不同
　夫婦之義如乾大坤至自有差等故方其生存夫得
　有妻有妾而妻之所天不容有二况於死而配祔又
　非生存之比横渠之説似亦推之有太過也只合從
　唐人所議為允况又有前妻無子後妻有子之礙其
　勢將有所杌隍而不安者唯葬則今人夫婦未必皆
　合葬繼室别營兆域宜亦可矣　黄氏榦曰案記云
　婦祔於祖姑祖姑有三人則祔於親者祖姑有三人
　皆得祔於廟則其中必有再娶者則再娶之妻自可
　祔廟程子張子特考之不詳耳朱先生所辨正合禮
　經也
其妻為大夫而卒而后其夫不為大夫而祔於其妻則
不易牲妻卒而后夫為大夫而祔於其妻則以大夫牲
　正義鄭氏康成曰此謂始來仕無廟者(孔疏死當祔/於祖今夫死)
　(祔於其妻故/知是無廟者)無廟者不祔宗子去國乃以廟從(孔疏/以廟)
　(從則祔/於祖矣)不易牲以士牲也(孔疏謂夫旣不為大夫則/但依夫今所得用之牲不)
　(得易用昔/大夫時牲)　孔氏穎達曰其妻為大夫而卒者謂夫
　為大夫時而妻死者也而后其夫不為大夫者謂妻
　死後夫或黜退不復為大夫而死也夫旣不為大夫
　死若祔祭此妻但依夫今所得用之牲不得易用昔
　大夫時牲也妻死後夫乃得為大夫今旣祔祭其妻
　則用大夫牲妻從夫之禮故也　方氏慤曰婦人以
　從人為事故貴賤從夫而不在己也
　存疑應氏鏞曰經據妻之生死同夫榮辱而立文注
　以祔於其妻則為始仕而未有廟亦未必然正使新
　徙他國而為大夫亦必有廟旣不立祖廟豈敢為妻
　立廟乎
　案君子營宫室宗廟為先則諸侯始封必立五廟大
　夫始命必立三廟適士始命必立二廟矣然有廟立
　而無主者如伯禽封魯不祖天子則不得祀文王而
　周公尚存則五廟皆虛也周公薨不得祔王季之廟
　王季已追王諸侯不得祖天子則當入魯大廟所謂
　别子為祖蓋為孫則必隨祖以食於廟故必祔於祖
　以别子為祖則無可祔假設其夫人先死亦不得祔
　於王季之妃而自入魯大廟矣由是推之則諸侯庶
　子始命為大夫而立三廟大夫庶子别仕他國其祖
　父之廟本國宗子主之不得以主行則新國所立之
　三廟亦無主故鄭氏謂始來仕無廟非不立廟以無
　主在廟可祔故直謂之無廟也旣立廟其妻死主不
　入廟乎後夫死而主入廟即祔於其妻矣鄭孔之説
　析理甚精不可謂夫存先為妻立廟之必無其事也
為父後者為出母無服無服也者喪者不祭故也(為出/母之)
　(為于/蒍反)
　正義鄭氏康成曰適子正體於上當祭祀也　應氏
　鏞曰祭吉禮也喪凶事也凶服不可以行吉禮子無
　絶母之理而為父後則有祭祀之責以宗廟為重故
　寧奪母慈而不敢廢祖父之祀也　朱子曰出母為
　父後者無服此尊祖敬宗家無二主之義先王制作
　精㣲不苟蓋如此　吳氏澄曰此條重出前但述其
　禮此則釋其義也　徐氏師曾曰雖無服猶以心喪
　自居
婦人不為主而杖者姑在為夫杖母為長子削杖女子
子在室為父母其主喪者不杖則子一人杖
　正義鄭氏康成曰姑在為夫杖姑不厭婦也母為長
　子削杖嫌服男子當杖竹也母為長子服不可以重
　於子為己也女子子在室亦童子也無男昆弟使同
　姓為攝主不杖則子一人杖謂長女也許嫁及二十
　而笄笄為成人成人正杖也　孔氏穎達曰此論婦
　人應杖之節婦人為夫與長子雖不為主亦杖但夫
　是移天之重而云姑在者舅主適婦喪則厭適子使
　不杖今有姑主子喪恐姑為主則亦厭婦故明之也
　童子婦人不能為父母杖也今由主喪者不杖則此
　童女一人杖若主喪者杖則此童女不杖　方氏慤
　曰桐杖非所以服男然母為長子則杖之者以其所
　以服我者而報之也
　通論孔氏穎達曰旣云女子子在室是童女可知若
　其成人出嫁為主皆杖喪服傳妻為夫杖小記母為
　長子杖也　陸氏佃曰婦人不杖為主而杖猶童子
　當室杖也今雖不為主為夫杖情至且能病也
緦小功虞卒哭則免旣葬而不報虞則雖主人皆冠及
虞則皆免為兄弟旣除喪己及其葬也反服其服報虞
卒哭則免如不報虞則除之遠葬者比反哭者皆冠及
郊而後免反哭(免音問下並同報音赴/為于偽反比必利反)
　正義鄭氏康成曰緦小功虞卒哭棺柩已藏嫌恩輕
　可以不免也(孔疏棺柩在時則當著免今至虞卒/哭之時棺柩雖藏已久亦著免也)言
　則免者則旣殯先啓之閒雖有事不免(孔疏以虞卒/哭則免明未)
　(虞之前則不免也虞前有葬葬是喪之大事柩棺旣/啓著免可知嫌虞與卒哭棺柩旣掩不復著免故特)
　(明/之)不報虞謂有故不得疾虞雖主人皆冠不可久無
　飾也皆免自主人至緦麻也(孔疏承上文緦小功之/下故知主人及緦麻也)
　為兄弟不報虞則除之謂小功已下遠葬墓在四郊
　之外　孔氏穎達曰自此至皆免論著免之節緦小
　功之喪葬在遠處郊野之外不可無飾故葬訖反哭
　之時皆著冠至郊而後去冠著免反哭於廟
　存疑陸氏佃曰旣葬而不報虞此言過期而葬也蓋
　葬日虞如期而葬則如期而虞也不及時而葬渴葬
　也過時而葬慢葬也故禮使後其虞以責子道
　案檀弓葬日虞弗忍一日離則報葬必報虞禮也今
　不報虞義當從鄭注乃陸氏云使後其虞以責子道
　豈不報虞亦禮乎禮有先葬母待父虞者然待父虞
　則服父之新喪不得云主人皆冠故不報虞為有故
　禮之變也為兄弟不報虞則除之除免也亦主人皆
　冠意
君弔雖不當免時也主人必免不散麻雖異國之君免
也親者皆免(案注云異國之/君免或為弔)
　正義鄭氏康成曰不散麻者自若絞垂為人君變貶
　於大歛之前旣啓之後也(孔疏凡大歛之前著免大/功已上散麻大歛以後著)
　(冠不散麻糾其垂也至將葬啓殯之後己葬之前亦/免大功已上亦散麻若君弔雖不當免時必為之著)
　(免不散麻帶貶於大歛/以前及旣啓之後也)親者大功已上也(孔疏以經/不散麻謂)
　(大功已上今云親者皆/免明據合應散麻之人)　孔氏頴達曰己君之來其
　免如此雖他國君來與己國君同也大功已上親者
　皆從主人之免敬異國君也己君來弔親者亦免可
　知　徐氏師曾曰主人必免尊君也然糾其要絰不
　使㪚垂殺也凡帶未歛而垂旣歛則絞旣啓而又垂
　葬畢而又絞主人免親皆從而免致親親之情也
除殤之喪者其祭也必𤣥除成喪者其祭也朝服縞冠
　正義鄭氏康成曰殤無變(孔疏無虞卒哭/及練之變服也)文不縟(孔/疏)
　(成人喪服初除著朝服禫祭始從𤣥/端今除殤之喪即禫服是文不繁縟)成成人也縞冠
　未純吉祭服也(孔疏𤣥冠朝服是純吉之祭服/今用縞冠是未純吉之祭服也)旣祥
　祭乃素縞麻衣　孔氏穎達曰成喪謂成人之喪其
　祥祭也衣朝服而縞冠
　通論徐氏師曾曰儀禮傳喪成人者其文縟喪未成
　人者其文不縟
　存疑鄭氏康成曰𤣥冠𤣥端黄裳而祭不朝服未純
　吉也於成人為釋禫之服(孔疏謂除長殤中殤下殤/之喪其祭服必𤣥冠𤣥端)
　(黄裳異於成人之喪也若其素裳則與朝服純吉/同若𤣥裳即與上士吉服𤣥端同非釋禫服也)
　辨正陸氏佃曰言必𤣥則裳亦𤣥可知鄭氏謂𤣥端
　黄裳蓋非是
奔父之喪括髮於堂上袒降踊襲絰於東方奔母之喪
不括髮袒於堂上降踊襲免於東方絰即位成踊出門
哭止三日而五哭三袒
　正義鄭氏康成曰凡奔喪謂道遠已殯乃來也為母
　不括髮以至成服一而已貶於父也即位以下於父
　母同也(孔疏約奔喪禮/文故知同也)三日五哭者始至訖夕反位
　哭乃出就次一哭也與明日又明日之朝夕而五哭
　三袒者始至袒與明日又明日之朝而三也　孔氏
　穎達曰括髮於堂上殯宫堂上也不笄纚者奔喪異
　於初死也袒謂堂上去衣降堂阼階東而踊為踊故
　袒旣畢襲絰於東方襲謂掩所袒之衣帶絰東方謂
　旣踊畢襲帶絰於東序東奔母之喪初時括髮至又
　哭以後至成服不括髮袒於堂上降踊與父同父則
　括髮而加絰母則不括髮而加免此是異於父也著
　免加絰已後即位於阼階之東而更踊故云成踊其
　即位成踊父母同於此之時賓來弔者則拜之奔喪
　禮所謂反位拜賓成踊是也出殯宫之門就於廬故
　哭者止初死在家之時哭踊無節今聞喪已乆奔喪
　禮殺故三日五哭異於在家也　陸氏佃曰上言絰
　於東方絰首絰也今此言免於東方絰為要絰爾
　通論孔氏穎達曰若未殯而來與在家同不得減殺
　也
適婦不為舅後者則姑為之小功(案舅字下一/本有姑字)
　正義鄭氏康成曰謂夫有廢疾他故若死而無子不
　受重者小功庶婦之服也凡父母於子舅姑於婦將
　不傳重於適(孔疏如廢疾他故死/而無子之屬是也)及將所傳重者非
　適(孔疏無適子以庶子傳/重及以他子為後者)服之皆如衆子庶婦也
　孔氏穎達曰適子正服期則適婦宜大功庶婦故小
　功也　徐氏師曾曰此言姑服適婦之變禮言姑則
　舅可知
　
　
　
　
　
　
　
　
　
欽定禮記義疏卷四十六
欽定四庫全書
欽定禮記義疏卷四十七
　大傳第十六
　　正義孔氏穎達曰案鄭目錄云名曰大傳者以其
　　記祖宗人親之大義此於别錄屬通論
　　通論陳氏祥道曰禘者祭之大者也追王者孝之
　　大者也名者人治之大者也人道者禮義之大者
　　也是篇言人道者三則其所謂祭祀追王服術宗
　　族之類莫非人道而已豈非傳之大者哉故命曰
　　大傳　吳氏澄曰儀禮經十七篇惟喪服一篇之
　　經有傳此篇通用喪服傳之文而推廣之喪服傳
　　逐章釋經如易之彖象傳此篇不釋經而汎説則
　　如易之繫辭傳不釋經而統論大凡也人以繫辭
　　傳為易大傳故此篇亦名大傳云
禮不王不禘王者禘其祖之所自出以其祖配之諸侯
及其大祖大夫士有大事省於其君干祫及其髙祖(王/如)
　(字又于况反下同禘徒細/反下同大祖之大音泰)
　正義鄭氏康成曰凡大祭曰禘自由也大祭其先祖
　所由生大祖諸侯受封君也　王氏肅曰所自出虞
　夏出黄帝殷周出帝嚳也　孔氏穎達曰此論王及
　諸侯大夫士祭祖先之義諸侯非王及祭大祖耳大
　夫士有勳勞大事為君所善者則君許其祫祭至於
　髙祖　趙氏匡曰不王不禘明諸侯不得有也所自
　出謂所系之帝諸侯五廟惟大祖廟百世不遷及其
　大祖言及者逺祀之所及也不言禘者不王不禘無
　所疑也有省謂有功往見省記者也據此體勢相連
　皆説宗廟之事不得謂之祭天　張子曰禘其祖之
　所自出始受姓者也以其祖配之以始祖配也所出
　之祖無廟於太祖之廟禘之而已萬物本乎天人本
　乎祖故以所出之祖配天地　方氏慤曰禮不王不
　禘蓋徳愈隆而孝愈廣位愈尊而祭愈逺故也此禘
　也或謂之閒祀或謂之追享或謂之大祭何也以其
　非四時之常祀故謂之閒祀及祖之所自出故謂之
　追享比常祭為特大故謂之大祭名雖不同至於所
　及為適當焉則一而已此所以通謂之禘也諸侯及
　其大祖即王制所謂二昭二穆與大祖之廟而五是
　也有大事省於其君詩序所謂有功而見知是矣祫
　謂毁廟之主合食於祖廟也大夫止於三廟士止於
　二廟一廟則廟祭固不及髙祖必待祫然後及之故
　曰干祫及其髙祖祫人君所行之祭非人臣之常禮
　也特人君非常之賜而已　葉氏夢得曰大事大功
　也省察也干上達也古者諸侯有祫而無禘大夫有
　時祭而無祫禘天子之事祫諸侯之事大夫既不得
　祫然有大功見察於天子則視諸侯上達而祫其毁
　主(案本文惟云及其髙祖不云髙/祖以上毁廟之主此云毁主誤)　王氏炎曰記大
　傳者首言禮一字眀所記者禮之舊典非漢儒臆説
　也禘與祫不同祫則大祖東郷毁廟及羣廟之主昭
　南郷穆北郷合食於大祖之廟禘則祖之所自出者
　東郷而以祖配食昭穆各以其次故禘為大祫次之
　如周人之祀后稷祖廟
　通論張子曰文武之功起於后稷故推以配天嚴父
　莫大於配天宗祀文王於明堂以配上帝上帝即天
　也聚天之神而言之則謂之上帝此武王祀文王推
　父以配上帝也曰昔者周公郊祀后稷以配天宗祀
　文王以配上帝不曰武王者以周之禮樂盡出周公
　制作故以其作禮樂者言之以始祖配天須在冬至
　冬至一陽生萬物之始宗祀九月萬物之成父者我
　之所自生帝者萬物之祖故推以為配而祭於明堂
　其實與帝一也　陳氏祥道曰祀先之禮自禰而祖
　自祖而推之以及始祖備矣而禘又推始祖之所自
　出而以其始祖配之非仁孝誠敬之至者莫能行也
　　朱子曰禘之意最深長如祖考與自家身心未相
　遼絶祭祀之理亦自易理㑹至如郊天祀地猶有天
　地之顯然者不敢不盡其心至祭其始祖己自大段
　闊逺難盡其感格之道今又推其始祖之所自出而
　祀之茍非察理之精微誠意之極至安能與於此哉
　　項氏安世曰必以祖配之者猶祭天必以人帝配
　之使有依也
　存異鄭氏康成曰凡大祭曰禘謂郊祀天也王者之
　先祖皆感太微五帝之精以生蒼則靈威仰赤則赤
　熛怒黄則含樞紐白則白招拒黒則汁光紀皆用正
　嵗之正月郊祭之蓋特尊焉孝經曰郊祀后稷以配
　天配靈威仰也宗祀文王於明堂以配上帝汎配五帝
　也大事冦戎之事也省善也善於其君謂免於大難干
　猶空也空祫謂無廟祫祭之於壇墠　孔氏穎達曰
　空祫及其髙祖此對諸侯為言言支庶為大夫士者
　耳若適為大夫亦有大祖故王制云大夫三廟一昭
　一穆與大祖之廟而三是也　方氏慤曰此禘也或
　謂之肆獻祼猶事生之有享焉故謂之肆獻祼
　案周禮四時之閒祀追享朝享謂閒祀中有此二者
　為大耳非三名也肆獻祼謂朝踐天子凡祭皆有之
　以肆獻祼為禘亦誤
　辨正趙氏匡曰鄭見祭法説禘在郊上故為配祭昊
　天上帝於圜丘之説至云祖之所自出謂感生帝靈
　威仰此文出自讖緯始於漢哀平間偽書也故桓譚
　賈逵蔡邕王肅之徒疾之如仇而鄭氏通之於經其
　誣甚矣　劉氏彝曰禮不王不禘者謂大禘於廟非
　祭天地鄭氏引緯書以為禘祭大微五精帝事非經
　據聖人之意不如是也證以下文其理煥然矣
　案大夫三廟則髙祖無廟可祀故鄭為壇墠之説然
　據祭法壇墠有禱則祭不言祫也王制大夫有大祖
　廟則亦祫於大祖廟耳何壇墠之足云寇戎説亦未
　確至王制言大祖廟祭法言皇考廟二説葢傳聞異
　辭耳　又案程子曰髙祖有服不祭甚非故大夫三
　廟其昭穆二廟實具四世之主雖於經無據然以程
　子説推之則大夫士並宜祭及髙祖但限於廟制無
　髙曽二廟則立髙祖之主於祖廟立曽祖之主於禰
　廟禮以義起義自可通則昭穆二廟實具四世之主
　其説亦未可厚非也但大夫有時祭而無祫必有大
　功見察於天子則視諸侯上達而祫及之耳
牧之野武王之大事也既事而退柴於上帝祈於社設
奠於牧室遂率天下諸侯執豆籩逡奔走追王大王亶
父王季歴文王昌不以卑臨尊也(逡息俊反追王于况/反亶于但反父音甫)
　正義鄭氏康成曰柴祈奠告天地及先祖也先祖者
　行主也(孔疏曽子問云古者師行必以遷廟主行故/甘誓云用命賞于祖此武王所載行主者也)
　牧室牧野之室也古者郊闗皆有館焉(孔疏遺人云/凡國野十里)
　(有廬二十里有宿五十里有市道路尚然/明郊闗亦有館舎鄭言此者證牧野有室)逡疾也疾
　奔走言勤事周頌曰逡奔走在廟不以卑臨尊不用
　諸侯之號臨天子也　孔氏穎達曰此論武王伐紂
　率諸侯以祭祖廟追王大王王季上尊祖禰與前相
　接也牧野之戰是武王之大事也既戰而退燔柴以
　告天陳辭以告社奠祭於牧野之館室以告行主遂
　領天下諸侯執豆籩逡奔走在廟祭先祖此時乃追
　王大王名亶父者又追王王季歴及文王昌等為王
　此追王者王迹所由興故也若非王迹所由興不必
　追王故小記云父為士子為天子諸侯祭以天子諸
　侯其尸服以士服是也　方氏慤曰爾雅言邑外曰
　郊郊外曰牧牧外曰野書言王朝至于殷郊牧野此
　云牧之野則武王之事乃在於殷邑之外而已柴者
　升其氣祈者求以事奠者薦以物天下諸侯執豆籩
　逡奔走則各以其職來祭故也執豆籩以見四時之
　和氣逡奔走以見四表之歡心所謂古公季歴西伯
　皆當世之所稱也大王王季文王乃後來之所追也
　且祖禰為侯子孫為王則是以卑臨尊也故追王之
　者不敢以子孫之卑而臨祖禰之尊也
　案大王王季文王理宜追王惟當柴於上帝祈於社
　之時遂率諸侯行之若曰此皇天后土之所命而諸
　侯共承之非子孫之所敢為也
　通論陳氏祥道曰武王出師受命文考類於上帝宜
　於冢土以告伐也既事而退柴於上帝祈於社設奠
　於牧室以告成也伐者天與神之命成者天與神之
　功　又曰既事而退柴帝祈社商郊之祭也故在享
　廟之前柴望大告武成豐邑之祭也故在享廟之後
　　李氏開曰於牧野則先柴祈而後設奠於豐則先
　告廟而後柴望者葢祀於牧野則天地以尊至於豐
　則以告廟為始此祭祀之序也
　存異鄭氏康成曰文王稱王早矣於殷猶為諸侯於
　是著焉(孔疏文王所以早稱王者案中侯我應篇云/我稱非早一民固下注云一民心固臣下雖)
　(時為早於/年為晚矣)　孔氏穎達曰周本紀云文王受命六年
　立靈臺布王號於時稱王年九十六也合符候云文
　王立后稷配天追王大王王季暫追王耳諡號未定
　至武王乃定之中庸言周公追王謂以王禮改葬耳
　辨正陳氏祥道曰追王之事武王有其志而佐以周
　公也司馬遷言文王改正朔追尊太王王季妄矣書
　曰至于商郊牧野詩曰矢于牧野維予侯興牧室牧
　野之室也鄭康成以行主為先祖其說是矣周本紀
　稱武王載文王木主以行果載以行則文王之廟虚
　主矣為假主以行則文王之廟二主矣馬遷之説得
　非惑於文考受命之説乎春秋書王正月公羊曰王
　者孰謂謂文王也葢於是時虞芮質成天固已命之
　然作周而未成有所統而未集不幸九年而終至此
　武王周公所以正其名而追之也觀祖伊稱文王以
　西伯武王稱文王以文考則文王未嘗稱王可知也
　　呂氏祖謙曰考之武成曰大王肇基王迹王季其
　勤王家我文考文王克成厥勲誕膺天命盖三王皆
　肇基之主所以追王之也　項氏安世曰父尊子卑
　祖尊孫卑久矣豈區區之稱號所能相臨邪彼謂不
　以諸侯之卑而臨天子者秦人忘親尚勢之説而漢
　儒因之耳
　案鄭據緯書謂文王稱王九年孔又據緯書謂文王
　尊后稷配天追王大王王季李氏并謂文王追王后
　稷史記述舊傳言武王載木主號為文王考書泰誓
　止稱文考武成乃稱文王金縢篇言若爾三王逸周
　書言一月甲子入殷乙丑復於軍二月辛亥告於天
　宗上帝祀大王王季文王是追王在克商後一月古
　人謂行主為公禰故人遂誤為載文王主也中庸言
　周公追王者周家制作皆出於公故係之公耳孔氏
　必求其説謂周公追王乃改葬以王禮未必然也縱
　周公於大王王季之墓髙其封大其域亦不得以追
　王名之國語言昔我先王后稷猶詩言𤣥王桓撥亦
　臣子之統辭李氏謂文王追王后稷亦無據之説也
上治祖禰尊尊也下治子孫親親也旁治昆弟合族以
食序以昭繆别之以禮義人道竭矣(禰本或作祢年禮/反繆同穆音木别)
　(彼列反/下並同)
　正義鄭氏康成曰治猶正也繆讀為穆聲之誤也竭
　盡也　孔氏穎達曰此論武王伐紂之後因治親屬
　合族之禮叙昭穆之事上正祖禰是尊其尊下正子
　孫是親其親上主尊敬故曰尊尊下主恩愛故曰親
　親㑹合族人以食之禮又次序族人以昭穆之事所
　謂旁治兄弟也别之以禮義總結上三事　馬氏睎
　孟曰上治祖禰則上有所殺下治子孫則下有所殺
　旁治昆弟則旁有所殺上殺下殺旁殺而親畢矣故
　合族以食使之有所同而内外之意一序以昭穆别
　以禮義使之有所異而親疎之義明則人道為盡於
　此矣　陳氏祥道曰自仁率親等而上之至於祖名
　曰輕自義率祖順而下之至於禰名曰重此上治祖
　禰尊之也諸侯冢子生接以大牢庶子皆以少牢冢
　子未食而見庶子已食而見為長子三年庶子期為
　適孫期庶孫大功此下治子孫親之也兄弟期從兄
　弟大功族兄弟小功此旁治昆弟也周禮大宗伯曰
　以飲食之禮親兄弟宗族記曰繫之以姓而不别綴
　之以食而弗殊則飲食者人情之合歡者也觀文王
　燕兄弟而唐棣之羙作幽王不能燕樂同姓而頍弁
　之刺興則合族以食禮之大者也禮曰君與族人燕
　則膳宰為主人又曰族食世降一等詩曰厭厭夜飲
　在宗載考國語曰親戚享燕有殽烝又曰歳飫不倦
　時宴不滛則族食之禮合之以時等之以世掌之以
　膳夫其薦也以殽烝其飲也或以夜葢合族以食恩
　也序其昭穆别之以禮義所以節恩者也無恩則離
　恩而無以節之則亂先王之於宗族使不至於離且
　亂無他盡人道以治之而已　方氏慤曰序以昭穆
　謂三者皆為先後之序若小宗伯所謂辨廟祧之昭
　穆盖序祖禰之昭穆也魯語言昭穆等胄之親疎蓋
　序子孫之昭穆也祭統言昭與昭齒穆與穆齒盖序
　昆弟之昭穆也别以禮義謂逺近之别也上曰祖曰
　禰下曰子曰孫旁曰昆曰弟此之謂别之以禮尊尊
　有等親親有殺合族有降此之謂别之以義若是則
　人道豈復有餘藴哉故曰竭盡矣
　案上治下治旁治總在治親一條内而治親一條内
　卻分四事上治尊尊下治親親不待言矣旁治中卻
　有長長及男女有别二等合之以食序以昭穆所謂
　同姓從宗合族屬所以長長也别之以禮義所謂異
　姓主名治際㑹所以厚别也如此則通篇血脈貫通
　别之以禮義一句孔氏謂通結上三事馬氏陳氏專
　屬旁治一事方氏又以序昭穆别禮義皆通上三事
　於義皆可通而要不若直注男女有别為確即後服
　術之六三曰名四曰出入亦大都在男女中也
聖人南面而聽天下所且先者五民不與焉一曰治親
二曰報功三曰舉賢四曰使能五曰存愛五者一得於
天下民無不足無不贍者五者一物紕繆民莫得其死
聖人南面而治天下必自人道始矣(聽體寧反與音預/紕匹彌反徐孚夷)
　(反又方齊/反繆音謬)
　正義鄭氏康成曰且先言未遑餘事也功功臣也存
　察也察有仁愛也物猶事也紕繆猶錯也人道謂此
　五事　孔氏穎達曰聖人即位所且欲先行者五事
　治親即前三事三事若正則於家國皆正故急在前
　報功謂報其有功勞者使為諸侯之屬是也舉賢謂
　舉用巖穴有賢徳之士使能謂無功徳非賢者而有
　道藝亦錄之使各當其職存愛謂上四者為政既足
　又宜察民下側陋之中有仁愛之心者亦賞異之贍
　是優足之餘莫得其死言無得以夀終也　方氏慤
　曰民不與焉非不以民為事苟能行此五者民亦從
　而治矣故後言民無不足無不贍者夫正之以善之
　謂治予其所施之謂報升之於位之謂舉任之以職
　之謂使念之而不忘之謂存必自人道始蓋以治親
　為先故也始言聽天下終言治天下者盖事之來也
　聽其可否而後治之使正焉故言之序如此　輔氏
　廣曰五者無非為民而曰民不與焉何哉言未及於
　民事如勞來勸率賙給之類也　陳氏澔曰言此五
　事之得失闗國家之治亂也人道申言上文之意
　彭氏絲曰絲屬而不周曰紕被飾而過實曰繆
　餘論陸氏佃曰鄭氏謂察有仁愛者盖啜羮放麛其
　持心不同古者求忠臣必於孝子之門以此後世以
　善求事為精神以能訐人為風采刻薄之徒進而仁
　愛者不見察民始莫得其死矣　陳氏祥道曰湯有
　天下徳懋懋官功懋懋賞武王有天下崇徳而後報
　功周官八統進賢使能然後保庸先王於有功者非
　不報也特在進賢使能之後耳後世類皆急勲勞而
　緩賢能以報功繼治親以舉賢使能後存愛豈漢儒
　之說與
　存異姚氏舜牧曰先世功徳遺愛在民興滅繼絶所
　以存之
　總論孔氏穎達曰此廣明聖人受命以臨天下有不
　可變革及有可變革之事
立權度量考文章改正朔易服色殊徽號異噐械别衣
服此其所得與民變革者也其不可得變革者則有矣
親親也尊尊也長長也男女有别此其不可得與民變
革者也(量音亮正音征徽諱韋反械户/戒反長長並丁文反後並同)
　正義鄭氏康成曰權稱錘也度丈尺也量斗斛也文
　章禮法也(孔疏謂夏殷/周損益之禮)服色車馬也(孔疏夏尚黒殷/尚白周尚赤車)
　(馬各隨所/尚之正色)徽號旌旂之名也(孔疏旌旂夏大麾殷大/白周大赤周禮有九旗)
　(九旗外又有小旌旗司常官府各象其事州里各象/其名家各象其號  陳氏祥道曰左𫝊揚徽者公徒)
　(即此徽也用兵之法以旌/旂待晝事以名號待夜事)器械禮樂之器及甲兵也
　(案凡禮樂之器統謂之器甲兵則謂之/械以為戒備而設也孟子曰予有戒心)衣服吉凶之
　制也徽或作褘親親四者人道之常　孔氏穎達曰
　立權度量言始有天下必宜造此物也考校也正謂
　年始朔謂月初王者得政改故用新周子殷丑夏寅
　是改正也周夜半殷雞鳴夏平旦是改朔也殊别也
　器謂楬豆房俎禮樂之器械謂戎路革路兵甲之屬
　别衣服者周吉服九章虞以十二章殷凶不厭賤周
　貴則降卑此諸事是末故可變革與民為新也　方
　氏慤曰銖兩斤鈞石謂之五權首言權則以規矩凖
　繩衡皆始於此故也權之輕重度之長短量之多少
　及其久也則不能無差故立以定之文章葢言禮樂
　法度久則不能無壊故考以正之正朔者天之所為
　則改之而已服色者人之所為故可易焉此七者治
　之法也或以三或以五或以九其數雖不同所以為
　親親之義則一也有祖有曽有髙其名雖不同所以
　為尊尊之義則一也四世而緦五世袒免疎戚雖不
　同所以為長長之義則一也父則隆於母夫則隆於
　婦兄弟則隆於姊妹其位雖不同所以别男女之義
　則一也此四者治之道也道有常要在久之而不易
　故曰不可得與民變革也既曰變又曰革何也天下
　之理因之則有常革之則有變因革則存乎人變常
　則存乎事人與事常相須而已　陳氏祥道曰立權
　度量所以示民信改正朔所以授民時考文章别衣
　服所以示民禮易服色殊徽號異器械所以便民用
　蓋聖人立法因民而已民之所安聖人不强去民之
　所厭聖人不强存通其變使民不倦天下其有敝法
　哉宜革而因物失其均宜因而革物失其則故得於
　天者可因而不可革則親親尊尊長長男女有别是
　也成於人者可革而不可因則立權度量考文章改
　正朔易服色殊徽號異器械别衣服是也衣服言其
　制服色言其色
　通論馬氏睎孟曰自立權度量至於别衣服者禮之
　文也文則應時而造自親親至於男女有别者禮之
　本也本則理有不可易　輔氏廣曰聖人之治有所
　更易無非所以奉天命而順人心固非私意所能也
　親親仁也尊尊長長義也男女有别禮也知者知此
　者也信者信此者也其不可得而變革者經也　黃
　氏震曰此借制度之可變以形人道之不可變主人
　道也
同姓從宗合族屬異姓主名治際㑹名著而男女有别
其夫屬乎父道者妻皆母道也其夫屬乎子道者妻皆
婦道也謂弟之妻婦者是嫂亦可謂之母乎名者人治
之大者也可無慎乎(際音祭著知慮反屬音/燭嫂本又作㛮悉早反)
　正義鄭氏康成曰合合之宗子之家序昭穆也異姓
　謂來嫁者也主於母與婦之名耳際㑹昏禮交際之
　㑹也著明也母婦之名不眀則人倫亂也母焉則尊
　之婦焉則卑之尊之卑之眀非己倫(孔䟽既尊卑懸/絶眀知非己之)
　(倫/位)以厚别也昆弟之妻夫之昆弟不相為服不成其
　親也(孔疏若男女尊卑隔絶相服成親義無混雜此/兄弟之妻若成親為服則數相聚見姦亂易生)
　男女無親則逺於相見(孔疏以其全同/路人㤙親不接)　孔氏穎達
　曰此論同姓從宗異姓主名眀男女有别之事同姓
　父族也從宗謂從大小宗也合聚族人親疎使昭為
　一行穆為一行同時食故曰合族屬也異姓謂他姓
　之女来為己姓之妻繫夫之親主為母婦之名治正
　也際㑹所以主此母婦之名正昏姻交接㑹合之事
　若母婦之名著則男女尊卑異等各有分别不相滛
　亂他姓婦人來嫁己族本無昭穆於己親惟繫夫尊
　卑而定母婦之號也道猶行列也若其夫隨屬於己
　之父行者其妻皆己之母行也其夫隨屬於己之子
　行者其妻皆己之婦行也故婦人来嫁己伯叔之列
　即謂之為母來嫁於己之子行即謂之為婦也男女
　若無尊卑倫類相聚則滛亂易生　劉氏彝曰宗者
　一族人倫之主也天子諸侯尊崇雖其子之親非嗣
　厥位則莫可得而禰之也是以同姓之親必崇其宗
　崇其宗則五服各有倫類所以辨親踈定長㓜明尊
　卑繫昭穆也正其一身而人倫之道偹焉者宗以正
　之使然也故先王之禮同姓人之昏嫁祭祀燕饗飲
　食必稟於大宗仕進出入饋遺往来亦如之屬猶繫
　也父之黨則繫於昭子之黨則繫於穆昭穆分則序
　之以長㓜合族人而食所以正人倫而禮義行於宗
　黨矣　馬氏睎孟曰同姓者自内出而有所殺嫌於
　無所厚故使之從宗合族屬所以親之以仁恩也異
　姓者自外入而有所厚嫌於無所分故使之主名治
　際㑹所以别之以禮義也　呂氏祖謙曰婦人尊卑
　本無定位隨其夫之尊卑爾故所主者在名　輔氏
　廣曰名著則男女雖際㑹而有别矣此所謂主名也
　　方氏慤曰嫂雖少當敬忌如叟故以文從之是乃
　所以别嫌與名雖非尊而實則敬之葢先王之微意
　也　陳氏澔曰弟妻不可謂之為婦猶兄妻不可謂
　之為母以紊昭穆也故云謂弟之妻婦者是嫂亦可
　謂之母乎言皆不可也
　通論鄭氏康成曰亂者若衞宣公楚平王爲子取而
　自納焉(孔疏左傳桓十六年初衞宣公烝于夷姜生/急子取于齊而羙公取之生夀及朔又昭十)
　(九年椘平王為大子建取/秦女而羙平王自納之)　孔氏穎達曰凡姓族異
　者所以别異人也天子賜姓賜氏諸侯但賜氏故隠
　八年左傳云天子因生以賜姓胙之土而命之氏諸
　侯以字為諡因以為族(案左傳以字句言有以字為/族者亦有為諡而因以為族)
　(者如桓族荘族之/類桓魋亦稱桓氏)官有世功則有官族邑亦如之以
　此言之天子因諸侯先祖所生賜之曰姓杜預云若
　舜生嬀汭賜姓曰嬀封舜之後于陳以所封之土命
　為氏舜後姓嬀而氏曰陳故鄭駁異義云炎帝姓姜
　太皞之所賜也黃帝姓姬炎帝之所賜也故堯賜伯
　夷姓曰姜賜禹姓曰姒賜契姓曰子賜稷姓曰姬著
　在書傳是天子賜姓也諸侯賜卿大夫以氏若同姓
　公族之子曰公子公子之子曰公孫公孫之子其親
　已逺不得上連於公故以王父字為氏若適夫人之
　子則以五十字伯仲為氏若魯之仲孫季孫是也若
　庶子妾子則以二十字為氏則展氏臧氏是也若異
　姓則以父祖官及所食之邑為氏以官為氏則司馬
　司城是也以邑為氏若韓趙魏是也凡賜氏族者為
　卿乃賜有大功徳者生賜以族若叔孫得臣是也雖
　公子之身若有大功徳則以公子之字賜以為族若
　仲遂是也其無功徳死後乃賜族若無駭是也若子
　孫不為卿其君不賜族子孫自以王父字為族也氏
　族對文為别𣪚則通故左傳問族於衆仲下曰以字
　為展氏是也其姓與氏散亦得通故春秋有姜氏子
　氏姜子皆姓而云氏是也　方氏慤曰以衆而聚於
　一者謂之族若所謂宗以族得民敬宗故收族是也
　以小而繫於大者謂之屬若所謂夫屬乎父道夫屬
　乎子道是也上下之交謂之際彼此之合謂之㑹若
　王姬下嫁於諸侯者際也㑹男女之無夫家者㑹也
　言同姓從宗則異姓非不然也以同姓為宗之所主
　而族屬之所繫焉不然則離故也經曰婦人從夫其
　謂是與異姓主名則同姓非不然也以異姓則名之
　所難辨而際㑹之所因焉不然則亂故也經曰合二
　姓之好其謂是與名著而男女有别者尊者為父親
　者為母而父母之名著矣外則為夫内則為婦而夫
　婦之名著矣此男女之所以有别也至於父之與夫
　而名著乎外則男又有别矣母之與婦而名著乎内
　則女又有别矣　陳氏祥道曰母婦雖無昭穆而昭
　穆繫於父子之别嫂婦無長㓜而長㓜繫於兄弟之
　倫故婦於世叔父母則大功世叔於婦亦大功以其
　相逺而親之也兄公與叔於嫂婦無服嫂婦於兄公
　與叔亦無服以其相邇而逺之也
　餘論應氏鏞曰人固有㓜而無依年之長㓜或甚遼
　絶兄當撫㓜弟如父故康誥以兄不念鞠子哀為大
　不友嫂當撫㓜叔如子故唐賢有鞠於嫂以有成以
　母服報之恩禮可以有加而名卒不可變者天倫自
　然之序非人所能移也此其所以莫急於正名也
　徐氏師曽曰今世猶稱弟妻為婦殆未之考耳
　存疑鄭氏康成曰謂之婦與嫂者以其在己之列以
　名逺之耳(孔疏在己之倫列恐相䙝凟故弟妻假以/同子婦之名兄妻假以婦老之名殊逺之)
　(也/)復謂嫂為母則令昭穆不明(孔疏既以子妻之名/名弟妻若又以諸父)
　(之妻名名兄妻則上下全/亂昭穆不明故不可也)亦可謂之母乎言不可也
　人治所以正人也　孔氏穎達曰此論兄弟之妻相
　稱謂之義弟非子行其妻亦謂之婦者以嫌相䙝瀆
　謂之為婦欲卑逺之也弟妻旣得為婦號恐兄妻得
　為母號故明之言嫂不可亦謂之為母也若兄妻又
　為母是兄弟之倫翻為父子之例故借婦老之名以
　為兄妻之號也名謂母婦之名得之則昭穆明失之
　則上下亂是人治之大須慎之也
　案記義盖謂兄弟非父道子道之可稱故其妻亦不
　可謂之母與婦而世乃有稱弟之妻為婦者是降其
　弟屬子道將嫂亦可為母而以兄屬父道乎甚言其
　不可之意而鄭孔反以稱弟婦為厚别似非經意考
　爾雅女子謂兄之妻曰嫂弟之妻曰婦男子無文以
　男女有别最重同等之嫌而兄公與弟之妻尤必無
　際㑹也後世假女子之稱以相稱而稱兄妻曰嫂於
　弟妻曰弟婦以别於子婦豈所稱無於禮者之禮耶
四世而緦服之窮也五世袒免殺同姓也六世親屬竭
矣(免音問殺色界/反徐所例反)
　正義鄭氏康成曰四世共髙祖五世髙祖昆弟六世
　以外親盡無屬名　孔氏穎達曰四世謂上至髙祖
　下至己兄弟同承髙祖之後者為親兄弟期一從兄
　弟大功再從兄弟小功三從兄弟緦麻為四世而緦
　麻盡也五世謂共承髙祖之父者服袒免而無正服
　減殺同姓也六世則謂共承髙祖之祖者不服袒􁃿
　同姓而已故云親屬竭
　通論馬氏睎孟曰服有五者蓋其親有隆殺則服有
　精粗故四世而緦者服之精乃其服之窮也至於五
　世則宜其無服而先王不忍遂絕之也故為之袒􁃿
　之禮所以殺同姓也
　存疑方氏慤曰五世尤疏但不襲不冠以變其吉耳
　六世雖不變吉可也(案六世但不袒􁃿/耳不變吉則過矣)
其庶姓别於上而戚單於下昏姻可以通乎繫之以姓
而弗别綴之以食而弗殊雖百世而昏姻不通者周道
然也(戚千歴反單音丹繫音計又户計反別/皇如字舊彼列反綴丁衞反食音嗣)
　正義鄭氏康成曰𤣥孫之子姓别於髙祖五世而無
　服(孔疏𤣥孫與髙祖服屬仍同其姓不異𤣥孫之子/則四從兄弟承髙祖父之後至已五世而無服各)
　(事小宗因字因官為氏不同髙祖之/父是庶姓别於上庶姓氏族之謂也)姓世所由生(孔/疏)
　(五世無服不相/禀承各為氏姓)昏姻可以通乎問之也周之禮所建
　者長也姓正姓也始祖為正姓(孔疏若炎帝姜姓黄/帝姬姓周姓姬本於)
　(黃帝齊姓姜本於炎帝/宋姓子本於契是也)髙祖為庶姓(孔疏若魯之三/桓慶父叔牙季)
　(友之後及鄭之七/穆游氏國氏之等)繫之弗别謂若今宗室屬籍也(孔/疏)
　(漢同宗/有屬籍)周禮小史掌定繫世辨昭穆(孔疏周禮小史/之官掌定帝繫)
　(世本知世/代昭穆)　孔氏穎達曰周家五世以後各為氏族
　不共髙祖别自為宗是庶姓别異於上也戚親也單
　盡也謂四從兄弟各自為宗不相尊敬是恩親盡於
　下也庶衆也髙祖以外人轉廣逺分姓衆多故曰庶
　姓周法大宗百世不改雖庶姓别於上而有世繫連
　繫之以本姓而不分别又綴族以飲食之禮而不殊
　異雖相去百世昏姻不得通也
　通論方氏慤曰周官言定繫世所謂繫之以姓也以
　飲食之禮親宗族兄弟所謂綴之以食也曲禮曰娶
　妻不取同姓則周之不通也明矣　陳氏祥道曰恩
　出於情有時而可絶義出於理無時而可廢故六世
　而親屬竭者恩之可絶也百世而昏姻不通者義之
　不可廢也　呂氏祖謙曰禮記庶姓即左傳所謂氏
　族如襄二十五年崔武子欲娶東郭偃之姊偃曰男
　女辨姓今君出自丁臣出自桓不可蓋崔與東郭皆
　是氏其姓同出於姜自姜姓中分别出来便有所謂
　崔氏有所謂東郭氏此便是庶姓别於上也
　存疑孔氏穎達曰此論殷周統叙宗族之異昏姻可
　通以殷法而問也　方氏慤曰小記言婦人不知姓
　則書氏則殷無所繫可知
　案禮所以别嫌疑嫌之易生者莫甚於男女故記於
　主名治際㑹三致意焉其曰周道然者尊王制也亦
　自相答耳雖前世或不必如周之嚴而謂殷為五世
　以後可通昏姻果何所據乎注疏倡之諸儒因之至
　援堯舜以證尤謬故直削之鄭氏以庶姓為氏族繫
　之以姓為正姓其義固然然對文則異散文則通也
服術有六一曰親親二曰尊尊三曰名四曰出入五曰
長㓜六曰從服
　正義鄭氏康成曰親親父母為首(孔疏次/以妻子)尊尊君為
　首(孔疏次以/公卿大夫)名世母叔母之屬出入女子子嫁者及
　在室者(孔疏及出繼/為人後者)長㓜成人及殤也從服若夫為
　妻之父母妻為夫之黨服(孔疏從服下有六等鄭/畧舉夫妻相為而言之)
　孔氏穎達曰此明服術之制　馬氏睎孟曰術者言
　其所由服之制有五而術則有六其詳至於如此者
　所謂喪多而其服五上附下附是也親親者門内之
　喪也門内之喪則必以恩掩義而以父母為首故為
　父母斬衰此親親之重也尊尊者門外之喪也門外
　之喪則以義斷恩而以君與臣為首故為君斬衰此
　尊尊之重也名者自彼而適我也出入者自我而適
　彼若姑姊妹之服是也從服者言其以類相從而非
　正服也　吳氏澄曰服術謂聖人制服之道其一親
　親承上人道之親親下治子孫者而言(案子至親也/為長子三年)
　(斬衆子齊衰期下而適孫期衆孫大功/九月又下而曽孫𤣥孫並緦麻三月)由子以下皆
　親親之下殺也其二尊尊承上尊尊上治祖禰者而
　言(案父至尊也斬衰三年父之上祖/齊衰期上而曽髙並齊衰三月)由父而上皆尊
　尊之上殺也其三名其四出入承上男女有别别之
　以禮義而言名者彼女来配此男(案母父之配父在/期父殁齊衰三年)
　(妻己之配齊衰期父不在加以杖妻則為夫斬三年/婦者子配故服大小功伯叔母名同於父之配視己)
　(尊一等故期兄弟之子婦同於子之配視己卑一/等故小功惟兄弟之妻不可同於己之配故無服)出
　者此女往配彼男(案姑姊妹女子子在/室齊衰期出嫁大功)入者已嫁而
　反(案或被出或無子来/歸仍服在室之服)其五長㓜承上長長旁治昆
　弟而言(案昆弟相為服期而一從/大功再從小功三從緦麻)由長而上又有旁
　尊之上殺(案父之昆弟為從父期再從父小功族父/緦麻祖之昆弟為從祖小功再從及曽祖)
　(之兄弟/皆緦)由㓜而下又有旁卑之下殺也(案子行兄弟/之子期從子)
　(小功再從緦孫行兄弟之孫小/功從孫緦親兄弟之曽孫亦緦)以上喪服之五術本
　於人道之四親非親而服者不在此數其六從服謂
　非己之正服從於人而服也故殿於五術之後此篇
　專言治親制服之正注以尊尊為君服失之
　案吳氏所論於本篇脈絡最為親切但本篇所述與
　喪服傳文同者五而喪服傳言父至尊也君至尊也
　則鄭所舉該喪服傳之全吳所舉乃本篇之㫖也
從服有六有屬從有徒從有從有服而無服有從無服
而有服有從重而輕有從輕而重
　正義鄭氏康成曰屬從子為母之黨(孔疏鄭舉一條/耳夫從妻妻從)
　(夫並/是也)徒從臣為君之黨(孔疏亦畧舉一條耳妻為夫/之君妾為女君之黨庶子為)
　(君母之親子為母/之君母並是也)從有服而無服公子為其妻之父
　母(孔疏鄭引服問篇其妻為本生父母期而公子為/君所厭不得服從是妻有服而公子無服是從有)
　(服而無服嫂叔/無服亦是也)從無服而有服公子之妻為公子之
　外兄弟(孔疏鄭亦引服問篇公子被君厭為己外親/無服而妻猶服之是從無服而有服娣姒亦)
　(是/也)從重而輕夫為妻之父母(孔疏鄭引服問篇妻自/為其父母期為重夫從)
　(妻服之三月為輕是從重/而輕也舅之子亦是也)從輕而重公子之妻為其
　皇姑(孔疏鄭引服問篇公子為君所厭自為其母/練冠是輕其妻猶為服期是從輕而重也)
　孔氏穎達曰從服有六者從服之中别有六種屬從
　者以其親屬為其支黨徒從者與彼無親空服彼之
　支黨　方氏慤曰以非正由於己特從人而服故謂
　之從服有所繫而從則曰屬從無所繫而從則曰徒
　從屬從由仁而生也徒從以義而起也從有而無從
　重而輕斷之以義也從無而有從輕而重濟之以仁
　也先王之於服術仁之至義之盡也故率親則自仁
　率祖則自義
自仁率親等而上之至于祖名曰輕自義率祖順而下
之至于禰名曰重一輕一重其義然也
　正義鄭氏康成曰自猶用也率循也恩重者為之三
　年義重者為之齊衰然如是也　孔氏穎達曰此論
　祖禰仁義之事仁恩也親謂父母也等差也義宜也
　言人情道理宜合如是案喪服條例衰服表恩若髙
　曽之服本應緦麻小功而進以齊衰踰數等之服豈
　非為尊重而然至親以期斷而父母加三年寧不為
　恩深故亦然矣　方氏慤曰言率親以知率祖之為
　尊言率祖以知率親之為禰因親以推祖則以階而
　升焉故曰等而上之由祖以及禰則即世以降焉故
　曰順而下之或自仁率或自義率而下止言其義然
　者義宜也宜輕而輕宜重而重是義而已　輔氏廣
　曰親親仁也逆而上之則漸輕故至於祖名曰輕尊
　尊義也順而下之則漸重故至於禰名曰重輕則緦
　麻三月重則斬衰三年一輕一重非人之所能為也
　(案祖無緦麻三月者/恐當作齊衰三月)
　存疑鄭氏康成曰用恩則父母重而祖輕用義則祖
　重而父母輕　孔氏穎達曰子孫若用恩愛循親而
　上至於祖逺者恩漸輕故名曰輕用義循祖順而下
　之至於禰其義漸輕祖則義重故名曰重
　案仁義之道皆根於性命於天而義又自仁出蓋義
　即仁之宜而敬即愛之隆也人之初生本於父而已
　由父而上之至於祖則本之本也然親之名盡於髙
　服之制亦盡於髙聖人非不念再上之有始祖有始
　祖所自出然而服盡於此者恩有所窮以義斷之也
　若分仁與義而對言之則仁主於愛義主於敬愛施
　於親敬施於尊二者相權互濟而要以仁為本愛莫
　隆於父之親故為父三年而上殺之至於髙曽止三
　月耳蓋以仁論則至於祖名曰輕然於祖不敢服以
　功緦之輕而必為之齊衰以仁雖輕而義則重也乃
　為髙曽止齊衰三月而下隆之至於祖而齊衰期至
　於禰而斬衰三年蓋以仁論則父重即以義論至於
　父亦名曰重蓋仁者義之本仁重則義愈重也其輕
　其重各得其宜是乃所謂義也故曰其義一也鄭氏
　謂用義則祖重而父母輕謬矣本文何嘗曰自義率
　祖至於禰名曰輕乎
君有合族之道族人不得以其戚戚君位也
　正義鄭氏康成曰君恩可以下施而族人皆臣也不
　得以父兄子弟之親自戚於君位謂齒列也所以尊
　君别嫌也　孔氏穎達曰合族者言君設族食燕飲
　有合㑹族人之道族人不敢計已親戚與君齒列
　陳氏祥道曰君之於族人主乎愛而失愛則疏族人
　之於君主乎敬而失敬則䙝以失其愛則疏故有合
　族之道所以明其親親之恩以失其敬則褻故不得
　以其戚戚君位所以明其尊尊之義不能親九族燕
　樂同姓與夫恃親而不恭者豈知此哉　輔氏廣曰
　君有合族之道親親仁也族人不得以其戚戚君位
　尊尊義也上所行者仁下所守者義　陳氏澔曰不
　敢上親於君者一則君有絶宗之道二則以嚴上下
　之辨而杜簒代之萌也
　案此為下宗法引端惟族人不得以其戚戚君位此
　别子之義所由立也
　存疑王氏曰位也當自為句蓋族人不敢戚君者限
　於位也(案此亦得偹一説但/與諸家義别附存之)
庶子不祭眀其宗也庶子不得為長子三年不繼祖也
　(為于/偽反)
　正義鄭氏康成曰明猶尊也一統焉族人上不戚君
　下又辟宗乃後能相序　孔氏穎達曰此下論卿大
　夫以下繼續小宗大宗之義小記文詳此文簡畧小
　記已備釋之　方氏慤曰適子為宗宗則承家主祭
　焉庶子非宗也故不得祭　吕氏祖謙曰庶子不祭
　曽子問所謂供其牲物以辨大宗故也
　通論陳氏祥道曰庶子不祭不敢瀆其祖於上不得
　為長子三年不敢重其嗣於下皆以己之不繼祖所
　以明其宗也蓋不繼祖大宗之庶者也不繼禰小宗
　之庶者也合而言之皆祖也斬言其服三年言其期
　　朱子曰依大傳文直謂非大宗則不得祭别子之
　為祖者非小宗則不得各祭其四小宗所主之祖禰
　也其小記則云庶子不祭禰明其宗也又云庶子不
　祭祖明其宗也文意重複恐不如大傳語雖簡而事
　反該悉也
　案小記言庶子不祭祖為不為長子斬發庶子不祭
　禰為不祭殤與無後者發也故文意重複而義各有
　主大傳直就小宗之庶子推起曰庶子不祭明有繼
　禰之小宗子在也其為繼祖繼曽繼髙者各有宗子
　則各不得祭以明其宗朱子所謂語雖簡而事反該
　悉者此也然鄭氏所云亦自明析
别子為祖繼别為宗繼禰者為小宗
　正義鄭氏康成曰别子謂公子(孔疏諸侯適子繼世/為君適子之弟別於)
　(正適是諸侯之/子故謂之别子)若始來在此國者(孔疏或是異姓始/來亦謂之别子以)
　(其別於在本/國不來者)後世以為祖也繼别謂别子之世適也
　(孔疏世繼别/子為大宗)族人尊之謂之大宗(孔疏五世外皆為/之齊衰三月母妻)
　(亦/然)是宗子也繼禰者父之適也兄弟尊之謂之小宗
　(孔疏皆以/本親服之)　孔氏穎達曰前既云明其宗此下廣陳
　五宗義也諸侯適子繼世為君而第二子以下悉不
　得禰先君故云别子並為其後世之始祖故云為祖
　也　張子曰夫所謂宗者以己之旁親兄弟来宗己
　所以得宗之名是人來宗已非己宗於人也所以繼
　禰則謂之繼禰之宗繼祖則謂之繼祖之宗曽髙亦
　然　陳氏埴曰一族之中大宗只是一人小宗儘多
　故一人之身從下數至始祖大宗惟一數至髙祖小
　宗則四此古者宗族人情相親人倫不亂由大宗小
　宗之法而然
　通論賀氏循曰禮宗子之義所以眀本祖之正統紀
　百代而不紊者也而宗之義委曲著見者多在别子
　卿大夫雖非别子起於是邦而為大夫者便為大宗
　其適繼之亦百代不遷禮記王制云大夫之廟一昭
　一穆與大祖之廟而三鄭君解曰大祖别子始爵者
　也謂起於是國盛徳特興為一宗之始如此則百代
　不遷統族序親及族人服之皆宜如别子之宗宗子之
　服雖在絶屬皆齊衰三月不以大夫位卑或以非代
　封為嫌也　又曰奉宗加於常禮平居即毎事咨告
　凡告宗之例宗内祭祀嫁女娶妻死亡子生行來改
　易名字皆告若宗子時祭則告於同宗宗内男女畢
　㑹喪故亦如之若宗内吉凶之事宗子亦普率宗黨
　以赴役之宗子時祭畢則合族於宗子之家男子女
　子以班宗子為男主宗婦為女主凡所告子生宗子
　皆書於宗籍大宗無後則支子以昭穆後之故宗立
　則宗道存而諸義有主也有一人不惇者則㑹宗而
　正其罰族不可以無統故立宗宗既定則常尊歸之
　宗子雖在凡才猶當佐之佑之奉以為主雖有髙明
　之屬盛徳之親父兄之尊而不得干其任者所以全
　正統而一人之情也若姦回滛亂行出軌道有殄宗
　廢祀之罪者然後告諸宗廟而改立其次亦義之權
　也　李氏覯曰大宗者其先祖之負荷族人之紀綱
　乎有族食族燕之禮所以收族也夫五服者人道之
　大治也然而逺者疎者忘之矣故立大宗以承其祖
　族人五世外皆合之宗子之家序以昭穆則是始祖
　常祀而同姓常親也始祖常祀非孝乎同姓常親非
　睦乎
　餘論呂氏大臨曰宗子法久不行今雖士大夫亦無
　收族之法欲約小宗之法且許士大夫家行之其異
　宫同財有餘則歸不足則取及昏冠喪祭必告皆今
　可行仍似古法詳立條制使之遵行以為睦宗之道
　亦無所害於今法可以漸消析居爭競之醜所補當
　不細矣
　案别子天子諸侯之庶子也雖與適子同出而諸侯
　不得祖天子則别於正適之天子而為諸侯之始祖
　大夫不得祖諸侯則别於正適之諸侯而為大夫之
　大祖故曰别子為祖其後繼此别子者為大宗故曰
　繼别為宗若不能為大夫而止為士則不得為大祖
　而其子繼之但為繼禰之小宗而已蓋宗子之立以
　為祭也族人不得祭始祖而得宗别子之世適以共
　祭故大宗惟一非髙祖之世適不得祭髙祖非禰之
　適亦不得祭禰故必宗髙曽祖禰之世適以祭故大
　宗一而小宗有四大宗以祭别子故百世不遷小宗
　至髙祖服盡不祭故五世則遷也
　存疑呂氏大臨曰天子之元子為天子之大宗以繼
　其大祖而别子為諸侯諸侯不敢祖天子而自為一
　國之大祖故諸侯之元子亦為諸侯之大宗以繼其
　大祖而别子為大夫大夫亦不敢祖諸侯而自立家
　為别子之祖繼别者為宗亦謂之大宗
　案天子諸侯不可以宗言上記所謂不得以其戚戚
　君位故惟繼别者為大宗也如吕氏説則有兩大宗
　矣未安
有百世不遷之宗有五世則遷之宗百世不遷者别子
之後也宗其繼别子之所自出者百世不遷者也宗其
繼髙祖者五世則遷者也尊祖故敬宗敬宗尊祖之義
也
　正義鄭氏康成曰遷猶變易也繼别子别子之世適
　也(孔疏適子適孫/世世繼别子)繼髙祖者亦小宗也(孔疏繼髙祖/無小宗之文)
　(故云亦/小宗也)先言繼禰者據别子子弟之子也(孔疏鄭以/經繼髙祖)
　(為小宗何以前云繼禰鄭釋此意先云繼禰者又承/上繼别為大宗之下則從别子言之别子子者别子)
　(之適子弟之子為别子適子之弟所生之子也弟則/是禰其長子則是小宗故云繼禰為小宗因别子而)
　(言/也)以髙祖與禰皆有繼者則曽祖亦有也則小宗四
　與大宗凡五　孔氏穎達曰此覆説大宗小宗之義
　幷明敬宗所以尊祖也百世不遷謂大宗也五世則
　遷謂小宗也尊祖故敬宗總結大宗小宗大宗是逺
　祖之正體小宗是髙祖之正體尊崇其祖故敬宗子
　所以敬宗子者尊崇其先祖之義也　李氏覯曰吾
　於五宗見孝弟之至焉髙祖以上逺矣而數十百世
　尊其正體不忘祖也何孝如之袒􁃿以外疏矣而合
　之以食序以昭穆厚其同姓何弟如之先王之所以
　治天下此其本與周衰法弛斯道以亡廢正適者有
　之矣幼陵長者有之矣祖以世繼逺則忘之矣族以
　服治疏則薄之矣骨肉或如行路尚何有於天下乎
　案敬宗故族無不收所謂繫之以姓而弗别者如此
　此宗百世不遷則昏姻百世不通矣
　餘論張子曰今無宗之家所祭不能追逺大宗則百
　世不遷言百世已逺矣小宗大宗人主禮者統宗族
　之事者宗也故稱宗子國有宗正大抵主族中之禮
　故以主禮稱宗人唐虞已稱秩宗掌禮秩典秩也宗
　宗族之禮也　陳氏祥道曰大宗始祖之統始祖之
　廟以義立而百世不毁小宗髙祖之統髙祖之廟以
　恩立而五世則遷以其廟有遷不遷之不同故其宗
　有易不易之不齊也凡此皆卿大夫之制至於公子
　則具下文　呂氏祖謙曰尊祖故敬宗敬宗尊祖之
　義也蓋諸侯必敬宗子者以宗子是祖之適尊所自
　來故敬適也
　存疑孔氏穎達曰自由也謂别子所由出或由此君
　出(案如周公為别/子自文王出)或由他國來(案如孔子祖防叔奔/魯而孔子猶自謂殷)
　(人/)　吳氏澄曰此章第一節自别子為祖至尊祖之
　義也是言卿大夫士繼别子之宗第二節自有小宗
　而無大宗者至公子之宗道也乃是特言公子本身
　自為宗之宗二義各異若藍田呂氏之説後一節與
　前一節其義不殊一君但有一公子謂之别子君之
　子雖多止有一人為大宗以下皆不得謂之别子彼
　魯三桓之為三大宗鄭七穆之為七大宗者蓋非正
　禮然二説未詳孰是姑兩存之
　辨正朱子曰之所自出四字疑衍注中亦無其文至
　作疏時方誤耳　陳氏祥道曰孔穎達言别子之所
　由出然則别子所由出即國君也其可宗乎榖梁曰
　燕周之分子也分子即别子也
　案諸侯不得祖天子大夫不得祖諸侯故有别子為
　祖繼别為宗之法而記乃云宗其繼别子之所自出
　則諸侯仍得祖天子大夫仍得祖諸侯矣且斷無别
　子為祖而别子之所自出反稱宗之理朱子據鄭注
　無文而疑之所自出為衍其説是也孔疏既混吳氏
　乃以三大宗七大宗言之豈知大宗未嘗有二而何
　三與七之有耶
有小宗而無大宗者有大宗而無小宗者有無宗亦莫
之宗者公子是也公子有宗道公子之公為其士大夫
之庶者宗其士大夫之適者公子之宗道也(適丁/歴反)
　正義鄭氏康成曰公子有此三事也公子謂先君之
　子今君昆弟公子不得宗君君命適昆弟為之宗使
　之宗之是公子之宗道也所宗者適則如大宗(孔疏/公子)
　(既有大宗小宗故知適者如大宗庶者如小宗大宗/之正本是别子之適今公子為大宗謂禮如之非正)
　(大宗故/云如也)死為之齊衰九月(孔疏以君在厭降兄弟降/一等故九月以其為大宗)
　(故齊/衰)其母則小君也(孔疏與/君同母)爲其妻齊衰三月(孔疏/同喪)
　(服宗子/之妻)無適而宗庶則如小宗死為之大功九月(孔/疏)
　(與尋常兄弟相為同君在厭/降一等故為之大功九月)其母妻無服(孔疏母則/庶母妻則)
　(兄弟之妻/故無服)公子唯己而已則無所宗亦莫之宗(孔疏/既立)
　(適爲大宗則不復立庶爲小宗前經所謂有大宗而/無小宗是也既無適子可立但立庶子為小宗前經)
　(所謂有小宗而無大宗是也公子唯己而已/即前經有無宗亦莫之宗鄭注遥釋前耳)　孔氏
　穎達曰以前經明卿大夫自有大宗有小宗以相繼
　屬此經眀諸侯之子身是公子上不得宗君下未為
　後世之宗不可無人主領之義君無適昆弟遣庶兄
　弟一人為宗領公子禮如小宗是有小宗而無大宗
　也君有適昆弟使之為宗以領公子更不得立庶昆
　弟為宗是有大宗而無小宗也公子唯一無他公子
　可為宗是無宗亦無他公子來宗於己是亦莫之宗
　也公子是也言此三事他人無唯公子有也公子有
　宗道言公子有族人來與之為宗為下起文也公子
　之公者公君也謂公子之君是適兄弟為君者為其
　士大夫之庶者則君之庶兄弟為士大夫所謂公子
　者也宗其士大夫之適者言君為此公子士大夫庶
　者宗其士大夫之適者謂立公子適者士大夫之兄
　與庶公子為宗也此適者即君之同母弟適夫人所
　生之子　陸氏佃曰言公子有宗道如上所謂無宗
　亦莫之宗是無宗道也故公子之公為此公子求其
　上行先君之昆弟適者使為之宗以統公子此公子
　之宗道也即上行無適以其先君庶昆弟為小宗以
　統之　呂氏祖謙曰假如國君有兄弟四人庶而一
　適適者君之同母弟公子既不敢宗君君則命同母
　弟為之宗使庶兄弟宗焉若皆庶而無適則須令庶
　長權攝祭事傳至子則自宗矣
絶族無移服親者屬也(移本或作施/同以豉反)
　正義鄭氏康成曰族昆弟之子不相為服有親者服
　各以其屬親踈　孔氏穎達曰此論親盡則無服有
　親則有服絶族者謂三從兄弟同髙祖者族兄弟緦
　麻族兄弟之子及四從兄弟為族屬既絶者無施服
　在旁而及曰移言不延施及之有親者各以屬而為
　之服故曰親者屬也　方氏慤曰九族之外謂之絶
　族以其恩至此絶故也有恩則有服以其恩絶故無
　施服也夫以卑而屬尊以㓜而屬長以庶而屬適以
　旁而屬正親親之道如斯而已故曰親者屬也族絶
　即非其所屬　張子曰所謂絶非特此也喪服出妻
　之子為母期則為外祖父母無服傳曰絶族無施服
　親者屬也謂妻於夫家與族齒其出也與族絶族絶
　則為外祖父母無服此所謂無施服然夫妻判合有
　絶族子母至親無絶道故為出母期謂親者屬禮記
　作移喪服傳作施蓋古者移施通用
自仁率親等而上之至于祖自義率祖順而下之至于
禰是故人道親親也
　正義鄭氏康成曰親親言先有恩　孔氏穎達曰從
　親親以至尊祖敬宗收族宗廟嚴社稷重禮俗成天
　下樂之而無厭倦前文已具此重説之者前論服之
　輕重此論親親之道　方氏慤曰自仁率親等而上
　之至于祖則始乎親親焉自義率祖順而下之至于
　禰則終乎親親焉人道始終乎親親也　輔氏廣曰
　人道不過仁義親親仁也尊祖義也推親親之仁至
　於尊祖則義也率尊祖之義而至於親親則仁也仁
　義之極則一故曰人道親親也又曰親親故尊祖
　案義自仁出尊祖之義原出於親親之仁則自仁率
　親等而上之至於别子為祖以仁為本乃見義有所
　當尊自義率祖順而下之至於禰以義相形愈見仁
　之有獨重則雖一從再從以至絶族而大宗百世不
　遷者孰非此仁之所貫注乎是故人道在親親聖人
　治天下所為必自此始也
　總論孔氏穎達曰自此至篇末論人道親親
親親故尊祖尊祖故敬宗敬宗故收族收族故宗廟嚴
宗廟嚴故重社稷重社稷故愛百姓愛百姓故刑罰中
刑罰中故庶民安庶民安故財用足財用足故百志成
百志成故禮俗刑禮俗刑然後樂詩云不顯不承無斁
於人斯此之謂也(中丁仲反樂/音洛斁音亦)
　正義鄭氏康成曰收族序以昭穆也嚴猶尊也孝經
　曰孝莫大於嚴父百志人之志意所欲也刑猶成也
　斁厭也言文王之徳豈不顯乎豈不承成先人之業
　乎言其顯且承之人樂之無厭也　孔氏穎達曰已
　上親於親親亦上親於祖以次相親去已髙逺故云
　尊祖宗是祖之正𦙍故云敬宗族人既敬宗子宗子
　故收族人喪服傳云大宗收族是也族人散亂骨肉
　乖離則祭享不嚴肅若收之則親族不散昭穆有倫
　宗廟之所以尊嚴也宗廟嚴以下始於家邦終於四
　海並立宗之功也先嚴宗廟而後社稷重百姓百官
　也百官當職更相匡輔則刑罰得中上無滛刑濫罰
　則民手足有所措各安其業故財用得足也百姓足
　君孰與不足天下皆足君及民人百志悉成是謂倉
　廩實知禮莭衣食足知榮辱禮節風俗於是而成所
　以太平告成功也樂謂不厭也禮俗既成所以民庶
　樂而不倦也引詩周頌清廟之篇言文王之徳人無
　厭倦之者斯語辭今尊祖敬宗人皆願樂亦無厭倦
　故云此之謂也謂與文王相似矣　程子曰收族之
　義止為相與為服祭祀相及　吕氏祖謙曰禮俗不
　可分為兩事且如後世雖有籩豆簠簋百姓且不得
　而見安得習以成俗故禮俗不相干蓋制而用之謂
　之禮習而安之謂之俗如春秋祭祀不待上令而自
　安而行之刑是儀刑之刑須是二者合為一方謂之
　禮俗若禮是禮俗是俗不可謂之禮俗　方氏慤曰
　宗五宗也族九族也宗廟者祖禰之祀社稷者土穀
　之神樂者樂也王者功成作樂其以是與不顯不承
　則親親尊祖之義也無斁於人斯其樂之意也故引
　詩以明之　又曰百姓百官族姓也上言愛百姓非
　不愛庶民也蓋政自貴以及賤耳下言庶民安非百
　姓不安也蓋賤者已安而貴者可知矣臣以安社稷
　為事上言社稷故繫之於百姓刑不上大夫下言刑
　罰故繫之於庶民而已　王氏炎曰此詩頌文王之
　徳記此傳者即以之明己意耳不顯顯也不承承也
　親親尊祖敬宗收族而宗廟嚴豈不顯乎推其效至
　於財用足百志成禮俗刑豈不承乎禮俗刑而民樂
　豈非人之無斁乎
　通論孔氏穎達曰詩箋云周公祭清廟是不光明文
　王之徳與言其光明之也是不承順文王之志與言
　其承順之也與此注不同者禮注在前詩箋在後
　
　
　
　
　
　
　
　
　
　
　
　
　
　
欽定禮記義疏卷四十七
欽定四庫全書
欽定禮記義疏卷四十八
　少儀第十七
　　正義孔氏頴達曰案鄭目録云名曰少儀者以其
　　記相見及薦羞之小威儀少猶小也此於别録屬
　　制度　方氏慤曰篇中所言不特主於少者然壯
　　者之儀亦在乎少時所習
　　通論陸氏佃曰内則曰十年學幼儀此篇其類也
　　　朱子曰小學之支流餘裔　又曰此篇言少者
　　事長之節注疏以為細小威儀非也
　　案如朱子說則此篇本為幼儀而作但所記者雜
　　耳觀首節敎少者而因及敵者瞽者可見
聞始見君子者辭曰某固願聞名於將命者不得階主
適者曰某固願見罕見曰聞名亟見曰朝夕瞽曰聞名
　(見賢遍反適音敵願見如字聞如/字徐音問亟去冀反注及下同)
　正義鄭氏康成曰君子卿大夫若有異徳者固如故
　也將猶奉也奉命𫝊辭出入之人即君子之門而云
　願以名聞於奉命者謙逺之也重則云固(孔疏若初/辭則不云)
　(固當惟云某願聞/名於将命者耳)階上進者(孔疏人升階必上/進故以階為上進)言賓
　之辭不得指斥主人(孔疏階進也主主人客宜卑/退故其辭不得斥進主人)敵
　當也願見願見於將命者謙也(孔疏雖云願見亦應/云願見於将命者其)
　(辭不得斥/進主人)罕希也(孔疏爾雅釋/詁文下同)希相見雖於敵者猶
　為尊主之辭如於君子也亟數也於君子則曰某願
　朝夕聞名於將命者於敵者則曰某願朝夕見於將
　命者瞽無目也以無目辭不稱見　孔氏穎達曰此
　論見君子之法記者謙退不敢自専制其儀而𫝊聞
　舊説故云聞也(劉氏彛曰俗已衰墜而知/禮者未盡滅故曰聞焉)辭客之辭
　也某客名也聞名謂名得通達也客實願見君子而
　云願聞名於傳命者不敢必斥見君子但願得将命
　者聞之而已不得階主解上聞名之義也　方氏慤
　曰以相見之希疑其情之不通雖於敵者亦曰聞名
　　徐氏師曾曰記者以謙道敎人故首先自謙言我
　嘗聞之於人如下所云也夫不曰願而曰固願不曰
　見而曰聞名不曰主人而曰将命者皆委曲以致其
　謙也其在敵體則曰某固願見於将命者雖與君子
　同然不曰聞名而直曰見則殺矣
　通論方氏慤曰辭表記所謂無辭不相見也将命亦
　擯詔之類與
　餘論應氏鏞曰古禮廢壊辭命不審擯詔不嚴交際
　之義能盡其敬者固鮮然分勢之隆崇者又未免亢
　焉而不接人臣見天子昧死而後言頓首而後請其
　辭曰陛下下僚之見上官庭趨而後進升階而屢降
　其辭曰閣下亦㡬於阻絶而不通矣安得以少儀之
　辭而語之哉
　存疑陸氏佃曰不得階主亦辭也若曰固願見不得
　階主而前耳　邵氏囦曰恐不得將命者道達為之
　階主
　存異孔氏穎達曰或云始來禮隆故尊卑宜異重來
　禮殺故宜同　王氏曰聞始見君子者辭句絶　黄
　氏震曰不得階者自謙不得其階而進也
　案凡言曰者皆當冠以辭字特標之首句以示後之
　為省文也王石梁屬上句反隔不得階主鄭注為正
　陸説即士相見禮曰某也願見無由達之意亦是但
　與注别附存之以備一義邵說亦然黄以主字屬下
　句失與王氏同又禮未有己殺而反尊其辭者或説
　非
適有喪者曰比童子曰聽事適公卿之喪則曰聽役於
司徒
　正義鄭氏康成曰適之也曰某願比於将命者猶比
　方俱給事也(孔疏謂比方其年力以給䘮事/若五十從反哭四十待盈坎)曰某願
　聽事於將命者童子未成人不敢當相見之禮也曰聽
　役者䘮憂戚無賓主之禮皆為執事來也　孔氏穎
　達曰前眀吉禮相見此眀凶事相見也童子不得與
　成人為比但來聽主人以事見使也若適公卿貴者
　之喪聽主人之見役輕重惟命不敢辭也云於司徒
　者國有公卿之喪則司徒率其屬掌之檀弓云孟獻
　子之喪司徒旅歸四布隐義云公卿亦有司徒官以
　掌喪事也
君將適他臣如致金玉貨貝於君則曰致馬資於有司
敵者曰贈從者(從才/用反)
　正義鄭氏康成曰適他行朝㑹也資猶用也贈送也
　　孔氏穎達曰此論臣致物於君及敵者之辭前眀
　吉凶相見之禮此以下眀吉凶送遺之禮此眀送吉
　也君尊備物不有乏少故不言獻恐君行有車馬路
　中或湏資給故云此物以充馬資有司主典君物者
　也敵者當言贈於左右從行者
　通論方氏慤曰資謂摧秣之資所以惡其凟也玉藻
　曰凡於尊者有獻而弗敢以聞葢謂是矣自大夫以
　上然後不徒行故於敵者曰贈從者而已
臣致襚於君則曰致廢衣於賈人敵者曰襚親者兄弟
不以襚進(襚音遂賈音嫁/徐音估注同)
　正義鄭氏康成曰言廢衣不敢必其以斂也賈人知
　物善惡也周禮玉府掌凡王之獻金玉兵器文織良
　貨賄之物受而蔵之有賈八人不以襚進不將命也
　即陳而已　孔氏穎達曰此眀送凶也襚者以衣送
　死人之稱禮以衣送敵者死曰襚若臣以衣送君死
　不敢必充君襚故云致廢衣不敢云與君故云致賈
　人喪大記云君無襚注云無襚者不陳不以歛也送
　敵者無謙故云襚進謂執以將命也親者相襚直將
　進即陳之不湏執以將命若非親則擯者𫝊辭將進
　以為禮節士喪禮大功以上同財之親襚不將命即
　陳於房中小功以下及同姓等皆將命
　存疑孔氏穎達曰襚者遂彼生時之意也
臣為君喪納貨貝於君則曰納甸於有司(甸大/見反)
　正義鄭氏康成曰甸謂田野之物　孔氏穎達曰言
　此物是田野所出合獻入於君有司必云田所出者
　臣受君地眀地物本由君出也衣是送君故與賈人
　貨貝但供喪用故付有司
賵馬入廟門賻馬與其幣大白兵車不入廟門(賵芳仲/反賻音)
　(附/)
　正義鄭氏康成曰入廟門以其主於死者不入廟門
　以其主於生人也兵車革路也雖為死者來陳之於
　外戰伐田獵之服非盛者也周禮革路建大白以即
　戎　庾氏蔚之曰禮既祖訖而後賵馬入於廟庭入
　門者欲以供駕魂車也　孔氏穎達曰此論賵賻之
　異以馬送死曰賵以馬助生人營喪曰賻幣謂財貨
　並助主人喪用之物大白兵車之旗為送喪之從車
　謂諸侯有喪鄰國之君以此賻之或家國自有也
賻者既致命坐委之擯者舉之主人無親受也
　正義鄭氏康成曰喪者非尸柩之事則不親也舉之
　舉以東(孔疏雜記云含者入升堂致命坐委於殯東/南宰夫坐取璧降自西階以東後襚者賻者)
　(竝然若賻生人則致命擯者不告擯不/升堂然車馬不舉以東謂幣之屬也)　孔氏穎達
　曰此眀賻者授物及主人受之之禮坐猶跪也謂賻
　者致命跪而委物於地主人擯者舉而取之吉時若
　人饋物主人皆自拜受之有喪主於哀戚不得拜受
　使擯者受舉之而已
受立授立不坐性之直者則有之矣(坐依注/同跪)
　正義鄭氏康成曰不坐由便有之有跪者也　朱子
　曰性之直猶所謂直情而徑行者與　輔氏廣曰性
　之直者徇禮而不度宜跪固禮也
　通論方氏慤曰曲禮謂授立不跪授坐不立此兼言
　受而不及坐彼兼言坐而不及受亦互相眀然此不
　坐謂不跪與坐而遷之坐同與授坐不立之坐異
　陸氏佃曰言人之性有不能委曲如禮者雖坐君子
　不責也有恕存焉耳然聖人禁其大者故曰直情而
　徑行者戎狄之道也禮道則不然
　存異鄭氏康成曰跪者謂受授於尊者而尊者短則
　跪不敢以長臨之(孔疏尊者短小若立/對之則以長臨短)
　案此與曲禮文凡賓主授受皆然注疏専屬尊者與
　受立授坐義不合
始入而辭曰辭矣即席曰可矣排闔説屨於户内者一
人而已矣有尊長在則否(排薄皆反闔胡臘反又音合/説吐活反本亦作脱長丁丈)
　(反亦陸氏佃曰宜在道/瞽  然下脱亂在此)
　正義鄭氏康成曰可猶止也謂擯者為賓主之節也
　始入則告之辭(孔疏始入門擯者告/主人使辭譲賔先入)至就席則止其
　辭(孔疏賔主升堂就席擯者恐相/辭謝故告以可坐不湏辭也)説屨於户内者一
　人雖衆敵猶有所尊也在在内也(孔疏在/室或堂)尊長在則
　後來之人皆説屨户外　孔氏穎達曰此眀賔主之
　入擯者告之辭譲之節及説屨之儀至階之時擯者
　亦應告主人曰辭讓賔先登此不言者始入之文包
　之也闔謂門扇排推也先有尊長在堂或室衆人後
　入不得説屨户内也　彭氏汝礪曰曲禮疏云若尊
　卑不同則長者一人説屨户内與此同　徐氏師曾
　曰始入曰辭恐其簡而無文即席曰可恐其繁而無
　節皆中道也
問品味曰子亟食於某乎問道藝曰子習於某乎子善
於某乎(亟去冀反/某音母)
　正義鄭氏康成曰不斥人謙也(孔疏不斥人謙也者/雖先知其所食所習)
　(所善及其問之猶疑而稱乎乎者謙退之/辭不正指斥人所能也此人兼賔主也)道三徳三
　行也(孔疏師氏敎國子三徳三行一曰至徳二曰敏/徳三曰孝徳一曰孝行二曰友行三曰順行)
　藝六藝也(孔疏保氏敎六藝/禮樂射御書數)　孔氏頴逹曰此明賔主
　相問飲食及道藝之事品味殽饌也亟數也若欲問
　彼人已嘗食某敎饌與否者則不可斥問嘗食否但
　當問其數食某乎如言彼已嘗經數食也問道藝則
　曰子習於某道乎子善於某藝乎道難故稱習藝易
　故稱善也　方氏慤曰人之情品味有偏嗜道藝有
　異尚品味不可斥之以好惡而昭其癖故曰子亟食
　於某乎問道藝不可斥之以能否而暴其短故曰子
　習於某乎子善於某乎
　存疑徐氏師曾曰未能而樂學之謂習既能而深造
　之謂善皆兼道藝而言
不疑在躬不度民械不願於大家不訾重器(度大洛反/械户戒反)
　(訾子/斯反)
　正義鄭氏康成曰躬身也不服行所不知使身疑也
　不計度民家之器物使己亦有也大謂富之廣也訾
　思也重猶寳也　朱子曰訾猶計度也下無訾金玉
　成器字義同此國語云訾相其質漢書云為無訾省
　又云不訾之身皆此義此言不訾重器者謂不欲量
　物之貴賤亦避不審也　輔氏廣曰械猶機械此不
　逆詐之意民有械而度億詐也炫小慧而入大惑者
　知者不為也居室以苟完為善用器以粗給為足
　應氏鏞曰案在躬之疑若衣服而不知其名亦其一
　也
　存疑鄭氏康成曰械兵器也　孔氏穎達曰此承上
　賔主相問因眀賔主之禮既問人之道藝則己當學
　習眀了不得使疑事在其躬賔主皆然也賔不得願
　主人所有之物大家謂富貴廣大之家士徃見彼富
　大不可願效之見人珍物重器不可思玩之葢非分
　而願與憎疾己貧必有亂心生濫惡也　陳氏澔曰
　訾鄙毁之也重器之傳寳之乆矣乃從而毁之豈不
　起人之怒乎(案詩小雅翕翕訾訾朱傳訾訾相詆也/管子形勢解毁訾賢者之謂訾則訓毁)
　(於重器頗合/故附存之)
　案以可疑之事處己以機械之心度人二者皆非誠
　信之為願慕人之貴富必入於求訾毁人之重器亦
　近於忮二者皆非重厚之道故君子皆不為此節與
　後不窺密一例孔疏粘定上賔主之辭費解
汜埽曰埽埽席前曰拚拚席不以鬛執箕膺擖(氾埽上/芳劍反)
　(下悉報反拚弗運反又作􁇗鬛力/輙反膺於陵反擖以渉反徐音葉)
　正義鄭氏康成曰鬛謂帚也帚恒埽地不潔清也(孔/疏)
　(拚席上不得/用埽地帚)膺親也(孔疏膺/人之胷)擖舌也(孔疏箕/之舌)持箕将
　去糞者以舌自鄉(孔疏不得/持鄉尊者)　孔氏穎達曰拚是除
　穢埽是滌蕩　徐氏師曾曰曰埽曰拚記埽之名不
　以鬛膺擖記埽之法
　存疑孔氏穎達曰此論主人為賔洒埽之事氾廣也
　大賔來外内俱埽謂之埽小賔來則止埽席前名曰
　拚也
　案此與曲禮為長者糞義同大約是幼儀孔必粘定
　賔主亦拘
不貳問問卜筮曰義與志與義則可問志則否(與音餘/下同)
　正義鄭氏康成曰不貳問謂當正巳之心以問吉凶
　於蓍龜不得於正凶則卜筮其權也(孔疏若貳心不/正必凶則卜筮)
　(權時妄/告也)大卜問來卜筮者也義正事也志私意也
　孔氏穎達曰卜筮者是公義則可為卜筮若所問是
　私意則不為之卜筮
　通論劉氏彞曰凡問卜筮之道先正其心然後問於
　卜筮書曰官占惟先蔽志昆命於元龜言以義蔽志
　為先人謀次之鬼謀又次之然後龜筮協從也習吉
　之卜徇其志者也大卜之所弗筮焉　徐氏師曽曰
　書言先蔽志此言志則否彼謂志之公此謂志之私
　也
　存疑徐氏師曽曰問謂問於蓍龜人有疑而問於卜
　筮者當致其誠一之心不可至再以瀆神即易所謂
　初筮告再三瀆也将問之時必先自謀於心曰吾所
　問者果義之所當為者與抑私志之所欲為者與茍
　出於義則可問出於志則不可問言不當非義而問
　也
尊長於己踰等不敢問其年燕見不将命遇於道見則
面不請所之喪俟事不犆弔侍坐弗使不執琴瑟不畫
地手無容不翣也寝則坐而將命(見賢遍反見則之見/如字犆本亦作特畫)
　(胡麥反翣本亦作菨所/甲反又一作所角反)
　正義鄭氏康成曰踰等父兄黨也問年則已恭遜之
　心不全(陳氏澔曰嫌/若序齒也)燕見謂自不用賔主之正來則
　若子弟然也遇於道可以隠則隱不敢煩動也不請
　所之恐尊長所之或卑褻也(方氏慤曰尊者於卑者/則可問所之然孟子問)
　(宋牼先生將何/之稍長猶敵也)喪不犆弔亦不敢故煩動也事朝夕
　哭時侍坐弗使不執琴瑟至不翣皆端慤所以為敬
　尊長或使弹琴瑟則為之可也(陸氏佃曰曾㸃鼓瑟/不必使也  案此謂)
　(童子也若成人則/無故不去琴瑟)命有所傳辭也坐者不敢臨之
　盧氏植曰不畫地不敢無故畫地手無容不弄手也
　(案玉藻言手容恭弄手則不恭矣故戒之/方氏云手雖無容亦不可翣連下反泥)　孔氏穎
　達曰此連下節論卑幼奉侍於尊長諸雜儀翣扇也
　雖熱不敢搖扇寢卧也坐跪也若尊者卧而侍者𫝊
　辭當跪不可以立恐臨尊者也
　案手無容鄭注以為端慤其所該者廣矣豈特不持
　翣哉
侍射則約矢侍投則擁矢勝則洗而以請客亦如之不
角不擢馬(射食夜反勝時/證反擢直角反)
　正義鄭氏康成曰約矢不敢與之拾取也(孔疏矢箭/也凡射必)
　(計耦先設福在中庭福者兩頭為龍頭中央共一身/而倚箭於楅身上上耦前取一次下耦又進取一如)
　(是更進各得四箭而升堂揷三於要而手執一隻若/卑者侍射則又不敢更拾進取但一時併取四矢)
　擁矢不敢釋於地也投壺坐(孔疏投投壺也投壺禮/亦賔主各四矢若柘若)
　(棘為之從委于身前坐一一取之若卑者侍/投則不敢釋置於地手并抱投之擁抱也)勝則洗
　爵請行觴不敢直飲之客亦如之謂客射若投壺不
　勝主人亦洗而請之(孔疏若敵射及投壺竟司射命/酌而勝者當應曰諾勝者弟子)
　(酌酒南面以置豐上不勝者下堂揖讓升堂北面就/豐上取爵将飲之而跪曰賜灌灌猶飲也勝者立於)
　(不勝者東亦北面而跪曰敬飬若卑者得勝則不敢/直酌當洗爵而請行觴然後乃行也客若不勝則主)
　(人亦洗以請/所以優賔也)角謂觥罰爵也於尊長與客如獻酬之
　爵(孔疏行罰用角爵詩云酌彼兕觥/是也飲尊者及客則不敢用觥)擢去也謂徹也
　我取以來則彼馬去矣已徹馬嫌勝故専之(孔疏投/壺立算)
　(為馬馬有威武射者所尚也凡投壺每一勝輒立一/馬至三馬而成勝但頻勝三馬難得若一朋得二馬)
　(一朋得一馬於是二馬之朋徹取一馬者足以為三/馬以成勝也今若卑者朋雖得二馬亦不敢徹尊者)
　(馬足成/己勝也)　朱子曰此皆是卑者與尊者為耦若已勝
　而司射命酌則不敢使他弟子酌酒以罰尊者必自
　洗爵而請行觴若耦勝則亦不敢煩他弟子酌而飲
　己必自洗爵而請自飲也　徐氏師曾曰其曰客亦
　如之因尊長而及客爾
執君之乘車則坐僕者右帶劍負良綏申之面拖諸幦
以散綏升執轡然後歩(乘繩證反拖徒可反又他/佐反幦徐音覓散悉但反)
　正義鄭氏康成曰執執轡謂守之也君不在車坐示
　不行也(孔疏凡御則立/今守空車故坐)面前也幦覆苓也(孔疏苓車/前闌也亦)
　(名為/弍)良綏君綏也負之由左肩上入右腋下申之於
　前覆苓上也(孔疏先取君綏申於面/前乃擲於車前幦上)歩行也　孔氏
　穎達曰此眀為君僕御之法僕即御者也右帶劍帶
　之於要右邉也帶劍之法在左以右抽之便也今御
　者在中君在左若左帶劍則妨於君故右帶也良善
　也拖猶擲也亦引也散綏副綏也本繋於車僕登車
　既不得執君綏故執副綏而升也既升車執䇿分轡
　而後行車行車五歩而立待君君出上則授良綏而
　升君也
　存疑孔氏穎達曰君由後升僕者在車背君而面向
　前取君綏申之
　辨正朱子曰既言以散綏升則是此時僕方在車下
　帶劍負綏而擲綏末於幦上君固未就車也及僕以
　散綏升之後君方出而就車此疏乃言君由後升僕
　者在車背君取綏而拖諸幦誤矣又疑綏制當是以
　索為環兩頭相屬故負之者得以如環處自左腋下
　過前後各上至背則合而出於右腋之中以申於前
　而自車下擲於幦上君升則還身向後復以覆幦如
　環處授君使君得以兩手執之而升也案此與曲禮
　君車將駕以下皆僕之通法非専為君御者之事
　案曲禮授綏疏云左手執綏轉身向後引君上車是
　謂君升則向後面君以授綏今君未升故背之面向
　前耳此疏乃云君升僕背君面鄉前則與曲禮疏説
　不符朱子非之是也今即其説論之若謂申且拖在
　君未升車之前則君尚未出不可謂背君若謂在君
　升車之頃則授者既有不得不向君之勢又君綏己
　授之君手何由申而拖之若謂在君既升之後則君
　已在左與僕並立又何背君之可言且升後君自執
　綏亦無事僕之申而拖之也君由後升之下疑有闕
　文其申面拖幦當在以散綏升之後葢為君升授綏
　而設耳　又案記曰執君之乘車故注疏専就君言
　但僕者卑幼者之事朱子以為僕之通法以少者御
　長亦然故屬之少儀也
請見不請退朝廷曰退燕遊曰歸師役曰罷(見賢遍反/朝直遙反)
　(後朝廷皆同罷鄭/讀疲朱子曰如字)
　正義鄭氏康成曰不請退去止不敢自由也罷之言
　罷勞也春秋傳曰師還曰疲(孔疏公羊𫝊荘八年秋/師還善辭也何善爾病)
　(之也何休注慰勞/其罷病也罷疲同)　孔氏穎達曰此眀卑者見尊及
　朝廷退歸之辭朝還則稱曰退論語子退朝冉有退
　朝若在燕及遊還稱曰歸燕遊禮䙝主於歸家也師
　役之中欲還則曰罷勞　陳氏祥道曰請見於君子
　有慕徳之志而請退焉則㡬於倦矣　朱子曰案易
　曰或鼓或罷與史記将軍罷休就舍之罷亦同(案鄭/朱訓)
　(罷義各異而理實相成/惟疲故罷耳並存之)
　案請見不請退句當在下節君子欠伸上見亦有退
　之時如下文所云是也朝廷三句葢因言退而并及
　之
侍坐於君子君子欠伸運笏澤劍首還屨問日之蚤莫
雖請退可也(欠起劍反伸音申笏音忽/還音旋蚤音早莫音暮)
　正義鄭氏康成曰此皆解倦之状伸頻伸也運澤謂
　玩弄也金器弄之易以汗澤　孔氏穎達曰此眀侍
　坐法也志倦則欠體疲則伸運動也謂君子搖動於
　笏澤謂光澤玩弄劍首則生光澤還轉也尊者説屨
　於户内是屨恒在側故得自還轉之也雖假令也前
　言侍者不得請退今若見君子有欠伸以下諸事皆
　是乆坐體倦欲起欲卧故侍者當此時假令請退亦
　可也　輔氏廣曰運笏示欲搢而起還屨示欲著而
　起澤劍首則意不在巳也　黄氏震曰運以手動澤
　以手摩還以手轉之
事君者量而后入不入而后量凡乞假於人為人從事
者亦然然故上無怨而下逺罪也(量音亮乞如字又音/氣為于偽反逺于萬)
　(反/)
　正義鄭氏康成曰量量其事意合成否(孔疏謂意相/合否不妄投)
　(也事可成否/不倖試也)　孔氏穎達曰此眀臣事君之法臣之
　事君欲請為其事先商量事意堪合與否然後入而
　請之不先入請然後始商量成否非直事君如此凡
　乞貸假借於人與求請事人之屬亦湏先商量事意
　成否如此則下不忤上故上無怨上不責下故下逺
　罪　方氏慤曰茍入而後量則無及矣　輔氏廣曰
　入不止於進言進而委質進而任事皆入也為人從
　事豈僅言乎
　通論馬氏睎孟曰諫期於必行言期於必聼無讒諂
　以為閒無沽訐以取祸臣之將入豈可不量哉古人
　能盡臣道量而後入者莫如伊周不入而後量者莫
　如孔孟
　餘論徐氏師曽曰范増之於項羽賈誼之於漢文皆
　不量而後入者也
　案入謂入官所謂學而後入政也諸説俱以量為量
　人然自量為要不度徳不量力而任人家國事能無
　敗乎子使漆雕開仕開曰吾斯之未能信可謂能自
　量矣
不窺密不旁狎不道舊故不戯色(窺苦/規反)
　正義鄭氏康成曰密隐曲處不窺密嫌伺人之私也
　不旁狎妄相服習終或爭訟也不道舊故言知識之
　過失損友也孔子曰故舊不遺則民不偷不戯色暫
　變傾顔色為非常則人不長失敬也(孔疏言當恒自/矜持尊其瞻視)
　(若變為䙝慢則人不/復長乆失他人所敬)　孔氏頴達曰此眀在僚類當
　自矜持之事　朱子曰旁泛及也泛與人狎習不恭
　敬也舊事既非今日所急且或揚人宿過以取憎惡
　如陳勝賔客言勝故情為勝所殺之類也戯色謂嬉
　笑侮慢之容
　案窺人隠密之事則姦旁與人狎昵則䙝於故舊道
　其盛則近於援道其失又鄰於薄戯色如笑顰不謹
　瞻視不尊則輕且忽皆所當戒也
為人臣下者有諫而無訕有亡而無疾頌而無讇諌而
無驕怠則張而相之廢則埽而更之謂之社稷之役(訕/所)
　(見反徐所姦反讇敕檢/反相息亮反更音庚)
　正義鄭氏康成曰亡去也疾惡也頌謂將順其羙也
　驕謂言行謀從恃知而慢也怠惰也相助也廢政敎
　壊亂不可因也役為也　孔氏穎達曰此眀臣事君
　之道君若有惡臣當諌之訕謂道説君之過惡及毁
　謗也三諌不從乃出境而去不得强㽞而憎惡君也
　頌羙盛徳之形容讇謂以惡為羙横求見容也君政
　怠惰臣當為張起而助成之君政廢壊無可復張助
　者則當埽蕩而更立新政事君如是可謂社稷之臣
　也　方氏慤曰事弛而不力為怠事弊而無用為廢
　　輔氏廣曰以下羙上易失於讇以是諌非易失於
　驕志怠則張而助之事廢則埽而改之
　案怠兼志與事言始備方以怠屬事輔以怠屬志要
　未有志怠而事不怠者欲振其事先振其志
毋㧞來毋報徃毋瀆神毋循枉毋測未至士依於徳游
於藝工依於法游於説毋訾衣服成器毋身質言語(㧞/蒲)
　(末反王本作校古孝反報依/注音赴循音旬訾子斯反)
　正義鄭氏康成曰報讀為赴疾之赴㧞赴皆疾也人
　來徃所之當有宿漸不可卒也瀆謂數而不敬毋循
　枉謂前日之不正不可復遵行以自申也測意度也
　六藝五禮六樂五射五御六書九數也法謂規矩尺
　寸之數説謂鴻殺之義所宜也考工記曰薄厚之所
　震動清濁之所由出侈弇之所由興有説(孔疏引考/工記者證)
　(説是説法/度之意)訾思也成猶善也思此則疾貧也質成也
　聞疑則𫝊疑若成之或有所誤　孔氏穎達曰此廣
　眀為人之法瀆慢也神眀正直當敬而逺之未至之
　事聖人難之凡人固不可預測量之也士敖游於六
　藝工當依附於法式游息於法式之文書　劉氏彞
　曰工依於法者冬官司空掌天下之制度工作器用
　茍不依之則無所受而刑之所禁也故工不信度政
　之弊可知矣　方氏慤曰徳本也故言依藝末也故
　言游法常法也所謂説則有變通存焉若規矩凖繩
　法也故依之而不可違若器或利於古而害於今則
　有説故游之而不泥　朱子曰㧞來報徃㧞是急走
　到這邊來赴是又急還向那邉去猶云其就義若熱
　其去義若渴所謂其進鋭者其退速也　彭氏絲曰
　訾度長者衣物不敬訾度他人亦渉揣量且屑屑及
　是抑末矣　陳氏澔曰曲禮疑事毋質與此質字義
　同
　案疾速而來急遽而徃其失在威儀亦知其心之不
　固也妄想而凟亂其神眀憚改而循其邪枉意度而
　測所未至皆用心之失衣服器用既成而訾惡之事
　理未深曉而以身質之則於物理事宜必失其當要
　亦心之無恒與不慎為之也故必皆戒之
　存疑鄭氏康成曰徳三徳至徳敏徳孝徳(孔疏知非/六徳知仁)
　(聖義中和者以彼敎萬/民此云士當是國子也)　孔氏穎達曰士謂進士有
　徳行者當依附於三徳(案注疏舍去六/徳其説太偏)
言語之羙穆穆皇皇朝廷之羙濟濟翔翔祭祀之羙齊
齊皇皇車馬之羙匪匪翼翼鸞和之羙肅肅雍雍(羙鄭/讀儀)
　(濟子禮反齊如字皇鄭讀徃于/况反今如字匪讀為騑芳非反)
　正義鄭氏康成曰羙皆當為儀字之誤也周禮敎國
　子六儀一曰祭祀之容二曰賔客之容三曰朝廷之
　容四曰喪紀之容五曰軍旅之容六曰車馬之容(孔/疏)
　(引周禮保氏六儀容即/儀也故知羙皆當為儀)　孔氏穎達曰此眀諸事之
　宜與賔客言語形状穆穆皇皇然曲禮天子穆穆諸
　侯皇皇行容也皆羙大之状在朝廷威儀則濟濟翔
　翔然謂厚重寛舒之貌孝子祭祀威儀嚴正心有所
　繼屬故齊齊皇皇匪匪翼翼者皆是車馬之形狀故
　詩小雅云四牡騑騑(案引以証/匪即騑)下又云四牡翼翼鸞
　和聲之形状肅肅雍雍肅肅是敬貎雍雍是和貎
　方氏慤曰穆穆者敬以和皇皇者正而羙濟濟者出
　入之齊翔翔者翕張之羙齊齊言致齊而能定皇皇
　言有求而不得匪匪言行而有文翼翼言載而有輔
　肅肅言唱者之整雍雍言應者之和
　存疑輔氏廣曰羙如字自通不假易
　案言語穆穆則不淺露皇皇又不深晦祭祀齊齊則
　思之一皇皇又求之專皇氏謂孝子祭祀心有繼屬
　讀如歸徃之徃不必然
問國君之子長幼長則曰能從社稷之事矣幼則曰能
御未能御問大夫之子長幼長則曰能從樂人之事矣
幼則曰能正於樂人未能正於樂人問士之子長幼長
則曰能耕矣幼則曰能負薪未能負薪(長丁丈反下/並同樂音岳)
　正義鄭氏康成曰御謂御事(孔疏御治也事謂尋常/小事小於社稷之事)
　正樂政也周禮大司樂以樂徳敎國子中和祗庸孝
　友以樂語敎國子興道諷誦言語以樂舞敎國子舞
　雲門大卷大咸大韶大夏大濩大武(孔疏引大司樂/證卿大夫子習)
　(樂之/事)士禄薄子以農事為業　孔氏穎達曰此節眀
　國君及大夫士之子長幼之稱彼人問君之子長幼
　長則答云能從君供社稷之事若幼則曰已能治事
　若大幼則曰未能治事大夫之子恒習學於樂長則
　已能習樂故曰能從樂人之事幼則習樂未成但聽
　政令於樂人故云已能受政令於樂人若大幼則曰
　未能受政令於樂人曲禮問其父身此問其子皇氏
　云記人之意異耳　吕氏大臨曰男子十三學樂誦
　詩舞勺成童舞象謂十三以上是能正於樂人未十
　三則未能也二十舞大夏則樂人之事備故曰能從
　樂人之事也能御則成童以上未能御則未成童也
　　輔氏廣曰敎之樂所以飬其徳也而曰能從樂人
　之事者謙辭也敎所以正之也猶言能受敎於樂人
　未能受敎於樂人也且示不敢忘敎　陳氏澔曰國
　君尊故以社稷言大夫下於君故以敎子言士賤則
　以耕與負薪言
　通論陳氏𤾉曰古樂正之職主於正國子而敎之蓋
　樂者人之所成始終也始乎樂舜命䕫以樂敎胄子
　是也終於樂孔子曰成於樂是也禮然後樂言樂則
　禮舉矣
　餘論輔氏廣曰御謂五御孔子曰吾何執執御乎執
　射乎吾執御矣亦謂天下無有生而貴者也　陳氏
　𤾉曰射然後御言御則射舉矣人於六藝缺一不可
　大夫之子既能禮樂射御則書葢亦無不能矣其不
　言者以人生六年固已敎之名數十年固已學書計
　故也
　存疑陸氏佃曰曲禮記天子之大夫士禮此所記諸
　侯之大夫士禮知然者以冒問國君之子長幼知之
　也此視曲禮降一等以此且曰長則曰能從社稷之
　事矣幼則曰能御未能御其閒容衆子若曲禮所言
　是以一人之身長幼問答
　案此與曲禮所記惟問天子之年國君之年與此問
　國君之子長幼異耳若問大夫之子以下一也而多
　異辭者各記所聞耳應氏以曲禮為旁自相問此為
　問其子於父非此亦旁自相問應對之辭令則然也
　其不言天子庻人亦文畧耳必句求其所以異即鑿
　矣
執玉執龜筴不趨堂上不趨城上不趨武車不式介者
不拜(筴音/䇿)
　正義鄭氏康成曰於重器於近尊於廹狭無容也歩
　張足曰趨不式兵車不以容禮下人也軍中之拜肅
　拜　輔氏廣曰趨葢所以為容也執重器則加謹近
　尊者則加恭於廹狹及臨危則自斂故皆不趨非此
　時則行不可無容也
　通論方氏慤曰武車言其道戎車言其事兵車言其
　器革車言其飾
　存疑陸氏佃曰前曰兵車不式兵車革路也此曰武
　車不式武車木路也
婦人吉事雖有君賜肅拜為尸坐則不手拜肅拜為喪
主則不手拜
　正義鄭氏康成曰肅拜拜低頭也(孔疏肅拜如/今婦人拜)手拜
　手至地也(孔疏手拜則周禮空首鄭注周禮空首拜/頭至手此云手至地不同者此手拜之法)
　(先以手至地而頭來至手/故兩注不同其實一也)婦人以肅拜為正凶事乃
　手拜耳(孔疏經云為喪主則不手拜眀不為/喪主其餘輕喪凶事乃有手拜也)為尸為
　祖姑之尸也士虞禮曰男男尸女女尸(孔疏謂虞祭/若平常吉祭)
　(則共以男子一人為尸/故祭統云設同几是也)為喪主不手拜者為夫與長
　子當稽顙也(孔疏小記文以/稽顙故不手拜)其餘亦手拜而已雖或
　為唯或曰喪為主則不手拜肅拜也(孔疏或解與前/為夫長子稽顙)
　(違異/非也)　孔氏穎達曰此論婦人拜儀婦人吉禮不手
　拜但肅拜吉事及君賜悉然為尸坐者周禮坐尸嫌
　婦人或異故眀之也則不手拜肅拜者婦人為尸或
　答拜時但肅拜而不手拜也　陳氏祥道曰肅拜俯
　其手而拜之婦人與介者之拜也手拜者手至地也
　士昏禮婦拜扱地是也
　案肅拜者但俯下手如今時撎是也手拜先屈膝跪
　手至地首亦至手特不至地所謂空首也舅姑既沒
　三月廟見則婦扱地先屈膝跪手至地而首亦至地
　如男子之稽首也為喪主而稽顙則如稽首而開兩
　手顙直觸地而無容矣
　通論孔氏穎達曰肅拜婦人之常而昏禮婦拜扱地
　以其新來為婦盡禮於舅姑故也(案昏禮婦見醴婦/饋饗俱不言扱地)
　左𫝊穆嬴頓首於宣子之門者有求於宣子非禮之
　正也
葛絰而麻帶
　正義鄭氏康成曰謂既虞卒哭也帶所以自結束也
　於喪之帶有除而無變　孔氏穎達曰此謂婦人既
　虞卒哭其絰以葛易麻故云葛絰婦人尚質所貴在
　腰帶有除無變終始是麻故云麻帶　呉氏澄曰絰
　謂首絰帶謂腰絰也
　通論徐氏師曽曰即小記所謂易服者易輕者
　存疑鄭氏康成曰婦人質少變
　案此亦因婦人為喪主不手拜而及之言不特拜不
　同婦人葛絰而麻帶亦與男子之麻絰而葛帶不同
　義各有取也若謂婦人質故腰帶不變則男子首絰
　不變謂何
取爼進爼不坐
　正義鄭氏康成曰以其有足亦柄尺之類(案管子弟/子職云柄)
　(尺不跪注豆有柄/長尺則立而進之)　孔氏穎達曰取爼謂就爼上取
　肉進爼謂進肉於爼爼既有足立而進取便故不坐
　通論方氏慤曰爼有足而髙故不坐若書册琴瑟則
　坐而遷之可也
　存異陸氏佃曰弟子職曰柄尺不跪蓋籩豆之屬若
　爼無柄應坐今卒哭取爼進爼猶立
　案此亦由便與受立授立不坐義同眀堂位周以房
　爼是爼有足也鄭引弟子職眀豆有柄不坐與爼之
　有足者不坐一耳陸氏以爼無柄應坐而以此為卒
　哭禮無據
執虛如執盈入虛如有人
　止義鄭氏康成曰愼重　陳氏淳曰二句體認持敬
　工夫意象最親切雖無人境界此心常嚴肅如對大
　賔然便是主一無適之意
凡祭於室中堂上無跣燕則有之(跣悉/典反)
　正義鄭氏康成曰祭不跣者主敬也燕則有跣為歡
　也天子諸侯祭有坐尸於堂之禮(孔疏天子諸侯朝/事延尸於户外故)
　(坐尸於堂若卿大夫以下/祭禮於室無坐尸於堂也)祭所尊在室(孔疏此則貴/賤通故卿大)
　(夫士正祭饋食並在室中而天子諸侯雖朝事延尸/於户外非禮之盛節初入室灌及饋熟之時事神大)
　(禮故云祭/所尊在室)燕所尊在堂(孔疏燕禮文無在室唯在堂/行禮初時立而致敬故云燕)
　(所尊/在堂)將燕降説屨乃升堂(孔疏燕/禮文)　孔氏穎達曰此
　論堂上有跣無跣之事凡祭謂天子至士悉然也跣
　説屨也祭禮主敬故凡祭非唯室中不説屨堂上亦
　不敢説屨燕則有之者謂堂上有跣也燕禮云賔及
　卿大夫皆説屨升就席注云凡燕坐必説屨屨賤不
　在堂也禮者主敬敬多則不親燕安坐相親之心
　陸氏佃曰凡説屨為坐也立飫坐燕故曰燕則有之
　而禮不説屨升堂謂之飫跣説屨也無韈而跣謂之
　徒跣
未嘗不食新
　正義鄭氏康成曰嘗謂薦新物於寢廟　孔氏穎達
　曰未嘗則人子不忍前食新也
　存異方氏慤曰秋祭曰嘗月令特於孟秋言嘗新者
　以此左氏言不食新乃謂麥為新麥以夏為秋故也
僕於君子君子升下則授綏始乘則式君子下行然後
還立(還音旋/注同)
　正義鄭氏康成曰還車而立以俟其去　孔氏穎達
　曰僕御之禮必授人綏故君子升及下僕者皆授綏
　也僕者始乘君子未至御者則式以待君子升也僕
　人之禮若君子將升則僕先升君子下行則僕後下
　更還車而立待君子去後乃敢自安
　存疑孔氏穎達曰或云君車將駕則僕執䇿立於馬
　前故君子將下車則僕亦下車立於馬前待君子下
　行乃更還車立以俟君去(案前説/為正)
乘貳車則式佐車則否貳車者諸侯七乘上大夫五乘
下大夫三乘(上乘如字七/乘以下去聲)
　正義鄭氏康成曰貳車佐車皆副車也朝祀之副曰
　貳戎獵之副曰佐魯莊公九年敗於乾時公喪戎路
　𫝊乘而歸七乘五乘三乘此葢殷制也周禮貳車公
　九乘侯伯七乘子男五乘及卿大夫各如其命之數
　　孔氏穎達曰乘貳車佐車僕乘副車法也朝祀尚
　敬乘副車者式戎獵尚武乘副車者不式也
　通論孔氏頴達曰若戎獵自相對則戎車之副曰倅
　田車之副曰佐故周禮戎僕馭倅車田僕馭佐車熊
　氏云此云戎車之副曰佐者據諸侯禮也故莊九年
　公及齊師戰於乾時公喪戎路佐車授綏是也
　案貳佐皆副也所謂散文則通對舉乃别耳以經云
　式不式推出尚敬尚武以尚敬尚武推出朝祀戎獵
　鄭孔義自正檀弓云國君七个遣車七乘大夫五个
　遣車五乘數與此恰合大約諸侯雖有三等舉中而
　上下可知
　存疑陸氏佃曰周官所謂凡諸侯之卿各下其君二
　等然則下大夫三乘子男之卿(案王制諸侯之上大/夫卿未有卿而為下)
　(大夫/者)
有貳車者之乘馬服車不齒觀君子之衣服服劍乘馬
弗賈(賈音/嫁)
　正義鄭氏康成曰服車所乘車也車有新舊不齒其
　年尊有爵者之物廣敬也賈謂平尊者之物非敬也(案/平)
　(評也謂評/其賈也)　孔氏穎達曰此眀廣敬之義有貳車則
　謂下大夫其所乘之馬所服之車不敢齒次論其年
　嵗評其堪值多少之價皆為不敬　方氏慤曰有貳
　車者以位言之君子以徳言之　陳氏澔曰服劍所
　佩之劍也
　通論輔氏廣曰齒與齒君之路馬之齒同衣服舉其
　總服劍佩之大者乘馬物之盛者㣲細之物有不必
　戒
　案此因君子之貳車而併及服劍凡人皆然不專指
　僕者曰君子曰有貳車者其言互備貴貴尊賢禮在
　則然耳
其以乘壺酒束脩一犬賜人若獻人則陳酒執脩以將
命亦曰乘壺酒束脩一犬其以鼎肉則執以將命其禽
加於一雙則執一雙以将命委其餘
　正義鄭氏康成曰陳重者執輕者便也(孔疏酒/重脩輕)乘壺
　四壺也(孔疏四馬曰乘/故四壺亦曰乘)酒謂清也糟也不言陳犬或
　無脩者牽犬以致命也(孔疏若言陳犬則嫌無脯時/亦猶陳之今欲眀無脯者則)
　(陳酒牽犬以致命故不言陳犬也/犬馬不上於堂牽之當在下耳)於卑者曰賜於尊
　者曰獻(孔疏物可為禮尊/卑随其所與也)鼎肉謂牲體已解可升於
　鼎加猶多也　孔氏穎逹曰亦曰乘壺酒束脩一犬
　者謂将命之時辭也其以鼎肉則執以將命謂無脯
　犬而有酒肉者也二隻曰雙加於一雙謂或十或百
　雙也則唯執一雙将命所餘多雙則委陳門外也
　案鼎不可執曰執以将命者執肉非執鼎也
犬則執緤守犬田犬則授擯者既受乃問犬名牛則執
紖馬則執靮皆右之臣則左之(緤息列反守手又反又/如字紖丈引反靮丁厯)
　(反/)
　正義鄭氏康成曰緤紖靮皆所以繋制之者守犬田
　犬問名(孔疏守犬守禦宅舍田犬田獵所用/二者有名食犬無名以充庖厨庻羞)畜飬者
　當呼之名謂若韓盧宋鵲之屬(孔疏戰國䇿云韓盧/者天下之壮犬也桓)
　(譚新論云夫畜生賤也然其善者皆見記識故犬道/韓盧宋㹱魏文帝説諸方物亦云狗於古則號韓盧)
　(宋鵲㹱鵲音同字異耳知案犬知人意故呼其名輔/氏廣曰言犬則牛馬可  非也馬名詳爾雅牛名詳)
　(牛經一望而知不待問且牛/馬以鞭箠使之不以名呼也)右之者執之宜由便也
　(孔疏守犬田犬畜飬馴善故以右手牽之若食犬/則左手牽之右手防禦曲禮效犬者左牽之是也)臣
　謂囚俘(孔疏征伐/所獲民虜)異於衆物(孔疏恐或起惡慮故以左/手操右袂右手制之  陳)
　(氏澔曰曲禮獻/民虜者操右𬒮)
　案食犬無名故不問亦食犬輕授受固不必以擯與
車則説綏執以將命甲若有以前之則執以将命無以
前之則袒櫜奉胄器則執葢弓則以左手屈韣執拊劍
則啟櫝葢襲之加夫襓與劍焉(説本又作脱作税同吐/活反袒音但櫜音羔奉)
　(芳勇反胄直又反韣音獨拊/芳武反夫音扶襓如遙反)
　正義鄭氏康成曰甲鎧也有以前之謂他摯幣也櫜
　弢鎧衣也胄兠鍪也袒其衣出兠鍪以致命(孔疏若/有他物)
　(與鎧同獻則陳鎧而執他物輕者以將/命無他物則開甲出櫜而執胄以将命)器則執葢謂
　有表裏(孔疏陳底/執葢輕也)韣弓衣也左手屈衣并於拊執之
　而右手執簫(孔疏拊弓把也執簫以将命曲/禮右手執簫左手承弣是也)櫝謂劍
　函也襲郤合之(孔疏皇氏云郤仰也謂仰葢於函底/之下加函底於上重合之故云襲)
　夫襓劍衣也夫或為煩皆發聲(孔疏熊氏云廣雅夫/襓木劍衣謂以木為)
　(劍衣者若今刀榼然襓字從/衣當以繒綿為之熊義未善)加劍於衣上(案劍必有/室室以木)
　(為之謂之鞘曲禮進劍者左首我持其鞘而以劍把/授之也若無木室而但以繒綿韜之則謂之襓蔵之)
　(必以箧進人亦必以篋徃箧中先加夫襓置劍襓上/則劍不動乃加葢至獻時則啓葢反襲於下而見劍)
　(在夫襓上亦/當左其首也)　孔氏穎達曰獻車馬者執䇿綏故知
　陳車馬而説綏執以将命(輔氏曰綏乘/車所執者)
笏書脩包苴弓茵席枕几穎杖琴瑟戈有刃者櫝筴籥
其執之皆尚左手刀郤刃授穎削授拊凡有刺刃者以
授人則辟刃(苴子余反茵音因熲從火京領反穎從禾/役領反削音笑刺七智反又七亦反辟匹)
　(亦/反)
　正義鄭氏康成曰苞苴謂編束菅葦以裹魚肉也(孔/疏)
　(既夕禮葦包長三尺内則云炮取豚編葦以苴之是/裏魚及肉亦兼容他物故禹貢云厥包橘柚孔叢子)
　(曰吾于木瓜見/苞苴之禮行也)茵著蓐也(孔疏既夕禮茵著用荼荼/茅莠也用荼以著茵也)
　穎警枕也(案穎覺悟之意/故謂警枕為穎)筴著也(孔疏曲禮/筴為筮)籥如笛
　三孔(孔疏案漢禮器知之詩/注籥六孔葢籥有大小)皆十六物也左手執上
　上陽也右手執下下隂也郤刃授穎削授拊辟用時
　穎鐶也(孔疏穎是穎發之義刃之/在手禾之秀穂皆謂之穎)拊謂把以刺刃授
　人則辟刃不以刃正向人也(方氏慤曰郤其/刃恐傷人也)　孔氏
　穎達曰脩脯也
乘兵車出先刃入後刃軍尚左卒尚右(卒子/忽反)
　正義鄭氏康成曰入後刃不以刃向國也左陽也陽
　主生將軍有廟勝之䇿左為上貴不敗績右隂也隂
　主殺卒之行伍以右為上示有死志　孔氏穎達曰
　此論兵車出入及将士所處之宜　方氏慤曰軍以
　謀為主而好生卒以戰為事而敢死
賔客主恭祭祀主敬喪事主哀㑹同主詡軍旅思險隐
情以虞(詡况/矩反)
　正義鄭氏康成曰恭在貌也而敬又在心詡謂敏而
　有勇若齊國佐(孔疏成二年左傳齊晉戰/於鞌國佐陳辭以拒晉師)險險阻出
　竒覆諼之處也(孔疏鄭觧經中險字是地形險阻地/既險得出竒謀覆詐諼詐也  案險)
　(謂兵凶戰危/不必險地)隐意也思也虞度也當思念己情之所
　能以度彼之将然否也　劉氏彞曰恭敬哀詡同出
　於一心也而用之以應物各有所宜詡煦也經云徳
　發揚煦萬物人君法天地作㑹同生成萬物之徳在
　焉　輔氏廣曰交際以禮相示故以容貌之恭為主
　祭祀以誠感格故以内心之敬為主行軍之道以臨
　事而懼好謀而成為上思險謂臨事而懼慮敗不慮
　勝也隐情以虞謂好謀而成且兵事露則不神也
　陳氏澔曰隐密已情虞度彼情
燕侍食於君子則先飯而後已毋放飯毋流歠小飯而
亟之數唯毋為口容客自徹辭焉則止(飯煩晚反下小/飯同歠昌悦反)
　(亟紀力反數色角反噍又/作嚼子笑反又在笑反)
　正義鄭氏康成曰先飯而後已所以勸也亟疾也備
　噦噎若見問也(孔疏小飯備噦噎/速咽之備見問)口容弄口　孔氏
　穎達曰此眀侍食之法先君子之飯若嘗食然君子
　食罷而後已若勸食然小飯謂小口而飯亟謂疾速
　而咽數噍謂數數嚼之無得弄口以為容食訖客欲
　自徹其俎主人辭其徹俎客則止而不徹
　案燕侍食謂主人客之而用燕禮客自卑而以侍食
　之禮自居也賓主之禮主人親置則客親徹今雖不
　親置而親徹用侍食禮也辭則止成燕禮也
客爵居左其飲居右介爵酢爵僎爵皆居右(介音界僎/鄭讀遵今)
　(如字士/免反)
　正義鄭氏康成曰客爵謂主所酬賓之爵也以優賓
　耳賔不舉奠於薦東介酢僎三爵皆飲爵也介賔之
　輔也酢所以酢主人也　孔氏穎達曰此眀客爵所
　在鄉飲酒禮主人酬賔賔受奠觶于薦東是客爵居
　左也旅酬之時一人舉觶于賓賓奠觶于薦西至旅
　酬賓取薦西之觶以酢主人是其飲居右也介爵酢
　爵僎爵皆居右者此既不𬒳優故爵並居右示為飲
　之案鄉飲酒於此爵皆不眀奠置之所故記者眀之
　　陳氏澔曰賓坐南向以東西分左右也
　存疑鄭氏康成曰古文禮僎作遵遵謂鄉人為卿大
　夫來觀禮者(孔疏鄉飲酒禮主人獻介介飲獻賓賓/酢主人主人飲主人獻僎僎飲是三爵)
　(皆飲爵謂之為遵者言以/禮樂化民欲其遵法之也)
　案僎與遵不同遵尊也尊於賓者也儀禮曰賓若有
　遵者諸公大夫一人舉觶乃入席于賓東其先不入
　以不為賓不干主人正禮也若僎則主人之副貳故
　曰坐僎于東北以輔主人與輔賓之介相對非遵之
　比鄭特因僎爵無考故改僎為遵而以鄉飲酒禮為
　此僎爵之證但不曰僎為遵字之誤而苐曰僎作遵
　不㡬混僎與遵而一之耶
羞濡魚者進尾冬右腴夏右鰭祭膴(濡音儒腴以朱反/鰭音祈膴舊火呉)
　(反音冔况甫/反徐况紆反)
　正義鄭氏康成曰進尾擗之由後鯁肉(孔疏/脇肉)易離也
　乾魚進首擗之由前理易析也冬氣在下腴腹下也
　夏氣在上鰭脊也膴大臠謂刳魚腹也膴讀如冔
　孔氏穎達曰此一節眀進魚之禮濡溼也冬時陽氣
　下在魚腹夏時陽氣上在魚脊凡陽氣所在之處肥
　羙故進魚使嚮右以右手取之便也祭膴者此處肥
　羙故食魚則刳取以祭先也
　通論孔氏穎達曰此謂尋常燕食非祭祀及饗食正
　禮也若祭祀魚在於俎皆縮載俎既横設魚則随俎
　而從於人為横無進首進尾之理故少牢魚用鮒而
　俎縮載其主人正饗亦然公食大夫禮魚七縮俎是
　少牢主人獻祝佐食三魚一横之以魚與牲體共俎
　故特横之殊於牲體也葢正祭牲體横而魚縮繹祭
　牲體縮而魚横也特牲少牢魚皆十有五鄭云從隂
　類昏禮魚十有四減一從偶數士喪禮大斂及士虞
　禮及公食禮魚皆七其天子諸侯魚數未聞　陳氏
　祥道曰左首者於俎為縮於人為横進首進尾者於
　俎為横於人為縮公食大夫魚縮俎寢右進鰭士喪
　卒塗之奠左首進鰭士虞亦進鰭少牢右首進腴葢
　鰭者體之所在腴者氣之所聚禮雖貴右人之飲食
　貴體鬼神之祭貴氣也公食與少牢皆右首而喪禮
　左首反吉故也少牢進腴公食進鰭而喪奠與虞進
　鰭未異於生故也儀禮大夫士祭皆薧魚周禮獻人
　凡祭祀共其魚之鱻薧曲禮曰稾魚曰商祭鮮魚曰
　脡祭少儀曰羞濡魚者進尾先儒謂天子諸侯之禮
　備薧濡其說是也冬右腴夏右鰭此又所尚在時與
　公食大夫少牢之所進者異矣
凡齊執之以右居之於左(齊才細反/下以齊同)
　正義鄭氏康成曰齊謂食羮醬飲有齊和者也居於
　左手之上右手執而正之由便也(孔疏凡齊者謂以/鹽梅齊和之法居)
　(處羹食於左手之上以右手所/執鹽梅調和正之於事便也)
　案此方調齊故居之於左為便若陳列則曲禮云羮
　居人之右
贊幣自左詔辭自右
　正義鄭氏康成曰自由也謂為君受幣為君出命也
　立者尊右　孔氏穎達曰此論贊幣贊辭之異贊助
　也　黄氏乾行曰幣自人來卑也辭由君出尊也
　通論方氏慤曰助之以言則曰詔助之以事則曰贊
　分而言之事亦可謂之詔太宰詔其廢置是也言亦
　可謂之贊太牢贊王命是也
　案贊幣自左若聘禮宰于公左受幣是已詔辭自右
　若覲禮太史致命太史在右是已辭謂辭命
酌尸之僕如君之僕其在車則左執轡右受爵祭左右
軌范乃飲(軌媿羙反周禮作軹/范音犯周禮作軓)
　正義鄭氏康成曰如君之僕當其為尸則尊也周禮
　大馭祭兩軹祭軌乃飲軌與軹于車同謂轊頭也(孔/疏)
　(此祭左右軌范與周禮文不同則/左右執即兩軹轊頭車轂小頭也)軓與范聲同謂軾
　前也(孔疏范與周禮軓聲同字異但軾前之軓車旁/作凡或作範字轂末之軌則車旁作九此左右)
　(軌是也車轍亦謂/之軌亦車旁作九)　孔氏穎達曰此眀為尸之僕祖
　道祭軷之宜尸之僕為尸御車之人將欲祭軷酌酒
　與尸之僕令為軷祭如酌酒與君之僕也僕既主尸
　車故於車執轡受爵尸位在左僕立在右故左執轡
　右受爵祭酒也君僕亦然軌謂轂末范謂式前僕既
　受爵將飲則祭之於車左右軌及前范所以祭者為
　其神助己不使傾危也祭徧乃自飲
　存異輔氏廣曰軌轂末所謂轍也老蘇曰車弊馬仆
　而患不及轍此其所以獨祭之與
　案此軌為轊頭與轍跡之軌迥别注疏説甚眀輔氏
　合之誤矣
凡羞有俎者則於俎内祭君子不食圂腴小子走而不
趨舉爵則坐祭立飲凡洗必盥牛羊之肺離而不提心
凡羞有湆者不以齊為君子擇葱薤則絶其本末羞首
者進喙祭耳(圂與豢同音患盥音管又古亂反提丁禮/反湆起及反為于偽反薤户戒反喙許穢)
　(反/)
　正義鄭氏康成曰於俎内祭者俎於人為横不得祭
　於閒也(孔疏羞在豆則祭於豆閒俎横在人前/不得祭兩俎閒故祭於俎内近人處)周禮
　圂作豢謂犬豕之屬食米榖者也腴有似人穢(孔疏/腴犬)
　(豕腸君子避其/穢故鼎闕一)小子弟子也卑不得與賓介俱備禮
　容也(孔疏趨徐趨也小子給使令宜驅走不得趨翔/為容  徐氏師曾曰成人之禮有走有趨立祭)
　(坐飲祭案此不趨是不備/容坐  立飲是不備禮)凡洗必盥謂先盥手乃洗
　爵先自潔也盥有不洗也提猶絶也(孔疏心謂肺/中央少許)􁏇
　離之不絶中央少者使易絶以祭耳齊和也(孔疏湆/汁也羞)
　(有汁則有鹽梅齊和若食者更調和/之則嫌主人味薄  案曲禮毋絮羮)絶其本末為有
　萎乾(孔疏本根也本不浄末萎乾故絶去之言案注/萎乾兼本末言疏以不浄言本以萎乾  末者)
　(葢末既萎乾則本可知若/本之不淨則必特言之也)耳出見也(孔疏若祭先取/耳祭之進口以)
　(嚮尊者先祭耳便也曰方氏/慤曰凡鳥獸之口皆  喙)
尊者以酌者之左為上尊尊壺者面其鼻飲酒者禨者
醮者有折俎不坐未歩爵不嘗羞(禨其記反醮子/笑反折之設反)
　正義鄭氏康成曰尊者設尊者也　孔氏穎達曰此
　論設尊及折爼行爵嘗羞之儀酌者酌酒人也
　通論方氏慤曰謂之鼻者以當前如人之鼻故也若
　玉人大璋駔琮皆有鼻亦此意葢聖人之制器近取
　諸身而尚其象故也以至劍有首壺有頸箕有舌鼎
　有足量有耳皆以是而已
　存疑鄭氏康成曰酌者向尊其左則右尊也(孔疏人/君陳尊)
　(在東楹之西於南北列之設尊之人在尊西鄉東以/右為上則尊以南為上也酌人在尊東西靣以左為)
　(上亦上南也二人俱以南為上故云以酌者之左為/上尊也  庾氏曰燕禮司宫尊於東楹之西兩方壺)
　(左𤣥酒南上是設尊者東鄉酌者/西鄉設者之右則酌者之左也)鼻在面中言鄉人
　也(孔疏尊與壺悉有面面有鼻鼻宜嚮於尊者故言/面其鼻  方氏慤曰設尊者必面其鼻示専惠也)
　(玉藻云唯君/面尊是也)折俎尊徹之乃坐也已沐飲曰禨酌始
　冠曰醮(孔疏折俎者折骨體於俎也禨醮者若有折/俎為尊禨醮小事為卑故不得坐也折爼所)
　(以為尊者折俎則殽饌尊故冠禮庻子冠于房户之/前而冠者受醮不敢坐及禨者並不敢坐也案鄉飲)
　(酒燕禮有折俎者皆不坐獨云禨者醮者不坐者以/禨者醮者無酒俎之時則得坐嫌有折爼亦坐故特)
　(眀之燕方氏慤曰折骨於爼取之則辨貴賤雖/王之  饗亦不過此小子不敢當備禮故也)歩行
　也　孔氏穎達曰飲酒者則下文禨者醮者是也總
　以飲酒目之羞殽羞也殽羞本為酒設若爵未行而
　旡嘗羞是貪食矣此謂無算爵之時羞庻羞之後始
　嘗之若正羞脯醢折俎未飲酒之前則嘗之故鄉飲
　酒鄉射燕禮大射獻後乃薦賔皆先祭脯醢嚌肺乃
　飲卒爵
　辨正朱子曰設尊之法鄉飲酒云𤣥酒在西鄉射云
　左𤣥酒而鄭注云設尊者北面西曰左即此所謂尊
　者以酌者之左為上尊者葢言設尊之人方其設時
　即預度酌酒人之左尊而實以𤣥酒也若據燕禮則
　設尊者西面而左𤣥酒南上公乃即位於阼階上則
　酌者不得背公自當東面以酌而上尊乃在其右矣
　故此經所云以為為鄉飲鄉射而言則可以為為燕
　禮而言則正與之反今鄭注既不分眀庾孔又皆引
　燕禮而反謂酌者西面其辟戾甚矣唯賈氏疏儀禮
　以為據君面以左為尊者得之
牛與羊魚之腥聶而切之為膾麋鹿為菹野豕為軒皆
聶而不切麕為辟雞兎為宛脾皆聶而切之切葱若薤
實之醯以柔之(聶之渉反下同膾古外反麋音睂軒音/獻麕俱倫反辟音璧又補麥反徐扶益)
　(反兔他故反宛脾上於阮反下/毗支反切葱若薤實之絶句)
　正義鄭氏康成曰聶之言䐑也先藿葉切之(孔疏䐑/為大臠)
　復報切之(孔疏復/細切之)則成膾此軒辟雞宛脾皆菹類也
　其作之状以醢與葷菜淹之殺肉及腥氣也(方氏慤/曰菹酢)
　(菜醢人所謂菁菹茆菹/是也此制造之法如之)　孔氏穎達曰此一節眀膾
　及韲菹麄細之異
其有折俎者取祭反之不坐燔亦如之尸則坐(燔音/煩)
　正義鄭氏康成曰亦為柄尺之類(孔疏言其不/便於坐同)燔炙
　也(孔疏燔亦在爼上故同不坐之案詩或燔或炙注/燔燒肉炙炙肝又詩燔之炙  注加火曰燔炕火)
　(曰炙葢對文則/異散文則通)鄉射曰賓奠爵于薦西興取肺坐絶
　祭左手嚌之興加于爼坐帨手尸尊也少牢饋食禮
　曰尸左執爵右兼取肝擩于爼鹽振祭嚌之加于
　菹豆(孔疏鄉射禮云興興則立也少牢禮不/云興故知尸則坐引之者證尸坐之義)　孔氏
　穎達曰此一節眀祭爼之儀就爼取所祭肺升席坐
　祭祭訖反此所祭之物加于爼取之反之不坐唯祭
　時坐耳然不坐者是賓客若為尸尸尊皆坐也
衣服在躬而不知其名為罔(罔本亦作冈又/作誷亡兩反)
　正義鄭氏康成曰罔猶罔罔無知貌　孔氏穎達曰
　衣服文章所以表人之徳亦勸人慕徳若著之而不
　識知其名義則是無知之人也　方氏慤曰書云予
　觀古人之象汝眀此其大者也
其未有燭而後至者則以在者告道瞽亦然凡飲酒為
獻主者執燭抱燋客作而辭然後以授人執燭不讓不
辭不歌(道音導燋側角反又/子約反又在遥反)
　正義鄭氏康成曰以在者告為其不見意欲知之也
　師冕見及階子曰階也及席子曰席也皆坐子告之
　曰某在斯某在斯凡飲酒主人親執燭敬賓示不倦
　也言獻主者容君使宰夫也(孔疏凡飲酒主人自獻/賓若尊車不敵則使宰)
　(夫為主人以獻/賓故云獻主)未爇曰燋此皆為宵言也不讓不辭
　不歌以燭繼晝禮殺(孔疏禮賓主有譲及更相辭謝/又各歌詩相顯今既暮夜所以)
　(殺於三事而案此正禮所謂異姓至讓則止即授人/燭亦至讓  止賓出不為長夜之飲也先儒疑殺禮)
　(即亂生誤/會經意)　孔氏穎達曰此眀有燭無燭之儀在者
　謂己在於坐者若日已闇而坐中未有燭有人後至
　則主人以在坐中者告之使後來人知之也瞽無目
　恆如日闇故亦道之如無燭時也執燭者謂夜闇執
　燭抱燋謂既欲㽞客又取未然之炬抱之也作起也
　客既見主人執燭抱燋故自起辭之主人見客起辭
　故從辭而止以燭授已執燭之人執燭夜時也　應
　氏鏞曰執燭抱燋賤役也為獻主者身親之敬客不
　嫌為勞也執已然之燭而又抱未爇之燋愛客而欲
　㽞之尤有加而無已也
　案此主人之禮則然客則至讓而出主賓各盡其道
　也
洗盥執食飲者勿氣有問焉則辟咡而對(辟匹亦反徐/孚亦反咡而)
　(志/反)
　正義鄭氏康成曰示不敢歆臭也口旁曰咡　陸氏
　佃曰洗盥所謂凡洗必盥是也洗爵及執食飲茍有
　氣焉人或穢之氣猶不得其謦欬言語可知
　存疑孔氏穎達曰洗謂與尊長洗足也盥謂與尊長
　洗手也與執長者飲食皆不使鼻臭及之
　案訓洗盥陸氏有據依疏義似過嚴然孔子升堂屏
　氣似不息則事親師亦必不敢以氣直觸之也
為人祭曰致福為己祭而致膳於君子曰膳祔練曰告
凡膳告於君子主人展之以授使者於阼階之南南面
再拜稽首送反命主人又再拜稽首其禮大牢則以牛
左肩臂臑折九箇少牢則以羊左肩七箇犆豕則以豕
左肩五箇(使去聲臂音秘本或作辟臑人於反箇古賀/反犆特同  案陳澔本阼階之南面少一南)
　(字/)
　正義鄭氏康成曰致福曰膳曰告此皆致祭之餘
　於君子(孔疏其将/命之辭也)攝主言致福申其辭也自祭言膳
　謙也(孔疏不敢云福/言致善味耳)祔練言告不敢以為福膳也(孔/疏)
　(使知已祔祥而已若顔/回之喪饋孔子祥肉也)展省具也折斷分也皆用左
　者右以祭也(孔疏周人牲體尚右/右邊以祭所以獻左)羊豕不言臂臑因
　牛序之可知
　案孔氏穎達曰此眀致福及膳於君子及所膳牲體
　之數凡初遣使膳告君子之時主人自省視飲食多
　少備具於阼階南稽首拜送使者反亦在阼階南面
　再拜稽首受命曲禮云使者反必下堂而受命是也
　其體以下眀所膳數也若得大牢祭者則用牛膳周
　貴肩故用左肩九箇者取肩自上斷折至蹄為九段
　以獻之也臂臑謂肩脚也禮得少牢者則膳羊左肩
　折為七箇大牢惟牛少牢惟羊並用上牲不并備饌
　也若祭惟特豕亦用豕左肩五箇也　方氏慤曰膳
　夫所謂凡祭祀之致福者受而膳之是已授使者與
　反命皆再拜稽首則敬之至也止言膳告而不及致
　福致福尤敬不嫌其不如是矣
國家靡敝則車不雕㡬甲不組縢食器不刻鏤君子不
履絲屨馬不常秣(靡亡皮反㡬其皮反組音祖/縢音滕常本亦作嘗秣音末)
　正義鄭氏康成曰靡敝賦税亟也雕書也㡬附纒為
　沂鄂也組縢以組飾之及紟帶也(孔疏言紟帶觧經/縢字縢是縛約之)
　(名/)詩云公徒三萬貝胄朱綅(孔疏詩魯頌閟宫文貝/胄謂以貝飾胄朱綅綴)
　(之/也)亦鎧飾也(孔疏謂以/朱繩綴甲)　孔氏穎逹曰此眀國家靡
　敝減省之理君造作侈靡賦税煩急則物凋敝或以
　靡為糜謂財物糜散凋敝車不雕畫漆飾以為沂鄂
　甲不用組以為飾及紟帶紟帶謂以組連甲及為甲
　帶絲屨謂絇繶純之屬不以絲飾之　方氏慤曰組
　猶纓之用組縢猶籩之有縢皆所以約而緘之因以
　為甲飾食器若木者為刻金者為鏤馬食榖曰秣五
　事必以車馬為始終者車馬在禮為重
　
欽定禮記義疏卷四十八
欽定四庫全書
欽定禮記義疏卷四十九
　學記第十八
　　正義孔氏穎達曰案鄭目録云名曰學記者以其
　　記人學教之義此扵別録屬通論　程子曰禮記
　　除中庸大學惟學記最近道　朱子曰此言古者
　　學校教人傳道授受之序與其得失興廢之由兼
　　大小學言之　芮氏城曰此篇記學非記禮然禮
　　固在焉家塾黨庠州序國學立學之禮皮弁祭菜
　　小雅肄三入學之禮詔於天子無北面尊師之禮
　　案此篇家有塾至九年大成詳言先王學制大學
　　始教至記問之學不足以為人師皆教者之法察
　　於三者有志扵學察於四者有志扵本皆學者之
　　法至言大道至道言敬道信道言辨志先志言敬
　　業孫業無非所教所學之事而石梁王氏謂此篇
　　不詳言先王學制與教者學者之法亦近誣矣
發慮憲求善良足以謏聞不足以動衆就賢體逺足以
動衆未足以化民君子如欲化民成俗其必由學乎(謏/思)
　(了反聞/音問)
　正義鄭氏康成曰憲法也言發計慮當擬度於法式
　也(孔疏發謂起發慮/謂謀慮憲謂法式)求謂招來也謏之言小也就謂
　躬下之體猶親也所學者聖人之道在方策　孔氏
　穎達曰舉動能擬度於法式又能招求善良之士以
　自輔故小有聲聞賢謂徳行賢良屈下從就之足以
　動衆者以恩被於外未足以化民者識見猶淺仁義
　未備也學則博識多聞知古知今既身有善行示民
　軌儀故可以化民成俗也　周氏諝曰學者一道徳
　之源道徳一然後可以化民成俗　陸氏佃曰就賢
　進於求善體逺進於發慮　朱子曰動衆謂聳動衆
　聽蓋守常法用中材其效不足以致大譽逺謂疏逺
　之士下賢親逺足以聳動衆聽使知貴徳而尊士然
　未有開導誘掖之方也故未足以化民唯教學可以
　化民使成美俗　陳氏澔曰此學乃大學之道明徳
　新民之事也
　存疑孔氏穎達曰逺謂才藝廣逺心意能親愛之
　又曰天子諸侯及卿大夫欲教化其民成其美俗非
　學不可　戴氏溪曰求賢以自輔足以資人君多聞
　之益屈已以下賢足以興起天下為善之心然學校
　不立教養闕然天下之人雖欲為善而無所考徳問
　業故化民成俗必由學校其所及者廣所傳者逺也
　存異鄭氏康成曰動衆謂師役之事　孔氏穎達曰
　君子君謂君於上位子謂子愛下民
　案就賢親之也其疏逺之士則疑於不能親矣而又
　重之以一體之義則跡雖疏而情自洽衆之所以動
　也才藝廣逺説終不若朱子疏逺義於就字體字及
　動衆字尤有闗㑹耳戴氏主學校言雖亦化原之所
　在然古人有身為表儀而風俗自登者則不如諸家
　説之周致也　又案君子有徳有位之通稱孔氏專
　以天子諸侯卿大夫言已不免於拘墟至分訓君與
　子之義則鑿矣
玉不琢不成器人不學不知道是故古之王者建國君
民教學為先兌命曰念終始典于學其此之謂乎(琢丁/角反)
　(兌依注作/説音悦)
　正義鄭氏康成曰教學謂内則設師保以教使國子
　學焉外則有大學庠序之官典經也言學之不舍業
　也兌當為説字之誤髙宗夢傅說求而得之作説命
　三篇在尚書今亡(孔疏鄭不見/古文尚書)　孔氏穎達曰此論
　喻學之為美故先立學之事王者建立其國君長其
　民内設師保外設庠序以教之記者明教學事重不
　可暫廢故引兌命以證也　吳氏澄曰説命所言謂
　人之為學自始及終當有常而不閒斷此引之謂君
　之教民為學亦當終始有常而不暫廢也
　案此篇分章宜從朱子右一章言教學之重一篇之
　綱領也
雖有嘉肴弗食不知其㫖也雖有至道弗學不知其善
也是故學然後知不足教然後知困知不足然後能自
反也知困然後能自强也故曰教學相長也兌命曰學
學半其此之謂乎(肴户交反强其文反又其良反長/丁兩反學學上胡孝反下如字)
　正義鄭氏康成曰旨美也學則睹已行之所短(孔疏/不學)
　(之時不知已身何長何短若學/則知已之所短有不足之處也)教則見已道之所未
　達(孔疏不教之時謂已諸事皆通若/其教人則知已有未通而有困弊)自反求諸己也
　(孔疏既知不足然後能自反嚮/身而求諸己之困故反學矣)自强修業不敢倦也
　(孔疏既知困弊然後能自/强學其身不復解怠也)學學半言學人乃益已之
　學半(孔疏上學為教音斆下學者謂/學習也言教人乃是益已學也)　孔氏穎達曰
　此明教學相益教學相長者教之時然後知已困而
　乃强學之是教能長學也學則道業成就於教益善
　是學能長教也　張子曰困者益之基也學者之病
　正在於不知困自以為知而問之不能答用之不能
　行者多矣
　案上章言教必由於學此言教亦所以為學上以本
　末之序言此以内外之合言也
古之教者家有塾黨有庠術有序國有學(塾音/熟)
　正義鄭氏康成曰古者仕焉而巳者歸教於閭里朝
　夕坐於門(孔疏書傳大夫七十而致仕退老歸其郷/里大夫為父師士為少師新榖已入餘子)
　(皆入學距冬至四十五日始出學上老平明坐於右/塾庶老坐於左塾餘子畢出然後皆歸夕亦如之)
　門側之堂謂之塾(孔疏爾雅/釋宮文)　孔氏穎達曰自此至
　謂乎明國家立庠序上下之殊并明入學年嵗之差
　周禮百里之内二十五家為閭同共一巷巷首有門
　門邊有塾謂民在家之時朝夕出入恆受教於塾故
　云家有塾白虎通云里中之老有道徳者為里右師
　其次為左師教里中之子弟以道藝孝弟仁義也於
　黨中立庠教閭中所升者國謂天子所都及諸侯國
　中周禮天子立四代學以教世子羣后之子及鄉中
　俊選所升之士諸侯於國但立時王之學故云國有
　學　陳氏祥道曰家塾黨庠術序所謂鄉學也國有
　學大學也以義求之塾者孰也言習孰乎洒掃應對
　進退之事將由末以致本者也庠者養也言養人材
　而成之非特口體而已序者射也言以射別行能而
　進非特主皮而已學則本天人之道而覺之非特為
　利而已　陳氏澔曰術當為州州之學曰序周禮鄉
　大夫春秋以禮會民而射於州序是也(案鄉大夫/當作州長)
　通論陸氏佃曰周官州長言射于州序則序者州亦
　有之黨正言飲酒于序則黨又有序矣王制曰耆老
　皆朝於庠鄉飲酒曰迎賓於庠門之外則庠者鄉亦
　有之春秋傳曰子産不毁鄉校則鄉亦有校矣
　存疑鄭氏康成曰術當為遂聲之誤也(孔疏以與黨/連文故知誤)
　(案或曰遂術二字古通用春秋秦伯使術来聘公羊/傳漢書五行志並作遂管子里十為術術十為州術)
　(音遂術字從行遂字從/辵皆人所經行之地)　又曰周禮五百家為黨萬
　二千五百家為遂黨屬於鄉遂在逺郊之外(孔疏周/禮六鄉)
　(之内五家為比五比為閭四閭為族五族為黨五黨/為州五州為鄉六遂之内五家為鄰五鄰為里四里)
　(為酇五酇為鄙五鄙為縣五縣為遂此扵六鄉舉黨/六遂舉遂則閭里以上皆有學可知故鄭云歸教於)
　(閭/里)　孔氏穎達曰於遂中立序教黨學所升者　李
　氏格非曰縣遂同於州鄉酇鄙同於族黨鄰里同於
　比閭此經於六遂言序以見鄉之黨於六鄉言黨以
　見遂之鄙於縣遂之學言遂於族黨之學言黨舉大
　以兼小於比閭鄰里之學言家舉小以見大
　案陳説本周禮經文以斷術之為州其説可據至術
　之作遂於古雖有明徴而遂之有序於經實無可考
　自孔氏言之則竟以黨屬之遂矣是當並以疑存之
比年入學中年考挍一年視離經辨志三年視敬業樂
羣五年視博習親師七年視論學取友謂之小成九年
知類通達强立而不反謂之大成夫然後足以化民易
俗近者説服而逺者懷之此大學之道也記曰蛾子時
術之其此之謂乎(比毗志反中丁仲反樂五孝反説音/悦蛾魚起反本或作蟻案漢以前多)
　(書蟻作蛾左傳蛾析列子禽獸蟲蛾元帝紀/白蛾羣飛長楊賦扶服蛾伏皆為蟻字之省)
　正義鄭氏康成曰比年入學學者每歲來入也中猶
　閒也(孔疏閒年謂下一/年三年五年七年)鄉遂大夫閒嵗則考學者之
　徳行道藝(孔疏計學者多少之閒嵗/非鄉遂大夫閒嵗乃入學)周禮三嵗大比
　乃考焉(孔疏鄭引周禮則此中年考挍非周禮也皇/氏謂此亦周禮此中年考挍為鄉遂一年視)
　(離經以下為國學非也但應入大學者國家/考校之未入大學者鄉遂大夫考挍之耳)離經斷
　句絶也辨志謂別其心意所趣鄉也知類知事義之
　比也强立臨事不惑也不反不違失師道也懐來也
　安也蛾蚍蜉也蚍蜉之子微蟲耳時術蚍蜉之所為
　其功乃復成大垤　孔氏穎達曰敬業謂藝業長者
　敬而親之樂羣謂羣居朋友善者願而樂之博習謂
　廣博學習親師謂親愛其師論學謂學問嚮成論説
　學之是非取友謂選擇好人取之為友小成比六年
　以前其業稍成也知類通達謂知義理事類通達無
　疑强立謂專强獨立不有疑滯記云蛾子時術之者
　引舊記言蚍蜉之子時時術學銜土之事而成大垤
　猶如學者時時學問而成大道矣　周氏諝曰能離
　經然後知業之為可敬能敬業然後所習者博習博
　然後能講學能講學然後知類通達凡此皆視其學
　問者也内辨其志然後外樂其羣樂羣然後上能親
　師親師然後下能取友取友然後能强立不反凡此
　皆視其徳性者也　又曰辨志者自能分別其心所
　趨向如為善為利為君子為小人也敬業者專心致
　志以事其業也樂羣者樂於取益以輔其仁也博習
　者積累精專次第而徧也親師者道同徳合愛敬兼
　盡也論學者知言而能論學之是非取友者知人而
　能識人之賢否也知類通達聞一知十能觸類而貫
　通也强立不反知止有定而物不能移也蓋考挍之
　法逐節之中先觀其學業之淺深徐察其徳行之虛
　實讀者宜深味之乃見進學之驗　吕氏祖謙曰五
　年方可博習未至此則非聖人之書不敢觀前此非
　不從師至此方能親師七年見得的當方可議論是
　非決擇賢否
　存異陳氏祥道曰三年大比此中年必三年也　吳
　氏澄曰七年以上皆小學之事九年則十五入大學
　之次年自始入小學之年而通數之為九年也
　案此章詳言教學之事中年考挍非三年大比孔疏
　本明一年謂入大學之後一年吴氏合小學在内非
　也入大學二年而即望其大成不太欲速乎
大學始教皮弁祭菜示敬道也宵雅肄三官其始也入
學鼓篋孫其業也夏楚二物收其威也未卜禘不視學
㳺其志也時觀而弗語存其心也幼者聽而弗問學不
躐等也此七者教之大倫也記曰凡學官先事士先志
其此之謂乎(宵讀小肄以二反篋古協反孫音遜下同/夏檟同古雅反禘大計反語魚庶反學如)
　(字躐里/輒反)
　正義鄭氏康成曰皮弁天子之朝服也祭菜禮先聖
　先師(孔疏據文王世子凡學春官釋奠于先/師秋冬亦如之惟始立學乃祭先聖)菜謂芹
　藻之屬宵之言小也肄習也習小雅之三謂鹿鳴四
　牡皇皇者華也(孔疏鄉飲酒禮燕禮皆歌此三詩左/傳襄四年穆叔如晉亦歌此三詩)
　此皆君臣燕樂相勞苦之詩為始學者習之所以勸
　之以官且取上下相和厚鼓箧擊鼓警衆(孔疏文王/世子天子)
　(視學大昕鼔徴凡常入學用樂/及祭祀用樂皆以鼓徴召學士)乃發篋出所治經業
　也孫猶恭順也夏槄也(孔疏郭景純/云今之山楸)楚荆也(陳氏澔/曰夏榎)
　(也榎形圓/楚形方)二者所以扑撻犯禮者收謂收斂整齊之
　威威儀也禘大祭也(孔疏大祭在於夏今案不當大/祭之年亦必待夏時祭之後)
　天子諸侯既祭乃視學考挍以游暇學者之志意時
　觀而弗語使之悱憤然後啓發也倫理也自大學始
　教至此其義七也官居官者也士學士也　孔氏穎
　達曰此明天子諸侯教學大理凡有七種始立學時
　天子使有司服皮弁祭先聖先師以蘋藻之菜示敬
　道者崔氏云著皮弁祭菜蔬並是質素示學者以謙
　敬之道矣當祭菜時取小雅三篇為學者歌之欲使
　學者得為官與君臣相燕樂各自勸勵也入學之時
　大胥之官先擊鼓以召之學者既至發其筐篋以出
　其書欲使學者恭順其所持經業也學者不勤其業
　師則以夏楚二物笞撻之欲令學者畏之收斂其威儀
　也未卜禘不視學者謂優游縱暇學者之志不欲急
　切之也時觀謂教者時時觀之而不丁寧告語使學
　者心憤口悱然後啟之也學有疑滯未曉必推長者
　咨問幼者但聽長者解説不推長者而輒問則與長
　者抗行故教此學者令其謙退不敢踰越等差也
　又曰此視學謂考試學者經業或君親往或使有司
　為之非天子大禮視學也若大禮仲春入學舍菜合
　舞仲秋頒樂合聲於是時也天子則視學焉月令季
　春大合樂天子率三公九卿而視學焉與此別也視
　學既在夏祭之後則天子春秋視學亦應在春秋時
　祭之後可知　方氏慤曰皮弁無經緯之文織絍之
　功祭菜無犧牲之味黍稷之實宵雅肄習必至於三
　欲孰故也習必以雅欲其正也止以小雅欲其有漸
　也以其始教故曰官其始也官者主治之謂也　輔
　氏廣曰示敬道所以使之立為學之誠官其始所以
　使之知教者之意學者之誠立教者之意明然後可
　以教故孫其業使之有受道之質然又慮其怠也則
　又收其威使之有勉强之意又慮教者之亟而不俟
　夫學者之自得也故又五年一視學使學者之志優
　游而無廹急之患時觀而弗語使學者之心常存而
　有憤悱之誠上無廹切之教下有憤悱之誠則不患
　乎人之不自得已夫教者固不可亟而學者亦不可
　以有亟心也故又終之以學不躐等焉此其倫序也
　七者皆所以正士之志士而正其志則官而能其事
　矣
　通論陳氏祥道曰學者之於先聖先師大有釋奠小
　有釋菜釋奠以飲為主而其禮隆釋菜以食為主而
　其禮薄故大學始教皮弁祭菜所以示敬而已矣古
　之教世子必以禮樂教學士亦必以禮樂皮弁祭菜
　而示之使敬教以禮也小雅肄三而誘之使勸教以
　樂也
　存疑吕氏祖謙曰舊説以宵為小大抵經書字不當
　改古人采詩夜誦使夜閒肄習三章之雅非獨舊説
　所謂鹿鳴四牡皇皇者華也但取雅之三章諷誦吟
　咏此心遂有所據所謂官其始也
　存疑鄭氏康成曰學不躐等學教也教之長穉　張
　子曰鼓篋謂入學先搜索所藏防其挾異端邪説以
　亂學者也
　辨正郝氏敬曰學不躐等鄭改學為教恐非
　案此章歴數大學之教法而明其義見教者所當先
　也禘祭王制祭統並云夏郊特牲祭義並云春以諸
　經考之似夏禘為正此言卜禘視學者大約在每年
　夏祭之後天子視學亦使有司考挍之也孔疏以為
　五年大禘陳氏祥道以為三年吉禘吳氏澄以為周
　前春祭名禘或云祠字之誤恐皆非
大學之教也時教必有正業退息必有居學
　正義孔氏穎達曰正業謂先王正典非諸子百家故
　教必用之　陸氏佃曰正業言時教之所教居學言
　退息之所學　朱子曰時教如春夏禮樂秋冬詩書
　之類居學如易之言居業蓋常習所習如下文操縵
　博依興藝息逰之類
　存異鄭氏康成曰有居有常居也　孔氏穎達曰大
　學之教也時言教學之道當以時習之退息必有居
　者謂學者疲倦而暫休息必有常居之處各與其友
　閒居得相咨决不可雜濫也
　辨正朱子曰鄭注孔疏讀時字居字句絶而學字自
　為一句恐非文意當以也字學字為句絶
　總論孔氏穎達曰自此至謂乎論教學之道必當優
　柔寛緩不假急速遊息孫順其學乃成
不學操縵不能安弦不學博依不能安詩不學雜服不
能安禮不興其藝不能樂學(操七刀反縵末怛反依於/豈反興虛應反又許金反)
　(樂五/孝反)
　正義鄭氏康成曰操縵雜弄博依廣譬喻也依或為
　衣雜服冕服皮弁之屬雜或為雅興之言喜也歆也
　藝謂禮樂射御書數　孔氏穎達曰此以下並正業
　積漸之事也學操縵教樂也弦琴瑟之屬將學琴瑟
　若不先學調弦雜弄則手指不便不能安正其弦(黄/氏)
　(震曰安者習孰/無辛苦之意)學博依教詩法也博廣也依謂依倚
　譬喻也若欲學詩不學廣博譬喻則不能安善其詩
　學雜服教禮法也雜服自衮而下至皮弁朝服𤣥端
　之屬禮經正體在於服章以表貴賤若欲學禮而不
　能明雜衣服則心不能安善於禮也不興其藝不能
　樂學此總結上三事並先從小起義也藝謂操縵博
　依六藝之等若欲學詩書正典意不歆喜其雜藝則
　不能眈翫樂於所學之正道　方氏慤曰操之而急
　縱之而緩者操縵之謂也弦之理亦若是而已依則
　依物之理以為言焉多識於鳥獸草木之名則博依
　之謂也詩之理亦若是而已　張子曰藝禮樂之文
　如琴瑟笙磬古人皆能之以中制節射御亦合禮樂
　如不失其馳舍矢如破騶虞和鸞動必相應書數之
　用雖小然莫不出於學故人有倦時又用此以遊其
　志所以使之樂學也　朱子曰古人服各有等降若
　理㑹得雜服則於禮亦思過半矣且如冕服是天子
　祭服皮弁是天子朝服諸侯助祭於天子則服冕服
　自祭於其廟則服𤣥冕大夫助祭於諸侯則服𤣥冕
　自祭於其廟則服皮弁又如天子常朝則服皮弁朔
　旦則服𤣥冕諸侯常朝則服𤣥端朔旦則服皮弁大
　夫私朝亦服𤣥端夕深衣士則𤣥端以祭上士𤣥裳
　中士黄裳下士雜裳庶人深衣此所謂雜服也　陳
　氏澔曰詩人比興之辭多依託於物理而物理至博
　也學者不能於退息之際廣求物理之所依附者則
　無以驗其實而於詩之辭必有疑殆而不能安者矣
　存疑張子曰服事也雜服洒掃應對投壺沃盥細碎
　之事　吳氏澄曰縵亦絲樂之屬蓋燕樂也周官鍾
　師磬師皆掌縵樂
故君子之於學也藏焉脩焉息焉遊焉夫然故安其學
而親其師樂其友而信其道是以雖離師輔而不反也
兌命曰敬孫務時敏厥脩乃來其此之謂乎
　正義鄭氏康成曰藏謂懐抱之脩習也息謂作勞休
　止之息遊謂閒暇無事之逰敬孫敬道孫業也敏疾
　也學者務及時而疾其所脩之業乃來　孔氏穎達
　曰言君子於學無時暫替乃能安其所學業學業既
　深必知此由本師故親師師既獲親而同志之友亦
　被於樂重親師樂友已道深明心自説信不復虛妄
　輔即友也友主輔已違離師友獨在一處而講説不
　違反扵師友昔日之意旨此則强立不反也乃來所
　學得成也　張子曰遜其志於仁則得仁遜其志於
　義則得義惟其敏而已　吳氏澄曰藏謂入學受業
　時脩謂治其正業息謂退息私居時遊者玩物適情
　之謂學操縵等藝是也
今之教者呻其佔畢多其訊言及於數進而不顧其安
使人不由其誠教人不盡其材其施之也悖其求之也
佛夫然故隱其學而疾其師苦其難而不知其益也雖
終其業其去之必速教之不刑其此之由乎(呻音申佔/敕沾反訊)
　(字又作誶音信數吳音朔鄭以言及於數為句吳/以及於數進為句今從吳佛本又作拂扶弗反)
　正義鄭氏康成曰呻吟也佔視也簡謂之畢訊猶問
　也言今之師自不曉經之義但吟誦其所視簡之文
　多其難問也呻或為慕訊或為訾不顧其安謂務其
　所誦多不惟其未曉也不由其誠謂使學者誦之而
　為之説不用其誠也不盡其材謂師有所隠也(朱子/曰隠)
　(其學謂以其學幽隠而難知/如曰二三子以我為隠之意)施之也悖求之也佛謂
　教者言非則學者失問也速疾也學不心解則忘之
　易刑猶成也　孔氏頴達曰此論教者違法學者所
　以不成多其訊者不曉義理而外不肯黙假作問難
　也進謂務欲前進誦習使多而不魯反顧其義理之
　安誠忠誠也使學者誦文而已為之説義心皆不曉
　是不用己之忠誠也教人不盡其材謂凡有所知又
　隠惜不盡其道也教者有上五者之短故施教於人
　違背其理其學者求之則又違戾師教既悖受者又
　違故弟子不荷師教之徳乃隠没其師之學而憎疾
　其師也　輔氏廣曰材者可為之資施與求皆為師
　之事施謂施己之教求謂求學者之益刑謂儀刑教
　之不刑猶言教不足為人之儀刑也　吳氏澄曰數
　進謂數進之學者未可以進而又進之也實知此一
　理而後使之别窮一理是謂由其誠能行此一事而
　後教之別為一事是謂盡其材否則是使之不由其
　實教之不盡其能也不觀其已知己能而進之以未
　知未能是其施教於人者先後失宜故曰悖不俟其
　自知自能而强之以必知必能是其求責於人者淺
　深莫辨故曰佛
　存疑鄭氏康成曰言及於數謂發言出説不首其義
　動云有所法象而已隠不稱揚也不知其益若無益
　然(朱子曰數謂刑名度數言及於數欲以是窮學/者之未知非求其本也注疏法象之説恐非)材
　道也　輔氏廣曰隠不安之意
　案此章言教貴使人得其安也誠在我材在人由其
　誠所謂誨人不倦無行不與也盡其材因人而施或
　成徳或達材也　又案鄭以言及於數為句據吳氏
　以數進言之則以多其訊言為句及於數進而不顧
　其安為句也其説明妥視鄭説為勝輔氏不安説文
　義雖順究非隠字正訓附存之
大學之法禁於未發之謂豫當其可之謂時不陵節而
施之謂孫相觀而善之謂摩此四者教之所由興也(禁/居)
　(鴆反當孫並去/聲摩莫波反)
　正義鄭氏康成曰不陵節謂不教長者才者以小教
　幼者鈍者以大也施猶教也孫順也(孔疏陵猶越也/節謂年才所堪)
　(教人之法當隨其年才年長而聰明者則教以大事/而多與之若年幼又頑鈍者當教以小事又與之少)
　(是不越其節分而/教之所謂孫順也)興起也　孔氏頴達曰此論教之
　得理則教興也　陳氏祥道曰禁於未發之謂豫所
　以救失於未發之前當其可之謂時所以長善於可
　教之際　戴氏溪曰孫有優游㢲入之意摩有切磋
　動盪之意　吳氏澄曰此四者三屬於師一屬於友
　存疑鄭氏康成曰未發情慾未生謂年十五時可謂
　年二十成人時不並問則教者思專也摩相切磋也
　辨正朱子曰禁於未發但謂豫為之防其事不一不
　必皆謂十五時也當其可謂適當其可告之時亦不
　必以年為斷相觀而善但謂觀人之能而於己有益
　如以兩物相摩而各得其助也
發然後禁則扞格而不勝時過然後學則勤苦而難成
雜施而不孫則壊亂而不修獨學而無友則孤陋而寡
聞燕朋逆其師燕辟廢其學此六者教之所由廢也(扞/胡)
　(半反格胡客反又戸隔反勝音升又升證/反壊音怪辟鄭讀譬朱子讀僻今從朱)
　正義鄭氏康成曰格讀如凍􁅅之􁅅扞堅不可入之
　貌(孔疏格謂堅/强扞拒扞也)時過然後學則思放也(孔疏時過則/心情放蕩雖)
　(追悔欲學而精明/已散勤苦難成)雜施不孫小者不達大者難識學
　者所惑也(孔疏教雜亂無次則大才輕其小/業小才苦其大業並是壊亂之法)獨學無
　友不相觀也(孔疏有疑無可/咨問則寡所聞)廢弛也　孔氏穎達曰
　此論學不依理教之廢棄　戴氏溪曰施之不得其
　統猶不施也自學而無其友猶不學也燕朋謂昵於
　朋比則人自為學不顧其師燕辟謂昵於敖辟則自
　以為是不力於學
　存疑鄭氏康成曰扞格不勝謂教不能勝其情慾燕
　猶䙝也燕朋䙝其朋友燕辟䙝師之譬喻
　辨正朱子曰燕朋是私䙝之友所謂損者三友之類
　注説非也燕辟但謂私䙝之談無益於學而反有所
　害也
君子既知教之所由興又知教之所由廢然後可以為
人師也故君子之教喻也道而弗牽强而弗抑開而弗
達道而弗牽則和强而弗抑則易開而弗達則思和易
以思可謂善喻矣(道音𨗳强其良反又其/兩反易以豉反下同)
　正義鄭氏康成曰道示之以道塗也抑猶推也開謂
　發頭角思而得之則深　孔氏穎達曰此明君子教
　人方便善誘之事道而弗牽但廣開道示語學理而
　已人茍不曉亦不偪急牽令速曉也强而弗抑謂微
　勸學者使神識堅强隨才而與之不甚推抑其義而
　教也開而弗達謂開發事端但為學者開發大義頭
　角而已亦不事事使之通達也此下三句釋上三事
　之所由但示正道寛柔教之則彼心和而意乃覺悟
　也但勸强其神識而不抑之令曉則受者和易亦易
　成也但開發義理而不為通達使學者用意思念也
　　陳氏祥道曰道而使之和則所從者樂强而使之
　易則所進者鋭開而使之思則所得者深
　案此章言教必知興廢之由而後能啟其志防其邪
　也
學者有四失教者必知之人之學也或失則多或失則
寡或失則易或失則止此四者心之莫同也知其心然
後能救其失也教也者長善而救其失者也(長丁/丈反)
　正義鄭氏康成曰失於多謂才少者(孔疏假或有人/才識淺小而所)
　(學貪多則終無所/成是失於多也)失於寡謂才多者(孔疏或有人才/識深大而所學)
　(務少徒有器調而終成/狭局是失於寡少也)失於易謂好問不識者(孔疏/至道)
　(深逺非凡淺所識而人不知思求唯/好泛濫外問此是學而不思則罔)失於止謂好思
　不問者(孔疏心未曉知而不肯咨問惟但止住而自/思之終不能達其實理此是思而不學則殆)
　救其失者多與易則抑之寡與止則進之　孔氏穎
　達曰此明教者識學者之心而救其失也四失由人
　心之異師能隨失而救之使學者和易以思是長善
　使學者無此四者之失是救失惟善教者能為之
　張子曰為人則多好髙則寡不察則易苦難則止
　方氏慤曰失雖見乎外而所存本乎心故知其心於
　内然後可救其失於外　陳氏祥道曰多者約之以
　禮寡者博之以文易者抑之以自反止者勉之以自
　强此長善救失之道也
　案此章言教當因人而施也
善歌者使人繼其聲善教者使人繼其志其言也約而
達微而臧罕譬而喻可謂繼志矣
　正義鄭氏康成曰言為之善者則後人樂倣傚師説
　之明則弟子好述之其言少而解臧善也　孔氏穎
　達曰善歌謂聲音和美感動人心能使聽者繼續其
　聲善教者使後人繼其志如今人傳繼周孔也下又
　釋所以可繼之事言善為教者出言寡約而顯達易
　解義理微妙而説之精善其譬罕少而聽者皆曉為
　教如此則可使後人繼其志也　朱子曰繼聲繼志
　者皆謂微發其端而不究其説使人有所玩索而自
　得之也約而達微而臧罕譬而喻三者皆不務多言
　而使人自得之意　吳氏澄曰教者之言雖至約不
　繁而能使人通之雖至微不顯而能使人善之雖少
　有所譬而能使人曉之約微罕譬教者之不盡言也
　達臧喻學之能自得也如此可謂能使人繼其志者
　矣
　通論黄氏裳曰學之序能辨志然後能遜志能遜志
　然後能繼志辨志求道之時也遜志從道之時也繼
　志會道之時也
　案此章言教當使人有自得之妙朱子合上為一章
　總以上五章皆言大學教人之法倫則有所持循安
　則無所乖忤善喻則誘其心知失則當其病繼志則
　使自得之皆教之善也其法進而愈微然非出於躬
　行心得之餘亦無以為教也故善教必由於善學
君子知至學之難易而知其美惡然後能博喻能博喻
然後能為師能為師然後能為長能為長然後能為君
故師也者所以學為君也是故擇師不可不慎也記曰
三王四代唯其師此之謂乎
　正義鄭氏康成曰長達官之長弟子學於師學為君
　也師善則善四代虞夏商周　孔氏穎達曰博喻廣
　曉也若知四事為主觸類長之後乃得為廣有曉解
　也前能廣解後乃可為人作師為師是學優學優宜
　仕故能為一官之長既能治一官之長有功能為一
　國之君也師既有君徳則弟子就師可學為君之徳
　故前云君子如欲化民成俗其必由學乎即是學能
　為君也三王四代雖皆聖人而無不擇師為慎故云
　唯其師　張子曰知學者至於學之難易及知其資
　質才性之美惡知至學之難易知徳也知其美惡知
　人也知其人且知徳故能教人使入徳　陳氏澔曰
　至學至於學也鈍者至之難敏者至之易質美者向
　道不美者叛道知乎此然後能博喻謂循循善誘不
　拘一塗也　吳氏澄曰知其難易美惡故能隨其淺
　深髙下而喻之各有攸當不局於一塗所謂博喻也
　教人能各得其宜則治人亦各得其宜故能為教人
　之師者小而一官之長大而一國之君皆能為之也
　存疑鄭氏康成曰美惡説之是非也　孔氏穎達曰
　隨器與之是至學之易隨失而救之是至學之難罕
　譬而喻言約而達是為美反此則為惡也
　案天佑下民作之君師大君者天下之師邦君者一
　國之師下至黨正族師其為民長者亦無非師故必
　能為師然後能為長為君是言其理之一必判作三
　項人則滯而難通矣難易美惡注疏亦未確當以張
　子及陳氏説為正
凡學之道嚴師為難師嚴然後道尊道尊然後民知敬
學是故君之所不臣於其臣者二當其為尸則弗臣也
當其為師則弗臣也大學之禮雖詔於天子無北面所
以尊師也
　正義鄭氏康成曰嚴尊敬也尸主也為祭主也尊師
　重道不使處臣位也武王踐阼召師尚父而問焉曰
　昔黄帝顓頊之道存乎(孔疏今大戴本無/黄字或鄭見古本)意亦忽不
　可得見與師尚父曰在丹書王欲聞之則齊矣王齊
　三日端冕(孔疏案大戴無/此文鄭所加)師尚父亦端冕奉書而入
　負屏而立王下堂南面而立師尚父曰先王之道不
　北面王行西折而南東面而立師尚父西面道書之
　言(孔疏此皆大戴禮武王踐阼篇文皇氏云王在賓/位師尚父主位此王庭之位若尋常師弟則師東)
　(面弟子西面其書之言曰/敬勝怠者强怠勝敬者亡)　孔氏穎達曰此論師徳
　既善雖天子以下必須尊師也　方氏慤曰師所以
　傳道故師嚴然後道尊學所以為道故道尊然後民
　知敬學
　餘論戴氏溪曰大抵古人行禮有教化存焉嚴師固
　所以尊道尊道則民知敬學率天下之人而皆知敬
　學天下豈不大治是故先王養老尊賢之義非特為
　其人也皆所以令衆庶見也夫君之尊天也而君之
　於臣有答拜之禮臣之卑地也而臣之於君有無北
　面之義然則古人於君臣之際亦淵乎其有意矣
　案此章言師道所繋之重以申上章建國君民教學
　為先之意
善學者師逸而功倍又從而庸之不善學者師勤而功
半又從而怨之善問者如攻堅木先其易者後其節目
及其久也相説以解不善問者反此善待問者如撞鐘
叩之以小者則小鳴叩之以大者則大鳴待其從容然
後盡其聲不善答問者反此此皆進學之道也(説音悦/撞文江)
　(反叩音口/從讀為舂)
　正義鄭氏康成曰從隨也庸功也功之受其道有功
　於已先易後難以漸入也從讀如富父舂戈之舂(孔/疏)
　(左傳文十一年富父終甥/以戈舂長狄喉而殺之)舂容謂重撞擊也(孔疏撞/擊以為)
　(聲之形容鐘之為體必待/其擊毎以一舂而為一容)始者一聲而已學者既開
　其端意進而復問乃極説之如撞鐘之成聲矣　孔
　氏穎達曰此明善學及善問并善答不善答之事受
　者聰明易入是為學之善故師體逸豫而弟子所解
　又倍於他人恆言師特加功於我也劣者已既闇鈍
　故師體勤苦而功裁半於他人又不自責已不明乃
　反怨師獨不盡意於我也問謂論難善問之人如匠
　善攻治堅木先斫治其易處然後及於節目問者順
　理答者分明及其經久師徒共相愛説以解義理不
　善問者先問其難心且不解則答問之人不相喜説
　義又不通也善能答問難者如鐘之應撞隨彼所問
　事之大小而答之待其一問然後一答乃後盡説理
　義不善答問者或問小而答大或問大而答小或暫
　問而説盡此皆無益於所問也　張子曰問學亦須
　發端不發端則無以起論議蓋道若大路如不因端
　則指何者為先須是攻堅而不入有疑而未判者如
　此發問乃有得也善待問者如撞鐘洪鐘未嘗有聲
　由叩乃有聲聖人未嘗有知由問而有知答問者必
　知問之所由故所答從所問言各有所當也大鳴小
　鳴因所叩也不必數數告語待其來問至當皆實見
　處故易以喻所謂待其從容然後盡其聲　朱子曰
　善問者如攻堅木先其易者後其節目非特善問讀
　書求義理之法皆然置其難處先理㑹其易處易處
　通則堅節自迎刃而解矣若先其難者則刃頓斧傷
　而木終不可攻縱使能攻而費工竭力無自然説而
　解之之效終亦無益於事也　方氏慤曰節則木理
　之剛者説卦所謂堅多節是矣目則木理之精者弓
　人所謂斵目必荼是矣皆其至堅難攻之處也
　案朱子曰相説而解説只當如字而解音胡買切蓋
　義理相説之乆其難處自然觸發解㪚也又曰從容
　注説非是正謂聲之餘韻從容而將盡者也言必答
　盡所問之意然後止也此又一義也並存之
記問之學不足以為人師必也其聽語乎力不能問然
後語之語之而不知雖舎之可也(語魚據反/舎音捨)
　正義鄭氏康成曰記問謂豫誦雜難雜説至講時為
　學者論之此或時師不心解或學者所未能問也聽
　語謂必待其問乃説之舎之須後　孔氏穎達曰此
　論教者不可為記問之學聽語謂聽受其所問之語
　然後依問為説也若受業者才力苟不能見問待憤
　悱之間師然後語之語之不能知且舎住待後別更
　語之可也　方氏慤曰聽所問而語之者教者之義
　也力不能問而語之者教者之仁也　輔氏廣曰記
　問之學據已所有者以告人聽語者因人之所疑以
　啟之孟子所謂知言是矣此非心與道一而尺度權
　衡之在我者不足以與此也彼有質朴而訥於言雖
　欲問而力不能發者必有以知其情不待其問而語
　之若夫雖欲語之而彼無以受之則止而不以告非
　謂其既語而彼亦不知乃已也　吳氏澄曰因上文
　善答問不善答問而又言此
　存疑輔氏廣曰不待其問而語之如孔子曰吾道一
　以貫之是也
　案此章言教學皆貴有心得之機以申前教學相長
　之意　又案力不能問孔疏以憤悱言是所謂憤而
　啟悱而發也一貫之傳是大成事不應舉以為證
良冶之子必學為裘良弓之子必學為箕始駕馬者反
之車在馬前君子察於此三者可以有志於學矣(冶音/也箕)
　(音/基)
　正義鄭氏康成曰良冶之子仍見其家錮補穿鑿之
　器也補器者其金柔乃合有似於為裘(孔疏善冶之/家見父兄世)
　(業陶鑄金鐵使之柔合以補治破器皆令全好故/此子弟仍能學為袍裘補續獸皮以至完全也)良
　弓之子仍見其家撓角幹也撓角幹者其材宜調調
　乃三體相勝有似於為楊柳之箕(孔疏善為弓之家/使角幹撓屈調和)
　(成其弓故其子弟亦覩其父兄世/業仍學取柳和軟撓之成箕也)以言仍見則貫即
　事易也仍讀先王之道則為來事不惑　孔氏穎達
　曰馬子始學駕車之時大馬本駕在車前今將馬子
　繫隨車後日見車行其駒慣習而後駕之不復驚也
　三事皆積習所成君子察此則可有志於學矣
　存疑應氏鏞曰冶鑄難精而裘軟易紉弓勁難調而
　箕曲易製車重難駕而馬反則易馴皆自易以至於
　難自粗而至於精習之有漸而不可驟進學之以類
　而不可泛求是之謂有志矣　王氏應麟曰列子云
　古詩言良弓之子必先為箕良冶之子必先為裘張
　湛注云學者必先攻其所易然後能成其所難
　案此章言學必有漸乃底於成以申前小成大成之
　意鄭氏冶弓之説謂易者生於所習與始駕在前習
　見一例如應説則未為冶先為裘使自易以至難則
　古未有攻皮之工進而為攻金之工者也
古之學者比物醜類鼓無當於五聲五聲弗得不和水
無當於五色五色弗得不章學無當於五官五官弗得
不治師無當於五服五服弗得不親(當丁/浪反)
　正義鄭氏康成曰比物醜類以事相况而為之醜猶
　比也醜或為計當猶主也五服斬衰至緦麻之親
　孔氏穎達曰此論弟子當親師之事物事也言古之
　學者以同類之事相比方則事學乃易成下四事皆
　比物醜類也鼔之為聲不宮不商而五聲不得鼓則
　無諧和之節鼓是聲類也清水無色而五色畫繢不
　得水則不明故五色須水亦其類也學先王之道本
　求博聞强識非主於一官而五官不得學則不能治
　官是學之類也五服斬衰齊衰大功小功緦麻也師
　於弟子不當五服之一而弟子若無師教誨則五服
　之情不相和親是師情有在三之義故亦與親為類
　　戴氏溪曰天下之理固有不相為而實相用者如
　鼓之於五聲水之於五色是也學何有於五官然視
　聽言貌思非學則不得其正師何與於五服然五服
　隆殺非師則恩義不篤學者苟知五聲非得鼓則聲
　不和五色非得水則色不章將以治五官安得不從
　事於學將以親五服安得不有頼於師耶
　存疑孔氏穎達曰五官金木水火土之官
　案此章極言教學之重以申大學始教五章之意孔
　疏以水火金木土之官為五官張子從之然不若戴
　氏視聽言貌思之説為長
君子曰大徳不官大道不器大信不約大時不齊察於
此四者可以有志於本矣三王之祭川也皆先河而後
海或源也或委也此之謂務本(齊如字源/本作原)
　正義鄭氏康成曰大道不器謂聖人之道不如器施
　於一物(孔疏器謂物堪用者器各施其用而聖/人之道𢎞大無所不施論語君子不器)本立
　而道生以學為本則其徳於民無不化於俗無不成
　源泉所出也委流所聚也始出一勺卒成不測　孔
　氏穎達曰此論學為衆事之本大徳聖人之徳聖人
　在上垂拱無為不治一官而為諸官之本大道聖人
　之道𢎞大無所不施不器而為諸器之本也大信聖
　人之信孔子曰予欲無言天何言哉四時行焉不言
　而信是大信也大信本不為細言約誓不約而為諸
　約之本也若能察此在上四者之事則人當志學為
　本也三王祭百川之時皆先祭河後祭海河為海本
　源為委本也
　存疑鄭氏康成曰大徳不官謂君也大信不約謂若
　胥命于蒲無盟約大時不齊謂或時以生或時以死
　　孔氏穎達曰大時謂天時也天生殺不共在一時
　不齊而為諸齊之本也
　辨正朱子曰注説非是大徳者不但能專一官之事
　若荀子所謂精於道者兼物物也大信不約謂如天
　地四時不言而信者也
　案此章言學者務本以終一篇之意大時不齊謂如
　孔子仕止久速各當其時與上三句一類恐不應獨
　以天時言
欽定禮記義疏卷四十九
欽定四庫全書
欽定禮記義疏卷五十
　樂記第十九之一
　　正義孔氏頴達曰案鄭目録云名曰樂記者以其記
　　樂之義此於别録屬樂記葢十一篇合為一篇有樂
　　本樂論樂施樂言樂禮樂情樂化樂象有賓牟賈師
　　乙魏文侯今雖合此畧有分焉案藝文志云黄帝以
　　下至三代各有當代之樂名周衰禮壞其樂尤微以
　　音律為節又為鄭衞所亂故無遺法漢興制氏以雅
　　樂聲律世為樂官頗能記其鏗鏘鼔舞而已不能言
　　其義理武帝時河間獻王好博古與諸生共采周官
　　及諸子云樂事者以作樂記其内史丞王度𫝊之以授
　　常山王禹成帝時為謁者數言其義獻二十四卷樂記
　　劉向校書得樂記二十三篇與禹不同今樂記斷取十
　　一篇餘有十二篇其名猶在奏樂第十二樂器第十三
　　樂作第十四意始第十五樂穆第十六説律第十七季
　　札第十八樂道第十九樂義第二十昭本第二十一
　　昭頌第二十二竇公第二十三是也　程子曰禮記
　　除大學中庸惟樂記為近道學者深思自得之　黄
　　氏震曰此書閒多精語如曰人生而靜天之性也感
　　於物而動性之欲也好惡無節於内知誘於外皆近
　　世理學所㨿以為淵源如曰天髙地下萬物散殊而
　　禮制行矣流而不息合同而化而樂興焉晦菴先生
　　所深嘉而屢歎者也又曰此篇之外所餘十二篇及
　　河間獻王之樂記孔氏作疏時其書已泯絶　黄氏
　　乾行曰以樂記名篇宜若専言樂也其多與禮對舉
　　而互言之何也周子曰古者聖王制禮法脩教化三
　　綱正九疇叙百姓大和萬物咸若乃作樂以宣八風
　　之氣以平天下之情故樂聲淡而不傷和而不淫此
　　得其序而和禮先樂後之道闕一不可者也故篇以
　　樂記名而禮必對舉而互言之也
　　案漢河間獻王采周官及諸子言樂事者作樂記二
　　十四卷成帝時王禹獻入秘府其書遂亡此乃劉向
　　校書時所得與河間獻王所采絶不相同葢獻王所
　　采者其事此所陳者義也史記樂書全用其文或謂
　　褚少孫所補褚與劉向同時必劉校定後禇取入之
　　耳又攷史記與此目錄次第各不同孔疏言鄭目第
　　三樂施第四樂言第五樂禮與劉目録正合而今易
　　之疑傳鄭學者南皇北熊孔疏以皇為㨿則易鄭次
　　者或皇也今分篇如其舊而以異同附見之
凡音之起由人心生也人心之動物使之然也感於物
而動故形於聲聲相應故生變變成方謂之音比音而
樂之及干戚羽旄謂之樂(比毗志反而樂/如字又音洛)
　正義鄭氏康成曰宮商角徵羽雜比曰音(孔疏五音/清濁相雜)
　(比/和)單出曰聲(孔疏單有一聲/無餘聲相雜)形猶見也樂之器彈其
　宮則衆宮應然不足樂是以變之使雜也易曰同聲
　相應同氣相求(孔疏易文言文同聲雖相應/不得為樂必有異聲相應)春秋傳
　曰若以水濟水誰能食之若琴瑟之専一誰能聴之
　(孔疏昭二十年晏嬰語/琴瑟一聲不得成樂)方猶文章也干盾也戚斧也
　武舞所執也羽翟羽也旄旄牛尾也文舞所執周禮舞
　師樂師掌教舞有兵舞有干舞有羽舞有旄舞(孔疏周/禮有干)
　(舞無兵舞鄭司農云干舞兵舞也鄭引樂/師益以兵舞以經云干戚則是大武也)詩曰左手
　執籥右手秉翟(孔疏証羽/舞是翟舞)　孔氏穎達曰此章論音
　聲起於人心故名樂本人心既感外物而動口以宣
　心形見於聲心若感死喪之物而興動於口則形見
　於悲戚之聲心若感於福慶而興動於口則形見於
　歡樂之聲也既有哀樂之聲自然一髙一下或清或
　濁而相應不同故云生變變謂不恆一聲變動清濁
　也聲既變轉和合次序成就文章謂之音也音則今
　之歌曲也以樂器次比音之歌曲而樂器播之并及
　干戚羽旄鼓而舞之乃謂之樂也　又曰初發口單
　者謂之聲衆聲和合成章謂之音金石干戚羽旄謂
　之樂則聲為初音為中樂為末也所以惟舉音者舉
　中見上下矣　張氏守節曰夫樂之起其事有二一
　是人心感樂樂聲從心而生一是樂感人心心隨樂
　聲而變　陳氏暘曰文者音之雜方者音之節音之
　雜者音之始音之節者音之成故情動於中而形於
　聲則成文聲相應而生變然後成方此始與成之辨
　也　方氏慤曰人心之靜性自然也及其動也物使
　然耳心靜則蔵於默心動則發於言故形於聲有聲
　矣或倡或和則相應無常也宮變生徴徴變生商商
　變生羽羽變生角上下相通而方成則雜比之矣故
　謂之音音既雜比則節奏可聽人斯樂之不知手舞
　足蹈也故曰比音而樂之及干戚羽旄謂之樂樂者
　樂也以人樂之故謂之樂
樂者音之所由生也其本在人心之感於物也是故其
哀心感者其聲噍以殺其樂心感者其聲嘽以緩其喜
心感者其聲發以散其怒心感者其聲粗以厲其敬心
感者其聲直以㢘其愛心感者其聲和以柔六者非性
也感於物而后動是故先王慎所以感之者(噍子遙反/殺色界反)
　(其樂之樂音洛嘽昌善反/散思旦反柔說苑作調)
　正義鄭氏康成曰言人聲在所見非有常也噍踧也
　嘽寛綽貌發猶揚也粗麄也　孔氏穎達曰此覆明
　上文感物而動之意結樂聲生起所由也合音乃成
　樂是樂由此音而生本猶初也物外境也言樂初所
　起在於人心之感外境而變若外境痛苦則其心哀
　哀感在心故其聲必踧急而速殺若外境所善心必
　歡樂歡樂在心故聲必隨而寛緩若外境會合其心
　心必喜說喜說在心故聲必隨而發揚放散無輒礙
　但樂是長久之歡喜是一時之說左傳云喜生於好
　是喜與樂別也若忽遇惡事而心恚怒恚怒在心則
　其聲粗以猛厲若外境見其尊髙心中嚴敬嚴敬在
　心則其聲正直而有㢘隅不邪曲也性本靜寂無此
　六事六事之生由應感外物而動故云非性也既六
　事隨見而動非闗其本性故先代聖人在上制正禮
　正樂以防之不欲以外境惡事感之故云先王慎所
　以感之者也　方氏慤曰凡人之情得所欲則樂喪
　所欲則哀順其心則喜逆其心則怒於所畏則敬於
　所說則愛此六者之别也噍則竭而無澤殺則減而
　不隆嘽則闡而無餘緩則紆而不廹發則生而不窮
　散則施而無積粗則疏而不精厲則危而不安直則
　無委曲㢘則有分際靜者天之性動者人之情無所
　感則靜有所感則動六者感於物而後動故曰非性
　也　輔氏廣曰慎謂一嚬一笑不敢妄形一話一言
　不敢妄發
　通論張子曰古樂不可見葢為後人求之太深但以
　虞書詩言志歌永言聲依永律和聲求而得之樂之
　意盡於是詩止言志歌但永轉其聲令人可聽耳今
　學者亦以轉聲不變字為善歌既長言之要入於律
　則知音者察之知此聲入得何律錯綜以成文矣
　存疑孔氏穎達曰若外境親屬死亡心起愛情愛情
　在心則聲和柔也
　案疏此語恐誤親屬死亡必哀心感而聲噍殺矣有
　何可愛而聲和柔乎
故禮以道其志樂以和其聲政以一其行刑以防其姦
禮樂刑政其極一也所以同民心而出治道也(道音導/行下孟)
　(反治直/吏反)
　正義鄭氏康成曰極至也同民心而出治道此其所
　謂至也　孔氏穎達曰政法律也既防慎其感故用
　正禮教道其志用正樂諧和其聲用法律齊一其行
　用刑辟防其凶姦賀氏云雖有禮樂刑政之殊及其
　檢情歸正同至理極其道一也　陳氏暘曰禮樂者
　政刑之本政刑者禮樂之輔其極則一於同民心使
　之無悖逆詐偽之心一於出治道使之無淫佚作亂
　之事慎所以感之之效也　邵氏囦曰此又言聖人
　養其樂之本如此志者心之所之聲者心之所發行
　者心之形也姦者心之賊也四者既謹則民心同入
　於善而治道由是而出養其本者如是則心發於聲
　有不得其所者哉
凡音者生人心者也情動於中故形於聲聲成文謂之
音是故治世之音安以樂其政和亂世之音怨以怒其
政乖亡國之音哀以思其民困聲音之道與政通矣(樂/音)
　(洛思息吏/反又音笥)
　正義鄭氏康成曰言八音和否隨政也玉藻曰御瞽
　幾聲之上下　孔氏穎達曰上云比音而樂之及干
　戚羽旄謂之樂此云音不云樂者樂以音為本變動
　由於音也治平之世其樂音安靜而歡樂由君政和
　美而人心安樂故也禍亂之世其樂音怨恨而恚怒
　由其政乖僻而人心怨怒故也亡國謂将欲滅亡之
　國樂音悲哀而愁思由其人困苦哀思故也　陳氏
　暘曰治世以道勝欲其音安以樂雅頌之音也政其
　有不和乎亂世以欲勝道其音怨以怒鄭衛之音也
　政其有不乖乎亡國之音則桑閒濮上非特哀以思
　而已其民亦已困矣書曰八音在治忽國語曰政象
　樂亦斯意歟
宮為君商為臣角為民徵為事羽為物五者不亂則無
怗懘之音矣宮亂則荒其君驕商亂則陂其官壞角亂
則憂其民怨徵亂則哀其事勤羽亂則危其財匱五者
皆亂迭相陵謂之慢如此則國之滅亡無日矣(徵音㫖/怗昌㢘)
　(反懘昌制反又昌紙反/陂彼義反匱其媿反)
　正義管氏夷吾曰凡聽宮如牛鳴窌中凡聽商如離
　羣羊凡聽角如雉登木以鳴音疾以清凡聽徴如負
　猪豕覺而駭凡聽羽如鳴馬在野(案此一作/鳴鳥在樹)凡将起
　五音先主一而三之四開以合九九(朱子曰一而三/之即四也以是)
　(四開合於五音九也/又九之為八十一)以是生黄鍾小素之音以成宮
　(原注素本宮八十一數生/黄鍾之宮為五音之本)三分而益之以一為百有
　八為徵(原注本八十一益以三分之一二十七通前/百有八是為徴數朱子曰百有八半之為五)
　(十/四)有三分而去其乘適足以是為商(原注乘亦三分/之一也三分百)
　(八而去一餘七十/二是商之數也)有三分而復於其所以是成羽(原/注)
　(三分七十二而益其一分二十四合為九十六/是羽之數也朱子曰九十六半之為四十八)有三
　分而去其乘適足以是成角(原注三分九十六去其/一分餘六十四是角之)
　(數朱子曰/六十四)　司馬氏遷曰下生者倍其實三其法上
　生者肆其實三其法上九商八羽七角六宫五徴九
　(朱子曰當作宮九徴/六商八羽五角七)宮動脾而和正聖商動肺而合
　正義角動肝而合正仁徴動心而合正禮羽動腎而
　和正智故聞宮音使人溫舒而廣大聞商音使人方
　正而好義聞角音使人惻隠而愛人聞徴音使人樂
　善而好施聞羽音使人整齊而好禮　班氏固曰夫
　聲者中於宮張於商觸於角祉於徴宇於羽　鄭氏
　康成曰五者君臣民事物也凡聲濁者尊清者卑怗
　懘敝敗不和貌君臣民事物其道亂則其音應而亂
　荒猶散也陂傾也　崔氏靈恩曰五音之次宮最濁
　自宮以下則稍清矣君臣民事物亦有尊卑故以次
　配之　孔氏穎達曰此論五聲之殊所主之事上下
　不一得則樂聲調和失則國将滅亡鄭注月令云宮
　屬土土居中央總四方君之象也又音以絲多聲重
　者為尊宮弦最大用八十一絲聲最濁故為君也商
　屬金七十二絲次宮如臣次君之貴重也角屬木六
　十四絲聲居宮羽之中半清半濁民比君臣為劣比
　事物為優角清濁中民之象也徵屬火用五十四絲
　是微清所以為事之象羽屬水用四十八絲最處末
　聲最清所以羽為物也五者各得其所用不相壞亂
　則五音之響無敝敗矣宮音亂則其聲放散由其君
　驕溢故也商音亂則其聲欹邪不正由其臣不治於
　官官壞故也角音亂則其聲憂愁由政虐民怨故也
　徴音亂則其聲哀苦由徭役不休民事勤勞故也羽
　音亂則其聲危由君賦重民貧之故也迭互也陵越
　也五聲不和則君臣上下互相陵越所以為慢也滅
　絶也無日言旦夕可俟無復一日也　陳氏暘曰宮
　商角徵羽五聲之名君臣民事物五聲之實實治則
　聲從而治實亂則聲従而亂　輔氏廣曰大而不治
　曰荒荒不治也陂不正也變臣言官者主有職者言
　之　周氏諝曰還相為宮而不相亂則其音和相陵
　謂聲不依永也君臣民事物其道亂則其音應
　通論陳氏暘曰先王作樂以聲配日以律配辰原樂
　聲之始五聲未始不先律要樂器之成十二律未始
　不先聲書曰詩言志歌永言聲依永律和聲樂聲之
　始也周官大師掌六律六同以合隂陽之聲皆文之
　以宮商角徴羽之聲樂器之成也古者考律均聲必
　先立黄鍾以本之黄鍾之管九寸觸類而長之數多
　者上生而有餘數少者下生而不足一損一益皆不
　出三才之數而已故參分益一上生之數也參分損
　一下生之數也今夫樂始於聲聲始於宮宮聲最大
　而中固足以綱四聲覆四方君之象也參分宮數損
　一而下生徴徵聲微清而生變事之象也參分徴數
　益一而上生商商聲則濁而下次於宮臣之象也參
　分商數損一而下生羽羽聲最清而足以致飾物之
　象也參分羽數益一而上生角角聲一清一濁其究
　善觸而已宮徴商羽角上下相生之次也宮商角徴
　羽君臣民事物之次也傳曰宮者音之主葢商非宮
　則失其所守不足以為臣角非宮則失其所治不足
　以為民徴非宮則失其所為不足以為事羽非宮則
　失其所生不足以為物五行主土五事主思亦猶是
　也
鄭衞之音亂世之音也比於慢矣桑閒濮上之音亡國
之音也其政散其民流誣上行私而不可止也(比毗志/反濮音)
　(卜/)
　正義鄭氏康成曰比猶同也桑閒在濮陽南誣罔也
　　孔氏穎達曰此論亂世滅亡之樂鄭國之音好濫
　淫志衛國之音促速煩志並亂世之音也雖亂而未
　滅亡故云比於慢即同前謂之慢也君政荒散民自
　流亡誣罔於上行其私意違背公道不可禁止也
　通論張子曰鄭國之音人聞之頓起留連光景之意
　又生怠惰之情従而致驕淫之生雖珍玩竒貨其始
　感人也亦不如是之切従而生無限嗜好故孔子必
　曰放之是亦聖人經厯過但聖人不為物所移耳苟
　未成性則有時能為所移盖鄭衛之地濱大河沙地
　土壤不厚其間人自然氣輕浮其地氣薄不費耕耨
　物亦能生故其人偸脫怠惰弛慢頽靡其人情既如
　此則其聲音所感亦同故聞其樂亦使人如此又其
　地平下其閒人自然意氣柔弱怠惰其土足以生古
　所謂息土之民不才者此也
　案宮濁羽清宮大羽小清之至則愈微渺可愛孔子
　所謂鄭聲淫季札所謂其細已甚率羽音多即此所
　謂比於慢也若衛則季札稱其憂而不困自必差勝
　於鄭而詩小序摘衛采唐一詩以實桑閒鄭又謂濮
　水之上地有桑閒合桑閒於濮上嘗攷路史桀作東
　音操北里大合樂桑林孔疏亦云桑林之閒是桑閒
　桀樂濮上紂樂其為亡國之音坦然明白於本文亂
　世之音亡國之音二等亦瞭然矣
　存疑鄭氏康成曰濮水之上地有桑閒者亡國之音
　於此之水出也昔殷紂使師延作靡靡之樂已而自
　沈於濮水後師涓過焉夜聞而寫之為晉平公鼓之
　是之謂也(孔疏於濮水之上桑林之間/所得之樂則亡國之音矣)
凡音者生於人心者也樂者通倫理者也是故知聲而
不知音者禽獸是也知音而不知樂者衆庶是也惟君
子為能知樂
　正義鄭氏康成曰倫猶類也理分也禽獸知此為聲
　耳不知其宮商之變也八音並作克諧曰樂　孔氏
　穎達曰音従聲生聲従心起故云生於人心比音為
　樂有金石絲竹干戚羽旄樂得則隂陽合失則羣物
　亂是樂能通倫理也隂陽萬物各有倫類分理者也
　禽獸知其聲不知五音之和變是聲易識而音難知
　矣衆庶知歌曲之音而不知樂之大體是音猶易而
　樂倍難也惟君子能知極樂之理　張氏守節曰音
　初生自君心形而成樂樂成則能通於百姓使各盡
　其類分故曰通倫理者也　劉氏敞曰所謂君子知
　樂者知其通倫理也知其扶性飾情而反之正也知
　其創業象功移風易俗也
　通論方氏慤曰倫言人倫理言物理若君臣上下同
　聽之則莫不和敬長㓜同聽之則莫不和順父子兄
　弟同聽之則莫不和親所謂通人倫也若草木茂區
　萌達羽翼奮角觡生所謂通物理也君子則通於道
　者也故惟君子為能知樂焉若瓠巴鼔瑟流魚出聽
　伯牙鼔琴六馬仰秣此禽獸之知聲者也魏文侯好
　鄭衛之音齊宣王好世俗之樂此衆庶之知音者也
　若孔子在齊之所聞季札聘魯之所觀此君子之知
　樂者也
是故審聲以知音審音以知樂審樂以知政而治道備
矣是故不知聲者不可與言音不知音者不可與言樂
知樂則幾於禮矣禮樂皆得謂之有徳徳者得也(幾音/機一)
　(音巨/依反)
　正義鄭氏康成曰幾近也聽樂而知政之得失則能
　正君臣民事物之理也　孔氏穎達曰音由聲生先
　審識其聲然後可以知音樂由音生先審識其音然
　後可以知樂政由樂生先審識其樂然後可以知政
　所以審樂知政者樂由音聲相生聲感善惡而起若
　能審樂則知善惡之理行善不行惡習是不習非而
　知為政化民政善樂和音聲皆善人事皆無僻則治
　道備具矣　方氏慤曰聲雜而為音故審聲以知音
　音比而為樂故審音以知樂聲音之道與政通故審
　樂以知政此皆由粗以致精故每言審焉　馬氏睎
　孟曰禮者中也樂者和也中以和為用和以中為體
　故知樂則可以幾於禮　輔氏廣曰審聲以知音審
　音以知樂順而下之自源以尋流也審樂以知政逆
　而上之自末以反本也審始形之聲以知他日之樂
　審已成之樂以知前日之政如表裏形影之不誣也
　　應氏鏞曰倫理之中皆禮之所寓知樂則通於禮
　矣不曰通而曰幾者辨析精微之極也
是故樂之隆非極音也食饗之禮非致味也清廟之瑟
朱弦而疏越壹倡而三歎有遺音者矣大饗之禮尚𤣥
酒而俎腥魚大羮不和有遺味者矣(食音嗣疏音疎倡/昌諒反和胡卧反)
　正義鄭氏康成曰隆猶盛也極窮也清廟謂作樂歌
　清廟也朱弦練朱弦練則聲濁(孔疏虞書𫝊古者帝/王升歌清廟大瑟練)
　(弦此云朱則練可知葢不練則體/勁而聲清練則絲熟而聲濁也)越瑟底孔也畫疏
　之使聲遲也(孔疏鄉飲酒禮二人皆左荷瑟後首洿/越疏通之使兩頭孔相連孔小則聲急)
　(大則聲/遲也)倡發歌句也三歎三人從歎之耳俎腥魚謂
　以腥魚為俎實不臑熟之(孔疏郊特牲郊血大饗腥/熊氏云牛羊至薦熟時皆)
　(熟惟魚始/末不烹)大羮肉清不調以鹽菜遺猶餘也　孔氏
　穎達曰樂之隆盛本在移風易俗非崇重於鐘鼓之
　音禮之隆重在於孝敬非在於致其美味歌清廟詩
　所彈之瑟弦聲既濁瑟音又遲是質素之聲初發聲
　一倡惟有三人歎之言歎者少也然以其貴在於徳
　所以有遺餘之音念之不忘也大饗尚𤣥酒在五齊
　之上雖有三牲而兼載腥魚大羮肉湇不以鹽菜和
　之此皆質素之食而大饗設之然以其有徳其味可
　重人愛之不忘也　陳氏暘曰徳為禮樂之本禮樂
　為徳之文樂之隆在徳不在音非極五音之鏗鏘而
　已大饗之禮在徳不在味非致五味之珍美而已老
　子所謂大音希聲左𫝊所謂大羮不致是也
　存疑鄭氏康成曰大饗祫祭先王(孔疏以俎魚故/知為祫先王)
　熊氏安生曰聲有五聲但有三人歎之餘兩聲未歎
　是有遺音也　劉氏敞曰遺者忘也棄也凡樂以音
　為之節而反忘音焉意不主於音也凡食饗以味為
　之文而反忘味焉意不主於味也主於音則不能遺
　音雖繁響淫聲有不足矣主於味則不能遺味雖太
　牢庶羞有不足矣
　存異陳氏暘曰周官大司樂以肆獻祼享先王以饋
　食亨先王蓋羞其肆而酌獻焉則以祼猶生事之有
　饗也羞其熟而饋食焉則以食猶生事之有食也饗
　以陽為主而其祭為禘食以隂為主而其祭為祫由
　是觀之食饗之禮未嘗不致味謂之非致味者豈大
　饗之禮而誤食饗與
　辨正朱子曰一倡三歎蓋一人倡而三人和也今解
　者以為三歎息非也
　案鄭謂祫重禘輕故以此為禘其實追享朝享皆大
　饗也
是故先王之制禮樂也非以極口腹耳目之欲也将以
教民平好惡而反人道之正也(好呼報反惡烏路反後/二字相連者皆放此)
　正義鄭氏康成曰教之使知好惡也　孔氏穎達曰
　𤣥酒腥魚大羮是非極口腹也朱弦疏越是非極耳
　目也将以教民均平好惡使好者行之惡者避之而
　反歸人道之正也　陳氏暘曰周官五禮防民之偽
　而教之中六樂防民之情而教之和所謂防民之情
　偽者平好惡也教之中和者反人道之正也　馬氏
　睎孟曰反人道之正非强其所無也使之復其性之
　本而已　陳氏澔曰教民平好惡謂不欲其好惡之
　偏私也人道不正必自好惡不平始好惡得其平則
　可以復乎人道之正而風移俗易也
人生而靜天之性也感於物而動性之欲也物至知知
然後好惡形焉好惡無節於内知誘於外不能反躬天
理滅矣(誘音/酉)
　正義鄭氏康成曰言性不見物則無欲至来也知知
　每物来則又有知也言見物多則欲益衆形猶見也
　節法度也知猶欲也誘猶道也引也躬猶已也理猶
　性也　孔氏穎達曰自此至道也一節論人感物而
　動物有好惡所感不同若其感惡則天理滅為大亂
　之道故下文明先王所以制禮樂而齊之也人初生
　未有情欲其靜本於自然是天性也感於外物而心
　遂動是性之所貪欲也每一物来則心知之為每一
　物皆知是物至知知也物至既衆會意者則愛好之
　不會意者則嫌惡之是好惡形焉所好惡恣己之情
　是無節於内外見所欲心則從之是知誘於外也恣
　己情欲不能自反是天之所生本性滅絶矣　程子
　曰不能反躬天理滅矣天理云者百理俱備元無少
　欠　張子曰謂天性靜則何常靜謂之動則何常動
　天性難専以靜言無物非天性靜也感之而動氣之
　性也何謂氣之性人湏氣以生其性即氣之性也感
　者必待有物則有所感無物則何所起喜怒好惡去
　取莫非因物而有知知猶言能知能知其知則好惡
　形焉　劉氏敞曰人生而靜者喜怒哀樂未發之中
　天命之性也感於物而動則性發而為情也人心虚
　靈知覺事至物来則必知之而好惡形焉好善惡惡
　則道心之知覺原於義理者也好姸惡醜則人心之
　知覺彂於形氣者也好惡無節於内而知誘於外則
　是道心昧而不能為主宰人心危而物交物則引之
　矣不能反躬以思其理之是非則人欲熾而天理滅
　矣　朱子曰人生而靜以上不容說人生而靜以上
　即是人物未生時人物未生時只可謂之理說性不
　得此程子所謂在天曰命也纔說性時便已不是性
　纔謂之性便是人生以後此理已堕在形氣中不全
　是性之本體矣此程子所謂在人曰性也然性之本
　體元未嘗離亦未嘗雜要人就此上面見得其本體
　原未嘗離亦未嘗雜耳凡人說性只是說繼之者善
　也言性不可形容善言性者不過即其發見之端言
　之而性之理固可默識矣如孟子言性善與四端是
　也　又曰人生而靜天之性也感於物而動性之欲
　也此言性情之妙人之所生而有者也蓋人受天命
　之中以生其未感也純粹至善萬理具焉所謂性也
　然人有是性則有是形有是形則有是心而不能無
　感於物感於物而動則性之欲者出焉而善惡於是
　乎分矣性之欲即所謂情也　又曰物至知知然後
　好惡形焉此指情之動處為言而性在其中也物至
　而知知之者心之感也好之惡之者情也形焉者其
　動也所以好惡而有自然之節者性也好惡無節於
　内知誘於外此言情之所以流而性之所以失也情
　之好惡本有自然之節惟其不自知覺無所涵養而
　大本不立是以天則不眀於内外物又従而誘之此
　所以流濫放逸而不自知也茍能於此覺其所以然
　者而反躬以求之則其流庶乎其可制也不能如是
　而惟情是狥則人欲熾盛而天理滅息尚何難之有
　哉此一節明天理人欲之機閒不容息處惟其反躬
　自克念念不忘則天理益明存養自固而外誘不能
　奪矣上知字是體下知字是用　張氏栻曰反躬之
　義深矣反躬而求之則夫生而靜者卓然可見而萬
　理可得而窮矣平日致知力行無非反躬之功也
　輔氏廣曰因上禮樂教民平好惡故此推人好惡所
　由生反躬謂反之於心也變性言理善言性也滅謂
　湮滅之實未嘗亡也　黄氏震曰天理即指性而言
　變性言理理者天之所賦而具於性者也知者我之
　知而曰誘於外者我之心知誘於外物非知在外也
　辨正邵氏囦曰感物而動性始有欲欲非情欲逸欲
　之欲性而無欲則槁木死灰耳率性之謂道從何出
　哉
　案本文性之欲即所謂情也未見不好處到下節窮
　人欲欲字則失性矣孔疏以性之欲為貪慾貪字疑
　衍
夫物之感人無窮而人之好惡無節則是物至而人化
物也人化物也者滅天理而窮人欲者也於是有悖逆
詐偽之心有淫佚作亂之事是故强者脅弱衆者暴寡
知者詐愚勇者苦怯疾病不養老幼孤獨不得其所此
大亂之道也(脅許劫反/知音智)
　正義鄭氏康成曰窮人欲言無所不為　孔氏穎達
　曰物既衆多来感於人無有窮已而人見物之来所
　好所惡無有法節物善則人善物惡則人惡是人化
　物也人既化物逐而遷之恣其情欲故滅其天生清
　淨之性而窮極人所貪嗜欲也知者欺詐愚人勇者
　困苦怯者疾病者心所嫌惡不收養之老幼孤獨無
　有哀矜者故不得其所也　陳氏暘曰自好惡無節
　於内至滅天理而窮人欲不能平好惡之患也自有
　悖逆詐偽之心至老幼孤獨不得其所不能反人道
　之正之患也由是觀之先王之於禮樂刑政獨可已
　乎　朱子曰物之誘人固無窮然亦是自己好惡無
　節所以被物誘去若自有主宰如何被誘去　又曰
　上言情之所以流此以其流之甚而不返者言之好
　惡之節天之所以與我也而至於無節宰制萬物人
　之所以為貴也而反化於物天理惟恐其存之有未
　至也而反滅之人欲惟恐其制之不力也而反窮之
　則人之所以為人者至是盡矣然天理秉彝終非可
　殄滅者雖化物窮欲至於此極苟能反躬以求則天
　理之本然者初未嘗滅也但習染已深難覺而易昧
　難反而易流非厲知恥之勇而致百倍之功則不足
　以復其初耳
是故先王之制禮樂人為之節衰麻哭泣所以節喪紀
也鐘鼓干戚所以和安樂也昏姻冠笄所以別男女也
射鄉食饗所以正交接也(衰七雷反樂音洛冠古亂反/笄音雞別彼列反食音嗣)
　正義鄭氏康成曰人為之節言為作法度以遏其欲
　男二十而冠女許嫁而筓成人之禮也射鄉大射鄉
　飲酒也　陳氏暘曰居喪以哀為主其發於衣服容
　體則斬衰三升而其貌若苴至緦麻十五升而去其
　半容貌可也其發於言語聲音則斬衰唯而不對其
　哭若往而不返至緦麻議而不及樂所以節喪紀者
　如此有文必有武故鐘鼓以聲文事干戚以容武事
　所以和安樂者如此婦曰昏夫曰姻二姓之好自此
　和室家之道自此正所以别男女之親也男娶以三
　十則參天之陽數女嫁以二十則兩地之隂數則陽
　數者必成以隂故始之以二十之冠則隂數者必成
　以陽故始之以十五之笄所以別男女之成也諸侯
　之射先行燕禮卿大夫之射先行鄉飲酒禮旌以詔
　之鼓以節之扑以戒之定其位有物課其功有尊使
　人存爭心於揖遜之間奮武事於燕樂之際徳行由
　是可觀齒位由是可正所以正交接於鄉黨也食以
　養隂而食在所主焉饗以養陽而飲在所主焉故諸
　侯饗禮七獻食禮七舉而諸伯如之諸子饗禮五獻
　食禮五舉而諸男如之禮事相於世婦樂事序於樂
　師所以正交接於賓客也然亂多而刑五治多而禮
　五故天之所秩不過五禮有庸而已由是觀之節喪
　紀而使之不過者凶禮也和安樂而使之不乖者吉
　禮也別男女而使之不雜者嘉禮也正交接而使之
　不瀆者賓禮也不言軍禮者舉干戚與射以見之
　方氏慤曰因人之有喪紀制為衰麻哭泣以節之因
　人之有安樂制為鐘鼓干戚以和之以至昏姻冠笄
　之於男女射鄉食饗之於交接亦若是而已且禮節
　樂和而總曰為之節者樂雖和而不流是乃為之以
　節也以至别男女正交接亦無非節而己喪在彼也
　而我以禮數紀之故謂之喪紀衰麻有重輕之節焉
　哭泣有多少之節焉於樂舉鐘鼓以見管籥於舞舉
　干戚以見羽旄安則無危樂則無憂和則可否相濟
　之謂也和其安則安不至於怠和其樂則樂不至於
　流昏姻所以别男女之名冠笄所以别男女之服
　朱子曰人為之節言人人皆為之節也
　存疑孔氏穎達曰庾云人為猶為人也言為人作法
　節也
禮節民心樂和民聲政以行之刑以防之禮樂刑政四
達而不悖則王道備矣
　正義孔氏穎達曰禮樂人為之節故此明其所節之
　事禮有尊卑上下故裁節民心樂有宮商角徴羽及
　律呂所以調和民聲政謂禁令用禁令以行禮樂也
　若不行禮樂則以刑罰防止之此四事通達流行而
　不悖逆則王道備具矣　方氏慤曰禮以道其心然
　後能節民心樂以和其聲然後能和民聲政以一其行
　然後能行禮樂之道刑以防其姦然後能防禮樂之失
　四者如是則無所不達而無所不順無所不順之謂備
　前言出治道四者之始也此言王道備四者之終也既
　曰道其志又曰節民心葢禮達而分定禮達則所謂道
　其志也分定則所謂節民心也
　　右樂本章第一(史記/樂書)
　　正義孔氏穎達曰此章論樂本名為樂本者樂以音
　　聲為本音聲由人心而生也　張氏守節曰此章分
　　三段第一段明人心感樂第二段明樂感人心第三
　　段自凡音至反人道應樂感人心自人生至王道備
　　應人心感樂
　　案此章分四節第一節言樂之乖和本於人心所感
　　之邪正第二節言人所感之邪正本於政治所行之
　　得失第三節言先王制禮樂以平人心之好惡第四
　　節又推本於人生而靜之初見好惡之失其平皆由
　　於物感而非先王無以平之也
樂者為同禮者為異同則相親異則相敬樂勝則流禮
勝則離合情飾貌者禮樂之事也(勝始/證反)
　正義鄭氏康成曰同謂恊好惡異謂別貴賤流謂合
　行不敬也離謂析居不和也合情飾貌欲其並行斌
　斌然也　王氏肅曰流流遁不能自還離離析而不
　親　孔氏穎達曰樂者為同謂上下同聽莫不和說
　也禮者為異謂尊卑各别恭敬不等也無所閒别故
　相親有所殊别故相敬樂勝則流禮勝則離明雖有
　同異而又有相須也勝猶過也樂過和同而無禮則
　流漫無復尊卑之敬禮過殊隔而無和樂則親屬離
　析無復骨肉之愛惟禮樂兼有所以為美樂和其内
　是合情禮以檢飭於外是飾貌二者無偏是禮樂之
　事也　張氏守節曰樂使率土合和是為同也禮使
　父子殊別是為異也　程子曰禮勝則離故禮之用
　和為貴先王之道斯為美小大由之樂勝則流故有
　所不行知和而和不以禮節之亦不可行也　陳氏
　暘曰樂主和而為同凡天下所謂同者麗焉禮主別
　而為異凡天下所謂異者麗焉周官大司徒以樂教
　和以儀辨等教和則其仁足以相親而不乖辨等則
　其義足以相敬而不越二者不可偏勝也詩曰好樂
　無荒戒其流也易曰履和而至戒其離也　朱子曰
　禮纔勝些子便是離樂纔勝些子便是流知其勝而
　歸之中即是禮樂之正　真氏徳秀曰禮屬隂凡天
　地閒道理一定而不可易者皆屬隂樂屬陽凡天地
　閒流行轉運者皆屬陽禮樂之不可闕亦如隂陽之
　不可偏勝有隂無陽則物不生有陽無隂則物不成
　禮勝則太嚴而不通人情故難合樂勝則太和而無
　所限節故流蕩忘反所以有禮須用有樂有樂須用
　有禮此禮樂且是就性情上說然精粗本末亦初無
　二理　應氏鏞曰同異者禮樂之理親敬者禮樂之
　效流離者禮樂之偏内合其情而相與交致其親敬
　外飾其貌而不使偏勝於流離此禮樂之見於事為
　者
禮義立則貴賤等矣樂文同則上下和矣好惡著則賢
不肖別矣刑禁暴爵舉賢則政均矣仁以愛之義以正
之如此則民治行矣(著張/慮反)
　正義鄭氏康成曰等階級也　孔氏穎達曰義宜也
　若行禮得其宜則貴賤各有階級矣文謂聲成文也
　若行樂文采諧同則上下各自和好也好惡者謂所
　好得其善所惡得其惡則賢與不肖自然分別矣用
　刑罰禁止暴慢用爵賞以舉賢良則政教均平矣用
　仁以愛之用義以正惡則民治行矣此經凡五事也
　　陳氏暘曰禮粗而顯而以義為之樂妙而幽而以
　文闡之天尊地卑而君臣定卑髙以陳而貴賤位禮
　義立則貴賤等之謂也節奏合而成文父子以之和
　親君臣以之和敬樂文同則上下和之謂也因禮樂
　以好惡因好惡以施刑爵賞以舉賢仁不可勝用也
　刑以禁暴義不可勝用也仁以立人而有以愛之義
　以立我而有以正之則禮樂刑政四達而不悖固足
　以同民心出治道而民治不行未之有也　方氏慤
　曰貴賤以位言故曰等上下以情言故曰和上言不
　肖而下言暴者葢不肖雖為可惡然未至於可刑必
　至於暴然後有刑以禁之也
　存疑陳氏澔曰仁以愛之則相敬而不至於離義以
　正之則相親而不至於流此又以仁義為禮樂之輔
　者也
　案所性之理不外仁義兩端仁主親義主敬而樂之
　和即仁樂之敬即義聖人仁育天下義正萬民好惡
　刑賞未嘗不用義而化民善俗總以行仁此禮樂之
　所以同源而用亦實相濟也陳氏澔謂仁義為禮樂
　之輔恐未然
樂由中出禮自外作樂由中出故靜禮自外作故文大
樂必易大禮必簡(易以/䜴反)
　正義鄭氏康成曰樂由中出和在心也禮自外作敬
　在貌也文猶動也　孔氏穎達曰樂從心起在心故
　靜禮肅人貌貌在外故云動也　張氏守節曰出猶
　生也為人在中和有未足故生此樂作猶起也為人
　在外敬有未足故起此禮　黄氏裳曰大樂所樂者
　性也故易大禮所履者理也故簡　周氏諝曰樂由
　中出文在於外禮自外作本在於中所謂由中出者
　言其自然也所謂自外作者言其使然也以其自然
　故靜以其使然故文　應氏鏞曰靜者言樂止其所
　雖鏗鏘備舉而中之統一不可散也文者言禮備其
　節雖荘敬純實而外之設飾不可略也蓋樂和而易
　於流故雖動而必主乎靜禮嚴而易以倦故雖質而
　必飾以文四肢百體皆由順正樂之靜也禮儀三百
　威儀三千禮之文也樂出於虚愈出而愈靜禮飾其
　實愈飾則愈文此所以不同易以心言簡以事言心
　和則易而順事敬則簡而略也
　存疑鄭氏康成曰易簡若於清廟大饗然(孔疏清廟/之瑟朱弦)
　(疏越大饗之/禮𤣥酒腥魚)
　案樂之文亦外見而欣喜歡愛之情實本於中故靜
　禮之義亦根心而等威隆殺之儀具見於外故文惟
　樂由中出故雖有五音六律之繁而總一人心之和
　是其本固易禮自外作故必極三千三百之詳而總
　致吾心之敬是其本亦簡也此簡易字與易乾以易
　知坤以簡能同直探禮樂之原不當専在器物上說
樂至則無怨禮至則不爭揖讓而治天下者禮樂之謂
也暴民不作諸侯賓服兵革不試五刑不用百姓無患
天子不怒如此則樂達矣合父子之親眀長幼之序以
敬四海之内天子如此則禮行矣
　正義鄭氏康成曰至猶達也行也賓協也試用也
　孔氏穎達曰樂行於人由於和故無怨禮行於民由
　於謙敬則不爭民無怨爭則君上無為但揖讓垂拱
　而天下自治其功由於禮樂故曰禮樂之謂也天子
　如此則禮行者言天子若能使海内如此則是禮道
　興行也樂云達禮云行者互文也　張氏守節曰禮
　使父慈子孝是合父子之親長坐幼立是明長幼之
　序孝經云教以孝所以敬天下之為人父教以弟所
　以敬天下之為人兄教以臣所以敬天下之為君即
　是敬四海之内也天子能躬行禮則臣下必行禮如
　此則禮行矣合父子以下悉是天子自身行之也
　陳氏暘曰樂不至不可以言極和禮不至不可以言
　極順内極和則不乖於心何怨之有外極順則不逆
　於行何爭之有樂以治内為同禮以脩外為異同則
　相親而無怨異則相敬而不爭周道之衰民之無良
　相怨一方則樂不至可知受爵不讓至于已斯亡則
　禮不至可知　陸氏佃曰樂至則無怨若神罔時怨
　神罔時恫是也禮至則不爭若虞芮質厥成文王蹶
　厥生是也以敬四海之内所謂予視天下匹夫匹婦
　能勝予是也
　存疑陸氏佃曰天子不怒當曰天下不怒以天子言
　禮以天下言樂相備也　輔氏廣曰樂達言其終也
　禮行言其始也樂欲達之於下故於天下言樂禮欲
　率之於上故以天子言禮陸氏之說善矣然亦非相
　備而已　應氏鏞曰四海之内四字恐在合字上
　案上言禮樂之本原此乃言用禮樂者之能事大樂
　必易則有一物不在太和之内即不易而非樂之至
　大禮必簡則有一物不歸主敬之中即不簡而非禮
　之至故必由巳達之至暴民不作刑可措諸侯賓服
　兵可弭而天子絶無所怒則天下俱化於無怨而後
　為樂之達必躬行率之至海内父子之親無不合長
　幼之序無不明乃為天子敬身以敬四海則天下俱
　化於無爭而後為禮之行也易曰易簡而天下之理
　得此之謂也　又案合父子之親明長幼之序所謂
　立愛惟親立敬惟長也以敬四海之内即書所謂始
　於家邦終於四海也蓋謹守此禮而推廣之是之謂
　敬應氏謂四海之内四字當在合字上恐非
大樂與天地同和大禮與天地同節和故百物不失節
故祀天祭地明則有禮樂幽則有鬼神如此則四海之
内合敬同愛矣
　正義鄭氏康成曰同和同節言順天地之氣(孔疏天/地與隂)
　(陽生養萬/物解同和)與其數(孔疏天有日月星辰地有山/川高下其數不同解同節)不失
　謂不失其性祀天祭地謂成物有功報焉禮樂教人
　者也鬼神助天地成物者也　孔氏穎達曰天地氣
　和而生萬物大樂之體順隂陽律呂生養萬物是與
　天地同和也天地之形各有髙下大小為限節大禮
　辨尊卑貴賤與天地相似是與天地同節也大樂與
　天地同和能生成百物故不失其性大禮與天地同
　節有尊卑上下報生成之功故祀天祭地聖人既能
　使禮樂與天地同和節又於顯明之處尊崇禮樂以
　教人幽𡨕之處尊敬鬼神以成物行禮得所故四海
　㑹合其敬行樂得所故四海齊同其愛矣　程子曰
　鬼神者造化之妙用禮樂者人心之妙用　張子曰
　禮樂鬼神一物得禮樂則得鬼神失禮樂則失鬼神
　但有幽眀之別耳人在隠微有不善其心不安必私
　禱於鬼神殊不知明則有禮樂幽則有鬼神理無二
　也樂仁也禮義也仁則有樂義則有禮　朱子曰禮
　主減樂主盈鬼神亦只是屈伸之義禮樂鬼神一理
　　又曰在聖人制作處便是禮樂在造化功用處便
　是鬼神　輔氏廣曰先王制禮作樂與天地同和節
　則是理充塞乎天地幽明之閒矣故四海之内因禮
　以合其敬因樂以同其愛　應氏鏞曰樂和故汎言
　百物不失舉物類之至衆見其小大各得也祀天祭
　地舉祭祀之至重見其髙下有等也禮麗於定體收
　斂而不散鬼之歸也樂游乎和氣發達而不流神之
　伸也昭昭之際進退盈縮而經緯不窮者無非禮樂
　之用冥冥之中屈伸往来而闔闢不已者無非鬼神
　之用幽明各有管攝其分不同而理則一曰有者顯
　然見其理之可以相有不可以相無也惟此理磅礴
　充塞乎天地鬼神之閒故天下之大而愛敬無異心
　也
　通論陳氏暘曰均是和也或謂百物不失或謂百物
　皆化者蓋樂者道天地沖和之氣所以合天地之化
　百物之産者也與天地同和其功淺故止於百物不
　失為天地之和其功深故至於百物皆化自天地訢
　合至不殰不殈所謂百物皆化也百物不失特不失
　其道理而已故詩序曰崇丘廢則萬物失其道理矣
　存異鄭氏康成曰五帝徳篇黄帝死而民畏其神者
　百年(孔疏見/大戴禮)左𫝊若敖氏之鬼(孔疏見宣/公四年)　熊氏安
　生曰繋辭鬼神謂七八九六自然之鬼神聖人賢人
　之鬼神與自然之鬼神俱助天地而成物　孔氏穎
　達曰鄭易注云精氣謂七八謂之神物生所性也遊
　魂謂九六謂之鬼物終所歸也言木火之神生物東
　南金水之鬼終物西北二者之情状與春夏生物秋
　冬終物相似
　案鄭注於鬼神先以天地言後以人鬼言其說未純
　自當以張子朱子之言為正
禮者殊事合敬者也樂者異文合愛者也禮樂之情同
故明王以相沿也故事與時並名與功偕(沿說専反/偕古諧反)
　正義鄭氏康成曰沿猶因述也孔子曰殷因於夏禮
　所損益可知也周因於殷禮所損益可知也沿或作
　縁事與時並為事在其時也禮器曰堯授舜舜授禹
　湯放桀武王伐紂時也名與功偕為名在其功也堯
　作大章舜作大韶禹作大夏湯作大濩武王作大武
　名因其得天下之功　王氏肅曰有其時然後得立
　其事有其功然後得受其名　孔氏穎達曰禮尊卑
　有別是殊事俱行於禮是合敬樂宮商別調是異文
　無不歡愛是合愛禮樂之状質文雖異樂情主和禮
　情主敬致治是同以其致治情同故明王所以相因
　述也沿謂因而增改事謂聖人所為之事與所當時
　而並行名謂聖王制樂之名與所建之功而俱作也
　聖王雖同禮樂之情因而脩述但時與功不等故禮
　與樂亦殊　陳氏暘曰禮也者理之不可易者也語
　其事未嘗不通變以従宜樂也者情之不可變者也
　語其文未嘗不比物以飾節然禮雖殊事而不殊乎
　合敬禮之本故也樂雖異文而不異於合愛樂之本
　故也天官大宰以禮典合邦國諧萬民春官大司樂
　以六樂和邦國諧萬民則禮以和為用樂以和為體
　其情同故也明王之於禮樂有改制之名無變情之
　實禮之損益雖事與時並樂之象成雖名與功偕要
　其情同明王未嘗不相沿也　黄氏震曰事文禮樂
　之迹敬愛禮樂之情立本有情趨時有迹情天也不
　可戻者也故在所因迹時也不可同也故在所損益
　事者時之應名者功之報趨時斯有事建功斯有名
　為趨時而後有事故事與時並為立功而後有名故
　名與功偕
故鐘鼓管磬羽籥干戚樂之器也屈伸俯仰綴兆舒疾
樂之文也簠簋俎豆制度文章禮之器也升降上下周
還裼襲禮之文也(綴音贅又丁劣反簠音甫簋居洧反/上時掌反下遐去聲本遐上聲還音)
　(旋裼思歴/反襲音習)
　正義鄭氏康成曰綴酇舞者之位也(孔疏謂舞者/行位相連綴)兆
　其外營域也　孔氏穎達曰自此至謂也一莭申明
　禮樂器與文并述作之體周旋謂行禮周曲囘旋也
　裼袒上衣襲掩上衣也禮盛者尚質故襲不盛者尚
　文故裼　方氏慤曰管在堂下磬在堂上羽籥文舞
　所執干戚武舞所執屈伸舞者之身容俯仰舞者之
　頭容綴兆其位也舒疾其節也簠簋以盛地產俎豆
　以薦天產制度者文章之法文章者制度之飾升降
　言其行上下言其等周旋言其容裼襲言其服則禮
　樂之文與器略見於此矣
　案此一節申上殊事異文之意
故知禮樂之情者能作識禮樂之文者能述作者之謂
聖述者之謂明明聖者述作之謂也
　正義鄭氏康成曰述謂訓其義也　孔氏穎達曰下
　文云窮本知變樂之情若能窮盡其本識其變通是
　知樂之情也著誠去偽禮之經若能顯著誠信棄去
　浮偽是知禮之情也既能窮本知變又能著誠去偽
　故量事制宜而能作也文謂上屈伸俯仰升降上下
　是也聖者通達事理故作者之謂聖堯舜禹湯是也
　明者辨說是非故述者之謂明子游子夏之屬是也
　　陳氏暘曰禮樂之情寓於象質之微而難知其文
　顯於器數之粗而易識故知其情者能作之於未有
　識其文者能述之於已然　方氏慤曰情者文之始
　也文者情之末也作述者聖明之用聖明者作述之
　體　馬氏睎孟曰因情以作其文者非神足以知来
　知足以知往不能與於此故作者之謂聖因文以述
　其情者非明足以照之亦不能與於此故述者之謂
　明揚子曰深知乎器械舟車宫室之為則禮由已此
　因情以作其文也又曰鐘鼓不成玉帛不分吾無以
　見聖人此因文以述其情也
　案此一節申上合敬同愛之意見知禮樂之情之難
　也
樂者天地之和也禮者天地之序也和故百物皆化序
故羣物皆別樂由天作禮以地制過制則亂過作則暴
明於天地然後能興禮樂也(别彼/列反)
　正義鄭氏康成曰化猶生也別謂形體異也樂由天
　作禮以地制言法天地也過猶誤也暴失文武之意
　(孔疏謂文樂/武樂雜亂)　孔氏穎達曰此申明禮樂従天地而
　来王者必明於天地然後能興禮樂樂能暢隂陽是
　天地之和禮明貴賤是天地之序樂生於陽是法天
　而作禮生於隂是法地而制惟聖人識合天地則制
　作禮樂不誤若非聖人識合天地則必誤誤制禮則
　尊卑混亂誤作樂則樂體違暴　張氏守節曰樂法
　天地之氣故云天地之和禮法天地之形故云天地
　之序　馬氏睎孟曰天髙地下萬物散殊此天地自
　然之序隂陽相摩天地相盪此天地自然之和天以
　和而百物化故樂由天作而聖人作樂以應天地以
　序而羣物別故禮以地制而聖人制禮以配地所謂
　作者之謂聖是也　胡氏銓曰易於樂取雷出地奮
　是天地之和於禮取上天下澤是天地之序　朱子
　曰樂由天作屬陽故有運動底意禮以地制如由地
　出不可移易黄氏乾行曰上言天地之和天地之
　序下以禮樂分屬天地者蓋氣含天地之和然上行
　於天流而不息合同而化於和為切質含天地之序
　然下凝於地天髙地下萬物散殊於序為切故合言
　天地而理自相通也
　案樂不僅與天地同和究其本則樂即天地之和禮
　不僅與天地同節究其本則禮即天地之節天地具
　自然之禮樂而聖人之禮樂由是而興天地無心而
　成化聖人有心而化成其自然者一也若曰自我制
　之作之則過而暴亂生矣興者順其自然之謂
論倫無患樂之情也欣喜歡愛樂之官也中正無邪禮
之質也莊敬恭順禮之制也(案官史記賀/㻛作容非)
　正義鄭氏康成曰倫猶類也患害也官猶事也質猶
　本也　孔氏穎達曰自此至與民同也明禮樂文質
　不同事為有異樂主和同論說等倫無相毁害是樂
　之情也官猶事也在心則倫類無害故為樂情在貌
　則欣喜歡愛故為樂事内心中正無有邪僻是禮之
　本質外貌莊敬謙恭敬慎是禮之節制　馬氏睎孟
　曰樂以和為實其和足以通倫理而無繆故為樂之
　情情猶言實也樂雖以和為實而和之所見則在於
　欣喜歡愛無欣喜歡愛則和之理幾乎隠矣故欣喜
　歡愛為樂之官官猶言職也情者官之所始而官者
　情之所成也著誠去偽禮之經也中正無邪者誠而
　已故為禮之質禮雖以誠為本而誠之所發則在於
　荘敬恭順無荘敬恭順則禮之誠於是乎滅矣故莊
　敬恭順為禮之制制猶言文也質者制之所立而制
　者質之所行也此與夫義理禮之文忠信禮之本者
　其意同矣
若夫禮樂之施於金石越於聲音用於宗廟社稷事乎
山川鬼神則此所與民同也
　正義鄭氏康成曰言情官質制先王所専也　孔氏
　穎達曰施於金石越於聲音樂也用於宗廟社稷事
　乎山川鬼神禮也通而言之則禮樂相将矣此等與
　民所同有也　陳氏暘曰論倫無患至於荘敬恭順
　禮樂之本先王之所以與人異及夫施於金石越於
　聲音用於宗廟社稷事乎山川鬼神者禮樂之用先
　王之所以與人同不以所異者與人不以所同者處
　己夫是之謂議道自己置法以民　方氏慤曰情官
　質制者禮樂之義也金石聲音者禮樂之數也其數
　可陳則民之所同其義難知則君之所獨論語曰禮
　樂自天子出又曰民可使由之不可使知之皆此意
　也
　　右樂論章第二(史記樂書鄭目録同吳/氏澄纂言改居第六)
　　孔氏穎逹曰此章凡有四段自首至民治行矣為第
　　一段論樂與禮同異将欲廣論先論其異同也自樂
　　由中出至則禮行矣為第二段論樂與禮之功論同
　　異既辨故次宜有功也自大樂與天地同和至述作
　　之謂也為第三段論樂與禮惟聖人能識既有其功
　　故究識也自樂者天地之和至則此所與民同也為
　　第四段論樂使上下和合是為同禮使父子殊别是
　　為異也　張氏守節曰一段說樂體二段說樂功三
　　段說聖人識禮樂之情四段更説其情狀
　　案此篇劉向本作樂論第三萹劉向本作樂理盖承
　　首篇樂通倫理之意而申言之也倫之言綸也比其
　　類而合之故禮樂之為同為異分而合情飾貌則合
　　中出外作分而揖讓而治天下則合和節分而合敬
　　同愛則合和序分而禮樂之情則合皆於分處看出
　　合處来以明樂通倫理之意
王者功成作樂治定制禮其功大者其樂備其治辯者
其禮具干戚之舞非備樂也孰亨而祀非達禮也(辯薄/莧反)
　(又音徧孰熟/同亨普衡反)
　正義鄭氏康成曰功成治定同時耳功主於王業治
　主於教民明堂位說周公曰治天下六年朝諸侯於
　明堂制禮作樂辯徧也干戚之舞非備樂者樂以文
　徳為備若咸池者孔子曰韶盡美矣又盡善也謂武
　盡美矣未盡善也逹具也郊特牲曰郊血大饗腥三
　獻爓一獻孰至敬不饗味而貴氣臭也　孔氏穎達
　曰功成作樂者王者興先王之功由民所樂故作樂
　以應民心猶如民樂周有干戈而業成故周王成功
　制干戈之樂也治定制禮者禮以體別為義今治人
　得體故制禮應之如周王太平乃制禮也禮樂必由
　其功治功治有大小故禮樂亦應以廣狭樂備謂文
　徳備具不備謂干戚之舞禮具則血腥而祭不具謂
　孰烹而祀言禮樂之體皆以徳為備具也周樂干戚
　之舞非如舜時文徳之備樂後世孰烹體而祭祀非
　如五帝之時血腥之達禮也　陳氏暘曰功不至於
　鳧鷖不可以言成治不至於既濟不可以言定王者
　徳位兼隆雖有可以制作之道必適乎可以制作之
　時故禮雖可以義起必待乎治定樂雖可以理作必
　待乎功成作樂合乎祖而簫管備舉樂之所以備也
　烝畀祖妣以洽百禮禮之所以具也葢全之之謂備
　小備之謂具然則文武之舞不全非所以為備樂腥
　孰之薦不兼非所以為具禮周官以六代文武之舞
　為大合樂禮運以毛血腥孰合亨為禮之大成則備
　樂具禮於是覩矣變具禮為達禮者禮不具不足為
　天下之通禮故也　陸氏佃曰干戚之舞備樂也而
　曰非備樂孰亨而祀達禮也而曰非達禮以著禮樂
　在彼不在此也雖有干戚之舞而功不備雖孰亨而
　祀而治不協愧於備樂達禮矣
　案樂之備由於功之大則戡亂繼治各有其功必不
　以干戚之舞為備樂可知禮之具由於治之辯則凖
　今酌古各有其治必非以孰亨而祀為達禮可知以
　起下聖人所以遞變之故孔疏尊五帝而卑三王恐
　非本義
五帝殊時不相沿樂三王異世不相襲禮樂極則憂禮
粗則偏矣及夫敦樂而無憂禮備而不偏者其唯大聖
乎(夫音/扶)
　正義鄭氏康成曰不相沿襲言其有損益也樂人之
　所好也害在淫侉禮人之所勤也害在倦略敦厚也
　　孔氏穎達曰五帝三王禮樂之情則同故前文云
　明王以相沿是也此論禮樂之迹損益有殊隨時而
　改云不相沿襲也樂極而不止則必至憂慼禮不勤
　行好生懈怠則致粗略偏謂不周備也及夫厚重於
　樂知止則止而無至於憂行禮安靜委曲備具不至
　倦略惟大聖之人能如此也　張氏守節曰庾蔚之
　云樂興於五帝禮成於三王　方氏慤曰大饗卒爵
　而樂闋鄉飲酒樂備而遂出所以防其極也書言享
　多儀經言賓主百拜亦以防其粗也前言相沿述者
　之事故稱明此言敦備作者之事故稱聖　馬氏睎
　孟曰樂患於極故以反為文禮患於粗故以進為文
　敦樂而無憂者盈而能反也禮備而不偏者減而能
　進也
天髙地下萬物散殊而禮制行矣流而不息合同而化
而樂興焉春作夏長仁也秋斂冬藏義也仁近於樂義
近於禮(夏户嫁反/長丁丈反)
　正義孔氏穎達曰自此至天地官矣申明禮樂配於
　天地若禮樂備具則天地之事各得其宜天髙地下
　不同故人倫尊卑有異其閒萬物各散殊塗禮者別
　尊卑定萬物是禮之法制行矣天地萬物流動不息
　合㑹齊同而變化者也樂者調和氣性合徳化育是
　樂興也禮以裁制為義故特加制樂以興作為本故
　不云制也仁主仁愛樂主和同故仁近於樂義主斷
　割禮為節限故義近於禮　方氏慤曰隂以形為體
　故於禮言形陽以氣為用故於樂言氣形故言其名
　氣故言其義作長以氣言氣盛於春夏斂蔵以形言
　形成於秋冬禮樂者天地之道也仁義者四時之徳
　也　輔氏廣曰形於天地則先禮而後樂盖有序而
　後和生焉形於四時則又先樂而後禮盖氣和而後
　樂成焉　陳氏澔曰物各賦物而不可以强同此造
　化示人以自然之禮制也絪縕化醇而不容以獨異
　此造化示人以自然之樂情也合同者春夏之仁故
　曰仁近於樂散殊者秋冬之義故曰義近於禮
　通論朱子曰天髙地下萬物散殊一段意思極好非
　孟子以下所能作其文如中庸必子思之辭左𫝊云
　為六畜五牲三犧以奉五味云云之類都是做這箇
　去合那天都無自然之理如云天髙地下萬物散殊
　而禮制行矣流而不息合同而化而樂興焉皆是自
　然合當如此　真氏徳秀曰禮樂之原出於天地自
　然之理天髙地下此即自然之尊卑萬物散殊有大
　有小有隆有殺此即自然之等級聖人因此制為之
　禮君父在上臣子在下此即天髙地下之象自是而
　下兄弟夫婦師友賓主以至於輿臺皁隸名位分守
　燦然有倫此即萬物散殊之象皆所以法天地之序
　也隂陽五行之氣流行於天地之閒未嘗少息為雷
　霆為風雨皆是隂陽之氣摩盪而成惟其二氣和合
　所以能化生萬物聖人因此作為之樂樂有五聲以
　應五行十二律以候十二月之中氣皆隂陽交錯而
　成所以象天地之和也　陳氏暘曰天髙地下萬物
　散殊形也流而不息合同而化氣也夫天地之初有
　氣然後有形及其形之既具而氣又運乎其閒則形
　資氣而後有氣資形而後行自其形資氣而觀之則
　樂常先於禮自其氣資形而求之則禮又先於樂物
　出乎震齊乎㢲相見乎離此天地之仁故曰春作夏
　長仁也說乎兌勞乎坎成乎艮此天地之義故曰秋
　斂冬蔵義也仁主乎愛故近於樂義主於敬故近於
　禮
　存疑鄭氏康成曰禮為異樂為同樂法陽而生禮法
　陰而成
　辨正姚氏舜牧曰自天髙地下至居鬼而從地統論
　天地閒有自然之禮樂未便說到聖人至作樂以象
　天制禮以配地方說是聖人之效法注禮行樂興說
　聖人法之似太早近樂近禮說效法之所本似俱未
　當
樂者敦和率神而從天禮者别宜居鬼而從地故聖人
作樂以應天制禮以配地禮樂明備天地官矣(別彼/列反)
　正義鄭氏康成曰敦和樂貴同也率循也従順也別
　宜禮尚異也居鬼謂居其所為亦言循之也(孔疏居/謂居處)
　(亦率循之/義變文爾)官猶事也各得其事　王氏肅曰天地官
　各得其位也　孔氏穎達曰樂之為體敦重和同因
　循聖人之神氣而従於天禮之為體殊別萬物所宜
　居處鬼神之所為而順於地聖人能使禮樂顯然備
　具則天地之事各得其利矣　陳氏暘曰樂極和不
　有以敦之未必能統同禮従宜不有以別之未必能
　辨異天以至陽而職氣覆地以至隂而職形載樂由
　天作而至陽之氣存焉禮以地制而至隂之形存焉
　聖人職教化者也為能因隂陽以統形氣樂有聲而
　無形作之以應天聲氣同故也禮有形而無聲制之
　以配地形體異故也禮樂明矣而不昧備矣而不偏
　非徒足以官天地天地亦将為我官也　方氏慤曰
　氣固有和樂則敦之使厚物固有冝禮則別之使辨
　和既敦則莫不循其理而無所屈故能率神宜既別
　則莫不安其處而有所歸故能居鬼　馬氏睎孟曰
　神者陽之類而天者陽之所積樂由陽来故率神以
　従天鬼者隂之類而地者亦隂之所積禮因隂作故
　居鬼以従地率者引而上之居者俯而就之天地有
　自然之禮樂而聖人輔相天地之宜故作樂以應天
　制禮以配地則禮樂明備而天地各當其位也此與
　記所謂致中和天地位焉萬物育焉者同意
　存疑鄭氏康成曰鬼神謂先聖先賢(孔疏聖人之魂/為神賢人之魂)
　(為/鬼)
　辨正張子曰率神居鬼鬼神之物也只是神為伸鬼
　為歸指幽明而言
　案以二氣言則天地之形常定定者隂之精也禮也
　天地之氣常流流者陽之動也樂也以一氣言則天
　之資始無形神之伸也樂也地之資生有質鬼之歸
　也禮也鄭孔以神鬼屬聖賢說未確
天尊地卑君臣定矣卑髙以陳貴賤位矣動靜有常小
大殊矣方以類聚物以羣分則性命不同矣在天成象
在地成形如此則禮者天地之別也
　正義鄭氏康成曰卑髙謂山澤也位尊卑之位象山
　澤也(孔疏鄭易注君臣尊卑之/貴賤如山澤之有髙卑)動靜隂陽用事(孔疏/謂風)
　(雷動散/有常)大小萬物也大者常存小者隨陽出入(孔疏/小如)
　(草木春生秋殺昆蟲夏生/冬伏大者不隨四時變也)性之言生也命生之長短
　也象光耀也(孔疏日/月星辰)形體貌也(孔疏植/物動物)　孔氏穎達
　曰自此至禮樂云廣明禮樂之功包天地之徳萬物
　各有區分性命之別故聖人因此制禮類族緣物各
　隨性命也　應氏鏞曰此莭所謂天髙地下萬物散
　殊而禮制行矣　陳氏澔曰此與易繋辭略同記者
　引之言聖人制禮其本於天地自然之理者如此定
　君臣之禮者取於天地尊卑之勢也列貴賤之位者
　取於山澤卑髙之勢也小事不可為大大事不可為
　小故小大之殊取於隂陽動靜之常也方猶道也聚
　猶處也君臣父子夫婦長幼朋友各有其道則各以
　其類而處之所謂方以類聚也物事也行禮之事即
　謂天理之節文人事之儀則行之不止一端分之必
　各従其事所謂物以羣分也所以然者以天所賦之
　命人所受之性自然有此三綱五常之倫其閒尊卑
　厚薄之等不容混而一之也故曰性命不同矣在天
　成象如衣與旗常之章著為日月星辰之象在地成
　形如宮室器具各有髙卑大小之制是取法於地也
　由此言之禮之有別非天地自然之理乎
　存異鄭氏康成曰方謂行蟲物謂植生者　孔氏穎
　達曰禽獸之屬有性識故稱方各以類聚不相雜也
　草木之屬無心靈故云物各有區分自殊於藪澤也
　案天尊地卑即上天髙地下卑髙動靜方類物羣即
　上萬物散殊所該甚廣方本異而類同則聚在天則
　星皆拱北在地則水皆向東在人則君子小人亦各
　従其類物本同而羣異則分在天則參商不相見在
　地如河濟清濁之分在人如禽跖牛魋之異皆是鄭
　孔指禽獸草木似未該也君臣定貴賤位大小殊即
　上禮制行焉總之禮未制而天地之尊卑動靜己儼
　然一禮聖人因之制禮正君臣之等明貴賤之位辨
　小大之宜類族辨物使各得其所亦如在天之成象
　在地之成形者然是禮未制而聖人之禮在天地禮
　既制而天地之別在聖人也
地氣上齊天氣下降隂陽相摩天地相盪鼔之以雷霆
奮之以風雨動之以四時煖之以日月而百化興焉如
此則樂者天地之和也(上時掌反齊依注作躋摩本又/作磨盪本或作蕩煖許袁反同)
　(暄/)
　正義鄭氏康成曰齊讀為躋躋升也摩猶廹也盪猶
　動也奮迅也百化百物化生也　孔氏穎達曰地氣
　上升天天氣下降與地氣交合積氣従下升上樂象
　氣故先従地始形以上為尊禮象形故従天為初相
　摩謂隂陽二氣相切廹相盪言天地之氣相感動鼔
　之以雷霆者雖以氣生而物未發故用雷霆以鼓動
　之奮之以風雨者萬物得風雨奮迅而出也動之以
　四時者萬物生長隨四時而動也煖之以日月者萬
　物之生必湏日月煖煦之此皆天地相盪之事言作
　樂者法象天地之和氣樂和則天地亦和前經云禮
　者天地之別若制禮得所亦能使天地別異此經樂
　者天地之和則是法天地之和氣故云樂者天地之
　和也　張氏守節曰二氣切摩而萬物生發作樂亦
　令聲氣切摩使民心生敬也天地化物八節更相感
　動作樂亦令八音相感動也萬物雖以氣生而物未
　發故雷霆以鼔動之如樂用鐘鼓以發節也萬物皆
　以風雨奮迅而出如樂用舞奮迅以象之使發人情
　也萬物生長隨四時而動如樂各逐心内所湏而奏
　之萬物之生必湏日月煖照如樂有蘊藉使人暄照
　也蘊藉者歌不直言而長言嗟歎之屬也　陳氏澔
　曰煖之者日也月亦預焉潤之者雨也風亦預焉相
　湏而成故也　方氏慤曰隂陽以氣言而見乎形故
　曰摩天地以形言而存乎氣故曰盪其實一也雷霆
　者聲之所作故曰鼓風雨者氣之所激故曰奮四時
　代謝故曰動日月代明故曰煖禮之别終於成形者
　主乎體故也樂之和終於百化者主乎氣故也　應
　氏鏞曰此即所謂流而不息合同而化而樂興焉
　案此節言樂未作而天地之雷霆風雨已藹然一樂
　聖人因之作樂清明象天廣大象地奮發象雷霆周
　旋象風雨終始象四時文明象日月其百物不失亦
　如百化之興者然是樂未作而聖人之樂在天地樂
　既作而天地之和在聖人也
化不時則不生男女無辨則亂升天地之情也
　正義鄭氏康成曰辨别也升成也樂失則害物禮失
　則亂人　孔氏穎達曰此明天地不時由禮樂失所
　樂以法天化得其時則物生不時則物不生天之情
　也禮以法地男女有別則治興無別則亂升地之情
　也皇氏云天地無情以人心而謂之耳　陳氏暘曰
　和故百物皆化化不時則不生樂失其和故也序故
　羣物皆别男女無辨則亂升禮失其別故也　馬氏
　睎孟曰天地之道變化不以常未春而燠未冬而寒
　則隂陽失其和雖天下易生之物亦不能生也男女
　有別而後父子親父子親而後禮作禮作然後萬物
　安夫亂之所起常起於衽席之上升猶言階之以為
　亂也　陳氏澔曰此言禮樂之得失與天地相闗所
　謂和氣致祥乖氣致異也總結上文兩節之意
及夫禮樂之極乎天而蟠乎地行乎隂陽而通乎鬼神
窮髙極逺而測深厚(蟠歩/丹反)
　正義鄭氏康成曰極至也蟠猶委也髙逺三辰也深
　厚山川也言禮樂之道上至於天下委於地則其閒
　無所不之　孔氏穎達曰禮樂之大原雖取象於天
　地功徳又能徧滿於天地之閒天降膏露是極乎天
　地出醴泉是蟠乎地日月嵗時無易百榖用成是行
　乎隂陽用之以祭鬼神作樂一變以至六變百神俱
　至是通乎鬼神髙逺謂天之三光皆應禮樂而明是
　禮樂窮極之也深厚謂地之山川皆應禮樂而出瑞
　應是測深厚也　陳氏暘曰禮樂之用四方上下無
　所不至此樂所以為天地之和而非止同其和禮所
　以為天地之別而非止同其節也葢禮樂非天地則
　不因天地非禮樂則不成　方氏慤曰極天蟠地言
　其升降之無常行乎隂陽言其往来之不息通乎鬼
　神言其變化之無方極乎天非特樂由天作雖禮亦
　極乎天蟠乎地非特禮以地制雖樂亦蟠乎地行乎
　隂非特禮由隂作雖樂亦然行乎陽非特樂由陽来
　雖禮亦然通乎鬼非特禮别宜居鬼而已雖樂亦然
　通乎神非特樂敦和率神而已雖禮亦然此其所以
　為至歟故首以極言之及言及其至也　馬氏睎孟
　曰禮樂之粗則寓於形名度數之閒至於精則無乎
　不在也此言中和之效其妙如此而不言在人者蓋
　中和者人之所致也其妙如此則在人可知矣　朱
　子曰此以理言有是理即有是氣一氣之和無所不
　通亦如說天髙地下萬物散殊而禮制行其中正義
　引膏露降醴泉出等語緣先有此理末梢便有這徴
　騐　輔氏廣曰上言天地自然之禮樂此言聖人制
　禮作樂之功
樂著大始而禮居成物著不息者天也著不動者地也
一動一靜者天地之閒也故聖人曰禮樂云(鄭注樂著/直畧反下)
　(著如字王注並如/字今従王大音泰)
　正義鄭氏康成曰大始百物之始生也著不息著猶
　明白也息猶休止也易曰天行健君子以自强不息
　言禮樂之法天地也樂靜而禮動其並用事則亦天
　地之閒耳　王氏肅曰著明也明大始謂法天也成
　物謂地也居亦謂法也　孔氏穎達曰言顯著明白
　運生不息者是天也顯著養物不移動者地也言樂
　法於天動而不息禮象於地靜而不動也　陳氏祥
　道曰乾者萬物之所資始故能以始而推始則至於
　知大始坤者萬物之所資生故能以生而生生則至
　於作成物然乾於大始知之而已未能使之著坤於
　成物作之而已未能至於居惟樂有和所以能著其
　始禮有節所以能居其物此禮樂所以能成天地之
　道也其成天地之道如此蓋亦本於天地之動靜而
　已故著不息而動者樂也著不動而靜者禮也一動
　則為樂一靜則為禮是以凡在天地之閒者莫非禮
　樂也禮樂之道天地而已聖人曰禮樂云玉帛鐘鼔
　云乎哉　陳氏暘曰大始氣之始成物形之終著其
　微而顯之者樂也居其所而有之者禮也乾則自强
　不息坤則至靜徳方天確而動故其運不息著不息
　者樂之所以冥乎天也地隤而靜故其處不動著不
　動者禮之所以冥乎地也有天地然後有萬物萬物
　之情非動則靜而禮樂如之樂主動由中出則靜矣
　禮主靜交乎下則動矣萬物盈於天地之閒或類聚
　或羣分動者有時而靜靜者有時而動一動一靜而
　不主故常者無適而非禮樂也非聖人知禮樂之情
　其孰能究此　邵氏囦曰禮樂雖因天地而形天地
　亦因禮樂而著大始氣也成物形也大始本有是氣
　樂則著而明之成物本有是形禮則居而辨之故著
　而運行不息則為天著而一定不易則為地著而為
　一動一靜則在動非動在靜非靜乃天地之閒而機
　緘之妙也聖人於此窮其所自而歸之於禮樂故曰
　禮樂云又以見天地造化亦無不待於禮樂也
　存疑鄭氏康成曰著之言處也(孔疏樂象於天天為/生物之始是樂處大)
　(始禮法於地地稟天氣以成於物故云/禮居成物著與居相對故以著為處也)閒謂百物也
　(孔疏或一物飛走蠢動感天地之陽氣或一物安伏/止靜安天地之隂氣此一動一靜在天地之閒所謂)
　(百物/也)　張氏守節曰天為萬物之始故曰大始天蒼
　而氣化樂亦氣化故云處大始在地成形禮亦形教
　故云居成物地卑故曰居天髙故曰著也著不息著
　不動此美禮樂配天地著亦處也樂氣處運生不息
　者配天也禮制尊卑定位成養萬物處不移動者配
　地也　彭氏汝礪曰下二著字皆當訓處盖處乎上
　而不息者天也處乎下而不動者地也此天地之定
　體
　案易乾知大始坤作成物此本其語著猶知也居猶
　作也陽輕清故以著言隂重厚故以居言耳鄭讀此
　著字為直畧反已誤張氏彭氏并下二著字亦誤之
　何也一動一靜者天地之間言天地之間一陰一陽
　變化流行乃周子所謂互為其根張子所謂兩在故
　不測之意鄭指百物已滯孔疏則愈泥矣
　　右樂理章第三(史記樂書同鄭目録第/五呉氏澄纂言居第七)
　　孔氏穎達曰此樂記第三章名曰樂禮明王者為治
　　必制禮作樂　張氏守節曰中有三段一明禮樂
　　其用必對二明禮樂法天地三明天地應禮樂
　　案此章劉向本作樂理皇侃作樂禮熊安生作樂體
　　張守節作禮樂劉本最先為得之葢各有條之謂理
　　天地之位不定則其氣不交君仁臣忠父慈子孝夫
　　義婦徳之禮不明則亦無以相和故禮先而樂後皆
　　從分處指出所以合來以明樂通倫理之意
　
欽定禮記義疏卷五十
欽定四庫全書
欽定禮記義疏卷五十一
　樂記第十九之二
昔者舜作五弦之琴以歌南風䕫始制樂以賞諸侯(案/樂)
　(也者施也二節當在/此節之上脫簡在後)
　正義鄭氏康成曰䕫欲舜與天下之君共此樂也(孔/疏)
　(䕫欲天下同行舜道故/歌此南風以賞諸侯)南風長養之風也其辭未聞
　(孔疏案聖證論引尸子及家語云昔者舜彈五弦之/琴其辭曰南風之薰兮可以解吾民之愠兮南風之)
　(時兮可以阜吾民之財兮鄭云其辭未聞失其義也/  案馬昭云家語王肅所增加非鄭所見又尸子雜)
　(說不可取證正/經故言未聞也)夔舜時典樂者也書曰䕫命汝典樂
　　孔氏頴逹曰自此至知其行也特明聖人制樂以
　賞諸侯其功大者其樂備五弦謂無文武二弦唯宫
　商等之五弦也案世本云神農作琴今云舜作者正
　用此琴特歌南風始自舜耳或五弦始舜也　王氏
　應麟曰五音十二律古也舜彈五弦之琴以歌南風
　是琴之全體具五音也琴之有少宫少商則不復有
　琴樂之有少宫少徴則不復有樂以繁脆唯殺之調
　皆生於二變也
　存疑鄭氏康成曰南風言父母之長養已(孔疏南風/詩名南風)
　(長養萬物而孝子歌之言己得父母生長如萬物得/南風生也舜有孝行故以此五弦之琴歌南風之詩)
　(而教天下/之孝也)
　辨正輔氏廣曰鄭氏以為舜歌父母之德如南風家
　語所載之辭則以為解民愠阜民財疑家語所載必
　有據南風長養萬物猶人君長養萬民舜為天子而
　歌此以為樂則諸侯之君民者亦當法舜之徳體南
　風之意以長養其民故䕫因其歌而寫之於金石絲
　竹當時諸侯有養民之徳者則以樂賞之也
故天子之為樂也以賞諸侯之有徳者也徳盛而教尊
五榖時熟然後賞之以樂故其治民勞者其舞行綴逺
其治民逸者其舞行綴短故觀其舞知其徳聞其諡知
其行也(舞行户剛反/其行下孟反)
　正義鄭氏康成曰民勞則徳薄酇相去逺(孔疏酇謂/酇聚舞人)
　(行位處立表/酇以識之)舞人少也民逸則德盛酇相去近舞人
　多也諡行之迹也　王氏肅曰逺以象民行之勞近
　以象民行之逸　孔氏穎達曰此明諸侯德尊樂備
　舞具綴謂酇也逺是舞者外營域行列之處若諸侯
　治理於民使民勞苦者由君徳薄賞之以樂其舞人
　相去行綴逺由人少舞處寛也諸侯治理於民使逸
　樂由君徳盛故賞之以樂舞人相去行綴短由人多
　舞處狭也舞處之綴一種但人多則去之近人少則
　去之逺觀其舞之逺近則知其徳之薄厚由舞所以
　表徳也又以諡比擬其舞聞諡之善否知其行之好
　惡由諡所以迹行也　陳氏祥道曰諸侯徳盛而教
　尊五榖時熟然後天子賞之以樂者以其人事修於
　下天時應於上然後可以樂其樂也　陳氏暘曰周
　官大胥以六樂之會正舞位小胥巡舞列經曰行其
　綴兆行列得正焉蓋位則酇也所以為綴列則佾也
　所以為行治民勞者酇逺而佾寡徳殺故也治民逸
　者酇近而佾多徳盛故也　馬氏睎孟曰徳大者然
　後得其樂之備徳小者則雖有常數而不得備故其
　治民之勞逸者其舞所以不同也上言舜歌南風夔
　始制樂言其樂之聲下言其舞行綴逺綴短者言其
　樂之容舞者徳之發徳者舞之藴故觀舞可以知徳
　諡者行之賔行者諡之主故聞諡可以知行其意主
　於舞而繼之以聞諡者所以詳之也
　存異輔氏廣曰治民勞謂勞於治民者治民逸謂逸
　於治民者行綴逺則氣舒行綴短則氣促上勤則下
　紓上逸則下促　應氏鏞曰勤於治民則徳盛而樂
　隆故舞列逺而長怠於治民則徳薄而樂殺故舞列
　近而短
　案鄭孔於其治字畧讀民勞謂民猶勞苦輔應以治
　民勞連解謂勤於治民二說相反然樂舞在庭其庭
　廣狭有定鄭謂人多而相去近人少而相去逺訓綴
　字甚明輔應諸說非也且怠於治民民心愁怨無制
　樂賞之之理
大章章之也咸池備矣韶繼也夏大也殷周之樂盡矣
　(韶上/遥反)
　正義鄭氏康成曰大章堯樂名言堯徳章明也周禮
　闕之或作大卷咸池黄帝樂名咸皆也池之言施也
　言徳之無不施也周禮曰大咸韶舜樂名韶之言紹
　也言舜能繼紹堯之徳周禮曰大韶夏禹樂名言禹
　能大堯舜之徳周禮曰大夏殷周之樂盡矣言盡人
　事也周禮曰大濩大武　孔氏頴逹曰此論六代之
　樂咸池備矣言黄帝之徳皆施被天下無不周徧是
　為備具也自夏以前皆以文徳王天下殷周二代惟
　以武功為民除殘暴民得以生人事道理盡極矣
　陳氏暘曰舜紹堯之俊徳而以后夔作韶禹成治水
　之大功而以臯陶作夏成湯能䕶民於塗炭故伊尹
　為之作濩武王以武定禍亂故周公為之作武是帝
　樂莫備於堯舜而王樂至三王無餘藴矣
　通論熊氏安生曰案樂緯云黄帝曰咸池帝嚳曰六
　英顓頊曰五莖堯作大章舜曰簫韶禹曰大夏商曰
　大濩周曰大武禮樂志云顓頊作六莖帝嚳作五英
　與樂緯不同其餘無異名曰六英者宋均注云為六
　合之英華五莖者能為五行之道立根莖也　孔氏
　頴達曰案司樂注云湯徳能使天下得其所是其徳
　也元命包曰湯之時民樂其救之於患害故曰濩救
　也由救之故民得所義亦通也大武武王樂也以武
　取定天下周公制焉
　案此篇名樂施言徳施至堯而備舜亦繼堯所施禹
　亦大堯所施至殷周而繼治以文戡亂以武所施於
　民者盡矣
　存疑鄭氏康成曰咸池堯增修而用之(孔疏咸池雖/黄帝之樂至)
　(堯之時更增改修治而用之故此文次在大章之下/至周謂之大咸其黄帝之樂堯不增修者至周謂之)
　(大巻更加以雲門之號故周/禮雲門大卷在大咸之上也)
　案咸池為黄帝樂而記乃列之大章之後故鄭以堯
　時增改言之然無可考姑存以備參
天地之道寒暑不時則疾風雨不節則饑教者民之寒
暑也教不時則傷世事者民之風雨也事不節則無功
然則先王之為樂也以法治也善則行象徳矣(饑居/祈反)
　正義鄭氏康成曰教謂樂也以法治以樂為治之法
　行象徳民之行順君之徳也　王氏肅曰以法治作
　樂所以法治其行也君行善即臣下之行皆象君之
　徳　孔氏穎達曰此明樂之為善樂得其所則事有
　功也以法治者言先王作樂以為治為法若樂善則
　治得其善若樂不善則治乖於法前文教不時則傷
　世事不節則無功是也人君為治得其所教化美善
　則下民之行法象君之徳也　張氏守節曰此明施
　樂須節也寒暑天地之氣若寒暑不時則民多疾疫
　風雨天事也風雨有聲形故為事若飄灑凄厲不有
　時節則榖損民饑樂以氣和民心如天地寒暑以氣
　生化故謂樂為民之寒暑也禮以形教故曰事天地
　之以風雨奮潤萬物猶以禮安治萬民故謂禮為萬
　民之風雨也　陳氏暘曰一隂一陽天地之道也運
　而為四時則寒暑相推而嵗成焉散而育萬物則風
　雨相資而化興焉樂道天地之和而其教與事實體
　之也春誦夏弦春合舞秋合聲先王之所著以成教
　者孰非法寒暑之時邪以聲展之以舞正之律小大
　之稱比終始之序以象事行孰非法風雨之節邪教
　有時事有節以善民心如此則民之行未有不象上
　之徳矣
夫豢豕為酒非以為禍也而獄訟益繁則酒之流生禍
也是故先王因為酒禮壹獻之禮賔主百拜終日飲酒
而不得醉焉此先王之所以備酒禍也故酒食者所以
合歡也樂者所以象徳也禮者所以綴淫也(豢音患綴/知力反)
　正義鄭氏康成曰以榖食犬豕曰豢為作也言豢豕
　作酒本以享祀養賢而小人飲之善酗以致獄訟也
　壹獻士飲酒之禮(孔疏凡饗禮案大行人云上公九/獻侯伯七獻子男五獻並依命數)
　(其臣介則孤同子男卿大夫畧為一/節俱三獻則天子諸侯之士同一獻)百拜以喻多(孔/疏)
　(令鄉飲酒之禮是壹獻無/百拜令云百拜故云多也)綴猶止也　孔氏穎逹曰
　此言禮樂之設不得其所則禍亂興故先王節其禮
　樂以防淫亂也　陳氏暘曰飲酒人之大欲不能不
　速訟先王知其然於書有彛酒之戒羣飲之誅於禮
　有幾酒之察屬飲之禁猶以為未也又寓教戒之意
　於器皿之間彞皆有舟其載有量尊皆有罍其鼓有
　節爵以角觥以兕以至傷而為觴單而為觶孤而為
　觚戔而為醆散而為散止而為禁無非備酒禍也一
　獻之禮非不簡也而賔主至於百拜終日飲酒非不
　久也而不得醉焉然則先王為禮以備酒禍可謂至
　矣言士之饗禮如此則自士而上可知也酒食以合
　歡則禮之所施樂未嘗不有以通之也然合歡以為
　樂非樂其情必以象徳酒食以為禮非淫其徳必以
　綴淫易之需言君子以飲食燕樂酒食合歡之意也
　豫言先王以作樂崇徳樂以象徳之意也曲禮曰富
　貴而知好禮則不驕不淫禮以綴淫之意也
是故先王有大事必有禮以哀之有大福必有禮以樂
之哀樂之分皆以禮終(樂音洛下所樂哀樂/康樂皆同分扶問反)
　正義鄭氏康成曰大事謂死喪也　張氏守節曰民
　有喪則先王制衰麻哭泣之禮以節之使其各遂哀
　情是禮以哀之也大福祭祀者慶也民慶必歌舞飲
　食庶羞之禮使不過而各遂歡樂是有以樂之也哀
　樂雖反皆用禮節各終其分故云皆以禮終　陳氏
　暘曰死喪㐫札禍烖天事之大者也圍敗冦亂人事
　之大者也大宗伯皆以㐫禮哀之所謂有大事必有
　禮以哀之也以脤膰之禮親兄弟之國而與之同福
　禄以慶賀之禮親異姓之國而與之和安樂所謂有
　大福必有禮以樂之也　方氏慤曰分以言其有定
　分而不可犯也若曾子七日水漿不入口則不能以
　禮節其哀矣魏文侯聽鄭衛而不知倦則不能以禮
　節其樂矣
　案大事及大福義陳氏本大宗伯言之鄭張特舉其
　一耳
　　右樂施章第四(鄭目録第三史記樂書以樂象章/樂也者施也禮也者報也至所以)
　　(贈諸侯也十四句係於皆以禮終之下乃禇少孫/所升降也  案此篇言樂施則樂也者施也節當)
　　(為此篇之首所謂大輅一節承上禮報情夔/始制樂以賞諸侯承上樂章徳文義甚明)
　　孔氏穎達曰此論樂記第四章名為樂施施者用
　　於天下此章中明樂施被之事也本是第二前既
　　推樂理章為第三此為第四亦明禮樂既備後乃
　　施布天下也　張氏守節曰中有三段一明施樂
　　以賜諸侯二明施樂須節既賜之所以宜節也三
　　明禮樂所施各有本徳本意
樂也者聖人之所樂也而可以善民心其感人深其移
風易俗故先王著其教焉(所樂之/樂音洛)
　正義鄭氏康成曰著猶立也謂立司樂以下使教國
　子　孔氏穎達曰風謂水土之風氣謂舒疾剛柔俗
　謂君上之情欲謂好惡取捨用樂化之故使惡風移
　改弊俗變易　周氏諝曰聖人之所樂莫非正也發
　其所樂而為樂莫非和也以其正故可以善民心以
　其和故感人之深有以善之又有以感之所以移風
　易俗甚易也
夫民有血氣心知之性而無哀樂喜怒之常應感起物
而動然後心術形焉(知音智應/於甑反)
　正義鄭氏康成曰言在所以感之也術所由也形猶
　見也　孔氏穎達曰夫樂聲善惡本由民心而生所
　感善事則善聲應所感惡事則惡聲應樂之善惡初
　則從民心而興後乃合成為樂樂又下感於人善樂
　感人則人化之為善惡樂感人則人隨之為惡是樂
　出於人而還感人猶如雨出於山而還雨山火出於
　木而還燔木故此篇之首論人能興樂此章之意論
　樂能感人也人由血氣而有心知故血氣心知連言
　之其性雖一所感不恒物來感已心遂應之念慮興
　動然後心之所由道路而形見焉心術見者即下文
　是也　張氏守節曰人生必有血氣心知之性性合
　五常之行有喜怒哀樂之分但其發無常時隨外境
　所觸故亦無常也應感起物而動緣外故來感心心
　觸感來起動應之故有喜怒哀樂也　陳氏暘曰民
　生而静有血氣心知之常性應感起物而動無哀樂
　喜怒之常情以有常之性託無常之情則心術之形
　固非我也實自物而已　方氏慤曰上言血氣心知
　而下止言心者蓋别言之雖有血氣心知之異合而
　言之萬化皆本於心而已　應氏鏞曰喜怒哀樂未
　發之謂中發而中節之謂和此道心惟㣲也有血氣
　心知之性而無哀樂喜怒之常此人心惟危也叩之
　則應觸之則感相激相生循環無端皆縁物而起物
　動於内而心形於外也所性曰心知心之虚明未嘗
　不靈也所形曰心術心之動則不勝其多事矣
是故志微唯殺之音作而民思憂嘽諧慢易繁文簡節
之音作而民康樂粗厲猛起奮末廣賁之音作而民剛
毅亷直勁正莊誠之音作而民肅敬寛裕肉好順成和
動之音作而民慈愛流辟邪散狄成滌濫之音作而民
淫亂(唯子遥反殺色界反思息吏反又音斯嘽昌善反/諧户皆反慢莫諫反易以豉反賁依注讀為憤扶)
　(粉反勁吉政反裕羊樹反肉而救反好呼報/反辟匹亦反邪似嗟反滌大歴反濫力暫反)
　正義鄭氏康成曰志微意細也吳公子札聽鄭風而
　曰其細已甚民弗堪也(孔疏左傅襄/二十九年)簡節少易也(孔/疏)
　(曲折雖繁其節簡/少謂緩歌而疏節)奮末動使四支也(孔疏以身為本/以四支為末故)
　　(云動使四支賁案粗厲總言之猛起猛於始奮/末奮於終廣  大於中言自始至終皆粗厲)賁讀
　為憤憤怒氣充實也春秋傳曰血氣狡憤(孔疏左傳/僖十五年)
　(言案賁大也/  其音𢎞大)狄滌往來疾貌(孔疏詩踧踧周道字異/義同又詩滌滌山川)
　濫僭差也此皆民心無常之傚也肉或為潤　孔氏
　頴達曰志微謂人君志意微細唯殺謂樂聲唯蹙殺
　小如此音作而民感之則悲思憂愁也嘽寛也諧和
　也慢疏也繁多也康安也君若道徳寛和疏易則樂
　音多文采而節奏簡畧下民所以安樂也粗厲謂人
　君性氣粗疏威厲猛起謂武猛發起奮末謂奮動手
　足廣賁謂樂聲廣大憤氣充滿如此音作而民感之
　則性氣剛毅也君若亷直勁正則樂音矜莊嚴栗而
　誠信故民應之而肅敬也君如寛裕厚重則樂音順
　序而和諧動作故民應之而慈愛也流辟謂君志流
　移不静邪散謂違辟不正放邪散亂狄成滌濫謂樂
　之曲折疾速而成疾速而止則民感之而淫亂也此
　六事所云音者皆據君徳及樂音相雜也君徳好而
　樂音亦好君徳惡而樂音亦惡皆上句論君徳下句
　論樂音　周氏諝曰心術形然後音作故審其音則
　其心術可知　陳氏暘曰樂以音變音以民變民思
　憂哀心所感然也民康樂樂心所感然也民剛毅怒
　心所感然也民肅敬敬心所感然也民淫亂喜心所
　感然也由前則以心論聲而其辭畧由後則以音論
　民而其辭詳此其序所以不同也肉倍好者璧好倍
　肉者瑗肉好如一旋而不可窮者環肉好之音豈其
　音旋而不可窮邪(案肉好借璧以喻君徳/順成和動乃以音言)　方氏慤
　曰慢易者非傲慢之慢特言其過耳繁文簡節者文
　雖繁而節則簡也肉好猶璧之有肉好然蓋璧外謂
　之肉實而無隙内謂之好則虚而已謂其音實而有
　所養又虚而得所好也(陸氏佃曰肉而無好則失/之實好而無肉則失之虚)
　馬氏睎孟曰論樂之所始則起於心之所感而後發
　於聲音論樂之所成則反以感人心者也前哀心感
　者其聲噍以殺至愛心感者其聲和以柔言音起於
　心之所感此言樂之所以感於人心也先王之為樂
　尤慎其所以感之之始
　存疑鄭氏康成曰肉肥也(張氏守節曰謂/音如肉之肥)　陳氏澔
　曰志疑當作急急促微細噍枯殺減也狄與逖同逺
　也成者樂之一終狄成言其一終甚長淫佚之意也
　滌洗也濫侵僭也言其音之泛濫侵僭如以水洗物
　而浸漬侵濫無分際也
是故先王本之情性稽之度數制之禮義合生氣之和
道五常之行使之陽而不散隂而不宻剛氣不怒柔氣
不懾四暢交於中而發作於外皆安其位而不相奪也
　(稽古奚反道音導行/下孟反懾之渉反)
　正義鄭氏康成曰生氣隂陽氣也五常五行也(孔疏/此經)
　(隂陽剛柔皆天地之氣故以五行言木性仁金性/義火性禮水性智土性信非父義母慈之五徳也)宻
　之言閉也懾猶恐懼也　孔氏穎達曰上既明樂之
　感人故此明先王節人情性自然所感謂之性因物
　念慮謂之情言先王制樂本人情性既得人情考之
　使合度數裁制以禮義使合生氣之和道之依金木
　水火土之性也陽主發動失在流散先王教之感陽
　氣者不使放散也隂王幽静失在閉塞先王節民情
　感隂氣者不有閉塞也四暢謂隂陽剛柔也四者通
　暢交在身中而發見動作於身外也隂陽剛柔各得
　其所是安其位也不相侵犯是不相奪也　張氏守
　節曰合應也陽氣舒散人禀陽多則散隂氣閉宻人
　禀隂多則宻　陳氏祥道曰本之情性明樂之情稽
　之度數明樂之文有情有文然後裁之以禮義故能
　幽合生氣之和而和於天明道五常之行而同於人
　和同天人而至於無間故能使之陽不散隂不宻剛
　不怒柔不懾不散者陽中之隂不宻者隂中之陽不
　怒者剛中之柔不懾者柔中之剛四者條暢於中而
　發作於外是以安其位而不相奪也　方氏慤曰黄
　鍾之律長九寸應鍾之律長四寸此樂之度也陽六
　為律隂六為吕此樂之數也情性由乎内故言本度
　數存乎微故言稽生氣固有和矣唯樂以合其和然
　後其和不離五常固有行矣唯樂以道其行然後其
　行無礙隂陽兼物言之剛柔指人言之陽不散隂不
　宻然後得其暢故曰暢陽不至於散則陽交隂故也
　隂不至於宻則隂交陽故也故曰交其暢也其交也
　豈非和之所致乎剛柔之氣亦若是而已　陳氏澔
　曰本之情性即民有血氣心知之性喜怒哀樂之情
　也度數十二律上生下生損益之數也禮義貴賤隆
　殺清濁髙下各有其義也生氣之和造化發育之妙
　也五常之行仁義禮智信之徳也
　案本之情性指先王性情之中和以為作樂之本者
　非但以民生血氣心知之性言之度如律始於三寸
　九分極於九寸而紀之以三平之以六成於十二則
　又其數也禮如音之君尊臣卑民貴物賤而君不可
　驕臣不可亢民不可勞物不可匱則又其義也先王
　既本之性情以立其本又稽之度數制之禮義以極
　其詳則於生氣之和五常之行人與天合天以人行
　使禀於天而為隂陽禀於地而為剛柔者皆無偏倚
　駁雜之差則四氣之在吾性情者條暢交錯於中而
　發形於度數禮義者皆安其位而不相奪倫則其樂
　真可樂而可用之以善民心矣
然後立之學等廣其節奏省其文采以繩徳厚律小大
之稱比終始之序以象事行使親疏貴賤長幼男女之
理皆形見於樂故曰樂觀其深矣(省西領反稱尺證反/比毘志反長丁丈反)
　(見賢/遍反)
　正義鄭氏康成曰等差也各用其才之差學之廣謂
　增習之省猶審也文采謂節奏合也繩猶度也周禮
　大司樂以樂語教國子興道諷誦言語以樂舞教國
　子舞雲門大卷大咸大韶大夏大濩大武(孔疏周禮/大司樂文)
　律六律也周禮典同以六律六同辨天地四方隂陽
　之聲(孔疏隂聲六吕陽聲六/律陽聲屬天隂聲屬地)以為樂器小大(孔疏若/黄鍾之)
　(律長九寸應鍾之/律長四寸半強也)謂髙聲正聲之類(孔疏周禮典同/髙聲䃂正聲緩)
　(下聲肆陂聲散斂聲歛達聲贏微聲韽回聲衍侈聲/筰弇聲鬱薄聲甄厚聲石以鍾形小大不稱引以明)
　(作鍾之法須/小大稱也)終始謂始於宫終於羽(孔疏五聲終/始使有次序)宗
　廟黄鍾為宫大吕為角大簇為徴應鍾為羽(孔疏大/司樂文)
　(祫祭降/神之樂)以象事行若宫為君商為臣皆形見於樂謂
　同聽之莫不和敬莫不和順莫不和親　王氏肅曰
　繩法也法其徳厚薄也　孔氏穎達曰先王欲稽之
　度數制之禮義非教不可故立之學等使依其才藝
　等級而教學之廣謂增習寛廣其樂之節奏也省謂
　省審也文采謂樂之宫商相應若五采成文即上文
　聲成文是也繩度也謂凖度以道徳仁厚也律謂六
　律小之與大以為樂器使音聲相稱也先王制樂如
　此以化於民由樂聲調和故親疏之理見於樂聲也
　樂聲有清濁髙下故貴賤長幼見於樂以樂聲有隂
　陽律吕故男女之理見於樂　陳氏暘曰教不可陵
　節學不可躐等先王之於樂非獨以善吾身又將以
　教人也故始之以中和祇庸孝友之樂徳中之以興
　道諷誦言語之樂語終之以二帝三王之樂舞始之
　以十三舞勺中之以成童舞象終之以二十舞大夏
　其立之學等用其才之差而使習之如此抑又使之
　廣其節奏而不為簡節之音省其文采而不為繁文
　之樂則徳之充實而端厚者故足繩之使不淫矣周
　官小師掌六樂之節鍾師掌九夏之奏節奏之辨也
　節奏文采均聲之飾治飾之道欲始博而終約始博
　之節奏不可以不廣終約之文采不可以不省以繩
　徳厚則能使人復性之静而不逐物之動又何窮人
　欲滅天理之有律述此者也比輔此者也樂之於天
　下其體固有小大其用固有終始述以小大之稱則
　大小相成而無輕重之不等輔以終始之序則終始
　相生而無先後之不倫以此象事行則事容有大小
　終始矣繩徳厚以為性象事行以為行則越之聲音
　形之動靜一逺一近而親疏之理存焉一上一下而
　貴賤之理存焉一先一後而長㓜之理存焉一内一
　外而男女之理存焉能使是理莫不形見於樂豈不
　原於律小大之稱比終始之序邪　方氏慤曰立之
　學所以教之立之等所以辨之節奏惡其狹故曰廣
　文采惡其雜故曰省凡此皆原其性之所禀故曰以
　繩徳厚小大有宜事之稱也終始相生事之序也有
　宜則不可以無稱故律而述之使不易相生則不可
　以無序故比而聫之使不絶若宫音濁而大羽音清
　而小盖律小大之稱也始於黄鍾之初九終於仲吕
　之上六盖比終始之序也凡此皆發於情之所動故
　曰以象事行親疏言其分貴賤言其位長㓜言其序
　男女言其情四者皆人之倫也莫不各有理焉唯形
　容於樂乃可得而見故曰樂觀其深矣　焉氏睎孟
　曰五音大不過乎宫細不過於羽此小大之稱大師
　之奏始作翕如至於繹如此終始之序也
　案此乃言以樂教人也立之學以為教之地立之等
　以為教之方節奏以始終之次第言故欲其廣文采
　以宫商之倡和言故欲其省文采即節奏之合也存
　於心為徳如仁於父子義於君臣見諸事為行如父
　慈子孝君仁臣忠徳本厚而樂以繩之使厚者益厚
　徳必見於行而樂以倣象之使皆可依據而行如上
　生下生即父子之親而餘遞疏旋為宫者即君之貴
　而餘遞賤黄鍾陽之長林鍾隂之長而餘遞幼黄鍾
　以大吕為妻大簇以夾鍾為妻是五常之徳五倫之
　行無不形見於樂也舉此以教不誠可以善民心哉
土敝則草木不長水煩則魚鼈不大氣衰則生物不遂
世亂則禮慝而樂淫
　正義鄭氏康成曰遂猶成也慝穢也　孔氏穎達曰
　敝謂勞敝煩謂煩擾隂陽之氣衰亂故生物不得遂
　成世道衰亂上下無序故禮慝男女不節故樂淫以
　上三事皆喻禮慝樂淫也　輔氏廣曰物者氣之所
　生也禮樂者世之所形也禮慝如世俗委巷之禮也
　禮易失之慝樂易失之淫
是故其聲哀而不荘樂而不安慢易以犯節流湎以忘
本廣則容姦狹則思欲感條暢之氣而滅平和之徳是
以君子賤之也(易以豉反湎緜鮮反而案/今本滅平和之徳無  字)
　正義鄭氏康成曰廣謂聲緩也狹謂聲急也感動也
　動人條暢之善氣使失其所　孔氏穎達曰此論樂
　不得其所則滅平和之徳故君子賤之朋淫於家是
　慢易以犯禮節淫訩肆虐是流湎以忘根本廣謂節
　閒疏緩多有姦淫之聲狹謂節閒廹促動人情欲而
　切急條逺也暢舒也賤謂棄而不用若師曠聞桑閒
　濮上之聲撫而止之是也　方氏慤曰闗雎之樂非
　不哀也所哀者窈窕之難求是乃所以為莊非不樂
　也所樂者淑女之為配是乃所以為安今哀而不荘
　故慢易以犯節樂而不安故流湎以忘本慢則無所
　敬易則無所戒故犯節流則不知止湎則有所溺故
　忘本廣固足以有客所容者姦聲感人則逆氣應之
　矣狹固足以有思所思者樂得其欲則以欲忘道矣
　平則條而有理和則暢而能通　陳氏澔曰感或作
　蹙感條暢之氣則與合生氣之和者反矣滅平和之
　徳則與道五常之行者異矣
　　右樂言章第五(史記樂書同鄭目錄第四/呉氏澄纂言改居第二)
　　孔氏穎達曰皇氏以為是樂言之科自民有血氣
　　至禮慝而樂淫論人心不同隨樂而變是故其聲
　　以下論作樂不得其所則滅和平之徳　張氏守
　　節曰此第五章名樂言明樂歸趣之事中有三段
　　一言人心隨王之樂二言明王制正樂以化民三
　　言邪樂不可以化民
　　案樂言當作樂形聲之誤也先言樂因人性感物
　　而心術形後言樂正則倫理皆形見於樂故以樂
　　形名篇張氏作言樂則尤誤
凡姦聲感人而逆氣應之逆氣成象而淫樂興焉正聲
感人而順氣應之順氣成象而和樂興焉倡和有應回
邪曲直各歸其分而萬物之理各以類相動也(倡昌尚/反和胡)
　(臥反分/扶問反)
　正義鄭氏康成曰成象者謂人樂習焉　孔氏穎達
　曰姦聲謂姦邪之聲感動於人逆氣謂違逆之氣即
　姦邪之氣也姦聲感動於人而逆氣來應二者相合
　而成象淫樂遂興紂作靡靡之樂是也正聲感動於
　人而順氣來應二者相合而成象則和樂興若周室
　太平頌聲作也聲感人是倡也氣應之是和也善倡
　則善和惡倡則惡和是倡和有應回謂乖違邪謂邪
　辟言乖違邪辟及曲之與直各歸其善惡之分限也
　善歸善分惡歸惡分既善惡各歸其分是萬物之情
　理各以類自相感動也　陳氏暘曰聲樂之象也其
　發而感人不能無姦正氣體之充也其出而應聲不
　能無逆順盖樂者天地之和正聲之所止也而姦聲
　則乖此人者天地之安和順氣之所鍾也而逆氣則
　反此然氣合於無象見於有相感而文生文之所生
　則象之所見也象之所見則樂之所形也逆氣成象
　而淫樂興則新樂之發非治世之音也順氣成象而
　和樂興則古樂之發非亂世之音也夫命有正有不
　正性有善有不善道有君子有小人徳有凶有吉然
　則聲有姦正氣有順逆樂有淫和不亦感應自然之
　符邪聲之邪正既異其所倡則氣之逆順亦異其所
　和可謂倡和有應矣逆氣而淫樂興順氣而和樂興
　可謂回邪曲直各歸其分矣凡此非特人為然萬物
　亦莫不各以氣類相感動也古之人當春而叩商弦
　以召南吕凉風忽至草木成實及秋而叩角弦以激
　夾鍾温風徐回草木發榮當夏而叩羽弦以召黄鍾
　雪霜交下川池暴沍及冬而叩徴弦以激蕤賔陽光
　熾烈堅冰立散終嵗命宫而總四弦則景風翔慶雲
　浮甘露降醴泉湧以至瓠巴鼓瑟而鳥舞魚躍師曠
　奏角而雲行雨施鄒衍吹律而寒谷黍滋豈非萬物
　之理各以類相應也　應氏鏞曰聲感於微而氣之
　所應者甚速氣應於微而象之所成者甚著成象則
　有形而可見見乃謂之象也各歸其分者所謂樂之
　道歸焉耳
是故君子反情以和其志比類以成其行姦聲亂色不
畱聰明淫樂慝禮不接心術惰慢邪辟之氣不設於身
體使耳目鼻口心知百體皆由順正以行其義(行下孟/反惰徒)
　(臥反辟匹亦/反知音智)
　正義鄭氏康成曰反猶本也術猶道也　孔氏穎達
　曰反情謂反去淫溺之情理以調和其善志比類謂
　比擬善類以成己身之羙行不使姦聲亂色留停於
　耳目令耳目不聰明不使淫樂慝禮連接於心術謂
　心不存念也以耳目心術所為皆善則怠惰邪辟之
　氣無由來入故邪辟之氣不施設於身體既邪辟不
　在於身耳目鼻口心知百事之體皆由順正由從也
　皆從和順以行其正直義理也　張氏守節曰聲色
　是事故云聰明而氣無形故於身為設也不留聰明
　於姦聲亂色故耳目得順正不用心術接淫慝禮樂
　故心知得順正不設身於惰辟故百體得順正也
　方氏慤曰情者性之欲反情所以復其性類者人之
　善比類所以别其等反情於内故足以和其志比類
　於外故足以成其行　陳氏暘曰淫樂不止於姦聲
　慝禮不止於亂色姦聲亂色其入人也淺而不能累
　吾聰明於其外淫樂慝禮其入人也深而不能蔽吾
　心術於其内夫然則惰慢邪辟之氣不設於身體百
　體所由無逆而非順無邪而非正以行吾義而已
　李氏格非曰反情以和其志以内修内者也比類以
　成其行以外治外者也姦聲亂色不留聰明淫樂慝
　禮不接心術以外治内也惰慢邪辟之氣不設身體
　以内治外也　真氏徳秀曰姦聲亂色不留聰明養
　其外也淫樂慝禮不接心術養其内也惰慢之氣自
　内出邪辟之氣自外入不設於身體則内外交養矣
然後發以聲音而文以琴瑟動以干戚飾以羽旄從以
簫管奮至徳之光動四氣之和以著萬物之理(著張/慮反)
　正義鄭氏康成曰奮猶動也著猶成也　孔氏穎達
　曰前明君子去姦聲行正聲故此明正聲之道動發
　心志以聲音文飾聲音以琴瑟振動形體以干戚装
　飾樂具以羽旄隨從諸樂以簫管用上諸樂奮動天
　地至徳之光明感動四時氣序之和平樂既和平故
　能著成萬物之理道謂風雨順寒暑時鬼神降其福
　萬物得其所也　張氏守節曰其身已正然後乃可
　制樂為化故用歌之音聲内發己之徳用琴瑟之響
　外文己之行歌者在上此是堂上之樂又用干戚羽
　旄簫管從而播之絲竹在下此是堂下之樂　陳氏
　暘曰發以聲音而為徳音之音文以琴瑟而為徳音
　之器動以干戚而為武徳之容飾以羽旄而為文徳
　之客從以簫管而為備成之樂則性術之變盡矣徳
　自此顯足以奮至徳之光氣自此調足以動四氣之
　和夫然則可以贊化育而與天地參矣萬物之理何
　微而不著乎　陸氏佃曰至徳之光以樂而奮若大
　章所以發堯徳之光大韶所以發舜徳之光(案孔以/至徳屬)
　(天地此以至徳屬堯舜/以此見天人合撰之義)
　存疑鄭氏康成曰動至徳之光謂降天神出地祗假
　祖考
　案君子順氣成象至心知百體無不順正則徳至矣
　然後播之於樂以奮其至徳之光吾之氣順則天地
　之氣亦順故有以動四氣之和而萬物之性之正理
　遂於是著也至徳當𦂳承順正行義鄭以屬天神地
　祗似稍隔
是故清明象天廣大象地終始象四時周還象風雨五
色成文而不亂八風從律而不姦百度得數而有常小
大相成終始相生唱和清濁迭相為經(還音旋迭/大結反)
　正義鄭氏康成曰清明謂人聲也(孔疏八音氣濁唯/人聲清明故知清)
　(明謂人/聲也)廣大謂鐘鼓也(孔疏下云鐘聲鏗又云鼓鼙/之聲讙鏗之與讙皆廣大之)
　(意/)周還謂舞者五色五行也(案角音木色青徴音火/色赤宮音土色黄商音)
　(金色白羽音水色黒/音正即色成文也)八風從律應節至也(孔疏風八/方之風律)
　(十二月之律樂得其度故八風應八節而至不為姦/慝八風者白虎通云距冬至四十五日條風至次明)
　(庶風次清明風次景風次凉風次閶闔風次不周風/次廣莫風皆間四十五日而至八節者立春春分立)
　(夏夏至立秋秋/分立冬冬至)百度百刻也言日月晝夜不失正也
　(孔疏謂晝夜百刻昏明晝/夜不失其正度數有常也)清謂蕤賓至應鍾濁謂黄
　鍾至中吕　王氏肅曰清明廣大終始周還皆樂之
　節奏容儀發動也　孔氏穎達曰人之歌曲清潔顯
　明以象天鐘鼓鏗鏘寛廣壮大以象地終於羽始於
　宫象四時變化終而復始也舞者周匝廻環象風雨
　之廻復五行之色謂五行之聲宫商角徴羽相應成
　文如青黄相雜故曰五色也小大相成謂十二月律
　互為宫羽而相成也終始相生謂五行宫商迭相用
　為終始倡和清濁謂十二月律先發聲為倡後應聲
　為和律長者濁短者清迭相為經謂十二月之律還
　相為宫是樂之常也　陳氏暘曰天職氣覆而清明
　地職形載而廣大運行天地之間一變一通而終則
　有始者其四時乎一散一潤而周則復還者其風雨
　乎樂之道本末具舉情文兼盡其聲清而不可溷明
　而不可掩者以象天也非特人聲而已其體廣而不
　可極大而不可圉者以象地也非特鐘鼓而已六舞
　終於大武始於雲門八音終於革木始於金石六律
　終於無射始於黄鍾六同終於夾鍾始於大吕皆象
　四時也非特宫羽而已五聲六律十二管還相為宫
　舞動其容以要鍾鼓俯㑹之節千變萬化唯意所適
　皆象風雨也非特舞之一端而已五聲之節奏合為
　文采莫不雜比成文而不亂則宫為君足以御臣商
　為臣足以治民角為民足以興事徴為事足以成物
　羽為物足以致用夫然則各得其所不相陵犯而無
　惉懘之音矣八風象八卦也其所以擬而遂之者八
　音所以節而行之者八佾之舞而已盖主朔易者坎
　也故其音革其風廣莫為果蓏者艮也故其音匏其
　風融震為竹故其音竹其風明庶巽為木故其音木
　其風清明兑為金故其音金其風閶闔乾為玉故其
　音石其風不周瓦土器也故坤音瓦而風凉蠶火精
　也故離音絲而風景是正北之風從黄鍾之律而黄
　鍾冬至之氣也東北之風從大吕大簇之律而大吕
　大蔟大寒啟蟄之氣也正東之風從夾鍾之律而夾
　鍾春分之氣也東南之風從姑洗仲吕之律而姑洗
　仲吕糓雨小滿之氣也正南之風從蕤賔之律而蕤
　賓夏至之氣也西南之風從林鍾夷則之律而林鍾
　夷則大暑處暑之氣也正西之風從南吕之律而南
　呂秋分之氣也西北之風從無射應鍾之律而無射
　應鍾霜降小雪之氣也八方之風周於十二律如此
　則順氣應之而和樂興而正聲格矣尚何姦聲之有
　聲音律吕發越於樂縣之間其體有小大不相廢而
　相成其用有終始不相戾而相生一唱一和一清一
　濁迭相為經而其常未始有窮也盖音莫不有適太
　清則志危太濁則志下皆非所謂適也一清一濁迭
　相為經要合清濁之中而已安往而不適　哉方氏
　慤曰清明者樂之聲故象天廣大者樂之體故象地
　終始者樂之序故象四時周還者樂之節故象風雨
　合之以柷樂之始也止之以敔樂之終也既備乃奏
　樂之周也以反為文樂之還也五色即五行也五行
　則言其道五色則言其質非有其質則文無所附方
　言其成文故以其質言之五行播於四時故天地之
　文作於春夏而成於秋冬相生所以相成相剋所以
　相治故曰成文而不亂律十有二宫以應嵗十有二
　月合而為四時四時分而為八節八節行之以八風
　故八風在天則應乎八節在地則位乎八方在易則
　畫於八卦在樂則播於八音其所以從律則一也律
　述氣者也風則天地之氣也風從律之所述則應期
　而不姦矣百度者晝夜之刻數也陽長則隂消則晝
　得數為多夜得數為少隂長則陽消則晝得數為少
　夜得數為多得數多者其晷長得數少者其晷短長
　短者度之所起也故謂之度隂陽一消一長晝夜一
　短一長雖小變而不失其大常故曰得數而有常小
　者隂也大者陽也成雖隂之事然非陽以生之則隂
　無自而成故曰相成終者隂也始者陽也生雖陽之
　事然非隂以成之則陽亦無自而生故曰相生倡者
　為先和者為後清者為升濁者為降倡和者隂陽之
　氣先後之序也清濁者隂陽之氣升降之體也方其
　倡之得位則倡者為經和者為緯矣及和之得位亦
　若是也清之得位則清者為經濁者為緯矣及濁之
　得位亦若是也雖然此特其大概耳至於播之於樂
　則五音六律其聲亦莫不有倡有和有清有濁焉迭
　相為經亦若是而已　馬氏睎孟曰小大精粗皆有
　歎故天之中數五因之以為五聲地之中數六因之
　以為六律至於樂之始則有柷柷方二尺四寸三八
　之數深一尺八寸二九之數九勝八陽勝隂此樂之
　所以作也至於樂之終則有敔敔之鉏鋙二十七三
　九之數長尺十之數十勝九隂勝陽此樂之所以止
　也凡此皆百度得數而有常不變也言百者亦舉其
　成數耳　應氏鏞曰合之象兩儀分之象四時増中
　央土則為五行分以四隅則為八方五聲配乎五行
　之色故各成文而不亂八音配乎八卦之風故各從
　律而不姦自一度衍之而至於百則百度各得其數
　猶八卦至於六十四而其變無窮也大而日月星辰
　之度小而百工器物之度各有數焉不止晝夜之百
　刻也曰不亂不姦以至有常言其常而不紊也曰相
　成相生以至迭相為經言其變而不窮也順其常則
　能極其變矣
　案此一節申言動四氣之和
故樂行而倫清耳目聰明血氣和平移風易俗天下皆
寜
　正義鄭氏康成曰言樂用則正人理和隂陽也倫謂
　人道也　孔氏穎達曰倫類也其樂施行而倫類清
　羙矣人聼之則耳目清明血氣和平變移敝惡之風
　改革昏亂之俗而天下皆寜矣　張氏守節曰正樂
　既行故人倫之道清不視聼姦亂故視聼聰明口鼻
　心知百體皆由順正故血氣和平風移俗易天下皆
　寜上行謂之風下習謂之俗　馬氏睎孟曰倫者理
　也親疏貴賤長幼男女之理皆形見於樂故樂行而
　倫清言其莫不和親莫不和順莫不和敬也耳目聰
　明言不為外物所誘也血氣和平言不為外物所觸
　也移風易俗天下皆寜此樂之效也　輔氏廣曰上
　既極言樂之理故此下言樂之功效以結之
　案此一節申言著萬物之理盖耳當聰目當明血當
　和氣當平者萬物所性之理惟為逆氣所感乃失其
　性而其理遂若不可知故必動四氣之和而其理乃
　著馴至於移風易俗天下皆寜則知樂之所感大矣
故曰樂者樂也君子樂得其道小人樂得其欲以道制
欲則樂而不亂以欲忘道則惑而不樂(樂音/洛)
　正義鄭氏康成曰道謂仁義也欲謂邪辟也　孔氏
　穎達曰樂者是人之所歡樂也君子所歡樂在於得
　仁義之道得其道則歡樂小人所歡樂在於邪淫得
　邪淫則亦歡樂也然君子在上以仁義之道制邪淫
　之欲則意得歡樂而不有昏亂也若小人在上以邪
　淫之欲忘仁義之道則志意迷惑而不得歡樂矣
　張氏守節曰此引舊語樂名廣證前事　方氏慤曰
　道有義故足以制欲欲既制則其樂不流而治生欲
　無窮故至於忘道道既忘則其惑不觧而憂生
是故君子反情以和其志廣樂以成其教樂行而民鄉
方可以觀徳矣(鄉許/亮反)
　正義鄭氏康成曰方猶道也　孔氏穎達曰反已淫
　欲之情以諧和徳義之志寛廣樂之義理以成就其
　政教之事正樂興行而民歸嚮仁義之道人君如此
　可以觀其徳行矣　陳氏暘曰反情以和其志則是
　志以道寜而其仁足以成已廣樂以成其教則是以
　樂教和而其智足以成物
　案前言反情以和其志比類以成其行此言廣樂以
　成其教者萬物之理各以其類相動故必親比於善
　之類而後可以成我之行至於徳成而移風易俗則
　廣樂以成其教我又足以動物所謂成己而成物也
　人之情無不求樂特小人無君子道之遂至以欲忘
　道反惑而入於不樂耳君子以道制欲徳至而民皆
　化之遂無人不得其所欲正見反情乃得人情之大
　公也
徳者性之端也樂者徳之華也金石絲竹樂之器也詩
言其志也歌詠其聲也舞動其容也三者本於心然後
樂器從之
　正義孔氏穎達曰徳在於内樂所以發揚其徳故樂
　為徳之光華也非器無以成樂故金石絲竹為樂之
　器也詩謂言辭志在内故以言辭説其志歌謂曲音
　所以歌詠其言辭之聲哀樂在内必形於外故以舞
　振動其容樂之為體有此三者詩言其志則詩序云
　詩者志之所之也歌詠其聲則詩序云言之不足故
　嗟嘆之嗟嘆之不足故詠歌之也舞動其容則詩序
　云詠歌之不足則不知手之舞之足之蹈之也容從
　聲生聲從志起志從心發三者相因原本從心而來
　先心而後志先志而後聲先聲而後舞聲須合於宫
　商舞須應於節奏乃成於樂故樂器從之也　張氏
　守節曰徳得理也性之端本也言人禀性皆以得理
　為本也得理於内樂為外故云徳之華樂為徳華若
　莫之能用故須金石之器也金石為器須用詩述申
　其志志在心不述不暢故用詩述之若直述其志則
　無縕藉之美故又長言歌詠使聲音之羙可得而聞
　若直詠歌未暢故舉手蹈足以動其形容也三者志
　聲容也　陳氏暘曰古之教六詩者以六徳為之本
　以六律為之音以六徳為本故自樂器推而上之及
　於徳者性之端樂者徳之華也以六律為音故自樂
　器推而下之及於詠歌其聲舞動其客也　方氏慤
　曰五常性之所有也非徳無以得五音徳所寓也非
　樂無以發發而為華然後散而為器然器不止於金
　石絲竹特舉此以該之　輔氏廣曰端猶孟子所謂
　四端也華即下文所謂英華也徳出於性故徳者性
　之端也樂以章徳故樂者徳之華也金石絲竹又樂
　之形而下者也此總言樂之終始又言樂之本於心
　詩言心之志歌詠心之聲舞動心之容與詩大序所
　言同意
　存疑鄭氏康成曰三者本志也聲也容也言無此本
　於内則不能為樂也　方氏慤曰有言有咏有動皆
　氣之所使也所以使氣者心而已故曰本於心然後
　樂氣從之　張氏守節曰樂氣詩歌舞也君子前有
　三徳為本乎心後乃詩歌舞可觀故云然後樂氣從
　之也　輔氏廣曰樂之氣謂和氣也樂由陽來豈無
　氣乎
　案經文明言志聲容三者本於心不當又以志聲容
　三者為本　又案諸本俱作樂器惟史記説苑作樂
　氣張輔二氏皆以氣釋之其説亦似但細玩記文以
　志承性之端以聲容承徳之華則末二語自當承樂
　器言孔疏作器盖有本也張輔據史記説苑改經字
　過矣張三徳説亦武斷然其説亦備一義附存之
是故情深而文明氣盛而化神和順積中而英華發外
唯樂不可以為偽
　正義孔氏穎達曰志起於内思慮深逺是情深也言
　之於外情由言顯是文明也志意藴積在中故氣盛
　内志既盛則外感動於物故變化通神也氣盛謂手
　舞足蹈化神謂動天地感鬼神也思念善事日乆是
　和順積於心中言辭聲音發見在外是英華發於身
　外此據正樂也若其姦聲則悖逆積中淫聲發外心
　惡而望聲之善不可得也故云唯樂不可以為偽
　張氏守節曰徳為性本故曰情深樂為徳華故云文
　明歌舞蹈樂氣從之(案樂氣/説詳前)故云氣盛天下咸寜故
　曰化神内外符合而無有虚假也　方氏慤曰樂有
　情則有文有氣則有化其情深然後其文明其氣盛
　然後其化神盖中外之理然也情深氣盛則樂之和
　順積於中文明化神則樂之英華發於外所積者和
　順則知所發者無乖無逆所發者英華則知所積者
　有本有根矣是皆有諸中然後形諸外故言不可以
　為偽也
　案情反之性則得情之本而情乃深情深則詩言之
　歌詠之舞動之而文自明矣至詩言咏歌舞蹈之氣
　皆盛則化之所及舉萬物而皆各正其性命而化自
　神矣盖承上章奮至徳之光而申言之以深探其本
　也
樂者心之動也聲者樂之象也文采節奏聲之飾也君
子動其本樂其象然後治其飾
　正義鄭氏康成曰文采樂之威儀也　孔氏穎達曰
　心動而見聲聲成而為樂樂由心動而成故云樂者
　心之動也樂本無體由聲而見是聲為樂之形象也
　聲無曲折則太質素故以文采節奏而飾之使美動
　其本則亦心之動也樂其象則亦樂之象也治其飾
　則亦聲之飾也以此三者結上三事　陳氏祥道曰
　心動於自然而樂動於使然故曰心之動樂之本則
　隠而其聲則見故曰樂之象聲之單出則質必待文
　采節奏為之飾也　陳氏暘曰容從聲生聲從志起
　志從心發君子致樂以治心則易直子諒之心油然
　生矣動其本之謂也施於金石越於聲音樂其象之
　謂也省其文采廣其節奏治其飾之謂也
是故先鼓以警戒三歩以見方再始以著往復亂以飭
歸奮疾而不拔極幽而不隠獨樂其志不厭其道備舉
其道不私其欲是故情見而義立樂終而徳尊君子以
好善小人以聼過故曰生民之道樂為大焉(警音景見/賢遍反復)
　(音伏獨樂之樂音洛拔歩/葛反厭於艶反好呼報反)
　正義鄭氏康成曰先鼓将奏樂先擊鼓以警戒衆也
　三歩謂将舞必先三舉足以見其舞之漸也奮疾謂
　舞者也(孔疏拔疾也舞者奮/迅疾速而不至大疾)極幽謂歌者也(孔疏歌/者坐而)
　(不動是極幽静而/聲發起是不隠也)　陳氏澔曰再始謂一節終而再
　作也往進也亂終也如云闗雎之亂歸舞畢而退就
　位也再始以著往者再擊鼓以明其進也復亂以飭
　歸者復擊鐃以謹其退也此兩句言舞者周旋進退
　之事
　存疑鄭氏康成曰再始以著往武王除喪至孟津之
　上紂未可伐還歸二年乃遂伐之武舞再更始以明
　伐時再往也復亂以飭歸謂鳴鐃而退明以整歸也
　　孔氏穎達曰記者引周之大武之樂以明上三者
　之義方謂方将欲舞積漸之意也亂治也復謂舞曲
　終舞者復其行位而整治象武王伐紂既畢整飭師
　旅而還歸也世多違背道理武王獨能樂其志意不
　違厭其仁義之道理恒以道自将也既不違厭道理
　又能備舉而行之以利天下不私自恣己之情欲也
　情見謂武王伐紂之情見於樂也義立謂伐紂之義
　興立也觀其樂終則知武王道徳尊盛也君子謂在
　位尊者觀武王之樂徳類如此庶㡬好行善道小人
　謂士庶之等觀武王樂音亦聽伏已之愆過也生養
　民人之道樂最為大此特引武王樂者以其利益為
　深餘樂莫及故也
　辨正胡氏銓曰此經汎論樂不指武王　陳氏澔曰
　此章諸家皆以為論大武之樂以明伐紂之事且以
　再始為十一年觀兵十三年伐紂愚謂此特通論樂
　與舞之理如此耳故曰生民之道樂為大焉豈可以
　生民之道莫大於戰伐哉
樂也者施也禮也者報也樂樂其所自生而禮反其所
自始樂章徳禮報情反始也(施始豉反句案今本反/其所自始  無而字)
　正義鄭氏康成曰言樂出而不反而禮有往來也自
　由也　又曰此明禮樂所由生先王有仁民之徳施
　於外故為樂以章之有報本之情動於中故為禮以
　行之　孔氏穎達曰此明禮樂之别報施不同作樂
　之時庶衆皆聽之而無反報之意但有恩施而已曲
　禮云往而不來非禮也故禮言報也若周由后稷為
　始祖即追祭后稷報其王業之由是禮有報也又覆
　説報施之意言樂施而不報是章明其盛徳也禮有
　恩則報以人意言之謂之報情以父祖子孫言之謂
　之反始其實一也　張氏守節曰庾蔚之云樂者所
　　以宣暢四氣導達情性功及物而不知所報所謂施
　也禮者所以通彼之意故有往有來所謂報也樂章
　徳聞名知徳若大章是也禮報人情而制隨質文之
　始也　朱子曰樂是和氣由中間直出無所待於外
　禮却是始初有這意思外面却做一箇節文抵當他
　雖説是人做元不曾杜撰因他本有這意思
　存疑孔氏穎達曰若武王民樂其由武功而生王業
　即以武為樂名以受施處立名
　案徳蘊於中樂形於外是樂主於施人以禮來我以
　禮徃是禮主於報然樂之施雖達於外而達於外者
　實本於中心之徳是樂之章徳實樂其所自生禮之
　報雖因乎人而致之人者原以行乎敬是禮以報人
　之情亦以反吾心所自始也孔説民樂武徳武王由
　武功成王業只説得樂以象功一邉與章徳似隔
所謂大輅者天子之車也龍旂九旒天子之旌也青黒
縁者天子之寳龜也從之以牛羊之羣則所以贈諸侯
也(縁悦/絹反)
　正義鄭氏康成曰贈諸侯謂來朝將去報之以禮
　孔氏頴達曰前經明樂者為施禮者為報此明禮報
　之事諸侯守土奉其土地所有來朝天子故天子以
　此等之物報之不明樂施者其事易知故畧之大輅
　金輅也據上公及同姓侯伯故下云龍旂九旒亦上
　　公也若異姓則象輅四衛則革輅蕃國則木輅而受
　　於天子總謂之大輅也龍旂九旒據上公言之侯伯
　　則七旒子男則五旒寳龜之中竝以青黑為縁天子
　　既與之大輅龍旂及寳龜占兆又從以牛羊非一故
　　稱羣　陳氏暘曰春秋傳稱王賜晉文公以大輅之
　　服祝鮀言先王分魯衞晉以大路杜氏以為金輅盖
　　周天子之輅以玉為大諸侯以金為大大夫以革木
　　為大其為大同其所以為大異矣周官司常交龍為
　　旂析羽為旌别之則旌旂異制合之則旂亦可謂之
　　旌爾雅曰屬縿為旒旒亦謂之縿斾以纁則旒蒨矣
　　左傳謂蒨茷是也青黒縁者天子之寳龜為其能顯
　　仁藏知也以其有安民之徳故報以天子之車以其
　有君民之徳故報以天子之旌以其有守國之知故
　報以天子之龜以其有養民之道故報以牛羊之羣
　車服以庸其意如此　馬氏睎孟曰天子以十二為
　節大輅繁纓十二就旂十有二旒青黒縁之寳龜長
　尺二寸公以九為節侯伯以七為節子男以五為節
　然則大輅與旒青黒之寳龜賜以上公之禮也
　案此二節劉向目録史記俱在樂施篇之末惟皇本
　誤屬此今考其文當在樂施篇之首
　　右樂象章第六(鄭目録第八吏記樂書第/六呉氏澄纂言改居第三)
　　孔氏穎達曰皇氏以為是樂象之科自首至行其
　　義明樂有姦聲正聲以類相感君子當去姦聲用
　　正聲也然後發以聲音以下明正聲之道大樂之
　　徳足以安天下也故曰樂者以下明君子小人各
　　有所樂惟君子敦行善樂也樂者心之動以下又
　　廣明舞之義理與聲音相續之事樂也者施也明
　　禮樂之别報施不同　張氏守節曰此第六章名
　　樂象人君作樂天地必法象應之中分五段一明
　　淫樂正樂俱能成象二明君子所從正樂三明正
　　樂有本非可假為四證有本不偽之由五明禮樂
　　之用别
　　案章中實分三節首言修徳至順氣成象而樂興
　　當然之功也次言君子徳成而樂以象之末言君
　　子之樂以象徳而人又放象於君子自然之符也
　　至樂也者施也二節則樂施篇之文而脱簡在此
　　耳
　
　
　
　
　
　
欽定禮記義疏卷五十一
欽定四庫全書
欽定禮記義疏卷五十二
　樂記第十九之三
樂也者情之不可變者也禮也者理之不可易者也樂
統同禮辨異禮樂之說管乎人情矣(管史記/作貫)
　正義鄭氏康成曰理猶事也統同同和合也辨異異
　尊卑也管猶包也　孔氏穎達曰樂出於心聽之則
　歡悅是情之不可變也禮見於貌行之則恭敬是事
　之不可改易也樂出於心故云情禮在於貌故云理
　樂主相親是主領其同禮殊别貴賤是分别其異樂
　主和同則遠近皆合禮主恭敬則貴賤有序人情不
　過於此是包管於人情也　張子曰禮者理也欲知
　禮必先學窮理禮所以行其義知理乃能制禮　方
　氏慤曰樂之所可變者文而已至於情則不可變蓋
　情主於和而有常故也禮之所可易者制而已至於
　理則不可易蓋理主於節而有定故也　邵氏囦曰
　情動於中故形於聲憂者不可以爲樂和者不可以
　爲乖豈非情不可變乎上天下澤先王以之制禮尊
　者不可使卑親者不可使疏豈非理不可易乎惟情
　不可變故樂之爲教能統天下之同而不使之暌蓋
　天下同此情故也惟理不可易故禮之爲教能辨天
　下之異而不使之無别蓋天下同此理故也有以辨
　之則同者以異而分有以統之則異者以同而合
　案喜怒哀樂之情至變而有不可變者焉中節之和
　一未發之中也質文損益之理時易而有不可易者
　焉人事之宜一天則之常也蓋人情之淺深不一樂
　以統之乃俱得其安天理之幾微易淆禮以辨之乃
　各當其分然天理之至即人情之極於理有未協即
　於情有不安故禮樂同管乎人情也
窮本知變樂之情也著誠去僞禮之經也禮樂偩天地
之情達神明之德降興上下之神而凝是精粗之體領
父子君臣之節(去起呂反/偩音負)
　正義鄭氏康成曰偩猶依象也降下也興猶出也凝
　成也精粗謂萬物大小也領猶理治也　孔氏穎達
　曰此更廣明禮樂之義樂本出於人心心哀則哀心
　樂則樂則樂不可變易是知變也能窮極人情知内
　外改變樂之情也經常也顯著誠信退去詐僞禮之
　常也禮出於地尊卑有序是偩依地之情樂出於天
　遠近和合是偩依天之情禮樂出於人心與神明合
　㑹故云達神明之徳興猶出也禮樂既與天地相合
　用之以祭故能降出上下之神謂降上而出下也又
　能正其萬物大小之形體理治父子君臣之限節樂
　使上下相親禮定貴賤長幼是領父子君臣也　陳
　氏暘曰凡感於聲之變者皆非性也感於物而後動
　則情而已此窮人心之本知聲音之變所以爲樂之
　情也誠者性之徳僞者性之賊著誠去僞則全於天
　眞而不汨於人僞其於禮之經也何有天地先禮樂
　而形禮樂後天地而作蓋天地之道其明爲禮樂其
　幽爲神明其位爲上下其物爲精粗内之爲父子外
　之爲君臣先王原天地之序以制禮道天地之和以
　作樂偩天地之情於後而使幽者闡達神明之德於
　外而使顯者微神之在上而不可知也則降而下之
　在下而不可知也則興而上之夫然後隂陽交通而
　物體之精粗有所凝矣父父子子君君臣臣而人倫
　之大節有所領矣朱子曰禮之誠便是樂之本樂
　之本便是禮之誠若細分之則樂只是一體周流底
　物禮則兩箇相對著誠與去僞也禮則相刑相尅以
　此尅彼樂則相生相長其變無窮樂如晝夜之循環
　隂陽之闔闢周流貫通而禮則有向背明暗所以樂
　記内外同異只管相對説翻來覆去只是這兩説
　案窮本知變四句申禮樂之管人情其下則又推其
　所以能管人情也發而中節者情之本而欲動情遷
　則變而情失其常惟樂道人情之和有以窮其本即
　有以知其變動而不妄者理之經而色取行違則僞
　而失其眞惟禮章天理之則有以著其誠即有以去
　其僞此禮樂之所爲管人情也蓋人之情由天地之
　情出乾健坤順黙運於無爲者神明之德乃天地之
　情之本所以立下施上濟其相交而生物者上下之
　神乃天地之情之用所以行情之不可變即理之不
　可易人道之君父即天子臣即地仁忠慈孝即神明
　之德事使作述即上下之神特天地無私而人有私
　則情之所發未必合天理之公而人之情與天地之
　情異矣聖人制爲禮樂舉天地之情依負之而出以
　天地之情管人之情使人有所依像凡人心徳之不
　能自達者禮樂爲達之上下之不能自神者禮樂爲
　降興之雖共由者不過絃舞玉帛之粗而德與神之
　至精者凝合無間舉凡父子君臣之交致其情各盡
　其道者皆於是領其統會而不可變易也
是故大人舉禮樂則天地將爲昭焉天地訢合隂陽相
得煦嫗覆育萬物然後草木茂區萌達羽翼奮角觡生
蟄蟲昭蘇羽者嫗伏毛者孕鬻胎生者不殰而卵生者
不殈則樂之道歸焉爾(訢依注音熹又音欣煦許具反/嫗於具反區古侯反萌莫耕反)
　(觡古伯反蟄直立反伏扶/又反殰音獨殈呼闃反)
　正義鄭氏康成曰天地將爲之昭焉明也訢讀爲熹
　熹猶蒸也氣曰煦體曰嫗屈生曰區(孔疏謂鉤曲而/生出菽豆是也)
　無䚡曰觡(孔疏謂角外皮滑澤/者鹿角之屬是也)昭曉也蟄蟲以發出
　爲曉更息曰蘇孕任也鬻生也内敗曰殰殈裂也今
　齊人語有殈者　孔氏穎達曰此論大人舉用禮樂
　則天地協和而生養萬物爲之昭著之事天地訢合
　以下惟論樂之所感不論禮之功用記者主在於樂
　故特美樂功樂功既爾禮亦同也言樂感動天地之
　氣使二氣蒸動則天氣下降地氣上騰言體謂之天
　地言氣謂之隂陽天地動作則隂陽相得天以氣煦
　之地以形嫗之是覆育萬物也草木據其成體故云
　茂區萌據其新生故云達羽翼飛鳥之屬皆待奮動
　角觡走獸之屬悉皆生養蟄伏之蟲皆得昭曉蘇息
　飛鳥之屬皆得體伏而生子走獸之屬以氣孕鬻而
　繁息胎生者不有殰敗卵生者不有殈裂所以致諸
　物各順其性由樂之根本由人心而生人心調和則
　樂音純善協律呂之體調隂陽之氣二氣既調故萬
　物得所也　張氏守節曰此大人聖人與天地合德
　故舉禮樂爲教而天地從之大明也直出曰萌稻稷
　之屬也胎生獸也卵生鳥也　馬氏睎孟曰樂所以
　和人心心和則聲和聲和則天地之和無不應言樂
　則禮可知矣
　存異陸氏佃曰區讀如字岐别爲區蓋萌一而區二
　若今茶言一槍二旗是也
　案區萌達對上草木茂而言蓋一係屈生一係直出
　故兼舉菽豆稻稷始該若陸說則於達字中包之矣
樂者非謂黃鍾大呂弦歌干揚也樂之末節也故童者
舞之鋪筵席陳尊俎列籩豆以升降爲禮者禮之末節
也故有司掌之樂師辨乎聲詩故北面而弦宗祝辨乎
宗廟之禮故後尸商祝辨乎喪禮故後主人(鋪普/胡反)
　正義鄭氏康成曰言禮樂之本由人君也禮本著誠
　去僞樂本窮本知變辨猶别也正也弦謂鼓琴瑟也
　後尸居後贊禮儀此言知本者尊知末者卑　孔氏
　穎達曰此明禮樂各有根本本貴而末賤君子能辨
　其本末則可以制於天下黃鍾以下惟是樂器播揚
　樂聲非樂之本故童者舞之鋪筵席而下所以飾禮
　是禮之末節故有司掌之北面鼓弦言其處卑也宗
　謂宗人祝謂大祝但辨曉於宗廟詔相之禮故在尸
　後商祝謂習商禮而爲祝者但辨曉死喪擯相之禮
　故在主人後皆知禮之末節故位處卑賤也
　存疑孔氏穎達曰揚舉也干揚舉干以舞也
　案干揚對弦歌則揚當爲干戈戚揚之揚陳氏澔謂
　干揚皆舞者所執是也孔說誤
是故德成而上藝成而下行成而先事成而後是故先
王有上有下有先有後然後可以有制於天下也(行下/孟反)
　正義鄭氏康成曰德三德也行三行也藝才技也先
　謂位在上也後謂位在下也言尊卑備乃可制作以
　爲治法　孔氏穎達曰德成而上者人君及主人之
　屬以道德成就故在上藝成而下者樂師商祝之等
　藝術成就而在下行成則德成矣德在内而行在外
　也事成則藝成矣在身謂之藝所爲謂之事人有多
　少品類先王因其先後使尊卑得分然後乃可制禮
　作樂爲法以班天下如周公六年乃制禮樂也　陳
　氏暘曰禮樂之於天下得之斯爲德行之斯爲行能
　之斯爲藝執之斯爲事德必有行而行不全德者有
　矣藝必兼事而事不全藝者有矣禮樂之本在人君
　而其末繫於童子有司樂師是德成而上藝成而下
　也宗廟之敬在尸而致喪之哀在主人祝相尸主以
　接神特以辨其事而已是行成而先事成而後也先
　王有制於天下使諸侯朝萬國服而百官莫敢不承
　事者豈有他哉不過上先下後不失本末之施而已
　　右樂情章第七(史記樂書第四鄭目錄第/六吳氏澄纂言改居第五)
　　孔氏穎達曰皇氏云此章爲樂情　張氏守節曰
　　上章明象象必見情樂變則情變故此以情不可
　　變言之中分三段一明禮樂情達鬼神二證禮樂
　　達鬼神之事三明識禮樂之本可尊也
　　案此章承上二篇禮樂之情天地之情而言宜居
　　第四篇首言禮樂之情通乎天地後言禮樂之情
　　超於器數蓋惟偩天地之情故能管乎人情也其
　　下乃以樂象章反情和志繼之見器數亦正所以
　　象此情耳
魏文侯問於子夏曰吾端冕而聽古樂則惟恐臥聽鄭
衞之音則不知倦敢問古樂之如彼何也新樂之如此
何也
　正義鄭氏康成曰魏文侯晉大夫畢萬之後僭諸侯
　者也(孔疏左𫝊閔元年晉獻公滅魏以魏賜畢萬世/本萬生芒芒生李李生武仲州州生莊子降降)
　(生獻子茶茶生簡子取取生襄子侈侈生桓/子駒駒生文侯斯  案左傳州作犨降作絳)端𤣥衣
　也古樂先王之正樂也　孔氏穎達曰自此以下至
　合之也明魏文侯與子夏問答古樂今樂之異端冕
　𤣥冕也凡冕服其制皆正幅袂二尺二寸袪尺二寸
　故稱端也言古樂何以樸素如彼使人不貪至於臥
　新樂何以婉美使人嗜愛不知其倦也　張氏守節
　曰著𤣥冕衣𤣥端同色故曰端冕聽古樂也此當是
　廟中聽樂𤣥冕祭服也
子夏對曰今夫古樂進旅退旅和正以廣弦匏笙簧會
守拊鼓始奏以文復亂以武治亂以相訊疾以雅君子
於是語於是道古脩身及家平均天下此古樂之發也
　(拊音撫復音伏相/息亮反訊音信)
　正義鄭氏康成曰旅猶俱也俱進俱退言其齊一也
　和正以廣無姦聲也會猶合也皆也言衆樂皆待擊
　鼓乃作周禮大師職曰大祭祀帥瞽登歌合奏擊拊
　下管播樂器合奏鼓朄文謂鼓也武謂金也相以節
　樂拊者以韋爲表裝之以穅穅一名相因以名焉今
　齊人或謂穅爲相雅亦樂器名也狀如漆筩中有椎
　　孫氏菼曰整其亂行節之以相赴敵迅疾趣之以
　雅　孔氏穎達曰此子夏對文侯古樂之體言古樂
　進退如一而不參差樂音和正寛廣而無姦聲弦匏
　笙簧其器雖多必會合保守待擊拊鼓然後作也始
　奏以文言始奏樂之時先擊鼓前文云先鼓以警戒
　是也復亂以武言舞畢反復亂理欲退之時則擊金
　鐃也金屬西方可以爲兵刃故爲武鼓主發動衆音
　無兵器之用故爲文治亂以相者相所以輔相於樂
　亂理也言治理奏樂之時先擊相也訊疾以雅者舞
　者訊疾奏此雅器以節之君子於此時語說樂之義
　理道古者亦謂說古樂之道理也君子既聞古樂近
　脩其身次及其家然後平均天下也　陳氏祥道曰
　拊之設則堂上書所謂搏拊是也其用則先歌周禮
　所謂登歌合奏擊拊是也荀卿曰鞉拊椌楬似萬物
　又曰懸一鐘而尚拊大戴禮曰懸一磬而尚拊則拊
　在一鐘一磬之東也言會守拊鼓則衆樂待其動而
　後作也既曰會守拊鼓又曰治亂以相則相非拊也
　鄭氏以相爲拊誤矣拊書謂之搏拊明堂位謂之拊
　搏蓋以其或搏或拊莫適先後也爾雅和樂謂之節
　或說節即相也又曰周禮笙師掌教舂牘應雅以教
　裓樂鄭司農云雅狀如漆桶而弇口大二圍長五尺
　六寸以羊韋鞔之有兩紐疏畫此約漢法云然也鄭
　康成云雅中有椎裓樂裓夏之樂牘應雅教其舂者
　謂以築地笙師教之則三器在庭可知矣賓醉而出
　奏裓夏以此三器築地爲之行節欲其醉而不失正
　也工舞而奏雅欲其訊疾而不失正也賓出之奏雅
　有裓樂則工舞之奏雅各以其舞之曲與　方氏慤
　曰和足以合生氣正足以感順氣凡以言其樂之聲
　也弦匏笙簧則舉八音之樂凡以言樂之器也復亂
　謂復有所治也治亂而使之理乃所以助樂之和故
　曰治亂以相訊疾而使之節乃所以正樂之失故曰
　訊疾以雅訊亦治也語即大司樂所謂樂語也道古
　即語也以所作者古之樂故從而道古之事鄭氏釋
　樂語曰道者言古以制今蓋謂是矣平言無上下之
　偏均言無遠近之異　馬氏睎孟曰語者所謂既歌
　而語以成之也道古者道上古之治而以明其作樂
　之意也
　存疑鄭氏康成曰相即拊也
　存異張子曰治亂以相爲周召作訊疾以雅爲太公
　作
　案自前先鼓三步誤以大武釋之延及此章亦以周
　召太公爲說皆誤也
今夫新樂進俯退俯姦聲以濫溺而不止及優侏儒獶
雜子女不知父子樂終不可以語不可以道古此新樂
之發也(儒音儒獶乃/刀反亦作猱)
　正義鄭氏康成曰俯猶曲也言不齊一也濫濫竊也
　溺而不止聲滛亂無以治之獶獼猴也言舞者如獼
　猴戲也亂男女之尊卑獶或爲優　孔氏穎達曰此
　子夏對文侯新樂之體新樂謂今世所作淫樂也進
　俯退俯者謂俯僂曲折不能進退齊一行伍雜亂也
　姦邪之聲濫竊不正不能和正以廣也聲既淫妙人
　所貪溺不可禁止不能始奏以文復亂以武也作樂
　之時乃有俳優雜戲侏儒短小之人狀如獼猴男女
　無别不復知有父子尊卑之禮既與古樂乖違故不
　可語道於古也　馬氏睎孟曰聲既以濫而失節又
　雜之以侏儒女子則樂之淫益甚也語者語君臣父
　子之節而不知父子則樂終不可以語道古者道其
　治古之隆而淫聲起於亂世則於古無以道　陳氏
　澔曰姦聲以濫即前章所謂滌濫之音溺而不止即
　前章所謂狄成之音
今君之所問者樂也所好者音也夫樂者與音相近而
不同(好呼/報反)
　正義鄭氏康成曰言文侯好音而不知樂也鏗鏘之
　類皆爲音應律乃爲樂　孔氏穎達曰古樂有音聲
　律呂今樂亦有音聲律呂是樂與音相近也樂則樂
　正聲和音則心邪聲亂是不同也(案鄭云律乃爲樂/是律無不正孟子)
　(所謂不以六律不能正五音也孔云今樂亦有律呂/是律有不正蓋律用至六尚得比於正聲而爲和至)
　(七則不得比於/正聲而爲繆也)
文侯曰敢問何如子夏對曰夫古者天地順而四時當
民有德而五榖昌疾疢不作而無妖祥此之謂大當然
後聖人作爲父子君臣以爲紀綱紀綱既正天下大定
天下大定然後正六律和五聲弦歌詩頌此之謂德音
德音之謂樂詩云莫其德音其德克明克明克類克長
克君王此大邦克順克俾俾于文王其德靡悔既受帝
祉施于孫子此之謂也(當去聲疢丑刃切莫詩作貊長/上聲王此之王去聲俾依注音)
　(比去聲祉音/止施音異)
　正義鄭氏康成曰敢問何如欲知音樂異意大當謂
　樂不失其所德音有德之音所謂樂也德正應和曰
　莫(孔疏道德既正天下應和/  朱子曰莫莫然清淨也)照臨四方曰明(孔疏莫/然而静)
　(故能照/臨天下)勤施無私曰類(孔疏施惠勤勞不私於己外/及等類  朱子曰克類能分)
　(善惡/也)教誨不倦曰長(孔疏能爲/人師長)慶賞刑威曰君(朱子/曰賞)
　(不僭故人以爲慶刑不濫故人以爲威爲嚴氏/粲曰君又尊於長學記能爲長然後能  君)慈和
　徧服曰順(孔疏皆昭二十/八年左𫝊文)俾當爲比聲之誤也擇善
　從之曰比(朱子曰比上/下相親也)施延也言文王之德皆能如
　此故受天福延於後世也　孔氏穎達曰此子夏與
　文侯問答古樂之正弦歌詩頌謂以琴瑟之弦歌此
　詩頌也詩大雅皇矣之篇王季既受天福祉以遺子
　孫子孫有天下詩云徳音此經之謂也　陳氏祥道
　曰當四時不忒各當其分也大當三才之理無適不
　當也　方氏慤曰天氣下而地不應地氣上而天不
　應若是則逆非所謂天地之順也春或雪霜大摯夏
　或草木零落若是則忒非所謂四時之當也民之有
　德以其有恆產故有恒心也五榖昌以時和年豐也
　疢熱疾也妖則左氏所謂地反物爲妖是也祥與亳
　有祥之祥同疾疢則災之加乎人者妖祥則災之加
　乎物者疾疢不作而無妖祥凡此四類則知天地之
　間至纖至悉無不當於理矣故曰此之謂大當夫頌
　者羙盛徳之形容以弦歌詩頌故曰此之謂徳音樂
　者徳之華故徳音之謂樂　嚴氏粲曰王季雖無心
　於干譽然其徳明而類長而君順而比以之君臨大
　邦則克順而能和其民克比而能親其民順言不擾
　比則驩然相愛矣比及文王其徳無有可悔從容中
　道無毫髪之慊也言王季之徳傳於文王而益盛故
　能受天之福而延於子孫也
　存異孔氏穎達曰王季之徳比儗文王無可恥悔
　辨正朱子曰比于至于也至于文王其徳尤無遺恨
今君之所好者其溺音乎文侯曰敢問溺音何從出也
子夏對曰鄭音好濫淫志宋音燕女溺志衞音趨數煩
志齊音敖辟喬志此四者皆淫於色而害於徳是以祭
祀弗用也(燕於見反趨音促數音/速辟匹亦反喬音驕)
　正義鄭氏康成曰君之所好者其溺音乎言無文王
　之德則所好非樂也文侯問溺音何從出玩習之久
　不知所由出也鄭宋齊衞四國皆出此溺音濫濫竊
　姦聲也燕安也春秋傳曰懷與安實敗名(孔疏左傳/僖二十三)
　(年齊姜勸公/子重耳語)趨數讀爲促速聲之誤也煩勞也祭祀
　者不用淫樂　孔氏穎達曰此子夏爲文侯明溺音
　所出也濫竊謂男女相偷竊鄭國樂音好濫相偷竊
　是淫邪之志也溺沒也宋音所安唯女子所以使人
　意志沒溺即前溺而不止是也衞音既促且速所以
　使人意志煩勞齊音敖狠辟越所以使人意志驕逸
　此四者既淫色害徳故不用祭祀也云四者皆淫於
　色是衞與齊皆淫聲　陳氏暘曰志淫則心蕩志煩
　則心亂志溺則心下志驕則心髙皆非中聲所止非
　所以爲德音之樂也　周氏諝曰徳音則能善其志
　溺音則能亂其志
　存疑孔氏穎達曰案衞詩有桑中淇上是淫佚之外
　更有促數煩志齊詩有哀公荒淫怠慢襄公淫於妹
　亦女色之外加以敖辟驕志也
　案先必有淫溺煩驕之志而後成此好濫燕女趨數
　敖辟之音此樂之失人感此好濫燕女趨數敖辟之
　音則亦起淫溺煩喬之志故用樂者當戒淫色害徳
　亦以音之流蕩其感人必至此正不必求其人求其
　事以實之孔謂淫佚女色之外更加煩志喬志反岐
　而二之矣
詩云肅雝和鳴先祖是聽夫肅肅敬也雝雝和也夫敬
以和何事不行
　正義鄭氏康成曰言古樂敬且和故無事而不用溺
　音無所施　孔氏穎達曰此子夏重爲文侯明正樂
　敬和之事所以勸勵文侯用古樂也詩周頌有瞽之
　篇言樂音敬和而鳴先祖之神聽而從之若能敬和
　施設於政教何事不行也　方氏慤曰肅隂事也而
　禮由隂作以敬爲主雝陽道也而樂由陽來以和爲
　主孔子曰知和而和不以禮節之亦不可行也樂中
　之禮於是見之
爲人君者謹其所好惡而已矣君好之則臣爲之上行
之則民從之詩云誘民孔易此之謂也(易以/豉反)
　正義鄭氏康成曰誘進也孔甚也言民從君所好惡
　進之於善無難　孔氏穎達曰此子夏勸文侯所好
　古樂又謹愼行之以此化民無不從也詩厲王大雅
　板之篇　胡氏銓曰謹好惡謂好古樂惡新樂也誘
　謂導之
　案欲民平好惡必人君自謹其好惡此前後血脈貫
　通處
然後聖人作爲鞉鼓椌楬壎篪此六者德音之音也然
後鐘磬竽瑟以和之干戚旄狄以舞之此所以祭先王
之廟也所以獻酬酳酢也所以官序貴賤各得其宜也
所以示後世有尊卑長幼之序也(鞉音桃椌苦江反楬/苦瞎反壎許袁反篪)
　(直支反竽音于酳/音胤長竹文反)
　正義鄭氏康成曰六者爲本以其聲質也椌楬謂柷
　敔也壎篪或爲簨虡官序貴賤謂尊卑樂器列數有
　差次　孔氏穎達曰此論聖人作爲道德之音以示
　後世也鞉鼓椌楬壎篪其聲質素既用質素爲本然
　後用鐘磬竽瑟華美之音以贊和之使文質相雜又
　用干戚旄羽以舞動之並可用於宗廟之中奏之若
　樂九變而鬼神格也又用於廟中接納賓客賓入而
　奏肆夏及卒爵而樂闋孔子屢歎之是也又用樂體
　别尊卑於朝廷使各得其宜天子八佾諸侯六佾是
　也聞樂知德施於子孫是示後世又宗族長幼同聽
　之莫不和順閨門之内父子兄弟同聽之莫不和親
　是長幼之序也　陳氏暘曰播鞉而鼓從之中聲以
　發焉擊椌而楬止之中聲以節焉吹壎而篪應之中
　聲以和焉蓋絃歌詩頌中聲之所止也而謂之德音
　則鞉鼓椌楬壎篪中聲之所出也謂之德音之音不
　亦宜乎聖人既作爲六者之器以寓德音之樂抑又
　越之金石以爲鐘磬宣之匏絲以爲竽瑟所以諧其
　聲舞武以干戚舞文以旄狄所以動其容則八音克
　諧無相奪倫而神人奚適不和哉行之當時而官序
　貴賤莫不各得其宜示之後世而尊卑長幼莫不得
　其序是樂之所樂而禮未嘗不行於其間也
鐘聲鏗鏗以立號號以立橫橫以立武君子聽鐘聲則
思武臣石聲磬磬以立辨辨以致死君子聽磬聲則思
死封疆之臣絲聲哀哀以立廉廉以立志君子聽琴瑟
之聲則思志義之臣竹聲濫濫以立會會以聚衆君子
聽竽笙簫管之聲則思畜聚之臣鼓鼙之聲讙讙以立
動動以進衆君子聽鼓鼙之聲則思將帥之臣君子之
聽音非聽其鏗鏘而已也彼亦有所合之也(鏗苦耕反/號胡到反)
　(横古曠反磬依注音罄口挺反疆居良反濫力敢反/㑹户外反畜敕六反鼙歩西反讙呼端反又音喧將)
　(子亮/反)
　正義鄭氏康成曰號號令所以警衆也横充也謂氣
　作充滿也石聲磬磬當爲罄字之誤也(孔疏磬是樂/器故讀爲罄)
　辨謂分明於節義廉廉隅也濫之意猶擥聚也會猶
　聚也聚或爲最讙或爲歡動或爲勲聞讙囂則人意
　動作有所合謂以聲合成己之志　孔氏穎達曰此
　論樂器之聲各别君子之聽思其所用之臣也金鐘
　之聲鏗鏗然堅剛故可以興立號令號令嚴威則軍
　士壯氣充滿所以武事可立也石聲輕清故罄罄然
　能分明辨别既能明别節義則不愛其死也哀謂哀
　怨絲聲婉妙哀怨故能立廉隅不越其分以自立其
　志也竹聲擥聚故能立會以聚衆笙以匏爲之而在
　竹聲之中者但笙以匏爲體插竹於匏匏竹兼有故
　笙文在竹也鼓鼙之聲讙囂使人意動作故能進發
　其衆五者聲各不同立事有異事隨聲起是聲能立
　事也　陳氏祥道曰鐘聲爲兌石聲爲乾絲聲爲離
　竹聲爲震鼓鼙爲坎鐘石鼓鼙隂也隂以嚴厲堅勁
　爲事故鐘聲所以象武臣石聲所以象死封疆之臣
　鼓鼙所以象將帥之臣絲竹陽也陽以純潔滋養爲
　事故絲聲所以象志義之臣竹聲所以象畜聚之臣
　蓋樂者樂也君子樂得其内小人樂得其外樂得其
　内故必思其所象樂得其外則務聽其鏗鏘而已魏
　文侯之不倦新樂蓋亦不過於五者而未及其所象
　此子夏所以致曲而深諭之也　陳氏暘曰鐘於五
　行爲金於五事爲言於五藏爲氣於五性爲義金則
　奏而爲鏗鏘言則發而爲號令直其氣所以立横方
　其義所以立武此所以思武臣也磬於八音爲石於
　八卦爲乾石則其形曲折而有别乾則其義剛健而
　不陷有别所以立辨不陷所以致死此所以思死封
　疆之臣也琴瑟同出於絲絲聲則噍殺而哀潔靜而
　廉依義以立志而已此所以思志義之臣也竽笙簫
　管同出於竹竹聲則動濁而濫合比而會有聚衆之
　義焉此所以思畜聚之臣也鼓鼙則爲革聲一也士
　譁而讙羣趨而動有進衆之義焉此所以思將帥之
　臣也蓋有死封疆之臣則外足以保疆場有志義之
　臣則内足以厲風俗有畜聚之臣其衆足以順治有
　將帥之臣其威足以無敵爲國之道無競維人而已
　君子之於音聽之在心不在耳誠有所合之也匏竹
　異制言竹則匏在其中矣革木一聲言革則木在其
　中矣就八音單出言之故謂之聲由聽其雜比言之
　故謂之音聽音必言君子者惟君子爲能知樂故也
　　方氏慤曰畜若易所謂畜物之畜聚若易所謂聚
　人之聚畜聚之臣則異乎聚斂之臣矣將帥亦武臣
　或於聽鐘聲思之或於聽鼓鼙之聲思之何也謂之
　武則存乎所守之志而已謂之將帥則見於所行之
　事焉鐘金音也鼓革音也軍旅之法以革而進以金
　而止故其别如此
　　右魏文侯章第八(史記樂書第九鄭目錄第十/一吳氏澄纂言改居第十)
賓牟賈侍坐於孔子孔子與之言及樂曰夫武之備戒
之已久何也對曰病不得其衆也咏歎之淫液之何也
對曰恐不逮事也發揚蹈厲之已蚤何也對曰及時事
也武坐致右憲左何也對曰非武坐也聲淫及商何也
對曰非武音也子曰若非武音則何音也對曰有司失
其傳也若非有司失其傳則武王之志荒矣子曰唯丘
之聞諸萇𢎞亦若吾子之言是也(液音亦憲音/軒萇直良反)
　正義鄭氏康成曰武謂周舞也備戒擊鼓警衆也病
　猶憂也以不得衆心爲憂憂其難也咏歎淫液歌遲
　之也(孔疏遲/待也)逮及也事戎事也及時事時至武事當
　施也致謂膝至地也憲讀爲軒聲之誤也非武坐言
　武之事無坐也非武音言武歌在正其軍不貪商也
　時人或說其義爲貪商也有司典樂者也傳猶說也
　荒老耄也言典樂者失其說而時人妄說也書曰王
　耄荒萇𢎞周大夫　王氏肅曰厲疾也備戒雖久至
　其發作又疾也及時事欲令之事各及時致右憲左
　右膝至地左膝去地也　孔氏穎達曰自此至不亦
　宜乎是賓牟賈與夫子相問答之事賓牟姓賈名(張/氏)
　(守節曰賓/姓牟賈名)初論他事次及於樂孔子問作武樂之前
　先擊鼓備戒其衆備戒之後久始作舞何也賈答武
　王伐紂之時憂不得士衆之心故先鳴鼓以戒士衆
　久乃出戰今武樂令舞者久不即出是象武王憂不
　得衆心故也淫液是貪羡之貌孔子又問欲舞之前
　其歌聲何意吟咏長歎歆羡賈答象武王伐紂恐諸
　侯不至不逮及戰事故長聲而歎其音連延不絶欲
　待衆之至也孔子又問初舞之時即手足發揚蹈地
　而猛厲之蚤何也賈對所以舞時蚤爲發揚蹈厲象
　武王及時伐紂戰事也此答非者以下云發揚蹈厲
　太公之志故知非也孔子又問武人何忽有時而跪
　以右膝至地而左足仰之賈答此非是武人之坐以
　舞法無坐也此答亦非者下云武亂皆坐周召之治
　故知非也淫貪也當時人不曉武音謂此歌聲爲貪
　商孔子以時人之意問賈云何意有貪商之聲賈答
　武王應天從人不得已而伐之何容有貪商之聲故
　言非武音也孔子因問貪商之歌則何音也賈答是
　典樂有司失其傳說若非失其傳說將實爲貪商則
　是武王之志荒耄矣吾子相親之辭
　案竹書紂五十一年乃武王之十年冬十一月諸侯
　會師孟津請伐紂武王諭以紂不可伐而還紂殺比
　干囚箕子微子出奔武王曰紂不可不伐矣明年春
　警諸侯師秋伐殷師次鮮原蓋會師孟津諸侯皆請
　伐紂而武王不許者三仁猶在庶其改之也至比干
　死微子亡不得不伐矣然春警師師未起也秋師起
　矣猶次鮮原未行也蓋以箕子尚囚紂若免而出之
　則猶或改於萬一也紂終不悛且恃其如林之衆以
　相敵不得已十一月師渡孟津而紂亡矣故始之備
　戒之已久象春警師也咏嘆之淫液之遲而又久象
　師次鮮原也發揚蹈厲象師渡孟津至於牧野詩所
　謂時維鷹揚也武王革殷其不得已之心皆形見於
　樂賈所答皆非子反覆明其遲之又久之故而非病
　不得衆非恐不逮事皆見孔謂賈上兩答是亦誤也
　又案咏歎淫液聲淫及商皆謂歌聲大武六章皆歌
　者在堂上舞者在堂下歌者自歌舞者自舞特其緩
　急疾徐皆相應而當日情事自見耳國語牧野之事
　音皆尚宫周官大祭祀之樂無商而當時有淫而及
　商聲者故知非武音若武樂果有此音則武王殺伐
　之心動而志荒矣賈知武王無此心故夫子亟許之
賓牟賈起免席而請曰夫武之備戒之已久則既聞命
矣敢問遲之遲而又久何也子曰居吾語女夫樂者象
成者也總干而山立武王之事也發揚蹈厲太公之志
也武亂皆坐周召之治也(二遲字並直詩反方氏上遲/去聲待也語魚據反女音汝)
　(大音/泰)
　正義鄭氏康成曰遲之遲(案疏引賀説則遲之指備/戒言遲而又久指立於綴)
　(言之字當絶此聨下遲字意必傳寫/之誤特依本文存之而綴以說疏仝)謂久立於綴居
　猶安坐也成謂已成之事也總干持盾也山立猶正
　立也象武王持盾正立待諸侯也發揚蹈厲所以象
　威武時也武舞象戰鬭也皆坐象周公召公以文止
　武也　王氏肅曰武亂武之治也皆坐以象安民無
　事也　孔氏穎達曰賓牟賈前答孔子雖爲孔子所
　許賈猶有不曉者故請問孔子也免席避席也遲之
　遲者賀氏云備戒已久是遲久立於綴亦是遲而又
　久何意如此孔子言作樂者倣象其成功者也將舞
　之時舞人總持干盾以正立似山不動搖象武王持
　盾以待諸侯之至也武樂之舞發揚蹈厲象太公威
　武之志武舞之坐象周公召公以文止武也　張子
　曰總干而山立是舞中有一人象武王之治者然以
　就舞位而樂尸養老必天子有時而親爲也　方氏
　慤曰上遲音穉待也所謂待諸侯之至也下遲如字
　蓋遲未至於久遲而又久則遲之至也樂象成者以
　其成功形見於樂也干所以自防戚所以致誅見武
　王之用武無事於致誅姑自爲之防耳發揚蹈厲見
　乎手足之鼓舞手足之鼓舞存乎心之所之故曰太
　公之志陳氏澔曰亂樂之卒章也
　存異鄭氏康成曰亂謂失行列也失行列則皆坐
　陸氏佃曰凡譁亂者使坐則定
　案爾雅釋亂治也又樂之卒章也前經云復亂以飭
　歸即此義蓋不如此不足以成周召之治也若如鄭
　注則盡美如大武亦有失行列之事乎且失行列又
　何以成周召之治
且夫武始而北出再成而滅商三成而南四成而南國
是疆五成而分周公左召公右六成復綴以崇天子夾
振之而駟伐盛威於中國也分夾而進事蚤濟也久立
於綴以待諸侯之至也(綴竹劣反夾古/洽反分扶問反)
　正義鄭氏康成曰成猶奏也每奏武曲一終爲一成
　始奏象觀兵盟津時也(案北出紂五十二年未渡孟/津時非前一年觀兵孟津事)
　再奏象克殷時也三奏象克殷有餘力而反也四奏
　象南方荆蠻之國侵畔者服也(案武王無伐荆蠻事/大約如逸書所言庶)
　(方不服分師俘之若侯來伐靡集於陳/百弇伐衞陳本伐磨新荒伐蜀諸事)五奏象周公
　召公分職而治也六奏象兵還振旅也復綴反位止
　也駟當爲四聲之誤也武舞戰象也每奏四伐(孔疏/每一)
　(奏之中四/度擊刺)一擊一刺爲一伐牧誓曰今日之事不過
　四伐五伐分猶部曲也事猶爲也濟成也舞者各有
　部曲之列又夾振之者象用兵務於蚤成也久立於
　綴象武王伐紂待諸侯也　孔氏穎達曰此孔子爲
　賓牟賈說武樂六成之意武始而北出者謂初舞位
　最在於南頭從第一位而北出次及第二位稍北出
　者象武王北出觀兵也再成而滅商謂舞者從第二
　位至第三位象武王滅商也三成而南者謂舞者從
　第三位至第四位極北而南反象武王克紂而南還
　也四成而南國是疆者謂武曲四成舞者從北頭第
　一位郤至第二位象武王伐紂之後南方之國於是
　疆理也五成而分周公左召公右者謂從第二位至
　第三位分爲左右象周公居左召公居右也六成復
　綴以崇者綴謂南頭初位舞者從第三位南至本位
　故言復綴此並熊氏說皇氏不云次位舞者本在舞
　位中到六成而已盛威於中國者象武王之德盛大
　威武於中國也夾謂振鐸夾之言舞者各有部分振
　鐸夾之而進象武王伐紂爲事之早成故前進也久
　立於綴言未舞之前舞者久立於酇綴象武王待諸
　侯之至也　張氏守節曰武王居鎬在南紂居朝歌
　在河北故舞者南來時楯向北尚象之　應氏鏞曰
　武樂之始終大槩不過乎蚤與久之兩節而已蹈厲
　之已蚤大將之鼓勇也分夾而蚤濟三軍之養勇也
　戒備之已久不敢輕大敵而易進久立以有待不敢
　迫諸侯而速進敏以趨天時而以蚤爲貴則動如飄
　風之不可禦緩以聽人心而以久爲貴則静如磐石
　之不可搖一急一緩俱不可偏然六成之舞其久之
　意常勝於蚤者聖人無貪利之心迫而後應不得已
　而後動也又曰待諸侯之至此武之始事孔子言之
　於終者以其問至於遲久故以是言
　存疑鄭氏康成曰崇充也凡六奏以充武樂天子夾
　振之王與大將夾舞者振鐸以爲節
　辨正王氏肅曰天子上屬謂作樂六成尊崇天子之
　德矣此家語文也　陳氏澔曰六成象武功成而歸
　鎬京四海皆崇武王爲天子也一說天子連下句但
　舊注以崇訓充則未可通耳
　案鄭于以崇絶句語意不全以天子屬下句謂王與
　大將夾舞者振鐸尤非是孔以久立於綴爲未舞得
　之張子屬之復綴爲六成事未確
　存異張子曰周文王已三分有二矣既得天下必須
　鎭撫其諸侯故三成而南鎭撫南方諸侯也四成南
　方之國皆疆理而治也五成而分舞列皆分兩行以
　象周召分而治也六成復綴以崇此時必改易衣冠
　服飾使之充盛象治定致文也久立於綴是舞人四
　出後改易衣服以待其至也如言將帥之士使爲諸
　侯必有變服爲諸侯而出　陳氏祥道曰六成則天
　神皆降若八變則又自南而北爲七成此二表至三
　爲八成則地祗皆出若九變又自三表至北表爲九
　成人鬼可得而禮焉武始而北出則至二表矣再成
　則至三表三成則至四表四成又自北而南至二表
　五成而至三表六成復綴以崇天子則復初表矣此
　樂終而德尊也
　案舞之周旋象風雨則每成中必有許多迴旋曲折
　纔成舞法若如舊說則自南而北自北而南合六成
　只走得一遍恐未必然若如陳説則六成已完八變
　九成又走半遍成何舞法
且女獨未聞牧野之語乎武王克殷反商未及下車而
封黃帝之後於薊封帝堯之後於祝封帝舜之後於陳
下車而封夏后氏之後於杞投殷之後於宋封王子比
干之墓釋箕子之囚使之行商容而復其位庶民弛政
庶士倍祿濟河而西馬散之華山之陽而弗復乘牛散
之桃林之野而弗復服車甲衅而藏之府庫而弗復用
倒載干戈包之以虎皮將帥之士使爲諸侯名之曰建
櫜然後天下知武王之不復用兵也(薊音計祝之六反/行本下孟反今如)
　(字復音伏弛始氏反華如字又戸化反弗復之/復扶又反衅同釁許靳反建讀爲鍵櫜音羔)
　正義鄭氏康成曰積土爲封封比干墓崇賢也弛政
　去其紂時苛政也倍祿復其紂時薄者也散猶放也
　桃林在華山旁(金氏履祥曰自靈寳西/至潼關皆桃林塞地)甲鎧也衅釁
　字也包干戈以虎皮明能以武服兵也(孔疏虎皮武/猛之物也用)
　(此虎皮包裹兵器示武王威猛能包制服天/下兵戈也或以虎皮有文欲以見文止武也)建讀爲
　鍵字之誤也(孔疏鍵/籥牡也)兵甲之衣曰櫜鍵櫜言閉藏兵
　甲也詩曰載櫜弓矢春秋傳曰垂櫜而入周禮曰櫜
　之欲其約也薊或爲續祝或爲鑄　孔氏安國曰商
　容殷之賢人(案逸書命畢公表商容之閭使之家語/作使人蓋是時商容避紂之亂隱於太)
　(行山故先表其閭而又使人行求而/得之也應氏謂使箕子求商容亦誤)　孔氏穎達曰
　此孔子爲賓牟賈說牧野克殷後事未及下車言速
　封也二王之後其禮大故待下車而封之倒載干戈
　者倒載而還鎬京也凡載兵之法皆刃向外今倒載
　者刃向國不與常同也將帥之士封爲諸侯者以報
　其勞賞其功也鍵籥牡也櫜兵鎧之櫜也言鎧及兵
　戈悉櫜韜之置於府庫而鍵閉之故云名之曰建櫜
　也　張氏守節曰薊幽州縣地陳陳州宛丘縣故陳
　城杞汴州雍丘縣濟河而西武王伐紂事畢從懷州
　河陽縣南度黃河至洛州從洛城而西歸鎬京也
　陸氏德明曰薊即燕國都或封薊者滅絶而更封召
　公於燕乎(案武王時齊魯燕皆未封故武庚之亂青/兖冀豫四州皆反薊滅封燕大率皆武庚)
　(後/事)　應氏鏞曰帝者之徳尊而其世已遠意其淪墜
　之已久故封之尤急王者之德降而其世尤近未至
　於圯散而無所歸故封之爲次武始而北出三成而
　南皆以河爲南北大勢之限也又曰濟河而西者又
　以河爲東西大勢之限也蓋以雍岐而視濮衞則周
　爲西南而商爲東北也
　存疑鄭氏康成曰反當為及字之誤也及商謂至
　紂都也(孔疏以下濟河而西/知此是及至商也)牧誓曰至于商郊牧野
　(張氏守節曰/今衛州汲縣)封謂故無土地者也投舉徙之辭也時
　武王封紂子武庚於殷墟所徙者微子也後周公更
　封而大之(孔疏武王初封武庚於殷墟微子復其故/位左傳云武王親釋其縛使復其所是也)
　(而暫時復所即徙而居宋及武庚作亂被滅周公因/微子先在於宋更封而大之故書序云成王既黜殷)
　(命命微子啟是也是吳氏澄曰武庚罪人之子豈當/復封聖人決不若    案竹書遂分天之明立紂子)
　(武庚是武庚直嗣殷位故周/公猶稱大國殷吳說非也)　王氏肅曰言今所以
　櫜弓矢而不用者皆將帥之功故建之爲諸侯而名
　曰建櫜也
　存異鄭氏康成曰行猶視也使箕子視商禮樂之官
　賢者所處皆令反其居也
　辨正孔氏穎達曰武成篇云式商容閭則商容人名
　鄭不見古文故爲禮樂也　吳氏澄曰反復也反商
　謂克商之後復商盛時之善政也家語作反商之政
　古文書云乃反商政政由舊投猶置也天下土地皆
　商之所有今周既伐商則置殷之後於宋地俾祀其
　先王不曰封而曰投者非本無國而今始有國也按
　史記家語投皆作封又按荀子武王封微子於宋蓋
　杞宋同時而封故朱子詩傳亦以微子爲武王所封
　史記及商書序謂武王初封武庚及武庚以叛誅始
　封微子非也(案史記言太師疆抱樂器奔周無微子/抱祭器奔周事左傳言㣲子面縛而降)
　(亦非蓋微子去之遜於荒野紂死而武庚立則宗祀/有主可以不出武庚誅周求殷後乃不得已而出耳)
　(史記猶/近之)
　案陳氏澔謂名之曰建櫜句錯簡移置包之以虎皮
　下此因鄭讀建爲鍵而誤也考家語史記韓詩外傳
　文並與此同安得四書同錯簡乎蓋名命也武王既
　告武成大封諸侯而命之曰自此鍵兵櫜弓無復事
　矣然後天下知武王之不復用兵也語意極順王肅
　說可通而近巧
散軍而郊射左射貍首右射騶虞而貫革之射息也裨
冕搢笏而虎賁之士說劍也祀乎明堂而民知孝朝覲
然後諸侯知所以臣耕藉然後諸侯知所以敬五者天
下之大教也(射食亦反又食夜反貍力之反騶側由反/貫古亂反裨婢支反搢音進賁音奔說吐)
　(活反朝/直遙反)
　正義鄭氏康成曰郊射爲射宮於郊也(孔疏郊射射/於射宮在郊)
　(之中也天子於郊學而/射所以擇士簡德也)左東學也右西學也(孔疏東/學在東)
　(郊周立虞庠之學於西郊故知諸侯習射於東學於/案鄭以東學爲大學虞庠爲小學恐無天子習射)
　(小學諸侯習射於大學之理或謂此左射即下射右/射即上射此時猶用殷禮尊右後定周禮乃上射在)
　(左耳存之/以待參)貍首騶虞所以歌爲節也貫革射穿甲革
　也(孔疏取甲鎧張之而射惟穿多重/爲善左傳養由基徹七札是也)裨冕衣裨衣而
　冠冕也裨衣衮之屬也(裨冕辨/詳玉藻)搢猶插也賁憤怒也
　文王之廟爲明堂制(孔疏周公攝政六年始朝諸侯/於明堂當武王代紂未有明堂)
　(今云祀乎明堂故知是文/王之廟制非正明堂也)耕藉藉田也　孔氏穎達
　曰此論克商之後脩文教也散軍而郊射者還鎬京
　止武而習文也鄭注大射云貍首逸詩貍之言不來
　也其詩有射諸侯首不朝者之言因以名篇(案此據/考工記)
　(射侯祝詞而云/然然實非禮也)騶虞篇云彼茁者葭一發五豝鄭注
　射義云一發五豝喻得賢者多也此既習禮射於學
　故貫革之射止息也虎賁言奔走有力如虎六服更
　朝故諸侯知為臣之道王自耕藉田以供粲盛故諸
　侯見而知敬亦還國而耕也　方氏慤曰軍之出也
　聚於行伍其入也散於阡陌散軍則軍既入而天下
　無事矣然有郊射焉慮忘戰之危故也以樂為節則
　異乎貫革之射矣裨冕搢笏示其將有事於文也貍
　首騶虞者備樂之文以偃武裨冕搢笏者脩禮之文
　以偃武也人之行莫大於孝故繼之以祀明堂孝所
　以事内臣所以事外故繼之以朝覲君臣之間主敬
　而已故繼之以耕藉　應氏鏞曰騶虞仁而不殺天
　子包容徧覆之象貍首義而善搏諸侯奔走赴功之
　象故射各以其詩爲節
　案明堂之禮先儒皆謂周公之事故宋神宗詔謂文
　王宗祀乃在成王之世錢公輔曰以周公言則嚴父
　以成王言則嚴祖今觀明堂之祀與散軍郊射裨冕
　搢笏同稱明是武王之事孝經所謂周公其人者言
　周公相武王以成大業如嚴父配天之舉非武王不
　能為亦非周公不能贊成之故夫子特歸美周公非
　謂周公嚴父也明乎此不特知宗祀明堂為武王之
　事即中庸追王上祀亦非但周公之事矣
食三老五更於大學天子袒而割牲執醬而饋執爵而
酳冕而總干所以教諸侯之弟也(食音嗣更古衡反/大音泰弟大計反)
　正義鄭氏康成曰三老五更互言之耳皆老人更知
　三德五事者也冕而總干親在舞位也周名大學曰
　東膠　孔氏穎達曰天子養三老五更之時親袒衣
　而割牲親執醬而饋之食訖親執爵而酳口親自著
　冕手持干盾而舞也此冕當鷩冕享先公以享射養
　老之類所以教諸侯之弟者天子親自養老則諸侯
　亦然不言教以孝者與上互文
若此則周道四達禮樂交通則夫武之遲久不亦宜乎
　正義鄭氏康成曰言武遲久為重禮樂　孔氏穎達
　曰言周德如此之後則是周之道德四方通達禮樂
　交通無所不備也凡功小者易就其時速也功大者
　難成其時久也周之禮樂功大故作此大武之樂遲
　停而久不亦宜乎
　　右賓牟賈章第九(鄭目錄同史/記樂書第十)
君子曰禮樂不可斯須去身致樂以治心則易直子諒
之心油然生矣易直子諒之心生則樂樂則安安則久
久則天天則神天則不言而信神則不怒而威致樂以
治心者也(易以豉反子如字諒音亮朱/子曰當依韓詩外傳作慈良)
　正義鄭氏康成曰致猶深審也子讀如不子之子(孔/疏)
　(尚書啟呱呱而泣予弗子/子是愛之義此亦是慈愛)油然新生好貌也(孔疏箕/子歌禾)
　(黍油油潤澤好貌/善心内生亦然)善心生則寡於利欲寡於利欲則
　樂矣(孔疏利欲之發由貪鄙來/心若思利欲則形神勞苦)志明行成(孔疏志意/清明神和)
　(性樂是善/行得成)不言而見信如天也不怒而見畏如神也
　樂由中出故治心　孔氏穎達曰此明樂以治心記
　者引君子之言云禮樂是治身之具不可斯須去離
　於身也能深遠詳審此樂以治正其心則和易正直
　子愛誠信之心油油然從内而生矣言樂能感人使
　善心生也善心生則令人和樂心樂故體安而不躁
　身安故性命得長久既為人所信如天又為人所畏
　如神天則有形事稍近似神則無體理加幽深故先
　云天後云神但天有四時不失故云信神是人所畏
　故云威其實一也　陳氏暘曰致樂以治心而易直
　子諒之心生則於性之所愛者能樂於性之所愛者
　能樂則於事之所遇者能安於事之所遇者能安則
　不失其所而其德可久矣　方氏慤曰斯者辨於此
　須者待於彼辨則離待則合斯須一離一合之頃也
　　朱子曰天謂性體自然神謂神妙不測　眞氏德
　秀曰生樂安久孟子所謂善信美大至天且神則大
　而化之矣
致禮以治躬則莊敬莊敬則嚴威心中斯須不和不樂
而鄙詐之心入之矣外貌斯須不莊不敬而易慢之心
入之矣
　正義鄭氏康成曰躬身也禮自外作故治身鄙詐入
　之謂利欲生易輕易也　孔氏穎達曰致禮意以治
　躬外貌莊嚴而恭敬則人懼之嚴肅威重也不能致
　樂治心則不能喜樂而有鄙恡詐僞之心入於内矣
　不能致禮治躬故輕易怠慢之心從外而入内矣
　陳氏暘曰肅則莊敬重則嚴威是威嚴以莊敬為本
　莊敬以嚴威為文也禮也者資莊敬以為教待威嚴
　而後行樂由中出而本乎心則和樂者心之發於天
　眞者也禮自外作而見乎道則莊敬者貌之形於肅
　括者也鄙詐之心反乎子諒易慢之心反乎莊敬言
　反乎子諒者推而上之以見易直言反乎莊敬者推
　而下之以見嚴威言之法也　朱子曰入之一字正
　見得外誘使然非本心實有此惡雖非本有然既為
　所奪而得以為主於内則非心而何　真氏徳秀曰
　猶汙泥非水撓而濁之是亦水矣
　案制乎外所以養其中外貌斯須不莊不敬而易慢
　之心入之無外之非内也禮樂之切於身心者如此
故樂也者動於内者也禮也者動於外者也樂極和禮
極順内和而外順則民瞻其顔色而弗與爭也望其容
貌而民不生易慢焉故德煇動於内而民莫不承聽理
發諸外而民莫不承順故曰致禮樂之道舉而錯之天
下無難矣(煇音輝錯棤/同七路反)
　正義鄭氏康成曰德煇顔色潤澤也理容貌之進止
　也　孔氏穎達曰此言聖人用禮樂以治身内外兼
　備使徳煇動於内而民順於外也樂由心起故感動
　於内禮自外生故發動於外樂能感人心故極益於
　和禮以檢貌故極益於順心内和而色見於外故民
　望其顔色而不與爭外貌順故民不生易慢樂以和
　心故徳煇發動於内而民莫不承奉聽從禮以治貌
　故理發見於外而民莫不承奉敬順聖王若能詳審
　致極禮樂之道舉而錯置於天下悉皆敬從無復有
　難為之事也　張氏守節曰動謂觸也用禮樂以感
　動之樂治心故云動内禮檢跡故云動外　陳氏暘
　曰辨上下之位則禮交動乎上樂交應乎下相通以
　致用也定内外之分則樂動於内禮動於外相辨以
　立體也其爲體用雖殊而所以職乎動則一而已矣
　誠信達之於顔色恭敬達之於容貌君子内和於心
　以達誠信則民瞻其顔色而弗與爭焉以内信外也
　外順於貌以達恭敬則望其容貌而民不生易慢之
　心焉以外直内也樂雖主和未嘗不順和順積中是
　也禮雖主順未嘗不和禮之用和爲貴是也　方氏
　慤曰顏色指面目容貌兼手足瞻近而望遠瞻望且
　然况於親炙之者乎　輔氏廣曰徳煇謂樂也所謂
　奮至徳之光也徳煇動於内則必形於外矣理即禮
　也理發於外則根於内可知矣
　案言以禮樂治身心則其感人者如此
樂也者動於内者也禮也者動於外者也故禮主其減
樂主其盈禮減而進以進為文樂盈而反以反為文禮
減而不進則銷樂盈而不反則放故禮有報而樂有反
禮得其報則樂樂得其反則安禮之報樂之反其義一
也(減胡斬反則/樂之樂音洛)
　正義鄭氏康成曰禮主其減人所倦也樂主其盈人
　所歡也進謂自勉強也反謂自抑止也文猶美也善
　也放淫於聲樂不能止也報讀為褒猶進也得謂曉
　其義知其吉凶之歸其義一謂俱趨立於中不銷不
　放也　王氏肅曰禮自減損所以進徳脩業也樂充
　氣志而反本也　孫氏炎曰報謂禮往來以勸進之
　反謂曲終還更始　孔氏穎達曰此論禮樂之體或
　減或盈其事各異王者當依其事而和節之也禮既
　減損若不勉強自進則禮道銷衰樂主盈滿若不反
　自抑損則樂道流放　張氏守節曰威儀繁廣易生
　厭倦故禮之失在乎損洋洋盈耳不欲休止故樂之
　失在乎盈失在於損當自勉強失在於盈當自抑止
　　陳氏暘曰銷則鑠於外物不能以自強入於魯人
　之跛倚者有之放則逐於外物不能以自反入於魏
　文侯之忘倦者有之　方氏慤曰其情減則知退而
　不知進故宜文之以進其情盈則知出而不知反故
　宜文之以反報者施之對施為出而出所以退報為
　入而入所以進進與報其實一也禮為異故有曰進
　有曰報樂為同故一曰反而已前言禮報情非禮有
　報之謂乎又言君子反情以和其志非樂有反之謂
　乎　朱子曰禮主其減者禮主於撙節退遜檢束然
　以其難行故須勇猛力進始得故以進為文樂主其
　盈者樂主於舒暢發越然一向如此必至於流蕩故
　以反為文禮之進樂之反便得性情之正　輔氏廣
　曰禮主其減減所以裁節於外也樂主其盈盈則充
　盛於内也樂而不盈則無以形於外禮而不減則無
　以合於内　邵氏囦曰禮有以節乎人情故聖人制
　禮之初則主其減減則便於行樂有以樂乎人情故
　聖人作樂之初則主其盈盈則滿其欲禮固主於減
　矣然必増而進之如經禮三百曲禮三千所謂進也
　故以進者為文樂固主於盈矣然必有以約而反之
　如清廟之瑟朱絃而疏越一唱而三嘆所謂反也故
　以反者為文禮有報資於樂樂有反資於禮此禮樂
　皆得
　案言禮樂之道相濟治身心者必相濟乃不偏此以
　上並論禮樂以下又專以樂言之
夫樂者樂也人情之所不能免也樂必發於聲音形於
動静人之道也聲音動静性術之變盡於此矣故人不
耐無樂樂不耐無形形而不為道不耐無亂先王恥其
亂故制雅頌之聲以道之使其聲足樂而不流使其文
足論而不息使其曲直繁瘠廉肉節奏足以感動人之
善心而已矣不使放心邪氣得接焉是先王立樂之方
也(樂者樂必立樂之樂並如字餘音洛鄭云耐古能字/能古三台台字道音導瘠在亦反肉如又反邪似嗟)
　(反/)
　正義鄭氏康成曰免猶自止也人道人之所為也性
　術言此出於性也盡於此不可過形聲音動静也流
　猶淫放也(孔疏樂聲流動放逸感/動人心心亦流移淫放)文篇辭也息猶銷
　也曲直歌之曲折也繁瘠廉肉聲之鴻殺也(孔疏鴻/謂麤大)
　(肉與繁也殺謂細小瘠與廉也凡樂器大/而弦麤者其聲鴻器小而弦細者其聲細)節奏闋作
　進止所應也(孔疏闕謂樂息作謂樂/動進則作止則闗也)方道也　孔氏
　穎達曰樂之為體是人情之所歡樂喜樂動心所不
　能自抑退也内心歡樂發於聲音則嗟嘆咏歌是也
　形於動静則手舞足蹈是也是人道自然之常術謂
　道路變謂變動内心變轉出聲音外貌變轉爲動静
　是人性道路之變轉竭盡於此不復更有餘事矣人
　稟自然之性而有喜樂内既歡樂不能無形見於聲
　音動静歡樂既形於外而或歌舞不節俾晝作夜是
　不依道理不能無淫亂之事以至亡國喪家也先王
　制為雅頌之聲作之有節使人愛樂不至流逸放蕩
　也文謂樂之篇章足以談論義理而不息止也曲謂
　聲音迴曲直謂聲音放直繁謂繁多瘠謂省約廉謂
　廉稜肉謂肥滿節奏謂或作或止作則奏之止則節
　之言聲音之内或曲或直或繁或瘠或廉或肉或節
　或奏隨分而作以㑹其宜使足以感動人之善心而
　已既節之以雅頌又調之以律呂貌得其敬心得其
　和故放心邪氣不得接於情性矣　方氏慤曰聲音
　生於氣故曰發動静見於容故曰形發故可聞形故
　可見　陳氏暘曰情動於中而形於言人之所以為
　詩也情樂於内而形於外人之所以為樂也凡此天
　機之發而不能自已非有以使之然也是人不耐無
　樂樂不耐無形形而不為之道達則始乎治常卒乎
　亂矣(案道字孔訓道理陳訓道達似異/而順其自然之理以達之則一也)　輔氏廣曰
　人生而静天之性也感於物而動性之術也咨嗟咏
　歌手舞足蹈性術之變也過此則淫放故曰盡於此
　矣形而不為道則鄭衛之樂是也道謂宣其和樂之
　意中聲之所止故足樂而不流君子於是語於是道
　古則文足論也不息謂意味深遠言之不能盡也樂
　易失之放有放心則邪氣應焉
　案此上言樂因人心而作
是故樂在宗廟之中君臣上下同聽之則莫不和敬在
族長鄉里之中長幼同聽之則莫不和順在閨門之内
父子兄弟同聽之則莫不和親故樂者審一以定和比
物以飾節節奏合以成文所以合和父子君臣附親萬
民也是先王立樂之方也(族長之長當作黨長幼之長/竹丈反比毗志反飾音式又)
　(音/敕)
　正義鄭氏康成曰審一審其人聲也比物謂雜金革
　土匏之屬也以成文五聲八音克諧相應和　孔氏
　穎達曰此覆說聖王立樂之事君臣主敬鄉里主順
　父子主親人聲雖一其感或有哀樂喜怒之殊當須
　詳審其聲以定調和之曲又須比入音之物以飾音
　曲之節或奏作或節止以成其五聲之文合和父子
　君臣者上文和敬和親是也附親萬民者上文和順
　是也　張氏守節曰正樂流行故隨所在而各盡其
　善宗廟有君臣所主在和敬鄉里有長幼所主在和
　順閨門有父子所主在和親前章使親疎貴賤長幼
　男女之理皆形見於樂是也　陳氏暘曰父子兄弟
　和親於閨門樂之化行乎一家也長幼和順於族長
　鄉里樂之化行乎鄉遂也君臣上下和敬於宗廟樂
　之化行乎一國與天下也古樂之發脩身及家平均
　天下如此而已五聲所以為一者以宮為之君也十
　二律所以為一者以黃鍾為之本也故審宮聲則五
　聲之和定審黃鍾則十二律之和定審一以定和也
　金石以動之絲竹以行之革木以節之比物以飾節
　也節以止樂而奏以作之一節一奏雜以成文采節
　奏合而成文也指八音而言謂之比音指八音之物
　而言謂之比物其實一也審一以定和者樂之情比
　物以飾節者樂之節節奏合而成文者樂之文三者
　備矣在閨門之内所以合和父子也在宗廟之中所
　以合和君臣也在族長鄉里之中所以附親萬民也
　　方氏慤曰樂之為樂則一而聽之者各有所主故
　其感皆不同至於所以為和則一而已故每以和言
　之樂為天地之和天地之和同出於一氣而已樂之
　道在乎審其一而後其和可定也樂有自然之節比
　物則因以為之飾耳合言道和言情離者可使附疏
　者可使親也
　案此言作樂之感乎人心無不善者性之一有善有
　不善者性術之變也先王知其術之變原於性之一
　故審其性之一乃有以定其情而為和恐不止是黄
　鍾為宮之說也
故聽其雅頌之聲志意得廣焉執其干戚習其俯仰詘
伸容貌得莊焉行其綴兆要其節奏行列得正焉進退
得齊焉故樂者天地之命中和之紀人情之所不能免
也(詘丘勿反要一遙反/行戸剛反綴都外反)
　正義鄭氏康成曰綴表也所以表行列兆域也舞者
　進退所至也要猶㑹也命猶教也紀總要之名也
　孔氏穎達曰此論先王制樂得天地之和則感動人
　心使之和善也雅以施正道頌以贊成功聽之則淫
　邪不入故志意得廣也干戚是威儀之容俯仰詘伸
　謂動止以禮故容貌得莊敬也依其綴兆故行列得
　正隨其節奏故進退得齊樂感天地之氣是天地之
　教命樂和律呂之聲是中和紀綱總要之所名人感
　天地而生又感隂陽之氣樂既合天地之命協中和
　之紀感動於人是人情不能自免也　張氏守節曰
　雅頌是發於聲音執其干戚是形於動静　周氏諝
　曰樂能官天地而天地不得之則或幾乎息故曰天
　地之命又能道中和而中和得之則各有條理故曰
　中和之紀　陳氏暘曰雅頌之聲詩之歌也干戚舞
　之器也俯仰詘伸舞之容也綴兆舞之位也節奏聲
　之飾也言雅頌則風舉矣言干戚則羽籥舉矣言俯
　仰詘伸則舒疾舉矣言綴兆則遠近舉矣言節奏則
　文采舉矣萬物非天地不生天地非樂不生則樂者
　天地之受命也喜怒哀樂未發而爲中者性也天下
　之大本存焉發皆中節而為和者情也天下之達道
　存焉先王作樂以性情為綱以中和為紀無中以紀
　之則蕩而至於過無和以紀之則異而至於乖古之
　神瞽考中聲而量之以制度所道者中徳所咏者中
　聲使夫聽音不愆以合神人以中紀之也合生氣之
　和道五常之行使夫陽而不散隂而不密剛氣不怒
　柔氣不懾以和紀之也　方氏慤曰人之志氣公正
　則廣私邪則狹行者行止有序之謂列者多少有制
　之謂進言樂作而進退言樂闋而退行列欲止於一
　故言正進退患其不齊故言齊天地之命者言道天
　地之氣化於萬物使小大長短各有所受之也命既
　立矣然後得天地之正氣而為中得天地之沖氣而
　為和中者性也和者情也紀者正物而有常言天下
　之性情莫不取正於樂以之為常也
　存疑鄭氏康成曰詩云荷戈與綴　孔氏穎達曰毛
　詩作荷戈與祋鄭見齊魯韓詩不同
　案齊魯韓詩俱失傳是祋是綴俱不可知如以理論
　則候人所荷當是祋而非綴或其本誤祋為綴康成
　未之正遂承誤言之耳
夫樂者先王之所以飾喜也軍旅鈇鉞者先王之所以
飾怒也故先王之喜怒皆得其儕焉喜則天下和之怒
則暴亂者畏之先王之道禮樂可謂盛矣(鈇方夫反又/音甫儕仕皆)
　(反/)
　正義鄭氏康成曰儕猶輩類天子之於天下喜怒節
　之以禮樂則兆民和從而敬畏之禮樂王者所常興
　則盛矣　孔氏穎達曰此覆說樂道之盛言樂以飾
　喜非喜不樂是喜得其儕類鈇鉞飾怒非怒不可横
　施鈇鉞是怒得其儕類非合喜不喜故天下和之非
　合怒不怒故暴亂者畏之上經但論樂此兼言禮者
　以此一章總兼禮樂故於章末總以禮樂結之　方
　氏慤曰在顯之謂飾喜心生於内則隠矣必播於聲
　音節奏然後顯其所以喜故曰飾喜怒心生於内亦
　隠矣必用於軍旅鈇鉞然後顯其所以怒故曰飾怒
　喜合乎樂則非作好也必天下所同喜怒合乎禮則
　非作惡也必天下所同怒軍旅鈇鉞對樂而言則禮
　也五禮特言軍者對喜而言怒故也
　　右樂化章第十(鄭目錄第七史記樂書第九吳氏/澄改居第八  張氏守節曰此第)
　　(十章名為樂化章第十以化民故次賓牟賈為第/十也其章中皆言樂陶化為善也凡四段一明人)
　　(生禮樂恆與已俱也二明禮樂不可偏用各有一/失也三明聖人制禮作樂之由也四明聖人制禮)
　　(作樂天下服從也未案此總論樂之本末功効盖/通前七章而發其  盡之意也首兼論禮樂於人)
　　(身心最為切要後専論樂始於人心之動中於感/人之效終於天地之命中和之紀以通結前文)
　　(白虎通引後/半爲孔子語)
子贛見師乙而問焉曰賜聞聲歌各有宜也如賜者宜
何歌也師乙曰乙賤工也何足以問所宜請誦其所聞
而吾子自執焉寛而静柔而正者宜歌頌廣大而静疏
達而信者宜歌大雅恭儉而好禮者宜歌小雅正直而
静廉而謙者宜歌風肆直而慈愛者宜歌商溫良而能
斷者宜歌齊夫歌者直已而陳徳也動已而天地應焉
四時和焉星辰理焉萬物育焉(贛音貢好呼報反斷丁/亂反舊本寛而静四十)
　(九字脫在五帝之遺聲下又/衍一愛字今從鄭氏正之)
　正義鄭氏康成曰子贛孔子弟子師樂官也乙名聲
　歌各有宜氣順性也樂人稱工執猶處也商宋詩也
　(孔疏鄭知商宋詩者以下文商人識之齊人識之皆/據其代故知此商謂宋人所歌之詩宋是商後也)
　愛或為哀直已而陳徳各因其徳歌所宜育生也
　孔氏穎達曰凡聲歌遂人性所宜子贛令師乙觀已
　氣性宜聼何歌師乙不敢定其所宜故請誦所聞之
　詩令子贛自量己性執處所宜之歌也寛謂徳量寛
　大静謂安静柔謂和柔正謂正直頌成功徳澤𢎞厚
　故性之寛柔静正者宜歌之志意宏大而安静疏朗
　通達而誠信大雅者歌其大正故廣大疏達者宜歌
　之恭謂以禮自持儉謂以約自處好禮則動不越法
　不能廣大疏通小雅者小正也故恭儉而好禮者宜
　歌之正直而不能包容静退而不知機變廉約自守
　而謙恭卑退其徳狹劣故宜歌諸侯之風商者五帝
　之遺聲五帝道大故肆直慈愛者宜歌之齊三代之
　遺聲三代干戚所起裁斷是非故溫良能斷者宜歌
　之歌者當直己身而陳論其徳已有此徳則宜此歌
　也和謂隂陽順理謂不背逆育謂羣生得所　陳氏
　暘曰寛柔者君子之容徳静正者君子之敬徳頌者
　羙盛徳之形容故寛而静和而正者宜歌之雅以政
　而後成政以徳而後善君子之徳有小大廣大嫌於
　離静以即動疏達嫌於去信以近誣大雅政之大者
　也故廣大而静疏達而信者宜歌之恭儉而知好禮
　則恭而能安不失之太遜儉而能廣不失之太陋小
　雅政之小者也故恭儉而好禮者宜歌之正直則剛
　柔一適乎中濟之以静則其正足以有守其直足以
　有行廉而濟之以謙則廉不失之隘謙不失之輕風
　出於徳性繫一人之本者也故正直而静廉而謙者
　宜歌之　方氏慤曰人之徳性不同而歌之為體亦
　不一故徳性之小者不足以歌大大者不可以歌小
　夫寛者容徳也柔者順徳也容或失之雜故濟之以
　静順或失之隨故持之以正此皆徳之盛者故宜歌
　頌廣大者鎮之以静疏達者守之以信此皆政之大
　者故宜歌大雅恭則不侮儉則不奪然恭而無禮或
　失之勞儉不中禮或失之陋勞則過乎禮陋則不及
　乎禮故必好禮以制中焉此政之小者宜歌小雅正
　直而守之以静廉而有分際者於物或有所絶故守
　之以謙若是則可以動化一國故宜歌風肆直所以
　為徳慈愛所以為仁溫則將至於懦而無立良則將
　至於寛而無制故又貴乎能斷斷則在己有立在物
　有制矣故宜歌齊盖溫良所以為仁能㫁所以為義
　也歌不過發乎聲聲不過發乎氣天地一氣之升降
　四時一氣之往來星辰一氣之成象萬物一氣之成
　形則歌之動己也以致天地之應四時之和星辰之
　理萬物之育固其宜也
　通論陳氏暘曰以書之九徳考之寛而靜則寛而栗
　也柔而正則柔而立也廣大而静廉而謙則簡而廉
　也疏達而信則剛而塞也恭儉則愿而恭也好禮則
　亂而敬也正直而静則直而溫也
　案此章脱簡鄭依史記樂書正之是已陸氏佃移夫
　歌者二十八字在寛而静上細味之直已陳徳言有
　是徳則宜歌是詩下節言歌是詩乃能保是徳位置
　正有餘味陸又易之非也陳澔本亦從鄭氏
故商者五帝之遺聲也商人識之故謂之商齊者三代
之遺聲也齊人識之故謂之齊明乎商之音者臨事而
屢斷明乎齊之音者見利而讓臨事而屢斷勇也見利
而讓義也有勇有義非歌孰能保此(故商者五帝之遺/聲也句舊錯寛而)
　(静上又衍商之遺聲也/五字今從鄭氏正之)
　正義鄭氏康成曰屢數也數斷事以其肆直也見利
　而讓以其溫良能斷也斷猶決也保猶安也知也
　孔氏穎達曰五帝道備三王徳盛但遺聲於後代故
　宜聼其歌聲非謂能行三代之徳也以其肆直慈愛
　故臨危疑之事數能斷割是有勇也以其溫良能斷
　故見利不私於己是有義也有勇有義之人非歌聲
　辨之誰能知哉　周氏諝曰有勇也非歌五帝之遺
　聲則孰能保之有義也非歌三代之遺聲則孰能保
　之是人之於歌也非苟從其所宜而已又將有以成
　就於己也　方氏慤曰明者不為物蔽之謂慈愛之
　蔽在於無斷能斷之蔽在於無讓唯有勇能斷事唯
　有義乃能讓利歌五帝之遺聲則可以保其勇歌三
　代之遺聲則可以保其義勇義人之所有非明乎歌
　之音則不足以保全之故也　李氏格非曰歌者非
　徒直已而陳徳又足以脩人之所未足此古之人所
　以成於樂也
故歌者上如抗下如隊曲如折止如槀木倨中矩句中
鉤纍纍乎端如貫珠故歌之為言也長言之也說之故
言之言之不足故長言之長言之不足故嗟歎之嗟歎
之不足故不知手之舞之足之蹈之也子贛問樂(上時/掌反)
　(隊直媿反槀古老反倨音据/中竹仲反句紀具反說音悅)
　正義鄭氏康成曰言歌聲之著動人心之審如有此
　事長言之引其聲也嗟歎和續之也不知手之舞之
　足之蹈之歡之至也子贛問樂上下同羙之也　孔
　氏穎達曰此論感動人心形狀如此諸事歌聲上響
　感動人意使之如似抗舉也音聲下響感動人意如
　似墜落而下音聲迴曲感動人心如似方折音聲止
　静感動人心如似枯槁之木止而不動音聲雅曲感動
　人心如中於矩音聲大屈曲感動人心如中於鉤音
　聲之狀纍纍乎感動人心端正其狀如貫於珠言音
　聲感動於人令人心想形狀如此上論歌之形狀此
　論歌之終始相生至於舞蹈歌者引液其聲使長也
　有可悅之事來感己情故言之直言之不足更宣暢
　己意故長言之長言之意猶不足故嗟歎之羙而和
　續之雖復嗟歎情猶未滿故不覺揚手舞之舉足蹈
　之也　方氏慤曰抗言聲之發揚隊言聲之重濁曲
　言其回轉而齊也止言其闋後而定也倨則不動不
　動者方之體故中矩言其聲之常如此句則不直不
　直者曲之體故中鉤言其聲之變如此纍纍乎言其
　聲相繫屬端如貫珠言其終始兩端相貫而各有成
　也　郝氏敬曰如抗七者歌之法也上者聲髙下者
　聲卑曲者聲回止者聲絶矩曲尺也半環曰鉤
　案抗隊七音鄭孔以人心言方郝以歌聲言似方郝
　為是上下曲止歌之能事畢矣倨中矩申言止方則
　止也句中鉤申言曲圓則又轉也端如貫珠申言上
　下自上而下自下而上似有兩端而其實兩端之中
　如珠之貫纍而上又纍而下也子贛問樂是此一篇
　之名古書名篇多在後前十篇已刪此偶存耳鄭從
　為之辭鑿矣
　　右子贛問樂章第十一(史記樂書同鄭/氏目錄第十)
　
　
　
欽定禮記義疏卷五十二
欽定四庫全書
欽定禮記義疏卷五十三
　雜記上第二十之一
　　正義孔氏頴達曰案鄭目錄云名曰雜記者雜記諸
　　侯已下至士之喪事此於别錄屬喪服依曲禮檀弓
　　分上下篇　方氏慤曰此篇雖以記喪為主而兼言
　　三患五恥觀蜡取盜之類其事不一故以雜名篇
諸侯行而死於館則其復如於其國如於道則升其乗
車之左轂以其綏復其輤有裧緇布裳帷素錦以為屋
而行至於廟門不毁牆遂入適所殯唯輤為説於廟門
外(乗繩證反下同轂工木反綏鄭讀緌胡如字復音/伏輤千見反裧昌占反殯必刃反説土活反下同)
　正義鄭氏康成曰館主國所致舍復招魂復魄也如
　於其國主國館賓與使有之得升屋招用襃衣也道
　道上廬宿也升車左轂象升屋東榮綏當為緌讀如
　蕤賓之蕤緌謂旌旗之旄(孔疏在國招魂則用上服/今在路死故用旌旗之緌)
　(冀魂魄望見識之覆還也王喪在國/亦用緌周禮夏采建緌復於西郊)輤載柩將殯之
　車飾也(孔疏以下遂入適/所殯故以殯言之)輤取名於襯與蒨讀如蒨
　斾之蒨襯棺也蒨染赤色者也將葬載柩之車飾曰
　栁(孔疏証此是/殯車非葬車)裧謂龞甲邊縁緇布裳帷圍棺者也
　(孔疏輤象鼈甲覆於棺上中央隆髙四面漸下裧象/邊緣垂於輤之四邊亦赤色若葬車則上用荒不用)
　(輤/)裳帷用緇則輤用赤矣輤象宫室屋其中小帳襯
　覆棺者(孔疏輤下棺外用緇色之布以為裳帷於此/裳帷之中又用素錦以為屋小帳以覆棺設)
　(此飾而/後行也)若未大斂其載尸而歸車飾皆如之廟所殯
　宫牆裳帷也(孔疏鄭恐是/宫牆故明之)適所殯謂兩楹之間去輤
　乃入廟門以其入自有宫室也(孔疏輤覆上象宫室/今入有宫室故去輤)
　(不去裳帷者以裳/帷障棺不可去也)毁或為徹凡棺自外來者正棺於
　兩楹之間尸亦侇之於此皆因殯焉(孔疏據定元年/公䘮至自乾侯)
　(正棺兩楹間知棺自外來皆如/此即尸亦侇於此皆因殯焉也)異者柩入自闕升自
　西階尸入自門升自阼階(孔疏皆曾/子問文)其殯必於兩楹
　之間者以其死不於室而自外來留之於中不忍逺
　也(孔疏周殯於客位今殯於兩/楹間以自外来不忍逺也)　孔氏頴逹曰五等
　之侯朝覲天子及自相朝㑹死於主國有司所授館
　舍若復魄之禮則與在己本國同也道路也若諸侯
　在道路死升其所乘車左邊轂上而復魄車轅向南
　左轂左東也不於道路廬宿之舍復者廬宿供待衆
　賓非死者所専有也(案周禮十里有廬三十里有路/室室有委五十里有候館館有)
　(積皆所以待賓客也賓敂闗闗尹以告掌訝與士已/迎賓於疆為之前驅小行人迎勞於畿訝士與行人)
　(逆之入於國則凡廬宿孰非公館使不得升屋而復/與盖此死於道乃死於車若魯桓公故即升車轂而)
　(復/也)
　存疑鄭氏康成曰緌旌旗之旄去其旒而用之異於
　生也
　存異陸氏佃曰綏旐也以其旐復旐北方之物也死
　無乎不之號而復之則其旌宜以死者所首之方而
　已　胡氏銓曰禮言綏凡數處鄭皆讀為緌竊謂王
　制眀堂位夏采所云讀作綏可也此復魂既在車當
　以執綏之綏杜子春說是裳用緇則輤與裧皆赤以
　𤣥纁對耳大夫以白布為輤豈亦因染赤得名乎
　案去旒周禮無此説諸侯之旒如其命數豈有欲其
　望見而反反去其可别識之命數而存一不可别之
　旄乎陸以綏為旐胡以綏為登車所授之綏俱非
　又案不毁牆鄭説可通但既大斂有棺則必毁廟門
　西牆乃入所謂入自闕升自西階也方小斂則無棺
　不必毁牆所謂入自門升自阼階也此或以未大斂
　者言歟
　總論孔氏頴逹曰自此已下至蒲席以為裳帷總眀
　諸侯及大夫士在路而死招魂復魄并明飾棺貴賤
　之等此經論諸侯之制
大夫士死於道則升其乗車之左轂以其綏復如於館
死則其復如於家大夫以布為輤而行至於宋而説輤
載以輲車入自門至於阼階下而説車舉自阼階升適
所殯(輲市/專反)
　正義鄭氏康成曰綏亦緌也(案辨己/見上)大夫復於家以
　𤣥冕士以爵弁服大夫輤言用布白布不染也(孔疏/不以)
　(蒨草/染之)言輤者逹名也(孔疏亦言輤者/有襯近之義也)不言裳帷俱用
　布無所别也至門亦說輤乃入言載以輲車入自門
　明車不易也(孔疏鄭恐易以/輴車故明之)輲讀為輇或作槫許氏
　說文解字曰有輻曰輪無輻曰輇(孔疏有輻謂用他/木為輻無輻謂合)
　(大木/為之)周禮又有蜃車天子以載柩蜃輇聲相近其制
　同乎輇崇葢半乗車之輪(孔疏周禮遂師職共蜃車/乗車髙六尺六寸此半之)
　(髙三尺/三寸)諸侯言不毁牆大夫士言不易車互相明也
　不易者不易以輴也廟中有載柩以輴之禮此不易
　耳　孔氏頴逹曰此明大夫車飾初死及至家皆以
　輲車至家説輤惟輲車在故云載以輲車此謂尸若
　柩則升自西階也天子諸侯載柩以蜃車其殯時則
　易輴矣大夫士在路載以輲車至家説輤亦載以輲
　車故鄭云車不易也凡在路載柩天子已下至士皆
　用蜃車其制與輲車同周禮遂師共蜃車之役是天
　子也既夕云遂匠納車於階間注云蜃車是士也此
　云輲車謂大夫也諸侯不言可知蜃車之形鄭注既
　夕禮其車之轝狀如牀中央有轅前後出設輅轝輅
　轝上有四周下則前後有軸以輇為輪迫地而行其
　輪卑有似於蜃輲車則不用輻為輪天子諸侯殯皆
　用之故檀弓云天子菆塗龍輴謂畫輴轅為龍諸侯
　殯亦用輴車不畫轅為龍大夫殯不用輴故鄭注喪
　大記大夫之殯廢輴士掘肂見袵是亦廢輴也其朝
　廟大夫已上皆用輴士朝廟用輂軸故既夕禮云遷
　於祖用軸鄭注云軸狀如轉轔刻兩頭為軹輂狀如
　長牀穿桯前後著金而闗軸焉是也
士輤葦席以為屋蒲席以為裳帷
　正義鄭氏康成曰言以葦席為屋則無素錦為帳
　孔氏頴逹曰此明士輤也謂用葦席屈之以為輤棺
　之屋蒲席以為裳帷圍繞於屋旁也然大夫無以他
　物為屋之文則是用素錦為帳矣既有素錦帷帳帳
　外上有布輤旁有布裳帷則士之帷席屋之外旁有
　蒲席裳帷則屋上當以蒲席為輤覆於上但文不備
　也
　存疑方氏慤曰大夫以布為輤則諸侯用帛可知士
　以葦席為屋則不得用素錦矣蒲席為裳則不得用
　緇布矣此皆降殺之别也
　案孔疏不言諸侯之輤用帛方氏説似與之異
凡訃於其君曰君之臣某死父母妻長子曰君之臣某
之某死君訃於他國之君曰寡君不禄敢告於執事夫
人曰寡小君不禄大子之喪曰寡君之適子某死(長丁/杖反)
　(大音泰適/丁歴反)
　正義鄭氏康成曰訃或皆作赴赴至也臣死其子使
　人至君所告之君之臣某此臣於其家喪所主者君
　夫人不稱薨告他國君謙也　孔氏頴逹曰父母妻
　長子曰君之臣某之某死上某是生者臣名下某是
　臣之親屬死者君訃於他國稱寡君若云寡德之君
　曲禮云諸侯曰薨士曰不禄夫人尊與君同今俱不
　稱薨同士稱者言臣子於君父雖有考終眉夀猶若
　其短折然故云不禄經書諸侯言卒者春秋之文若
　君薨而訃者曰卒卒是夀終矣斯無哀惜之心非臣
　子之辭鄰國來赴書以卒者言無所老㓜皆終成人
　之志所以相尊敬也不敢指斥鄰國君身故云告於
　執事夫人大子皆當云告於執事不言者畧也　陸
　氏佃曰凡諸侯同盟則訃不同盟葢不訃也不言死
　不死其君也不言卒不卒其君也夫人曰寡小君不
　禄左𫝊曰君氏卒聲子也不赴於諸侯不反哭於寢
　不祔於姑故不曰薨
　總論孔氏頴逹曰此總眀遭喪訃告於君及敵者并
　訃於鄰國稱謂之差
大夫訃於同國適者曰某不禄訃於士亦曰某不禄訃
於他國之君曰君之外臣寡大夫某死訃於適者曰吾
子之外私寡大夫某不禄使某實訃於士亦曰吾子之
外私寡大夫某不禄使某實(適並依注音敵大/歴反實依注音至)
　正義鄭氏康成曰適讀為匹敵之敵謂爵同者也實
　當為至周秦人聲之誤也(孔疏以身赴告/故云使某至)　孔氏頴
　逹曰此眀大夫卒相訃告之禮同國敵者謂大夫位
　相敵者大夫既尊於士士處亦稱不禄稱某者或死
　者名或死者官號而赴者得稱之訃於他國之君故
　云外臣自謙退無德故云寡大夫尊敬他君故云某
　死訃於他國大夫私有恩好故曰外私以赴大夫其
　辭得申故云某不禄　方氏慤曰士曰不禄此非士
　亦曰不禄者謙辭也與死者有恩私故曰外私與玉
　藻言於大夫曰外私名同而實異矣　胡氏銓曰春
　秋傳曰以賜君之外臣首實謂身親告也
　存疑方氏慤曰使某實謂以事實來告　劉氏敞曰
　使某實實者以異國傳聞疑言使人實之也
士訃於同國大夫曰某死訃於士亦曰某死訃於他國
之君曰君之外臣某死訃於大夫曰吾子之外私某死
訃於士亦曰吾子之外私某死
　正義孔氏頴逹曰此論士喪相訃告之稱士賤赴大
　夫士及他國皆云某死但於他君稱外臣於大夫士
　言外私耳
大夫次於公館以終喪士練而歸士次於公館大夫居
廬士居堊室
　正義鄭氏康成曰公館公宫之舍也(案公館在倚/廬堊室之外)練
　而歸之士謂邑宰也練而猶處公館朝廷之士也唯
　大夫三年無歸大夫居廬士居堊室亦謂未練時也
　(孔疏若練後則/大夫居堊室)士亦謂邑宰朝廷之士亦居廬　孔
　氏頴逹曰此眀大夫士遭君喪次舍居處及歸還之
　節大夫恩深禄重故為君喪居廬終喪乃還家邑宰
　之士恩輕又為君治邑久不歸則廢職故至小祥反
　其所治邑朝廷之士雖輕而無邑事故亦留次公館
　三年也大夫居廬以位尊恩重士居堊室以位卑恩
　輕若士與王親者雖賤亦居廬與王無親則居堊室
　與王雖疏但是貴者亦居廬　黄氏震曰倚廬者倚
　木於室外為廬堊室者白其室中為堊倚廬之制重
　堊室之制輕
　存疑熊氏安生曰若天子則大夫居廬士居堊室此
　經是也若諸侯則朝廷大夫士皆居廬宰邑之士居
　堊室宫正之注是也　郝氏敬曰居君喪之禮大夫
　士服同斬衰三年而喪次有等大夫次於公館喪除
　後歸雖練祥不歸也士練祭則歸大夫練猶次公館
　士未練之先亦次於公館時大夫猶在倚廬大夫初
　喪居倚廬士初喪居堊室皆在殯宫門外倚廬重於
　堊室堊室重於公館斬衰居倚廬既練居堊室士初
　喪即居堊室不待練也位尊者情重位卑者哀殺大
　夫居廬時士居堊室大夫未出廬士已次公館大夫
　次公館士已歸此其差也　應氏鏞曰必次於公館
　即練而歸之士也但大夫以其序皆次且朝夕存焉
　以待終喪故曾子問曰君未殯則朝夕不歸士則不
　盡次而又止於練未必朝夕存焉故檀弓曰士備入
　而朝夕踊經所以既曰練而歸又曰次於公館者正
　謂其不能盡次故以次為復也鄭氏謂士分兩等而
　有邑宰朝廷之殊諸侯之士多矣由大國至小國其
　有中士下士者數各居其上之三分國不止於兩等
　然而邑散布於四境之内固有去國尤逺者若邑宰
　之士盡釋邑寄而館於此豈不皆廢一邑之事乎
　案周禮宫正大喪則授其廬舍辨其親踈貴賤之居
　注親貴者居廬疏賤者居堊室喪大記大夫俟練士
　卒哭而歸今細案之廬也堊室也公館也居之三等也
　始死也卒哭也練也終喪也喪之四節也為君皆斬
　衰而五服之内五服之外親疏之等也朝廷之大夫
　一等都邑之大夫及朝廷之士一等都邑之士一等
　下邑之士一等貴賤之等也子親朝廷之大夫貴必
　居廬以終喪五服之内都邑之大夫朝廷之士始亦
　居廬卒哭居堊室此所謂大夫居廬鄭氏所謂未練
　時也既練則都邑之大夫朝廷之士皆次於公館以
　終喪矣鄭氏所謂練而猶處公館者也五服以外之
　親都邑之士則始即居堊室此所謂士居堊室卒哭
　居公館此所謂士次於公館練而歸此所謂士練而
　歸者也若下邑之士則堊室之地原無可容始即居
　公館卒哭而歸大記所云者是也鄭孔條貫本極分
　明但鄭孔不言天子諸侯禮異熊氏則謂天子之士
　居堊室諸侯之士乃有居廬堊室之不同雖無明據
　但天子二十七大夫八十一元士人多則朝廷之士
　居堊室容有之諸侯下大夫五人上士二十七人則
　親近之士始居廬卒哭居堊室亦其宜也郝氏謂士
　初喪即居堊室無卒哭一層則與天子同與鄭孔與
　熊皆異應氏謂諸侯之士多不止二等則天子之士
　更多矣上士中士下士原不止二等也且士之入臨
　者原止縣邑之長非人人盡來其次即可攝事不患
　一邑之事盡廢也况卒哭而歸又眀有據乎安得以
　此駁注疏
大夫為其父母兄弟之未為大夫者之喪服如士服士
為其父母兄弟之為大夫者之喪服如士服(為其之為/於偽反)
　正義鄭氏康成曰大夫雖尊不以其服服父母兄弟
　嫌若踰之也(孔疏大夫之父母兄弟或作士或無官/今大夫為之若著大夫之服是自尊踰)
　(越父母/兄弟也)士謂大夫庶子為士者也(孔疏若大夫適子/雖未為士猶服大)
　(夫之服即/下文是也)已卑又不敢服尊者之服今大夫喪禮逸
　與士異者未得而傋聞也(孔疏欲見大夫士䘮/禮殊異未甚分明)春秋
　傳曰齊晏桓子卒晏嬰麤衰斬苴絰帶杖菅屨食粥
　居倚廬寢苫枕草其老曰非大夫之禮也曰唯卿為
　大夫(孔疏皆左傳襄十七年文/欲証大夫士䘮服不同)此平仲之謙也言已
　非大夫故為父服士服耳(孔疏晏嬰對家老言若身/為卿得著大夫之服若身)
　(為大夫唯得服士服此/平仲謙退之辭非禮也)　王氏肅曰喪禮自天子已
　下無等故曽子曰哭泣之哀齊斬之情饘粥之食自
　天子逹春秋之時尊者尚輕簡喪服禮制遂壊羣卿
　大夫専政晏子惡之故服麤衰枕草於當時為重孟
　子云三年之喪齊疏之服飦粥之食自天子逹於庶
　人三代共之又此經云端衰喪車皆無等又家語云
　孔子曰平仲可謂能逺於害矣不以己之是駁人之
　非遜辭以避咎也　孔氏頴逹曰案張融云士與大
　夫異者是亂世尚輕凉非王者之逹禮如融說是周
　公制禮之時則上下同後世有異耳又曽子云齊斬
　之情據其情為一等無妨服有殊異耳　方氏慤曰
　生者貴而死者賤則其服從死者嫌若臨之也生者
　賤而死者貴則其服從生者嫌若僣之也
　存疑鄭氏康成曰麤衰斬者其縷在齊斬之間謂縷
　如三升半而三升不緝也(孔疏斬衰三升齊衰四升/今麤如三升半而計縷唯)
　(三升其齊/不緝也)斬衰以三升為正微細焉則屬於麤也然
　則士與大夫為父服異者有麤衰斬枕草矣其為母
　五升縷而四升為兄弟六升縷而五升乎(孔疏鄭既/約士為父)
　(之服又約為母及兄弟之服經為母四升而大夫/縷細如五升兄弟五升而大夫縷細如六升也)唯
　大夫已上乃能備儀盡飾士已下則以臣服君之斬
　衰為其父以臣從君而服之齊衰為其母與兄弟(孔/疏)
　(義服降正服一等今士/皆降從義服是卑屈也)亦以勉人為髙行也(孔疏大/夫已上)
　(儀服無降殺居䘮之禮以服重為伸以服輕為屈今/以重服情深使士有抑屈是勉勵士身使為髙行也)
　(大功已下輕服情/殺故上下俱伸)　王氏肅曰其大夫與士異者大
　夫已上在喪歛時弁絰士冠素委貌　陸氏佃曰閒
　𫝊曰斬衰三升齊衰四升五升六升齊衰四升盖士
　已下則五升大夫六升諸侯天子齊衰之别也若斬
　衰則兩等喪服所謂衰三升三升有半三升有半大
　夫已上服斬之衰與
　辨正王氏曰父母喪自天子逹周人重爵施於尊親
　乃異其服非也周公制禮時恐其弊尚未至此
　案後言端衰喪車皆無等而儀禮喪服𫝊言大夫士
　禮别異亦多獨喪服之升數無異文是鄭所云縷如
　三升半者無確據也王子雍闢之是已但此經文言
　士服大夫服則異者在服而王但以素弁素委貌别
　之於經意却未盡喪車無等而周禮言王喪車五初
　喪蒲蔽犬􁈐士唯此一車是無等者又有等矣豈所
　謂負適與衰之制尊者長廣卑者短狹與其受服亦
　有縁飾之不同者與孔疏申鄭而詳載王說并及張
　杜服之異於鄭則其微意亦不深以鄭説為然矣閒
　傳所列精粗鄭以為降服正服義服之别陸以為士
　大夫天子諸侯之别則以彼注與此孔疏正服義服
　附合為一亦似可通也
大夫之適子服大夫之服
　存疑鄭氏康成曰仕至大夫賢著而徳成(孔疏其父/官至大夫)
　(賢行既著道徳又成/當尊此大夫之身)適子得服其服亦尊其適象賢
　(孔疏其適子未仕得服大夫服者非但尊此/大夫之身亦尊其適能象似其父之賢也)
　存異皇氏侃曰大夫適子若為士為其父唯服士服
　鄭注仕至大夫謂此子若仕官至大夫始得服大夫
　服以其賢德著成也
　案舊本此與上文為一節盖承上以服言之儀禮喪
　服𫝊父之所降子不得不降父之所不降子亦不敢
　降盖大夫之子厭於父故從父服所謂服大夫之服
　者此也若如注疏說則大夫子皆得衣冕服矣而可
　乎
大夫之庶子為大夫則為其父母服大夫服其位與未
為大夫者齒
　正義鄭氏康成曰雖庶子得服其服尚徳也(孔疏此/大夫之)
　(子身雖是庶而仕至大夫由身/有徳故尚之而身服大夫服)使齒於士不可不宗
　適(孔疏其行位之處齒列於適子之下年雖長於適/子猶在適子之下使適子為主是宗適也若年少)
　(於適子則固在/適子之下矣)　陳氏澔曰大夫適子為士可服大
　夫服大夫庶子卑不敢服尊者之服止如士服
士之子為大夫則其父母不能主也使其子主之無子
則為之置後
　正義鄭氏康成曰大夫之子得用大夫之禮而士不
　得也置猶立也　孔氏頴逹曰士子身為大夫父身
　是士故不可為大夫主喪使此死者之子為主以其
　子是大夫適子故得服大夫服為之主前經大夫之
　適子服大夫服是也若無適子則以庶子當適處若
　無庶子則以族人之子當適處皆得用大夫禮父是
　士則不得主大夫喪所以然者父貴可以及子故大
　夫之子得用大夫之禮子貴不可以及父故其父不
　得用大夫之禮
　存疑孔氏頴逹曰此所置之後謂暫為喪主假用大
　夫禮若大宗子則直為立後自然用大夫禮也
　案命士以上唯主適子之喪以下則子之喪父皆主
　之而亦有不能主者則其子為大夫也盖士攝大夫
　唯宗子今此為大夫之父者非宗子而以大夫禮行
　是擅自爵也以士之禮行是擅貶君所爵之子也以
　大夫之禮處子以士之禮自居是以父而屈於子也
　三者皆不可故使其子主之無則為之置後者大夫
　得立三廟大夫不可無後也孔謂所置之後暫為喪
　主恐誤
大夫卜宅與葬日有司麻衣布衰布帶因喪屨緇布冠
不蕤占者皮弁
　正義鄭氏康成曰有司卜人也麻衣白布深衣(孔疏/吉服)
　(十五/升布)而著衰焉及布帶緇布冠此服非純吉亦非純
　凶也(孔疏白布深衣是吉布衰是凶布帶亦凶緇布/冠是吉不蕤亦凶故鄭云非純吉亦非純凶也)
　皮弁則純吉之尤者也占者尊於有司卜求吉其服
　彌吉大夫士朔服皮弁(孔疏於諸侯是視朔之/服於天子是視朝之服)　孔
　氏頴逹曰宅謂葬地大夫尊故得卜宅并葬日布衰
　謂麤衰皇氏云以三升半布為衰長六寸廣四寸綴
　於衣前當胸上後又有負版長一尺六寸廣四寸布
　帶以布為帶因喪屨因喪之繩屨也緇布冠古法不
　蕤後代有蕤此以凶事故不蕤占者謂卜龜之人
　陸氏佃曰據士冠禮有司如主人服即位於西方東
　面北上筮與席所卦者具饌於西塾言因喪屨則麻
　衣布衰布帶緇布冠不蕤非前日之服也
　存疑郝氏敬曰有司供卜筮之事即大夫之臣也麻
　首絰也臣義服斬衰稍降成布故曰衣布衰也布帶
　大帶正斬衰唯絞帶疏衰已下加布帶也占者即下
　宗人公有司代大夫命龜者也士䘮禮命筮者在主
　人之右是也不言主人可知也有司麻衰喪屨則主
　人可知占者皮弁禮神求吉故變吉也不言服與筮
　同朝服也　又曰喪服小記曰練筮日筮尸主人要
　絰杖繩屨有司告事畢而後杖夫筮練主人不除要
　絰故卜葬有司不除首絰也筮練有主人在卜葬主
　人在可知然士喪禮筮宅主人北面免絰今云有司
　麻是緇布冠上猶加絰豈易冠即不易絰有布帶而
　無絰帶所謂易服易輕者與鄭讀有司麻衣為句以
　麻衣為深衣非也
　案鄭謂麻衣即白布深衣郝氏駁之謂麻者首加麻
　絰則當卜時主人且免絰豈有有司反加絰之禮鄭
　謂布衰以布為衰綴麻衣上郝謂布衣衰其衰衣成
　布則經言麻衣者多矣安得於此句獨割裂乎郝又
　援練筮日主人要絰為據不知小祥之祭感時以思
　親也故從凶多筮宅為親千百年計安固也故從吉
　多義有不同故也　又案有司筮史皆私臣有服者
　故半吉卜人占者非其臣故全吉
如筮則史練冠長衣以筮占者朝服
　正義鄭氏康成曰筮者筮宅也(孔疏士䘮禮/有筮宅知之)謂下大
　夫若士也(孔疏下大夫及士/不合用卜故筮)筮史筮人也長衣深衣
　之純以素也(孔疏制同深衣純以布/為麻衣純以素為長衣)長衣練冠純凶
　服也朝服純吉服也大夫士日朝服以朝也　孔氏
　穎逹曰案士喪禮族長涖卜及宗人吉服鄭注服𤣥
　端也彼謂士之卜禮故占者著𤣥端此據筮禮故朝
　服案士虞禮注云士之屬吏為其長弔服加麻此史
　練冠長衣者此經文含大夫其臣為大夫以布帶繩
　屨故史練冠長衣若士之卜史當從弔服不得練冠
　長衣也
　存疑孔氏頴逹曰以筮輕故用純凶服　陸氏佃曰
　長衣盖練衣也練而為衣長之即吉有漸也知然者
　以練練衣黄裏縓縁鹿裘衡長袪知之也　郝氏敬
　曰鄭謂有司衣半吉史衣純凶尤非也史作龜求卦
　者即下卜人史服吉有司服凶耳兩占者服則皆吉
　鄭意謂卜重筮輕不知卜與筮皆有有司史占者而
　公臣與家臣異家有蓍無龜大小宗人卜人皆公臣
　也記舉有司占者史占者以該主人卜舉有司該史
　筮舉史該有司卜舉皮弁該朝服筮舉朝服該冠文
　義互見鄭注未逹云占者尊於有司似亦知卜為公
　臣而又云練冠長衣為純凶有司布衰為半凶豈大
　夫之喪公臣反凶服重於家臣乎繆矣
　案長衣吉衣也練衣功衰也而陸氏謂長衣即練衣
　繆己玉藻言卜人定龜史定墨而郝氏謂史即卜人
　又繆已士喪禮筮宅有命筮者有筮人又有卦者有
　旅占者卜日有族長涖卜有宗人受命以命龜有卜
　人作龜有占者三人則此之史當即命筮者與宗人
　之命龜同皆其家之有服者但尊卜故宗人吉服輕
　筮故史凶服鄭謂筮史即筮人似小誤盖其家之人
　未必能卜筮故必用卜人筮人卜人筮人占者原無
　服故吉服也大約公臣吉而家臣凶執事凶而禮神
　吉耳議者紛紛當合士喪禮而考證之
大夫之喪既薦馬薦馬者哭踊出乃包奠而讀書
　正義鄭氏康成曰嫌與士異記之也既夕禮曰包牲
　取下體又曰主人之史請讀賵(孔疏既夕士禮此大/夫禮與士同讀賵者)
　(賵猶送者/人名也)　孔氏頴逹曰此明大夫將葬啓柩朝廟
　後欲出之時也案士喪禮下篇云薦馬凡有三柩初
　出至祖廟設奠為遷祖之奠訖乃薦馬一也至日側
　祖奠又薦馬二也明日將行遣奠時又薦馬三也此
　薦馬下云包奠而讀書於既夕禮為第三薦馬時也
　薦進也馬是牽車為行之物孝子見進薦馬是行期
　已至故感之而哭踊馬出乃取遣奠牲下體包裹之
　以遣送行也包者象既饗而歸賓俎士則羊豕各三
　个必取下體者下體能行亦示將行也有遣車者亦
　先包之書謂凡送亡者賵入椁之物書也讀之者省
　録之也
　案既夕禮奠者出主人要節而踊鄭注以徃來為節
　抗重出薦馬馬出駕於門外徹者入踊如初包牲於
　此若云哭踊薦馬者出似薦馬者俟孝子踊乃出若
　云薦馬者出哭踊又似孝子之踊以其出為節故記
　言薦馬者哭踊出言薦馬者當哭踊時即出也敖繼
　公則謂此哭踊是薦馬者哭踊喪無人不盡其哀也
　亦可通但既夕禮凡踊皆指主人此踊又在徹者入
　下恐不當屬之薦馬者也
大夫之喪大宗人相小宗人命龜卜人作龜(相息/亮反)
　正義鄭氏康成曰卜葬及日也相相主人禮也命龜
　告以所問事也作龜謂揚火灼之以出兆　皇氏侃
　曰大小二宗並是其君之職來為喪事如司徒旅歸
　四布是也故宗伯肆師云凡卿大夫之喪相其禮
　應氏鏞曰君臣一家也君之喪百官庀其職大夫之
　喪家臣庀其役其廣狹不同矣君則䘏其私而以國
　有司助之其凡役則司徒供之少儀聼役於司徒是
　也其賛相則大小二宗與卜人同之宗伯肆師相禮
　是也大小宗與卜人皆春官而喪事同賛相之盖君
　喪之用大宰大宗大祝若曾子問所記是也而亦以
　賛大夫之喪其待之厚矣夫臣子之喪其力有不能
　盡具者皆仰之於公又俾有司賛其事所謂體羣臣
　者此類是也
　案士喪禮卜日族長涖卜宗人命龜卜人坐作龜此
　其事也此大宗人者即族長與
内子以鞠衣襃衣素沙下大夫以襢衣其餘如士(鞠九/六反)
　(襢張/戰反)
　正義鄭氏康成曰此復所用衣也當在夫人狄稅素
　沙下内子卿之適妻也春秋𫝊曰晉趙姬請逆叔隗
　於狄趙衰以為内子而已下之是也(孔疏僖二十/四年左傳文)下
　大夫謂下大夫之妻襢周禮作展王后之服六唯上
　公夫人亦有褘衣侯伯夫人自揄狄而下子男夫人
　自闕狄而下卿妻自鞠衣而下大夫妻自展衣而下
　士妻稅衣而已(孔疏詳/具玉藻)素沙若今紗縠之帛也六服
　皆袍制(孔疏袍制連/衣裳有表裏)不禪以素紗裏之如今袿袍襈
　重繒矣(孔疏漢時有袿袍袍/下之襈以重繒為之)襃衣者始為命婦見加
　賜之衣也　孔氏頴逹曰此明卿大夫已下之妻所
　復之衣鞠衣襃衣者始命為内子上所襃賜之衣故
　曰襃衣即鞠衣也復時亦用此衣亦以素紗為裏其
　餘如士謂鞠衣襢衣之外其餘褖衣如士之妻士妻
　既用褖衣而復則内子下大夫妻等亦用椽衣也
復諸侯以襃衣冕服爵弁服
　正義鄭氏康成曰復招魂復魄也冕服者上公五侯
　伯四子男三襃衣亦始命為諸侯及朝覲加賜之衣
　也襃猶進也　孔氏頴逹曰此經上下顛倒如鄭所
　次以此經為首次以夫人税衣揄狄之經然後次内
　子以鞠衣之經諸侯既用襃衣又以冕服爵弁服而
　復也冕服者上公自衮冕而下故為五侯伯自鷩冕
　而下故為四子男自毳冕而下故為三也襃衣君特
　所襃賜在命數之外也故王制云三公一命衮若有
　加則賜是襃衣不入命數也此襃衣或是冕之最上
　者　陸氏佃曰先儒謂始命為諸侯及朝覲加賜之
　衣若秦仲受顯服其詩曰黻衣繡裳此其一隅黻衮
　也然則復諸侯以襃衣公襲襃衣一舉其有者也若
　以謂諸侯人得而有之非所謂襃
　總論孔氏頴逹曰自此至西上總明招魂所用之衣
夫人税衣揄狄狄税素沙(税他喚反音/彖揄音遥)
　正義鄭氏康成曰言其招魂用稅衣上至揄狄也狄
　稅素沙言皆以白紗縠為裏　孔氏頴逹曰此明婦
　人復衣婦人衣有六也夫人謂諸侯伯夫人也狄稅
　言揄狄以下至於稅衣　陸氏佃曰夫人先稅衣後
　揄狄即服有漸也據復諸侯以襃衣冕服爵弁服其
　言狄稅素沙又以别内子焉據内子以鞠衣素沙夫
　人稅衣不言以不嫌不以　陳氏澔曰稅衣色黑而
　緣以纁揄與摇同揄狄色青江淮而南青質而五色
　皆備成章曰摇狄狄當為翟雉名也此服盖畫摇翟
　之形以為文章因名也　又曰儀禮注云王之服九
　而祭服六后之服六而祭服三王之服衣裳之色異
　后之服連衣裳而其色同以婦人之徳本末純一故
　也王之服禪而無裏后之服裏而不禪以陽成於竒
　隂成於偶故也
　案此舉裏以明與諸侯之冕服禪袷異也
復西上
　正義鄭氏康成曰北面而西上陽長左也復者多少
　各如其命之數(孔疏士䘮禮復者一人以爵弁服言/諸侯之士一命用一人明復者各依)
　(命/數)　孔氏頴逹曰凡招魂皆北面而招以西頭為上
　招魂冀生氣之來生氣為陽又北面言之南方是陽
　左在西方其復處不同故檀弓云君復於小寢大寢
　庫門四郊而云復西上者但有兩人以上一處復者
　則西上也
大夫不揄絞屬於池下(絞户/交反)
　正義鄭氏康成曰謂池飾也揄揄翟也采青黄之閒
　曰絞屬猶繫也人君之栁其池繫絞繒於下而畫翟
　雉焉名曰振容又有銅魚在其閒大夫去振容士去
　魚此無人君及士亦爛脫　孔氏頴逹曰此明大夫
　葬時車飾諸侯已上則畫揄翟於絞屬於池下若大
　夫降下人君不得畫以揄絞屬於池下其池上則得
　有揄絞也故喪大記士亦有揄絞與大夫同但不得
　屬於池下人君之桞上有池下有振容池與振容之
　閒又有魚故注云在其閒詳見䘮大記　陸氏佃曰
　大夫士殯與葬儀雖小不同大畧一也其異者大夫
　不揄絞屬於池下
　存疑陸氏佃曰宜承蒲席以為裳帷之下脫爛在是
大夫附於士士不附於大夫附於大夫之昆弟無見弟
則從其昭穆雖王父母在亦然(附依注/作祔)
　正義鄭氏康成曰附讀皆為祔大夫祔於士不敢以
　己尊自殊於其祖也士不祔於大夫自卑别於尊者
　也大夫之昆弟謂為士者也(孔疏鄭恐大夫昆弟為/大夫亦得祔之故云)
　祔者祔於先死者　孔氏頴逹曰大夫祔於士謂祖
　為士孫為大夫若死可以祔祭於祖之為士者士不
　祔於大夫謂先祖為大夫孫為士不可祔祭於大夫
　唯得祔於大夫之兄弟為士者無昆弟謂祖無昆弟
　為士則從其昭穆謂祔於髙祖為士者髙祖為大夫
　則祔於髙祖昆弟為士者若孫死之後應合祔於王
　父王父見無可祔亦如是祔於髙祖也
　通論彭氏絲曰士不附於大夫而喪服小記言士附
　於大夫則易牲者彼謂無士可附故禮如此
　存疑鄭氏康成曰從其昭穆中一以上祖又祖而已
　(孔疏中猶間也中一以上小記文言不得祔祖則閒/曾祖一世祔於髙祖又無可祔則又問一世祔於髙)
　(祖之/祖)
　案天子諸侯皆君也其貴絶族萬無可易牲而祔之
　理大夫雖貴於士然皆屬人臣故可易牲而祔　又
　案祔以為祭也新主之遷必入祖廟殤與無後祔食
　亦於祖廟故必附之祖耳若髙祖之祖久已無廟祔
　之何為且大夫以别子為祖者不必祔廟適士得立
　二廟官師得立一廟者亦不必祔廟又大夫賜氏則
　各為族恐不可以此族之孫祔彼族之祖則易牲而
　祔正可濟禮之窮此等處正當觀㑹通以行其典禮
　總論孔氏頴逹曰自此至祔於公子廣明祔祭之義
　　應氏鏞曰重世裔之本宗故大夫寧自屈而祔於
　士重朝廷之命爵故士不敢僣而祔於大夫重婚姻
　之正耦故婦與妾之祔各以其類而無之則寧越次
　而間升重承家之陽類故男祔則配而女祔則不配
婦附於其夫之所附之妃無妃則亦從其昭穆之妃妾
附於妾祖姑無妾祖姑則亦從其昭穆之妾
　正義鄭氏康成曰夫所祔之妃於婦則祖姑　孔氏
　頴逹曰此論婦之所祔義與夫同孫婦祔祖姑無妃
　謂無祖姑(案無祖姑或祖姑𬒳出或/宗子成人未娶而置後者)亦閒一以上祔
　於髙祖之妃無則祔於髙祖之祖妃若其祖有昆弟
　之妃班爵同者亦祔之
　案妾母不世祭祔之何為禮亦有易牲而祔於女君
　一條當酌
男子附於王父則配女子附於王母則不配公子附於
公子
　正義鄭氏康成曰配謂并祭王母不配則不祭王父
　也有事於尊者可以及卑有事於卑者不敢援尊配
　與不配祭饌如一祝辭異不言以某妃配某氏耳女
　子謂未嫁者也嫁未三月而死猶歸葬於女氏之黨
　附於公子不敢戚君(孔疏祖為君公子不敢祔之/故祔於祖兄弟之為公子者)
　孔氏頴逹曰男子祔於王父并祭所配王母在室之
　女及已嫁未三月而死祔祭於王母則不祭所配之
　王父案特牲禮云用薦嵗事於皇祖某子是不言配
　少牢禮云以某妃配某氏鄭注云某妃某妻也某氏
　若言姜氏子氏也此是言配但士用特牲大夫用少
　牢其餘皆同是祭饌如一特牲雖是常祭容是禫月
　吉祭故不言配
　存疑郝氏敬曰鄭謂不祭王父豈有附女子於王母
　而不告王父者謂有事於卑者不敢援奠佞說也
　案毋自入廟後鋪筵設同几自忌日外無専祭矣况
　女子未嫁及既嫁未三月而反葬必無世祭祔之何
　為若公子之君為其士大夫之庶者宗其士大夫之
　適者則有公子可祔矣若别為小宗則不必祔兄弟
　之為公子者
君薨大子號稱子待猶君也
　正義鄭氏康成曰謂未踰年也雖稱子與諸侯朝㑹
　如君矣春秋魯僖公九年夏葵丘之㑹宋襄公稱子
　而與諸侯序待或為侍　孔氏頴逹曰大子君存稱
　世子今君既薨故稱子與諸侯並列其待之禮猶如
　正君若踰年則稱君
　存疑孔氏頴逹曰杜元凱之意未葬以前雖踰年猶
　稱子既葬雖未踰年亦稱公具在曲禮疏　陸氏佃
　曰此言君薨未葬待其子猶君也春秋召陵之㑹陳
　子亞衛侯待猶陳侯也(案左𫝊定四年二月陳侯吳/卒三月㑹召陵侵楚未葬可)
　(知/)若温之㑹陳侯既葬陳子序在鄭伯之下莒子之
　上視君下一等(案左傳僖二十八年六月陳侯款卒/冬晉文㑹於温經傳不言葬陳穆公)
　案古諸侯三年喪畢乃以士服入見天子而受命豈
　有未葬甫葬而出與他國之㑹盟者待猶君謂其國
　之臣民耳而諸儒必援左𫝊諸國㑹盟以相証其可
　訓乎
有三年之練冠則以大功之麻易之唯杖屨不易
　正義鄭氏康成曰謂既練而遭大功之喪者也練除
　首絰要絰葛又不如大功之麻重也(孔疏斬衰既練/與大功𥘉死要)
　(絰麤細正同但斬衰/易葛不如大功麻重)言練冠易麻互言之也(孔疏三/年練言)
　(冠明大功亦有冠大功麻謂絰/帶明三年亦有絰帶是互言之)唯杖屨不易言其餘
　皆易也屨不易者練與大功俱用繩耳　孔氏頴逹
　曰此謂遭三年之喪至練時首絰已除故特云冠大
　功麻有七升八升九升三等賀瑒謂有細於三年之
　練衰者以新喪之重故皆易之庾氏謂惟降服大功
　則以此大功之麻易三年之練據下文論小功之殤
　則此大功亦殤降服故依庾說也其餘大功則不得
　易大功無杖無可改易
　案論恩則三年重於大功論服則麻重於葛此以大
　功之麻易三年之葛降服之麻重也餘九月則麻葛
　兼服之輕重同也大功之繩屨與三年之練屨正同
　則不易三年之練屨以三年重也
有父母之喪尚功衰而附兄弟之殤則練冠附於殤稱
陽童某甫不名神也
　正義鄭氏康成曰此兄弟之殤謂大功親以下之殤
　也(孔疏大功正服則變三年之練/故知此是大功以下兼小功也)斬衰齊衰之喪練
　皆受以大功之衰(孔疏練後之衰/升數與大功同)此謂之功衰以是
　時而祔(孔疏大功親/以下之殤)大功親己下之殤輕不易服冠
　而兄為殤謂同年者也兄十九而死已明年因喪而
　冠陽童謂庶殤也宗子則曰隂童童未成人之稱也
　某甫且字也(孔疏五十以伯仲是正字二十而冠曰/某甫是且字  案此是謂本無字而且)
　(為之/造字)尊神不名為之造字　孔氏頴逹曰此明已有
　父母之喪練後得祔兄弟小功之殤也已有父母喪
　猶尚身著功衰今兄弟有殤在小功者當須祔祭則
　不改練時之服身著練冠祔祭於殤也已是祖之適
　孫若祔大功兄弟長殤得在祖廟若祔小功兄弟長
　殤則是祖之兄弟之後所以得祔者已是曾祖之適
　其小功兄弟同曾祖今小功兄弟當祔於從祖之廟
　其小功兄弟身及父是庶人不合立祖廟則曾孫適
　孫為之立壇祔小功兄弟之長殤於從祖立神而祭
　也當祔祭此殤之時其祝辭稱此殤曰陽童又稱此
　殤曰某甫弟冠而兄得為殤者兄十九而死既是小
　功之服不合變三年之練而已明年之初用父母喪
　之練節而加冠以後始祔兄弟也曾子問庶子之殤
　祭於室白故曰陽童宗子殤死祭於室奥則曰隂童
　　張子曰有父母之喪尚功衰謂未祥猶衣所練之
　功衰未衣麻衣也　吕氏大臨曰上言有三年之練
　冠則以大功之麻易之唯杖屨不易三年統言父母
　君長子及為人後及適孫為祖之類若父母之喪既
　練而祔兄弟之殤則杖屨與練冠俱不易此於三年
　練冠中特為父母立例所不易者又有練冠也
　案此兄弟之殤亦謂此殤於己為兄弟行輩耳非必
　定是兄
凡異居始聞兄弟之喪唯以哭對可也其始麻散帶絰
未服麻而奔喪及主人之未成絰也疏者與主人皆成
之親者終其麻帶絰之日數
　正義鄭氏康成曰以哭對惻怛之痛不以辭言為禮
　也散帶垂與居家同也(孔疏士䘮禮/三日絞垂)凡喪小斂而麻
　(孔疏士䘮禮小/斂襲絰於序東)疏者小功已下親者大功已上也疏
　者及主人之節則用之(孔疏與主/人同成服)其不及亦自用其
　日數(孔疏奔䘮後至/三口而成服)　孔氏頴逹曰此明異居聞兄
　弟喪哭及奔赴之禮言凡非一之辭異居别所而始
　聞兄弟之喪情重不暇問餘事唯哭對使者則於禮
　可也大功已上兄弟其初聞喪始服麻之時散垂要
　之帶絰若小功以下服麻則糾垂不散也若聞喪未
　及服麻而即奔喪道路既近聞喪即來至在主人未
　小斂之前也疏者值主人成服之節則與主人成之
　親者雖值主人成服未即成之必終竟其麻帶絰滿
　依禮日數而後成服也奔喪禮聞喪即襲絰絞帶不
　散彼謂有事不即奔喪故也又奔喪禮至即絞帶不
　散垂彼謂來遲此即來奔故至猶散麻以見尸柩故
　也
主妾之喪則自附至於練祥皆使其子主之其殯祭不
於正室
　正義鄭氏康成曰祔自為之者以其祭於祖廟　孔
　氏頴逹曰妾既卑賤得主之者謂女君死攝女君也
　尊祖故自祔妾合祔於妾祖姑無妾祖姑則祔於女
　君雖攝女君猶下正適故殯之與祭不得在正室妾
　祖姑無廟於廟中為壇祭之若不攝女君之妾則不
　得為主則别為壇不在祖廟中而子自主之也　方
　氏慤曰殯祭不於正室者所以明適也　陸氏佃曰
　言主妾之喪則自祔則妾之喪其主有不主者矣崔
　氏謂女君死攝女君也然則練祥使其子主之曰練
　祥可矣今曰至於練祥則又以著虞卒哭其子主之
　固也
　存疑方氏慤曰妾之喪祔於妾祖姑之廟故其夫自
　主而祔之非尊妾也尊祖而已練祥則使其子者略
　之也
　案妾祖姑無廟方說未確
君不撫僕妾
　正義鄭氏康成曰略於賤也　吳氏澄曰君撫大夫
　及内命婦大夫君撫室老及姪娣仕於家曰僕僕賤
　於室老者妾賤於姪娣者故恩不及之
女君死則妾為女君之黨服攝女君則不為先女君之
黨服
　正義鄭氏康成曰妾於女君之親若其親然　孔氏
　頴逹曰雖是徒從而抑妾故為女君黨服防覬覦也
　攝女君差尊故不為先女君之黨服　陸氏佃曰即
　不言先嫌女君出　黄氏乾行曰古者諸侯不再娶
　於禮無二適故女君卒則以妾攝其事而不得為夫
　人是謂攝女君也女君死妾猶為其黨服徒從也而
　今則不服其黨此又其隆於衆妾者也唯其隆故雖
　無女君而内有主唯其殺故雖攝女君而分不踰所
　以家齊而國治也(案妾稱妻皆曰女君此通大/夫士而言不専指諸侯也)
　
　
　
　
　
　
欽定禮記義疏卷五十三
欽定四庫全書
欽定禮記義疏卷五十四
　雜記上第二十之二
聞兄弟之喪大功以上見喪者之鄕而哭適兄弟之送
葬者弗及遇主人於道則遂之於墓凡主兄弟之喪雖
疏亦虞之
　正義鄭氏康成曰見喪者之鄕而哭奔喪節也遂之
　於墓言骨肉之親不待主人也疏亦虞之以喪事虞
　祔乃畢　孔氏穎達曰此明奔兄弟喪之法見喪者
　之鄕而哭此謂親兄弟同氣及同堂兄弟也奔喪禮
　云齊衰望鄕而哭大功望門而哭不同者此經謂降
　服大功者若如此則兄弟之名通輕重也適兄弟之
　送葬者此兄弟通緦小功也適往也謂往送五服之
　親不及喪柩在家主人葬竟已還送葬之人値於路
　不得隨孝子歸仍自獨往於墓也兄弟䟽者謂小功
　緦麻彼旣無主雖服緦小功之疏亦爲之主虞祔之
　祭
　通論孔氏穎達曰案小記云大功者主人之喪有三
　年者則必爲之再祭鄭注云小功緦麻爲之練祭可
　也是大功有三年者至大祥則緦小功有三年者至
　小祥今此疏者亦虞謂無服者朋友相爲亦虞祔也
　故熊氏云無服謂袒免以外之兄弟
　案死者子幼或有妻則緦小功之兄弟來主其喪必
　至小祥死者無妻子則但至虞祔卽無服者亦然以
　送死之事至虞乃畢也以虞與祔近故注連言之
凡喪服未畢有弔者則爲位而哭拜踊
　正義鄭氏康成曰客始來主人不可以殺禮待之
　孔氏穎達曰未畢謂喪服將終猶有餘日未滿有人
　始來弔當爲位哭踊不以殺禮待新弔之賓也言凡
　者五服悉然
大夫之哭大夫弁絰大夫與殯亦弁絰大夫有私喪之
葛則於其兄弟之輕喪則弁絰(與音/預)
　正義鄭氏康成曰弁絰者大夫錫衰相弔之服也如
　爵弁而素加環絰私喪妻子之喪也輕喪緦麻也大
　夫降焉弔服而往不以私喪之末臨兄弟　孔氏穎
　達曰謂成服以後大夫往弔哭大夫則身著錫衰首
　加弁絰若未成服已前與殯之時身亦弁服而首弁
　絰也妻子之喪至卒哭以葛代麻之後於此遭兄弟
　之輕喪緦麻大夫降一等雖不服以骨肉之親亦著
　弔服弁絰而往也若成服後則錫衰未成服之前身
　著素裳而首服弁姪
爲長子杖則其子不以杖卽位爲妻父母在不杖不稽
顙母在不稽顙稽顙者其贈也拜
　正義鄭氏康成曰子不以杖卽位辟尊者也(孔疏父/爲長子)
　(杖其子長子之子祖在不厭孫其孫得杖/但與祖同處不得以杖卽位辟尊者也)爲妻尊者
　在不敢盡禮於私喪故不杖不稽顙獨母在於贈拜
　得稽顙父在贈拜則不得稽顙　孔氏穎達曰爲妻
　謂適子爲妻父母見存不敢爲妻杖又不敢爲妻稽
　顙案喪服云大夫爲嫡婦爲喪主父爲已婦之主故
　父在不敢爲婦杖父沒母在爲妻雖得杖而不得稽
　顙以杖與稽顙連文不杖屬於父在不稽顙文屬母
　在故云父母在不杖不稽顙不稽顙二義母在不稽
　顙者謂母在爲妻子尋常拜賓之法也稽顙者其贈
　也拜者但父沒母在稍降殺於父有他人以物來贈
　已其恩旣重其謝此贈之人時爲拜得稽顙故云其
　贈也拜　陸氏佃曰適子爲妻如此則庶子父雖在
　以杖卽位可也　陳氏澔曰父沒母存母不主喪則
　子可以杖但不稽顙
違諸侯之大夫不反服違大夫之諸侯不反服
　正義鄭氏康成曰其君尊卑異也違猶去也去諸侯
　仕諸侯去大夫仕大夫乃得爲舊君服　孔氏穎達
　曰去諸侯謂不便其君及辟仇也之往也自尊適卑
　不可反服於前之尊君自卑適尊若猶服卑君則爲
　新君之恥所仕敵則反服舊君服齊衰三月
　存疑劉氏敞曰此言違而仕者則不反服舊君辟新
　君也然則違而未仕者聞舊君之喪則反服爾春秋
　傳所謂未臣焉有伐其國者反死之可矣旣臣焉而
　反死之則不可鄭説非也(案記以所仕之奠卑爲服/不服之節非仕與未仕之)
　(謂/)
喪冠條屬以別吉凶三年之練冠亦條屬右縫小功以
下左緦冠繰纓大功以上散帶(別彼列反縫音逢/繰依注作澡音早)
　正義鄭氏康成曰別吉凶者吉冠不條屬也條屬者
　通屈一條繩若布爲武垂下爲纓屬之冠象大古喪
　事略也吉冠則纓武異材焉右縫者右辟而縫之小
　功以下左辟象吉輕也繰當爲澡麻帶絰之澡聲之
　誤也爲有事其布以爲纓(孔疏緦冠已治其/縷纓布縷俱治)小功緦
　輕初而絞之　孔氏穎達曰此明喪冠輕重之制吉
　冠則纓與武各別喪冠則纓與武共材條猶著也條
　屬謂取一條繩屈之爲武垂下爲纓以著冠也三年
　練冠小祥之冠也雖微入吉亦猶條屬與凶冠不異
　吉冠則攝上屈縫鄉左左爲陽陽吉也凶冠縫鄉右
　右陰喪所尚也過小祥猶條屬故縫猶鄉右也小功
　以下輕故縫同吉鄉左也緦衰冠治縷不治布冠又
　用澡治緦布爲纓以輕故也大功以上散帶者小斂
　之後主人拜賓襲絰於序東小功以下皆絞之大功
　已上散此帶垂不忍卽成之至成服乃絞
　案小功服輕小斂卽絞大功以上服重成服乃絞至
　葬後卒哭則男子俱易葛帶大功以下女子亦葛帶
　矣
朝服十五升去其半而緦加灰錫也(朝直遙反/去起吕反)
　正義鄭氏康成曰緦精麤與朝服同去其半則六百
　縷而疏也又無事其布不灰焉　孔氏穎達曰朝服
　精細全用十五升布爲之緦麻於朝服十五升布之
　内抽出其半以七升半用緦麻服之衰服也鄭注喪
　服去其半而緦如絲是也取緦以爲布又加灰治之
　則曰錫言錫然滑易也經云去其半而緦始云加灰
　錫明此緦衰不加灰不治布故也　陸氏佃曰升之
　精粗有不同鄭氏謂八十縷爲升舉其精者也緦於
　縷加灰錫於布加灰朝服據布朞悲哀三年憂緦思
　而已　黃氏震曰升者麻縷之數八十縷爲升十五
　升千二百縷去其半爲緦　陳氏澔曰緦云者以其
　縷之細如絲也若以此布而加灰以澡治之則謂之
　錫所謂弔服之錫衰也
諸侯相襚以後路與冕服先路與襃衣不以襚(襚音/遂)
　正義鄭氏康成曰不以已之正者施於人以彼不以
　爲正也(孔疏以彼不以/爲正服所用也)後路貳車貳車行在後也
　孔氏穎達曰襚謂以物送死用後路謂上路之後次
　路也冕服謂上冕之後次冕也先路襃衣是已車服
　之上不可以施人　方氏慤曰後路貳車也先路正
　車也襃衣卽前言復諸侯以襃衣是也　陳氏澔曰
　上公以鷩冕爲次侯伯以毳冕爲次子男以絺冕爲
　次　吳氏澄曰冕服以襚後路以賵但言相襚者包
　賵在其中也
遣車視牢具疏布輤四面有章置于四隅(遣弃戰反章/本或作鄣音)
　(同/)
　正義鄭氏康成曰言車多少各如所包遣奠牲體之
　數也遣奠天子大牢包九个諸侯亦大牢包七个大
　夫亦大牢包五个士少牢包三个大夫以上乃有遣
　車輤其蓋也四面皆有鄣蔽以隱翳牢肉　孔氏穎
　達曰遣車送葬載牲體之車也牢具遣奠所包牲牢
　之體貴賤各有數也一个爲一具取一車載之故云
　視牢具諸侯大夫位尊雖無三命則有車馬之賜及
　天子上士三命皆得有遣車疏布輤者以麤布爲上
　蓋四面有物障之入壙置於椁之四隅　賈氏公彥
　曰士無遣車則所包者不戴於車直持之而已　陸
　氏佃曰疏布輤亦如殯車爲輤其異者四面有障置
　於椁之四隅　郝氏敬曰遣車送葬之車送行曰遣
　死有遣車皆以爵命爲差故牢具視其命數
　存疑孔氏穎達曰諸侯士以下賤故無遣車也
　案周禮上公九牢侯伯七牢子男五牢左傳天子十
　二牢此經言遣車視牢具則如命數可知鄭謂喪禮
　質不視命數諸侯之大夫與天子大夫同夫復之人
　數襲之衣數皆如命數安見喪禮質不如命數乎天
　子之元士視子男可謂諸侯之大夫五乘而天子之
　元士不一乘乎孔疏天子上士三命得有遣車諸侯
　士賤無有則又論命數與鄭異矣疑不若郝說爲當
　也諸侯之士有命有不命命士則遣車如其命數不
　命之士則無遣車其牢具直持之耳
戴粻有子曰非禮也喪奠脯醢而已(粻陟良反/醢音海)
　正義鄭氏康成曰粻米糧也言死者不食糧也遣奠
　本無黍稷　孔氏穎達曰遣車載粻有子譏其爲失
　也遣奠之饌無黍稷故不載粻旣夕藏筲者謂遣奠
　之外別有黍稷麥也遣奠用牲體是脯醢之義
祭稱孝子孝孫喪稱哀子哀孫
　正義鄭氏康成曰各以其義稱　孔氏穎達曰祭吉
　祭也謂自卒哭以後之祭吉則申孝子之心祝辭云
　孝也或子或孫隨其人喪稱哀子哀孫謂自虞以前
　凶祭也喪則痛慕未申故稱哀也故士虞禮稱哀子
　卒哭乃稱孝子　方氏慤曰祭所以追養而盡於一
　身之終喪所以哭亡而止於三年孝則爲人子孫終
　身之行也故子孫之於祭必稱孝哀則發於聲音見
　於衣服蓋三年之禮而已故子孫之於喪止稱哀
　案祭稱孝孫孝子孔疏止舉卒哭極宻蓋主入廟則
　天子稱孝王矣
端衰喪車皆無等
　正義鄭氏康成曰喪車惡車也(案士喪禮記/主人乘惡車)喪者衣
　衰及所乘之車貴賤同孝子於親一也衣衰言端者
　𤣥端吉時常服喪之衣衰當如之　孔氏穎達曰端
　正也吉時𤣥端服身與袂同以二尺二寸爲正而喪
　衣亦如之以其綴六寸之衰於心前故曰端衰等等
　差也喪之衣衰及惡車天子至士制度同無等差之
　別也案鄭注巾車喪車凡五等木車始遭喪所乘素
　車卒哭所乘薻車旣練所乘駹車大祥所乘漆車禫
　所乘
　存疑陸氏佃曰衰制雖無等其布之精粗則有差也
　據衰與其不當於物也寧無衰(案陸以布之精粗言/則仍是有等似非記)
　(義/)
大白冠緇布之冠皆不蕤委武𤣥縞而后蕤
　正義鄭氏康成曰不蕤質無飾也大白冠大古之布冠
　也春秋傳曰衞文公大布之衣大白之冠(案春秋傳/大帛之冠)
　(非大白注引之豈鄭/所見本爲大白與)委武冠卷也秦人曰委齊東曰
　武𤣥𤣥冠也縞縞冠也　孔氏穎達曰大白冠白布
　冠也緇布冠黑布冠也二冠無飾故皆不蕤此緇布
　冠謂大夫士之冠其諸侯則玉藻云緇布冠繢緌是
　也𤣥縞二冠旣先有別卷後乃可蕤故云而后蕤也
　大祥縞冠亦有緌何以知之前旣云練冠亦條屬右
　縫則知縞不條屬旣別安卷灼然有蕤也　馬氏睎
　孟曰冠以莊其首蕤以致其飾冠而不蕤者始於上
　古尚質而不文也冠之以蕤者制於後代以文而勝
　質也始冠者欲其重始而取上世之冠故以緇布此
　皆不蕤者也至於𤣥冠或以朱組纓或以丹組纓縞
　冠則或以𤣥武或以素紕此皆以蕤者也雜記所言
　特喪冠爾　陸氏佃曰委委貎也𤣥所謂縞冠𤣥武
　縞所謂𤣥冠縞武如是而後緌先儒謂𤣥冠委貎也
　然則縞冠素委貌與素委貌蓋素端之冠
大夫冕而祭於公弁而祭於己士弁而祭於公冠而祭
於己士弁而親迎然則士弁而祭於己可也(迎魚/敬反)
　正義鄭氏康成曰弁爵弁也冠𤣥冠也祭於公助君
　祭也然則士弁而祭於己緣類欲許之也親迎雖亦
　己之事攝盛服爾非常也　孔氏穎達曰此明大夫
　士公私祭服大夫謂孤也冕絺冕也祭於己自祭廟
　也助祭爲尊故服絺冕自祭爲卑故服爵弁士以爵
　弁爲上故用助祭𤣥冠爲卑自祭不敢同助君之服
　故用𤣥冠也作記之人雖云士冠而祭於己以己旣
　爵弁親迎親迎輕於祭尚用爵弁則士用爵弁自祭
　己廟於禮可用也是記者緣事類許之著爵弁也親
　迎配偶一時故許其攝盛服祭祀須依班序著弁於
　理不可也(案記所謂可/蓋僅可之辭)　馬氏睎孟曰周官司服曰
　王之吉服祭昊天上帝則服大裘而冕降而至於祭
　羣小祀則𤣥冕蓋祭之大者莫重於昊天而祀之小
　者莫甚於羣小祀不別以服不降以等則尊卑不明
　隆殺不分而禮幾乎熄矣大夫士祭之大者莫重乎
　助於公祭之有常者莫甚乎祭於己故大夫則冕而
　祭於公弁而祭於己士弁而祭於公冠而祭於己者
　亦周官六服同冕之意也蓋王則異其服而大夫士
　則異其冕弁而已周禮又曰卿大夫之服自𤣥冕而
　下士之服自皮弁而下則大夫以𤣥冕爲極而士以
　爵弁爲極也非祭於公安敢用哉苟弁而祭於己則
　非特嫌其同於公而又著其輕於昏矣故士之弁而
　祭於公者正也弁而親迎者權也弁而祭於己則不
　可也
　存疑鄭氏康成曰大夫爵弁而祭於己唯孤爾　孔
　氏穎達曰儀禮少牢上大夫自祭用𤣥冠此亦云弁
　而祭於己與少牢異故鄭注云唯孤爾　崔氏靈恩
　曰孤不悉絺冕若王者之後及魯之孤則助祭用絺
　若方伯之孤助祭則𤣥冕以其君𤣥冕自祭不可踰
　之也
　辨正陸氏佃曰下大夫一命弁而祭於公則冠而祭
　於己可知下士不命冠而祭於公則端而祭於己亦
　可知少牢朝服而祭下大夫也特牲冠𤣥端而祭下
　士也王之上士三命服𤣥冕則弁而祭於己矣
暢臼以椈杵以梧枇以桑長三尺或曰五尺畢用桑長
三尺刊其柄與末(椈音菊枇音匕本亦作/朼長直亮反刊苦干反)
　正義鄭氏康成曰臼杵所以擣鬱也椈栢也(孔疏爾/雅釋木)
　(文/)枇所以載牲體者此謂喪祭也吉祭枇用棘(孔疏/特牲)
　(記枇用棘心吉時亦用棘畢/末頭亦刊削之枇亦當然)畢所以助主人載者刊
　猶削也　孔氏穎達曰此明吉凶暢及枇畢之義暢
　謂鬱鬯也梧桐也以柏爲臼以桐爲杵擣鬱鬯柏香
　桐潔於神爲宜也牲體從鑊以枇升入於鼎從鼎以
　枇載之於俎主人舉肉時以畢助主人舉肉用桑者
　亦喪祭也
　通論陳氏暘曰匕之別有四有黍稷之匕有牲體之
　匕有疏匕有喪匕三匕以棘喪匕以桑廩人之所摡
　黍稷之匕也饔人之所摡牲體之匕也牲體之匕挑
　匕也其制則黍稷之匕小於挑匕挑匕小於疏匕何
　則敦之量不過三豆而高不過一尺則黍稷之匕小
　矣挹之以挑匕然後注於疏匕者三則疏匕大矣畋
　器曰畢祭器亦曰畢皆象畢星也詩曰兕觥其觩角
　弓其觩有捄棘匕有捄天畢捄者曲而長也則畢之
　狀可知矣鄭氏曰畢狀如匕喪匕用桑而畢亦桑則
　吉匕用棘而畢亦棘此鄭氏所以言匕畢同材也然
　桑黃棘赤各致其義舊圖謂匕畢皆漆之誤矣特牲
　主人及佐食舉牲鼎宗人執畢先入贊者錯俎加匕
　鄭氏曰主人親舉則宗人執畢導之以畢臨載匕備
　失脫也少牢及虞禮無匕何哉少牢大夫不親舉虞
　祭主人未執事其說是也
率帶諸侯大夫皆五采士二采(率音/律)
　正義鄭氏康成曰此謂襲尸之大帶率繂也繂之不
　加箴功大夫以上更飾以五采士以朱綠襲事成於
　帶(孔疏襲著衣/畢加帶乃成)變之所以異於生(孔疏襲衣與生/同惟帶與生異)
　孔氏穎達曰小斂大斂衣數旣多有絞不可加帶故
　知此謂尸襲竟而著此帶也率謂但襵帛邊而熨殺
　之不加箴功異於生也吉時大帶惟有朱綠𤣥華無
　五采以五采飾之亦異於生也大夫與諸侯同而士
　二采並異於生也然此士天子之士也諸侯之士則
　士喪禮用緇帶　陸氏佃曰言大夫已上襲尸其帶
　皆以五采絲率之卽非襲尸無率也據士練帶率下
　辟
醴者稻醴也甕甒筲衡實見閒而后折入(甕於貢反甒/音武筲所交)
　(反衡戸剛反見/音閒厠之閒)
　正義鄭氏康成曰此謂葬時藏物也衡當爲桁所以
　庪甕甒之屬聲之誤也實見閒藏於見外椁内也折
　承席也　孔氏穎達曰此送葬所藏之物醴是稻米
　所爲甕者盛醯醢甒者盛醴酒筲者盛黍稷衡者以
　大木爲桁置於地所以庪舉甕甒之屬見謂棺外之
　飾實此甕甒筲等物於見外椁内旣畢然後以承席
　加於椁上案旣夕禮乃窆藏器於旁加見注用器役
　器在見内苞筲明器在見外此是士禮大夫已上則
　有人器明器也人器實明案虚折猶庪也方鑿連木
　爲之蓋如牀而縮者三橫者五無簀窆事畢加之壙
　上以承抗席故謂承席　賈氏公彥曰見棺飾也飾
　則帷荒以帷荒加於柩棺柩不復見惟見此帷荒故
　名帷荒爲見　彭氏絲曰甕高一尺口徑六寸五分
　腹徑九寸五分底徑六寸五分受三斗甒口徑一尺
　脰高二寸徑八寸腹徑尺二寸底徑六寸受五斗
　案續漢書禮儀志下明器筲八盛容三升黍一稷一
　麥一粱一稻一麻一菽一小豆一甕三容三升醯一
　醢一屑一黍飴載以木桁覆以疏布甒二容三升醴
　一酒一載以木桁覆以功布孔疏所云甕者盛醯醢
　甒者盛醴酒筲者盛黍稷得此可以爲證衡仍作桁
　康成以漢人解周禮仍漢制故也
重旣虞而埋之(重直/龍反)
　正義鄭氏康成曰就所倚處埋之　孔氏穎達曰案
　旣夕禮初啓朝禰廟重止於門外之西不入謂將鄕
　祖廟若過之然也明日自禰廟隨至祖廟庭厥明將
　出之時重出自道道左倚之就所倚之處埋之謂於
　祖廟門外之東也
　案埋重之地賈逵云壁兩楹閒何休云廟北墉下與
　鄭異疑何得之蓋所埋之地必踐踏之所不及也然
　無考
凡婦人從其夫之爵位
　正義鄭氏康成曰婦人無専制生禮死事以夫爲尊
　卑
小斂大斂啓皆辯拜(辯音/徧)
　正義鄭氏康成曰嫌當事來者終不拜故明之也此
　旣事皆拜　孔氏穎達曰禮凡大斂小斂及啓攢之
　時惟有君來則止事而出拜之若他賓客至則不止
　事事竟乃卽堂下之位悉徧拜故云皆辯拜也然若
　士當事而大夫至則士亦爲大夫出雜記云大夫至
　絶踊而拜之是也
　案應氏謂賓亦於是拜死者吳草廬辨之謂儀禮喪
　禮弔者入升自西階東面主人進中庭弔者致命曰
　君聞子之喪使某如何不淑主人哭拜稽顙成踊賓
　出主人拜送門外及後凡襚賻儀皆大略放此由此
　觀之古人弔賓之禮於生者只有慰問之辭於死者
　只有襚賵之物及哭踊馮尸之節而已並無拜祭於
　死者之禮故楊氏復曰今世俗弔賓來見几筵哭拜
　主人亦拜謂代亡者答拜非禮也旣而賓弔主人又
　相與交拜亦非禮也
朝夕哭不帷無柩者不帷
　正義鄭氏康成曰朝夕哭不帷緣孝子心欲見殯肂
　也旣出則施其㧁鬼神尚幽闇也(孔疏案士喪禮君/使人弔徹帷鄭云)
　(徹帷㧁之則㧁是褰舉之名/初哭則褰舉事畢則施下之)無柩謂旣葬也棺柩已
　去鬼神在室(孔疏葬後神主/祔廟還在室)堂無事焉遂去帷
君若載而后弔之則主人東面而拜門右北面而踊出
待反而后奠
　正義鄭氏康成曰主人拜踊於賓位不敢廹君也君
　卽位車東出待不必君留也君反之使奠　孔氏穎
　達曰臣喪朝廟柩已下堂載在柩車而君來弔君位
　於車東故主人在車西東面而拜門祖廟門右西邊
　也據車門内出故右在西孝子拜君竟從位立近門
　内西邊北面而哭踊爲禮也哭踊畢而先出門待君
　以君來則拜迎去則拜送今君弔事竟不敢必君久
　留也君使人命孝子反還喪所而后設奠告柩知之
　或謂此在廟載柩車時奠謂反設祖奠也
子羔之襲也繭衣裳與稅衣纁衻爲一素端一皮弁一
爵弁一𤣥冕一曾子曰不襲婦服(繭古典反稅他/喚反衻而占反)
　正義鄭氏康成曰繭衣裳者若今大䙱也纊爲繭緼
　爲袍表之以稅衣乃爲一稱爾稅衣若𤣥端而連衣
　裳者也大夫而以纁爲之緣非也惟婦人纁衻禮以
　冠名服此襲其服非襲其冠曾子譏襲婦服而已𤣥
　冕又大夫服未聞子羔曷爲襲之(孔疏子羔爲/大夫無文)𤣥冕
　或爲𤣥冠或爲𤣥端　孔氏穎達曰此明大夫死者
　襲衣稱數也繭衣裳者纊爲繭謂衣裳相連而緜纊
　著之稅黑衣也亦衣裳連纁絳也衻裳下緣襈也以
　絳爲緣繭衣旣䙝故用稅衣表之合爲一稱也表端
　盧云布上素下皮弁服賀云以素爲衣裳此第二稱
　服旣不䙝並無別衣表之也皮弁第三稱十五升白
　布爲衣積素爲裳也爵弁第四稱𤣥衣纁裳也𤣥冕
　第五稱大夫之上服也纁衻是婦人之服而子羔襲
　用之故曾子譏之　陸氏佃曰據此男子裏衣皆連
　衣裳裘蓋亦如之然則婦人連衣裳放男子之内也
　公襲九稱爵弁三大夫五稱皮弁三則士三稱爵弁
　一皮弁二與凡襲親身之服不與其餘爲序故子羔
　襲稅衣其素端已下自爲序素端亞皮弁皮弁亞爵
　弁爵弁亞𤣥冕公襲衮衣其𤣥端已下自爲序𤣥端
　亞朝服朝服亞素積素積亞爵弁爵弁亞𤣥冕𤣥冕
　亞襃衣(案死者不冠記言皮弁爵弁𤣥冕孔/陸因之此皆以服言不言服文省也)
　存疑彭氏絲曰三禮圖注禒衣當𤣥端處生時𤣥端
　衣裳別及死而襲𤣥端達衣裳與婦人褖衣同故雖
　男子𤣥端亦名褖衣也曾子譏之者非譏褖衣譏用
　纁衻褖衣纁衻是婦人嫁時之服亦非裳衣故曾子
　譏襲婦服
　案稅衣黒衣男女通用惟婦嫁則縁以纁耳王肅以
　衻爲蔽膝非
爲君使而死公館復私館不復公館者公宫與公所爲
也私館者自卿大夫以下之家也(爲於僞反又如字/使色吏反復音伏)
　正義鄭氏康成曰公所爲君所作離宫別館也
　案詳曾子問互考自得之
公七踊大夫五踊婦人居閒士三踊婦人皆居閒
　正義鄭氏康成曰公君也始死及小斂大斂而踊君
　大夫士一也則皆三踊矣君五日而殯大夫三日而
　殯士二日而殯士小斂之朝不踊君大夫大斂之朝
　乃不踊婦人居閒者踊必拾主人踊婦人踊賓乃踊
　　孔氏穎達曰此明諸侯至士初死在室殯踊之節
　及明貴賤踊數也公諸使去死日五日而殯則合死
　日六日也七踊者始死一踊明日襲一踊襲明日朝
　踊又明日朝踊爲四日晚小斂時又一踊爲五小斂
　明日朝又踊爲六至明日大斂之朝不踊當大斂時
　乃踊凡七也大夫三日殯合死日爲四日始死一明
　日襲朝一又明日小斂日再小斂明日大斂凡五也
　士二日殯合死日數也始死一小斂朝不踊至小斂
　時一又明日大斂一凡三也婦人與丈夫更踊居賓
　主之中閒也然親始死及動尸舉柩哭踊無數今云
　七五三者謂爲禮有節之踊每踊輒三者三爲九而
　謂爲一也　方氏慤曰爲貴者踊則多爲賤者踊則
　少此重輕之別也　陳氏澔曰記者固云動尸舉柩
　哭踊無數而此乃有三五七之限者此以禮經之常
　節言彼以哀心之汎感言也又所謂無數者不以每
　踊三跳九跳爲三踊之限也
　存疑徐氏師曾曰婦人居閒上四字衍文
　存異陸氏佃曰公五日而殯踊七日大夫三日而殯
　踊五日其始死之日踊旣殯之後一日猶踊若士三
　日而殯踊三日則其旣殯之後一日不踊與三五七
　然後有閒士三踊婦人居閒言皆三無又閒故也然
　則婦人居閒若閒七踊其二日甲一踊又二日乙一
　踊又二日甲一踊大夫放此
公襲卷衣一𤣥端一朝服一素積一纁裳一爵弁二𤣥
冕一襃衣一朱綠帶申加大帶於上(卷音/衮)
　正義鄭氏康成曰朱綠帶者襲衣之帶飾之雜以朱
　綠異於生也此帶亦以素爲之　孔氏穎達曰此明
　襲用衣稱卷冕之制𤣥端者燕居𤣥端朱裳也朝服
　者緇衣素裳日視朝之服也素積者皮弁視朔之服
　纁裳者冕服之裳亦可鷩毳任取中閒一服也爵弁
　二者𤣥衣纁裳此始命之服重本故二通也𤣥冕之
　下又取一也襃衣冣上華君賜也自卷衣至此合爵
　弁二通合九稱朱綠帶者以素爲之飾以朱綠此衣
　之小帶散在於衣非是總束其身已用此朱綠小帶
　結束之重加大帶於此帶之上象生時大帶也用素
　爲之士則二采大夫諸侯皆五采卽前經率帶也
　通論鄭氏康成曰士襲三稱子羔襲五稱今公襲九
　稱則尊卑襲數不同矣諸侯七稱天子十二稱與(孔/疏)
　(天子諸侯襲數無文鄭/約之故稱與疑辭也)　孔氏穎達曰公襲以上服
　在内公身貴故以上服親身欲尊顯加賜故襃衣最
　外而細服居中也子羔賤故卑服親身　方氏慤曰
　言公之襲如此自卿大夫而下固有降殺矣
　存疑鄭氏康成曰申重也重於革帶也革帶以佩韍
　必言重加大帶者眀雖有變必備此二帶也　孔氏
　穎達曰申加者謂於革帶之上重加此大帶也　陸
　氏佃曰子羔言繭衣裳公言朱綠帶申加大帶於上
　相備也素積言皮弁則纁裳言爵弁可知然則公襲
　爵弁蓋三卽言爵弁三嫌不侈又公言襃衣而子羔
　不言著有襃衣則襲無則否
　案公襲端衣弁服冕服不一等故先用朱綠之雜帶
　而重加大帶之素者於朱綠帶之上若謂重加於革
　帶上則本文不言革帶也孔疏言此衣之小帶散在
　於衣已與鄭義異矣又考士喪禮惟言緇帶不言革
　帶蓋革帶以繫佩襲不用佩故卽以此帶代革帶爲
　重帶與
小斂環絰公大夫士一也
　正義鄭氏康成曰環絰者一股所謂纏絰也(孔疏兩/股相交)
　(謂之絞環者周迴纏/繞之名故知是一股)士素委貎(孔疏武叔投冠括髮/諸侯大夫當天子之)
　(士/)大夫已上素爵弁(孔疏雜記大夫與殯亦弁絰/與他殯尚弁絰則子更明矣)而
　加此絰焉散帶　孔氏穎達曰親始死孝子去冠至
　小斂不可無飾士素委貎大夫已上素弁而貴賤悉
　得加於環絰故云一也　方氏慤曰親始死故未暇
　辨貴賤之等　黄氏裳曰至大斂子亦弁絰
　存疑黃氏裳曰鄭注未有散帶二字孔疏於既馮尸
　主人絞帶條下亦云小斂於户内訖主人袒括髮散
　帶垂今以記文考之小斂但言婦人帶麻主人絞帶
　不言主人帶絰至奉尸夷於堂方言帶絰而注說則
　以小斂之時散帶疏說又以爲旣小斂之後散帶其
　說不同皆不足爲據
　案士喪禮陳小斂衣衾卽言苴絰下本在左散帶垂
　長三尺牡麻絰右本在上亦散帶則未小斂已散帶
　矣鄭注因言首之環絰故幷腰之散帶言之猶士喪
　禮之言絰因及帶也黃氏之疑未審耳
公視大斂公升商祝鋪席乃斂(鋪普/吳反)
　正義鄭氏康成曰喪大記曰大夫之喪將大斂旣鋪
　絞紟衾乃鋪席則君至爲之改始新之也　孔氏穎
　達曰公君也明君臨臣喪大斂禮也臣喪大斂君未
　至之前主人雖已鋪席布絞紟衾聞君至則主人撤
　去之君來升堂時商祝更鋪席待君至乃斂榮君未
　爲新之也亦示若事由君也商祝主斂事者
魯人之贈也三𤣥二纁廣尺長終幅(廣古曠反/長直亮反)
　正義鄭氏康成曰言失之也士喪禮下篇曰贈用制
　幣𤣥纁束帛　孔氏穎達曰記魯失也贈謂以物送
　亡人於椁中魯人雖三𤣥二纁而用廣尺長終幅不
　復丈八尺則失禮也
　案旣祖奠公賵賓客贈奠於輚左及邦門公又使人
　贈實於棺蓋公賵贈皆𤣥纁束五匹爲束𤣥三象天
　纁二象地其廣皆二尺二寸長丈八尺爲制今𤣥纁
　廣尺長終幅是不誠而非禮矣
弔者卽位于門西東面其介在其東南北面西上西於
門主孤西面相者受命曰孤某使某請事客曰寡君使
某如何不淑相者入告出曰孤某須矣弔者入主人升
堂西面弔者升自西階東面致命曰寡君聞君之喪寡
君使某如何不淑子拜稽顙弔者降反位(相息亮/反下同)
　正義鄭氏康成曰弔者卽位於門西立門外不當門
　主孤西面立於阼階下也相者受命受主人命以出
　也不言擯者喪無接賓也淑善也如何不善言君痛
　之甚使某弔也稱孤某者其君名君薨稱子某使人
　知適嗣也須矣不出迎也子孤子也降反位者出反
　門外位無出字脫　孔氏穎達曰自此以下終於篇
　末明諸侯相弔含贈賵之禮此一節明弔禮也門西
　謂主國大門之西凶事異於吉故介在東南北面西
　上以使在門西故也相者相主人傳命者也鄭注喪
　不言擯此對例耳通而言之吉事亦云相司儀云每
　門一相大宗伯云朝覲㑹同則爲上相凶事亦稱擯
　故喪大記云君弔擯者進又士喪禮擯者出請入告
　是也孤某須矣孤謂嗣子也異於吉禮故不出迎主
　人升堂謂從阼階升也子拜稽顙不云孤某而稱子
　者客旣有事於殯故稱子以對擯之辭也已下皆然
　若對賓之辭則稱孤某　彭氏絲曰西於門謂介位
　雖在賓東南亦西於門
含者執璧將命曰寡君使某含相者入告出曰孤某須
矣含者入升堂致命子拜稽顙含者坐委于殯東南有
葦席旣葬蒲席降出反位宰夫朝服卽喪屨升自西階
西面坐取璧降自西階以東(含胡闇反/朝直遙反)
　正義鄭氏康成曰含玉爲璧制其分寸大小未聞言
　降出反位則是介也皆受之於殯宫朝服告鄰國之
　禮也卽就也以東藏於内也　孔氏穎達曰此一節
　明含禮含之所用已具檀弓疏含者坐委所含之璧
　於殯之東南席上未葬之前有葦席承之旣葬已後
　則以蒲席承之朝服者吉服也必用吉服者以鄰國
　執玉不麻故著朝服且不敢純凶待鄰國也以在喪
　不可純吉故卽喪屨也此弔者旣爲上客又賵者是
　上介則此含者襚者當是副介末介但含襚於死者
　爲切故在先陳之
　存疑鄭氏康成曰春秋有旣葬歸含賵襚無譏焉(孔/疏)
　(案左傳隱元年天王使宰咺來歸惠公仲子之賵緩/也公羊亦云不及事皆譏其緩鄭云無譏者據穀梁)
　(云宰咺言來得周事也所以不譏者平王新有幽/王之亂遷於成周欲崇禮於諸侯故原情免之)
　存異孔氏穎達曰宰夫朝服卽喪屨者宰謂上卿也
　言夫衍字此遭喪已久故嗣子親受禮宰著朝服若
　新始遭喪則主人不親受使大夫受於殯宫
　案孔又謂此喪久故子親受若新喪不親受豈有鄰
　國以含襚賵贈來而子不見賓者見卽親受矣蓋大
　斂後卽殯鄰國来弔多在殯後故本文致含致襚皆
　曰鄕殯卽執紼亦在殯之紼原不必久也若葬後則
　緩而當譏矣鄭以既葬言之孔又援穀梁證之轉疏
　矣隱之元年平王之四十九年也豈新有幽王之亂
　乎　又宰夫朝服孔疏據下宰舉璧與圭謂此宰是
　上卿夫字衍攷春秋時惟宋吳有大宰餘國無稱上
　卿曰宰者周禮冢宰下有小宰中大夫二人宰夫下
　大夫四人上士八人小宰受含襚幣玉之事宰夫掌
　弔幣器財用則下所云舉璧與圭當是小宰餘皆宰
　夫初非上卿也
襚者曰寡君使某襚相者入告出曰孤某須矣襚者執
冕服左執領右執要入升堂致命曰寡君使某襚子拜
稽顙委衣于殯東襚者降受爵弁服於門内霤將命子
拜稽顙如初受皮弁服於中庭自西階受朝服自堂受
𤣥端將命子拜稽顙皆如初襚者降出反位宰夫五人
舉以東降自西階其舉亦西面(要一遙反/霤力救反)
　正義鄭氏康成曰委衣於殯東亦於席上所委璧之
　北順其上下(孔疏南頭爲上順謂/上者在前下者在後)授襚者以服者賈
　人也(孔疏聘禮有賈人故/知授襚者服是賈人)其舉亦西面亦襚者委衣
　時(孔疏上云委衣於殯東又云受爵弁受皮弁𤣥端/皆曰如初是皆在殯東西面而鄕殯今云舉者亦)
　(西面是亦如/襚者西面也)　孔氏穎達曰此一節明襚禮案上文
　含者稱執璧下文賵者稱執圭則此襚者當稱執衣
　不云者文不備也其服重者使執而入爵弁受於内
　霤皮弁受於中庭朝服受於西階𤣥端受於堂旣受
　處不同則陳於璧北亦重者在南凡諸侯相襚衣數
　無文據此其服有五又先路襃衣不以襚以外無文
　　陸氏佃曰所受服轉卑故其所授轉高也爵弁服
　尊矣受於門内霤皮弁次之受於中庭朝服又次之
　自西階受朝服𤣥端卑矣自堂上受𤣥端不言受朝
　服於西階受𤣥端於堂亦以此
上介賵執圭將命曰寡君使某賵相者入告反命曰孤
某須矣陳乘黃大路於中庭北輈執圭將命客使自下
由路西子拜稽顙坐委于殯東南隅宰舉以東(賵芳鳳/反乘繩)
　(證反輈/竹由反)
　正義鄭氏康成曰輈轅也自率也下謂馬也馬在路
　之下覲禮曰路下四亞之(孔疏引覲禮證馬爲下謂/馬四匹亞次車下  案四)
　(卽駟也謂路車/之下四馬次之)客給使者入設乘黃於大路之西客
　入則致命矣使或爲史　孔氏穎達曰此一節明賵
　禮乘黃謂馬也大路謂車也陳四黃之馬於大路之
　西於殯宫中庭北輈者大路輈轅北鄕也客使謂使
　客之從者爲客所使故曰客使自下由路西者由在
　也陳路北轅旣竟賵客執圭升堂致命而客之從者
　牽馬設在車之西大路亦使設之也賵旣夕有奠主
　於親者故旣夕禮兄弟賵奠此諸侯相與旣疏故無
　奠　方氏慤曰乘馬曰賵此言賵禮故陳乘黃大路
　於中庭　陸氏佃曰犬馬不上於堂故執圭將命小
　行人圭以馬　陳氏澔曰覲禮車在西統於賓也旣
　夕禮車以西爲上者爲死者而設於鬼神之位也此
　贈禮車馬爲助主人送葬而設統於主人故車在東
　也
　存疑陸氏佃曰客使牽馬者也自下自路下西之前
　聘禮所謂牽馬者自前西乃出是也
凡將命鄕殯將命子拜稽顙西面而坐委之宰舉璧與
圭宰夫舉襚升自西階西面坐取之降自西階賵者出
反位于門外(鄕許/亮反)
　正義鄭氏康成曰凡者說不見者也鄕殯將命則將
　命時立於殯之西南宰夫宰之佐也此言宰舉璧與
　圭則上宰夫朝服衍夫字賵者出乃言反位門外明
　禮畢將更有事　孔氏穎達曰此總明從上以來弔
　含襚及賵文不見者將命旣畢子拜稽顙之後將命
　者就殯東西面而坐委之宰舉璧與圭者主人上卿
　坐舉含者之璧與賵者之圭宰夫舉襚謂宰之屬官
　舉此襚者之衣宰與宰夫欲舉時升自西階不敢當
　主孤之位來鄕殯東席之東西鄕坐取之降自西階
　也　陸氏佃曰此弔儀也始云寡君使某弔矣而曰
　寡君使某含寡君使某襚寡君使某賵又曰寡君有
　宗廟之事不得承事使一介老某相執紼則弔臨含
　襚賵皆相將贈賻亦應爾而今不錄不與錄也故曰
　玩好曰贈貨財曰賻
　存疑孔氏穎達曰鄕殯謂在殯之西南東北面(案殯/在西)
　(階上其西近序其西南似無餘地/可容將命者疏謂在殯西南者誤)　陳氏澔曰賵者
　出反位於門外此句當屬於前章上介賵云云宰舉
　以東之下
上客臨曰寡君有宗廟之事不得承事使一介老某相
執綍相者反命曰孤某須矣臨者入門右介者皆從之
立于其左東上宗人納賓升受命于君降曰孤敢辭吾
子之辱請吾子之復位客對曰寡君命某毋敢視賓客
敢辭宗人反命曰孤敢固辭吾子之辱請吾子之復位
客對曰寡君命某毋敢視賓客敢固辭宗人反命曰孤
敢固辭吾子之辱請吾子之復位客對曰寡君命使臣
某毋敢視賓客是以敢固辭固辭不獲命敢不敬從客
立于門西介立于其左東上孤降自阼階拜之升哭與
客拾踊三客出送于門外拜稽顙(臨如字綍音弗使/色吏反拾其劫反)
　正義鄭氏康成曰上客弔者也臨視也言欲入視喪
　所不足而給助之謙也其實爲哭耳臨者入門右不
　自同於賓客賓三辭而稱使臣爲恭也爲恭者將從
　其命孤降自阼階拜之拜客謝其厚意不迎而送喪
　無接賓之禮　孔氏穎達曰此明弔含襚賵旣畢上
　客行臨哭之禮使一介老某相執綍者某者上客名
　也相助也謙言助主人執其葬綍其實爲哭而來耳
　一介言惟有一人爲介謙辭耳其實介數各下其君
　二等臨者不敢自同賓故入門右從臣位也宗人納
　賓升受命於君者主國宗人掌禮欲納此弔賓先受
　納賓之命於主國嗣君降曰請復位者宗人下阼階
　請客復門西客位也反命者反此客之辭命於嗣君
　也曰孤敢固辭者是宗人受嗣君之命以告客前文
　云孤某此直云孤不云某者客是使臣不復稱名也
　　陸氏佃曰臨應親至故其辭如此據寡君使某弔
　使某含使某襚使某賵不云不得承事其遣上客亦
　以此賵稱上介亞於此與若陳乘黃大路於中庭蓋
　亦重禮也言執綍容外客臨有葬而至者也含不及
　斂不及事矣襚不及殯不及事矣賵不及葬不及事
　矣雖然猶愈乎否賓升受命於君變子稱君容外客
　臨有不及事旣葬與踰年而後至也公羊傳曰君薨
　稱子某旣葬稱子踰年稱公其曰孤降自阼階則子
　踰年可知孤不名亦以此曲禮曰居喪之禮升降不
　由阼階
　存疑孔氏穎達曰前四禮客皆在門西此臨在門東
　者前是奉君命而行此是私禮若聘禮私覿故在門
　東
　辨正姚氏舜牧曰弔含襚賵外有臨以執綍禮辭曰
　寡君有宗廟之事不得承事使一介老某相執綍又
　再三曰寡君命使臣某毋敢視賓客則此禮爲君所
　命審矣解者訓自行臨哭之禮若聘客之有私覿然
　非也下諸侯使人弔其次含襚賵臨皆同日而畢事
　是其證
　案此鄰國君不來親弔遣使來弔是在將葬之時五
　事並行故曰凡將命鄕殯將命亦有旣葬而來者故
　含禮有曰旣葬蒲席其將葬而來使含使襚使賵者
　含不及斂襚不及殯賵不及葬矣使者上客爲正其
　餘皆介也上公七介侯伯五介子男三介弔亦上客
　而不言上客弔亦慰生一事而已餘皆以哀死但賵
　含襚猶致其物臨特致其情臨於事尤重故特言之
　也賵以上介則含者次介襚者四人自次介以下子
　男則末介及行人宰史爲之已臨禮特重故文尤詳
　稱君命三而孔乃比之私覿誤矣
其國有君喪不敢受弔
　正義鄭氏康成曰辟其痛傷己之親如君　孔氏穎
　達曰此謂國有君喪而臣又有親喪則不敢受他國
　賓來弔也以義斷恩哀痛主於君不私於親
　通論陸氏佃曰諸侯有天子之喪雖有親喪不敢受
　弔諸侯如此則其臣有諸侯之喪蓋亦如此設若衞
　靈公弔季康子而康子有君之喪應辭
外宗房中南面小臣鋪席商祝鋪絞紟衾士盥于盤北
舉遷尸于斂上卒斂宰告子馮之踊夫人東面坐馮之
興踊(斂力劍反/馮皮冰反)
　正義鄭氏康氏曰此喪大記脫字重著於是　孔氏
　穎達曰大記云夫人東面亦如之此云夫人東面坐
　馮興踊惟四字別義皆同也
士喪有與天子同者三其終夜燎及乘人專道而行(燎/力)
　(召反乘/繩證反)
　正義鄭氏康成曰乘人謂使人執引也專道人辟之
　　孔氏穎達曰柩遷之夜須光明故竟夜燎也乘人
　謂人引車不用馬也旣夕禮云屬引專道謂喪在路
　不辟人也二事爲重與天子同
　
　
　
　
　
　
　
　
　
　
　
　
　
欽定禮記義疏巻五十四
欽定四庫全書
欽定禮記義疏卷五十五
　雜記下第二十一之一
　　正義方氏慤曰此篇固以所記不一為雜然有生
　　必有死人道之正也死於外則變矣有樂必有憂
　　人情之常也重有憂則變矣變則不一而雜記謂
　　之雜者又在乎此故上篇諸侯行而死於館為首
　　自未沒父喪而母死分為下篇之首
有父之喪如未沒喪而母死其除父之喪也服其除服
卒事反喪服
　正義鄭氏康成曰沒猶竟也除服謂祥祭之服也卒
　事既祭反喪服服後死者之服　孔氏頴逹曰未沒
　喪者為父喪小祥後大祥前未竟之時又遭母喪母
　既塟後值父應大祥除服以行祥事故云服其除服
　卒事謂父祥竟更還服母服也　方氏慤曰除服謂
　祥祭之服服其除服而後反喪服以示於前喪有終
　也
　存異孔氏穎達曰若母未𦵏而值父二祥則不得服
　其祥服二祥之祭為吉未𦵏為凶故未忍凶時行吉
　禮
　案下當父母之喪則除諸父昆弟之喪如除喪之服
　則當大喪亦為親者除服也彼文不言𦵏則𦵏一耳
　父尊于母即母未𦵏亦無不得祥服之理如孔說則
　父反諸父昆弟之不若矣
　總論孔氏穎達曰自此至父也明前後兩服之中有
　變除之節此明先有父喪而後遭母死為父變除之
　節也
雖諸父昆弟之喪如當父母之喪其除諸父昆弟之喪
也皆服其除喪之服卒事反喪服
　正義鄭氏康成曰雖有親之大喪猶為輕服者除骨
　肉之恩也唯君之喪不除私服(孔疏曾子問曰大夫/士有私喪可以除之)
　(矣而有君服焉其除之也如之何孔子曰有君喪服/於身不敢私服又何除焉是有君服不得除己私服)
　(其私謂父母已下及諸/父昆弟皆不得除也)言當者期大功之喪或終始
　皆在三年之中小功緦麻則不除(孔疏服問云緦之/麻不變小功之葛)
　(小功之麻不變大功之葛據此言之是尋常小功緦/麻不得易大功以上之服故知有大功以上之服不)
　(得為小功緦/麻除服也)殤長中乃除(孔疏又服問云殤長中變/三年之葛既變三年之葛)
　(明在大功服中為殤長/中著服而又為之除也)　孔氏穎達曰此明諸父兄
　弟之喪當父母服内變除之節父母服内其諸親除
　喪亦為服除服除竟反先服此亦為重喪𦵏後之時
　也
　案惟君喪則父母之喪皆不除不敢私喪也父母喪
　緦小功不除不以輕喪閒重喪也長中殤降而在緦
　小功者則除之本服重也
如三年之喪則既顈其練祥皆行(顈口/㢠反)
　正義鄭氏康成曰言今之喪既服顈乃為前三年者
　變除而練祥祭也此主謂先有父母之服今又喪長
　子者(孔疏以上皆重喪在/前輕喪在後知之)其先有長子之服今又喪
　父母其禮亦然(孔疏以經不云長/子之喪知互包之)然則言未沒喪者
　已練祥矣(孔疏既顈是既虞受服之時未/沒喪是既練後将沒時別也)顈草名無
　葛之鄉去麻則用顈　庾氏蔚之曰注先有長子之
　服今又喪父母當云又喪母不得并稱父依禮父在
　子不為長子三年也後喪既顈前喪練祥皆行若後
　喪既殯得為前喪虞祔(孔疏熊亦云有父字誤/庾云得虞祔未知然否)　孔
　氏穎達曰此明後喪既受葛之後得為前喪練祥既
　顈者謂後喪既虞卒哭合變麻為葛也後喪既顈之
　後其前喪湏練祭祥祭皆舉行之
　案三年之喪統父母及適長子言之既顈謂既虞卒
　哭男子易腰絰女子易首絰以葛時也此時哀猶重
　疑練祥吉祭未可行而皆行者均三年喪其輕重等
　且卒哭後此新喪亦以吉祭易喪祭也若練祥在未
　𦵏前則不得舉哀正重也至既顈亦可補行之以重
　服不可不除也又注先有長子之服今又喪父母孔
　引庾熊二氏說皆據父在不為長子三年疑父字為
　誤案先喪長子既期則服已除斯已矣若未期而父
　又喪則所以為子三年者本以繼禰之故今禰沒而
　繼禰之宗先沒或以哀禰之故而伸之故并言父也
　與
王父死未練祥而孫又死猶是附於王父也(附作祔下/竝同猶同)
　(由/)
　正義鄭氏康成曰未練祥嫌未祫祭序於昭穆爾(孔/疏)
　(三年喪畢祫於太祖廟是祥後祫也故/注云未練祥嫌未祫祭序於昭穆爾)王父既祔則
　孫可祔焉猶當為由由用也附皆當作祔　孔氏穎
　達曰禮孫死祔祖今此明若祖喪雖未二祥而孫死
　則孫亦得用是祔禮祔於祖也但祖祔祭之後即得
　祔新死之孫　方氏慤曰王父雖未練祥而孫得祔
　者以昭穆同故也
　存疑孔氏穎達曰案文二年榖梁𫝊云於練焉壞廟
　是練時遷廟也　又曰王父雖祔未練無廟孫得祔
　於祖其孫就王父所祔祖廟之中而祔祭王父焉
　案禮三年喪畢然後遷廟時有祫祭榖梁𫝊大事于
　大廟是也此練而壞廟不免太遽孔以壞廟即遷廟
　未允也又祖未入廟似未可祔而孫必祔祖當即於
　殯宫祔之孔謂就王父所祔祖廟中祔祭王父㡬似
　孫與祖竝祔於髙祖與本文祔於王父不合
有殯聞外喪哭之他室入奠卒奠出改服即位如始即
位之禮
　正義鄭氏康成曰哭之他室明所哭者異也哭之為
　位後日之哭朝先入奠於其殯既乃更即位就他室
　如始哭時　孔氏穎達曰有殯謂父母喪未𦵏柩在
　殯宫者也外喪謂兄弟喪在逺者也他室别室也若
　聞外喪哭於殯宫則嫌是哭殯於別室明所哭者為
　新喪也明日之朝著已重喪之服入奠殯宫及下室
　卒奠而出改重喪服著新死未成服之服即他室之
　位如昨日始聞喪即位時
　案外喪如母黨妻黨亦哭之别室而孔疏言兄弟喪
　在逺者以兄弟親必有三日五哭若異姓則小功緦
　而已一哭可止無明日之哭也
大夫士將與祭於公既視濯而父母死則猶是與祭也
次於異宫既祭釋服出公門外哭而歸其他如奔喪之
禮如未視濯則使人告告者反而后哭如諸父昆弟姑
姊妹之喪則既宿則與祭卒事出公門釋服而后歸其
他如奔喪之禮如同宫則次于異宫(與音預/下同)
　正義鄭氏康成曰次于異宫不可以吉與凶同處也
　使者反而後哭不敢専己於君命也宿則與祭出門
　乃解祭服皆為差緩也　孔氏穎達曰此明大夫士
　與祭於公而有私喪之禮祭日前既視濯之後而遭
　父母喪則猶是吉禮而與於祭也其時止次於異宫
　未視濯前遭父母之喪則使人告君必待告君者反
　而後哭父母也既宿謂祭前三日將致齊之時既受
　宿戒雖有期喪則與公家之祭若諸父昆弟姑姊妹
　等同宫而死則既宿之後出次異宫
　通論陸氏佃曰禮大夫死雖當祭猶告春秋𫝊曰大
　夫國體也古之人重死君命無所不通鄭氏謂宿則
　與祭出門乃解祭服皆為差緩也然則歸而後哭亦
　以此　黄氏震曰將與祭聞父母喪猶卒祭謂君命
　嚴而祭事重也然人子之情當何如雖堅忍其痛而
　不哭果能一其將事之誠否邪
　案特牲禮視濯在祭前一日大夫士三日而斂明日
　與祭猶得親斂但父母自疾至死非必一日致齊而
　心憂父母之疾與祭而心痛父母之死其於祭為不
　誠而徒使人子病不得致其憂喪不得致其哀何為
　乎今制得告而不與祭兩得之矣　又案禮由命士
　以上父子異宫豈有大夫之諸父昆弟姑姊妹有同
　宫而死者此句似可疑
　存疑鄭氏康成曰猶亦當為由
　辨正胡氏銓曰猶是言自若也
曾子問曰卿大夫將為尸於公受宿矣而有齊衰内
喪則如之何孔子曰出舍乎公宫以待事禮也(齊音/咨衰)
　(七回/反)
　正義鄭氏康成曰尸重受宿則不得哭内喪同宫也
　孔氏穎達曰案上文不為尸之時未視濯之前受宿
　之後父母喪使人告告者反而後哭今此齊衰内喪
　亦謂諸父昆弟姑姊妹也但尸尊故出舍公之公館
　以待君之祭事不在己之異宫耳
孔子曰尸弁冕而出卿大夫士皆下之尸必式必有前
驅
　正義鄭氏康成曰冕兼言弁者君之尸或服士大夫
　之服也臣見尸而下車敬也尸式以禮
父母之喪將祭而昆弟死既殯而祭如同宫則雖臣妾
𦵏而后祭祭主人之升降散等執事者亦散等雖虞祔
亦然
　正義鄭氏康成曰將祭謂練祥也言若同宫則是昆
　弟異宫也(孔疏若同宫/必𦵏而後祭)古者昆弟異居同財有東宫
　有西宫有南宫有北宫有父母之喪當在殯宫而在
　異宫者疾病或歸者主人適子散等栗階為新喪畧
　威儀　孔氏穎達曰將大小祥祭而有兄弟死則殯
　後乃祭兄弟輕故殯後便可行吉事此謂異宫者耳
　若同宫雖臣妾之輕卑死猶待𦵏後乃行父母祭也
　喪服𫝊曰有死於宫中則為之三月不舉祭庾氏云
　祥祭已渉於吉尸柩至凶故不可以相干虞祔則得
　為之矣若喪柩即去者則亦祭不待三月也吉祭則
　渉級聚足喪祭則栗階此二祥祭宜渉級為有兄弟
　喪少威儀故散等也散栗也等階也助執祭者亦栗
　階主人至昆弟虞祔而行父母二祥祭執事者亦栗
　階栗階謂升一等而後升不連歩也故燕禮記云栗
　階不過二等注云其始升猶聚足連歩越二等左右
　足各一發而升堂
自諸侯達諸士小祥之祭主人之酢也嚌之衆賓兄弟
則皆啐之大祥主人啐之衆賓兄弟皆飲之可也(酢音/昨嚌)
　(才細反啐/七内反)
　正義鄭氏康成曰嚌啐皆嘗也嚌至齒啐入口　孔
　氏穎達曰此明喪祭飲酒之儀正祭之後主人獻賓
　長賓長酢主人主人受賓長酢則嚌之衆賓及兄弟
　祭末受獻之時啐之衆賓兄弟皆飲之必知此主人
　之酢非受尸酢者以士虞禮主人主婦獻尸受酢之
　時皆卒爵虞比小祥為重尚卒爵今惟嚌之故知受
　賓酢也神惠為重故在喪受尸酢亦卒爵賓禮為輕
　故賓酢但嚌之知喪祭有受賓酢者鄭注曾子問
　云虞不致爵小祥不旅酬大祥無無算爵故知小祥
　之祭旅酬之前皆為之也　陸氏佃曰自諸侯達諸
　士蓋蒙上言練祥虞祔之祭升降皆散等升降如此
　則小祥之酢嚌之啐之大祥啐之飲之皆逹亦可知
　通論黄氏乾行曰古者喪禮禫而始飲醴酒今曰小
　祥之祭主人受賓長之酢則嚌之大祥受酢則啐之
　何也曰今人奠祭自始死便有獻爵古人皆無之自
　虞以前未𦵏也其禮為奠只奠置所薦之物而已無
　獻酬飲酢等禮以始死哀至其禮質也及虞則謂之
　祭所以安神則有尸有獻酬酳酢等禮稍與吉祭相
　似所謂以虞易奠蓋殺哀變吉之漸禮遂稍文矣故
　虞祭之日尸酢主人主人飲卒爵則小祥大祥其受
　賓長之酢或嚌而或啐之蓋信然矣所以然者疏云
　神惠為重受尸酢雖在喪亦卒爵非以為酒也以尊
　神也猶之既𦵏疏食水飲不食菜果祥而食肉禮之
　正也若既𦵏而君食之大夫父之友食之則食之雖
　粱肉不辟也非甘於肉也尊君父之命也故不飲不
　食之至痛雖三年之經然或飲或食之隨宜亦一事
　之權竝行不悖也
凡侍祭喪者告賓祭薦而不食
　正義鄭氏康成曰薦脯醢也吉祭告賓祭薦賓既祭
　而食之喪祭賓不食　孔氏穎達曰侍謂相於喪祭
　禮者吉時祭相者告賓祭薦賓祭竟而食之喪禮相
　者告賓但祭其薦不食之也此謂練祥正祭之後主
　人獻賓之時賓受獻主人薦脯醢賓祭而不食其虞
　祔不獻賓也　徐氏師曾曰二祭字不同上祭謂二
　祥之祭下祭謂祭先代始為飲食之人
　存疑孔氏穎達曰不食者喪禮不主飲食
　辨正方氏慤曰祭之而不食者哀而不忍故也
子貢問喪子曰敬為上哀次之瘠為下顔色稱其情戚
容稱其服請問兄弟之喪子曰兄弟之喪則存乎書策
矣(稱尺/證反)
　正義鄭氏康成曰問喪問居父母之喪也喪尚哀言
　敬為上者疾時尚不能敬也容威儀也孝經曰容止
　可觀兄弟之喪存乎書策言疏者如禮行之未有加
　也齊斬之喪哀容之體經不能載矣　孔氏穎達曰
　此明居父母兄弟喪禮父母至親哀容體狀經不能
　載顔色稱其情當湏毁瘠戚容稱其服當湏憔悴也
　　張子曰持喪敬則必哀哀則必瘠居喪以敬為上
　敬則一於禮也　方氏慤曰敬足以盡禮故為上哀
　足以盡情故次之瘠足以盡容故為下顔色在乎面
　目面目情之所見也故顔色稱其情戚容兼乎四體
　四體服之所被也故戚容稱其服顔色稱其情以外
　稱内也戚容稱其服以本稱末也情有悲哀隆殺之
　别服有齊斬重輕之殊外不稱内之隆殺則為偽矣
　本不稱末之輕重則為野矣
　案敬為上即曾子所謂慎終朱子所謂喪盡其禮附
　於身附於棺必誠必信勿之有悔為最難事也
君子不奪人之喪亦不可奪喪也
　正義鄭氏康成曰不奪人之喪重喪禮也不可奪喪
　不可以輕之於已也　孔氏穎達曰不奪人之喪謂
　他人居喪任其行禮不可抑奪亦不可奪喪謂已之
　居喪當湏依禮不可自奪使不如法不奪人喪恕也
　不奪已喪孝也
　案君子不奪人之喪二語恐當在後三年之喪祥而
　從政節下
孔子曰少連大連善居喪三日不怠三月不解期悲
哀三年憂東夷之子也(少詩照反解佳/買反期音基)
　正義鄭氏康成曰言其生於夷狄而如禮也怠惰
　也解倦也　孔氏穎達曰此明居喪得禮之事三
　日不怠謂親之初喪三日内水漿不入口之屬三月
　不解未𦵏前朝夕奠及哀至則哭之屬期悲哀謂練
　以來常悲哀朝夕哭之屬三年憂以服未除憔悴憂
　戚
　通論馬氏睎孟曰非特美其能行是禮又美其能變
　是俗也
三年之喪言而不語對而不問廬堊室之中不與人坐
焉在堊室之中非時見乎母也不入門疏衰皆居堊室
不廬廬嚴者也(堊烏各反/見賢遍反)
　正義鄭氏康成曰言言己事也為人説為語在堊室
　之中以時事見乎母乃入門則居廬時不入門也廬
　哀敬之處非有其實則不居　孔氏穎達曰大夫士
　言而後事行故得言己事不得為人語説也對而不
　問謂有問者得對而不得自問於人此謂與有服之
　親若與賓客疏逺者言則閒傳云斬衰唯而不對齊
　衰對而不言是也喪大記云練居堊室不與人居居
　即坐也　方氏慤曰言畧而語詳對應而問倡言而
　不語對而不問以居憂有所不暇故也廬堊室之中
　不與人坐示憂之所獨也在堊室非時見乎母不入
　門則在廬之中非時亦有所不見矣閒傳曰齊衰之
　喪居堊室齊衰即此所謂疏衰以廬為嚴故父母之
　喪乃居之所謂嚴者以居喪之重人不可犯也
　案禮以防徳非徒外之文既練居堊室悲憂則既殺
　矣使以見母而時見其内之人哀敬之心移焉雖強
　居於外猶之乎作偽於其親也故見其母有時其入
　也有時其出也有時而母以外不得見所以示人心
　之危而俾自循省也
妻視叔父母姑姊妹視兄弟長中下殤視成人(長丁/文反)
　正義鄭氏康成曰視猶比也所比者哀容居處也
　孔氏穎達曰此明服雖有異其哀戚輕重各視所正
　之親妻居廬而杖抑之視叔父母姑姊妹出適服輕
　進之視兄弟長中下殤服輕上從本親視其成人也
　案姑姊妹之服降於昆弟殤服降於成人然服降而
　情之哀痛不能降也若妻與伯叔母其服制哀情有
　不同矣而云妻視叔父母以抑其情之私或為厚於
　妻薄於伯叔者言之也
親喪外除兄弟之喪内除
　正義孔氏穎達曰親喪謂父母之喪兄弟謂期服及
　小功緦外謂服内謂心也
　存疑鄭氏康成曰親喪日月已竟而哀未忘兄弟之
　喪日月未竟而哀已殺
　辨正黃氏幹曰日月未竟而哀先殺則是不能終其
　喪也内除外除皆言日月已竟服重者則外雖除而
　内未除服輕者則不惟外除而内亦除也注説失之
視君之母與君之妻比之兄弟發諸顔色者亦不飲食
也
　正義鄭氏康成曰言小君服輕亦内除也發於顔色
　謂醲美酒食使人醉飽　孔氏穎達曰視比也謂比
　視君之母與君之妻輕重之宜比於己之兄弟若酒
　食不發見於顔色者則得飲食之　方氏慤曰服君
　之母妻比己之兄弟則服君之服比己之親可知此
　亦所以明外除内除之異也
　案孔子曰居君母與妻之喪居處飲食衎爾禮為兄
　弟期縣子曰期之喪如剡胡可比也儀禮凡小功者
　謂之兄弟此兄弟或汎辭與不然齊衰之喪疏食水
　飲不食菜果豈僅發於顔色者不飲食而已邪
免喪之外行於道路見似目瞿聞名心瞿弔死而問疾
顔色戚容必有以異於人也如此而后可以服三年之
喪其餘則直道而行之是也(瞿九/遇反)
　正義鄭氏康成曰惻隱之心能如是則其餘齊衰以
　下直道而行盡自得也見似謂容貌似其父母聞名
　謂名與親同　孔氏穎達曰異於人謂殊異於無喪
　之人餘行皆應如此獨舉弔死問疾者以弔死問疾
　哀痛之處身又除喪戚容應甚故也其餘謂期親以
　下父在為母雖期年亦從上三年之内也　陳氏澔
　曰瞿瞿然驚變也
　案此亦申内除之意免喪則服除矣而餘哀之款曲
　猶如此是除者外也直道而行謂服除而哀亦除内
　外正相當也
祥主人之除也於夕為期朝服祥因其故服(朝直/遥反)
　正義鄭氏康成曰為期為祭期也(孔疏謂於祥祭前/夕預告明日祥祭)
　(之/期)朝服以期(孔疏於此為期之時主人著朝/服謂緇衣素裳其冠則縞冠也)至眀日
　而祥祭亦朝服(孔疏主人因著/其前夕故朝服)始即吉(孔疏往前居/喪今將除服)
　正祭服也(孔疏諸侯卿大夫朝服而祭少牢禮主人/朝服是也前練祭不著祭服至大祥時正)
　(著祭/服)喪服小記曰除成喪者其祭也朝服縞冠是也
　祭猶縞冠未純吉也(孔疏純吉朝服/𤣥冠此猶縞冠)既祭乃服大祥
　素縞麻衣(孔疏此閒𫝊文祥祭奪情故朝服縞冠/祥祭訖哀情不忘故仍縞冠素紕麻衣)釋
　禫之禮云𤣥衣黃裳則是禫祭𤣥冠矣(孔疏此變除/禮禮云𤣥衣)
　(黄裳既𤣥衣則/禫祭𤣥冠矣)黄裳者未大吉也(孔疏𤣥衣素/裳為大吉)既祭
　乃服禫服朝服綅冠(孔疏亦/變除禮)踰月吉祭乃𤣥冠朝服
　既祭𤣥端而居復平常也(孔疏天子諸侯各依本官/吉祭之服既祭之後同平)
　(常無事/之時)　孔氏穎達曰此謂祥祭主人除服之節從
　祥至吉服有六祥祭朝服縞冠一也祥訖素縞麻衣
　二也禫祭𤣥冠黄裳三也禫訖朝服綅冠四也踰月
　吉祭𤣥冠朝服五也既祭𤣥端而居六也
　存異陸氏佃曰嫌於夕為期嘗朝服矣詰朝不復反
　喪服故云爾然則祥之日猶服練服及祭易之所謂
　除成喪者其祭也朝服縞冠是也
　案鄭氏謂前夕服朝服明日即服朝服以祭陸氏謂
　明晨猶服練服祭乃易朝服攷周之祭逮朝及闇是
　昧爽即祭矣安有祥日先服練服及祭乃易之時乎
　陸説未是
子游曰既祥雖不當縞者必縞然後反服
　正義陸氏佃曰此言親喪雖既祥猶有他喪未除今
　以祥故縞縞既然後反他喪之服
　存疑鄭氏康成曰謂有以喪事贈賵來者雖不及時
　猶變服服祥祭之服以受之重其禮也其於此時始
　弔者則衛將軍文子之為之是矣反服反素縞麻衣
　也　孔氏穎達曰將祭縞冠朝服既祭縞冠麻衣禫
　祭𤣥衣黃裳既祭朝服綅冠踰月吉祭吉冠朝服既
　祭吉冠而居鄭云素縞麻衣據變除禮也
　案上經惟言朝服此言既祥則當縞檀弓言祥而縞
　小記言除喪之祭朝服縞冠閒傳言大祥素縞麻衣
　蓋古朝服皆用麻朝祭衣與裳别燕居衣與裳連緣
　以采曰深衣緣以布曰麻衣祥祭用朝服燕居用麻
　衣其冠則縞冠如是終月己耳未必有六變服如疏
　所云也鄭注將軍文子之喪主人深衣練冠謂從未
　來弔者此不當縞謂前曾來弔此時以賵贈來案古
　惟至親而地近則於襲致含於斂致襚於𦵏賻贈其
　時異若疏且逺則諸侯使人弔含襚賵贈同日而畢
　事恐無既嘗來弔而賵贈遲之既祥乃來者不若陸
　氏他喪有服父母之喪當除必服其除服既除而反
　他喪之服為明著也
當袒大夫至雖當踊絶踊而拜之反改成踊乃襲於士
既事成踊襲而后拜之不改成踊(袒音/但)
　正義鄭氏康成曰尊大夫來至則拜之不待事己也
　更成踊者新其事也於士士至也事謂大小斂之屬
　　孔氏穎逹曰此明士有喪大夫及士來弔之禮案
　檀弓云大夫弔當事而至則辭焉謂當大小斂時主
　人不出故辭大夫也此是斂已竟當其袒踊故絶踊
　而拜之也反還也改更也拜大夫竟反還先位更為
　踊而始成踊踊訖乃襲初袒之衣也既猶畢也當主
　人有大小斂諸事而士來弔則主人畢事竟而成踊
　不即出拜也士言既事則大夫亦然大夫言絶踊則
　士固不絶踊也成踊畢而襲襲畢乃拜之不更為成
　踊
　存異陸氏佃曰已嘗袒矣大夫至而襲故今改襲而
　袒於士襲而後拜之故不復改袒然則又成踊何也
　蓋居喪凡賓客去而歸必踊(案本文明言當袒拜大/夫成踊乃襲陸反謂改)
　(襲而袒/何也)
　案士喪禮當斂有大夫至則告卒斂主人奉尸斂於
　棺踊如𥘉無算乃蓋主人降拜大夫之後至者蓋蓋
　棺時踊猶不絶以降拜大夫故絶之而拜拜竟復改
　升堂視肂設熬乃塗踊無算卒塗置銘主人復位踊
　襲所謂改成踊乃襲也士則於此乃拜之既事者小
　斂之事至奉尸侇於堂而畢大斂之事至殯塗乃畢
　也鄭注但言大小斂陸注竟似斂衣食竟即可拜大
　夫誤矣
上大夫之虞也少牢卒哭成事附皆大牢下大夫之虞
也犆牲卒哭成事附皆少牢(犆音/特)
　正義鄭氏康成曰卒哭成事附言皆則卒哭成事附
　與虞異矣(孔疏鄭以士虞禮云三虞卒哭他用剛日/先儒以此三虞卒哭同是一事鄭因此經)
　(虞與卒哭其牢既别/明卒哭與虞不同也)下大夫虞以犆牲與士虞禮同
　與　孔氏穎逹曰上大夫平常吉祭用少牢虞依常
　禮亦少牢卒哭謂之成事成吉事也附附廟也二祭
　皆大竝加一等用大牢下大夫吉祭用少牢虞祭降
　一等用特牲卒哭附依常吉祭禮不言遣奠加者畧
　可知也　方氏慤曰犆即特也與牲特三爼之特同
　而與郊特牲之特異蓋位有上下故禮有隆殺也
　陸氏佃曰禮士虞用特豕今下大夫之虞亦云特牲
　則容父為士子為下大夫其祭如此於上大夫言父
　為大夫於下大夫言父為士相備也
祝稱卜𦵏虞子孫曰哀夫曰乃兄弟曰某卜𦵏其兄弟
曰伯子某
　正義鄭氏康成曰祝稱卜𦵏虞者卜𦵏卜虞祝稱主
　人之辭也孫謂為祖後者稱曰哀孫某卜𦵏其祖某
　甫夫曰乃某卜𦵏其妻某氏兄弟相為卜稱名而已
　　孔氏穎達曰虞用𦵏日故并言𦵏虞子卜𦵏父則
　稱哀子某卜𦵏其父某甫乃者言之助也妻卑故假
　助句以明夫之尊也弟為兄則祝辭云某卜𦵏兄伯
　子某兄為弟則云某卜𦵏其弟某兄弟稱名則子孫
　與夫皆稱名也
古者貴賤皆杖叔孫武叔朝見輪人以其杖闗轂而輠
輪者於是有爵而後杖也(轂工木反輠胡罪反/又胡瓦反又胡管反)
　正義鄭氏康成曰記庶人失禮所由始也叔孫武叔
　魯大夫叔孫州仇也輪人作車輪之官　孔氏穎逹
　曰闗穿也輠迴也作輪之人以扶病之杖闗穿車轂
　中而迴轉其輪於是有爵而後杖以其爵位既尊其
　杖不鄙䙝而許用也　陳氏澔曰以杖穿轂轉輪鄙
　䙝甚矣自後無爵者不杖此記庶人廢禮之由也
　案喪服傳云杖者何爵也無爵而杖擔主也非主而
　杖輔病也然則制禮之初賤者不杖矣此記以為始
　於武叔未考耳
鑿巾以飯公羊賈為之也(飯扶/晚反)
　正義鄭氏康成曰記士失禮所由始也士親飯必發
　其巾大夫以上賓為飯焉則有鑿巾　孔氏穎達曰
　飯含也大夫以上貴故使賓為其親含恐尸為賓所
　憎穢故設巾覆尸面而當口鑿穿之令含得入口也
　士賤不得使賓子自含其親但露面而含耳鑿巾則
　是自憎穢其親故為失禮也
冒者何也所以掩形也自襲以至小斂不設冒則形是
以襲而后設冒也
　正義鄭氏康成曰言設冒者為其形人將惡之也襲
　而設冒言后衍字耳明無二時　孔氏穎達曰此記
　者自問答設冒之事未襲之前始死事湏沐浴自既
　襲以後以至小斂之前雖已著衣若不設冒則尸象
　形見為人所惡也襲則設冒至小斂之前則以衣覆
　於冒上
　存異陸氏佃曰后非衍字言孝子如此設冒不得已
　也
或問於曾子曰夫既遣而包其餘猶既食而裹其餘與
君子既食則裹其餘乎曾子曰吾子不見大饗乎夫大
饗既饗卷三牲之俎歸于賓館父母而賓客之所以為
哀也子不見大饗乎(夫音扶遣弃戰反與音/餘卷紀轉反又厥挽反)
　正義鄭氏康成曰言遣既奠而又包之是與食於人
　已而裹其餘將去何異與君子寧為是乎言傷廉也
　既饗歸賓俎所以厚之言父母家之王今賓客之是
　孝子哀親之去也　孔氏穎達曰此明或人問曾子
　遣奠之事大饗賓客既畢主人斂三牲俎上之肉歸
　於賓館己家父母今日既去遂同賓客之疏是孝子
　所以哀悲也重結前文以語或人
非為人喪問與賜與三年之喪以其喪拜非三年之喪
以吉拜(為于偽反/與並音餘)
　正義鄭氏康成曰此上滅脫未聞其首云何是言非
　為人喪而問之與人喪而賜之與問遺也久無事曰
　問謂受問受賜者也稽顙而後拜曰喪拜拜而後稽
　顙曰吉拜　孔氏穎達曰平敵則問卑下則賜三年
　之喪謂父母長子其實杖期以上皆為喪拜不杖期
　以下以吉拜義備檀弓疏
　案問即如何不淑之弔辭賜即賵賻贈諸禮言此來
　問來賜者非為人喪而問之賜之與則其惠不專於
　己而施及先人故必拜之與遺之酒肉僅為恤其身
　之病瘠異也蓋酒肉之賜唯君命拜朋友不拜矣
　總論孔氏穎達曰從上問與賜與以下至遺人可也
　皆明在喪受問遺之事此論身有喪拜謝之禮
三年之喪如或遺之酒肉則受之必三辭主人衰絰而
受之如君命則不敢辭受而薦之喪者不遺人人遺之
雖酒肉受也從父昆弟以下既卒哭遺人可也(必三如/字又息)
　(暫/反)
　正義鄭氏康成曰受酒肉必衰絰正服明不茍於滋
　味也受而薦之於廟貴君之禮喪者不遺人言齊斬
　之喪重志不在施惠於人　孔氏穎逹曰三年之喪
　受酒肉雖受之猶不得食也尊者食之乃得食肉猶
　不得飲酒故喪大記云既葬若君食之則食之大夫
　父之友食之則食之矣不辟粱肉若有酒醴則辭是
　也　方氏慤曰心有所樂然後以物遺人喪以哀為
　主故不遺人人遺之雖酒肉受之者郤之為不恭故
　也
縣子曰三年之喪如斬期之喪如剡(縣音𤣥期音/基剡以漸反)
　正義鄭氏康成曰如斬如剡言痛之惻怛有淺深也
期之喪十一月而練十三月而祥十五月而禫三年之
喪雖功衰不弔自諸侯逹諸士如有服而將往哭之則
服其服而往練則弔(禫大/感反)
　正義鄭氏康成曰期之喪至而禫當在練則弔上功
　衰既練之服也諸侯服新死者之服而往哭謂所不
　臣也(孔疏諸侯絶期不應有始死者之服今服/而往當是敵禮若始封君不臣諸父昆弟)練則
　弔謂父在為母功衰可以弔人者以父在故輕於出
　也然則凡齊衰十一月皆可以出矣(孔疏其餘喪雖/無父得出母既)
　(可出諸/父灼然)　孔氏穎逹曰三年之喪小祥後衰與大功
　同故曰功衰衰雖外輕而痛猶内重故不得弔人也
　自諸侯逹諸士謂貴賤同也功衰雖不弔人若有五
　服之親喪則往哭之將往哭不著已功衰而依彼親
　之節以服之申於骨肉之親故也期之喪十一月而
　練十三月而祥見父在為母亦備二祥節也
　案父母妻長子皆三年者也故皆有禫但父與長子
　皆三年則情已申故禫即在祥月中所謂三年之喪
　二十五月而畢也母為父厭而期其情未申故禫在
　練後四五月以微申之也若餘期則無所謂練無所
　謂祥亦無所謂禫矣故鄭於此惟以父在為母言之
　長子不為後則降期與庶子同無禫矣妻有母在不
　禫厭於母也宗子母在為妻禫以代母主祭收族尊
　之故申之也然妻之三年惟見於叔向之語而喪服
　傳齊衰三年條無文齊衰杖期父在為母條父必三
　年然後娶達子之志也語則所謂三年者必以三年
　後娶耳非實有三年之服而降之也十一月練十三
　月祥十五月禫非所施於妻故鄭惟以父在為母言
　之而孔疏亦曰父在為母其禫也父主之則所謂為
　妻禫者亦子之為母禫而夫特主其祭耳
　總論孔氏穎達曰自此至盈坎明弔喪之節
既𦵏大功弔哭而退不聼事焉期之喪未𦵏弔於鄉人
哭而退不聼事焉功衰弔待事不執事小功緦執事不
與於禮(與音預又據疏既葬字當在大功/下又十二字俱當在小功緦上)
　正義鄭氏康成曰聼猶待也事謂襲斂執綍之屬期
　之喪謂為姑姊妹無主殯不在己族者(孔疏經直云/期喪而知為)
　(姑姊妹無主者以大功既葬始得弔人此未葬已得/弔人明此期服輕故知之也知殯不在己族者女未)
　(廟見反𦵏女氏之黨此姑姊妹已成/婦久但夫早死故無主而殯在夫族)禮謂饋奠也
　孔氏穎達曰身有大功之喪既𦵏往弔他喪弔哭既
　畢則退不待主人襲斂之事姑姊妹無主為之服期
　未至於𦵏往弔鄉人之喪亦哭畢則退不待襲斂也
　此姑姊妹期喪既𦵏受以大功衰謂之功衰此後若
　弔於鄉人其情稍輕於未𦵏得待襲斂但不親自執
　事執事擯相也緦小功服輕故未𦵏便可弔人亦為
　彼擯相但不得助彼饋奠耳曾子問云説衰與奠非
　禮也以擯相可也是擯相輕而饋奠重也　陳氏澔
　曰儀禮喪服傳姑姊妹適人無主者姪與兄弟為之
　齊衰不杖期此言期之喪正謂此也
　存異吕氏大臨曰功衰弔下脱一不字此謂卒哭之
　受服
　案疏以此功衰為姑姊妹無主既𦵏後之受服吕謂
　此為卒哭之受服則三年喪小祥既受服矣而又以
　為卒哭之受服何邪且既不往弔矣又何從在彼聼
　事乎則脱不字之説亦非是
相趨也出宫而退相揖也哀次而退相問也既封而退
相見也反哭而退朋友虞附而退(封彼/騐反)
　正義鄭氏康成曰此弔者恩之薄厚去留遲速之節
　也相趨謂相聞姓名來會喪事也相揖嘗㑹於他處
　也相問嘗相餉遺也相見嘗執摯相見也附皆當為
　祔　孔氏穎達曰相趨本不相識情既輕故柩出廟
　之宫門而退相揖恩㣲深故待柩出至大門外哀次
　而退相問恩轉深故窆竟而退相見恩轉厚故𦵏竟
　孝子反哭至家而退朋友疇昔情重故至主人虞祔
　乃退然與死者相識亦當有弔禮知生者弔知死者
　傷今注云弔則知是弔生人也　郝氏敬曰此與下
　節論送𦵏之事
弔非從主人也四十者執綍鄉人五十者從反哭四十
者待盈坎(坎口/敢反)
　正義鄭氏康成曰言弔者必助主人之事從猶随也
　執綍者成人二十以上至四十丁壯時非鄉人則長
　少皆反優逺也坎或為壙　孔氏穎逹曰此論助𦵏
　及執事反哭之節弔喪者本是來助事非為空隨從
　主人而已既助主人故使年二十以上至四十強壯
　者皆執紼鄉人同鄉之人也五十始衰故待主人窆
　竟反哭從孝子反也四十強壯不得即反故待土滿
　坎而反若非鄉人則無問長少皆從主人歸優饒逺
　者　黃氏乾行曰四十者待盈坎非徒執綍以待而
　已蓋為之執綍以下棺及實土也故既夕禮實土三
　主人拜鄉人注云謝其勤勞是也
喪食雖惡必充饑饑而廢事非禮也飽而忘哀亦非禮
也視不明聽不聰行不正不知哀君子病之故有疾飲
酒食肉五十不致毁六十不毁七十飲酒食肉皆為疑
死(為于/偽反)
　正義鄭氏康成曰君子病之病憂也疑死疑猶恐也
　　方氏慤曰禮所以制中饑而廢事飽而忘哀皆非
　中道故皆以為非禮然送死所以當大事則饑而廢
　事尤為非禮矣君子病之以其不足以當大事也
有服人召之食不往大功已下既𦵏適人人食之其黨
也食之非其黨弗食也(人食之/食音嗣)
　正義鄭氏康成曰往而見食則可食也為食而往則
　不可黨猶親也非親而食則是食於人無數也　方
　氏慤曰其黨則食之非其黨則弗食所以為之節
功衰食菜果飲水漿無鹽酪不能食食鹽酪可也(酪音/洛食)
　(食下/音嗣)
　正義鄭氏康成曰功衰齊斬之末也酪酢酨　方氏
　慤曰食菜菓飲水漿皆聖人之中制故天下無難能
　之病焉
　存異吕氏大臨曰疏食水飲其飲不加鹽故曰飲水
　漿無鹽酪也不能食食鹽酪可也者喪大記不能食
　粥羮之以菜可也蓋人有所不能亦不可勉也　陸
　氏佃曰鄭氏謂功衰齊斬之末末者齊衰既𦵏斬衰
　既練之後
孔子曰身有瘍則浴首有創則沐病則飲酒食肉毁瘠
為病君子弗為也毁而死君子謂之無子(瘍音羊創/𥘉良反)
　正義鄭氏康成曰毁而死是不重親也
非從柩與反哭無免於堩(免音問堩/古鄧反)
　正義鄭氏康成曰言喪服出入非此二事皆冠也免
　所以代冠人於道路不可以無飾堩道路　孔氏穎
　逹曰從柩謂孝子送𦵏從柩去時反哭謂孝子𦵏竟
　還時道路不可無飾得免而行非此二條不得免於
　道路也若𦵏逺反哭在路則著冠至郊反著免故小
　記云逺𦵏者比反哭皆冠及郊而后免是也
凡喪小功以上非虞附練祥無沐浴
　正義鄭氏康成曰言不有飾事則不沐浴　孔氏穎
　逹曰自小功以上恩重哀深自冝去飾沐浴是自飾
　非此數條祭事則不自飾也言小功以上則至斬同
　練祥不主大功小功也若三年之喪則士虞禮云沐
　浴不櫛鄭注云期以下櫛可也又士虞禮云明日以
　其班附沐浴櫛注云彌自飾大夫以上亦然　方氏
　慤曰有祭則不可以不齋戒齊戒則不可以不沐浴
疏衰之喪既𦵏人請見之則見不請見人小功請見人
可也大功不以執摯唯父母之喪不辟涕泣而見人(辟/音)
　(避/)
　正義鄭氏康成曰言重喪不行求見人耳人來求見
　己亦可以見之矣不辟涕泣言至哀無飾也　孔氏
　穎達曰此明在喪與人相見之義小功輕可請見於
　人大功不可也文承疏衰既𦵏之下則小功亦謂既
　𦵏也凡言見人謂與人尋常相見不論執摯之事故
　曰父母之喪不辟涕泣而見人　方氏慤曰人請見
　在彼請見人在此亦與對而不問同義執摯則請見
　人之禮也
　案士相見必執摯執摰則備賓主之禮言大功既𦵏
　人請見則見之而以禮來者尚辭之不見若曰他日
　某將走見也
三年之喪祥而從政期之喪卒哭而從政九月之喪既
𦵏而從政小功緦之喪既殯而從政(期音/基)
　存疑鄭氏康成曰以王制言之此謂庶人也從政從
　為政者教令謂給繇役　孔氏穎達曰王制云父母
　之喪三年不從政齊衰大功三月不從政與此不同
　者此庻人依士禮卒哭與既𦵏同三月故王制省文
　總云三月也若大夫士三年之喪期不從政是正禮
　也卒哭金革之事無辟是權禮也
　案本文無庻人字且從政謂為大夫朱子有明訓矣
　公羊傳言已練可以弁冕服金革閔子騫腰絰而服
　事既而曰若此乎古之道不即人心退而致仕孔子
　善之是三年不從政古之正禮而練而從政者大率
　起於周之世官也王制之言正矣
曽申問於曾子曰哭父母有常聲乎曰中路嬰兒失其
母焉何常聲之有
　正義鄭氏康成曰嬰猶鷖彌也言其若小兒亡母啼
　號安得常聲乎所謂哭不偯(案偯於豈反鄭閒/傳注云哭餘聲也)
　通論胡氏銓曰孔子不取弁人孺子泣而此取嬰兒
　哭者此汎問哭時故舉重始死時也彼在襲斂當哭
　踊有節故異
　
　
　
　
　
　
　
　
　
　
　
　
　
欽定禮記義疏巻五十五
欽定四庫全書
欽定禮記義疏卷五十六
　雜記下第二十一之二
卒哭而諱王父母兄弟世父叔父姑姊妹子與父同諱
母之諱宮中諱妻之諱不舉諸其側與從祖昆弟同名
則諱
　正義鄭氏康成曰自卒哭而鬼神事之尊而諱其名
　王父母以下之親諱是謂士也(孔疏是士故諱王父/若是庶人子不逮事)
　(父母則不諱/王父母也)父為其親諱則子不敢不從諱(孔疏據/王父母)
　(世父叔父及姑已不合諱者言之父之兄/弟及姊妹已為合諱不假從父而諱也)天子諸侯
　諱羣祖(孔疏天子七廟諸侯/五廟故知諱羣祖)母之所為其親諱子孫
　於宮中不言妻之所為其親諱夫於其側亦不言也
　(孔疏於宫中/逺處得言之)孝子聞名心瞿凡不言人諱者亦為其
　相感動也子與父同諱則子可盡曾祖之親也(孔疏/父為)
　(王父諱於子則為曾祖父之伯叔及姑則/是子曾祖之親故云子可盡曾祖之親也)從祖昆弟
　在其中(孔疏從祖昆弟/共同曾祖之親)於父輕不為諱(孔疏從祖昆/弟於父言之)
　(是父之同堂兄弟子也父服小功/不為之諱已又不得從父而諱)與母妻之親同名
　重則諱之(孔疏母與妻二者之諱與已從祖昆弟同/名則為之諱不但宮中旁側其在餘處皆)
　(諱之/也)　孔氏穎達曰此論親戚死亡諱辟名之事卒
　哭前猶以生禮事之卒哭後去生漸逺故諱其名兄
　弟謂父之兄弟於己為伯叔正服期父亦為之期是
　子與父同有諱也世父叔父是父之世父叔父於己
　是從祖正服小功姑謂父之姑於己為從祖姑在家
　正服小功出嫁緦麻二者皆不合諱以父為之諱故
　已從父而諱也姊妹謂父姊妹於己為姑在家正服
　期出嫁大功九月是已與父同為之諱此等是子與
　父同諱也　吳氏澄曰己之從祖是弟於父為子行
　屬卑且疏故不諱若與母妻之親名同而相重則為
　母妻之親諱而因為之諱爾非正為從祖昆弟而諱
　也
　存異孔氏穎達曰王父母謂父之王父母於己為曾
　祖父母正服小功不合諱以父為之諱子亦同父諱
　之
　案卒哭而諱令於宮曰舍故而諱新髙祖以上親盡
　不復諱是高祖曾祖禮當諱孔謂父之王父母於己
　為曾祖父母正服小功不合諱恐非也又其所謂正
　服小功者從至親以期斷推之謂父當期祖當大功
　曾祖當小功耳聖人制禮定父斬衰三年祖齊衰期
　曾祖齊衰三月以明尊親之大義可云父正服期當
　以期為例乎則其比例亦非也或曰諱及髙曾者天
　子諸侯禮大夫三廟諱不及髙適士二廟諱不及曽
　尤非
以喪冠者雖三年之喪可也既冠於次入哭踊三者三
乃出(冠古亂反下/同三息暫反)
　正義鄭氏康成曰言雖者明齊衰以下皆可以冠也
　始遭喪以其冠月則喪服因冠矣非其冠月待變除
　卒哭而冠次廬也雖或為唯　孔氏穎達曰自此以
　下明遭喪冠取之節將冠值喪當成服時因喪服加
　冠冠於次謂加冠於廬次之中若齊衰以下加冠於
　次舍之處冠後入於喪所哭而跳踊每哭一節三踊
　如此者三凡九踊乃出就次所曽子問曰將冠子未
　及期日有齊衰大功小功之喪則因喪服而冠言未
　及期日知冠月則可冠也次廬也據重服而言　胡
　氏銓曰夏小正冠用二月若正月遭喪則二月不得
　因喪而冠必待變除受服之節
　存疑郝氏敬曰冠吉禮也元首之服成人之始豈可
　凶服哭踊行之雖三年之喪可者亦不得已之辭非
　禮之正詳見曽子問(案喪服曰成服如郝說則當加/冠之期竟可因吉凶之小嫌而)
　(廢成服之大/禮乎未確)
大功之末可以冠子可以嫁子父小功之末可以冠子
可以嫁子可以取婦己雖小功既卒哭可以冠取妻下
殤之小功則不可(取七/住反)
　正義鄭氏康成曰此皆謂可用吉禮之時下殤小功
　齊衰之親除喪而後可為婚禮(孔疏下殤小功謂本/齊衰重服降在小功)
　(不可冠嫁其餘小功可以冠取若其齊/衰長殤中殤降在大功理不可冠嫁矣)凡冠者其時
　當冠則因喪而冠之(孔疏經云大功小功之末可以/吉冠則大功小功之初當冠之)
　(時則因喪服而冠之鄭因前經三年/之喪可冠於此復明輕喪亦可冠也)　孔氏穎達曰
　大功謂已有大功之喪取婦有酒食之㑹集鄉黨僚
　友渉近歡樂故小功之末乃可得為也經文大功據
　已身不云父小功據其父不云身互而相通故鄭注
　同之謂父及已身俱有大功之末小功之末父是大
　功之末己亦是大功之末乃得行此冠子嫁子父小
　功之末己亦小功之末可以嫁取必父子俱然乃得
　行事故云必偕祭乃行知父子俱大功小功者若姑
　姊妹出適父子俱為大功從祖兄弟父子俱為小功
　其服同也若父齊衰子大功則不可若父大功子小
　功可以冠嫁未可取婦必父子俱小功之末可以取
　婦若父小功已緦麻灼然合取可知　范氏宣曰案
　禮大功之末可以冠子嫁子此於子已為無服也以
　已尚在大功喪中猶未忍為子取婦近於歡事也故
　於冠子嫁子則可取婦則不可矣已有緦麻之喪於
　祭亦廢婚亦不通矣况小功乎　陸氏佃曰大功之
　末不言可以取婦不可以取婦也
　通論范氏宣曰五服之制各有月數月數之内自無
　吉事故曰衰麻非所以接弁冕也春秋左氏傳齊侯
　使晏子請繼室於晉叔向對曰寡人之願也衰絰之
　中是以未敢請時晉侯有少姜之喪耳禮貴妾緦而
　叔向稱在衰絰之中推此而言雖輕喪之麻猶無婚
　姻之道也而敦本敬始之義每於婚冠見之矣雜記
　曰大功之末可以嫁子小功之末可以取婦而下章
　云已雖小功卒哭可冠取妻也二文誠為相發尋此
　言為男女失時或繼嗣未立者耳非通例也
　存疑鄭氏康成曰父大功卒哭而可以冠子嫁子小
　功卒哭而可以取婦己大功卒哭而可以冠子小功
　卒哭而可以取妻必偕祭乃行也　孔氏穎達曰末
　謂卒哭之後　張子曰疑大功之末已下十二字為
　衍宜直云父大功之末云父大功則是己小功之末
　而已之子緦麻之末故可以冠取也盖冠取者固已
　無服矣凡卒哭之後皆是末也所以言衍者以上十
　二字義無所附著已雖小功既卒哭可以冠取妻是
　已自冠取妻也　陸氏佃曰父小功之末謂小功服
　之在父行者若從祖父母從姊妹從祖母從祖祖姑
　是也大功之末在卑行者若孫及從父兄弟從父姊
　妹兄弟之子婦是也已雖小功既卒哭可以冠取妻
　若父小功未卒哭亦不可
　辨正陳氏澔曰末服之將除也舊說以末為卒哭然
　大功卒哭後尚有六月恐不可言末小功既言末又
　言卒哭則末非卒哭明矣
　案父小功謂己服輕而父小功如已為族曽祖父母
　緦而父皆小功也已小功謂父服輕而已小功如已
　為從父兄弟之子外祖父母小功而父皆緦從母小
　功而父無服也言齊衰以上服重必不可行冠昏諸
　嘉禮若大功至九月之末則服本輕於期而月數亦
　將盡則冠子嫁女或可行之而取妻猶不可為冠嫁
　施之子而取則身之也至於小功則服更輕疑冠嫁
　取無不可行然猶有辨焉家統於尊父有小功之服
　則亦未可行必待父小功之末乃行也若父服輕而
　已小功如從父兄弟之子其屬已卑外祖父母從母
　則外族異姓雖卒哭亦可行不待小功之末也惟下
　殤之小功則由期而降其服本重斷不可矣鄭注以
　末與卒哭為一孔疏以父小功已小功為一似皆未
　分明
凡弁絰其衰侈袂
　正義鄭氏康成曰侈猶大也弁絰服者弔服也其衰
　錫也緦也疑也袂之小者二尺二寸大者半而益之
　則侈袂三尺三寸　孔氏穎達曰弔服首著弁絰身
　著錫衰緦衰疑衰
　存疑孔氏穎達曰此三衰大夫以上侈其袂若士則
　不侈也周禮司服有𤣥端士不侈故稱端
　案不侈稱端似己但司服𤣥端固為士服而玊藻所
　謂朝𤣥端夕深衣者亦大夫士共有之服也若謂士
　不侈故稱端則侈袂之大夫何以亦曰端以臆為説
　其病如此
父有服宫中子不與於樂母有服聲聞焉不舉樂妻有
服不舉樂於其側大功将至辟琴瑟小功至不絶樂(與/音)
　(預閒音問又/如字辟音避)
　正義鄭氏康成曰宫中子與父同宫者也禮由命士
　以上父子異宮不與於樂謂出行見之不得觀也至
　來也辟琴瑟亦所以助哀　崔氏靈恩曰父有服齊
　衰以下之服也若重服則期後猶有子姓之冠自不
　當與於樂　陸氏佃曰此一節自士上達父有服有
　作樂者宫中雖不聞子不敢與也母有服聲聞焉不
　敢舉樂妻有服於其側不舉爾所謂不與於樂非直
　不舉也　陳氏祥道曰父尊而不親故父有服宮中
　子不得與於聞樂况舉樂乎母親而不尊故母有服
　不得以舉樂雖聲聞焉可也妻敵體而已故妻有服
　不舉樂於其側不於其側舉之可也君子無故不徹
　琴瑟大功之親有服将至則有故矣雖辟琴瑟可也
　未至則不必辟矣小功之親有服雖不至絶樂其将
　至又可知矣雖然小功至不絶樂若夫於己有小功
　之喪議而及樂又禮之所棄也
　存疑孔氏穎達曰此謂命士以下與父同宮者若異
　宮則得與於樂
　辨正黄氏幹曰父方持服在家未出而從吉之時其
　子或輕而先除或親盡而無服以其父方在喪服哀
　戚未終不可與於樂也亦如從父諱於先祖之禮也
　次云母有服妻有服亦謂方在服制之中亦隨其降
　殺非謂命士而上異宮父有喪服子可觀聽音樂者
　也
　案父所為三年斬母三年齊或期妻亦正期則父母
　妻之所服亦我之所有服降殺止一等耳故我服即
　除而父母妻有服必以其哀為哀順其志也然而父
　尊母親妻敵又各有等焉宮中廣言之不止聲聞之
　地也聲聞稍逺不止其側也至於大功則稍疏矣彼
　之所戚或我無服或我小功緦而服已除故惟將至
　為之辟琴瑟耳孔謂異宮之子得舉樂則宮近者或
　且聲聞奈何黃氏辨之極是然訓父持服在宮中亦
　鑿也以宮中聲聞其側例㸔自明
姑姊妹其夫死而夫黨無兄弟使夫之族人主喪妻之
黨雖親弗主夫若無族矣則前後家東西家無有則里
尹主之或曰主之而附於夫之黨
　正義鄭氏康成曰此謂姑姊妹無子寡而死也夫黨
　無兄弟無緦之親也其主喪不使妻之親而使夫之
　族人婦人外成主必冝得夫之姓類也里尹主之喪
　無無主也里尹閭胥里宰之屬(孔疏周禮六鄉之内/二十五家為閭閭置)
　(一胥中士也六遂之内二十/五家為里里置一宰下士也)王度記曰百戸為里里
　一尹其祿如庶人在官者(孔疏洛誥傳古者八家為/鄰三鄰為朋三朋為里鄭)
　(云此虞夏時制王度記淳于/髠等所說或云此是殷制)諸侯弔於異國之臣則
　其君為主(孔疏諸侯之臣在國而死他國君來/弔則君為主死者雖至親不得為主)里尹
　主之亦斯義妻之黨自主之非也夫之黨其祖姑也
　　孔氏穎達曰此明姑姊妹在夫家而死無後使外
　人為主之事或人之說云妻黨主之而祔祭之時夫
　之黨主之非也
　通論朱子曰古法既廢鄰家里尹决不肯祭他人之
　親則從宜而祀之別室其亦可也　陸氏佃曰言妻
　之黨雖親弗主苟夫無族矣雖親朋友至於祔而止
　可也喪服小記曰大功者主人之喪有三年者則必
　為之再祭朋友虞祔而已
麻者不紳執玉不麻麻不加於采
　正義鄭氏康成曰吉凶不相干也麻謂絰也紳大帶
　也喪以要絰代大帶也麻不加於采衣采者不麻謂
　弁絰者必服弔服是也采𤣥纁之衣　孔氏穎達曰
　言著要絰者不得復著大帶尋常執玉行禮不得服
　衰麻也案聘禮已國君薨至於主國衰而出注云於
　是可以凶服將事似行聘禮執玉得服衰絰者彼謂
　受主君小禮得以凶服若行聘饗大事則吉服也弁
　絰之麻不得加於𤣥衣纁裳之采
國禁哭則止朝夕之奠即位自因也
　正義鄭氏康成曰禁哭謂大祭祀時雖不哭猶朝夕
　奠自因自用故事也(孔疏孝子於殯宫朝夕奠之時/即阼階下位自因其故事而設)
　(奠/也)
　存疑陸氏佃曰此一節宜承如始即位之禮脫爛在
　是言若國禁哭則之他室不哭其入奠與即位猶自
　因也
童子哭不偯不踊不杖不菲不廬(菲扶/味反)
　正義鄭氏康成曰童子未成人不能備禮也當室則
　杖(孔疏案問喪云童子當室則免而杖當室謂十五/以上若世子生則杖故曽子問云子衰杖成子禮)
　(是/也)
　案菲即菅屨也斬衰菅屨外納陸徳明作屝釋文云
　本又作菲
孔子曰伯母叔母疏衰踊不絶地姑姊妹之大功踊絶
於地如知此者由文矣哉由文矣哉
　正義鄭氏康成曰由用也言知此踊絶地不絶地之
　情者能用禮文哉能用禮文哉美之也伯母叔母義
　也姑姊妹骨肉也
　存疑陸氏佃曰疏衰大功文也踊絶不絶情也伯叔
　母之喪文至而情不至姑姊妹之喪文不至而情至
　知此者則凡於禮知由於内矣故曰如知此者由文
　矣哉若夫徒文具而無至誠惻怛之實失是矣　吳
　氏澄曰知此二者則知哀之淺深由乎其中之情也
　豈由乎外之文矣哉
　案子游言禮有微情者有以故興物者徑情直行戎
　狄之道是孔子稱其由文正美其不直情徑行鄭注
　是也陸吳說正相反
泄柳之母死相者由左泄柳死其徒由右相由右相泄
柳之徒為之也(相息/亮反)
　正義鄭氏康成曰亦記失禮所由始也泄栁魯穆公
　時賢人也相相主人之禮　孔氏穎達曰相主人之
　禮法相者由左其徒由右失禮也　陸氏佃曰由右
　相雖非古在可以然之域凡經言自某始記失禮所
　由始也即言為之君子或有取焉
天子飯九貝諸侯七大夫五士三(飯扶/晚反)
　正義鄭氏康成曰此盖夏時禮也周禮天子飯含用
　玉　孔氏穎達曰典瑞云大喪共飯玉含玉禮戴記
　天子飯以珠含以玉諸侯大夫士飯以珠含以貝皆
　非周禮並夏殷之法左傳成十七年子叔聲伯夢食
　瓊魂哀十一年齊陳子行命其徒具含玊此等皆是
　大夫而以珠玊為含者以珠玊是所含之物故言之
　非謂當時實含用珠玉也
　通論陸氏佃曰士喪禮貝三實於笲此士三之證也
　案珠玉曰含玉貝亦曰含則散言之飯含通也周禮
　典瑞天子飯含用玉典瑞言玉職也貝非所言大戴
　禮云飯以珠珠有以玉為之者玉府所謂珠玉是也
　稽命徴曰天子飯以珠含以玉諸侯飯以珠含以璧
　相備也
　存疑胡氏銓曰檀弓飯用米貝鄭不疑於夏殷獨疑
　此何也
　案周禮春官典瑞大喪共飯玉含玉則天子用玉儀
　禮士喪貝三實於笲則士用貝與大戴記同是周禮
　無疑檀弓米貝或舉下以該上故鄭於彼不疑此明
　言天子至士故鄭舉周禮以正之耳而疑為夏禮不
　必舉彼駁此注又析言之則碎玉以雜米曰飯琢為
　圭璧以拄頰及中曰含合言之則通稱也
士三月而葬是月也卒哭大夫三月而葬五月而卒哭
諸侯五月而葬七月而卒哭士三虞大夫五諸侯七
　正義鄭氏康成曰尊卑恩之差也天子至士葬即反
　虞　孔氏穎達曰大夫以上葬與卒哭異月者以其
　位尊念親哀情於時長逺士職卑位下禮數未申故
　葬罷即卒哭檀弓云葬日虞弗忍一日離也不顯尊
　卑是貴賤同然　陸氏佃曰大夫三月而葬容同位
　至諸侯五月而葬容同盟至天子七月而葬容同軌
　至左傳云同軌畢至著同盟以下雖至有不畢也
　黄氏震曰葬有遲速㑹葬者有逺近也卒哭亦與之
　遲速以未葬有朝夕奠也
　案左傳疏天子七月而葬九月而卒哭鄭謂卒哭別
　有祭敖繼公謂末虞即卒哭非別有祭夫諸侯七虞
　止十二日天子九虞亦十六日止矣安能越二月乎
　是當別有祭也
　存疑陸氏佃曰士踰月而葬容外姻至
諸侯使人弔其次含襚賵臨皆同日而畢事者也其次
如此也
　正義鄭氏康成曰言五者相次同時　孔氏穎達曰
　諸侯使人弔鄰國先行弔禮宣君命人以飲食為急
　故含次之食湏衣故襚次之有衣即湏車馬故賵次
　之
　案此節當在弔者即位章首
卿大夫疾君問之無算士壹問之君於卿大夫比葬不
食肉比卒哭不舉樂為士比殯不舉樂(比必利反/為于偽反)
　正義孔氏穎達曰案喪大記君於大夫疾三問之此云
　無算謂有師保恩舊之親三問謂君自行無算謂遣
　使也　彭氏曰比即比及之比不食肉則不舉樂不
　舉則容食肉矣
升正柩諸侯執綍五百人四綍皆銜枚司馬執鐸左八
人右八人匠人執羽葆御柩大夫之喪其升正柩也執
引者三百人執鐸者左右各四人御柩以茅(葆音保引/以愼反)
　正義鄭氏康成曰升正柩者謂將葬朝於祖正棺於
　廟也五百人謂一黨之民(孔疏周禮注六鄉主六引/六遂主六紼此應舉六遂)
　(而言一黨/取人數耳)諸侯之大夫邑有三百戸之制(孔疏小國/中下大夫)
　(大國下大夫皆三百戸/論語奪伯氏騈邑三百)綍引同耳廟中曰綍在塗曰
　引互言之御柩者居前道止之大夫士皆二綍　孔
　氏穎達曰此明諸侯大夫送葬正柩之禮執鐸之差
　将葬朝於祖廟柩升廟之西階既夕禮云升自西階
　正柩於兩楹間是也銜枚止諠囂也司馬夏官主武
　故執金鐸率衆左右各八人夾柩以號令於衆也匠
　人工人也以鳥羽注於柄頭如盖謂之羽葆匠人主
　宮室故執羽葆居柩前御行於道指揮為進止之節
　也周禮喪祝御柩謂王禮此諸侯禮也
　通論方氏慤曰載柩有車車有副焉而載柩者為正
　大夫殺禮於諸侯故以茅取其色白宜於凶禮且以
　表哀素之心焉楚軍前茅亦以兵凶器也　陳氏澔
　曰朝祖用輁軸載柩柩有四綍枚形似箸兩端有小
　繩銜於口而繫於頸後則不能言五百人皆用之葆
　形如盖以羽為之道塗有低昂傾虧則以所執者為
　抑掦左右之節使執綍者知之也茅以茅為麾也
孔子曰管仲鏤簋而朱紘旅樹而反坫山節而藻梲賢
大夫也而難為上也晏平仲祀其先人豚肩不掩豆賢
大夫也而難為下也君子上不僭上下不偪下
　正義鄭氏康成曰難為上言其僭天子諸侯鏤簋刻
　為蟲獸也冠有筓者為紘紘在纓處兩端上屬下不
　結旅樹門屛也反坫反爵之坫也山節欂櫨刻之為
　山梲侏儒柱畫之為藻文難為下言其偪士庶人也
　豚俎實豆徑尺言幷豚兩肩不能覆豆喻小也(孔疏/豚在)
　(俎不在豆豆形小尚/不掩之明豚小之甚)　孔氏穎達曰此明奢儉失禮
　之事祭義天子冕而朱紘諸侯青紘管仲大夫當緇
　組紘與士同當時謂管仲是大夫之賢者尚為僭上
　是他人在管仲之上者皆被僭之故云難為上晏平
　仲亦大夫之賢者猶尚偪下是在平仲之下者恒被
　平仲偪也是難為下
　通論馬氏睎孟曰管仲能九合諸侯而不能治一身
　晏子能一言省刑而不能善一祭故言其功與才而
　孔子稱之言其徳禮則曾西所不為孟子所不與也
　以是知非有徳不可以知禮非有禮不足以成徳徳
　禮既備豈有失哉
婦人非三年之喪不踰封而弔如三年之喪則君夫人
歸夫人其歸也以諸侯之弔禮其待之也若待諸侯然
夫人至入自闈門升自側階君在阼其他如奔喪禮然
　正義鄭氏康成曰踰封越境也君夫人歸奔父母喪
　也若待諸侯謂夫人行道車服主國致禮入自闈門
　升自側階不自同於女賔也宮中之門曰闈門為相
　通者也或為帷門側階亦旁階其他謂哭踊髽麻
　孔氏穎達曰此明諸侯夫人奔父母喪女子出適為
　父母期云三年者以本親言也案喪大記夫人弔於
　大夫士入自大門升自正階今此不然以女子不同
　於女賔之疏也主國之君在阼階待之不降階而迎
　言其他如奔喪禮嫌夫人位尊與卿大夫妻奔喪禮
　異故明之
　通論李氏格非曰穀梁傳曰婦人既嫁不踰境非三
　年之喪則雖衛之亡而許穆夫人不得唁者大夫止
　之以義故也
　案儀禮女嫁反在父之室為父三年賈疏曰若天子
　之女嫁於諸侯諸侯之女嫁於大夫嫁為夫斬仍為
　其父不降知者以其外宗内宗及與諸侯為兄弟者
　皆斬也如賈疏則女子亦有出嫁為父不降而服三
　年不僅以本親言矣然卿大夫為君斬妻從服為君
　期諸侯為天子斬夫人從服為天子期内宗外宗之
　女既嫁皆從夫爵則皆期究未有為父仍服三年不
　降者不知賈氏何據
嫂不撫叔叔不撫嫂(嫂悉/早反)
　正義鄭氏康成曰逺別也　吳氏澄曰嫂之於叔叔
　之於嫂生不通問死不制服皆逺之也故於大斂之
　後不撫其尸
　存異方氏慤曰撫謂撫存之也與不通問同義
君子有三患未之聞患弗得聞也既聞之患弗得學也
既學之患弗能行也君子有五恥居其位無其言君子
恥之有其言無其行君子恥之既得之而又失之君子
恥之地有餘而民不足君子恥之衆寡均而倍焉君子
恥之(其行之行/下孟反)
　正義鄭氏康成曰恥民不足者古者居民量地以制
　邑度地以居民地邑民居必參相得也衆寡均謂俱
　有役事人數等也倍焉彼功倍已也　孔氏穎達曰
　君子謂在位者人湏多聞多識若未聞知古事恒憂
　患不得聞民不足由不能撫飬使民逃散役民衆寡
　均等他人功績倍多於已由不能勸課督率故君子
　皆恥之　方氏慤曰聞之而不能學與無聞同學之
　而不能行與不學同故君子每以是為患焉居其位
　而無其言是備位耳言之易行之難有其言而無其
　行是空言耳政不足以聚人則民不繁民不繁則有
　曠土術不足以使人則事不逮事不逮則有廢功三
　患所言者道五恥所言者事惟其知所患故能終至
　於無患惟其知所恥故能終至於無恥　吳氏澄曰
　三患之君子兼該有位無位之人五恥之君子兼該
　北面之臣南面之君
　存疑方氏慤曰君子進以禮位固不可以苟得退以
　義位又不可以苟失既得之而又失之則必非義而
　退也
　案既得之謂有其行如先剛直而後脂韋先潔清而
　後汙濁先勤敏而後怠弛凡晚節不終皆是也恐不
　當專以位之得失言
孔子曰凶年則乘駑馬祀以下牲(駑音/奴)
　正義鄭氏康成曰自貶損亦取易供也駑馬六種最
　下者下牲少牢若特豕特豚也(孔疏天子諸侯常祭/大牢凶荒則用少牢)
　(諸侯之卿大夫常祭用少牢降用特豕士常/祭用特豕降用特豚如此之屬皆為下牲)　孔氏
　穎達曰校人馬有六種種馬玉路所乘戎馬兵車所
　乘齊馬金路所乘道馬象路所乘田馬木路所乘駑
　馬負重載逺所乘凶年人君自貶乘駑馬也　方氏
　慤曰馬不良謂之駑牲非純全謂之下　陸氏佃曰
　下牲盖猶用其本牲之下者也故祭凶年不儉
　案王制凶年不儉所謂下牲者乃如其本分應用之
　牲而不必擇其肥腯中選者耳然說苑引曲禮有上
　牲損則用下牲下牲損則祭不備語是降等亦未嘗
　無是禮也
恤由之喪哀公使孺悲之孔子學士喪禮士喪禮於是
乎書(孺而/樹反)
　正義鄭氏康成曰時人轉而僭上士之喪禮已廢矣
　孔子以敎孺悲國人乃復書而存之　方氏慤曰明
　禮之不廢有所因也　陸氏佃曰儀禮士喪是與
子貢觀於蜡孔子曰賜也樂乎對曰一國之人皆若狂
賜未知其樂也子曰百日之蜡一日之澤非爾所知也
張而不弛文武弗能也弛而不張文武弗為也一張一
弛文武之道也(蜡仕嫁反樂音/洛弛尸是反)
　正義鄭氏康成曰蜡也者索也歲十二月合聚萬物
　而索饗之祭也(孔疏皆郊/特牲文)國索鬼神而祭祀則黨正
　以禮屬民而飲酒於序以正齒位是時民無不醉者
　如狂矣(孔疏初飲則正齒位/飲末則醉無不如狂)曰未知其樂怪之也(孔/疏)
　(禮儀有序乃可樂既/皆如狂則非歡樂)蜡之祭主先嗇也(孔疏以神/農為主)大
　飲烝(孔疏烝升也天子諸侯與羣/臣大飲於學升牲體於俎)勞農以休息之言
　民皆勤稼穡有百日之勞喻乆也今一日使之飲酒
　燕樂是君之恩澤非女所知言其義大張弛以弓弩
　喻人也弓弩乆張之則絶其力乆弛之則失其體
　孔氏穎達曰王者於亥月報萬物休老息農又各燕
　㑹飲酒於黨學中故子貢往觀之張而不弛則絶其
　弓力喻民乆勞不息亦損民力弛而不張則失弓往
　來之體喻民乆休息則志驕逸若調之以道化之以
　理張弛以時勞逸以意則文武得其中道也　呂氏
　大臨曰自秋成至於十二月有百日在百日中索鬼
　神以脩蜡禮故曰百日之蜡祭而遂息田夫故曰一
　日之澤　吳氏澄曰使民常勞則民將不堪上之人
　不能強民之從也故曰文武弗能使民乆逸則民將
　廢業上之人不為此以縱民之情也故曰文武弗為
孟獻子曰正月日至可以有事於上帝七月日至可以
有事於祖七月而禘獻子為之也
　正義鄭氏康成曰記魯失禮所由也孟獻子魯大夫
　仲孫蔑也獻子欲尊其祖以郊天之月對月禘之非
　也魯之宗廟猶以夏時之孟月爾明堂位曰季夏六
　月以禘禮祀周公於大廟　孔氏穎達曰此明魯郊
　禘之事獻子仲孫蔑諡也正月周正月建子之月日
　至冬至日也周以十一月為正其月日至若天子則
　圜丘此言是也七月周七月建午之月日至夏至日
　也有事謂禘祭於祖廟此言非也魯之祭祀猶用夏
　法禘於孟月孟月於夏家是四月於周為六月獻子
　以二至相當以天對祖乖失禮意獻子為之記其失
　所由也案春秋宣九年獻子始見經案僖八年於時
　未有獻子而七月禘者鄭云以僖公八年正月公㑹
　王人于洮六月應禘以在㑹未還故至七月乃禘理
　不合譏為致夫人故書之獻子既七月而禘春秋不
　書於經以示譏者魯時暫行之又此不云自獻子始
　是不恒行也　吳氏澄曰魯之郊上帝亦但郊於建
　寅之月禘則建巳之月獻子二言皆非魯之郊禘本
　非禮獻子欲移其祭月則失禮愈甚矣
　存疑鄭氏康成曰魯以周公之故得以正月日至之
　後郊天亦以始祖配之
　案春秋魯郊未有以周正子月至日者鄭依經為說
　非也周公說明堂位詳之
夫人之不命於天子自魯昭公始也
　正義鄭氏康成曰亦記魯失禮所由也周之制同姓
　百世婚姻不通吳大伯之後魯同姓昭公取於吳謂
　之吳孟子不告於天子自此後取者遂不告於天子
　天子亦不命之　孔氏穎達曰諸侯夫人亦天子所
　命或是王后無畿外之事故天子命畿外諸侯夫人
　此文是也若畿内諸侯及卿大夫之妻則玊藻注云
　天子諸侯命其臣后夫人亦命其妻是也
　通論郝氏敬曰魯昭公之世王命不行於諸侯乆矣
　諸侯繼世自立且不由天子况其夫人乎諸侯之不
　取同姓者未必皆有王命也因昭公娶吳女附㑹之
　耳
外宗為君夫人猶内宗也(為于/偽反)
　正義鄭氏康成曰皆謂嫁於國中者(孔疏以君夫人/是國人所稱若)
　(他國外當/云諸侯)為君服斬夫人齊衰不敢以其親服服至
　尊也外宗謂姑姊妹之女内宗五屬之女也其無服
　而嫁於諸臣者從為夫之君嫁於庶人從為國君
　孔氏穎達曰君内宗為君悉服斬衰為夫人齊衰(案/五)
　(屬之親為君斬衰三年君夫人齊衰三年女在室當/亦如之嫁則從為夫之君服孔此說盖據在室者言)
　(之/耳)則君外宗之女為君及夫人與内宗同故云猶内
　宗也即與諸侯為兄弟者服斬之例案禮族人不敢
　以其戚戚君則異族者亦不可以戚戚君故不以其
　親服服至尊也
　存疑鄭氏康成曰外宗舅之女從母皆是也
　辨正孔氏穎達曰古者大夫不外取故君之姑姊妹
　嫁於國内大夫為妻是其正也舅之女及從母在國
　中非正也諸侯不内取舅女及從母不得在國中若
　元在他國亦不得來嫁與己國卿大夫為妻以卿大
　夫不外取也熊氏云内宗外宗嫁在他國皆為本國
　諸侯服斬賀循譙周等云在他國則不得服賢者擇
　之
　案此外宗當止指君姑姊妹嫁本國大夫其所生女
　仍嫁本國大夫者而鄭兼及舅女從母孔謂諸侯不
　内取則君之舅女從母不得在國中大夫不外取則
　舅女從母又不得來嫁本國大夫無從為君夫人服
　雖熊氏有他國本國皆服之說然身為他國大夫之
　妻而為此國之君夫人服齊斬不嫌於所居國之君
　夫人乎故引賀譙說以正之而但云賢者擇之疏例
　不駁注也
廄焚孔子拜鄉人為火來者拜之士壹大夫再亦相弔
之道也
　正義鄭氏康成曰言拜之者為其來弔已宗伯職曰
　以弔禮哀禍災　孔氏穎達曰孔子馬廐為火焚孔
　子拜鄉人來慰問者雖非大禍災亦是相哀弔之道
　也
孔子曰管仲遇盗取二人焉上以為公臣曰其所與遊
辟也可人也管仲死桓公使為之服宦於大夫者之為
之服也自管仲始也有君命焉爾也(上時掌反/辟匹亦反)
　正義鄭氏康成曰可人也言此人可也但居惡人之
　中使之犯法(陳氏澔曰為其所交遊是/邪辟之人故相誘為盗也)宦猶仕也此
　仕於大夫更升於公與違大夫之諸侯同爾禮不反
　服　孔氏穎達曰此明大夫之臣雖仕於公反服大
　夫之服記失禮所由又記桓公不忘賢者之舉也
　餘論陸氏佃曰其為盗以其所遊故君子居必擇鄉
　遊必就士所以防邪辟而近中正也世衰道微君不
　能敎始服其師君不能舉而為所主者有服矣
　案或謂此二人特為管仲所舉耳未嘗仕仲為家臣
　也與違大夫之諸侯稍別不知記明言仕於大夫則
　不得謂之未嘗仕仲也
過而舉君之諱則起與君之諱同則稱字
　正義鄭氏康成曰舉猶言也起立者失言而變自新
　稱字謂諸臣之名也　孔氏穎達曰此明辟君之諱
　過謂過誤也
内亂不與焉外患弗辟也(與音預/辟音避)
　正義鄭氏康成曰謂卿大夫也同僚將為亂己力不
　能討不與而已至於鄰國為㓂則當死之也春秋魯
　公子友如陳葬原仲傳曰君子辟内難而不辟外難
　(孔疏荘二十七年公羊傳大夫不書葬此何以書公子/慶父公子牙通乎夫人以脅公季子起而治之則不得)
　(與於國政坐而視之則親親因不忍見也何休云不忍/見其如此故請至於陳葬原仲至荘三十二年季子與)
　(國政故逐慶父酖叔牙也此注力不能討亦謂不與/國政若與國政力能討而不討則責之宣二年晉史)
　(董狐書趙盾/以弑君是也)　孔氏穎達曰此明卿大夫辟内亂之
　事　方氏慤曰門内之治恩掩義内亂不與者所以
　重恩也門外之治義斷恩外患不辟者所以重義也
　通論吳氏澄曰亂之重且大者管叔啓武庚而叛周
　則周公以弟誅其兄石厚輔州吁而弑君則石碏以
　父殺其子豈得不與乎
贊大行曰圭公九寸侯伯七寸子男五寸博三寸厚半
寸剡上左右各寸半玊也藻三采六等(剡以/冉反)
　正義鄭氏康成曰贊大行者書說大行人之禮者名
　也(孔疏周禮有大行人篇掌諸侯五等之禮作記/之前有人說書贊明大行人之事記者引之)藻
　薦玊者也三采六等以朱白蒼畫之再行也(孔疏案/聘禮記)
　(云朝天子圭與繅皆九寸繅三采六等典瑞云公侯/伯皆三采三就謂一采為一就其實采別二就三采)
　(則六等也典瑞又云子男皆二采再就二采則四等/又云瑑圭璋璧琮繅皆二采一就以頫聘此謂卿大)
　(夫二采共一就也天子/五采五就則十等也)子男執璧作此贊者失之(孔/疏)
　(此經子男總/云圭失之)　孔氏穎達曰此明五等諸侯所執圭
　玉之制剡殺也圭與璧殺上左右角各寸半也五等
　諸侯圭璧雖異而俱以玉為之故云玉也藻謂以韋
　衣板以藉玉者三采朱白蒼也六等六行也謂三色
　每色為二行是三采六等　陳氏祥道曰玉之藉以
　繅而繅之長眂玉采以象徳之文就以象文之成君
　子以貞剛之質存乎内而以柔順藉之於外又有文
　焉然後可以行禮矣王五采五就色不過五也公侯
　伯皆三采三就降殺以兩也子男二采而大夫聘玉
　亦二采者禮窮則同也
　存疑陸氏佃曰聘禮記曰所以朝天子圭與藻皆九
　寸問諸侯朱綠藻八寸盖上言所以朝之玉下言以
　聘他國者也藻八寸則圭亦八寸可知故曰瑑圭璋
　八寸璧琮八寸以頫聘子男執璧以朝圭以頫聘今
　此言圭則子男頫聘之玉也鄭氏謂子男執璧作此
　贊者失之矣誤也正言玉也則所謂博三寸厚半寸
　剡上左右各寸半主公言之其餘以是為差上公用
　龍四玉一石雖曰玉可也故曰藻三采六等據子執
　穀璧男執蒲璧繅皆二采再就　陳氏祥道曰繅或
　作藻冕織絲為之則圭繅亦然鄭氏與杜預皆謂韋
　為之亡據也
　案陸謂博三寸者主公言之餘以是差誤也惟圭首
　一致故執一冒以合符若圭首有五等則天子有五
　冒乎鄭謂藻以韋衣板陳又非之不知崇坫康圭不
　可以圭置土坫上故先以韋衣板藉玉而玉與韋不
　相附故以五采之絲纒縛之而因屈繅以為質垂繅
　以為文也
哀公問子羔曰子之食奚當對曰文公之下執事也(當/如)
　(字/)
　正義鄭氏康成曰問其先人始仕食祿以何君時
　陳氏澔曰文公至哀公七君
　存疑方氏慤曰文公之下執事也自此而下宜更有
　辭容簡脫之耳
成廟則釁之其禮祝宗人宰夫雍人皆爵弁純衣雍人
拭羊宗人祝之宰夫北面於碑南東上雍人舉羊升屋
自中中屋南面刲羊血流於前乃降門夾室皆用雞先
門而後夾室其衈皆於屋下割雞門當門夾室中室有
司皆鄉室而立門則有司當門北面既事宗人告事畢
乃皆退反命於君曰釁某廟事畢反命於寢君南鄉於
門内朝服既反命乃退路寢成則考之而不釁釁屋者
交神明之道也凡宗廟之器其名者成則釁之以豭豚
　(釁許靳反純側其反拭音式刲苦圭反夾古/洽反衈如志反鄉許亮反朝直遙反豭音加)
　正義鄭氏康成曰廟新成必釁之尊而神之也宗人
　先請於君曰請命以釁某廟君諾之乃行宰夫攝主
　故居上拭淨也自由也其衈謂將刲割牲以釁先滅
　耳旁毛薦之耳聼聲者告神欲其聼之周禮有刉衈
　有司宰夫祝宗人也告事畢告宰夫也君朝服者不
　至廟也路寢生人所居不釁者不神之也考之者設
　盛食以落之爾檀弓曰晉獻文子成室諸大夫發焉
　是也宗廟名器謂尊彛之屬　孔氏穎達曰此論釁
　廟及考路寢之事宗廟初成則殺羊取血以釁之其
　禮謂釁廟之禮爵弁士服也純衣謂絲衣則𤣥衣纁
　裳也雍人是厨宰之官拭淨其羊於廟門外案大戴
　禮釁廟篇云成廟則釁以羊君𤣥服立於寢門内南
　鄉祝宗人宰夫雍人皆𤣥服宗人曰請命以釁某廟
　君曰諾遂入雍人拭羊乃行入廟門碑南北面雍人
　舉羊升屋自中中屋南面刲羊血流於前乃降此皆
　大戴禮文初受命寢門内君與祝宗人宰夫雍人等
　皆著𤣥服謂朝服緇衣素裳等其祝宗人等入廟之
　時則爵弁純衣也雍人抗舉其羊由屋東西之中謂
　兩階之閒而升也當屋棟上之中南面刲割其羊使
　血流於前也門廟門夾室東西廂不用羊各一雞凡
　三雞故云皆用雞如上用羊升屋割之也未刲羊雞
　之時先滅耳旁毛以薦神廟則在廟之屋下門與夾
　室則在門夾室之屋下故云其衈皆於屋下衈訖然
　後升屋而釁門與夾室亦當門屋上及室上之中釁
　既畢反報君命於路寢考之謂與賔客燕㑹以酒食
　澆落之即歡樂之義也器之作名者成則殺豭豚血
　塗之細者成則不釁鄭注周禮云毛牲曰刉羽牲曰
　衈此經有羊有雞無刉文總以衈包之周禮對文耳
　　方氏慤曰考即宣王考室之考且考有燕必用酒
　者陽之盛也寢者人之所居故以陽之盛者考之釁
　用血血者隂之至也廟者神之所居故以隂之至者
　釁之亦各從其類也
　通論陳氏祥道曰周官羊人釁共羊牲將以釁廟也
　雞人釁共雞牲將以釁門及夾室也犬人幾珥用駹
　賈公彦曰或羊或犬俱得為釁是也天府釁寶鎮及
　寶器小子釁邦器及軍器龜人釁龜圉人釁廐以至
　社稷五祀與夫師行之主藏約之戸或釁於始成或
　釁於將用其禮豈一端哉然釁有司行事而君不親
　犬羊為牲而牛馬不預爵弁而不冕牲駹而不純則
　釁之為禮也小矣後世有以牛釁鐘而甚者有叩人
　鼻以衈社此先王之所棄也　張子曰釁名器以豭
　豚而齊宣王釁鐘以牛戰國時無復常制不然又何
　以欲以羊易之
諸侯出夫人夫人比至於其國以夫人之禮行至以夫
人入使者將命曰寡君不敏不能從而事社稷宗廟使
使臣某敢告於執事主人對曰寡君固前辭不敎矣寡
君敢不敬湏以俟命有司官陳器皿主人有司亦官受
之(比必利反/使色吏反)
　正義鄭氏康成曰行道以夫人之禮者棄妻致命其
　家乃義絶不用此為始也前辭不敎謂納采時此辭
　賔在門外擯者傳焉賔入致命如初主人卒辭曰敢
　不聼命器皿其本所齎物也律棄妻卑所齎　孔氏
　穎達曰夫人有罪諸侯出之命歸本國禮尚謙退不
　能指斥夫人之罪故使者将命云寡君才知不敏不
　能隨從夫人共事社稷宗廟使使臣某告在下之執
　事湏待也俟亦待也敬湏待君命也使人得主人答
　命使有司之官陳夫人嫁時所齎器皿之屬以還主
　國主國亦使有司領受之並云官者明付受悉如法
　也
　總論孔氏穎達曰此諭諸侯出夫人及卿大夫以下
　出妻之事
妻出夫使人致之曰某不敏不能從而共粢盛使某也
敢告於侍者主人對曰某之子不肖不敢辟誅敢不敬
湏以俟命使者退主人拜送之如舅在則稱舅舅沒則
稱兄無兄則稱夫主人之辭曰某之子不肖如姑姊妹
亦皆稱之(共音恭盛音/成辟音避)
　正義鄭氏康成曰肖似也不似言不如人誅猶罰也
　稱舅稱兄言棄妻者父兄在則稱之命當由尊者出
　也惟國君不稱兄姑姊妹見棄亦曰某之姑某之姊
　若妹不肖　孔氏穎達曰稱舅謂妻被出夫之父在
　則稱父名使使來告也稱兄謂夫兄之名不云舅沒
　則稱母者婦人之名不合外接於人也若有死喪則
　稱母弔故曽子問云母喪稱母夫身無兄則稱夫名
　使某來告則上文是也夫之父兄遣人致命之辭未
　聞　方氏慤曰夫婦之道合則納之以禮不合則出
　之以義人倫之際有所不免也故先王亦存其辭焉
　案七出見家語子曰不順父母出無子出滛出妬出
　惡疾出多口舌出竊盜出王肅注曰不順父母謂逆
　徳也無子謂絶世也淫謂亂族也妬謂亂家也惡疾
　謂不可供粢盛也多口舌謂其離親也竊盜謂反義
　也或謂無子惡疾豈婦欲哉亦不幸爾奈何出之不
　知人之娶婦將以繼先祖嗣共宗廟之粢盛也既無
　以承先祖後共宗廟之粢盛則義固可去矣然古君
　夫人無子得以妾媵之子為子如衞荘姜之以完為
　己子雖荘公之狂暴未嘗遽出之則禮可知也若魯
　文公之哀姜有太子赤及弟視仲遂弑之而以無子
　出詎云禮乎盖君子見幾明决而用意忠厚其出也
　必有不可不去之實所以為明決也而出女使可嫁
　令其以不幸去所以為忠厚也必如此而後為天理
　之正必如此而後為人情之安
孔子曰吾食於少施氏而飽少施氏食我以禮吾祭作
而辭曰疏食不足祭也吾飧作而辭曰疏食也不敢以
傷吾子(少失召反食/音嗣下同)
　正義鄭氏康成曰言貴其以禮待已而為之飽也時
　人倨慢若季氏則不以禮矣少施氏魯惠公子施父
　之後　孔氏穎達曰吾祭謂孔子祭也作起也飧謂
　強飯以答主人之意
　通論張子曰後世不安於禮惟務簡便雖宗廟之饗
　父母之養禮意猶有所闕所謂如食宜飫如酌孔取
　但取飲食醉飽而已孔子食於少施氏而飽必是少
　施氏有禮也食於季氏不食肉而飧孔子雖欲行禮
　施於季氏必是不知故不若辭食而已凡禮必施之
　知者若為不知禮亦難行　又曰傷謂疏食不可強
　飽以致傷也
納幣一束束五兩兩五尋
　正義鄭氏康成曰納幣謂昏禮納徵也十个為束貴
　成數兩兩者合其卷是謂五兩八尺曰尋兩五尋
　則每卷二丈也合之則四十尺今謂之匹猶匹偶之
　云與　孔氏穎達曰兩个為一卷取配偶之義也
　方氏慤曰納幣即昏禮所謂納徴以物言故曰幣以
　義言故曰徴周官媒氏凡嫁子取妻入幣純帛無過
　五兩王氏謂天數五地數五五位相得而各有合五
　兩則以天地合數為之節正謂是矣
婦見舅姑兄弟姑姊妹皆立於堂下西靣北上是見已
見諸父各就其寢女雖未許嫁年二十而筓禮之婦人
執其禮燕則鬈首(見賢遍反鬈音/權又居阮反)
　正義鄭氏康成曰婦來為供養也其見主於尊者兄
　弟以下在位是為已見不復特見也諸父旁尊各就
　其寢亦為見時不來也女雖未許嫁年二十亦為成
　人矣禮之酌以成之言婦人執其禮明非許嫁之筓
　既筓之後去之鬈首猶若女有鬌紒也　孔氏穎達
　曰此論昏禮婦見舅姑及女未許嫁加筓分別之事
　婦來明日而見舅姑之時兄弟姑姊妹皆立於舅姑
　之堂下東邊西鄉以北為上近堂為尊也婦自南門
　而入入則從於夫之兄弟姑姊妹前度以因是即為
　相見不復更別詣其室見之故云是已見也諸父謂
　夫之伯叔婦於明日各往其寢見之不與舅姑同日
　也女子十五許嫁而筓則主婦及女賔為筓禮主婦
　為之者筓女賔以醴禮之若未嫁至二十而筓則婦
　人禮之
　存疑孔氏穎達曰未許嫁無主婦女賔不備儀也既
　筓後尋常燕居則去其筓而鬈首謂分髪為鬌紒也
　既未許嫁猶為少者處之
　案婦人正謂主婦女賔重在執禮二字謂雖未許嫁
　必以禮為之筓也所以不待許嫁而筓者欲早責以
　成人之道也而不備儀可乎燕則鬈首者謂有事時
　則筓無事則不筓非既筓輒釋直待嫁而後筓也若
　云已筓猶以少者處之則是不以成人之道責之矣
　筓何為乎
韠長三尺下廣二尺上廣一尺㑹去上五寸紕以爵韋
六寸不至下五寸純以素紃以五采(韠音畢長直諒反/廣古曠反㑹古外)
　(反紕婢支反純之閏/反又支允反紃音巡)
　正義鄭氏康成曰㑹謂領上縫也領之所用盖與紕
　同在旁曰紕在下曰純素生帛也紕六寸者中執之
　表裏各三寸也純紕所不至者五寸與㑹去上同紃
　施諸縫中若今時絛也　孔氏穎達曰韠韍也長三
　尺與紳齊也下廣上狹象天地數也旁緣謂之紕上
　緣謂之㑹以其在上下總㑹之處故謂之為㑹謂韠
　之領縫也此縫去韠上畔廣五寸謂㑹上下廣五寸
　紕謂㑹縫之下韠以兩邊紕以爵韋闊六寸倒攝之
　兩廂各三寸也不至下五寸者紕韠之兩邊不至韠
　之下畔闊五寸也純以素者謂紕所不至之處横純
　之以生帛此帛上下亦闊五寸也紃條也五采之絛
　施之諸縫之中也會之所用無文純紕既用爵韋故
　鄭知與紕同也純之上畔去韠之下畔五寸㑹之下
　畔去韠之上畔五寸以其俱五寸故鄭云與會去上
　同也　聶氏崇義曰天子祭服之韠繪龍火山卿大
　夫山士不畫
　案鄭孔訓會為領縫聶陳訓會為繪畫二説似異而
　並存正義者韠之身有畫其頸無畫其二者接續處
　為領縫則二説合而義乃備盖五寸以上為頸頸兩
　旁為肩穿孔以受革帶又加大帶四寸於其上與兩
　旁皆紕以爵韋而中畫之其下五寸亦不畫而於接
　縫處以下皆純以素其縫之上則皆以五采之紃加
　其上以為飾如弁縫之五采紃也
　
欽定禮記義疏卷五十六
欽定四庫全書
欽定禮記義疏卷五十七
　喪大記第二十二之一
　　正義孔氏穎達曰案鄭目錄云名曰喪大記者記
　　人君以下始死小歛大歛殯葬之事此於别録屬
　　喪服劉元云記謂之大者言其委曲詳備繁多故
　　云大　朱氏申曰送死大事也此篇所記皆喪事
　　之大者故以大記名篇　吳氏澄曰此篇是每章
　　各記一事之大節非是逐句補記行事之小節故
　　云大記
疾病外内皆埽君大夫徹縣士去琴瑟寢東首於北牖
下廢牀徹褻衣加新衣體一人男女改服屬纊以俟絶
氣男子不死於婦人之手婦人不死於男子之手(縣音/元去)
　(起呂反首手又反牖音酉注/或為墉音容屬音燭纊音曠)
　正義鄭氏康成曰疾困曰病徹縣去琴瑟聲音動人
　病者欲静也凡樂器天子宫縣諸侯軒縣大夫判縣
　士特縣去琴瑟者不命之士(方氏慤曰曲禮大夫無/故不徹縣士無故不徹)
　(琴瑟疾病/則有故也)病者恒居北牖下或為北墉下廢去也人
　始生在地去牀庶其生氣反徹褻衣則所加者新朝
　服矣互言之也加朝服者明其終於正也體手足也
　四人持之為其不能自屈伸也庶人深衣纊今之新
　綿易動搖置口鼻之上以為候男子不死於婦人之
　手婦人不死於男子之手君子重終為其相褻　孔
　氏穎達曰君謂諸侯此篇所記皆據諸侯以下東方
　生長鄉生氣也案既夕禮云飬者皆齊文王世子云
　世子親齊𤣥而養　應氏鏞曰樂縣琴瑟自其疾即
　不作則聲音固已乆閟於耳矣徹而去之亦不欲接
　於目也　黃氏乾行曰絶氣以上生者愛親之至情
　也男子以下死者謹終之正道也
　案此與儀禮文小異儀禮云疾者齊養者皆齊二句
　最得禮意鄭注云齊正性情也疾者正養者亦不敢
　不正去褻衣惡其汚逺婦人為其褻此疾者之正也
　樂散心志撤去之猶祭而齊則不樂此為疾者亦為
　養者也寢東首於北牖下不待疾遽而然廢牀屬纊
　在彌留之頃望其生故廢牀惟恐其絶故屬纊俟其
　絶俟字觀鄭注作候當是字誤候占也猶醫家候脉
　候其生非候其死也持體者若欲持而留之也
　存疑鄭氏康成曰外内皆埽為賓客將来問病也(方/氏)
　(慤曰伯牛有疾子問之曾子/有疾孟敬子問之皆禮然也)寢東首於北牖下謂君
　来視之時也(孔疏據論語知之義方氏慤曰與郊特/牲社在北牖下同  欲君南面視之)
　(陳氏澔曰儀禮圖無北牖西/北隅曰屋漏此即屋漏歟)男女改服為賓客来問
　病亦朝服也　孔氏穎達曰病困改服故檀弓曰親
　始死羔裘𤣥冠者易之而已易羔裘𤣥冠即朝服也
　辨正應氏鏞曰埽庭及堂正家之常道今於此又皆
　埽者肅外内以謹變致潔敬以謹終也
　案室南有牖北無牖鄭注或為北墉陸氏釋文舊音
　容是本文作墉可知方氏因俗本訛牖因附㑹社之
　北牖謂欲君南面視之夫亡國之社乃北牖郊特牲
　所祭之社亦北墉無北牖也大記統言君大夫禮何
　獨分此句為君視大夫疾乎若大夫寢於北則君自
　南戸入北面視之矣如何能南面乎陳氏以北牖為
　屋漏亦非屋漏是中霤非牖也　又案男女改服亦
　養者皆齊之意病者既徹褻加新男女自應改服非
　專為賓客来問病也羔裘𤣥冠即是朝服始死則易
　白布深衣而扱上衽矣非死而易羔裘𤣥冠也孔疏
　誤
君夫人卒於路寢大夫世婦卒於適寢内子未命則死
於下室遷尸於寢士之妻皆死於寢(適丁/歴反)
　正義鄭氏康成曰死者必皆於正處寢室通耳(孔疏/士喪)
　(禮死於適室/是寢室通)其尊者所不燕焉(孔疏尊嚴之處/不就而燕息)君謂
　之路寢大夫謂之適寢士或謂之適室(方氏慤曰路/猶路車之路)
　(以大言之適猶適子之適以正言/之言正以别他下室及燕寢也)此變命婦言世婦
　者明尊卑同也(孔疏大夫妻曰命婦而云世婦者是/諸侯之次婦與大夫之命婦敵故互)
　(言/之)内子卿之妻也(呉氏澄曰内子卿大夫正妻/已命稱世婦未命但稱内子)下室
　其燕處也　孔氏穎達曰此明貴賤死寢不同君謂
　諸侯諸侯三寢一正者曰路寢餘二曰小寢故春秋
　成公薨於路寢道也僖公薨於小寢譏即安也夫人
　亦有三寢一正二小亦卒正者也適寢猶今聽事處
　其制異諸侯大夫與妻皆死於適寢命婦死於正寢
　卿之妻未命則死於下室至小斂後遷尸還正寢也
　士之妻各死正室夫妻皆然故云皆也　方氏慤曰
　士與其妻皆死於寢賤無嫌故也(案士與妻亦各死/於其寢之正故夫)
　(曰正寢妻曰内寢非/謂得死於夫之寢)
　存疑鄭氏康成曰世婦以君下寢之上為適寢　孔
　氏穎達曰命婦死於正寢則世婦死女君次寢之上
　也(案此亦互言之意但下寢之上次/寢之上說既無據亦濛混未明)　陸氏佃曰諸侯
　子曰世子大夫妻曰世婦大夫不世爵祿然克生其
　子則世矣其妻謂之世婦以此内命婦曰世婦蓋名
　生於大夫之妻
　辨正吳氏澄曰此記止是記君大夫士與其正妻死
　處不及其次妻世婦謂大夫之正妻天子后之次稱
　夫人故諸侯以為適妻之稱夫人之次稱世婦故大
　夫以為適妻之稱遞降一等也
復有林麓則虞人設階無林麓則狄人設階小臣復復
者朝服君以卷夫人以屈狄大夫以𤣥赬世婦以䄠衣
士以爵弁士妻以税衣皆升自東榮中屋履危北面三
號卷衣投扵前司服受之降自西北榮其為賓則公館
復私館不復其在野則升其乘車之左轂而復(巻本又/作衮同)
　(古本反屈音闕赬赤貞反䄠知彦反税/他亂反號戸高反卷衣之卷俱勉反)
　正義鄭氏康成曰復招魂復魄也階所乘以升屋者
　虞人主林麓之官狄人樂吏之賤者階梯也簨虡之
　類(孔疏簨虡階梯之/類故狄人設階也)小臣君之近臣朝服所以事君
　之衣用朝服而復之者敬也復用死者之祭服以其
　求扵神也君以卷謂上公也夫人以屈狄互言耳上
　公以衮則夫人用褘衣而侯伯以鷩其夫人用䄖狄
　子男以毳其夫人乃用屈狄矣(孔疏夫人屈狄謂子/男之夫人男子舉上)
　(公婦人舉子男之妻男子舉上以/見下婦人舉下以見上是互言也)赬赤也𤣥衣赤裳
　所謂卿大夫自𤣥冕而下之服也其世婦亦以䄠衣
　榮屋翼升東榮者謂卿大夫士也天子諸侯言東霤
　(孔疏天子諸侯屋四注東西兩頭為屋簷霤下故/言東霤大夫以下南北二注而為直頭頭即屋翼)危
　棟上也(孔疏復者升東翼而上當屋東西/之中履屋上髙危之處而復也)號若云皋
　某復也司服以篋待衣於堂前私舘卿大夫之家也
　不於之復為主人之惡(黃氏震曰公館則情可伸故/復私館則於主有嫌情不可)
　(伸故/不復)　孔氏穎達曰此明復時所用之衣及招魂升降
　之階死者封内若有林麓則虞人設階梯而升屋無
　林麓故狄人設階小臣君之親近冀君魂來依之大
　夫士以下亦用近臣也君以卷謂上公衮冕而下大
　夫招魂用𤣥冕𤣥衣纁裳故云𤣥赬也世婦大夫妻
　也其上服唯䄠衣言世婦亦見君之世婦服與大夫
　妻同也爵弁士助祭上服也六冕則以衣名冠諸侯
　爵弁則以冠名衣今言爵弁但用其衣不用其弁也
　税衣六衣之下也北面求隂之義鬼神所嚮也號號
　呼三者一號於上冀神在天而来一號於下冀神在
　地而来一號於中冀神在天地之間而來也三招既
　竟捲斂所復之衣從屋前投與司服之官司服待衣
　於堂前者前謂陽生之道復是求生也復者投衣畢
　往西北榮而下𥘉復是求生故自東榮而上求既不
　得不忍虚還故就幽隂而下(敖氏繼公曰與升時相/變也下設奠升降異階)
　(其義/皆然)因取西北厞為便也　馬氏睎孟曰死者不可
　以復生萬物自然之理也於死而必為復聖人制此
　豈虚禮與孝子之情苟可生死而肉骨者無不為己
　况於萬一有復生之道哉　彭氏汝礪曰大夫妻其
　上服惟䄠衣䄠之言亶也亶誠也周禮及詩作展士
　以爵弁弁色赤而微黑如爵頭然因以名服税衣六
　衣之下士妻得服之税即䘵字　又曰上公衮服九
　章曰龍曰山曰華蟲曰火曰宗彝繪於衣曰藻曰粉
　米曰黼曰黻繡於裳侯伯鷩服七章自華蟲而下子
　男毳服五章宗彝藻粉米畫於衣黼黻刺於裳大夫
　以𤣥赬前衮衣鷩衣毳衣皆𤣥而有畫此衣不畫故
　獨得𤣥名惟裳刺黻而已大夫𤣥衣纁裳故名𤣥赬
　士爵弁纁裳夫人用褘衣褘當為翬雉衣也色𤣥侯
　伯夫人用褕狄即搖翟色青二者皆刻繪五色畫之
　綴衣上子男夫人用屈狄即闕翟刻繪為雉形不畫
　色赤世婦以䄠衣色白無畫士妻以禒衣色黑
　餘論陸氏佃曰幸其生故使虞人狄人設階周官夏
　采掌大喪以冕服復於大祖亦是此意
復衣不以衣尸不以斂婦人復不以衻凡復男子稱名
婦人稱字唯哭先復復而後行死事(衻而/廉反)
　正義鄭氏康成曰不以衣尸謂不以襲也復者庶其
　生也若以其衣襲斂是用生施死於義相反士喪禮
　云以衣衣尸浴而去之衻嫁時上服非事鬼神之衣
　也婦入稱字不以名行也氣絶則哭哭而復復而不
　蘇可以為死事　孔氏穎達曰自殷以上貴賤復同
　呼名周則天子稱天子諸侯稱某甫且字矣大夫士
　稱名婦人並稱字氣絶而孝子即哭哭訖乃復故云
　惟哭先復復而不生故行死事謂正尸於牀及浴襲
　之屬也　陳氏祥道曰當云復衣以衣尸不以歛以
　衣尸者即士喪禮以衣衣尸者也不以斂者即士喪
　禮疏浴而去之者也　方氏慤曰税與衻皆謂之緣
　衣祭之緣衣謂之税嫁之緣衣謂之衻
　案復而後行死事檀弓所謂楔齒綴足飯設飾帷堂
　並作也
　存異陸氏佃曰襢衣有衻税衣亦有衻復升而復衻
　下垂故不以　郝氏敬曰衻裙也下體之服屬隂故
　不用(案男子殊裳婦人不殊裳如陸郝說截去/其半乎純衣纁衻明見士昏禮諸説妄也)
始卒主人啼兄弟哭婦人哭踊
　正義鄭氏康成曰悲哀有深淺也若嬰兒中路失母
　能勿啼乎　孔氏穎逹曰主人孝子男子女子也哀
　痛嗚咽不能哭故啼也有聲曰哭兄弟情比主人為
　輕也婦人衆婦也宗婦亦啼婦人雀踊而此云踊者
　通自上諸條並踊也
　存疑陸氏佃曰主人啼而不哭兄弟哭而不踊婦人
　哭踊殺於上矣盖踊所以動體安心下氣也
　案孔疏明言通上如陸説則主人兄弟皆不踊恐非
既正尸子坐於東方卿大夫父兄子姓立於東方有司
庶士哭於堂下北面夫人坐於西方内命婦姑姊妹子
姓立於西方外命婦率外宗哭於堂上北面
　正義鄭氏康成曰正尸者謂遷尸牖下南首也(孔疏/既夕)
　(禮設牀笫當牖士喪禮將含商/祝入當牖北面故知牖下南首)子姓謂衆子孫也姓
　之言生也其男子立於主人後女子立於夫人後世
　婦為内命婦卿大夫之妻為外命婦外宗姑姊妹之
　女　孔氏穎逹曰此明人君𥘉喪子及夫人以下哭
　位也子謂世子世子尊故坐於東方士喪禮主人坐
　於牀東是也卿大夫父兄子姓立於東方士喪禮言
　衆主人在其後又云親者在室謂大功以上在室内
　東方但諸侯以上位尊不宜卿大夫父兄子姓俱在
　室内卿大夫等或當在戸外之東方遙繼主人之後
　也有司庶士卑故在堂下北面夫人坐於西方者亦
　近尸故士喪禮云婦人俠牀東面但士禮略人君當
　以帷障之内命婦則世婦及子婦也姑姊妹謂君姑
　姊妹也子姓君女孫皆立於西方也外命婦謂卿大
　夫妻外宗謂姑姊妹之女疏於内命婦故在戸外婦
　人無堂下之位故皆堂上北面舅之女及從母之女
　外宗中兼之也　應氏鏞曰男東女西隂陽之大分
　也喪遽哀迫人雜事叢先謹男女之辨而各以類從
　則有倫矣男主居東之上而内之家長雖若母亦在
　西則示一國一家之有主而内外族姓之尊卑咸有
　所統攝矣
　存疑孔氏穎達曰案士喪禮云小功以下衆兄弟堂
　下北靣此經直云有司庶士在堂下則諸父兄子姓
　等雖小功以下皆在堂上西靣也　陸氏佃曰卿大
　夫序於父兄子姓之上國事先君臣也諸侯為卿大
　夫服而不服父兄子姓以此序内命婦在上豈諸侯
　為内命婦服視卿大夫服與
　案士喪禮言小功以下衆兄弟此言有司庶士合二
　説論之則皆在堂下明矣疏説未安
大夫之喪主人坐於東方主婦坐於西方其有命夫命
婦則坐無則皆立士之喪主人父兄子姓皆坐於東方
主婦姑姊妹子姓皆坐於西方凡哭尸於室者主人二
手承衾而哭
　正義鄭氏康成曰命夫命婦来哭者同宗父兄子姓
　姑姊妹子姓也凡此哭者尊者坐卑者立士賤同宗
　尊卑皆坐承衾哭者哀慕若欲攀援　皇氏侃曰尊
　者坐卑者立謂爵位尊者則坐故上文君喪子及夫
　人坐大夫之喪主人主婦命夫命婦皆坐是也君之
　喪卿大夫皆立卿大夫之喪非命夫命婦者皆立是
　也此尊卑非謂對死者為尊卑也若今所行之禮與
　古異成服之後尊於死者則坐卑於死者則立　孔
　氏穎達曰此明大夫士初有喪哭位之禮大夫之喪
　哭位之中有命夫命婦雖有卑於死者以其位尊故
　坐哭若其無命夫命婦雖尊於死者亦皆立哭此是
　為喪來哭者若有弔者當立哭不得坐也不顯父兄
　子姓及姑姊妹哭位者約上文君喪及下文士喪略
　可知也君與大夫位尊故坐者殊其貴賤士既位下
　故坐者等其尊卑無所異也　黄氏震曰大夫變子
　言主人下於君也　陳氏澔曰承衾而哭猶若致其
　親近扶持之情也謂初死時
　案此下疑脱君設大盤四節
君之喪未小斂為寄公國賓出大夫之喪未小斂為君
命出士之喪於大夫不當斂則出(為於/僞反)
　正義鄭氏康成曰父母始死悲哀非所尊不出也出
　者或至庭(孔疏謂世子迎寄公及國賓下/文士出迎大夫不逆於門外)或至門(孔/疏)
　(下文大夫於君命出則世子/於天子之命士於君命亦然)不當斂其来非斂時
　孔氏穎達曰此明君大夫士未小斂之前主人出迎
　賓之節寄公失國之君國賓鄰國大夫來聘者未小
　斂去小斂遠不當斂去小斂近士之喪大夫來弔其
　主人於大夫来弔不當小斂之時尚為大夫出若當
　斂而至則擯者以主人有事告檀弓云當事而至則
　辭焉主人無事則為大夫出但云斂不云襲者未襲
　之前唯士為君命出其餘則不出故士喪禮未襲之前
　君使人弔主人迎於寢門外是也君使退主人哭拜
　送於外門外於時賓有大夫則拜之非特出迎賓也
　雜記云士喪當袒大夫至絶踊而拜之亦謂斂後正
　斂時不出也
凡主人之出也徒跣扱衽拊心降自西階君拜寄公國
賓於位大夫於君命迎於寢門外使者升堂致命主人
拜於下士於大夫親弔則與之哭不逆於門外(跣悉典/反扱初)
　(洽反衽而審反拊/音撫使色吏反)
　正義鄭氏康成曰拜寄公國賓於位者於庭鄉其位
　而拜之此時寄公位在門西(孔疏寄公/有賓義也)國賓位在門
　東(孔疏或本是吉使行私/弔之禮故從主人之位)皆北靣(孔疏凡弔北靣尸/在堂上故向之也)
　小歛之後寄公東靣(孔疏稍依吉禮就/賓位向主人也)國賓門西北
　靣(孔疏亦漸吉就賓位但/爵是卿大夫猶北面也)士於大夫親弔謂大夫身
　来弔士也與之哭既拜之即位西階東靣哭(孔疏大/夫與士)
　(俱來皆東靣故主人即/位西階下在大夫北)大夫特來則北靣　孔氏穎
　達曰前明出迎賓遠近此更辨拜迎委曲之儀降自
　西階不忍當主位也主人郷寄公國賓之位拜訖即
　位於西階下東靣哭之士之喪大夫親來弔立於西
　階下東靣主人則降自西階下南靣拜之拜訖即位
　西階下與大夫俱哭不迎大夫於門外　郝氏敬曰
　惟罪人徒役不冠周禮司圜職云罷民弗使冠飾而
　任之以事始死喪冠屨未成又不敢著吉冠屨故自
　毁如罪人
　案問喪云親始死徒跣扱上衽交手哭孔疏謂扱深
　衣前衽於帶以號踊履踐為妨交手謂交手拊心而
　為哭也即此扱衽拊心
　存疑陸氏佃曰迎逢也凡言先之也若逆彼來而後
　往焉大夫於君命言迎士於大夫言逆以此
夫人為寄公夫人出命婦為夫人之命出士妻不當歛
則為命婦出
　正義鄭氏康成曰出拜之於堂上也此時寄公夫人
　命婦位在堂上北靣小歛之後尸西東靣(孔疏前文/云君之喪)
　(外命婦率外宗哭於堂上北靣故鄭知此時在堂上/北靣也小歛之後遷尸於堂故知從婦人之位在尸)
　(西東/靣也)
　孔氏穎達曰前明男子迎賓此明婦人迎賓也出謂
　出房也婦人不下堂但出房而拜於堂上也婦人尊
　卑與夫同故所為出者亦同
小歛主人即位於戸内主婦東靣乃歛卒歛主人馮之
踊主婦亦如之主人袒説髦括髮以麻婦人髽帶麻於
房中(馮皮冰反説本作税/同他活反髽側瓜反)
　正義鄭氏康成曰士既殯説髦此云小歛盖諸侯禮
　也士之既殯諸侯之小歛於死者俱三日也(孔疏謂/死數往)
　(日/)婦人之髽帶麻於房中則西房也天子諸侯有左
　右房　孔氏穎逹曰自此至拾踊明人君大夫士等
　小歛之節及拜迎於賓及奠祭弔者之儀初時尸在
　牖下主人在尸東今小歛當戸内故主人在戸内稍
　東西靣歛訖主人馮尸而踊主婦馮尸竟亦踊主人
　袒者曏小歛不袒今方有事故袒衣也説髦者髦幼
　時翦髪為之至年長則垂著兩邊明人子事親恒有
　孺子之義也若父死説左髦母死説右髦二親並死
　則並説之親沒不髦是也今小歛竟喪事已成故説
　之也人君小歛説髦竟而括髪用麻士既小歛亦括
　髪但未説髦耳婦人髽亦用麻也帶麻謂婦人要絰
　士喪禮婦人之帶牡麻結本在房男子説髦括髮在
　東房婦人髽帶麻於西房與男子異處
　存疑呂氏大臨曰婦人不俟男子襲絰亦先帶麻者
　以其無絞帶布帶且質略少變故因髽而襲絰也
　辨正黃氏幹曰喪禮義但有死三日而歛若併死日
　而数則三日而歛恐指大歛而不及小歛惟白虎通
　義云天子諸侯三日小歛大夫士二日小歛天子諸
　侯殯葬月日與士不同則歛日亦當不同　又曰案
　士喪禮小歛馮尸主人括髮袒衆主人免於房婦人
　人髽於室又士喪禮曰既馮尸主人絞帶衆主人布
　帶喪大記曰婦人髽帶麻於房中以此觀之則知小
　歛馮尸之後括髮免髽之時主人已絞帶衆主人已
　布帶婦人已帶麻特主人未襲絰爾　又曰喪服斬
　衰章疏云婦人亦有絞帶布帶以備喪禮呂氏云無
　絞帶布帶當考
　案喪禮主人袒括髮絞帶與婦人髽同時而稍先至
　其先男子襲絰而帶麻者盖男子所重在首婦人所
　重在腰括髮與帶麻並行盖各重其所重耳帶絰非
　男子所重故婦人先之非無絞帶之謂也又男子袒
　故下云襲絰婦人不袒呂亦以襲絰言之尤誤
徹帷男女奉尸夷於堂降拜
　正義鄭氏康成曰夷之言尸也於遷尸主人主婦以
　下從而奉之孝敬之心也降拜拜賓也　孔氏穎達
　曰此明士之喪小歛訖徹帷夷尸之節初死恐人惡
　之故有帷小歛衣尸畢有飾故除帷此士禮也(案士/喪禮)
　(卒歛徹帷/乃馮尸)諸侯及大夫賓出乃徹惟見下文夷陳也
　小歛竟相者舉尸將出尸陳於堂孝子男女親屬扶
　捧之至堂也降下也適子下堂拜賓也
　通論陸氏佃曰體魄降矣而謂之夷婉詞也盤曰夷
　槃牀曰夷牀衾曰夷衾亦以此
君拜寄公國賓大夫士拜卿大夫於位於士旁三拜夫
人亦拜寄公夫人於堂上大夫内子士妻特拜命婦氾
拜衆賓於堂上(氾孚梵切與/汎愛之汎同)
　正義鄭氏康成曰衆賓謂士妻也尊者皆特拜拜士
　與其妻皆旅之　熊氏安生曰大夫士拜卿大夫者
　是卿大夫士家自遭喪小歛後拜卿大夫於位士旁
　三拜大夫内子士妻亦謂自遭喪小歛後拜命婦及
　拜士妻之禮大夫士各自遭喪并言之者以其大夫
　士家喪小歛後拜賓同故也　孔氏穎達曰此明小
　斂訖拜賓也君謂嗣君也小斂畢尸出堂嗣君下堂
　拜寄公國賓並就其位鄉而拜之也卿大夫則就其
　位鄉而拜之士賤不人人拜之每一靣三拜士有三
　等故也旁猶不正也夫人拜於堂上婦人無下堂也
　卿妻曰内子大夫妻曰命婦不言者見卿妻與命婦
　同也特拜命婦特猶獨也謂人人拜之尊故也拜内
　子亦然衆賓士妻賤故汜拜之亦旁三拜也
　存疑孔氏穎達曰寄公尊故先言之大夫士是先君
　之臣同服斬小斂訖出列庭位故嗣君出拜之大夫
　士妻夫人亦拜之此經唯舉君喪拜賓不云大夫士
　者文不具也大夫士喪拜賓亦然故士喪禮云主人
　拜賓大夫特拜士旅之是也
　案熊氏以大夫士拜卿大夫屬下為句孔以大夫士
　屬上為句謂大夫士為先君之臣故嗣君出拜之夫
　卿大夫士乃同服斬衰者非寄公國賓之為客者比
　也君安得拜之君不拜卿大夫士則夫人亦不拜大
　夫内子士妻矣經文當以君拜寄公國賓絶句是君
　禮大夫士拜卿大夫以下是大夫士禮夫人拜寄公
　夫人於堂上絶句是君禮大夫内子士妻以下是大
　夫士禮孔謂不言大夫士文不具誤也
主人即位襲帶絰踊母之喪即位而免乃奠弔者襲裘
加武帶絰與主人拾踊(免音問拾/其劫反)
　正義鄭氏康成曰即位阼階之下位也(案此當作阼/階下之位傳)
　(寫之/誤也)襲絰乃踊尊卑相變也(孔疏士喪禮先踊乃襲/絰此先襲絰乃踊士卑)
　(諸侯/尊也)禮斬衰括髪齊衰免以至成服而冠為母重初
　亦括髮既小斂則免記異者(孔疏謂所以/異於父也)乃奠小斂
　奠也始死弔者朝服裼裘如吉時小斂則改襲而加
　武與帶絰矣武吉冠之卷也加武者明不改冠亦不
　免也檀弓曰主人既小斂子游趨而出襲裘帶絰而
　入　孔氏穎達曰主人拜賓時袒今拜訖襲衣加要
　帶首絰於序東復位乃踊也為父喪拜賓竟而即阼
　階下位又序東帶絰猶括髮若為母喪至拜賓竟即
　位時不復括髪以免代之免以襲絰至大斂乃成服
　所以異於父也拜賓襲絰踊竟後始設小斂之奠未
　小歛前弔者裘上有裼衣裼衣上有朝服開朝服露
　裼衣今小斂之後弔者以上朝服揜襲裘上裼衣也
　帶絰者帶謂要帶絰謂首絰以朋友之恩故加帶絰
　若無朋友之恩則無帶惟絰而已拾更也主人先踊
　婦人踊弔者踊踊者三是與主人更踊也此皆謂未
　成服前若成服後其錫衰緦衰等已具上檀弓疏
　陸氏佃曰鄭氏謂襲絰乃踊尊卑相變也然則袒括
　髮括髮袒亦相變言加武則著不以居冠弔據居冠
　屬武後絰弔服也
　存疑孔氏穎達曰加武者主人既素冠素弁弔者故
　加素弁於武也　郝氏敬曰加武者吉冠𤣥武今加
　縞武所謂𤣥冠者易之示變也雜記小斂繯絰公大
　夫士一也亦謂加絰於武此未成服視小歛之禮若
　成服弔則弁絰錫衰矣
　案孔謂凶冠冠與武連吉冠冠與武不連以玉藻居
　冠屬武則禮冠不屬武為據夫武者冠之下卷上以
　一幅布襞積為梁必與武相屬而後冠成若未屬武
　亦不成冠矣况居冠屬武正吉時常服而反謂吉冠
　不屬武何也孔又謂主人未成服弔者羔裘𤣥冠顯
　與羔裘𤣥冠不以弔違矣家語季桓子死諸大夫羔
　裘弔子游問曰禮與子曰始死羔裘𤣥冠者易之而
　已是明言不可以羔裘𤣥冠弔雖始死未成服猶當
　易之而往朱子言喪主素吉主𤣥弔必變服所以哀
　死是也孔謂此始死子養疾者易之子游問弔者孔
　子乃以其子答乎親始死子笄纚則去冠矣豈易𤣥
　冠乎且經言弔者襲裘是弔者原素服但猶裼衣至
　此襲之也言加武是弔者原素冠但無絰至此加絰
　於武也孔謂加素弁於武尤不可解弁與冠異制今
　去吉冠之梁存吉冠之武又加一素弁其絰又不加
　素弁上而加吉武上成何弔冠又不言易服但加一
　麻帶於朝服上成何弔服乎郝敬謂加縞武於吉冠
　亦未確謂加絰於縞武則得之
君喪虞人出木角狄人出壺雍人出鼎司馬縣之乃官
代哭大夫官代哭不縣壺士代哭不以官君堂上二燭
下二燭大夫堂上一燭下二燭士堂上一燭下一燭(縣/音)
　(元/)
　正義鄭氏康成曰代更也未殯哭不絶聲為其罷倦
　既小歛可為漏刻分時而更哭也木給爨竈角以為
　㪺水斗壺漏水之器也冬漏以火爨鼎沸而後沃之
　此挈壺氏所掌也屬司馬司馬涖縣其器大夫不縣
　壺下君也士代哭不以官自以親疏哭也燭所以照
　饌也滅燎而設燭(孔疏有喪則於中庭終夜設燎至/曉滅燎而日光未明故湏燭以照)
　(祭饌/也)　孔氏穎達曰此論君及大夫士小斂後代哭
　之異虞人主山澤之官故出木與角狄人樂吏主挈
　壺漏水之器故出壺雍人主亨飪故出鼎冬月水凍
　則漏遲無凖故取鼎煖水用虞人木爨煑之也周禮
　挈壺氏云凡喪縣壺以代哭者縣漏分時使均其官
　屬更次相代而哭也
賓出徹帷
　正義鄭氏康成曰此君與大夫之禮也(孔疏尊者/禮舒也)士
　卒斂即徹帷(孔疏據/士喪禮)徹或為廢
　案賓出徹帷四字當在前與主人拾踊下脱在此
哭尸於堂上主人在東方由外來者在西方諸婦南鄉
　(郷許/亮反)
　正義鄭氏康成曰由外來謂奔喪者也無奔喪者婦
　人猶東靣　孔氏穎達曰此明小歛後尸出在堂時
　法也哭尸於堂主人位在尸東婦人位在尸西如室
　中若於時有新奔喪從外來者則居尸西方欲異於
　在家也未小斂而奔者則在東方故奔喪注云其未
　小斂而至與在家同也諸婦南鄉謂主婦以下在家
　者婦人位本在西方東鄉今既有外新奔者故移辟
　之而近北鄉南也
婦人迎客送客不下堂下堂不哭男子出寢門外見人
不哭其無女主則男主拜女賓於寢門内其無男主則
女主拜男賓於阼階下子幼則以衰抱之人為之拜為
後者不在則有爵者辭無爵者人為之拜在竟内則俟
之在竟外則殯葬可也喪有無後無無主
　正義鄭氏康成曰婦人所有事自堂及房男子所有
　事自堂及門非其事處而哭猶野哭也出門見人謂
　迎賓也拜者皆拜賓於位也為後者有爵攝主為之
　辭於賓耳不敢當尊者禮也　孔氏穎達曰此明小
　斂之後男主女主迎送弔賓及拜賓之位又廣眀喪
　主不在之義婦人質故送迎敵者不下堂有君夫人
　弔則主婦下堂至庭稽顙而不哭也男子遭喪敵者
　來弔不出門若有君命則出門亦不哭也故士喪禮
　君使人弔徹帷主人迎於寢門外見賓不哭是也其
　無女主以下明喪無主使人攝者禮也若有主則男
　主拜男賓女主拜女賓無女主則男主拜女賓於寢
　門内少遠階下而猶不出門無男主則使女主拜男
　賓於阼階下之位鄉云女有下堂謂此也子雖㓜小
　則以衰抱之為主而人代之拜賓也為後者不在謂
　不在家之主有官爵其攝主無官爵則辭謝於賓云
　已無爵不敢拜賓也若不在之主無官爵其攝主之
　人為主拜賓也若主行近在竟内則俟其還乃殯葬
　若主在國外不可待而殯又不可待則葬可也喪有
　無後無無主釋所以使人攝及以衰抱㓜之義無主
　則對賓有闕故四鄰里尹主之無得無主也　方氏
　慤曰有後無後存乎天有主無主存乎人存乎天者
　不可為也故喪有無後者存乎人者可以為也故無
　無主也
　存疑應氏鏞曰有爵無爵係於弔者而注以係於為
　後不在之人雖於理有之而有不通者大夫或弔於
　士士或弔於大夫其往來初無常而受弔者不拘為
　後之貴賤但弔者之至則隨其人而應之有所辭有
　所拜之不同耳且攝主所以領賓而欲弔者之不虚
　辱若如注説則為後不在而必身無爵者於凡有客
　始一例接之苟有爵則一例辭之是皆無事乎接賓
　也又何以攝主焉在禮士不主大夫之喪士不攝大
　夫則有爵者喪必有爵者而後主之以受有爵之弔
　乃為相稱又何辭焉
　案喪有賓客之主有饋奠之主有主饋奠即主賓客
　者有主饋奠不主賓客者饋奠惟以親者主之賓客
　則以爵之尊卑為衡若為後者有爵而在外則在家
　者雖士於饋奠必主之於賓無不辭者所謂士不攝
　大夫也若為後者無爵在外而在家者亦無爵則賓
　客可主在家者有爵則於賓亦當以主不在辭所謂
　大夫不主士之喪也則孔疏於有爵無爵皆係為後
　不在者言未可非也應氏謂有爵無爵係於弔者則
　於大夫於士有異禮前已言之矣
君之喪三日子夫人杖五日既殯授大夫世婦杖子大
夫寢門之外杖寢門之内輯之夫人世婦在其次則杖
即位則使人執之子有王命則去杖國君之命則輯杖
聽卜有事於尸則去杖大夫於君所則輯杖於大夫所
則杖(輯側立反/去起吕反)
　正義鄭氏康成曰三日者死之後三日也為君杖不
　同日人君禮大可以見親疏也(孔疏以下云大夫既/殯主人主婦室老皆)
　(杖是同日此不/同日知別親疏)輯歛也歛者謂舉之不以拄地也夫
　人世婦次於房中即位堂上堂上近尸殯使人執杖
　不敢自持也子於國君之命輯杖未成君不敢敵之
　也卜卜葬卜日也凡喪祭虞而有尸大夫於君所輯
　杖謂與之俱即寢門外位也獨焉則杖君謂子也(孔/疏)
　(以經前云子後云君/嫌是别人故明之)於大夫所杖俱爲君杖不相下
　也　孔氏穎達曰自此至隱者一節廣明君及大夫
　士三日後杖之節制子杖通女子在室者若嫁為他
　國夫人則不杖嫁為卿大夫妻同五日杖也喪服四
　制七日授士杖君之女及内宗外宗嫁為士妻及女
　御皆七日杖也子大夫子兼適庶及世子寢門殯宮
　門也子大夫廬在寢門外得扶杖拄地行以至寢門
　殯柩在門内神明所在故入門輯斂之不敢拄地也
　若庶子至寢門則去杖不得持入此大夫與子同者
　謂大夫特來不與子相隨也若與子相隨子杖則大
　夫輯子輯則大夫去杖故下文云大夫於君所輯杖
　是也夫人世婦在其次則杖者次謂西房居喪之地
　則得扶杖拄地即位則使人執之以堂上有殯焉子
　有王命去杖者世子尊天子之命對之不敢杖也國
　君之命輯杖謂鄰國使人來弔世子未敢比成君故
　斂杖也有事於尸謂虞及卒哭祔祭敬卜及尸故去
　杖也大夫於君所輯杖者君謂世子大夫與世子皆
　在門外位大夫則輯杖敬嗣君也大夫與大夫俱在
　門外是兩大夫相對同為君杖不相降故並得杖拄
　地也　陸氏佃曰子夫人杖不言授嫌或使之
大夫之喪三日之朝既殯主人主婦室老皆杖大夫有
君命則去杖大夫之命則輯杖内子為夫人之命去杖
為世婦之命授人杖(為於/偽反)
　正義鄭氏康成曰大夫有君命去杖此指大夫之子
　也而云大夫者通實大夫有父母之喪也(孔疏經云/大夫之喪)
　(則其子非大夫又云大夫有君/命是子為大夫故知二者通也)授人杖與使人執之
　同也　孔氏穎達曰此明大夫杖節大夫死後三日
　既殯應杖者悉杖也大夫嗣子有君命則去杖對君
　命亦然也大夫之命謂嗣子對彼大夫之使則歛杖
　自卑下也兩大夫自相對則不去杖内子卿妻也有
　夫及長子喪君夫人有命弔已皆去杖若有君之世
　婦命弔内子敬之則使人執杖以自隨卑於夫人故
　隨而不去也經云大夫之喪不舉命婦而舉内子卿
　妻者互文也欲見卿喪與大夫同
士之喪二日而殯三日之朝主人杖婦人皆杖於君命
夫人之命如大夫於大夫世婦之命如大夫(案疏云下/如大夫定)
　(本作如/夫人)
　正義鄭氏康成曰士二日而殯者下大夫也士之禮
　死與往日生與來日此二者於死者亦得三日也(孔/疏)
　(殯為死者故數往日/杖為生者故數來日)婦人皆杖謂主婦容妾為君女
　子子在室者　孔氏穎達曰此明士之杖節二日而
　殯除死日為二日也三日殯之明日也士之子於君
　命其妻於夫人之命如大夫禮皆去杖也若士之子
　於大夫之命其妻於世婦之命如大夫於大夫之命
　則輯杖世婦之命則授人杖也　陳氏澔曰如大夫
　謂去杖輯杖授人杖三者輕重之節也
子皆杖不以即位大夫士哭殯則杖哭柩則輯杖棄杖
者斷而棄之於隱者(斷丁/管反)
　正義鄭氏康成曰子謂凡庶子也不以即位與去杖
　同(孔疏辟適子也容人君適子入門輯杖猶得即位/庶子在門外位去之不得即位熊謂君大夫士之)
　(庶子/同)哭殯謂既塗也哭柩謂啓後也大夫士之子於
　父父也尊近哭殯可以杖天子諸侯之子於父父也
　君也尊逺杖不入廟門(孔疏即/殯宮門)棄杖於隱者杖是喪
　至尊為人得而褻之　孔氏穎達曰大夫士謂大夫
　士之適子既攢塗之後哭殯可以杖將葬既啓之後
　對柩為尊則歛去其杖
君設大盤造冰焉大夫設夷盤造冰焉士併瓦盤無冰
設牀襢笫有枕含一牀襲一牀遷尸於堂又一牀皆有
枕席君大夫士一也(盤本又作槃造七報反併歩頂反/襢之善反笫側里反含胡暗反)
　正義鄭氏康成曰此事皆沐浴之後宜承濡濯棄於
　坎下札爛脱在此耳造猶内也襢笫袒簀也謂無席
　如浴時牀也禮自仲春之後尸既襲既小歛先内冰
　盤中乃設牀於其上不施席而遷尸焉秋凉而止士
　不用冰以瓦為盤併以盛水耳漢禮大盤廣八尺長
　丈二深三尺赤中夷盤小焉周禮天子夷盤士喪禮
　君賜冰亦用夷盤然則其制宜同之　孔氏穎達曰
　此明初死沐浴之節造冰者造内其冰於盤中夷盤
　亦内冰小於大盤置冰於下設牀於上去席䄠露笫
　簀浴時無席為漏水也設冰無席為通寒氣也含襲
　遷尸此三節各有牀惟含一時暫徹枕使靣平故士
　喪禮云商祝徹枕含竟並有枕含襲及堂皆有席也
　案孔謂大夫士明日小歛設冰天子諸侯亦三日小
　歛恐不然夫冰之設恐暑氣鬱蒸尸易腐也士喪禮
　既沐浴乃設夷槃盖士卑原不用冰而歛亦速故既
　沐浴乃設冰耳若天子諸侯三日而歛尚未設冰若
　當盛暑尸不已腐乎何以浴何以襲本經言設冰乃
　言牀盖冰在牀下設冰與遷尸於牀同時必無天子
　諸侯之用反遲於士一日也
始死遷尸於牀幠用歛衾去死衣小臣楔齒用角柶綴
足用燕几君大夫士一也(幠荒胡反去起呂反楔桑/結反柶音四綴丁劣反)
　正義鄭氏康成曰牀謂所設牀笫當牖者也士喪禮
　云士死於適室幠用歛食去死衣病時所加新衣及
　復衣也去之以俟沐浴　孔氏穎達曰此又明初死
　之節尸初在地冀生氣復既不生故遷於牀近南當
　牖前所謂正尸也幠覆也歛衾者大歛之衾被也遷
　尸在牀用歛衾覆之楔柱也柶以角為之長六寸兩
　頭曲屈將含恐口閉急故使小臣以柶柱張尸齒令
　開也尸應著屨恐足辟戾亦使小臣側几於足令几
　脚南出綴拘尸足兩邊令直不辟戾也既夕禮綴足
　用燕几校在南御者坐持是也自始死至此貴賤同
　　敖氏繼公曰燕几平生燕居時所馮者
　存異崔氏靈恩曰几形曲仰而拘足
管人汲不説繘屈之盡階不升堂授御者御者入浴小
臣四人抗衾御者二人浴浴水用盆沃水用枓浴用絺
巾挋用浴衣如它日小臣爪足浴餘水棄於坎其母之
喪則内御者抗衾而浴(説吐活反繘均必反枓音主又/音斗絺勅其反挋音震它音他)
　正義鄭氏康成曰抗衾者蔽上重形也挋拭也爪足
　斷足爪也　孔氏穎達曰此明浴時也管人王舘舍
　者汲謂汲水繘汲水瓶索也遽促於事故不説去井
　索但縈屈執之於手中以水從西階而升盡不上堂
　用盆盛浴水用枓酌盆水沃尸用盤於牀下盛浴水
　絺是細葛除垢為易用生時浴衣拭尸肉令燥如平
　生尋常之日也浴竟小臣翦尸足之爪坎者甸人所
　掘階閒取土為竈之坎甸人主郊野之官内外宜别
　故母喪用内御舉衾内御婦人也事事如前惟浴用
　人不同耳
　存異方氏慤曰管人主管籥之人也井竈亦其所司
　故使之汲水焉
管人汲授御者御者差沐於堂上君沐粱大夫沐稷士
沐粱甸人為垼於西牆下陶人出重鬲管人受沐乃煮
之甸人取所徹廟之西北厞薪用爨之管人授御者沐
乃沐沐用瓦盤挋用巾如它日小臣爪手翦湏濡濯棄
於坎(差七何反垼音役重直/龍反鬲音歴厞扶味反)
　正義鄭氏康成曰差淅也淅飯米取其潘以為沐也
　浴沃用枓沐於盤中文相變也(孔疏沐與浴俱有枓/有盤此浴云枓沐云)
　(盤是文/相變)士喪禮沐稻此云士沐粱盖天子之士也以
　差率而上之天子沐黍與(孔疏公食大夫禮黍稷正/饌稻粱為加是黍味羙而)
　(貴故疑天/子用之)　孔氏穎達曰此明沐也粱稷皆謂用其
　米取汁而沐也將沐甸人為土垼塹竈於西牆下以
　煮沐汁陶人作瓦器之官御者淅於堂上管人亦升
　盡等不上堂就御者受淅汁往西牆於垼竈鬲中煮
　之甸人取復魄人所徹正寢西北厞以然竈煮沐汁
　爨然也謂正寢為廟神之也煮汁熟管人取以升階
　授堂上御者御者乃為尸沐瓦盤貯沐汁用巾拭髮
　及靣士喪禮注云挋晞也清也事事如平生小臣翦
　手爪又治湏象平生也濡謂煩撋其髮濯謂不净之
　汁所濡濯汁棄於坎中鄭注士喪禮云巾櫛浴衣亦
　并棄之其坎案既夕禮掘坎南順廣尺輪二尺深三
　尺南其壤此沐汁棄於坎則浴汁亦然
　存疑孔氏穎達曰重鬲謂縣重之罌是瓦瓶受三升
　以沐米為粥實於瓶以疏布冪口繫以篾縣之覆以
　葦席也舊云抽取屋西北簷熊氏云取屋外當厞隱
　處薪義亦通也
　案荀子禮論始卒沐浴鬠體飯唅象生執也楊倞注
　象生執謂象生時所持之事執或為持此經所謂如
　它日即此意　鄭注士喪禮甸人有司主田野者賈
　氏疏曰甸人當是甸師之屬是也陶人有司主瓦器
　者説文鬲鼎屬實五觳斗二升曰觳象腹交文三足
　或從瓦曰䰛今案鬲瓦釜即鬵也下為瓦竈加鬲其
　上爨之謂之重鬲者有二有兩上者小下者大重疊
　加之而相閒隔下鬲煮者極熟則上鬲蒸者亦熟旁
　亦有兩耳可懸也士喪禮甸人掘坎於階閒為垼於
　西牆下新盆槃瓶廢敦重鬲皆濯是鬲與盆盤瓶敦
　為五物不可謂鬲為瓶又重鬲二鬲也士喪禮夏祝
　鬻餘飯用二鬲於西牆下是也重平聲孔疏以為縣
　重之罌因為重鬲亦非也取所徹廟之西北厞薪者
　疏引或説取屋外當厞隱處之薪以為爨備一説耳
　據經取復魄人所徹正寢西北厞薪之用以爨則舊
　説是也鄭注若云此室不可居故徹之盖將以為殯
　宮即遷廟易檐之意
君之喪子大夫公子衆士皆三日不食子大夫公子衆
士食粥納財朝一溢米莫一溢米食之無算士疏食水
飲食之無算夫人世婦諸妻疏食水飲食之無算(粥之/育反)
　(溢音逸莫音暮疏/食音嗣下並同)
　正義鄭氏康成曰納財謂食穀也諸妻御妾也同言
　無算則是皆一溢米或粥或飯　孔氏穎達曰以下
　廣明五服之喪自初死至除服君及大夫士食欲之
　節此明君喪食之禮財穀也謂所食之米每日納用
　之米朝唯一溢米莫唯一溢米也作之無時當湏豫
　納故云納財居喪因病不能頓食隨湏則食故云無
　算士則病輕故疏食疏麄也食飯也麄米為飯亦水
　為飲夫人世婦諸妻皆婦人質弱恐食粥傷性故言
　疏食水飲也
　案記言衆士食粥又言士疏食説若齟齬故有疑衆
　士為衍文者不知衆士者朝廷之士也士者縣都疏
　逺之臣也雜記大夫居廬士居堊室疏以士為邑宰
　疏所謂士卑恩輕者也夫君恩固不可以輕重言然
　迹逺分卑固有殺於朝廷之士者聖人因人情而制
　之禮其居也以堊室其食也以疏食盖哀戚由心不
　容勉強觀其㑹通其意固已微矣
　存疑鄭氏康成曰二十兩曰溢於粟米之法一溢為
　米一升二十四分升之一(孔疏案律厯志合龠為合/合重二十四銖十合為一)
　(升升重十兩二十兩則米二升與此不同但古秤有/二法説左傳者云百二十斤為石則一斗十二斤為)
　(一百九十二兩則一升為十九兩有竒今一兩為二/十四銖則二十兩為四百八十銖計十九兩有竒為)
　(一升則總有四百六十銖八絫以成四百八十銖唯/有十九銖二絫在是為米一升二十四分升之一此)
　(大略而/言之也)
　辨正王氏肅曰滿手曰溢　敖氏繼公曰兩手曰匊
　一手曰溢
　案王肅云滿手曰溢是也敖説因之鄭以溢為鎰過
　矣但鄭所謂二十兩於今不及五兩所謂一升二十
　四分升之一於今亦二合一勺耳
大夫之喪主人室老子姓皆食粥衆士疏食水飲妻妾
疏食水飲士亦如之
　正義鄭氏康成曰室老其貴臣也衆士所謂衆臣士
　亦如之如其子食粥妻妾疏食水飲(陳氏澔曰謂士/之喪亦子食粥)
　(妻妾疏食/水飲也)　孔氏穎達曰此明大夫禮也子姓謂孫
　也不云衆子主人中兼之(案士喪禮有主人有衆/主人故云主人中兼之)喪
　服傳云卿大夫室老士貴臣其餘皆衆臣檀弓主人
　主婦歠粥主婦謂女主也
既葬主人疏食水飲不食菜果婦人亦如之君大夫士
一也練而食菜果祥而食肉
　正義鄭氏康成曰果𤓰桃之屬也　孔氏穎達曰此
　明既葬至練祥君大夫士之食節既葬哀殺可以疏
　食不復用一溢米也
　案婦人當未葬之先本疏食矣葬後不復有所加者
　盖弱體食粥固患其或傷食既可以養生自不必求
　多於疏食之外是疏食者強弱之質與主人異既葬
　而猶疏食者哀戚之誠與主人同也
食粥於盛不盥食於篹者盥食菜以醯醬始食肉者先
食乾肉始飲酒者先飲醴酒(盥古緩反篹本/又作匴音算)
　正義鄭氏康成曰盛謂今時杯杅也篹竹筥也歠者
　不盥手飯者盥篹或作簨　熊氏安生曰此據病而
　不能食者練而食醯醬祥而飲酒也　孔氏穎達曰
　此明食之雜禮歠粥不用手故不盥以手就篹取飯
　故盥也練而食菜果者食之時以醯醬也始食肉始
　飲酒謂祥後也然閒傳曰父母之喪大祥有醯醬禫
　而飲醴酒二文不同庾氏云盖記者所聞之異　彭
　氏曰乾肉味澀醴酒酒之初熟滓汁相將者孝子不
　忍即嘗淳厚之味故先食乾肉飲醴酒
期之喪三不食食疏食水飲不食菜果三月既葬食肉
飲酒期終喪不食肉不飲酒父在為母為妻九月之喪
食飲猶期之喪也食肉飲酒不與人樂之(期音基為於/偽反樂音洛)
　正義鄭氏康成曰食肉飲酒亦謂既葬　孔氏穎達
　曰此論期與大功喪食之節期之喪謂大夫士旁期
　之喪三不食謂義服也正服則二日不食九月之喪
　謂事同期也
　案九月之喪猶期謂亦既葬食肉飲酒不與人樂之
　言此二者獨食飲則可不可共他人歡樂而食肉飲
　酒也
五月三月之喪壹不食再不食可也比葬食肉飲酒不
與人樂之叔母世母故主宗子食肉飲酒不能食粥羹
之以菜可也有疾食肉飲酒可也五十不成喪七十唯
衰麻在身(比必/利反)
　正義鄭氏康成曰叔母以下義服恩輕也故主謂舊
　君也言故主者闗大夫及君也(孔疏諸侯當言舊君/大夫稱主故知闗大)
　(夫/)性不能食粥可食飯菜羮有疾食肉飲酒為其氣
　微也不成喪成猶備也所不能備謂不致毁不散送
　之屬也七十居處飲食與吉時同　孔氏穎達曰此
　明五月三月喪食之節壹不食謂緦麻再不食謂小
　功並言之容殤降之緦麻再不食義服小功壹不食
　故以壹不食再不食結之故閒傳云小功緦麻再不
　食殤降者也致毁謂致極哀毁散送謂絰帶垂散麻
　雜記云五十不致毁玉藻云五十不散送
既葬若君食之則食之大夫父之友食之則食之矣不
辟粱肉若有酒醴則辭(食音嗣/辟音避)
　正義鄭氏康成曰尊者之前可以食美也變於顔色
　亦不可　孔氏穎達曰此明已有喪既葬尊者賜食
　之禮葬後情殺可從尊者奪也君食之謂君食臣也
　大夫謂大夫食士也父友謂父同志也其人並尊若
　命之食則可從之食也雖以粱米之飯及肉命食孝
　子食之若飲酒醴則變見顔色故辭而不飲
　
欽定禮記義疏卷五十七
欽定四庫全書
欽定禮記義疏卷五十八
　喪大記第二十二之二
小斂於戸内大斂於阼君以簟席大夫以蒲席士以葦
席(簟徒㸃反/葦于鬼反)
　正義鄭氏康成曰簟細葦席也三者下皆有莞(孔疏/始死)
　(至大斂用席皆有莞也大夫辟君上席以蒲若吉禮/則蒲在莞下故司几筵蒲席繢純加莞席紛純與此)
　(異/也)　孔氏頴達曰此明君大夫士小斂大斂所用之
　席士卑不嫌故得與君同用簟也案士喪禮記云設
　牀當牖下莞上簟士喪經云布席户内下莞上簟謂
　小斂也大斂云布席如初
　案說文簟竹席蒲與葦皆草席黄氏日抄云簟
　細蒲次之葦麄見君與大夫士隆殺之别士喪
　禮下莞上簟孔疏士卑不嫌得與君同或記者
　傳聞異辭
小斂布絞縮者一横者三君錦衾大夫縞衾士緇衾皆
一衣十有九稱君陳衣於序東大夫士陳衣於房中皆
西領北上絞紟不在列(絞户交反縮所六反縞古/老反稱尺證反紟其鴆反)
　正義鄭氏康成曰絞旣斂所用束堅之者縮從也衣
　十有九稱法天地之終數也(孔疏天數終於九地數/終於十人既終故以天)
　(地終數/斂之也)士喪禮小斂陳衣於房中南領西上與大夫
　異今此同亦蓋天子之士也絞紟不在列以其不成
　稱不連數也小斂無紟(孔疏以下大斂言布絞/布紟此但言布絞知之)因絞
　不在列見之也或曰縮者二　孔氏穎逹曰以布爲
　絞從者一幅竪置於尸下横者三幅亦在尸下從者
　在横者之上每幅之末析為三片以結束為便也君
　大夫士各用一衾故云皆一舒衾於此絞上君大夫
　士同用十九稱衣布於衾上然後舉尸於衣上屈衣
　裹又屈衾裹之然後以絞束之絞紟不在十九稱之
　列
　存疑孔氏頴達曰房中者東房大夫士惟有東房也
　辨正朱子曰公食大夫禮記筵出自東房注曰天子
　諸侯左右房賈氏曰言左對右言東對西大夫士惟
　東房西室故直云房而已然案聘禮賓館于大夫士
　君使卿還玉於館也賓退負右房則大夫士亦有右
　房矣又鄉飲酒禮記薦出自左房少牢饋食禮主婦
　薦自東房亦有左房東房之稱當考
　總論孔氏頴逹曰此以下至絺綌紵不入廣明君大
　夫士小斂大斂及禭所用之衣并所陳之處此明小
　斂之衣
大斂布絞縮者三横者五布紟二衾君大夫士一也君
陳衣於庭百稱北領西上大夫陳衣於序東五十稱西
領南上士陳衣於序東三十稱西領南上絞紟如朝服
絞一幅爲三不辟紟五幅無紞(幅一作畐方服反辟補/麥反又音璧紞丁覽反)
　正義鄭氏康成曰二衾者或覆之或薦之如朝服者
　謂布精麄朝服十五升(孔疏絞紟布/皆十五升)小斂之絞也廣
　終幅析其末以爲堅之强也(孔疏小斂布少用全/幅布欲得堅束力强)大
　練之絞一幅三析用之以爲堅之急也(孔疏凡物細/則束縳牢急)
　(大斂衣多/故須急也)紞以組類爲之綴之領側(孔疏領被/頭側被旁)若今
　被識矣生時禪被有識(孔疏識記也故案生/時恐其或倒  記之)死者去
　之異於生也士喪禮大斂亦陳衣於房中南領西上
　與大夫異今此又同亦蓋天子之士紞或爲點　孔
　氏頴逹曰此明大斂之事布絞縮者三取布一幅裂
　作三片直用之兩頭裂中央不通横者五者又取布
　二幅分裂作六片用五片横於縮下布紟當在絞上
　以絞束之二衾者一是始死覆尸者士喪禮幠用斂
　衾注大斂所幷用之衾一是大斂時復制士旣然明
　大夫以上亦然君陳衣百稱者衣多故陳在庭爲榮
　鄭注雜記篇襲禮大夫五諸侯七上公九天子十二
　稱則此大斂天子當百二十稱上公九十稱侯伯子
　男七十稱今云君百稱者據上公舉全數言之北領
　謂尸在堂也西上由西階取之便也大夫士小斂衣
　少統於尸故北上大斂衣多故南上亦取之便也絞
　以一幅之布分爲三段辟擘也小斂絞全幅析裂其
　末爲三大斂之絞旣小不復擘裂其末　吳氏澄曰
　辟讀如闢開也小斂之絞以布之全幅為數大斂之
　絞以布之小片為數大斂横縮之絞八片皆狹小故
　結束處不用更辟裂之小斂横縮之絞是全幅之布
　則其末須是剪開為三方可結束紟五幅者蓋用布
　五幅聮合為一如今稱布被斂衾直鋪布衾横鋪斂
　時先緊捲布紟以包裹斂衾然後結束縮絞之三縮
　絞結束畢然後結束横絞之五也
　存異皇氏侃曰紟禪被也取置絞束之下擬用以舉
　尸也孝經云衣衾而舉之是也
小斂之衣祭服不倒君無禭大夫士畢主人之祭服親
戚之衣受之不以即陳小斂君大夫士皆用複衣複衾
大斂君大夫士祭服無算君褶衣褶衾大夫士猶小斂
也(禭音遂複音/福褶音牒)
　正義鄭氏康成曰不倒尊祭服也斂者要方散衣有
　倒君無襚者不陳不以斂也褶祫也君衣尚多去其
　著也　孔氏頴逹曰祭服謂死者所得用也小斂十
　九稱不悉著之但用裹尸要取其方衣有倒領在足
　閒者惟祭服不倒也君斂悉用己衣臣有致襚不得
　陳用也大夫士降於君小斂則先畢盡用已正服乃
　用賔客禭者也用衣之羙者故言祭服若親屬有也
　相送受之而不以即陳列也士喪禮鄭注云大功以
　上有同財之義禭之不將命自即陳於房中小功以
　下及同姓皆將命(案親者禭不將命衆兄弟外兄弟/使人將命不親致朋友則親致之)
　(親者禮畧其情重疏/者禮隆其情淺也)祭服無算算數也大斂所有祭
　服皆用之無限數也大夫士猶小斂主人猶用複衣
　複衾若襚亦得用祫也故士䘮禮云襚以褶　陳氏
　澔曰複衣複衾衣衾之有綿纊者
　存疑熊氏安生曰君無禭大夫士謂君不合以衣禭
　大夫士　孔氏頴逹曰雖有君禭不陳不以斂至大
　斂則得用君禭　胡氏銓曰此謂小斂若大斂則君
　有禭士喪禮具之
　辨正吳氏澄曰此章每節皆言君與大夫士三者之禮
　如熊説則此節不言君禮而但言大夫士禮與前後不
　合孔氏兩存其義猶或有疑胡氏專主其説則偏矣
袍必有表不禪衣必有裳謂之一稱(禪音/單)
　正義鄭氏康成曰袍䙝衣必有以表之乃成稱也雜
　記曰子羔之襲繭衣裳與税衣纁衻為一是也(孔疏/𫀆繭)
　(衣上加税衣/表之乃成稱)論語當暑袗絺綌必表而出之亦為其
　䙝也(孔疏証冬夏並/用袍上並加表)　熊氏安生曰䙝衣所用尊卑
　不同士襲而用䙝衣故士䘮禮陳襲事爵弁服皮弁
　服禒衣純衣注云禒所以表袍是襲有袍士䘮禮小
　斂云祭服次散衣次注云縁衣以下袍繭之屬是小
　斂有袍士䘮禮大斂散衣是亦有袍若大夫襲亦有
　袍斂則必用正服不用䙝衣若公則襲及大小斂皆
　不用䙝衣雜記公襲無袍繭襲輕尚無則大小斂無
　可知也　孔氏頴逹曰袍有衣以表之不使禪露也
　　陸氏徳明曰衣單複具曰稱　黄氏震曰袍必有表
　内外相稱衣必有裳上下相稱
　案袍必有表乃爲一稱男子禮服衣與裳殊恐止有
　衣無裳故又言必有裳
凡陳衣者實之篋取衣者亦以篋升降者自西階凡陳
衣不詘非列采不入絺綌紵不入(篋苦協反詘丘/勿反紵直呂反)
　正義鄭氏康成曰取猶受也不屈謂舒而不卷也列
　采謂正服之色也絺綌紵當暑之䙝衣也襲尸重形
　冬夏用袍及斂則用正服　孔氏頴逹曰列采謂五
　方正色非列采謂雜色不入陳之也絺是細葛綌是
　麄葛紵是紵布此䙝衣也　陳氏澔曰陳衣者實之
　篋自篋中取而陳之也取衣收取禭者所委之衣也
　　吳氏澄曰篋盛之者示慎重不輕䙝之意自西階者
　主人雖死視之如生不敢由主人之階也
凡斂者袒遷尸者襲君之喪大胥是斂衆胥佐之大夫
之喪大胥侍之衆胥是斂士之喪胥爲侍士是斂
　正義鄭氏康成曰袒者於事便也侍猶臨也大祝之
　職大喪贊斂喪祝卿大夫之喪掌斂士喪禮商祝主
　斂　孔氏頴逹曰此明斂所用之人大小斂事多故
　袒為便遷尸入棺事少故襲大祝是接神者君尊故
　使親執斂事是猶執也衆祝喪祝也賤故副佐大祝
　大夫卑故大祝侍之侍謂臨檢之也君應有侍者不
　知何人也䘮祝卑故親執斂也士之䘮䘮祝臨之士
　之朋友來助斂也士䘮禮士舉遷尸是也商祝祝習
　商禮者
　存疑鄭氏康成曰胥樂官也不掌䘮事胥當為祝字
　之誤也
　辨正吳氏澄曰大胥非謂樂官之大胥案周官大祝
　之下有胥四人所謂大胥者大祝之胥也喪祝之下
　有胥四人所謂衆胥者衆祝之胥也大祝之爵為下
　大夫喪祝之爵為上士非能親執斂役者故雖身親
　涖事而各以其下之胥服勞侯國之祝雖非四命之
　下大夫三命之上士等而差之其命數大祝當降國
　卿一等衆祝當降二等胥各四人當亦如王朝之數
　國君之斂大胥四人親斂衆胥二人佐之以足六人
　之數祝官臨檢記雖不言孔疏謂君應有侍者不
　知何人蓋大祝也大夫之斂則大胥二人臨檢衆胥
　四人親斂士之斂則衆胥二人臨檢士之友四人自
　斂
小斂大斂祭服不倒皆左衽結絞不紐(紐女/九反)
　正義鄭氏康成曰左衽衽向左反生時也　孔氏頴
　逹曰此明斂衣之法前已言小斂不倒此又並言者
　為下諸事出也衽衣襟也生向右左手解抽帶便也
　死則襟向左示不復解生時帶並為屈紐使易抽解
　若死則無復解義故絞束畢結之不為紐也(案衣原/有兩衽)
　(但生則右衽在外死則/左衽在外所謂襲也)
斂者既斂必哭士與其執事則斂斂焉則為之壹不食
凡斂者六人(與音預其/當作共)
　正義鄭氏康成曰斂者必使所與執事者不欲妄人
　䙝之執或為􁏨　孔氏頴逹曰斂者謂大祝衆祝之
　屬以其與亡者或臣舊或有㤙今手為執事專心則
　増感故斂竟皆哭也士與其執事謂平生曽與亡者
　共執事今與喪所助斂若不經共執事則䙝惡之不
　使斂也生經有㤙死又為之斂為之廢壹食斂兩邉
　各三人故用六人凡者貴賤同也
　存疑吳氏澄曰上言既斂必哭蓋通為大胥衆胥及
　士而言此言一不食蓋專為士之生嘗共事死又與
　斂者言其情厚於大胥衆胥等也
君錦冒黼殺綴旁七大夫𤣥冒黼殺綴旁五士緇冒赬
殺綴旁三凡冒質長與手齊殺三尺自小斂以往用夷
衾夷衾質殺之裁猶冒也(冒莫報反/殺色戒反)
　正義鄭氏康成曰冒者既襲所以韜尸重形也殺冒
　之下帬韜足上行者也小斂又覆以夷衾裁猶制也
　字或為材　孔氏頴逹曰此明尊卑冒制冒謂襲後
　小斂前所用以韜尸也冒有質殺者作兩囊各縫合
　一頭又縫連一邉餘一邉不縫兩囊皆然也上者曰
　質下者曰殺君質用錦殺用黼制如直囊其用之先
　以殺韜足而上後以質韜首而下綴旁七者不縫之
　邉上下安七帶綴以結之也大夫綴旁五士旁三者
　尊卑之差也鄭注士喪禮云上𤣥下纁象天地也以
　此推之士赬殺則君大夫畫殺為斧文也几冐謂通
　貴賤也冒之質從頭韜來至下長短與手相齊也殺
　從足韜上長三尺徃猶後也小斂前有冒小斂後衣
　多故用夷衾覆之夷衾所用上齊於手下三尺所用
　繒色及長短制度如冒之質殺但不復為囊及旁綴
　也　又曰始死幠用斂衾是大斂之衾自小斂以前
　覆尸至小斂時君錦衾大夫縞素士緇衾用之小斂
　斂訖别制夷衾以覆之其小斂以前所用大斂之衾
　者小斂以後停而不用至将大斂及陳衣又更制一
　衾主用大斂也所謂大斂二衾者其夷衾至大斂時
　所用無文當應總入大斂衣内并斂之也
君将大斂子弁絰即位於序端卿大夫即位於堂亷楹
西北面東上父兄堂下北面夫人命婦尸西東面外宗
房中南面小臣鋪席商祝鋪絞紟衾衣士盥於盤上士
舉遷尸於斂上卒斂宰告子馮之踊夫人東面亦如之
　(鋪普吳反又音敷/馮音憑下並同)
　正義鄭氏康成曰子弁絰者未成服(孔疏成服則著/䘮冠弁是未成)
　(服小斂亦然雜記小斂/環絰公大夫士一也)弁如爵弁而素大夫之喪子
　亦弁絰　孔氏頴逹曰此明君大斂時節也序謂東
　序端謂序之南頭卿大夫謂羣臣也堂廉謂堂基南
　畔廉稜之上楹謂南近堂廉者子既在序端故羣臣
　立於基上東楹之西也父兄諸父諸兄不仕者以其
　賤故在堂下鄉北以東為上也若士亦在堂下外宗
　君姑姊妹之女及姨舅之女也輕故在房中而鄉南
　鋪席謂下莞上簟敷於阼階上供大斂也商祝鋪絞
　紟衾衣等致於小臣所鋪席上以待尸也士亦喪祝
　之屬周禮喪祝上士二人中士四人下士八人将舉
　尸故先盥手於盤上也斂上即斂䖏宰告者斂畢大
　宰告孝子也孝子得告馮尸而起踊夫人亦馮尸而
　踊馮竟乃斂於棺
大夫之喪将大斂既鋪絞紟衾衣君至主人迎先入門
右巫止於門外君釋菜祝先入升堂君即位於序端卿
大夫即位於堂廉楹西北面東上主人房外南面主婦
尸西東面遷尸卒斂宰告主人降北面於堂下君撫之
主人拜稽顙君降升主人馮之命主婦馮之(菜注如字/今作采)
　正義鄭氏康成曰先入右者入門而右也巫止者君
　行必與巫巫主辟凶邪也釋菜禮門神也必禮門神
　者禮君非問疾弔喪不入諸臣之家也主人房外南
　面大夫之子尊得升視斂也　孔氏頴逹曰此明大
　夫大斂節也主人適子也出門迎君望見馬首不哭
　不拜先還入門右北面以待君至不哭厭於君不敢
　伸其私恩也巫止門外者君臨臣喪巫祝桃茢至門
　恐主人惡之且禮敬主人故不将巫入對尸柩士喪
　禮云巫止於廟門外祝代之故先君而入門升自阼
　階也君隨祝後而升堂即位於東序之端阼階上之
　東是適子臨斂䖏也主人房外南面者鄉者在門右
　君升則主人亦升立君之北東房之外面向南俱欲
　視斂也遷尸者鄉鋪絞紟衾衣而君至今列位畢故
　舉尸於鋪衣上也主人得告斂畢降西階堂下鄉北
　立待君者君臣情重方為分異故斂竟君以手撫案
　尸與之別主人見君撫尸故在堂下拜稽顙以禮君
　之恩君降者撫尸畢而下堂也升主人者君命升之
　也主人升自西階由足西面馮尸不當君所君又命
　主婦馮之士喪禮其子不得升故鄭注大夫之子尊
　得升視斂也
　案士喪禮君釋菜入門注疏訓為釋菜禮門神也與
　此記釋菜之解正同蓋古人蘋蘩之菜可薦鬼神故
　月令有入學釋菜之節學記有皮弁祭菜之儀其明
　證也或謂菜當作采謂時未成服故君釋采色之服
　而素服以入也抑知君臨臣喪當未成服而徃則君
　仍朝服如既成服而往則君又自衣疑衰也又安有
　所為采服而臨入門時始釋之哉或説謬已
士之喪将大斂君不在其餘禮猶大夫也
　正義鄭氏康成曰其餘謂卿大夫及主婦之位(孔疏/鋪衣)
　(列位男女之儀/悉如大夫也)　孔氏頴逹曰此明士斂之節士喪
　卑無恩君不視斂故云君不在也若有大夫來而君
　在位則卿大夫位亦在堂廉近西也
鋪絞紟踊鋪衾踊鋪衣踊遷(尸/)踊斂衣踊斂衾踊斂絞
紟踊
　正義鄭氏康成曰目孝子踊節　吳氏澄曰踊之節
　君大夫士之禮皆同大斂當此之節則孝子必踊也
君撫大夫撫内命婦大夫撫室老撫姪娣君大夫馮父
母妻長子不馮庻子士馮父母妻長子庻子庻子有子
則父母不馮其尸凡馮尸者父母先妻子後君於臣撫
之父母於子執之子於父母馮之婦於舅姑奉之舅姑
於婦撫之妻於夫拘之夫於妻於昆弟執之馮尸不當
君所凡馮尸興必踊(長竹杖反/奉芳勇反)
　正義鄭氏康成曰撫以手案之也内命婦君之世婦
　馮謂扶持服膺也君於臣撫之至夫與妻於昆弟執
　之此恩之淺深尊卑之儀也馮之類必當心馮尸不
　當君所不敢與尊者所馮同䖏也凡馮尸興必踊悲
　哀之至馮尸必坐　孔氏頴逹曰此明撫尸及馮尸
　之節大夫貴故君自撫之大夫以室老為貴臣以姪
　娣為貴妾死則為之服故並撫之也君大夫自主父
　母妻長子四人喪故同馮之馮父母撫妻子并云馮
　通言耳士賤故馮及庻子謂庻子無子者也有子則
　不馮君大夫之庻子雖無子不得馮也凡馮尸者凡
　主人也父母先妻子後謂尸之父母妻子也君尊於
　臣但以手撫案尸心身不服膺也父母於子執之當
　心上衣也子於父母馮之服膺心上也婦於舅姑尊
　故奉當心上衣也舅姑於婦亦手案尸心與君為臣
　同也妻於夫拘之微引心上衣輕於馮重於執也夫
　於妻於昆弟亦執心上衣也不當君所者君已馮心
　則餘入馮者宜少辟之凡馮尸必哀殞故起必踊泄
　之馮者為重奉次之拘次之執次之尊者則馮奉卑
　者則撫執執雖輕於撫而恩深故君於臣撫父母於
　子報是兼有尊卑深淺也士喪禮君坐撫當心此下
　云馮尸不當君所明君不撫得當君所也　吳氏澄
　曰總言之皆謂之馮尸分言之則有馮奉拘撫執五
　者之異撫在拘執之間
　案馮者俯而就之其統名也馮必當心以我悲切之
　心致之猶若欲彼知之也撫以一手親之奉以兩手
　為恭也拘執既馮其心又摻其手詩摻執子之袪摻
　執子之手若與之握别亦執緩而拘廹也
父母之喪居倚廬不塗寢苫枕凷非喪事不言君為廬
宫之大夫士襢之既葬柱楣塗廬不於顯者君大夫士
皆宫之凡非適子者自未葬以於隠者為廬(苫始占反/枕之鴆反)
　(凷苫内反疏云定本無枕凷字/䄠章善反楣音眉適丁歴反)
　正義鄭氏康成曰宫謂圍障之也襢袒也謂不障不
　於顯者不塗見面於隠者為廬不欲人屬目蓋廬於
　東南角既葬猶然　孔氏頴逹曰廬者中門外東墻
　下倚木為廬以草夾障不用泥塗之孝子居於廬中
　寢卧於苫頭枕於凷志在悲哀若非喪事口不言説
　也君廬外以帷障之如宫牆大夫士其廬袒露不帷
　障也既葬情殺故柱楣稍舉以納日光又以泥塗辟
　風寒不塗廬外顯處也大夫士既葬故得宫之凡非
　適子謂庻子也既非喪主故於東南角隠映處為廬
　葬竟亦然　聶氏崇義曰凡起廬先以一木横於牆
　下去牆五尺卧於地為楣即立五椽於上斜倚東牆
　上以草苫蓋之其南北面亦以草屏之向北開門
　案儀禮鄭注云倚廬倚木為廬在中門外東方又云
　柱楣所謂梁闇於中門外屋下壘墼為之不塗塈謂
　之堊室今合此下文推之是初喪之廬東倚東壁西
　楣著於地但以草夾障之而北户既葬乃舉楣起之
　下加以柱使稍髙廣旁加壘墼使稍堅固成室矣而
　猶不塗至練則堊其牆使白謂之堊室為飾也至祥
　并黝其地使黒彌飾也
　總論孔氏頴逹曰此以下至兄不次於弟明君大夫
　士遭喪斬衰齊衰大功等居廬及堊室至祥禫以來
　降殺之節此論遭喪居廬之禮
既葬與人立君言王事不言國事大夫士言公事不言
家事
　正義鄭氏康成曰此常禮也(孔疏庾云曽子問三年/之喪不羣立旅行此與)
　(人立為常者以下經大判為常且曾/子問據無事時此有事須言故也)　孔氏頴逹曰
　此明居喪常禮未葬不與人並立君諸侯也王天子
　也既葬可並立則諸侯可言天子事猶不私言己國
　事公君也大夫士亦得言君事未可言私事
君既葬王政入於國既卒哭而服王事大夫士既葬公
政入於家既卒哭弁絰帶金革之事無辟也(辟音/避)
　正義鄭氏康成曰此權禮(孔疏據曾子問/魯公有為為之)弁絰帶者
　變喪服而弔服輕可以即事也(孔疏變服重弔/服輕故從戎便)　孔
　氏頴逹曰國家有事孝子不得遵常禮故從權也葬
　竟未卒哭王事謂王之政令入于己國也既卒哭則
　出為王服金革之事公政謂國之政令入大夫家卒
　哭則有變服今服弔服以從金革之事無所避也國
　君言服王事則此亦服國事國君當亦弁絰但君尊
　不言奪服耳然此弁絰謂弔服帶謂喪服雖弔服而
　有要絰異凡弔也
既練居堊室不與人居君謀國政大夫士謀家事既祥
黝堊祥而外無哭者禫而内無哭者樂作矣故也(黝於/紏反)
　(堊烏路反/禫大感反)
　正義鄭氏康成曰黝堊堊室之飾也地謂之黝牆謂
　之堊(孔疏釋/宫文)外無哭者於門外不哭也内無哭者入
　門不哭也禫踰月而可作樂(孔疏魯人朝祥莫歌/孔子言踰月則善)樂
　作無哭者(孔疏以祥踰月作/樂故禫時無哭)　孔氏頴逹曰此論練
　及祥禫之節練居堊室猶不與人居也練後漸輕故
　君大夫士得謀己國家事也祥大祥也黝黑也平治
　其地令黑堊白也新塗堊牆壁令白稍飾故也外即
　中門外堊室中也祥之日鼓素琴故中門外不哭若
　有弔者則入即位哭也内中門也樂作矣句釋禫之
　無哭不釋祥之無哭皇氏謂祥之日鼓素琴句釋祥
　禫二時非鄭義禫踰月定本作祥是祥踰月而可作
　樂也
　存疑孔氏頴逹曰祥已懸八音於庭是樂作矣故門
　内不復哭也
禫而從御吉祭而復寢期居廬終喪不御於内者父在
為母為妻齊衰期者大功布衰九月者皆三月不御於
内婦人不居廬不寢苫喪父母既練而歸期九月者既
葬而歸(齊音咨衰七回反/期音基為於偽反)
　正義鄭氏康成曰從御御婦人也(孔疏杜預以為禫/而從御謂從政御)
　(職事鄭必為御婦人者下文云期居廬終䘮不/御於内既言不御於内故知此御是御婦人也)復寢
　不復宿殯宫也(孔疏案間𫝊既祥復寢謂不宿中門/外復扵殯宫之寢此復寢謂平常之)
　(寢文同義别故鄭/注不復宿殯宫也)歸謂歸夫家也(孔疏女子出嫁為/祖父母及兄弟為)
　(父後者皆期九月謂夲是期而降在大功者案䘮服/記女子為父母卒哭折筓首鄭注謂卒哭䘮之大事)
　(畢可以歸於夫家此云既練不同者䘮服注云可以/歸是可歸之節其實歸時在練後也  案女子出嫁)
　(惟祖父母及兄弟為父後者正期不降若惟叔父母/姑姊妹逆降九月衆兄弟姪出降九月象筓而折其)
　(首為太/飾也)　孔氏頴逹曰此釋禫節
　通論孔氏頴逹曰吉祭而復寢者謂禫祭之後同月
　之内值吉祭之節行吉祭訖而復寢不待踰月若不
　當四時吉祭則待踰月吉祭乃復寢故士虞記云中
　月禫是月也吉祭猶未配注云是月是禫月也當四
　時之祭月則祭也亦不待踰月故熊氏云不當四時
　祭月則待踰月也
　案吉祭吉禘也謂之禘者以諦視昭穆也蓋三年喪
　畢将致死者之主於廟必祧一逺主故因時遞遷而
　虛禰廟以待新主之入至此合祭祖廟以審視昭穆
　當秋冬則謂之吉祫當春夏則謂之吉禘春秋閔二
　年吉禘於荘公襄十六年傳冬穆叔如晋晋人答穆
　叔曰以寡君之未禘祀皆此祭非大禘也但此祭在
　二十七月禫祭之後亦必遇四時當祭乃行之魯荘
　公三十二年八月薨至閔二年五月裁二十二月而
　遽行吉禘故左氏譏其速若僖八年禘於太廟文二
　年大事於太廟則又為大禘與此禘不同諸儒多混
　而一之故其説多鑿又從御即孟獻子之比御乃比
　次婦人使之當御復寢乃入内寢即孟獻子比御而
　不入之入也
公之喪大夫俟練士卒哭而歸
　存疑鄭氏康成曰此公公士大夫有地者也(孔疏其/臣呼此)
　(有地大夫之君為公故曰公之䘮知此公是公士大/夫有地者以其臣大夫待練士待卒哭故知非正君)
　(案雜記大夫次於公館以終喪/士練而歸彼謂正君與此殊也)其大夫士歸者謂素
　在君所食都邑之臣(皇氏侃曰素先也君所食都邑/謂公士大夫之君采地言公士)
　(大夫在朝廷而死此臣先在其君所食之采邑君䘮/而來服至小祥而各反故云歸也  熊氏安生曰素)
　(在君之所謂此家臣為大夫者素先在君所也都邑/之臣謂家臣不在君所出外食於都邑者也今君䘮)
　(皆在至練及卒哭後素在君所者歸於家素食都邑/者歸於都邑  孔疏皇説於文便而理不包如熊解)
　(則鄭當云素在君所及食都/邑之臣今不云及其義疑也)
　案鄭以此文與雜記不同故以此公為士大夫有采
　地者大夫士皆其家臣夫古人名分甚嚴恐無士大
　夫有采地得稱公之理春秋惟楚僭王故其大夫僭
　公如申公葉公不當以是為正禮且通篇皆辨君大
　夫士之禮不同不應至此忽亂之又檀弓亦有公之
　喪諸逹官之長杖句公之喪謂君喪安得此獨異訓
　乎疑此所指大夫士與雜記大夫士有内外之異耳
　君薨未葬以前諸臣以逺近相次入臨至既葬卒哭
　則都邑之大夫猶留俟練下邑之士卒哭即歸以治
　民至於既練則任政之大夫猶次於公館以終喪分
　職之士可歸其家以治職更有親近之士如僕人射
　人之屬亦留公館以終喪則居堊室與大夫居廬㣲
　不同是此文與雜記未嘗不可通也
大夫士父母之喪既練而歸朔月忌日則帚哭於宗室
諸父兄弟之喪既卒哭而歸
　正義鄭氏康成曰歸謂歸其宫也忌日死日也宗室
　宗子之家謂殯宫也禮命士以上父子異宫　孔氏
　頴逹曰此明庻子遭喪歸家之節大夫士謂庻子為
　大夫士也適子則終喪在殯宫朔月朔望也雖練各
　歸至忌日及朔望則歸殯宫也諸父諸兄弟並期為
　輕故至卒哭而各歸賀氏云此弟謂適弟則庻兄為
　之次不云兄不次於弟謂庻弟也
　案言大夫士者大夫士期而從政故既練可歸不然
　誰非人子適長方朝夕堊室不與人居而庻子獨棄
　几筵而歸乎婦人於父母之喪既練而歸今以三年
　斬衰而同於降服之女於心安乎公羊傳閔子騫腰
　絰服事既而曰古之道不即人心退而致仕孔子善
　之則不歸者其正歸者其權也
父不次於子兄不次於弟
　正義鄭氏康咸曰不次謂不就其殯宫為次而居
　孔氏穎逹曰父兄尊者
君於大夫世婦大斂焉為之賜則小斂焉於外命婦既
加蓋而君至於士既殯而徃為之賜大斂焉夫人於世
婦大斂焉為之賜小斂焉於諸妻為之賜大斂焉於大
夫外命婦既殯而徃
　正義鄭氏康成曰為之賜謂有恩恵也加蓋而至於
　臣之妻畧也　孔氏穎逹曰君於世婦謂内命婦大
　斂為常恩賜則小斂而徃然則君於大夫大斂是常
　小斂是恩賜案隠元年公不與小斂故不書日此謂
　卿當未襲而徃故昭十五年有事於武宫叔弓卒去
　樂卒事公羊云君聞大夫喪去樂卒事而徃可也是
　卿未襲而徃栁荘非卿衛君即弔急弔賢也君於外
　命婦恩輕故既大斂入棺加蓋之後而君至也於諸
　妻謂姪娣及同姓女也同士禮故謂之賜大斂焉若
　夫人姪娣尊同世婦當大斂為之賜小斂焉於大夫
　外命婦謂夫人於大夫及外命婦既殯而徃但有一
　禮無㤙賜差降之事也　方氏慤曰小斂在先大斂
　在後喪事以速為敬故大斂而徃者則為禮之常小
　斂而徃者則為之賜也　黄氏震曰㤙輕者殯而後
　徃㤙重者大斂而徃異㤙者小斂即徃為之賜言異
　㤙也
　總論孔氏頴逹曰自此至君退必奠明君於大夫及
　士并夫人於大夫士㤙賜弔臨主人迎送之節
大夫士既殯而君徃焉使人戒之主人具殷奠之禮俟
於門外見馬首先入門右巫止於門外祝代之先君釋
菜於門内祝先升自阼階負墉南面君即位於阼小臣
二人執戈立於前二人立於後擯者進主人拜稽顙君
稱言視祝而踊主人踊(先悉見反/後胡豆反)
　正義鄭氏康成曰殷猶大也朝夕小奠至月朔則大
　奠君将來則具大奠之禮以待之榮君之來也祝負
　墉南面直君北(孔疏直/當也)房户東也小臣執戈先後君
　君升而夾階立(孔疏顧命夾階/上刃故知之)大夫殯即成服成服
　則君亦成服錫衰而徃弔之擯者進當贊主人也始
　立門東北面稱言舉所以來之辭也視祝而踊祝相
　君之禮當節之也　孔氏頴逹曰此明君弔大夫之
　禮君於大夫雖視大斂或有既殯之後而始徃與士
　同也君将徃使人豫戒主人主人重君之來先備月
　朔大奠之禮待於門外見君馬首先君而入祝先道
　君升阼階在君之北立於房户之東昔負壁而鄉南
　君位於阼階者主人不敢有其室也執戈辟邪氣也
　擯者進於孝子前告孝子使行禮喪賛曰相此云擯
　者以君之弔禮故以擯言主人北面拜而稽顙君舉
　弔辭祝以相君先踊君乃視祝而踊君踊畢主人乃
　踊
　案於士既殯而徃者禮之常於大夫亦既殯而往者
　或君有朝會疾病之事不及其斂也
大夫則奠可也士則出俟於門外命之反奠乃反奠卒
奠主人先俟於門外君退主人送於門外拜稽顙
　正義鄭氏康成曰迎不拜拜送者拜迎則為君之答
　已　孔氏穎逹曰此明君來弔士與大夫其禮不同
　也大夫則奠可也者君既在阼主人在庭踊畢則釋
　此殷奠於殯可也言對人君可為此奠士卑不敢留
　君待奠故士先出待君門外謂君将去也君使人命
　反設奠士乃反入設奠主人奠畢又先出門待君大
　夫士同君退主人門外送之而拜案曲禮凡非弔喪
　非見國君無不答拜然則喪法孝子拜賓無答拜之
　禮僖二十四年左傳宋先代之後於周為客有喪拜
　焉謂其餘諸侯來弔國喪主不拜宋周敵禮拜謝亦
　主人拜賔之義也
君於大夫疾三問之在殯三徃焉士疾壹問之在殯壹
往焉君弔則復殯服
　正義鄭氏康成曰三問三徃壹問壹徃所以致殷勤
　也君弔則復殯服者復反也反其未殯未成服之服
　新君事也謂臣喪既殯後君乃始來弔也復或為服
　　孔氏頴逹曰殯服則苴絰免布深衣也不散帶故
　小記有云君弔雖不當免時也主人必免謂臣大斂
　君有故不得來殯後始來弔也
夫人弔於大夫士主人出迎於門外見馬首先入門右
夫人入升堂即位主婦降自西階拜稽顙於下夫人視
世子而踊奠如君至之禮夫人退主婦送於門内拜稽
顙主人送於大門之外不拜
　正義鄭氏康成曰視世子而踊世子從夫人夫人以
　為節也世子之從夫人位如祝從君也　孔氏穎逹
　曰此明夫人弔臣禮孝子迎君之妻亦如迎君禮也
　主婦臣妻也夫人來弔故婦人為主人世子夫人之
　世子隨夫人來也夫人來弔則世子在前導引其禮
　奠如君至之禮者亦先戒乃具殷奠夫人即位哭後
　主婦拜竟而設奠事如君弔禮主婦送於門内門寢
　門也婦人迎送不出門故夫人去於路寢門内拜送
　之主人送於大門外喪無二主主婦已拜故主人不
　拜　應氏鏞曰君臣之際猶家人也君於外内婦既
　殯往夫人於大夫士之家亦往弔之蓋弔内子士妻
　之禮亦在其中矣主人迎而先入門右夫人升而自
　阼階待夫人猶待君也主婦拜稽顙於下執妾禮猶
　臣禮也夫人之行世子實待之國君視祝而踊夫人
　則視世子而踊也退則送於門内婦人迎送不下堂
　而特至門者為所尊變也其來也主人迎於門外送
　亦如之所以代主婦而伸敬也門外者男子之所有
　事婦人迎送不出門雖對所尊而不敢變也
大夫君不迎於門外入即位於堂下主人北面衆主人
南面婦人即位於房中若有君命命夫命婦之命四鄰
賔客其君後主人而拜
　正義鄭氏康成曰入即位於下不升堂而立阼階之
　下西面下正君也衆主人南面於其北婦人即位於
　房中君雖不升堂猶辟之也後主人而拜者将拜賔
　使主人陪其後而君前拜不俱拜者主人無二也
　孔氏穎逹曰此明大夫君之禮大夫下臣稱大夫爲
　君故曰大夫君不迎於門外貶於正君也主人北面
　者其君即阼階下位故適子避之所以在君之南北
　面也婦人之位在堂君雖不升堂猶辟於房中正君
　來禮亦如之不言大夫君之妻來者當同夫人禮也
　前君臨大斂云主婦尸西以大斂哀深故不辟君今
　謂殯後也當此大夫君來弔時或有本國之君或有
　國中大夫命婦之命或有昔經使四鄰之國卿大夫
　遣使來弔若有此諸賔在庭則此大夫君代主人拜
　命及拜賔以喪用尊者拜賔故也然大夫君不敢同
　於國君專代為主故以主人陪置君之後君先拜主
　人後拜不同時拜故鄭云主人無二也
　存疑郝氏敬曰大夫君後主人而拜非二孤與
　案大夫君必使主人陪其後而拜辟國君也然大夫
　君拜時主人不拜則亦非二孤矣
君弔見尸柩而後踊大夫士若君不戒而徃不具殷奠
君退必奠
　正義鄭氏康成曰塗之後雖往不踊也踊或為哭或
　為浴君退必奠榮君之來(孔疏君來不先戒當時雖/不得殷奠君去後必設奠)
　(告殯以榮/君來故也)
　存疑皇氏侃曰前文既殯君往視祝而踊殯後有踊
　者謂既殯未塗得有踊也若塗之後不踊　陳氏澔
　曰前章既殯而君徃是不見尸柩也乃視祝而踊此
　言見尸柩而後踊以與前文異舊説殯而未塗則踊
　塗後乃不踊未知是否
君大棺八寸屬六寸椑四寸上大夫大棺八寸屬六寸
下大夫棺六寸屬四寸士棺六寸(屬音燭禆/歩歴反)
　正義鄭氏康成曰大棺棺之在表者也檀弓曰天子
　之棺四重水兕革棺被之其厚三寸杝棺一梓棺二
　四者皆周此以内説而出也(孔疏檀弓先言水革是/從内及外此先言大棺)
　(是從外及内屬當/梓棺椑當杝棺也)然則大棺及屬用梓椑用杝以是
　差之上公革棺不被三重也諸侯無革棺再重也大
　夫無椑一重也士無屬不重也庻人之棺四寸(孔疏/檀弓)
　(孔子為中都宰則四寸之棺/五寸之槨是庻人棺四寸也)上大夫謂列國之卿也
　趙簡子云不設屬椑時僭也(孔疏哀公二年趙簡子/與鄭戰於鐵簡子自誓)
　(云桐棺三寸不設屬椑下卿之罰也大夫依禮無椑/今云罰始無椑故知當時大夫常禮用椑時僭也)
　　孔氏頴逹曰天子四重之棺屬與椑合一尺大棺八
　寸水兕革棺共六寸都合厚二尺四寸也上公棺則
　去水皮所餘三重合厚二尺一寸侯伯子男則又去
　兕皮但餘三棺為二重合厚一尺八寸也上大夫去
　椑四寸所餘大棺與屬合為一尺四寸下大夫大棺
　與屬各减二寸厚一尺也士則不重惟大棺六寸
　黄氏震曰大棺以其包於外故曰大屬則連屬於大
　棺故曰屬椑則親身而偪近故曰椑
　總論孔氏穎逹曰自此至篇末總論君大夫士等棺
　槨及飾棺之異并碑繂之殊此經論君大夫士等棺
　槨厚薄之制
君裏棺用朱緑用雜金鐕大夫裏棺用𤣥緑用牛骨鐕
士不綠(鐕子/南反)
　正義鄭氏康成曰鐕所以琢著裏　孔氏穎逹曰此
　明裏棺之制定本緑皆作琢謂鐕琢朱繒貼著於棺
　也雜金鐕者鐕釘也尚書云貢金三品黄白青色舊
　説云用金釘又用象牙釘雜之以琢士亦同大夫用
　牛骨鐕
　存疑孔氏頴逹曰隱義云朱綠皆繒也朱繒貼四方
　綠繒貼四角大夫四靣𤣥四角綠士不緑惟用𤣥也
　辨正吳氏澄曰案定本近是蓋裏棺兼用綠色無義
　疏説分二色貼四邉貼四隅亦無義且未詳何據若
　依定本以緑爲琢則朱𤣥句絶琢字屬下句士用𤣥
　裏棺與大夫同但不用釘琢之爲異爾
君蓋用漆三衽三束大夫蓋用漆二衽二束士蓋不用
漆二衽二束
　正義鄭氏康成曰用漆者塗合牝牡之中也衽小要
　也　孔氏穎逹曰此明衽束之數蓋棺上蓋也用漆
　謂漆其衽合縫處也衽謂燕尾合棺縫際也束謂以
　皮束棺也棺兩邉各三衽每當衽上輒以牛皮束之
　故云三衽三束大夫士横衽有二每衽有束故云二
　束士卑不用漆衽束與大夫同檀弓云棺束縮二衡
　三者據君言也若大夫士横惟二束此文是也
君大夫鬊爪實於緑中士埋之(鬊音舜爪/側巧反)
　正義鄭氏康成曰緑當爲角聲之誤也(孔疏知緑當/為角者綠為)
　(色以飾棺襄非蔵物之處以緑與角聲相近經云緑/中故讀綠為角  王氏讜曰漢四皓其一號角里角)
　(音禄呼/覺者非)角中謂棺内四隅也鬊亂髮也将實爪髮棺
　中必爲小囊盛之此緑或爲簍　孔氏頴逹曰士賤
　以物盛埋之
君殯用輴攢至其上畢塗屋大夫殯以幬攢置於西序
塗不暨於棺士殯見衽塗上帷之(輴勅倫反攅才冠反/幬音道見賢遍反)
　正義鄭氏康成曰攢猶菆也(孔疏菆聚其/木周於外)屋殯上覆
　如屋者也幬覆也暨及也此記參差(孔疏若君據天/子則當稱龍輴)
　(若據諸侯不得/云攅上畢塗屋)以檀弓參之天子之殯居棺以龍輴
　攢木題湊象椁(孔疏題頭也凑鄉也以木/頭相凑向内有似於椁)上四注如
　屋以覆之(孔疏天子之屋四注天子椁有四/阿垂而鄉下如屋之簷以覆其上)盡塗之
　(孔疏四邉及/上皆塗之也)諸侯輴不畫龍攅不題湊象椁其他亦
　如之大夫之殯廢輴置棺西牆下就牆攢其三靣塗
　之不及棺者言攢中狹小裁取容棺士不攢掘地下
　棺見小要(孔疏亦以木覆/其上而塗之)帷之鬼神尚幽闇也士逹
　於天子皆然　孔氏穎逹曰此明尊卑殯之制度凡
　殯之禮天子先以龍輴置於客位殯處然後從阼階
　舉棺於輴中輴外以木菆聚輴之四邉木高於棺乃
　從上加綃黼於棺上然後以木題凑覆如屋形以泥
　塗之又加席三重於殯上其諸侯殯時則置棺輴内
　亦菆木輴外木高於棺後加布幕於棺上又菆木於
　塗上不題凑象椁也亦中間高似屋形但不為四注
　大夫殯以幬幬覆也謂棺衣覆之於大夫言幬覆則
　王侯並幬覆也西序屋堂西頭壁也大夫不輴又不四
　面攢以一面倚西壁而三面攢之又上不為屋也塗
　不暨於棺暨及也王侯塗之而攢廣去棺逺大夫攢
　狹裁使塗不及棺耳士掘肂見衽其衽之上所出之
　處亦以木覆而塗之其塗之為火備也帷幛也朝夕
　哭乃徹帷
熬君四種八筐大夫三種六筐士二種四筐加魚腊焉
　(熬五羔反種章/勇反腊音昔)
　正義鄭氏康成曰熬者煎穀也士喪禮曰熬黍稷各
　二筐又曰設熬旁各一筐大夫三種加以粱君四種
　加以稻四筐則手足皆一其餘設於左右　孔氏穎
　逹曰此明熬榖之異魚腊謂乾腊特牲士腊用兔少
　牢大夫用麋天子諸侯無文當用六獸之屬
　存疑鄭氏康成曰將塗設於棺旁所以感蚍蜉使不
　至棺也　孔氏穎逹曰火熬其榖使香欲使蚍蜉聞
　其香氣食榖不侵尸也魚腊亦為感蚍蜉
　案熬感蚍蜉之説頗迂熬有盡蚍蜉無窮恐感之不
　勝反足以召之矣敖繼公謂孝子不得復奠故置此
　於棺旁以盡其心似為近情云
飾棺君龍帷三池振容黼荒火三列黻三列素錦禇加
偽荒纁紐六齊五采五貝黼翣二黻翣二畫翣二皆戴
圭魚躍拂池君纁戴六纁披六大夫畫帷二池不振容
畫荒火三列黻三列素錦禇纁紐二𤣥紐二齊三采三
貝黻翣二畫翣二皆戴綏魚躍拂池大夫戴前纁後𤣥
披亦如之士布帷布荒一池揄絞纁紐二緇紐二齊三
采一貝畫翣二皆戴綏士戴前纁後緇二披用纁(偽依/注作)
　(帷齊如字又才細反翣所甲反披彼義反/綏依注音緌揄音遥紐女九反緇側其反)
　正義鄭氏康成曰飾棺者以華道路及壙中不欲衆
　惡其親也荒蒙也在旁曰帷在上曰荒皆所以衣柳
　也士布帷布荒者白布也君大夫加文章焉黼荒緣
　邉為黼文畫荒緣邉為雲氣火黻為列於其中耳偽
　當為帷或作於聲之誤也大夫以上有禇以襯覆棺
　乃加帷荒於其上紐所以結連帷荒者也池以竹為
　之如小車笭衣以青布柳象宫室縣池於荒之爪端
　若承霤然云君大夫以銅為魚縣於池下揄揄翟也
　青質五色畫之於絞繒而垂之以為振容象水草之
　動摇行則魚上拂池雜記曰大夫不揄絞屬於池下
　是不振容也士則去魚齊象車蓋蕤縫合雜采為之
　形如瓜分然綴貝絡其上及旁戴之言值也所以連
　繫棺束與柳材使相值因而結前後披也漢禮翣以
　木為筐廣三尺高二尺四寸方兩角高衣以白布畫
　者畫雲氣其餘各如其象柄長五尺車行使人持之
　而從既窆樹於壙中檀弓曰周人牆置翣是也綏當
　為緌讀如冠蕤之蕤蓋五采羽注於翣首也　孔氏
　穎逹曰此明葬時尊卑棺飾君龍帷者君諸侯也帷
　柳車邉障也王侯畫龍以象君徳池織竹為籠挂於
　荒之爪端象平生宫室有承霤也天子生有四注屋
　四面承霤柳亦四池諸侯屋亦四注而柳降一池闕
　於後一故三池也振動也容飾也以絞繒為之長丈
　餘如幡畫為雉縣於池下為容飾車行則幡動也荒
　柳車上覆謂鼈甲也緣荒邉為白黒黼文於黼文之
　上荒中央又畫火黻各三行也火形如半環黻兩已
　相背也素白也禇屋也於荒下用白錦為屋在路象
　宫室也加偽荒者帷是旁牆荒是上蓋禇覆竟而加
　帷荒於禇外也纁紐六者上蓋與邉牆相離故以纁
　為紐連之旁各三凡六也齊五采五貝者鼈甲上當
　中形圓如車蓋高三尺徑二尺餘凡車蓋四面有垂
　下蕤今此齊形象車蓋旁象蓋蕤縫合五采繒列行
　相次如瓜内之子以穰為分限又連貝為五行交絡
　齊上也黼翣二黻翣二畫翣二皆戴圭者翣形似扇
　在路則障車入椁則障柩二畫黼二畫黻二畫雲氣
　翣兩角皆戴圭玉禮器云天子八翣諸侯六大夫四
　天子又有龍翣二也魚躍拂池者凡池必有魚故此
　車池縣振容又縣銅魚於振容間若車行則魚跳躍
　上拂池也君纁戴六纁披六者事異飾棺故更言君
　也棺横束有三每束兩邉屈皮為紐三束有六紐用
　纁帛戴索連繫棺束之紐與外畔柳材使相當值謂
　連棺著柳故有六戴纁披亦用絳帛為之将一頭結
　此戴出一頭於帷外人牽之每戴繫之故亦有六也
　謂之披者若牽車登高則引前以防軒車適下則引
　後以防翻車欹左則引右欹右則引左使車不傾覆
　也大夫帷畫雲氣二池庾云兩邉賀云前後各一不
　振容不以揄絞屬於池下也畫荒謂畫雲氣火黻三
　列錦禇則與君同也紐用四不一色故二纁二𤣥也
　齊三采絳黄黒三貝亦降二也翣降兩黻翣角不圭
　止用五采羽作綏無絞而有魚躍拂池戴不並用纁
　其數與披同四也士唯白布帷荒而不畫一池在前
　亦畫揄雉於絞在於池上紐降𤣥用緇猶四紐連四
　旁也齊與大夫同一貝者一行絡之耳翣降二黼前
　纁後緇者戴當棺束通兩邉為四戴也二披用纁通
　兩旁則亦四披也鄭注以華道路及壙中以翣入壙
　中則知餘物堪入壙中者皆入　陳氏澔曰披亦如
　之謂色及數悉與戴同也
　通論陸氏佃曰素錦禇即雜記所謂錦屋諸侯大夫
　士一也其異者士以葦席為幹爾知然者以君火三
　列黻三列素錦禇大夫亦云而士不言從可知也士
　布帷據此蒲席以為裳帷亦如其幹爾天子八翣皆
　戴璧諸侯六翣皆戴圭大夫四翣士二皆戴綏戴玉
　者必戴綏戴綏者不必戴玉綏旐也知然者以明堂
　位云有虞氏之綏夏后氏之綢練殷之崇牙周之璧
　翣知之也
　存疑陸氏佃曰君纁戴六纁披六戴猶所謂拂披猶
　所謂引引之使行紼之欲止戴之使上披之欲下周
　官司士作六軍之士執披以此
　案戴以繫棺與柳材披又繫於戴出帷外兩旁挽之
　在道曰紼在墓曰引與戴不同陸混而一之非也
君葬用輴四綍二碑御棺用羽葆大夫葬用輴二綍二
碑御棺用茅士葬用國車二綍無碑比出宫御棺用功
布(大夫用輴依注音輇市專反綍音弗/葆音保國依注亦作輇比必利反)
　正義鄭氏康成曰大夫廢輴此言輴非也(孔疏與檀/弓違故知)
　(非/也)輴當為輇聲之誤(孔疏此從/雜記文)輇字或作團是以文
　誤為國輇車柩車也尊卑之差也(孔疏皇氏云尊卑/皆用輇差異在飾)
　(棺則前經/棺飾是也)在棺曰綍行道曰引至壙將窆又曰綍而
　設碑是以連言之(孔疏此經論在道之時未論窆時/經當云引而云綍與碑者初在塗)
　(後遂窆葬故/鄭云連言之)碑桓楹也(孔疏碑桓楹者鄭云天子用/大木為碑謂之豐碑諸侯則)
　(樹兩大木為碑謂之桓楹此經君稱二綍二碑故云/桓楹謂每一碑樹兩楹檀弓云三家視桓楹是僭也)
　御棺居前為節度也士言比出宮用功布則出宮而
　止至壙無矣綍或為率　孔氏穎達曰此明葬時在
　路尊卑載柩之車及碑綍之等輴國皆當為輇輇則
　蜃車在路載柩尊卑同用蜃車諸侯紼有四碑有二
　所天子則六綍四碑羽葆以鳥羽注於柄末如蓋御
　者執之大夫二綍二碑各一孔樹於壙之前後綍各
　穿之也士二綍無碑手縣下之大夫用茅自廟至墓
　士卑御自廟至大門牆内而止出路便否至墓不復
　御也羽葆功布等其象皆如麾窆時下棺天子殯用
　龍輴至壙去蜃車更載以龍輴以此約之諸侯殯以
　輴葬用輴明矣大夫朝廟用輴殯與葬不用輴也士
　朝廟用輁軸若天子元士葬亦用輁軸　彭氏汝礪
　曰葬謂之柳車以其廹地而行則曰蜃車以其無□
　則曰輇車開元禮謂之鼈甲有似於蜃
　案乗車皆髙而有輻惟重車則卑而無幅其輪以全
　木為之故謂之輇亦謂之輲以廹地而行亦謂之蜃
　車車中惟此用四輪最安固而不傾故以載棺天子
　於輪畫龍有似於盾詩龍盾之合故謂之輴其實輴
　與輇一也國車役車也形制並同但或用兩輪不似
　輴輇之必用四輪耳以兩輪共一軸故謂之輁軸其
　實國車團車亦一也鄭孔過泥字形謂朝廟在塗至
　葬所三易其車棺升車下車易傾側不幾以人之親
　痁患乎禮曰端衰喪車皆無等則所以别尊卑在棺
　與棺飾而不在車即在車亦在畫龍不畫龍及色之
　飾其車者而不在車之屢易也
凡封用綍去碑負引君封以衡大夫士以咸君命毋譁
以鼓封大夫命毋哭士哭者相止也(封依注作窆彼驗/反咸依注讀為緘)
　(古鹹反/毋音無)
　正義鄭氏康成曰封周禮作窆窆下棺也此封或皆
　作斂檀弓曰公輸若方小斂般請以機封謂此斂也
　然則棺之入坎為斂與斂尸相似咸讀為緘凡柩車
　及壙説載除飾而屬紼於柩之緘又樹碑於壙之前
　後以紼繞碑閒之鹿盧輓棺而下之此時棺下窆使
　輓者皆繫紼而繞要負引舒縱之備失脱也用紼去
　碑者謂縱下之時也衡平也人君之喪又以木横貫
　緘耳居旁持而平之又擊鼓為縱舍之節大夫士旁
　牽緘而已庻人縣窆不引紼也禮惟天子葬有隧今
　齊人謂棺束為緘繩咸或為㨔　孔氏穎逹曰此論
　尊卑下棺之制至壙説載除飾之後解此蜃車之綍
　以繫於柩緘束之繩又將一頭繞碑間鹿盧所引之
　人在碑外背碑而立負引者漸漸應鼓聲而下故云
　用綍去碑負引也諸侯禮大物多棺重恐柩不正下
　棺之時別以大木為衡貫穿棺束之緘平持而下備
　傾頓也大夫士無衡使人以紼直繫棺束之緘下於
　君也君下棺時命令衆人無得喧譁以鼓封者擊鼓
　為縱舍之節毎一鼓漸縱綍也大夫卑直命人使無
　哭耳士又卑哭者自相止也諸侯四綍二碑前後二
　綍各繞前後二碑之鹿盧其餘兩紼於壙之兩旁人
　輓之而下也天子則六繂四碑前後各重鹿盧毎一
　碑用二繂前後用四繂其餘兩繂繫於兩旁之碑諸
　侯不重鹿盧前碑後碑各一紼其餘二紼在旁人持
　而下棺耳經云用紼去碑謂前後紼耳在旁之紼無
　碑也
君松椁大夫柏椁士雜木椁
　正義鄭氏康成曰椁謂周棺者也天子柏椁以端長
　六尺夫子制於中都使庻人之椁五寸五寸謂端方
　也此謂尊者用大材卑者用小材耳自天子諸侯卿
　大夫士庻人六等其槨長自六尺而下其方自五寸
　而上未聞其差所定也抗木之厚蓋與椁方齊天子
　五重上公四重諸侯三重大夫再重士一重　孔氏
　穎逹曰此明所用椁木不同君諸侯也諸侯用松心
　為椁材大夫以柏為椁不用松心士又卑用雜木也
　案檀弓柏椁以端長六尺注云其方蓋一尺以此差
　之諸侯方九寸卿方八寸大夫七寸士六寸庻人五
　寸雖有此約無正文可定也
　案孟子言古者棺椁無度中古棺七寸椁稱之自天
　子逹於庻人則鄭孔所云棺椁厚薄之異未必確也
　特考古者不可不存其説耳
棺椁之閒君容柷大夫容壺士容甒
　正義鄭氏康成曰間可以藏物因以為節　孔氏穎
　逹曰此明棺椁之間廣狹所容也柷如漆桶是諸侯
　棺椁所容也壺是漏水器大夫所掌甒盛酒之器士
　所用也　方氏慤曰柷方二尺四寸深一尺八寸壺
　大一石甒五斗則其所容之大小可知君必以柷則
　與狄人設階同義
君裏椁虞筐大夫不裏椁士不虞筐
　正義鄭氏康成曰裏椁之物虞筐之文未聞也　呉
　氏澄曰言君之椁有物裏之而又有虞筐大夫雖不
　裏椁而猶有虞筐也士則並虞筐亦無
　案裏椁當與前裏棺同或亦君朱大夫以𤣥歟虞筐
　疑亦前所謂熬加魚腊者士遣車不載糧無魚腊則
　不虞筐可知已
　
　
　
　
　
欽定禮記義疏卷五十八
欽定四庫全書
欽定禮記義疏卷五十九
　祭法第二十三
　　正義孔氏穎達曰按鄭目録云名為祭法者以其
　　紀有虞氏至周天子以下所制祀羣神之數此於
　　别録屬祭祀　沈氏清臣曰祭法自燔柴於泰壇
　　祭天也以至終篇即書肆類於上帝禋於六宗望秩
　　於山川徧於羣神之義疏也上只添禘郊祖廟一
　　段　朱子曰祭法一篇即國語栁下惠説祀爰居
　　一段但文有先後如祀稷祀契之類只是祭祖宗
　　耳末又説有功則祀之若然則祖宗無功不祀乎
　　　吳氏澄曰法謂制之定者此篇記祭人鬼天神
　　地示之定制故曰祭法
祭法有虞氏禘黄帝而郊嚳祖顓頊而宗堯夏后氏亦
禘黄帝而郊鯀祖顓頊而宗禹殷人禘嚳而郊𡨕祖契
而宗湯周人禘嚳而郊稷祖文王而宗武王(禘大計反/嚳口毒反)
　(顓音専頊許玉反鯀本又作􁉽/古本反冥莫徑反契息列反)
　正義鄭氏康成曰有虞氏以上尚徳郊禘祖宗配用
　有徳者而巳自夏以後稍用其姓代之　趙氏匡
　曰虞氏禘黄帝蓋舜祖顓頊出於黄帝則所謂禘其
　祖之所自出也郊嚳者帝王郊天當以始祖配則舜
　合以顓頊配天為身繼堯緒不可捨唐之祖故推嚳
　以配天而舜之世系出自顓頊故以爲始祖情禮之
　至也舜宗堯當禹身亦宗舜凡祖者創業𫝊世之所
　出也宗者徳髙而可尊其廟不遷也夏后氏禘黄帝
　義同舜也郊鯀者禹尊父且以有水土之功故以配
　天祖顓頊者禹世系亦出於顓頊也宗禹者當禹身
　亦宗舜子孫乃宗禹也殷祖契出自嚳故禘嚳冥有
　水功故郊冥以配天湯出契後故祖契宗湯者當湯
　身未有宗也周禘嚳義與殷同稷有播植之功且爲
　始祖故祖稷當武王身亦未有宗
　存異鄭氏康成曰禘郊祖宗謂祭祀以配食也此禘
　謂祭昊天於圜丘也(孔疏經𫝊之文稱禘非一其義/各殊論語云禘自既灌及春秋)
　(禘於大廟謂宗廟之祭也喪服小記云王者禘其祖/之所自出大𫝊云禮不王不禘謂祭感生帝於南郊)
　(也必知此是祭昊天於圜丘者以禘文/在於郊祭之上郊前之祭唯圜丘耳)祭上帝於南
　郊曰郊祭五帝五神於明堂曰祖宗祖宗通言爾(孔/疏)
　(明堂月令云春曰其帝太皡其神句芒五時皆有帝/及神又月令季秋大饗帝故知明堂之祭有五人神)
　(及五天帝也又孝經云宗祀文王於明堂以配上帝/故知於明堂也以孝經云宗祀文王此云宗武王又)
　(云祖文王故知/祖宗通言爾)下有禘郊祖宗孝經曰宗祀文王於
　明堂以配上帝明堂月令春曰其帝太皡其神句芒
　夏曰其帝炎帝其神祝融中央曰其帝黄帝其神后
　土秋曰其帝少皡其神蓐収冬曰其帝顓頊其神𤣥
　冥有虞氏以上尚徳禘郊祖宗配用有徳者而已自
　夏以下稍用其姓代之先後之次有虞氏夏后氏宜
　郊顓頊殷宜郊契郊祭一帝而明堂祭五帝小徳配
　寡大徳配衆亦禮之殺也　熊氏安生曰有虞氏禘
　黄帝者謂虞氏冬至祭昊天上帝於圜丘大禘之時
　以黄帝配之而郊嚳者謂正建寅之月祭感生帝於
　南郊以嚳配也祖顓頊而宗堯者謂祭五天帝五人
　帝及五人神於明堂以顓頊及堯配之也祖始也宗
　尊也其夏后氏以下禘郊祖宗其義亦然但所配之
　人當代各别
　辨正王氏肅曰祖宗謂祖有功而宗有徳其廟不毁
　郊與圜丘是一郊即圜丘也天唯一而已安得有六
　五行分主四時化育萬物其神謂之五帝是五帝之
　佐也豈得稱天而鄭以五帝爲靈威仰之屬非也郊
　則圜丘圜丘則郊猶王城與京師異名而同處　楊
　氏復曰禘禮見於大𫝊小記子夏𫝊郊禮見於孝經
　大雅周頌祖有功宗有徳見於王肅賈誼劉歆韋𤣥
　成蓋禘與祖宗三條皆宗廟之祭無與乎祀天唯郊
　一條爲配天之祭經𫝊昭然不可誣也祭法禘在郊
　上者謂郊以祖配天禘上及其祖之所自出禘逺而
　祖近故禘在郊上也鄭氏見禘在郊上便謂禘大於
　郊遂強分圜丘與郊為二以禘爲冬至日祀昊天上
　帝於圜丘而以嚳配之以郊為祭感生帝於南郊而
　以稷配之既謂禘郊皆為配天矣遂併以祖宗為祀
　五帝於明堂而以祖宗配之輕肆臆説實皆非也
燔柴於泰壇祭天也瘞埋於泰折祭地也用騂犢(燔音/煩瘞)
　(於滯反折之/設反舊音逝)
　正義鄭氏康成曰壇折封土為祭處也壇之言坦也
　坦明貌也折照晳也必為照明之名尊神也地陰祀
　用黝牲與天俱用犢連言爾(孔疏陰祀宜用黒犢今/承祭天之下故連言用)
　(騂犢/也)孔氏穎達曰燔柴謂積薪於壇上而取玉及牲
　置柴上燔之使氣達於天也瘞埋謂瘞繒埋牲也
　按禮器云至敬不壇此云燔柴於泰壇者謂燔柴
　在壇設饌在地義具禮器及郊特牲疏　陳氏祥道
　曰泰壇南郊之壇也以之燔柴泰折北郊之坎也以
　之瘞埋言壇則知泰折之為坎言折則知泰壇之為
　圜宗廟之禮瘞埋於兩階之間則壇必設於圜丘之
　南坎必設於方丘之北矣燔柴以升烟瘞埋以達氣
　則燔必於樂六變之前瘞必於樂八變之前矣　方
　氏慤曰燔柴則升而明瘞埋則藏而幽升而明者天
　道也藏而幽者地道也壇為高以見折之為深折為
　方以見壇之為圜圜而高者天形也方而深者地形
　也
　存異陸氏佃曰此合祭也主天而已故雖瘞埋猶從
　祭天之牲即祠北郊應用黝犢説者曰天地無合祭
　之壇則春秋言郊何以有三望中庸言事上帝何以
　有社按周書郊祀亦及聖帝明王荀子所謂郊者并
　百王於上天而祭祀之是也盖大報天神人鬼地示
　皆與故曰禮行於郊而百神受職焉　又曰用騂犢
　當連下埋少牢於泰昭讀為一段盖四時者隂陽之
　氣升降出入於天地之中故用騂犢埋少牢以祀之
　少牢言埋則祭之於泰昭之下也騂犢言用則祭之
　於泰昭之上者鄭解騂犢以屬上句盖祭天用蒼犢
　祭地用黝牲今用騂犢以天則非倉以地則非黝非
　是也(案圜丘則牲用蒼方澤則牲用黄從天地之色/也祈穀祈年及出征廵守之告祭皆用騂從周)
　(所尚/也)
埋少牢於泰昭祭時也相近於坎壇祭寒暑也王宫祭
日也夜明祭月也幽宗祭星也雩宗祭水旱也四坎壇
祭四方也山林川谷丘陵能出雲爲風雨見怪物皆曰
神有天下者祭百神諸侯在其地則祭之亡其地則不
祭(相近依注讀為禳祈王肅作祖迎宗讀為禜/榮敬反王如字見賢遍反亡如字一音無)
　正義鄭氏康成曰昭明也亦謂壇也時四時也亦謂
　隂陽之神也埋之者隂陽出入於地中也(孔疏祭時/者謂祭四)
　(時隂陽之神也春夏為陽秋冬為隂若祈隂則埋牲/祈陽則不應埋之今總云埋者以隂陽之氣俱出入)
　(於地中而生萬物故並/埋之以享隂陽為義也)凡此以下皆祭用少牢(孔疏/以埋)
　(少牢之文在諸祭之首故知以下皆用少牢用少牢/者降於天地也先儒云不薦熟惟殺牲埋之也按小)
　(司徒小祭祀奉牛牲則王者之祭無/不用牛此用少牢者謂祈禱之祭也)相近當爲禳祈
　聲之誤也禳猶却也祈求也寒暑不時則或禳之或
　祈之寒於坎暑於壇(孔疏寒暑之氣應退而不退則/禳却之應至而不至則祈求之)
　(寒於坎寒隂也/暑於壇暑陽也)王宫日壇王君也日稱君宫壇營域
　也夜明月壇也(孔疏日神尊故其壇曰君宫/月明於夜故其壇曰夜明也)宗皆當
　爲禜字之誤也幽禜星壇也(孔疏幽闇也星至/夜而出故曰幽)星以
　昏始見禜之言營也(孔疏案荘二十五年公羊𫝊云/以朱絲營社或曰脅之或曰爲)
　(闇恐人犯之故營/之是禜有營意)雩禜水旱壇也雩之言吁嗟也(孔/疏)
　(水旱為人所吁嗟曰幽禜/雩禜皆為域而祭之也)春秋𫝊曰日月星辰之神
　則雪霜風雨之不時於是乎禜之山川之神則水旱
　癘疫之不時於是乎禜之四方即謂山林川谷丘陵
　之神也祭山林丘陵於壇川谷於坎毎方各為坎為
　壇(孔疏謂四方各/為一坎一壇)怪物雲氣非常見者也(孔疏山林/川谷丘陵)
　(能出雲為風雨見怪物皆曰神者此明四坎壇所祭/之神也怪物慶雲之屬風雨雲露並益於人故皆曰)
　(神而得/祭也)有天下謂天子也百者假成數也　孔氏穎
　達曰此總明四時以下諸神所祭之處及天子諸侯
　不同之禮天子祭天地四方言百神舉全數也諸侯
　不得祭天地若山林川澤在其封内而益民者則得
　祭之如魯之泰山晉之河楚之江漢是也亡無也謂
　其境内無此山川則不得祭也　又曰案周禮大宗
　伯備列諸祀而不見祭四時寒暑水旱者宗伯所記
　謂周禮嵗時常祀此經所載謂四時乖序寒暑僭逆
　水旱失時須有祈禱之禮也然案荘二十五年左𫝊
　云凡天災有幣無牲此禱祈得用少牢者彼天災謂
　日月食之示以戒懼人君先須修徳不當用牲若水
　旱歴時禱而不止則當用牲故詩雲漢云靡愛斯牲
　　周氏諝曰月為隂而盛於夜故曰夜明於星謂之
　幽者以對月而言則月為明而星為幽也水旱必謂
　之雩者以祭旱為主蓋隂中之陽升則為雨故雩祭
　所以助逹隂中之陽者也
　存疑張子曰寒暑無定暑近日壇寒近月坎而已故
　曰相近於坎壇祭寒暑也注謂相近為禳祈者非
　方氏慤曰幽言其隐而小揚雄曰視日月而知衆星
　之蔑故祭星之所謂之幽宗焉雩主祭旱言之兼祭
　水而主旱言之者雨以時至亦無患也幽雩皆謂之
　宗宗尊也祭祀無所不用其尊詩曰靡神不宗無所
　不用其尊之謂也　陳氏澔曰相近當爲祖迎字之
　誤也寒暑一徃一來徃者祖送之來者迎迓之周禮
　仲春晝迎暑仲秋夜迎寒則送之亦必有其禮也
　案或謂四坎壇分置於四郊望而祭之曲禮所謂天
　子祭四方祭山川是也四方即四方之神東方青帝
　太皡南方赤帝炎帝西方白帝少皡北方黒帝顓頊
　毎方以一帝爲主而一方之山林川谷丘陵皆從祀
　焉周禮宗伯兆五帝於四郊者即此月令迎春於東
　郊迎夏於南郊迎秋於西郊迎冬於北郊者亦即此
　曲禮言諸侯方祀祭山川而此不言方祀者文略耳
　附存之以備一説
大凡生於天地之閒者皆曰命其萬物死皆曰折人死
曰鬼此五代之所不變也七代之所更立者禘郊宗祖
其餘不變也(更古/行反)
　正義鄭氏康成曰折棄敗之言也鬼之言歸也　孔
　氏穎達曰此論人死與萬物不同及五代七代變與
　不變之義總包萬物故曰大凡皆受天之賦命而生
　故皆曰命萬物無知死皆曰折人爲有識故死曰鬼
　此之名號從黄帝正名百物以來至於堯舜禹湯及
　周所不變更也黄帝以下七代所變易而立者是禘
　之與郊及宗祖也除此外其餘社稷山川五祀之等
　不改變也　方氏慤曰折言其有所毁鬼言其有所
　歸不變者所命之名也更立者更立所祭之人也名
　既當於實故無事乎變人既異於世故必更立焉前
　先祖而後宗者逺近之序此先宗而後祖者親疏之
　序
　存疑鄭氏康成曰五代謂黄帝堯舜禹湯周之禮樂
　所存法也七代通數顓頊及嚳也(孔疏以上云禘郊/祖宗有顓頊及嚳)
　(故/也)所不變者則數其所法而已變之則通數所不法
　爲記者之㣲意也少昊氏脩黄帝之法後王無所取
　焉　方氏慤曰名之不變止自堯而下者蓋法存乎
　堯而已由堯以前其法未成其名容有變也
　案五代七代記無明文要而論之黄帝爲立法之祖
　不應在不變及更立之中周亦猶是不變及更立者
　不應置之五代七代之外况此記上下皆合周言之
　胡獨此不言周則鄭之舍周而言黄帝者悮也又疏
　謂鄭以上記文言頊及嚳而易緯易繫辭皆不言少
　昊則以少昊不在七代之内猶之可也若謂少昊脩
　法後世無取則頊亦下記所謂脩者胡舍少昊而獨
　取之孔合唐虞三代為五又増頊嚳而爲七則鄭注
　之非明矣至方氏法成於堯之説則又與下記義不
　合也
天下有王分地建國置都立邑設廟祧壇墠而祭之乃
爲親疏多少之數是故王立七廟一壇一墠曰考廟曰
王考廟曰皇考廟曰顯考廟曰祖考廟皆月祭之逺廟
爲祧有二祧享嘗乃止去祧爲壇去壇爲墠壇墠有禱
焉祭之無禱乃止去墠曰鬼諸侯立五廟一壇一墠曰
考廟曰王考廟曰皇考廟皆月祭之顯考廟祖考廟享
嘗乃止去祖爲壇去壇爲墠壇墠有禱焉祭之無禱乃
止去墠爲鬼大夫立三廟一壇曰考廟曰王考廟曰皇
考廟享嘗乃止顯考祖考無廟有禱焉爲壇祭之去壇
爲鬼適士二廟一壇曰考廟曰王考廟享嘗乃止顯考
無廟有禱焉爲壇祭之去壇爲鬼官師一廟曰考廟王
考無廟而祭之去王考爲鬼庶士庶人無廟死曰鬼(墠/音)
　(善適丁歴反顕考無/廟之顯依注作皇)
　正義鄭氏康成曰建國封諸侯也置都立邑爲卿大
　夫之采地及賜士有功者之地廟之言貌也宗廟者
　先祖之尊貌也祧之言超也超上去意也封土曰壇
　除地曰墠書曰三壇同墠(孔疏書金縢文於案此則/祭皆為壇無祭  平地者)
　(去壇為墠之/説可疑矣)王皇皆君也顯明也祖始也(孔疏皆爾/雅釋詁文)
　名先人以君明始者所以尊本之意也天子遷廟之
　主以昭穆合藏於二祧之中(孔疏昭之遷主總合藏/武王祧中穆之遷主總)
　(合藏文王祧中故鄭注周禮守祧先公遷主藏於后/稷之廟先王遷主藏於文武之廟至大祫毁廟之主)
　(陳於太祖是毁廟主在太廟祫乃陳之故知不窋以/下遷主藏於后稷廟也文武二廟既不毁則文武以)
　(下遷主不可越文武上藏於后/稷之廟故知藏於文武廟也)諸侯無祧藏於祖考
　之廟中聘禮曰不腆先君之祧是謂始祖廟也(案文/武以)
　(下遷主皆藏兩世室中故謂文武世室為二祧諸/侯無世室祧主藏太祖夾室故即謂始祖廟為祧)享
　嘗謂四時之祭天子諸侯爲壇墠所禱謂後遷在祧
　者也既事則反其主於祧鬼亦在祧顧逺之於無事
　祫乃祭之爾春秋文二年秋大事於太廟𫝊曰毁廟
　之主陳於太祖未毁廟之主皆升合食於太祖是也
　魯煬公者伯禽之子也至昭公定公久已爲鬼而季
　氏禱之而立其宫則鬼之主在祧明矣惟天子諸侯
　有主禘祫大夫有祖考者亦鬼其百世不禘祫無主
　爾其無祖考者庶士以下鬼其考王考官師鬼其皇
　考大夫適士鬼其顯考而已大夫祖考謂别子也凡
　鬼者薦而不祭王制曰大夫士有田則祭無田則薦
　適士上士也官師中士下士庶士府史之屬此適士
　云顕考無廟非也當為皇考字之誤　孔氏頴達曰
　此明天子以下尊卑既異上祭祖廟多少不同之事
　王立七廟者親廟四始祖一文武不遷合爲七廟也
　七廟之外又立壇墠各一近者封土逺親除地示将
　去然也父廟曰考考成也謂父有成徳之羙也王考
　廟者祖廟也王君也祖尊於父故加君名也皇考曽
　祖也皇大也君也曽祖轉尊又加大君之稱顯考髙
　祖也顯明高祖居四廟最上故以高目之祖考廟者
　始祖也此廟為王家之始故云祖考也去祧爲壇謂
　髙祖之父也不得四時而祭之若有祈禱則出就壇
　受祭也去壇爲墠者謂髙祖之祖也不得在壇若
　有祈禱則出就墠受祭也髙祖之父初寄在祧不
　得於祧中受祭故曰去祧髙祖之祖經在壇而今不
　得祭故云去壇在壇墠者不得享嘗有祈禱乃祭之
　無祈禱則不得祭也去墠曰鬼者若又有從壇遷來
　墠則此前在墠者遷入石函爲鬼雖有祈禱亦不得
　及惟禘祫乃出也諸侯立五廟壇墠與天子同無功
　徳之祖爲二祧也月祭三廟顯考祖考不得月祭止
　預四時皆降於天子也去祖謂去太祖也即高祖之
　父諸侯無功徳二祧若髙祖之父亦遷即寄太祖而
　不得於太祖廟受時祭唯有祈禱則去太祖而徃壇
　受祭也大夫立三廟二壇者異於君故立二壇而不
　墠也顯考祖考無廟以其卑也大夫髙太二祖無廟
　若有祈禱則爲壇祭之去壇爲鬼者謂高祖若遷去
　於壇則爲鬼不復得祭但薦之太祖壇而已若大夫
　有太祖之廟者其義具王制疏適士謂天子三等諸
　侯上士悉二廟一壇也顯當爲皇皇考曽祖也曽祖
　既無廟有祈禱則爲壇祭之若遷去於壇則爲鬼不
　復祭也官師謂諸侯中士下士爲一官之長者也一
　廟爲父立之王考雖無廟而猶獲祭謂在考廟者去
　王考爲鬼謂曽祖則不得祭又無壇若有祈禱則薦
　之於廟也庶士府史之屬庶人平民也賤故無廟死
　則曰鬼亦得薦之於寢王制云庶人祭於寝是也
　方氏慤曰分地者分天子之地建國者建諸侯之國
　置都者置公卿之都立邑者立大夫之邑分地建國
　畿外之臣所以嗣也置都立邑畿内之臣所以禄也
　　陳氏祥道曰月祭者薦新之祭也月令獻羔開氷
　薦鮪羞含桃與夫嘗麥嘗榖嘗麻嘗魚皆先薦寝廟
　是也享嘗者四時之祭周官大宗伯春祠夏礿秋嘗
　冬烝及司尊彜所載彝舟尊罍是也有禱焉者求福
　之祭也周官小宗伯大烖及執事禱祠於上下神祗
　凡王之㑹同軍旅田役之禱祠肄儀爲位凡天地之
　大烖類社稷宗廟則爲位都宗人掌都祭祀之禮家
　宗人掌家祭祀之禮國有大烖故皆令禱祀是也
　朱子曰官師諸有司之長也官師一廟止及禰却於
　禰廟併祭祖適士二廟即祭祖祭禰皆不及髙曽大
　夫三廟一昭一穆與太祖廟而三大夫亦有始封之
　君如魯季氏則公子友仲孫氏則公子慶父叔孫氏
　則公子牙是也　呉氏澄曰親廟四祧廟二共爲三
　昭三穆并太祖凡七廟有功徳可宗者别立廟百世
　不毁與太祖同宗或多或少或有或無故不預七廟
　之數　孔氏穎達曰此遷主所藏曰祧者是對例言
　之若散而通論則凡廟曰祧故昭元年左傳云其敢
　愛豐氏之祧彼祧逺祖廟也襄九年左傳云君冠必
　以先君之祧處之服䖍注云曽祖廟曰祧也
　存疑孔氏穎逹曰大夫無主故無所寄藏　又曰逺
　廟謂文武廟也文武廟在應遷之列故云逺廟特爲
　功徳而留故謂爲祧有文武二廟不遷故云有二祧
　享嘗四時祭祀文武特留故不得月祭但四時祭而
　已　陳氏祥道曰周官隸僕掌五寝之埽除糞灑之
　事所謂五寝者自考廟以至祖考之寝廟也王七廟
　而其寝乃五者爲其二祧将毁先除其寝所以見孝
　子孝孫之心不欲遽毁故去有漸也
　辨正徐氏邈曰左傳稱孔悝反祏又公羊大夫聞君
　之喪攝主而往注義以爲歛攝神主而已不暇待祭
　也此皆大夫有主之文又禮言重主道也埋重則立
　主今大夫士有重亦宜有主以紀别座位有尸無主
　何以爲别将表稱號題祖考何可無主今案經𫝊未
　見士大夫無主之義有者爲長陳氏祥道曰薦新
　止於寝廟則月祭不及二祧亦明矣王肅謂二祧一
　爲髙祖之父則五世矣一爲髙祖之祖則六世矣誠
　能明其言之意而不溺於文王之功徳則通矣又曰
　父昭子穆而有常數者禮也祖功宗徳而無定法者
　義也故周於三昭三穆之外而有文武之廟魯於二
　昭二穆之外而有魯公之世室王舜劉歆王肅韓愈
　之徒皆謂天子祖功宗徳之廟不在七世之列特鄭
　康成以周禮守祧有八人小記王者立四廟則謂周
　制七廟文武爲二祧親廟四而已是不知周公制禮
　之時文武尚爲近廟其所以宗之之禮特起於後代
　也果所以宗之者在七廟内使繼世祖先閒有豐功
　盛徳不下文武復在可宗之列則親廟又益殺乎理
　必不然　馬氏睎孟曰説者以爲七廟之中祧廟二
　則爲文武之廟其説非也逺廟爲祧而二祧之廟止
　於享嘗而已茍文武之廟而祭止享嘗亦非先王所
　以尊祖宗之意也　楊氏復曰按祭法與王制不同
　大抵王制略而祭法詳又案三壇同墠之説出於金
　縢乃因有所禱而爲之非宗廟之外預爲壇墠以待
　他日有禱也孝經爲之宗廟以鬼享之非去墠爲鬼
　也晉張融謂祭法去祧爲壇去壇爲墠去墠爲鬼皆
　衰世之法則所言難以盡信
　案此記天子兼二祧爲七廟蓋韋𤣥成説也劉歆則
　謂天子本七廟加二祧爲九語類中朱子獨以劉説
　爲然則文武世室不在七廟數中自有定論先儒若
　陳氏馬氏呉氏亦各韙劉而疑鄭其以文武世室爲
　二祧者周禮鄭注所謂因祧主所藏故名爲祧聘禮
　不腆先君之祧其義亦如之二祧之祭各經雖無明
　文以理論之二祧爲髙祖之祖父其祭視太廟親廟
　宜少殺此記所以有享嘗乃止之文也若以文武世
　室為七廟中之二祧則宜月祭而不止享嘗矣孔氏
　謂祧不月祭本望經為説至陳氏以二祧将毁并埽
　除之事去之其意若以為文武之廟則不可以将毁
　言若以将遷為将毁則髙祖矣焉有廟在四親之内
　乃去其月祭并埽除之不事乎要之記有二祧必非
　文武廟也若文武廟何至不月祭耶
王為羣姓立社曰大社王自為立社曰王社諸侯為百
姓立社曰國社諸侯自為立社曰侯社大夫以下成羣
立社曰置社(為于/偽反)
　正義鄭氏康成曰羣衆也大夫以下謂下至庶人也
　大夫不得特立社與民族居百家以上則共立一社
　今時里社是也郊特牲曰唯為社事單出里　孔氏
　頴逹曰此明天子以下立社之義羣姓謂百官以下
　及兆民大社在庫門内之右故小宗伯云右社稷王
　社在耤田王所自祭以供粢盛故詩頌云春藉田而
　祈社稷是也諸侯國社亦在公宫之右侯社在藉田
　大夫以下為衆特置故曰置社
　通論陳氏祥道曰有天下之社有一國之社有衆人
　之社有一人之社有失國之社大社天下之社也國
　社一國之社也王社侯社一人之社也喪國之社屋
　之失國之社也三社之制大社為大此孟子所謂民
　為貴社稷次之君為輕也喪國之社天子所以為戒
　則又次於王社矣以言安不可以忘危也書曰夏社
　禮與春秋曰亳社皆以為戒而已然則諸侯有國社
　侯社與春秋之亳社亦三社矣天子之社在雉門之
　右而緜詩曰乃立應門繼之曰乃立冢土冢土社也
　則諸侯之社亦在門内也天子之牲太牢則諸侯當
　用少牢若郊特牲曰社事單出里丘乗供粢盛此大
　夫以下之社也
　案社有與郊對舉者漢志引禮記祭地於泰折在北
　郊就隂位也(案今記無/此蓋逸文)周禮大宗伯以冬日至致天
　神夏日至祭地示蒼璧禮天黄琮禮地四圭有邸以
　祀天兩圭有邸以祀地大司樂圜丘方澤此禋祀之
　禮禮之最重者也社有與稷並稱者大司徒設社稷
　之壝㑹社稷之職夏官小子掌衈于社稷此血祭之
　禮禮之稍輕者也方澤祭全載之地大社祭中國九
　州之地王社祭畿内之地諸侯國社祭其一國之地
　下而州社祭一州之地里社祭一里之地天唯天子
　得祭之地則諸侯大夫士無不得祭但有廣狹不同
　者天父道地母道也天尊地親父尊母親天非天子
　不得郊見地各以其所食為社也唯於天尊之故禮
　多舉郊而祈榖祈年不及舉其重以明尊也於地親
　之故瘞埋泰折止一言而大社王社國社侯社置社
　悉數之舉其多以明親也不明此義而胡氏有社無
　北郊之惑生矣
王為羣姓立七祀曰司命曰中霤曰國門曰國行曰泰
厲曰户曰竈王自為立七祀諸侯為國立五祀曰司命
曰中霤曰國門曰國行曰公厲諸侯自為立五祀大夫
立三祀曰族厲曰門曰行適士立二祀曰門曰行庶士
庶人立一祀或立户或立竈(霤力/又反)
　正義鄭氏康成曰中霤主堂室居處門户主出入行
　主道路行作厲主殺罰竈主飲食之事明堂月令春
　曰其祀戶祭先脾夏曰其祀竈祭先肺中央曰其祀
　中霤祭先心秋曰其祀門祭先肝冬曰其祀行祭先
　腎聘禮曰使者出釋幣於行歸釋幣於門(孔疏此證/大夫有門)
　(行/)士喪禮曰疾病禱於五祀(孔疏此證士/亦有五祀)司命與厲
　其時不著春秋𫝊曰鬼有所歸乃不爲厲　孔氏穎
　逹曰此明天子以下立七祀五祀之義司命者宫中
　小神非天之司命故祭於宫中國門謂城門也國行
　謂行神在國門外之西泰厲謂古帝王無後者此鬼
　無所依歸好為民作禍故祀之也此七祀是為民所
　立與衆共之其自為立者王自禱祭不知其當同是
　一神為是别更立祀也諸侯減天子戶竈二祀故五
　祀公厲謂古諸侯無後者諸侯稱公其鬼曰公厲大
　夫減諸侯司命中霤故三祀族厲古大夫無後者鬼
　也曰門曰行者大夫無民國故不言國門國行也
　方氏慤曰司命即周官以槱燎祀司命者是矣厲即
　春秋𫝊所謂鬼有所歸乃不為厲是矣以司人之命
　祀之求有所延慮其為厲故祀之使有所歸也門行
　曰國而户竈不言者以其在内故也大夫而下雖門
　行亦不言者以所立皆非為國也司命天神故首言
　之中霤土神故次言之門在外故又次於中霤行在
　道故又次於國門厲之施毒不特在道而已故又次
　於國行戶雖在内特用於房户之閒而已故又次於
　泰厲竈則化飲食以飬人非人之飬也故以是終焉
　獨族厲先於門行者以厲之為道在天道則為卑在
　人道則為尊故或先或後以尊卑之辨也大宗伯言
　以血祭祭社稷五祀則七祀之説非周制可知曲禮
　王制止言大夫祭五祀蓋以周制言之上可得以兼
　下而五祀主於家故也
　通論陳氏祥道曰五祀見於周禮禮記儀禮雜出於
　史𫝊多矣特祭法以司命泰厲為七祀而左傳家語
　則以五祀為重該脩熙黎勾龍五官月令為門行户
　竈中霤白虎通劉昭之徒為門井户竈中霤鄭氏釋
　大宗伯則用左𫝊家語釋小記則用月令釋王制則
　用祭法而荀卿謂五祀執薦者百人侍西房侍西房
　則五祀固非四方之五官侍必百人則五祀固非門
　户之類然則所謂五祀其名雖同其祭各有所主也
　七祀之制不見他經鄭氏以七祀為周制五祀為商
　制然周官雖天子亦止於五祀儀禮雖士亦備五祀
　則五祀無尊卑隆殺之數矣祭法曰七祀推而下之
　至於適士二祀庻人一祀非周禮也五祀中霤祀
　於中央竈祀於夏井祀於冬户在内而竒陽也故祀
　於春門在外而耦隂也故祀於秋兩漢魏晉立五祀
　井皆與焉隋唐用月令祭行及復脩月令冬亦祀井
　而不祀行然則行神亦特軷於始行而已非先王冬
　日之常祀也考之於禮五祀之牲羊牲(案小司徒小/祭祀共羊牲)
　祭於廟有主有尸觀月令臘先祖五祀同時則五祀
　祭於廟可知曽子問祭五祀尸入則有尸既殯而祭
　不酳不酢則凡祭五祀固有侑酳與酢矣老婦之祭
　先儒以為竈配則五祀固有配矣先儒又謂卿以上
　宗廟有主五祀亦有主大夫以下宗廟無主五祀亦
　無主然大夫之廟未嘗無主五祀有主與否不可考
　也
　餘論馬氏端臨曰司命與厲當有祭之之所若中霤
　門户行竈則所祭之神即其地也而隋唐以時享祖
　宗時并祭於廟蓋本鄭康成説然康成注禮記月令
　言祭於廟注周禮宫正言祭七祀於宫中夫五祀皆
　人生日用起居所係當即宫居而祭之若廟則所以
　崇奉祖宗不當雜祭他鬼神於其地如門户中霤廟
　亦有之因時享而并祀於其地猶可也若司命竈行
　於廟何闗況泰厲乃帝王之無後者非我族類得毋
　有相奪予享之患乎
　存疑鄭氏康成曰今時民家或春秋祠司命行神山
　神門户竈在旁是必春祠司命秋祠厲也或者合而
　祠之山即厲也民惡言厲巫祝以厲山為之謬乎
　存異鄭氏康成曰此非大神所祈報大事者也小神
　居人之閒司察小過作譴告者爾司命主督察三命
　(孔疏案援神契云命有三科有受命以保慶有遭命/以謫暴有隨命以督行受命謂年夀也遭命謂行善)
　(而遇凶也隨命謂/隨其善惡而報之)
王下祭殤五適子適孫適曽孫適𤣥孫適來孫諸侯下
祭三大夫下祭二適士及庶人祭子而止(殤音/傷)
　正義鄭氏康成曰祭適殤者重適也祭適殤於廟之
　奥謂之隂厭王子公子祭其適殤於其黨之廟大夫
　以下庶子祭其適殤於宗子之家皆當室之白謂之
　陽厭凡庶殤不祭　孔氏穎達曰此明天子以下祭
　殤之差鄭注王子謂王之庶子公子謂諸侯之庶子
　不得為先王先公立廟無處可祭適殤故祭於黨之
　廟謂王子公子但為卿大夫得自立廟與王子公子
　同者就其廟而祭之適殤其義已具曽子問　方氏
　慤曰𤣥孫之子為來孫必曰來者言其世數雖逺方
　來而未已也曽𤣥見小記觧殤見檀弓觧毎言適則
　庶殤在所不祭矣重本故也然以尊而祭卑故曰下
　祭且在王而下毎殺於廟數之二焉曽子問所謂隂
　厭陽厭者是矣　應氏鏞曰祭殤之數尊者所及逺
　卑者所及近澤有厚薄則禮有隆殺也徳厚者流光
　既上及其祖又下及其殤祭及於五所愛者逺也祭
　止於適所重正統也不混淆也
夫聖王之制祭祀也法施於民則祀之以死勤事則祀
之以勞定國則祀之能禦大烖則祀之能捍大患則祀
之是故厲山氏之有天下也其子曰農能殖百榖夏之
衰也周棄繼之故祀以為稷共工氏之霸九州也其子
曰后土能平九州故祀以為社帝嚳能序星辰以著衆
堯能賞均刑法以義終舜勤衆事而野死鯀鄣洪水而
殛死禹能脩鯀之功黄帝正名百物以明民共財顓頊
能脩之契為司徒而民成冥勤其官而水死湯以寛治
民而除其虐文王以文治武王以武功去民之葘此皆
有功烈於民者也及夫日月星辰民所瞻仰也山林川
谷丘陵民所取材用也非此族也不在祀典(禦魚呂反/葘音哉共)
　(音恭鄣音章殛紀力/反去起吕反夫音扶)
　正義鄭氏康成曰此所謂大神也春秋𫝊曰封為上
　公祀為大神厲山氏炎帝也起於厲山或曰有烈山
　氏棄后稷名也共工氏無錄而王謂之霸在太昊炎
　帝之閒(孔疏本漢律歴志文案月令春其帝太皡夏/其帝炎帝不載共工氏是無録以水紀官是)
　(無録而王又案昭十七年左傳郯子稱黄帝以雲紀/炎帝以火紀共工氏以水紀太皡氏以龍紀從下逆)
　(陳是在炎帝之/前太皡之後也)著衆謂使民興事知休作之期也賞
　賞善謂禪舜封禹稷等也能刑謂去四凶義終謂既
　禪二十八載乃死也野死謂征有苖死於蒼梧也(案/辨)
　(詳檀/弓)殛死謂不能成其功也明民謂使之衣服有章
　也民成謂知五教之禮也冥契六世之孫也(案竹書/少康十)
　(一年使商侯冥治河帝杼/十三年商侯冥死於河)其官𤣥冥水官也(案為𤣥/冥之官)
　(者脩與熙二人乃少皡之後非契後冥雖/治水未嘗為𤣥冥之官冥其名非官也)虐菑謂桀
　紂也烈業也族猶類也祀典謂祭祀也　孔氏穎達
　曰法施於民若神農后土帝嚳與堯及黄帝顓頊與
　契之屬是也以死勤事若舜及鯀冥是也以勞定國
　若禹是也禦大菑捍大患若湯及文武是也農謂厲
　山氏後世子孫名柱能殖百榖故國語云神農之子
　名柱作農官因名農是也夏末湯遭大旱七年變置社
　稷故廢農祀棄祀以為稷者謂農及棄皆祀之以配
　稷之神也共工後世之子孫為后土之官后君也為
　君而掌土能治九州五土之神故祀之以配社之神
　帝嚳能紀星辰序時候以明著使民休作有期不失
　時節故祀之也堯以天下位授舜封禹稷官得其人
　是能賞均平也五刑有宅是能刑有法也舜征有苖
　仍廵守陟方而死是勤衆事而野死鯀塞水無功被
　堯殛死於羽山治水九載亦有㣲功故得祀之又世
　本云作城郭是亦有功也鄭答趙商云鯀非誅死放
　居東裔至死不得反於朝耳禹能脩父之功故祀之
　上古雖有百物而未有名黄帝為物作名正名其體
　明民謂垂衣裳使貴賤分明得其所也共財謂山澤
　不鄣教民取百物以自贍也湯除虐謂放桀也去民
　之菑謂伐紂也自厲山氏以下所得祀者皆有功烈
　於民也及夫日月星辰者釋上文泰壇泰折等祀也
　上有祭地祭天祭四時寒暑水旱此不言者舉日月則
　天地可知四時寒暑水旱則日月隂陽之氣故舉日
　月以包之非此族謂非厲山以下及日月丘陵之等
　無益於民者悉不得預於祭祀之典也　劉氏彝曰
　法施於民則祀之者民頼其法成身者也伏羲氏作
　八卦而民頼之以知君臣父子兄弟夫婦之義神農
　氏作耒耜而民頼之以知耕種之益黄帝氏作衣裳
　而民頼之以知尊卑上下之分堯舜執遜避之義而
　民頼之以知亷讓崇徳之羙后稷立耕稼之規而民
　賴之以知粒食畎畝之法是皆功及萬世而莫敢或
　違故有天下者祀以為報所以重民之生也以死勤
　事者忠於國者弗顧其生義於君者弗惜其死祀之
　則忠義勸於天下矣以勞定國者夙夜勞瘁弼成王
　業如伊尹之相湯升陑如吕望之鷹揚我武如周公
　之坐以待旦也能禦大菑者如洪水為菑而后土氏
　能平五土懐襄昏墊而夏后氏能滌九源既免民之
　魚鼈又敷土以播殖也能捍大患者如玁狁猾夏而
　宣王斥之管蔡亂國而周公征之楊墨亂教而孟子
　闢之皆俾大患弗克興焉黄帝正名百物者謂垂衣
　裳而定尊卑之法為舟楫而取諸渙服牛乗馬而取
　諸隨重門擊柝而取諸豫設杵臼而取諸小過弦弧
　矢而取諸睽作宫室而取諸大壮易棺槨而取諸大
　過立書契而取諸夬皆其正百物之名以興天下之
　利而共其財用於無窮者也　陳氏祥道曰凡聖賢
　之有功烈於民者蓋皆應時而造隨所著見而已其
　内之所存豈止於此哉堯之道至於無能名而其所
　以見祀者止於賞均刑法以義終舜之道至於無為
　而其所以見祀者止於勤衆事而野死以此推之則
　功烈者道徳之迹迹者祀典之所可載而其為道非
　祀典之所可盡也夫法施於民所謂民功曰庸也以
　死勤事以勞定國所謂事功曰勞也能禦天之大菑
　捍人之大患所謂治功曰力也
　案禹貢言既脩太原存鯀功也則權其保障太原之
　功而秩祀之宜也奉以配天似過而國語晉平公疾
　夢黄熊鄭國僑言鯀化黄熊實為夏郊三代舉之今
　周少卑晉實繼之韓起告晉侯晉祀夏郊董伯為尸
　與此言夏郊鯀合而劉氏基云夏之天下受之舜舜
　之殛鯀天刑也禹受舜禪而升其罪人以配天逆於
　舜即逆於天天其弗享之矣持論甚正今思國語謂
　鯀化黄熊語已近怪三代皆舉夏郊配祭以鯀理亦
　不確而謂晉可代周郊天尤為非禮子産不應有是
　言也或屬晉人飾説而記者亦因附㑹與
　
　
　
　
　
　
　
　
　
　
　
　
　
　
欽定禮記義疏巻五十九
欽定四庫全書
欽定禮記義疏卷六十
　祭義第二十四之一
　　正義孔氏穎達曰案鄭目錄云名曰祭義者以其
　　記祭祀齊戒薦羞之義也此於别錄屬祭祀　方
　　氏慤曰陳乎外者祭之法存乎中者祭之義君子
　　於祭豈徒法為哉亦有義存焉爾郊特牲曰禮之
　　所尊尊其義也若冠昏射燕聘與鄉飲酒皆言義
　　也亦此意　吳氏澄曰凡儀禮經中有其禮者後
　　人釋其經而謂之義若冠義昏義燕義聘義等篇
　　是也儀禮正經無天子諸侯祭禮止有卿大夫士
　　祭禮三篇此篇總説天子諸侯以下之祭與諸篇
　　引儀禮經文而釋之者不同
祭不欲數數則煩煩則不敬祭不欲疏疏則怠怠則忘
是故君子合諸天道春禘秋嘗霜露既降君子履之必
有悽愴之心非其寒之謂也春雨露既濡君子履之必
有怵惕之心如將見之樂以迎來哀以送徃故禘有樂
而嘗無樂(數色角反悽音妻愴初亮反/濡音儒怵敕律反惕他歴反)
　正義鄭氏康成曰忘與不敬違禮莫大焉合於天道
　因四時之變化孝子感時念親則以此祭之也春禘
　夏殷禮也周以禘為殷祭更名春祭曰祠(孔疏王制/春礿夏禘)
　(周禮春祠夏禴故鄭謂此夏殷禮鄭於郊特牲春禘/注當為礿則此亦同  案天子犆礿春物未成祭品)
　(薄也則於春言礿者是此與郊/特牲皆言春禘或舉以該夏歟)非其寒之謂謂悽愴
　及怵惕皆為感時念親也霜露既降禮說在秋此無
　秋字蓋脫爾迎來而樂樂親之將來也送去而哀哀
　其享否不可知也小言之則為一祭之閒(孔疏一祭/比一年為)
　(小/)孝子不知鬼神之期(孔疏不知鬼神去來故祭初/若來故樂祭末若去故哀)
　推而廣之放其去來於隂陽(孔疏由一祭推一年春/夏陽生長似神之來故)
　(有樂秋冬隂斂似/神之去故無樂)　孔氏穎達曰此篇總論祭事此
　節明孝子感時念親四時設祭之意禘陽之盛也嘗
　隂之盛也隂陽氣盛孝子感而思念其親故君子制
　禮合於天道秋不言如見春不言非其煖互文也先
　秋後春以悽愴為甚周禮四時祭皆有樂殷烝嘗之
　祭亦有樂故那詩云庸鼓有繹萬舞有奕下云顧予
　烝嘗則殷秋冬亦有樂義具郊特牲疏(吳氏澄曰儀/禮少牢特牲)
　(大夫士四時皆不用樂此蓋天/子諸侯之祭然亦不知所據)　方氏慤曰數疏言
　其時煩怠言其事不敬與忘言其心君子之於祭自
　外入者因時以舉事因事以生心由中出者因心以
　行事因事以從時以時對月則時不為近以時對歲
　則時不為逺然朔月有告以於禮為小而不嫌於數
　也三年有祫以於禮為大而不嫌於疏也禘非不送
　徃而哀也然順陽出之義故以迎來為主而有樂嘗
　非不迎來而樂也然順隂入之義故以送徃為主而
　無樂一祭之閒神未嘗不來亦未嘗不往人未嘗不
　樂亦未嘗不哀也經之所言特各有所主爾　輔氏
　廣曰以一祭言之則始為來而終為往以一歲言之
　則陽為來而隂為往
致齊於内散齊於外齊之日思其居處思其笑語思其
志意思其所樂思其所嗜齊三日乃見其所為齊者(齊/側)
　(皆反散悉但/反樂五孝反)
　正義鄭氏康成曰致齊思此五者也散齊七日不御
　不樂不弔耳見所為齊者思之熟也所嗜素所欲飲
　食也春秋傳曰屈到嗜芰(孔疏楚語云屈到嗜芰有/疾召其宗老而屬之曰祭)
　(我必/以芰)　孔氏穎達曰此明祭前齊日之事五事先思
　其麤漸思其精故居處在前樂嗜居後思念其親精
　意純熟目想之若見其所為齊之親也　方氏慤曰
　齊於内所以愼其心齊於外所以防其物散齊若所
　謂不飲酒不茹葷之類齊三日則致齊而已必致齊
　然後見其所為齊者思之至故也
　存疑程子曰凡祭必致齊齊之日思其居處思其笑
　語此孝子平日思親之心非齊也齊不容有思齊者
　湛然純一方能與鬼神接然能事鬼神已是上一等
　人　張子曰齊須是屏絶思慮至祭之日便可與神
　明交若如此思之却惹起無窮哀戚如何接神所謂
　思其居處笑語惟當忌日宜如此
　辨正眞氏德秀曰程氏謂齊不容有思有思非齊也
　蓋齊與戒異當七日之戒凛然祗懼容有思焉及齊
　三日則湛然純一無所思矣此齊與戒之分也愛慕
　之極儼乎其若存誠慤之極昭乎其有見敬則有不
　敬則無矣故親在而養必以敬親没而享亦以敬親
　之存没有異而孝子之敬則同夫如是則終身弗辱
　其親矣　黄氏震曰齊之言齊也齊者致一也齊而
　一於思親則外事絶矣思親不害於為齊也若謂齊
　不可有思恐淪於莊子心齊之說後世竊之為禪學
　者也程氏講明正學而門人多流於禪往往多附益
　之學者宜謹孔子云祭思敬
祭之日入室僾然必有見乎其位周還出户肅然必有
聞乎其容聲出户而聽愾然必有聞乎其歎息之聲(僾/音)
　(愛還音旋本亦/作旋愾開代反)
　正義鄭氏康成曰周還出户謂薦設時也無尸者(孔/疏)
　(若特牲少牢主婦設/豆及佐食設俎之屬)闔户若食閒(孔疏案士虞禮無/孫行為尸則祝闔)
　(户牖如正祭尸/一食九飯之頃)則有出户而聽之　陸氏德明曰僾
　微見貌　孔氏穎達曰此明祭之日孝子想念其親
　也入室謂祭之日朝初入廟室時也髣髴如見親之
　在神位也出户謂薦饌時孝子薦俎酌獻行歩周旋
　或出户當此時必有悚息肅肅然如聞舉動容止之
　聲設薦已畢孝子出户而静聼愾愾然必有聞乎其
　歎息之聲也　慕容氏彥逢曰前言致思於未祭之
　始此又言祭之日也僾然者以愛之至則存不忘乎
　心故必有以見乎其位肅然者言思之静於無聲之
　中而有所聞周旋出户者以親之在此不忍遽退也
　出户而聼者己祭出户猶疑而聼焉悵親之將往而
　不得見也既愾然矣又有聞焉則思不能忘也歎息
　之聲逺而微矣此其所以為至也　馬氏睎孟曰僾
　然言其貌肅然言其容愾然言其氣
是故先王之孝也色不忘乎目聲不絶乎耳心志嗜欲
不忘乎心致愛則存致慤則著著存不忘乎心夫安得
不敬乎(慤苦/角反)
　正義鄭氏康成曰存著則謂其思念也　孔氏穎達
　曰此覆說孝子祭時念親之事孝子致極愛親之心
　則若親之存以嗜欲不忘於心故也致其端慤敬親
　之心則若親之顯著以色不忘於目聲不忘於耳故
　也如親有在當想見之何得不敬乎　方氏慤曰色
　不忘乎目常若承顔之際也聲不絶乎耳常若聼命
　之際也愛言追念之思慤言想見之誠致其愛矣親
　雖亡而猶存致其慤矣神雖微而猶著　馬氏睎孟
　曰存者有在乎内也著則有見乎外也　輔氏廣曰
　存雖若存於内著雖若著於外然誠不可以内外言
　故終之以著存不忘於心
　案此一節結上文兩節之意色不忘乎目則入室僾
　然必有見乎其位矣聲不絶乎耳則周旋出户聞其
　容聲出户而聼聞其歎息之聲矣心志嗜欲不忘乎
　心即上文思其居處笑語志意所樂所嗜是也致愛
　則存以下總見先王之孝存著皆本於誠
君子生則敬養死則敬享思終身弗辱也君子有終身
之喪忌日之謂也忌日不用非不祥也言夫日志有所
至而不敢盡其私也(養羊尚反/夫音扶)
　正義鄭氏康成曰享猶祭也饗也忌日親亡之日忌
　日者不用舉他事如有時日之禁也祥善也志有所
　至至於親以此日亡其哀心如喪時　孔氏穎達曰
　此明孝子終身念親不忘之事　方氏慤曰生事之
　以禮所謂敬養也死祭之以禮所謂敬享也然猶未
　也父母既没愼行其身不遺父母惡名可謂能終矣
　故曰思終身弗辱也練祥則止於又期而已忌日則
　比年有焉故曰君子有終身之喪忌日之謂也以於
　是日志於親而有所至故不敢盡情於他事　輔氏
　廣曰一息不敬則絶於理絶於理則辱其親志有所
　至謂思念於親必極其至　吳氏澄曰此因上文安
　得不敬而以養享二字言君子終身之敬又因終身
　二字而以忌日一事言君子終身之哀
　通論張子曰或問忌日有薦可乎曰古則無之今有
　於人情自亦不害
唯聖人為能饗帝孝子為能饗親饗者鄉也鄉之然後
能饗焉是故孝子臨尸而不怍君牽牲夫人奠盎君獻
尸夫人薦豆卿大夫相君命婦相夫人齊齊乎其敬也
愉愉乎其忠也勿勿諸其欲其饗之也(鄉去聲盎烏浪/反相息亮反齊)
　(如字愉/羊朱反)
　正義鄭氏康成曰能饗帝能饗親謂祭之能使之饗
　也帝天也中心鄉之乃能使其祭見饗也奠盎設盎
　齊之奠也勿勿猶勉勉慤愛之貌此時君牽牲將薦
　毛血(孔疏皇氏疑君制祭夫人酌盎齊以獻此於事/太早以奠盎為洗牲勘諸經傳無據則即言制)
　(祭無/妨)君獻尸而夫人薦豆謂繹日也儐尸主人獻尸
　主婦自東房薦韭菹醢(孔疏此有司徹文上大夫/儐尸則天子諸侯之繹也)
　孔氏穎達曰此明孝子祭祀欲親歆饗之意饗帝為
　難故聖人能之饗親不易故孝子能之此本為饗親
　而發欲與饗帝同也孝子歸鄉然後能使神靈歆饗
　齊齊整齊之貌愉愉和悅之貌忠謂忠心也　方氏
　慤曰孝子之饗親鄉之以心而人道盡矣故臨尸而
　不怍　馬氏睎孟曰饗帝饗親致其誠而已聖人體
　其道之盡也蓋德不足以與之對則亦非鄉之之盡
　也聖人盡天道也孝子盡人道也　慕容氏彥逢曰
　書曰靣稽天若靣天所若而不背所謂鄉也孟子曰
　大孝終身慕父母則其心之所鄉可知　項氏安世
　曰以人而交於神非惻怛純至與之俱化者不能逹
　也故曰惟聖人為能饗帝孝子為能饗親仁人之心
　與天地為一體孝子之心與父母為一人也　輔氏
　廣曰德與天同然後能饗帝心與親一然後能饗親
　内直之謂敬盡已之謂忠内直則外自齊盡已則盡
　人無不順
　存異鄭氏康成曰色不和曰怍(孔疏曲禮云容無怍/怍謂顔色變即不和)
　(之/意)
　案此緊承上終身弗辱來人之生也性受之天形受
　之親全而受者全而歸聖人者天之孝子也終身一
　有所辱則當祭何以對天何以對親此心必有愧赧
　而不自安者故惟聖人孝子乃能不怍也蓋心有所
　怍則心已不在祭而敬忠皆失豈復能鄉親而欲親
　饗之不可得已鄭專以色言似隔　又案說文勿字
　似旂脚一麾三軍盡退勿勿者雜念盡除專一鄉之
　之意先儒謂戒禁他念亦稍隔此說亦可備一解
文王之祭也事死者如事生思死者如不欲生忌日必
哀稱諱如見親祀之忠也如見親之所愛如欲色然其
文王與詩云明發不寐有懷二人文王之詩也祭之明
日明發不寐饗而致之又從而思之祭之日樂與哀半
饗之必樂已至必哀(樂音/洛)
　正義鄭氏康成曰如不欲生思親之深也明發不寐
　謂夜而至旦也祭之明日謂繹日也(孔疏案宣八年/六月辛已有事)
　(於太廟壬午繹是/祭之明日為繹也)言繹之夜不寐也二人謂父母
　孔氏穎達曰此一節明文王祭思親忠敬之甚文王
　思念死者意欲隨之而死似不復欲生也廟中上不
　諱下於祖廟稱親之諱如似見親也如見親之所愛
　如欲色然解祀之忠敬之事惟文王能如此與與是
　不執定之辭詩乃幽王小雅小宛之篇而云文王詩
　者記者斷章取義詩人陳文王之德以刺幽王亦得
　為文王詩也饗而致之又從而思之者既設繹祭之
　饗而致於神其夜又從而思之也饗之必樂已至必
　哀者孝子想神之歆饗故必樂又想及饗巳至之必
　分離故必哀也　方氏慤曰事死如事生所謂如在
　也思死如不欲生所謂至痛極也忌日必哀所謂有
　終身之喪也稱諱如見親所謂聞名心瞿也明發者
　發夕至明也祭之明日猶且如此而况祭之正日乎
　於將祭而齊焉則逆思其所以去故曰饗而致之又
　從而思之祭之日樂與哀半者以其饗之必樂已至
　必哀故也饗之必樂則樂致其來已至必哀則哀思
　其去前經言樂以迎來哀以送徃正謂是矣　慕容
　氏彥逢曰此言惟文王然後能盡饗親之義自事死
　如事生以下皆言至誠之盡非文王孰能之生者人
　之所欲思死者至於不欲生則其至性可知矣忌日
　必哀稱諱如見親者心有所屬也凡此皆本於心非
　由外作故曰祀之忠也如見親之所愛如欲色然言
　非特見其身而已如見親之所愛如欲色然如生事
　之先意承志也没而思之猶如此非文王其孰能之
　明發不寐言未祭也饗而致之言方祭也又從而思
　之言既祭也自未祭至於既祭思親之誠續而不絶
　無須臾忘焉其愛敬之心至也歟其饗也如見親之
　在焉故必樂已至矣則念其將往也故必哀饗之必
　樂申前文饗而致之之義巳至必哀申前文又從而
　思之之義朝與陽俱來夕與隂俱徃因其往來而哀
　樂從之朝踐主享饋孰主食亦禘嘗之義也一日而
　隂陽分焉故樂與哀半　陳氏祥道曰生事之以禮
　故事之之日喜與懼半死祭之以禮故祭之之日樂
　與哀半　陳氏澔曰如不欲生似欲隨之死也宗廟
　之禮上不諱下故有稱諱之時如祭髙祖則不諱曾
　祖以下也如欲色然言其想像親平生所愛之物如
　見親有欲之之色也詩小雅小宛之篇明發自夜至
　光明開發之時也文王之詩言此詩足以咏文王也
　饗之必樂迎其來也已至而禮畢則往矣故哀也
　存疑鄭氏康成曰如欲色然以時人於色厚假以喻
　之二人容尸侑也　孔氏穎達曰王肅解欲色如欲
　見父母之顔色鄭何得比父母於女色又案有司徹
　上大夫儐尸别立一人為侑以助尸似鄉飲酒禮介
　之副賓也繹祭與儐尸同故知二人容尸與侑也
　案二人只指父母為是云尸侑非也事死者四句統
　論平日所謂終身之憂也稱諱如見親方氏聞名心
　瞿之說為是不必粘定廟中祀之忠也二句方說祭
　時如見親之所愛如欲色然十字一句言如見親於
　所愛之人其色若欲接之於所愛之物其色若欲玩
　之若欲食之也鄭說可通王說欲見於上如見字反
　隔
仲尼嘗奉薦而進其親也慤其行也趨趨以數已祭子
贛問曰子之言祭濟濟漆漆然今子之祭無濟濟漆漆
何也子曰濟濟者容也遠也漆漆者容也自反也容以
逺若容以自反也夫何神明之及交夫何濟濟漆漆之
有乎反饋樂成薦其薦俎序其禮樂備其百官君子致
其濟濟漆漆夫何慌惚之有乎夫言豈一端而巳夫各
有所當也(趨音促數色角反贛貢同濟子/禮反樂音岳慌況往反愡音忽)
　正義鄭氏康成曰嘗秋祭也親謂身親執事時也慤
　與趨趨言少威儀也趨讀如促數之言速也漆漆讀
　如朋友切切(孔疏漆非形貌/之狀故讀如切)自反猶言自脩整也容
　以逺言非所以接親親(孔疏凡接親親不/事容貌又相親近)容以自反
　言非孝子所以事親也及與也此皆非與神明交之
　道也天子諸侯之祭或從血腥始(孔疏卿大夫以/下從饋熟始)至
　反饋是進孰也(孔疏皇氏云初祭尸入於室後出在/堂尸更反入而設饋故云反饋定本)
　(又作/及)薦俎豆與俎也慌惚思念益深之時也豈一端
　言不可以一槩也禮各有所當行祭宗廟者賓客濟
　濟漆漆主人慤而趨趨　孔氏穎達曰此記仲尼嘗
　祭之儀濟濟是容貌自疏逺漆漆謂容貌自反覆而
　脩整也容以逺若容以自反此賓客之事何得神明
　之與交更覆結云孝子何得濟濟漆漆之有言不得
　有也樂成謂設饌進孰合樂成畢薦俎謂薦其饋食
　之豆并牲體之俎也進饋之前與神明交貴其誠敬
　進饋之後人事之盛故序其禮樂備其百官君子謂
　助祭之人於此特致其濟濟漆漆賓客之事若孝子
　自濟濟漆漆此乃賓客之事何得恍惚思念之有乎
　　方氏慤曰奉薦而進謂子奉所薦之時物而進之
　於其親也(案其親也鄭注與其行也對謂身親執事/方直指其親而言以奉薦而進其親也為)
　(句與注/異亦通)慤言奉之之容完實而無文趨趨以數言行
　之之節收攝而不疏濟濟者威儀之齊而逺則優游
　而不廹漆漆者威儀之飾自反則反覆而不茍濟濟
　者之逺則異乎趨數者矣漆漆之自反則異乎慤者
　矣序其禮樂則先後得以不失其倫備其百官則小
　大得以各正其事故君子於是致其濟濟漆漆也致
　其濟濟漆漆則非以慌惚與神明交矣故曰夫何恍
　惚之有恍焉若無惚焉若有神人之道幽明之際以
　誠心交之其狀如此
　存異王氏肅曰容也逺也容當為客(案容字連上謂/濟濟之容漆漆)
　(之容王/說非是)
孝子將祭慮事不可以不豫比時具物不可以不備虛
中以治之宫室既脩牆屋既設百物既備夫婦齊戒沐
浴盛服奉承而進之洞洞乎屬屬乎如弗勝如將失之
其孝敬之心至也與薦其薦俎序其禮樂備其百官奉
承而進之於是諭其志意以其恍惚以與神明交庶或
饗之庶或饗之孝子之志也(比必利反屬音燭/勝音升與音餘)
　正義鄭氏康成曰比時猶先時也虛中言不兼念餘
　事也既脩既設謂掃除及黝堊百官助主人進之也
　諭其志意謂使祝祝饗及侑尸也或猶有也言想見其
　彷彿來　孔氏穎達曰自此至成人之道廣明孝子
　祭祀之義虛中以治之言心中惟思此祭而已廣雅
　洞洞屬屬敬也恭敬心甚如舉物之弗勝心所奉持
　如似將失於物此孝子心敬之至極也既薦其俎於
　是使祝官啓告鬼神曉諭鬼神以志意其思念情深
　恍惚似神明交接庶望神明或來歆饗是孝子之志
　意也　方氏慤曰前期十日帥執事而卜日遂戒此
　慮事之所以豫也天之所生地之所產苟可薦者莫
　不咸在此具物之所以備也豫則無不及之時備則
　無不足之用齊者心不苟慮必依於道凡以致其虛
　而已脩以葺其舊設以飾其新百物既備則凡祭所
　用之物無所不備矣祝以孝告而諭人之志意於神
　嘏以慈告而諭神之志意於人神人相諭如是而祭
　庶幾乎神或饗之庶者幸而不必之辭或者疑而不
　定之辭郊特牲言豈知神之所饗也主人自盡其敬
　而已正謂是也　吳氏澄曰此一節其節有三虛中
　以治之一也此祭之先也奉承而進之二也此祭之
　始也夫婦奉承致愛也而又洞洞屬屬以致其忠敬
　焉奉承而進之三也此祭之中也百官奉承致敬也
　而又諭神交神以致其愛焉
　案如弗勝如將失之是極擬其奉承而進之之容也
　疏謂如弗勝是祭事如將失其親容而弗獲見非然
　也
孝子之祭也盡其慤而慤焉盡其信而信焉盡其敬而
敬焉盡其禮而不過失焉進退必敬如親聽命則或使
之也
　正義鄭氏康成曰言當盡已而己如居父母前將受
　命而使之　孔氏穎達曰盡慤謂心盡其慤也而慤
　焉謂外亦慤焉其信與敬皆處内内有其心外著於
　貌禮包衆事故不云而盡其禮云不過失則是禮也
　孝子祭時進之與退必恒恭敬如似親聼父母之命
　而父母或使之也　陳氏澔曰禮有常經不可私意
　為隆殺故曰盡其禮而不過失焉
孝子之祭可知也其立之也敬以詘其進之也敬以愉
其薦之也敬以欲退而立如將受命已徹而退敬齊之
色不絶於靣孝子之祭也立而不詘固也進而不愉疏
也薦而不欲不愛也退立而不如受命敖也已徹而退
無敬齊之色而忘本也如是而祭失之矣(詘求勿反齊/如字又側皆)
　(反敖五/報反)
　正義鄭氏康成曰詘充詘形容喜貌也進之謂進血
　腥也愉顔色和貌也薦之謂進孰也欲婉順貌齊謂
　齊莊固猶質陋也而忘本而衍字也　孔氏穎達曰
　此明孝子之祭觀其貌而知其心孝子之祭可知也
　以下諸事是也其立之也言孝子尸前而立也已徹
　謂祭畢已徹饌食　方氏慤曰孝子之祭可知者言
　觀其祭可以知其心也立之言方待事而立也進之
　言既從事而進也薦之言奉其物而薦也退而立言
　其進而後退也巳徹而退言既薦而後徹也蓋退而
　立則少退而已已徹而退則於是乎退焉詘身之屈
　愉色之愉欲則心之欲也退而立如將受命則順聼
　而無所忽焉已徹而退敬齊之色不絶於靣則愼終
　如始矣　陸氏佃曰立而不詘以其恃親故謂之固
　進而不愉以其憚親故謂之疏薦而不欲若不得已
　而後薦也不愛莫大於是退立而不如受命敖也始
　立如此是固也非敖也凡祭以齊為本方祭嫌於不
　愉祭已嫌於不齊已徹而忘之是之謂忘本　輔氏
　廣曰立以身言故曰詘進以貌言故曰愉薦以心言
　故曰欲退而立如將受命誠敬屬屬乎進退之閒也
　已徹而退有敬齊之色誠敬屬屬乎終始之際也色
　非可以偽為也
　案親者身之本也已徹而退無敬齊之色謂吾事畢
　矣則已忘其親故曰忘本先儒謂本於德本於孝由
　其心之不誠故如是則以本字屬人子說當云無本
　非忘本也
孝子之有深愛者必有和氣有和氣者必有愉色有愉
色者必有婉容孝子如執玉如奉盈洞洞屬屬然如弗
勝如將失之嚴威儼恪非所以事親也成人之道也(奉/芳)
　(勇反儼魚檢/反恪苦各反)
　正義鄭氏康成曰和氣謂立而詘成人既冠者然則
　孝子不失其孺子之心也　孔氏穎達曰嚴謂嚴肅
　威謂威重儼謂儼正恪謂恭敬四者非事親之貌事
　親當和順卑柔也　方氏慤曰愛者心也心動則氣
　隨之氣形則色隨之色見則容隨之故言之序如此
　和也愉也婉也皆生於愛之深者也　陳氏澔曰和
　氣愉色婉容皆愛心之所發如執玉奉盈如弗勝將
　失皆敬心之所存愛敬兼盡乃孝子之道
　通論方氏慤曰夫為人子者髮必髧髦衣必青純居
　不主奥坐不中席行不中道立不中門財不私有也
　言不稱老也貴為世子而齒讓必行於學尊為大夫
　而車馬不敢受於朝凡以成人之道非所以事親而
　已　慕容氏彥逢曰君子所性本於仁深愛則仁之
　心和則仁之氣愉則仁之色婉則仁之容故曰仁人
　之事親
　存疑孔氏穎達曰言孝子對神容貌敬愼如執持玉
　之大寳如奉盈滿之物
　案此節是孝子事生之容朱子訓色難全引此可見
　記者言祭而以此結之正見孝子事死如事生也孔
　氏亦以祭言泥矣又如執玉四語固是敬然敬正由
　深愛出非謂愛又須敬愛敬闕一不可也
　總論吳氏澄曰以上十節皆言祭之義此一節總言
　孝子事親之愛敬或生而事之或死而祭之一皆如
　此也
先王之所以治天下者五貴有德貴貴貴老敬長慈幼
此五者先王之所以定天下也貴有德何為也為其近
於道也貴貴為其近於君也貴老為其近於親也敬長
為其近於兄也慈幼為其近於子也(長竹丈反/為于偽反)
　正義鄭氏康成曰言治國有家道　慕容氏彥逢曰
　先王所以治天下者在順乎民所以順民者在因其
　性五者民性之所有人道之所先天下莫不貴者道
　也尊無二上繼天而為之子位莫貴焉者君也道者
　所由而行君者所恃而治孰有大於斯凡有德者能
　得道者也凡有爵而貴者佐君而理者也為其近而
　貴焉則所貴者廣矣親生我者也兄先我者也子承
　我者也人之所以為人盡於此三者於親致其孝於
　兄竭其敬於子盡其慈人道備矣貴老則凡在已上
　者欲其同於親所以廣孝也敬長則凡在已右者欲
　其同於兄所以廣敬也慈幼則凡在已下者欲其同
　於子所以廣愛也先王推其所為至於如此則天下
　之大莫能外焉宜其可以運諸掌
　總論孔氏穎達曰自此至國家也一節論貴德及孝
　弟之事
是故至孝近乎王至弟近乎霸至孝近乎王雖天子必
有父至弟近乎霸雖諸侯必有兄先王之敎因而弗改
所以領天下國家也(王于/況仄)
　正義鄭氏康成曰天子有所父事諸侯有所兄事謂
　若三老五更也天子衰諸侯興故曰霸　孔氏穎達
　曰以聖人之德無以加於孝故雖天子之尊必有事
　之如父者謂養三老也敎民禮順莫善於弟故雖諸
　侯之貴必有事之如兄者謂養五更也因人心之孝
　弟即以孝弟敎人是因而不改案天子諸侯俱有養
　老之禮皆事三老五更故文王世子注云三老如賓
　五更如介但天子尊故父事屬之諸侯卑故兄事屬
　之　方氏慤曰於天子言父於諸侯言兄者以弟不
　足以盡天子之德而諸侯未足以盡孝之道故也先
　王之敎因而弗改者因其良知良能而敎之也孩提
　之童無不知愛其親故先王因而弗改則敎之以孝
　焉及其長也無不知敬其兄先王因而弗改則敎之
　以弟焉先王有孝弟之敎如此則上足以承父兄下
　足以令臣庶而刑於四海矣故曰所以領天下國家
　也　輔氏廣曰孝生於仁弟生於義仁可以包義義
　未足以盡仁故有近王近霸之說
　存疑王氏曰王孝霸弟此非孔子之言
　存異項氏安世曰古人謂事親為仁敬長為義王者
　以仁覆天下故至孝近之君之道主乎仁也覇者以
　義尊王室故至弟者近之臣之道主於敬也不曰君
　臣而曰王霸者極其至者而言之也王者君位之極
　霸者臣位之極也古之所謂霸者即伯字也諸侯之
　長也自孟子荀子推明王霸之辨而後學者以霸為
　羞故此章遂不可通殊不知孟荀所闢謂春秋時五
　霸耳由威文以前堯舜之四岳夏殷之二伯文武時
　周召為二伯成王時太公為侯伯康王時召公畢公
　為二伯是亦可羞乎
　案各經不言霸惟孔孟于桓文之屬謂之霸祭法言
　共工氏之霸亦因孔孟之說而追稱之非古誠有所
　謂霸也項混霸于伯致以周召二伯為霸此與援儒
　入墨者等耳堯舜四岳夏殷二伯之說又直以注疏
　傅㑹語為墨守矣尚謂學者考古不精不亦過歟
子曰立愛自親始敎民睦也立敬自長始敎民順也敎
以慈睦而民貴有親敎以敬長而民貴用命孝以事親
順以聽命錯諸天下無所不行(錯干/路反)
　正義鄭氏康成曰親長父兄也睦和厚也尊長出敎
　令者　孔氏穎達曰人君欲立愛於天下從親為始
　言先愛親也已愛親則人亦愛親是敎民睦也欲立
　敬於天下從長為始言先自敬長已能敬長民亦敬
　長是敎民順也睦則恩慈故云慈睦民既慈睦則貴
　所有之親民心和順不有悖逆故貴用在上之敎命
　　馬氏睎孟曰愛所以為仁敬所以為義事親者仁
　之實故立愛自親始從兄者義之實故立敬自長始
　　方氏慤曰相親之謂睦不悖之謂順堯典曰以親
　九族九族既睦則睦固出於愛親矣孝經曰以敬事
　長則順則順固出於敬長矣能慈睦則相親而不離
　能敬順則從命而無逆
　總論孔氏穎達曰此一節明愛敬之道自此以下皆
　展轉相因廣明其事者蓋記者雜錄以事類相接為
　次非本相因之辭也
郊之祭也喪者不敢哭凶服者不敢入國門敬之至也
　正義鄭氏康成曰祭者吉禮不欲聞見凶人　孔氏
　穎達曰此論郊祀之禮以是吉禮大事故喪與凶服
　皆辟之　方氏慤曰吉禮莫重於祭祭禮莫大於郊
　故不敢以凶事干吉禮焉然非敬之至又安能如是
祭之日君牽牲穆答君卿大夫序從既入廟門麗於碑
卿大夫袒而毛牛尚耳鸞刀以刲取膟膋乃退爓祭祭
腥而退敬之至也(從才用反碑彼皮反袒徒旦反鸞力/端反刲苦圭反膟音律膋力彫反爓)
　(音/尋)
　正義鄭氏康成曰祭謂祭宗廟也穆子姓也(孔疏姓/生也子)
　(孫是昭穆所生言穆者文不備言方氏/慤曰父為昭則子為穆故以穆  之)答對也序以
　次第從也序或為豫麗猶繫也毛牛尚耳以耳毛為
　上也膟膋血與腸閒脂也(孔疏膟血也/膋牛腸閒脂)爓祭祭腥祭
　爓肉腥肉也湯肉曰爓(孔疏腥肉即禮運腥其俎爓/肉即禮運孰其殽此先爓便)
　(文耳湯肉不全熟以鬼神異於生/也若小祀則煮熟之所云一獻孰)　孔氏穎達曰此
　明祭廟牽牲致敬君牽牲時子姓對君共牽牲卿大
　夫佐幣士奉芻依次從君也牲以紖繫著中庭碑將
　殺牲卿大夫袒取牛毛薦之耳主聽故以耳毛欲使
　神聼之用鸞刀刲割牲體又取血及腸閒脂血以供
　薦而膋以供炙肝及爇蕭也乃退謂殺牲竟而取卿
　大夫所刲血毛膟膋薦之竟而退也祭有三節此一
　節竟故退薦膟膋之後以俎載爓肉腥肉而以祭祭
　卒而退是恭敬之至極也　方氏慤曰答君必以穆
　示父子合敬而致其力也卿大夫從君而在穆後故
　曰序從言不失先後之序也袒示其用力之勞也毛
　牛則告全故也尚耳欲神之聽之雜記周官謂之衈
　也郊特牲言肉袒親割此言卿大夫者卿大夫相君
　故也鸞刀以刲取聲和而後斷也取膟膋將以染蕭
　而焫之也爓則向乎孰矣腥則全乎生而巳夫祭之
　日内之父子外之君臣周旋反覆從事至於如此故
　曰敬之至也　葉氏夢得曰牽牲而入廟門麗於碑
　所謂納牲詔於庭也毛牛尚耳者所謂升首於室也
　刲取膟膋以合羶香所謂臭陽達於牆屋也祭爓腥
　而退所謂至敬而不享味也
郊之祭大報天而主日配以月夏后氏祭其闇殷人祭
其陽周人祭日以朝及闇
　正義鄭氏康成曰主日者以其光明天之神可見者
　莫著焉以朝及闇謂終日有事(孔疏周人尚文祭百/神禮多故以朝及闇)
　(彼季氏大夫之家禮儀應少/亦以朝及闇故夫子譏之)　孔氏穎達曰自此至致
　天下之和論郊祭及日月之義郊之祭者謂夏正郊
　天於此郊時大報天之衆神天無形體懸象著明不
　過於日月故以日為百神之主配之以月自日以下
　皆祭特言月者但月為重以對日耳　馬氏睎孟曰
　周官掌次職云祀五帝則張大次小次注云大次始
　往所止居小次既接祭退佚之所是與諸臣代有事
　也惟其與諸臣代有事故雖以朝及闇而不繼之以
　倦也
　存疑鄭氏康成曰闇昏時也陽讀為曰雨曰暘之暘
　(孔疏洪範庶徴暘謂亢暘乾燥日中乾燥異於/昏明恐人以晝陽夜隂終日而祭故讀從暘)謂日
　中時也朝日出時也夏后氏大事以昏殷人大事以
　日中周人大事以日出亦謂此郊祭也(孔疏檀弓大/事非止是喪)
　(亦兼諸祭故/云亦謂此郊)　孔氏穎達曰蓋天地獨為壇其日月
　及天神等共為一壇故日得為衆神之主也　劉氏
　敞曰周人祭日以朝及闇此言周人尚赤先日欲出
　之初猶逮及闇則可行祭事矣稍後則晝晝則與殷
　人日中相亂　楊氏秀曰或謂郊祀上帝則百神從
　祀然乎曰郊之祭也大報天而主日配以月傳記屢
　言之竊意垂象著明莫大於日月日月之明即天之
　明也故祭天而主日配以月非必百神悉從祀也
　案郊為大祭儀節應多非終日不能畢上闇字以日
　未出時言陳氏澔所謂昧爽以前是也若如鄭昏時
　說不幾于禮器繼燭之譏耶陽以日出言即禮器質
　明蓋平旦之氣斯可以交神明日中則太晏矣下闇
　字以昏時言以朝及闇者謂日出行禮至昏而畢即
　疏所引禮器質明及晏是也劉說約略大意以日欲
　出而其時猶闇其說亦近但只說得以朝闇未說到
　以朝及闇要知鄭注終日之說本確不可移劉有心
　求異宜其戾耳　又案周禮大司樂冬至圜丘以天
　神皆降為說則天神無不在矣楊說未安
祭日於壇祭月於坎以别幽明以制上下祭日於東祭
月於西以别外内以端其位日出於東月生於西隂陽
長短終始相廵以致天下之和(别彼列反廵依/注讀沿又如字)
　正義鄭氏康成曰幽明者謂日照晝月照夜端正也
　廵讀如㳂漢之㳂謂更相從道(陸氏佃曰廵讀如字/致若冬夏致日春秋)
　(致月其相廵也以相濟也義陳氏澔曰終始相廵只/是終始往來周流不息之  不必讀沿  案三說相)
　(兼乃備蓋相沿故不/息不息故相濟也)　孔氏穎達曰此經皆據春分
　朝日秋分夕月祭日於壇謂春分也祭月於坎謂秋
　分也月為幽日為明日在壇月在坎是殊别幽明制
　定上下也日為陽在外月為隂在内今祭日於東用
　朔旦之時是為外祭月於西用鄉夕之時是為内是
　以别外内以正其位也隂謂夜陽謂晝夏則陽長而
　隂短冬則陽短而隂長是隂陽長短也月之與日同
　行黃道其晦朔之日月與日同處自朔之後月與日
　先後而行至月終日還與月同處是終始相廵也隂
　陽和會是致天下之和也　方氏慤曰壇之形圜而
　無所虧以象日之無所虧而盈也坎之形虛而有所
　受以象月之有所受而明也且封土為壇其形高而
　顯鑿土為坎其形深而隠一顯一隱所以别隂陽之
　幽明一髙一深所以制隂陽之上下東動而出西静
　而入出則在外入則反内故東西所以别隂陽之外
　内東為陽中西為隂中中則得位故東西所以端隂
　陽之位别幽明之道然後能制上下之分别内外之
　所然後能端隂陽之位言之序如此且壇坎者人為
　之形故言制東西者天然之方故言端日出於東言
　其象出於天地之東也月生於西言其明生於輪郭
　之西也日言出於東則知為入於西堯典於東曰寅
　賓出日於西曰寅餞納日者以此月言生於西則知
　為死於東揚雄言月未朢則載魄於西既朢則終魄
　於東者以此日之出入也歴朝夕晝夜而成一日月
　之死生也歴晦朔弦朢而成一月日往則月來月往
　則日來而隂陽之義配焉陽道常饒隂道常乏故運
　而為氣賦而為形凡屬乎陽者皆長屬乎隂者皆短
　一長一短終則有始相廵而未嘗相絶故以是致天
　下之和者隂陽相濟之效也獨隂而無陽獨陽而無
　隂是同而巳又何以致乎　慕容氏彥逢曰北雖為
　陽生之方然隂居其半則出而未離乎内南雖為隂
　生之方然陽居其半則入而未離乎外故惟東西然
　後可以别内外也東南為陽而東陽中也於陽為純
　西北為隂而西隂中也於隂為純至於南北則隂陽
　雜矣隂陽雜則非所以正其位也故惟東西然後謂
　之端其位
　存疑劉氏彝曰冬至大報天於圜丘而主日位日於
　壇東以象其所出位月於壇西以象其所生東為主
　故曰内西為賓故曰外　葉氏夢得曰日月既以並
　祭不可不别其方日陽也陽主乎闢闢則壇升而在
　上以别乎明月隂也隂主乎闔闔則坎險而在下以
　别乎幽
　案郊之祭主日配月以祭天而及之此從祀也春分
　祭日於壇秋分祭月於坎此專祀也孔疏甚明劉氏
　謂冬至位日於壇東位月於壇西反汩而亂之且與
　本經祭月於坎違矣所云日東為主曰内月西為賓
　曰外是男内女外也於義不悖乎葉氏言日月並祭
　不可不别其方既並祭矣如何一壇一坎竊意從祀
　則皆壇陽為主而隂從之專祀則一壇一坎辨隂陽
　也
　通論陳氏祥道曰古者之祀日月其禮有六祭義曰
　郊之祭大報天而主日配以月一也玉藻曰朝日於
　東門之外祭義曰祭日於東祭月於西二也大宗伯
　四類於四郊兆日於東郊兆月於西郊三也大司樂
　樂六變而致天神月令孟冬祈來年於天宗天宗者
　日月之類四也覲禮拜日於東門之外反祀方明禮
　日於南門之外禮月於北門之外五也雪霜風雨之
　不時於是乎禜之六也夫因郊蜡而祀之非正祀也
　類禜而祀之與覲諸侯而禮之非常祀也春分朝之
　於東門之外秋分夕之於西門之外此祀之正與常
　者也日言朝則於日出之朝朝之也月言夕則於月
　出之夕夕之也日壇謂之王宫以其有君道故也月
　壇謂之夜明以其昱於夜故也其次則大次小次設
　重帟重案其牲體則實柴其服則𤣥冕𤣥端其圭之
　繅藉則大采小采禮之之玉則大圭邸璧祀之之樂
　則奏黄鍾歌大呂舞雲門玉藻十有二旒龍衮以祭
　𤣥端以朝日於東門之外則龍衮𤣥端皆言其衣也
　衣𤣥端之衣則用𤣥冕矣鄭氏改𤣥端為𤣥冕不必
　然也虞氏釋國語謂朝日以𤣥冕然祀上帝以衮冕
　而朝日以圭璧與張次設帟一切殺於上帝則其不
　用衮冕可知矣周禮於掌次之次帟案於典瑞之大
　圭鎭圭繅藉言朝日而已則夕月之禮又殺乎此也
天下之禮致反始也致鬼神也致和用也致義也致讓
也致反始以厚其本也致鬼神以尊上也致物用以立
民紀也致義則上下不悖逆矣致讓以去爭也合此五
者以治天下之禮也雖有竒邪而不治者則微矣(悖布/内反)
　(去起呂反竒紀宜反/邪似嗟反治直吏反)
　正義鄭氏康成曰因祭之義汎說禮也致之言至也
　使人勤行至於此也至於反始謂報天之屬也至於
　鬼神謂祭宗廟之屬也至於和用謂治民之事以足
　用也物猶事也變和言物互文也(孔疏事必須和和/能立事故云互也)
　微猶少也　孔氏穎達曰此明禮之大用凡五事若
　能行之得理則天下治矣和謂百姓和諧用謂財用
　豐足義謂斷制得宜讓謂遞相推讓反始報天是厚
　重其本祭祀鬼神是尊嚴其上民豐物用則知榮辱
　禮節故可立人紀義能除凶去暴故上下不悖逆合
　此五者以治理天下之禮雖有竒異邪惡異行不從
　治者亦當少也　吳氏澄曰和用猶言利用和者利
　於人而不乖戾之謂義謂君臣之上下父子之尊卑
　兄弟之長幼夫婦之外内各得其義也讓則宗族鄉
　黨相推遜也致和用者利民之用厚民之生也致義
　致讓者正民之德也先言和用富而後敎之也　方
　氏慤曰用志不至不足以立禮用力不至不足以行
　禮故每以致言之致反始致鬼神所以盡天道致物
　用致義讓所以盡人道天人之道可合而不可離必
　合此五者然後足以治天下之禮竒言其無常邪言
　其不正　劉氏彝曰聖人正徳以事天敬祭以迎氣
　是以大報天而主日其致者五焉一曰致反始者萬
　物成性必始於天聖人受命亦始於天將篤其末必
　厚其本此郊祭所以敎天下反始之敬也二曰致鬼
　神者天地有神以司其化育宗廟有鬼以基其治平
　惟聖人為能尊祖配天必致其饗致天下敬於鬼神
　也三曰致和用者郊祭天地所以致隂陽之和而民
　人康矣所以致萬物之豐而邦用足矣四曰致義者
　天地者萬物由之以生也父母者子孫由之以生也
　聖人郊祀所以父母乎天地也兄姊乎日月也致人
　倫之義於天下而知所以勉乎孝弟矣五曰致讓者
　平治天下敎化天下衣食天下革其悖亂之心而納
　之中和之域弭其六極而錫之五福皆聖人為之具
　是五德莫與比隆而弗敢有其功乃嚴郊祀讓德於
　天俾天下力行其善而弗敢有其善郊使之然也合
　此五善以為禮之本則天下之禮不失其本矣在其
　微末不足道也
　案此節鄭氏泛說平說劉氏因上言郊并而屬之郊
　似偏說經却透闢經脈尤貫注即以此結上兩節可
　也
　
　
　
　
　
　
　
　
欽定禮記義疏卷六十
欽定四庫全書
欽定禮記義疏卷六十一
　祭義第二十四之二
宰我曰吾聞鬼神之名不知其所謂子曰氣也者神之
盛也魄也者鬼之盛也合鬼與神敎之至也衆生必死
死必歸土此之謂鬼骨肉斃於下隂為野土其氣發揚
於上為昭明焄蒿悽愴此百物之精也神之著也因物
之精制為之極明命鬼神以為黔首則百衆以畏萬民
以服(魄普白反斃婢世反隂依注讀䕃/焄許云反蒿許羔反黔其亷反)
　正義鄭氏康成曰氣謂噓吸出入者也耳目之聰明
　為魄合鬼與神而祭之聖人之敎致之也隂讀為依
　䕃之䕃言人之骨肉䕃於地中為土壤焄謂香臭也
　蒿謂氣蒸出貌也蒿或為藨以先言衆生又言百物
　明其與人同也不如人貴耳明命猶尊名也尊極於
　鬼神不可復加也黔首謂民也(孔疏黔黒也以黒巾/䝉頭漢家僕隸曰蒼)
　(頭以蒼巾為飾史記秦命民曰黔首此/記必後人變改之  朱予曰黒髮之民)則法也為民
　作法使民亦事其祖禰鬼神民所畏服　孔氏穎達
　曰氣之體噓吸出入無性識也但性識依此氣而生
　有氣則有識無氣則無識識從氣生性則神出入也
　故人之精靈謂之神魄體也若無耳目形體不得為
　聰明故人之耳目聰明為魄人之死其神與形體分
　散各別聖人以生存之時神形和合今雖身死聚合
　鬼神似生人而祭之是聖人設敎致之令其如此也
　物之羣衆而生必皆有死此本説人因及物也鬼歸
　也歸土之形故謂之鬼骨肉斃於下陰為野土此覆
　説歸之義下又申明人氣為神人生則形體與氣合
　而生死則形與氣分人氣之精魂發揚而升於上為
　神靈光明也百物之氣或香或臭蒸而上出其氣蒿
　然此等之氣人聞之其情有悽有愴人與百物共同
　但人情識為多人氣發揚於上為昭明是人神之顯
　著故特謂之神也(案孔疏以焄蒿為死者蒸出之氣/悽愴為人感此氣之情此百物所)
　(同昭明為人所獨故/曰神之著分晰最眀)鬼神本是人與物之魂魄若直
　名魂魄其名不尊聖人因人與物死之精靈遂制造
　為尊極之稱尊而名之為鬼神以為萬民之法則也
　百衆謂百官衆庶萬民謂天下衆民既敬之以鬼神
　故下皆畏敬之也　方氏慤曰神者陽之所為鬼者
　隂之所為也言氣則知魄之為形言魄則知氣之為
　魂魂亦神也此止言氣者以氣為魂之本而魂非神
　之盛故也形亦鬼也此止言魄者以形為魄之本而
　形非鬼之盛故也以主其盛者故止言氣魄而巳
　陸氏佃曰魂亦神也氣其盛者也體亦鬼也魄其盛
　者也氣有升而巳魄有降而巳唯聖人為能求而合
　之以敎天下故曰敎之至也　葉氏夢得曰易曰精
　氣為物游魂為變物者其聚也變者其散也郊特牲
　謂魂氣歸於天形魄歸於地歸於天者知氣升自上
　也歸於地者體魄降自下也聚散者天之道故精氣
　猶謂之物升降者人之道故魂氣亦謂之神盖魂與
　氣無不之無不在則為神之盛體與魄有所歸有所
　化故為鬼之盛鬼神皆潛於幽而祭以合饗之使民
　敬畏此所以為敎之至也　朱子曰如鬼神之露光
　處是昭明其氣蒸上處是焄蒿使人精神悚然是悽
　愴　又曰鬼神固是以理言然亦不可無氣所以先
　王祭祀或以燔燎或以鬱鬯以其有氣故以類求之
　爾　呉氏澄曰氣者謂人之魂氣死則其魂氣之靈
　為神魄謂人之體魄死則其體魄之靈為鬼
　通論孔氏穎達曰此經鬼神本為人故下文築為宮
　室設為宗祧其實亦兼山川五祀百物之屬故禮運
　列於鬼神注云謂祖廟山川五祀之屬樂記幽則有
　鬼神注云助天地成物者是百物之魂謂之鬼對則
　精靈為魂形體為魄故昭七年左傳云人生始化曰
　魄既生魄陽曰魂是形為魄氣為魂若散而言之魄
　亦性識識與魄無異故昭二十五年左傳云心之精
　爽是謂魂魄魂魄去之何以能久又襄二十九年左
　傳云天奪伯有魄又對而言之則天曰神地曰示人
　曰鬼散而言之通曰鬼神　張子曰禮記凡言鬼神
　者大率以隂陽出入言之鬼神一物也以其歸故謂
　之鬼歸者自無形中來復歸於無形自有形中來者
　復歸於有形是歸也魄也者鬼之盛指有形體而言
　神伸也鬼歸也物之所生即是神及其終則歸也
　又曰精氣為物游魂為變精氣者自無而有游魂者
　自有而無自無而有神之情也自有而無鬼之情也
　自無而有故顯而為物自有而無故隱而為變顯而
　為物者神之狀也隱而為變者鬼之狀也大意不越
　有無而巳物變而巳物雖是實本自虛來故謂之神
　變雖是虛本緣實得故謂之鬼此與上所言神無形
　而有用鬼有形而無用亦相㑹　朱子曰易中説游
　魂為變却只説一邊精氣為物精氣聚則成物精氣
　散則無物氣為魂精為魄魂升為神魄降為鬼易只
　説那升者如殂落之義則是兼言之又曰子産有言
　物生始化曰魄既生魄陽曰魂孔子曰氣也者神之
　盛也魄也者鬼之盛也鄭氏注曰嘘吸出入者氣也
　耳目之聰眀為魄氣則魂之謂也淮南子曰天氣為
　魂地氣為魄髙誘注曰魂人陽神也魄人隂神也此
　數説者其於魂魄之義詳矣盖嘗推之物生始化云
　者謂受形之初精血之聚其間有靈者名之曰魄也
　既生魄陽曰魂者既生此魄便有暖氣其間有神者
　名之曰魂也二者既合然後有物易所謂精氣為物
　是也及其散也則魂游而為神魄降而為鬼矣説者
　乃不考此而但據左疏之言其以神靈分隂陽者雖
　若有理但以噓吸之動者為魄則失之矣其言附形
　之靈附氣之神似亦近是但其下文所分又不免於
　有差其謂魄識少而魂識多亦非也但有運用蓄藏
　之異耳　又曰隂主藏受陽主運用凡能記憶皆魄
　之所藏受也至於運用發出來是魂這兩箇物事本
　不相離他能記憶底是魄然發出底便是魂能知覺
　底是魄然知覺發出來底又是魂雖各自分屬隂陽
　然隂陽中又各自有隂陽也　問陽魂為神隂魄為
　鬼祭義曰氣也者神之盛也魄也者鬼之盛也而鄭
　氏云氣噓吸出入者也耳目之聰明為魄然則隂陽
　未可言鬼神隂陽之靈乃鬼神也如何曰魄者形之
　神魂者氣之神魂魄是形氣之精英謂之靈故張子
　曰二氣之良能(二氣即隂陽也/良能是其靈處)問眼體也眼之光為
　魄耳體也何以為耳之魄曰能聼者便是如鼻之知
　臭舌之知味皆是但不可以知字為魄纔説知便是
　主於心也心但能知若甘苦鹹淡要從舌上過如老
　人耳重目昏便是魄漸要散問魂附於體氣附於魂
　可作如是㸔否曰也不是附魂魄是形氣之精英問
　陽主伸隂主屈鬼神隂陽之靈不過指一氣之屈伸
　往來者而言耳天地之間隂陽合散何物不有所以
　錯綜㸔得曰固是今且説大界限則周禮言天曰神
　地曰示人曰鬼三者皆有神而天獨曰神以其常常
　流動不息故專以神言之若人亦自有神但在人身
　上則謂之神散則謂之鬼耳鬼是散而靜了更無形
　故曰往而不返　又曰人之精神知覺與夫運動云
　為皆是神但氣是充盛發於外者故謂之神之盛四
　肢九竅與夫精血之類皆是魄但耳目能視能聼而
　精明故謂之鬼之盛
　案鬼神固是天地之功用二氣之良能人之所以成
　終而成始但此章專就人身上説以明宗廟祭祀所
　由起也言人之生有是氣乃有是形形之知覺為魄
　神即鬼而成有是形即載是氣氣之運動為魂鬼即
　神而在此人之生惟鬼與神合也然氣聚而形成氣
　散而形亦化人不能不與百物同而人於百物中得
　天地之氣之最靈而又食味別聲被色博取百物之
　精以為精故其死也魄降於下骨肉䕃為野土其謂
　之鬼者未嘗不與百物同但物有死而即泯者有其
　升騰而為焄蒿且觸於物而使物悽愴者其氣不盛
　其神亦不著人則骨肉之氣發揚於上為焄蒿悽愴
　者獨昭明焉盖其魄具百物之精故神之著至於如
　此是氣雖與魄離而神未嘗不即鬼而著故聖人因
　此百物之精而即命之曰鬼神以合之也語意純重
　一合字上人之異於物在百物之精故祭之備物亦
　原取百物之精以合之
　總論孔氏穎達曰自此至先王先公敬之至也一節
　明宰我問鬼神之事夫子答以鬼神魂魄祭祀之禮
　又廣明天子諸侯耕藉及公桑之事
聖人以是為未足也築為宫室設為宗祧以別親疏逺
邇教民反古復始不忘其所由生也衆之服自此故聼
且速也
　正義鄭氏康成曰自由也言人由此服於聖人之敎
　也聼謂順教令也速疾也　孔氏穎達曰此明聖人
　為鬼神立宗廟之事聖人以尊名鬼神為未足稱其
　意故為宫室宗祧以別親疏逺邇教民反古復始也
　古謂先祖追而祭之是反古也始謂初始父母始生
　於已今追祭祀是復始也追逺報祭是不忘其所由
　生也衆人服從於下一由此反古復始而教之故在
　下順其政令而且速疾也　劉氏彝曰所以別其親
　疏者立祖禰之道也所以辨其逺邇者定宗祧之數
　也　方氏慤曰聼言其不拒速言教之所以神也
　慕容氏彦逢曰親而邇者為宗疏而逺者為祧此宗
　祧所以別親疏逺邇也廟有寢祧無寢廟則修除祧
　則黝堊此宫室所以別親疏逺邇也
二端既立報以二禮建設朝事燔燎羶薌見以蕭光以
報氣也此敎衆反始也薦黍稷羞肝肺首心見閒以俠
甒加以鬱鬯以報魄也敎民相愛上下用情禮之至也
　(燔音煩燎力召反又力弔反羶鄭讀馨方如字薌音/香見鄭讀覸方如字見閒鄭合為覸字音間厠之間)
　(侠古洽反甒音武心案家語/無見以蕭光及首  二字)
　正義鄭氏康成曰二端既立謂氣也魄也更有尊名
　云鬼神也二禮謂朝事與薦黍稷也朝事謂薦血腥
　時也薦黍稷所謂饋食也見及見閒皆當為覵字之
　誤也羶當為馨聲之誤也燔燎馨香覸以蕭光取牲
　祭脂也(孔疏詩生民篇取蕭祭/脂取蒿及牲雜燒之)光猶氣也有虞氏祭
　首夏后氏祭心殷祭肝周祭肺(孔疏明/堂位文)覸以俠甒謂
　雜之兩甒醴酒也(孔疏士喪禮既夕篇以甒盛醴天/子追享朝踐用大尊此甒也或子)
　(男禮禮器云/君尊瓦甒)相愛用情謂此以人道祭之也報氣以
　氣報魄以實各首其類(孔疏燔燎蕭光是氣報氣以/氣還以馨香虛氣報之黍稷)
　(肺肝之屬是實報魄以實還以/黍稷實物報之各本其事類也)　孔氏穎達曰此論
　氣魄既殊明設祭之時二禮亦異既立謂尊名立也
　報此氣魄以二種祭禮報氣謂朝踐之節也報魄謂
　饋孰之節也建設朝事燔燎羶薌見以蕭光此明朝
　踐報氣之義也朝事謂早朝祭事燔燎謂取膟膋燎
　於爐炭覸謂雜也燔膟膋兼爇蕭蒿是雜以蕭氣此
　三者是報氣也此祭氣是古者尚質之義所以敎衆
　反於初始總包上反古復始也薦黍稷羞肺肝首心
　覸以夾甒加以鬱鬯謂饋孰時薦此黍稷進肝與肺
　及首與心雜以兩甒醴酒加以鬱鬯言更加以鬱鬯
　然後薦黍稷也饋孰報魄之時始云加鬱鬯者言非
　但薦孰是報魄祭初所加鬱鬯亦是報魄也以魄在
　地下鬱鬯灌地雖是祭初亦報魄不當薦孰之時故
　云加也以報魄也言薦黍以下皆是報祭形魄也相
　愛用情者上以恩賜逮下下受上恩賜故上下用情
　此饋孰時皆以飲食徧於燕飲是教民相愛至謂至
　極謂報氣報魄二禮備足是禮之至極也　陸氏佃
　曰凡祭朝踐尊而饋食親尊故曰教衆反始親故曰
　教民相愛　方氏慤曰二端既立謂立鬼神之名與
　宗祧之制也報以二禮謂報氣報魄之禮也建言立
　其禮設言陳其物羶天産之臭也薌地産之臭也染
　蕭以膟膋故有羶合蕭以黍稷故有薌燔燎羶薌則
　蕭與膟膋黍稷并合而見矣故曰見以蕭光凡此皆
　以臭為主臭為陽故曰以報氣也氣以陽生而有所
　始故曰教衆反始也甒盖瓦器有兩甒故曰俠即司
　尊彝所謂閒祀用大尊是矣言瓦甒之大尊則鬱鬯
　之為虎彝可知不及時祭則舉大以該小爾以諸物
　見於夾甒之間故曰覸以俠甒又副之以鬱鬯之彝
　故曰加以鬱鬯加與加籩加豆之加同義宗廟之祭
　灌而後獻此於鬯言加者以尊尊而彝卑故也凡此
　皆以味為主而味為隂故曰以報魄也隂聚而有所
　愛故曰教民相愛於報氣言朝事則知報魄為饋食
　矣盖朝事以象朝事其親所進也饋食以象食時所
　進也於報魄言黍稷之類則報氣有血腥之類可知
　然瓦甒之所獻鬱鬯之所灌皆非饋食之事此則并
　言之時雖不同其為報魄則一也上言反始則知下
　之為成終下言相愛則知上之為致敬凡此皆互言
　之耳
　存疑孔氏穎達曰一祭再焫蕭郊特牲取膟膋報陽
　朝踐焫蕭也又云既奠然後焫蕭饋孰焫蕭也(案一/祭不)
　(再焫蕭辨正/巳見郊特牲)　陸氏佃曰此一節盖言殷禮殷人尊
　神先鬼而後禮方言明命鬼神故主殷禮言之殷人
　先求諸陽故此朝事焫蕭以報氣也饋食灌鬯以報
　魄也然則殷人祭首無祼事以樂侑獻而巳殷人尚
　聲盖當此節故曰樂三闋然後出迎牲羞肝肺首心
　郊特牲言肺在上此言肝在上以方言殷禮故也眀
　堂位曰殷祭肝周祭肺見間盖謂陳設中間若喪禮
　所謂見以不見為見也據禮藏器於旁加見又曰甕
　甒筲桁實見間而後折入周人先求諸隂於朝踐祭
　齊加明水以報隂殷人先求諸陽於饋獻祭酒加鬱
　鬯以報魄其義一也據此周人有求有報殷人直報
　而已其報之也亦所以求之也故曰周人先求諸隂
　殷人先求諸陽　方氏慤曰報氣所以求陽乎上是
　用情於上也報魄所以求隂乎下是用情於下也上
　下用情則二禮之報無以復加故曰禮之至也
　案鄭所謂相愛用情謂此以人道事之者盖報氣主
　於敬燔燎羶薌以神道事之也敬也報魄主於愛黍
　稷牲醴以人道事之也愛也敬則禮伸愛則情洽用
　情如告孝告慈之類如是則上而祖考下而子孫愛
　且用情矣由是以敎民而君民之情愛通焉敬愛洽
　於斯民所以為禮之至也方説亦似但燔燎與用情
　義既未洽且教衆敎民之後當推其效以結之不應
　又叙二禮也至陸氏殷禮説亦注家習語始終傅㑹
　居多不足為訓
　存異慕容氏彦逢曰郊特牲曰祭求諸隂陽之義禮
　運曰以嘉魂魄是謂合莫盖燔以求諸陽灌以求諸
　隂所謂二禮也二者朝事之所行而鄭以薦黍稷為
　饋食之時失之矣夫求神必於祭始而祭之始必合
　鬼神以嘉魂魄所謂臭隂達於淵泉是也周人先求
　諸隂既灌然後迎牲至饋食而後報魄求諸隂不已
　後乎况灌用鬱鬯貴氣用肝肺首心與黍稷同為朝
　事之時所用非必有於薦孰之時也膟膋為羶黍稷
　為薌故謂之羶薌鄭氏以羶為馨誤矣
　案報氣惟燔燎一節報魄有薦黍稷等四節據周官
　司尊彝鷄彝鳥彝在朝踐之先則此記當先鬱鬯而
　後燔燎今置鬱鬯於二禮之末則記本錯綜言之盖
　以灌鬯求神於隂亦是報魄故併歸報魄條内而置
　之二禮之末也朝事饋食並有黍稷但朝事時用黍
　稷以燔燎未用以薦至饋孰時乃薦黍稷也儀禮特
　牲少牢薦熟之禮黍稷在敦心舌在肵俎離肺刌肺
　在尸俎酳尸則以肝從此記云羞肝肺首心在薦黍
　稷之下則薦熟時亦用首至朝事之節惟郊特牲升
　首於室為用首耳心及肝肺僅於薦熟時用之禮經
　之説甚眀不得謂肺肝首心同為朝事之用也眀堂
　位言祭首乃統朝事饋食言之其下云祭心祭肝祭
　肺則專指饋孰時無惑矣周禮膳夫惟羊稱羶而廟
　祭不止于羊故鄭以馨字易之慕容之説俱未確
君子反古復始不忘其所由生也是以致其敬發其情
竭力從事以報其親不敢弗盡也
　正義鄭氏康成曰從事謂修薦可以祭者也　孔氏
　穎達曰此申明反古復始竭力報親之事致其恭敬
　發其情性竭盡氣力以從其事上報於親不敢不極
　盡也　方氏慤曰致敬發情于内故能竭力從事於
　外報如上所言報氣報魄皆報親之事盡謂内盡志
　外盡物也　輔氏廣曰自致其敬已下所謂致反始
　之道也發其情謂發露其情如所謂用其情也家語
　夫子之答止此却繼以前文王之祭至必哀
是故昔者天子為藉千畝冕而朱紘躬秉耒諸侯為藉
百畝冕而青紘躬秉耒以事天地山川社稷先古以為
醴酪齊盛於是乎取之敬之至也(紘音宏酪音/洛齊音咨)
　正義鄭氏康成曰藉藉田也先古先祖　孔氏穎達
　曰以君子報親不敢不盡心以事之故古者天子諸
　侯有藉田以親耕祭祀諸神湏醴酪齊盛之屬於是
　乎藉田而取之敬之至也　方氏慤曰天子之田方
　千里故為藉千畝諸侯之田方百里故為藉百畝亦
　各以其稱而巳耕必服冕則所以敬其事秉耒則所
　以躬耕也天地則指天子言之山川社稷先古則兼
　諸侯言之先古謂若先公及先聖先師之類(案鄭云/先古先)
　(祖以此篇論祭專於言孝且下公桑/言先王先公也但推言之亦無碍)
　通論陳氏祥道曰南郊正陽之位朱紘正陽之色也
　東郊少陽之位青紘少陽之色也其時則春秋傳曰
　啓蟄而郊郊而後耕是也其日則月令曰乃擇元辰
　是也其祭則祈社稷於内享先農於外國語曰膳夫
　農正陳藉禮是也其禮則后妃六宫贊事於内司空
　后稷大師瞽師鬱人犧人膳夫農正司徒大師贊事
　於外周禮内宰詔后帥六宫之人生穜稑之種獻之
　於王國語曰大師告稷司空除壇之類是也親載耒
　耜猶農者之出疆也載必措於保介之御間又眀勸
　農者也反執爵於大寢公卿諸侯大夫皆御命曰勞
　酒此春耕之終事也若夫夏耨秋穫王又至焉國語
　所謂耨穫亦於藉是也考之於禮蜡合萬物而索饗
　之則羣小祀也其禮主先嗇先嗇先農也王以𤣥冕
　祭之則耕藉之祭先農其服𤣥冕可知也小司徒凡
　小祭祀奉牛牲羞其肆鄭氏謂小祭祀王𤣥冕所祭
　者則祭先農用牛牲可知也王之藉掌以甸師而諸
　侯亦有甸人則諸侯之禮與王畧同矣
古者天子諸侯必有養獸之官及歲時齊戒沐浴而躬
朝之犧牷祭牲必於是取之敬之至也君召牛納而視
之擇其毛而卜之吉然後養之君皮弁素積朔月月半
君廵牲所以致力孝之至也(朝直遥反/牷音全)
　正義鄭氏康成曰歲時齊戒沐浴而躬朝之謂將祭
　祀卜牲君朔月月半廵視之君召牛納而視之更本
　擇牲意　孔氏穎達曰此明孝子報親竭力養牲之
　事歲時謂每歲依時謂朔月月半也躬親也既卜牲
　吉在牢養之而身朝之言朝者敬辭也犧牷所祭之
　牲必是養獸之官受擇取之養獸者周禮牧人也
　初擇牲時君於牧處命取牛納之於内而視之君皮
　弁素積朔月月半君廵牲者即前言歲時朝之也廵
　行也皮弁諸侯視朔之服朔月月半君服此衣而巡
　牲所以致其力耕藉云敬之至養牲云孝之至互文
　也　方氏慤曰自養獸之官而下所云即牧人阜蕃
　其物之時也自君召牛而下所云即充人繫於牢之
　時也繫於牢則芻之三月而已故朔望廵之阜蕃其
　物則不止三月也故歲時朝之君召牛納而視之所
　謂展牲是也擇其毛所謂陽祀用騂牲毛之隂祀用
　黝牲毛之是也卜之吉然後養之所謂帝牛不吉以
　為稷牛是也未卜止謂之牛既卜乃謂之牲召之則
　未卜故曰牛巡之則卜之矣故曰牲未卜謂之牛而
　上言祭牲者盖取之將以為祭牲故也皮弁素積者
　君視朝之服也君以視朝之服而巡之所以極其辨
　也先王父天母地則以子道自處焉推而及於山川
　社稷亦由是也故凡所以事鬼神之道皆稱孝焉論
　語曰菲飲食而致孝乎鬼神歲時者謂比歲比時也
　皮弁素積見郊特牲解
　存疑鄭氏康成曰犧謂天子牷謂諸侯牲
　案犧言其色之純牲言其體之具似天子諸侯所同
　也
古者天子諸侯必有公桑蠶室近川而為之築宫仭有
三尺棘牆而外閉之及大昕之朝君皮弁素積卜三宫
之夫人世婦之吉者使入蠶于蠶室奉種浴于川桑于
公桑風戾以食之歲既單矣世婦卒蠶奉繭以示于君
遂獻繭于夫人夫人曰此所以為君服與遂副褘而受
之因少牢以禮之古之獻繭者其率用此與及良日夫
人繅三盆手遂布于三宫夫人世婦之吉者使繅遂朱
綠之𤣥黄之以為黼黻文章服既成君服以祀先王先
公敬之至也(昕許斤反奉芳勇反種章勇反戾力計反/食音嗣單音丹繭古典反與音餘褘音暉)
　(繅悉刀反/盆蒲奔反)
　正義鄭氏康成曰大昕季春朔日之朝也(陸氏佃曰/餘日為昕)
　(朔日為/大昕)諸侯夫人三宫半后也風戾之者及早凉脆
　采之風戾之使露氣燥(陸氏徳明/曰戾燥也)乃以食蠶蠶性惡
　溼也歲單謂三月月盡之後也(方氏慤曰一歲蠶期/成故曰歲單若孟夏)
　(稱麥/秋)言歲者蠶歲之大功事畢於此也副褘王后之
　服而云夫人容二王之後與禮之禮奉繭之世婦也
　其率用此與問者之辭(孔疏夫人曰獻繭之禮自古/如此耶重事之義故問之)
　(案此句疑記者之辭/由今所見以思古也)三盆手者三淹也凡繅毎淹大
　總而手振之以出緒也　孔氏穎達曰此明孝子報
　親養蠶為祭服祀先王先公之事公桑謂官家之桑
　於處而築養蠶之室近川取其浴蠶種便也築宫謂
　築養蠶之宫牆七尺曰仞牆之七尺又有三尺髙一
　丈也棘牆謂牆上置棘外閉謂扇在戶外閉也世婦
　亦諸侯世婦前雖總舉天子諸侯此特舉諸侯互言
　之奉種浴於川言蠶將生而又浴之初於仲春巳浴
　至此更浴之也夫人曰此所以為君服與擬君之祭
　服故夫人首著副身著禕衣受此所獻之繭因少牢
　以禮之接獻繭之世婦也率法也良日謂吉日繅更
　擇日日至而後夫人自繅三盆手猶三淹也毎淹以
　手振出其緒遂布與三宫夫人世婦之吉者諸侯夫
　人唯一人而云世婦之吉者雜互天子言之以天子
　有三夫人就其中取吉者蠶繅非一人擇其吉者主
　領而巳前文耕藉男子之事故云以事天地山川社
　稷兼云先祖養蠶是婦人之事婦人不與外祭故云
　先王先公其實養蠶為衣亦事天地山川社稷　陳
　氏祥道曰天子諸侯之禮文而有辨故耕於南郊東
　郊王后夫人之禮質而少變故皆蠶於北郊築宫仞
　有三尺棘牆而外閉之所以謹於蠶者也其始也天
　子薦鞠衣於先帝以告將蠶内宰詔后帥内外命婦
　以趨蠶事而后之首飾以編服以鞠衣屨以黄屨車
　以翟車貝面組總有握及郊享先蠶然後東鄉而躬
　桑焉躬桑后夫人之事耳天子必薦鞠衣君必皮弁
　素積卜三宫夫人世婦使入蠶室者内外相成之義
　也王耕藉后獻種王躬牲后舂盛則后夫人之躬桑
　王與諸侯不可不與之也躬桑不過鞠衣而受繭必
　以副褘者重繭之成也繅必三盆手者禮成於三也
　三盆手猶王藉之三推也然後布於三夫人世婦之
　吉者使繅遂朱緑之𤣥黄之以為祭服猶庶人之終
　畝也　方氏慤曰蠶居於内故曰室牆圍於外故曰
　宫閽人自外閉其門以親蠶者皆婦人故也君皮弁
　素積與巡牲同繭則示於君而獻於夫人者示則告
　其成而巳獻則欲其受之以繅也禮之以少牢則所
　以勞其還也　馬氏睎孟曰周官内宰職曰中春詔
　后帥内外命婦始蠶於北郊以為祭服盖蠶於季春
　則詔於中春也　輔氏廣曰蠶婦事也猶不敢專必
　待君之卜吉而後親之則他可知矣故曰地道代終
　存疑方氏慤曰日欲出為昕於時為卯大昕則向辰
　矣
　案文王世子大昕亦謂朔日卜于朔敬事也方説非
　存異陸氏佃曰單如衣單也絲事成於衣單麻事成
　於衣重
　案經文無衣字陸説非
君子曰禮樂不可斯湏去身致樂以治心則易直子諒
之心油然生矣易直子諒之心生則樂樂則安安則久
久則天天則神天則不言而信神則不怒而威致樂以
治心者也致禮以治躬則莊敬莊敬則嚴威心中斯須
不和不樂而鄙詐之心入之矣外貌斯須不莊不敬而
慢易之心入之矣故樂也者動於内者也禮也者動於
外者也樂極和禮極順内和而外順則民瞻其顔色而
不與爭也望其容貌而衆不生慢易焉故徳煇動乎内
而民莫不承聼理發乎外而衆莫不承順故曰致禮樂
之道而天下塞焉舉而措之無難矣樂也者動於内者
也禮也者動於外者也故禮主其減樂主其盈禮減而
進以進為文樂盈而反以反為文禮減而不進則銷樂
盈而不反則放故禮有報而樂有反禮得其報則樂樂
得其反則安禮之報樂之反其義一也(易以豉反子如/字又將吏反則)
　(樂樂則之樂並/音洛煇音輝)
　正義鄭氏康成曰斯湏猶須臾也子讀如不子之子
　諒信也油然物始生好美貌躬身也極和極順極至
　也理發乎外理謂言行也塞充滿也減猶倦盈猶溢
　也樂以統情禮以理行人之情有溢而行有倦倦則
　進之以能進者為文溢則使反以能反者為文文謂
　才美報皆當為褒聲之誤也　孔氏穎達曰此一節
　巳具樂記故於此不繁文　陸氏佃曰君子見微者
　也世之人慢易起於放肆而鄙詐常生於矯激然後
　知君子之言不誣也若申屠狄軰不知致樂以治心
　者也若阮籍軰不知致禮以治躬者也不曰塞乎天
　下而曰天下塞焉小在天下也
曽子曰孝有三大孝尊親其次弗辱其下能養(養羊/尚反)
　正義孔氏穎達曰大孝尊親即是下文大孝不匱聖
　人為天子者也尊親嚴父配天也其次弗辱謂賢人
　為諸侯及卿大夫士各保社稷宗廟不使傾危以辱
　親也與下文中孝用勞一也其下能養謂庶人也與
　下文小孝用力一也能養謂用天分地以養父母也
　　黄氏裳曰曽子言孝道三自天子達庶人三者之
　行咸在其中謂人子能立身行道有大功於國大徳
　及民俾人稱美其先而尊重之為上也生事之以禮
　死葬之以禮祭之以禮全父母遺體殁身無毁者次
　之生事父母盡其色養者為下也言尊親為大則弗
　辱能養兼之矣次言不能尊貴其親而唯弗辱能養
　為二也其下者謂不能尊親不辱惟能供養是孝之
　末節矣但論孝行升降輕重不分別名位尊卑
　總論孔氏穎達曰自此至可謂孝矣廣明為孝子之
　事
公明儀問於曽子曰夫子可以為孝乎曽子曰是何言
與是何言與君子之所謂孝者先意承志諭父母於道
參直養者也安能為孝乎(與音餘先/悉薦反)
　正義鄭氏康成曰公明儀曽子弟子　孔氏穎達曰
　先意謂父母將欲發意孝子則預先逆知其意而為
　之也承志謂父母巳有其志巳當奉承而行之諭父
　母於道謂或在父母意先或在父母意後皆暁諭父
　母歸於正道也　方氏慤曰徒先意承志而不能諭
　之於道則是苟順其令而或䧟親於不義者盖有之
　矣此所以又在乎諭父母於道也夫養將以為孝而
　所以為孝子不止於養親曽參之事其親豈直能養
　已哉乃自謂如此者不敢以孝自居故也唯夫不自
　居其孝兹其所以為孝與　真氏徳秀曰為人子者
　平時能以理開暁其親置之無過之地猶臣之事君
　格其非心而引之當道也其視有過而後諫者功相
　百矣故君子尤難之
　存疑馬氏睎孟曰先意所以閑其邪承志所以成其
　美此所以諭父母於道
　案孝子事親惟盡其親愛之至意先意承志所以順
　吾親而致其親愛也如時時以不肖之心待父母即
　温凊定省亦莫非防微杜漸之意是尚得為孝乎要
　知諭父母於道未嘗不在先意承志中而先意承志
　則不必為諭親於道而設方説可謂曲盡情理矣孔
　氏雖以諭父母於道并入先意承志中但上已詳言
　先意承志正義然後合諭親於道言之其説便得若
　馬氏説則若先意承志盡為諭親於道者窺伺之術
　不亦惑乎其分先意為閑邪承志為成美尤未合也
曽子曰身也者父母之遺體也行父母之遺體敢不敬
乎居處不莊非孝也事君不忠非孝也涖官不敬非孝
也朋友不信非孝也戰陳無勇非孝也五者不遂烖及
於親敢不敬乎亨孰羶薌甞而薦之非孝也養也君子
之所謂孝也者國人稱願然曰幸哉有子如此所謂孝
也巳衆之本敎曰孝其行曰養養可能也敬為難敬可
能也安為難安可能也卒為難父母既沒愼行其身不
遺父母惡名可謂能終矣仁者仁此者也禮者履此者
也義者宜此者也信者信此者也強者強此者也樂自
順此生刑自反此作(陳直勤反亨普彭反/孰熟同養羊尚反)
　正義鄭氏康成曰五者不遂遂猶成也願然然猶而
　也　孔氏穎達曰亨孰羶薌之美先自口甞而後薦
　之父母此非孝也唯是供養而已孝子百行皆美一
　國之人稱揚羡願而曰此子父母有幸遇哉有孝子
　如此令人羨願如此乃所謂孝也衆之本敎曰孝者
　言孝為衆行之根本以此根本而敎於下名之曰孝
　不能備孝之徳唯行奉上之禮但謂之養者也父母
　既沒巳下解卒為難之事順從孝道則和樂自至違
　反孝道則刑戮及身　方氏慤曰孝經曰身體髪膚
　受之父母不敢毁傷孝之始也哀公問曰身者親之
　枝也敢不敬與正謂是矣身者體之全體者身之別
　夫一人之身生於父母而別於父母者也故曰身者
　父母之遺體居處也事君也涖官也朋友也戰陳也
　皆所以行父母之遺體也苟不莊不忠不敬不信無
　勇則烖及其身烖及其身是及其親也豈孝也哉故
　每以非孝言之先居處而後事君内外之序先事君
　而後涖官尊卑之序先涖官而後朋友公私之序先
　朋友而後戰陳文武之序稱者口稱其所為願者志
　願其如此論語云不敬何以別故敬為難揚子曰孝
　莫大於寧親故安為難(案陳氏澔曰安為難者謂非/勉强矯拂之意此亦得備一)
　(説/)孝經曰立身行道揚名於後世以顯父母孝之終
　也故卒為難所謂能終者非終父母之身終其身也
　哀公問曰不敬其身是傷其親然則居處之莊所以
　愛其親仁者仁此居處所以莊也禮者履此涖官所
　以敬也義者宜此事君所以忠也信者信此朋友所
　以信也强者強此戰陳所以勇也五者不遂烖及於
　親況其身乎眞氏徳秀曰身體髪膚受之父母不
　敢毁傷然忠臣義士奮不顧身視死如歸何也殺身
　所以成仁既成仁則孝在其中矣
　案亨孰已下記者之言合上二章之意而申言之又
　推廣之以起下二章也
曽子曰夫孝置之而塞乎天地溥之而横乎四海施諸
後世而無朝夕推而放諸東海而準推而放諸西海而
準推而放諸南海而準推而放諸北海而準詩云自西
自東自南自北無思不服此之謂也(溥本亦作敷同芳/于反放甫往反準)
　(諸尹/反)
　正義鄭氏康成曰無朝夕言常行無輟時也放猶至
　也準猶平也　孔氏穎達曰置謂措置也塞滿天地
　謂感天地神明也溥布也横被四海言孝道廣逺也
　施諸後世終長行之言久也推而至於四海以為準
　平而法象之無所不從也詩大雅文王有聲之詩美
　武王之徳今孝道亦然故引以證之　方氏慤曰直
　而立之則塞貫乎天地之間旉而散之則横廣乎四
　海之内施言其出無窮故後世曽無朝夕之間推言
　其進之不已故放諸四海而準準言人以是為準而
　不差也前既言溥之横乎四海後又言推而放諸四
　海盖前言身之所行者如此後言人之所化者如此
　　朱子曰準猶齊也言無不同也
曽子曰樹木以時伐焉禽獸以時殺焉夫子曰斷一樹
殺一獸不以其時非孝也孝有三小孝用力中孝用勞
大孝不匱思慈愛忘勞可謂用力矣尊仁安義可謂用
勞矣博施備物可謂不匱矣父母愛之喜而勿忘父母
惡之懼而無怨父母有過諌而不逆父母既没必求仁
者之粟以祀之此之謂禮終(斷丁管反匱其媿反/施始豉反惡烏路反)
　正義鄭氏康成曰夫子孔子也曽子述其言以云勞
　猶功也思慈愛忘勞思父母之慈愛巳而自忘已之
　勞苦也無怨無怨於父母之心諌而不逆順而諌之
　也必求仁者之粟喻貧困猶不取惡人物以事亡親
　也　孔氏穎達曰庶人思父母慈愛忘巳躬耕之勞
　可謂用力矣諸侯卿大夫士尊重於仁安行於義心
　無勞倦可謂用勞矣匱乏也博施謂徳敎加於百姓
　刑於四海備物謂四海之内各以其職來助祭　方
　氏慤曰孟子曰君子親親而仁民仁民而愛物故斷
　一樹殺一獸不以其時非孝也於親生育之恩則思
　之而不忘於已奉養之力則忘之而不思故曰用力
　仁所以愛親義所以敬親愛敬盡於事親可謂用勞
　矣用力言事用勞言功不匱言徳則大小與中其別
　可知前以位言孝故自上以及下此以行言孝故積
　小以至大父母愛之喜而弗忘仁之至也父母惡之
　懼而無怨義之至也内則曰父母有過下氣怡色柔
　聲以諌不逆之謂也仁者之粟則有愛心存焉夫子
　受仁人之饋掃地而祭亦此之意祭之以禮禮之終
　也此主言祀故曰禮終　又曰用力則能養矣用勞
　則弗辱矣不匱則可以尊親矣　葉氏夢得曰忘勞
　者思親之慈愛未能無望於其親故曰小孝仁大矣
　則尊之義有理則安之仁義而巳勤行而不懈未能
　得天下之歡心以事其親故為中孝博施則聖矣仁
　不足以名之孝至於此則達於天下四海九州之美
　味莫不備至故為大孝
　通論周氏諝曰父母惡之懼而無怨然有所謂怨者
　也故孟子曰小弁之怨親親也父母有過諌而不逆
　然有所謂逆者也故荀子曰從義不從父　胡氏銓
　曰孟子曰其交也以道君子受之受之而以祀可也
　然孝子之心有所不安故必仁者之粟為孝
樂正子春下堂而傷其足數月不出猶有憂色門弟子
曰夫子之足瘳矣數月不出猶有憂色何也樂正子春
曰善如爾之問也善如爾之問也吾聞諸曽子曽子聞
諸夫子曰天之所生地之所養無人為大父母全而生
之子全而歸之可謂孝矣不虧其體不辱其身可謂全
矣故君子頃步而弗敢忘孝也今予忘孝之道予是以
有憂色也壹舉足而不敢忘父母壹出言而不敢忘父
母壹舉足而不敢忘父母是故道而不徑舟而不游不
敢以先父母之遺體行殆壹出言而不敢忘父母是故
惡言不出於口忿言不反於身不辱其身不羞其親可
謂孝矣(數色主反瘳丑畱反頃依注作/跬缺婢反又丘弭反徑古定反)
　正義鄭氏康成曰曽子聞諸夫子述曽子所聞於孔
　子之言頃步頃當為跬聲之誤也予我也道而不徑
　徑步邪趨疾也忿言不反於身人不能無忿怒忿怒
　之言當由其直直則人服不敢以忿言來也　孔氏
　穎達曰此明父母遺體不可損傷之事天地生養萬
　物之中無如人最為大非特體全又須善名得全跬
　步謂壹舉足正道平易於身無損邪徑險阻或有所
　傷乘舟安浮水危也此是不敢以先父母遺餘之體
　而行歴危患處也不辱其身不羞其親總結舉足出
　言二事身及親並不羞辱可謂孝矣　劉氏彝曰樂
　正子春可謂能改其過者也失之於初而戒之於終
　　方氏慤曰不虧其體所以全其形不辱其身所以
　全其徳故曰可謂全矣唯己之惡言不出於口故人
　之忿言不反於身身者親之枝也不辱其身故不羞
　其親　朱子曰父母者一身之父母也天地者人與
　物已與人皆共以為父母者也父母之生我也四支
　百骸無一不全必能全其身之形斯為不忝於父母
　天地之生我也五常百善無一不備必能全其性之
　理然後為不負於天地
　餘論周氏諝曰周官之法禁徑踰者禁川游者是知
　周公之法不特有意於防微而又有以敎人之孝
昔者有虞氏貴徳而尚齒夏后氏貴爵而尚齒殷人貴
富而尚齒周人貴親而尚齒虞夏殷周天下之盛王也
未有遺年者年之貴乎天下久矣次乎事親也
　正義鄭氏康成曰尚謂有事尊之於其黨也臣能世
　祿曰富　孔氏穎達曰虞氏貴徳徳之中年髙者在
　前故曰尚齒夏后於貴爵之中年髙者在前殷人貴
　富周人貴親亦皆年髙者在前也次乎事親言貴年
　之次第近於事親之孝也
　餘論馬氏睎孟曰貴以對其民為賤尚以對其等為
　下四代非相反也盖有虞氏貴徳則賢者固已在位
　能者固已在職矣故夏后氏承之以貴爵貴爵則賢
　而徳似其先人者使之世官不賢而不至於不由禮
　者使之世祿矣故殷人承之以貴富貴富則尊祖尊
　祖則敬宗敬宗則收族故周人承之以貴親皆因其
　時乘其理為之也夏后氏貴爵斯所以貴徳也殷人
　貴富斯所以貴爵也周人貴親斯所以貴富也然貴
　徳以賢賢貴爵以貴貴貴富以眀功貴親以厚本則
　四代一也齒取諸身年取諸物皆可以數言　方氏
　慤曰四代之所貴不同由救弊之政異故也貴徳之
　弊有至於忘君故夏后氏救之以貴爵盖爵所以明
　貴賤故也貴爵之弊有至於忘功故殷人救之以貴
　富盖富者所以眀世祿故也三者之弊有至於忘親
　故周人救之以貴親至於尚齒則未嘗易者以年之
　貴乎天下久矣次乎事親萬世而無弊故也
　存疑鄭氏康成曰貴謂燕賜有加於諸臣也舜時多
　仁聖有徳後徳則在小官(孔疏鄭恐貴者皆班在上/故云燕賜有加徳小者先)
　(來已居大官徳大者後來則居小官/然徳尊有虞氏貴之所以燕賜有加)　孔氏穎達曰
　虞氏帝徳𢎞大故貴徳夏世漸薄不能貴徳而尚功
　故貴爵由道劣故也殷人又劣於夏故世爵而富乃
　貴之殷人富而疏者猶貴周人愛敬彌狹於已有親
　乃貴之
　案本經之意只以時之所貴雖有不同而無不尚齒
　以眀年之貴乎天下之久非如孔氏世道優劣之説
　也馬氏以相承為義方氏以相救為義揆之聖人窮
　變通久之道必兼有之然非本經正義附存之而已
　至鄭氏燕賜有加説則去經義益逺矣
　總論孔氏穎達曰前經眀孝此已下至不敢犯又兼
　明孝弟
是故朝廷同爵則尚齒七十杖於朝君問則席八十不
俟朝君問則就之而弟達乎朝廷矣(朝直/遥反)
　正義鄭氏康成曰同爵尚齒老者在上也君問則席
　為之布席於堂上而與之言凡朝位立於庭(孔疏燕/禮大射)
　(卿大夫立於庭君立/阼階上是皆立也)魯哀公問於孔子命席(孔疏儒/行文)
　不俟朝君揖之即進不待朝事畢也(孔疏燕禮大射/君爾卿爾大夫)
　(爾揖也於時老臣君揖即退又/路寢門外視朝亦揖竟即退)就之就其家也老而
　致仕君或不許異其禮而已(孔疏不許曲禮所云若/不得謝也異其禮上文)
　(所云及八十不俟朝也王制云七十/不俟朝八十杖於朝則許致仕者)　孔氏穎達曰
　官爵同則貴尚於齒四代皆然七十者許之據杖於
　朝君有問則布席令坐弟達乎朝廷言遜弟敬老之
　道通達於朝廷也　方氏慤曰爵同故以齒為上爾
　爵異則以爵為上也
　通論方氏慤曰孟子曰朝廷莫如爵鄉黨莫如齒盖
　朝廷雖以爵為上然未嘗廢齒則此所言者是也鄉
　黨雖以齒為上然亦未嘗廢爵則後言三命而不齒
　是也　陸氏佃曰祭義謂尊者也故杖於朝早杖於
　朝早故毋俟朝晚王制八十杖於朝七十不俟朝謂
　卑者也故杖於朝晚杖於朝晚故毋俟朝早
行肩而不併不錯則隨見老者則車徒辟斑白者不
以其任行乎道路而弟達乎道路矣居鄉以齒而老
窮不遺强不犯弱衆不暴寡而弟達乎州巷矣(併歩/頃反)
(辟音/避)
　正義鄭氏康成曰錯鴈行也父黨隨行兄黨鴈行(孔/疏)
　(王制/文)車徒辟乘車歩行皆辟老人也(孔疏少者或乘/車或徒行見老)
　(者皆避之徒方氏慤/曰車者貴  者賤)斑白者髪雜色也任所擔持也
　不以任少者代之也老窮不遺以鄉人尊而長之雖
　貧且無子孫無弃忘也一鄉者五州巷猶閭也　孔
　氏穎達曰行肩而不併謂老少並行肩臂不得併行
　少者差退在後則朋友肩隨是也不錯則隨者若兄
　黨為鴈行之差錯是父黨則隨從而為行也
古之道五十不為甸徒頒禽隆諸長者而弟達乎獀狩
矣軍旅什伍同爵則尚齒而弟達乎軍旅矣(甸田見反/頒音班長)
　(上聲獀音蒐所/求反狩音獸)
　正義鄭氏康成曰四井為邑四邑為丘四丘為甸甸
　六十四井也以為軍田出役之法(孔疏一甸之中出/長轂一乘甲士三)
　(人歩卒七十二/人供田役事)五十始衰不從力役之事也頒之言
　分也隆猶多也及田者分禽多其老者謂竭作未五
　十者春獵為獀冬獵為狩(孔疏爾雅/釋天文)什伍士卒部曲
　也(孔疏五人為伍二伍為什士謂甲士卒謂步卒/在軍旅之中時主帥部領圍曲而聚故云部曲)少
　儀曰軍尚左卒尚右　孔氏穎達曰作記之人在於
　周末於時力役煩重道周初之事故云古之道也
　呉氏澄曰凡軍旅五人為一伍五伍為一兩五人之
　長曰伍長四伍長又統於一人為兩司馬尚齒各行
　於一兩二什四伍之中兩之外則不序四伍長爵皆
　下士是為同爵四人之中齒尊者先是為尚齒
　存疑孔氏穎達曰案小司徒云凡起徒役毋過家一
　人唯田與追胥竭作若田與追胥竭作此未五十者
　猶在田役(案記言不為甸徒矣則雖/竭作亦不及也孔説未的)
孝弟發諸朝廷行乎道路至乎州巷放乎獀狩脩乎軍
旅衆以義死之而弗敢犯也(放方往反哀案家語此/為孔子告  公之辭)
　正義鄭氏康成曰死之死此孝弟之禮　孔氏穎達
　曰此經總結上文在上諸文但云弟此兼云孝者以
　孝故能弟弟則孝之次也孝弟之道無處不行故衆
　行孝弟雖死不捨也　輔氏廣曰獀狩爭獲軍旅爭
　功弟道達於是則無所不通矣以義死言非有所利
　也　呉氏澄曰朝廷政令所自出下民所視效故先
　言朝廷道路民所行之處州巷民所居之處獀狩者
　用衆於内也軍旅者用衆於外也義謂所宜行衆人
　以此孝弟為所宜行者故寧死而不敢犯不孝不弟
　之事也
祀乎明堂所以教諸侯之孝也食三老五更於大學所
以教諸侯之弟也祀先賢於西學所以敎諸侯之徳也
耕藉所以敎諸侯之養也朝覲所以敎諸侯之臣也五
者天下之大敎也(食音嗣更古衡反/大學之大音泰)
　正義鄭氏康成曰祀乎明堂宗祀文王西學周小學
　也先賢有道徳王所使敎國子者　孔氏穎達曰此
　廣眀孝弟之道祀乎明堂於周言之祀文王也樂記
　祀文王於明堂是也上文祀文王於明堂為孝此以
　食三老五更為弟文有所對也此西學以祀先賢大
　司樂云凡有道者有徳者使教焉死則以為樂祖祭
　於瞽宗　方氏慤曰祀明堂所以享上帝而享之者
　必有配配必以父所以敎諸侯之孝也食三老五更
　於大學所以貴老貴老為其近於親而已所以敎諸
　侯之弟也先賢則樂祖西學則瞽宗瞽宗殷學名學
　有左右之異而此止言西者殷之名也樂祖則有道
　徳者所以教諸侯之徳也朝覲所以尊天子而致為
　臣之義夫孝以事親弟以事長故始之以教孝而次
　之以教弟孝弟則足以成徳故繼之以教徳有徳則
　足以養人故繼之以教養能養人則足以事君故繼
　之以敎臣此教之之序也　周氏諝曰先王之於教
　豈必諄諄而命之也哉盖禮行於此而人得於彼而
　不知者乃教之至也故五者天下之大敎而其所以
　為教者如此而巳矣五者以徳為主養者孝之屬臣
　者弟之屬故其序如此　吴氏澄曰凡享先王皆是
　敎孝而獨言祀明堂者尊先王以配天於享禮為最
　大孝經孝莫大於嚴父配天是也上下文止是言弟
　長之事而此兼言五教者盖先且列其凡其下乃專
　言敎弟一事也彭氏曰文王世子説養老於東序
　此云大學者盖周別立五學其中辟雍是為大學養
　老於大學之東序故該之以大學之名亦可也
食三老五更於大學天子袒而割牲執醬而饋執爵而
酳冕而總干所以敎諸侯之弟也是故鄉里有齒而老
窮不遺強不犯弱衆不暴寡此由大學來者也天子設
四學當入學而大子齒(大音泰酳音/引又任覲反)
　正義鄭氏康成曰割牲制俎實也冕而總干親在舞
　位以樂侑食也敎諸侯之弟次事親也文王世子曰
　行一物而三善皆得唯世子而巳其齒於學之謂也
　　孔氏穎達曰此明養三老五更及齒學之事牲入
　之時天子袒而親割之食之時親執醬而饋食罷親
　執爵而酳干盾也親在舞位持盾而舞以天子敬老
　鄉里化之故有齒也在下年老及困窮者皆化上而
　養之不見遺棄故強不犯弱衆不暴寡所以致此由
　養三老五更於大學也當入學而大子齒於國人故
　云而大子齒　方氏慤曰由大學來者言教化之原
　出自大學也四學謂周設四代之學即有虞氏之庠
　夏后氏之序殷之瞽宗周之辟雍是矣　陸氏佃曰
　天子立四學并其中學而五直於一處並建周人辟
　雍則辟雍最居中其南為成均其北為上庠其東為
　東序其西為瞽宗當學禮者就瞽宗學書者就上庠
　學舞干戈羽籥者就東序學樂徳樂語樂舞者就成
　均辟雍唯天子承師問道養三老五更及出師受成
　等就焉當天子入大學則四學之人環水而觀之矣
　是之謂辟雍學禮曰帝入東學尚親而貴仁東序是
　也帝入南學尚齒而貴誠成均是也帝入西學尚賢
　而貴徳瞽宗是也帝入北學尚貴而尊齒上庠是也
　帝入大學承師而問道辟雍是也總而言之四學亦
　大學也
　存疑鄭氏康成曰四學謂周四郊之虞庠也
　案四學而以一虞庠當之不可觧辨詳王制
天子巡守諸侯待於竟天子先見百年者八十九十者
東行西行者弗敢過西行東行者弗敢過欲言政者君
就之可也
　正義鄭氏康成曰弗敢過者謂道經之則見之　孔
　氏穎達曰此亦明尚齒貴老之義巡守謂巡行守土
　諸侯八十九十不可一一就見若天子諸侯因其行
　次或東行西行至八十九十者閭里之旁不敢過越
　而去必往見之若欲共論政教雖不當道路左右君
　即就之可也　方氏慤曰竟者疆土至此而竟也待
　於竟而不敢越則其所守槩可見矣先見百年者即
　王制所謂問百年者就見之是也至於八十九十者
　其禮又有殺焉彼或在東行則此在西行者弗敢過
　之而弗見西行東行其義亦若是以不必人人而見
　之也若欲言政者雖非東行西行固當就而問之矣
壹命齒於鄉里再命齒於族三命不齒族有七十者弗
敢先七十者不有大故不入朝若有大故而入君必與
之揖讓而後及爵者
　正義鄭氏康成曰此謂鄉射飲酒時也(孔疏鄉射謂/鄉人詢衆庶)
　(而為射於時先行飲酒之/禮是鄉射有飲酒者也)齒者謂以年次立若坐也
　(孔疏士立於堂下大夫坐於堂上案鄉射云大夫受/獻訖及衆賔皆升受爵於時雖立至徹俎即坐又云)
　(既旅士不入不見士/坐之文明立於堂下)三命列國之卿也(孔疏據諸侯/言之若天子)
　(黨正飲酒三命不齒謂上士也此經雖/據諸侯亦謂黨正飲酒故云三命不齒)不復齒席之
　於賔東(孔疏若鄉飲酒諸侯之國但爵位為卿大夫/雖再命一命皆得不齒以鄉飲酒賔賢其賔)
　(必少其得爵為卿大夫者必年長於賔故在賔東西/面而不齒若黨正飲酒以正齒位其賔必長故天子)
　(諸侯之國三命乃不齒知鄉飲酒爵為卿大夫乃不/齒者案鄉飲酒云席於賔東公三重大夫再重注云)
　(席此二人於賔東尊之不與鄉人齒也天子之國/三命乃不齒於諸侯之國爵為大夫則不齒也)不
　敢先族之七十者謂既一人舉觶乃入也(孔疏族七/十者初飲)
　(酒之時則與衆賔先入此三命者為待獻賔獻介獻/衆賔之後至一人舉觶之時乃始入也故鄉飲酒鄉)
　(射記皆大夫樂作之前一人舉觶之後乃始得入也/若然大夫之入依禮自當一人舉觶之時縱令無族)
　(人七十者亦當如此又族之七十者及鄉人少者於/先已入今特云族有七十者不敢先記人之意以身)
　(有三命應合在族人七十者之先欲明敬齒上/老故云不敢先爾是以鄭注云雖非族亦然)雖非
　族亦然承齒乎族故言族爾不有大故不入朝謂致
　仕在家者其入朝君先與之為禮而后揖卿大夫士
　　孔氏穎達曰此明鄉里之中敬齒之法身有壹命
　官者或立或坐齒與鄉人同再命既髙鄉人疏者雖
　復年髙不與之齒但族内計長幼為班序三命轉尊
　不復齒於親族特坐賔東若此飲酒時族内有年七
　十者令其先入此三命者後入故云不敢先也　方
　氏慤曰以周制考之一命則下士也再命則中士也
　三命則上士也四命則為大夫矣於諸侯之國三命
　則卿再命則大夫一命則士也小國則又降於此矣
　一命齒於鄉里非其鄉里則以爵而不以齒可知再
　命齒於族非其族則以爵而不以族亦可知三命不
　齒雖於其族亦不得而齒之矣則鄉里又可知不齒
　者周官黨正以禮屬民於序以正齒位其言正與此
　合雖然此特貴貴之義爾至於老老之仁又不可得
　而廢故族有七十者弗敢先也夫七十者君猶與之
　揖讓而後及爵者豈族之三命得以先之五州為鄉
　五隣為里於逺舉鄉則近至於五比之閭可知於近
　舉里則逺達於五縣之遂可知六鄉六遂足以互見
　之故也　葉氏夢得曰三命不齒貴貴也七十者不
　敢先長長也先王之道並行而不相悖者如此　李
　氏覯曰大司徒以陽禮教譲謂鄉射飲酒之禮也黨
　正壹命齒於鄉里再命齒於父族三命而不齒謂歲
　十二月大蜡之時建亥之月農隙而教之尊長養老
　見孝弟之道也凡鄉射飲酒此鄉民雖為卿大夫必
　來觀禮齒於鄉里者以年與衆賔相次也齒於父族
　者父族有為賔者以年與之相次異姓雖有老者居
　於其上不齒者席於尊東所謂遵也大哉先王之所
　以居鄉黨睦親戚有如此夫被一命者天子之下士
　公侯伯之上士子男之上大夫也而與鄉里齒焉再
　命者天子之中士公侯伯之大夫子男之卿也而與
　父族齒焉三命者天子之上士公侯伯之卿也雖云
　不齒亦異席而巳非敢居其上也然則貴而驕人少
　而陵長者不容於其間矣
天子有善讓徳於天諸侯有善歸諸天子卿大夫有善
薦於諸侯士庶人有善本諸父母存諸長老祿爵慶賞
成諸宗廟所以示順也
　正義鄭氏康成曰薦進也成諸宗廟於宗廟命之祭
　統有十倫六曰見爵賞之施焉　孔氏穎達曰此明
　有善讓於尊上示以敬順之道不敢專也　方氏慤
　曰天子受命於天者也故有善則讓徳於天諸侯受
　命於天子者也故有善則歸諸天子卿大夫受命於
　諸侯者也故有善則薦於諸侯士庶人既卑且賤其
　善亦小矣内則本諸父母外則存諸長老而已自外
　至内之謂歸自下進上之謂薦本以言其有所反存
　以言其無所忘父母内也故言其有所反而曰本長
　老外也故言其無所忘而曰存成諸宗廟者謂必即
　諸宗廟之中然後得以成其事也祭統曰古者明君
　爵有徳而禄有功必賜爵祿於大廟示不敢專也
　吴氏澄曰天子不自有其善而讓於天即下文不自
　專而尊天之意諸侯卿大夫士庶人不自有其善而
　推於人亦廣下文不自伐而尊賢之意也成諸宗廟
　者天子既譲徳於天諸侯既歸善於天子矣又不敢
　自專而尊其祖考皆為人下者之順道也故曰示順
昔者聖人建隂陽天地之情立以為易易抱龜南面天
子卷冕北面雖有明知之心必進斷其志焉示不敢專
以尊天也善則稱人過則稱己敎不伐以尊賢也(卷古/本反)
　(知音智斷/丁亂反)
　正義鄭氏康成曰立以為易謂作易易抱龜易官名
　周禮曰大卜大卜主三兆三易三夢之占(孔疏周禮/大卜三兆)
　(者玉瓦原也言兆形似玉瓦原之璺罅三易/者連山歸藏周易三夢致夢觭夢咸陟也)　孔氏
　穎達曰此亦明其不敢專輒尊賢之事聖人謂伏羲
　文王之屬興建隂陽之情仰觀天文俯察地理立此
　隂陽以作易占易之官抱龜南面尊其神明故也天
　子親執卑道故卷冕北面雖有明哲之心必進於龜
　之前令龜斷决已之所有為之志示不敢自專以尊
　敬上天也有善稱人有過稱已又教在下不自伐其
　善以尊敬賢人也　方氏慤曰隂陽天地莫不有情
　必待聖人建之然後能有所立焉然易無體也體之
　於言則其書謂之易體之於人則其官謂之易故曰
　立以為易明吉凶之象者莫如易示吉凶之象者莫
　如龜有自知之明而又有知人之知則其事固可以
　無疑矣然猶斷之於龜者以吉凶悔吝生乎動故也
　前言建隂陽天地之情而後止言尊天者盖一隂一
　陽之謂道而道則出於天而已故後言尊天以該之
　稱己之過所以敎不伐稱人之善所以敎尊賢伐與
　矜伐之伐同字者有其善而矜之祇所以自傷其善
　故也　應氏鏞曰易書也抱龜者人也不曰掌易之
　人而直以為易者盖明以示天下者易也易之道不
　可屈故不於北而於南明此以北面者臣也臣之位
　不可踰故不曰人而曰易盖有深意焉呉氏澄曰
　天地言其理隂陽言其氣情者人性之動在天地隂
　陽則言其用也
　案立言易抱言龜抱龜者亦言易盖互言之以示卜
　筮並用之義也
孝子將祭祀必有齊莊之心以慮事以具服物以脩宫
室以治百事及祭之日顔色必温行必恐如懼不及愛
然其奠之也容貌必溫身必詘如語焉而未之然宿者
皆出其立卑靜以正如將弗見然及祭之後陶陶遂遂
如將復入然是故慤善不違身耳目不違心思慮不違
親結諸心形諸色而術省之孝子之志也(齊側皆反語/魚預反陶音)
　(遥思息/嗣反)
　正義鄭氏康成曰百事謂齊之前後也如懼不及愛
　如懼不及見其所愛者也奠之謂酌尊酒奠之及酳
　之屬也如語焉而未之然如有所以語親而未見答
　也宿者皆出謂賔助祭者事畢出去也如將弗見然
　祭事畢而不知親所在思念之深如不見出也陶陶
　遂遂相隨行之貌思念既深如覩親將復入也　孔
　氏穎達曰此眀孝子將祭祀顔色容貌務在齊莊卑
　詘思念其親存也慮事謂謀慮祭事服物謂備具衣
　服及祭物百事謂齊前後凡百之事祭之日色必温
　和行必戰恐身形必卑詘卑靜以正謂孝子其立卑
　柔靜黙正定心意以思念其親也慤善不違身謂思
　念親深之故精慤純善之行不違離於身也耳目不
　違心者言中心思慮不違於親無時歇也思念之深
　結積於心形見於色術述也省視也循述而省視之
　反復不忘此孝子思念親之志也　方氏慤曰服物
　慮其不備故以具服物宫室慮其不完故以脩宫室
　百事慮其不飭故以治百事温以言其不暴也祭之
　日其温見於顔色爾及奠之也又見乎容貌焉祭之
　日行必恐爾及奠之也又身必詘焉此孝子之心所
　以為有加而無已也終言及祭之後則始言及祭之
　日為祭初可知先言其奠之也則後言宿者皆出為
　既奠之後可知於祭之日其迎來也如懼不及愛然
　及既來也又如語而未之然於其往也如將弗見然
　及既往也又如將復入然則是孝子之思其親無物
　足以慊其心無時足以絶其念如懼不及愛即所謂
　致愛則存是矣如語而未之然即所謂如親聼命是
　矣如將弗見即所謂如將失之是矣如將復入即所
　謂又從而思之是矣陶陶言思親之心存乎内遂遂
　言事親之心達乎外慤言實而無偽善言愛而無惡
　盖所體者如此常不違於身也耳所聞者必親之聲
　目所見者必親之容盖所存者如此常不違於心也
　思言思死者如不欲生慮言慮事不可以不豫盖所
　念者如此常不違於親也不違言不違戾而之他也
　不違於身故能不違於心不違於心故能不違於親
　結諸心言齊莊之心不可觧形諸色言齊莊之色不
　可掩　葉氏夢得曰顔色温者有愉色也容貌温者
　有婉容也卑静以正者有深思也盖有愉色則若將
　及之故行必恐有婉容則若將聼之故身必詘有深
　思則若將見之故立必正陶陶者其氣和也遂遂者
　其志得也慤善於内而言不違身者以其有應於外
　耳目在外而言不違心者以其有主於内内外定而
　後為愛敬之至此其序所以與前相反也謹是三者
　而固守之則曰結發是三者於色則曰形察是三者
　不失其行則曰術此先王所謂孝也　吴氏澄曰此
　一節其小節有五將祭慮事一也祭之日二也奠之
　時三也宿者皆出四也祭之後五也祭之初神未來
　也如懼不及得見其所愛之親盖望其來之切也奠
　之時神已來矣如神與巳語而猶未之語也盖喜其
　來之至也祭將畢神未去也如其將去而弗可見盖
　悲其去之速也祭既畢神已去矣如將見其復入盖
　冀其不去而復來也違猶離去也慤善不違身如懼
　不及愛之時也耳目不違心如語焉而未之然時也
　思慮不違親如將弗見之時也結諸心形諸色而術
　省之如將復入之時也
　存疑鄭氏康成曰術當為述聲之誤也
　辨正王氏應麟曰祭義曰術省之賈山至言術追厥
　功術與述同
建國之神位右社稷而左宗廟
　正義鄭氏康成曰周尚左也　孔氏穎達曰此明神
　位所在周人尚左故宗廟在左社稷在右案桓二年
　取郜大鼎納於大廟何休云質家右宗廟尚親親文
　家右社稷尚尊尊此説與鄭合　陳氏祥道曰宗廟
　陽也故居左社稷隂也故居右
　存疑陸氏佃曰左宗廟不死其親之意三代共之先
　儒謂質家右宗廟尚親親文家左宗廟尚尊尊非是
　
欽定禮記義疏卷六十一
欽定四庫全書
欽定禮記義疏卷六十二
　祭統第二十五
　　正義孔氏穎達曰鄭目録云名曰祭統者以其記
　　祭祀之本也統猶本也此於别録屬祭祀　陳氏
　　祥道曰綱舉而萬紀皆張統先而衆目必振祭統
　　所以始於心怵而終於觀政　方氏慤曰祭法非
　　不及義然以法為主祭義非不及法然以義為主
　　祭統則統而論之
　　案統者無所不包無所不貫之義政教之本皆在
　　于祭而祭之道不過心怵而奉之以禮一言盡之
　　誠信忠敬皆心怵之目奉之以物道之以禮安之
　　以樂參之以時皆奉之以禮之目也又遡其前言
　　養言喪見所謂心怵者非僅一時霜露之感言求
　　助言躬耕躬桑及養牲言齊戒見誠信忠敬非一
　　朝一夕之積至祭而三重將之十倫備焉而廟中
　　一天下之象矣所謂無不包無不貫者如此
凡治人之道莫急於禮禮有五經莫重於祭夫祭者非
物自外至者也自中出生於心也心怵而奉之以禮是
故唯賢者能盡祭之義(怵敕/律反)
　正義鄭氏康成曰禮有五經謂吉禮凶禮賔禮軍禮
　嘉禮也莫重於祭謂以吉禮為首也大宗伯職曰以
　吉禮事邦國之鬼神示怵感念親之貌也怵或為述
　　孔氏頴達曰此明祭祀於禮中最重唯賢者能盡
　祭義凡祭為禮之本禮為人之本將明禮本故先説
　治人經常也案大宗伯吉禮之别十有二(案吉禮祭/禮也周禮)
　(以禋祀祀上帝實柴祀日月星辰槱燎祀司中司命/風師雨師血祭祭社稷五祀五嶽貍沈祭山林川澤)
　(疈辜祭四方百物肆獻祼饋食春/祠夏禴秋嘗冬烝六者皆享先王)凶禮之别五(案喪/禮哀)
　(死亡荒禮哀凶札弔禮哀禍/烖禬禮哀圍敗恤禮哀㓂亂)賔禮之别八(案春見曰/朝夏見曰)
　(宗秋見曰覲冬見曰遇時見曰㑹/殷見曰同時聘曰問殷頫曰視)軍禮之别五(案大/師用)
　(衆大均恤衆大田簡衆/大役任衆大封合衆)嘉禮之别六(案飲食親宗族/冠昏成男女賔)
　(射親故舊朋友饗燕親賔客脤膰/親兄弟之國慶賀親異姓之國)五禮之别總三十
　有六自猶從也言孝子祭親非假他物從外至於身
　使巳為之從孝子身中出生於孝子之心也孝子感
　時心中怵惕故奉親以祭祀之禮若非賢者不能盡
　怵惕之義也　方氏慤曰奉之以禮者見乎物盡之
　以義者存乎心徇其物而忘其心者衆人也發於心
　而形於物者君子也故曰唯賢者能盡祭之義　陳
　氏澔曰心怵即前篇君子履之必有怵惕之心謂心
　有感動也
　案物猶事也軍賔諸禮有事從外至而我應之敬雖
　在我而所由生則因乎物若祭則吾心自怵不因物
　至
賢者之祭也必受其福非世所謂福也福者備也備者
百順之名也無所不順者之謂備言内盡於已而外順
於道也忠臣以事其君孝子以事其親其本一也上則
順於鬼神外則順於君長内則以孝於親如此之謂備
唯賢者能備能備然後能祭是故賢者之祭也致其誠
信與其忠敬奉之以物道之以禮安之以樂參之以時
明薦之而巳矣不求其為此孝子之心也(長竹丈反下/所長同道音)
　(導其為/於偽反)
　正義鄭氏康成曰世所謂福者謂受鬼神之祐助也
　其本一者言忠孝俱由順出也明猶潔也為謂福祐
　為巳之報　孔氏頴達曰此明祭祀受福是百順之
　理世人謂福為壽考吉祥祐助於身若賢者受福身
　外萬事皆順於道理故云非世所謂福也内盡於巳
　外順於道釋百順之義謂心既内盡外又行善無違
　於道理也上則順於鬼神又廣大其順也鬼神尊故
　言上出則事公卿故言外不求其為者言孝子但内
　盡孝敬以奉祭祀不求其福祥為巳之報案少牢嘏
　辭云皇尸命工祝承致多福無疆於女孝孫使女受
　禄於天宜稼于田此云不求者謂孝子之心無所求
　也但神自致福故有受禄于天之言若水旱災荒禱
　祭百神則有求也故大祝有六祈之義大司徒有荒
　政索鬼神之禮　方氏慤曰致其誠則無偽行致其
　信則無疑慮致其忠則無欺心致其敬則無怠志四
　者祭之本所謂物者奉乎此所謂禮者道乎此樂者
　安乎此時者參乎此而巳蓋物以將其意故曰奉禮
　以行其義故曰道樂以樂其來故曰安時以節其中
　故曰參　葉氏夢得曰孝子之心所以自盡者如此
　豈有求而為哉　輔氏廣曰養在事孝在心　應氏
　鏞曰誠信忠敬所謂忠信禮之本禮樂時物所謂義
　理禮之文理則無所不順有致福之道也心則不求
　其為無幸福之心也
　存疑鄭氏康成曰賢者之所謂福者謂受大順之顯
　名也
　辨正輔氏廣曰必受其福以理必之世所謂福則不
　可必也名猶名言之名猶言備者百順之謂而巳内
　盡於巳外順於道則仰不愧天俯不愧人内不愧心
　心安體胖是賢者之所謂福也
祭者所以追養繼孝也孝者畜也順於道不逆於倫是
之謂畜是故孝子之事親也有三道焉生則養沒則喪
喪畢則祭養則觀其順也喪則觀其哀也祭則觀其敬
而時也盡此三道者孝子之行也(養羊尚反畜許六反/盡子忍反行下孟反)
　正義鄭氏康成曰畜謂順於徳教沒終也　孔氏頴
　達曰追養繼孝者養是生時養親孝是生時事親親
　今既沒設禮祭之追生時之養繼生時之孝畜謂孝
　子順於德教不逆倫理可以畜養其親故釋孝為畜
　　葉氏夢得曰生可得而養死不可得而養則孝幾
　於絶矣故祭則追養以繼孝孝則致其樂而此觀其
　順者順為樂之形也喪則致其哀而此觀其哀者哀
　為喪之本也祭則致其嚴而此觀其敬者敬為嚴之
　體也蓋孝子之行不過此三者而誠信忠敬皆在内
　者故曰孝子之心也　輔氏廣曰數與疏皆非時也
既内自盡又外求助昏禮是也故國君取夫人之辭曰
請君之玉女與寡人共有敝邑事宗廟社稷此求助之
本也夫祭也者必夫婦親之所以備外内之官也官備
則具備水草之菹陸產之醢小物備矣三牲之俎八簋
之實美物備矣昆蟲之異草木之實隂陽之物備矣凡
天之所生地之所長苟可薦者莫不咸在示盡物也外
則盡物内則盡志此祭之心也(取七註反/長竹丈反)
　正義鄭氏康成曰言玉女者美言之也君子於玉比
　德焉具謂所共衆物也水草之菹芹茆之屬(孔疏案/醢人加)
　(豆之實芹菹朝事之豆茆菹又有昌/本深蒲菭筍是水草故鄭云之屬)陸產之醢蚳蝝
　之屬(孔疏醢人饋食之豆有蜃蚳蝝即蚳之類加/豆之實有兔醢醯醢皆是陸產故云之屬)天
　子之祭八簋(孔疏明堂位/云周之八簋)昆蟲謂溫生寒死之蟲也
　内則可食之物有蜩范(孔疏蜩蟬也范蜂/也此昆蟲之屬)草木之實
　蔆芡榛栗之屬(孔疏籩人加豆之實有蔆芡饋食之/籩有棗栗榛實是草木故云之屬)
　咸皆也　方氏慤曰既内自盡於巳也又外求助於
　人求助之道莫大乎夫婦之際以夫婦而行祭祀之
　道則足以盡隂陽之義以夫婦而共祭祀之事則足
　以備外内之官故國君取夫人之辭以事宗廟社稷
　為言也必曰玉女者言其有貞潔之徳也婦之助夫
　固不特在祭祀而以祭祀為本故曰此求助之本也
　夫婦親之若君制祭夫人薦盎君割牲夫人薦酒卿
　大夫相君命婦相夫人此外内之官也官所以執事
　事所以具物故曰官備則具備七菹有葵菹不必皆
　水草七醢有蟲醢魚醢不必皆陸產俎者三牲八簋
　者五榖俎所薦者天產故其數竒簋所盛者地產故
　其數耦於昆蟲草木言隂陽之物者以用隂陽之物
　至於是為備故也　輔氏廣曰自盡實難事親若曾
　子可也心盡而誠行則内外之官不容不備内外之
　官備則凡祭之事物不容不備小物備矣美物或未
　備也美物備矣隂陽之物或未備也至於隂陽之物
　備則至矣盡矣無遺矣又云凡天之所生地之所長
　苟可薦者莫不咸在蓋其至誠無有窮巳之意故云
　此祭之心也孝子祭親之心何有窮盡但拘於禮束
　於財不得自盡其心焉耳矣
　總論孔氏頴逹曰自此至祭之道也一節言孝子事
　親先能自盡又外求伉儷供粢盛之事
是故天子親耕於南郊以共齊盛王后蠶於北郊以共
純服諸侯耕於東郊亦以共齊盛夫人蠶於北郊以共
冕服天子諸侯非莫耕也王后夫人非莫蠶也身致其
誠信誠信之謂盡盡之謂敬敬盡然後可以事神明此
祭之道也(共供同齊本亦作齍與粢同/盛音成純鄭讀緇今如字)
　正義鄭氏康成曰純服亦冕服也互言之爾冕以著
　祭服東郊少陽諸侯象也(孔疏天子太陽故南郊諸/侯少陽故東郊然藉田並)
　(在東南故王言/南諸侯言東)夫人不蠶於西郊婦人禮少變也(孔/疏)
　(后太隂故北郊夫人少隂合西郊然/亦北者婦人質少變故與后同也)齊或為粢　孔
　氏頴達曰此結上求助之事　方氏慤曰天子諸侯
　非莫與之耕王后夫人非莫與之蠶然且親耕親蠶
　焉則以身致其誠信而巳以神明之所饗者在誠不
　在物故也
　存疑鄭氏康成曰純以見繒色(孔疏䊷古緇字書文/相亂䊷並作純鄭註)
　(於絲理可知色不明者皆/讀緇論語今也純及此)
　案絲由蠶出則純服斷為絲服讀如字何疑若著明
　服色則朱綠𤣥黄詳於祭義何必畫添緇字
及時將祭君子乃齊齊之為言齊也齊不齊以致齊者
也是故君子非有大事也非有恭敬也則不齊不齊則
於物無防也耆欲無止也及其將齊也防其邪物訖其
耆欲耳不聽樂故記曰齊者不樂言不敢散其志也心
不苟慮必依於道手足不苟動必依於禮是故君子之
齊也專致其精明之德也故散齊七日以定之致齊三
日以齊之定之之謂齊齊者精明之至也然後可以交
於神明也(言齊及齊不齊皆如字以齊/之同餘側皆反耆市志反)
　正義鄭氏康成曰訖猶止也定者定其志意　孔氏
　頴達曰及時將祭謂四時應祭之前未旬時也方將
　接神先宜整身心故齊也未齊之時心慮散蕩心所
　嗜欲有不齊整及其齊也止此不齊之事以致極齊
　戒之道　方氏慤曰物自外入故曰防嗜欲由中故
　曰止前言止而後言訖者止之而後訖故也齊固不
　止於耳不聽樂然樂者人之所樂故又引記以為言
　焉不為物所貳故其德精不為物所蔽故其徳明致
　者致其至而巳散齊即祭義所謂散齊於外是也致
　齊即祭義所謂致齊於内是也以齊於内故又謂之
　宿禮器所謂三日宿者以此以齊於外故又謂之戒
　禮器所謂七日戒者以此若心不苟慮與訖其嗜欲
　之類則所以齊其内也若手足不苟動與防其邪物
　之類則所以齊其外也夫散者集之則一歸乎定故
　散齊七日以定之致其至焉則未始不齊故致齊三
　日以齊之定言定於外齊言齊其内　葉氏夢得曰
　心依於道道無形也手足依於禮禮有體也　輔氏
　廣曰依於道志以道寜也依於禮非禮不動也精明
　我之神明也神明神之精明也極其致則我與神非
　貳也故曰微之顯誠之不可揜如此夫
　通論劉氏基曰君子之所以為德恭敬而巳矣恭敬
　也者不可須臾離也大雅述文王曰於緝熙敬止又
　曰不顯亦臨無射亦保聖人無一息之不恭且敬何
　待於齊齊所以篤其恭敬猶恐其有未至而致之聖
　人不自滿假之心也謂之非有大事不齊猶可謂之
　非有恭敬則不齊大不可也
　總論孔氏頴達曰自此至夫婦親之一節明祭齋戒
　之義并明君與夫人皆致齊㑹於大廟夫婦交親行
　祭之義
是故先期旬有一日宫宰宿夫人夫人亦散齊七日致
齊三日君致齊於外夫人致齊於内然後㑹於大廟君
純冕立於阼夫人副禕立於東房君執圭瓚祼尸大宗
執璋瓚亞祼及迎牲君執紖卿大夫從士執芻宗婦執
盎從夫人薦涗水君執鸞刀羞嚌夫人薦豆此之謂夫
婦親之(先悉薦反大音泰禕音輝瓚才旦反祼古亂反/紖直忍反從才用反下皆同芻初俱反盎烏浪)
　(反從夫人絶句一讀以從字絶句/涗舒銳反嚌本亦作齊才細反)
　正義鄭氏康成曰宫宰守宫官也宿讀為肅肅猶戒
　也戒輕肅重大廟始祖廟也圭瓚璋瓚祼器也以圭
　璋為柄酌鬱鬯曰祼大宗亞祼容夫人有故攝焉紖
　所以牽牲也周禮作絼芻謂藳也殺牲時用薦之周
　禮封人祭祀飾牲共其水藁涗盎齊也盎齊涗酌也
　凡尊有明水因兼云水爾(孔疏盎齊涗酌周禮司尊/彝文盎齊差清和以清酒)
　(涕之謂之涗酌此薦涗即盎齊也夫人薦/盎不薦明水以盎齊加明水故連水言之)嚌嚌肺祭
　肺之屬也(孔疏少牢特牲薦熟之時俎/有祭肺及舉肺二肺皆嚌之)君以鸞刀割
　制之天子諸侯之祭禮先有祼尸之事乃後迎牲(孔/疏)
　(以少牢特牲無此禮故/知此是天子諸侯禮)芻或為䅳　孔氏頴達曰外
　謂君之路寢内謂夫人正寢是致齊並於正寢散齊
　亦然但此文對㑹於大廟故云然耳祭日君與夫人
　俱至大廟之中悉用𤣥冕而祭侯伯夫人揄狄子男
　夫人闕狄並立東房以俟行事夫人有故故大宗伯
　代夫人行禮下云夫人薦涗水薦豆顯夫人親行也
　各有所明不可一揆紖牛鼻繩君自執之入繫於碑
　卿大夫從驅之及殺與幣告皆從於君士執芻者以
　其殺牲用芻藳藉之也宗婦執盎從謂同宗之婦執
　盎從夫人而來奠盎齊於位夫人乃就盎齊之尊酌
　此涗齊而薦之上言夫人副禕則此是上公之祭宜
　有醴齊盎齊但言盎略耳亦容侯伯子男之祭但有
　盎齊也嚌有二時一是朝踐之時取肝以膋貫之入
　室燎於爐炭出薦之主前二謂饋孰之時君以鸞刀
　割制所羞嚌肺横切之使不絶亦奠於俎上尸並嚌
　之羞進也謂君用鸞刀制此嚌肉以進之　方氏慤
　曰齊於内外所以辨其位㑹於大廟所以聨其事六
　冕皆麻而曰純者孔子稱今也純當孔子時固有純
　冕矣副禕蓋天子王后之服上公夫人宜服之周官
　追師掌首飾有副有編有次副為首飾之上故以之
　配三狄編為首飾之中故以之配鞠展次為首飾之
　下故以之配禒衣而巳謂之副則夫人之所同謂之
　禕則后及上公夫人之所獨三狄雖同用副然以配
　禕衣為正故經未有言副揄闕者止曰副禕而巳夫
　人奠盎此言宗婦執盎者宗婦執之夫人奠之故也
　嚌者尸所嚌之肺也以尸之所嚌故君執鸞刀而羞
　之尸必嚌之君必羞之者以周人所貴故也上言祭
　必夫婦親之故此結言此之謂夫婦親之也　周氏
　諝曰圭者象天用而半圭為璋示其君之於天用則
　全之而夫人則半之而巳
　存疑孔氏頴達曰非二王後及周公廟則悉用𤣥冕
　而祭副及禕后之上服(案上公夫/人得服之)魯及二王之後夫
　人得服之
　存異陸氏佃曰亞祼非獨容夫人有故攝焉亦容宗
　伯亞夫人祼蓋二王之後三祼君一夫人一大宗一
　通論陳氏祥道曰殷人尊神而交神於明故先樂而
　求諸陽周人尊禮而辨神於幽故先祼而求諸隂書
　曰王入大室祼祭統曰君執圭瓚祼尸則尸入大室
　以圭瓚酌鬱鬯祼之后又以璋瓚酌鬱鬯亞祼其祼
　尸也如祼賔客則王與后自灌之矣鄭氏釋小宰謂
　王酌鬱鬯以獻尸尸受祭之啐之奠之然尸神象也
　神受而自灌非禮意也
　案求非一求而巳故求諸陽者有燎求諸隂者有再
　祼陸氏二王之後三祼則天子必三祼矣於禮何據
　乎孔氏云夫人親在而又云大宗記者亂陳之不可
　一揆其說甚明不必鑿為三祼以亂禮也
及入舞君執干戚就舞位君為東上冕而總干率其羣
臣以樂皇尸是故天子之祭也與天下樂之諸侯之祭
也與竟内樂之冕而總干率其羣臣以樂皇尸此與竟
内樂之之義也(樂音洛/竟音境)
　正義鄭氏康成曰君為東上近主位也皇君也言君
　尸者尊之　孔氏頴達曰此明祭時天子諸侯親在
　舞位以樂皇尸也　方氏慤曰舞位則綴兆也君於
　東上則以君為祭主故也干戚武舞所執也羽籥文
　舞所執也上言干戚而不言冕下言總干而不言戚
　互相備也稱皇尸與詩楚茨所稱同義詩鳧鷖又稱
　公尸兼神示祖考而言之曰公尸言衆之所共也楚
　茨指宗廟之祖考而言之也諸侯之尸亦稱皇者尊
　神而巳　陳氏祥道曰廟中在天子則天下之象也
　在諸侯則竟内之象也故天子冕而總干以樂皇尸
　非徒樂之所以與天下樂之也諸侯冕而總干亦與
　竟内樂之古者人君之於廟饗藉則親耕牲則親殺
　酒則親獻然則樂之親舞不為過矣　應氏鏞曰比
　干仗鉞乃武王臨陣之容朱干玉戚為大武象成之
　樂祭而用之於宗廟既以顯先王之功舞而象其形
　容又欲使子孫知締剙之艱難而毋忘於持守也以
　君之尊躬執其事非徒樂皇尸所以說祖考也然食
　三老五更於大學亦必冕而總干者祭先聖先師而
　用之猶祭之因以樂皇尸也魯之有是舞以周公佐
　武王伐紂周旋軍旅之閒因以歆其神靈也皇大也
　皇尸猶皇考也
　存疑陳氏祥道曰尸則親迎
　案君迎牲而不迎尸以尸在外則嫌於臣也
夫祭有三重焉獻之屬莫重於祼聲莫重於升歌舞莫
重於武宿夜此周道也凡三道者所以假於外而以增
君子之志也故與志進退志輕則亦輕志重則亦重輕
其志而求外之重也雖聖人弗能得也是故君子之祭
也必身自盡也所以明重也道之以禮以奉三重而薦
諸皇尸此聖人之道也
　正義鄭氏康成曰武宿夜武曲名也周道猶周之禮
　　孔氏頴達曰此并明祭祀之禮有三種可重之事
　假借外物而以增益君子内志祼則假於鬱鬯歌則
　假於聲音舞則假於干戚皆是假於外物故與志同
　進同退若内志輕畧則此等亦輕畧内志殷重此等
　亦殷重矣皇氏曰師說書傳云武王伐紂至於商郊
　停止宿夜士卒皆歡樂歌舞以待旦因名焉熊氏曰
　宿夜即大武之樂也　方氏慤曰周人先求諸隂而
　尚臭故重祼經言升歌清廟清廟者文王之詩故重
　升歌大武者武王之舞也故重武宿夜　陳氏祥道
　曰獻之屬有九而莫重於祼是以降神者為重凡獻
　卿大夫及羣有司皆其輕者也聲莫重於升歌是以
　貴人聲者為重凡見於下管象武之器皆其輕者也
　舞莫重於武宿夜是以當時為重凡見於前代者皆
　其輕者也君子之志資諸巳而在内者也德盛者其
　志重德薄者其志輕志重於内凡假於外者安得不
　重志輕於内凡假於外者安得不輕邪　周氏諝曰
　君子之於祭也内則盡志外則盡物物雖可以增其
　志然其輕重亦在志而已矣故君子以自盡為主
夫祭有餕餕者祭之末也不可不知也是故古之人有
言曰善終者如始餕其是巳是故古之君子曰尸亦餕
鬼神之餘也惠術也可以觀政矣是故尸謖君與卿四
人餕君起大夫六人餕臣餕君之餘也大夫起士八人
餕賤餕貴之餘也士起各執其具以出陳於堂下百官
進徹之下餕上之餘也(餕音俊謖所六反/百官進依注作餕)
　正義鄭氏康成曰術猶法也為政尚施惠盡美能知
　能惠詩云惟此惠君民人所瞻進當為餕聲之誤也
　百官謂有事於君祭者也既餕乃徹之而去所謂自
　卑至賤進徹或俱為餕　孔氏頴達曰靡不有初鮮
　克有終而祭之有餕即是克有終故引古人之言證
　餕為美也餕其是巳巳語辭也又引古君子之言證
　餕義餕者人餕尸之餘也然王侯初薦毛血燔燎是
　薦於鬼神至薦孰時尸乃食之故曰尸亦餕鬼神之
　餘也若大夫士饗神亦是先薦鬼神而後尸乃食也
　惠術也言尸餕是施恩惠之術法能施恩惠者即其
　政善故云可以觀政君於廟中事尸如君則君為臣
　禮君食尸餘是臣食君餘與大夫食君餘相似故云
　臣餕君之餘也諸侯之國有五大夫此云六者兼有
　采地助祭也以下漸徧及下示溥恩惠也士廟中餕
　訖而起所司各執其饌具以出廟戸陳於堂下百官
　餕訖各徹其器而去之　方氏慤曰百官謂中下之
　士以及於百執事者也爾雅曰謖興起也謖者不疾
　而速尸神象也故特以謖言之特牲饋食少牢饋食
　士虞禮有司篇皆言尸謖者以此
　總論孔氏頴逹曰自此至觀政矣一節明祭末餕餘
　之禮自求多福恩澤廣被之事
凡餕之道每變以衆所以别貴賤之等而興施惠之象
也是故以四簋黍見其脩於廟中也廟中者竟内之象
也祭者澤之大者也是故上有大澤則惠必及下顧上
先下後耳非上積重而下有凍餒之民也是故上有大
澤則民夫人待於下流知惠之必將至也由餕見之矣
故曰可以觀政矣(别彼列反見賢遍反脩一本作/徧重直龍反餒乃罪反夫音扶)
　正義鄭氏康成曰鬼神之惠徧廟中如國君之惠徧
　竟内也鬼神有祭不獨饗之使人餕之恩澤之大者
　也國君有蓄積不獨食之亦以施惠於竟内也　孔
　氏頴達曰興起也初餕貴而少後餕賤而多皆先上
　而後下施惠之道亦當然也故云興施惠之象餕之
　時君與三卿用四簋之黍欲見其恩惠脩整普徧於
　廟中也祭有六簋今云四簋以二簋留為改設之祭
　(案饋食大合樂後延主入奥王入室事主為饗神出/闔戸如食閒再迎尸入為接祭告利成後尸出徹二)
　(簋黍于室/為改設)簋有黍稷特云黍者見其美舉黍則稷可
　知以四簋而徧於廟中如君之恩惠徧於竟内也上
　先下後謂君上先餕臣下後餕非上有財物積重不
　以施惠使在下有凍餒之民也由餕見之言民所以
　知上有財物恩重及於下者祗由祭祀之餕見其恩
　逮於下之理　方氏慤曰夫施惠之道不止於餕特
　由餕見之而巳故曰象見乃謂之象也諸侯廟中為
　竟内之象則天子廟中為天下之象可知
夫祭之為物大矣其興物備矣順以備者也其教之本
與是故君子之教也外則教之以尊其君長内則教之
以孝於其親是故明君在上則諸臣服從崇祀宗廟社
稷則子孫順孝盡其道端其義而教生焉是故君子之
事君也必身行之所不安於上則不以使下所惡於下
則不以事上非諸人行諸已非教之道也是故君子之
教也必由其本順之至也祭其是與故曰祭者教之本
也巳(與音餘長竹丈反下/長㓜皆同惡烏路反)
　正義鄭氏康成曰為物猶為禮也興物謂薦百品崇
　猶尊也必身行之言恕已乃行之祭者教之本教由
　孝順生也　孔氏頴達曰此明祭祀禮備具内外俱
　兼脩之於巳然後及物是為政之本也祭之為物物
　謂事物所行皆依禮故為大興物謂興造庶羞百品
　皆足祭必依禮是順也百品皆足是備也聖人設教
　惟以順以備故曰教之本與祭既順備可為教故人
　君因為教焉外教尊君長故諸臣服從内教孝其親
　故子孫順孝人君身自行之盡其事上之道又端正
　君臣上下之義則政教由此生焉上所施於巳巳所
　不安則不得施於下下所施於巳巳所憎惡則不得
　以事於上非諸人諸於也謂他人行此惡事加於巳
　巳以為非是非於人已乃行此惡事而施人是行於
　巳也若如此非政教之道言為政必由於巳乃能及
　物故下云必由其本順之至也　劉氏彝曰上經以
　祭明人君為政之道此經以祭明人君為教之法
　葉氏夢得曰祭於親而順以備教之本也廣其順而
　因諸巳以施諸人教之道也本言其所自道言其所
　成　應氏鏞曰為物指其事興物指其具
　存疑孔氏頴達曰外教謂郊天内教謂祭宗廟
　案此節順以備與首無所不順之謂備相應外内二
　句亦與首外則順於君長内則以孝於其親二句相
　應言君子祗自盡而所以為教亦即在於是明其義
　之所統者多不應此處又增出郊天也
夫祭有十倫焉見事鬼神之道焉見君臣之義焉見父
子之倫焉見貴賤之等焉見親疏之殺焉見爵賞之施
焉見夫婦之别焉見政事之均焉見長㓜之序焉見上
下之際焉此之謂十倫(見賢徧反/殺色界反)
　正義鄭氏康成曰倫猶義也(案廣韻倫等也増韻倫/次序也蓋條理各當之)
　(謂/)　孔氏頴達曰從上雖云祭其事隐此廣陳祭含
　十義以顯教之本　陳氏祥道曰祭所以交神於無
　而寓理於有致禮於幽而興物於明故其為名則一
　而其為倫則十此其以神道設教也由其父子之倫
　則有親疏之殺由其貴賤之等則有爵賞之施由其
　親疏之殺則有夫婦之别而終之以長㓜之序由其
　爵賞之施則有政事之均而終之以上下之際鬼神
　父子親疏夫婦長㓜五者皆内之倫也君臣貴賤爵
　賞政事上下五者皆外之倫也内之倫則主於仁外
　之倫則主於義仁必推而逹乎義義必反而濟乎仁
　此所以内外交著而後相成之美盡矣　葉氏夢得
　曰祭祀以祭鬼神為主故先言事鬼神之道道言其
　洋洋在上妙而不可體也鬼神無形而立尸以祭者
　安之也尸在廟中則全於君在外則全於臣故次之
　以君臣之義義言其有權也所為尸者子行也以父
　而事子則不嫌於自卑故次之以父子之倫倫言其
　理之所在也入以明父子則足以致親致親不可以
　無尊卑故次之以貴賤之等等言其有節文也貴賤
　有等而昭穆不可以不辨故次之以親疏之殺殺言
　其恩之有降也親疏有殺不可以不知其所自出故
　凡出命者就於大廟則次之以爵賞之施施言恩之
　廣也自交鬼神之道至於爵賞之施則愛敬以備而
　所以事鬼神者必夫婦親之故次之以夫婦之别别
　言其獻異位也薦獻至於進則祭將畢矣必及於賜
　爵故族姓以昭穆為齒則次以長㓜之序序言其先
　後有次也賜爵雖及於族姓而惠未廣逹其惠至於
　賤吏皆得餕而食則上下交矣故次之以上下之際
鋪筵設同几為依神也詔祝於室而出於祊此交神明
之道也(鋪普胡反筵羊然反/為於偽反祊伯更反)
　正義鄭氏康成曰同之言詷也(孔疏字林詷共也/漢魏時字義如此)祭
　者以其妃配亦不特几也(孔疏以某妃配儀禮少牢/文謂祭夫祝辭不但不特)
　(設辭亦不特設其几祝辭與几皆同於夫也故鄭/注司几筵云祭於廟同几精氣合也席亦共之)詔
　祝告事於尸也(孔疏詔告也祝祝也謂灌鬯饋熟酳/尸之等祝官以祝辭告事於尸其事)
　(廣也以總論事神故廣言之知非朝踐之時血毛詔/於室者以朝踐尸主皆在戸外暫時之事非終始事)
　(神之/道也)出於祊謂索祭也(孔疏郊特牲云/索祭祝於祊)　孔氏頴達
　曰此明第一倫交鬼神之道
　存疑孔氏頴達曰祊謂明日繹祭而出廟門旁廣求
　神於門外之祊
　案出於祊即郊特牲索祭祝於祊皆指正祭本日而
　言孔疏非也
君迎牲而不迎尸别嫌也尸在廟門外則疑於臣在廟
中則全於君君在廟門外則疑於君入廟門則全於臣
全於子是故不出者明君臣之義也
　正義鄭氏康成曰不迎尸者欲全其尊也尸神象也
　鬼神之尊在廟中人君之尊出廟門則伸　孔氏頴
　達曰此明第二倫君臣之義尸本是臣在廟則尊耳
　若未入廟其尊未伸君若出迎則疑尸有還為臣之
　道故云疑於臣尸若在廟則君父道全也不云全父
　此本明君臣故畧於全父也君以臣子自處不敢出
　廟門恐尸尊不極欲示天下咸知君臣之義君臣由
　義而合故云義也　方氏慤曰廟門之外以人道為
　尚廟門之内以神道為尚
夫祭之道孫為王父尸所使為尸者於祭者子行也父
北面而事之所以明子事父之道也此父子之倫也(行/戸)
　(剛/反)
　正義鄭氏康成曰子行猶子列也祭祖則用孫列皆
　取於同姓之適孫也天子諸侯之祭朝事延尸於戸
　外是以有北面事尸之禮(孔疏少牢特牲禮尸皆在/室之奥主人西面事之無)
　(北面事尸之禮故知是天子諸侯也鄭知朝事者以/郊特牲詔祝於室當朝事之節故知坐尸當朝事也)
　(牲案亞祼畢王出迎牲祝延尸出后薦朝事豆籩/  入王射牲取血毛告神于室乃北面事尸于堂)
　孔氏頴逹曰此明第三倫父子之理主人為欲孝敬
　已父故北面而事子行之尸則凡為子者豈得不自
　尊其父乎是見子事父之道也　程子曰人之魂氣
　既散孝子求神而祭無尸則不饗無主則不依魂氣
　必求其類而依之人與人既為類骨肉又為一家之
　類已與尸各既巳潔齊至誠相通以此求神宜其饗
　之後世不知此道限以尊卑之勢遂不肯行耳　葉
　氏夢得曰尸所以象神取於異姓則嫌於不親取於
　巳子則疑於無别故為尸者子行也雖以父事之不
　疑於父不疑則人倫明矣(案曲禮祭祀不為尸謂父/在者則為尸者必無父者)
　(也故曰/子行)
尸飲五君洗玉爵獻卿尸飲七以瑶爵獻大夫尸飲九
以散爵獻士及羣有司皆以齒明尊卑之等也(瑶音遥/散悉但)
　(反/)
　正義鄭氏康成曰尸飲五謂酳尸五獻也(案尸飯畢/而獻謂之)
　(酳五獻據尸所飲言之/若連二灌實七獻矣)大夫士祭三獻而獻賔　孔
　氏頴達曰此明第四倫尊卑差等也獻卿大夫士及
　有司等其爵雖同皆長者在先故云以齒此據上公
　九獻之禮凡祭二祼用鬱鬯尸祭奠而不飲朝踐二
　獻饋食二獻及食畢主人酳尸故云尸飲五於此時
　獻卿獻卿之後主婦酳尸賔長獻尸是尸飲七也及
　瑶爵獻大夫是正九獻禮畢但初二祼不飲故云尸
　飲七自此以後長賔長兄弟更為加爵尸又飲二是
　并前尸飲九主人乃以散爵獻士及羣有司也若侯
　伯七獻朝踐饋食時各一獻食訖酳尸但尸飲三也
　子男五獻食訖酳尸尸飲一鄭注大夫士祭三獻而
　獻賔此特牲禮文明與諸侯獻賔時節不同也　方
　氏慤曰君必獻臣者以賔禮隆助祭之人故也尸飲
　之後獻則閒之者隆殺之别也閒之以五以七以九
　者飲陽事故用數之竒焉凡觴皆謂之爵此言玉爵
　瑶爵正謂一升之爵爾言散爵即五升之散也　徐
　氏師曾曰夫獻一也而由卿而大夫而士而羣有司
　是先尊而後卑也爵一也而以玉以瑶以散是重尊
　而輕卑也皆以明尊卑之等也前言貴賤此言尊卑
　無二義也
　存疑孔氏頴逹曰有司徹下大夫不賔尸與士同亦
　三獻而獻賔其上大夫别行賔尸之禮與此異也
　案少牢下篇以賔尸為正禮不賔尸乃禮之變故另
　起言若不儐尸正如冠禮言若孤子若庶子若不醴
　若殺士昏禮言若舅姑既沒記云若不親迎一例皆
　言其禮之變者若以賔尸不賔尸分上下大夫則經
　文無可考孔賈二疏之訛耳
夫祭有昭穆昭穆者所以别父子逺近長㓜親疏之序
而無亂也是故有事於大廟則羣昭羣穆咸在而不失
其倫此之謂親疏之殺也(長竹丈反大音泰/下同昭止遥反)
　正義鄭氏康成曰昭穆咸在同宗父子皆來(孔疏祭/太廟則)
　(衆廟尸主及助祭之人同宗父子皆至故羣昭羣穆/咸在若餘廟惟尸主及所出之廟子孫來耳各以昭)
　(穆列在廟是/不失倫類也)　孔氏頴達曰此明第五倫親疏之殺
　昭穆謂尸主行列於廟中親者近疏者逺各有次序
　是無亂也　方氏慤曰王制三昭三穆神之昭穆也
　此羣昭羣穆人之昭穆也首言祭有昭穆則兼神人
　而言之然昭穆以神為主故人於廟中乃稱之
　存疑孔氏頴逹曰廟中父南面子北面
　案三時皆祫三昭三穆之主皆聚大廟則羣昭羣穆
　之子孫亦皆聚大廟若春犆則各於其廟亦惟當廟
　子孫入耳　又案大廟序昭穆惟就始封之祖序之
　如泰伯虞仲大王之昭列第一行虢仲虢叔王季之
　穆列第二行管蔡十六國文之昭列第三行邘晉應
　韓武之穆列第四行則親疏瞭然可見若就今子孫
　昭穆為行則親疏全無辨矣又祭時在室俱西面在
　堂俱北面安有父南面之理
古者明君爵有德而祿有功必賜爵禄於大廟示不敢
專也故祭之日一獻君降立於阼階之南南鄉所命北
面史由君右執䇿命之再拜稽首受書以歸而舍奠於
其廟此爵賞之施也(鄉許亮反/舍音釋)
　正義鄭氏康成曰一獻一酳尸也(孔疏鄭知一獻非/初祼及朝踐饋食)
　(之一獻必為一酳尸者以一酳尸之前皆為祭事承/奉鬼神未暇䇿命尸食巳畢始可行爵賞也此一獻)
　(則上尸飲五君/獻卿之時也)舍當為釋非時而祭曰奠　孔氏頴
　逹曰此明第六倫爵賞之施爵表德禄賞功卿大夫
　等既受䇿書歸而釋奠於家廟告以受君之命也君
　尊尚爵賞於廟不自專故民知施必由尊也　方氏
　慤曰史掌書者䇿則書其所命之事也上言執䇿下
　言受書互相備也史由君右重命也　周氏諝曰君
　雖在廟中亦必南嚮者示其向明而聼天下為不可
　易也　陸氏佃曰史由君右執䇿命之所謂詔辭自
　右　應氏鏞曰一獻始命者以祭為先也不俟獻終
　而命者以賞為重也
　存疑孔氏頴逹曰若天子命羣臣則不因常祭特假
　於廟故大宗伯云王命諸侯則儐是也　陸氏佃曰
　一獻謂始獻爾始獻即𤼵爵賜禄不嫌蚤者重䇿命
　也　郝氏敬曰王者爵禄羣臣必告祖廟行一獻之
　禮祭之日即䇿命之日
　案洛誥告周公留後在烝祭之日所謂烝祭嵗文王
　騂牛一武王騂牛一惟告周公其後是也傳以騂牛
　為特加之牲疏謂太牢之外所特加是因時祭而命
　之與嘗祭𤼵爵賜服之義同但洛誥告後始云王入
　太室祼此記則一獻後乃降立而命之其次少别耳
　據注以一獻為酳尸則猶是常祭之節視洛誥之因
　烝而祭一耳孔因鄭注大宗伯王命諸侯有特假祖
　廟語故以特假為不因常祭不知因祭而命者祭為
　常而命為特亦祭為正而命為假况因祭而告洛誥
　本有明文若謂羣臣常職與周公特命不同可不因
　祭故假廟命之則無據不敢信也陸郝說亦因疏說
　而小變之然皆憑臆之見也
君卷冕立於阼夫人副禕立於東房夫人薦豆執校執
醴授之執鐙尸酢夫人執柄夫人授尸執足夫婦相授
受不相襲處酢必易爵明夫婦之别也(卷古本反校戸/教反鐙音登)
　正義鄭氏康成曰校豆中央直者也執醴授醴之人
　授夫人以豆(孔疏謂夫人獻尸以醴齊此人酌醴以/授夫人至夫人薦豆又執豆以授夫人)
　(獻與薦皆此/人所掌故也)則執鐙鐙豆下跗也　孔氏頴達曰此
　明第七倫也此謂上公夫人故副禕其餘夫人不副
　禕也爵為雀形以尾為柄尸酢夫人則執爵尾夫人
　受酢則執爵足襲因也其執之物不相因故處交相
　致爵不能執故處以明男女有别主人受主婦之酢
　必易換其爵特牲更爵酢鄭注更爵自酢男子不承
　婦人爵是也
凡為俎者以骨為主骨有貴賤殷人貴髀周人貴肩凡
前貴於後俎者所以明祭之必有惠也是故貴者取貴
骨賤者取賤骨貴者不重賤者不虛示均也惠均則政
行政行則事成事成則功立功之所以立者不可不知
也俎者所以明惠之必均也善為政者如此故曰見政
事之均焉(髀必氏反/重直龍反)
　正義鄭氏康成曰殷人貴髀為其厚也(孔疏殷質貴/髀之厚賤肩)
　(之/薄)周人貴肩為其顯也(孔疏周文貴肩/之顯賤髀之隐)凡前貴於後
　謂脊脅臂臑之屬(孔疏前體臂臑為貴後體膊胳為/賤就脊脅之中亦有貴賤正脊在)
　(前為貴脡脊横脊在後為賤脅則正脅在前為貴短/脅為賤故鄭總云之屬以包之鄭不云肩者以周人)
　(所貴故/略之)　孔氏頴達曰此經明第八倫凡前貴於後
　據周貴肩言之助祭者賜之俎貴者不特多而重賤
　者不虛而無分俎多少隨其貴賤示均平也功立由
　於分俎其事既重人君不可不知人君欲為政教必
　須如分俎均平也　陳氏祥道曰貴者取貴骨賤者
　取賤骨則有所别而足以為義貴者不重賤者不虛
　則有所均而可以為仁行於上者政也通於下者事
　也政必有事而事不必有政故事成本於政行
凡賜爵昭為一穆為一昭與昭齒穆與穆齒凡羣有司
皆以齒此之謂長㓜有序
　正義鄭氏康成曰昭穆猶特牲少牢饋食之禮衆兄
　弟也羣有司猶衆賔下及執事者君賜之爵謂若酬
　之(孔疏鄭知賜爵為酬者以獻時不以/昭穆為次此云昭穆故知為酬也)　賈氏公彥
　曰賜爵謂祭末旅酬無算爵時　孔氏頴達曰此明
　第九倫祭祀旅酬時賜助祭者酒爵君衆兄弟子孫
　昭為一列穆為一列各自相旅尊者在前卑者在後
　同班列則長者在前少者在後是昭與昭齒穆與穆
　齒　陳氏祥道曰宗廟之中授事則以爵而賜爵則
　以齒蓋授事主義而行於旅酬之前賜爵主恩而行
　於旅酬之後賜以主恩故昭與昭齒穆與穆齒凡羣
　有司皆以齒長㓜之序也　方氏慤曰司士所謂祭
　祀賜爵呼昭穆而進之是矣
　案特牲少牢注疏云大夫尊避君士卑無嫌故天子
　諸侯禮推特牲而可知特牲禮主人獻賔自酢獻衆
　賔畢乃酬賔此時本未舉旅行酬也獻衆賔在酬賔
　前獻長兄弟衆兄弟在酬賔後均是正獻原非旅酬
　至一人舉觶纔舉旅行酬二人舉觶始行無算爵此
　特牲禮節次之大畧也據此而推則前經所謂尸飲
　五君獻卿飲七獻大夫飲九獻士及羣有司亦猶特
　牲之獻衆賔在酬賔前也但大夫士祭三獻而獻賔
　與君不同耳酬賔後君獻長兄弟衆兄弟少牢所云
　兄弟之長升拜受爵蓋謂衆兄弟無不獻其升拜受
　爵惟長兄弟一人亦猶獻工之禮衆工無不獻惟工
　長一人拜受耳非以長兄弟之升拜而謂衆兄弟不
　悉獻也此時尚未旅酬及賜爵司士呼昭穆而進之
　纔舉旅行酬旅酬主人不與無用攝主司士所呼合
　宗人授事之有爵有官班在昭穆者而呼之非以司
　士掌士之戒令而專呼士也此時不唯昭穆以齒并
　衆賔及執事之同爵者亦以齒所以明長㓜之序
夫祭有畀煇胞翟閽者惠下之道也惟有德之君為能
行此明足以見之仁足以與之畀之為言與也能以其
餘畀其下者也煇者甲吏之賤者也胞者肉吏之賤者
也翟者樂吏之賤者也閽者守門之賤者也古者不使
刑人守門此四守者吏之至賤者也尸又至尊以至尊
既祭之末而不忘至賤而以其餘畀之是故明君在上
則竟内之民無凍餒者矣此之謂上下之際(畀必利反/煇依注作)
　(韗況萬反又音運胞歩交反/翟音狄閽音昏見賢遍反)
　正義鄭氏康成曰明足以見之見此卑者也仁足以
　與之與此卑者也煇周禮作韗謂韗磔皮革之官也
　(孔疏考工記韗人掌作鼔木張皮兩頭/鞔之以為鼓故注云韗磔皮革之官也)翟謂教羽舞
　者也不使刑人守門謂夏殷時(孔疏作記之人見周/刑人守門又何恩賜)
　(與之故/明之)　陸氏徳明曰胞肉吏也　孔氏頴達曰此
　明第十倫畀與也煇胞翟閽四者皆是賤官祭末與
　以恩賜是施惠之道也云古者不使刑人守門雖是
　賤人得恩賜也際接也謂至尊與賤者其道接也
　陳氏祥道曰夫知及其大而不周其小不足以為明
　愛及其貴而不周其賤不足以為仁惟有德之君於
　煇胞翟閽之吏其明足以見之而無所遺其仁足以
　與之而無不徧則惠下之道斯盡而竟内之民所以
　無凍餒也　方氏慤曰祭之有俎固已見惠均矣然
　未足以盡惠下之道以至尊之尸而畀至賤之吏然
　後見惠下也明足以見而無仁以與之則惠或失於
　不行仁足以與而無明以見之則惠或失於無辨德
　者得也惟有德之君乃能兩得故曰為能行此　葉
　氏夢得曰助祭則羣有司賤於族姓而煇胞翟閽又
　賤於羣有司明足以知其賤而用之仁足以惠其賤
　而畀之則上下至矣
　案十者之序首設几筵然後迎尸故第二第三次之
　尸入則獻而獻卿大夫士賔兄弟命爵出禄皆九獻
　中禮故第四第五第六次之既獻而後夫婦致爵故
　第七次之凡受獻則薦俎設於其位故第八次之祭
　畢旅酬故第九次之自上及下皆有薦脀内羞故廣
　言至薦以見惠之均為第十此下宜接以夫祭有餕
　至故曰祭者教之本也巳五節疑錯簡
凡祭有四時春祭曰礿夏祭曰禘秋祭曰嘗冬祭曰烝
礿禘陽義也嘗烝隂義也禘者陽之盛也嘗者隂之盛
也故曰莫重於禘嘗古者於禘也發爵賜服順陽義也
於嘗也出田邑發秋政順隂義也故記曰嘗之日發公
室示賞也草艾則墨未發秋政則民弗敢草也(礿羊灼/反字又)
　(作禴夏戸嫁/反艾音刈)
　正義鄭氏康成曰謂夏殷時禮夏者尊卑著而秋萬
　物成爵命屬陽國地屬隂發公室出賞物也草艾謂
　艾取草也秋草木成可芟艾給爨亨時則始行小刑
　也　孔氏頴達曰禘祭在夏夏為炎暑故為陽盛嘗
　祭在秋隂功成就故為隂盛冬雖嚴寒以物於秋成
　故不得以冬烝對夏禘記者又引前記之文云嘗之
　日發出公室貨財以示賞也案左傳云賞以春夏刑
　以秋冬此以賞對刑為文其實四時之間皆有賞也
　　葉氏夢得曰其盛止及於禘嘗而不及礿烝者蓋
　陽逹於春物方蠢動隂終於冬物已退藏故古之君
　子其言郊社則以禘嘗對之亦舉其盛者爾
　案秋有賞而春夏無刑者蓋天地之大德曰生董子
　所謂隂常居大冬而積於空虛不用之處也
　總論孔氏頴逹曰自此至為民父母一節明祭祀之
　重
故曰禘嘗之義大矣治國之本也不可不知也明其義
者君也能其事者臣也不明其義君人不全不能其事
為臣不全夫義者所以濟志也諸德之發也是故其德
盛者其志厚其志厚者其義章其義章者其祭也敬祭
敬則竟内之子孫莫敢不敬矣是故君子之祭也必身
親涖之有故則使人可也雖使人也君不失其義者君
明其義故也其德薄者其志輕疑於其義而求祭使之
必敬也弗可得已祭而不敬何以為民父母矣
　正義鄭氏康成曰全猶具也濟成也發謂機發也涖
　臨也君不失其義者言君雖不自親祭祭禮無闕於
　君德不損也　孔氏頴達曰人君德盛則念親志意
　深厚念親深厚則祭祀之義章明顯著其志恭敬民
　之子孫皆化於上無不恭敬其親矣雖君有故使人
　攝之君能恭敬則不喪失其義也若人君志意既輕
　疑惑於祭祀之義欲求祭使之必敬不可得巳　方
　氏慤曰君以道揆禮故曰明其義臣以法守禮故曰
　能其事義寓乎禮志存乎心苟有是心而無是禮亦
　不可以徒行故義所以濟志也禮因所以為義而義
　又可以起禮有故則使人以義之所可故也大宗伯
　若王不與祭祀則攝位代之雖在乎人使之則出乎
　君代之雖行其事使之則本乎義故曰雖使人也君
　不失其義者明其義故也　郝氏敬曰義謂隂陽之
　義明其義者内盡心也能其事者外備物也君人不
　全道不備也濟志謂成其志之所欲為也諸德謂衆
　德𤼵謂顯於事
　案義即篇首祭之義也祭之義隂陽鬼神而巳志孝
　子之志也必通乎隂陽知所以合鬼與神者乃能格
　祖考而足以濟其報本追逺之志諸德即篇首事君
　事長事親事鬼神其所發雖殊而其本則一也君子
　平日無所不順根本盛大故其祭也致其誠信與其
　忠敬而志厚志厚故道之以禮安之以樂所謂明有
　禮樂幽有鬼神實有通幽明之故即此參之以時而
　順陽義順隂義者亦無徃不順於鬼神義無不明故
　敬無不格竟内之民總此為人子為人孫者得其心
　之所同然不惟惠足以及之而德亦實足以化之此
　之謂民之父母
夫鼎有銘銘者自名也自名以稱揚其先祖之美而明
著之後世者也為先祖者莫不有美焉莫不有惡焉銘
之義稱美而不稱惡此孝子孝孫之心也唯賢者能之
銘者論譔其先祖之有德善功烈勲勞慶賞聲名列於
天下而酌之祭器自成其名焉以祀其先祖者也顯揚
先祖所以崇孝也身比焉順也明示後世教也(譔音撰/比毗志)
　(反/)
　正義鄭氏康成曰銘謂書之刻之以識事者也自名
　謂稱揚其先祖之德著巳名於下也烈業也王功曰
　勲事功曰勞酌之祭器言斟酌其美傅著於鍾鼎也
　身比焉謂自著名於下也順謂著名以稱揚先祖之
　德孝順之行也教所以教後世　孔氏頴達曰論謂
　論說譔謂譔録言子孫為銘論說譔録其先祖功業
　勲勞慶賞聲名著於天下者也祭器鍾鼎也顯楊先
　祖以下釋所以必銘義也　方氏慤曰自名於祭器
　故曰自成其名上足以揚先祖之徳下足以成巳之
　名故曰上下皆得　周氏諝曰德善其成已者也功
　烈勲勞其成人者也慶賞聲名成已成人所終始者
　也
　通論周氏諝曰名之曰幽厲者天下之公義也故孝
　子慈孫雖欲改之不可得也自名先祖之美而不稱
　其惡者一人之私恩也故孝子慈孫為之可也
　存疑孔氏頴達曰以祀其先祖謂預君祫祭也禮功
　臣既得銘鼎則得預君大祫令先祖被銘預祫是尊
　其先祖也
　案祭器如作召公考之類不必是君之鼎鍾若君之
　鼎鍾則君自銘之何容自名祀其先祖亦自祀其先
　然耳若預君祫則君之恩非其子之孝也
夫銘者壹稱而上下皆得焉耳矣是故君子之觀於銘
也既美其所稱又美其所為為之者明足以見之仁足
以與之知足以利之可謂賢矣賢而勿伐可謂恭矣
　正義鄭氏康成曰美其所為美此人為此銘明足以
　見之見其先祖之美也仁足以與之與其先祖之銘
　也　孔氏頴達曰造銘惟壹稱先祖之善上下皆得
　謂上光揚先祖下成已順行又垂教來世也所稱謂
　先祖也君子有德之士觀銘必見此二事之美也為
　之者謂為銘之人　葉氏夢得曰美其所稱者以其
　不遺祖考之善也美其所為者以其不誣祖考之實
　也有善而弗知不明也故言明足以見之知而不傳
　不仁也故言仁足以與之(案此蓋惟仁愛其先故/能致此銘以與之也)知
　之而能傳又誣其實則亦不知也故言知足以利之
　知既利之而欲伐其善則必喪其善故雖銘而其辭
　敬者亦所謂賢而勿伐也(案見之者見先祖之善也/與之者與先祖以傳名也)
　(利之者稱美而不誣則/不害先祖之實行矣)
　存疑鄭氏康成曰仁足與之者非有仁恩君不使與
　之也知足以利之利巳名得比於先祖
　案仁恩說混又利者物之遂名之成稱美而誣則人
　必指謫之名不成反揚先祖之惡矣
故衛孔悝之鼎銘曰六月丁亥公假於大廟公曰叔舅
乃祖莊叔左右成公成公乃命莊叔隨難於漢陽即宫
於宗周奔走無射啓右獻公獻公乃命成叔纂乃祖服
乃考文叔興舊嗜欲作率慶士躬恤衛國其勤公家夙
夜不解民咸曰休哉公曰叔舅予汝銘若纂乃考服悝
拜稽首曰對揚以辟之勤大命施於烝彝鼎此衛孔悝
之鼎銘也古之君子論譔其先祖之美而明著之後世
者也以此其身以重其國家如此子孫之守宗廟社稷
者其先祖無美而稱之是誣也有善而弗知不明也知
而弗傳不仁也此三者君子之所恥也(悝口囘反假加/百反左音佐右)
　(音又下啓右同難乃旦反奔本又作犇射音亦纂子/管反耆市志反解古賣反休許虯反予羊許反女同)
　(汝辟必亦反/彝以支反)
　正義鄭氏康成曰孔悝衛大夫也公衛莊公蒯聵也
　德孔悝之立巳(孔疏案哀十五年傳蒯聵舍孔氏之/外圃適伯姬氏廹孔悝於厠強盟之)
　(遂劫以登臺於是得國/是德孔悝之立己也)依禮襃之以靜國人自固也
　假至也至大廟謂以夏之孟夏禘祭(孔疏夏之孟月/是周之六月也)
　(諸侯命臣在於祭日故鄭/注至於太廟謂禘之祭也)公曰叔舅者公為䇿書尊
　呼孔悝而命之也乃猶女也莊叔悝七世之祖衛大
　夫孔逹也隨難者謂成公為晉文公所伐出奔楚命
　莊叔從焉(孔疏成公為晉文公所伐及殺叔武並見/僖二十八年左傳無孔逹事傳文不具也)
　漢楚之川也即宫於宗周後反得國坐殺弟叔武晉
　人執而歸之於京師寘之深室也射厭也言莊叔當
　奔走至勞苦而不厭倦也(孔疏言孔逹隨難漢陽及/成公即宫於宗周常奔走)
　(無厭/倦也)周既去鎬京猶名王城為宗周也(方氏慤曰前/之宗周西周)
　(也其地則豐鎬也宗廟所在故謂之宗周成周東周/也其地則洛邑也以王道成於此故謂之成周豐謂)
　(之宗周以文王廟在焉故也鎬謂之宗周以武王廟/在焉故也召公所卜者洛之上都周公所卜者洛之)
　(下都皆東周爾謂之成周者特下都也前則頑民之/所遷後則敬王之所遷者是矣而上都則謂之王城)
　(焉前則九鼎之所遷後則平王之所遷者是矣自敬/王遷都之後止以成周為東周而西周為成周蓋成)
　(周在瀍水東王城在瀍水西故也衛之所宫者王城/而此謂之宗周者自平王遷於此至莊公時宗廟亦)
　(在焉/故也)獻公衛侯衎成公曾孫也亦失國得反(孔疏襄/十四年)
　(左傳衛侯出奔齊/是獻公亦失國也)言莊叔之功流於後世啓右獻公
　使得反國也成叔莊叔之孫成子烝鉏也右助也纂
　繼也服事也獻公反國命成子繼女祖莊叔之事欲
　其忠如孔達也文叔者成叔之曾孫文子圉即悝父
　也作起也若乃猶女也公命悝予女先祖以銘以尊
　顯之女繼女父之事欲其忠如文子也成公獻公莊
　公皆失國得反言孔氏世有功焉寵之也施猶著也
　刻著於烝祭之彝鼎彝尊也周禮大約劑書於宗彜
　此衛孔悝之鼎銘者言銘之類衆多畧取此一以言
　之也以重其國家如此言如莊公命孔悝之為也莊
　公孔悝惟無令德以終其事於禮是行之非也　孔
　氏頴逹曰案哀公十五年冬蒯聵得國十六年六月
　衛侯飲悝酒而逐之此云六月命之者蓋命後即逐
　之也公曰至休哉是孔悝父祖鼎銘之辭孔悝是異
　姓大夫年㓜故稱叔舅(王氏炎曰悝乃蒯聵姊子而/稱舅者周禮同姓臣曰伯叔)
　(父異姓臣曰/伯叔舅歟)興舊嗜欲言孔悝之父圉能興行先祖
　舊徳所欲為也休哉言功徳休美悝拜至彝鼎明孔
　悝拜受君恩言已光揚先祖之徳君之勤大命著於
　彝鼎也但休哉以上是稱其先祖公曰叔舅以下至
　彞鼎是自著其名於下是以身比焉比先祖也　方
　氏慤曰叔舅蓋莊公尊孔悝而稱之與曲禮天子稱
　異姓之牧曰叔舅同啓右者非特左右以助之而又
　啓道之也纂乃祖服者繼汝祖事也施於烝彝鼎者
　施其銘於烝祭之二器也必於烝祭之器與司勲凡
　有功者祭於大烝同義彝亦有銘止曰鼎銘者舉重
　以該之也無美而稱之則不足以取信於人故曰是
　誣也有善而弗知則其明不足以見之也知而弗傳
　則其仁不足以與之也為人之子孫不明不仁而且
　誣焉則辱莫甚矣　應氏鏞曰嗜欲者心志之所存
　其先世之忠皆以愛君憂國為嗜欲慕尚而能興起
　之也先世纂乃祖服今有纂乃考服者世濟其美也
　存疑鄭氏康成曰率循也慶善也士之言事也言文
　叔興起先祖之舊徳而循其善事對遂也辟明也言遂
　揚君命以明我先祖之徳勤大命謂我將行君之命
　也　方氏慤曰辟蓋辭遜之也對揚吾君之休美而
　不敢自當故辟之
　辨正應氏鏞曰古慶卿同音同用慶雲謂之卿雲作
　率卿士謂奮起而倡率之(案詩王命卿士書周公以/蔡仲為已卿士是不特天)
　(子有卿士即諸侯亦有卿士/也朱子曰卿士位卑而權重)　陸氏佃曰辟君也勤
　大命言命大且勤對掦以君之勤大命猶言對揚天
　子之休命(案詩對揚王休朱注對答揚稱也/又詩恩斯勤斯朱注勤篤厚也)　王氏
　應麟曰案通鑑外紀目録是年六月丁未朔則無丁
　亥當闕疑
　案記者聞古鼎有銘稱先祖之美為孝子孝孫之心
　而所見惟孔悝一銘故録其辭以存銘式而悝之非
　其人記者亦知之故慨懐古之君子以無美而稱為
　誣而可恥下又述周公事見必如周公而後能重其
　國家然則自名豈易言哉或責記者以君子稱悝是
　與爭亂造端恐未審其立言之意也
昔者周公旦有勲勞於天下周公既沒成王康王追念
周公之所以勲勞者而欲尊魯故賜之以重祭外祭則
郊社是也内祭則大嘗禘是也夫大嘗禘升歌清廟下
而管象朱干玉戚以舞大武八佾以舞大夏此天子之
樂也康周公故以賜魯也子孫纂之至於今不廢所以
明周公之徳而又以重其國也(佾音/逸)
　正義鄭氏康成曰言此者王室所銘若周公之功也
　清廟頌文王之詩也佾猶列也大夏禹樂文舞也執
　羽籥文武之舞皆八列互言之耳康猶襃大也易晉
　卦曰康侯用錫馬不廢不廢其禮樂也重猶尊也
　孔氏頴逹曰此因上說鼎銘明先祖之善故此明周
　公之勲子孫纂之特重於餘國亦光掦之事諸侯常
　祭惟社稷以下魯之祭社與郊連文則用天子之禮
　也用天子禮則升歌清廟及舞大武大夏之屬所以
　為大嘗禘也經云八佾以舞大夏舞大武不顯佾數
　則知亦八佾故鄭云互言之至今謂作記時也　陳
　氏祥道曰禮以祭祀為先樂以歌舞為備郊社天子
　外祭之重者大嘗禘天子内祭之重者天子秋嘗以
　享先王謂之大嘗夏禘以享先王謂之大禘(案天子/時祭未)
　(聞稱大陳氏蓋/依記文為說耳)則諸侯嘗禘不得謂之大矣周公之
　廟得用天子之禮雖祭祀以之可也大武武王之樂
　也朱干玉戚以舞之所以象征誅大夏姒禹之樂也
　八佾以舞之所以象揖遜周公之廟得用天子之樂
　雖歌舞以之可也大嘗禘用天子禮樂如此則郊社
　可知矣周公封於魯而不之魯魯之子孫纂之於今
　不廢用之周公廟足以明周公之徳用之魯公廟雖
　欲尊魯以重其國未免為僭矣孔子曰魯之郊禘非
　禮也周公其衰矣　方氏慤曰郊社所以祭天地故
　曰外嘗禘所以祭祖宗故曰内禘為五年之祭故謂
　之大嘗為四時之祭亦謂之大者以天子所賜禮樂
　比諸侯尤隆也舞所以節八音而行八風所以應八
　卦故每佾又用八人合而為六十四焉則重卦之象
　也自諸侯而下則取降殺以兩而已言舞大夏如此
　則大武可知曲禮曰外事用剛日然不謂郊内事用
　柔日然不謂社而此以郊社為外祭何也以天地為
　大故郊對社不可以内外言其事以神人為别故嘗
　禘對郊社或可以内外言其祭焉
　存疑鄭氏康成曰管象吹管而舞武象之藥也朱干
　赤盾戚斧也此武象之舞所執也　孔氏頴達曰祫
　祭在秋大嘗禘在夏　陳氏祥道曰維清奏文王象
　武之事(案維清是象詩武則大武六章也/陳氏以為奏文王象武之事誤)
　案本文四句升歌與下管對大武與大夏對鄭合象
　武為一誤矣象有但吹以管者此下管象是也有舞
　以籥者左傳象箾南籥是也象舞以羽籥是文舞武
　舞以干戚是武舞不可合為一且燕禮鄉飲禮升歌
　鹿鳴三詩下管南陔三詩吹者未必舞也禘有時祫
　而秋祭曰嘗疏乃謂祫在秋而嘗禘在夏又誤
　辨正郝氏敬曰子孫能揚先美謂之至孝聖人所以
　教天下後世象賢也其辭莫詳於詩書雅頌訓誥皆
　對揚祖徳足為後世法蒯聵父子相夷孔悝之勲衛
　之羞也魯僭禮樂周公之衰也記者特引二國之事
　繫之祭統之末倘夫子刪詩繫魯頌之意歟不然則
　記者之無識耳
　案禘祫年月先儒論說紛紜當以張子横渠及張純
　之說為正五年一禘三年一大祫舊說相沿巳久獨
　張子謂禘祫每嵗舉行據周官大司樂追享為禘朝
　享為祫總名閒祀張純云禘以四月閒於春夏祫以
　十月閒於秋冬十月之祫乃合已毁廟之主享於太
　廟是為大祫與夏秋冬三時所云礿禴祫嘗祫烝但
　合未毁廟主享於大廟者不同疏言禘在夏猶可通
　連大嘗則謬至云祫祭在秋尤誤
欽定禮記義疏巻六十二
欽定四庫全書
欽定禮記義疏卷六十三
　經解第二十六
　　正義孔氏穎達曰案鄭目録云名曰經解者以其
　　記六藝政教之得失也此於别録属通論　皇氏
　　侃曰解者分析之名此篇分析六經體教不同故
　　云經解六經其教雖異總以禮為本故記者錄入
　　於禮
　　案古無六經名春秋未經筆削則魯一國之史與
　　晉乗楚檮杌等耳不得謂之經晉韓起聘魯見易
　　象春秋曰周禮盡在魯矣是易春秋可統名禮也
　　周禮大司樂為宗伯之属是樂亦禮也漢儒因孔
　　子所贊修刪定者始名之曰六經而又託為孔子
　　常有此言亦近誣矣首一節家語則與閒居天有
　　四時節相属此與天子者與天地參相属又後儒
　　各以其意掇拾補綴更不足深辨也
孔子曰入其國其教可知也其為人也温柔敦厚詩教
也疏通知逺書教也廣博易良樂教也絜靜精微易教
也恭儉荘敬禮教也属辭比事春秋教也故詩之失愚
書之失誣樂之失奢易之失賊禮之失煩春秋之失亂
　(易良之易以豉反/属音燭比毗志反)
　正義鄭氏康成曰觀其風俗則知其所以教属猶合
　也春秋多記諸侯朝聘㑹同有相接之辭罪辨之事
　失謂不能節其教者詩敦厚近愚書知逺近誣春秋
　習戰争之事近亂　孔氏穎達曰入國而其教可知
　者言人君以六經之道各隨其民教之民従上教各
　従六經之性觀民風俗則知其教也温謂顔色温潤
　柔謂情性和柔詩依違諷諫不指切事情書錄帝王
　言誥舉其大綱事非繁宻是疏通上知帝皇之世是
　知逺樂以和通為體無所不用是廣博使人従化是
　易良易之於人正則獲吉邪則獲凶不為淫濫是絜
　静窮理盡性言入秋毫是精微禮以恭遜節儉齊荘
　敬慎為本若人能恭敬節儉是禮之教也比近也春
　秋比次褒貶之事是比事也凡人君行此六經之教
　以化於下在下染習其教還有六經之性故云詩教
　書教之等人君用之教下不能可否相濟節制合宜
　所以致失也　方氏慤曰詩言其志書言其事樂言
　其情易言其道禮言其體春秋言其法荘子曰詩以
　道志書以道事禮以道行樂以道和易以道隂陽春
　秋以道名分其義正與此合蔽於温柔敦厚而不知
　通之以權所以為愚蔽於疏通知逺而不知疑而闕
　之所以為誣蔽於廣博易良而不知禮以節之所以
　為奢蔽於絜静精微而不知有以顯之則失之賊蔽
　於恭儉荘敬而不知有以神之則失之煩蔽於属辭
　比事而不知有以謹之階其僭上之患則失之亂也
　　陸氏佃曰詩之事近易之事深故詩之失愚易之
　失賊不言失之而言之失者六經無失也學者之失
　而巳書之失誣如孟子所謂以至仁伐至不仁何其
　血之流杵也詩敦厚近愚樂廣博近奢禮恭敬近煩
　春秋撥亂多權宜故其失亂　葉氏夢得曰教者上
　所以勉下經者所以助成其教也詩之規刺嘉羙要
　使人歸於善而巳仁之事也故其教則温柔敦厚書
　之紀述治亂要使人考古驗今而巳智之事也故其
　教則疏通知逺樂能和同天人之際其教也動盪血
　脈流通精神故廣博易良易能順性命之理其教也
　吉凶與民同患而退藏於宻故絜静精微禮節民心
　其教也使人飾貌以正其行故恭儉荘敬春秋言約
　而意隠其教也使人羙不過實貶不損羙故属辭比
　事盖詩書以政教之本而為序樂與易以道徳之妙
　而為序禮與春秋以治人修身之事而為序也六者
　之失盖不深求其理故也易曰唯深也故能通天下
　之志
　餘論孔氏穎達曰詩為樂章詩樂是一而教别者若
　以聲音干戚教人是樂教也若以美刺諷諭教人是
　詩教也此為政以教民故有六經若教國子弟於庠
　序之内則唯用四術故王制云春秋教以禮樂冬夏
　教以詩書是也聖眀之君為民之父母者則能恩惠
　下及於民則詩有好惡之情禮有政治之體樂有諧
　和性情者能與民至極民同上情故孔子閒居云志
　之所至詩亦至焉詩之所至禮亦至焉禮之所至樂
　亦至焉是也其書易春秋非是恩情相感與民至極
　者故孔子閒居無書易及春秋也　應氏鏞曰樂正
　崇四術以訓士則先王之詩書禮樂設教固久易雖
　用於卜筮而精微之理非初學所可語春秋雖本其
　紀載而策書亦非民庶所得窺故易象春秋韓宣子
　適魯始得見之則諸國之教未必盡備六者
　存疑鄭氏康成曰易精微愛惡相攻逺近相取則不
　能容人近於傷害　孔氏穎達曰易理微宻相責褊
　切不能含容人不與己同浪被傷害是失於賊也(案/此)
　(猶孟子云惡其鑿是/有害於理不是害人)　又曰聚合㑹同之辭是属辭
　(案辭是載事之文所謂其文/則史也不止是㑹同之辭)
　案詩以理情性書以道政事樂以養徳性易以道隂
　陽禮以謹節文春秋以辨是非皆足以為教學者過
　而失中皆不能無弊習於淳厚而不察人之情偽則
　失之愚博於傳聞而不能知人論世則失之誣好樂
　而雜以鄭衛則淫心蕩志而入於奢窮幽極渺而惑
　於術數則違叛正道而入於賊迂拘曲謹而不知禮
　之用和為貴則煩抑揚予奪而是非頗謬於聖人則
　亂後世經學如書傳謂文王稱王九年周公踐天子
　位七年皆是誣李尋京房之説易穿鑿破碎亦是賊
　説春秋者謂孔子許祭仲之廢君大衛輒之拒父直
　是亂
其為人也温柔敦厚而不愚則深於詩者也疏通知逺
而不誣則深於書者也廣博易良而不奢則深於樂者
也絜静精微而不賊則深於易者也恭儉荘敬而不煩
則深於禮者也属辭比事而不亂則深於春秋者也
　正義鄭氏康成曰言深者既能以教又防其失　孔
　氏穎達曰此言以詩化民雖用敦厚能以義節之欲
　使民雖敦厚不至於愚則是在上深達於詩之義理
　能以詩教民也故曰深於詩餘放此　陳氏祥道曰
　大樂必易廣博易良而不奢深於樂教者也大禮必
　簡恭儉荘敬而不煩深於禮教者也然奢者樂之失
　煩者禮之失極其深救其失則禮樂之教常興而不
　廢然則入其國其教有不知之邪
天子者與天地參故徳配天地兼利萬物與日月並眀
眀照四海而不遺微小其在朝廷則道仁聖禮義之序
燕處則聽雅頌之音行步則有環佩之聲升車則有鸞
和之音居處有禮進退有度百官得其宜萬事得其序
詩云淑人君子其儀不忒其儀不忒正是四國此之謂
也
　正義鄭氏康成曰道言也環佩佩環佩玉也所以為
　行節也玉藻曰進則揖之退則揚之然後玉鏘鳴也
　環取其無窮止玉則比徳焉孔子佩象環五寸人君
　之環其制未聞也鸞和皆鈴也所以為車行節也韓
　詩内傳曰鸞在衡和在軾前升車則馬動馬動則鸞
　鳴鸞鳴則和應居處朝廷與燕處也進退行步與升
　車也　孔氏穎達曰天地生養萬物天子之功與天
　地相參此鸞和所在謂朝祀所乗之車田車鸞在鑣
　故詩秦風云輶車鸞鑣箋云置鸞於鑣異於乗車是
　乗車鸞在衡也詩曹風鳲鳩之篇言善人君子用心
　均平威儀不有差忒故能正此四方之國詩之所云
　正聖人有禮之謂也　陳氏祥道曰與天地參言其
　體敵也徳配天地言其道同也兼利萬物言其化溥
　也與日月並眀眀照四海而不遺微小言其政術也
　　方氏慤曰三而成之謂之參兩而合之謂之配配
　言徳而參不言位者曰天子固知其為位矣與天地
　參故能徳配天地兼利萬物日月並眀故能眀照四
　海不遺微小言其理則曰微言其形則曰小　呉氏
　澄曰聖者生知之智無所不通者也在朝廷臨涖羣
　臣議論政事口之所道無非四徳則無龎雜之言序
　謂言之有次第也天子與天地合徳日月合眀蓋以
　大徳敦化者言天子之一靜一動其庸言庸行無不
　合道以至用人處事無一不當蓋以小徳川流者言
　自其在朝廷以下皆言盛徳之威儀不差忒故能正
　四方諸侯之國而為天子也
　總論孔氏穎達曰自此至則不成一節盛明天子霸
　王唯有禮為霸王之器言禮之重也
　案聖通眀也通眀知也乾之四徳以仁禮義知為序
　孟子四徳以仁義禮知為序與此不同
𤼵號出令而民説謂之和上下相親謂之仁民不求其
所欲而得之謂之信除去天地之害謂之義義與信和
與仁霸王之器也有治民之意而無其器則不成
　正義鄭氏康成曰器謂所操以作事者義信和仁皆
　存乎禮　孔氏穎達曰眀君在上民不須營求所欲
　之物自然得之是在上覆養也尚書傳稱民擊壤而
　歌鑿井而飲耕田而食帝力何有是不求其所欲也
　天不言而四時行是信天地之害謂水旱疾疫之属
　及凡惡事害人者是也欲作事物必先利其器霸王
　必須義信和仁也　方氏慤曰除去天地之害若禦
　大葘捍大患曰除又曰去者人除之而後其害去也
　　馬氏睎孟曰號令之出適當人心而可否有以相
　濟和之至也親親者仁之始上下相親者仁之終上
　有恩以恤下下有力以衛上歡然相愛故謂之仁不
　求其所欲而得之者有以興其利也利興而其害不
　可以不去則又革之以除去天地之害謂之義　呉
　氏澄曰和仁信義皆謂施於有政如器之可操持茍
　徒有治民之意而無此器則是雖有不忍人之心而
　無不忍人之政也不成謂不完成也然四者之器又
　須有禮故雖有政必有禮以齊之故下文遂推説禮
　之功用
禮之於正國也猶衡之於輕重也繩墨之於曲直也規
矩之於方圜也故衡誠縣不可欺以輕重繩墨誠陳不
可欺以曲直規矩誠設不可欺以方圜君子審禮不可
誣以姦詐(圜音圓/縣音元)
　正義鄭氏康成曰衡稱也縣謂錘也陳設謂彈畫也
　誠猶審也或作成　孔氏穎達曰此贊眀禮事之重
　治國之急若稱衡詳審縣錘則輕重必正繩墨審能
　陳設則曲直必當規所以正圜矩所以正方若詳審
　置設則方圜必得故皆云不可欺君子能詳審於禮
　則姦詐自露不可誣罔也　方氏慤曰姦者不正詐
　者不誠禮所以止邪去偽故不可誣以姦詐　馬氏
　睎孟曰衡也繩墨也規矩也所以喻乎禮輕重也曲
　直也方圜也所以喻人情為國必以禮則民有格心
　而事無失當猶衡之於輕重繩墨之於曲直規矩之
　於方圜皆無失其當也君子審禮則有節於内而觀
　萬物之變則賢不肖之别其能廋乎哉
　案正者不過使萬事各得其理而巳姦詐乃竊禮之
　似而亂之審者察理之精而直探其至正之本原也
　源頭従知言窮理來
是故隆禮由禮謂之有方之士不隆禮不由禮謂之無
方之民敬讓之道也故以奉宗廟則敬以入朝廷則貴
賤有位以處室家則父子親兄弟和以處鄉里則長幼
有序孔子曰安上治民莫善於禮此之謂也(長竹丈/反下同)
　正義鄭氏康成曰隆禮謂盛行禮也方猶道也春秋
　傳曰教之以義方(孔疏隠公/三年傳文)　孔氏穎達曰敬讓之
　道為下文而起　劉氏彞曰隆禮者尊重之以為民
　表也由禮者踐廸之以為民範也方者法也可以法
　者曰士無以法者曰民則敬與讓者所以使民表而
　範之之道與　方氏慤曰隆禮所以立本由禮所以
　趨時立本趨時雖若不同要之不離於道而巳道無
　方體之於禮則有方士志於道故於有方曰士民無
　常心故於無方曰民　呉氏澄曰禮者敬讓之道也
　人皆由禮則凡奉宗廟者皆敬先入朝者皆敬貴處
　室家者皆讓父兄處鄉里者皆讓長老敬讓之道達
　於宗廟朝廷室家鄉里故上不危而民不亂皆由有
　禮而然故曰莫善於禮
　存異孔氏穎達曰従篇首至此皆是孔子之辭記者
　乃引孔子孝經之辭以結之
　案首節雖未必果孔子語然記者猶必有所受之天
　子者以下皆記者語故一引詩一引孝經以結之敬
　讓之道句上當有禮者二字闕文
故朝覲之禮所以眀君臣之義也聘問之禮所以使諸
侯相尊敬也喪祭之禮所以眀臣子之恩也鄉飲酒之
禮所以眀長幼之序也昏姻之禮所以眀男女之别也
夫禮禁亂之所由生猶坊止水之所自來也故以舊坊
為無所用而壊之者必有水敗以舊禮為無所用而去
之者必有亂患(别彼列反坊音房/本又作防瓌音怪)
　正義鄭氏康成曰春見曰朝小聘曰問其篇今亡昏
　姻謂嫁娶也壻曰昏妻曰姻(孔疏爾雅釋親云壻之/父為姻婦之父為昏據)
　(男女父母鄭注據男女之身壻/昏時而迎婦則因而隨之也)自亦由也　孔氏穎
　達曰此經眀禮之所用各有所主又眀舊禮不可不
　用之意自此以下記者廣眀安上治民之義非復孔
　子之言禮於亂生之處則豫禁之若深宫固門閽寺
　守之諸侯夫人父母沒不得歸寧之類是也坊謂堤
　坊於水從來之處則豫坊障之坊壊則水必來敗乎
　産業也禮本防亂若謂舊禮無用而壊去之必有亂
　患　馬氏睎孟曰春曰朝秋曰覲天子與諸侯嫌於
　無分諸侯朝覲以述職然後君臣之義眀大曰聘小
　曰問諸侯相属以禮上有以字於下下有以承於上
　則不相侵陵而相尊敬也臣子之於君親無所不盡
　其恩尤見於喪祭之禮為其死者人之所惡而為喪
　禮以終之足以見其不倍逺者人之所畧而為祭禮
　以鬼饗之足以見其不忘故曰所以眀臣子之恩也
　鄉飲所以尚齒故席則有上下豆則有多寡皆所以
　眀長幼之序也昏姻所以重禮故執贄而後見敬慎
　重正而後相親皆所以眀别也
故昏姻之禮廢則夫婦之道苦而淫辟之罪多矣鄉飲
酒之禮廢則長幼之序失而爭鬭之獄繁矣喪祭之禮
廢則臣子之恩薄而倍死忘生者衆矣聘覲之禮廢則
君臣之位失諸侯之行惡而倍畔侵陵之敗起矣(行下/孟反)
　正義鄭氏康成曰苦謂不至不答之属(孔疏不至謂/夫親迎而婦)
　(不至若詩陳風云昏以為期明星煌煌是也不苔謂/夫不答於婦若邶風日月荘姜傷已不見荅於先君)
　(是/也)　孔氏穎達曰此眀禮之不可廢也鄉飲酒禮明
　上下長幼共相敬讓今若廢而不行則尊卑無序故
　争鬬之獄繁矣喪祭之禮所以敦勖臣子恩情使死
　者不見背違生者常相存念若廢不行故臣子恩薄
　而死者見背生者被遺忘者衆矣倍畔謂據倍天子
　侵陵謂侵陵鄰國上經尊重者在前卑輕者在後故
　先朝覲後昏姻又殊别君臣故先朝後聘此經據人
　倫切急者在前故先昏姻後聘覲而聘覲合言者以
　聘覲禮廢則君臣位失倍畔侵陵其惡相通也　葉
　氏夢得曰朝覲聘問在上者之事而民不與焉故言
　禁亂則始於朝覲者以安上者為序也昏姻雖在上
　者制之而民得與焉故言廢禮則始於昏姻者以治
　民者為序也
故禮之教化也微其止邪也於未形使人日徙善逺罪
而不自知也是以先王隆之也易曰君子慎始差若豪
氂繆以千里此之謂也(逺于/萬反)
　正義鄭氏康成曰隆謂尊盛之也始謂其微時也
　孔氏穎達曰引易繫辭文(案今易無此文孔謂易繫/辭是唐初猶見其文也程)
　(迥則謂易緯/通卦驗文)言事之初始差錯若豪氂之至小後廣
　大錯謬以至千里之大證禮當防於初也　方氏慤
　曰以其微故能止邪於未形以其止邪於未形故使
　人日徙善逺罪而不自知　呉氏澄曰禮之導人為
　善毎在善幾方動之初其禁人為惡亦在惡幾未見
　之時非若其他法令刑罪之属待其顯見而後勸率
　懲遏之也倘不於其始慎之至於見顯而後教之止
　之則其差雖若豪氂而其謬乃千里矣
　案易稱非一朝一夕之故其所由來者漸矣由辨之
　不早辨也禮别嫌眀微毎従至微處早辨而豫防之
　使淫心佚志莫敢竊萌自然日遷善逺罪而不知易
　曰童牛之牿元吉學記曰禁於未𤼵之謂豫此之謂
　也
　哀公問第二十七
　　正義孔氏穎達曰案鄭目錄云名曰哀公問者善
　　其問禮此於别錄属通論所問二事一者問禮二
　　者問政
　　案大戴分問禮大昏二篇家語亦二篇小戴以俱
　　哀公所問故合之
哀公問於孔子曰大禮何如君子之言禮何其尊也孔
子曰丘也小人不足以知禮君曰否吾子言之也孔子
曰丘聞之民之所由生禮為大非禮無以節事天地之
神也非禮無以辨君臣上下長幼之位也非禮無以别
男女父子兄弟之親昏姻疏數之交也君子以此之為
尊敬然(長竹丈反别彼/列反數色角反)
　正義鄭氏康成曰不足以知禮孔子謙不答也以此
　之為尊敬言君子以此故尊禮　孔氏穎達曰以禮
　之所用廣大故曰大禮哀公曰否止其謙讓也　方
　氏慤曰民之所由生禮為大自事天地而下皆有生
　者所用之禮記曰節故祀天祭地故於事天地之神
　則以節言之君臣有貴賤之位上下有尊卑之位長
　幼有先後之位故以位言之男女父子兄弟皆門内
　之治故以親言之昏姻則二姓之所合疏數則朋友
　之所㑹故以交言之　呉氏澄曰分之嚴者外自君
　臣始非君臣則有上下非上下則有長幼其位雖異
　而異之中有同焉所當辨也情之厚者内自男女始
　因男女而有父子因父子而有兄弟其親雖同而同
　之中有異焉所當别也昏姻自家内之兄弟而推以
　及異姓之兄弟也閒見曰疏亟見曰數自逺外之長
　幼而推以及㳺従之長幼也其交亦有别焉於神之
　大祭則舉二以包其餘於人之大倫則衍五而至於
　八謂君子以此禮之敬事大神辨别大倫故尊敬之
　如此所以答哀公禮何其尊之問也
然後以其所能教百姓不廢其㑹節
　正義王氏肅曰㑹謂禮之所聚而不可遺處節謂分
　之所限而不可過處　孔氏穎達曰人君既知所生
　由禮故尊而學之既能則以教百姓　方氏慤曰以
　其所能教百姓者所謂以身教者也不廢其㑹故能
　觀其㑹通而於禮有所行不廢其節故能為之節文
　而於禮有所守　葉氏夢得曰禮者中庸而巳中庸
　則不以所不能者病人其教人皆其所能也　輔氏
　廣曰㑹節言禮之大分
　存疑孔氏穎達曰㑹猶期也期節謂天地君臣男女
　之期節　陳氏澔曰期節如葬祭有葬祭之時冠昏
　有冠昏之時　馬氏睎孟曰庶人遽於事而不可以
　致詳則不廢而巳　呉氏澄曰禮不下庶人不求其
　備
　案君子尊禮則君子之身皆禮矣然後推之以教百
　姓而此禮者民所由生亦民之所能也其閒有自天
　子至庶人心之所同然者謂之㑹有自天子至庶人
　分之所各得者謂之莭君子皆因其自然而不廢此
　制禮之原也鄭孔以㑹莭為期節不如王氏之該而
　馬氏呉氏以不廢為不求詳備恐亦非聖人盡人性
　之意
有成事然後治其雕鏤文章黼黻以嗣(雕本亦作彫鏤/力豆反黼音甫)
　(黻音弗又以嗣家語作/以别尊卑上下之等)
　正義鄭氏康成曰上事行於民有成功乃後續以治
　文飾以為尊卑之差　孔氏穎達曰上三事有成功
　然後聖人治理其雕畫刻鏤文章黼黻以嗣續其事
　使每事有尊卑上下文采之異　吳氏澄曰君子以
　禮教民民従其教於禮之事既無毁缺然後制儀等
　之飾以示民而繼續所教猶孟子言既竭目力而繼
　之以規矩既竭耳力而繼之以六律也
　案君子内度之已外度之人得其願之同又得其分
　之異舉而措之使各得其分願則事成矣然心思既
　竭而制度品莭未詳則猶不足以垂於久逺故又為
　器用服物之等使繼續於無窮此禮之成也鄭孔尊
　卑上下即據家語以釋此而呉氏取孟子繼字訓嗣
　字尤極分眀
　存疑陳氏澔曰有成事謂諏日而得卜筮之吉事可
　成也
其順之然後言其喪算備其鼎俎設其豕腊脩其宗廟
歲時以敬祭祀以序宗族即安其居節醜其衣服卑其
宫室車不雕㡬器不刻鏤食不貳味以與民同利昔之
君子之行禮者如此(腊音昔幾音祈又大/戴即作則節作處)
　正義鄭氏康成曰言語也算數也即就也㡬附纒之
　也君子既尊禮民以為順乃後語以喪祭之禮就安其
　居處正其衣服教之莭儉與之同利者上下俱足也
　　孔氏穎達曰卑其宫室者制使有度不峻宇雕牆
　也車不雕㡬使有圻鄂也常用之器不用采飾食不
　副貳肴膳非唯教民如此而君亦不奢飾與民同其
　利潤古昔君子行禮如此上事刺哀公今不然　方
　氏慤曰喪算檀弓曰擗踊哀之至也有算為之莭文
　也鼎俎祭器也豕腊祭物也宗廟祭所也物不止於
　豕腊器不止於鼎俎亦各舉其一端以互眀之爾歲
　時以敬祭祀即孝經所謂春秋祭祀以時思之是也
　以序宗族即祭統所謂昭與昭齒穆與穆齒是也自
　即安其居至食不貳味皆言其以儉為徳也儉者不
　奪人故能與民同其利　葉氏夢得曰君子嚴於事
　鬼神而儉於奉己禹之克勤克儉而致美乎黻冕致
　孝乎鬼神盡力乎溝洫蓋此意也
　存疑輔氏廣曰即安其居猶艮之言止其所也安於
　其所止然後以人君之尊國家之富而自奉養者有
　莭如下所云也　鄭氏康成曰醜類也　孔氏穎達
　曰設其豕腊謂喪中之奠脩其宗廟謂除服之後為
　之宗廟以鬼享之以序宗族謂祭末留同姓燕飲即
　安其居即就也隨其山川溪谷之異而安之不使山
　者居川渚者居中原莭醜其衣服莭正也正民衣服
　使各得其類衣服異宜器械異制是也　陸氏佃曰
　宗族即安句言如上所謂而後宗族即安也其居節
　句言君子所以自安養之節　呉氏澄曰言喪祭乃
　及安其居者先之以哀死而終以樂生洪範八政三
　曰祀四曰司空司空居民之官也
　案其順之七句言以禮道民即安其居節七句言躬
　行節儉以率民君子制禮非以强民故民順之鼎俎
　豕腊統吉凶諸祭言言豕腊舉下也以民所得用者
　也大戴禮作則安其居處則此當以即安其居莭為
　句孔陸斷句皆非喪算有三年至三月之殊鼎俎有
　六牲至無牲之異宗廟有七廟至祭寢之差宗族有
　百世不遷五世則遷之别而後節事辨位别親交者
　無不繼續於無窮然因雕鏤文章黼黻而欲窮工極
　麗則反縦欲而失㑹莭之本然故君子於己之居處
　服食器用無不從儉以留不盡之利於民此又行禮
　之善也
公曰今之君子胡莫之行也孔子曰今之君子好實無
厭淫徳不倦荒怠敖慢固民是盡午其衆以伐有道求
得當欲不以其所昔之用民者由前今之用民者由後
今之君子莫為禮也(好呼報反敖五報反/午五故反當丁浪反)
　正義鄭氏康成曰實猶富也淫放也固猶故也午其
　衆逆其族類也當猶稱也所猶道也由前用上所言
　由後用下所言　孔氏穎達曰實謂財貨充實言今
　之君子性行貪婪好貨不知厭足使人財力於是盡
　竭專意自縦不順衆心是逆忤族類也守道者被害
　是伐有道也求其所得必須稱己所欲不用其道
　葉氏夢得曰莫非好也従於無厭亦謂之好莫非徳
　也淫色不倦亦謂之徳故好有邪正徳有吉凶　方
　氏慤曰好實無厭言貪而不知足淫徳不倦言過而
　不能改荒於事故其心怠敖於物故其心慢固民是
　盡謂其或盡民之力而不計其勞或盡民之財而不
　計其費也衆者人之所順而反午之有道者人之所
　尊而反伐之求其得而巳不顧於義也當所欲而巳
　不循於理也若是則動皆失其所矣故曰不以其所
　也用民即君子也以其有君國子民之位故以用民
　言之　陳氏澔曰固如固獲之固言取之力也盡竭
　其所有也
　通論黄氏乾行曰哀公用田賦是好實無厭固民是
　盡也多嬖寵是淫徳不倦荒怠傲慢也伐邾伐齊是
　午其衆以伐人止求當欲不以其道宜鼷鼠食郊牛
　角桓僖宫災而莫為禮也
孔子侍坐於哀公哀公曰敢問人道誰為大孔子愀然
作色而對曰君之及此言也百姓之徳也固臣敢無辭
而對人道政為大(愀七小反又音秋又子/了反又家語徳作惠)
　正義鄭氏康成曰愀然變動貌作變也徳猶福也辭
　讓也　方氏慤曰中庸曰人道敏政故人道政為大
　　陳氏澔曰敢無辭猶言豈敢無辭
　總論孔氏穎達曰自此至國家順矣明哀公問政之
　事自此至終篇皆侍坐而言也
公曰敢問何謂為政孔子對曰政者正也君為正則百
姓從政矣君之所為百姓之所從也君所不為百姓何
從
　正義鄭氏康成曰君為正言君當務於正　周氏諝
　曰君之所為則好也既好矣雖罰之民不從也君所
　不為則惡也既惡矣雖賞之民不從也故曰君為正
　則百姓從政矣
公曰敢問為政如之何孔子對曰夫婦别父子親君臣
嚴三者正則庶物從之矣(别彼/列反)
　正義鄭氏康成曰庶物猶衆事也　呉氏澄曰三綱
　人倫之大者庶物庶事之小者大綱先正則小者莫
　不正矣
公曰寡人雖無似也願聞所以行三言之道可得聞乎
孔子對曰古之為政愛人為大所以治愛人禮為大所
以治禮敬為大敬之至矣大昏為大大昏至矣大昏既
至冕而親迎親之也親之也者親之也是故君子興敬
以為親舍敬是遺親也弗愛不親弗敬不正愛與敬其
政之本與(迎逆敬反舍音捨/與音餘下並同)
　正義鄭氏康成曰無似猶言不肖大昏國君娶禮也
　至言至大也興敬為親言相敬則親　孔氏穎達曰
　公謙言已愚蔽無能似類賢人也人有禮則生所以
　治愛人非禮不可禮以敬為主故治禮則先敬敬有
　大小若敬之至極之中天子諸侯之大昏又為大也
　君子冕而親迎興起敬心為欲相親若舍敬心是遺
　棄相親之道也不敬於婦則室家之道不正矣親愛
　則仁也尊敬則義也仁義政教之本也　方氏慤曰
　迎必冕所以致其敬迎必親所以致其親故曰親之
　也者親之也冕而親迎可謂敬矣故曰興敬為親舍
　敬是遺親也弗愛則無以相合而其親疏弗敬則無
　以相别而其情䙝愛敬之道其始雖本之閨門之内
　夫婦之間及乎廣而充之其愛至於不敢惡於人其
　敬至於不敢慢於人而徳教加於百姓刑於四海故
　曰愛與敬其政之本與
　存疑孔氏穎達曰冕服自迎欲親此婦人所以親此
　婦人欲使婦人亦親己也
　辨正輔氏廣曰冕而親迎躬親之也躬親之者所以
　致其親愛之意也是興敬所以為親也彼以䙝為親
　者未要其終也唯敬以為親則愛得其正故能愛興
　敬則夫婦别父子親君臣嚴矣而大昏又其總也
　案哀公十一年孔子自衛反魯時公年十四大昏未
　成其後立公子荆之母為夫人而以荆為太子國人
　惡之又患三桓之侈欲以越伐魯而去之因遜於邾
　遂如越然則哀公之所以失國者非庶物也三綱不
　正而已易曰有夫婦然後有父子有君臣是庶物以
　三者為綱而三綱又以夫婦為本夫婦全在正始上
　閨門王化之始也古今至理要不外是
公曰寡人願有言然冕而親迎不巳重乎孔子愀然作
色而對曰合二姓之好以繼先聖之後以為天地宗廟
社稷之主君何謂巳重乎
　正義輔氏廣曰願有言然疑似之意不敢以為是也
　　鄭氏康成曰巳猶大也怪親迎乃服祭服(孔疏冕/則祭服)
　(也天子則衮冕諸侯以下各用助祭/之服故士昏禮主人爵弁服是也)先聖周公也(孔/疏)
　(以答哀公所問故/解先聖為周公)
　存疑孔氏穎達曰昏禮親迎二傳不同春秋公羊説
　自天子至庶人皆親迎左氏説天子至尊無敵故無
　親迎之禮諸侯有故若疾病則使上卿迎上公臨之
　許氏謹案髙祖時皇太子納妃叔孫通制禮以為天
　子無親迎從左氏義也鄭駁之云太姒之家在渭之
　涘文王親迎于渭即天子親迎眀文也引禮記冕而
　親迎繼先聖之後以為天地宗廟社稷之主非天子
　則誰乎如鄭此言從公羊義也又詩説文王親迎于
　渭時猶為西伯左氏義為長鄭駁未定　方氏慤曰
　夏后氏迎於庭殷人迎於堂周人迎於户　周氏諝
　曰三年之喪人道之終故自天子達於庶人特其葬
　有遲速之别耳親迎者人道之始亦必自天子達於
　庶人特其地有逺近之别耳詩曰文王親迎於渭之
　陽以王禮追美之而言其近也韓侯迎止于蹶之里
　以侯禮而言其逺也及後世或俟于堂而詩人言之
　或其臣為之逆而春秋書之皆失也
　存異孔氏穎達曰魯得郊天故云天地社稷之主
　馬氏睎孟曰蓋因魯言之
　辨正朱子曰天地蓋通天子而言　胡氏安國曰娶
　妻必親迎禮之正也天子不親迎使卿迎公監之禮
　也(案桓公八年逆/王后于紀傳)若夫邦君以爵則有尊卑以國則
　有大小以道途則有逺邇或迎之於其國或迎之於
　境上或迎之於所館禮之莭也紀侯於魯以小大言
　則親之者也而使履緰來魯侯於齊以逺邇言則親
　之者也而使公子翬往是不重大昏之禮而失其莭
　矣故書(案桓三年公子/翬如齊迎女傳)
　案親迎之説惟胡氏最酌其中天子不親迎於其國
　不可與諸侯為賔也二王之後則迎之於境其餘則
　迎之於館迎之於境迎之於館則亦親迎矣推此而
　言則天子之迎后其禮可想矣
公曰寡人固不固焉得聞此言也寡人欲問不得其辭
請少進孔子曰天地不合萬物不生大昏萬世之嗣也
君何謂巳重焉孔子遂言曰内以治宗廟之禮足以配
天地之神眀出以治直言之禮足以立上下之敬物恥
足以振之國恥足以興之為政先禮禮其政之本與(焉/於)
　(䖍/反)
　正義鄭氏康成曰固不固言吾由鄙固故也(皇氏侃/曰上固)
　(言己之固陋下固言若不鄙/固則不問焉得聞此言哉)請少進欲其為言以曉
　已宗廟之禮祭宗廟也夫婦配天地有日月之象焉
　禮器曰君在阼夫人在房大明生於東月生於西此
　隂陽之分夫婦之位也直猶正也正言謂出政教也
　昏義曰天子聽外治后聽内職外内和順國家理治
　是也物猶事也事恥臣恥也振猶救也國恥君恥也
　君臣之行有可恥者禮足以救之足以興復之　方
　氏慤曰請少進猶言請益也　馬氏睎孟曰物恥恥
　之小國恥恥之大昔弛而今起謂之振昔廢而今舉
　謂之興　胡氏銓曰易於咸恒眀昏姻夫婦之義於
　咸曰天地感而萬物化生於恒曰天地之道是配天
　地之神眀於咸男下女上於恒男上女下是立上下
　之敬物人物也人恥卿大夫辱也國恥君辱也
　存疑朱子曰孔子遂言曰至禮其政之本與當在上
　其政之本與下　陳氏澔曰直言或云當作朝廷字
孔子遂言曰昔三代眀玉之政必敬其妻子也有道妻
也者親之主也敢不敬與子也者親之後也敢不敬與
君子無不敬也敬身為大身也者親之枝也敢不敬與
不能敬其身是傷其親傷其親是傷其本傷其本枝從
而亡三者百姓之象也身以及身子以及子妃以及妃
君行此三者則愾乎天下矣大王之道也如此則國家
順矣(妃芳菲反愾許乞反/又許氣反大音泰)
　正義鄭氏康成曰愾猶至也大王居豳為狄所伐乃
　曰土地所以養人也君子不以其所養害所養(孔疏/此取)
　(荘子及吕/氏春秋文)乃去之岐是言百姓之身猶吾身也百姓
　之妻子猶吾妻子也不忍以土地之故而害之去之
　岐而王迹興焉　王氏肅曰大王愛姜女國無鰥民
　是愛己之身及己之妻子推而愛民之身及民之妻
　子也　孔氏穎達曰上經孔子答哀公以問政之事
　此遂廣言三代眀王為政之道敬其妻子及其身乃
　可施政教於天下有道者謂三代敬其妻子必有道
　理妻所以共粢盛祭祀與親為主故云親之主也前
　汎言故云妻此論人君治國政故云妃也人君行此
　三事従近而能廣至於天下矣惟大王能然故云大
　王之道也　劉氏彞曰大雅云古公亶父來朝走馬
　率西水滸至于岐下爰及姜女聿來胥宇此大王所
　以敬大姜而興其國恥者也又曰文定厥祥親迎于
　渭造舟為梁不顯其光此文王所以敬大姒而敬先
　聖也君子所以敬其身非謂我自尊也身雖在我其
　氣與性則受之於親傳之於祖非已得以輕而辱之
　也故曰不敬其身是傷其親也猶傷其根本者枝榦
　必従之而亡敢不敬慎而培之以禮乎三者非獨君
　然百姓亦然也故其身也妻也子也莫不肖象於我
　也
　案愾字従心従氣有志氣充足無閒意我敬其身使
　人各敬其身我敬其妻子使人各敬其妻子則志氣
　之所至直充塞乎天地矣
公曰敢問何謂敬身孔子對曰君子過言則民作辭過
動則民作則君子言不過辭動不過則百姓不命而敬
恭如是則能敬其身能敬其身則能成其親矣
　正義鄭氏康成曰則法也民者化君者也君之言雖
　過民猶稱其辭君之行雖過民猶以為法　孔氏穎
　達曰哀公因上言敬身故此問敬身之事孔子對以
　敬身之理　馬氏睎孟曰言動者敬身之所宜慎也
　擬之而後言則無過言議之而後動則無過動過言
　而民作辭過動而民作則以貴者賤者之所矜式也
　上者人之所視傚也言而世為天下法動而世為天
　下則不命而民敬恭能敬身之效也能敬其身則能
　立其身能揚其名以顯父母故能敬其身則能成其
　親
公曰敢問何謂成親孔子對曰君子也者人之成名也
百姓歸之名謂之君子之子是使其親為君子也是為
成其親之名也巳孔子遂言曰古之為政愛人為大不
能愛人不能有其身不能有其身不能安土不能安土
不能樂天不能樂天不能成其身(樂音/洛)
　正義鄭氏康成曰有猶保也不能保身者言人將害
　之也(孔疏人害之故/不能保有其身)不能安土動移失業也(孔疏避/其禍害)
　(流移失業是/不能安土)不能樂天不知己過而怨天也　孔氏
　穎達曰此答哀公成親之問遂廣眀成身之理己能
　成則百姓歸己善名謂之君子之子是已之脩身使
　其親有君子之名是成親也　朱子曰不能有其身
　謂不能持守其身而陷於非僻安土謂安其所處之
　位樂天謂樂循天理　張子曰愛人然後保其身能
　保其身則不擇地而安不擇地而安則所樂者天矣
　夫達於天則成性而成身矣愛人至於成身亦無先
　後之分造道大原闕一不可仁義忠恕學一而天理
　具在　王氏安石曰所遇於地者不擇而安之謂之
　安土所受於天者不怨而樂之謂之樂天治民至於
　樂治之至也脩身至於樂脩之至也　呉氏澄曰愛
　人者天下之人與我同一氣故均愛之有其身謂吾
　身所受於天者能全所付而有之也能全所付則隨
　其所處之地而能安故曰安土能安土則此身常在
　天理中及爾出王及爾游衍無入而不自得故曰樂
　天夫如是盡性踐形者也全體大用於身無一虧缺
　故曰成身
公曰敢問何謂成身孔子對曰不過乎物
　正義鄭氏康成曰物猶事也　孔氏穎達曰成身之
　道但萬事得中不有過誤則諸行並善所以成身也
　　葉氏夢得曰詩曰天生烝民有物有則孟子曰萬
　物皆備於我子思曰不誠無物所謂物者凡吾身所
　具有者也　應氏鏞曰性分之内萬物皆備即物而
　觀其理尤實即其身之所履皆在義理之内而不過
　焉猶大學所謂止於仁止於孝也違則過之止則不
　過矣夫物有定理理有定體雖聖賢豈能加毫末於
　此㦲亦循循然而不過耳
　辨正朱子曰家語作夫其行已不過乎物謂之成身
　不過乎物是天道也以上下文推之當従家語
公曰敢問君子何貴乎天道也孔子對曰貴其不巳如
日月東西相従而不巳也是天道也不閉其久是天道
也無為而物成是天道也已成而眀是天道也
　正義鄭氏康成曰巳止也是天道者言人君法之當
　如是也　王氏肅曰不閉言能通其久言無極　孔
　氏頴達曰孔子又答貴天道之事無為而成言春生
　夏長不見天之所為而萬物得成巳成而眀言天之
　生物成就而功眀著人君皆當法之也　劉氏彝曰
　天道至誠無息所謂唯天之命於穆不巳也君子貴
　之純亦不巳焉然其不巳者一動一静互為其根如
　日往則月來月往則日來是以不窮其久無私無營
　而萬物自然各得其成及其既成皆粲然可見也蓋
　其機緘宻運而不巳者雖若難名而成功則昭著也
　無為而成者不見其為之之迹而但見有成也此唯
　天為大唯堯則之蕩蕩乎民無能名焉巍巍乎其有
　成功也煥乎其有文章之謂也　陳氏澔曰日月相
　従不巳繼眀照於四方也不閉其久窮則變變則通
　也無為而成不言而信不怒而威也巳成而眀為法
　於天下可傳於後世也
　存異鄭氏康成曰日月相従君臣相朝㑹也不閉其
　久通其教政不可以倦也
　辨正朱子曰不閉其久家語作不閉而能久當従家
　語
　案不閉者誠於中必形於外所謂徴也能久者存於
　中者不息則久其徴於外亦悠久無疆也無為而物
　成者悠久所以成物漸仁摩義久道化成也巳成而
　眀成物之功光被四表格于上下也
公曰寡人憃愚冥煩子志之心也(憃如容反/志音識)
　正義鄭氏康成曰志讀為識識知也𠖇煩者言不能
　眀理此事子之心所知也欲其要言使易行　孔氏
　穎達曰此公欲孔子陳所行何事能如天不巳　方
　氏慤曰憃言迷而無覺愚言昧而不靈𠖇則不辨於
　事煩則不當於物
孔子蹴然辟席而對曰仁人不過乎物孝子不過乎物
是故仁人之事親也如事天事天如事親是故孝子成
身(蹴子六反/辟音避)
　正義鄭氏康成曰蹴然敬貌物猶事也事親事天孝
　敬同也孝經曰事父孝故事天眀舉無過事以孝事
　親是所以成身　孔氏穎達曰仁人於事無過失孝
　子事親亦於事無過也仁人事親以敬如事天相似
　事天以孝愛如事親相似據其汎愛則稱仁人據其
　事親則稱孝子　沈氏清臣曰舉天地萬物之理備
　於我者皆物也是物也各有則焉人皆有是物則不
　可過也過則非天理也　真氏徳秀曰先儒張氏作
　西銘即事親以眀事天之道大略謂天之予我以是
　理也莫非至善而我悖之即天之不才子也具人之
　形而盡人之性即天之克肖子也禍福吉凶之來當
　順其正天之福澤我者非私我也予之以為善之資
　乃所以厚其責譬之事親則父母愛之喜而不忘也
　天之憂戚我者非厄我也将以拂亂其心思而増其
　所不能譬之事親則父母惡之懼而不怨也即此推
　之親即天也天即親也其所以事之者豈容有二㢤
　夫事親如天孝子事也而孔子以為仁人盖孝之至
　則仁矣張氏之論極其精詳當即全書而熟復之
　又曰慶雲甘露天之喜也迅雷烈風天之怒也善事
　天者必於此焉察之父母者子之天也察之可不謹
　乎
　案對天則為仁人對親則為孝子其實事天此物事
　親亦此物孝子仁人一不過乎物盡之因物賦物是
　身所由來隨物體物是身所由成
公曰寡人旣聞此言也無如後罪何孔子對曰君之及
此言也是臣之福也
　正義鄭氏康成曰此公聞言欲勤行之也後罪謙辭
　此言善言也
　
　
　
　
　
　
　
　
　
　
　
　
　
欽定禮記義疏卷六十三
欽定四庫全書
欽定禮記義疏卷六十四
　仲尼燕居第二十八
　　正義孔氏穎達曰案鄭目錄云名曰仲尼燕居善
　　其不倦燕居言及於禮著其字言事可法也退朝
　　而處曰燕居此於别錄屬通論
仲尼燕居子張子貢言游侍縱言至於禮(燕於/見反)
　正義鄭氏康成曰言游言偃子游也縱言汎說事(孔/疏)
　(廣言諸事/遂至於禮)
子曰居女三人者吾語女禮使女以禮周流無不徧也
　(女音汝後同語魚/據反下同徧音遍)
　正義鄭氏康成曰居坐也使之坐凡與尊者言更端
　則起也　孔氏穎達曰周流謂周旋流轉言我使汝
　等恆以禮周旋流轉無不徧於天下　方氏慤曰周
　言其不虧於一方流言其不滯於一曲周流則其用
　無所不徧　陳氏澔曰周流無不徧者隨遇而施無
　不中節也
子貢越席而對曰敢問何如子曰敬而不中禮謂之野
恭而不中禮謂之給勇而不中禮謂之逆子曰給奪慈
仁(中竹仲反下同給音/急又其劫反下同)
　正義鄭氏康成曰奪猶亂也巧言足恭之人似慈仁
　特言是者感子貢也子貢辨近於給(孔疏子貢問禮/辨而不讓夫子)
　(因感喻之貢案先問不可謂給/恐是因子  能言故以喻也)　孔氏穎達曰言不
　中禮則於事為失野謂鄙野恭謂便辟足恭捷給之
　人貌為恭敬似慈愛寛仁而實不慈仁但其貌亂真
　慈仁也　方氏慤曰敬言其心恭言其貌心敬而不
　中禮則文辭寡故謂之野貌恭而不中禮則文辭多
　故謂之給勇而不中禮則以力而不以徳故謂之逆
　給則論語所謂口給也三人侍坐之序子張為首子
　貢為次言游為末子張未對而子貢對焉此所以為
　越序也　馬氏睎孟曰恭不中禮謂之給蓋能足恭
　未有不能巧言者給奪慈仁言色取仁而行違也
　陳氏澔曰野與逆二者猶是直情徑行而然使習於
　禮則無此患矣唯足恭便佞之人是曲意徇物致飾
　於外務以悦人貌類於慈仁而本心之徳則亡矣故
　謂之奪慈仁
　案恭主容敬主事心主於事則或疎於禮故謂之野
　勇亦在任事上見勇徃直前不顧尊長故謂之逆所
　謂好勇不好學其蔽也亂也再記子曰語已絶而復
　言也後放此
子曰師爾過而商也不及子産猶衆人之母也能食之
不能敎也(食音/嗣)
　正義鄭氏康成曰過與不及言敏鈍不同俱違禮也
　(孔疏師於事敏疾商於事遲鈍過案朱子論語注子/張才髙意廣而好為苟難故常  中子夏篤信謹守)
　(而規模狹隘故常不及/不止敏鈍不同而已)衆人之母言子産慈仁多不
　矜莊又與子張相反子産嘗以其乘輿濟冬渉者而
　輿梁不成是慈仁亦違禮(孔疏約/孟子文)　孔氏穎達曰此
　明不中禮之人父義母慈父能敎而不能愛母則能
　愛而不能敎　周氏諝曰子張於中道則過而子夏
　則不及子產之惠猶衆人之母則亦過又不能敎則
　亦不及也　吳氏澄曰卜商不在坐而並言之者以
　其不及與子張之過相反也子産母道有餘父道不
　足師商兩人而一過一不及子產一人而有過有不
　及故並言之
　案子産十五字家語别見正論篇而文特詳疑脫簡
　在此
子貢越席而對曰敢問將何以為此中者也子曰禮乎
禮夫禮所以制中也
　正義鄭氏康成曰禮乎禮惟有禮也　馬氏睎孟曰
　中出於人之性而所以節性者在乎禮而已故曰夫
　禮所以制中　吳氏澄曰先云禮乎者設為問辭後
　云禮者設為答辭也
　案人皆受中於天而所稟有過不及惟禮為天理之
　節文以禮制之而過者俯而就不及者仰而企斯皆
　可以至於中也
　總論孔氏穎達曰自此至相示而已明說禮之事
子貢退言游進曰敢問禮也者領惡而全好者與子曰
然然則何如子曰郊社之義所以仁鬼神也嘗禘之禮
所以仁昭穆也饋奠之禮所以仁死喪也射鄕之禮所
以仁鄕黨也食饗之禮所以仁賔客也(與音餘/食音嗣)
　正義鄭氏康成曰領猶治也好善也　孔氏穎達曰
　子游問禮之為體治去惡事而留全善事者與與語
　辭饋奠謂人之初死設此饋食之奠射謂鄉射鄉謂
　鄉飲酒　馬氏睎孟曰仁者有推恩而及之之意事
　天地主於敬故於郊社言鬼神事宗廟主於愛故於
　禘嘗言昭穆饋奠之禮始死者之奠也始死而致死
　之則不仁此饋奠所以仁死喪也習射尚功則壯者
　有以勵習鄉尚齒則少者有所讓所以待鄉黨者盡
　矣食以示其愛饗以示其敬所以待賔客者盡矣
　應氏鏞曰仁心發於中而後禮文見於外及禮之舉
　而是心達焉則幽明之間咸順其序驩欣浹洽皆在
　吾仁中是仁之周旋暢達也　劉氏彝曰領惡猶言
　克己也視聽言動非禮則勿所以克去己私之惡而
　全天理之善也　吳氏澄曰上言以禮制中損其過
　益其不及蓋因其氣質之偏而除治之所謂領惡也
　下言仁鬼神至仁賓客蓋因其徳性之善而充周之
　所謂全好也　姚氏舜牧曰領惡而全好則此心一
　仁也仁則無所徃而不為仁矣
　存異鄭氏康成曰仁猶存也凡存此者所以全善之
　道也郊社嘗禘饋奠存死之善者也射鄉食饗存生
　之善者也郊有后稷社有句龍(孔疏眀此鬼神是人/之鬼神非易隂陽七)
　(八九六/之鬼神)　孔氏穎達曰仁謂仁恩相存念也
　案此惡字只就過不及說領惡全好緊承中字言之
　張子曰禮儀三百威儀三千無一物之非仁也程子
　曰醫家以手足痿痺為不仁此言最善名狀舉天地
　人鬼之交接總一吾仁之周流痿痺之患無有矣鄭
　孔訓仁作存其說近鑿
子曰明乎郊社之義嘗禘之禮治國其如指諸掌而已
乎是故以之居處有禮故長幼辨也以之閨門之内有
禮故三族和也以之朝廷有禮故官爵序也以之田獵
有禮故戎事閑也以之軍旅有禮故武功成也是故宮
室得其度量鼎得其象味得其時樂得其節車得其式
鬼神得其饗喪紀得其哀辨說得其黨官得其體政事
得其施加於身而錯於前凡衆之動得其宜(長竹丈反/後皆同量)
　(音諒下同錯七/故反又音措)
　正義鄭氏康成曰治國指諸掌言易知也郊社嘗禘
　尊卑之事有治國之象焉辨别也三族父子孫也(孔/疏)
　(三者於己最近昏禮三族之不虞鄭注三族父昆弟/已昆弟子昆弟以期喪廢昏故舉三者言之與此異)
　(也婦方氏慤曰父子合尊卑兄弟合長幼/夫  合内外為三族  或曰三族即三黨)凡言得者
　得灋於禮也量豆區斗斛也(孔疏左傳云四升為豆/注云四豆為區四區為)
　(釜又律厯志云十/升為斗十斗為斛)味酸苦之屬四時有所多(孔疏周/禮食醫)
　(春多酸夏多苦/秋多辛冬多鹹)及獻所宜也(孔疏周禮獸人春獻狼/夏獻麋秋冬獻鹿豕)
　式謂載也所載有尊卑辨禮之說謂禮樂之官敎學
　者黨類也(孔疏辨說詩書禮/樂不乖事之義理)體尊卑異而合同(孔疏/若長)
　(官與屬官尊卑異而共掌一事類/陸氏佃曰若宰相不親小事之)　孔氏穎達曰前
　經明郊社等禮各有所因故此經廣明郊社嘗禘明
　而用之則有功又廣明諸禮所用有功諸事郊社祭
　天地嘗禘祭宗廟皆是事之難者能明其理則治國
　甚易了也族屬也度謂制度髙下大小得禮之度數
　象謂灋象言斛斗之量三牲之鼎各得其禮之灋象
　故易傳云以制器者尚其象節謂樂曲之節饗謂天
　神人鬼各得其饗食喪紀謂五服親疏各得其哀情
　錯置也衆謂萬事也以禮加身而錯之萬事皆得其
　所宜合結用禮之功　方氏慤曰室有奧阼席有上
　下居處有禮也父父子子兄兄弟弟夫夫婦婦閨門
　有禮也設官分職列爵分土朝廷有禮也春蒐夏苗
　秋獮冬狩田獵有禮也進退有度左右有局軍旅有
　禮也戎事閑於無事之時故於田獵言之武功成於
　尚功之日故於軍旅言之宮室若魯莊公之丹楹刻
　桷臧文仲之山節藻梲蓋失其度故也量左為升以
　象陽之所升右為合以象陰之所合仰者為斛以象
　顯而有所承覆者為斗以象隱而有所庇外圜其形
　動以天内方其形靜以地也鼎口在上以象有所受
　於上足在下以象有所立於下大者為鼐弇者為鼒
　足竒其數參乎天也耳偶其數兩乎地也其器疏以
　達者象春髙以粗者象夏廉以深者象秋閎以奄者
　象冬器固無適而非象止以量鼎為言者量為器之
　大鼎為器之重大者重者得其象則小者輕者可知
　陽而不散陰而不密剛氣不怒柔氣不懾樂得其節
　也有六等之數作車之得其式辨五路之用乘車之
　得其式也鬼神得其饗者若天神皆降地示皆出可
　得而禮是矣喪紀得其哀者發於容體聲音言語飲
　食居處衣服而各得其哀也辨說得其黨若在官言
　官在府言府在庫言庫在朝言朝之類官得其體者
　若天官掌邦治地官掌邦敎春官掌邦禮夏官掌邦
　政之類政事得其施者若施典於邦國施則於都鄙
　施灋於官府之類自宮室得其度而下皆以本於禮
　故能各有所得焉以禮加於身錯於前無所不用禮
　故用皆得其宜也　馬氏睎孟曰郊社所以事天地
　而義藏其中嘗禘所以事宗廟而禮陳其外因義以
　設禮因禮以考義神而明之存乎人則治國其如示
　諸掌乎推而通之以至加於身而錯於前凡動無不
　宜也　陳氏澔曰明乎郊社之義則事天如事親明
　乎嘗禘之禮則事親如事天仁人孝子明於此故能
　推民胞物與之心而天下國家有不難治者矣
　案郊社嘗禘舉上最重者而申言之居處以下又舉
　上所未及而廣言之所謂周流無不徧也
子曰禮者何也即事之治也君子有其事必有其治治
國而無禮譬猶瞽之無相與悵悵乎其何之譬如終夜
有求於幽室之中非燭何見若無禮則手足無所錯耳
目無所加進退揖讓無所制是故以之居處長幼失其
别閨門三族失其和朝廷官爵失其序田獵戎事失其
䇿軍旅武功失其制宮室失其度量鼎失其象味失其
時樂失其節車失其式鬼神失其饗喪紀失其哀辨說
失其黨官失其體政事失其施加於身而錯於前凡衆
之動失其宜如此則無以祖洽於衆也(治直吏反下其/治治國並同相)
　(息亮反倀/勅良反)
　正義鄭氏康成曰凡言失者無禮故也䇿謀也祖始
　也洽合也言失禮無以為衆倡始無以合和衆　孔
　氏穎達曰前經明諸事得禮則有其功此明諸事失
　禮則有害即事之治言萬物之治皆由禮　方氏慤
　曰祖言有所繼洽言有所合經曰禮為可繼也易曰
　嘉㑹足以合禮　陸氏佃曰耳目無所加不知所以
　給視聽也　吳氏澄曰無禮則手足皆妄動故曰無
　所錯耳目皆妄聽妄視故曰無所加䇿謂講武敎戰
　之謀䇿制謂全師克敵之灋制
子曰愼聽之女三人者吾語女禮猶有九焉大饗有四
焉茍知此矣雖在畎畝之中事之聖人已兩君相見揖
讓而入門入門而縣興揖讓而升堂升堂而樂闋下管
象武夏籥序興陳其薦俎序其禮樂備其百官如此而
后君子知仁焉行中規還中矩和鸞中采齊客出以雍
徹以振羽是故君子無物而不在禮矣入門而金作示
情也升歌清廟示徳也下而管象示事也是故古之君
子不必親相與言也以禮樂相示而已
　(女音汝縣音𤣥闋苦穴反籥音藥中竹仲反/下同還音旋齊夲又作薺在細在私二反)
　正義鄭氏康成曰猶有九焉吾所欲語女餘有九也
　但大饗有四大饗謂饗諸侯來朝者四者謂金再作
　升歌清廟下管象也事之謂立置於位也縣興金作
　也(孔疏謂金奏第一作也案大射禮賔及庭奏肆夏/至主人獻賓賓再拜受爵樂闋是金一作也但大)
　(射以臣為賔故及庭始金奏/若隣國君來入門即金奏也)金再作者獻主君又作
　也(孔疏案大射禮主人獻賔之後主人洗象觚獻於/公公拜受爵乃奏肆夏公卒爵而樂闋大射禮謂)
　(臣為主而獻君若兩君相見則/賔獻主君故獻主君又作也)下謂堂下也夏籥文
　舞也(方氏慤曰夏籥夏禹之樂大夏/也文舞必執羽籥故謂之夏籥)序更也堂下吹
　管舞文武之樂更起也知仁焉知禮樂所存也采齊
　雍振羽皆樂章也振羽振鷺及雍金作示情也賓主
　人各以情相示也(孔疏主人示賓以恩/情賔示主人以敬情)金性内明象
　人情也示徳相示以徳也清廟頌文王之徳示事相
　示以事也武象武王之大事也　孔氏穎達曰大饗
　謂鄰國兩君相見縣興謂鍾磬興而動作謂金奏作
　也下管象武之上少升歌清廟一句下文既詳故略
　之入門而金作覆釋前文古之君子相朝㑹不必親
　自以事相與丁寧而言但以禮樂微相示語而已
　方氏慤曰兩君相見其禮大若以饗禮養老與春饗
　孤子則小也象即詩所謂象舞武即詩所謂大武也
　大夏文舞必執羽籥故謂之夏籥客之出也猶歌以
　雍見客之能雍非特於來時而已器之徹也猶歌以
　振羽見主之無斁非特於在此之時而已示情欲賔
　主以情相接也示徳欲賓主以徳相讓也示事者欲
　賓主以事相成也　吳氏澄曰九者大饗有四幷前
　之五者為九也仁鬼神以下之五是即諸禮之中總
　其凡而言大饗之四是就一禮之中分其目而言禮
　有饗有食有燕饗禮重於食燕諸侯饗諸侯視諸侯
　饗大夫之禮為大故曰大饗大饗之禮大節有四初
　迎賓一也次獻賓二也次樂賓三也終送賓四也揖
　讓入門而縣興此迎賓時也揖讓升堂而樂闋此獻
　賔時也獻畢工入堂上絃瑟而歌清廟歌畢堂下吹
　管而迭興象舞夏籥之二舞此樂賓時也禮畢而賓
　出則以雍徹之詩振羽之詩歌而送之此大饗之四
　禮也薦俎謂獻賓之時所陳禮樂謂自初及終所行
　之禮節所奏之樂章先後皆有次第也百官謂執禮
　服役之職備具而無缺也
　通論方氏慤曰雍振鷺二詩本以禘太祖與助祭而
　又用之於此者猶之鹿鳴本以燕羣臣而又用之於
　鄉飲酒也然論語言以雍徹其用與此不同又何也
　蓋彼所言者天子饗神之事此所言者諸侯饗賓之
　事故諸侯所用之大者天子止用之於小者此所以
　不同　陳氏祥道曰晉饗穆叔歌文王之詩穆叔以
　為文王兩君相見之樂則諸侯相見歌文王而不歌
　清廟也孔子謂諸侯相見歌清廟者蓋二王後諸侯
　之長禮然也
　存疑盧氏植曰大饗有九者揖讓入門一也入門縣
　興二也揖讓升堂三也升堂樂闋四也下管象武五
　也夏籥序興六也陳其薦俎七也序其禮樂八也備
　其百官九也　鄭氏康成曰象武武舞也　王氏肅
　曰揖讓入門至升堂一也升堂樂闋二也下管象武
　夏籥序興三也陳其薦俎序其禮樂備其百官四也
　行中規五還中矩六和鸞中采齊七客出以雍八徹
　以振羽九　孔氏穎達曰鄭以獻賓樂作一獻主君
　樂作二升歌三下管四其餘五事王與鄭同皇侃以
　夏籥合下管為一事鄭不數夏籥皇義非也案周頌
　維清奏象武也　又曰初時管中吹象武之曲已後
　與夏籥文舞更遞而作故云舞文武之樂更起也
　陸氏佃曰九者一清廟二象三雍四振羽五肆夏六
　采齊七武八夏九籥熊氏云勺籥也籥是舞勺
　案前以仁言禮已渾舉其全此言禮猶有九將析言
　其義之所該不舉郊社禘嘗者前已言明乎其義治
　國如指掌所謂盡其誠信與其忠敬順以備者其義
　尤多可意㑹也大饗有四舉饗以例其餘言饗以仁
　賓客則觀之固可知仁而析言其義則示情示徳示
　事又有其三鄭注吾所欲語女餘有九但大饗有四
　又言大饗四節金再作升歌清廟下管象是明以金
　作示情升歌示徳下管示事言矣初不云大饗分九
　節也孔氏不達其意述盧說王說見盧全異王似可
　附合遂言前四事鄭與王異後五事鄭與王同直誣
　鄭矣夫中規中矩君子行步之常可分之以當大饗
　之五節六節乎鄭注初無是說也陸因鄭而加悞分
　夏與籥為二又增入肆夏以足之本經明云大饗有
　四何嘗言大饗有九更何嘗言大饗之禮用樂有九
　耶釋經而忘經益之繆矣　又案文王世子言下管
　象舞大武此言下管象武文稍略耳非以象武為一
　且謂大武不舞亦以管吹之也且象文舞武武舞不
　可混稱武舞也玉藻言趨以采齊行以肆夏周旋中
　規折還中矩在車聞鸞和之聲此言行中規還中矩
　和鸞中采齊互文見意耳至於揖讓升堂是兩君之
　升升歌清廟是樂工之升初非謂兩君升堂時歌清
　廟行指賓出而奏肆夏送之客出旣登車而和鸞中
　采齊也諸儒附㑹愈謬
　總論應氏鏞曰此篇言仁者凡三語子貢曰給奪慈
　仁以其辨給而或傷於仁也告言游曰郊社之禮所
　以為仁以其習於威儀而未深體夫仁也告子張曰
　如此而後君子知仁以其堂堂而難與並為仁也各
　因其病而藥之使於禮而知其仁則其悟入益深而
　不專以虛文為禮矣
子曰禮也者理也樂也者節也君子無理不動無節不
作不能詩於禮繆不能樂於禮素薄於徳於禮虛(繆音/謬)
　正義鄭氏康成曰繆誤也素猶質也歌詩所以通禮
　意也作樂所以同成禮文也崇徳所以實禮行也王
　制曰樂正崇四術立四敎順先王詩書禮樂以造士
　春秋敎以禮樂冬夏敎以詩書王大子王子羣后之
　大子卿大夫元士之適子國之俊選皆造焉(孔疏明/上從天)
　(子下至俊選皆須禮樂而成/證君子無禮不動無節不作)　孔氏穎達曰禮者使
　萬事合於道理樂者使萬事得其節制詩能通逹情
　意則行禮審正若不能習詩則情意隔絶於禮錯繆
　樂有音聲綴兆文飾於禮若不能習樂則於禮樸素
　内心厚於徳則外充實若内徳淺薄則外禮空虛此
　經雖禮樂並陳徳是百行之本樂是禮中之别故明
　禮須詩樂及徳乃為善也　陳氏祥道曰禮繁則亂
　非所以為理也樂勝則流非所以為節也君子循禮
　而動無動而非中也應節而作無作而非和也一動
　一作而禮樂存焉豈小人所能與哉　應氏鏞曰禮
　非樂以發越則如采色之素而無飾樂非禮為之質
　幹則如支體之偏而不全　陳氏澔曰人而不為周
　南召南猶正牆面而立不能詩者能不繆於禮乎禮
　之用和為貴不能樂則無從容委曲之度是達於禮
　而不達於樂謂之素也忠信之人可以學禮薄於徳
　者必不能充於禮也
　通論陸氏佃曰詩與禮不同禮嚴而詩寛若禮好色
　則禁怨讟則禁詩不禁好色而禁人之淫不禁怨讟
　而禁人之亂司馬遷曰國風好色而不淫小雅怨誹
　而不亂是也
　存疑鄭氏康成曰古之人皆知諸侯之禮樂　孔氏
　穎達曰以前經大饗是諸侯禮樂之事故知此是申
　說前經
　案此節是另起泛說不粘諸侯　又案禮歸於一仁
　則禮固吾心自具之理而升歌下管雍徹用詩樂行
　之是詩樂亦即理之節而非有二也故君子行禮必
　以吾心自具之理為之本無理不動也亦必有詩樂
　以和其節而作焉無節不作也不然不能詩則少溫
　柔敦厚之情而於禮亦拘固而成繆不能樂則少和
　順從容之意而於禮亦朴直而不文皆無節者也若
　夫薄於徳則自絶其仁而本心之理亡矣又何以為
　禮哉故曰於禮虚也
子曰制度在禮文為在禮行之其在人乎
　正義鄭氏康成曰文為文章所為　孔氏穎達曰言
　能行禮全在乎人　馬氏睎孟曰制度者文為之體
　文為者制度之用簠簋俎豆所謂制度也升降上下
　所謂文為也制度文為皆禮之灋也徒灋不能自行
　故行之在人　周氏諝曰文言也為行也　輔氏廣
　曰行禮雖在人而所謂人者必興於詩成於樂厚於
　徳然後可不然非所謂其人也
子貢越席而對曰敢問夔其窮與(與音/餘)
　正義鄭氏康成曰見其不達於禮　孔氏穎達曰子
　貢惟聞夔善樂不聞夔善禮故問夔窮於禮與
子曰古之人與古之人也達於禮而不達於樂謂之素
達於樂而不達於禮謂之偏夫夔達於樂而不達於禮
是以傳於此名也古之人也
　正義鄭氏康成曰素與偏俱不備耳　孔氏穎達曰
　素謂樸素偏謂不備具皆不得為窮夔禮樂兼有但
　特通達於樂不甚通達於禮是以賢名流傳後世若
　全不解禮何以傳於此名更重羙夔為古人與今人
　别也虞書舜命伯夷典朕三禮伯夷讓夔是夔知禮
　也　陸氏佃曰古之人不朽者也言夔特以樂傳耳
　　陳氏祥道曰觀䕫敎胄子以直寛剛簡之徳達之
　以溫柔戒之以無虐無傲則以禮樂敎中和亦不過
　如此子貢以為窮惡可哉
　案子貢因子言不能樂於禮素思能樂而不能禮則
　亦非全人故以夔為問但窮與達正相反達者通之
　至窮者塞之至夔於禮未達容有之而疑其窮則不
　可況夔為古之人幷未必不達於禮不可輕議也
子張問政子曰師乎前吾語女乎君子明於禮樂舉而
錯之而已(女音/汝)
　正義鄭氏康成曰言禮樂足以為政也錯猶施行也
　　吳氏澄曰錯置也舉而錯之謂如手舉一物而置
　之一處也
子張復問子曰師爾以為必鋪几筵升降酌獻酬酢然
後謂之禮乎爾以為必行綴兆興羽籥作鐘鼓然後謂
之樂乎言而履之禮也行而樂之樂也君子力此二者
以南面而立夫是以天下大平也諸侯朝萬物服體而
百官莫敢不承事矣禮之所興衆之所治也禮之所廢
衆之所亂也目巧之室則有奧阼席則有上下車則有
左右行則有隨立則有序古之義也室而無奧阼則亂
於堂室也席而無上下則亂於席上也車而無左右則
亂於車也行而無隨則亂於塗也立而無序則亂於位
也昔聖帝明王諸侯辨貴賤長幼遠近男女外内莫敢
相踰越皆由此塗出也(復扶又反大音/泰長竹丈反)
　正義鄭氏康成曰衆之所治所以治也衆之所亂所
　以亂也目巧謂但用巧目善意作室不由灋度猶有
　奥阼賓主之處也(孔疏爾雅云西南隅謂之奥/奥之外有賓位東階謂之阼)自目
　巧以下古今常事不可廢改也　孔氏穎達曰力謂
　勉力目巧言但用目準視巧思也古之義者自古以
　來禮樂之意也由此塗出者由此禮樂之塗而出也
　　方氏慤曰禮云禮云玉帛云乎哉樂云樂云鐘鼔
　云乎哉故不必鋪几筵之類然後為禮不必行綴兆
　之類然後為樂也言而履之所謂踐言是也行而樂
　之所謂安行是也力此二者謂力行此禮樂而施於
　有政也萬物者萬事也服體者各服其體而不相侵
　也諸侯朝萬物服體百官莫不承事則太平之效也
　夫禮者衆之紀紀散而衆亂則衆之治亂係乎禮之
　興廢而已隅有奥則尊者所處而别於卑階有阼則
　主人所歴而别於賓所謂室有奥阼也席或以南方
　為上或以西方為上所謂席有上下也乘車之灋君
　在左勇士在右所謂車有左右也父之齒隨行五年
　以長則肩隨之所謂行有隨也天子南鄉而立自公
　侯而下各有位焉所謂立有序也然則古人之禮至
　於如是者豈徒從事於文為哉亦各有義存焉爾故
　曰古之義也踰越皆過也　陳氏澔曰衆之治亂由
　禮之興廢此所以為政先禮也目巧謂不用規矩繩
　墨但據目力相視之巧也言雖茍簡為之亦必有奥
　阼之處此以下皆古聖人制禮之義也又言禮之為
　用無所不在失之則隨事致亂貴賤以爵言長幼以
　齒言遠近以親疏言男女以同異言外内以位序言
　也
　存異鄭氏康成曰服體體服也謂萬物之符長皆來
　為瑞應也(孔疏服謂屈服體謂形體言飛/走動植之物皆來為瑞應也)
　案服體者言物之有理猶人之有體萬事皆從其理
　如視聽之聰明手足之恭重便是服體鄭孔符應之
　說非也
三子者旣得聞此言也於夫子昭然若發矇矣(矇音/蒙)
　正義鄭氏康成曰乃曉禮樂不可廢改之意　孔氏
　穎達曰經中自目巧以上論禮樂之事質文沿革隨
　事變改自目巧以下論尊卑上下萬代恆行　吳氏
　澄曰言三子旣聞此十二條之言昭然有見如人徹
　去其蔽目之物然也
　孔子閒居第二十九
　　正義孔氏穎達曰案鄭目錄云名孔子閒居者善
　　其無倦而不䙝(一作/衰)猶使一弟子侍為之說詩著
　　其氏言可灋也退燕避人曰閒居此於别錄屬通
　　論　陳氏祥道曰子夏始問為民父母之道繼問
　　三王參於天地之徳有為民父母之道而後可以
　　行三王之徳洪範曰天子作民父母以為天下王
　　故其序如此
孔子閒居子夏侍子夏曰敢問詩云凱弟君子民之父
母何如斯可謂民之父母矣孔子曰夫民之父母乎必
達於禮樂之原以致五至而行三無以横於天下四方
有敗必先知之此之謂民之父母矣(閒音閑凱與愷同/丘在反弟又作悌)
　(徒禮反/夫音扶)
　正義鄭氏康成曰凱弟樂易也原猶本也横充也敗
　謂禍烖也　王氏肅曰五至五者相因自然而至
　孔氏穎達曰詩大雅泂酌之篇羙成王之徳凱樂也
　弟易也謂成王行樂易之徳為民之父母也聖人行
　五至三無通幽達微無所不悉觀其萌兆觀微知著
　豫知禍害使民免罹於禍故為民之父母然四方之
　福亦必先知之此主為民除害故舉敗言之　呂氏
　大臨曰禮樂之原在於一心　葉氏夢得曰凱則強
　敎而使民尊之父道也弟則悦安而使民親之母道
　也　方氏慤曰五至由粗以入精故曰致三無自内
　以達外故曰行橫於天下者以是道廣被於天下也
　四方有敗必先知之言其道又足以㡬於神也敗者
　成之對不言成而止言敗者蓋君子思患而豫防之
　則敗尤在乎先知也　輔氏廣曰仁者禮樂之本原
　也此非至仁而以天下萬物為一體者不能惟仁故
　可以作民父母　應氏鏞曰父母之心惻怛懇至而
　赤子痒疴疾痛無纖髮不切於肌膚四方萬里微有
　禍敗必先知之蓋愛其民者切慮其事者周故不善
　之幾微萌芽稍觸於吾身則吾已先知而知焉如此
　始無愧於父母之名矣
　案自其極盛而無以復加謂之至君子則推而致之
　以廣其充周之用自其至微而不泥於迹謂之無君
　子則施而行之以運其微宻之神橫於天下正以滿
　其達之量也其稍有不序不和處便是敗五至終以
　哀三無終以喪正其切於憂民處非五至三無之外
　别有一種憂民之心也
子夏曰民之父母旣得而聞之矣敢問何謂五至孔子
曰志之所至詩亦至焉詩之所至禮亦至焉禮之所至
樂亦至焉樂之所至哀亦至焉哀樂相生是故正明目
而視之不可得而見也傾耳而聽之不可得而聞也志
氣塞乎天地此之謂五至(上二樂並如/字塞音色)
　正義鄭氏康成曰凡言至者至於民也志謂恩意也
　言君恩意至於民則其詩亦至也詩謂好惡之情也
　自此以下皆謂民之父母者善推其所有以與民共
　之云耳不能聞目不能見行之在心也塞滿也　孔
　氏穎達曰君子之恩意旣至於民故詩之歡樂亦至
　極於民旣能歡樂至極於民則以禮接下故禮亦至
　極於民旣禮能至極於民必為民之所樂故樂亦至
　極於民旣與民同其歡樂若民有禍害則能憂恤極
　於下故哀亦至焉凡此五者皆與民共之君民同有
　感之在於胸心外無形聲故目不得見耳不得聞是
　人君志氣塞滿天地由行五至之道　又曰己欲恩
　愛民亦欲恩愛己有好惡民亦有好惡己欲禮樂民
　亦欲禮樂己欲哀恤民亦欲哀恤是推己所欲與民
　共之也　徐氏師曾曰五至之道分而言之則各造
　其盛而不同序而推之則互為其根而不亂　姚氏
　舜牧曰五至雖有次第而總由一志字來此志一至
　四者自無不至故云志氣塞乎天地子民之心誠切
　懇到心口之間自然欲隱秘而不得便是詩至有是
　心口之圖自然有許多經綸料理出來便是禮至有
　是經綸料理自然欣喜從事而不為疲便是樂至樂
　此而不為疲則視民如傷唯恐或阽於危亡也將戚
　然而不自寧便是哀至哀本於樂樂轉為哀朝夕徃
　來於中無少止息便是哀樂相生所以視不可得見
　聽不可得聞而此志此氣充塞於天地閒
　案樂人之立者必憂人之不能立樂人之達者必憂
　人之不能達方幸其生聚而欣然又憂天下之未能
　徧後日之未能保而戚然哀樂相生周流不息此其
　志氣之所充塞直與天地為量矣哀卽喪也不見不
　聞即下無體無聲無服也言五至而三無已在其中
　下因再問而申言之耳　又案五至至字鄭訓至於
　民王訓相因自然而至陳氏澔訓極盛而無以加三
　説相須其義始備
子夏曰五至旣得而聞之矣敢問何謂三無孔子曰無
聲之樂無體之禮無服之喪此之謂三無子夏曰三無
旣得略而聞之矣敢問何詩近之孔子曰夙夜其命宥
密無聲之樂也威儀逮逮不可選也無體之禮也凡民
有喪匍匐救之無服之喪也(其讀基宥音又逮讀棣選/宣面反匍音扶又音蒲匐)
　(音服又/蒲北反)
　正義鄭氏康成曰於意未察求其類於詩詩長人情
　(呂氏大臨曰子夏雖聞此言而未深通以詩之/道長於人情故問何詩近之欲通其倫類也)其詩
　讀為基聲之誤也逮逮安和貌言君之威儀安和逮
　逮然(呂氏大臨曰逮詩作棣言其威儀富而閑習如/棣之花蕚光輝相逮  陳氏澔曰棣棣盛也)
　則民傚之此非有升降揖讓之禮也(孔疏詩邶風栢/舟篇仁人有威)
　(可畏有儀可象/民自效灋之)救之賙恤之言君於民有喪有以賙
　恤之則民傚之此非有衰絰之服(孔疏詩邶/風谷風篇)　朱子
　曰宥宏深也密靜謐也基積累於下以承藉乎上者
　也言夙夜積德以承藉天命者宏深而靜謐匍匐手
　足竝行急遽之狀(陳氏澔曰手行/為匍伏地為匐)　呂氏大臨曰無
　聲者樂之道無體者禮之本無服者喪之理三者行
　之在心外無形狀可知也　方氏慤曰宥則寛以致
　和密則深而能靜寛而致和所以為樂也然深而能
　靜則為無聲焉有威可畏有儀可象所以為禮也然
　不可選則為無體焉匍匐救之所以為喪也然凡民
　而已則為無服焉　輔氏廣曰夙夜基命宥密則無
　時而不和威儀逮逮不可選則無動而不節凡民有
　喪匍匐救之則哀不必見於服也　吳氏澄曰三無
　不言志不言詩蓋志行乎三者之中能是三者則民
　之情無不達矣所謂禮樂之原也
　存疑鄭氏康成曰基謀也密靜也言君夙夜謀為政
　敎以安民則民樂之此非有鐘鼓之聲也(孔疏詩周/頌昊天有)
　(成命篇基始命信宥寛也言文王始信順天命行/寛𢎞仁静之化鄭意謀為政敎民得寛和安靜)
子夏曰言則大矣羙矣盛矣言盡於此而已乎孔子曰
何為其然也君子之服之也猶有五起焉
　正義鄭氏康成曰言盡於此乎意以為說未盡也服
　猶習也君子習讀此詩起此之義其說有五也　孔
　氏穎達曰子夏疑其未盡故問之孔子告以何為其
　盡君子習之猶有五種起發也　方氏慤曰大言光
　輝於外羙言充實於内盛言無以有加盡言無有餘
　蘊起言有加而無已　陸氏佃曰猶有五起孔子之
　言所以進商也　董氏仲舒曰勉強行道則徳日起
　而大有功
子夏曰何如孔子曰無聲之樂氣志不違無體之禮威
儀遲遲無服之喪内恕孔悲無聲之樂氣志旣得無體
之禮威儀翼翼無服之喪施及四國無聲之樂氣志旣
從無體之禮上下和同無服之喪以畜萬邦無聲之樂
日聞四方無體之禮日就月將無服之喪純徳孔明無
聲之樂氣志旣起無體之禮施及四海無服之喪施于
孫子(施並音異以豉反畜/音旭許六反聞去聲)
　正義鄭氏康成曰孔甚也(孔疏釋/言文)施易也從順也畜
　孝也(孔疏祭統云/孝者畜也)使萬邦之民競為孝也就成也將
　大也使民之傚禮日有所成至月則大矣起猶從也
　　孔氏穎達曰此以下五節從輕以漸至於重是從
　微至著也初時威儀遲遲但舒遲而已二則翼翼而
　恭敬三則上下和同無不從也四則日就月將漸興
　進也五則施及四海所及遠也初則内恕孔悲謂親
　族之内悲哀其處近也二則施及四國所被遠也三
　則以畜萬邦皆為孝也四則純徳孔明益甚也五則
　施于孫子埀後世也　呂氏大臨曰無聲之樂在於
　氣志無體之禮在於威儀氣志與物不違則固樂矣
　於理旣得則尤樂矣於道旣合則愈樂矣然則雖曰
　無聲日聞四方矣是故天下樂之氣志旣起也威儀
　和而緩則無急迫之態敬而肅則無怠慢之容上下
　和同則無乖異之變然則雖曰無體而小者日就大
　者月將矣是故一人行之施及四海也若夫無服之
　喪本由内恕孔悲則眂人之喪猶己之喪也旣推是
　心施及四國必由是道以畜萬邦厥今純徳孔明其
　後施于孫子此仁之至也氣志旣充威儀旣備而篤
　於仁然後三無五起之義可得而盡矣　方氏慤曰
　氣志不違内無所戾也故繼之以氣志旣得得之於
　身則人從之故繼之以氣志旣從内恕孔悲以仁存
　心也仁者愛人故繼之以施及四國　馬氏睎孟曰
　氣志不違氣與志交養於中未至於旣得得者得中
　也從從心之所念而無所拂也内恕孔悲哀在於心
　而未形於外故繼之以施四國畜萬邦　陸氏佃曰
　不違徳在我而已旣從則有在彼者也　輔氏廣曰
　不違持其志無暴其氣旣得則志帥氣而氣充乎體
　旣從則養而無害矣
　存疑鄭氏康成曰不違者民不違君之氣志也　孔
　氏穎達曰初言民不違君之氣志二云氣志旣得言
　君之氣志得於下三云旣從民所從也四云日聞四
　方及於遠也五云旣起是興起也
　案無聲之樂先儒之說頗異夙夜基命宥密鄭謂夙
　夜謀為政敎是以政敎為君之命故氣志不違即以
　民不違君言之旣得為君得於民旣從為民從乎君
　也呂氏大臨謂不違者我與物不違方氏慤謂内無
　所戾陸氏佃謂徳在於我輔氏廣則直以持其志無
　暴其氣工夫言之似己但樂由中出則無聲之樂斷
　未有舍其本而泛言君民者故始即以基命言之蓋
　必保合天命之太和而後氣志之間無所乖逆内無
　乖逆而後事物各得其理而後我之所順人亦順之
　而後日聞四方和氣洋溢至於天地萬物感而太和
　不過吾氣志之旣起樂之成原如是其靜謐也若夫
　禮則自外作故始即以威儀言之遲遲和為貴也翼
　翼禮節之也然制乎外者正所以養其中與樂不同
　為斯須不可去乎故中言日就月將乃終以施及四
　海禮之成遂如是其廣大也喪則一仁之周流也凡
　民有喪匍匐救之惟以己度人而見其孔悲耳由此
　而四國而萬邦仁益廣也至是而内恕者不待勉強
　也徳純則自如是已且施于孫子仁愈遠也子夏長
　於詩故以詩為問而孔子遂歴以詩語之咏歎淫泆
　意味深長使人感發興起有不能自已者此之謂五
　起也
子夏曰三王之徳參於天地敢問何如斯可謂參天
地矣孔子曰奉三無私以勞天下子夏曰敢問何謂三
無私孔子曰天無私覆地無私載日月無私照奉斯三
者以勞天下此之謂三無私其在詩曰帝命不違至于
湯齊湯降不遲聖敬日齊昭假遲遲上帝是祇帝命式
于九圍是湯之徳也(參音驂勞鄭讀去聲今如字覆敷/救反齊鄭上讀躋下讀齋今上如)
　(字下讀躋子兮反假讀格祗諸/夷反  案今本謂參下無於字)
　正義鄭氏康成曰三王禹湯文武也參天地者其徳
　與天地為三也帝天帝也昭明也假至也祇敬也(孔/疏)
　(釋詁/文)九圍九州之界也是湯之徳者是湯奉於無私
　之徳也　孔氏穎達曰詩商頌長發之篇羙成湯之
　辭　方氏慤曰天立乎上地立乎下人立乎中所謂
　參也立徳以居體固已能參之矣至於興事以致用
　又有在乎奉之焉天地者陰陽之體日月者陰陽之
　用方其參之以居體則止以天地為言及其奉之以
　致用故兼之以日月也天之運轉地之生育日月之
　升降變化不停可謂勞矣為天下者得不奉此三者
　以勞之乎雖然勞之而茍有私人得無怨乎故其所
　奉者主於無私也　朱子曰商之先祖旣有明徳天
　命未嘗去之以至于湯湯之生也應期而降適當其
　時其聖敬又日躋升以至昭假于天久而不息惟上
　帝是敬故帝使之為灋於九州也
　存疑鄭氏康成曰勞勞來(案孟子勞/之來之)詩讀湯齊為湯
　躋躋升也降下也齊荘也式用也此詩云殷之先君
　為政不違天命至于湯升為君又下天之政敎甚疾
　其聖敬日莊嚴其明道至于民遲遲然安和天是用
　敬之命之用事於九州謂使王也　孔氏穎達曰湯
　降下賢士能速疾不遲假暇也湯以昭明寛暇天下
　之士心遲遲然舒緩也　嚴氏粲曰湯之謙抑所以
　自降下者甚敏而不遲故聖敬之徳日以躋升日躋
　言至誠無息也其昭格於天遲遲甚緩言湯無心于
　得天付之悠悠也
　案詩義則朱子與諸說盡矣但此引以証奉三無私
　則所謂帝命不違者天之無私也湯與天齊湯之奉
　天無私也蓋人有私則有違天無私故命於物者皆
　不違易所云物與无妄也人一有私即與天地不相
　似惟湯之無私與天齊一古人引詩多斷章取義似
　如此說乃切合言不遲又言遲遲者不遲克己之勇
　所以致其決遲遲達天之養所以俟其化
　總論孔氏穎達曰自此至大王之徳節論三無私之
　事並明湯及文武三代大王之徳
天有四時春秋冬夏風雨霜露無非敎也地載神氣神
氣風霆風霆流形庶物露生無非敎也(霆音/廷)
　正義鄭氏康成曰言天之施化收殺地之載生萬物
　非有所私也無非敎者皆人君所當奉行以為政敎
　也　孔氏穎達曰此論天地無私聖人則之以為敎
　天春生夏長秋殺冬藏以風以雨以霜以露化養於
　物聖人則之事事傚灋以為敎故云無非敎也神氣
　謂神妙之氣霆雷也地以神氣風雷之等流布其形
　衆物感此神氣風霆之形露見而生人君灋此地之
　生物事事奉之以為敎故云無非敎也春秋云天有
　六氣此經云天有風雨不偏屬於地但氣從地出又
　風著於土雷出於地故神氣風雷偏繫於地　呂氏
　大臨曰風霆猶風雨皆神氣也降於天載於地以成
　化育者也猶於地言之則以流形而可見也　方氏
　慤曰四時以風雨霜露為之用庶物以神氣風霆為
　之體神氣者天氣也及其下降而得地載之故曰地
　載神氣神氣散而為風薄而為霆故曰神氣風霆風
　霆流形形成而後物生可見故曰庶物露生雨露莫
　不物資以生然止以風霆言之者以風霆無方而莫
　測尤為氣之神故也　陳氏澔曰上文明王道之無
　私此言天地之無私也　徐氏師曾曰天以氣運於
　上故氣一伸而物無不生氣一屈而物無不成天道
　至公之敎由四時見之地載神氣其始也承天而生
　其終也代天而成地道至公之敎由載神氣見之
　案上文無私覆載以形體言此節以化工言此天地
　無私之徳所謂大信不約大時不齊無心而成化者
　也聖人奉之刑賞一春夏秋冬也鼓舞振作一神氣
　也政敎恩澤一風霆雨露流形發生之機也
清明在躬氣志如神耆欲將至有開必先天降時雨山
川出雲其在詩曰嵩髙維嶽峻極于天維嶽降神生甫
及申維申及甫惟周之翰四國于蕃四方于宣此文武
之徳也(耆市志反翰胡/旦反徐音寒)
　正義鄭氏康成曰清明在躬氣志如神謂聖人也峻
　髙大也翰幹也言周道將興五嶽為之生賢輔佐甫
　及申為周之幹臣天下之蕃衛宣徳於四方以成其
　王功此文武之徳也是文王武王奉天地無私之徳此宣
　王詩也文武之時其徳如此而詩無以言之取類以
　明之　孔氏穎達曰此明周文武之徳清謂清靜明
　謂顯著言聖人清靜光明之徳在於其身氣志變化
　微妙如神謂文武也詩崧髙篇羙宣王之詩　張子
　曰清明在躬氣志如神此言聖人也耆欲猶言祥福
　也雨之將作山川須出雲蓋一氣耳　呂氏大臨曰
　清而明者天之徳也以天徳在躬故氣志如神　陳
　氏澔曰清明在躬氣志如神卽至誠前知之謂也耆
　欲所願欲之事也有開必先言先有以開發其兆眹
　者如將興必有禎祥也　徐氏師曾曰此言文武無
　私之徳本源澄澈物不能淆清也本體光明物不能
　蔽明也此無私之體也清明之徳在身則氣之所適
　志之所向自能前知所謂至誠如神也此無私之用
　也
　存疑鄭氏康成曰耆欲將至謂其王天下之期將至
　也神有以開之必先為之生賢知之輔佐若天將降
　時雨山川為之先出雲矣仲山甫及申伯為周之幹
　臣　朱子曰耆欲將至有開必先家語作有物將至
　其兆必先此語却是竊疑有物訛為耆欲其兆訛為
　有開
　辨正孔氏穎達曰甫甫侯謂呂侯也鄭注禮時未見
　毛詩傳後箋詩乃得之故與禮注别也　邵氏囦曰
　耆欲二字古人以明可願之事不獨孔子閒居言之
　也衛孔悝鼎銘亦曰乃考文叔興舊耆欲
　案天地無私故清明在天地聖人無私故清明在聖
　人由是志氣之動亦如風霆之神立之斯立道之斯
　行綏之斯來動之斯和聖人之耆欲甫祈至是而聖
　人開之物先應之如天將降時雨而山川先出雲者
　然引詩只以証天人相應之理並不重將王天下而
　生賢才意而說者且謂宣王時生申伯亦文武積徳
　所感不太迂乎
　總論應氏鏞曰是篇論禮樂之原至深至遠而實以
　志氣為之主始言塞乎天地末言氣志如神則充養
　之妙而無閒也孟子所謂以直養而無害則塞乎天
　地之閒者也其中論五起而反覆以志氣為言蓋持
　養用功者不一而足也孟子所謂持其志無暴其氣
　者也
三代之王也必先其令聞詩云明明天子令聞不已三
代之徳也弛其文徳協此四國大王之徳也(弛式氏反/大音泰)
　正義鄭氏康成曰令善也言以名徳善聞天乃命之
　王也不已不倦止也弛施也協和也大王文王之祖
　周道將興始有令聞　孔氏穎達曰此總結三代以
　其無私故令聞不已三代之所以王天下者必祖父
　未王之前先有令聞也江漢之篇羙宣王之詩明明
　天子謂宣王此記則謂三代之王也言父祖及身令
　聞不休故云三代之徳詩亦江漢篇弛本文作矢陳
　也此云弛施也言大王弛其文徳和此四方之國居
　豳而狄人侵之不忍鬭其民乃徙居岐山之陽而王
　業起焉故云大王之徳
　通論孔氏穎達曰唯云湯與文武不稱夏者以夏承
　禹後為天下治水過門不入無私事惟殷周以戰爭
　而取天下恐其有私故特舉之也
　案明明正所謂清明在躬也又獨舉大王者以大王
　之不隕厥問尤可見文武之王必先其令聞處且以
　明三代之王以文徳不以武功恐人疑湯武之得天
　下以征誅非無私也弛文徳協四國則勞天下之証
　可見禮樂之原一無私之徳也
子夏蹶然而起負牆而立曰弟子敢不承乎(蹶居衛反/又音厥)
　正義鄭氏康成曰承奉承不失隊也起負牆者所問
　竟辟後來者　姚氏舜牧曰負牆而立者聞此敎而
　謙退以承之也與循牆而懼意同
　
　
　
　
　
　
　
　
　
　
　
　
欽定禮記義䟽卷六十四
欽定四庫全書
欽定禮記義疏卷六十五
　坊記第三十(坊音防徐/扶訪反)
　　正義孔氏穎達曰案鄭目録云名曰坊記者以其
　　記六藝之義所以坊人之失者也此於别録屬通
　　論此篇凡三十九章體例不一或數經共論一事
　　或一經惟説一事或每事引詩書結之或不引詩
　　書無義例也　程子曰坊記不知何人所作觀其
　　引論語曰則不可以為孔子之言漢儒如賈誼董
　　仲舒所言蓋得此篇之意或者其所記與
子言之君子之道辟則坊與坊民之所不足者也大為
之坊民猶踰之故君子禮以坊德刑以坊淫命以坊欲
　(辟讀譬坊防古/字通用與平聲)
　正義鄭氏康成曰民所不足謂仁義之道也失道則
　放辟邪侈也嚴其禁尚不能止況不禁乎命謂教令
　　孔氏穎達曰此節𤼵端總明所坊之事此篇悉言
　子云唯此一章稱子言之者以是一篇之總要也君
　子之道坊民之過辟如坊之礙水坊民者為民行仁
　義不足故也人君設禮以坊民德之失制刑以坊民
　之淫邪設法令以坊民之貪欲　方氏慤曰君子有
　禮以坊德有刑以坊淫有命以坊欲其為坊也大矣
　然或失於德而犯禮或溺於淫而犯刑或徇於欲而
　犯命故曰大為之坊民猶踰之若失於德溺於淫徇
　於欲者則所謂辟也　馬氏睎孟曰禮所以制中故
　禮以坊德刑所以禁過故刑以坊淫命所以知分而
　安之故命以坊欲　應氏鏞曰性之善為德禮以坊
　之而飬其源性之蕩為淫刑以坊之而遏其流出於
　禮則入於刑然人之欲無窮非坊閑所能盡聖人於
　是有命之説焉命出於天各有分限截然不可踰也
　天命至嚴人力莫施以是坊之則覬覦者塞羡慕者
　止而欲不得以肆矣
　案此一篇之大指坊有二義一蓄水不使不足一障
　水不使有餘坊德是蓄其在内者坊淫坊欲是障其
　在外者坊民理之不足兼制民欲之有餘　又案命
　字鄭孔只以法令言然如應氏説亦周密故兩存之
　此君子是古先聖王制禮立教者不單是人君治民
子云小人貧斯約富斯驕約斯盗驕斯亂禮者因人之
情而為之節文以為民坊者也故聖人之制富貴也使
民富不足以驕貧不至於約貴不慊於上故亂益亡(慊/口)
　(簟反亡/讀無)
　正義鄭氏康成曰約猶窮也此節文者謂農有田里
　之差士有爵命之級慊恨不滿之貌也　孔氏穎達
　曰此明小人貧富皆失於道故聖人制禮而為之節
　文制富者居室丈尺爼豆衣服之事須有法度不至
　驕也為貧者制農田百畝桑麻自贍比閭相賙不令
　至於約也貴謂卿士之屬制其祿秩隨功爵而施則
　貴臣無慊恨君禄爵之薄也益漸也亡無也為亂之
　道漸無也不言賤者從可知也　劉氏彝曰約謂愧
　恥其不足愧恥之極斯為盗矣驕謂踰違於禮法踰
　違之極則為亂矣聖人差其度數定其等降上下既
　分民志一定而僭偪不興於其心故亂益亡禮之制
　也
　存異陳氏澔曰伐氷之家不畜牛羊所以制貴而不
　使之慊也(案鄭訓慊為恨少如陳説/則為快足矣從鄭為正)
　案坊民之道有德有刑有命而此後惟言禮者生民
　有欲惟禮可以制之刑者聖人之不得已而命者亦
　聖人所罕言則言禮而刑與命在其中矣
子云貧而好樂富而好禮衆而以寕者天下其幾矣詩
云民之貪亂寕為荼毒故制國不過千乗都城不過百
雉家富不過百乘以此坊民諸侯猶有畔者(好呼報反/樂音洛據)
　(論語好樂好字衍文/荼音徒乘繩證反)
　正義鄭氏康成曰天下幾矣言如此者寡也寕安也
　大族衆家恒多為亂詩言民之貪為亂者安其荼毒
　之行惡之也古者方十里其中六十四井出兵車一
　乗此兵賦之法也(孔疏皇氏曰案司馬法成方十里/出革車一乗又云甸方八里出長)
　(轂一乗鄭云通溝洫之地則為十里若除溝洫之地/則為八里  案司馬法與周禮不同皇氏此説較鄭)
　(氏旁加一里/之説為勝)成國之賦千乗(孔疏案千乗之賦地方/三百一十六里有畸周)
　(禮公五百里侯四百里則是過千乗云不過千乗者/其地雖過其兵賦唯千乗故論語注云雖大國之賦)
　(亦不是過焉其兵賦之法王畿之内六鄉之法家出/一人萬二千五百家為鄉是一鄉出一軍天子六軍)
　(出於六鄉鄉為正遂為副則遂之出軍與鄉同公邑/出軍亦與鄉同其公卿大夫采地既為井田殊於鄉)
　(遂則出軍亦異於鄉遂鄭注小司徒井十為通士一/人徒二人通十為成革車一乗十成為終十終為同)
　(革車百乗士千人徒二千人此謂公鄉大夫采地出/軍之制也諸侯大國三軍次國二軍小國一軍皆出)
　(鄉遂故費誓云三郊三遂又異義云天子萬乗諸侯/千乗大夫百乗此大判言之尊卑相十之義故魯頌)
　(云公車千乗謂大總計地出軍也公徒三萬謂鄉遂/兵數也  案六鄉六遂田亦宜井謂采邑則井公邑)
　(則不井説/恐未確)雉度名也髙一丈長三丈為雉百雉為長
　三百丈方五百歩(孔疏六尺為歩五六三十故三百/丈為五百歩據此注子男五里則)
　(侯伯七里公九里天子十二里鄭駁異義又云天子/城九里公城七里侯伯城五里子男城三里與此異)
　(也/)子男之城方五里(孔疏周禮典命云子男五命其/國家宮室以五為節國家謂城)
　(方也是子男/城方五里也)百雉者所謂大都三國之一(孔疏子男/五里積千)
　(五百歩左傳云大都參分國之一子男大都/三分國城而居其一是大都五百歩為百雉)　孔氏
　穎達曰此明上下制度有限防其奢僭畔逆之事詩
　大雅桑柔篇時卿大夫亦有畔而獨言諸侯舉其重
　也家富不過百乗者諸侯之卿采地　方氏慤曰千
　乘百乘皆以所出之賦言之　葉氏夢得曰先王辨
　貴賤之分而諸侯大夫等差如此者葢坊民為主其
　弊也諸侯倍畔以相簒所謂後義而先利不奪不饜
　者此也　陳氏澔曰貪猶欲也荼苦菜也毒螫蟲也
　存疑孔氏穎達曰左傳云唯卿備百邑地方百里也
　直云為卿百邑未知天子諸侯公卿大夫采地大小
　案鄭注小司徒云百里之國凡四都五十里之國凡
　四縣二十五里之國凡四甸又云采地食者皆四之
　一說者據以為公食百里卿食五十里大夫食二十
　五里其諸侯則公之孤侯伯之卿與天子三公同俱
　方百里公之卿與侯伯之大夫俱方五十里公之大
　夫與侯伯之下大夫俱方二十五里其子男之地唯
　方二百里以下其卿之采地不得復方百里易訟卦
　注云小國之下大夫采地方一成其定税三百家鄭
　注論語云伯氏駢邑三百家云齊下大夫之制似公
　侯伯下大夫唯三百家不與禮同也
　案論語曰貧而樂此曰貧而好樂樂則自得好樂則
　荒好樂無荒詩所戒也一字之訛謬以千里石梁王
　氏之疑不為無見
子云夫禮者所以章疑别微以為民坊者也故貴賤有
等衣服有别朝廷有位則民有所讓(别彼列反/朝直遥反)
　正義鄭氏康成曰位朝位也　孔氏穎達曰疑謂是
　非不决當用禮以章明之微謂幽隐不著當用禮以
　分别之　葉氏夢得曰貴賤以爵列也爵以詔德觀
　其貴賤則知德有厚薄衣服以功賜也服以顯庸觀
　其衣服則知功有小大至於朝廷有位則爵命衣服
　所自居也民之視其位則知其定分而行遜避矣故
　曰朝廷有位則民有所讓
　通論方氏慤曰君在廟門外則疑於君故不迎尸於
　門外以明其疑士唯説齊衰於公門以表其微　葉
　氏夢得曰章疑異於决疑疑者似同而異章言其顯
　也决言其成也别微異於明微微者似有而無别言
　其有辨也明言其既著也
　總論孔氏穎達曰自此至犯君一節明章疑别嫌恐
　尊卑相僭使人疑惑之事
　案以下分兩大支一言辨上下一言别内外皆以夫
　禮句提起
子云天無二日土無二王家無二主尊無二上示民有
君臣之别也春秋不稱楚越之王喪禮君不稱天大夫
不稱君恐民之惑也詩云相彼盍旦尚猶患之(相息亮/切盍音)
　(曷/)
　正義鄭氏康成曰楚越之君僭號稱王不稱其䘮謂
　不書𦵏也春秋傳曰吳楚之君不書𦵏辟其僭號也
　(孔疏書𦵏則當稱𦵏楚越/某王辟王之名故不書𦵏)臣者天君(孔疏言臣/尊君如天)稱天
　子為天王稱諸侯不言天公辟王也大夫有臣者稱
　之曰主不言君辟諸侯也(孔疏周禮云主友之讐是/臣下自稱巳大夫之君稱)
　(主不稱君若汎例言之大夫有采地者亦稱君䘮服/傳為其君布帶繩屨是也大夫自相命亦稱主左傳)
　(晉士匄曰事吳敢不如事主是也稱大夫妻亦曰主/魯語季孫問文伯之母曰主亦有以語肥也是也)
　此皆為使民疑惑不知孰者尊也盍旦夜鳴求旦之
　鳥也求不可得人猶惡其反晝夜而亂晦明况於臣
　之僭君求不可得之類亂上下惑衆也　方氏慤曰
　日者人君之象在天者既無二日有土者故無二王
　大而有土者既無二王小而有家者故無二主凡此
　皆以尊無二上故也故曰示民有君臣之别君臣之
　别晝夜之象也其可亂之乎故引逸詩以况之
　案家無二主妻統於夫庶統於適皆是尊無二上官
　有冢宰㑹有主盟師有元帥席有長賓皆是春秋之
　法諸侯請諡於王則以諡係爵如𦵏蔡桓侯不請諡
　於王則但從其臣子之辭若齊桓公晉文公不係爵
　見非王命也　又案越至昭公始見經定十四年允
　常卒勾踐立敗殺吳闔廬于檇李允常卒不書未赴
　也越通中國最晚勾踐之卒又在春秋後何緣得書
　越䘮楚越並稱不考之失
子云君不與同姓同車與異姓同車不同服示民不嫌
也以此坊民民猶得同姓以弑其君
　正義鄭氏康成曰同姓者謂先王先公子孫有繼及
　之道者也其非此則無嫌也(孔疏謂非此先王先公/子孫不有相承繼之勢)
　(則無所嫌疑/得同車也)僕右恒朝服(孔疏僕及車右身衣朝服/故曲禮云乗路馬必朝服)
　(是也其朝服之内則有虎裘狼裘故/玉藻云君之右虎裘厥左狼裘是也)君則各以時事
　唯在軍同服(孔疏左傳云均服振振取虢之旂又鞌/之戰公羊傳云逢丑父為齊頃公車右)
　(衣服與頃公相/似是在軍同服)　馬氏睎孟曰王祭賓客有旅賁服
　王之服而趨節服氏服王服以維王太常其在軍陣
　則射人命有爵者乗王之倅車而皆無與王同車者
　餘論陳氏澔曰不同車以逺害也簒弑之禍常起於
　同姓故與異姓同車則不嫌　黃氏乾行曰魯桓公
　如齊齊襄公使公子彭生乗桓公公薨於車則弑君
　於車不必同姓也羽父使賊弑隐公於寪氏則同姓
　之弑不必在車也嗚呼人君鑒此亦謹於微而巳矣
　案周道親親合之以食而弗殊親親也君不與同姓
　同車以防簒弑有是理乎若同姓能弑君於車豈異
　姓不能弑君於車乎人人而坊之直無同車者而可
　矣今不與同姓而與異姓以為示民不嫌何哉陳恒
　夏徵舒異姓也叔向曰國將亡其宗族枝葉先落則
　公從之為此言者亡國敗家之言也傳曰親不在外
　羈不在内親以在外為嫌巳當春秋末造又荆楚蠻
　方之所為非文武周公大封同姓意矣如又以同車
　為嫌是為君之同姓者在内亦嫌在外亦嫌也不抗
　剄之與盡逐而去之不止矣此可以為訓耶吾意春
　秋多猜暴之君如晉獻公之屬斬刈骨肉誅鋤斥逐
　之餘閒有存者亦視若芒刺而務疎之又嬴秦刻薄
　既得天下而子弟為匹夫懼其崩離觖望胡越起於
　輦下於是有同姓不同車之令凡此二端理或有之
　作書者不知裁擇且妄託為夫子之言謬之謬者也
　黄氏之説未盡故引而伸之其曰謹於微自平允
子云君子辭貴不辭賤辭富不辭貧則亂益亡故君子
與其使食浮於人也寧使人浮於食
　正義鄭氏康成曰亡無也食謂祿也在上曰浮禄勝
　巳則近貪巳勝禄則近亷　方氏慤曰賤不貪貴貧
　不慕富則無争奪之禍矣故亂益亡　熊氏安生曰
　貴賤謂爵之尊卑貧富謂祿之厚薄
子云觴酒豆肉讓而受惡民猶犯齒衽席之上讓而坐
下民猶犯貴朝廷之位讓而就賤民猶犯君詩云民之
無良相怨一方受爵不讓至于巳斯亡(衽而審反/上時掌反)
　正義鄭氏康成曰犯猶僭也齒年也禮六十以上籩
　豆有加貴秩異者良善也言無善之人善遥相怨貪
　爵禄好得無讓以至亡巳　孔氏穎達曰詩小雅角
　弓篇引之証上毎事須讓也　方氏慤曰禮六十以
　上籩豆有加故觴豆以犯齒言三命不齒席於尊東
　故衽席以犯貴言族人不得以其戚戚君故朝廷以
　犯君言
　存異陳氏澔曰爵酒器也嚴氏云兄弟有因杯酒得
　罪而怨者此為持平之論以觧之言人之相怨各執
　一偏而不參彼已之曲直故但知怨其上而不思巳
　過然其端甚㣲或止因受爵失辭遜之節而或至於
　亡其身亦可念矣
　案古人謹禮於微皆所以豫逺不敬也受爵不讓則
　犯齒犯貴犯君矣此詩主不令兄弟言之朱子詩傳
　兄弟相怨相讒以取爵位若晉之奚齊齊之荼皆至
　於巳斯亡者也豈杯酒之謂
子云君子貴人而賤巳先人而後巳則民作讓故稱人
之君曰君自稱其君曰寡君(先後並去聲/一二章並同)
　正義鄭氏康成曰寡君猶言少德之君言之謙　方
　氏慤曰貴人而賤巳則不驕先人而後巳則不争故
　民作讓書曰汝唯不矜天下莫與汝爭能汝唯不伐
　天下莫與汝争功楊子曰自後者人先之自下者人
　髙之皆謂是矣
　案莫尊於君而巳之君猶為之謙則在巳者無所不
　讓可知
子云利祿先死者而後生者則民不偝先亡者而後存
者則民可以託詩云先君之思以畜寡人以此坊民民
猶偝死而號無告(偝音佩畜詩/作朂號平聲)
　正義鄭氏康成曰言不偷於死亡則於生存信偝死
　而號無告言死者見偝其家之老弱號呼稱寃無所
　告理也　孔氏穎達曰此明坊人偝死嚮生之事利
　祿之事假令死之與生並宜俱得則先與死者而後
　生者則民皆不偝於死者也亡謂身為國事亡在外
　者先與在外亡者而後與國内存者則民皆仁厚可
　以大事相付託也詩邶風燕燕之篇　方氏慤曰死
　謂為國家死其事者亡謂為國家亡而在外者利禄
　之所施不必及其身也錄其人之功以及其親族若
　周官以其財飬死政之老與其孤禮言去國三世爵
　祿有列於朝之類是也以死者君心猶所不忘則民
　勤於孝思矣故曰民不偝以亡者君心猶所不絶則
　民勉於忠義矣故曰民可以託
　存疑鄭氏康成曰此䘙夫人定姜之詩定姜無子立
　庶子衎是為獻公畜孝也獻公無禮於定姜定姜作
　詩言獻公當思先君定公以孝於寡人(孔疏所引詩/衛荘姜送歸)
　(妾也鄭與詩注不同/者後得毛傳故也)　孔氏穎逹曰詩言歸妾戴媯
　念先君莊公以婦道朂勉寡人寡人莊姜自謂　姚
　氏舜牧曰畜飬也謂思及先君畜飬寡人以證利祿
　先死者而後生者之意
　案此詩有逺送于野之語則作戴媯大歸為是畜當
　依毛詩作朂　又案詩意謂戴媯以思先君勉莊姜
　非謂戴媯思先君故以婦道勉莊姜也疏未安
子云有國家者貴人而賤祿則民興讓尚技而賤車則
民興藝故君子約言小人先言
　正義鄭氏康成曰人君貴尚賢者能者而不吝於頒
　祿賜車服則讓道興賢者能者人所服也技猶藝也
　人尚德不尚言約與先互言耳君子約則小人多矣
　小人先則君子後矣易曰君子多識前言往行以畜
　其德　孔氏穎達曰此明尚賢能重言行之事約謂
　省約　方氏慤曰貴人而賤禄尚技而賤車皆謂任
　賢使能錫予之無所吝也上之所化如此不徒事空
　言而巳必有以踐其言焉故繼之以君子約言小人
　先言
　案論定後官位定後禄虞書敷奏以言明試以功而
　後車服以庸古帝王愼重爵祿如此又可賤乎賤祿
　賤車亦記禮者過也註云貴有德尚有能而不吝於
　班禄賜車斯得之
子云上酌民言則下天上施上不酌民言則犯也下不
天上施則亂也故君子信讓以涖百姓則民之報禮重
詩云先民有言詢于芻蕘(施去/聲)
　正義鄭氏康成曰酌猶取也取衆民之言以為政敎
　則得民心得民心則恩澤所加民愛之如天矣言其
　尊也涖臨也報禮重者猶言能死其難先民謂上古
　之君也詢謀也芻蕘下民之事也言古之人君將有
　政教必謀之於庶民乃施之　孔氏穎達曰詩大雅
　板之篇引之證上酌民言之事　陸氏佃曰酌之於
　民還以治民我無為也順民而巳豈有犯哉　方氏
　慤曰不酌民言則事或妄行故曰犯　輔氏廣曰上
　酌民言則上敬其下下天上施則下尊其上古人惟
　民是畏信則使民之可信讓則制行不以巳故民尊
　君如天盡敬事之誠
　存疑孔氏穎達曰在上不取民言違戾於下則民怨
　怒以犯於上若不仰君如天雖有君㤙而在下不領
　則禍亂之事起也
　案此為人君自用者坊也酌民言不欺於民而信不
　驕於民而讓也天天之也王心虛公協於克一即是
　天道故民從而天之犯屬上亂屬下上犯則下亂孔
　氏合犯與亂為一文義不順
子云善則稱人過則稱巳則民不争善則稱人過則稱
巳則怨益亡詩云爾卜爾筮履無咎言(履作/體)
　正義方氏慤曰巳不矜伐故民不争且能無巳故怨
　益亡　陳氏澔曰詩衛風氓之篇履當依詩作體謂
　卜之於龜筮之於蓍其卦兆之體皆無凶咎之辭也
　以無咎明不争不怨之意
　存疑鄭氏康成曰爾汝也履禮也言女鄉卜筮然後
　與我為禮則無咎惡之言矣言惡在已彼過淺也
子云善則稱人過則稱巳則民讓善詩云考卜惟王度
是鎬京惟龜正之武王成之(度音鐸/詩作宅)
　正義鄭氏康成曰度謀也鎬京鎬宫也言武王卜而
　謀居此鎬邑龜則出吉兆正之武王築成之此臣歸
　美於君也(案記不言君所引武王成之/詩則以稱君為稱人之證也)
　存疑陳氏澔曰詩文王有聲之篇謀度鎬京之居武
　王之志巳先定矣及以吉凶取正於龜而遂以為正
　是武王不自以為功而讓之龜卜也(案讓之龜卜與/記文稱人意不)
　(合/)
子云善則稱君過則稱巳則民作忠君陳曰爾有嘉謀
嘉猷入告爾君于内女乃順之于外曰此謀此猷惟我
君之德於乎是惟良顯哉(女讀汝於/乎音嗚呼)
　正義鄭氏康成曰君陳篇名在尚書今亡(孔疏言今/亡者鄭不)
　(見古文尚/書故也)嘉善也猷道也順行之也　陸氏佃曰臣
　良君顯以良故顯也
　存疑鄭氏康成曰君陳葢周公之子(孔疏書云周公/既沒命君陳分)
　(正東郊作蔡仲之命皆是/父卒命子故知周公之子)伯禽弟也惟良顯哉美君
　之徳(孔疏既歸徳於君又歎美君徳/曰於乎是君徳良善顯明哉)
　辨正林氏之竒曰君陳漢孔氏但曰臣名鄭康成注
　禮記坊記曰君陳葢周公之子伯禽弟也蘇氏陳少
　南俱以為非而陳少南為詳明謂周公命康叔成王
　命蔡仲見於告戒之辭如是之審况周公叔父有大
　勲勞於成王今命其子以繼父事何無懿親之語若
　言他人然決無是理也
子云善則稱親過則稱巳則民作孝大誓曰予克紂非
予武惟朕文考無罪紂克予非朕文考有罪惟予小子
無良(大音/泰)
　正義鄭氏康成曰大誓尚書篇名克勝也非予武非
　我武功也文考文王也無罪則言有徳也無良無功
　善也此武王誓衆以伐紂之辭　陳氏澔曰引以證
　善則稱親之義
子云君子弛其親之過而敬其美論語曰三年無改於
父之道可謂孝矣髙宗云三年其惟不言言乃讙
　正義鄭氏康成曰弛猶棄忘也孝子不藏記父母之
　過無改不以巳善駁親之過髙宗殷王武丁也名篇
　在尚書(孔疏案其惟不言在尚書説命篇言乃讙在/無逸篇鄭不見古文尚書見尚書序有髙宗)
　(之訓謂有/此語也)三年不言有父小乙䘮之時讙當為歡其
　既言天下皆歡喜樂其政教也
　通論葉氏夢得曰書言乃雍雍則和之至此言乃讙
　讙則樂之至也
　案弛其過為善以盖前愆則親之過忘此易幹蠱之
　義不僅子為父隐也敬其美有善繼善述意不僅善
　則稱親也引書以證三年無改葢髙宗之父小乙在
　商為中主其事必多可改髙宗三年之内絶不言及
　三年外乃言改之故人樂其能改又嘉其不遽改也
子云從命不忿微諫不倦勞而不怨可謂孝矣詩云孝
子不匱
　正義鄭氏康成曰微諫不倦者子於父母尚和順不
　用鄂鄂論語曰事父母㡬諫見志不從又敬不違内
　則曰父母有過下氣怡色柔聲以諌諫若不入起敬
　起孝悦則復諫此所謂不倦匱乏也孝子無乏止之
　時　孔氏穎達曰詩大雅既醉篇美成王告太平之
　詩
　餘論葉氏夢得曰雖從命而有所謂不從命故曰從
　義不從命雖微諫而有所謂不微諫故當不義則諍
　之雖無怨而有所謂可怨故號泣於旻天於父母事
　親至於可怨則在巳者已盡故次之以不匱　陳氏
　澔曰從命不忿謂承受父母命令之時不可有忿戾
　之色盖或以他事致忿而其色未平也一説忿當作
　怠
　案忿作怠為是親命當從則從之而不敢怠所謂敬
　其美也或不可從則㡬諫以望其改所謂弛其過也
子云睦於父母之黨可謂孝矣故君子因睦以合族詩
云此令兄弟綽綽有裕不令兄弟交相為瘉
　正義鄭氏康成曰睦厚也黨猶親也合族謂與族人
　燕與族人食令善也綽綽寛容貌交猶更瘉病也
　孔氏穎達曰君子因親睦之道以㑹聚宗族為燕食
　之禮詩小雅角弓篇刺幽王不親九族之詩言此有
　德者善於兄弟故綽綽然而有寛裕無徳者不善兄
　弟交相為病害　方氏慤曰於父母之黨猶且睦之
　况父母乎　馬氏曰附而相顧者睦也秦康公送晉
　文公至於渭陽親之至也贈之以車乗惠之至也繼
　之以瓊瑰玉佩言其愛之無巳也此為睦於父母之
　黨
　案父之黨四母之黨三皆父母之所愛也睦之則父
　母之心悦故可為孝
子云於父之執可以乗其車不可以衣其衣君子以廣
孝也(上衣/去聲)
　正義鄭氏康成曰父之執與父執志同者也可以乗
　其車車於身差逺也謂與己位等　孔氏穎達曰
　衣在身車比衣稍逺故可以乗其車若尊卑懸絶不
　可傳通車服故知與巳位等但是父之執故不可衣
　其衣也　方氏慤曰衣於身最密前經言君與異姓
　同車不同服亦以是而已夫孝所以事父也於父之
　執猶且如此則孝之所及廣矣故曰君子以廣孝也
　　陳氏澔曰廣孝謂敬之同於父亦錫類之義也
　黄氏乾行曰此上兩章皆承前章孝子不匱而言由
　父母推之而睦於其黨又推之而敬於其執然則君
　子安往而不為孝哉
子云小人皆能飬其親君子不敬何以辨(飬羊/尚反)
　正義鄭氏康成曰辨别也　輔氏廣曰飬而不敬有
　之矣未有敬而不飬者也
子云父子不同位以厚敬也書云厥辟不辟忝厥祖(辟/音)
　(壁/)
　正義鄭氏康成曰同位尊卑等為其相褻辟君也忝
　辱也為君不君與臣子相褻則辱先祖矣君父之道
　宜尊嚴　孔氏穎達曰尚書太甲三篇伊尹戒太甲
　之辭　陳氏澔曰言君不君而與臣相褻則辱其先
　祖以喻父不自尊而與卑者同位亦為忝祖也
　案不同位謂受爵於君不敢與父同列與三賜不及
　車馬同義辟法也尊也或謂父亦可稱辟易所謂嚴
　君也此盖斷章取義耳然終不若陳氏澔以君喻父
　之説為確也鄭注先以書之本義言之而後並言君
　父其義可知矣
子云父母在不稱老言孝不言慈閨門之内戲而不歎
君子以此坊民民猶薄於孝而厚於慈
　正義鄭氏康成曰孝上施言慈則嫌下流也戲謂孺
　子言笑者也孟子曰舜年五十而不失其孺子之心
　歎謂有憂戚之聲也　方氏慤曰父母在不稱老與
　曲禮恒言不稱老同義孝所以愛親慈所以愛子言
　孝不言慈者慮其厚於子而薄於親故也閨門之内
　欲其和而巳故戯而不歎　陳氏澔曰閨門之内謂
　父母之側戲而不歎非事於戲也謂為孺子之容止
　或足以娛親云耳
　總論葉氏夢得曰自君子約言至惟良顯哉皆君臣
　之事自善則稱親至戯而不歎皆父子之事
子云長民者朝廷敬老則民作孝(長竹/丈反)
　正義鄭氏康成曰長民謂天子諸侯也　葉氏夢得
　曰老近於親者也近者猶敬於上則親者民必知孝
　於下矣
　存疑張氏曰朝廷二字疑衍
　案公事之地皆謂之朝廷如入學郷飲鄉射皆是非
　衍也
子云祭祀之有尸也宗廟之有主也示民有事也脩宗
廟敬祀事教民追孝也以此坊民民猶忘其親
　正義鄭氏康成曰有事有所事也(孔疏言所以祭/祀有尸宗廟有)
　(主者示民有/所尊事故也)　孔氏穎達曰人君脩立宗廟恭敬祀
　事者教民追孝於親也　方氏慤曰尸用於祭祀之
　時主藏於宗廟之内為尸以象其生為主以寓其存
　事死如事生事亡如事存此所以言示民有事也追
　孝與祭統追飬繼孝同義
子云敬則用祭器故君子不以菲廢禮不以美沒禮故
食禮主人親饋則客祭主人不親饋則客不祭故君子
苟無禮雖美不食焉易曰東鄰殺牛不如西鄰之禴祭
寔受其福詩云既醉以酒既飽以德以此示民民猶争
利而忘義(食禮之/食音似)
　正義鄭氏康成曰祭器籩豆簋鉶之屬也有敬事於
　賓客則用之謂饗食也盤盂之屬為燕器君子不可
　以其薄不及禮而不行禮亦不可以其美過禮而去
　禮禮主敬廢滅之是不敬易辭在旣濟(孔疏九/五爻辭)既濟
　離下坎上離為牛坎為豕東鄰謂紂西鄰謂文王言
　殺牛而凶不如禴祭殺豕受福喻奢而慢不如儉而
　敬也(孔疏此據一國風俗奢儉不得/以天子諸侯俱用太牢為妨)春秋傳曰黍稷
　非馨明徳惟馨信矣引詩者言君子饗燕非專為酒
　殽亦以觀威儀講徳也　孔氏穎達曰前經坊民以
　為孝之道此經教民以為敬行義之事菲薄也沒過
　也君子不以貧窶菲薄廢禮不行不以財物豐多華
　美其事沒過於禮易言奢而慢禮不如儉而恭敬實
　為神所福祐也詩大雅既醉篇言成王祭祀合於禮
　儀既盡也言君臣盡醉以酒至於祭之末觀十倫之
　義盡飽以徳也　葉氏夢得曰祭器所以事神非同
　於所安也致敬於賔客則用之亦所以神事之也少
　之為貴以其内心也故不以菲廢禮多之為貴以其
　外心也故不以美沒禮惟其不必美也故饋而後食
　既醉而飽以徳唯其不必菲也故殺牛而祭不如夏
　禴葢君子無意於菲美者示其逺利有志於飽徳者
　示其恩義民之反此乃至於争利而忘義故不言坊
　者以其事示之而巳矣
子云七日戒三日齊承一人焉以為尸過之者趨走以
教敬也醴酒在室醍酒在堂澄酒在下示民不淫也尸
飲三衆賓飲一示民有上下也因其酒肉聚其宗族以
教民睦也故堂上觀乎室堂下觀乎上詩云禮儀卒度
笑語卒獲(齊側皆反醍/音體度如字)
　正義鄭氏康成曰戒謂散齊也承猶事也淫猶貪也
　澄酒清酒也(孔疏澄酒澄齊也以其清/於醴齊醍齊故云清酒)三酒尚質不
　尚味(案此醴酒即禮運醴醆此醍酒即禮運粢醍此/實三齊而言酒通名耳非昔酒事酒之三酒也)
　(據孔疏云三酒味厚以示民不淫故知非彼三酒也/禮運有𤣥酒在室故云醴醆在户此云在室户之内)
　(即室/也)上下猶尊卑也主人主婦上賓獻尸乃後主人
　降洗爵獻賓也(孔疏皆儀/禮特牲文)祭有酒肉羣昭羣穆皆至
　而獻醻之咸有薦爼也堂上堂下言祭時肅敬之威
　儀也卒盡也獲得也言在廟中者不失其禮儀皆歡
　喜得其節也　孔氏穎達曰此明祭祀恭敬之義使
　禮儀各得其所醴齊醍齊澄酒味薄者在上味厚者
　在下貴薄賤厚示民不貪淫於味也尸飲三衆賓飲
　一尊上者得酒多卑下者得酒少是示民有上下也
　因祭祀之酒肉於祭祀之末聚其宗族昭穆相獻酬
　教民相親睦也祭祀之時在堂上者觀在室之人以
　取法在堂下之人觀堂上之人以為則上下内外更
　相倣法也詩小雅楚茨篇言祭之禮儀盡合其法度
　笑語盡得其節制也　方氏慤曰為君尸者大夫士
　見之則下之君知所以為尸者則自下之故云過之
　趨走
子云賓禮毎進以讓䘮禮每加以逺浴于中霤飯于牖
下小歛于户内大歛于阼殯于客位祖于庭𦵏于墓所
以示逺也殷人弔于壙周人弔于家示民不偝也子云
死民之卒事也吾從周以此坊民諸侯猶有薨而不𦵏
者(飯音/反)
　正義鄭氏康成曰逺之所以崇敬也阼或為堂既𦵏
　哀而哭踊於是弔之從周周於送死尤備也　孔氏
　穎達曰此明送䘮漸逺弔哭有節示民不偝之事鄉
　飲酒禮主人迎賓至門三辭至階三讓皆主人先入
　先登是毎進以讓也殷人即壙上而弔於送死太簡
　周人孝子反哭至家乃始弔於送死殷勤是情理備
　至故云吾從周也　葉氏夢得曰賓禮所以接人欲
　其有文則每進以讓䘮禮所以送神欲其至敬則每
　加以逺惟其進以讓故三辭三讓而至不然則巳蹙
　惟其加以逺故事鬼神而逺之也殷人練而祔之逺
　也故近而弔於壙周人卒哭而祔之近也故逺而弔
　於家孟子曰飬生不足以當大事周人尚文而送死
　尤備故從周
　存異徐氏師曾曰子云死民之卒事以下應各為一
　章葢孔子從周者以䘮禮大備於周也不止謂上文
　弔於家一事
　案䘮禮孔子從殷者多矣此斷指反哭一事詳見檀
　弓
子云升自客階受弔于賓位教民追孝也未沒䘮不稱
君示民不争也故魯春秋記晉䘮曰殺其君之子奚齊
及其君卓以此坊民子猶有弑其父者
　正義鄭氏康成曰升自客階受弔賓位謂反哭時也
　(孔疏以承上文𦵏於/墓故知為反哭時也)既𦵏矣猶不由阼階不忍即父
　位也沒終也春秋傳曰諸侯於其封内三年稱子(孔/疏)
　(文九年公/羊傳文)至其臣子踰年則謂之君矣(孔疏是史之/䇿書臣子稱)
　(君/也)奚齊與卓子皆獻公之子也獻公卒其年奚齊殺
　明年而卓子殺矣(孔疏僖九年秋九月晉侯詭諸卒/冬晉里克殺其君之子奚齊十年)
　(里克弑其君卓/是踰年稱君也)弑父不子之甚　孔氏穎逹曰此明
　民追孝於親諸侯未終䘮不得稱君示民不争之事
　既𦵏反哭之時孝子升自客階受弔於堂上西方賓
　位之處不敢在東方以即父位示民追孝之心也未
　終三年之䘮嗣子不合稱君所以然者示民不令父
　子相争也　葉氏夢得曰升客階不敢代父也受弔
　於賓位不敢為主也不敢代父而為主者不忘親也
　故曰追孝古者君薨百官總巳以聽冢宰三年則是
　君不言而冡宰攝之也以其不言故未終䘮止稱曰
　子
　案未𦵏稱子尸柩猶在也𦵏即稱君臣子之辭國不
　可一日無君也在國史則明年正月必書即位不論
　未𦵏已𦵏正一君之始也在嗣君則於封内三年稱
　子孝子之心不忍君也孔子春秋三年内弑書君正
　名分明君臣之義也㑹盟則稱子存惻隐明父子之
　仁也此言未沒䘮不稱君似指孝子三年稱子而引
　奚齊卓子又似指未𦵏稱子巳𦵏稱君豈互舉見義
　歟
子云孝以事君弟以事長示民不貳也故君子有君不
謀仕惟卜之日稱二君喪父三年喪君三年示民不疑
也父母在不敢有其身不敢私其財示民有上下也故
天子四海之内無客禮莫敢為主焉故君適其臣升自
阼階即位于堂示民不敢有其室也父母在饋獻不及
車馬示民不敢專也以此坊民民猶忘其親而貳其君
　(弟與悌同長竹丈/反饋又作餽音同)
　正義鄭氏康成曰不貳不自貳於尊者也自貳謂若
　鄭叔段者也君子有君謂君之子父在者也不謀仕
　嫌遲為政也卜之日謂君有故而為之卜也二當為
　貳惟卜之時辭得曰君之貳某爾晉恵公獲於秦命
　其大夫歸擇立君曰其卜貳圉也不疑不疑於君之
　尊也父母在身及財皆當統於父母者也有猶專也
　臣亦統於君車馬家物之重者　孔氏穎達曰此明
　事君父之道君無骨肉之親若不為重服民則疑君
　不尊今喪君三年與喪父同示民不疑於君之尊也
　　方氏慤曰孝以事君者推事父之道以事君也弟
　以事長者推事兄之道以事長也若是則臣不敢貳
　於其君幼不敢貳於其長矣故曰示民不貳也不敢
　有其身傳所謂為人子者無以有已是也不敢私其
　財者經所謂不有私財是也若是則上之勢不分於
　下故曰示民有上下也曲禮曰為人子者三賜不及
　車馬君之所賜且不敢受況專之以授人乎故曰示
　民不敢專也　葉氏夢得曰忠孝弟順其本一也以
　其本一故有君不謀仕而其喪君亦如為父三年君
　統臣者也故天子無客禮君適於臣則為主父統子
　者也故父在子不敢有其身私其財以為饋獻　輔
　氏廣曰子不敢有其身臣不敢有其室一心也貳其
　君者不以事親者事其君也
　案或謂君子既有此君不可謀仕他國唯筮仕之日
　則可舉兩國之君以卜之耳豈既仕有君而可貳心
　乎此與注異存之以備一説
子云禮之先幣帛也欲民之先事而後禄也先財而後
禮則民利無辭而行情則民爭故君子於有饋者弗能
見則不視其饋易曰不耕穫不葘畬凶以此坊民民猶
貴禄而賤行(先後並去聲葘音緇畬/音余賤行之行去聲)
　正義鄭氏康成曰禮謂所執之贄以見者也既相見
　乃奉幣帛以脩好也或云禮之先辭而後幣帛財幣
　帛也利猶貪也辭辭讓也情主利欲也饋遺也不能
　見謂有疾也不視猶不内也易言必先種之乃得穫
　若先葘乃得畬也安有無事而取利者乎行猶事也
　言務得其禄不務其事　孔氏穎達曰此明坊民使
　輕財重禮貴行賤禄之事先行相見之禮是先事乃
　後用幣帛是後禄也先用財而後行禮民則化之貪
　於利也與人相見無辭讓之禮直行已情則有利欲
　故民争君子於人之饋已者已若疾病不能見其
　所饋之人則不納其所饋之物也易无妄六二爻辭
　六二居中得位合事九五被六三所隔不得往仕是
　道之不行雖食其禄猶不耕而穫割不葘而畬田無
　功得物是其凶也引之者證貪財之事　方氏慤曰
　禮之先幣帛言物以禮為先也孟子謂恭敬者幣之
　未將是矣禮者事之象幣帛者禄之象故曰欲民之
　先事而後禄也先財而後禮則徇利而忘義故曰則
　民利無辭與表記無辭不相接也之無辭同行情則
　檀弓所謂直情而徑行是也無辭則失取與之名行
　情則失利欲之節是非廉讓之道也故曰則民爭辭
　必相見而後伸故主人有故而弗能見饋者則不視
　其饋慮其無名故也蓋凡納物者必視其多寡是否
　而後納之故貴禄而賤行者不以行事為先也
　案鄭注云或作禮之先辭而後幣帛今以下文考之
　甚是蓋辭者行禮之辭如辭曰餽贐辭曰聞戒有所
　處則禮也若無辭而以幣帛來是貨之也弗能見不
　可見而以疾辭也今易作不耕穫不葘畬則利有攸
　往此直言凶以義斷之也
　存疑鄭氏康成曰田一歲曰葘二歲曰畬三歲曰新
　田
　辨正孔氏穎達曰爾雅作二歲曰新田三歲曰畬孫
　炎云葘始殺草木新田新成柔田畬舒緩也此注誤
子云君子不盡利以遺民詩云彼有遺秉此有不斂穧
伊寡婦之利故君子仕則不稼田則不漁食時不力珍
大夫不坐羊士不坐犬詩云采葑采菲無以下體德音
莫違及爾同死以此坊民民猶忘義而爭利以亡其身
　(穧音劑葑芳容/反菲芳尾反)
　正義鄭氏康成曰謂不與民爭利也詩言穫者之遺
　餘捃拾所以為利食時謂食四時之膳也力猶務也
　天子諸侯有秩膳古者殺牲食其肉坐其皮不坐犬
　羊是無故不殺之葑蔓菁也陳宋閒謂之葑菲䔰類
　也下體謂其根也采葑菲之菜者采其葉而可食無
　以其根美則并取之苦則棄之并取之是盡利也(案/朱)
　(子曰葑菲根莖皆可食根有時而美惡故孔疏云根/善無并取其根不盡利也根惡無并棄其葉不求備)
　(也詩有二義此/只重不盡利)　孔氏穎達曰此明貴義輕利以坊
　民之事言君子不盡竭其利當以餘利遺與民也詩
　小雅大田之詩刺幽王無道矜寡不能自存故陳明
　王之時田稼既多有遺秉與寡婦捃拾以為利引証
　以利遺民者也人君食四時之膳不更用力求珍羞
　大夫無故不得殺羊坐其皮士無故不得殺犬坐其
　皮皆謂不貪其利以厚己也詩邶風谷風篇記者斷
　章云采此葑菲之菜但采其葉無得並采其下體之
　根莖則是不盡取其利也　王氏安石曰於物有所
　遺則為不盡利於事有所遺則為不盡察貴者之道
　也　陳氏澔曰谷風詩意與此所引之意不同此引
　以為不盡利之喻
　存疑鄭氏康成曰此詩乃故親今疏者言人之交當
　如采葑采菲取一善而已君子不求備於一人能如
　此則德美之音不離令名我願與女同死矣
　辨正孔氏穎達曰記引詩本明無盡利之事當云上
　無盡利於民則道德之音無有乖違己可及君同至
　於死鄭注記時未見毛傳乃别生一義以為交友相
　於故云故親
子云夫禮坊民所淫章民之别使民無嫌以為民紀者
也故男女無媒不交無幣不相見恐男女之無别也以
此坊民民猶有自獻其身詩云伐柯如之何匪斧不克
取妻如之何匪媒不得蓺麻如之何橫從其畝取妻如
之何必告父母(别並必列反取七樹反從子容反告音/谷  陳氏澔曰以此坊民以下十一字)
　(舊本在詩云之上今以/類推之當在所引詩下)
　正義鄭氏康成曰淫猶貪也章明也嫌嫌疑也重男
　女之㑹所以遠别之於禽獸也有幣者必有媒有媒
　者不必有幣仲春之月會男女之時不必待幣也獻
　猶進也(孔疏自進其/身以求男)伐柯伐木以為柯也克能也蓺
　猶樹也言取妻之法必有媒如伐柯之必須斧也取
　妻之道必告父母如樹麻當先易治其田　孔氏穎
　達曰詩齊風南山篇刺齊襄公與妹文姜通淫之事
　(案今齊風作析薪如之何/伐柯在豳風或引者誤)
　存疑鄭氏康成曰橫從横行治其田也
　案從直也詩東南其畝南其畝為從東其畝為橫
　總論孔氏穎達曰自此至篇末總坊男女淫奔之事
　夫婦重慎之義
子云取妻不取同姓以厚別也故買妾不知其姓則卜
之以此坊民魯春秋猶去夫人之姓曰吳其死曰孟子
卒(取七樹反/去起呂反)
　正義鄭氏康成曰厚猶遠也妾言買者賤之也士庶
　之妾多有不知其姓者吳太伯之後魯同姓也昭公
　取焉去姬曰吳而已至其死亦略云孟子卒不書夫
　人某氏薨孟子蓋其且字(孔疏既筓而字當云伯姬/季姬今云孟子故知且字)
　(之案且者聊苟/  意姑為此字)　孔氏穎達曰此坊民取同姓為妻
　之事妾賤不知其所生本姓但卜其姓吉乃取之依
　春秋例此吳女當云夫人姬氏至自吳薨當云夫人
　姬氏薨以諱取同姓故不稱夫人之姓而但曰吳又
　沒其薨也
子云禮非祭男女不交爵以此坊民陽侯猶殺繆侯而
竊其夫人故大饗廢夫人之禮(繆與/穆通)
　正義鄭氏康成曰交爵謂相獻酢陽侯繆侯其國未
　聞大饗饗諸侯來朝者也夫人之禮使人攝(孔疏王/饗諸侯)
　(及諸侯自相饗同姓后夫/人親獻異姓則使人攝)　孔氏穎達曰此坊男女
　非因祭祀不得相聚會也唯祭時男女乃得交爵故
　特牲饋食禮云主婦獻尸尸酢主婦是交爵也陽侯
　繆侯是兩君之諡(案陽一作煬諡法好内違/禮曰煬名與實爽曰繆)未聞是
　何國君大饗之時夫人與君同饗賓繆侯及夫人共
　出饗賓陽侯見繆侯夫人之美乃殺繆侯而取其夫
　人故大饗廢此禮不使夫人得與也以此言之則陽
　侯以前大饗夫人出饗鄰國之君得男女交爵此云
　非祭男女不交爵者謂侯伯子男及卿大夫士祭乃
　交爵若王於上公及上公相饗時后與夫人亦男女
　交爵與祼同也故大行人云上公之禮王禮再祼而
　酢是也
　存疑鄭氏康成曰陽侯繆侯同姓也以貪夫人之色
　至殺君而立(孔疏謂簒其/君而自立也)
　案陽侯殺繆侯而竊其夫人但辨其同姓與否猶膚
　末也此直小説家不經語耳陽之與繆為當饗時殺
　之與殺其君竊其夫人繆之臣民安然聽之一國之
　衆不敵一夫非情也如異時而殺之必先滅其國然
　後君可得而殺夫人可得而取若楚成滅息以息媯
　歸是矣此又非饗之罪也且大饗有二焉兩君相見
　男女雜沓古有是禮乎無也豈謂懲陽繆哉至廟中
　大饗古未有同為國君而來朝助祭者設或有是必
　其強弱大小萬萬不敵而後屈體事之殺與竊惡乎
　敢萬一果殺與竊矣廟中之禮夫婦同之所以備外
　内之官孝子所以饗親也馬或僨車而駕車者不廢
　馬因陽繆而廢夫人之禮是懲噎而廢食也可乎哉
　大抵春秋而後戰國及秦禮失而祭愈弛饗廢夫人
　由怠於祭祀致之作書者不考本末附會不經又使
　若出於夫子之言其勇於誣聖明矣此數者不可以
　不辨
子云寡婦之子不有見焉則弗友也君子以辟遠也故
朋友之交主人不在不有大故則不入其門以此坊民
民猶以色厚于德(見賢遍反辟讀/避遠於萬反)
　正義鄭氏康成曰有見謂睹其材藝也同志為友大
　故喪病也　徐氏師曾曰以避遠者以避嫌故遠之
　也朋友之交以下謂凡朋友皆然不止謂寡婦之子
　也
　總論孔氏穎達曰自此至於族一節更申明男女相
　遠又坊人同姓淫泆之事
子云好德如好色諸侯不下漁色故君子遠色以為民
紀故男女授受不親御婦人則進左手姑姊妹女子子
已嫁而反男子不與同席而坐寡婦不夜哭婦人疾問
之不問其疾以此坊民民猶淫佚而亂于族(好下並去/聲佚音逸)
　(遠去/聲)
　正義鄭氏康成曰好德如好色此句似不足論語曰
　未見好德如好色疾時人厚於色之甚而薄於德也
　不下漁色謂不内取於國中也内取國中為下漁色
　昏禮始納采謂采擇其可者國君而内取象捕魚然
　中網取之是無所擇也不親者不以手相與也内則
　曰非祭非喪不相授器其相授則女受以篚其無篚
　則皆坐奠之而後取之御者在右前左手則身微偝
　之也女子十年不出嫁及成人可以出矣猶不與男
　子共席而坐遠别也(案此男子謂父及兄弟兄/弟之子也反謂歸寧時)不夜
　哭嫌思人道也不問其疾嫌媚略之也問增損而已
　亂族犯非妃匹也
子云昏禮壻親迎見于舅姑舅姑承子以授壻恐事之
違也以此坊民婦猶有不至者(迎魚敬反/見音現)
　正義鄭氏康成曰舅姑妻之父母也妻之父為外舅
　妻之母為外姑父戒女曰夙夜毋違命母戒女曰毋
　違宮事不至不親夫以孝舅姑也春秋成公九年春
　二月伯姬歸於宋夏五月季孫行父如宋致女是時
　宋共公不親迎恐其有違而致之也　孔氏穎達曰
　恐事之違恐此女於昏事乖違　成氏伯璵曰婦人
　謂夫之父母曰舅姑男子謂妻之父母亦曰舅姑但
　加外字耳此即假借其名非正也
　案恐事之違重父母敬恭順命以示敎上與男家幣
　必誠辭無不腆告之以直信同義鄭單舉戒辭孔謂
　恐女與昏事乖違似未盡此上六章皆記男女之坊
　也坊記而以男女之道終歸本造端之義也
　
　
　
　
欽定禮記義疏卷六十五
欽定四庫全書
欽定禮記義疏卷六十六
　中庸第三十一之一(陸氏徳明曰鄭云以其記中和/之為用也庸用也孔子之孫子)
　　(思作之以昭明/聖祖之徳也)
　　孔氏穎達曰案鄭目録云名曰中庸者以其記中
　　和之為用也庸用也孔子之孫子思伋作之以昭
　　明聖祖之徳此於别録屬通論
　　朱子曰中者不偏不倚無過不及之名庸平常也
　　子程子曰不偏之謂中不易之謂庸中者天下之
　　正道庸者天下之定理此篇乃孔門𫝊授心法子
　　思恐其久而差也故筆之於書以授孟子其書始
　　言一理中散為萬事末復合為一理放之則彌六
　　合卷之則退藏於密其味無窮皆實學也善讀者
　　玩索而有得焉則終身用之有不能盡者矣
　　案戴記四十九篇其四十七篇並用正義等六條
　　編纂之例獨大學中庸二篇不拘諸例但全録注
　　疏於前編次朱注於後者一以示不遺古本之源
　　一以示特尊朱子之義全録注疏古本方識鄭孔
　　羽翼聖籍之功方見朱子之精心邃密而注疏之
　　是非得失讀者自一目瞭然故不拘諸例
天命之謂性率性之謂道脩道之謂敎(釋文率/所律反)
　鄭氏康成曰天命謂天所命生人者也是謂性命木
　神則仁金神則義火神則禮水神則信土神則知孝
　經說曰性者生之質命人所禀受度也率循也循性
　行之之謂道脩治也治而廣之人放傚之是曰敎(孔/疏)
　(天命謂天所命生人者也是謂性命案易乾彖云乾/道變化各正性命是也云木神則仁者皇氏云東方)
　(春春主施生仁亦主施生云金神則義者秋為金金/主嚴殺義亦果敢斷決也云火神則禮者夏為火火)
　(主照物而有分别禮亦主分别云水神則信冬主閉/藏充實不虛水有内明不欺於物信亦不虛詐也云)
　(土神則知者金木水火土無所不載土所含義者多/知亦所含者衆故云土神則知云孝經說曰性者生)
　(之質命人所禀受度也不云命者鄭以通解性命為/一故不復言命但性情之義說者不通亦畧言之賀)
　(瑒云性之與情猶波之與水靜時是水動則是波靜/時是性動則是情左傳云天有六氣降而生五行至)
　(於含生之類皆感五行生矣惟人獨稟秀氣故禮運/云人者五行之秀氣被色而生旣有五常仁義禮知)
　(信因五常而有六情則性之與情似金與鐶印鐶印/之用非金亦因金而有鐶印情之所用非性亦因性)
　(而有情則性者靜情者動故樂記云人生而靜天之/性也感於物而動性之欲也故詩序云情動於中是)
　(也但感五行在人為五常得其清氣備者則為聖人/得其濁氣簡者則為愚人降聖以下愚人以上所稟)
　(或多或少不可言一故分為九等孔子云唯上智與/下愚不移二者之外逐物移矣故論語云性相近習)
　(相遠也亦據/中人七等也)
　孔氏穎達曰天命至育焉此節明中庸之德必脩道
　而行謂子思欲明中庸先本於道　天命之謂性者
　天本無體亦無言語之命但人感自然而生有賢愚
　吉凶若天之付命遣使之然故云天命老子云道本
　無名强名之曰道但人自然感生有剛柔好惡或仁
　或義或禮或知或信是天命自然故云之謂性　率
　性之謂道率循也道者通物之名言依循性之所感
　而行不令違越是之曰道感仁行仁感義行義之屬
　不失其常合於道理使得通逹是率性之謂道　脩
　道之謂敎謂人君在上脩行此道以敎於下是脩道
　之謂敎也
　朱子曰命猶令也性即理也天以隂陽五行化生萬
　物氣以成形而理亦賦焉猶命令也於是人物之生
　因各得其所賦之理以為健順五常之德所謂性也
　率循也道猶路也人物各循其性之自然則其日用
　事物之閒莫不各有當行之路是則所謂道也脩品
　節之也性道雖同而氣稟或異故不能無過不及之
　差聖人因人物之所當行者而品節之以為法於天
　下則謂之敎若禮樂刑政之屬是也蓋人知己之有
　性而不知其出於天知事之有道而不知其由於性
　知聖人之有敎而不知其因吾之所固有者裁之也
　故子思於此首發明之而董子所謂道之大原出於
　天亦此意也
道也者不可須臾離也可離非道也(釋文離力智反作/案朱本合下節)
　(一節割篇内大文有鄭本數節而朱本合作一節者/不使  裂朱注分貼大文其上節注語同見下節大)
　(文之下大/學倣此)
　鄭氏康成曰道猶道路也出入動作由之離之惡乎
　從也
　孔氏穎達曰道也者不可須臾離也者此謂聖人脩
　行仁義禮知信以為敎化道猶道路也道者開通性
　命猶如道路開通於人人行於道路不可須臾離也
　若離道則礙難不通猶善道須臾離棄則身有患害
　而生也可離非道也者若荒梗塞澀之處是可離棄
　以非道路之所由猶如凶惡邪僻之行是可離棄以
　亦非善道之行故云可離非道也
是故君子戒慎乎其所不睹恐懼乎其所不聞(釋文睹/丁古反)
　(恐匡勇反同案篇内朱本釋音與陸本/多異同其  者概不重出大學倣此)
　鄭氏康成曰小人閒居為不善無所不至也君子則
　不然雖視之無人聽之無聲猶戒慎恐懼自脩正是
　其不須臾離道
　孔氏穎達曰是故君子戒慎乎其所不睹者言君子
　行道先慮其微若微能先慮則必合於道故君子恒
　常戒於其所不睹之處人雖目不睹之處猶戒慎況
　其惡事睹見而肯犯乎故君子恒常戒慎之　恐懼
　乎其所不聞者言君子恒恐迫畏懼於所不聞之處
　言雖耳所不聞恒懐恐懼之不睹不聞猶須慎懼況
　睹聞之處恐懼可知也
　朱子曰道者日用事物當行之理皆性之徳而具於
　心無物不有無時不然所以不可須臾離也若其可
　離則豈率性之謂哉是以君子之心常存敬畏雖不
　見聞亦不敢忽所以存天理之本然而不使離於須
　臾之頃也
莫見乎隱莫顯乎微故君子慎其獨也(釋文見賢遍反/一音如字朱注)
　(見音/現)
　鄭氏康成曰慎獨者慎其閒居之所為小人於隱者
　動作言語自以為不見睹不見聞則必肆盡其情也
　若有覘聼之者是為顯見甚於衆人之中為之
　孔氏穎達曰莫見乎隱莫顯乎微者莫無也言凡在
　衆人之中猶知所畏及至幽隱之處謂人不見便即
　恣情人皆覘聽察見罪狀甚於衆人之中所以恒須
　慎懼如此以罪過愆失無見於幽隱之處無顯露於
　細微之所也　故君子慎其獨也者以其隱微之處
　恐其罪惡彰顯故君子之人恒慎其獨居言雖曰獨
　居能謹慎守道也
　朱子曰隱暗處也微細事也獨者人所不知而己所
　獨知之地也言幽暗之中細微之事跡雖未形而幾
　則已動人雖不知而已獨知之則是天下之事無有
　著見明顯而過於此者是以君子既常戒懼而於此
　尤加謹焉所以遏人欲於將萌而不使其潛滋暗長
　於隱微之中以至離道之遠也
喜怒哀樂之未發謂之中發而皆中節謂之和中也者
天下之大本也和也者天下之逹道也(釋文樂音洛中/節之中丁仲反)
　鄭氏康成曰中為大本者以其含喜怒哀樂禮之所
　由生政敎自此出也
　孔氏穎逹曰喜怒哀樂之未發謂之中者言喜怒哀
　樂縁事而生未發之時澹然虛靜心無所慮而當於
　理故謂之中　發而皆中節謂之和者不能寂靜而
　有喜怒哀樂之情雖復動發皆中節限猶如鹽梅相
　得性行和諧故云謂之和　中也者天下之大本也
　者言情慾未發是人性初本故曰天下之大本也
　和也者天下之達道也者言情慾雖發而能和合道
　理可通達流行故曰天下之逹道也
　朱子曰喜怒哀樂情也其未發則性也無所偏倚故
　謂之中發皆中節情之正也無所乖戾故謂之和大
　本者天命之性天下之理皆由此出道之體也逹道
　者循性之謂天下古今之所共由道之用也此言性
　情之徳以明道不可離之意
致中和天地位焉萬物育焉
　鄭氏康成曰致行之至也位猶正也育生也長也
　孔氏穎達曰致中和天地位焉萬物育焉者致至也位
　正也育生長也言人君所能致極中和使隂陽不錯
　則天地得其正位焉生成得理故萬物其養育焉
　朱子曰致推而極之也位者安其所也育者遂其生
　也自戒懼而約之以至於至靜之中無少偏倚而其
　守不失則極其中而天地位矣自謹獨而精之以至
　於應物之處無少差謬而無適不然則極其和而萬
　物育矣蓋天地萬物本吾一體吾之心正則天地之
　心亦正矣吾之氣順則天地之氣亦順矣故其效驗
　至於如此此學問之極功聖人之能事初非有待於
　外而脩道之敎亦在其中矣是其一體一用雖有動
　靜之殊然必其體立而後用有以行則其實亦非有
　兩事也故於此合而言之以結上文之意　右第一
　章子思述所傳之意以立言首明道之本原出於天
　而不可易其實體備於己而不可離次言存養省察
　之要終言聖神功化之極蓋欲學者於此反求諸身
　而自得之以去夫外誘之私而充其本然之善楊氏
　所謂一篇之體要是也其下十章蓋子思引夫子之
　言以終此章之義
仲尼曰君子中庸小人反中庸君子之中庸也君子而
時中小人之中庸也小人而無忌憚也(釋文小人之中/庸也王肅本作)
　(小人之反中庸也憚徒旦反朱注王肅本作小人之/反中庸也程子亦以為然今從之  案朱本分小人)
　(反中庸節小人而無忌憚也節作二節者篇内大文/有鄭本一節而朱子分作二節或數節  朱本各節)
　(注語同見一處仍於各節注末空一字/界斷以存朱子分節之意大學倣此)
　鄭氏康成曰庸常也用中為常道也反中庸者所行
　非中庸然亦自以為中庸也君子而時中者其容貌
　君子而又時節其中也小人而無忌憚其容貌小人
　又以無畏難為常行是其反中庸也(孔疏反中庸者/所行非中庸者)
　(言用非中以為常是反中庸故云所行非中庸然亦/自以為中庸也解經小人之中庸雖行惡事亦自謂)
　(為中庸云其容貌君子而又時節其中也解經君子/而時中云其容貌小人又以無畏難為常行者解經)
　(小人而無忌憚則/不時節其中庸也)
　孔氏穎達曰仲尼至矣夫　此一節是子思引仲尼
　之言廣明中庸之行賢者過之不肖者不及也中庸
　之道鮮能行之　君子中庸者庸常也君子之人用
　中以為常故云君子中庸　小人反中庸者小人則
　不用中為常是反中庸也　君子之中庸也君子而
　時中者此覆說君子中庸之事言君子之為中庸容
　貌為君子心行而時節其中謂喜怒不過節也故云
　君子而時中　小人之中庸也小人而無忌憚也者
　此覆說小人反中庸之事言小人為中庸形貌為小
　人而心行無所忌憚故云小人而無忌憚也小人將
　此以為常亦以為中庸故云小人之中庸也
　朱子曰中庸者不偏不倚無過不及而平常之理乃
　天命所當然精微之極致也唯君子為能體之小人
　反是　君子之所以為中庸者以其有君子之徳而
　又能隨時以處中也小人之所以反中庸者以其有
　小人之心而又無所忌憚也蓋中無定體隨時而在
　是乃平常之理也君子知其在我故能戒謹不睹恐
　懼不聞而無時不中小人不知有此則肆欲妄行而
　無所忌憚矣　右第二章此下十章皆論中庸以釋
　首章之義文雖不屬而意實相承也變和言庸者游
　氏曰以性情言之則曰中和以徳行言之則曰中庸
　是也然中庸之中實兼中和之義
子曰中庸其至矣乎民鮮能久矣(釋文中庸其至矣乎/一本作中庸之為徳)
　(其至矣乎鮮/息淺反下同)
　鄭氏康成曰鮮罕也言中庸為道至美顧人罕能久
　行
　孔氏穎逹曰子曰中庸其至矣乎前既言君子小人
　不同此又歎中庸之美人寡能久行其中庸之徳至
　極美乎　民鮮能久矣者但寡能長久而行鮮罕也
　言中庸為至美故人罕能久行之
　朱子曰過則失中不及則未至故惟中庸之徳為至
　然亦人所同得初無難事但世敎衰民不興行故鮮
　能之今已久矣論語無能字　右第三章
子曰道之不行也我知之矣知者過之愚者不及也道
之不明也我知之矣賢者過之不肖者不及也人莫不
飲食也鮮能知味也(釋文肖音笑朱注知者之知去聲/  案朱本分不肖者不及也節鮮)
　(能知味也/節作二節)
　鄭氏康成曰罕知其味謂愚者所以不及也過與不
　及使道不行唯禮能為之中
　孔氏穎逹曰子曰道之不行也我知之矣者此覆說
　人寡能行中庸之事道之所以不行者言我知其道
　之不行所由故曰我知之矣　知者過之愚者不及
　也以輕於道故過之以遠於道故不及　道之不明
　也我知之矣者言道之所以不顯明我亦知其所由
　也　賢者過之不肖者不及也言道之不行為易故
　知者過之愚者不及道之不明為難故云賢者過之
　不肖者不及是以變知稱賢變愚稱不肖是賢勝於
　知不肖勝於愚也　人莫不飲食也鮮能知味也者
　言飲食易也知味難也猶言人莫不行中庸但鮮能
　久行之言知之者易行之者難所謂愚者不能及中
　庸也案異義云張華辨鮓師曠别薪苻朗為青州刺
　史善能知味食雞知棲半露食鵞知其黑白此皆晉
　書文也
　朱子曰道者天理之當然中而已矣知愚賢不肖之
　過不及則生禀之異而失其中也知者知之過既以
　道爲不足行愚者不及知又不知所以行此道之所
　以常不行也賢者行之過既以道為不足知不肖者
　不及行又不求所以知此道之所以常不明也　道
　不可離人自不察是以有過不及之弊　右第四章
子曰道其不行矣夫(釋文夫/音扶)
　鄭氏康成曰憫無明君敎之
　孔氏穎達曰道其不行矣夫者夫子既傷道之不行
　又哀憫傷之云時無明君其道不復行也
　朱子曰由不明故不行　右第五章此章承上章而
　舉其不行之端以起下章之意
子曰舜其大知也與舜好問而好察邇言隱惡而揚善
執其兩端用其中於民其斯以為舜乎(釋文與音餘下/强與皆同好呼)
　(報反朱注/知去聲)
　鄭氏康成曰邇近也近言而善易以進又察而行之
　也兩端過與不及也用其中於民賢與不肖皆能行
　之也斯此也其徳如此乃號為舜舜之言充也(孔疏/案諡)
　(法云受禪成功曰舜又云仁義盛明曰/舜皆是道徳充滿之意故言舜為充也)
　孔氏穎達曰子曰至舜乎此一經明舜能行中庸之
　行先察近言而後至於中庸也　舜其大知也與者
　既能包於大道又能察於近言即是大知也　執其
　兩端用其中於民者端謂頭緒謂知者過之愚者不
　及言舜能執持愚知兩端用其中道於民使愚知俱
　能行之　其斯以為舜乎者斯此也以其徳化如此
　故號之為舜
　朱子曰舜之所以為大知者以其不自用而取諸人
　也邇言者淺近之言猶必察焉其無遺善可知然於
　其言之未善者則隱而不宣其善者則播而不匿其
　廣大光明又如此則人孰不樂告以善哉兩端謂衆
　論不同之極致蓋凡物皆有兩端如小大厚薄之類
　於善之中又執其兩端而量度以取中然後用之則
　其擇之審而行之至矣然非在我之權度精切不差
　何以與此此知之所以無過不及而道之所以行也
　　右第六章
子曰人皆曰予知驅而納諸罟擭陷阱之中而莫之知
辟也人皆曰予知擇乎中庸而不能期月守也(釋文罟/音古網)
　(之總名擭胡化反尚書傳云捕獸機檻陷陷没之陷/阱才性反本或作穽同阱穿地陷獸也辟音避期音)
　(基朱注予知/之知去聲)
　鄭氏康成曰予我也言凡人自謂有知人使之入罟
　不知辟也自謂擇中庸而為之亦不能久行言其實
　愚又無恒
　孔氏穎達曰子曰至守也此一經明無知之人行中
　庸之事予我也世之愚人皆自謂言我有知　驅而
　納諸罟擭陷阱之中而莫之知辟也者此為無知之
　人設譬也罟網也擭謂柞㮙也陷阱謂坑也穿地為
　坎豎鋒刃於中以陷獸也言禽獸被人所驅納於罟
　網擭陷阱之中而不知違辟似無知之人為嗜欲所
　驅入罪禍之中而不知辟即下文是也　擇乎中庸而
　不能期月守也者鄭云自謂擇中庸而為之亦不能
　久行言其實愚又無恒也小人自謂選擇中庸而心
　行亦非中庸假令偶有中庸亦不能期帀一月而守
　之如入陷阱也
　朱子曰罟網也擭機檻也陷阱坑坎也皆所以揜取
　禽獸者也擇乎中庸辨别衆理以求所謂中庸即上
　章好問用中之事也期月匝一月也言知禍而不知
　辟以况能擇而不能守皆不得為知也　右第七章
　承上章大知而言又舉不明之端以起下章也
子曰回之為人也擇乎中庸得一善則拳拳服膺而弗
失之矣(釋文拳音權又起阮反徐羌/權反膺徐音應又於陵反)
　鄭氏康成曰拳拳奉持之貌
　孔氏穎逹曰子曰至能也此一節是夫子明顏回能
　行中庸言中庸之難也　得一善則拳拳服膺而弗
　失之矣者言顔回選擇中庸而行得一善事則形貌
　拳拳然奉持之膺謂胸膺言奉持守於善道弗敢棄
　失
　朱子曰回孔子弟子顔淵名拳拳奉持之貌服猶著
　也膺胸也奉持而著之心胸之閒言能守也顔子蓋
　真知之故能擇能守如此此行之所以無過不及而
　道之所以明也　右第八章
子曰天下國家可均也爵祿可辭也白刃可蹈也中庸
不可能也(釋文蹈音悼/又徒報反)
　鄭氏康成曰言中庸難為之難
　孔氏穎達曰子曰天下國家可均也天下謂天子國
　謂諸侯家謂卿大夫也　白刃可蹈也者言白刃雖
　利尚可履蹈而行之　中庸不可能也言在上諸事
　雖難猶可為之唯中庸之道不可能也為知者過之
　愚者不及言中庸難為之難也
　朱子曰均平治也三者亦知仁勇之事天下之至難
　也然皆倚於一偏故資之近而力能勉者皆足以能
　之至於中庸雖若易能然非義精仁熟而無一毫人
　欲之私者不能及也三者難而易中庸易而難此民
　之所以鮮能也　右第九章亦承上章以起下章
子路問强(釋文强/其良反)
　鄭氏康成曰强勇者所好也
　孔氏穎逹曰子路至哉矯此一節明中庸之道亦兼
　中國之强子路聞孔子美顔回能擇中庸言己有强
　故問之問强中亦兼有中庸否庾氏云問强中之中
　庸者然此問之亦如論語云子謂顔淵曰用之則行
　舍之則藏唯我與爾有是夫子路曰子行三軍則誰
　與之類是也
　朱子曰子路孔子弟子仲由也子路好勇故問强
子曰南方之强與北方之强與抑而强與(朱注與/平聲)
　鄭氏康成曰言三者所以為强者異也抑辭也而之
　言女也謂中國也
　孔氏穎達曰子曰南方之强與北方之强與抑而强
　與者抑語助也而之言女也女子路也夫子將答子
　路之問且先反問子路言强有多種女今所問問何
　者之强為南方為北方為中國女所能之强也子路
　之强行中國之强也
　朱子曰抑語辭而女也
寛柔以敎不報無道南方之强也君子居之
　鄭氏康成曰南方以舒緩為强不報無道謂犯而不
　校也
　孔氏穎達曰寛柔以敎不報無道南方之强也君子
　居之者反問既竟夫子遂為厯解之南方謂荆揚之南
　其地多陽陽氣舒散人情寛緩和柔假令人有無道
　加己己亦不報和柔為君子之道故云君子居之
　朱子曰寛柔以敎謂含容㢲順以誨人之不及也不
　報無道謂横逆之來直受之而不報也南方風氣柔
　弱故以含忍之力勝人為强君子之道也
祍金革死而不厭北方之强也而强者居之(釋文祍而/審反又而)
　(鴆反厭/於艶反)
　鄭氏康成曰祍猶席也北方以剛猛為强
　孔氏穎達曰祍金革死而不厭北方之强也而强者
　居之者祍卧席也金革謂軍戎器械也北方沙漠之
　地其地多隂隂氣堅急故人生剛猛恒好鬭爭故以
　甲鎧為席寢宿於中至死不厭非君子所處而强梁
　者居之然唯云南北不云東西者鄭沖云是必南北
　互舉蓋與東西俗同故不言也
　朱子曰祍席也金戈兵之屬革甲胄之屬北方風氣
　剛勁故以果敢之力勝人為强强者之事也
故君子和而不流强哉矯中立而不倚强哉矯國有道
不變塞焉强哉矯國無道至死不變强哉矯(釋文矯居/表反倚依)
　(彼反徐/其蟻反)
　鄭氏康成曰此抑女之强也流猶移也塞猶實也國
　有道不變以趨時國無道不變以辟害有道無道一
　也矯强貌塞或為色(孔疏此抑女之强也何以知之/上文既說三種之强又見南方)
　(之强又見北方之强唯抑而之强未見故知此經所/云者是抑女之强也云流移也者以其性和同必流)
　(移隨物合和而不移亦中庸之徳也云國有道不變/以趨時者國雖有道不能隨逐物以求榮利今不改)
　(變己志以趨㑹於時也云矯强貌/者矯是壯大之形故云强貌也)
　孔氏穎達曰故君子和而不流强哉矯此以下皆述
　中國之强也流移也矯亦强貌也不為南北之强故
　性行和合而不流移心行强哉形貌矯然　中立而
　不倚强哉矯者中正獨立而不偏倚志意强哉形貌
　矯然　國有道不變塞焉强哉矯者若國有道守直
　不變徳行充實志意强哉形貌矯然　國無道至死
　不變强哉矯者若國之無道守善至死性不改變志
　意强哉形貌矯然
　朱子曰此四者汝之所當强也矯强貌詩曰矯矯虎
　臣是也倚偏著也塞未逹也國有道不變未逹之所
　守國無道不變平生之所守也此則所謂中庸之不
　可能者非有以自勝其人欲之私不能擇而守也君
　子之强孰大於是夫子以是告子路者所以抑其血
　氣之剛而進之以徳義之勇也　右第十章
子曰素隱行怪後世有述焉吾弗為之矣
　鄭氏康成曰素讀如攻城攻其所傃之傃(孔疏司/馬法文)傃
　猶鄉也言方鄉辟害隱身而行佹譎以作後世名也
　(孔疏言身隱而行佹譎以作後/世之名若許由洗耳之屬是也)弗為之矣恥之也
　孔氏穎逹曰子曰至天地此一節論夫子雖隱遯之
　世亦行中庸又明中庸之道初則起於匹夫匹婦終
　則徧於天地　素隱行怪後世有述焉者素鄉也謂
　無道之世身鄉幽隱之處應須静黙若行怪異之事
　求立功名使後世有所述焉　吾弗為之矣者恥之
　也如此之事我不能為之以其身雖隱遯而名欲彰
　也
　朱子曰素案漢書當作索蓋字之誤也索隱行怪言
　深求隱僻之理而過為詭異之行也然以其足以欺
　世而盗名故後世或有稱述之者此知之過而不擇
　乎善行之過而不用其中不當强而强者也聖人豈
　為之哉
君子遵道而行半塗而廢吾弗能已矣
　鄭氏康成曰廢猶罷止也弗能已矣汲汲行道不為
　時人之隱行(孔疏謂作佹譎求名是也君/子以隱終始行道不能止也)
　孔氏穎達曰君子遵道而行半塗而廢者言君子之
　人初既遵循道徳而行當須行之終竟今不能終竟
　猶如人行於道路半塗而自休廢廢猶罷止也　吾
　弗能已矣已猶止也吾弗能如時人半塗而休止言
　汲汲行道無休已也
　朱子曰遵道而行則能擇乎善矣半塗而廢則力之
　不足也此其知雖足以及之而行有不逮當强而不
　强者也已止也聖人於此非勉焉而不敢廢蓋至誠
　無息自有所不能止也
君子依乎中庸遯世不見知而不悔唯聖者能之(釋文/遯本)
　(又作遁同/徒頓反)
　鄭氏康成曰言隱者當如此也唯舜為能如此(孔疏/知者)
　(史記云舜耕於歴山漁於雷澤/陶於河濵是不見知而不悔)
　孔氏穎達曰言君子依行中庸之徳若值時無道隱
　遯於世雖有才徳不為時人所知而無悔恨之心如
　此者非凡人所能唯聖者能然若不能依行中庸者
　雖隱遯於世不為人所知則有悔恨之心也
　朱子曰不為索隱行怪則依乎中庸而已不能半塗
　而廢是以遯世不見知而不悔也此中庸之成徳知
　之盡仁之至不頼勇而裕如者正吾夫子之事而猶
　不自居也故曰唯聖者能之而已　右第十一章子
　思所引夫子之言以明首章之義者止此蓋此篇大
　㫖以知仁勇三逹徳為入道之門故於篇首即以大
　舜顔淵子路之事明之舜知也顔淵仁也子路勇也
　三者廢其一則無以造道而成徳矣餘見第二十章
君子之道費而隱(釋文費本又作拂同扶弗/反徐音弗朱注費符未反)
　鄭氏康成曰言可隱之節也費猶佹也道不費則仕
　孔氏穎達曰君子之道費而隱注云言可隱之節費
　猶佹也言君子之人遭值亂世道徳違費則隱而不
　仕若道之不費則當仕也
　朱子曰費用之廣也隱體之微也
夫婦之愚可以與知焉及其至也雖聖人亦有所不知
焉夫婦之不肖可以能行焉及其至也雖聖人亦有所
不能焉(釋文與音預作案朱/本合下二節  一節)
　鄭氏康成曰與讀為贊者皆與之與言匹夫匹婦愚
　耳亦可以其與有所知可以其能有所行者以其知
　行之極也聖人有不能如此舜好察邇言由此故與
　(孔疏士冠禮文其饗冠者贊者皆與謂干與也云舜/好察邇言由此故與者即愚夫愚婦有所識知故也)
　(與語/助也)
　孔氏穎達曰夫婦之愚可以與知焉者言天下之事
　千端萬緒或細小之事雖夫婦之愚偶然與知其善
　惡若芻蕘之言有可聽用故云與知　及其至也雖
　聖人亦有所不知焉者言道之至極如造化之理雖
　聖人不知其所由故云及其至也雖聖人亦有所不
　知焉　夫婦之不肖可以能行焉以行之至極故也
　前文據其知此文據其行以其知行有異故别起其文但
　知之易行之難知之易故上文云夫婦之愚行之難故
　此經云夫婦之不肖不肖勝於愚也　及其至也雖
　聖人亦有所不能焉者知之與行之皆是至極既是
　至極故聖人有不能也
天地之大也人猶有所憾(釋文憾本又/作感胡暗反)
　鄭氏康成曰憾恨也天地至大無不覆載人尚有所
　恨焉况於聖人能盡備之乎
　孔氏穎逹曰天地之大也人猶有所憾者憾恨也言
　天地至大無物不養無物不覆載如冬寒夏暑人猶
　有怨恨之猶如聖人之徳無善不包人猶怨之是不
　可備也中庸之道於理為難大小兼包始可以備也
故君子語大天下莫能載焉語小天下莫能破焉
　鄭氏康成曰語猶說也所說大事謂先王之道也所
　說小事謂若愚不肖夫婦之知行也聖人盡兼行(孔/疏)
　(謂兼行大小之事小事則愚夫愚婦所知行大事則/先王之道前文云雖聖人有所不知不能此云大事)
　(聖人兼行之者前云有所不知不能謂於小事不勝/匹夫匹婦耳非謂大事不能也故此云盡兼行之)
　孔氏穎達曰故君子語大天下莫能載焉者語說也
　大謂先王之道言君子語說先王之道其事既大天
　下之人無能勝載之者　語小天下莫能破焉者若
　說細碎小事謂愚不肖事既纎細天下之人無能分
　破之者言事似秋毫不可分破也
　朱子曰君子之道近自夫婦居室之閒遠而至於聖
　人天地之所不能盡其大無外其小無内可謂費矣
　然其理之所以然則隱而莫之見也蓋可知可能者
　道中之一事及其至而聖人不知不能則舉全體而
　言聖人固有所不能盡也侯氏曰聖人所不知如孔
　子問禮問官之類所不能如孔子不得位堯舜病博
　施之類愚謂人所憾於天地如覆載生成之偏及寒
　暑災祥之不得其正者
詩云鳶飛戾天魚躍于淵言其上下察也(釋文鳶悅專/反戾力計呂)
　(結二反躍/羊灼反)
　鄭氏康成曰察猶著也言聖人之徳至於天則鳶飛
　戾天至於地則魚躍于淵是其著明於天地也
　孔氏穎逹曰鳶飛戾天魚躍于淵言其上下察也者
　此大雅旱麓之篇美文王之詩引之者言聖人之徳
　上至於天則鳶飛戾天是翺翔得所聖人之徳下至
　於地則魚躍于淵是游泳得所言聖人之徳上下明
　察詩本文云鳶飛戾天喻惡人遠云魚躍于淵喻善
　人得所此引斷章故與詩義有異也
　朱子曰詩大雅旱麓之篇鳶鴟類戾至也察著也子
　思引此詩以明化育流行上下昭著莫非此理之用
　所謂費也然其所以然者則非見聞所及所謂隱也
　故程子曰此一節子思喫緊為人處活潑潑地讀者
　其致思焉
君子之道造端乎夫婦及其至也察乎天地(釋文造/在老反)
　鄭氏康成曰夫婦謂匹夫匹婦之所知所行
　孔氏穎逹曰君子之道造端乎夫婦者言君子行道
　初始造立端緒起於匹夫匹婦之所知所行者　及
　其至也察乎天地者言雖起於匹夫匹婦所知所行
　及其至極之時明察於上下天地也
　朱子曰結上文　右第十二章子思之言蓋以申明
　首章道不可離之意也其下八章雜引孔子之言以
　明之
子曰道不遠人人之為道而遠人不可以為道
　鄭氏康成曰言道即不遠於人人不能行也
　孔氏穎逹曰子曰道不遠人至險以僥倖此一節明
　中庸之道去人不遠但行於己則外能及物　道不
　遠人者言中庸之道不遠離於人身但人能行之於
　己則是中庸也　人之為道而遠人不可以為道言
　人為中庸之道當附近於人謂人所能行則己所行
　可以為道若違理離遠則不可施於已又不可行於
　人則非道也故云人之為道而遠人不可以為道也
　朱子曰道者率性而已固衆人之所能知能行者也
　故常不遠於人若為道者厭其卑近以為不足為而
　反務為髙遠難行之事則非所以為道矣
詩云伐柯伐柯其則不遠執柯以伐柯睨而視之猶以
為遠(釋文柯古何反睨徐音詣睥睨/也  案朱本合下節作一節)
　鄭氏康成曰則法也言持柯以伐木將以為柯近以
　柯為尺寸之法此法不遠人人尚遠之明為道不可
　以遠
　孔氏穎逹曰詩云伐柯伐柯其則不遠執柯以伐柯
　睨而視之猶以為遠此豳風伐柯之篇美周公之詩
　柯斧柄也周禮云柯長三尺博三寸則法也言伐柯
　斫也柯柄長短其法不遠也但執柯睨而視之猶以
　為遠言欲行其道於人其法亦不遠但近取法於身
　何異持柯以伐柯人猶以為遠明為道之法亦不可
　以遠即所不願於上無以交於下所不願於下無以
　事上况是在身外於他人之處欲以為道何可得乎
　明行道在於身而求道也
故君子以人治人改而止
　鄭氏康成曰言人有罪過君子以人道治之其人改
　則止赦之不責以人所不能
　孔氏穎逹曰故君子以人治人改而止者以道去人
　不遠言人有過君子當以人道治此有過之人改而
　止若人自改而休止不須更責不能之事若人所不
　能則已亦不能是行道在於已身也
　朱子曰詩豳風伐柯之篇柯斧柄則法也睨邪視也
　言人執柯伐木以為柯者彼柯長短之法在此柯耳
　然猶有彼此之别故伐者視之猶以為遠也若以人
　治人則所以為人之道各在當人之身初無彼此之
　别故君子之治人也即以其人之道還治其人之身
　其人能改即止不治蓋責之以其所能知能行非欲
　其遠人以為道也張子所謂以衆人望人則易從是
　也
忠恕違道不遠施諸已而不願亦勿施於人
　鄭氏康成曰違猶去也
　孔氏穎逹曰忠恕違道不遠者忠者内盡於心恕者
　外不欺物恕忖也忖度其義於人違去也言身行忠
　恕則去道不遠也　施諸已而不願亦勿施於人者
　諸於也他人有一不善之事施之於已已所不願亦
　勿施於人人亦不願故也
　朱子曰盡已之心為忠推已及人為恕違去也如春
　秋傳齊師違榖七里之違言自此至彼相去不遠非
　背而去之之謂也道即其不遠人者是也施諸已而
　不願亦勿施於人忠恕之事也以已之心度人之心
　未嘗不同則道之不遠於人者可見故已之所不欲
　則勿以施之於人亦不遠人以為道之事張子所謂
　以愛已之心愛人則盡仁是也
君子之道四丘未能一焉所求乎子以事父未能也所
求乎臣以事君未能也所求乎弟以事兄未能也所求
乎朋友先施之未能也(案朱本合下/二節作一節)
　鄭氏康成曰聖人而曰我未能明人當勉之無已
　孔氏穎逹曰所求乎子以事父未能也言此四者欲
　明求之於他人必先行之於已欲求其子以孝道事
　已已須以孝道事父母故云所求乎子以事父未能
　也恐人未能行之夫子聖人聖人猶曰我未能行凡
　人當勉之無已　所求乎臣以事君未能也譬如已
　是諸侯欲求於臣以忠事已已當先行忠於天子及
　廟中事尸是全臣道也　所求乎朋友先施之未能
　也欲求朋友以恩惠施已則已當先施恩惠於朋友
　也
庸徳之行庸言之謹有所不足不敢不勉有餘不敢盡
言顧行行顧言(釋文行行皆下孟/反或一讀皆如字)
　鄭氏康成曰庸猶常也言徳常行也言常謹也聖人
　之行實過於人有餘不敢盡常為人法從禮也
　孔氏穎達曰庸徳之行庸言之謹庸常也謂自修已
　身常以徳而行常以言而謹也　有所不足不敢不
　勉謂已之才行有所不足之處不敢不勉而行之
　有餘不敢盡謂已之才行有餘於人常持謙退不敢
　盡其才行以過於人　言顧行者使言不過行恒顧
　視於行　行顧言者使行副於言謂恒顧視於言也
君子胡不慥慥爾(釋文慥/七到反)
　鄭氏康成曰君子謂衆賢也慥慥守實言行相應之
　貌
　孔氏穎達曰君子胡不慥慥爾慥慥守實言行相應
　之貌胡猶何也既顧言行相副君子何得不慥慥然
　守實言行相應之道也
　朱子曰求猶責也道不遠人凡已之所以責人者皆
　道之所當然也故反之以自責而自脩焉庸平常也
　行者踐其實謹者擇其可徳不足而勉則行益力言
　有餘而訒則謹益至謹之至則言顧行矣行之力則
　行顧言矣慥慥篤實貌言君子之言行如此豈不慥
　慥乎贊美之也凡此皆不遠人以為道之事張子所
　謂以責人之心責已則盡道是也　右第十三章道
　不遠人者夫婦所能丘未能一者聖人所不能皆費
　也而其所以然者則至隱存焉下章放此
君子素其位而行不願乎其外素富貴行乎富貴素貧
賤行乎貧賤素夷狄行乎夷狄素患難行乎患難君子
無入而不自得焉(釋文難乃旦反入案朱本分不願乎/其外節君子無  而不自得焉節作)
　(二/節)
　鄭氏康成曰素皆讀為傃不願乎其外謂思不出其
　位也自得謂所鄉不失其道
　孔氏穎逹曰君子素其位而行不願乎其外至行乎
　患難素鄉也鄉其所居之位而行其所行之事不願
　行在位外之事論語云君子思不出其位也鄉富貴
　之中行道於富貴謂不驕不淫也鄉貧賤之中則行
　道於貧賤謂不諂不懾也鄉夷狄之中行道於夷狄
　夷狄雖陋亦隨其俗而守道不改鄉患難之中行道
　於患難而臨危不傾守死於善道也　君子無入而
　不自得焉者言君子所入之處皆守善道
　朱子曰素猶見在也言君子但因見在所居之位而
　為其所當為無慕乎其外之心也　此言素其位而
　行也(案此句注素富貴節特篇内朱注數節中有渾/圇一語莫辨何屬者  注明此句注某節大學)
　(倣/此)
在上位不陵下在下位不援上(釋文援音園一案朱/本合下節作  節)
　鄭氏康成曰援謂牽持之也
　孔氏穎達曰在上位不陵下此素富貴行富貴也若
　身處富貴依我常正之性不使富貴以陵人若以富
　貴陵人是不行富貴之道　在下位不援上者此素
　貧賤行貧賤也援牽持也若身處貧賤則安之宜令
　自樂不得援牽富貴若以援牽富貴是不行貧賤之
　道
正已而不求於人則無怨上不怨天下不尤人(釋文已/音紀怨)
　(於願反又/於元反)
　鄭氏康成曰無怨人無怨之者也論語曰君子求諸
　已小人求諸人
　孔氏穎達曰正已而不求於人則無怨此素夷狄行
　夷狄也若身入夷狄夷狄無禮義當自正已而行不
　得求於彼人則彼人無怨已者論語云言忠信行篤
　敬雖之夷狄不可棄　上不怨天下不尤人此素患
　難行患難也尤過也責也苟皆應之患難則亦甘為
　不得上怨天下尤人故論語云不怨天不尤人是也
　朱子曰此言不願乎其外也
故君子居易以俟命小人行險以徼幸(釋文易以豉反/徼古堯反  案)
　(徼朱本/從儌)
　鄭氏康成曰易猶平安也俟命聼天任命也險謂傾
　危之道
　孔氏穎逹曰故君子居易以俟命者易謂平安也言
　君子以道自處恒居平安之中以聼待天命也　小
　人行險以徼幸小人以惡自居恒行險難傾危之事
　以徼求榮幸之道論語曰不仁者不可以久處約是
　也
　朱子曰易平地也居易素位而行也俟命不願乎外
　也徼求也幸謂所不當得而得者
子曰射有似乎君子失諸正鵠反求諸其身(釋文正音/征鵠古毒)
　(反正鵠皆鳥名也一曰正正也鵠直也大射/則張皮侯而棲鵠賔射張布侯而設正也)
　鄭氏康成曰反求於其身不以怨人畫布曰正棲皮
　曰鵠
　孔氏穎達曰子曰至妻帑以上言行道在於已身故
　此一節覆明行道在身之事以射譬之　射有似乎
　君子者言凡人之射有似乎君子之道　失諸正鵠
　反求諸其身者諸於也求責也正謂賔射之侯鵠謂
　大射之侯言射者失於正鵠謂失不中正鵠不責他
　人反鄉自責其身言君子之人失道於外亦反自責
　於已
　朱子曰畫布曰正棲皮曰鵠皆侯之中射之的也子
　思引此孔子之言以結上文之意　右第十四章子
　思之言也凡章首無子曰字者放此
君子之道辟如行遠必自邇辟如登高必自卑(釋文辟/音譬邇)
　(音爾卑音/婢又如字)
　鄭氏康成曰自從也邇近也行之以近者卑者始以
　漸致之高遠
　孔氏穎達曰君子行道辟如行遠必自邇辟如登高
　必自卑者自從也邇近也卑下也行之以遠者近之
　始升之以高者卑之始言以漸至高遠不云近者遠
　始卑者高始但勤行其道於身然後能被於物而可
　謂之高遠耳
詩曰妻子好合如鼓瑟琴兄弟既翕和樂且眈宜爾室
家樂爾妻帑(釋文好呼報反翕許急反樂音洛下同眈/丁南反帑音奴子孫也本又作孥同尚書)
　(傳毛詩箋並云子也杜預注左傳/云妻子也朱注眈詩作湛亦音眈)
　鄭氏康成曰琴瑟聲相應和也翕合也眈亦樂也古
　者謂子孫曰帑此詩言和室家之道自近者始
　孔氏穎達曰詩云妻子好合如鼓瑟琴兄弟既翕和
　樂且眈此小雅棠棣之篇美文王之詩記人引此者
　言行道之法自近始猶如詩人之所云欲和遠人先
　和其妻子兄弟故云妻子好合情意相得如似鼓彈
　瑟與琴音聲相和也兄弟盡皆翕合情意和樂且復
　眈之眈之者是相好之甚也宜爾室家樂爾妻帑者
　宜善爾之室家愛樂爾之妻帑帑子也古者謂子孫
　為帑故甘誓云予則帑戮汝於人則妻子為帑於鳥
　則鳥尾為帑左傳云以害鳥帑是也
　朱子曰詩小雅棠棣之篇鼓瑟琴和也翕亦合也眈
　亦樂也帑子孫也
子曰父母其順矣乎
　鄭氏康成曰謂其敎令行使室家順
　孔氏穎達曰因上和於遠人先和室家故此一節次
　之父母其順矣乎謂父母能以敎令行乎室家其和
　順矣乎言中庸之道先使室家和順乃能和順於外
　即上云道不遠施諸已
　朱子曰夫子誦此詩而贊之曰人能和於妻子宜於
　兄弟如此則父母其安樂之矣子思引詩及此語以
　明行遠自邇登高自卑之意　右第十五章
子曰鬼神之為徳其盛矣乎視之而弗見聼之而弗聞
體物而不可遺(案朱本分其盛矣乎節體/物而不可遺節作二節)
　鄭氏康成曰體猶生也可猶所也不有所遺言萬物
　無不以鬼神之氣生也
　孔氏穎達曰子曰至此夫此一節明鬼神之道無形
　而能顯著誠信中庸之道與鬼神之道相似亦從微
　至著不言而自誠也　體物而不可遺者體猶生也
　可猶所也言萬物生而有形體故云體物而不可遺
　者言鬼神之道生養萬物無不周徧而不有所遺言
　萬物無不以鬼神之氣生也
　朱子曰程子曰鬼神天地之功用而造化之迹也張
　子曰鬼神者二氣之良能也愚謂以二氣言則鬼者
　隂之靈也神者陽之靈也以一氣言則至而伸者為
　神反而歸者為鬼其實一物而已為徳猶言性情功
　效　鬼神無形與聲然物之終始莫非隂陽合散之
　所為是其為物之體而物所不能遺也其言體物猶
　易所謂幹事
使天下之人齊明盛服以承祭祀洋洋乎如在其上如
在其左右(釋文齊側皆反本/亦作齋洋音羊)
　鄭氏康成曰明猶潔也洋洋人想思其傍僾之貌
　孔氏穎達曰使天下之人齊明盛服以承祭祀者明
　猶潔也言鬼神能生養萬物故天下之人齊戒明潔
　盛飾衣服以承祭祀　洋洋乎如在其上如在其左
　右者言鬼神之形狀人想像之如在人之上如在人
　之左右想見其形也
　朱子曰齊之為言齊也所以齊不齊而致其齊也明
　猶潔也洋洋流動充滿之意能使人畏敬奉承而發
　見昭著如此乃其體物而不可遺之驗也孔子曰其
　氣發揚於上為昭明焄蒿悽愴此百物之精也神之
　著也正謂此爾
詩曰神之格思不可度思矧可射思(釋文格古百反度/待洛反矧詩忍反)
　(射音亦朱注/射詩作斁)
　鄭氏康成曰格來也矧况也射厭也思皆聲之助言
　神之来其形象不可億度而知事之盡敬而已况可
　厭倦乎
　孔氏穎達曰神之格思不可度思矧可射思者格來
　也思辭也矧況也射厭也此大雅抑之篇刺厲王之
　詩詩人刺時人祭祀懈倦故云神之來至以其無形
　不可度知恒須恭敬況於祭祀之末可厭倦之乎言
　不可厭倦也記者引詩明鬼神之所尊敬也
　朱子曰詩大雅抑之篇格來也矧況也射厭也言厭
　怠而不敬也思語辭
夫微之顯誠之不可揜如此夫(釋文揜音掩於/檢反夫音扶)
　鄭氏康成曰言神無形而著不言而誠
　孔氏穎達曰夫微之顯者言鬼神之狀微昧不見而
　精靈與人為吉凶是從微之顯也　誠之不可揜者
　言鬼神誠信不可揜蔽善者必降之以福惡者必降
　之以禍如此夫者此詩人所云何可厭倦夫語助也
　此鬼神即與易繫辭云是故知鬼神之情狀與天地
　相似以能生萬物也案彼注木火之神生物金水之
　鬼終物彼以春夏對秋冬故以春夏生物秋冬終物
　其實鬼神皆能生物終物也故此云體物而不可遺
　此雖說隂陽鬼神人之鬼神亦附隂陽之鬼神故此
　云齊明盛服以承祭祀是兼人之鬼神也
　朱子曰誠者真實無妄之謂隂陽合散無非實者故
　其發見之不可揜如此　右第十六章不見不聞隱
　也體物如在則亦費矣此前三章以其費之小者而
　言此後三章以其費之大者而言此一章兼費隱包
　小大而言
子曰舜其大孝也與徳為聖人尊為天子富有四海之
内宗廟饗之子孫保之(釋文與/音餘)
　鄭氏康成曰保安也
　孔氏穎逹曰子曰至受命此一節明中庸之徳故能
　富有天下受天之命也　子孫保之者師說云舜禪
　與禹何言保者此子孫承保祭祀故云保周時陳國
　是舜之後
　朱子曰子孫謂虞思陳胡公之屬
故大徳必得其位必得其禄必得其名必得其壽
　鄭氏康成曰名令聞也
　孔氏穎達曰故大徳必得其位者以其徳大能覆養
　天下故必得其位如孔子有大徳而無其位以不應
　土録雖有大徳而無其位也案援神契云丘為制法
　主黒緑不代蒼黄言孔子黑龍之精不合代周家木
　徳之蒼也孔演圖又云聖人不空生必有所制以顯
　天心丘為木鐸制天下法是也必得其壽者據舜言
　之而夫子不長壽以勤憂故也
　朱子曰舜年百有十歳
故天之生物必因其材而篤焉(案朱本合下/節作一節)
　鄭氏康成曰材謂其質性也篤厚也言善者天厚其
　福惡者天厚其毒皆由其本而為之
　孔氏穎逹曰故天之生物必因其材而篤焉材謂質
　性也篤厚也言天之所生隨物質性而厚之善者因
　厚其福舜禹是也惡者因厚其毒桀紂是也故四凶
　黜而舜受禪也
故栽者培之傾者覆之(釋文栽依注音災將才反/植也培蒲回反覆芳伏反)
　鄭氏康成曰栽讀如文王初載之載栽猶殖也培益
　也今時人名草木之植曰栽築牆立版亦曰栽栽或
　為兹覆敗也(孔疏栽讀如文王初載之載者案詩大/明云文王初載天作之合彼注云載識)
　(也言文王生適有所識天為之生配謂生大姒此載/為栽殖者載容兩義亦得為識亦得為殖此對傾者)
　(覆之故以為殖云築牆立版亦曰栽者案荘/二十九年左傳云水昏正而栽謂立版築也)
　孔氏穎達曰故栽者培之者栽殖也培益也言道徳
　自能豐殖則天因而培益之　傾者覆之者若無徳
　自取傾危者天亦因而覆敗之也
　朱子曰材質也篤厚也栽植也氣至而滋息為培氣
　反而游散則覆
詩曰嘉樂君子憲憲令徳宜民宜人受禄于天保佑命
之自天申之故大徳者必受命(釋文嘉戸嫁反詩本作/假音同假嘉也皇音加)
　(善也憲音顯一音如字佑音祐二案朱/本分自天申之節必受命節作  節)
　鄭氏康成曰憲憲興盛之貌保安也佑助也
　孔氏穎達曰嘉樂君子憲憲令徳此大雅嘉樂之篇
　美成王之詩嘉善也憲憲興盛之貌詩人言善樂君
　子此成王憲憲然有令善之徳案詩本文憲憲為顯
　顯與此不同者齊魯韓詩與毛詩不同故也　宜民
　宜人受禄于天保佑命之自天申之故大徳者必受
　命者宜民謂宜養萬民宜人謂宜官人其徳如此故
　受福于天佑助也保安也天乃保安佑助命之為天
　子又申重福之作記者引證大徳必受命之義則舜
　之為也
　朱子曰詩大雅假樂之篇假當依此作嘉憲當依詩
　作顯申重也　受命者受天命為天子也　右第十
　七章此由庸行之常推之以極其至見道之用廣也
　而其所以然者則為體微矣後二章亦此意
子曰無憂者其唯文王乎以王季為父以武王為子父
作之子述之(案唯朱/本從惟)
　鄭氏康成曰聖人以立法度為大事子能述成之則
　何憂乎堯舜之父子則有凶頑禹湯之父子則寡令
　聞父子相成唯有文王
　孔氏穎逹曰子曰至一也此一節明夫子論文王武
　王聖徳相承王有天下上能追尊大王王季因明天
　子以下及士庶人葬祭祀之禮各隨文解之　以王
　季為父以武王為子父作之子述之者言文王以王
　季為父則王季能制作禮樂文王奉而行之文王以
　武王為子武王又能述成文王之道故無憂也
　朱子曰此言文王之事書言王季其勤王家蓋其所
　作亦積功累仁之事也
武王纘大王王季文王之緒壹戎衣而有天下身不失
天下之顯名尊為天子富有四海之内宗廟饗之子孫
保之(釋文纘徐音纂哉管反大音泰下大王同一戎衣/依注衣作殷於巾反謂一用兵伐殷也尚書依字)
　(讀為一著戎衣/而天下大定)
　鄭氏康成曰纘繼也緒業也戎兵也衣讀如殷聲之
　誤也齊人言殷聲如衣虞夏商周氏者多矣今姓有
　衣者殷之胄與壹戎殷者一用兵伐殷也(孔疏案尚/書武成云)
　(一戎衣謂一著戎衣而滅殷此云一者以經武王繼/大王王季文王三人之業一用滅殷對三人之業為)
　(一耳由三人之業故一身滅之鄭必以衣為殷者以/十一年觀兵于孟津十三年滅紂是再著戎服不得)
　(稱一戎衣故以衣為殷故/注云齊人言殷聲如衣)
　孔氏穎達曰武王纘大王王季文王之緒者纘繼也
　緒業也言武王能纘繼父祖之業以王天下也壹戎
　衣而有天下者戎兵也言一用兵伐殷而勝之也
　朱子曰此言武王之事纘繼也大王王季之父也書
　云大王肇基王迹詩云至于大王實始翦商緒業也
　戎衣甲胄之屬壹戎衣武成文言一著戎衣以伐紂
　也
武王末受命周公成文武之徳追王大王王季上祀先
公以天子之禮斯禮也逹乎諸侯大夫及士庶人父為
大夫子為士葬以大夫祭以士父為士子為大夫葬以
士祭以大夫期之喪逹乎大夫三年之喪逹乎天子父
母之喪無貴賤一也(釋文末亡遏反追/王于況反期音基)
　鄭氏康成曰末猶老也追王大王王季者以王迹起
　焉先公組紺以上至后稷也斯禮逹於諸侯大夫士
　庶人者謂葬之從死者之爵祭之用生者之禄也言
　大夫葬以大夫士葬以士則追王者改葬之矣期之
　喪逹於大夫者謂旁親所降在大功者其正統之期
　天子諸侯猶不降也大夫所降天子諸侯絶之不為
　服所不臣乃服之也承葬祭說期三年之喪者明子
　事父以孝不用其尊卑變(孔疏末猶老也者謂文王/受命十一年武王觀兵于)
　(孟津白魚入王舟是老而受命受命後七年而崩故/鄭注洛誥文王受赤雀武王俯取白魚皆七年是也)
　(云追王大王王季者以王迹起焉案詩頌閟宮云大/王居岐之陽實始翦商是王迹起也云先公組紺以)
　(上至后稷也者組紺大王之父一名諸盩周本紀云/亞圉卒子大公叔穎立太公卒子古公亶父立又世)
　(本云亞圉雲生大公組紺諸盩則叔穎組紺諸盩是/一人也此又云追王大王王季上祀先公則先公之)
　(中包后稷也故云組紺以上至后稷也案司服云享/先王則衮冕先公則鷩冕以后稷為周之始祖祫祭)
　(于廟當同先王用衮則先公無后稷也故鄭注司服/云先公不窋至諸盩若四時常祀雖后稷及大王王)
　(季之等不得廣及先公故天保云禴祠烝嘗于公先/王是四時常祀但有后稷諸盩以下故鄭注天保云)
　(先公謂后稷至諸盭此皆盡望經上下釋義故不同/或有至字誤也云則追王者改葬之矣者以大王王)
　(季身為諸侯葬從死者之爵則大王王季祗得為諸/侯葬禮不得言追王從天子法故知追王之時而更)
　(改葬用天子禮案大傳云武王追王大王亶父王季/歴此云周公追王不同者武王既伐紂追王布告天)
　(下周公追而改葬故不同也云期之喪逹乎大夫者/謂旁親所降在大功者熊氏云此對天子諸侯故云)
　(期之喪逹乎大夫其實大夫為大功之喪得降小功/小功之喪得降緦麻是大功小功皆逹乎大夫熊氏)
　(又云天子為正統之喪適婦大功適孫之婦小功義/或然但無正文耳云所不臣乃服之也者喪服傳云)
　(始封之君不臣諸父昆弟封君之子不臣諸父而臣/昆弟但不臣者皆以本服服也  案雖后稷及大王)
　(王季之等雖/疑當作唯)
　孔氏穎達曰武王末受命此美周公之徳也末猶老
　也謂武王年老而受命平定天下也斯禮也逹乎諸
　侯大夫及士庶人者斯此也言周公追崇先公之禮
　非直天子所行乃下逹於諸侯大夫士庶人等無問
　尊卑皆得上尊祖父以己之禄祭其先人猶若周公
　以成王天子之禮祀其先公也　父為大夫子為士
　葬以大夫祭以士者謂父既為大夫祭以士禮貶其
　先人而云尊之者欲明以己之禄祀其先人也　期
　之喪逹乎大夫者欲見大夫之尊猶有期喪為旁親
　所降在大功者得為期喪還著大功之服故云逹乎
　大夫若天子諸侯旁期之喪則不為服也　三年之
　喪逹乎天子者謂正統在三年之喪父母及嫡子并
　妻也逹乎天子者言天子皆服之不云父母而云三
　年者包嫡子也天子為后服期以三年包之者以后
　卒必待三年然後娶所以逹子之志故通在三年之
　中是以昭十五年左傳云穆后崩太子壽卒叔向云
　王一歳而有三年之喪二焉是包后為三年也直云
　逹乎天子不云諸侯者諸侯旁親尊同則不降故喪
　服大功章云諸侯為姑姊妹嫁於國君者是也　父
　母之喪無貴賤一也唯父母之喪無問天子及士庶
　人其服並同故云無貴賤一也
　朱子曰此言周公之事末猶老也追王蓋推文武之
　意以及乎王迹之所起也先公組紺以上至后稷也
　上祀先公以天子之禮又推大王王季之意以及於
　無窮也制為禮法以及天下使葬用死者之爵祭用
　生者之禄喪服自期以下諸侯絶大夫降而父母之
　喪上下同之推已以及人也　右第十八章
子曰武王周公其達孝矣乎夫孝者善繼人之志善述
人之事者也春秋脩其祖廟陳其宗器設其裳衣薦其
時食(案朱本分其逹孝矣乎節善述人/之事者也節薦其時食節作三節)
　鄭氏康成曰脩謂掃糞也宗器祭器也裳衣先祖之
　遺衣服也設之當以授尸也時食四時祭也
　孔氏穎達曰子曰至掌乎以前經論文王武王聖徳
　相承此論武王周公上成先祖脩其宗廟行郊社之
　禮所以能治國如置物掌中也各隨文解之　夫孝
　者善繼人之志者人謂先人若文王有志伐紂武王
　能繼而承之尚書武成曰予小子其承厥志是善繼
　人之志也　善述人之事者也言文王有文徳為王
　基而周公制禮以贊述之故洛誥云考朕昭子刑乃
　單文祖徳是善述人之事也此是武王周公逹孝之
　事
　朱子曰達通也承上章而言武王周公之孝乃天下
　之人通謂之孝猶孟子之言逹尊也　上章言武王
　纘大王王季文王之緒以有天下而周公成文武之
　徳以追崇其先祖此繼志述事之大者也下文又以
　其所制祭祀之禮通於上下者言之　祖廟天子七
　諸侯五大夫三適士二官師一宗器先世所藏之重
　器若周之赤刀大訓天球河圖之屬也裳衣先祖之
　遺衣服祭則設之以授尸也時食四時之食各有其
　物如春行羔豚膳膏香之類是也
宗廟之禮所以序昭穆也序爵所以辨貴賤也序事所
以辨賢也旅酬下為上所以逮賤也燕毛所以序齒也
　(釋文昭常遙反穆又作繆音同逮本又/作遝同音代燕於見反朱注為去聲)
　鄭氏康成曰序猶次也爵謂公卿大夫士也事謂薦
　羞也以辨賢者以其事别所能也若司徒奉牛宗伯
　共雞牲矣文王世子曰宗廟之中以爵為位崇徳也
　宗人授事以官尊賢也旅酬下為上者謂若特牲饋
　食之禮賔弟子兄弟之子各舉觶於其長也逮賤者
　宗廟之中以有事為榮也燕謂旣祭而燕也燕以髮
　色為坐祭時尊尊也至燕親親也齒亦年也
　孔氏穎逹曰宗廟之禮所以序昭穆也者若昭與昭
　齒穆與穆齒是也　序爵所以辨貴賤也者序謂序
　次爵謂公卿大夫士也謂祭祀之時公卿大夫各以
　其爵位齒列而助祭祀是辨貴賤也故文王世子云
　宗廟之中以爵為位崇徳也宗人授事以官尊賢也
　是也　序事所以辨賢也者事謂薦羞也序謂次序
　所供祭祀之事若司徒奉牛司馬奉羊宗伯共雞是
　分别賢能堪任其官也　旅酬下為上所以逮賤也
　者旅衆也逮及也謂祭末飲酒之時使一人舉觶之
　後至旅酬之時使卑者二人各舉觶於其長者卑下
　者先飲是下者為上賤者在先是恩義先及於賤者
　故云所以逮賤也案特牲饋食之禮主人洗爵獻長
　兄弟獻衆兄弟之後衆賔弟子於西階兄弟弟子於
　東階各舉觶於其長也弟子等皆是下賤而得舉觶
　是有事於宗廟之中是其榮也又制受爵是逮賤也
　　燕毛所以序齒也者言祭末燕時以毛髮為次序
　是所以序年齒也故注云燕謂既祭而燕也燕以髮
　色為坐祭時尊尊也至燕親親也
　朱子曰宗廟之次左為昭右為穆而子孫亦以為序
　有事於大廟則子姓兄弟羣昭羣穆咸在而不失其
　倫焉爵公侯卿大夫也事宗祝有司之職事也旅衆
　也酬導飲也旅酬之禮賔弟子兄弟之子各舉觶於
　其長而衆相酬蓋宗廟之中以有事為榮故逮及賤
　者使亦得以申其敬也燕毛祭畢而燕則以毛髮之
　色别長幼為坐次也齒年數也
踐其位行其禮奏其樂敬其所尊愛其所親事死如事
生事亡如事存孝之至也
　鄭氏康成曰踐猶升也其者其先祖也踐或為纘
　孔氏穎達曰踐其位行其禮者踐升也謂孝子升其
　先祖之位行祭祀之禮也
　朱子曰踐猶履也其指先王也所尊所親先王之祖
　考子孫臣庶也始死謂之死旣葬則曰反而亡焉皆
　指先王也此結上文兩節皆繼志述事之意也
郊社之禮所以事上帝也宗廟之禮所以祀乎其先也
　(案朱本合下/節作一節)
　鄭氏康成曰社祭地神不言后土者省文
明乎郊社之禮禘嘗之義治國其如示諸掌乎(釋文示/依注音)
　(寘之/䜴反)
　鄭氏康成曰示讀如寘諸河干之寘寘置也物而在
　掌中易為知力者也序爵辨賢尊尊親親治國之要
　孔氏穎達曰治國其如示諸掌乎注云示讀如寘諸
　河干之寘寘置也者若能明此序爵辨賢尊親則治
　理其國其事為易猶如置物於掌中也
　朱子曰郊祭天社祭地不言后土者省文也禘天子
　宗廟之大祭追祭大祖之所自出於大廟而以大祖
　配之也嘗秋祭也四時皆祭舉其一耳禮必有義對
　舉之互文也示與視同視諸掌言易見也此與論語
　文意大同小異記有詳略耳　右第十九章
　
　
　
欽定禮記義疏卷六十六
欽定四庫全書
欽定禮記義疏卷六十七
　中庸第三十一之二
哀公問政子曰文武之政布在方策其人存則其政舉
其人亡則其政息(釋文策初革反政案朱本分哀/公問政節則其  息節作二節)
　鄭氏康成曰方版也策簡也息猶滅也
　孔氏穎達曰哀公至一也此一節明哀公問政於孔
　子孔子答以為政之道在於取人脩身幷明逹道有
　五行之者三今各隨文觧之　文武之道布在方策
　者言文王武王為政之道皆布列在於方牘簡策
　其人存則其政舉者雖在方策其事乆遠此廣陳為
　政之道其人謂賢人舉猶行也存謂道徳存在也若
　得其人道徳存在則能興行政教故云舉也　其人
　亡則其政息者息滅也其人若亡謂道徳滅亡不能
　興舉於政教若位無賢臣政所以滅絶也
　朱子曰哀公魯君名蔣　方版也策簡也息猶滅也
　有是君有是臣則有是政矣
人道敏政地道敏樹(案朱本合下/節作一節)
　鄭氏康成曰敏猶勉也樹謂殖草木也人之無政若
　地無草木矣敏或為謀
　孔氏穎逹曰人道敏政者敏勉也言為人君當勉力
　行政　地道敏樹者樹殖草木也言為地之道亦勉
　力生殖也人之無政若地無草木地既無心云勉力
　者以地之生物無倦似若人勉力行政然也
夫政也者蒲盧也(釋文蒲盧並如字爾雅云蜾蠃蒲盧/即今之細腰蜂也一名蠮螉朱注夫)
　(音/扶)
　鄭氏康成曰蒲盧蜾蠃謂土蜂也詩曰螟蛉有子蜾
　蠃負之螟蛉桑蟲也蒲盧取桑蟲之子去而變化之
　以成為巳子政之於百姓若蒲盧之於桑蟲然
　孔氏穎逹曰夫政也者蒲盧也蒲盧取桑蟲之子以
　為巳子善為政者化飬他民以為巳民若蒲盧然也
　朱子曰敏速也蒲盧沈括以為蒲葦是也以人立政
　猶以地種樹其成速矣而蒲葦又易生之物其成尤
　速也言人存政舉其易如此
故為政在人(案朱本合下/節作一節)
　鄭氏康成曰在於得賢人也
　孔氏穎逹曰故為政在人言君行善政則民從之故
　欲為善政者在於得賢人也
取人以身脩身以道脩道以仁
　鄭氏康成曰取人以身言眀君乃能得人
　孔氏穎達曰取人以身明君欲取賢人先以脩正己
　身則賢人至也　脩身以道言欲脩正其身先須行
　於道徳也　脩道以仁者言欲脩道徳必須先脩仁
　義
　朱子曰此承上文人道敏政而言也為政在人家語
　作為政在於得人語意尤備人謂賢臣身指君身道
　者天下之逹道仁者天地生物之心而人得以生者
　所謂元者善之長也言人君為政在於得人而取人
　之則又在脩身能仁其身則有君有臣而政無不舉
　矣
仁者人也親親為大義者宜也尊賢為大親親之殺尊
賢之等禮所生也(釋文殺色界/反徐所例反)
　鄭氏康成曰人也讀如相人偶之人以人意相存問
　之言
　孔氏穎達曰仁者人也親親為大者仁謂仁恩相親
　偶也言行仁之法在於親偶欲親偶疎人先親己親
　然後比親及疎故云親親為大　義者宜也尊賢為
　大冝謂於事得冝即是其義故云義者宜也若欲於
　事得宜莫過尊賢故云尊賢為大　親親之殺尊賢
　之等禮所生也者五服之節降殺不同是親親之衰
　殺公卿大夫其爵各異是尊賢之等禮者所以辨明
　此上諸事故云禮所生也
　朱子曰人指人身而言具此生理自然便有惻怛慈
　愛之意深體味之可見冝者分别事理各有所冝也
　禮則節文斯二者而巳
在下位不獲乎上民不可得而治矣(釋文治直吏/反一音如字)
　鄭氏康成曰此句其屬在下著脫誤重在此
　孔氏穎逹曰在下位不獲乎上者鄭謂此句應在下
　章著脱誤重在此耳
　朱子曰鄭氏曰此句在下誤重在此
故君子不可以不脩身思脩身不可以不事親思事親
不可以不知人思知人不可以不知天
　鄭氏康成曰言脩身乃知孝知孝乃知人知人乃知
　賢不肖知賢不肖乃知天命所保佑
　孔氏穎逹曰故君子不可以不脩身思脩身不可以
　不事親言思念脩身之道必先以孝為本故云不可
　以不事親　思事親不可以不知人既思事親不可
　不先擇友取人也　思知人不可以不知天欲思擇
　人必先知天時所佑助也謂人作善降之百祥作不
　善降之百殃當捨惡脩善也
　朱子曰為政在人取人以身故不可以不脩身脩身
　以道脩道以仁故思脩身不可以不事親欲盡親親
　之仁必由尊賢之義故又當知人親親之殺尊賢之
　等皆天理也故又當知天
天下之逹道五所以行之者三曰君臣也父子也夫婦
也昆弟也朋友之交也五者天下之逹道也知仁勇三
者天下之逹徳也所以行之者一也(釋文知/音智)
　鄭氏康成曰逹者常行百王所不變也
　孔氏穎達曰五者天下之逹道也五者謂君臣父子
　夫婦昆弟朋友之交皆是人間常行道理事得開通
　故云逹道也　知仁勇三者天下之逹徳也言知仁
　勇人所常行在身為徳故云天下之逹徳也　言百
　王用此三徳以行五道五事為本故云道三者為末
　故云徳若行五道必須三徳無知不能識其理無仁
　不能安其事無勇不能果其行故必須三徳也所以
　行之者一也言百王以來行此五道三徳其義一也
　今古不變也
　朱子曰逹道者天下古今所共由之路即書所謂五
　典孟子所謂父子有親君臣有義夫婦有别長㓜有
　序朋友有信是也知所以知此也仁所以體此也勇
　所以強此也謂之逹徳者天下古今所同得之理也
　一則誠而巳矣逹道雖人所共由然無是三徳則無
　以行之逹徳雖人所同得然一有不誠則人欲閒之
　而徳非其徳矣程子曰所謂誠者止是誠實此三者
　三者之外更别無誠
或生而知之或學而知之或困而知之及其知之一也
　(案朱本合下/節作一節)
　鄭氏康成曰困而知之謂長而見禮義之事己臨之
　而有不足乃始學而知之此逹道也
　孔氏穎達曰或生而知之謂天生自知也　或學而
　知之謂因學而知之　或困而知之謂臨事有困由
　學乃知　及其知之一也言初知之時其事雖别既
　知之後並皆是知故云及其知之一也
或安而行之或利而行之或勉强而行之及其成功一
也(釋文强/其兩反)
　鄭氏康成曰利謂貪榮名也勉强恥不若人
　孔氏穎達曰或安而行之謂無所求為安静而行之
　　或利而行之謂貪其利益而行之行此五事得其
　榮名於巳無害則利而行之也故論語云知者利仁
　是也　或勉強而行之或畏懼罪惡勉力自强而行
　之　及其成功一也雖行之有異及其所行成功是
　一也言皆得成功矣皇氏云所知所行謂上五道三
　徳今謂百行皆然非唯三五而已也
　朱子曰知之者之所知行之者之所行謂逹道也以
　其分而言則所以知者知也所以行者仁也所以至
　於知之成功而一者勇也以其等而言則生知安行
　者知也學知利行者仁也困知勉行者勇也蓋人性
　雖無不善而氣禀有不同者故聞道有蚤莫行道有
　難易然能自強不息則其至一也吕氏曰所入之塗
　雖異而所至之域則同此所以為中庸若乃企生知
　安行之資為不可㡬及輕困知勉行謂不能有成此
　道之所以不明不行也
子曰好學近乎知力行近乎仁知恥近乎勇知斯三者
則知所以脩身知所以脩身則知所以治人知所以治
人則知所以治天下國家矣(釋文好呼報反近附近之/近知音智行皇如字徐下)
　(孟反朱注子曰二字衍文國案朱本分知恥近/乎勇節則知所以治天下  家矣節作二節)
　鄭氏康成曰言有知有仁有勇乃知脩身則脩身以
　此三者為基
　孔氏穎逹曰子曰至家矣前文夫子答哀公為政須
　脩身知人行五道三徳之事此以下夫子更為哀公
　廣說脩身治天下之道有九種常行之事又明脩身
　在扵至誠若能至誠所以贊天地動蓍龜也博厚配
　地高明配天各隨文觧之此一節覆明上生而知之
　學而知之困而知之　好學近乎知者覆前文或學
　而知之若能好學無事不知故云近乎知也　力行
　近乎仁者此覆前文或利而行之以其勉力行善故
　近乎仁也　知恥近乎勇者覆前文困而知之及勉
　強而行之以其知自羞耻勤行善事不避危難故近
　乎勇也前經生而知之不覆説者生知自然合聖故
　不須覆説也
　朱子曰此言未及乎逹徳而求以入徳之事通上文
　三知為知三行為仁則此三近者勇之次也吕氏曰
　愚者自是而不求自私者徇人欲而忘返懦者甘為
　人下而不辭故好學非知然足以破愚力行非仁然
　足以忘私知耻非勇然足以起懦　斯三者指三近
　而言人者對己之稱天下國家則盡乎人矣言此以
　結上文脩身之意起下文九經之端也
凡為天下國家有九經曰脩身也尊賢也親親也敬大
臣也體羣臣也子庶民也來百工也柔遠人也懷諸侯
也(釋文子如字/徐將吏反)
　鄭氏康成曰體猶接納也子猶愛也遠人蕃國之諸
　侯也
　孔氏穎達曰凡為天下國家有九經者此夫子為哀
　公說治天下國家之道有九種常行之事論九經之
　次目也　體羣臣也者體謂接納言接納羣臣與之
　同體也　子庶民也者謂子愛庶民也　來百工也
　者謂招來百工也
　朱子曰經常也體謂設以身處其地而察其心也子
　如父母之愛其子也柔遠人所謂無忘賔旅者也此
　列九經之目也吕氏曰天下國家之本在身故脩身
　為九經之本然必親師取友然後脩身之道進故尊
　賢次之道之所進莫先其家故親親次之由家以及
　朝廷故敬大臣體羣臣次之由朝廷以及其國故子
　庶民來百工次之由其國以及天下故柔遠人懐諸
　侯次之此九經之序也視羣臣猶吾四體視百姓猶
　吾子此視臣視民之别也
脩身則道立尊賢則不惑親親則諸父昆弟不怨敬大
臣則不眩體羣臣則士之報禮重子庶民則百姓勸來
百工則財用足柔遠人則四方歸之懷諸侯則天下畏
之(釋文眩/元遍反)
　鄭氏康成曰不惑謀者良也不眩所任明也
　孔氏穎逹曰脩身則道立者此一經覆說行九經則
　致其功用也脩身則道立者謂脩正其身不為邪惡
　則道徳興立也　尊賢則不惑者以賢人輔弼故臨
　事不惑所謀者善也　敬大臣則不眩者眩亦惑也
　以恭敬大臣任使分明故於事謂不惑前文不惑謀國
　家大事此云不眩謂謀國家衆事但所謀之事大小有
　殊所以異其文　體羣臣則士之報禮重者羣臣雖
　賤而君厚接納之則臣感君恩故為君死於患難是
　報禮重也　子庶民則百姓勸子愛也言愛民如子
　則百姓勸勉以事上也　來百工則財用足百工興
　財用也君若賞賚招來之則百工皆自至故國家財
　用豐足　柔遠人則四方歸之遠謂蕃國之諸侯四
　方則蕃國也　懷諸侯則天下畏之懷安撫也君若
　安撫懐之則諸侯服從兵强土廣故天下畏之
　朱子曰此言九經之效也道立謂道成於己而可為
　民表所謂皇建其有極是也不惑謂不疑於理不眩
　謂不迷於事敬大臣則信任專而小臣不得以閒之
　故臨事而不眩也來百工則通功易事農末相資故
　財用足柔遠人則天下之旅皆悅而願出於其塗故
　四方歸懐諸侯則徳之所施者博而威之所制者廣
　矣故曰天下畏之
齊眀盛服非禮不動所以脩身也去䜛逺色賤貨而貴
徳所以勸賢也尊其位重其禄同其好惡所以勸親親
也官盛任使所以勸大臣也忠信重禄所以勸士也時
使薄歛所以勸百姓也日省月試旣廩稱事所以勸百
工也送徃迎來嘉善而矜不能所以柔遠人也繼絶世
舉廢國治亂持危朝聘以時厚徃而薄來所以懷諸侯
也(釋文齊側皆反去起吕反遠于萬反好惡呼報反下/烏路反又並如字歛力驗反旣依注音餼許氣反廩)
　(彼錦反又力錦反稱尺證反/朝直遙反  案廪朱本作稟)
　鄭氏康成曰同其好惡不特有所好惡於同姓雖恩
　不同義必同也尊重其禄位所以貴之不必授以官
　守天官不可私也官盛任使大臣皆有屬官所任使
　不親小事也忠信重禄有忠信者重其禄也時使使
　之以時日省月試考校其成功也旣讀為餼餼廩稍
　食也稾人職曰乘其事考其弓弩以下上其食(孔疏/尊重)
　(其禄位者言同姓之親既非賢才但尊重其禄位榮/貴之而已不必授以官守也云大臣皆有屬官所任)
　(使不親小事也者若周禮六卿其下各有屬官其細/碎小事皆屬官為之是不親小事也云旣讀為餼餼)
　(廩稍食也者以旣與廪連文又與餼字聲同故讀旣/為餼稍食者謂稍給之故周禮月終均其稍食是也)
　(引稾人職者證其餼廪稱事案周禮夏官稾人掌弓/矢之材其職云乘其事乘謂計算其所為之事考其)
　(弓弩謂考校弓弩之善惡多少以下上其食下謂貶/退上謂增益善者則増上其食惡者則減其食故也)
　孔氏穎達曰齊明至侯也此一節說行九經之法
　齊明盛服者齊謂整齊明謂嚴明盛服謂正其衣冠
　是脩身之體也此等非禮不動是所以勸脩身　尊
　其位重其禄同其好惡所以勸親親也者尊其位謂
　授以大位重其禄謂重多其禄但崇重而己不可任
　以職事同其好惡好謂慶賞惡謂誅罰言於同姓旣
　有親踈恩親雖不同義必須等故不特有所好惡
　勸親親也者尊位重禄以勉之同其好惡以勵之是
　勸親親也　官盛任使所以勸大臣也官盛謂官之
　盛大有屬臣者當令任使屬臣不可以小事專勞大
　臣大臣懐徳故云所以勸大臣也　日省月試旣廩
　稱事所以勸百工也旣廩謂飲食糧廪也言在上每
　日省視百工功程每月試其所作之事又飲食糧廪
　稱當其事功多則廪厚功少則餼薄是所以勸百工
　也　治亂持危者諸侯國内有亂則治討之危弱則
　扶持之　厚徃而薄來所以懐諸侯也厚徃謂諸侯
　還國王者以其財賄厚重徃報之薄來謂諸侯貢獻
　使輕薄而來如此則諸侯歸服故所以懐諸侯也
　朱子曰此言九經之事也官盛任使謂官屬衆盛足
　任使令也葢大臣不當親細事故所以優之者如此
　忠信重禄謂待之誠而飬之厚葢以身體之而知其
　所頼乎上者如此也旣讀曰餼餼稟稍食也稱事如
　周禮稾人職曰考其弓弩以上下其食是也往則為
　之授節以送之來則豐其委積以迎之朝謂諸侯見
　於天子聘謂諸侯使大夫來獻王制比年一小聘三
　年一大聘五年一朝厚往薄來謂燕賜厚而納貢薄
凡為天下國家有九經所以行之者一也凡事豫則立
不豫則廢言前定則不跲事前定則不困行前定則不
疚道前定則不窮(釋文跲其劫反皇音給行下孟反疚/音救  案朱本分所以行之者一也)
　(節道前定則不/窮節作二節)
　鄭氏康成曰一謂當豫也跲躓也疚病也人不能病
　之(孔疏人不能病之觧經行前定則不疚人若行不/豫前先定人或不信病害之旣前定而後行故人)
　(不能病/害也)
　孔氏穎逹曰凡為至不窮此一節明前九經之法唯
　在豫前謀之故云所以行之者一也一謂豫也　言
　前定則不跲者按字林云跲躓也躓謂行倒躓也将
　欲𤼵言能豫前思定然後出口則言得流行不有躓
　蹶也　事前定則不困者困乏也言欲為事之時先
　須豫前思定則臨事不困　行前定則不疚者疚病
　也言欲為行之時豫前思定則行不疚病　道前定
　則不窮者言欲行道之時豫前謀定則道無窮也
　朱子曰一者誠也一有不誠則是九者皆為虚文矣
　此九經之實也　凡事指達道逹徳九經之屬豫素
　定也跲躓也疚病也此承上文言凡事皆欲先立乎
　誠如下文所推是也
在下位不獲乎上民不可得而治矣(案朱本合下/節作一節)
　鄭氏康成曰獲得也言臣不得於君則不得居位治
　民
　孔氏穎達曰在下至身矣此明為臣為人皆須誠信
　於身然後可得之事　在下位不獲乎上者獲得也
　言人臣䖏在下位不得於君上之意則不得居位以
　治民故云民不可得而治矣
獲乎上有道不信乎朋友不獲乎上矣信乎朋友有道
不順乎親不信乎朋友矣順乎親有道反諸身不誠不
順乎親矣誠身有道不明乎善不誠乎身矣
　鄭氏康成曰言知善之為善乃能行誠
　孔氏穎逹曰𫉬乎上有道不信乎朋友不𫉬乎上矣
　者言臣欲得君上之意先須有道徳信著朋友若道
　徳無信著乎朋友則不得君上之意矣言欲得上意
　先須信乎朋友也　信乎朋友有道不順乎親不信
　乎朋友矣者言欲行信著於朋友先須有道順乎其
　親若不順乎其親則不信乎朋友矣　順乎親有道
　反諸身不誠不順乎親矣者言欲順乎親必須有道
　反於己身使有至誠若身不能至誠則不能順乎親
　矣　誠身有道不明乎善不誠乎身矣者言欲行至
　誠於身先須有道明乎善行若不明乎善行則不能
　至誠乎身矣言明乎善行始能至誠乎身能至誠乎
　身始能順乎親順乎親始能信乎朋友信乎朋友始
　能得君上之意得乎君上之意始得居位治民也
　朱子曰此又以在下位者推言素定之意反諸身不
　誠謂反求諸身而所存所𤼵未能真實而無妄也不
　明乎善謂未能察於人心天命之本然而真知至善
　之所在也
誠者天之道也誠之者人之道也誠者不勉而中不思
而得從容中道聖人也誠之者擇善而固執之者也(釋/文)
　(中丁仲反又如字下/中道同從七容反)
　鄭氏康成曰言誠者天性也誠之者學而誠之者也
　因誠身説有大至誠(孔疏以前經云欲事親事君先/須脩身有大至誠故此說有大)
　(至誠大至誠則經云誠/者天之道也聖人是矣)
　孔氏穎達曰誠者至者也前經欲明事君先須身有
　至誠此經明至誠之道天之性也則人當學其至誠
　之性是上天之道不為而誠不思而得若天之性自
　然信著四時是天之道誠之者人之道也者然人能
　勉力學此至誠是人之道也不學則不得故云人之
　道　誠者不勉而中不思而得從容中道聖人也者
　此覆說上文誠者天之道也唯聖人能然謂不勉勵
　而自中當於善不思慮而自得於善從容閒暇而自
　中乎道以聖人性合於天道自然故云聖人也　誠
　之者擇善而固執之者也此覆説上文誠之者人之
　道也謂由學而致此至誠謂賢人也言選擇善事而
　堅固執之行之不已遂致至誠也
　朱子曰此承上文誠身而言誠者真實無妄之謂天
　理之本然也誠之者未能真實無妄而欲其真實無
　妄之謂人事之當然也聖人之徳渾然天理真實無
　妄不待思勉而從容中道則亦天之道也未至於聖
　則不能無人欲之私而其為徳不能皆實故未能不
　思而得則必擇善然後可以明善未能不勉而中則
　必固執然後可以誠身此則所謂人之道也不思而
　得生知也不勉而中安行也擇善學知以下之事固
　執利行以下之事也
博學之審問之愼思之明辨之篤行之有弗學學之弗
能弗措也有弗問問之弗知弗措也有弗思思之弗得
弗措也有弗辨辨之弗明弗措也有弗行行之弗篤弗
措也人一能之己百之人十能之己千之果能此道矣
雖愚必明雖柔必强(釋文措七路反强其良反雖案朱/本分篤行之節己千之節  柔必)
　(强節作/三節)
　鄭氏康成曰此勸人學誠其身也果猶决也
　孔氏穎達曰博學至必强此一經申明上經誠之者
　擇善而固執之事有弗學學之弗能弗措也者謂身
　有事不能常學習常須勤力學之措置也言學不至
　於能不措置休廢必待能之乃巳也以下諸事皆然
　此一句覆上博學之也　有弗問問之弗知弗措也
　覆上審問之也有弗思思之弗得弗措也覆上慎思
　之也有弗辨辨之弗明弗措也覆上明辨之也有弗
　行行之弗篤弗措也覆上篤行之也　人一能之已
　百之人十能之己千之謂他人性識聰敏一學則能
　知之巳當百倍用功而學使能知之言己加心精勤
　之多恒百倍於他人也　果能此道矣雖愚必明雖
　柔必強果謂果决也若決能為此百倍用功之道識
　慮雖復愚弱而必至明强此勸人學誠其身也
　朱子曰此誠之之目也學問思辨所以擇善而為知
　學而知也篤行所以固執而為仁利而行也程子曰
　五者廢其一非學也　君子之學不為則己為則必
　要其成故常百倍其功此困而知勉而行者也勇之
　事也　明者擇善之功強者固執之效吕氏曰君子
　所以學者為能變化氣質而已徳勝氣質則愚者可
　進於明柔者可進於强不能勝之則雖有志於學亦
　愚不能明柔不能立而己矣盖均善而無惡者性也
　人所同也昏明强弱之稟不齊者才也人所異也誠
　之者所以反其同而變其異也夫以不美之質求變
　而羙非百倍其功不足以致之今以鹵莽滅裂之學
　或作或輟以變其不美之質及不能變則曰天質不
　美非學所能變是果於自棄其為不仁甚矣　右第
　二十章此引孔子之言以繼大舜文武周公之緒明
　其所傳之一致舉而措之亦猶是耳蓋包費隐兼小
　大以終十二章之意章内語誠始詳而所謂誠者實
　此篇之樞紐也又按孔子家語亦載此章而其文尤
　詳成功一也之下有公曰子之言美矣至矣寡人實
　固不足以成之也故其下復以子曰起答辭今無此
　問辭而猶有子曰二字蓋子思删其繁文以附於篇
　而所删有不盡者今當為衍文也博學之以下家語
　無之意彼有闕文抑此或子思所補也與
自誠明謂之性自明誠謂之教誠則明矣明則誠矣
　鄭氏康成曰自由也由至誠而有明徳是聖人之性
　者也由明徳而有至誠是賢人學以成之也有至誠
　則必有明徳有明徳則必有至誠
　孔氏穎達曰自誠至誠矣此一經顯天性至誠或學
　而能兩者雖異功用則相通　自誠明謂之性者此
　說天性自誠者自由也言由天性至誠而身有明徳
　此乃自然天性如此故謂之性自明誠謂之教者此
　説學而至誠由身聰明勉力學習而致至誠非由天
　性教習使然故云謂之教然則自誠明謂之性聖人
　之徳也自明誠謂之教賢人之徳也　誠則明矣者
　言聖人天性至誠則能有明徳由至誠而致明也
　明則誠矣者謂賢人由身聰明習學乃致至誠故云
　明則誠矣是誠則能明明則能誠優劣雖異二者皆
　通有至誠也
　朱子曰自由也徳無不實而明無不照者聖人之徳
　所性而有者也天道也先明乎善而後能實其善者
　賢人之學由教而入者也人道也誠則無不明矣明
　則可以至於誠矣　右第二十一章子思承上章夫
　子天道人道之意而立言也自此以下十二章皆子
　思之言以反覆推明此章之意
唯天下至誠為能盡其性能盡其性則能盡人之性能
盡人之性則能盡物之性能盡物之性則可以贊天地
之化育可以贊天地之化育則可以與天地參矣
　鄭氏康成曰盡性者謂順理之使不失其所也贊助
　也育生也助天地之化生謂聖人受命在王位致太
　平
　孔氏穎達曰唯天至参矣此明天性至誠聖人之道
　也唯天下至誠者謂一天下之内至極誠信為聖人
　也　為能盡其性者以其至極誠信與天地合故能
　盡其性既盡其性則能盡其人與萬物之性是以下
　云能盡人之性既能盡人性則能盡萬物之性故能
　贊助天地之化育功與天地相参上云誠者天之道
　此兼云地者上說至誠之理自神妙而來故特云天
　之道此據化育生物故并云地也
　朱子曰天下至誠謂聖人之徳之實天下莫能加也
　盡其性者徳無不實故無人欲之私而天命之在我
　者察之由之巨細精粗無毫髪之不盡也人物之性
　亦我之性但以所賦形氣不同而有異耳能盡之者
　謂知之無不明而處之無不當也贊猶助也與天地
　參謂與天地並立為三也此自誠而明者之事也
　右第二十二章言天道也
其次致曲曲能有誠誠則形形則著著則明明則動動
則變變則化唯天下至誠為能化
　鄭氏康成曰其次謂自明誠者也致至也曲猶小小
　之事也不能盡性而有至誠扵有義焉而已形謂人
　見其功也盡性之誠人不能見也著形之大者也明
　著之顯者也動動人心也變改惡為善也變之乆則
　化而性善也(孔䟽以前經云自明誠謂之教是由明/而致誠是賢人次扵聖人故云其次謂)
　(自明誠也云不能盡性而有至誠於有義焉而已者/言此次誠不能如至誠盡物之性但能有至誠於細)
　(小物焉而已云形謂人見其功也者由此誠彰露人/皆見其功也云盡性之誠人不能見也者言天性至)
　(誠神妙無體人不見也云著形之大也者觧經形則/著初有微形後則大而形著云變之乆則化而性善)
　(也者觧經變則化初漸謂之變變時新舊両體俱有/變盡舊體而有新體謂之為化如月令鳩化為鷹是)
　(為鷹之時非復鳩也猶/如善人無復有惡也)
　孔氏穎達曰其次至能化此一經明賢人習學而致
　至誠故云其次致曲曲謂細小之事言其賢人致行
　細小之事不能盡性於細小之事能有至誠也　誠
　則形形則著者謂不能自然至誠由學而來故誠則
　人見其功是誠則形也初有小形後乃大而明著故
　云形則著也若天性至誠之人不能見則不形不著
　也　著則明明則動者由著故顯明由明能感動於
　衆　動則變變則化者既感動人心漸變惡為善變
　而旣乆遂至扵化言惡人全化為善人無復為惡也
　　唯天下至誠為能化言惟天下學致至誠之人為
　能化惡為善改移舊俗不如前經天生至誠能盡其
　性與天地參矣
　朱子曰其次通大賢以下凡誠有未至者而言也致
　推致也曲一偏也形者積中而𤼵外著則又加顯矣
　明則又有光輝𤼵越之盛也動者誠能動物變者物
　從而變化則有不知其所以然者盖人之性無不同
　而氣則有異故唯聖人能舉其性之全體而盡之其
　次則必自其善端𤼵見之偏而悉推致之以各造其
　極也曲無不致則徳無不實而形著動變之功自不
　能已積而至於能化則其至誠之妙亦不異於聖人
　矣　右第二十三章言人道也
至誠之道可以前知國家將興必有禎祥國家將亡必
有妖孽見乎蓍龜動乎四體禍福將至善必先知之不
善必先知之故至誠如神(釋文禎音貞妖於驕反左傳/云地反物為妖説文作□孽)
　(魚列反說文作􁆂一本乎/作於蓍音尸朱注見音現)
　鄭氏康成曰可以前知者言天不欺至誠者也前亦
　先也禎祥妖孽蓍龜之占雖其時有小人愚主皆為
　至誠能知者出也四體謂龜之四足春占後左夏占
　前左秋占前右冬占後右(孔疏鄭以聖人君子将興/之時或聖人有至誠或賢)
　(人有至誠則國之将興禎祥可知而小人愚主之世/無至誠又時無賢人亦無至誠所以得知國家之将)
　(亡而有妖孽者雖小人愚主由至誠之人生在亂世/猶有至誠之徳此妖孽為有至誠能知者出也案周)
　(語云幽王二年三川皆震伯陽父曰周将亡矣昔伊/洛竭而夏亡河竭而商亡時三川皆震為周之惡瑞)
　(是伯陽父有至誠能知周亡也又周惠王十五年有/神降於莘莘虢國地名周恵王問内史過史過對曰)
　(夏之興也祝融降於崇山其亡也囘禄信扵聆隧商/之興也檮杌次於丕山其亡也夷羊在牧周之興也)
　(鸑鷟鳴於岐山其衰也杜伯射宣王於鎬今虢多凉/徳虢必亡也是内史過有至誠之徳神為之出是愚)
　(主之世以妖孽為/至誠能知者出也)
　孔氏穎達曰至誠之道可以前知者此由身有至誠
　可以豫知前事此至誠之内是天生至誠亦通學而
　至誠故前經云自明誠謂之教是賢人至誠同聖人
　也言聖人賢人俱有至誠之行天所不欺可知前事
　國家将興必有禎祥者禎祥吉之萌兆祥善也言國
　家之将興必先有嘉慶善祥也又說禎祥者言人有
　至誠天地不能隐如文王有至誠招赤雀之瑞也國
　本有今異曰禎本無今有曰祥何為本有今異者何
　𦙍云國本有雀今有赤雀來是禎也國本無鳳今有
　鳯來是祥也尚書祥桑榖共生於朝是惡此經云善
　何得入國者(案此句/疑有誤)以吉凶先見者皆曰祥别無義
　也國家将亡必有妖孽者妖孽謂凶惡之萌兆也妖
　猶傷也傷甚曰孽謂惡物來為妖傷之徵若魯國鸜
　鵒來巢以為國之傷徵按左傳云地反物為妖說文
　云衣服歌謠草本之怪為妖禽獸蟲蝗之怪為孽
　見乎蓍龜動乎四體者所以先知禎祥妖孽見乎蓍
　龜卦兆𤼵動於龜之四體也　禍福将至者禍謂妖
　孽福謂禎祥萌兆豫來是禍福将至　善必先知之
　者善謂福也　不善必先知之者不善謂禍也　故
　至誠如神者言至誠之道豫知前事如神之微妙故
　云至誠如神也
　朱子曰禎祥者福之兆妖孽者禍之萌蓍所以筮龜
　所以卜四體謂動作威儀之間如執玊高卑其容俯
　仰之類凡此皆理之先見者也然唯誠之至極而無
　一毫私偽留於心目之間者乃能有以察其幾焉神
　謂鬼神　右第二十四章言天道也
誠者自成也而道自道也(釋文自/道音導)
　鄭氏康成曰言人能至誠所以自成也有道藝所以
　自道逹
　孔氏穎達曰誠者至乆也此經明已有至誠能成就
　物也　誠者自成也而道自道也者言人能有至誠
　之徳則自成就其身故云誠者自成也若人有道藝
　則人自道逹於己故云而道自道也
　朱子曰言誠者物之所以自成而道者人之所當自
　行也誠以心言本也道以理言用也
誠者物之終始不誠無物(案朱本合下/節作一節)
　鄭氏康成曰物萬物也亦事也大人無誠萬物不生
　小人無誠則事不成
　孔氏穎達曰誠者物之終始不誠無物者言人有至
　誠則能與萬物為終始若無至誠則不能成其物若
　大人無至誠則不能生萬物若小人無至誠則不能
　成其物物猶事也小人無誠則不能成事
是故君子誠之為貴
　鄭氏康成曰言貴至誠
　朱子曰天下之物皆實理之所為故必得是理然後
　有是物所得之理既盡則是物亦盡而無有矣故人
　之心一有不實則雖有所為亦如無有而君子必以
　誠為貴也盖人之心能無不實乃為有以自成而道
　之在我者亦無不行矣
誠者非自成己而已也所以成物也成己仁也成物知
也性之徳也合外内之道也(釋文知音智一案朱/本合下節作一節)
　鄭氏康成曰以至誠成己則仁道立以至誠成物則
　知彌博此五性之所以為徳也外内所須而合也外
　内猶上下
　孔氏穎達曰誠者非自成已而已也所以成物也者
　言人有至誠非但自成就已身而己又能成就外物
　　成己仁也成物知也者若能成就己身則仁道興
　立故云成己仁也若能成就外物則知力廣遠故云
　成物知也　性之徳也者言誠者是人五性之徳則
　仁義禮智信皆由至誠而為徳故云性之徳也　合
　外内之道也者言至誠之行合於外内之道無問外
　内皆須至誠於人事言之有外有内於萬物言之外
　内猶上下上謂天下謂地天體髙明故為外地體博
　厚閉藏故為内也是至誠合天地之道也
故時措之冝也
　鄭氏康成曰時措言得其時而用也
　孔氏穎逹曰故時措之冝也措猶用也言至誠者成
　萬物之性合天地之道故得時而用之則無往而不
　冝故注云時措言得其時而用也
　朱子曰誠雖所以成已然旣有以自成則自然及物
　而道亦行於彼矣仁者體之存知者用之𤼵是皆吾
　性之固有而無内外之殊既得於己則見於事者以
　時措之而皆得其冝也　右第二十五章言人道也
故至誠無息不息則乆乆則徵徵則悠遠悠遠則博厚
博厚則高明(案朱本分故至誠無息節乆則/徴節博厚則高明節作三節)
　鄭氏康成曰徵猶效驗也此言至誠之徳既著於四
　方其高厚日以廣大也徵或為徹
　孔氏穎達曰故至誠無息言至誠之徳所用皆冝無
　有止息故能乆遠博厚高明以配天地也　不息則
　乆者以其不息故能長乆也　乆則徵徵驗也以其
　乆行故有徵驗　徵則悠遠者悠長也若事有徵驗
　則可行長逺也　悠逺則博厚以其徳既長遠無所
　不周故博厚也飬物博厚則功業顯著故博厚則高
　明也
　朱子曰既無虚假自無閒㫁　乆常於中也徵驗於
　外也　此皆以其驗於外者言之鄭氏所謂至誠之
　徳著於四方者是也存諸中者既乆則驗於外者益
　悠逺而無窮矣悠逺故其積也廣博而深厚博厚故
　其𤼵也高大而光明
博厚所以載物也高明所以覆物也悠乆所以成物也
博厚配地高明配天悠乆無疆(釋文疆居良反成案朱/本分悠乆所以  物也)
　(節悠乆無疆/節作二節)
　鄭氏康成曰後言悠乆者言至誠之徳既至博厚高
　明配乎天地又欲其長乆行之
　孔氏穎達曰博厚所以載物也以其徳博厚所以負
　載於物　高明所以覆物也以其功業高明所以覆
　盖於萬物也　悠乆所以成物也以行之長乆能成
　就於物此謂至誠之徳也　博厚配地言聖人之徳
　博厚配偶於地與地同功能載物也　高明配天言
　聖人功業高明配偶於天與天同功能覆物也　悠
　乆無疆疆窮也言聖人之徳既能覆載又能長乆行
　之所以無窮悠乆則上經悠逺悠乆在博厚高明之
　上此經悠乆在博厚高明之下者上經欲明積漸先
　悠乆後能博厚高明此經既能博厚高明又須行之
　長乆故反覆言之
　朱子曰悠乆即悠逺兼内外而言之也本以悠逺致
　高厚而高厚又悠乆也此言聖人與天地同用　此
　言聖人與天地同體(案此句註博/厚配地節)
如此者不見而章不動而變無為而成天地之道可一
言而盡也(朱注見音現以案朱本分無為而成/以上作一節  下合下節作一節)
　鄭氏康成曰言其徳化與天地相似可一言而盡要
　在至誠
　孔氏穎達曰如此者不見而章不動而變無為而成
　者言聖人之徳如此博厚高明悠乆不見所為而功
　業章顯不見動作而萬物改變無所施為而道徳成
　就　天地之道可一言而盡也言聖人之徳能同於
　天地之道欲尋求所由可一句之言而能盡其事理
　正由於至誠是一言而盡也
　朱子曰見猶示也不見而章以配地而言也不動而
　變以配天而言也無為而成以無疆而言也
其為物不貮則其生物不測(釋文不貮本/亦作㒃音二)
　鄭氏康成曰言至誠無貮乃能生萬物多無數也
　孔氏穎逹曰其為物不貮則其生物不測者言聖人
　行至誠接待於物不有差貮以此之故能生殖衆物
　不可測量故鄭云言多無數也
　朱子曰此以下復以天地明至誠無息之功用天地
　之道可一言而盡不過曰誠而己不貮所以誠也誠
　故不息而生物之多有莫知其所以然者
天地之道博也厚也高也明也悠也乆也
　鄭氏康成曰此言其著見成功也
　朱子曰言天地之道誠一不貮故能各極其盛而有
　下文生物之功
今夫天斯昭昭之多及其無窮也日月星辰繫焉萬物
覆焉今夫地一撮土之多及其廣厚載華嶽而不重振
河海而不洩萬物載焉今夫山一巻石之多及其廣大
草木生之禽獸居之寳藏興焉今夫水一勺之多及其
不測黿鼉蛟龍魚鼈生焉貨財殖焉(釋文夫音扶下同/昭章遙反本亦作)
　(炤同撮七活反華嶽户化户瓜二反本亦作山嶽洩/息列反卷音權又羌權反范羌阮反藏才浪反勺徐)
　(市若反黿音元鼉徒河反/一音直丹反鼈必列反)
　鄭氏康成曰此言天之高明本生昭昭地之博厚本
　由撮土山之廣大本起卷石水之不測本從一勺皆
　合少成多自小致大為至誠者亦如此乎昭昭猶耿
　耿小明也振猶收也卷猶區也
　孔氏穎逹曰今夫至不已此一節明至誠不已則能
　從微至著從小至大　今夫天斯昭昭之多者斯此
　也昭昭狹小之貌言天初時唯有此昭昭之多小貌
　爾故云昭昭之多也　今夫地一撮土之多言地之
　初時唯一撮土之多言多少唯一撮土　振河海而
　不洩者振收也言地之廣大載華嶽而不重振收河
　海而不漏泄　今夫山一卷石之多言山之初小唯
　一卷石之多多少唯一卷石耳故鄭注云卷猶區也
　　今夫水一勺之多言水初時多少唯一勺耳此以
　下皆言為之不已從小至大然天之與地造化之初
　清濁二氣為天地分而成二體元初作盤薄穹隆非
　是以小至大今云昭昭與撮土卷石與勺水者何也
　但山或因壘石而為髙水或因衆流而成大皆是從
　微以至於著因説聖人至誠之功亦是從小以至于
　大以今天地體大假言由小而來以譬至誠非實論
　也
　朱子曰昭昭猶耿耿小明也此指其一䖏而言之及
　其無窮猶十二章及其至也之意蓋舉全體而言也
　振收也卷區也此四條皆以𤼵明由其不貮不息以
　致盛大而能生物之意然天地山川實非由積累而
　後大讀者不以辭害意可也
詩曰維天之命於穆不已蓋曰天之所以為天也於乎
不顯文王之徳之純蓋曰文王之所以為文也純亦不
已(釋文於穆上音烏下於乎同乎/好奴反  案詩曰朱本作詩云)
　鄭氏康成曰天所以為天文王所以為文皆由行之
　無巳為之不止如天地山川之云也易曰君子以慎
　徳積小以成高大是與(孔疏君子慎徳積小以高大/此易升卦之象辭按升卦巽)
　(下坤上木生於地中/升進之義故為升也)
　孔氏穎逹曰詩曰維天之命於穆不已此一經以上
　文至誠不已己能從小至大故此經引詩明不已之
　事所云詩者周頌維天之命文也詩稱維天之命謂
　四時運行所為教命穆美也於穆不已者美之不休
　已也此詩之本文也　盖曰天之所以為天也此是
　孔子之言記者載之此詩所論盖說天之所以為天
　在乎不已　於乎不顯文王之徳之純此亦周頌文
　王之詩純謂不雜顯謂光明詩人嘆之云於乎不光
　明乎言光明矣文王之徳之純謂不已也言文王徳
　教不有休已與天同功　盖曰文王之所以為文也
　此亦孔子之言觧詩之文也　純亦不已者言文王
　之徳之純亦如天之不休已故曰純亦不已
　朱子曰詩周頌維天之命篇於嘆辭穆深逺也不顯
　猶言豈不顯也純純一不雜也引此以明至誠無息
　之意程子曰天道不已文王純於天道亦不已純則
　無二無雜不已則無間㫁先後　右第二十六章言
　天道也
大哉聖人之道洋洋乎發育萬物峻極于天(釋文洋音/羊峻思閏)
　(反峻案朱本分聖人之道/節  極于天節作二節)
　鄭氏康成曰育生也峻高大也
　孔氏穎達曰大哉至凝焉此一節明聖人之道高大
　茍非至徳者則其道不成洋洋謂道德充滿之貌天
　下洋洋然育生也峻高也聖人之道高大與山相似
　上極于天也
　朱子曰包下文兩節而言(案此句注/大哉節)　峻高大也此
　言道之極於至大而無外也
優優大哉禮儀三百威儀三千待其人而後行故曰茍
不至徳至道不凝焉(釋文優於求反凝本又作疑魚澄/反  案朱本分威儀三千節待其)
　(人而後行節至道/不凝焉節作三節)
　鄭氏康成曰言為政在人政由禮也凝猶成也
　孔氏穎逹曰優優大哉者優優寛裕之貌聖人優優
　然寛裕其道禮儀三百者周禮有三百六十官言三
　百者舉其成數耳　威儀三千者即儀禮行事之威儀
　也儀禮雖十七篇其中事有三千　待其人而後行
　者言三百三千之禮必待賢人然後施行其事也
　故曰茍不至德至道不凝焉凝成也古語先有其文
　今夫子既言三百三千待賢人始行故引古語證
　之茍誠也不非也茍誠非至德之人則聖人至極之
　道不可成也俗本不作非也
　朱子曰優優充足有餘之意禮儀經禮也威儀曲禮
　也此言道之入於至小而無間也　總結上兩節(案/此)
　(句注待/其人節)　至德謂其人至道指上兩節而言也凝聚
　也成也
故君子尊徳性而道問學致廣大而盡精微極高明而
道中庸溫故而知新敦厚以崇禮
　鄭氏康成曰徳性謂性至誠者道猶由也問學學誠
　者也廣大猶博厚也温讀如燖溫之温謂故學之孰
　矣後時習之謂之温(孔疏按左傳哀十二年公請吳/于橐皋太宰嚭請尋盟子貢對)
　(曰盟若可尋也亦可寒也賈逵注云尋温也又有司/徹云乃燅尸俎是燖為温也云謂故學之熟矣後時)
　(習之謂之温者謂賢人舊學已精/熟在後更習之猶若温尋故食也)
　孔氏穎達曰故君至崇禮此一經明君子欲行聖人
　之道當須勤學前經明聖人性之至誠此經明聖人
　學而至誠也　君子尊徳性者謂君子賢人尊敬此
　聖人道德之性自然至誠也　而道問學者言賢人
　行道由於問學謂勤學乃致至誠也　致廣大而盡
　精微者廣大謂地也言賢人由學能致廣大如地之
　生飬之徳也而盡精㣲謂致其生飬之徳既能致於
　廣大盡育物之精微言無微不盡也　極高明而道
　中庸者高明謂天也言賢人由學極盡天之高明之
　徳道通也又能通逹於中庸之理也　温故而知新
　者言賢人由學既能温尋故事又能知新事也　敦
　厚以崇禮者言以敦厚重行於學故以尊崇三百三
　千之禮也
　朱子曰尊者恭敬奉持之意徳性者吾所受於天之
　正理道由也温猶燖温之温謂故學之矣復時習之
　也敦加厚也尊徳性所以存心而極乎道體之大也
　道問學所以致知而盡乎道體之細也二者脩徳凝
　道之大端也不以一毫私意自蔽不以一毫私欲自
　累涵泳乎其所已知敦篤乎其所已能此皆存心之
　屬也析理則不使有毫釐之差處事則不使有過不
　及之謬理義則日知其所未知節文則日謹其所未
　謹此皆致知之屬也盖非存心無以致知而存心者
　又不可以不致知故此五句大小相資首尾相應聖
　賢所示入徳之方莫詳於此學者冝盡心焉
是故居上不驕為下不倍國有道其言足以興國無道
其黙足以容(釋文驕本亦作喬音嬌倍音佩黙/亡北反  案朱本合下節作一節)
　鄭氏康成曰興謂起在位也
　孔氏穎達曰是故至謂與此一節明賢人學至誠之
　道中庸之行若國有道之時盡竭知謀其言足以興
　成其國興謂𤼵謀出慮　國無道其黙足以容若無
　道之時則韜光濳黙足以自容其身免於禍害
詩曰既明且哲以保其身其此之謂與(釋文哲陟列反/徐本作知音智)
　(與音餘朱注/倍與背同)
　鄭氏康成曰保安也
　孔氏穎達曰既明且哲以保其身此大雅烝民之篇
　美宣王之詩言宣王任用仲山甫能顯明其事任且
　又哲知保安全其已身言中庸之人亦能如此故云
　其此之謂與
　朱子曰興謂興起在位也詩大雅烝民之篇　右第
　二十七章言人道也
子曰愚而好自用賤而好自專生乎今之世反古之道
如此者烖及其身者也(釋文好呼報/反烖音災)
　鄭氏康成曰反古之道謂曉一孔之人不知今王之
　新政可從(孔疏孔謂孔穴孔穴所出事有多塗今唯/曉知一孔之人不知餘孔通逹唯守此一)
　(䖏故云暁/一孔之人)
　孔氏穎逹曰子曰至樂焉上經論賢人學至誠商量
　國之有道無道能或語或黙以保其身若不能中庸
　者皆不能量事制冝必及禍患又因明已以此之故
　不敢專輒制作禮樂也　生乎今之世反古之道如
　此者烖及其身者也此謂尋常之人不知大道若賢
　人君子雖生今時能持古法故儒行云今人與居古
　人與稽是也俗本反下有行字又無如此者三字非
　也
　朱子曰以上孔子之言子思引之反復也
非天子不議禮不制度不考文
　鄭氏康成曰此天下所共行天子乃能一之也禮謂
　人所服行也度國家宫室及車輿也文書名也
　孔氏穎逹曰非天子不議禮此論禮由天子所行既
　非天子不得論議禮之是非　不制度謂不敢制造
　法度及國家宫室大小高下及車輿也　不考文亦
　不得考成文章書籍之名也
　朱子曰此以下子思之言禮親疎貴賤相接之體也
　度品制文書名
今天下車同軌書同文行同倫(釋文行/下盂反)
　鄭氏康成曰今孔子謂其時
　孔氏穎逹曰今天下車同軌者今謂孔子時車同軌
　覆上不制度書同文覆上不考文行同倫倫道也言
　人所行之行皆同道理覆上不議禮當孔子時禮壊
　樂崩家殊國異而云此者欲明已雖有徳身無其位
　不敢造作禮樂故極行而虚已先說以自謙也
　朱子曰今子思自謂當時也軌轍迹之度倫次序之
　體三者皆同言天下一統也
雖有其位茍無其徳不敢作禮樂焉雖有其徳茍無其
位亦不敢作禮樂焉
　鄭氏康成曰言作禮樂者必聖人在天子之位
　朱子曰鄭氏曰言作禮樂者必聖人在天子之位
子曰吾說夏禮杞不足徵也吾學殷禮有宋存焉吾學
周禮今用之吾從周(釋文杞/音起)
　鄭氏康成曰徵猶明也吾能說夏禮顧杞之君不足
　與明之也吾從周行今之道
　孔氏穎達曰子曰至者也以上文孔子身無其位不
　敢制作二代之禮夏殷不足可從所以獨從周禮之
　意因明君子行道須本於身建諸天地質諸鬼神使
　動則為天下之道行則為後世之法故能早有名譽
　於天下盖孔子微自明己之意　子曰吾說夏禮杞
　不足徵也徵成也明也孔子言我欲明說夏代之禮
　須行夏禮之國贊而成之杞雖行夏禮其君暗弱不
　足贊而成之　吾學殷禮有宋存焉者宋行殷禮故
　云有宋存焉但宋君暗弱欲共贊明殷禮亦不足以
　成故論語云宋不足徵也此云杞不足徵即宋亦不
　足徵此云有宋存焉則杞亦存焉互文見義　吾學
　周禮今用之吾從周者既杞宋二國不足明已當不
　復行前代之禮故云吾從周按趙商問孔子稱吾學
　周禮今用之吾從周檀弓曰今丘也殷人也兩楹奠
　殯哭師之處皆所法於殷禮未必由周而云吾從周
　者何也鄭答曰今用之者魯與諸侯皆用周之禮法
　非專自施於巳在宋冠章甫之冠在魯衣逢掖之衣
　何必純用之吾從周者言周禮法最􁁎其為殷周事
　豈一也如鄭此言諸侯禮法則從周身之所行雜用
　殷禮也
　朱子曰此又引孔子之言杞夏之後徵證也宋殷之
　後三代之禮孔子皆嘗學之而能言其意但夏禮既
　不可考證殷禮雖存又非當世之法惟周禮乃時王
　之制今日所用孔子既不得位則從周而已　右第
　二十八章承上章為下不倍而言亦人道也
王天下有三重焉其寡過矣乎(釋文王于况/反又如字)
　鄭氏康成曰三重三王之禮
　孔氏穎逹曰言為君王有天下者有三種之重焉謂
　夏殷周三王之禮其事尊重若能行之寡少於過矣
　朱子曰吕氏曰三重謂議禮制度考文惟天子得以
　行之則國不異政家不殊俗而人得寡過矣
上焉者雖善無徵無徵不信不信民弗從下焉者雖善
不尊不尊不信不信民弗從
　鄭氏康成曰上謂君也君雖善善無明徵則其善不
　信也下謂臣也臣雖善善而不尊君則其善亦不信
　也徵或為證
　孔氏穎逹曰上焉者雖善無徵無徵不信不信民弗
　從上謂君也言為君雖有善行無分明徵騐則不信
　著於下既不信著則民不從　下焉者雖善不尊不
　尊不信不信民弗從下謂臣也言臣所行之事雖有
　善行而不尊不尊敬於君則善不信著於下既不信著則
　民不從故下云徵諸庶民謂行善須有徵騐於庶民
　也皇氏云無徵謂無符應之徵其義非也
　朱子曰上焉者謂時王以前如夏商之禮雖善而皆
　不可考下焉者謂聖人在下如孔子雖善於禮而不
　在尊位也
故君子之道本諸身徵諸庶民考諸三王而不繆建諸
天地而不悖質諸鬼神而無疑百世以俟聖人而不惑
質諸鬼神而無疑知天也百世以俟聖人而不惑知人
也(釋文繆音謬悖布内反也案朱本分上百世以/俟聖人而不惑節知人  節作二節繆作謬)
　鄭氏康成曰知天知人謂知其道也鬼神從天地者
　也易曰故知鬼神之情状與天地相似聖人則之百
　世同道徵或為證(孔疏以經云知天知人故鄭引經/總結之云知其道者以天道隂陽)
　(生成萬物今能正諸隂陽鬼神而不有疑惑是知天/道也以聖人之道雖相去百世其歸一揆今能百世)
　(以待聖人而不有疑惑是知聖人之道也云鬼神從/天地者也觧所以質諸鬼神之徳知天道之意引易)
　(曰故知鬼神之情状與天地相似者證鬼神從天地/之意按易繫辭云精氣為物遊魂為變鄭云木火之)
　(神生物金水之鬼成物以七八之神生物九六之鬼/成物是鬼神以生成為功天地亦以生成為務是鬼)
　(神之状與天地相似云聖人則之百世同道觧經知/人之道以前世聖人既能垂法以俟待後世聖人是)
　(識知聖人之道百世不殊/故聖人則之百世同道也)
　孔氏穎達曰故君子之道者言君臣為善須有徵驗
　民乃順從故明之也　本諸身者言君子行道先從
　身起是本諸身也　徵諸庶民者徵驗也諸於也謂
　立身行善使有徵驗於庻民若晉文公出定㐮王示
　民尊上也伐原示民以信之類是也　考諸三王而不
　繆者繆亂也謂巳所行之事考校與三王合同不有
　錯繆也　建諸天地而不悖者悖逆也言已所行之
　道建逹於天地而不有悖逆謂與天地合也　質諸
　鬼神而無疑知天也者質正也謂已所行之行正諸
　鬼神不有疑惑是識知天道也此鬼神是隂陽七八
　九六之鬼神生成萬物者此是天地所為既能質正
　隂陽不有疑惑是識知天道也　百世以俟聖人而
　不惑知人也者以聖人身有聖人之徳垂法於後雖
　在後百世亦堪俟待後世世之聖人其道不異故云
　知人也
　朱子曰此君子指王天下者而言其道即議禮制度
　考文之事也本諸身有其徳也徵諸庶民驗其所信
　從也建立也立於此而參於彼也天地者道也鬼神
　者造化之迹也百世以俟聖人而不惑所謂聖人復
　起不易吾言者也　知天知人知其理也
是故君子動而世為天下道行而世為天下法言而世
為天下則遠之則有望近之則不厭(釋文遠如字又于/萬反近如字又附)
　(近之近厭/於艶反)
　鄭氏康成曰用其法度想思若其將來也
　孔氏穎達曰逺之則有望近之則不厭者言聖人之
　道為世法則若逺離之則有企望思慕之深也若附
　近之則不厭倦言人愛之無已
　朱子曰動兼言行而言道兼法則而言法法度也則
　凖則也
詩曰在彼無惡在此無射庶幾夙夜以永終譽君子未
有不如此而蚤有譽於天下者也(釋文射音亦蚤音早/朱注惡去聲射音妒)
　(詩作/斁)
　鄭氏康成曰射厭也永長也
　孔氏穎逹曰詩云在彼無惡在此無射庶㡬夙夜以
　永終譽此引周頌振鷺之篇言微子來朝身有羙徳
　在彼宋國之内民無惡之在此來朝人無厭倦故庶
　幾夙夜以長永終竟美善聲譽言君子之徳亦能如
　此故引詩以結成之　君子未有不如此而蚤有譽
　於天下者也言欲蚤有名譽㑹須如此未嘗有不行
　如此而蚤得有聲譽者也
　朱子曰詩周頌振鷺之篇射厭也所謂此者指本諸
　身以下六事而言　右第二十九章承上章居上不
　驕而言亦人道也
仲尼祖述堯舜憲章文武上律天時下襲水土
　鄭氏康成曰此以春秋之義說孔子之徳孔子曰吾
　志在春秋行在孝經二經固足以明之孔子祖述堯
　舜之道而制春秋而㫁以文王武王之法度春秋傳
　曰君子曷為為春秋撥亂世反諸正莫近諸春秋其
　諸君子樂道堯舜之道與末不亦樂乎堯舜之知君
　子也又曰是子也繼文王之體守文王之法度文王
　之法無求而求故譏之也又曰王者孰謂謂文王也
　此孔子兼包堯舜文武之盛徳而著之春秋以俟後
　聖者也律述也述天時謂編年四時具也襲因也因
　水土謂記諸夏之事山川之異(孔疏吾志在春秋行/在孝經者孝經緯文)
　(言褒貶諸侯善惡志在於春秋人倫尊卑之行在於/孝經云二經固足以明之者此是鄭語言春秋孝經)
　(足以顯明先祖述憲章之事云孔子祖述堯舜之道/而制春秋者則下文所引公羊傳云君子樂道堯舜)
　(之道與是也云㫁以文王武王之法度者則下文引/公羊云王者孰謂謂文王是也云春秋傳日至堯舜)
　(之知君子也哀十四年公羊傳文引之者證祖述堯/舜之事君子曷為為春秋曷何也君子謂孔子傳曰)
　(孔子何為作春秋云撥亂世反諸正莫近諸春秋者/此傳之文答孔子為春秋之意何休云撥猶治也言)
　(欲治於亂世使反歸正道莫近莫過也言餘書莫過/於春秋言治亂世者春秋最近之也云其諸君子樂)
　(道堯舜之道與者上道論道下道謂道徳與語辭言/君子孔子也言孔子樂欲論道堯舜之道與也云末)
　(不亦樂乎堯舜之知君子也者末謂終末謂孔子末/聖漢之初豈不亦愛樂堯舜之知君子也按何休云)
　(得麟之後天下血書魯端門曰趨作法孔聖沒周姬/亡彗東出秦政起胡破術書記散孔不絶子夏明日)
　(徃視之血書飛為赤鳥化為白書漢當繼大亂之後/故作撥亂之法是其事也云又曰是子也繼文王之)
　(體守文王之法度文王之法無求而求故譏之也者/此文九年公羊傳文八年天王崩謂周㐮王也九年)
　(春毛伯來求金傳云是子繼文王之體守文王之法/度文王之法無求而求故譏之是子謂嗣位之王在)
　(喪未合稱王故稱是子嗣位之王守文王之法度文/王之法度無所求也謂三分有二以服事殷謂在喪)
　(之内無合求金之法度今遣毛伯來求金是無求而/求也故書以譏之彼傳云是子俗本云子是者誤也)
　(云又曰王者孰謂謂文王也此隐元年公羊傳文按/傳云元年春王正月王者孰謂謂文王也武王道同)
　(舉文王可知也云著之春秋以俟後聖者也哀十四/年公羊傳云制春秋之義以俟後聖何休云待聖漢)
　(之王以為法也云述天時謂編年四時具也按合成/圖云皇帝立五始制以天道元命包云諸侯不上奉)
　(王之正則不得即位正不由王出不得為正王不承/於天以制號令則無法天不得正其元則不得成其)
　(化也位五始者元年一也春二也王三也正月四也/公即  五也此春秋元年即當堯典欽若昊天也春)
　(秋四時即當堯典日中星鳥日永星火宵中星虚日/短星昴之類是也春秋𫉬麟則當益稷百獸率舞鳳)
　(凰來儀是也此皆祖述堯舜之事言春秋四時皆具/桓四年及七年不書秋七月冬十月成十年不書冬)
　(十月桓十七年直云五月不云夏昭十年直云十二/月不云冬如此不具者賈服之義若登䑓而不視朔)
　(則書時不書月若視朔而不登臺則書月不書時若/雖無事視朔登臺則空書時月若杜元凱之意凡時)
　(月不具者皆史闕文其公羊穀梁之義各為曲說今/畧而不取也襲因也因水土謂記諸夏之事山川之)
　(異者諸夏之事謂諸侯征伐㑹盟所在之地山川之/異若僖十四年沙鹿崩成五年梁山崩之属是也)
　孔氏穎逹曰仲尼至聲以色此一節明子思申明夫
　子之徳與天地相似堪以配天地而育萬物傷有聖
　徳無其位也今各隨文觧之　仲尼祖述堯舜者祖
　始也言仲尼祖述始行堯舜之道也　憲章文武者
　憲法也章明也言夫子𤼵明文武之徳　上律天時
　者律述也言夫子上則述行天時以與言隂陽時候
　也　下襲水土者襲因也下則因襲諸侯之事水土
　所在此言子思贊揚聖祖之徳以仲尼脩春秋而有
　此等之事也
　朱子曰祖述者逺宗其道憲章者近守其法律天時
　者法其自然之運襲水土者因其一定之理皆兼内
　外該本末而言也
辟如天地之無不持載無不覆幬辟如四時之錯行如
日月之代明萬物並育而不相害道並行而不相悖小
徳川流大徳敦化此天地之所以為大也(釋文辟音譬/幬徒報反錯)
　(七各反之案朱本分日月之代明節/此天地  所以為大也節作二節)
　鄭氏康成曰聖人制作其徳配天地如此唯五始可
　以當焉幬亦覆也小徳川流浸潤萌芽喻諸侯也大
　徳敦化厚生萬物喻天子也幬或作燾
　孔氏穎逹曰譬如至大也此明孔子之徳與天地日
　月相似與天子諸侯徳化無異　小徳川流大徳敦
　化者言孔子所作春秋若以諸侯小徳言之如川水
　之流浸潤萌芽若以天子大徳言之則仁爱敦厚化
　生萬物也　此天地之所以為大也言夫子之徳比
　並天地所以為大不可測也
　朱子曰錯猶迭也此言聖人之徳　悖猶背也天覆
　地載萬物並育於其間而不相害四時日月錯行代
　明而不相悖所以不害不悖者小徳之川流所以並
　育並行者大德之敦化小徳者全體之分大徳者萬
　殊之本川流者如川之流脉絡分明而徃不息也敦
　化者敦厚其化根本盛大而出無窮也此言天地之
　道以見上文取譬之意也　右第三十章言天道也
唯天下至聖為能聰明睿知足以有臨也寛裕温柔足
以有容也𤼵強剛毅足以有執也齊莊中正足以有敬
也文理密察足以有别也(釋文睿音銳知音智/齊側皆反别彼列反)
　鄭氏康成曰言徳不如此不可以君天下也盖傷孔
　子有其徳而無其命
　孔氏穎達曰唯天至别也此又申明夫子之徳聰明
　寛裕足以容飬天下傷其有聖徳而無位也　寛裕
　温柔足以有容也言夫子寛𢎞性善溫克和柔足以
　包容也　𤼵強剛毅足以有執也𤼵起也執猶㫁也
　言孔子𤼵起志意堅强剛毅足以㫁决事物也
　朱子曰聰明睿知生知之質臨謂居上而臨下也其
　下四者乃仁義禮知之徳文文章也理條理也宻詳
　細也察明辨也
溥博淵泉而時出之(釋文溥/音普)
　鄭氏康成曰言其臨下普徧思慮深重非得其時不
　出政教
　孔氏穎逹曰溥博至配天此節更申明夫子藴畜聖
　徳俟時而出日月所照之處無不尊仰　溥博淵泉
　者溥謂無不周徧博謂所及廣逺以其浸潤之澤如
　似淵泉溥大也既思慮深重非得其時不出政教必
　以俟時而出
　朱子曰溥博周徧而廣濶也淵泉静深而有本也出
　𤼵見也言五者之徳充積於中而以時𤼵見於外也
溥博如天淵泉如淵見而民莫不敬言而民莫不信行
而民莫不說是以聲名洋溢乎中國施及蠻貊舟車所
至人力所通天之所覆地之所載日月所照霜露所隊
凡有血氣者莫不尊親故曰配天(釋文見賢遍反説音/悅施以䜴反貊本又)
　(作貉武伯反說文云北方人也隊直類反二案/朱本分行而民莫不說節故曰配天節作  節)
　鄭氏康成曰如天取其運照不已也如淵取其清深
　不測也尊親尊而親之
　孔氏穎逹曰溥博如天者言似天無不覆幬　淵泉
　如淵言潤澤深厚如川水之流
　朱子曰言其充積極其盛而𤼵見當其可也　舟車
　所至以下盖極言之配天言其徳之所及廣大如天
　也　右第三十一章承上章而言小徳之川流亦天
　道也
唯天下至誠為能經綸天下之大經立天下之大本知
天地之化育(釋文綸本又作論同音倫一案朱/本合下夫焉有所倚句作  節)
　鄭氏康成曰至誠性至誠謂孔子也大經謂六藝而
　指春秋也大本孝經也
夫焉有所倚肫肫其仁淵淵其淵浩浩其天(釋文焉於/䖍反倚依)
　(綺於寄二反肫依注音之淳反浩胡老反朱注夫/音扶  案朱本分肫肫其仁以下三句作一節)
　鄭氏康成曰安有所倚言無所偏倚也人人自以
　被徳尤厚似偏頗者肫肫讀如誨爾忳忳之忳(孔疏/此大)
　(雅抑之篇刺厲王之詩言詩人誨爾厲王忳/忳然懇誠不巳厲王聽我藐藐然而不入也)忳忳懇
　誠貌也肫肫或為純純
　孔氏穎逹曰夫焉有所倚至浩浩其天以前經贊明
　夫子之徳此又云夫子無所偏倚而仁徳自然盛大
　也倚謂偏有所倚近言夫子之徳普被於人何有獨
　倚近於一人言不待有偏頗也　肫肫其仁肫肫懇
　誠之貌仁謂施惠仁厚言又能肫肫然懇誠行此仁
　厚爾　淵淵其淵淵水深之貌也言夫子之徳淵淵
　然若水之深也　浩浩其天言夫子之徳浩浩盛大
　其若如天也
　朱子曰經綸皆治絲之事經者理其緒而分之綸者
　比其類而合之也經常也大經者五品之人倫大本
　者所性之全體也惟聖人之徳極誠無妄故於人倫
　各盡其當然之實而皆可以為天下後世法所謂經
　綸之也其於所性之全體無一毫人欲之偽以雜之
　而天下之道千變萬化皆由此出所謂立之也其於
　天地之化育則亦其極誠無妄者有黙契焉非但聞
　見之知而已此皆至誠無妄自然之功用夫豈有所
　倚著於物而後能哉　肫肫懇至貌以經綸而言也
　淵淵静深貌以立本而言也浩浩廣大貌以知化而
　言也其淵其天則非特如之而己
茍不固聰明聖知逹天徳者其孰能知之(朱注聖知/之知去聲)
　鄭氏康成曰言唯聖人乃能知聖人也春秋傳曰末
　不亦樂乎堯舜之知君子明凡人不知
　孔氏穎達曰茍不固聰明聖知逹天徳者其孰能知
　之者上經論夫子之徳大如天此經論唯至聖乃知
　夫子之徳茍誠也固堅固也言帝誠不堅固聰明睿
　聖通知暁逹天徳者其誰能識知夫子之徳故注引
　公羊傳云堯舜之知君子者言有堯舜之徳乃知夫
　子明凡人不知也
　朱子曰固猶實也鄭氏曰唯聖人能知聖人也　右
　第三十二章承上章而言大徳之敦化亦天道也前
　章言至聖之徳此章言至誠之道然至誠之道非至
　聖不能知至聖之徳非至誠不能為則亦非二物矣
　此篇言聖人天道之極致至此而無以加矣
詩曰衣錦尚絅惡其文之著也故君子之道闇然而日
章小人之道的然而日亡(朱注衣去聲釋文絅本又作/穎詩作褧同口迥反徐口定)
　(反一音口穎反惡烏路反著張慮反闇於感反又如/字日而一反的丁歴反  案朱本合下節作一節)
　鄭氏康成曰言君子深逺難知小人淺近易知人所
　以不知孔子以其深逺襌為絅錦衣之羙而君子以
　絅表之為其文章露見似小人也
　孔氏穎達曰詩曰衣錦尚絅惡其文之著也以前經
　論夫子之徳難知故此經因明君子小人隐顯不同
　之事此詩衛風碩人之篇羙荘姜之詩言荘姜初嫁
　在塗衣著錦衣為其文之大著尚著禪絅加於錦衣
　之上絅祥也以單縠為衣尚以覆錦衣也按詩本文
　云衣錦褧衣此云尚絅者斷截詩文也又俗本云衣
　錦褧裳又與定本不同者記人欲明君子謙退惡其
　文之彰著故引詩以結之　故君子之道闇然而日
　章者章明也言君子以其道徳深逺謙退初視不見
　故曰闇然其後明著故曰日章明也　小人之道的
　然而日亡者若小人好自矜大故初視時的然以其
　才藝淺近後無所取故曰日益亡
君子之道淡而不厭簡而文温而理知遠之近知風之
自知微之顯可與入徳矣(釋文淡徒暫反又/大敢反厭於艶反)
　鄭氏康成曰淡其味似薄也簡而文温而理猶簡而
　辨直而温也自謂所從來也三知者皆言其睹末察
　本探端知緒也入徳入聖人之徳
　孔氏頴逹曰君子至徳矣此一經明君子之道察微
　知著故能入徳　淡而不厭者言不媚悅於人初似
　淡薄乆而愈敬無惡可厭也　簡而文者性無嗜慾
　故簡静才藝明辨故有文也　温而理氣性和潤故
　温也正直不違故脩理也(案脩疑/當作條)　知遠之近言欲
　知遠處必先之適於近乃後及遠　知風之自自謂
　所從來處言見目前之風則知之適所從來處故鄭
　注云睹末察本逺是近之末風是所從來之末也
　知微之顯此初時所微之事乆乃適於顯明微是初
　端顯是縱緒故鄭注云探端知緒　可與入徳矣言
　君子或探末以知本或睹本而知末察微知著終始
　皆知故可以入聖人之徳矣
　朱子曰前章言聖人之徳極其盛矣此復自下學立
　心之始言之而下文又推之以至其極也詩國風衛
　碩人鄭之丰皆作衣錦褧衣褧絅同禪衣也尚加也
　古之學者為已故其立心如此尚絅故闇然衣錦故
　有日章之實淡簡温絅之襲於外也不厭而文且理
　焉錦之羙在中也小人反是則暴於外而無實以繼
　之是以的然而日亡也遠之近見於彼者由於此也
　風之自著乎外者本乎内也微之顯有諸内者形諸
　外也有為已之心而又知此三者則知所謹而可入
　徳矣故下文引詩言謹獨之事
詩云潛雖伏矣亦孔之昭故君子内省不疚無惡於志
　(釋文昭本又作炤同之召反又章遥反疚九又反/  案朱本合下君子所不可及者二句作一節)
　鄭氏康成曰孔甚也(孔疏爾雅/釋言文)昭明也言聖人雖隐
　遁其徳亦甚明矣疚病也君子自省身無愆病雖不
　遇世亦無損害於已志
　孔氏穎逹曰詩曰潛雖伏矣亦孔之昭此明君子其
　身雖隐其徳昭著所引者小雅正月之篇刺幽王之
　詩詩之本文以幽王無道喻賢人君子雖隐其身徳
　亦甚明著不能免禍害猶如魚伏於水亦甚著見被
　人採捕記者斷章取義言賢人君子身雖藏隐猶如
　魚伏於水其道徳亦甚彰矣　故君子内省不疚無
　惡於志者疚病也言君子雖不遇世内自省身不有
　愆病則亦不損害於已志言守志彌堅固也
君子之所不可及者其唯人之所不見乎詩云相在爾
室尚不愧于屋漏(釋文相息亮反愧本又作媿同九位/反朱注惡去聲  案朱本分詩辭合)
　(下不動而敬/二句作一節)
　鄭氏康成曰言君子雖隐居不失其君子之容徳也
　相視也室西北隅謂之屋漏視女在室獨居耳猶不
　愧于屋漏屋漏非有人也況有人乎(孔疏言君子雖/隐居不失其君)
　(子之容徳也者隐居謂在室獨居猶不愧畏無人之/處又常能恭敬是不失其君子之容徳也云西北隅)
　(謂之屋漏者爾雅釋宫文以户明漏照其處故稱屋/漏屋漏非有人者言人之所居多近于戸屋漏深邃)
　(之處非人所居故云非有人也云况有人乎者言無/人之處尚不愧之况有人之處不愧之可知也言君)
　(子無問有人無/人恒能畏懼也)
　孔氏穎逹曰君子至屋漏此明君子之閒居獨處不
　敢為非故云君子所不可及者其唯人之所不見乎
　　詩云相在爾室尚不愧于屋漏此大雅抑之篇刺
　厲王之詩詩人意稱王朝小人不敬鬼神瞻視女在
　廟堂之中猶尚不愧畏于屋漏之神記者引之斷章
　取義言君子之人在室之中屋漏雖無人之處不敢
　為非猶愧懼于屋漏之神况有人之處君子愧懼可
　知也言君子雖獨居常能恭敬
　朱子曰詩小雅正月之篇承上文言莫見乎隐莫顯
　乎微也疚病也無惡於志猶言無愧於心此君子謹
　獨之事也
故君子不動而敬不言而信詩曰奏假無言時靡有爭
　(釋文奏如字詩作鬷子公反假古雅反一案/朱本分詩辭合下不賞而民勸二句作  節)
　鄭氏康成曰假大也(孔疏爾雅/釋詁文)此頌也言奏大樂於
　宗廟之中人皆肅敬金聲玉色無有言者以時太平
　和合無所争也
　孔氏穎逹曰故君子不動而敬不言而信者以君子
　敬懼如是故不動而民敬之不言而民信之　詩曰
　奏假無言時靡有争此商頌烈祖之篇美成湯之詩
　詩本文云鬷假無言此云奏假者與詩文異也假大
　也言祭成湯之時奏此大樂於宗廟之中人皆肅敬
　無有諠譁之言所以然者時既太平無有爭訟之事
　故無言也引證君子不言而民信
　朱子曰詩大雅抑之篇相視也屋漏室西北隅也承
　上文又言君子之戒謹恐懼無時不然不待言動而
　後敬信則其為己之功益加密矣故下文引詩并言
　其效
是故君子不賞而民勸不怒而民威於鈇鉞詩曰不顯
惟徳百辟其刑之(釋文鈇方于反又音斧鉞音越辟音/璧朱注假格同  案朱本分詩辭合)
　(下篤恭而天下/平句作一節)
　鄭氏康成曰不顯言顯也辟君也(孔疏爾雅/釋詁文)此頌也
　言不顯乎文王之徳百君盡刑之諸侯法之也
　孔氏穎逹曰詩曰不顯惟徳百辟其刑之此周頌烈
　文之篇美文王之徳不顯乎文王之徳言其顯矣以
　道徳顯著故天下百辟諸侯皆刑法之引之者證君
　子之徳猶若文王其徳顯明在外明衆人皆刑法之
　朱子曰詩商頌烈祖之篇奏進也承上文而遂及其
　效言進而感格於神明之際極其誠敬無有言說而
　人自化之也威畏也鈇莝斫刀也鉞斧也
是故君子篤恭而天下平詩曰予懷明徳不大聲以色
　(案朱本分詩辭合下/二節作一節曰作云)
　鄭氏康成曰予我也懐歸也言我歸有明徳者以其
　不大聲為嚴厲之色以威我也
　孔氏穎逹曰詩曰予懐明徳不大聲以色此大雅皇
　矣之篇美文王之詩予我也懐歸也言天謂文王曰
　我歸就爾之明徳所以歸之者以文王不大作音聲
　以為嚴厲之色故歸之記者引之證君子亦不大作
　音聲以為嚴厲之色與文王同也
　朱子曰詩周頌烈文之篇不顯說見二十六章此借
　引以為幽深𤣥遠之意承上文言天子有不顯之徳
　而諸侯法之則其徳愈深而效愈遠矣篤厚也篤恭
　言不顯其敬也篤恭而天下平乃聖人至徳淵微自
　然之應中庸之極功也
子曰聲色之於以化民末也詩曰徳輶如毛(釋文末亡/葛反輶音)
　(酉一/音由)
　鄭氏康成曰輶輕也言化民當以徳徳之易舉而用
　其輕如毛耳
　孔氏穎逹曰子曰至至矣此一節是夫子之言子思
　既說君子之徳不大聲以色引夫子舊語聲色之事
　以接之言化民之法當以徳為本不用聲色以化民
　也若用聲色化民是其末事故云化民末也　詩曰
　徳輶如毛者此大雅烝民之篇美宣王之詩輶輕也
　言用徳化民舉行甚易其輕如毛也
毛猶有倫上天之載無聲無臭至矣(釋文載依注讀曰/栽音災生也詩音)
　(再/)
　鄭氏康成曰倫猶比也載讀曰栽謂生物也言毛雖
　輕尚有所比有所比則有重上天之造生萬物人無
　聞其聲音亦無知其臭氣者化民之徳清明如神淵
　淵浩浩然後善(孔疏案文以載為事此讀為栽者言/其生物故讀載為栽也云毛雖輕尚)
　(有所比則有重言毛雖輕物尚有形體以他物来比/有可比之形則是有重毛在虚中猶得墜下是有重)
　(也云化民之徳清明如神淵淵浩浩/則上文淵淵其淵浩浩其天是也)
　孔氏穎逹曰毛猶有倫倫比也既引詩文徳輶如毛
　又言徳之至極本自無體何直如毛毛雖細物猶有
　形體可比也故云毛猶有倫也　上天之載無聲無
　臭至矣載生也言天之生物無音聲無臭氣寂然無
　象而物自生言聖人用徳化民亦無聲音亦無臭氣
　而人自化是聖人之徳至極與天地同此二句是大
　雅文王之詩羙文王之徳不言詩云者孔子略而不
　言直取詩之文爾此亦斷章為義
　朱子曰詩大雅皇矣之篇引之以明上文所謂不顯
　之徳者正以其不大聲與色也又引孔子之言以為
　聲色乃化民之末務今但言不大之而已則猶有聲
　色者存是未足以形容不顯之妙不若烝民之詩所
　言徳輶如毛則庶乎可以形容矣而又自以為謂之
　毛則猶有可比者是亦未盡其妙不若文王之詩所
　言上天之載無聲無臭然後乃為不顯之至耳盖聲
　臭有氣無形在物最為微妙而猶曰無之故唯此可
　以形容不顯篤恭之妙非此徳之外又别有是三等
　然後為至也　右第三十三章子思因前章極致之
　言反求其本復自下學為己謹獨之事推而言之以
　馴致乎篤恭而天下平之盛又贊其妙至於無聲無
　臭而後已焉蓋舉一篇之要而約言之其反復丁寧
　示人之意至深切矣學者其可不盡心乎
　　案小戴記之有中庸大學也自朱子章句出而陳
　　澔集說四十九篇中遂祇列其目而不載其文夫
　　漢儒長於數其學得聖人之博宋儒邃於理其學
　　得聖人之精二者得兼乃見聖人之全經自宋儒
　　之說盛行遂庋注疏於高閣君子未嘗不深惜之
　　攷朱子章句去小戴删定之年千有餘嵗矣中間
　　異學爭鳴羣言淆亂藉使莫為之前字櫛句梳以
　　餉遺乎将來俾學士羣相考信烏知其不為齊論
　　之無𫝊與冬官之莫購也然則二書之得表章於
　　朱子者注疏羽翼之功又安可沒也哉明季張氏
　　溥嘗兼輯成書矣顧録朱注則全而於注疏從節
　　未免有闕略之憾兹用編次注疏與朱注同其詳
　　備不厭其文之繁辭之複與其義之各出而不相
　　謀非雜也夫亦主於脩古不忘其初而已存古於
　　後人所不存尤欲存古於後人所共存此注疏暨
　　朱注兩相存而不悖也說者謂三禮之脩凡例有
　　六兹何以置勿用也曰以有朱子章句在故也章
　　句所定豈􁄑有所擇於其間哉若夫鄭注孔疏則
　　自朱子所取數條外餘皆不相脗合也又擇之不
　　勝擇矣抑将置之存疑存異則歴千餘年名儒輩
　　出何以至今不刋也此六條之所以不必拘也第
　　各存其原文俟夫好學深思者參伍之以備考焉
　　可乎然則三家之外别無可採與自宋元明以來
　　講說林立其可採者已囊括於大全一書又其為
　　說要皆與朱注相為表裏第讀朱注其說之相表
　　裏者可知也惟兹鄭注為觧經之權輿孔疏為釋
　　注之墨守皆為大全所未載即為諸講家所未採
　　及謹全録而存之俾與朱子章句並垂不朽云
　
　
　
　
　
　
　
欽定禮記義疏巻六十七
欽定四庫全書
欽定禮記義疏卷六十八
　表記第三十二
　　正義孔氏穎達曰案鄭目録云名曰表記者以其
　　記君子之徳見於儀表也此於别録屬通論　又
　　曰稱子言之凡八所皇氏云皆𤼵端起義事之頭
　　首下更廣開其事或曲說其理則直稱子曰　方
　　氏慤曰表者裏之外也凡欲自眀於外而期物之
　　取正者皆謂之表孔子體道而不行乎世無以自
　　眀而莫之取正於是立言以表之則弟子不可不
　　記也故曰表記　朱氏申曰仁者天下之表也此
　　篇記孔子言仁為詳故以表記名篇
　　案表者測日之臬居中而為四方所取正坊記示
　　人以所當戒表記示人以所當法也表莫尊於仁
　　而義以輔之信以成之若敬則又所以求仁之方
　　也今從皇氏分為八支
子言之歸乎君子隐而顯不矜而莊不厲而威不言而
信
　正義鄭氏康成曰此孔子行應聘諸侯莫能用巳心
　厭倦之辭也矜謂自尊大也厲謂嚴顔色　孔氏穎
　逹曰孔子身在他國不被任用故稱歸乎隐而顯者
　言君子身雖幽隐而道徳潛通聲名顯著也不自尊
　大而人尊敬不自嚴厲而人威服不須出言而人體
　信以其積徳咸通故所致如此　馬氏睎孟曰隐者
　其迹顯者其名徳蘊於中輝光發於外不矜不厲不
　言所謂隐也莊威信所謂顯也
子曰君子不失足於人不失色於人不失口於人是故
君子貌足畏也色足憚也言足信也甫刑曰敬忌而罔
有擇言在躬(躬今尚/書作身)
　正義鄭氏康成曰失謂失其容止之節也玉藻曰足
　容重色容莊口容止甫刑書篇名(孔疏即/呂刑)忌之言戒
　也言巳外敬而心戒慎則無有可擇之言加於身也
　　孔氏穎達曰此廣明君子之徳
　通論呂氏大臨曰脩身之要有三貌也色也言也曽
　子曰君子所貴乎道者三動容貌出辭氣正顔色冠
　義曰禮義之始在於正容體齊顔色順辭令修此身
　者敬而巳矣不敬則失之　陳氏祥道曰上言其所
　難勉者所以盡道此繼以其所易為者所以盡教必
　矜而莊故不失足於人必厲而威故不失色於人必
　言而信故不失口於人　方氏慤曰静所以處巳動
　所以接人故每以不失於人為言　黄氏震曰不失
　於人謂交際之閒敬謹也惟不失足於人故其貌足
　畏惟不失色於人故其色足憚惟不失口於人故其
　言足信忌戒也惟敬戒故無可擇之言在躬蓋舉一
　端以為證
子曰裼襲之不相因也欲民之毋相瀆也
　正義鄭氏康成曰不相因者以其或以裼為敬或以
　襲為敬禮盛者以襲為敬執玉龜之屬也禮不盛者
　以裼為敬受饗是也　孔氏穎達曰欲使人民無相
　䙝瀆故使禮相變革也
子曰祭極敬不繼之以樂朝極辨不繼之以倦(樂音洛/朝直遙)
　(反/)
　正義鄭氏康成曰極猶盡也辨分别政事也　孔氏
　穎達曰祭祀極盡於敬不可繼之以樂而不敬朝禮
　極盡於分别政事不可繼之以懈倦而不分别也
　葉氏夢得曰禮之體無不敬而極者在祭故樂以迎
　來哀以送往非繼以樂也禮之用無不辨而極者在
　朝故日中而退非繼以倦也
　餘論王氏安石曰不繼以樂者樂之在身哀與樂半
　者樂之在親
　案祭以接鬼神固極敬至於獻酬笑語則樂起而敬
　易弛然而禮儀卒度不繼之以樂也朝以眀庶政固
　極辨或至於日中昃則倦起而辨不明然而不遑暇
　食不繼之以倦也君子之慎終如始如是
子曰君子慎以辟禍篤以不揜恭以逺恥(辟音避遠/於萬反)
　正義鄭氏康成曰篤厚也揜猶困廹也(孔疏君子篤/厚行於善道)
　(不使揜逼而被困廹故案易彖傳困剛/揜也言剛為柔所困  鄭以困釋揜義)　馬氏睎孟
　曰禍者起於微而生於人之所忽故君子慎以避之
　篤者居於厚不居其薄處其實不處其華則輝光發
　於外而人不能揜恭則不侮不侮於人則人不侮於
　巳故恭以逺恥
　存疑張子曰篤謂篤實篤實則自有光輝如何可揜
　　呂氏大臨曰篤其行則誠著何事於揜則揜其不
　善而著其善不篤而好揜者也
　案不揜有三解吕氏謂君子不為揜著之事張子謂
　君子誠則自不可揜但玩本文揜字與禍恥字一例
　終以鄭孔為正
子曰君子莊敬日强安肆日偷君子不以一日使其躬
儳焉如不終日(儳在/鑑反)
　正義鄭氏康成曰肆謂放恣也偷茍且也儳焉可輕
　賤之貌　孔氏穎達曰又廣明恭敬之事君子恒能
　莊敬故徳業日强小人安樂放恣則其情性日為茍
　且君子不使其身儳焉可輕賤如小人不能終竟一
　日也　應氏鏞曰收斂則精神内固操存則血氣不
　浮故日進於强宴安則物欲肆行縱肆則膚體懈弛
　故日趨於偷儳者參錯不齊之貌心無所檢束而分
　離散亂遂至儳焉錯出外既散亂而不整内亦拘廹
　故如不終日也君子主一以直内斯須無不莊不敬
　之態則心廣體胖泰然自適何至於如不終日乎
　通論張子曰君子莊敬日强始則須拳拳服膺出於
　勉强至於中禮却從容如此方是為巳之學　吕氏
　大臨曰莊敬出於禮安肆出於欲君子以此自檢故
　徳業可尊進退可度不至於凌節犯分如不能容其
　身也儳凌節犯分之謂　程子曰常人之情纔放肆
　則日就曠蕩自檢束則日就規矩
　存疑鄭氏康成曰如不終日言人而無禮死無日也
　案書言僝功左傳鼓儳曲禮儳言皆急疾參錯之意
　蓋小人平日習於縱肆一當大事見君子勉為莊敬
　而手足耳目與心不習則參錯不齊有若不能終日
　者所謂心勞日拙也君子豈使其身至是哉
子曰齊戒以事鬼神擇日月以見君恐民之不敬也(齊/側)
　(皆反見/賢遍反)
　正義鄭氏康成曰擇日月以見君謂臣在邑境者(孔/疏)
　(朝廷之臣毎日朝君何得云擇日月故鄭知在邑境/或擇日出使在外或食邑别都見君須擇日月也)
　餘論方氏慤曰玉藻言将適公所宿齊戒則見君者
　非不齊戒周官言祭祀前期十日帥報事而卜日遂
　戒則事鬼神者非不擇日月而此於鬼神言齊戒於
　君言日月者亦各有所當也
子曰狎侮死焉而不畏也
　正義鄭氏康成曰忕於無敬心也　孔氏穎達曰小
　人惟好狎侮雖有死禍而不知畏懼也　馬氏睎孟
　曰狎侮至於死而不畏者蔽其所䙝也
子曰無辭不相接也無禮不相見也欲民之毋相褻也
易曰初筮告再三瀆瀆則不告(三息暫反/告音谷)
　正義鄭氏康成曰辭所以通情也禮謂贄也春秋傳
　曰古者諸侯有朝聘之事號辭必稱先君以相接也
　瀆之言褻也　孔氏穎達曰前明小人狎侮至於死
　亡此明君子無相䙝瀆言朝聘㑹聚必有言辭以通
　情意䞇幣之禮以示巳情否則不得相接見也引易
　蒙卦證無相褻瀆之義　吕氏大臨曰辭者相接之
　言如公與客宴曰寡人有不腆之酒以請吾子之與
　寡人須臾焉使某也以請之類是也禮者相見之䞇
　如羔鴈雉鶩之類必以辭必以禮者交接不可茍茍
　則褻䙝則不敬筮之道貴於初筮而不敢再三至敬
　而不褻者也　陳氏澔曰此言賔主之交際當慎始
　敬終如初筮之誠不可如再三筮之瀆慢也
　案辭以正㑹合之名䞇以章恭敬之實無辭則直情
　徑行無幣則恭敬莫将此先王制禮所以消狎侮之
　萌而養斯人廉讓之心也　此以上為第一支仁者
　天下之表而表記不先言仁未有不敬而能仁者也
子言之仁者天下之表也義者天下之制也報者天下
之利也
　正義鄭氏康成曰報謂禮也禮尚往來　孔氏穎達
　曰自此至無失一節總明仁義之事故更稱子言之
　仁是行之盛極故為天下之儀表義宜也制謂裁斷
　於事也　方氏慤曰仁足以長人故曰天下之表義
　足以方外故曰天下之制曲禮曰大上貴徳其次務
　施報禮尚往來則報之為禮固眀不曰禮而曰報者
　以禮不止於報故也　馬氏睎孟曰仁不傷乎愛者
　有義以裁之義不傷乎制者有仁以為本也仁者義
　之本義者仁之節而禮者節於仁義也凡此皆相因
　之理也
　案仁為天下之表則言仁足矣必兼言義者非以義
　勝欲不能仁其身而非以義正萬民亦必不能胥天
　下而仁之也至於因物付物不以巳私與焉則報亦
　為仁之用而非有二矣
子曰以徳報徳則民有所勸以怨報怨則民有所懲詩
曰無言不讐無徳不報大甲曰民非后無能胥以寧后
非民無以辟四方(大音泰/辟音璧)
　正義鄭氏康成曰懲謂創艾讐猶答也大甲湯孫書
　以名篇(孔疏伊尹作書/訓之故云大甲)胥相也民非君不能以相安
　　孔氏穎逹曰引詩大雅抑之篇證相報之義引大
　甲證君臣上下各以其事相報也胥以寧謂相匡正
　以自安居也辟君之也　馬氏睎孟曰此釋報者天
　下之利之意所謂報者随其善惡之所在而有以報
　之也徳必報之以徳然後民知有所勸怨必報之以
　怨然後民知有所懲蓋言有得失則必讐徳有凶吉
　則必報民非后無能胥以寧是民有徳於后而必報
　之后非民無以辟四方是后有徳於民而必報之此
　上下之報也
　存疑陳氏澔曰以論語以直報怨以徳報徳觀之此
　章恐非夫子之言
　案此與論語異者論語以常人之報施言此以君之
　治民言也仁者民之所徳以徳報之則民皆勸於為
　仁不仁者民之所怨故必以怨報之則民皆相戒於
　不仁
子曰以徳報怨則寛身之仁也以怨報徳則刑戮之民
也
　正義鄭氏康成曰寛猶愛也愛身以息怨非禮之正
　也仁亦當作民聲之誤　孔氏穎達曰以徳報怨是
　寛愛巳身之民欲茍息禍患非禮之正也　吕氏大
　臨曰以怨報徳則反易天常天下之亂民法所當誅
　者也
　存疑方氏慤曰以徳報怨則忘人之怨忘人之怨雖
　不足以有懲而衆將徳之故曰寛身之仁以怨報徳
　則忘人之徳忘人之徳既不足以有所勸而衆且怨
　之故曰刑戮之民
　案此章以常人之報施言
子曰無欲而好仁者無畏而惡不仁者天下一人而巳
矣是故君子議道自巳而置法以民(好去聲惡/烏路反)
　正義鄭氏康成曰一人而巳喻少也自巳自盡巳所
　能行　孔氏穎達曰凡人好仁皆有所欲今無所欲
　而好仁凡人惡不仁皆有所畏今無所畏而惡不仁
　如此者少也君子議道先自巳而始巳所能行乃施
　於人故云置法以民　吕氏大臨曰以聖人之所性
　而議道則道無不盡以衆人之可為而制法則法無
　不行　方氏慤曰論語所謂躬自厚而薄責於人也
　自者自此而之乎彼之辭以者以彼而用於此之辭
子曰仁有三與仁同功而異情與仁同功其仁未可知
也與仁同過然後其仁可知也仁者安仁知者利仁畏
罪者强仁
　正義鄭氏康成曰仁有三謂安仁利仁强仁也利仁
　强仁功雖與安仁者同本情則異功者人所貪也過
　者人所避也在過之中非其本情者或有悔者焉
　通論吕氏大臨曰功者人所貪假之者有之故齊桓
　公九合諸侯一匡天下湯武之舉不過乎是而其情
　則不同故其仁未可知也過者人所避有不幸而致
　焉故周公使管叔監殷管叔以殷畔過於愛兄而巳
　孔子對陳司敗以昭公知禮過於諱君而巳皆出乎
　情而無偽故其仁可知　馬氏睎孟曰過者人所避
　惟仁者受之而不辭至於利仁强仁者不能無悔也
　故同過然後知仁
　案與仁同過其仁可知所謂觀過知仁也若周公之
　使管叔孔子之稱君知禮俱是天理人情之至不得
　以司敗陳賈語真以過目之
　存疑呂氏大臨曰仁者安仁無欲而好仁無畏而惡
　不仁者也知者利仁有欲而好仁者也畏罪者强仁
　有畏而惡不仁者也
仁者右也道者左也仁者人也道者義也厚於仁者薄
於義親而不尊厚於義者薄於仁尊而不親
　正義鄭氏康成曰右也左也言相須而成也仁多則
　人親之義多則人尊之　孔氏穎達曰仁義相須若
　手之左右仁者人也言仁恩之道以人情相愛道者
　義也凡可履蹈而行者必裁斷得宜　項氏安世曰
　仁即人身也道即義理也人身能行仁義故為右右
　用力也義理不能自行待其人而後行故為左左不
　用力也　葉氏夢得曰道以仁為用故言右仁以道
　為體故言左足乎仁則人道備故言人人而有義則
　人道立故言義仁義一本而有厚薄者時與事異也
　　吳氏澄曰日用動作之便右優而左稍劣仁右義
　左猶言禮先樂後志至氣次云爾蓋仁者中心所具
　之徳體也道者事物所由之路用也體先用後體至
　用次故借左右二字以喻其有分非謂一尊一卑相
　去懸絶也仁之為體以此心之在人者言故曰人也
　道之為用以事物之義理而言故曰義也人之氣稟
　得生物之氣多者仁厚而義薄得收物之氣多者義
　厚而仁薄仁者溫然之慈惠故人親愛之義者截然
　之裁制故人尊敬之
　案以下記者申釋上文此一節則申利仁也言人之
　身本具斯道如左右之原不相離而就其中别而言
　之則人率性之道為仁如右之取携甚便以人從道
　為義如左之用力稍艱於是有好仁者其慈祥之意
　多而不足於義人見其親不見其尊有惡不仁者其
　嚴毅之氣多而不足於仁人見其尊不見其親蓋始
　於所稟之氣有偏即至於成徳亦不能無異此皆利
　仁之事也
道有至義有考至道以王義道以霸考道以為無失(王/去)
　(聲鄭謂義上/當脫一有字)
　正義鄭氏康成曰此讀當言道有至有義有考字脱
　一有耳有至謂兼仁義者有義則無仁矣考考成也
　能取仁義之一成之以不失於人非性也　呂氏大
　臨曰至道者至於道之極不可以有加也故以王義
　道者揆道而裁之制節謹度可以有國而長諸侯故
　以霸考道者必稽古昔稱先王所謂非法不言非道
　不行雖未達道亦庶幾乎不失矣　馬氏睎孟曰考
　道非體道者也惟稽考而巳矣故考道止於無失先
　至而後義先義而後考此優劣之序
　通論張子曰考求過失以免罪戾者畏罪之仁也故
　曰考道以為無失薄仁厚義薄義厚仁非論仁義之
　至語其偏者虞夏之道仁義不偏故親而尊
　餘論胡氏銓曰仁義歸往曰王湯武是也不粹而駮
　曰霸五霸是也雜王霸道成名以不失天下漢文景
　唐太宗是也
　辨正王氏曰義道以霸非孔子之言
　案此以上為第二支言仁也
子言之仁有數義有長短小大中心憯怛愛人之仁也
率法而强之資仁者也詩云豐水有芭武王豈不仕詒
厥孫謀以燕翼子武王烝哉數世之仁也國風曰我今
不閲皇恤我後終身之仁也(憯七感反今毛詩作躬/案武王烝哉句今本無)
　正義鄭氏康成曰資取也數與長短小大互言之耳
　性仁義者其數長大取仁義者其數短小芭枸檵也
　(案枸把之把從木此從艸非木也經言豐水有芭必/水草名與新田之芭人馬皆可食糜芭為榖名又别)
　仕之言事也詒遺也燕安也烝君也言武王豈不念
　天下之事如豐水之有芭矣乃遺其後世之子孫以
　善謀以安翼其子也君哉武王美之也閲猶容也皇
　暇也恤憂也言我今尚恐不能自容何暇憂我後之
　人乎　孔氏穎逹曰自此至不稱其服更廣明仁義
　之道故更稱子言之中心憯怛天性自仁者也率法
　而强之取仁而行者也引大雅文王有聲美武王之
　詩以證性仁者其數長武王行仁遺及子孫故曰數
　世之仁又引邶國風谷風之篇證取仁而行惟在一
　身何暇憂及後世是終身之仁也　吕氏大臨曰仁
　為噐重為道逺随其所舉之多寡所至之逺近皆可
　以謂之仁此仁所以取數之多也中心憯怛仁𤼵於
　性者也率法而强之外鑠於仁者也以其誠心愛人
　故曰愛人之仁以其有取於外故曰資仁此所發淺
　深之數也數世之仁終身之仁此所施逺近之數也
　義有短長小大者義無定體惟其所宜而巳此章論
　仁而及義者蓋仁之數是亦義也　馬氏睎孟曰數
　世之仁數之多也終身之仁數之寡也義者依於仁
　而為之節仁之數多者則其節長仁之數寡者則其
　節短中心憯怛推其所愛以及人言愛人則愛巳者
　可知率其在外之法而勉强以為之則資仁以成巳
　自愛猶不足愛人足乎哉豐水有芭出於自然武王
　所以有事於天下亦出於自然蓋由仁義行而非行
　仁義也故詒厥孫謀以燕翼子　徐氏師曽曰人之
　體仁不能皆至故隨其力之所至而言皆可以仁名
　是仁有數也義以制事本無定體故隨其用之所處
　而言皆可以義言是義有長短小大也故以仁言可
　惻之事感於外而中心之憯怛形焉是為愛人之仁
　其所發者深矣循古人為仁之法而勉强行之是為
　資人之仁其所發則淺矣行仁於今時澤及於後世
　而為數世之仁惟其所發者深故其所及者逺取仁
　於人僅成乎巳而為終身之仁惟其所發者淺故其
　所及者近也仁之數如此則義之長短小大可類推
　矣
子曰仁之為噐重其為道逺舉者莫能勝也行者莫能
致也取數多者仁也夫勉於仁者不亦難乎是故君子
以義度人則難為人以人望人則賢者可知巳矣(勝音/升度)
　(待洛/反)
　正義鄭氏康成曰取數多者言計天下之道仁居其
　多以義度人言以先王成法儗度人則難中也當以
　時人相比方耳　孔氏穎達曰難為人言難中乎古
　法也賢者可知言能合於今世事則是賢人也　張
　子曰仁徳至不可盡但取分數多者為仁如九徳徳
　多者益賢　呂氏大臨曰舉莫能勝行莫能致勉之
　者之為難也以義度人者盡義以度人者也以人望
　人者舉今之人相望也盡義以求人非聖人不足以
　當之故難為人舉今之人相望則大賢愈於小賢小
　賢愈於不賢故賢者可知巳矣此亦以數而言仁也
　　方氏慤曰噐若噐用之噐道若道路之道勝言勝
　其任致言致其至舉若手舉行若足行
子曰中心安仁者天下一人而巳矣大雅曰徳輶如毛
民鮮克舉之我儀圖之惟仲山甫舉之愛莫助之小雅
曰髙山仰止景行行止子曰詩之好仁如此鄉道而行
中道而廢忘身之老也不知年數之不足也俛焉日有
孳孳斃而后巳(輶音由鮮息淺反景行之行下孟/反好呼報反鄉許亮反俛音免)
　正義鄭氏康成曰輶輕也鮮罕也儀匹也圖謀也愛
　猶惜也言徳之輕如毛耳人皆以為重罕能舉行之
　者作此詩者周宣王之大臣也言我之匹謀之仲山
　甫則能舉行之美之也惜乎時人無能助之者言賢
　者少仰髙勤行者仁之次也景明也有明行者謂古
　賢聖也廢喻力極罷頓不能復行則止也俛焉勤勞
　之貌斃仆也　孔氏穎達曰詩大雅烝民之篇引以
　眀行仁者少也小雅車舝之詩言脩徳如髙山則人
　瞻仰之有景明之行則人仰行之證古者賢聖能行
　仁道後世瞻仰慕行也　朱子曰景行大道也髙山
　則可仰景行則可行　應氏鏞曰前言仁之重且逺
　而不可以全責故以人望人隨其力量所至又恐人
　以仁為不可企及故又總敘而勸勉之安仁者雖獨
　立無儔然徳本甚輕人自鮮舉幸有能舉者當衆圖
　而共助仰髙勤行終其身而後巳是其望於人者無
　巳不容有自恕之心也　陳氏澔曰烝民之篇言求
　其能舉徳者惟仲山甫使其或有不及我思效忠以
　助之而山甫全徳無可以致助者夫子引此又引車
　舝詩而贊之曰詩人之好仁如此中道而廢言力竭
　而止若非力竭則不止也不足少也人老則未來之
　歲月少矣俛焉無他顧之意
　存疑姚氏舜牧曰中道而廢當作中道不廢
　案足疾曰廢此廢字只是力竭不能自前之意至此
　而猶必進故見其好仁語氣直下
子曰仁之難成乆矣人人失其所好故仁者之過易辭
也(好去聲易/以豉反)
　正義鄭氏康成曰言仁道不成人所由不得其志辭
　猶解說也仁者恭儉雖有過不為甚矣惟聖人無過
　　孔氏穎達曰取仁行故尚有過天性仁則全無過
　　呂氏大臨曰仁者之心公衆人之心私公則所好
　者兼容博愛私則所好者克伐怨欲此人之失其所
　好者也心誠鄉仁雖有過差其情則善不待辭而辨
　矣故曰仁者之過易辭　方氏慤曰雖有過易辭况
　無過乎仁者之過過所厚也
子曰恭近禮儉近仁信近情敬讓以行此雖有過其不
甚矣夫恭寡過情可信儉易容也以此失之者不亦鮮
乎詩曰溫溫恭人維徳之基(夫音扶/鮮上聲)
　正義鄭氏康成曰言罕以此失之　孔氏穎達曰禮
　主於敬故恭近禮儉不費用無害於物故近仁言語
　信實故近情恒能恭敬故少過以情示人故可信儉
　則寡求故易容詩大雅抑之篇結上文恭近禮也
　呂氏大臨曰恭則不侮得禮之意近乎禮矣儉則不
　奪得仁之意近乎仁矣言語必信存心正行近乎情
　矣三者之行不私於巳又以敬讓行之鄉乎仁矣雖
　有過差其情則善故不甚矣蓋不侮人則人亦不侮
　斯過寡矣近乎情則不志於欺斯可信矣不奪人則
　知足斯易容矣如是而失之者鮮可與進於徳矣
　馬氏睎孟曰恭不侮人者禮也而未盡禮之道故恭
　近禮儉不奪人者仁也而未盡仁之道故儉近仁信
　不欺於物者情也而未盡情之道故信近情　陸氏
　佃曰恭不近禮則足儉不近仁則鄙信不近情則偽
　情可信若柯之盟伐原徙木之信豈可也哉　周氏
　諝曰情實也恭先之儉次之而信終之者恭儉待信
　而後成也以情閒於恭儉者恭儉以信為主
　案信近情石梁王氏作情近信陳氏澔徐氏師曽皆
　從之謂情誠實也誠實而不作偽故近信今案信約
　信也信近情與論語信近於義略同可信即言可復
　意改讀非也
子曰仁之難成乆矣唯君子能之是故君子不以其所
能者病人不以人之所不能者愧人是故聖人之制行
也不制以巳使民有所勸勉愧耻以行其言禮以節之
信以結之容貌以文之衣服以移之朋友以極之欲民
之有壹也小雅曰不愧于人不畏于天(制行之行下孟/反移舊作昌氏)
　(反今/如字)
　正義鄭氏康成曰惟君子能之言能成人道者少也
　病人愧人謂罪咎之以中人為制則賢者勸勉不及
　者愧恥聖人之言乃行也極致也壹謂專心於善不
　愧于人不畏于天言人有所行當慚怖於天人也
　孔氏穎達曰君子不以巳之所能使他人必能若他
　人不能則以為困病不以人力所不能必欲使之能
　行人不能則以為愧恥故不以人所不能愧恥困苦
　於人亦仁者之行也是故聖人制法立行不以巳所
　能但制以中人之行使可得行則民自勸勉愧恥以
　行聖人之言矣衣服以移之使之尊嚴朋友以極之
　相勉勵以極致於道自禮以節之以下所以欲民之
　專心壹意於善道也引小雅何人斯乃蘓公刺暴公
　之詩　呂氏大臨曰君子責人以恕而成人有道則
　仁不難成矣君子之所能衆人必有不能者使衆人
　效巳之所能則病使衆人自彰其不能則愧矣故聖
　人制行以立教必與天下共之以天下之所能行者
　為之法所以為逹道也唯不制乎巳故民知跂乎此
　而有所勸勉不及乎此而有所愧恥制禮以節其行
　而使之齊立信以結其志而使之固其容貌必稱其
　志其衣服必稱其容衣服如是之備其容貌必移而
　稱其衣容貌如是之文中心必有其實朋友者切磋
　相成至於極而後巳則一道徳以同俗矣蓋脩其外
　則知愧於人脩其内則知畏於天故曰不愧於人不
　畏于天　葉氏夢得曰禮以節之信以結之然後人
　知恥有其徳而無其行恥有其辭而無其徳容貌以
　文之衣服以移之而後人恥有其容而無其辭恥有
　其服而無其容此民所以不貳其行而道徳所以一
　也人未有不須友以成故以處其終　吳氏澄曰上
　言愧人我愧之也下言愧恥彼自愧也　徐氏師曽
　曰責之太嚴適以重其畏難之心成之無道無以啟
　其從入之路此仁之所以難成也君子不以巳之能
　者病人恐形人之短不以人之不能者愧人恐沮人
　之進此責人之恕而使無畏難之心也其制行以立
　教不制以巳之所獨能而必以天下之所共能者為
　法使賢者勸勉不肖者愧恥必至行顧其言然後止
　而又制禮以節之無過不及約於仁之中信以結之
　著誠去偽致其仁之實齊其容貌驗其仁之文正其
　衣服稱其仁之存廣其朋友求仁之輔欲其表裏專
　一於仁此成人之周而使知從入之路也聖人之善
　教如此縱有懈怠而欲為惡者獨不愧於人而畏於
　天乎故引詩以明之
　存疑鄭氏康成曰移讀如水氾移之移移猶廣大也
　　陳氏澔曰移讀為稱
　辨正陸氏佃曰衣服以移之者孔子曰衰麻苴杖者
　志不存乎樂非耳弗聞服使然也黼黻袞冕者容不
　褻慢非性矜莊服使然也是之謂移
　案移孔氏訓使之尊嚴於鄭氏讀侈猶廣大之說善
　於補救陳讀為稱則不善體吕氏說矣
是故君子服其服則文以君子之容有其容則文以君
子之辭遂其辭則實以君子之徳是故君子恥服其服
而無其容恥有其容而無其辭恥有其辭而無其徳恥
有其德而無其行是故君子衰絰則有哀色端冕則有
敬色甲胄則有不可辱之色詩云維鵜在梁不濡其翼
彼其之子不稱其服(衰七雷反絰田節反鵜徒/兮反濡而朱反稱去聲)
　正義鄭氏康成曰遂猶成也無其行謂不行其徳衰
　絰三句言色稱其服也鵜鵜胡汚澤也(原注汙澤善/居泥水之中)
　(在魚梁以不濡汚其翼為才如君子以稱其服為有/徳  案鄭解似非詩意詩謂鵜鳥汚賤在泥澤中宜)
　(也在梁則不濡其翼矣侯人何戈與/祋宜也今在位而赤芾不稱其服矣)　孔氏穎達曰
　實猶充也言君子既成其文辭則當充實之以君子
　之德也徳在於内行接於外内既有徳當以徳行之
　於外以接於人民詩曹風候人篇刺曹共公之詩以
　證君子内外皆須相稱也　吕氏大臨曰此皆脩其
　外以移其内率法而强之者也及其成也知畏於天
　則與中心憯怛者一也　方氏慤曰無其容則不足
　以稱其服無其辭則不足以道其容無其徳則不足
　以副其辭無其行則不足以成其徳此四者君子之
　所恥也
　案此以上為第三支皆以仁言見安仁甚難自治則
　由利亦可進於安敎人則由强亦可進於利
子言之君子之所謂義者貴賤皆有事於天下天子親
耕粢盛秬鬯以事上帝故諸侯勤以輔事於天子
　正義鄭氏康成曰言無事而居位食禄是不義而富
　且貴　孔氏穎達曰自此至便人一節明天子以下
　各有其事天子事上帝諸侯事天子是貴賤皆有事
　於天下　馬氏睎孟曰在我必先自盡然後可以責
　人天子親耕粢盛秬鬯以事上帝身致其誠信而示
　其嚴上之禮故諸侯以輔事天子亦有嚴上之禮也
　　應氏鏞曰義者截然正方而無偏私唯知賤之事
　貴而不知貴之率賤豈所謂絜矩之道乎故天子竭
　力致敬以尊乎上帝則諸侯亦服勤以輔事乎天子
子曰下之事上也雖有庇民之大徳不敢有君民之心
仁之厚也是故君子恭儉以求役仁信讓以求役禮不
自尚其事不自尊其身儉於位而寡於欲讓於賢卑巳
而尊人小心而畏義求以事君得之自是不得自是以
聽天命詩云莫莫葛藟施于條枚凱弟君子求福不回
其舜禹文王周公之謂與有君民之大徳有事君之小
心詩云惟此文王小心翼翼昭事上帝聿懷多福厥徳
不回以受方國(庇必利反藟力水反施以豉/反凱亦作愷又作豈與音餘)
　正義鄭氏康成曰庇覆也無君民之心是思不出其
　位役之言為也求以事君者欲成其忠臣之名也自
　是以聽天命言不易道徼禄利也凱樂也弟易也言
　樂易之君子其求福脩徳以俟之不為回邪之行要
　之如葛藟之延蔓於條枚是其性也(孔疏君子求福/不為回邪亦是)
　(其/性)有大徳有小心言此徳當不回也(孔疏常能畏/懼是不回)昭
　眀也上帝天也聿述懐至也言述行上帝之徳以至
　於多福也方四方也受四方之國謂王天下　孔氏
　穎達曰君子既有庇民之大徳不敢有君民之心是
　其心仁厚故恭敬節儉以求為仁信實退讓以求為
　禮不問利禄得之與失恒行其是不行其非不茍易
　其道也詩大雅旱麓美文王之篇舜禹文王周公有
　君民之大徳有事君之小心常能畏懼是不回也又
　引大雅大明美文王周公之詩證上求福不回　馬
　氏睎孟曰此經言下事上之義雖有庇民之大徳以
　其有君人之道不敢有君民之心以其處事人之任
　而其理固當如此自非仁厚不足以及此自君子恭
　儉以求役仁至求以事君此命之在我也命之在我
　故君子求之至於不𫉬乎上命之在外者也命之在
　外故君子聽之而巳得之亦由道不得亦由道故曰
　以聽天命　陳氏祥道曰恭則不侮儉則不奪二者
　之於仁有其質矣乃可以從事於仁故曰以求役仁
　信則不疑讓則不爭二者之於禮有其質矣乃可以
　從事於禮故曰以求役禮　方氏慤曰事雖可尚但
　為人所尚未嘗自尚之也身雖可尊但為人所尊未
　嘗自尊之也儉於位則非貪夫位也寡於欲則非慕
　夫禄也讓於賢則非争其名也卑巳故能尊人小心
　故能畏義君子之能此者豈他求哉求以事君而巳
　以是事君而得君者義也以是事君而不得君者則
　有命存焉古之人有行之者舜禹文王周公而巳
　朱氏申曰文王事君之小心翼翼然其敬也以此心
　而明事上帝能懐來乎多福其徳無所回邪故能受
　四方之國也引文王以證數聖人之道無不如此
　陳氏澔曰莫莫茂宻也枝曰條榦曰枚文王求福不
　回邪有一毫覬倖之心則邪矣
　案有庇民之大徳則可以君民矣而不敢有君民之
　心以有君在上我則猶是臣也就其愛君之心統言
　之則曰仁之厚就其愛敬之心分言之則愛曰仁敬
　曰禮而仁禮之心不可見其為之者則有恭儉焉信
　讓焉言其恭則不以能濟人而自尚其事不以人歸
　巳而自尊其身言其儉則不以尊位為貴而寧處卑
　不以厚禄為欲而寧處寡言其讓則讓於賢寧卑巳
　而尊人言其信則惟小心而畏義總求以事君而巳
　如是而得君命也問之心可安也如是而不得君亦
　命也問之心無愧也以聽天命而巳古帝若舜之協
　帝禹之徳先文之怙冒公之勤施非皆有君民之大
　徳乎舜之讓徳禹之祇承文之服事公之孫膚非皆
　有事君之小心乎夫舜禹得君為最盛周公於成王
　猶始疑終信惟文王不得於君最處其變故下獨引
　文王詩結之
子曰先王諡以尊名節以壹惠恥名之浮於行也是故
君子不自大其事不自尚其功以求處情過行弗率以
求處厚彰人之善而美人之功以求下賢是故君子雖
自卑而民敬尊之(行去聲/處上聲)
　正義鄭氏康成曰諡者行之迹也名者聲譽也言先
　王論行以為諡以尊名者使聲譽可得而尊言也(孔/疏)
　(尊敬生前之聲/名可傳於後也)壹讀為一惠猶善也言聲譽雖有衆
　多者節以其行一大善者為諡耳(孔疏善行雖多但/取一事以為諡)
　在上曰浮君子勤行成功聲譽踰行是所恥也率循
　也自卑而民敬尊之言謙者所以成行立徳也　孔
　氏穎逹曰此眀君子名實相副卑巳尊人之義恐行
　不副於名所以減衆善之名但取一事之善為諡既
　不欲行過於名故不自誇大其所為之事不自加尚
　其所為之功以求處情實不欲虚為矯飾也　吕氏
　大臨曰文王非無武武王非無文止取其一以為諡
　惟恐名浮於行　方氏慤曰生則有名死則有諡有
　諡則諱其名矣故曰諡以尊名(案此說似勝於/以名為聲譽)
　存疑張子曰節以壹惠惠字必是古悳字　鄭氏康
　成曰行過不復循行猶不貳過(孔疏即修改/以求處仁)
　案過行是過髙之行足以驚世而取名者君子恥名
　之浮行惟求處篤厚之行而巳如孔子弗為素隱行
　怪而惟依乎中庸也鄭訓惠為善亦可通
子曰后稷天下之為烈也豈一手一足哉唯欲行之浮
於名也故自謂便人(行去/聲)
　正義鄭氏康成曰烈業也言后稷造稼穡天下世以
　為業豈一手一足喻用之者多無數也自謂便人言
　其謙也避仁聖之名云吾便習於此事之人耳　孔
　氏穎達曰君子恥名浮於行故此明后稷以證之后
　稷惟欲實行過於虚名自謂便於稼穡之人不自謂
　巳之仁聖也
　案此以上為第四支以下事上明君子之義而義正
　所以成仁也
子言之君子之所謂仁者其難乎詩云凱弟君子民之
父母凱以强教之弟以說安之樂而毋荒有禮而親威
莊而安孝慈而敬使民有父之尊有母之親如此而后
可以為民父母矣非至徳其孰能如此乎(强其良反說/音悦毋荒之)
　(毋音/無)
　正義鄭氏康成曰有父之尊有母之親謂其尊親巳
　如父母　孔氏穎達曰凱樂也弟易也言君子初以
　仁政化下使人樂仰自强不息是凱以强敎之以遜
　弟化民民皆說豫而康安是弟以說安之也樂失於
　荒禮失於疏明君敎下為樂而毋荒有禮而相親威
　嚴矜莊而民安孝順慈愛而民敬故民尊之如父親
　之如母也　吕氏大臨曰詩有凱風司樂王師大獻
　則令奏凱樂凱風鼓動長養之風凱樂戰勝之樂皆
　有盛强之意故愷亦可訓强强教之者以道驅之說
　安之者得其心之謂也樂說安也毋荒則有敎矣有
　禮强敎也親則說矣威莊强敎也安則說矣孝慈説
　也敬則有敎矣强教則父之尊存焉說安則母之親
　存焉天下之民莫不尊親此之謂至徳可以為民之
　父母
今父之親子也親賢而下無能母之親子也賢則親之
無能則憐之母親而不尊父尊而不親水之於民也親
而不尊火尊而不親土之於民也親而不尊天尊而不
親命之於民也親而不尊鬼尊而不親
　正義鄭氏康成曰或見尊或見親以其嚴與恩所尚
　異也命謂四時政令所以敎民勤事也鬼謂四時祭
　祀所以訓民事君也　孔氏穎達曰下謂下賤之父
　立於義故於子分别善惡母主於恩愛而巳　吕氏
　大臨曰尊親之義自父母而推之當其强敎也則不
　純以恩故賢則親之無能則下之當其説安也則有
　收而無絶故賢則親之無能則憐之此父母尊親之
　異也水者民狎而玩之火者民望而畏之此水火尊
　親之異也地載我者也然近人人可得而載天覆我
　者也然逺人人不可階而升此天地尊親之異也君
　之命見於事也近人而可行鬼之道存諸理也逺人
　而不可形此人鬼尊親之異也　吳氏澄曰上言至
　徳之君子能兼父母之尊親此則言其各偏於一而
　不兼有者
　存疑應氏鏞曰命者造化之所以示人者也顯而易
　見故人玩之鬼幽而難測故人畏之
子曰夏道尊命事鬼敬神而逺之近人而忠焉先禄而
後威先賞而後罰親而不尊其民之敝憃而愚喬而野
朴而不文殷人尊神率民以事神先鬼而後禮先罰而
後賞尊而不親其民之敝蕩而不靜勝而無恥周人尊
禮尚施事鬼敬神而逺之近人而忠焉其賞罰用爵列
親而不尊其民之敝利而巧文而不慙賊而蔽(逺於萬/反憃傷)
　(容反喬孔讀/驕朴普角反)
　正義鄭氏康成曰夏逺鬼神而近人敝謂政敎衰失
　之時以本不困於刑罰少詐諼也殷人先鬼後禮禮
　者君臣朝會凡以摯交接相施予也以本􁇜於鬼神
　虚無之事令其心放蕩無所定(孔疏􁇜串也習也鬼/神無體故云虚無以)
　(為事不/在實也)困於刑罰茍勝免而無恥也周賞罰用爵列
　以尊卑為差其民以本數交接以言辭尊卑多獄訟
　　孔氏穎達曰此明夏殷周尊親之事尊命謂尊四
　時政敎之令使人樂事勸功也夏尚仁恩民承寛裕
　及其衰末猶有先世遺風少有詐偽憃愚謂情不澆
　詭驕野質朴不競文華如淳朴時也殷代尚虚無故
　其敝不安靜周人尚禮往來施惠之事以其尚禮本
　數交接往來故便利機巧多文辭而無慚愧共相賊
　害而困蔽以其禮失於煩致然也　吕氏大臨曰夏
　尚忠忠者奉上故尊命殷尚質質者不欺故尊神周
　尚文文者多儀故尊禮賞罰用爵列者如刑不上大
　夫禮不下庶人賜君子小人不同日命夫命婦不躬
　坐獄訟之類先王之政茍無道以救之其末也不能
　無敝忠之政使民近人而巳不求其所不能知勸於
　為善而巳不責其所不能為及其末也人不知進於
　學故守其顓蒙不困於刑罰故不為詐諼其民則憃
　而愚其風則喬而野其事則朴而不文喬髙大也如
　厥木惟喬之喬妄自髙大而無文乃憃愚之風也忠
　之敝如此故殷人尊神而救之民知敬於鬼神則莫
　非誠也誠則質美尊神者使知敬於幽先罰者使知
　敬於明而巳及其末也求神於虚無不可知之域則
　茫然不知其所安畏威於無所措手足之地則不知
　禮義之所貴故其民蕩而不靜其俗勝而無恥質之
　敝如此故周人尊禮以救之禮人文也人文之著則
　上下有等親疏有辨及其末也溺於文而不求其實
　拘於末而不返其本故其事則利而巧近人故茍利
　尚文故巧其俗則文而不慙文勝質而不知義也其
　民則賊而蔽不反其本故賊於其末不求其實故蔽
　於虚文也　方氏慤曰近人而忠夏周所同而敝異
　者夏之近人本乎尊命周之近人本乎尊禮命之所
　制者簡故近人之敝喬而野禮之所飾者煩故近人
　之敝文而不慙　朱氏申曰夏尚忠忠則不欺於人
　故尊命殷尚質質則入與物辨故尊神周尚文文則
　出與物交故尊禮　吳氏澄曰憃愚喬皆内之無知
　野朴不文皆外之無矯飾蕩謂馳心於幽冥不静謂
　不敢自安禮有節度儀文外有文飾則與直情徑行
　者有閒矣如哭踊之有節則非如自然之哀也賊而
　蔽謂雖貨財筋力之不能勝有害於巳亦蔽於虚文
　而不知反
　通論孔氏穎達曰先罰後賞案左傳云賞以春夏刑
　以秋冬又月令春夏行賞秋冬行刑與此違者彼謂
　王者大體一歲之中法天道生殺故春夏賞秋冬刑
　此謂賞罰同時所行故夏則先賞後罰殷則先罰後
　賞也
　存疑鄭氏康成曰遠鬼神近人謂外宗廟内朝廷(呂/氏)
　(大臨曰修烝嘗/而畧盟詛也)先鬼後禮謂内宗廟外朝廷也(吕氏/大臨)
　(曰先盟詛而/後祭享也)
　案命亦謂天之賦於物者神則其鼓舞變化之妙禮
　則其等級隆殺之宜尊命但順其民彝物則之自然
　而無所勉强尊神則用其鼓舞變化之妙尊禮則示
　以等級隆殺之宜一由命而幽之一由命而顯之三
　代皆奉天以治而其所以變則又因人情之所趨如
　寒暑相代然故曰三王之道如循環
子曰夏道未瀆辭不求備不大望於民民未厭其親殷
人未瀆禮而求備於民周人强民未瀆神而賞爵刑罰
窮矣(强巨/兩反)
　正義鄭氏康成曰未凟辭者謂時王不尚辭民不褻
　為也不求備不大望言其政寛貢稅輕也(吕氏大臨/曰不求備)
　(不責人之善故政令簡不大/望不竭人之忠故貢賦輕)强民言承殷難變之敝
　也賞爵刑罰窮矣言其繁文備設　孔氏頴達曰上
　眀三代親尊有異此更明三代治民有異之事瀆謂
　褻瀆辭謂言辭未厭其親言民無困苦未厭其上下
　相親之心也周言强民以遭紂衰亂風俗頑凶强人
　以禮義未瀆神謂祭祀有時未褻瀆也夏言未瀆辭
　則殷瀆辭矣殷言未瀆禮則周瀆禮矣周言未瀆神
　則周衰之後瀆神矣　呂氏大臨曰夏道尚忠忠者
　以行而不以言故曰未瀆辭忠之俗衰行雖脩猶不
　足以使人信故殷人始瀆辭如盤庚三篇是也然殷
　人尚質雖辭之瀆而尚未以繁縟之文治之故曰未
　瀆禮質之俗衰辭雖瀆亦未足以取信於民故周人
　始瀆於禮矣分致其辨文致其詳欲驅而之善而責
　人也嚴大要敎人以敬而巳故禮先於祭祀然至敬
　而不祈則未瀆神可知至周之末則信詛盟事祈禱
　且瀆神矣周人强民驅之於善從之有爵賞不從有
　刑罰故爵賞刑罰窮矣　馬氏睎孟曰周時比有長
　閭有胥鄉有大夫其政至詳其法至嚴而爵賞刑罰
　極於此矣　方氏慤曰前言殷人尊神矣至此乃言
　周人未瀆神何也蓋尊與瀆異瀆神者由瀆禮之所
　致也　吳氏澄曰夏先爵賞以勸人之善為急殷先
　刑罰以懲人之惡為急周雖用夏之爵賞而不足以
　勸雖用殷之刑罰而不足以懲故曰窮蓋承殷之後
　時愈難治故也　郝氏敬曰夏道尊命天道無言故
　不煩辭令夏道所以最近古也殷人尊神而禮文未
　煩然以罰為先則於民求備矣周人以禮强敎民於
　事鬼神之禮未衰其於治人之事賞爵刑罰窮矣二
　代之治所以不及夏也
　案未瀆辭躬行率之敎令不備也至殷人而敎之甚
　詳幾於瀆辭矣然上之制禮猶未密如上下各以其
　親無貴賤之異民猶易從不見其强也至周而禮益
　詳幾於强民矣然亦因人心所自具之理為之初非
　瀆亂其神也神謂人心之神明然至此而爵賞刑罰
　之法皆處於無可復加之勢矣聖人於此如有反本
　復古之思焉至窮字諸家皆作極備解惟吳氏澄解
　為窮而難治然兩義相因故易曰窮則變變則通
子曰虞夏之道寡怨於民殷周之道不勝其敝(勝音升/今如字)
　正義鄭氏康成曰勝猶任也殷周極文民無恥而巧
　利後世之政難復也　孔氏穎達曰虞夏政寛民怨
　尚少殷周文煩失在苛碎故其民不堪勝不言無怨
　而言寡怨者天地之大猶有所憾如冬寒夏雨民猶
　怨之如聖人之徳無善不包人猶怨之是不備也
　呂氏大臨曰虞夏之道質質者責人也畧故寡怨於
　民殷周之道文文者責人也詳民之不從則窮刑賞
　以驅之故不勝其敝
　辨正黄氏乾行曰此上三章疑非孔子之言孔子嘗
　學夏殷之禮而深惜其無徵極稱周禮之文而屢發
　從之之志何至數其敝壊至此極乎且以强民與不
　勝敝歸諸當代亦非聖人為下不倍之義
　案治必有敝三代之民不能無敝者勢也流極使然
　非先王過也記曰殷求備於民周人强民則其過在
　先王矣又曰殷周之道不勝其敝夫子惜宋不足徵
　而曰吾從周殷周之道固其所誦法服習者此言何
　為出於夫子之口哉老氏之徒賤文貴質是古非今
　漢初黄老盛行學者溺於所聞不能决正而託於夫
　子若此類甚衆即如禮運大同小康亦疑為老氏之
　徒之言而自有戴記以來未有辨之者黄氏此條辨
　正自精　又案勝當讀如字虞夏不求備不大望故
　寡怨於民至殷周不得不因民之敝而矯之然未瀆
　禮未瀆神初非有求勝其敝之心也下章詳言之
子曰虞夏之質殷周之文至矣虞夏之文不勝其質殷
周之質不勝其文
　正義鄭氏康成曰言後有王者其作質文不能易之
　王者相變質文各有所多也　孔氏穎達曰虞夏之
　時雖有其文但文少而質多故文不勝質殷周雖有
　其質亦質少而文多故質不勝文　方氏慤曰至矣
　者言其文質不可復加也加乎虞夏之質則為上古
　之洪荒加乎殷周之文則為後世之虛飾此其所以
　為至與
子言之曰後世雖有作者虞帝弗可及也巳矣君天下
生無私死不厚其子子民如父母有憯怛之愛有忠利
之敎親而尊安而敬威而愛富而有禮惠而能散其君
子尊仁畏義恥費輕實忠而不犯義而順文而靜寛而
有辨甫刑曰徳威惟威徳明惟明非虞帝其孰能如此
乎
　正義鄭氏康成曰死不厚其子言既不傳位又無以
　豐饒於諸臣也實謂財貨也辨別也猶寛而栗也徳
　所威則人皆畏之言服罪也徳所明則人皆尊寵之
　言得人也　孔氏穎達曰子謂商均也生無私謂序
　爵必以徳子愛於民如父母愛子也愛民之志悽愴
　憯怛有忠恕利益之敎君子謂虞朝之臣君聖臣賢
　是由舜而得然也所引甫刑今尚書以明堯徳記者
　引以結舜徳也　吕氏大臨曰三代之道或親而不
　尊或尊而不親不免流於一偏故其終不能無弊若
　虞帝則子民如父母有母之親故有憯怛之愛有父
　之尊故有忠利之敎所謂憯怛之愛猶慈母之愛非
　責報於子也非要譽於他人也發於誠心不知其他
　而巳所謂忠利之敎者如使契為司徒敎以人倫如
　窮而變變而通作為衣裳舟楫臼杵弧矢宫室棺椁
　書契所以使天下利用而不倦是皆有敎民以善之
　誠無所不利之功者也安而敬威而愛愛則能安敎
　則知敬親則愛尊則威也富而有禮者節於物者也
　惠而能散者周於物者也節於物義也周於物仁也
　尊而有敎義也親而有愛仁也此君子所以尊仁畏
　義也所謂君子貴者也賢者也有道之世唯賢者得
　在髙位所謂小徳役大徳小賢役大賢故謂之君子
　也富而有禮故恥費恐用之不以道惠而能散故輕
　實蓋不必藏於巳也愛之至則必忠忠至於犯則不
　敬敬之至則有義以一義斷或入於不順則不愛敬
　主於別别則文文煩則不靜愛主於恩恩則寛寛而
　踰節則無辨故忠而不犯義而順文而静寛而有辨
　皆尊仁畏義親而尊之之道也行此道而天下敬之
　則徳威也行此道而天下愛之則徳明也故尊親之
　道一主於徳並行而不廢則天下莫不尊親矣故甫
　刑曰徳威惟畏徳明惟明非虞帝之盛德能至此乎
　通論應氏鏞曰自庇民大徳而下言臣道之難於盡
　仁唯舜禹文王周公可以為仁之厚而后稷庶幾近
　之自凱弟君子而下言君道之難於盡仁唯舜可為
　徳之至而夏商周皆未免有所偏也
　存疑鄭氏康成曰恥費不為辭費出空言也　孔氏
　穎達曰富有四海而不驕是有禮也下威訓畏下明
　訓尊言舜之道徳欲威懼於人則在下之民惟畏懼
　之舜以徳眀揚善人唯能得善人天下之人所以尊
　重之
　辨正吳氏澄曰恥費不侈用也
　案此以上為第五支以上治民明君子之仁
子言之事君先資其言拜自獻其身以成其信是故君
有責於其臣臣有死於其言故其受禄不誣其受罪益
寡
　正義鄭氏康成曰資謀也獻猶進也言臣事君必先
　謀定其言乃後親進為君言也死於其言竭力於其
　所言之事死而不負也於事不信曰誣　孔氏穎達
　曰此見君子事君之道須内外相副為謀既定乃拜
　見自進其身以成其言之信實以其言善乃受禄是
　受禄不誣也順死其言以竭臣力是受罪益寡也
　吕氏大臨曰自任以重則受禄不誣有死無二則受
　罪益寡　方氏慤曰先資其言者先以言為之資也
　獻其身将以行其言也能行其言故足以成其信拜
　謂受其命獻謂效其能君無為也故有責於臣臣有
　守也故有死於其言人或以忠𫉬罪所以不言無罪
　止言益寡而巳　應氏鏞曰資慿藉也古之君子其
　經世之學皆豫定於胸中至其事君則前定之規模
　先形於言以為藉手而委身以成其信自獻者非屈
　身以求售如書之自靖自獻致命而無所愧也
　通論應氏鏞曰畎畝幡然之數語說命對揚之三篇
　此伊傅先資之言齊桓問答而為書燕昭命之而有
　對此管樂先資之言言於先而信於後無一不酬者
　後世若登壇東向之答草廬三顧之策亦庶幾焉
　存疑呂氏大臨曰始見必知君之所以見任之意如
　伊尹事湯知湯以伐夏救民為巳任此先資於湯之
　言也曰吾豈若使是君為堯舜之君此拜自獻其身
　於湯之事也傅說事髙宗髙宗命之曰俾率先王迪
　我髙后以康兆民此先資於髙宗之言也說復於王
　曰木從繩則正后從諫則聖后克聖臣不命其承敢
　不祇若王之休命此拜自獻其身於髙宗之事也
　陳氏祥道曰君先取臣言以為可用然後有臣之之
　心乃拜而尊之如賢能之書特名籍爾猶且拜之况
　資其言之善者乎書曰禹拜昌言孟子曰禹聞善言
　則拜
　案事君者必先敷納以言其言只是臣之言吕氏謂
　臣先資君之言拜只是臣拜受君命陳氏謂君拜受
　臣言似俱拗
子曰事君大言入則望大利小言入則望小利故君子
不以小言受大禄不以大言受小禄易曰不家食吉
　正義鄭氏康成曰大言可以立大事也小言可以立
　小事也入謂君受之利禄賞也入或為人大禄小禄
　言臣受禄各用其德能也易大畜彖曰不家食吉養
　賢也賢有大小禄有多少　孔氏穎達曰小言受大
　禄則臣濫大言受小禄則君重財而薄徳也引易辭
　證君有禄而以養賢也　張子曰利非歸巳之利大
　言入則吾道可大行是大利也小言入則可小利
　馬氏睎孟曰大言入則望其大有利於其國小言入
　則望其小有利於其國望猶言庶幾也　某氏曰君
　子不以小言受大禄恥其禄浮於言而尸利也不以
　大言受小禄懼其言浮於禄而屈道也
　通論陳氏澔曰不家食吉謂大畜之君子才徳所蘊
　者大則當食禄於朝以有為於天下而不食於家則
　吉此言不以大言受小禄所謂達可行於天下而後
　行之者也(案大畜卦以艮畜乾艮賢乾君賢能以道/正君故君尊之在上而養之此賢不食於)
　(家/也)
　存疑鄭氏康成曰不家食吉言君有大畜積不與家
　食之而巳必以禄賢者(孔疏大畜乾下艮上之卦注/云自九三至上九有頤象居)
　(外是不/家食吉)　黄氏震曰横渠病漢儒之說太卑故陳髙
　誼以張之耳本文所謂大利明指大禄而言未嘗及
　於行道特以小言不敢望大利為安分義各有在也
　辨正吕氏大臨曰大言則所言者大小言則所言者
　小利及天下澤及萬世大利也進一介之善治一官
　之事小利也諫行言聼利斯從之矣先儒謂利禄賞
　也如言入而遂望禄賞小人之道豈所以事君乎禄
　者君之所以報臣非臣之所以望君也受之以義亦
　稱其大小而巳小言而大禄則報踰其分大言而小
　禄則君不我知亦不可受也　周氏諝曰大利於民
　則受大禄而不以為有餘小利於民則受小禄而不
　以為不足
子曰事君不下達不尚辭非其人弗自小雅曰靖共爾
位正直是與神之聼之式穀以女(共音恭/女音汝)
　正義鄭氏康成曰不下逹不以私事自通於君也不
　尚辭不多出浮華之言也弗自不身與相親也靖治
　也爾女也式用也穀禄也言敬治女位之職事正直
　之人乃與為倫友神聼女之所為用禄與女　孔氏
　頴達曰詩小雅小明之篇　吕氏大臨曰以下逹之
　事事其君則賊其君者也尚辭而實不稱則欺其君
　者也非其人而自逹之枉巳以事君者也三者皆非
　所謂靖共正直者也　陳氏澔曰自所由以進者也
　案陳氏澔云自所由以進者也指薦舉者言吕氏謂
　非其人而自逹之則其人直指所事之君言二說俱
　可通兼說乃備其人正直之人也
子曰事君遠而諫則讇也近而不諌則尸利也(讇亦/作諂)
　正義孔氏穎達曰逺而諫謂與君疏逺强欲諫争則
　是讇佞之人望欲自逹也　吕氏大臨曰逺臣既無
　言責又逺於君非其職而諫之故曰讇近者有言責
　之臣不諫則曠厥官懐禄固寵主於為利故曰尸利
　也　方氏慤曰逺而諫似忠而非忠祇以為諂爾近
　而不諫似慎而非慎祇以為利爾
　通論吕氏大臨曰古者史為書瞽為詩工誦箴諫大
　夫規誨士傳言庶人謗商旅議於市百工獻藝皆若
　逺而諫者蓋上之人所求於下者如此則下可以共
　職而有言不可謂之讇矣穎封人之諫鄭莊公杜蕢
　之諫晉平公亦逺而諌者然若二子者君子與之蓋
　有封人杜蕢之心雖諌而可無封人杜蕢之心則讇
　也
　存疑鄭氏康成曰尸謂不知人事無辭讓也　孔氏
　穎達曰祭祀之尸無言辭而受享祭近臣不諫如尸
　之受利也(案無辭讓與近而不諫義逺據記尸利義/自當以吕說為確鄭孔説似不免於鑿也)
　　吕氏大臨曰逺而諫陵節犯分以求自逹故曰讇
　案或曰讇讕字之譌漢王陽病詆讕谷永傳滿讕誣
　天謂逺而諌則犯詆君之過此與吕說並得備一義
子曰邇臣守和宰正百官大臣慮四方
　正義鄭氏康成曰邇近也和謂調和君事者也宰冢
　宰也冢宰主治百官　孔氏穎達曰邇臣親近之臣
　獻可替否輔贊於君守其調和之事冢宰正治百官
　二伯州牧之等謀慮四方此大臣亦兼冢宰但冢宰
　居於中故言正百官耳　馬氏睎孟曰言邇則對逺
　言大則對小冢宰可以兼邇臣而邇臣蓋不止於冢
　宰凡近於君者皆謂之邇臣也言冢宰則可以兼大
　臣而大臣亦不止於冢宰凡處於百辟之上者皆謂
　之大臣也
　存疑應氏鏞曰鹽梅麴糵弼諧於上塤箎金石協恭
　於下邇臣之和也表端而影正綱正而目舉宰之正
　也事幾眇綿瞭如在目民瘼幽隱慘如切膚大臣之
　慮也其序則先君徳而後朝廷先朝廷而後天下
　案守和謂調養君徳張子謂臣自平其心葉氏謂與
　君有可否皆可通
子曰事君欲諫不欲陳詩云心乎愛矣瑕不謂矣中心
藏之何日忘之
　正義鄭氏康成曰陳謂言其過於外也瑕之言胡也
　謂猶告也　孔氏穎達曰所引詩小雅隰桑篇刺幽
　王之詩　吕氏大臨曰臣之事君所以告其君則犯
　而無隐所以告於人則隐惡而揚善　姚氏舜牧曰
　龍逢比干之諫可謂非陳乎然非二臣之心也欲不
　欲原其心
　案陳者直指之謂諫術有五直諌為下孔子曰吾其
　從諷諌巳乎蓋欲諌不欲陳之㫖
子曰事君難進而易退則位有序易進而難退則亂也
故君子三揖而進一辭而退以逺亂也(易以豉反/逺去聲)
　正義鄭氏康成曰亂謂賢否不別進難者為主人之
　擇巳也退速者為君子之倦也　孔氏穎達曰此明
　臣事君當使賢與不賢分別之事有序謂賢愚別也
　亂無別也　吕氏大臨曰位有序小徳役大徳小賢
　役大賢之謂亂者賢不肖倒置之謂相見之禮主人
　迎賔三揖至於階三讓其退也一辭而出主人拜送
　賔去不顧　周氏諝曰其進也以禮故難其退也以
　義故易難進而易退位之所以有序易進而難退則
　亂而無序矣君子逺其亂於賔主之間况君臣哉進
　以禮所以慎始退以義所以敬終　方氏慤曰進不
　難則茍合以貪位而位之在吾上者或有所越退不
　易則患失以固位而位之在吾下者或有所妨若是
　則位無序矣有序則治無序則亂
子曰事君三違而不出竟則利禄也人雖曰不要吾弗
信也(竟與境通/要平聲)
　正義鄭氏康成曰違猶去也利禄言為貪禄留也臣
　以道去君至於三而不遂去是貪禄必以其强與君
　要也　陳氏澔曰不出境實無去志也謂非要利可
　乎
子曰事君慎始而敬終
　正義鄭氏康成曰輕交易絶君子所恥
　案慎始不輕於委䞇敬終不怠於宦成
子曰事君可貴可賤可富可貧可生可殺而不可使為
亂
　正義鄭氏康成曰亂謂違廢事君之禮　吕氏大臨
　曰臣之事君富貴貧賤生殺唯君所命其不可奪者
　吾之理義而巳凡違乎理義者皆亂也　馬氏睎孟
　曰在物者有命在巳者有義有命故可貴可賤可富
　可貧可生可殺有義故不可使為亂　徐氏師曾曰
　君之所加即命之所在故順受而不茍為趨避若非
　義則雖富貴生全以誘之貧賤殺戮以怵之終不肯
　從君於昏也
子曰事君軍旅不辟難朝廷不辭賤處其位而不履其
事則亂也故君使其臣得志則慎慮而從之否則孰慮
而從之終事而退臣之厚也易曰不事王侯髙尚其事
　(辟音避難乃旦反朝直/遥反處上聲孰與熟通)
　正義鄭氏康成曰履猶行也君使其臣謂使之聘問
　師役之屬慎慮而從之有此巳志也謹慎思慮從命
　而行欲其必有成否謂非巳志也雖非已志孰慮而
　從之又計於已利害也終事而退非巳志者事成則
　去也不事王侯言臣致仕而去不復事君也　孔氏
　穎達曰此明臣禮君使之在軍旅之中不辟危亡之
　難在朝廷之中不辭卑賤之所君所使雖當巳才猶
　宜謹慎思慮從君之命而行之必使成功也君所使
　雖非巳本才而君命無擇則彌熟思慮而從行之於
　巳為利當勤力為之即於巳有害亦須為之不得辭
　也終事事畢也既本非巳才而幸得終竟即辭而退
　也得志不得志並從而無違是臣行之篤厚也引易
　蠱卦上九爻辭証終事而退是臣之厚也　吕氏大
　臨曰事君者不仕則巳仕則卑賤有所不辭詩云碩
　人俁俁公廷萬舞事君者不受命則巳受之則患難
　有所不辭詩曰靡室靡家玁狁之故處其位而不履
　其事如弓人恥為弓矢人恥為矢亂於名實者也得
　志合素志也否者不合其素志也雖有所合不敢以
　得志而自滿故慎慮而從之有所不合又非所宜辭
　亦不敢怨於不得志而不事事故孰慮而從之卒事
　則致為臣而去則所以自免而不累於上故曰臣之
　厚也蠱者有事之時自九五而下皆以幹蠱能不能
　為得失至於上九事之終且無位也故曰不事王侯
　唯不事王侯乃可以髙尚其事不見役於人若委質
　而仕反欲髙尚其事而不事事則曠官尸利無所逃
　罪矣故此章取以為證
　案此承上章不可使為亂而言食其禄必忠其事不
　可以臨難而逃居其職必守其官不可以位卑自諉
　不然或避難或辭賤則處其位而不履其事即亂矣
　故君於我言聼計從不敢自恃而必慎慮以從即巳
　有去志而時與事有不可請亦不可悻悻而去必熟
　慮以從俟其事終乃致仕而去蓋必去者義而不遽
　去者仁故曰臣之厚也又不得去凡數端一違其願
　如北山詩人勞於王事而不得養其父母是也一違
　其才如龎士元非百里才孟公綽不可為滕薛大夫
　是也一不欺其隐如自靖自獻於先王一自安於命
　如北門之大夫伐檀之君子也極其變如蘇屬國之
　奉使顔清臣之陷賊皆所謂終事而退者要同歸於
　厚而巳
子曰唯天子受命于天士受命于君故君命順則臣有
順命君命逆則臣有逆命詩曰鵲之姜姜鶉之賁賁人
之無良我以為君(鶉音蓴/賁音奔)
　正義孔氏穎達曰詩鄘風鶉之奔奔刺宣姜之詩
　吕氏大臨曰天道無私莫非理義君所以代天而治
　者推天之理義以治斯人而巳故天秩天敘天命天
　討莫非天也臣之受命於君者合乎禮義為順命不
　合則為逆　彭氏絲曰引詩証君之逆理臣下不茍
　徇也
　存疑鄭氏康成曰言皆有所受不敢專也唯當為雖
　字之誤也臣受順則行順受逆則行逆如其所受於
　君則為君不易矣
　案此又承上章熟慮從之而言見熟慮而從必其事
　猶可委曲将順者也若君有逆命則斷不可從矣蓋
　君所受命者天臣之受命於君亦天也君命順乎天
　理則臣順君命若君命逆乎天理則臣必逆君命乃
　能以君順乎天若伊尹之於大甲其為逆也多矣不
　如是詎能成大甲之徳使永保天命終為商一代之
　大宗也哉引詩以証君命逆則臣有逆命之意鄭注
　反責重於君恐非正義　又案此以上為第六支以
　臣事君明君子之義
子曰君子不以辭盡人故天下有道則行有枝葉天下
無道則辭有枝葉是故君子於有喪者之側不能賻焉
則不問其所費於有病者之側不能饋焉則不問其所
欲有客不能館則不問其所舍故君子之接如水小人
之接如醴君子淡以成小人甘以壊小雅曰盗言孔甘
亂是用餤(行下孟反費芳貴反/淡徒闞反餤音談)
　正義鄭氏康成曰行有枝葉所以益徳也言有枝葉
　是衆虛華也枝葉依榦而生言行亦由禮出不問者
　皆辟有言而無其實(孔疏戒其不/得虚言也)水相得合而巳酒
　醴相得則敗淡無酸酢少味也接或為交盗賊也孔
　甚也餤進也　孔氏穎達曰此明君子之行不可虚
　用其辭言君子與人之交必須驗行不得以其言辭
　之善則謂行之盡善也有道之世則依禮所行外餘
　美好如榦之有枝葉也無道之世人皆無禮行不誠
　實但言辭虚美如榦之有枝葉也小雅巧言篇刺幽
　王之詩引之證小人甘以壞　吕氏大臨曰君子不
　以辭盡人不敢輕信人也孔子曰聽其言而觀其行
　不以辭盡人之義也枝葉者榦之文也天下有道則
　人致文於行天下無道則人致文於辭問所費於喪
　者而不能賻問所欲於病者而不能饋問所舍於客
　而不能館則其言也不出於誠心君子恥之故與其
　不能惠而問之不如不問之愈也君子之接人也以
　信而不以茍說人故如水淡而可乆小人之接人也
　苟說而不以信如醴之甘而不可久故凡言之甘而
　不出乎誠心者必将有以盗諸人傳曰幣重而言甘
　誘我也甘言入則受其盗故曰盗言孔甘亂是用餤
　存異方氏慤曰天下有道則君子之道發之於行事
　此行所以有枝葉天下無道則君子之道載之空言
　此辭所以有枝葉
　案巧言詩言甚甘而可餤者盗言也君子寧為其淡
　者爾方說以辭有枝葉為明道之言更屬別義　又
　案皇說發端起皆子言之則此章為一支起處當作
　子言之或傳寫誤也
子曰君子不以口譽人則民作忠故君子問人之寒則
衣之問人之饑則食之稱人之善則爵之國風曰心之
憂矣於我歸說(譽平聲衣去聲/食音似說音税)
　正義鄭氏康成曰譽繩也(孔疏繩以量度於物凡口/譽於人亦須量之於心故)
　(以譽為繩左傳蔡侯/繩息媯杜註繩譽也)問人之寒以下皆為有言不可
　以無實　孔氏穎達曰詩曹風蜉蝣刺曹君之詩引
　之証疾虚言之義　陳氏澔曰詩人憂昭公之無所
　依故曰其於我而歸稅乎說讀税舍息也
　存疑鄭氏康成曰歸說欲歸其所說忠信之人也
　案以言與人謂之譽口與之而實不至是不忠也詩
　言我心憂子之無所歸也其於我歸息乎是出於中
　心之誠不復以言與人也鄭說詩似拗
子曰口惠而實不至怨葘及其身是故君子與其有諾
責也寧有已怨國風曰言笑晏晏信誓旦旦不思其反
反是不思亦巳焉哉(葘讀災晏於/諌反巳音以)
　正義鄭氏康成曰善言而無信人所惡也巳謂不許
　也言諾而不與其怨大於不許也詩言相與為昏禮
　而不終言始㑹合言笑和悅要誓甚信今不思其本
　恩之反覆反覆之不思亦巳焉哉無如此人何怨之
　深也　孔氏穎達曰此明言不實則怨将及身諾謂
　許人物責謂許之不與而被責也引衞風氓之篇證
　許而不與被人所怨也　呂氏大臨曰人有求而巳
　之始雖咈人之意而終不害乎信故其怨小諾人而
　不踐其言雖不咈人意而終害乎信故其責大　彭
　氏絲曰口惠如晉許賂秦列城五既而背之此怨葘
　所以及也　黄氏震曰諾而不予者虛言絶而不許
　者直情故寧此勿彼　徐氏師曽曰詩言今之反覆
　乃始者不思之過也喩今之見責於人由始不思而
　諾之耳
　案晏晏情之密旦旦許之明其諾如此似乎可信然
　其心實不思踐此言也踐言之不思而輕為是諾其
　責宜矣亦巳之而不諾哉引以證寧有已怨之意
子曰君子不以色親人情疏而貌親在小人則穿窬之
盗也與(穿音川窬羊/朱反與平聲)
　正義孔氏穎達曰不以色親人謂不以虚偽善色詐
　親於人也情疏貌親外内乖異心不慤實恒畏於人
　如細人姦盜也　吕氏大臨曰色親人者巧言令色
　足恭無誠心以將之情疏貌親主於為利亦欺人不
　見君子恥之故不為也
子曰情欲信辭欲巧
　正義陳氏澔曰情欲信即大學意誠之謂也巧當作
　考即曲禮則古昔稱先王之謂否則為無稽之言矣
　存疑鄭氏康成曰巧謂順而說也　孔氏穎達曰君
　子情貌欲得信實言辭欲得和順美巧不違逆於理
　與巧言令色者異
　案考古文作丂此字誤耳情見乎外謂相接之藹然
　可見處考成也謂自驗其實記者以此結上四章蓋
　情而信則不以色親人辭而考則不以辭盡人不以
　口譽人必無口惠而實不至者矣　又案以上為第
　七支以交際言言君子言色皆務於實
子言之昔三代明王皆事天地之神明無非卜筮之用
不敢以其私褻事上帝是故不犯日月不違卜筮卜筮
不相襲也
　正義鄭氏康成曰神明謂羣神也無非卜筮之用言
　動任卜筮也日月謂冬夏至及四時也(孔疏冬至謂/祭圜丘夏至)
　(謂祭方澤四時/謂四時迎氣也)襲因也大事則卜小事則筮(孔疏大/事謂征)
　(伐出師及廵守也其實是中事對小事為大耳/小事若周禮簭人有九簭筮更筮咸之屬是也)所不
　違者日與牲尸也(孔疏左傳禮不卜常祀卜其牲日/特牲少牢禮大夫士筮尸則天子)
　(諸侯/卜尸)　崔氏靈恩曰凡卜一而吉則不更啟若初不
　吉則二不至於三大事卜筮兼用故尚書有龜從筮
　逆龜逆筮從之義皆據一用而言也初吉多則更卜
　若初凶多則亦卜至三所言三者皆謂三度用之非
　一度用三王之龜筮也卜筮各用者不得為襲中事
　兼用則謂之相襲　呂氏大臨曰冬至祀天夏至祭
　地四時迎氣用四立皆素有定日不用卜他祭祀之
　當卜日者不可犯此素定之日然既卜之吉則不可
　違故曰不犯日月不違卜筮違之犯之皆不敬也記
　曰大饗不問卜此謂日月之素定者如冬夏日至之
　類他則皆卜如啟蟄而郊郊用辛之類故大宰祀五
　帝帥執事而卜日卜筮不相襲者主祭祀而言大事
　用卜小事用筮在他事則卜筮兼用之簭人云國之
　大事先筮而後卜春秋傳僖二十五年晉卜納襄王
　得黄帝戰於阪泉之兆又筮之得大有之聧哀九年
　晉卜伐宋亦卜而後筮則兼用亦明矣
　通論馬氏睎孟曰傳曰聖人不煩卜筮凡事可黙決
　之於心而不煩於卜筮也然則事神明而用卜筮者
　不敢以私褻事卜筮也祭義曰雖有明知之心必進
　斷其志焉示不敢專以尊天也與此同義外事陽也
　剛亦陽也故用剛日内事陰也柔亦隂也故用柔日
　案大宰祭祀用卜者乃類宜祈報及有事祭告之祀
　非二至四立也傳所云卜郊則祈穀之郊非二至之
　郊社也
　總論孔氏穎達曰此至篇末總明卜筮之事
大事有時日小事無時日有筮外事用剛日内事用柔
日不違龜筮
　正義鄭氏康成曰大事有事於大神有常時常日也
　有事於小神無常時常日臨有事筮之剛日柔日順
　陰陽也陽為外隂為内　方氏慤曰小事臨機而作
　故無時日曰有筮則無卜可知　朱氏申曰外事郊
　社之祭剛日甲丙之類也内事宗廟之祭柔日乙丁
　之類
　存疑鄭氏康成曰事之内外別乎四郊(孔疏先師以/為祭天而用)
　(辛雖外用柔日祭社用甲雖内用剛日今謂事之外/内別乎四郊者謂四郊之外為外事若甲午祠兵吉)
　(日庚午既差我馬之類是也四郊之内為内事若郊/之用卒及宗廟少牢用丁亥之屬是也故言别於四)
　(郊以四/郊為限)
　辨正吕氏大臨曰鄭以郊外事反用辛故謂郊在四
　郊之内同内事故用柔日之辛然社乃内事而反用
　甲說亦未可行蓋所謂内事外事分別剛柔汎言衆
　事爾如郊用辛社用甲自別有義難以剛柔取類也
子曰牲牷禮樂齊盛是以無害乎鬼神無怨乎百姓(牷/音)
　(全齊音粢/本亦作齎)
　正義鄭氏康成曰牷猶純也　方氏慤曰鬼神有禍
　福故於鬼神曰害百姓有休戚故於百姓曰怨　黄
　氏震曰牲牷禮樂齊盛有常故幽則無害乎鬼神言
　不廢祀也明則無怨乎百姓言皆正供也
　存疑陳氏澔曰詳文理不違龜筮四字當在牲牷齊
　盛禮樂之下
　案此承上不違龜筮言卜日既定而後以牲牷禮樂
　齊盛奉之則可以無害乎鬼神無怨乎百姓所謂無
　害無怨總歸重不違龜筮上如陳説則禮樂齊盛豈
　有卜而用之者
子曰后稷之祀易富也其辭恭其欲儉其禄及子孫詩
曰后稷兆祀庶無罪悔以迄于今(易音/異)
　正義鄭氏康成曰富之言備也以傳世之禄共儉者
　之祭易備也兆四郊之祭處也(案此謂/后稷時)迄至也言祀
　后稷於郊以配天(案此謂/成王時)庶幾其無罪悔乎福禄傳
　世乃至於今　孔氏穎達曰前言不違卜筮動合神
　明此言后稷祭祀福流後世以證成其義詩是大雅
　生民之篇美成王尊祖配天也言今所以尊后稷配
　天者以后稷生存之時於四郊之兆域祭祀於天事
　皆合禮庶無罪過悔恨迄至於今文武而王天下
　曾氏鞏曰自后稷肇祀前後相承兢兢業業惟恐一
　有罪悔𫉬戾於天閱數百年而此心不易故曰庶無
　罪悔以迄于今言周人世世如此也　方氏慤曰其
　辭恭則物雖薄而誠足以饗神其欲儉則物雖少而
　用足以行禮此祀之所以易富也盛徳必百世祀其
　禄及子孫不亦宜乎　徐氏師曾曰有恭敬之祝辭
　則誠足以饗神無求福之大欲則專乎報本故不美
　多品而祀易備也由是神格鬼享降之以福由身及
　其子孫而有國有天下也
子曰大人之噐威敬天子無筮諸侯有守筮天子道以
筮諸侯非其國不以筮卜宅寢室天子不卜處大廟(處/上)
　(聲大/音泰)
　正義鄭氏康成曰威敬言其用之尊嚴天子無筮謂
　征伐出師若廵守天子至尊大事皆用卜也(孔疏以/前云外)
　(事用剛日内事用柔日據在國諸事今此云無筮又/云道以筮又云諸侯非其國不以筮皆據将欲出行)
　(及在道之事下云道以筮則無筮是未在道故知征/伐出師若廵守欲發時也天子大事不徒用筮而巳)
　(兼用卜也故簭人云國之大事先簭而後/卜此云無筮無徒筮耳不謂全無筮也)春秋傳曰
　先王卜征五年嵗襲其祥(孔疏左傳襄公十一年言/先王将廵守先五年毎嵗)
　(卜之歲嵗恒吉而後始行乃案古者五年一廵守是/嵗将出乃卜三龜一襲吉  出未必五年五卜皆吉)
　(乃出/之謂)守筮守國之筮國有事則用之道以筮者始将
　出卜之道有小事則用筮諸侯入他國則不筮不敢
　問吉凶於人之國也諸侯受封乎天子因國而國唯
　宫室欲改易者得卜之耳(孔疏諸侯初受封時因先/王舊國則不卜若初建國)
　(不因舊則必卜/可建國之處也)天子不卜處大廟言卜可建國之處
　吉則宫廟吉可知　孔氏穎達曰所主之噐當威嚴
　敬重不可私褻於小事雜用饗時則用燕則不用也
　道謂出行於道路之上臨時有小事唯用筮也卜宅
　寢室諸侯受封不卜建國之吉否但建國巳後宅及
　寢室則卜之　吕氏大臨曰天子無筮者天子體尊
　在國中有事皆卜而不以筮至於廵守征伐在道則
　以筮蓋以龜當敬而不可褻也諸侯卑於天子在國
　中居守有事則筮降於天子之用龜也至於出竟則
　不筮蓋不敢問吉凶於人之國且辟天子也小宗伯
　云凡建國左宗廟右社稷則宗廟有定位雖天子不
　卜唯宅寢室則卜之蓋寢室為人君之居不可不敬
　以求祜於天故必卜　項氏安世曰凡為宫室者寢
　室宅其中宗廟處左中定則左右可知故但卜寢室
　之所宅不卜宗廟之所處雖天子之廟無卜也諸侯
　以下可知　方氏慤曰觀天子道以筮則天子非無
　筮也所守者龜耳諸侯卜宅寢室則諸侯非無卜也
　所守者筮耳　徐氏師曾曰龜筮者聖人所以寓神
　道之教者也故其為噐可畏敬而不可褻玩焉古者
　大事卜小事筮唯天子至尊則大小事皆用卜而不
　用筮諸侯有守國之筮則大小事皆用筮而不用卜
　然天子亦有用筮時如廵守征伐出而在途有事則
　筮明殺於在内也諸侯亦有不用筮時蓋守筮用於
　本國若在他國則不筮不欲人疑其吉凶之問也天
　子亦有不用卜時蓋其適諸侯則舍其祖廟居有常
　處不須卜也然此亦大略言之以見大人之噐當威
　敬耳
　存疑孔氏穎達曰大人謂天子　張子曰不卜處大
　廟舍諸侯祖廟為常故不卜　方氏慤曰威敬若見
　君之几杖則起遭君之乘車則下是也
　案大人兼天子諸侯孔單指天子未安噐即指龜筮
　方推到几杖乗車則泛又張子謂諸侯適他國惟卜
　宅寢室而巳夫諸侯在國無守龜豈有適他國不以
　筮行反以龜行者非其國不筮豈有筮於人國恐人
　疑之卜於人國人反不疑者且諸侯大夫朝聘於他
　國其國必致館我卜之不吉将使其國改築乎恐只
　謂在國之宅寢室可卜適他國則我無可卜雖天子
　適諸侯亦處其大廟而不必卜耳張子說未確
子曰君子敬則用祭噐是以不廢日月不違龜筮以敬
事其君長是以上不瀆於民下不褻於上
　正義鄭氏康成曰敬則用祭噐謂朝聘待賔客崇敬
　不敢用燕噐也用龜筮問所貢獻也上之於下以直
　則下應之以正不褻慢也　孔氏穎達曰敬事君長
　謂諸侯朝天子及小國之於大國　吕氏大臨曰不
　廢日月者事其君長各有日月如嵗之有朝覲宗遇
　一日之有朝夕不敢廢也不違龜筮者欲見其君長
　及其所貢獻皆卜筮而後進也如此則上之待下下
　之事上莫非敬也故上不瀆於民下不褻於上　方
　氏慤曰祭噐所以事神燕噐所以事人以事神之禮
　事之則敬可知也不廢日月不違龜筮凡以致敬而
　巳故推此道則臣足以事其君幼足以事其長　徐
　氏師曾曰祭用祭器燕用燕器禮之常也唯主人敬
　賔則變其常而用祭器以燕之此天子諸侯待來朝
　之賔也是以諸侯守其常見之期而不敢廢卜其貢
　獻之禮而不敢違凡以敬事天子及大國而巳是賔
　主交致其敬也由是敬道行而上不瀆下不褻矣
　通論孔氏穎達曰鄭注以朝聘用祭器其實冠昏亦
　不用燕器也故左傳稱魯襄公冠季武子曰君冠必
　以祼饗之禮行之是用祭器也(周氏諝曰冠昏人道/之始君子之所致敬)
　(故亦用/祭噐)
　案以上為第八支以卜筮言亦言敬也首支言敬而
　終復言敬者君子之學一敬而巳能敬則事上治民
　持身接人所謂為仁為義為實者一以貫之矣
　
　
　
　
　
　
　
欽定禮記義疏卷六十八
欽定四庫全書
欽定禮記義疏卷六十九
　緇衣第三十三
　　正義孔氏穎達曰案鄭目錄云名曰緇衣者善其
　　好賢者厚也緇衣鄭詩也此於别錄屬通論　陸
　　氏德明曰劉瓛云公孫尼子所作　吕氏大臨曰
　　篇中有好賢如緇衣語故以是名篇　方氏慤曰
　　此篇凡二十四節大抵多明人之好惡人之所宜
　　好者莫如賢所宜惡者莫如惡緇衣好賢之詩也
　　經正引此故以名篇　朱子曰緇衣兼惡惡獨以
　　緇衣名篇者以見聖人有心於勸善無心於懲惡
　　也　馮氏椅曰篇中多依倣聖賢之言其文有不
　　純義有不足者多矣
子言之曰爲上易事也爲下易知也則刑不煩矣(易以/䜴反)
　正義鄭氏康成曰言君不苛虐臣無姦心則刑可以
　措　孔氏穎達曰君上以正理御物則臣事之易臣
　下無姦詐則君知其情易　吕氏大臨曰上不務信
　以機心待民則民亦以機心報上上下之交機心相
　勝姦生詐起欲刑之不煩不可得矣　劉氏彝曰上
　難事則下難知上易事則下易知好惡悖其正喜怒
　失其常於是有匿其誠信以爲容悅者屈其忠直以
　爲阿諛者包其禍心以爲詐僞者
子曰好賢如緇衣惡惡如巷伯則爵不凟而民作愿刑
不試而民咸服大雅曰儀刑文王萬國作孚(好呼報反/惡惡上烏)
　(路反下/如字)
　正義鄭氏康成曰緇衣巷伯皆詩篇名緇衣首章曰
　緇衣之宜兮敝予又改爲兮適子之館兮還予授子
　之粲兮是其好賢欲其貴之甚也巷伯六章曰取彼
　讒人投卑豺虎豺虎不食投卑有北有北不受投卑
　有昊此其惡惡欲其死兦之甚也爵不凟者不輕爵
　人也試用也咸皆也刑法也孚信也儀法文王之德
　而行之則天下無不爲信者也文王爲政克明德慎
　罰　孔氏穎達曰此明好賢惡惡賞罰得中則爲民
　所信緇衣鄭風之首美桓公武公詩巷伯小雅篇名
　刺幽王詩凟濫也愿慤也末所引詩大雅文王之篇
　諫成王之詩　胡氏銓曰緇衣好得其正巷伯惡得
　其正　吕氏大臨曰子曰示之以好惡而民知禁蓋
　誠心不至則好惡不明好惡不明則民莫知其所從
　違如此而欲人心之孚天下嚮風難矣文王好惡得
　其正而一出乎誠心故爲天下之所儀刑德之所以
　孚於下也
子曰夫民教之以德齊之以禮則民有格心教之以政
齊之以刑則民有遯心故君民者子以愛之則民親之
信以結之則民不倍恭以涖之則民有孫心甫刑曰苖
民匪用命制以刑惟作五虐之刑曰法是以民有惡德
而遂絶其世也(孫去/聲)
　正義鄭氏康成曰格來也遯逃也涖臨也孫順也甫
　刑尚書篇名(孔疏此尚書吕刑篇而稱甫刑者案孝/經序云春秋有吕國而無甫侯國語云)
　(齊許申吕皆由大姜然則吕即甫也孔注尚書吕侯/後爲甫侯故穆王時謂之吕侯周宣王及平王時爲)
　(甫/侯)匪非也命謂政令也高辛氏之末諸侯有三苖者
　作亂其治民不用政令專制御以嚴刑乃作五虐蚩
　尤之刑以爲法(孔疏苖民九黎之君少昊氏衰上效/蚩尤重刑顓頊代少昊誅九黎分流)
　(其子孫爲居于西裔高辛之衰又復九黎之君惡堯/興又誅之堯末又在朝舜時又竄之後王深惡此族)
　(三生凶惡故著其氏/謂之苗民民者冥也)於是民皆爲惡起背畔也三苖
　由此見滅無後由不任德　孔氏穎達曰此明教民
　以德不以刑也論語云有恥且格　馬氏睎孟曰德
　者所以養人於中而在外有不正則又以禮齊之此
　順其性命之理而以善養人也故民有格心政者所
　以率人於外而内有不從則又以刑齊之此逆其性
　命之理而以力服人也故民有遯心先王之爲治德
　禮以爲本刑政以爲助　葉氏夢得曰子以愛之信
　以結之所謂教之以德也恭以涖之所謂齊之以禮
　也德不止於一故有仁有信禮則恭而已矣　應氏
　鏞曰書云苖民弗用靈靈善法也今引弗用命命當
　作靈
子曰下之事上也不從其所令從其所行上好是物下
必有甚者矣故上之所好惡不可不慎也是民之表
也(好惡並/去聲)
　正義鄭氏康成曰不從其令言民化行不拘於言甚
　者甚於君也民之從君如景逐表　馬氏睎孟曰令
　者令之於民行者行之於已令民而使作愿民未必
　作愿令民而使之服民未必咸服唯好賢如緇衣則
　爵不瀆而民作愿惡惡如巷伯則刑不試而民咸服
　所謂從其所行而不從其所令也　陳氏祥道曰言
　之化人也淺行之感人也深故好惡出於正則彼皆
　從而正好惡出於非則彼皆從而非猶表端而影端
　表枉而影枉也故謂民之表
子曰禹立三年百姓以仁遂焉豈必盡仁詩云赫赫師
尹民具爾瞻甫刑曰一人有慶兆民頼之大雅曰成王
之孚下土之式
　正義鄭氏康成曰遂猶達也言百姓傚禹爲仁也孚
　信也式法也皆言化君也　孔氏穎逹曰此申明上
　文君爲民表不可不愼詩小雅節南山之篇引以證
　民之法則於上甫刑見上引以證上有善行頼及於
　下大雅下武之篇引以證君有善與下爲法式也
　方氏慤曰禹欲百姓之仁而已及百姓之興仁亦遂
　上之所欲而已故以遂言之　陳氏澔曰豈必盡仁
　言不必朝廷盡是仁人而後足以化民也得一仁人
　爲民之表則天下皆仁矣所謂君仁莫不仁也
　通論孔氏穎達曰禹立三年則百姓盡行仁道論語
　稱有王者必世而後仁者禹承堯舜禪代之後其民
　易化論語所稱者謂重離之後故必世乃後仁是以
　注論語云周道至美武王伐紂至成王乃致太平由
　承殷紂敝化之後然也
　存異鄭氏康成曰言百姓效禹爲仁非本性能仁也
　案民之秉彞好是懿德未有民之本性不可爲仁者
　謂非本性能仁繆已
子曰上好仁則下之爲仁爭先人故長民者章志貞教
尊仁以子愛百姓民致行已以說其上矣詩云有梏德
行四國順之(好去聲長上聲說悅/通梏詩作覺行去聲)
　正義鄭氏康成曰章明也貞正也民致行已者民之
　行皆盡已心梏大也直也(吕氏大臨曰覺明也訓大/直未詳  案朱子詩傳亦)
　(訓直大又有覺其楹訓覺高大/而直也則明之義已在其中矣)　孔氏穎達曰此結
　上經在上行仁之事詩大雅抑之篇刺厲王也引以
　證上有其德下所從也　吕氏大臨曰爲仁爭先人
　者得其良心之所同然靡然嚮風日用而不知也章
　志者明吾好惡以示之貞教者立不可易之道以敎
　之所示所教者尊仁而已好仁惡不仁吾所以示之
　也明人倫於上教之使順不使之不順此吾所以敎
　之也民致行已以悅其上如子從父母之命盡心力
　以奉之不忍違也　陳氏祥道曰覺出於性而非僞
　故覺爲直
子曰王言如絲其出如綸王言如綸其出如綍故大人
不倡游言可言也不可行君子弗言也可行也不可言
君子弗行也則民言不危行而行不危言矣詩云淑愼
爾止不諐于儀(綍與紼通音弗危行而行之/行竝去聲諐詩作愆字通)
　正義鄭氏康成曰言言出彌大也(孔疏王言初出微/細如絲其出行於)
　(外漸大如綸綍/又大於綸也)綸今有秩嗇夫所佩(孔疏漢十里一/亭十亭一鄕鄕)
　(有三老有秩嗇夫鄕小者縣亦置嗇夫職同但隨/鄕大小異名耳所佩則同張華云綸如宛轉繩)綍
　引棺索游浮也不可用之言也危高也言不高於行
　行不高於言則言行相應也淑善也諐過也言善愼
　汝之容止不可過於禮之威儀也　孔氏穎達曰詩
　大雅抑之篇　吕氏大臨曰生於心則形於言形於
　言則發於政如絲如綸如綍言其端甚微其末甚大
　也爲人上者倡之以誠慤篤實之言天下猶有姦欺
　以罔上者茍以無根不實之言倡之則天下蕩然虛
　浮之風作矣可不愼乎可言而不可行過言也可行
　而不可言過行也過言者窮高極深絶類離倫自以
　爲高明博大然人倫不察庶物不明卒不可行於世
　無用之空言而已過行者可行之一時不可法於後
　世可行之於已不可達之於天下獨行之高行而已
　此君子所以弗言弗行也如此則言行不越乎中民
　將效之言不敢高於行言之必可行也行不敢高於
　言必爲可繼之道也引詩言爲人上者當善愼其容
　止不過於先王曲禮之儀以證言行之不可過也
　方氏慤曰王以位言大人以道言其言如綸則有位
　者之事故曰王不倡游言非有道者不能故曰大人
　君子則兼上下言之見在上在下皆如此也
子曰君子道人以言而禁人以行故言必慮其所終而
行必稽其所敝則民謹於言而愼於行詩云愼爾出話
敬爾威儀大雅曰穆穆文王於緝熙敬止(道與導同行/竝去聲稽古)
　(兮反於/音烏)
　正義鄭氏康成曰禁猶謹也(孔疏言禁約謹慎/人以行使行顧言)稽
　猶考也議也話善言也緝熙皆明也　孔氏穎達曰
　此明前經言行之事上詩大雅抑之篇下詩大雅文
　王之篇言穆穆然美者乃是文王之德嗚呼光明乎
　又敬其容止證上當敬其言行也　陳氏祥道曰言
　以明理所以通彼此之情而達之也故道人以言行
　出於正而率以正則彼莫敢爲非也故禁人以行
　眞氏德秀曰言出於口至易也然不慮其所終則一
　言之過貽患將不勝救行出於身亦至易也然不稽
　其所敝則一行之差流禍至於無窮不善者固不足
　言善矣而慮之不深稽之不遠未有不反而爲不善
　者也況尊居人上言行所關安危自出故必謹之審
　之而不敢茍則民亦從其化而不茍於言行矣　吕
　氏大臨曰引抑詩言上之言行不可不愼引文王詩
　言文之盛德亦不越敬其容止而已
　通論陳氏祥道曰孔子於空空之鄙夫則叩兩端而
　竭焉所謂道人以言也爲魯司寇而公謹氏出其妻
　愼潰氏踰竟而徙所謂禁人以行也　眞氏德秀曰
　老莊非善言乎其終爲浮虛之害夷惠非善行乎其
　敝有隘不恭之失
子曰長民者衣服不貳從容有常以齊其民則民德壹
詩云彼都人士狐裘黃黃其容不改出言有章行歸于
周萬民所望(長竹丈反下君長同貳或作/貸同音二下同從七凶反)
　正義鄭氏康成曰貳不一也章文章也忠信爲周
　孔氏穎達曰從容有常謂舉動有常度壹謂齊一不
　參差詩小雅都人士之篇言彼明王時都邑之人有
　士行者服此狐裘黃黃然行歸忠信萬民所以瞻望
　以法則之　馬氏睎孟曰長民者處人之上不惟其
　行貴有常即其形於衣服容貌之際者亦不可無常
　然後民望其容貌而其德歸於一矣狐裘黃黃服其
　服也其容不改文以君子之容也出言有章遂以君
　子之辭也行歸于周萬民所望實以君子之德也
　陳氏祥道曰民德之不純常生於竒衺而竒衺之作
　常兆於衣服之不一狐裘燕居之服黃黃言其色也
　燕居之服猶且致一如此則其出而齊民可知矣
　存異鄭氏康成曰黃衣則狐裘大蜡之服也(孔疏案/詩注云)
　(狐裘取温裕而已不云大蜡鄭云蜡服者以正衣解/之耳詩謂庶人有士行非闢蜡之事故爲温裕也)
　案衣服不貳所服皆法服也從容禮法之内而又有
　常安而且久也如是則上之德壹矣以此齊民民德
　豈有不壹者哉言衣服者亦猶鳲鳩之言其帶伊絲
　其弁伊騏之意
子曰爲上可望而知也爲下可述而志也則君不疑於
其臣而臣不惑於其君矣尹吉曰惟尹躬及湯咸有壹
德詩云淑人君子其儀不忒(忒他得反/或作貳)
　正義鄭氏康成曰吉當爲告古文告字之誤尹誥伊
　尹之誥也書序以爲咸有壹德咸皆也言君臣皆有
　一德不貳則無疑惑也　孔氏穎達曰可望而知謂
　貌不藏情望見其貌則知其情詩曹風鳲鳩篇刺曹
　君之詩言善人君子其儀不有差忒引以證一德之
　義　吕氏大臨曰可望而知者不言而喻也可述而
　志者可稱述而志之於書也若上有深阻難測之意
　則雖言而未喻下有隱匿不忠之情則雖言不可信
　況於志乎此君臣上下所以交相疑惑欲同心爲治
　難矣　陳氏祥道曰上以情待下故望其趨舍足以
　知其情下以情事上故述其功業足以志其情爲上
　可望而知則君於臣無可疑之行爲下可述而志則
　臣於君無可惑之事書言君臣皆有一德此君所以
　不疑於其臣而臣不惑於其君也　陸氏佃曰可望
　而知表裏如一可述而志先後如一
　存異鄭氏康成曰志猶知也　孔氏穎達曰可述而
　志謂臣下率誠奉上其行可述叙而知也
子曰有國家者章義􁈏惡以示民厚則民情不貳詩云
靖共爾位好是正直(􁈏丁但反共音恭好呼報反案陸/德明云義尚書作善陳澔本因改)
　(善今從鄭/氏原本)
　正義鄭氏康成曰章明也􁈏病也　皇氏侃曰義善
　也　孔氏穎達曰有善以賞章明之有惡以刑􁈏病
　之詩小雅小明之篇刺幽王之詩引證上文民情不
　貳爲正直之行　吕氏大臨曰善居其厚惡居其薄
　章之􁈏之以示民厚則民一歸於理義所以不貳也
　詩言居位者惟正直是好則所好出於理義民德所
　以一也　陳氏祥道曰惟民生厚因物有遷有國者
　知民性之有善而移於習然後爲惡故爲善則章之
　使民知善之可爲爲惡則􁈏之使民知惡之可避示
　民有生厚之善則民致一於善而歸厚矣是以民情
　不貳引詩言此章善之謂也　方氏慤曰章善而著
　之惡者恥其不若則惡者病矣夫不待刑罰而能使
　惡者知恥則上之用心厚矣民豈有攜貳之情乎
　案民情之本厚者以其直道而行也故在位而好是
　正直則民自動其天而德壹焉三代之章善􁈏惡孔
　子之無毁無譽孟子曰民之秉彝也故好是懿德皆
　是道也
子曰上人疑則百姓惑下難知則君長勞故君民者章
好以示民俗愼惡以御民之淫則民不惑矣臣儀行不
重辭不援其所不及不煩其所不知則君不勞矣詩云
上帝板板下民卒􁈏小雅曰匪其止共維王之卭(長上/聲好)
　(呼報反惡烏路反行去聲/􁈏詩作癉共作恭卭音窮)
　正義鄭氏康成曰難知有姦心也淫貪侈也孝經曰
　示之以好惡而民知禁重猶尚也援猶引也上帝喻
　君也板板辟也卒盡也􁈏病也此君使民惑之詩卭
　勞也言臣不止於恭敬其職惟使王之勞此臣使君
　勞之詩　孔氏穎達曰此明君臣各以情相示則各
　得其所君上多疑貳則百姓疑惑下懐欺詐則在上
　治之勞苦也不重辭不尚虛辭也臣下不援引其君
　行所不能及之事不煩亂以君所不知之事則君不
　勞苦矣詩大雅板之篇刺厲王之詩小雅巧言之篇
　刺幽王之詩　吕氏大臨曰篇首曰爲上易事爲下
　易知又曰爲上可望而知爲下可述而志此又反覆
　言此者蓋君臣上下之際茍非同心同德一歸於理
　義則上下睽乖欲政行而事治未之有也因極言上
　之好惡言行所以示其下者一德而已章好者明吾
　所好唯理義而已非他好也愼惡者愼吾所惡唯非
　理非義而已非他惡也所好未必理義則君好可疑
　欲以化民成俗難矣所惡未必非理非義則君惡可
　疑欲民之不淫難矣臣之事上非理義不行故曰儀
　行非有隱匿詐僞之情不必多言以自解故曰不重
　辭以君力所不能及而援其君則君難從以君智所
　不能知而煩其君則君難聽勞其君而無益非所以
　事君也板板反也王者反覆二三其德則民莫知所
　從而病矣此證上人疑則百姓惑也卭病也爲臣者
　事君不止於恭敬而援其所不及使君病其不能煩
　其所不知使君病其不知此證下難知則君長勞也
　　方氏慤曰臣有可儀之行而所重者不在乎辭君
　之所及者道而所不及者事故於所不及者則不援
　之使及君之所知者本而所不知者末故於所不知
　者則不煩之
　存異鄭氏康成曰儀當爲義言臣義事君則行也引
　君所不及謂必使其君所行如堯舜也不煩以其所
　不知謂必使其知慮如聖人也凡告喻人當隨其才
　以誘之
　辨正胡氏銓曰孟子曰我非堯舜之道不敢以陳於
　王前又曰人皆可以爲堯舜謂堯舜爲不可及不可
　也謂不必使其君如堯舜尤不可也鄭氏誤矣
　案上之疑有二用舍不斷威福莫測善不必賞惡不
　必罰此民所以從違莫定也章善癉惡法紀昭明則
　民曉然於善之當爲而惡之必不可爲矣下之難知
　新進喜事浮夸無實聽其言則天下事無不可爲而
　發而不收慮而無成如鼂錯之更令王安石之變法
　之類責難陳善人臣之義然堯舜之知而不徧物急
　先務也今援其所不及煩其所不知紛紜滋擾日不
　暇給皆𤨏屑煩苛舍本求末者也夫人引君當道中
　正是遵俾君不苦於過高之事何勞之有
子曰政之不行也教之不成也爵祿不足勸也刑罰不
足耻也故上不可以䙝刑而輕爵康誥曰敬明乃罰甫
刑曰播刑之不廸(䙝息/列反)
　正義鄭氏康成曰言政敎所以明賞罰康康叔也作
　誥尚書篇名播猶施也不衍字耳廸道也言施刑之
　道　皇氏侃曰言在上政令所以不行敎化所以不
　成者祗由爵祿加於小人不足勸人爲善刑罰加於
　無罪不足耻其爲惡賞罰失所故政不行也　孔氏
　穎達曰此明愼賞罰之事賞罰不中則勸懲失所故
　君上不可輕䙝之周公作誥告康叔云女所施刑罰
　必敬而明之甫刑穆王戒羣臣言所爲監者皆是伯
　夷布刑之道引之者證重刑之義　吕氏大臨曰好
　惡本諸心爵祿刑罰施於政心術不正則政刑從之
　不可不愼也　陳氏祥道曰爵祿之榮人情所甚欲
　也且不足以勸其爲善刑罰之威人情所甚惡也且
　不足以耻其爲惡則輕爵以予人猶無益也故上不
　可以輕爵䙝刑以加物猶不足禁也故上不可以䙝
　刑書言敬以致其謹明以致其察則不可䙝刑之意
　也
子曰大臣不親百姓不寧則忠敬不足而富貴已過也
大臣不治而邇臣比矣故大臣不可不敬也是民之表
也邇臣不可不愼也是民之道也君毋以小謀大毋以
逺言近毋以内圖外則大臣不怨邇臣不疾而遠臣不
蔽矣葉公之顧命曰毋以小謀敗大作毋以嬖御人疾
莊后毋以嬖御士疾莊士大夫卿士(治平聲比音卑道/與導同毋竝音無)
　(葉音/攝)
　正義鄭氏康成曰忠敬不足謂臣不忠於君君不敬
　其臣邇近也言近以見遠言大以見小互言之比私
　相親也民之道言民所循從也圖亦謀也凡謀之當
　各於其黨於其黨知其過審也(案過謂繆悞/審謂正當)大臣柄
　權於外小臣執命於内或時交争轉相陷害疾猶非
　也葉公楚縣公葉公子高也(案此文見逸周書乃祭/公謀父將死而告周穆)
　(王之辭以/爲葉公誤)臨死遺書曰顧命小謀小臣之謀也大作
　大臣之所爲也嬖御人愛妾也疾亦非也莊后適夫
　人齊莊得體者嬖御士愛臣也莊士亦謂士之齊莊
　得體者今爲大夫卿士　孔氏穎達曰此明臣無大
　小皆須恭敬謹愼人君無以小臣而謀大事也沈氏
　云大臣離貳不與上相親政敎煩苛百姓不寧是臣
　不忠於君君不敬於臣所致由君與臣富貴已過極
　也大臣不肯爲君治職事由邇臣與上相親比也民
　之道邇臣好則民從之好邇臣惡則民從之惡也君
　無與小臣而謀大臣之事無以遠臣言近臣之事無
　以内臣共謀外臣之事所以然者大小之臣意殊遠
　近之臣不同恐各爲朋黨彼此交爭相害故不圖謀
　若能如此則内外情通小大意合大臣不怨恨於君
　也近臣不爲人所非毁遠臣不被障蔽也　吕氏大
　臨曰此言大臣不信而小臣之比國之大患也傳曰
　不使大臣怨乎不以大臣之任國之休戚繫焉用之
　斯信之不信斯黜之未有居其位而不信之者也大
　臣不親民疑於所任百姓所以不寧蓋由君之敬不
　足於臣徒富貴之而無信任之意猶犬馬畜之而弗
　敬也事至於此必有邇臣嬖寵奪大臣之權而不得
　治其事故曰大臣不治而邇臣比矣大臣尊嚴國之
　政令存焉民之所望以爲表不敬則國命輕矣邇臣
　寵昵君之好惡繫焉民之所從以爲道不愼則風俗
　壊矣使小臣謀大臣則大臣怨乎不以使遠臣閒近
　臣則近臣疾其君使内之寵臣圖四方宣力之臣則
　遠臣之賢蔽而不聞三者君之大害也　陳氏祥道
　曰大臣道之隆德之駿王所尊而隆之者也故言敬
　中庸言敬大臣則不眩是也邇則居王之左右前後
　者欲擇正人而已故言慎書言慎簡乃僚是也敬大
　臣者謂其有師尊之實而下之人所視而效也故謂
　之民之表詩言赫赫師尹民具爾瞻是也謹邇臣者
　謂其正朝廷以正萬民而下之人所從而由也故謂
　之民之道書言侍御僕從罔非正人以至下民祗若
　萬邦咸休者是也大臣則權重也權重常見謀於小
　臣矣小臣之謀得行則大臣退故大臣怨君毋以小
　謀大則大臣不怨矣近臣則所親而任親而任則嘗
　見言於遠臣矣遠臣之言或聽則近臣踈故邇臣疾
　君毋以遠言近則邇臣不疾矣外臣則遠於王也遠
　於王則易爲内臣之所圖矣内臣之圖得用則外臣
　之功業不上達於王故遠臣蔽君毋以内圖外則遠
　臣不蔽矣小臣之於大臣勢不足以圖之其所以擠
　陷之者謀而已内臣之於外臣謀非不足用也勢足
　以圖之而已故於小大言謀内外言圖怨生乎心疾
　作於外疾不如怨之深也故大臣言怨邇臣言疾
　存異葉氏夢得曰大臣牧伯也近臣四輔三公也外
　臣則諸侯也
　案鄭孔以忠屬臣敬屬君於理則似但玩文義總重
　親大臣上親者内盡其忠外盡其敬猶孟子待先生
　如此其忠且敬之意百姓不寧由大臣不治之故大
　臣不親由邇臣比之故蓋左右近君善窺意旨巧於
　逢迎大臣方嚴素爲其所疾常謀所以閒之人主不
　覺毎墮其術中如𢎞恭石顯之殺蕭望之也由是類
　推以遠言近以内圖外中朝若此百姓何以寧哉又
　引葉公語結之
子曰大人不親其所賢而信其所賤民是以親失而敎
是以煩詩云彼求我則如不我得執我仇仇亦不我力
君陳曰未見聖若已弗克見既見聖亦不克由聖(案仇/鄭讀)
　(逑匹也據詩君子好逑/公侯好仇仇與逑同)
　正義鄭氏康成曰親失失其所當親也敎煩由信賤
　也賤者無一德也詩言君始求我如恐不得我旣得
　我持我仇仇然不堅固亦不力用我是不親信我也
　克能也由用也　孔氏穎達曰此言君不信用人也
　在上不親任其所賢有德者而信用其所賤無德者
　則民效於上失其所當親唯親羣小政敎所以煩亂
　也詩小雅正月之篇刺幽王詩君陳尚書篇名引以
　證不親其所賢也　馬氏睎孟曰言賢則知賤者爲
　不肖之行言賤則知賢者有可貴之德上失其所親
　則下亦失其親雖區區於敎令之煩民未必從之蓋
　其令反其所好則民未有從之者也詩言始求我之
　法則如不我得焉其好之心可謂篤矣及其執我仇
　仇亦不我力旣已得我而反不用我至於君陳所言
　其理亦猶是也　陸氏佃曰孟子曰堯舜之知而不
　徧物急先務也堯舜之仁不徧愛人急親賢也今如
　此雖欲不煩得乎
　存疑陳氏澔曰仇仇者言不一仇之無徃而不忤其
　意也(案陳以仇爲/讐非詩意)
子曰小人溺於水君子溺於口大人溺於民皆在其所
䙝也夫水近於人而溺人德易狎而難親也易以溺人
口費而煩易出難悔易以溺人夫民閉於人而有鄙心
可敬不可慢易以溺人故君子不可以不愼也大甲曰
毋越厥命以自覆也若虞機張往省括于度則釋兌命
曰惟口起羞惟甲胄起兵惟衣裳在笥惟干戈省厥躬
大甲曰天作孽可違也自作孽不可以逭尹吉曰惟尹
躬天見于西邑夏自周有終相亦惟終(夫音扶易竝音/異費芳味反鄭)
　(云或爲哱或爲悖大音泰兌作說/逭胡玩反吉讀告天作先相去聲)
　正義鄭氏康成曰溺謂覆没不能自理出也人不溺
　於所敬者水人所沐浴自潔清者至於深淵洪波所
　當畏愼也由近人之故或泳之游之䙝慢而無戒心
　以取溺焉費猶惠也言口多空言且煩數也(孔疏口/出虚言)
　(而無寔口惠不/難失在煩數)過言一出駟馬不能及不可得悔也
　口舌所覆亦如溺矣民難卒諭人君敬愼以臨之則
　可若陵虐而慢之分崩怨叛君無所尊亦如溺矣君
　子愼所可䙝乃不溺越之言蹷也言無自顛蹷女之
　政敎以自毁敗虞主田獵之地者機弩牙也度謂所
　擬射也虞人之射禽弩已張從機閒視括與所射參
　相得乃後釋弦發矢爲政亦當以已心參於羣臣及
　萬民可乃後施也兌當作說兌命傅說作以命高宗
　者衣裳朝祭之服惟口起羞當慎言語也惟甲胄起
　兵當愼軍旅之事也惟衣裳在笥當服以爲禮也惟
　干戈省厥躬當恕已不害人也違猶辟也逭逃也尹
　吉亦尹誥也天當爲先字之誤忠信爲周相助也謂
　臣也伊尹言見夏之先君臣皆忠信以自終伊尹始
　仕於夏此時就湯矣夏之邑在亳西　吕氏大臨曰
　小人謂民也君子謂士大夫也大人謂王公也凡人
　覆没於患禍不能以自出者皆在其易而䙝之也水
　至柔之物民狎而玩之則雖巨川深淵而不戒此取
　溺之道也德易狎而難親者謂水之德也與人交際
　不能無言古之君子辭逹而已若於已則費於人則
　煩過言之甚至於害德䘮身而不可悔非口之溺人
　乎民愚故蔽於心而不可理喻且賤故多鄙怨之心
　上不敬而慢之則輕身輕上無所不至此民之溺人
　也引大甲言爲政者如虞人射禽張機省括而後發
　有是心也安有溺於民之患哉兌命言庻政不可不
　慎也大甲言禍患之溺莫非自取也尹告言君以忠
　信有終皆君所自致也此引書爲證與書文小不同
　義無所害　方氏慤曰前兼言大人小人此統言君
　子者君子上下之通稱　馬氏睎孟曰禍故多藏於
　隱微而發於人之所忽蔽於所䙝而不知加愼以爲
　慮此其所以至於没溺而不知悟也費者言其無實
　煩者言其無節言之非艱故易以出斯言之玷不可
　磨故難以悔蔽於易出以爲常不知難悔以爲慮此
　君子所以至於溺也敬者御民之道書曰予臨兆民
　若朽索之馭六馬爲人上者奈何不敬不能莊以涖
　之而乃慢易以犯之此大人所以至於溺也衣服者
　所以命有德不可以命非其人故在笥言藏之而不
　輕於與人也干戈所以討有罪而不可以伐非其罪
　故省厥躬言當恕之於已然後可以責諸人也甲胄
　所以自衞干戈所以敵物天作孽猶有可違之理蓋
　脩德則可以消天變禍自已求無所逃於天地之閒
　也　陸氏佃曰閉則不能受人鄙故係吝怨毒難解
　存疑鄭氏康成曰德易狎而難親者言有德者亦如
　水矣初時學其近者小者以從人事自以爲可則侮
　狎之至於先王大道性與天命則遂扞格不入迷惑
　無聞如溺於大水矣難親親之當肅敬如臨深淵
　存異孔氏穎達曰卑賤小人居近川澤愛玩於水多
　所覆没君子以口傷人而致怨恨遂被覆没如溺於
　水(案鄭意以口惠人疏謂以口傷人意正相/反又似以水譬口合兩爲一疏例無此)
　辨正吕氏大臨曰先儒以德爲人之德易狎難親豈
　德之謂耶方論溺水溺口溺民三者之别無庸以有
　德厠其閒
子曰民以君爲心君以民爲體心莊則體舒心肅則容
敬心好之身必安之君好之民必欲之心以體全亦以
體傷君以民存亦以民亡詩云昔吾有先正其言明且
清國家以寧都邑以成庶民以生誰能秉國成不自爲
正卒勞百姓君雅曰夏日暑雨小民惟曰怨資冬祈寒
小民亦惟曰怨(好竝去聲勞鄭去聲今如字雅今書作/牙資今書作咨屬上句鄭讀至屬下句)
　(祈書作祁案陸氏曰詩無上五句餘/在節南山篇而無能字或皆逸詩也)
　正義鄭氏康成曰先正先君長也誰能秉國成傷今
　無此人也成邦之八成也(孔疏周禮小宰職掌以官/府之八成經邦治一曰聽)
　(政役以比居二曰聽師田以簡稽三曰聽閭里以版/圖四曰聽稱責以傳别五曰聼祿位以禮命六曰聽)
　(取予以書契七曰聽賣買以質劑八曰聽/出入以要㑹皆成事品式以聽治於人)誰能秉行
　之不自以所爲者正盡勞來百姓憂念之者與(孔疏/卒盡)
　(也先正謙退能用仁恩盡勞來百姓今無有如此之/人案朱子詩傳不自爲政而以付姻婭之小人卒使)
　(受其勞病/勝鄭此註)疾時大臣專功争美雅書作牙假借字君
　牙書篇名周穆王司徒君牙作(案梅賾古文尚書是/王命君牙爲司徒)
　夏日暑雨小民怨天至冬寒小民又怨天言民恆多
　怨爲其君難(孔疏尚書云小民惟曰怨咨今此本作/資字鄭又讀資爲至以鄭不見古文尚)
　(書故/也)　孔氏穎達曰此論君民相須養人之道不可
　不愼也詩人稱昔吾之有先君正長其敎令之言分
　明且清潔國家所以安也都邑所以成也庶人所以
　生也詩逸詩也書言民心難稱君政雖當人怨不已
　是治民難也　吕氏大臨曰引詩言君不正百姓所
　以勞也引君牙言天之寒暑小民且怨況君之政敎
　乎　方氏慤曰民以君爲心好惡從於君也君以民
　爲體休戚同於民也體雖致用於外然由乎心之所
　使故曰心好之身必安之心雖爲主於内然資乎體
　之所保故曰心以體全亦以體傷荀子曰君舟也庶
　民水也水能載舟亦能覆舟君以民存亦以民亡之
　謂也　陳氏祥道曰詩言昔吾有先正居人上者其
　言明且清則人可得而法謂之先正以其正身而後
　正天下也唯能正身以率之故國家以寧都邑以成
　庶民以生幽王不然權移於下故詩人傷之不能秉
　國成則政出多門而不自爲政矣政多門則多事多
　事則百姓所以勞此幽王不明所以懐來之道也天
　之於民厚矣而寒暑之過正雨暘之失中民猶怨咨
　則爲上者可不敬乎
　通論吕氏大臨曰天下無一物非我故天下無一物
　不愛我體或傷心則憯怛理之自然故大人自任以
　天下之重匹夫匹婦有不被堯舜之澤若已推而納
　之溝中豈勉强之所能爲也體完則心悅猶有民則
　有君也體傷則心憯猶民病則君憂也所以安危存
　亡者亦然可不愼乎
　存異鄭氏康成曰資當爲至齊魯語聲之誤也祈之
　言是也齊西偏之語也
　案君雅依古文尚書則末脫一咨字
子曰下之事上也身不正言不信則義不壹行無類也
　(行下/孟反)
　正義鄭氏康成曰類謂比式　孔氏穎達曰此明下
　之事上當一其守　陳氏祥道曰下之事上以身爲
　本而信以成之也　方氏慤曰身不正故義不壹言
　不信故行無類不壹謂不能專於其身也無類謂無
　以副於其言也　陸氏佃曰不壹無以統之無類無
　應之者
　案臣之告君孰不以正然身者言之本自處以義則
　身正而言之於君亦信而樂從身不正不能事事皆
　出於義其發之言者與行絶不相類而望君之信從
　不可得也諸儒忘却下之事上句故說多膚
子曰言有物而行有格也是以生則不可奪志死則不
可奪名故君子多聞質而守之多志質而親之精知畧
而行之君陳曰出入自爾師虞庶言同詩云淑人君子
其儀一也(行有之行去聲是以陸本作是故/鄭云精或爲清知如字一音智)
　正義鄭氏康成曰物謂事驗也格舊法也精知熟慮
　於衆也自由也師庶皆衆也虞度也言出納政敎當
　由女衆之所謀度衆言同乃行之政敎當由一也
　孔氏穎達曰言必須有徵驗行必須有法式言行不
　妄守死善道名志俱善欲奪不可也質而守之親之
　畧而行之皆謂聞見雖多執守簡要也君陳成王戒
　君陳之言詩曹風鳲鳩篇言善人君子威儀齊一證
　爲政須齊一也　吕氏大臨曰有物則無失實之言
　有格則無踰矩之行如是者人歸於一而不可變也
　生乎由是死乎由是故志也名也不可得而奪也義
　重於生舍生而取義則不義之名君子所不受也多
　聞所聞欲博也多志多見而識之者質正也不敢信
　已質衆人之所同然後用之者也守之者服膺而勿
　失者也親之者學問不厭者也由多聞多志而得之
　又當精思以求其至約而行之故曰精知畧而行之
　畧約也此皆義壹行類之道也君子之學必致一不
　致一則二三一者何理義而已以吾之所同然合人
　之所同然而已引書言當謀之於衆取其同然也引
　詩言君子之行卒歸於一也　陳氏祥道曰志者言
　行之所從出名者言行之所自成言有物行有格則
　志之所守者堅而名之所成者著是以生則不可奪
　志死則不可奪名　馬氏睎孟曰聞之志之則言有
　所擇而言無所妄此言有物也知之則可以行知之
　已精而又畧而行之則行有所擇而行無所妄此行
　有格也
　存疑鄭氏康成曰質猶少也多志謂博交汎愛人也
　案鄭訓質爲少不如吕氏訓正爲確言有物言皆至
　當之理行有格不踰規矩之中生必行其所求之志
　即死亦不變平生之所守而遺不令之名也要其所
　以然者則有學焉多聞多志者學之博必求其正者
　擇之精然後取其至要者而行之所謂守之約也庶
　言同則言有物可知其儀一則行有格可知注疏連
　上章爲一節陳澔本從之徐師曾分二章今案記者
　之意相承而子未必一時之言故從徐本
子曰唯君子能好其正小人毒其正故君子之朋友有
鄕其惡有方是故邇者不惑而遠者不疑也詩云君子
好仇(能好之好去聲正鄭讀匹今如字鄕/許亮反又如字惡烏路反仇詩作逑)
　正義鄭氏康成曰鄕方喻輩類小人徼利其友無常
　也邇近也仇匹也　孔氏穎達曰君子所親朋友及
　所惡之人皆有輩類故善者與之交不以榮枯爲異
　不善者則憎惡之言有常也好惡有定可望貌而知
　故近不惑而遠不疑也詩周南關雎篇斷章云以好
　人爲匹也　吕氏大臨曰君子之好不可以非其人
　故曰朋友有鄕所惡不可以及善人故曰其惡有方
　　陳氏祥道曰君子小人異道故正人君子好之而
　小人毒之　方氏慤曰君子非特其身正而已於正
　人又好而與之小人非特身不正而已於正人且毒
　而害之此君子小人好惡之辨有鄕有方言取舍之
　有常也
　通論陳氏祥道曰邇者不惑儒行所謂並立則樂相
　下不厭也遠者不疑儒行所謂久不相見聞流言不
　信其行也　胡氏銓曰君子正直是與故好之小人
　惡直醜正故惡之君子居必擇鄕遊必擇士所以防
　邪僻而近中正也
　存疑鄭氏康成曰正當爲匹匹謂知識朋友
　案鄭氏以正爲匹然小人亦有同惡相濟者寧盡相
　毒耶不如陳說明確
子曰輕絶貧賤而重絶富貴則好賢不堅而惡惡不著
也人雖曰不利吾不信也詩云朋友攸攝攝以威儀(上/惡)
　(烏路/反)
　正義鄭氏康成曰言此近徼利也攸所也言朋友以
　禮儀相攝正不以富貴貧賤之利也　孔氏穎達曰
　此明交友之道以賢而貧賤則輕絶之是好賢不堅
　惡而富貴則重絶之是惡惡不著此貪利之人也詩
　大雅旣醉篇美成王太平之詩於時朋友羣臣相攝
　佐之時以威儀也言不以富貴貧賤而求利者　陳
　氏祥道曰貧賤者人之所易絶於其所易絶者而不
　絶然後爲好賢之堅富貴者人之所難絶於其所難
　絶者而絶之然後爲惡惡之著也　方氏慤曰可友
　者以其賢可絶者以其惡然賢者不必富貴惡者不
　必貧賤茍輕絶貧賤而重絶富貴則勢利之交而已
　通論陸氏佃曰相好仁也相攝義也相好主内君子
　好仇是也相攝主外攝以威儀是也
　案重絶富貴如揚雄蔡邕荀彧輩所以貽萬世羞也
子曰私惠不歸德君子不自畱焉詩云人之好我示我
周行(歸鄭云或作懐好去/聲行户剛反又如字)
　正義鄭氏康成曰行道也言示我以忠信之道　孔
　氏穎達曰此明君子唯德是與詩小雅鹿鳴之篇周
　忠信　馬氏睎孟曰有忠信之德然後將之以惠禮
　也茍無忠信之德而行之則君子不自畱焉　吕氏
　大臨曰引詩言受人之好以示我至公而不比故也
　孔子曰君子周而不比周則徧徧則公比則有所附
　有所附則私
　通論陳氏澔曰上文言好惡皆當循公道故此言人
　有私惠於我而不合於德義之公君子決不畱之於
　已也
　存異鄭氏康成曰私惠謂不以公禮相慶賀時以小
　物相問遺也言其物不可以爲德則君子不以身畱
　此人　孔氏穎達曰言不用畱意此等人
　案惠小惠德大德處我以禮物雖微亦德也惠而曰
　私非以此嘗我卽以此豢我矣私惠不歸德謂小惠
　不足爲德也君子不畱如子思不受鼎肉孟子不爲
　貨取是也鄭氏在公禮小物上說又以畱爲畱此人
　似誤
子曰茍有車必見其軾茍有衣必見其敝人茍或言之
必聞其聲茍或行之必見其成葛覃曰服之無射(射音/亦詩)
　(作/斁)
　正義鄭氏康成曰言凡人舉事必有後驗也見其軾
　謂載也敝敗衣也衣或在内新時不見射厭也言采
　葛爲衣服之無斁言不虛也　孔氏穎達曰此明人
　言行必愼其所終也詩周南葛覃之篇　馬氏睎孟
　曰言有實於此有以徵於彼而君子不可無其實也
　　陸氏佃曰軾言前敝計後
　存異吕氏大臨曰有軾則有車無車則何所憑而式
　有衣然後可敝無衣則何敝之有
　案軾在車前車不止軾而先見其軾有其全必有所
　先見也衣之初服未至敝而終見其敝有其始必要
　其終也以興言雖隱而必聞行方始而必成之意引
　詩證衣則車可知
子曰言從而行之則言不可飾也行從而言之則行不
可飾也故君子寡言而行以成其信則民不得大其美
而小其惡詩云白圭之玷尚可磨也斯言之玷不可爲
也小雅曰允也君子展也大成君奭曰在昔上帝周田
觀文王之德其集大命于厥躬(行從則行之行並去聲/寡鄭讀顧今如字玷丁)
　(簟反奭音釋尚書今文作周田/觀古文作割申勸文書作寧)
　正義鄭氏康成曰從猶隨也以行爲驗虛言無益於
　善也玷缺允信也展誠也奭召公名君奭尚書篇名
　　孔氏穎達曰此明重言行之事言在於先而後隨
　以行之則言須實行在於前言隨於後則行須實言
　行皆不可虚飾也君子言行相顧則人於美惡大小
　不得增減皆驗於行也詩大雅抑之篇刺厲王詩小
　雅車攻篇美宣王詩君奭書篇名周公告君奭之辭
　也　吕氏大臨曰飾言者所言非信故不可行飾行
　者所行必僞故不可言君子言顧行行顧言而已不
　可失吾信使民之稱美惡不敢有所大小而失其實
　也言之不信所謂玷也允也君子展也大成言君子
　非信則不成也君奭言文王有誠信之德爲天所命
　況於人乎
　案人有小善言必飾而大之其夸飾在言人有大惡
　言必飾而小之其掩飾在行然言行相隨聽其言者
　必考其行言不可飾也觀其行者必察其言行不可
　飾也是故君子寧寡於飾僞之言而務實行其爲善
　去惡之事惡日祛而小善日積而大使發於口者無
　不可信之言而民亦自從而化之矣引詩大雅以證
　寡言小雅以証成信引書以証民皆化於君
　通論吕氏大臨曰莊生之言非不善也卒不可以治
　天下國家此言之飾也五霸假仁義而行非不美也
　而後世無傳焉此行之飾也
　存疑鄭氏康成曰寡當爲顧聲之誤也古文周田觀
　文王之德爲割申勸寧王之德今博士讀爲厥亂勸
　與此三者異古文似近之割之言蓋也(孔疏今文伏/生所傳歐陽)
　(夏侯所注者古文衞賈馬所注者以文從壁中出/故謂之古文卽鄭注尚書是也蓋割亦聲相近)
　陸氏佃曰先儒謂虞芮質厥成諸侯並附以爲受命
　之年故曰其集大命于厥躬
　辨正陸氏佃曰寡如字言之必踐之是以寡民雖欲
　虚美隱惡不可得也所謂周田虞芮質成是也
　案古文前人多疑之若此記所引今文作上帝周田
　觀文王之德古文作上帝割申勸寧王之德周田古
　無訓辭陸氏乃以虞芮質成言之其說亦似但周田
　字旣無確詁又不若解割申勸者之說爲恊也緣屬
　伏生所傳特存之以俟精者至博士之說則不可爲
　訓矣
子曰南人有言曰人而無恆不可以爲卜筮古之遺言
與龜筮猶不能知也而況於人乎詩云我龜旣厭不我
告猶兌命曰爵無及惡德民立而正事純而祭祀是爲
不敬事煩則亂事神則難易曰不恆其德或承之羞恆
其德偵婦人吉夫子凶(與平聲兌讀說鄭云純/或爲煩偵周易作貞)
　正義鄭氏康成曰恆常也不可爲卜筮言卦兆不能
　見其情定其吉凶也猶道也言䙝而用之龜厭之不
　告以吉凶之道也惡德無恒之德也純或爲煩惡德
　之人使事煩事煩則亂使事鬼神又難以得福也
　孔氏穎逹曰龜筮猶不能得知無恆之人況於凡人
　乎詩小雅小旻篇刺幽王數誣卜筮說命傅說告高
　宗之辭言惡德之人主掌祭祀其事則煩事煩則致
　亂也易恆卦九三六五爻辭引之以証無恆其行惡
　也　吕氏大臨曰德歸於一則有恆二三則無恆鬼
　神之理至虛而善應齊戒潔成虛心以求之猶有不
　應將以二三不定之私意瀆而求之其可得乎　馬
　氏睎孟曰婦人無攸遂在中饋吉德不可以無恆夫
　子以知率人德不可以無變所謂婦人之從一而終
　夫子制義從婦而凶與此合
　存疑鄭氏康成曰純猶皆也言君祭祀賜諸臣爵無
　與惡德之人也民將立以爲正言放傚之疾事皆如
　是而以祭祀是不敬鬼神也(孔疏此明爲人臣之法/當有恆言若爵此惡德)
　(之人立之以爲正事在下必學之若毎事皆爵/此惡德之人主掌祭祀是不敬鬼神難得其福)偵問
　也問正爲偵婦人從人者也以問正爲常德則吉男
　子當專行幹事而以問正爲常德是亦無恆之人也
　　孔氏穎達曰南人殷掌卜之人(案孔疏無據朱子/曰南人南國之人)
　　陸氏佃曰民立而正正讀如政民立而正事純卽
　書所謂惟厥攸居政事惟醇也而祭祀是爲不敬卽
　書所謂黷于祭祀時謂弗欽也爵罔及惡德民立而
　正事純可謂善矣然祭祀爲不敬則事煩不能不亂
　事神難矣事煩讀如事神之事雖然恆其德矣不知
　化而趨變是亦凶而已矣故經合二爻以爲一
　案書兌命之意言無恆之人是謂惡德朝廷爵命罔
　有及者則民亦惟立汝正事改惡脩德可矣若純求
　之祭祀以希爵命鬼神聰明正直而諂黷之是謂不
　敬也祭愈煩而心愈亂以此事神不亦難乎下又引
　易見所謂恆者非拘固之謂可與立又當可以權以
　足上文之義
　
　
　
　
　
　
　
欽定禮記義疏卷六十九
欽定四庫全書
欽定禮記義疏卷七十
　奔喪第三十四
　　正義孔氏頴達曰案鄭目録云名曰奔喪者以其
　　居他國聞喪奔赴之禮此於別録屬喪服寔逸曲
　　禮之正篇也奔䘮禮屬凶禮鄭氏云逸禮者六藝
　　論云漢興髙堂生得禮十七篇藝文志云後於魯
　　淹中(案即孔/子壁中)得古文五十七篇其十七篇與今儀
　　禮正同是則奔喪禮在十七篇外故謂之逸禮兼
　　天子諸侯然以士為主故鄭下文注云未成服者
　　素委貌是士之服也
　　案古人期功皆棄官奔䘮漢安帝初以長吏多避
　　事去官乃令非父母喪不得去職然如韋義楊仁
　　以兄憂去譙元弟憂去賈逵祖憂去原未甞不奔
　　也但去職必待君命或請之而君許或請之而君
　　不許則外従公事退而私喪之如其倫耳
奔喪之禮始聞親喪以哭答使者盡哀問故又哭盡哀
遂行日行百里不以夜行
　正義鄭氏康成曰親父母也以哭答使者驚怛之哀
　無辭也問故問親䘮所由也雖非父母聞䘮而哭其
　禮亦然(孔疏以下別曰唯/父母知此兼五服)不以夜行雖有哀戚猶辟
　害也晝夜之分别於昏眀哭則遂行者不為位也
　案行百里者痛親之變窮日之力也
　總論孔氏穎達曰此篇總眀奔五服之䘮此論初聞
　之節巳下論奔䘮在路至其國竟奔赴之節
唯父母之喪見星而行見星而舍若未得行則成服而
后行過國至竟哭盡哀而止哭辟市朝望其國竟哭(舍/音)
　(赦竟音境下/同辟音避)
　正義鄭氏康成曰侵晨冒昏彌益促言唯著異也未
　得行謂以君命有為者也成喪服得行則行至竟哭
　感此念親(孔疏聘禮行至他國竟上誓衆使次介假/道是行禮之處去時親在今返親亡故哭)
　(盡/哀)辟市朝為驚衆也望其國竟哭斬衰者也(孔疏以/下別言)
　(望鄉望門知之若母/之齊衰期亦同也)自是哭且遂行　孔氏穎達曰
　奉君命而使使事未了不可以私喪廢公事故成服
　以俟君命有人代己則可行也
　案見星不夜行慎守其身不敢以先父母之遺體行
　殆且親未𦵏亦毁不滅性之義也
　通論孔氏頴達曰凡聞喪若聞父母之喪其哭之不
　離聞䘮之處不得為位即奔之也若有君命不得奔
　喪者聞䘮而哭又為位更哭也
　餘論黄氏乾行曰人子遭父母之䘮無私恩非孝子
　也無公義非忠臣也君子不以私害公不以家事辭
　王事故親之生也勞於王事則有不遑将父母之懐
　及其死也殉於王事則有未得奔喪之禮其成服而
　行也有感而哭則有不勝哀慕之情忠孝兩盡此人
　道所以為至也後世此義不行親存則絶裾以赴功
　名之㑹如温嵪之於晉親亡則徘徊而不去布置姦
　人盤踞左右以圗起復如史嵩之之於宋者君亦何
　頼也吁可歎哉
至於家入門左升自西階殯東西靣坐哭盡哀括髮袒
降堂東即位西鄉哭成踊襲絰於序東絞帶反位拜賔
成踊送賔反位有賓後至者則拜之成踊送賔皆如初
　(郷許亮反踴音/勇絞古卯反)
　正義鄭氏康成曰括髮袒者去飾也未成服者(孔疏/下云)
　(三日成服知/此未成也)素委貌深衣(孔疏大夫巳上素弁此據/士庶也以女人趨䘮縞總)
　(布深衣知/男亦深衣)巳成服者固自喪服矣已殯者位在下(孔/疏)
　(士䘮禮小斂訖降自西階即位知殯畢位在下但小/斂之後未殯之前雖降仍升既殯則長在阼階之下)
　(也/)襲服衣也不於又哭乃絰者發喪巳踰日節於
　是可也(孔䟽士喪禮小斂訖奉尸侇於堂降成踊襲/絰於序東在家之小斂當奔䘮之又哭則宜)
　(又哭乃絰今不於又/哭以已踰日莭也)其未小斂而至與在家同耳(孔/䟽)
　(言威儀節度與在家同若帶/絰等自用其奔䘮日數也)不散帶者不見尸柩(孔/疏)
　(士䘮禮既小斂帶絰散麻三日乃絞垂此奔䘮/初至即絞與在家異也以既殯不見尸柩故也)凡拜
　賓者就其位既拜反位哭踊　孔氏穎達曰此已下
　眀父母之喪奔至於家哭及袒踊成服之節升自西
　階者曲禮云為人子者升降不由阼階今父母新死
　未忍異於生也括髮袒者䘮巳經日不筓纚故也若
　尋常在家親始䘮則筓纚至眀日小斂畢乃括髮素
　委貌者小記云逺𦵏者比反哭者皆冠及郊而後免
　眀知在路皆冠也下云奔喪者非主人則主人為之
　拜賓此既親拜賔知是主人也襲絰序東者謂在堂
　下當序墻之東非謂堂上之序東也前送賔畢而反
　位後送賔畢而反位故云皆如初　陳氏澔曰序東
　者在堂下而當堂上序牆之東也凡拜賔皆就賔之
　位而拜之拜竟則反已先所即之位而哭踊也
　存疑陸氏佃曰拜至拜送禮也不言拜送文畧也送
　盖於門内而已(案士䘮禮賔出主人送于/門外則門内之說非也)　陳氏澔
　曰襲絰者掩其袒而加要絰也
　案禮成服乃絞垂雜記異居兄弟猶始麻散帶至三
　日成服乃絞豈有奔父母之喪不散帶而遽絞垂者
　考儀禮士喪記既馮尸主人袒括髮絞帶在襲絰前
　注絞帶象革帶者此奔喪無馮尸禮故襲加首絰乃
　繫絞帶而加要絰之散垂於其上變於在家也陳謂
　加要絰尤誤若巳加要帶則象革帶者可加於大帶
　之外乎
衆主人兄弟皆出門出門哭止闔門相者告就次(闔戸/臘反)
　(相息/亮反)
　正義鄭氏康成曰次倚廬也　彭氏絲曰衆主人謂
　諸子兄弟謂衆兄弟
　案士喪禮主人送賔不言入下遂言主人揖衆主人
　乃就次則主人出送賔不復入也故此亦止言衆主
　人而不言主人
　存異陸氏佃曰據不得奔䘮賓出主人拜送於門外
　相者告就次次所次之處鄭氏謂為倚廬則齊衰以
　下亦曰告就次何也
　案斬衰者居倚廬齊衰者居堊室在倚廬南皆次也
　惟父不次於子兄不次於弟耳此為父自當居廬非
　誤
於又哭括髮袒成踊於三哭猶括髮袒成踊三日成服
拜賔送賓皆如初
　正義鄭氏康成曰又哭至眀日朝也三哭又其眀日
　朝也皆升堂括髮袒如始至(孔疏皆升堂者約士䘮/禮小斂大斂主人皆升)
　(堂/也)必又哭三哭者象小斂大斂時也雜記曰士三踊
　其夕哭従朝夕哭不括髮不袒不踊不以為數(案夕/哭不)
　(踊故不數此云三哭彼云三踊也小/記并夕哭不踊數之則云五哭三袒)三日三哭之眀
　日也既哭成其喪服杖於序東　孔氏穎達曰括髮
　袒皆在堂上殯東西靣成踊則在堂下之東西靣位
　也皆如初者謂於堂下之東拜賔成踊送賔反位皆
　如初也
　通論陸氏佃曰喪大記云小斂主人袒說髦括髮以
　麻奉尸夷於堂主人襲帶絰士喪禮亦云此奔喪禮
　始至之日既襲絰絞帶可謂成服矣今曰三日成服
　則以眀日括髮袒又明日猶括髮袒始成服也
奔䘮者非主人則主人為之拜賓送賔(為於/偽反)
　正義彭氏絲曰非主人謂齊衰以下之喪者非䘮主
　也如父在奔母喪若奔祖父母喪父為主己不得為
　主人也則拜賔送賔皆父主之故云主人為之拜賓
　送賓　陳氏澔曰非主人其餘或親或疏之屬也故
　下云齊衰以下
　案喪無二主即衆子奔父母之喪亦必適子為之拜
　賓送賔
奔䘮者自齊衰巳下入門左中庭北靣哭盡哀免麻於
序東即位袒與主人哭成踊於又哭三哭皆免袒有賔
則主人拜賔送賓丈夫婦人之待之也皆如朝夕哭位
無變也(齊音咨衰音摧/免音問下俱同)
　正義鄭氏康成曰不升堂哭者非父母之喪統於主
　人也(孔疏主人惟饋奠有事乃/升堂尋常無事在堂下)麻亦絰帶也於此言
　麻者眀所奔喪雖有輕者不至喪所無改服也(孔疏/父母)
　(之喪至䘮所乃改服齊衰恐是輕䘮在/路已改故稱麻見必至家乃改服也)凡袒者於位
　襲於序東袒襲不相因位(孔疏麻即襲也序東/在位北隱映於序)此麻
　乃袒變於為父母也(孔疏上父母之喪/先袒括髮乃襲絰)又哭三哭亦
　入門左中庭北靣如始至時也待奔喪者無變嫌賔
　客之也於賓客以哀變為敬此骨肉哀則自哀矣(孔/疏)
　(禮以變為敬若有客則拜賓與之成踊敬/賔故變也此骨肉則哀矣不須為變也)於此乃言
　待之眀奔喪者至三哭猶不以序入也(孔疏平常五/屬入哭與主)
　(人為次重者前輕者後今奔䘮者急哀但獨入哭/不俟主人為次不係之初哭者見三哭猶然也)
　孔氏穎達曰此眀奔喪齊衰巳下之喪主人待之之
　事　陳氏澔曰齊衰以下入自門左而不升階但於
　中庭北靣而哭免麻謂加免於首加絰於要凡袒與
　襲不同位也待之謂待此奔喪者以其非賔客故不
　變所哭之位也
　通論孔氏穎達曰此謂男子奔喪故待之無變若婦
　人奔䘮則待之異於男子與賔客同故下文婦人奔
　喪東髽即位與主人拾踊拾更也主人與之更踊賓
　客之是待婦人為賓客禮以婦人外成適他族故也
　雖以賓客待之亦為異於賓客之禮故雜記云婦人
　奔喪入自闈門升自側階異於女賔若女賔則喪大
　記篇云寄公夫人入自大門今此入闈門以婦人雖
　是外成以奔夫屬不得全同女賓是也
奔母之喪西靣哭盡哀括髮袒降堂東即位西鄉哭成
踊襲免絰于序東拜賔送賔皆如奔父之禮於又哭不
括髮(鄉許/亮反)
　正義鄭氏康成曰為母於又哭而免輕於父也其他
　則同　孔氏穎達曰此謂適子故經云拜賓送賔皆
　如奔父之禮若庶子則亦主人為之拜賔送賔　彭
　氏絲曰此雖謂適子禮亦謂父歿奔母喪者若父在
　奔母喪則父主之
　通論孔氏穎達曰此文又哭不括髮與喪服小記篇
　又哭而免其理雖同其日則異小記據在家小斂之
　後又哭之時不括髮而免也此則従外奔喪至内於
　又哭不括髮而免也
　案奔䘮眀日又哭象小斂母喪在家小斂而免故奔
　喪又哭而免也上文奔父䘮有由入而升升而坐哭
　坐哭而降之節此言降則入升坐哭可知上言襲絰
　於序東對下帶而言則首絰也此言襲免絰於序東
　對免而言則要絰也
婦人奔喪升自東階殯東西靣坐哭盡哀東髽即位與
主人拾踊(髽側瓜反/拾其劫反)
　正義鄭氏康成曰婦人謂姑姊妹女子子也東階東
　靣階也(孔疏雜記/升自側階)婦人入者由闈門(孔疏闈門東邊/之門諸侯夫人)
　(奔䘮入自闈門眀卿大夫/已下婦人皆從闈門入)東髽髽於東序不髽於房
　變於在室者也(孔疏士䘮禮婦人髽於室既殯之後/室是神之所處故髽於東房此婦人)
　(来奔䘮故髽/於東序變也)去纚大紒曰髽拾更也主人與之更踊
　賔客之　孔氏穎達曰男子之免在東序故知婦人
　亦髽於東序就掩映之處在堂上也男子則堂下也
奔䘮者不及殯先之墓北靣坐哭盡哀主人之待之也
即位於墓左婦人墓右成踊盡哀括髮東即主人位絰
絞帶哭成踊拜賓反位成踊相者告事畢(相息/亮反)
　正義鄭氏康成曰主人之待之謂在家者也(孔疏在/家者非)
　(適子此奔䘮者親/拜賔為主人也)哭於墓為父母則袒(孔疏已下除/䘮後歸為父)
　(母袒眀𦵏後/歸為父母袒)告事畢者於此後無事也(孔疏於此墓/所更無事)
　　孔氏穎達曰此論既𦵏之後奔父母之喪禮此奔
　喪者身是適子故經云拜賔反位成踊若非適子則
　不得拜賓也
　案𦵏至壙袒為下棺變也此之墓不袒不見尸柩也
　下入門袒於墓不見猶可也至入門弗見也升堂又
　弗見也曾不得一親奉尸柩也故必袒以致其意
遂冠歸入門左北靣哭盡哀括髮袒成踊東即位拜賔
成踊賓出主人拜送有賔後至者則拜之成踊送賓如
初衆主人兄弟皆出門出門哭止相者告就次於又哭
括髮成踊於三哭猶括髮成踊三日成服於五哭相者
告事畢(相息/亮反)
　正義鄭氏康成曰又哭三哭不袒者哀戚巳久殺之
　也(孔疏但云括/髮不云袒)逸奔䘮禮說不及殯日於又哭猶括
　髪即位不袒告事畢者五哭而不復哭也成服之朝
　為四哭(孔疏眀日之朝為五/哭五哭之後不復哭)此謂既期乃後歸至者
　也其未期猶朝夕哭不止於五哭　孔氏穎達曰三
　日成服謂來奔䘮後三日通奔日則為四日初至象
　始死為一哭明日象小斂為二哭又眀日象大斂為
　三哭又明日成服之日為四哭成服明日為五哭皆
　數朝哭不數夕哭故為五也既期已後朔望朝哭而
　己未期猶朝夕哭不止五哭也　陳氏澔曰哭雖五
　而括髮成踊則止於三下文免成踊亦同
　通論陸氏佃曰春秋傳曰歸父使於晉還自晉至檉
　聞君薨家遣墠帷哭君成踊何休謂臣為君本服斬
　衰故成踊比二日朝莫哭踊三日朝哭踊莫不復哭
　踊去事之殺也然則三日成服拜賔送賔皆如初亦
　事畢也而不言則喪尚新未忍言也
　存疑陸氏佃曰於五哭告事畢者成服前兩日朝暮
　哭成服之朝又一哭凡五哭奔喪成服奔䘮之事畢
　也(案暮哭不/數陸說非)
為母所以異於父者壹括髮其餘免以終事他如奔父
之禮(為於/偽反)
　正義鄭氏康成曰壹括髮謂歸入門哭時也於此乃
　言為母異於父者眀及殯不及殯其異者同　孔氏
　穎達曰鄭恐壹括髮是墓所故眀入門時也及殯壹
　括髮不及殯亦壹括髮是異於父者其事同也
齊衰巳下不及殯先之墓西靣哭盡哀免麻於東方即
位與主人哭成踊襲有賔則主人拜賔送賓賔有後至
者拜之如初相者告事畢遂冠歸入門左北靣哭盡哀
免袒成踊東即位拜賔成踊賔出主人拜送於又哭免
袒成踊於三哭猶免袒成踊三日成服於五哭相者告
事畢
　正義鄭氏康成曰不北靣者亦統於主人上為父於
　又哭括髮而不袒此又哭三哭皆言袒衍字也(孔疏/父喪)
　(重不袒齊衰已下䘮輕乃/更袒非其宜故知袒字衍)　孔氏穎達曰此眀既𦵏
　之後奔齊衰已下喪禮齊衰巳下有大功小功緦麻
　日月多少不同若奔在𦵏後而三月之外大功已上
　則有免麻東方三日成服若小功緦麻之䘮則不得
　有三日成服小功已下不稅無追服之理若𦵏後通
　葬前未滿五月小功則亦三日成服其緦麻之喪止
　臨䘮莭而来亦得三日成服也東即位謂奔喪者於
　東方就哭位拜賔謂主人代之拜賔成踊謂奔䘮者
　於主人拜賓之時而成踊
　案此襲字當是衍字上子奔父母喪在墓不袒不應
　齊衰已下有袒也
　通論方氏慤曰奔父母之䘮之墓而哭則北靣齊衰
　已下則西靣者盖北靣哀之隆西靣哀之殺　陸氏
　佃曰齊衰奔䘮上言袒不言襲此言襲不言袒相備
　也相備而先言袒後言襲亦言之法且上言袒先成
　踊袒在成踊之前此言襲後成踊襲在成踊之後言
　與主人哭成踊則随主人踊不拾主人之踊
　存疑鄭氏康成曰不言袒言襲者容齊衰親者或袒
　可也(孔疏經文直言免麻於東方即位不稱袒而下/云成踊襲下既稱襲則有袒理經若言袒恐齊)
　(衰巳下皆袒故不得縂言袒也經稱/襲者容有齊衰重為之得襲故言襲)　陸氏佃曰於
　齊衰言袒則父喪袒可知於父喪又哭不言袒上下
　比義可知
　案禮有逓殺上子奔父母䘮括髮袒又哭三哭亦如
　之齊衰以下則免袒又哭三哭亦如之此及殯者也
　若不及殯而之墓則括髮不袒注謂為父母袒歸入
　門括髮袒又哭三哭則括髮而巳是不及殯者殺於
　及殯齊衰以下又殺於其子在墓又殺於在家也此
　齊衰以下本殺於子不及殯則又殺矣故哭於墓則
　免麻而不袒惟歸入門則括髮袒而已餘則不當袒
　而記乃兩言袒則豈有親䘮不袒而齊衰以下反袒
　者鄭以袒為衍文其說是也陸泥於記文遂憑意以
　駁鄭曷不取上下記文而一究其逓殺之節耶
聞喪不得奔䘮哭盡哀問故又哭盡哀乃為位括髮袒
成踊襲絰絞帶即位拜賔反位成踊賔出主人拜送於
門外反位若有賓後至者拜之成踊送賓如初於又哭
括髮袒成踊於三哭猶括髮袒成踊三日成服於五哭
拜賔送賔如初
　正義鄭氏康成曰聞父母喪而不得奔謂以君命有
　事不然者不得為位(孔疏當須/速奔也)位有酇列之處如於
　家朝夕哭位矣不於又哭乃絰者喪至此踰日莭於
　是可也(孔疏士喪禮小歛乃絰此亦當於眀日又哭/乃絰今於聞喪日之又哭即絰者以赴者已)
　(踰其日/莭也)不言就次者當従其事不可以喪服廢公職
　也其在官亦告就次(孔疏官府館舎賔之所専亦/可作廬故禮畢亦告就次)言
　五哭者以廹公事五日哀殺亦可以止　孔氏穎達
　曰此眀聞喪不得奔於所聞之處𤼵喪成服之禮聞
　䘮之日覆哭踊畢􁐂所袒之衣著首絰絞帶之垂即
　東方之位於此有賔来即拜迎之去即送之又哭謂
　當日之中對初聞喪之哭乃為又哭於此哭後乃絰
　絞帶與眀日又哭別也於五哭不云告事畢禮文畧
　也　陸氏佃曰乃為位乃者難辭也著為位於此不
　得已也　陳氏澔曰篇首言若未得行則成服而後
　行此乃詳言其莭次
若除喪而后歸則之墓哭成踊東括髮袒絰拜賔成踊
送賔反位又哭盡哀遂除於家不哭主人之待之也無
變於服與之哭不踊
　正義鄭氏康成曰東東即主人位(孔疏東方是/主人之位)如不
　及殯者也(孔疏上言不/及殯先之墓)遂除除於墓而歸(孔疏鄭恐/来家乃除)
　(故眀/之)無變於服自若時服也亦即位於墓左婦人墓
　右　孔氏穎達曰此眀除服之後奔父母喪之節亦
　謂主人適子初在墓南北靣哭成踊乃来就主人之
　位括髮袒如不及殯之時也主人亦謂在家者著平
　常吉服服除哀殺故不踊也　方氏慤曰喪者之墓
　雖哭於家則不哭主人之待之也雖哭於墓而不踊
　且無變於服時已過禮亦為之殺也　陳氏澔曰袒
　絰者袒而襲襲而加絰也
　案此獨袒於墓者以除於墓而歸至家無所用袒故
　於墓一袒少伸其哀也歸者踊始見親墓也主人不
　踊䘮禮巳終也除喪而後歸此又變禮中之變者即
　云君命有奉使之事聞變即達達即奔䘮君子愛其
　親亦不奪人之親也其或行人被拘金革未息至萬
　萬不得巳者通其變使民不窮不可使忘親者以除
　喪後歸之禮為口實
自齊衰已下所以異者免麻
　正義孔氏穎達曰此眀齊衰已下除服後奔喪唯著
　免麻不括髮墓所哭罷即除
　案為父括髮為母一括髮為齊衰已下不括髮皆以
　漸而殺之義髮膚受之父母自當僅為父母用之耳
凡為位非親喪齊衰已下皆即位哭盡哀而東免絰即
位袒成踊襲拜賓反位哭成踊送賓反位相者告就次
三日五哭卒主人出送賓衆主人兄弟皆出門哭止相
者告事畢成服拜賔(相息/亮反)
　正義鄭氏康成曰謂無君事又無故可得奔䘮而以
　己私未奔者也唯父母之喪則不為位其哭之不離聞
　䘮之處齊衰已下更為位而哭皆可行乃行卒猶止
　也三日五哭者始聞喪訖夕為位乃出就次一哭也
　與眀日又眀日之朝夕而五哭不五朝哭而數朝夕
　備五哭而止亦為急奔喪　孔氏穎達曰前云三日
　成服於五哭皆數朝哭此數夕哭為五哭者謂急欲
　奔䘮以己之私事須營蚤了故三日五哭而止也
　陳氏澔曰此言非親䘮而自齊衰以下亦得為位者
　必非奉君命以出而為私事未奔者也主人出送賔
　者謂既奔䘮至家則䘮家之主人為之出送賔也所
　謂奔䘮者非主人則主人為之出送賔也
　存疑鄭氏康成曰己私事當畢亦眀日乃成服凡云
　五哭者其後有賔亦與之哭而拜之　陸氏佃曰事
　畢之後容成服矣而後賔至亦拜亦送也
　案此節末成服拜賔四字疑是脫簡或有闕文當是
　三日五哭卒遂歸成服主人拜出送賔故鄭云急奔
　䘮也對下至家成服觀之可見
若所為位家逺則成服而徃
　正義鄭氏康成曰所當奔者外喪也外䘮緩而道逺
　成服乃行容待齎也　孔氏穎達曰以外䘮恩輕哀
　情緩道路又逺容待齎持賵贈之物故成服乃去
　案若字作轉語則上節乃就家近而無俟於成服者
　言之
齊衰望鄉而哭大功望門而哭小功至門而哭緦麻即
位而哭
　正義鄭氏康成曰奔喪哭親疏逺近之差也　孔氏
　穎達曰此眀奔䘮所至之處哭泣之禮
　案此因父母䘮望國竟哭而推言之服重者哀深故
　哭早服輕者哀淺故哭遲也
　通論孔氐穎達曰雜記云大功望鄉而哭此云望門
　者雜記謂本齊衰者降服大功(案雜記兄弟之䘮大/功巳上見䘮者之鄉)
　(而哭蓋以上則該齊衰而見/又較近於望彼約畧之辭)
哭父之黨於廟母妻之黨於寢師於廟門外朋友於寢
門外所識於野張帷或曰母之黨於廟(案末句/今本逸)
　正義鄭氏康成曰此因五服聞䘮而哭列人恩諸所
　當哭者也黨謂族類無服者也逸奔䘮禮曰哭父族
　與母黨於廟妻之黨於寢朋友於寢門外一哭而已
　不踊言一哭而巳則不為位矣(孔疏此本無服故但/哭不為位朋友欲奔)
　(其䘮故先一哭若已/乆則聞朋友䘮不哭)　孔氏穎達曰此眀無服之親
　聞喪所哭之處
　通論孔氏穎達曰檀弓云師吾哭諸寢與此異熊氏
　云檀弓殷禮此周法也此哭父黨於廟而檀弓云有
　殯聞逺兄弟之䘮哭於側室與此不同亦異代禮也
　此母黨在寢逸奔喪禮母黨在廟者皇氏云母存則
　哭於寢母亡則哭於廟熊氏云哭於廟者是親母黨
　哭於寢者是慈母繼母之黨未知孰是故兩存之
　方氏慤曰廟者神之所居有尊之道故哭父之黨於
　廟寢者人之所居有親之道故哭母妻之黨於寢師
　以道之尊而有别於父故於廟門外朋友以徳之親
　而有别於母妻故於寢門外所識則非親特與之相
　識而巳故於野以示其逺焉
　存疑孔氏穎達曰沈氏云事由父者哭之廟事由己
　者則哭之寢此師於廟門外者是父之友與為師同
　故哭之廟亦通也
凡為位不奠
　正義鄭氏康成曰以其精神不在乎是　張子曰為
　位者哭位也然亦有神位不奠者奠則乆奠也若在
　他所難為乆奠䘮禮則於殯常奠䘮不剥奠為其乆
　設也脯醢之奠則易之　又曰為位不奠謂之不祭
　則不可但恐不如䘮奠以新易舊如此乆設也
哭天子九諸侯七卿大夫五士三
　正義鄭氏康成曰此謂臣聞君䘮而未奔為位而哭
　尊卑日數之差也士亦有屬吏賤不得君臣之名
　存疑陸氏佃曰凡喪親始死哭不以數則士眀日朝
　莫哭又眀日成服之朝哭所謂三哭者此與大夫眀
　日又眀日朝莫哭又眀日朝哭凡五哭諸侯朝莫哭
　如大夫又三日朝哭凡七哭於是殯天子朝莫哭如
　諸侯又四日朝哭凡九哭於是殯　陳氏澔曰九哭
　者九日餘倣此
　案始死哭踊襲小斂大斂哭踊凡四士襲無踊則三
　凡夕哭皆不踊不數朝哭無踊亦不數天子七日而
　殯始死襲斂加二日三日四日五日六日朝哭踊凡
　九也諸侯五日而殯始死襲斂加二日三日四日朝
　哭踊凡七也大夫三日而殯始死襲斂加二日朝哭
　踊為五若臣留滯他國聞䘮不得奔䘮為位而哭數
　亦象之陸不數始死襲斂而數朝莫哭陳不數莫哭
　惟數朝哭謂九哭九日似與初聞䘮象始死眀日又
　哭象小斂義違
大夫哭諸侯不敢拜賔
　存疑鄭氏康成曰哭其舊君不敢拜賓避為主也
　案此疑是大夫在家聞君䘮即哭有来弔者不敢拜
　之避嗣君也哭問故即趨䘮矣或諸侯以朝㑹出薨
　於他國世子國卿必出迎䘮而諸臣次於公宫以哭
　異國有聘臣或過賔来唁亦不拜賔避嗣君也注謂
　舊君疑未必然也
諸臣在他國為位而哭不敢拜賔
　正義鄭氏康成曰謂大夫士使於列國
　案聘禮赴者未至哭於巷不為位也衰於館未可以
　凶服出也赴者至則衰而出於時可以為位矣而猶
　不敢拜賓避為主也
與諸侯為兄弟亦為位而哭
　正義鄭氏康成曰族親婚姻在異國者　孔氏穎達
　曰此謂與諸侯異姓之婚姻又在他國不與諸侯為
　臣身又無服故暫為位而哭也
　案鄭釋兄弟為婚姻似未盡盖或有兄弟之在他國
　而未仕者所謂與諸侯為兄弟服斬者也若在他國
　巳仕則如舊君
　餘論孔氏穎達曰若與諸侯同姓皆服斬小記云與
　諸侯為兄弟者服斬是也若君姑姊妹之女来嫁國
　中者則有服雜記諸侯之外宗猶内宗是有服也
凡為位者壹袒
　正義鄭氏康成曰謂於禮止可為位而哭也始聞喪
　哭而袒其眀日則否父母之䘮自若三袒也(孔疏此/謂斬衰)
　(已下之䘮初聞䘮應為位者初哭一袒而已又哭三/哭則不袒若為父母之喪則又哭三哭皆袒前文所)
　(云者/是也)　陸氏佃曰凡為位者一袒所謂凡為位即位
　袒成踊是也
所識者弔先哭于家而後之墓皆為之成踊從主人北
靣而踊(為於/偽反)
　正義鄭氏康成曰従主人而踊拾踊也北靣自外来
　便也主人墓左西靣　孔氏穎達曰此論哭所識者
　與死者相識雖相識輕亦為之成踊皆賔主拾之主
　人在墓左西嚮賔従外来而北靣踊主人先踊賔従
　之　陳氏澔曰所識巳𦵏矣而弔之必先哭於其家
　者情雖由於死者而禮則施於生者故也賔主雖拾
　踊然必主人先而賓従之故曰従主人也言皆者必
　於家於墓皆踊也
凡喪父在父為主父歿兄弟同居各主其喪親同長者
主之不同親者主之
　正義鄭氏康成曰與賓客為禮宜使尊者各主其䘮
　各為其妻子之䘮為主也父母沒親同如昆弟之䘮
　宗子主之不同従父昆弟之䘮　孔氏穎達曰此論
　同居主喪之事父為主者言子有妻子喪則其父為
　主祔則宗子主之父母䘮推長子為主若昆弟䘮亦
　推長者為主不同謂従父昆弟親近自主之也
　案同居凡䘮父主之統於尊也兄弟之妻子各主其
　喪不相統也親同長者主之亦統於尊也不同皆親
　者主之亦不相統也
聞逺兄弟之喪既除䘮而后聞喪免袒成踊拜賔則尚
左手
　正義鄭氏康成曰小功緦麻不稅者也雖不服猶免
　袒(孔䟽以本是五服/之親為之變也)尚左手吉拜也逸奔喪禮曰凡
　拜吉喪皆尚左手　孔氏穎達曰此論小功已下之
　䘮既除喪後而始聞䘮之節
無服而為位者唯嫂叔及婦人降而無服者麻
　正義鄭氏康成曰雖無服猶弔服加麻(孔疏此論哭/無服而為位)
　(及弔服/加麻也)袒免為位哭也正言嫂叔尊嫂也兄公於弟
　之妻則不能(孔䟽爾雅婦人謂夫之兄為兄公兄公/於弟妻不服不為位卑逺之也弟妻於)
　(兄公不服/尊絶之也)婦人降而無服族姑姊妹嫁者也(孔䟽族/姑姊妹)
　(元是緦麻既/嫁兩無服)逸奔喪禮曰無服袒免為位者唯嫂與
　叔凡為其男子服(孔䟽族伯叔父族/兄弟之等皆服緦)其婦人降而無
　服者麻　孔氏穎達曰降而無服亦當為位哭之既
　無服又云麻故知弔服加麻也麻謂緦之絰也
凡奔䘮有大夫至袒拜之成踊而后襲於士襲而后拜
之
　正義鄭氏康成曰主人袒降哭而大夫至因拜之不
　敢成巳禮乃禮尊者　孔氏穎達曰此論奔喪大夫
　士来弔待之莭大夫来弔奔喪者先袒拜之成踊之
　後然後襲衣尊大夫故先拜而後襲士来弔奔喪者
　初亦袒襲衣後始拜之士卑故先襲而後拜此主人
　謂奔喪者身是士也
　問喪第三十五
　　正義孔氏穎達曰案鄭目録云名曰問䘮者以其
　　記善問居䘮之禮所由也此於別錄屬喪服　吳
　　氏澄曰此篇前論孝子悲哀痛疾之意後問喪禮
　　斂袒免杖之義服問三年問是専問一事故問字
　　皆在下此篇設五或問問䘮事故問字在上
親始死雞斯徒跣扱上衽交手哭惻怛之心痛疾之意
傷腎乾肝焦肺水漿不入口三日不舉火故鄰里為之
糜粥以飲食之夫悲哀在中故形變於外也痛疾在心
故口不甘味身不安羙也(雞斯依注為筓纚筓古兮反/纚色買反又所綺反跣悉典)
　(反扱初洽反衽而鴆反怛都達反腎市軫反/糜武皮反粥之六反飲音䕃食音嗣夫音扶)
　正義鄭氏康成曰親父母也(孔疏凡親包五服此悲/哀之甚故知父母之親)
　(也/)雞斯當為筓纚聲之誤也(孔疏筓謂骨筓/纚謂韜髮之繒)親始死
　去冠(孔疏猶/存筓纚)二日乃去筓纚括髮也(孔䟽小斂/乃括髮)今時
　始喪者邪巾貊頭筓纚之存象也徒猶空也(孔䟽/無履)
　(而空/跣也)上衽深衣之裳前(孔䟽衽小要屬裳處當旁而/云前者扱深衣前衽于帶以)
　(妨號踊踐履於前故云/前其實扱處當衽也)五藏者腎在下肝在中肺在
　上舉三者之焦傷而心脾在其中矣(案腎主哀哀甚/則腎簜故無以)
　(滋木而肝乾且/涸金而肺焦也)五家為鄰五鄰為里悲哀在中變形
　於外言人情中外相應也　孔氏穎達曰此眀初死
　三日以来居䘮哭踊悲哀疾痛之意交手謂交手拊
　心而為哭也不舉火者哀痛之甚情不在食也故鄰
　里為糜粥以飲食之糜厚而粥薄薄者以飲之厚者
　以食之　陸氏佃曰扱上衽則以有辟踊之端焉交
　手哭捧心而哭𤼵胸擊心在斂之後惻怛痛疾而精
　先傷魂次之魄又次之故曰傷腎乾肝焦肺傷傷而
　巳乾為甚乾猶可也焦又甚矣
　存疑孔氏穎達曰旁親以下食不可廢故飲食之
　案孔以孝子三日勺水不入口故以旁親言其實鄰
　里之飲食為孝子恐其以毁滅性故檀弓言歠主人
　主婦室老為其病也君命食之也詩云凡民有䘮匍
　匐救之此鄰里之義
三日而斂在牀曰尸在棺曰柩動尸舉柩哭踊無數惻
怛之心痛疾之意悲哀志懣氣盛故袒而踊之所以動
體安心下氣也婦人不宜袒故𤼵胸擊心爵踊殷殷田
田如壊牆然悲哀痛疾之至也故曰辟踊哭泣哀以送
之送形而徃迎精而反也其徃送也望望然汲汲然如
有追而弗及也其反哭也皇皇然若有求而弗得也故
其徃送也如慕其反也如疑求而無所得之也入門而
弗見也上堂又弗見也入室又弗見也亡矣喪矣不可
復見巳矣故哭泣辟踊盡哀而止矣心悵焉愴焉惚焉
愾焉心絶志悲而巳矣(斂力艶反柩其又反懣亡本反/殷音隠壊音怪辟婢尺反下同)
　(上時掌反復扶又反下/同悵敕亮反愴初亮反)
　正義鄭氏康成曰故袒而踊之言聖人制法故使之
　然也爵踊足不絶地辟拊心也(孔疏爾雅/釋訓文)哀以送之
　謂𦵏時也迎其精神而反謂反哭及日中而虞也望
　望瞻望之貌慕者以其親之在前疑者不知神之来
　否說反哭之義也　孔氏穎達曰爵踊似爵之跳其
　足不離於地如壊墻言将欲崩倒也汲汲促急之情
　皇皇意徬徨也喪亦亡也重言之者丁寜之意若人
　之逃不復来也以其不可復見故反哭之時哭泣辟
　踊盡哀而休止也　朱氏申曰無數者哀戚之至無
　節奏也婦人不宜袒嫌其䙝也故𤼵胸而擊其心此
　眀反哭之義入門不見上堂不見入室不見皆皇皇
　意　吳氏澄曰此言既斂至𦵏三日以後之哀動尸
　謂初死至斂時舉柩謂啓殯至𦵏時動親之尸舉親
　之柩孝子哀甚故哭踊無數懣與悶同心煩鬱也氣
　盛氣滿塞也袒而踊以運動其身體體動庶㡬可以
　安靜其心使不煩鬱降下其氣使不滿塞也男踊足
　起而髙女踊足不離地殷殷田田牆崩倒之聲
　存異陸氏佃曰殷殷踊也田田懇惻也　朱氏申曰
　殷殷言其色之黯田田言其心之野　彭氏絲曰殷
　殷田田皆謂女子
　案哭踊當有莭而始死無數未可以節也至迎賔不
　哭成踊三者三則有莭矣
祭之宗廟以鬼饗之徼幸復反也成壙而歸不敢入處
室居於倚廬哀親之在外也寢苫枕塊哀親之在土也
故哭泣無時服勤三年思慕之心孝子之志也人情之
實也(徼古堯反壙古晃反苫始占/反草也枕之䕃反塊苦對反)
　正義鄭氏康成曰宗廟享之說虞之義成壙居廬言
　親在外在土孝子不忍反室自安也入處室或為入
　宫勤謂憂勞　孔氏穎達曰反哭之後虞祭於殯宫
　神之所在故稱宗廟以鬼享之尊而禮之冀其神魂
　復反也𦵏後猶居倚廬寢苫枕塊不敢入處室也哭
　泣服勤眀終䘮思慕之志非詐偽為之是人情悲慕
　之實也　陸氏佃曰祭之宗廟所謂生事畢而鬼事
　始也哭泣無時若三哭五哭先王為之節耳　吴氏
　澄曰心悵恨愴悽恍惚嘆愾皆失志無奈何之貎知
　其不可復見心已絶望但志愈悲哀而已於是虞祭
　以安之　方氏慤曰哀親之在外故不忍居於内哀
　親之在土故不忍寢於牀
或問曰死三日而后斂者何也曰孝子親死悲哀志懣
故匍匐而哭之若将復生然安可得奪而斂之也故曰
三日而后斂者以俟其生也三日而不生亦不生矣孝
子之心亦益衰矣家室之計衣服之具亦可以成矣親
戚之逺者亦可以至矣是故聖人為之斷决以三日為
之禮制也(匍音蒲匐蒲北反又音服衰/色追反為於偽反斷丁段反)
　正義鄭氏康成曰問者怪其遲也(孔疏記者假設問/三日而后斂之意)
　匍匐猶顛蹷或作扶服　孔氏穎達曰三日斂者以
　士言之則大斂也大夫以上則小斂也　方氏慤曰
　始死而未忍斂之者孝子之心存乎仁也三日而必
　斂之者聖人之禮制以義也
　案家室之計謂稱家有無而為之計有毋過禮無亦
　不以巳儉其親也
或問曰冠者不肉袒何也曰冠至尊也不居肉袒之體
也故為之免以代之也(免音問/下同)
　正義鄭氏康成曰言身無飾者不敢冠冠為褻尊服
　肉袒則著免免状如冠而廣一寸　孔氏穎達曰此
　眀冠必不袒袒必不冠之意心既悲哀肉袒形䙝故
　不可䙝其尊服而冠也　方氏慤曰露肉體而袒衣
　為肉袒
　通論孔氏穎達曰若有吉事而内心肅敬則雖袒而
　著冠也故郊特牲云君袒而割牲是也(黄氏震曰袒/而割牲蓋袒)
　(衣而非肉袒/肉袒者露肉)　陸氏佃曰眀堂位曰君肉袒迎牲於
　門今其言若此何哉曰凡臣子為尊者使令則袒雖
　冠不嫌也
然則秃者不免傴者不袒跛者不踊非不悲也身有錮
疾不可以備禮也故曰䘮禮唯哀為主矣女子哭泣悲
哀擊胸傷心男子哭泣悲哀稽顙觸地無容哀之至也
　(秃吐禄反傴於縷反一音紆/跛補火反錮音固稽音唘)
　正義鄭氏康成曰將踊先袒將袒先免此三疾俱不
　踊不袒不免顧其所以否者各為一耳擊胸傷心稽
　顙觸地不踊者若此而可或曰男女哭踊
或問曰免者以何為也曰不冠者之所服也禮曰童子
不緦惟當室緦緦者其免也當室則免而杖矣(為於/偽反)
　正義鄭氏康成曰不冠者猶未冠也當室謂無父兄
　而主家者也童子不杖不杖者不免當室則杖而免
　免冠之細别以次成人也緦者其免也言免乃有緦
　服也　孔氏穎達曰童子不緦此䘮服正經之文引
　之言不為族人著緦服也惟當室之童内為父母著
　免乃有族人緦服是緦服由於著免也當室則免而
　杖者又眀童子得免所由若童子不當室則不得免
　及杖也　方氏慤曰童子以幼故不服族人之緦至
　當室雖未冠亦責以成人之備禮矣　劉氏曰巳冠
　者為䘮變而去冠雖去冠猶嫌於不冠故加免也童
　子初未冠則雖為喪亦不免以其原未冠故不嫌於
　不冠也唯當室童子則否
　案童子居父母喪未冠則不免不杖惟十六嵗以上
　不忍以未成人䘮其親乃有因䘮而冠者故曰以䘮
　冠者唯三年之䘮可也若武王既𦵏而冠成王則在
　三年喪限中已與因䘮而冠即免而杖異矣
或問曰杖者何也曰竹桐一也故為父苴杖苴杖竹也
為母削杖削杖桐也(苴七/須反)
　正義鄭氏康成曰問杖者何怪其義各異也答言所
　以杖者義一也顧所用異可　孔氏穎達曰父是尊
　極故言苴惡之物以為杖自然苴惡之色唯有竹也
　母屈於父不同自然苴惡之色故用削杖其杖雖削
　情同於父桐為同父之義故不用餘木也或解云竹
　節在外外陽之象故為父桐節在内内隂之類故為
　母　陳氏澔曰苴杖圓以象天削杖方以象地
或曰杖者以何為也曰孝子䘮親哭泣無數服勤三年
身病體羸以杖扶病也(羸力/垂反)
　正義鄭氏康成曰言得杖乃能起也數或為時
則父在不敢杖矣尊者在故也堂上不杖辟尊者之處
也堂上不趨示不遽也此孝子之志也人情之實也禮
義之經也非從天降也非從地出也人情而已矣(辟音/避)
　正義鄭氏康成曰父在不杖謂為母喪也尊者在不
　杖避尊者之處(孔疏堂上是父所在尊者之處者方/氏慤曰不敢以扶病之具感尊  之)
　(情/也)不杖有事不趨皆為其感動使之憂戚也(孔疏不/以促遽)
　(感動父情使之憂戚/冀不悲哀於父也)　陸氏佃曰父在不敢杖此非
　故隆父殺母是人情之實禮義之經也野人曰父母
　何算焉隆母如父是之謂野
　案儀禮論杖尚有爵與擔主二義此未之及見䘮服
　四制篇
　服問第三十六
　　正義孔氏穎達曰案鄭目録云名服問者以其善
　　問以知有服而遭䘮所變易之節此於别録屬喪
　　服　陸氏佃曰退問在下著服多㣲辭奥㫖問有
　　不盡也據問喪在上　吴氏澄曰此篇與䘮服小
　　記篇内喪服一章相類
傳曰有従輕而重公子之妻為其皇姑(為於偽反/下皆同)
　正義鄭氏康成曰皇君也(孔疏此妾既賤若惟云姑/則有嫡女君之嫌今曰皇)
　(眀係此婦所尊則案父死稱皇考母死稱皇/妣夫死稱皇辟  皇者死後所加之尊稱)諸侯妾
　子之妻為其君姑齊衰與為小君同舅不厭婦也
　孔氏穎達曰此四條眀従服輕重之異𫝊曰者舊有
　成𫝊記者引之公子謂諸侯之妾子也皇姑即公子
　之母也諸侯在尊厭妾子使為母練冠諸侯沒妾子
　得為母大功而妾子妻不辨諸侯存沒為夫之母期
　也其夫練冠是輕也而妻為期是重故云有従輕而
　重　陸氏佃曰謂之皇姑著死而後稱姑避小君也
　先儒謂春秋之義妾母稱夫人若小君在上堂稱妾
　下堂稱夫人　朱氏申曰姑庶子所生母也據其妻
　所稱故曰姑尊之故曰皇
有從重而輕為妻之父母
　正義鄭氏康成曰妻齊衰而夫從緦麻不降一等非
　服差
有從無服而有服公子之妻為公子之外兄弟
　正義孔氏頴達曰經惟云公子外兄弟知非公子姑
　之子者以䘮服小記云夫之所為兄弟服妻皆降一
　等夫為姑之子緦麻妻則無服今公子之妻為之有
　服盖凡小功者謂為兄弟若同宗直稱兄弟以外族
　故稱外兄弟也　陸氏佃曰婦之黨為昏兄弟壻之
　黨為姻兄弟又各謂其外家之黨為外兄弟喪服𫝊
　曰何如則可謂之兄弟小功以下為兄弟小功以下
　親不足言也謂之兄弟可故曰四海之内皆兄弟也
　存疑鄭氏康成曰謂為公子之外祖父母従母緦麻
　　孔氏穎達曰公子被厭不服己母之外家是無服
　也妻猶從公子而服公子外祖父母從母緦麻是從
　無服而有服也
　案舅之子曰内兄弟姑之子曰外兄弟對本族言亦
　通曰外也禮為外祖父母從母皆小功為舅及舅之
　子従母之子皆緦妻之從服無眀文此豈以公子被
　厭無服而妻之從服猶服故眀著之與鄭以為外祖
　父母從母似未安
有從有服而無服公子為其妻之父母
　正義鄭氏康成曰凡公子厭於君降其私親女君之
　子不降也　孔氏穎達曰雖為公子之妻猶為父母
　期是有服公子被厭不從妻服父母是從有服而無
　服也　陸氏佃曰公子不服其母故為其妻之父母
　無服喪服𫝊公子為其母練冠麻衣縓縁
　總論馬氏睎孟曰大傳従服有六而此言其四皆禮
　之可以變易者則服亦從而隆殺之有従輕而重有
　從無服而有服者以其人情無所嫌而伸之也有從
　重而輕有從有服而無服者以其人情有所嫌而屈
　之也先王制服人情而已然而服術之六從服為末
　而從服之中有至無服則雖禮之㣲者不可不辨
傳曰母出則為繼母之黨服母死則為其母之黨服為
其母之黨服則不為繼母之黨服
　正義鄭氏康成曰雖外親亦無二統　孔氏穎達曰
　此眀繼母之黨亦是舊傳之辭　吴氏澄曰母出謂
　己母被出而父再娶己母義絶子雖不絶母服而母
　黨之恩則絶矣故加服繼母之黨與己母之黨同也
　母死謂己母死而父再娶己母祔廟是父之初配雖
　有繼母而子仍服死母之黨其服繼母之身雖同己
　母而繼母之黨則不同於己母之黨故不服也
　存異陳氏澔曰母死謂繼母死也其母謂出母也
　案䘮服𫝊出妻之子為母期則為外祖母無服所謂
　施報是也則豈有繼母死而服出母之黨者陳說殊
　舛
三年之喪既練矣有期之喪既𦵏矣則帶其故葛帶絰
期之絰服其功衰
　正義鄭氏康成曰帶其故葛帶者三年既練期既𦵏
　差相似也(孔䟽三年既練要之葛帶四寸百二十五/分寸之七十六期䘮既𦵏其帶亦然但父)
　(帶為重故帶/其故葛帶)絰期之葛絰三年既練首絰除矣(孔疏/男子)
　(首空故絰期之葛絰若婦人則首/絰練之故葛絰腰帶期之麻帶也)為父既練衰七升
　(孔疏閒𫝊稱斬衰三升既虞卒哭受/以成布六升則知既練衰七升也)母既𦵏衰八升
　(孔疏注誤當云七升閒𫝊云為母疏衰四升/受以成布七升是既𦵏受時為母衰七升也)凡齊衰
　既𦵏衰或八升或九升服其功衰服麤衰也(孔疏父/之既練)
　(母之既𦵏衰皆七升其八升者是正服九升者/是義服也功即麤也麤者謂七升父之衰也)　孔
　氏穎達曰此三年練祭之後又當期喪既𦵏之節
　案此節文義謂三年之喪既練則首絰除身服功衰
　而要帶之葛亦自五寸八分弱而殺為四寸五分強
　矣於此遇齊衰期之喪則有本之麻得變三年之葛
　而齊衰之麻帶五寸八分弱亦大於此則易三年之
　葛帶而帶期之麻帶若既𦵏而易葛又所殺之數與
　此正同則帶三年之故葛帶服三年之功衰惟首無
　絰則初服絰期七寸二分受服五寸八分之絰耳
　通論孔氏穎達曰皇氏云此三年未練之前初有期
　喪未𦵏為前三年之喪為練祭至期既𦵏乃帶其故
　葛帶絰期之絰也知期䘮未𦵏以前得為三年練祭
　者雜記云三年之喪既顈其練祥皆行彼謂後喪亦
　三年既顈之後得行前三年之喪練祭則知後喪期
　年未顈之前得為三年之喪而後練也　又曰經稱
　三年之喪則父為長子及父卒為母皆是三年故不
　特言父衰也若母䘮既練雖衰八升與正服既𦵏齊
　衰同以母服為重亦服母之齊衰也　張子曰三年
　既練期既𦵏服功衰大功䘮亦如之謂若三年既練
　期大功既𦵏止當服其既練功衰不可便受以小功
　布也以此三年無受小功之節練衰除則自當服以
　小功練衣必是煆煉大功之布以為衣故言功衰功
　衰上之衣也以其著衰於上故通謂之功衰必著受
　服之上稱受者以此得名盖以受始喪斬疏之衰而
　著之變服其意以䘮乆變輕不欲摧割之心亟忘於
　内也練衣當既𦵏之後受以大功之喪及既練也煆
　煉其衰而巳或既練則以大功之布而為衰或衰而
　加煅煉此則繫其有無也知既練猶謂之功衰者以
　下文云練冠又三年之喪禮不當弔而雜記又云雖
　功衰不以弔又曰云服其功衰者盖謂當練而服後
　喪之衰即用七八升則前喪易忘故反七八升之衰
　也又雜記云有父母之喪尚功衰此云尚功衰盖未
　祥之前尚衣絰練之功衰爾　黄氏幹曰大功之布
　有三等七升八升九升而降服七升為最重斬衰既
　練而服功衰是受以大功七升布為衰裳也故喪服
　斬衰章賈氏疏云斬衰初服麤至𦵏後練後大祥後
　漸細加飾斬衰裳三升冠六升既𦵏後以其冠為受
　衰裳六升冠七升小祥又以其冠為受衰裳七升冠
　八升又案閒傳小祥練冠孔氏疏云至小祥以卒哭
　後冠受其衰而以練易其冠横渠張子曰練衣取成
　服之初衰長六寸博四寸綴於當心者著之於功衰
　之上是功衰雖漸輕而長六寸博四寸之衰猶在不
　欲哀心之遽忘也
　案男子無葛首絰之時惟婦人斬衰既𦵏首絰易葛
　七寸二分練又受以五寸七分零此非言婦人安得
　有葛絰必誤衍無疑也又本文言三年之喪謂父母
　也期之䘮謂諸父兄弟也即鄭注亦未甞言三年之
　喪専指父此期之喪謂父雖死母猶降期也注言及
　母者謂母是齊衰三年與諸父兄弟之齊衰期者受
　服粗細不同未甞謂此期之絰専指母也孔賈同時
　而䘮服賈疏謂父䘮未終而母死猶期謂此期之絰
　指母誤矣雜記有父之喪如未歿喪而母死其除父
　之喪也服其除服卒事反母之喪服則母得申三年
　眀矣又婦出父母之喪未練則三年是服未除即可
　申也然則母喪未除而父卒即得申三年矣　又案
　三年喪中遭喪變服之節其畧有三閒傳曰輕者包
　重者特在三年之喪既𦵏而遭期之初喪則以期之
　麻帶易三年之葛帶以其時首尚服三年之麻絰而
　期之麻帶又與三年之葛帶粗細正同雖易新麻亦
　正以包舊葛故易之耳此變服之一節也雜記云有
　三年之練冠則以大功之麻易之以此而推三年喪
　既練而遭期之初喪則直以新麻易之可知此變服
　之又一節也葛帶之粗細雖同而以父葛為重今三
　年之喪既練而期喪值既𦵏之時亦當易麻帶為葛
　帶矣此時既不得以期之新葛厭三年之舊葛又不
　得以期葛之小者包三年葛之大者故前此雖皆變
　三年之服今仍反服三年之故葛帶而惟絰期之麻
　絰以服其功衰也此變服之又一節也變服雖多端
　然即此可推類而通之矣
有大功之喪亦如之
　正義鄭氏康成曰大功之麻變三年之練葛期既𦵏
　之葛帯小於練之葛帶(孔疏大功既𦵏葛帶三寸有/餘三年練之葛帶四寸有餘)
　(是大功既𦵏之葛帶小於練之/葛帶故反服練之故葛帶也)又當有絰亦反服其
　故葛帶絰期之絰差之宜也(案鄭意謂大功不變期/絰是差次之宜孔疏誤)
　此雖變麻服葛大小同爾(孔疏大功初喪首絰五寸/餘應減四寸餘今雖變葛)
　(而首絰仍五寸/是小大同也)亦服其功衰(孔疏大功初喪衰七升/八升九升𦵏有十升今)
　(仍父之/七升也)三年之喪既練始遭齊衰大功之喪絰帶皆
　麻(孔疏閒傳云斬衰既𦵏遭大功/之喪重麻知遭齊衰亦重麻)　孔氏穎達曰三
　年之喪練後有大功之喪既𦵏者亦如期之帶其故
　葛帶絰期之絰也此注亦指男子言　崔氏靈恩曰
　此承前經言有三年之練又有期喪既𦵏而合大功
　存異孔氏穎達曰大功既𦵏者首絰四寸有餘若要
　服練之葛帶首服大功既𦵏之葛絰既麤細相似不
　得為五分去一為帶之差故首絰同期之絰五寸有
　餘進與期之既𦵏同也
　案三年既練首絰巳除則遇大功之喪自可絰大功
　之絰而鄭言絰期之絰者謂上巳兼二服之麻葛設
　三年之喪既練期之喪既𦵏而又有大功之喪則帶
　三年之葛帶服三年之功衰所不待言而首不便絰
　大功之絰者期既𦵏受服之絰與大功成服之絰皆
　四寸六分而齊重於大功則仍絰期之絰亦不以輕
　變重之意也崔說甚眀孔因後鄭注閒𫝊引期之絰
　之誤謂要帶必殺於首絰五分之一今要帶既仍四
　寸六分若大功既𦵏首絰亦受四寸六分非要帶殺
　於首絰之例必進加期之絰乃可則下緦小功之絰
　更小而云因其初葛帶何説乎大功可進絰期之絰
　則期可進絰三年之絰小功可進大功之絰而五服
　皆亂矣
小功無變也
　正義鄭氏康成曰無所變於大功齊斬之服不用輕
　累重也(孔疏先有大功以上喪服今遭小功/之喪無變於前服不以輕減重也)　彭氏
　曰此言三年練後遭小功喪則冠衰帶俱不變也
　案不言緦無變者以小功推之可知至疏謂有大功
　以上之服而遭小功之喪彭氏又謂三年練後遭之
　者於疏義尤相足也
麻之有本者變三年之葛
　正義鄭氏康成曰有本謂大功以上也小功以下澡
　麻斷本　孔氏穎達曰大功以上為帶者麻之根本
　并留之合糾為帶如此者得變三年之練葛若小功
　以下其絰澡麻斷本是麻之無本不得變三年之葛
　也
　案此連下既練為義故孔疏即以練葛言之然不以
　既練冠其上而於中連言之者齊衰之麻既𦵏即得
　變三年之葛不待既練也
　通論孔氏穎達曰言變三年葛舉其重者其實期之
　葛有本者亦得變之
　案論服則斬齊重不可以大功變然麻重於葛故亦
　可以大功之麻變斬齊之葛而麻又有重輕有本之
　麻重無本之麻輕總之重可以變輕輕不可以變重
　也
既練遇麻斷本者於免絰之既免去絰每可以絰必絰
既絰則去之(免音問/去上聲)
　正義鄭氏康成曰雖無變縁練無首絰於有事則免
　絰如其倫(孔疏如平常/有服之倫)免無不絰(孔疏免時必著絰/則大斂小斂之節)
　(衆主人必/加絰也)絰有不免(孔疏既𦵏後虞及卒哭之節/但著絰不有免以服成故也)其
　無事則自若練服也　孔氏穎達曰斬衰既練之後
　遭小功之喪雖不變服得為之加絰也麻之斷本者
　小功之喪也於免絰之者以練無首絰於小功喪有
　事於免之時則為之加小功之絰也既免去絰者謂
　小功以下之䘮斂殯事竟既免之後則脫其絰也每
　可以絰必絰者謂小功以下之喪當殯斂之節可絰
　之時必為之加麻也既絰則去之者謂不應絰之時
　則去其絰自若練服也　陸氏佃曰喪服小記曰下
　殤小功帶澡麻不絶本故不言小功而言斷本也
　案上麻之有本節乃申上文大功亦如之之義此節
　又申上文小功以下無變之義
小功不易喪之練冠如免則絰其緦小功之絰因其初
葛帶緦之麻不變小功之葛小功之麻不變大功之葛
以有本為稅(免音問稅/吐外反)
　正義鄭氏康成曰稅亦變易也小功以下之麻雖與
　上葛同猶不變也此要其麻有本者乃變上耳雜記
　曰有三年之練冠則以大功之麻易之惟杖屨不易
　也　孔氏穎達曰小功以下之喪不合變易三年喪
　之練冠如當緦小功著免之節則首絰其緦與小功
　之絰所以為後喪緦絰者以前喪練冠首絰巳除故
　也上云小功下兼言緦者恐免絰不及緦也前但云
　絰不云練冠恐小功以下不得改前喪練冠故重言
　如免則絰也因其初葛帶者言小功以下之喪要中
　所著仍因其初喪練葛帶也不云故而云初者以期
　初喪之時變練之葛帶為麻期既𦵏之後還反服練
　之故葛帶也緦之麻不變小功之葛小功之麻不變
　大功之葛者謂輕喪之麻本服既輕雖初喪之麻不
　改前重喪之葛也所以緦之麻不變小功者以緦與
　小功麻絰既無本不合稅變前喪惟大功以上麻絰
　有夲者得稅變前喪也　又曰麻絰有夲為重下服
　乃變上服大功得變期期得變三年也鄭引雜記之
　言眀大功之麻非但得易期喪之葛亦得易三年練
　冠之葛也
　案此乃記禮者恐人因上免絰之條誤以練冠為可
　易故言虞卒哭當冠而絰則即練冠加絰斂殯當免
　而絰則暫釋練冠加絰於免事畢仍練冠總以眀練
　冠之不易也且不惟練冠不易即葛帶亦因其初也
　是雖緦於小功小功於大功其夲服輕者且亦不相
　為變况緦小功之麻而得變三年之葛哉以有本為
　稅即上文麻之有夲者變三年之葛之義有本乃稅
　益見斷夲者之無變矣
殤長中變三年之葛終殤之月算而反三年之葛是非
重麻為其無卒哭之稅下殤則否(長竹丈反/重直勇反)
　正義鄭氏康成曰謂大功之親為殤在緦小功者也
　可以變三年之葛正親親也(孔疏本大功之/親故重其殤也)三年之
　葛大功變既練(孔疏雜記三年之練冠則/以大功之麻易之是也)齊衰變既
　虞卒哭(孔䟽閒𫝊斬衰之䘮既虞卒哭遭/齊衰之喪輕者包重者特是也)凡喪卒哭
　受麻以葛殤以麻終喪之月數非重之而不變為殤
　未成人文不縟耳(孔䟽縟禮文繁數也成人以上禮/文繁數故變麻服葛今殤是未成)
　(人無文飾之/繁故不變也)下殤則否言賤也男子為大功之殤中
　従上服小功婦人為之中従下服緦麻(孔䟽喪/服𫝊文)　孔
　氏穎達曰殤長中者謂本服大功之喪今乃降在長
　中殤男子則為之小功婦人為長殤小功中殤則緦
　麻如此者得變三年之葛也終殤之月算如小功則
　五月緦麻則三月著麻月滿還反服三年之葛也下
　殤則否者以大功以下之殤男子婦人俱為之緦麻
　其情既輕則不得變三年之葛也
　案上文麻之有本者得變三年之葛則齊衰下殤雖
　是小功亦是麻之有本故小記云下殤小功帶澡麻
　不絶本
　存疑孔氏穎達曰齊衰下殤乃變三年之葛今大功
　長殤麻既無本得變三年之葛者以其殤服質畧無
　虞卒哭之稅故得變之若成人小功緦麻麻既無本
　故不得變也
　案大功麻有本齊衰下殤降而在小功者猶不絶本
　惟正小功以下無本耳此云大功長殤麻無夲可疑
君為天子三年夫人如外宗之為君也(為於/偽反)
　正義鄭氏康成曰外宗君外親之婦也其夫與諸侯
　為兄弟服斬妻従服期諸侯為天子服斬夫人亦從
　服期喪大記曰外宗房中南靣　孔氏穎達曰君為
　天子三年者謂列國諸侯之君為天子三年也諸侯
　夫人為天子如諸侯外宗之婦為君也者諸侯外宗
　之婦為君期則夫人為天子亦期也外宗者其夫既
　是君之外姓其婦即外宗也夫與諸侯為兄弟之親
　在於他國諸侯既死来為之服當尊諸侯不繼本服
　之親故皆服斬其妻従服期也
　通論熊氏安生曰凡外宗有三案周禮外宗之女有
　爵通卿大夫之妻一也雜記云外宗為君夫人猶内
　宗是君之姑姊妹之女舅之女従母之女皆為諸侯
　服斬為夫人服期二也此文外宗若姑之子婦從母
　之子婦其夫是君之外親為君服斬其婦亦名外宗
　為君服期三也内宗有二案周禮云内女之有爵謂
　同姓之女一也雜記云内宗者是君五屬之内女二
　也注引喪大記證外宗之義
　案内宗外宗之女未嫁從本服嫁於本國卿大夫為
　君為夫人皆期嫁於庶人則齊衰三月皆従夫也自
　此節至徃則服之出則否記上下内外相為之服諸
　侯為天子斬以義制也
世子不為天子服(為於/偽反)
　正義鄭氏康成曰逺嫌也不服與畿内之民同也
　孔氏穎達曰諸侯世子有繼世之道所以逺嫌不為
　天子服也
君所主夫人妻大子適婦(大音/泰)
　正義鄭氏康成曰言妻見大夫以下亦為此三人為
　喪主也　孔氏穎達曰夫人妻大子適婦此三人既
　正雖國君之尊猶主其喪非此則不主也
　存疑陸氏佃曰曲禮曰公侯有夫人有世婦有妻妾
　案夫人者君之適妻故云夫人妻陸以為世婦下之
　妻妄矣大子即世子其妻為適婦大夫以下同而特
　言君嫌君尊或有異禮也
大夫之適子為君夫人大子如士服
　正義鄭氏康成曰大夫不世子不嫌也士為國君斬
　小君期大子君服斬臣從服期　孔氏穎達曰大夫
　無繼世之道其子無嫌得為君與夫人及君之大子
　著服如士服也
君之母非夫人則羣臣無服唯近臣及僕驂乗從服唯
君所服服也(驂七南反/乗音剰)
　正義鄭氏康成曰妾先君所不服也禮庶子為後為
　其母緦言唯君所服伸君也　孔氏穎達曰君母是
　適夫人則羣臣為服期今非夫人君為之服緦則羣
　臣為之無服也近臣謂閽寺之屬僕御車者驂車右
　也君之母非夫人貴臣乃不服而此諸臣賤者隨君
　之服也君服緦則此等之人亦服緦又曰天子諸侯
　為妾無服唯大夫為貴妾服緦故知妾先君所不服
　君既服緦近臣得從君服是禮之正法也
　通論鄭氏康成曰春秋之義有以小君服之者時若
　小君在則益不可　孔氏穎達曰春秋之時不依正
　禮有以為小君之服服其妾母者文公四年夫人風
　氏薨是僖公之母成風也昭十一年夫人歸氏薨是
　昭公之母齊歸也皆亂世之法非正禮也案異義云
　妾子立為君得尊其母立為夫人否今春秋公羊說
　妾子立為君母得稱夫人故上堂稱妾屈於適也下
　堂稱夫人尊於國也云子不得爵命父妾子為君得
　爵命其母者以妾在奉授於尊者有所因縁故也榖
　梁傳云魯僖公立妾母成風為夫人是子爵乎母以
　妾為妻非禮也故左氏說成風妾得立為夫人母以
　子貴禮也鄭從榖梁說
　存異孔氏穎達曰案喪服緦麻章云庶子為父後者
　為其母緦若不為後則為母無服故喪服記云公子
　為其母練冠麻衣縓縁今以為君得著緦麻服是伸
　君之尊也
　案注所謂唯君所服伸君者盖以近臣之從服所以
　伸君之尊非以君服緦為伸也據䘮服庶子為父後
　者為其母緦𫝊言與尊者為一體不敢服其私親也
　然則何以服緦也有死於宫中者則為之三月不舉
　祭因是以服緦也蓋以古者有喪服則不祭故先王
　恒慎於制服彼庶子為父後為母本無服以禮死於
　宫中者有三月不舉祭之法因以不舉祭之期為服
　三月之服庶子道伸而祭亦不至於廢非謂為父後
　始得伸三月之服也且據彼注云君卒庶子為母大
　功大夫卒為母三年此皆庶子之不為父後者若父
　在則厭於父而不得伸疏所引公子練冠之說是也
　至為父後則不敢服其私親故所服唯緦也孔誤以
　唯為後始得服緦不為後則為母無服豈其未攷儀
　禮耶
公為卿大夫錫衰以居出亦如之當事則弁絰大夫相
為亦然為其妻徃則服之出則否(錫思歴反/為於蒍反)
　正義鄭氏康成曰弁絰如爵弁而素加絰也不當事
　則皮弁出謂以他事不至喪所　孔氏穎達曰君為
　卿大夫之喪成服之後著錫衰以居若以他事而出
　不至喪所亦著錫衰其首則服皮弁君行徃弔卿大
　夫當大斂及殯并將𦵏啟殯之事則首著弁絰身衣
　錫衰若於士雖當事首服皮弁大夫相為亦如君於
　卿大夫不當事則皮弁當事則弁絰為其妻者謂公
　於卿大夫之妻及卿大夫相為其妻徃臨其喪則服
　錫衰不恒著之以居若餘事之出則不服其當殯殮
　之事亦弁絰也　陸氏佃曰當事則弁絰者據此王
　為三公六卿錫衰大夫士疑衰其首服盖當事而後
　弁絰也大夫相為亦然者雜記曰大夫哭大夫弁絰
　與殯亦弁絰為其妻徃則弔也弔而服之弔而出則
　除之喪服𫝊曰大夫弔於命婦錫衰命婦弔於大夫
　亦錫衰　彭氏曰錫衰謂無事其縷有事其布治其
　布使之滑易也　陳氏澔曰弁絰制如爵弁素為之
　加環絰其上
　餘論朱子曰古人君臣之際如君臨臣䘮坐撫當心
　要絰而踊今日之事至於死生之際恝然不相闗不
　啻如路人所謂君臣之義安在祖宗時於舊執政亦
　甞親臨自渡江以来一向廢此看古禮君於大夫小
　斂徃焉於士既殯徃焉何其誠愛之至今乃恝然古
　之君臣所以事事做得成縁是親愛一體
凡見人無免絰雖朝於君無免絰唯公門有稅齊衰傳
曰君子不奪人之喪亦不可奪喪也(免如字朝直遥/反稅吐活反)
　正義鄭氏康成曰見人謂行求見人也無免絰絰重
　也稅猶免也齊衰謂不杖齊衰也　孔氏穎達曰己
　有齊衰之喪無免去絰重故也以絰重縱徃朝君亦
　無免脫於絰也唯至公門己有不杖齊衰則脫去其
　衰絰猶不去也若杖齊衰及斬衰雖入公門衰亦不
　稅也君子以己恕物不可奪人喪禮故君所以許臣
　著絰亦不可自奪喪所以巳有重喪猶絰以見君申
　喪禮也
　通論鄭氏康成曰於公門有免齊衰則大功有免絰
　也　孔氏穎達曰其大功非但稅衰又免去絰也盖
　絰重於齊衰不杖齊衰雖脫亦不免絰以差次約之
　則大功非但脫衰亦免去其絰也
　存異陸氏佃曰絰重也以禮該之下云唯公門稅齊
　衰凡所謂稅皆暫釋喪服反吉服若康王麻冕黼裳
　是也(案去衰猶不去/絰何言吉服)
傳曰罪多而刑五喪多而服五上附下附列也(列音例/本亦作)
　(例/)
　正義鄭氏康成曰列等比也　孔氏穎達曰罪之與
　喪其數雖多其限同五其等列相似故云列也　陸
　氏佃曰列若今例矣　吴氏澄曰罪多如墨辟千劓
　辟千剕辟五百宫辟三百大辟二百之類喪多如儀
　禮喪服篇斬衰章為某人等齊衰章為某人等之類
　言罪雖多而皆不出乎墨劓剕宮大辟五者之刑喪
　雖多而皆不出乎斬衰齊衰大功小功緦麻五者之
　服其或刑書禮書所載不盡者以例通之由輕而加
　重則附於在上之例由重而減輕則附於在下之例
　通此二例則雖至多之罪至多之喪而刑書中之五
　刑禮書中之五服足以該之而無不足矣　陳氏㵆
　曰罪重者附於上刑罪輕者附於下刑此五刑之上
　附下附也大功以上附於親小功以下附於疏此五
　服之上附下附也等列相似故云列也
　通論馬氏睎孟曰法者所以齊天下之過失然民之
　過失浩繁而不勝齊也故法不可以不省禮者所以
　辨天下之親疏然人之親疏輕重之不易辨也故禮
　不可以不簡是故制為五刑以斷其罪而罪多者有
　非五刑所屬則随時而参酌之列為五服以定其喪
　而喪多而服五上附下附列也故有從輕従重有服
　無服之別焉盖先王之制必以五數舉其大者而畧
　言之五典五禮五色五味五行日用不可闕一焉易
　曰天數五地數五王者之政天地而巳
　
　
欽定禮記義疏卷七十
欽定四庫全書
欽定禮記義疏卷七十一
　閒𫝊第三十七
　　正義孔氏穎逹曰案鄭目錄云名曰閒𫝊者以其
　　記喪服之閒輕重所宜此於别録屬喪服
　　存疑吳氏澄曰或曰閒當讀為閒厠之閒此篇總
　　論喪禮哀情之發見非釋經之正𫝊而厠於喪服
　　之正𫝊者也故名閒𫝊去
斬衰何以服苴苴惡貌也所以首其内而見諸外也斬
衰貌若苴齊衰貌若枲大功貌若止小功緦麻容貌可
也此哀之發於容體者也(苴七余反見賢遍反齊/音咨衰音催枲思里反)
　正義鄭氏康成曰有大憂者面必深墨止謂不動於
　喜樂之事枲或為似　孔氏穎逹曰此明居喪外貌
　輕重之異苴是黎黒色故為惡貌大功轉輕心無斬
　刺故貌不為之變又不為之傾平停不動若止於二
　者之閒衰因鍜布帶屨亦輕其絰色用枲同者自别
　表義耳　方氏慤曰苴子麻以之為布凡物精為羙
　麤為惡故曰苴惡貌也盖孝子之情在内者既極其
　哀則形於外也亦為之不羙故斬衰則服苴以表之
　故曰所以首其内而見諸外以其所表如此而貌亦
　宜如之故曰斬衰貌若苴枲亦苴也盖謂牡麻耳其
　為布稍精於子麻上言斬衰服苴則知齊衰而下服
　枲矣且齊衰既以緝而齊其下為義則其服緝之枲
　固亦宜矣其服如此貌亦宜如之故曰齊衰貌若枲
　以其哀既殺於斬衰故貌不如苴之惡也　馬氏睎
　孟曰先王因哀以制禮則禮有隆殺因禮以見哀則
　哀有小大凡喪事以哀為主閒𫝊一篇言哀者六自
　斬衰以至緦麻輕重等差莫不有當其始也本於哀
　其終也成於禮有是哀則不得不行是禮有是禮則
　不得不致是哀也然而容體聲音言語動乎内者也
　飲食衣服居處在乎外者也内外俱備哀禮相稱之
　制可坐而定也　吳氏澄曰儀禮經斬衰苴絰杖齊
　衰牡麻絰𫝊曰苴麻有蕡者牡麻枲也斬衰服苴謂
　衰裳絰杖並苴色也苴色蒼黒貌之惡似之首其内
　而見諸外謂内有哀情則外有此惡貌也枲無子麻
　色亦蒼而黒淺齊衰稍輕於斬衰絰不用苴而用枲
　若苴若枲貌各如其絰之色也止不動也貌活動者
　象春之生貌靜止者象秋之殺若止謂有慘戚無歡
　忻也容貌謂貌如平常之容小功緦麻之服雖輕然
　情之厚者貌亦畧變於常其或不能然而但如平常
　之容則情不為厚而亦未至於甚薄喪與其哀不足
　而禮有餘不若禮不足而哀有餘也云可者微不滿
　之意容體者謂儀容形體之見諸外者也
　案首當讀去聲表出之謂
斬衰之哭若徃而不反齊衰之哭若徃而反大功之哭
三曲而偯小功緦麻哀容可也此哀之發於聲音者也
　(偯于起反/説文作㥋)
　正義鄭氏康成曰三曲一舉聲而三折也偯聲餘從
　容也　孔氏穎逹曰小功緦麻其情既輕哀聲從容
　於理可也　方氏慤曰孝經言喪親曰哭不偯故至
　大功始有偯　吳氏澄曰徃而不反謂氣絶而不續
　徃而反謂氣絶而微續三曲而偯謂聲不質直而稍
　文也哀容則聲彌文矣
斬衰唯而不對齊衰對而不言大功言而不議小功緦
麻議而不及樂此哀之發於言語者也
　正義鄭氏康成曰議謂陳説非時事也　孔氏穎逹
　曰唯而不對但唯於人不以言辭而對也皇氏以為
　親始死時雜記曰三年之喪對而不問謂在喪稍久
　故對也大功稍輕得言他事而不議論時事之是非
　雜記云齊衰之喪言而不語彼謂言言已事為人説
　為語與此言異也　方氏慤曰唯則順之而已對則
　有可否焉對則應彼而巳言則命物焉言則直言而
　巳議則詳其義焉議則主於事而巳樂則通其情焉
　由其哀有輕重故發於言語有詳略也
　存疑吳氏澄曰緦麻凡事陳説而議但不議及於作
　樂歡娱之事耳
斬衰三日不食齊衰二日不食大功三不食小功緦麻
再不食士與斂焉則壹不食故父母之喪既殯食粥朝
一溢米莫一溢米齊衰之喪疏食水飲不食菜果大功
之喪不食醯醤小功緦麻不飲醴酒此哀之發於飲食
者也(與音預溢音逸/莫音暮食音嗣)
　正義王氏肅曰滿手曰溢(案辨詳/大記)　孔氏穎逹曰齊
　衰二日不食皇氏云謂正服齊衰也喪大記云三不
　食當是義服齊衰小功緦麻喪大記云壹不食再不
　食則一不食謂緦麻再不食謂小功　方氏慤曰三
　不食則日有半也　朱氏申曰斬衰既殯則三日矣
　故可食粥　吳氏澄曰五服皆同姓之骨月哀其死
　而不食者恩也士乃異姓之朋友與斂其尸而感發
　哀情亦廢一食者義也喪大記云士之喪士與斂焉
　則為之一不食
父母之喪既虞卒哭疏食水飲不食菜果期而小祥食
菜果又期而大祥食醯醤中月而禫禫而飲醴酒始飲
酒者先飲醴酒始食肉者先食乾肉(禫大感反醯案/今本作有  醤)
　正義鄭氏康成曰先飲醴酒食乾肉者不忍發御厚
　味　孔氏穎逹曰此明父母終喪以来所食之節大
　祥食醯醤則小祥食菜果之時但用鹽酪也不能食
　者得用醯醤醴酒味薄乾肉又澁所以先飲食之
　吳氏澄曰父母之喪既虞卒哭所食與齊衰既殯後
　同小祥後所食與大功既殯後同大祥後亦與小功
　既殯後同禫後飲醴酒則漸復常而飲酒食肉矣
父母之喪居倚廬寝苫枕塊不説絰帶齊衰之喪居堊
室芐翦不納大功之喪寝有席小功緦麻牀可也此哀
之發於居處者也(苫始占反塊苦怪反/説吐活反芐户嫁反)
　正義鄭氏康成曰芐今之蒲苹也　孔氏穎逹曰此
　明初遭五服之喪居處之異芐蒲草為席翦頭為之
　不編納其頭而藏於内也
　通論孔氏穎逹曰斬衰居倚廬齊衰居堊室論其正
　耳亦有斬衰不居倚廬者則雜記云大夫居廬士居
　堊室是士服斬衰而居堊室也亦有齊衰之喪不居
　堊室者喪服小記曰父不為衆子次於外注云自若
　居寝是也　吳氏澄曰士斬衰不居倚廬乃臣為君
　服父為衆子齊衰不居堊室乃尊者為卑者服也
父母之喪既虞卒哭柱楣翦屏芐翦不納期而小祥居
堊室寝有席又期而大祥居復寝中月而禫禫而牀(楣/音)
　(眉/)
　正義孔氏穎逹曰此明遭父母喪至終服所居改變
　之節　方氏慤曰柱廬間之楣以為之固故曰柱楣
　翦廬閒屏蔽之草而飾之故曰翦屏　陸氏佃曰言
　翦屏則前此茅茨不翦柱楣於柱置楣而巳　彭氏
　絲曰倚廬釋見大記柱楣翦屏者謂於倚廬柱楣之
　閒翦去其所屏之草稍以泥塗之大記所謂既葬柱
　楣塗廬不於顯者是也期而小祥居堊室則芐草之
　上有席又期而大祥居雖復殯宫寝猶未備牀至大
　祥後閒一月而禫禫始有牀也
　通論陸氏佃曰此期而席居堊室喪服𫝊既虞寝有
　席既練舍外寝𫝊所記尊者居喪之法此言大夫士
　禮而已　吳氏澄曰既虞卒哭芐翦不納則與齊衰
　初喪同特居廬為異耳小祥後乃得居堊室也小祥
　後寝有席則與大功初喪同禫後牀乃與小功緦麻
　初喪同也
　案此上數節與喪大記喪服小記雜記所載微異盖
　古禮既逺𫝊之者未免各守其師説要其哀戚惻怛
　之意則無不同也
斬衰三升齊衰四升五升六升大功七升八升九升小
功十升十一升十二升緦麻十五升去其半有事其縷
無事其布曰緦此哀之𤼵於衣服者也(去起/吕反)
　正義鄭氏康成曰此齊衰多二等大功小功多一等
　(孔疏䘮服記止云齊衰四升此五升六升多二等䘮/服記大功八升若九升此多七升一等小功十升若)
　(十一升此多/十二升一等)服主於受(孔疏以䘮服父母為主欲文/相值故略而不言  案斬衰)
　(既葬當受以齊衰四升/既練受以功衰八升也)是極列衣服之差也　孔氏
　穎逹曰此明五服精麤之異有事其縷無事其布曰
　緦者以三月之喪治其麻縷其細如絲故云緦麻以
　朝服十五升抽去其半縷細而疏也有事其縷謂鍜
　治其布纑縷也無事其布謂織布既成不鍜治其布
　以哀在外故也　方氏慤曰八十一縷為升一服而
　升數不同者以其有正服降服義服故也所謂喪多
　而服五者此也
　通論朱子曰緦十五升抽其半者是一􁐎只用一經
　如今廣中疎布又如單經黄草布皆只一經也然小
　功十二升則其縷反多於緦矣又不知是如何　賈
　氏公彦曰案喪服上下十有一章從斬至緦升數有
　異斬衰有二為父以三升為正為君以三升半為義
　其冠同六升三年齊衰惟有正服四升冠七升繼母
　慈母雖是義服繼母以配父故與因母同(案慈母以/重命不敢)
　(降亦與/母同)是以畧為一節有正而巳杖期齊衰父在為
　母為妻正服齊衰五升冠八升(案雜記云十一月而/練十三月而祥十五)
　(月而禫是也然母則恩愛也妻則義合也/雖父尊厭屈禫杖猶申故與三年同正服)不杖齊衰
　期有正有義正則五升冠八升義則六升冠九升齊
　衰三月皆義服衰六升冠九升曾祖父母應是正服
　但正服合服小功以尊其祖不敢服小功而服齊衰
　既非本服故與義服同也殤大功有降有義為夫之
　昆弟之長殤義也其衰九升餘皆降也衰七升冠十
　升義服衰九升冠十升大功有降有正義姑姊妹出
　適之等是降婦人為夫族為義餘皆正也其衰八升
　又繐衰唯有義服衰四升半冠七升而巳諸侯之大
　夫為天子故同義服也殤小功有降有義婦人為夫
　之族類是義衰冠同十二升餘皆降也衰冠同十升
　成人小功有降衰如殤降有正衰同十一升有義衰
　同殤義緦布之衰冠降正義也皆同十五升之抽去
　其半而巳　又曰吉服所以表徳凶服所以表哀徳
　有髙下章有升降哀有深淺布有精麤
　存異彭氏絲曰案孔氏説去其半意専指緦朱子謂
　緦十五升抽去其半則小功十二升其縷反多於緦
　有所不通盖此去其半之文雖在緦麻十五升下其
　實斬齊大小功升數俱是去其半斬衰三升抽其半
　止百二十縷齊衰四升抽其半止百六十縷以漸至
　緦十五升抽其半止六百縷凡五服精麤輕重之等
　無不順序孔氏所云朝服及今所𫝊深衣皆十五升
　不去半計一千二百縷　程子曰古者八十一縷曰
　升斬衰三升則是二百四十三絲於今之布為巳細
　緦麻十五升則是千有二百絲今盖無有矣
斬衰三升既虞卒哭受以成布六升冠七升為母疏衰
四升受以成布七升冠八升去麻服葛葛帶三重期而
小祥練冠縓縁要絰不除男子除乎首婦人除乎帶男
子何為除乎首也婦人何為除乎帶也男子重首婦人
重帶除服者先重者易服者易輕者又期而大祥素縞
麻衣中月而禫禫而纖無所不佩(為母之為於偽反重/直龍反縓七戀反要)
　(一遥反縞古老/反纖息亷反)
　正義鄭氏康成曰葛帶三重謂男子也五分去一而
　四紏之帶輕既變因為飾也婦人葛絰不葛帶(孔疏/案少)
　(儀云婦人葛絰而麻帶又上檀弓云婦人不葛帶故/士虞禮曰婦人既練脱首絰不脱帶此謂齊斬婦人)
　(帶不變若大功婦/人變服亦受葛也)易服謂為後喪所變也(孔疏身先/有前喪重)
　(今更遭後喪輕/欲變易前喪也)婦人重帶帶在下體之上婦人重之
　辟男子也其為帶猶五分絰去一耳(孔疏以婦人斬/衰不變帶以其)
　(重要故也婦人既重其要恐要帶與首絰麤細相似/故云其帶猶須五分首絰去一分耳以首尊於要但)
　(婦人辟男子/而重要帶爾)小記曰除成喪者其祭也朝服縞冠(孔/疏)
　(證祥祭之服非/素縞麻衣也)此素縞者玉藻所云縞冠素紕既祥
　之冠麻衣十五升布深衣也(孔疏證此經素縞麻/衣是大祥後所服)謂
　之麻者純用布無采飾也(孔疏若有采飾則謂之深/衣深衣篇所云是也縁以)
　(素則曰長衣聘禮長衣是也縁/以布則曰麻衣此麻衣是也)大祥除衰杖黒經白
　緯曰纖(孔疏戴徳/變除禮也)舊説纖冠者采纓也無所不佩紛
　帨之屬如平常也纖或作綅　賀氏循曰斬衰既虞
　卒哭受以成布六升夫服縁情而制故情降則服輕
　既虞哀必有殺是故以細代麤以齊代斬耳若猶斬
　之則非所謂殺也若謂以斬衰命章便謂受猶斬者
　則疏衰之受復可得猶用疏布乎是以斬衰之名本
　生於始死之服以名其喪耳不謂終其日月皆不變
　也　孔氏穎逹曰此明父母之喪初死至練冠衰升
　數之變并明練後除脱之差也成布六升者言三升
　四升五升之布縷既麤疏未為成布六升巳下其縷
　漸細與吉布相參故稱成布葛帶三重者既虞卒哭
　受服之節要中之帶以葛代麻帶又差小於前喪服
　𫝊云五服絰帶相差皆五分去一以四分見在作四
　股紏之積而相重四股則三重既變麻用葛因以為
　飾也未受服之前麻帶兩股相合此直云葛帶則首
　絰雖葛不三重猶兩股紏之也小祥練冠縓縁者父
　沒為母與父同也至小祥又以卒哭後冠受其衰而
　用練易其冠也又練為中衣以縓為領縁也大祥素
　縞麻衣者謂二十五月大祥祭此曰除脱則首服素
　冠以縞紕之身著朝服而為大祥之祭祭後哀情未
　除更反服微凶之服首著縞冠以素紕之身著十五
　升麻深衣也知用十五升者案雜記云朝服十五升
　此大祥之祭既著朝服則大祥之後麻衣麤細當同
　朝服也大祥之後更閒一月而為禫祭二十七月而
　禫禫而纖者禫祭之時𤣥冠朝服禫祭既訖而首著
　纖冠身著素端黄裳以至吉祭身著吉服尋常所服
　之物無不佩也　張子曰古者紡績其布當有吉凶
　二種若三四升之麤及緦繐之細或去縷之半或不
　事其布或不事其縷不容吉凶二用者皆是特為有
　喪者設所謂成布盖事縷事布供世俗常用成功之
　布但未加灰練耳其功尤麤略者為大功差細者為
　小功以蜃灰經鍊然後謂之練如此解之則練與成
　布義自兩安除首者麻葛重雖大功之喪可易三年
　之練冠舉大功之輕則齊衰可知練冠且去之故言
　除也　或問縓縁朱子答曰縓今淺絳色小祥以縓
　為縁一入謂之縓禮有四入之説亦是漸漸加深色
　耳然古人亦不専把素色為凶盖古人専用皮弁皮
　弁純白自今言之則為大凶矣　方氏慤曰疏衰即
　齊衰也比功布之升為疏故亦謂之疏斬衰又疏矣
　然不謂疏衰者以斬之義為重而疏不足以名之故
　也　彭氏絲曰除服先重者即男子先除首婦人先
　除帶也易服易輕者謂前喪為後喪所變男子得易
　要帶婦人得易首絰詳見下文　吳氏澄曰此明三
　年之喪初服至終服受變除之節士卒哭後受服降
　初服三等受冠降初冠一等去麻服葛謂男子去麻
　首絰服葛首絰去麻要帶服葛要帶女子唯去麻首
　絰服葛首絰要麻帶如初練後男子首除葛絰要葛
　帶不除女子要除麻帶首葛絰不除
　存疑陸氏佃曰檀弓練衣縓縁言其衣矣今言練冠
　縓縁著冠亦縓縁也玉藻縞冠素紕言其冠矣今言
　素縞麻衣著衣亦素紕也變素紕言素縞則其紕也
　以縞之素者也先儒謂深衣純之以布曰麻衣非是
　案麻至十五升布縷皆治即謂之朝服但朝服緇之
　不緇即謂之麻衣耳詩言麻衣如雪是也
易服者何為易輕者也斬衰之喪既虞卒哭遭齊衰之
喪輕者包重者特既練遭大功之喪麻葛重齊衰之喪
既虞卒哭遭大功之喪麻葛兼服之斬衰之葛與齊衰
之麻同齊衰之葛與大功之麻同大功之葛與小功之
麻同小功之葛與緦之麻同麻同則兼服之兼服之服
重者則易輕者也(麻葛重之/重直龍反)
　正義鄭氏康成曰説所以易輕者之義也既虞卒哭
　(孔疏兼言之謂士庶人若/大夫已上則虞受服也)謂齊衰可易斬服之節也
　輕者可施於卑服齊衰之麻以包斬衰之葛謂男子
　帶婦人絰也(孔疏言斬衰受服之時而遭齊衰初喪/男子輕要得着齊衰麻帶而兼包斬衰)
　(之葛帶也婦人輕首得着齊衰/麻首絰而兼包斬衰之葛絰也)重者宜主於尊謂男
　子之絰婦人之帶特其葛不變之也(孔疏言男子重/首特留斬衰麻)
　(絰婦人重要特/留斬衰要帶也)此言包特者明於卑可兩施(孔疏卑/謂男子)
　(卑要婦人卑首兩施謂施於齊/衰又得兼斬衰以其輕卑之也)而尊者不可貳也(孔/疏)
　(尊謂男子尊首婦人尊要故止得/尊於重服不可差貳兼服輕也)既練巳下言大功
　可易斬服之節也斬衰巳練男子除絰而帶獨存婦
　人除帶而絰獨存謂之單單獨也遭大功之喪(案此/謂成)
　(服/時)男子有麻絰(孔疏男子首空/著大功麻絰)婦人有麻帶(孔疏婦/人要空)
　(著大功/麻帶)又皆易其輕者以麻(孔疏男子又以大功麻/帶易練之葛帶婦人又)
　(以大功麻絰/易練之葛絰)謂之重麻既虞卒哭(案此大功/受服時)男子帶
　其故葛帶(孔疏以大功葛帶/輕於練之葛帶)絰期之葛絰婦人絰其
　故葛絰(孔疏大功葛絰輕於練/之葛絰故皆反練服)帶期之葛帶(孔疏謂/與期葛)
　(帶麤細同其實/是大功葛帶也)謂之重葛(案鄭注引服問絰期之絰/句謂斬衰既練絰帶巳除)
　(此時遭大功之喪男絰大功之麻絰婦帶大功之葛/帶其絰帶麤細與期同耳非服期之絰帶也孔疏自)
　(明鄭注/須善㑹)齊衰之喪巳下言大功可易齊衰期服之節
　也兼猶兩也不言包特而兩言者包特著其義兼者
　明有絰有帶耳(孔疏麻葛兼服之者即前文輕者包/重者特之義今齊衰既虞卒哭遭大)
　(功之喪易換輕者故麻葛兼服之卑者可包尊須特/著其尊卑之義於斬衰重服言之兼者直云絰帶麻)
　(葛兼有故於齊/衰輕服言之)不言重者三年之喪既練或無絰(孔/疏)
　(男除/首絰)或無帶(孔疏女/除要帶)言重者以明今皆有(孔疏絰/帶皆有)期
　已下固皆有矣兩者有麻有葛耳(孔疏言男子首與/要皆有麻葛婦人)
　(亦/然)葛者亦特其重麻者亦包其輕也(孔疏後服之麻/與前服之葛麤)
　(細同則得服後/麻兼服前葛也)又竟言有上服既虞卒哭遭下服之
　差惟大功有變三年既練之服小功已下則於上皆
　無易焉(孔疏服問篇小功緦不得/變大功巳上謂成人之喪)此言大功之葛與
　小功之麻同小功之葛與緦之麻同主為大功之殤
　長中言之服重者謂特之也(孔疏服重者前文重者/特是也易輕者前文輕)
　(者包/是也)則易輕者則男子與婦人也凡下服虞卒哭男
　子反其故葛帶婦人反其故葛絰其上服除則固自
　受以下服之受矣(孔疏男子婦人雖易前服之輕至/後服既葬之後還須反服其前喪)
　(故男子反服其故葛帶婦人反服其故葛絰經文據/其後喪初死得易前喪之輕注意則謂服滿還服前)
　(喪輕/服也)　孔氏穎逹曰斬衰齊衰既是重服云包云特
　則知齊衰大功亦包特也兼服之者男子則大功麻
　帶易齊衰之葛帶其首猶服齊衰葛絰是首有葛要
　有麻故云麻葛兼服之據男子也婦人則首服大功
　之麻絰要服齊衰之麻帶上下俱麻不得云麻葛兼
　服之也云麻葛兼服但施於男子不包婦人云易輕
　者男子則易於要婦人則易於首男子婦人俱得易
　輕也　呂氏大臨曰輕包重特止為斬既虞遭齊衰
　之喪而立麻葛重止為斬既練遭大功之喪而立麻
　葛兼服則為齊既虞遭大功之喪大功既虞遭小功
　之喪小功既虞遭緦之喪而立麻葛重者其始也以
　麻變葛(案雜記有三年之練冠則大/功之麻易之惟杖屨不易)麻葛兼服者其
　輕者變而兼服之(案閒𫝊麻同則兼服之服問緦之/麻不變小功之葛小功之麻不變)
　(大功/之葛)
　餘論彭氏絲曰閒𫝊所言易服皆是重喪遭輕喪之
　禮至於輕喪遭重喪則經文未載今舉一條見例假
　如初服齊衰之喪又遭斬衰之喪雖除下齊衰冠服
　别制斬衰冠服雖遇葬母亦服斬衰如遇母虞祔練
　祥又須著先所除下齊衰冠服俟卒事仍舊著斬衰
　服凡先遭輕喪後遭重喪者倣此故喪服小記云父
　母之喪偕先葬者不虞祔待後事其葬服斬衰孔疏
　云父母俱喪而猶服斬者從重也雖葬母亦服斬衰
　若為母虞祔練祥皆齊衰卒事反服重　陳氏澔曰
　案檀弓云婦人不葛帶者謂斬衰齊衰服帶不變也
　喪服大功章男女並陳有即葛九月之文是大功婦
　人亦受葛也又士虞禮餞尸章注云婦人大功小功
　者葛帶
　三年問第三十八
　　正義孔氏穎逹曰案鄭目録云名曰三年問者善
　　其問以知喪服年月所由此於别録屬喪服　朱
　　氏申曰三年之喪天下之通喪也故以是名篇
三年之喪何也曰稱情而立文因以飾羣别親疎貴賤
之節而弗可損益也故曰無易之道也(稱尺證反下/同别彼列反)
　正義鄭氏康成曰稱情而立文稱人之情輕重而制
　其禮也羣謂親之黨也無易猶不易也　孔氏穎逹
　曰此記者假設其問立文謂立禮之節文也飾謂章
　表也五服之親因三年之喪差降各表其親黨親謂
　大功以上疏謂小功以下貴謂天子諸侯絶期卿大
　夫降期以下賤謂士庶人服族其節分明不可損益
　故曰無易之道引舊語成文也(案此貴賤即親疏/中之貴賤孔疏是)
　陳氏澔曰人不能無群群不能無别立文以飾之則
　親疏貴賤之等明矣弗可損益者中制不可不及亦
　不可過是所謂無易之道也治親疏貴賤之節者惟
　喪服足以盡其詳服莫重於斬衰時莫久於三年故
　此篇列言五服之輕重而自重者始　吳氏澄曰此
　因問三年并及期九月五月三月諸服輕重之差情
　謂哀情文謂禮文群謂五服之衆人言五服各稱哀
　情之輕重而立隆殺之禮文因以表飾五服衆人哀
　戚輕重之情而分别所為服者之或輕或重與夫服
　喪者或貴而有絶有降或賤而無降各有品等之節
　也其親而服重或賤而無降者不可損之而減輕其
　疏而服輕或貴而有絶有降者不可益之而加重也
　其弗可輕重者乃一定無可改易之理也
　通論朱子曰夏商而上大㮣只是親親長長之意到
　周又添得許多貴貴禮數如始封之君不臣諸父昆
　弟封君之子不臣諸父而臣昆弟期之喪天子諸侯
　絶大夫降然諸侯大夫尊同則亦不絶不降此皆貴
　貴之義上世想皆簡略到周公搜剔出来立為定制
　更不可易
創鉅者其日久痛甚者其愈遲三年者稱情而立文所
以為至痛極也斬衰苴杖居倚廬食粥寝苫枕塊所以
為至痛飾也(創音/瘡)
　正義鄭氏康成曰飾情之章表也　孔氏穎逹曰創
　大則難愈痛甚者喪親傷腎乾肝斬斫之痛既甚故
　差亦遲立三年之文以表是至痛極者也　吳氏澄
　曰三年之文斬其衰苴其杖居則在倚廬所食者粥
　所寝者苫所枕者塊此皆三年喪之外文所以文内
　情至痛之表飾也此正答重喪三年之義
三年之喪二十五月而畢哀痛未盡思慕未㤀然而服
以是斷之者豈不送死有已復生有節也哉(斷丁/亂反)
　正義鄭氏康成曰復生除喪反生者之事也　孔氏
　穎逹曰人子於此二十五月之時悲哀摧痛猶未能
　盡憂思悲慕猶未能㤀而外貌喪服以是斷割若不
　以是裁斷則送死之情何時得已復吉之禮何有限
　節　吳氏澄曰此又言重喪雖名三年實則二十五
　月盖二十四月則兩期矣其第二十五月者第三年
　之月也大祥後除練服去絰杖則喪事畢矣其喪後
　所服至二十七月禫祭畢而除者此非喪之正服也
　故喪之正服止於二十五月　彭氏絲曰吉服無頓
　著之理故聖人為是祥服與禫服使之得以從容去
　凶就吉其實三年之喪二十五月而畢而加此兩月
　者乃服已殺又能引之使伸於禮在凶與吉之間二
　十五月者喪之正服也其喪後所服至二十七月者
　孝子哀情未㤀之餘服也
凡生天地之閒者有血氣之屬必有知有知之屬莫不
知愛其類今是大鳥獸則失喪其群匹越月踰時焉則
必反廵過其故鄉翔回焉鳴號焉蹢䠱焉踟蹰焉然後
乃能去之小者至於燕雀猶有啁噍之頃焉然後乃能
去之故有血氣之屬者莫知於人故人於其親也至死不
窮(喪息浪反號音豪啁張/留反噍子流反知音智)
　正義鄭氏康成曰匹偶也言燕雀之恩不如大鳥獸
　大鳥獸不如人含血氣之類人最有知而恩深也於
　其五服之親念之至死無止已
将由夫患邪淫之人與則彼朝死而夕㤀之然而從之
則是曾鳥獸之不若也夫焉能相與羣居而不亂乎(與/平)
　(聲曾音層焉/音煙為去聲)
　正義鄭氏康成曰言惡人薄於恩死則㤀之其相與
　聚處必失禮也　吳氏澄曰患猶病也謂有邪僻淫
　溺之病
将由夫脩飾之君子與則三年之喪二十五月而畢若
駟之過隙然而遂之則是無窮也(過音/戈)
　正義鄭氏康成曰駟之過隙喻疾也遂之謂不時除
　也　孔氏穎逹曰駟馬峻疾空隙狹小以峻疾過狹
　小急速之甚　朱氏申曰遂其心之所欲則無除喪
　之期也
　案脩飾謂脩其飾羣之道
故先王焉為之立中制節壹使足以成文理則釋之矣
　(為去/聲)
　正義鄭氏康成曰立中制節謂服之年月也釋猶除
　也去也　孔氏穎逹曰立中人之制以為年月限節
　壹謂齊同三年一閏天道小成子生三年免於父母
　之懐故服以三年成文章義理
　案相交曰文各别曰理先王憂邪淫者必忘親脩飾
　者且滅性故酌人情之中制一定之節使相交足以
　成文相辨足以成理
然則何以至期也曰至親以期斷(期音基下同/斷丁亂反)
　正義孔氏穎逹曰此明一期可除之節
　存疑鄭氏康成曰言三年之義如此則何以有降至
　於期也期者謂為人後者父在為母也答言服之正
　雖至親皆期而除也　孔氏穎逹曰言為父母本應
　三年何故為人後者為本生父母及父在為母而止
　於期為至親本以期斷故雖為他後及父在為母但
　以期也
　辨正孔氏穎逹曰經意父母本應三年何以至期有
　應除之義故答曰至親以期斷是明一期可除之節
　故禮期而練男子除絰婦人除帶下文云加隆故至
　三年是經意不據為人後及父在為母期鄭之此釋
　恐未盡經意
是何也曰天地則已易矣四時則已變矣其在天地之
中者莫不更始焉以是象之也
　正義鄭氏康成曰法此變易可以期也　孔氏穎逹
　曰言期時天地之中動植之物無不於前事之終更
　為今事之始聖人以人事法象天地故期年也
　案此言三年喪既練則首絰要帶因時變除有更始
　之象焉故親喪降期由此義而起也
然則何以三年也曰加隆焉爾也焉使倍之故再期也
　正義鄭氏康成曰言可以期何以乃三年為盖於父
　母加隆其恩使倍期也下焉猶然　孔氏穎逹曰焉
　猶然也言子既加隆於父母故然使倍之
由九月以下何也曰焉使弗及也
　正義鄭氏康成曰言使其恩不若父母　孔氏穎逹
　曰然使恩隆不及於期也五月不及九月三月不及
　五月轉相不及也
　案此因三年喪而明五服之制不言期上已明也
故三年以為隆緦小功以為殺期九月以為閒上取象
於天下取法於地中取則於人人之所以羣居和壹之
理盡矣(殺色/界反)
　正義鄭氏康成曰取象於天地謂法其變易也自三
　年以至緦皆歲時之數也言既象天地又足以盡人
　聚居純厚之恩也　孔氏穎逹曰隆謂恩愛隆重殺
　謂情理殺薄閒是隆殺之閒三年一閏是三年取象
　於一閏天地一期物終是一期取象於一周九月象
　陽數又象三時而物成也五月象五行三月象天地
　一時而氣變此五服之節皆取法天地也子生三年
　免於父母之懐故服三年人之一歲情意改變故服
　一期九月五月三月之屬亦逐人情而減殺是中取
　則於人取法天地與人三才並備故能調和羣衆聚
　居和諧専一義理盡備矣　陳氏澔曰期與大功在
　隆殺之閒故云以為閒和以情言謂情無不睦也壹
　以禮言謂禮無不至也
　案此總申上五服之制之義
故三年之喪人道之至文者也夫是之謂至隆
　正義鄭氏康成曰言三年之喪喪禮之最盛矣　孔
　氏穎逹曰此重明三年之義言於人道之中至極文
　理之盛人恩之至極隆厚也
是百王之所同古今之所壹也未有知其所由来者也
　正義鄭氏康成曰不知其所從来喻此三年之喪前
　世行之久矣　孔氏穎逹曰言三年之喪行之自逺
　不知自何代而来也案易繫辭曰古之葬者厚衣之
　以薪葬之中野不封不樹喪期無數尚書云百姓如
　喪考妣三載此云不知所由来者但不知定在何時
　唐虞以前喪服與吉服同皆以白布為之故郊特牲
　云大古冠布齊則緇之若不齊則皆用白布至三代
　吉凶異也
孔子曰子生三年然後免於父母之懐夫三年之喪天
下之逹喪也
　正義鄭氏康成曰逹謂自天子至於庻人　馬氏睎
　孟曰中庸曰期之喪逹乎大夫三年之喪逹乎天子
　父母之喪無貴賤一也然而世衰道微狃於習俗故
　雖宰我親受業於孔門猶以期可巳為問盖人情之
　大不羙也禮之所載三年問者豈亦當時之人疑此
　為重與故曰凡天地之閒有血氣之屬大至於鳥獸
　小至於燕雀莫不知愛其類又況於人乎其曰三年
　之喪人道之至文百王之所同古今之所壹則為此
　書者亦有為而作也
　
　
　
　
　
　
　
　
　
欽定禮記義疏卷七十一
欽定四庫全書
欽定禮記義疏卷七十二
　深衣第三十九
　　正義孔氏穎達曰案鄭目録云名曰深衣者以其
　　記深衣之制此於別録屬制度　吕氏大臨曰古
　　者衣裳殊制所以別上下也惟深衣之制衣連裳
　　而不殊盖私燕之服尚簡便也雖曰簡便不可以
　　無法故有五法之象　方氏慤曰有虞氏深衣而
　　養老𫝊曰庶人服短褐深衣則自天子至庶人皆
　　服之也
　　通論鄭氏康成曰深衣連衣裳而純之以采者素
　　純曰長衣有表則謂之中衣大夫以上祭服之中
　　衣用素士祭以朝服中衣以布明矣(孔疏天子大/夫四命爵弁)
　　(自祭故中衣用素天子之士諸侯之大夫亦士也/祭以朝服諸侯之士𤣥端亦衣朝服而裳異朝服)
　　(用布故中/衣亦布)　孔氏穎達曰長衣中衣及深衣其制
　　度同玉藻云長中繼揜尺若深衣則緣而已緣廣
　　寸半凡深衣皆諸侯大夫士夕時所著之服庶人
　　吉服亦深衣皆著之在表也朝服祭服有中衣喪
　　服亦有中衣檀弓練衣黄裏注云練中衣以黄為
　　内但不得繼揜尺耳喪服儀云帶緣各視其冠注
　　云緣如深衣之緣下云具父母大父母衣純以繢
　　以青之屬唯孤子深衣純以素但以緣而巳其吉
　　服中衣亦以采緣諸侯得綃黼為領丹朱為緣大
　　夫士不用綃黼丹朱但用采純而已其長衣若以
　　采緣則與吉服中衣同故知以素緣也若以布緣
　　則曰麻衣其喪服之中衣其純用布視冠布之麤
　　細至𦵏可以用素緣也練則用縓也詩之麻衣則
　　與此別彼謂吉服之衣也所以此稱深衣者以餘
　　服則上衣下裳不相連此深衣衣裳相連被體深
　　邃故謂之深衣　陳氏澔曰朝服祭服喪服皆衣
　　與裳殊惟深衣不殊則其被於體也深邃故名深
　　衣制同而名異者有四焉純之以采曰深衣純之
　　以素曰長衣純之以布曰麻衣著在朝服祭服之
　　内曰中衣
古者深衣盖有制度以應規矩繩權衡短毋見膚長毋
被土續衽鉤邊要縫半下(毋音無見同現衽而審/反又而鴆反要一遥反)
　正義鄭氏康成曰聖人制事必有法度毋見膚者衣
　取蔽形(孔疏若見膚/肉則褻也)毋被土為汙辱也續猶屬也衽
　在裳旁者也屬連之不殊裳前後也(孔疏若喪服裳/前三幅後四幅)
　(各自為之不相連今深衣裳一旁則連/之相著一旁有曲裾連之與相連無異)鉤邊若今曲
　裾也續或為裕三分要中減一以益下下宜寛也要
　或為優(孔疏凡布廣二尺二寸以四寸為縫一尺八/寸三分之為六寸減六寸以益下上二幅一)
　(尺二寸下二/幅二尺四寸)　孔氏穎達曰作記之時深衣無復制
　度故稱古者言盖疑辭衽謂深衣之裳以下闊上狹
　謂之衽接續此衽而鉤其旁邊要縫謂要中之縫下
　畔一丈四尺四寸要縫半之七尺二寸容舉足而行
　故宜寛也　方氏慤曰玉藻謂縫齊倍要以縫齊為
　倍則要縫為半矣此所以互言之　楊氏簡曰深衣
　屬裳則當續衣之衽使之長與裳齊也　吕氏大臨
　曰衣之旁幅下殺裳之旁幅上殺上下之衽相續而
　中曲　楊氏曰既合縫了又再覆縫合縫為續衽覆
　為鉤邊
　案深衣之異於禮服者在衣惟一領耳朝祭諸服其
　領直故左右二衽皆摺而掩於内以露裼衣至襲則
　出其左衽而右揜而裘與裼衣皆不見深衣則其領
　方交於兩衽之上先掩左衽於内次掩右衽於外故
　曰衽當旁也若裳則與朝祭大異朝祭之裳十二幅
　襞積而旁無殺縫深衣止六幅裁為十二幅故此篇
　於裳言之最詳盖朝祭之衣與裳別故衣有垂下之
　衽以蔽裳而裳之長短不必言深衣衣與裳連則衣
　垂下之衽無所用之故先言短長之無定而即言續
　衽言裳與衣相續在垂衽之處故孔氏直言此衽指
　裳前後左右皆有衽也既以六幅解為十二幅則每
　幅半有邊半無邉無邉則其縷易散而縫之亦不固
　故必以有邊者與無邉者相合先以無邊者緝之後
　以有邊者掩其外而再緝之謂之鉤邉故鄭氏曰衽
　謂裳幅所交裂也惟後中二片則必以有邊者相合
　與衣背縫一直而下皆削幅故曰負繩其名衽謂小
　要者衣之上與袖相屬裳之齊又倍要唯當要處最
　小也故禮衣有垂下之衽朝祭之衽無考而鄭言若
　今曲裾孔言朝服曲裾似朝祭下垂之衽亦上殺下
　廣惟喪服上廣下殺以變於吉若深衣則無此衽而
　有當旁之衽玉藻云衽當旁正指深衣之衽本篇續
　衽則眀所以衽當旁之故見此續處即禮服之垂衽
　處此䖏不用衽故衽當旁耳而鄭孔多􁂗續處言之
　諸儒多以朝祭之衽喪服之衽汩之則成棼手矣
袼之髙下可以運肘袂之長短反詘之及肘帶下毋厭
髀上毋厭脅當無骨者(袼音各亦作胳詘邱勿反厭/於甲反髀畢婢反當丁浪反)
　正義鄭氏康成曰袼衣袂當腋之縫也肘不能不出
　入袂屬幅於衣詘而至肘當臂中為節臂骨上下各
　尺二寸則袂肘以前尺二寸肘或為腕帶當骨緩急
　難為中也　孔氏穎達曰袼謂當臂之䖏袂中髙下
　宜稍寛大可以運動其肘袂二尺二寸肘尺二寸是
　容運肘也袂長二尺二寸并緣寸半為長二尺三寸
　半除去縫之所殺各一寸餘有二尺一寸半在従肩
　至手二尺四寸今二尺一寸半之袂得反詘及肘者
　以袂屬於衣幅廣二尺二寸身脊至肩但尺一寸也
　從肩覆臂又尺一寸是衣幅之畔覆臂將盡今又屬
　袂於衣又二尺一寸半故反詘其袂得及於肘也帶
　若當骨則緩急難中故當無骨之䖏此深衣帶下於
　朝祭服之帶也朝祭之帶則近上故玉藻云三分帶
　下紳居二焉是自帶而下四尺五寸也　馬氏睎孟
　曰服身之章身服之準故視肘以為袂肘尺二寸袂
　二尺二寸殺袂以為袪三袪以為要袪尺二寸倍為
　二尺四寸三之七尺二寸倍要以縫齊長一丈四尺
　四寸也
　案凡衣視身之長短有衽有邊有要有下有袼有袂
　有帶而短長適均纎曲各當此深衣之所以應規矩
　繩權衡也
制十有二幅以應十有二月袂圜以應規曲袷如矩以
應方負繩及踝以應直下齊如權衡以應平(圜圓同袷/音劫踝華)
　(上聲齊/音咨)
　正義鄭氏康成曰裳六幅幅分之以為上下之殺袂
　圜應規謂胡下也(司馬氏光曰牛領下垂者謂之胡/從袖口至袖下裁令勢圓如牛胡)
　(也口案袖根二尺二寸/袂  尺二寸故須裁)袷交領也古者方領(孔疏以/漢時領)
　(皆向下交垂故云古/者方領似今擁咽)如今小兒衣領(孔疏方折之也/  司馬氏光曰)
　(漢時小兒衣不可見今小兒/曡方幅繫頸下謂之涎衣)繩謂裻(司馬氏光曰裻/音督衣之背縫)
　(謂之/裻)與後幅相當之縫也踝跟也齊緝也　孔氏穎
　達曰每幅交解為二是十二幅也負繩謂衣之背縫
　及裳之背縫上下相當如繩之直非謂實負繩也
　陳氏祥道曰十二月者天之數規而圜者天之體矩
　應方者地之象直與平者人之道　吕氏大臨曰衣
　袂之制有三有侈者自服而侈之袷至袪而侈之朝
　服以上是也有端者自袷至袪方正而製之𤣥端素
　端是也有圜者内殺於袷外殺於袪中則胡下深衣
　是也欲使行者舉手以為容儀如規之圜也(案自服/之服恐)
　(誤或疑/是腋字)
　通論敖氏繼公曰十二幅謂衣六幅裳六幅是也盖
　衣身二幅左右袂各二幅是謂衣之六幅裳以六幅
　布交裂裁之為十二片其實止六幅也衣裳各六幅
　象一嵗之六隂六陽也
　存疑司馬氏光曰鄭注周禮袷狀如著(案此字/疑誤)横銜
　之繣潔於項顔師古注漢書繣結礙也潔繞也盖為
　結紐而繞項也今朝服有方心曲領以白羅為之方
　二寸許綴於圓領之上以繫於頸後結之或袷之遺
　象與而曲禮鄭注袷交領也則領之交㑹自方疑更
　無他物且從之以就簡易　葉氏夢得曰袂圜以應
　規不云領曲以應矩而云曲袷如矩以應方則袷與
　領非一物也張華注朱勃事引漢書音義頸下施衿
　正方儒者之服則領之外盖別有袷方折之加於領
　上此正古深衣之制若為交領則當在背何抱之云
　乎曲禮視不上於袷鄭氏亦以袷為交領袷當在帶
　之上所以尊天子若為交領無乃太髙乎
　案曲袷交領也以右襟之末斜交於左脅以左襟之
　末斜交於右脅則領不直垂而方矣温公及葉氏之
　疑似與注不符
故規者行舉手以為容負繩抱方者以直其政方其義
也故易曰坤六二之動直以方也下齊如權衡者以安
志而平心也
　正義鄭氏康成曰行舉手謂揖讓也引易言深衣之
　直方應易之文也政或為正心平志安行乃正或低
　或卬則心有異志者與　孔氏穎達曰所以袂圜中
　規者欲使行者舉手揖讓以為容儀如規也負繩背
　之縫也抱方領之方也以直其正解負繩欲使人直
　其政敎以方其義解抱方欲使義事方正記者既眀
　方直之義故引坤卦之六二直方以證之裳下之齊
　如權之衡低卬平也　方氏慤曰規矩者方圜之體
　方圜者規矩之用自曲袷如矩以應方而下皆上言
　體下言用惟袂則上言用下言體盖袂之圜非其體
　然及舉手以為容則圜爾乃其用然也上言如矩而
　後言負繩以衣先後為序下言負繩而後言抱方以
　易直方為序且應十有二月仰觀於天也直其政方
　其義俯察於地也可以運肘近取諸身也應規矩繩
　權衡逺取諸物也
　案易下言君子敬以直内義以方外則上自當作直
　其敬也方其義也此作直其政乃敬字譌其半今易
　作直其正又以政字之譌而去其半耳
五法巳施故聖人服之故規矩取其無私繩取其直權
衡取其平故先王貴之故可以為文可以為武可以擯
相可以治軍旅完且弗費善衣之次也(相息/亮反)
　正義鄭氏康成曰五法已施聖人服之言非法不服
　也貴之貴此衣也完且弗費言可苦衣而易有也(孔/疏)
　(以其完牢可苦事衣著以白布為/之不須黼黻錦繡是弗費而易有)深衣者用十五升
　布(孔疏與朝服相/類知十五升布)鍜濯灰治(孔疏打洗鍜濯用/灰治理使和熟也)純之
　以采善衣朝祭之服也自士以上深衣為之次(孔疏/玉藻)
　(諸侯朝朝服夕深衣大夫朝/𤣥端夕深衣是朝祭之次服)庶人吉服深衣而已(孔/疏)
　(吉服自深衣以下更無餘服故知庶人同之喪/服衰裳上下無差亦知庶人吉服乃深衣也)　陳
　氏祥道曰文事有爵弁服武事有韋弁服先儒以善
　衣為朝祭之服盖舉一端眀之也深衣異於餘服者
　不特衣裳連餘服幅前三後四深衣則十二幅矣餘
　服之帶三分帶下紳居二焉深衣之帶則當無骨者
　矣　方氏慤曰五法皆公必以規矩言無私者方圓
　有天地之象其無私尤足道也聖人以徳言先王以
　位言有徳足以稱之故服之有位足以作之故貴之
　端冕則有敬色所以為文介胄則有不可辱之色所
　以為武然端冕不可以為武介胄不可以為文兼之
　者惟深衣而已然文非若端冕可以視朝臨祭也特
　可以賛禮而為擯相而已武非若介胄可以臨難折
　衝也特可以運籌而治軍旅而已制有五法故曰完
　(案此訓完字/與鄭注相備)其實則布其色則白故弗費
　通論吕氏大臨曰深衣之用上下不嫌同名吉凶不
　嫌同制男女不嫌同服諸侯大夫士夕深衣庶人吉
　服深衣此上下同也有虞氏深衣而養老將軍文子
　除喪而受越人弔練冠深衣親迎女在塗壻之父母
　死深衣縞總以趨喪此吉凶男女同也
具父母大父母衣純以繢具父母衣純以青如孤子衣
純以素純袂緣純邊廣各寸半(大音泰緣悦絹反/廣古曠反純音準)
　正義鄭氏康成曰尊者存以多飾為孝繢畫文也三
　十以下無父稱孤純謂緣之也緣袂謂其口也(孔疏/綠其)
　(袂口非口/外別有緣)緣緆也(孔疏既夕鄭注在幅曰綼/在下曰緆此謂深衣下緣)緣邉衣
　裳之側(孔疏深衣外衿之邉有緣/裳外邉曲裾掩處亦有緣)廣各寸半則表裏
　共三寸矣惟袷廣二寸　陸氏朗曰大父母祖父母
　也　孔氏穎達曰具父母父母俱在也大父母具亦
　然若其不具一存一亡不必純以繢也有父母而無
　祖父母故飾少而純以青若無父母惟祖父母在亦
　當然也　吕氏大臨曰三十以下無父可以稱孤三
　十以上有為人父之道不言孤也　陳氏祥道曰具
　父母大父母純以繢備五采以為樂也具父母純以
　青體少陽以致敬也孤子純以素存凶飾以致哀也
　小祥純以縓則大祥緣以布吉時夕服緣以采　方
　氏慤曰褏口謂之袂裳下謂之緣衣側謂之邉其純
　皆寸半三五之數也
　總論朱子曰深衣裁用細白布度用指尺中指中節
　為寸衣二幅不裁其長過脇下屬於裳用布二幅中
　屈而下垂之如今之直領衫但不裁破腋下每幅之
　下屬裳三幅裳交解十二幅上屬於衣其長及踝用
　布六幅每幅裁為二幅一頭廣一頭狹狹頭當廣頭
　之半以狹頭向上而聨其縫以屬於衣每三幅屬衣
　一幅圓袂用布二幅各中屈之如衣之長屬於衣之
　左右而縫合其下以為袂其本之廣如衣之長而漸
　圓殺之以至袂口則其徑一尺二寸方領兩襟相掩
　衽在腋下則兩領之㑹自方曲裾用布一幅如裳之
　長交解裁之曡兩廣頭並令向上布邉不動但稍裁
　其内旁大半之下令漸如魚腹末如鳥喙内向而緝
　之相㳫綴於裳上之右旁以掩裳際右幅在下左幅
　在上布邉在外裁處在内(案朱子晚嵗所著深衣去/舊説曲裾之制而不用兹)
　(姑存之以/備考耳)衣裳皆緣緣用黑繒具父母以青大父母
　以繢領表裏各二寸裳下及邊表裏各一寸半皆就
　布緣袂口表裏亦一寸半布外接出大帶帶用白繒
　廣四寸夾縫之其長圍要而結於前再繚之而為兩
　耳及垂其餘為紳下與裳齊以繒緣其紳之兩旁及
　下表裏各半寸如緣之色復以五綵縧廣二寸約其
　相結處長與紳齊
　投壺第四十
　　正義孔氏穎達曰案鄭目録云名曰投壺者以其
　　記主人與客燕飲講論才藝之禮也此於別録屬
　　吉禮亦實曲禮之正篇是投壺與射為類此於五
　　禮宜屬嘉禮也或云宜屬賓禮　司馬氏光曰投
　　壺細事聖人取之以為禮用諸鄉黨用諸邦國其
　　故何哉鄭康成曰投壺射之細也君子射以觀徳
　　為其心平體正端一審固然後能中故也夫審度
　　於此而取中於彼仁道存焉疑畏則疎惰慢則失
　　義方象焉左右前却過分則差中庸著焉得一失
　　二成功盡棄戒懼眀焉是故投壺可以治心可以
　　脩身可以為國可以觀人古者壺矢之制揖讓之
　　容今雖闕焉然其遺風餘象猶可彷彿也　吕氏
　　大臨曰燕飲有射以樂賓且以習容以講藝也庭
　　之脩廣或不足以張侯置鵠賔客之衆或不足以
　　備官比耦則弧矢之事不能行而比禮比樂志正
　　體直所以觀徳者猶在此先王所以不廢也　應
　　氏鏞曰壺之為器所以實酒而置之席間者也春
　　秋曰尊以魯壺周官曰其朝獻用兩壺禮器曰五
　　獻之尊門内缶門外壺其始必於燕飲之閒謀以
　　樂賔或病於不能射也舉席閒之器以寄射節焉
　　投壺以為樂猶擊缶以為樂也以所飲之壺寓所
　　投之矢制禮者因為之節文且用樂以宣達其情
　　此投壺所由興也　陳氏澔曰此為大夫士投壺
　　之禮然左𫝊載晉侯與齊侯燕投壺則諸侯亦有
　　之
投壺之禮主人奉矢司射奉中使人執壺(奉上/聲)
　正義鄭氏康成曰矢所以投者也中士則鹿中也(孔/疏)
　(鄉射記云大夫兕中士鹿中中之形刻木為之狀如/兕鹿而伏背上立圜圈以盛算鄭不云兕中畧之也)
　(於陳氏祥道曰投壺禮輕/  射故但用中之下而已)射人奉之者投壺射之類
　也其奉之西階上北面(孔疏皆在西階/上欲就賔處也)　孔氏穎達
　曰主人阼階之上西面奉持其矢中謂受算之器鄉
　射禮司射升自西階階上北面此奉中亦然使人執
　壺於司射之西北面惟云使人不言官者以賤畧之
　也知是大夫士禮者以經云主人請賔是平敵之辭
　若諸侯則燕禮大射每事云請於公不云主人請賔
　也非諸侯禮而經云奏貍首者別取燕飲之義其諸
　侯相燕亦有投壺故左𫝊云晉侯與齊侯燕投壺然
　則天子亦有之但古禮亡無以知也　方氏慤曰矢
　將以授賔故主人奉之中將以待𫉬故司射奉之壺
　將以待投故使人執之而已曰使人不必有攸司夫
　人而為之可也中必象獸形者以服猛為義因而為
　隆殺猶侯用虎豹之屬爾必謂之中者以中為善故
　也奉之使司射所投謂之矢皆以是而已
　存疑孔氏穎達曰執壺之人賤於司射故在司射之
　西以凡行禮統於主人雖俱在西階而當尊東故燕
　禮大射宰夫代公為主人與賔俱升西階而主人在
　東也
　案主人在阼司射等當自西階東從主人於尊東安
　得云俱在西階且西階亦不得云當尊東
　總論孔氏穎達曰自此至曰辟論燕禮説屨升堂之
　後主賔請投辭受之節
主人請曰某有枉矢哨壺請以樂賔賓曰子有㫖酒嘉
殽某既賜矣又重以樂敢辭主人曰枉矢哨壺不足辭
也敢固以請賓曰某既賜矣又重以樂敢固辭主人曰
枉矢哨壺不足辭也敢固以請賔曰某固辭不得命敢
不敬從賓再拜受主人般還曰辟主人阼階上拜送賓
般還曰辟(哨七笑反樂音洛般盤同還旋同辟避同大/戴上無某既賜矣句下作某賜㫖酒嘉殽)
　正義鄭氏康成曰燕飲酒既説屨升坐(孔疏燕禮取/爼以出卿大)
　(夫皆降賔反入及卿大夫皆説屨升席羞庶羞之後/乃云若射知此亦然也若鄉射則在飲酒未旅前以)
　(詢衆庶禮/重故早也)主人乃請投壺也否則或射所謂燕射也
　枉哨不正貌為謙辭(孔疏枉謂曲而不/直哨謂哨峻不正)固之言如故
　也言如故辭者重辭也不得命不以命見許也賔再
　拜受拜受矢也主人既辟進授矢兩楹之間也拜送
　送矢也辟亦於其階上　孔氏穎達曰賔既許主人
　投壺賔乃於西階上北面再拜遙受矢也主人見賔
　拜乃般還曲折還謂賓曰今辟而不敢受言此者欲
　止賓之拜也於是賓及主人皆来兩楹之間相就俱
　南面主人在東授矢與賔主人復歸阼階上北面拜
　送矢賔亦歸西階上般還而告主人曰今辟而不敢
　受亦以止主人拜也鄉飲酒鄉射拜受爵送爵皆北
　面知此亦當北面　吕氏大臨曰投壺禮有加於射
　禮者不敢以禮殺而紓吾敬也燕樂而不淫禮殺而
　敬不衰此徳所以脩交所以久也
　存疑熊氏安生曰拜時般還或可東西面相拜曰辟
　者是賛者来辭告主人及賔言曰辟
　案鄉射有司請射賔對曰某不能為二三子許諾有
　司授弓矢無主賔授受拜辟諸文者盖弓矢主賔自
　取不必授受也又射禮賈氏公彦疏云投壺因燕而
　為之此為衆習禮不専為已也盖鄉射公事投壺情
　好也君子不以情好而為狎故其辭彌恭其節彌謹
　　右請投
已拜受矢進即兩楹閒退反位揖賔就筵
　正義鄭氏康成曰主人既拜送矢又自受矢進即兩
　楹閒者言將有事於此也退乃揖賔即席欲與偕進
　眀為偶也賔席主人席皆南鄉間相去如射物(孔疏/物謂)
　(射者所立之處物長三尺闊一尺二寸兩物東西相/去容一弓故郷射記云物長如笴其間容弓距随長)
　(武注云笴長三尺/距随者物横畫也)　孔氏穎達曰此眀賔主受矢就
　筵之節主人拜送矢之後主人賛者持矢授主人主
　人於阼階受矢既受矢之後来就兩楹間看投壺處
　所乃却退反阼階之位西面揖賔令就投壺之筵相
　對為位而共投壺也
　　右就筵
司射進度壺間以二矢半反位設中東面執八算興請
賓曰順投為入比投不釋勝飲不勝者正爵既行請為
勝者立馬一馬從二馬三馬既立請慶多馬請主人亦
如之(度徒洛反比毗志反飲去聲大戴無以二/矢半四字首作請於賔曰投壺之令曰)
　正義鄭氏康成曰度壺度其所設之處也壺去坐二
　矢半則堂上去賔席主人席邪行各七尺也反位西
　階上位也設中東面既設中亦實八算於中横委其
　餘於中西執算而立以請賔俟投請猶告也順投矢
　本入也比投不拾也勝飲不勝言以能養不能也
　正爵所以正禮之爵也或以罰或以慶馬勝算也謂
　之馬者若云技藝如此任為將帥乗馬也射投壺皆
　所以習武因為樂　孔氏穎達曰此眀度壺設算告
　賔之法進度壺者司射於西階上執壺之人處受壺
　乃東向来賔主筵前進量度其壺置於賔主筵南也
　投壺日中於室日晚於堂大晚於庭各随光眀故也
　矢有長短随地廣狹而度壺皆使去賔主之席二矢
　半也室中去席五尺堂上去席七尺庭中去席九尺
　司射度壺既畢更還西階上位取中稍進東面而設
　中也於中西東面手執八算而興起其中裏亦實八
　算矢有本末投矢於壺以矢本入者乃名為入為之
　釋算若矢以末入則不名為入不為之釋算比頻也
　賔主投壺要更遞而投不得以既入喜悦而己頻投
　頻投雖入亦不為之釋算也正爵此謂罰爵然慶罰
　皆正禮也既行謂正爵竟也立馬謂取算以為馬表
　勝數也每一勝輒立一馬禮以三為成但勝偶未必
　得三得二即徹取劣偶之一以足勝偶之二為三故
　云一馬從二馬定本無此一句三馬既立請慶多馬
　者其勝已成又酌酒慶賀多馬之偶也云亦如之者
　司射請賔之黨每事必應曰諾既竟則司射又悉以
　告主人主人應諾亦悉如賔也　吕氏大臨曰矢本
　入則本末之序正左右拾投則賔主之儀答不如是
　不釋算所以責審固詳節文所以觀人之徳不尚於
　茍中也　方氏慤曰凡射人各四矢四矢則四算投
　壺亦如之賔與主則八算矣故此言執八算也數成
　於三故三馬既立請慶多馬
　通論孔氏穎達曰案鄉射禮三耦先射賔主乃射以
　射禮重也此投壺不立三耦以投壺禮輕故也
　案射禮主人為下射賔為上射然則此亦賔黨為上
　投主黨為下投矣
　存異陸氏佃曰比投引手就壺使入後世投壺坐欲
　四縣恐其比入也(案比投與拾投/相反陸說非)　方氏慤曰算與
　馬一也方其執之謂之算以計多少為義及其釋之
　謂之馬以勝敵為義　姚氏舜牧曰投壺與射皆三
　番而止每番勝則立一馬若將所執八算立一馬則
　止七算在手立二馬則止六算在手萬一賔主皆中
　止釋六算乎愚以算自是算馬自是馬
　案算言釋馬言立下言馬各直其算則算非馬可知
　特無以考其形制之詳耳漢人格法有功馬散馬皆
　刻馬象而植之晉人掘地得玉馬或以為此即投壺
　所立之馬也若姚氏慮以算為馬將不足於釋則更
　誤儀禮鄉射記箭籌八十注籌算也八十畧以十耦
　為正也故一耦射則實八算於中是算之全數有八
　十臨射則計耦而供之如四耦則供三十二算三耦
　則供二十四算也豈止八算而已乎
　　右請賓
　　　案此投壺定法而司射以告賓主之辭吳氏澄
　　　分設壺設中為一節請賓請主為一節
命弦者曰請奏貍首間若一大師曰諾(間閒厠之間又/去聲大音泰)
　正義鄭氏康成曰弦鼓瑟者(孔疏鄭知鼓瑟者約鄉/射禮用瑟也案下有魯)
　(鼓薛鼓節亦有鼓以弦/為重故特云命弦者)貍首詩篇名今逸射義所云
　曾孫侯氏是也(案射義貍首詩曰曽孫侯氏四正具/舉大夫君子凡以庶士小大莫處御)
　(于君所以燕以/射則燕則譽)閒若一者投壺當以為志取節焉(孔/疏)
　(閒若一謂前後樂節中閒疏數如一也投/壺者當聽之以為志取投合於樂節也)　孔氏穎
　達曰此眀司射命工作樂節投壺之儀諾承領之辭
　　吕氏大臨曰貍首之詩言賔主以禮相㑹也猶瓠
　葉兎首不敢以微薄廢禮而忘驩也賔主之驩於是
　乎交非特諸侯之事故卿大夫士亦得用也　方氏
　慤曰以弦歌貍首故命弦者奏之閒者樂之節欲其
　終始相協故曰若一
　通論孔氏穎達曰案鄉射三番初一番耦射不釋算
　第二番釋算未作樂第三番乃用樂今投壺發初即
　用樂者以投壺禮輕主於歡樂故也非諸侯投壺而
　奏貍首者義取燕飲之儀猶鄉射奏騶虞不計人之
　尊卑也　陸氏佃曰鄭氏謂弦鼓瑟者也鄉飲酒記
　曰工四人二人瑟瑟先鄉射盖亦命弦者變言大師
　重鄉射也
　存疑陸氏佃曰閒若一言或間亦或一也間若間歌
　一歌一奏閒一無閒焉以為樂也非以為節也
　案閒字作中閒之閒孔疏甚眀陸氏解為閒歌之間
　非也投壺或於室或於堂於庭時有堂上堂下異樂
　乎亦迂矣
　　右作樂
　　　案此亦司射命樂工之辭朱子以後魯鼓薛鼓
　　　繫此下故云然其歌與鼓以為投節也
左右告矢具請拾投有入者則司射坐而釋一算焉賔
黨於右主黨於左(拾音/渉)
　正義鄭氏康成曰拾更也告矢具請更投者司射也
　司射東面立釋算則坐以南為右北為左也(孔疏右/謂司射)
　(之前稍南左謂/司射之前稍北)已投者退各反其位(孔疏反位謂主/黨於東賔黨於)
　(西也鄉射禮射畢各反其位則知/投壺畢亦各反其位辟後来也)　孔氏穎達曰此
　論投壺中者釋算之儀左謂主人右謂賔客司射告
　主與賔以矢具也請拾投者司射又請賔主更遞而
　投也若矢入壺則司射乃坐釋一算於地　方氏慤
　曰拾者更也與曲禮言拾級喪禮言拾踊同義賔黨
　於右主黨於左者主人尊賔故也凡言左右以右為
　尊　陳氏澔曰主賔席皆南鄉主居左賔居右
　案此一節正投之事賔主投畢則賔主之黨繼投其
　釋算亦各從其黨或謂算釋於中孔云釋於地誤攷
　鄉射禮釋𫉬者執中一人執算從之釋獲者坐設中
　受算坐實八算於中横委其餘於中西南射中則釋
　一算於地賔主射畢有餘算則反委之仍於中西南
　又改實八算於中以待繼射者是算先實於中後釋
　於地孔不誤也
卒投司射執算曰左右卒投請數二算為純一純以取
一算為竒遂以奇算告曰某賢於某若干純奇則曰奇
鈞則曰左右鈞(數色主反純音全奇居衣反大/戴作有勝則司射以其算告)
　正義鄭氏康成曰卒已也賔主之黨畢已投司射又
　請數其所釋左右算如數射算一純以取實於左手
　十純則縮而委之每委異之有餘則横諸純下一算
　為奇奇則縮諸純下兼斂左算實於左手一純以委
　十則異之其他如右獲畢則司射執奇算以告於賔
　與主人也(孔疏皆鄉/射禮文)若告云某賢於某者未斥主黨
　勝與賔黨勝與以勝為賢尚技藝也鈞猶等也等則
　左右手各執一算以告　孔氏穎達曰此眀投壺算
　數之儀司射於壺西東面執算請也純全也二算合
　為一全一純則別而取之一算謂不滿純者奇隻也
　遂以奇算告者奇餘也謂左右數鈞等之餘算或左
　或右不定故稱某賢賢為勝者也勝者若有雙數則
　云若干純假令十算則云五純也鈞猶等也等則左
　右各執一算以告司射東面則東西為縮每十雙則
　東西縮為一委每有十雙更別委之故曰每委異之
　有餘謂不滿十雙或八雙九雙以下則横於十純之
　西南北置之若惟有一算則縮之零純之下在零純
　之西東西置之此數右算之法若數左算則總斂地
　之算實於左手每一純取以委地滿十則異之謂滿
　十純則總為一委其他所縱所横如右𫉬也　方氏
　慤曰干猶枚也與服衣若干尺之干同
　存疑孔氏穎達曰若有奇數則曰奇假令九數則曰
　九竒也
　辨正朱子曰孔疏勝於儀禮賈疏然恐是九算則曰
　四純一奇
　　右請投視算
　　　案吳氏澄分拾投釋算為一節卒投數算為一
　　　節
命酌曰請行觴酌者曰諾當飲者皆跪奉觴曰賜灌勝
者跪曰敬養(奉芳勇反養羊尚反大戴首作司射舉手/曰勝者之弟子為不勝者酌諾下有已酌)
　(皆請舉/酒六字)
　正義鄭氏康成曰司射又請於賔與主人以行正爵
　酌者勝黨之弟子升酌奠於豐上不勝者坐取乃退
　而跪飲之(孔疏據鄉/射禮文)灌猶飲也言賜灌者服而為尊
　敬辭也周禮曰以灌賔客賜灌敬養各與其偶於西
　階上如飲射爵　孔氏穎達曰此眀飲不勝之儀司
　射命此酌酒者曰敬以請賔與主人行觴謂罰爵之
　事賔主已許汝當酌之勝黨弟子受領許酌乃於西
　階上南面設豐洗觶升酌坐奠於豐上勝者與不勝
　者俱升西階勝者在東不勝者跪取豐上之爵手奉
　其觴曰䝉賜灌勝者跪執之曰敬以此觴而養不能
　也鄉射禮弟子奉豐升設於西楹之西勝者之弟子
　洗觶升酌南面坐奠於豐上是也　吕氏大臨曰勝
　飲不勝者以能養不能也君使士射不能則辭以疾
　射者男子之事故以不能者為病病必有養當飲者
　跪奉觴曰賜灌勝者跪曰敬養酒者所以養病也能
　者不敢以勝驕人爭求勝而辭養也不能者知不勝
　為已病不敢以已有病而辭養也　馬氏睎孟曰奉
　觴曰賜灌受之以禮而不怨勝者跪曰敬養獻之以
　禮而不矜
　　右卒投飲不勝者
正爵既行請立馬馬各直其算一馬從二馬以慶慶禮
曰三馬既備請慶多馬賔主皆曰諾正爵既行請徹馬
　(大戴首有司正曰三字/又請下有為勝者三字)
　正義鄭氏康成曰飲不勝者畢司射又請為勝者立
　馬當其所釋算時也三立馬者投壺如射亦三而止
　也三者一黨不得三勝其一勝者并其馬於再勝者
　以慶之眀一勝不得慶也飲慶爵者偶親酌不使弟
　子無豐(孔疏飲不勝之時賤其無能故不親/酌今既尊賢當須親酌手自授之也)請徹馬
　投壺禮畢可以去其勝算也既徹馬無算爵乃行
　孔氏穎達曰此眀立馬以表賢能之事正爵謂正禮
　罰酒之爵既行飲畢之後司射請為勝者樹標其馬
　直當也謂所立之馬各當其初釋算之前所釋之算
　當中之西也賔主或兩勝或一勝即以少足益於多
　助勝者為榮以慶賀多馬　馬氏睎孟曰立馬以表
　其勝徹馬以掩其不勝則投壺一用而禮義為備也
　　應氏鏞曰勝者豈能全勝將有缺而不足之算不
　勝者間有所得必有棄而不録之算取不勝者不用
　之馬而補勝黨未足之算則零算不遺而勝算有助
　所以成人之羙所以遜已之能以與人也
　通論孔氏穎達曰案鄉射禮初番三耦射但唱𫉬而
　已未釋算亦未飲不勝者第二番耦射畢賔主之黨
　皆射畢乃釋算飲不勝者第三番三耦及賔主等皆
　射中鼓節乃釋算飲卒觶今投壺初則不立三耦惟
　賔主三番而止
　案三番左右鈞則皆無立馬行爵者然適鈞者最少
　故不言且禮以樂賔或即行相慶禮也
　　右三投慶多馬
　　　案吳氏澄以上罰爵為一節此分立馬慶爵徹
　　　馬為三節以上投壺禮之正經
算多少視其坐籌室中五扶堂上七扶庭中九扶算長
尺二寸壺頸脩七寸腹脩五寸口徑二寸半容斗五升
壺中實小豆焉為其矢之躍而出也壺去席二矢半矢
以柘若棘毋去其皮(大戴其坐下有既算周則復/始句其皮下有大七分三字)
　正義鄭氏康成曰算用當視坐投壺者之衆寡為數
　也投壺者人四矢亦人四算籌矢也鋪四指曰扶一
　指案寸春秋𫝊曰膚寸而合(孔疏引公羊𫝊/文證膚與扶同)投壺者
　或於室或於堂或於庭其禮䙝随晏早之宜無常處
　算長尺二寸其節三扶可也或曰算長尺有握握數
　也脩長也實以小豆取其滑且堅矢以柘棘取其堅
　且重也舊説矢大七分或以棘取無節　孔氏穎達
　曰此眀算及矢長短多少并壺之大小及矢之所用
　以儀禮準之此亦正篇之意算之多少視其所坐之
　人每人四矢四算也　吕氏大臨曰五扶七扶九扶
　其多少之數以廣狹為之差皆陽數也壺頸脩七寸
　腹脩五寸口徑二寸半容斗五升壺去席二矢半亦
　陽數也算長尺二寸天數也君子之所法象必本諸
　天求諸陽因節文而託其義雖小事有所不廢也
　方氏慤曰謂之籌者以計多少為義謂之矢者以觀
　中否為義算長尺二寸者欲其有别於矢故加二寸
　焉
　通論陳氏祥道曰先王制禮未嘗無所因焉故室中
　必用几而因几以度室堂上必用筵而因筵以度堂
　野外必用歩而因歩以度野投壺用指而已故因指
　以度籌
　存疑鄭氏康成曰腹容斗五升三分益一則為二斗
　(孔疏以斗五升故加三/分益一從整數計之)得圜囷之象積三百二十四
　寸也以腹脩五寸約之所得求其圜周圜周二尺七
　寸有奇是為腹徑九寸有餘也
　辨正朱子曰經言所容止於斗有五升而注乃以二
　斗釋之經言圜壺之實數注乃借方體言之算法所
　謂虚加之數也盖壺為圜形斗五升為奇數皆繁曲
　而難計故算者之術必先借方形虚加整數以定其
　法然後四分去一以得圜形之實此鄭氏所以舎斗
　五升之經文而直以二斗為説也然其言知借而不
　知還知加而不知減乃於下文遂并方體之所虚加
　以為實數又皆必取全寸不計分釐定為圜壺腹徑
　九寸而圍二尺七寸則為失之疏家雖知其失而依
　違其間是以讀者不能無疑今以算法求之此言二
　斗之量者計其積實當為三百二十四寸而以其髙
　五寸者分之則每髙一寸為廣六十四寸八分此六
　十四寸者為正方又取其八分者割裂而加於正方
　之外則四面各得二釐五毫之數乃復合此六十四
　寸八分者五為一方壺則其髙五寸其廣八寸五釐
　而外方三尺二寸二分中受二斗如注之初説矣然
　此方形者算術所借以為虚加之數爾若欲得圜壺
　之實數則當就此方形規而圜之去其四角虛加之
　數四分之一使六十四寸八分者但為四十八寸六
　分三百二十四寸者但為二百四十三寸則壺腹之
　髙雖不減於五寸其廣雖不減於八寸五釐而其圍
　則僅為二尺四寸一分五釐其中所受僅為斗有五
　升如經之云無不諧會矣
魯令弟子辭曰毋幠毋敖毋偝立毋踰言偝立踰言有
常爵薛令弟子辭曰毋幠毋敖毋偝立毋踰言若是者
浮(幠音呼敖去聲/幠大戴作荒)
　正義鄭氏康成曰弟子賔黨主黨年穉者也為其立
　堂下相䙝慢司射戒令之謂魯薛者禮衰乖異不知
　孰是也幠敖慢也偝立不正向前也踰言逺談語也
　常爵常所以罰人之爵也浮亦謂是也晏子春秋曰
　酌者奉觴而進曰君令浮晏子時以罰梁丘據(孔疏/引以)
　(證浮是罰爵之義/小爾雅云浮罰也)浮或作匏或作符踰或為遙　孔
　氏穎達曰此一篇是周公正經而有魯薛之事者記
　者以周衰之後魯與薛有當時投壺號令弟子之異
　未知孰是故因以記之浮罰之爵薛令弟子異於魯
　其意則同　吕氏大臨曰飲晏之間易狎童子之心
　易流令之所以飭其敬不令而責之敬則近於暴故
　令之而後浮　方氏慤曰前曰正爵此曰常爵何也
　以禮言則曰正以法言則曰常前兼於慶故以禮言
　之此主於罰故以法言之
　存疑陸氏佃曰魯同姓之親也薛異姓之親也記魯
　令著所以待同姓之禮如此故曰有常爵記薛令著
　所以待異姓之禮如此故曰若是者浮盖曰若是者
　浮則辭有不婉矣
　案大戴禮投壺篇與此篇小異不知孰為周初本文
　盖記者各以意脩潤也
司射庭長及冠士立者皆屬賓黨樂人及使者童子皆
屬主黨(大戴上有堂下司正四字下有降揖句見後注/疏此節在盡用之為射禮下今從陳氏澔本)
　正義鄭氏康成曰庭長司正也(孔疏案鄉飲酒將旅/之時使相為司正察)
　(飲酒不如儀者故/知庭長司正也)使者主人所使薦羞者樂人國子
　能為樂者(孔疏以國子習樂故云國子能為樂者眀/此樂人非瞽矇眡瞭之徒以其能與主人)
　(之黨而/觀禮也)此皆與於投壺　孔氏穎達曰冠士者謂外
　人来觀投壺成人加冠之士尊之故令屬賔黨若童
　子賤則屬主黨也　陳氏祥道曰主人以仁接賔則
　樂人樂賔者也使者及童子事人者也故屬主黨司
　射作人者也庭長正人者也冠士行禮者也立者觀
　禮者也故屬賔黨壺以授矢致樂者也故主黨執之
　中以盛算取勝者也故賔黨奉之然黨雖有賔主之
　辨而主黨之樂人必位於西階之上使人執壺亦立
　於司射之側凡皆所以就賔又曰侍射則約矢侍投
　則擁矢是投壺與射禮無異特繁簡不同爾
鼓○□○○□□○□(吳澄本/作○)○○□半○□○□(吳/澄)
(本少一/○一□)○○○□□○□○魯鼓○□○○○□□○
□○○□□○□○○□□○半○□○○○□□○
薛鼓取半以下為投壺禮盡用之為射禮魯鼓○□○
○□□○○半○□○○□○○○○□○□○(大戴/禮下)
(尚有一□一/○朱子從之)薛鼔○□○○○○□○□○□○○○
□○□○○□○半○□○□○○○○□○
　正義鄭氏康成曰此魯薛擊鼓之節兩家之異故前
　後兼列之圜者擊鼙方者擊鼓古者舉事鼔各有節
　聞其節則知其事矣投壺之鼓半射節者投壺射之
　細也射謂燕射　孔氏頴達曰每一圜㸃則一擊鼙
　每一方㸃則一擊鼓頻有圜㸃則頻擊鼙頻有方㸃
　則頻擊鼔此射與投壺相對用半鼓節為投壺用全
　鼓節為射禮投壺在室在堂是燕樂之事故知此射
　亦謂燕射非謂大射及鄉射也　方氏慤曰魯薛之
　鼓既異而𫝊之者又異故記者兩存之　陳氏祥道
　曰魯薛所令之辭所制之鼓雖見於經其詳不可得
　知也觀春秋齊晉之君以此行燕禮為會同之主於
　其中否以卜興衰其重投壺之禮如此則魯薛之詳
　亦不是過也
　存疑陸氏佃曰魯投壺之鼔多薛投壺之鼓少亦所
　以待同姓異姓之別也詩曰在宗載考有是哉
　案魯薛鼔各有二者前為初投之節後為再投三投
　之節也鼓以君樂五聲不得不和升歌下管閒歌合
　樂無不用鼓者故魯鼓薛鼓總以鼓名之也
　　案以上投壺禮之記(朱子分五節/各次本經下)　大戴記降揖
　　其阼階及樂作皆與射同節　少儀記侍投則擁
　　矢勝則洗而以請客亦如之不角不擢馬(朱子并/採入記)
　　(故附/存之)
　儒行第四十一(行下/孟反)
　　正義孔氏穎達曰案鄭目録云名曰儒行者以其
　　記有道徳者所行也此於別録屬通論　又曰孔
　　子説儒凡十七條上十五條皆言賢人之儒第十
　　六條眀聖人之儒十七條之儒是夫子自謂也
　　吕氏大臨曰儒者之行一出於義理皆吾性分所
　　當為非以自多求勝於天下也此篇之説有矜大
　　勝人之氣少雍容深厚之風有道者不為也謂孔
　　子言之殊可疑然其言不合於理義者殊寡學者
　　果踐其言亦不愧於為儒矣此先儒所以存於篇
　　也與
魯哀公問於孔子曰夫子之服其儒服與孔子對曰丘
少居魯衣逢掖之衣長居宋冠章甫之冠丘聞之也君
子之學也博其服也鄉丘不知儒服(與平聲少詩照反/上衣去聲長丁丈)
　(反上冠/去聲)
　正義鄭氏康成曰哀公館孔子見其服與士大夫異
　又與庶人不同疑為儒服而問之逢猶大也(孔疏詩/維柞之)
　(枝其葉逢/逢盛大貌)大掖之衣(孔疏大掖/肘掖之寛)大袂襌衣也此君子
　有道藝者所衣也孔子生魯長而之宋而冠焉宋其
　祖所出也衣少所居之服冠長所居之冠是之謂鄉
　言不知儒服非哀公意不在於儒乃今問其服(孔疏/末言)
　(不敢以儒為戲是/此時意欲戲孔子)庶人襌衣袂二尺二寸袪尺二寸
　　吕氏大臨曰少居魯則衣魯衣長居宋則冠宋冠
　因其俗而巳故曰其服也鄉　又曰古衣服之制上
　下皆有等差末世僣亂上下無别儒者獨守法度故
　人以儒服目之　方氏慤曰逢掖之衣王肅以為深
　衣是矣公西赤掌孔子之喪用章甫之冠則孔子之
　冠衣固如是也君子之學也博無狹其所居也其服
　也鄉不忘其所本也　晏氏光曰君子恥服其服而
　無其行能博學則有其徳以成徳為行然後可稱其
　服也
　通論孔氏穎達曰案曲禮云去國三世惟興之日從
　新國之法孔子曾祖防叔防叔生木金木金生伯夏
　伯夏生梁紇梁紇生孔子防叔奔魯至孔子五世應
　從魯冠而猶著殷章甫冠者以立為制法之主故孔
　子於人所行之事多殷禮不與尋常同也
　存疑孔氏穎達曰大夫以上侈袂袂三尺三寸袪尺
　八寸朝祭之服表裏不襌庶人無朝祭事故襌今孔
　子襌與庶人同袂大與庶人異故公怪之
　案大掖之衣是宋國之制如此如疏説似孔子有心
　以示異矣大夫侈袂説本周官注然不見所據
哀公曰敢問儒行孔子對曰遽數之不能終其物悉數
之乃留更僕未可終也哀公命席孔子侍(行去聲篇内/並同數色主)
　(反/)
　正義鄭氏康成曰物事也僕太僕君燕朝則正位掌
　擯相更之者為久將倦使之相代命席為孔子布席
　於堂與之坐也君適其臣升自阼階所在如主(案君/適其)
　(臣語似公就孔子者據疏云時孔子/自衛新還哀公館之故鄭説如此)　孔氏穎達曰
　言儒行深逺急説則不能盡其事若細説則太久僕
　侍疲倦宜更代之未可盡也　晏氏光曰以禮嚴分
　則君坐而臣立以道忘分則坐而論道哀公與孔子
　論儒行是坐而論道故命席而孔子侍坐焉
曰儒有席上之珍以待聘夙夜强學以待問懐忠信以
待舉力行以待取其自立有如此者
　正義鄭氏康成曰懐忠信之徳以待見舉用也取進
　取位也(孔疏進取榮位之案取謂上取之我自立其/徳而君自来聘  問之舉之取之所謂待賈)
　(者/也)　孔氏穎達曰此論儒者脩己立身之事盧氏植
　云儒是坐席之珍可重(晏氏曰君子比徳於玉故稱/珍焉  徐氏師曽曰席珍喻)
　(詞言人身之有徳/猶席上之有珍也)　吕氏大臨曰席上之珍自貴而
　待賈者也徳之可貴人必禮之學之博者人必問之
　忠信可任人必舉之力行可使人必取之　陸氏佃
　曰席上之珍若伊尹樂堯舜之道於畎畝之中是已
　　方氏慤曰忠信非由外鑠也故言懐忠信力行在
　我之事舉取在彼之事也　晏氏光曰蔵器於身則
　玉韞於匵中及其待時而動則珍陳於席上夙在日
　出之前於此而學是先衆人而有作夜在日入之後
　於此而學是後衆人而未息也席上之珍其徳可貴
　夙夜强學其道可尊二者有師道焉故曰待聘待問
　懐忠信其言有物力行其行有常二者有臣道焉故
　云待舉待取君子未嘗屈道以伸身必待彼之聘問
　舉取然後徐起而應之
　存疑鄭氏康成曰席陳也(孔疏猶/鋪陳也)珍善也鋪陳往古
　堯舜之善道以待聘召
　案鋪陳待聘似有衒玉求售之意鄭説未協
儒有衣冠中動作慎其大讓如慢小讓如偽大則如威
小則如愧其難進而易退也粥粥若無能也其容貌有
如此者(易以豉反下/同粥音燭)
　正義鄭氏康成曰中中間謂不嚴厲也(孔疏在常人/中不自異也)
　(猶張子曰中去聲謂中於禮下陳氏澔曰中/  正也  案三説皆通並與  吕氏説相足)如慢如
　偽言之不愊怛也(孔疏愊怛/急切之意)如威如愧如有所畏
　孔氏穎達曰此眀儒者容貌之事人以大物與己己
　讓此大物辭貌寛緩如傲慢然讓小物如似詐偽亦
　謂寛緩不急切言儒不以利動也行大事時形貌似
　有畏懼行小事時如有慙愧皆謂重慎自貶損粥粥
　是柔弱専愚之貌　張子曰大讓如讓國讓天下誠
　心而讓其貌若不屑也若夫飲食辭辟之間是小讓
　也如偽為之以為儀爾　吕氏大臨曰辭其大者若
　自尊然非自尊也尊道也辭其小者若矯飾然非矯
　飾也欲由禮也由尊道而不屈於世若有所威由禮
　而不犯非禮若有所愧此儒者所以貴於天下也衣
　冠中不異於衆不流於俗而已動作慎非禮勿履而
　已　方氏慤曰三揖而後進故曰難進一辭而遂退
　故曰易退粥粥者柔弱之狀若無能也是皆禮之所
　脩道之所與也
　存疑陸氏佃曰大則小則猶言大讓小讓讀如敬慎
　威儀唯民之則之則　吳氏澄曰則謂守法不踰閑
　也於事之大者如有所畏而不敢為於事之小者如
　有所恥而不肯為
　案容貌徳之符故從衣冠動作間想其辭讓中節處
　而平日審取舎守義命之學問在其中
儒有居處齊難其坐起恭敬言必先信行必中正道塗
不爭險易之利冬夏不爭隂陽之和愛其死以有待也
養其身以有為也其備豫有如此者(齊側皆反難乃旦/反行去聲先信家)
　(語作/誠信)
　正義鄭氏康成曰齊難齊荘可畏難也行不爭道止
　不選處所以逺鬬訟　孔氏穎達曰塗路也君子行
　道路不與人爭平易之地而避險阻以利已冬温夏
　涼是隂陽之和處此世人所競唯儒者讓而不爭也
　愛死非解不爭也愛死以待眀時養身為行道徳
　張子曰難者恭慎也書其難其慎言必先信思可信
　然後言　陸氏佃曰難猶戒也洗心曰齊防患曰難
　　方氏慤曰居處齊難則人斯齊難之坐起恭敬則
　人斯恭敬之言先信則人斯取信矣行中正則人斯
　中正矣以至不爭其利故人資其利不爭其和故人
　飲其和愛其死故足以有待養其身故足以有為若
　是則非有待物之備先物之豫固不足以致此
　通論吕氏大臨曰仲弓問仁孔子敎以敬恕此居處
　四句敬也道塗二句恕也唯敬與恕則忿懲慾窒身
　立徳充可以當天下之變而不避任天下之重而不
　辭
儒有不寶金玉而忠信以為寶不祈土地立義以為土
地不祈多積多文以為富難得而易禄也易禄而難畜
也非時不見不亦難得乎非義不合不亦難畜乎先勞
而後禄不亦易禄乎其近人有如此者(積子賜反易以/豉反畜許六反)
　(見賢徧反立義家語作/仁義近人下有情字)
　正義鄭氏康成曰祈求也立義以為土地以義自居
　也難畜難以非義久㽞也勞猶事也積或為貨　孔
　氏穎達曰此眀儒者懐忠信與義之事儒懐忠信而
　與人交不貪金玉而與人競人則親而近之積積聚
　財物也非道之世則不仕是難得也先事後食是易
　禄也無義則去是難畜也非時謂非眀時其親近於
　人如此　吕氏大臨曰志非不欲行也時止則止時
　行則行不可必其見也道非不欲合也非其義也一
　介不以取諸人不可必其合也難得難畜主於義以
　自貴然時而行義而合勞而食未始逺於人而自異
　也　彭氏曰難得指未仕時易禄難畜指既仕時
　黄氏乾行曰寶忠信存心也立義行己也多文學問
　也
　案得難則禄之必難而禄養之又易祿易則畜之必
　易而久畜之又難觀其難得難畜似逺人而觀其易
　禄正自近人孔子有見行可之仕際可之仕公養之
　仕又嘗曰吾非斯人之徒與而誰與則其難得難畜
　亦原非逺人故曰近人有如此者
儒有委之以貨財淹之以樂好見利不虧其義劫之以
衆沮之以兵見死不更其守鷙蟲攫搏不程勇者引重
鼎不程其力往者不悔来者不豫過言不再流言不極
不斷其威不習其謀其特立有如此者(淹衣亷反樂五/孝反好呼報反)
　(沮在吕反更平聲鷙音至攫俱縳/反斷直卵反勇者家語作其勇)
　正義鄭氏康成曰淹謂浸漬之劫劫脅也沮謂恐怖
　之鷙蟲猛鳥猛獸也字從鳥鷙省聲也(孔疏蟲鳥獸/通名獸摯字)
　(從執下著手鳥鷙字從執下著鳥/今一鷙字而包兩義故曰省聲)以脚取謂之攫以
　翼擊謂之搏程猶量也重鼎大鼎也不再猶不更也
　不極不問所從出也不斷其威常可畏也不習其謀
　口及則言不豫其説而順也　孔氏穎達曰此眀特
　立不羣之事人或以貨財委之以愛樂玩好浸漬之
　儒者雖見此利不虧損己之義事茍且而愛也人或
　脅之以軍衆沮之以兵刃儒者雖見劫見沮以致於
　死終不改其所守之志而茍從之免死也有愆過之
　言不再為之聞流𫝊之言不窮其根本聞之則解也
　斷絶也不絶其威嚴容止常可畏也逢事則謀不豫
　習也　吕氏大臨曰鷙蟲攫搏不程其勇者自反而
　縮千萬人吾往也引重鼎不程其力者仁之為器重
　舉者莫能勝也其自任也不知其力之不足也過言
　不再知之未嘗復行也　方氏慤曰不程勇以況儒
　者勇足以犯難而無所顧也不程其力以況儒者材
　足以任事而有所勝也往者不悔非有所吝而不改
　也為其動足以當理而未嘗悔来者不豫非有所忽
　而不防也為其機足以應變而不必豫爾過言不免
　乎出一之為甚矧可貳乎流言不免乎聞止之以知
　詎可窮乎　姚氏舜牧曰委是出入之恣淹是浸灌
　之深
　存疑鄭氏康成曰搏猛引重不量勇力堪之與否當
　之則往也(孔疏攫搏引鼎喻艱難之事不豫度量而/往此實暴虎之事而得為儒者如孔子夾)
　(谷之㑹却莱/兵斬侏儒也)雖有負者後不悔也所未見者亦不豫
　備平行自若也　晏氏光曰搏鷙蟲引重鼎者人皆
　以為勇力吾不與之程計　胡氏銓曰彼雖有勇力
　然不敢與儒者程量　吕氏大臨曰往者不悔幾於
　所過者化来者不豫㡬於所存者神流言不極不倡
　游言也不斷其威将至於儼然可畏不習其謀將至
　於不思而得　張子曰流言不極不更深思極慮也
　案鷙蟲二句喻其進道之勇重鼎二句喻其任道之
　力往者不悔不以前之不合而以道徇人来者不豫
　不以後之可成而豫為迎合如鄭説則上四句為北
　宫黝之必勝次二句為孟施舎之無懼矣諸説都認
　定在勇力上滯矣過言不再兩言字似一例疑過言
　是當面數責我流言是暗布䜛沮我不再不極所謂
　止謗莫若自脩我増脩其徳而彼言自止也
儒有可親而不可劫也可近而不可迫也可殺而不可
辱也其居處不淫其飲食不溽其過失可微辨而不可
面數也其剛毅有如此者(數所/具反)
　正義鄭氏康成曰淫謂傾邪也恣滋味為溽溽之言
　欲也　孔氏穎達曰儒者性既剛毅故居䖏不傾邪
　飲食常質不濃厚也　吕氏大臨曰儒者之立立於
　義理而已以義交者雖疏逺必親非義加之雖强禦
　不畏故有可親可近可殺之理而不可劫迫辱也淫
　侈溢也溽濃厚也侈其居䖏厚其飲食欲勝之也欲
　勝則義不得立不淫不溽所以立義也　方氏慤曰
　徳雖可親而不可劫之以力迹雖可近而不可迫之
　以勢身雖可殺而不可辱之以威不以四支之安而
　過其行不以口腹之養而汚其身微辨者諷諭之面
　數者指斥之凡此皆體剛而用毅也淫於居䖏溽於
　飲食皆人之慾也孔子曰棖也慾焉得剛
　存疑吕氏大臨曰其過失可微辨而不可面數一句
　乃尚氣好勝之言於義理未合成湯改過不吝子路
　聞過則喜推是心也茍有過失雖怨詈且将受之況
　面數乎　姚氏舜牧曰彼以美情来若将親我者然
　而其意實主於劫彼以好禮来若将近我者然而其
　意實主於迫唯儒者堅持道義而潜燭其情於親近
　之中故彼雖以親我近我来我但自守不因而與親
　與近何至受其劫與迫如孔子之䖏陽貨者是也
儒有忠信以為甲胄禮義以為干櫓戴仁而行抱義而
處雖有暴政不更其所其自立有如此者(處上聲更平/聲自立家語)
　(作自/守)
　正義鄭氏康成曰甲鎧也胄兠鍪也干櫓小楯大楯
　也　孔氏穎達曰甲胄干櫓所以禦患難儒者之忠
　信禮義亦以禦患難謂有忠信禮義則人不敢侵侮
　也戴仁而行仁之盛抱義而處義不離身雖有暴政
　不改其志操迥然自成立也　吕氏大臨曰忠信則
　不欺不欺者人亦莫之欺也有禮者敬人敬人者人
　亦莫之侮也忠信禮義所以禦人之欺侮猶甲胄干
　櫓可以捍患也行則尊仁居則守義所以自信也篤
　雖暴政加之有所不變也自立之至者也　葉氏夢
　得曰甲胄者自防之器忠有諸中信有諸己亦以自
　防也干櫓敵人之器禮以區别義以裁制亦所以敵
　人也仁為天下之表故戴而行義為天下之制故抱
　而䖏暴政者時也不更其所守者己也己之自立者
　乃所以應時　晏氏光曰仁主於愛常患乎䁥而不
　尊戴仁者所以尊之義主於斷常患乎嚴而不親抱
　義者所以親之
　通論孔氏穎達曰初言自立謂强學力行而自脩此
　言自立謂獨懐仁義忠信　吕氏大臨曰首章言自
　立論其所學所行足以待天下之用而不窮此章言
　自立論其所信所守足以更天下之變而不易二者
　皆自立也有本末先後之差焉馬氏曰待聘至待
　取亦言自立何也所待者在人所以待者在已故言
　自立而此防身逺害之道亦自立也　胡氏銓曰前
　言忠信以為寶立義以為土地乃平居時此言忠信
　以為甲胄禮義以為干櫓則行乎患難時
儒有一畝之宫環堵之室篳門圭窬蓬户甕牖易衣而
出幷日而食上答之不敢以疑上不答不敢以諂其仕
有如此者(堵音覩篳音畢窬音豆又/音㬰甕烏貢反牖音酉)
　正義鄭氏康成曰言貧窮屈道仕為小官也宫謂牆
　垣也(項氏安世曰宫以/基言室以屋言)環堵面一堵也五版為堵五
　堵為雉篳門荆竹織門也(孔疏柴/門也)圭窬門旁窬也穿
　牆為之如圭矣并日而食二日用一日食也上答之
　謂君應答而用其言　孔氏穎達曰此眀儒者仕宦
　能自執其操也徑一歩長百歩為畝若折而方之則
　東西南北各十歩為宅也牆方六丈故云一畝之宫
　環謂周迴也東西南北唯一堵蓬户謂編蓬為户又
　以蓬塞門謂之蓬户甕牖牕圓如甕口又云以敗甕
　口為牖易衣合家共一衣出則更著之也并日而食
　謂不日日得食君應答而用其言己則竭力不敢猜
　疑有言而君不用則靜黙不敢諂媚求進　吕氏大
　臨曰儒者之仕將以事道也然有時乎為貧辭尊居
　卑辭富居貧居之至陋養之至不足儒者不悔也上
　之禮答不答繫乎知不知雖窮如是上茍知之則必
　以是道自期不疑乎上之未信而有所屈盖事道不
　為貧也上茍不知則我之以力事人求其食以免死
　而已若君不問而自告其謀枉尋直尺强聒而不舎
　人謂之不諂不信也盖為貧者非事道也二者儒者
　仕之大分不可亂也　方氏慤曰不敢以疑者自信
　之篤不敢以諂者懐忠之深　陳氏澔曰道合則就
　即信之而不疑無患失之心也不合則去即安之而
　不諂無患得之心也
儒有今人與居古人與稽今世行之後世以為楷適弗
逢世上弗援下弗推讒諂之民有比黨而危之者身可
危也而志不可奪也雖危起居竟信其志猶将不忘百
姓之病也其憂思有如此者(稽古奚反楷苦駭反讒仕/咸反比毗志反信依注讀)
　(伸/)
　正義鄭氏康成曰稽猶合也古人與合則不合於今
　人也援猶引也取也推猶進也舉也危欲毁害之也
　起居猶舉事動作信讀如屈伸之伸　孔氏穎達曰
　此眀儒者雖身不居明代猶能憂思愛及於人之事
　也楷法式也上弗援不為上所引取也下弗推不為
　下所薦舉也雖比黨之民共危之而行事舉動終能
　伸己之志謀不變易也　吕氏大臨曰人有知不知
　吾所恃者尚論古之人而有合也時有遇不遇吾所
　守者不喪乎本心也志有行不行吾所存者不敢忘
　天下也三者義理之所在至於窮不悔達不變自信
　之篤者也　方氏慤曰與今人並行於世與古人稽
　合於道也今世行之後世以為楷者中庸所謂行而
　世為天下法是也援則自上而引下推則自下而進
　上私相與而為比暗相結而為黨雖危起居以其身
　可危也竟信其志以其志不可奪不忘百姓之病者
　孟子所謂天下有饑溺猶己饑溺之也　葉氏夢得
　曰適弗逢世天也比黨危之者人也起居雖危而竟
　信其志天與人莫之奪也
　存疑鄭氏康成曰猶圖也(孔疏其所圖謀不/忘百姓之憂病)
儒有博學而不窮篤行而不倦幽居而不淫上通而不
困禮之以和為貴忠信之美優游之法慕賢而容衆毁
方而瓦合其寛裕有如此者(行下孟反上時掌反/家語無幽居二句)
　正義鄭氏康成曰不窮不止也幽居謂獨處時也上
　通謂仕道達於君也既仕則不困於道徳不足也忠
　信之美美忠信者也優游之法法和柔者也毁方而
　瓦合去己之大圭角(孔疏方謂物之方/正有圭角鋒鋩也)下與衆人小
　合也(孔疏瓦合瓦器破而相合言儒者毁屈己之/方正下同凡衆如破去圭角與瓦器相合)必
　瓦合者亦君子為道不逺人　孔氏穎達曰不淫雖
　復隐處常自脩整不傾邪也不困謂身通達於君既
　在其位必行其政使徳位相稱不為困敝也禮以體
　別為理人用之常患於貴賤有隔尊卑不親儒者用
　之則貴賤有禮而無間隔故云以和為貴見人忠信
　則美之見人和柔則法之見賢思齊是慕賢也汎愛
　一切是容衆也　葉氏夢得曰博學有以貫之故不
　窮篤行有以至之故不倦幽居而能樂天故不淫上
　通而能知命故不困忠信之美充實於内優游之法
　遜接於外充實於内故尊賢而慕之優游於外故愛
　衆而容之慕賢則能毁方而為圓也容衆則能瓦合
　而為同也　陳氏澔曰博學不窮温故知新之益也
　篤行不倦賢人可久之徳也幽居不淫窮不失義也
　上通不困達不離道也禮之體嚴而用貴於和忠信
　禮之質也故以忠信為美優游用之和也故以優游
　為法賢雖在所當慕衆亦不可不容汎愛衆而親仁
　亦是意也　徐氏師曽曰博學二句以脩已言幽居
　二句以處世言禮之以和三句以立體言慕賢二句
　以待人言此儒者寛大長裕之行也
　案忠信優游鄭孔以待人言葉陳徐三家以己身言
　然必己有之而後能美人之美法人之法其説盖相
　備也
儒有内稱不辟親外舉不辟怨程功積事推賢而進達
之不望其報君得其志茍利國家不求富貴其舉賢援
能有如此者(辟同避家語程功積事下有不求厚/禄句君得其志下有民賴其徳句)
　正義鄭氏康成曰君得其志者君所欲為賢臣成之
　　孔氏穎達曰稱舉也不辟親若祁奚舉其子午不
　辟怨若祁奚舉其讐解狐儒者欲舉人必程効其功
　積累其事知其賢乃推而進達之不求望其報也輔
　助其君使君得其志意所欲此推賢達士惟茍在利
　益國家不自求富貴也　方氏慤曰不以一身之小
　嫌妨天下之真才故雖親也亦在所稱不以一心之
　私忿害天下之公義故雖怨也亦在所舉　徐氏師
　曽曰唯程算其平日之功積累其平日之善推以為
　賢而進達之於上也又能下不望報於所舉之人而
　忘其徳我上不求利於所事之君而但欲利國夫舉
　賢援能始終一於至公如此非區區薦人者所可及
　也
儒有聞善以相告也見善以相示也爵位相先也患難
相死也久相待也逺相致也其任舉有如此者(難乃旦/反家語)
　(無此/節)
　正義鄭氏康成曰相先猶相讓也久相待謂其友久
　在下位不升己則待之乃進也逺相致者謂已得明
　君而仕友在小國不得志則相致逺也　孔氏穎達
　曰此明儒者任舉同類前經謂疏逺者此經謂親近
　者逺相致逺相招致也　吕氏大臨曰此任舉朋友
　加重於天下之士者義有厚薄故也　徐氏師曽曰
　聞善相告見善相示欲其進徳脩業以為任舉之地
　居常有爵位相先之義處變有患難相死之心以堅
　任舉之節
儒有澡身而浴徳陳言而伏靜而正之上弗知也麤而
翹之又不急為也不臨深而為高不加少而為多世治
不輕世亂不沮同弗與異弗非也其特立獨行有如此
者(澡音早麤七奴反/行下孟反又如字)
　正義鄭氏康成曰不臨深而為髙臨衆不以己位尊
　自振貴也不加少而為多謀事不以己少勝自矜大
　也世治不輕不以賢者並衆不自重愛也世亂不沮
　不以道衰廢壊已志也　孔氏穎達曰澡潔其身不
　染濁也沐浴於徳以自清也位雖同而行不善則不
　與親合彼雖與己疏異所為是善則不非毁之身所
　特立獨有此行故曰特立獨行　吕氏大臨曰唯大
　人為能格君心之非然在己者未正未有能正人者
　也故澡身浴徳者所以正己也陳言而伏者入告嘉
　謨嘉猷于内爾乃順之于外也　方氏慤曰靜而正
　之者隠進之也麤而翹之者明告之也與其所可與
　不必同乎己非其所可非不必異乎已若同而與之
　則讒諂面諛之人至矣異而非之則直諒多聞之友
　去矣　葉氏夢得曰雖能其事不臨深而為高惡自
　高也雖有其功不加少而為多惡自大也世治而士
　貴矣其行不輕世亂而士賤矣其志不沮　馬氏睎
　孟曰自立者對人言之特立者對衆言之　姚氏舜
　牧曰靜而正所謂唯大人格君心之非也故上弗知
　麤而翹所謂務引其君於當道者故又不急為恥自
　高烏用臨深不貴多安事加少世治可進而或自輕
　焉其誰重之世亂可退而或自沮焉其誰與易人皆
　附同然其中有不可茍合者弗與也人皆惡異然其
　中有未可輕訾者弗非也是皆非俗儒所能也　晏
　氏光曰世治則人皆務進而求利吾則未嘗妄動故
　曰不輕世亂則人皆自屈以辟害吾則未嘗變節故
　曰不沮　應氏鏞曰非但處而特立於一身亦出而
　獨行於一世
　通論徐氏師曽曰前言特立自守之義居多此加獨
　行達道之義居多
　存疑吕氏大臨曰麤而翹之者其事君也以其事之
　麤者微𤼵其端而為之兆兆足以行則進而無已不
　足以行則去之孔子所以未嘗終三年淹故曰不急
　為也所以事其君者先其未𤼵而止其為惡先為之
　兆以嘗其為善此衆人所未識也(案此説近理但一/句作兩截講亦未)
　(安/)　葉氏夢得曰同於已者或鄉愿也公而弗與異
　於已者或行怪也惡而弗非　徐氏師曽曰世治則
　徳常見重而人不我輕世亂則徳周於身而邪不能
　沮也(案此以不輕不沮/屬人不如晏説)
　存異鄭氏康成曰麤猶疏也微也君不知已有善言
　正行則觀色縁事而微翹發其意使知之又必舒而
　脱脱焉巳為之疾則君納之速君納之速怪妒所由生
　也(孔疏上不知我當伺候君上顔色因緣有/事微疏而起發之使上得知又不可急速)
儒有上不臣天子下不事諸侯慎靜而尚寛强毅以與
人博學以知服近文章砥厲亷隅雖分國如錙銖不臣
不仕其規為有如此者(近去聲錙側其反家語/砥厲亷隅句在强毅上)
　正義鄭氏康成曰强毅以與人不茍屈以順之也君
　分國以禄之視之輕如錙銖矣八兩曰錙(孔疏案算/法十黍為)
　(絫十絫為銖二十四/銖為兩八兩為錙)　孔氏穎達曰此明儒者志操
　規為之事上不臣天子伯夷叔齊是也下不事諸侯
　長沮桀溺是也既慎而靜所尚寛緩也不與人為臣
　不求仕宦但自規度所為之事而行故曰其規為如
　此　吕氏大臨曰慎靜而尚寛有度也强毅以與人
　有守也砥厲亷隅有節也是則所以事道者無歉也
　非其義也非其道也禄之以天下弗顧也故雖分國
　而授之視之如錙銖之輕　晏氏光曰上不臣天子
　下不事諸侯者易所謂不事王侯高尚其志也慎靜
　而寛者以仁而盡性强毅以與人者以義而制事博
　學以知服者以知而窮理近文章者外有備成之文
　砥厲亷隅者内有脩潔之行
　存疑鄭氏康成曰博學以知服不用已之知勝於先
　世賢知之所言也(孔疏廣博學問猶知服畏先代賢/人不以已之博學凌夸前賢也)
　　孔氏穎達曰近習文章以自砥厲成己㢘隅　吕
　氏大臨曰不臣者不𫝊贄為臣周之則受賜之則不
　受也博學以知則有本也服近文章則有文也　陳
　氏澔曰知服知力行之要也博學知服即博文約禮
　之謂
　案慎靜者戒慎操持尚寛者包含廣大此所規所為
　之大略也意量寛廣而又强毅以與人操持慎靜而
　又博學以知服服事也謂知所當行之事博學則能
　文章而文章乃近之强毅則有廉隅而廉隅又砥厲
　此所規所為之密行也分國授我視如錙銖非湯武
　之君不出也
儒有合志同方營道同術並立則樂相下不厭久不相
見聞流言不信其行本方立義同而進不同而退其交
友有如此者(樂音洛下行並去聲家/語無其行本方立五字)
　正義鄭氏康成曰同方同術等志行也聞流言不信
　不信其友所行如毁謗也(吳氏澄曰韓文其行屬上/句謂雖流言毀其行而己)
　(不以其行為信也孔疏庾氏云其行所本/必方正所立必存義則以其行屬下句)　孔氏穎
　達曰此明儒者與人交友之事方猶法也言儒者與
　友合齊志意而同於法則也經營道藝同齊於術同
　術則同方也但合志同方據所懐志意營道同術據
　所習道藝也雖朋友久不相見聞流謗之言而己不
　信也其行所本必方正所立必存義朋友所為與己
　同則進而從之不與己同則退而避之　吕氏大臨
　曰君子之道或出或處或黙或語凡所謂同者理也
　義也出於人心之所同然賢者能存而勿喪之故不
　患乎不同也合志同方則志同好矣營道同術則學
　同道矣並立則樂相下不厭好同則同體矣久不相
　見聞流言不信學同則信其行矣行同則學同進退
　同則好同交友之分至於無一不同者學一於理而
　不惑也　方氏慤曰並立則樂以其無忌心相下不
　厭以其有孫志久不相見聞流言不信以其久要不
　忘而相信之篤　馬氏曰方者道之所也志在於道
　唯合志故同方術者所資以適道唯營道故同術
　晏氏光曰方言趨向之地術言脩為之業論語曰士
　志於道是志必在於道道不外於志也故始焉合志
　而趨向者不殊終焉營道而脩為者一致有朋自逺
　方来不亦樂乎故並立則樂以能問於不能以多問
　於寡故相下不厭同方同術者講習之友並立相下
　者相成之友不信流言同而進者同徳之友故曰其
　交友如此　吳氏澄曰義所以方外以方為本而立
　其義朋友以義合者也
　存疑孔氏穎達曰並立則樂者謂與友同仕則樂相
　下不厭者遞相卑下不厭賤也　陳氏澔曰並立爵
　位相等也相下以尊位相讓而己處其下也
　案並立相下都在志道上説孔陳以爵位言淺矣
　總論孔氏穎達曰自此以上凡十五儒所陳之事亦
　有前後乖異者此上經云不臣不仕而第一儒云席
　上之珍以待聘夙夜强學以待問懐忠信以待舉力
　行以待取則有仕宦之志也第十儒云寛裕第六儒
　曰剛毅與寛裕亦别也第三儒云愛其死養其身備
　豫禍患而第五儒云劫之以衆沮之以兵見死不更
　其守亦不同也所以如此不同者儒包百行事非一
　揆量事制宜随機而發當其剛毅之莭則守死不移
　論其營養之道則寛而容衆逢有道之世則進而事
　君遇無道之時則退而不仕且賢有優劣儒有大小
　大儒則理包百行小儒則偏守一邉所以尚書皋陶
　九徳徳多則為天子諸侯徳少則為大夫卿士茍達
　於此儒行亦然雖或不同無所怪也
温良者仁之本也敬慎者仁之地也寛裕者仁之作也
孫接者仁之能也禮節者仁之貌也言談者仁之文也
歌樂者仁之和也分散者仁之施也儒者兼此而有之
猶且不敢言仁也其尊讓有如此者(孫與遜同施去聲/案儒者今文作儒)
　(皆/)
　正義鄭氏康成曰此兼上十有五儒盖聖人之儒行
　也孔子嫌若斥己假仁以為説仁聖之次也　孔氏
　穎達曰此眀聖人之儒兼上十五儒之行仁者之儒
　先從温良而起故云仁之本以敬慎為地地所以居
　止萬物儒者之動作必以寛裕孫辭接物是仁儒之
　技能禮儀撙節是仁儒之外貌言語談説是仁儒之
　文章歌舞喜樂是仁儒之和悦散蓄積而賑貧窮是
　仁儒之恩施也儒者既兼有此行猶不敢自謂己任
　其尊敬於物卑讓於人有此行也此謂聖人之儒但
　聖人理極不可為名仁亞於聖故假仁言之　吕氏
　大臨曰質之温良者可與為仁故曰本行之敬慎者
　可與行仁故曰地其規模寛裕則稱仁之動作其與
　人遜接則習仁之能事威儀中節敬於仁者也故為
　貌出言有章仁之見於外者也故為文詠歌之不足
　不知手之舞之足之蹈之安於仁而至於和者也貨
　不為己則利與人同與人為善則善與人同凡以分
　散與物共而不私則仁術之施不吝也八者儒必兼
　而有之然後可以盡儒行之實猶且不敢言仁則聖
　人之志存焉有聖人之志存則可與入聖人之域矣
　　方氏慤曰仁無本不立故首以仁之本有本然後
　可行故繼以仁之地有行則有所事故繼以仁之作
　有作則見其所能故繼以仁之能有所能則形之於
　外故繼以仁之貌形於貌則必有所飾故繼以仁之
　文有其文則無乖於物故繼以仁之和有所和則其
　餘足以利物故繼以仁之施
　通論陳氏祥道曰儒行十五而以仁與禮樂終焉則
　成人之道盡於此矣孔子未嘗與門人以仁與禮樂
　所與特顔子一人而已然則顔子之去聖人其出入
　亦不逺矣合之則禮樂皆本於仁離之則仁近於樂
　義近於禮孔子以孝悌為仁之本孟子以事親為仁
　之實從兄為義之實其致一也
儒有不隕穫於貧賤不充詘於富貴不慁君王不累長
上不閔有司故曰儒今衆人之命儒也妄常以儒相詬
病孔子至舎哀公館之聞此言也言加信行加義終没
吾世不敢以儒為戲(隕于敏反穫户郭反詘求勿反慁/胡困反長丁丈反詬呼候反行去)
　(聲家語行加/義下有曰字)
　正義鄭氏康成曰隕穫困迫失志之貌也充詘歡喜
　失節之貌慁猶辱也累猶繫也(孔疏案孔子世家在/魯哀公不用在齊犂)
　(鉏所毁入楚子西所譛適晋趙鞅欲害伐樹於/宋削跡於衛畏於匡厄於陳蔡被辱累多矣)閔病
　也言不為天子諸侯卿大夫羣吏所困迫而違道孔
　子自謂也妄之言無也言今世名儒無有常人遭人
　名為儒而以儒靳故相戲此哀公輕儒之所由也詬
　病猶恥辱也儒行之作盖孔子自衛初反魯時也孔
　子歸至其舎哀公進而禮館之　吕氏大臨曰小人
　之儒也為人君子之儒也為己小人之儒也以文君
　子之儒也以實以文對實以為人對為己則小人觀
　美而近名君子闇然而難知且將以逺大為迂闊以
　高眀為無實以逺勢利為詐以守禮義為簡指白為
　墨誣善為惡此所以以儒相詬病也如識乎君子之
　儒者且將矜式之不暇又何敢戲乎　方氏慤曰無
　儒者之行而為儒者之服無儒者之實而盗儒者之
　名故曰今衆人之名儒也妄以其妄故常為人相詬
　以言相病以行也言加信則不以儒相詬矣行加義
　則不以儒相病矣
　存疑鄭氏康成曰充或為統閔或為文　吳氏澄曰
　妄常猶曰妄庸言今世衆人不識凡名之為儒者皆
　妄人常人耳故為人所輕賤茍名之曰儒是以此名
　詬病之也
　
　
　
　
　
　
　
　
　
　
　
　
　
　
欽定禮記義疏巻七十二
欽定四庫全書
欽定禮記義疏卷七十三
　大學第四十二(陸氏徳明曰鄭云大學者/以其記博學可以為政也)
　　孔氏穎達曰案鄭目録云名曰大學者以其記博
　　學可以為政也此於别録屬通論此大學之篇論
　　學成之事能治其國章明其徳於天下卻本明徳
　　所由先從誠意為始
　　朱子曰子程子曰大學孔氏之遺書而初學入徳
　　之門也於今可見古人為學次第者獨頼此篇之
　　存而論孟次之學者必由是而學焉則庶乎其不
　　差矣
　　案大學一篇亦不用正義存疑等六條同中庸例
　　其案語已詳中庸卷首暨卷末
大學之道在明明徳在親民在止於至善知止而后有
定定而后能靜静而后能安安而后能慮慮而后能得
物有本末事有終始知所先後則近道矣(釋文大舊音/泰劉直帶反)
　(近附近之近朱註程子曰親當作新后後同後放此/  案朱本分在止於至善節慮而后能得節則近道)
　(矣節作三節界其註語于各節/末仍空一字  斷同中庸例)
　鄭氏康成曰明明徳謂在明其至徳也止猶自處也
　得謂得事之宜也
　孔氏穎達曰大學至道矣此經大學之道在於明明
　徳在於親民在止於至善積徳而行則近於道也
　在明明徳者言大學之道在於章明已之光明之徳
　謂身有明徳而更章顯之此其一也　在親民者言
　大學之道在於親愛於民是其二也　在止於至善
　者言大學之道在止處於至善之行此其三也言大
　學之道在於此三事矣　知止而后有定者更覆說
　止於至善之事既知止於至善而后心能有定不有
　差貳也　定而后能静者心定無欲故能静不躁求
　也　静而后能安者以静故情性安和也　安而后
　能慮者情既安和能思慮於事也　慮而后能得者
　既能思慮然後於事得宜也　物有本末事有終始
　者若於事得宜而天下萬物有本有末經營百事有
　終有始也　知所先後者既能如此天下百事萬物
　皆識知其先後也　則近道矣者若能行此諸事則
　附近於大道矣
　朱子曰大學者大人之學也明明之也明徳者人之
　所得乎天而虚靈不昧以具衆理而應萬事者也但
　為氣禀所拘人欲所蔽則有時而昏然其本體之明
　則有未嘗息者故學者當因其所𤼵而遂明之以復
　其初也新者革其舊之謂也言既自明其明徳又當
　推以及人使之亦有以去其舊染之汚也止者必至
　於是而不遷之意至善則事理當然之極也言明明
　徳新民皆當止於至善之地而不遷蓋必其有以盡
　夫天理之極而無一毫人欲之私也此三者大學之
　綱領也　止者所當止之地即至善之所在也知之
　則志有定向静謂心不妄動安謂所處而安慮謂處
　事精詳得謂得其所止　明徳為本新民為末知止
　為始能得為終本始所先末終所後此結上文兩節
　之意
古之欲明明徳於天下者先治其國欲治其國者先齊
其家欲齊其家者先脩其身欲脩其身者先正其心欲
正其心者先誠其意欲誠其意者先致其知(朱注治平/聲釋文其)
　(知如字徐音智下致知同見案朱本合下致知在格/物句作一節  其註語總  下截大文之末同中庸)
　(例/)
　鄭氏康成曰知謂知善惡吉凶之所終始也
　孔氏穎達曰古之欲明明徳於天下者前章言大學
　之道在明徳親民止善覆說止善之事既畢故此經
　說明明徳之理　先治其國者此以積學能為明徳
　盛極之事以漸到今本其初故言欲章明已之明徳
　使徧於天下者先湏能治其國　欲治其國者先齊
　其家也　欲齊其家者先脩其身言若欲齊家先湏
　脩身也　欲脩其身者先正其心言若欲脩身必先
　正其心也　欲正其心者先誠其意者總包萬慮謂
　之心為情所意念謂之意若欲正其心使無傾邪必
　湏先至誠在於意念也若能誠實其意則心不傾邪
　也　欲誠其意者先致其知者言欲精誠其已意先
　湏招致其所知之事言初始必湏習學然後能有所
　知曉其成敗故云先致其知也
致知在格物(釋文格/古百反)
　鄭氏康成曰格來也物猶事也其知於善深則来善
　物其知於惡深則来惡物言事縁人所好來也此致
　或為至
　孔氏穎達曰致知在格物此經明初以致知積漸而
　大至明徳前經從盛以本初此經從初以至盛上下
　相結也致知在格物者言若能學習招致所知格來
　也已有所知則能在於來物若知善深則來善物知
　惡深則來惡物言善事随人行善而來應之惡事随
　人行惡亦來應之言善惡之來縁人所好也
　朱子曰明明徳於天下者使天下之人皆有以明其
　明徳也心者身之所主也誠實也意者心之所𤼵也
　實其心之所𤼵欲其必自慊而無自欺也致推極也
　知猶識也推極吾之知識欲其所知無不盡也格至
　也物猶事也窮至事物之理欲其極處無不到也此
　八者大學之條目也
物格而后知至知至而后意誠意誠而后心正心正而
后身脩身脩而后家齊家齊而后國治國治而后天下
平自天子以至於庶人壹是皆以脩身為本其本亂而
末治者否矣其所厚者薄而其所薄者厚未之有也此
謂知本此謂知之至也(釋文治直吏反重案朱註釋音/同釋文者概不  出同中庸例)
　(節朱本分國治而后天下平節壹是皆以脩身為本/  末之有也節作三節  末二句朱本移在聽訟章)
　(後為𫝊之第五章此謂知本程子曰衍文也此謂知/之至也朱註云此句之上别有闕文此特其結語耳)
　鄭氏康成曰壹是專行是也
　孔氏穎達曰物格而后知至者物既來則知其善惡
　所至善事来則知其至於善若惡事来則知其至於
　惡既能知至則行善不行惡也　知至而后意誠既
　能知至則意念精誠也　意誠而后心正者意能精
　誠故能心正也　國治而后天下平者則上明明徳
　於天下是以自天子至庶人皆然也　壹是皆以脩
　身為本者言上從天子下至庶人貴賤雖異所行此
　者專壹以脩身為本上言誠意正心齊家治國今此
　獨云脩身為本者細别雖異其大畧皆是脩身也
　其本亂而末治者否矣本亂謂身不脩也末治謂國
　家治也言巳身既不脩而望家國治者否矣否不也
　言不有此事也　其所厚者薄而其所薄者厚未之
　有也者此覆說本亂而末治者否矣之事也譬若與
　人交接應湏敦厚以加於人今所厚之處乃以輕薄
　謂以輕薄待彼人也其所薄者厚謂已既與彼輕薄
　欲望所薄之處以厚重報已未有此事也言已以厚
　施人人亦厚以報已也若已輕薄施人人亦輕薄報
　已言事厚之與薄皆以身為本也　此謂知本此謂
　知之至也者本謂身也既以身為本若能自知其身
　是知本也是知之至極也
　朱子曰物格者物理之極處無不到也知至者吾心
　之所知無不盡也知既盡則意可得而實矣意既實
　則心可得而正矣脩身以上明明徳之事也齊家以
　下新民之事也物格知至則知所止矣意誠以下則
　皆得所止之序也　壹是一切也正心以上皆所以
　脩身也齊家以下則舉此而錯之耳　本謂身也所
　厚謂家也此兩節結上文兩節之意　右經一章蓋
　孔子之言而曾子述之(凡二百/五字)其傳十章則曾子之
　意而門人記之也舊本頗有錯簡今因程子所定而
　更考經文别為序次如左(凡千五百/四十六字)　凡傳文雜引
　經傳若無統紀然文理接續血脉貫通深淺始終至
　為精密熟讀詳味久當見之今不盡釋也
　案朱子章句序次於聖經後移康誥曰克明徳至自
　明也分作四節為傳之首章釋明明徳移湯之盤銘
　曰至無所不用其極分作四節為傳之第二章釋新
　民移詩云邦畿千里至止於信分作三節在詩云瞻
　彼淇澳至沒世不忘也二節前共五節為𫝊之第三
　章釋止於至善移子曰聽訟吾猶人至此謂知本合
　作一節為傳之第四章釋本末移此謂知本此謂知
　之至也二句為傳之第五章取程子之意以補之釋
　格物致知移所謂誠其意者至君子必誠其意分作
　四節為傳之第六章釋誠意以所謂脩身在正其心
　者至在正其心分作三節為傳之第七章釋正心脩
　身以所謂齊其家至不可以齊其家分作三節為傳
　之第八章釋脩身齊家以所謂治國至此謂治國在
　齊其家作九節為傳之第九章釋齊家治國以所謂
　平天下至以義為利也作二十三節為傳之第十章
　釋治國平天下　篇内節次悉依註疏舊本所録朱
　註亦從鄭本大文逐次分貼兹特總掲朱子章句序
　次俾讀者一覽而識其同異焉
所謂誠其意者毋自欺也如惡惡臭如好好色此之謂
自謙故君子必慎其獨也小人閒居為不善無所不至
見君子而后厭然揜其不善而著其善人之視已如見
其肺肝然則何益矣此謂誠於中形於外故君子必慎
其獨也(釋文毋音無惡惡上烏路反下如字臭昌救反/好好上呼報反下如字謙依注讀為慊徐若簟)
　(反閒音閑厭讀黶烏斬反又烏簟反揜於檢反著張/慮反肺芳廢反肝音干  案朱本分上君子必慎其)
　(獨也節下君子必慎/其獨也節作二節)
　鄭氏康成曰謙讀為慊慊之言厭也厭讀為黶黶閉
　藏貌也(孔疏謙讀為慊以經義之理言作謙退之字/既無謙退之事故讀為慊慊不滿之貌故又)
　(讀為厭厭自安靜也云厭讀為/黶黶為黑色如為閉藏貌也)
　孔氏穎達曰所謂誠其意者自此以下至此謂知本
　廣明誠意之事此一節明誠意之本先湏慎其獨也
　　毋自欺也言欲精誠其意無自欺誑於身言於身
　必湏誠實也　如惡惡臭者謂臭穢之氣謂見此惡
　事而嫌惡之如人嫌臭穢之氣心實嫌之口不可道
　矣　如好好色者謂見此善事而愛好之如似人好
　色心實好之口不可道矣言誠其意者見彼好事惡
　事當湏實好惡之不言而自見不可外貌詐作好惡
　而内心實不好惡也皆湏誠實矣　此之謂自謙者
　謙讀如慊慊然安靜之貌心雖好惡而口不言應自
　然安靜也　見君子而后厭然揜其不善而著其善
　者謂小人獨居無所不為見君子而後乃厭然閉藏
　其不善之事宣著所行善事也　人之視巳如見其
　肺肝然則何益矣者言小人為惡外人視之昭然明
　察矣如見肺肝雖消沮閉藏言何益矣　此謂誠於
　中形於外者言此小人既懐詐實惡事於中心必形
　見於外不可掩藏
　朱子曰誠其意者自脩之首也毋者禁止之辭自欺
　云者知為善以去惡而心之所𤼵有未實也謙快也
　足也獨者人所不知而已所獨知之地也言欲自脩
　者知為善以去其惡則當實用其力而禁止其自欺
　使其惡惡則如惡惡臭好善則如好好色皆務决去
　而求必得之以自快足於已不可徒茍且以狥外而
　為人也然其實與不實蓋有他人所不及知而巳獨
　知之者故必謹之於此以審其幾焉　閒居獨處也
　厭然消沮閉藏之貌此言小人隂為不善而陽欲揜
　之則是非不知善之當為與惡之當去也但不能實
　用其力以至此耳然欲掩其惡而卒不可掩欲詐為
　善而卒不可詐則亦何益之有哉此君子所以重以
　為戒而必謹其獨也
曾子曰十目所視十手所指其嚴乎富潤屋徳潤身心
廣體胖故君子必誠其意(釋文胖歩丹反子案朱本分/其嚴乎節故君  必誠其意)
　(節作/二節)
　鄭氏康成曰嚴乎言可畏敬也胖猶大也三者言有
　實於内顯見於外
　孔氏穎達曰曾子曰十目所視者此經明君子脩身
　外人所視不可不誠其意作記之人引曾子之言以
　證之十目所視十手所指者言所指視者衆也十目
　謂十人之目十手謂十人之手也　其嚴乎者既視
　者及指者皆衆其所畏敬可嚴憚乎　富潤屋徳潤
　身者言此二句為喻也言家若富則能潤其屋有金
　玉又華飾見於外也徳潤身者謂徳能霑潤其身使
　身有光榮見於外也　心廣體胖者言内心寛廣則
　外體胖大言為之於中必形見於外也故君子必誠
　其意者以有内見於外必須精誠其意在内心不可
　虚也
　朱子曰引此以明上文之意言雖幽獨之中而其善
　惡之不可揜如此可畏之甚也　胖安舒也言富則
　能潤屋矣徳則能潤身矣故心無愧怍則廣大寛平
　而體常舒泰徳之潤身者然也盖善之實於中而形
　於外者如此故又言此以結之　右傳之六章釋誠
　意經曰欲誠其意先致其知又曰知至而后意誠盖
　心體之明有所未盡則其所𤼵必有不能實用其力
　而茍焉以自欺者然或已明而不謹乎此則其所眀
　又非己有而無以為進徳之基故此章之指必承上
　章而通考之然後有以見其用力之始終其序不可
　亂而功不可闕如此云
詩云瞻彼淇澳菉竹猗猗有斐君子如切如磋如琢如
磨瑟兮僩兮赫兮喧兮有斐君子終不可諠兮如切如
磋者道學也如琢如磨者自脩也瑟兮僩兮者恂慄也
赫兮喧兮者威儀也有斐君子終不可諠兮者道盛徳
至善民之不能忘也(釋文淇音其澳本亦作奥於六反/本又作隩一音烏報反菉音緑猗)
　(於宜反斐芳尾反一音匪文章貌磋七何反琢丁角/反爾雅云骨曰切象曰磋玉曰琢石曰磨僩下板反)
　(又胡板反赫許百反喧本亦作咺况晚反諠許袁反/詩作諼或作喧音同恂依註音峻思俊反一音思旬)
　(反慄利悉反朱注菉詩作緑猗叶韻音阿信案朱本/移此節幷下節在詩云邦畿千里章止於  後為傳)
　(之三章/後二節)
　鄭氏康成曰此心廣體胖之詩也澳隈崖也菉竹猗
　猗喻美盛斐有文章貌也諠忘也道猶言也恂字或
　作峻讀如嚴峻之峻言其容貌嚴栗也民不能忘以
　其意誠而徳著也(孔疏諠忘也釋訓文也云道猶言/也謂經中道盛徳至善恐為道德)
　(之道故云道猶言也云恂字或作峻讀為嚴峻之峻/者以經之恂字他本或作峻字故讀為嚴峻之峻詩)
　(箋云還為恂也此記為赫兮喧兮詩經云赫兮咺兮/本不同也云以其意誠而德著也以武公用意精誠)
　(德著於人人不忘也以經廣明誠/意之事故鄭云意誠而德著也)
　孔氏穎達曰詩云瞻彼淇澳者此一經廣明誠意之
　事故引詩言學問自新顔色威儀之事以證誠意之
　道也　瞻彼淇澳菉竹猗猗者此詩衛風淇澳之篇
　衞人美武公之徳也奥隈也菉王芻也竹扁竹也視
　彼淇水之隈曲之内生此菉之與竹猗猗然而茂盛
　以淇水浸潤故也言視彼衞朝之内上有武公之身
　道徳茂盛亦本康叔之餘烈故也引之者證誠意之
　道　有斐君子者有斐然文章之君子學問之盛矣
　　如切如磋者如骨之切如角之磋又能自脩也
　如琢如磨者如玉之琢如石之磨也　瑟兮僩兮赫
　兮喧兮有斐君子終不可諠兮者又瑟然顔色矜莊
　僩然性行寛大赫然顔色盛美喧然威儀宣美斐然
　文章之君子民皆愛念之終久不可忘也諠忘也自
　此以上詩之本文也自此以下記者引爾雅而釋之
　如切如磋者道學也者論道其學矣　如琢如磨者
　自脩也者謂自脩飾矣言初習謂之學重習謂之脩
　亦謂詩本文互而相通也瑟兮僩兮者恂慄也者恂
　讀為峻言顔色嚴峻戰慄也　道盛徳至善民之不
　能忘也謂善稱也有斐君子終不可諠兮論道武公
　盛徳至極美善人之愛念不能忘也
　朱子曰詩衞風淇澳之篇淇水名澳隈也猗猗美盛
　貌興也斐文貌切以刀鋸琢以椎鑿皆裁物使成形
　質也磋以鑢錫磨以沙石皆治物使其滑澤也治骨
　角者既切而復磋之治玉石者既琢而復磨之皆言
　其治之有緒而益致其精也瑟嚴宻之貌僩武毅之
　貌赫喧宣著盛大之貌諠忘也道言也學謂講習討
　論之事自脩者省察克治之功恂慄戰懼也威可畏
　也儀可象也引詩而釋之以眀眀眀徳者之止於至
　善道學自脩言其所以得之之由恂慄威儀言其徳
　容表裏之盛卒乃指其實而歎羙之也
詩云於戲前王不忘君子賢其賢而親其親小人樂其
樂而利其利此以没世不忘也(釋文於音烏下於緝熙/同戲好胡反徐范音羲)
　(樂其樂並音/岳又音洛)
　鄭氏康成曰聖人既有親賢之德其政又有樂利於
　民君子小人各有以思之
　孔氏穎達曰於戲前王不忘者此一經廣明誠意之
　事此周頌烈文之篇羙武王之詩於戲猶言嗚呼矣
　以文王武王意誠於天下故詩人歎羙之云此前世
　之王其徳不可忘也　君子賢其賢而親其親者言
　後世貴重之言君子皆羙此前王能賢其賢人而親
　其族親也小人樂其樂而利其利者言後世卑賤小
　人羙此前王能愛樂其所樂謂民之所樂者前王亦
　愛樂之利其利者能利益其人之所利民為利者前
　王亦利益之言前王施為政教下順人情不奪人之
　所樂利之事故云小人樂其樂而利其利也　此以
　沒世不忘也由前王意能精誠垂於後世故君子小
　人皆所羙念以此之故終沒於世其德不忘也
　朱子曰詩周頌烈文之篇於戲歎辭前王謂文武也
　君子謂其後賢後王小人謂後民也此言前王所以
　新民者止於至善能使天下後世無一物不得其所
　所以既没世而人思慕之愈乆而不忘也此兩節咏
　歎淫泆其味深長當熟玩之　右傳之三章釋止於
　至善(案朱本於釐正錯簡處仍識/章末此依舊本概不復存)
康誥曰克明德大甲曰顧諟天之明命帝典曰克明峻
德皆自明也(釋文誥古報反大音泰顧諟上音故下音/是峻徐音俊又私俊反朱註諟古是字峻)
　(書作俊克案朱本分克明德節顧諟天之/明命節  明峻德節皆自明也節作四節)
　鄭氏康成曰皆自明明德也(孔疏明明徳必先誠其/意此經誠意之章由初)
　(誠意也故人先能/明己之明德也)克能也顧念也諟猶正也帝典堯
　典亦尚書篇名也峻大也諟或為題
　孔氏穎達曰康誥曰克明德者此一經廣明意誠則
　能明己之德周公封康叔而作康誥戒康叔能明用
　有德此記之意言周公戒康叔以自明其德與尚書
　異也　大甲曰顧諟天之明命者顧念也諟正也伊
　尹戒大甲云爾為君當顧念奉正天之顯明之命不
　邪僻也　帝典曰克明峻德者帝典謂堯典之篇峻
　大也尚書之意言堯能明用賢俊之德此記之意言
　堯能自明大德也　皆自明也此經所云康誥大甲
　帝典等之文皆是人君自明其德也故云皆自明也
　朱子曰康誥周書克能也　大甲商書顧謂常目在
　之也諟猶此也或曰審也天之明命即天之所以與
　我而我之所以為德者也常目在之則無時不明矣
　　帝典堯典虞書峻大也　結所引書皆言自明己
　德之意　右傳之首章釋明明德
湯之盤銘曰茍日新日日新又日新康誥曰作新民詩
云周雖舊邦其命惟新是故君子無所不用其極(釋文/盤歩)
　(干反銘徐音㝠亡丁反無案朱本分又日新節作新/民節其命維新節君子  所不用其極節作四節云)
　(作曰惟/作維)
　鄭氏康成曰盤銘刻戒於盤也極猶盡也君子日新
　其德常盡心力不有餘也
　孔氏穎達曰湯之盤銘此一經廣明誠意之事湯之
　盤銘者湯沐浴之盤而刻銘為戒必於沐浴之者戒
　之甚也　茍日新者此盤銘辭也非唯洗沐自新茍
　誠也誠使道德日益新也　日日新者言非唯一日
　之新當使日日益新　又日新者言非唯日日益新
　又須恆常日新皆是丁寧之辭也此謂精誠其意脩
　德無已也　康誥曰作新民者成王既伐管叔蔡叔
　以殷餘民封康叔誥言殷人化紂惡俗使之變改為
　新人此記之意自念其德為新民也　詩曰周雖舊
　邦其命維新者此大雅文王之篇其詩之本意言周
　雖舊是諸侯之邦其受天之命唯為天子而更新也
　此記之意其所施敎命唯能念德而自新也　是故
　君子無所不用其極者極盡也言君子欲日新其德
　無處不用其心盡力也言自新之道唯在盡其心力
　更無餘行也
　朱子曰盤沐浴之盤也銘名其器以自警之辭也茍
　誠也湯以人之洗濯其心以去惡如沐浴其身以去
　垢故銘其盤言誠能一日有以滌其舊染之汚而自
　新則當因其已新者而日日新之又日新之不可略
　有間斷也　鼓之舞之之謂作言振起其自新之民
　也　詩大雅文王之篇言周國雖舊至於文王能新
　其德以及於民而始受天命也　自新新民皆欲止
　於至善也　右傳之二章釋新民
詩云邦畿千里惟民所止詩云緡蠻黄鳥止于丘隅子
曰於止知其所止可以人而不如鳥乎(釋文畿音祈又/音幾音同緡蠻)
　(音緜一音亡巾反毛詩作緜傳云緜蠻小鳥貌下案/朱本分惟民所止節可以人而不如鳥乎節並  文)
　(王節俱移在瞻彼淇澳二節/前為傳之第三章前三節)
　鄭氏康成曰於止言鳥之所止也就而觀之知其所
　止知鳥擇岑蔚安閒而止處之耳(孔疏岑謂巖險蔚/謂草木蓊蔚言鳥)
　(之所止必擇/靜密之處也)言人亦當擇禮義樂土而自止處也論
　語曰里仁為羙擇不處仁焉得知
　孔氏穎達曰詩云邦畿千里惟民所止此一經廣明
　誠意之事言誠意在於所止故上云大學之道在於
　至善此商頌𤣥鳥之篇言殷之邦畿方千里唯人所
　居止此記斷章喻其民人而擇所止言人君賢則來
　也　詩云緡蠻黄鳥止于丘隅者此詩小雅緡蠻之
　篇刺幽王之詩言緡蠻然微小之黄鳥止在於岑蔚
　丘隅之處得其所止以言微小之臣依託大臣亦得
　其所也　子曰於止知其所止者孔子見其詩文而
　論之云是觀於鳥之所止則人亦知其所止鳥之知
　在岑蔚安閒之處則知人亦擇禮義樂土之處而居
　止也　可以人而不如鳥乎者豈可以人不擇止處
　不如鳥乎言不可不如鳥也故論語云里仁為羙擇
　不處仁焉得知是也
　朱子曰詩商頌𤣥鳥之篇邦畿王者之都也止居也
　言物各有所當止之處也　詩小雅緡蠻之篇緡蠻
　鳥聲丘隅岑蔚之處子曰以下孔子說詩之辭言人
　當知所當止之處也
詩云穆穆文王於緝熙敬止為人君止於仁為人臣止
於敬為人子止於孝為人父止於慈與國人交止於信
　(釋文緝七入反熙許其/反朱注於緝之於音烏)
　鄭氏康成曰緝熙光明也此羙文王之德光明敬其
　所以自止處
　孔氏穎達曰詩云穆穆文王於緝熙敬止者此大雅
　文王之篇羙文王之詩緝熙謂光明也止辭也詩之
　本意云文王見此光明之人則恭敬之此記之意於
　緝熙言嗚呼文王之德緝熙光明又能敬其所止以
　自居處也
　朱子曰詩文王之篇穆穆深逺之意於歎羙辭緝繼
　續也熙光明也敬止言其無不敬而安所止也引此
　而言聖人之止無非至善五者乃其目之大者也學
　者於此究其精㣲之藴而又推類以盡其餘則於天
　下之事皆有以知其所止而無疑矣
子曰聽訟吾猶人也必也使無訟乎無情者不得盡其
辭大畏民志(釋文訟似用反句案朱本/合下此謂知本  作一節)
　鄭氏康成曰情猶實也無實者多虚誕之辭聖人之
　聽訟與人同耳必使民無實者不敢盡其辭大畏其
　心志使誠其意不敢訟
　孔氏穎達曰子曰至利也此一經廣明誠意之事言
　聽訟者惟自誠己意亦服民使誠意也孔子稱斷獄
　猶如常人無異也言吾與常人同也　必也使無訟
　者必使無理之人不敢爭訟也　無情者不得盡其
　辭者情實也言無實虚誕之人無道理者不得盡竭
　其虚偽之辭也　大畏民志者大能畏脅民人之志
　言人有虚誕之志者皆畏懼不敢言民亦誠實其意
　也聽訟吾猶人也必也使無訟乎者斷獄之辭無情
　者不得盡其辭大畏民志者能自誠而使民誠意自
　然能使無訟則是異於人也而云吾猶人者斷獄者
　俱備兩造吾聽與人無殊故云吾猶人也能服民使
　誠意不敢爭所以使無訟也
此謂知本
　鄭氏康成曰本謂誠其意也
　孔氏穎達曰此謂知本者此從上所謂誠其意者至
　此章大畏民志以上皆是誠意之事意為行身之本
　能自知其身是知其本故云此謂知本也
　朱子曰猶人不異於人也情實也引夫子之言而言
　聖人能使無實之人不敢盡其虚誕之辭盖我之明
　德既明自然有以畏服民之心志故訟不待聽而自
　無也觀於此言可以知本末之先後矣　右傳之四
　章釋本末
　案朱本移前此謂知本此謂知之至也在傳之四章
　後以別有闕文為之補其義曰右傳之五章盖釋格
　物致知之義而今亡矣間嘗竊取程子之意以補之
　曰所謂致知在格物者言欲致吾之知在即物而窮
　其理也盖人心之靈莫不有知而天下之物莫不有
　理惟於理有未窮故其知有不盡也是以大學始敎
　必使學者即凡天下之物莫不因其已知之理而益
　窮之以求至乎其極至於用力之乆而一旦豁然貫
　通焉則衆物之表裏精粗無不到而吾心之全體大
　用無不明矣此謂物格此謂知之至也
所謂脩身在正其心者身有所忿􁂯則不得其正有所
恐懼則不得其正有所好樂則不得其正有所憂患則
不得其正心不在焉視而不見聽而不聞食而不知其
味此謂脩身在正其心(釋文忿弗粉反􁂯勅值反范音/稚徐丁四反又音勩恐邱勇反)
　(好呼報反下故好而知同樂徐五孝反一音岳朱註/程子曰身有之身當作心  案朱本分有所憂患則)
　(不得其正節食而不知其/味節在正其心節作三節)
　鄭氏康成曰􁂯怒貌也或作懫或作疐
　孔氏穎達曰所謂脩身者此覆明前經正心脩身之
　事　身有所忿懥則不得其正者懥謂怒貌也有所
　忿懥則不得其正言因怒而違於正也所以然者或
　不察而不當於理則失於正也　有所恐懼則不得
　其正者言因恐懼而違於正也　心不在焉視而不
　見聽而不聞食而不知其味者此言脩身之本必在
　正心若心之不正身亦不脩若心之不在視聽與食
　不覺知也是心為身本脩身必在於正心也
　朱子曰忿懥怒也盖是四者皆心之用而人所不能
　無者然一有之而不能察則欲動情勝而其用之所
　行或不能不失其正矣　心有不存則無以檢其身
　是以君子必察乎此而敬以直之然後此心常存而
　身無不脩也　右傳之七章釋正心脩身　此亦承
　上章以起下章盖意誠則真無惡而實有善矣所以
　能存是心以檢其身然或但知誠意而不能密察此
　心之存否則又無以直内而脩身也
所謂齊其家在脩其身者人之其所親愛而辟焉之其
所賤惡而辟焉之其所畏敬而辟焉之其所哀矜而辟
焉之其所敖惰而辟焉故好而知其惡惡而知其羙者
天下鮮矣故諺有之曰人莫知其子之惡莫知其苖之
碩此謂身不脩不可以齊其家(辟音譬謂譬喻也賤惡/烏路反下惡而知同敖)
　(五報反惰徒卧反鮮仙善反諺魚變反俗語也朱註/辟讀為僻碩叶韻時若反  案朱本分天下鮮矣節)
　(莫知其苖之碩節不可/以齊其家節作三節)
　鄭氏康成曰之適也譬猶喻也言適彼而以心度之
　曰吾何以親愛此人非以其有德羙與吾何以敖惰
　此人非以其志行薄與反以喻己則身脩與否可自
　知也鮮罕也人莫知其子之惡猶(案猶疑/當作由)愛而不察
　碩大也(孔疏之適也釋詁文云反以喻己者謂見他/人所親愛被賤惡以人類己他人之事反來)
　(自辟己身也云則脩身與否可自知也者謂彼人不/脩則被賤惡敖惰己若不以脩身事亦然也若彼脩)
　(身則被親愛敬畏己若脩身亦當然也故/云脩身與否可自知也云碩大也釋詁文)
　孔氏穎達曰所謂齊其家在脩其身者此經重明前
　經齊家脩身之事　人之其所親愛而辟焉者之猶
　適也此言脩身之譬也設我適彼人見彼有德則為
　我所親愛當反自譬喻於我也以彼有德故為我所
　親愛則我若自脩身有德必然亦能使衆人親愛於
　我也　之其所賤惡而辟焉者又言我往之彼而賤
　惡彼人者必是彼人無德故也亦當迴以譬我我若
　無德則人亦賤惡我也　之其所畏敬而辟焉者又
　我往之彼而畏敬彼人必是彼人莊嚴故也亦迴以
　譬我我亦當莊嚴則人亦必畏敬我　之其所哀矜
　而辟焉者又我往之彼而哀矜彼人必是彼人有慈
　善柔弱之德故也亦迴譬我我有慈善而或柔弱則
　亦為人所哀矜也　之其所敖惰而辟焉者又我徃
　之彼而敖惰彼人必是彼人邪僻故也亦迴譬我我
　若邪僻則人亦敖惰於我也故好而知其惡惡而知
　其羙者天下鮮矣者知識也鮮少也人心多偏若心
　愛好之而多不知其惡若嫌惡之而多不知其羙今
　雖愛好知彼有惡事雖憎惡知彼有羙善天下之内
　如此者少矣　故諺有之曰人莫知其子之惡莫知
　其苖之碩者碩猶大也言人之愛子其意至甚子雖
　有惡不自覺知猶好而不知其惡也農夫種田恆欲
　其盛苖雖碩大猶嫌其惡以貪心過甚故不知其苖
　之碩若能以己子而方他子己苖而匹他苗則好惡
　可知皆以己而待他物也　此謂身不脩不可以齊
　其家者此不知子惡不知苗碩之人不脩其身身既
　不脩不能以己辟人故不可以齊整其家
　朱子曰人謂衆人之猶於也辟猶偏也五者在人本
　有當然之則然常人之情惟其所向而不加察焉則
　必陷於一偏而身不脩矣　諺俗語也溺愛者不明
　貪得者無厭是則偏之為害而家之所以不齊也
　右傳之八章釋脩身齊家
所謂治國必先齊其家者其家不可敎而能敎人者無
之故君子不出家而成敎於國孝者所以事君也弟者
所以事長也慈者所以使衆也康誥曰如保赤子心誠
求之雖不中不遠矣未有學養子而后嫁者也(釋文弟/音悌長)
　(竹杖反中丁仲反子案朱本分慈者所以使/衆也節未有學養  而后嫁者也節作二節)
　鄭氏康成曰養子者推心為之而中於赤子之嗜欲
　也
　孔氏穎達曰所謂至其家此一節覆明前經治國齊
　家之事　康誥曰如保赤子者此成王命康叔之辭
　赤子謂心所愛之子言治民之時如保愛赤子愛之
　甚也　心誠求之雖不中不遠矣者言愛此赤子内
　心精誠求赤子之嗜欲雖不能正中其所欲去其所
　嗜欲亦不甚遠言近其赤子之嗜欲為治人之道亦
　當如此也　未有學養子而后嫁者也言母之養子
　自然而愛中當赤子之嗜欲非由學習而來故云未
　有學養子而后嫁者此皆本心而為之言皆喻人君
　也
　朱子曰身脩則家可敎矣孝弟慈所以脩身而敎於
　家者也然而國之所以事君事長使衆之道不外乎
　此此所以家齊於上而敎成於下也　此引書而釋
　之又明立敎之本不假強為在識其端而推廣之耳
一家仁一國興仁一家譲一國興讓一人貪戾一國作
亂其機如此此謂一言僨事一人定國(釋文戾力計反/朱註僨音奮)
　鄭氏康成曰一家一人謂人君也戾之言利也機𤼵
　動所由也僨猶覆敗也春秋傳曰登戾之又曰鄭伯
　之車僨於濟戾或為吝僨或為犇(孔疏一家一人謂/人君也者以經言)
　(治家故知是人君也若文王刑于寡妻至于兄弟以/御于家邦是也云春秋傳曰登戾之者此隱五年公)
　(羊𫝊文案彼傳文公觀魚于棠何以書譏何譏爾遠也/公曷為遠而觀魚登來之也彼註意謂以思得而來)
　(之齊人語謂登来謂得來也聲有緩急得為登謂隱/公觀魚于棠得此百金之魚而來觀之公羊傳為登)
　(來鄭所引公羊本為登戾之以来為戾與公羊本不/同也鄭意以戾為貪戾故引以證經之貪戾也云又)
　(曰鄭伯之車僨于濟/隠公三年左𫝊文)
　孔氏穎達曰一家仁一國興仁一家讓一國興讓者
　言人君行善於家則外人化之故一家一國皆仁讓
　也　一人貪戾一國作亂者謂人君一人貪戾惡事
　則一國學之作亂　其機如此者機謂關機也動於
　近成於遠善惡之事亦𤼵於身而及於一國也　此
　謂一言僨事一人定國者僨猶覆敗也謂人君一言
　覆敗其事謂惡言也一人定國謂由人君一人能定
　其國謂善政也古有此言今記者引所為之事以結
　之上云一人貪戾一國作亂是一言僨事也又云一
　家仁讓則一國仁讓是知一人定國也一家則一人
　也皆謂人君是一人之身先治一家乃後治一國
　朱子曰一人謂君也機發動所由也僨覆敗也此言
　敎成於國之效
堯舜率天下以仁而民從之桀紂率天下以㬥而民從
之其所令反其所好而民不從(釋文好呼報反未案朱/本自此節合下  之有)
　(也作一節/率作帥)
　鄭氏康成曰言民化君行也君若好貨而禁民淫於
　財利不能正也
　孔氏穎達曰其所令反其所好而民不從者令謂君
　所號令之事若各隨其行之所好則人從之其所好
　者是惡所令者是善則所令之事反其所好雖欲以
　令禁人人不從也
是故君子有諸己而后求諸人無諸己而后非諸人所
藏乎身不恕而能喻諸人者未之有也故治國在齊其
家(案朱本分末/句另作一節)
　鄭氏康成曰有於己謂有仁讓也無於己謂無貪戾也
　孔氏穎達曰是故君子有諸己而后求諸人者諸於
　也謂君子有善行於己而后可以求於人使行善行
　也謂於己有仁讓而后可求於人之仁讓也無諸己
　而后非諸人者謂無惡行於己而后可以非責於人
　為惡行也謂無貪戾之事於己而后非責於人也
　所藏乎身不恕而能喻諸人者未之有也者謂所藏
　積於身既不恕實而能曉喻於人使從己者未之有
　也言無善行於身欲曉喻於人為善行不可得也
　朱子曰此又承上文一人定國而言有善於己然後
　可以責人之善無惡於己然後可以正人之惡皆推
　己以及人所謂恕也不如是則所令反其所好而民
　不從矣喻曉也　通結上文(案此句註故治國節渾/篇内朱註數節中有)
　(圗一語莫辨何屬者/特為註明同中庸例)
詩云桃之夭夭其葉蓁蓁之子于歸宜其家人宜其家
人而后可以敎國人詩云宜兄宜弟宜兄宜弟而后可
以敎國人詩云其儀不忒正是四國其為父子兄弟足
法而后民法之也此謂治國在齊其家(釋文夭於驕反/蓁音臻忒他得)
　(反弟案朱本分宜其家人而後可以敎國人節宜兄/宜  而后可以敎國人節而后民法之也節在齊其)
　(家節作/四節)
　鄭氏康成曰夭夭蓁蓁美盛貌之子者是子也
　孔氏穎達曰詩云桃之夭夭其葉蓁蓁者此周南桃
　夭之篇論昬姻及時之事言桃之夭夭少好其葉蓁
　蓁茂盛喻婦人形體少壯顏色茂盛之時似桃之夭
　夭也　之子于歸宜其家人者之子者是子也歸嫁
　也宜可以為夫家之人引之者取宜其家人之事
　宜其家人而后可以敎國人者言人既家得宜則可
　以敎國人也　詩云宜兄宜弟者此小雅蓼蕭之篇
　美成王之詩詩之本文言成王有德宜為人兄宜為
　人弟此記之意宜兄宜弟謂自與兄弟相善相宜也
　既為兄弟相宜而可兄弟之意而后可以敎國人也
　　詩云其儀不忒正是四國者此曹風鳲鳩之篇忒
　差也正長也言在位之君子威儀不有差忒可以正
　長是四方之國言可法則也　其為父子兄弟足法
　而后民法之也者此謂治國在齊其家謂其脩德於
　家在室家之内使父子兄弟足可以方法而后民法
　之也是先齊其家而后能治其國也
　朱子曰詩周南桃夭之篇夭夭少好貌蓁蓁美盛貌
　興也之子猶言是子此指女子之嫁者而言也婦人
　謂嫁曰歸宜猶善也　詩小雅蓼蕭篇　詩曹風鳲
　鳩篇忒差也　此三引詩皆以咏歎上文之事而又
　結之如此其味深長最宜潛玩　右傳之九章釋齊
　家治國
所謂平天下在治其國者上老老而民興孝上長長而
民興弟上恤孤而民不倍是以君子有絜矩之道也(釋/文)
　(長竹杖反弟音悌倍音佩絜音/結朱註倍與背同絜胡結反)
　鄭氏康成曰老老長長謂尊老敬長也恤憂也民不
　倍不相倍棄也絜猶結也挈也矩法也君子有挈法
　之道謂常執而行之動作不失之倍或作偝矩或作
　巨
　孔氏穎達曰自此以下至終篇覆明上文平天下先
　治其國之事但欲平天下先須治國治國事多於平
　天下非一義可了故廣而明之言欲平天下先須脩
　身脩身之事由近至遠自内至外故初明絜矩之道
　次明散財於民其又次明用善人遠惡人此皆治國
　治天下之綱故特詳悉畢舉今各隨文解之　上恤
　孤而民不倍者孤弱之子人所易棄是上君長若能
　憂恤孤弱不遺則下民學之不相棄倍也　是以君
　子有絜矩之道也者絜猶結也矩法也言君子於天
　下持矩法之道動而無失以此加物物皆從之也
　朱子曰老老所謂老吾老也興謂有所感發而興起
　也孤者幼而無父之稱絜度也矩所以為方也言此
　三者上行下效捷於影響所謂家齊而國治也亦可
　以見人心之所同而不可使有一夫之不獲矣是以
　君子必當因其所同推以度物使彼我之間各得分
　願則上下四旁均齊方正而天下平矣
所惡於上毋以使下所惡於下毋以事上所惡於前毋
以先後所惡於後毋以從前所惡於右毋以交於左所
惡於左毋以交於右此之謂絜矩之道(釋文惡烏路反/毋音無朱註先)
　(去/聲)
　鄭氏康成曰絜矩之道善持其所有以恕於人耳治
　國之要盡於此
　孔氏穎達曰所惡於上毋以使下者此以下皆是絜
　矩之道也譬諸侯有天子在於上有不善之事加己
　己惡之則不可迴持此惡事使己下者為之也　所
　惡於下毋以事上者言臣下不善事己己所有惡則
　己不可持此惡事迴以事己之君上也　所惡於前
　毋以先後者前謂在己之前不以善事施己己所憎
　惡則無以持此惡事施於後人也　所惡於後毋以
　從前者後謂在己之後不以善事施己己則無以惡
　事施於前行之人也　所惡於右毋以交於左者謂
　與己平敵或在己右或在己左若右以惡加己己所
　憎惡則無以此惡事施於左人舉此一隅餘可知也
　　此之謂絜矩之道者上經云君子有絜矩之道也
　其絜矩之義未明故此經申說能持其所有以待於
　人恕己接物即絜矩之道也
　朱子曰此覆解上文絜矩二字之義如不欲上之無
　禮於我則必以此度下之心而亦不敢以此無禮使
　之不欲下之不忠於我則必以此度上之心而亦不
　敢以此不忠事之至於前後左右無不皆然則身之
　所處上下四旁長短廣狹彼此如一而無不方矣彼
　同有是心而興起焉者又豈有一夫之不獲哉所操
　者約而所及者廣此平天下之要道也故章内之意
　皆自此而推之
詩云樂只君子民之父母民之所好好之民之所惡惡
之此之謂民之父母(釋文只音紙好好皆呼報反/朱註樂音洛惡去聲下同)
　鄭氏康成曰言治民之道無他取於己而已
　孔氏穎達曰詩云樂只君子民之父母此記者引之
　又申明絜矩之道若能以己化民從民所欲則可謂
　民之父母此小雅南山有臺之篇羙成王之詩也只
　辭也言能以己化民從民所欲則可為民父母矣
　民之所好好之者謂善政恩惠是民之願好己亦好
　之以施於民若𤼵倉廩賜貧窮賑乏絶是也　民之
　所惡惡之者謂苛政重賦是人之所惡己亦惡之而
　不行也
　朱子曰詩小雅南山有臺之篇只語助辭言能絜矩
　而以民心為己心則是愛民如子而民愛之如父母
　矣
詩云節彼南山維石巖巖赫赫師尹民具爾瞻有國者
不可以不慎辟則為天下僇矣(釋文節前切反又音如/字巖五衘反辟匹亦反)
　(又必益反與僻同/僇力竹反與戮同)
　孔氏穎達曰詩云節彼南山者上經說恕己待民此
　經明己須戒慎也詩云節彼南山維石巖巖此小雅
　節南山之篇刺幽王之詩言幽王所任大臣非其賢
　人也節然高峻者是彼南山維積累其石巖巖然高
　大喻幽王大臣師尹之尊嚴赫赫師尹民具爾瞻者
　赫赫顯盛貌是太師與人為則者具俱也爾汝也在
　下之民俱於汝而瞻視之言皆視師尹而為法此記
　之意以喻人君在上民皆則之不可不慎有國者不
　可以不慎者有國謂天子諸侯言民皆視上所行而
　則之不可不慎其德乎宜慎之也辟則為天下僇矣
　者僇謂刑戮也君若邪辟則為天下之民共所誅討
　若桀紂是也
　朱子曰詩小雅節南山之篇節截然高大貌師尹周
　太師尹氏也具俱也辟偏也言在上者人所瞻仰不
　可不謹若不能絜矩而好惡徇於一己之偏則身弑
　國亡為天下之大僇矣
詩云殷之未喪師克配上帝儀監于殷峻命不易道得
衆則得國失衆則失國是故君子先慎乎德有德此有
人有人此有土有土此有財有財此有用德者本也財
者末也外本内末爭民施奪是故財聚則民散財散則
民聚是故言悖而出者亦悖而入貨悖而入者亦悖而
出(釋文喪息浪反峻恤俊反易以䜴反爭爭鬭之爭施/如字悖布内反朱註儀詩作宜峻詩作駿  案朱本)
　(分失衆則失國節有財此有用節財者末也節爭/民施奪節財散則民聚節亦悖而出節作六節)
　鄭氏康成曰師衆也克能也峻大也言殷王帝乙以
　上未失其民之時德亦有能配天者謂天享其祭祀
　也及紂為惡而民怨神怒以失天下監視殷時之事
　天之大命持之誠不易也道猶言也用謂國用也施
　奪施其劫奪之情也悖猶逆也言君有逆命則民有
　逆辭也上貪於利則下人侵畔老子曰多藏必厚亡
　(孔疏師衆也峻大也皆釋詁文爾雅峻字馬旁為之/與此同也克能也釋言文也云君有逆命則民有逆)
　(辭也者君有逆命解經言悖而出也民有逆辭解經/亦悖而入謂人有逆君之辭以拒君也云老子曰多)
　(藏必厚亡者言積聚藏之既多必厚重而/散亡也引之者證貨悖而入亦悖而出)
　孔氏穎達曰詩云殷之未䘮師克配上帝此一經明
　治國之道在貴德賤財此大雅文王之篇美文王之
　詩因以戒成王也克能也師衆也言殷自紂父帝乙
　之前未喪師衆之時所行政敎皆能配上天而行也
　　儀監于殷峻命不易者儀宜也監視也今成王宜
　監視于殷之存亡峻大也奉此天之大命誠為不易
　言其難也　道得衆則得國失衆則失國者道猶言
　也詩所云者言帝乙以上得衆則得國言殷紂失衆
　則失國也　有德此有人者有德之人人之所附從
　故有德此有人也　有人此有土者有人則境土寛
　大故有土也　有土此有財者言有土則生植萬物
　故有財也　有財此有用者為國用有(案有疑/作由)財豐
　以此而有供國用也　德者本也財者末也者德能
　致財財由德有故德為本財為末也　外本内末爭
　民施奪者外疏也内親也施奪謂施其劫奪之情也
　君若親財而疏德則爭利之人皆施劫奪之情也
　是故財聚則民散財散則民聚者事不兩興財由民
　立君若重財而輕民則民散也若財散而賙恤於民
　則民咸歸聚也　是故言悖而出者亦悖而入者悖
　逆也若人君政敎之言悖逆人心而出行者則民悖
　逆君上而入以報答也謂拒違君命也　貨悖而入
　者亦悖而出者若人君厚斂財貨悖逆民心而入積
　聚者不能乆如人畔於上財亦悖逆君心而散出也
　言衆畔親離財散非君有也
　朱子曰詩文王篇師衆也配對也配上帝言其為天
　下君而對乎上帝也監視也峻大也不易言難保也
　道言也引詩而言此以結上文兩節之意有天下者
　能存此心而不失則所以絜矩而與民同欲者自不
　能已矣　先愼乎德承上文不可不謹而言德即所
　謂明德有人謂得衆有土謂得國有國則不患無財
　用矣　本上文而言(案此句註德/者本也節)　人君以德為外
　以財為内則是爭鬭其民而施之以劫奪之敎也盖
　財者人之所同欲不能絜矩而欲專之則民亦起而
　爭奪矣　外本内末故財聚爭民施奪故民散反是
　則有德而有人矣　悖逆也此以言之出入明貨之
　出入也自先愼乎德以下至此又因財貨以明能絜
　矩與不能者之得失也
康誥曰惟命不于常道善則得之不善則失之矣
　鄭氏康成曰于於也天命不於常言不專祐一家也
　孔氏穎達曰康誥曰惟命不于常者謂天之命不於
　是常住在一家也道善則得之不善則失之矣書之
　本意言道為善則得之不善則失之是不常在一家
　也
　朱子曰道言也因上文引文王詩之意而申言之其
　丁寧反覆之意益深切矣
楚書曰楚國無以為寶惟善以為寶
　鄭氏康成曰楚書楚昭王時書也言以善人為寶時
　謂觀射父昭奚恤也(孔疏鄭知是楚昭王時書者案/楚語云楚昭王使王孫圉聘于)
　(晉定公饗之趙簡子鳴玉以相問于王孫圉曰楚之/白珩猶在乎其為寶幾何矣王孫圉對曰未嘗為寶)
　(楚之所寶者曰觀射父能作訓辭以行事於諸侯使/無以寡君為口實又新序云秦欲伐楚使者觀楚之)
　(寶器楚王召昭奚恤而問焉對曰寶器在賢臣王遂/使昭奚恤應焉昭奚恤發精兵三百人陳于西門之)
　(内為東面之壇一南面之壇四西面之壇一秦使者/至昭奚恤曰君客也請就上居東面之壇令尹子西)
　(南面太宗子敖次之葉公子高次之司馬子發次之/昭奚恤自居西面之壇稱曰客欲觀楚之寶器乎楚)
　(之所寶者即賢人也唯大國之所觀秦使無以對也/使歸告秦王曰楚多賢臣無可以圖之何知有觀射)
　(父昭奚恤者案戰國義云楚王築壇昭奚恤等立于/壇上楚王指之謂秦使曰此寡人之寳故知有昭奚)
　(恤等也謂賢為寳者案史記云理百姓實府庫使黎/甿得所者有令尹子西而能也執法令奉圭璋使諸)
　(侯不怨兵車不起者有太宗子牧能也守封疆固/城郭使鄰國不侵亦不侵鄰國者有葉公子髙能)
　(也整師旅治兵戈使蹈白刃赴湯蹈火萬死不顧/一生者有司馬子發能也坐籌帷幄之中决勝千)
　(里之外懐霸王之業揆理亂之風有大夫昭奚恤/能也是皆為寳也引之者證為君長能保愛善人)
　(以為/寳也)
　朱子曰楚書楚語言不寶金玉而寶善人也
舅犯曰亡人無以為寶仁親以為寶
　鄭氏康成曰舅犯晉文公之舅狐偃也亡人謂文公
　也時辟驪姬之讒亡在翟而獻公薨秦穆公使子顯
　弔因勸之復國舅犯為之對此辭也仁親猶言親愛
　仁道也明不因喪規利也(孔疏舅犯晉文公之舅狐/偃者左傳文也云時避驪)
　(姬之䜛亡在翟而獻公薨秦穆公使子顯弔之/因勸之復國舅犯為之對此辭也檀弓篇文)
　孔氏穎達曰舅犯曰亡人無以為寶仁親以為寶者
　此舅犯勸重耳之辭於時重耳逃亡在翟秦穆公欲
　納之反國而勸重耳不受秦命對秦使云奔亡之人
　無以貨財為寶唯親愛仁道以為寶也
　朱子曰舅犯晉文公舅狐偃字子犯亡人文公時為
　公子出亡在外也仁愛也事見檀弓此兩節又明不
　外本而内末之意
秦誓曰若有一个臣斷斷兮無他技其心休休焉其如
有容焉人之有技若已有之人之彥聖其心好之不啻
若自其口出實能容之以能保我子孫黎民尚亦有利
哉人之有技娟疾以惡之人之彥聖而違之俾不通實
不能容以不能保我子孫黎民亦曰殆哉(釋文一个古/賀反尚書作)
　(介臣音界此所引與尚書文小異斷丁辭反技其綺/反休休許虯反尚書傳曰樂善也鄭註休休云寛容)
　(貌何休註公羊云美大之貌好呼報反啻音試詩豉/反娟莫報反尚書作冒音同謂覆蔽也惡烏路反下)
　(能惡人同俾本又作卑必/爾反  案實朱本作寔)
　鄭氏康成曰秦誓周書尚書篇名也秦穆公伐鄭為
　晉所敗於殽還誓其羣臣故作此篇也斷斷誠一之
　貌也他技異端之技也有技才藝之士也若已有之
　不啻若自其口出皆樂人有善之甚也美士曰彥黎
　衆也尚庶幾也娟妬也違猶戾也俾使也拂戾賢人
　所為使功不通於君也殆危也彥或作盤(孔疏秦穆/公伐鄭為)
　(晉所敗於殽還誓其羣臣而作此篇也者案尚書序/秦穆公伐鄭晉襄公帥師敗諸殽還歸作秦誓又左)
　(傳僖三十三年秦穆公興師伐鄭蹇叔等諫之公不/從為晉人與姜戎要而擊之敗諸殽是其事也云美)
　(士為彥者爾雅釋訓文黎衆也俾使也皆釋詁文尚/庶幾者釋言文爾雅庶幾尚也是尚為庶幾矣云娟)
　(妬也者説文云娟大/妬婦是娟為妬也)
　孔氏穎達曰秦誓曰者此一經明君臣進賢絀惡
　之事秦誓尚書篇名秦穆公伐鄭為晉敗於殽還歸
　誓羣臣而作此篇是秦穆公悔過自誓之辭記者引
　之以明好賢去惡也　若有一介臣斷斷兮者此秦
　穆公誓辭云羣臣若有一耿介之臣斷斷然誠實專
　一謹慤兮是語辭古文尚書兮為猗言有一介之臣
　其心斷斷猗然專一與此本異　無他技其心休
　休焉其如有容焉者言此專一之臣無他竒異之技
　惟其心休休然寛容形貌似有包容如此之人我當
　任用也　人之有技若已有之者謂見人有技藝欲
　得親愛之如己自有也　人之彥聖其心好之不啻
　若自其口出者謂見人有才彥美通聖其心中愛樂
　不啻如自其口出心愛此彥聖之美多於口說言其
　愛樂之甚也　實能容之以能保我子孫黎民尚亦
　有利哉者實是也若能好賢如此是能有所包容則
　我國家得安保我後之子孫黎衆也尚庶幾也非直
　子孫安其下衆人皆庶幾亦有利益哉也　人之有
　技媢疾以惡之者上明進賢之善此論蔽賢之惡也
　媢妬也見人有技藝則掩藏媢妬疾以憎惡之也
　人之彥聖而違之俾不通者見他人之彥聖而違抑
　退之俾使也使其善功不通達於君尚書通為達字
　也　實不能容以不能保我子孫黎民亦曰殆哉者
　若此蔽賢之人是不能容納家國將亡不能保我子
　孫非唯如此衆人亦曰殆危哉
　朱子曰秦誓周書斷斷誠一之貌彥美士也聖通明
　也尚庶幾也媢忌也違拂戾也殆危也
唯仁人放流之逬諸四夷不與同中國此謂唯仁人為
能愛人能惡人(釋文迸比孟反又逼諍反諍音爭鬭之/爭皇云迸猶屏也朱註逬讀為屏古字)
　(通/用)
　鄭氏康成曰放去惡人媢嫉之類者獨仁人能之如
　舜放四罪而天下咸服
　孔氏穎達曰唯仁人放流之逬諸四夷不與同中國
　者言惟仁人之君能放流此蔽善之人使逬遠在四
　夷不與同在中國若舜流四凶而天下咸服是也
　此謂唯仁人為能愛人能惡人者既放此蔽賢之人
　逺在四夷是仁人能愛善人惡不善之人
　朱子曰逬猶逐也言有此媢疾之人妨賢而病國則
　仁人必深惡而痛絶之以其至公無私故能得好惡
　之正如此也
見賢而不能舉舉而不能先命也見不善而不能退退
而不能遠過也(釋文命依註音慢武諫反遠于萬反朱/註命鄭氏云當作慢程子云當作怠未)
　(詳孰/是)
　鄭氏康成曰命讀為慢聲之誤也舉賢而不能使君
　以先已是輕慢於舉人也
　孔氏穎達曰見賢而不能舉舉而不能先命也者此
　謂凡庸小人見此賢人而不能舉進於君假設舉之
　又不能使在其已之先是為慢也謂輕慢於舉人也
　　見不善而不能退退而不能遠過也者此謂小人
　見不善之人而不能抑退之假令抑退之而不能使
　遠退之過者言是愆過之人也
　朱子曰若此者知所愛惡矣而未能盡愛惡之道盖
　君子而未仁者也
好人之所惡惡人之所好是謂拂人之性菑必逮夫身
　(釋文好呼報反下皆同惡烏路反拂扶弗反菑音/哉逮音代一音大計反夫音扶朱註菑古灾字)
　鄭氏康成曰拂猶佹也逮及也
　孔氏穎達曰好人之所惡者人謂君子君子所惡者
　凶惡之事今乃愛好凶惡是好人之所惡也　惡人
　之所好者君子所好仁義善道今乃惡此仁義善道
　是惡人之所好也　是謂拂人之性者若如此者是
　謂拂戾善人之性　菑必逮夫身者逮及也如此菑
　必及夫身矣
　朱子曰拂逆也好善而惡惡人之性也至於拂人之
　性則不仁之甚者也自秦誓至此又皆以申言好惡
　公私之極以明上文所引南山有臺節南山之意
是故君子有大道必忠信以得之驕泰以失之
　鄭氏康成曰道行所由
　孔氏穎達曰是故君子有大道者大道謂所由行孝
　悌仁義之大道也　必忠信以得之驕泰以失之者
　言此孝悌仁義必由行忠信以得之由身驕泰以失
　之也
　朱子曰君子以位言之道謂居其位而脩已治人之
　術發已自盡為忠循物無違謂信驕者矜高泰者侈
　肆此因上所引文王康誥之意而言章内三言得失
　而語益加切蓋至此而天理存亡之幾決矣
生財有大道生之者衆食之者寡為之者疾用之者舒
則財恆足矣(朱註恒/胡登反)
　鄭氏康成曰是不務祿不肖而勉民以農也
　孔氏穎達曰生財有大道者此一經明人君當先行
　仁義愛省國用以豐足財物上文大道謂孝悌仁義
　之道此言人君生殖其財有大道之理則下之所云
　者是也　生之者衆者謂為農桑多也　食之者寡
　者謂減省無用之費也　為之者疾者謂百姓急營
　農桑事業也　用之者舒者謂君上緩於營造費用
　也　則財恆足矣者言人君能如此則國用恆足
　朱子曰呂氏曰國無遊民則生者衆矣朝無幸位則
　食者寡矣不奪農時則為之疾矣量入為出則用之
　舒矣愚案此因有土有財而言以明足國之道在乎
　務本而節用非必外本内末而後財可聚也自此以
　至終篇皆一意也
仁者以財發身不仁者以身發財
　鄭氏康成曰發起也言仁人有財則務於施與以起
　身成其令名不仁之人有身貪於聚斂以起財務成
　富
　孔氏穎達曰仁者以財發身者謂仁德之君以財散
　施發起身之令名也　不仁者以身發財者言不仁
　之人唯在吝嗇務於積聚勞役其身發起其財此言
　治家治國天下之科皆謂人君也
　朱子曰發猶起也仁者散財以得民不仁者亡身以
　殖貨
未有上好仁而下不好義者也未有好義其事不終者
也未有府庫財非其財者也
　鄭氏康成曰言君行仁道則其臣必義以義舉事無
　不成者其為誠然如已府庫之財為已有也(孔疏言/君行仁)
　(道則臣必為義臣既行義事必終成盖至誠相感必/有寔報如已有府庫之財為己所有也其為信實而)
　(然言不/虗也)
　孔氏穎達曰未有上好仁而下不好義者也言在上
　人君好以仁道接下其下感君仁恩無有不愛好於
　義使事皆得其宜也　未有好義其事不終者也者
　臣下悉皆好義百事盡能終成故云未有好義其事
　不終者言皆能終成也　未有府庫財非其財者也
　又為人君作譬言君若行仁民必報義義必終事譬
　如人君有府庫之財必其為所用也故云未有府庫
　財非其財者也
　朱子曰上好仁以愛其下則下好義以忠其上所以
　事必有終而府庫之財無悖出之患也
孟獻子曰畜馬乘不察於雞豚伐冰之家不畜牛羊百
乘之家不畜聚斂之臣與其有聚斂之臣寧有盜臣此
謂國不以利為利以義為利也(釋文畜許六反乗徐/繩證反朱註斂去聲)
　鄭氏康成曰孟獻子魯大夫仲孫蔑也畜馬乘謂以
　士初試為大夫也伐冰之家卿大夫以上喪祭用冰
　百乘之家有采地者也雞豚牛羊民之所畜養以為
　財利者也國家利義不利財盗臣損財耳聚斂之臣
　乃損義論語曰季氏富於周公而求也為之聚斂非
　吾徒也小子鳴鼓而攻之可也(孔疏孟獻子魯大夫/仲孫蔑者此據左傳)
　(文也云畜馬乘謂以士初試為大夫者案書傳士飾/車駢馬詩云四牡騑騑大夫以上乃得乘四馬今下)
　(云伐冰之家百乘之家家至為大夫今别云畜馬乘/者不察雞豚故知士初試為大夫者也伐冰之家卿)
　(大夫者案昭四年左傳云大夫命婦䘮浴用冰䘮大/記注云士不用冰故知卿大夫也上若恩賜及食而)
　(得用亦有冰也但非其常故士䘮禮賜冰則夷槃可/也左傳又云食肉冰皆與焉是也云百乘之家有采)
　(地者也此謂卿也故論語云百乘/之家鄭云采地一同之度輪是也)
　孔氏穎達曰孟獻子曰畜馬乘不察於雞豚者此一
　經明治國家不可務於積財若務於積財即是小人
　之行非君上之道言察於雞豚之所利為畜養馬乘
　士初試為大夫不闚察於雞豚之小利　伐冰之家
　不畜牛羊者謂卿大夫喪祭用冰從固陰之處伐擊
　其冰以供喪祭故云伐冰也謂卿大夫為伐冰之家
　不畜牛羊為財利以食祿不與人争利也　百乘之
　家不畜聚斂之臣者百乘謂卿大夫有采地者也以
　地方百里故云百乘之家言卿大夫之家不畜聚斂
　之臣使賦稅什一之外徵求采邑之物也故論語云
　百乘之家是也　與其有聚斂之臣寧有盜臣者
　覆解不畜聚歛之臣也經意若其有聚斂之臣寧可有
　盜竊之臣以盜臣但害財聚斂之臣則害義也　此
　謂國不以利為利以義為利也者言若能如上所言
　是國家之利但以義事為國家利益也
　朱子曰孟獻子魯之賢大夫仲孫蔑也畜馬乘士初
　試為大夫者也伐冰之家卿大夫以上喪祭用冰者
　也百乘之家有采地者也君子寧亡己之財而不忍
　傷民之力故寧有盜臣而不畜聚斂之臣此謂以下
　釋獻子之言也
長國家而務財用者必自小人矣(釋文長竹杖反作案/朱本合下二節  一)
　(節/)
　鄭氏康成曰言務聚財為己用者必忘義是小人所
　為也
　孔氏穎達曰長國家而務財用者必自小人矣者言
　為人君長於國家而務積聚財以為己財者必自為
　小人之行也
彼為善之小人之使為國家菑害並至雖有善者亦無
如之何矣
　鄭氏康成曰彼君也君將欲以仁義善其政而使小
　人治其國家之事患難猥至雖云有善不能救之以
　其惡之己著也
　孔氏穎達曰彼為至利也前經明遠財重義是不以
　利為利以義為利此經明為君治國棄遠小人亦是
　不以利為利以義為利也　彼為善之者謂君也君
　欲為仁義之道善其政敎之語辭故云彼為善之小
　人之使為國家菑害並至者言君欲為善反令小人
　使為治國家之事毒害於下故菑害患難則並皆來
　至也雖有善者亦無如之何矣者既使小人治國則
　其君雖有善政之施亦無能奈此患難之何言不
　能止之以其聚斂者惡之已著故也
此謂國不以利為利以義為利也(朱註彼為善之此/句上下疑有闕文)
　朱子曰自由也言由小人導之也此一節深明以利
　為利之害而重言以結之其丁寧之意切矣　右傳
　之十章釋治國平天下　此章之義務在與民同好
　惡而不專其利皆推廣絜矩之意也能如是則親賢
　樂利各得其所而天下平矣　凡傳十章前四章統
　論綱領指趣後六章細論條目工夫其第五章乃明
　善之要第六章乃誠身之本在初學尤為當務之急
　讀者不可以其近而忽之也
　　案戴記中學庸二書以古本參之今本其節次每
　　有異同而大學尤多前後互易之處攷其源流先
　　是程子移克明德至止於信於古之欲明明德於
　　天下節之前移聽訟節於節彼南山節之後至伊
　　川程子乃定為今本朱子自云因程子所定者是
　　也顧經與傳未經區別而此謂知本二句猶莫知
　　所屬迨朱子章句分經一章傳十章又於誠意章
　　前補完格物致知一傳而以此謂知之至也為其
　　結語其此謂知本句則明其為衍文朱子所云更
　　攷經文別為序次者是也自是而今本遂別于古
　　本矣要之朱子原未嘗以自出之新裁削相沿之
　　舊籍也如傳之首章第三章第四章各於章末識
　　云此章舊本誤在某處而於傳之第七章仍識云
　　自此以下俱以舊文為正夫屛沿習之見以抉經
　　籍之藴者善會前聖之精也創獨有之論而亦不
　　廢先儒之云者畱質後賢之意也今之學者執朱
　　子之簡編而竟忘朱子之本意夫豈朱子之所待
　　于將來者哉茲當釐定三禮於二書之斷節分章
　　解經釋註悉從古本而朱子集註次於其後惟於
　　每章每節之分合各殊前後互異者仍以今本之
　　節次附識焉俾學者有以溯其源流徵其同異不
　　特註疏羽翼之功得垂於不朽即朱子當日涵泳
　　聖言參伍衆説其折衷之虚懷百世而下猶將見
　　焉若乃以朱子補傳為未安而歸正經文知止以
　　下至則近道矣於聽訟吾猶人也之右為傳第四
　　章以釋致知格物謂大學原無闕文此則董氏槐
　　葉氏夢鼎王氏相之説也而車氏清臣方氏正學
　　咸是之又或為良知之解以攻集註若王氏陽明
　　則竄入于異學矣諸如此類概置之不論不議焉
　　而已惟註疏暨朱子章句則一字不遺亦仍今本
　　畱識舊簡之意也夫
　
欽定禮記義疏卷七十三
欽定四庫全書
欽定禮記義疏卷七十四
　冠義第四十三(冠古/亂反)
　　正義孔氏穎達曰鄭目録云名曰冠義者以其記
　　冠禮成人之義此於别録屬吉事按略說稱周公
　　對成王云古人冒而句頷註云三皇時以冒覆頭
　　句頷繞項至黃帝時則有冕也故世本云黃帝造
　　冕旒但黄帝以前則以羽皮為之冠黄帝以後乃
　　用布帛　成氏伯璵曰黄帝始象鳥獸之有冠角
　　故制冠在首之上謂之元服漢髙堂生𫝊古儀禮
　　十七篇無人君卿大夫冠禮唯有士冠禮以古者
　　年五十始爵命為大夫也
　　存疑孔氏穎達曰其冠之年即天子諸侯十二而
　　冠故襄九年左𫝊云國君十五而生子冠而生子
　　禮也又云一星終也是十二年嵗星一終大夫冠
　　之年無文按喪服大夫為昆弟之長殤則不二十
　　始冠也士則二十而冠曲禮云二十曰弱冠是也
　　　陸氏佃曰天子諸侯十五而冠早成其徳先儒
　　因晉侯謂魯襄公可以冠魯襄公是時年十二謂
　　諸侯十二而冠誤矣葢曰可以冠則非禮之正也
　　金縢王與大夫盡弁成王時年十五則冠在是嵗
　　可知
　　案二十而冠者天下之達禮也其曰天子諸侯年
　　十二而冠者先儒止據春秋傳一星之終及疏文
　　王十五生子說言之於禮經本無確証喪服昆弟
　　亦兄若弟之通稱不當據以為兄也程子謂年十
　　二未可責以成人徒行此節文何益朱子謂十五
　　至二十皆可冠但必父母無期功以上喪始可行
　　之如朱子說則年不定儀禮有夏葛屨冬皮屨之
　　文則月不定既年不定月不定則必除喪而冠不
　　因喪而冠可知詳見曽子問
凡人之所以為人者禮義也禮義之始在於正容體齊
顔色順辭令容體正顔色齊辭令順而后禮義備以正
君臣親父子和長㓜君臣正父子親長㓜和而后禮義
立故冠而后服備服備而后容體正顔色齊辭令順故
曰冠者禮之始也是故古者聖王重冠(長上聲冠/去聲下同)
　正義鄭氏康成曰言人為禮以此三者為始三始既
　備乃可求以三行也立猶成也言服未備者未可求
　以三始也童子之服采衣紒　孔氏穎達曰人之所
　以得異於禽獸者以其行禮義也先須正容體齊顔
　色順辭令然後可以正君臣親父子和長㓜　吕氏
　大臨曰容體顔色辭令三者脩身之要必學而後成
　必成人而後備童子未成人者也自七年始教至於
　二十則三者備矣然後可以冠而責成人之事　方
　氏慤曰容體欲其可度故曰正顔色欲其可觀故曰
　齊辭令欲其可從故曰順君臣存乎義故曰正父子
　存乎恩故曰親長㓜存乎情故曰和　又曰冠昬所
　以謹其始於先喪祭所以謹其終於後則冠昬為喪
　祭之始也而冠又為昬之始故曰冠者禮之始也
　葉氏夢得曰君臣正而朝廷肅父子親而閨門定長
　㓜和而宗族有禮故曰禮義立　馬氏睎孟曰正容
　體斯逺暴慢矣齊顔色斯近信矣順辭令斯逺鄙倍
　矣冠而后服備服備以徳成成徳以服章故服其服
　者文以君子之容遂以君子之辭實以君子之徳
　通論陸氏佃曰柯陵之㑹厲公視逺歩髙晉郤犨見
　其語迂郤錡見其語犯郤至見其語伐單襄公曰吾
　見厲公之容而聼三郤之語矣殆必祸者也葢古之
　人於此以觀禍福如此則容體顔色辭令亦豈可忽
　哉
古者冠禮筮日筮賔所以敬冠事敬冠事所以重禮重
禮所以爲國本也
　正義鄭氏康成曰國以禮為本　吕氏大臨曰筮日
　筮賔於廟門之外成人之始質之神而不敢專敬之
　至也敬至則禮重禮重則人道立此國之所以為國
　也故曰以為國本　陳氏祥道曰儀禮曰主人𤣥冠
　而朝服緇帶而素韠立於廟門之東西面以筮日𤣥
　冠象道之幽朝服皮弁致其誠之潔君子所以筮日
　而日無不吉也筮其賔客儀禮所謂前期三日如求
　日之儀是也昔之人有吉事則與賢者歡成之有凶
　事亦與賢者哀戚之冠禮吉事所以筮賔而歡成之
　也　馬氏睎孟曰旬之外則筮日前期三日則筮賔
　筮日必吉者所以期於終身之吉筮賔必吉者所以
　要其終身之賢
　案冠禮重筮日尤重筮賔以冠乃賔加之也醮亦賔
　醮之字亦賔字之故以筮賔為敬事
故冠於阼以著代也醮於客位三加彌尊加有成也已
冠而字之成人之道也(阼才故反/醮子笑反)
　正義鄭氏康成曰阼謂主人之北也適子冠於阼若
　不醴則醮用酒(孔䟽皆士/冠禮文)於客位敬而成之也戸西
　為客位庶子冠於房戸外又因醮焉(孔䟽亦士/冠禮文)不代
　父也冠者初加緇布冠次加皮弁三加爵弁每加益
　尊所以益成也字所以相尊也　孔氏穎達曰阼是
　主人接賔處今適子冠於阼所以著明代父之義也
　周禮適子則以醴禮之庶子則以酒醮之周時或有
　舊俗行先代之禮雖適子亦用酒醮之則因而行不
　必改也(朱子曰不醴而醮乃當時國俗不同有如此/者如魯衛之幕有縿布祔有離合皆周禮自)
　(不同未必/夏殷法也)醮者醮盡之義鄭注士冠禮酌而無酬酢
　曰醮是也冠於客位尊以成人若賔客待之也加有
　成也謂益加有成人之事　葉氏夢得曰字所以表
　徳故已成人而稱字也　吕氏大臨曰主人升立於
　序端西面贊者筵於東序之北西面将冠者即筵而
　冠則其位與主人同在阼也父老則𫝊之子姑老則
　𫝊之婦所𫝊皆適也故冠禮子冠於阼昬禮舅姑饗
　婦卒饗降自西階婦降自阼階所以著其𫝊付之意
　也未嘗𫝊而示之以𫝊付之意所以使之知繼之之
　重敬守而不敢墜也卒冠而醮若醮則席於賔位以
　禮賔之禮禮其子所以為成人敬也三加而服彌尊
　亦所以敬成人也古者童子雖貴名之而已所以别
　長㓜也至冠卒醴然後賔字之曰伯某甫仲叔季惟
　其所當為成人之道而敬其名也　陳氏祥道曰上
　有冠天道也中有服人道也下有履地道也故三加
　莫不有此者始加冠則緇布而服則𤣥端爵韠屨則
　黒而其絇青再加冠則皮弁而服則素積素韠屨則
　黒而其絇緇三加冠則爵弁而授之以纁裳韎韐也
　屨則纁而其絇黑其加之以序其序之有章所謂喻
　其志加有成者凡在是也　方氏慤曰緇布齊冠也
　皮弁朝服也爵弁祭服也齊所以潔已朝所以接人
　祭所以交神則彌尊之義又見於此　馬氏睎孟曰
　初加之辭曰令月吉日始加元服棄爾㓜志順爾成
　徳夀考維祺介爾景福再加曰吉月令辰乃申爾服
　敬爾威儀淑慎爾徳眉夀萬年永受胡福三如曰以
　嵗之正以月之令咸加爾服兄弟具在以成厥徳黄
　耉無疆受天之慶夫棄爾㓜志順爾成徳脩其内而
　已敬爾威儀淑慎爾徳則内外脩也以成厥徳徳之
　成也夀考維祺未有數也故次之以眉夀萬年萬年
　猶有數也故終之以黄耉無疆不唯服之加也而其
　徳亦有加不唯徳之加也而其夀亦有加故曰三加
　彌尊加有成也郊特牲曰醮於客位加有成也三加
　彌尊喻其志也志言其始成言其終也
　通論孔氏穎達曰此記是士冠禮故三加士冠禮云
　古者五十而後爵何大夫冠禮之有是大夫雖冠用
　士禮若諸侯則有冠禮故左𫝊云公冠用祼享之禮
　行之金石之樂節之其加則四而有𤣥冕故大戴禮
　公冠四加也諸侯四加則天子亦當五加衮冕也
　陳氏祥道曰冠必用醴若不醴則醮以醴者太古之
　物故其禮簡所以示質酒者後世之味故其禮煩所
　以示文適子用醴庶子用醮適婦有醴與饗庶婦使
　人醮之不饗諸侯大夫受賜服於天子歸設奠服賜
　服於斯乎有冠醮無冠醴是醮輕於醴也士冠若不
　醴則醮者則冠適子或醴或醮惟其所用矣
　案家語孔子曰公四加𤣥冕王肅註天子五加衮冕
　大戴禮天子諸侯皆四加朱子謂當是諸侯三加𤣥
　冕天子三加衮冕考漢志乗輿初加進賢冠次爵弁
　次武弁次通天冠漢猶近古故四加如大戴說歟
見於母母拜之見於兄弟兄弟拜之成人而與為禮也
𤣥冠𤣥端奠摯於君遂以摯見於鄉大夫鄉先生以成
人見也(見賢遍反下/同摯同贄)
　正義鄭氏康成曰鄉先生謂鄉老而致仕者服𤣥冠
　𤣥端異於朝也　孔氏穎達曰奠摯奠之於君也以
　摯謂以雉也士相見禮冬用雉夏用腒鄉大夫在朝
　之鄉大夫　吕氏大臨曰冠者就筵受觶薦脯醢祭
　卒奠觶降筵北面取脯降自西階適東壁北面見於
　母母拜受子拜送母又拜冠者見於兄弟兄弟再拜
　冠者答拜故曰見於兄弟兄弟拜之乃易服服𤣥冠
　𤣥端爵韠奠摯見於君遂以摯見於鄉大夫鄉先生
　始以成人接也且眀貴貴長長之義也　陳氏祥道
　曰母生我兄長我而見於母母拜之見於兄弟兄弟
　拜之家與之成禮也君出令以正我𤣥冠𤣥端以奠
　摯見國又與之成禮也鄉大夫以智帥我鄉先生以
　徳先我遂以摯見鄉黨鄰里亦與之成禮也自一家
　達於一鄉自一鄉達於一國莫不與之成禮故曰将
　責成人者将責其為人子為人弟為人臣為人少者
　之禮行焉
　存疑孔氏穎達曰今唐禮母見子但起立不拜案儀
　禮廟中冠子以酒脯奠廟訖子持所奠酒脯以見於
　母母拜其酒脯重從尊者處来故拜之非拜子也(案/儀)
　(禮無奠/廟文)　吕氏大臨曰母拜之義古今學者疑焉孔
　䟽義亦未然所薦脯醢為醴子設非奠廟也葢古者
　有庸敬有斯須之敬如為師則不臣王臣雖微在諸
　侯之上尸在廟門内則全於君皆斯須之敬也子之
　於母則庸敬矣然母雖尊卒有從子之道故當其冠
　也以成人之禮禮之則屈其庸敬以申斯須之敬眀
　從子之義猶未害乎母之尊也　王氏曰見於母母
　拜之記者不知此禮為適長子代父承祖者與祖為
　正體故禮之異於衆子也
　案母拜之兄弟拜之只是與之行禮本文成人而與
　為禮一語甚眀葢㓜時父母兄弟唯慈愛之而已今
　以成人来見故母與兄弟各盡其相見之禮也士冠
　禮注云婦人於丈夫雖其子猶俠拜昬禮壻見婦之
　父母主婦一拜壻答再拜主婦又拜注云必先一拜
　者婦人於丈夫必俠拜朱子曰凡婦人見男子每先
　一拜男拜則又答拜若子冠則見母亦如之重成人
　也玩鄭注及朱子語其義甚眀盖禮無不答燕禮則
　君之於臣昬禮則舅姑之於婦饋食禮則尸之於主
　人主婦嗣子舉奠無不答拜者何獨致疑於此此必
　先拜者所謂尊重事也
成人之者將責成人禮焉也責成人禮焉者將責為人
子為人弟為人臣為人少者之禮行焉將責四者之行
於人其禮可不重與(少詩照反行下/孟反與音餘)
　正義鄭氏康成曰責人以大禮者已接之不可以茍
　　吕氏大臨曰所謂成人者非謂四體膚革異於童
　稚也必知人倫之備焉親親貴貴長長不失其序之
　謂備此所以為人子為人弟為人臣為人少者之禮
　行
故孝弟忠順之行立而后可以為人可以為人而后可
以治人也故聖王重禮故曰冠者禮之始也嘉事之重
者也是故古者重冠重冠故行之於廟行之於廟者所
以尊重事尊重事而不敢擅重事不敢擅重事所以自
卑而尊先祖也(弟音/悌)
　正義鄭氏康成曰嘉事嘉禮也宗伯掌五禮有吉禮
　凶禮賔禮軍禮嘉禮而冠屬嘉禮周禮曰以昬冠之
　禮親成男女也　孔氏穎達曰先王重冠故行之於
　廟士行之於禰廟故士冠禮注廟謂禰廟既在禰廟
　此云尊先祖者尊禰即尊先祖之義且下士祖禰共
　廟其諸侯則冠於太祖之廟故左𫝊云以先君之祧
　處之聘禮云不腆先君之祧鄭注以為始祖之廟則
　天子當冠於始祖廟也　吕氏大臨曰行必有諸已
　然後可以責於人故人倫備然後謂之成人成人然
　後可以治人也古者重事必行之廟中昬禮納采至
　親迎皆主人筵几於廟聘禮君親拜迎於大門之外
　而廟受爵有徳禄有功君親策命於廟喪禮既啓則
　朝於廟皆所以示有所尊而不敢專也冠禮者人道
　之始所不可後也孝子之事親也有大事以告而後
　行歿則行諸廟猶是義也故大孝終身慕父母者非
　終父母之身終其身之謂也
　昬義第四十四
　　正義孔氏穎達曰鄭目録云名曰昬義者以其記
　　娶妻之義内教之所由成也此於别録屬吉事謂
　　之昬者案鄭昬禮目録云娶妻之禮以昬為期因
　　名焉必以昬者取其陽往隂来之義日入後二刻
　　半為昬壻曰昬妻曰姻謂壻以昬時来妻則因之
　　而去也若壻與妻之属亦稱昬姻爾雅壻之父為
　　姻婦之父為昬又云壻之黨為姻兄弟婦之黨為
　　昬兄弟是也夫婦始自遂皇譙周云太昊制嫁娶
　　儷皮為禮是儷皮起於太昊也其昬之年則大戴
　　說男三十女二十合為五十應大衍之數自天子
　　達於庶人一也然左氏說國君十五而生子禮也
　　舜三十不娶謂之鰥文王十五而生武王尚有兄
　　伯邑考知人君昬娶則早不必以年三十矣若鄭
　　意依正禮士及大夫皆三十而後娶有早娶者非
　　正法也　吕氏大臨曰有天地然後有萬物有萬
　　物然後有男女有男女然後有夫婦有夫婦然後
　　有父子有父子然後有君臣夫婦人道之始也可
　　不敬乎序卦曰物不可以茍合故受之以賁葢天
　　下之情不合則不成其所以合也敬則克終茍則
　　易離必受之以致飾者所以敬而不茍也昬禮者
　　其受賁之義乎
　　案周禮媒氏凡男女自成名以上皆書年月日名
　　令男三十而娶女二十而嫁家語孔子云男二十
　　而冠有為人父之道女十五而筓有適人之道三
　　十娶二十嫁言其極也漢王吉言嫁娶太早未知
　　為人父母之道而有子是以教化不眀而民多夭
　　則左𫝊言國君十五生子者恐非而宋令十三以
　　上並聼昬嫁愈非矣酌以家語孔子之言可也
昬禮者將合二姓之好上以事宗廟而下以繼後世也
故君子重之是以昬禮納采問名納吉納徴請期皆主
人筵几於廟而拜迎於門外入揖讓而升聼命於廟所
以敬慎重正昬禮也(昬一作昏/好呼報反)
　正義鄭氏康成曰聼命謂主人聼使者所𫝊壻家之
　命　孔氏穎達曰此經總眀昬禮之義從始至終也
　采謂采擇之禮故昬禮下達納采用鴈白虎通云鴈
　取其随時南北而不失節又鴈随陽妻從夫之義納
　采問名二禮一使兼行之納吉者謂男家既卜得吉
　與女氏也納徵者納聘財也徵成也先納聘財而後
　昬成春秋則謂之納幣其庶人則緇帛五兩(陳氏祥/道曰周)
　(禮純帛無過五兩史錦繡千純文繡千純純帛匹帛/也鄭改緇誤  案純有訓絲者有訓匹者周禮讀如)
　(字鄭讀為䊷已於祭統中辨正其誤/此改庶人緇以别大夫之𤣥纁亦通)卿大夫則𤣥三
　纁二加以儷皮諸侯加以大璋天子加以榖圭請期
　者謂男家使人請女家以昬時之期請者謙敬之辭
　示不敢自專也納吉納徵請期每一事則使者一人
　行唯納徵無鴈有幣其餘皆用鴈主人謂女父母行
　此等禮時女之父母設筵几於禰廟此等皆據士昬
　禮而知之　陳氏祥道曰言無過五兩則或庶人不
　必五兩也　吕氏大臨曰娶妻不娶同姓買妾不知
　其姓則卜之皆所以遠别也君子之祭也既内自盡
　又外求助昬禮是也故國君取夫人之辭曰請君之
　玉女與寡人共有敝邑事宗廟社稷出夫人之辭曰
　某不敏不能從而共粢盛昬禮父醮子命之曰往迎
　爾相承我宗事詩有采蘩采蘋皆以承先祖供祭祀
　為不失職婦人之職莫先於奉祭祀女子未嫁觀於
　祭祀納酒漿籩豆菹醢禮相助奠其教有素矣有夫
　婦然後有父子故天地不合萬物不生大昬萬世之
　嗣也此昬禮所以不可不敬也故曰將合二姓之好
　上以事宗廟下以繼後世也昬禮之節納采問名納
　吉納徵請期親迎其别有六必至於六者敬則不茍
　别則致詳也納采者男先下女媒妁之言既達納采
　擇之禮以求之禮用鴈鴈大夫之摯也士昬而用大
　夫之摯攝盛也其辭曰吾子有恵貺室某也某也有
　先人之禮使某也請納采言有恵貺室則知女氏之
　前許也既納采遂問名者將卜之也故其辭曰某既
　受命將加諸卜敢請女為誰氏對曰吾子有命且以
　備數而擇之某不敢辭則告之矣納吉者既問名而
　男氏以吉卜告女氏也其辭曰吾子有貺命某加諸
　占曰吉使某也敢告納徴者納幣以聘之也古之聘
　士聘女皆以幣交恭敬不可以虛拘也正潔之女非
　禮則不行猶正潔之士非其招則不往敬之如此其
　至則夫婦之不正未之有也徴成也證也所以成其
　信而不渝也聘幣皆以束帛故無過五兩諸侯天子
　加玉則又所以重其禮也請期者男氏請昬期於女
　氏也昬期主於男氏而必請於女氏女氏固辭然後
　告期者賔主之義不敢先也此五者行乎親迎之前
　又皆男氏受命於廟女氏聼命於廟筵几以敬神拜
　迎揖讓以敬賔至繁縟也至重慎也皆所以敬而不
　茍也婦從乎夫女卑乎男人之大倫也昬禮下達自
　納采至於親迎皆男先於女者天地之義存焉天氣
　降而下地氣應而上則天地交而隂陽和萬物生上
　以禮求下下以誠應上則上下交君臣和萬化成男
　女之際非特有所下也别疑逺恥且以成婦之正順
　以為事宗廟繼後世之重也聘則為妻奔則為妾聘
　者以禮先之奔則不待禮而行此所以别貴賤也
　陳氏祥道曰士昬禮既納采問名然後歸卜於禰既
　卜然後納吉而卜常在告廟之日禮記曰卜郊受命
　於祖廟作龜於禰宫鄭氏謂受命退乃卜卜昬之禮
　葢亦如之納采問名一使而二鴈三入廟而再迎之
　則問名因於納采故其禮略也請期曰吾子有賜命
　某既申受命矣惟是三族之不虞使某也請吉日葢
　惟父之昆弟已與子之兄弟無死喪之凶然後可以
　行禮焉　馬氏睎孟曰二姓者姓之所自出者異也
　繫之以姓而弗别綴之以食而弗殊雖百世而昬姻
　不通周道然也自納采至請期聼壻家之命必於廟
　者不敢忘其祖以敬慎重正昬禮也　方氏慤曰采
　擇自我而名氏在彼故首之以納采而次之以問名
　此資人謀以達之也謀既達矣則宜資鬼謀以决之
　故又次之以納吉焉人謀鬼謀皆恊從矣然後納幣
　以徴之請日以期之故其序如此
　存疑孔氏穎達曰問名者問其母所生之姓名故昬
　禮云為誰氏言女之母何姓也　賈氏公彦曰問名
　者問母之姓氏不問三月之名故昬禮問名辭云敢
　請女為誰氏鄭云誰氏者謙也不必其為主人之女
　是問姓氏也
　案經文眀云問名而孔賈以為問母之姓鄭又謂謙
　不敢必其為主人之女夫世豈有納采之後而猶不
　知其母之姓者乎有為女擇配而非己女者乎儀禮
　之辭所謂誰氏者如仲子孟姬叔姬季姬之類前此
　納采時既告以某之子矣至此乃問其女之名氏也
　　又案白虎通云娶妻不告廟示不必安也遣女於
　廟重先人之遺支體也朱子云鄭忽先配後祖陳鍼
　子譏之楚圍亦言告於荘共之廟而来是娶妻亦先
　告廟矣豈左氏據當時俗禮非先王正法歟考經文
　筵几於廟聼命於廟是女氏之廟若上事宗廟則男
　以事宗廟而娶恐無不告廟之理問名歸卜於廟乃
　納吉是納吉已告廟矣豈有納徴親迎而不告廟者
父親醮子而命之迎男先於女也子承命以迎主人筵
几於廟而拜迎於門外壻執鴈入揖讓升堂再拜奠鴈
葢親受之於父母也降出御婦車而壻授綏御輪三周
先俟於門外婦至壻揖婦以入共牢而食合卺而酳所
以合體同尊卑以親之也(醮子妙反迎魚敬反下以迎/同先悉薦反卺音謹酳音引)
　正義鄭氏康成曰酌而無酬酢曰醮醮之禮如冠醮
　與(孔䟽無酬酢直醮盡之而已冠醴亦無/酬酢不名醮者以禮敬之不為飲也)其異者於
　寝耳(孔䟽冠醮子於廟此醮在寝成案其/在寝者先告廟也昬姻之事  於寝)壻御婦車
　輪三周御者代之壻自乗其車先道之歸也共牢而
　食合卺而酳成婦之義又駁異義引左氏謂天子諸侯不
　親迎夫文王娶太姒親迎於渭又孔子答哀公云合
　二姓之好繼先聖之後以為天地宗廟社稷之主冕
　而親迎何謂己重乎此天子諸侯有親迎也　孔氏
　頴達曰此眀親迎之義父以酒醮子而命之親迎男
　往迎之女則從男而至主人女之父壻来親迎以敵
　禮待之故拜迎於門外主人就東階初入門將曲揖
　當階北面揖當碑揖至階三讓主人升自阼階揖壻
　升自西階北面奠鴈再拜於時女房中南面母在房
　户外之西南面壻既拜訖旋降出女出房南面立於
　母左父西面誡之女乃西行母南面誡之是壻親受
　之於父母也降出御婦車謂壻降西階而出親御婦
　車婦升車時壻授婦以綏御婦車之輪三匝然後御
　者代御之婦至壻之寝門壻揖婦以入則稍西避之
　共牢而食者在夫之寝壻東面婦西面共一牲牢而
　同食不異牲也酳演也謂食畢飲酒演安其氣也卺
　謂半瓢以一瓠分為兩瓢謂之卺壻與婦各執一片
　以酳故云合卺而酳欲使壻親婦婦亦親壻所以體
　同為一不使尊卑有殊也　吕氏大臨曰御婦車授
　綏御輪三周先俟於門外則所以下之之禮盡矣共
　牢合卺則所以親之之義見矣下之則有敬矣親之
　則有愛矣愛敬禮之大體而先敬後愛者自異姓而
　合之所以貴乎别也故曰所以成男女之别而立夫
　婦之義
　存疑陳氏祥道曰異義云戴禮說天子親迎左氏說
　天子不親迎上卿迎之諸侯亦不親迎使上大夫迎
　之鄭氏駁其說而謂天子諸侯有親迎然考之於經
　著之詩刺不親迎而充耳以黄者人君之飾又文王
　迎於渭韓侯迎於蹶而春秋紀裂繻来公羊曰譏不
　親迎也公子翬如齊逆女榖梁曰逆女親者也使大
　夫非正也荘公如齊逆女榖梁曰親迎常事也不志
　此其志何不正其親迎於齊也凡此皆言諸侯親迎
　之禮若天子則不然趙氏謂王者之尊海内莫敵故
　嫁女則使諸侯主之適諸侯諸侯莫敢有其室若屈
　萬乗之君而行親迎之禮則何莫敢敵之有夫子告
　哀公以為天地社稷宗廟之主以魯有郊祀天地之
　禮故云爾非為天子𤼵也左氏謂諸侯不親迎公羊
　謂天子亦親迎其說不能全與經合當從趙氏之說
　為正
　案親迎之禮自天子下達左氏謂天子至尊不親迎
　先儒謂天子娶於諸侯迎后使卿往而公監之朱子
　亦謂古者天子必無親至后家之禮惟鄭氏從公羊
　之義謂為天地宗廟社稷之主非天子而誰周氏諝
　謂三年之喪人道之終親迎人道之始故皆自天子
　達於庶人朱子亦謂天地葢通天子而言况天子主
　祭於外后主祭於内即宗伯攝天地社稷之祭要亦
　后為祭主也而可不致敬於其始乎然則親迎之禮
　信自天子達但天子迎之於館諸侯迎之於境大夫
　士庶迎之於家異耳陳氏祥道謂天子不迎於其國
　則可謂不迎則不可　又案執鴈有四義取其順隂
　陽而往来一也不再偶二也士用大夫摯為攝盛三
　也昬禮摯不用死物故越雉而用鴈四也四者義可
　相兼而於士昬禮則以攝盛之義為主
敬慎重正而后親之禮之大體而所以成男女之别而
立夫婦之義也男女有别而后夫婦有義夫婦有義而
后父子有親父子有親而后君臣有正故曰昬禮者禮
之本也(别彼列/反下同)
　正義鄭氏康成曰言子受氣性純則孝孝則忠也(孔/䟽)
　(昬禮得所則受氣純和生子必孝事君必忠孝/則父子親忠則君臣正是昬禮為諸禮之本也)　孔
　氏穎達曰昬禮必敬慎重正而後男女相親不然久
　必離異也　馬氏睎孟曰男女者夫婦之始夫婦者
　男女之終始則成男女之别終則必能立夫婦之義
　由男女有别以至於君臣有正其序如易所謂有男
　女然後有夫婦有夫婦然後有父子以至於有君臣
　然後禮義有所錯同
夫禮始於冠本於昬重於喪祭尊於朝聘和於射鄉此
禮之大體也(朝直/遥反)
　正義鄭氏康成曰始猶根也本猶幹也鄉鄉飲酒
　孔氏穎達曰此因昬禮為諸禮之本遂廣眀禮之始
　終　馬氏睎孟曰冠以成人故為禮之始昬以繼後
　世故為禮之本喪以慎終祭以追逺故曰重朝以教
　諸侯之臣聘以成諸侯之好故曰尊習射尚功習鄉
　尚齒皆有飲故曰和　葉氏夢得曰周官以嘉禮親
　萬民則先昬而後冠此則先冠而後昬何也葢冠者
　一身之始昬者萬世之始周官垂於萬世則先昬此
　言一身則先冠不害其為序也
夙興婦沐浴以俟見質眀贊見婦於舅姑婦執笲棗栗
段脩以見贊醴婦婦祭脯醢祭醴成婦禮也(見賢遍反/笲音煩段)
　(音腶按古本執/笲上無婦字)
　正義鄭氏康成曰成其為婦之禮也　孔氏穎達曰
　婦執笲棗栗段脩以見者案士昬禮舅坐於阼階西
　面姑坐於房外南面婦執笲棗栗進東面拜奠於舅
　席訖婦又執腶脩升進北面拜奠於姑席是也贊醴
　婦婦祭脯醢祭醴者案士昬禮婦席於户牖閒贊者
　酌醴置於席前北面婦於席西東面拜受贊者西階
　上北面拜送又拜薦脯醢婦升席左執觶右祭脯醢
　訖以柶祭醴三是也　吕氏大臨曰婦人從夫與夫
　同體者也夫之所事婦亦從之所飬婦亦飬之故婦
　之於舅姑猶子之於父母也夙興沐浴執笲以見舅
　姑舅姑醴婦婦祭脯醢祭醴眀敬事自此始矣故曰
　成婦禮也　方氏慤曰婦沐浴以俟見所以致敬也
　贊即相者也棗栗則品之潔者以奠於舅尊之也段
　脩則味之美者以奠於姑親之也贊醴婦謂贊者以
　醴酌婦而勞之也祭脯醢而不及牲祭醴而不及酒
　者又以婦禮始成而未備故也　馬氏睎孟曰沐浴
　自潔以重禮也質眀平眀也贊者贊助以行禮也婦
　人質用器不過於笲其摯不過棗栗段脩而已贊醴
　婦者舅姑答婦亦必有贊也婦必祭者所以重舅姑
　之答已也
　存疑鄭氏康成曰贊醴婦醴當作禮聲之誤也
　案醴婦如士冠禮之醴子鄭注謂醴當作禮下文又
　何以云祭醴耶
　存異陸氏徳眀曰笲器名以葦若竹為之其形如筥
　衣之以青繒以盛棗栗腵脩之屬(案士昬禮記笲緇/被纁裏無青繒說)
　(注笲竹器/無葦說)
舅姑入室婦以特豚饋眀婦順也
　正義鄭氏康成曰以饋眀婦順者供飬之禮主於孝
　順　孔氏穎達曰士昬禮舅姑入於室婦盥饋特豚
　合升側載無魚腊無稷並南上其他如取女禮鄭注
　云側載者右胖載之舅俎左胖載之姑俎異尊卑並
　南上者舅姑共席於奥其饌各以南為上也　吕氏
　大臨曰舅姑入室婦以特豚饋贊成祭卒食一酳徹
　席婦餕眀共飬自此始矣故曰眀婦順也
　案易家人六二曰无攸遂在中饋婦人主中饋奉飬
　舅姑是第一義饋者進食於尊之名以特豚饋合升
　而分載之眀婦順也成婦禮方眀婦順是立言次第
　存疑孔氏穎達曰大夫以上非惟特豚(案其說事或/有之而於經)
　(無所/據)
厥眀舅姑共饗婦以一獻之禮奠酬舅姑先降自西階
婦降自阼階以著代也
　正義鄭氏康成曰婦降自阼階言既獻之而授之以
　室事也降者各還其燕寝婦見及饋饗於適寝昬禮
　不言厥眀此言之者容大夫以上禮多或異日(孔䟽/士昬)
　(禮婦見舅姑之/日即舅姑饗婦)　孔氏穎達曰舅姑共饗婦者案士
　昬禮既言舅獻爵姑薦脯醢以鄉飲酒之禮約之席在室
　外户之西阼階是舅姑所升處今婦由阼階而降是
　著眀代舅姑之事也適寝謂舅姑之適寝　吕氏大
　臨曰父老則𫝊之子姑老則𫝊之婦故冠禮子始冠
　著其代父之意焉昬禮婦始見著其代姑之意焉眀
　所以冠所以昬者其責在是也故曰以著代　方氏
　慤曰厥眀眀日也夙興婦既饋舅姑矣故厥眀舅姑
　共饗婦焉葢報施之禮然也一獻與一獻熟之一獻
　同義奠酬與奠酬而升歌同義阼者主人之階子之
　代父將以為主於外婦之代姑將以為主於内故此
　與冠禮並言著代也　葉氏夢得曰冠禮則責其為
　人父昬禮則責其為人母皆降自阼階以著代也
　陳氏澔曰厥眀昬禮之又眀日也昬禮注云舅姑共
　饗婦者舅獻爵姑薦脯醢又云舅洗於南洗洗爵以
　獻婦也姑洗於北洗洗爵以酬婦也賈䟽云舅獻姑
　酬共成一獻仍無妨姑薦脯醢此說是也但婦酢舅
　更爵自薦又云奠酬酬酢皆不言處所以例推之舅
　姑之位當如婦見舅席於阼姑席於房外而婦行更
　爵自薦及奠獻之禮與　姚氏舜牧曰饗婦與醴婦
　不同醴婦是使贊執醴事饗婦則舅姑饗之也一獻
　奠酬之禮據昬禮注云舅獻爵姑薦脯醢是獻在舅
　也又云舅洗於南洗洗爵以獻婦姑洗於北洗洗爵
　以酬婦是獻在舅酬在姑也賈氏疏云舅獻姑酬共
　成一獻孔氏䟽云舅酌酒於阼階獻婦婦受卒爵婦
　酢舅舅受酢飲畢乃酬婦更爵先自飲畢更酌酒以
　酬姑是不特舅酬婦婦又酬姑也其說俱未詳眀玩
　此條重在著代重著代故先之以獻饗然家人不事
　多文且以尊臨卑故饗唯一獻
　存疑孔氏穎達曰舅酌酒於阼階獻婦婦西階上拜
　受即席祭薦祭酒畢於西階上北面卒爵婦酢舅舅
　於阼階上受酢飲畢乃酬婦先酌自飲畢更酌酒以
　酬姑姑受爵奠於薦左不舉爵正禮畢也　姚氏舜
　牧曰男女不相授受意饗婦時尊卑皆有席舅但執
　爵同姑獻於席上不親授婦拜受卒爵更二爵酢舅
　姑亦奠於席上舅姑又復更爵奠於婦席上故記禮
　者特下一奠字奠安也置也見此獻酬但安置於席
　上不親授也崇其禮而又别其嫌若是内則云男女
　非祭非喪不相授器其相授則女受以篚其無篚則
　皆坐奠之而後取之此奠字一証
　案士昬禮舅姑共饗婦以一獻之禮舅洗於南洗姑
　洗於北洗奠酬鄭注南洗在庭北洗在北堂設兩洗
　者獻酬酢以潔清為敬奠酬者眀正禮成不復舉凡
　酬酒皆奠於薦左不舉賈䟽案記云饗婦姑薦焉注
　云舅獻姑薦脯醢設北洗為婦人不下堂也則是舅
　獻姑酬共成一獻敖繼公云饗婦不辭洗不拜洗婦
　酢舅亦洗於北洗獻酢用爵酬用觶各於其席前舅
　拜於阼階上北面婦拜於西東面姑酬則於舅之席
　北而奠觶於婦之薦西婦取姑之酬酒而奠之於薦
　東也案賈䟽及敖說甚眀今参鄉飲酒特牲少牢饋
　食之儀葢饗婦時舅姑席在阼舅南而姑北婦席在
　户牖間舅獻酒洗於南洗不親授洗升實爵婦席前
　北面奠之婦拜受爵於西舅拜送爵於阼階姑薦脯
　醢婦升席祭卒爵拜舅阼階上答拜婦答酌酢舅洗
　於北洗升實爵亦不親授於舅席前奠之舅拜受爵
　婦拜送爵薦脯醢舅升席祭卒爵拜婦答拜姑取觶
　洗於北洗實觶酬婦於婦之席北奠觶拜婦席西答
　拜飲卒觶坐奠觶拜婦答拜姑實觶婦之席前北面
　婦席西拜姑坐奠觶於薦西婦辭坐取觶復位姑拜
　送婦北面取觶奠於薦東此所謂舅獻姑酬共成一
　獻之禮也舅獻婦則婦飲一爵婦酢舅則舅飲一爵
　姑酬婦則姑先導飲一觶然後實觶酬婦則婦奠之
　而不舉所謂正禮成也孔䟽舅酬婦婦又酬姑其說
　非是姚說舅同姑獻亦非禮不参之義也
成婦禮眀婦順又申之以著代所以重責婦順焉也婦
順者順於舅姑和於室人而后當於夫以成絲麻布帛
之事以審守委積葢藏(當丁浪反委於偽反/積子賜反藏才浪反)
　正義鄭氏康成曰室人謂女妐女叔諸婦也(孔䟽女/妐謂壻)
　(之姊女叔謂壻之妹/諸婦謂娣姒之屬)當猶稱也後言稱夫者不順舅
　姑不和室人雖有善者猶不為稱夫也　孔氏穎達
　曰申重也重加之以著代之義所以重責其婦之孝
　順也葢藏掩葢藏聚之物也室人是在室之人非男
　子也　吕氏大臨曰婦禮所以敬也婦順所以愛也
　著代所以貴也三者皆所以順舅姑　方氏慤曰上
　下相從謂之順可否相濟謂之和舅姑禮隆故可順
　不可逆室人禮敵故雖和而不必同絲所以成帛麻
　所以成布少而有所委多而有所積物在下曰葢在
　内曰蔵成絲麻布帛婦功之本也審守委積葢藏坤
　為吝嗇故也
　通論吕氏大臨曰古之大孝飬志而已雖有三牲之
　飬而不能和其家人則不足以解憂其飬也微矣婦
　順舅姑何以異此故和於室人而後當於夫以成絲
　麻布帛之事以審守委積葢藏是亦飬志者也飬志
　者順莫大焉故内和理而後家可長乆也
是故婦順備而后内和理内和理而后家可長乆也故
聖王重之
　正義鄭氏康成曰順備者行和當事成審也(孔䟽行/和當者)
　(謂順於舅姑和於室人當於夫也成絲麻/布帛之事審守委積葢藏是事成審也)　馬氏睎
　孟曰婦順備而後内和理和則有理理則有義有理
　義則家可長乆聖王所重者在此
　案無不周浃為和悉有處分為理二者缺一便不順
是以古者婦人先嫁三月祖廟未毁教於公宫祖廟既
毁教於宗室教以婦徳婦言婦容婦功教成祭之牲用
魚芼之以蘋藻所以成婦順也(先悉薦反/芼莫報反)
　正義鄭氏康成曰謂與天子諸侯同姓者也(案公宫/謂君之)
　(宫廟同姓祖廟未/毁則有服之親也)嫁女者必就尊者教成之教之者
　女師也(孔䟽即詩所云/言告師氏者)祖廟女所出之祖也(孔䟽女/出於君)
　(之髙祖則祭髙祖廟出於君之曽祖則祭/曽祖廟祖父亦然女親行祭詩有齊季女)公君也宗
　室宗子之家也(孔䟽與大宗近者於大宗教/之與小宗近者於小宗教之)婦徳貞
　順也婦言辭令也婦容婉娩也婦功絲麻也祭之祭
　其所出之祖也魚蘋藻皆水物隂類也魚為俎實蘋
　藻為羮菜祭無牲牢告事耳非正祭也其齊盛用黍
　云(孔䟽君廟應用牲牢此非正祭不用正牲則無稻/粱既用蘋藻為羮則當有齊盛以士特牲黍稷知)
　(之/)君使有司告之宗子之家(孔䟽君釁廟使有司知/此亦使有司也若卿大)
　(夫以下則女主/之宗子掌其禮)若其祖廟已毁則為壇而告焉(孔䟽/假令)
　(宗子為士止有父祖廟女與宗子同曽/祖為壇告曽祖同髙祖為壇告髙祖)　孔氏穎達
　曰此更申眀成婦順之事祖廟未毁謂與君為骨月
　親廟有四髙祖廟未毁除此欲嫁之女教於公宫也
　祖廟既毁謂與君四從以外同髙祖之父以上其廟
　既遷是祖廟既毁此女則教於大宗子之室三月教
　之其教已成祭女所出祖廟告以教成也未嫁之前
　先教四徳又祭而告欲使嫁而為婦遵此教而成和
　順也又曰内則女子十年不出使姆教成之眀已前
　恒教但嫁前三月特就公宫之教欲尊之也　張子
　曰古者婦人亦須有教教於公宫宗室是也故知夙
　興夜寐臨祭祀事賔客承尊長　馬氏睎孟曰婦人
　以順為本故先教之以徳徳本也言文也容者又其
　文之動也功者又其徳之餘事也四者備則祭之以
　告其成也
古者天子后立六宫三夫人九嬪二十七世婦八十一
御妻以聼天下之内治以眀章婦順故天下内和而家
理天子立六官三公九卿二十七大夫八十一元士以
聼天下之外治以眀章天下之男教故外和而國治故
曰天子聼男教后聼女順天子理陽道后治隂徳天子
聼外治后聼内治教順成俗外内和順國家理治此之
謂盛徳(嬪毗人反御妻當作御女/按后聼内治今本作内職)
　正義鄭氏康成曰天子六寝而六宫在後六官在前
　所以承嗣施外内之政也内治婦學之法也隂徳謂
　主隂事隂令也　孔氏穎達曰此因昬禮而眀天子
　與后各立其官掌内外之事法隂陽之所為也案宫
　人云掌王之六寝之脩注云路寝一小寝五是天子
　六寝也后六宫在王之六寝後亦大寢一小寝五其
　九嬪以下亦分居之其三夫人亦分主六宫之事或
　二宫則一人也或如三公分主六卿之類也六卿之
　官在王六寝之前其三孤亦分主六官之職總謂之
　九卿故考工記云外有九室九卿朝焉是也案九嬪
　職云掌婦學之法故知内治是婦學也案内宰掌王
　之隂事隂令注云隂事謂羣妃御見之事隂令謂王
　所求為於北宫也　吕氏大臨曰男正位乎外女正
　位乎内男女正天下之大義也有家者夫聼家之外
　治婦聼家之内治天子與后有天下者也則不得不
　聼天下之内外治也外治者眀章男教也内治者眀
　章婦順也婦順之法徳言容功皆是也陽道者夫所
　以正其室也隂徳者婦所以宜其家也刑于寡妻至
　于兄弟則正室之道天子所理也嘒彼小星夙夜在
　公則宜家之道后所治也鄭氏謂内治之道婦學之
　法隂徳謂主隂事隂令其義然也凡天子所聽皆外
　治后所聼皆内職至於教順成俗外内和順國家理
　治必如周南召南盛徳之化然後可致也　李氏曰
　内宰以隂禮教六宫又以隂禮教九嬪又以婦職之
　法教九御在王宫者不可不知禮也如使后夫人九
　嬪世婦女御皆受教皆知禮徳皆正言皆順無冶容
　無廢功無侈服無喪道則閨門之内何有不肅普天
　之下何有不化闗雎之不淫葛覃之躬儉樛木之無
　妬螽斯之多子孫卷耳之輔助求賢兔罝之莫不好
　徳於斯見矣王道安得不成乎又曰此經言三夫人
　九嬪二十七世婦八十一御妻至於天官序則世婦
　以下不言數謂君子不茍於色有婦徳者充之無則
　闕世婦女御視大夫士尚唯其人則三夫人九嬪官
　不必備可知矣
　存異鄭氏康成曰三夫人以下百二十人周制也三
　公以下百二十人似夏制也合而言之取其相應象
　大數也　孔氏頴達曰欲見其數相當故以夏周相
　對為内外
　案九嬪世婦女御周禮雖設其職未嘗實其人自漢
　儒之昬義始列之為數鄭康成注小星詩及内則妻
　不在妾御莫敢當夕孔穎達俱從而附㑹之謂御見
　之法各帥其属使九九相與從於王所女御八十一
　人當九夕世婦二十七人當三夕九嬪九人當一夕
　三夫人當一夕后當一夕此則注䟽之背繆也春秋
　之禮忒而亂及於三古漢唐之禮失而附㑹於六經
　其不足信决矣
是故男教不脩陽事不得適見於天日為之食婦順不
脩隂事不得適見於天月為之食是故日食則天子素
服而脩六官之職蕩天下之陽事月食則后素服而脩
六宫之職蕩天下之隂事故天子之與后猶日之與月
隂之與陽相須而后成者也(適直革反/見賢遍反)
　正義鄭氏康成曰適之言責也食者見道有虧傷也
　蕩者滌去穢惡也　孔氏穎達曰此言男女之教不
　得則日月為之適食左𫝊昭二十一年十二月辛亥
　朔日有食之庚午之日始有謫謫謂日之將食之氣
　氣見於上所以責人君也故詩云十月之交朔日辛
　夘日有食之亦孔之醜又曰此日而食於何不臧是
　不善而日食之應也　吕氏大臨曰男教陽事上應
　乎日婦順隂事上應乎月有不得則謫見於天為之
　薄食日食則天子為之變月食則后為之變素服自
　責各正厥事以答天變眀后與天子日月隂陽相須
　而后成之義也　葉氏夢得曰日月之食理所常有
　必反之隂陽之事躬自厚之道也　朱子曰日月之
　食皆有常度然王者脩徳行政用賢去姦能使陽盛
　足以勝隂隂衰不能侵陽則日月之行雖或當食而
　月常避日故其遲速髙下必有参差而不正相合不
　正相對者所以當食而不食也若國無政不用善使
　臣子背君父妾婦乗其夫小人陵君子外夷侵諸夏
　則隂盛陽衰當食必食雖曰行有常度而實為非常
　之變矣
天子脩男教父道也后脩女順母道也故曰天子之與
后猶父之與母也故為天王服斬衰服父之義也為后
服資衰服母之義也(衰七雷反資依/注作齊音咨)
　正義鄭氏康成曰父母者施教令於婦子者也故其
　服同資當為齊聲之誤也　吕氏大臨曰以人倫推
　之天子脩男教天下之父也后脩女順天下之母也
　其徳之盛必能以天下為一家為天下父母然後天
　下以父服服天子以母服服后也　方氏慤曰服天
　子以父之義服后以母之義言以其義而服之非服
　之正故檀弓謂之方喪
　
　
　
　
　
　
　
　
　
　
　
欽定禮記義䟽卷七十四
欽定四庫全書
欽定禮記義疏卷七十五
　鄉飲酒義第四十五
　　正義孔氏穎逹曰案鄭目録云名曰鄉飲酒義者
　　以其記鄉大夫飲賓於庠序之禮尊賢養老之義
　　此於别録屬吉事儀禮有其事此記釋其義也但
　　此篇有四事一則三年賓興賢能二則鄉大夫飲
　　國中賢者三則州長習射飲酒四則黨正蜡祭飲
　　酒知合有四事者以鄭注鄉人為鄉大夫士為州
　　長黨正又云君子謂鄉大夫飲國中賢者下又云
　　六十者坐五十者立侍亦是黨正飲酒之事下又
　　云合諸鄉射亦是州長習射之禮鄉則三年一飲
　　州則一年再飲黨則一年一飲所以然者天子六
　　鄉諸侯三鄉各有鄉大夫而鄉有鄉學取致仕在
　　鄉之大夫為父師致仕之士為少師在學中名為
　　鄉先生使之教鄉中之人每年入學三年業成必
　　升於君若天子之鄉則升學士於天子若諸侯之
　　鄉則升學士於諸侯凡升之必用正月將升之時
　　必先為鄉飲酒之禮鄉大夫與鄉先生謀事擇學
　　士最賢者使為賓次者為介又次者為衆賓鄉大
　　夫為主人與之飲酒而後升之故周禮鄉大夫職
　　云三年則大比攷其德行道藝而興賢者能者鄉
　　老及鄉大夫帥其吏與其衆以禮禮賓之若州一
　　年再飲者是春秋習射因而飲之以州長為主人
　　也若黨一年一飲者是歲十二月國於大蜡祭而
　　黨中於學飲酒子貢觀蜡是也此則黨正為主人
　　也此鄉飲酒之義說儀禮諸侯之鄉大夫三年賓
　　賢能之禮鄭知諸侯之鄉大夫者以鄉飲酒禮云
　　磬階閒縮霤注云大夫而特縣方賓鄉人之賢者
　　從士禮也若天子之大夫特縣則鐘磬並有也若
　　諸侯之州長則士也故儀禮鄉射是諸侯州長經
　　稱鹿中記云士則鹿中也　吕氏大臨曰鄉飲酒
　　者鄉人以時㑹聚飲酒之禮也因飲酒而射焉則
　　謂之鄉射此篇凡六章初言尊讓絜敬所以免人
　　禍也次言學術道者將以得身次言先禮後財則
　　民敬讓次言尊長敬老而孝弟之行立次言五行
　　者足以正身安國次言古之制禮法象天地皆所
　　以推明聖人制作之意也
　　通論劉氏彞曰鄉飲酒之禮歲則一行於黨再行
　　於州三年一行於鄉所以行其三物充乎五品以
　　礪其德行以觀其賢能以采其髦俊以不盡性於
　　中和為媿為恥為邦閭之指笑也此鄉飲酒之禮
　　所以為王道之範圍風俗之砥礪也
　　餘論陳氏祥道曰酒者人之所以養陽而人情無
　　節則亂故先王有禮以制之書云有正有事無彛酒
　　則非時而飲皆禁也又曰羣飲汝勿佚盡執拘以歸
　　於周則不特非時而羣飲者又戒也葢酒之於人始乎
　　治常卒乎亂始乎安常卒乎危不能節之則養之適所
　　以害之故節之以其時節之以其禮而鄉飲之所由作矣
　　存疑吕氏大臨曰鄉人凡有聚㑹當行此禮恐不特四
　　事也論語鄉人飲酒杖者出斯出矣亦指鄉人而言之
鄉飲酒之義主人拜迎賓于庠門之外入三揖而后至
階三讓而后升所以致尊讓也盥洗揚觶所以致絜也
拜至拜洗拜受拜送拜既所以致敬也(盥音管觶之豉/反絜與潔通)
　正義鄭氏康成曰庠鄉學也州黨曰序掦舉也今禮
　皆作騰拜至謂始升時拜拜賓至　孔氏穎逹曰迎
　賓庠門之外者謂鄉大夫若州長黨正則於序門外
　也主人將獻賓以水盥手而洗爵揚觶既獻後舉觶
　酬賓之時亦盥洗所以致其絜敬之意也賓與主人
　升堂後主人於阼階上北面再拜是拜至也拜至訖
　洗爵而升賓於西階上北面再拜拜主人洗也拜受
　者賓於西階上拜受爵也拜送者主人於阼階上拜
　送爵也拜既者賓飲酒既盡而拜也皆所以致其恭
　敬之心也　吕氏大臨曰以謹遜之道尊賓始見於
　拜迎庠門之外三揖三讓而後升以潔清之道接賓
　則見於盥洗揚觶之際極其所致賓主之敬則見於
　拜至拜洗拜受拜送拜旣之節　陳氏祥道曰進而
　禮之以致其尊退而禮之以致其讓而三揖至於階
　三辭以升堂則進退之節也盥洗則在人者絜也揚
　觶則在器者絜也夫是之謂致絜拜至而後拜送此
　主也拜洗而後拜受此賓也至於受而飲飲而盡則
　為拜旣而其禮盖亦賓而已盖拜者屈之而使卑在
　我者卑則於人為尊而無侮矣夫是之謂致敬也
　馬氏睎孟曰入三揖而後至階主所以致尊於賓三
　讓而後升賓所以致讓於主　彭氏曰三揖者將進
　揖一也當陳揖(案陳謂/堂塗)二也當碑揖三也三讓如曲
　禮主人與客讓登主人先登客從之是皆致尊讓也
　餘論孔氏穎逹曰案州長職云春秋射於州序黨正
　云屬民飲酒於序是州黨曰序有室謂之庠無室謂
　之序郷學為庠州黨為序學記云黨有庠者謂郷人
　在州黨但於郷之庠學不别立也則州黨曰序必是
　無室但有虞氏之庠周以為郷學夏后氏之序周以
　為州黨之學明夏時之序則有室周時州黨之學則
　無室也序名雖同其制則别又郷學雖為序亦有東
　西墻謂之序故郷飲酒或云序東西州學雖為序據
　其序内亦有堂稱故郷射或云堂東堂西也　方氏
　慤曰學所以明人倫而人倫之序成於相齒故鄉飲
　之禮必行之於學行之於學而此止言庠門者以養
　賢敬老為主故也王制言耆老皆朝於庠非謂是乎
　案孟子言鄉黨莫如齒王制言習鄉尚齒則惟三年
　大比其為賓者必賢能也或賢能中亦以齒未可知
　禮曰朝廷同爵則尚齒義可推耳
尊讓絜敬也者君子之所以相接也君子尊讓則不爭
絜敬則不慢不慢不爭則逺於鬭辨矣不鬭辨則無暴
亂之禍矣斯君子所以免於人禍也故聖人制之以道
　(逺于/萬反)
　正義鄭氏康成曰道指此禮　孔氏穎逹曰君子之
　相接尊讓絜敬如此其至雖有爭慢之心無從而生
　而尊讓絜敬之俗成矣禮行而至於成俗則天下之
　人皆將逺於鬭辨而免於人禍　又曰先王之制禮
　也有道非茍為繁文飾貌升降之末者也　陳氏祥
　道曰夫有所尊有所讓則相從以義而不敢爭有所
　絜有所敬則相推以誠而不敢慢粲然而文之以接
　懽然而恩之以愛不期於鬬而已無暴不期於辨而
　已無亂　方氏慤曰鬭者力相攻之謂辨者言相敵
　之謂不鬭則無暴之禍不辨則無亂之禍且暴人者
　人恒暴之亂人者人恒亂之惟君子無暴亂之行所
　以免於人禍也
　案尊讓絜敬道也爭慢鬭辨暴亂人禍非道也聖人
　制此郷飲酒禮以尊讓絜敬之道故無非道之禍焉
　下賓主共之至象四時皆道也
郷人士君子尊於房戸之間賓主共之也尊有𤣥酒貴
其質也羞出自東房主人共之也洗當東榮主人之所
以自絜而以事賓也(上共字如字/下共音恭)
　正義鄭氏康成曰卿大夫士飲國中賢者亦用此禮
　也共尊者人臣卑不敢専大恵羞燕私可以自専也
　絜猶清也　孔氏穎逹曰郷大夫等設酒尊於東房
　之西室户之東在賓主之間示賓主之共有此酒也
　酒雖主人所設賓亦以此酢主人故云賓主共之北
　面設尊𤣥酒在左謂在酒尊之西地道尊右貴其質
　素故也羞出自東房謂主人供於賓也榮屋翼也設
　洗於庭當屋之東翼示主人自絜以事賓也　吕氏
　大臨曰𤣥酒水也飲之始也飲始於水極味於酒凡
　酒之設皆尚𤣥酒質之為貴不忘本也羞出自東房
　主人致味以養賓故曰主人共之而不以與賓共也
　洗當東榮主人自絜以事賓賓雖亦就此洗不曰賓
　主共之者明所以敬人者各自盡也　陳氏祥道曰
　東者主人位而主所獻者為主共西者賓之位而賓
　所酬者為賓共惟夫賓與主和獻酬而皆有共也此
　尊所以間於房戸之中以見意與
　存疑鄭氏康成曰郷人郷大夫也士州長黨正也君
　子謂卿大夫士　陸氏佃曰郷人士君子郷人之中
　有士君子之行者也周官所謂賢能是與　孔氏穎
　達曰郷大夫等惟有東房方氏慤曰𤣥酒者以黑
　黍和於水而為之其為色則幽其為味則淡貴其質
　也(案不如水/之説確)　賈氏公彥曰榮即今之摶風屋翼榮
　者與屋為榮飾翼者與屋為翅翼也
　案郷人所該甚廣士則郷人之秀而君子則有徳有
　位之通稱注謂士為州長黨正以指侯國則可若王
　朝則郷大夫為上大夫卿州長為中大夫黨正為下
　大夫不得謂州長黨正為士也其謂主人為郷大夫
　者亦専本郷法而言若州射黨祭則又州長黨正為
　主人恐不得拘也其在侯國則郷大夫者郷人也有
　飲國中賢能之禮州長者士也有習射郷飲之禮黨
　正者亦士也有蜡祭郷飲之禮郷大夫者有賔興賢
　能郷飲之禮總謂之郷飲飲有獻酬拜洗拜受拜送
　拜旣之禮故曰賓主共之羞則宰夫授之而已故曰
　主人共之　又案聘禮記云卿館於大夫大夫館於
　士而聘禮君使臣還玉於館賓退負右房則大夫士
　亦有右房不唯有東房也郷飲酒時賓席牖前南面
　三賓席在賓西皆南面若但有東房無右房則一室
　中賓已坐於西北三賓之席直無地可容矣故郷大
　夫不唯有東房不得舎經從疏也
賓主象天地也介僎象陰陽也三賓象三光也讓之三
也象月之三日而成魄也四面之坐象四時也(僎一作/全鄭讀)
　(遵今/如字)
　正義鄭氏康成曰隂陽助天地養成萬物之氣也三
　賓象天三光者繫於天也三光三大辰也天之政教
　出於大辰焉(孔疏公羊云大辰者何大火也伐為大/辰北辰亦為大辰故爾雅云大辰房心)
　(尾也大火謂之大辰北極為之北辰是三大辰也何/休云大火與伐天子所以示民時之早晚天下取以)
　(為正故謂之大辰辰時/也天之政教出於大辰)　孔氏穎逹曰此明賓主介
　僎坐位之義三賓衆賓也四面之坐主人東南象夏
　始賓西北象冬始僎東北象春始介西南象秋始其
　四時不離天地隂陽之内而坐即是賓主介僎之所
　象也　吕氏大臨曰三賓者衆賓之長者也其所以
　輔賓猶三光之輔天也　方氏慤曰天地者隂陽之
　體隂陽者天地之用故賓主象天地介僎象隂陽也
　三賓衆賓之所觀法而瞻仰者故象三光也後言介
　僎象日月則此言隂陽盖主日月耳介僎之輔賓主
　猶日月之運隂陽以成天地之光也故取象於日月
　隂陽之義三讓而後成禮猶月三日而後成魄也夫
　魄隂也而禮由隂作故以况之且陽道饒而主進隂
　道乏而主退則讓亦隂事也四面之坐則賓主介僎
　各坐於一方之面也夫有天地以為之體必有隂陽
　以為之用有隂陽之用然後三光之象垂三光之象
　垂然後有盈虧之理月有盈虧之理然後四時之序
　成故取象之序如此　陸氏佃曰成魄謂望後三日
　且月以生明為進生魄為退退讓之事也
　餘論陳氏澔曰或謂介有剛辨之義僎有巽入之義
　各從其類義或然也
　存疑鄭氏康成曰古文禮僎皆作遵　孔氏穎逹曰
　三日成魄者謂月盡之後三日乃成魄此謂月明盡
　之後而生魄非必月三日也魄謂明生旁有微光也
　初以前月大則月二日生魄前月小則月三日乃生
　魄　方氏慤曰三光日月星也旣象日月又象三光
　者盖介僎兩而三賓三以象參兩之數
　辨正朱子曰魄者月之有體而無光處也故書言哉
　生明旁死魄皆謂月三日月初生時也凡言既生魄
　即謂月十六日月始闕時也今此篇兩言月三日而
　成魄疏知其謬而曲徇之故其説相戾之甚
　案儀禮賓若有遵者席於賓東一人舉觶乃入賓介
　皆降揖讓升是遵乃賓之尊非主之輔鄭以僎為遵
　大誤盖天子不以公為賓而以卿為賓諸侯不以卿
　為賓而以大夫為賓為近則有嫌降一等則無嫌也
　既不以為賓故後入本尊於賓故席於賓東郷飲酒
　禮亦然必其爵齒皆尊於賓因不為正賓故後入也
　若僎則卑於主介以輔賓必不可無僎以輔主則可
　有可無但有之則備故又謂之全耳三賓為衆賓之
　長席舉三賓者因衆賓無算主人獻衆賓衆賓之長
　升拜受者三人故特表此三賓以識敬或以賓介僎
　為三賓尢誤也三光注疏作三大辰為是方氏指日
　月星為三光則既曰設介僎以象日月又曰立三賓
　以象三光不贅而複乎三日成魄惟陸氏佃得之盖
　日君象月臣象惟望日去日最逺故盈望後三日稍
　近故已成魄至晦朔全近日則純魄晦後三日始稍
　逺故哉生明也此正謂三賓近賓而禮殺猶三卿近
　君而禮殺皆如月之讓日耳
天地嚴凝之氣始於西南而盛於西北此天地之尊嚴
氣也此天地之義氣也天地温厚之氣始於東北而盛
於東南此天地之盛徳氣也此天地之仁氣也主人者
尊賓故坐賓於西北而坐介於西南以輔賓賓者接人
以義者也故坐於西北主人者接人以仁以徳厚者也
故坐於東南而坐僎於東北以輔主人也
　正義鄭氏康成曰凝猶成也賓者接人以義言賓來
　以成人之徳　孔氏穎逹曰賓在西北天地嚴凝之
　氣著主在東南天地温厚之氣著介在西南象隂之
　微氣僎在東北象陽之微氣　張子曰坐有位者禮
　主於尊賢而已若賓主正對則兼主於敬主故賓主
　不相對坐以見尊賢之義雖四時之坐皆有義其實
　欲明其尊賢也　吕氏大臨曰東北至於東南生氣
　也生氣温厚而主仁故自孟春至於孟夏生氣之所
　生萬物之所以發生天地之盛徳氣也主坐於東南
　僎坐於東北仁之序也西南至於西北殺氣也殺氣
　嚴凝而主義故自孟秋至於孟冬殺氣之所行萬物
　之所以収歛天地之尊嚴氣也賓坐於西北介坐於
　西南義之序也飲酒之義所以致主之養而尊賓也
　　方氏慤曰秋斂冬藏義也故嚴凝為義春作夏長
　仁也故温厚為仁介僎者所以輔賓主而接人者也
　接人則賓主之先故坐於隂陽所始之地賓主則坐
　於隂陽之盛地焉主人必三揖仁之至也賓必三讓
　義之盡也以接人以仁為盛徳温厚則接人以義為
　嚴凝尊嚴可知　葉氏夢得曰主人以仁接賓故在
　東南若賓則主人所尊其位則主人所擇而居也故
　先言坐賓於西北而後言接人以義若介先賓以通
　其意於主僎先主人以通其意於賓隂陽輔天地而
　天地以成功介僎輔賓主而賓主以成禮其居始生
　之地不亦宜乎
　案設席之次賓在牖前南面主席阼階上西面介在
　西階上東面僎在主人北亦西面若衆賓則在賓西
　有遵則在賓東皆南面後世賓東南面主西北面皆
　側席相向謬矣
仁義接賓主有事俎豆有數曰聖聖立而将之以敬曰
禮禮以體長㓜曰徳徳也者得於身也故曰古之學術
道者将以得身也是故聖人務焉
　正義鄭氏康成曰聖通也所以通賓主之意也将猶
　奉也術猶藝也得身者謂成已令名免於刑罰也言
　學術道則此説賓賢能之禮　方氏慤曰賓主之際
　其精至於仁義相接其粗至於俎豆有數非知禮之
　精者莫之能興故曰聖也聖之事既立然非将之以
　敬則亦怠而廢禮矣故聖立而将之以敬曰禮禮者
　天地之序郷飲主於序齒故曰禮以體長㓜曰徳各
　得其體豈他求哉故曰徳也者得於身也學術道者
　将以得身也　馬氏睎孟曰因事以見聖即聖以行
　禮因禮以成徳此始終之序學術道者所以窮理得
　身者所以盡性禮足以窮理盡性故聖人務焉
　案有事主以仁為事賓以義為事也有數俎豆有爵
　者各以命數無爵則如下六十三豆七十四豆也聖
　通明也既立賓主以象天地而俎豆多寡又以爵以
　齒則義益通貫而顯明故曰聖又敬以行則有本有
　文而禮成矣郷飲之禮如黨正屬民固以齒而賓興
　養老之時爵同則尚齒賢同亦尚齒是皆體長㓜也
　術道行道之方制此禮使人由之皆使人得其性之
　固有也朱子謂此節牽附迂滯不足深究而諸儒之
　説愈支故就經姑申其説而餘盡汰之
祭薦祭酒敬禮也嚌肺嘗禮也啐酒成禮也於席末言
是席之正非専為飲食也為行禮也此所以貴禮而賤
財也卒觶致實於西階上言是席之上非専為飲食也
此先禮而後財之義也先禮而後財則民作敬讓而不
争矣(薦亦作􁀔同嚌才細反/啐七内反為于偽反)
　正義鄭氏康成曰非専為飲食言主於相敬以禮也
　致實謂盡酒也酒為觴實祭薦祭酒嚌肺於席中惟
　啐酒席末也　孔氏穎逹曰祭薦者主人獻賓賓即
　席祭所薦脯醢也祭酒者既祭薦又祭酒也此是賓
　敬重主人之禮嚌肺者祭酒後興取俎上之肺嚌齒
　之嘗主人之禮也啐酒者飲主人酒而入口成主人
　之禮也席末謂席西頭也郷飲酒禮云祭脯醢奠爵
　右取肺郤左手右絶末以祭尚左手嚌之興加於俎
　坐捝手遂祭酒嚌肺在前祭酒在後此先云祭酒者
　嚌是嘗嚌之名祭酒是未飲之稱故祭酒與祭薦相
　連表其敬禮之事言此席之設本不為飲食盖主人
　敬重於賓故設席耳祭薦祭酒嚌肺敬主人之物故
　在席中啐酒則入於己故在席末於席上祭薦祭酒
　是貴禮席末啐酒是賤財也卒觶主人酬賓賓卒立
　以據觶也致實謂致盡其所實之酒於西階上不就
　席啐纔始入口故猶在席末卒觶則盡爵故逺在西
　階上前文方論設席之禮故言是席之正此覆説前
　席故變文言席之上上亦正也卒觶論其将欲卒觶
　之時致實論其盡酒之體先禮則貴後財則賤亦互
　相通　方氏慤曰祭薦祭酒必祭其先而後飲食之
　也肺者據周人所貴祭薦祭酒則神之也故曰敬禮
　嚌肺則味之矣故曰嘗禮啐酒則飲之矣故曰成禮
　啐酒獻賓之觴卒觶則酬賓之時也主獻賓賓酢主
　主酬賓三事既備則獻酒之禮畢矣故曰卒觶西階
　則賓所有事之階也席之正則有别於席之末席之
　上則有别於席之下西階上即席之下也先禮則敬
　讓後財則不争　葉氏夢得曰啐酒於席末既為賤
　財則祭脯醢以敬禮嚌肺以嘗禮皆居席之正是為
　貴禮也賓辭於西階上既為後財則羞出東房洗出
　東榮雖非席之上猶為先禮也盖郷飲酒之禮非専
　為飲食而已其啐爵也其卒觶也皆避其席亦所以
　防酒禍也貴禮而先之則民敬讓賤財而後之則無
　酒禍而民不争聖人所務盖如此
　案敬禮嘗禮成禮皆是賓敬主人而主人之所以敬
　賓者即此可見　又案祭獨嚌肺者以周禮重肺祭
　必先肺嚌肺則徧嘗可知
郷飲酒之禮六十者坐五十者立侍以聽政役所以明
尊長也六十者三豆七十者四豆八十者五豆九十者
六豆所以明養老也民知尊長養老而后乃能入孝弟
民入孝弟出尊長養老而后成教成教而后國可安也
君子之所謂孝者非家至而日見之也合諸郷射敎之
郷飲酒之禮而孝弟之行立矣(弟音悌下同行下孟反/所謂孝之孝當作敎)
　正義鄭氏康成曰此説郷飲酒謂黨正國索鬼神而
　祭祀則以禮屬民而飲酒於序以正齒位之禮也其
　郷射則州長春秋以禮㑹民而射於州序之禮也謂
　之郷者州黨乃郷之屬也或則郷之所居州黨郷大
　夫親為主人焉如今郡國下令長(孔疏郡治之下及/王侯有國治之下)
　(滿萬戸以上之令/不滿萬戸之長)於郷射飲酒從太守相臨之禮也
　(孔疏令長似州長黨/正太守似郷大夫)　孔氏穎逹曰郷飲酒禮賓賢
　能則用處士為賓其次為介其次為衆賓皆以年少
　者為之此正齒位之禮其賓介等皆用年老者為之
　其餘為衆賓賓内年六十以上者於堂上賓席之西
　南面坐若不盡則於介席之北東面北上坐其五十
　者則立於西階下東面北上示有陪侍之義非即在
　六十者旁同南面立也所以立於階下者示其聼受
　六十以上之政事役使以明尊敬長老也三豆至六
　豆者以十年加一豆非正禮故不得為籩豆偶也其
　五十者二豆而已故郷飲酒禮衆賓立於堂下者皆
　二豆其賓介之豆無正文當依衆賓之年而加之也
　豆是供飬之物故云明養老立侍是陪侍之儀故云
　明尊長入門而能行孝弟出門而能尊長養老也合
　諸郷射者謂春秋二時聚合其民於州長敎之以郷
　射之禮也敎之郷飲酒之禮者謂十月黨正飲酒敎
　之以郷飲酒之禮也(案本文義謂郷飲固行飲禮即/郷射亦行飲禮故曰合諸郷射)
　(教之郷飲酒之禮疏分/兩句為兩時兩事誤)儀禮郷飲酒篇無正齒位之
　禮今云六十者坐五十者立侍故知是黨正正齒位
　之禮此謂初飲酒之時正齒位及其末皆以醉為度
　雜記云一國之人皆若狂是也州長黨正射飲而並
　謂之郷者以州黨屬郷故云郷之屬也郷之所居州
　黨行飲酒射之禮則郷大夫代此州長黨正為主人
　故得稱郷射郷飲酒也若郷之州黨郷所不居則郷
　大夫不得為主人亦不得稱郷射郷飲酒但謂之州
　射黨正飲酒可也　方氏慤曰六十者坐則七十以
　上亦坐可知五十者立則四十以下亦立可知聽政
　者聽上之人有所正聽役者聽上之有所使也必五
　十以下則立六十以上則坐者盖五十曰艾艾則服
　官政之時固宜立侍以聽政役六十曰耆耆則指使
　之時固宜坐以加政役於人也尊長在儀養老在物
　故坐立之不同所以明尊長豆數之不一所以明養
　老也民知尊長則能入弟民知養老則能入孝民入
　而孝弟於其家出而尊長養老於其國則敎成矣國
　豈有危疑之禍乎射義曰卿大夫之射也必先行郷
　飲酒之禮故云合諸郷射也　吕氏大臨曰飲酒之
　禮老者加豆有至於六也(案正薦之豆以明禮故有/定數加豆以優老故以年)
　(為差此加/字甚明)　陳氏祥道曰籩桃梅之屬地産也豆麋
　鹿之屬天産也地產所以養其隂則天產所以養其
　陽而老者隂也養隂必以陽故言豆而不及籩
　存疑陳氏祥道曰射所以觀徳飲所以尚齒王制曰
　耆老皆朝於庠元日習射尚功習郷尚齒是郷有習
　射尚齒矣而鄭以黨主飲州主射而郷大夫親為主
　者不已誤耶盖莫非飲也有飲於郷而正齒位者有
　飲於黨而正齒位者莫非射也有射於郷以觀徳者
　有射於州以觀徳者以黨不若州之衆故雖有飲而
　無射州不若郷之大故雖有射而無飲而有齒者亦
　未必有其徳此黨正言國索鬼神而祭祀則以禮屬
　民而飲酒於序以正齒位而州長言春秋以禮㑹民
　射於序也郷則有射有飲而兩全焉而記之所言者
　皆郷而已　胡氏銓曰郷黨篇云郷人飲酒杖者出
　斯出矣杖者亦謂五十六十者而此經下亦云少長
　以齒則郷飲豈無正齒位之禮乎竊謂此是郷大夫
　非黨正也然則郷射亦不得謂之州長射矣若寔州
　黨則謂之州射黨正飲酒可也何得謂之郷乎　趙
　恭父問此篇自郷飲酒之義而下先儒以為記郷大
　夫飲賓於庠序之禮自郷飲酒之禮而下先儒以為
　記黨正飲酒於庠序以正齒序之位今詳考其文前
　有古之學術道者将以得身云云固足以見賓興之
　意後有六十者坐五十者立侍以聽政役亦足以證
　序齒之事但某竊疑儀禮所載郷飲只是郷大夫興
　其賢能而以禮賓之不知説禮何取於黨飲而記為
　是義朱子曰此無他義只是作記者並舉之耳　陳
　氏澔曰坐者坐於堂上立者立於堂下豆當從偶數
　今但十年而加一豆非正禮也　方氏慤曰唯六十
　非肉不飽故六十以上始有豆數也前言俎豆有數
　而此不及俎者以俎大而豆小由其禮之小故止舉
　器之小者以明之也
　案鄭専以六十者坐節為黨正蜡祭屬民飲酒正齒
　位之禮遂疑賓賢能正齒位二禮迥異又以卿大夫
　之射必先行郷飲酒之禮遂疑郷飲郷射二禮必合
　殊不知王制言命郷簡不率教元日習射尚功習郷
　尚齒則簡不肖亦行郷飲矣何必専賓賢能乎賓賢
　能而賢同則以齒能同則以齒何必賓賢能不尚齒
　乎卿大夫射必先行飲禮豈士射不先行飲禮如孔
　子射於矍枂有揚觶以尊賢能非無飲禮也若飲有
　不射者以投壺代之或并無投壺如陳敬仲飲桓公
　酒之類是飲射二禮可分可合也但以飲而射則飲
　重以射而飲則射重儀禮可徴也而飲亦有重有輕
　士君子行之則重郷人無爵徳則假是禮行之而儀
　文不備其禮稍輕如正飲必有正豆加豆假是禮行
　者則有正豆無加豆惟六十以上乃有三豆四豆之
　加亦其一端也　又案疏據六十者三豆推言五十
　者二豆是二豆乃五十以下之正豆六十以上乃有
　加豆五十以下有正豆無加豆也所謂正豆者郷飲
　酒禮賓介於設折俎之先薦脯醢衆賓辯有脯醢是
　也所謂加豆者徹俎後説屨升坐乃羞是也儀禮乃
　羞疏引此三豆至六豆以證之賓介有俎有豆有加
　豆衆賓則有豆無俎故謂六十以上始有加豆則可
　謂六十非肉不飽始有豆數則不可且郷飲以賓賢
　能習射正齒位皆禮之大者烏得謂俎大豆小目為
　禮之小止舉器之小者以明之如方氏説乎
孔子曰吾觀於郷而知王道之易易也(易以/䜴反)
　正義鄭氏康成曰郷郷飲酒也易易謂教化之本尊
　賢尚齒而已　孔氏穎逹曰王者以尊賢尚齒為教
　化之本易取簡易之義重言易易猶言蕩蕩平平取
　語順也　吕氏大臨曰禮之所尊尊其義也其文則
　擯相習之其義則君子知之脩其文逹其義然後可
　以化民成俗也貴賤明隆殺辨和樂而不流弟長而
　無遺安燕而不亂此五者皆見於飲酒之禮而可以
　化民成俗故曰吾觀於郷而知王道之易易也易謂
　易行
主人親速賓及介而衆賓自從之至於門外主人拜賓
及介而衆賓自入貴賤之義别矣(别彼/列反)
　正義鄭氏康成曰速謂即家召之别猶明也　孔氏
　穎達曰主人親自速賓並徃速介而衆賓不湏徃速
　自從賓介而來賓介至門主人拜賓及介而衆賓不
　湏拜自入門是賓介貴於衆賓也　方氏慤曰賓三
　賓也三賓貴於衆賓而介則輔三賓者也故主人或
　親速之或不親而使之自從或不拜而使之自入故
　曰貴賤之義别矣
三揖至于階三讓以賓升拜至獻酬辭讓之節繁及介
省矣至于衆賓升受坐祭立飲不酢而降隆殺之義辨
矣(省所領反/殺色戒反)
　正義鄭氏康成曰繁猶盛也小減曰省辨猶别也尊
　者禮隆卑者禮殺尊卑别也　孔氏穎達曰主人於
　賓三揖三讓拜其來至又酌酒獻賓賓酢主人主人
　又酌而自飲以酬賓是辭讓之節其數繁多也介酢
　主人則止主人不酬介是及介省矣主人獻衆賓於
　西階上受爵坐祭立飲不酢主人而降西階東面是
　於賓禮隆衆賓禮殺也　吕氏大臨曰介之升也不
　三揖三讓不拜洗主人不之阼階拜送不嚌肺不啐
　酒不告㫖不自酌酢授主人爵主人不舉酬省於賓
　可知及衆賓則升受坐祭立飲不酢其拜受者衆賓
　之長三人餘則不拜省於介可知於一等之中寖有
　省焉此所以辨隆殺也　方氏慤曰主酌賓為獻賓
　答主為酢主又答賓為酬是禮也三賓則備之至於
　介則省酬焉至於衆則又省酢矣升而受爵之時惟
　祭酒得坐及飲酒則立盖飲酒所以養己以其卑不
　敢坐而當其養故也前言貴賤之義此言隆殺之義
　貴賤指其人隆殺指其禮因其人之貴則禮為之隆
　因其人之賤則禮為之殺故其義先貴賤而後隆殺
　也
工入升歌三終主人獻之笙入三終主人獻之間歌三
終合樂三終工告樂備遂出一人揚觶乃立司正焉知
其能和樂而不流也(間間厠/之間)
　正義鄭氏康成曰工謂樂正也樂正既告備而降言
　遂出者自此至去不復升也流猶失禮也立司正以
　正禮則禮不失可知　孔氏穎逹曰工入升歌鹿鳴
　四牡皇皇者華每一篇而一終主人獻之獻工也吹
　笙之人入於堂下奏南陔白華華黍每一篇一終主
　人獻之謂獻笙人也間代也笙歌已竟而堂上與堂
　下更代而作也堂上人歌魚麗則堂下笙由庚為一
　終堂上歌南有嘉魚則堂下笙崇丘為二終堂上歌
　南山有臺則堂下笙由儀為三終魚麗言太平年豐
　物多此采其物多酒㫖所以優賓南有嘉魚言太平
　君子有酒樂與賢者共之此采其能以禮下賢者與
　之燕樂南山有臺言太平之治以賢者為本此采其
　愛友賢者為邦家之基由庚崇丘由儀今亡其義未
　聞合樂三終者謂堂上下歌瑟及笙並作也若工歌
　闗睢則笙吹鵲巢合之歌葛覃則笙吹采蘩合之歌
　卷耳則笙吹采蘋合之故郷飲酒云乃合樂周南闗
　睢葛覃卷耳召南鵲巢采蘩采蘋也周南召南王后
　國君夫人房中之樂歌闗睢言后妃之徳葛覃言后
　妃之職卷耳言后妃之志鵲巢言國君夫人之徳采
　蘩言國君夫人之不失職采蘋言卿大夫妻能循法
　度工告樂備遂出者謂樂工先告樂正樂正告賓以
　樂備乃降立西階東北面自此遂出也一人謂主人
　之吏舉觶示將行旅酬也将㽞賓旅酬恐有懈惰故
　主人使相禮者一人為司正以監之　陳氏祥道曰
　升歌堂上之樂笙入堂下之樂記曰歌者在上匏竹
　在下貴人聲也歌之者一篇為一終鹿鳴燕嘉賓歌
　之以示事四牡勞使臣之來歌之以示勸賓既至而
　無禮樂以文之則亦不足以示情此皇皇者華所以
　繼作也送之以禮樂言逺而有光華者乃其意也南
　陔相戒以養也白華孝子之潔白也白華以示其徳
　南陔以示其行外有行而内有徳不得其時而飲之
　亦不足以行禮此華黍所以繼作也其詩曰時和嵗
　豐宜黍宜稷者乃其意也示事示勸示情主人之所
　以事人示徳示行示禮主人之所以成已故主人獻
　之若夫相代而為間歌相同而為合樂則無所獻矣
　以其不特於主人故也魚麗作於上以見物多而禮
　能備禮能備則其道得矣故下有由庚以繼之詩曰
　由庚萬物得由其道是也南有嘉魚作於上以見至
　誠而樂相與則其功大矣故下有崇丘以繼之詩曰
　崇丘萬物得極其髙大是也南山有臺作於上以見
　得賢也自況能立太平之基則天下宜矣故下有由
　儀以繼之詩曰由儀萬物之生各得其宜是也二南
　者王化之本正始之道也用之郷人焉使郷大夫以
　之教其民用之邦國焉使諸侯以之教其臣　又曰
　升歌笙入皆繼之以主人獻之以禮節樂於其始也
　間歌合樂必繼之以一人揚觶乃立司正以禮節樂
　於其終也作樂以行禮由禮以節樂賓主之情斯和
　樂而不流矣
　案儀禮郷飲酒卒歌主人獻工注一人工之長者也
　凡工賤不為之洗又曰大師則為之洗大射禮燕禮
　皆然　又案燕禮合樂遂歌郷樂周南闗雎葛覃卷
　耳召南鵲巢采蘩采蘋是六詩皆歌也孔疏謂笙吹
　召南三詩未聞所據但合樂三終乃堂上下歌瑟及
　笙並作笙詩自小雅六詩而外不知合樂時吹笙又
　是何詩況笙詩有聲無辭鵲巢三篇則有辭矣姑仍
　疏以存其説可也
賓酬主人主人酬介介酬衆賓少長以齒終於沃洗者
焉知其能弟長而無遺矣(少詩召反/弟音悌)
　正義鄭氏康成曰遺猶脱也忘也　孔氏穎逹曰旅
　酬之時賓主人之黨各以少長為齒以次相旅至於
　執掌罍洗之人以水沃盥洗爵者皆豫酬酒之限是
　弟長無遺也主人酬介介酬衆賓雖據旅酬之時少
　長以齒終於沃洗因遂連言無算爵見無不周徧郷
　飲酒記主人之贊者西面北上不與無算爵然後與
　是也　馬氏睎孟曰終於沃洗逮賤之謂也少長以
　齒能弟長也終於沃洗能無遺也　朱子曰弟長而
　無遺弟悌也敬順之意言能使少者皆承順以事長
　者而無所遺棄也
降説屨升坐脩爵無數飲酒之節朝不廢朝莫不廢夕
賓出主人拜送節文終遂焉知其能安燕而不亂也(下/朝)
　(字直遥反莫/音暮説脱同)
　正義鄭氏康成曰朝夕朝莫聽事也不廢之者既朝
　乃飲先席則罷其正也終遂猶充備也　孔氏穎逹
　曰無算爵前皆立而行禮未徹俎故未説屨至此徹
　俎之後乃説屨升堂坐也脩爵無數謂無算爵也朝
　後乃行飲酒之禮禮畢乃治私家之事是朝不廢朝
　莫不廢夕此謂郷飲酒禮若黨正飲酒一國若狂無
　不醉也飲畢主備禮拜而送賓節制文章終竟申遂
　不有闕少故知安燕而不亂
貴賤明隆殺辨和樂而不流弟長而無遺安燕而不亂
此五行者足以正身安國矣彼國安而天下安故曰吾
觀於郷而知王道之易易也
　正義孔氏穎逹曰此總結上五種之事　方氏慤曰
　五行行之於一身則身正而無邪施之於一國則國
　安而無危天下之本在國故曰國安而天下安天下
　安則王道成矣　胡氏銓曰前言正席次言司正正
　禮此言正身盖席正然後禮正禮正然後身正身正
　則國正國正則天下安矣故繼之以國安而天下安
　也
郷飲酒之義立賓以象天立主以象地設介僎以象日
月立三賓以象三光古之制禮也經之以天地紀之以
日月參之以三光政敎之本也
　正義鄭氏康成曰日出於東僎所在也月生於西介
　所在也　孔氏穎逹曰此覆説郷飲酒禮之義有所
　法象之事前文天地共言此則析言之賓者主之所
　尊敬故以賓象天主供物以養賓故以主象地前經
　介僎象隂陽據其氣此云日月言其體僎在東北象
　日出介在西南象月出　吕氏大臨曰飲酒之禮莫
　先於賓主立賓象天立主象地禮之經也其次立介
　僎以輔之輔之者紀也其次立三賓以陪之陪之者
　參也政教之立必有經有紀有參然後可行也其或
　言立或言設也立則本於創始之時設則見於既陳
　之後因賓而後用介因主而後用僎則是立賓立主
　於前乃設介設僎於後也禮之所制如此故用之於
　事則足以為政之本體之於道則足以為教之本
亨狗於東方祖陽氣之發於東方也洗之在阼其水在
洗東祖天地之左海也尊有𤣥酒教民不忘本也(亨普/萌反)
　正義鄭氏康成曰祖猶法也狗所以養賓陽氣主養
　萬物海水之委也太古無酒用水而已　孔氏穎逹
　曰烹狗東方覆説前文羞出自東房也洗之在阼水
　在洗東覆説洗當東榮也尊有𤣥酒亦覆上文　吕
　氏大臨曰天地之間海居於東東則左也故洗在阼
　水在東有左海之義　陳氏祥道曰牲用狗者狗之
　為物有所守而善擇人者也非其人則在所去故古
　之人於燕饗飲食皆用之　方氏慤曰凡植物皆地
　產足以養人之隂凡動物皆天產足以養人之陽天
　產不特狗也而特烹狗者陽之辰窮於戍至陽之畜
　也東方者得陽之中烹至陽之畜於陽中之方又得
　其宜矣水則盛之於罍者盖酌之於罍而滌之於洗
　故其水在洗東洗既在東水又在洗之東者凡以祖
　天地之左海也左亦東也以方言之則曰東以體言
　之則曰左
賓必南郷東方者春春之為言蠢也產萬物者聖也南
方者夏夏之為言假也養之長之假之仁也西方者秋
秋之為言愁也愁之以時察守義者也北方者冬
冬之為言中也中者藏也是以天子之立也左聖鄉
仁右義偝藏也(郷許亮反下/同偝音佩)
　正義鄭氏康成曰春猶蠢也蠢動生之貌也聖之言
　生也假大也愁讀為揫揫斂也察猶察察嚴殺之貌
　也南郷郷仁貴長大萬物也察或為殺　孔氏穎達
　曰聖之言生也東方產育萬物故為春為聖養育萬
　物長之使大亦為仁五行春為仁夏為禮今春為聖
　夏為仁者春夏皆是生長俱有仁恩之義中者藏也
　北方主智亦為信以五行言之則為信以生長斂藏
　言之則萬物所歸藏也　吕氏大臨曰天子南面而
　立左則東方東方聖也左之則尊之也郷則南方南
　方仁也郷之則宗之也右則西方西方義也右之則
　用之也偝則北方北方藏也偝之則違之也天子之
　立如是而坐賓亦南郷者尊賓之至也　馬氏睎孟
　曰春木為仁而夏曰仁何也天地之仁至乎夏而盡
　矣天地之義至乎冬而極矣故樂記曰春作夏長仁
　也秋斂冬藏義也長者大之而已秋者斂也萬物至
　秋而斂則其成體可察也義者仁之節秋者春夏之
　節也故曰守義中者萬物復歸其根也蔵者不露其
　形也以秋為揫斂則知春夏為發散也以冬為中藏則
　知春夏為外發也　項氏安世曰聖管萬善故象春
　仁濟萬善故象夏義制萬事故象秋中藏萬理故象
　冬聖以徳言未及於用也故左之義以事言天下之
　大用也故右之郷仁以應物偝藏以反身也凡道備
　於身為聖施於物為仁形於事為義存於心為中名
　雖有四其實一也考其次序固人道之當然推其方
　位亦天理之自然也
　案此節有脱誤若移下主人必居東方三十一字置
　產萬物者聖也上賓必南郷四字屬南方者夏上則
　明順矣聖知本藏於冬而發於春仁育本見於春而
　大於夏言各有當也
介必東郷介賓主也主人必居東方東方者春春之為
言蠢也產萬物者也主人者造之產萬物者也
　正義鄭氏康成曰獻酬之禮主人將西賓將南介覸
　其間也主人者造之禮之所共由主人出也　孔氏
　穎逹曰介賓主者主人獻賓將西行就賓賓又南行
　將就主人介在西階之上以介覵隔賓主之間也主
　人造之產萬物者釋所以主人居東方之意東方產
　育萬物主人供客所湏故造為產萬物之象
　存異方氏慤曰言賓必南郷以見主之北郷言介必
　東郷以見僎之西郷　陸氏佃曰介必東郷介賓主
　也據此坐鄉東北明矣然則主人面西北賓面東南
　僎面西南皆可知
　案上文云坐賓於西北而坐介於西南主人坐於東
　南而坐僎於東北言其方也此又云賓必南郷介必
　東郷主人坐於東方言其郷也後世遂沿為側坐相
　向則誤矣觀儀禮獻賓時云賓升席自西方記云主
　人介升席自北方降自南方則其席之正而賓南鄉
　介東鄉主人西鄉皆可得而推之矣鄭注儀禮云賓
　席牖前南面主人席阼階上西面介席西階上東面
　衆賓席於賓席之西是四面之坐禮經甚明
月者三日則成魄三月則成時是以禮有三讓建國必
立三卿三賓者政教之本禮之大參也
　正義鄭氏康成曰禮者陰也大數取象法於月也
　孔氏穎達曰樂既為陽故禮為陰月是陰精故禮之
　數取法於月也鄉飲酒立三賓亦象國立三卿故曰
　政教之本　吕氏大臨曰一生二二生三三生萬物
　三者物之所由致是故禮有三讓賓有三賓國有三
　卿上法於月則三日成魄三月成時政教所本禮之
　所以法也　馬氏睎孟曰大國三卿周官所謂設其
　參是也
　射義第四十六
　　正義孔氏穎達曰案鄭目錄云名射義者以其記燕
　　射大射之禮觀德取士之義此於别錄屬吉事案此
　　篇中有鄉射又云不失正鵠正則賓射然則鄉射賓
　　射俱有之目録惟云燕射大射者此篇廣説天子諸
　　侯大射燕射之義不專於鄉射賓射也射起自黄帝
　　易繫辭云古者弦木為弧剡木為矢弧矢之利以威
　　天下是弓矢起於黄帝虞書云侯以明之是射侯見
　　於堯舜至周則具矣
　　通論孔氏穎達曰禮射有三一大射是將祭擇士之
　　射二賓射諸侯來朝天子或諸侯相朝而與之射三
　　燕射謂息燕而與之射天子諸侯大夫三射皆具士
　　無大射士無臣祭無所擇也射人云士射豻侯二正
　　是士有賓射鄉射記云士布侯畫以鹿豕是士有燕
　　射也其侯司裘職云王大射則共虎侯熊侯豹侯畿
　　内諸侯大射止張熊侯豹侯若畿外諸侯大射亦張
　　三侯逺尊得伸也一曰大侯天子以熊皮飾之二曰
　　糝侯豹鵠而麋飾三曰豻侯胡犬皮飾侯若畿内卿
　　大夫則麋侯也畿外卿大夫射侯無文葢降君一等
　　則糝侯豻侯其鵠三分侯中而居其一以虎熊豹麋
　　之皮飾其側又方制之以為□謂之鵠鵠者取名於
　　鳱鵠小鳥而難中故以中之為雋其侯道虎九十弓
　　熊七十弓豹麋五十弓列國之諸侯大射大侯亦九
　　十糝七十豻五十逺尊得伸可同耳其天子以下賓
　　射王射三侯五正諸侯二侯三正卿大夫一侯三正
　　士豻侯二正鄭云五正者中朱次白次蒼次黄𤣥居
　　外三正損𤣥黄二正或以朱綠二侯者三正一侯者
　　二正而已天子賓射用五正三正二正之侯諸侯賓
　　射用三正之侯卿大夫用二正之侯士亦用二正之
　　侯畿外諸侯以下賓射其侯無文約大射禮文之意
　　諸侯既同天子張三侯則賓射亦同天子用五正三
　　正二正其卿大夫射亦三正二正之侯士射二正之
　　侯天子以下燕射則尊卑皆用一侯天子熊侯白質
　　諸侯麋侯赤質大夫布侯畫以虎豹士布侯畫以鹿
　　豕其耦射人云王六耦諸侯四耦卿大夫士三耦謂
　　畿内也若畿外諸侯以下則皆三耦也天子大射則
　　在廟賓射則在朝諸侯亦在朝天子燕射則在寢諸
　　侯亦在寢惟諸侯大射不顯畿内畿外之異鄭云大
　　射於太學其諸侯賓射若在國則亦在朝與天子同
　　若在國外相㑹則在境此三射之外又有鄉射謂卿
　　大夫貢賢能之後行鄉射之禮而詢衆庶是也又有
　　州長射於州序之禮又有主皮之射凡主皮之射有
　　二一是卿大夫從君田獵無侯張獸皮而射之二是
　　庶人無侯亦張皮而射之是也又有習武之射故司
　　弓矢云弧弓以授射甲革椹質者是也　吕氏大臨
　　曰射者男子所有事也天下無事則用之於禮義故
　　有大射鄉射之禮所以習容習藝觀德而選士天下
　　有事則用之於戰勝故主皮呈力所以禦侮克敵也
古者諸侯之射也必先行燕禮卿大夫士之射也必先
行鄉飲酒之禮故燕禮者所以明君臣之義也鄉飲酒
之禮者所以明長㓜之序也(長丁/丈反)
　正義鄭氏康成曰言别尊卑老穉然後可以觀徳行
　也　孔氏穎逹曰儀禮大射在未旅前具牲狗及設
　折俎行一獻此等皆燕法故云先行燕禮明君臣之
　義者謂臣於堂下再拜稽首升成拜君答拜以臣盡
　竭其力致敬於君君施恵以報之也明長㓜之序者
　黨正飲酒六十者坐五十者立侍是也　吕氏大臨
　曰諸侯之射必先行燕禮者大射也卿大夫之射必
　先行郷飲酒之禮者郷射也射者男子之事必飾之
　以禮樂者所以養人之徳使之周旋中禮也盖燕與
　郷飲酒皆燕也因燕以娛賓不可以無禮故有大射
　郷射之禮禮不可無義故明君臣之義長㓜之序焉
故射者進退周旋必中禮内志正外體直然後持弓矢
審固持弓矢審固然後可以言中此可以觀徳行矣(中/行)
　(並去/聲)
　正義鄭氏康成曰内正外直習於禮樂有徳行者也
　正鵠之名出自此也　孔氏穎逹曰此言射者内志
　審正則射能中故見其外射則可以觀其内徳射的
　謂之正欲明射者内志湏正也謂之鵠者鵠直也欲
　使射者外體之直　吕氏大臨曰禮射必先比耦故
　一耦皆有上射下射皆執弓而挟矢其進也當階及
　階當物及物皆揖其退也亦如之其行有左右其升
　降有先後其射皆拾發其取矢於楅也始進揖當楅
　揖取矢揖旣搢挟矢揖退與將進者揖其取矢也有
　横弓郤手兼弣順羽拾取之節焉卒射而飲勝者袒
　決遂執張弓不勝者襲説決拾加弛弓升飲相揖如
　初則進退周旋必中禮可見矣夫先王制禮豈苟為
　繁文末節使人難行哉亦曰以善養人而已盖君子
　之於天下必無所不中節然後成徳也射一藝也容
　比於禮節比於樂發而不失正鵠是必有樂於義理
　乆於恭敬用志不分之心然後可以得之則其所以
　得之者其徳可知矣故曰可以觀徳行矣　方氏慤
　曰進退者升降之節周旋者揖讓之容能中禮者以
　其先行禮故也内志正然後持弓矢審外體直然後
　持弓矢固惟固也故其力能至惟審也故其巧能中
　　馬氏睎孟曰凡此所謂其容體比於禮也
其節天子以騶虞為節諸侯以貍首為節卿大夫以采
蘋為節士以采蘩為節騶虞者樂官備也貍首者樂㑹
時也采蘋者樂循法也采蘩者樂不失職也是故天子
以備官為節諸侯以時㑹天子為節卿大夫以循法為
節士以不失職為節故明乎其節之志以不失其事則
功成而徳行立徳行立則無暴亂之禍矣功成則國安
故曰射者所以觀盛徳也(貍力之反樂/音洛行去聲)
　正義鄭氏康成曰騶虞采蘋采蘩今詩篇名貍首逸
　下云曾孫侯氏是也(孔疏儀禮鄭注貍之言不來也/射諸侯首不朝者故以是名篇)
　樂官備者謂騶虞曰壹發五豝喻得賢者多也吁嗟
　乎騶虞歎仁人也(孔疏壹發而得五豝若君/一求而得五賢㫁章取義)樂㑹時
　者謂貍首曰小大莫處御於君所樂循法者謂采蘋
　曰于以采蘋南澗之濱循澗以采蘋喻循法度以成
　君事也樂不失職者謂采蘩曰被之僮僮夙夜在公
　　孔氏穎逹曰射人云騶虞九節貍首七節采蘋采
　蘩皆五節鄉射注云五節歌五終四節四拾其一節
　先以聼也若然則九節者五節先以聽七節者三節
　先以聽皆以四節應乘矢拾發也　陳氏祥道曰大
　射奏貍首閒若一郷射奏騶虞閒若一王之五節先
　以聽諸侯三節先以聽尊者先以聽則多卑者先以
　聽則寡盖所以優尊者欲其先知之審也然則王射
　以騶虞大夫士之郷射亦以騶虞者郷射之詢衆庶
　亦欲官備於天子也　方氏慤曰節者樂歌之節也
　王氏謂天子以騶虞為節者樂仁而殺以時諸侯以
　貍首為節者樂御而射以禮盖射所以習武雖先王
　所不敢忘亦所不敢黷也習而不已其弊必至於黷
　焉亦在乎有以節之而已設官分職天子之事也故
　以備官為節制節謹度諸侯之事也故以時㑹天子
　為節服法服道法言卿大夫之事也故以循法為節
　保禄位守祭祀士之事也故以不失職為節　馬氏
　睎孟曰騶虞為節以至不失職為節所謂其節比於
　樂也　吕氏大臨曰貍首田之所獲物之至薄者也
　自曾孫侯氏而下言諸侯以燕射㑹其士大夫物薄
　誠至君臣相與習禮而天子之徳莫大於好生好生
　繼天者也諸侯之徳莫大於奉朝事奉朝事事君者
　也卿大夫之事莫大於法先王法先王守道者也士
　之徳莫大於敬事敬事死命者也先王制禮作樂以
　養人所以薰沐漸漬日遷於善而不自知也
是故古者天子以射選諸侯卿大夫士射者男子之事
也因而飾之以禮樂也故事之盡禮樂而可數為以立
徳行者莫若射故聖王務焉(數色角反下/同行去聲)
　正義鄭氏康成曰選士者先考徳行乃後決之以射
　男子生而有射事長學禮樂以飾之　孔氏穎逹曰
　諸侯繼世而立卿大夫有功乃升非専以射而選但
　旣為諸侯卿大夫更以射辨其才藝髙下非謂直以
　射選補而用之也男子生有懸弧之義因為射事更
　飾以禮樂則容體比於禮其節比於樂是也凡事之
　中能窮盡禮樂而可數為之以興立人之徳行者莫
　如射故聖王務重焉　方氏慤曰或先行燕禮或先
　行郷飲酒禮所謂飾之以禮或以騶虞為節或以貍
　首為節所謂飾之以樂
是故古者天子之制諸侯嵗獻貢士於天子天子試之
於射宫其容體比於禮其節比於樂而中多者得與於
祭其容體不比於禮其節不比於樂而中少者不得與
於祭數與於祭而君有慶數不與於祭而君有讓數有
慶而益地數有讓則削地故曰射者射為諸侯也是以
諸侯君臣盡志於射以習禮樂夫君臣習禮樂而以流
亡者未之有也(比毗志反下同中/丁仲反與音預)
　正義鄭氏康成曰嵗獻獻國事之書及計偕物也(孔/疏)
　(漢時謂郡國送文書之使為計吏其貢/獻之物與計吏俱來故謂計偕物也)三嵗而貢士
　舊説云大國三人次國二人小國一人流猶放也書
　曰舜流共工于幽州(陸氏佃曰流亡即/孟子流連荒亡)　孔氏穎逹
　曰中多者得與於祭此謂大射也案書傳云古者諸
　侯之於天子也三年一貢士一適謂之好徳再適謂
　之好善三適謂之有功有功者天子賜以衣服弓矢
　再賜以秬鬯三賜以虎賁百人號曰命諸侯一不適
　謂之過再不適謂之敖三不適謂之誣一絀以爵再
　絀以地三絀而地畢注云凡十五年鄭以此知三嵗
　而貢士也　方氏慤曰助祭者助天子行禮樂之事
　也比謂禮樂相比而不失必曰比於禮樂而後曰中
　多則知不比於禮樂而偶中者亦不可以言中矣
　存疑胡氏銓曰三嵗一貢士盖書傳之説竊案經意
　止謂嵗獻即貢士爾
故詩曰曾孫侯氏四正具舉大夫君子凡以庶士小大
莫處御于君所以燕以射則燕則譽言君臣相與盡志
於射以習禮樂則安則譽也是以天子制之而諸侯務
焉此天子之所以養諸侯而兵不用諸侯自為正之具
　也
　正義鄭氏康成曰此曾孫之詩諸侯之射節也四正
　正爵四行也四行者獻賓獻公獻卿獻大夫乃後樂
　作而射也(孔疏此大射禮若燕射/則説屨升堂坐後乃射)莫處無安居其官
　次者也御猶侍也以燕以射先行燕禮乃射也則燕
　則譽言國安則有名譽　吕氏大臨曰國家閒暇諸
　侯與其卿大夫盡志於射以習禮樂是諸侯以禮樂
　養其羣臣也諸侯貢士於天子試之以射以中之多
　寡為賞罰則諸侯皆勉習禮樂以事天子是天子以
　禮樂養諸侯也　方氏慤曰天子制射禮於上諸侯
　務之於下以使之習聽禮樂則所以養之也養之以
　禮則不爭養之以樂則無怨不争無怨則兵不用矣
　諸侯自為正之具者以射求正諸已故也
　存異陸氏佃曰四正盖天子諸侯大夫士之正據射
　人王以六耦射三侯五正諸侯以四耦射三侯三正
　孤卿大夫以三耦射一侯二正士以三耦射豻侯二
　正(案如陸説則具舉字難觧且兼天子/大夫士則上曾孫侯氏句亦難觧)
孔子射於矍相之圃盖觀者如堵牆射至於司馬使子
路執弓矢出延射曰賁軍之將亡國之大夫與為人後
者不入其餘皆入盖去者半入者半又使公罔之裘序
㸃揚觶而語公罔之裘揚觶而語曰㓜壯孝弟耆耋好
禮不從流俗脩身以俟死者不在此位也盖去者半處
者半序㸃又掦觶而語曰好學不倦好禮不變旄期稱
道不亂者不在此位也盖㢙有存者(矍俱縳反相息亮/反賁讀僨将子匠)
　(反與音預觶之䜴反弟音悌好呼報反下同俟死絶/句者不二字一句下同不陸讀否吕如字屬下句㢙)
　(音/僅)
　正義鄭氏康成曰矍相地名先行飲酒禮将射乃以
　司正為司馬子路執弓矢出延射則為司射也延進
　也出進觀者欲射者也賁讀為僨猶覆敗也亡國亡
　君之國者也與為人後者與猶竒也後人者一人而
　已既有為者而徃奇之是貪財也子路陳此三者而
　觀者畏其義則或去也公罔之裘之發聲也射畢又
　使此二人舉觶者古者於旅也語謂説義理也三十
　曰壯耆耋皆老也流俗失俗也處猶㽞也八十九十
　曰旄百年曰期頤稱猶言也行也者不言有此行不
　可以在此賓位也　孔氏穎逹曰孔子使子路為司
　射之官出門而延進觀者及欲射之人敗軍之將無
　勇亡國之大夫不忠且無知公罔氏也裘名也序氏
　也點名也至將旅時使二人舉觶誓衆不在此位者
　問衆人有此諸行不若有則可在此賓位也此記所
　陳惟約鄉射禮案郷射司射比衆耦於堂西此出延
　者盖觀者既多庭中不容故出延之入乃比耦也以
　初觀者在門外未有賓主之禮故誓惡者令不入以
　郷飲酒禮差之射禮畢旅酬之時乃是二人舉觶故
　郷射禮畢司馬反為司正樂正升堂復位賓取俎西
　之觶酬主人主人酬大夫自相旅畢君使二人舉觶
　於賓與大夫則當此公罔之裘序㸃二人舉觶之節
　也但衆賓射事旣了皆在賓位主人以禮接之不復
　斥言其惡但簡其善者耳旄期之老不復能射而得
　在位此老人本觀禮雖不能射與在賓中故知旅酬
　之時其人猶在也　吕氏大臨曰郷射之禮先行郷
　飲酒至於将射以司正為司馬故曰射至於司馬也
　記云既旅士不入明未旅士猶可入而與射故子路
　執弓延射有入不入及去者入者之辭也卒射司馬
　反為司正然後行旅酬卒旅然後使二人舉觶於賓
　與大夫射事旣卒則衆賓皆在賓位故公罔之裘與
　序點舉觶以衆賓皆在賓位故有不在此位及去者
　處者存者之辭也賓在門外則司馬誓之使惡者不
　入賓在賓位則二人舉觶而語不復斥惡但使善者
　處耳　方氏慤曰如堵牆言其周圍而固宻也司正
　以治禮名之司馬以治兵名之燕禮事也射兵事也
　方燕之時則名之為司正及射之時則名之為司馬
　亦各從其類也以将射也故執弓矢以延之以将旅
　也故揚觶而語焉又各以其類也不謂有如此者否
　則發問之辭也言能如此然後可以在此位也旄與
　耄同孟子曰反其旄倪　馬氏睎孟曰敗軍之將亡
　國之大夫二者可以死而不死則非忠也捨巳之親
　而與為人之後者則非孝也去與入半言圃之外者
　去與處半言圃之内者㢙者僅也盖公罔之裘語之
　以畧序點語之以詳畧故責之以輕而處者半詳故
　責之以重而存者少　劉氏敞曰與為人後者庶子
　而奪其宗則簒其祖也嫡子而後其族則輕其親也
　諸父諸兄諸弟而後其子兄弟則亂昭穆也異姓而
　後於人則背其姓也周衰此等盖多此仲氏之所惡
　也
　存疑鄭氏康成曰延或為誓序點或為徐㸃壯或為
　將旄期或為旄勤今禮揚皆作騰
　存異陸氏佃曰揚觶將以飲不勝者郷射云不勝者
　進北面坐取豐上之觶立卒觶是也公罔之裘揚觶
　以待初射之用序點又揚觶以待再射之用郷射曰
　設豐實觶如施之此當實序㸃所揚之觶也夫禮必
　再射以求幸中故序㸃所言又進於公罔之裘一等
　(案鄭謂揚觶是於旅也語則射畢而合語時/也故欲求好學好禮之人陸謂是罰爵似誤)
射之為言者繹也或曰舍也繹者各繹已之志也故心
平體正持弓矢審固持弓矢審固則射中矣故曰為人
父者以為父鵠為人子者以為子鵠為人君者以為君
鵠為人臣者以為臣鵠故射者各射已之鵠故天子之
大射謂之射侯射侯者射為諸侯也射中則得為諸侯
射不中則不得為諸侯(舍音捨/中去聲)
　正義鄭氏康成曰大射將祭擇士之射也以為某鵠
　者將射還視侯中之時意曰此鵠乃為某之鵠吾中
　之則成人不中之則不成人也得為諸侯謂有慶不
　得為諸侯謂有讓也　孔氏穎逹曰鵠則上下俱同
　無復君臣父子之别而言以為父鵠者是升射之時
　既身為人父則念云所射之鵠是為人父之鵠中則
　任為人父不中則不任為人父故為人父者以為父
　鵠為人子以及君臣皆放此　吕氏大臨曰射之為
　藝不専心致志則不得也所以父子君臣各以已為
　之鵠射者各射已之鵠故雖諸侯之射亦以中則得
　為諸侯不中則不得也故謂之射侯古之射者志於
　中也其専如是豈特志於中鵠中侯已哉中父之鵠
　則反求所以中為人父之道中子之鵠則反求所以
　中為人子之道是乃所以充其類繹其志也　方氏
　慤曰繹若抽繹之繹言其繹於内而明於外舍若趨
　舍之舍言其舎於此而之於彼詩不云乎舍矢旣均
　又曰舍拔則獲射固有舎意
　餘論朱子曰射中則為諸侯不中則不得為諸侯此
　等語皆難信書謂庶頑讒説侯以明之然中間若有
　羿之能又如何以此分别恐大意畧以射審定非専
　以此去取也
天子将祭必先習射於澤澤者所以擇士也已射於澤
而後射於射宫射中者得與於祭不中者不得與於祭
不得與於祭者有讓削以地得與於祭者有慶益以地
進爵絀地是也(與音/預)
　正義鄭氏康成曰澤宫名也士謂諸侯朝者諸臣及
　所貢士也皆先令習射於澤已乃射於射宫課中否
　也諸侯有慶者先進爵有讓者先削地　孔氏穎達
　曰澤者盖於寛閒之處近水澤而為之也非惟祭而
　擇士餘射亦在其中故書𫝊論主皮射云嚮之取也
　於圃中勇力之取也今之取也於澤宫揖讓之取也
　是主皮之射亦近於澤也司弓矢云澤共射椹質之
　弓矢有慶者先進爵有讓者先絀地進則爵輕於地
　故先進爵而後益地也退則地輕於爵故先削地而
　後絀爵也
故男子生桑弧蓬矢六以射天地四方天地四方者男
子之所有事也故必先有志於其所有事然後敢用榖
也飯食之謂也(飯扶晚反/食音嗣)
　正義鄭氏康成曰男子生則設弧於門左三日負之
　人為之射乃卜食子也　孔氏穎逹曰男子生而有
　為射之志故長大重之桑弧蓬矢取其質也所以用
　六者射天地四方也禮射惟四矢象禦四方之亂三
　日射罷而後用榖以食子也　方氏慤曰天地四方
　謂之六合以上與下為合東與西為合南與北為合
　故也以射六合故以六矢射之射之則以射人代之
　而已六合男子之所有事也生而必射以示其有事
　之志射而後食以示其受禄之道　陳氏澔曰宇宙
　内事皆已分内事皆男子之志也
射者仁之道也求正諸己巳正而後發發而不中則不
怨勝已者反求諸已而已矣孔子曰君子無所争必也
射乎揖讓而升下而飲其爭也君子
　正義鄭氏康成曰諸猶於也必也射乎言君子至於
　射則有爭也下降也飲射爵者亦揖讓而升降勝者
　袒決遂執張弓不勝者襲説決拾郤左手右加弛弓
　於其上而升飲君子恥之是以射則争中　孔氏穎
　逹曰儀禮大射云耦進上射在左並行當階北面揖
　及階揖升堂揖皆當其物北面揖及物揖射畢北面
　揖揖如升射是射時升降揖讓也經文揖讓而升謂
　飲射爵時揖讓非射時也　方氏慤曰勝飲不勝則
　材養不材之意也材養不材仁之道也君子當仁不
　讓於此安得不爭乎　陳氏澔曰為仁由已射之中
　否亦由已非他人所能與也故不怨勝已而反求諸
　身
孔子曰射者何以射何以聽循聲而發發而不失正鵠
者其唯賢者乎若夫不肖之人則彼將安能以中詩云
發彼有的以祈爾爵祈求也求中以辭爵也酒者所以
養老也所以養病也求中以辭爵者辭養也(正音征/夫音扶)
　正義鄭氏康成曰何以言其難也聲謂樂節也畫布
　曰正棲皮曰鵠正之言正也鵠之言梏也梏直也言
　人正直乃能中也發或為射發猶射也的謂所射之
　識也言射的必欲中之者以求不飲女爵也辭養讓
　見養也　孔氏穎逹曰何以射者言人之射何以能
　使射中與樂節相應也何以聽者言何以能聽此樂
　節使與射中相合也言射中樂節兩相應㑹作何法
　以為之至極難矣循聲而發謂射者依循樂聲而發
　矢不失正鵠言中也射中與樂節相㑹唯賢者乃能
　詩小雅賓之初筵之詩鄭注聲謂樂節騶虞九節之
　屬畫布曰正則賓射也棲皮曰鵠則大射也所射之
　識謂記識之處即正鵠之中也　吕氏大臨曰君子
　責己重而責人輕我之不中則反求諸已曰非病也
　不能也必心平體正持弓矢審固循聲而發發而不
　大正鵠者惟賢者能之非不肖者所能也此責己
　之重也彼之不中則曰非不能也病也老也酒者所
　以養老與病也揖讓而升以禮相下以飲其不勝者
　此責人之輕也
欽定禮記義疏卷七十五
欽定四庫全書
欽定禮記義疏卷七十六
　燕義第四十七
　　正義孔氏穎達曰案鄭目録云名曰燕義者以其
　　記君臣燕飲之禮上下相尊之義此於别録屬吉
　　事案儀禮目録云諸侯無事若卿大夫有勤勞之
　　功與羣臣燕飲以樂之勤勞謂征伐聘問詩曰吉
　　甫燕喜是也臣有王事之勞亦燕之故燕禮記云
　　若有王事是也
　　通論吕氏大臨曰古之君臣賓主之相接有饗有
　　燕有食饗禮亡矣獨燕食之禮存焉儀禮公食大
　　夫禮是也(案儀禮下當有燕禮/及三字坊本之漏耳)燕以飲為主食以
　　食為主故燕禮之始主人酌以獻賓薦脯醢設折
　　俎而無黍稷食禮之始主人親設醢醤太羮宰夫
　　為主菹醢之豆六三牲魚腊腸胃膚之俎七黍稷
　　之簋六牛羊豕之鉶四宰夫執觶酒設於豆東而
　　不獻此燕食之别也饗禮雖無文然雜見於𫝊記之
　　間饗以訓恭儉燕以示慈惠饗有體薦燕有折俎又
　　云几設而不倚爵盈而不飲又云若不親饗致饗以
　　酬幣又云大饗卷三牲之俎於賓館故知饗禮之始
　　如燕之始獻言爵盈而不飲則啐而不卒爵矣言有
　　體薦則俎肉不折矣言几設而不倚則無脫屨而升
　　堂矣又有酬幣又卷俎歸於賓館此燕饗之别也蓋
　　燕者主於接歡故至於請安請醉旅酬無算爵少紓
　　其敬也故其辭曰寡君有不腆之酒以請吾子之與
　　寡君須臾焉此所以示慈惠也古之燕禮有天子燕
　　諸侯者湛露之詩是也有燕羣臣者鹿鳴之詩及記
　　云君與卿燕則大夫為賓與大夫燕亦大夫為賓是
　　也有燕賓客者則記云若與四方之賓燕聘禮云燕
　　羞俶獻無常數大行人云上公三饗三食三燕是也
　　有燕族人者文王世子公與族燕則以齒是也有養
　　老者王制云凡養老有虞氏以燕禮夏后氏以饗禮
　　殷人以食禮周人脩而兼用之是也　陳氏祥道曰
　　近自九族同姓與夫兄弟朋友之親而逺至乎諸侯
　　君臣與夫蠻貊夷狄之邦莫不有恩以見其愛有義
　　以盡其禮故禮行而人説而天下服者此乃古之所
　　以為燕也行葦之序曰周家忠厚故能内睦九族
　　而其詩有或歌或咢洗爵奠斚是所謂燕九族同
　　姓也與頍弁之刺異矣常棣之序曰閔管蔡之失
　　道而其詩有兄弟既具和樂且孺是所謂燕兄弟
　　也與杕杜之刺異矣伐木之序曰友賢不棄不遺
　　故舊而其詩有矧伊人矣不求友生是所謂燕朋
　　友也與谷風之道異矣若夫燕諸侯則有湛露燕
　　羣臣嘉賓則有鹿鳴焉　湯氏三才曰諸侯無事
　　朝畢而燕一也卿大夫有勤勞之事君燕勞之二
　　也卿大夫聘還燕之三也四方聘客燕之四也
　　存疑吕氏大臨曰有因燕而射者大射禮是也
　　陳氏祥道曰燕夷狄則所謂蓼蕭澤及四海是已
　　其詩曰燕笑語兮是以有譽處兮夫以湛露之諸
　　侯為中國則蓼蕭之所以燕諸侯者皆謂之四海
　　豈非夷狄與
　　案此當云因射而燕者燕禮記云若射則大射正為
　　司射如鄉射之禮是也至于大射則因祭而射以擇
　　士又因射而先行燕禮不得謂之因燕而射盖燕禮
　　之射重在燕大射之燕重在射也如陳以蓼蕭為通
　　及賓客則可謂専燕夷狄不確至先王之燕夷狄經
　　無明文乃若夷狄食禮則周語舌人食之委之牲
　　體而坐諸外由此推之則燕夷狄可知四夷之樂
　　不使亂雅而陳于門則燕夷狄所歌之詩亦無考
古者周天子之官有庶子官庶子官職諸侯卿大夫士
之庶子之卒掌其戒令與其教治别其等正其位國有
大事則率國子而致於大子唯所用之若有甲兵之
事則授之以車甲合其卒伍置其有司以軍法治之司
馬弗正凡國之政事國子存游卒使之脩德學道春合
諸學秋合諸射以考其藝而進退之(卒依注作倅七對/反大子之大音泰)
　(卒伍之卒子/忽反正音征)
　正義鄭氏康成曰職主也庶子猶諸子也(方氏慤曰/諸庶皆衆)
　(也諸侯而下長倅皆在所掌所以為庶其異名/猶周官宗伯記曰宗人周官甸師記曰甸人也)周禮
　諸子之官司馬之屬也卒讀皆為倅(孔疏此庶子之/卒下㳺卒皆為)
　(倅副倅/之倅)諸子副代父者也戒令致於大子之事(孔疏/其事)
　(非一故/云戒令)教治脩徳學道也位朝位也(孔疏此等諸子/雖未為官皆繼)
　(父尊卑以/為等級)國子諸子也軍法百人為卒五人為伍國
　子屬大子司馬雖有軍事不賦也游卒未仕者也(孔/䟽)
　(周禮師氏職凡國之貴游子弟學焉注云貴/王公子弟游無官司者是游逸尚未仕也)學大學
　也射射宫也燕禮有庶子官是以義載此以為説(孔/䟽)
　(燕禮云主人升自西階獻庶子於阼階/上又云庶子執燭是燕禮有庶子官)　孔氏穎達
　曰此官職主諸侯及卿大夫士衆庶之子副倅於父
　之事所以官名庶子也教謂教學治謂治身周禮諸
　子職則云掌國子之倅此云諸侯卿大夫士之庶子
　庶衆也以其適子衆多故總謂之庶子非適子庶弟
　而稱庶子也必知適子者以云倅是副貳於父之言
　王制云王大子王子羣后之大子卿大夫元士之適
　子是也國有大事之時則進致諸子於大子唯任大
　子随時所用也若國有甲兵之事則庶子之官付授
　以車甲合會之以卒伍置立之以有司謂立其主將
　使統領之用軍旅之法治理也正役也諸子既統屬
　大子随大子徴發司馬不得征役之也凡國之政事
　謂力役土功胥徒之屬國子存游卒者未仕者之中
　既不與尋常政事但使之脩行其徳學習道藝也仲
　春之時合此諸子在於大學仲秋之時合此諸子在
　於射宫庶子之官考校其藝能之髙下而進退之
　吕氏大臨曰古人為國其使君臣相信非一日積也
　大子君之貳也國子之倅諸侯諸臣之貳也以諸侯
　諸臣之貳事其君之貳學相同則好相合矣王制曰
　春秋教以禮樂冬夏教以詩書是也事相同則情相
　信矣率國子致於大子唯所用之是也故大子雖未
　為君君臣之交相際已久賢不肖之別已悉可任使
　之才已􁁎則先王所以慮後世者不為不豫也戒令
　謂任之征役也别其等謂父爵為之等也正其位謂
　在朝廷則尚爵在學校則尚齒也國有大事謂大祭
　祀大喪紀大賓客大燕饗之類甲兵之事謂師旅之
　役也國之政事謂凡力役田獵追胥之事未仕則庶
　人力役田獵追胥之事不舍然以國子之倅將使之
　脩徳學道故舍征而存之以養材也　方氏慤曰戒
　則戒之使勿怠令則令之使有為敎則敎之以其藝
　治則治之以其事知其戒令而後可以教治之也等
　謂上下之等位謂貴賤之位周官師氏敎國子保氏
　養國子地官掌邦敎也故師保以敎養為主夏官掌
　邦政也故庶子以戒令為主甲以自營兵以勝敵合
　其卒伍則聯之有數置其有司則帥之有人所謂以
　軍法治之也軍法者司馬之所正治之以軍法而司
　馬弗正者致之在於庶子用之在於大子以國之貴
　游不可以常民畜之故也合其卒伍置其有司所謂
　戒令春合諸學秋合諸射所謂敎治也戒令庶子之
　職所主敎治庶子之職所兼也　馬氏睎孟曰司馬
　治之則處之以義司馬弗征則優之以恩春合諸學
　而教之以文所以順陽秋合諸射而敎之以武所以
　順陰　葉氏夢得曰辨其等則親疎有序正其位則
　貴賤有等所謂庶子之官治而邦國有倫也
　通論李氏覯曰王者之師其􁁎矣乎非直興於閭里
　抑又取於世族彼以父祖貴富宜有報上之心而況
　學習徳行道藝孰不知忠孝之美佐之以金革則與
　夫干賞蹈利傭徒鬻賣者盖有閒矣且大子將為君
　國子将為臣君臣之分未定而恩義固已接矣則今
　日之游卒未必不為嗣王之将帥也轡長馭逺有如
　是哉
　案庶子國子卒游倅總是諸侯卿大夫士之適子將
　來承襲父爵代父宣力者合衆言之曰庶養於國學
　曰國副貳曰倅未仕曰游卒其庶子官則統率之官
　名也
　辨正芮氏城曰此燕禮乃諸侯之禮與天子官何與
　周禮夏官諸子職掌與燕飲何與雖經内有獻庶子
　及庶子執燭之文然其受獻士舉旅以後其執事與
　甸人閽人相聯乃諸侯官之最卑者燕禮之行貴者
　衆矣不舉其職而先最賤者何哉刪之為當(案此必/他書斷)
　(簡掇拾者見下有士庶子就位於下/字遂取以附此耳今姑另斷為一章)
　存疑孔氏穎達曰天子謂之諸子諸侯謂之庶子其
　職掌則同
　案周禮司馬之屬有諸子此記又言天子有庶子官
　而所載庶子職之説則猶是周禮諸子職文則庶子
　即諸子註説是也此下皆諸侯禮而此則首言庶子
　官則諸侯亦有庶子官與天子同賈以諸子屬天子
　庶子屬諸侯不知記固眀言天子有庶子官也
諸侯燕禮之義君立阼階之東南南鄉爾卿大夫皆少
進定位也君席阼階之上居主位也君獨升立席上西
面特立莫敢適之義也(鄉許亮反適音敵爾案爾卿下/當有卿西面北上  大夫八字)
　(文闕/耳)
　正義鄭氏康成曰定位者為其始入踧踖揖而安定
　也　孔氏穎達曰燕禮之初君獨升立於阼階之上
　眀君尊莫敢適之義也皆引燕禮正經記者以義説
　之案燕禮卿大夫皆入門右北面君南鄉爾卿卿西
　面北上爾大夫大夫皆少進皆北面所以然者定羣
　臣之位也莫敢適言莫敢與君敵體為禮也　吕氏
　大臨曰燕禮射人告具小臣設公席於阼階上西鄉
　公升即位於席西鄉而與燕之羣臣皆未入也諸臣
　未入而君特立於席眀是燕也君為之主非諸臣之
　敢敵也君既即位小臣納卿大夫士皆入門立公乃
　降立於阼階之東南南鄉爾卿卿西面北上爾大夫
　皆少進爾近也進之使前也　方氏慤曰卿大夫在
　北面故鄉而爾之欲其皆少進以定位故也君獨升
　席上西面特立者西面則居東主居東則賓宜西賓
　居西則主與之對立矣而此言特立者方見賓莫敢
　居西而與之敵也始則南鄉杀君道也終則西面示
　主道也示君道者待之以臣禮示主道者待之以賓
　禮至於待之以賓禮猶莫敢居賓位以相敵焉是乃
　所以深眀君臣之義也
　存異陳氏祥道曰定位小卿次上卿大夫次小卿士
　庶子以次就位是也
　案所云定位盖中庭立位也陳以下文席次言之誤
　矣
設賓主飲酒之禮也使宰夫為獻主臣莫敢與君亢禮
也不以公卿為賓而以大夫為賓為疑也眀嫌之義也
賓入中庭君降一等而揖之禮之也(亢苦浪反為/疑之為去聲)
　正義鄭氏康成曰設賓主者飲酒致歡也宰夫主膳
　食之官也(方氏慤曰此即天官之膳夫非天官之宰/夫亦謂之宰夫者皆以宰制為事也杜蕢)
　(言蕢宰夫刀/已是供即此)天子使膳宰為主人(方氏慤曰為獻主/攝主人而獻賔也)
　(膳夫供食飲養王以養/王者養賔王之厚意也)公孤也(孔䟽此諸侯燕臣而/稱公故知是上公得)
　(置孤孤止一人而燕禮云諸公者鄭注彼云容牧有/三監也  案天子不以公為賔諸侯不以卿為賓或)
　(通天子/言之)疑自下上至之辭(孔䟽疑擬也是在下比擬/於上故云自下上至之辭)
　公卿尊矣復以為賓則尊與君大相近　孔氏穎達
　曰公卿朝臣之尊賓又有敵主之義若以公卿為賓
　疑其敵君也為其嫌疑故使大夫為賓眀其逺嫌之
　義也賓既至庭君降階一等而揖之是以禮待於賓也
　　呂氏大臨曰既爾卿大夫然後射人請賓公曰命
　某為賓賓以大夫不以公卿之貴疑於君也賓入及
　庭公降一等揖之公升就席乃以宰夫為主人以獻
　賓臣不敢亢君也君不敢以已尊莫亢而必伸賓主
　之敬臣不敢以已為賓而必屈君之尊君盡君之禮
　以下下故賓入及庭降一等揖之賓受爵拜君皆答
　拜臣盡臣之禮以事上故君舉旅賜爵賓皆降再拜
　稽首君辭然後升成拜天下之理未有不交而成者
　也故天地交而萬物通上下交而其志同此所以君
　臣和禮義行也
　通論陳氏祥道曰王不自為主故於膳夫曰王燕飲
　則為獻主也燕必於内朝之地故於大僕曰王燕則
　相其法也
君舉旅於賓及君所賜爵皆降再拜稽首升成拜眀臣
禮也君答拜之禮無不答眀君上之禮也臣下竭力盡
能以立功於國君必報之以爵禄故臣下皆務竭力盡
能以立功是以國安而君寧禮無不答言上之不虚取
於下也上必眀正道以道民民道之而有功然後取其
什一故上用足而下不匱也是以上下和親而不相怨
也和寧禮之用也此君臣上下之大義也故曰燕禮者
所以眀君臣之義也(稽音啟以道/之道音導)
　正義鄭氏康成曰言聖人制禮因事以託政臣再拜
　稽首是其竭力也君答拜之是其報以禄位也　孔
　氏穎達曰君舉旅於賓者謂舉旅酬之酒以酬賓賜
　爵者特賜臣下之爵凡賓受君之酬及臣受君賜爵
　皆降自西階再拜稽首以受君恩又升堂更再拜稽
　首以成拜也故燕禮云公酬賓賓降西階下再拜稽
　首公命小臣辭賓升成拜鄭云升成拜復再拜稽首
　也至禮殺之後賓下堂是欲拜君則辭之賓未拜也
　賓乃升堂再拜稽首鄭注不言成拜以其下堂未拜
　故也燕禮云公卒觶賓下拜小臣辭賓升再拜稽首
　鄭注不言成拜為拜故下實未拜也下不輙拜禮殺
　也燕禮君賜爵之時再拜稽首示竭力盡能立功於
　國也燕禮臣拜君皆答之者示君報之以爵禄也凡
　臣之拜君無不答拜示為上之道不虚取於下上必
　須報之也上下既須相報故在上眀正道以敎道於
　民民亦依君訓導有功報上君既簿歛於上民亦什
　一而税於下上下和平親睦而不相怨恨前眀君臣
　相報此眀君民上下相報上下和親是和也不相怨
　是安寧也和與寧禮之用也以結成上文　方氏慤
　曰舉旅即下言舉旅行酬也鄉飲酒禮亦謂之相旅
　即中庸所謂旅酬是也君所賜爵謂旅酬之外君有
　特賜之爵也和寧禮之用也以其國安而君寧論語
　曰禮之用和為貴曲禮曰人有禮則安皆以是而已
　　陳氏澔曰先是宰夫代主人行爵酬賓之後君命
　下大夫二人媵爵公取此媵爵以酬賓賓以旅酬於
　西階上　楊氏復曰案公取媵爵以酬賓此别是一
　禮與尋常酬賓不同君臣之際其分甚嚴其情甚親
　使宰夫為獻主所以嚴君臣之分今舉觶以酬賓賓
　西階下拜小臣辭升成拜公奠觶答再拜公卒觶賓
　下拜公答再拜畧去勢分極其謙卑所以通君臣之
　情也注云不言君酬賓於西階上及君反位尊君空
　其文也此又所以嚴君臣之分也
　通論葉氏夢得曰上以爵禄報下則下日奮而有功
　故禮無不拜下以功力事上則上見知而有賜故禮
　無不答無不拜則非與亢禮無不答則非虚取也勞
　心者治人勞力者治於人治人者食於人治於人者
　食人上下之義也燕禮眀君臣之義者何以異此
　案禮通於上下故拜無不答因答拜之禮推及君臣
　報功之道又因君臣之禮推及君民取與之義以見
　禮之可以為國也
席小卿次上卿大夫次小卿士庶子以次就位於下獻
君君舉旅行酬而後獻卿卿舉旅行酬而后獻大夫大
夫舉旅行酬而后獻士士舉旅行酬而后獻庶子俎豆
牲體薦羞皆有等差所以眀貴賤也(差初/冝反)
　正義鄭氏康成曰牲體俎實也薦謂脯醢也羞庶羞
　也　孔氏穎達曰席小卿次上卿者案燕禮上卿在
　賓席之東小卿在賓席之西隔越於賓席而云次上
　卿者以俱南面東上遥相次耳大夫次小卿者燕禮
　大夫在小卿之西故云辯獻大夫遂薦之繼賓以西
　東上也士庶子以次就位於下者燕禮於西階上獻
　士既受獻者立於阼階下西面北上獻庶子於阼階
　上既獻立於阼階下故云士庶子以次就位於下也
　獻君君舉旅行酬者燕禮宰夫為主人酌以獻賓賓
　飲畢酌以酢主人主人飲畢酌以獻君君飲畢酌以
　酢主人更爵以受酢於阼階下飲卒爵主人又洗觚
　酬主人先飲卒爵酌以酬賓賓受觚坐奠於薦東訖
　小臣請媵爵者二人媵爵阼階下皆北面媵爵於公
　媵爵者先自飲畢媵爵者洗象觶酌奠於公席之前
　公坐取所媵之觶以酬賓賓下再拜稽首公命小臣
　辭賓升成拜公立卒觶賓乃受公虚爵酌之酬大夫
　於西階上衆大夫相酬畢奠虚觶於篚此是獻君君
　舉旅行酬也而后獻卿卿舉旅行酬者燕禮主人洗
　升實散獻卿於西階上獻卿畢小臣又請媵爵者公
　使二人媵爵奠於公前公又行一爵若賓若長惟公
　所酬以旅於西階上大夫辯而止此是為卿旅酬也
　而后獻大夫大夫舉旅行酬者燕禮主人洗獻大夫
　於西階上大夫辯受獻乃納工獻衆工畢公又舉奠
　觶惟公所賜以旅於西階上此是獻大夫為大夫而
　旅酬也而后獻士士舉旅行酬者燕禮説屨升堂坐
　之後主人獻士於西階上獻士辯又獻旅食賓媵觚
　於公公坐取賓所媵觶興惟公所賜乃就席坐行之
　終於大夫終受者興以酬士士舉旅於西階上此是
　獻士為旅酬也而後獻庶子者庶子卑不為之舉旅
　但無算爵之莭執爵者酌而旅之爼豆牲體薦羞皆
　有等差者公及卿大夫士等皆有等差但燕禮不載
　無以言也　彭氏曰主人酌獻君為君行第一旅次
　為卿行第二旅次為大夫行第三旅次為士行第四
　旅次獻庶子庶子卑不為之舉旅也
　通論孔氏穎達曰燕禮直云卿不云大卿小卿之異
　則大卿小卿俱同獻也　吕氏大臨曰禮之所貴別
　而已矣貴貴之義有所不行此亂之所由生也燕禮
　之别故上卿小卿大夫士庶子其席其就位皆有次
　獻君獻卿獻大夫獻士獻庶子及舉旅行酬皆有序
　爼豆牲體薦羞皆有等差君臣貴賤之義極其宻察
　至於此者所以防亂也　方氏慤曰小卿即下卿也
　言上卿則知小卿之為下言小卿則知上卿之為大
　仲尼燕居曰席而無上下則亂於席上也故其上下
　之次如此
　案凡獻皆宰夫所獻至舉酬則君自為之其俎豆牲
　體薦羞之等差燕禮文雖未詳載然云惟君與賓有
　俎卿無俎大夫士無脀則亦畧可見矣
　聘義第四十八
　　正義孔氏穎達曰案鄭目録云名曰聘義者以其
　　記諸侯之國交相聘問之禮重禮輕財之義也此
　　於别録屬吉事此釋儀禮聘禮之義但聘禮謂大
　　聘使卿故經云及竟張旜旜是孤卿所建也此謂
　　侯伯之卿故經云上介奉束錦士介四人皆奉玉
　　錦介凡五人然此聘義所釋包五等之卿故經云
　　上公七介侯伯五介子男三介皆謂其卿也
　　通論吕氏大臨曰交際之義人道之所以羣也其
　　交際也必有相見以結其驩閒於見也必有相問
　　以繼其好自天子至於庶人雖有貴賤親踈逺爾
　　長幼之差其所以相問一也天子之與諸侯諸侯
　　之與隣國皆有朝禮有聘禮朝則相見聘則相問
　　也朝宗覲遇㑹同皆朝也存頫省聘問皆聘也故
　　聘禮有天子所以撫諸侯者大行人一嵗徧存三
　　嵗徧頫五嵗徧省是也有諸侯所以事天子者大
　　行人時聘以結諸侯之好殷頫以除邦國之慝是
　　也有隣國交修其好者大行人凡諸侯之邦交嵗
　　相問殷相聘久無事則聘焉是也
聘禮上公七介侯伯五介子男三介所以明貴賤也
　正義鄭氏康成曰此皆使卿出聘之介數也大行人
　職曰凡諸侯之卿其禮各下其君二等　孔氏穎達
　曰此篇總明聘義介數不同明貴賤有異皆謂使卿
　出聘之介數也上公親行則九介其卿降二等故七
　介侯伯子男以次差之義可知也　方氏慤曰上公
　即九命作伯之上公也王之三公八命而已以其加
　三公之一命故以上言之周官行人上公介九人侯
　伯七人子男五人此言七介五介三介者以大聘使
　卿各下其君二等故也以爵有貴賤則其介亦有多
　寡故曰所以眀貴賤也
　通論吕氏大臨曰古者賓必有介介副也所以輔行
　斯事致文於斯禮者也鄉飲酒之禮主人就先生謀
　賓介此飲酒之賓介也大行人掌上公之禮介九人
　侯伯七人子男五人此朝覲之賓介也聘禮上公七
　介侯伯五介子男三介此聘問之賓介也聘禮上介
　奉束錦士介四人皆奉玉錦則介凡五人舉侯伯之
　卿而言之也禮之莭文少則質多則文同則質異則
　文致其文者乃所以盡其敬也故使人聘於隣國一
　人将命可矣必有介者以多為文也爵之髙者其介
　多爵之卑者其介寡以異為文也人臣之義莫大乎
　敬君敬君莫大乎敬命使之受命不宿於家入境而
　死以棺造朝介攝其命備豫不虞如此其至不敢以
　死而棄之則皆不敢質之義也不敢質故致文也
　葉氏夢得曰周禮上公九介侯伯七介子男五介謂
　親行之介也禮器言諸侯七介七牢大夫五介五牢
　所謂侯伯之卿使聘也此言侯伯五介子男三介所
　謂其使之介也
　案眀貴賤有二義自本國言之介如命數故上公親
　行則介九人卿殺其君二等而為七侯伯子男亦各
　逓減是一義也自列國言之上公之卿七命侯伯之
　卿降公二等而為五子男亦然又是一義也
介紹而𫝊命君子於其所尊弗敢質敬之至也
　正義鄭氏康成曰質謂正自相當　陸氏佃曰言紹
　則若上公七介皆相繼𫝊命也盖如是而後盡敬父
　子之間以質為敬君臣之間以文為敬　陳氏澔曰
　紹繼也其位相承繼也先時上擯入受主君之命出
　而𫝊與承擯承擯𫝊與末擯此是𫝊而下也賓之末
　介受命於末擯而𫝊與次介次介𫝊與上介上介𫝊
　與賓是𫝊而上也此所謂介紹而𫝊命也質正也於
　所尊者不敢正自相當故以介𫝊命敬之至也賓在
　大門外西北面介自南向北為序主君在内迎擯者
　自北向南為序
　案儀禮聘禮注云賓至末介相去三丈六尺上擯
　至末擯亦三丈六尺賓乃𫝊聘君之命於上擯即
　此𫝊命時也又此所𫝊之命乃尋常交際之命若
　因國有故而有言則聘禮記所謂若有言則束帛
　加書將命如享禮者又在卒聘後事也初時尚未
　遽及云
三讓而后𫝊命三讓而后入廟門三揖而后至階三讓
而后升所以致尊讓也
　正義鄭氏康成曰此揖讓主謂賔也三讓而後𫝊
　命賓至廟門(孔疏三讓而後𫝊命之莭正當賔至/主人大門主人請事之時案聘禮賓)
　(至大門主人陳介而請事/此云廟門有廟字者誤也)主人請事時也賓見主
　人陳擯以大客禮當已則三讓之不得命乃𫝊其君
　之聘命也三譲而後入廟門譲主人廟受也小行人
　職曰凡四方之使者大客則擯小客則受其幣聴其
　辭　孔氏穎達曰此明𫝊命時揖譲升階之莭賓既
　𫝊命之後主君延賓而入至廟将欲廟受賓不敢
　當之故三譲而後入廟門主君在東賔差退在西
　相嚮三譲乃入廟門也初入廟門一揖當階北面
　又揖當碑又揖三揖乃至階也至階主君譲賓升
　賓譲主君如此者三主君乃先升賓乃升也如此
　者是賓致其尊譲主人之心也案行人職兩君相見
　則交擯若臣聘於君則旅擯交擯𫝊命者各鄉本君
　受命反面𫝊而下及末則鄉受之反面𫝊而上又受
　命𫝊而下其旅擯之時不上下相𫝊直賓及上擯相
　對而語亦是𫝊命也聘禮入廟門之時無三譲之文
　不備也　方氏慤曰致尊言主人之尊賓致譲言賓
　譲而不敢受
君使士迎于竟大夫郊勞君親拜迎于大門之内而廟
受北面拜貺拜君命之辱所以致敬也(竟同境/勞去聲)
　正義鄭氏康成曰貺賜也賓致命公當楣再拜聘君
　之恩恵辱命來聘者也　孔氏穎達曰聘禮賓及竟
　張旜君使士請事遂以入賓至於近郊君使下大夫
　請行君又使卿朝服用束帛勞此大夫郊勞者即卿
　也聘禮賓入門左公再拜是君拜迎於大門之内又
　云及廟門公揖入納賓賓入門左賓升西楹西東面
　是廟受也君於阼階之上北面再拜拜聘君之貺以
　聘君之命來屈辱也致敬言主君致敬於聘君　方
　氏慤曰迎於竟則使士勞於郊則使大夫因為之隆
　殺焉廟受者受使者所銜之命也受必於廟所以致
　敬也
敬譲也者君子之所以相接也故諸侯相接以敬讓則
不相侵陵
　正義鄭氏康成曰君子之相接賓譲而主人敬也
　吕氏大臨曰𫝊命入門皆三譲三揖至階三譲而升
　此賓所以敬主人也士迎於竟大夫郊勞君親拜迎
　而廟受拜貺拜辱此主人所以敬賓也賓主之交爭
　相為敬譲則暴慢侵陵無自而生交日以親好日以
　固此兵所以不用民所以休息也　方氏慤曰侵言
　自此以侵彼陵言自下以陵上
卿為上擯大夫為承擯士為紹擯君親禮賓賓私面私
覿致饔餼還圭璋賄贈饗食燕所以眀賓客君臣之義
也(覿大厯反還音/旋食音嗣下同)
　正義鄭氏康成曰設大禮則賓客之也(孔疏凡饗食/之屬以賓客)
　(禮待之使人延賓於館則主/君親待之是賓客其使人也)或不親而使臣則為君
　臣也(孔疏主君或不親饗則使人致禮於賓若致饔/餼致饗致食及還圭璋贈賄之屬皆主君不親)
　(客是臣故使臣敵/之是君臣之義也)　孔氏穎達曰主國之卿為上擯
　接迎於賓大夫為承擯者承副上擯也士為紹擯者
　紹繼承擯也聘禮注云主君公則擯者五人侯伯四
　人子男三人其待聘客及朝賓擯數皆然若擯者五
　人則士為紹擯者三人四人則士為紹擯者二人三
　人則士為紹擯者一人君親禮賔者謂行聘已訖君
　親執醴以禮賓故聘禮賓行聘訖宰夫徹几改筵公
　出迎賓以入公側受醴公拜送醴是也私面私以已
　禮而見主國之卿大夫私覿私以已禮覿主國之君
　以其非公聘正禮故謂之私司儀云諸公之臣相為
　國客私面私獻注云私面私覿也行聘之日主君使
　卿致饔餼之禮於賓館賓將去時君使卿就賓館還
　其所聘之圭璋故聘禮云君使卿皮弁還玉於館是
　也賄贈者因其還玉之時主人之卿幷以賄而徃還
　玉既畢以賄贈之故聘禮還圭璋畢大夫賄用束紡
　是也饗食燕者主君設大禮以饗賓設食禮以食賓
　皆在朝也又設燕以燕之燕在寝也故聘禮云公於
　賓一食再饗燕與羞俶獻無常數是也凡此君親禮
　賓賓用私覿及致饔餼饗食之屬或主人敬賓或賓
　答主人或君親接客或使臣致之是顯眀賓客君臣
　之義也　吕氏大臨曰主之有擯猶賓之有介擯有
　三者亦以多為文也大宗伯朝覲㑹同則為上相相
　即擯也入詔禮曰相出接賓曰擯宗伯卿也故卿為
　上擯小行人諸侯入王則為承而擯行人大夫也所
　以接承上擯之事故大夫為承擯士職卑承官之乏
　以繼其擯之事故士為紹擯聘禮賓卒聘事奉束錦
　請覿所謂私覿也賓朝服問卿既致命出面如覿幣
　所謂私面也君命未致使臣不敢以私見其君及其
　卿卒君事乃得申其私敬也私覿見其君私面見其
　卿别而言之此篇及覲禮所言私覿私面是也離而
　言之則私面即私覿亦可為見君如司儀諸公之臣
　相為國客私獻私面楚公子棄疾見鄭伯以乘馬八
　匹私面於君是也盖使臣之義則致其君臣之敬於
　所聘之君主君之義則致其賓主之敬於來聘之臣
　故公之禮賓及受私覿皆揖譲而進之臣降拜公辭
　然後升拜賓覿奉束錦總乘馬二人贊入北面奠幣
　再拜稽首以臣禮見也擯者辭賓出擯者取幣牽馬
　出請受於賓賓禮辭聼命乃牽馬入設授幣堂上始
　以客禮見此君臣交致其敬者也既卒聘事然後敢
　私面私覿此臣獨致其敬者也設三擯以接之親禮
　以敬之致饔餼賄贈及饗食燕以盡其歡還圭璋以
　成其信此君獨致其敬者也黃氏震曰半圭曰璋
　賄以貨言贈以送言
　通論孔氏穎達曰案聘禮君使卿韋弁歸饔餼五牢
　注云牲殺曰饔生曰餼又曰飪一牢鼎九設於西階
　前腥二牢鼎二七設於阼階前餼二牢陳於門西北
　面東上是也案聘禮餼既為生而左𫝊云餼牽竭矣
　服䖍云死曰餼者以餼與牽相對牽既為生餼則為
　死故詩瓠葉篇鄭注云腥曰餼者以牲牢饔餼相對
　以牲牢既為生饔又為熟故以餼為腥也
　存疑吕氏大臨曰大行人五人四人三人此王迎朝
　賓之擯也諸侯之卿各下其君二等則主待聘客之
　擯上公當三人侯伯二人子男一人矣聘禮聘義皆
　云卿為上擯大夫為承擯士為紹擯必三人而後備
　亦舉公禮言之也鄭以王待諸侯之擯為諸侯待賓
　客之擯恐未然(案論語朱注擯用命數之半/恐無視聘賓介數逓降之禮)
故天子制諸侯比年小聘三年大聘相厲以禮使者聘
而誤主君弗親饗食也所以愧厲之也諸侯相厲以禮
則外不相侵内不相陵此天子之所以養諸侯兵不用
而諸侯自為正之具也(比必履反/使去聲)
　正義鄭氏康成曰比年小聘所謂嵗相問也(孔疏大/行人諸)
　(侯之邦交嵗相問也聘禮記云小/聘曰問故知小聘是嵗相問也)三年大聘所謂殷
　相聘也(孔疏大行人又云殷相聘也殷中也謂三年/之時中而無事故稱殷也此經謂諸侯自相)
　(聘/也)　孔氏穎達曰天子立制使諸侯相於比年使大
　夫小聘三嵗使卿大聘使者行聘之時禮有錯誤則
　主君不親自饗食所以使賓愧耻自相勸厲天子制
　此禮使諸侯相親是存養諸侯無兵革之患國家得
　正由其外親諸侯也　吕氏大臨曰使者聘而誤主
　君不親饗食者聘禮所謂大夫來使無罪饗之過則
　餼之意也先王御諸侯使之相交以脩好必求疏數
　之中故比年小聘三年大聘也使之相敬以全交必
　相厲以禮故使者之誤主君不親饗食以愧厲之然
　後仁達而禮行也
　通論孔氏穎達曰王制云諸侯之於天子比年一小
　聘三年一大聘與此不同者此經諸侯相聘是周公
　制禮之正法王制謂文襄之法故不同　吕氏大臨
　曰王制言諸侯之聘於天子此言諸侯交相聘天子
　制其禮也
　案周禮天子十二年乃廵守其十二年中五服諸侯
　來朝各二卿大聘四大夫小聘六正得䟽數之中則
　比年一小聘三年一大聘乃諸侯事天子之正法王
　制所云是也周禮大戴皆言諸侯邦交嵗相問不云
　比年殷相聘不云三年左𫝊孟僖子如齊殷聘服䖍
　注云自襄二十年叔老聘於齊至今二十年故脩盛
　聘則諸侯相聘無一定之年可知若諸侯相聘亦必
　比年三年則卿大夫道長不給矣晉文襄覇諸侯以
　事天子者事晉非禮也聘義亦因時事為説耳古今
　惟禮可以養人制諸侯是天子養之也自為正是諸
　侯自養也相厲以禮正其以禮相養處
以圭璋聘重禮也已聘而還圭璋此輕財而重禮之義
也諸侯相厲以輕財重禮則民作讓矣
　正義鄭氏康成曰圭瑞也尊圭璋之類也(孔疏言尊/此璋同于)
　(圭則璋是/圭之類)用之還之皆為重禮禮必親之不可以已
　之有遥復之也(孔疏言若親往彼國則可以已國所/有執往行禮既不親往則不可以已)
　(國所有寳玊遙復償/他國所來圭璋也)財謂璧琮享幣也受之為輕財
　者財可遥復重賄反幣是也　孔氏穎達曰玉以比
　徳故以圭璋而聘賓将歸時致此圭璋付與聘使而
　還其聘君也凡行聘禮之後饗君用璧饗夫人用琮
　加於束帛還圭璋之玉是重其禮㽜璧琮之財是輕
　其財重者難以報復故以本物還之輕者易可酬償
　故更以他物贈之是輕財重禮之義
　通論孔氏穎達曰聘禮圭璋與璧琮相對故圭璋為
　聘璧琮為享若諸侯之朝天子圭璋與璧琮皆為享
　也皆為財故小行人合六幣圭以馬璋以皮二王之
　後享天子用圭享后用璋則雖圭璋亦受之不歸也
　　方氏慤曰以儀禮考之有聘必有饗聘君則以圭
　聘夫人則以璋饗君則以璧饗夫人則以琮聘先於
　饗其禮為尊尊之故圭璋特而達饗因於聘其禮為
　親親之故璧琮有所加焉圭璋固有藻然特藉玉以
　為禮而已異乎璧琮之加於束帛以為財也故言圭
　璋特達以此
　案天子之命圭惟朝天子則執以合符所謂輯五瑞
　也若諸侯相朝聘則所執者瑑玉其制視命圭而瑑
　刻之故謂之瑑圭瑑圭八寸與命圭之九寸七寸如
　其命數者不同此以圭璋聘已聘而還圭璋乃八寸
　之瑑圭璋也鄭言不可以已之有遥復之論語注執
　命圭小誤盖命圭必不可以復人亦不可言已有也
　若六幣之圭璋乃諸侯所以享天子與后者與聘君
　聘夫人八寸之圭璋又不同以享之圭璋必合幣聘
　之圭璋則特達而不用幣也
主國待客出入三積餼客於舍五牢之具陳於内米三
十車禾三十車芻薪倍禾皆陳於外乘禽日五雙羣介
皆有餼牢壹食再饗燕與時賜無數所以厚重禮也(積/子)
　(賜反乘䋲證/反食音嗣)
　正義鄭氏康成曰厚重禮厚此聘禮也　孔氏穎達
　曰待客三積者謂上公之臣司儀云諸公之臣相為
　國客則三積注云侯伯之臣不致積也入三積出亦
　三積故司儀云遂行如入之積是也聘禮致客有饔
　有餼今直云餼客者畧言之於舍謂於賓館也五牢
　之具謂飪一牢在賓館西階腥二牢在賓館東階餼
　二牢在賓館門内之西是皆陳於内也聘禮米三十
　車設於門東東陳禾三十車設於門西西陳薪芻倍
　禾鄭注薪從米芻從禾乘禽謂乘行羣匹之禽鴈鶩
　之屬聘卿則每日致五雙也羣介皆有餼牢者鄭注
　掌客云爵卿飱二牢饔餼五牢爵大夫飱大牢饔餼
　三牢爵士飧少牢饔餼大牢也聘卿一為之設食再
　為之設饗其歡燕與當時之賜無常數凡此備設待
　賓之物皆所以尊重行聘之禮也凡天子待諸侯之
　禮及諸侯相待之法賓主玉帛之莭饔餼飧積之差
　米禾薪芻之多少饗食牲牢之隆殺皆文具掌客義
　見聘禮　吕氏大臨曰上公五積卿下其君二等則
　三積也三積皆有牢禮米禾芻薪也致積之禮惟諸
　公之臣有之故聘禮不載(案鄭注司儀云侯伯之臣/不致積賈疏云但不以束)
　(帛致之非/無積也)積者致重禮於其出入也饔餼者致重禮
　於其舍館也乘禽二羞俶獻将其勤也饗食燕盡其
　歡也皆所謂厚重禮也　陸氏佃曰據周官侯伯七
　十雙今曰日五雙雖曰諸侯大夫不應如是之縣也
　盖日五雙旬而稍所致之禽也據聘禮旬而稍乘禽
　日如其饔餼之數羣介皆有餼壹食再饗子男一食
　一饗則上公之使食視子男饗視侯伯其米二十車
　禾三十車倣此據侯米三十車禾四十車子男米二
　十車禾三十車燕與時賜無數聘禮謂之俶獻獻言
　禮賜言義不言禽羞從時賜也　葉氏夢得曰餼牢
　天産陽物也故陳於内米禾芻薪地産隂物也故陳
　於外饗所以訓恭儉也故至於再燕與時賜以示慈
　恵也故無數　彭氏曰每牢有飪熟之腥殺之餼生
　之
　案禮有飯有殽設酒不飲食禮也體薦不食爵盈不
　飲饗禮也一獻既畢坐飲至醉燕禮也或賜以束紡
　或賜以金玉時賜也食行於朝饗行於廟以訓恭儉
　故有數燕行於寝時賜於館以示慈恵故無數此所
　以盡品莭之宜而結邦交之好也
古之用財者不能均如此然而用財如此其厚者言盡
之於禮也盡之於禮則内君臣不相陵而外不相侵故
天子制之而諸侯務焉爾
　正義鄭氏康成曰不能均如此言無則從其實也言
　盡之於禮欲令富者不得過也　孔氏穎達曰古之
　用財不能均平常厚如此言厚則從其豐無則從其
　實古之用財既有隆殺而相聘之用費如此豐厚者
　言豐財以行禮盡禮而後用財雖有其財惟盡極於
　禮不可禮外過用其財也若用財能以禮自制不得
　過則於國内上下和睦君臣不相陵四隣歸懐外不
　相侵也故天子制此聘禮諸侯務而行焉　吕氏大
　臨曰古者制國用量入以為出至於國新殺禮凶荒
　殺禮故有祈以幣更賓以特牲者則用財於賓客不
　皆如此之厚也然禮存其數将使富而奢汰者不敢
　過制貧而儉嗇者不敢不盡則盡之於禮此天子所
　以養諸侯使内外不相侵陵之道也
　案合考聘義賓禮四一𫝊命二入廟三至階四升堂
　皆揖譲者所以致尊譲於主君也主禮五一迎竟二
　郊勞三拜迎四廟受玉五拜貺或使人或親行所以
　致敬於使臣也有一之未行不可謂之盡禮
聘射之禮至大禮也質眀而始行事日幾中而后禮成
非强有力者弗能行也故强有力者將以行禮也酒清
人渴而不敢飲也肉乾人饑而不敢食也日莫人倦齊
莊正齊而不敢解惰以成禮莭以正君臣以親父子以
和長㓜此衆人之所難而君子行之故謂之有行有行
之謂有義有義之謂勇敢故所貴於勇敢者貴其能以
立義也所貴於立義者貴其有行也所貴於有行者貴
其行禮也故所貴於勇敢者貴其敢行禮義也故勇敢
强有力者天下無事則用之於禮義天下有事則用之
於戰勝用之於戰勝則無敵用之於禮義則順治外無
敵内順治此之謂盛徳故聖王之貴勇敢强有力如此
也勇敢强有力而不用之於禮義戰勝而用之於爭鬭
則謂之亂人刑罰行於國所誅者亂人也如此則民順
治而國安也(乾音干莫音暮齊側皆反觧佳買反長/丁丈反有行之行下孟反治直吏反)
　正義鄭氏康成曰勝克敵也或為陳　孔氏穎達曰
　此眀聘禮而兼及射禮也聘射至大之禮非如冠昏
　之屬暫時即畢也幾近也日近中而后禮成非强有
　力弗能行也射義云諸侯之射必先行燕禮卿大夫
　士之射必先行鄉飲酒之禮故燕禮以眀君臣之義
　鄉飲酒禮以眀長㓜之序此經總括之也故酒清殽
　乾之屬燕禮與鄉飲酒禮初行之時事同於饗皆若
　此至脱屨升坐之後乃盡歡飲食也勇敢射之所須
　强有力聘之所須前文論聘止稱强有力者此經論
　射則云勇敢也天下無事謂兵革休息故用之於聘
　射之禮義有事謂軍旅數起故用於戰鬭必得勝也
　　吕氏大臨曰莭文之多惟聘射之禮為然故曰至
　大禮也質眀行事至於日幾中而禮成酒清肉乾而
　不敢飲食非心夷氣平强有力而不憚煩則不能也
　非齊莊中正知所尊敬而不敢懈則不能也君臣父
　子長㓜之義皆形見於莭文之中人之所難我之所
　安人之所懈我之所敬故能行之者君子也君子之
　自養也養其强力勇敢之氣一用之於禮義戰勝則
　徳行立矣其養人也養其强力勇敢之氣一用之於
　禮義戰勝而教化行矣此所以外無敵内順治國之
　所以安也　陳氏祥道曰聘之為禮養諸侯而兵不
　用射之為禮亦養諸侯而兵不用非强有力不能行
　之　葉氏夢得曰古之所謂勇敢而强者勇於義而
　已惟其勇於義故能行禮能行禮則習其俯仰而行
　列得正焉習其進退而坐作得齊焉故施之於戰則
　無敵者此也所謂盛徳者以其備具而已猶禮器謂
　大備盛徳是也
　存疑孔氏穎達曰酒清人渴而不敢飲謂射禮也欲
　射之時先行燕禮惟以禮獻酬不敢恣意醉飽若行
　聘禮但酌醴禮賓無酒肴之事故知此惟據射也日
　晚人倦猶齊莊而自整齊不敢懈怠以成就禮之節
　制此亦謂射禮故下莭云以正君臣以親父子以和
　長㓜皆謂射也前文云日幾中特謂聘故日幾中而
　禮成此云日莫謂鄉射禮酒清肴乾特據於射故日
　莫而成禮節也正君臣者謂射前行燕禮君在阼賓
　升成拜稽首之屬及受君賜再拜稽首之等也親父
　子和長㓜者此謂鄉射之前行鄉飲酒之禮有齒於
　父族之事故云然也　吕氏大臨曰射禮未射之前
　先行獻酬之節故有酒清肉乾而不敢飲食者若聘
　禮則受聘受饗請覿然後酌醴禮賓無酒清肉乾之
　事　方氏慤曰此聘禮兼言射者賓射亦有射故因
　而眀之自質眀始行事以下言聘之難行酒清人渴
　而下言射之難行酒以久故清肉以久故乾揚子言
　日昃不食肉射又至於日莫者以先行禮而後射故
　也　朱子曰案疏云此雖總結聘然自酒清肉乾日
　莫成禮父子長㓜之語似據鄉射而言恐鄉射之義
　失次在此故相因而言與
　案以上皆大戴本文所有此節大戴無之疑小戴所
　附益也　又案聘後有饗食三禮則饗之酒清肉乾
　亦有之禮有賓射則因聘而射亦有之但本文語原
　蕪雜不甚分眀亦不必强為分疏
子貢問於孔子曰敢問君子貴玉而賤䃉者何也為玉
之寡而䃉之多與(䃉武巾反為於/偽反與音餘)
　正義鄭氏康成曰䃉石似玉或作玟　孔氏穎達曰
　此以聘用玉因論玉有諸徳而結成聘義之篇與疑
　辭
孔子曰非為䃉之多故賤之也玉之寡故貴之也夫昔
者君子比徳於玉焉溫潤而澤仁也縝密以栗知也廉
而不劌義也垂之如隊禮也叩之其聲清越以長其終
詘然樂也瑕不揜瑜瑜不揜瑕忠也孚尹旁達信也氣
如白虹天也精神見于山川地也珪璋特達徳也天下
莫不貴者道也詩云言念君子温其如玉故君子貴之
也(縝音軫知音/智劌九衛反)
　正義鄭氏康成曰色柔溫潤似仁也潤或作濡縝緻
　也栗堅貌劌傷也義者不茍傷人也如隊禮尚謙卑
　也樂作則有聲止則無也越猶揚也詘絶止貌樂記
　曰止如槀木瑕玉之病也瑜其中閒美者玉之性善
　惡不相揜似忠也孚讀為浮尹讀如筠浮筠謂玉采
　色也采色旁達不有隠翳似信也虹天氣也精神亦
　謂精氣也山川地所以通氣也特達謂以朝聘也璧
　琮則有幣惟有徳者無所不達不有須而成也道者
　人無不由之言念君子言我也貴玉者以其似君子
　也　孔氏穎達曰玉徳溫和柔潤而光澤仁者亦温
　和潤澤故云仁玉理密緻而堅剛智者亦密緻堅剛
　故云知廉稜也玉體雖有廉稜而不傷割於物人有
　義者亦能斷割而不傷物故云義玉體垂之而下墜
　人有禮者亦謙恭而卑下故云禮以物叩擊其聲清
　泠發越以長逺擊之終竟聲則詘然而止不如鐘聲
　擊罷猶有餘音也故似樂美䖏病處不相掩映如人
　之忠采色彰達著見無隠如人之信白虹謂天之白
　氣言玉之白氣似天白氣故云天也玉在山川之中
　精氣徹見於外亦如地氣含藏徹見於外也圭璋特
　得通達不加餘幣亦同人之有徳不假他物而成也
　天下貴之與道相似故云道也詩引秦風小戎之篇
　證玉以比徳也　吕氏大臨曰君子不貴難得之貨
　故玉之貴非以寡䃉之賤非以多也玉者山川至精
　之所融結其徳之美有似乎君子故君子服之用之
　所以比徳而貴之也䃉石似玉而非君子賤之如紫
　之於朱莠之於苖鄉原之於徳也玉氣粹精之所發
　則溫潤而澤如君子之仁溫厚深醇之氣形諸外也
　玉理密緻而堅實如君子之知密而不疏則中理堅
　而不觧則可久也金之有廉雖利也用之則傷玉之
　有廉雖不利也用之則不能傷如君子之義其威雖
　若不可犯卒歸於愛人而已玉之體重垂之則如墜
　而欲下如君子之好禮以謙恭下人為事故曰禮也
　凡聲滯濁而韻短者石也清越而韻長者玉也始洪
　而終殺者金也始終若一者玉也此玉之聲所以與
　金石異也其終詘然所謂玉振之也者終條理也樂
　之始作翕如至於皦如以成歌止如槀木其合止皆
　無衰殺之漸則君子於樂其終詘然如玉之聲也玉
　之瑜者其美也瑕者其病也玉之眀洞炤乎内外瑕
　瑜不能相揜如君子之忠無隐情善惡盡露而無所
　蓋故曰忠也玉之眀徹藴於中而達於外猶君子之
　信由中出也玉之瑩者光氣能達於天所謂氣如白
　虹也韞諸石中則光輝必見所謂精神見於山川也
　如君子之達於天則與天同徳充實而有光輝則與
　地同徳也玉之為璧琮其用也必有幣以將之玉為
　圭璋特達而已不用幣也如君子之徳無待乎外也
　莫非物也玉之為物天下貴之莫非道也君子之道
　天下尊之故曰天下莫不貴者道也　陳氏祥道曰
　古人用玉皆象其美若鎮玉以召諸侯以恤凶荒用
　其仁齊有食玉用其知牙璋以起軍旅用其義國君
　相見以瑞相享以璧用其禮樂有鳴球服有佩玉用
　其樂邦國以玉節用其信琬玉以結好琰圭以除慝
　用其忠四圭有邸蒼璧以禮天用其能達於天兩圭
　有邸黄琮以禮地用其能達於地圭璋特達用其能
　達於徳已饗而還圭璋已朝而班瑞此皆古之為器
　以用玉之美者也　葉氏夢得曰人之大徳曰仁故
　先溫潤而澤有仁未甞無知故次之以縝密以栗有
　知矣非義不足以制事故次之以廉而不劌義所以
　充實乎内禮所以節文乎外故次之以垂之如隊立
　於禮必成之以樂故次之以其聲清越以長自仁而
　至成於樂則脩身之至矣可以出而應物故忠者不
　欺於内外則次之以瑕瑜不相揜也忠以待物而物
　必信故次之以孚尹旁達也忠信人徳而已人徳備
　則與天地參故次之以氣如虹精神見於山川也與
　天地參則歸於徳而退藏於道矣故終之以圭璋特
　達天下莫不貴也
　存疑吕氏大臨曰孚尹未詳或曰信發於中謂之孚
　也信也尹或訓誠亦信也
　
　
　
　
　
　
　
　
　
　
　
　
　
欽定禮記義疏卷七十六
欽定四庫全書
欽定禮記義疏卷七十七
　喪服四制第四十九
　　正義孔氏穎達曰案鄭目録云名曰喪服四制者
　　以其記喪服之制取於仁義禮智也此於别録舊
　　説屬喪服但以上諸篇皆記儀禮當篇之義故毎
　　篇言義此則記者别記喪服之四制非記儀禮喪
　　服之篇故不云喪服之義也
　　案此篇小戴本所無今按其文取之大戴本命篇
　　者大半而因殺以為節上與家語同必後人掇兩
　　書以已意附益首尾以成此篇故不與三年問相
　　次而附之小戴之末鄭因存之也
凡禮之大體體天地法四時則隂陽順人情故謂之禮
訾之者是不知禮之所由生也(訾音/紫)
　正義鄭氏康成曰禮之言體也故謂之禮言本有法
　則而生也口毁曰訾　孔氏穎達曰體天地天地所
　生之物皆以禮定之法四時變而從時也則隂陽吉
　凶異道也順人情下四制是也　馬氏晞孟曰天地
　者禮之本也隂陽者禮之端也四時者禮之柄也人
　情者禮之道也　胡氏銓曰一體不備不足謂之成
　人一物不體不足謂之成禮體者何也禮也非禮體
　不足以為大非聖人不足以知禮之大故訾之者為
　不知禮　陳氏澔曰體天地以定尊卑法四時以為
　往來則隂陽以殊吉凶順人情以為隆殺先王制禮
　皆本於此不獨喪禮為然故曰凡禮之大體
　案節文禮也即心之體也體天地體字即易體仁中
　庸體物之體字言與為體而無二也此禮具乎心本
　乎天殽乎地皆是物也是之謂體
夫禮吉凶異道不得相干取之隂陽也
　正義鄭氏康成曰吉禮凶禮異道謂衣服容貎及器
　物也　孔氏穎達曰天地包四時隂陽人情無物不
　總故不覆説體天地之事　吕氏大臨曰禮之有吉
　凶猶天之有隂陽可異而不可相干也
　案取之隂陽者謂取則其義也人生則陽明故從吉
　死則隂暗故從凶
喪有四制變而從宜取之四時也有㤙有理有節有權
取之人情也恩者仁也理者義也節者禮也權者知也
仁義禮知人道具矣(知音/智)
　正義鄭氏康成曰取之四時謂其數也取之人情謂
　其制也　孔氏穎達曰變而從宜者言門内言恩若
　於門外則變而行義尊卑有定禮制有恒以節為限
　或有事故不能備禮則變而行權是皆從宜取之人
　情也恩屬於仁理屬於義節屬於禮量事權宜非知
　不可人道具矣此總結四制之義　吕氏大臨曰禮
　有恩有理有節有權猶天之有四時可變而不可執
　一也仁義禮知人道具矣人道具則天道具其實一
　也　馬氏曰恩理所以厚其死節權所以存其生厚
　其死故為父斬衰三年為君亦斬衰三年存其生者
　故曰毁不滅性不以死傷生也
　通論胡氏銓曰言仁義禮知而不及信者仁義禮知
　非信不立既言人道具則信在其中可知矣　呉氏
　澄曰禮之大體體天地者總其綱下三者分其目隂
　陽之氣四時之序即天地也人生天地閒其情與天
　地之情通故天地足以該人情吉凶軍賓嘉五禮之
　内各備隂陽
　案權何以曰知凡權度銖兩由此心之眀覺精切不
　差也故曰知
其恩厚者其服重故為父斬衰三年以恩制者也(為于/偽反)
　(衰七/回反)
　正義鄭氏康成曰服莫重斬衰也　孔氏穎達曰此
　眀恩制也父恩最深故特舉父言之其實門内諸親
　之服皆恩制也
門内之治恩揜義門外之治義斷恩資於事父以事君
而敬同貴貴尊尊義之大者也故為君亦斬衰三年以
義制者也(治直吏反/斷丁亂反)
　正義鄭氏康成曰資猶操也貴貴謂為大夫君也(孔/疏)
　(大夫之臣事大夫為君/大夫尊貴臣能盡敬)尊尊謂為天子諸侯也(孔疏/天子)
　(諸侯之臣事天子諸侯為/君同為南面臣能極敬)　孔氏穎達曰此眀義制
　也門内之親故得行私恩揜公義若三年之喪君不
　呼其門是也門外謂朝廷之間公朝當以公義絶私
　恩若金革之事無辟是也操事父之道以事君則敬
　君與父同以義斷恩門外如一雖復大夫與王侯有
　異而其臣敬不殊故並云義之大者故為君亦斬衰
　三年同於父也
　案儀禮義服五服皆有之此特言其重者也
三日而食三月而沐期而練毁不滅性不以死傷生也
喪不過三年苴衰不補墳墓不培祥之日鼔素琴告民
有終也以節制者也資於事父以事母而愛同天無二
日土無二王國無二君家無二尊以一治之也故父在
為母齊衰期者見無二尊也(期音基苴七餘反為于偽/反齊音咨見賢遍反大戴)
　(不培作不坿下有/下同丘陵四字)
　正義鄭氏康成曰食食粥也沐謂將虞祭時也(孔疏/士虞)
　(禮沐而不櫛雜記曰/非虞祔練祥無沐浴)補培猶治也鼓素琴始存樂也
　(孔疏始存省此樂若/縣而作在既禫之後)三年不為樂樂必崩　孔氏穎
　達曰此眀節制也不補者苴麻之衰雖破不補也不
　培者一成丘陵之後不培益其土也大祥日得鼔素
　琴所以為此上事者教其民使哀有終極也以節制
　者以情實未已仍以禮節為限制抑其情也自此以
　上皆節制之事自此以下更眀節制欲尊歸於一無
　二事之理言父母恩愛雖同而服乃有異以不敢二
　尊故也故下總結無二尊之理　吕氏大臨曰創鉅
　者其日久痛甚者其愈遲遂其無窮之情則情之過
　者不至滅性不止而情之不及者不知所勉矣故三
　日而殯未殯不食既殯食粥朝暮皆一溢米三月而
　𦵏未𦵏不沐既𦵏將虞然後沐浴期而小祥既小祥
　然後練冠練衣盖毁不可以久久則滅性以死傷生
　不得申其孝矣恩雖重也嵗月之久則不可不除故
　喪不過三年苴麻之衰以為至痛飾非求乎完且久
　故服雖敝而不補𦵏之言藏封之以識非求乎高大
　而終不夷故墳墓不培哀雖甚也已過則不可不樂故
　既祥而後樂者示哀亦不可以無終此所以為之節
　也　賈氏公彦曰子為母屈而期心喪猶三年故父
　雖為妻期而除然必三年乃娶者達子心喪之志也
　　程子曰古之父在為母服期今則皆為三年之喪
　皆為三年喪則家有二尊矣可無嫌乎䖏今之宜服
　齊衰一年外以墨縗終月算可以存古之禮全今之
　制
　通論吕氏大臨曰檀弓曰祥而縞是月禫徙月樂又
　曰孔子既祥五日弹琴而不成聲十日而成笙歌又
　曰魯人有朝祥而暮歌者子路笑之子曰又多乎哉
　踰月則善矣又孟獻子禫縣而不樂夫子曰獻子加
　於人一等矣由此觀之既禫徙月然後可樂孔子亦
　未以朝祥暮歌為非而既祥五日弹琴乃躬行之何
　也盖祥者吉也自練至於祥漸而即吉則人既祥可
　樂矣然又至於禫之徙月為樂不忍遽也此云祥之
　日鼓素琴或未然　又曰父子之道天之合也其愛
　不可觧於心此以恩制者也君臣之道人之合也義
　則從不義則去此以義制者也情之至者遂之則無
　窮也至於無窮則賢者過之不肖者不可繼道所以
　不行此不可不以節制者也遂其所不得申則無等
　差施之於所不必用則事無實責之於所不能具則
　力不給必之於所不能行則人告病此不可不以權
　制者也故恩莫大於父服莫重於斬衰極其恩而制
　其服也極天下之愛莫愛於父極天下之敬莫敬於
　君愛敬生乎心與生俱生者故門内以親為重故為
　父斬衰親親之至也門外以君為重故為君亦斬衰
　尊尊之至也内外尊親其義一也
　案父在為母期庾氏皇氏熊氏俱以為屬下經權制
　獨鄭氏於期下總注三日而食三月而沐之事是為
　母期之文乃在節制之中攷古本及大戴本則資於
　事父以事母半莭本在三日而食上與資於事父以
　事君接遞而下而後錯簡耳故雖從今本而以鄭説
　為正
杖者何也爵也三日授子杖五日授大夫杖七日授士
杖或曰擔主或曰輔病婦人童子不杖不能病也百官
備百物具不言而事行者扶而起言而后事行者杖而
起身自執事而后行者面垢而已秃者不髽傴者不袒
跛者不踊老病不止酒肉凡此八者以權制者也(擔是/艶反)
　(秃吐木反髽側瓜反傴紆主反跛彼我/反大戴無起四十字此八者作凡此)
　正義鄭氏康成曰五日七日授杖謂為君喪也扶而
　起謂天子諸侯也杖而起謂大夫士也面垢而已謂
　庶民也髽婦人也男子免而婦人髽髽或為免　孔
　氏穎達曰此眀權制也權制之中所以先眀杖者以
　下有不應杖而杖又有應杖而不杖皆是權宜故先
　舉正杖於上杖之所設本為扶病而以爵者有徳其
　恩必深其病必重故杖為爵者設也三日五日七日
　厯叙其爵之人也喪服𫝊云杖者何爵也無爵而杖
　者何擔主也非主而杖者何輔病也鄭註擔假也尊
　其為主假之以杖庶子以下雖非適子皆杖為其輔
　病故也婦人未成人之婦人童子㓜男所以不杖為
　其不能病也不言而事行者謂王侯也喪具觸事委
　任百官不假自言而事得行故許子病深雖有扶病
　之杖亦不能起又須人扶乃起也言而後事行者謂
　大夫士既無百官百物須已言而後喪事行故不許
　極病所以杖而起不用扶也身自執事者謂庶人也
　卑無人可使但身自執事不可許病故有杖不得用
　但使面有塵垢之容而已子於父母貴賤情同而病
　不得一故為權制髽是婦人大紒重喪辮麻繞髮秃
　者無髮故不髽女秃不髽故男子秃亦不免袒者露
　膊傴者可憎故不露跛人脚蹇故不踊老病身已羸
　瘠又使備禮或致滅性非制所許故酒肉養之此八
　條不可以强逼故聖人權宜制也所謂八者謂應杖
　不杖不應杖而杖一也扶而起二也杖而起三也面
　垢四也秃者五也傴者六也跛者七也老病者八也
　　又曰案喪大記大夫與士之喪皆云三日授子杖
　同主為其親也今云五日七日故知為君也
　通論吕氏大臨曰喪之有杖所以輔病也孝子毁瘠
　之至非杖不能起後世因之以為節文親喪則親者
　杖君喪則有爵者杖童子當室則杖皆以其主喪而
　有杖故曰擔主也國君之喪三日子夫人杖五日大
　夫世婦杖大夫之喪既殯主人主婦室老皆杖士之
　喪三日之朝主人杖婦人皆杖則婦人有杖矣此云
　婦人不杖者先儒云謂皆以㓜不能病故不杖其義
　然也　又曰先王制禮其本致一而不可二也婦人
　已嫁為夫斬為其父齊衰其致一於夫雖父不得而
　抗也親莫隆於父母父在為母齊衰期其致一於父
　雖母不得而抗也故愛有差等仁義所以並行而禮
　所由立致於一也　方氏慤曰伊耆氏言軍旅有爵
　者杖則不特喪事為然凡以優貴者也三日五日七
　日則以爵之貴賤而為授杖早晚之節凡此皆非禮
　之經故曰以權制
　案人子執親之喪也以身致之其得自致者為正不
　得致者為權若杖則所以安此身也衰病者用之惟
　天子諸侯大夫士居父母喪知義理則能病官備事
　具則可病病必有以扶之故以杖為正若婦人弱童
　子㓜皆不能病者也庶人身執事面垢而已又不可
　病者也則又以不杖為正以杖為權也庶人不杖而
　長子為主以接賓者勞則使擔之不止有爵矣權制
　一也庶子不杖而同此父母詎不能哀則雖不以杖
　即位而病則輔之幷不止擔主矣權制二也婦人不
　杖而有不為主而杖者姑在為夫為長子亦以輔病
　故此權制三也童子不杖而有杖者男子當室則杖
　女子子在室其主喪者不杖則子一人杖亦以擔主
　故此權制四也或曰二語上對大夫士則擔主輔病
　各一下對婦人童子其擔主輔病又各一而四耳百
　官以下申上爵者杖而庶人不杖之意不通考諸禮
　而觀其義則孰為正孰為權總不眀
　存疑庾氏蔚之曰父存為母一也不數杖與不杖之
　例吕氏大臨曰八者父在為母期一也婦人童子
　不杖二也杖而起三也面垢四也庾氏數為母而不
　數扶而起及童子不杖非
　案庾吕皆承今本以為母屬下節之誤而以杖而起
　為一與以扶而起為一誤正同
始死三日不怠三月不解期悲哀三年憂恩之殺也聖
人因殺以制節(解佳買反期音/基殺色戒反)
　正義鄭氏康成曰不怠哭不絶聲也不解不解衣而
　居不倦怠也　孔氏穎達曰此覆眀節制之事不怠
　謂哭不休息期悲哀者謂期閒朝夕恆哭三年憂謂
　不復朝夕哭但憂戚而已恩之殺者自初以降恩漸
　減殺也聖人因孝子情有減殺制為限節　吕氏大
　臨曰始死哭不絶聲水漿不入口者三日此三日不
　怠也未𦵏哭無時居倚廬寢不説絰帶此三月不解
　者也既虞卒哭惟朝夕哭此朞悲哀者也既練不朝
　夕哭哭無時謂哀至則哭此三年憂也君子之居喪
　期合乎中者也聖人因隆殺而制其禮所謂品節斯
　斯之謂禮
此喪之所以三年賢者不得過不肖者不得不及此喪
之中庸也王者之所常行也書曰髙宗諒闇三年不言
善之也王者莫不行此禮何以獨善之也曰高宗者武
丁武丁者殷之賢王也繼世即位而慈良於喪當此之
時殷衰而復興禮廢而復起故善之善之故載之書中
而高之故謂之高宗三年之喪君不言書云高宗諒闇
三年不言此之謂也然而曰言不文者謂臣下也(復扶/又反)
　正義鄭氏康成曰言不文者謂喪事辨不所當共也
　孝經説言不文者指士民也　孔氏穎逹曰三年之
　喪君不言是記者引古禮　吕氏大臨曰禮者所以
　敎民之中故三年之喪賢者不得過不肖者不敢不
　勉也三年之喪自天子達於庶人古之道也書稱高
　宗諒闇者先王之禮廢王者有不能行之者高宗以
　善喪聞為廢禮所由興故善之也不言而事行者此
　人君之喪禮故高宗三年不言也言而後事行者杖
　而起故言不文此士大夫之喪禮也　朱子曰諒闇
　天子居喪之名
　存疑孔氏安國曰諒闇讀為諒隂諒信也陰黙也
　鄭氏康成曰諒古作梁􁍃謂之梁闇讀如鶉䳺之䳺
　闇謂廬也廬謂有梁者所謂柱􁍃也　孔氏穎達曰
　古之王者既虞後施梁而柱􁍃
禮斬衰之喪唯而不對齊衰之喪對而不言大功之喪
言而不議緦小功之喪議而不及樂
　正義鄭氏康成曰此謂與賓客也唯而不對相者為
　之應耳言謂先發口也　孔氏穎達曰唯而不對但
　稱唯而已不對其所問之事相者為之對不旁及也
　對而不言但對其所問之事不餘言也言而不議但
　言説他事不與人議論相問答也議而不及樂得議
　他事但不能聽及於樂也　吕氏大臨曰此不言謂
　輿賓客接若治喪之事則亦言而後行事也對而不
　言應之而不倡也言而不議無徃反酬問也議而不
　及樂有徃反酬問而不及樂事也此因論三年不言
　與言不文而及之
父母之喪衰冠繩纓菅屨三日而食粥三月而沐期十
三月而練冠三年而祥(衰七雷反菅/音姦期音基)
　正義吕氏大臨曰父母之喪其大變有三始死至於
　三月一也十三月而練二也三年而祥三也
比終茲三節者仁者可以觀其愛焉知者可以觀其理
焉强者可以觀其志焉禮以治之義以正之孝子弟弟
貞婦皆可得而察焉(比必利反知音/智上弟音悌)
　正義鄭氏康成曰仁有恩者也理義也察猶知也
　孔氏穎達曰此覆結言居喪之徳三節者初喪至沐
　一也十三月練二也三年祥三也仁者居喪可以觀
　其思慕愛親不思慕愛親非仁也知者居喪則合於
　道理不合於道理非知也强者居喪則能守其志節
　若無志節非强也因禮以治喪事用義以正喪禮則
　孝子弟弟貞婦也　吕氏大臨曰人子莫不執喪也
　善於此者難莫不善其始也善於終者難故終茲三
　節以善喪稱則孝子弟弟貞婦可得而知也惻怛痛
　疾悲哀志懣非仁者之篤於愛則不能也然哭踊無
　節喪期無數服不别精粗位不别賓主乃野人夷狄
　直情徑行者其知不足道也哀之發於容體發於聲
　音發於言語飲食居處衣服輕重有等變除有等至
　於襲含歛殯之具賓客弔哭之文無所不中於禮非
　知者之眀於禮則不能也然有其文矣實不足以稱
　之有其始矣力不足以終之其强不足道也喪事不
　敢不勉此有志者之所能也故古之善觀人者察其
　言動之所趨而知其情驗其行事之所及而知其徳
　親喪者人之所自致者也哭死而哀非為生者則其
　仁可知矣生事之以禮死𦵏之以禮祭之以禮則其
　知可知矣先王制禮不敢不及則其强可知矣故君
　子觀人常於此而得之
　
　
　
　
　
　
　
　
　
欽定禮記義疏卷七十七
欽定四庫全書
欽定禮記義疏卷七十八(禮器圖一/)
　
　
　
　
　
　
　案日之行也自北而西厯南而東冬至在牽牛春分
　在婁夏至在東井秋分在角則婁井角以三仲月中
　言之斗以仲冬月本言之也其餘或舉月本或舉月
　末不必皆月中也虞書所言皆昏星故書扵仲夏舉
　房心而月令舉亢書扵仲秋舉虛而月令舉牛書扵
　仲冬舉昴而月令舉壁則書之中星常在後而月令
　中星常在前盖月令舉月本則書舉月中也月令之
　或舉朔氣或舉中氣猶書扵七星或舉其名㦯舉其
　次皆互見也嵗之氣二十有四而候七十有二一月
　之内六候二氣朔氣常在前中氣常在後朔氣在晦
　則後月閏中氣在朔則前月閏朔氣有入前月而中
　氣常在是月中數周則為嵗朔數周則為年是年不
　必具四時而嵗必具十二月也
　
　
　
　
　
　
　
　
　
　案周之王畿與九服共方萬里故此九服除王畿之
　外每服言又方以别之畿者限也樹之封疆而限千
　里故曰王畿侯者候也為王斥候服者服事扵王甸
　田也為王治田出稅男者任也為王任其職理采事
　也為王事民以供其上蠻者縻也以政教縻之又蠻
　服大司馬謂之要服要者以政令要束為義扵四要
　之内方七千里故王制注云周公復唐虞舊域分其
　五服為九其要服之内凡七千里夷之一服在夷狄
　之中故以夷言之鎮服入夷狄又深故湏鎮守之藩
　服者以其最在外為藩籬也　案衛服之外聖人雖
　制其服而不必其来臣故武成洛誥康王之誥諸篇
　俱止言五服耳
　
　
　
　
　
　
　
　
　案詩曰邦畿千里春秋𫝊曰天子一圻周語曰規方
　千里則天子面五百里為王城百里為郊郊置六鄉
　七萬五千家而近郊之宅田士田賈田逺郊之官田
　牛田牧田任其餘地皆謂之郊以其與邑郊故也二
　百里為甸甸置六遂七萬五千家而公邑任其餘地
　謂之甸以甸法在是故也三百里為家削削所以封
　大夫與王子弟之尤疏者謂之削以其削扵縣都故
　也四百里為邦縣所以封卿與王子弟之疏者謂之
　縣以其係扵上故也五百里為邦都所以封公與王
　子弟之親者謂之都以其有邑都故也　案此周制
　也周九服侯在畿外夏則五服甸在畿内也
　
　
　
　
　
　
　
　
　案禮記坊記曰制國不過千乗周禮大司馬凡令賦
　以地與民制之司馬法甸方八里出長轂一乗又成
　方十里出長轂一乗盖乗者甸之賦甸者乗之地甸
　方八里據地言之成方十里兼溝涂言之其實一也
　諸侯地不過百里車不過千乗以開方之法計之方
　十里者為方一里者百方百里者為方一里者萬方
　一里者百其賦十乗方一里者萬則其賦千乗然賦
　雖至扵千乗而兵不過三軍大國三軍次國二軍小
　國一軍惟天子則六軍大司馬云五人為伍五伍為
　两四两為卒五卒為旅五旅為師五師為軍出軍之
　法鄉為正遂為副則遂之出軍與鄉同公邑出軍亦
　與鄉同其公卿大夫采地則與鄉遂異故鄭氏注小
　司徒井十為通士一人徒二人通十為成革車一乗
　士十人徒二十人成十為終革車十乗士一百人徒
　二百人終十為同革車百乗士千人徒二千人此公
　卿大夫采地出軍之制也至其計地出軍之法則司
　馬法云九夫為井四井為邑四邑為丘馬一匹牛三
　頭四丘為甸出長轂一乗甲士三人歩卒七十二人
　馬四匹牛十二頭此天子諸侯兵賦之通制也
　
　
　
　
　
　
　
　
　
　案周禮小司徒乃經土地而井牧其田野九夫為井
　四井為邑四邑為丘四丘為甸四甸為縣四縣為都
　以任地事匠人九夫為井井間廣四尺深四尺謂之
　溝方十里為成成間廣八尺深八尺謂之洫方百里
　為同同間廣二尋深二仞謂之澮王制方一里者為
　田九百畆方十里者為方一里者百為田九萬畆方
　百里者為方十里者百為田九十億畆方千里者為
　方百里者百為田九萬億畆凡四海之内斷長補短
　方三千里為田八十萬億一萬億畆方百里者為田
　九十億畆山陵林麓川澤溝瀆城郭宫室涂巷三分
　去一其餘六十億畆孟子曰方里而井井九百畆其
　中為公田八家皆私百畆同養公田公事畢然後敢
　治私事前漢志曰六尺為歩歩百為畮畮百為夫夫
　三為屋屋三為井井方一里是為九夫八家共之各
　受私田百畮公田十畮是為八百八十畮餘二十畮
　以為廬舎民受田上田夫百畮中田夫二百畮下田
　夫三百畮嵗耕種者為不易上田休一嵗者為一易
　中田休二嵗者為再易下田三嵗更耕之自爰其處
　農民戸一人受田其家衆男為餘夫亦以口受田司
　馬法六尺為歩歩百為畮畮百為夫夫三為屋屋三
　為井井十為成成十為通通十為終終十為同盖井
　方一里為九夫四井為邑邑方二里三十六夫十六
　井為丘丘方四里百四十四夫六十四井為甸甸方
　八里五百七十六夫二百五十六井為縣縣方十六
　里二千三百四夫一千二十四井為都都方三十二
　里九千二百一十六夫鄭康成以小司徒有邑甸縣
　都之別而其名與采邑同匠人有􁅯遂溝洫澮之制
　而多寡與遂人異故言都鄙采地制井田鄉遂公邑
　制溝洫賈公彦遂謂鄉遂及四等公邑皆用貢而無
　助也豈知先王之為井田也使所飲同井所食同田
　所居同㕓所服同事出入相友守望相助疾病相扶
　持鄉遂六軍之所寓豈各授之田而不為井法乎且
　大田之詩言曽孫来止而歌雨我公田遂及我私噫
　嘻之詩言春夏祈榖扵上帝而歌駿發爾私終三十
　里亦服爾耕十千維耦周官遂人言興耡旅師有耡
　粟此非鄉遂井田之事乎載師所徴之賦非一夫受
　田之法而甸稍縣都皆無過十二則采地固有不為
　井田者矣觀二百一十國謂之州而五黨亦謂之州
　萬二千五百家謂之遂而一夫之間亦謂之遂王畿
　謂之縣而五鄙亦謂之縣縣都之名豈特施扵采邑
　已哉　又案周禮遂人十夫有溝即一井九夫之地
　百夫有洫即井十為通九十夫之地千夫有澮即通
　十為成九百夫之地萬夫有川即成十為終九千夫
　之地而云十夫百夫千夫萬夫者皆舉成數也遂人
　凡治野節首言治野末言以達扵畿則此溝洫之制
　自四郊達扵王畿皆然推此内而六鄉外而侯國其
　溝洫之制一準乎此可知矣盖此溝洫即井田之溝
　洫而周人井田之制自鄉遂而都鄙而邦國無二法
　也康成乃分井田溝洫為二法而謂鄉遂用貢法十
　夫有溝都鄙用助法八家同井不知小司徒言井牧
　其田野不分鄉遂都鄙而遂人掌溝洫之制言以達
　扵畿則亦兼都鄙孟子曰鄉田同井鄉亦未甞不井
　授矣
　
　
　
　
　
　
　
　
　案建國之法前朝後市左右三㕓朝有三一曰外朝
　二曰治朝三曰内朝周禮宰夫掌治朝之法以正王
　及三公六卿大夫羣吏之位司士掌之辨其貴賤之
　等小司冦掌外朝之政以致萬民而詢國危國遷與
　立君焉大僕王眂燕朝則正位掌擯相王不眂朝則
　辭扵三公及孤卿天子外朝在庫門之外治朝在路
　門之外燕朝在路門之内諸侯亦有路寢有外朝則
　文王世子所謂内朝玉藻所謂路寢也市以應天市
　之象内宰佐后立市設其次置其叙正其肆陳其貨
　賄出其度量淳制大市日昃而市百族為主朝市朝
　時而市商賈為主夕市夕時而市販夫販婦為主其
　中有肆有思次有介次物有不中度者市不得鬻法
　至嚴也㕓有市㕓有民㕓市㕓者即貨物所聚之地
　四面有門每日市門開則商賈皆集退則閉之非民
　廛也民㕓則在王宫之左右各有三所周官載師所
　謂以㕓里任國中之地是也何休范甯趙岐皆云在
　邑廬舎二畆半合在野之二畆半為五畆也詩云上
　入執宫功者此也盖古人立國都亦用井田之法畫
　為九區中間一區為王宫前一區為朝而左宗廟右
　社稷在焉後一區為市而商賈百物聚焉左右各三
　區皆民所居為民㕓君立朝而后立市固以寓先義
　後利之權君主中而市㕓皆居外又以見居重馭輕
　之勢也
　
　
　
　
　
　
　
　
　案楊氏復曰考工記謂眀堂五室大戴禮謂為九室
　二說不同愚謂五室取五方之義也九室則五方之
　外必備四隅也九室之制視五室為尤備然王者居
　眀堂必順月令信如月令之說則為十二室乎惟朱
　子眀堂圖謂青陽之右个乃眀堂之左个東之南即
　南之東眀堂之右个乃總章之左个南之西即西之
　南總章之右个乃𤣥堂之左个西之北即北之西𤣥
　堂之右个乃青陽之左个北之東即東之北但随其
　時之方位開門耳大廟大室則每時十八日居焉古
　人制事多用井田遺意此恐然也　考工記周人眀
　堂度九尺之筵東西九筵南北七筵堂崇一筵五室
　凡室二筵案考工言五室象五行之方位有五方則
　有四隅不言可知也朱子謂三間九架者指五方四
　隅凡有九室之大略也　又案自古眀堂之制神農
　時曰天府黄帝曰合宫堯曰衢室舜曰總章夏曰世
　室殷曰重屋周曰眀堂此其名之不一也淳于登以
　為在國南三里韓嬰以為在國南七里宇文愷以為
　在國之内鄭康成以為在國之陽此其地之不一也
　考工記以為五室月令以為四堂十二室大戴禮以
　為九室三十六戸七十二牖公玉帶以為一殿居中
　環以複道此其制之不一也黄帝以之祀上帝堯舜
　以之祀五帝周以之祀文王鄭康成以為祭五人帝
　摯虞以為祭五天帝此又所祭之不一也要而論之
　眀堂者王者所居以出教令之堂也王者朝諸侯頒
　政令扵此而嚴父配天之特典亦即扵此交神眀焉
　非如左廟右社及有昭穆之宗廟也鄭氏乃以為或
　舉宗廟㦯舉王寢㦯舉眀堂為互言之詞蔡邕又謂
　眀堂大廟辟雍同實異名豈其然㢤
　
　
　
　
　
　
　
　
　案大司徒設社稷之壝郊特牲云君南鄉扵北墉下
　注以為社内之北墻大司徒疏謂中有壇壇四面有
　壁壁外有壝此禮書所謂其壝北面也又小宗伯左
　宗廟右社稷注謂庫門内雉門外之左右盖注以雉
　門為中門也白虎通曰天子社廣五丈(禮書方/廣五丈)諸侯
　半之其色東方青南方赤西方白北方黒冒以黄土
　記謂大社必受霜露風雨以達天地之氣故不屋勝
　國之社則屋之其祭也賈疏以為同壇共位禮書以
　為社東稷西以理論之社稷本二神則禮書說為是
　又鄭康成以社用石禮書云議者謂社主長五尺方
　二尺剡其上以象物生方其下以體地體埋其半以
　根在土中而本末均此臆論也夫石為地類先儒謂
　社主石為之長石過尺五寸盖有所𫝊然也
　
　
　
　
　
　
　
　
　
　案廟說為禮家聚訟之門今依朱子說圖之以為折
　衷據朱子云廟制皆扵中門外之左各有寢廟別有
　門垣大祖在北左昭右穆以次而南(晉博士/孫毓議)天子大
　祖百世不遷一昭一穆為宗亦百世不遷(宗亦曰祧/亦曰世室)
　二昭二穆為四親廟髙祖以上親盡則毁而逓遷昭
　常為昭穆常為穆諸侯則無二宗大夫則無二廟(謂/髙)
　(曽/廟)其遷毁之次則與天子同儀禮所謂以其班祔檀
　弓所謂祔扵祖父者也三代之制其詳雖不得聞然
　其大略不過如此今由朱子說推之則五廟以下及
　劉歆九廟之說其制大概可知矣　又案王制云天
　子七廟三昭三穆與大祖之廟而七鄭注以為大祖
　及文武二祧與親廟四為七廟韋𤣥成主其說而劉
　歆則謂七者其正法數可常數者宗不在此數中班
　固以劉說為是朱子雖两存其說而曰前代說者多
　是劉歆愚亦意其㦯然據此則以一昭一穆為宗亦
　曰世室之說未為朱子定論
　
　
　
　
　
　
　
　
　案天子七廟一壇一墠諸侯五廟一壇一墠大夫三
　廟一壇起土曰壇除地曰墠𫝊記皆不言其所禮記
　圖說載之大廟之西穆祧廟之北墠又在壇之西北
　扵經無據據祭法壇墠有禱焉祭之又據金縢周公
　自以為功為三壇同墠此所謂禱也禱而特為之壇
　墠則平時無此禱始為之其地當去廟不逺但不敢
　以臆斷特別圖之
　
　
　
　
　
　
　
　
　案禮記祭法天子七廟諸侯五廟大夫三廟適士二
　廟官師一廟庶人無廟昭穆各如其數朱子曰今且
　假諸侯之廟以眀之盖周禮建國之神位左宗廟則
　五廟皆在公宫之東南矣其制則孫毓以為外為都
　宫大祖在北二昭二穆以次而南是也盖大祖之廟
　始封之君居之昭之北廟二世之君居之穆之北廟
　三世之君居之昭之南廟四世之君居之穆之南廟
　五世之君居之廟皆南向各有門堂寢室而墻宇四
　周焉大祖之廟百世不遷自餘四廟則六世之後每
　一易世而一遷其遷之也新主祔扵其班之南廟南
　廟之主遷扵北廟北廟親盡則遷其主扵大廟之西
　夾室而謂之祧凡廟主在本廟之室中皆東向及其
　祫扵大廟之室中則惟大祖東向自如而為最尊之
　位羣昭之入乎此者皆列扵北牖下而南向羣穆之
　入乎此者皆列扵南牖下而北向盖羣廟之列則左
　為昭而右為穆祫祭之位則北為昭而南為穆也案
　廟室形方南向外戸重檐内牖複墻主東向内戸東
　南羣廟以左右為昭穆是合都宫五廟而言廟乃是
　不動者祫祭以南北為昭穆是專就大廟室中羣廟
　之主而言此神主是祫祭時扵各廟中請入来者此
　諸侯廟制也上而天子下而大夫士皆可倣此推之
　
　
　
　
　
　
　
　
　案朱子曰王宫之外門五一曰皋門二曰庫門三曰
　雉門(鄭康成以雉門在/庫門内而設兩觀)四曰應門五曰路門(又曰畢/門亦曰)
　(虎/門)其朝在雉門之外者曰外朝在路門之外者曰治
　朝路寢之廷曰内朝鄭康成小司冦注以外朝在雉
　門之外朝士注又疑外朝在庫門之外皋門之内盖
　因雉門外有宗廟社稷故疑不得置外朝不知外朝
　為致民三詢之地雉門為人民觀法之區則外朝當
　在雉門之外故依鄭前注及朱子說以圖之又爾雅
　觀謂之闕是劉熙釋名所謂在門两旁中央闕然為
　道也據春秋定公二年雉門及两觀災則雉門本有
　門觀在門外兩旁耳諸侯亦有三朝而無應門皋門
　外朝在庫門内内朝在雉門内路寢朝在路門内
　
　
　
　
　
　
　
　
　案覲禮天子設斧依扵戸牖之間鄭注云依如今綈
　素屏風也有繡斧文所以示威也斧謂之黼賈疏云
　爾雅牖戸之間謂之扆以屏風為斧又置扵依地孔
　安國顧命𫝊云扆屏風畫為斧文置戸牖間是也漢
　時屏風以綈素為之綈赤也素白也象古者白黒斧
　文也　案扆㦯作依言其有所依也黼作斧言其有
　所斷也凡朝扵寢覲扵廟射扵郊學朝扵眀堂皆扵
　戸牖之間設之又考士虞禮佐食無事出戸負依南
　面盖諸侯至士皆有依焉其畫與否則未之聞耳
　
　
　
　
　
　
　
　
　案陳氏祥道曰爾雅柣謂之閾棖謂之楔樞謂之椳
　樴謂之杙在地謂之臬又曰橛謂之臬盖介扵門者
　榍也亦曰柣曰閾中扵門者(两門之/中也)閫也亦曰闑曰
　橛旁扵門者楔也亦曰棖又月令曰以修闔扇爾雅
　曰闔謂之扉則扇也闔也扉也其實一也　案鄭康
　成曰中門棖闑之中央則一門之中也故士冠禮以
　門中為闑西又孔疏云闑為門中所竪短木今依疏
　圖之

　
　
　
　
　
　
　
　
　
　案王制天子曰辟雍諸侯曰頖宫鄭注尊卑學異名
　辟眀也雍和也所以眀和天下也頖之言班也所以
　班政教疏云眀和天下者謂扵此學中習學道藝使
　天下之人悉皆眀達諧和也頖是分判之義故為班
　扵此學中施化使人觀之故曰以班政教也案廱澤
　名朱子詩注曰辟雍天子之學大射行禮之處也水
　旋丘如璧以節觀者故曰辟雍泮宫泮水之宫也諸
　侯之學鄉射之宫謂之泮宫其東西南方有水形如
　半璧以其半扵辟廱故曰泮水而宫亦以名也考辟
　雍古無此名其制始扵文王及周有天下遂以名天
　子之學而諸侯不得立焉形則辟雍圓而泮宫半之
　周立四代之學而此則其所謂周學也
　
　
　
　
　
　
　
　
　案周官典瑞王搢大圭考工記玉人大圭長三尺杼
　上終葵首(注杼殺也終葵椎也為/椎扵杼上示無所屈也)玉藻天子搢珽方
　正扵天下也禮器大圭不琢孔疏曰大圭天子朝日
　月之圭也尚質之義但杼上終葵首而無琢桓蒲之
　文也陳氏祥道曰王朝日禮神執鎮圭而搢大圭既
　禮神矣宜置鎮圭而用大圭也且執鎮圭而搢大圭
　殆所執者摯而所搢者笏與

　案此五玉即五等諸侯所執者虞書所輯之五瑞也
　公執桓圭侯執信圭伯執躬圭子執榖璧男執蒲璧
　桓圭周禮疏云桓若屋之桓楹桓宫室之象所以安
　其上也四植謂之桓柱之竪者竪之則有四稜也桓
　圭盖以桓為瑑飾長九寸信圭躬圭皆長七寸周禮
　注云信當作身皆象以人形為瑑飾欲其慎行保身
　陸氏佃不取其說特謂信圭直躬圭屈耳信伸也伯
　次扵侯故少屈焉榖璧蒲璧周禮注云榖所以養人
　蒲為席所以安人盖以榖蒲為瑑飾皆徑五寸不執
　圭者未成國也大宗伯云七命賜國子男五命故云
　未成國也

　案圭者長方上銳璋者半扵圭琥為虎形璜則半環
　之象也諸侯朝王以圭朝后執璋玉之貴者不以他
　物儷之故謂之特周禮小行人掌合六幣圭以馬璋
　以皮然皮與馬皆不升堂惟圭璋特升扵堂亦特之
　義也琥璜二玉下扵圭璋不可専達必待用爵将之
　盖天子享諸侯及諸侯自相享至酬酒時則以幣将
　送酬爵又有琥璜之玉以将幣故云琥璜爵也
　
　
　
　
　
　
　
　
　案圭瓉聶氏崇義曰玉人云祼圭尺有二寸有瓉瓉
　如槃大五升口徑八寸深二寸其柄用圭有流前注
　流謂鼻勺流凡流皆為龍口又案大雅旱麓箋云圭
　瓉之状以圭為柄黄金為勺青金為外朱中央凡圭
　博三寸圭柄金勺牝牡相合處各長可三寸厚一寸
　博二寸半流道空径可五分後鄭云圭瓉以酌鬰鬯
　而獻尸也
　
　
　
　
　
　
　
　
　案士昏禮納徴主人受幣士相見禮執幣不趨聘禮
　有書幣陳幣展幣受幣送幣有束帛加璧公食大夫
　有侑幣覲禮侯氏送幣周禮小宰凡祭祀皆賛玉幣
　爵之事大宗伯用幣之禮各放其器之色宗廟則𤣥
　纁雜焉聘禮則制𤣥纁焉巡狩則用制幣焉食有侑
　幣饗有酬幣燕無幣而詩曰承筐是将則燕亦有酬
　幣矣禮記雜記曰納幣一束束五兩兩五尋八尺曰
　尋五尋為匹每匹従两端卷至中為一兩五兩十卷
　為一束鄭注四十尺謂之匹古人每匹作两箇卷子
　猶匹偶也

　
　
　
　
　
　
　
　
　案羔鴈雉三者虞書所謂二生一死士相見禮冬用
　雉夏用腒雉以初死者言腒則乾雉也羔鴈飾之以
　布維之以索布有繢者孔疏以為畫雲氣其飾據士
　相見禮有四維結面之文則其布當方也纓為馬鞅
　孔疏謂即繁纓
　
　
　
　
　
　
　
　
　案禮記玉藻云卜人定龜史定墨君定體周禮卜師
　掌開龜之四兆一曰方兆二曰功兆三曰義兆四曰
　弓兆龜人掌六龜之屬各有名物天龜曰靈属地龜
　曰繹属東龜曰果属西龜曰靁属南龜曰獵属北龜
　曰若属凡取龜用秋時攻龜用春時菙氏掌共燋契
　以待卜事凡卜以眀火爇燋遂龡其焌契以授卜師
　盖燋者然火之炬也契者灼龜之木也契謂之焌亦
　謂之楚焞楚其材也焞其體也契其用也焌與焞其
　名一也契與作其義一也凡卜必以墨畫龜以求吉
　兆乃鑚之以觀其所拆若従墨而拆大謂之兆廣若
　裂其旁岐細出則謂之璺拆(璺音問器破/而未離之名)體者兆象
　之形體定者決定其吉凶也
　
　
　
　
　
　
　
　
　案周書洪範稽疑用筮士冠禮喪禮特牲少牢俱用
　筮人有執䇲抽櫝執櫝擊筮釋櫝立筮受命櫝筮之
　儀所以筮易而決疑也古筮法見扵𫝊記有以前卦
　統後卦者有以後卦斷前卦者有兼二卦言之者有
　専一卦決之者吉凶在人不可為典要也周禮有連
　山歸蔵周易三易之法儀禮有立筮坐筮之儀天子
　蓍長九尺諸侯七尺大夫五尺士三尺
　
　
　
　
　
　
　
　
　案周禮司几筵五几曰玉几雕几彤几漆几素几書
　顧命四几曰華玉几漆几文貝几雕玉几王設几扵
　左右優至尊也諸侯扵祭祀陰事則右之扵筵賔陽
　事則左之儀禮士昏士虞少牢有司徹皆設几且吉
　事尚文而几必變凶事尚質而几常仍授者拜而送
　之受者拜以荅之執者或横而㦯中受者㦯扵足或
　扵手避者㦯以几避㦯不以几避事親者奉而不𫝊
　敬長者掺以従之是皆稱情以為文之道也　又案
　阮氏圖云几長五尺馬融則云長三尺未知孰是竊
　謂几由手授則馬說為長
　
　
　
　
　
　
　
　
　案周書王牖間見羣臣朝諸侯則重篾席(桃枝/席)黼純
　(黼同斧繡斧黒/白采純縁也)西序旦夕聽事則重底席(蒲/席)綴純(雜/采)
　東序養老饗羣臣則重豐席(𫝊謂筍席陳氏師凱曰/下有筍席此當為莞席)
　畫純(五色/雲氣)西夾親屬私燕則重筍席(以蒻竹之/皮為之)𤣥紛
　純則王席皆二重周禮司几筵王朝覲大祭祀封國
　命諸侯及昨席皆莞筵(蒲/筵)紛純加繅席(削蒲蒻展之/編以五采)
　畫純加次席(桃枝席有/次列成文)黼純凡三重諸侯祭祀蒲筵
　繢純(對方/色)加莞筵紛純昨席筵國賔莞筵紛純加繅
　席畫純皆二重王甸役則熊席喪事則葦席其栢(注/作)
　(椁/)席則雈黼純(􁀆細/扵葦)諸侯則紛純儀禮鄉飲鄉射皆
　蒲筵緇布純燕禮注賔席準鄉飲君席準諸侯昨席
　卿席如賔而重大射賔有加席公食大夫記賔席亦
　準鄉飲而特言常(丈六/尺)又加雈席尋(八/尺)𤣥帛純上大
　夫蒲筵加雈席純如下大夫注謂孤為賔如司几筵
　國賔席士虞禮有葦席厞亦用席禮器有越席(蒲/席)郊
　特牲有蒲越藳鞂(疏云今禮藳鞂/祭天蒲越祭地)玉藻有蒯席(菲草/席)
　要之席縁必華扵席以飾必尚文也加席上席必華
　扵下席上尊也故禮書云席莫貴扵次席而次席黼
　純則斷割之義惟王所獨是也又席有上下公食大
　夫疏所謂織之自有首尾可為識記是也又曲禮注
　云常席四人賔席一人席之大概如此其用之有單
　有重有加皆扵分之尊卑辨之然司几筵王有莞繅
　次蒲熊五席而所設止有莞繅次三重諸侯所設亦
　各二重而郊特牲乃云天子之席五重諸侯三重彼
　此互異故賈疏以郊特牲為大祫之席也然據郊特
　牲又言大饗君席三重則不止扵祫矣大夫再重故
　鄉飲鄉射遵者及燕禮大射卿皆重其燕禮大夫不
　重者大夫之席繼賔賔席不重故大夫亦不重也公
　食聘賔其重宜矣其大夫不重為賔降也而君亦有
　為聘賔降者郊特牲所謂三獻之介君専席而酢焉
　是也又禮器云鬼神之祭單席故司几筵葦席士虞
　禮室中之席皆不言加其蒲越藳鞂亦不加可知餘
　居恒坐席亦不加賔至則加故曲禮曰客徹重席又
　據鄭注云鋪陳曰筵藉之曰席賈疏云初在地一重
　謂之筵重在上者謂之席故諸經加席為席也然士
　冠禮單席亦曰就筵是對文則筵席別散文則通也
　又據禮器孔疏謂儀禮一種席皆稱重故燕禮注云
　重席重蒲筵所以鄉射大夫辭加席亦是一種席稱
　加者以上云公三重大夫再重故變云加是可知重
　與加之分非定論也且至云席有两則稱兩重席有
　一則稱一重席一重席之說扵經無考又據公食記
　云蒲筵常加雈席尋則加席視下席為窄盖以眀著
　其為加耳禮書云筵席之制短不過尋長不過常中
　者不過九尺(考工記匠人度/九尺之筵是也)純縁之制上不過黼下
　不過緇布是矣抑不知席之制亦尊不過次卑亦不
　過蒯衽亦席類禮書云衽於文従衣與簟不同然不
　可考矣
　又案席必有織組文公食禮云皆卷自末注以末為
　經之所終則其經緯可識但其制莫詳故以一席概
　之
　
　
　
　
　
欽定禮記義疏卷七十八
欽定四庫全書
欽定禮記義疏卷七十九(禮器圖二/)
　
　
　
　
　
　
　案周官司服祀昊天上帝則服大裘而冕祀五帝亦
　如之享先王則衮冕司裘掌為大裘以共王祀天之
　服郊特牲祭之日王被衮以象天戴冕璪十有二旒
　則天數也鄭司農曰大裘黑羔裘服以祀天示質也
　玉藻又曰禮不盛服不充故大裘不裼則襲用龍衮
　可知也張融謂王至泰壇脫衮服裘鄭志謂大裘之
　上又有𤣥衣此皆無據陳氏祥道曰先王祀天有質
　以示内心之敬有文以示外心之勤内服大裘以因
　其自然外被龍衮戴冕璪以致其文飾不以内心廢
　外心不以自然廢文飾然後事天之禮盡矣

　案虞書稱舜觀古人之象作服日月星辰山龍華蟲
　作繪宗彝藻火粉米黼黻絺繡蔡氏沈曰日月星辰
　取其照臨山取其鎮龍取其變華蟲雉取其文六者
　繪之於衣宗彝虎蜼取其孝藻取其潔火取其明粉
　米取其養黼若斧形取其斷黻兩已相背取其辨六
　者繡之於裳所謂十二章也冕十二旒旒十二玉郊
　特牲曰祭之日王被衮以象天戴冕璪十有二旒則
　天數也是十二章者殆合在天之象在地之形以致
　備物之敬周未嘗異於虞也鄭氏康成乃謂周取日
　月星三者於旂常而服止九章此說非也夫周之文
　物日備故夫子取周之冕豈其大祭之服而采章有
　損於前代者左氏謂旗有三辰未嘗謂服無三辰也
　況上公服九章而王服亦九章豈周禮正名分別嫌
　疑辨等殺之意哉
　
　
　
　
　
　
　
　
　案周禮弁師掌王之皮弁會五采玉璂象邸玉筓士
　冠禮皮弁服素積緇帶素韠爵弁服纁裳純衣緇帶
　韎韐又有韋弁者以韎韋為之則兵服也周禮於王
　及諸侯卿大夫之皮弁會上有五采三采二采玉璂
　象邸之飾唯不言士弁之飾則無飾可知矣鄭注又
　謂爵弁制同於冕但無旒為異或又謂爵弁即韋弁
　抑知弁以合手為象固與冕殊形而韋弁施之武事
　又與爵弁異用也哉
　
　
　
　
　
　
　
　
　案儀禮士冠禮緇布冠缺項青組纓屬于缺緇纚廣
　終幅長六尺記曰始冠緇布之冠也冠畢即不復著
　所謂冠而敝之也惟庶人則終著之詩云臺笠緇撮
　是也鄭氏康成曰缺讀如有頍者弁之頍緇布冠無
　筓者著頍圍髪際結項中隅為四綴以固冠項中有
　􁈋亦由固頍為之屬猶著也無筓者纓而結其絛也
　案後經文云右手執項則此項乃冠之項因項而得
　名也云缺項者蓋以此結補項間之缺耳鄭乃改缺
　為頍夫頍乃著弁之貌豈得為首服之名乎是說也
　存疑可也
　
　
　
　
　
　
　
　
　案士冠禮有𤣥冠鄭氏注云𤣥冠委貌也周官司服
　有冠弁服注又云委貌也聶氏崇義述舊圖謂夏曰
　毋追殷曰章甫周曰委貌後代轉以巧意改新而易
　其名耳然則委貌也章甫也毋追也冠弁也並用緇
　布為之故皆可以𤣥冠名之其制有梁有武有纓有
　緌有純有縮縫有横縫有襞積或五或七大抵吉冠
　左辟喪冠右辟吉冠内畢喪冠外畢吉冠圜喪冠厭
　吉冠𤣥喪冠素吉冠不條屬喪冠條屬吉冠緌喪冠
　不緌吉冠緣喪冠不緣居冠屬武非居冠不屬武此
　其大畧也　又案古之冠制不可及見已言禮者各
　自為圖少所可據今姑取其適人情而於經傳不悖
　者繪為此圖并存諸舊圖於左俾後之學者有所考
　云

　
　
　
　
　
　
　
　
　案縰以韜髮作紒總以束髮之本而垂餘髻後以為
　飾皆緇繒為之蓋先以縰韜髮而結之又用筓固髻
　然後束其本而垂其餘縰廣終幅長六尺蓋髮之多
　少長短大槩如此總則束其本而垂之似不必六尺
　也陳氏祥道曰孔穎達總尺二寸此不可考
　
　
　
　
　
　
　
　
　案内則子事父母婦事舅姑皆筓又女子十五而筓
　周禮弁師掌王之五冕玉筓士冠禮皮弁爵弁皆有
　筓士喪禮用鬠筓喪服傳曰喪筓者櫛筓也吉筓者
　象筓也然則筓也者固統男女通吉凶合冠弁而皆
　未可闕者與制長尺二寸或以玉或以象惟鬠筓則
　以桑為之長四寸
　
　
　
　
　
　
　
　
　案髦有二兩角夾囟曰角三角縱横午達於頂上曰
　羈亦有以男女分左右者總謂之髦蓋子生三月剪
　髮留髦於首髮既畢長又以他髮作髦而著之於首
　父母俱殁乃去之内則子拂髦是拂塵乃著之也未
　冠筓者男女皆然惟婦不言拂髦蓋自筓後用鬈首
　時已去之據雜記女二十而筓燕則鬈首蓋許嫁則
　去之則去髦之期可知矣
　
　
　
　
　
　
　
　
　案巾以拭物朱子小學圖女人巾蒼艾色亦曰紛帨
　陳氏祥道曰以巾言之謂之紛與帉同義以拭物言
　之謂之帨與挩同義男女皆佩之櫛梳也以理髮玉
　藻櫛用樿櫛髮晞用象櫛樿白理木澁木也象櫛則
　滑矣詩其比如櫛則密可知
　
　
　
　
　
　
　
　
　案儀禮士冠禮𤣥端𤣥裳黄裳雜裳緇帶爵韠特牲
　饋食禮主人冠𤣥端玉藻諸侯朝𤣥端夕深衣雜記
　端衰喪車皆無等周禮司服其齊服有𤣥端素端鄭
　司辰云衣有襦裳者為端鄭康成云變素服言端者
　明異制端者取其正也士之衣袂皆二尺二寸而屬
　幅是廣袤等也其袪尺二寸大夫以上侈之者半而
　益一其袂三尺三寸袪尺有八寸也賈氏公彦曰𤣥
　端即朝服十五升布衣也不言朝服而言𤣥端者欲
　見色而取其正也陳氏祥道曰司服言諸侯孤卿大
　夫士之服而繼之以齊服𤣥端則𤣥端者非特士之
　齊服而已古者端衣或施之於冕或施之於冠大戴
　禮曰武王端冕而受丹書樂記魏文侯曰端冕而聽
　古樂此施於冕者也冠禮冠者𤣥端内則子事父母
　冠緌纓端鞸紳公西華曰端章甫此施之於冠也蓋
　𤣥冠齊服也諸侯與士以為祭服大夫士以為私朝
　之服天子至士又皆以為燕服然則端衣所用廣矣
　哉

　
　
　
　
　
　
　
　
　
　案衣之制同而名異者純之以采曰深衣純之以素
　曰長衣純之以布曰麻衣著在朝服祭服之内曰中
　衣而深衣則最為簡便者其制應規矩繩權衡袂圜
　以應規曲袷如矩以應方負繩及踝以應直下齊如
　權衡以應平衣身方二尺用布幅二尺二寸之廣而
　縫其二寸也袂方二尺廣與衣身相等也袪廣尺二
　寸殺其八寸也裳則上狹而下闊以布六幅斜裁為
　十二幅皆寛者居下狹者居上合六幅計之下畔一
　丈四尺四寸則要縫半之為七尺二寸所謂要半下
　齊倍要也續衽鉤邊者鄭注云續屬也衽在裳旁者
　也屬連之不殊裳前後也玉藻疏曰衽有殺而下者
　謂喪服之衽廣頭在上狹頭在下也有殺而上者謂
　深衣之衽寛頭在下狹頭在上也衽屬衣則垂而放
　之則喪服及朝祭之服也屬裳則縫之以合前後則
　深衣之衽也蓋續衽者乃聯屬其裳際兩旁之衽而
　鉤邊者縫既畢又將其有幅之一旁覆掩其去幅之
　一旁而鉤縫其所裁之邊也大抵深衣之異於凡服
　者有六凡服衣裳不相連而深衣則連衣裳一也凡
　服幅前三後四深衣則斜裁六幅為十二幅二也凡
　服之帶三分帶下而紳居二深衣則帶當無骨者三
　也凡服上下殊名深衣則名通上下四也凡服吉凶
　異用深衣則通乎吉凶五也凡服男女殊制深衣則
　男女制同六也此所以無適不宜而為善衣之次也
　
　
　
　
　
　
　
　
　案玉藻曰唯君有黼裘以誓省鄭注黼裘者以黑羊
　皮雜狐白為黼文作裘也陳氏澔曰國君可衣黼裘
　以誓軍旅省耕斂　又案羔裘麛裘鹿裘狐白裘狐
　青裘虎裘狼裘熊羆裘犬羊裘裘名不一要皆隨事
　異服則文武吉凶之用不一也隨色異名則𤣥黄純
　雜之施不同也良裘則其質美功裘則其功多周官
　有掌皮有裘氏有司裘所以制章身之具酌文質之
　宜者不亦詳乎
　
　
　
　
　
　
　
　
　案童子不衣裘及裳則其衣制如袍錦緣雖以示文
　亦冠衣不純素之義居士錦帶童子縞帶(用生/絹)此云
　錦紳則帶縞而紳錦也士冠禮言采衣紒玉藻言緇
　布衣錦緣錦紳并紐錦束髮皆朱錦文有詳畧其制
　一而已
　
　
　
　
　
　
　
　
　案古聖人取諸乾坤垂衣裳以治天下則裳已與衣
　並作至周而裳制大備書顧命有黼裳蟻裳彤裳士
　冠禮爵弁服纁裳又素積𤣥裳黄裳雜裳士喪禮凡
　衰外削幅裳内削幅幅三袧注袧者謂辟兩側空中
　央也裳前三幅後四幅深衣裳前後十有二幅乃用
　布六幅斜裁之寛者居下狹者居上也士喪記明衣
　有前後裳不辟長及觳論語曰非帷裳必殺之殺者
　有殺縫而無辟積也夫非帷裳斯為辟積則朝服祭
　服之有辟積可知矣衰之裳三袧則吉裳不特三袧
　可知矣明衣裳之長及觳則凡裳不止及觳可知矣
　深衣裳十二幅則凡裳之幅皆前三後四可知矣鄭
　氏康成謂深衣連衣裳又婦人服衣裳同色夫深衣
　之衣裳連則凡裳之不與衣連可知矣婦人之衣裳
　色同則男子之裳與衣殊色可知矣玉藻曰衣正色
　裳間色夫衣裳之正閒異色此古人貴上體賤下體
　之意也夫

　案周禮内司服掌王后之六服褘(讀/翬)衣揄狄(讀搖/翟)闕
　狄(讀/翟)鞠衣展衣褖衣玉藻王后褘衣夫人揄狄(褘揄/狄讀)
　(同/上)君命屈(讀/闕)狄再命褘(讀為/鞠)衣一命襢衣士褖衣内
　司服專言后之六服玉藻則言后夫人以下六等之
　服也爾雅云伊洛而南素質五色皆備成章曰翬江
　淮而南青質五色皆備成章曰鷂鷂音搖此謂刻畫
　雉形以為后夫人服也六服皆衣裳相連褘色𤣥揄
　狄青屈狄赤鞠衣黄襢衣白褖衣黑翬揄二衣皆刻
　繒為雉形而五采畫之闕狄則刻形而不畫蓋褘衣
　后祭先王之服也上公之夫人亦服之揄狄后祭先
　公之服也三夫人三公之妻侯伯之夫人及王姬下
　嫁於諸侯者亦服之闕狄后祭羣小祀之服也子男
　之夫人亦服之鞠衣后告桑之服也九嬪公之孤之
　妻侯伯子男之卿之妻亦服之展衣后禮見王及賓
　客之服也公之卿大夫之妻侯伯子男之大夫之妻
　亦服之褖衣后進御於王之服也女御及公侯伯子
　男之士之妻亦服之其祭服止於三以婦人無外事
　也其衣裳連而不殊以婦人之徳本末純一故也其
　服裏而不襌以隂成於偶不若陽成於奇也其諸侯
　之臣之妻皆以次受服者夫尊於朝妻榮於室也


　案禮記玉藻韠君朱大夫素士爵韋圜殺直天子直
　公侯前後方大夫前方後挫角士前後正韠下廣二
　尺上廣一尺長三尺其頸五寸肩革帶博二寸鄭注
　此𤣥端服之韠也韠之言蔽也凡韠以韋為之必象
　裳色則天子諸侯𤣥端朱裳大夫素裳士𤣥裳黄裳
　雜裳也皮弁服皆素韠圜殺直目韠制也直者四角
　直無圜殺也前後方者殺四角使之方變於天子也
　所殺者去上下各五寸前方後挫角者圜其上角變
　於君也韠以下為前以上為後前後正者士賤與君
　同不嫌也正直方之間也天子之士則直諸侯之士
　則方頸五寸亦謂廣也頸中央肩兩角皆上接革帶
　以繫之肩與革帶廣同凡佩繫於革帶孔疏曰知此
　韠非祭服韠者若其祭服則君與大夫士無别同是
　赤色何得云大夫素士爵韋乎且祭服之韠大夫以
　上謂之韍士爵弁謂之韎韐不得稱韠也陳氏祥道
　曰韠之作也在衣之先其服也在衣之後其色則視
　裳而别以其茀前則曰韍以其一巾而足則曰韠以
　色則曰縕以質則曰韎韐貴者以朱芾賤者以韎韐
　長三尺以象三才頸五寸以象五行下廣二尺以象
　地上廣一尺以象天詩曰庶見素韠是祥祭有韠也
　劉熙謂婦人蔽膝亦如韠是婦人有韠也韠之為用
　廣矣哉(案一巾巾/字或作帀)
　
　
　
　
　
　
　
　
　案笏制諸侯前詘後直是圜上而方下也大夫前後
　俱詘則上下俱圜也不言士者以大夫槩之也中博
　三寸諸侯中以上殺半寸則上首博二寸半下首仍
　三寸大夫笏上首從君殺半寸下又殺半寸則上下
　皆窄而中獨博三寸也
　
　
　
　
　
　
　
　
　案偪行縢也詩作邪偪鄭氏康成曰偪束其脛至滕
　則取偪束之義但詩曰邪而舊圖俱作正豈幅本正
　而邪著之與禮書云邪幅朱色
　
　
　
　
　
　
　
　
　案士冠禮屨夏用葛冬用皮其色有黑有白有纁其
　制有繶有絇有純士相見鄉飲酒燕禮俱有取屨脫
　屨之文曲禮玉藻少儀俱言脫屨納屨之節蓋古人
　於屨以不脫者致其敬以脫者盡其歡所謂一舉足
　而不敢茍者如此
　
　
　
　
　
　
　
　
　
　案禮記玉藻曰古之君子必佩玉右徵角左宫羽又
　曰凡帶必有佩玉惟喪否佩玉有衝牙天子佩白玉
　而𤣥組綬公侯佩山𤣥玉而朱組綬大夫佩水蒼玉
　而純組綬世子佩瑜玉而綦組綬士佩瓀玟而縕組
　綬大戴禮曰下車以佩玉為度上有雙衡下有雙璜
　衝牙玭珠以納其間琚瑀以雜之陳氏祥道謂其上
　衡下璜中有琚瑀下有衝牙貫之以組綬納之以蠙
　珠而其色有白蒼赤之辨其聲有角徵宫羽之應其
　象有仁智禮樂忠信道徳之備或結或垂所以著屈
　伸之理或設或否所以適文質之儀此所以純固之
　徳不内遷非僻之心無自入也蓋衡以平其心璜以
　中其徳琚欲其有所安牙欲其有所制右徵角所以
　象事與民左宫羽所以象君與物趨以采齊行以肆
　夏所以比於樂周旋中規折旋中矩所以比於禮則
　佩之為物奚適而非道也
　
　
　
　
　
　
　
　
　案爾雅肉好若一謂之環綦組蓋以青黑色之組為
　綬也孔子從大夫之後應徳佩所謂大夫佩水蒼玉
　而純組綬也乃佩象環而綬以綦組故陳祥道以為
　聖人之謙徳
　
　
　
　
　
　
　
　
　案陳氏祥道曰夫燧圜先儒謂晴取火於金燧隂取
　火於木燧然金燧以取明火特施於致嚴之時凡取
　火皆木燧豈有間於隂晴耶其說如此但燧言鑽則
　木燧當銳舊圖首尾皆銳則首尾皆可鑽也
　
　
　
　
　
　
　
　
　案朱子小學圖說曰觿狀如錐角銳可以解結是以
　角為之也鄭氏康成曰以象骨為之觿有大小其制
　一也
　
　
　
　
　
　
　
　
　案朱子小學圖說曰礪磨石也陳氏禮書礪亦謂之
　砥孔氏安國曰砥細於礪
　
　
　
　
　
　
　
　
　
　案陳氏祥道曰築氏為削長尺博寸合六而成規桃
　氏為刃鄭氏曰刃刀劍之屬削今之書刀書曰赤刀
　大訓孔安國曰赤刀赤刀削少儀曰刀卻刃授穎削
　授拊鄭氏曰穎環也拊把也釋名刀到也其末曰鋒
　若鋒刺之利也其本曰環形似環也然則直而本環
　者刀也曲而本不環者削也據此則内則之刀當為
　書刀書刀則削耳蓋對文則曰刀曰削散文則削亦
　曰刀也
　
　
　
　
　
　
　
　
　案禮記内則子事父母右佩管遰注遰刀鞞也詩曰
　鞞琫有珌又曰鞞琫容刀陳氏祥道曰鞞琫珌皆刀
　削之飾而鞞尤在其下也鞞亦作琕杜預曰上飾曰
　鞞下飾曰鞛
　
　
　
　
　
　
　
　
　案縏􁐏為貯物小囊内則謂佩箴管線纊施縏􁐏箴
　管線纊皆在矣士昏禮又有衿縏熊氏以袠為刺鄭
　氏以衿為帶蓋刺􁐏為縏以帶繫之其實一耳又鄭
　氏以衿縏為盛帨巾陳氏禮書據内則左佩帨巾右
　佩縏􁐏以駁之謂帨巾不聞有縏也
　
　
　
　
　
　
　
　
　案杖長六尺續漢書禮儀志杖端飾鳩鳩不噎之鳥
　欲老人不噎也周禮伊耆氏杖有圅其制未聞王制
　五十杖于家六十杖于鄉七十杖于國八十杖于朝

　案陳氏祥道曰㮚氏升豆鬴止於三漢律厯志五量
　起於黄鍾之龠以子榖秬黍中者千二百實其龠以
　井水準其槩合龠為合十合為升十升為斗十斗為
　斛其法用銅深凡六寸方尺而圜其外旁有庣量之
　耳其上為斛其下斛底為斗左耳為升右耳為合龠
　其狀似爵其重一鈞又曰鼓容十二斛槩以竹木為
　之五量資之以平也又聶氏崇義曰㮚氏疏云鬴六
　斗四升晏子曰齊舊四量四升為豆四豆為區四區
　為釜四釜為鍾然則鬴即釜也由二說推之則升合
　斗之制大槩可見矣
　
　
　
　
　
　
　
　
　案陳氏祥道曰土勝水牛善耕勝水故可以勝寒氣
　善耕故可以示農耕之早晚月令季冬之月大難旁
　磔然後出土牛則出土牛驅除之終事也既乃告民
　出五種命農計耦耕事則出土牛又農耕之始事也
　後世土牛之法以嵗之幹色為首支色為身納音色
　為腹以立春日幹色為角耳尾支色為脛納音色為
　蹄其說蓋有所傳然也
　
　
　
　
　
　
　
　
　案耒狀若曲栨柄耒下前曲接耜者曰庛庛長尺一
　寸中直者三尺三寸人手執之處二尺二寸自庛至
　首六尺六寸(耜耒頭也古以/木後世以金)
　
　
　
　
　
　
　
　
　案萑葦取於八月至此乃具植不必嵗造飭之亦曰
　具也陳氏祥道曰曲薄也植槌也正義曰案方言云
　宋魏陳江淮之間謂之曲或謂之麴自關而西謂之
　薄故云曲薄方言注槌縣蠶薄柱也宋魏陳楚江淮
　之間謂之植自關而西謂之槌齊謂之样
　
　
　
　
　
　
　
　
　案此置衣服之具即衣枷也曲禮曰柂枷内則曰楎
　枷植曰楎横曰柂故孔疏以同類言之


　案士冠禮士喪禮俱有篋禮記亦言入學鼓篋篋者
　以盛物亦以受書也書曰惟衣裳在笥禮記亦云蔵
　於篋笥是笥亦以盛衣者鄭氏謂隋方曰篋方曰笥
　隋者狹而長也廣長之制未聞　篚以竹為之長三
　尺廣一尺深六寸足髙三寸士冠禮鄉飲酒少牢俱
　有篚且有上篚有下篚有膳篚有玉幣之篚有飲食
　之篚其用不同而其制則一也筐用於聘禮燕禮喪
　禮其形則方其所容則五斛其用則以盛黍稷米粟
　居多焉此皆禮家日用之小物也
　
　
　
　
　
　
　
　
　案侯制等威不同大小亦異然總而言之有鵠有中
　有躬有舌(又謂/之个)有綱有縜有植居乎中者鵠也而周
　乎鵠者中也處乎中之上下者躬也處乎躬之上下
　者舌也綱所以持侯而繫於植者也縜所以籠綱維
　持侯者也植所以繫侯而竪於地者也侯道取於弓
　弓二尺以為侯中以大侯言之侯道九十弓二九為
　十有八則侯中丈有八尺也三分侯中而鵠居一則
　鵠方廣六尺也躬倍中大侯中一丈八尺上下躬各
　三丈六尺半當侯中兩旁出侯中各九尺舌上下不
　同上舌倍躬廣七丈二尺以半當躬兩旁出躬各一
　丈八尺下舌出躬半上舌左右各出九尺合當躬三
　丈六尺通廣五丈四尺舌上下各有綱綱以繩為之
　韜於舌中上下綱左右各出舌尋上綱廣八丈八尺
　下綱以下舌半上舌計之廣七丈持綱之縜各廣寸
　其餘七十弓五十弓準此而減其各侯去地之數與
　總高之數各有差等所謂見鵠于參見鵠于干也凡
　侯用布俱横設古者布幅廣二尺二寸約以二寸為
　縫故諸幅以二尺計大侯中一丈八尺宜用布九幅
　其舌及躬俱高二尺餘倣此大射用皮侯燕射用獸
　侯鄉射賓射用正侯此則諸侯之總式也
　
　
　
　
　
　
　
　
　案投壺與射禮大槩相似據坐燕之後凡主請賓從
　設中實算及奏貍首請行觴諸儀皆準射禮為之惟
　壺矢與弓矢有别故視射禮為少省然立馬請慶則
　又增於射禮之外矣其主賓之席亦異於射禮者壺
　在南投者必南鄉燕禮主人席阼階上去壺遠意主
　人請後當徙席賓東乃得南面並賓疏所謂與賔俱
　即席相對為偶共投壺是也據云即席共投則投時
　在席上矣故席與壺相去有二矢半之度也其主黨
　賓黨繼投者記謂算多少視其坐則兩黨亦有席在
　堂其去壺亦當七尺但無文可考耳至射禮之算皆
　釋獲者主之此即主之以司射又射禮釋獲者皆在
　堂下此注謂司射在阼階上者射侯在堂下近門故
　釋獲必近其所壺在堂上則亦當於堂上釋算也此
　皆其禮之異者若貍首奏以瑟據射禮瑟工在西階
　上之東此亦當然舊圖在堂下誤也瑟及工數亦當
　有隆殺但無可考故圖僅以一瑟槩之魯薛二鼓俱
　有鼓有鼙其位及數亦無文可據圖準大射置之階
　間兩鼓兩鼙鼙俱在鼓東又飲有爵有豐有尊鄉射
　兩壺在賓席之東大射尊於東楹之西此以士鹿中
　準之故設之賓主之間豐則依射禮在西階上中馬
　之北云
　
　
　
　
　
　
　
　
　案壺尊皆無耳禮記亦不言耳舊圖有無耳者亦有
　有耳者意古制無耳有耳則係後人所增圖不加耳
　以從古也又經言其所容止斗五升而注乃以二斗
　釋之其異同之處疏說亦不甚楚楚據朱子云經之
　所言者圓壺之實數注乃借方體言之算法所謂虛
　加之數也若據方體所虛加以為實數遂定為圓壺
　腹徑九寸而圍二尺七寸則為失之是當就此方形
　規而圓之去其四角虛加之數四分之一則二斗之
　量積實三百二十四寸者(以方/者言)但為二百四十三寸
　每高一寸為廣六十四寸八分者(亦以/方言)但為四十八
　寸六分則壺之高雖不減於五寸其廣雖不減於八
　寸五釐而其外圍則僅為二尺四寸一分五釐所受
　僅為斗五升如經之云無不合矣其說甚明故以正
　之
　
　
　
　
　
　
　
　
　案立馬之節射禮所無其數以三為節則投壺禮止
　於三如射禮矣馬制未聞據陳氏禮書云漢人格五
　之法有功馬散馬皆刻馬象而植焉鄭氏釋周禮火
　弊獻禽謂旌弊爭禽而不審者罰以假馬投壺之馬
　蓋亦如此
　
　
　
　
　
　
　
　
　案陳氏祥道曰投壺算長二尺射箭籌長尺有握握
　布四指則射籌長如算矣然射矢不曰籌故箭算曰
　籌投矢曰籌故箭籌曰算大戴謂算大八分
　
　
　
　
　
　
　
　
　案鄉射禮射用鹿中鄉射記曰鹿中髤前足跪鑿其
　背容八算注云前足跪者象教擾之獸受負也疏云
　服不氏教擾猛獸有堪受負有不合受負者若今駞
　受負則四足俱屈又投壺禮孔疏云中之形尅木為
　之狀如鹿兕而伏鑿背盛算舊圖云士之中長尺二
　寸首高七寸背上四寸穿之容算深尺二寸
　
　
　
　
　
　
　
　
　案籌矢也聶氏圖投壺之地有三日中則于室日晚
　則于堂太晚則于庭各就日光為之矢以扶計四指
　曰扶廣四寸其長短之度各隨其地之廣狹室狹矢
　長五扶則二尺也堂寛于室矢長七扶則二尺八寸
　也庭又寛于堂矢長九扶則三尺六寸也經度壺間
　二矢半注以為七尺者蓋據堂上七扶三等矢之中
　者言之則室中當五尺庭中當九尺也矢又謂之籌
　算之多少如籌經言八算則二偶各四矢也經言矢
　以柘若棘毋去皮注謂取其堅且重其制可知矣
　又案經言毋去皮是矢制惟截之成笴而已若加雕
　琢如射矢則去皮矣今依禮書圖之
　
　
　
　
　
　
　
　
　
　
　
　
欽定禮記義疏卷七十九
欽定四庫全書
欽定禮記義疏卷八十(禮器圖三/)
　
　
　
　
　
　
　案易曰鼎象也考工記曰六分其金而錫居一謂之
　鐘鼎之齊是鼎之器於象為備鼎之齊於金為多下
　有足上有耳有幂以覆之有鉉以舉之有扃以貫之
　詩稱鼐鼎及鼒爾雅曰鼎絶大者謂之鼐圜弇上者
　謂之鼒附耳外謂之釴款足謂之鬲士虞禮有上鼎
　中鼎下鼎有司徹司馬舉羊鼎司士舉豕鼎魚鼎則
　鼎之體有大小侈肆之别而其用有牛羊豕魚之異
　天子諸侯有牛鼎大夫有羊鼎士豕鼎魚鼎而已上
　得兼下下不得兼上則鼐鼎特王有之也聘禮飱饔
　之鼎陳鼎也王日一舉之鼎食鼎也少牢特牲之鼎
　庸禮也喪禮既夕之鼎斯湏禮也舊圖天子之鼎飾
　以黄金諸侯飾以白金容一斛大夫羊鼎飾以銅容
　五斗士豕鼎飾以鐵容三斗而牛羊豕鼎各狀其首
　於足上若然魚鼎腊鼎豈皆狀以魚腊乎所謂飾以
　金與銅鐵而容一斛與五斗三斗者蓋以後世之鼎
　言之耳士喪禮虞禮特牲禮陳鼎有西面北面東面
　之文則鼎固有其面而其詳不可考矣
　
　
　
　
　
　
　
　
　案鉶鼎所以實羮鉶羮所以具五味其芼則牛以藿
　羊以苦豕以薇也其具則膷者牛臐者羊膮者豕也
　自羮言之曰鉶羮自器言之曰鉶鼎以其在正鼎後
　曰陪鼎以其入庶羞内曰羞鼎其實一也
　
　
　
　
　
　
　
　
　案郊特牲割刀之用鸞刀之貴貴其義也聲和而後
　斷也詩曰執其鸞刀以啓其毛說文曰鸞鳴中五音
　孔疏曰鸞即鈴也謂刀環有鈴其聲中節也毛氏曰
　鸞刀刀有鸞者割中節也何休曰宗廟割切之刀環
　有和鋒有鸞夫和非斷則牽斷非和則劌先王以義
　制物而以仁和之此貴鸞刀之意也


　案禮記明堂位曰俎有虞氏以梡夏后氏以嶡商以
　椇周以房俎少牢禮言俎距此横距也詩言大房傳
　言房烝此房俎也舊圖謂髙二尺四寸廣尺二寸不
　可詳已陳氏祥道曰斷木為梡横距為嶡椇之木多
　橈房之制有户閾虞氏之俎斷木為四足而已夏俎
　加横距焉商有横距而曲其足若椇然周又設下跗
　於兩端若房然是商之横距與夏同而曲其足與三
　代異周之下跗與三代異而直其足則與虞夏同也
　夫鼎俎之數用竒而有司徹有六俎者蓋尸侑主人
　主婦各一俎司馬羞羊湇司士羞豕湇各一俎俎列
　而陳之則用竒散而用之雖偶可也
　
　
　
　
　
　
　
　
　案明堂位曰夏后氏以龍勺殷以疏勺周以蒲勺鄭
　注龍龍頭也疏疏通刻其頭蒲合蒲如鳬頭也孔疏
　龍勺刻勺為龍疏勺謂刻鏤通刻勺頭蒲謂當刻勺
　為鳬頭其口微開如蒲草本合而末微開也陳氏祥
　道曰龍水畜也疏水道也蒲水物也勺所以㪺齊酒
　明水故其飾如此今止圖龍勺而疏勺蒲勺可類推
　矣
　
　
　
　
　
　
　
　
　案周禮籩人掌四籩之實朝事之籩饋食之籩加籩
　之實羞籩之實凡祭事共其籩喪事及賔客之實共
　其薦籩羞籩儀禮士冠禮再醮兩籩栗脯鄉射禮大
　夫與則公士為賔薦脯用籩禮記郊特牲鼎俎竒而
　籩豆偶隂陽之義也籩豆之實水土之品也明堂位
　夫人薦籩豆聶氏崇義云籩以竹為之口有縢縁形
　制如豆受四升盛棗栗桃梅菱芡脯脩膴鮑糗餌之
　屬有巾𤣥被纁裏圜一幅案士喪禮籩無縢則士大
　夫吉事之籩有縢可知矣明堂位魯用雕篹篹籩屬
　也惟魯得用雕篹則士大夫之籩無雕可知矣
　
　
　
　
　
　
　
　
　案周禮醢人掌四豆之實朝事之豆饋食之豆加豆之實
　羞豆之實凡祭祀共薦羞之豆實賔客喪紀亦如之儀禮
　聘禮堂上八豆西夾六豆公食大夫六豆上大夫兩
　豆士昏四豆士喪毼豆兩既夕四豆士虞四豆特牲
　兩豆少牢四豆有司徹四豆禮記明堂位夏后以楬
　豆殷玉豆周以獻豆鄭注云楬無異物之飾也獻疏
　刻之也聶氏崇義云豆以木為之受四升口圓徑尺
　二寸有蓋盛昌本脾析豚拍之虀醓蠃兔雁之醢韭
　菁芹筍之菹麋臡鹿臡之屬案鄭氏康成請豆宜濡
　物籩宜乾物此豆之用所以異於籩也

　案聶氏崇義曰内方外圓曰簋外方内圓曰簠皆足
　髙二寸漆赤中天子飾以玉諸侯飾以象簠受一斗
　二升口圓徑六寸深七寸底徑五寸二分厚八分足
　底徑六寸厚半寸脣寸挫其四角考工旊人為簋受
　一斗二升簋髙一尺厚半寸脣寸口徑五寸二分深
　七寸二分底徑五寸二分厚八分足底徑六寸鄭注
　有蓋用龜陳氏祥道曰管仲鏤簋禮以為僣則大夫
　士刻龜於蓋而已人君則全飾之簠盛稻粱簋盛黍
　稷朱子圖曰銅簠并蓋重一十三斤二兩通蓋髙七
　寸深二寸闊八寸一分腹徑長一尺一寸簋并蓋重
　九斤通蓋髙六寸七分深二寸八分闊五寸腹徑長
　七寸九分闊五寸六分(范氏禮料圖及通/祀輯畧續集同)
　
　
　
　
　
　
　
　
　案儀禮士昏禮黍稷四敦皆蓋婦至賛啓㑹郤于敦
　南對敦于北少牢主婦執一金敦黍有蓋士喪禮用
　瓦敦有蓋既夕用器兩敦士虞盛兩敦陳于西堂鄭
　氏注云敦有首者尊器飾也飾象龜形以經云敦皆
　南首明象蟲獸之形也龜有上下甲故知敦蓋象之
　取其類也　又案諸圖敦所容受與簠簋並同但上
　下内外皆圓為異耳士喪禮又有廢敦蓋敦之無足
　者或曰去而不用為廢
　
　
　
　
　
　
　
　
　案郊特牲云器用陶匏以象天地之性也孔疏祭天
　無圭瓉酌鬱之禮唯酌用匏爵而已聶氏崇義曰匏
　制徧檢三禮注疏諸家唯言破匏用匏片為爵不見
　有漆飾之文蓋陶匏是太古之器非人功所為故貴
　全素自然以象天地之性士昏禮合卺謂破匏為之
　即此匏爵破為二片而已

　
　
　
　
　
　
　
　
　
　案禮記明堂位灌尊夏后氏以雞彝殷以斝周以黄
　目聶氏崇義曰雞彝受三斗宗廟器盛明水彝者法
　也言與諸尊為法也雞彝者後鄭云刻而畫之為雞
　形著於尊上斝彝盛明水先鄭讀斝為稼謂畫禾稼
　於尊其彝亦以禾稼為飾也黄彝盛鬱鬯後鄭云黄
　彝謂黄目以黄金為目也禮記郊特牲曰黄目鬱氣
　之上尊也黄者中也目者氣之清明者也言酌於中
　而清明於外也案舊圖云刻木為之又云於雞腹下
　别作鐵脚距立在方板為别若然則斝彝黄彝二器
　之上又何特畫禾稼眼目以飾尊乎非典實矣　又
　案陳氏祥道曰雞彝取諸物也斝耳黄目取諸身也
　至其或刻或畫不可得而知矣



　案禮記明堂位泰有虞氏之尊也山罍夏后氏之尊
　也著殷尊也犧象周尊也周禮司尊彝春祠夏禴其
　朝踐用兩獻尊其再獻用兩象尊秋嘗冬烝其朝獻
　用兩著尊其饋獻用兩壺尊追享朝享其朝踐用兩
　泰尊其再獻用兩山尊　聶氏崇義曰注太尊太古
　之瓦尊也口圓徑一尺脰髙三寸中横徑九寸脰下
　大橫徑一尺二寸底徑八寸腹上下空徑一尺五分
　厚半寸脣寸底平厚寸受五斗　山罍受五斗山尊
　也刻而畫之為山雲之形口圓徑九寸腹髙三寸中
　橫徑八寸脰下大橫徑尺二寸底徑八寸腹上下空
　徑一尺五分足髙二寸下徑九寸　壺尊以壺為尊
　也受五斗口圓徑八寸中徑六寸半脰下橫徑八寸
　腹下橫徑一尺一寸底徑八寸足髙五寸　著尊受
　五斗著地無足亦無飾口圓徑一尺二寸底徑八寸
　上下空徑一尺五分　犧周禮作獻詩頌毛傳謂犧
　尊有莎飾阮氏則謂犧尊飾以牛諸侯飾口以象骨
　天子飾以玉其圖之制亦於尊上畫牛為飾今從阮
　氏　象尊後鄭云以象骨飾尊阮氏則云以畫象飾
　尊今亦從阮氏　又案王肅謂犧象二尊並全刻牛
　象之形鑿背為尊今皆不取陳氏祥道曰虞氏尚陶
　故泰尊瓦則山罍亦瓦矣商人尚梓故著尊木則犧
　象亦木矣周禮以犧為獻犧者尊之飾獻者尊之用
　也先儒讀犧為莎臆說也王肅謂魯郡地中得犧尊
　以犧牛為尊則象尊為象形耶此又不可考也
　
　
　
　
　
　
　
　
　案明堂位爵夏后氏以琖孔疏琖夏爵名以玉飾之
　陳氏祥道曰爾雅鍾之小者謂之琖晉太興中剡縣
　民井中得鍾長三寸口徑四寸銘曰棧則棧卑而淺
　矣夏爵命之以琖盖其制若棧然也
　
　
　
　
　
　
　
　
　
　案朱子圖爵上作兩柱者趙氏謙聲音文字通所謂
　象爵頭兩柱連柄尾之形也(許氏慎說文爵作□趙/所謂兩柱連柄尾者以)
　(□/言)三足者楊氏桓六書統爵字作三足據𨽻書爵首
　從爪爪三足之象說文所說凡爪之屬從爪也兩柱
　之前為流如圭瓉龍口在前以其出酒故謂之流􁐐
　即柄宣和博古圖所謂其後為尾執者為􁐐也(朱子/圖前)
　(有流後有尾圖/說不言尾省文)中作篆鄂蓋本士虞禮繶爵注口足
　閒篆飾之義􁐐上有首當象爵為之宣和博古圖以
　為牛首與爵字義不合陸氏禮象似朱子而無篆其
　素爵與士虞禮廢爵無足當與素爵並無篆也　又
　案聶氏謂漢書律厯志說斛之制口足皆圓有兩耳
　而其状似爵今見祭器内有刻木為雀形腹下别以
　鐵作脚距立在方板者失之是聶氏亦主圓其體也
　乃聶氏之圖仍作爵形鐵距立方板上者不亦自背
　其說耶

　案禮器云賤者獻以散卑者舉角聶氏載舊圖云散
　形似觚角制如散注云四升曰角口徑五寸中深五
　寸四分底徑三寸五升曰散口徑六寸中深五寸一
　分底徑四寸是角與散之形状同而所容之大小别
　矣孔疏云角觸也不能自適觸罪過也散訕也飲不
　自節為人謗訕也是又古人示戒之義也明堂位又
　有璧散璧角則魯之散角其以玉為之者與鄭氏鬯
　人注云散尊無飾惟明堂位璧散璧角以璧飾其口
　耳
　
　
　
　
　
　
　
　
　案聶氏崇義曰口徑五寸中深四寸强底徑三寸受
　三升陳氏祥道曰明堂位加以璧散璧角則天子自
　觶而上用玉燕禮大射以象觚則諸侯用象大夫飾
　以角士木而已
　
　
　
　
　
　
　
　
　案禮器云五獻之尊門外缶門内壺鄭注缶大小未
　聞孔疏缶尊名列尊之法缶盛酒在門外禮有以小
　為貴者近者小則逺者大缶在門外則大於壺矣又
　易曰鼓缶而歌詩又曰坎其擊缶則缶亦可鼓可擊
　之具與
　
　
　
　
　
　
　
　
　案禮器五獻之尊君尊瓦甒鄭注瓦甒五斗孔疏君
　尊子男尊也子男用瓦甒為尊郊特牲疏云祭天用
　瓦大瓦甒盛五齊聶氏載舊圖云醴甒以瓦為之脰
　中横徑宜八寸腹横徑一尺二底徑六寸自脰下至
　股横徑四寸自腹徑至底徑深八寸乃容五斗之數
　有蓋

　案牟巵槃匜諸器俱見於内則鄭注牟讀曰堥黍稷
　器也巵匜酒漿器槃承盥水者孔疏堥土釜也今以
　木為之象土釜之形巵酒器也匜水漿之器

　案棜禁與豐皆承尊之器禁有足棜無足似豐亦應
　無足然下有柄且髙視禁足三寸不翅倍之則為酒
　戒又甚矣故冠昏飲射尊皆設禁是祭祀無禁而禮
　飲有禁也燕禮之尊獨設豐是私燕易縱故戒又甚
　於諸飲也至公食大夫及鄉射大射則并以豐承觶
　者蓋食禮以觶飲射承罰故特戒之鄭注謂豐似豆
　而卑聶氏圖謂豐如爵坫則朱子釋奠圖作盤式者
　後世制也投壺罰爵注以為設豐盖以射禮準之耳
　但射禮於西階上設豐以中在堂下也投壺當在中
　之北以中與算及馬在西階上也
　
　
　
　
　
　
　
　
　案造車始於輿廣狹大小因之輿人所以得名也其
　等威有數其吉凶有殊其男女有别其文武有辨制
　詳考工記圖
　
　
　
　
　
　
　
　
　案兵車與乗車其制略同所異者車中人之所在有
　别耳盖凡乗車之禮君處左車右處右僕處中惟兵
　車則馭者在左戎右在右將帥居中春秋𫝊所叙諸
　戰将帥車右僕御可考也然此乃将帥所乗則然若
　士卒所乗則左人持弓右人持矛而御者在中故書
　戒左不攻于左右不攻于右又曰御非其馬之正則
　御在中可知也陳氏祥道曰御無定位右有常處故
　将帥車則御在左士卒車則御居中至右人持矛則
　雖将帥士卒之車不同而所居常在右所職常持矛
　也旗建車後見朱子詩𫝊車前竪二干所謂龍盾之
　合也周官司兵建車之五兵為戈殳㦸酋矛夷矛夷
　矛長三㝷故在前酋矛次之㦸次之殳次之戈又次
　之舊圖五兵皆載車左以保介在右準之則當在車
　右
　
　
　
　
　
　
　
　
　案陳氏祥道曰幦幂也(以覆齋車車/笭如幂也)若席然諸侯覲
　王虎淺幦(案韓奕詩鞹鞃淺幭虎幦也虎淺毛故曰/淺然孔疏又謂詩𫝊或據以虎皮飾幦故)
　(謂之淺幭/此不可考)此羔幦說也其齋則羔幦虎縁大夫士鹿
　幦豹犆亦可以此準之又巾車王喪車五幎皆有飾
　大夫素篾士喪禮主人惡車白狗幦言幦不言縁則
　無縁也
　
　
　
　
　
　
　
　
　案聶氏崇義曰旌旗之杠皆注旄與羽於竿首故夏
　采注以旄牛尾綴於橦上阮氏梁正等圖旗首為金
　龍頭唐志云金龍頭銜結綬及鈴則古注旄及羽之
　遺制與(案爾雅素錦綢杠等制下龍/旗案詳之大常當不異也)又覲禮云天子
　乘龍載大旂鄭注大旂大常也王建大常縿首畫日
　月其下及旒畫升龍降龍賈疏日月為常交龍為旂
　是旂與常别也但九旗有定稱亦有通名故左傳三
　辰旂旗服氏注云九旂之總名故諸侯建之交龍為
　旂用九斿亦謂之常也惟天子大常十二斿為異耳
　大常畫日月又有交龍則諸侯交龍為旂無日月王
　之大常非直有日月兼有交龍也凡旌旗之杠皆注
　旄與羽於竿首其杠長九仞其斿曳地　又案書曰
　厥有成績紀于大常司勲凡有功者銘書於王之大
　常大常不特以祀天凡拜日禮月祀方明禮四瀆禮
　山川秋治兵冬大閱皆載焉大常之用廣矣哉　又
　案周禮典命自上公至士其車旗各如其命之數禮
　書謂上公建常九斿等是也據此則天子之旗皆十
　二斿餘則各如其命數故考工龍旂九斿及七斿六
　斿四斿注以諸侯言之疏以天子所建誤也今據郊
　特牲王之旂十二斿龍章而設日月則天子之旗不
　止九斿大常及大赤大白皆十二斿矣其青龍等四
　旗則如考工斿數以示諸侯以下之等云　又案周
　禮司常云日月為常交龍為旂熊虎為旗鳥隼為旟
　龜蛇為旐考工記輈人云龍旂九斿鳥旟七斿熊虎
　六斿龜蛇四斿曲禮則云青龍白虎朱雀𤣥武孔疏
　即以輈人九斿七斿六斿四斿言之則三說本一耳
　故此下四圖合三說為一以此推之
　
　
　
　
　
　
　
　
　
　案覲禮侯載龍旂弧韣司常交龍為旂考工記龍旂
　九斿盖交畫升龍降龍一象其升朝一象其下復此
　侯所建也上公九斿侯伯則七斿子男則五斿上得
　兼下下不得僣上也爾雅云素錦綢杠纁帛縿素升
　龍於縿練旒九飾以組維以縷蓋揭旗以杠綢杠以
　錦正幅為縿屬縿為旒旒亦曰斾縿以纁則斿綪矣
　左傳所謂綪茷也升龍素則降龍青矣曲禮所謂左
　青龍也青陽也素隂也陽在上而降隂在下而升交
　泰之道也其斿之長短則諸侯齊軫天子則長如大
　常
　
　
　
　
　
　
　
　
　案西方白虎七宿為金金刑官主殺故守猛莫敢犯
　虎居其方以象之參伐六星上下故熊旗六斿其縿
　及竿飾則與旂同其斿之長短則所謂大夫齊較士
　齊肩也據巾車師都建旗大司馬則軍吏戴旗注以
　師都為鄉遂大夫疏以軍将至伍長皆軍吏則大夫
　士皆得用旗其齊較齊肩則異若天子建之則曳地
　諸侯則齊軫　又案周禮熊虎為旗曲禮言虎不言
　熊考工言熊不言虎蓋曲禮専以居方者言考工専
　以極猛者言互文見義一而已與火鳯之不可混為
　鳥隼者别
　
　
　
　
　
　
　
　
　案爾雅錯革鳥曰旟郭氏璞注云以鳥皮置竿頭若
　禮記載鴻及鳴鳶與此不同禮書非之要之錯者雜
　鳥隼之謂陸氏佃以革為隼是也郭注誤又鄭康成
　以鳥隼為勇㨗以龜蛇為捍難辟害蓋在前者主勇
　往在後則貴其能守也又據陸氏以旟象南方七宿
　則火鳳耳其象鳥隼者從周禮說也
　
　
　
　
　
　
　
　
　案陸氏以旐象北方七宿斿四郭氏璞曰帛全幅長
　八尺又陸氏佃曰旐色黒以斿少故得用廣終幅若
　旗旟而上斿多充幅為之則縿不能容必削其幅乃
　稱據此則帛皆削惟旐全幅也
　
　
　
　
　
　
　
　
　案鄭注云畫招摇於旌旗上疏云張四旗於四方標
　招摇於中則招摇當在中軍中軍王之所在當建日
　月之常而旌在其首天子旗杠九仞故髙出四旗上
　也但於圖莫考故但存旌制而已
　
　
　
　
　
　
　
　
　案周禮司常析羽為旌又曰斿車載旌考工記鍾氏
　染羽以朱湛丹秫三月而熾之淳而漬之蓋染羽以
　為旌也旌注於旄而旄又注於干首故名干旌
　
　
　
　
　
　
　
　
　案大赤周之正色以周尚赤也司常注大赤無飾大
　白亦然斿數未聞司常孤卿建旜旜即大赤王之孤
　卿六命則當六斿若大白惟王建之亦十二斿餘如
　諸旗

　
　
　
　
　
　
　
　
　案疏以上三者為畫虎皮為皮貔貅則畫與皮無一
　定說禮書於上四者俱依疏說為圖貔貅則從疏載
　皮說蓋以虎皮準之也　又案爾雅云錯革鳥曰旟
　郭璞謂合剥鳥皮毛置之竿首因以此為證陳氏禮
　書非之陸氏佃以革為隼所謂鳥隼之旟也但青旌
　等不聞有旟名當以鄭說為是

　
　
　
　
　
　
　
　
　
　案甲亦曰介亦曰函亦曰鎧甲言猶物之有甲介言
　猶物之有介函言所以周其身鎧言所以致其愷古
　者之甲惟以革為之後世加之以金耳考工記曰函
　人為甲犀甲七屬兕甲六屬合甲五屬犀甲夀百年
　兕甲壽二百年合甲夀三百年凡為甲必先為容然
　後制革權其上旅下旅而重若一賈疏上旅衣也下
　旅裳也屬者續也陳氏祥道曰甲之制腰以上為上
　旅腰以下為下旅革堅者札長故其屬少其次札短
　故其屬多也
　
　
　
　
　
　
　
　
　案孔氏穎達曰說文曰胄兠鍪也經言甲胄秦始有
　鎧兠鍪之名蓋古用革後以鐵為之陳氏祥道云魯
　人之胄綴以朱綫飾以貝文則古胄制蓋亦類此
　
　
　
　
　
　
　
　
　案㦸有三鋒刺則鋒之直前者也胡則正方中矩而
　下垂者也援則磬折而上達者也賈公彦曰必知三
　鋒胡向下者三鋒皆向上者無用也觀春秋傳言衛
　公㦸其肘史言㦸手罵之則援上嚮可知晉人以㦸
　鈎欒樂而殺之宋狂佼倒㦸而出鄭人于井則胡之
　下垂者也楚武王荆尸授師孑而先儒謂之㦸書一
　人執戣一人執瞿而先儒以為㦸則㦸之異名多矣
　
　
　
　
　
　
　
　
　案陳氏祥道曰胡曲而下垂者也援直而上達者也
　柲所以受胡者也或謂之雞鳴或謂之擁頸皆胡也
　
　
　
　
　
　
　
　
　案鄭注考工以矛為刺以其有刺圍也陳氏祥道曰
　廬人矛有刺圍則為刺兵說文曰矛象形則為勾兵
　蓋矛之為器上鋭而旁勾酋言其就夷言其易短者
　其體就長者其體易此矛之辨也詩曰二矛重英又
　曰二矛重喬(毛氏曰重英矛有飾也喬矛矜鄭/氏云矛有畫飾矜及室題縣羽毛)又曰
　二矛重弓朱英綠縢則矛之飾以朱而矜室之間飾
　以羽毛矣兩說如此據舊圖圍刺俱有其制頗合其
　柄則注以為竹也
　
　
　
　
　
　
　
　
　案司馬氏遷謂揮作弓弓以木為身以角為面筋所
　以為深絲所以為固張則筋外而角内弛則角外而
　筋内弣把中也簫其端也隈其曲也茭其接也旁曰
　撻中曰蔽弓無縁者曰弭司之者周官有弓人此弓
　之大凡也韔弓衣也亦曰弢曰韣曰鞬古並以皮為
　之明器以緇布詩言虎韔則其皮用虎矣
　
　
　
　
　
　
　
　
　案周官司弓矢凡矢枉矢絜矢利火射用諸守城車
　戰殺矢鍭矢用諸近射田獵矰矢茀矢用諸弋射恒
　矢庳矢用諸散射注枉矢絜矢五分二在前三在後
　殺矢鍭矢三分一在前二在後茀矢矰矢七分三在
　前四在後恒矢庳矢八分四在前四在後强弓用重
　矢弱弓用輕矢所以盛矢者曰籠箙籠以竹為之箙
　以皮為之
　
　
　
　
　
　
　
　
　案陳氏祥道曰劍柄之名六後夾鼻莖鐔首也劍刃
　之名三臘脊鍔也所握者為夾在夾中者曰莖其旁
　鼻曰鐔(帶所以/貫鼻也)夾下大者為後圜其上以接刃者為
　首兩刃為臘其中髙者為脊其末殺者為鍔亦謂之
　鋒鼻亦謂之彘字林又謂之珥(博雅珥又/謂之鐔)又曰櫝劍
　匣也夫襓劍衣也
　
　
　
　
　
　
　
　
　案陳氏祥道曰櫝劍柙也夫襓劍衣凡藏玉與筮筴
　者曰櫝藏弓矢者曰韥而劍室亦謂之櫝以其有所
　容故也又謂之柙以其有所檢故也夫襓博雅作衭
　襓蓋進劍者左首而加於夫襓之上左首者尊其首
　也加於夫襓之上不敢䙝也
　
　
欽定禮記義疏卷八十
欽定四庫全書
欽定禮記義疏卷八十一(禮器圖四/)
　
　
　
　
　
　
　案五音生於黄鍾黄鍾為宫而管九寸九之則其數
　八十一三分宫去一而下生徵其數五十四三分徵
　益一而上生商其數七十二三分商去一而下生羽
　其數四十八三分羽益一而上生角其數六十四司
　馬氏遷云以上生下皆三生二以下生上皆三生四
　數多者濁數少者清聲濁者大聲清者細大不踰宫
　細不踰羽其别重敏經迭柳(宫音重商音敏角音/經徵音迭羽音柳)其
　配土火木金水其象君臣民事物民臣與物為不變
　變者君與事而已故五音無變商角羽而有變宫徵
　也
　
　
　
　
　
　
　
　
　
　案禮記禮運曰五聲六律十二管還相為宫周禮太
　師掌六律六同以合隂陽之聲子月建黄鍾而辰在
　星紀丑月建大吕而辰在𤣥􁅤寅月建大簇而辰在
　娵訾亥月建應鍾而辰在析木辰月建姑洗而辰在
　大梁酉月建南呂而辰在夀星午月建蕤賓而辰在
　鶉首未月建林鍾而辰在鶉火申月建夷則而辰在
　鶉尾巳月建中吕而辰在實沈戌月建無射而辰在
　大火卯月建夹鐘而辰在降婁辰與建交錯貿處如
　表裏然是其合也其相生則以隂陽六體為之黄鍾
　初九下生林鍾之初六林鍾又上生大簇之九二大
　簇又下生南吕之六二南吕又上生姑洗之九三姑
　洗又下生應鍾之六三應鍾又上生蕤賓之九四蕤
　賓又上生大吕之六四大吕又下生夷則之九五夷
　則又上生夹鍾之六五夹鍾又下生無射之上九無
　射又上生中吕之上六同位者象夫妻異位者象子
　母所謂律取妻而呂生子也凡下生者三分去一上
　生者三分益一五下六上乃一終矣十二律惟黄鍾
　九寸林鍾六寸大簇八寸皆全寸而無餘分此三統
　之道也陳氏祥道曰黄鍾至大簇陽之陽也林鍾至
　應鍾隂之隂也陽之陽隂之隂則陽息隂消之時陽
　常下生而有餘隂常上生而不足蕤賓至無射則隂
　之陽也大呂至中呂則陽之隂也隂之陽陽之隂則
　陽消隂息之時陽常上生而不足隂常下生而有餘
　然則自子午以左皆上生子午以右皆下生矣
　
　
　
　
　
　
　
　
　案禮記禮運曰夫禮之初始諸飲食蕢桴土鼓猶若
　可以致其敬於鬼神明堂位曰土鼓蕢桴葦籥伊耆
　氏之樂也周禮籥章春秋擊土鼓吹豳詩以逆暑迎
　寒祈年吹豳雅擊土鼓以樂田畯祭蜡吹豳頌擊土
　鼓以息老物盖樂之作本於籥始於土鼓而周家王
　業之興本於豳逆暑迎寒祈年皆本始民事蜡息老
　物則使之反本而已故所擊者土鼓而擊之者蕢桴
　也土鼓築土為之也杜子春曰土鼓以瓦為皋陶以
　革為面然禮運土鼓起於未合土之前與壺涿氏炮
　土之鼓異矣蕢或作蒯盖結草以為桴也鄭氏改蕢
　為凷非也
　
　
　
　
　
　
　
　
　案書曰合止柷敔詩曰鼗磬柷圉周禮小師掌教柷
　敔禮記樂記曰聖人作為椌楬明堂位有揩擊盖柷
　敔以椌楬為體椌楬以戛揩擊為用故椌楬戛揩擊
　先儒皆謂之柷敔也爾雅云所以鼓柷謂之止郭氏
　璞注云柷如漆桶方二尺四寸深一尺八寸中有椎
　柄連底挏之令左右擊止者椎名鄭氏康成曰合樂
　之時投椎其中而撞之聶氏崇義從鄭説今太常樂
　亦人執其椎投而擊之盖柷以合樂也鼓柷謂之止
　欲戒止於其早也柷方二尺四寸為隂樂作於陽故
　以隂數成之
　
　
　
　
　
　
　
　
　案爾雅云所以鼓敔謂之籈郭氏璞注云敔如伏虎
　背上有二十七齟齬刻以木長尺櫟之籈者其名也
　唐制則用竹長二尺四寸破為十莖於敔背横櫟之
　又鄭注云敔木虎也背有刻所以鼓之以止樂盖鼓
　敔謂之籈欲脩潔於其後也敔二十七齟齬為陽樂
　止為隂故以陽數成之
　
　
　
　
　
　
　
　
　案明堂位有曰夏后氏之龍簨虡鄭注曰簨虡所以
　縣鐘磬也横曰簨飾之以鱗屬植曰虡飾之以臝屬
　羽屬孔疏曰龍簨虡謂簨虡之上以龍飾之也案考
　工記鱗飾筍臝與羽飾虡則筍飾以龍此經并云虡
　者盖夏時簨與虡皆飾之以鱗至周乃别故云龍簨
　虡或可因簨連言虡也
　
　
　
　
　
　
　
　
　
　案禮記樂記云鍾聲鏗鏗以立號號以立横横以立
　武周官鍾師掌金奏考工記鳧氏為鍾兩欒謂之銑
　銑閒謂之于于上謂之鼓鼓上謂之鉦鉦上謂之舞
　舞上謂之甬甬上謂之衡鍾縣謂之旋旋蟲謂之
　幹鍾帶謂之篆篆閒謂之枚枚謂之景于上之攠謂
　之隧十分其銑去二以為鉦以其鉦謂之銑閒去二
　分以為鼓閒以其鼓閒謂之舞脩去二分以為舞廣
　以其鉦之長為之甬長以其甬長為之圍三分其圍
　去一以為衡圍大鍾十分其鼓間以其一為之厚小
　鍾十分其鉦間以其一為之厚六分其厚以其一為
　之深而圜之盖銑也于也鉦也鼓也舞也鍾之體也
　甬與衡鍾之柄也國語單穆公曰先王之制鍾也大
　不出鈞重不過石律度量衡於是乎生樂器待律然
　後制而律度又待鍾然後生故有十二辰之鍾以應
　十二月之律十二月之鍾大鍾也大鍾特縣詩書爾
　雅所謂鏞是也非十二辰之鍾則為編鍾十六枚周
　禮所謂編鍾是也梓人職云厚唇弇口出目短耳大
　胷燿後大體短脰若是者謂之臝屬恒有力而不能
　走其聲大而宏有力而不能走則於任重宜大聲而
　宏則於鍾宜若是者以為鍾虡是故擊其所縣而由
　其虡鳴鄭氏康成曰横者曰簨飾之以鱗屬植者曰
　虡飾之以臝屬
　
　
　
　
　
　
　
　
　案禮記樂記曰石聲磬磬以立辨辨以致死考工記
　磬氏為磬倨句一矩有半其博為一股為二鼓為三
　三分其股博去一以為鼓博三分其鼓博以其一為
　之厚已上則摩其旁已下則摩其耑鄭氏注曰先度
　一矩為句一矩為股而求其絃既而以一矩有半觸
　其絃則磬之倨句也磬有大小此假矩以定倨句非
　用其度也盖鍾圓中規磬方中矩則倨句一矩有半
　觸其絃也其博為一疑一律也股為二後長二律也
　鼓為三前長三律也股非所擊也短而博鼓其所擊
　也長而狭鄭司農云股磬之上大者鼓其下小者康
　成曰股與鼓小大長短雖殊而其厚均也大戴禮曰
　懸一磬而尚拊則堂上有特懸磬矣小胥職云凡縣
　鍾磬半為堵全為肆注云鍾磬編縣之二八十六枚
　而在一虡謂之堵鍾一堵磬一堵謂之肆梓人云
　鋭喙决吻數目顅脰小體騫腹若是者謂之羽屬恒
　無力而輕則於任重宜其聲清揚而逺聞則於磬宜
　若是者以為磬虡故擊其所縣而由其簴鳴小首而
　長摶身而鴻若是者謂之鱗屬以為筍凡磬在東曰
　笙磬在西曰頌磬
　
　
　
　
　
　
　
　
　案禮記樂記曰絲聲哀哀以立㢘亷以立志又曰舜
　作五絃之琴以歌南風明堂位曰大琴大瑟中琴小
　瑟四代之樂器也琴操曰伏羲作琴世本曰神農作
　琴白虎通曰琴者禁也禁邪以正人心也廣雅曰琴
　長三尺六寸六分象三百六十六日廣六寸象六合
　又風俗通曰七絃法七星舊圗云舜作五絃周文王
　武王加二絃曰少宮少商又有九絃者蔡邕所加也
　盖絃大者為君而居中央商居右旁其餘大小相次
　不失其序則君臣之位正矣　又案琴徽稱琴體為
　之當徽取汎聲則有聲不當徽則無聲也自臨岳之
　龍齦折半立第七徽又各折半立第四徽十徽又再
　折半立一徽十三徽又度臨岳至龍齦三分之立第
　五徽九徽又六分之立第二徽第十二徽又度臨岳
　至龍齦五分之立第三徽六徽八徽十一徽此琴徽
　之定位也
　
　
　
　
　
　
　
　
　案禮記樂記曰清廟之瑟朱絃而疏越有遺音者矣
　鄉飲酒禮燕禮皆有人左何瑟尚書大𫝊曰大瑟朱
　絃達越盖越瑟底孔也疏達通之也朱絃練而朱之
　也絲不練則勁而聲清練則熟而聲濁孔小則聲急
　大則聲遲故歌清廟之詩所彈之瑟疏越以遲其聲
　然後不至於太急練絲以濁其聲然後不失之太清
　也世本曰庖犧作瑟五十絃黄帝使素女鼓之哀不
　自勝乃破為二十五絃具二均聲爾雅曰大瑟謂之
　灑舊圖云瑟長八尺一寸廣一尺八寸二十三絃其
　常用者十九絃其餘四絃謂之番番贏也頌瑟則長
　七尺二寸廣尺八寸二十五絃盡用之
　
　
　
　
　
　
　
　
　案禮記樂記曰鼓聲讙讙以立動動以進衆周禮鼓
　人掌敎六鼓之音聲以雷鼓鼓神祀以靈鼓鼓社祭
　以路鼓鼓鬼亨以鼖鼓鼓軍事以鼛鼓鼓役事以晉
　鼓鼓金奏考工記韗人為皋陶長六尺有六寸左右
　端廣六寸中尺厚三寸穹者三之一上三正鼓長八
　尺鼓四尺中圍加三之一謂之鼖鼓為皋鼓長尋有四
　尺鼓四尺倨句磬折凡冒鼓必以啓蟄之日鼓大而
　短則其聲疾而短聞鼓小而長則其聲舒而逺聞注
　皋陶鼓木也中尺中央廣尺也上三正者三讀為参
　正直也参直者穹上一直兩端又直各居二尺二寸
　不弧曲也鼓四尺謂革所蒙者廣四尺也此鼓之制
　也風俗通曰鼓者郭也春分之音萬物皆鼓甲而出
　故謂之鼓此鼓之義也爾雅大鼓謂之鼖小鼓謂之
　應詩云應田縣鼓此鼓之别也　又案詩大雅及周
　頌虡業必合鼓言之又明堂位言周鼓縣則鼓有簨
　虡可知但考工記梓人筍虡第言鍾磬而不及鼓惟
　明堂位言龍簨虡而不言所縣之器豈即鼓之簨與
　然注固以鍾磬言也闕之
　
　
　
　
　
　
　
　
　案禮記月令曰脩鞀鞞儀禮大射鼗倚於頌磬西紘
　周官小師掌教鼓鼗瞽矇掌播鼗眂瞭掌教播鼗書
　曰下管鼗鼓其制鄭氏以為如鼓而小持其柄摇之
　旁耳還自擊是也案小鼓有柄曰鞀大鞀曰鞞則鞀
　也鞞也鼗也大小有殊而其制一也
　
　
　
　
　
　
　
　
　
　案陳氏祥道曰周禮小師大祭祀下管擊應鼓小祭
　祀小樂事鼓朄詩曰應田縣鼓先儒以詩之田為朄
　朄小鼓應應鼙也爾雅曰大鼓謂之鼖小者謂之應
　然則大祭祀皆鼓朄擊應大射有朔鼙應鼙詩又以
　應配朄則朔鼙乃朄鼓也以其引鼓故曰朄以其始
　鼓故曰朔是以儀禮有朔無朄周禮有朄無朔猶儀
　禮之𤣥酒周禮之明水其實一也鄭氏以應與朄及
　朔為三鼓恐不然也朔作而應應之朔在西應在東
　則凡樂之奏常先西矣又杜氏佑曰小鼓有柄曰鞀
　大鞀曰鼙但鼙不聞有柄且亦小鼓視鼗未必甚大
　也

　案明堂位夏后氏之鼓足殷楹鼓鄭注足謂四足楹
　柱貫中上出也春秋時楚伯棼射王鼓跗是兵車之
　鼓亦有足與周禮大僕建路鼓于大寢之門外儀禮
　大射建鼓在阼階西南鼓彼其所建非即楹鼓也哉
　
　
　
　
　
　
　
　
　案禮記樂記曰㑹守拊鼓明堂位謂之拊摶書則謂
　之搏拊盖以其或搏或拊莫適先後也陳氏祥道曰
　拊之為物以韋為之狀若鼓然書𫝊所謂以韋為鼓
　是也實之以糠白虎通所謂拊革著以糠是也其設
　則堂上尚書所謂搏拊是也其用則先歌周禮所謂
　登歌合奏擊拊是也玩經文㑹守之義則拊也者殆
　衆樂待之而動者與
　
　
　
　
　
　
　
　
　案禮記樂記曰治亂以相鄭注相即拊也以節樂孔
　疏云亂理也言理奏樂之時擊拊而輔相於樂也案
　樂記既云㑹守拊鼓又曰治亂以相則相非拊也鄭
　氏以相為拊之説誤矣
　
　
　
　
　
　
　
　
　案禮記樂記曰訊疾以雅孔疏曰舞者訊疾奏此雅
　器以應之陳氏祥道曰樂者正也賓出而舂雅欲其
　醉而不失正也工舞而奏雅欲其迅疾而不失正也
　賔出之奏雅有祴樂則工舞之奏雅各以其舞之曲
　與聶氏崇義曰先鄭謂雅狀如漆筩而弇口大二圍
　長五尺六寸以羊韋輓之有兩紐疏畫
　
　
　
　
　
　
　
　
　案禮記明堂位下管象樂記曰從以簫管前此虞書
　曰下管周禮小師掌敎管笙師掌吹管大司樂有孤
　竹孫竹隂竹之管燕禮大射禮皆下管新宮盖匏竹
　在下故於堂下吹管以播之也鄭司農曰管如箎六
　孔説文亦曰管六孔十二月之音鄭氏康成曰管如
　笛而小併兩而吹之今大予樂有焉廣雅云管象簫
　長尺圍寸八孔無底夫併兩吹之則象簫之説信矣
　而八孔之説則未確也且管或作琯則古者之管殆
　有以玉為之者乎　又案管六孔諸圖俱止五孔殆
　併上出之吹孔而為六與
　
　
　
　
　
　
　
　
　
　案禮記月令仲夏之月均管簫樂記曰從以簫管周
　禮小師掌敎簫笙師掌吹簫詩簫管備舉爾雅云大
　簫謂之言小者謂之筊舊圗云雅簫長尺四寸二十
　四彄頌簫長尺二寸十彄博雅云簫大者二十四管
　無底小者十六管有底蔡邕曰簫編竹有底長則濁
　短則清以審窒其底而増損之則和盖皆述其所𫝊
　然也風俗通云舜作竹簫以象鳳翼則簫之来也久
　矣
　
　
　
　
　
　
　
　
　案禮記明堂位葦籥伊耆氏之樂也周禮笙師掌敎
　籥籥師掌敎國子吹籥籥章掌龡豳籥孔疏葦籥者
　謂截葦為籥盖籥三孔主中聲而上下之律吕於是
　乎生命之曰籥以黍籥之法在是也羽舞皆執籥吹
　籥而舞以聲音之本在是也爾雅曰大籥謂之産其
　中謂之仲其小謂之箹案鄭氏康成郭氏璞皆云籥
　三孔而廣雅乃謂七孔毛萇乃謂六孔以黍籥之法
　為聲音之本推之則鄭郭之説為是
　
　
　
　
　
　
　
　
　案禮記樂記曰聖人作為壎箎周禮小師掌敎塤注
　云塤燒土為之大如鴈卵謂之雅塤郭璞爾雅注云
　大如鵝子鋭上平底形如稱錘小者如雞子謂之頌
　塤凡六孔上一前三後二世本云暴辛公作塤圍五
　寸半長三寸四分　又案白虎通曰壎坎音也壎在
　十一月陽氣於黄泉之下薰蒸而萌唐樂志曰壎曛
　也立秋之音萬物將曛黄也然壎土也土位於坤而
　時立秋則唐志之説是而白虎通之説非矣
　
　
　
　
　
　
　
　
　案周禮笙師掌敎龡篪爾雅大篪謂之沂孫炎曰沂
　悲也郭氏璞曰篪以竹為之長尺四寸圍三寸一孔
　上出寸三分名曰翹横吹之小者尺二寸聶氏崇義
　曰先鄭云七孔賈疏云九孔皆誤惟廣雅云八孔為
　是
　
　
　
　
　
　
　
　
　案禮記月令仲夏調竽笙周禮笙師掌敎龡竽先鄭
　云竽三十六簧賈疏竽長四尺二寸鄭康成云竽管
　類用竹為之形参差象鳥翼韓非曰竽者五聲之長
　故竽先則鐘瑟皆隨竽唱則諸樂皆和盖後世之樂
　然也竽三十三管宫管在中央
　
　
　
　
　
　
　
　
　案禮記明堂位女媧之笙簧詩小雅曰吹笙鼓簧爾
　雅云大笙謂之巢小者謂之和郭氏璞注列管匏中
　施簧管端大者十九簧小者十三簧舊圖云笙長四
　尺謂管参差有如鳥翼至簧為笙中之舌或者離笙
　簧為二物誤矣
　
　
　
　
　
　
　
　
　案舞盖以鳥羽之長者插於柄上執而舞之其羽或
　用鷺或用翟皆見於詩前人作圖用細毛為數節如
　節之形懸於柄柄作牛首龍首形皆非也
　
　
　
　
　
　
　
　
　案樂記有羽旄干戚周官舞師掌教六舞有旄舞旄
　舞以毛牛尾為之所謂以旄牛尾注於旗竿之首者
　此也

　案陳氏祥道曰古之舞者或以干配戚或以干配戈
　(案司兵職授舞者兵注以干戚言又/據文王世子春夏學干戈陳説本此)盾以革為之其
　背曰瓦(案左𫝊中其盾曰/瓦則背當隆起)其瓦設錫而有鼻朱干朱
　質而繪以龍龍之外又繪以雜羽其繫之以繡韋
　
　
　
　
　
　
　
　
　案夏書胤征每嵗孟春遒人以木鐸徇于路周禮大
　司徒鄉師以木鐸徇于市朝明堂位振木鐸於朝天
　子之政也許慎鄭康成皆曰鐸大鈴也陳氏祥道曰
　鐸有金鐸有木鐸金鐸舌以金木鐸舌以木金鐸振
　武事若司馬之振鐸摝鐸是也木鐸振文事若書禮
　所言徇以木鐸是也
　
　
　
　
　
　
　
　
　
　案禮記樂記曰武始而北出再成而滅商三成而南
　四成而南國是疆五成而分周公左召公右六成復
　綴以崇天子先儒謂立四表於郊丘廟庭舞人以次
　就舞位而復綴云
　
　
　
欽定禮記義疏卷八十一
欽定四庫全書
欽定禮記義疏卷八十二(禮器圖五/)
　案儀禮喪服𫝊曰尊者尊統上卑者尊統下大宗者
　尊之統也大宗者收族者也不可以絶故族人以支
　子後大宗也適子不得後大宗喪服丈夫婦人為宗
　子宗子之母妻齊衰三月𫝊曰尊祖也尊祖故敬宗
　敬宗者尊祖之義也喪服小記曰別子為祖繼別為
　宗繼禰者為小宗有五世而遷之宗宗其繼高祖者
　也是故祖遷於上宗易於下尊祖故敬宗敬宗所以
　尊祖禰也大𫝊曰別子為祖繼別為宗繼禰者為小
　宗有百世不遷之宗有五世則遷之宗百世不遷者
　別子之後也宗其繼別子者百世不遷者也宗其繼
　髙祖者五世則遷者也有小宗而無大宗者有大宗
　而無小宗者有無宗亦莫之宗者公子是也聶氏崇
　義曰別子為祖謂諸侯適子之弟別於正適故稱別
　子為祖者謂此別子子孫為卿大夫者立此別子為
　始祖也繼別為大宗謂別子之世長子恒繼別子與
　族人為百世不遷之大宗也繼禰者為小宗禰謂別
　子之庶子其庶子所生長子繼此庶子與兄弟為小
　宗故云繼禰為小宗謂之小宗者以五世則遷比大
　宗為小也所謂有五世則遷之宗其繼高祖者也繼
　高祖者其實是繼高祖者之子以繼高祖者之身未
　滿五世猶為宗也　又案公子不得禰先君故為別
　子而繼別者族人宗之為大宗逺至絶屬猶為之服
　齊衰三月母妻亦然庶子不得祭祖故諸兄弟宗之
　為小宗以其服服之大宗逺祖之正體小宗高祖之
　正體也別子有三一是諸侯適子之弟別於適長二
　是異姓公子來自他國別於本國不來者三是庶姓
　崛起於是邦為卿大夫別於不仕者皆稱別子此別
　子為後世之始祖族人百世宗之而不遷故為大宗
　大宗一而已小宗則一人之身而所宗凡四事親兄
　弟之適是繼禰小宗也事同堂兄弟之適是繼祖小
　宗也事再從兄弟之適是繼曾祖小宗也事三從兄
　弟之適是繼高祖小宗也小宗有此四者而小記獨
　云繼禰者初皆繼禰為始故據始而言之也夫先王
　立宗法而吉凶相及緩急相扶尊卑有紀親疏有倫
　然後一族如一家一家如一人此禮俗所以成而民
　風所由厚也因宗法為服制之本故先圖於此


　案喪服首斬衰閒𫝊曰斬衰三升檀弓縣子曰三年
　之喪如斬蓋貌以表心服以表貌斬在服則心之斬
　可見也喪服記曰凡衰外削幅裳内削幅幅三袧疏
　謂削幅者縫之邊幅外者向外内者向内也袧者謂
　辟兩側空中央也為裳之法前三幅後四幅幅皆三
　辟襵之也衰前有衰後有負版左右有辟領有袂中
　為闊中下有衽孝子哀戚之心無所不寓也案喪服
　制度皆法吉服為之但吉服則以冠為本而衣與裳
　因之喪服則以衰為本而冠與裳因之耳
　
　
　
　
　
　
　
　
　案斬衰裳三升以冠為首飾故倍衰裳而用六升布
　右縫外畢冠廣三寸落額上以布為三辟襵兩頭皆
　在武下向外屈之縫於武以前後兩畢之末向外襵
　之故曰外畢曲禮厭冠不入公門注厭猶伏也喪冠
　厭伏也謂反屈之故得厭伏之名冠繩纓條屬屬猶
　著也通屈一條繩為武垂下為纓著之於冠也又雜
　記云喪冠條屬以別吉凶言吉冠則纓武別材凶冠
　則纓武共材將一條繩從額上約之至項後交過前
　各至耳於武綴之各垂於頤下結之也三年之練冠
　亦條屬右縫至大祥縞冠從吉當纓武異材也大功
　以上右縫其三辟襵向右為之從陰小功以下左縫
　亦三辟襵向左為之從陽　又案大功章注云大功
　布其鍜治之功麤治之是用灰也此冠用六升布加
　水濯之勿用灰蓋七升以上始用灰也　又案黄氏
　幹曰案五服之喪冠其制之異者有四升數之不同
　一也繩纓之與布纓澡纓二也右縫之與左縫三也
　勿灰之與灰四也其制之同者亦四條屬一也外畢
　二也辟積之數三也廣狹之制四也蓋其不同者親
　疏之差等其同焉者形式之定制也
　
　
　
　
　
　
　
　
　
　案閒𫝊云斬衰貌若苴齊衰貌若枲喪服𫝊曰苴絰
　大搹左本在下爾雅以蕡為枲實孫炎以蕡為麻子
　苴絰者以色言之謂之苴以實言之謂之蕡鄭氏康
　成曰麻在首在腰皆曰絰絰之言實也明孝子有忠
　實之心苴之形惡色貌象苴服因心而發也盈手曰
　搹搹扼也圍九寸　腰絰大七寸五分寸之一而樛
　之謂兩股相交兩頭結各存麻本散垂三尺也　絞
　帶者繩帶也謂絞苴麻為繩以作帶故云絞帶王肅
　謂帶如腰絰亦用苴麻為之


　
　
　
　
　
　
　
　
　案儀禮喪服疏衰裳齊牡麻絰冠布纓削杖布帶疏
　屨三年者𫝊曰齊者何緝也牡麻者枲麻也牡麻絰
　右本在上冠者沽功也疏屨者藨蒯之菲也閒𫝊曰
　齊衰貌若枲又曰齊衰四升五升六升蓋降服四升
　正服五升義服六升也敖氏繼公曰牡麻者無實之
　麻也牡麻比苴為善故齊衰以下之絰用之此絰右
　本在上以見其不以本為纓而纓亦在其左也其制
　屈一條繩自額上而後交於項中一端垂於左下而
　為纓一端止於右上而前鄉其不纓者則左端不垂
　而在上為異耳冠布纓之制與繩纓同齊斬不言布
　此纓帶言布者對斬衰纓帶用繩言也大功至緦麻
　衰惟無負版辟領之制其衰則皆外削幅其裳則皆
　内削幅蓋布有麤細而體式略同故大小功緦麻之
　齊裳等物皆凖此不另圖
　
　
　
　
　
　
　
　
　
　案苴杖之義育三苴杖竹也父者子之天竹圓象天
　一也竹内外有節象子為父亦兼内外之痛二也竹
　貫四時而不變子之痛父亦經寒暑而不改三也削
　杖之義亦有三削杖桐也削之使下方取母象於地
　也一也桐之言同也取内心悲痛同於父也二也桐
　外無節象家無二尊故外屈於父為之齊衰經時而
　有變也三也　又案喪服小記云絰殺五分而去一
　杖大如絰注云如腰絰也必知如腰絰者以杖從心
　已下與腰同處故也又云杖皆下本者從木性也各
　齊其心者杖以扶病病從心起故杖之高下以心為
　斷也
　
　
　
　
　
　
　
　
　
　案𫝊云菅屨者菅菲外納也在周公時謂之屨在子
　夏時謂之菲其實一也菅屨謂以菅草為屨菅白華
　也已漚為菅漚菅柔韌中用此菅是已漚者用之為
　屨外納者向外編之也疏屨者粗屨也𫝊曰疏屨者
　藨蒯之菲也藨蒯皆草名案斬衰言菅屨見草體舉
　惡貌其服重也齊衰言疏屨舉草之總稱其服輕也
　自此不杖期則言麻屨齊衰三月則與大功同繩屨
　小功緦麻又没其屨號皆各因其差降之宜也
　
　
　
　
　
　
　
　
　
　案士喪禮明衣裳用布記云明衣裳用幕布袂屬幅
　長下膝注云幕布帷幕之布升數未聞屬幅不削幅
　也長下膝者謂制此衣長至膝下亦有裳前三幅後
　四幅不辟積腰間下至足跗亦不被土也此不辟積
　腰間者以其一服不動不假上狹下寛也士喪禮下
　篇曰縓綼緆是裳之飾也緇純即此衣之節也一染
　謂之縓在幅曰綼在下曰緆衣以緇裳以縓象天地
　也

　案喪大記云小斂絞縮者一横者三大斂布絞縮者
　三横者五絞紟如朝服注云絞既斂所用束堅之者
　也縮從也如朝服者謂布精粗如朝服十五升也疏
　云謂從者一幅置於尸下横者三幅亦在尸下從者
　在横者之上每幅之末析為兩片以結束為便也小
　斂之絞廣終幅析其末大斂之絞取布一幅直裂作
　三片而用之其横者五者亦取布二幅直裂為六片
　而用五片置於縮三之下皆欲其堅之急也
　
　
　
　
　
　
　
　
　
　案士喪禮云掩練帛也廣終幅長五尺析其末作掩
　為裹尸首故也析其末者以後二脚於頤下結之既
　瑱幎目之後乃以前二脚倒結於項中也　喪大記
　云君錦冒黼殺綴旁七大夫𤣥冒黼殺綴旁五士緇
　冒赬殺綴旁三凡冒質長與手齊殺三尺注云既襲
　所以韜屍重形也殺冒之下帬韜足上行者也又士
　喪禮云冒緇質長與手齊赬殺掩足注云冒制如直
　囊上曰質下曰殺質正也其用之先以殺韜足而上
　後以質韜首而下齊手上𤣥下纁象天地也孔疏云
　於不縫之邊上下安帶以結之綴旁七旁五旁三尊
　卑之差也

　
　
　
　
　
　
　
　
　案喪大記小斂君錦衾大夫縞衾士緇衾皆一至大
　斂又制二衾君大夫士一也凡衾皆五幅布於絞上
　衾者即今之被也紟者鄭注襌被也五幅白布為之
　別無緣飾喪大記云紟五幅無紞注云紞被識生時
　襌被有識死則去之異於生也　喪大記曰小斂以
　往用夷衾夷衾質殺之裁猶冒也冒以韜屍小斂又
　覆以夷衾其所用繒色及長短制度與質殺同但不
　復為囊及旁綴耳小斂前有冒故不用夷衾自小斂
　後衣多不可用冒故用夷衾覆之
　
　
　
　
　
　
　
　
　案禮記喪大記云君設大盤造冰周禮凌人大喪共
　夷盤冰注云夷之言尸也實冰於夷盤中置之尸牀
　之下所以寒尸也尸之盤曰夷盤牀曰夷牀衾曰夷
　衾皆依尸而為言者也漢禮器制度大盤廣八尺長
　丈二尺深三尺漆赤中諸侯謂之大盤其即夷盤之
　謂與
　
　
　
　
　
　
　
　
　案檀弓重主道也疏云謂始死作重猶若吉祭木主
　之道也吉祭木主所以依神在喪作重亦以依神故
　曰主道也蓋孝子望親之精神有所憑依故設重以
　依之謂鬼神每依飲食庶㡬見親於所依也重起於
　殷代以含飯餘鬻以鬲盛之名曰重今之糧甖即其
　遺制也士喪禮云重木刊鑿之甸人置重於中庭三
　分庭一在南注云木也縣物焉曰重刊斵治之也鑿
　之為縣簪孔也士重木長三尺疏云以其木有物縣
　於下相重累故得名重云簪孔者下云繫用靲用靲
　内此孔中也云簪者若冠之簪使冠連屬於紒此簪
　亦相連屬於木之名也士重木長三尺則大夫以上
　各有等當約銘旌之杠士三尺大夫五尺諸侯七尺
　天子九尺據豎者言之横者宜半之也禮又曰夏祝
　鬻餘飯用二鬲於西墻下幂用疏布久之繫用靲縣
　於重幂用葦席北靣左衽帶用靲賀之結於後注云
　夏祝祝習夏禮者也夏人教以忠其於養宜鬻餘飯
　以飯尸餘米為鬻也重主道也士二鬲則大夫四諸
　侯六天子八與簋同差久讀為灸謂以蓋塞鬲口也
　靲竹䈼也以席覆重辟屈而反兩端交於後左衽西
　端在上賀加也疏云前商祝奠米飯米夏祝徹之今
　乃鬻之而盛於鬲是以下記云夏祝徹餘飯其注云
　徹去鬻是也北面左衽者人北靣以席先於重北靣
　向南掩後也聶氏崇義圖云重用互達横鑿穿為四
　孔貫四横木每一横縣二鬲四横八鬲諸侯七尺三
　横六鬲大夫五尺二横四鬲士三尺一横二鬲並覆
　以疏布裹以葦席而後代則重與葦席為二物矣
　又案幂用疏布以布覆鬲也久之不言其物殆以所
　幂者為之耶左袵者右端在上而西鄉象死者之左
　衽也帶用靲以靲中束其席象死者之帶也曰靣曰
　衽曰帶皆象形名之故曰重主道也　又敖氏繼公
　不讀久為灸而以久為以物承他器之稱是上既幂
　之而下又承之也其說較優
　
　
　
　
　
　
　
　
　
　案禮記喪大記曰熬君四種八筐大夫三種六筐士
　二種四筐加魚腊焉注熬者以火熬穀使香以筐盛
　之設棺旁以惑蚍蜉使不至棺也鄭注士喪禮曰熬
　黍稷各二筐又曰設熬旁各一筐大夫三種加以粱
　君四種加以稻四筐則手足各一餘設於左右加魚
　腊者案特牲士腊用兔少牢大夫腊用麋天子諸侯
　無文當用六獸之屬今案用熬筐者或亦以穀氣者
　人精氣所依置之棺旁亦實口用米實鬲用飯之意
　必謂以惑蚍蜉竊恐熬穀易竭而蚍蜉無窮也迂矣
　
　
　
　
　
　
　
　
　案周禮巾車職云大喪飾遣車注云一曰鸞車用疏
　布為輤四靣有障置於四隅後鄭云輤其蓋也四面
　皆有障蔽以隱翳牢肉置於椁中之四隅疏云遣車
　謂將葬柩朝廟畢將行設遣奠竟取遣奠之牲臂臑
　折之為段用此車載之遣送亡者入壙也雜記云遣
　車視牢具言車多少各如所包牲體之數也既夕禮
　云包牲取下體蓋遣奠所包也士三箇前脛折取臂
　臑後脛折取骼是一牲取三體士少牢二牲則六體
　大夫以上用太牢牲九體分為十五段三段為一包
　凡五包諸侯分為二十一段凡七包天子分為二十
　七段凡九包所包皆用左胖
　
　
　
　
　
　
　
　
　案天子六綍前後二碑上下各重鹿盧共穿四綍左
　右二碑二鹿盧分穿二綍餘可以此推之
　
　
　
　
　
　
　
　
　案士喪禮為銘各以其物檀弓銘明旌也以死者為
　不可別已故以其旗識之注云明旌神明之旌也周
　禮司常大喪共銘旌注云王則大常　又案司常職
　王建大常諸侯建旗孤卿建􁉹大夫士建物銘旌亦
　然但尺數異耳天子九尺諸侯七尺大夫五尺士三
　尺若不命之士則以緇布半幅長一尺也赬其末長
　終幅長二尺也緇赬共長三尺廣三寸書銘於末曰
　某氏某之柩竹杠長三尺置于宇西階上注云杠銘
　橦也宇梠也梠者兩端連綿木也
　
　
　
　
　
　
　
　
　
　案既夕禮云商祝執功布以御柩執披注云居柩車
　之前若道有低仰傾虧則以布為抑揚左右之節使
　引者執披者知之士執披八人疏云葬時乗車故有
　柩車前引柩者及在旁執披者皆御治之下記云執
　披者旁四人注云前後左右各二人是士執披者八
　人也　又案禮將葬啓肂商祝免袒執功布入升自
　西階又商祝拂柩用功布夫啓肂用功布者執之以
　接神為有所拂㧍也拂柩用功布者始告神用功布
　拂去凶邪之氣也此皆功布之為用也功布灰治之
　布也　周禮鄉師及葬執纛以與匠師御柩注云纛
　與翿義同翿羽葆幢也喪大記君葬御棺用羽葆蓋
　士御柩以功布則大夫御柩以茅諸侯以羽葆天子
　以纛皆以指引前後左右一如功布之施為也
　
　
　
　
　
　
　
　
　案雜記諸侯之葬升正柩匠人執羽葆御柩鄭注御
　柩者居前道止之孔疏匠人工人也羽葆者以鳥羽
　注於柄頭如蓋謂之羽葆謂蓋也匠人主宫室故執
　蓋物御行於道示指揮於路為柩進止之節也

　案喪大記君飾棺黼翣二黻翣二畫翣二皆戴圭大
　夫士皆戴緌禮器曰天子八翣諸侯六翣大夫四翣
　鄭注喪大記引漢禮翣以木為筐廣三尺高二尺四
　寸方兩頭高衣以白布畫者畫雪氣其餘各如其象
　柄長五尺車行使人持之而從以障車既窆樹於壙
　中天子八翣有龍翣二其戴皆加璧垂羽
　
　
　
　
　
　
　
　
　案栁之言聚也諸飾所聚也孝子啓殯見棺猶見親
　身載飾而行遂以葬若存時居帷幕而加文繡也其
　名有四以殯則謂之輤車以葬則謂之栁車以其廹
　地而行則謂之蜃車以其無輤則謂之軫車其帷荒
　振容褚紐翣披之制詳喪大記中阮氏圖云栁車四
　輪一轅車長丈二尺廣四尺高五尺其廹地而行有
　似於蜃故周禮謂之蜃車又既夕禮記注云其車狀
　如牀中央有轅前後出設前後輅轝上有四周下有
　前後軸以輇為輪許慎說有輻曰輪無輻曰輇以輇
　為輪此與輴車異也輴無輪直有轉轔此則有輇輪
　而無輻
　
　
　
　
　
　
　
　
　
　
　
　
欽定禮記義疏巻八十二
