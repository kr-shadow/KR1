#+TITLE: 孟子-漢-
#+DATE: 2018-05-12 10:14:51
#+SOURCE: github.com/kanripo/KR1h0002 master 45cd6628                
孟子題辭　趙氏
孟子題辭者所以題號孟子之書本末指
義文辭之表也孟姓也子者男子之通稱
也此書孟子之所作也故揔謂之孟子其
篇目則各自有名孟子鄒人也名軻字則
未聞也鄒本春秋邾子之國至孟子時改
曰鄒矣國近魯後爲魯所幷又言邾爲楚
所幷非魯也今鄒縣是也或曰孟子魯公
族孟孫之後故孟子仕於齊喪母而歸葬
於魯也三桓子孫旣以衰微分適他國孟
子生有淑質夙喪其父幼被慈母三遷之
敎長師孔子之孫子思治儒術之道通五
經尤長於詩書周衰之末戰國縱橫用兵
爭彊以相侵奪當丗取士務先權謀以爲
上賢先王大道陵遲墮廢異端竝起若楊
朱墨翟放蕩之言以干時惑衆者非一孟
子閔悼堯舜湯文周孔之業將遂湮微正
塗壅底仁義荒怠佞僞馳騁紅紫亂朱於
是則慕仲尼周流憂丗遂以儒道遊於諸
侯思濟斯民然由不肻枉尺直尋時君咸
謂之迂闊於事終莫能聽納其說孟子亦
自知遭蒼姬之訖録值炎劉之未奮進不
得佐興唐虞雍熈之和退不能信三代之
餘風恥沒丗而無聞焉是故垂憲言以詒
後人仲尼有云我欲託之空言不如載之
行事之深切著明也於是退而論集所與
髙第弟子公孫丑萬章之徒難疑荅問又
自撰其法度之言著書七篇二百六十一
章三萬四千六百八十五字包羅天地揆
敘萬類仁義道德性命禍福粲然靡所不
載帝王公侯遵之則可以致隆平頌淸廟
卿大夫士蹈之則可以尊君父立忠信守
志厲操者儀之則可以崇髙節抗浮雲有
風人之託物二雅之正言可謂直而不倨
曲而不屈命丗亞聖之大才者也孔子自
衞反魯然後樂正雅頌各得其所乃刪詩
定書繫周易作春秋孟子退自齊梁述堯
舜之道而著作焉此大賢擬聖而作者也
七十子之疇會集夫子所言以爲論語論
語者五經之錧鎋六藝之喉衿也孟子之
書則而象之衞靈公問陳於孔子孔子荅
以俎豆梁惠王問利國孟子對以仁義宋
桓魋欲害孔子孔子稱天生德於予魯臧
倉毀鬲孟子孟子曰臧氏之子焉能使予
不遇哉旨意合同若此者衆又有外書四
篇性善辯文說孝經爲正其文不能弘深
不與內篇相似似非孟子本眞後丗依放
而託之者也孟子旣沒之後大道遂絀逮
至亡秦焚滅經術坑戮儒生孟子徒黨盡
矣其書號爲諸子故篇籍得不泯絕漢興
除秦虐禁開延道德孝文皇帝欲廣遊學
之路論語孝經孟子爾雅皆置博士後罷
傳記博士獨立五經而已訖今諸經通義
得引孟子以明事謂之博文孟子長於譬
喻辭不迫切而意已獨至其言曰說詩者
不以文害辭不以辭害志以意逆志爲得
之矣斯言殆欲使後人深求其意以解其
文不但施於說詩也今諸解者徃往摭取
而說之其說又多乖異不同孟子以來五
百餘載傳之者亦巳衆多余生西京丗尋
丕祚有自來矣少蒙義方訓渉典文知命
之際嬰戚于天遘屯離蹇詭姓遁身經營
八紘之內十有餘年心勦形瘵何勤如焉
甞息肩弛檐於濟岱之閒或有温故知新
雅德君子矜我劬瘁睠我皓首訪論稽古
慰以大道余困吝之中精神遐漂靡所濟
集聊欲係志於翰墨得以亂思遺老也惟
六籍之學先覺之士釋而辯之者旣已詳
矣儒家惟有孟子閎逺微妙緼奥難見宜
在條理之科於是乃述已所聞證以經傳
爲之章句具載本文章別其指分爲上下
凡十四卷究而言之不敢以當達者施於
新學可以寤疑辯惑愚亦未能審於是非
後之明者見其違闕儻改而正諸不亦宜
乎
孟子卷第一　趙氏注
梁惠王章句上(梁惠王者魏惠王也魏國名惠謚/也王號也時天下有七王皆僭號)
(者也猶春秋之時吳楚之君稱王也魏惠王居於大梁/故號曰梁王聖人及大賢有道德者王公侯伯及卿大)
(夫咸願以爲師孔子時諸侯問疑質禮若弟子之問師/也魯衞之君皆尊事焉故論語或以弟子名篇而有衞)
(靈公季氏之篇孟子亦以大儒爲諸侯所師是/以梁惠王滕文公題篇與公孫丑等爲一例也)
孟子見梁惠王(孟子適梁魏惠王/禮請孟子見之)王曰叟不逺
千里而來亦將有以利吾國乎(曰辭也叟/長老之稱)
(也猶父也孟子去齊老而之魏故王尊禮之曰父不逺/千里之路而來至此亦將有可以爲寡人興利除害也)
孟子對曰王何必曰利亦有仁義而巳矣
(孟子知王欲以富國彊兵爲利故曰王何必以利爲名/乎亦惟有仁義之道者可以爲名以利爲名則有不利)
(之患矣因/爲王陳之)王曰何以利吾國大夫曰何以利
吾家士庶人曰何以利吾身上下交征利
而國危矣(征取也從王至庶人故言上下交爭各/欲利其身必至於篡弑則國危亡矣論)
(語曰放於利而行多怨故不欲使/王以利爲名也又言交爲俱也)萬乗之國弑其
君者必千乗之家(萬乗兵車萬乗謂天子也千/乗兵車千乗謂諸侯也夷羿)
(之弑夏后是以/千乗取萬乗也)千乗之國殺其君者必百乗
之家(天子建國諸侯立家百乗之家謂大國之卿食/菜邑有兵車百乗之賦者也若齊崔衞寗晉六)
(卿等是以其終亦皆弑其君此以百乗取千乗也上千/乗當言國而言家者諸侯以國爲家亦以避萬乗稱國)
(故稱家君臣/上下之辭)萬取千焉千取百焉不爲不多
矣(周制君十卿禄君食萬鍾臣/食千鍾亦多矣不爲不多矣)苟爲後義而先
利不奪不饜(苟誠也誠令大臣皆後仁義而先自/利則不篡奪君位不足自饜飽其欲)
未有仁而遺其親者也未有義而後其君
者也(仁者親親義者尊尊人無行仁而/遺棄其親行義而忽後其君者)王亦曰仁
義而巳矣何必曰利(孟子復申此者重嗟歎其/禍/章指言治國之道明)
(當以仁義爲名然後上下和親君臣集穆/天經地義不易之道故以建篇立始也)
孟子見梁惠王王立於沼上顧鴻鴈麋鹿
曰賢者亦樂此乎(沼池也王好廣苑囿大池沼/與孟子遊觀顧視禽獸之衆)
(多心以爲娛樂夸咤孟/子曰賢者亦樂此乎)孟子對曰賢者而後樂
此不賢者雖有此不樂也(惟有賢者然後乃/得樂此耳謂脩堯)
(舜之道國家安寧故得有此以爲樂也不賢之人/亡國破家雖有此當爲人所奪故不得以爲樂也)詩云
經始靈臺經之營之庶民攻之不日成之
(詩大雅靈臺之篇也言文王始經營規度此/臺衆民竝來治作之不與期日自來成之也)經始勿
(與民共同其所/樂故能樂之)湯誓曰時日害喪予及女皆
亡(湯誓尚書篇名也時是也時乙卯日也害大也言桀/爲無道百姓皆欲與湯共伐之湯臨士衆而誓之言)
(是日桀當大喪亡/我與汝俱往亡之)民欲與之皆亡雖有臺池鳥
獸豈能獨樂哉(孟子說詩書之義以感喻王言/民皆欲與湯共亡桀雖有臺池)
(禽獸何能復獨樂之哉復申明上言不賢者雖有此不/樂也/章指言聖王之德與民共樂恩及鳥獸則忻戴)
(其上太平化興無道之君衆怨神怒/則國滅祀絕不得保守其所樂也)
梁惠王曰寡人之於國也盡心焉耳矣(王/侯)
(自稱孤寡言寡人於治國之政盡/心欲利百姓焉耳者懇至之辭)河內凶則移其
民於河東移其粟於河內河東凶亦然(言/凶)
(年以此救民也魏舊在河/東後爲強國兼得河內也)察鄰國之政無如寡人
之用心者(言鄰國之君用心/憂民無如已也)鄰國之民不加少
寡人之民不加多何也(王自怪爲政有此惠而/民人不增多於鄰國者)
(何/也)孟子對曰王好戰請以戰喻(因王好戰/故以戰事)
(喻解/王意)塡然鼓之兵刃旣接棄甲曵兵而走
或百步而後止或五十步而後止以五十
步笑百步則何如(塡鼓音也兵以鼓進以金退/孟子問王曰今有戰者兵刃)
(巳交其負者棄甲曵兵而走五/十步而止足以笑百步止者不)曰不可直不百步
耳是亦走也(王曰不足以相笑也是/人俱走直事不百步耳)曰王如知
此則無望民之多於鄰國也(孟子曰王如知/此不足以相笑)
(王之政猶此也王雖有移民轉穀之善政其好戰殘民/與鄰國同而獨望民之多何異於以五十步笑百步者)
(乎)不違農時穀不可勝食也(從此巳下爲王/陳王道也使民)
(得三時務農不違奪其要/時則五穀饒穰不可勝食)數罟不入洿池魚鼈
不可勝食也(數罟密網也密細之網所以捕小魚/鼈者也故禁之不得用魚不滿尺不)
(得/食)斧斤以時入山林材木不可勝用也(時/謂)
(草木零落之時使/林木茂暢故有餘)穀與魚鼈不可勝食材木
不可勝用是使民養生喪死無憾也(憾恨/也民)
(所用者足/故無恨)養生喪死無憾王道之始也(王道/先得)
(民心民心無恨/故言王道之始)五畒之宅樹之以桑五十者
可以衣帛矣(廬井邑居各二畒半以爲宅冬入保/城二畒半故爲五畒也樹桑牆下古)
(者年五十/乃衣帛矣)雞豚狗彘之畜無失其時七十者
可以食肉矣(言孕字不失時也/七十不食肉不飽)百畒之田勿奪
其時數口之家可以無飢矣(一夫一婦耕耨/百畒百畒之田)
(不可以傜役奪其時功則家給人足農夫上/中下所食多少各有差故揔言數口之家也)謹庠序
之敎申之以孝悌之義頒白者不負戴於
道路矣(庠序者敎化之宫也殷曰序周曰庠謹脩敎/化申重孝悌之義頒者斑也頭半白斑斑者)
(也壯者代老心各安之/故斑白者不負戴也)七十者衣帛食肉黎民
不飢不寒然而不王者未之有也(言百姓/老稚温)
(飽禮義脩行積之可以致王也孟子欲以風王何不/行此可以王天下有率土之民何但望民多於鄰國)狗
彘食人食而不知檢塗有餓莩而不知發
(言人君但養犬彘使食人食不知以法度檢斂也塗道/也餓死者曰莩詩曰莩有梅莩零落也道路之旁有餓)
(死者不知發倉廩/以用振救之也)人死則曰非我也歲也是何
異於刺人而殺之曰非我也兵也(人死謂/餓疫死)
(者也王政使然而曰非我殺之歲殺之也此何/以異於用兵殺人而曰非我也兵自殺之也)王無罪
歲斯天下之民至焉(戒王無歸罪於歲責已而/改行則天下之民皆可致)
(也/章指言王化之本在於使民養生喪死之用/僃足然後導之以禮義責已矜窮則斯民集矣)
梁惠王曰寡人願安承敎(願安意承受/孟子之敎令)孟子
對曰殺人以梃與刃有以異乎(梃杖/也)曰無以
異也(王曰杖刃殺/人無以異也)以刃與政有以異乎(孟子/欲以)
(次喻/王)曰無以異也(王復曰政殺/人無以異也)曰庖有肥肉廏
有肥馬民有飢色野有餓莩此率獸而食
人也(孟子言人君如此爲/率禽獸以食人也)獸相食且人惡之爲
民父母行政不免於率獸而食人惡在其
爲民父母也(虎狼食禽獸人猶尚惡視之牧民爲/政乃率禽獸食人安在其爲民父母)
(之道/也)仲尼曰始作俑者其無後乎爲其象
人而用之也如之何其使斯民飢而死也
(俑偶人也用之送死仲尼重人類謂秦穆公時以三良/殉葬本由有作俑者也夫惡其始造故曰此人其無後)
(嗣乎如之何其使此民飢而死邪孟子陳此以敎王愛/民/章指言王者爲政之道生民爲首以政殺人人君)
(之咎猶以白/刃疾之甚也)
梁惠王曰晉國天下莫強焉叟之所知也
(韓魏趙本晉六卿當此時號三/晉故惠王言晉國天下強也)及寡人之身東敗
於齊長子死焉西喪地於秦七百里南辱
於楚寡人恥之願比死者壹洒之如之何
則可(王念有此三恥/求䇿謀於孟子)孟子對曰地方百里而
可以王(言古聖人以百里之地/以致王天下謂文王也)王如施仁政於
民省刑罰薄稅斂深耕易耨壯者以暇日
脩其孝悌忠信入以事其父兄出以事其
長上可使制梃以撻秦楚之堅甲利兵矣
(易耨芸苗令簡易也制作也王如行此政可使國/人作杖以捶敵國堅甲利兵何患恥之不雪也)彼奪
其民時使不得耕耨以養其父母父母凍
餓兄弟妻子離散彼陷溺其民王往而征
之夫誰與王敵(彼謂齊秦楚也彼困其民願王往/征之也彼失民心民不爲用夫誰)
(與共禦王之/師爲王敵乎)故曰仁者無敵王請勿疑(鄰國/暴虐)
(已脩仁政則無敵矣王請行之勿有疑也/章指言以/百里行仁天下歸之以政傷民民樂其亡以梃服強仁)
(與不/仁也)
孟子見梁襄王出語人曰望之不似人君
(襄謚也魏之嗣王也望/之無儼然之威儀也)就之而不見所畏焉(就/與)
(之言無人君操秉/之威知其不足畏)卒然問曰天下惡乎定(卒暴/問事)
(不由其次也問天下/安所定言誰能定之)吾對曰定于一(孟子謂仁/政爲一也)孰
能一之(言孰能/一之者)對曰不嗜殺人者能一之(嗜/猶)
(甘也言令諸侯有不甘/樂殺人者則能一之)孰能與之(王言誰能與不/嗜殺人者乎)
對曰天下莫不與也(孟子曰時人皆苦虐政如/有行仁天下莫不與之)
王知夫苗乎七八月之閒旱則苗槁矣天
油然作雲沛然下雨則苗浡然興之矣其
如是孰能禦之(以苗生喻人象也周七八月夏之/五六月油然興雲之貌沛然下雨)
(以潤槁苗則浡然/巳盛孰能止之)今夫天下之人牧未有不嗜
殺人者也如有不嗜殺人者則天下之民
皆引領而望之矣誠如是也民歸之由水
之就下沛然誰能禦之(今天下牧民之君誠能/行此仁政民皆延頸望)
(欲歸之如水就下沛然而來誰能止之/章指言定天/下者一道而巳不貪殺人人則歸之是故文王視民如)
(傷此之/謂也)
齊宣王問曰齊桓晉文之事可得聞乎(宣/謚)
(也宣王問孟子欲庶幾齊桓公小白晉文公重耳孟子/兾得行道故仕於齊不用而去乃適於梁建篇先梁者)
(欲以仁義首篇因言魏事/章次相從然後道齊也)孟子對曰仲尼之徒無
道桓文之事者是以後丗無傳焉臣未之
聞也(孔子之門徒頌述宓戲以來至文武周公之法/制耳雖及五霸心賤薄之是以儒家後丗無欲)
(傳道之者故曰/臣未之聞也)無以則王乎(旣不論三皇五帝殊無/所問則尚當問王道耳)
(不欲使王/問霸事也)曰德何如則可以王矣(王曰德行當/何如而可得)
(以王/乎)曰保民而王莫之能禦也(保安也禦止/也言安民則)
(惠黎民懷之若此/以王無能止也)曰若寡人者可以保民乎哉
(王自恐德不足/以安民故問之)曰可(孟子以爲如王之/性可以安民也)曰何由知
吾可也(王問孟子何以/知吾可以安民)曰臣聞之胡齕曰王坐
於堂上有牽牛而過堂下者王見之曰牛
何之對曰將以釁鍾王曰舍之吾不忍其
觳觫若無罪而就死地對曰然則廢釁鍾
與曰何可廢也以羊易之不識有諸(胡齕/王左)
(右近臣也觳觫牛當到死地處恐貌新鑄鍾殺牲以血/塗其釁郄因以祭之曰釁周禮大祝曰墮釁逆牲逆尸)
(令鍾鼓天府上春釁寶鍾及寶器孟子曰/臣受胡齕言王甞有此仁不知誠有之否)曰有之(王/曰)
(有/之)曰是心足以王矣百姓皆以王爲愛也
臣固知王之不忍也(愛嗇也孟子曰王推是仁/心足以至於王道然百姓)
(皆謂王嗇愛其財臣知王見牛/恐懼不欲趨死不忍故易之也)王曰然誠有百姓
者齊國雖褊小吾何愛一牛即不忍其觳
觫若無罪而就死地故以羊易之也(王曰/亦誠)
(有百姓所言者矣吾國雖小豈愛惜一牛之財費/哉即見其牛哀之釁鍾又不可廢故易之以羊耳)曰王
無異於百姓之以王爲愛也以小易大彼
惡知之王若隱其無罪而就死地則牛羊
何擇焉(異怪也隱痛也孟子言無怪百姓之謂王愛/財也見王以小易大故也王如痛其無罪羊)
(亦無罪何爲獨/釋牛而取羊)王笑曰是誠何心哉我非愛其
財而易之以羊也宜乎百姓之謂我愛也
(王自笑心不然而不能自免爲百姓所非/乃責已之以小易大故曰宜乎其罪我也)曰無傷也
是乃仁術也見牛未見羊也君子之於禽
獸也見其生不忍見其死聞其聲不忍食
其肉是以君子逺庖廚也(孟子解王自責之/心曰無傷於仁是)
(乃王爲仁之道也時未見羊羊之爲牲次於牛故/用之耳是以君子逺庖廚不欲見其生食其肉也)王說
曰詩云他人有心予忖度之夫子之謂也
夫我乃行之反而求之不得吾心夫子言
之於我心有戚戚焉此心之所以合於王
者何也(詩小雅巧言之篇也王喜恱因稱是詩以嗟/歎孟子忖度知已心戚戚然心有動也寡人)
(雖有是心何/能足以王也)曰有復於王者曰吾力足以舉
百鈞而不足以舉一羽明足以察秋豪之
末而不見輿薪則王許之乎(復白也許信也/人有白王如此)
(王信之乎百/鈞三千斤也)曰否(王曰我/不信也)今恩足以及禽獸而
功不至於百姓者獨何與然則一羽之不
舉爲不用力焉輿薪之不見爲不用明焉
百姓之不見保爲不用恩焉故王之不王
不爲也非不能也(孟子言王恩及禽獸而不安/百姓若不用力不用明者也)
(不爲耳非/不能也)曰不爲者與不能者之形何以異
(王問其狀/何以異也)曰挾大山以超北海語人曰我不
能是誠不能也爲長者折枝語人曰我不
能是不爲也非不能也故王之不王非挾
大山以超北海之類也王之不王是折枝
之類也(孟子爲王陳爲與不爲之形若是王則不折/枝之類也折枝按摩折手節解罷枝也少者)
(恥見役故不爲耳非不能也大/山北海皆近齊故以爲喻也)老吾老以及人之老
幼吾幼以及人之幼天下可運於掌(老猶敬/也幼猶)
(愛也敬我之老亦敬人之老愛我之幼亦愛人/之幼推此心以惠民天下可轉之掌上言易也)詩云刑
于寡妻至于兄弟以御于家邦言舉斯心
加諸彼而巳(詩大雅思齊之篇也刑正也寡少也/言文王正已適妻則八妾從以及兄)
(弟御享也享天下國家之/福但舉已心加於人耳)故推恩足以保四海不
推恩無以保妻子古之人所以大過人者
無他焉善推其所爲而巳矣(大過人者大有/爲之君也善推)
(其心所好惡/以安四海也)今恩足以及禽獸而功不至於
百姓者獨何與(復申此言非王/不能不爲之耳)權然後知輕重
度然後知長短物皆然心爲甚王請度之
(權銓衡也可以稱輕重也度丈尺也可以量長短也凡/物皆當稱度乃可知心當行之乃爲仁心比於物尤當)
(爲之甚者也欲使/王度心如度物也)抑王興甲兵危士臣搆怨於
諸侯然後快於心與(抑辭也孟子問王/抑亦如是乃快邪)王曰否
吾何快於是將以求吾所大欲也(王言不/然我不)
(快是也將欲以求/我心所大欲者耳)曰王之所大欲可得聞與(孟/子)
(雖心知王意而故問者/欲令王自道縁以陳之)王笑而不言(王意大而/不敢正言)曰
爲肥甘不足於口與輕煖不足於體與抑
爲采色不足視於目與聲音不足聽於耳
與便嬖不足使令於前與王之諸臣皆足
以供之而王豈爲是哉(孟子復問此五者欲以/致王所欲也故發異端)
(以問/也)曰否吾不爲是也(王言我不/爲是也)曰然則王
之所大欲可知巳欲辟土地朝秦楚莅中
國而撫四夷也(莅臨也言王意欲庶幾王者/莅臨中國而安四夷者也)以若
所爲求若所欲猶縁木而求魚也(若順也/順嚮者)
(所爲謂搆兵諸侯之事求順今之所欲莅中/國之願其不可得如緣喬木而求生魚也)王曰若
是其甚與(王謂比之縁木/求魚爲大甚)曰殆有甚焉縁木
求魚雖不得魚無後災以若所爲求若所
欲盡心力而爲之後必有災(孟子言盡心戰/鬪必有殘民破)
(國之災故曰殆有甚/於縁木求魚者也)曰可得聞與(王欲知/其害也)曰鄒人
與楚人戰則王以爲孰勝(言鄒小/楚大也)曰楚人
勝(王曰楚/人勝也)曰然則小固不可以敵大寡固
不可以敵衆弱固不可以敵彊海內之地
方千里者九齊集有其一以一服八何以
異於鄒敵楚哉(固辭也言小弱固不如彊大集/會齊地可方千里譬一州耳今)
(欲以一州服八/州猶鄒欲敵楚)蓋亦反其本矣(王欲服之之道蓋/當反王道之本)
今王發政施仁使天下仕者皆欲立於王
之朝耕者皆欲耕於王之野商賈皆欲藏
於王之市行旅皆欲出於王之塗天下之
欲疾其君者皆欲赴愬於王其若是孰能
禦之(反本道行仁政若此則/天下歸之誰能止之者)王曰吾惛不能進
於是矣願夫子輔吾志明以敎我我雖木
敏請甞試之(王言我情思惛亂不能進行此仁政/不知所當施行也欲使孟子明言其)
(道以敎訓之我雖不/敏願甞使少行之也)曰無恒産而有恒心者惟
士爲能若民則無恒産因無恒心(孟子爲/王陳其)
(法也恒常也産生也恒産則民常可以生之業也恒心/人常有所善心也惟有學士之心者雖窮不失道不求)
(苟得耳凡民迫於飢寒/則不能守其常善之心)苟無恒心放辟邪侈無
不爲巳及陷於罪然後從而刑之是罔民
也(民誠無恒心放溢辟邪侈於姧利犯罪觸刑無/所不爲乃就刑之是由張羅罔以罔民者也)焉
有仁人在位罔民而可爲也(安有仁人爲君/罔陷其民是政)
(何可/爲也)是故明君制民之産必使仰足以事
父母俯足以畜妻子樂歲終身飽凶年免
於死亡然後驅而之善故民之從之也輕
(言衣食足知榮辱故/民從之敎化輕易也)今也制民之産仰不足以
事父母俯不足以畜妻子樂歲終身苦凶
年不免於死亡此惟救死而恐不贍奚暇
治禮義哉(言今民困窮救死恐凍餓/而不給何暇脩禮行義也)王欲行之
則盍反其本矣五畒之宅樹之以桑五十
者可以衣帛矣雞豚狗彘之畜無失其時
七十者可以食肉矣百畒之田勿奪其時
八口之家可以無飢矣謹庠序之敎申之
以孝悌之義頒白者不負戴於道路矣老
者衣帛食肉黎民不飢不寒然而不王者
未之有也(其說與上同八口之家次上農夫也孟子/所以重言此者此乃王政之本常生之道)
(故爲齊梁之君各具陳之當章究義不嫌其重也/章/指言典籍攸載帝王道純桓文之事譎正相紛撥亂反)
(正聖意弗珍故曰後丗無傳未聞仁不施人猶不成德/釁鍾易牲民不𬒳澤王請甞試欲踐其路荅以反本惟)
(是爲要此蓋孟子/不屈道之言也)

孟子卷第一
孟子卷第二　趙氏注
梁惠王章句下(正二十五年二月)
莊暴見孟子曰暴見於王王語暴以好樂
暴未有以對也曰好樂何如(莊暴齊臣也不/能決知之故無)
(以對而問曰/王好樂何如)孟子曰王之好樂甚則齊國其
庶幾乎(王誠能大好古之樂/齊國其庶幾治乎)他日見於王曰王
甞語莊子以好樂有諸(孟子問王/有是語不)王變乎色
曰寡人非能好先王之樂也直好丗俗之
樂耳(變乎色愠恚莊子道其好樂也王言我不能/好先聖王之樂也直好丗俗之樂謂鄭聲也)曰
王之好樂甚則齊其庶幾乎今之樂猶古
之樂也(甚大也謂大要與民/同樂古今何異也)曰可得聞與(王問/古今)
(同樂之意寧/可得聞邪)曰獨樂樂與人樂樂孰樂(孟子/復問)
(王獨自作樂樂邪/與人共聽樂樂也)曰不若與人(王曰獨聽樂不如/與衆共聽之樂也)曰
與少樂樂與衆樂樂孰樂(孟子復問王與少/人共聽樂樂邪與)
(衆人共聽/樂樂也)曰不若與衆(王言不若與衆/人共聽樂樂也)臣請爲
王言樂(孟子欲爲王陳獨/樂與衆人樂之狀)今王鼓樂於此百姓
聞王鍾鼓之聲管籥之音舉疾首蹙頞而
相吿曰吾王之好鼓樂夫何使我至於此
極也父子不相見兄弟妻子離散(鼓樂者/樂以鼓)
(爲節也管笙籥簫或曰籥若笛短而有三孔詩云左手/執籥以節衆也疾首頭痛也蹙頞愁貌言王擊鼓作樂)
(發賦傜役皆出於民而/德不加之故使百姓愁)今王田獵於此百姓聞
王車馬之音見羽旄之美舉疾首蹙頞而
相吿曰吾王之好田獵夫何使我至於此
極也父子不相見兄弟妻子離散此無他
不與民同樂也(田獵無節以非時取牲也羽旄之/美但飾羽旄使之美好也發民驅)
(獸供給役使不得休息故/民窮極而離散奔走也)今王鼓樂於此百姓聞
王鍾鼓之聲管籥之音舉欣欣然有喜色
而相吿曰吾王庶幾無疾病與何以能鼓
樂也(百姓欲令王康強而鼓樂也今無賦/斂於民而有惠益故欣欣然而喜也)今王田
獵於此百姓聞王車馬之音見羽旄之美
舉欣欣然有喜色而相吿曰吾王庶幾無
疾病與何以能田獵也此無他與民同樂
也(王以農隙而田不妨民時有愍民之/心因田獵而加撫恤之是以民恱也)今王與百姓
同樂則王矣(孟子言王何故不大好樂效古賢君/與民同樂則可以王天下也何惡莊)
(子之言王好樂也/章指言人君田獵以時鍾鼓有節/發政行仁民樂其事則王道之階在於此矣故曰天時)
(不如地利地利/不如人和矣)
齊宣王問曰文王之囿方七十里有諸(王/言)
(聞文王苑囿方/七十里寧有之)孟子對曰於傳有之(於傳文/有是言)曰
若是其大乎(王怪/其大)曰民猶以爲小也(言文/王之)
(民尚以/爲小也)曰寡人之囿方四十里民猶以爲大
何也(王以爲文王在岐豐之時雖爲西伯王地尚狹/而囿以大矣今我地方千里而囿小之民以爲)
(寡人囿大/何故也)曰文王之囿方七十里芻蕘者往
焉雉兔者往焉與民同之民以爲小不亦
宜乎(芻蕘者取芻薪之賤人也雉免獵人取雉兔者/言文王聽民往取禽獸刈其芻薪民苦其小是)
(其宜/也)臣始至於境問國之大禁然後敢入(言/王)
(之政嚴/刑重也)臣聞郊關之內有囿方四十里殺其
麋鹿者如殺人之罪(郊關齊四境/之郊皆有關)則是方四
十里爲阱於國中民以爲大不亦宜乎(設/陷)
(阱者不過丈尺之閒耳今王陷阱乃方四十里民苦其/大不亦宜乎/章指言譏王廣囿專利嚴刑陷民也)
齊宣王問曰交鄰國有道乎(問與鄰國/交接之道)孟子
對曰有(欲爲王陳古/聖賢之比)惟仁者爲能以大事小
是故湯事葛文王事混夷(葛伯放而不祀湯/先助之祀詩云混)
(夷兊矣惟其喙矣謂文王也是則/聖人行仁政能以大事小者也)惟智者爲能以
小事大故大王事獯鬻句踐事吳(獯鬻北/狄彊者)
(今匈奴也大王去邠避獯鬻越王句踐退於會稽身自/官事吳王夫差是則智者用智是故以小事大而全其)
(國/也)以大事小者樂天者也以小事大者畏
天者也樂天者保天下畏天者保其國詩
云畏天之威于時保之(聖人樂行天道如天無/不蓋也故保天下湯文)
(是也智者量時畏天故保其國大王句踐是也詩周頌/我將之篇言成王尚畏天之威於是時故能安其大平)
(之道/也)王曰大哉言矣寡人有疾寡人好勇(王/謂)
(孟子之言大不合於其意荅之云寡人/有疾疾於好勇不能行聖賢之所履也)對曰王請無
好小勇夫撫劒疾視曰彼惡敢當我哉此
匹夫之勇敵一人者也(疾視惡視也撫劒瞋目/曰人安敢當我哉此一)
(夫之勇足以當/一人之敵者也)王請大之詩云王赫斯怒爰整
其旅以遏徂莒以篤周祜以對于天下此
文王之勇也文王一怒而安天下之民(詩/大)
(雅皇矣之篇也言文王赫然斯怒於是整其師旅以遏/止往伐莒者以篤周家之福以揚名於天下文王一怒)
(而安民願王慕其大/勇無論匹夫之小勇)書曰天降下民作之君作
之師惟曰其助上帝寵之四方有罪無罪
惟我在天下曷敢有越厥志(書尚書逸篇也/言天生下民爲)
(作君爲作師以助天光寵之也四方善惡皆在/已所謂在予一人天下何敢有越其志者也)一人衡
行於天下武王恥之此武王之勇也(衡橫/也武)
(王恥天下一人有橫行/不順天道者故伐紂也)而武王亦一怒而安天
下之民今王亦一怒而安天下之民民惟
恐王之不好勇也(孟子言武王好勇亦則文王/一怒而安天下之民也今王)
(好勇亦則武王一怒而安天下之民民恐王之不好勇/耳王何爲欲小勇而自謂有疾也/章指言聖人樂天)
(賢者知時仁必有勇勇以討/亂而不爲暴則百姓安之)
齊宣王見孟子於雪宮王曰賢者亦有此
樂乎(雪宮離宫之名也宮中有苑囿臺池之飾禽獸/之饒王自多有此樂故問曰賢者亦能有此樂)
(乎)孟子對曰有人不得則非其上矣不得
而非其上者非也爲民上而不與民同樂
者亦非也(有人不得人有不得志者也不責已仁/義不自脩而責上之不用已此非君子)
(之道人君適情從欲獨樂其身而不/與民同樂亦非在上不驕之義也)樂民之樂者民
亦樂其樂憂民之憂者民亦憂其憂(言民/之所)
(樂君與之同故民亦樂使其君有樂也民之所憂/者君助憂之故民亦能憂君之憂爲之赴難也)樂以
天下憂以天下然而不王者未之有也(言/古)
(賢君樂則以己之樂與天下同之憂則以天下之憂與/己共之如是未有不王者孟子以是荅王者言雖有此)
(樂未能與/人共之)昔者齊景公問於晏子曰吾欲觀
於轉附朝儛遵海而南放于琅邪吾何脩
而可以比於先王觀也(孟子言往者齊景公甞/問其相晏子若此也轉)
(附朝儛皆山名也又言朝水名也遵循也放至也循海/而南至於琅邪琅邪齊東南境上邑也當何脩治可以)
(比先王之觀遊乎/先王先聖之王也)晏子對曰善哉問也天子適
諸侯曰巡狩巡狩者巡所守也諸侯朝於
天子曰述職述職者述所職也無非事者
春省耕而補不足秋省斂而助不給(言天/子諸)
(侯出必因王事有所補助於民無非事而空行者/也春省耕問耒耜之不足秋省斂助其力不足也)夏諺
曰吾王不遊吾何以休吾王不豫吾何以
助一遊一豫爲諸侯度(晏子道夏禹之丗民之/諺語也言王者巡狩觀)
(民其行從容若遊若豫豫亦遊也春秋傳曰魯季氏有/嘉樹晉范宣子豫焉吾王不遊我何以得見勞苦蒙休)
(息也吾王不豫我何以得見振贍助不足也王者一/遊一豫行恩布德應法而出可以爲諸侯之法度也)今
也不然師行而糧食飢者弗食勞者弗息
睊睊胥讒民乃作慝(今也者晏子言今時天下/之民人君興師行軍皆逺)
(轉糧食而食之有飢不得飽食者勞者致重亦不得休/息在位者又睊睊側目相視更相䜛惡民由是化之而)
(作慝/惡也)方命虐民飲食若流流連荒亡爲諸
侯憂(方猶放也放棄不用先生之命但爲虐民之政/恣意飲食若水流之無窮極也謂沈湎于酒熊)
(蹯不熟怒而殺人之類也流連荒亡皆驕君之溢行/也言王道虧諸侯行霸由當相匡正故爲諸侯憂也)從
流下而忘反謂之流從流上而忘反謂之
連從獸無厭謂之荒樂酒無厭謂之亡先
王無流連之樂荒亡之行惟君所行也(言/驕)
(君放遊無所不爲或浮水而下樂而忘反謂之流若齊/桓與蔡姬乗舟於囿之類也連者引也使人徒引舟舩)
(上行而忘反以爲樂故謂之連書曰罔水行舟丹朱慢/遊無水而行舟豈不引舟於水而上行乎此其類也從)
(獸無厭若羿之好田獵無有厭極以亡其身故謂之荒/亂也樂酒無厭若殷紂以酒喪國也故謂之亡言聖人)
(之行無此四者惟君所欲行也晏子之意/不欲使景公空遊於琅邪而無益於民也)景公說大
戒於國出舍於郊於是始興發補不足(景/公)
(說晏子之言也戒備也大脩戒備於國出舍於郊/示憂民困始興惠政發倉廩以振貧下不足者也)召大
師曰爲我作君臣相說之樂蓋徵招角招
是也(大師樂師也徵招角/招其所作樂章名也)其詩曰畜君何尤畜
君者好君也(其詩樂詩也言臣說君謂之好君何/尤者無過也孟子所以道晏子景公)
(之事者欲以感喻宣王非其矜夸雪宫而欲以若賢者/章指言與天下同憂者不爲慢遊之樂不循四溢之)
(行是以文王不/敢盤于遊田也)
齊宣王問曰人皆謂我毀明堂毀諸已乎
(謂泰山下明堂本周天子東巡狩朝諸侯之處也齊侵/地而得有之人勸宣王諸侯不用明堂可毀壞故疑而)
(問於孟子當毀/之乎巳止也)孟子對曰夫明堂者王者之堂
也王欲行王政則勿毀之矣(言王能行王道/者則可無毀也)
王曰王政可得聞與(王言王政當何施/其法寧可得聞)對曰昔
者文王之治岐也耕者九一仕者丗禄關
市譏而不征澤梁無禁罪人不孥(言往者/文王爲)
(西伯時始行王政使岐民脩井田八家耕八百畒其百/畒者以爲公田及廬井故曰九一也紂時稅重文王復)
(行古法也仕者丗禄賢者子孫必有土地關以譏難非/常不征稅也陂池魚梁不設禁與民共之也孥妻子也)
(詩云樂爾妻孥罪人不孥/惡惡止其身不及妻子也)老而無妻曰鰥老而無
夫曰寡老而無子曰獨幼而無父曰孤此
四者天下之窮民而無吿者文王發政施
仁必先斯四者(言此四者皆天下之窮民/文王常恤鰥寡存孤獨也)詩云哿
矣富人哀此㷀獨(詩小雅正月之篇哿可也言/居今之丗可矣富人但憐愍)
(此㷀獨羸弱者耳/文王行政如此也)王曰善哉言乎(善此王/政之言)曰王如
善之則何爲不行(孟子言王如善此王/政則何爲不行也)王曰寡
人有疾寡人好貨(王言我有疾疾於/好貨故不能行)對曰昔
者公劉好貨詩云乃積乃倉乃裹餱糧于
橐于囊思戢用光弓矢斯張干戈戚揚爰
方啓行故居者有積倉行者有裹囊也然
後可以爰方啓行王如好貨與百姓同之
於王何有(詩大雅公劉之篇也乃積穀於倉乃裹盛/乾食之糧於橐囊也思安民故用有寵光)
(也戚斧揚鉞也又以武備之四方啓道路孟子/言公劉好貨若此王若則之於王何有不可也)王曰寡
人有疾寡人好色(王言我有病病/好色不能行也)對曰昔者
大王好色愛厥妃詩云古公亶甫來朝走
馬率西水滸至于岐下爰及姜女聿來胥
宇當是詩也內無怨女外無曠夫王如好
色與百姓同之於王何有(詩大雅緜之篇也/亶甫大王名也號)
(稱古公來朝走馬逺避狄難去惡疾也率循也滸水涯/也循西方水滸來至岐山下也姜女大王妃也於其與)
(姜女俱來相土居也言大王亦好色非但與姜女俱行/而巳也普使一國男女無有怨曠王如則之與百姓同)
(欲皆使無過時之思則於王之政何有不可乎/章指/言夫子恂恂然善誘人誘人以進於善也齊王好貨好)
(色孟子推以公劉大王所/謂責難於君謂之恭者也)
孟子謂齊宣王曰王之臣有託其妻子於
其友而之楚遊者(假此言/以爲喻)比其反也則凍
餒其妻子則如之何(言無友道/當如之何)王曰棄之(言/當)
(棄之絕/友道也)曰士師不能治士則如之何(士師獄/官吏也)
(不能治獄/當如之何)王曰已之(巳之者/去之也)曰四境之內不治
則如之何(境內之事王所當理不勝其任當如/之何孟子以此動王心令戒懼也)王顧
左右而言他(王慙而左右顧視道他事無以荅此/言也/章指言君臣上下各勤其任)
(無墮其職乃/安其身也)
孟子見齊宣王曰所謂故國者非謂有喬
木之謂也有丗臣之謂也(故者舊也喬髙也/人所謂是舊國也)
(者非但見其有髙大樹木也當有累丗脩德/之臣常能輔其君以道乃爲舊國可法則也)王無親
臣矣(今王無可/親任之臣)昔者所進今日不知其亡也
(言王取臣不詳審往日之所知/今日爲惡當誅亡王無以知也)王曰吾何以識其
不才而舍之(王言我當何以先知其/不才而舍之不用也)曰國君進
賢如不得已將使卑踰尊䟽踰戚可不愼
與(言國君欲進用人當留意考擇如使忽然不精心/意如不得巳而取備官則將使尊卑親踈相踰豈)
(可不重/愼之)左右皆曰賢未可也諸大夫皆曰賢
未可也國人皆曰賢然後察之見賢焉然
後用之(謂選大臣防比周之譽核郷/原之徒論曰衆好之必察焉)左右皆曰不
可勿聽諸大夫皆曰不可勿聽國人皆曰
不可然後察之見不可焉然後去之(衆惡/之必)
(察焉惡直醜正寔繁有/徒防其朋黨以毀忠正)左右皆曰可殺勿聽諸
大夫皆曰可殺勿聽國人皆曰可殺然後
察之見可殺焉然後殺之故曰國人殺之
也(言當愼行大辟之罪五聽三/宥古者刑人於市與衆棄之)如此然後可以爲
民父母(行此三愼之聽乃可以子畜百姓也/章指/言人君進賢退惡翔而後集有丗賢臣稱曰)
(舊國則四方瞻/仰之以爲則矣)
齊宣王問曰湯放桀武王伐紂有諸(有之/否乎)
孟子對曰於傳有之(於傳文/有之矣)曰臣弑其君可
乎(王問臣何以得弑/其君豈可行乎)曰賊仁者謂之賊賊義者
謂之殘殘賊之人謂之一夫聞誅一夫紂
矣未聞弑君也(言殘賊仁義之道者雖位在王/公將必降爲匹夫故謂之一夫)
(也但聞武王誅一夫紂耳不聞弑其君也書云獨夫紂/此之謂也/章指言孟子云紂以崇惡失其尊名不得)
(以君臣論之欲以深/寤齊王垂戒于後也)
孟子謂齊宣王曰爲巨室則必使工師求
大木工師得大木則王喜以爲能勝其任
也匠人斵而小之則王怒以爲不勝其任
矣(巨室大宫也爾雅曰宫謂之室工師主工/匠之吏匠人工匠之人也將以此喻之也)夫人幼
而學之壯而欲行之王曰姑舍女所學而
從我則何如(姑且也謂人少學先王之正法壯大/而仕欲施行其道而王止之曰且舍)
(置汝所學而從我/之敎命此何如也)今有璞玉於此雖萬鎰必使
玉人彫琢之至於治國家則曰姑舍女所
學而從我則何以異於敎玉人彫琢玉哉
(二十兩爲鎰彫琢治飾玉也詩云彫琢其章雖有萬鎰/在此言衆多也必須玉人能治之耳至於治國家而令)
(從我是爲敎玉人治玉也敎人治玉不得其道則玉不/得美好敎人治國不以其道則何由能治者乎/章指)
(言任賢使能不違其學則功成而不墮屈人之是從/已之非則人不成道玉不成圭善惡之致可不察哉)
齊人伐燕勝之宣王問曰或謂寡人勿取
或謂寡人取之以萬乗之國伐萬乗之國
五旬而舉之人力不至於此不取必有天
殃取之何如(萬乗非諸侯之號時燕國皆侵地廣/大僭號稱王故曰萬乗五旬五十日)
(也書曰歲三百有六旬言五旬未久而取之非/人力乃天也天與不取懼有殃咎取之何如)孟子對
曰取之而燕民恱則取之古之人有行之
者武王是也(武王伐紂而殷民喜恱篚厥/玄黃而來迎之是以取之也)取之而
燕民不恱則勿取古之人有行之者文王
是也(文王以三仁尚在樂師未奔/取之懼殷民不恱故未取之)以萬乗之國伐
萬乗之國簞食壷漿以迎王師豈有他哉
避水火也如水益深如火益熱亦運而已
矣(燕人所以持簞食壷漿來迎王師者欲避水火難/耳如其所患益甚則亦運行奔走而去矣今王誠)
(能使燕民免於水火亦若武王伐紂殷民喜恱之時則/可取之/章指言征伐之道當順民心民心恱則天意)
(得天意得然後乃/可以取人之國也)
齊人伐燕取之諸侯將謀救燕宣王曰諸
侯多謀伐寡人者何以待之(宣王貪燕而取/之諸侯不義其)
(事將謀伐齊救燕/宣王懼而問之)孟子對曰臣聞七十里爲政
於天下者湯是也未聞以千里畏人者也
(成湯脩德以七十里而得天/下今齊地方千里何畏懼哉)書曰湯一征自葛始
天下信之東靣而征西夷怨南靣而征北
狄怨曰奚爲後我民望之若大旱之望雲
霓也歸市者不止耕者不變誅其君而弔
其民若時雨降民大恱書曰徯我后后來
其蘇(此二篇皆尚書逸篇之文也言湯初征自葛始/誅其君恤其民天下信湯之德靣者嚮也東嚮)
(征西夷怨者去王城四千里夷服之國也故謂之四夷/言逺國思望聖化之甚也故曰何爲後我霓虹也雨則)
(虹見故大旱而思見之徯待也/后君也待我君來則我蘇息也)今燕虐其民王往
而征之民以爲將拯已於水火之中也簞
食壷漿以迎王師若殺其父兄係累其子
弟毀其宗廟遷其重器如之何其可也(拯/濟)
(也係累猶縛結也燕民所以恱喜迎王師者謂/濟救於水火之中耳今又殘之若此安可哉)天下固
畏齊之彊也今又倍地而不行仁政是動
天下之兵也(言天下諸侯素畏齊彊今復幷燕一/倍之地以是行暴則多所危是動天)
(下之兵共/謀齊也)王速出令反其旄倪止其重器謀
於燕衆置君而後去之則猶可及止也(速/疾)
(也旄老旄也倪弱小倪倪者也孟子勸王急出令先還/其老小止勿徙其寶重之器與燕民謀置所欲立君而)
(去之歸齊天下之兵猶可及其未發而止之也/章/指言伐惡養善無貪其富以小王大夫將何懼也)
鄒與魯閧穆公問曰吾有司死者三十三
人而民莫之死也誅之則不可勝誅不誅
則疾視其長上之死而不救如之何則可
也(閧鬪聲也猶􁀌兵而鬪也長上軍率也鄒/穆公忿其民不赴難而問其罰當謂何也)孟子對
曰凶年饑歲君之民老弱轉乎溝壑壯者
散而之四方者幾千人矣而君之倉廩實
府庫充有司莫以吿是上慢而殘下也(言/往)
(者遭凶年之阨民困如是有司諸臣無吿白/於君有以振救之是上驕慢以殘賊其下也)曾子曰
戒之戒之出乎爾者反乎爾者也(曾子有/言上所)
(出善惡之命下終/反之不可不戒也)夫民今而後得反之也君無
尤焉(尤過也孟子言百姓乃今得反報/諸臣不哀矜耳君無過責之也)君行仁政
斯民親其上死其長矣(君行仁恩憂民窮困則/民化而親其上死其長)
(矣/章指言上恤其下下赴其難惡/出於己害及其身如影響自然也)
滕文公問曰滕小國也閒於齊楚事齊乎
事楚乎(文公言我居齊楚之閒/非其所事不能自保也)孟子對曰是謀
非吾所能及也無巳則有一焉鑿斯池也
築斯城也與民守之效死而民弗去則是
可爲也(孟子以二大國之君皆不由禮我不能知誰/可事者也不得巳有一謀焉惟施德義以養)
(民與之堅守城池至死使民不畔去則可爲矣/章/指言事無禮之國不若得民心與之守死善道也)
滕文公問曰齊人將築薛吾甚恐如之何
則可(齊人幷得薛築其城以/偪於滕故文公恐也)孟子對曰昔者大
王居邠狄人侵之去之岐山之下居焉非
擇而取之不得巳也(大王非好岐山之下擇而/居之迫不得巳困於彊暴)
(故避/之)苟爲善後丗子孫必有王者矣(誠能/爲善)
(雖失其地後丗乃可/有王者若周家也)君子創業垂統爲可繼也
若夫成功則天也君如彼何哉強爲善而
巳矣(君子造業垂統貴令後丗可繼續而行耳又何/能必有成功成功乃天助之也君豈如彼齊何)
(乎但當自強爲善法以遺後丗也/章指言君子之道/正已任天強暴之來非已所招謂窮則獨善其身者也)
滕文公問曰滕小國也竭力以事大國則
不得免焉如之何則可(問免難全/國於孟子)孟子對曰
昔者大王居邠狄人侵之事之以皮幣不
得免焉事之以犬馬不得免焉事之以珠
玉不得免焉(皮狐貉之裘幣/繒帛之貨也)乃屬其耆老而
吿之曰狄人之所欲者吾土地也吾聞之
也君子不以其所以養人者害人二三子
何患乎無君我將去之去邠踰梁山邑于
岐山之下居焉(屬會也土地生五穀所以養人/也會長老吿之如此而去之)邠
人曰仁人也不可失也從之者如歸市(言/樂)
(隨大王如歸趨於/市若將有得也)或曰丗守也非身之所能爲
也效死勿去君請擇於斯二者(或曰土地/乃先人之)
(之所受也丗丗守之非已身所能專爲至死不可去也/欲令文公擇此二者惟所行也/章指言大王去邠權)
(也效死而守業義也義權/不竝故曰擇而處之也)
魯平公將出嬖人臧倉者請曰他日君出
則必命有司所之今乗輿已駕矣有司未
知所之敢請(平謚也嬖人/愛幸小人也)公曰將見孟子(平/公)
(敬孟子有德不敢/請召將往就見之)曰何哉君所爲輕身以先於
匹夫者以爲賢乎禮義由賢者出而孟子
之後喪踰前喪君無見焉(匹夫一夫也臧倉/言君何爲輕千乗)
(而先匹夫乎以爲孟子賢故也賢者當行禮/義而孟子前喪父約後喪母奢君無見也)公曰諾
(諾止/不出)樂正子入見曰君奚爲不見孟軻也
(樂正姓子通稱孟子弟子也爲/魯臣問公何爲不便見孟軻)曰或吿寡人曰孟
子之後喪踰前喪是以不往見也(公言以/此故也)
曰何哉君所謂踰者前以士後以大夫前
以三鼎而後以五鼎與(樂正子曰君所謂踰者/前者以士禮後者以大)
(夫禮士祭三鼎大/夫祭五鼎故也)曰否謂棺椁衣衾之美也(公/曰)
(不謂鼎數也以其棺/椁衣衾之美惡也)曰非所謂踰也貧富不同
也(樂正子曰此非薄父厚母令母喪踰父也喪父時爲/士喪母時爲大夫大夫禄重於士故使然貧富不同)
(也)樂正子見孟子曰克吿於君君爲來見
也嬖人有臧倉者沮君君是以不果來也
(克樂正子名也果能也曰克吿君以孟子之/賢君將欲來臧倉者沮君故君不能來也)曰行或
使之止或尼之行止非人所能也吾之不
遇魯侯天也臧氏之子焉能使予不遇哉
(尼止也孟子之意以爲魯侯欲行天使之矣及其欲止/天令嬖人止之耳行止天意非人所能爲也如使吾見)
(魯侯兾得行道天欲使濟斯民也故曰吾之不遭遇魯/侯乃天所爲也臧倉小子何能使我不遇哉/章指言)
(讒邪搆賢賢者/歸天不尤人也)
孟子卷第二
孟子卷第三　趙氏注
公孫丑章句上(公孫丑者公孫姓丑名孟子弟子/也丑有政事之才問管晏之功猶)
(論語子路問/政故以題篇)
公孫丑問曰夫子當路於齊管仲晏子之
功可復許乎(夫子謂孟子許猶興也如使夫子得/當仕路於齊而可以行道管夷吾晏)
(嬰之功寧/可復興乎)孟子曰子誠齊人也知管仲晏子
而巳矣(誠實也子實齊人也但知二/子而巳豈復知王者之佐乎)或問乎曾西
曰吾子與子路孰賢曾西蹵然曰吾先子
之所畏也(曾西曾子之孫蹵然猶蹵踖也先子曾子/也子路在四友故曾子畏敬之曾西不敢)
(比)曰然則吾子與管仲孰賢曾西艴然不
恱曰爾何曾比予於管仲(艴然愠怒色也/何曾猶何乃也)管
仲得君如彼其專也行乎國政如彼其久
也功烈如彼其卑也爾何曾比予於是(曾/西)
(荅或人言管仲得遇桓公使之專國政如彼行政於國/其久如彼功烈卑陋如彼謂不帥齊桓公行王道而行)
(霸道故言卑也重言何/曾比我恥見比之甚也)曰管仲曾西之所不爲
也而子爲我願之乎(孟子心狹曾西曾西尚不/欲爲管仲而子爲我願之)
(乎非丑之/言小也)曰管仲以其君霸晏子以其君顯
管仲晏子猶不足爲與(丑曰管仲輔桓公以/霸道晏子相景公以)
(顯名二子如此/尚不可爲邪)曰以齊王由反手也(孟子言以齊/國之大而行)
(王道其易若反手耳故譏/管晏不勉其君以王業也)曰若是則弟子之惑滋
甚且以文王之德百年而後崩猶未洽於
天下武王周公繼之然後大行今言王若
易然則文王不足法與(丑曰如是言則弟子惑/益甚也文王尚不能及)
(身而王何謂王易然也若/是則文王不足以爲法邪)曰文王何可當也由湯
至於武丁賢聖之君六七作天下歸殷久
矣久則難變也武丁朝諸侯有天下猶運
之掌也(武丁髙宗也孟子言文王之時難爲功故言/何可當也從湯以下賢聖之君六七興謂大)
(甲大戊盤庚等也/運之掌言易也)紂之去武丁未久也其故家
遺俗流風善政猶有存者又有微子微仲
王子比干箕子膠鬲皆賢人也相與輔相
之故久而後失之也尺地莫非其有也一
民莫非其臣也然而文王猶方百里起是
以難也(紂得髙宗餘化又多良臣故久乃亡也微仲/膠鬲皆良臣也但不在三仁中耳文王當此)
(時故/難也)齊人有言曰雖有智慧不如乗勢雖
有鎡基不如待時今時則易然也(齊人諺/言也乗)
(勢居富貴之勢鎡基田器耒耜之屬待/時三農時也今時易以行王化者也)夏后殷周之
盛地未有過千里者也而齊有其地矣雞
鳴狗吠相聞而達乎四境而齊有其民矣
地不改辟矣民不改聚矣行仁政而王莫
之能禦也(三代之盛封畿千里耳今齊地土民人巳/足矣不更辟土聚民也雞鳴狗吠相聞言)
(民室屋相望而衆多也以/此行仁而王誰能止之也)且王者之不作未有䟽
於此時者也民之憔悴於虐政未有甚於
此時者也飢者易爲食渴者易爲飲孔子
曰德之流行速於置郵而傳命(言王政不/興久矣民)
(患虐政甚矣若飢者食易爲美渴者飲/易爲甘德之流行疾於置郵傳書命也)當今之時萬
乗之國行仁政民之恱之猶解倒懸也故
事半古之人功必倍之惟此時爲然(倒懸/喻困)
(苦也當今所施恩惠之事半於古人而功倍之矣言今/行之易也/章指言德流之速過於置郵君子得時大)
(行其道是以呂望覩文王而陳王/圖管晏雖勤猶爲曾西所羞也)
公孫丑問曰夫子加齊之卿相得行道焉
雖由此霸王不異矣如此則動心否乎(加/猶)
(居也丑問孟子如使夫子得居齊卿相之位行其道德/雖用此臣位而輔君行之亦不異於古霸王之君矣如)
(是寧動心畏難自恐不能行否邪丑以此/爲大道不易人當畏懼之不敢欲行也)孟子曰否
我四十不動心(孟子言禮四十強而仕我志/氣巳定不妄動心有所畏也)曰若
是則夫子過孟賁逺矣(丑曰若此夫子志意堅/勇過孟賁賁勇士也孟)
(子勇/於德)曰是不難吿子先我不動心(孟子言/是不難)
(也吿子之勇未四/十而不動心矣)曰不動心有道乎(丑問不動/心之道云)
(何)曰有(孟子欲/爲言之)北宮􁈭之養勇也不膚撓不
目逃思以一豪挫於人若撻之於市朝不
受於褐寛博亦不受於萬乗之君視刺萬
乗之君若刺褐夫無嚴諸侯惡聲至必反
之(北宮姓􁈭名也人刺其肌膚不爲撓却刺其目目不/轉精逃避之矣人拔一毛若見捶撻於市朝之中矣)
(褐寛博獨夫被褐者嚴尊也無有尊嚴諸侯可敬者/也以惡聲加巳巳必惡聲報之言所養育勇氣如是)孟
施舍之所養勇也曰視不勝猶勝也量敵
而後進慮勝而後會是畏三軍者也舍豈
能爲必勝哉能無懼而巳矣(孟姓舍名也施/發音也施舍自)
(言其名則但曰舍豈能爲必勝哉要不恐懼而巳也以/爲量敵少而進慮勝者足勝乃會若此畏三軍之衆者)
(耳非勇/者也)孟施舍似曾子北宫􁈭似子夏夫二
子之勇未知其孰賢然而孟施舍守約也
(孟子以爲曾子長於孝孝百行之本子夏知道雖衆不/如曾子孝之大也故以舍譬曾子􁈭譬子夏以施舍要)
(之以不懼/爲約要也)昔者曾子謂子襄曰子好勇乎吾
甞聞大勇於夫子矣自反而不縮雖褐寛
博吾不惴焉自反而縮雖千萬人吾往矣
孟施舍之守氣又不如曾子之守約也(子/襄)
(曾子弟子也夫子謂孔子也縮義也惴懼也詩云惴惴/其栗曾子謂子襄言孔子吿我大勇之道人加惡於巳)
(已內自省有不義不直之心雖敵人被褐寛博一夫不/當輕驚懼之也自省有義雖敵家千萬人我直往突之)
(言義之強也施舍雖守勇氣/不如曾子守義之爲約也)曰敢問夫子之不動
心與吿子之不動心可得聞與(丑曰不動/心之勇其)
(意豈可/得聞與)吿子曰不得於言勿求於心不得於
心勿求於氣不得於心勿求於氣可不得
於言勿求於心不可(不得者不得人之善心善/言也求者取也吿子爲人)
(勇而無慮不原其情人有不善之言加於已不復取其/心有善也直怒之矣孟子以爲不可也吿子知人之有)
(惡心雖以善辭氣來加巳亦直怒之矣孟子以爲是則/可言人當以心爲正也吿子非純賢其不動心之事一)
(可用一不/可用也)夫志氣之帥也氣體之充也(志心/所念)
(慮也氣所以充滿形體爲喜怒/也志帥氣而行之度其可否也)夫志至焉氣次焉
(志爲至要之/本氣爲其次)故曰持其志無暴其氣(暴亂也/言志所)
(嚮氣隨之當正持其志無/亂其氣妄以喜怒加人也)旣曰志至焉氣次焉又
曰持其志無暴其氣者何也(丑問暴亂/其氣云何)曰志
壹則動氣氣壹則動志也今夫蹶者趨者
是氣也而反動其心(孟子言壹者志氣閉而爲/壹也志閉塞則氣不行氣)
(閉塞則志不通蹶者相動今夫行而蹶者氣閉不能自/持故志氣顚倒顚倒之閒無不動心而恐矣則志氣之)
(相動/也)敢問夫子惡乎長(丑問孟子才/志所長何等)曰我知
言我善養吾浩然之氣(孟子云我聞人言能知/其情所趨我能自養育)
(我之所有浩/然之大氣也)敢問何謂浩然之氣(丑問浩然/之氣狀如)
(何)曰難言也其爲氣也至大至剛以直養
而無害則塞于天地之閒(言此至大至剛正/直之氣也然而貫)
(洞纎微洽於神明故言之難也養之以義不以邪事干/害之則可使滋蔓塞滿天地之閒布施德敎無窮極也)
其爲氣也配義與道無是餒也(重說是氣/言此氣與)
(道義相配偶俱行義謂仁義可以立德之本也道謂隂/陽大道無形而生有形舒之彌六合卷之不盈握包落)
(天地稟授羣生者也言能養此道氣而行義理常以/充滿五藏若其無此則腹膓飢虚若人之餒餓也)是
集義所生者非義襲而取之也(集雜也密/聲取敵曰)
(襲言此浩然之氣與義雜生從/內而出人生受氣所自有者)行有不慊於心則
餒矣(慊快也自省所行仁義不備/千害浩氣則心腹飢餒矣)我故曰吿子未
甞知義以其外之也(孟子曰仁義皆出於內而/吿子甞以爲仁內義外故)
(言其未甞/知義也)必有事焉而勿正心勿忘勿助長
也(言人行仁義之事必有福在其中而勿正但以爲福/故爲仁義也但心勿忘其爲福而亦勿汲汲助長其)
(福也汲汲則/似宋人也)無若宋人然宋人有閔其苗之
不長而揠之者芒芒然歸謂其人曰今日
病矣予助苗長矣其子趨而往視之苗則
槁矣(揠挺拔之欲亟長也病罷也芒芒罷倦之貌其/人家人也其子揠苗者之子也趨走也槁乾枯)
(也以喻人之情邀福者必有害/若欲急長苗而反使之枯死也)天下之不助苗長
者寡矣以爲無益而舍之者不耘苗者也
助之長者揠苗者也非徒無益而又害之
(天下人行善皆欲速得其福恬然者少也以爲福禄在/天求之無益舍置仁義不求爲善是由農夫任天不復)
(耘治其苗也其邀福欲急得之者由此揠苗之人也非/徒無益於苗乃反害之言吿子外義常恐其行義欲急)
(得其福故爲丑言人之行當/内治善不當急欲求其福)何謂知言(丑問知言/之意謂何)
曰詖辭知其所蔽淫辭知其所陷邪辭知
其所離遁辭知其所窮(孟子曰人有險詖之/言引事以襃人若賔)
(孟言雄雞自斷其尾之事能知其欲以譽子朝蔽子猛/也有淫美不信之辭若麗姬勸晉獻公與申生政能知)
(其欲以陷害之也有邪辟不正之辭若豎牛勸仲壬賜/環之事能知其欲行譖毀以離之於叔孫也有隱遁之)
(辭若秦客之廋辭於朝能知其欲以窮晉諸大/夫也若此四者之類我聞能知其所趨者也)生於其
心害於其政發於其政害於其事聖人復
起必從吾言矣(生於其心譬若人君有好殘賊嚴/酷心必妨害仁政不得行之也發)
(於其政者若出令欲以非時田獵築作宮室必妨害民/之農事使百姓有飢寒之患也吾見其端欲防而止之)
(如使聖人復興/必從我言也)宰我子貢善爲說辭冉牛閔
子顔淵善言德行孔子兼之曰我於辭命
則不能也(言人各有能我於辭言/命敎則不能如二子)然則夫子旣
聖矣乎(丑見孟子但言不能辭命不言不能德行謂/孟子欲自比孔子故曰夫子旣巳聖矣乎)
曰惡是何言也昔者子貢問於孔子曰夫
子聖矣乎孔子曰聖則吾不能我學不厭
而敎不倦也子貢曰學不厭智也敎不倦
仁也仁且智夫子旣聖矣夫聖孔子不居
是何言也(惡者不安事之歎辭也孟子荅丑言往者/子貢孔子相荅如此孔子尚不敢安居於)
(聖我何敢自謂爲聖/故再言是何言也)昔者竊聞之子夏子游子
張皆有聖人之一體冉牛閔子顔淵則具
體而微(體者四肢股肱也孟子言昔日竊聞師言也/丑方問欲知孟子之德故謙辭言竊聞也一)
(體者得一肢也具體者四肢皆具微小/也比聖人之體微小耳體以喻德也)敢問所安(丑/問)
(孟子所/安比也)曰姑舍是(姑且也孟子曰且/置是我不願比也)曰伯夷伊尹
何如(丑曰伯夷之行何如孟/子心可願比伯夷不)非其君不事非其
民不使治則進亂則退伯夷也(非其君非已/所好之君也)
(非其民不以正道而得民伯/夷不願使之故謂非其民也)何事非君何使非民
治亦進亂亦進伊尹也(伊尹曰事非其君者何/傷也使非其民者何傷)
(也要欲爲天理物/其得行道而巳矣)可以仕則仕可以止則止可
以久則久可以速則速孔子也(止處也久/留也速疾)
(去/也)皆古聖人也吾未能有行焉乃所願則
學孔子也(此皆古之聖人我未能有所行若此乃/言我心之所庶幾則願欲學孔子所履)
(進退無常量/時爲宜也)伯夷伊尹於孔子若是班乎(班/齊)
(等之貌也丑嫌伯夷伊尹與孔子/相比問此三人之德班然而等乎)曰否自有生民
以來未有孔子也(孟子曰不等也從有生民以來/非純聖人則未有與孔子齊德)
(也)然則有同與(丑曰然則此三/人有同者邪)曰有得百里之
地而君之皆能以朝諸侯有天下行一不
義殺一不辜而得天下皆不爲也是則同
(孟子曰此二人君國皆能使鄰國諸侯尊敬其德而/朝之不以其義得之皆不爲也是則孔子同之矣)曰
敢問其所以異(丑問孔子與/二人異謂何)曰宰我子貢有
若智足以知聖人汙不至阿其所好(孟子/曰宰)
(我等三人之智足以識聖人汙下也言三人雖小汙不/平亦不至於其所好以非其事阿私所愛而空譽之其)
(言有可用者欲爲丑/陳三子之道孔子也)宰我曰以予觀於夫子賢
於堯舜逺矣(子宰我名也以爲孔子賢於堯舜以/孔子伹爲聖不王天下而能制作素)
(王之道故美之如使當/堯舜之處賢之逺矣)子貢曰見其禮而知其
政聞其樂而知其德由百丗之後等百丗
之王莫之能違也自生民以來未有夫子
也(見其制作之禮知其政之可以致大平也聽聞其雅/頌之樂而知其德之可與文武同也春秋外傳曰五)
(聲昭德言五音之樂聲可以明德也從孔子後百丗上/推等其德於前百丗之聖王無能違離孔子道者自從)
(生民以來未能/備若孔子也)有若曰豈惟民哉麒麟之於
走獸鳳凰之於飛鳥泰山之於丘垤河海
之於行潦類也聖人之於民亦類也出於
其類拔乎其萃自生民以來未有盛於孔
子也(垤蟻封也行潦道旁流潦也萃聚也有若以爲/萬類之中各有殊異至於人類卓絕未有盛美)
(過於孔子者也若三子之言孔子則所以異於伯夷伊/尹也夫聖人之道同符合契前聖後聖其揆一也不得)
(相踰云生民以來無有者此三人皆孔子弟子縁孔子/聖德髙美而盛稱之也孟子知其言大過故貶謂之汙)
(下但不以無爲有耳因事則襃辭在其中矣亦以明師/徒之義得相襃揚也/章指言義以行勇則不動心養)
(氣順道無効宋人聖人量時賢者道偏/是以孟子究言情理而歸之學孔子也)
孟子曰以力假仁者霸霸必有大國以德
行仁者王王不待大湯以七十里文王以
百里(言霸者以大國之力假仁義之道然後能霸若/齊桓晉文等是也以巳之德行仁政於民小國)
(則可以致王若/湯文王是也)以力服人者非心服也力不
贍也以德服人者中心恱而誠服也如七
十子之服孔子也(贍足也以己力不足而往服/就於人非心服也以己德不)
(如彼而往服從之誠心服者也如顔/淵子貢等之服於仲尼心服者也)詩云自西自東
自南自北無思不服此之謂也(詩大雅文/王有聲之)
(篇言從四方來者無思不服武王之德此亦心服之謂/也/章指言王者任德霸者兼力力服心服優劣不同)
(故曰逺人不服/脩文德以懷之)
孟子曰仁則榮不仁則辱今惡辱而居不
仁是猶惡濕而居下也(行仁政則國昌而民安/得其榮樂行不仁則國)
(破民殘蒙其恥辱惡辱而不行仁譬/若惡濕而居埤下近水泉之地也)如惡之莫如貴
德而尊士賢者在位能者在職(諸侯如惡/辱之來則)
(當貴德以治身尊士以敬人使賢者居/位官得其人能者居職人任其事也)國家閒暇及
是時明其政刑雖大國必畏之矣(及無鄰/國之虞)
(以是閒暇之時明脩其政敎審/其刑罰雖天下大國必來畏服)詩云迨天之未隂
雨徹彼桑土綢繆牖户今此下民或敢侮
予孔子曰爲此詩者其知道乎能治其國
家誰敢侮之(詩邠國鴟鴞之篇迨及徹取也桑土/桑根也言此䲭鴞小鳥尚知及天未)
(隂雨而取桑根之皮以纏綿牖户人君能治其國家誰/敢侮之刺邠君曾不如此鳥孔子善之故謂此詩知道)
(也)今國家閒暇及是時般樂怠敖是自求
禍也禍福無不自已求之者(般大也孟子傷/今時之君國家)
(適有閒暇且以大作樂怠惰敖遊不脩政/刑是以見侵而不能距皆自求禍者也)詩云永言
配命自求多福(詩大雅文王之篇永長言我也長/我周家之命配當善道皆內自求)
(責故有/多福也)大甲曰天作孼猶可違自作孼不可
活此之謂也(殷王大甲言天之妖孼尚可違避譬/若髙宗雊雉宋景守心之變皆可以)
(德消去也自已作孼者若帝乙慢神震死是爲不可活/也/章指言國必脩政君必行仁禍福由已不專在天)
(言當防患/於未亂也)
孟子曰尊賢使能俊傑在位則天下之士
皆恱而願立於其朝矣(俊美才出衆者/也萬人者稱傑)市廛而
不征法而不廛則天下之商皆恱而願藏
於其市矣(廛市宅也古者無征衰丗征之王制曰市/廛而不稅周禮載師曰國宅無征法而不)
(廛者當以什一之法征其/地耳不當征其廛宅也)關譏而不征則天下
之旅皆恱而願出於其路矣(言古之設關但/譏禁異言識異)
(服耳不征稅出入者也故王制曰古者關譏而不征周/禮大宰曰九賦七曰關市之賦司關曰國凶札則無關)
(門之征猶譏王制謂文王以前也文王治岐關譏而不/征周禮有征者謂周公以來孟子欲令復古去征使天)
(下行旅/恱之也)耕者助而不稅則天下之農皆恱而
願耕於其野矣(助者井田什一助佐公家治/公田不橫稅賦若履畒之類)廛無
夫里之布則天下之民皆恱而願爲之氓
矣(里居也布錢也夫一夫也周禮載師曰宅不毛者有/里布田不耕者出屋粟凡民無職事者出夫家之征)
(孟子欲使寛獨夫去里布則/人皆樂爲之民矣氓民也)信能行此五者則鄰
國之民仰之若父母矣率其子弟攻其父
母自有生民以來未有能濟者也(今諸侯/誠能行)
(此五事四鄰之民仰望而愛之如父母矣鄰國之君欲/將其民來伐之譬若率勉人子弟使自攻其父母生民)
(以來何能以此濟/成其所欲者也)如此則無敵於天下無敵於
天下者天吏也然而不王者未之有也(言/諸)
(侯所行能如此者何敵之有是爲天吏天吏者天使也/爲政當爲天所使誅伐無道故謂之天吏也章指言脩)
(古之道鄰國之民以爲父母行今之政自已之民不得/而子是故衆夫擾擾非所常有命曰天吏明天所使也)
孟子曰人皆有不忍人之心(言人人皆有不/忍加惡於人之)
(心/也)先王有不忍人之心斯有不忍人之政
矣以不忍人之心行不忍人之政治天下
可運之掌上(先聖王推不忍害人之心以行不忍/傷民之政以是治天下易於轉丸於)
(掌上/也)所以謂人皆有不忍人之心者今人
乍見孺子將入於井皆有怵惕惻隱之心
非所以內交於孺子之父母也非所以要
譽於郷黨朋友也非惡其聲而然也(乍暫/也孺)
(子未有知小子也所以言人皆有是心凡人暫見小小/孺子將入井賢愚皆有驚駭之情情發於中非爲其人)
(也非惡有不仁之/聲名故怵惕也)由是觀之無惻隱之心非人
也無羞惡之心非人也無辭讓之心非人
也無是非之心非人也(言無此四者當若禽獸/非人心耳爲人則有之)
(矣凡人但不能/演用爲行耳)惻隱之心仁之端也羞惡之
心義之端也辭讓之心禮之端也是非之
心智之端也(端者首也人皆有仁義/禮智之首可引用之)人之有是
四端也猶其有四體也有是四端而自謂
不能者自賊者也(自謂不能爲善自賊/害其性使不爲善也)謂其君
不能者賊其君者也(謂君不能爲善而不匡/正者賊其君使陷惡也)凡
有四端於我者知皆擴而充之矣若火之
始然泉之始達苟能充之足以保四海茍
不充之不足以事父母(擴廓也几有端在於我/者知皆廓而充大之若)
(水火之始微小廣大之則無所不至以喻人之四端也/人誠能充大之可保安四海之民誠不充大之內不足)
(以事父母言無仁義禮智何以事父母也/章指言人/之行當內求諸巳以演大四端充廣其道上以匡君下)
(以榮/身也)
孟子曰矢人豈不仁於函人哉矢人惟恐
不傷人函人惟恐傷人巫匠亦然故術不
可不愼也(矢箭也函鎧也周禮曰函人爲甲作箭之/人其性非獨不仁於作鎧之人也術使之)
(然巫欲祝活人匠梓匠作棺欲其蚤售利/在於人死也故治術當愼脩其善者也)孔子曰里
仁爲美擇不處仁焉得智(里居也仁最其美/者也夫簡擇不處)
(仁爲/不智)夫仁天之尊爵也人之安宅也莫之
禦而不仁是不智也(爲仁則可以長天下故曰/天所以假人尊爵也居之)
(則安無止之者而人不能知/入是仁道者何得爲智乎)不仁不智無禮無義
人役也(若此爲人/所役者也)人役而恥爲役由弓人而
恥爲弓矢人而恥爲矢也(治其事而恥/其業者惑也)如恥
之莫如爲仁(如其恥爲人役而爲/仁仁則不爲役也)仁者如射射
者正已而後發發而不中不怨勝已者反
求諸已而已矣(以射喻人爲仁不得其報當反責/已仁恩之未至/章指言各治其)
(術術有善惡禍福之來隨行而作恥爲/人役不若居仁治術之忌勿爲矢人也)
孟子曰子路人吿之以有過則喜禹聞善
言則拜(子路樂聞其過過而能/改也尚書曰禹拜讜言)大舜有大焉善
與人同舍已從人樂取於人以爲善(大舜/虞也)
(孔子稱曰巍巍故言大舜有大焉能舍/已從人故爲大也於子路與禹同者也)自耕稼陶漁
以至爲帝無非取於人者取諸人以爲善
是與人爲善者也故君子莫大乎與人爲
善(舜從耕於歷山及其陶漁皆取人之善謀而從之/故曰莫大乎與人爲善/章指言大聖之君由采)
(善於人故曰計及下者無/遺䇿舉及衆者無廢功也)
孟子曰伯夷非其君不事非其友不友不
立於惡人之朝不與惡人言立於惡人之
朝與惡人言如以朝衣朝冠坐於塗炭推
惡惡之心思與郷人立其冠不正望望然
去之若將浼焉(伯夷孤竹君之長子讓國而隱居/者也塗泥炭墨也浼汙也思念也)
(與郷人立見其冠不正望望代之/慙愧之貌也去之恐其汙己也)是故諸侯雖有
善其辭命而至者不受也不受也者是亦
不屑就巳(屑絜也詩云不我屑巳伯夷不絜諸侯/之行故不忍就見也殷之末丗諸侯多)
(不義故不就之/後乃歸西伯也)柳下惠不羞汙君不卑小官進
不隱賢必以其道遺佚而不怨阨窮而不
憫故曰爾爲爾我爲我雖袒裼裸裎於我
側爾焉能浼我哉(柳下惠魯公族大夫也姓展/名禽字季柳下是其號也進)
(不隱已之賢才必欲行其道也憫懣/也云善已而巳惡人何能汙我也)故由由然與之
偕而不自失焉援而止之而止援而止之
而止者是亦不屑去巳(由由浩然之貌不憚與/惡人同朝竝立偕俱也)
(與之儷行於朝何傷但不失已之正心而巳耳援而/止之謂三絀不慙去也是柳下惠不以去爲絜也)孟
子曰伯夷隘柳下惠不恭隘與不恭君子
不由也(伯夷隘懼人之汙來及已故無所含容言其/大隘狹也柳下惠輕忽時人禽獸畜之無欲)
(彈正之心言其大不恭敬也聖人之道不取於此故曰/君子不由也先言二人之行孟子乃平之/章指言伯)
(夷柳下惠古之大賢猶有所闕介者必偏/中和爲貴純聖能終君子所由堯舜是尊)
孟子卷第三
孟子卷第四　趙氏注
公孫丑章句下
孟子曰天時不如地利地利不如人和三
里之城七里之郭環而攻之而不勝夫環
而攻之必有得天時者矣然而不勝者是
天時不如地利也(天時謂時日支干五行王相/孤虚之屬也地利險阻城池)
(之固也人和得民心之所和樂也環城圍之必有/得天時之善處者然而城有不下是不如地利)城非
不髙也池非不深也兵革非不堅利也米
粟非不多也委而去之是地利不如人和
也(有堅強如此而破之走者不得民心民不爲/守衞懿公之民曰君其使鶴戰若是之類也)故曰
域民不以封疆之界固國不以山谿之險
威天下不以兵革之利(域民居民也不以封疆/之界禁之使民懷德也)
(不依險阻之固恃仁惠也/不馮兵革之威仗道德也)得道者多助失道者
寡助寡助之至親戚畔之多助之至天下
順之以天下之所順攻親戚之所畔故君
子有不戰戰必勝矣(得道之君何嚮不平君子/之道貴不戰耳如其當戰)
(戰則勝矣/章指言民和爲貴貴/於天地故曰得乎丘民爲天子也)
孟子將朝王王使人來曰寡人如就見者
也有寒疾不可以風朝將視朝不識可使
寡人得見乎(孟子雖仕於齊處師賔之位以道見/敬或稱以病未甞趨朝而拜也王欲)
(見之先朝使人往謂孟子云寡人如就見者若言就孟/子之館相見也有惡寒之病不可見風儻可來朝欲力)
(疾臨視朝因得見孟子也/不知可使寡人得相見否)對曰不幸而有疾不能
造朝(孟子不恱王之欲/使朝故稱有疾)明日出弔於東郭氏公
孫丑曰昔者辭以病今日弔或者不可乎
(東郭氏齊大夫家也昔/者昨日也丑以爲不可)曰昔者疾今日愈如之
何不弔(孟子言我昨日病今日/愈我何爲不可以弔)王使人問疾醫
來(王以孟子實病遣人/將醫來且問疾也)孟仲子對曰昔者有王
命有采薪之憂不能造朝今病小愈趨造
於朝我不識能至否乎(孟仲子孟子之從昆弟/學於孟子者也權辭以)
(對如此憂病也曲/禮云有負薪之憂)使數人要於路曰請必無歸
而造於朝(仲子使數人要吿孟子/君命宜敬當必造朝也)不得巳而之
景丑氏宿焉(孟子迫於仲子之言不得巳而心不/欲至朝因之其所知齊大夫景丑之)
(家而宿焉具/以語景子)景子曰內則父子外則君臣人
之大倫也父子主恩君臣主敬丑見王之
敬子也未見所以敬王也(景丑責孟子/不敬何義也)曰惡
是何言也齊人無以仁義與王言者豈以
仁義爲不美也其心曰是何足與言仁義
也云爾則不敬莫大乎是(曰惡者深嗟歎云/景子之責我何言)
(乎今人言謂王無知不足與言仁義云爾/絕語之辭也人之不敬無大於是者也)我非堯舜
之道不敢以陳於王前故齊人莫如我敬
王也(孟子言我每見王常陳堯舜之道以/勸勉王齊人豈有如我敬王者邪)景子曰
否非此之謂也禮曰父召無諾君命召不
俟駕固將朝也聞王命而遂不果宜與夫
禮若不相似然(景子曰非謂不陳堯舜之道謂爲/臣固自當朝也今有王命而不果)
(行果能也禮父召無諾而不至也君命召輦車就牧不/坐待駕而夫子若是事宜與夫禮若不相似然乎愚竊)
(惑/焉)曰豈謂是與曾子曰晉楚之富不可及
也彼以其富我以吾仁彼以其爵我以吾
義吾何慊乎哉夫豈不義而曾子言之是
或一道也(孟子荅景丑云我豈謂是君臣召呼之/閒乎謂王不禮賢下士故道曾子之言)
(自以不慊晉楚之君慊少也曾子豈甞言不義之事邪/是或者自得道之一義欲以喻王猶晉楚我猶曾子我)
(臣輕於/王乎)天下有達尊三爵一齒一德一朝廷
莫如爵郷黨莫如齒輔丗長民莫如德惡
得有其一以慢其二哉(三者天下之所通尊也/孟子謂賢者長者有德)
(有齒人君無德但有爵耳/故云何得以一慢二乎)故將大有爲之君必有
所不召之臣欲有謀焉則就之其尊德樂
道不如是不足與有爲也(言古之大聖大賢/有所興爲之君必)
(就大賢臣而謀事不敢召/也王者師臣霸者友臣也)故湯之於伊尹學焉而
後臣之故不勞而王桓公之於管仲學焉
而後臣之故不勞而霸(言師臣者王桓公能師/臣而管仲不勉之於王)
(故孟子於上章陳其/義譏其功烈之卑也)今天下地醜德齊莫能相
尚無他好臣其所敎而不好臣其所受敎
(醜類也言今天下人君土地相類德敎齊等不能相絕/者無他但好臣其所敎敕役使之才可驕者耳不能好)
(臣大賢可/從受敎者)湯之於伊尹桓公之於管仲則不
敢召管仲且猶不可召而況不爲管仲者
乎(孟子自謂不爲管仲故非齊王之召己己是以不/往也/章指言人君以尊德樂義爲賢君子以守)
(道不回/爲志)
陳臻問曰前日於齊王餽兼金一百而不
受於宋餽七十鎰而受於薛餽五十鎰而
受前日之不受是則今日之受非也今日
之受是則前日之不受非也夫子必居一
於此矣(陳臻孟子弟子兼金好金也其價兼倍於常/者故謂之兼金一百百鎰也古者以一鎰爲)
(一金鎰/二十兩)孟子曰皆是也當在宋也予將有逺
行行者必以贐辭曰餽贐予何爲不受(贐/送)
(行者贈賄之禮/也時人謂之贐)當在薛也予有戒心辭曰聞
戒故爲兵餽之予何爲不受(戒有戒備不虞/之心也時有惡)
(人欲害孟子孟子戒備薛君曰聞有戒此/金可鬻以作兵備故餽之我何爲不受也)若於齊則
未有處也無處而餽之是貨之也焉有君
子而可以貨取乎(我在齊時無事於義未有所/處也義無所處而餽之是以)
(貨財取我欲使我懷惠也安有君子而以貨財見取乎/章指言取與之道必得其禮於其可也雖少不辭義)
(之無處兼/金不顧)
孟子之平陸謂其大夫曰子之持戟之士
一日而三失伍則去之否乎(平陸齊下邑也/大夫治邑大夫)
(也持㦸戰士也一日三失其行伍則/去之否乎去之殺之也戎昭果毅)曰不待三(大夫/曰一)
(失之則行罰不/及待三失伍也)然則子之失伍也亦多矣凶年
飢歲子之民老羸轉於溝壑壯者散而之
四方者幾千人矣(轉轉尸於溝壑也/此則子之失伍也)曰此非
距心之所得爲也(距心大夫名曰此乃齊王之/大政不肻賑窮非我所得專)
(爲/也)曰今有受人之牛羊而爲之牧之者則
必爲之求牧與芻矣求牧與芻而不得則
反諸其人乎抑亦立而視其死與(牧牧地/以此喻)
(距心不得自專何不致爲臣/而去乎何爲立視民之死也)曰此則距心之罪也
(距心自知以不/去位爲罪也)他日見於王曰王之爲都者
臣知五人焉知其罪者惟孔距心爲王誦
之王曰此則寡人之罪也(孔姓也爲都治都/也邑有先君之宗)
(廟曰都誦言也爲王言所與孔距心語者也王知本之/在己故受其罪/章指言人臣以道事君否則奉身以)
(退詩云彼君子兮不素/餐兮言不尸其禄也)
孟子謂蚳鼃曰子之辭靈丘而請士師似
也爲其可以言也今旣數月矣未可以言
與(蚳鼃齊大夫靈丘齊下邑士師治獄官也周禮士/師曰以五戒先後刑罰母使罪麗於民孟子見蚳)
(鼃辭外邑大夫請爲士師知其欲近王似諫正刑罰之/不中者數月而不言故曰未可以言與以感責之也)
蚳鼃諫於王而不用致爲臣而去(三諫不/用致仕)
(而/去)齊人曰所以爲蚳鼃則善矣所以自爲
則吾不知也(齊人論者譏孟子爲蚳鼃諫使之諫/而去則善矣不知自諫又不去故曰)
(我不見其/自爲謀者)公都子以吿(公都子孟子弟子以/齊人語告孟子也)曰吾
聞之也有官守者不得其職則去有言責
者不得其言則去我無官守我無言責也
則吾進退豈不綽綽然有餘裕哉(官守居/官守職)
(者言責獻言之責諫爭之官也孟子言人去今我居師/賔之位進退自由豈不綽綽然舒緩有餘𥙿乎綽𥙿皆)
(寛也/章指言執職者劣藉道者優是以/臧武仲雨行而不息段干木偃寢而式閭)
孟子爲卿於齊出弔於滕王使蓋大夫王
驩爲輔行王驩朝暮見反齊滕之路未甞
與之言行事也(孟子甞爲齊卿出弔滕君蓋齊下/邑也王以治蓋之大夫王驩爲輔)
(行輔副使也王驩齊之諂人有寵於王後爲右師孟子/不恱其爲人雖與同使而行未甞與之言行事不願與)
(之相/比也)公孫丑曰齊卿之位不爲小矣齊滕之
路不爲近矣反之而未甞與言行事何也
(丑怪孟子不與/驩議行事也)曰夫旣或治之予何言哉(旣已/也或)
(有也孟子曰夫人旣自謂有治行事我將復何言哉言/其專知自善不知諮於人也/章指言道不合者不相)
(與言王驩之操與孟子殊君子處時危行言遜故/不尤之但不與言至於公行之喪以禮爲解也)
孟子自齊葬於魯反於齊止於嬴充虞請
曰前日不知虞之不肖使虞敦匠事嚴虞
不敢請今願竊有請也木若以美然(孟子/事於)
(齊喪母歸葬於魯嬴齊南邑充虞孟子弟子敦/匠厚作棺也事嚴喪事急木若以泰美然也)曰古者
棺椁無度中古棺七寸椁稱之自天子達
於庶人非直爲觀美也然後盡於人心(孟/子)
(言古者棺椁薄厚無尺寸之度中古謂周公制禮以來/棺厚七寸椁薄於棺厚薄相稱相得也從天子至於庶)
(人厚薄皆然但重累之數牆翣之飾有異非直爲人觀/視之美好也厚者難腐朽然後能盡於人心所不忍也)
(謂一丗之厚孝子更去辟丗是爲人/盡心也過是以往變化自其理也)不得不可以爲
恱無財不可以爲恱得之爲有財古之人
皆用之吾何爲獨不然(恱者孝子之欲厚送/親得之則恱也王制)
(所禁不得用之不可以恱心也無財以供則度而用之/禮喪事不外求不可稱貸而爲恱也禮得用之財足備)
(之古人皆用之我何/爲獨不然然如是也)且比化者無使土親膚於
人心獨無恔乎(恔快也棺椁敦厚比親體之變化/且無令土親肌膚於人子之心獨)
(不快然無/所恨也)吾聞之君子不以天下儉其親(我/聞)
(君子之道不以天下人所得用之物儉約於其親言事/親竭其力者也/章指言孝必盡心匪禮之踰論語曰)
(生事之以禮死葬/之以禮可謂孝矣)
沈同以其私問曰燕可伐與孟子曰可子
噲不得與人燕子之不得受燕於子噲(沈/同)
(齊大臣自以其私情問非王命也故曰私子噲燕王也/子之燕相也孟子曰可者以子噲不以天子之命而擅)
(以國與子之子之亦不受天子之命/而私受國於子噲故曰其罪可伐)有仕於此而
子恱之不吿於王而私與之吾子之禄爵
夫士也亦無王命而私受之於子則可乎
何以異於是(子謂沈同也孟子設/此以譬燕王之罪)齊人伐燕(沈/同)
(以孟子言可因/歸勸其王伐燕)或問曰勸齊伐燕有諸(有人/問孟)
(子勸齊王/伐燕有之)曰未也沈同問燕可伐與吾應之
曰可彼然而伐之也(孟子曰我未勸王也同問/可伐乎吾曰可彼然而伐)
(之)彼如曰孰可以伐之則將應之曰爲天
吏則可以伐之(彼如將問我曰誰可以伐之我將/曰爲天吏則可以伐之天吏天所)
(使謂王者得天意者也彼/不復孰可便自往伐之)今有殺人者或問之曰
人可殺與則將應之曰可彼如曰孰可以
殺之則將應之曰爲士師則可以殺之今
以燕伐燕何爲勸之哉(今有殺人者問此人可殺/否將應之曰可爲士官主)
(獄則可以殺之矣言燕雖有罪猶當王者誅之耳譬如/殺人者雖當死士師乃得殺之耳今齊國之政猶燕政)
(也不能相踰又非天吏也我何爲當勸齊伐燕乎/章/指言誅不義者必須聖賢禮樂征伐自天子出王道之)
(正/也)
燕人畔王曰吾甚慙於孟子(燕人畔不肻歸/齊齊王聞孟子)
(與沈同言爲未勸王今/竟不能有燕故慙之)陳賈曰王無患焉王自
以爲與周公孰仁且智(陳賈齊大夫也問王曰/自視何如周公仁智乎)
(欲爲王解孟子意/故曰王無患焉)王曰惡是何言也(王歎曰是何/言言周公何)
(可及/也)曰周公使管叔監殷管叔以殷畔知而
使之是不仁也不知而使之是不智也仁智
周公未之盡也而況於王乎賈請見而解
之(賈欲以此/說孟子也)見孟子問曰周公何人也(賈問/之也)
曰古聖人也(孟子曰周公/古之聖人也)曰使管叔監殷管
叔以殷畔也有諸(賈問有/之否乎)曰然(孟子曰/如是也)曰周
公知其將畔而使之與(賈問/之也)曰不知也(孟子/曰周)
(公不知/其將畔)然則聖人且有過與(過謬也賈曰聖/人且猶有謬誤)曰
周公弟也管叔兄也周公之過不亦宜乎
(孟子以爲周公雖知管叔不賢亦不必知其將畔周公/惟管叔弟也故愛之管叔念周公兄也故望之親親之)
(恩也周公於此/過謬不亦宜乎)且古之君子過則改之今之君
子過則順之古之君子其過也如日月之
食民皆見之及其更也民皆仰之今之君
子豈徒順之又從爲之辭(古之所謂君子眞/聖人賢人君子也)
(周公雖有此過乃誅三監作大誥明敕庶國是周公改/之也今之所謂君子非眞君子也順過飾非就爲之辭)
(孟子言此以譏賈不能匡君而欲以辭解之/章/指言聖人親親不文其過小人順非以諂其上也)
孟子致爲臣而歸(辭齊卿而/歸其室也)王就見孟子曰
前日願見而不可得(謂未來仕齊也遥聞孟/子之賢而不能得見之)得
侍同朝甚喜(來就爲卿君臣同/朝得相見故喜也)今又棄寡人
而歸(今致爲臣棄/寡人而歸也)不識可以繼此而得見乎
(不知可以續今日之後/還使寡人得相見否)對曰不敢請耳固所願
也(孟子對王言不敢自請耳固心之所願/也孟子意欲使王繼今當自來謀也)他日王
謂時子曰我欲中國而授孟子室養弟子
以萬鍾使諸大夫國人皆有所矜式子盍
爲我言之(時子齊臣也王欲於國中央爲孟子築/室使養敎一國君臣之子弟與之萬鍾)
(之禄中國者使學者逺近鈞也矜敬也式法也欲使諸/大夫國人皆敬法其道盍何不也謂時子何不爲我言)
(之於孟子知/肯就之否)時子因陳子而以吿孟子(陳子/孟子)
(弟子/陳臻)陳子以時子之言吿孟子孟子曰然
夫時子惡知其不可也如使予欲富辭十
萬而受萬是爲欲富乎(孟子曰如是夫時子安/能知其不可乎時子以)
(我爲欲富故以禄誘我我往者享十萬鍾之禄以大道/不行故去耳今更當受萬鍾是爲欲富乎距時子之言)
(也)季孫曰異哉子叔疑(二子孟子弟子也季孫/知孟子意不欲而心欲)
(使孟子就之故曰異哉弟子之所/聞也子叔心疑亦以爲可就也)使已爲政不用
則亦巳矣又使其子弟爲卿人亦孰不欲
富貴而獨於富貴之中有私龍斷焉(孟子/解二)
(子之異意疑心曰齊王使我爲政不用則亦自止矣今/又欲以其子弟故使我爲卿而與我萬鍾之禄人亦誰)
(不欲富貴乎是猶獨於富貴之中/有此私登龍斷之類也我則恥之)古之爲市也以
其所有易其所無者有司者治之耳有賤
丈夫焉必求龍斷而登之以左右望而罔
市利人皆以爲賤故從而征之征商自此
賤丈夫始矣(古者市置有司但治其爭訟不征稅/也賤丈夫貪人可賤者也入市則求)
(龍斷而登之龍斷謂堁斷而髙者也左右占望見市中/有利罔羅而取之人皆賤其貪也故就征取其利後丗)
(縁此遂征商人孟子言我茍貪萬鍾不恥屈道亦與此/賤丈夫何異也古者謂周公以前周禮有關市之賦也)
(章指言君子正身行道道之不行命也不爲利/回創業可繼是以君子以龍斷之人爲惡戒也)
孟子去齊宿於晝有欲爲王留行者(晝齊/西南)
(近邑也孟子去齊欲歸鄒至晝而宿也齊人/之知孟子者追送見之欲爲王留孟子之行)坐而言
不應隱几而臥(客危坐而言留孟子之言也孟/子不應荅因隱倚其几而臥也)客
不恱曰弟子齊宿而後敢言夫子臥而不
聽請勿復敢見矣(齊敬宿素也弟子素持敬心/來言夫子慢我不受我言言)
(而遂起退欲/去請絕也)曰坐我明語子(孟子止客曰且/坐我明吿語子)昔
者魯繆公無人乎子思之側則不能安子
思泄柳申詳無人乎繆公之側則不能安
其身(往者魯繆公尊禮子思子思以道不行則欲去/繆公常使賢人往留之說以方且聽子爲政然)
(則子思復留泄柳申詳亦賢者也繆公尊之不如子思/二子常有賢者在繆公之側勸以復之其身乃安也)
子爲長者慮而不及子思子絕長者乎長
者絕子乎(長者老者也孟子年老故自稱長者言/子爲我慮不如子思時賢人也不勸王)
(使我得行道而伹勸我留留者何爲哉此爲子絕我乎/又我絕子乎何爲而愠恨也/章指言惟賢能安賢智)
(能知微以愚喻智/道之所以乖也)
孟子去齊尹士語人曰不識王之不可以
爲湯武則是不明也識其不可然且至則
是干澤也千里而見王不遇故去三宿而
後出晝是何濡滯也士則玆不恱(尹士齊/人也干)
(求也澤禄也尹士與論者言之云孟子不知則爲求禄/濡滯猶稽也旣去近留於晝三日怪其猶久故云士於)
(此事不/恱也)髙子以吿(髙子亦齊人孟子弟子/以尹士之言吿孟子也)曰夫尹
士惡知予哉千里而見王是予所欲也不
遇故去豈予所欲哉予不得巳也(孟子曰/夫尹士)
(安能知我哉我不得巳而/去耳何汲汲而驅馳乎)予三宿而出晝於予
心猶以爲速王庶幾改之王如改諸則必
反予(我自謂行速疾矣兾王/庶幾能反覆招還我矣)夫出晝而王不予
追也予然後浩然有歸志(浩然心浩/浩有逺志)予雖然
豈舍王哉王由足用爲善王如用予則豈
徒齊民安天下之民舉安王庶幾改之予
日望之(孟子以齊大國知其可以行善政故戀戀望/王之改而反之是以安行也豈徒齊民安言)
(君子達則兼/善天下也)予豈若是小丈夫然哉諫於其
君而不受則怒悻悻然見於其靣去則窮
日之力而後宿哉(我豈若狷急小丈夫恚怒其/君而去極日力而宿懼其不)
(逺者哉論曰悻悻然小人哉言己志/大在於濟一丗之民不爲小節也)尹士聞之曰
士誠小人也(尹士聞義則服/章指言大德洋洋/介士察察賢者志其大者不賢者志)
(其小者此/之謂也)
孟子去齊充虞路問曰夫子若有不豫色
然前日虞聞諸夫子曰君子不怨天不尤
人(路道也於路中問也充虞謂孟/子去齊有恨心顔色不恱也)曰彼一時此一
時也五百年必有王者興其閒必有名丗
者由周而來七百有餘歲矣以其數則過
矣以其時考之則可矣(彼前聖賢之出是有時/也今此時亦是其一時)
(也五百年有王者興有興王道者也名丗次聖之才物/來能名正一丗者生於聖人之閒也七百有餘歲謂周)
(家王迹始興大王文王以/來考驗其時則可有也)夫天未欲平治天下也
如欲平治天下當今之丗舍我其誰也吾
何爲不豫哉(孟子自謂能當名丗之士時又值之/而不得施此乃天自未欲平治天下)
(耳非我之愆我固不怨天何爲不恱豫乎/章指言聖/賢興作與天消息天非人不因人非天不成是故知命)
(者不憂/不懼也)
孟子去齊居休公孫丑問曰仕而不受禄
古之道乎(休地名丑問古人之道仕不受/禄邪怪孟子於齊不受禄也)曰非也
於崇吾得見王退而有去志不欲變故不
受也(崇齊地孟子言不受禄非古之道也於崇吾始/得見齊王知其不能納善退出志欲去矣不欲)
(即去若爲變詭見非泰甚故/旦宿留心欲去故不復受禄)繼而有師命不可以
請久於齊非我志也(言我本志欲速去繼見之/後有師旅之命不得請去)
(故使我久而不受禄耳久非我本志也/章指言禄/以食功志以率事無其事而食其禄君子不由也)︻(卷/末)
孟子卷第五　趙氏注
滕文公章句上(滕文公者滕國名文謚也公者國/人尊君之稱也文公尊敬孟子問)
(以古道若弟子之/問師故以題篇)
滕文公爲丗子將之楚過宋而見孟子孟
子道性善言必稱堯舜(文公爲丗子使於楚而/過宋孟子時在宋與相)
(見也滕侯周文王之後也古紀丗本録諸侯之丗滕國/有考公麇與文公之父定公相直其子元公弘與文公)
(相直似後丗避諱改考公爲定公以元公行文德故謂/之文公也孟子與丗子言人生皆有善性但當充而用)
(之耳又言堯舜之治天下不/失仁義之道欲勸勉丗子也)丗子自楚反復見孟
子(從楚還復詣孟子/欲重受法則也)孟子曰丗子疑吾言乎夫
道一而巳矣(丗子疑吾言有不盡乎天下之道/一言而巳惟有行善耳復何疑也)成
覵謂齊景公曰彼丈夫也我丈夫也吾何
畏彼哉(成覵勇果者也與景公言曰尊貴者與我/同丈夫耳我亦能爲之我何爲畏之哉)顔
淵曰舜何人也子何人也有爲者亦若是
(言欲有所爲當若顔淵庶幾成覵不/畏乃能有所成耳又以是勉丗子也)公明儀曰文
王我師也周公豈欺我哉(公明儀賢者也師/文王信周公言其)
(知所法/則也)今滕絕長補短將五十里也猶可以
爲善國(滕雖小其境界長短相補可得大五/十里子男之國也尚可以行善者也)書曰
若藥不瞑眩厥疾不瘳(書逸篇也瞑眩藥攻人/疾先使瞑眩憒亂乃得)
(瘳愈也喻行仁當精熟德惠乃洽也/章指言人當上/則聖人秉仁行義髙山景行庶幾不倦論語曰力行近)
(仁蓋不/虚云)
滕定公薨丗子謂然友曰昔者孟子甞與
我言於宋於心終不忘今也不幸至於大
故吾欲使子問於孟子然後行事(定公文/公父也)
(然友丗子之傅也/大故謂大喪)然友之鄒問於孟子(孟子歸/在鄒也)
孟子曰不亦善乎親喪固所自盡也(不亦/者亦)
(也問此亦/其善也)曾子曰生事之以禮死葬之以禮
祭之以禮可謂孝矣(曾子傳孔子之言孟子欲/令丗子如曾子之從禮也)
(時諸侯皆不行禮/故使獨行之也)諸侯之禮吾未之學也雖
然吾甞聞之矣三年之喪齊䟽之服飦
粥之食自天子達於庶人三代共之(孟/子)
(言我雖不學諸侯之禮甞聞師言三代以來/君臣皆行三年之喪齊䟽齊縗也飦􁐷粥也)然友反
命定爲三年之喪父兄百官皆不欲曰吾
宗國魯先君莫之行吾先君亦莫之行也
至於子之身而反之不可(父兄百官滕之同/姓異姓諸臣也皆)
(不欲使丗子行三年滕魯同姓俱出文王魯/周公之後滕叔繡之後敬聖人故宗魯者也)且志曰
喪祭從先祖曰吾有所受之也(父兄百官/且復言也)
(志記也周禮小史掌邦國之志曰喪祭之事各從其先/祖之法言我轉有所承受之不可於己身獨改更也一)
(說吾有所受之丗子/言我受之於孟子也)謂然友曰吾佗日未甞學
問好馳馬試劒今也父兄百官不我足也
恐其不能盡於大事子爲我問孟子(父兄/百官)
(見我他日所行謂我志行不足似恐我不能盡大事之/禮故止我也爲我問孟子當何以服其心使信我也)
然友復之鄒問孟子孟子曰然不可以佗
求者也孔子曰君薨聽於冢宰歠粥靣深
墨即位而哭百官有司莫敢不哀先之也
(孟子言如是不可用他事求也喪上哀惟當以哀戚感/之耳國君薨委政冢宰大臣嗣君但盡哀情歠粥不食)
(顔色深墨深甚也墨黒也即喪位而哭/百官有司莫敢不哀者以君先哀故也)上有好者下
必有甚焉者矣君子之德風也小人之德
草也草尚之風必偃是在丗子(上之所欲下/以爲俗尚加)
(也偃伏也以風加草莫不偃/伏也是在丗子以身帥之也)然友反命丗子曰然
是誠在我(丗子聞之知其/在身欲行之也)五月居廬未有命戒
百官族人可謂曰知(諸侯五月而葬未葬居倚/廬於中門之內也未有命)
(戒居喪不言也異姓同姓之臣/可謂曰知丗子之能行禮也)及至葬四方來觀
之顔色之戚哭泣之哀弔者大恱(四方諸/侯之賔)
(來弔會者見丗子之憔悴哀戚大恱其孝行之髙美也/章指言事莫當於奉禮孝莫大於哀慟從善如流文)
(公之/謂也)
滕文公問爲國孟子曰民事不可緩也(問/治)
(國之道也民事不可緩之使怠惰/當以政督趣敎以生産之務也)詩云晝爾于茅
宵爾索綯亟其乗屋其始播百穀(詩邠風/七月之)
(篇言敎民晝取茅草夜索以爲綯綯絞也及爾閒暇亟/而乗蓋爾野外之屋春事起爾將始播百穀矣言農民)
(之事無/休巳)民之爲道也有恒産者有恒心無恒
産者無恒心苟無恒心放辟邪侈無不爲
巳及陷乎罪然後從而刑之是罔民也焉
有仁人在位罔民而可爲也(義與上篇同孟/子旣爲齊宣王)
(言之滕文公問復爲究/陳其義故各自載之也)是故賢君必恭儉禮下
取於民有制(古之賢君身行恭儉禮下大臣/賦取於民不過什一之制也)陽虎
曰爲富不仁矣爲仁不富矣(陽虎魯季氏家/臣也富者好聚)
(仁者好施施不得聚道相反也陽虎/非賢者也言有可采不以人廢言也)夏后氏五十而
貢殷人七十而助周人百畒而徹其實皆
什一也徹者徹也助者藉也(夏禹之丗號夏/后氏后君也禹)
(受禪於君故夏稱后殷周順人心而征伐故言人也民/耕五十畒貢上五畒耕七十畒者以七畒助公家耕百)
(畒者徹取十畒以爲賦雖異名而多少同故曰皆什一/也徹猶人徹取物也藉者借也猶人相借力助之也)
龍子曰治地莫善於助莫不善於貢貢者
校數歲之中以爲常(龍子古賢人也言治土地/之賦無善於助者也貢者)
(校數歲以爲常類而上之民供奉/之有易有不易故謂之莫不善也)樂歲粒米狼戾
多取之而不爲虐則寡取之凶年糞其田
而不足則必取盈焉(樂歲豐年狼戾猶狼藉也/粒米粟米之粒也饒多狼)
(藉棄捐於地是時多取於民不爲暴虐也而反以常類/少取之至於凶年飢歲民人糞治其田尚無所得不足)
(以食而公家取其稅必滿其常數焉/不若從歲飢穰以爲多少與民同也)爲民父母使民
盻盻然將終歲勤動不得以養其父母又
稱貸而益之使老稚轉乎溝壑惡在其爲
民父母也(盻盻勤苦不休息之貌動作稱舉也言民/勤身動作終歲不得以養食其父母公賦)
(當畢有不足者又當舉貸子倍而益滿之至/使老小轉尸溝壑安可以爲民之父母也)夫丗禄
滕固行之矣(古者諸侯卿大夫士有功德則丗禄/賜族者也官有丗功也其子雖未任)
(居官得丗食其父禄賢者子孫必有土之義也滕/固知行是矣言亦當恤民之子弟閔其勤勞者也)詩云
雨我公田遂及我私惟助爲有公田由此
觀之雖周亦助也(詩小雅大田之篇言大平時/民恱其上願欲天之先雨公)
(田遂以次及我私田也猶殷人助者爲有公田/耳此周詩也而云雨公田知雖周家時亦助也)設爲
庠序學校以敎之(以學習禮/敎化於國)庠者養也校
者敎也序者射也夏曰校殷曰序周曰庠
學則三代共之皆所以明人倫也(養者養/耆老敎)
(者敎以禮義射者三耦四矢以達物導氣也學則三代/同名皆謂之學學乎人倫人倫者人事也猶洪範曰彞)
(倫攸敘謂常/事所序也)人倫明於上小民親於下有王
者起必來取法是爲王者師也(有行三王之/道而興起者)
(當取法於有/道之國也)詩云周雖舊邦其命惟新文王
之謂也子力行之亦以新子之國(詩大雅/文王之)
(篇言周雖后稷以來舊爲諸侯其受王命惟文王新復/脩治禮義以致之耳以是勸勉文公欲使庶幾新其國)
(也)使畢戰問井地(畢戰滕臣也問古井田之法/時諸侯各去典籍人自爲政)
(故井田之/道不明也)孟子曰子之君將行仁政選擇而
使子子必勉之夫仁政必自經界始經界
不正井地不鈞穀禄不平(子畢戰也經亦界/也必先正其經界)
(勿侵鄰國乃可鈞井田平穀禄穀所以爲禄也周禮小/司徒曰乃經土地而井牧其田野言正其土地之界乃)
(定受其井/牧之處也)是故暴君汙吏必慢其經界經界
旣正分田制禄可坐而定也(暴君殘虐之君/汙吏貪吏也慢)
(經界不正本也必相侵陵長爭訟也分田賦廬井也制/禄以庶人在官者比上農夫轉以爲差故可坐而定也)
夫滕壤地褊小將爲君子焉將爲野人焉
無君子莫治野人無野人莫養君子(褊小/謂五)
(十里也爲有也雖小國亦有君/子亦有野人言足以爲善政也)請野九一而助國
中什一使自賦(九一者井田以九頃爲數而供什/一郊野之賦也助者殷家稅名也)
(周亦用之龍子所謂莫善於助也時諸侯不行助法國/中什一者周禮園廛二十而稅一時行重賦責之什一)
(也而如也自從也孟子欲請使野人如助法什/一而稅之國中從其本賦二十而稅一以寛之)卿以
下必有圭田圭田五十畒餘夫二十五畒
(古者卿以下至於士皆受圭田五十畒所以供祭祀圭/絜也上田故謂之圭田所謂惟士無田則亦不祭言絀)
(士無絜田也井田之民養公田者受百畒圭田半之故/五十畒餘夫者一家一人受田其餘老小尚有餘力者)
(受二十五畒半於圭田謂之餘夫也受田者田萊多少/有上中下周禮曰餘夫亦如之亦如上中下之制也王)
(制曰夫圭田無征謂餘夫圭田皆不出征賦也時無/圭田餘夫孟子欲令復古所以重祭祀利民之道也)死
徙無出郷(死謂葬死也徙謂爰土易居平/肥磽也不出其郷易爲功也)郷田同
井出入相友守望相助疾病相扶持則百
姓親睦(同郷之田共井之家各相營勞也出人相友/相友耦也周禮太宰曰八曰友以任得民守)
(望相助助察姦也疾病相扶持扶持其羸弱/救其困急皆所以敎民相親睦之道睦和也)方里而
井井九百畒其中爲公田八家皆私百畒
同養公田公事畢然後敢治私事所以別
野人也(方一里者九百畒之地也爲一井八家各私/得百畒同共養其公田之苗稼公田八十畒)
(其餘二十畒以爲廬宅園圃家二畒半也先公後私遂/及我私之義也則是野人之事所以別於士伍者也)
此其大略也若夫潤澤之則在君與子矣
(略要也其井田之大要如是而加慈惠潤澤之則在滕/君與子共戮力撫循之也/章指言尊賢師知采人之)
(善善之至也脩學校勸禮義敕民事正/經界鈞井田賦什一則爲國之大本也)
有爲神農之言者許行自楚之滕踵門而
吿文公曰逺方之人聞君行仁政願受一
廛而爲氓(神農三皇之君炎帝神農氏也許姓行/名也治爲神農之道者踵至也廛居也)
(自稱逺方之人願/爲氓氓野人之稱)文公與之處其徒數十人皆
衣褐捆屨織席以爲食(文公與之居處舍之宅/也其徒學其業者也衣)
(褐貧也捆猶叩㧻也織屨欲使堅/故叩之也賣屨席以供食飲也)陳良之徒陳相
與其弟辛負耒耜而自宋之滕曰聞君行
聖人之政是亦聖人也願爲聖人氓(陳良/儒者)
(也陳相良之門徒也辛相/弟聖人之政謂仁政也)陳相見許行而大恱
盡棄其學而學焉(棄陳良之儒道更學/許行神農之道也)陳相
見孟子道許行之言曰滕君則誠賢君也
雖然未聞道也(陳相言許行以爲/滕君未逹至道也)賢者與民竝
耕而食饔飧而治今也滕有倉廩府庫則
是厲民而以自養也惡得賢(相言許子以爲/古賢君當與民)
(竝耕而各自食其力饔飧熟食也朝曰饔夕曰飧當身/自具其食兼治政事耳今滕賦稅有倉廩府庫之富是)
(爲厲病其民以自奉養安得爲賢君/乎三皇之時質樸無事故道若此也)孟子曰許子
必種粟而後食乎(問許子必自身/種粟乃食之邪)曰然(相曰然/許子自)
(種/之)許子必織布然後衣乎(孟子曰許子自織/布然後衣之乎)
曰否許子衣褐(相曰不自織布許子衣褐以毳織/之若今馬衣者也或曰褐枲衣也)
(一曰粗/布衣也)許子冠乎(孟子/問相)曰冠(相曰/冠也)曰奚冠(孟子問/許子何)
(冠/也)曰冠素(相曰許/子冠素)曰自織之與(孟子曰許子/自織素與)曰否
以粟易之(相言許子/以粟易素)曰許子奚爲不自織(孟子/曰許)
(子何爲不/自織素乎)曰害於耕(相曰織妨害於/耕故不自織也)曰許子以釡甑
爨以鐵耕乎(爨炊也孟子曰許子寧以釡甑/炊食以鐵爲犁用之耕否邪)曰然
(相曰/用之)自爲之與(孟子曰許子自/冶鐵陶瓦器邪)曰否以粟易之(相/曰)
(不自作鐵瓦/以粟易之也)以粟易械器者不爲厲陶冶陶冶
亦以其械器易粟者豈爲厲農夫哉且許
子何不爲陶冶舍皆取諸其宮中而用之
何爲紛紛然與百工交易何許子之不憚
煩(械器之揔名也厲病也以粟易器不病陶冶陶冶/亦何以爲病農夫乎且許子何爲不自陶冶舍者)
(止也止不肻皆自取之其宫宅中而用/之何爲反與百工交易紛紛爲煩也)曰百工之事
固不可耕且爲也(相曰百工之事固不/可耕且爲故交易也)然則治
天下獨可耕且爲與(孟子言百工各爲其事尚/不可得耕且兼之人君自)
(天子以下當治天下政事此反可得耕且爲邪欲以窮/許行之非滕君不親耕也孟子謂五帝以來有禮義上)
(下之事不得復若三皇之/道也言許子不知禮也)有大人之事有小民
之事且一人之身而百工之所爲備如必
自爲而後用之是率天下而路也(孟子言/人道自)
(有大人之事謂人君行敎化也小人之事謂農工商也/一人而備百工之所作作之乃得用之者是率導天下)
(人以羸路/之困也)故曰或勞心或勞力勞心者治人
勞力者治於人治於人者食人治人者食
於人天下之通義也(勞心者君也勞力者民也/君施敎以治理之民竭力)
(治公田以奉養其上/天下通義所常行也)當堯之時天下猶未平洪
水橫流汜濫於天下草木暢茂禽獸繁殖
五穀不登禽獸偪人獸蹄鳥迹之道交於
中國堯獨憂之舉舜而敷治焉(遭洪水故/天下未平)
(水盛故草木暢茂草木盛故禽獸繁息衆多也登升也/五穀不足外用也猛獸之迹當在山林而反交於中國)
(懼害人故堯獨憂念之敷/治也書曰禹敷土治土也)舜使益掌火益烈山
澤而焚之禽獸逃匿(掌主也主火之官猶古火/正也烈熾也益視山澤草)
(木熾盛者而焚燒之故/禽獸逃匿而逺竄也)禹䟽九河瀹濟漯而注
諸海決汝漢排淮泗而注之江然後中國
可得而食也當是時也禹八年於外三過
其門而不入雖欲耕得乎(䟽通也瀹治也排/壅也於是水害除)
(故中國之地可得耕而食也禹勤事於外八年之中三/過其家門而不得入書曰辛壬癸甲啓􁀾􁀾而泣如此)
(寧得/耕乎)后稷敎民稼穡樹藝五穀五穀熟而
民人育(棄爲后稷也樹種藝殖也五穀謂稻黍稷/麥菽也五穀所以養人也故言民人育也)人
之有道也飽食煖衣逸居而無敎則近於
禽獸聖人有憂之使契爲司徒敎以人倫
父子有親君臣有義夫婦有別長幼有敘
朋友有信(司徒主人敎以人事父父子子君君臣/臣夫夫婦婦兄兄弟弟朋友貴信契之)
(敎/也)放勲日勞之來之匡之直之輔之翼之
使自得之又從而振德之(放勲堯名也遭水/災恐其小民放辟)
(邪侈故勞來之匡正直其曲心使自得其本/善性然後又復從而振其羸窮加德惠也)聖人之
憂民如此而暇耕乎(重喻/陳相)堯以不得舜爲
己憂舜以不得禹皐陶爲已憂夫以百畒
之不易爲己憂者農夫也分人以財謂之
惠敎人以善謂之忠爲天下得人者謂之
仁(言聖人以不得賢聖之臣爲己/憂農夫以百畒不治易爲己憂)是故以天下與
人易爲天下得人難(爲天下求能治天下者難/得也故言以天下傳與人)
(尚爲/易也)孔子曰大哉堯之爲君惟天爲大惟
堯則之蕩蕩乎民無能名焉君哉舜也巍
巍乎有天下而不與焉堯舜之治天下豈
無所用其心哉亦不用於耕耳(天道蕩蕩/乎大無私)
(生萬物而不知其所由來堯法天故民無能名堯德者/也舜得人君之道哉德盛乎巍巍乎有天下之位雖貴)
(盛不能與益舜巍巍之德言德之大大於天子位/也堯舜蕩蕩巍巍如此但不用心於躬自耕也)吾聞
用夏變夷者未聞變於夷者也(當以諸夏之/禮義化變夷)
(蠻之人耳未聞變化於/夷蠻之人則其道也)陳良楚産也恱周公仲
尼之道北學於中國北方之學者未聞或
之先也彼所謂豪傑之士也子之兄弟事
之數十年師死而遂倍之(陳良生於楚北游/中國學者不能有)
(先之者也可謂豪傑過人之士也子之兄弟謂陳相陳/辛也數十年師事陳良良死而倍之更學於許行非之)
(也)昔者孔子沒三年之外門人治任將歸
入揖於子貢相嚮而哭皆失聲然後歸子
貢反築室於場獨居三年然後歸(任擔也/失聲悲)
(不能成聲場孔子冢上祭祀壇場也子貢/獨於場左右築室復三年愼終追逺也)他日子夏
子張子游以有若似聖人欲以所事孔子
事之強曾子曾子曰不可江漢以濯之秋
陽以暴之皜皜乎不可尚已(有若之貌似孔/子此三子者思)
(孔子而不可復見故欲尊有若以作聖人朝夕奉事之/如事孔子以慰思也曾子不肻以爲聖人之絜白如濯)
(之江漢暴之秋陽秋陽周之秋夏之五月六月盛陽也/皜皜甚白也何可尚而乃欲以有若之質放聖人之坐)
(席乎尊師/道故不肻)今也南蠻鴃舌之人非先王之道
子倍子之師而學之亦異於曾子矣吾聞
出於幽谷遷于喬木者未聞下喬木而入
於幽谷者(今此許行乃南楚蠻夷其舌之惡如鴃鳥/耳鴃搏勞也詩云七月鳴鴃應隂而殺物)
(者也許子託於大古非先聖王堯舜之道不務仁義而/欲使君臣竝耕傷害道德惡如鴃舌與曾子之心亦異)
(逺也人當出深谷上喬木/今子反下喬木入深谷)魯頌曰戎狄是膺荊
舒是懲周公方且膺之子是之學亦爲不
善變矣(詩魯頌閟宮之篇也膺擊也懲艾也周家時/擊戎狄之不善者懲止荊舒之人使不敢侵)
(陵也周公常欲擊之言南夷之人難用而子反恱是人/而學其道亦爲不善變更矣孟子究陳此者深以責陳)
(相/也)從許子之道則市賈不貳國中無僞雖
使五尺之童適市莫之或欺布帛長短同
則賈相若麻縷絲絮輕重同則賈相若五
穀多寡同則賈相若屨大小同則賈相若
(陳相復爲孟子言此如使從許子淳樸之道可使市無/二賈不相僞誕不欺愚小也長短謂尺丈輕重謂斤兩)
(多寡謂斗石大小謂尺寸皆/言其同賈故曰無二賈者也)曰夫物之不齊物之
情也或相倍蓰或相什百或相千萬子比
而同之是亂天下也巨屨小屨同賈人豈
爲之哉從許子之道相率而爲僞者也惡
能治國家(孟子曰夫萬物好醜異賈精粗異功其/不齊同乃物之情性也蓰五倍也什十)
(倍也至於千萬相倍譬若和氏之璧雖與凡玉之璧尺/寸厚薄適等其賈豈可同哉子欲以大小相比而同之)
(則使天下有爭亂之道也巨粗屨也小細屨也如使同/賈而賣之人豈肻作其細者哉特許子敎人僞者耳安)
(能治國家者也/章指言神農務本敎於凡民許行蔽/道同之君臣陳相倍師降於幽谷不理萬情謂之敦樸)
(是以孟子博陳堯舜/上下之敘以匡之也)
墨者夷之因徐辟而求見孟子(夷之治墨家/之道者徐辟)
(孟子弟子也求見/孟子欲以辯道也)孟子曰吾固願見今吾尚病
病愈我且往見(我常願見之今值我病不能見/也病愈將自往見以辭却之)夷
子不來他日又求見孟子(是日夷子聞孟子/病故不來他日復)
(往求/見)孟子曰吾今則可以見矣不直則道
不見我且直之(告徐子曰今我可以見夷之矣不/直言攻之則儒家聖道不見我且)
(欲直攻/之也)吾聞夷子墨者墨之治喪也以薄爲
其道也夷子思以易天下豈以爲非是而
不貴也然而夷子葬其親厚則是以所賤
事親也(我聞夷子爲墨道墨者治喪貴薄而賤厚夷/子思欲以此道易天下之化使從已豈肻以)
(薄爲非是而不貴之也如使夷子葬其父母厚也是以/所賤之道奉其親也如其薄也下言上丗不葬者又可)
(鄙足爲戒也吾/欲以此攻之也)徐子以吿夷子夷子曰儒者
之道古之人若保赤子此言何謂也之則
以爲愛無差等施由親始(之夷子名也言儒/家曰古之治民若)
(安赤子此何謂乎之以爲當同其恩愛無有差次等級/相殊也但施厚之事先從已親屬始耳若此何爲獨非)
(墨道/也)徐子以吿孟子曰夫夷子信以爲人
之親其兄之子爲若親其鄰之赤子乎彼
有取爾也赤子匍匐將入井非赤子之罪
也(親愛也夫夷子以爲人愛兄子與愛鄰人之子等邪/彼取赤子將入井雖他人子亦驚救之故謂之愛同)
(也此但以赤子無知非其罪惡故救之/耳夷子必以此況之未盡達人情者也)且天之生物
也使之一本而夷子二本故也(天生萬物/各由一本)
(而出今夷子以他人之親與己/親等是爲二本故欲同其愛也)蓋上丗甞有不葬
其親者其親死則舉而委之於壑(上丗未/制禮之)
(時壑路傍坑壑也其父母/終舉而委棄之壑中也)他日過之狐貍食之蠅
蚋姑嘬之其顙有泚睨而不視夫泚也非
爲人泚中心達於靣目蓋歸反虆梩而掩
之掩之誠是也則孝子仁人之掩其親亦
必有道矣(嘬攢共食之也顙額也泚汗出泚泚然/也見其親爲獸蠱所食形體毀敗中心)
(慙故汗泚泚然出於額非爲他人而慙也自出其心聖/人縁人心而制禮也虆梩籠臿之屬可以取土者也而)
(掩之實是其道則孝子/仁人掩其親有以也)徐子以吿夷子夷子憮
然爲閒曰命之矣(孟子言是以爲墨家薄葬不/合道也徐子復以吿夷子夷)
(子憮然者猶悵然也爲閒者有頃之閒也命之猶言受/命敎矣/章指言聖人縁情制禮奉終墨子玄同質而)
(違中以直正枉憮/然改容蓋其理也)
孟子卷第五
孟子卷第六　趙氏注
滕文公章句下
陳代曰不見諸侯宜若小然今一見之大
則以王小則以霸且志曰枉尺而直尋宜
若可爲也(陳代孟子弟子也代見諸侯有來聘請/孟子孟子有所不見以爲孟子欲以是)
(爲介故言此介得無爲狹小乎如一見之儻得行道可/以輔致霸王乎志記也枉尺直尋欲使孟子屈己信道)
(故言宜若/可爲也)孟子曰昔齊景公田招虞人以旌
不至將殺之(虞人守苑囿之吏也招之當/以皮冠而以旌故不至也)志士不
忘在溝壑勇士不忘喪其元孔子奚取焉
取非其招不往也如不待其招而往何哉
(志士守義者也君子固窮故常念死無棺槨沒溝壑而/不恨也勇士義勇者也元首也以義則喪首不顧也孔)
(子奚取取守死善道非禮招己則不往言虞人不得其/招尚不往如何君子而不待其招直事妄見諸侯者何)
(爲/也)且夫枉尺而直尋者以利言也如以利
則枉尋直尺而利亦可爲與(尺小尋大不可/枉大就小而以)
(要利/也)昔者趙簡子使王良與嬖奚乗終日
而不獲一禽嬖奚反命曰天下之賤工也
(趙簡子晉卿也王良善御者也嬖奚簡子幸臣以不能/得一禽故反命於簡子謂王良天下鄙賤之工師也)
或以吿王良良曰請復之(聞嬖奚賤之/故請復與乗)強而
後可(強嬖奚/乃肻行)一朝而獲十禽嬖奚反命曰天
下之良工也(以一朝得十禽/故謂之良工)簡子曰我使掌
與女乗(掌主也使王/良主與女乗)謂王良良不可(王良/不肻)曰
吾爲之範我馳驅終日不獲一爲之詭遇
一朝而獲十(範法也王良曰我爲之法度之御應/禮之射正殺之禽不能得一橫而射)
(之曰詭遇非禮之射則能獲/十言嬖奚小人也不習於禮)詩云不失其馳舍矢
如破我不貫與小人乗請辭(詩小雅車攻之/篇也言御者不)
(失其馳驅之法則射者必中之順毛而入順毛而出一/發貫臧應矢而死者如破矣此君子之射也貫習也我)
(不習與小人乗不願掌/與嬖奚同乗故請辭)御者且羞與射者比比
而得禽獸雖若丘陵弗爲也如枉道而從
彼何也(孟子引此以喻陳代云御者尙知羞恥此射/者不欲與比子如何欲使我枉正道而從彼)
(驕慢諸侯/而見之)且子過矣枉已者未有能直人者
也(謂陳代之言過謬也人當以直矯枉耳己自枉曲何/能正人/章指言脩禮守正非招不往枉道富貴君)
(子不許是以諸侯雖有善/其辭命伯夷亦不屑就也)
景春曰公孫衍張儀豈不誠大丈夫哉一
怒而諸侯懼安居而天下熄(景春孟子時人/爲從橫之術者)
(公孫衍魏人也號爲犀首常佩五國相印爲從長秦王/之孫故曰公孫張儀合從者也一怒則􁀌諸侯使彊陵)
(弱故言懼也安居不用/辭說則天下兵革熄也)孟子曰是焉得爲大丈
夫乎子未學禮乎丈夫之冠也父命之女
子之嫁也母命之往送之門戒之曰往之
女家必敬必戒無違夫子以順爲正者妾
婦之道也(孟子以禮言之男子之道當以義匡君/女子則當婉順從人耳男子之冠則命)
(曰就爾成德今此二子從君順指行權/合從無輔弼之義安得爲大丈夫也)居天下之廣
居立天下之正位行天下之大道得志與
民由之不得志獨行其道富貴不能淫貧
賤不能移威武不能屈此之謂大丈夫(廣/居)
(謂天下也正位謂男子純乾正陽之位也大道仁義之/道也得志行正與民共之不得志隱居獨善其身守道)
(不回也淫亂其心也移易其行也屈挫其志也三者不/惑乃可謂大丈夫/章指言以道匡君非禮不運稱大)
(丈夫阿意用謀善戰務勝事雖有/剛心歸柔順故云妾婦以況儀衍)
周霄問曰古之君子仕乎(周霄魏人問君/子之道當仕否)孟子
曰仕傳曰孔子三月無君則皇皇如也出
疆必載質(質臣所執以見君者也三月一時也物/變而不佐君化故皇皇如有所求而不)
(得)公明儀曰古之人三月無君則弔(公明/儀賢)
(者也而言古人三月/無君則弔明當仕也)三月無君則弔不以急乎
(周霄怪乃弔於三/月無君何其急也)曰士之失位也猶諸侯之失
國家也禮曰諸侯耕助以供粢盛夫人蠶
繅以爲衣服犧牲不成粢盛不絜衣服不
備不敢以祭惟士無田則亦不祭牲殺器
皿衣服不備不敢以祭則不敢以宴亦不
足弔乎(諸侯耕助者躬耕勸率其民收其藉助以供/粢盛粢稷盛稻也夫人親織蠶繅之事以率)
(女功衣服祭服不成不實肥腯也惟辭也言惟絀禄之/士無圭田者不祭牲必特殺故曰殺皿所以覆器者也)
(不祭則不宴猶喪/人也不亦可弔乎)出疆必載質何也(周霄問出疆/何爲復載質)
曰士之仕也猶農夫之耕也農夫豈爲出
疆舍其耒耜哉(孟子言仕之爲急/若農夫不可不耕)曰晉國亦仕
國也未甞聞仕如此其急仕如此其急也
君子之難仕何也(魏本晉也故周霄曰我晉人也/亦仕而不知其急若此若此君)
(子何爲難仕君子謂/孟子何爲不急仕也)曰丈夫生而願爲之有室
女子生而願爲之有家父母之心人皆有
之不待父母之命媒妁之言鑽穴隙相窺
踰牆相從則父母國人皆賤之(言人不可觸/情從欲須禮)
(而/行)古之人未甞不欲仕也又惡不由其道
不由其道而徃者與鑽穴隙之類也(言古/之人)
(雖欲仕如不由其正道是與鑚穴者何異/章指言君/子務仕思播其道達義行仁待禮而動苟容干禄踰牆)
(之女人之所/賤故弗爲也)
彭更問曰後車數十乗從者數百人以傳
食於諸侯不以泰乎(泰甚也彭更孟子弟子怪/孟子徒衆多而傳食於諸)
(矦之國得無/爲甚奢泰也)孟子曰非其道則一簞食不可
受於人如其道則舜受堯之天下不以爲
泰子以爲泰乎(簞笥也非以其道一笥之食不可/受也子以舜受堯天下爲泰乎)
曰否士無事而食不可也(彭更曰不以舜爲泰/也謂仕無功事而虚)
(食人者/不可也)曰子不通功易事以羨補不足則農
有餘粟女有餘布子如通之則梓匠輪輿
皆得食於子(孟子言凡人當通功易事乃可各以/奉其用梓匠木工也輪人輿人作車)
(者交易則得食於子之所有矣周禮攻/木之工七梓匠輪輿是其四者羨餘也)於此有人焉
入則孝出則悌守先王之道以待後之學
者而不得食於子子何尊梓匠輪輿而輕
爲仁義者哉(入則事親孝出則敬長順也悌順也/守先王之道上德之士可以化俗者)
(若此不得食子之禄/子何尊彼而賤此也)曰梓匠輪輿其志將以求
食也君子之爲道也其志亦將以求食與
(彭更以爲彼志於/食此亦但志食也)曰子何以其志爲哉其有功
於子可食而食之矣且子食志乎食功乎
(孟子言禄以食/功子何食乎)曰食志(彭更以爲/當食志也)曰有人於此
毀瓦畫墁其志將以求食也則子食之乎
(孟子言人但破碎瓦畫地則復墁滅之此無/用之爲也然而其意反欲求食則可食乎)曰否(彭/更)
(曰不/食也)曰然則子非食志也食功也(孟子曰/如是子)
(果食功也/章指言百工食力以禄養賢脩仁尚義/國之所尊移風易俗其功可珍雖食諸侯不爲素䬸)
萬章問曰宋小國也今將行王政齊楚惡
而伐之則如之何(問宋當如/齊楚何也)孟子曰湯居亳
與葛爲鄰葛伯放而不祀湯使人問之曰
何爲不祀曰無以供犧牲也湯使遺之牛
羊葛伯食之又不以祀(葛夏諸侯嬴姓之國/放縱無道不祀先祖)湯
又使人問之曰何爲不祀曰無以供粢盛
也湯使亳衆往爲之耕老弱饋食葛伯率
其民要其有酒食黍稻者奪之不授者殺
之有童子以黍肉餉殺而奪之書曰葛伯
仇餉此之謂也(童子未成人殺之尤無狀書尚書/逸篇也仇怨也言湯所以伐殺葛)
(伯怨其害/此餉也)爲其殺是童子而征之四海之內
皆曰非富天下也爲匹夫匹婦復讎也(四/海)
(之民皆曰湯不貪天下/富也爲一夫報仇也)湯始征自葛載十一征
而無敵於天下東靣而征西夷怨南靣而
征北夷怨曰奚爲後我民之望之若大旱
之望雨也歸市者弗止芸者不變誅其君
弔其民如時雨降民大恱書曰徯我后后
來其無罰(載始也言湯初征從葛始也十一征而/服天下一說言當作再字再十一者湯)
(再出征十一國再十一凡征二十二國也書逸篇也民/曰待我君來我則無罰矣歸市不止不以有軍來征故)
(市者止不行也不/使芸者變休也)有攸不惟臣東征綏厥士女
匪厥玄黃紹我周王見休惟臣附于大邑
周其君子實玄黃于匪以迎其君子其小
人簞食壷漿以迎其小人救民於水火之
中取其殘而巳矣(從有攸以下道周武王伐紂/時也皆尚書逸篇之文攸所)
(也言武王東征安天下士女小人各有所執往無不惟/念執臣子之節匪厥玄黃謂諸侯執玄三纁二之帛願)
(見周王望見休善使我得附就大邑周家也其君子小/人各有所執以迎其類也言武王之師救殷民於水火)
(之中討其/殘賊也)大誓曰我武惟揚侵于之疆則取
于殘殺伐用張于湯有光(大誓古尚書百二/十篇之時大誓也)
(我武王用武之時惟鷹揚也侵于之疆侵紂之疆界則/取于殘賊者以張伐殺之功也民有簞食壷漿之歡比)
(於湯伐桀爲有光寵美武王德優前代也今之尚書大/誓篇後得以充學故不與古大誓同諸傳記引大誓皆)
(古大/誓也)不行王政云爾苟行王政四海之內皆
舉首而望之欲以爲君齊楚雖大何畏焉
(萬章憂宋迫於齊楚不得行政故孟子爲陳殷湯周武/之事以喻之誠能行之天下思以爲君何畏齊楚焉)
(章指言脩德無小暴慢無強是故夏商/之未民思湯武雖欲不王末由也巳)
孟子謂戴不勝曰子欲子之王之善與我
明吿子(不勝/宋臣)有楚大夫於此欲其子之齊語
也則使齊人傅諸使楚人傅諸(孟子假喻/有楚大夫)
(在此欲變其子使學齊言當使齊/人傳之邪使楚人自傳相之邪)曰使齊人傳之
(不勝曰/使齊人)曰一齊人傅之衆楚人咻之雖日撻
而求其齊也不可得矣引而置之莊嶽之
閒數年雖日撻而求其楚亦不可得矣(言/使)
(一齊人傅相楚衆人咻之咻之者嚾也如此雖日撻之/欲使齊言不可得矣言寡不勝衆也莊嶽齊街里名也)
(多人處之數/年而自齊也)子謂薛居州善士也使之居於
王所在於王所者長幼卑尊皆薛居州也
王誰與爲不善(孟子曰不勝常言居州宋之善士/也欲使居於王所如使在王所者)
(小大皆如居州則/王誰與爲不善也)在王所者長幼卑尊皆非薛
居州也王誰與爲善一薛居州獨如宋王
何(如使在王左右者皆非居州之疇王當誰與爲善乎/一薛居州獨如宋王何而能化之也周之末丗列國)
(皆僭號自稱王故曰宋王也/章指言自非聖人在所/變化故諺曰白沙在涅不染自黒蓬生麻中不扶自直)
(言輔之/者衆也)
公孫丑問曰不見諸侯何義(丑怪孟子不肯/毎輒應諸侯之)
(聘不見之於/義謂何也)孟子曰古者不爲臣不見(古者/不爲)
(臣不肯見不義/而富且貴者也)段干木踰垣而辟之泄柳閉門
而不內是皆已甚迫斯可以見矣(孟子言/魏文侯)
(魯繆公有好善之心而此二人/距之大甚迫窄則可以見之)陽貨欲見孔子而
惡無禮大夫有賜於士不得受於其家則
往拜其門(陽貨魯大夫/也孔子士也)陽貨矙孔子之亡也
而饋孔子蒸豚孔子亦矙其亡也而往拜
之當是時陽貨先豈得不見(矙視也陽貨視/孔子亡而饋之)
(者欲使孔子來荅恐其便荅拜使人也孔子矙其亡者/心不欲見陽貨也論語曰饋孔子豚孟子曰蒸豚豚非)
(大牲故用熟饋也是時陽貨/先加禮豈得不往拜見之哉)曾子曰脅肩諂笑病
于夏畦(脅肩竦體也諂笑強笑也病極也言其意/苦勞極甚於仲夏之月治畦灌園之勤也)子
路曰未同而言觀其色赧赧然非由之所
知也(未同志未合也不可與言而與之言謂之失言/也觀其色赧報然靣赤心不正貌也由子路名)
(子路剛直故曰/非由所知也)由是觀之則君子之所養可
知巳矣(孟子言由是觀君子子路之言以觀君子之/所養志可知矣謂君子養正氣不以入邪也)
(章指言道異不謀迫斯強之段泄巳甚矙亡得/宜正已直行不納於邪赧然不接傷若夏畦也)
戴盈之曰什一去關市之征今兹未能請
輕之以待來年然後巳如何(戴盈之宋大夫/問孟子欲使君)
(去關市征稅復古行什一之賦今年未能/盡去且使輕之待來年然後復古何如)孟子曰今
有人日攘其鄰之雞者或吿之曰是非君
子之道曰請損之月攘一雞以待來年然
後巳如知其非義斯速巳矣何待來年(攘/取)
(也取自來之物也孟子以此爲喻知攘之惡當即止何/可損少月取一雞待來年乃止乎謂盈之之言若此類)
(者也/章指言從善改非坐而待旦知而爲之罪重/於故譬猶攘雞多少同盜變惡自新速然後可也)
公都子曰外人皆稱夫子好辯敢問何也
(公都子孟子弟子也外人他人論議/者也好辯言子好與揚墨之徒辯爭)孟子曰予豈好
辯哉予不得已也(曰我不得巳耳欲救正道/懼爲邪說所亂故辯之也)天下
之生久矣一治一亂當堯之時水逆行氾
濫於中國蛇龍居之民無所定下者爲巢
上者爲營窟(天下之生生民以來也迭有亂治非/一丗水生蛇龍水盛則蛇龍居民之)
(地也民患水避之故無定居埤下者於樹上爲巢猶鳥/之巢也上者髙原之上也鑿岸而營度之以爲窟穴而)
(處/之)書曰洚水警余洚水者洪水也(尚書逸/篇也水)
(逆行洚洞無涯故/曰洚水洪大也)使禹治之禹掘地而注之海
驅龍蛇而放之菹水由地中行江淮河漢
是也險阻旣逺鳥獸之害人者消然後人
得平土而居之(堯使禹治洪水通九州故曰掘地/而注之海也菹澤生草者也今青)
(州謂澤有草者爲菹水流行於地而去也民人下髙/就平土故逺險阻也水去故鳥獸害人者消盡也)堯
舜旣沒聖人之道衰暴君代作壞宫室以
爲汙池民無所安息棄田以爲園囿使民
不得衣食邪說暴行又作園囿汙池沛澤
多而禽獸至(暴亂也亂君更興殘壞民室屋以其/處爲汙池棄五穀之田以爲園囿長)
(逸遊而棄夲業使民不得衣食有飢寒竝至之厄其小/人則放辟邪侈故作邪僞之說爲姦寇之行沛草木之)
(所生也澤水也至衆也田疇不/墾故禽獸衆多謂羿桀之時也)及紂之身天下又
大亂周公相武王誅紂伐奄三年討其君
驅飛廉於海隅而戮之滅國者五十驅虎
豹犀象而逺之天下大恱(奄東方無道國武王/伐紂至於孟津還歸)
(二年復伐前後三年也飛廉紂諛臣驅之海隅而戮之/猶舜放四罪也滅與紂共爲亂政者五十國也奄大國)
(故特伐之尚書多/方曰王來自奄)書曰丕顯哉文王謨丕承哉
武王烈佑啓我後人咸以正無缺(書尚書/逸篇也)
(丕大顯明承纘烈光也言文王大顯明王道武王大纘/承天光烈佑開後人謂成康皆行正道無虧缺也此周)
(公輔相以撥/亂之功也)丗衰道微邪說暴行有作臣弑
其君者有之子弑其父者有之孔子懼作
春秋春秋天子之事也是故孔子曰知我
其惟春秋乎罪我者其惟春秋乎(丗衰道/微周衰)
(之時也孔子懼王道遂滅故作春秋因魯史記設素王/之法謂天子之事也知我者謂我正王綱也罪我者謂)
(時人見彈貶者言孔/子以春秋撥亂也)聖王不作諸侯放恣處士
橫議揚朱墨翟之言盈天下天下之言不
歸揚則歸墨揚氏爲我是無君也墨氏兼
愛是無父也無父無君是禽獸也(言孔子/之後聖)
(人之道不興戰國縱橫布衣處士游說以干諸侯/若揚墨之徒無尊異君父之義而以橫議於丗也)公明
儀曰庖有肥肉廏有肥馬民有飢色野有
餓莩此率禽獸而食人也(公明儀魯賢人言人/君伹崇庖廚養犬馬)
(不恤民是爲率/禽獸而食人也)揚墨之道不息孔子之道不
著是邪說誣民充塞仁義也仁義充塞則
率獸食人人將相食(言仁義塞則邪說行獸食/人則人相食此亂之甚也)
吾爲此懼閑先聖之道距揚墨放淫辭邪
說者不得作(閑習也淫放也孟子言我懼聖人之/道不著爲邪說所乗故習聖人之道)
(以距/之)作於其心害於其事作於其事害於其
政聖人復起不易吾言矣(說與上/篇同)昔者禹
抑洪水而天下平周公兼夷狄驅猛獸而
百姓寧孔子成春秋而亂臣賊子懼(抑治/也周)
(公兼懷夷狄之人驅害人之猛獸/也言亂臣賊子懼春秋之貶責也)詩云戎狄是膺
荊舒是懲則莫我敢承(此詩巳見/上篇說)無父無君
是周公所膺也(是周公所/欲伐擊也)我亦欲正人心息
邪說距詖行放淫辭以承三聖者豈好辯
哉予不得已也(孟子言我亦欲正人心距險詖之/行以奉禹周公孔子也不得巳而)
(與人辯耳/豈好之哉)能言距揚墨者聖人之徒也(孟子/自謂)
(能距揚墨也徒黨也可以繼聖人之道謂名丗者也/章指言夫憂丗撥亂勤以濟之義以匡之是故禹稷駢)
(躓周公仰思仲尼皇皇墨突不/及汙聖賢若是豈得不辯也)
匡章曰陳仲子豈不誠廉士哉居於陵三
日不食耳無聞目無見也井上有李螬食
實者過半矣匍匐往將食之三咽然後耳
有聞目有見(匡章齊人也陳仲子齊一介之土窮/不苟求者是以絕糧而餒也螬蟲也)
(李實有蟲食之過半/言仲子目不能擇也)孟子曰於齊國之士吾必
以仲子爲巨擘焉雖然仲子惡能廉充仲
子之操則蚓而後可者也夫蚓上食槁壤
下飲黃泉(巨擘大指也比於齊國之士吾必以仲/子爲指中大者耳非大器也蚓丘蚓之)
(蟲也充滿其操行似蚓而可行者也蚓食土飲泉極廉/矣然無心無識仲子不知仁義苟守一介亦猶蚓也)
仲子所居之室伯夷之所築與抑亦盜跖
之所築與所食之粟伯夷之所樹與抑亦
盜跖之所樹與是未可知也(孟子問匡章仲/子豈能必使伯)
(夷之徒築室樹粟乃居食之邪抑亦/得盜跖之徒使作也是殆未可知也)曰是何傷哉彼
身織屨妻辟纑以易之也(匡章曰惡人作之/何傷哉彼仲子身)
(自織屨妻緝纑以易食宅耳/緝績其麻曰辟練麻曰纑)曰仲子齊之丗家也
兄戴蓋禄萬鍾以兄之禄爲不義之禄而
不食也以兄之室爲不義之室而不居也
避兄離母處於於陵(孟子言仲子齊之丗卿大/夫之家兄名戴爲齊卿食)
(采於蓋禄萬鍾仲子以爲事非其君行/非其道以居富貴故不義之竄於於陵)他日歸則有
饋其兄生䳘者巳頻顣曰惡用是鶃鶃者
爲哉(他日異日也歸省其母見兄受人之䳘而非之/己仲子也頻顣不恱曰安用是鶃鶃者爲乎鶃)
(鶃䳘鳴/之聲)他日其母殺是䳘也與之食之其兄
自外至曰是鶃鶃之肉也出而哇之以母
則不食以妻則食之以兄之室則弗居以
於陵則居之是尚爲能充其類也乎若仲
子者蚓而後充其操者也(異日母食以䳘不/知是前所頻顣者)
(也兄疾之吿曰是鶃鶃之肉也仲子出門而哇吐之孟/子非其不食於母而食妻所作屨纑易食也不居兄室)
(而居於於陵人所築室也是尚能充人類乎如蚓之性/然後可以充其操也/章指言聖人之道親親尚和志)
(士之操耿介特立可以激濁不可常/法是以孟子喻以丘蚓比諸巨擘也)
孟子卷第六
孟子卷第七　趙氏注
離婁章句上(離婁者古之明目者蓋以爲黃帝時/人也黃帝亡其玄珠使離朱索之離)
(朱即離婁也能視於百步之外見秋亳之末然必須規/矩乃成方貟猶論語述而不作信而好古故以題篇)
孟子曰離婁之明公輸子之巧不以規矩
不能成方貟(公輸子魯班魯之巧人也或以爲魯/昭公之子雖天下至巧亦猶須規矩)
(也)師曠之聦不以六律不能正五音(師曠/晉平)
(公之樂大師也其聽至聦不用六律不能正五音六律/陽律太蔟姑洗㽔賔夷則無射黃鍾也五音宮商角徵)
(羽/也)堯舜之道不以仁政不能平治天下(當/行)
(仁恩之政天/下乃可平也)今有仁心仁聞而民不被其澤
不可法於後丗者不行先王之道也(仁心/性仁)
(也仁聞仁聲逺聞也雖然猶須行先/王之道使百姓被澤乃可爲後法也)故曰徒善不足
以爲政徒法不能以自行(但有善心而不行之/不足以爲政但有善)
(法度而不施之法度/亦不能獨自行也)詩云不愆不忘率由舊章
遵先王之法而過者未之有也(詩大雅嘉樂/之篇愆過也)
(所行不過差矣不可忘者以其循用舊/故文章遵用先王之法度未聞有過也)聖人旣竭目
力焉繼之以規矩準繩以爲方貟平直不
可勝用也(盡己目力續以四者方貟平直可/得而知審故用之不可勝極也)旣竭
耳力焉繼之以六律正五音不可勝用也
(音須律/而正也)旣竭心思焉繼之以不忍人之政而
仁覆天下矣(盡心欲行恩繼以不忍加惡於/人之政則天下被覆衣之仁也)故曰
爲髙必因丘陵爲下必因川澤爲政不因
先王之道可謂智乎(言因自然則用力/少而成功多矣)是以惟
仁者宜在髙位不仁而在髙位是播其惡
於衆也(仁者能由先王之道不仁逆/道則自播揚其惡於衆人也)上無道揆也
下無法守也朝不信道工不信度君子犯
義小人犯刑國之所存者幸也(言君無道術/可以揆度天)
(意臣無法度可以守職奉命朝廷之士不信道德百工/之作不信度量君子觸義之所禁謂學士當行君子之)
(道也小人觸刑愚人罹於密網也此亡/國之政然而國存者僥倖耳非其道也)故曰城郭不
完兵甲不多非國之災也田野不辟貨財
不聚非國之害也上無禮下無學賊民興
喪無日矣(言君不知禮臣不學法度無以相檢制則/賊民興亡在朝夕無復有期日言國無禮)
(義必/亡)詩曰天之方蹶無然泄泄泄泄猶沓
沓也事君無義進退無禮言則非先王之
道者猶沓沓也(詩大雅板之篇天謂王者蹶動也/言天方動女無敢沓沓但爲非義)
(非禮背棄先王之/道而不相匡正也)故曰責難於君謂之恭陳善
閉邪謂之敬吾君不能謂之賊(人臣之道/當進君於)
(善責難爲之事使君勉之謂行堯舜之仁是爲恭臣陳/善法以禁閉君之邪心是爲敬君言吾君不肖不能行)
(善因不諌正此爲賊其君也/章指言雖有巧智猶須/法度國由先王禮義爲要不仁在位播越其惡誣君不)
(諌故謂之賊明上下/相須而道化行也)
孟子曰規矩方貟之至也聖人人倫之至
也(至極也人事之善者莫大取/法於聖人猶方貟須規矩也)欲爲君盡君道欲
爲臣盡臣道二者皆法堯舜而巳矣(堯舜/之爲)
(君臣/道備)不以舜之所以事堯事君不敬其君
者也不以堯之所以治民治民賊其民者
也(言舜之事堯敬之至也/堯之治民愛之盡也)孔子曰道二仁與不仁
而巳矣暴其民甚則身弑國亡不甚則身
危國削名之曰幽厲雖孝子慈孫百丗不
能改也(仁則國安不仁則國危亡甚謂桀紂不甚謂/幽厲厲王流于彘幽王滅於戲可謂身危國)
(削矣名之謂謚之也謚以幽厲以章/其惡百丗傳之孝子慈孫何能改也)詩云殷鑒不逺
在夏后之丗此之謂也(詩大雅蕩之篇也殷之/所鑒視近在夏后之丗)
(耳以前代善惡爲明鏡也欲使周亦鑒於殷之所以亡/也/章指言法則堯舜以爲規矩鑒戒桀紂避逺危殆)
(名謚一定千載/而不可改也)
孟子曰三代之得天下也以仁其失天下
也以不仁國之所以廢興存亡者亦然(三/代)
(夏殷周國謂公侯之國/存亡在仁與不仁也)天子不仁不保四海諸
侯不仁不保社稷卿大夫不仁不保宗廟
士庶人不仁不保四體今惡死亡而樂不
仁是由惡醉而強酒(保安也四體身之四肢彊/酒則必醉也/章指言人)
(所以安莫若爲人惡而弗去患/必及身自上達下其道一焉)
孟子曰愛人不親反其仁治人不治反其
智禮人不荅反其敬行有不得者皆反求
諸已其身正而天下歸之(反其仁己仁獨未/至邪反其智已智)
(獨未足邪反其敬已敬獨未恭邪反求/諸身身己正則天下歸就之服其德也)詩云永言配
命自求多福(此詩巳見上篇其義同/章指言行/有不得於人一求諸身責已之道也)
(改行飭躬/福則至矣)
孟子曰人有恒言皆曰天下國家(恒常也/人之常)
(語也天下謂天子之所主國謂/諸侯之國家謂卿大夫之家也)天下之本在國國
之本在家家之本在身(治天下者不得良諸/侯無以爲本治其國)
(者不得良卿大夫無以爲本治其家者不得良身無以/爲本也/章指言天下國家各依其本本正則立本傾)
(則踣雖曰常言/必須敬愼也)
孟子曰爲政不難不得罪於巨室(巨室大/家也謂)
(賢卿大夫之家人所則效者言不/難者但不使巨室罪之則善也)巨室之所慕一
國慕之一國之所慕天下慕之故沛然德敎
溢乎四海(慕思也賢卿大夫一國思隨其所善惡一/國思其善政則天下思以爲君矣沛然大)
(洽德敎可以滿溢於四海之內/章指言天下傾心思/慕嚮善巨室不罪咸以爲表德之流行可以充四海也)
孟子曰天下有道小德役大德小賢役大
賢天下無道小役大弱役強斯二者天也
順天者存逆天者亡(有道之丗小德小賢樂爲/大德大賢役服於賢德也)
(無道之時小國弱國畏懼而役於大國強國/也此二者天時所遭也當順從之不當逆也)齊景公
曰旣不能令又不受命是絕物也涕出而
女於呉(齊景公齊侯景謚也言諸侯旣不能令吿鄰/國使之進退又不能事大國往受敎命是所)
(以自絕於物物事也大國不與之通朝聘之事也呉/蠻夷也時爲強國故齊侯畏而恥之泣涕而與爲婚)今
也小國師大國而恥受命焉是猶弟子而
恥受命於先師也(今小國以大國爲師學法度/焉而恥受命敎不從其進退)
(譬猶弟子/不從師也)如恥之莫若師文王師文王大國
五年小國七年必爲政於天下矣(文王行/仁政以)
(移殷民之心使皆就之今師效文王大國不過五年小/國七年必得政於天下矣文王時難故百年乃洽今之)
(時易文王由百里起今大國乃踰千里過之十/倍有餘故五年足以爲政小國差之故七年)詩云商
之孫子其麗不億上帝旣命侯于周服侯
服于周天命靡常殷士膚敏祼將于京(詩/大)
(雅文王之篇麗億數也言殷帝之子孫其數雖不伹億/萬人天旣命之惟服於周殷之美士執祼暢之禮將事)
(於京師若微子者膚大敏/達也此天命之無常也)孔子曰仁不可爲衆也
夫國君好仁天下無敵(孔子云行仁者天下之/衆不能當也諸侯有好)
(仁者天下無/敢與之爲敵)今也欲無敵於天下而不以仁
是猶執熱而不以濯也詩云誰能執熱逝
不以濯(詩大雅桑柔之篇誰能持熱而不以水濯其/手喻爲國誰能違仁而無敵也/章指言遭)
(衰逢亂屈服強大據國行仁天下莫敵雖有/億衆無德不親執熱須濯明不可違仁也)
孟子曰不仁者可與言哉安其危而利其
葘樂其所以亡者不仁而可與言則何亡
國敗家之有(言不仁之人以其所以爲危者反以/爲安必以惡見亡而樂行其惡如使)
(其能從諌從善可與言議/則天下何有亡國敗家也)有孺子歌曰滄浪之水
淸兮可以濯我纓滄浪之水濁兮可以濯
我足孔子曰小子聽之淸斯濯纓濁斯濯
足矣自取之也(孺子童子也小子孔子弟子也淸/濯所用尊卑若此自取之喻人善)
(惡見尊賤/乃如此)夫人必自侮然後人侮之家必自
毀然後人毀之國必自伐然後人伐之(人/先)
(自爲可侮慢之行故見侮慢也家先自爲可毀壞/之道故見毀也國先自爲可誅伐之政故見伐也)大甲
曰天作孼猶可違自作孼不可活此之謂
也(已見上篇說同/章指言人之安危皆由於己先自/毀伐人乃攻討甚於天孼敬愼而巳如臨深淵戰戰)
(恐慄/也)
孟子曰桀紂之失天下也失其民也失其
民者失其心也(失其民之心則天下畔之簞/食壷漿以迎武王之師是也)得天
下有道得其民斯得天下矣得其民有道
得其心斯得民矣得其心有道所欲與之
聚之所惡勿施爾也(欲得民心聚其所欲而與/之爾近也勿施行其所惡)
(使民近則民/心可得矣)民之歸仁也猶水之就下獸之
走壙也故爲淵敺魚者獺也爲叢敺爵者
鸇也爲湯武敺民者桀與紂也今天下之
君有好仁者則諸侯皆爲之敺矣雖欲無
王不可得已(民之思明君猶水樂埤下獸樂壙野/敺之則歸其所樂獺獱也鸇土鸇也)
(故云諸侯好爲仁者敺民若此也湯武行/之矣如有則之者雖欲不王不可得也)今之欲王
者猶七年之病求三年之艾也苟爲不畜
終身不得苟不志於仁終身憂辱以陷於
死亡(今之諸侯欲行王道而不積其德如至七年病/而却求三年時艾當畜之乃可得以三年時不)
(畜藏之至七年而欲卒求之何可得乎艾可以爲灸人/病乾乆益善故以爲喻志仁者亦久行之不行之則憂)
(辱以陷死亡/桀紂是也)詩云其何能淑載胥及溺此之
謂也(詩大雅桑柔之篇淑善也載辭也胥相也刺時/君臣何能爲善乎但相與爲沈溺之道也/章)
(指言水性趨下民樂歸仁桀紂之敺使就其君三年/之艾畜而可得一時欲仁猶將沉溺所以明鑒戒也)
孟子曰自暴者不可與有言也自棄者不
可與有爲也言非禮義謂之自暴也吾身
不能居仁由義謂之自棄也(言人尚自暴自/棄何可與有言)
(有/爲)仁人之安宅也義人之正路也曠安宅
而弗居舍正路而不由哀哉(曠空舍縱哀傷/也弗由居是者)
(是可哀傷哉/章指言曠/仁舍義自暴棄之道也)
孟子曰道在邇而求諸逺事在易而求之
難人人親其親長其長而天下平(邇近也/道在近)
(而患人求之逺也事在易而苦人求之難也謂不親其/親不事其長故其事逺而難也/章指言親親敬長近)
(取諸己則/邇而易也)
孟子曰居下位而不獲於上民不可得而
治也獲於上有道不信於友弗獲於上矣
信於友有道事親弗恱弗信於友矣恱親
有道反身不誠不恱於親矣誠身有道不
明乎善不誠其身矣(言人求上之意先從己始/本之於心心不正而得人)
(意者未/之有也)是故誠者天之道也思誠者人之道
也至誠而不動者未之有也不誠未有能
動者也(授人誠善之性者天也故曰天道思行其誠/以奉天者人道也至誠則動金石不誠則鳥)
(獸不可親狎故曰未有能動者也/章指言事上得君/乃可臨民信友恱親本在於身是以曾子三省大雅矜)
(矜以誠/爲貴也)
孟子曰伯夷辟紂居北海之濵聞文王作興
曰盍歸乎來吾聞西伯善養老者(伯夷讓/國遭紂)
(之丗辟之隱遁北海之濵聞文/王起興王道盍歸乎來歸周也)大公辟紂居東海
之濵聞文王作興曰盍歸乎來吾聞西伯
善養老者(太公吕望也亦辟紂丗隱居東海曰聞/西伯養老二人皆老矣往歸文王也)
二老者天下之大老也而歸之是天下之
父歸之也天下之父歸之其子焉往(此二/老猶)
(天下之父也其餘皆天下之子耳子當/隨父二父往矣子將安如言皆將往也)諸侯有行文
王之政者七年之內必爲政於天下矣(今/之)
(諸侯如有能行文王之政者七年之閒必足以爲政矣/天以七紀故七年文王時難故久衰周時易故速也上)
(章言大國五年者大國地廣人衆易以行善故五年足/以治也/章指言養老尊賢國之上務文王勤之二老)
(逺至父來子從天之順道七年爲/政以勉諸侯欲使庶幾於行善也)
孟子曰求也爲季氏宰無能改於其德而
賦粟倍他日孔子曰求非我徒也小子鳴
鼓而攻之可也(求孔子弟子冉求季氏魯卿季康/子宰家臣小子弟子也孔子以冉)
(求不能改季氏使從善爲之多斂賦粟故欲使弟子/鳴鼓以聲其罪而攻伐責讓之曰求非我徒疾之也)由
此觀之君不行仁政而富之皆棄於孔子
者也况於爲之強戰爭地以戰殺人盈野
爭城以戰殺人盈城此所謂率土地而食人
肉罪不容於死(孔子棄富不仁之君者况於爭地/而殺人滿之乎此若率土地使食)
(人肉也言其罪大/死刑不足以容之)故善戰者服上刑連諸侯者
次之辟草萊任土地者次之(孟子言天道重/生戰者殺人故)
(使善戰者服上刑上刑重刑也連諸侯合從者也罪次/善戰者辟草任地不務脩德而富國者罪次合從連橫)
(之人也/章指言聚斂富君棄於孔子冉求行之同聞/鳴鼓以戰殺民土食人肉罪不容死以爲大戮重人命)
(之至/也)
孟子曰存乎人者莫良於眸子眸子不能
奄其惡(眸子目瞳子也存人/存在人之善惡也)胷中正則眸子瞭
焉胷中不正則眸子眊焉(瞭明也眊者蒙/蒙目不明之貌)聽
其言也觀其眸子人焉廋哉(廋匿也聽言察/目言正視端人)
(情可見安可匿哉/章指言目可神候精之所/在存而察之善惡不隠知人之道斯爲審矣)
孟子曰㳟者不侮人儉者不奪人侮奪人
之君惟恐不順焉惡得爲㳟儉(爲㳟敬者/不侮慢人)
(爲廉儉者不奪取人有好侮奪人之君有貪陵/之性恐人不順從其所欲安得爲恭儉之行也)恭儉豈
可以聲音笑貌爲哉(恭儉之人儼然無欲自取/其名豈可以和聲諂笑之)
(貌強爲之哉/章指言人君恭儉率下移風人臣/恭儉明其廉忠侮奪之惡何由干之而錯其心)
淳于髠曰男女授受不親禮與(淳于髡齊人/也問禮男女)
(不相/親授)孟子曰禮也(禮不/親授)曰嫂溺則援之以手
乎(髡曰見嫂溺水則當/以手牽援之否邪)曰嫂溺不援是豺狼也
(孟子曰人見嫂溺不援/出是爲豺狼之心也)男女授受不親禮也嫂溺
援之以手者權也(孟子吿髡曰此權也/權者反經而善也)曰今
天下溺矣夫子之不援何也(髡曰今天下之/道溺矣夫子何)
(不援/之)曰天下溺援之以道嫂溺援之以手子
欲手援天下乎(孟子曰當以道援天下而道不得/行子欲使我以手援天下乎/章)
(指言權時之義嫂溺援手君/子大行拯丗以道道之指也)
公孫丑曰君子之不敎子何也(問父子不/親敎何也)孟
子曰勢不行也敎者必以正以正不行繼
之以怒繼之以怒則反夷矣夫子敎我以
正夫子未出於正也則是父子相夷也父
子相夷則惡矣(父親敎子其勢不行敎以正道而/不能行則責怒之夷傷也父子相)
(責怒則傷義矣一說曰父子反自相非若夷狄也子之/心責其父云夫子敎我以正道而夫子之身未必自行)
(正道也執此意則爲/反夷矣故曰惡也)古者易子而敎之父子之
閒不責善責善則離離則不祥莫大焉(易/子)
(而敎不欲自相責以善也父子主恩離則不祥莫大焉/章指言父子至親相責離恩易子而敎相成以仁敎)
(之義/也)
孟子曰事孰爲大事親爲大守孰爲大守
身爲大不失其身而能事其親者吾聞之
矣失其身而能事其親者吾未之聞也(事/親)
(養親也守身使不陷於不義/也失仁義則何能事父母乎)孰不爲事事親事之
本也孰不爲守守身守之本也(先本後末事/守乃立也)
曾子養曾晳必有酒肉將徹必請所與問
有餘必曰有曾晳死曾元養曾子必有酒
肉將徹不請所與問有餘曰亡矣將以復
進也此所謂養口體者也若曾子則可謂
養志也事親若曾子者可也(將徹請所與問/曾晳所欲與子)
(孫所愛者也必曰有恐違親意也故曰養志曾元曰無/欲以復進曾子也不求親意故曰養口體也事親之道)
(當如曾子之法乃爲至孝也/章指言上孝養志下孝/養體曾參事親可謂至矣孟子言之欲令後人則曾子也)
孟子曰人不足與適也政不足閒也惟大
人爲能格君心之非(適過也詩云室人交徧讁/我閒非格正也時皆小人)
(居位不足過責也政敎不足復非訧獨/得大人爲輔臣乃能正君之非法度也)君仁莫不仁
君義莫不義君正莫不正一正君而國定
矣(正君之身一國定矣欲使大人正之/章指言小人/爲政不足閒非賢臣正君使握道機君正國定下不)
(邪侈將/何閒也)
孟子曰有不虞之譽有求全之毀(虞度也/言人之)
(行有不度其將有名譽而得者若尾生本與婦人期於/梁下不度水之卒至遂至沒溺而獲守信之譽求全之)
(毀若陳不瞻將赴君難聞金鼓之聲失氣而死可謂欲/求全其節而反有怯弱之毀者也/章指言不虞獲譽)
(不可爲戒求全受毀未足懲/咎君子正行不由斯二者也)
孟子曰人之易其言也無責耳矣(人之輕/易其言)
(不得失言之咎責也一說人之輕易不肯諫正君者以/其不在言責之位者也/章指言言出於身駟不及舌)
(不惟其責/則易之矣)
孟子曰人之患在好爲人師(人之所患患於/不知己未有可)
(師而好爲人師者惑也/章指言君子好謀而成臨事/而懼時然後言畏失言也故曰師哉師哉桐子之命不)
(愼則有/患矣)
樂正子從於子敖之齊樂正子見孟子(魯/人)
(樂正克孟子弟子也從於齊之右師子敖子敖使而之/魯樂正子隨之來之齊也孟子在齊樂正子見之也)
孟子曰子亦來見我乎(孟子見其來見/遲故云亦來也)曰先生
何爲出此言也(樂正子曰先生何/爲非克而出此言)曰子來幾日
矣(孟子問子/來幾曰乎)曰昔者(克曰昔者來至昔者/往也謂數日之閒也)曰昔者
則我出此言也不亦宜乎(孟子曰昔者來至而/今乃來我出此言亦)
(其宜也孟子重愛樂正子/欲亟見之思深望重也)曰舍館未定(克曰所止舍/館未定故不)
(即來也/館客舍)曰子聞之也舍館定然後求見長者
乎(孟子曰子聞見長者之禮/當須舍館定乃見之乎)曰克有罪(樂正子謝過/服罪也/章)
(指言尊重道敬賢事長人之大綱樂/正子好善故孟子譏之責賢者備也)
孟子謂樂正子曰子之從於子敖來徒餔
啜也我不意子學古之道而以餔啜也(子/敖)
(齊之貴人右師王驩也學而不行其道徒食飲而巳謂/之餔啜也樂正子本學古聖人之道而今隨從貴人無)
(所匡正故言不意子但餔啜也/章指言學優則仕仕/以行道否則隱逸免置窮處餔啜沈浮君子不與是以)
(孟子咨嗟/樂正子也)
孟子曰不孝有三無後爲大(於禮有不孝者/三事謂阿意曲)
(從陷親不義一不孝也家貧親老不爲禄仕二不孝也/不娶無子絕先祖祀三不孝也三者之中無後爲大)
舜不告而娶爲無後也君子以爲猶告也
(舜懼無後故不告而娶君子知舜告焉不得而娶娶而/告父母禮也舜不以告權也故曰猶告與告同也/章)
(指言量其輕重無後不可是以大舜受堯二女夫三/不孝蔽者所闇至於大聖卓然匪疑所以垂法也)
孟子曰仁之實事親是也義之實從兄是
也智之實知斯二者弗去是也(事皆有實事/親從兄仁義)
(之實也知仁義所用而/不去之則智之實也)禮之實節文斯二者是
也樂之實樂斯二者(禮樂之實節文事親從兄/使不失其節而文其禮敬)
(之容而中/心樂之也)樂則生矣生則惡可已也惡可已
也則不知足之蹈之手之舞之(樂此事親/從兄出於)
(中心則樂生其中矣樂生之至安可巳也豈從自覺足/蹈節手舞曲哉/章指言仁義之本在於孝弟孝弟之)
(至通於神明况於歌舞不能/自知蓋有諸中形於外也)
孟子曰天下大恱而將歸已視天下恱而
歸已猶草芥也惟舜爲然(舜不以天下將歸/己爲樂號泣于天)
不得乎親不可以爲人不順乎親不可以
爲子舜盡事親之道而瞽瞍厎豫瞽瞍厎
豫而天下化瞽瞍厎豫而天下之爲父子
者定此之謂大孝(舜以不順親意爲非人子厎/致也豫樂也瞽瞍頑父也盡)
(其孝道而頑父致樂使天下化之爲父子之道者定也/章指言以天下之貴富爲不若得意於親故能懐協頑)
(嚚厎豫而欣天下化之父子加親故/稱盛德者必百丗祀無與比崇也)
孟子卷第七
孟子卷第八　趙氏注
離婁章句下
孟子曰舜生於諸馮遷於負夏卒於鳴條
東夷之人也(生始卒終記終始也諸馮負夏鳴條/皆地名負負海也在東方夷服之地)
(故曰東夷/之人也)文王生於岐周卒於畢郢西夷之
人也(岐周畢郢地名也岐山下周之舊邑近畎夷畎/夷在西故曰西夷之人也書曰大子發上祭于)
(畢下至于盟津畢文/王墓近於酆鎬也)地之相去也千有餘里丗
之相後也千有餘歲得志行乎中國若合
符節先聖後聖其揆一也(土地相去千有餘里/以外也舜至文王千)
(二百歲得志行政於中國謂王也如合符節節玉節也/周禮有六節揆度也言聖人之度量同也/章指言聖)
(人殊丗而合其道地雖不比由/通一軌故可以爲百王法也)
子産聽鄭國之政以其乗輿濟人於溱洧
(子産鄭卿爲政聽訟也溱洧水名見人/有冬涉者仁心不忍以其乗車渡之也)孟子曰惠而
不知爲政歲十一月徒杠成十二月輿梁
成民未病涉也(以爲子産有惠民之用而不知爲/政當以時脩橋梁民何由病苦涉)
(水乎周十一月夏九月可以成步渡之/功周十二月夏十月可以成輿梁也)君子平其政
行辟人可也焉得人人而濟之故爲政者
每人而恱之日亦不足矣(君子爲國家平治政/事刑法使無違失其)
(道辟除人使卑辟尊可爲也安得人人濟渡於水乎毎/人輒欲自加恩以恱其意則日力不足以足之也/章)
(指言重民之道平政爲首人君由天天/不家撫是故子産渡人孟子不取也)
孟子吿齊宣王曰君之視臣如手足則臣
視君如腹心君之視臣如犬馬則臣視君
如國人君之視臣如土芥則臣視君如寇
讎(芥草芥也臣縁君恩以爲/差等其心所執若是也)王曰禮爲舊君有
極之於其所往去之日遂收其田里此之
謂寇讎寇讎何服之有(搏執其族親也極者惡/而困之也遇臣若寇讎)
(何服之有乎/章指言君臣之道以義爲表以恩爲裏/表裏相應猶若影響舊君之服蓋有所興諷諭宣王勸)
(以仁/也)
孟子曰無罪而殺士則大夫可以去無罪
而戮民則士可以徙(惡傷其類視其下等懼次/及也語曰鳶鵲蒙害仁鳥)
(曾逝此之謂也/章指言君子見幾而/作故趙殺鳴犢孔子臨河而不濟也)
孟子曰君仁莫不仁君義莫不義(君者一/國所瞻)
(仰以爲法故必從之/章指言君以/仁義率衆孰不順焉上爲下效也)
孟子曰非禮之禮非義之義大人弗爲(若/禮)
(而非禮陣質娶婦而長拜之也若義而非義藉交報仇/是也此皆大人所不爲也/章指言禮義人之所以折)
(中履其正者乃可爲中/是以大人不行疑禮)
孟子曰中也養不中才也養不才故人樂
有賢父兄也(中者履中和之氣所生謂之賢扌者/謂人之有俊扌者有此賢者當以養)
(育教誨不能進之以善故/樂父兄之賢以養已也)如中也棄不中才也棄
不才則賢不肖之相去其閒不能以寸(如/使)
(賢者棄愚不養其所當養則賢亦近愚矣如此賢不肖/相覺何能分寸明不可不相訓導也/章指言父兄巳)
(賢子弟旣頑教而/不改乃歸自然)
孟子曰人有不爲也而後可以有爲(人不/為苟)
(得乃能有讓千乗之志/章指言貴廉/賤恥乃有不爲不爲非義義乃可申)
孟子曰言人之不善當如後患何(人之有/惡惡人)
(言之言之當如後有患難及已乎/章指言好/言人惡殆非君子故曰不忮不求何用不臧)
孟子曰仲尼不爲已甚㸔(仲尼彈邪以正正/斯可矣不欲其已)
(甚泰過也/章指言論曰疾之巳/甚亂也故孟子譏踰牆距門者也)
孟子曰大人者言不必信行不必果惟義
所在(果能也大人杖義義有不得必信其言子爲父/隱也有不能得果行其所欲行者若親在不得)
(以其身許友也義或重於信故曰惟義所在/章/指言大人之行行其重者不信不果所求合義也)
孟子曰大人者不失其赤子之心者也(大/人)
(謂君國君視民當如赤子不失其民心之謂也一說曰/赤子嬰兒也少小之心專一未變化人能不失其赤子)
(時心則爲貞正大人也/章指言人之所愛莫過/赤子視民則然民懷之矣大人之行不過是也)
孟子曰養生者不足以當大事惟送死可
以當大事(孝子事親致養未足以爲大事送終如/禮則爲能奉大事也/章指言養生竭)
(力人情所勉哀死送終行之髙者/事不違禮可謂難矣故謂之大事)
孟子曰君子深造之以道欲其自得之也
(造致也言君子學問之法欲深致極竟之以/知道意欲使巳得其原本如性自有之也)自得之
則居之安居之安則資之深資之深則取
之左右逢其原故君子欲其自得之也(居/之)
(安若巳所自有也資取也取之深則得其根也左右取/之在所逢遇皆知其原本也故使君子欲自得之也)
(章指言學必根原如性自得物來能名事/來不惑君子好之朝益暮習道所以臻也)
孟子曰博學而詳說之將以反說約也(博/廣)
(詳悉也廣學悉其微言而說之者將以約說其要意不/盡知則不能要言之也/章指言廣尋道意詳說其事)
(要約至義還反於/樸說之美者也)
孟子曰以善服人者未有能服人者也以
善養人然後能服天下天下不心服而王
者未之有也(以善服人之道治丗謂以威力服人/者也故人不心服以善養人養之以)
(仁恩然後心服矣文王治岐是也天下不心服何由而/王也/章指言五伯服人三王服心其服一也功則不)
(同上論堯舜/其是違乎)
孟子曰言無實不祥不祥之實蔽賢者當
之(凡言皆有實孝子之實養親是也善之實仁義是也/祥善當直也不善之實何等也蔽賢之人直於不善)
(之實也/章指言進賢受上賞/蔽賢蒙顯戮故謂之不祥也)
徐子曰仲尼亟稱於水曰水哉水哉何取
於水也(徐子徐辟也問仲尼/何取於水而稱之也)孟子曰原泉混混
不舍晝夜盈科而後進放乎四海有本者
如是是之取爾(言水不舍晝夜而進盈滿科坎放/至也至於四海者有原本也以況)
(於事有本者皆/如是是之取也)苟爲無本七八月之閒雨集
溝澮皆盈其涸也可立而待也(苟誠也誠令/無本若周七)
(八月夏五六月天之大雨潦水卒集大溝小/澮皆滿然其涸乾可立待者無本之故也)故聲聞
過情君子恥之(人無本行暴得善聲令聞過其/情若潦水不能久也故君子恥)
(之/章指言有本不竭無本則涸虚聲過實/君子恥諸是以仲尼在川上曰逝者如斯)
孟子曰人之所以異於禽獸者幾希庶民
去之君子存之(幾希無幾也知義與不知義之/閒耳衆民去義君子存義也)舜
明於庶物察於人倫由仁義行非行仁義
也(倫序察識也舜明庶物之情識人事之序仁義生於/內由其中而行非彊力行仁義也故道性善言必稱)
(堯舜/章指言人與禽獸俱含天氣就利辟害其閒不/希衆人皆然君子則否聖人超絕識仁義之生於己也)
孟子曰禹惡旨酒而好善言(旨酒美酒也儀/狄作酒禹飲而)
(甘之遂䟽儀狄而絕/旨酒書曰禹拜讜言)湯執中立賢無方(執中正/之道惟)
(賢速立之不問其從何/方來舉伊尹以爲相也)文王視民如傷望道而
未之見(視民如傷者雍容不動擾也望道而未至殷/録未盡尚有賢臣道未得至故望而不致誅)
(於紂/也)武王不泄邇不忘逺(泄狎邇近也不泄/狎近賢不遺忘逺)
(善近謂朝臣/逺謂諸侯也)周公思兼三王以施四事其有
不合者仰而思之夜以繼日幸而得之坐
以待旦(三王三代之王也四事禹湯文武所行事也/不合已行有不合丗仰而思之參諸天也坐)
(而待旦言欲急施之也/章指言周公能思三王/之道以輔成王大平之隆禮樂之備蓋由此也)
孟子曰王者之迹熄而詩亡詩亡然後春
秋作(王者謂聖王也大平道衰王迹止熄頌/聲不作故詩亡春秋撥亂作於衰丗也)晉之乗
楚之檮杌魯之春秋一也其事則齊桓晉
文其文則史孔子曰其義則丘竊取之矣
(此三大國史記之名異乗者興於田賦乗馬之事因以/爲名檮杌者嚚凶之類興於記惡之戒因以爲名春秋)
(以二始舉四時記萬事之名其事則五伯所理也桓文/五伯之盛者故舉之其文史記之文也孔子自謂竊取)
(之以爲素王也孔子人臣不受君命私作之故言竊亦/聖人之謙辭/章指言詩可以言頌詠大平時無所詠)
(春秋乃興假史記之文/孔子正之以匡邪也)
孟子曰君子之澤五丗而斬小人之澤五
丗而斬(澤者滋潤之澤大德大凶流及後丗自髙/祖至玄孫善惡之氣乃斷故曰五丗而斬)予
未得爲孔子徒也予私淑諸人也(予我也/我未得)
(爲孔子門徒也淑善也我私善之於賢人耳恨不得學/於大聖也/章指言五丗一體上下通流君子小人斬)
(各有時企以髙山跌以陷汙/是以孟子恨不及乎仲尼也)
孟子曰可以取可以無取取傷廉可以與
可以無與與傷惠可以死可以無死死傷
勇(三者皆謂事可出入不至違義但傷此名亦不䧟/於惡也/章指言廉惠勇人之髙行也喪此三名)
(列士病諸故設斯/科以進能者也)
逢蒙學射於羿盡羿之道思天下惟羿爲
愈已於是殺羿(羿有窮后羿逢蒙羿之家衆也春/秋傳曰羿將歸自田家衆殺之)
孟子曰是亦羿有罪焉(罪羿不擇人也/故以下事喻之)公明儀
曰宜若無罪焉曰薄乎云爾惡得無罪鄭
人使子濯孺子侵衞衞使庾公之斯追之
子濯孺子曰今日我疾作不可以執弓吾
死矣夫(孺子鄭大夫庾公/衞大夫疾作瘧疾)問其僕曰追我者誰
也其僕曰庾公之斯也曰吾生矣(僕御也/孺子曰)
(吾必/生矣)其僕曰庾公之斯衞之善射者也夫
子曰吾生何謂也曰庾公之斯學射於尹
公之他尹公之他學射於我夫尹公之他
端人也其取友必端矣(端人用心不邪僻知我/是其道本所出必不害)
(我/也)庾公之斯至曰夫子何爲不執弓曰今
日我疾作不可以執弓曰小人學射於尹
公之他尹公之他學射於夫子我不忍以
夫子之道反害夫子雖然今日之事君事
也我不敢廢抽矢叩輪去其金發乗矢而
後反(庾公之斯至竟如孺子之所言而曰我不敢廢/君事故叩輪去鏃使不害人乃以射孺子禮射)
(四發而去乗四也詩云四矢反兮孟子言是以明羿之/罪假使如子濯孺子之得尹公之他而敎之何由有逢)
(蒙之禍/章指言求交取友必得其人得善以全/養凶獲患是故子濯濟難夷羿以殘可以鑒也)
孟子曰西子蒙不絜則人皆掩鼻而過之(西/子)
(古之好女西施也蒙不絜以不絜汙巾帽而蒙其頭/也靣雖好以蒙不絜人過之者皆掩鼻懼聞其臭也)雖
有惡人齋戒沐浴則可以祀上帝(惡人醜/類者也)
(靣雖醜而齋戒沭浴自治絜淨可以侍上帝之祀言人/當自治以仁義乃爲善也/章指言貌好行惡西子冒)
(臭醜人絜服供事上帝/明當脩飾惟義爲常也)
孟子曰天下之言性也則故而巳矣故者
以利爲本(言天下萬物之情性當順其故則利之也/改戾其性則失其利矣若以𣏌柳爲桮棬)
(非杞柳/之性也)所惡於智者爲其鑿也(惡人欲用智而/妄穿鑿不順物)
如智者若禹之行水也則無惡於智矣禹
之行水也行其所無事也(禹之用智決江䟽/河因水之性因地)
(之宜引之就下行/其空虚無事之處)如智者亦行其所無事則智
亦大矣(如用智者不妄改作作事循理若/禹行水於無事之處則爲大智也)天之髙
也星辰之逺也苟求其故千歲之日至可
坐而致也(天雖髙星辰雖逺誠能推求其故常之行/千歲日至之日可坐知也星辰日月之會)
(致至也知其日至在何日也/章指言能脩性守/故天道可知妄智改常必與道乖性命之旨也)
公行子有子之喪右師往弔入門有進而
與右師言者有就右師之位而與右師言
者(公行子齊大夫也右師齊貴臣王驩字子敖公行之/喪齊卿大夫以君命會各有位次故下云朝廷也與)
(言者皆諂/於貴人也)孟子不與右師言右師不恱曰諸
君子皆與驩言孟子獨不與驩言是簡驩
也(右師謂孟子簡其無德/故不與言是以不恱也)孟子聞之曰禮朝廷
不歷位而相與言不踰階而相揖也我欲
行禮子敖以我爲簡不亦異乎(孟子聞子敖/之言曰我欲)
(行禮故不歷位而言反以我爲簡異也云以禮者心惡/子敖而外順其辭也/章指言循禮而動不合時人阿)
(意事貴脅肩所尊俗之情也/是以萬物皆流而金石獨止)
孟子曰君子所以異於人者以其存心也
君子以仁存心以禮存心仁者愛人有禮
者敬人愛人者人恒愛之敬人者人恒敬
之(存在也君子之在心者仁與禮也/愛敬施行於人人必反之已也)有人於此其待
我以橫逆則君子必自反也我必不仁也
必無禮也此物奚宜至哉(橫逆者以暴虐之/道來加我也君子)
(反自思省謂已仁禮不至也物事/也推此人何爲以此事來加我)其自反而仁矣
自反而有禮矣其撗逆由是也君子必自
反也我必不忠(君子自謂/我必不忠)自反而忠矣其撗
逆由是也君子曰此亦妄人也巳矣如此
則與禽獸奚擇哉於禽獸又何難焉(妄人/妄作)
(之人無知者與禽獸何擇異/也無異於禽獸又何足難也)是故君子有終身之
憂無一朝之患也乃若所憂則有之舜人
也我亦人也舜爲法於天下可傳於後丗
我由未免爲郷人也是則可憂也(君子之/憂憂不)
(如堯/舜也)憂之如何如舜而巳矣(憂之當如之何/乎如舜而後可)
(故終身/憂也)若夫君子所患則亡矣非仁無爲也
非禮無行也如有一朝之患則君子不患
矣(君子之行本自不致意常行仁行禮如有一朝橫來/之患非巳愆也故君子歸天不以爲患也/章指言)
(君子責已小人不改比之禽獸不足難矣/蹈仁行禮不患其患惟不若舜可以憂也)
禹稷當平丗三過其門而不入孔子賢之
顔子當亂丗居於陋巷一簞食一瓢飲人
不堪其憂顔子不改其樂孔子賢之孟子
曰禹稷顔回同道(當平丗三過其門者身爲公/卿憂民急也當亂丗安陋巷)
(者不用於丗窮而樂道也孟子以爲憂民之/道同用與不用之宜若是也故孔子俱賢之)禹思天
下有溺者由已溺之稷思天下有飢者由
已飢之也是以如是其急也禹稷顔子易
地則皆然(禹稷急民之難若是顔子與之易/地其心亦然不在其位勞佚異矣)今有
同室之人鬪者救之雖被髮纓冠而救之
可也郷鄰有鬪者被髮纓冠而往救之則
惑也雖閉戸可也(纓冠者以冠纓貫頭也郷鄰同/郷也同室相救是其理也喻禹)
(稷走赴郷人非其事顔子所以闔戸而髙枕也/章指/言上賢之士得聖一槩顔子之心有同禹稷時行則行)
(時止則止失/其節則惑矣)
公都子曰匡章通國皆稱不孝焉夫子與
之遊又從而禮貌之敢問何也(匡章齊人/也一國皆)
(稱不孝問孟子何爲與之遊/又禮之以顔色喜恱之貌也)孟子曰丗俗所謂不
孝者五惰其四支不顧父母之養一不孝
也博弈好飲酒不顧父母之養二不孝也
好貨財私妻子不顧父母之養三不孝也
從耳目之欲以爲父母戮四不孝也好勇
鬪很以危父母五不孝也章子有一於是
乎(惰解不作極耳目之欲以陷罪戮及父母凡此五/者人所謂不孝之行章子豈有一事於是五不孝)
(中/也)夫章子子父責善而不相遇也責善朋
友之道也父子責善賊恩之大者(遇得也/章子子)
(父親敎相責以善不能相得父逐之也朋友切/磋乃當責善耳父子相責以善賊恩之大也)夫章
子豈不欲有夫妻子母之屬哉爲得罪於
父不得近出妻屏子終身不養焉(夫章子/豈不欲)
(身有夫妻之配子有母子之屬哉但以身得罪於父不/得近父故出去其妻屏逺其子終身不爲妻子所養也)
其設心以爲不若是是則罪之大者是則
章子巳矣(章子張設其心執持此屛出妻子之意以/爲人得罪於父而不若是以自責罰是則)
(罪益大矣是章子之行巳矣何爲不可與言/章指言/匡章得罪出妻屛子上不得養下以責已衆曰不孝其)
(實則否是以孟/子禮貌之也)
曾子居武城有越寇或曰寇至盍去諸(盍/何)
(不也曾子居武城有越寇將/來人曰寇方至何不去之)曰無寓人於我室毀
傷其薪木寇退則曰脩我牆屋我將反(寓/寄)
(也曾子欲去戒其守人曰無寄人於我室恐其傷我/薪草樹木也寇退則曰治牆屋之壤者我將來反)寇
退曾子反左右曰待先生如此其忠且敬
也寇至則先去以爲民望寇退則反殆於
不可(左右相與非議曾子者言武城邑大夫敬曾子/武城人爲曾子忠謀勸使避寇君臣忠敬如此)
(而先生寇至則先去使百姓瞻望而效之寇退安/寧則復來還殆不可如是怪曾子何以行之也)沈猶
行曰是非汝所知也昔沈猶有負芻之禍
從先生者七十人未有與焉(沈猶行曾子弟/子也行謂左右)
(之人曰先生之行非汝所能知也先生曾子也往者先/生甞從門徒七十人舍吾沈猶氏時有作亂者曰負芻)
(來攻沈猶氏先生率弟子去之/不與其難言師賔不與臣同)子思居於衞有齊
寇或曰寇至盍去諸子思曰如伋去君誰
與守(伋子思名也子思/欲助衞君赴難)孟子曰曾子子思同道
曾子師也父兄也子思臣也微也曾子子
思易地則皆然(孟子以爲二人同道曾子爲武城/人作師則其父兄故去留無毀子)
(思微少也又爲臣委質爲臣當死難故不去也子思與/曾子易處同然/章指言臣當營君師有餘裕二人處)
(義非殊者也是故孟/子紀之謂得其同)
儲子曰王使人瞯夫子果有以異於人乎
(儲子齊人也瞯視也果能也謂孟子曰王言賢者身/貌必當有異故使人視夫子能有異於衆人之容乎)孟
子曰何以異於人哉堯舜與人同耳(人生/同受)
(法於天地之形我當何以異於人哉且堯舜之貌與凡/同耳其所以異乃以仁義之道在於內也/章指言人)
(以道殊賢愚體别頭貟足方善惡/如一儲子之言齊王之不達也)
齊人有一妻一妾而處室者其良人出則
必饜酒肉而後反其妻問所與飲食者則
盡富貴也(良人夫也盡富貴者/夫詐言其姓名也)其妻吿其妾
曰良人出則必饜酒肉而後反問其與飲
食者盡富貴也而未甞有顯者來吾將瞯
良人之所之(妻疑其詐故/欲視其所之)蚤起施從良人之
所之徧國中無與立談者卒之東郭墦閒
之祭者乞其餘不足又顧而之他此其爲
饜足之道也(施者邪施而行不欲使良人覺也墦/閒郭外冢閒也乞其祭者所餘酒肉)
(也)其妻歸吿其妾曰良人者所仰望而終
身也今若此與其妾訕其良人而相泣於
中庭(妻妾於中庭悲傷其良/人相對涕泣而謗毀之)而良人未之知也
施施從外來驕其妻妾(施施猶扁扁喜恱之貌/以爲妻妾不知如故驕)
(之/也)由君子觀之則人之所以求富貴利達
者其妻妾不羞也而不相泣者幾希矣(由/用)
(也用君子之道觀今求富貴者皆以枉曲之道昏夜乞/哀而求之以驕人於白日由此良人爲妻妾所羞爲所)
(泣傷也幾希者言今苟求富貴妻妾雖不羞泣者與此/良人妻妾何異也/章指言小人苟得謂不見知君子)
(觀之與正道乖妻妾猶羞況/於國人著以爲戒恥之甚焉)
孟子卷第八
孟子卷第九　趙氏注
萬章章句上(萬章者萬姓章名孟子弟子也萬章/問舜孝猶論語顔淵問仁因以題篇)
萬章問曰舜往于田號泣于旻天何爲其
號泣也(問舜往至于田何爲號/泣也謂耕於歷山之時)孟子曰怨慕也
(言舜自怨遭父母見/惡之尼而思慕也)萬章曰父母愛之喜而不
忘父母惡之勞而不怨然則舜怨乎(言孝/法當)
(不怨如是/舜何故怨)曰長息問於公明髙曰舜往于田
則吾旣得聞命矣號泣于旻天于父母則
吾不知也公明髙曰是非爾所知也(長息/公明)
(髙弟子公明髙曾子弟子旻天秋也憂隂氣也故/訴于旻天髙非息之問不得其義故曰非爾所知)夫公
明髙以孝子之心爲不若是恝(恝無愁之貌/孟子以萬章)
(之問難自距之故爲言髙息之相對如此夫公明髙以/爲孝子不得意於父母自當怨悲豈可恝恝然無憂哉)
(因爲萬章/具陳其意)我竭力耕田共爲子職而巳矣父
母之不我愛於我何哉(我共人子之事而父母/不我愛於我之身獨有)
(何罪哉自求責/於已而悲感焉)帝使其子九男二女百官牛
羊倉廩備以事舜於畎畝之中(帝堯也堯使/九子事舜以)
(爲師以二女妻舜百官致牛羊倉稟致粟米之餼備具/饋禮以奉事舜於畎畝之中由是遂賜舜以倉廩牛羊)
(使得自有之堯典曰釐降二女不見九男孟子時尚書/凡百二十篇逸書有舜典之敘亡失其文孟子諸所言)
(舜事皆堯典及逸書所載獨丹朱以胤嗣之子臣下以/距堯求禪其餘八庶無事故不見於堯典猶晉獻公之)
(子九人五人以事見於春/秋其餘四子亦不復見)天下之士多就之者帝
將胥天下而遷之焉爲不順於父母如窮
人無所歸(天下之善士多就舜而恱之胥須也堯/須天下悉治將遷位而禪之順愛也爲)
(不愛於父母其爲憂愁若/困窮之人無所歸往也)天下之士恱之人之所
欲也(欲貪/也)而不足以解憂好色人之所欲
妻帝之二女而不足以解憂富人之所欲
富有天下而不足以解憂貴人之所欲貴
爲天子而不足以解憂人恱之好色富貴
無足以解憂者惟順於父母可以解憂(言/爲)
(人所恱將見禪爲天子皆不足以解/憂獨見愛於父母爲可以解巳之憂)人少則慕
父母知好色則慕少艾有妻子則慕妻
子仕則慕君不得於君則熱中(慕思慕/也人少)
(年少也艾美好也不得於君失意於/君也熱中心熱恐懼也是乃人之情)大孝終身慕
父母五十而慕者予於大舜見之矣(大孝/之人)
(終身慕父母若老萊子七十而慕衣五綵之衣爲嬰兒/匍匐於父母前也我於大舜見五十而尚慕父母書曰)
(舜生三十徵庸三十在位在位時尚慕故言五十也/章指言夫孝者百行之本無物以先之雖當有天下而)
(不能取恱於其父母莫有可/也孝道明著則六合歸仁矣)
萬章問曰詩云娶妻如之何必吿父母信
斯言也宜莫如舜舜之不吿而娶何也(詩/齊)
(風南山之篇言娶妻之禮必吿父母舜/合信此詩之言何爲違禮不吿而娶也)孟子曰吿則
不得娶男女居室人之大倫也如吿則廢
人之大倫以懟父母是以不吿也(舜父頑/母嚚常)
(欲害舜吿則不聽其娶是廢/人之大倫以怨懟於父母也)萬章曰舜之不吿而
娶則吾旣得聞命矣帝之妻舜而不吿何
也(禮娶須五禮父母亢荅以辭是相/吿也帝謂堯也何不吿舜父母也)曰帝亦知吿
焉則不得妻也(帝堯知舜大孝父母止之舜不/敢違則不得妻之故亦不吿)萬
章曰父母使舜完廩捐階瞽瞍焚廩使浚
井出從而揜之(完治廩倉階梯也使舜登廩屋而/捐去其階焚燒其廩也一說旋階)
(舜即旋從階下瞽瞍不知其巳下故焚廩也使舜浚井/舜入而即出瞽瞍不知其巳出從而蓋其井以爲死矣)
象曰謨蓋都君咸我績(象舜異母弟謨謀蓋覆/也都於也君舜也舜有)
(牛羊倉廩之奉故謂之君咸皆績功也象言謀覆於君/而殺之者皆我之功欲與父母分舜之有取其善者故)
(引其/功也)牛羊父母倉廩父母(欲以牛羊倉/廩與其父母)干戈
朕琴朕弤朕二嫂使治朕棲(干楯戈戟也琴/舜所彈五絃琴)
(也弤彫弓也天子曰彫弓堯禪舜天下故賜之彫/弓也棲牀也二嫂娥皇女英使治牀欲以爲妻也)象往
入舜宮舜在牀琴象曰鬱陶思君爾忸怩
(象見舜生在牀鼓琴愕然反辭曰我鬱陶/思君故來爾辭也忸怩而慙是其情也)舜曰惟兹
臣庶汝其于予治(茲此也象素憎舜不至其宮/也故舜見來而喜曰惟念此)
(臣衆汝故/助我治事)不識舜不知象之將殺已與(萬章/言我)
(不知舜不知象之將殺之與/何爲好言順辭以荅象也)曰奚而不知也象憂
亦憂象喜亦喜(奚何也孟子曰舜何爲不知象惡/已也仁人愛其弟憂喜隨之象方)
(言思君故以/順辭荅之)曰然則舜僞喜者與(僞詐也萬/章言如是)
(則爲舜行至誠而/詐喜以恱人矣)曰否昔者有饋生魚於鄭子
産子産使校人畜之池校人烹之反命曰
始舍之圉圉焉少則洋洋焉攸然而逝子
産曰得其所哉得其所哉(孟子言否云舜不/詐喜也因爲說子)
(産以喻之子産鄭子國之子公孫僑大賢人也校人主/池沼小吏也圉圉魚在水羸劣之貌洋洋舒緩揺尾之)
(貌攸然迅走水趣深處也故曰得/其所哉重言之嘉得魚之志也)校人出曰孰謂
子産智予旣烹而食之曰得其所哉得其
所哉故君子可欺以其方難罔以非其道
彼以愛兄之道來故誠信而喜之奚僞焉
(方類也君子可以事類欺故子産不知校人之食其魚/象以其愛兄之言來向舜是亦其類也故誠信之而喜)
(何爲僞喜也/章指言仁聖所存者大舍/小從大達權之義也不吿而娶守正道也)
萬章問曰象日以殺舜爲事立爲天子則
放之何也(怪舜放/之何故)孟子曰封之也或曰放焉
(舜封象于有􁃦或/有人以爲放之)萬章曰舜流共工于幽州放
驩兜于崇山殺三苗于三危殛鯀于羽山
四罪而天下咸服誅不仁也象至不仁封
之有􁃦有􁃦之人奚罪焉仁人固如是乎
在他人則誅之在弟則封之(舜誅四佞以其/惡也象惡亦甚)
(而封之仁人用心當如是乎罪/在他人當誅之在弟則封之)曰仁人之於弟也
不藏怒焉不宿怨焉親愛之而巳矣親之
欲其貴也愛之欲其富也封之有􁃦富貴
之也身爲天子弟爲匹夫可謂親愛之乎
(孟子言仁人於弟不問善惡親愛之而巳封者欲/使富貴耳身爲天子弟雖不仁豈可使爲匹夫也)敢問
或曰放者何謂也(萬章問/放之意)曰象不得有爲
於其國天子使吏治其國而納其貢稅焉
故謂之放豈得暴彼民哉(象不得施敎於其/國天子使吏代其)
(治而納貢賦與之比諸見放也有/􁃦雖不得賢君象亦不侵其民也)雖然欲常常而
見之故源源而來不及貢以政接于有􁃦
(雖不使象得豫政事舜以兄弟之恩欲常常見之無巳/故源源而來如流水之與源通不及貢者不待朝貢諸)
(侯常禮乃來也其閒歲歲自至京師謂若天/子以政事接見有􁃦之君者實親親之恩也)此之謂
也(此常常巳下皆尚書逸篇之辭孟子以吿萬章言此/乃象之謂也/章指言懇誠于內者則外發於事仁)
(人之心也象爲無道極矣友于/之性忘其悖逆況其仁賢乎)
咸丘蒙問曰語云盛德之士君不得而臣
父不得而子舜南靣而立堯帥諸侯北靣
而朝之瞽瞍亦北靣而朝之舜見瞽瞍其
容有蹙孔子曰於斯時也天下殆哉岌岌
乎不識此語誠然乎哉(咸丘蒙孟子弟子語/者諺語也言盛徳之)
(士君不敢臣父不敢子堯與瞽瞍皆臣事舜其容有蹙/踖不自安也孔子以爲君父爲臣岌岌乎不安貌也故)
(曰殆哉不知/此語實然乎)孟子曰否(言不/然也)此非君子之言
齊東野人之語也(東野東作田野之人所言耳/咸丘蒙齊人也故問齊野人)
(之言書曰平秩東/作謂治農事也)堯老而舜攝也堯典曰二十
有八載放勛乃徂落百姓如喪考妣三年
四海遏密八音(孟子言舜攝行事耳未爲天子也/放勛堯名徂落死也如喪考妣思)
(之如父母也遏止也密無/聲也八音不作哀思甚也)孔子曰天無二日民無
二王舜旣爲天子矣又帥天下諸侯以爲
堯三年喪是二天子矣(日一王一言/不得竝也)咸丘蒙
曰舜之不臣堯則吾旣得聞命矣(不以堯/爲臣也)
詩云普天之下莫非王土率土之濵莫非
王臣而舜旣爲天子矣敢問瞽瞍之非臣
如何(詩小雅北山之篇普徧率循也徧天下循土之/濵無有非王者之臣而曰瞽瞍非臣如何也)
曰是詩也非是之謂也勞於王事而不得
養父母也曰此莫非王事我獨賢勞也(孟/子)
(言此詩非舜臣父之謂也詩言皆王臣也何爲獨/使我以賢才而勞苦不得養父母乎是以怨也)故說
詩者不以文害辭不以辭害志以意逆志
是爲得之如以辭而巳矣雲漢之詩曰周
餘黎民靡有孑遺信斯言也是周無遺民
也(文詩之文章所引以興事也辭詩人所歌詠之辭志/詩人志所欲之事意學者之心意也孟子言說詩者)
(當本之不可以文害其辭文不顯乃反顯也不可以辭/害其志辭曰周餘黎民靡有孑遺志在憂旱災民無孑)
(然遺脫不遭旱災者非無民也人情不逺以已之意逆/詩人之志是爲得其實矣王者有所不臣不可謂皆爲)
(王臣謂舜/臣父也)孝子之至莫大乎尊親尊親之至
莫大乎以天下養爲天子父尊之至也以
天下養養之至也(尊之至瞽瞍爲天子父養之/至舜以天下之富奉養其親)
(至極/也)詩曰永言孝思孝思惟則此之謂也
(詩大雅下武之篇周武王所以長言/孝道欲以爲天下法則此舜之謂也)書曰祗載見瞽
瞍夔夔齋慄瞽瞍亦允若是爲父不得而
子也(書尚書逸篇祗敬載事也夔夔齋慄敬愼戰懼/貌舜旣爲天子敬事嚴父戰慄以見瞽瞍瞍亦)
(信知舜之大孝若是爲父不得而子也以是解咸丘蒙/之疑/章指言孝莫大於嚴父而尊之矣行莫過於蒸)
(蒸執子之政也此聖/人之軌道無有加焉)
萬章曰堯以天下與舜有諸(欲知堯實以/天下與舜否)孟
子曰否(堯不/與之)天子不能以天下與人(當與天/意合之)
(非天命者天子不能違天命也堯/曰咨爾舜天之曆數在爾躬是也)然則舜有天下
也孰與之(萬章言誰/與之也)曰天與之(孟子言/天與之)天與之
者諄諄然命之乎(萬章言天有聲/音命與之乎)曰否天不
言以行與事示之而已矣(孟子曰天不言語但/以其人之所行善惡)
(又以其事從/而示天下也)曰以行與事示之者如之何(萬/章)
(欲知示/之之意)曰天子能薦人於天不能使天與之
天下諸侯能薦人於天子不能使天子與
之諸侯大夫能薦人於諸侯不能使諸侯
與之大夫昔者堯薦舜於天而天受之暴
之於民而民受之故曰天不言以行與事
示之而已矣(孟子言下能薦人於上不能令上/必用之舜天人所受故得天下也)曰
敢問薦之於天而天受之暴之於民而民
受之如何(萬章言天人受/之其事云何)曰使之主祭而百
神享之是天受之使之主事而事治百姓
安之是民受之也天與之人與之故曰天
子不能以天下與人(百神享之祭祀得福也百/姓安之民皆謳歌其德也)
舜相堯二十有八載非人之所能爲也天
也(二十八年之久非/人爲也天與之也)堯崩三年之喪畢舜避堯
之子於南河之南天下諸侯朝覲者不之
堯之子而之舜訟獄者不之堯之子而之
舜謳歌者不謳歌堯之子而謳歌舜故曰
天也夫然後之中國踐天子位焉而居堯
之宮逼堯之子是篡也非天與也(南河之/南逺地)
(南夷也故言然後之中國堯子胤子丹朱/訟獄獄不決其罪故訟之謳歌舜德也)大誓曰天
視自我民視天聽自我民聽此之謂也(大/誓)
(尚書篇名自從也言天之視聽從人所欲也/章指言/德合於天則天爵歸之行歸於仁則天下與之天命不)
(常此之/謂也)
萬章問曰人有言至於禹而德衰不傳於
賢而傳於子有諸(問禹之德衰不傳於賢/而自傳於子有之否)孟子曰
否不然也(否不也不/如人所言)天與賢則與賢天與子
則與子(言隨/天也)昔者舜薦禹於天十有七年舜
崩三年之喪畢禹避舜之子於陽城天下
之民從之若堯崩之後不從堯之子而從
舜也禹薦益於天七年禹崩三年之喪畢
益避禹之子於箕山之隂朝覲訟獄者不
之益而之啓曰吾君之子也謳歌者不謳
歌益而謳歌啓曰吾君之子也丹朱之不
肖舜之子亦不肖舜之相堯禹之相舜也
歷年多施澤於民久啓賢能敬承繼禹之
道益之相禹也歷年少施澤於民未久(舜/薦)
(禹禹薦益同也以啓之賢故天下歸之益又未久故/也陽城箕山之隂皆嵩山下深谷之中以藏處也)舜
禹益相去久逺其子之賢不肖皆天也非
人之所能爲也莫之爲而爲者天也莫之
致而至者命也(莫無也人無所欲爲而横爲之者/天使爲也人無欲致此事而此事)
(自至者是/其命禄也)匹夫而有天下者德必若舜禹而
又有天子薦之者故仲尼不有天下繼丗
以有天下(仲尼無天子之薦故不得有天下繼丗之/君雖無仲尼之德襲父之位非匹夫故得)
(有天/下也)天之所廢必若桀紂者也故益伊尹周
公不有天下(益值啓之賢伊尹值大甲能改過周/公值成王有德不遭桀紂故以匹夫)
(而不有/天下)伊尹相湯以王於天下湯崩大丁未
立外丙二年仲壬四年大甲顚覆湯之典
刑伊尹放之於桐三年大甲悔過自怨自
艾於桐處仁遷義三年以聽伊尹之訓已
也復歸于亳(大丁湯之大子未立而薨外丙立二/年仲壬立四年皆大丁之弟也大甲)
(大丁子也伊尹以其顚覆典刑放之於桐邑處居也遷/徙也居仁徙義自怨其惡行艾治也治而改過以聽伊)
(尹之敎訓已故復得歸/之於亳反天子位也)周公之不有天下猶益
之於夏伊尹之於殷也孔子曰唐虞禪夏
后殷周繼其義一也(周公與益伊尹雖有聖賢/之德不遭者時然孔子言)
(禪繼其義一也章指言義於仁則四海宅心守正不足/則聖位莫繼丹朱商均是也是以聖人孜孜於仁德也)
萬章問曰人有言伊尹以割烹要湯有諸
(人言伊尹負鼎俎/而干湯有之否)孟子曰否不然(否不/是也)伊尹耕
於有莘之野而樂堯舜之道焉非其義也
非其道也禄之以天下弗顧也繫馬千駟
弗視也非其義也非其道也一介不以與
人一介不以取諸人(有莘國名伊尹初隱之時/耕於有莘之國樂仁義之)
(道非仁義之道者雖以天下之禄加之不一顧而覦也/千駟四千匹也雖多不一眄視也一介草不以與人亦)
(不以取/於人也)湯使人以幣聘之囂囂然曰我何以
湯之聘幣爲哉我豈若處畎畝之中由是
以樂堯舜之道哉(湯聞其賢以玄纁之幣帛徃/聘之囂囂自得之志無欲之)
(貌也曰豈若居畎畝之中而/無憂哉樂我堯舜仁義之道)湯三使往聘之旣而
幡然改曰與我處畎畝之中由是以樂堯
舜之道吾豈若使是君爲堯舜之君哉吾
豈若使是民爲堯舜之民哉吾豈若於吾
身親見之哉(幡反也三聘旣至而後幡然改本之/計欲就湯聘以行其道使君爲堯舜)
(之君使民爲/堯舜之民)天之生此民也使先知覺後知
使先覺覺後覺也予天民之先覺者也予
將以斯道覺斯民也非予覺之而誰也(覺/悟)
(也天欲使先知之人悟後知之人我先悟覺者也我欲/以此仁義之道覺悟此未知之民非我悟之將誰敎乎)
思天下之民匹夫匹婦有不被堯舜之澤
者若已推而內之溝中其自任以天下之
重如此故就湯而說之以伐夏救民(伊尹/思念)
(不以仁義之道化民者如己推排內之溝壑中也/自任其重如此故就湯說之伐夏桀救民之厄也)吾未
聞枉己而正人者也況辱己以正天下者
乎(枉己者尚不能以正人況於/辱己之身而有正天下者也)聖人之行不同也
或逺或近或去或不去歸絜其身而已矣
(不同謂所由不同大要當同歸但殊塗耳或逺者處身/逺也或近者仕者近君也或去者不屑就也或不去者)
(云焉能浼我也歸於/身絜不汚已而巳)吾聞其以堯舜之道要湯
未聞以割烹也(我聞伊尹以仁義干湯致湯/爲王不聞以割烹牛羊爲道)伊訓
曰天誅造攻自牧宫朕載自亳(伊訓尚書逸/篇名牧宮桀)
(宫朕我也謂湯也載始也亳殷都也言意欲誅伐桀造/作可攻討之罪者從牧宮桀起自取之也湯曰我始與)
(伊尹謀之於亳遂順天而誅也/章指言賢達之理丗/務也推正以濟時物守巳直行不枉道而取容期於益)
(治而/巳矣)
萬章問曰或謂孔子於衞主癰疽於齊主
侍人瘠環有諸乎(有人以孔子爲然癰疽癰疽/之醫也瘠姓環名侍人也衞)
(君齊君之/所近狎人)孟子曰否不然也好事者爲之也
(否不也不如是也好事/毀人德行者爲之辭也)於衞主顔讎由彌子之
妻與子路之妻兄弟也彌子謂子路曰孔
子主我衞卿可得也子路以吿孔子曰有
命孔子進以禮退以義得之不得曰有命
而主癰疽與侍人瘠環是無義無命也(顔/讎)
(由衞賢大夫孔子以爲主彌子彌子瑕也因子路欲爲/孔子主孔子知彌子幸於靈公不以正道故不納之而)
(歸於命也孔子進以禮退應義必曰有/天命也若主此二人是爲無義無命也)孔子不恱於
魯衞遭宋桓司馬將要而殺之微服而過
宋是時孔子當阨主司城貞子爲陳侯周
臣(孔子以道不合不見恱魯衞之君而去適諸侯遭宋/桓魋之故乃變更微服而過宋司城貞子宋卿也雖)
(非大賢亦無諂惡之罪故謚爲貞子陳侯周陳懐公子/也爲楚所滅故無諡但曰陳侯周是時孔子遭阨難不)
(暇擇大賢臣而主貞子爲陳侯周臣也/於衞齊無阨難何爲主癰疽瘠環也)吾聞觀近臣
以其所爲主觀逺臣以其所主若孔子主
癰疽與侍人瘠環何以爲孔子(近臣當爲逺/方來賢者爲)
(主逺臣自逺而至當主於在朝之臣賢者若孔子主於/卑幸之臣是爲凡人耳何謂孔子得見稱爲聖人/章)
(指言君子大居正以禮進退屈伸達節/不違貞信故孟子辯之正其大義也)
萬章問曰或曰百里奚自鬻於秦養牲者
五羊之皮食牛以要秦繆公信乎(人言百/里奚自)
(賣五羖羊皮爲人養牛以/是而要繆公之相實然不)孟子曰否不然好事者
爲之也(好事毀敗人之德/行者爲之設此言)百里奚虞人也晉人
以垂棘之璧與屈産之乗假道於虞以伐
虢宫之竒諫(垂棘美玉所出地名屈産地良馬所/生乗四馬也皆晉國之所寶宮之竒)
(虞之賢臣諫不欲令/虞公受璧馬假晉道)百里奚不諫知虞公之不
可諫而去之秦年巳七十矣曾不知以食
牛干秦繆公之爲汙也可謂智乎不可諫
而不諫可謂不智乎知虞公之將亡而先
去之不可謂不智也時舉於秦知繆公之
可與有行也而相之可謂不智乎相秦而
顯其君於天下可傳於後丗不賢而能之
乎(百里奚知虞公之不可諫而去之秦年七十而不知/食牛干人君之爲汙是爲不智也欲言其不智下有)
(三智知食牛干秦爲不然也卒相秦顯/其君不賢之人豈能如是言其實賢也)自鬻以成其
君郷黨自好者不爲而謂賢者爲之乎(人/自)
(鬻於汙辱而以傅相成立其君郷黨邑里自喜好名者/尚不肯爲也況賢人肯辱身而爲之乎/章指言君子)
(時行則行時舍則舍故能顯/君明道不爲茍合而違正也)
孟子卷第九
孟子卷第十　趙氏注
萬章章句下
孟子曰伯夷目不視惡色耳不聽惡聲非
其君不事非其民不使治則進亂則退撗
政之所岀撗民之所止不忍居也思與郷
人處如以朝衣朝冠坐於塗炭也當紂之
時居北海之濵以待天下之淸也故聞伯
夷之風者頑夫廉懦夫有立志(孟子反覆嗟/伯夷伊尹柳)
(下惠之德以爲足以配於聖人故數章陳之猶詩人有/所誦述至於數四蓋其留意者也義見上篇矣此復言)
(不視惡色謂行不正而有美色者若夏姫之比也耳不/聽惡聲謂鄭聲也後丗聞其風者頑貪之夫更思廉絜)
(懦弱之人更思/有立義之志也)伊尹曰何事非君何使非民
治亦進亂亦進曰天之生斯民也使先知
覺後知使先覺覺後覺予天民之先覺者
予將以此道覺此民也思天下之民匹夫
匹婦有不與被堯舜之澤者如己推而內
之溝中其自任以天下之重也(說與/上同)柳下
惠不羞汙君不辭小官進不隱賢必以其
道潰佚而不怨阨窮而不閔與郷人處由
由然不忍去也爾爲爾我爲我雖袒裼裸
裎於我側爾焉能浼我哉故聞柳下惠之
風者鄙夫寛薄夫敦(鄙狹者更寛優/薄淺者更深厚)孔子之
去齊接淅而行去魯曰遲遲吾行也去父
母國之道也可以速而速可以久而久可
以處而處可以仕而仕孔子也(淅漬米也不/及炊避惡亟)
(也魯父母之國遲遲不忍去也是其道/也孔子聖人故能量時宜動中權也)孟子曰伯夷
聖之淸者也伊尹聖之任者也柳下惠聖
之和者也孔子聖之時者也孔子之謂集
大成集大成也者金聲而玉振之也金聲
也者始條理也玉振之也者終條理也(伯/夷)
(清伊尹任柳下惠和皆得聖人之道也孔子時行則行/時止則止孔子集先聖之大道以成己之聖德者也故)
(能金聲而玉振之振揚也故如金聲之有殺振揚玉音/始終如一也始條理者金從革可治之使條理終條理)
(者王終其聲而不細/也含五德而不撓也)始條理者智之事也終條
理者聖　之事也(智者智理物/聖人終始同)智譬則巧也
聖譬則力也由射於百步之外也其至爾
力也其中非爾力也(以智譬由人之有技巧也/可學而益之以聖譬由力)
(之有多少自有極限不可強增聖人受天性可庶幾而/不可及也夫射逺而至爾努力也其中的者爾之巧也)
(思改其手用巧意乃能中也/章指言聖人由力力有/常也賢者由巧巧可增也仲尼天髙故不可階他人丘)
(陵丘陵由可踰所謂/小同而大異者也)
北宫錡問曰周室班爵禄也如之何(北宫/錡衞)
(人班列也問周家班/列爵禄等差謂何)孟子曰其詳不可得聞也
諸侯惡其害已也而皆去其籍然而軻也
甞聞其略也(詳悉也不可得備知也諸侯欲恣行/增惡其法度妨害己之所爲故滅去)
(典籍今周禮司禄之官無其職是則諸侯皆去之故使/不復存也軻孟子名略麤也言甞聞其大綱如此矣今)
(考之禮記王/制則合也)天子一位公一位侯一位子男
同一位凡五等也(公謂上公九命及二王後也自/天子以下列尊卑之位凡五等)
君一位卿一位大夫一位上士一位中士
一位下士一位凡六等(諸侯法天子臣名亦有/此六等從君下至於士)
(也)天子之制地方千里公侯皆方百里伯
七十里子男五十里凡四等不能五十里
不達於天子附於諸侯曰附庸(凡此四等/土地之等)
(差也天子封畿千里諸侯方百里象雷震也小/者不能特達於天子因大國以名通曰附庸也)天子
之卿受地視侯大夫受地視伯元士受地
視子男(視比也天子之卿大夫/士所受采地之制也)大國地方百里
君十卿禄卿禄四大夫大夫倍上士上士
倍中士中士倍下士下士與庶人在官者
同禄禄足以代其耕也(公侯之國爲大國卿禄/居於君禄十分之一也)
(上士之禄居大夫禄二分之一也中士下士轉相倍庶/人在官者未命爲士者也其禄比上農夫士不得耕以)
(禄代/耕也)次國地方七十里君十卿禄卿禄三
大夫大夫倍上士上士倍中士中士倍下
士下士與庶人在官者同禄禄足以代其
耕也(伯爲次國大夫禄居/卿禄三分之一也)小國地方五十里君
十卿禄卿禄二大夫大夫倍上士上士倍
中士中士倍下士下士與庶人在官者同
禄禄足以代其耕也(子男爲小國大夫禄/居卿禄二分之一也)耕者
之所獲一夫百畝百畝之糞上農夫食九
人上次食八人中食七人中次食六人下
食五人庶人在官者其禄以是爲差(獲得/也一)
(夫一婦佃田百畝百畝之田加之以糞是爲上農夫其/所得穀足以食九口庶人在官者食禄之等差由農夫)
(有上中下之次亦有此五等若今之斗食佐史除吏也/章指言聖人制禄上下差敘貴有常尊賤有等威諸)
(侯僭越滅籍從私孟子略記/言其大綱以荅北宫子之問)
萬章問曰敢問友(問朋友/之道也)孟子曰不挾長不
挾貴不挾兄弟而友友也者友其德也不
可以有挾也(長年長貴貴勢兄弟兄弟有富貴/者不挾是乃爲友謂相友以德也)孟
獻子百乗之家也有友五人焉樂正裘牧
仲其三人則予忘之矣獻子之與此五人
者友也無獻子之家者也此五人者亦有
獻子之家則不與之友矣(獻子魯卿孟氏也有/百乗之賦樂正裘牧)
(仲其五人者皆賢人無位者也此五人者自有獻子之/家富貴而復有德不肻與獻子友也獻子以其富貴下)
(此五人五人屈/禮而就也)非惟百乗之家爲然也雖小
國之君亦有之費惠公曰吾於子思則師
之矣吾於顔般則友之矣王順長息則事
我者也(小國之君若費惠公者也王順長/息德不能見師友故曰事我者也)非惟小
國之君爲然也雖大國之君亦有之晉平
公於亥唐也入云則入坐云則坐食云則
食雖䟽食菜羹未甞不飽蓋不敢不飽也
然終於此而已矣(大國之君如晉平公者也亥/唐晉賢人也隱居陋巷者平)
(公常往造之亥唐言入平公乃入言坐乃坐言食乃食/也䟽食糲食也不敢不飽敬賢也終於此平公但以此)
(禮下之/而巳)弗與共天位也弗與治天職也弗與
食天禄也士之尊賢者也非王公尊賢也
(位職禄皆天之所以授賢者而平公不與亥唐共之而/但卑身下之是乃匹夫尊賢者之禮耳王公尊賢當與)
(共天/職矣)舜尚見帝帝館甥于貳室亦饗舜迭
爲賔主是天子而友匹夫也(尚上也舜在畎/畝之時堯友禮)
(之舜上見堯堯舍之於貳室貳室副宫也堯亦就饗舜/之所設更迭爲賔主禮謂妻父曰外舅謂我舅者吾謂)
(之甥堯以女妻舜故謂舜甥卒/與之天位是天子之友匹夫也)用下敬上謂之貴
貴用上敬下謂之尊賢貴貴尊賢其義一
也(下敬上臣恭於君也上敬下君禮於臣也皆禮所尚/故云其義一也/章指言匹夫友賢下之以德王公)
(友賢授之以爵大聖/之行千載爲法者也)
萬章曰敢問交際何心也(際接也問交接道/當執何心爲可者)
孟子曰恭也(當執恭/敬爲心)曰郤之郤之爲不恭何
哉(萬章問郤不受尊者/禮謂之不恭何然也)曰尊者賜之曰其所取
之者義乎不義乎而後受之以是爲不恭
故弗郤也(孟子曰今尊者賜己已問其所取此物/寧以義乎得無不義乃後受之以是爲)
(不恭故不當問尊/者不義而郤之也)曰請無以辭郤之以心郤之
曰其取諸民之不義也而以他辭無受不
可乎(萬章曰請無正以不義之辭郤也心/知其不義以他辭讓無受之不可邪)曰其交
也以道其接也以禮斯孔子受之矣(孟子/言其)
(來求交己以道理其接待已有禮/者若斯孔子受之矣言可受也)萬章曰今有禦
人於國門之外者其交以道其餽也以禮
斯可受禦與(禦人以兵禦人而奪之貨如是/而以禮道來接已斯可受乎)曰不
可康誥曰殺越人于貨閔不畏死凡民罔
不譈是不待敎而誅者也殷受夏周受殷
所不辭也於今爲烈如之何其受之(孟子/曰不)
(可受也康誥尚書篇名周公戒成王康叔封越于皆於/也殺於人取於貨閔然不知畏死者譈殺也凡民無不)
(得殺之者也若此之惡不待君之敎命遭人得討之三/代相傳以此法不須辭問也於今爲烈烈明法如之何)
(受其/餽也)曰今之諸侯取之於民也猶禦也茍善
其禮際矣斯君子受之敢問何說也(萬章/曰今)
(諸侯賦稅於民不由其道履畝彊求猶禦人也欲善/其禮以接君子君子欲受之何說也君子謂孟子)曰
子以爲有王者作將比今之諸侯而誅之
乎其敎之不改而後誅之乎夫謂非其有
而取之者盜也充類至義之盡也孔子之仕
於魯也魯人獵較孔子亦獵較獵較猶可而
況受其賜乎(孟子謂萬章曰子以爲後如有聖人/興作將比地盡誅今之諸侯乎將敎)
(之其不改者乃誅之乎言必敎之誅其不改者也殷之/衰亦猶周之末武王不盡誅殷之諸侯滅國五十而巳)
(知後王者亦不盡誅也謂非其有而竊取之者爲盜充/滿至甚也滿其類大過至者伹義盡耳未爲盜也諸侯)
(本當稅民之類者今大盡耳亦不可比於禦孔子隨魯/人之獵較獵較者田獵相較奪禽獸得之以祭時俗所)
(尚以爲吉祥孔子不違而從之所以小同於/丗也獵較尚猶可爲況受其賜而不可也)曰然則
孔子之仕也非事道與(萬章問孔子之仕/非欲事行其道與)曰事
道也(孟子曰孔子所仕/者欲事行其道)事道奚獵較也(萬章/曰孔)
(子欲仕道如/何可獵較也)曰孔子先簿正祭器不以四方
之食供簿正(孟子曰孔子仕於衰丗不可卒暴改/戾故以漸正之先爲簿書以正其宗)
(廟祭祀之器即其舊禮取備於國中不以四方珍食供/其所簿正之器度珍食難常有乏絕則爲不敬故獵較)
(以祭/也)曰奚不去也(萬章曰孔子不得/行道何爲不去)曰爲之
兆也兆足以行矣而不行而後去是以未
甞有所終三年淹也(兆始也孔子每仕常爲之/正本造始欲以次治之而)
(不見用占其事始而退足以行之矣而君不行也然後/則孔子去矣終者竟也孔子未甞得竟事一國也三年)
(淹留而不/去者也)孔子有見行可之仕有際可之仕
有公養之仕於季桓子見行可之仕也於
衞靈公際可之仕也於衞孝公公養之仕
也(行可兾可行道也魯卿季桓子秉國之政孔子仕之/兾可得因之行道也際接也衞靈公接遇孔子以禮)
(故見之也衞孝公以國君養賢者之禮養孔子故宿留/以荅之矣/章指言聖人憂民樂行其道苟善辭命不)
(忍逆距不合則去亦不淹/久蓋仲尼行止之節也)
孟子曰仕非爲貧也而有時乎爲貧娶妻
非爲養也而有時乎爲養(仕本爲行道濟民/也而有以居貧親)
(老而仕者娶妻本爲繼嗣也而/有以親執釜竈不擇妻而娶者)爲貧者辭尊居卑
辭富居貧(爲貧之仕當譲髙/顯之位無求重禄)辭尊居卑辭富
居貧惡乎宜乎抱關擊柝(辭尊貧者安所宜/乎宜居抱關擊柝)
(監門之職也柝門關之木也擊椎之也或/曰柝行夜所擊木也傳曰魯擊柝聞於邾)孔子甞爲
委吏矣曰會計當而已矣甞爲乗田矣曰
牛羊茁壯長而巳矣位卑而言髙罪也立
乎人之本朝而道不行恥也(孔子甞以貧而禄/仕委吏主委積倉)
(庾之吏也不失會計當直其多少而巳乗田苑囿之吏/也主六畜之芻牧者也牛羊茁壯肥好長大而巳茁茁)
(生長貌也詩云彼茁者葭位卑不得髙言䂊朝事故但/稱職而巳立本朝大道當行不行爲巳之恥是以君子)
(禄仕者不處大位/章指言國有道則能者處卿相國/無道則聖人居乗田量時安卑不受言責獨善其身之)
(道/也)
萬章曰士之不託諸侯何也(託寄也謂若寄/公食禄於所託)
(之國/也)孟子曰不敢也諸侯失國而後託於諸
侯禮也士之託於諸侯非禮也(謂士位輕夲/非諸侯敵體)
(故不敢比失國諸/侯得爲寄公也)萬章曰君餽之粟則受之乎
(士窮而無禄君餽/之粟則可受之乎)曰受之(孟子曰/受之也)受之何義也(萬/章)
(曰受粟/何義也)曰君之於氓也固周之(氓民也孟子曰/君之於民固當)
(周其窮乏/況於士乎)曰周之則受賜之則不受何也(萬/章)
(言士窮君周之則受賜之則不受何也周者謂/周急禀貧民之常科也賜者謂禮賜横加也)曰不
敢也(孟子曰士/不敢受賜)曰敢問其不敢何也(萬章問/何爲不)
(敢)曰抱關擊柝者皆有常職以食於上無
常職而賜於上者以爲不恭也(孟子曰有職/事者可食於)
(上禄士不仕自以不任職事/而空受賜爲不恭故不受也)曰君餽之則受之不
識可常繼乎(萬章曰君禮餽賢臣賢臣受之不知/可繼續而常來致之乎將當輒更以)
(君命將/之也)曰繆公之於子思也亟問亟餽鼎肉
子思不恱於卒也摽使者出諸大門之外
北靣稽首再拜而不受曰今而後知君之
犬馬畜伋蓋自是臺無餽也(孟子曰魯繆公/時尊禮子思數)
(問數餽鼎肉子思以君命煩故不恱也於卒者末後復/來時也摽麾也麾使者出大門之外再拜叩頭不受曰)
(今而後知君犬馬畜伋伋子思名也責君之不優以不/煩而伹數與之食物若養犬馬臺賤官主使令者傳曰)
(僕臣臺從是之後臺不持/餽來繆公愠也愠恨也)恱賢不能舉又不能
養也可謂恱賢乎(孟子譏繆公之雖欲有恱賢之/意而不能舉用使行其道又不)
(能優養終竟之豈/可謂能恱賢也)曰敢問國君欲養君子如何
斯可謂養矣(萬章問國君/養賢之法也)曰以君命將之再
拜稽首而受其後廩人繼粟庖人繼肉不
以君命將之子思以爲鼎肉使已僕僕爾
亟拜也非養君子之道也(將者行也孟子曰/始以君命行禮拜)
(受之其後倉廩之吏繼其粟將盡復送厨宰之人日送/其肉不復以君命者欲使賢者不荅以敬所以優之也)
(子思所以非繆公者以爲鼎肉使已數拜故/也僕僕煩猥貌謂其不得養君子之道也)堯之於
舜也使其子九男事之二女女焉百官牛
羊倉廩備以養舜於畎畝之中後舉而加
諸上位故曰王公之尊賢者也(堯之於舜如/是是王公尊)
(賢之道也九男以下已說於上篇上位尊帝位也/章/指言知賢之道舉之爲上養之爲次不舉不養賢惡肯)
(歸是以孟子上陳堯舜之/大法下刺繆公之不弘也)
萬章曰敢問不見諸侯何義也(問諸侯聘/請而夫子)
(不見之於/義何取也)孟子曰在國曰市井之臣在野曰
草莽之臣皆謂庶人庶人不傳質爲臣不
敢見於諸侯禮也(在國謂都邑也民㑹於市故/曰市井之人在野野居之人)
(莽亦草也庶衆也衆庶之人未得爲臣傳執也見/君之質執雉之屬也未爲臣則不敢見之禮他)萬章
曰庶人召之役則往役君欲見之召之則
不往見之何也(庶人召使給役事則往供事/君召之見不肯往見何也)曰往
役義也往見不義也且君之欲見之也何
爲也哉(孟子曰庶人法當給役故往役義也庶人非/臣也不當見君故往見不義也且君何爲欲)
(見之而/召之也)曰爲其多聞也爲其賢也(萬章曰君以/是欲見之也)
曰爲其多聞也則天子不召師而況諸侯
乎爲其賢也則吾未聞欲見賢而召之也
(孟子曰安有召師召/賢之禮而可往見也)繆公亟見於子思曰古千
乗之國以友士何如子思不恱曰古之人
有言曰事之云乎豈曰友之云乎子思之
不恱也豈不曰以位則子君也我臣也何
敢與君友也以德則子事我者也奚可以
與我友千乗之君求與之友而不可得也
而況可召與(魯繆公欲友子思子思不恱而稱曰/古人曰見賢人當事之豈云友之邪)
(孟子云子思所以不恱者豈不謂臣不可友君弟子/不可友師也若子思之意亦不可友況乎可召之)齊
景公田招虞人以旌不至將殺之志士不
忘在溝壑勇士不忘喪其元孔子奚取焉
哉取非招不往也(巳說於/上篇)曰敢問招虞人何
以(萬章問招虞/人當何用也)曰以皮冠庶人以旃士以旂大
夫以旌(孟子曰招禮若是皮冠弁也旃通帛也/因章曰旃旂旌有鈴者旌注旄首者)以大
夫之招招虞人虞人死不敢往以士之招
招庶人庶人豈敢往哉況乎以不賢人之
招招賢人乎(以貴者之招招賤人賤人尚不敢往/況以不賢人之招招賢人乎不賢之)
(招不以/禮也)欲見賢人而不以其道猶欲其入而
閉之門也夫義路也禮門也惟君子能由
是路出入是門也(欲人之入而閉其門何得/而入乎閉門由閉禮也)詩
云周道如厎其直如矢君子所履小人所
視(詩小雅大東之篇厎平矢直視比也周道平直君/子履直道小人比而則之以喻虞人能效君子守)
(死善/道也)萬章曰孔子君命召不俟駕而行然
則孔子非與(俟待也孔子不待駕而應/君命也孔子爲之非與)曰孔子
當仕有官職而以其官召之也(孟子言孔子/所以不待駕)
(者孔子當仕位有當職之事君以其官名召之豈得不/顚倒詩云顚之倒之自公召之不謂賢者無位而君欲)
(召見也/章指言君子之志志於行道不得其禮亦不/苟往於禮之可伊尹三聘而後就湯道之未洽沮溺耦)
(耕接輿佯狂/豈可見也)
孟子謂萬章曰一郷之善士斯友一郷之
善士一國之善士斯友一國之善士天下
之善士斯友天下之善士(郷一郷之善者國國/中之善者天下四海)
(之內也各以大小來/相友自爲疇匹也)以友天下之善士爲未足
又尚論古之人頌其詩讀其書不知其人
可乎是以論其丗也是尚友也(好善者以天/下之善士爲)
(未足極其善道也尚上也乃復上論古之人頌其詩詩/歌頌之故曰頌讀其書猶恐未知古人髙下故論其丗)
(以别之也在三皇之丗爲上在五帝之丗爲次在三王/之丗爲下是爲好上友之人也/章指言好髙慕逺君)
(子之道雖各有倫樂其崇茂是以仲尼/曰無友不如己者髙山仰止景行行止)
齊宣王問卿孟子曰王何卿之問也(王問/何卿)
(也)王曰卿不同乎曰不同有貴戚之卿有
異姓之卿(孟子曰卿不同貴戚之卿謂內外親/族也異姓之卿謂有德命爲三卿也)王曰
請問貴戚之卿(問貴戚之/卿如何)曰君有大過則諫
反覆之而不聽則易位(孟子曰貴戚之卿反覆/諫君君不聽則欲易君)
(之位更立親/戚之貴者)王勃然變乎色(王聞此言愠怒而/驚懼故勃然變色)
曰王勿異也王問臣臣不敢不以正對(孟/子)
(曰王勿怪也王問臣臣/不敢不以其正義對)王色定然後請問異姓
之卿(王意解顔色定復問/異姓之卿如之何)曰君有過則諫反覆
之而不聽則去(孟子言異姓之卿諫君不從三而/待放遂不聽之則去而之他國也)
(章指言國須賢臣必擇忠良親近貴戚或遭殃/禍伊發有莘爲殷興道故云成湯立賢無方也)
孟子卷第十
孟子卷第十一　趙氏注
吿子章句上(吿子者吿姓也子男子之通稱也名/不害兼治儒墨之道者甞學於孟子)
(而不能純徹性命之理論語曰子罕言命謂性/命之難言也以告子能執弟子之問故以題篇)
吿子曰性猶杞柳也義猶桮棬也以人性
爲仁義猶以𣏌柳爲桮棬(告子以爲人性爲/才幹義爲成器猶)
(以𣏌柳之木爲桮棬也𣏌柳柜柳也一曰/𣏌木名也詩云北山有𣏌桮棬桮素也)孟子曰子
能順杞柳之性而以爲桮棬乎將戕賊𣏌
柳而後以爲桮棬也(戕猶殘也春秋傳曰戕舟/發梁子能順完𣏌柳不傷)
(其性而成桮棬乎將以斤斧殘賊/之乃可以爲桮棬乎言必殘賊也)如將戕賊𣏌柳
而以爲桮棬則亦將戕賊人以爲仁義與
(孟子言以人身爲仁義豈可復殘傷其/形體乃成仁義邪明不可比桮棬也)率天下之人
而禍仁義者必子之言夫(以吿子轉性以爲/仁義若轉木以成)
(器必殘賊之故言率人以禍仁義者必子之言夫歎辭/也/章指言養性長義順夫自然殘木爲器變而後成)
(吿子道偏見有不純仁內義外違/人之端孟子拂之不假以言也)
吿子曰性猶湍水也決諸東方則東流決
諸西方則西流人性之無分於善不善也
猶水之無分於東西也(湍者圜也謂湍湍瀠水/也告子以喻人性若是)
(水也善惡隨物而化/無本善不善之性也)孟子曰水信無分於東西
無分於上下乎人性之善也猶水之就下
也人無有不善水無有不下今夫水搏而
躍之可使過顙激而行之可使在山是豈
水之性哉其勢則然也人之可使爲不善
其性亦猶是也(孟子曰水誠無分於東西故決之/而往也水豈無分於上下乎水性)
(但欲下耳人性生而有善猶水欲下也所以知人皆有/善性似水無有不下者也躍跳顙額也人以手跳水可)
(使過顙激之可令上山皆迫於勢耳非水之性也人之/可使爲不善非順其性也亦妄爲利欲之勢所誘迫耳)
(猶是水也言其本性非不善也/章指言人之欲善猶/水好下迫勢激躍失其素眞是以守正性者爲君子隨)
(曲拂者爲/小人也)
吿子曰生之謂性(凡物生同類/者皆同性)孟子曰生之
謂性也猶白之謂白與(猶見白物皆謂之/同白無異性也)曰然
(吿子/曰然)白羽之白也猶白雪之白白雪之白
猶白玉之白與(孟子以爲羽性輕雪性消玉性堅/雖俱白其性不同問吿子子以三)
(白之性/同邪)曰然(吿子曰然誠/以爲同也)然則犬之性猶牛之
性牛之性猶人之性與(孟子言犬之性豈與牛/同所欲牛之性豈與人)
(同所欲乎/章指言物雖有性性各殊異惟人之性與/善俱生赤子入井以發其誠吿子一之知其麤矣孟子)
(精之是/在其中)
吿子曰食色性也仁內也非外也義外也
非內也(人之甘食恱色者人之性也仁由/內出義在外也不從已身岀也)孟子曰
何以謂仁內義外也(孟子怪吿/子是言也)曰彼長而我
長之非有長於我也猶彼白而我白之從
其白於外也故謂之外也(告子言見彼人年/長大故我長敬之)
(長大者非在於我也/猶白色見於外也)曰異於白馬之白也無以
異於白人之白也不識長馬之長也無以
異於長人之長與且謂長者義乎長之者
義乎(孟子曰長異於白白馬白人同謂之白可也不/知敬老馬無異於敬老人邪且謂老者爲有義)
(乎將謂敬老者爲有義乎/敬老者已也何以爲外也)曰吾弟則愛之秦人之
弟則不愛也是以我爲恱者也故謂之內
長楚人之長亦長吾之長是以長爲恱者
也故謂之外也(吿子曰愛從巳則已心恱故謂/之內所恱喜老者在外故曰外)曰
耆秦人之炙無以異於耆吾炙夫物則亦
有然者也然則耆炙亦有外與(孟子曰耆/炙同等情)
(出於中敬楚人之老與敬已之老亦同已情往敬之雖/非已炙同美故曰物則有然者也如耆炙之意豈在外)
(邪言楚秦喻逺也/章指言事雖在外行其事/者皆發於中明仁義由內所以曉吿子之惑也)
孟季子問公都子曰何以謂義內也(季子/亦以)
(爲義/外也)曰行吾敬故謂之內也(公都子曰以敬/在心而行之故)
(言/內)郷人長於伯兄一歲則誰敬(季子曰/敬誰也)曰
敬兄(公都子曰/當敬兄也)酌則誰先(季子曰酌酒/則先酌誰)曰先酌
郷人(公都子曰/當先郷人)所敬在此所長在彼果在外
非由內也(季子曰所敬者兄也所酌者郷人也/如此義果在外不由內也果猶竟也)公都
子不能荅以吿孟子(公都子無以/荅季子之問)孟子曰敬
叔父乎敬弟乎彼將曰敬叔父曰弟爲尸
則誰敬彼將曰敬弟子曰惡在其敬叔父
也彼將曰在位故也子亦曰在位故也庸
敬在兄斯須之敬在郷人(孟子使公都子荅季/子如此言弟以在尸)
(位故敬之郷人在賔位故先酌之耳庸/常也常敬在兄斯須之敬在郷人也)季子聞之曰
敬叔父則敬敬弟則敬果在外非由內也
(隨敬所在而/敬之果在外)公都子曰冬日則飲湯夏日則
飲水然則飲食亦在外也(湯水雖異名其得/寒温者中心也雖)
(隨敬之所在亦中心敬之猶飲食從人所欲豈可復謂/之外也/章指言凡人隨形不本其原賢者達情知所)
(以然季子信之猶若吿/子公都受命然後乃理)
公都子曰吿子曰性無善無不善也(公都/子道)
(吿子以爲人性在/化無本善不善也)或曰性可以爲善可以爲不
善是故文武興則民好善幽厲興則民好
暴(公都子曰或人以爲可敎以善不善亦由吿子之/意也故文武聖化之起民皆喜爲善幽厲虐政之)
(起民皆/好暴亂)或曰有性善有性不善是故以堯爲
君而有象以瞽瞍爲父而有舜以紂爲兄
之子且以爲君而有微子啓王子比干(公/都)
(子曰或人者以爲人各有性善惡不可化移堯爲君象/爲臣不能使之爲善瞽瞍爲父不能化舜爲惡紂爲君)
(又與微子比干有兄弟之親亦不能/使此二子爲不仁是亦各有性也)今曰性善然
則彼皆非與(公都子曰告子之徒其論如此今孟/子曰人性盡善然則彼之所言皆非)
(邪)孟子曰乃若其情則可以爲善矣乃所
謂善也若夫爲不善非才之罪也(若順也/性與情)
(相爲表裏性善勝情情則從之孝經曰此哀戚之情情/從性也能順此情使之善者眞所謂善也若隨人而強)
(作善者非善者之善也若爲不善/者非所受天才之罪物動之故也)惻隱之心人皆
有之羞惡之心人皆有之恭敬之心人皆
有之是非之心人皆有之惻隱之心仁也
羞惡之心義也恭敬之心禮也是非之心
智也仁義禮智非由外鑠我也我固有之
也弗思耳矣故曰求則得之舍則失之或
相倍蓰而無筭者不能盡其才者也(仁義/禮智)
(人皆有其端懷之於內非從外消鑠我也求存之則可/得而用之舍縱之則亡失之矣故人之善惡或相倍蓰)
(或至於無筭者不得相與計多少言其絕逺也所以惡/乃至是者不能自盡其才性也故使有惡人非天獨與)
(此人惡性其有下愚不移者譬/如被疾不成之人所謂童昏也)詩曰天生蒸民有
物有則民之秉夷好是懿德孔子曰爲此
詩者其知道乎故有物必有則民之秉夷
也故好是懿德(詩大雅蒸民之篇言天生衆民有/物則有所法則人法天也民之秉)
(夷夷常也常好美德孔子謂之知道故曰人皆有善也/章指言天之生人皆有善性引而趨之善惡異衢髙)
(下相懸賢愚舛殊尋/其本者乃能一諸)
孟子曰富歲子弟多賴凶歲子弟多暴非
天之降才爾殊也其所以陷溺其心者然
也(富歲豐年也凶歲飢饉也子弟凡人之子弟也賴/善暴惡也非天降下才性與之異也以飢寒之阨)
(陷溺其心使/爲惡者也)今夫麰麥播種而耰之其地同
樹之時又同浡然而生至於日至之時皆
熟矣雖有不同則地有肥磽雨露之養人
事之不齊也(麰麥大麥也詩云詒我來麰言人性/之同如此麰麥其不同者人事雨澤)
(有不足地之有/肥磽耳磽薄也)故凡同類者舉相似也何獨
至於人而疑之聖人與我同類者(聖人亦/人也其)
(相覺者以心知耳蓋體/類與人同故舉相似也)故龍子曰不知足而爲
屨我知其不爲蕢也屨之相似天下之足
同也(龍子古賢者也雖不知足小大作屨者猶不更/作蕢蕢草器也以屨相似天下之足略同故也)
口之於味有同耆也易牙先得我口之所
耆者也如使口之於味也其性與人殊若
犬馬之與我不同類也則天下何耆皆從
易牙之於味也至於味天下期於易牙是
天下之口相似也(人口之所耆者相似故皆以/易牙爲知味言口之同也)
惟耳亦然至於聲天下期於師曠是天下
之耳相似也(耳亦猶口也天下皆以/師曠爲知聲之微妙也)惟目亦然
至於子都天下莫不知其姣也不知子都
之姣者無目者也(目亦猶耳也子都古之姣好/者也詩云不見子都乃見狂)
(且儻無目者乃不知子/都好耳言目之同耳)故曰口之於味也有同
耆焉耳之於聲也有同聽焉目之於色也
有同美焉於心獨無所同然乎(言人之心/性皆同也)心
之所同然者何也謂理也義也聖人先得
我心之所同然耳故理義之恱我心猶芻
豢之恱我口(心所同耆者義理也理者得道之理/聖人先得理義之要耳理義之恱心)
(如芻豢之恱口誰不同也草牲曰芻穀養曰豢/章指/言人稟性俱有好憎耳目口心所恱者同或爲君子或)
(爲小人猶麰麥不齊雨露使然/也孟子言是所以勗而進之)
孟子曰牛山之木甞美矣以其郊於大國
也斧斤伐之可以爲美乎是其日夜之所
息雨露之所潤非無萌蘖之生焉牛羊又
從而牧之是以若彼濯濯也人見其濯濯
也以爲未甞有材焉此豈山之性也哉(牛/山)
(齊之東南山也邑外謂之郊息長也濯濯無草木之貌/牛山未甞盛美以在國郊斧斤牛羊使之不得有草木)
(耳非山之性/無草木也)雖存乎人者豈無仁義之心哉
其所以放其良心者亦猶斧斤之於木也
旦旦而伐之可以爲美乎其日夜之所息
平旦之氣其好惡與人相近也者幾希(存/在)
(也言雖在人之性亦猶此山之有草木也人豈無仁義/之心邪其日夜之思欲息長仁義平旦之志氣其好惡)
(凡人皆有與賢人相近之/心幾豈也豈希言不逺也)則其旦晝之所爲有
梏亡之矣梏之反覆則其夜氣不足以存
夜氣不足以存則其違禽獸不逺矣人見
其禽獸也而以爲未甞有才焉者是豈人
之情也哉(旦晝晝日也其所爲萬事有梏亂之使亡/失其日夜之所息也梏之反覆利害干其)
(心其夜氣不能復存也人見惡人禽獸之/行以爲未甞有善才性此非人之情也)故苟得其
養無物不長苟失其養無物不消孔子曰
操則存舍則亡岀入無時莫知其郷惟心
之謂與(誠得其養若雨露於草木法度於仁義何有/不長他誠失其養若斧斤牛羊之消草木利)
(欲之消仁義何有不盡也孔子曰持之則在縱之則亡/莫知其郷郷猶里以喻居也獨心爲若是也/章指言)
(秉心持正使邪不干猶止斧斤不/伐牛山山則木茂人則稱仁也)
孟子曰無或乎王之不智也(王齊王也或怪/也時人有怪王)
(不智而孟子不/輔之故言此也)雖有天下易生之物也一日暴
之十日寒之未有能生者也吾見亦罕矣
吾退而寒之者至矣吾如有萌焉何哉(種/易)
(生之草木五穀一日暴温之十日隂寒以殺之物何能/生我亦希見於王旣見而退寒之者至謂左右佞諂順)
(意者多譬諸萬物何/由得有萌牙生也)今夫弈之爲數小數也不
專心致志則不得也(弈博也或曰圍棊論語曰/不有博弈者乎數技也雖)
(小技不專心/則不得也)弈秋通國之善弈者也使弈秋
誨二人弈其一人專心致志惟弈秋之爲
聽一人雖聽之一心以爲有鴻鵠將至思
援弓繳而射之雖與之俱學弗若之矣爲
是其智弗若與曰非然也(有人名秋通一國皆/謂之善弈曰弈秋使)
(敎二人弈其一人惟秋所善而聽之其一人念欲射鴻/鵠故不如也爲是謂其智不如也曰非也以不致志也)
(故齊王之不智亦若是/章指言弈爲小數不精不能/一人善之十人惡之雖竭其道何由智哉詩云濟濟多)
(士文王以寧/此之謂也)
孟子曰魚我所欲也熊掌亦我所欲也二
者不可得兼舍魚而取熊掌者也生亦我
所欲也義亦我所欲也二者不可得兼舍
生而取義者也(熊掌熊蹯也以喻/義魚以喻生也)生亦我所欲
所欲有甚於生者故不爲苟得也死亦我
所惡所惡有甚於死者故患有所不辟也
如使人之所欲莫甚於生則凡可以得生
者何不用也使人之所惡莫甚於死者則
凡可以辟患者何不爲也(有甚於生者謂義/也義者不可茍得)
(有甚於死者謂無義也不苟辟患也莫甚於生則苟/利而求生矣莫甚於死則可辟患不擇善何不爲耳)由
是則生而有不用也由是則可以辟患而
有不爲也是故所欲有甚於生者所惡有
甚於死者非獨賢者有是心也人皆有之
賢者能勿喪耳(有不用不用苟生也有不爲不/爲苟惡而辟患也有甚於生義)
(甚於生也有甚於死惡甚於死也凡/人皆有是心賢者能勿喪亡之也)一簞食一豆羹
得之則生弗得則死嘑爾而與之行道之
人弗受蹴爾而與之乞人不屑也(人之餓/者得此)
(一器食可以生不得則死嘑爾猶呼爾咄啐之貌也行/道之人道中凡人以其賤已故不肯受也蹴蹋也以足)
(踐蹋與之乞人不絜之亦/由其小故輕而不受也)萬鍾則不辯禮義而
受之萬鍾於我何加焉爲宫室之美妻妾
之奉所識窮乏者得我與(言一簞食則貴禮/至於萬鍾則不復)
(辯別有禮義與不鍾量器也萬鍾於已身何加益哉己/身不能獨食萬鍾也豈不爲廣美宫室供奉妻妾施與)
(所知之人/窮乏者)郷爲身死而不受今爲宫室之美
爲之郷爲身死而不受今爲妻妾之奉爲
之郷爲身死而不受今爲所識窮乏者得
我而爲之是亦不可以已乎此之謂失其
本心(郷者不得簞食而食則身死尚不受也今爲此/三者爲之是不亦可以止乎所謂失其本心也)
(章指言舍生取義義之大者也簞食萬鍾用有輕重/縱彼納此蓋違其本凡人皆然君子則否所以殊也)
孟子曰仁人心也義人路也舍其路而弗
由放其心而不知求哀哉(不行仁義者不由/路不求心者也可)
(哀憫/哉)人有雞犬放則知求之有放心而不
知求學問之道無他求其放心而已矣(人/知)
(求雞狗莫知求其心者惑也學問所以求之章指言由/路求心爲得其本追逐雞狗務其末也學以求之詳矣)
孟子曰今有無名之指屈而不信非疾痛
害事也如有能信之者則不逺秦楚之路
爲指之不若人也(無名之指手之第四指也蓋/以其餘指皆有名無名指者)
(非手之用指也雖不疾痛妨害於事猶/欲信之不逺秦楚爲指不若人故也)指不若人則
知惡之心不若人則不知惡此之謂不知
類也(心不若人可惡之大者也而反惡指故曰不知/其類也類事也/章指言舍大惡小不知其要)
(憂指忘心不郷於道/是以君子惡之也)
孟子曰拱把之桐梓人茍欲生之皆知所
以養之者至於身而不知所以養之者豈
愛身不若桐梓哉弗思甚也(拱合兩手也把/以一手把之也)
(桐梓皆木名也人皆知灌漑而養之至於養身之道當/以仁義而不知用豈於身不若桐梓哉不思之甚也)
(章指言莫知養身而養樹木失事/違務不得所急所以誡未逹者也)
孟子曰人之於身也兼所愛兼所愛則兼
所養也無尺寸之膚不愛焉則無尺寸之
膚不養也(人之所愛則養之於身也/一尺一寸之膚養相及也)所以考其
善不善者豈有他哉於已取之而已矣(考/知)
(其善否皆在/巳之所養也)體有貴賤有大小無以小害大
無以賤害貴養其小者爲小人養其大者
爲大人(養小則害大養賤則害貴小口腹也大心志/也頭頸貴者也指拇賤者也不可舍貴養賤)
(也務口腹者爲小人/治心志者爲大人)今有場師舍其梧檟養其
樲棘則爲賤場師焉(場師治場圃者場以治穀/圃園也梧桐檟梓皆木名)
(樲棘小棘所謂酸棗也言此以/喻人舍大養小故曰賤場師也)養其一指而失其
肩背而不知也則爲狼疾人也(謂醫養人疾/治其一指而)
(不知其肩背之有疾以至於害之/此爲狼籍亂不知治疾之人也)飲食之人則人
賤之矣爲其養小以失大也飲食之人無
有失也則口腹豈適爲尺寸之膚哉(飲食/之人)
(人所以賤之者爲其養〇腹而失道徳耳如使不失道/德存仁義以往不嫌於養口腹也故曰口腹豈但爲肥)
(長尺寸之膚邪亦爲懷道者也/章指言養其/行治其/正俱用智力善惡相厲是以君子居處思義飲食思禮也)
公都子問曰鈞是人也或爲大人或爲小
人何也(鈞同也言有/大有小何也)孟子曰從其大體爲大
人從其小體爲小人(大體心思禮義/小體縱恣情慾)曰鈞是
人也或從其大體或從其小體何也(公都/子言)
(人何獨有/從小體也)曰耳目之官不思而蔽於物物交
物則引之而已矣心之官則思思則得之
不思則不得也此天之所與我者先立乎
其大者則其小者弗能奪也此爲大人而
已矣(孟子曰人有耳目之官不思故爲物所蔽官精/神所在也謂人有五官六府物事也利欲之事)
(來交引其精神心官不思善故失其道而陷爲小人也/此乃天所與人情性先立乎其大者謂生而有善性也)
(小者情欲也善勝惡則惡不能奪/章指言天與人/性先立其大心官思之邪不乖越故謂之大人也)
孟子曰有天爵者有人爵者仁義忠信樂
善不倦此天爵也公卿大夫此人爵也(天/爵)
(以德人/爵以禄)古之人脩其天爵而人爵從之今之
人脩其天爵以要人爵旣得人爵而棄其
天爵則惑之甚者也(人爵從之人爵自至也以/要人爵要求也得人爵棄)
(天爵惑/之甚也)終亦必亡而巳矣(棄善忘德終必亡之/章指言古脩天爵自樂)
(之也今要人爵以誘時也得人棄/天道之忌也惑以招亡小人事也)
孟子曰欲貴者人之同心也人人有貴於
已者弗思耳人之所貴者非良貴也趙孟
之所貴趙孟能賤之(人皆同欲貴之心人人自/有貴者在己身不思之耳)
(在已者謂仁義廣譽也凡人之所貴富故曰非良貴者/趙孟晉卿之貴者也能貴人又能賤人人所自有者他)
(人不能/賤之也)詩云旣醉以酒旣飽以德言飽乎仁
義也所以不願人之膏粱之味也令聞廣
譽施於身所以不願人之文繡也(詩大雅/旣醉之)
(篇言飽德者飽仁義之於身身之貴者也不願人膏粱/矣膏粱細粱如膏者也文繡繡衣服也/章指言所貴)
(在身人不知求膏粱文繡已之所優趙/孟所貴何能比之是以君子貧而樂也)
孟子曰仁之勝不仁也猶水勝火今之爲
仁者猶以一杯水救一車薪之火也不熄
則謂之水不勝火此又與於不仁之甚者
也亦終必亡而已矣(水勝火取水足以制火一/杯水何能勝一車薪之火)
(也以此謂水不勝火爲仁者亦若是則與作不仁之甚/者也亡猶無也亦終必無仁矣/章指言爲仁不至不)
(反諸已謂水勝火熄而後巳不仁之/甚終必亡矣爲道不卒無益於賢也)
孟子曰五穀者種之美者也苟爲不熟不
如荑稗夫仁亦在乎熟之而巳矣(熟成也/五穀雖)
(美種之不成不如荑稗之草其實可食爲仁不成猶是/也/章指言功毀幾成人在愼終五穀不熟荑稗是勝)
(是以爲仁/必其成也)
孟子曰羿之敎人射必志於彀學者亦必
志於彀(羿古之工射者彀張也弩向包的者用/思要時也學者志道猶射者之張也)大匠
誨人必以規矩學者亦必以規矩(大匠攻/木之工)
(規所以爲圜也矩所以爲方也誨敎也敎人必須規矩/學者以仁義爲法式亦猶大匠以規矩者也/章指言)
(事各有本道有所隆彀張規矩以喻爲仁/學不爲仁猶是二敎失其法而行之也)
孟子卷第十一
孟子卷第十二
吿子章句下　趙氏注
任人有問屋廬子曰禮與食孰重(任國之/人問孟)
(子弟子屋廬連問/二者何者爲重)曰禮重(荅曰/禮重)色與禮孰重曰
禮重(重如/上也)曰以禮食則飢而死不以禮食
則得食必以禮乎親迎則不得妻不親迎
則得妻必親迎乎(任人難屋廬子云/若是則必待禮乎)屋廬子
不能對明日之鄒以吿孟子孟子曰於荅
是也何有(於音烏歎辭也何/有爲不可荅也)不揣其本而齊
其末方寸之木可使髙於岑樓金重於羽
者豈謂一鉤金與一輿羽之謂哉取食之
重者與禮之輕者而比之奚翅食重取色
之重者與禮之輕者而比之奚翅色重(孟/子)
(言夫物當揣量其本以齊等其末知其大小輕重乃可/言也不節其數累積方寸之木可使髙於岑樓岑樓山)
(之銳嶺者寧可謂寸木髙於山耶金重於羽耶如取食/色之重者比禮之輕者何翅食色重哉翅辭也若言何)
(其不/重也)往應之曰紾兄之臂而奪之食則得
食不紾則不得食則將紾之乎踰東家牆
而摟其處子則得妻不摟則不得妻則將
摟之乎(敎屋廬子往應任人如是紾戾也摟牽也處/子處女也則是禮重食色輕者也/章指言)
(臨事量宜權其輕重以禮爲先食色爲後若/有偏殊從其大者屋廬子未達故譬摟紾也)
曹交問曰人皆可以爲堯舜有諸孟子曰
然(曹交曹君之弟交名也荅曰然者言/人皆有仁義之心堯舜行仁義而巳)交聞文王
十尺湯九尺今交九尺四寸以長食粟而
已如何則可(交聞文王與湯皆長而聖今交/亦長獨但食粟而巳當如何)曰奚
有於是亦爲之而巳矣有人於此力不能
勝一匹雛則爲無力人矣今曰舉百鈞則
爲有力人矣則舉烏獲之任是亦爲烏獲
而巳矣夫人豈以不勝爲患哉弗爲耳(孟/子)
(曰何有於是言乎仁義之道亦當爲之乃爲賢耳人言/我力不能勝一小雛則謂之無力之人言我能舉百鈞)
(百鈞三千斤也則謂之有力之人矣烏獲古之有力人/也能移舉千鈞人能舉其所任是爲烏獲才也夫一匹)
(雛不舉豈患不能/勝哉但不爲之耳)徐行後長者謂之弟疾行
先長者謂之不弟夫徐行者豈人所不能
哉所不爲也(長者老者也弟順也人誰/不能徐行者患不肻爲也)堯舜之
道孝弟而巳矣子服堯之服誦堯之言行
堯之行是堯而巳矣子服桀之服誦桀之
言行桀之行是桀而巳矣(孝弟而巳人所能/也堯服衣服不踰)
(禮也堯言行義之言堯行孝弟之行桀服譎詭非常之/服桀言不行仁義之言桀行淫虐之行也爲堯似堯爲)
(桀似/桀)曰交得見於鄒君可以假館願留而
受業於門(交欲學於孟子願因鄒/君假館舍僃門徒也)曰夫道若大路
然豈難知哉人病不求耳子歸而求之有餘
師(孟子言堯舜之道較然若大路豈有難知人苦不肯/求耳子歸曹而求行其道有餘師師不少也不必留)
(此學也/章指言天下大道人竝由之病於不爲不患/不能是以曹交請學孟子辭焉蓋詩三百一言以蔽之)
公孫丑問曰髙子曰小弁小人之詩也孟
子曰何以言之曰怨(髙子齊人也小弁小雅之/篇伯奇之詩也怨者怨親)
(之過故謂/之小人)曰固哉髙叟之爲詩也有人於此越
人關弓而射之則已談笑而道之無佗䟽之
也其兄關弓而射之則巳垂涕泣而道之無
佗戚之也小弁之怨親親也親親仁也固
矣夫髙叟之爲詩也(固陋也髙子年長孟子曰/陋哉髙父之爲詩也䟽越)
(人故談笑戚親也親其兄故號泣而道之怪怨之意也/伯奇仁人而父虐之故作小弁之詩曰何辜於天親親)
(而悲怨之辭也重言固陋傷/髙叟不達詩人之意甚也)曰凱風何以不怨(詩/邶)
(風凱風之篇也公孫丑曰凱/風亦孝子之詩何以獨不怨)曰凱風親之過小者
也小弁親之過大者也親之過大而不怨
是愈䟽也親之過小而怨是不可磯也愈
䟽不孝也不可磯亦不孝也孔子曰舜其至
孝矣五十而慕(孟子曰凱風言莫慰母心母心不/恱也知親之過小也小弁曰行有)
(死人尚或墐之而曾不閔巳知親之過大也愈益也過/巳大矣而孝子不怨思其親之意何爲如是是益䟽之)
(道也故曰不孝磯激也過小耳而孝子感激輒怨其親/是亦不孝也孔子以舜年五十而思慕其親不殆稱曰)
(孝之至矣孝之不可以巳也知髙叟譏小弁爲不得矣/章指言生之膝下一體而分喘息呼吸氣通於親當)
(親而䟽怨慕號天是以/小弁之怨未足爲愆也)
宋牼將之楚孟子遇於石丘曰先生將何
之(宋牼宋人名牼學士年長者故謂之/先生石丘地名也道遇問欲何之)曰吾聞秦楚
搆兵我將見楚王說而罷之楚王不恱我
將見秦王說而罷之二王我將有所遇焉
(牼自謂往說二王必/有所遇得從其志)曰軻也請無問其詳願聞
其指說之將何如(孟子敬宋牼自稱其名曰軻/不敢詳問願聞其指欲如何)
(說/之)曰我將言其不利也(牼曰我將爲二王/言興兵之不利也)曰先
生之志則大矣先生之號則不可先生以
利說秦楚之王秦楚之王恱於利以罷三
軍之師是三軍之士樂罷而恱於利也爲
人臣者懷利以事其君爲人子者懷利以
事其父爲人弟者懷利以事其兄是君臣
父子兄弟終去仁義懷利以相接然而不
亡者未之有也(孟子曰先生志誠大矣所稱名號/不可用也二王恱利罷三軍三軍)
(士樂之而恱利則舉國尚利以/相接待而忘仁義則其國亡矣)先生以仁義說秦
楚之王秦楚之王恱於仁義而罷三軍之
師是三軍之士樂罷而恱於仁義也爲人
臣者懷仁義以事其君爲人子者懷仁義
以事其父爲人弟者懐仁義以事其兄是
君臣父子兄弟去利懷仁義以相接也然
而不王者未之有也何必曰利(以仁義之道/不忍興兵三)
(軍之士恱國人化之咸以仁義相接可以致王何必以/利爲名也/章指言上之所欲下以爲俗俗化於善久)
(而致乎俗化於惡久而致傾是/以君子創業愼其所以爲名也)
孟子居鄒季任爲任處守以幣交受之而
不報處於平陸儲子爲相以幣交受之而
不報(任薛之同姓小國也季任任君季弟也任君朝/會於鄰國季任爲之居守其國也致幣帛之禮)
(以交孟子受之而未報也平陸齊下邑也/儲子齊相也亦致禮以交孟子而未荅也)佗日由鄒
之任見季子由平陸之齊不見儲子屋廬
子喜曰連得閒矣問曰夫子之任見季子
之齊(不/見)儲子爲其爲相與(連屋廬子名也見/孟子荅此二人有)
(異故喜曰連今日乃得一見夫子與之閒隙也俱荅二/人獨見季子不見儲子者以季子當君國子民之處儲)
(子爲相故/輕之邪)曰非也書曰享多儀儀不及物曰
不享惟不役志於享爲其不成享也(孟子/曰非)
(也非以儲子爲相故不見尚書洛誥篇曰享多儀言享/見之禮多儀法也物事也儀不及事謂有闕也故曰不)
(成享禮儲子本禮/不足故我不見也)屋廬子恱或問之屋廬子曰
季子不得之鄒儲子得之平陸(屋廬子巳曉/其意聞義而)
(服故恱也人問之曰何爲若是屋廬子曰季子守國不/得越境至鄒不身造孟子可也儲子爲相得循行國中)
(但遊交禮爲其不尊賢故荅而不見/章指言君子交/接動不違禮享見之儀亢荅不差是以孟子或見或不)
(荅以其/宜也)
淳于髡曰先名實者爲人也後名實者自
爲也夫子在三卿之中名實未加於上下
而去之仁者固如此乎(淳于姓髡名也齊之辯/士名者有道德之名實)
(者治國惠民之功實也齊大國有三卿謂孟子甞處此/三卿之中矣未聞名實下濟於民上匡其君而速去之)
(仁者之道/固當然邪)孟子曰居下位不以賢事不肖者
伯夷也五就湯五就桀者伊尹也不惡汙
君不辭小官者柳下惠也三子者不同道
其趨一也(伊尹爲湯見貢於桀桀不用而歸湯湯/復貢之如此者五思濟民兾得施行其)
(道也此三人雖異/道所履者一也)一者何也(髡問一/者何也)曰仁也君子
亦仁而巳矣何必同(孟子言君子進退行止未/必同也趨於履仁而巳髡)
(譏其速去故引/三子以喻意也)曰魯繆公之時公儀子爲政子
柳子思爲臣魯之削也滋甚若是乎賢者
之無益於國也(髡曰魯繆公時公儀休爲執政之/卿子柳泄柳也子思孔伋也二人)
(皆師傅之臣不能救魯之見削奪亡其土地/者多若是賢者無所益於國家者何用賢爲)曰虞不
用百里奚而亡秦繆公用之而霸不用賢
則亡削何可得與(孟子云百里奚所去國亡所/在國霸無賢國亡何但得削)
(豈可不/用賢也)曰昔者王豹處於淇而河西善謳緜
駒處於髙唐而齊右善歌華周𣏌梁之妻
善哭其夫而變國俗有諸內必形諸外爲
其事而無其功者髡未甞覩之也是故無
賢者也有則髡必識之(王豹衛之善謳者淇水/名衞許竹竿之篇曰泉)
(源在左淇水在右碩人之篇曰河水洋洋北流活活衛/地濵於淇水在北流河之西故曰處於淇而河西善謳)
(所謂鄭衞之聲也緜駒善歌者也髙唐齊西邑緜駒處/之故曰齊右善歌華周華旋也杞梁杞殖也二人齊大)
(夫死於戎事者其妻哭之哀城爲之崩國俗化之則效/其哭髡曰如是歌哭者尚能變俗有中則見外爲之而)
(無功者髡不聞也有功乃爲賢者不見其功/故謂之無賢者也如有之則髡必識知之)曰孔子
爲魯司宼不用從而祭燔肉不至不稅冕
而行不知者以爲爲肉也其知者以爲爲
無禮也乃孔子則欲以微罪行不欲爲苟
去君子之所爲衆人固不識也(孟子言孔/子爲魯賢)
(臣不用不能用其道也從魯君而祭於宗廟當賜大夫/以胙燔肉不至膊炙者爲燔詩云燔炙芬芬反歸其舍)
(未及稅解祭之冕而行出適佗國不知者以爲不得燔/肉而愠也知者以爲爲君無禮乃欲以微罪行燔肉不)
(至我黨從祭之禮不僃有微罪乎乃聖人之妙旨不欲/爲誠欲急去也衆人固不能知君子之所爲謂髡不能)
(知賢者之志也/章指言見機而作不俟終日孔子將/行冕不及稅庸人不識課以功實淳于雖辯終亦屈服)
(正者/勝也)
孟子曰五霸者三王之罪人也(五霸者大國/秉直道以率)
(諸侯齊桓晉文秦繆宋襄楚莊是/也三王夏禹殷湯周文王是也)今之諸侯五霸
之罪人也今之大夫今之諸侯之罪人也
(謂當孟子之時諸侯及大夫也諸侯/臣揔謂之大夫罪人之事下別言之)天子適諸侯
曰巡狩諸侯朝於天子曰述職春省耕而
補不足秋省歛而助不給入其疆土地辟
田野治養老尊賢俊傑在位則有慶慶
以地入其疆土地荒蕪遺老失賢掊克在
位則有讓一不朝則貶其爵再不朝則削
其地三不朝則六師移之是故天子討而
不伐諸侯伐而不討五霸者摟諸侯以伐
諸侯者也故曰五霸者三王之罪人也(巡/狩)
(述職皆以助人民慶賞也養老尊賢能者在位賞之以/地益其地也掊克不良之人在位則責讓之不朝至三)
(討之以六師移之就之也討者上討下也伐者敵國相/征伐也五霸強摟牽諸侯以伐諸侯不以王命也於三)
(王之法乃/罪人也)五霸桓公爲盛葵丘之會諸侯束
牲載書而不歃血初命曰誅不孝無易樹
子無以妾爲妻再命曰尊賢育才以彰有
德三命曰敬老慈幼無忘賔旅四命曰士
無丗官官事無攝取士必得無專殺大夫
五命曰無曲防無遏糴無有封而不吿曰
凡我同盟之人旣盟之後言歸于好今之
諸侯皆犯此五禁故曰今之諸侯五霸之
罪人也(齊桓公五霸之盛者也與諸侯會于葵丘束/縛其牲但加載書不復歃血言畏桓公不敢)
(負也不得專誅不孝樹立也巳立丗子不得擅易也不/得立愛妾爲嫡也尊賢養才所以彰明有德之人敬老)
(愛少恤矜孤寡賔客覉旅勿忘忽也仕爲大臣不得丗/官賢臣乃得丗禄也官事無攝無曠庶僚也取士必得)
(賢立之無方也無專殺大夫不得以私怒行誅戮也無/敢違王法而以巳曲意設防禁也無遏止穀糴不通鄰)
(國也無以私恩擅有所封賞而不吿盟主也言歸于好/無搆怨也桓公施此五命而今諸侯皆犯之故曰罪人)
(也)長君之惡其罪小逢君之惡其罪大今
之大夫皆逢君之惡故曰今之大夫今之
諸侯之罪人也(君有惡命臣長大而宣之其罪在/不能距逆君命故曰小也逢迎也)
(君之惡心未發臣以謟媚逢迎而導君爲非故曰罪大/今諸侯之大夫皆逢君之惡故曰罪人也/章指言王)
(道寖衰轉爲罪人孟子傷之/是以博思古法匡時君也)
魯欲使愼子爲將軍孟子曰不敎民而用
之謂之殃民殃民者不容於堯舜之丗一
戰勝齊遂有南陽然且不可(愼子善用丘者/不敎民以仁義)
(而用之戰鬪是使民有殃禍也堯舜之丗皆行仁義故/好戰殃民者不能自容也就使愼子能爲魯一戰取齊)
(南陽之地且猶不可山南曰/陽岱山之南謂之南陽也)愼子勃然不恱曰此
則滑釐所不識也(滑釐愼子名不恱故曰/我所不知此言何謂也)曰吾明
吿子天子之地方千里不千里不足以待諸
侯諸侯之地方百里不百里不足以守宗廟
之典籍周公之封於魯爲方百里也地非不
足而儉於百里太公之封於齊也亦爲方
百里也地非不足也而儉於百里今魯方
百里者五子以爲有王者作則魯在所損
乎在所益乎徒取諸彼以與此然且仁者
不爲況於殺人以求之乎(孟子見愼子不恱/故曰明吿子天子)
(諸侯地制如是諸侯當來朝聘故言守宗廟典籍謂先/祖常籍法度之文也周公太公地尚不能滿百里儉而)
(不足也後丗兼侵小國今魯乃五百里矣有王者作若/文王武王者子以爲魯在所損之中邪在所益之中也)
(言其必見損也但取彼與此爲無傷害仁/者尚不肻爲況戰鬪殺人以求廣土地乎)君子之事
君也務引其君以當道志於仁而巳(言君/子事)
(君之法牽引其君以當正道者仁也志仁而巳欲使愼/子輔君以仁/章指言招攜懷逺貴以德禮旣其用兵)
(廟勝爲上戰勝/爲下明賤戰也)
孟子曰今之事君者曰我能爲君辟土地
充府庫今之所謂良臣古之所謂民賊也
(辟土地侵鄰國也充府庫重賦斂也今之所謂/良臣者於古之法爲民賊傷民故謂之賊也)君不
郷道不志於仁而求富之是富桀也(爲惡/君聚)
(斂以富之爲富桀/也謂若夏桀也)我能爲君約與國戰必克今
之所謂良臣古之所謂民賊也(連諸侯以戰/求必勝也)
君不郷道不志於仁而求爲之強戰是輔
桀也(說與/上同)由今之道無變今之俗雖與之
天下不能一朝居也(今之道非善道今之丗俗/漸惡久矣若不變更雖得)
(天下之政而治之不能自安一朝之閒居其位也/章/指言善爲國者必藏於民賊民以往其餘何觀變俗移)
(風非樂不化以亂/濟民不知其善也)
白圭曰吾欲二十而取一何如(白圭周人也/節以貨殖欲)
(省賦利民使/二十而稅一)孟子曰子之道貉道也萬室之
邑一人陶則可乎(貉夷貉之人在荒服者也貉/之稅二十而取一萬家之國)
(使一人陶瓦器則可乎/以此喻白圭所言也)曰不可器不足用也(白/圭)
(曰一人陶則瓦器不/足以供萬室之用也)曰夫貉五穀不生惟黍生
之無城郭宫室宗廟祭祀之禮無諸侯幣
帛饔飱無百官有司故二十取一而足也
(貉在北方其氣寒不生五穀黍早熟故獨生之也/無中國之禮如此之用故可二十取一而足也)今居
中國去人倫無君子如之何其可也陶以
寡且不可以爲國況無君子乎欲輕之於
堯舜之道者大貉小貉也欲重之於堯舜
之道者大桀小桀也(今之居中國當行禮義而/欲效夷貉無人倫之敘無)
(君子之道豈可哉陶器者少尚不可以爲國況無君子/之道乎堯舜以來什一而稅足以行禮故以此爲道今)
(欲輕之二十稅一者夷貉爲大貉子爲小貉也欲重之/過什一則夏桀爲大桀子爲小桀也/章指言先王典)
(禮萬丗可遵什一供貢下富上尊裔土簡惰二十而稅/夷狄有君不足爲貴圭欲法之孟子斥之以王制也)
白圭曰丹之治水也愈於禹(丹名圭字也當/諸侯時有小水)
(白圭爲治除之/因自謂過禹也)孟子曰子過矣禹之治水水
之道也是故禹以四海爲壑今吾子以鄰
國爲壑水逆行謂之洚水洚水者洪水也
仁人之所惡也吾子過矣(子之所言過矣禹/除中國之害以四)
(海爲溝壑以受其害水故後丗賴之今子除水近注之/鄰國觸於洚水之名仁人惡爲之自以爲愈於禹子亦)
(過甚矣/章指言君子除害普爲人也白圭/壑鄰亦以狹矣是故賢者志其大者逺者也)
孟子曰君子不亮惡乎執(亮信也易曰君子/履信思順若爲君)
(子之道舍信將安執之/章指言論語曰/自古皆有死民無信不立重信之至也)
魯欲使樂正子爲政(樂正子克也魯君/欲使之執政於國)孟子
曰吾聞之喜而不寐(喜其人道德得行/爲之喜而不寐)公孫
丑曰樂正子強乎曰否有智慮乎曰否多
聞識乎曰否(丑問樂正子有此三問之所能/乎孟子皆曰否不能有此也)然則
奚爲喜而不寐(丑問無此三者/何爲喜而不寐)曰其爲人也
好善(孟子言樂正子之爲人/也能好善故爲之喜)好善足乎(丑問人/但好善)
(足以治/國乎)曰好善優於天下而況魯國乎夫苟
好善則四海之內皆將輕千里而來吿之
以善夫苟不好善則人將曰訑訑予旣巳
知之矣訑訑之聲音顔色距人於千里之
外(孟子曰好善樂聞善言是采用之也以此治天下可/以優之虞舜是也何況於魯不能治乎人誠好善四)
(海之士皆輕行千里以善來吿之誠不好善則其人將/曰訑訑賤佗人之言訑訑者自足其智不嗜善言之貌)
(訑訑之人發聲音見顔色人皆知其不欲受善/言也道術之士聞之止於千里之外而不來也)士止於
千里之外則䜛諂靣諛之人至矣與讒諂
靣諛之人居國欲治可得乎(懷善言之士止/於千里之外不)
(肻就之則邪惡順意之人至矣與邪惡居欲使國治豈/可得乎/章指言好善從人聖人一槩禹聞讜言荅之)
(而拜訑訑吐之善人亦逝善去惡來道若/合符詩曰雨雪漉漉見晛聿消此之謂也)
陳子曰古之君子何如則仕(陳臻問古之君/子得何禮可以)
(仕/也)孟子曰所就三所去三迎之致敬以有
禮言將行其言也則就之禮貌未衰言弗
行也則去之其次雖未行其言也迎之致
敬以有禮則就之禮貌衰則去之其下朝
不食夕不食飢餓不能出門户君聞之曰
吾大者不能行其道又不能從其言也使
飢餓於我土地吾恥之周之亦可受也免
死而巳矣(所去就謂下事也禮者接之以禮也貌/者顔色和順有樂賢之容禮衰不敬也)
(貌衰不恱也其下者困而不能與之禄則當去矜其困/而周之苟免死而巳此三就三去之道窮餓而去不疑)
(也故不言去免死而留爲死故也權時之宜嫌其疑也/故載之也/章指言士雖正道亦有量宜聽言爲上禮)
(貌次之困而免死斯爲下/矣僃此三科亦無疑也)
孟子曰舜發於畎畒之中傅說舉於版築
之閒膠鬲舉於魚鹽之中管夷吾舉於士
孫叔敖舉於海百里奚舉於市故天將降
大任於是人也必先苦其心志勞其筋骨
餓其體膚空乏其身行拂亂其所爲所以
動心忍性曾益其所不能(舜耕歷山三十徴/庸傅說築傳巖武)
(丁舉以爲相膠鬲殷之賢臣遭紂之亂隱遁爲商文王/於鬻販魚鹽之中得其人舉之以爲臣也士獄官也管)
(夷吾自魯囚執於士官桓公舉以爲相國孫叔敖隱處/耕於海濵楚莊王舉之以爲令尹百里奚亡虞適秦隱)
(於都市而以爲相也言天將降下大事以任聖賢必先/勤勞其身餓其體而瘠其膚使其身乏資絕糧所行不)
(從拂戾而亂之者所以動驚其心堅忍其性/使不違仁困而知勤曾益其素所以不能行)人恒過
然後能改困於心衡於慮而後作徵於色
發於聲而後喻(人常以有繆思過行不得福然後/乃更其所爲以不能爲能也困瘁)
(於心衡橫也橫塞其慮於匈臆之中而後作爲竒計異/䇿憤激之說也徵驗見於顔色若屈原憔悴漁父見而)
(怪之發於聲而後喻若/寗戚商歌桓公異之)入則無法家拂士出則
無敵國外患者國恒亡然後知生於憂患
而死於安樂也(入謂國内也無法度大臣之家輔/拂之士出謂國外也無敵國可難)
(無外患可憂則凡庸之君驕慢荒忽國常以此亡也故/知能生於憂患死於安樂也死亡也安樂怠惰使人亡)
(其知能也/章指言聖賢困窮天堅其志次賢感/激乃奮其慮凡人佚樂以喪知能賢愚之敘也)
孟子曰敎亦多術矣予不屑之敎誨也者
是亦敎誨之而巳矣(敎人之道多術予我也屑/絜也我不絜其人之行故)
(不敎誨之其人感此退自脩學而爲仁義是亦我敎誨/之一道也/章指言學而見賤恥之大者激而厲之能)
(者以改敎誨之方或折或/引同歸殊塗成之而巳)
孟子卷第十二
孟子卷第十三　趙氏注
盡心章句上(盡心者人之有心爲精氣主思慮可/否然後行之猶人法天天之執持維)
(綱以正二十八舍者北辰也論語曰北辰居其所而衆/星拱之心者人之北辰也曰存其心養其惟所以事天)
(也故以盡/心題篇)
孟子曰盡其心者知其性也知其性則知
天也(性有仁義禮智之端心以制之惟心爲正人能/盡極其心以思行善則可謂知其性矣知其性)
(則知天道之/貴善者也)存其心養其性所以事天也(能/存)
(其心養育其正性可謂仁人天道好生仁人亦好/生天道無親惟仁是與行與天合故曰所以事天)殀
壽不貳脩身以俟之所以立命也(貳二也仁/人之行一)
(度而已雖見前人或殀或壽終無二心改易其道殀若/顔淵壽若邵公皆歸之命脩正其身以待天命此所以)
(立命之本也/章指言盡心竭性足以承天/殀壽禍福秉心不違立命之道惟是爲珍)
孟子曰莫非命也順受其正(莫無也人之終/無非命也命有)
(三名行善得善曰受命行善得惡曰遭命/行惡得惡曰隨命惟順受命爲受其正也)是故知命
者不立乎巖牆之下盡其道而死者正命
也(知命者欲趨於正故不立巖牆之下恐壓/覆也盡脩身之道以夀終者爲得正命也)桎梏死
者非正命也(畏壓溺禮所不弔故曰非正命也/章指言人必趨命貴受其正巖牆之)
(疑君子/逺之)
孟子曰求則得之舍則失之是求有益於
得也求在我者也(謂脩仁行義事在於我我求/則得我舍則失故求有益於)
(得/也)求之有道得之有命是求無益於得也
求在外者也(謂賢者脩其天爵而人爵從之故曰/求之有道也脩天爵者或得或否故)
(言得之有命也爵禄須知己知己者在外非身所專是/以云求無益於得也求在外也/章指言爲仁由己富)
(貴在天故孔子曰如/不可求從吾所好)
孟子曰萬物皆備於我矣反身而誠樂莫
大焉(物事也我身也普謂人爲成人巳徃皆備知天/下萬物常有所行矣誠者實也反自思其身所)
(施行能皆實而無/虚則樂莫大焉)強恕而行求仁莫近焉(當自/強勉)
(以忠恕之道求仁之術此最爲近/章指言/每必以誠恕已而行樂在其中仁之至也)
孟子曰行之而不著焉習矣而不察焉終
身由之而不知其道者衆也(人皆有仁義之/心日自行之於)
(其所愛而不能著明其道以施於大事仁妻愛子亦以/習矣而不能察知可推以爲善也由用也終身用之以)
(爲自然不究其道可成君子此衆庶之人也/章指/言人有仁端達之以爲道凡夫用之不知其爲寳也)
孟子曰人不可以無恥(人不可以無所羞恥/也論語曰行己有恥)無
恥之恥無恥矣(人能恥己之無所恥是爲改行從/善之人終身無復有恥辱之累也)
(章指言恥身無分獨無/所恥斯必逺辱不爲憂矣)
孟子曰恥之於人大矣爲機變之巧者無
所用恥焉(恥者爲不正之道正人之所恥爲也今/造機變穽陷之巧以攻戰者非古之正)
(道也取爲一切可勝敵也/宜無以錯於廉恥之心也)不恥不若人何若人
有(不恥不如古之聖人何有如賢人之名也/章指言/不慕大人何能有恥是以隰朋愧不及黃帝佐齊桓)
(以有勲顔淵慕虞舜/仲尼歎庶幾之云)
孟子曰古之賢王好善而忘勢(樂善而自卑/若髙宗得傳)
(說而/稟命)古之賢士何獨不然樂其道而忘人
之勢(何獨不然何獨不有所樂有所忘也樂/道守志若許由洗耳可謂忘人之勢矣)故王
公不致敬盡禮則不得亟見之見且由不
得亟而況得而臣之乎(亟數也若伯夷非其君/不事伊尹樂堯舜之道)
(不致敬盡禮可數見之乎作者七人隱各有万豈可得/而臣之/章指言王公尊賢以貴下賤之義也樂道忘)
(勢不以富貴動心之分也/各崇所尚則義不虧矣)
孟子謂宋句踐曰子好遊乎吾語子遊人
知之亦囂囂人不知亦囂囂(宋姓也句踐名/也好以道德遊)
(欲行其道者囂囂/自得無欲之貌)曰何如斯可以囂囂矣(句踐/問何)
(執守可/囂囂也)曰尊德樂義則可以囂囂矣(尊貴也/孟子曰)
(能貴德而履之樂義而行/之則可以囂囂無欲矣)故士窮不失義達不離
道窮不失義故士得巳焉達不離道故民
不失望焉(窮不失義不爲不義而苟得故得巳之/本性也達不離道思利民之道故民不)
(失其/望也)古之人得志澤加於民不得志脩身
見於丗窮則獨善其身達則兼善天下(古/之)
(人得志君國則德澤加於民人不得志謂賢者不遭遇/也見立也獨治其身以立於丗閒不失其操也是故獨)
(善其身達謂得行其道故能兼善天下也/章指言內/定常滿囂囂無憂可岀可處故云以遊脩身立丗賤不)
(失道達善天下乃用其寶句踐好/遊未得其要孟子言之然後乃喻)
孟子曰待文王而後興者凡民也若夫豪
傑之士雖無文王猶興(凡民無異知者也故須/文王之大化乃能自興)
(起以趨善道若夫豪傑才知千萬於凡人者雖不遭文/王猶能自起以善守身正行不陷溺也/章指言小人)
(待化乃不辟邪君子特立不/爲俗移故稱豪傑自興也)
孟子曰附之以韓魏之家如其自視欿然
則過人逺矣(附益也韓魏晉六卿之富者也言人/旣自有家復益以韓魏百乗之家其)
(富貴巳美矣而其人欿然不足自知仁義之道不足也/此則過人甚逺矣/章指言人情富盛莫不驕矜若能)
(欿然謂不如人非但/免過卓絕乎凡也)
孟子曰以佚道使民雖勞不怨(謂敎民趨農/役有常時不)
(使失業當時雖勞後獲其利則佚/矣若亟其乘屋之類也故曰不怨)以生道殺民雖
死不怨殺者(謂殺大辟之罪者以坐殺人故也殺/此罪人者其意欲生民也故雖伏罪)
(而死不怨殺者/章指言勞人欲以/佚之殺人欲以生之則民無怨讟也)
孟子曰霸者之民驩虞如也王者之民皡
皡如也殺之而不怨利之而不庸民日遷
善而不知爲之者(霸者行善恤民恩澤暴見易/知故民驩虞樂之也王者道)
(大法天浩浩而德難見也殺之不怨故曰殺人而不怨/也庸功也利之使趨時而農六畜繁息無凍餓之老而)
(民不知獨是王者之功脩其庠序之敎使/日遷善亦不能覺知誰爲之者言化大也)夫君子所
過者化所存者神上下與天地同流豈曰
小補之哉(君子通於聖人聖人如天過此丗能化/之存在此國其化如神故言與天地同)
(流也天地化物歲成其功豈曰使成人知其小補益也/章指言王政浩浩與天地同道霸者德小民人速覩)
(是以賢者志/其大者也)
孟子曰仁言不如仁聲之入人深也(仁言/政敎)
(法度之言也仁聲樂聲雅頌也仁言/之政雖明不如雅頌感人心之深也)善政不如善
敎之得民也(善政使民不違上善敎/使民尚仁義心易得也)善政民畏
之善敎民愛之善政得民財善敎得民心
(畏之不逋怠故賦役舉而財聚於一家也愛之樂風化/而上下親故歡心可得也/章指言明法審令民趨君)
(命崇寛務化民愛君德故/曰移風易俗莫善於樂)
孟子曰人之所不學而能者其良能也所
不慮而知者其良知也(不學而能性所自能良/甚也是人之所能甚也)
(如亦猶/是能也)孩提之童無不知愛其親者及其長
也無不知敬其兄也(孩提二三歲之閒在襁褓/知孩笑可提抱者也少知)
(愛親長知敬兄此/所謂良能良知也)親親仁也敬長義也無他達
之天下也(人仁義之心少而皆有之欲爲善者無他/逹通也但通此親親敬長之心施之天下)
(人而巳/章指言本性良能仁/義是也達之天下恕乎己也)
孟子曰舜之居深山之中與木石居與鹿
豕遊其所以異於深山之野人者幾希(舜/耕)
(歷山之時居木石之閒鹿豕近人若與人遊/也希逺也當此之時舜與野人相去豈逺哉)及其聞
一善言見一善行若決江河沛然莫之能
禦也(舜雖外與野人同其居處聞人一善言則從之/見人一善行則識之沛然不疑若江河之流無)
(能禦止其所欲行/章指言聖人潛隱辟/若神龍亦能飛天亦能小同舜之謂也)
孟子曰無爲其所不爲無欲其所不欲如
此而巳矣(無使人爲己所不欲爲者無使人欲己之/所不欲者每以身況之如此則人道足也)
(章指言己所不欲勿/施於人仲尼之道也)
孟子曰人之有德慧術知者恒存乎疢疾
(人所以有德行智慧道術才智者在於有/疢疾之人疢疾之人又力學故能成德)獨孤臣孼
子其操心也危其慮患也深故達(此即人/之疢疾)
(也自以孤微懼於危殆之患而深慮之勉爲仁義故至/於達也/章指言孤孼自危故能顯達膏粱難正多用)
(沈溺是故在上不/驕以戒諸侯也)
孟子曰有事君人者事是君則爲容恱者
也(事君求君之意爲/苟容以恱君而巳)有安社稷臣者以安社稷
爲恱者也(忠臣志在安社/稷而後恱也)有天民者達可行於
天下而後行之者也(天民知道者也可/行而行可止而止)有大
人者正己而物正者也(大人大丈夫不爲利害/動移者也正己物正象)
(天不言而萬物化成也/章指言容恱凡臣社稷/股肱天民行道大人正身凡此四科優劣之差)
孟子曰君子有三樂而王天下不與存焉
父母俱存兄弟無故一樂也仰不愧於天
俯不怍於人二樂也得天下英才而敎育
之三樂也(天下之樂不得與此三樂之中兄弟無/故無他故不愧天又不怍人心正無邪)
(也育養也教養英才/成之以道皆樂也)君子有三樂而王天下不
與存焉(孟子重言是美之也/章指言保親之養兄/弟無他誠不愧天育養英才賢人能之樂過)
(萬乗孟子重焉/一章再云也)
孟子曰廣土衆民君子欲之所樂不存焉
中天下而立定四海之民君子樂之所性
不存焉(廣土衆民大國諸侯也所樂不存樂行禮也/中天下而立謂王者所性不存謂性仁義也)
君子所性雖大行不加焉雖窮居不損焉
分定故也(大行行政於天下窮居/不失性也分定故不變)君子所性仁
義禮智根於心其生色也睟然見於靣盎
於背施於四體四體不言而喻(四者根生於/心色見於靣)
(睟然潤澤之貌也盎視其背而可知其背盎盎然盛流/於四體四體有匡國之綱雖口不言人以曉喻而知之)
(也/章指言臨涖天下君國子民君子之樂尚不與存/仁義內充身體履方四支不言蟠辟用張心邪意溺進)
(退無容於是之/際知其不同也)
孟子曰伯夷辟紂居北海之濵聞文王作
興曰盍歸乎來吾聞西伯善養老者太公
辟紂居東海之濵聞文王作興曰盍歸乎
來吾聞西伯善養老者(巳說於/上篇)天下有善養
老則仁人以爲己歸矣(天下有能若文王者/仁人將復歸之矣)五
畝之宅樹牆下以桑匹婦𧖟之則老者足
以衣帛矣五母雞二母彘無失其時老者
足以無失肉矣百畝之田匹夫耕之八口
之家足以無飢矣(五雞二彘八口之家畜/之足以爲畜産之夲也)所謂
西伯善養老者制其田里敎之樹畜導其
妻子使養其老五十非帛不煖七十非肉
不飽不煖不飽謂之凍餒文王之民無凍
餒之老者此之謂也(所謂無凍餒者敎導之使/可以養老者耳非家賜而)
(人益之也/章指言王政普大敎其常業各養其老使/不凍餒二老聞之歸身自託衆鳥不羅翔鳯來集亦斯)
(類/也)
孟子曰易其田疇薄其稅斂民可使富也
食之以時用之以禮財不可勝用也(易治/也疇)
(一井也敎民治其田疇薄其稅斂不踰什一則民富矣/食取其征賦以時用之以常禮不踰禮以費財也故畜)
(積有餘財不/可勝用也)民非水火不生活昏暮叩人之
門户求水火無弗與者至足矣聖人治天
下使有菽粟如水火菽粟如水火而民焉
有不仁者乎(水火能生人有不愛者至饒足故也菽/粟饒多若是民皆輕施於人何有不仁)
(者也/章指言敎民之道冨而節用畜積/有餘焉有不仁故曰倉廩實知禮節也)
孟子曰孔子登東山而小魯登太山而小
天下故觀於海者難爲水遊於聖人之門
者難爲言(所覽大者意大/觀小者志小也)觀水有術必觀其
瀾(瀾水中/大波也)日月有明容光必照焉(容光小郤/也言大明)
(照幽/微也)流水之爲物也不盈科不行君子之志
於道也不成章不達(盈滿也科欿也流水滿欿/乃行以喻君子學必成章)
(乃仕進也/章指言弘大明者無不照包/聖道者成其仁是故賢者志大宜爲君子)
孟子曰雞鳴而起孳孳爲善者舜之徒也
雞鳴而起孳孳爲利者蹠之徒也欲知舜
與蹠之分無他利與善之閒也(蹠盜蹠也蹠/舜之分以此)
(別之/章指言好善從舜好利從蹠明/明求之常若不足君子小人各一趣也)
孟子曰楊子取爲我拔一毛而利天下不
爲也(楊子楊朱也爲我爲己也拔己/一毛以利天下之民不爲也)墨子兼愛摩
頂放踵利天下爲之(墨子墨翟也兼愛他人摩/突其頂下至於踵以利天)
(下己樂/爲之也)子莫執中(子莫魯之賢人也其/性中和專一者他)執中爲
近之執中無權猶執一也(執中和近聖人之道/然不權聖人之重權)
(執中而不知權猶執一/介之人不得時變也)所惡執一者爲其賊道
也舉一而廢百也(所以惡執一者爲其不知權以/一知而廢百道也/章指言楊)
(墨放蕩子莫執一聖人量時不/取此術孔子行止唯義所在)
孟子曰飢者甘食渴者甘飲是未得飲食
之正也飢渴害之也(飢渴害其本所以知/味之性令人強甘之)豈惟
口腹有飢渴之害人心亦皆有害(爲利欲/所害亦)
(猶飢渴/得之)人能無以飢渴之害爲心害則不及
人不爲憂矣(人能守正不爲邪利所害雖謂富貴/之事不及逮人猶爲君子不爲善人)
(所憂患也/章指言飢不妄食忍情抑欲/賤不失道不爲茍求能無心害夫將何憂)
孟子曰柳下惠不以三公易其介(介大也/柳下惠)
(執弘大之志不恥汙君不以三公榮位易其大量也/章指言柳下惠不恭用志大也無可無否以賤爲貴也)
孟子曰有爲者辟若掘井掘井九軔而不
及泉猶爲棄井也(有爲爲仁義也軔八尺也雖/深而不及泉喻有爲者中道)
(而盡棄前行也/章指言爲仁由巳必在究/之九軔而輟無益成功論之一簣義與此同)
孟子曰堯舜性之也湯武身之也五霸假
之也(性之性好仁自然也身之體之行仁/視之若身也假之假仁以正諸侯也)久假而
不歸惡知其非有也(五霸若能久假仁義譬若/假物久而不歸安知其不)
(眞有也/章指言仁在性體其次假/借用而不巳實何以易在其勉之也)
公孫丑曰伊尹曰予不狎于不順放太甲
于桐民大恱太甲賢又反之民大恱賢者
之爲人臣也其君不賢則固可放與(丑怪/伊尹)
(賢者而放/其君何也)孟子曰有伊尹之志則可無伊尹
之志則篡也(大臣秉忠志若伊尹欲寧殷國則可/放惡而不即立君宿留兾改而復之)
(如無伊尹之忠見閒乗利篡心乃生何可放也/章指/言憂國忘家意在出身志在寧君放惡攝政伊周有焉)
(凡人志異則/生篡心也)
公孫丑曰詩曰不素䬸兮君子之不耕而
食何也(詩魏國伐檀之篇也無功而食謂之/素䬸丗之君子有不耕而食者何也)孟子
曰君子居是國也其君用之則安富尊榮
其子弟從之則孝悌忠信不素䬸兮孰大
於是(君子能使人化其道德移其習俗君安國富而/保其尊榮子弟孝悌而樂忠信不素䬸之功誰)
(大於是何爲不可以食禄/章指言君子正已以立/於丗丗美其道君臣是貴所過者化何素䬸之謂也)
王子墊問曰士何事(齊王子名墊也問/士當何事爲事也)孟子
曰尚志(尚上也士當貴/上於用志也)曰何謂尚志曰仁義而
巳矣殺一無罪非仁也非其有而取之非
義也居惡在仁是也路惡在義是也居仁
由義大人之事備矣(孟子言志之所尚仁義而/巳矣不殺無罪不取非有)
(者爲仁義欲知其所當居者仁爲上所由者義爲貴大/人之事備也/章指言人當尚志志於善也善之所由)
(仁與義也欲使/王子無過差也)
孟子曰仲子不義與之齊國而弗受人皆
信之是舍簞食豆羹之義也(仲子陳仲子處/於陵者人以爲)
(廉謂以不義而與之齊國必不受之孟子以爲仲子之/義若上章所道簞食豆羹無禮則不受萬鍾則不辯禮)
(義而受/之也)人莫大焉亡親戚君臣上下以其小
者信其大者奚可哉(人當以禮義爲正陳仲子/避兄離母不知仁義親戚)
(上下之敘何可以其不廉信以爲大哉/章指言事有/輕重行有大小以大包小可也以小信大未之聞也)
桃應問曰舜爲天子皐陶爲士瞽瞍殺人
則如之何(桃應孟子弟子問皐陶爲士官主執/罪人瞽瞍惡暴而殺人則皐陶如何)孟
子曰執之而已矣(孟子曰皐/陶執之耳)然則舜不禁
與(桃應以爲舜爲天子使有/司執其父不禁止之邪)曰夫舜惡得而禁
之夫有所受之也(夫辭也孟子曰夫舜惡得禁/之夫天下乃受之於堯當爲)
(天理民王法不/曲豈得禁之也)然則舜如之何(應問舜爲/之將如何)曰舜
視棄天下猶棄敝蹝也竊負而逃遵海濵
而處終身訢然樂而忘天下(孟子曰舜視棄/天下如捐棄敝)
(蹝蹝草履可蹝者也敝喻不惜舜必負父而逺逃終身/訢然忽忘天下之爲貴也/章指言奉法承天政不可)
(枉大孝榮父遺棄天下虞舜之道/趨將若此孟子之言揆聖意也)
孟子自范之齊望見齊王之子喟然歎曰
居移氣養移體大哉居乎夫非盡人之子
與(范齊邑王庶子所封食也孟子之范見王子之儀/聲氣髙涼不與人同還至齊謂諸弟子喟然而嘆)
(曰居尊則氣髙居卑則氣下居之移人氣志使之髙涼/若供養之移人形身使充盛也大哉居乎者言當愼所)
(居人必居仁也凡人與王子豈非盡是人之子也王子/居尊勢故儀聲如是也/章指言人性皆同居使之異)
(君子居仁小人處利譬/猶王子殊於衆品也)
孟子曰王子宫室車馬衣服多與人同而
王子若彼者其居使之然也況居天下之
廣居者乎(言王子宫室乗服皆人之所用之耳然/而王子若彼髙涼者居勢位故也況居)
(廣居謂行仁義仁義/在身不言而喻也)魯君之宋呼於垤澤之門
守者曰此非吾君也何其聲之似我君也
此無他居相似也(垤澤宋城門名也人君之聲相/似者以其俱居尊勢故音氣同)
(也以城門不自肻夜開故君自發聲/章指言輿服器/用人用不殊尊貴居之志氣以舒是以居仁由義盎然)
(內優胷中正者/眸子不瞀也)
孟子曰食而弗愛豕交之也愛而不敬獸
畜之也恭敬者幣之未將者也恭敬而無
實君子不可虚拘(人之交接但食之而不愛若/養豕也愛而不敬若人畜禽)
(獸但愛而不能敬也且恭敬者如有幣帛當以行禮而/未以命將行之也恭敬貴實如其無實何可虚拘致君)
(子之心也/章指言取人之道必以恭/敬恭敬貴實虚則不應實者言敬愛也)
孟子曰形色天性也(形謂君子體貌嚴尊也尚/書洪範一曰貌色謂婦人)
(妖麗之容詩云顔如蕣/華此皆天假施於人也)惟聖人然後可以踐形
(踐履居之也易曰黃中通理聖人內外文明然後能以/正道履居此美形不言居色主名尊陽抑隂之義也)
(章指言體德正容大人所履有表無/裏謂之柚􁍧是以聖人乃堪踐形也)
齊宣王欲短喪公孫丑曰爲朞之喪猶愈
於已乎(齊宣王以三年之喪爲太長久欲減而短之/因公孫丑使自以其意問孟子旣不能三年)
(喪以朞年差愈於/止而不行喪者)孟子曰是猶或紾其兄之臂
子謂之姑徐徐云爾亦敎之孝悌而已矣
(紾戾也孟子言有人戾其兄之臂爲不順也而子謂之/曰且徐徐云爾是豈以徐之爲差者乎不若敎之以孝)
(悌勿復戾其兄之臂也今欲行/其朞喪亦猶曰徐徐之類也)王子有其母死者
其傅爲之請數月之喪公孫丑曰若此者
何如也(丑曰王之庶夫人死迫於適夫人不得行其/喪親之數其傅爲請之於君欲使得行數月)
(喪如/之何)曰是欲終之而不可得也雖加一日愈
於巳謂夫莫之禁而弗爲者也(孟子曰如是/王子欲終服)
(其子禮而不能者也加益一日則愈於止況數月乎所/謂不當者謂無禁自欲短之故譏之也/章指言禮斷)
(三年孝者欲益富貴怠厭思減其日君子正/言不可阿情丑欲朞之故譬以紾兄徐徐也)
孟子曰君子之所以敎者五(敎民之道/有五品)有如
時雨化之者(敎之漸漬/而沾洽也)有成德者有達財者
有荅問者有私淑艾者(私獨淑善艾治也君子/獨善其身人法其仁此)
(亦與敎法之/道無差也)此五者君子之所以敎也(申言/之孟)
(子貴重此敎之道/章指言敎人之術莫善五/者養育英才君子所珍聖所不倦其惟誨人乎)
公孫丑曰道則髙矣美矣宜若登天然似
不可及也何不使彼爲可幾及而日孳孳
也(丑以爲聖人之道大髙逺將若登天人不能及也/何不少近人情令彼凡人可庶幾使日孳孳自勉)
(也)孟子曰大匠不爲拙工改廢繩墨羿不
爲拙射變其彀率君子引而不發躍如也
中道而立能者從之(大匠不爲新學拙工故爲/之改鑿廢繩墨必正也羿)
(不爲新學拙射者變其彀率之法也彀弩張嚮表率之/正體望之極思用巧之時不可變也君子謂於射則引)
(弓彀弩而不發以待彀偶也於道則中道德之中不以/學者不能故卑下其道將以須於能者往取之也/章)
(指言曲髙和寡道大難追然而履正者不枉/執德者不回故曰人能弘道丑欲下之非也)
孟子曰天下有道以道殉身天下無道以
身殉道未聞以道殉乎人者也(殉從也天下/有道得行王)
(政道從身施功實也天下無道道不得行以身從道守/道而隱不聞以正道從俗人也/章指言窮達卷舒屈)
(伸異變變流從顧守者所愼/故曰金石獨止不殉人也)
公都子曰滕更之在門也若在所禮而不
荅何也(滕更滕君之弟來學於孟子也言國君之弟/而樂在門人中宜荅見禮而夫子不荅何也)
孟子曰挾貴而問挾賢而問挾長而問挾
有勲勞而問挾故而問皆所不荅也滕更
有二焉(挾接也接己之貴勢接己之有賢才接已長/老接已當有功勞之恩接己與師有故舊之)
(好凡恃此五者而以學問望師之待以異意而敎之皆/所不當荅滕更有二焉接貴接賢故不荅矣/章指言)
(學尚虚已師誨貴乎是/以滕更恃二孟子弗應)
孟子曰於不可巳而已者無所不巳於所
厚者薄無所不薄也其進銳者其退速(巳/棄)
(也於義所不當棄而棄之則不可所以不可而棄之使/無罪者咸恐懼也於義當厚而反薄之何不薄也不憂)
(見薄者亦皆自安矣不審察人而過進不肖越其倫悔/而退之必速矣當翔而後集愼如之何/章指言賞僭)
(及淫刑濫傷善不僭不濫詩人/所紀是以季文三思何後之有)
孟子曰君子之於物也愛之而弗仁(物謂/凡物)
(可以養人者也當愛育之而不/知人仁若犧牲不得不殺也)於民也仁之而弗
親(臨民以非已族類/故不得與親同也)親親而仁民仁民而愛
物(先視其親戚然後仁民仁民然後愛物用恩之次/也/章指言君子布德各有所施事得其宜故謂)
(之義/也)
孟子曰知者無不知也當務之爲急仁者
無不愛也急親賢之爲務(知者知所務善也/仁者務愛賢也)
堯舜之知而不徧物急先務也堯舜之仁
不徧愛人急親賢也(物事也堯舜不徧知百工/之事不徧愛衆人先愛賢)
(使治民不二三自/往親加恩惠也)不能三年之喪而緦小功之
察放飯流歠而問無齒決是之謂不知務
(尚不能行三年之喪而復察緦麻小功之禮放飯大飯/也流歠長歠也齒決斷肉置其餘也於尊者前賜食大)
(飯長歠不敬之大者齒決小過耳言丗之先務舍大譏/小若此之類也/章指言振裘持領正羅維綱君子百)
(行先務其崇是以堯舜親/賢大化以隆道爲要也)
孟子卷第十三
孟子卷第十四　趙氏注
盡心章句下
孟子曰不仁哉梁惠王也仁者以其所愛
及其所不愛不仁者以其所不愛及其所
愛(梁魏都也以用也仁者用恩於所愛之臣民王政/不偏普施德敎所不親愛者拜蒙其恩澤也用不)
(仁之政加於所不親愛則有災傷加所愛之臣民/亦幷被其害惠王好戰殺人故孟子曰不仁哉)公孫
丑曰何謂也(丑問及所愛/之狀何謂也)梁惠王以土地之
故糜爛其民而戰之大敗將復之恐不能
勝故驅其所愛子弟以殉之是之謂以其
所不愛及其所愛也(孟子言惠王貪利鄰國之/土地而戰其民死亡於野)
(骨肉糜爛而不收兵大敗而欲復戰恐士卒少不能用/勝故復驅其所愛近臣及子弟而以殉之殉從也所愛)
(從其所不愛而往趨死亡故曰及其所愛也東敗於齊/長子死焉/章指言發政施仁一國被恩好戰輕民災)
(及所親著此魏/王以戒人君也)
孟子曰春秋無義戰彼善於此則有之矣
征者上伐下也敵國不相征也(春秋所載戰/伐之事無應)
(王義者也彼此相覺有善惡耳孔子舉毫毛之善貶纎/芥之惡故皆録之於春秋也上伐下謂之征諸侯敵國)
(不得相征五霸之丗諸侯相征於三王之法不得其正/者也/章指言春秋撥亂時多戰爭事實違禮以文反)
(正征伐誅討不自王/命故曰無義戰也)
孟子曰盡信書則不如無書吾於武成取
二三䇿而巳矣仁人無敵於天下以至仁
伐至不仁而何其血之流杵也(書尚書經有/所美言事或)
(過若康誥曰冒聞于上帝甫刑曰帝清問下民梓材曰/欲至于萬年又曰子子孫孫永保民人不能聞天天不)
(能問民萬年永保皆不可得爲書豈可案文而皆信之/哉武成逸書之篇名言武王誅討戰鬪殺人血流舂杵)
(孟子言武王以至仁伐至不仁殷人簞食壷漿而迎其/師何乃至於血流漂杵乎故吾取武成兩三簡䇿可用)
(者耳其過辭則不取也/章指言文之有美過實聖人/不改録其意也非獨書云詩亦有言嵩髙極天則百斯)
(男亦巳過矣是故取/於武成二三而巳)
孟子曰有人曰我善爲陳我善爲戰大罪
也國君好仁天下無敵焉南靣而征北夷
怨東靣而征西夷怨曰奚爲後我(此人欲/勸諸侯)
(以攻戰也故謂之有罪好仁無敵四夷/怨望遲願見征何爲後我已說於上篇)武王之伐殷
也革車三百兩虎賁三千人王曰無畏寧
爾也非敵百姓也若崩厥角稽首征之爲
言正也各欲正已也焉用戰(革車兵車也虎/賁武士爲小臣)
(者也書云虎賁綴衣趣馬小尹三百兩三百乗也武王/令殷人曰無驚畏我來安正爾也百姓歸周若崩厥角)
(犀至地稽首拜命亦以首至地也各欲令武王來征己/之國安用善戰陳者/章指言民思明君若旱望雨以)
(仁伐暴誰不欣喜是以殷民厥角/周師歌舞焉用善戰故云罪也)
孟子曰梓匠輪輿能與人規矩不能使人
巧(梓匠輪輿之功能以規矩與人人之巧在心拙者/雖得規矩不以成器也/章指言規矩之法喻若)
(典禮人不志仁雖誦憲籍不能以善善人脩/道公輸守繩政成器美惟度是應得其理也)
孟子曰舜之飯糗茹草也若將終身焉及
其爲天子也被袗衣鼓琴二女果若固有
之(糗飯乾糒也袗畫也果侍也舜耕陶之時飯糗茹/草若將終身如是及爲天子被畫衣黼黻絺繡也)
(鼓琴以協音律也以堯二女自侍亦不佚豫如固自當/有之也/章指言阨窮不憫貴而思降凡人所難虞舜)
(所隆聖德/所以殊也)
孟子曰吾今而後知殺人親之重也殺人
之父人亦殺其父殺人之兄人亦殺其兄
然則非自殺之也一閒耳(父仇不同天兄仇/不同國以惡加人)
(人必加之知其重也一閒者我往彼來閒一人耳與自/害其親何異哉/章指言恕以行仁遠禍之端暴以殘)
(民招咎之患是以君子/好生惡殺反諸身也)
孟子曰古之爲關也將以禦暴今之爲關
也將以爲暴(古之爲關將以禦暴亂譏閉非常也/今之爲關反以征稅出入之人將以)
(爲暴虐之道也/章指言脩理關梁譏而不/征如以稅斂非其式程懼將爲暴故載之也)
孟子曰身不行道不行於妻子使人不以
道不能行於妻子(身不自履行道德而欲使人/行道德妻子不肯行之言無)
(所則效使人不順其道理不能使妻子順之而況於他/人者乎/章指言率人之道躬行爲首故論語曰其身)
(不正雖/令不從)
孟子曰周于利者凶年不能殺周于德者
邪丗不能亂(周達於利營苟得之利而趨生雖凶/年不能殺之周達於德身欲行之雖)
(遭邪丗不能亂其志也/章指言務利/蹈姧務德蹈仁舍生取義其道不均也)
孟子曰好名之人能讓千乘之國苟非其
人簞食豆羹見於色(好不朽之名者輕讓千乗/子臧季札之儔是也誠非)
(好名者爭簞飯豆羹變色訟之致禍鄭子公染指魭羹/之類是也/章指言廉貪相殊名亦卓異故聞伯夷之)
(風懦夫有/立志也)
孟子曰不信仁賢則國空虚無禮義則上
下亂無政事則財用不足(不親信仁賢仁賢/去之國無賢人則)
(曰空虚也無禮義以正尊卑則上下之序泯亂無善政/以敎人農時貢賦則不入故財用不足/章指言親賢)
(正禮明其五敎爲政之/源聖人以三者爲急也)
孟子曰不仁而得國者有之矣不仁而得
天下未之有也(不仁得國者謂若象封有􁃦叔鮮/叔度封於管蔡以親親之恩而得)
(國也雖有誅亡其丗有土丹朱商均天下元子以其不/仁天下不與故不得有天下也/章指言王者當天然)
(後處之桀紂幽厲雖得猶失不/以善終不能丗祀不爲得也)
孟子曰民爲貴社稷次之君爲輕是故得
也(伯夷之清柳下惠之/厚聖人之一㮣也)故聞伯夷之風者頑
夫廉懦夫有立志聞柳下惠之風者薄夫
敦鄙夫寛奮乎百丗之上百丗之下聞者
莫不興起也非聖人而能若是乎而況於
親炙之者乎(頑貪懦弱鄙狹也百丗言其逺也興/起志意興起也非聖人之行何能感)
(人若是踰聞尚然況親見熏炙者也/章指言伯夷柳/下變貪厲薄千載聞之猶有感激謂之聖人美其德也)
孟子曰仁也者人也合而言之道也(能行/仁恩)
(者人也人與仁合而言之可以謂之有/道也/章指言仁恩須人人能弘道也)
孟子曰孔子之去魯曰遲遲吾行也去父
母國之道也去齊接淅而行去他國之道
也(遲遲接淅說已見上篇/章指言孔子周流不遇/則之他國逺逝惟魯斯戀篤於父母國之義也)
孟子曰君子之戹於陳蔡之閒無上下之
交也(君子孔子也論語曰君子之道三我無能焉孔/子乃尚謙不敢當君子之道故可謂孔子爲君)
(子也孔子所以戹於陳蔡之閒者其國君臣皆惡上下/無所交接故戹也/章指言君子固窮窮不變道上下)
(無交無/賢援也)
貉稽曰稽大不理於口(貉姓稽名仕者也爲衆/口所訕理賴也謂孟子)
(曰稽大不賴人/之口如之何)孟子曰無傷也士憎玆多口
(審己之德口無傷也離於/凡人而爲士者益多口)詩云憂心悄悄愠于
羣小孔子也肆不殄厥愠亦不殞厥問文
王也(詩邶風柏舟之篇曰憂心悄悄憂在心也愠于/羣小怨小人聚而非議賢者也孔子論此詩孔)
(子亦有武叔之口故曰孔子之所苦也大雅緜之篇曰/肆不殄厥愠殄絕愠怒也亦不殞厥問殞失也言文王)
(不殄絕畎夷之愠怒亦不能殞失文王之善聲問也/章指言正己信心不患衆口衆口諠譁大聖所有況於)
(凡品之所能禦故/荅貉稽曰無傷也)
孟子曰賢者以其昭昭使人昭昭今以其
昏昏使人昭昭(賢者治國法度昭昭明於道德是/躬化之道可也今之治國法度昏)
(昏亂潰之政也身不能治而欲使他人昭明不可得也/章指言以明昭闇闇者以開以闇責明闇者愈迷賢)
(者可遵譏/今之非也)
孟子謂髙子曰山徑之蹊閒介然用之而
成路爲閒不用則茅塞之矣今茅塞子之
心矣(髙子齊人也甞學於孟子鄉道而未明去而學/於他術孟子謂之曰山徑山之領有微蹊介然)
(人遂用之不止則蹊成爲路爲閒有閒也謂廢而不用/則茅草生而塞之不復爲路以喻髙子學於仁義之道)
(當遂行之而反中止比若山路故曰茅塞子之心也/章指言聖人之道學而時習仁義在身當常𬒳服舍而)
齊饑陳臻曰國人皆以夫子將復爲發棠
殆不可復(棠齊邑也孟子甞勸齊王發棠邑之倉/以振貧窮時人賴之今齊人復饑陳臻)
(言一國之人皆以爲夫子復若發/棠時勸王也殆不可復言之也)孟子曰是爲馮
婦也晉人有馮婦者善搏虎卒爲善士則
之野有衆逐虎虎負嵎莫之敢攖望見馮
婦趨而迎之馮婦攘臂下車衆皆恱之其
爲士者笑之(馮姓婦名也勇而有力能搏虎卒後/也善士者以善搏虎有勇名也故進)
(以爲士之於野外復見逐虎者攖迫也虎依陬而怒無/敢迫近者也馮婦恥不如前見虎走而迎之攘臂下車)
(欲復搏之衆人恱其勇猛其士之黨笑其不知止也故/孟子謂陳臻人欲復使我如發棠時言之於君是則我)
(爲馮婦也必爲知者所笑也/章指言可爲則從不可/則凶言咅見用得其時也非時逆指猶若馮婦暴虎無)
(己必有/害也)
孟子曰口之於味也目之於色也耳之於
聲也鼻之於臭也四肢之於安佚也性也
有命焉君子不謂性也(口之甘美味目之好美/色耳之樂音聲鼻之喜)
(芬香臭香也易曰其臭如蘭四體謂之四枝四枝解倦/則思安佚不勞苦此皆人性之所欲也得居此樂者有)
(命禄人不能皆如其願也凡人則觸情從欲而求可樂/君子之道則以仁義爲先禮節爲制不以性欲而苟求)
(之也故君子/不謂性也)仁之於父子也義之於君臣也
禮之於賔主也知之於賢者也聖人之於
天道也命也有性焉君子不謂命也(仁者/得以)
(恩愛施於父子義者得以義理施於君臣好禮敬施於/賔主知者得以明知知賢達善聖人得以天道王於天)
(下此皆命禄遭遇乃得居而行之不遇者不得施行然/亦才性有之故可用也凡人則歸之命禄任天而巳不)
(復治性以君子之道則脩仁行義脩禮學知庶幾聖人/亹亹不倦不但坐而聽命故曰君子不謂命也/章指)
(言尊德樂道不追佚性治性勤禮不專委命/君子所能小人所病究言其事以勸戒也)
浩生不害問曰樂正子何人也(浩生姓不/害名齊人)
(也見孟子聞樂正子爲政於魯/而喜故問樂正子何等人也)孟子曰善人也信
人也(樂正子爲人/有善有信也)何謂善何謂信(不害問善信/之行謂何)曰
可欲之謂善有諸己之謂信充實之謂美
充實而有光輝之謂大大而化之之謂聖
聖而不可知之謂神樂正子二之中四之
下也(己之所欲乃使人欲之是爲善人已所不欲勿/施於人也有之於己乃謂人有之是爲信人不)
(意不信也充實善信使之不虚是爲美人美德之人也/充實善信而宣揚之使有光輝是爲大人大行其道使)
(天下化之是爲聖人有聖知之明其道不可得知是爲/神人人有是六等樂正子能善能信在二者之中四者)
(之下也/章指言神聖以下優劣異差樂/正好善應下二科是以孟子爲之喜也)
孟子曰逃墨必歸於楊逃楊必歸於儒歸
斯受之而巳矣(墨翟之道兼愛無親疏之別最爲/違禮楊朱之道爲己愛身雖違禮)
(尚得不敢毁傷之義逃者去也去邪歸正故/曰歸去墨歸楊去楊歸儒則當受而安之也)今之與
楊墨辯者如追放豚旣入其苙又從而招
之(苙蘭也招罥也今之與楊墨辯爭道者譬如追放/逸之豕豚追而還之入蘭則可又復從而罥之太)
(甚以言去楊墨歸儒則可又復從而罪之亦云太甚/章指言驅邪反正正斯可矣來者不綏追其前罪君子)
(甚之以/爲過也)
孟子曰有布縷之征粟米之征力役之征
(征賦也國有軍旅之事則橫興此三賦也布軍卒以爲/衣也縷紩鎧甲之縷也粟米軍糧也力役民負荷斯養)
(之役/也)君子用其一緩其二用其二而民有殍
用其三而父子離(君子爲政雖遭軍旅量其民/力不竝此三役更發異時急)
(一緩二民不苦之若竝用二則路有餓殍若竝用三分/崩不振父子離析忘禮義矣/章指言原心量力政之)
(善者繇役竝興以致離/殍養民輕斂君子道也)
孟子曰諸侯之寶三土地人民政事寶珠
玉者殃必及身(諸侯正其封疆不侵鄰國鄰國不/犯寶土地也使民以時民不離散)
(寶人民也脩其德敎布其惠政寶政事也若寶珠玉求/索和民之璧隋侯之珠與強國爭之強國加害殃及身)
(也/章指言寳此三者以爲國珍寳於/爭玩以殃其身諸侯如兹永無患也)
盆成括仕於齊孟子曰死矣盆成括(盆成/姓括)
(名也甞欲學於孟子問道未達而去後仕於/齊孟子聞而嗟歎曰死矣盆成括知其必死)盆成括
見殺門人問曰夫子何以知其將見殺(門/人)
(問孟子何/以知之也)曰其爲人也小有才未聞君子之
大道也則足以殺其軀而巳矣(孟子荅門人/言括之爲人)
(小有才慧而未知君子仁義謙順之道適足以害其身/也/章指言小知自私藏怨之府大雅先人福之所聚)
(勞謙終吉/君子道也)
孟子之滕館於上宫(館舍也上宫摟也孟子舍/止賔客所館之樓上也)
有業屨於牖上館人求之弗得或問之曰
若是乎從者之廀也(屨扉屨也業織之有次業/而未成也置之䆫牖之上)
(客到之後求之不得有來問孟子者曰是客從者之廀/廀匿也孟子與門徒相隨從車數十故曰侍從者所竊)
(匿/也)曰子以是爲竊屨來與(孟子謂館人曰子/以是衆人來隨事)
(我本爲欲竊/屨故來邪)曰殆非也(館人曰殆非爲是來事/夫子也自知問之過)夫
予之設科也往者不追來者不距茍以是
心至斯受之而巳矣(孟子曰夫我設敎授之科/敎人以道德也其去者亦)
(不追呼來者亦不距逆誠以是學道之心來至我則斯/受之亦不知其取之與否君子不保異心也見館人言)
(殆非爲是來亦云不能保知謙以荅之/章指言敎誨/之道受之如海百川移流不得有距雖獨竊屨非己所)
(絕順荅小人小人自咎/所謂造次必於是也)
孟子曰人皆有所不忍達之於其所忍仁
也(人皆有所愛不忍加惡推之以通/於所不愛皆令被德此仁人也)人皆有所不
爲達之於其所爲義也(人皆有不喜爲謂貧賤/也通之於其所喜爲謂)
(富貴也抑情止欲使若/所不喜爲此者義人也)人能充無欲害人之心
而仁不可勝用也(人皆有不害人之心能充大/之以爲仁仁不可勝用也)
人能充無穿踰之心而義不可勝用也(穿/牆)
(踰屋姦利之心也人旣無此心/能充大之以爲義義不可勝用)人能充無受爾汝
之實無所往而不爲義也(爾汝之實德行可/輕賤人所爾汝者)
(也旣不見輕賤不爲人所爾汝能充/大而以自行所至皆可以爲義也)士未可以言
而言是以言餂之也可以言而不言是以
不言餂之也是皆穿踰之類也(餂取也人之/爲士者見尊)
(貴者未可與言而強與之言欲以言取之也是失言也/見可與言者而不與之言不知賢人可與之言而反欲)
(以不言取之是失人也是皆趨利入邪無知之人故曰/穿踰之類也/章指言善恕行義充大其美無受爾汝)
(何施不可取人不知失其/臧否比之穿踰善亦逺矣)
孟子曰言近而指逺者善言也守約而施
博者善道也君子之言也不下帶而道存
焉(言近指逺近言正心逺可以事天也守約施愽約/守仁義大可以施德於天下也二者可謂善言善)
(道也正心守仁皆在胷臆吐口而/言之四體不與焉枚曰不下帶)君子之守脩其
身而天下平(身正物正/天下平矣)人病舍其田而芸人
之田所求於人者重而所以自任者輕(芸/治)
(也田以喻身舍身不治而欲責人治求人大重自任大/輕/章指言言道之善以心爲原當求諸巳而責於人)
(君子尤之況以/妄芸言失務也)
孟子曰堯舜性者也湯武反之也(堯舜之/體性自)
(善者也殷湯周武反之於身/身安乃以施人謂加善於民)動容周旋中禮者盛
德之至也(人動作容儀周旋/中禮者盛德之至)哭死而哀非爲
生者也(死者有德/哭者哀也)經德不回非以干禄也言
語必信非以正行也(經行也體德之人行其節/邪非以求禄位也庸言必)
(信非必欲以正行爲/名也性不忍欺人也)君子行法以俟命而巳矣
(君子順性蹈徳行其法度大壽在天待命而巳矣/章/指言君子之行動合禮中不惑禍福脩身俟終堯舜之)
(盛湯武之隆/不是過也)
孟子曰說大人則藐之勿視其巍巍然(大/人)
(謂當時之尊貴者也孟子言說此大人之法心當有以/輕藐之勿敢視之巍巍冨貴若此而不畏之則心舒意)
(展言語/得盡)堂髙數仞榱題數尺我得志弗爲也
(仞八尺也榱題屋􁇲也髙堂數仞振屋數尺奢汰之室/使我得志不居此堂也大屋無尺丈之限故言數仞也)
食前方丈侍妾數百人我得志弗爲也(極/五)
(味之饌食列於前方一丈/侍妾衆多至數百人也)般樂飲酒驅騁田獵
後車千乗我得志弗爲也(般大也大作樂而/飲酒驅騁田獵從)
(車千乗般/于遊田也)在彼者皆我所不爲也在我者皆
古之制也吾何畏彼哉(在彼貴者驕佚之事我/所恥爲也在我所行皆)
(古聖人所制之法謂恭儉也我心何爲當畏彼人乎哉/章指言富貴而驕自遺咎也茅茨采椽聖堯表也以)
(賤說貴懼有蕩心心謂彼陋以寧/我神故以所不爲爲之寶玩也)
孟子曰養心莫善於寡欲其爲人也寡欲
雖有不存焉者寡矣(養治也寡少也欲欲利也/雖有少欲而亡者謂遭橫)
(暴若單豹臥深山而遇/飢虎之類也然亦寡矣)其爲人也多欲雖有存
焉者寡矣(謂貪而不亡蒙先人德業若晉欒黶之/類也然亦少矣不存者衆也/章指言)
(清靜寡欲德之髙者畜聚積實穢行之下廉者招福濁/者速禍雖有不然蓋非常道是以正路不可不由也)
曾晳嗜羊棗而曾子不忍食羊棗公孫丑
問曰膾炙與羊棗孰美(羊棗棗名也曾子以父/嗜羊棗父沒之後惟念)
(其親不復食羊棗故身不忍食也公/孫丑怪之故問羊棗孰與膾炙美也)孟子曰膾炙
哉(言膾炙固美也/何比於羊棗)公孫丑曰然則曾子何爲
食膾炙而不食羊棗曰膾炙所同也羊棗
所獨也諱名不諱姓姓所同也名所獨也
(孟子言膾炙雖美人所同嗜獨曾子父嗜羊棗耳故曾/子不忍食也譬如諱君父之名不諱其姓姓與族同之)
(名所獨也故諱之也/章指言情禮相扶以禮制情人/所同然禮則不禁曾參至孝思親異心羊棗之感終身)
(不甞孟子嘉焉故上章稱曰/豈有非義而曾子言之者也)
萬章問曰孔子在陳曰盍歸乎來吾黨之
士狂簡進取不忘其初孔子在陳何思魯
之狂士(孔子戹陳不遇賢人上下無所交蓋歎息思/歸欲見其郷黨之士也簡大也狂者進取大)
(道而不得其正者也不忘其初孔子思故舊也周禮五/黨爲州五州爲郷故曰吾黨之士也萬章怪孔子何爲)
(思魯之/狂士也)孟子曰孔子不得中道而與之必也
狂獧乎狂者進取獧者有所不爲也孔子
豈不欲中道哉不可必得故思其次也(中/道)
(中正之大道也狂者能進取獧者能不爲不/善時無中道之人以狂獧次善者故思之)敢問何
如斯可謂狂矣(萬章曰人行何如/斯則可謂之狂也)曰如琴張曾
晳牧皮者孔子之所謂狂矣(孟子言人行如/此三人者孔子)
(謂之狂也琴張子張也子張之爲人踸踔譎詭論語曰/師也僻故不能純善而稱狂也又善鼓琴號曰琴張曾)
(晳曾參父也牧皮行與二/人同皆事孔子學者也)何以謂之狂也(萬章問/何以謂)
(此人/爲狂)曰其志嘐嘐然曰古之人古之人夷考
其行而不掩焉者也(嘐嘐志大言大者也重言/古之人欲慕之也夷平也)
(考察其行不能掩/覆其言是其狂也)狂者又不可得欲得不屑不
絜之士而與之是獧也是又其次也(屑絜/也不)
(絜汙穢也旣不能得狂者欲得有介之人能恥賤/汙行不絜者則可與言矣是獧人次於狂者也)孔子
曰過我門而不入我室我不憾焉者其惟
郷原乎郷原德之賊也(憾恨也人過孔子之門/不入則孔子恨之獨郷)
(原不入者無恨心/耳以其賊德故也)曰何如斯可謂之郷原矣(萬/章)
(問郷原之/惡云何)曰何以是嘐嘐也言不顧行行不
顧言則曰古之人古之人行何爲踽踽涼
涼生斯丗也爲斯丗也善斯可矣閹然媚
於丗也者是郷原也(孟子言郷原之人言何以/是嘐嘐若有大志也其言)
(行不顧則亦稱曰古之人古之人行何爲踽踽涼涼有/威儀如無所施之貌也郷原者外欲慕古之人而其心)
(曰古之人何爲空自踽踽涼涼而生於今之丗無所用/之乎以爲生斯丗但當取爲人所善善人則可矣其實)
(但爲合衆之行媚愛也故閹然大/見愛於丗也若是者謂之郷原也)萬子曰一郷皆
稱原人焉無所往而不爲原人孔子以爲
德之賊何哉(萬子即萬章也孟子録之以其不解/於聖人之意故謂之萬子子男子之)
(通稱也美之者欲以責之也萬子言人皆以爲原/善所至亦謂之善人若是孔子以爲賊德何爲也)曰非
之無舉也刺之無刺也同乎流俗合乎汙
丗居之似忠信行之似廉絜衆皆恱之自
以爲是而不可與入堯舜之道故曰德之
賊也(孟子言郷原之人能匿蔽其惡非之無可舉者/刺之無可刺者志同於流俗之人行合於汙亂)
(之丗爲人謀居其身若似忠信行其身若似廉絜爲行/矣衆皆恱美之其人自以所行爲是而無仁義之實故)
(不可與入堯舜之道也無德而/人以爲有德故曰德之賊也)孔子曰惡似而非
者惡莠恐其亂苗也惡佞恐其亂義也惡
利口恐其亂信也惡鄭聲恐其亂樂也惡
紫恐其亂朱也惡郷原恐其亂德也(似眞/而非)
(眞者孔子之所惡也莠之莖葉似苗佞人詐飾似有義/者利口辯辭似若有信鄭聲淫人之聽似若美樂紫色)
(似朱朱赤也郷原惑衆似有德/者此六似者皆孔子之所惡也)君子反經而已矣
經正則庶民興庶民興斯無邪慝矣(經常/也反)
(歸也君子治國家歸其常經謂以仁義禮智道化之則/衆民興起而家給人足矣倉廩實而知禮節安有爲邪)
(惡之行也/章指言士行有科人有等級中道爲上狂/獧不合似是而非色厲内荏郷原之惡聖人所甚反經)
(身行民化於已子率/而正孰敢不正也)
孟子曰由堯舜至於湯五百有餘歲若禹
皐陶則見而知之若湯則聞而知之(言五/百歲)
(聖人一出天道之常也亦有遲速不能正五百歲故言/有餘歲也見而知之謂輔佐也通於大賢次聖者亦得)
(與在其閒親見聖人之道而佐行之言易也聞而知之/者聖人相去卓逺數百歲之閒變故衆多踰聞前聖所)
(行追而遵之以/致其道言難也)由湯至於文王五百有餘歲
若伊尹萊朱則見而知之若文王則聞而
知之(伊尹摰也萊朱亦湯賢臣也一曰仲虺是也春/秋傳曰仲虺居薛爲湯左相是則伊尹爲右相)
(故二人/等德也)由文王至於孔子五百有餘歲若太
公望散宜生則見而知之若孔子則聞而
知之(太公望吕尚也號曰師尚父散宜生文王四臣/之一也吕尚有勇謀而爲將散宜生有文德而)
(爲相故以相/配而言之也)由孔子而來至於今百有餘歲
去聖人之丗若此其未逺也近聖人之居
若此其甚也然而無有乎爾則亦無有乎
爾(至今者至今之丗當孟子時也聖人之閒必有大/賢名丗者百有餘年適可以出未爲逺而無有也)
(鄒魯相近傳曰魯擊柝聞於邾近之甚也言己足以識/孔子之道能奉而行之旣不遭值聖人若伊尹吕望之)
(爲輔佐猶可應備名丗如傅說之中出於殷髙宗也然/而丗謂之無有此乃天不欲使我行道也故重言之知)
(天意之審也言則亦者非實無有也則亦當使爲無有/也乎爾者歎而不怨之辭也/章指言天地剖判開元)
(建始三皇以來人倫攸敘弘析道德班垂文采莫貴乎/聖人聖人不出名丗承閒雖有斯限蓋有遇不遇焉是)
(以仲尼至獲麟而止筆孟子以無有/乎爾終其篇章斯亦一契之趣也)
孟子卷第十四
(孟子篇敘/孟子篇敘者言孟子七篇所以相次敘之意也孟子以)
(爲聖王之盛惟有堯舜堯舜之道仁義爲上故以梁惠/王問利國對以仁義爲首篇也仁義根心然後可以大)
(行其政故次以公孫丑問管晏之政荅以曾西之所羞/也政莫美於反古之道滕文公樂反古故次以文公爲)
(丗子始有從善思禮之心也奉禮之謂明明莫甚於離/婁故次以離婁之明也明者當明其行行莫大於孝故)
(次以萬章問舜往于田號泣也孝道之本在於情性故/次以吿子論情性也情性在内而主於心故次以盡心)
(也盡己之心與天通道道之極者也是以終於盡心也/篇所以七者天以七紀璿璣運度七政分離聖以布曜)
(故法之也章所以二百六十有一者三時之日數也不/敢比易當期之數故取其三時三時者成歲之要時故)
(法之也三萬四千六百八十五字者可以行五常之道/施七政之紀故法五七之數而不敢盈也文章多少擬)
(其大數不必適等猶詩三百五篇而論曰詩三百也章/有大小分章賦篇篇趣五千以卒其文無所取法猶論)
(四百八十六章章次大小各當其事亦無所法也蓋所/以佐明六藝之文義崇宣先聖之指務王制拂邪之隱)
(括立德立言之程式也洋/洋浩浩具存乎斯文矣)
