#+TITLE: 夏小正戴氏傳-宋-傅崧卿
#+DATE: 2016-06-11 12:20:22
#+SOURCE: github.com/kanripo/KR1d0077 master 93113643                
欽定四庫全書　　　　經部四
　夏小正戴氏傳　　　　禮類三(附録/)
　　提要
　　　(臣/)等謹按夏小正戴氏傳四卷宋傅崧卿撰崧卿字子
　　　駿山隂人官至給事中夏小正本大戴禮記之一
　　　篇隋書經籍志始於大戴禮記外别出夏小正一
　　　卷註云戴徳撰崧卿序謂隋重賞以求逸書
　　　進書遂多以邀賞帛故離析篇目而為此有
　　　司受此又不加辨而作志者亦不復考是於
　　　理亦或然然考呉陸璣詩草木鳥獸蟲魚疏
　　　曰大戴禮夏小正傳云繁遊胡游胡旁勃也
　　　則三國時已有傳名疑大戴禮記舊本但有
　　　夏小正之文而無其傳戴徳為之作傳别行
　　　遂自為一卷故隋志分著於録後盧辯作大
　　　戴禮記注始采其傳編入書中故唐志遂不
　　　著録耳又隋志根據七録最為精核不容不
　　　　知夏小正為三代之書漫題戴德撰也疑
　　　　夏小正下當有戴氏傳字或戴德撰字當
　　　　作戴德傳字今本訛脱一字亦未可定觀小
　　　　爾雅亦孔叢之一篇因有李軌之注遂别著
　　　　録是亦旁證矣崧卿以為隋代誤分似不然
　　　　也惟是篇屢經傳冩傳與本文混淆為一崧
　　　　卿始仿杜預編次左氏春秋之例列正文於
　　　　前而列傳於下每月各為一篇而附以注釋
　　　　又以闗澮藏本與集賢所藏大戴禮記本叅
　　　　校異同注於下方其闗本注釋二十三處亦
　　　　併附録題曰舊注以别之盖是書之分經傳
　　　　自崧卿始朱子作儀禮經傳通解以夏小正
　　　　分析經得實沿其例其詮釋之詳亦自崧卿
　　　　始金履祥通鑑前編所注實無以勝之於是
　　　　書可謂有功儒者盛稱朱子考定之本與履
　　　　祥續作之注而不以創始稱崧卿盖講學家
　　　　各尊所聞非公論也其中如正月之斗柄縣
　　　　在下五月之菽􁊈将間諸則九月之辰繫於
　　　　日十一月之於時日也萬物不通皆冝為經
　　　　文而誤列於傳其正月之始用暢乃以解初
　　　　嵗祭耒明用暢以祭自此始冝為傳文而誤
　　　　列於經皆為未允然大戴之學治之者稀小
　　　　正文句簡奥尤不易讀崧卿獨稽核舊文得
　　　　其端緒俾讀者有徑之可循固考古者之所
　　　　必資矣乾隆四十一年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　夏小正戴氏傳序
崧卿少時讀禮記著孔子得夏時於杞鄭氏注曰夏四
時之書也其存者有小正而鄭注月令引小正者八(如/注)
(孟春東風解凍蟄蟲始振魚上冰云夏小正正月啟蟄/魚陟負冰注田事既飭先定準直農乃不惑云夏小正)
(農率均田注仲春上丁命樂正習舞釋菜云夏小正曰/丁亥萬用入學注季春后妃齋戒親東鄉躬桑禁婦女)
(毋觀省婦使以勸蠶事云夏小正妾子始蠶執養宫事/注孟夏王𤓰生云夏小正曰王萯莠注仲夏令民毋艾)
(藍以染云夏小正曰五月啟灌藍蓼注季夏鷹乃學習/云夏小正六月鷹始摯注仲秋羣鳥養羞云夏小正曰)
(九月丹鳥羞白鳥說曰丹鳥也者謂丹良也白鳥也者/謂閩蚋也其謂之鳥者重其養者也有翼為鳥養也者)
(不盡食也凡引夏小/正以注月令者八)辭大氐約嚴不類秦漢以來文章
信其為有夏氏之遺書顧欲暏其全未之得政和中閱
外兄關澮藏書始得而讀之星昬旦伏見中正當鄉若
寒暑日風冰雪雨旱之節草木稊莠之候羽毛鱗臝蠕
動之屬蟄興粥伏鄉遰陟降離隕鳴呴之應罔不具紀
而王政民事繫焉蓋夏之月令也志時之有是物往往
以見言之豈謂據人所見者辭固當爾邪關本合傳為
一卷而不著作傳人名氏案漢唐藝文志不載惟隋志
有其目曰夏小正一卷戴徳撰疑澮所藏即此書後讀
孔頴逹禮記正義其䟽月令注曰夏小正大戴禮之篇
名也因求集賢所藏大戴禮版本參挍信然漢唐志既
録戴氏禮矣此書宜不别見抑不知取戴禮為此書自
何代始意者隋重賞以求逸書進書者務多以徼賞帛
故離析篇目而為此乎有司受之既不加辨而作志者
亦不復考且小正夏書徳所撰傳爾而隋志云然可謂
䟽矣徳西漢梁人與聖俱受禮后蒼號大戴嘗為信都
太傅而集賢大戴禮其前乃云漢九江太守戴徳撰以
儒林傳考之為九江太守者聖也書藏集賢蓋乆率無
有正其訛謬者使世亡漢史而大戴禮獨傳後人渠復
有知徳為信都太傅者歟繇是知前代書因陋承訛流
傳及令不可復辨者蓋多矣豈特是書也哉關本戴禮
皆以夏小正文錯諸傳中渾渾之書雜以漢儒文辭醇
駁弗類且所訓疑有失本指者乃倣左氏春秋列正文
其前而附以傳月為一篇凡十有二篇釐為四卷名曰
夏小正戴氏傳關本簡編失倫悉以大戴禮是正兩書
互有得失或字衍脫不同則擇其善者從之仍注其下
而闕其可疑者大戴禮無注釋關本注釋二十三處懼
與今注相糅則云舊注别之來者宜詳焉宣和辛丑九
月一日山隂傅崧卿序
欽定四庫全書
　夏小正戴氏傳卷一
　　　　　　　　　　　宋　傅崧卿　注
春
正月啟蟄鴈北鄉雉震呴(關本脫/呴字)魚陟負冰農緯厥耒
初歳祭耒始用暢(關本作畼舊注音韔案畼/不生也暢訓逹作暢為是)囿有見韭
時有俊風寒日滌凍塗田䑕岀農率均田獺獸祭魚(戴/禮)
(作獺祭魚以傳考/之當作獺獸祭魚)鷹則為鳩農及雪澤初服于公田采
芸鞠則見初昬參中柳稊梅杏杝桃則華(關本杝作柂/非是杝音移)
(木名/也)緹縞雞桴粥(粥舊注/音育)
傳正月啟蟄言始發蟄也鴈北鄉先言鴈而後言鄉者
何也見鴈而後數其鄉也鄉者何也鄉其居也鴈以北
方為居何以謂之居(戴禮何以/謂之為居)生且長焉爾九月遰鴻
鴈(遰音遞案唐韻/迢遰去也避也)先言遰而後言鴻鴈也(舊注而/一作如)見遰
而後數之則鴻鴈也(關本數作如今以上/文正其誤與大戴合)何不謂之南
鄉也(戴禮何不/謂南鄉)曰非其居也故不謂之南鄉(大戴無/之字)記
鴻鴈之遰而(舊注一/作如)不記其何鄉也曰鴻不必當小正
之遰必者也(戴禮無/下必字)雉震呴震也者鳴也呴也者鼓其
翼也(關本雉震雉震也者鳴也大戴禮雉震呴震呴震/也者鳴也今依大戴禮増呴字下震二字蓋衍文)
(冝/刪)正月必雷雷不必聞(關本聞/作同)惟雉為必聞之何以謂
之雷則雉震呴相識以雷(關本何必謂之雷/則震呴相識以雷)魚陟負冰
陟升也負冰云者言解蟄也農緯厥耒緯束也束其耒
云爾者用是見君之亦有耒也(關本作見君子/之亦有束也)初歳祭
耒始用暢(關本作畼/舊注音韔)暢也者終歳之用祭也其曰初云
爾也者言是月之始用之也初者始也(關本初歳祭耒/始用畼畼者其)
(曰初云爾畼也者終歳之用祭也言是月之始初者始/也大戴禮初歳祭耒始用畼也其月初云爾暢也者終)
(歳之用祭也言是月之/始用之也初者始也)或曰祭韭也囿有見韭囿也者
園之燕也(大戴禮囿也/園之燕者也)時有俊風俊者大也(關本俊也/者大也)
大風南風也何大於南風也曰合冰必於南風(關本合/冰作合)
(水/)解冰必於南風生必於南風收必於南風(關本收/作殺)故
大之也寒日滌凍塗(舊注滌/一作條)滌也者變也變而煖也凍
塗也者(大戴凍/塗者)凍下而澤上多也田䑕出田䑕者嗛䑕
也記時也農率均田率者循也均田者始除田也言農
夫急除田也獺獸祭魚(大戴作/獺祭魚)其必與之獸何也曰非
其類也祭也者得多也善其祭而後食之(關本善/作美)十月
豺祭獸謂之祭獺祭魚謂之獸祭何也(大戴及關本作/謂之獸何上文)
(考之當也舊注一作謂/之祭獸一作謂之獸祭)豺祭其類獺祭非其類故謂之
獸大之也鷹則為鳩鷹也者其殺之時也鳩也者非其
殺之時也善變而之仁也故具言之也則盡其辭也鳩
為鷹變而之不仁也故不盡其辭也農及雪澤言雪澤
之無髙下也初服于公田古有公田焉者古言先服公
田而後服其田也采芸(舊注云似/邪臼可食)為廟采也(關本一為/廟采也)
鞠則見鞠也者何也(大戴鞠/者何也)星名也鞠則見也(關本無/鞠字)
歳再見爾初昬參中蓋記時也云斗柄(舊注一/作斗)縣在下
言斗柄者所以著參之中也柳稊稊也者發孚也(關本/稊者)
(發孚/也)梅杏杝桃則華杝桃山桃也(關本杝/作柂)緹縞緹縞也
者莎隨也(關本縞也者莎隨緹縞也者莎也舊注緹莎/隨莎草也爾雅縞侯莎大戴禮隨也以下文)
(及正文考之當/作緹者莎隨也)縞也者(舊注縞一作/闕大戴作緹)其實也先言緹而
後言縞何也緹先見者也何以謂之小正以小著名也
(大戴以/著名也)雞桴粥粥也者(關本無/下粥字)相粥之時也或曰桴嫗
伏也粥養也(舊注音育崧卿案記嫗/伏嫗音於具伏音扶又)
二月往耰黍(關本黍/作柔)禪初俊羔助厥母粥綏多女士(關/本)
(綏作/縘)丁亥萬用入學祭鮪榮菫菜蘩昆小蟲抵蚳來降
(關本小蟲傳自昆簡誤列於/五月以下脫承煑梅之下)燕乃睇剥鱓(大戴鱓/作□)有鳴
倉庚榮芸時有見稊始收
傳二月往耰黍(關本黍/作柔)禪禪也初俊羔助厥母粥(音/育)俊
也者大也粥也者養也言大羔能食草木而不食其母
也羊羔非其子而後養之(羊羔關本作羊蓋/舊注蓋一作羔)善養而記
之也或曰夏有煑祭(大戴夏/作憂)祭也者用羔是時也不足
喜樂善羔之為生也(關本不足善樂/喜羔之為生也)而記之與羊牛(舊/注)
(一本作/羔羊)腹時也綏多女士(關本綏/作縘)綏安也冠子取婦之
時也丁亥萬用入學丁亥者吉日也萬也者干戚舞也
入學者太學也謂今時大舍采也祭鮪祭不必記記鮪
何也鮪之至有時美物也鮪者魚之先至者也(關本脫/之字)
而其至有時謹記其時榮菫菜也(大戴菜也/作菜色)采蘩(大戴/采作)
(菜/)蘩由胡由胡者繁母也皆豆實也故記之昆小蟲抵
蚳昆者衆也猶魂(大戴猶/作由)魂也者動也小蟲動也其先
言動而後言蟲者何也萬物至是動而後著(大戴脫/至字)抵
猶推也蚳螘卵也為祭醢也取之則必推之推之不必
取取必推而不言取來降燕乃睇燕乙也降者下也言
來者何也莫能見其始出也(關本作莫能/見始出也)故曰來降言
乃睇何也睇者盻也盻者視可為室者也(大戴作/也者)百鳥
皆曰巢突穴取與之室(關本作/取與室)何也操泥而就家人人
内也(關本作就家/入人内也)剥鱓以為皷也(關本鱓/作□)有鳴倉庚倉
庚者商庚也(關本倉庚商/庚也脫者字)前庚者長股也榮芸時有見
稊始收有見稊而後始收是小正序也(大戴小正序也/作小其序也)
小正之序時也皆若是也稊者所為豆實(關本自也皆/豆實也以下)
(脫簡在五月承又言/之時何也之後也)
三月參則伏攝桑萎揚(舊注萎/一作苑)䍷羊螜則鳴頒冰采識妾子
始蠶執養宫事祈麥實越有小旱田䑕化為鴽拂桐芭鳴鳩
傳三月參則伏伏者非亡之辭也(大戴禮/亡作忘)星無時而不
見我有不見之時故曰伏云攝桑攝而記之急桑也萎
(舊注一/作苑)揚揚則花(舊注一/作范)而後記之䍷羊羊有相還之
時其類䍷䍷然(舊注䍷䍷/一作□䍷)記變爾或曰䍷羝也螜則鳴
螜天螻也頒冰頒冰也者分冰以授大夫也(關本以接/授大夫也)
采識識草也(大戴草/作早)妾子始蠶妾而後子何也曰事有
漸也言自卑事者始也(大戴禮作言自卑事者始無也/字以義權之當云言事自卑者)
(始/)執養宫事執操也養長也祈麥實麥者五榖之先見
者故急祈而記之也越有小旱越于也記是事恒有小
旱田鼠化為鴽鴽鵪也變而之善故盡其辭也鴽為鼠
變之不善故不盡其辭也拂桐芭拂也桐芭之時也(舊/注)
(一本拂也者/桐芭之時也)或曰言桐芭始生貌拂拂然也鳴鳩言始
相命也先鳴而後鳩何也鳩者鳴而後知其鳩也(關本/自鳩)
(言始相命以下脫簡在二月傳承/由胡者繁母今以大戴禮正其誤)
　
　夏小正戴氏傳卷一
欽定四庫全書
　夏小正戴氏傳卷二
　　　　　　　　　　　宋　傅崧卿　注
夏
四月昴則見初昬南門正鳴札囿有見杏鳴蜮王萯莠
取荼莠幽越有大旱執陟攻駒
傳四月昴則見初昬南門正南門者星也歳再見一正
蓋大正所取法也鳴札札者寧縣也鳴而後知之故先
鳴而後札囿有見杏囿者山之燕者也鳴蜮蜮鳴也或
曰屈造之屬也王萯莠取荼荼也者以為君薦蔣也(關/本)
(無以/字)莠幽越有大旱記時爾執陟攻駒執也者始執駒
也(關本作/始執駒)執駒也者離之去母也執而升之君也攻駒
也者敎之服車數舍之也
五月參則見浮游有殷鴂則鳴時有養日乃衣𤓰(舊注/一作)
(乃衣/衣)良蜩鳴匽之興五日翕望乃伏啟灌藍蓼鳩為鷹
唐蜩鳴初昬大火中種黍菽糜(或曰種黍菽糜以心中/為節傳因大火中而及)
(之非小/正文)煑梅蓄蘭頒馬
傳五月參則見參也者伐(舊注一/作牧)星也故盡其辭也浮
游有殷殷衆也浮游殷之時也浮游者渠略也朝生而
暮死稱有何也有見也鴂則鳴(大戴禮關本鴂作□/以下文考之當作鴂)鴂
者伯鷯也鳴者相命也其不辜之時也是善之故盡其
辭也時有養日養長也一則在本一則在末故其記曰
時養日之也(大戴禮日之作曰之舊/注其記曰有養日云也)乃衣𤓰𤓰者急𤓰
之辭也𤓰者始食𤓰也(舊注一本乃衣𤓰乃衣者急/衣之辭也衣也者始創衣也)良
蜩鳴良蜩也者五采具匽之興五日翕望乃伏其不言
生而稱興何也不知其生之時故曰興以其興也故言
之興五日翕也望也者月之望也而伏云者不知其死
也故謂之伏五日也者十五日也翕也者合也伏也者
入而不見也(戴禮入作人/關本無也字)啟灌藍蓼啟者别也陶而䟽
之也灌也者聚生者也(戴禮灌也/者作灌者)記時也鳩為鷹唐蜩
鳴唐蜩鳴者匽也初昬大火中大火者心也心中種黍
菽􁊈時也煑梅為豆實也蓄蘭為沐浴也菽􁊈以在纒
經中矣又言之時何也是食短閔而記之頒馬分大夫
卿之駒也(戴禮脫/大字)將閒諸則或取離駒納之則法也(關/本)
(自是食短以下至則法也脫/簡在三月拂拂然也鳴之後)
六月初昬斗柄(關本曰注/柄一作杓)正在上煑桃鷹始摯
傳六月初昬斗柄正在上五月大火中六月斗柄正在
上此見斗柄之不在當心也蓋當依依尾也煑桃桃也
者柂桃也柂桃也者山桃也煑以為豆實也(大戴禮拖/作柂案爾)
(雅椵柂郭璞注云白椵也樹似白楊而古今字書有杝/而無柂釋云木名亦無有訓山桃者爾雅榹桃山桃音)
(斯唐韻亦云此書云柂桃也者/山桃也柂當作榹蓋傳寫之訛)鷹始摯而言之何也諱
殺之辭也故言摯云(大戴作/故摯云)
　
　
　
　
　
　夏小正戴氏傳卷二
欽定四庫全書
　夏小正戴氏傳卷三
　　　　　　　　　　　宋　傅崧卿　注
秋
七月莠雚葦狸子肈肆湟潦生苹爽死苹莠(爾雅苹藾/蕭又曰萍)
(蓱其大者蘋又曰䈂馬帚據此則/上苹當作萍下苹當作荓傳同)漢案户寒蟬鳴初昬
織女正東鄉時有霖雨灌荼斗柄縣在下則旦
傳七月莠雚葦未莠則不為雚葦莠然後為雚葦故先
言莠狸子肈始也肆遂也言其始遂也其或曰肆殺也
(其或曰其/字疑衍)湟潦生苹湟潦生苹也者(大戴禮無湟潦/生苹者五字)湟
下處也有湟然後有潦(舊注潦/一作瀆)潦而後有苹草也(大戴/禮潦)
(而後有苹草/也苹作萃)爽死爽也者猶䟽也苹莠苹也者馬帚也
漢案戸漢也者河也(大戴禮無者/河也三字)案戸漢也者直户也
言正南(舊注南或作為/大戴禮作為)北也寒蟬鳴蟬鳴也者蝭􁈷也
初昬織女正東鄉時有霖雨灌聚也荼雚葦之莠也(大/戴)
(禮無/也字)為蔣楮之也雚未莠為菼葦未莠為蘆(大戴禮莠/皆作秀)
斗柄縣在下則旦
八月剥𤓰𤣥校剥棗㮚零(大戴禮/㮚作栗)丹鳥羞白鳥辰則伏
鹿人從鴽為鼠參中則旦
傳八月剥𤓰剥𤓰也者(大戴禮無剥/𤓰也者四字)畜𤓰之時也𤣥校
𤣥也者黒也(大戴禮/𤣥作立)校也者若縁色然婦人未嫁者衣
之剥棗剥也者取也㮚零(大戴㮚/作栗)零也者降零而後取
之故不言剥也丹鳥羞白鳥丹鳥者謂丹良也白鳥謂
閩蚋也其謂之鳥何也重其養者也有翼者為鳥羞也
者進也(關本無/也字)不盡食也辰則伏辰也者(大戴禮/無者字)謂星
也伏也者(大戴禮作/伏見也者)入而不見也鹿人從鹿人從者從
羣也鹿之養也離羣而善之離而生非所知時也故記
從不記離(大戴禮作鹿人鹿人從者從羣也鹿之養也/離羣善而善而之離而生非所知時也故記)
(從不/記離)君子之居幽也不言或曰人從人從也者(大戴禮/作或曰)
(人人/從)大者於外小者放於内率之也(大戴禮/無放字)鴽為鼠參
中則旦
九月内火遰鴻鴈主夫出火(夫當作/火傳同)陟𤣥鳥蟄熊羆豹
貉鼬鼪則穴(大戴禮貉作/□穴作大)榮鞠樹麥(或曰樹/麥傳文)王始裘雀
入于海為蛤
傳九月内火内火也者大火大火也者心也遰鴻鴈遰
徃也主夫出火主夫也者主以時縱火也陟𤣥鳥蟄陟
升也(關本升作/并蓋誤)𤣥鳥也者燕也先言陟而後言蟄何也
陟而後蟄也熊羆豹貉鼬鼪則穴若蟄而(大戴禮貉作/□穴作大)
榮鞠鞠草也鞠榮而樹麥時之急也王始裘者何也衣
裘之時也辰繫于日雀入于海為蛤蓋有矣非常入也
　
　
　
　
　
　
　
　夏小正戴氏傳卷三
欽定四庫全書
　夏小正戴氏傳卷四
　　　　　　　　　　　宋　傅崧卿　注
冬
十月豺祭獸初昬南門見黒鳥浴時有養夜雉入于淮
為蜃織女正北鄉則旦
傳十月豺祭獸善其祭而後食之也初昏南門見(大戴/禮脫)
(見/字)南門者星名也及此再見矣黒鳥浴黒鳥者何也烏
也浴也者飛乍髙乍下也(大戴禮作黒烏浴者何也烏/浴也者飛乍高乍下也今從)
(關/本)時有養夜者養長也(大戴禮云時有養/者長也今從關本)若日之長也
云雉入于淮為蜃蜃者蒲盧也織女正北鄉則旦織女
星名也
十有一月王狩陳筋革嗇人不從隕麋角
傳十有一月(大戴禮/脫有字)王狩王狩者言王之時田冬獵為
狩陳筋革者省兵甲也嗇人不從不從者弗行於時月
也萬物不通隕麋角隕墮也曰冬至陽氣至始動諸向
生皆蒙蒙符矣故麋角隕記時焉爾(大戴禮云記時/時焉爾衍一字)
十有二月鳴弋𤣥駒賁納卵蒜虞人入梁隕麋角(月令/仲冬)
(麋角觧與小正十一月記隕麋角合十二月/又記之蓋衍文戴氏因誤為之傳失之矣)
傳十有二月鳴弋弋也者禽也先言鳴而後言弋何也
鳴而後知其弋也𤣥駒賁駒也者螘也(關本𤣥駒/者蟻也)賁者
何也走於地中也納卵蒜卵蒜也者本如卵者也納者
何也納之君也虞人入梁虞人官也梁者主設罟􁁛者
也隕麋角蓋陽氣且暏也故記之也
　
　
　
　
　
　
　
　夏小正戴氏傳卷四
