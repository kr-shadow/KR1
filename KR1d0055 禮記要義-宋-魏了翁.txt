#+TITLE: 禮記要義-宋-魏了翁
#+DATE: 2016-06-11 12:20:18
#+SOURCE: github.com/kanripo/KR1d0055 master 4a7ad024                
禮記要義卷第三　檀弓上
　一檀弓六國時人
案鄭目録云名曰檀弓者以其記人善於禮故
著姓名以顯之姓檀名弓今山陽有檀氏此於
別録屬通論此檀弓在六國之時知者以仲梁
子是六國時人此篇載仲梁子故知也
　二舎適孫立庶子乃殷禮
公儀仲子之䘮檀弓免焉仲子舎其孫而立其
子檀弓曰何居我未之前聞也趨而就子服伯
子於門右曰仲子舎其孫而立其子何也伯子
曰仲子亦猶行古之道也昔者文王舎伯邑考
而立武王微子舎其孫腯而立衍也夫仲子亦
猶行古之道也子游問諸孔子孔子曰否立孫
注云故爲非禮以非仲子也禮朋友皆在他邦
乃袒免此其所立非也公儀蓋魯同姓周禮適
子死立適孫爲後居讀爲姬姓之姬齊魯之間
語助也前猶故也去賔位就主人兄弟之賢者
而問之子服伯子蓋仲孫蔑之玄孫子服景伯
蔑魯大夫伯子爲親者隱耳立子非也文王之
立武王權也微子適子死立其弟衍殷禮也立
孫據周禮正義曰殷禮若適子死得立弟也今
伯邑考見在而立武王故云權也
　三孔子非全不知墓
不知其墓者謂不委曲適知柩之所在不是全
不知墓之去處其或岀辭入告揔望本處而拜
今將欲合葬湏正知處所故云不知其墓今古不
知墓處於事大有而講者諠諠競爲異說恐非
經紀之旨
　四大過以二木夾君父爲棺椁之象
正義曰案易下繫辭云古之葬者厚衣之以薪
葬之中野不封不樹䘮期無數後丗聖人易之
以棺椁蓋取諸大過大過者巽下兊上之卦𥘉
六在巽體巽爲木上六位在巳巳當巽位巽又
爲木二木在外以夾四陽四陽互體爲二乾乾
爲君父二木夾君父是棺椁之象今虞氏旣造
瓦棺故云始不用薪然虞氏瓦棺則未有椁也
繫辭何以云後丗聖人易之以棺椁連言椁者
以後丗聖人其文旣廣逺探殷周而言䘮期有
虞氏則然故尚書云三載四海遏宻八音
五自夏以上正朔皆三而改
樂緯稽耀嘉云夏以十三月爲正息卦受泰注
云物之始其色尚黒以寅爲朔殷以十二月爲
正息卦受臨注云物之牙其色尚白以鷄鳴爲
朔周以十一月爲正息卦受復其色尚赤以夜半
爲朔又三正記云正朔三而改文質再而復以
此推之自夏以上皆正朔三而改也
　六申生雉經雉牛鼻繩或云雉性介
注旣告狐突乃雉經正義曰雉牛鼻繩也申生
以牛繩自縊而死也故鄭注封人云縁著牛鼻
繩所以牽牛者也今時人謂之雉或謂雉性耿
介𬒳人所獲必自屈折其頭而死漢書載趙人
貫髙自絶亢而死申生當亦然也傳云申生縊
死晉語申生使猛足辭於狐突乃雉於新成廟
七朝祥暮歌不譏琴琴以手
魯人有朝祥莫歌者魯人不辨其姓名祥謂二
十五月大祥歌哭不同日故仲由笑之也故鄭
注笑其爲樂速然祥日得鼔素琴案䘮服四制
祥之日鼔素琴不譏彈琴而譏歌者下注云琴
以手笙歌以氣手在外而逺氣在内而近也
　八周士無謚殷大夫以上乃爲爵
士之有誄自此始也注云記禮失所由來也周
雖以士爲爵猶無謚也殷大夫以上爲爵
　九祥禫之月王鄭不同
祥禫之月先儒不同王肅以二十五月大祥其
月爲禫二十六月作樂所以然者以下云祥而
縞是月禫徙月樂又與上文魯人朝祥而莫歌
孔子云踰月則其善是皆祥之後月作樂也又
閒傳云三年之䘮二十五月而畢又士虞禮中
月而禫是祥月之中也與尚書文王中身享國
謂身之中間同又文公二年冬公子遂如齊納
幣是僖公之䘮至此二十六月左氏云納幣禮
也故王肅以二十五月禫除䘮畢而鄭康成則
二十五月大祥二十七月而禫二十八月而作
樂復平常鄭必以爲二十七月禫者以雜記云
父在爲母爲妻十三月大祥十五月禫爲母爲
妻尚祥禫異月豈容三年之䘮乃祥禫同月若
以父在爲母屈而不伸故延禫月其爲妻當亦
不申祥禫異月乎若以中月而禫爲月之中間
應云月中而禫何以言中月乎案䘮服小記云
妾祔於妾祖姑亡則中一以上而祔又學記云
中年考校皆以中爲間謂間隔一年故以中月
爲間隔一月也下云祥而縞是月禫徙月樂是
也謂大祥者縞冠是月禫謂是此禫月而禫二
者各自爲義事不相干故論語云子於是日哭
則不歌文無所繼亦云是日文公二年公子遂
如齊納幣者鄭箴膏肓僖公母成風主㛰得權
時之禮若公羊猶譏其䘮娶其魯人朝祥而莫
歌及䘮服四制云祥之日鼔素琴及夫子五日
彈琴不成聲十日成笙歌并此獻子禫縣之屬
皆據省樂忘哀非正樂也其八音之樂工人所
奏必待二十八月也即此下文是月禫徙月樂
是也其朝祥莫歌非正樂歌是樂之細別亦得
稱樂故鄭云笑其爲樂速也其三年問云三年
之䘮二十五月而畢據䘮事終除衰去杖其餘
哀未盡故更延兩月非䘮之正也王肅難鄭云
若以二十七月禫其歳末遭䘮則出入四年䘮
服小記何以云再期之䘮三年如王肅此難則
爲母十五月而禫出入三年小記何以云期之
䘮二年明小記所云據䘮之大㫁也又肅以月
中而禫案曲禮䘮事先逺日則大祥當在下旬
禫祭又在祥後何得云中月而禫又禫後何以
容吉祭故鄭云二十七月也戴德䘮服變除禮
二十五月大祥二十七月而禫故鄭依而用焉
鄭以二十八月樂作䘮大記何以云禫而内無
哭者樂作矣似禫後許作樂者大記所謂禫後
方將作樂釋其内無哭者之意非謂即作樂大
記又云禫而從御吉祭而復寢間傳何以云大
祥居復寢間傳所云者去聖室復殯宫之寢大
記云禫而從御謂禫後得御婦人必待吉祭然
後復寢其吉祭者是禫月值四時而吉祭外而
爲之其祝辭猶不稱以某妃配故士虞禮云吉
祭猶未配
　十祥除猶外故先琴後笙歌
孔子旣祥五日彈琴而不成聲十日而成笙歌
注云哀未忘踰月且異旬也祥亦凶事用逺日
五日彈琴十日笙歌除由外也琴以手笙歌以
氣
(十/一)死不得禮者亦不弔
死不得禮亦不弔故昭二十年衛齊豹欲攻孟
縶宗魯事孟縶是時齊豹欲攻孟縶崇魯許齊
豹攻之不告孟縶及孟縶𬒳殺而死宗魯亦死
之孔子弟子琴張欲往弔之孔子止之曰齊豹
之盗而孟縶之賊女何弔焉杜預云言齊豹所
以爲盗孟縶所以見賊皆由宗魯是失禮者亦
不弔也(胡氏曰豹所畜飬之/盗縶所見殺之賊)
(十/二)周公子孫不反葬于周
(十/三)族葬之制
周公封魯其子孫不反葬於周者以其有次子
在周丗守其采地則春秋周公是也故鄭康成
作詩譜云元子伯禽封魯次子君陳丗守采地
下云延陵季子葬于嬴博之間者古禮也故舜
葬蒼梧周則族葬故冡人云先王之葬居中以
昭穆爲左右凡諸侯居左右以前卿大夫士居
後各以其族是也
(十/四)伯魚期而哭岀母
伯魚之母死期而猶哭夫子聞之曰誰與哭者
門人曰鯉也夫子曰嘻其甚也伯魚聞之遂除
之注云伯魚孔子子也名鯉猶尚也嘻悲恨之
聲正義曰此一節論過哀之事注嘻悲恨之聲
者謂非責伯魚悲恨之聲也時伯魚母岀父在
爲岀母亦應十三月祥十五月禫言期而猶哭
則是祥後禫前祥外無哭于時伯魚在外哭故
夫子怪之恨其甚也或曰爲岀母無禫期後全
不合哭
(十/五)鄭謂舜征苗而死
(十/六)三妃即三夫人
舜葬於蒼梧之野蓋三妃未之從也注云舜征
有苗而死因留葬焉書說舜曰陟方乃死蒼梧
於周南越之地今爲郡古者不合葬帝嚳而立
四妃矣象后妃四星其一明者爲正妃餘三小
者爲次妃帝堯因焉至舜不告而取不立正妃
但三妃而巳謂之三夫人離騷所歌湘夫人舜
妃也正義曰鄭案淮南子云舜征三苗而遂死
蒼梧史記云舜踐帝位三十九年南廵守崩于
蒼梧之野葬於九疑山是爲零陵案尚書竄三
苗于三危在西裔今舜征有苗乃死於蒼梧者
張逸荅焦氏問云𥘉竄西裔後分之在南野漢
書地理志有蒼梧郡是今爲郡名也云但三妃
而巳者案帝王丗紀云長妃娥皇無子次妃女
英生啇均次妃癸比生二女霄明燭光是也云
離騷所歌湘夫人者案楚辭九歌第三曰湘夫
人云帝子降兮北渚目眇眇兮愁予是也王逸
注離騷云娥皇女英墮湘水溺焉又秦紀云死
而葬焉非溺也山海經以爲二女此云三者當
以記爲正山海經不可用
(十/七)曽子矯以謙儉浴喪爨室
曽子之䘮浴於爨室注云見曽元之辭易簀矯
之以謙儉也禮死浴於適室
(十/八)記禮多有不定之辭
大功廢業或曰大功誦可也注云許其口習故
也正義曰録記之人必當明禮應事無疑使後
丗作法今檢禮記多有不定之辭仲尼門徒親
承聖旨子游裼裘而弔曽子襲裘而弔又小斂
之奠或云東方或云西方同母異父昆弟魯人
或云爲之齊衰或云大功其作記之人多云蓋
多云或曰皆無指的並設疑辭者以周公制禮
永丗作法時經幽厲之亂又遇齊晉之強國異
家殊樂崩禮壞諸侯奢僣典法訛舛是以普天
率土不閑禮教故子思聖人之後不䘮出母隨
武子晉之賢相不識殽烝作記之人隨後撰録
善惡兼載得失備書
(十/九)子思哭嫂或云原憲
子思之哭嫂也爲位正義曰此子思哭嫂是孔
子之孫以兄先死故有嫂也皇氏以爲原憲字
子思若然鄭無容不注鄭旣不注皇氏非也孔
氏連叢云一子相承以至九丗及史記所說亦
同者不妨雖有二子相承者唯存一人或其兄
早死故得有嫂且雜說不與經合非一也
(二/十)小功不稅王鄭義異
曽子曰小功不稅則是逺兄弟終無服也而可
乎注云據禮而言也日月巳過乃聞䘮而服曰
稅大功以上然小功輕不服言相離逺者聞之
恒晚以巳恩怪之正義曰曽子仁厚禮雖如此
猶以爲薄故怪之此據正服小功也故䘮服小
記云降而在緦小功者則稅之其餘則否鄭康
成義若限内聞䘮則追全服若王肅義限内聞
䘮但服殘日若限滿即止假令如王肅之義限
内秖少一日乃始聞䘮若其成服服未得成即
除也若其不服又何名追服進退無理王義非
也
(卄/一)師友䘮服
(卄/二)王及卿大夫士吊服
孔子之䘮門人疑所服子貢曰昔者夫子之䘮
顔淵若䘮子而無服䘮子路亦然請䘮夫子若
䘮父而無服注云無䘮師之禮無服不爲衰弔
服而加麻心䘮三年正義曰知爲師弔服加麻
者案䘮服朋友麻其師與朋友同故知亦加麻
也必知䘮師與朋友同者案下云孔子之䘮二
三子皆絰而岀群居則絰岀則否是弟子相爲
與爲夫子同但絰岀與不岀有異明其服同云
云弔服而加麻麻謂絰與帶也皆以麻爲之故
云加麻也又䘮服緦麻章云朋友麻鄭云朋友
雖無親而有同道之恩相爲服緦之絰帶是也
鄭知服緦之絰帶者緦爲五服之輕又與錫衰
等同爲弔服之限故知緦之絰帶也論云爲師
及朋友皆旣葬除之案司服云王爲三公六卿
錫衰爲諸侯緦衰爲大夫士疑衰其首服皆弁
絰鄭司農云疑衰十四升康成云疑之言擬也
擬於吉服謂比擬吉服十五升也鄭注文王丗
子云同姓之士則緦麻異姓之士則疑衰卿大
夫亦以錫衰爲弔服當事亦弁絰故鄭注䘮服
云諸侯及卿大夫亦以錫衰爲弔服當事乃弁
絰否則皮弁辟天子也其士之弔服則疑衰故
鄭注䘮服云士以緦衰爲䘮服其弔服則疑衰
也舊說以爲士弔服布上素下鄭注云此實疑
衰也改其裳以素辟諸侯也當事亦弁絰故鄭
注䘮服云士弁絰皮弁之時如卿大夫凡弔服
唯有弁絰皆無帶也知無帶者周禮司服及服
問但云弁絰不云帶故知然也其朋友之服諸
侯及大夫等則皆疑衰故鄭注䘮服云朋友之
相爲服則士弔服也旣特云士弔服明諸侯大
夫等皆用士之弔服唯加緦之絰帶爲異耳是
以䘮服朋友麻鄭注云服緦之絰帶又下文云
子游襲裘帶絰而入鄭注云所弔者朋友是朋
友相爲加帶凡朋友相爲者雖不當事亦弁絰
故下文云群居則絰是也其庶人鄭注䘮服云
庶人不爵弁則其弔服素冠委貌鄭注不顯所
著之服文承疑衰素裳之下則庶人亦用疑衰
或者庶人布深衣當服布深衣冠素委貌也
(卄/三)有公事之處皆謂之朝
遇諸市朝不反兵而鬪注云言雖適市朝不釋
兵正義曰朝在公門之内兵器不入公門身得
持兵入朝者案閽人掌中門之禁但兵器不得入
中門耳其大詢衆庶在臯門之内則得入也且
朝文旣廣設朝或在野外或在縣鄙郷遂但有
公事之處皆謂之朝兵者亦謂佩刀巳上不必
要是矛㦸皇氏以爲市朝正謂市也市有行肆
似朝故云市朝此辭非也
(卄/四)曽子以主人榮已爲之隱諱
曽子弔於負夏主人旣祖塡池推柩而反之降
婦人而后行禮從者曰禮與曽子曰夫祖者且
也且胡爲其不可以反宿也從者又問諸子游
曰禮與子游曰飯於牗下小斂於户内大斂於
阼殯於客位祖於庭葬於墓所以即逺也故䘮
事有進而無退曽子聞之曰多矣乎予出祖者
注云負夏衛地祖謂移柩車去載處爲行始也
填池當爲奠徹聲之誤也奠徹謂徹遣奠設祖
奠反於載處榮曽子弔欲更始禮旣祖而婦人
降今反柩婦人辟之復升堂矣柩無反而反之
而又降婦人蓋欲矜賔於此婦人皆非怪之且
未定之辭有進無退明反柩非多矣乎者善子
游言且服正義曰此是啓殯之後至柩車岀之
節也曽子弔於負夏氏正當主人祖祭之明旦
旣徹祖奠之後設遣奠之時而來弔主人榮曽
子之來乃徹去遣奠更設祖奠又推柩少退而
返之嚮北又遣婦人升堂至明旦婦人從堂更
降而後乃行遣車禮從曽子者意以爲疑問曽
子云此是禮與曽子旣見主人榮已不欲指其
錯失爲之隱諱云夫祖者且也且是未定之辭
祖是行始未是實行且去住二者皆得旣得旦
住何爲不可以反宿明日乃去
(卄/五)同母異父之昆弟䘮服王鄭異
公叔木有同母異父之昆弟死問於子游子游
曰其大功乎狄儀有同母異父之昆弟死問於
子夏子夏曰我未之前聞也魯人則爲之齊衰
狄儀行齊衰今之齊衰狄儀之問也注云木當
爲朱春秋作戍衛公叔文子之子定公十四年
奔魯疑所服也親者屬大功是正義曰爲同母
異父昆弟之服䘮服無文故子游疑之其大功
乎乎是疑辭也云親者屬大功是者鄭意以爲
同母兄弟母之親屬服大功是也所以是者以
同父同母則服期今但同母而以母是我親生
其兄弟是親者血屬故降一等而服大功案聖
證論王肅難鄭禮稱親者血屬謂出母之身不
謂出母之子服也若出母之子服大功則出母
之父母服應更重何以爲出母之父母無服王
肅云同母異父兄弟服大功者謂繼父服齊衰
其子降一等故服大功馬昭難王肅云異父昆
弟恩繼於母不繼於父肅以爲從繼父而服非
也張融以爲繼父同居有子正服齊衰三月乃
爲其子大功非服之差玄說是也
(卄/六)子思爲嫁母服嫁母有繼有親
子思之母死於衛柳若謂子思曰子聖人之後
也四方於子乎觀禮子蓋愼諸子思曰吾何愼
哉吾聞之有其禮無其財君子弗行也有其禮
有其財無其時君子弗行也吾何愼哉注云子
思孔子孫伯魚之子伯魚卒其妻嫁衛柳若衛
人也見子思欲爲嫁母服恐其失禮戒之嫁母
齊衰期謂時可行而財不足以備禮謂財足以
備禮而時不得行者時所止則止時所行則行
無所疑也喪之禮如子贈禭之屬不踰主人正
義曰云嫁母齊衰期者嫁母之服䘮服無文案
喪服杖期章云父卒繼母嫁從爲之服報則親
母可知故鄭約云齊衰期也又鄭止言齊衰期
不言嫡庶故譙周袁準並云父卒母嫁非父所
絶嫡子雖主祭猶冝服期而䘮服爲岀母期嫁
母與岀母俱是絶族故知與出母同也張逸問
舊儒丗本皆以孔子後數丗皆一子禮適子爲
父後爲嫁母無服檀弓說子思從於嫁母服何
鄭荅云子思哭嫂爲位必非適子或者兄若早
死無繼故云數丗皆一子
(卄/七)縣棺而封不待碑繂
縣棺而封封即窆窆下棺内壙中也貴者則用
碑繂若貧而即葬者但手縣棺而下之同於庶
人不待碑繂不設碑繂不備禮
(卄/八)三斬板謂㫁其縮
今一日而三斬板而巳封注云板蓋廣二尺長
六尺斬板謂㫁其縮也三㫁止之旁殺蓋髙四
尺其廣袤未聞也詩云縮板以載(一本束板)
(卄/九)夫子言四墳之異子夏以馬鬛釋斧
昔者夫子言之曰吾見封之若堂者矣旣巳語
燕人無觀又此歴𫐠孔子之言者欲以此語與
燕人爲法封謂墳之也若如堂基四方而髙見
若坊者矣坊堤也堤坊水上平而兩旁殺其南
北長也言又見有築墳形如坊者也見若覆夏
屋者矣殷人以來始屋四阿夏家之屋唯兩下
而巳無四阿如漢之門廡又言見其封墳如覆
夏屋唯兩下而殺卑而寛廣又見封如斧之形
其刃嚮上長而髙也旣言四墳之異夫子之意
從若斧者焉以爲刃上難登狹又易爲功力子
夏旣道從若斧形恐燕人不識故舉俗稱馬鬛
封之謂也以語燕人馬騣鬛之上其肉薄封形
似之
(卅/一)夫子墓無馬鬛封不止三板
知蓋髙四尺者以上合葬於防崇四尺今葬夫
子不可過之又板廣二尺三板斜殺唯髙四尺
耳其東西之廣南北之袤則未聞也孫毓難云
孔子墓魯城北門外西墳四方前髙後下形似
卧斧髙八九尺今無馬鬛封之形不止于三板
記似誤者孫毓云據當時所見其墳或後人増
益不與元葬墳同
(卅/二)薦新如朔奠又大夫以上朔望士朔
有薦新如朔奠注云重新物爲之殷奠正義曰
薦新謂未葬中間得新味而薦亡者如朔奠者
謂未葬前月朔大奠於殯宫者大奠則牲饌豐
也朔禮視大歛士則特豚三鼎今若有新物及
五榖始熟薦於亡者則其禮牲物如朔之奠也
大夫以上則朔望大奠若士但朔而不望
(卅/三)棺四重三重之制
天子之棺四重水兕革棺𬒳之其厚三寸杝棺
一梓棺二四者皆周棺束縮二衡三祍毎束一
柏椁以端長六尺注云尚深䆳也諸公三重諸
侯再重大夫一重士不重以水牛兕牛之革以
爲棺𬒳革各厚三寸合六寸也此爲一重杝所
謂椑棺也爾雅曰椵杝梓所謂屬與大棺周帀
也凡棺用能濕之物衡亦當爲橫祍今小要祍
或作􁇀或作髹以端題湊也其方蓋一尺
(卅/四)棺椁之制
杝棺一者椵也材亦能濕故次皮也杝唯一種
故云一也諸侯無革則杝親尸也所謂椑棺也
即前言君即位爲椑是也杝即椵木鄭引爾雅
曰椵杝一物二名名椵又名杝也　梓棺二者
杝棺之外又有屬棺屬棺之外又有大棺大棺
與屬棺並用梓故云二也則喪大記云屬六寸
大棺八寸也　四者皆周者四四重也周帀也
謂四重之棺上下四方悉周帀也唯椁不周下
有茵上有抗席故也　棺束者古棺木無釘故
用皮束合之　縮二者縮縱也縱束者用二行
也衡三者橫束者三行也　祍毎束一者祍小
要也其形兩頭廣中央小也旣不用釘棺但先
鑿棺邊及兩頭合際處作坎形則以小要連之
令固棺並相對毎束之處以一行之祍連之若
竪束之處則竪著其祍以連棺蓋及㡳之木使
與棺頭尾之材相固漢時呼祍爲小要也　柏
椁者謂爲椁用柏也天子柏諸侯松大夫柏士
雜木也鄭注方相職云天子椁柏黃腸爲裏而
表以石焉
(三/五)魯哀公誄孔子
魯哀公誄孔丘曰天下遺耆老莫相予位焉嗚
呼哀哉尼父注云誄其行以爲謚也莫無也相
佐也言孔子死無佐助我處位者尼父因其
字以爲之謚正義曰此一節論哀公誄孔子之
事孔子以哀公十六年夏四月巳丑日卒哀公
欲爲作謚作謚冝先列其生時行狀謂之爲誄
(檀)
(三/六)弔䘮賔位隨主人而變
案賔位之法隨主人而變小歛之前主人未忍
在主位有事在西階下則賔亦入門西弔於西
階下故士䘮禮君使人禭主人拜送拜賔即位
西階下東面鄭云未忍即主人位也小斂之後
尸則岀堂廉然後有飾主人位則在阼階下西
面賔弔者入門東於東階下弔也故士喪禮小
斂訖故士舉男女奉尸侇於堂主人降自西階
即位踊襲絰于序東鄭云即位踊東方位也則
衆主人不接賔發𥘉在東耳
(三/七)旣諌可議政未諌不可言君過
事君有犯而無隱注旣諌人有問其國政者可
以語其得失若齊晏子爲晉叔向言之正義曰
昭三年左傳云晏子謂景公曰小人近市朝夕
得所求景公曰子近市何貴何賤於是景公繁
於刑有鬻踊者故對曰踊貴屨賤諌景公重刑
後及其聘晉與叔向言齊國之政將歸陳氏景
公厚斂焉陳氏厚施焉是旣諌得言君之過若
其未諌而言君過則不可故昭三年子大叔如
晉張趯與子大叔言云火星中而寒暑退此其
極也能無退乎未曽諌君輒言君德之退故傳
云張趯有知其猶在君子之後乎是其𬒳譏也
魯昭公取同姓孔子不仕昭公旣先諌所以論
語稱孔子爲昭公諱而稱丘也過者聖人含弘
勸獎擥過歸已非實事也若史䇿書理則不一
若其良史直筆不隱君過董孤書趙盾弑君及
丹楹刻桷之屬是也若忠順臣則諱君親之惡
者春秋辟諱皆是故僖元年左傳云諱國惡禮
也
(三/九)明器外有用器
謂明器之屬者案旣夕禮除明器之外有用器
弓矢耒耜兩敦兩杆槃匜燕樂器甲胃干笮杖
笠翣等
(四/十)帷荒内木材爲柳帷荒亦㹅稱柳
案䘮大記注云在旁曰帷在上曰荒帷荒所以
衣柳則以帷荒之内木材爲柳其實帷荒及木
材等揔名曰柳故縫人云衣翣柳之材注云柳
之言聚諸飾之所聚是帷荒揔稱柳也
(四/一)曽子嘗辤卿故不得寢大夫之床
正義曰知齊甞聘以爲卿者韓詩外傳云曽子
仕於莒得粟三秉方是之時曽子重其禄而輕
其身親没之後齊迎以相楚迎以令尹晉迎以
上卿方是之時曽子重其身而輕其禄旣言輕
其禄是不爲也但齊以相楚以令尹晉以上卿
而鄭言齊嘗聘爲卿者以三國文連含帶爲注
耳且相即是上卿禮云男子不死於婦人之手
婦人不死於男子之手故春秋魯僖公薨于小
寢譏即安也成公薨於路寢傳曰言道也他人
名己得呼爲大夫之稱而言夫子若己不爲大
夫則已所爲當湏依禮不得寢大夫之床也
(四/二)或長婦爲娣弟妻爲姒不據夫年
案䘮服小功章娣姒婦報傳云弟長也鄭注云
娣姒婦者兄弟之妻相名也長婦謂稺婦爲娣
婦娣婦謂長婦爲姒婦謂據婦年之長㓜則不
據夫年之大小故成十一年左傳云聲伯之母
不聘穆姜曰吾不以妾爲姒穆姜魯宣公夫人
聲伯之母魯宣公弟叔盻之妻是弟妻爲姒又
昭二十八年左傳云子容之母走謁諸姑曰長
叔姒生男子容之母伯華之妻也長叔姒是伯
華之弟叔盻之妻是亦謂弟妻爲姒也皆不繫
夫身長㓜
(四/三)孔子爲大夫得有驂馬
騑馬曰驂者說文云騑旁馬是在服馬之旁又
詩云騏駵是中騧驪是驂驂在外也孔子得有
驂馬者案王度記云天子駕六馬諸侯四大夫
三士二古毛詩云天子至大夫皆駕四孔子旣
身爲大夫若依王度記則有一驂馬也若依毛
詩說則有二驂馬也
(四/四)孔子說驂於舊館惜車於顔囬
顔囬之喪子哭之慟慟比岀涕慟則爲甚矣又
舊館之恩不得比顔囬之極而說驂於舊館惜
車於顔囬者但舊館情䟽厚恩待我須有贈􁎚
故說驂賻之顔囬則師徒之恩親乃是常事則
顔囬之死必當以物與之顔路無厭更請賣車
爲椁以其不知止足故夫子抑之
(四/五)孔子夢饋食不夢凶奠
言奠者以爲凶象正義曰時夫子夢見饋食不
夢凶奠也但奠禮旣死之後未葬之前柩仍在
地未立尸主唯奠停飲食故云奠也
(四/六)弔服隨主人而變
几弔喪之禮主人未變之前弔者吉服而弔吉
服謂羔裘玄冠緇衣素裳又袒去上服以露裼
衣則此裼裘而弔是也主人旣變之後雖著朝
服而加武以絰又掩其上服若是朋友又加帶
則此襲裘帶絰而入是也案䘮大記云弔者襲
裘加武帶絰注云始死弔者朝服裼裘如吉時
也小斂則改襲而加武與帶絰矣武吉冠之卷
也加武者明不改冠但加絰於武䘮大記所云
亦據朋友故云帶絰帶旣在腰鄭注加武與帶
絰似帶亦加武者其實加武唯絰連言帶耳
(四/七)吉祭後弔服無文而有弔法
吉祭巳後或來弔者其服無文除䘮之後亦有
弔法故春秋文九年秦人來歸僖公成風之禭
是也
(四/八)賻布之餘分死者所矜
請班諸兄弟之貧者注以分死者所矜也禄多
則與鄰里郷黨
(四/九)從母之夫舅之妻因甥爲文
從母之夫舅之妻二夫人相爲服君子未之言
也注二夫人猶言此二人也時有此二人同居
死相爲服者甥居外家而非之正義曰言從母
及舅皆是外甥稱謂之辭故知甥也若他人之
言應云妻之兄弟婦夫之姉妺夫相爲服不得
云從母之夫舅之妻也
(五/十)王肅以聖人之葬人與絶句
子夏曰聖人之葬人與人之葬聖人也子何觀
焉注與及也正義曰王肅云聖人葬人與屬上
句以言若聖人葬人與則人庶有異聞得來觀
者若人之葬聖人與凡人何異而子何觀之
(五/一)練衣外除正服不可變
練練衣黃裏縓縁注小祥練冠練中衣以黃爲
内縓爲飾黃之色卑於纁縓纁之類明外除正
義曰練小祥也小祥而著練冠練中衣故曰練
也練衣者練爲中衣黃裏者黃爲中衣裏也正
服不可變中衣非正服但承衰而巳故小祥而
爲之黃祫裏也縓縁者縓爲淺絳色也縁謂中
衣領及裒縁也裏用黃而領縁用縓者領縁外
也明其外除故飾見外也(案此文小祥外衰内/有練中衣中衣内有)
(裼衣裼衣内有鹿裘鹿裘/内自有常着襦衣)
(五/二)有禮有財無時弗行
子思曰有其禮有其財無其時君子弗行也正
義曰謂若嫁母之家主人貧乏斂手足形還葬
己雖有財不得過於主人故下注䘮之禮如子
贈禭之屬不踰主人
　同治乙丑六月獨山莫友芝借讀過
禮記要義卷三終
禮記要義卷第四　檀弓下
　一遣車之數父母而賔客之
周禮巾車云大䘮飾遣車鄭云使人以次舉之
以如墓也又雜記遣車視牢具置于四隅鄭云
四隅椁中之四隅以此而推故知小也所以必
湏遣車者雜記云大饗旣饗卷三牲之爼歸于
賔舘父母而賔客之所以爲哀也是言父母方
將逺去亦如賔客之義所以載牲體送之也但
遣車之數貴賤不同
　二公吊䘮必有拜者
䘮公弔之必有拜者雖朋友州里舎人可也注
云往謝之謂無主後正義曰䘮謂諸侯臣之䘮
公來親弔或遣人來弔䘮家雖無主後必有以
次䟽親而往拜之以謝其恩䟽親亦無雖死者
朋友及同州同里及䘮家典舎之人而往拜之
可也此以無後故許他人拜謝若其有後主人
故自當親拜是以旣夕禮云主人乗惡車鄭注
云拜君命是也
　三齊衰不以弔謂無服者
子張死曽子有母之䘮齊衰而往哭之或曰齊
衰不以弔曽子曰我弔也與哉注云以其無服
非之於朋友哀痛甚而往哭之非若凡弔正義
曰言曽子與子張無服不應往哭故或人非之
也若有服者雖緦亦徃之
　四魯莊公爲王姬服
齊榖王姬之䘮注云榖當爲告聲之誤也王姬
周女齊襄公之夫夫莊公齊襄公女弟文姜之
子當爲舅之妻
　五葬北方北首謂國北
葬於北方北首三代之逹禮也之幽之故也注
云北方國北也
　六辟踊有筭
撫心爲辟跳躍爲踊孝子䘮親哀慕至懣男踊
女辟是哀痛之至極也若不裁限恐傷其性故
辟踊有筭爲準節文章準節之數其事不一每
一踊三跳三踊九跳都爲一節士含死日三日
而殯凡有三踊𥘉死日襲襲而踊明日小斂小
斂而踊又明日大斂大斂又踊凡三日爲三踊
也大夫五踊含死日四日而殯𥘉死日一踊明
日襲又踊至三日小斂朝一踊至小斂時又一
踊至四日大斂朝不踊當大斂時又一踊凡四
日爲五踊諸侯七踊含死日六日而殯𥘉死日
一明日襲又一至三日小斂朝一當小斂時又
一四日無事一五日又一至六日朝不踊亦當
大斂時又一凡六日七踊周禮王九踊含死日
八日而殯死日一明日襲一其間二日爲二至
五日小斂爲二其間二日又二至八日大斂則
其朝不踊也大斂時又一凡八日九踊故云爲
之節文也故雜記云公七踊大夫五踊士三踊
鄭注云士小斂之朝不踊君大夫大斂之朝乃
不踊是也
　七葬北首殯南首
言葬於國北及北首者鬼神尚幽闇往詣幽㝠故
也殯時仍南首者孝子猶若其生不忍以神待之
　八虞用日中再虞三虞用質明
反日中而虞者反謂所使奠墓左有司歸也虞
者葬日還殯宫安神之祭名必用日中者是日
時之正也士虞禮云日中而行事注云朝葬日
中而虞君子舉事必用辰正也再虞三虞皆用
質明案周人尚赤大事用日岀故朝葬也鄭恐
奠墓有司未歸即作虞祭故云奠墓有司來歸
乃虞也必知歸始虞者以經云奠於墓左反日
中而虞是奠墓者廽反日中而虞
　九虞祔卒哭用剛日柔日之節
鄭注士虞禮云虞安也所以安神虞皆用柔日
柔日者鄭注士虞禮云柔日隂隂取其靜最後
一虞用剛者故士虞記云三虞卒哭他用剛日
鄭注云用剛日剛日陽也陽取其動謂動而將祔
廟也雜記云諸侯七虞然則天子九虞也士三
虞卒哭同在一月𥘉虞巳葬日而用柔第二虞
亦用柔日假令丁日葬葬日而虞則己日二虞
後虞改用剛則庚日三虞也故鄭注士虞禮云
士則庚日三虞三虞與卒哭相接則壬日卒哭
也士虞禮云明日祔於祖父則祭明日祔也士
之三虞用四日則大夫五虞當八日諸侯七虞
當十二日天子九虞當十六日最後一虞與卒
哭例同用剛日大夫以上卒哭者去虞相校兩
月則虞祭旣終不得與卒哭相接其日尚賖不
可無祭謂之爲變其旣虞之後變禮而之吉祭
也之徃也旣虞徃至吉祭其禮如何旣虞比至
於祔以來必於是日接謂於是三虞卒哭之間
剛日而連接其祭謂恒用剛日所以恒用剛日
接之者孝子不忍使親毎一日之間無所歸依
　十殯廟謂殯宫或云殯于祖廟
殷人尚質敬鬼神而逺之死則爲神故云朝而
殯於祖廟周則尚文親雖亡没故猶若存在不
忍便以神事之故殯於路寢及朝廟遂葬夫子
不論二代得失皆合當代之禮無所是非以此
言之則周人不殯於廟案僖八年致哀姜左傳
云不殯于廟則弗致也則正禮當殯於廟者服
氏云不薨於寢寢謂小寢不殯於廟廟謂殯宫
鬼神所在謂之廟鄭康成以爲春秋變周之文
從殷之質故殯於廟杜預以爲不以殯朝廟未
詳孰是
(十/一)大夫有致仕有待放巳去未去
正義曰案䘮服齊衰三月章爲舊君凡有三條
其一云爲舊君君之母妻傳云仕焉而巳者也
注云謂老若有廢疾而致仕者兼服其母妻其
二大夫在外其妻長子爲舊國君注云在外待
放巳去者傳云妻言與民同者長子言未去也
注云妻雖從夫而岀古者大夫不外娶婦人歸
宗徃來猶民也長子去可以無服此則大夫身
不爲服唯妻與長子爲舊君耳其三爲舊君注
云大夫待放未去者傳曰大夫去君埽其宗廟
言其以道去君而猶未絶也注云以道去君爲
三諌不從待放於郊未絶者言爵禄尚有列於
朝岀入有詔於國若巳絶則不服也以此言之凡
舊君若年老致仕退歸在國不仕者身爲之服
齊衰三月并各服其母妻也若三諌不從待放
巳去而絶者唯妻與長子服之已則無服若待
放未去爵位未絶身及妻子皆爲之服然則去
仕他國巳絶之後不服舊君而雜記云違諸侯
之大夫不反服則違諸侯之諸侯反服得爲舊
君服者雜記所云謂不便其居或辟仇讎有故
不得在國者故孟子齊宣王問孟子云禮爲舊
君有服何如斯可爲服矣孟子對曰諌行言聽
膏澤下於民有故而去則君使人導之出疆送
至彼國明其無罪其所徃三年不反然後収其
田里此之謂三有禮焉如此者得爲舊君反服
矣與雜記同鄭注此云仕焉而巳者取䘮服第
一條謂年老致仕在國者
(十/二)晏子窆竟則反儉失禮
及墓而反者及墓謂葬時也禮窆後孝子贈幣
辭親辭親畢而親情賔客應是送別別竟乃反
于時晏子窆竟則反賔客並去又是儉失禮也
注又云言其太儉偪下
(十/三)立長立貴及卜筮
卜所至則兆旣有庶子六人莫適立也故卜所
以堪爲後者其掌卜之人謂之曰若沐浴佩玉
則得吉兆所以湏有卜者春秋左氏之義故昭
二十六年云年鈞以德德鈞以卜王不立愛公
卿無私若公羊隱元年云立適以長不以賢立
子以貴不以長何休云適夫人無子立右媵右
媵無子立左媵左媵無子立嫡姪娣嫡姪娣無
子立右媵姪娣右媵姪娣無子立左媵姪娣質
家親親先立娣文家尊尊先立姪嫡子有孫而
死質家親親先立弟文家尊尊先立孫其雙生
也質家据見立先生文家据本意立後生何休
作膏肓難左氏云若其以卜隱桓以禍皆由此作
乃曰古制固亦謬矣鄭箴之云立長以嫡不以
賢固立長矣立子以貴不以長固立貴矣若長
均貴均何以別之故湏卜禮有詢立君卜立君
是有卜也是從左右之義
(十/四)賞從者與居守者當一
衛獻公出奔反於衛及郊將班邑於從者而並
入柳莊曰如皆守社稷則孰執羈靮而從如皆
從則孰守社稷君反其國而有私也母乃不可
乎弗果班注云欲賞從者以懼居者獻公以魯
襄十四年出奔齊二十六年復歸於衛言從守
若一靮紖也言有私則生怨
(十/五)萬入去籥去有聲廢無聲
仲遂卒于垂壬午猶繹萬入去籥仲尼曰非禮
也卿卒不繹注云春秋經在宣八年仲遂魯莊
公之子東門襄仲先日辛巳有事於大廟而仲
遂卒明日而繹非也萬干舞也籥龠舞也傳曰
去其有聲者廢其無聲者
(十/六)豐碑桓楹之制
公室視豐碑三家視桓楹注云言視者時僣天
子也豐碑斵大木爲之形如石碑於椁前後四
角樹之穿中於間爲鹿盧下棺以繂繞天子六
繂四碑前後各重鹿盧也時僣諸侯諸侯下天
子也斵之形如大楹耳四植謂之桓諸侯四繂
二碑碑如桓矣大夫二繂二碑士二繂無碑正
義曰云斵大木爲之形如石碑者以禮廟庭有
碑故祭義云牲入麗于碑儀禮毎云當碑揖此
云豐碑故知斵大木爲碑也云於椁前後四角
樹之者謂椁前後及兩旁樹之角落相望故云
四角非謂正當椁四角也云穿中於間爲鹿盧
者謂穿鑿去碑中之木令使空於此空間著鹿
盧鹿盧兩頭各入碑木云下棺以繂繞者繂即
紼也以紼之一頭繫棺緘以一頭繞鹿盧旣訖
而人各背碑負紼末頭聽鼔聲以漸郤行而下
之云天子六繂四碑者案周禮大䘮屬其六引
故知天子六繂也䘮大記云君四繂二碑諸侯
旣二碑故知天子四也云前後各重鹿盧也者
以六繂四碑明有一碑兩紼者故知一碑上下
重著鹿盧知唯前後碑重鹿盧者以棺之入椁
南北豎長前後用力深也案春秋天子有隧以
羡道下棺所以用碑者凡天子之葬掘地以爲
方壙漢書謂之方中又方中之内先累椁於其
方中南畔爲羡道以蜃車載柩至壙說而載以
龍輴從羡道而入至方中乃屬紼於棺之緘從
上而下棺入於椁之中於此之時用碑繂也以
言視桓楹不云碑知不似碑形故云如大楹耳
通而言之亦謂之碑也故䘮大記云諸侯大夫
二碑是也云四植謂之桓者案說文桓亭郵表
也謂亭郵之所而立表木謂之桓即今之橋旁
表柱也今諸侯二碑兩柱爲一碑而施鹿盧故
云四植謂之桓也周禮桓圭而爲雙植者以一
圭之上不應四柱但瑑爲二柱象道旁二木又
宫室兩楹故雙植謂之桓也大夫亦二碑但柱
形不得麤大所以異於諸侯也
(十/八)楚人陳與陵聲相似
云陳或作陵楚人聲者謂陳棄疾餘本有作陵
棄疾者故云陳或作陵楚人呼陳及陵聲相似
故云楚人聲
(十/九)大夫正朝立燕在寢有坐士立
朝之與燕皆在於寢若路門外正朝則大夫
以下皆立若其燕朝在於路寢如孔子攝齊升
堂又詩傳云不脫屨升堂謂之飫明脫屨升堂
則坐也是大夫坐於上燕亦在寢故燕禮云燕
朝服於寢案燕禮獻卿大夫及樂作之後西階
上獻士士旣得獻者立於東階下西面無升堂
之文是士立於下
(二/十)車左車右及元帥居中央皷下之法
其車參乗射者在左戈盾在右者案宣十二年
左傳云楚許伯御樂伯攝叔爲右於時樂伯主
射樂伯云左射以菆是射者在左攝叔云右入
壘折馘執俘而還是戈盾勇力在右自然御者
在中央此謂凡常戰士也若是元帥則在中央
皷下御者在左戈盾亦在右故成二年鞌之戰
於時郤克爲中軍將時流血及屨未絶皷音是
將居鼔下也解張御郤克解張云矢貫余手及
肘余折以御左輪朱殷是御者在左自然戈盾
在右若天子諸侯親爲將亦居鼓下故戎右云
賛王鼔成二年齊侯圍龍齊侯親鼔之是也若
非元帥則皆在左御者在中故成二年韓厥自
其車左居中代御而逐齊侯故杜預云兵車自
非元帥御者皆在中故熊氏以爲雖非元帥上
軍下軍之將亦居鼔下故成十六年鄢陵之戦
子重將左而云子重鼔之也故爲將皆在鼔下
也以其親鼔故以爲鼔下案周禮諸侯執賁鼓
軍將執晉鼔師帥執提旅帥執鼙豈皆居鼔下
也其義恐非也
(卄/一)有几有筵及饋食下室之節
虞而立尸有几筵卒哭而諱生事畢而鬼事始
巳注云諱辟其名謂不復饋食於下室而鬼神
祭之巳辭也正義曰有几筵者未葬之前殯宫
雖有脯醢之奠不立几筵其大歛之奠雖在殯
宫但有席而巳亦無几也此席素席故前云奠
以素器其下室之内有吉几筵今葬訖旣設虞
祭有素几筵筵雖大斂之時巳有至於虞祭更
立筵與几相配故云有几筵故士虞禮云祝免
澡葛絰帶布席于室中東靣右几是也然此虞
祭而有几謂士大夫禮若夫子諸侯則葬前有
几故周禮司几筵云䘮事素几鄭注云謂殯奠
時天子旣爾諸侯南靣之君其事亦然下室謂
内寢生時飲食有事處也未葬猶生事當以脯
醢奠殯又於下室饋設黍稷謝兹云下室之饋
器物几杖如平生鄭君荅張逸云未葬以脯醢
奠於殯又於下室設黍稷日饋下室内寢也至
朔月月半而殷奠殷奠有黍稷而下室不設也
旣虞祭遂用祭禮下室遂無事也然不復饋食
於下室文承卒哭之下卒哭之時乃不復饋食
於下室皇氏以爲虞則不復饋食於下室於理
有疑
(卄/四)漢時禁緯候故六經皆謂之說
易說帝乙曰易之帝乙爲成湯者鄭引易證六
丗不諱故卒哭而舎髙祖之父也易說者鄭引
云易緯也凡鄭云說者皆緯候也時禁緯侯故
轉緯爲說也故鄭志張逸問禮注曰書說書說
何書也荅曰尚書緯也當爲注時時在文網中
嫌引祕書故諸所牽圖䜟皆謂之說
(卄/五)殷以生日甲乙爲名丗䟽則可同
湯名乙其六丗孫名祖乙即是六丗王也旣並
爲帝故皆得曰帝乙也祖乙是湯六世孫與湯
同名是六世得同名云天之錫命䟽可同名者
此注易緯語也言帝王之名由天所錫則丗䟽
可同故舉六丗以爲證也謂天所錫者殷以生
日甲乙爲名則生日是天之命日爲名也白虎通
云殷質以生日名子也故殷大甲帝乙武丁
(卄/六)夫子友原壤宰我
左傳呉季札譏叔孫穆子好善而不能擇人原
壤母死登木而歌夫子聖人與之爲友者論語
云無友不如已者謂方始爲交遊湏擇賢友左
傳云好善而不能擇人者謂不善之人不可委
之以致今原壤是夫子故舊爲日已乆或平生
舊交或親屬恩好苟無大惡不可輙離故論語
云故舊無大故則不相遺棄彼注云大故謂惡
逆之事殺父害君乃爲大故雖登木之歌未至
於此且夫子聖人誨人不倦宰我請䘮親一期
終助陳恒之亂互卿童子許其來進之情故志
在攜獎不簡善惡原壤爲舊何足怪也
(卄/七)其中退然中爲身
文子其中退然如不勝衣注云中身也退柔和
貌郷射記曰弓二寸以爲侯中退或爲妥
(卄/八)古以精爽不攜貳者爲巫
楚語昭王問觀射父絶地通天之事觀射父對
云民之精爽不攜貳者明神降之在男曰覡在
女曰巫然案楚語精爽不攜貳者始得爲巫此
經而云愚婦人者據末丗之巫非復是精爽不
攜貳之巫也
(卄/九)祔有離有合
孔子曰衛人之祔也離之魯人之祔也合之善
夫注云祔謂合葬也離之有以間其椁中善夫
善魯人也祔葬當合也正義曰魯人則合並兩
棺置椁中無別物隔之言異生不須復隔榖則
異室死則同穴故善魯之祔也
(三/十)聲巳帷堂敬姜帷殯
案春秋文十五年公孫敖之䘮聲己不視帷堂
而哭公孫敖亦是穆伯此不云聲己之哭穆伯
始者聲己是帷堂非帷殯也聲已哭在堂下怨
恨穆伯不欲見其室故帷堂敬姜哭於堂上逺
嫌不欲見夫之殯故帷殯案張逸荅陳鏗云敬
姜早寡晝哭以辟嫌帷殯或亦辟嫌表夫之逺
色也
(卅/一)殷主綴重周主重徹士有重無主
重主道也始死未作主以重主其神也重旣虞
而埋之乃後作主春秋傳曰虞主用桑練主用
栗殷主綴重焉綴猶聮也殷人作主而聮其重
縣諸廟也去顯考乃埋之周主重徹焉周人作
主徹重埋之正義曰案士䘮禮云士有重無主
而此云重主道者此據天子諸侯有主者言之
卿大夫以下無主春秋孔悝爲祏主鄭駮異義
云孔悝祭所岀君故有主云重旣虞而埋之乃
後作主者謂旣虞之後乃始埋重埋重之後乃
始作主案天子九虞九虞之後乃埋重重與祔
相近故公羊云虞主用桑謂虞祭之末也左傳
云祔而作主謂用主之𥘉俱是桑主其義不異
故異義公羊說虞而作主左氏說天子九虞十
六日祔而作主謂桑主許慎謹案左氏謹與禮
同鄭氏不駮則是從左氏之義非是虞祭之日
即作主也故此注云埋重之後乃作主也其卒
哭之祭巳用主也必知然者以卒哭日成事以
吉祭易䘮祭故知與虞異也
(卅/二)作主之狀
主之狀范寗云正方穿中央逹四方天子長尺
二寸諸侯長一尺
(卅/三)鄭說重與虞主埋門外道左
案旣夕禮將葬甸人抗重岀自道道左倚之鄭
注云重旣虞將埋之是鄭埋重於門外之道左
也若虞主亦埋之於祖廟門外之道左案異義
戴禮及公羊說虞主埋於璧兩楹之間一說埋
之於廟北牗下左氏說虞主所藏無明文鄭駮
之云案士䘮禮重與柩相隨之禮柩將岀則重
倚於道左柩將入於廟則重止於門西虞主與
神相隨之禮亦當然練時旣特作栗主則入廟
之時祝奉虞主於道左練祭訖乃岀就虞主而
埋之如旣虞埋重於道左是鄭旣練埋虞主於
廟門之道左也
(卅/四)大臣之喪重於疾日
子卯不樂紂以甲子死桀以乙卯亡王者謂之
疾者不以舉樂爲吉事所以自戒懼知悼子在
堂斯其爲子卯也大矣言大臣䘮重於疾日也
雜記曰君於卿大夫比葬不食肉比卒哭不舉
樂
(卅/五)魯莊之丗楚稱荊僖元年始稱楚
春秋莊十年荆敗蔡師于莘公羊傳曰荆者何
州名也州不若國國不若氏氏不若人人不若
名名不若字字不若子而左氏無此義荆蓋楚
之本號魯莊之丗告命皆稱荆至僖元年始稱
楚故杜預云荆始改號曰楚
(卅/六)位定然後禄故有仕而未禄者
仕而未有禄者君有饋焉曰獻使焉曰寡君注
見在臣位與有禄同也君有饋有饋於君正義
曰王制云位定然後禄之是先位定而後禄也
(卅/七)軍敗稱赴素服哭於庫門外
軍有憂則素服哭於庫門之外憂謂爲敵所敗
也素服者縞冠也赴車不載櫜韔兵不戢示當
報也以告䘮之辭言之謂還告於國櫜甲衣韔
弓衣正義曰案春秋左氏傳禍福稱告崩薨稱
赴今軍敗應稱告而稱赴故云以告䘮之辭言
之上篇國亡大縣邑公卿大夫士皆厭冠哭於
大廟或曰君舉而哭於后土
(卅/八)嫁母與廟絶族
子思之母死於衛嫁母也姓庶氏赴於子思子
思哭於廟門人至曰庶氏之母死何爲哭於孔
氏之廟乎門人弟子也嫁母與廟絶族
(卅/九)子弑父凡在宫者殺無赦
臣弑君凡在官者殺無赦子弑父凡在宫者殺
無赦言諸臣子孫無尊卑皆得殺之其罪無赦
正義曰此在宫字諸本或爲在官恐與上在官
相渉而誤也無問尊卑皆得殺之謂理合得殺
若力所不能亦不責也故春秋崔杼弑莊公而
晏子不討崔杼而不責晏子若力能討而不討
則責之春秋董狐書趙盾云子爲正卿亡不出
竟反不討賊書以弑君是也鄭此云子孫無問
尊卑皆得殺之則似父之弑祖子得殺父然子
之於父天性也父雖不孝於祖子不可不孝於
父今云子者因孫而連言之或容兄弟之子耳
除子以外皆得殺其弑父之人異義衛輙拒父
公羊以爲孝子不以父命辭王父之命許拒其
父左氏以爲子而拒父悖德逆倫大惡也鄭駮
異義云以父子私恩言之則傷仁恩則鄭意以
公羊所云公義也左氏所云是私恩也故知今
子之報殺其父是傷仁恩也若妻則得殺其弑
父之夫
(四/十)張老發空之詞心譏文子
晉大夫發焉者發禮也晉君旣賀則朝廷大夫
並發禮同從君往賀之張老心譏文子宫室飾
麗故佯而美之也輪謂輪囷髙大也春秋外傳
曰趙文子爲室斵其椽而礱之張老諌之是也
(四/一)管籥今之鏁須鑰匙
案月令注管籥摶鍵器鍵謂鏁之入内者俗謂
之鏁須管謂夾取鍵今謂之鑰匙則是管鍵爲
別物而云管鍵者對則細別散則大同爲鍵而
有故云管鍵
(四/二)趙文子生不交利死不屬其子
生不交利者謂文子生存之日不交渉於利是
謂不與利交渉也死不屬其子焉者謂臨死時
不私屬其子於君及朝廷也案禮記文子成室
𬒳張老所譏樂奏肆夏從文子始禮記顯其奢
僣者晉爲霸主揔領諸侯武爲晉相光顯威德
此乃事勢須然無廢德行之善
(四/三)蟹匡蟬緌不關於𧖟蜂
𧖟則須匡以貯繭而今無匡蟹背有匡匡自著
蟹則非爲𧖟設蜂冠無緌而蟬口有緌緌自著
蟬非爲綘設譬如成人兄死𥘉不作衰後畏於
子臯方爲制服服是子臯爲之非爲兄施亦如
蟹匡蟬綏各不関於𧖟蜂也
(四/四)㬥㒬
天乆不雨吾欲㬥㒬而奚若注㒬者靣向天覬
天哀而雨之
(四/五)脫君祭服以禭臣
衛大史柳莊死獻公當祭不釋服而徃遂以禭
之注脫君祭服以禭臣親賢也所以此禭之者
以其不同襲也凡禭以斂正義曰明禭衣不用
襲也
(四/六)邑與縣異注通言二邑
與之色裘氏與縣潘氏書而納諸棺(云云)正義
曰與之采邑曰裘氏及縣潘氏與二邑又書録
其賞辭(云云)
禮記要義卷第四終
禮記要義卷第五　王制上
　一王制是秦漢時作
案鄭目録云名曰王制者以其記先王班爵授
禄祭祀養老之法度此於別録制度王制之作
蓋在秦漢之際知者案下文云有正聽之鄭云
漢有正平承秦所置又有古者以周尺之言今
以周尺之語則知是周亡之後也秦昭王亡周
故鄭答臨碩云孟子當赧王之際王制之作復
在其後盧植云漢孝文皇帝令博士諸生作此
王制之書
　二君臣象五行剛柔
王者之制禄爵公侯伯子男凡五等諸侯之上
大夫卿下大夫上士中士下士凡五等注云二
五象五行剛柔十日禄所受食爵秩次也上大
夫曰卿正義曰南面之君五者法五行之剛日
北面之臣五者法五行之柔日不以王朝之臣
而以諸侯臣者王朝之臣本是事王今王制統
天下故不自在其數謂制統天下之君及天下
之臣取君臣自相對故不取王臣也
　三釋公卿大夫士名義亦可互稱
上大夫卿者見下文云下大夫倍上士卿四大
夫禄是下大夫之上則有卿故知上大夫即卿
也此上大夫卿外唯有下大夫所以下文除卿
之外更有上大夫下大夫者謂就下大夫之中
更分爲上下耳卿者白虎通云卿之言嚮也爲
人所歸嚮大夫者逹人謂扶逹於人士者事也
皇氏熊氏皆爲任職事其大夫之稱亦得兼三
公故詩云三事大夫謂三公也上夫夫卿亦兼
孤也故春秋陽處父爲太傅經云晉殺其大夫
陽處父是也孤亦稱公故郷飲酒禮云公三重
是孤也卿亦得稱公故春秋襄三十年傳云鄭
伯有之臣稱伯有曰吾公在壑谷士旣命同而
分爲三等者言士職卑德薄義取漸進故細分
爲三卿與大夫德髙位顯各有別命不復細分
其諸侯以下及三公至士緫而言之皆謂之官
官者管也以管領爲名若指其所主則謂之職
　四畿内外之官增地與否
云唯天子畿内不增以禄羣臣不主爲治民者
解畿外之地公侯伯子男皆增其地今畿内公
卿大夫采地不增益之者本以禄賜羣臣不須
增益其地以其不主爲治民故也外土諸侯本
爲治民須便民利國故須增益其封周之畿内
有百里之國有五十里之國有二十五里之國
鄭注小司徒云百里之國凡四都五十里之國
凡四縣二十五里之國凡四甸故崔氏云畿内
有百里之國有五十里之國有二十五里之國
　五上農夫食九人
尚書禹貢注云一井上上岀九夫稅上中岀八
夫稅上下岀七夫稅中上岀六夫稅中中岀五
夫稅中下岀四夫稅下上岀三夫稅下中岀二
夫稅下下岀一夫稅所以又有此九等者以禹
貢九州有上中下九等岀没不同故以井田計
之以一州當一井假令冀州上上岀九百萬夫
之稅兖州下下岀一百萬夫之稅是九州大較
相比如此非謂冀州之民皆岀上上兖州之民
皆岀下下與周禮九等又不同也所以上農夫
得食九人者以史記云上地畒一鐘鐘六斛四
斗百畒百鐘則六百四十斛案食貨志又云上
孰其収自四斛則百畒四百斛也案廩人中歳
人食三鬴其九人之内老㓜相通不皆人食三
鬴故食九人也其民之常稅不過什一又庶民
䘮祭費用又少且年有豐儉不恒上孰崔氏以
爲畒皆一鐘人恒食四鬴又爲什二而稅又云
祭用數之仂者苟欲計筭使合其義非也
　六九州封國附庸之數
凡四海之内九州州方千里州建百里之國三
十七十里之國六十五十里之國百有二十凡
二百一十國名山大澤不以封其餘以爲附庸
間四八州州二百一十國注云建立也立大國
三十十三公也立次國六十十六卿也立小國
百二十十二小卿也名山大澤不以封者與民
同財不得障管亦賦稅之而巳此大界方三千
里三三而九方千里者九也其一爲縣内餘八
各立一州此殷制也周公制禮九州大界方七
千里七七四十九方千里者四十有九也其一
爲畿内餘四十八八州各有方千里者六設法
一州封地方五百里者不過四謂之大國又封
方四百里者不過六又封方三百里者不過十
一謂之次國又封方二百里者不過二十五及
餘方百里者謂之小國盈上四等之數并四十
六一州二百一十國則餘方百里者百六十四也
凡處地方千里者五方百里者五十九其餘方
百里者四十一附庸地也䟽設法假設爲法非
實封也
　七致仕副邑
　八王子弟封邑
　九公卿之子丗禄
天子之縣内方百里之國九七十里之國二十
有一五十里之國六十有三凡九十三國名山
大澤不以朌其餘以禄士以爲間田注云縣内
夏時天子所居州界名也殷曰畿詩殷頌曰邦
畿千里維民所止周亦曰畿畿内大國九者三
公之田三爲有致仕者副之爲六也其餘三待
封王之子弟次國二十一者卿之田六亦爲有
致仕者副之爲十二又三爲三孤之田其餘六
亦待封王之子弟
　　　　　　　　　　小國六十三大夫之田
二十七亦爲有致仕者副之爲五十四其餘九
亦以待封王之子弟三孤之田不副者以其無
職佐公論道耳雖其致仕猶可即而謀焉朌讀
爲班正義曰以九十三國以封公卿大夫故特
云以禄士其實公卿之子父死之後旣不丗爵
得食父禄故下文云大夫不丗爵未賜爵視天
子之元士以君其國是九十三國之外旣云視
元士則此禄士包之也其不封與禄士爲間田
即公邑也
　十畿内四百國非實法
鄭云四百國在畿内者以大略據子男爲言非
實法也趙商不達鄭旨而問鄭云以王制論之
畿内之國有百里有七十里有五十里今率以
下等計之又有王城關遂郊郭卿大夫之采地
數不在中今就四百似頗不合鄭答之云三代
異物王制之法唐虞或不盡然堯舜之德守在
四疆郷遂有無無以言也公卿大夫有田禄者
其四百國非采地爲何王城之大郊關之處幾
何而子責急也此鄭亦隨問而答非事實也必
知非實者以地形不可平如圗又有山澤不封之
地何有同積棊無空闕之處故知略計地爲四
百國耳
(十/一)名山大川財物入玉府
云名山大澤不以封者與民同財者若封諸侯
則諸侯爲主民不得取其財物故不封諸侯使
民共取故山虞職云令萬民時斬材有期日是
也云不得障管亦賦稅之而巳者旣不封諸侯
其諸侯不得障塞管領禁民取物民旣取物隨
其所取賦稅而巳故山澤虞云使其地之人守
其財物以時入之于玉府是也
(十/二)附庸非國國皆有又積累而滿同
案鄭注大司徒云侯附庸九同伯附庸七同子
附庸五同男附三同今一州唯有方百里者四
十一得備侯伯子男二百一十國附庸者鄭注
司徒云凡諸侯爲牧正帥長及有德者乃有附
庸非國國皆有且此云州別二百一十國及侯
附庸九同皆設法而言非實事也注侯附庸九
同者諸侯有功可進爲公爲四百里之上加九
同得進爲五百里也伯於三百里之上加七同
得爲四百里進爲侯也子於二百里之上加五
同得爲三百里進爲伯也男於百里之上加三
同得爲二百里進爲子也言同者謂積累衆附
庸而滿同也非謂一附庸居一同也鄭注司徒
云公無附庸以其尊極故又鄭云魯以周公之
故得兼四等加二十四附庸方七百里也
(十/三)公卿亦有無地者
此云禄士謂無地之士給之以地而當其禄不
得爲采邑耳其實春秋之時公卿亦有無地者
故春秋經劉子單子是有地者稱爵王子虎卒
是無地者不稱爵也
(十/四)三公致仕副邑
(十/五)王子弟三等
(十/六)三孤在朝在家一等
云爲有致仕者副之者以三公在朝旣有正田
今身旣致仕不可仍食三公采邑身又見存不
可全無其地故公卿大夫皆有正職之田又有
致仕副邑云其餘三待封王之子弟者禮運云
天子有田以處其子孫又周禮有都宗人家宗
人祭祀皆致福於王是有封王之子弟也但王
之子弟有同母異母有親䟽之異親寵者封之
與三公同平常者與六卿同䟽逺者與大夫同
故有三等之差也云三孤之田不副者自上差
之三公之外其餘有三卿之外其餘有六大夫
之外其餘有九皆以次相三若三孤有致仕之
副則卿與公同其餘三非差次也云以其無職
佐公論道耳雖其致仕猶可即而謀焉者案周
禮三公雖無正職猶列於官參六卿之事故司
徒云郷老二郷則公一人三孤則不列於官故
云無職但佐公論道在朝在家其事一等雖退
致仕猶可就而謀事不湏致仕之後朝上更別
立官故知不有致仕之副
(十/七)易塗山爲㑹稽明守土之祀
哀七年左傳文時魯欲伐邾孟孫不欲諸大夫
答孟孫云禹㑹諸侯於塗山執玉帛者萬國今
其存者無數十焉又襄二十五年傳云若無侵
小何以至焉杜預云塗山在壽春東北與㑹稽
別也若鄭康成之意塗山則㑹稽也故注尚書
云禹朝羣臣於㑹稽執玉帛者萬國是以張逸
疑而問鄭案左傳禹㑹諸侯於塗山執玉帛者
萬國外傳云禹朝羣臣於㑹稽防風氏後至不
與注相應何鄭答云欲明諸侯守土之祀故兼
用外傳内傳語者鄭意以塗山㑹稽爲一以諸
侯爲守土之祀故云禹朝羣臣羣臣則諸侯也
鄭云兼用外傳内傳語者禹朝羣臣於㑹稽是
外傳語執玉帛者萬國是内傳左氏語
(十/八)萬國之數
(十/九)州立十二人爲諸侯師
案萬國之數鄭注臯陶謨堯𥘉制五服更五百
里禹所弼每服五百里故始有百里之封焉猶
用要服之内爲九州州立十二人爲諸侯師蓋
百國一師則州十有二師則毎州千二百國也
八州九千六百國其餘四百國在畿内
(二/十)鄭氏解易繫一君二民
易下繫云一君二民君子之道二君一民小人
之道鄭注一君二民謂黃帝堯舜謂地方萬里
爲方千里者百中國之民居七千里七七四十
九方千里者四十九夷狄之民居千里者五十
一是中國夷狄二民共事一君二君一民謂三
代之末以地方五千里一君有五千里之土五
五二十五更足以一君二十五始滿千里之方
五十乃當堯舜一民之地故云二君一民實無
此二君一民假之以地廣狹爲優劣也
(廿/一)共官爲御
天子百里之内以共官千里之内以爲御注云
謂此地之田稅所給也官謂其文書財用也御
謂衣食
(廿/二)伯之賢者可進爲牧
(廿/三)牧下有伯
(廿/四)畿内不置伯
(廿/五)二王後不爲牧
千里之外設方伯五國以爲屬屬有長十國以
爲連連有帥三十國以爲卒卒有正二百一十
國以爲州州有伯注云屬連卒州猶聚也伯帥
正亦長也凡長皆因賢侯爲之殷之州長曰伯
虞夏及周皆曰牧正義曰凡長皆因賢侯爲之
者旣長諸侯非賢不可故知賢侯爲之言因者
因其州内賢侯非州外別取州牧則知以賢侯
爲之故下曲禮以侯爲牧周制牧下有二伯則
侯伯皆得爲之故詩旄丘責衛伯也衛是侯爵
而爲州伯張逸疑而問鄭鄭答云侯德適任之
謂衛侯之德適可任州伯也然則伯之賢者亦
可進爲牧故周禮宗伯八命作牧注云謂侯伯
有功德者加命得專征伐是伯得爲牧也鄭必
知州牧之下更有二伯者以左傳云五侯九伯
服杜皆爲五等諸侯九州之伯鄭答志云若征
五等諸侯九州之伯何夾輔之有大公爲王官
伯分主自陜以東不可分爲四侯半故稱五侯
四州有八伯畿内有一伯故爲九伯也案鄭志
注尚書爲八伯張逸問云九州而八伯者何鄭
答云畿内之州不置伯有郷遂之吏主之伯即
牧也故周禮大宰云施典于邦國建其牧立其
監是畿外邦國有牧畿内不置也畿内旣不置
牧則應無牧下之伯而立五侯九伯畿内有一
伯者但比擬畿外應有而言之其實無也州長
旣用賢侯爲之則卒正連帥屬長節級用伯子
男賢者而爲之鄭注曲禮云二王之後不爲牧
則殷亦當然
(廿/六)虞夏周曰牧
云虞夏及周皆曰牧者案尚書舜典云覲四岳
羣牧又云咨十有二牧是虞稱牧也虞雖稱牧
亦稱伯故書傳云唯元祀廵此四岳八伯案左
傳宣三年云夏之方有德也貢金九牧是夏稱
牧也太宰云建其牧是周稱牧也
(廿/七)采謂取美物以當榖稅
千里之内曰甸千里之外曰采注云服治田出
榖稅九州之内地取其美物以當榖稅正義曰
經云千里之外曰采謂規方千里之外若於王
城五百里之外以殷制言之中國方三千里而
面別去王城千五百里今五百里以爲畿内千
里之外唯千里耳采取美物故言曰采周則王
畿之外面別三千里采取美物則大行人侯服
其貢祀物甸服其貢器物采服其貢服物衛服
其貢材物要服其貢貨物是也
(廿/八)三監佐方伯領諸侯
天子使其大夫爲三監監於方伯之國國三人
注云使佐方伯領諸侯正義曰崔氏云此謂殷
之方伯皆有三人以輔之佐其伯謂監所領之
諸侯也周則於牧下置二伯亦或因殷使大夫
爲三監故燕禮云設諸公之坐鄭云公孤也大
國孤公一人而云諸公者容牧有三監然則天
子於州牧之國別置三大夫以輔之其尊卑之
差則下文其禄視諸侯之卿其爵視次國之君
其禄視諸侯之卿者謂公之孤也故燕禮謂之
諸公與公孤同也尚書使管叔蔡叔霍叔爲三
監者爲武庚也與此別也
(卄/九)大國三卿命於天子
大國三卿皆命於天子注云如今詔書除吏正
義曰春秋左傳云季孫爲司徒叔孫爲司馬孟
孫爲司空故知諸侯不立冡宰宗伯司宼崔云
大夫以下其君自命
(三/十)畿内公卿大夫之子食父禄畿外諸侯丗
　　子未爵視元士
天子之縣内諸侯禄也注云選賢置之於位其
國之禄如諸侯不得丗正義曰此一經論天子
縣内食采邑諸侯得禄不得繼丗之事此言縣
内則夏法也言諸侯禄者得采國爲禄而不繼
丗故云禄也故下云大夫不丗爵是也此謂畿
内公卿大夫之子父死之後得食父之故國采
邑之地不得繼父爲公卿大夫也故經直云禄
也則子孫恒得食之有罪乃奪之此云諸侯下
云大夫不丗爵則諸侯緫據大夫以上而司裘
諸侯則共熊侯豹侯鄭注云諸侯謂三公及王
子弟鄭唯據三公及王子弟者以下別云卿大
夫則共麋侯故諸侯唯止三公及王子弟而巳
此父死子禄者不在九十三國之數此雖論夏
法殷周亦然畿内諸侯父死視元士若有賢德
乃復父位若畿外諸侯父死未賜爵亦視元士
除服則得襲父故位故下文云未賜爵視天子
元士以君其國注云列國及縣内之國也必知
列國未賜爵亦視元士者以詩云韎韐有奭以
作六師是諸侯丗子未爵命服士之韎韐之服
是也
(卅/一)丗禄不丗位
外諸侯嗣也注云有功乃封之使之丗也冠禮
記曰繼丗以立諸侯象賢也正義曰案公羊榖
梁說云卿大夫丗則權并一姓妨塞賢路經譏
尹氏崔氏是也古春秋左氏說卿大夫得丗禄
不丗位父爲大夫死子得食其故采地如有賢
才則復父故位許愼謹案易爻位三爲三公食
舊德謂食父故禄尚書云丗選爾勞論語云興
㓕國繼絶丗詩云凡周之士不顯亦丗孟子云
文王之治歧也仕者丗禄知周丗禄也從左氏
義鄭氏無駮與許同殷之大夫亦丗禄故祭義
云殷人貴冨而尚齒注云臣能丗禄曰冨是也
其諸侯之大夫則下文云不丗爵禄謂殷禮也
若周制諸侯之大夫有功者亦得丗禄故隱公
八年無駭卒左傳云官有丗功則有官族論語
云管氏奪伯氏駢邑三百以無功而奪之若有
功則不奪也
(卅/二)天子衣服之制法隂陽周有登降
衣服之制歷代不同案易繫辭云黃帝堯舜垂
衣裳而天下治蓋取諸乾坤玄衣法天黃裳法
地故易坤六五黃裳元吉是也衣裳從黄帝以
來而有也虞氏以來其裳用纁故下文歷陳虞
夏殷周注云其服皆玄上纁下裳用纁者鄭注
易下繫辭云土託位南方南方色赤黃而兼赤
故爲纁也案禮祭地牲玉用黃以放地色裳旣
法地而用纁者凡衣服著其身有章采文物以
黃色太質故用纁也衣爲天色玄禮天牲玉用
蒼者以天色晝則蒼夜則玄衣不用蒼亦以其
大質故也然祭天亦有牲用玄者尚書及論語
云敢用玄牡敢昭告于皇皇后帝是也虞夏之
制天子祭服自日月而下十有二章故尚書臯
陶云予欲觀古人之象日月星辰山龍華蟲作
㑹宗彞藻火粉米黼黻絺繡是也日一也月二
也星辰三也山四也龍五也華蟲六也此六者
皆畫於衣故言作㑹以法於天其數六者法天
之陽氣之六律也宗彞七也藻八也火九也粉
米十也黼十一也黻十二也此六者皆繡於裳
故云絺繡絺紩也謂紩刺以爲繡文以法地之
隂氣六吕也案鄭注司服云至周登龍於山登
火於宗彞尊其神明也龍取其神火取其明然
則諸物各有所象故說日月星辰取其明山者
安靜養物畫山者必兼畫山物故考工記云山
以章龍者取其神化龍是水物畫龍必兼畫水
故考工記云水以龍華蟲者謂雉也取其文采
又性能耿介必知華蟲是雉者以周禮差之而
當鷩冕故爲雉也雉是鳥類其頸毛及尾似蛇
兼有細毛似獸故考工記云鳥獸蛇此六者以
髙逺在上故畫於衣宗彞者謂宗廟彞尊之飾
有虎蜼二獸虎有猛蜼能辟害故象之不言虎
蜼而謂之宗彞者取其美名案周禮有六彞有
雞彞鳥彞斚彞黃彞虎彞蜼彞此直云宗彞知
非雞彞鳥斚黄必爲虎蜼者案明堂位云夏后
氏雞彞殷以斚周以黄目又周禮陳六尊六彞
皆逺代者在後故六尊之次犧象著壷大山大
是虞氏之尊山是夏后之尊六彞之次亦虎彞
蜼彞在後故知虎蜼虞夏巳飾於尊但舜時已
稱宗彞不得有雞斚之等以周禮差之而當毳
冕故知虎蜼有毛之物也虎蜼淺毛細毳故也
藻者取其絜清有文火者取其明照烹飪粉米
取其絜白生養黼謂斧也取其决斷之義黻謂
兩己相背取其善惡分辨大意取象如此而
皇氏乃繁文曲說横生義例恐非本旨此是天
予之服其諸侯以下未得而聞
(卅/三)魯禮衮冕有日月
周之衣服旣無日月而郊特牲云衮冕日月之
章者謂魯禮也魯以周公之故衮冕亦日月之
章
(卅/四)殯葬或數來月日或數徃月日
案左傳大夫言三月士言踰月此緫云大夫士
三月而葬者此記者皆以降二爲差故緫云三
月左傳細言其別故云大夫三月士踰月其實
大夫三月者除死月爲三月士三月者數死月
爲三月正是踰越一月故言踰月耳案膏肓休
以爲士禮三月而葬今左氏云踰月於義左氏
爲短玄箴之曰禮人君之䘮殯葬皆數來月來
日士殯葬皆數死月死日尊卑相下之差數故
大夫士俱三月其實不同士之三月及大夫之
踰月也鄭箴膏肓以正禮而言故云人君殯葬數
來月來日若春秋之時天子諸侯之葬皆數死
月故文八年八月天王崩九年二月葬襄王又
成十八年八月公薨十二月葬傳云書順也是
皆數死月也故鄭又云人君殯數來日葬數徃
月據春秋爲說
(卅/五)諸侯奔䘮㑹葬諸說不同
諸侯奔䘮案異義公羊說天王䘮赴者至諸侯
哭雖有父母之䘮越紼而行事葬畢乃還左氏
說王䘮赴者至諸侯旣哭問故遂服斬衰使上
卿弔上卿㑹葬經書叔孫得臣如京師葬襄王
以爲得禮許慎謹案易下邳傳甘容說諸侯在
千里内皆奔䘮千里外不奔䘮若同姓千里外
猶奔䘮親親也容說爲近禮鄭駮之云天子於
諸侯無服諸侯爲天子斬衰三年尊卑有差案
魯夫人成風薨王使榮叔歸含且賵召伯來㑹
葬傳曰禮也襄王崩叔孫得臣如周葬襄王天
子於魯旣含且賵又㑹葬爲得禮則是魯於天
子一大夫㑹爲不得禮可知又左傳云鄭㳺吉
云靈王之䘮我先君簡公在楚我先大夫印叚
實徃敝邑之少卿也王吏不討恤所無也豈非
左氏諸侯奔天子之䘮及㑹葬之明文說左氏
者云諸侯不得棄其所守奔䘮自違其傳同姓
雖千里外猶奔䘮又與禮乖鄭之所駮從公羊
之義又以左氏傳諸侯亦奔䘮但說左氏者自
違其傳云不奔䘮又難許愼云千里外同姓猶
奔䘮與禮乖也此是鄭氏之意其諸侯自相奔
䘮禮案公羊說遣大夫弔君㑹其葬左氏說諸
侯之䘮士弔大夫㑹葬文襄之覇令大夫弔卿
共葬事許愼謹案周禮無諸侯㑹葬義知不相
㑹葬從左氏義鄭氏無駮與許同
(卅/六)五服五章與孝經注不同
案臯陶謨云五服五章哉鄭注云五服十二也
九也七也五也三也如鄭之意九者謂公侯之
服自山而下七者是伯之服自華而下五者謂
子男之服自藻而下三者卿大夫之服自粉米
而下與孝經注不同者孝經舉其大綱或云孝
經非鄭注以上所云虞舜之制而夏殷注云未
聞至周則日月星辰畫於旌旗又登龍於山登
火於宗彞故注司服云王者相變至周而以日
月星辰畫於旌旗所謂三辰旂旗昭其明也而
冕服九章𥘉一曰龍次二曰山次三曰華蟲次
四曰火次五曰宗彞皆畫以爲繢六曰藻次七
曰粉米次八曰黼次九曰黻皆希以爲繡則衮
之衣五章裳四章凡九也鷩之衣三章裳四章
凡七也毳之衣三章裳二章凡五也希之衣一
章裳二章凡三也玄者衣無文裳刺黻而巳是
以謂玄焉鄭必知日月星辰畫於旌旗者以司
服王自衮冕而下則衮服最尊尚無日月星辰
故知日月星辰不在衣服畫於旌旗也知登龍
於山者依舊山在龍上若不登龍則衮冕不爲
最尊故知登龍於山也知登火於宗彞者若不
登火則五章之服自藻而下不得稱爲毳冕若
登火於宗彞之上則五章自宗彞而下與毳冕
相當然宗彞之下有藻火兩章知不登藻而必
登火者火有光明之盛春秋傳曰火龍黼黻禮
記殷火周龍章是火貴於藻也故知登火不登
藻自九章而下以次相差故知衮之衣五章鷩
衣毳衣皆三章絺衣一章衣法天故章數竒裳
法地故章數偶以下其數漸少則裳上之章漸
勝於衣事勢須然非有義意皇氏每事曲爲其
說恐理非也衣章並畫絺冕之衣獨繡者以粉
米地物養人服之以祭社稷又地秖並是隂類
故衣章亦繡也
(四/一)六服而五冕蓋大裘之冕無旒
其衣服首飾大裘之冕其冕無旒故注弁師云
冕服有六而言五冕者大裘之冕蓋無旒不聮
數也凡冕之制皆玄上纁下故注弁師云皆玄
覆朱裏師說以木版爲中以三十升玄布衣之
於上謂之延也以朱爲裏但不知用布繒耳當
應以繒爲之以其前後旒用絲故也案漢禮器
制度廣八寸長尺六寸也又董巴輿服志云廣
七寸長尺二寸皇氏謂此爲諸侯之冕應劭漢
官儀廣七寸長八寸皇氏以爲卿大夫之冕服
也若如皇氏言豈董巴專記諸侯應劭專記卿大
夫蓋冕隨代變異大小不同今依漢禮器制度
爲定也今天子五冕之旒皆用五采之絲爲旒
垂五采之玉故弁師云掌王之五冕五采繅十
有二就皆五采玉有十二鄭注云每就間蓋一
寸旒別有五采玉十有二衮冕故前後各十二
旒用玉二百八十八鷩冕九旒用玉二百一十
六毳冕七旒用玉一百六十八絺冕五旒用玉
百二十玄冕三旒用玉七十二皮弁縫中亦五
采玉十二故弁師云玉之皮弁㑹五采玉璂鄭
注云㑹縫中也縫中毎貫結五采玉十二以爲
飾韋弁亦然故弁師云諸侯及孤卿大夫之冕
韋弁皮弁弁絰各以其等爲之則知天子韋弁
與皮弁同也其冠弁亦與皮弁同故注弁師云
不言冠弁冠弁兼於韋弁皮弁矣自此以前皆
王者之服祭服則以衣名冕象上古先有衣後
有冕皮弁以下則以弁名衣餘服旣輕舉首爲
重故也其諸侯以下則司服云公之服自衮冕
而下侯伯之服自鷩冕而下子男之服自毳冕
而下孤之服自希冕而下卿大夫之服自玄冕
而下士之服自皮弁而下
(四/五)上公諸侯卿大夫助祭及自祭之冕服
公之衮冕章數與王同其就數則異故鄭注覲
禮云上公衮無升龍其旒則九不十二也其三
公司服無文案射人三公執璧與子男同則服
毳冕也凡此諸侯所著之服皆爲助祭於王若
助王祭天地及祭先王大祀之等皆服巳上之
服若其從王祭祀小祀雖有應著上服皆逐王
所著之服不得踰王也自在國祭其先君則皆
玄冕故玉藻云諸侯玄端以祭鄭云端當爲冕
其二王之後祭受命之王各服巳上之服其自
祭餘廟與諸侯同有孤之國其孤則絺冕卿大
夫玄冕士爵弁此皆謂助君祭服也無孤之國
卿絺冕大夫玄冕以注玉藻云諸侯之臣皆分
爲三等其夫卿也則服鞠衣其夫大夫則服䄠
衣其夫士則服禒衣以此言之卿絺冕大夫玄
冕士爵弁也此服皆謂助祭君也
(四/六)諸侯之孤卿大夫士自祭冕服
其自祭則皆降焉諸侯士則玄端大夫則朝服
故儀禮特牲士祭玄端少牢上大夫祭朝服公
之孤爵弁以自祭故雜記云大夫冕而祭於公
弁而祭於己士弁而祭於公冠而祭於己鄭注
云爵弁而祭於巳唯孤爾其天子卿大夫則無
文諸侯當玄冕以祭其孤卿之等當爵弁也大
夫則皮弁知者以諸侯大夫朝服自祭故知天
子大夫亦用朝服自祭朝服則皮弁故鄭注玉
藻云四命以上齊祭異冠
(四/七)八命九命專征七命以下屬於專征
賜弓矢者謂八命作牧者若不作牧則不得賜
弓矢故宗伯云八命作牧注云謂侯伯有功德
者加命得專征伐此謂征伐當州之内若九命
爲二伯則得專征一方五侯九伯也若七命以
下不得弓矢賜者尚書大傳云以兵屬於得專
征伐者
(四/八)賜圭瓉未賜圭瓉及薫鬯之別
賜圭瓉者亦謂上公九命者若未賜圭瓉者則
用璋瓉故周禮小宗伯注云天子圭瓉諸侯璋
瓉旣不得鬯則用薫故王度記云天子以鬯諸
侯以薫圭瓉之制案玉人職大璋中璋之下云
黃金勺青金外朱中鼻寸衡四寸鄭注云鼻勺
流也凡流皆爲龍口也三璋之勺形如圭瓉又
典瑞注瓉槃大五升口徑八寸下有槃口徑一
尺又明堂位注云以大圭爲柄玉人注又云有
流前注此是圭瓉之形也鬯者釀秬黍爲酒和
以鬱金之草晉文侯雖以州牧之禮命之所賜
者皆九賜之物但無鈇鉞之賜春秋之時見鄰
國篡逆亦得專征伐若鄰國無罪而輙征之則
不可故哀公八年魯伐邾呉子討之
(五/十)殷制大學在郊
天子命之教然後爲學小學在公宫南之左大
學在郊注學所以學士之宫尚書傳曰百里之
國二十里之郊七十里之國九里之郊五十里
之國三里之郊此小學大學殷之制天子曰辟
廱諸侯曰頖宫尊卑學異名辟明也廱和也所
以明和天下頖之言班也所以班正教也正義
曰所引書傳者伏生多士傳文假令百里之國
國城居中面有五十里二十里置郊郊外仍有
三十里七十里之國國城居中面有三十五里
九里置郊郊外仍有二十六里五十里之國國
城居中面有二十五里三里置郊郊外仍有二
十二里此皆以四里爲差此經小學在公宫
南之左大學在郊旣是殷制故引書傳郊之所
在以明之若周制則司馬法云百里郊天子畿
内方千里百里爲郊則諸侯之郊皆計竟大小
故聘禮注云逺郊上公五十里侯伯三十里子
男十里也近郊各半之鄭必知近郊半逺郊者
案書序云命君陳分正東郊成周注云東郊周
之近郊也蓋五十里今河南洛陽相去則然以
天子近郊半逺郊則知諸侯近郊皆半逺郊也
以經文承上諸侯之下故直云天子命之敎不
云命諸侯從可知云此小學大學殷之制者以
下文云殷人養國老於右學養庶老於左學則
左學小右學大此經云小學在公宫南之左故
知殷制也周則大學在國小學在西郊下文具
也
禮記要義卷第五
禮記要義卷第五下　王制下
　一殷爵人於朝周於祖廟諸侯於嘗祭
爵人於朝謂殷法也周則天子特假祖廟而拜
授之故洛誥云烝祭歳文王騂牛一武王騂牛
一時冊命周公故特祭文武若諸侯爵人因嘗
祭之日故祭統云祭之日一獻君降立于阼階
之南南郷所命北面是也(當云命/周公後)
　二歷代諸侯朝聘之制
諸侯之於天子也比年一小聘三年一大聘五
年一朝天子五年一巡守注云比年每歳也小
聘使大夫大聘使卿朝則君自行然此大聘與
朝晉文覇時所制也虞夏之制諸侯歳朝周之
制侯甸男采衛要服六者各以其服數來朝天
子以海内爲家時一廵省之五年者虞夏之制
也周則十二歳一廵守
　三王廵守祀方明見諸侯之禮
歳二月東廵守至于岱宗柴而望祀山川覲諸
侯問百年者就見之命大師陳詩以觀民風注
云岱宗東嶽柴祭天告至也覲見也就見老人
陳詩謂采其詩而視之正義曰案覲禮云諸侯
覲於天子爲宫方三百歩四門壇十有二㝷深
四尺鄭注云王廵守至于方嶽之下諸侯㑹之
亦爲此宫以見之是也覲禮又云天子乗龍載
大旂拜日於東門之外反祀方明鄭注引朝事
儀曰天子冕而執鎮圭尺有二寸云帥諸侯而
朝日於東郊所以教尊尊也退而朝諸侯由此
二者言之巳祀方明乃以㑹同之禮見諸侯也
凡㑹同者不恊而盟盟時設方明於壇上乃以
載辭告焉如覲禮及鄭注所云旣告至之後爲
宮加方明於壇天子岀宮東門外拜日反祀方
明祀方明之後乃徹去方明故鄭云由此二者
言之巳祀方明乃以㑹同之禮見諸侯云二者
謂覲禮經文朝日東門反祀方明朝事儀云朝
日東郊退而朝諸侯故云由此二者言之巳祀
方明乃以㑹同之禮見諸侯也今於覲禮未祀
方明之前未有見諸侯之事皇氏以爲未祀方
明之前巳見諸侯非也其祀方明之後見諸侯
之時王升立於壇上南靣諸公中階之前北靣
諸侯東階之東西靣諸伯西階之西東靣諸子
門東北面諸男門西北面王降階南面而見之
三揖旣升壇使諸侯升公拜於上等侯伯於中
等子男於下等見諸侯訖若有不恊更加方明
於壇上諸侯等俱北靣戎右傳敦血以授㰱者
司盟主其職故司盟云掌其盟約之載及其禮
儀北面詔明神於時王立無文不可與諸侯同
北面當於阼階上西面此是見諸侯之禮祀方
明之時祭天則燔柴也天謂日也與此岱宗柴
所用事别覲禮云祭天燔柴謂天子之盟也祭
地瘞謂王官之伯盟也祭山丘陵升及祭川沈
者是諸侯之盟也此是廵守及諸侯之盟祭也
故注云升沈必就祭者也就祭則是謂王廵守
及諸侯之盟祭也祭天柴謂祭日也祭地瘞者
祭月也王廵守之盟其神主日
　四三十年之蓄舉全數䘮用仂乃什一
冢宰制國用必於歳之杪五榖皆入然後制國
用用地小大視年之豐耗以三十年之通制國
用量入以爲岀祭用數之仂䘮三年不祭唯祭
天地社稷爲越紼而行事䘮用三年之仂䘮祭
用不足曰暴有餘曰浩祭豐年不奢凶年不儉
國無九年之蓄曰不足無六年之蓄曰急無三
年之蓄曰國非其國也三年耕必有一年之食
九年耕必有三年之食以三十年之通雖有凶
旱水溢民無菜色然後天子食日舉以樂注云
制國用如今度支經用杪末也小國大國豐凶
之年各以歳之収入制其用多少多不過禮少
有所殺通三十年之率當有九年之蓄岀謂所
當給爲筭今年一歳經用之數用其什一祭不
敢以卑廢尊越猶躐也紼輴車索䘮大事用三
歳之什一暴猶耗也浩猶饒也常用數之仂菜
色食菜之色民無食菜之飢色天子乃日舉樂
以食正義曰以三十年之通制國用量入以爲
岀者言欲制國用之時先以三十年通融之法
留九年蓄外計見在之物以制國用假令一年
有四萬斛以一萬斛擬三十年通融積聚爲九
年之蓄以見在三萬斛制國之來歳一年之用
量其今年入之多少以爲來年岀用之數每年
之率入物分爲四分一分擬爲儲積三分爲當
年所用二年又留一分三年又留一分是三年
緫得三分爲一年之蓄三十年之率當有十年
之蓄此云當有九年之蓄者崔氏云三十年之
間大略有閠月十二足爲一年故唯有九年之
蓄也王肅以爲二十七年有九年之蓄而言三
十者舉全數兩義皆通知用今年一歳經用者
以下文云䘮用三年之仂此直云數之仂故知
是一歳之仂也又知仂爲什一者以仂是分散
之名故考工記云石有時以泐考工記又云以
其圍之阞捎其藪彼注阞謂三分之一此云什
一者以民稅一歳之十一則國祭所用亦什一
也此謂當年經用之内用其什一非是通計擬
三年儲積之蓄也
　五䘮惟祭天地社稷五祀其宗廟常祭皆廢
正義曰私䘮者是其卑天地社稷是其尊今雖
遭私䘮旣殯巳後若有天地社稷之祭即行之
故云不敢以卑廢尊也越是踐躐之義故云越
猶躐也但未葬之前屬紼於輴以備火災今旣
祭天地社稷湏越躐此紼而徃祭所故云越紼
云紼輴車索者以停住之時指其繩體則謂之
紼若在塗人挽而行之則謂之引故鄭注雜記
云廟中曰紼在塗曰引天地社稷故有越紼之
禮六宗及山川之等卑於天地社稷待䘮終乃
祭故鄭志答田瓊云天地郊社至尊不可廢故
越紼祭之六宗山川之神則否其宫中五祀在
䘮內則亦祭之故曾子問云君薨五祀之祭不
行旣殯而祭之自啓至於反哭五祀之祭不行
旣葬而祭之但祭時湏人旣少衆官不皆使盡
去不須越紼故鄭答田瓊云五祀宫中之神䘮
時朝夕岀入所祭不爲越紼也天地社稷之祭
豫卜時日今忽有䘮故旣殯越紼行事若遭䘮
之後當天地郊社常祭之日其啓殯至於反哭
則避此郊社祭日而爲之案禮卒哭而祔練而
禘於廟此等爲新死者而爲之則非常祭也其
常祭法必待三年䘮畢也其春秋之時未至三
年而爲吉祭者皆非禮也若杜預之意以爲旣
祔以後宗廟得四時常祭三年大禘乃同於吉
故僖公三十三年凡君薨卒哭而祔祔而作主
特祀於主烝嘗禘於廟杜注云新主旣特祀於
寢則宗廟四時常祀三年禮畢又大禘乃皆同
於吉如杜之意與三年不祭違者案釋例云禮
記後儒所作不正與春秋同是杜不盡用禮記
也
　七百六陽九之運
凡水旱之歳歷運有常案律曆志云十九歳爲
一章四章爲一部三十部爲一統三統爲一元
則一元有四千五百六十歳𥘉入元一百六歳
有陽九謂旱九年次三百七十四歳隂九謂水
九年以一百六歳并三百七十四歳爲四百八
十歳注云六乗八之數(云云)
　八祭先代無主後者
天子諸侯祭因國之在其地而無主後者注云
謂所因之國先王先公有功德宜享丗祀今絶
無後爲之祭主者昔夏后氏郊鯀至𣏌爲夏後
而更郊禹晉侯薨黃熊入國而祀夏郊此其禮
也正義曰此一節論天子置都之所及諸侯所
封之内皆因古昔先王先公所居之地今其地
子孫絶滅而無主後者則天子諸侯祭此先王
先公故云祭因國之在其地而無主後者若天
子因先公之後亦祭先公若諸侯因先王之後
亦祭先王先王先公皆謂有德宜丗祀者
　九祫禘之辨
天子犆礿祫禘祫嘗祫烝注云犆猶一也祫合
也天子諸侯之䘮畢合先君之主於祖廟而祭
之謂之祫後因以爲常天子先祫而後時祭諸
侯先時祭而後祫凡祫之歳春一礿而已不祫
以物無成者不殷祭周改夏祭曰礿以禘爲殷
祭也魯禮三年䘮畢而祫於大祖明年春禘於
羣廟自爾之後五年而再殷祭一祫一禘
十諸侯立五廟魯有八廟祖天子
凡始封之君謂王之子弟封爲諸侯爲後丗之
大祖當此君之身不得立岀王之廟則全無廟
也故諸侯不敢祖天子若有大功德王特命立
之則可若魯有文王之廟鄭祖厲王是也魯非
但得立文王之廟又立姜嫄之廟及魯公武公
之廟并周公及親廟除文王廟外猶八廟也此
皆有功德特賜非禮之正此始封君之子得立
一廟始封六丗之孫始五廟備也若異姓始封
如大公之屬𥘉封則得立五廟從諸侯禮也(天/子)
(七廟/䟽)
(十/一)七祀五祀三祀之等
知五祀是司命中霤門行厲者案祭法云王立
七祀曰司命曰中霤曰國門曰國行曰泰厲曰
户曰竈諸侯五祀無户竈自外與天子同明大
夫五祀與諸侯同明知是司命中霤門行厲也
云此祭謂大夫有地者以其祭五祀與諸侯同
故知大夫有采地者云其無地祭三耳者以祭
法云大夫立三祀曰族厲曰門曰行也
(十/二)一謂禘大祫小一謂祫即禘
禘祫大小鄭以公羊傳云大事者何大祫也毀
廟之主陳于大祖未毀廟之主皆升合食于大
相故爲大事若王肅張融孔晁皆以禘爲大祫
爲小故王肅論引賈逵說吉禘於莊公禘者遞
也審諦昭穆遷主遞位孫居王父之處又引禘
於大廟逸禮其昭尸穆尸其祝辭緫稱孝子孝
孫則是父子並列逸禮又云皆升合於大祖所
以劉歆賈逵鄭衆馬融等皆以爲然鄭不從者
以公羊傳爲正逸禮不可用也又曽子問云七
廟五廟無虚主虚主者唯天子崩與祫祭祝取
羣廟之主明禘祭不取羣廟之主可知爾雅云
禘大祭也謂比四時爲大也故孫炎等注爾雅
云皆以禘爲五年一大祭若左氏說及杜元凱
皆以禘爲三年一大祭在大祖之廟傳無祫文
然則祫即禘也取其序昭穆謂之禘取其合集
羣祖謂之祫
(十/三)五方皆有性地氣使然
中國戎夷五方之民皆有性也下可推移注云
地氣使之然正義曰性謂禀性自然故孝經說
云性者生之質若木性則仁金性則義火性則
禮水性則信土性則知中庸云天命之謂性是
賦命自然情者旣有識知心有好惡當逐物而
遷故有喜怒哀樂好惡此經云剛柔輕重遲速
天生自然是性也而連言情者情是性之小別
因性連言情者耳若指而言之則上文異俗是
情也故注云謂其所好惡今經有剛柔輕重遲
速六事而注唯云緩急者細別則有六大緫唯
二剛輕速緫是急也柔重遲緫是緩也此大略
而言人性不同亦有柔而躁者剛而遲者故尚
書云臯陶行有九德是也
(十/四)越俗斷髪文身臥則僢
正義曰案漢書地理志文越俗斷髮文身以辟
蛟龍之害故刻其肌以丹青涅之以東方南方
皆近於海故俱文身云浴則同川臥則僢者言
首在外而足相郷内故典瑞注云僢而同邸正
本直云臥則僢無同字俗本有同字誤也
(十/五)王太子以下入學之禮之年之時
樂正崇四術立四教順先生詩書禮樂以造士
春秋教以禮樂冬夏教以詩書王大子王子羣
后之大子卿大夫元士之適子國之俊選皆造
焉凡入學以齒注云樂正樂官之長掌國子之
教虞書曰夔命汝典樂教胄子崇髙也髙尚其
術以作教也㓜者教之於小學長者教之於大
學尚書傳曰年十五始入小學十八入大學順
此四術而教以成是士也春夏陽也詩樂者聲
聲亦陽也秋冬隂也書禮者事事亦隂也互言
之者皆以其術相成皆以四術成之王子王之
庶子也羣后公及諸侯皆以長㓜受學不用尊
卑
(十/六)遂學應與郷同
案司馬法曰百里郊二百里野遂人云掌邦之
野旣二百里爲野遂之所居故知遠郊之外云
遂大夫掌之者謂遂大夫掌所職二百里中也
且此不帥教者移之在遂不應郷大夫臨之故
亦遂大夫掌之遂大夫亦帥國之俊選於遂學
而行禮也但六郷州學主射黨學主正齒位遂
則縣與州同鄙與黨同未知縣正主射鄙師主
正齒位以否亦應與郷不異但周禮不備耳但
縣鄙皆屬於遂雖各立學緫曰遂學或遂之所
居縣鄙不立縣鄙之學有事則在遂學與郷同
(十/七)身在郷學名升司徒
大司徒之官命郷大夫論量考校此郷學之人
有秀異之士者升於司徒先名惟在郷今移名
於司徒謂録名進在司徒其身猶在郷學
(十/八)舉者中年考校進士三年一舉
案郷大夫云三年則大比攷其德行道藝而興
賢者能者謂郷人有能有賢者以郷飲酒之禮
興之獻賢能之書於王名則升於天時身則任
以官爵則下文云大樂正論造士之秀者以告
於王而升諸司馬曰進士彼據郷人故三年一
舉此據學者故中年考試殷周同也熊氏以爲
此中年舉者爲殷禮郷大夫三年舉者周法其
義非也
(十/九)二十而冠升大學
正義曰案内則云二十而冠始學禮此升於大
學曰俊士之人年以二十故可使習禮云學大
學者案尚書周傳云王子公卿大夫元士之適
子十三入小學二十入大學又書傳略說餘子
十五入小學十八入大學其郷人當與餘子同
故知二十習禮之時在大學也此升於學者謂
身升於大學非唯升名而已
(二/十)南北太遠故不屏士於南北
案漢書地理志云南北萬三千里東西九千里
又帝王丗紀南北萬三千三百六十八里東西
九千三百二里漢地旣然則古亦應爾皆南北
長東西短故鄭此注云不屏士於南北爲其太遠
(廿/一)饗有四種
皇氏云饗有四種一是諸侯來朝天子饗之則
周禮大行人職云上公之禮其饗禮九獻是也
其牲則體薦體薦則房烝故春秋宣十六年左
傳云饗有體薦又國語云王公立飫則有房烝
其所云飫即謂饗也立而成禮謂之爲飫也其
禮亦有飯食故舂人云凡饗食共其食米鄭云
饗有食米則饗禮兼燕與食是也二是王親戚
及諸侯之臣來聘王饗之禮亦有飯食及酒者
親戚及賤臣不須禮隆但示慈惠故並得飲食
之也其酌數亦當依命其牲折爼亦曰殽烝也
故國語云親戚宴饗則有餚烝謂以燕禮而饗
則有之也又左傳宣十六年云饗有體薦宴有
折爼公當饗卿當宴王室之禮也時定王饗士
㑹而用折爼以國語及左傳故知王親戚及諸
侯之大夫來聘皆折爼饗也其饗朝廷之臣亦
當然也三是戎狄之君使來王饗之其禮則委
饗也其來聘賤故王不親饗之但以牲全體委
與之也故國語云戎翟貪而不讓坐諸門外而
體委與之是也此謂戎狄使臣賤之故委饗若
夷狄君來則當與中國子男同故小行人職掌
小賔小客所陳牲牢當不異也四是饗宿衛及
耆老孤子則以醉爲度故酒正云凡饗士庶子
饗耆老孤子皆共其酒無酌數鄭云要以醉爲
度
(廿/二)食禮有二種
食禮者有飯有殽雖設酒而不飲其禮以飯爲
主故曰食也其禮有二種一是禮食故大行人
云諸公三食之禮有九舉及公食大夫禮之屬
是也二是燕食者謂臣下自與賔客旦夕共食
是也案鄭注曲禮酒漿處右云此大夫士與賔
客燕食之禮
(廿/三)燕禮有二種
燕禮者凡正饗食在廟燕則於寢燕以示慈惠
故在於寢也燕禮則折爼有酒而無飯也其牲
用狗謂爲燕者詩毛傳云燕安也其禮最輕升
堂行一獻禮畢而說屨升堂坐飲以至醉也儀
禮猶有諸侯燕禮一篇也然凡燕禮亦有一種
一是燕同姓二是燕異姓若燕同姓夜則飲之
其於異姓譲之而止故詩湛露天子燕諸侯篇
鄭箋云夜飲之禮同姓則成之其庶姓譲之則
止
(廿/四)殷制小學在國中大學在郊
云小學在國中大學在郊此殷制明矣者以上
文云小學在公宫南之左大學在郊下文云殷
人養國老於右學養庶老於左學貴右而賤左
小學在國中左也大學在郊右也與殷同也故
云此殷制明矣以此篇從上以來雖解爲殷制
無正據可馮因此小學大學是殷制不疑故云
明矣
(廿/五)五十而爵亦有㓜爲大夫者
正義曰經直云五十而爵鄭知非命爲士而云
大夫者以王制殷法殷則士無爵此經云而爵
故知是大夫也此謂凡常之人有賢德故五十
始爲大夫若其有德不必五十則䘮服小功章
云大夫爲昆弟之長殤是㓜爲大夫爲兄之長
殤
(廿/六)疾者各以其器食之
瘖聾跛躃㫁者侏儒百工各以其器食之正義
曰瘖謂口不能言聾謂耳不聞聲跛躃謂足
不能行斷者謂支節解絶侏儒謂容貌短小百
工謂有雜技藝此等旣非老無告不可特與常
餼旣有疾病不可不養以其病尚輕不可虚費
官物故各以其器食之器能也因其各有所能
供官役使以廩餼食之案晉語云文公問八疾
胥臣對云戚施植鏄注云使擊鐘蘧蒢蒙璆注
云璆是玉磬使擊之侏儒扶廬注云扶持也廬
㦸柄也矇瞍循聲注云歌詠琴瑟聾聵司火注
云使主然火其童昬嚚瘖僬僥官師所不材宜
於掌土是各以器食之外傳不云跛躃此不云
蘧蒢戚施設文不具外傳瘖與僬僥置於掌土
此瘖與侏儒其器食之者今古法異也
(廿/七)祭器不假謂有地大夫
大夫祭器不假祭器未成不造燕器注云造爲
也正義曰皇氏云此謂有地大夫故祭器不假
若無地大夫則當假之故禮運云大夫祭器不
假聲樂皆具非禮也謂無地大夫也
(廿/八)大夫不丗爵
(廿/九)諸侯有入爲公卿
(三/十)公卿緫稱大夫
大夫不丗爵使以德爵以功注云謂縣内及列
國諸侯爲天子大夫者不丗爵而丗禄辟賢也
正義曰知此大夫是天子大夫者以下云諸侯
之大夫不丗爵禄此直云大夫不丗爵與諸侯
大夫文異故知是天子大夫也知是縣内及列
國諸侯入爲天子大夫者案禮運云天子有田
以處其子孫則周召畢原之等是縣内諸侯也
詩衛武公入相於周又尚書顧命齊侯爲虎賁
衛侯爲司宼是列國諸侯也並入爲天子大夫
案司裘諸侯則共熊侯豹侯是畿内亦曰諸侯
此不云諸侯而云大夫者辟上諸侯丗子之文
故云大夫然畿内諸侯有爲三公則周召是也
列國諸侯入爲六卿則鄭武公是也今緫爲云
天子大夫者若言公卿大夫於文爲煩故緫言
大夫以包之詩云三事大夫謂三公也春秋諸
侯殺大夫謂卿也是大夫爲緫號
(卅/一)畿内外諸侯之子未賜爵視元士
未賜爵視天子之元士以君其國者未賜爵謂
列國諸侯及縣内諸侯其身旣死其子未得爵
賜其衣服禮制視天子元士若畿外者君其本
國畿内者亦君畿内之國故鄭注云列國及縣
内之國鄭必知兼畿外列國者以詩小雅韎韐
有奭諸侯丗子未遇爵命服士服而來此云視
天子之元士以君其國故知兼列國也其畿内
諸侯有大功德元子岀封畿外則王命次子守
其采邑若其賢才則丗爲公卿則春秋周公召
伯之屬是也
(卅/二)周以十寸爲尺或言周尺八寸
古者以周尺八尺爲歩今以周尺六尺四寸爲
歩古者百畒當今東田百四十六畒三十歩古
者百里當今百二十一里六十歩四尺二寸二
分注周尺之數未詳聞也案禮制周猶以十寸
爲尺蓋六國時多變亂法度或言周尺八寸則
歩更爲八八六十四寸以此計之古者百畒當
今百五十六畒二十五歩古者百里當今百二
十五里正義曰古者八寸爲尺今以周尺八尺
爲歩則一歩有六尺四寸今以周尺六尺四寸
爲歩則一歩有五十二寸是今歩比古歩每歩
剰岀一十二寸以此計之則古者百畒當今東
田百五十二畒七十一歩有餘與此百四十六
畒三十歩不相應也又今歩毎歩剰古歩十二
寸以此計之則古之百里當今百二十三里一
百一十五歩二十寸與此經百二十一里六十
歩四尺二寸三分又不相應玉人職云鎮圭尺
有二寸又云桓圭九寸是周猶以十寸爲尺也
今經云以周尺六尺四寸爲歩乃是六十四寸
則謂周八寸爲尺也故云蓋六國時多變亂法
度或言周尺八寸也鄭即以古周尺十寸爲尺
八尺爲歩則歩八十寸鄭又以今周尺八寸爲
尺八尺爲歩則今歩皆少於古歩一十六寸也
是今歩別剰十六寸古之四十歩爲今之五十
歩古之八十歩爲今之一百歩計古之一畒之
田長百歩得爲今田一百二十五歩是今田毎
一畒之上剰岀二十五歩
(卅/三)畿外國數多畿内餘地多
畿外千里封國之外所餘地少畿内千里所餘
地多以畿外本擬封建諸侯畿内本供天子又
有郊關郷遂準擬公卿王子弟采邑故建國少
餘地多
(卅/四)造乎禰亦告祖廟載主歸亦告
造乎禰者造至也謂至父祖之廟也然此岀歷
至七廟知者前歸假旣云祖禰明岀亦告祖禰
也今唯云禰者白虎通云獨見禰何辭從卑不
敢留尊者之命至禰不嫌不至祖也皇氏申之
云行必有主無則主命載于齊車書云用命賞
于祖是也今岀辭別先從卑起最後至祖仍取
遷主則行也若前至祖後至禰是留尊者之命
爲不敬也故曲禮曰巳受命君言不宿於家亦
其類也若還則先祖後禰如前所言也所以然
者先應反行主祖廟故也然出告天地及廟還
唯告廟不告天地者白虎通云還不復告天者
天道無外内故不復告也　諸侯將岀者謂朝
王及自相朝盟㑹征伐之事也　冝乎社者不
得告天故從社始也亦載社主也　造乎禰者
亦告祖及載主也唯言出告則歸亦告也曽子
問曰岀反必親告于祖禰是也天子用特牲諸
侯卑則否也曽子問注云皆奠幣以告之是也
(卅/五)殷周大小學
天子命之教然後爲學小學在公宫南之左大
學在郊天子曰辟廱諸侯曰頖宫注云學所以
學士之宫尚書傳曰百里之國二十里之郊七
十里之國九里之郊五十里之國三里之郊此
小學大學殷之制尊卑學異名辟明也廱和也
所以明和天下頖之言班也所以班政教也正
義曰云此小學大學殷之制者以下文云殷人
養國老於右學養庶老於左學則左學小右學
大此經云小學在公宫南之左故知殷制也周
則大學在國小學在西郊下文具也
(三/六)辯類禡二字
案釋天云是類是禡師祭也故知禡爲師祭也
謂之禡者案肆師注云貉讀如十百之百爲師
祭造軍法者禱氣勢之増倍也其神蓋蚩蚘或
曰黃帝鄭旣云祭造軍法者則是不祭地熊氏
以禡爲祭地非師祭皆稱類爾雅類旣爲師祭
所以上文云天子將岀廵守類乎上帝及舜之
攝位亦類乎上帝並非師祭皆稱類者但爾雅
所釋多爲釋詩以皇矣云是類是禡止釋皇矣
類禡爲師祭不謂餘文類皆爲師祭但類者以
事類告天若以攝位事類告天亦謂之爲類若
以廵守事類告天亦謂之爲類故異義夏侯歐
陽說以類祭天者以事類祭之古尚書說非時
祭天謂之類許愼謹案周禮郊天無言類者知
類非常祭從古尚書說鄭氏無駮與許同也然
今尚書及古尚書二說其文雖異其意同也以
事類告祭則是非常故孔注尚書亦云以攝位
事類告天鄭又以類雖非常祭亦比類正禮而
爲之故小宗伯注云類者依其正禮而爲之是
也
(卅/八)辨釋菜釋奠之制
正義曰案大胥職云春入學舎采合舞文王丗
子亦云釋菜鄭注云釋菜禮輕也則釋菜唯釋
蘋藻而巳無牲牢無幣帛文王丗子又云始立
學者旣興器用幣注云禮樂之器成則釁之又
用幣告先聖先師以器成此則徒用幣而無菜
亦無牲牢也文王丗子又云凡始立學者必釋
奠於先聖先師及行事必以幣是釋奠有牲牢
又有幣帛無用菜之文熊氏以此爲釋菜奠幣
者謂釋奠之禮以獻俘馘故云釋菜奠幣言釋
奠之時旣有牲牢菜幣兩有今案注云釋菜解
經中釋字奠幣解經中奠字又云禮先師不云
祭先師則似訊馘告之時但有菜幣而巳未必
爲釋奠有牲牢也於事有疑未知孰是故備存
焉然則釋菜奠幣皆告先聖先師此直云先師
文不具耳
(卅/九)孔子隂書讖緯以待後王
正義曰夏不田蓋夏時也者以夏是生養之時
夏禹以仁讓得天下又觸其夏名故夏不田鄭
之此注取春秋緯運斗樞之文故以爲夏不田
若何休稍異於此案榖梁傳桓四年公狩于郎
傳曰春曰田夏曰苗秋曰蒐冬曰狩何休云運
斗樞曰夏不田榖梁有夏田於義爲短鄭玄釋
之云四時皆田夏殷之禮詩云之子于苗選徒
囂囂夏田明矣孔子雖有聖德不敢顯然改先
王之法以教授於丗若其所欲改其隂書於緯
藏之以傳後王榖梁四時田者近孔子故也公
羊正當六國之亡䜟緯見讀而傳爲三時田作
傳有先後雖異不足以斷榖梁也如鄭此言三
時之田不敢顯露隂書於緯四時之田顯然在
春秋之經榖梁爲傳之時去孔子旣近不見所
藏之緯唯覩春秋見經故外爲四時田也公羊
當六國之時去孔子旣逺緯書見行於丗公羊
旣見緯文故以爲三時田又鄭釋廢疾云歳三
田謂以三事爲田即上一曰乾豆之等是深塞
何休之言當以此注爲正
(四/十)喪從死者祭從生者
自天子逹於庶人喪從死者祭從生者支子不
祭注云從死者謂衣衾棺椁從生者謂奠祭之
牲器正義曰盧植解云從生者謂除服之後吉
祭之時以子孫官禄祭其父祖故云從生者若
䘮中之祭虞祔練祥仍從死者之爵故小記云
士祔於大夫則易牲又云其妻爲大夫而卒而
后其夫不爲大夫而祔於其妻則不易牲又雜
記云上大夫之虞也少牢卒哭成事祔皆太牢
下大夫之虞也犆牲卒哭成事祔皆少牢是䘮
中之祭仍從死者之禮而鄭云謂奠祭之牲器
云奠則是䘮中之祭得從生者之爵與小記雜
記違者小記雜記據死者子孫身無官爵生者
又無可祭享故䘮中之祭皆用死者之禮若其
生者有爵則祭從生者之法䘮祭尚爾䘮後吉
祭可知奠謂葬前祭謂葬後包䘮終吉祭也鄭
必知祭兼䘮祭與盧植別者以此云祭從生者
䘮從死者相對又中庸云父爲大夫子爲士葬
以大夫祭以士又云父爲士子爲大夫葬以士
祭以大夫祭又與葬相對皆祭與䘮葬連文是
一時之事故祭中兼爲䘮奠也或云在䘮中祭
尚從死者爵至吉祭乃用生者禄耳故知盧解
鄭言奠者自吉祭之奠及非時祭耳
(四/一)歷代廟祧之數王鄭異
天子七廟三昭三穆與大祖之廟而七諸侯五
廟二昭二穆與大祖之廟而五大夫三廟一昭
一穆與大祖之廟而三士一廟庶人祭於寢注
云此周制七者大祖及文王武王之祧與親廟
四大祖后稷殷則六廟契及湯與二昭二穆夏
則五廟無大祖禹與二昭二穆而巳大祖始封
之君王者之後不爲始封之君廟大祖別子始
爵者大傳曰別子爲祖謂此雖非別子始爵者
亦然謂諸侯之中士下士名曰官師者上士二
廟寢適寢也正義曰鄭氏之意天子立七廟唯
謂周也鄭必知然者案禮緯稽命徴云唐虞五
廟親四廟始祖廟一夏四廟至子孫五殷五廟
至子孫六鉤命決云唐堯五廟親廟四與始祖
五禹四廟至子孫五殷五廟至子孫六周六廟
至子孫七鄭據此爲說故謂七廟周制也周所
以七者以文王武王受命其廟不毀以爲二祧
并始祖后稷及髙祖以下親廟四故爲七也若
王肅則以爲天子七廟者謂髙祖之父及髙祖
之祖廟爲二祧并始祖及親廟四爲七故聖證
論肅難鄭云周之文武受命之王不遷之廟權
禮所施非常廟之數殷之三宗宗其徳而存其
廟亦不以爲數凡七廟者皆不稱周室禮器云
有以多爲貴者天子七廟孫卿云有天下者事
七丗又云自上以下降殺以兩今使天子諸侯
立廟並親廟四而止則君臣同制尊不別禮名
位不同禮亦異數况其君臣乎又祭法云王下
祭殤五及五丗來孫則下及無親之孫而祭上
不及無親之祖不亦詭哉榖梁傳云天子七廟
諸侯五家語云子羔問尊卑立廟制孔子云禮
天子立七廟諸侯立五廟大夫立三廟又云逺
廟爲祧有二祧焉又儒者難鄭云祭法逺廟爲
祧鄭注周禮云遷主所藏曰祧違經正文鄭文
云先公之遷主藏於后稷之廟先王之遷主藏
於文武之廟便有三祧何得祭法云有二祧難
鄭之義凡有數條大略如此不能具載鄭必爲
天子七廟唯周制者馬昭難王義云案䘮服小
記王者立四廟又引禮緯夏無大祖宗禹而巳
則五廟殷人祖契而宗湯則六廟周尊后稷宗
文王武王則七廟自夏及周少不減五多不過
七禮器云周旅酬六尸一人發爵則周七尸七
廟明矣今使文武不在七數旣不同祭又不享
嘗豈禮也哉故漢侍中盧植說云二祧謂文武
曽子問當七廟無虚主禮器天子七廟堂九尺
王制七廟盧植云皆據周言也榖梁傳天子七
廟尹更始說天子七廟據周言也漢書韋玄成
四十八人議皆云周以后稷始封文武受命石
渠論白虎通云周以后稷文武特七廟又張融
謹案周禮守祧職奄八人女祧每廟二人自大
祖以下與文武及親廟四用七人姜嫄用一人
適盡若除文武則奄少二人曾子問子說周事
而云七廟無虚主若王肅數髙祖之父髙祖之
祖廟與文武而九主當有九孔子何云七廟無
虚主乎故云以周禮孔子之言爲本榖梁說及
小記爲枝葉韋玄成石渠論白虎通爲證驗七
廟斥言玄說爲長是融申鄭之意且天子七廟
者有其人則七無其人則五若諸侯廟制雖有
其人不得過五則此天子諸侯七五之異也王
肅云君臣同制尊卑不別其義非也又王下祭
殤五者非是別立殤廟七廟外親盡之祖禘祫
猶當祀之而王肅云下祭無親之孫上不及無
親之祖又非通論且家語云先儒以爲肅之所
作未足可依案周禮唯存后稷之廟不毀案昭
七年傳云余敢忘髙圉亞圉注云周人不毀其
廟報祭之似髙圉亞圉廟亦不毀者此是不合
鄭說故馬融說云周人所報而不立廟

禮記要義卷第五下
禮記要義卷第六　月令
一月令不合周法亦疑非吕不韋
案吕不韋集諸儒士著爲十二月紀合十餘萬
言名爲吕氏春秋篇首皆有月令與此文同是
一證也又周無大尉唯秦官有大尉而此月令
云乃命大尉此是官名不合周法二證也又秦
以十月建亥爲歳首而月令云爲來歳授朔日
即是九月爲歳終十月爲授朔此是時不合周
法三證也又周有六冕郊天迎氣則用大裘乗
玉輅建大常日月之章而月令服飾車旗並依
時色此是事不合周法四證也故鄭云其中官
名時事多不合周法然案秦始皇十二年吕不
韋死二十六年并天下然後以十月爲歳首歳
首用十月時不韋巳死十五年而不韋不得以
十月爲正又云周書先有月令何得云不韋所
造又秦并天下立郡何得云諸侯又秦以好兵
殺害毒𬒳天下何能布德施惠春不興兵
二周天里度之數指諸星以爲天
案鄭注考靈耀云天者純陽清明無形聖人則
之制璸璣玉衡以度其象如鄭此言則天是大
虚本無形體但指諸星運轉以爲天耳但諸星
之轉從東而西必三百六十五日四分日之一
星復舊處星旣左轉日則右行亦三百六十五
日四分日之一至舊星之處即以一日之行而
爲一度計二十八宿一周天凡三百六十五度
四分度之一是天之一周之數也天如彈丸圍
圜三百六十五度四分度之一案考靈耀云一
度二千九百三十二里千四百六十一分里之
三百四十八周天百七萬一千里者是天圎周
之里數也以圍三徑一言之則直徑三十五萬
七千里此爲二十八宿周廽直徑之數也然二
十八宿之外上下東西各有萬五千里是爲四
遊之極謂之四表據四表之内并星宿内緫有
三十八萬七千里然則天之中央上下正半之
處則一十九萬三千五百里地在於中是地去
天之數也
三地與星辰俱有四遊升降
鄭注考靈耀云地蓋厚三萬里春分之時地正
當中自此地漸漸而下至夏至之時地下遊萬
五千里地之上畔與天中平夏至之後地漸漸
向上至秋分地正當天之中央自此地漸漸而
上至冬至上遊萬五千里地之下畔與天中平
自冬至後地漸漸而下此是地之升降於三萬
里之中但渾天之體雖繞於地地則中央正平
天則北髙南下北極髙於地三十六度南極下
於地三十六度然則北極之下三十六度常見
不没南極之上三十六度常没不見南極去北
極一百二十一度餘若逐曲計之則一百八十
一度餘若以南北中半言之謂之赤道去南極
九十一度餘去北極亦九十一度餘此是春秋
分之日道也赤道之北二十四度爲夏至之日
道去北極六十七度也赤道之南二十四度爲
冬至之日道去南極亦六十七度地有升降星
辰有四遊又鄭注考靈耀云天旁行四表之中
冬南夏北春西秋東皆薄四表而止地亦升降
於天之中冬至而下夏至而上二至上下蓋極
地厚也地與星辰俱有四遊升降四遊者自立
春地與星辰西遊春分西遊之極地雖西極升
降正中從此漸漸而東至春末復正自立夏之
後北遊夏至北遊之極地則升降極下至夏季
復正立秋之後東遊秋分東遊之極地則升降
正中至秋季復正立冬之後南遊冬至南遊之
極地則升降極上冬季復正此是地及星辰四
遊之義也
　四星辰亦隨地升降
星辰亦隨地升降故鄭注考靈耀云夏日道上
與四表平下去東井十二度爲三萬里則是夏
至之日上極萬五千里星辰下極萬五千里故
夏至之日下至東井三萬里地
　五日與星辰四遊相反相去三萬里
立春星辰西遊日則東遊春分星辰西遊之極
日東遊之極日與星辰相去三萬里夏則星辰
北遊日則南遊夏至星辰北遊之極日南遊之
極日與星辰相去三萬里以此推之秋冬於此
可知計夏至之日日在井星正當嵩髙之上以
其南遊之極故在嵩髙之南萬五千里所以夏
至有尺五寸之景也於時日又上極星辰下極
故日下去東井三萬里也然鄭四遊之極元出
周髀之文但日與星辰四遊相反春分日在婁
則婁星極西日體在婁星之東去婁三萬里以
度言之十二度也則日没之時去昬中之星近
校十度旦時日極於東去旦中之星遠校十度
若秋分日在角則角星極東日體在角星之西
去角三萬里則日没之時去昬中之星遠校十
度旦時日極於西去旦中之星近校十度此皆
與曆乖違於數不合鄭無指解其事有疑但禮
是鄭學故具言之耳賢者裁焉但二十八宿從
東而左行日從西而右行一度逆㳂二十八宿
案漢書律歷志云冬至之時日在牽牛𥘉度春
分之時日在婁四度夏至之時日在東井三十
一度秋分之時日在角十度若日在東井則晝
極長八尺之表尺五寸之景若春分在婁秋分
在角晝夜等八尺之表七尺五寸之景冬至日
在斗則晝極短八尺之表一丈三尺之景一丈
三尺之中去其一尺五寸則餘有一丈一尺五
寸之景是冬夏徃來之景也凡於地千里而差
一寸則夏至去冬至體漸南漸下相去一十萬
五千里又考靈耀云正月假上八萬里假下一
十萬四千里
　十月行有遲速諸星皆周天外行一度
凡二十八宿及諸星皆循天左行一日一夜一
周天一周天之外更行一度計一年三百六十
五周天四分度之一日月五星則右行日一日
一度月一日一十三度十九分度之七此相通
之數也今曆家之說則月一日至於四日行最
疾日行十四度餘自五日至八日行次疾日行
十三度餘自九日至十九日行則遲日行十二
度餘自二十日至二十三日又小疾日行十三
度餘自二十四日至於晦行又最疾日行一十
四度餘此是月行之大率也二十七日月行一
周天至二十九日強半月及於日與日相㑹乃
爲一月故考靈耀云九百四十分爲一日二十
九日與四百九十九分爲月是一月二十九日
之外至第三十日分至四百九十九分月及於
日計九百四十分則四百七十爲半今四百九
十九分是過半二十九分也
(十/一)月與星辰日照乃有光
月是隂精日爲陽精故周髀云日猶火月猶水
火則外光水則含景故月光生於日所照魄生
於日所蔽當日則光盈就日則明盡京房云月
與星辰隂者也有形無光可照之乃有光先師
以爲日似彈丸月似鏡體或以爲月亦似彈丸
日照處則明不照處則闇
(十/二)因日月之㑹分爲大數
日月之行一歳十二㑹聖王因其㑹而分之以
爲大數焉勸斗所建命其四時此云孟春者日
月㑹於娵訾而斗建寅之辰也凡記昏明中星
者爲人君南面而聽天下視時候以授民事
(十/三)孟不必爲庶長(公子慶父庶長稱/仲見莊二季䟽)
正義曰禮緯爲庶長稱孟故云孟長也若於人
言之庶爲孟若於物言之直爲長也不取庶長
之義先儒以孟春亦爲之庶長案尚書康誥云
孟侯書傳天子之子十八稱孟侯並皆稱孟豈
亦庶長乎
(十/四)日月十二㑹之大數
聖王因其日月自然之㑹而分爲十二分以爲
大略之數焉所以爲大略之數者以二十九日
過半月及於日日不可分兩月各有二十九日
又兩月各強半之日合兩半而成一日是一月
有三十日一月二十九日一大一小之外仍有
餘分一年十二月六大六小緫有三百五十四
日是歳十二㑹之實數也仍少十一日四分日
之一未得周天聖王緫以三百六十五日四分
日之一爲十二㑹之大數一㑹即一辰也
(十/五)甲乙爲日名不爲月名
其日甲乙注云乙之言軋也日之行春東從青
道發生萬物月爲之佐時萬物皆解孚甲自抽
軋而岀因以爲日名焉乙不爲月名者君統臣
功也(注於月名上/去甲字未諭)
(十/六)陽律隂律候氣之法
正義曰案司農注周禮云陽律以竹爲管隂律
以銅爲管鄭康成則以皆用銅爲之知者案律
曆志量者龠合升斗斛本起黃鐘之龠而五量
加之其法皆用銅聲中黃鐘以此準之故知用
銅也司農云陽律以竹隂律以銅非也云應謂
吹灰也者蔡邕云以法爲室三重户閉塗舋必
周密布緹縵室中以木爲案毎律各一案内􁃠
外髙從其方位加律其上以葭灰實其端其月
氣至則灰飛而管通如蔡所云則是爲十二月
律則布室内十二辰若其月氣至則其辰之管
灰飛而管空也然則十二律各當其辰邪埋地
下入地處􁃠出地處髙故云内􁃠外髙黃鐘之
管埋於子位上頭嚮南以外諸管推之可悉知
又律云以河内葭莩爲灰冝陽金門山竹爲管
熊氏云案吹灰者謂作十二律管於室中四時
位上埋之地蘆莩燒之作灰而實之律管中以
羅縠覆之氣至則吹灰動縠矣小動爲氣和大
動爲君弱臣強專政之應不動縠爲君嚴猛之
應云凡律空圍九分者以黃鐘爲諸律之首諸
律雖長短有差其圍皆以九分爲限
(十/七)七八生物九六成物
生物者謂木火七八之數也成物者謂金水九
六之數也則春夏生物也秋冬成物也故易繫
辭云精氣爲物遊魂爲變也注云精氣謂七八
遊魂謂九六則是七八生物九六終物是也
(十/八)五臟配五行有二說
異義云今文尚書歐陽說肝木也心火也脾土
也肺金也腎水也古尚書說脾木也肺火也心
土也肝金也腎水也許慎謹案月令春祭脾夏
祭肺季夏祭心秋祭肝冬祭腎與古尚書同鄭
駮之云月令祭四時之位及其五藏之上下次
之耳冬位在後而腎在下夏位在前而肺在上
春位小前故祭先脾秋位小却故祭先肝腎也
脾也俱在鬲下肺也心也肝也俱在鬲上祭者
必三故有先後焉不得同五行之氣今醫病之
法以肝爲木心爲火脾爲土肺爲金腎爲水則
有瘳也若反其術不死爲劇如鄭此言五行所
主則從今文尚書之說不同許慎之義
(十/九)漢始亦以驚蟄爲正月中
漢始亦以驚蟄爲正月中者以漢之時立春爲
正月節驚蟄爲正月中氣雨水爲二月節春分
爲二月中氣至前漢之末以雨水爲正月中驚
蟄爲二月節故律曆志云正月立春節雨水中
二月驚蟄節春分中是前漢之末劉歆作三統
曆改驚蟄爲二月節鄭以舊曆正月啓蟄即驚
也故云漢始亦以驚蟄爲正月中但蟄蟲正月
始驚二月大驚故在後移驚蟄爲二月節雨水
爲正月中凡二十四氣(云云)
(二/十)三統曆三月節榖雨清明中
案通卦驗及今曆以清明爲三月節榖雨爲三
月中餘皆與律曆志並同案三統曆則三月節
榖雨清明中
(二/一)月令車馬衣服非周制
凡此車馬衣服皆所取於殷時而有變焉非周
制也周禮朝祀戎獵車服各以其事不以四時
爲異又玉藻曰天子龍衮以祭玄端而朝日皮
弁以日視朝與此皆殊
(二/二)六畜取象多塗
羊火畜也者案尚書五行傳曰貌之不恭則有
雞禍注雞畜之有冠翼者屬貌言之不從則有
犬禍注犬畜之以口吠守者屬言視之不明則
有羊禍注羊畜之遠視者屬視聽之不聦則有
豕禍注豕畜之居閑衛而聽者屬聽思之不睿
則有牛禍注地厚德載物牛畜之任重者屬思
皇之不極則有馬禍注天行健馬畜之疾行者
屬皇極是雞爲木畜羊爲火畜牛馬土畜犬爲
金畜豕爲水畜但隂陽取象多塗故午爲馬酉
爲雞不可一定也
(廿/三)中數曰歳朔數曰年
掌正歳年以序事者太史職文鄭注大中數曰
歳朔數曰年中數者謂十二月中氣一周緫三
百六十五日四分日之一謂之一歳朔數者朔
十二月之朔一周謂三百五十四日謂之爲年
此是歳年相對故有朔數中數之別若散而言
之歳亦年也故爾雅釋天云唐虞曰載夏曰歳
商曰祀周曰年是也
(廿/四)辰隨天左行日月星右行
天文及日月星辰之行天則左還一日一度一
年三百六十五度四分度之一又至周一度日
月五星並逆行天右行各有多少辰有二十八
宿亦隨天左行
(廿/五)郊用元日耕用元辰
是月也天子乃以元日祈榖于上帝乃擇元辰
天子親載耒耜措之于參保介之御間帥三公
九卿諸侯大夫躬耕帝藉天子三推三公五推
卿諸侯九推注云謂以上辛郊祭天也春秋傳
曰夫郊祀后稷以祈農事是故啓蟄而郊郊而
後耕上帝大微之帝也元辰蓋郊後吉亥也正
義曰甲乙丙丁等謂之日郊之用辛上云元日
子丑寅夘之等謂之爲辰耕用亥日故云元辰
盧植蔡邕並云郊天是陽故用日耕藉是隂故
用辰元者善也郊雖用日亦有辰但日爲吉主
耕之用辰亦有日但辰爲主皇氏云正月建寅
日月㑹辰在亥故耕用亥也未知然否
(廿/六)十月天氣上騰其實反歸地下
正月爲泰泰通也天地交通七月爲否否塞也
言天地隔塞所以十月云地氣下降天氣上騰
者以十月之時純隂用事地體凝凍寒氣逼物
地又在下故云地氣下降於時六陽從上退盡
無復用事天體在上不近於物似若陽歸於天
故云天氣上騰其實十月天氣反歸地下若審
察於此不足可疑而劉洽汜閣皇侃之徒旣不
審知其理又不能定其旨趣諠諠撓撓亦無取
焉(未見三/家之說)
(廿/七)犠牲用牝下用牝
命祀山林川澤犠性母用牝注云爲傷妊生之
類若天地宗廟大祭之時雖非正月皆不用牝
(廿/八)伐木有禁有不禁
禁止伐木者禁謂禁其欲伐止謂止其巳伐者
此伐木在山中或在禁障之處十月許人採取
至正月之時禁令止息故王制云草木零落然
後入山林詩魚麗傳云草木不折不操斧斤不
入山林是也若國家隨時所須以爲材用者雖
非冬月亦得取之故山虞有仲冬斬陽木仲夏
斬隂木又云邦工入山林而掄材不禁是也其
非是所禁之處春秋亦得取之故周禮云春秋
之斬木不入禁鄭注斬四野之木可若於正月
皆禁之
(廿/九)火訛以巳乗寅
以巳來乗寅巳爲火故火來也寅爲天漢之津
火雖欲來而畏水終竟不來但訛言道火相恐
動也
(三/十)箕畢尚妻之所好
案鄭注洪範中央土氣爲風東方木氣爲雨箕
屬東方木木剋土土爲妃尚妃之所好故箕星
好風也西方金氣爲隂剋東方木木爲妃畢屬
西方尚妻之所好故好雨也今申氣乗寅兩相
衝破申來逆寅寅爲風風之𬒳逆故爲焱風寅
徃破申申爲雨雨之𬒳逆故爲暴雨也
(卅/一)井斗度寛故舉弧建
日月㑹于降婁言物降落而収斂而斗建卯之
辰者斗星隨天而轉一日一夜過轉一周而行
一度故正月建寅二月建卯也云弧在輿鬼南
建星在斗上者熊氏說云石氏星經文弧與建
星非二十八宿而昬明舉之者由弧星近井建
星近斗井有三十三度斗有二十六度其度旣
寛若舉井斗不知何日的至井斗之中故舉弧
星建星也
(卅/二)尚書月令舉星不同
此仲春之月昬弧中案尚書云日中星鳥不同
者如鄭康成之意南方七宿緫爲鳥星井鬼則
鳥星之分故云星鳥與此同也案仲夏昬亢中
尚書云日永星火不同者案鄭答孫顥云星火
非謂心星也卯之三十度緫爲大火其曰大火
之次有星者月令舉其月𥘉尚書緫舉一月故
不同也案仲秋之月昬牽牛中尚書云宵中星
虚其仲冬之月云東壁中尚書云日短星昴不
同者亦是月令舉其𥘉朔尚書緫舉一月之中
理亦不異孔安國注尚書與此則別尚書所舉
星者自取畢見之義不謂南方之中
(卅/三)日夜分馬蔡鄭不同
正義曰日夜分謂晝夜漏刻馬融云晝有五十
刻夜有五十刻據日出日入爲限蔡邕以爲星
見爲夜日入後三刻日岀前三刻皆屬晝晝有
五十六刻夜有四十四刻鄭康成注尚書云日
中星以爲日見之漏五十五刻不見之漏四十
五刻與蔡校一刻也大略亦同
(卅/四)雷乃發聲始電
雷乃發聲者雷是陽氣之聲將上與隂相衝蔡
邕云季冬雷在地下則雉應而雊孟春動於地
之上則蟄蟲應而振出至此升而動於天之下
其聲發揚也以雷岀有漸故言乃云始電者電
是陽光陽微則光不見此月陽氣漸盛以擊於
隂其光乃見故云始電
(卅/五)廟寢之制
凡廟前曰廟後曰寢者廟是接神之處其處尊
故在前寢衣冠所藏之處對廟爲卑故在後但
廟制有東西廂有序牆寢制唯室而巳故釋宫
云室有東西廂曰廟無東西廂有室曰寢是也
(卅/六)虹是隂陽交㑹之氣
云螮蝀謂之虹者爾雅釋天文郭氏云雄者曰
虹雌者曰蜺雄謂明盛者雌謂闇微者虹是隂
陽交㑹之氣純隂純陽則虹不見若雲薄漏日
日照雨滴則虹生
(卅/七)辨變化有漸改有忽改
凡云化者若䑕化爲鴽鴽還化爲䑕皇氏云反
歸舊形謂之化案易云乾道變化謂先有舊形
漸漸改者謂之變雖有舊形忽改者謂之化及
本無舊形非類而改亦謂之化故鄭注周禮云
能生非類曰化也
(卅/八)九門
田獵置罘羅罔畢翳餧獸之藥母岀九門注云
天子九門者路門也應門也雉門也庫門也臯
門也城門也近郊門也遠郊門也關門也
(卅/九)二月浴𧖟種三月浴𧖟
仲春旣帥命婦躬桑浴種至季春又更躬桑浴
蠶也故熊氏云案馬質注云蠶爲龍精月直大
火則浴其種是二月浴種也祭義云大昕之朝
奉種浴于川注云大昕季春朔日是三月又浴
蠶也
(四/十)外内子女命婦
女外内子女者解經中女字外子女謂王外姓
甥之女者王之同姓子女則周禮之外宗内宗
皆以嫁有爵者故内宰云帥外内命婦言内命
婦則未岀嫁者不在焉鄭注周禮士妻亦爲命
婦則士妻亦在
(四/一)季春難隂氣
命國難九門磔攘以畢春氣注云此難難隂氣
也隂寒至此不止害將及人所以及人者隂氣
右行此月之中日行歷昴昴有大陵積尸之氣
氣佚則厲鬼隨而岀行命方相氏帥百隷索室
歐疫以逐之又磔牲以攘於四方之神所以畢
止其災也王居明堂禮曰季春岀疫于郊以攘
春氣正義曰隂氣右行此月之中日行曆昴昴
有大陵積尸之氣者天氣左轉故斗建左行謂
之陽氣日月右行日月比天爲隂故云隂氣右
行以此月之𥘉日在於胃此月之中從胃歷昴
云有大陵積尸者元命包云大陵主尸熊氏引
石氏星經大陵八星在胃北主死䘮
(四/二)祀竈之禮
其祀竈祭先肺注云夏陽氣盛熱於外祀之於
竈從熱類也祀之先祭肺者陽位在上肺亦在
上肺爲尊也竈在廟門外之東祀竈之禮先席
於門之奥東靣設主于竈陘乃制肺及心肝爲
爼奠于主西又設盛于爼南亦祭黍三祭肺心
肝各一祭醴三亦旣祭徹之更陳鼎爼設饌于
筵前迎尸如祀戸之禮
(四/三)孟夏封諸侯違古
不言帥諸侯而云封諸侯諸侯時或無在京師
者空其文也祭統曰古者於禘也發爵賜服順
陽義也於嘗也岀田邑發秋政順隂義也今此
行賞可也而封諸侯則違於古封諸侯岀土地
之事於時未可似失之
(四/四)太尉秦官知月令非周公作
命大尉贊桀俊遂賢良舉長大注云助長氣也
贊猶岀也桀俊能者也遂猶進也三王之官有
司馬無大尉秦官則有大尉今俗人皆云周公
作月令未通於古正義曰云三王之官有司馬
無太尉者案書傳有司馬公司徒公司空公領
三卿此夏制也案曲禮下云司徒司馬司空司
士司宼此殷制也周禮則有夏官司馬是三王
有司馬無大尉案中候握河紀云舜爲大尉此
堯時置之三王不置也云秦官則有大尉者案
漢書百官表云大尉秦官是也云今俗人皆云
周公作月令未通於古者俗人謂賈逵馬融之
徒皆云月令周公所作故王肅用焉此等未通
識於古古謂秦以前不知三王無大尉是未通
於古
(四/五)純陽之月非㫁刑決罪時
靡草死麥秋至㫁薄刑決小罪注云舊說云靡
草薺亭歷之屬祭統曰草艾則墨謂立秋後也
刑無輕於墨者今以純陽之月㫁刑決罪與母
有壞墮自相違似非
(四/六)収繭稅
蠶事畢后妃獻繭乃収繭稅以桑爲均貴賤長
㓜如一以給郊廟之服注云后妃獻繭者内命
婦獻繭於后妃収繭稅者収於外命婦外命婦
雖就公桑蠶室而𧖟其夫亦當有祭服以助祭
収以近郊之稅耳貴賤長㓜如一國服同(䟽見/卷末)
(四/七)隂生爲主陽謝爲賔
律中蕤賔注云蕤賔者應鍾之所生三分益一
律長六寸八十一分寸之二十六仲夏氣至則
蕤賔之律應周語曰蕤賔所以安靜神人獻酬
交酢正義曰何胤云乾九四是月陽反於下爲
復隂生陽中爲姤各應其時所以安靜是安靜
神人也隂生爲主陽謝爲賔賔主之象獻酬之
禮獻酢又酬之隂陽代謝之義也
(四/八)搏勞即伯勞蝦蟇非反舌
云搏勞者詩云七月鳴鵙箋云伯勞鳴將寒之
候五月則鳴豳地晚寒鳥物之候從其氣焉云
百舌鳥者蔡云蟲名鼃也今謂之蝦蟇其舌本
前著口側而末嚮内故謂之反舌通卦驗曰搏
勞鳴蝦蟇無聲又靡信云昔於長安中與書生
數十共徃城北水中取蝦蟇屠割視之其舌反
嚮後如此鄭君得不通乎蟜夙問曰誠如緯與
子言爲蝦蟇五月中始得水適當聒人耳何反
無聲此者著時候今猶昔也是以知蝦蟇非反
舌反舌鳥春始鳴至五月稍止其聲數轉故名
反舌時候言之今人識之故不從緯與俗儒也
或蝦蟇舌性自然不必爲反舌也
(四/九)雩之正以四月又有因旱而雩
命有司爲民祈祀山川百源大雩帝用盛樂乃
命百縣雩祀百辟卿士有益於民者以祈榖實
注云陽氣盛而常旱山川百源能興雲雨者也
衆水始所岀爲百源必先祭其本乃雩雩吁嗟
求雨之祭也雩帝謂爲壇南郊之旁雩五精之
帝配以先帝也自鞀鞞至祝敔皆作曰盛樂凡
他雩用歌舞而巳百辟卿士古者上公若句龍
后稷之類也春秋傳曰龍見而雩雩之正當以
四月凡周之秋三月之中而旱亦脩雩禮以求
雨因著正雩此月失之矣天子雩上帝諸侯以
下雩上公周冬及春夏雖旱禮有禱無雩
(五/十)有雩有禱
雩之與禱所以異者考異郵說云天子禱九州
山川諸侯禱封内大夫禱所食邑又僖公三時
不雨帥羣臣禱山川以過自譲凡雩必先禱故
此經云乃命百縣祈祀山川百源始大雩帝是
也禱者不雩僖公二年冬十月及三年春正月
夏四月直爲禱祭不爲雩以非雩月故不雩
(五/一)夏至八能之七
正義曰案易緯通卦驗云夏至人主從八能之
士或調黃鍾或調六律或調五音或調五聲或
調五行或調律曆或調隂陽或調正德所行注
從八能之士謂選於天下人衆之中取其習曉
者而使之
(五/二)臺榭之別
闍者謂之臺有木者謂之榭正義曰案釋宫云
闍謂之臺李廵云積土爲之所以觀望郭景純
云積土四方又云無室曰榭李廵云但有大殿
無室名曰榭郭景純云榭今之堂堭
(五/三)季夏取甲物似誤當是秋
命漁師伐蛟取鼉登龜取黿注云四者甲類秋
乃堅成周禮曰秋獻龜魚又曰凡取龜用秋時
是夏時之秋也作月令者以爲此秋據周之時
也周之八月夏之六月因書於此似誤也蛟言
伐者以其有兵衛也龜言登者尊之也鼉黿言
取羞物賤也鼉皮又可以冒鼔今月令漁師爲
榜人(榜必孟反)
(五/五)蟋蟀
正義曰蟋蟀居壁者此物生在於土中至季夏
羽翼稍成未能遠飛但居其壁至七月則能逺
飛在野案爾雅釋蟲云蟋蟀蛬也孫炎曰蜻蛚
也梁國謂蛬郭景純云今促織蔡以爲蟋蟀斯
螽非也
(五/六)周秦染物之時不同
命婦官染采黼黻文章必以法故無或差貸黒
黃倉赤莫不質良母敢詐僞注云婦官染人也
采五色質正也良善也所用染者當得其采正
善也正義曰必以此月染之者以其盛暑濕染
帛爲宜此是秦法也若周則於夏豫浸治染纁
玄之石至秋乃緫染五色故染人云夏纁玄秋
染夏是也蓋從夏至秋皆得染物周秦各用一
時也
(五/七)動民心則害土神之氣土用事於未月
不可以興土功不可以合諸侯不可以起兵動
衆母舉大事以摇養氣母發令而待以妨神農
之事也水潦盛昌神農將持功舉大事則有天
殃注云土將用事氣欲靜大事興繇役以有爲
發令而待謂岀繇役之令以預驚民也民驚則
心動是害土神之氣土神稱曰神農者以其主
於稼穡言土以受天雨澤安靜養物爲功動之
則致害也孝經說曰地順受澤謙虚開張含泉
任萌滋物歸中正義曰土雖寄王於四季但南
方火生中央土土生西方金金火之間位當建
未之月故云土將用事氣欲靜也
(五/八)四時之季日合黃道
正義曰案考靈耀春則星辰西遊謂星辰在黃
道之西遊也日依常行在黃道之東至季春之
月星辰入黃道復其正處日依黃道而行是春
夏之間日從黃道夏則星辰北遊謂星辰在黃
道之北遊也日依常行在黃道之南至季夏星
辰入黃道復正位日依常行黃道至夏秋之間
日從黃道也秋則星辰東遊謂星辰在黃道東
遊日依常行在黃道之西至季秋星辰入黃道
還復正位日依黃道而行至秋冬之間日從黃
道也冬則星辰南遊謂星辰在黃道南遊日依
常行在黃道之北至季冬星辰入黃道還正位
日依常行黃道至冬春之間日從黃道也鄭注
洪範云四時之間合於黃道也
(五/九)土王之律獨取聲應
正義曰黃鍾之宫於諸宫爲長季夏土王其聲
最重謂土之聲氣應此黃鍾之官聲非黃鍾一
聲也故特云律中者黃鍾之宫也黃鍾候氣之
管本位在子此是黃鍾宫聲與中央土聲相應
但土無候氣之法取黃鍾宫聲以應土耳四時
之律皆取氣應而土王之律獨取聲應者一者
欲與四行爲互二者爲無別候土氣之管故也
土無候氣之管者以寄王四季之末故從四時
之管而不別候也唯以四行末十八日爲土之
氣也
(六/十)五聲濁尊清卑
凡五聲濁者尊清者卑爲商聲之濁次於宫宫
旣爲君商則爲臣故云以其濁次宫臣之象也
(六/一)孟秋禁封侯割地失其義
是月也毋以封諸侯立大官毋以割地行大使
出大幣注云古者於嘗岀田邑此其月也而禁
封諸侯割地失其義
(六/二)凡鳥隨隂陽者不居中國
盲風至鴻鴈來玄鳥歸羣鳥養羞注云皆記時
候也盲風疾風也玄鳥燕也歸謂去蟄也凡鳥
隨隂陽者不以中國爲居羞謂所食也夏小正
曰九月丹鳥羞白鳥說曰丹鳥也者謂丹良也
白鳥也者謂閩蚋也其謂之鳥者重其養者也
有翼爲鳥養也者不盡食也二者文異羣鳥丹
良未聞孰是正義曰皇氏以爲丹良是熒火今
案爾雅釋蟲郭氏等諸釋皆不云熒火是丹良
未聞皇氏何所依據
(六/四)仲秋難陽氣
天子乃難以逹秋氣注云此難難陽氣也陽暑
至此不衰害亦將及人所以及人者陽氣左行
此月宿直昴畢昴畢亦得大陵積尸之氣氣佚
則厲鬼亦隨而出行於是亦命方相氏帥百隷
而難之王居明堂禮曰仲秋九門磔攘以發陳
氣禦止疾疫
(六/五)榖以麥爲重
乃勸種麥母或失時其有失時行罪無疑注云
麥者接絶續乏之榖尤重之
(六/六)天根見而水涸
是月也日夜分雷始収聲蟄蟲坏户殺氣浸盛
陽氣日衰水始涸注云又記時候也雷始収聲
在地中動内物也坏益也蟄蟲益户謂稍小之
也涸竭也此甫八月中雨氣未止而云水竭非
也周語曰辰角見而雨畢天根見而水涸又曰
雨畢而除道水涸而成梁辰角見九月本也天
根見九月末也王居明堂禮曰季秋除道致梁
以利農也
(六/七)陽氣𥘉胎於酉
蔡氏云陽氣𥘉胎於酉故八月薺麥應時而生
也
(六/八)辰角見九月本天根見九月末
云辰角見九月本天根見九月末此鄭之言也
九月本謂九月之𥘉也案律暦志角十二度亢
九度天根在亢之後辰角與天根相去二十一
度餘日校一度則九月本與九月末相去二十
一日有餘也而韋昭注國語辰角見雨畢之後
五日天根見不同者蓋辰角見後雨以漸而畢
畢後五日始天根見中間亦校二十餘日也非
謂辰角見後五日則天根見也
(六/九)息民之祭與蜡異蜡亦曰臘
臘先祖五祀者臘獵也謂獵取禽獸以祭先祖
五祀也此等之祭緫謂之蜡若細別言之天宗
公社門閭謂之蜡其祭則皮弁素服葛帶榛杖
其臘先祖五祀謂之息民之祭其服則黃衣黃
冠鄭注郊特牲云息民與蜡異案雜記子貢觀
蜡云一國之人皆若狂者案郷飲酒𥘉立賔行
禮至禮終說屨升堂而燕行無筭爵然則𥘉時
正齒位後則皆狂蜡祭蔡邑云夏曰清祀殷曰
嘉平周曰蜡秦曰臘案左傳云虞不臘矣是周
亦有臘名也
(七/十)冬至日在斗牛度數
正義曰案律曆志云仲冬之𥘉日在斗十二度
故云日在斗也三統曆大雪日在斗十二度昬
壁五度中去日八十四度旦角三度中冬至日
在牛𥘉度昬奎十度中去日八十二度旦亢七
度中元嘉曆云大雪日在箕十度昬氐九度中
旦軫八度中冬至日在斗十四度昬東壁八度
中晝漏四十五刻旦角七度中
(七/一)天地之房
地氣沮泄是謂發天地之房者約束有司若其
不固汝所閉之事令地沮泄謂泄漏地之陽氣
是發徹天地之房房是人次舎之處擁蔽於此
之時天地亦擁蔽萬物不使宣露與房舎相似
(七/二)芸荔蚯蚓隨陽而動
正義曰芸始生荔挺岀者皇氏云以其俱香草
故應陽氣而岀而蚯蚓結者蔡云結猶屈也蚯
蚓在穴屈首下嚮陽氣氣動則宛而上首故其
結而屈也麋角解者說者多家皆無明據熊氏
云鹿是山獸夏至得隂氣而解角麋是澤獸故
冬至得陽氣而解角今以麋爲隂獸情滛而遊
澤冬至隂方退故解角從隂退之象鹿是陽獸
情滛而遊山夏至得隂而解角從陽退之象旣
無明據故略論焉若節氣早則麋角十一月解
故夏小正云十一月麋角隕墮是也若節氣晚
則十二月麋角解故小正云十二月隕麋角
(七/四)天子之相六國以後之相
命相布德和令行慶施惠下及兆民注云相謂
三公相王之事正義曰案公羊隱五年傳云三
公者何天子之相也自陜而東者周公主之自
陜而西者召公主之一相處乎内是三公相王
之事也至六國時一人知事者特謂之相故史
記稱穰侯范睢蔡澤皆爲秦相後又爲丞相也
(七/五)十月乃云天騰地降
正義曰若以易卦言之七月三陽在上則天氣
上騰三隂在下則地氣下降也今十月乃云天
氣上騰地氣下降者易含萬象言非一槩周流
六虚事無定體若以爻象言之則七月爲天氣
上騰地氣下降若氣應言之則從五月地氣上
騰至十月地氣六隂俱升天氣六陽並謝天體
在上陽歸於虚无故云上騰地氣六隂用事地
體在下隂氣下連於地故云地氣下降各取其
義不相妨也
(七/六)征鳥厲疾
征鳥厲疾注云殺氣當極也征鳥題肩也齊人
謂之擊征或名曰鷹仲春化爲鳩
(七/七)節氣有早晚故諸書各異
正義曰鴈北郷有早有晚早者則此月北郷晚
者二月乃北郷故易說云云二月驚蟄候鴈北
郷鵲始巢者此據晚者若早者十一月始巢故
詩緯推度災云復之日鵲始巢是也雉雊雞乳
者易通卦驗云雉雊雞乳在立春節與此同以
立春在此月也通卦驗又云小寒虎始交豺祭
獸此季冬不言者文不具也若節氣晚則季冬
虎交若節氣早則在仲冬
(七/八)岀土牛
正義曰岀土牛以送寒氣者岀猶作也此時強
隂旣盛年歳巳終隂若不去凶邪恐來歳更爲
人害其時月建丑又土能刻水持水之隂氣故
特作土牛以畢送寒氣也注云岀猶作也丑爲
牛牛可牽止也送猶畢也
(七/九)孟月祭宗此季冬祭佐
正義曰案上孟冬祈來年于天宗大割祠於公
社臘先祖五祀是謂蜡祭則百神皆祭則一變
而致羽物山林之祇再變而致鱗物川澤之祇
是蜡祭並祭山川也是嶽瀆及衆山川也孟冬
不見者文不具孟冬祭嶽瀆因及衆山川至此
又更祭衆山川山川少於嶽瀆是孟月祭其宗
此月祭其佐前孟冬是祭先嗇神農并祭五帝
但孟冬其文不具則五帝爲宗大臣句芒等爲
佐是孟月祭其宗此月祭其佐也孟冬祭司中
等是孟月祭宗此月祭佐則天神人鬼山川等
皆有宗有佐也
(八/十)諸侯卿大夫至民賦犧牲同姓共芻豢
乃命大史次諸侯之列賦之犠牲以共皇天上
帝社稷之饗乃命同姓之邦共寢廟之芻豢命
宰歷卿大夫至于庶民土田之數而賦犧牲以
共山林名川之祀凡在天下九州之民者無不
咸獻其力以共皇天上帝社稷寢廟山林名川
之祀注云此所與諸侯共者也列國有大小也
賦之犠牲大者岀多小者岀少饗獻也此所以
與同姓共也芻豢猶犠牲此所與卿大夫庶民
共者也歷猶次也卿大夫采地亦有大小其非
采地以其邑之民多少賦之民非神之福不生
雖有其邦國采地此賦要由民岀正義曰來歳
方祭祀須犠牲犠牲岀諸侯之國國有大小故
命大史書列之以共賦也諸侯同王南面專王
之土故命之岀牲以與王共事天地也旣漫言
諸侯則異姓同姓俱然也賦之犠牲者賦稅岀
也言芻乃是牛羊而又云豢則是犬豕也天地
不用犬豕社稷大牢乃有豕而不用犬故没其
芻豢而徒云天地犠牲也宗廟備六牲故云芻
豢也宰小宰也歷亦次也卿大夫謂畿内有采
地者歳終又小宰列次畿内之地大小并至於
庶民受田准土田多少之數賦之犠牲以共山
林名川之祀不云士者上舉卿大夫下舉庶民
則士在其中省文耳注云此所與卿大夫庶民
共之則各賦稅之卿大夫出其采地賦稅無采
地出其邑之賦稅庶人無邑出其賦稅以與邑
宰邑宰以共上是庶人亦岀賦也故下云凡在
天下九州之人無不咸獻其力是也
(八/一)佩玉之制
佩玉之制案韓詩外傳云佩玉上有䓤衡下有
雙璜牙蠙珠以納其間則古之佩玉上以䓤爲
衡橫置於上以貫珠之繩三條懸於衡上垂之
而下以雙璜懸於兩畔繩之下端又以牙懸於
中繩下端使前後觸璜以爲聲衡之下璜之上
皆貫蠙珠故云蠙珠以納其間謂納於衡璜之
間也(此以下𥙷遺/追書篇首注䟽)
(八/二)古今文尚書
尚書有古有今壁裏所得膠東庸生所傳者謂
之古文尚書晁錯所受伏生二十九篇夏侯歐
陽所傳者謂之今文尚書鄭據而引之故云今
尚書
(八/三)外命婦繭稅少以夫當有祭服
皇氏云外命婦旣就公家之桑而養蠶則繭當
悉輸於公所以唯皆稅其繭餘得自入者以其
夫當有祭服以助王祭故令繭得自入以供造
也今謂夫助祭之服當公家所爲故禮再命受
服言外命婦雖就公桑𧖟室而𧖟旣是官家之
桑繭不應全入於己所以有稅者以其夫亦當有
祭服官家所給故輸繭稅以供造之但稅寡少
故云収以近郊稅耳知収以近郊稅者載師云
近郊十一公桑在國北近郊故知収以近郊云
貴賤長㓜如一國服同者案泉府云凡賖者以
國服爲之息國服謂國家貢賦服事在上各有
等限謂之國服言貴賤長㓜岀繭稅俱以十一
等限齊同故云國服同其受桑則貴賤異也貴
者桑多賤者桑少爲皆計繭爲稅十一之也
(八/四)隂中時有陽陽中時有隂
正義曰云祀之先祭肝者秋爲隂中於藏值肝
者以隂氣始於五月終於十月其七月八月爲
隂之中故云秋爲隂中其陽氣始於十一月終
於四月正月二月爲陽中故正月云春爲陽中
然隂中之時兼有陽陽中之時兼有隂亦是隂
陽之中也今五藏肺最在前心次之肝次之脾
次之腎爲後肝在心肺之下脾腎之上故云於
藏值肝然脾在肺心肝之下腎之上則是上有
肺心肝下唯有腎不當其中而云春爲陽中於
藏值脾者但五行相次水則次木故春繼於冬
腎後則次脾其火後則次土土後乃次金故秋
不得繼夏由隔於土由此脾不得繼肺隔於心
也爲此肝之上有肺有心脾之下唯有腎俱得
爲藏之中也
(八/五)二十八宿之度歳星之次
案律曆志云二十八宿之度角一十二度亢九
氐十五房五心五尾十八箕十一東方七十五
度斗二十六牛八女十二虚十危十七營室十
六壁九北方九十八度奎十六婁十二胃十四
昴十一畢十六觜二參九西方八十度井三
十三鬼四栁十五星七張十八翼十八軫十七
南方一百一十二度丑爲星紀𥘉斗十二度終
婺女七度子爲玄枵𥘉婺女八度終於危十五
度亥爲娵觜𥘉危十六度終於奎四度戍爲降
婁𥘉奎五度終於胃六度酉爲大梁𥘉胃七度
終於畢十一度申爲實沈𥘉畢十二度終於井
十五度未爲鶉首𥘉井十六度終於栁八度午
爲鶉火𥘉栁九度終於張十六度巳爲鶉尾𥘉
張十七度終於軫十一度辰爲壽星𥘉軫十二
度終於氐四度卯爲大火𥘉氐五度終於尾九
度寅爲析木𥘉尾十度終於斗十一度五星者
東方歳星南方熒惑西方太白北方辰星中央
鎮星其行之遲速俱在律曆志(獨不載零四/分度之一)
(八/六)吕令周禮俱用夏正
吕不韋在於秦丗秦以十月爲歳首不用秦正
而用夏時也以夏數得天正故用之也周禮雖
以建子爲正其祭祀田獵亦用夏正也
(八/七)月令昬明中星不與曆正同
日在營室者案三統曆立春日在危十六度正
月中曰在室十四度元嘉曆立春日在危三度
正月中日在室一度昬參中者案三統曆立春
昬畢十度中去日八十九度正月中昬井二度
中去日九十三受元嘉曆立春昬昴九度中月
半昬觜觽一受中皆不昬參中者月令昬明中
星皆大略而言不與曆正同但有一月之内有
中者即得載之計正月昬參中依三統曆在立
春之後六日參星𥘉度昬得中也但二十八宿
其星體有廣狹相去遠近或月令月中之日昬
明之時前星以過於午後星未至正南又星有
明暗見有早晚明者昬早見而旦晚没暗者則
昬晚見而旦早没所以昬明之星不可正依曆
法但舉大略耳餘月昬明從此可知
禮記要義卷第六
禮記要義卷第七　曽子問
　一君丗子告殯之禮
　二子丗子適子太子冡子之別
君薨而丗子生者案聘禮云子即位不哭公羊
云君存稱丗子君薨稱子其此旣君薨仍稱丗
子者以其別於庶子又用丗子之禮告殯故雖
君薨猶稱丗子異於春秋之例案左傳桓六年
子同生賈杜注云不稱大子者書始生此亦始
生而稱丗子者彼爲父在始生未命故直云子
此是君薨𥘉生則舉以丗子之禮故云丗子也
熊氏云下稱奠幣于殯東則此告丗子生謂旣
殯以後若未殯之前則丗子生亦不告凡天子
諸侯稱丗子春秋經稱王丗子曹丗子是也卿
大夫以下謂之適子䘮服云大夫之適子是也
若在䘮諸侯之子亦稱適子檀弓云君之適長
殤是也天子諸侯亦謂之大子則王制云大子
及檀弓云大子申生是也冡子則上下通名故
内則云其非冡子則皆降一等注則言天子以
下至庶人是其通名也
三告神束帛之制
將告神故執束帛執持也束帛十端也端則二
丈鬼神質故用偶數也鬼神以丈八尺爲端鬼
神之道隂陽不測故用隂陽之數求之一丈象
陽八尺法隂十端六玄四纁五兩三玄二纁纁
是地色玄是天色也欲徃告殯故升自西階
　四庾皇氏謂下室設素几熊氏謂天子諸侯
　　殯宫有几筵
正義曰案阮諶禮圖云几長五尺髙尺二寸廣
二尺皇氏云周禮天子下室䘮奠有素几不云
殯宫有几而諸侯雖無文當與天子同而大夫
士葬前下室並無几降於人君也並葬後殯宫
皆有几人君未葬前而於下室有素几其殯宫
無几今丗子生旣吿權移下室之几於殯東告
於繼體異常日庾氏云未虞施几筵常於下室
然殯宫几筵爲朝夕之奠常在不去今更特設
几筵於殯宫東者特異其事以爲丗子之生故
鄭云几筵於殯東明繼體也今案旣夕禮燕
養饋羞如他日則下室所供之物如平常皆
用吉物即今之告靈不得有素几又司几筵云
凡䘮事右素几注云䘮事謂凡奠也又云凶事
仍几注云凶事謂凡奠凡朝夕相因䘮禮略以
此推之即素几是殯宫朝夕設奠之几不在下
室而庾皇等以爲素几設於下室未審何以知
之其義非也熊氏以爲天子諸侯在殯宫則有
几筵大夫士大斂有席虞始有几然殯宫几筵
爲朝夕之奠常在不去今更特設几於殯東當
明丗子是繼體之貴故於常几筵之外別特設
之考三家之說熊以爲是皇庾以爲非
　五君薨名子不待三月
大宰命祝史以名徧告于五祀山川注云因負
子名之䘮於禮略也正義曰案内則及左傳桓
六年皆三月乃名之今此因負子三日即名之
以䘮事促遽於禮簡略不暇待三月也上見殯
之時旣以名告故云某之子某鄭於此乃解名
者以經有名文而遂解之非謂吿山川之時始
作名也若依皇氏以見殯後乃作名故鄭於此
解之
　六巳葬而丗子生因告禰乃名
曽子問曰如巳葬而丗子生則如之何孔子曰
大宰大宗從大祝而告于禰三月乃名于禰以
名徧告及社稷宗廟山川注云告生也正義曰
禰父殯宫之主也旣葬訖殯無尸柩唯有主在
故告於主漸神事之故也同廟主之名故曰禰
也三月乃見因見乃名故云乃名于禰也從見
之人與告生不異故不重言也雖三日不見其
成服衰絰自依常禮也
七天子受諸侯朝于廟
諸侯朝天子必禆冕爲將廟受也諸侯視朝當
用玄冠緇衣素裳今視朝而服禆冕之服者案
覲禮侯氏禆冕天子受之於廟
八祭軷有主有尸有牲有常祀
正義曰經言道而岀明諸侯將行爲祖祭道神
而後岀行引聘禮者證祖道之義案聘禮記云
岀祖釋軷祭酒脯彼注云祖始也行岀國門止
陳車騎釋酒脯之奠於軷爲行始也春秋傳曰
軷渉山川然則軷山行之名也道路以險阻爲
難是以委土爲山或伏牲其上使者爲軷祭酒
脯祈告也禮畢然後乗車轢之而遂行其有牲
犬羊可也此城外之軷祭也其五祀行神則在
宫内故鄭注聘禮云行謂行者之先其古人之
名未聞天子諸侯有常祀在冬也䘮禮有毀宗
躐行岀于大門則行神之位在廟門外西方又
鄭注月令軷壇厚二寸廣五尺輪四尺周禮注
云以菩芻棘柏爲神主此鄭釋爲軷祭之義此
軷亦有尸故詩生民云取羝以軷注燔烈其肉
爲尸羞是也其牲天子軷用犬故犬人云伏瘞
亦如之注云伏謂伏犬於軷上諸侯用羊詩云
取羝以軷謂諸侯也卿大夫以酒脯旣行祭軷
竟御者以酒祭車軾前及車左右轂末故周禮
大馭云及犯軷王自左馭馭下祝登受轡犯軷
遂驅之又云及登酌僕僕左執轡右祭兩軹祭
軌乃飲軹即轂末軌謂車軾前是也其祭宫内
行神之軷及城外祖祭之軷其制不殊崔氏云
宫内之軷祭古之行神城外之軷祭山川與道
路之神義或然也壇名山其神曰纍
　九冠禮聞内外䘮之節
曽子問曰將冠子冠者至揖讓而入聞齊衰大
功之䘮如之何孔子曰内䘮則廢外䘮則冠而
不醴徹饌而埽即位而哭如冠者未至則廢如
將冠子而未及期日而有齊衰大功小功之䘮
則因䘮服而冠注云冠者賔及替者内䘮同門
也不醴不醴子也其廢者䘮成服因䘮而冠廢
吉禮而因䘮冠俱成人之服及至也
十奠虞小祥大祥彌吉之節至大祥得旅酬
曽子問曰祭如之何則不行旅酬之事矣孔子
曰聞之小祥者主人練祭而不旅奠酬於賔賔
弗舉禮也昔者魯昭公練而舉酬行旅非禮也
孝公大祥奠酬弗舉亦非禮也注云奠無尸虞
不致爵小祥不旅酬大祥無無筭爵彌吉孝公
隱公之祖父正義曰練小祥祭也旅謂旅酬故
奠無尸虞不致爵至小祥彌吉但得致爵於賔
而不得行旅酬之事大祥乃得行旅酬而不得
行無筭爵之事也此皆謂䘮事簡略於禮未備
故也云虞不致爵者案士虞禮賔三獻尸尸卒
爵禮畢無致爵以下之事所謂虞不致爵也案
特牲又云尸止爵之後席于户内主婦洗爵酌
致爵于主人主人拜受爵主婦拜送爵主人卒
爵拜主婦荅拜受爵酌酢左執爵拜主人荅拜
主人降洗酌致爵于主婦席于房中南靣主婦
拜受爵主人西靣荅拜主婦卒爵拜主人更爵
酢卒爵拜主婦荅拜所謂致爵也三獻之賔作
尸所止爵尸飲卒爵酢賔賔飲卒爵獻祝及
佐食致爵于主人主婦畢主人降阼階升酌西
階上獻賔及衆賔訖主人洗觶于西階前北靣
酬賔訖主人洗爵于阼階上獻長兄弟及衆兄
弟及内兄弟于房中獻畢賔乃坐取主人所酬
之觶於阼階前酬長兄弟長兄弟受觶於西階
前酬衆賔衆賔酬衆兄弟所謂旅酬也云小祥
不旅酬者賔不舉主人所酬之觶不行旅酬之
事所謂小祥不旅酬謂奠酬於主人主人酬於
賔賔不舉也旅酬之後賔弟子兄弟弟子各酌
于其尊舉觶各於其長賔取觶酬兄弟之黨長
兄弟取觶酬賔之黨所謂無筭爵也云大祥無
無筭爵彌吉者大祥乃得行旅酬而不得行此
無筭爵之事故云大祥無無筭爵以其漸漸備
禮故云彌吉仍未純吉也昔者魯昭公練而舉
酬行旅非禮也者練祭但得致爵於賔賔不合
舉此爵而行旅酬今昭公行之故曰非禮也大
祥彌吉得行旅酬今孝公不然亦曰非禮
(十/一)壻有䘮致命女氏女於壻亦然
壻巳葬壻之伯父致命女氏曰某之子有父母
之䘮不得嗣爲兄弟使某致命女氏許諾而弗
敢嫁禮也壻免䘮女之父母使人謂壻弗取而
后嫁之禮也女之父母死壻亦如之注云必致
命者不敢以累年之䘮使人失嘉㑹之時請請
成昏也女免䘮壻之父母亦使人請其巳葬時
亦致命
(十/二)祭過時不祭䟽謂有追祭者
曽子問曰除䘮則不復昬禮乎注復償也孔子
曰祭過時不祭禮也又何反於𥘉䟽過時不祭
謂四時常祭也謂祭重而昬輕重者過時尚廢
輕者不復可知熊氏云若䘮祭及禘祫祭雖過
時猶追而祭之故禘祫志云昭十一年齊歸薨
十三年㑹于平丘冬公如晉不得祫至十四年
乃追而祫之十五年乃禘也又僖公八年春當
禘以正月㑹王人于洮故七月而禘故雜記云
三年之䘮旣顈其練祥皆行是追行前練祥祭
也
(十/三)舅姑存者厥明盥饋亡者三月廟見
正義曰若舅姑存者於當夕同牢之後明日婦執
棗栗腵脩見於舅姑見訖舅姑醴婦醴婦訖婦以特
豚盥饋舅姑盥饋訖舅姑饗婦更無三月廟見之事
此是士昬禮之文若舅姑旣没雖昬夕同牢禮
畢明日無見舅姑盥饋之事至三月乃奠菜於
舅姑之廟故昬禮云舅姑旣没則婦入三月乃
奠菜是也昬禮奠菜之後更無祭舅姑之事此
云擇日而祭於禰者正謂奠菜也則廟見奠菜
祭禰是一事也熊氏云如鄭義則從天子以下
至於士皆當夕成昬舅姑没者三月廟見故成
九年季文子如宋致女鄭云致之使孝非是始
致於夫婦也又隱八年鄭公子忽先配而後祖
鄭以祖爲祖道之祭應先爲祖道然後配合今
乃先爲配合而後乃爲祖道之祭如鄭此言是皆
當夕成昬也若賈服之義大夫以上無問舅姑
在否皆三月見祖廟之後乃始成昬故譏鄭公
子忽先爲配匹乃見祖廟故服䖍注云季文子
如宋致女謂成昬是三月始成昬與鄭義異也
若舅姑偏有没者庾氏云昬夕厥明即見其存
者以行盥饋之禮至三月不湏廟見亡者崔氏
云厥明婦盥饋於其存者三月廟見於其亡者
未知孰是
(十/四)老聃古壽考者之號
吾聞諸老聃曰天子崩國君薨則祝取羣廟之
主而藏諸祖廟禮也卒哭成事而后主各反其
廟注云老聃古壽考者之號也與孔子同時藏
諸主於祖廟象有凶事者聚也卒哭成事先祔
之祭名也正義曰案下文助葬於巷黨老聃曰
丘止柩又莊子稱孔子與老聃對言是與孔子
同時也案史記云老聃陳國苦縣賴郷曲仁里
也爲周柱下史或爲守藏史鄭注論語云老𥅆
周之大史未知所岀
(十/五)齊車載主命
曽子問曰古者師行無遷主則何主孔子曰主
命問曰何謂也孔子曰天子諸侯將岀必以幣
帛皮圭告于祖禰遂奉以岀載于齊車以行毎
舎奠焉而后就舎反必告設奠卒歛幣玉藏諸
兩階之間乃岀蓋貴命也注云以酺醢禮神乃
敢即安也所告而不以岀即理之正義曰案齊
僕云掌馭金路大馭掌馭玉路凡祭祀皆乗玉
路齊車則降一等乗金路也遷廟主行者皇氏
云謂載新遷廟之主義或然也
(十/六)䘮慈母必非魯昭公
(十/七)家語王肅所足
昔者魯昭公少䘮其母有慈母良及其死也公
弗忍也欲䘮之有司以聞曰古之禮慈母無服
今也君爲之服是逆古之禮而亂國法也若終
行之則有司將書之以遺後丗無乃不可乎公
曰古者天子練冠以燕居公弗忍也遂練冠以
䘮慈母䘮慈母自魯昭公始也注云據國君也
良善之謂之慈母固爲其善國君之妾子於禮
不服也昭公年三十乃䘮齊歸猶無慼容是不
少又安能不忍於慈母此非昭公明矣未知何
公也公之言又非也天子練冠以燕居蓋謂庶
子王爲其母正義曰案家語云孝公有慈母良
今鄭云未知何公者鄭不見家語故也或家語
王肅所足故鄭不見也
(十/八)天子諸侯救日之制
如諸侯皆在而日食則從天子救日各以方色
與其兵注云示奉時事有所討也方色者東方
衣青南方衣赤西方衣白北方衣黒兵未聞也
正義曰榖梁云天子救日置五麾陳五兵五鼓
諸侯置三麾陳三鼓三兵大夫擊門士擊柝言
充其陽也范寗云凡聲陽也擊鼓爲聲所以助
陽壓隂也春秋傳曰日有食之天子伐鼓於社
責上公也諸侯伐鼓於朝退自責也夏書曰辰
不集于房瞽奏鼓嗇夫馳庶人走孔傳曰辰日
月所㑹集合也房日月所舎而不合其所舎食
可知也馳走者救日之備也奏猶擊也周禮有
救日之弓但不知兵之細別故云未聞
(十/九)迎尸之節有二
凡迎尸之禮其節有二一是祭𥘉迎尸於奥而
行灌禮灌畢而後岀迎牲於時延尸於户外殺
牲薦血毛行朝踐之禮設腥爓之俎於尸前是
一也然後退而合亨更迎尸入坐於奥行饋孰
之禮是二也此云不迎尸者直於堂上行朝踐
禮畢則止不更迎尸而入此謂宗廟之祭郊社
之祭無文不迎尸亦謂此時也熊氏云郊社五
祀祭𥘉未迎尸之前巳殺牲也以其無灌故也
故大宰云祀五帝納亨注云納亨謂祭之時又
中􁆤禮皆爲俎奠於主乃始迎尸是郊及五祀
殺牲在迎尸之前也則此不迎尸亦得爲祭𥘉
不迎尸也
(二/十)天子在䘮祭五祀郊社唯宗廟俟吉
天子崩未殯五祀之祭不行旣殯而祭其祭也
尸入三飯不侑酳不酢而巳矣自啓至于反哭
五祀之祭不行巳葬而祭祝畢獻而巳注云旣
葬彌吉畢獻祝而後止郊社亦然唯甞禘宗廟
俟吉也
(二/一)䘮辟郊社日五祀辟䘮日祭時䘮所仍奠
王制云天地社稷爲越紼而行事是與五祀同
也趙啇問云自啓至反哭五祀之祭不行注云
郊社亦然者案王制云唯祭天地社稷爲越紼
而行事旣云葬時郊社之祭不行何得有越紼而行
事鄭荅越紼行事䘮無事時天地郊社有常日自
啓及至反哭自當辟之鄭言無事者謂未殯以前
是有事旣殯以後未啓以前是無事得行祭
禮故有越紼行事鄭云郊社有常日自啓至反哭
自當辟之者郊社旣有常日自啓反哭當辟此郊
社之日郊社尊故辟其日不使相妨五祀旣卑若與啓
反哭日相逢則五祀辟其日也鄭言天地社稷去
殯處遠祭時踰越此紼而徃赴之五祀去殯處近暫
徃則還故不爲越紼也云唯甞禘宗廟俟吉也
者謂爲甞禘之禮以祭宗廟俟待於吉故王制
云䘮三年不祭是也其在䘮祭郊社之時其䘮
所朝夕仍奠知者雜記云國禁哭則止朝夕之
奠即位自因也人臣尚爾明天子得也
(廿/二)居䘮不弔
曽子問曰三年之䘮弔乎孔子曰三年之䘮練
不羣立不旅行君子禮以飾情三年之䘮而吊
哭不亦虚乎注云爲其苟語忘哀也爲彼哀則
不專於親也爲親哀則是妄弔
(二/三)内子命婦之別
正義曰案僖二十四左傳云晉趙姬請以叔隗
爲内子而己下之叔隗爲趙衰妻是大夫適妻
也若對而言之則卿妻曰内子大夫妻曰命婦
若散而言之則大夫是卿之揔號其妻亦揔名
爲内子
(二/四)誄者列行迹以作謚
賤不誄貴㓜不誄長禮也唯天子稱天以誄之
諸侯相誄非禮也注云誄累也累列生時行迹
讀之以作謚當由尊者成以其無尊焉春秋公
羊說以爲讀誄制謚於南郊若云受之於天然
禮當言誄於天子也天子乃使大史賜之謚
(二/五)庶子爲大夫祭於宗子之家
曽子問曰宗子爲士庶子爲大夫其祭也如之
何孔子曰以上牲祭於宗子之家祝曰孝子某
爲介子某薦其常事注云貴禄重宗也上牲大
夫少牢介副也不言庶使若可以祭然
(二/六)宗子攝大夫
若宗子有罪居于他國庶子爲大夫其祭也祝
曰孝子某使介子某執其常事注云此之謂宗
子攝大夫正義曰䘮服小記士不攝大夫士攝
大夫唯宗子也
(二/七)攝主不敢備禮
攝主不厭祭不旅不假不綏祭不配注云皆辟
正主厭厭飫神也厭有隂有陽迎尸之前祝酌
奠奠之且饗是隂厭也尸謖之後徹薦俎敦設
於西北隅是陽厭也此不厭者不陽厭也不旅
不旅酬也假讀爲嘏不嘏主人也不綏祭謂主
人也綏周禮作墮不配者祝辭不言以某妃配
某氏正義曰云迎尸至隂厭也約少牢特牲禮
文祝酌奠者謂祝酌奠於鉶南且饗者祝奠訖
且復以辭饗告神也是室奥隂靜之處故云隂
厭尸謖之後佐食徹尸之薦俎設於西北隅得
户明白之處故曰陽厭今攝主不厭謂不陽
厭也所以然者厭是厭飫凡厭是神之歆
饗此宗子岀在他國庶子攝不敢備禮
(二/八)宗子以罪去庶子望墓爲壇祭
曽子問曰宗子去在他國庶子無爵而居者可
以祭乎孔子曰祭哉請問其祭如之何孔子曰
望墓而爲壇以時祭若宗子死告於墓而后祭
於家宗子死稱名不言孝身没而巳子游之徒
有庶子祭者以此若義也今之祭者不首其義
故誣於祭也注云有子孫存不可以乏先祖之
祀不祭于廟無爵者賤逺辟正主言祭於家容
無廟也孝宗子之稱不敢與之同其辭但言子
某薦其常事至子可以稱孝以用也用此禮祭
也若順首本也誣猶妄也正義曰所以不祭于
宗子廟者以庶子無爵卑賤逺辟正主正主謂
宗子也據鄭此言宗子去在他國謂有爵者若
其無爵在家本自無廟何湏云不祭廟辟正主
也鄭必知是有爵者以經云宗子去他國庶子
無爵而居庶子云無爵明宗子是有爵此宗子
去他國謂有罪者若其無罪則以廟從本國不
得有廟故䘮服小記注云宗子去國乃以廟從
謂無罪也
(二/九)金革之事無辟伯禽有爲爲之
子夏問曰三年之䘮卒哭金革之事無辟也
者禮與𥘉有司與孔子曰夏后氏三年之䘮
旣殯而致事殷人旣葬而致事周人卒哭而
致事記曰君子不奪人之親亦不可奪親也
此之謂乎子夏曰金革之事無辟也者非與
孔子曰吾聞諸老聃曰昔者魯公伯禽有
爲爲之也今以三年之䘮從其利者吾弗知也
注云疑有司𥘉使之然致事還其職位於君周
卒哭而致事不奪不可奪二者恕也孝也非與
者疑禮當有然伯禽周公子封於魯有徐戎作
難䘮卒哭而征之急王事也征之作費誓時多
攻取之兵言非禮也正義曰伯禽爲母䘮
(三/十)神雖多猶一一祭之
孔子曰天無二日土無二王甞禘郊社尊無二
上未知其爲禮也注尊喻卑也神雖多猶一一
祭之
(三/一)無遷主則載主命爲假主非
昔者齊桓公亟舉兵作僞主以行及反藏諸祖
廟廟有二主自桓公始也注僞猶假也舉兵以
遷廟主行無則主命爲假主非也
(三/二)䘮有二孤盖鄰國君吊君爲主
䘮之二孤則昔者衛靈公適魯遭季桓子之䘮
衛君請弔哀公辭不得命公爲主客人弔康子
立於門右北靣公揖讓升自東階西郷客升自
西階弔公拜興哭康子拜稽顙於位有司弗辯
也今之二孤自季康子始也注云辯猶正也若
康子者君弔其臣之禮也鄰國之君弔君爲之
主主人拜稽顙非也當哭踊而巳靈公先桓子
以魯哀公二年夏卒桓子以三年秋卒是出公
也
(三/三)祭成人必有尸陽厭隂厭殤則不備
曽子問曰祭必有尸乎(言無益/無用爲)若厭祭亦可乎
(厭時/無尸)孔子曰祭成䘮者必有尸尸必以孫孫㓜
則使人抱之無孫則取於同姓可也(人以有子/孫爲成人)
(子不殤父/義由此也)祭殤必厭盖弗成也(厭飫而巳不/成其爲人)祭
成而無尸是殤之也(與不成/人同)孔子曰有隂厭有
陽厭(言祭殤之禮有於隂厭/之者有於陽厭之者)曽子問曰殤不祔
祭何謂隂厭陽厭(祔當爲備聲之誤也言殤乃/不成人祭之不備礼而云隂)
(厭陽厭乎此失孔子指也祭成人始誤奠於奥/迎尸之前謂之隂厭尸謖之後改饌於西北隅)
(謂之陽厭/殤則不備)孔子曰宗子爲殤而死庶子弗爲後
也(族人以其倫代之明不序昭穆立之廟/其祭之就其祖而巳代之者主其礼)其吉
祭特牲(尊宗子從成人也凡殤則特豚/自卒哭成事之後爲吉祭)祭殤不
舉無肵爼無玄酒不告利成(此其無尸及所降/也其他如成人㪯)
(肺脊肵俎利成/礼之施於尸者)是謂隂厭(是宗子而殤祭之於/奥之礼小宗爲殤其)
(祭礼亦/如之)凡殤與無後者祭於宗子之家當室之
白尊于東房是謂陽厭(凡殤謂庶子之適也/或昆弟之子或從父)
(昆弟無後者如有昆弟及諸父此則今死者皆/宗子大功之内親共祖禰者言祭於宗子之家)
(者爲有異居之道也無廟者爲墠祭之親者共/其牲物宗子皆主其礼當室之白尊於東房異)
(於宗子之爲殤當室之白謂西北隅得户明者/也明者曰陽凡祖廟在小宗之家小宗祭之亦)
(然宗子之適亦爲凡殤過此以徃則不祭也祭/適者天子下祭五諸侯下祭三大夫下祭二士)
(以下祭/子而止)七卷終
禮記要義卷第八　文王丗子
　一文王一飯亦一飯
文王一飯亦一飯文王再飯亦再飯旬有二日
乃閒注云欲知氣力箴藥所勝間猶瘳也
　二日三朝皆言朝
内則云命士以上昧爽而朝日入而夕者朝禮
具夕禮簡故言夕今三皆曰朝者以其禮同故
通言朝凡常丗子朝父母每日唯二今文王朝
於王季日三者増一時又三者皆稱朝並是聖
人之法也
　三文王損壽武王延年
古者謂年齡齒亦齡也我百爾九十吾與爾三
焉注云年天氣也齒人壽之數也九齡九十年
之祥也文王以勤憂損壽武王以安樂延年正
義曰皇氏云以九齡謂鈴鐸謂天以九箇鈴鐸
而與武王徧驗書本齡皆從齒解爲鈴鐸於理
有疑亦得爲一義
　四生壽不可増損
年壽之數賦命自然不可延之寸隂不可减之
晷刻文王九十七武王九十三天定之數今文
王云吾與女三者示其傳基業於武王欲使武
王承其所傳之業此乃教戒之義訓非自然之
理
五成王踐阼之年
正義曰案鄭注金縢云文王崩後明年生成王
則武王崩時成王年十歳服䘮三年畢成王年
十二明年將踐阼周公欲代之攝政羣叔流言
周公辟之居東都時成王年十三也居東二年
成王收捕周公之屬黨時成王年十四也明年
秋大孰遭雷風之變時周公居東三年成王年
十五迎周公反而居攝之元年也居攝四年封
康叔作康誥是成王年十八也故書傳云天子
大子十八稱孟侯居攝七年成王年二十一也
明年成王即政年二十二也此是鄭義推成王
㓜不能踐阼之事也
六鄭以大司成即師氏
大司成論說在東序注云論說課其義之深淺
才能優劣此云樂正司業父師司成則大司成
司徒之屬師氏也師氏掌以媺詔王教國子以
三德三行及國中失之事也正義曰鄭以下文
云樂正司業父師司成父師與樂正相連此大
司成亦與大樂正相次故知司成則大司成也
以其掌教故知是司徒之屬以其父師司成又
掌教國子故知當師氏也引師氏以媺詔王以
下者皆師氏職文案書傳大夫爲父師周禮師
氏中大夫
七侍大司成間三席
凡侍坐於大司成者遠近間三席可以問終則
負牆列事未盡不問注云間猶容也容三席則
得指畫相分別也席之制廣三尺三寸三分則
是所謂函丈也郤就後席相辟錯尊者之語不
敬也
　八釋奠先師
凡學春官釋奠于其先師秋冬亦如之注云官
謂禮樂詩書之官周禮曰凡有道者有德者使
教焉死則以爲樂祖祭於瞽宗此之謂先師之
類也若漢禮有髙堂生樂有制氏詩有毛公書
有伏生億可以爲之也不言夏夏從春可知也
九釋奠無迎尸以下之事非報功
釋奠直奠置於物無食飲酬酢之事故云設薦
饌酌奠而巳無迎尸以下之事釋奠所以無尸
者以其主於行禮非報功也
十釋奠與鄰國合
凡釋奠者必有合也有國故則否注云國無先
聖先師則所釋奠者當與鄰國合也若唐虞有
夔伯夷周有周公魯有孔子則各自奠之不合
也
(十/一)郊學升𥙷
凡語于郊者必取賢歛才焉或以德進或以事
舉或以言揚曲藝皆誓之以待又語三而一有
焉乃進其等以其序謂之郊人遠之於成均
以及取爵於上尊也注云語謂論說於郊學大
樂正論造士之秀者升諸司馬曰進士謂此矣
曲藝爲小技能也誓謹也皆使謹習其事又語
爲後復論說也三說之中有一善則取之以有
曲藝不必盡善進於衆學者又以其藝爲次俟
事官之缺者以代之遠之者不曰俊選曰郊人
賤技藝董仲舒曰五帝名大學曰成均則虞庠
近是也天子飲酒于虞庠則郊人亦得酌于上
尊以相旅正義曰謂之郊人者雖有次序而待
職缺當擬𥙷之若國子學士未官之前俱爲俊
選而以小才技藝者未官之前而不得同爲俊
選但名曰郊人言其猶在郊學也　遠之者所以謂
爲郊人者是踈遠之故也
(十/二)釋奠有六釋菜有三
正義曰前用幣直云告器成此釋菜云告器成將用
則兩告不同也熊氏云用幣則無菜用菜則無幣皇氏
云用幣釋菜秪是一告其義恐非也案四時釋奠不及
先聖知此用幣及釋菜及先聖者以上文始立學釋
奠先聖先師此文亦云始立學旣釁器用幣釋菜亦
及先聖也以其始立學及器新成事重於四時
常奠也故學記云皮弁祭菜鄭注禮先聖先師知及
先聖者以彼云未卜禘不視學則祭菜與視學爲一
也此下文云天子視學祭先聖先師故知學記
祭菜及先聖也熊氏云月令釋菜不及先聖者
以其四時入學釋菜故不及先聖也王制釋奠
于學注以爲釋菜奠幣知非釋奠者彼是告祭
之禮𥘉天子出師受成於學告之無牲明反告
亦無牲也故謂釋奠時亦不及先聖也凡釋奠
有六始立學釋奠一也四時釋奠有四通前五
也王制師還釋奠于學六也釋菜有三春入學
釋菜合舞一也此釁器釋菜二也學記皮弁祭
菜三也秋頒學合聲無釋菜之文則不釋菜
也釋幣唯一也即此釁器用幣是也以前皆熊
氏之說義或當然也
(十/三)書傳天子有四鄰
尚書大傳古者天子必有四鄰前曰疑後曰丞
左曰輔右曰弼天子有問無以對責之疑可志
而不志責之丞可正而不正責之輔可揚而不
揚責之弼其爵視卿其禄視次國之君也
(十/四)三命不踰父兄又三命不齒
庶子治之雖有三命不踰父兄注云治之治公
族之禮也唯於内朝則然其餘㑹聚之事則與
庶姓同一命齒于郷里再命齒于父族三命不
齒不齒者特爲位不在父兄行列中(襄十二年/叔仲子引)
(此義/異)
(十/五)同宗不相賔客
若公與族燕則異姓爲賔膳宰爲主人公與父
兄齒注云同宗無相賔客之道君尊不獻酒親
親也
(十/六)公宫大廟貴宫貴室下宫下室
公若有岀疆之政庶子以公族之無事者守於
公宫正室守大廟諸父守貴宫貴室諸子諸孫
守下宫下室注云謂朝覲㑹同也正室適子也
大廟大祖之廟謂守路寢下宫親廟也下室燕
寢或言宫或言廟通異語
(十/七)天子内外朝及諸侯之朝
案周禮司士掌路寢門外之朝則知此内朝是
路寢庭朝也外朝謂路寢門外之朝也若公族
在於外朝與異姓同處位次之時則以官之上
下不復以年齒也司士爲之者謂司士之官主
爲朝位之次外朝位旣司士主之則内朝庶子
主之也上文内朝不云庶子爲之者以文承庶
子之下主之可知故不言也司士亦司馬之屬
也掌羣臣之班正朝儀之位也案周禮司士掌
正朝儀之位王族故士虎士在路門之右南靣
大僕從者在路門之左南靣是在路門外也故
知此外朝路門外之朝也此對路寢庭朝爲外
朝若對庫門外朝朝士所掌三槐九棘之朝則
此路門外朝亦爲内朝也故玉藻云朝於内朝
朝辨色始入君日岀而視之退適路寢是也其
朝位天子之朝三公北靣東上孤東靣北上卿
大夫西靣北上其士門西東靣北上若諸侯之
朝案大射卿西靣北上大夫北靣東上士門西
東靣北上與天子不同
(十/八)五牲屬五行馬屬火
案周禮雞人屬宗伯羊人屬司馬故此云司馬
奉羊犬人屬司㓂案五行傳云牛屬土雞屬木羊
屬火犬屬金豕屬水司空冬官其位當水故鄭
注周禮司空奉豕與案五行傳馬屬火而周禮
司馬羞馬牲者以其主馬故特使供之
(十/九)一命再命齒三命不齒
云一命齒于郷里者引黨正文解三命不踰父
兄之事也一命尚卑若與郷里長宿燕食則猶
計年也云再命齒于父族者再命漸尊不復與
郷里計年唯官髙在上但父族爲重而猶與之
計年爲列也云三命不齒者三命大貴則不復
與父族計年若應有燕㑹則别席獨坐在賔之
東也
(二/十)貴宫貴室當是路寢
下云下宮上云大廟此貴宫貴室旣非大廟又
非下宮下室唯當路寢也指其院宇謂之宮指
其所居之處謂之室爾雅云宫謂之室室謂之
宫此貴宮貴室緫據路寢上云大廟此云下宮
除大廟之外唯有親廟髙祖以下故云下宮親
廟也上云貴室此又云下室故知燕寢也云或
言宫則下宮也成言廟則太廟也故春秋云立
武宮明堂位云武公之廟武丗室也是通異語
也
(二/一)公族之刑
公族其有死罪則磬于甸人其刑罪則纎剸亦
告于甸人公族無宫刑獄成有司讞于公其死
罪則曰某之罪在大辟其刑罪則曰某之罪在
小辟公曰宥之有司又曰在辟公又曰宥之有
司又曰在辟及三宥不對走岀致刑于甸人公
又使人追之曰雖然必赦之有司對曰無及也
反命于公公素服不舉爲之變如其倫之䘮無
服親哭之注云不於市朝者隱之也甸人掌郊
野之官縣縊殺之曰磬纎讀爲殱殱刺也剸割
也宮割臏墨劓則皆以刀鋸刺割人體也告讀
爲鞠讀書用法曰鞠宫割滛刑成平也讞之言
白也辟亦罪也宥寛也欲寛其罪出於刑也又
復也對荅也先者君毎言宥則荅之以將更寛
之至於三罪定不復荅走徃刑之爲君之恩無
巳罪旣正不可宥乃欲赦之無宫刑重刑殺其
類也白巳刑殺素服於凶事爲吉於吉事爲凶
非䘮服也君雖不服臣卿大夫死則皮弁錫衰
以居徃弔當事則弁絰於士蓋疑衰同姓則緦
衰以弔之今無服者不徃弔也倫謂親䟽之比
也素服亦皮弁矣不徃弔爲位哭之而已君於
臣使有司哭之
(二/二)素服於凶事爲吉吉事爲凶
正義曰案下曲禮重素鄭云重素衣裳皆素謂
之重素素爲衣裳也此素服亦然也於凶事爲
吉者人以凶事用布今乃用素是比於凶事爲
吉也於吉事爲凶者吉時皮弁服白布深衣素
積裳以采爲領縁今唯素服衣裳是比吉事爲
凶也非如五服之限故云非䘮服也(通前章)
(二/三)三老五更之名更或爲叟
正義曰三老五更各一人蔡邕以爲更字爲叟
叟老稱又以三老爲三人五更爲五人非鄭義
也今所不取云皆年老更事致仕者三老亦有
更名五更亦有老稱但尊此老名特屬三老耳
以其天子父兄所事故知致仕者知天子以父
兄養之者以天子冕而緫干而舞執醬而饋是
父兄事也
(二/口)凡教丗子及學士之時之官之處
凡學丗子及學士必時春夏學干戈秋冬學羽
籥皆於東序小樂正學干大胥賛之籥師學戈
籥師丞賛之胥鼓南春誦夏弦大師詔之瞽宗
秋學禮執禮者詔之冬讀書典書者詔之禮在
瞽宗書在上庠注云四時各有冝學士謂司徒
論俊選所升於學者干盾也戈旬孑㦸也干戈
萬舞象武也用動作之時學之羽籥籥舞象文
也用安靜之時學之詩云左手執籥右手秉翟
四人皆樂官之屬也通職秋冬亦學以羽籥小
樂正樂師也周禮樂師掌國學之政敎國子小
舞大胥掌學士之版以待致諸子春入學舎菜
合舞秋頒學合聲籥師掌教國子舞羽吹籥南
南夷之樂也胥掌以六樂之㑹正舞位旄人教
夷樂則以鼔節之詩云以雅以南以籥不僣誦
謂歌樂也弦謂以絲播詩陽用事則學之以聲
隂用事則學之以事因時順氣於功易也周立
三代之學學書於有虞氏之學典謨之教所興
也學舞於夏后氏之學文武中也學禮樂於殷
之學功成治定與己同也正義曰云學士謂司
徒論俊選所升於學者則王制云王子卿大夫
元士之適子及國之俊選等升於學謂入學也
故下云於東序是大學也誦謂歌樂者謂口誦
歌樂之篇章不以琴瑟歌也云弦謂以絲播詩
者謂以琴瑟播彼詩之音節詩音則樂章也若
學舞之時春夏學干戈而用動秋冬學羽籥而
用靜皆據年二十升於大學者若其未升大學
之時則春誦夏弦在殷之瞽宗也云陽用事則
學之以聲春夏是陽陽主清輕故學聲聲亦清
輕云隂用事則學之以事秋冬屬隂隂主體質
故學事事亦體質因四時所冝順動靜之氣於
學功業易成也云周立三代之學者謂立虞夏
殷學也其虞之學制在國兼在西郊郊則周之
小學也夏殷之學亦在國而鄭注儀禮云周立
四代之學於國者合周家爲言耳故與此注不
同夏后氏之學在上庠即周之大學爲夏之制
也云學書於虞氏之學興謨之教所興也者虞
書有典有謨故就其學中而教之則周之小學
也此已下追𥙷
(二/五)教凡祭與養老乞言合語之禮
凡祭與養老乞言合語之禮皆小樂正詔之於
東序注云學以三者之威儀也養老乞言養老
人之賢者因從乞善言可行者也合語謂郷射
郷飲酒大射燕射之屬也郷射記曰古者於旅
也語正義曰學以三者學教也教以三者威儀
容貌言祭與養老乞言及合語行禮之時皆有
容貌故小樂正教之云合語謂郷射郷飲酒大
射燕射之屬三者此經先云祭與養老乞言別
云合語則合語非祭與養老也故知是郷射郷
飲酒及大射燕射之等指儀禮成文而言之以
其此等至旅酬之時皆合語也其實祭末及養
老亦皆合語也故詩楚茨論祭祀之事云笑語
卒獲箋云古者旅也語是祭有合語也養老旣
乞言自然合語也引郷射記者證旅酬之時言
說先王之法故云古者於旅也語言合語者謂
合㑹義理而語說也
(二/六)小樂正教威儀大樂正教義理
大樂正學舞干戚語說命乞言皆大樂正授數
注云學以三者之義也戚斧也語說合語之說
也數篇數正義曰前文小樂正旣教三者之威
儀仐大樂正又教三者之義理故大樂正學舞
干前經云祭故養老乞言與祭相連故尊之序
在合語之上此經不云祭故略其養老在語說
之下皆大樂正授數者謂干戚語說乞言三者
皆大樂正之官授丗子及學士等篇章之數爲
之講說使知義理此經與前經重序其事文勢
相似前經小樂正乃教威儀事淺故云詔之東
序此大樂正所教義理旣深故大樂正授數知
者文承東序之下大樂正授數之時亦在東序
(二/七)天子成均飲酒郊人亦得酌上尊
天子於成均之内飲酒以恩澤𬒳及於此郊人
其郊人雖賤亦得取爵於堂上之尊以相旅也
所以榮之凡飲酒之禮尊者酌於堂上之尊卑
者酌於堂下之尊故特牲禮主人獻賔及獻衆
賔及長兄弟等及次賔及次兄弟等皆酌於堂
下之尊以相旅是也今郊人雖賤亦得酌於堂
上尊故云取爵於上尊
(二/八)丗子記是尋常丗子非文王法
丗子之記曰朝夕至于大寢之門外問於内豎
曰今日安否何如注云朝夕朝朝暮夕也日中
又朝文王之爲丗子非禮之制丗子之禮亡言此
存其記正義曰此等五節也文王爲丗子是聖
人之法也不可以爲常行故此記㝷常丗子之
禮也
禮記要義卷第八
禮記要義卷第九　禮運
一祭百神曰蜡祭宗廟曰息民
昔者仲尼與於蜡賔注云蜡者索也歳十二月
合聚萬物而索饗之亦祭宗廟時孔子仕魯在
助祭之中正義曰蜡者索也歳十二月合聚萬
物而索饗之者郊特牲文十二月者據周言之
若以夏正言之則十月以殷言之則十一月謂
建亥之月也以萬物功成報之云亦祭宗廟者
以月令孟冬云祈來年于天宗大割祠于公社
及門閭臘先祖五祀以臘先祖故云亦祭宗廟
揔而言之謂之爲蜡若析而言之祭百神曰蜡
祭宗廟曰息民故鄭注郊特牲云息民與蜡異
此據揔而言之故祭宗廟而云與於蜡賔也廣
雅云夏曰清祀以清潔祭祀殷曰嘉平嘉善也
平成也以歳終萬物善成就而報功其蜡與臘
名巳具於上知此蜡是祭宗廟者以下云岀遊
於觀之上故知是祭宗廟也云時孔子仕魯在
助祭之中者以某與蜡祭故知仕魯也魯臣而
稱賔者以祭祀欲以賔客爲榮故雖臣亦稱賔
也
　三觀闕亦名象魏又以懸法藏舊章
正義曰爾雅釋宫云觀謂之闕孫炎云宫門雙
闕者舊懸法象使民觀之處因謂之闕熊氏云
當門闕處以通行路旣言雙闕明是門之兩旁
相對爲雙熊氏得焉白虎通云闕是闕疑義亦
相兼案何休注公羊天子兩觀外闕諸侯臺門
則諸侯不得有闕魯有闕者魯以天子之禮故
得有之也公羊傳云設兩觀乗大路此皆天子
之禮是也案定二年雉門災及兩觀魯之宗廟
在雉門外左孔子岀廟門而來至雉門遊於觀
此觀又名象魏以其縣法象魏巍也其處巍巍
髙大故哀三年桓宫災季桓子至御公立于象
魏之外命藏象魏曰舊章不可亡也熊氏云天
子藏舊章於明堂諸侯藏於祖廟知者以天子
視朔于明堂諸侯於祖廟故也榖梁傳云天子
班告朔于諸侯諸侯受乎禰廟非鄭義也
四英俊賢傑等名
案辨名記云倍人曰茂十人曰選倍選曰俊千
人曰英倍英曰賢萬人曰傑倍傑曰聖毛詩傳
又云萬人爲英是英皆多於俊選是俊選之尤
異者即禹湯文武三王之中俊異者
　五正君臣篤父子之辨
君臣義合故曰正父子天然故云篤篤厚也兄
弟同氣故言睦夫婦異姓故言和
　六禮本於天殽於地列於鬼神
是故夫禮必本於天殽於地列於鬼神注云聖
人則天之明因地之利取法度於鬼神以制禮
下教令也旣又祀之盡其敬也教民嚴上也鬼
者精魂所歸神者引物而岀謂祖廟山川五祀
之屬也
七皆從其𥘉死北首生南郷
故天望而地藏也體魄則降知氣在上故死者
北首生者南郷皆從其𥘉注云地藏謂葬首隂
也郷陽也謂今行之然也正義曰天望謂始死
望天而招媿地藏謂葬地以藏尸也　體魄則
降知氣在上者覆釋所以天望地藏之意所以
地藏者由體魄則降故也所以天望招之於天
由知氣在上故也　故死者北首生者南郷者
體魄降入於地爲隂故死者北首歸隂之義死
者旣歸隂則生者南郷歸陽也
　八精氣謂之上神
以降上神與其先祖正義曰以降上神與其先
祖者上神謂在上精魂之神即先祖也指其精
氣謂之上神指其亡親謂之先祖協句而言之
分而爲二耳皇氏熊氏等云上神謂天神也
　九九獻之節及諸侯以下獻數
用酒之法崔氏云周禮大祫於大廟則備五齊
三酒朝踐王酌泛齊后酌醴齊饋食王酌盎齊
后酌醍齊朝獻王酌泛齊因朝踐之尊再獻后
酌醍齊因饋食之尊諸侯爲賔則酌沈齊尸酢
王與后皆還用所獻之齊賔長酳尸酢用清酒
加爵亦用三酒大禘則用四齊三酒者醴齊以
下悉用之故禮運云玄酒在室醴醆在尸粢醍
在堂澄酒在下用四齊者朝踐王酌醴齊后酌
盎齊饋食王酌醍齊后酌沈齊朝獻王酌醴齊
再獻后還酌沈齊亦尊相因也諸侯爲賔亦酌
沈齊用三酒之法如祫禮也四時之祭唯二齊
三酒則自祫禘以下至四時祭皆通用也二齊
醴盎也故鄭注司尊彞四時祭法但云醴盎而
巳用二齊者朝踐王酌醴齊后亦酌醴齊饋食
王酌盎齊后亦酌盎齊朝獻王還用醴齊再獻
后還用盎齊亦尊相因也諸侯爲賔亦酌盎齊
三酒同於祫三酒所常同不差者三酒本爲王
以下飲故尊卑自有常依尊卑之常不得有降
祫禘時祭本明所用揔有多少故正祭之齊有
差降也魯及王者之後大祫所用與王禘之禮
同若禘與王四時同用三酒亦同於王侯伯子
男祫禘皆用二齊醴盎而巳三酒則並用用二
齊之法朝踐君夫人酌醴齊饋食君夫人酌盎
齊朝獻君還酌醴齊再獻夫人還酌盎齊諸臣
爲賔酌盎齊尸酢君夫人用昔酒酢諸臣用事
酒加爵皆清酒時祭之法用一齊故禮器云君
親制祭夫人薦盎鄭云謂朝事時也又云君親
割牲夫人薦酒鄭云謂進孰時也其行之法朝
踐君制祭則夫人薦盎爲獻進孰時君親割夫
人薦酒朝獻時君酌盎齊以酳尸再獻時夫人
還酌酒以終祭也賔獻皆酒加爵如禘祫之禮
天子諸侯酌奠皆用齊酒卿大夫之祭酌奠皆
用酒其祫祭之法旣備五齊三酒以實八尊祫
祭在秋案司尊彞秋嘗冬烝朝獻用兩著尊饋
獻用兩壷尊則泛齊醴齊各以著尊盛之盎齊
醍齊沈齊各以壷尊盛之凡五尊也又五齊各
有明水之尊凡十尊也三酒三尊各加玄酒凡
六尊也通斚彞盛明水黃彞盛鬱鬯凡有十八
尊故崔氏云大祫祭凡十八尊其明水玄酒陳
之各在五齊三酒之上祭日之旦王服衮冕而
入尸亦衮冕祝在後侑之王不出迎尸故祭統
云君不迎尸所以別嫌也尸入室乃作樂降神
故大司樂云凡樂圜鐘爲宫九變而致人鬼是
也乃灌故書云王入大室祼當灌之時衆尸皆
同在大廟中依次而灌所灌鬱鬯小宰注云尸
祭之啐之奠之是爲一獻也王乃岀迎牲后從
灌二獻也迎牲而入至於庭故禮器云納牲詔
於庭王親執鸞刀啓其毛而祝以血毛告於室
故禮器云血毛詔於室凡牲則廟各別牢故公
羊傳云周公白牡魯公騂犅案逸禮云毀廟之
主昭共一牢穆共一牢於是行朝踐之事尸岀
於室大祖之尸坐於户西南靣其主在右昭在
東穆在西相對坐主各在其右故鄭注祭統云
天子諸侯之祭朝事延尸於户外是以有北靣
事尸之禮祝乃取牲膟膋燎于爐炭入以詔神
於室又岀以墮于主前郊特牲云詔祝於室坐尸
於堂是也王乃洗肝於鬱鬯而燔之以制於主
前所謂制祭次乃升牲首於室中置於北墉下
后薦朝事之豆籩乃薦腥於尸主之前謂之朝
踐即此禮運薦其血毛腥其爼是也王乃以玉
爵酌著尊泛齊以獻尸三獻也后又以玉爵酌
著尊體齊以亞獻四獻也乃退而合亨至薦孰
之時陳於堂故禮器云設饌於堂乃後延主入
室大祖東靣昭在南靣穆在北靣徙堂上之饌
於室内坐前祝以斚爵酌奠於饌南故郊特牲
注云天子奠斚諸侯奠角即此之謂也旣奠之
後又取腸間脂焫蕭合馨薌郊特牲注云奠謂
薦孰時當此大合樂也自此以前謂之接祭乃
迎尸入室舉此奠斚主人拜以妥尸故郊特牲
云舉斚角拜妥尸是也后薦饌獻之豆籩王乃
以玉爵酌壷尊盎齊以獻尸爲五獻也后又以
玉爵酌壷尊醴齊以獻尸是六獻也於是尸食
十五飯訖王以玉爵因朝踐之尊泛齊以酳尸
爲七獻也故鄭云變朝踐云朝獻尊相因也朝
獻謂此王酳尸因朝踐之尊也后乃薦加豆籩
尸酌酢主人主人受嘏王所以獻諸侯於是后
以瑶爵因酌饋食壷尊醍齊以酳尸爲八獻也
鄭注司尊彞云變再獻爲饋獻者亦尊相因也
再獻后酳尸獻謂饋食時后之獻也於時王可
以瑶爵獻卿也諸侯爲賔者以瑶爵酌壷尊醍
齊以獻尸爲九獻九獻之後謂之加爵案特牲
有三加則天子以下加爵之數依尊卑不秖三
加也故特牲三加爵別有嗣子舉奠文王丗子
諸侯謂之上嗣舉奠亦當然崔氏以爲后獻皆
用爵又以九獻之外加爵用璧角璧散今案内
宰云后祼獻則賛瑶爵亦如之鄭注云瑶爵謂
尸卒食王旣酳尸后亞獻之始用瑶爵則后未
酳尸以前不用也又鄭注司尊彞云王酳尸用
玉爵而再獻者用璧角璧散可知此璧角璧散
則瑶爵也崔氏乃云正獻之外諸臣加爵用璧
角璧散其義非也其禘祭所用四齊者禘祭在
夏醴齊盎齊盛以犧尊醍齊沈齊盛以象尊王
朝踐獻用醴齊后亞獻用盎齊王饋獻用醍齊
后亞獻用沈齊尸卒食王酳尸因朝踐醴齊后
酳尸因饋食沈齊諸臣爲賔獻亦用沈齊禘祭
無降神之樂熊氏以爲大祭皆有三始有降神
之樂又未毀廟者皆就其廟祭之其餘皆如祫
祭之禮天子時祭用二齊者春夏用犧尊盛醍
齊用象尊盛沈齊秋冬用著尊盛醴齊用壷尊
盛盎齊是一齊用一尊司尊彞皆云兩者以一
尊盛明水故皆云兩若禘祫之祭其齊旣多不
得唯兩而巳前巳備釋也時祭唯用二齊其諸
侯用齊及酒皆視天子具如前說其魯及王者
之後皆九獻其行之法與天子同侯伯七獻朝
踐及饋獻時君皆不獻於九獻之中减二故爲
七獻也禮噐云君親制祭夫人薦盎君親割牲
夫人薦酒是也子男五獻者亦以薦腥饋孰二
君皆不獻酳尸之時君但一獻而巳九獻之中
去其四故爲五此皆崔氏之說今案特牲少牢
尸食之後主人主婦及賔備行三獻主婦因獻
而得受酢今子男尸食之後但得一獻夫人不
得受酢不如卿大夫理亦不通蓋子男饋孰以
前君與夫人並無獻也食後行三獻通二灌爲
五也禮噐所云自據侯伯七獻之制也一曰尸
酢侯伯子男亦用所獻之齊也
(三/二)天子諸侯大夫處其子孫
故天子有田以處其子孫諸侯有國以處其子
孫大夫有采以處其子孫是謂制度注云言今
不然也春秋昭元年秦伯之弟鍼岀奔晉刺其
有千乗之國不能容其母弟正義曰天子有田
以處其子孫者案王制云天子之田方千里是
也以處其子孫者謂子孫若有功德者封爲諸
侯無功德直食邑於畿内也諸侯有國以處其
子孫者謂諸侯子孫封爲卿大夫若有其大功
德其子孫亦有采地故左傳云官有丗功則有
官族邑亦如之是處其子孫大夫有采地以處
其子孫者大夫位卑不合割其采地以處子孫
但大夫以采地之禄養其子孫故云以處其子
孫
(三/三)天子舎諸侯祖廟亦有敬
故天子適諸侯必舎其祖廟而不以禮籍入是
謂天子壞法亂紀注云以禮籍入謂大史典禮
執簡記奉諱惡也天子雖尊舎人宗廟猶有敬
焉自拱勑也
(三/四)政者君所以藏身之固
故政者君之所以藏身也是故夫政必本於天
殽以降命命降于社之謂殽地降于祖廟之謂
仁義降於山川之謂興作降於五祀之謂制度
此聖人所以藏身之固也注云於此又遂爲之
言政也藏謂輝光於外而形體不見若日月星
辰之神降下也殽天之氣以下教令天有運移
之期隂陽之節也謂教令由社下者也社土地
之主也周禮土㑹之法有五地之物生謂教今
由祖下者大傳曰自禰率而上至于祖遠者輕
仁也自祖率而下至于禰髙者重義也謂教令
由山川下者也山川有草木禽獸可作器物共
國事謂教令由五祀下者五祀有中􁆤門户竈
行之神此始爲宫室制度政之行如此何用城
郭溝池之爲正義曰言政之行若能如此法天
隂陽使賞罰得所法地髙下令尊卑有序法之
祖廟而行仁義法之山川五祀而爲興作制度
若能如此則民懷其德禍害不來何所防禦故
云何用城郭溝池之爲
(卅/五)禮所以知人心
欲惡者心之大端也者端謂頭緒飲食男女是
人心所欲之大端緒也死亡貧苦是人心所惡
之大端緒也人藏其心不可測度禮所以知人
心者有事於中心貌必見於外若七情羙善十
義流行則舉動無不合禮若七情違僻十義虧
損則動作皆失其法故云舎禮何以哉
(卅/六)人者鬼神之㑹
鬼神之㑹者鬼謂形體神謂精靈祭義云氣也
者神之盛也魄也者鬼之盛也必形體精靈相
㑹然後物生故云鬼神之㑹下文云鬼神以爲
徒覆說此經鬼神不云隂陽鬼神者隂陽鬼神
天地中物故不重陳鄭下注鬼神謂山川也此
義未知孰是故兩存焉
(卅/七)五行氣和然後月生而上配日
故天秉陽垂日星地秉隂竅於山川播五行於
四時和而后月生也是以三五而盈三五而闕
注云秉猶持也言天持陽氣施生照臨下也竅
孔也言地持隂氣岀内於山川以舒五行於四
時此氣和乃后月生而上配日若臣功成進爵
位也一盈一闕屈伸之義也必三五者播五行
於四時也一曰水二曰火三曰木四曰金五曰
土合爲十五之成數也
(卅/八)五行之動迭相竭
五行之動迭相竭也五行四時十二月還相爲
本也五聲六律十二管還相爲宫也五味六和
十二食還相爲質也五色六章十二衣還相爲
質也注云竭猶負戴也言五行運轉更相爲始
也五聲宫商角徴羽也其管陽曰律隂曰吕布
十二辰始於黃鐘管長九寸下生者三分去一
上生者三分益一終於南吕更相爲宫凡六十
也五味酸苦辛鹹甘也和之者春多酸夏多苦
秋多辛冬多鹹皆有滑甘是謂六和五色六章
畫繢事也周禮考工記曰土以黃其象方天時
變火以圜山以章水以龍鳥獸蛇雜四時五色
之位以章之謂之巧也
(三/九)十二律更相爲宫
其管陽曰律隂曰吕布十二辰始於黃鍾管長
九寸下生者三分去一上生者三分益一皆律
曆志文云終於南吕更相爲宫凡六十也者以
十二管更相爲宫以黄鍾爲始當其爲宫備有
五聲言黃鍾下生林鍾林鍾上生大簇大簇下
生南吕南吕上生姑洗姑洗下生應鍾應鍾上
生蕤賔蕤賔上生大吕大吕下生夷則夷則上
生夾鍾夾鍾下生無射無射上生中吕此則相
生之次也隨其相生之次毎辰各自爲宫各有
五聲十二管相生之次至中吕而帀黃鍾爲第
一宫下生林鍾爲徴上生大簇爲啇下生南吕
爲羽上生姑洗爲角林鍾爲第二宫上生大簇
爲徴下生南吕爲啇上生姑洗爲羽下生應鍾
爲角十二宫各有五聲凡六十聲南吕最處於
末故云終於南吕以此言之則南吕爲是然諸
本及定本多作終於南事則是京房律法案漢
元帝時郎中京房知五音十二律之數上使大
子大傅韋玄成等親試問房於樂府房對受學
故小黃令焦延壽等六十律相生之法以上生
下皆三生二以下生上皆三生四陽下生隂陽
上生陽終於中吕而十二律畢矣中吕上生執
始執始下生去㓕上下相生終於南事六十律
畢矣夫十二律之變至於六十猶八卦之變至
於六十四也宓犧作易紀陽氣之𥘉以爲律法
建日冬至之聲以黃鍾爲宫大簇爲啇姑洗爲
角林鍾爲徴南吕爲羽應鍾爲變宮㽔賔爲變
徴此聲氣之元五音之正也故各統一日其餘
以次運行當月者各自爲宫而啇徴以類從焉
禮運篇曰五聲六律十二管還相爲宫此之謂
也以六十律分一期之曰黃鍾自冬至始及冬
至而後隂陽寒燠風雨之占生焉於以檢攝羣
音考其髙下
(四/十)水信土知水知土信二說不同
云龜北方之靈信則至矣者案月令冬云其蟲
介注云龜鼈之屬則龜爲水蟲水主信故信則
至知水主信者易乾鑿度云陽氣合閉信之類
故北方水爲信水旣爲信則土爲知也故乾鑿
度云四時之義皆法中央中央土者可以兼四方
之行知之決也是土爲知但水土二行俱有信知
故樂偉云宫致鳯皇身信羽致幽昌身知又中
庸注云水神則信土神則知是土水俱有信知
龜屬北方水大戴禮及樂緯云介蟲三百六十
龜爲長鱗蟲三百六十龍爲長羽蟲三百六十
鳯爲長毛蟲三百六十麟爲長案月令春其蟲
鱗則龍東方木也夏其蟲羽則鳯屬南方火也
秋其蟲毛則麟屬西方金也案異義說左氏者
以昭二十九年傳云水官不脩故龍不至以水
生木故爲脩母致子之說故服䖍注獲麟云麟
中央土獸土爲信信禮之子脩其母致其子視
明禮(火)脩而麟(土)至思睿信(土)立而白虎(金)擾
言從義(金)成而神龜(水)在沼聽聦知(水)正則名
川岀(木)龍貌恭性(木)仁則鳯皇(火)來儀又毛詩
傳云麟信而應禮又云騶虞義獸有至信之德
則應之皆爲以脩母致子之義也若鄭康成之
說則異於此脩當方之事則當方之物來應(王/制)
(五方之民䟽亦謂/水為信又見中庸)
(四/一)麟鳯龜龍取象非一
虎雖屬西方以其淺毛得屬中央土也故月令
中央土其蟲倮注云虎豹之屬恒淺毛又於隂
陽虎屬寅是也麟屬東方取其性仁則屬木也
故公羊說麟者木精鄭云金九以木八爲妻
其性義木性仁得陽氣性似父得隂氣性似母
麟毛蟲得木八之氣而性仁鶡冠子云麟北方
玄枵之獸是取象不一也鳯屬南方亦屬中央
故樂緯云宫致鳯皇是也龜屬北方亦屬東方
五行傳云一曰貌時有龜孽是也龍屬東方亦
屬天五行傳云皇之不極則有龍蛇之孽是也
五行傳又云二曰言時則有介蟲之孽一曰視
時則有倮蟲之孽是取象旣多理非一槪今以
煩而無用故不備言其數也
(四/二)禮列而爲鬼神
列而爲鬼神者鬼神謂生成萬物鬼神也四時
變化生成萬物皆是鬼神之功聖人制禮則陳
列鬼神之功以爲教也
(四/三)禮義仁三者之別
故禮也者義之實也恊諸義而恊則禮雖先王
未之有可以義起也義者藝之分仁之節也恊
於藝講於仁得之者強仁者義之本也順之體
也得之者尊注云恊合也合禮於義則與義合
不乖刺以其合於義可以義起作藝猶才也有
義則人服之也有仁則人仰之也
(四/四)用水火金木飲食必時
用水火金木飲食必時注云用水謂漁人以時
漁爲梁春獻鼈蜃秋獻龜魚也用火謂司爟四
時變國火以救時疾及季春岀火季秋納火也
用金謂丱人以時取金玉錫石也用木謂山虞
仲冬斬陽木仲夏斬隂木飲食謂食齊視春時
羮齊視夏時醬齊視秋時飲齊視冬時
禮記要義卷第九
禮記要義卷第十　禮器
　一禮器名篇
鄭目録云名爲禮器所以記禮使人成器之義
此於別録屬制度
　二禮有本有文
先王之立禮也有本有文忠信禮之本也義理
禮之文也無本不立無文不行正義曰忠者内
盡於心也信者外不欺於物也由盡於心故與
物無怨外不欺物故與物相諧也義理禮之文
也禮雖用忠信爲本而又湏義理爲文飾也得
理合冝是其文也
　三竹箭松栢居天下之大端
其在人也如竹箭之有筠也如松栢之有心也
二者居天下之大端矣故貫四時而不改柯易
葉注云箭篠也端本也四物於天下最得氣之
本或柔刃於外或和澤於内用此不變傷也人
之得禮亦猶然也正義曰其在人也如竹箭之
有筠也禮道旣深此爲設譬也竹大竹也箭篠
也言人情備德由於有禮譬如竹箭四時䓤翠
由於外有筠也筠是竹外青皮顧命云敷重筍
席鄭云筍析竹青皮也禮記曰如竹箭之有筠
案鄭引禮記之筠以爲青皮是知呼筍爲筠如
松栢之有心也者又設譬也人經夷險不變其
德由禮使然譬如松栢陵寒而鬱茂由其内心
貞和故也二者居天下之大端矣者二者竹松
也端猶本也松竹居於天下比於衆物最得氣
之本也故貫四時不改柯易葉貫經也旣得氣
之本故經四時柯葉無凋改也改易互言也
　四禮順於鬼神合於人心
順於鬼神者鬼神助天地爲化之鬼神也祀之
必順不濫逆也合於人心者中趣人事也雖合
天㑹地順於鬼神又湏與人心符合其禮乃行
也是以書云謀及卿士謀及庶人謀及卜筮是
也
　五天時地理人官物曲
是故天時有生也者言天四時自然各有所生
若春薦韭夘夏薦麥魚是也地理有理也者地
之分理自然各有所冝若髙田冝黍稷下田冝
稻麥是也人官有能也者人居其官各有所能
若司徒奉牛司馬奉羊及庖人治庖祝治尊爼
是也物曲有利也者謂萬物委曲各有所利若
麴蘖利爲酒醴絲竹利爲琴笙皆自然有其性
各異也皇氏云有聖人制禮得冝故致天時有
生地理有冝之等非其義也
　六鄭氏詩箋與釋此記自爲不同
詩云匪革其猶聿追來孝此大雅文王有聲之
篇革急也猶道也聿述也言文王改作豐邑非
是急行己之道能述追先祖之業來行孝道於
此豐邑時使之然不得不爾釋時之義也今詩
本革作棘猶作欲聿作遹字不同者鄭荅炅摸
云爲記注之時依循舊本此文是也後得毛詩
傳而爲詩注更從毛本故與記不同革棘聿遹
字異義同詩注來勤也言作豐邑非急成己之
之欲乃追述王季勤行孝之道也
　七古者貨貝及王莾貨貝之品
正義曰言古者貨貝以貝爲貨若今之用錢爲
貨也貝有五種案食貨志王莾作金銀龜貝錢
布之品名曰寳貨大貝四寸八分以上二枚爲
一朋直二百一十六文壯貝三寸六分以上二
枚爲一朋直五十文么貝二寸四分以上二枚
爲一朋直三十文也小貝一寸二分以上二枚
爲一朋直十文也不盈寸二分漏度不得爲朋
率枚直錢三文是爲貨貝五品又以龜爲寳故
云古者貨貝寳龜
　八龜蔡之名及龜貝十朋之義
龜岀於蔡故得以爲名也臣瓉注漢書云蔡龜
名非也臧氏又有僂句故左氏昭二十五年傳
云僂句不余欺是也食貨志云元龜尺二寸直
二千一百六十爲大貝十朋公龜九寸以上直
五百爲壯貝十朋侯龜七寸以上直三百爲么
貝十朋子龜五寸以上直百爲小貝十朋此等
皆謂一貝有十朋與十朋之龜義同也
　九天子葬五重
天子葬五重者謂抗木與茵也者明五重之義
云葬者抗木在上茵在下者古者爲椁累木於
其四邊上下不周致茵於椁下所以藉棺從上
下棺之後又置抗木於椁之上所以抗載於土
引士䘮禮下篇陳器曰抗木橫三縮二加抗席
三加茵用䟽布緇翦有幅亦縮二橫三此士之禮
一重者引之者證此經葬五重三重之義也皇氏
云下棺之後先加折於墉上以承抗席折猶庪
也方鑿連木爲之蓋如牀縮者三橫者五無簀
於上加抗木抗木之上加抗席三此爲一重如
是者五則爲五重茵者藉棺外下縟用淺色緇
布爲之毎將一幅輙合縫爲囊將茅秀及香草
著其中如今有絮縟也而縮二橫三每爲一重
也
十筵之例自一重席至五重
筵之例旣是禮之通義今略載焉熊氏云天子
祫祭席五重此文是也禘則冝四重也時祭三
重司几筵職是也受神酢席亦然大朝覲大饗
食封國命諸侯皆然知者司几筵職文其平常
朝覲及燕蓋亦三重席知者以諸侯燕禮有
加席故也其卧席則亦下莞上簟則詩斯干所
云是也天子待諸侯則莞筵紛純加練席畫純
待諸侯之孤亦然故公食大夫禮注云孤爲賔
則莞筵紛純加練席畫純是也待諸侯之卿大
夫則公食云上下大夫蒲筵常緇布純加萑席
尋玄帛純注云謂三命大夫是也公食大夫雖
是諸侯之法然天子待之亦然也天子於己臣
子孤卿以下蓋亦然若其燕此上等之人皆單
席故燕禮賔無加席注云燕私禮臣屈也然天
子燕臣亦然也祭天則蒲越槀鞂郊特牲云是也
自天地以外日月山川五祀則郊特牲鬼神之
祭單席是也及司几筵云甸役則設熊席注表
貉所設席亦是也顧命席鄭注不用生時席新
鬼神之事故也諸侯則司几筵云祭祀席蒲筵
繢純加莞席酢席紛純加繅席是祭祀二重也
諸侯相朝亦二重也相饗此經三重及郊特牲
云大饗君三重席而酢焉於燕則兩重以介爲
賔或可賔亦單席也待聘卿大夫諸侯自坐蓋
亦兩重也其聘者身則禮時及饗食孤則莞筵
藻席卿大夫則蒲筵萑席故聘禮之賔改筵注
引公食大夫禮曰蒲筵萑席公燕則以介爲賔
故郊特牲云三獻之介君專席而酢焉此降尊
以就卑是也於己臣子則燕禮賔無加席卿辭
重席則司宫徹之諸公亦無加席大射則賔有
加席以射辨尊畢故也然則饗食己卿大夫亦
重席其祭社禝山川亦單席大夫士祭祀止一
席也故特牲少牢無異席也其卿大夫依法再
重席燕禮賔及卿一席屈也聘賔爲苟敬席屈
大射賔雖加席餘卿一席亦屈也然則孤卿大
夫再重正也故郷射注大夫再重席正也然則
郷飲酒諸公三重席者郷人特尊之也故諸公
升如賔禮辝一席使人去之注謙自同於大夫
是也大夫再重有諸公則辝加席委于席端主
人不徹無諸公則大夫辭加席主人對不去加
席注云大夫席再重也卿大夫爲主人正一重
席者以賔郷人之賢者故下之也公食賔坐遂
卷加席公不辝者注云賛者以告公公聽之重
來優賔也凡儀禮之例一種席皆稱重故燕禮
注云重席重蒲筵是也所以郷射大夫辝加席
亦是一種稱加者以上巳云公三重大夫再重
破變云加耳若餘經雖異席亦稱重則此經是
也凡席有兩則稱二重有一則稱一重與棺重
别也
(十/一)瓦大注尊酒簋貳用缶
案禮圗瓦大受五斗口徑尺頸髙二寸徑尺大
中身銳下平瓦甒與瓦大同引易曰尊酒簋貳
用缶易坎卦六四爻辭案六四尊酒簋貳用缶
納約自牖終無咎鄭云六四上承九五又互體
在震上天子大臣以王命岀㑹諸侯尊於簋副
設玄酒而用缶也
(十/二)德産之致精微故君子謹其獨
禮之以少爲貴者以其内心者也德産之致也
精微觀天下之物無可以稱其德者如此則得
不以少爲貴乎是故君子慎其獨也注云内心
用心於内其德在内致致密也萬物皆天所生
孰可奉薦以稱也少其牲物致誠慤正義曰德
産之致也精微者此以下解心在内義也德天
地之德也産生也致宻也言天地之德生於萬
物深宻唯精唯微無所遺忘者也盧云天地之
德所生至精至微也觀天下之物無可以稱其
德者觀猶覽視也言視天下萬物皆是天地所
生若持彼所生以報於彼終非報義故云無可
以稱其德者也如此則得不以少爲貴乎者旣
無物可稱則宜少外多内也是其外迹豈得不
貴少乎王云欲徧取萬物以祭天終不能稱其
德報其功故以特犢貴誠慤之義也是故君子
慎其獨也者獨少也旣外迹應少故君子用少
而極敬慎也前云故此云是故者慎之情深故
加是也
(十/三)以光輝祀先人爲樂
外之爲樂者解外心接物湏廣大故外極繁富
而其事可樂也隱義云樂多其外見者謂衣服
萬物悉外見物也已有功德故得使有此物以
光輝祀先人爲樂也
(十/四)匹士大牢而祭謂之攘
匹士大牢而祭謂之攘者匹士士也攘盗也士
常祭持豚遣奠卒哭祔加一等少牢若用大牢
則是盗竊用君子之禮也然不直言士而言匹
士者庾云士言其微賤不得特使爲介乃行故
謂之匹也白虎通云庶人稱匹夫者匹偶也與
其妻偶隂陽相成之義也故論語云匹夫匹婦
(十/五)豚肩不揜豆其實在爼
豚肩不揜豆者晏平仲齊大夫也大夫祭用少
牢士用特豚而平仲今用豚豚又過小併豚兩
肩不揜豆也必言肩者周人貴肩也肩在爼今
云豆喻其小假豆言之其實在爼不在豆也
(十/六)我戰則克非孔子自我
孔子曰我戰則克祭則受福蓋得其道矣注云
我我知禮者也克勝也正義曰知非孔子自我
者君子務在謙光不應自言祭祀受福之事故
知述知禮者而言我也
(十/七)冠昬有爲而然非善之而設祭
不善嘉事注云嘉事之祭致夫人是也禮冝告
見於先祖耳不善之而祭正義曰不善嘉事者
嘉事冠昬也人年二十成人自冝冠三十嗣丗
自冝昬若無親者昬三月祭以告廟冠畢埽地
而祭禰並是有爲而然非謂善之而設祭案桓
三年齊侯使仲年來聘致夫人于時公取文姜
三月廟見故仲年來致夫人于時無祭而云嘉
事之祭者當致夫人之時必告廟也故曽子問
卿大夫取妻三月有廟見之禮
(十/八)祀祝融與祭奥祭爨不同
䟽皇氏云弗綦旣以逆祀爲是又以燔柴祭爨
爲是云祭火神乃燔柴者熊氏云宗伯以實柴
祀日月星辰有大火之次故祭火神乃燔柴案
異義竈神今禮戴說引此燔柴盆瓶之事古周
禮說顓頊氏有子曰黎爲祝融祀以爲竈神許
君謹案同周禮鄭駮之云祝融乃古火官之長
猶后稷爲堯司馬其尊如是王者祭之但就竈
陘一何陋也祝融乃是五祀之神祀於四郊而
祭火神於竈陘於禮乖也如鄭此言則祝融是
五祀之神祀於郊奥者正是竈之神常祀在夏
以老婦配之有爼及籩豆設於竈陘又延尸入
奥爨者宗廟祭後直祭先炊老婦之神在於爨
竈此祝融并奥及爨三者所以不同也
(十/九)禮有九
君子之於禮也有直而行也有曲而殺也有經
而等也有順而討也有摲而播也有推而進也
有放而文也有放而不致也有順而摭也注云
謂若始死哭踊無節也謂若父在爲母期也謂
若天子以下至士庶人爲父母三年討猶去也
謂若天子以十二公以九侯伯以七子男以五
爲節也摲之言芟也謂有所與也若祭者貴賤
皆有所得不使虚也謂若王者之後得用天子
之禮謂若天子之服象日月以至黼黻謂若諸
侯自山龍以下謂若君沐梁大夫沐稷士沐梁
(二/十)旅酬六尸毀廟無尸但有主
旅酬六尸謂祫祭時聚羣廟之主於大祖后稷
廟中后禝在室西壁東嚮爲發爵之主尊不與
子孫爲酬酢餘自文武二尸就親廟尸凡六在
后稷之東南北對爲昭穆更相次序以酬也殷
但坐尸未有旅酬之禮而周益之也然大祫多
主而唯云六尸者先儒與王肅並云毀廟無尸
但有主也
(二/一)血腥爓孰遠近以尊卑遞降
孔子曰禮之近人情者非其至者也郊血大饗
腥三獻爓一獻孰注云近人情者䙝而遠之者
敬郊祭天也大饗祫祭先王也三獻祭社稷五
祀一獻祭羣小祀也爓沈肉於湯也血腥爓孰
逺近備古今也尊者先逺差降而下至小祀孰
而巳正義曰云血腥爓孰逺近備古今也者血
爲逺腥次之爓稍近孰最近逺者爲古近者爲
今一祭之中兼有此事郊天與大饗三獻並有
血腥爓孰今所以各言者皇氏云此據設之先
後郊則先設血也後設腥與爓孰雖以郊爲主
其祭天皆然也大饗之時血與腥同時俱薦當
朝事迎尸於户外薦血腥也雖以大饗爲主其
宗廟之祭皆然也其三獻之祭血腥與爓一時
同薦凡薦爓之時皆在薦腥之後但社稷五祀
𥘉祭降神之時已埋血宗伯之文是也至正祭
薦爓之時又薦血此文是也若羣小祀之屬唯
有薦孰無血腥爓也以其神卑故耳先薦者設
之在前後進者設之居後皆皇氏之說義當然
也又曰血於人食㗖最逺天神尊嚴不可近同
人情爓漸近
(廿/二)魯郊祀與周同先告后稷
故魯人將有事於上帝必先有事於頖宫注云
上帝周所郊祀之帝謂蒼帝靈威仰也魯以周
公之故得郊祀上帝與周同先有事於頖宫告
后稷也告之者將以配天先仁也頖宫郊之學
也詩所謂頖宫也字或爲郊宫
(二/三)凶事不詔朝事以樂
禮也者反本脩古不忘其𥘉者也故凶事不詔
朝事以樂注云二者反本也哭泣由中非由人
也朝廷養賢以樂樂之也䟽曰入門縣興還其
樂朝廷之本心
(二/四)無節於内者觀物弗之察矣
君子曰無節於内者觀物弗之察矣欲察物而
不由禮弗之得矣故作事不以禮弗之敬矣岀
言不以禮弗之信矣故曰禮也者物之致也注
云節猶驗也致之言至也極也正義曰無節於
内者觀物弗之察矣者節猶驗也内猶心也物
萬物也察猶分辯也言若欲外觀察萬物必先
内有識驗之明若心内無明則外不能分辯也
故曰禮也者物之致也者引舊語結察物必湏
禮也致猶至極也無禮旣不爲民物敬信故禮
所爲萬物之至極也
(二/五)逹亹亹所以與天地合德
是故天時雨澤君子逹亹亹焉注云逹猶皆也
亹亹勉勉也君子愛物見天雨澤皆勉勉勸樂
正義曰天子以愛物爲用故天地感祭而降雨
澤天子皆愛物生而勉勉勸樂所以與天地合
德也
(二/六)設祭爲祊不知神之所在
設祭于堂爲祊乎外故曰於彼乎於此乎注云
設祭之饌於堂人君禮然祊祭明日之繹祭也
謂之祊者於廟門之旁因名焉其祭之禮旣設
祭於室而事尸於堂孝子求神非一處也周禮
曰夏后氏丗室門堂三之二室三之一詩頌絲
衣曰自堂徂基不知神之所在也
(二/七)社稷尊於四望山川而獻與衣服卑
一獻質三獻文五獻察七獻神注云謂祭羣小
祀也謂祭社稷五祀察明也謂祭四望山川也
謂祭先公正義曰鄭知然者案周禮司服職玄
冕一章祭羣小祀故知一獻當祭羣小祀絺冕
三章祭社稷五祀故知三獻祭社稷五祀也毳
冕五章祀四望山川故知五獻祭四望山川也
鷩冕七章享先公故知七獻祭先公也案此社
稷三獻卑於四望山川而大宗伯職云以血祭社
稷五嶽又大司樂祭社稷奏大蔟祀四望奏姑
洗又禮緯云社稷牛角握五嶽四瀆角尺以此
言之則社稷尊於四望山川而獻與衣服卑者
熊氏云獻與衣服從神之尊卑其餘處尊者以
其有功與地同類故進之在上從國中之神莫
貴於社稷之類直以功見尊其實卑也以是地
別神故不爲尊也
(二/八)大旅有故而祭
大旅具矣不足以饗帝者大旅雖揔祭五帝是
有故而祭其禮簡略不如饗帝正祭之備故云
大旅具矣不堪足以正饗天帝謂郊祭天也
(二/九)室事交户堂事交階
室事交乎户者室事謂正祭之時事户在室故
云室事交平户外人將饌至户内人於户受饌
設於尸前相交承接在於户也堂事交乎階者
謂正祭之後儐尸之時事尸於堂故云堂事交
乎階謂在下之人送饌至階堂上之人於階受
取是交乎階
(三/十)宗廟祭有血
熊氏云宗廟之祭無血鄭注論語云宗廟之祭
自血腥始謂肉有血詩小雅論宗廟之祭云取
其血膋則是有用血之明文也熊義非(前大饗/腥䟽)

禮記要義卷第十
禮記要義卷第十一　郊特牲
一王鄭天帝之同異
二家語王肅私定
先儒說郊其義有二案聖證論以天體無二郊
即圎丘圎丘即郊鄭氏以爲天有六天丘郊各
異今具載鄭義兼以王氏難鄭氏謂天有六天
天爲至極之尊其體秖應是一而鄭氏以爲六
者指其尊極清虚之體其實是一論其五時生
育之功其別有五以五配一故爲六天據其在
上之體謂之天天爲體稱故說文六天顚也因
其生育之功謂之帝帝爲德稱也故毛詩傳云審
諦如帝故周禮司服云王祀昊天上帝則大裘
而冕祀五帝亦如之五帝若非天何爲同服大
裘又小宗伯云兆五帝於四郊禮器云饗帝於
郊而風雨節寒暑時帝若非天焉能令風雨寒
暑時孝經何得云嚴父配天也而賈逵馬融王
肅之等以五帝非天唯用家語之文謂大暭炎
帝黃帝五人帝之屬其義非也又先儒以家語
之文王肅私定非孔子正旨
三王肅以郊丘是一鄭氏以爲二
王肅以郊丘是一而鄭氏以爲二者案大宗伯
云蒼壁禮天典瑞又云四圭有邸以祀天是玉
不同宗伯又云牲幣各放其器之色則牲用蒼
也祭法又云燔柴於泰壇用騂犢是牲不同也
又大司樂云凡樂圜鐘爲宫黃鐘爲角大蔟爲
徴姑洗爲羽冬日至於地上之圜丘奏之若樂
六變則天神皆降上文云乃奏黃鐘歌大吕舞
雲門以祀天神是樂不同也故鄭以爲蒼璧蒼犢
圜鐘之等爲祭圎丘所用以四圭有邸騂犢及奏
黃鐘之等以爲祭五帝及郊天所用王肅以郊
特牲周之始郊日以至與圎丘同配以后稷鄭
必以爲異圎丘又以帝嚳配者鄭以周郊日以
至自是魯禮故注郊特牲云周衰禮廢儒者見
周禮盡在魯因推魯禮以言周事鄭必知是魯
禮非周郊者以宣三年正月郊牛之口傷是魯
郊用日至之月案周郊祭天大裘而冕郊特牲
云王𬒳衮戴冕璪十有二旒故知是魯禮非周
郊也又知圎丘配以帝嚳者案祭法云周人禘
嚳而郊稷禘嚳在郊稷之上稷卑於嚳以明禘
大於郊又爾雅云禘大祭也大祭莫過於圎丘
故以圎丘爲禘也圎丘比郊則圎丘爲大祭法
云禘嚳是也若以郊對五時之迎氣則郊爲大
故大傳云王者禘其祖之所自岀故郊亦稱禘
其宗廟五年一祭比毎歳常祭爲大故亦稱禘
也
四祭天之服之樂之玉之器之處之配
五祭天無祼七獻
皇氏云天有六天歳有八祭冬至圎丘一也夏
正郊天二也五時迎氣五也通前爲七也九月
大饗八也雩與郊禖爲祈祭不入數崔氏以雩
爲常祭九也凡祭天其服皆大裘周禮司服文
其尸服亦大裘故節服氏云郊祀裘冕送逆尸
是也其樂除圎丘所用圜鐘爲宫之外皆奏黃
鐘歌大吕舞雲門故大司樂云乃奏黃鐘歌大
吕以祀天神注云天神謂五帝及日月星辰也
王者又各以夏正月祀其所受命之帝於南郊
是也其玉圎丘用蒼璧夏正郊天用四圭有邸
其五時迎氣東方用青圭南方用赤璋西方用
白琥北方用玄璜其中央無文先師以爲亦用
黃琮熊氏以爲亦用赤璋鄭注宗伯云璧圎象
天琮八方象地圭銳象春物𥘉生半圭曰璋象
夏物半死琥猛象秋嚴半璧曰璜象冬月閉藏
地上無物唯天半見其牲幣各放其玉之色案
天色玄而用蒼犢者但天色雖玄遠望則蒼取
其遠色故用蒼也其祭天之器則用陶匏陶瓦
器以薦菹醢之屬故詩生民之篇述后稷郊天
云于豆于登注云木曰豆瓦曰登是用薦物也
匏酌獻酒故詩大雅羙公劉云酌之用匏注云
儉以質祭天尚質故酌亦用匏爲尊皇氏云祭
天用宗廟犧尊皇氏又云祭天旣用犧尊其陶
匏者是盛牲牢之器今案陶匏所用如上所陳
而皇氏以匏爲盛牲之器義無此理其說非也
其祭天之處冬至則祭於圎丘圎丘所在雖無
正文應從陽位當在國南故魏氏之有天下營
委粟山爲圎丘在洛陽南二十里然則周家亦
在國南但不知遠近者其五時迎氣則在四郊
其夏正祭感生之帝亦於南郊知者孝經緯云
祭帝於南郊就陽位是也其雩祭五天帝亦於
國城南故鄭注論語云沂水在魯城南雩壇在
其上是也其九月大饗五帝則在明堂鄭駮異
義云明堂在國之南丙巳之地三里之外七里
之内其圎丘之祭崔氏云其𥘉先燔柴及牲玉
於丘訖次乃埽丘下而設正祭若夏正及五郊
𥘉則燔柴及牲玉於壇故祭法云燔柴於泰壇
祭天也次則於壇下埽地而設正祭故禮器云
至敬不壇掃地而祭是也其所配之人虞夏商
周用人各異文具祭法圎丘之祭周人則以嚳
配之祭法禘嚳是也其感生之帝則以后稷配
之五時迎氣及雩祭則以五方人帝配之九月
大饗五帝則以五人帝及文武配之以文王配
五天帝則謂之祖以武王配五人神則謂之宗
崔氏云皆在明堂之上祖宗通言其祭天之樂
皆用雷鼓故鼓人云以雷鼓鼔神祀是也其圎
丘之祭皇氏云祭日之旦王立丘之東南西嚮
燔柴及牲玉於丘上升壇以降其神故韓詩内
傳云天子奉玉升柴加於牲上詩又云圭璧旣
卒是燔牲玉也次乃奏圜鐘之樂六變以降其
神天皇之神爲尊故有再降之禮次則掃地而
設正祭置蒼璧於神坐以禮之其在先燔者亦
蒼璧也次則少豆薦血腥祭天無祼故鄭注小
宰云唯人道宗廟有祼天地大神至尊不祼莫
稱焉然則祭天唯七獻也故鄭注周禮云大事
于大廟備五齊三酒則圎丘之祭與宗廟祫同
朝踐王酌泛齊以獻是一獻也后無祭天之事
大宗伯次酌醴齊以獻是爲二獻也王進爵之
時皆奏樂但不皆六變次薦孰王酌盎齊以獻
是爲三獻也宗伯次酌醍齊以獻是爲四獻也
次尸食之訖王酌朝踐之泛齊是爲五獻也又
次宗伯酌饋食之醍齊以獻是爲六獻也次諸
臣爲賔長酌泛齊以獻是爲七獻也以外皆加
爵非正獻之數其尸酢王以清酒酢宗伯以昔
酒酢諸臣以事酒
　六王親祭用牛及㹅論牲色
王者之祭無不用牛又禮緯云六宗五嶽四瀆
之牛角尺則日月以下之祀皆用牛者蓋日月
以下常祀則用羊王親祭則用牛故小司徒注
云玄冕所祭據王親祭也此郊特牲指用而言
故下文云用騂犢故牧人云陽祀用騂牲毛之
注云陽祀祭天於南郊及宗廟以此約之夏殷
以上祭感生之帝各用其正之色其迎五方之
帝其牲上巳備陳帝牛稷牛其牲雖異其色冝
同凡配祭之人牲與天同色也其四月大雩九
月大饗其天及配人其牲各依當方之色其文
武汎配則用大牢其牲色無文周人尚赤當用
騂也論語云敢用玄牡敢昭告于皇皇后帝注
云帝謂大微五帝用玄牡者彼謂告祭也其四
鎭五嶽之等各用當方之色故牧人云望祀各
以其方之色牲毛之若㝷常山川時祭以下則
用純物不隨四方之色若國外表貉磔禳之等
則用雜色故牧人云凡時祀之牲則用牷物凡
外祭毀事用尨可也其常祀之牲則皆用牡祈
禱之祭或用牝唯孟春禁之故月令孟春犧牲
無用牝
　七社稷神州牲幣器服之制
社稷大牢者社五土揔神稷是原隰之神功及
於人人頼其功故以大牢報祭其牲則􁇠色牧
人云隂祀用􁇠牲注云隂祀祭地北郊及社稷
也則神州亦用􁇠牲也其崐崘地祗用黃犢故
大宗伯黃琮禮地牲幣各放其器之色是也其
社稷與神州其樂用大蔟與應鐘故大司樂云
乃奏大蔟歌應鍾以祭地祗注云謂神州之神
及社稷其玉神州則用兩圭有邸其社稷無文
崔氏云玉當與神州同用兩圭有邸以四望亦
用兩圭故也其服社稷則絺冕神州與崐崘服
無明文
　八血腥爓孰貴氣饗味之别
崔氏云周禮之法郊天燔柴爲始宗廟以祼地
爲始社稷以血爲始小祀疈辜爲始此云郊血
大饗腥三獻爓一獻孰者謂正祭之時薦於尸
坐之前也至敬不饗味而貴氣臭也者此解郊
血義血氣也夫孰食有味味者爲人道人道卑
近而天神尊貴事冝極敬極敬不䙝近故用血
也用血是貴氣而不重味故云貴氣臭也而宗
廟敬降於天故用腥腥稍近味社又降於宗廟
故用爓爓又稍近味
九三獻之介君專席而酢鄭謂苟敬
大饗君三重席而酢焉三獻之介君專席而酢
焉此降尊以就卑也注云言諸侯相饗獻酢禮
敵也三獻卿大夫來聘主君饗燕之以介爲賔
賔爲苟敬則徹重席而受酢也專猶卑也正義
曰三獻卿大夫者以五等諸侯有九獻七獻五
獻故五等諸侯之卿皆三獻也大夫卿之揔號
若春秋之時則與此禮有異若霸國之卿則禮
同子男故昭元年鄭人饗趙孟具五獻籩豆杜
元凱云朝聘之制大國之卿五獻其侯伯次國
其卿與大國大夫同故昭六年季武子如晉晉
人享之武子辭云下臣得貺不過三獻杜云大
夫三獻是也云來聘主君饗燕之以介爲賔賔
爲苟敬者案燕禮記云若與四方之賔燕賔爲
苟敬席于阼階之西北靣其介爲賔注云主國
君饗時親進醴于賔今燕又冝獻焉人臣不敢
䙝煩尊者至此升堂而辭讓欲以臣禮燕爲恭
敬也於是席之如獻諸公之位言苟敬者賔客
主國所冝敬如鄭此言則燕時賔爲苟敬饗時
則否今此注云饗燕之賔爲苟敬連言饗者因
燕而連言饗其實饗時賔自爲賔不爲苟敬
也(儀禮注苟且也假也䟽曰爲辭讓故/以命介爲賔不可全不敬於是席之)
(於阼階西而/且敬之)
十食嘗無樂而嘗亦有樂孤子耆老
　　亦互文
饗禘有樂而食甞無樂隂陽之義也凡飮養陽
氣也凡食養隂氣也故春禘而秋甞春饗孤子
秋食耆老其義一也而食甞無樂飲養陽氣也
故有樂食養隂氣也故無聲凡聲陽也注云言
義同而或用樂或不用樂也此禘當爲禴字之
誤也王制曰春禴夏禘正義曰依禮三代無春
禘之文周則春曰祠王制夏殷之禮云春曰禴
今云春曰禘故知禘當爲禴此經所論謂夏殷
禮也熊氏云此夏殷禮秋甞無樂而下文云殷
人先求諸陽則秋甞亦有樂者謂殷人春夏祭
時有樂秋冬即無也舉春見夏舉秋見冬也若
周則四時祭皆有樂熊氏云春饗孤子亦饗耆
老秋食耆老亦食孤子而皇氏云此旣破禘爲
禴故於祭統春禘秋甞不復更破從此可知也
(十/一)孔子屢歎之
(十/二)樂以氣化禮以形教
賔入大門而奏肆夏示易以敬也卒爵而樂闋
孔子屢歎之奠酬而工升歌發德也歌者在上
匏竹在下貴人聲也樂由陽來者也禮由隂作
者也隂陽和而萬物得注云賔朝聘者易和說
也羙此禮也以詩之義發明賔主之德匏笙也
得得其所正義曰此一節論朝聘之賔及己之
臣子有王事勞者設燕饗之禮奏樂之節各依
文解之饗禮旣亡無可馮據今約大射及燕禮
解其奏樂及樂闋之節賔入大門謂朝聘之賔
行朝聘旣畢受燕饗之時燕則大門是寢門也
饗則大門是廟門也卒爵而樂闋者賔至庭樂
作乃至主人獻賔賔受爵啐酒拜告旨而樂止
賔飲訖酢主人主人受酢畢主人獻公而樂作
公飲卒爵而樂止是卒爵而樂闋也此卒爵謂
兼賔及主君也依大射禮主人受酢不作樂若
其饗時主君親獻賔賔親酢主君賔主俱作樂
也孔子屢歎之者孔子見禮入門而縣興卒爵
而樂闋屢數也數數歎羙此禮善其和易恭敬
之義歌者在上匏竹在下貴人聲也解所以不
升笙之義也匏笙也竹篪笛也歌是人聲人聲
可貴故升之在堂匏竹可賤故在堂下然瑟亦
升堂者瑟工隨歌工故也樂由至物得此因上
有賔主禮樂之事遂說禮樂之義樂由陽來者
也者此明樂也陽天也天氣化故作樂象之樂
以氣爲化是樂由陽來者也氣化謂五聲八音
也禮由隂作也者隂地也地以形生故制禮象
之禮以形爲教是禮由隂作也形教謂尊卑大
小拜伏之事也
(十/五)臣出使有私覿從君而行則無
庭實私覿何爲乎諸侯之庭者當周衰之後有
臣從君而行設庭實私覿於主國之庭作記者
譏其與君無別也爲人臣者無外交不敢貳君
也者解所以從君而行不敢私覿之意案聘禮
臣岀使有私覿今云私覿非禮也故知從君行
也
(十/六)諸侯無饗君禮君有迎諸侯禮
天子無客禮莫敢爲主焉君適其臣升自阼階
臣不敢有其室臣旣不敢爲主明饗君非禮結
上文也春秋之時則有諸侯饗天子故莊二十
一年鄭伯享王于闕西辟樂備亂丗非正法也
案覲禮天子負斧依南靣侯氏執玉入是不下
堂見諸侯也若春朝夏宗則以客禮待諸侯以
車出迎熊氏云春夏受三享之時乃有迎法義
或然也故齊僕云各以其等爲車送逆之節注
云節謂王乗車迎賔客及送相去遠近之數是
也
(十/七)大夫僣諸侯旅樹反坫等
臺門而旅樹反坫繡黼丹朱中衣大夫之僣禮
也注云言此皆諸侯之禮也旅道也屏謂之樹
樹所以蔽行道管氏樹塞門塞猶蔽也禮天子
外屏諸侯内屏大夫以簾士以帷反坫反爵之
坫也蓋在尊南兩君相見主君旣獻於反爵焉
繡黼丹朱以爲中衣領縁也繡讀爲綃綃繪名
也詩云素衣朱綃又云素衣朱襮襮黼領也
(十/八)魯立文王廟三家見而僣焉
諸侯不敢祖天子大夫不敢祖諸侯而公廟之
設於私家非禮也由三桓始也注云言仲孫叔
孫季孫氏皆立桓公廟魯以周公之故立文王
廟三家見而僣焉
(十/九)諸侯有祖天子者王子弟亦得立祖王廟
魯得立文王廟者案襄十二年秋呉子壽夣卒
臨於周廟禮也注云周廟謂文王廟也古春秋
左氏說天子之子以上德爲諸侯者得祖所自
出魯以周公之故立文王廟左傳宋祖帝乙鄭
祖厲王猶上祖也又曰凡邑有宗廟先君之主
曰都以其有先君之主公子爲大夫所食采地
亦自立所出公廟其立先公廟準禮公子得祖
先君公孫不得祖諸侯許愼謹案周公以上德
封於魯得郊天兼用四代之禮樂知亦得祖天
子諸侯有得祖天子者知大夫亦得祖諸侯鄭
氏無駮與許愼同也其王子母弟無大功德不
得出封食采畿内賢於餘者亦得采地之中立
祖王廟故都宗人家宗人皆爲都家祭所岀祖
王之廟也
(二/十)天子存二代後
天子存二代之後猶尊賢也尊賢不過二代注
云過之遠難法也二或爲三
(二/一)存二王後封三恪
案異義公羊說存二王之後所以通天三統之
義引此文古春秋左氏說周家封夏殷二王之
後以爲上公封黃帝堯舜之後謂之三恪許愼
謹案云治魯詩丞相韋玄成治易施犨等說引
外傳曰五王之樂可得觀乎知王者所封五代
而巳而與左氏說同鄭駮之云所存二王之後
者命使郊天以天子之禮祭其始祖受命之王
自行其正朔服色恪者敬也敬其先聖而封其
後與諸侯無殊異何比夏殷之後如鄭此言公
羊自據二王之後左氏兼論三恪義不乖異也
熊氏云周之三恪越少昊髙辛遠存黃帝者取
其制作之人故易繫辭云神農氏没黄帝堯舜
氏作義當然也
(二/二)孔子朝服立阼存室神
郷人禓孔子朝服立于阼存室神也注云裼強
鬼也謂時儺索室毆疫逐強鬼也禓或爲獻或
爲儺神依人也正義曰驅逐強鬼恐已廟室之
神時有驚恐故著朝服立于廟之阼階存安廟
室之神使神依己而安也所以朝服者大夫朝
服以祭故用祭服以依神
(二/三)繹祊朝市之失
孔子曰繹之於庫門内祊之於東方朝市之於
西方失之矣注云祊之禮冝於廟門外之西室
繹又於其堂神位在西也此二者同時而大名
曰繹其祭禮簡而事尸禮大朝市冝於市之東
偏周禮市有三期大市日側而市百族爲主朝
市朝時而市啇賈爲主夕市夕時而市販夫販
婦爲主正義曰釋宫云閍謂之門孫炎云謂廟
門外又引詩云祝祭於祊故知廟門也知廟門
外者禮器云爲祊乎外故知在外也以西是鬼
神之位室又求神之處故知在廟門外之西室
云繹又於其堂者祊是求神之名繹是接尸之
稱求神在室接尸在堂故云繹又於其堂云此
二者同時而大名曰繹者祊是室内求神繹是
堂上接尸一時之事故云二者同時案春秋宣
八年壬午猶繹釋文云繹又祭詩絲衣云繹賔
尸但有繹名而無祊稱是大名曰繹云其祭禮
簡而事尸禮大者案儀禮有司徹是上大夫儐
尸也但於堂上獻尸獻侑全無室中之事又絲
衣云自堂徂基自羊徂牛是祭神也下云兕觥
其觩旨酒思柔是接尸也
(二/五)社墉社屋社義社事社田社粢
社祭土而主隂氣也君南郷於北墉下答隂之
義也日用甲用日之始也天子大社必受霜露
風雨以逹天地之氣也是故䘮國之社屋之不
受天陽也薄社北牖使隂明也社所以神地之
道也地載萬物天垂象取財於地取法於天是
以尊天而親地也故教民羙報焉家主中􁆤而
國主社示本也唯爲社事單出里唯爲社田國
人畢作唯社丘乗共粢盛所以報本反始也注
云牆謂之墉北墉社内北牆云用甲之始者國
中之神莫貴於社大社王爲羣姓所立北墉者
絶其陽通其隂而巳薄社殷之社殷始都薄中
􁆤亦土神也單岀里皆徃祭社於都鄙二十五
家爲里畢作大則盡行非徒羡也丘十六井也
四丘六十四井曰甸或謂之乗乗者以於車賦
岀長轂一乗乗或爲鄰正義曰社祭土而主隂
氣也者土謂五土山林川澤丘陵墳衍原隰也
以時祭之故云社祭土土是隂氣之主社旣主
隂隂冝在北故祭社時以社在南設主壇上北
靣而君來在北牆下而南郷祭之是對隂之義
也風雨至則萬物生霜露降則萬物成故不爲
屋以受霜露風雨霜露風雨至是天地氣通也
故云逹天地之氣也白虎通云王者諸侯必有
誡社者何示有存亡也明爲善者得之爲惡者
失之薄社北牖使隂明也者即䘮國社也殷始
都薄故呼其社爲薄社也周立殷社爲戒而屋
之塞其三靣唯開北牖示絶陽而通隂隂明則
物死也社所以神地之道也者言立社之祭是
神明於地之道地有其物天上皆垂其象所謂
在天成象在地成形也取財於地者地湏財財
並在地岀爲人所取也取法於天者人知四時
早晚皆放日月星辰以爲耕作之候中􁆤謂土
神卿大夫之家主祭土神在於中􁆤而國主社
者謂天子諸侯之國主祭土神於社示本也者
以土神生財以養官之與民故皆主祭土神示
其生養之本也若祭社則合里之家並盡岀故
云單岀里也此唯每家岀一人不人人岀也唯
爲社田國人畢作者田獵也畢盡也作行也旣
人人得社福故若祭社先爲社獵則國中之人
皆盡行無得住家也唯社丘乗共粢盛者嚮說
祭社用牲此明祭社用米也丘乗者都鄙井田
也九夫爲井四井爲邑四邑爲丘四丘爲乗唯
祭社而使丘乗共於粢盛也粢稷也稷曰明粢
在器曰盛庾蔚云粢盛所湏者少故丘乗共之
也皇氏云若天子諸侯祭社則用藉田之榖大
夫以下無藉田若祭社則丘乗之民共之示民
岀力也
(廿/六)鄭以社爲地神王肅以爲人鬼
社稷之義先儒所解不同鄭康成之說以社爲
五土緫神稷爲原隰之神句龍以有平水土之
功配社祀之稷有播種之功配稷祀之鄭必以
爲此說者案郊特牲云社祭土而主隂氣又云
社所以神地之道又禮運云命降于社之謂殽
地又王制云祭天地社稷爲越紼而行事據此
諸文故知社即地神稷是社之細别别名曰稷
稷乃原隰所生故以稷爲原隰之神若賈逵馬
融王肅之徒以社祭句龍稷祭后稷皆人鬼也
非地神故聖證論王肅難鄭云禮運云祀帝於
郊所以定天位祀社於國所以列地利社若是
地應云定地位而言列地利故知社非地也爲
鄭學者馬昭之等通之云天體無形故湏云定
位地體有形不湏云定位故唯云列地利肅又
難鄭云祭天牛角繭栗而用特牲祭社用牛角
尺而用大牢又祭天地大裘而冕祭社稷絺冕
又唯天子令庶民祭社社若是地神豈庶民得
祭地乎爲鄭學者通之云以天神至尊而簡質事
之故牛角繭栗而用特牲服著大裘天地至尊
天子至貴天子祭社是地之别體有功於人報
其載養之功故用大牢貶降於天故角尺也祭
用絺冕取其隂類庶人蒙其社功故亦祭之非
是方澤神州之地也肅又難鄭云召誥用牲于
郊牛二明后稷配天故知二牲也又云社于新
邑牛一羊一豕一明知唯祭句龍更無配祭之
人爲鄭學者通之云是后稷與天尊卑旣别不
敢同天牲句龍是上公之神社是地祗之别尊
卑不甚縣絶故云配同牲也肅又難鄭云后稷
配天孝經有配天明文后稷不稱天也祭法及
昭二十九年傳云句龍能平水土故祀以爲社
不云祀以配社明知社即句龍也爲鄭學者通
之云后稷非能與天同功唯尊祖配之故云不
得稱天句龍與社同功故得云祀以爲社而得
稱社也肅又難云春秋說伐鼓於社責上公不
云責地祗明社是上公也又月令命民社鄭注
云社后土也孝經注云社后土也句龍爲后土
鄭旣云社后土則句龍也是鄭自相違反爲鄭
學者通之云伐鼓責上公者以日食臣侵君之
象故以責上公言之句龍爲后土之官其地神
亦名后土故左傳云君戴皇天而履后土地稱
后土與句龍稱后土名同而無異也鄭注云后
土者謂地神也非謂句龍也故中庸云郊社之
禮注云社祭地神又鼓人云以靈鼓鼓社祭注
云社祭祭地祇也是社爲地祇也
(二/七)天子諸侯皆有二社
其社稷制度白虎通云天子之社壇方五丈諸
侯半之說者又云天子之社封五色土爲之若
諸侯受封各割其方色土與之則東方青南方
赤之等是也上皆以黃土也其天子諸侯皆有
二社者祭法云王爲羣姓立社曰大社王自爲
立社曰王社諸侯爲百姓立社曰國社諸侯自
爲立社曰侯社是各有二社又各有勝國之社
故此云䘮國之社屋之是天子有之也案春秋
亳社災公羊云亡國之社蓋揜之揜其上而柴
其下是魯有之也襄三十年左傳云鳥鳴于亳
社是宋有之也此是天子諸侯二社之義
(二/八)立社之處
其所置之處小宗伯云右社稷左宗廟鄭云庫
門内雉門外之左右爲羣姓立社者在庫門内
之西自爲立者在藉田之中其亡國之社榖梁
傳云亡國之社以爲廟屏戒或在廟或在庫門
内之東則亳社在東也故左傳云閒于兩社爲
公室輔魯之外朝在庫門之内東有亳社西有
國社朝廷執政之處故云閒于兩社也
(二/九)大夫與民得立里社
其卿大夫以下案祭法云大夫以下成羣立社
曰置社注云大夫不得特立社與民族居百家
以上則共立一社今時里社是也如鄭此言則
周之政法百家以上得立社其秦漢以來雖非
大夫民二十五家以上則得立社故云今之里
社又鄭志云月令命民社謂秦社也自秦以下
民始得立社也
(三/十)社以所冝之木
其大夫以下所置社者皆以土地所冝之木則
論語云夏后氏以松殷人以栢周人以栗故大
司徒云而樹之田主各以其野之所冝木是也
其天子大社之等案尚書無逸篇曰大社唯松
東社唯栢南社唯梓西社唯栗北社唯槐
(三/一)凡社皆有稷勝國之社稷刑官爲尸
其天子諸侯大夫等皆有稷也故注司徒田主
田神后土田正之所依也田正則稷神也田主
尚然故知天子諸侯社皆有稷其亡國之社亦
有稷故士師云若祭勝國之社稷則爲之尸是
有稷也但亡國之社稷故略之用刑官爲尸則
其祭餘社爲尸不用刑官也
(三/二)社祭有三主蓋用石
其社之祭一歳有三仲春命民社一也詩云以
社以方謂秋祭二也孟冬云大割祠于公社是
三也其社主用石故鄭注宗伯云社之主蓋用
石
(三/三)社稷並壇共門北嚮用玉無文
(三/四)社公非上公
案條牒論稷壇在社壇西俱北嚮營並壇共門
或曰在社壇北其用玉無文不可強言今禮用
兩圭有邸異義今孝經說曰社者土地之主土
地廣博不可徧敬封五土以爲社古左氏說共
工爲后土后土爲社許君謹案亦曰春秋稱公社
今人謂社神爲社公故知社是上公非地祇玄
駮之云社祭土而主隂氣又云社者神地之道
謂社神但言上公失之矣今人亦謂雷曰雷公
天曰天公豈上公也
(三/五)鄭文辨社稷神非句龍柱棄
異義稷神今孝經說稷者五榖之長榖衆多不
可徧敬立稷而祭之古左氏說列山氏之子曰
柱死祀以爲稷稷是田正周棄亦爲稷自商以
來祀之許君謹案禮縁生及死故社稷人事之
旣祭稷榖不得但以稷米祭稷反自食同左氏
義鄭駮之云宗伯以血祭祭社稷五祀五嶽社
稷之神若是句龍柱棄不得先五嶽而食又引
司徒五土名又引大司樂五變而致介物及土
示土示五土之緫神即謂社也六樂於五地無
原隰而有土祇則土祇與原隰同用樂也又引
詩信南山云畇畇原隰下之黍稷或云原隰生
百榖黍爲之長然則稷者原隰之神若逹此義
不得以稷米祭稷爲難
(三/六)單岀里皆徃祭社於都鄙
單岀里皆徃祭社於都鄙者案周禮都鄙公卿
大夫采地此卿大夫祭社其里之人皆徃就祭
此據采地言之故云徃祭社於都鄙必知據采
地者以經云唯社丘乗丘乗是采地井田之制
故舉采地言焉其公邑之民所屬鄼鄙縣遂有
祭社之事則亦徃鄼鄙中助之其六郷之内族
祭酺黨祭禜雖滿百家以上不祭社也唯其州
祭社其所屬閭民祭社祭禜祭酺之時亦皆徃
也但此文主於社故特言社耳
(三/七)季春火岀而民乃用火今岀火誓社誤
季春岀火爲焚也然後簡其車賦而歷其卒伍
而君親誓社以習軍旅左之右之坐之起之以
觀其習變也而流示之禽而鹽諸利以觀其不
犯命也注云謂焚萊也凡岀火以火岀建辰之
月火始岀簡歷謂算具陳列之也君親誓社誓
吏士以習軍旅旣而遂田以祭社也言祭社則
此是仲春之禮也仲春以火田田止弊火然後
獻禽至季春火岀而民乃用火今云季春岀火
乃誓社記者誤也社或爲省流猶行也行行田
也鹽讀爲艶行田示之以禽使歆艶之觀其用
命不也謂禽爲利者凡田大獸公之小禽私之
(三/八)三王之郊一用建寅之月
郊之祭也迎長日之至也注云易說曰三王之
郊一用夏正夏正建寅之月也此言迎長日者
建卯而晝夜分分而日長也正義曰明郊祭用
夏正建寅之月意以二月建卯春分後日長今
正月建寅郊祭通而迎此長日之將至寅賔岀
日皆謂春分知此迎長日非春分者此云兆於
南郊就陽位若是春分朝日當在東郊故知非
也又下云帝牛不吉以爲稷牛故知祭天非唯
祭日也
(三/九)祭日月之處之時之牲
凡祭日月之禮崔氏云一歳有四迎氣之時祭
日於東祭月於西故小宗伯云兆五帝於四郊
四望四類亦如之是其一也春分朝日秋分夕
月是其二也此等二祭日之與月各祭於一處
日之與月皆爲壇而祭所謂王宫祭日夜明祭
月皆爲燔柴也夏正郊天之時而主日配以月
祭義云大報天而主日配以月是其三也孟冬
大蜡之時又祭日月故月令孟冬祈來年于天
宗是其四也此二祭并祭日月共在一處則祭
日於壇祭月於坎壇則實柴坎則瘞埋也其牲
皆用犢故小司徒云凡小祭祀奉牛牲鄭云小
祭祀王玄冕所祭是也若所祈禱則用少牢故
祭法云埋少牢於㤗昭祭時及日月等鄭注云
凡此以下皆祭用少牢是也
(四/十)王肅謂周始郊用建子月鄭氏非之
郊之用辛也周之始郊日以至注云言日以周
郊天之月而至陽氣新用事順之而用辛日此
說非也郊天之月而日至魯禮也三王之郊一
用夏正魯以無冬至祭天於圎丘之事是以建
子之月郊天示先有事也用辛日者凡爲人君
當齊戒自新耳周衰禮廢儒者見周禮盡在魯
因推魯禮以言周事正義曰王肅用董仲舒劉
向之說以此爲周郊上文云郊之祭迎長日之
至謂周之郊祭於建子之月而迎此冬至長日
之至也而用辛者以冬至陽氣新用事故用辛
也周之始郊日以至者對建寅之月又祈榖郊
祭此言始者對建寅爲始也鄭康成則異於王
肅上文云迎長日之至自據周郊此云郊之用
辛據魯禮也言郊用辛日者取齊戒自新周之
始郊日以至者謂魯之始郊日以冬至之月云
始者對建寅之月天子郊祭魯於冬至之月𥘉
始郊祭示先有事故云始也謂董仲舒劉向而
爲此說所以非者案周禮冬至祭天圎丘不論
郊也又此下云戴冕璪十有二旒周禮祀昊天
上帝則大裘而冕是服不同周禮玉路以祀天
此下云乗素車是車不同也祭法燔柴於泰壇
用騂犢周禮蒼璧禮天牲從玉色是牲不同也
爾雅曰非人爲之丘泰壇則人功所作是圎丘
與泰壇別也以是知郊與圎丘所祭非一故云
此說非也
(四/一)鄭謂冬至郊天魯禮王肅謂魯亦有二郊
明堂云魯君孟春乗大路載弧韣旂十有二旒
日月之章祀帝于郊又雜記云正月日至可以
有事於上帝故知冬至郊天魯禮也云三王之
郊一用夏正者證明天子之郊必用夏正魯旣
降下天子不敢郊天與周同月故用建子之月
而郊天欲示在天子之先而有事也但魯之郊
祭師說不同崔氏皇氏用王肅之說以魯冬至
郊天至建寅之月又郊以祈榖故左傳云啓蟄
而郊又云郊祀后稷以祈農事是二郊也若依
鄭康成之說則異於此也魯唯一郊不與天子
郊天同月轉卜三正聖證論馬昭引榖梁傳以答
王肅之難是魯一郊則止或用建子之月郊則
此云日以至及宣三年正月郊牛之口傷是也
或用建寅之月則春秋左傳云郊祀后稷以析
農事是也旦春秋魯禮也無建丑之月耳若杜
預不信禮記不取公羊榖梁魯唯有建寅郊天
及龍見而雩
(四/二)王肅又難鄭郊用夏正嚳配圎丘之說
案聖證論王肅難鄭云郊特牲曰郊之祭迎長
日之至下云周之始郊日以至玄以爲迎長日
謂夏正也郊天日以至玄以爲冬至之日說其
長日至於上而妄爲之說又徙其始郊日以至
於下非其義也玄又云周衰禮廢儒者見周禮
盡在魯因推魯禮以言周事若儒者愚人也則
不能記斯禮矣茍其不愚不得亂於周魯也鄭
玄以祭法禘黄帝及嚳爲配圎丘之祀祭法說
禘無圎丘之名周官圎丘不名爲禘是禘非圎
丘之祭也玄旣以祭法禘嚳爲圎丘又大傳王
者禘其祖之所自岀而玄又施之於郊祭后稷
是亂禮之名實也案爾雅云禘大祭也繹又祭
也皆祭宗廟之名則禘是五年大祭先祖非圎
丘及郊也周立后稷廟而嚳無廟故知周人尊
嚳不若后稷之廟重而玄說圎丘祭天祀大者
仲尼當稱昔者周公禘祀嚳圎丘以配天今無
此言知禘配圎丘非也又詩思文后稷配天之
頌無帝嚳配圎丘之文知郊則圎丘圎丘則郊
所在言之則謂之郊所祭言之則謂之圎丘於
郊築泰壇象圎丘之形以丘言之本諸天地之
性故祭法云燔柴於泰壇則圎丘也郊特牲云
周之始郊日以至周禮云冬至祭天於圎丘知
圎丘與郊是一也言始郊者冬至陽氣𥘉動天
之始也對啓蟄又將郊祀故言始孔子家語云
定公問孔子郊祀之事孔子對之與此郊特牲
文同皆以爲天子郊祭之事如聖證論之言王
肅所據經傳分明鄭必別爲其說者案聖證論
馬昭申鄭云易緯云三王之郊一用夏正則周
天子不用日至郊也夏正月陽氣始升日者陽
氣之主日長而陽氣盛故祭其始升而迎其盛
月令天子正月迎春是也若冬至祭天隂氣始
盛祭隂迎陽豈爲理乎周禮云冬日至祭天於
地上之圎丘不言郊則非祭郊也言凡地上之
丘皆可祭焉無常處故不言郊周官之制祭天
圎丘其禮王服大裘而冕乗玉路建大常明堂
位云魯君以孟春祀帝于郊服衮服乗素車龍
旂衣服車旂皆自不同何得以諸侯之郊說天
子圎丘言始郊者魯以轉卜三正以建子之月
爲始故稱始也
(四/三)二家又辯祭天之月日
案聖證論王肅與馬昭之徒或云祭天用冬至
之日或云用冬至之月據周禮似用冬至之日
據禮記郊日用辛則冬至不恒在辛似用冬至
之月案張融謹案郊與圎丘是一又引韓詩說
三王各正其郊與王肅同又魯以轉卜三正王
與鄭玄同周禮圎丘服大裘此及家語服衮冕
家語又云臨燔柴脫衮冕著大裘象天臨燔柴
輟祭脫衮著大裘象天恭敬之義旣自不通是
張融以家語及此經郊祭並爲魯禮與鄭玄同
融又爲圎丘是祭皇天孟春祈榖於上帝及龍
見而雩此五帝之等並是皇天之优其實天也
融又云祀大神率執事而卜日圎丘旣卜日則
不得正用冬至之日此是張融之說鄭此注云
以建子之月郊天用辛日者當齊戒自新如鄭
此言是亦不用冬至日也但郊丘大事王鄭不
同故略陳二家所據而言之也案聖證論及異
義皆同榖梁之義魯轉卜三正之内一郊則止
而崔氏皇氏以爲魯冬至郊天夏正又郊凡二
郊非鄭義也
(四/四)王卜郊及聽誓命聽祭報之節
卜郊受命于祖廟作龜于禰宫尊祖親考之義
也卜之日王立于澤親聽誓命受教諌之義也
獻命庫門之内戒百官也大廟之命戒百姓也
祭之日王皮弁以聽祭報示民嚴上也注云受
命謂告之退而卜澤澤宫也所以擇賢之宫也
旣卜必到澤宫擇可與祭祀者因誓勑之以禮
也禮器曰舉賢而置之聚衆而誓之是也王自
澤宫而還以誓命重相申勑也庫門在雉門之
外入庫門則至廟門外矣大廟祖廟也百官公
卿以下也百姓王之親也入廟戒親親也王自
此還齊路寢之室庫或爲廐報猶白也夙興朝
服以待白祭事者乃後服祭服而行事也周禮
祭之日小宗伯逆粢省鑊告時于王告備于王
也
(四/五)汜埽反道田燭
汜埽反道郷爲田燭注云謂郊道之民爲之也
反道剗令新土在上也田燭田首爲燭也正義
曰郊道之民家家各當界廣埽新道也郷爲田
燭者郷謂郊内六郷也六郷之民各於田首設
燭照路恐王嚮郊之早
(四/六)鄭謂王𬒳衮以下皆魯禮
祭之日王𬒳衮以象天戴冕璪十有二旒則天
數也乗素車貴其質也旂十有二旒龍章而
設日月以象天也天垂象聖人則之郊所以明
天道也注云謂有日月星辰之章此魯禮也周
禮王祀昊天上帝則服大裘而冕祀五帝亦如
之魯侯之服自衮冕而下也天之大數不過十
二設日月畫於旂上素車殷路也魯公之郊用
殷禮也明謂則之以示人也正義曰魯公得稱
王者作記之人旣以魯禮而爲周郊遂以魯侯
而稱王也皇氏云魯用王禮故稱王或亦當然
也魯公之郊用殷禮也者公羊傳云周公用白
牡魯公用騂犅周公旣用殷之白牡故知用殷
禮也
(四/七)周歳終索饗
歳十二月合聚萬物而索饗之也注云歳十二
月周之正數謂建亥之月也饗者祭其神也萬
物有功加於民者神使爲之也祭之以報焉造
者配之也
(四/八)天子大蜡八諸侯亦有蜡
大蜡八者即鄭注云先嗇一司嗇二農三郵表
畷四猫虎五坊六水庸七昆蟲八所祭之神合
聚萬物而索饗之但以此八神爲主蜡云大者
是天子之蜡對諸侯爲大天子旣有八神則諸
侯之蜡未必八也謂若先嗇古之天子諸侯未
必得祭也知諸侯亦有蜡者禮運云仲尼與於
蜡賔
(四/九)神農伊耆一代緫號
明堂云土鼓葦籥伊耆氏之樂禮運云夫禮之
𥘉始諸飲食蕢桴而土鼓俱稱土鼓則伊耆氏
神農也以其𥘉爲田事故爲蜡祭以報天也下
云主先嗇神農旣爲始蜡豈自祭其身以爲先
嗇乎皇氏云神農伊耆一代緫號其子孫爲天
子者始爲蜡祭祭其先祖造田者故有先嗇也
(五/十)郵表畷田畯所處
饗農及郵表畷禽獸仁之至義之盡也注云農
田畯也郵表畷謂田畯所以督約百姓於井間
之處也詩云爲下國畷郵禽獸服不氏所教擾
猛獸也正義曰農謂古之田畯有功於民郵表
畷者是田畯於井間所舎之處郵若郵亭屋宇
處所表田畔畷者謂井畔相連畷於此田畔相
連畷之所造此郵舎田畯處焉
(五/一)祭水土昆蟲草木有辭
正義曰蜡有八神恐祭處各別故言則祭同處
可知也陳辭有水土昆蟲草木者以其無知故
特有辭也而先嗇之屬有知故不假辭也據此
祭草木有辭則草木當有神八蜡不數之者以
草木徧地皆是不如坊與水庸之屬各指一物
故不數
(五/二)祭蜡以素服黄冠之等
案周禮籥章云國祭蜡則龡豳頌擊土鼓息老
物以物老故素服物老將終故葛帶榛杖素服
衣裳皆素者謂白素衣積素裳經直云素服以
送終不云皮弁者從上省文也田夫則野夫也
野夫著黄冠黄冠是季秋之後草色之服故息
田夫而服之也
(五/三)羅氏致鹿與女而詔客
羅氏致鹿與女而詔客告也者詔亦告也客謂
貢鳥獸之使者羅氏先受貢畢使者臨去羅氏
又以鹿及女子致與使者而宣天子之詔於使
者令使者反還其國以告戒其君曰不得好田
獵及女色使國亡也言鹿是田獵所得之物女
是亡國之女而王所以獲者也故與之鹿女明
以此爲戒也一云豈每國輙與女鹿邪正當羅
氏以鹿與女示使者爾
(五/四)息民爲臘與蜡異
旣蜡而収民息巳故旣蜡君子不興功注云收
謂收斂積聚也息民與蜡異則黄衣黄冠而祭
爲臘必矣正義曰上文雖云黄衣黄冠而祭不
云臘之與蜡似爲一此文云旣蜡而收民息巳
先蜡後息民是息民爲臘與蜡異也前黄衣黄
冠在蜡祭之下故知是臘也是以云爲臘必矣
故月令臘在祈天宗之下但不知臘與蜡祭相
去幾日准隋禮及今禮皆蜡之後日經云旣蜡
不興功者謂不興農功若其土功則左氏傳云
龍見而畢務戒事也火見而致用水昬正而裁
日至而畢土功建亥之月起日至而畢也
(五/五)席羮圭車尚質
莞簟之安而蒲越槀鞂之尚明之也大羮不和
貴其質也大圭不琢羙其質也丹􁇀雕幾之美
素車之乗尊其樸也注云蒲越槀鞂藉神席也
明之者神明之也琢當爲篆字之誤也幾謂􁇀
飾沂鄂也正義曰云蒲越槀鞂藉神席也者今
禮及隋禮槀鞂爲祭天席蒲越爲配帝席俱藉
神也云幾謂􁇀飾沂鄂也者幾與畿字相渉畿
是畿限之所故以幾爲沂鄂也
(五/六)大古冠布齊則緇之
大古冠布齊則緇之其緌也孔子曰吾未之聞
也冠而敝之可也注云大古無飾非時人緌也
雜記曰大白緇布之冠不緌大白即大古白布
冠今䘮冠也齊則緇之者鬼神尚幽闇也唐虞
以上曰大古也此重古而冠之耳三代改制齊
冠不復用也以白布冠質以爲䘮冠也正義曰
唐虞旣用之爲齊冠三代改唐虞之制齊冠不
復用之以委貌章甫牟追三代去緇布冠其唐
虞白布冠三代用之爲䘮冠緇布冠旣棄而不
用所以詩彼都人士臺笠緇撮注云緇撮緇布
冠者彼謂儉且質故著古冠耳
(五/七)冠禮三加之節
案士冠禮三加者謂冠時三徧加冠也至冠日
賔至而主人設冠身之席于阼階上近主人之
北又設笄纚櫛具于席南冠身立于東房賔
揖冠身岀就位佐冠爲冠身梳頭著纚畢賔洗
手爲正䯻正䯻畢徃西階至第一等受取緇布
冠還至冠席前跪爲冠身著冠著冠畢冠身起
入東房著玄端玄裳士子皆隨其父朝夕之服
朝用玄衣素裳夕用上士玄裳中士黄裳下士雜
裳雜裳前黄後玄若大夫以上至天子當同上士
玄裳也畢又揖冠身岀就位就位畢賔又下西
階至第二等受皮弁冠還爲冠身著冠然後又
著爵弁其儀皆如緇布冠也
(五/八)冠禮以士爲正然天子諸侯亦有
前所明悉士禮故無大夫冠禮也所以然者二
十而冠五十爵爲大夫故無大夫冠禮也然四
十強而仕亦應無士冠禮而云士有冠禮者士
是有識之目故立禮悉用士爲正所以五等並
依士禮冠子也若試爲大夫者亦用士禮故鄭
注冠禮記云周之𥘉禮年未五十而有賢才者
試以大夫之事猶服士服行士禮公侯之有冠
禮夏之末造也者明夏𥘉以前諸侯未有冠禮
與士冠同其夏末以來諸侯有冠禮與士禮異
故大戴禮有公冠篇加玄冕爲四加也皇氏云
諸侯亦三加與大戴禮違其義非也此經直明
諸侯不云天子又下云天子之元子猶與士同
則天子與士異也然則天子冠禮其來巳乆但
無文以言之玉藻云玄冠朱組纓天子之冠也
鄭注云始冠之冠也是天子別有冠禮
(五/五)玄冕齊戒親迎鬼神隂陽也
玄冕齊戒廣陳敬事也玄冕謂助祭服也五冕
通玄故合爲玄冕也今用助祭之服以親迎也
齊戒者齊戒自整勑也鬼神隂陽也者隂陽謂
夫婦也著祭服而齊戒親迎是敬此夫婦之道
如事鬼神故云鬼神隂陽也將以爲社稷主爲
先祖後而可以不致敬乎者釋所爲者重故冝
用敬所以冕而親迎也妻爲内主故有國者是
爲社稷内主也始此嗣廣後丗故云先祖後也
明如此之重可以不致敬乎
(六/十)祭求諸隂陽
周人尚臭灌用鬯臭鬰合鬯臭隂逹於淵泉灌
以圭璋用玉氣也旣灌然後迎牲致隂氣也蕭
合黍稷臭陽逹於牆屋故旣奠然後􁃚蕭合羶
薌凡祭愼諸此魂氣歸于天形魄歸于地故祭
求諸隂陽之義也殷人先求諸陽周人先求諸
隂詔祝於室坐尸於堂用牲於庭升首於室直
祭祝于主索祭祝于祊注云灌謂以圭瓚酌鬯
始獻神也巳乃逆牲於庭殺之天子諸侯之禮
也奠謂薦孰時也特牲饋食所云祝酌奠于鉶
南是也蕭薌蒿也染以脂合黍稷燒之詩云取
蕭祭脂羶當爲馨聲之誤也奠或爲薦此其
所以先後異也謂朝事時也朝事延尸于户西
南靣布主席東靣取牲膟膋燎于爐炭洗肝于
鬰鬯而燔之入以詔神於室又岀以墮于主主
人親制其肝所謂制祭也時尸薦以籩豆至薦
孰乃更延主于室之奥尸來升席自北方坐于
主北焉謂殺之時制祭之後升牲首於北墉下
尊首尚氣也謂薦孰時也如特牲少牢饋食之
爲也直正氣祭以孰爲正則血腥之屬盡敬心
耳索求神也廟門曰祊謂之祊者以於繹祭名
也
(六/一)詔妥尸尸無事則立
舉斚角詔妥尸古者尸無事則立有事而后坐
也尸神象也祝將命也注云妥安坐也尸始入
舉奠斚若奠角將祭之祝則詔主人拜安尸使
之坐尸即至尊之坐或時不自安則以拜安之
也天子奠斚諸侯奠角古謂夏時也
(六/二)求隂求陽
鬼神在天地之間聲是陽故用樂之音聲號呼
告於天地之間庶神明聞之而來是先求陽之
義也周人尚臭者周禮變於殷故先求隂尚臭
也灌用鬯臭者臭謂鬯氣也未殺牲先酌鬯酒
灌地以求神是尚臭也
(六/三)䟽謂祊有正日明日二義
索祭祝于祊者索求也廣博求神非但在廟又
爲求祭祝官行祭在於祊也祊謂廟門祭于廟
門凡祊有二種一是正祭之時旣設祭於廟又
求神於廟門之内詩楚茨云祝祭于祊注云祊
門内平生待賔客之處與祭同日也二是明日
繹祭之時設饌於廟門外西室亦謂之祊即上
文云祊之于東方注云祊之禮冝于廟門外之
西室是也今此索祭于祊當是正祭日之祊矣
知者禮器云爲祊乎外以其稱外故注云祊祭
明日之繹祭鄭又注上祊之于東方云祊之禮
冝於廟門外之西室此經直云祊不云外又注
直云廟門曰祊亦不云外是據正祭日祊也故
下云肵之爲言敬也相饗之也嘏大也血毛告
幽全之物是皆據正祭之日明此祊亦正祭日
(六/四)肺肝心爲氣主血是氣所舎
祭肺肝心貴氣主也此三者並爲氣之宅故祭
時先用之是貴於氣之主故也血是氣之所舎
故云盛氣也三者非即氣故云氣之主也
(六/五)燔膟膋有二時
正義曰凡祭血腥之時巳有膟膋燔燎故前文
詔祝於室鄭注云取牲膟膋燎于爐炭洗肝于
鬱鬯而燔之是也至薦孰之時又取膟膋而燔
之故上經云蕭合黍稷故旣奠然後焫蕭合馨
香故鄭此注云與蕭合燒之饋孰時也云亦有
黍稷也者非但有蕭與膟膋兼有黍稷故云
亦也
(六/六)大夫三廟上中士二廟一廟之制
正義曰熊氏云經旣稱國家則兼諸侯及大夫
今注直云諸侯者注文略也大夫三廟亦事曽
祖而得稱曽孫也其諸侯大夫事祖禰之時亦
稱孝子孝孫事曽祖以上雖是内事則同於外
稱故下曲禮云諸侯内事曰孝子某侯某外事
曰曽孫某侯某是也此記不云某侯者略也上
士二廟祖禰各一廟中下士一廟祖禰共廟前
經注云謂祖禰據上士也
禮記要義卷第十一
禮記要義卷第十二　内則
　一子事父母之制
子事父母雞𥘉鳴咸盥漱櫛縰笄緫拂髦冠緌
纓端韠紳搢笏左右佩用左佩紛帨刀礪小觿
金燧右佩玦捍管遰大觿木燧偪屨著綦注云
咸皆也縰韜髮者也緫束髮也垂後爲飾拂髦
振去塵著之髦用髮爲之象㓜時鬌其制未聞
也綏纓之飾也端玄端士服也庶人深衣紳大
帶所以自紳約也搢猶扱也扱笏於紳笏所以
記事也自佩也必佩者備尊者使令也紛帨拭
物之巾也今齊人有言紛者刀礪小刀及礪礱
也小觿解小結也觿貌如錐以象骨爲之金燧
可取火於日捍謂拾也言可以捍弦也管筆彄
也遰刀鞸也木燧鑚火也偪行縢綦屨繫也
　二士玄端庶人深衣
端玄端士服也者特牲禮士祭服玄端故云士
服也云庶人深衣者以深衣是服之最下者庶
人是人之賤者故知服深衣也
三䈂而着纓與衿纓以佩容臭異
正義曰案鄭注昬禮云婦人十五許嫁䈂而禮
之因著纓明有繫也蓋以五采爲之其制未聞
鄭注昬禮旣云笄而著纓則未笄無纓也下男
女未冠笄亦云衿纓者彼未冠笄之纓用之以
佩容臭故下注云容臭香物以纓佩之故童子
男女皆有之與此婦人旣笄之纓別也
　四男女末冠笄者事親之節
男女未冠笄者雞𥘉鳴咸盥漱櫛縰拂髦緫角
衿纓皆佩容臭注云緫角收髮結之容臭香物
也以纓佩之爲迫尊者給小使也
　五敦牟巵匜之制
敦牟巵匜非餕莫敢用注云餕乃用之牟讀曰
堥也巵匜酒漿器敦牟黍稷器也正義曰敦則
周禮有玉敦今之杯盂也隱義曰堥土釡也今
以木爲器象土釡之形巵酒器也匜盛水漿之
器故春秋僖二十三年左傳云懷嬴奉匜沃盥
是也
　六明夷睇于左股
正義曰明夷睇于左股者是明夷六二爻辭彼
注云旁視爲睇六二辰在酉酉是西方又下體
离离爲目九三體在震震東方九三又在辰辰
得巽氣爲股此謂六二有明德欲承九三故云
睇于左股引之者證睇爲旁視也
　七寧孰諌若物之成孰
寧孰諫者犯顔而諌使父母不說其罪輕畏懼
不諌使父母得罪於郷黨州閭其罪重二者之
間寧可孰諌不可使父母得罪孰諫謂純孰殷
勤而諌若物之成孰然
　八天子之后無出
案周易同人六二鄭注云天子諸侯后夫人無子不
出則猶有六岀也其天子之后雖失禮亦不岀故鼎
卦𥘉六鄭注云嫁於天子雖失禮無岀道廢遠而
巳若其無子不廢遠之后尊如其犯六岀則廢之
　九介婦下冡婦
舅姑若使介婦母敢敵耦於冡婦不敢並行不
敢並命不敢並坐注云下冡婦也命爲使令正
義曰庾氏云齊人謂之差訐崔氏云北海人謂
相激之事爲掉磬隱義云齊人謂相絞訐爲掉
磬
　十適子庶子事宗子宗婦
適子庶子祗事宗子宗婦者適子謂父及祖之
適子是小宗也庶子謂適子之弟宗子謂大宗
子宗婦謂大宗子之婦言小宗及庶子等敬事
大宗子及宗婦也子弟猶歸器衣服裘衾車馬
者猶若也歸謂歸遺也子弟若有功德𬒳尊上
歸遺衣服裘衾車馬則必獻其善者於宗子若
冨則具二牲獻其賢者於宗子者賢猶善也善
者獻宗子使祭之不善者私用自祭也夫婦皆
齊而宗敬焉者大宗子將祭之時小宗夫婦皆
齊戒以助祭於大宗以加敬焉謂敬事大宗之
祭終事而后敢私祭者謂大宗終竟祭事而后
敢以私祭祖禰也此文雖主事大宗子其大宗
之外事小宗子者亦然
(十/一)桃梅諸卵鹽
桃諸梅諸卵鹽者言食桃諸梅諸之時以卵鹽
和之王肅云諸菹也謂桃菹梅菹即今之藏桃
也藏梅也欲藏之時必先稍乾之故周禮謂之
乾　鄭云桃諸梅諸是也注卵讀爲鯤鯤魚子
(十/二)牛犬雞羊屬土金木火
正義曰案洪範五行傳云思之不睿則有牛禍
牛屬土也言之不從則有犬禍犬屬金也貌之
不恭則有雞禍雞屬木也視之不明則有羊禍
羊屬火也今四時各有所剋脂膏而和膳食故
知牛膏薌犬膏臊雞膏腥羊膏羶也
(十/三)芝栭生於木可爲菹
芝栭者庾蔚云無華葉而生者曰芝栭盧氏云
芝木芝也王肅云無華而實者名栭皆芝屬也
庾又云自牛脩至薑桂凡三十一物則芝栭應
是一物也今春夏生於木可用爲菹其有白者
不堪食也賀氏云栭軟棗亦云芝木椹也以芝
栭爲二物鄭下注云三十一物則數芝栭爲一
物也賀氏說非也
(十/四)秩膳食閣之制
羮食自諸侯以下至於庶人無等大夫無秩膳
大夫七十而有閣天子之閣左逹五右逹五公
侯伯於房中五大夫於閣三士於坫一注云羮
食食之主也庶羞乃異耳謂五十始命未甚老
也秩常也有秩膳也閣以板爲之􁌛食物也逹
夾室大夫言於閣與天子同處天子二五倍諸
侯也五者三牲之肉及魚腊也正義曰知五十
始命未甚老也者以下云六十宿肉是有常秩
此經云七十而有閣故知有秩膳也然則六十
者比五十者則有常肉比七十者則有無肉時
也崔氏云宫室之制中央爲正室正室左右爲
房房外有序序外有夾室天子尊庖厨遠故左
夾室五閣右夾室五閣諸侯卑庖厨冝稍近故
於房中減降於天子唯在一房之中而五閣也
大夫旣卑無嫌故亦於夾室而閣三也三者豕
魚腊也士卑不得作閣但於室中爲土坫􁌛食
也云五者三牲之肉及魚腊也者以天子腊用
六牲今云五閣是不一牲爲一閣以魚腊是常
食之物故知三牲及魚腊也
(十/五)孝子之身終者終其身
孝子之身終者謂安樂其親之心不違其志樂
其耳目安其寢處以其飲食中心養之是孝子
事親之身終也終身也者非終父母之身終其
身也者作記之人旣云孝子之身終恐人不解
謂言孝子事親至親身終故解云終身也者非
終竟父母之身也終其孝子之身也言父母雖
没終竟已身而行孝道與親在無異
(十/六)生子必於側室月辰謂生月朔
正義曰夫正寢之室在前燕寢在後側室又次
燕寢在燕寢之旁故謂之側室妻旣居側室則
妾亦當然也故春秋傳云趙有側室曰穿是妾
之子也生子不於夫主室及妻之燕寢必於側
室者以正室燕寢尊故也經云及月辰謂生月
之辰𥘉朔之日也
(十/七)生子卜士詩負士妻大夫妾食之
三日卜士負之吉者宿齊朝服寢門外詩負之
射人以桑弧蓬矢六射天地四方保受乃負之
宰醴負子賜之束帛卜士之妻大夫之妾使食
子注云接讀爲捷捷勝也謂食其母使𥙷虚強
氣也詩之言承也桑弧蓬矢本大古也天地四
方男子所有事也代士也保保母醴當爲禮聲
之誤也禮以一獻之禮酬之以幣也食子不使
君妾適妾有敵義不相䙝以勞辱事也士妻大
夫之妾謂時自有子正義曰詩含神霧云詩者
持也以手維持則承奉之事謂以手承下而抱
負之使其食子湏有乳汁故知時自有子者皇
氏云士之妻大夫之妾者隨課用一人故桓六
年左傳云卜士負之士妻食之不云有大夫妾
文略也
(十/八)擇子師慈母保母
擇於諸母與可者必求其寛𥙿慈惠温良恭敬
愼而寡言者使爲子師其次爲慈母其次爲保
母皆居于室他人無事不徃注云此人君養子
之禮也諸母衆妾也可者傅御之屬也子師教
示以善道者慈母知其嗜欲者保母安其居處
者士妻食乳之而巳爲兒精氣微弱將驚動也
(十/九)妻以子見父之禮
三月之末擇日妻以子見於父貴人則爲衣服
由命士以下皆漱澣男女夙興沐浴衣服具視
朔食夫入門升自阼階立于阼西郷妻抱子岀
自房當楣立東面注云貴人大夫以上也由自
也朔食天子大牢諸侯少牢大夫特豕士特豚
也入門者入側室之門也大夫以下見子就側
室見妾子於内寢辟人君也
(二/十)見適子於側室庶子於適妻寢
見妾子於内寢者則下文云妾將生子三月之
末漱澣夙齊見於内寢是也鄭注云内寢適妻
寢也大夫所以見適子於側室見庶子於適妻
寢者辟人君也人君則見適子於路寢見庶子
於側室故云辟人君也
(廿/一)凡寢室之制
正義曰知内寢適妻寢者以其稱内故知是適
妻寢也凡宫室之制前有路寢次有君燕寢次
夫人正寢卿大夫以下前有適室次有燕寢次
有適妻之寢但夫之燕寢對夫人及適妻之寢
及側室等其燕寢在外亦名外寢故前注云外
寢君燕寢是也
(廿/二)衆子使有司名之
衆子則使有司名之注云有司臣有事者也魯
桓公名子問於申繻也正義曰衆子謂衆妾之
子不特寵御則使有司以名其子也
(廿/三)食母乳母
食子者三年而岀見於公宫則劬大夫之子有
食母士之妻自養其子注云劬勞也士妻大夫
之妾食國君之子三年岀歸其家君有以勞賜
之選於傅御之中䘮服所謂乳母也士賤不敢
使人也
(廿/四)始理男事
始理男事者三十丁壯受其田土供給征役始
理男事故韓詩說三十受兵若口率岀泉國中
則二十野則十五也
禮記要義卷第十二
禮記要義卷第十三　玉藻
一鄭謂西都宫室如諸侯制諸儒疑之
朝事儀云朝日東郊故東門是國城東郊之門
也孝經緯云明堂在國之陽又異義淳于登說
明堂在三里之外七里之内故知南門亦謂國
城南門也云天子廟及路寢皆如明堂制者案
考工記云夏后氏丗室鄭注云謂宗廟殷人重
屋注云謂正寢也周人明堂鄭云三代各舉其
一明其制同也又周書亦云宗廟路寢明堂其
制同又案明堂位大廟天子明堂魯之大廟如
明堂則知天子大廟亦如明堂也然大廟路寢
旣如明堂則路寢之制上有五室不得有房而
顧命有東房西房又鄭注樂記云文王之廟爲明
堂制案覲禮朝諸侯在文王廟而記云凡俟于
東箱者鄭荅趙啇云成王崩時在西都文王遷
豐鎬作靈臺辟廱而巳其餘猶諸侯制度焉故
知此䘮禮設衣物有夾有房也周公攝政制禮
作樂乃立明堂於王城如鄭此言是成王崩時
路寢猶如諸侯之制故有左右房也覲禮在文
王之廟而記云凡俟于東箱者是記人之說誤
耳或可文王之廟不如明堂制但有東房西房
故魯之大廟如文王廟明堂經云君卷冕立于
阼夫人副禕立于房中是也樂記注稱文王之
廟如明堂制有制字者誤也然西都宫室旣如
諸侯制案詩斯于云西南其户箋云路寢制如
明堂是宣王之時在鎬京而云路寢制如明堂
則西都宫室如明堂也故張逸疑而致問鄭荅
之云周公制干土中洛誥云王入大室祼是顧
命成王崩於鎬京承先王宫室耳宣王承亂又
不能如周公之制如鄭此言則成王崩時因先王
舊宫室至康王巳後所營依天子制度至宣王
之時承亂之後所營宫室還依天子制度路寢
如明堂也不復能如周公之時先王之宫室也
若然宣王之後路寢制如明堂案詩王風右招
我由房鄭荅張逸云路寢房中所用男子而路
寢又有左右房者劉氏云謂路寢下之燕寢故
有房也熊氏云平王微弱路寢不得如明堂也
(愚按諸家皆/望文爲義)
　二以明堂爲辟廱爲文廟爲祖廟
異義明堂制今禮戴說禮盛德記曰明堂自古
有之凡有九室室有四户八牖三十六户七十
二牖以草蓋屋上圎下方所以朝諸侯其外名
曰辟廱明堂月令書說云明堂髙三丈東西九
仞南北七筵上圎下方四堂十二室室四户八
牖宫方三百歩在近郊近郊三十里講學大夫
淳于登說明堂在國之陽丙巳之地三里之外
七里之内而祀之就陽位上圎下方八䆫四闥
布政之宫周公祀文王於明堂以配上帝上帝
五精之帝太微之庭中有五帝座星其古周禮
孝經說明堂文王之廟夏后氏丗室殷人重屋
周人明堂東西九筵筵九尺南北七筵堂崇一
筵五室凡室二筵蓋之以茅謹桉今禮古禮各
以其義說說無明文以知之玄之聞也禮戴所
云雖出盛德記及其下顯與本異章九室三十
六户七十二牖似秦相吕不韋作春秋時說者
所益非古制也四堂十二室字誤本書云九室
十二堂淳于登之言取義於援神契援神契說
宗祀文王於明堂以配上帝曰明堂者上圎下
方八䆫四闥布政之宫在國之陽帝者諦也象
上可承五精之神五精之神實在太微於辰爲
巳是以登云然今說立明堂於巳由此爲也水
木用事交於東北木火用事交於東南火土用
事交於中央金土用事交於西南金水用事交
於西北周人明堂五室帝一室合於數如鄭此
言是明堂用淳于登之說禮戴說而明堂辟廱
是一古周禮孝經說以明堂爲文王廟又僖五
年公旣視朝遂登觀臺服氏云人君入太廟視
朔告朔天子曰靈臺諸侯曰觀臺在明堂之中
又文二年服氏云明堂祖廟並與鄭說不同者
案王制云小學在公宫南之左大學在郊又云
天子曰辟廱辟廱是學也不得與明堂同爲一
物又天子宗廟在雉門之外孝經緯云明堂在
國之陽又此云聽朔於南門之外是明堂與祖
廟別處不得爲一也孟子云齊宣王問曰人皆
謂我毀明堂孟子對曰夫明堂者王者之堂也
王欲行王政則勿毀之矣是王者有明堂諸侯
以下皆有廟又知明堂非廟也以此故鄭皆不
用具於鄭駮異義也
　三告朔朝廟三傳說不同
案文六年云閏月不告月猶朝于廟公羊云不
告月者何不告朔也曷爲不告朔天無是月也
閏月矣何以謂之天無是月是月非常月也何
休云不言朔者閏月無告朔禮也榖梁之義與
公羊同左氏則閏月當告朔閏以正時時以作
事事以厚生生民之道於是乎在不告閏朔棄
時政也許君謹案從左氏說不顯朝廟告朔之
異謂朝廟而因告朔故鄭駮之文六年冬閏月
不告月猶朝於廟廢其大存其細是以加猶譏
之論語曰子貢欲去告朔之餼羊周禮有朝享
之禮祭然則告朔與朝廟祭異亦明矣鄭必知
告朔與朝廟異者案天子告朔於明堂其朝享
從祖廟下至考廟故祭法云曰考廟曰王考廟
皆月祭之是也又諸侯告朔在大廟而朝享自
皇考至考故祭法云諸侯自皇考以下皆月祭
之是告朔與朝廟不同又天子告朔以特牛諸
侯告朔以羊其朝享各依四時常禮故用大牢
故司尊彞朝享之祭用虎彞蜼彞大尊山尊之
等是其別也
　四閏月居路寢當方之門
鄭注大史云於文王在門謂之閏是閏月聽朔
於明堂門反居路寢門皇氏云明堂有四門即
路寢亦有四門閏月各居其時當方之門義或
然也
　五左右史分職通攝及特置
正義曰經云動則左史書之春秋是動作之事
故以春秋當左史所書左陽陽主動故記動經
云言則右史書之尚書記言誥之事故以尚書
當右史所書右是隂隂主静故也春秋雖有言
因動而言其言少也尚書雖有動因言而稱動
亦動爲少也周禮有五史有内史外史大史小
史御史無左史右史之名者熊氏云案周禮大
史之職云大師抱天時與大師同車又襄二十
五年傳曰大史書曰崔杼弑其君是大史記動
作之事在君左廂記事則大史爲左史也案周
禮内史掌王之八枋其職云凡命諸侯及孤卿
大夫則䇿命之僖二十八年左傳曰王命内史
叔興父䇿命晉侯爲侯伯是皆言誥之事是内
史所掌在君之右故爲右史是以酒誥云矧大
史友内史友鄭注大史内史掌記言記行是内
史記言大史記行也此論正法若其有闕則得
交相攝代故洛誥史逸命周公伯禽服䖍注文
十五年傳云史佚周成王大史襄三十年鄭使
大史命伯石爲卿皆大史主爵命以内史闕故
也以此言之若大史有闕則内史亦攝之案覲
禮賜諸公奉篋服大史是右者彼亦宣行王命
故居右也此論正法若春秋之時則特置左右
史官故襄十四年左史謂魏莊子昭十二年楚
左史倚相藝文志及六藝論云右史記事左史
記言與此正反於傳記不合其義非也
　六御瞽幾聲以防君失
御瞽幾聲之上下御者侍也以瞽人侍側故云
御瞽幾聲之上下幾察也瞽人審音察樂聲上
下哀樂若政和則樂聲樂政酷則樂聲哀察其
哀樂防君之失
　七諸侯玄冕祭魯與二王後用天子禮
諸侯玄端以祭注云祭先君也端亦當爲冕字
之誤也諸侯祭宗廟之服唯魯與天子同正義
曰知祭先君者與上天子龍卷以祭其文相類
故知祭先君也云端亦當爲冕者以玄端賤於
皮弁下文皮弁聽朔於大廟不應玄端以祭先
君故知亦當爲玄冕云唯魯與天子同者案明
堂位云君卷冕立于阼夫人副禕立于房中是
也熊氏云此謂祭文王周公之廟得用天子之
禮其祭魯公以下則亦玄冕故公羊云周公白
牡魯公騂犅羣公不毛是魯公以下與周公異
也二王之後祭其先王亦是用以上之服二王
之後不得立始封之君廟則祭微子以下亦玄
冕
　八告朔之名有八
　九周享帝于洛聽朔在文廟
諸侯聽朔於大廟熊氏云周之天子于洛邑立
明堂唯大享帝就洛邑耳其每月聽朔當在文
王廟也以文王廟爲明堂制故也此聽朔於大
廟榖梁傳云諸侯受于禰廟與禮乖非也凡每
月以朔告神謂之告朔即論語云告朔之餼羊
是也則于時聽治此月朔之事謂之聽朔此玉
藻文是也聽朔又謂之視朔文十六年公四不
視朔是也告朔又謂之告月文六年閏月不告
月是也行此禮天子於明堂諸侯於大祖廟訖
然後祭於諸廟謂之朝享司尊彞云朝享是也
又謂之朝廟文六年云猶朝于廟是也又謂之
朝正襄二十九年釋不朝正于廟是也又謂之
月祭祭法云皆月祭之是也
　十玄端不得名朝服
正義曰案王制云周人玄衣而養老注云玄衣
素裳天子之燕服爲諸侯朝服彼注云玄衣則
此玄端也若以素爲裳則是朝服此朝服素裳
皆得謂之玄端故論語云端章甫注云端玄端
諸侯朝服若上士以玄爲裳中士以黃爲裳下
士以雜色爲裳天子諸侯以朱爲裳則皆謂之
玄端不得名爲朝服也
(十/一)至八月不雨謂建子月至建未月
至于八月不雨君不舉注云爲旱變也此謂建
子之月不雨盡建未月也春秋之義周之春夏
無雨未能成災至其秋秀實之時而無雨則雩
雩而得之則書雩喜祀有益也雩而不得則書
旱明災成也正義曰案僖十一年榖梁傳云得
雨曰雩不得雨曰旱范寗云喜其有益也則春
秋經諸書雩皆是得雨不得雨曰旱者僖二十
一年夏大旱宣七年秋大旱是也然傳云至秋
七月不雨不爲災僖二十一年夏大旱則是周
之夏也建卯建辰建巳之月而書大旱者至秋
仍不雨而追書于夏故云夏大旱
(十/二)衣布搢本以下五事爲凶年變
年不順成君衣布搢本關梁不租山澤列而不
賦土功不興大夫不得造車馬注云皆爲凶年
變也君衣布者謂若衛文公大布之衣大帛之
冠是也搢本去挺荼佩士笏也士以竹爲笏飾
本以象關梁不租此周禮也殷則關恒譏而不
征列之言遮列也雖不賦猶爲之禁不得非時
取也造謂作新也正義曰土功不興者謂人食
不得滿二鬴之歳若人食二鬴則猶興土功也
故均人云豐年旬用三日中年用二日無年用
一日廪人云人食四鬴上三鬴中二鬴下是無
年猶有一日之役殷則關恒譏而不征者案王
制云關譏而不征譏謂呵察但呵察其非不征
稅王制是殷禮
(十/三)卜有體色墨坼之占
史定墨者凡卜必以墨畫龜求其吉兆若卜從
墨而兆廣謂之卜從周禮占人注云墨兆廣也
但坼是從墨而裂其旁歧細出謂之爲舋坼故
占人云君占體大夫占色史占墨卜人占坼注
云體兆象也色兆氣也墨兆廣也坼兆舋也是
大坼稱爲兆廣小坼稱爲兆舋也君定體者謂
五行之兆象旣得兆體君定其體之吉凶尊者
視大卑者視小
(十/四)史進象笏書思對命
將適公所宿齊戒居外寢沐浴史進象笏書思
對命注云思所思念將以告君者也對所以對
君者也命所受君命也書之於笏爲失忘也正
義曰史進象笏者史謂大夫亦有史官也熊氏
云案下大夫不得有象笏有象字者誤也熊氏
又解與朋山賔同云有地大夫故用象皇氏載
諸所解皆不同以此爲勝故存之耳
(十/五)習容觀玉聲揖私朝登車
旣服習容觀玉聲者旣服著朝服巳竟也服竟
而私習儀容又觀容聽己佩鳴使玉聲與行歩
相中適玉佩玉也乃出者習儀竟而出也揖私
朝煇如也者私朝大夫自家之朝也輝光儀也
大夫行出至已之私朝揖其屬臣輝如也登車
則有光矣者揖竟出登所乗之車有光輝也而
徃適君朝矣
(十/六)登席失節爲躐席
登席不由前爲躐席者庾云失節而踐爲躐席
應從於下升若由前升是躐席也案卿飲酒禮
賔席于户西以西頭爲下主人席于阼階介席
于西階皆北頭爲下賔升席自西方注云升由
下也
(十/七)禮飲不過三爵
君子之飲酒也受一爵而色洒如也二爵而言
言斯禮巳三爵而油油以退注云洒如肅敬貌
洒或爲察言言和敬貌斯猶耳也油油說敬貌
禮飲過三爵則敬殺可以去矣
(十/八)辨齊祭異冠同冠
云四命齊祭異冠者謂自祭也若助祭於君則
齊祭同冠故鄭志荅趙啇問云以雜記云大夫
冕而祭於公弁而祭於已士弁而祭於公冠而
祭於己是爲三命以下齊祭異冠何但四命以
上也觀注似若但施於已祭不可通之也鄭荅
云齊祭謂齊時一冠祭時亦一冠四命乃然大
夫冕士弁而祭於君齊時服之祭時服之何以
亦異如鄭此言是助祭齊祭同冠故云何以亦
異若然士之助祭齊服應服爵弁而鄭注旅賁
氏云王齊服服衮冕則士之齊服服玄端不服
爵弁者熊氏云若士助王祭祀服爵弁若助王
受朝覲齊服則服玄端義或然也
(十/九)深衣祛縫祍𬒮等制
朝玄端夕深衣深衣三祛縫齊倍要祍當旁𬒮
可以回肘長中繼揜尺祫二寸祛尺二寸縁廣
寸半以帛裏布非禮也注云謂大夫士也三祛
者謂要中之數也祛尺二寸圍之爲二尺四寸
三之七尺二寸縫紩也紩下齊倍要中齊丈四
尺四寸縫或爲逢或爲豐祍謂裳幅所交裂也
凡祍者或殺而下或殺而上是以小要取名焉
祍屬衣則垂而放之屬裳則縱之以合前後上
下相變二尺二寸之節其爲長衣中衣則繼𬒮
揜一尺若今褎矣深衣則縁而巳曲領也𬒮口
也飾邊也中外冝相稱也冕服絲衣也中衣用
素皮弁服朝服玄端麻衣也中衣用布正義曰
祍謂裳幅所交裂也者裳幅下廣尺二寸上闊
六寸狹頭嚮上交裂一幅而爲之云凡祍者或
殺而下或殺而上者皇氏云言凡祍非一之辭
非獨深衣也或殺而下謂䘮服之祍廣頭在上
狹頭在下或殺而上謂深衣之祍寛頭在下狹
頭在上云是以小要取名焉者謂深衣與䘮服
相對爲小要兩旁皆有此祍熊氏大意與皇氏
同或殺而下謂朝祭之服耳云祍屬衣則垂而
放之者謂䘮服及熊氏朝祭之祍云屬裳則縫
之以合前後者謂深衣之祍云上下相變者上
體是陽陽體舒散故垂而下下體是隂隂主收
歛故縫而合之今刪定深衣之上獨得祍名不
應假他餘服相對爲祍何以知之深衣衣下屬
幅而下裳上屬幅而上相對爲祍鄭注深衣鉤
邊今之曲𥚑則冝一邊而有也但此等無文言
之且從先儒之義
(二/十)長衣中衣之別
長中制同而名異者所施異故也裏中著之則
曰中衣若露著之則曰長衣故鄭注深衣目録
素紕曰長衣有表謂之中衣
(十/一)五方正色間色
正義曰玄是天色故爲正纁是地色赤黃之雜
故爲間色皇氏云正謂青赤黃白黒五方正色
也不正謂五方間色也緑紅碧紫駵黃是也青
是東方正緑是東方間東爲木木色青木刻土
土黃並以所刻爲間故緑色青黃也朱是南方
正紅是南方間南爲火火赤刻金金白故紅色
赤白也白是西方正碧是西方間西爲金金白
刻木木青故碧色青白也黒是北方正紫是北
方間北方水水色黒水刻火火赤故紫色赤黒
也黃是中央正駵黃是中央間中央爲土土刻
水水黒故駵黃之色黃黒也
(卄/二)冬始裘以秋殺誓衆用黼裘
唯君有黼裘以誓省大裘非古也注云僣天子
也天子祭上帝則大裘而冕大裘羔裘也黼裘
以羔與狐白雜爲黼文也省當爲獮獮秋田也
國君有黼裘誓獮田之禮時大夫又有大裘也
正義曰冬始裘而秋云裘者爲秋殺始誓衆湏
威故秋而用黼爲裘也
(卄/三)黃衣爲臘先祖之服
狐裘黃衣以禓之注云黃衣大蜡時臘先祖之
服也孔子曰黃衣狐裘正義曰案郊特牲云黃
衣黃冠而祭所以息田夫者文在蜡祭之下又
云旣蜡而收民息巳是蜡祭之後爲息民之祭
也此息民謂之臘故月令孟冬云臘先祖五祀
是黃衣爲臘先祖之服皇氏用白虎通義
(卄/四)親所不禓君所則禓文質異
正義曰凡敬有二體一則父也二則君也父是
天性至極以質爲敬故子於父母之所不敢袒
禓君非血屬以文爲敬故臣於君所則禓若平
敵以下則亦襲以其質略故也所襲雖同其意
異也聘禮行聘致君命亦襲者彼是聘享相對
聘質而享文欲文質相變故禓襲不同也
(卄/五)天子以下笏制及說笏執笏之節
笏天子以球玉諸侯以象大夫以魚湏文竹士
竹本象可也見於天子與射無說笏入大廟說
笏非古也小功不說笏當事免則說之旣搢必
盥雖有執於朝弗有盥矣凡有指畫於君前用
笏造受命於君前則書於笏笏畢用也因飾焉
笏度二尺有六寸其中博三寸其殺六分而去
一注云球美玉也文猶飾也大夫士飾竹以爲
笏不敢與君並用純物也言凡吉事無所說笏
也大廟之中唯君當事說笏也免悲哀哭踊之時
不在於記事也小功輕不當事可以搢笏也搢
笏輙盥爲必執事畢盡也殺猶杼也天子杼上
終葵首諸侯不終葵首大夫士又杼其下首廣
二寸半正義曰文飾也庾氏云以鮫魚湏飾竹
以成文士竹本象可也者士以竹爲本質以象
牙飾其邊縁飾之可也言可者通許之辭案釋
地云西北之美者有崐崘虚之璆琳琅玕焉李
廵孫炎郭璞等並云璆琳美玉此之球字則與
璆同故云球是美玉也云文猶飾也謂以魚湏
文飾其竹盧云以魚湏及文竹爲笏非鄭義也
云大廟之中唯君當事則說笏也者以臣見君
無不執笏明大廟之中雖當事之時亦執笏也
君則大廟之中當事之時則說笏時臣驕泰僣
傚於君當事之時亦說笏故記者明之云臣入
大廟當事說笏非古禮也是當時之僣記者據
時而言故鄭云唯君當事說笏也必知當事說
者以下文云小功不說笏當事免則說之明君
入大廟當事則亦說耳凡臣見君皆執笏笏所
以記事射所以正威儀獨云見於天子者以天
子尊極恐臣下畏懼不敢執笏故特言見於天
子明臣下見於君皆然
(卄/六)凡帶禆紐等制
而素帶終辟大夫素帶辟垂士練帶率下辟居
士錦帶弟子縞帶并紐約用組注云而素帶終
辟謂諸侯也諸侯不朱裏合素爲之如今衣帶
爲之下天子也大夫亦如之率繂也士以下皆
禪不合而繂積如今作幧頭爲之也辟讀如禆
冕之禆禆謂以繒采飾其側人君充之大夫禆
其紐及末士禆其末而巳居士道藝處士也正
義曰上下爛脫今一依鄭注以爲先後天子素
帶朱裏終辟而素帶終辟大夫素帶辟垂士練
帶率下辟居士錦帶弟子縞帶并紐約用組三
寸長齊于帶紳長制士三尺有司二尺有五寸
子游曰參分帶下紳居二焉紳韠結三齊大夫
大帶四寸雜帶君朱緑大夫玄華士緇辟二寸
再繚四寸凡帶有率無箴功此等揔論帶之義
也今依而解之　天子素帶朱裏者以素爲帶
用朱爲裏終辟辟則裨也終竟帶身在要及
垂皆禆故云終辟　而素帶終辟者謂諸侯也
以素爲帶不以朱爲裏亦用朱緑終禆大夫素
帶辟垂者大夫亦用素爲帶不終禆但以玄華
禆其身之兩旁及屈垂者　士練帶率下辟者
士用孰帛練爲帶其帶用單帛兩邊繂而巳繂
謂緶緝也下禆者但士帶垂者必反屈嚮上又
垂而下大夫則揔皆禆之士則用緇唯禆嚮下
一垂者　居士錦帶者用錦爲帶尚文也　弟
子縞帶者用生縞爲帶尚質也　并紐約用組
者并並也紐謂帶之交結之處以屬其紐約者
謂以物穿紐約結其帶謂天子以下至弟子之
等其所紐約之物並用組爲之三寸者謂紐約
之組闊三寸也　長齊于帶者言約紐組餘長
三尺與帶垂者齊紳長制士三尺有司二尺
有五寸者紳謂帶之垂者紳重也謂重屈而舒
申　子游曰參分帶下紳居二焉記者引子游
之言以證紳之長短人長八尺大帶之下四尺
五寸分爲三分紳居二分焉紳長三尺也　紳
韠結三齊者紳謂紳帶韠謂蔽膫結謂約紐餘
組三者俱長三尺故云三齊也大夫大帶四
寸謂合素爲之廣四寸雜帶君朱緑大夫玄
華士緇辟者雜猶飾也謂飾帶君用朱緑大夫
用玄黃士用緇也　士緇辟二寸再繚四寸謂
用單練廣二寸繚繞也再度繞要亦四寸也
凡帶有率無箴功者凡帶謂有司之帶有繂謂
其帶旣禪亦以箴緶緝其側但繂襵之而巳
(卄/七)凡韠以韋必象裳色
韠君朱大夫素士爵韋注云此玄端服之韠也
韠之言蔽也凡韠以韋爲之必象裳色裳色則
天子諸侯玄端朱裳大夫素裳唯士玄裳黃裳
雜裳也皮弁服皆素韠
(卄/八)命婦衣服由后夫人所命
君命屈狄再命禕衣一命䄠衣士縁衣唯丗婦
命於奠繭其他則皆從男子注云君女君也屈
周禮作闕謂刻繒爲翟不畫也此子男之夫人
及其卿大夫士之妻命服也禕當爲鞠字之誤
也禮天子諸侯命其臣后夫人亦命其妻以衣
服所謂夫尊於朝妻榮於室也子男之卿再命
而妻鞠衣則鞠衣䄠衣禒衣者諸侯之臣皆分
爲三等其妻以次受此服也公之臣孤爲上卿
大夫次之士次之侯伯子男之臣卿爲上大夫
次之士次之禒或作稅奠猶獻也凡丗婦巳下
蠶事畢獻繭乃命之以其服天子之后夫人九
嬪及諸侯之夫人夫在其位則妻得服其服矣
正義曰再命禕衣者再命謂子男之卿禕當爲
鞠謂子男卿妻服鞠衣也一命䄠衣者䄠展
也子男大夫一命其妻服展衣也　士禒衣者
謂子男之士不命其妻服禒衣鄭注云䘮禮禒
之言縁黒衣裳以赤縁之　唯丗婦命於奠繭
者丗婦謂天子二十七丗婦以下也奠獻也獻
繭謂丗婦及命婦入助蠶畢獻繭也凡夫尊於
朝妻貴於室皆得各服其命服今唯丗婦及卿
大夫之妻並畢雖巳𬒳命猶不得即服命服必
又湏經入助蠶蠶畢獻繭繭多功大更湏君親
命之著服乃得服耳故云命於奠繭　其他則
皆從男子者其他謂后夫人九嬪及五等諸侯
之妻也其夫得命則其妻得著命服不湏奠繭
之命故云皆從男子
(卄/九)魯與二王後夫人亦禕衣
云王者之後夫人亦禕衣者以禮記每云君衮
冕夫人副禕王者之後自行正朔與天子同故
祭其先王服上服也若祭先公則降焉魯祭文
王周公其夫人亦禕衣故明堂位云君衮冕立
于阼夫人副禕立于房中
(三/十)女君有二義
正義曰以禮君命其夫后命其婦則子男之妻
不得受天子之命故以爲君謂女君是子男之
妻受后之命或可女君謂后也命子男妻故云
君命
(三/一)公諱私諱及不諱
大夫所有公諱無私諱凡祭不諱廟中不諱教
學臨文不諱注云公諱若言語所辟先君之名
謂祝嘏之辭中有先君之名者也凡祭祭羣神
廟中上不諱下爲惑未知者正義曰有公諱無
私諱者謂士及大夫言但諱君家不自私諱父
母也崔氏云謂伯叔之諱耳若至親則不得言
庾氏謂士與大夫言有音字同巳祖禰名字皆
不得諱辟敬大夫故不重敬
(卅/二)門内外行趍歌樂之節
正義曰路寢門内至堂謂之行於行之時則歌
肆夏之樂案爾雅釋宫云室中謂之時堂上謂
之行堂下謂之歩門外謂之趍中庭謂之走大
路謂之奔此對文耳若揔而言之門内謂之行
門外謂之趍鄭注樂師云行謂於大寢之中趍
謂於朝庭然則王出旣服至堂而肆夏作出路
門而采薺作其反入至於應門路門亦如之此
謂歩迎賔客王如有車出之事登車於大寢西
階之前反降於阼階之前尚書傳曰天子將岀
撞黃鐘之鐘右五鐘皆應入則撞蕤賔之鐘左
五鐘皆應是也
(卅/三)鸞在衡和在式田車則鸞在鑣
正義曰鸞在衡和在式韓詩外傳文也若鄭康
成之意此謂平常所乗之車也若田獵之車則
鸞在馬鑣也故注秦詩云置鸞於鑣異於乗車
鄭於秦詩旣己明言故於毛詩傳云在軾曰和
在鑣曰鸞鄭不復易毛也又於啇頌箋云鸞在
鑣同毛氏
(卅/四)孔子謙不佩德佩事佩而佩象環
孔子佩象環五寸而綦組綬　孔子以象牙爲
環廣五寸以綦組爲綬也所以然者失魯司㓂
故謙不復佩德佩及事佩示己無德事也佩象
環者象牙有文理言巳有文章也而爲環者示
己文教所循環無窮也五寸法五行也言文教
成人如五行成物也
(卅/五)童子尚華縁紳紐皆以錦
錦縁錦紳并紐者謂用錦爲緇布衣之縁又用
錦爲紳帶并約帶之紐皆用錦也　錦束髪者
以錦爲緫而束髪也　皆朱錦也者言童子所
用之錦皆用朱色之錦童子尚華示將成人有
文德故皆用錦示一文一質之義也
(三/六)有慶非君賜不賀
有慶非君賜不賀者有慶謂或宗族親戚燕飲
聚㑹雖吉不相賀不足爲榮故也唯受君之賜
爲榮故相拜賀
(三/七)稽首據掌
君賜稽首據掌致諸地注云致首於地據掌以
左手覆案右手也正義曰稽首者頭至地據掌
者據案也謂郤右手而覆左手案於右手之上
也
(三/八)膳有葷桃茢
膳於君有葷桃茢者美食曰膳謂天子諸侯之
臣獻孰食於君法也恐邪氣干犯故用辟凶邪
之物覆之葷謂薑之屬也桃桃枝也茢菼帚也
(三/九)父手澤母口澤不能謂不忍
父没之後而不忍讀父之書謂其書有父平生
所持手之潤澤存在焉故不忍讀也母没之後
母之杯圈不忍用之飲焉謂母平生口飲潤澤
之氣在在焉故不忍用之經云不能者謂不能
忍爲此事
(四/十)圈豚頥霤剡剡起屨之節
圈豚行者此釋上徐趨之形也圈轉也豚循也
言徐趨法曳轉足循地而行也　不舉足者謂
足不離地　齊如流者齊裳下緝也足旣不舉
身又俯折則裳下委地曳足如水流狀也端行
頥霤如失者此一經覆上疾趨之節也端行謂
直身而行也頥霤者行旣疾身乃小折而頭直
俯臨前頥如屋霤之垂也　如矢者矢箭也身
趨前進不邪如箭也　弁行者弁急也旣是疾
趨冝急行也　剡剡起屨者剡剡身起貌也急
行欲速而身屨恒起也
(四/一)君子之容至燕居凡十有三
君子之容舒遲見所尊者齊遬足容重手容恭
目容端口容止聲容静頭容直氣容肅立容德
色容莊坐如尸燕居告温温注云謙慤貌也遬
猶蹙蹙也舉欲遲也髙且正也不睇視也不妄
動也不噦欬也不傾顧也似不息也如有予也
勃如戰色尸居神位敬愼也告謂教使也詩云
温温恭人
(四/二)盛氣揚休揚陽同
盛氣顚實揚休注云顚讀爲闐揚讀爲陽聲之
誤也盛身中之氣使之闐滿其息若陽氣之休
物也
(四/三)予余古今字其義同
凡自稱天子曰予一人者案曲禮下云天子曰
余一人予余不同者鄭注曲禮云余予古今字
耳蓋古稱予今稱余其義同此云自稱曲禮注
云擯者辭則天子與臣下言及遣擯者接諸侯
皆稱予一人
(四/四)大聘是卿小聘是大夫
正義曰案聘禮及竟張旜周禮孤卿建旜故知
大聘使卿聘禮又云小聘曰問其禮如爲介案
大聘大夫爲上介今云如其爲介故知小聘是
大夫也
禮記要義卷第十三
禮記要義卷第十四　明堂位
　一鄭氏以周公稱天子稱王
昔者周公朝諸侯于明堂之位天子負斧依南
郷而立注云周公攝王位以明堂之禮儀朝諸
侯也不於宗廟辟王也天子周公也負之言背
也斧依爲斧文屏風於户牖之間周公於前立
焉正義曰以周公朝諸侯居天子位故云天子
周公也故大誥云王若曰鄭云王謂周公居攝
命大事則權稱王也王肅以爲稱成王命故稱
王與鄭異也王肅以家語之文武王萠成王年
十三鄭康成用衛宏之說武王崩時成王年十
歳與王肅異也
　二明堂更無重門但有應門
正門謂之應門者以明堂更無重門非路門外
之應門以爾雅釋宫云正門謂之應門李廵云
宫中南嚮大門應門也應是當也以當朝正門
故謂之應門但天子宫内有路寢故應門之内
有路門明堂旣無路寢故無路門及以外諸門
但有應門耳云二佰師諸侯而入者案顧命畢
公率東方諸侯入應門右召公率西方諸侯入
應門左是也
三孔鄭論成王之年不同
周公制禮攝政孔鄭不同孔以武王崩成王年
十三至明年攝政管叔等流言故金縢云武王
旣䘮管叔及其群弟流言於國曰公將不利於
孺子時成王年十四即位攝政之元年周公東
征管蔡後二年克之故金縢云周公居東二年
則罪人斯得除徃年時成王年十六攝政之三
年也故詩序云周公東征三年而歸攝政七年
營洛邑封康叔而致政時成王年二十故孔注
洛誥以時成王年二十是也鄭則以爲武王崩
成王年十歳周書以武王十二月崩至成王年
十二十二月䘮畢成主將即位稱巳小求攝周
公將代之管蔡等流言周公懼之辭居東都故
金縢云武王旣䘮管叔等流言周公乃告二公
曰我之不辟無以告我先王旣䘮謂䘮服除辟
謂辟居東都時成王年十三明年成王盡執拘
周公屬黨故金縢云周公居東二年則罪人斯
得罪人謂周公屬黨也時成王年十四至明年
秋大熟有雷風之異故鄭注金縢云秋大熟謂
二年之後明年秋迎周公而反反則居攝之元
年時成王年十五書傳所謂一年救亂明年誅
武庚管蔡等書傳所謂二年克殷明年自奄而
還書傳所謂三年踐奄四年封康叔書傳所謂
四年建侯衛時成王年十八也故康誥云孟侯
書傳云天子大子十八稱孟侯明年營洛邑故
書傳云五年營成周六年制禮作樂七年致政
於成王時成王年二十一明年乃即政時年二
十二也禮旣是鄭學故具詳焉
　五魯受上公之封加附庸凡方七百里
是以封周公於曲阜地方七百里革車千乗注
云曲阜魯地上公之封地方五百里加魯以四
等之附庸方百里者二十四并五五二十五積
四十九開方之得七百里革車兵車也兵車千
乗成國之賦也詩魯頌曰王謂叔父建爾元子
俾侯于魯大啓爾宇爲周室輔乃命魯公俾侯
于東錫之山川土田附庸又曰公車千乗朱英
緑縢正義曰案費誓序云魯侯伯禽宅曲阜又
案定四年左傳封於少皡之虚臣瓉注漢書云
魯城内有曲阜逶迤長八九里云加魯以四等
之附庸者魯受上公五百里之封又加四等附
庸四等謂侯伯子男也案大司徒注云公無附
庸侯附庸九同伯附庸七同子附庸五同男附
庸三同揔爲二十四同同謂百里也旣受五百
里之封五五二十五爲二十五同又加二十四
同故云積四十九開方計之得七百里云兵車
千乗成國之賦也者案左傳云成國不過半天
子之軍案論語千乗之賦居地方三百二十六
里有畸諸侯之地三百里而下未成國也公則
五百里侯四百里計地餘有千乗故謂之成國
　六魯郊以孟春建子之月
是以魯君孟春乗大路載弧韣旂十有二旒日
月之章祀帝于郊配以后稷天子之禮也注云
孟春建子之月魯之始郊日以至大路殷之祭
天車也弧旌旗所以張幅也其衣曰韣天子之
旌旗畫日月帝謂蒼帝靈威仰也昊天上帝魯
不祭
　七魯夫人得服王后之上服
君卷冕立于阼夫人副禕立于房中注云副首
飾也今之歩揺是也詩云副笄六珈周禮追師
掌王后之首服爲副禕王后之上服唯魯及王
者之後夫人服之諸侯夫人則自揄翟而下
　八天子之廟飾
山節藻梲復廟重檐刮楹逹郷反玷出尊崇玷
康圭䟽屏天子之廟飾也注云山節刻欂盧爲
山也藻梲畫侏儒柱爲藻文也復廟重屋也重
檐重承壁材也刮刮摩也郷牖屬謂夾户䆫也
毎室八䆫爲四逹反玷反爵之玷也出尊當尊
南也唯兩君爲好旣獻反爵於其上禮君尊于
兩楹之間崇髙也康讀爲亢龍之亢又爲髙玷
亢所受圭奠于上焉屏謂之樹今浮思也刻之
爲雲氣蟲獸如今闕上爲之矣
　九文丗室武丗室
魯公之廟文丗室也武公之廟武丗室也注云
此二廟象周有文王武王之廟也丗室者不毀
之名也魯公伯禽也武公伯禽之玄孫也名敖
十記魯禮者近誣
是故魯王禮也天下傳之乆矣君臣未甞相弑
也禮樂刑法政俗末甞相變也天下以爲有道
之國是故天下資禮樂焉注云王禮天子之禮
也傳傳丗也資取也此蓋盛周公之德耳春秋
時魯三君弑又士之有誄由莊公始婦人髽而
弔始於臺駘云君臣未甞相弑政俗未甞相變
亦近誣矣
(十/一)魯常以春朝闕春祭
正義曰云魯在東方者朝恒用春當朝之年以
朝闕祭云王東廵守以春者鄭旣明朝時闕春
祭又明王廵守之時魯亦闕春祭廵守在於二
月不於正月祭者皇氏云諸侯預前待於竟故
不得正月祭也
(十/二)魯不得盡如天子之禮
正義曰言廟及門如天子之制也者謂制度髙
大如似天子耳不必事事皆同故前文祭天不
得祭圎丘又郊特牲祭天服衮冕不服大裘是
不得盡如天子記者美之云天子之禮耳是知
魯之大廟不可一一似明堂也云天子五門臯
庫雉應路者此經云天子皐門天子應門是天
子有臯門應門顧命有畢門畢門則路門也是
天子有路門此經魯有庫門雉門明天子亦有
五門云魯有庫雉路則諸侯三門與者此經有
庫門雉門又檀弓云魯莊公之䘮旣葬而絰不
入庫門定二年雉門災是魯有庫雉則又有路
門可知魯旣有三門則餘諸侯亦有三門故云
諸侯三門與但其餘諸侯有臯門應門及路門
也
(十/三)蒲勺刻勺爲鳬頭
周以蒲勺者皇氏云蒲謂合蒲當刻勺爲鳬頭
其口微開如蒲草本合而末微開也
(十/四)美武丗室非實辭
正義曰案成六年立武宫公羊左氏並譏之不
冝立也又武公之廟立在武公卒後其廟不毀
在成公之時此記所云美成王褒崇魯國而巳
云武公之廟武丗室者作記之人因成王褒魯
遂盛美魯家之事因武公其廟不毀遂連文而
羙之非實辭也故下云君臣未甞相弑禮樂刑
法政俗未甞相變也鄭云亦近誣矣是不實也
(十/五)鄭注論語瑚璉與此異
鄭注論語云夏曰瑚殷曰璉不同者皇氏云鄭
注論語誤也此言兩敦四璉六瑚八簋
禮記要義卷第十四
禮記要義卷第十五　䘮服小記
　一爲父爲母括髮同拜賔後則異
斬衰括髪以麻爲母括髪以麻免而以布齊衰
惡笄以終䘮注云母服輕至免可以布代麻也
爲母又哭而免笄所以卷髪帶所以持身也婦
人質於䘮所以自卷持者有除無變正義曰斬
衰者主人爲父之服也括髪者爲父未成服之
前所服也禮親始死子布深衣去冠而猶有笄
縰徒跣扱上祍至將小斂去笄縱著素冠視斂
斂訖投冠而括髪括髪者鄭注䘮服云括髪以
麻者自項以前交於額上卻繞紒如著幓頭焉
　爲母括髪以麻者爲母𥘉䘮至小斂後括髪
與父禮同故亦云括髪以麻也　免而以布者
此謂爲母與父異者也亦自小斂後而括髪至
尸岀堂子拜賔事之時猶與爲父不異至拜賔
竟後子徃即堂下之位時則異也若爲父此時
猶括髪而踊襲絰帶以至大斂而成服若母䘮
於此時則不復括髪乃著布免踊而襲絰帶以
至成服故云免而以布也注母服至而免　正
義曰又哭是小斂拜賔竟後即堂下位哭踊時
也故士䘮禮云卒小斂主人括髪袒此是𥘉括
髮哭踊之時也又云男女奉尸侇于堂訖主人
降自西階東即位主人拜賔即位踊襲絰于序
東復位此是又哭之節若爲父於此時猶括髪
若爲母於此時以免代括髮故云爲母又哭而
免
　二男女冠笄免髽之制之時
吉時男子首有吉冠則女首有吉笄是明男女
首飾之異故云男子冠而婦人笄若親始死男
去冠女則去笄若成服爲父男則六升布爲冠女
則箭篠爲笄爲母男則七升布爲冠女則榛木
爲笄故云男子冠而婦人笄也　男子免而婦
人髽也吉時首飾旣異今遭齊衰之䘮首飾亦
別當襲斂之節男子著免婦人著髽故云男子
免而婦人髽免者鄭注士䘮禮云以布廣一寸
自項中而前交於額上卻繞紒也如著幓頭矣
髽者形有多種有麻有布有露紒也其形有異
同謂之髽也今辨男女並何時應著此免髽之
服男子之免乃有兩時而唯一種婦人之髽則
有三別其麻髽之形與括髪如一其著之以對
男子括髪時也前去斬衰括髪以麻則婦人于
時髽亦用麻也何以知然案䘮服女子子在室
爲父髽衰三年鄭玄云髽露紒也猶男子之括
髪斬衰括髪以麻則髽亦用麻以麻者自項而
前交於額上郤繞紒如著幓頭焉依如彼注旣
云猶男子括髪男子括髪先去冠縰用麻婦人
亦去笄縰用麻故云猶也又同云用麻不辨括
髪形異則知其形如一也以此證據則知有麻
髽以對男括髪時也又知有布髽者案此云男
子免對婦人髽男免旣用布則婦人髽不容用
麻也是知男子爲母免時則婦人布髽也又若
成服後男或對賔必踊免則婦人理自布髽對
之知有露紒髽者䘮服傳云布緫箭笄髽衰三
年明知此服並以三年三年之内男不恒免則
婦人不用布髽故知恒露紒也故鄭注䘮服云
髽露紒也且䘮服所明皆是成服後不論未成
服麻布髽也何以知然䘮服旣不論男子之括
免則不容說女服之未成義也旣言髽衰三年
益知恒髽是露紒也又就齊衰輕期髽無麻布
何以知然案檀弓南宫縚之妻之姑之䘮夫子
誨之髽曰爾無緫緫爾爾無扈扈爾是但戒其
髙大不云有麻布別物是知露紒悉名髽也又
案奔䘮云婦人奔䘮束髽鄭云謂姑姊妹女子
子也去纚大紒曰髽若如鄭旨旣謂是姑姊妹
女子子等還爲本親父母等唯云去纚大紒不
言布麻當知期以下無麻布也然露紒恒居之
髽則有笄何以知之案笄以對冠男在䘮恒冠
婦則恒笄也故䘮服婦爲舅姑惡笄有首以髽
鄭云言髽則髽有著笄者明矣以兼此經注又
知恒居笄而露紒髽也此三髽之殊是皇氏之
說今考校以爲正有二髽一是斬衰麻髽二是
齊衰布髽皆名露紒必知然者以䘮服女子子
在室爲父箭笄髽衰是斬衰之髽用麻鄭注以
爲露紒明齊衰髽用布亦謂之露紒髽也
　四五服變除之節
崔氏云立義旣載玉服變除今要舉變除之旨
凡親始死將三年者皆去冠笄纚如故十五升
白布深衣扱上祍徒跣交手而哭其婦人則去
纚衣與男子同不徒跣不扱祍始死以後小斂
之前大夫與士皆加素冠於笄纚之上至小斂
投冠括髮之後大夫加素弁士加素委貌凡括
髮之後至大斂成服以來括髮不改其齊衰以
下男子於主人括髮之時則著免故士䘮禮小
斂主人髺髮衆主人免是也而䘮服變除不杖
齊衰條云襲尸之時云髺髮者誤也其婦人將
斬衰者於男子括髮之時則以麻爲髽其大功
以下無髽也其服斂畢至成服以來白布深衣
不改士死後二日襲帶絰其大夫以上成服與
士不同其襲帶絰之屬或與士同或與士異無
文以言之其斬衰男子括髪齊衰男子免皆謂
䘮之大事斂殯之時若其不當斂殯則大夫以
上加素弁士加素冠皆於括髮之上其葬之時
大夫及士男子散帶婦人髽與未成服時同其
服則如䘮服旣虞卒哭之時及服變服故鄭注
䘮服云天子諸侯卿大夫旣虞士卒哭而受服
其受服之時首絰要帶男子皆以葛易之齊斬
之婦人則易首絰不易要帶大功小功婦人則
易要帶爲葛雖受變麻爲葛卒哭時亦未說麻
至祔乃說麻服葛斬衰至十三月練而除首絰
練冠素纓中衣黃裏縓爲領䄂縁布帶繩屨無
絇若母三年者小祥亦然斬衰二十五月大祥
朝服縞冠故雜記云祥主人之除也於夕爲朝
朝服又䘮服小記云除成䘮者其祭也朝服縞
冠旣祥乃服十五升布深衣領縁皆以布縞冠
素紕故間傳云大祥素縞麻衣二十七月而禫
服玄冠玄衣黃裳而祭祭畢朝服以黒經白緯
爲冠所謂纎冠而練纓吉屨踰月服吉間傳所
謂禫而纎父没爲母與父同父在爲母十一月
而練十三月而大祥十五月而禫其服變除與
父没爲母同其不杖齊衰及大功以下服畢皆
𥘉服朝服素冠踰月服吉也此皆崔氏準約禮
經及記而爲此說
五婦主必異姓婦人外成
男主必使同姓婦主必使異姓注云謂爲無主
後者爲主也異姓同宗之婦也婦人外成
六丗子有廢疾立庶子故云庶子王
庶子王亦如之注云丗子有廢疾不可立而庶
子立其祭天立廟亦如丗子之立也春秋時衛
侯元有兄縶正義曰案昭七年左傳稱長子孟
縶之足不良而立次子元元即衛靈公也
七正體在上謂下正猶爲庶
庶子不祭祖者明其宗也注云明其尊宗以爲
本也禰則不祭矣言不祭祖者主謂宗子庶子
俱爲適士得立祖禰廟者也凡正體在乎上者
謂下正猶爲庶也
八父適祖適乃得爲長子斬故禮爲後者四
　　皆期
庶子不爲長子斬不繼祖與禰故也注云尊先
祖之正體不二其統言不繼祖禰則長子不必
五丗正義曰此亦尊宗之義也然此所明與䘮
服中義同而語異也䘮服明父是適爲長子斬
此明父是庶子不得爲長子服斬者也是互相
明也言不繼祖自足又曰與禰者庾氏云欲明
死者之父不繼祖與禰非據死者之身鄭注䘮
服云此言爲父後者然後爲長子三年則是父
之適子即得爲長子三年此經云必爲父適祖適
乃得爲長子斬者但禮有適子者無適孫雖已
是祖正若父猶在則己未成適未成適則得重
長重長必是父没後者故云爲父後者然後爲
長子三年也然己身雖是祖庶而是父適則應
立廟立廟則已長子傳重當祭而不爲斬者以
是祖庶厭降故不敢服斬且死者其父見在父
自供祭然禮爲後者有四條皆不爲斬何者有
體而不正有正而不體有傳重而非正體有正
體而不傳重是也體而不正庶子爲後是也正
而不體適孫爲後是也傳重非正體庶孫爲後
是也正體不傳重適子有廢疾不立是也四者
皆期悉不得斬也唯正體又傳重者乃極服耳
　九父庶不祭殤祖庶不祭無後
庶子不祭殤與無後者殤與無後者從祖祔食
注云不祭殤者父之庶也不祭無後者祖之庶
也此二者當從祖祔食而己不祭祖無所食之
也共其牲物而宗子主其禮焉祖庶之殤則自
祭之凡所祭殤者唯適子耳無後者謂昆弟諸
父也宗子之諸父無後者爲墠祭之正義曰云
不祭殤者父之庶也謂己是父之庶子及餘兄
弟亦是父之庶子庶子所生之適子爲殤而死
者不得自祭之以其己是父庶不合立父廟故
不得自祭其子殤也殤尚不祭成人無後不祭
可知云不祭無後者祖之庶也者己是祖庶不
合立祖廟故兄弟無後者不得祭之已若是曽
祖之庶亦不得祭諸父無後者諸父無後當於
曽祖之廟而祭已是曽祖庶不合立曽祖之廟
故不祭之此直云祖之庶不云曽祖之庶者言
祖兼曽祖也此無後者身並是庶若在殤而死
則不合祭也云宗子之諸父無後者爲墠祭之
者宗子合祭諸父諸父當於宗子曽祖之廟宗
子是士唯有祖禰二廟無曽祖廟故諸父無後
者爲墠祭之若宗子爲大夫得立曽祖廟者則
祭之於曽祖廟不於墠也若宗子有大祖者不
立曽祖廟亦祭之於墠案祭法云先壇後墠今
祭之墠者皇氏云以其無後賤之故於墠也
　十宗庶俱下士得立禰廟
宗子不祭禰者明其宗也親親尊尊長長男女
之有別人道之大者也注云謂宗子庶子俱爲
下士得立禰廟也雖庶人亦然正義曰若庶子
是下士宗子是庶人此下士立廟於宗子之家
庶子具牲物宗子主其禮雖庶人是有祭義若
宗子爲下士是宗子自祭之庶子不得祭也親
親謂父母也尊尊謂祖及曽祖髙祖也長長謂
兄及旁親也不言卑㓜舉尊長則卑㓜可知
男女之有別者若爲父斬爲母齊衰姑姊妹在
室期出嫁大功爲夫斬爲妻期之屬是男女之
有別也　人道之大者也言此親親尊尊長長
男女有別人間道理最大者皇氏云親親結上
以三爲五尊尊結上王者禘其祖之所自出長
長結上庶子不祭祖
(十/二)從服
從服者案服術有六其一是徒從者徒空也與
彼非親屬空從此而服彼徒中有四一是妾爲
女君之黨二是子從母服於母之君母三是妾
子爲君母之黨四是臣從君而服君之黨就此
四徒之中而一徒所從雖亡則猶服如女君雖
没妾猶服女君之黨其餘三徒則所從亡則巳
謂君母死則妾子不復服君母之黨及母亡則
子不復服母之君母又君亡則臣不服君黨親
也其中又有妾攝女君爲女君黨各有義故也
今上云所從亡則巳巳止也止謂徒從亡則止
而不服者　注謂若爲君母之父母昆弟從母
也屬從者所從雖没也服此明屬從也屬者骨
血連續以爲親也亦有三一是子從母服母之
黨二是妻從夫服夫之黨三是夫從妻服妻之
黨此三從雖没猶從之服其親也鄭特云謂若
自爲已之母黨者亦舉一隅也
(十/三)子不敢以己爵加父謂父士則尸服士服
父爲士子爲天子諸侯則祭以天子諸侯其尸
服以士服父爲天子諸侯子爲士祭以士其尸
服以士服注云祭以天子諸侯飬以子道也尸
服士服父本無爵子不敢以已爵加之嫌於卑
之謂父以罪誅尸服以士服不成爲君也天子
之子當封爲王者後以祀其受命之祖云爲士
則擇其宗之賢者若微子者不必封其子爲王
者後及所立爲諸侯者祀其先君以禮卒者尸
服天子諸侯之服如遂無所封立則尸也祭也
皆如士不敢僣用尊者衣物正義曰知謂父以
罪誅者以其尸服士服故也以其甞爲天子諸
侯不可以庶人之禮待之士是爵之最卑故服
其士服
(十/四)期冝祭不爲除䘮
故期而祭禮也期而除䘮道也祭不爲除䘮也
注云此謂練祭也禮正月存親親亡至今而期
期冝祭期天道一變哀惻之情益衰衰則冝除
不相爲也
(十/五)三年而後葬練祥必異月不禫
三年而后葬者必再祭其祭之間不同時而除
䘮注云再祭練祥也間不同時者當異月也旣
祔明月練而祭又明月祥而祭必異月者以葬
與練祥本異歳冝異時也而除䘮巳祥則除不
禫
(十/六)練祥之祭亦名除䘮
祭不爲除䘮也祭雖不爲除䘮除䘮與祭同時
揔而言之練祭祥祭亦名除䘮也故下文云三
年而后葬者必再祭其祭之間不同時而除䘮
也又云除成䘮者朝服縞冠是練祥之祭揔名
除䘮
(十/七)三年而後葬練祥必再祭不禫
身有事故不得及時而葬故三年而後始葬必
再祭者謂練祥祭也旣三年未葬尸柩尚存雖
當練祥之月不可除親服故三年葬後必爲此
練祥其祭之間不同時者練之與祥本是別
年別月今雖三年之後不可同一時而祭當前
月練後月祥故云不同時於練祥之時而除䘮
謂練時男子除首絰婦人除要帶祥時除衰杖
知再祭練祥者下云主人之䘮有三年者則必
爲之再祭朋友虞祔而巳再祭非虞祔又雜記
云三年之䘮則旣顈其練祥皆行故知再祭謂
練祥也云旣祔明月練而祭又明月祥而祭者
如鄭此言則虞祔依常禮也必知虞祔依常禮
者以經云必再祭恐不爲練祥故特云必再祭
明虞祔依常禮可知云巳祥則除不禫者以經
直云必再祭故知不禫禫者本爲思念情深不
忍頓除故有禫也今旣三年始葬哀情巳極故
不禫也
(十/八)生不及見之親父稅䘮已則否
生不及祖父母諸父昆弟而父稅䘮已則否注
云謂子生於外者也父以他故居異邦而生已
己不及此親存時歸見之今其死於䘮服年月
已過乃聞之父爲之服已則否者不責非時之
恩於人所不能也當其時則服稅讀如無禮則
稅之稅稅䘮者䘮與服不相當之言正義曰案
左傳僖三十三年秦師襲鄭過周北門超乗者
三百人王孫滿尚㓜觀之言於王曰秦師輕而
無禮必敗輕則寡謀無禮則脫今讀從之也云
稅䘮者䘮與服不相當之言者稅是輕稅或前
後不與正時相當故云稅也
(十/九)虞杖不入室祔杖不升堂
虞杖不入室祔杖不升於堂注云哀益衰敬彌
多也虞於寢祔於祖廟
(二/十)除䘮先重易服先輕
除䘮者先重者易服易輕者注云謂練男子除
乎首婦人除乎帶謂大䘮旣虞卒哭而遭小䘮
也其易䘮服男子易乎帶婦人易乎首
(卄/一)復與書銘有姓氏名伯仲之異
復與書銘自天子逹於士其辭一也男子稱名
婦人書姓與伯仲如不知姓則書氏注云此謂
殷禮也殷質不重名復則臣得名君周之禮天
子崩復曰臯天子復諸侯薨復曰臯某甫復其
餘及書銘則同正義曰書銘謂書亡人名字於
旌旗也天子書銘於大常諸侯以下則各書於
旌旗也婦人書姓與伯仲者與及也復則婦人
稱字此云書姓及伯仲是書銘也姓謂如魯姬
齊姜也而伯仲隨其次也此亦殷禮也周之文
未必有伯仲當云夫人也　如不知姓則書氏
者氏如孟孫三家之屬謂書銘亦殷禮也殷無
丗繫六丗而昬故婦人有不知姓者周則不然
有宗伯掌定繫丗百丗昬姻不通故必知姓也
若妾有不知姓者當稱氏矣
(卄/二)速葬者亦三月卒哭
報葬者報虞三月而后卒哭注云報謂爲赴疾
之赴謂不及期而葬也旣葬即虞虞安神也卒
哭之祭待哀殺也
(卄/三)大夫不主士䘮
大夫不主士之䘮注云士之䘮雖無主不敢攝
大夫以爲主
(卄/四)賤祔貴則易牲
士祔於大夫則易牲注云不敢以卑牲祭尊也
大夫少牢也正義曰士卑許進用大夫牲故曰
易牲然又此下云賤不祔貴而此云士祔大夫
者謂無士可祔則不得不祔於大夫猶如妾無
妾祖姑易牲而祔於文君可也若有士則當祔
於士故雜記云士不祔於大夫謂先祖兄弟有
爲士者當祔於士不得祔於大夫也
(卄/五)繼父同居異居之服
繼父不同居也者必嘗同居皆無主後同財而
祭其祖禰爲同居有主後者爲異居注云録恩
服深淺也見同財則期同居異財故同居今異
居及繼父有子亦爲異居則三月未甞同居則
不服正義曰繼父者謂母後嫁之夫也若母嫁
而子不隨則此子與母繼夫固自路人無繼父
之名故自無服也今此言謂夫死妻稚㓜子子
無大功之親隨母適後夫後夫亦無大功之親
後以其貨財爲此子同築宫廟四時使之祭祀
同其財計如此則是繼父同居故爲服期若經
同居而今異居異居之道其理有三一者昔同
今異二者今雖共居而財計各別三者繼父有
子便爲異居異居則服齊衰三月而巳今言有
主後者爲異居者謂繼父更有子也舉此一條
餘亦可知矣然旣云皆無主後爲同居則有主
後者爲異居則此子有子亦爲異居也
(卄/六)貴得祔賤賤不可祔貴
諸侯不得祔於天子天子諸侯大夫可以祔於
士注云人莫敢卑其祖也正義曰禮孫死祔祖
今祖爲諸侯孫爲士大夫而死則不得祔祖謂
祖貴冝自卑逺之故也祔於諸祖父之爲士大
夫者諸祖祖之兄弟也旣不得祔祖當祔祖之
兄弟亦爲大夫士者也　其妻祔於諸祖姑者
夫旣不得祔祖故妻亦不得祔於祖姑而可以
祔於諸祖姑也諸祖姑是夫之諸祖父兄弟爲
士大夫者之妻也若祖無兄弟可祔宗族之䟽
不爲諸侯者也然上云士易牲祔於大夫而大
夫不得易牲祔於諸侯者諸侯之貴絶宗故大
夫士不得輕親也
(廿/七)宗子適子爲妻杖橝辨
宗子母在爲妻禫注云宗子之妻尊也正義曰
宗子爲百丗不遷之宗賀㻛云父在適子爲妻
不杖不杖則不禫若父没母存則爲妻得杖又
得禫凡適子皆然嫌畏宗子尊厭其妻故特云
宗子母在爲妻禫宗子尚然則其餘適子母在
爲妻禫可知賀循云出居廬論稱杖者必廬廬
者必禫此明杖章㝷常之禮謂杖章之内居廬
必禫若別而言之則杖有不禫禫有不杖者案
小記篇云宗子母在爲妻禫則其非宗子其餘
適庶母在爲妻並不得禫也
(卄/八)慈母妾母於子祭於孫止
慈母與妾母不丗祭也注云以其非正春秋傳
曰於子祭於孫止正義曰此榖梁隱五年傳文
(卄/九)冠笄不爲殤
丈夫冠而不爲殤婦人笄而不爲殤注云言成
人也婦人許嫁而笄未許嫁與丈夫同也
(三/十)乆而不葬惟主䘮者不除
乆而不葬者唯主䘮者不除其餘以麻終月數
者除䘮則巳注云其餘謂旁親也以麻終月數
不葬者䘮不變也正義曰云唯主䘮者亦欲廣
說子爲父妻爲夫臣爲君孫爲祖得爲䘮主四
者悉不除也　其餘以麻終月數者其餘謂期
以下至緦也麻終月數者主人旣未葬故諸親
不得變葛仍猶服麻各至服限竟而除也　除
䘮則巳者謂月足而除不待主人葬除也然此
皆藏之至葬則反服之也故下云及其葬也反
服其服是也然雖緦亦藏服以其未經葬故也
盧曰其下子孫皆不除也以主䘮爲正耳餘親
者以麻各終其月數除矣庾云謂昔主要記案
服問曰君所主夫人妻大子適婦故謂此在不
除之例定更思詳以尊主卑不得同以卑主尊
無縁以卑之未葬而使尊者長服衰絰也且前
儒說主䘮不除無爲下流之義是知主䘮不除
唯於承重之身爲其祖曽若子之爲父臣之爲
君妻之爲夫此之不除也不俟言而明矣盧植
云下子孫皆不除蕭望之又云獨謂子皆未善
也謂庾言爲是
(卅/一)大祥吉服筮尸
大祥吉服而筮尸注云凡變除者必服其吉服
以即祭事不以㐫臨吉也間傳曰大祥素縞麻
衣
(卅/二)父在適子爲妻不杖庶子杖
父在庶子爲妻以杖即位可也者此謂庶子也
父不主其妻故其子得爲妻以杖即位也雜記
云爲妻父母在不杖亦是庶子而云不杖者亦
謂同宫者也又䘮服注云爲其妻以杖即位謂
庶子也舅主適婦則適子不得杖舅不主庶婦
故庶子爲妻可以杖即位謂父主妻䘮故主適
婦所以適子不杖也明主適婦猶於主妻故也
父旣不主妾䘮故不主庶婦所以庶子得杖庶
子得杖由於父不主妾故也若妻次子旣非正
嗣故亦同妾子之限也
(三/三)親質不崇敬謂葬後兄弟逺至者不免
主人未除䘮有兄弟自他國至則主人不免而
爲主注云親質不崇敬也正義曰主人未除䘮
者謂在國主人之䘮服未除有兄弟自他國至
則主人不免而爲主者謂五屬之親從逺歸奔
者也夫免必有時若葬後唯君來弔雖非時亦
爲之免崇敬欲新其事故也若五屬之親非時
而奔則主人不湏爲之免也
(三/四)妻爲大夫而卒及卒而夫爲大夫牲皆從
　　夫
其妻爲大夫而卒而后其夫不爲大夫而祔於
其妻則不易牲妻卒而后夫爲大夫而祔於其
妻則以大夫牲注云妻爲大夫夫爲大夫時卒
不易牲以士牲也此謂始來仕無廟者無廟者
不祔宗子去國乃以廟從正義曰此謂始來仕
無廟者若其有廟則死者當祔於祖不得祔於
其妻今夫死祔於其妻故知是無廟者若其宗
子去他國乃以廟從則祔於祖矣
(卅/六)女成人及婦人皆杖未嫁亦稱婦人
女子子在室爲父母其主䘮者不杖則子一人
杖注云女子子在室亦童子也無男昆弟使同
姓爲攝主不杖則子一人杖謂長女也許嫁及
二十而笄爲成人成人正杖也正義曰䘮服傳
云婦人何以不杖亦不能病也是爲鄭學者則
謂爲童子婦人不能爲父母杖也而難鄭者云
鄭以婦人不杖唯謂童子婦人然童女未嫁何
以得稱婦人又䘮服傳云童子何以不杖不能
病乃云婦人何以不杖亦不能病明知婦人非
童子也故賀循等以爲婦人不杖謂出嫁之婦
人不爲主則不杖其不爲主而杖者唯姑在爲
夫杖故此記特明之鄭必以爲童子婦人乃不
杖者鄭以此下經云女子子在室爲父母其主䘮
者不杖則子一人杖旣云女子子在室是童子
可知云主䘮者不杖若主䘮者杖則此童女不
杖今由主䘮者不杖則童女一人杖鄭據此文
故知婦人謂童子之婦人也若其成人出嫁婦
人爲主皆杖故䘮大記云三日子夫人杖五日
授大夫丗婦杖䘮服傳妻爲夫杖小記云母爲
長子杖是成人婦人皆杖也童女得稱婦人者
䘮服小功章云爲姪庶孫丈夫婦人之長殤是
殤之童得稱婦人未嫁而稱婦人者以其將有
適人之端故得稱婦人也
(卅/七)巳殯而奔䘮之節
奔父之䘮括髪於堂上袒降踊襲絰于東方奔
母之䘮不括髪袒於堂上降踊襲免于東方絰
即位成踊岀門哭止三日而五哭三袒注云凡
奔䘮謂道逺巳殯乃來也爲母不括髪以至成
服一而巳貶於父也即位以下於父母同也三
日五哭者始至訖夕反位哭乃出就次一哭也
與明日又明日之朝夕而五哭三袒者始至袒
與明日又明日之朝而三也
(卅/八)爲殤後仍服本親服
爲殤後者以其服服之注云言爲後者據承之
也殤無爲人父之道以本親之服服之
(卅/九)爲慈母後則己妾父妾亦可命後
爲慈母後者爲庶母可也爲祖庶母可也注云
謂父命之爲子母者也即庶子爲後此皆子也
傳重而巳父先命之與適妻使爲母子也縁爲
慈母後之義父之妾無子者亦可命己庶子爲
後正義曰妾之無子者妾子之無母者父命爲
子母而此子服此慈母三年記者觸類言之謂
妾經有子而子巳死者父命他妾之子爲無子
之妾立後與爲慈母後同又觸類言之父妾無
子巳命己之妾子與父妾爲後故呼己父之妾
爲祖庶母旣爲後亦服之三年如己母矣必知
妾經有子者若無子則不得立後
(四/十)殤無爲父之道爲後大宗
爲殤後者以其服服之注云言爲後者據承之
也殤無爲人父之道以本親之服服之正義曰
爲殤後者謂大宗子在殤中而死族人爲後大
宗而不得後此殤者爲子也以其父無殤義故
也旣不後殤而宗不可絶今來爲後殯者之人
不以殤者之爲父而依兄弟之服服此殤也旣
爲殤者父作子則應服以兄弟之服而云以本
親之服服者當在未後之前不服追服不責人
以非時之恩故推此時本親兄弟亡在未服之
前者亦冝終其本服之日月唯爲後及所後如
有母亡而猶在三年之内則冝接其餘服不可
以吉居凶若岀三年則不追服矣
禮記要義卷第十五
禮記要義卷第十六　大傳
　一王者諸侯大夫士禘祫之尊
禮不王不禘王者禘其祖之所自出以其祖配
之諸侯及其大祖大夫士有大事省於其君干
祫及其髙祖注云凡大祭曰禘自由也大祭其
先祖所由生謂郊祀天也太祖受封君也大事
㓂戍之事也省善也善於其君謂免於大難也
于猶空也空祫謂無廟祫祭之於壇墠
　二武王柴祈奠
牧之野武王之大事也旣事而退柴於上帝祈
於社設奠於牧室注云柴祈奠告天地及先祖
也牧室牧野之室也古者郊關皆有館焉先祖
者行主也
　三追王不以卑臨尊然亦有不必追王者
追王大王亶父王季歴文王昌不以卑臨尊也
注云不用諸侯之號臨天子也文王稱王早矣
於殷猶爲諸侯於是著焉正義曰案此武王追
王大王亶父王季歴文王昌案合符后云文王
立后稷配天追王大王亶甫王季歴與此不同
者文王暫追王耳號謚未定至武王時乃定之
矣中庸云周公追王大王王季者謂以王禮改
葬耳不改葬文王者先以王禮葬故也此大王
王季追王者王迹所由興故追王也所以追王
者以子爲天子而不以卑臨尊若非王迹所由
不必追王也故小記云父爲士子爲天子諸侯
祭以天子諸侯其尸服以士服是也周語云先
王不窋武成云先王建邦啓土謂后稷皆稱先
王者以王者之先祖故通稱先王也契稱玄王
與此同矣
　五賜姓賜氏賜族之別
凡姓族異者所以別異人也猶萬物皆各有名
以相分別天子賜姓賜氏諸侯但賜氏不得賜
姓降於天子也故隱八年左傳云無駭卒公問
族於衆仲衆仲對曰天子建德因生以賜姓胙
之土而命之氏諸侯以字爲謚因以爲族官有
丗功則有官族邑亦如之以此言之天子因諸
侯先祖所生賜之曰姓杜預云若舜生嬀汭賜
姓曰嬀封舜之後於陳以所封之土命爲氏舜
後姓嬀而氏曰陳故鄭駮異義云炎帝姓姜大
皡之所賜也黃帝姓姬炎帝之所賜也故堯賜
伯夷姓曰姜賜禹姓曰姒賜契姓曰子賜稷姓
曰姬著在書傳如鄭此言是天子賜姓也諸侯
賜卿大夫以氏若同姓公之子曰公子公子之
子曰公孫公孫之子其親巳逺不得上連於公
故以王父字爲氏若適夫人之子則以五十字
伯仲爲氏若魯之仲孫季孫是也若庶子妾子
則以二十字爲氏則展氏臧氏是也若異姓則
以父祖官及所食之邑爲氏以官爲氏者則司
馬司城是也以邑爲氏者若韓趙魏是也凡賜
氏族者此爲卿乃賜有大功德者生賜以族若
叔孫得臣是也雖公子之身若有大功德則以
公子之字賜以爲族若仲遂是也其無功徳死
後乃賜族若無駭是也若子孫不爲卿其君不
賜族子孫自以王父字爲族也氏族對之爲別
散則通也故左傳云問族於衆仲下云公命以
字爲展氏是也其姓與氏散亦得通故春秋有
姜氏子氏姜子皆姓而云氏是也
　六弟妻亦謂之婦嫂不謂之母
凡子行之妻乃謂之爲婦弟非子行其妻亦謂
之婦者以兄弟同倫嫌相褻瀆弟雖非子行其
妻同子行之妻謂之爲婦欲卑逺之弟妻旣得
爲婦號記者恐兄妻得爲母號故記者明之云
是嫂亦可謂之母乎言嫂不可亦謂之爲母也
　七姓丗所由生有正姓有庶姓
四丗而緦服之窮也五丗袒免殺同姓也六丗
親屬竭矣其庶姓別於上而戚單於下昏姻可
以通乎繫之以姓而弗別綴之以食而弗殊雖
百丗而昬姻不通者周道然也注云四丗共髙
祖五丗髙祖昆弟六丗以外親盡無屬名通乎
問之也玄孫之子姓別於髙祖五丗而無服姓
丗所由生周之禮所建者長也姓正姓也始祖
爲正姓髙祖爲庶姓繫之弗別謂若今宗室屬
籍也周禮小史掌定繫丗辨昭穆正義曰玄孫
與髙祖服屬仍同其姓與髙祖不異玄孫之子
則從兄弟承髙祖父之後至已五丗而無服各
事小宗因字因官爲氏不同髙祖之父是庶姓
別於上庶姓爲衆姓也則氏族之謂也云姓丗
所由生者據五丗無服不相禀承各爲氏姓繫
之以姓而弗別者周法雖庶姓別於上而有丗
繫連繫之以本姓而不分別若姬氏姜氏大宗
百丗不改也姓正姓者對氏族爲正姓也云始
祖爲正姓者若炎帝姓姜黃帝姓姬周姓姬本
於黃帝齊姓姜本於炎帝宋姓子本於契是始
祖爲正姓也云髙祖爲庶姓者若魯之三桓慶
父叔牙季友之後及鄭之七穆子游子國之後
爲游氏國氏之等
八服術有六
服術有六一曰親親二曰尊尊三曰名四曰出
入五曰長㓜六曰從服注云術猶道也親親父
母爲首尊尊君爲首名丗母叔母之屬也出入
女子子嫁者及在室者長㓜成人及殤也從服
若夫爲妻之父母妻爲夫之黨服
九從服有六
從服有六有屬從有徒從有從有服而無服有
從無服而有服有從重而輕有從輕而重注云
子爲母之黨臣爲君之黨公子爲其妻之父母
公子之妻爲公子之外兄弟夫爲妻之父母公
子之妻爲其皇姑
　十別子繼別繼禰
別子爲祖繼別爲宗繼禰者爲小宗注云別子
謂公子若始來在此國者後丗以爲祖也別子
之丗適也族人尊之謂之大宗是宗子也父之
適也兄弟尊之謂之小宗
(十/一)大宗小宗
有百丗不遷之宗有五丗則遷之宗百丗不遷
者別子之後也宗其繼別子之所自出者百丗
不遷者也宗其繼髙祖者五丗則遷者也尊祖
故敬宗敬宗尊祖之義也注云遷猶變易也繼
别子别子之丗適也繼髙祖者亦小宗也先言
繼禰者據别子子弟之子也以髙祖與禰皆有
繼者則曽祖亦有也則小宗四與大宗凡五正
義曰云有百丗不遷之宗者謂大宗也云有五
丗則遷之宗者謂小宗也云百丗不遷者别子
之後也宗有繼别子之所自出者百丗不遷者
也此覆明大宗子百丗不遷之義也云宗其繼
髙祖者五丗則遷者也此覆明小宗子五丗則
遷之義云尊祖故敬宗敬宗尊祖之義也者此
揔結大宗小宗以大宗是逺祖之正體小宗是
髙祖之正體尊崇其祖故敬宗子小宗四與大
宗凡五者小宗四謂一是繼禰與親兄弟爲宗
二是繼祖與同堂兄弟爲宗三是繼曽祖與再
從兄弟爲宗四是繼髙祖與三從兄弟爲宗是
小宗四并繼別子之大宗凡五宗也
(十/二)宗適如大宗宗庶如小宗
公子有宗道公子之公爲其士大夫之庶者宗
其士大夫之適者公子之宗道也注云公子不
得宗君君命適昆弟爲之宗使之宗之是公子
之宗道也所宗者適則如大宗死爲之齊衰九
月其母則小君也爲其妻齊衰三月無適而宗
庶則如小宗死爲之大功九月其母妻無服公
子唯已而巳則無所宗亦莫之宗
(十/三)同髙祖者緦麻族屬絶則無移服
絶族無移服注族昆弟之子不相爲服正文親者
屬也注有親者服各以其屬親䟽正義曰此一
節論親盡則無服有親則有服絶族者謂三從
兄弟同髙祖者族兄弟緦麻族兄弟之子及四
從兄弟爲族屬旣絶故無移服在旁而及曰移
言不延移及之
(十/四)不顯不承鄭詩禮注異以注有先後
詩云不顯不承無斁於人斯此之謂也斁厭也
言文王之德不顯乎不承成先人之業乎言其
顯且承之人樂之無厭也正義曰詩箋云周公
祭清廟是不光明文王之德與言其光明之也
是不承順文王志意與言其承順之也與此注
不同者禮注在前詩箋在後故詩有與禮注不
同故鄭荅炅模云然也
禮記要義卷第十六
禮記要義卷第十七　少儀
一適有䘮者曰比曰聽事
適有䘮者曰比童子曰聽事注云適之也曰某
願比於將命者比猶比方俱給事曰某願聽事
於將命者童子未成人不敢當相見之禮正義
曰此謂徃適者䘮家也比比方也䘮不主相見
凡徃者皆是助事故云比謂比方其年力以給
䘮事也若五十從反哭四十待盈坎皆是比方
其事故鄭云比謂比方俱給事故辭云願比於
將命者也
　二主人無親受􁎚非尸柩之事不親
􁎚者旣致命坐委之擯者舉之主人無親受也
注云䘮者非尸柩之事不親也舉之舉以東正
義曰吉時若人饋物主人皆自拜受之若有䘮
主於哀戚凡有四方使者以物􁎚己悉不得拜
受故使擯者受舉之而巳知舉以東者雜記云
含者入升堂致命坐委于殯東南宰夫朝服即
䘮屨升自西階西面坐取璧降自西階以東後
禭者􁎚者並然而升堂致命是告殯之辭也若
􁎚生人則致命擯者不告殯而不升堂然車馬
不舉以東而鄭云舉以東者謂幣之屬也
　三不疑不度不願不訾四事
不疑在躬者旣問主人之道藝則巳亦當習學
明了不得使疑事在其躬而爲賔爲主皆然也
　不度民械者謂爲客至主人之家不得度民
家所有器械使已亦有也　不願於大家者大
家謂冨貴廣大之家謂大夫之家也謂士徃於
卿大夫之見彼冨大不可願斆之也非分而願
必有亂心也　不訾重器者訾思也重器寳珍
之物主謂客至主人之家見有珍物重器不可
思玩之若思玩之則憎疾已貧賤生淫亂濫惡
也(䟽)
　四婦人以肅拜爲正凶事乃手拜
婦人吉事雖有君賜肅拜爲尸坐則不手拜肅
拜爲䘮主則不手拜注云肅拜拜低頭也手拜
手至地也婦人以肅拜爲正㐫事乃手拜耳爲
尸爲祖姑之尸也士虞禮曰男男尸女女尸爲
䘮主不拜手者爲夫與長子當稽顙也其餘亦
手拜而巳雖或爲唯或曰䘮爲主則不手拜肅
拜也
五虞祭婦人爲祖姑作尸
爲尸坐者謂虞祭婦人爲祖姑作尸也周禮坐
尸嫌婦人或異故明之也若平常祭無婦人之
尸示主於夫故設同几而巳
　六昬禮婦拜扱地穆嬴頓首
云婦人以肅拜爲正者言肅拜是婦人之常而
昬禮婦拜扱地以其新來爲婦盡禮於舅姑故
也左傳穆嬴頓首於宣子之門者有求於宣子
非禮之正也云凶事乃手拜耳者言婦人除爲
䘮主其餘輕䘮凶事乃有手拜耳鄭知然者以
經云爲䘮主則不手拜明不爲䘮主則手拜
七祭無跣燕有跣
凡祭於室中堂上無跣燕則有之注云祭不跣
者主敬也燕則有跣爲歡也天子諸侯祭有坐
尸於堂之禮祭所尊在室燕所尊在堂將燕降
說屨乃升堂
八貳車佐車倅車
乗貳車則式佐車則否注云貳車佐車皆副車
也朝祀之副曰貳戎獵之副曰佐魯莊公敗于
乾時公䘮戎路傳乗而歸正義曰貳車云式主
敬故謂朝祀之副曰貳佐車不式主武故云戎
獵之副曰佐若戎獵相對則戎車之副曰倅田
車之副曰佐故周禮戎僕馭倅車田僕馭佐車
熊氏曰此云戎獵之副曰佐者據諸侯禮也
　九有爵者乗馬服車不齒
有貳車者之乗馬服車不齒注云尊有爵者之
物廣敬也服車所乗車者車有新舊正義曰不
敢齒次論其年歳評其價數髙下以尊者之物
也
十恭敬哀詡恭貌而敬心
賔客主恭祭祀主敬䘮事主哀㑹同主詡注云
恭在貌也而敬又在心詡謂敏而有勇若齊國
佐正義曰成二年左傳齊晉戰於鞌齊國佐陳
辭以拒晉師是敏而有勇也
(十/一)冬時陽氣在魚腹夏在脊
冬右腴者腴謂魚腹冬時陽氣下在魚腹故右
腴夏右鰭者鰭謂魚脊夏時陽氣上在魚脊故
右鰭凡陽所在之處肥美故進魚使嚮右以右
手取之便也
(十/二)車旁凡爲軓車旁九爲軌
案周禮大馭祭兩軹祭軌此云祭左右軌范兩
文不同則左右軌與兩軹是一故云軓與軹於
車同謂轊頭謂車轂小頭也此云范大馭云軌
兩事是一聲同字異故云聲同謂式前之範與
此范俱是式前也但式前之軓車旁著凡或作範
字聲同而字異即詩邶風濟盈不濡軓亦車旁
凡與此同也若轂末之軌則車旁著九此經左
右軌是也其車轍亦謂之軌亦車旁著九則考
工記經涂九軌
(十/三)不食豢腴謂豬犬腸
君子不食圂腴注云周禮圂作豢謂犬豕之屬
食米榖者也腴有似於人穢正義曰腴豬犬腸
也言豬犬亦食米榖其腹與人相似故君子但
食他處辟其腴謂腸胃也故鼎闕一也
(十/四)設尊折爼行爵嘗羞之儀
尊者以酌者之左爲上尊尊壷者面其鼻飲酒
者禨者醮者有折爼不坐未歩爵不嘗羞注云
尊者設尊者也酌者郷尊其左則右尊也鼻在
面中言郷人也折爼尊徹之乃坐也巳沐飲曰
機酌始冠曰醮歩行也正義曰庾云燕禮司宫
尊于東楹之西兩方壷左玄酒南上注玉藻云
唯君面尊玄酒在南順君之面也下云公席阼
階上西郷下又云執幂者升自西階立于尊南
北面東上案左玄酒南上之言是設尊者東郷
酌者西郷設者之右則酌者之左也又曰此謂
無筭爵之時若正羞脯醢折爼未飲則嘗之見
郷飲
(十/五)食飲勿氣辟咡
洗盥執食飲者勿氣有問焉則辟咡而對注云
示不敢歆臭也口旁曰咡
(十/六)國家靡敝减損車服器馬
國家靡敝則車不雕幾甲不組縢食器不刻鏤
君子不履絲屨馬不常秣注云靡敝賦稅亟也
雕畫也幾附纒爲沂鄂也組縢以組飾之及紟
帶也詩云公徒三萬貝胄朱綅亦鎧飾也
(十/七)注䟽以刀禾枕皆有頴義
云頴警枕也者以經枕外別言頴是頴發之義
故爲警枕刀卻刃授頴言授人以刀卻仰其刃
授之以頴頴謂刀鐶也言以刀鐶授之頴是頴
發之氣刀之在手謂之爲頴禾之秀穗亦謂之
爲頴枕之警動亦謂之頴其事雖異大意同也
(十/八)燕食所進魚體與祭祀饗食正禮異
此濡魚進尾乾魚進首及右腴右鰭之屬皆謂
㝷常燕食所進魚體非祭祀及饗食正禮也若
祭祀魚在於爼皆縮載爼旣橫設魚則隨爼而
從於人爲橫無進首進尾之理故少牢魚用鮒
而爼縮載其主人正饗亦然公食大夫禮魚七
縮爼是也正祭魚旣縮載少牢主人獻祝佐食
三魚一橫之彼是正祭魚橫者以魚與牲體共
爼故特橫之殊於牲體也若天子諸侯繹祭及
卿大夫儐尸魚則橫載之於爼爼在人前而橫
魚則於人爲從得有進首尾也故有司徹云尸
爼五魚橫載之侑主人皆一魚亦横載之彼注
云橫載之有異於牲體如鄭此言正祭之時牲
體橫而魚縮載儐尸之時牲體縮而魚横載之
故云橫載之者異於牲體也正祭則右首進腴
故少牢魚右首進腴變於主人若生人右首進
鰭故公食大夫云寢右注云右首也寢右進鰭
也乾魚近腴多骨鯁案特牲少牢魚皆十有五
鄭云從隂類昬禮魚有十四減一從偶數士䘮
禮大斂及士虞禮及公食禮魚皆七其天子諸
侯魚數禾聞祭膴者膴謂刳魚腹下爲大臠此
處肥美故食魚則刳取以祭先也
(卄/一)未有燭告後至者執燭不讓不辤不歌
其未有燭而有後至者則以在者告道瞽亦然
注爲其不見意欲知之也師冕見及階子曰階
也及席子曰席也皆坐子告之曰某在斯某在
斯凡飲酒爲獻主者執燭抱燋客作而辭然後
以授人爲宵言也主人親執燭敬賔示不倦也
言獻主者容君使宰夫也未爇曰燋執燭不讓
不辭不歌以燭繼晝禮殺正義曰凡飲酒爲獻
主者獻主主人也謂爲飲酒主人法也凡飲酒
主人自獻賔若尊卑不敵則使宰夫爲主人以
獻賔故云爲獻主也執燭者謂夜闇執燭抱燋
者燋謂未爇之炬旣欲留客又取未然之炬抱
之也客作而辭主人見客起辤故從辤而止以
燭乃授己執事之人執燭不讓不辭不歌者執
燭夜時也禮賔主有讓及更相辭謝又各歌詩
相顯德今旣夜莫所以殺於三事
禮記要義卷第十七
禮記要義卷第十八　學記
　一鄭氏不見說命
兊命曰念終始典于學其此之謂乎注云典經
也言學之不舎業也兊當爲說字之誤也髙宗
夢傳說求而得之作說命三篇在尚書今亡正
義曰其事具尚書篇見在鄭云今亡者鄭不見
古文尚書故也
　二古者立學之制入學之序
古之教者家有塾黨有庠術有序國有學比年
入學中年考校一年視離經辨志三年視敬業
樂羣五年視博習親師七年視論學取友謂之
小成九年知類通逹強立而不反謂之大成注
云術當爲遂聲之誤也古者仕焉而巳者歸教
於閭里朝夕坐於門門側之堂謂之塾周禮五
百家爲黨萬二千五百家爲遂黨屬於郷遂在
逺郊之外學者每歳來入也中猶間也郷遂大
夫間歳則考學者之德行道藝周禮三年大比
乃考焉離經斷句絶也辨志謂別其心意所趣
郷也知類知事義之比也強立臨事不惑也不
反不違失師道
　三家塾黨庠術序國學之制
家有塾者此明學之所在周禮百里之内二十
五家爲閭同共一巷巷首有門門邊有塾謂民
在家之時朝夕岀入恒受教於塾故云家有塾
白虎通云古之教民百里皆有師里中之老有
道德者爲里右師其次爲左師教里中之子弟
以道藝孝悌仁義也黨有庠者黨謂周禮五
百家也庠學名也於黨中立學教閭中所升者
也　術有序者術遂之周禮萬二千五百家爲
遂遂有序亦學名於遂中立學教黨學所升者
也　國有學者國謂天子所都及諸侯國中也
周禮天子立四代學以教丗子羣后之子及郷
中俊選所升之士也而尊魯亦立四代學餘諸
侯於國但立時王之學故云國有學也
　四父師少師教于左右塾
案書傳說云大夫七十而致仕而退老歸其郷
里大夫爲父師士爲少師新榖巳入餘子皆入
學距冬至四十三日始出學上老平明坐於右
塾庶老坐於左塾餘子畢出然後皆歸夕亦如
之
五黨學曰序此經曰庠
案周禮遂人掌野之官百里之外故知遂在逺
郊之外鄭注州長職云序州黨之學則黨學曰
序此云黨有庠者郷學曰庠故郷飲酒之義云
主人拜迎賔于庠門之外注云庠郷學也州黨
曰序此云黨有庠者是郷之所居黨爲郷學之
庠不别立序凡六郷之内州學以下皆爲庠六
遂之内縣學以下皆爲序也皇氏云遂學曰庠
與此文違其義非也庾氏云黨有庠謂夏殷禮
非周法義或然也
　六中年考校
應入大學者自國家考校之耳其未入大學者
郷遂大夫考校也
七大胥以皷徴學士
入學皷篋孫其業也　入學謂學士入學之時
大胥之官先擊皷以召之學者旣至發其筐篋
以出其書故云皷篋也所以然者欲使學者孫
其業謂恭順其所持經業故大胥云用樂者以
皷徴學士文王丗子云大昕皷徴所以警衆也
文王丗子云謂天子視學之時擊皷警衆也若
是凡常入學用樂及爲祭祀用樂者以皷徴學
士是也
　　天子卜禘及大禮皆視學
云天子諸侯旣祭乃視學者謂於夏祭之時旣
爲禘祭之後乃視學考校當禘祭之年故云未
卜禘不視學若不當禘祭之年待時祭之後乃
視學也此視學謂考試學者經業或君親徃或
使有司爲之非天子大禮視學也若大禮視學
在仲春仲秋及季春故文王丗子云凡大合樂
必遂養老注云大合樂謂春入學舎菜合舞秋
頒學合聲於是時也天子則視學焉月令季春
大合樂天子率三公九卿而視學焉與此别也
視學旣在夏祭之後則天子春秋視學亦應在
春秋時祭之後此舉未卜禘不視學則餘可知
也
　　藏脩息遊於學
藏焉脩焉息焉遊焉注云藏謂懷抱之脩習也
息謂作勞休止於之息遊謂間暇無事於之遊
　　離師輔而不反
是以雖離師輔而不反也者輔即友也友主切
磋是輔己之道深逺也離猶違也已道深明不
復虚妄心自信之若假令違離師友獨在一處
而講說不違反於師友昔日之意旨此則強立
不反也
　　呻其佔畢多其訊
今之教者呻其佔畢多其訊注云呻吟也佔視
也簡謂之畢訊猶問也言今之師自不曉經之
義但吟誦其所視簡之文多其難間也呻或爲
慕訊或爲訾
　　和易以思可謂善喻
故君子之教諭也道而弗牽強而弗抑開而弗
逹道而弗牽則和強而弗抑則易開而弗逹則
思和易以思可謂善喻矣注云道示之以道塗
也抑猶推也開爲發頭角思而得之則深正義
曰若人苟不曉而牽偪之則彼心必生忿恚師
與弟子不復和親今若但示正道寛柔教之則
彼心和而意乃覺悟也强而弗抑則易者賀氏
以爲師但勸強其神識而不抑之令曉則受者
和易和易亦易成也　開而弗逹則思者但開
發義理而不爲通逹使學者用意思念思則必
深
　語而不知舎之以須其後
力不能問然後語之語之而不知雖舎之可也
注云舎之湏後正義曰若受業者才力苟不能
見問待憤憤悱悱之間則師然後乃示語之矣
語之而不知雖舎之可也者弟子旣不能問因
而語之語之不能知且舎住待後別更語之可
也
　　始駕馬者反之車在馬前
始駕馬者反之車在馬前者此第三譬明新習
者也始駕者謂馬子始學駕車之時反之者駕
馬之法大馬本駕在車前今將馬子繫隨車後
而行故云反之車在馬前所以然者此駒旣未
曽駕車若忽駕之必當驚奔今以大馬牽車於
前而繫駒於後使此駒日日見車之行其駒慣
習而後駕之不復驚也
　　五服非師不親
師無當於五服五服弗得不親者師教之師也
五服斬衰也齊衰也大功也小功也緦麻也師
於弟子不當五服之一也而弟子之家若無師
教誨則五服之情不相和親也
　　大時不齊四時草木各有生死
大時不齊者大時謂天時也齊謂一時同也天
生殺不共在一時猶春夏華卉自生薺麥自死
秋冬草木自死而薺麥自生故云不齊也
　　三王祭河而後祭海
三主祭百川之時皆先祭河而後祭海也或先
祭其源或後祭其委河爲海本源爲委本皆曰
川也皇氏以爲河海之外源之與委也今依用
焉或解云源則河也委則海也申明先河而後
海義亦通矣其始一勺也後至不測也猶言學
𥘉爲積漸後成賢聖也
禮記要義卷第十八
禮記要義卷第十九　樂記
　一樂記分合源流
案鄭目録云名曰樂記者以其記樂之義此於
別録屬樂記蓋十一篇合爲一篇謂有樂本有
樂論有樂施有樂言有樂禮有樂情有樂化有
樂象有賔牟賈有師乙有魏文侯今雖合此略
有分焉案藝文志云黃帝以下至三代各有當
代之樂名孔子曰移風易俗莫善於樂周衰禮
壞其樂尤微以音律爲節又爲鄭衛所亂故無
遺法矣漢興制氏以雅樂聲律丗爲樂官頗能
記其鏗鎗皷舞而巳不能言其義理武帝時河
間獻王始博古與生等共采周官及諸子云樂
事者以作樂記事也其内史丞王度傳之以授
常山王禹成帝時爲謁者數言其義献二十四
卷樂記劉向校書得樂記二十三篇與禹不同
其道浸以益微故劉向所校二十三篇著於别
録今樂記所斷取十一篇餘有十二篇其名猶
在二十四卷記無所録也
　二聲音變方樂舞之別
凡音之起由人心生也人心之動物使之然也
感於物而動故形於聲聲相應故生變變成方
謂之音比音而樂之及干戚羽旄謂之樂樂者
音之所由生也其本在人心之感於物也注云
宫啇角徴羽雜比曰音單岀曰聲形猶見也樂
之器彈其宫則衆宫應然不足樂是以變之使
雜也易曰同聲相應同氣相求春秋傳曰若以
水濟水誰能食之若琴瑟之專一誰能聽之方
猶文章也干盾也戚斧也武舞所執也羽翟羽
也旄旄牛尾也文舞所執周禮舞師樂師掌教
舞有兵舞有干舞有羽舞有旄舞詩曰左手執
籥右手秉翟
三朱弦䟽越大羮元酒
清廟之瑟朱弦而䟽越壹倡而三歎有遺音者
矣大饗之禮尚玄酒而爼腥魚大羮不和有遺
味者矣注云清廟謂作樂歌清廟也朱絃練朱
絃練則聲濁越瑟厎孔也畫䟽之使聲逹也倡
發歌句也三歎三人從歎之耳大饗祫祭先王
以腥魚爲爼實不臑孰之大羮肉湆不調以鹽
菜遺猶餘也
四哀樂喜怒敬愛之感非性也
六者非性也感於物而后動者結外感物也人
生而静天之性也性本静寂無此六事六事之
生由應感外物而動故云非性也所以知非性
者今設取一人以此六事觸之言此人必隨觸
而動故知非本性也庾云隨其所感而應之是
知非性也此聲皆據人心感於物而口爲聲知
是人聲也故鄭注云言人聲在所見
　五五音爲君臣民事物
宫爲君者宫則主君所以然者鄭注月令云宫
屬土土居中央揔四方君之象也又土爰稼穡
猶君能滋生萬民也又五音以絲多聲重者爲
尊宫絃最大用八十一絲故宫爲君崔氏云五
音之次以宫最濁自宫以下則稍清矣君臣民
事物亦有尊卑故以次配之　啇爲臣者啇所以
爲臣者何以鄭注月令云啇屬金以其濁次宫
臣之象也解者云宫八十一絲啇七十二絲次
宫如臣之得次君之貴重也崔氏云啇是金金
以决斷爲義臣事君亦以義斷爲賢矣角爲
民所以爲民者鄭注月令云角屬木以其清濁
中民之象也解者云宫濁而羽清角六十四絲
聲居宫羽之中半清半濁故云以其清濁中也
民比君臣爲劣比事物爲優故云角清濁中民
之象矣崔氏云角屬春春時物生衆皆有區別
亦象萬民衆多而有區別也　徴爲事所以爲
事者鄭注月令云徴屬火以其徴清事之象也
解者云羽最清徴次之故用五十四絲是徴清
徴清所以爲事之象也夫事是造爲造爲由民
故先事後乃有物也是事勝於物而劣於民故
次民居物之前所以徴爲事之象也崔氏云徴
屬夏夏時生長萬物皆成形體事亦有體故以
徴配事也　羽爲物羽所以爲物者鄭注月令
云羽屬水者以其最清物之象也解云羽者最
清用四十八絲而爲物劣於事故最處末所以
羽爲物也崔氏云羽屬冬冬物聚則成財用冬
則物皆藏聚與財相類也　五音不亂則無怗
懘之音矣者怗敝也懘敗也敝敗謂不和之貌
也若君臣民事物五者各得其所用不相壞亂
則五音之響無敝敗矣　宫亂則荒其君驕者
前明音聲與政通若五事皆正則音不敝敗是
聲與政通故此以下明聲與政通也若五音之
敝敗則政亂各有所由也荒猶散也若宫音之
亂則其聲放散是知由其君驕溢故也崔氏云
宫聲所以散者由君驕也若君驕則萬物荒散
也　啇亂則陂其官壞者陂不平正也若啇音
之亂則其聲欹邪而不正也是知由其臣不治
於官官壞故也崔氏云啇聲所以傾邪者由臣
官壞也官若壞則物皆傾邪也(云云)
　六五音之義之聲之和之動
案樂緯動聲儀云宫爲君君者當寛大容衆故
聲弘以舒其和情以柔動脾也啇爲臣臣者
以發明君之號令其聲散以明其和温以斷動
肺也角爲民民者當約儉不奢僣差故其聲防
以約其和清以静動肝也徴爲事事者君子之
功旣當急就之其事當乆流亡故其聲貶以疾
其和平以功動心也羽爲物物者不有委聚故
其聲散以虚其和斷以散動腎也動聲儀又云
若宫唱而啇和是謂善大平之樂注云君臣相
和又云角從宫是謂哀衰國之樂注云象人有
怨訴又云羽從宫徃而不反是謂悲亡國之樂
也
七朱弦䟽越三歎
正義曰朱弦練朱弦者案虞書傳云古者帝王
升歌清廟之樂大琴練絃此云朱絃者明練之
可知也云練則聲濁者不練則體勁而聲清練
則絲孰而絃濁云越瑟厎孔畫䟽之使聲遲也
者熊氏云瑟兩頭有孔畫䟽之䟽通也使兩頭
孔相連而通孔小則聲急孔大則聲遲故云使
聲遲也云三歎三人從歎之耳者三歎謂擊瑟
賛歎美者但有三人歎之耳言歎者少也
八性情之別
正義曰言人𥘉生未有情欲是其静稟於自然
是天性也　感於物而動性之欲也者其心本
雖静感於外物而心遂動是性之所貪欲也自
然謂之性貪欲謂之情是情性別也
九鄭氏以聖賢精氣爲神鬼䟽謂鬼神有三
大樂與天地同和大禮與天地同節和故百物
不失節故祀天祭地明則有禮樂幽則有鬼神
注云言順天地之氣與其數不失其性成物有
功報焉教人者助天地成物者也易曰是故知
鬼神之情狀與天地相似五帝德說黃帝德也
死而民畏其神者百年春秋傳曰若敖氏之鬼
然則聖人之精氣謂之神賢知之精氣謂之鬼
正義曰天地與隂陽生養爲氣樂有六律六吕
調和生養是順天地之氣解經同和也云與其
數謂天有日月星辰地有山川髙下其數不同
故云與其數解經同節也易上繫辭云精氣爲
物遊魂爲變是故知鬼神之情狀與天地相似
注云精氣謂七八遊魂謂九六遊魂謂之鬼物
終所歸精氣謂之神物生所信也言木火之神
生物東南金水之鬼終物西北二者之情其狀
與春夏生物秋冬終物相似云五帝德說黃帝
德曰死而民畏其神者百年案大戴禮五帝德
篇云春秋傳曰若敖氏之鬼引春秋者宣四
年左傳又鄭注祭法七祀謂鬼神司察小過引
此幽則有鬼神然則有天地自然之鬼神有聖
人賢人之鬼神有七祀之鬼神
　十舞行綴逺與短
其治民勞者其舞行綴逺其治民逸者其舞行
綴短注云民勞則德薄相去逺舞人少也民逸
則德盛鄼相去近舞人多也正義曰鄼謂鄼聚
舞人行位之處立表鄼以識之
(十/一)樂感人深本從民心而來
其感人深者言樂本從民心而來乃成於樂故
感動人深也其移風易俗者風謂水土之風氣
謂舒疾剛柔俗謂君上之情欲
(十/二)饗禮依命數春秋有不然
正義曰凡饗禮案大行人云上公九獻侯伯七
獻子男五獻並依命數其臣介則孤同子男郷
大夫略爲一節俱三獻則天子諸侯之士同壹
獻故昭六年季孫宿如晉晉侯享之有加籩武
子退使行人告曰得貺不過三獻是其事也但
春秋亂丗之法或有大夫五獻者故昭元年鄭
伯享趙孟具五獻之籩豆於幙下是亂丗之法
也或者鄭以公孤之禮享趙孟故五獻也言百
拜喻多者案今郷飲酒之禮是壹獻也無百拜
今云百拜故喻多也
(十/三)君德形於樂音而民之憂樂從之
夫樂聲善惡本由民心而生所感善事則善聲
應所感惡事則惡聲起樂之善惡𥘉則從民心
而興後乃合成爲樂樂又下感於人善樂感人
則人化之爲善惡樂感人則人隨之爲惡是樂
出於人而還感人猶如雨岀於山而還雨山火
出於木而還燔木故此篇之首論人能興樂此
章之意論樂能感人也　夫民有血氣心知之
性者人由血氣而有心知故血氣心知連言之
其性雖一所感不恒故云而無哀樂喜怒之常
也　應感起物而動者言内心應感起於外物
謂物感己心遂應之念慮興動故云應感起物
而動　然後心術形焉者術謂所由道路也形
見也以其感物所動故然後心之所由道路而
形見也心術見者即下文是也　是故志微噍
殺之音作而民思憂者志微謂人君志意微細
噍殺謂樂聲噍蹙殺小如此音作而民感之則
悲思憂愁也　嘽諧慢易繁文簡節之音作而
民康樂者嘽寛也諧和也慢䟽也繁多也簡節
易少也康安也言君若道德嘽和䟽易則樂音
多文采而節奏簡略則下民所以安樂也　粗
厲猛起奮末廣賁之音作而民剛毅者粗厲謂
人君性氣粗䟽威厲猛起謂武猛發起奮末謂
奮動手足廣賁謂樂聲廣大憤氣充滿如此音
作而民感之則性氣剛毅也　廉直勁正莊誠
之音作而民肅敬者君若廉直勁正則樂音矜
莊嚴栗而誠信故民應之而肅敬也　寛𥙿肉
好順成和動之音作而民慈愛者肉謂厚重者
也君上如寛𥙿厚重則樂音順序而和諧動作
故民皆應之而慈愛也　流辟邪散狄成滌濫
之音作而民淫亂者流辟謂君志流移不静邪
散謂違辟不正放邪散亂狄成滌濫皆謂徃來
速疾謂樂之曲折速疾而成速疾而止僣濫謂
樂聲急速如此音作民感之淫亂也此六事所
云音者皆據君德及樂音相雜也君德好而樂
音亦好君德惡而樂音亦惡皆上句論君德下
句論樂音
(十/四)樂師宗祝啇祝知末節故位處卑
樂師辨乎聲詩故北面而弦者此明知禮樂末
者其位處卑即樂師以辨曉聲詩但知樂之末
節故北面而皷弦言其位處卑也　宗祝辨乎
宗廟之禮故後尸者宗謂宗人祝謂大祝但辨
曉於宗廟詔相之禮故在尸後也　啇祝辨乎
䘮禮故後主人者啇祝謂習啇禮而爲祝者但
辨曉死䘮擯相之禮故後主人謂在主人之後
言此宗祝啇祝但知禮之末節故在尸與主人
後言其位處卑賤也
(十/五)魏文侯畢萬後僣諸侯
云魏文侯畢萬之後僣諸侯者也者案春秋閔
元年晉獻公滅魏以魏賜畢萬案丗本云萬生
芒芒生季季生武仲州州生莊子降降生獻子
荼荼生簡子取取生襄子多多生桓子駒駒生
文侯斯是畢萬之後也
(十/六)新樂之發獶雜如漢人有獼猴舞
今夫新樂進俯退俯姦聲以濫溺而不止及優
侏儒獶雜子女不知父子樂終不可以語不可
以道古此新樂之發也注云俯猶曲也言不齊
一也濫濫竊也溺而不止聲淫亂無以治之獶
獼猴也言舞者如獼猴戲也亂男女之尊卑獶
或爲優正義曰案詩小雅云母教猱升木毛傳
云猱猨屬也是獶獼猴也漢書檀長卿爲獼猴
舞是狀如獼猴
(十/七)樂與音不同
夫樂者與音相近而不同注云言文侯好音而
不知樂也鏗鎗之類皆爲音應律乃爲樂
(十/八)鄭宋衛齊溺音祭祀弗用
子夏對曰鄭音好濫淫志宋音燕女溺志衛音
趨數煩志齊音敖辟喬志此四者皆淫於色而
害於德是以祭祀弗用也注云言四國皆出此
溺音濫濫竊姦聲也燕安也春秋傳曰懷與安
實敗名趨數讀爲促速聲之誤也煩勞也祭祀
者不用淫樂
(十/九)敬以和何事不行
詩云肅雍和鳴先祖是聽夫肅肅敬也雍雝和
也夫敬以和何事不行注云言古樂敬且和故
無事而不用溺音無所施
(二/十)未及下車與周紀義反
未及下車者言速封諸侯未遑暇及下車即封
黃帝堯舜之後下車而封夏殷之後者以二王
之後以其禮大故待下車而封之案周本紀云
武王以與戰伐紂兵皆崩畔武王入至紂死之
所周公把大鉞畢公把小鉞以夾武王武王旣
入立社南召公奭貢兵師尚父牽牲尹逸祝曰
殷之末孫季紂殄廢先王明德又云乃封紂子
禄父使其弟管叔蔡叔相禄父命召公釋箕子
之囚命畢公釋百姓之囚表啇容之閭命南宫
适散鹿臺之財發鉅橋之粟命閎夭封比于之
墓武王追思先聖乃褒封神農之後於焦及封
黃帝之後於薊封帝堯之後於祝封帝舜之後
於陳大禹與此同然如武王追思先聖乃封之
與此未及下車義反當以禮記爲正此不云封
神農者舉三恪二代也
(卄/一)文王之廟如明堂制
祀乎明堂而民知孝注云文王之廟爲明堂制
正義曰於時未有明堂而云明堂者文王廟如
明堂之制周公攝政六年始朝諸侯於明堂當
武王伐紂之時未有明堂今云祀乎明堂故知
是文王之廟制耳非正明堂也
(卄/二)油然羙好貌利欲少則情性和樂
致樂以治心則易直子諒之心油然生矣易直
子諒之心生則樂樂則安安則乆乆則天天則
神注云油然新生好貌也善心生則寡於利欲
寡於利欲則樂矣志明行成不言而見信如天
也不怒而見畏如神也正義曰書傳箕子歌云
禾黍之油油潤澤好之貌然善心内生其貌美
好油然也云善心生則寡於利欲者凡利欲之
發由貪鄙而來心若思利欲則神勞形苦今善
心旣生則貪欲寡少利欲旣少則情性和樂云
志明行成者不貪不利用是志意清明神和性
樂是善行得成矣
(廿/三)德輝謂顔色理謂容貌之進止
故德輝動於内而民莫不承聽理發諸外而民
莫不承順注云德輝顔色潤澤也理容貌之進
止也正義曰德輝顔色潤澤也由内心和順故
和順之德輝然發見於顔色是德輝由動於内
而來也云理容貌之進止也者以經云理發諸
外凡道理從内心而生今云理發諸外非道理
之理止謂容貌進止之理鄭恐有道理之嫌故
云容貌之進止也
(卄/四)邵公蓋黃帝後或謂文王之庶子
封黃帝之後於薊音計今涿郡薊縣是即燕國
之都也孔安國司馬遷及鄭皆云燕國郡邵公
與周同姓案黃帝姓姬君奭盖其後也或黃帝
之後封薊者滅絶而更封燕郡乎疑不能明也
而皇甫謐以邵公爲文王之庶子記傳更無所
出又左傳冨辰之言亦無燕也(陸釋)
禮記要義卷第十九
禮記要義卷第二十　雜記上
　一諸侯行而死其復之制
諸侯行而死於館則其復如於其國如於道則
升其乗車之左轂以其綏復注云館主國所致
舎復招魂復魄也如於其國主國館賔與使有
之得升屋招用褎衣也如於道道上廬宿也升
車左轂象升屋東榮綏當爲緌讀如蕤賔之𬎼
字之誤也緌謂旌旗之旄也去其旒而用之異
於生也
　二輤裧之制
其輤有裧緇布裳帷素錦以爲屋而行注云輤
載柩將殯之車飾也輤取名於襯與蒨讀如蒨
斾之蒨櫬棺也蒨染赤色者也將葬載柩之車
飾曰栁裧謂鼈甲邊縁緇布裳帷圍棺者也裳
帷用緇則輤用赤矣輤象宫室屋其中小帳櫬
覆棺者若未大斂其載尸而歸車飾皆如之
　三殯宫稱廟及柩入尸入不同升階
至於廟門不毀牆遂入適所殯唯輤爲說於廟
門外注云廟所殯宫牆裳帷也適所殯謂兩楹
之間去輤乃入廟門以其入自有宫室也毀或
爲徹凡柩自外來者正棺於兩楹之間尸亦侇
之於此皆因殯焉異者柩入自闕升自西階尸
入自門升自阼階其殯必於兩楹之間者以其
死不於室而自外來留之於中不忍逺也正義
曰廟所殯宫者以殯之所在故謂爲廟云牆裳
帷也者鄭恐是宫牆之嫌故云牆裳帷也以飾
棺之物稱牆也知非宫墻者以曾子問云柩入
自闕今云至於廟門是入自門也
　四蜃車輲車龍輴輁軸之制
大夫以布爲輤而行至於家而說輤載以輲車
入自門至於阼階下而說車舉自阼階升適所
殯注云大夫輤言用布白布不染也言輤者逹
名也不言裳帷俱用布無所別也至門亦說輤
乃入言載以輲車入自門明車不易也輲讀爲
輇或作搏許氏說文解字曰有輻曰輪無輻曰
輇周禮又有蜃車天子以載柩蜃輇聲相近其
制同乎輇崇蓋半乗車之輪諸侯言不毀牆大
夫士言不易車互相明也不易者不易以輴也
廟中有載柩以輴之禮此不耳正義曰云不易
者不易以輴也者謂大夫士在路載以輲車至
家說載亦載以輲車是不易以輴也若天子諸
侯載柩以蜃車至門亦以蜃車其殯時則易之
以輴也云廟中有載柩以輴車之禮此不耳者
謂天子諸侯殯時用輴又天子諸侯及大夫朝
廟之時有用輴車載柩之禮此䘮從外來大夫
士不合用輴其蜃車之形鄭注旣夕禮云其車
之轝狀如牀中央有轅前後出設輅轝輅轝上
有四周下則前後有軸以輇爲輪許叔重說有
輻曰輪無輻曰輲鄭又注周禮遂師云四輪迫
地而行有似於蜃因取名焉此是蜃之制也上
下通用在路載柩也輲車之制亦與蜃車同但
不用輻爲輪天子諸侯殯皆用之故檀弓云天
子菆塗龍輴謂畫轅爲龍諸侯殯亦用輴車不
畫轅爲龍故䘮大記云君殯用輴注云君諸侯
也輴不畫龍大夫殯不用輴故鄭注䘮大記大
夫之殯廢輴是大夫不用輴士掘肂見祍是亦
廢輴也其朝廟大夫以上皆用輴士朝廟用輁
軸故旣夕禮云遷於祖用軸鄭注云大夫諸侯
以上有四周謂之輴天子畫之以龍是也輴與
輁軸所以異者輴有四周輁軸則無故鄭注旣
夕禮云軸狀如轉轔刻兩頭爲軹輁狀如長牀
穿桯前後著金而關軸焉是也
　五士輤葦席屋蒲席裳帷
士輤葦席以爲屋蒲席以爲裳帷注云言以葦
席爲屋則無素錦爲帳正義曰案諸侯與大夫
上有輤旁有裳帷内有素錦屋今士唯云葦席
以爲屋蒲席以爲裳帷不云屋上所有之物據
文言之葦席爲屋則當覆上輤處將蒲席爲裳
帷接屋之四邊以鄣棺
　六大夫士爲君䘮廬堊之制
大夫次於公館以終䘮士練而歸士次於公舘
大夫居廬士居堊室注云公舘公宫之舎也練
而歸之士謂邑宰也練而猶處公館朝廷之士
也唯大夫三年無歸也謂未練時也士居堊室
亦謂邑宰也朝廷之士亦廬正義曰公館君之
舎也大夫恩深禄重故爲君䘮居廬終䘮畢乃
還家也　士練而歸者謂邑宰之士也士卑恩
輕故至小祥而反其所治邑也　士次於公館
者此謂朝廷之士也雖輕而無邑事故亦留次
公舘三年也　大夫居廬者以位尊恩重故居
廬士居堊室者士位卑恩輕故居堊室
　七大夫雖尊不以其服服父母兄弟
大夫爲其父母兄弟之未爲大夫者之䘮服如
士服士爲其父母兄弟之爲大夫者之䘮服如
士服注云大夫雖尊不以其服服父母兄弟嫌
若踰之也士謂大夫庶子爲士者也已卑又不
敢服尊者之服今大夫䘮禮逸與士異者未得
而備聞也春秋傳曰齊晏桓子卒晏嬰麤衰斬
苴絰帶杖菅屨食粥居倚廬寢苫枕草其老曰
非大夫之禮也曰唯卿爲大夫此平仲之謙也
言已非大夫故爲父服士服耳麤衰斬者其縷
在齊斬之間謂縷如三升半而三升不緝也斬
衰以三升爲正微細焉則屬於麤也然則士與
大夫爲父服異者有麤衰斬枕草矣其爲母五
升縷而四升爲兄弟六升縷而五升乎唯大夫
以上乃能備儀盡飾士以下則以臣服君之斬
衰爲其父以臣從君而服之齊衰爲其母與兄
弟亦以勉人爲髙行也大功以下大夫士服同
正義曰晏嬰家臣見晏嬰服士服故其老言所
服云非大夫之䘮禮也云曰唯卿爲大夫者此
晏嬰對家老之言若身爲卿得著大夫之服若
身爲大夫唯得服士服云麤衰斬者其縷在齊
斬之間者案䘮服𥘉章斬衰次章䟽衰䟽即麤
也今言麤衰斬者是下響麤上響兼斬有麤故
云麤衰斬者其縷在齊斬之間齊即麤也言其
布縷在齊斬之間斬衰三升麤衰四升其布在
三升四升之間故云縷如三升半言麤如三升
半而計縷唯三升故云縷如三升半而三升不
緝也但縷如三升半是麤衰不緝是斬而成布
三升爲父之服也云斬衰以三升爲正微細焉
則屬於麤也者解晏子實斬衰而兼言麤也云
然則士與大夫爲父服異者有麤衰斬枕草矣
者鄭旣約左傳晏嬰之事始明大夫與士不同
故云然則士與大夫爲父異麤衰枕草矣則大
夫以上斬衰枕􁏷士則䟽衰枕草案旣夕禮士
禮而云枕塊者記者廣說非辭也云其爲母五
升縷而四升爲兄弟六升縷而五升乎者鄭旣
約士之父服縷細降一等經文有母及兄弟故
此約母與兄弟之服也䘮服爲母四升此云爲
母五升縷謂麤細似五升之縷成布四升䘮服
爲兄弟五升此云爲兄弟六升縷謂麤細如六
升之縷成布五升皆謂縷細成布升數少也云
唯大夫以上乃能備儀盡飾者大夫以上則兼
天子諸侯德髙能備儀服無降殺是盡飾云士
以下則以臣服君之斬衰爲其父以臣從君而
服之齊衰爲其母與兄弟者以䘮服義服皆降
正服一等今爲父母兄弟降從義服是卑屈也
云以臣從君而服之齊衰爲其母與兄弟者案
䘮服臣從君義服齊衰六升今士爲兄弟縷如
六升成布五升得與臣爲君義服齊衰同其士
爲母父卒縷如五升成布四升與臣爲君義服
齊衰全異而云爲其母與臣爲君義服齊衰同
者前注所云因麤衰降斬衰一等即連言父卒
爲母云縷如五升成布四升據父卒爲母言之
也此注以士爲兄弟與臣爲君義服齊衰同則
父在爲母與兄弟服亦同縷如六升而成布五
升據父在爲母言之爲此前後注異云亦以勉
人爲髙行也者居䘮之禮以服重爲申以服輕
爲屈今大夫爲父母兄弟之未爲大夫者服士
服是勉勵其父母兄弟使爲髙行作大夫之禮
士爲其父母兄弟之爲大夫者服士服亦是勉
勵士身使爲髙行作大夫也云大功以下大夫
士服同者以經唯云父母兄弟士與大夫之里
不云大功以下有殊是大功以下與大夫士同
所以然者以重服情深故使士有抑屈使之勉
勵大功以下輕服情殺故上下俱申也
　八王肅難鄭說謂䘮禮無等
聖證論王肅云䘮禮自天子以下無等故曽子
云哭泣之哀齊斬之情饘粥之食自天子逹且
大國之卿與天子上士俱三命故曰一也晉士
起大國上卿當天子之士也平仲之言唯卿爲
大夫謂諸侯之卿當天子之大夫非謙辭也春
秋之時尊者尚輕簡䘮服禮制遂壞羣卿專政
晏子惡之故服麤衰枕草於當時爲重是以平
仲云唯卿爲大夫遜辭以辟害也又孟子云諸
侯之禮三年之䘮齊䟽之服飦粥之食自天子
逹於庶人三代共之又此記云端衰䘮車皆無
等又家語云孔子曰平仲可爲能逺於害矣不
以己之是駮人之非遜辭以辟咎也王肅謂大
夫與士異者大夫以上在䘮斂時弁絰士冠素
委貌馬昭答王肅同雜記云大夫爲其父母兄
弟之未爲大夫者之䘮服如士服是大夫與士
䘮服不同者而肅云無等則是背經說也鄭與
言禮張融評云士與大夫異者皆是亂丗尚輕
凉非王者之逹禮小功輕重不逹於禮鄭言謙
者不異於逺害融意以王肅與鄭其義略同如
融之說是周公制禮之時則上下同當䘮制無
等至後丗以來士與大夫有異故記者載之鄭
因而解之禮是鄭學今申鄭義云端衰䘮車無
等者端正也正爲衰之制度上下無等其服精
麤卿與大夫有異也又曾子云齊斬之情據其
情爲一等無妨服有殊異耳若王肅之意大夫
以上弁絰士唯素冠此亦得施於父母此經云
爲昆弟豈亦弁絰素冠之異乎此是肅之不通
也杜元凱注左傳說與王肅同服䖍注左傳與
端衰䘮車無等其老之問晏子之答皆爲非禮
並與鄭違今所不用也
　九大夫適子服大夫服皇鄭異義
大夫之適子服大夫之服注云仕至大夫賢著
而徳成適子得服其服亦尊其適象賢正義曰
非但尊此大夫之身亦當尊其適子使服大夫
之服能象似其父之賢者皇氏云大夫適子若
爲士爲其父唯服士服注云仕至大夫謂此子
若仕官至大夫始得服大夫服以其賢徳著成
如皇氏之意解此仕至大夫爲大夫之子案前
經注云士謂大夫庶子爲士者明大夫適子未
仕官及爲士皆得服大夫之服皇氏之言違文
背注不解鄭意
　十士之子爲大夫其父母弗能主子主之
士之子爲大夫則其父母弗能主也使其子主
之無子則爲之置後注云大夫之子得用大夫
之禮而士不得也置猶立也正義曰其父母弗
能主也者士子身爲大夫若死則父母不能爲
䘮主也以身是士故不可爲大夫䘮主使其
子主之者謂使此死者之子爲主以其子是大
夫適子故得爲大夫之主以其服大夫服故也
無子則爲之置後者若死者無子則爲死者別
置其後所置之後即大夫適子同得行大夫之
禮此所置之後謂暫爲䘮主假用大夫之禮若
其大宗子則直爲之立後自然用大夫禮也
(十/一)大夫有司占者卜宅卜日之衣冠
大夫卜宅與葬日有司麻衣布衰布帶因䘮屨
緇布冠不蕤占者皮弁注云有司卜人也麻衣
白布深衣而著衰焉及布帶緇布冠此服非純
吉亦非純凶也皮弁則純吉之尤者也占者尊
於有司卜求吉其服彌吉大夫士朔服皮弁正
義曰大夫卜宅與葬日者宅謂葬地大夫尊故
得卜宅并葬日　有司麻衣布衰布帶因䘮屨
者有司謂卜人麻衣謂白布深衣布衰謂麤衰
也皇氏云以三升半布爲衰長六寸廣四寸綴
於㴱衣前當胸上後又有負版長一尺六寸廣
四寸布帶以布爲帶因䘮屨謂因䘮之繩屨
(十/二)無地大夫及士其筮史占者所服
如筮則史練冠長衣以筮占者朝服注云筮者
筮宅也謂下大夫若士也筮史筮人也長衣深
衣之純以素也長衣練冠純凶服也朝服純吉
服也大夫士日朝服以朝也正義曰如筮者謂
下大夫及士不合用卜故知用筮也　則史練
冠長衣者此謂無地大夫筮葬禮也唯筮宅卜
日耳卜時緇布冠麻衣布衰雜以吉凶之服如
筮則練冠長衣以筮輕故用純凶服也　占者
朝服者卜重故占者皮弁筮輕故占者朝服案
士虞禮注云士之屬吏爲其長弔服加麻此史
練冠長衣者此經文含大夫其臣爲大夫以布
帶繩屨故史練冠長衣若士之卜史當從弔服
不得練冠長衣也
(十/三)薦馬者哭踊薦馬有三時
案士䘮禮下篇云薦馬之節凡有三時一者柩
𥘉岀至祖廟設奠爲遷祖之奠訖乃薦馬是其
一也至日側祖奠之時又薦馬是其二也明日
將行設遣奠之時又薦馬是其三也主人見薦
馬送行物而哭踊故云薦馬者哭踊也所以馬
進而主人哭踊者馬是牽車爲行之物今見進
馬是行期巳至故孝子感之而哭踊
(十/四)夫人招魂狄稅素沙
夫人稅衣揄狄狄稅素沙注云言其招魂用稅
衣上至揄狄也狄稅素沙言皆以白紗縠爲裏
(十/五)池飾有振容銅魚
大夫不揄絞屬於池下注云謂池飾也揄揄翟
也采青黃之間曰絞屬猶繫也人君之栁其池
繫絞繒於下而畫翟雉焉名曰振容又有銅魚
在其間大夫云振容士去魚正義曰案䘮大記
云君三池振容是人君之栁有振容振容者其
池繫揄繒於下而畫翟雉焉名曰振容云又有
銅魚在其間者上有池下有振容池與振容之
間而有魚故云在其間云大夫去振容士去魚
者以䘮大記大夫不振容士不云魚躍拂池故
也大夫不振容者謂不以揄絞屬於池下爲振
容
(十/六)大夫祔於士士不祔於大夫
大夫附於士士不附於大夫附於大夫之昆弟
無昆弟則從其昭穆雖王父母在亦然注云附
讀皆爲祔大夫祔於士不敢以已尊自殊於其
祖也士不祔於大夫自卑別於尊者也大夫之
昆弟謂爲士者也從其昭穆中一以上祖又祖
而巳祔者祔於先死者正義曰自此以下至附於
公子廣明祔祭之義各依文解之　大夫祔於
士者謂祖爲士孫爲大夫若死可以祔祭於祖
之爲士者也　士不附於大夫者謂先祖爲大
夫孫爲士不可祔祭於大夫唯得祔於大夫之
兄弟爲士者　無昆弟則從其昭穆者謂祖爲
大夫無昆弟爲士則從其昭穆謂柎於髙祖爲
士者若髙祖爲大夫則祔於髙祖昆弟爲士者
　雖王父母在亦然者謂孫死之後應合祔於
王父王父見在無可祔然猶如是也亦如是祔
於髙祖也祔者祔祭於神當從示旁爲之
(十/七)男子祔於王父則配女子所祔則否
男子附於王父則配女子附於王母則不配注
云配謂并祭王母不配則不祭王父也有事於
尊者可以及卑有事於卑者不敢援尊配與不
配祭饌如一祝辭異不言以某妃配某氏耳女
子謂未嫁者也嫁未三月而死猶歸葬於女氏
之黨正義曰男子附於王父則配者謂祭王父
并祭所配王母　女子附於王母則不配者謂
在室之女及已嫁未三月而死祔祭於王母則
不祭所配之王父
(十/八)齊斬練皆功衰
有父母之䘮尚功衰而附兄弟之殤則練冠附
於殤稱陽童某甫不名神也注云此兄弟之殤
謂大功親以下之殤也斬衰齊衰之䘮練皆受
以大功之衰此謂之功衰以是時而祔大功親
以下之殤大功親以下之殤輕不易服冠而兄
爲殤謂同年者也兄十九而死巳明年因䘮而
冠陽童謂庶殤也宗子則曰隂童童未成人之
稱也某甫且字也尊神不名爲之造字正義曰
曽子問庶子之殤祭於室白故曰陽童宗子殤
死祭於室奥則曰隂童云某甫且字也者檀弓
云五十以伯仲是正字二十之時曰某甫是且
字言且爲之立字云尊神不名爲之造字者以
字者冠時所有此兄去年巳死未得有字雖云
某甫是死後祔時爲之造字必造字者以神道
事之不可觸名故也
(二/十)君不撫僕妾妾雖攝女君猶下正適
主妾之䘮則自附至於練祥皆使其子主之其
殯祭不於正室君不撫僕妾注云祔自爲之者
以其祭於祖廟不撫略於賤也正義曰妾旣卑
賤得主之者崔氏云謂女君死攝女君也其殯
祭不於正室者雖攝女君猶下正適故殯之與
祭不得在正室庾蔚云妾祖姑無廟爲壇祭之
鄭云於廟者崔氏云於廟中爲壇祭之此謂攝
女君若不攝女君之妾則不得爲主則別爲壇
不在祖廟中而子自主之也
(卄/一)䘮禮未畢不以殺禮待新弔者
凡䘮服未畢有弔者則爲位而哭拜踊注云客
始來主人不可以殺禮待之正義曰凡䘮服未
畢者是䘮服將終但未畢了猶有餘日未滿其
禮巳殺若有人始來弔當爲位哭踊不以殺禮
而待新弔之賔也言凡者五服悉然
(廿/二)不以私䘮之末臨兄弟
大夫有私䘮之葛則於其兄弟之輕䘮則弁絰
注云私䘮妻子之䘮也輕䘮緦麻也大夫降焉
弔服而徃不以私䘮之末臨兄弟正義曰私䘮
之葛者謂妻子之䘮至卒哭以葛代麻之後是
私䘮之葛　則於其兄弟之輕䘮則弁絰者於
此之時遭兄弟之輕䘮緦麻亦著弔服弁絰而
徃不以私䘮之末臨兄弟也若成服之後則錫
衰未成服之前身著素裳而首服弁絰也
(卄/三)父爲長子杖孫避尊者不以杖即位
爲長子杖則其子不以杖即位注云辟尊者正
義曰父爲長子杖則其子不以杖即位者其子
長子之子祖在不厭孫其孫得杖但與祖同處
不得以杖即位辟尊者
(卄/四)父母存在爲妻不杖不稽顙
爲妻父母在不杖不稽顙注云尊者在不敢盡
禮於私䘮也正義曰此謂適子爲妻父母見存
不敢爲妻杖又不可爲妻稽顙故云不杖不稽
顙案䘮服云大夫爲適婦爲䘮主父爲己婦之
主故父在不敢爲婦杖若父没母在不爲適婦
之主所以母在不杖者以父母尊同因父而連
言母父没母存爲妻雖得杖而不得稽顙以杖
與稽顙文連不杖屬於父在不稽顙文屬母在
故云父母在不杖不稽顙而禮論范宣子中六
有二義一者生存爲在二者旁側爲在此云母
在謂在母之側爲妻不杖故問䘮云則父在不
敢杖矣尊者在故也鄭云父在不杖謂爲母案
爲母則削杖而云父在不杖謂爲母也是父在
謂在側之在若論語云君在踧踖如也此范氏
之釋其義可通但父母在之文相連爲一而父
爲存在之在母爲在側之在又小記云父在庶
子爲妻以杖即位然庶子豈得父見在則庶子
爲妻得以杖即位乎是范義未安也今且具載
之
(卄/五)有爲舊君不反服
違諸侯之大夫不反服違大夫之諸侯不反服
注云其君尊卑異也違猶去也去諸侯仕諸侯
去大夫仕大夫乃得爲舊君服正義曰違去也
去諸侯謂不便其居及辟仇也
(卄/六)䘮冠條屬吉冠纓武異材
䘮冠條屬以別吉凶三年之練冠亦條屬右縫
小功以下左緦冠繰纓注云别吉凶者吉冠下
條屬也條屬者通屈一條繩若布爲武垂下爲
纓屬之冠象大古䘮事略也言冠則纓武異材
焉右縫者右辟而縫之左辟象吉輕也繰當爲
澡麻帶絰之澡聲之誤也謂有事其布以爲纓
(卄/七)卒哭以後祭稱孝子孫以前則稱哀
祭稱孝子孝孫䘮稱哀子哀孫注云各以其義
稱正義曰祭吉祭也謂自卒哭以後之祭也吉
則申孝子心故祝辭云孝也或子或孫隨其人
也　䘮稱哀子哀孫者凶祭謂自虞以前祭也
䘮則痛慕未申故稱哀也故士虞禮稱哀子而
卒哭乃稱孝子也
(卄/八)端衰䘮車無等孝子之情一
端衰䘮車皆無等注云䘮車惡車也䘮者衣
衰及所乗之車貴賤同孝子於親一也衣衰言
端者玄端吉時常服䘮之衣衰當如之正義曰
端衰謂䘮服上衣以其綴六寸之衰於心前故
衣亦曰衰端正也吉時玄端服身與𬒮同以二
尺二寸爲正而䘮衣亦如之而今用衰綴心前
故曰端衰也　䘮車者孝子所乗惡車也惡車
䘮車也等等差也言䘮之衣衰及惡車天子至
士制度同無貴賤等差之别也以孝子於其親
情如一也䘮車凡五等見中車
(卄/九)祭服依班序昬則攝盛
大夫冕而祭於公弁而祭於巳士弁而祭於公
冠而祭於己士弁而親迎然則士弁而祭於已
可也注云弁爵弁也冠玄冠也祭於公助君祭
也大夫爵弁而祭於己唯孤爾縁類欲許之也
親迎雖亦已之事攝盛服爾非常也正義曰親
迎攝盛服者以親迎配偶一時之極故許其攝
盛服祭祀常所供養故須依其班序
(三/十)襲事成於帶變之異於生
率帶諸侯大夫皆五采士二采注云此謂襲尸
之大帶率繂也繂之不加箴功大夫以上更飾
以五采士以朱緑襲事成於帶變之所以異於
生正義曰此謂尸襲竟而著此帶也率謂爲帶
也但攝帛邊而熨殺之不加箴功異於生也以
五采飾之亦異於生也大夫與諸侯同而士二
采並異於生而尊者可同也然此士天子之士
也諸侯之士則緇帶故士䘮禮緇帶吉時大帶
唯有朱緑玄華無五采此上連枇畢用桑之下
則知此亦䘮之大帶小斂大斂衣數旣多有絞
不可加帶故知襲尸之大帶也襲衣與生同唯
帶與生異凡襲事著衣畢加帶乃成故云襲事
成於帶變之異於生也
(卅/一)藏器於見外椁内而后折入
醴者稻醴也甕甒筲衡實見間而后折入注云
此謂葬時藏物也衡當爲桁所以庪甕甒之屬
聲之誤也實見間藏於見外椁内也折承席也
正義曰云實見間藏於見外椁内也者案旣夕
禮乃窆藏器於旁加見注云器用器役器也見
棺飾也先言藏器乃云加見者器在見内也旣
夕禮又六藏苞筲於旁注云於旁者在見外也
不言罋甒饌相次可知知是藏於見外椁内者
則見内是用器役器見外是明器也此是士禮
略實明器耳大夫以上則兼有人器明器也人
器實明器虚云折承席也者案旣夕禮注云折
猶庪也方鑿連木爲之蓋如牀而縮者三橫者
五無簀窆事畢加之壙上以承抗席是也
(卅/三)埋重於祖廟門外之東
重旣虞而埋之注云就所倚處埋之正義曰案
旣夕禮𥘉䘮朝禰廟重止于門外之西不入重
不入者謂將嚮祖廟若過之然故不入明日自
禰廟隨至祖廟庭厥明將岀之時重出自道道
左倚之鄭注云道左主人位此注就所倚之處
埋之謂於祖廟門外之東也
(卅/四)朝夕哭褰帷旣出則施其㧁
朝夕哭不帷無柩者不帷注云縁孝子心欲見
殯肂也旣出則施其㧁鬼神尚幽闇也謂旣葬
也棺柩巳去鬼神在室堂無事焉遂去帷正義
曰孝子心欲見殯故當朝夕進入廟門内哭位
之時除去殯宫帷也哭竟則帷之　注旣出則
施其㧁　正義曰案士䘮禮君使人弔徹帷鄭
云徹帷㧁之事畢則下之鄭此注㑹儀禮注也
則㧁是褰舉之名𥘉哭則褰舉事畢則施下之
(卅/五)禮以冠名服
子羔之襲也繭衣裳與稅衣纁袡爲一素端一
皮弁一爵弁一玄冕一曾子曰不襲婦服注云
繭衣裳者若今大䙱也纊爲繭緼爲𫀆表之以
稅衣乃爲一稱爾稅衣若玄端而連衣裳者也
大夫而以纁爲之縁非也唯婦人纁袡禮以冠
名服此襲其服非襲其冠曹子譏襲婦服而巳
玄冕又大夫服未聞子羔曷爲襲之玄冕或爲
玄冠或爲玄端
(卅/七)𥘉䘮哭踊無數今云七五三者爲之節
公諸侯去死日五日而殯則合死日六日也凡
爲七踊也　大夫五者大夫三日殯合死日爲
四日士三者士二日殯合死日數也婦人皆居
間者謂婦人與丈夫更踊也男子先踊踊畢而
婦人踊踊畢賔乃踊然親始死及動尸舉柩哭
踊無數令云七五三者謂爲禮有節之踊每踊
輒三者三爲九而謂爲一也
(卅/八)魯人贈幣失禮
魯人之贈也三玄三纁廣尺長終幅注云言失
之也士䘮禮下篇曰贈用制幣玄纁束正義曰
記魯失也贈謂以物送亡人於椁中也贈別用
玄纁束帛三玄二纁故旣夕禮曰贈用制幣玄
纁束今魯人雖三玄二纁而用廣尺長終幅不
復丈八尺則失禮也
(卅/九)春秋有歸含賵緩而無譏者
云春秋有旣葬歸含賵禭無譏焉皆受之於殯
宫者案左傳隱元年天王使宰咺來歸惠公仲
子之賵歸惠公賵緩也公羊亦云其言來何不
及事也是左氏公羊皆譏其緩云無譏者取榖
梁之義故文五年榖梁云王使榮叔歸含且賵
不言來不周事之用也明宰咺言來得周事也
是宰咺歸賵榖梁不譏是旣葬旣歸含且賵無
譏也榖梁所以不譏宰咺者釋廢疾云平王新
有幽王之亂遷于成周欲崇禮於諸侯原情免
之若無事而晚者去來以譏之榮叔是也文九
年秦人來歸僖公成風之禭最晚不譏者釋廢
疾云以其殽敗兵無休時君子原情不責晚也
(四/十)居䘮以吉服接鄰國
宰夫朝服即䘮屨者宰謂上卿也言夫衍字朝
服者吉服也必用吉服者以鄰國執玉而來執
玉不麻故着朝服以仍在䘮不可純吉故即䘮
屨也此遭䘮巳乆故嗣子親受禮宰着朝服若
新始遭䘮則主人不親受使大夫受於殯宫故
聘禮云聘遭䘮入竟則遂也鄭云遭䘮主國君
薨也聘禮又云不筵几鄭云致命不於廟就尸
柩於殯宫聘禮又云遭䘮將命于大夫主人長
衣練冠以受必用吉服以待鄰國者以己國遭
䘮他國是吉不可以䘮禮待於他國故以吉禮
待之
(四/一)禭賵􁎚奠散文亦通
隱元年公羊傳云賵者蓋以馬以乗馬束帛車
馬曰賵貨財曰􁎚衣𬒳曰禭榖梁云乗馬曰賵
衣衾曰禭貝玉曰含錢財曰􁎚案旣夕禮云賵
馬而無車者士卑不合有車何休云周制謂士
無車非也此禮記陳乗黄大路則周制有車榖
梁直云乗馬曰賵無車者文不備也散而言之
車馬亦曰禭故前文云諸侯相禭以後路是也
此無􁎚􁎚是加厚非常故也故宰夫注云其間
加恩厚則有􁎚焉雖有貨亦有馬故少儀云􁎚
馬不入廟門是也旣夕有贈者贈施於死必及
葬節此未必一當葬時賵旣夕有奠此無奠者
以奠主於親者故旣夕禮云兄弟賵奠所知則
賵而不奠此諸侯相於旣䟽故無奠
(四/二)上客臨辭
上客臨曰寡君有宗廟之事不得承事使一介
老某相執綍注云上客弔者也臨視也言欲入
視䘮所不足而給助之謙也其實爲哭耳
(四/三)士䘮與天子同者三
士䘮有與天子同者三其終夜燎及乗人專道
而行注云乗人謂使人執引也專道人辟之正
義曰言士䘮與天子三事同也其終夜燎一也
及乗人二也專道而行三也終夜燎謂柩遷之
夜須光明故竟夜燎也乗人謂人引車不用馬
也旣夕禮云屬引古者人引柩專道行謂䘮在
路不辟人也三事爲重故云與天子同也
禮記要義卷第二十
禮記要義卷第二十一　雜記下
一雖有親之大䘮猶爲輕服者除
有父之䘮如未没䘮而母死其除父之䘮也服
其除服卒事反䘮服雖諸父昆弟之䘮如當父
母之䘮其除諸父昆弟之䘮也皆服其除䘮之
服卒事反䘮服注云没猶竟也除服謂祥祭之
服也卒事旣祭反䘮服服後死者之服雖有親
之大䘮猶爲輕服者除骨肉之恩也唯君之䘮
不除私服言當者期大功之䘮或終始皆在三
年之中小功緦麻則不除殤長中乃除
　二王父未練無廟孫得祔於祖
王父死未練祥而孫又死猶是附於王父也注
云未練祥嫌未祫祭序於昭穆爾王父旣附則
孫可祔焉猶當爲由由用也附皆當作祔正義
曰禮祔在練前若祔後未練之前則得祔直云
未練足矣兼言祥者案文二年榖梁傳云作主
壞廟有時日於練焉壞廟壞廟之道易檐可也
改塗可也注云親過髙祖則毀其廟以次而遷
將納新神故示有所加以此言之則練時壞祖
與髙祖之廟改塗易檐示有壞意其以先祖入
於大祖之廟其祖傅入髙祖廟其新死者入祖
廟是練時遷廟也入三年䘮畢祫於大祖廟是
祥後祫也故云未練祥嫌未祫祭序於昭穆爾
兼言祥者恐未祫故也故練祥兼言但祖祔祭
之後即得祔新死之孫故云王父旣祔則孫可
祔焉然王父雖祔未練無廟孫得祔於祖其孫
就王父所祔祖廟之中而祔祭王父焉
　三與祭視濯而父母死
大夫士將與祭於公旣視濯而父母死則猶是
與祭也次於異宫旣祭釋服出公門外哭而歸
其它如奔䘮之禮如未視濯則使人告告者反
而后哭注云猶亦當爲由次於異宫不可以吉
與凶同處也使者反而后哭不敢專己於君命
也正義曰則猶是與祭也者旣與祭於公祭日
前旣視濯之後而遭父母之䘮則猶是吉禮而
與於祭也　次於異宫者其時止次異宫不可
以吉與凶同處也　如未視濯則使人告者謂
未視濯之前遭父母之䘮則使人告君告者
反而后哭者必待告君者反而後哭父母也
　四居父母䘮而昆弟亦有異宫者
父母之䘮將祭而昆弟死旣殯而祭如同宫則
雖臣妾葬而后祭祭主人之升降散等執事者
亦散等雖虞附亦然注云將祭謂練祥也言若
同宫則是昆弟異宫也古者昆弟異居同財有
東宮有西宫有南宫有北宫有父母之䘮當在
殯宫而在異宮者疾病或歸者主人適子散等
栗階爲新䘮略威儀正義曰若將祭而有兄弟
死則待殯後乃祭也今不待葬後者兄弟輕故
始殯後便可行吉亊也　如同宫則雖臣妾葬
而后祭者兄弟旣殯後而行父母之祭謂異宫
者耳若同宮雖臣妾之輕卑死猶待葬後乃行
父母祭也所以爾者吉凶不相干故䘮服傳云
有死於中宫者則爲之三月不舉祭庾氏云小
祥之祭巳渉於吉尸柩至凶故不可以相干其
虞祔則得爲之矣苦䘮柩即去者則亦祭不待
於三月可知矣　祭主人之升降散等者祭猶
謂二祥祭散栗也等階也吉祭則渉級聚足䘮
祭則栗階故云散等也如此祥祭冝渉級於時
爲有兄弟䘮故少威儀作散等也執事者亦散
等者助執祭者亦栗階也　雖虞附亦然者謂
主人至昆弟虞附而行父母二祥祭而執事者
亦散等
　五吉祭賔食䘮祭賔不食
凡侍祭䘮者告賔祭薦而不食注云薦脯醢也
吉祭告賔祭薦賔旣祭而食之䘮祭賔不食
　六䘮不語不問不入門
三年之䘮言而不語對而不問廬堊室之中不
與人坐焉在堊室之中非時見乎母也不入門
言言巳事也爲人說爲語在聖室之中以時事
見乎母乃後入門則居廬時不入門
　七外除内除
親䘮外除兄弟之䘮内除注云日月巳竟而哀
未忘日月未竟而哀已殺
　八祥禫以後變除之節
祥主人之除也於夕爲期朝服祥因其故服注
云爲期爲祭期也朝服以期至明日而祥祭亦
朝服始即吉正祭服也䘮服小記曰除成䘮者
其祭也朝服縞冠是也祭猶縞冠未純吉也旣
祭乃服大祥素縞麻衣釋禫之禮云玄衣黃裳
則是禫祭玄冠矣黃裳者未大吉也旣祭乃服
禫服朝服綅冠踰月吉祭乃玄冠朝服旣祭玄
端而居復平常也
　九從祥至吉凡服有六
從祥至吉凡服有六祥祭朝服縞冠一也祥訖
素縞麻衣二也禫祭玄冠黃裳三也禫訖朝服
綅冠四也踰月吉祭玄冠朝服五也旣祭玄端
而居六也
　十卒哭成事附與虞異
上大夫之虞也少牢卒哭成事附皆大牢下大
夫之虞也犆牲卒哭成事附皆少牢注云卒哭
成事附言皆則卒哭成事附與虞異矣下大夫
虞以犆牲與士虞禮同與正義曰鄭以士虞禮
云三虞卒哭他用剛日先儒以此三虞卒哭同
是一事鄭因此經云上大夫虞用少牢卒哭用
大牢其牢旣別明卒哭與虞不同鄭引此文破
先儒之義故云卒哭成事與虞異矣
(十/一)居䘮受酒肉之遺
三年之䘮如或遺之酒肉則受之必三辭主人
衰絰而受之如君命則不敢辭受而薦之䘮者
不遺人人遺之雖酒肉受也從父昆弟以下旣
卒哭遺人可也注云受之必正服明不苟於滋
味薦於廟貴君之禮言齊斬之䘮重志不在施
惠於人正義曰衰絰而受之者雖受之猶不得
食也尊者食之乃得食肉猶不得飲酒故䘮大
記云旣葬若君食之則食之大夫父之友食之
則食之矣不辟梁肉若有酒醴則辭是也
(十/二)父在爲母練祥禫之節
期之䘮十一月而練十三月而祥十五月而禫
注云此謂父在爲母也當在練則弔上
(十/三)居䘮有不弔不聽事不與禮之異
三年之䘮雖功衰不弔自諸侯達諸士如有服
而將徃哭之則服其服而徃練則弔旣葬大功
弔哭而退不聽事焉期之䘮未葬弔於郷人哭
而退不聽事焉功衰弔待事不執事小功緦執
事不與於禮注云功衰旣練之服也諸侯服新
死者之服而徃哭謂所不臣也父在爲母功衰
可以弔人者以父在故輕於出也然則凡齊衰
十一月皆可以出矣聽猶待也事謂襲斂執綍
之屬謂爲姑姊妹無主殯不在己族者禮饋奠
也正義曰三年之䘮雖功衰不弔者謂重䘮小
祥後衰與大功同故曰功衰衰雖外輕而痛猶
内重故不得弔人也功衰雖不弔人若自有五
服之親䘮則徃哭之將徃哭則不著己功衰而
依彼親之節以服之申於骨肉之情故也故云
則服其服而徃也伹著彼服不著己功衰也賀
㻛云若新死者服輕則不爲之制服雖不爲重
變而爲之制服徃奔䘮哭之則蹔服所制之服
徃彼哭之事畢反服故服也此練則弔又承十
一月練之下故知是父在爲母以經云練故云
功衰也大祥始除衰杖而練得弔人者以父在
爲母故輕於出言得出也以母䘮至練父在而
得出則其餘䘮雖無父亦得岀也母旣可矣諸
父灼然　旣葬大功者謂身有大功之䘮旣葬
之後徃弔他䘮　弔哭而退不聽事焉者謂弔
哭旣畢則退去不待主人襲斂之事期䘮練
弔則亦然也　期之䘮未葬弔於郷人哭而退
不聽事焉者謂姑姊妹無主爲之服期䘮未至
於葬徃弔於郷人之䘮哭畢則退不聽待主人
襲斂之事焉功衰弔待事不執事者謂此姑
姊妹等期䘮至旣葬受以大功衰謂之功衰至
此之後若弔於郷人其情稍輕於未葬之前得
待主人襲斂之事但不親自執事小功緦執事
不與於禮者執事㯽相也禮饋奠也緦小功服
輕故未葬便可弔人今不論郷人之同異也亦
爲彼擯相但不得助彼饋奠耳案曾子問云廢
䘮服可以與於饋奠之事乎孔子曰說衰與奠
非禮也以擯相可也是擯相輕而饋奠重也
(十/四)弔䘮本助事非從主人
弔䘮者本是來助事非爲空隨從主人而巳故
云非從主人也　四十者執綍者旣助主人故
使年二十以上至四十強壯者皆執綍也　郷
人五十者從反哭者郷人同郷之人也五十始
衰故待主人窆竟而孝子反哭故郷人助葬老
者亦從孝子反也　四十者待盈坎者謂窆竟
以土盈滿其坎四十強壯不得即反故待土滿
坎而反也若非郷人則無問長少皆從主人歸
優饒逺者
(十/五)葬近而反哭者免逺則冠
非從柩與反哭無免於堩注云言䘮服出入非
此二事皆冠也免所以代冠人於道路不可以
無飾堩道路正義曰此謂葬近而反哭者若葬
逺反哭在路則著冠至郊則乃反著免故小記
云逺葬者比反哭者皆冠及郊而后免是也
(十/六)哭父母無常聲
曽申問於曽子曰哭父母有常聲乎曰中路嬰
兒失其母焉何常聲之有注云嬰猶鷖彌也言
其若小兒亡母啼號安得常聲乎所謂哭不偯
(十/七)大夫士從政有正禮權禮
正義曰案王制云父母之䘮三年不從政齊衰
大功三月不從政此云期之䘮卒哭而從政九
月之䘮旣葬而從政與王制不同者此庶人依
士禮卒哭與旣葬同三月故王制省文緫云三
月也若大夫士三年之䘮期不從政是正禮也
卒哭金革之事無辟是權禮也
(十/八)卒哭而諱
卒哭而諱王父母兄弟丗父叔父姑姊妺子與
父同諱母之諱宮中諱妻之諱不舉諸其側與
從祖昆弟同名則諱注云自此而鬼神事之尊
而諱其名父爲其親諱則子不敢不從諱也謂
王父母以下之親諱是謂士也天子諸侯諱羣
祖母之所爲其親諱子孫於宫中不言妻之所
爲其親諱夫於其側亦不言也孝子聞名心瞿
凡不言人諱者亦爲其相感動也子與父同諱
則子可盡曾祖之親也從祖昆弟在其中於父
輕不爲諱與母妻之親同名重則諱之
(十/九)大功小功之末冠嫁取謂卒哭後
大功之末可以冠子可以嫁子父小功之末可
以冠子可以嫁子可以取婦已雖小功旣卒哭
可以冠取妻下殤之小功則不可注云此皆謂
可用吉禮之時父大功卒哭而可以冠子嫁子
小功卒哭而可以取婦己大功卒哭而可以冠
子小功卒哭而可以取妻必偕祭乃行也下殤
小功齊衰之親除䘮而後可爲昬禮凡冠者其
時當冠則因䘮而冠之正義曰大功之末可以
冠子可以嫁子者末謂卒哭之後謂己有大功
之䘮旣卒哭可以冠子嫁子也　父小功之未
可以冠子可以嫁子子可以取婦者謂父有小
功䘮未可以冠子可以嫁子可以取婦大功之
末云身不云父小功之末云父不云身互而相
通是嫁及冠於身大功之末可以冠子嫁子小
功之末非但得冠子嫁子復可取婦所以取婦
必在小功之末者以取婦有酒食之㑹集郷黨
僚友渉近歡樂故小功之末乃可得爲也　已
雖小功旣卒哭可以冠取妻者以前文云父小
功之末可以取婦恐已有小功於情爲重不得
冠取故云已身雖同有小功旣卒哭之後可以
冠取此文云旣卒哭明上云末者並卒哭後也
　下殤之小功則不可者謂其餘小功可以冠
取若本服齊衰下殤降在小功者則不可不可
者不可冠嫁也以本服是齊衰重故也若其長
殤中殤之大功者庾氏注要記云卒哭之後則
得與㝷常大功同於大功之末可以身自冠嫁
所以然者雖本期年但降在大功其服稍伸故
得冠嫁也賀氏云小功下殤本是期親以其重
故不得冠取推此而言之降在大功理不得冠
嫁矣今謂齊衰下殤尚不可冠取而況齊衰長
殤中殤降在大功何可冠嫁庾記非也今從賀
義經文大功據已身小功據其父今鄭同之謂
父及已身俱有大功之末小功之末故又注云
己大功卒哭而可以冠子小功卒哭而可以取
妻是父子同也云必偕祭乃行也偕俱也父是
大功之末己亦是大功之末乃得行此冠子嫁
子父小功之末已亦小功之末可以嫁取必父
子俱然乃得行事故云必偕祭乃行知父子俱
大功小功者若姑及姊妹出適父子俱爲大功
若從祖兄弟父爲之小功己亦爲之小功是父
子其服同也若父有齊衰子有大功則不可若
父有大功子有小功可以冠嫁末可以取婦必
父子俱有小功之末可以取婦若父是小功己
在緦麻灼然合取可知又案正本云必偕祭乃
行者言爲諸吉禮必待祭訖乃行也云下殤小
功齊衰之親除䘮而後可爲昬禮者言除訖可
爲昬禮則未除䘮不可爲昬禮經云小功則不
可者唯謂昬也其冠嫁則可也
(二/一)父母妻有服避樂
父有服宫中子不與於樂母有服聲聞焉不舉
樂妻有服不舉樂於其側注云宫中子與父同
宫者也禮由命士以上父子異宫不與於樂謂
出行見之不得觀也正義曰崔云父有服齊衰
以下之服也若重服則期後猶有子姓之冠自
當不得與於樂
(二/四)無子寡而死族鄰里尹主䘮妻黨弗主
姑姊妹其夫死而夫黨無兄弟使夫之族人主
䘮妻之黨雖親弗主夫若無族矣則前後家東
西家無有則里尹主之或曰主之而附於夫之
黨注云此謂姑姊妹無子寡而死也夫黨無兄
弟無緦之親也其主䘮不使妻之親而使夫之
族人婦人外成主必宜得夫之姓類䘮無無主
也里尹閭胥里宰之屬王度記曰百户爲里里
一尹其禄如庶人在官者里或爲士諸侯弔於
異國之臣則其君爲主里尹主之亦斯義也妻
之黨自主之非也夫之黨其祖姑也正義曰云
里尹閭胥里宰之屬者案周禮六郷之内二十
五家爲里里置一宰下士也引王度記者更證
里尹之事案別録王度記云似齊宣王時淳于
髠等所說也其記云百户爲里里一尹其禄如
庶人在官者則里尹之禄也案撰考云古者七
十二家爲里洛誥傳云古者八家爲鄰三鄰爲
朋三朋爲里鄭云蓋虞夏時制也其百戸爲里
未知何代或云殷制云諸侯弔於異國之臣則
其君爲主里尹主之亦斯義也者以已國臣在
國而死他國君來弔則君爲主死者雖有至親
不得爲主今此婦人死於此里正得里尹主之
妻家之親不得爲主故云亦斯義也
(卄/五)葬即反虞
天子至士葬即反虞者以其不忍一日末有所
歸尊卑皆然
(卄/六)君於卿大夫疾病葬哭之節
卿大夫疾君問之無筭士壹問之君於卿大夫
比葬不食肉比卒哭不舉樂爲士比殯不舉樂
正義曰案䘮大記君於大夫疾三問之此云無
筭謂有師保恩舊之親故問之無筭或可䘮大
記云三問者謂君自行此云無筭謂遣使也
(卄/七)都家采地之制
天子公卿大夫案小司徒職注云百里之國凡
四都五十里之國凡四縣二十五里之國凡四
甸然則大都公之采地方百里小都卿之采地
方五十里家邑大夫采地方二十五里熊氏云
以此推之公之大都采地方百里侯伯大都采
地方五十里子男大都采地方二十五里以畿
外地闊故公之大都與天子大都同也其中都
采地無文其小都則下大夫三百家一成之地
也一成所以三百家者一成九百夫宫室塗巷
山澤三分去一餘有六百夫地又不易再易通
率一家而受二夫之地是定稅三百家也
(卄/八)孔子以士䘮禮教孺悲禮得存
恤由之䘮哀公使孺悲之孔子學士䘮禮士䘮
禮於是乎書注云時人轉而僣上士之䘮禮巳
廢矣孔子以教孺悲國人乃復書而存之
(卄/九)孟獻子以郊天之對月禘祖失之
孟獻子曰正月日至可以有事於上帝七月日
至可以有事於祖七月而禘獻子爲之也注云
記魯失禮所由也孟獻子魯大夫仲孫蔑也魯
以周公之故得以正月日至之後郊天亦以始
祖后稷配之獻子欲尊其祖以郊天之月對月
禘之非也魯之宗廟猶以夏時之孟月爾明堂
位曰季夏六月以禘禮祀周公於大廟正義曰
此一節明魯之郊禘之事獻子魯大夫仲孫蔑
謚曰獻子正月周正月建子之月也日至冬至
日也有事謂南郊祭所出之帝也上帝靈威仰
也而周以十一月爲正其月日至王云若天子
則圎丘魯以周公之故得郊天所以於此月得
郊所出之帝靈威仰而已故云正月日至可以
有事於上帝也此言是也　七月日至可以有
事於祖者七月周七月建午之月也日至夏至
日也有事謂禘祭於祖廟故云有事於祖獻子
言十一月建子冬至旣祭上帝故建午夏至亦
可禘祖以兩月日至相對故欲祭祖廟與天相
對也故云七月日至可以有事於祖也此言非
也所以爲非者魯之祭祀宗廟亦猶用夏家之
法凡大祭冝用首時應禘於孟月孟月於夏家
是四月於周爲六月故明堂位云季夏六月以
禘禮祀周公於大廟是夏之孟月也獻子捨此
義欲以此二至相當以天對祖乖失禮意(此章/與左)
(傳襄七/年異)
(三/十)以魯昭公取同姓自是夫人不命於天子
夫人之不命於天子自魯昭公始也汪云亦記
魯失禮所由也周之制同姓百丗昏姻不通呉
大伯之後魯同姓昭公取於呉謂之呉孟子不
告於天子自此後取者遂不告於天子天子亦
不命之正義曰諸侯夫人亦天子所命或是王
后無畿外之事故天子命畿外諸侯夫人此文
是也若畿内諸侯及卿大夫之妻則玉藻注云
天子諸侯命其臣后夫人亦命其妻是也
(卅/一)孔子拜弔火者
廐焚孔子拜郷人爲火來者拜之士壹大夫再
亦相弔之道也注云拜謝之言拜之者爲其來
弔已宗伯職曰以弔禮哀禍災正義曰廐焚孔
子馬廐𬒳火焚也
(卅/二)内亂不與然力能討則當討之
内亂不與焉外患弗辟也注云謂卿大夫也同
僚將爲亂已力不能討不與而巳至於鄰國爲
宼則當死之也春秋魯公子友如陳葬原仲傳
曰君子辟内難而不辟外難正義曰引春秋者
莊二十七年公羊傳文案彼云公子友如陳葬
原仲大夫不書葬此何以書通乎季子之私行
也又云君子辟内難而不辟外難内難者何公
子慶父公子牙通乎夫人以脅公季子起而治
之則不得與于國政坐而視之則親親何休云
不忍見其如此故請至于陳而葬原仲時季友
不討慶父爲不與國政力不能討至莊三十二
年季子與國政故逐慶父而酖叔牙也此注云
力不能討亦謂不與國政若與國政力能討之
而不討則責之故宣二年晉史董狐書趙盾以
弑君云子亡不越竟是也
(卅/三)釁廟之禮
成廟則釁之其禮祝宗人宰夫雍人皆爵弁純
衣注云廟新成必釁之尊而神之也宗人先請
於君曰請命以釁某廟君諾之乃行
(卅/四)路寢生人所居不釁廟器釁
路寢成則考之而不釁釁屋者交神明之道也
凡宗廟之器其名者成則釁之以豭豚注云言
路寢者生人所居不釁者不神之也考之者設
盛食以落之爾檀弓曰晉獻文子成室諸大夫
發焉是也宗廟名器謂尊彞之屬
(卅/五)釁門夾室皆用雞
門夾室皆用雞者門廟門也夾室東西廂也其
減於廟室故釁不用羊也門與夾室各一雞凡
用三雞故云皆也謂釁門夾室用雞之時如上
用羊之法亦升屋而割之　先門而後夾室者
謂先釁門後釁夾室又卑於門也　其衈皆於
屋下者謂未刲割羊與雞之時先㓕耳旁毛以
薦神廟則在廟之屋下門與夾室則在門夾室
之屋下故云衈訖升屋而釁
禮記要義卷第二十一
諸侯大夫大夫妻及士之妻卒皆於夫之正寢
解此丗婦以君下寢之上爲適寢者夫人卒於
君之正寢丗婦卒於君之下寢之上者與皇氏
異雖卒夫寢皆婦人供視之是亦婦人不死男
子之手也案服䖍注左傳義與皇氏同夫人之
卒在於夫人路寢比君路寢爲小寢故僖八年
夫人不薨于寢則不殯于廟服䖍注云寢謂小
寢也皇氏熊氏其說各異未知孰是故兩存焉
知死正寢者案春秋成公薨於路寢道也僖公
薨於小寢譏即安謂就夫人寢也隱公薨不書
地失其所文公薨于臺下襄公薨于楚宫定公
薨于髙寢皆非禮也案莊三十二年公羊傳何
休注云天子諸侯皆有三寢一曰髙寢二曰路
寢三曰小寢孫從王父之寢案周禮掌王之六
寢之脩何休云天子三寢與周禮違不可用
　三復魄則虞人狄人設階
復有林麓則虞人設階無林麓則狄人設階注
云復招魄復魄也階所乗以升屋者虞人主林
麓之官也狄人樂吏之賤者階梯也簨虡之類
　四六冕以衣名冠爵弁以冠名衣
士以爵弁者士亦用助祭上服以招魂六冕則
以衣名冠諸侯爵弁則以冠名衣今言爵弁者
但用其衣不用其弁也(公館復注)
　五東榮與東霤之異
云升東榮者謂卿大夫士也者以郷飲酒郷射
是大夫士之禮云設洗當東榮此云東榮故知
是卿大夫士禮今之兩下屋云天子諸侯言東
霤者霤謂東西兩頭爲屋簷霤下案燕禮云設
洗當東霤人君殿屋四注燕禮是諸侯禮明天
子亦然
　六子坐東方丗子尊
旣正尸子坐于東方者子謂丗子丗子尊故坐
于東方謂室内尸東故士䘮禮云主人入坐于
牀東是也　卿大夫父兄子姓立于東方者案
士䘮禮衆主人在其後又云親者在室鄭云謂
大功以上依准士禮父兄子姓大功以上正立
于室内東方今此經緫云卿大夫父兄子姓立
于東方以士禮言之當在室内但諸侯以上位
尊不可不正定丗子之位故顧命康王之入翼
室恤宅宗不冝與卿大夫父兄子姓俱在室内
也卿大夫等或當在戸外之東方遥繼主人之
後
七外宗姑姊妹之女
云外宗姑姊妹之女者但姑姊妹必嫁於外族
其女是異姓所生故稱外宗案周禮外宗外女
之有爵者若其有爵則爲外命婦此别云外宗
容無爵者女之女亦是異姓所生而不云者則
上文所謂子姓是也周禮有内宗内女之有爵
者此不言者則前文姑姊妹是也但姑姊妹巳
嫁國中則爲命婦别云姑姊妹者容在室女未
嫁及嫁於他國或雖嫁國中從本親之位故别
云姑姊妹也不云舅之女及從之女也外宗中
兼之略可知也
八𥘉䘮非所尊不出
君之䘮未小斂爲寄公國賔出大夫之䘮未小
斂爲君命出士之䘮於大夫不當斂則岀注云
父母始死悲哀非所尊不出也出者或至庭或
至門國賔聘大夫不當斂其來非斂時
九男子髺髮婦人髽及東西房之制
小斂主人即位于戸内主婦東面乃斂卒斂主
人馮之踊主婦亦如之主人袒說髦括髪以麻
婦人髽帶麻于房中注云士旣殯說髮此云小
斂蓋諸侯禮也士之旣殯諸侯之小斂於死者
俱三日也婦人之髽帶麻於房中則西房也天
子諸侯有左右房正義曰士之旣殯諸侯之小
斂於死者俱三日也者謂數徃日也云婦人之
髽帶麻於房中則西房也者案士䘮禮主人髺
髮袒衆主人免于房鄭注云釋髺髮冝於隱者是
主人等髺髪在東房士䘮禮又云婦人髽於室
以男子在房故婦人髽於室大夫士唯有東房
故也此經兼明諸侯之禮有東西房男子旣髺
髮於東房故知婦人髽及帶麻于西房云天子
諸侯有左右房者欲明經中房是西房也天子
路寢制如明堂熊氏云左房則東南火室也右
房則西南金室也諸侯路寢室在於中房在室
之東西也
　　弔者襲裘加武帶絰拾踊
弔者襲裘加武帶絰與主人拾踊注云始死弔
者朝服禓裘如吉時也小歛則改襲而加武與
帶絰矣武吉冠之卷也加武者明不改冠亦不
免也檀弓曰主人旣小斂子游趨而出襲裘帶
絰而入正義曰謂小斂之後來弔者揜襲裘之
禓衣若未小歛之前來弔者裘上有禓衣禓衣
上有朝服開朝服露禓衣今小斂之後弔者以上
朝服揜襲裘上禓衣加武者賀氏云武謂吉冠
之卷主人旣素冠素弁故弔者加素弁於武
帶絰者帶謂要帶絰謂首絰緦之絰帶以朋友
之恩故加帶與絰也若無朋友之恩則無帶唯
絰而巳　與主人拾踊者拾更也謂主人先踊
婦人踊弔者踊三者三是與主人更踊
　　懸壷代哭冬則以木爨鼎
君䘮虞人出木角狄人出壷雍人出鼎司馬縣
之乃官代哭注云代更也未殯哭不絶聲爲其
罷倦旣小歛可以爲漏刻分時而更哭也木給
爨竈角以爲㪺水斗壷漏水之器也冬漏以火
爨鼎沸而後沃之此挈壷氏所掌也屬司馬司
馬涖縣其器正義曰君䘮虞人出木角者虞人
主山澤之官故出木與角　狄人出壷者狄人
樂吏主挈壷漏水之器故岀壷　雍人出鼎者
雍人主亨餁故出鼎也所以用鼎及木者冬月
恐水凍則鼎漏遲遲更無凖則故鼎煖水用虞
人木爨鼎煑之故取鼎及木也　司馬縣之者
司馬夏官卿也其屬有挈壷氏掌知漏事故司
馬自臨視縣漏器之時節故挈壷氏云凡䘮縣
壷以代哭者
(十/二)授杖輯杖去杖之節
君之䘮三日子夫人杖五日旣殯授大夫丗婦
杖子大夫寢門之外杖寢門之内輯之夫人丗
婦在其次則杖即位則使人執之子有王命則
去杖國君之命則輯杖聽卜有事於尸則去杖
大夫於君所則輯杖於大夫所則杖注云三日
者死之後三日也爲君杖不同日人君禮大可
以見親䟽也輯斂也斂者謂舉之不以柱地也
夫人丗婦次於房中即位堂上堂上近尸殯使
人執柱不敢自持也子於國君之命輯杖下成
君不敢敵之也卜卜葬卜日也凡䘮祭虞而有
尸大夫於君所輯杖謂與之俱即寢門外位也
獨焉則杖君謂子也於大夫所杖俱爲君杖不
相下也
(十/三)大夫士之子哭殯杖天子諸侯子杖不入
　　殯廟門
士之䘮二日而殯三日之朝主人杖婦人皆杖
於君命夫人之命如大夫於大夫丗婦之命如
大夫子皆杖不以即位大夫士哭殯則杖哭柩
則輯杖注云士二日而殯者下大夫也士之禮死
與徃日生與來日此二日於死者亦得三日也
婦人皆杖謂主婦容妾爲君女子子在室者子
謂凡庶子也不以即位與去杖同哭殯謂旣塗
也哭柩謂啓後也大夫士之子於父父也尊近
哭殯可以杖天子諸侯之子於父父也君也尊
逺杖不入廟門正義曰謂殯宫之門
(十/四)必遷當牖南首以平生寢臥處
始死遷尸于牀幠用斂衾去死衣注云牀謂所
設牀第當牗者也士䘮禮曰士死於適室幠用
斂衾去死衣病時所加新衣及復衣也去之以
俟沐浴正義曰笫牀簀也𥘉廢牀時牀在北壁
當户至復魄後遷之在牀而當牗南首所以死
後必遷當牗南首者以平生寢臥之處故士昬
禮同牢在奥又云御祍于奥媵祍良席在東北
止又曲禮云爲人子者居不主奥是尊者常居
之處若晝日常居則當戸故玉藻云君子之居
恒當户若病時亦當戸在北牗下取郷明之義
也故鄭前注病者恒居北牗下明不病不恒居
北牗下也
(十/五)浴挋爪足抗衾
管人汲不說繘屈之盡階不升堂授御者御者
入浴小臣四人抗衾御者二人浴浴水用盆沃
水用枓浴用絺巾挋用浴衣如它日小臣爪足
浴餘水棄于坎其母之䘮則内御者抗衾而浴
注云抗衾者蔽上重形也挋拭也爪足斷足爪
也正義曰此一經明浴時也管人主館舎者故
鄭注士䘮禮管人有司主館舎者汲謂汲水
不說繘屈之者繘汲水瓶索也遽促於事故不
說去井索但縈屈執之於手中一盡階不升堂
者以水從西階而升盡不上堂知西階者以士
䘮禮云爲垼于西牆下故知從西階而升也
浴水用盆者用盆盛於浴水也　沃水用枓者
用枓酌盆水沃尸熊氏云用盤於牀下承浴水
　浴用絺布者絺是細葛除垢爲易故用之也
士䘮禮云浴巾二皆用綌熊氏云此蓋人君與
大夫禮或可大夫上絺下綌故玉藻云浴用二
巾上絺下綌是也　栕用浴衣者挋拭也用生
時浴衣拭尸肉令燥也賀氏云以布作之生時
有此也士䘮禮云浴衣於篋注云浴衣巳浴所
衣之衣以布爲之其制如仐通裁是也　如它
日者它日謂平生㝷常之日也小臣爪足者尸
浴竟而小臣翦尸足之爪也　浴餘水棄于坎
者浴盆餘汁棄之於坎中坎者是甸人所掘於
階間取土爲竈之坎甸人主郊野之官　其母
之䘮則内御者抗衾而浴者内外冝別故用内
御舉衾也内御婦人亦管人汲事事亦同前唯
浴用人不同耳
(十/六)浙飯米取潘爲沐謂之差沐
御者差沐于堂上注云差淅也浙飯米取其潘
以爲沐也正義曰差是差摩故云浙詩云釋之
叟叟是釋浙米也
(十/七)甸人爲垼竈
甸人爲垼于西牆下者謂將沐之時甸人之官
爲垼于西牆下土垼塹竈甸人具此爲垼竈以
煑沐之
(十/八)取所徹廟䨾以然竈廟即正寢
甸人取所徹廟之西北䨾薪用爨之者爨然也
甸人爲竈竟又取復魄人所徹正寢西北䨾以
然竈煑沐汁也謂正寢爲廟神之也然舊云䨾
是屋簷也謂抽取屋西北簷也熊氏云䨾謂西
北隅䨾隱之處徹取屋外當䨾隱處薪義亦通
也何取此薪而用者示主人已死此堂無復用
故取之也
(十/九)挋用巾
挋用巾者用巾拭髮及面也士䘮禮云沐巾一
又云挋用巾注云挋晞也清也
(二/十)如他日
如它日者事事亦如平生也
(二/一)爪手翦須濡濯弃于坎
小臣爪手翦須者沐竟而翦手爪又治須象平
生也　濡濯棄于坎者皇氏云濡謂煩撋其髮
濯謂不淨之汁也言所濡濯汁棄於坎中鄭注
士䘮禮云巾櫛浴衣亦并棄之
(卄/二)稻梁卑於黍稷又四者各有貴賤
云士䘮禮沐稻此云士沐梁蓋天子之士也者
若士䘮禮云是諸侯之士而沐稻今此云士沐
梁故疑天子之士也云以差率而上之天子沐
黍與者案公食大夫禮黍稷爲正饌稻粱爲加
是稻粱卑於黍稷就稻粱之内粱貴而稻賤是
稻人所常種粱是糓中之美故下曲禮云歳凶
大夫不食粱故諸侯之士用稻天子之士用粱
黍稷相對稷雖爲重其味短故大夫用之黍則
味美而貴故特徃少牢爾黍于席以其味美故
也詩頌云其饟伊黍鄭注豐年之時雖賤者猶
食黍是黍貴也故天子用之無正文故疑而云
與也
(卄/三)士與婦人皆䟽食水飲
士䟽食水飲者䟽麤也食飰也士賤病輕故䟽
食麤米爲飯亦水爲飲　夫人丗婦諸妻皆䟽
食水飲者婦人質弱恐食粥傷性故言䟽食水
飲也
(卄/四)食榖而言納財
正義曰財謂榖也故太宰云以九賦斂財賄也
注云財謂泉榖是榖爲財但米由榖岀經巳稱
米故鄭云食榖必言納財者以一日之中或粥
或飯雖作之無時不過朝夕二溢之米當須豫
納其米故云納財也
(卄/五)士襲用𫀆繭斂用正服公皆不用𫀆繭
𫀆必有表不禪衣必有裳謂之一稱注云𫀆䙝
衣必有以表之乃成稱也雜記曰子羔之襲繭
衣裳與稅衣纁袡爲一是也論語曰當暑袗絺
綌必表而出之亦爲其䙝也正義曰𫀆必有表
不禪也𫀆是䙝衣必須在上有衣以表之不使
禪露乃成稱也　注𫀆䙝至䙝也正義曰引雜
記者證子羔之襲有𫀆繭衣上加稅衣爲表乃
成稱引論語者證衣上加表死則冬夏並用𫀆
上並加表熊氏云䙝衣所用尊卑不同士襲而
用䙝衣故士䘮禮陳襲事爵弁服皮弁服禒衣
注云禒所以表𫀆者是襲有𫀆士䘮禮小斂云
祭服次散衣次注云禒衣以下𫀆繭之屬是小
斂有𫀆士䘮禮又大斂散衣是亦有𫀆若大夫
襲亦有𫀆案雜記云子羔之襲繭衣裳是也斂
則必用正服不用䙝衣故檀弓云季康子之母
死陳䙝衣注云將以斂敬姜曰將有四方之賔
來䙝衣何爲陳於斯命徹之若公則襲及大小
斂皆不用䙝衣知者案雜記云公襲無𫀆繭襲
輕尚無則大小斂無可知也
(卄/六)商祝習商禮
士䘮禮啇祝主斂明諸祝主斂也故引此文以
證之啇祝者案士䘮禮注云啇祝祝習啇禮者
商人教之以敬於接神宜也
(卄/七)大小斂服左袵不紐
小斂大斂祭服不倒皆左祍結絞不紐注云左
祍祍郷左反生時也正義曰郷右左手解抽帶
便郷左示不解
(卄/八)序端堂廉
子弁絰即位于序端者序謂東序端謂序之南
頭也　卿大夫即位于堂廉楹西者卿大夫謂
羣臣也堂廉謂堂基南畔廉稜之上楹謂南近
堂廉者子位旣在東序端故羣臣列於基上東
楹之西也案隱義云堂廉即堂上近南􁆤爲廉
也
(卄/九)馮尸先後
凡馮尸者父母先妻子後者凡主人也父母妻
子謂尸之父母妻子也父母尊故馮尸在先妻
子卑故馮尸在後
(三/十)䘮廬或宫或襢不塗
父母之䘮居倚廬不塗寢苫枕􁏘非䘮事不言
君爲廬宮之大夫士䄠之注云宫謂圍障之也
䄠袒也謂不障
(卅/一)同前
居倚廬者謂於中門之外東牆下倚木爲廬故
云居倚廬不塗者但以草夾障不以泥塗之
也寢苫枕􁏘者謂孝子居於廬中寢臥於苫頭
枕於􁏘　非䘮事不言者志在悲哀若非䘮事
口不言說　君爲廬宫之者謂廬外以帷障之
如宮牆　大夫士䄠之者䄠祖也其廬袒露不
帷障也案旣夕禮注云倚木爲廬在中門外東
方北戸
(卅/二)旣葬柱楣塗廬皆宮
旣葬柱楣塗廬不於顯者君大夫士皆宮之注
云不於顯者不塗見面正義曰旣葬柱楣者旣
葬情殺故柱楣稍舉以納日光又以泥塗辟風
寒　不於顯者言塗廬不塗廬外顯處　君大
夫士皆宫之者以大夫士旣葬故得皆宫之
(卅/三)旣葬若國家有事從權禮
君旣葬王政入於國旣卒哭而服王事大夫士
旣葬公政入於家旣卒哭弁絰帶金革之事無
辟也注云此權禮也弁絰帶者變䘮服而弔服
輕可以即事也正義曰此一經是權禮也若值
國家有事孝子不得遵恒禮故從權事此云旣
葬謂葬竟未卒哭也　王政入於國者謂王政
令之事入於已國也　旣卒哭而服王事者謂
身出爲王服金革之事也庾云謂此言君旣葬
王政便入國俟卒哭乃身服王事前云君言王
事謂言答所訪逮而巳王政未入於國也　大
夫士旣葬公政入於家者亦權事也謂國之政
令入大夫家也　旣卒哭弁絰帶金革之事無
辟也者此謂服國事也弁絰帶者弔服也言卒
哭則有弔服今有事不得服巳變服而服弔服
以從金革之事無所辟也變服重弔服輕故從
戎便也此與君互也此言服弁絰則國君亦弁
絰國君言服王事則此亦服國事也但君尊不
言奪服耳然此云弁絰帶弁絰謂弔服帶謂䘮
服要絰明雖弔服而有要絰異凡弔也
(三/四)鄭注禫踰月而可作樂䟽禫字恐非
旣練居堊室不與人居君謀國政大夫士謀冢
事旣祥􁇠堊祥而外無哭者禫而内無哭者樂
作矣故也注云􁇠堊堊室之飾也地謂之􁇠牆
謂之堊外無哭者於門外不哭也内無哭者入
門不哭也禫踰月而可作樂樂作無哭者􁇠堊
或爲要期禫或皆作道正義曰云樂作無哭者
以其樂作故無哭如鄭此注之意以祥踰月作
樂故禫時無哭矣則經云樂作之文但釋禫時
無哭之意不釋祥之無哭皇氏以爲祥之日皷
素琴樂作之文釋二處兩時無哭與鄭注違皇
說非也定本禫踰月而可作樂禫字作祥字禫
之踰月自然從吉樂作可知恐禫字非也
(三/五)婦人父母䘮旣練歸夫家一說卒哭可歸
婦人不居廬不寢苫䘮父母旣練而歸期九月
者旣葬而歸注云歸謂歸夫家也正義曰女子
出嫁爲祖父母及兄弟爲父後者皆期九月謂
本是期而降在大功者案䘮服女子爲父母卒
哭折笄首玄謂卒哭䘮之大事畢可以歸於夫
家此云旣練歸不同者熊氏云䘮服注云卒哭
可以歸是可以歸之節其實歸時在練也
(三/六)庶子居䘮歸家之節
大夫士父母之䘮旣練而歸朔月忌日則歸哭
于宗室諸父兄弟之䘮旣卒哭而歸注云歸謂
歸其宫也忌日死日也宗室宗子之家謂殯宫
也禮命士以上父子異宫正義曰此一經明庶
子遭䘮歸家之節大夫士謂庶子爲大夫士也
禮命士以上父子異宮故大夫士有父母之䘮
至小祥各歸其宫也隱義曰大夫士父母之䘮
旣小祥而歸庶子爲大夫士者也適子終䘮在
殯宫也朔月忌日則歸哭于宗室者朔月朔望
也忌日死日也宗室適子家殯宫也雖練各歸
至忌日及朔望則歸殯宫也
(卅/七)叔弓卒去樂卒事而徃
昭十五年有事于武宫籥入叔弓卒去樂卒事
公羊云君聞大夫之䘮去樂卒事而徃可也故
鄭云去樂卒事而徃未襲也是卿未襲而徃案
栁莊非卿衛君即弔急弔賢也
(卅/八)孝子拜賔無答拜之理
正義曰案曲禮凡非弔䘮非見國君無不答拜
然則䘮法孝子拜賔無答拜之理今者君出孝
子雖拜君無答理而云拜近則爲君之答巳者
以㝷常禮敵孝子雖拜賔無答理今君來臨臣
臣旣拜迎尊卑禮隔意恐君之答已故不敢拜
迎案僖二十四年左傳宋先代之後於周爲客
有䘮拜焉者謂其餘諸侯來弔國䘮以其卑主
不拜之若宋來弔王用敵禮拜謝之亦是主人
拜賔之義也
(卅/九)凡殯櫕之制
君殯用輴櫕至于上畢塗屋大夫殯以幬櫕置
于西序塗不曁于棺士殯見祍塗上帷之注云
櫕猶菆也屋殯上覆如屋者也幬覆也曁及也
此記參差以檀弓參之天子之殯居棺以龍輴櫕
木題湊象椁上四注如屋以覆之盡塗之諸侯
輴不畫龍櫕不題湊象椁其他亦如之大夫之
殯廢輴置棺西牆下就牆櫕其三面塗之不及
棺者言櫕中狹小裁取容棺然則天子諸侯差
寛大矣士不櫕掘地下棺見小要耳帷之鬼神
尚幽闇也士達於天子皆然幬或作錞或作埻
(四/十)帷荒池栁魚榆齊蕤戴翣
飾棺者以華道路及壙中不欲衆惡其親也荒
蒙也在旁曰帷在上曰荒皆所以衣栁也士布
帷布荒者白布也君大夫加文章焉黼荒縁邊
爲黼文畫荒縁邊爲雲氣火黼爲列於其中耳
僞當爲帷或作于聲之誤也大夫以上有禇以
襯覆棺乃加帷荒於其上紐所以結連帷荒者
也池以竹爲之如小車笭衣以青布栁象宫室
縣池於荒之爪端若承􁆤然云君大夫以銅爲
魚縣於池下揄揄翟也青質五色畫之於絞繒
而垂之以爲振容象水草之動揺行則又魚上
拂池雜記曰大夫不揄絞屬於池下是不振容
也士則去魚齊象車蓋蕤縫合雜采爲之形如
爪分然綴貝落其上及旁戴之言值也所以連
繫棺束與栁材使相值因而結前後披也漢禮
翣以木爲筐廣三尺髙二尺四寸方兩角髙衣
以白布畫者畫雲氣其餘各如其象柄長五尺
車行使人持之而從旣窆樹於壙中檀弓曰周
人牆置翣是也綏當爲緌讀如冠㽔之蕤蓋五
采羽注於翣首也
(四/一)輇車國車碑綍羽葆功布
君葬用輴者諸侯載柩在路而用輴當用輇車
用輴非也　四綍二碑者綍有四條碑有二所
此諸侯也天子則六綍四碑　御棺用羽葆者
雜記云諸侯用匠人執羽葆以鳥羽注於柄木
如蓋而御者執之居前以指麾爲節度也大
夫葬用輴者言輴非亦當爲用輇也　二綍二
碑者碑各一孔樹於壙之前後綍各穿之也
士葬用國車者國亦當爲輇也二綍無碑者手
縣下之　比岀宫御棺用功布者比出宫謂柩
在宫牆内也功布大功布也士用大功布爲御
也大夫用茅自廟至墓士卑御自廟至大門牆
内而止岀路便否至墓不復御也隱義云羽葆
功布等其象皆如麾
(四/二)龍輴蜃車輁軸
窆時下棺天子則更載以龍輴故遂師注云蜃
車柩路也行至壙乃說更復載以龍輴是天子
殯用龍輴至壙去蜃車載以龍輴以此約之則
諸侯殯以輴葬則用輇明矣若大夫唯朝廟用
輴殯則不用輴葬時亦無輴也士則殯不用輴
朝廟得用輁軸若天子元士葬亦用輁軸與大
夫異禮有損之而益之也
(四/三)豐碑桓楹
碑桓楹也者下檀弓云三家視桓楹是僣也則
天子用大木爲碑謂之豐碑諸侯則樹兩大木
爲碑謂之桓楹此經君稱二綍二碑故云桓楹
也謂每一碑樹兩楹
(四/四)棺入坎亦爲斂
封周禮作窆窆下棺也此封或皆作斂檀弓曰
公輸若方小斂般請以機封謂此斂也然則棺
之入坎爲斂與斂尸相似記時同之耳
(四/五)君封以衡大夫士以咸
凡封用綍去碑負引者封當爲窆窆謂下棺下
棺之時將綍一頭以繫棺緘又將一頭繞碑間
鹿盧所引之人在碑外皆碑而立負引者漸漸
應鼔聲而下故云用綍去碑負引也　君封以
衡者諸侯禮大物多棺重恐柩不正下棺之時
別以大木爲衡貫穿棺束之緘平持而下備傾
頓也大夫士以咸者大夫士無衡使人以綍直
繫棺束之緘而下於君也
(四/六)唯天子葬有隧
云禮唯天子葬有隧者案僖二十五年左傳云
晉侯請隧王弗許曰王章也是隧爲天子典章
諸侯請故知天子有隧也杜元凱注左傳闕地
通路曰隧諸侯皆縣柩而下路則輴也故遂師
注云至壙說載除飾更復載以龍輴是載以輴
入隧道皇氏云棺從而下遂以納明器其說兼
路也
(四/七)君以松黃腸爲椁大夫栢
君松椁者君諸侯也諸侯用松爲椁材也廬云
以松黃腸爲椁庾云黃腸松心也　大夫栢椁
者以栢爲椁不用黃腸下天子也
禮記要義卷第二十二
禮記要義卷第二十三　祭法
　一郊禘祖宗之說王鄭異
祭法有虞氏禘黃帝而郊嚳祖顓頊而宗堯夏
后氏亦禘黃帝而郊鯀祖顓頊而宗禹殷人禘
嚳而郊㝠祖契而宗湯周人禘嚳而郊稷祖文
王而宗武王注云禘郊祖宗謂祭祀以配食也
此禘謂祭昊天於圜丘也祭上帝於南郊曰郊
祭五帝五神於明堂曰祖宗祖宗通言爾下有
禘郊宗祖孝經曰宗祀文王於明堂以配上帝
明堂月令春曰其帝大昊其神勾芒夏曰其帝
炎帝其神祝融中央曰其帝黃帝其神后土秋
曰其帝少昊其神蓐収冬曰其帝顓頊其神玄
㝠有虞氏以上尚德禘郊祖宗配用有德者而
巳自夏巳下稍用其姓代之先後之次有虞氏
夏后氏冝郊顓頊殷人冝郊契郊祭一帝而明
堂祭五帝小德配寡大德配衆亦禮之殺也正
義曰此禘謂祭昊天於圜丘也者但經傳之文
稱禘非一其義各殊論語云禘自旣灌及春秋
禘于大廟謂宗廟之祭也䘮服小記云王者禘
其祖之所自出也及大傳云禮不王下禘謂祭
感生之帝於南郊也以禘文旣名故云此禘謂
祭昊天上帝於圜丘必知此是圜丘者以禘文
在於郊祭之前郊前之祭唯圜丘耳但爾雅釋
天云禘大祭以此餘處爲大祭緫得稱禘案聖
證論以此禘黃帝是宗廟五年祭之名故小記
云王者禘其祖之所自岀以其祖配之謂虞氏
之祖出自黃帝以祖顓頊配黃帝而祭故云以
其祖配之依五帝本紀黃帝爲虞氏九丗祖黃
帝生昌意昌意生顓頊虞氏七丗祖以顓頊配
黃帝而祭是禘其祖之所自岀以其祖配之也
肅又以祖宗爲祖有功宗有德其廟不毀肅又
以郊與圜丘是一郊即圜丘故肅難鄭云案易
帝出乎震震東方生萬物之𥘉故王者制之𥘉
以木德王天下非謂木精之所生五帝㫮黃帝
之子孫各改號代變而以五行爲次焉何大微
之精所生乎又郊祭鄭玄云祭感生之帝唯祭
一帝耳郊特牲何得云郊之祭大報天而主日
又天唯一而巳何得有六又家語云季康子問
五帝孔子曰天有五行木火金水及土分四時
化育以成萬物其神謂之五帝是五帝之佐也
猶三公輔王三公可得稱王輔不得稱天王五
帝可得稱天佐不得稱上天而鄭云以五帝爲
靈威仰之屬非也玄以圜丘祭昊天最爲首禮
周人立后稷廟不立嚳廟是周人尊嚳不若后
稷及文武以嚳配至重之天何輕重顚倒之失
所郊則圜丘圜丘則郊猶王城之内與京師異
名而同處又王肅孔晁云虞夏出黃帝殷周出
帝嚳祭法四代禘此二帝上下相證之明文也
詩云天命玄鳥履帝武敏歆自是正義非䜟緯
之妖說此皆王肅難大略如此張融以禘爲五
年大祭又以圜丘即郊引董仲舒劉向馬融之
論皆以爲周禮圜丘則孝經云南郊與王肅同
非鄭義也
二泰壇泰折用犢
燔柴於泰壇祭天也瘞埋於泰折祭地也用騂
犢注云壇折封土爲祭處也壇之言坦也坦明
貌也折炤晢也必爲炤明之名尊神也地隂祀
用􁇠牲與天俱用犢連言爾正義曰云地隂祀
用􁇠牲與天俱用犢連言爾者案牧人云隂祀
用􁇠牲毛之鄭康成注云隂祀祭地北郊及社
稷也又郊特牲云郊之用犢貴誠也彼文雖主
南郊其北郊與天相對故知俱用犢也
　三祭時寒暑日月星水旱四方等
埋少牢於泰昭祭時也相近於坎壇祭寒暑也王宫
祭日也夜明祭月也幽宗除星也雩宗祭水旱也四
坎壇祭四方也山林川谷立陵能出雲爲風雨見怪
物皆曰神有天下者祭百神諸侯在其地則祭之亡
其地則不祭注云昭明也亦謂壇也時四時也亦謂
隂陽之神也埋之者隂陽出入於地中也凡此以下
皆祭用少牢相近當爲攘祈聲之誤也攘猶卻也祈
求也寒暑不時則或攘之或祈之寒於坎暑於壇王
宫日壇王君也日稱君宫壇營域也夜明亦謂月壇
也宗皆當爲禜字之誤也幽禜亦謂星壇也星
以昏始見禜之言營也雩禜亦謂水旱壇也雩
之言吁嗟也春秋傳曰日月星辰之神則雪霜
風雨之不時於是乎禜之山川之神則水旱癘
疫之不時於是乎禜之四方即謂山林川谷丘
陵之神也祭山林丘谷於壇川谷於坎每方各
爲坎爲壇怪物雲氣非常見者也有天下謂天
子也百者假成數也
四鄭謂祭時等非常禮王肅等謂六宗
正義曰時四時也亦謂隂陽之神也者以天是
陽神地爲隂神春夏爲陽秋冬爲隂故云亦謂
隂陽之神言亦者亦天地也案周禮大宗伯備
列諸祀而不見祭四時寒暑水旱者宗伯所謂
依周禮常祀歳時恒祭此經所載謂四時乖序
寒暑僣逆水旱失時須有祈禱之禮非關正禮
之事故不列於宗伯也是以康成之意謂此諸
神爲祈禱之禮故康成六宗之義不以此神尊
之明非常禮也祭時者謂春夏秋冬四時之氣
不和爲人害故祭此氣之神也祭寒暑者或寒
暑大甚祭以攘之或寒暑頓無祭以祈之祭水
旱者水甚祭水旱甚祭旱謂祭此水旱之神若
王肅及先儒之意以此爲六宗歳之常禮宗伯
不見文不具也非鄭義今不取
五王者祭無不用牛
六天災有幣無牲亦有用牲
埋少牢之文在諸祭之首故知以下皆祭用少
牢案小司徒小祭祀奉牛牲則王者之祭無不
用牛此用少牢者謂祈禱之祭也必知祈禱者
以有寒暑水旱非歳時常祀是祈禱所爲故鄭
皆以爲祈禱之祭也故讀相近爲攘祈之祈讀宗
爲禜也然案莊二十五年左傳云凡天災有幣
無牲此禱祈得用少牢者彼天災者謂日月食
之示以戒懼人君𥘉有水旱之災先須脩德不
當用牲故未災有幣無牲若水旱歷時禱而不
止則當用牲故詩雲漢云靡愛斯牲又鄭注大
祝云類造禬禜皆有牲攻說用幣而巳
　七六宗之說各不同
案聖證論王肅六宗之說用家語之文以此四
時也寒暑也日也月也星也水旱也爲六宗孔
注尚書亦同之伏生與馬融以天地四時爲六
宗劉歆孔眺以爲乾坤之子六爲六宗賈逵云
天宗三日月星也地宗三河海岱也鄭駮之云
書云類于上帝禋于六宗望于山川旣六宗云
禋山川言望則六宗無山川明矣大宗伯云以
禋祀祀昊天上帝以實柴祀日月星辰以槱燎
祀司中司命飌師雨師凡此所祭皆天神也郊
特牲曰郊之祭也大報天而主日配以月則郊
天並祭日月可知其餘星也辰也司中也司命
也風師也雨師也此之謂六宗亦明矣如鄭此
言六宗稱禋則天神也日月也在郊祭之中又
類于上帝之内故以其餘爲六宗也案禮論六
宗司馬彪等各爲異說旣非鄭義今略而不論
　八廟祧壇墠鬼之數
天下有王分地建國置都立邑設廟祧壇墠而
祭之乃爲親䟽多少之數是故王立七廟一壇
一墠曰考廟曰王考廟曰皇考廟曰顯考廟曰
祖考廟皆月祭之逺廟爲祧有二祧享嘗乃止
去祧爲壇去壇爲墠壇墠有禱焉祭之無禱乃
止去墠曰鬼諸侯立五廟一壇一墠曰考廟曰
王考廟曰皇考廟皆月祭之顯考廟祖考廟享
嘗乃止去祖爲壇去壇爲墠壇墠有禱焉祭之
無禱乃止去墠爲鬼大夫立三廟二壇曰考廟
曰王考廟曰皇考廟享嘗乃止顯考祖考無廟
有禱焉爲壇祭之去壇爲鬼適士三廟一壇曰
考廟曰王考廟享嘗乃止顯考無廟有禱焉爲
壇祭之去壇爲鬼官師一廟曰考廟王考無廟
而祭之去王考爲鬼庶士庶人無廟死曰鬼注
云建國封諸侯也置都立邑爲卿大夫之采地
及賜士有功者之地廟之言貌也宗廟者先祖
之尊貌也祧之言超也超上去意也封土曰壇
除地曰墠書曰三壇同墠王皇皆君也顯明也
祖始也名先人以君明始者所以尊本之意此
天子遷廟之主以昭穆合藏於二祧之中諸侯
無祧藏於祖考之廟中聘禮曰不腆先君之祧
是謂始祖廟也享嘗謂四時之祭天子諸侯爲
壇墠所禱謂後遷在祧者也旣事則反其主於
祧鬼亦在祧顧逺之於無事祫乃祭之爾春秋
文二年秋大事於大廟傳曰毀廟之主陳于大
祖未毀廟之主皆升合食於大祖是也魯煬公
者伯禽之子也至昭公定公乆巳爲鬼而季氏
禱之而立其宫則鬼之主在祧明矣唯天子諸
侯有主禘祫大夫有祖考者亦鬼其百丗不禘
祫無主爾其無祖考者庶士以下鬼其考王考
官師鬼其皇考大夫適士鬼顯考而巳大夫祖
考謂别子也凡鬼者薦而不祭王制曰大夫士
有田則祭無田則薦適士上士也官師中士下
士庶士府史之屬此適士云顯考無廟非也當
爲皇考字之誤
　十七廟親四始祖一文武不遷
王立七廟者親四始祖一文武不遷合爲七廟
也一壇一墠者七廟之外又立壇墠各一也起
土爲壇除地曰墠近者起土逺親除地示將去
然也　曰考廟者父廟曰考考成也謂父有成
德之美也曰王考廟者祖廟也王君也君考者
言祖有君成之德也祖尊於父故加君名也
曰皇考廟者曽祖也皇大也君也曾祖轉尊又
加大君之稱也　曰顯考廟者髙祖也顯明髙
祖居四廟之上故以髙祖目之　曰祖考廟者
祖始也此廟爲王家之始故云祖考也計則祖
考之廟當在二祧壇墠之上應合在後始陳今
在此言之者因皇考顯考同皆月祭故此先言
之也
(十/一)遷主寄藏文武二祧鬼入石函
逺廟爲祧者逺廟謂文武廟也文武並在應遷
之例故云逺廟也特爲功德而留故謂爲祧祧
之言超也言其超然上去也　有二祧者有文
武二廟不遷故云有祧焉享嘗乃止者享嘗
四時祭祀文武特留故不得月祭但四時祭而
巳　去祧而壇者謂髙祖之父也若是昭行寄
藏武王祧若是穆行即寄藏文王祧不得四時
祭之若有四時之祈禱則岀就壇受祭也　去
壇爲墠者謂髙祖之祖也不得在壇若有祈禱
則出就墠受祭也髙祖之父旣𥘉寄在祧而不
得於祧中受祭故曰去祧也髙祖之祖經在壇
而今不得祭故云去壇也　去墠曰鬼者若又
有從壇遷來墠者則此前在墠者遷入石函爲
鬼雖有祈禱亦不得及唯禘祫乃出也
(十/二)官師一廟祖禰共之庶人鬼薦於寢
官師一廟者諸侯中士下士也謂爲官師者言
爲一官之長也一廟祖禰共之又無壇也　曰
考廟者父立之也　王考無廟而祭之者王考
祖也雖無廟而猶獲祭也謂在考廟者去王
考爲鬼者謂曾祖則不得祭又無壇若有祈禱
則薦之於廟也　庶士庶人無廟者庶士府史
之屬庶人平民也賤故無廟也　死曰鬼者旣
無廟故死則曰鬼鬼亦得薦之於寢也王制云
庶人祭於寢是也
(十/三)先公遷主藏后稷廟文武以下藏二祧
云天子遷廟之主以昭穆合藏於二祧之中者
昭之遷主其數雖多緫合藏武王祧中穆之遷
主緫合藏文王祧中故鄭周禮守祧先公遷主
藏于后稷之廟先王之遷主藏於武王之廟鄭
必知然者案文二年八月丁夘大事于大廟公
羊傳云大事者何大祫也毀廟之主陳于大祖
是毀廟在大廟祫乃陳之故知不窋以下先公
遷主藏於后稷廟也文武二廟旣不毀則文武
以下遷主不可越文武上藏后稷之廟故知藏
於文武廟也
(十/四)凡廟皆曰祧不必遷主所藏
遷主所藏曰祧者是對例言之耳若散而通論
則凡廟曰祧故昭元年左傳云其敢愛豐氏之
祧彼祧逺祖廟也襄九年左傳云君冠必以先
君之祧處之服䖍注云曾祖之廟曰祧者以魯
襄公於時冠於衛成公之廟成公是衛今君之
曽祖故云曽祖之廟曰祧也
(十/五)大夫不得有主
(十/六)凡木主之制
云不禘祫無主爾者雖有百丗之鬼不得禘祫
無主爾案左傳衛大夫孔悝有主者鄭駮異義
從公羊說大夫無主許君謹案卿大夫士無昭
穆不得有主鄭云孔悝祏主者祭其所出之君
爲之主耳宗廟之主所用之木案異義今春秋
公羊說祭有主者孝子之主繫心夏后氏以松
殷人以栢周人以栗又周禮說虞主用桑練主
以栗無夏后氏以松爲主之事許君謹案從周
禮說論語所云謂社主也鄭氏無駮從許義也
其主之制案漢儀髙帝廟主九寸前方後圎圍
一尺后主七寸文二年作僖公主何休云主狀
正方穿中央逹四方天子長尺二寸諸侯長一
尺此是木主之制也
(十/七)泰厲公厲族厲及山神之謬
士䘮禮曰疾病禱於五祀司命與厲其時不著
今時民家或春秋祠司命行神山神門户竈在
旁是必春祠司命秋祠厲也或者合而祠之山
即厲也民惡言厲巫祝以厲山爲之謬乎春秋
傳曰鬼有所歸乃不爲厲曰泰厲者謂古帝王
無後者也此鬼無所依歸好爲民作禍故祀之
也曰公厲者謂古諸侯無後者諸侯稱公其鬼
爲厲故曰公厲曰族厲者謂古大夫無後者鬼
也族衆也大夫衆多其鬼無後者衆故言族厲
(十/八)嚳序星辰以著衆
帝嚳能序星辰以著衆者嚳能紀星辰序時候
以明著使民休作有期不失時節故祀之也
(十/九)鯀非誅死乃放歸東裔不反
鯀鄣鴻水而殛死者鯀塞水無功而𬒳堯殛死
于羽山亦是有微功於人故得祀之若無微功
焉能治水九載又丗本云作城郭是有功也鄭
答趙商云鯀非誅死鯀放居東裔至死不得反
於朝禹乃其子也以有聖功故堯與之若以爲
殺人父用其子而舜禹何以忍乎而尚書云鯀
則殛死禹乃嗣興者箕子見武王誅紂今與己
言懼其意有慙德爲說父不肖則罪子賢則舉
之以滿武王意也(恐不然)
(二/十)大夫無主遷廟則以制幣招神而藏
云唯天子諸侯有主禘祫者案王制天子諸侯
有禘祫故知有主云大夫有祖考者亦鬼其百
丗者案王制云大夫三廟一昭一穆與大祖而
三大祖即是大夫之祖考旣有祖考明應遷之
祖以制幣招其神而藏焉故云亦鬼其百丗大
夫若無考者秪得立曾祖與祖及父三廟而巳
則不得鬼百丗也
禮記要義卷第二十三
禮記要義卷第二十四　祭義
　一禘有樂嘗無樂然周禮四時皆有樂
禘有樂而嘗無樂然周禮四時之祭皆有樂殷
則烝嘗之祭亦有樂故那詩云庸鼔有斁萬舞
有奕下云顧予烝嘗則殷秋冬亦有樂者熊氏
云殷秋冬但有管絃之樂又云烝嘗全無樂其
義巳具郊特牲
　二齊之日五思見其所爲齊
致齊於内散齊於外齊之日思其居處思其笑
語思其志意思其所樂思其所嗜齊三日乃見
其所爲齊者注云致齊思此五者也散齊七日
不御不樂不弔耳見所爲齊者思之熟也所嗜
素所欲飲食也春秋傳曰屈到嗜芰正義曰楚
語云屈到嗜芰有疾召其宗老而屬之曰祭我
必以芰
　三祭之日必有見有聞
祭之日入室僾然必有見乎其位周還出戸肅
然必有聞乎其容聲出户而聽愾然必有聞乎
其嘆息之聲注云周還出户謂薦設時也無尸
者闔户若食間則有出户而聽之正義曰此一
經明祭之日孝子想念其親入室僾然必有見
乎其位者謂祭之日朝𥘉入廟室時也𥘉入室
隂厭時孝子當想象僾僾髣髴見也詩云愛而
不見見如見親之在神位也故論語云祭如在
周還出户肅然必有聞乎其容聲者謂薦饌時
也出户而聽愾然者謂祭此人爲無尸之時設
薦巳畢孝子岀户而静聽愾愾然也
　四終身之䘮忌日之謂
君子有終身之䘮忌日之謂也忌日不用非不
祥也言夫日志有所至而不敢盡其私也注云
忌日親亡之日忌日者不用舉他事如有時日
之禁也祥善也志有所至至於親以此日亡其
哀心如䘮時
　五郷之然後能饗
唯聖人爲能饗帝孝子爲能饗親饗者郷也郷
之然後能饗焉是故孝子臨尸而不怍君牽牲
夫人奠盎君獻尸夫人薦豆卿大夫相君命婦
相夫人齊齊乎其敬也愉愉乎其忠也勿勿諸
其欲其饗之也注云謂祭之能使之饗也帝天
也言中心郷之乃能使其祭見饗也上饗或爲
相色不和曰怍奠盎設盎齊之奠也此時君牽
牲將薦毛血君獻尸而夫人薦豆謂繹日也儐
尸主人獻尸主婦自東房薦韭菹醢勿勿猶勉
勉也慤愛之貌正義曰齊齊乎其敬也者卿大
夫相君命婦相夫人皆齊齊乎其恭敬齊齊謂
整齊之貌故玉藻云廟中齊齊愉愉乎其忠
也者愉愉和恱之貌忠謂忠心言孝子顔色愉
愉然和恱盡忠心　勿勿諸其欲其饗之也者
勿勿猶勉勉也言孝子之心與貌勉勉欲得親
之歆饗也其皆語助
　六文王之祭明發不寐又從而思之
文王之祭也事死者如事生思死者如不欲生
忌日必哀稱諱如見親祀之忠也如見親之所
愛如欲色然其文王與詩云明發不寐有懷二
人文王之詩也祭之明日明發不寐饗而致之
又從而思之祭之日樂與哀半饗之必樂巳至
必哀注云思死者如不欲生言思親之深也如
欲色者以時人於色厚假以喻之明發不寐謂
夜而至旦也祭之明日謂繹日也言繹之夜不
寐也二人謂父母容尸侑也正義曰此一節明
文王祭思親忠敬之甚　思死者如不欲生者
言文王思念死者意欲隨之而死如似不復欲
生　稱諱如見親者言文王在廟中上不諱下
於祖廟稱親之諱如似見親也王肅解欲色然
如欲見父母之顔色鄭何得比父母於女色馬
昭申云孔子曰吾未見好德如好色者如此亦
比色於德張融亦云如好色取其甚也於文無
妨　文王之詩也者此幽王小雅小宛之篇而
云文王詩也者記者引詩斷章取義且詩人陳
文王之德以刺幽王亦得爲文王之詩也
　七孝子之祭
孝子之祭可知也其立之也敬以詘其進之也
敬以愉其薦之也敬以欲退而立如將受命巳
徹而退敬齊之色不絕於靣注云詘充詘形容
喜貌也進之謂進血腥也愉顔色和貌也薦之
謂進熟也欲婉順貌齊謂齊莊
　八孝子如執玉如奉盈如弗勝如將失之
孝子如執玉如奉盈洞洞屬屬然如弗勝如將
失之嚴威儼恪非所以事親也成人之道也注
云成人旣冠者然則孝子不失其孺子之心也
　九諸侯曰霸
云天子衰諸侯興故曰霸者案中候諸侯曰霸
注云霸把也把天子之事也
　十麗牲毛牛刲取膟膋爓腥祭
祭之日君牽牲穆答君卿大夫序從旣入廟門
麗于碑卿大夫袒而毛牛尚耳鸞刀以刲取膟
膋乃退爓祭祭腥而退敬之至也注云祭謂祭
宗廟也穆子姓也答對也序以次第從也序或
爲豫麗猶繫也毛牛尚耳以耳毛爲上也膟膋
血與腸間脂也爓祭祭腥祭爓肉腥肉也湯肉
曰爓爓祭祭腥或爲合祭腥泄䐲孰也正義曰
卿大夫序從者卿大夫佐幣士奉芻依次第而
從君也　旣入廟門麗于碑者麗繫也君牽牲
入廟門繫著中庭碑也王肅云以紖貫碑中君
從北待之也鸞刀以刲取膟膋者謂用鸞刀刲
割牲體又取血及腸間脂血以供薦而膋以供
炙肝及爇蕭也案說文及字林云膟血祭膋是
牛腸間脂也是膟爲血膋爲腸間脂也云爓祭
祭腥祭爓肉腥肉也者旣疊出經文爓祭之事
祭腥之語然後解云謂祭爓肉也腥肉也祭爓
肉即經之爓祭也云腥肉即經之祭腥也其祭
腥肉爓肉並當朝踐之節此腥肉則禮運云腥
其爼也爓肉即禮運云孰其殽也此先云爓者
記者便文耳非先後之次云湯肉曰爓者以鬼
神異於生雖曰孰殽但湯肉而巳若其小祀則
煑肉令孰故郊特牲云一獻孰是爓與孰又别
也云爓祭祭腥或云合祭腥泄䐲孰也者謂爓
祭祭腥四字禮記他本爲合祭腥泄䐲孰六字
者故云或
(十/乙)崔氏祭日月三說皆非　玄冕祭皆用牛
祭日於東祭月於西以別外内以端其位日出
於東月生於西注云端正正義曰端正也日爲
陽在外月爲隂在内今祭日於東用朝旦之時
是爲外祭月於西郷夕之時是爲内是以別外
内以正其位也而崔氏云祭日於壇祭月於坎
還據上文郊祭之時今謂若是郊祭日與月當
應同處何得祭日於壇祭月於坎日於東月於
西祭不同處則崔氏說非也崔又云日月有合
祭之時謂郊祭天而主日配以月其禮大用牛
各祭之時謂春分朝日秋分夕月其禮小故祭
法用少牢今謂小司徒云小祭祀奉牛牲鄭注
謂玄冕所祭自玄冕皆用牛也何得用少牢今
謂祭法日月用少牢鄭云禱祈之祭也崔氏說
又非崔氏又云迎春之時兼日月者今案諸文
迎春迎秋無祭日月之文小宗伯云兆五帝於
四郊四望四類亦如之謂四望四類之祭亦如
五帝在四郊故鄭云兆日於東郊兆月與風師
於西郊不謂兆五帝之時即祭日月崔氏又非
(十/三)致物用以立民紀
正義致物用以立民紀也者民豐物用則知榮
辱禮節故至於物用可以立人紀也
(十/四)合鬼與神教之至也
宰我曰吾聞鬼神之名不知其所謂子曰氣也
者神之盛也魄也者鬼之盛也合鬼與神教之
至也注云氣謂嘘吸岀入者也耳目之聦明爲
魄合鬼神而祭之聖人之教致之也正義曰自
此以下至以祀先生先公敬之至也此一節明
宰我問鬼神之事夫子答以鬼神魂魄祭祀之
禮又廣明天子諸侯耕藉及公桑之事今各隨
文解之　不知其所謂者宰我善問孔子吾唯
聞鬼神之名不知此鬼神所謂何物爲鬼神
子曰氣也者神之盛也者此夫子答宰我以神
名言神是人生存之氣氣者是人之盛極也
魄也者鬼之盛也者是夫子答鬼神之事言人
形魄者鬼之盛極也　合鬼與神教之至也者
言人死神上於天鬼降於地聖王合此鬼之與
神以祭之教之至也是聖王設教致合如此故
云教之至也　氣謂至之也　正義曰氣謂嘘
吸出入也者謂在口嘘吸岀入此氣之體無性
識也但性識依此氣而生有氣則有識無氣則
無識則識從氣生性則神岀入也故人之精靈
而謂之神云耳目之聦明爲魄者魄體也若無
耳目形體不得爲聦明故云耳目聦明爲魄云
合鬼神而祭聖人之教致之也者人之死其神
與形體分散各別聖人以生存之時神形和合
今雖身死聚合鬼神似若生人而祭之是聖人
設教興致之令其如此也
(十/五)昭明焄蒿悽愴
其氣發揚于上爲昭明焄蒿悽愴此百物之精
也神之著也注云焄謂香臭也蒿氣烝出貌也
上言衆生此言百物明其與人同也不如人貴
爾蒿或爲藨正義曰此一經申明神也此科釋
人氣爲神言人生時形體與氣合共爲生其死
則形與氣分其氣之精魂發揚升於上爲昭明
者言此升上爲神靈光明也　焄蒿悽愴此百
物之精也者焄謂香臭也言百物之氣或香或
臭蒿謂烝岀貌言此香臭烝而上出其氣蒿然
也悽愴者謂此等之氣人聞之情有悽有愴百
物之精也者人氣揚於上爲昭明百物之精氣
爲焄蒿悽愴人與百物共同但情識爲多故特
謂之神此經論人亦因人神言百物也　神之
著也者人氣發揚於上爲昭明是人神之顯著
(十/六)鬼神䰟魄之辨
因物之情制爲之極明命鬼神以爲黔首則百
衆以畏萬民以服注云明命猶尊名也尊極於
鬼神不可復加也黔首謂民也則法也爲民作
法使民亦事其祖禰鬼神民所畏服正義曰此
經鬼神本爲民神故下文築爲宫室設爲宗祧
其實此鬼神亦兼山川五祀百物之屬故禮運
云列於鬼神注云謂祖廟山川五祀之屬樂記
云幽則有鬼神注云助天地成物者是百物之
魄謂之鬼對則精靈爲魂形體爲魄故昭七年
左傳云人生始化曰魄旣生魄陽曰魂是形爲
魄氣爲魂若散而言之魄亦性識識與魄無異
故昭二十五年左傳云心之精爽是謂魂魄魂
魄去之何以能乆又襄二十九年左傳云天奪
伯有魄又對而言之天曰神地曰祇人曰鬼散
而言之通曰鬼神
(十/七)報氣以氣報魄以實
二端旣立報以二禮建設朝事燔燎羶薌見以
蕭光以報氣也此教衆反始也薦黍稷羞肝肺
首心見間以俠甒加以鬱鬯以報魄也教民相
愛上下用情禮之至也注云二端旣立謂氣也
魄也更有尊名云鬼神也二禮謂朝事與薦黍
稷也朝事謂薦血腥時也薦黍稷所謂饋食也
見及見間皆當爲覸字之誤也羶當爲馨聲之
誤也燔燎馨香覸以蕭光取牲祭脂也光猶氣
也有虞氏祭首夏后氏祭心殷祭肝周祭肺覸
以俠甒謂雜之兩甒醴酒也相愛用情謂此以
人道祭之也報氣以氣報魄以實各首其類正
義曰建設朝事燔燎羶薌見以蕭光以報氣也
者此明朝踐報氣之義也朝事謂早朝祭事燔
燎謂取膟膋燎於爐炭羶謂馨香見以蕭光謂
見覸覸謂雜也光謂氣也謂燔膟膋兼爇蕭蒿
是雜以蕭氣此等三祭是以報氣也　此教衆
反始也者言此上之祭氣是古昔尚質之義是
故教衆之以反於𥘉始此上反古復始揔包之
也　薦黍稷羞肝肺首心見間以俠甒加以鬱
鬯以報魄也者薦黍稷者謂饋孰時薦此黍稷
羞肝肺首心者羞進也謂薦黍稷之時進肝之
與肺及首之與心殷祭以肝周祭以肺有虞氏
以首夏后氏以心皆謂祭黍稷之時兼此物祭
也故郊特牲云祭黍稷加肺謂周法也見間以
俠甒者見間讀爲覸亦雜也俠甒謂兩甒醴酒
言祭黍稷之時雜以兩甒醴酒加以鬱鬯者
謂薦此黍稷加肝肺之薦更加之以鬱鬯然後
薦黍稷饋孰報魄之時始云加鬱鬯者言非但
薦孰是報魄言祭𥘉所加鬱鬯亦是報魄也以
魄在地下鬱鬯灌地雖是祭𥘉亦是報魄不當
薦孰之時故云加也
(十/八)朝踐饋食皆焫蕭
案詩生民云取蕭祭脂是取蕭與祭牲之時雜
燒之一祭之中再度焫蕭朝踐燔膟膋之時亦
有蕭也故郊特牲云取膟膋升首報陽也注云
膟膋腸間脂也與蕭合燒之是朝踐焫蕭也郊
特牲又云旣奠然後焫蕭合羶薌是饋孰焫蕭
也
(十/九)蠶再浴風戻桑以食之
大昕之朝君皮弁素積卜三宫之夫人丗婦之
吉者使入蠶于蠶室奉種浴于川桑于公桑風
戾以食之注云大昕季春朔日之朝也諸侯夫
人三宫半王后也風戾之者及早涼脆采之風
戾之使露氣燥乃以食蠶蠶性惡濕正義曰前
雖則揔舉天子諸侯此特舉諸侯玄言之　奉
種浴于川者言蠶將生之時而又浴之𥘉於仲
春巳浴之至此更浴之　風戾以食之者戾乾
也
(二/十)歳單夫人以副禕受繭少牢禮之
歳旣單矣丗婦卒蠶奉繭以示于君遂獻繭于
夫人夫人曰此所以爲君服與遂副禕而受之
因少牢以禮之注云歳單謂三月月盡之後也
言歳者蠶歳之大功事畢於此也副禕王后之
服而云夫人記者容二王之後與禮之禮奉繭
之丗婦
(卄/一)夫人親繅布于三宫
遂布于三宫夫人丗婦之吉者使繅者以夫人
親繅三盆以手振出其緒訖遂布與三宫夫人
丗婦之吉者
(卄/二)國人稱願有子所謂孝
君子之所謂孝也者國人稱願然曰幸哉有子
如此所謂孝也巳者言嘗薦美食但是飬也非
論孝子言若人將爲孝曰此子百行皆美一國
之人稱楊羡願然曰如此是羡願之云此子父
母有幸遇哉而有孝子如此所謂孝也巳謂然
而令人羡願如此乃所謂孝也
(卄/三)不虧體辱身
不虧其體不辱其身可謂全矣者非直體全又
須善名得全若能不虧損形體得全不損辱其
身是善名得全也
(卄/四)朝位君臣皆立老臣君揖先退
是故朝廷同爵則尚齒七十杖於朝君問則席
八十不俟朝君問則就之而弟逹乎朝廷矣注
云同爵上齒老者在上也君問席爲布之席
於堂上而與之言凢朝位立於庭魯哀公問於
孔子命席不俟朝君揖之即退不待朝事畢也
就之就其家也老而致仕君或不許異其禮而
巳正義曰知朝位立於庭者案燕禮大射君與
卿大夫皆立卿大夫立於庭君立於阼階上是
也卿大夫立於庭北靣君降自阼階南郷爾卿
卿西靣爾大夫大夫皆少進皆北靣爾謂揖也
於時老臣君揖則退不待朝事畢也則於路寢
門外日視朝亦揖竟即退不待朝事畢也
(卄/五)祀先賢西學在西郊若瞽宗則在國
祀先賢於西學所以教諸侯之德也者以先賢
有德故祀之令諸侯尊敬有德故云教諸侯之
德此西學鄭注云周小學在西郊則王制云飬
庶老於虞庠虞庠在國之西郊是也大司樂云
凢有道者有德者使教焉死則以爲樂祖祭於
瞽宗文王丗子又云書在上庠以此知祭先賢
所通之經各於所習之學若瞽宗則在國虞庠
爲小學者則在西郊今祀先賢則於西郊也
(卄/六)百年者就見八十九十者弗敢過
諸侯待于竟天子先見百年者謂天子問此諸
侯之國内有百年之人天子則先徃就見百年
者　八十九十者東行西行者弗敢過者旣未
滿百歳不可一一就若天子諸侯因其行次或
東行西行至八十九十者或閭里之旁不敢過
越而去必徃就見之
(廿/七)郷飲黨正皆有不齒者
郷飲酒賔賢能其賔必少其得爵爲卿大夫者
必年長於賔故在賔東西靣而不齒若黨正飲
酒以正齒位其賔必長故天子諸侯之國三命
乃不齒知郷飲酒爵爲卿大夫乃不齒者案郷
飲酒云席于賔東公三重大夫再重注云席此
二者於賔東尊之不與郷人齒也天子之國三
命者乃不齒於諸侯之國爵爲大夫則不齒是
大夫坐於上士立於下者謂諸侯之國若天子
黨正飲酒一命下士立於下再命中士齒於又
族坐於堂上三命上士席於賔東
(廿/八)易抱龜南靣天子衮冕北靣
昔者聖人建隂陽天地之情立以爲易易抱龜
南靣天子卷冕北靣雖有明知之心必進斷其
志焉示不敢專以尊天也善則稱人過則稱巳教
不伐以尊賢也注云立以爲易謂作易易抱龜
易官名周禮曰大卜大卜主三兆三易三夢之
占正義曰立以爲易者聖人謂伏犧文王之屬
興建隂陽天地之情仰觀天文俯察地理立此
隂陽以作易即今時易也易抱龜南靣天子卷
冕北靣者立爲占易之官抱龜南靣尊其神明
故南靣天子親執卑道服衮冕北靣
(卄/九)祭之日四如
祭之日顔色必温行必恐如懼不及愛然其奠
之也容貌必温身必詘如語焉而未之然宿者
皆出其立卑静以正如將弗見然及祭之後陶
陶遂遂如將復入然注云如懼不及見其愛者
奠之謂酌尊酒奠之及酳之屬也如語焉而未
之然如有所以語親而未見答宿者皆岀謂賔
助祭者事畢出去也如將弗見然祭事畢而不
知親所在思念之深如不見岀也思念旣深如
覩親將復入也陶陶遂遂相隨行之貌
禮記要義卷第二十四
禮記要義卷第二十五　祭統
　一祭非自外至心怵而奉之以禮
夫祭者非物自外至者也自中出生於心也心
怵而奉之以禮是故唯賢者能盡祭之義注云
怵感念親之貌也正義曰自猶從也言孝子祭
親非假他物從外至於身使巳爲之但從孝子
身中出生於孝子之心也
　二請玉女共事宗社此求助之本
國君取夫人之辭曰請君之玉女與寡人共有
敝邑事宗廟社稷此求助之本也注云言玉女
者美言之也君子於玉比德焉
　三盡物盡志身致其誠信
水草之菹陸産之醢小物備矣三牲之爼八簋
之實美物備矣昆蟲之異草木之實隂陽之物
備矣凢天之所生地之所長茍可薦者莫不咸
在示盡物也外則盡物内則盡志此祭之心也
是故天子親耕於南郊以共齊盛王后蠶於北
郊以共純服諸侯耕於東郊亦以共齊盛夫人
蠶於北郊以共冕服天子諸侯非莫耕也王后
夫人非莫蠶也身致其誠信誠信之謂盡盡之
謂敬敬盡然後可以事神明此祭之道也注云
水草之菹芹苑之屬陸産之醢蚳蝝之屬天子
之祭八簋昆蟲謂温生寒死之蟲也内則可食
之物有蜩范草木之實蓤芡榛栗之屬咸皆也
純服亦冕服也玄言之爾純以見繒色冕以著
祭服東郊少陽諸侯象也夫人不蠶於西郊婦
人禮少變也齊或作粢
　四鄭讀純有二義文與音亦不同
正義曰純服亦冕服也者天子云純諸侯言冕
冕祭服故知純亦是祭服天子言衣色諸侯亦
有衣色是其互也鄭氏之意凢言純者其義有
二一絲旁才是古之緇字二是絲旁屯是純字
但書文相亂雖是緇字並皆作純鄭氏所注於
絲理可知於色不明者即讀爲緇即論語云今
也純儉及此純服皆讀爲黒色若衣色見絲文
不明者讀純以爲絲也
　五君夫人散致齊及祼薦之節
君致齊於外夫人致齊於内者外謂君之路寢
内謂夫人正寢是致齊並皆於正寢其實散齊
亦然但此文對㑹於大廟故云君致齊於外夫
人致齊於内耳　然後㑹於大廟者祭曰君與
夫人俱至大廟之中廟即始祖廟也夫人副禕
立於東房者副及禕后之上服魯及二王之後
夫人得服之侯伯夫人揄狄子男夫人闕狄而
並立東房以俟行事尸旣入之後轉就西房故
禮器云夫人在房雖不云東西房下云夫人東
酌罍尊則知夫人在房謂西房也大宗執璋
瓉亞祼者大宗主宗廟禮者以亞祼之禮夫人
親爲之此不云夫人而云大宗者記有廣言容
夫人有故故大宗伯代夫人行禮執璋瓉亞祼
之禮圭瓉璋瓉並是祼器也以圭璋爲柄酌鬱
鬯曰祼也宗婦執盎齊從夫人而來奠盎齊於
位夫人乃就盎齊之尊酌此涗齊而薦之者因
盎齊有明水連言水耳夫人薦豆者於君羞嚌
之時夫人薦此饋食之豆
　六重祼重升歌重武宿夜
夫祭有三重焉獻之屬莫重於祼聲莫重於升
歌舞莫重於武宿夜此周道也凡三道者所以
假於外而以増君子之志也故與志進退志輕
則亦輕志重則亦重注云武宿夜武曲名也周
道猶周之禮正義曰舞莫重於武宿夜者武宿
夜是武曲之名是衆舞之中無能重於武宿夜
之舞皇氏曰師說書傳云武王伐紂至於商郊
停止宿夜士卒皆歡樂歌舞以待旦因名焉武
宿夜其樂亡也熊氏云此即大武之樂也
　七尸亦餕鬼神之餘
是故古之君子曰尸亦餕鬼神之餘也者又引
古言證餕義也言亦者亦人餕尸之餘乃是人
食尸餘而云尸亦餕鬼神餘者若王侯𥘉薦毛
血燔燎是薦於鬼神至薦孰時尸乃食之是尸
餕鬼神之餘若大夫士隂厭亦是先薦鬼神而
後尸乃食亦尸餕鬼神餘
八二簋留陽厭四簋餕
是故以四簋黍見其脩於廟中也者謂餕之時
君與三卿以四簋之黍脩整普徧也所以用四
簋多黍而餕者欲見其恩惠脩整徧於廟中諸
侯之祭有六簋今云以四簋者以二簋留爲陽
厭之祭故以四簋而餕簋有黍稷特云黍者見
其美舉黍稷可知也
　九君子事君恕已乃行之
是故君子之事君也必身行之所不安於上則
不以使下所惡於下則不以事上非諸人行諸
已非教之道也注云必身行之言恕已乃行之
　十設同几詔祝於室出于祊
鋪筵設同几爲依神也詔祝於室而出于祊此
交神明之道也注云同之言詷也祭者以其妃
配亦不特几也詔祝告事於尸也岀於祊謂索
祭也正義曰設之曰筵坐之曰席同之言詷詷共
也言人生時形體異故夫婦別几死則䰟氣同
歸於此故夫婦共几鋪席設几使神依之設此
夫婦所共之几席亦共之必云同几者筵席旣
長几則短小恐其各設故特云同几　詔祝於
室者詔告也祝祝也謂祝官以言詔告祝請其
尸於室求之　而岀于祊者謂明日繹祭而出
廟門旁廣求神於門外之祊古文字林皆訓詷
爲共是漢魏之時字義如此是以讀同爲詷今
則揔爲一字云祭者以其妃配者儀禮少牢文
謂祭夫祝辭云以某妃配云亦不特几也者謂
不但不特設辭亦不特設其几謂祝辭與几皆
同於夫不特設也故鄭注司几筵云祭於廟同
几精氣合也
(十/一)尸用同姓適孫父北靣事之一云西靣
夫祭之道孫爲王父尸所使爲尸者於祭者子
行也父北靣而事之所以明子事父之道也此
父子之倫也注云子行猶子列也祭祖則用孫
列皆取於同姓之適孫也天子諸侯之祭朝事
延尸於户外是以有北靣事尸之禮正義曰以
少牢特牲尸皆在室之奥主人西靣事之無北
靣事尸之禮故知是天子諸侯也
(十/二)酳尸獻賔之節
尸飲五君洗玉爵獻卿尸飲七以瑶爵獻大夫
尸飲九以散爵獻士及羣有司皆以齒明尊卑
之等也注云尸飲五謂酳尸五獻也大夫士祭
三獻而獻賔正義曰此據備九獻之禮者至主
人酳尸故尸飲五也凡祭二獻祼用鬱鬯尸祭
奠而不飲朝踐二獻饋食二獻及食畢主人酳
尸此等皆尸飲之故云尸飲五於此之時以獻
卿獻卿之後乃主婦酳尸酳尸畢賔長獻尸是
尸飲七也乃瑶爵獻大夫是正九獻禮畢但𥘉
二祼不飲故云尸飲七自此以後長賔長兄弟
更爲加爵尸又飲二是并前尸飲九主人乃散
爵獻士及羣有司也此謂上公九獻故以酳尸
之一獻爲尸飲五也若侯伯七獻朝踐饋食時
各一獻食訖酳尸但尸飲三也子男五獻食訖
酳尸尸飲一云大夫士祭三獻而獻賔者欲明
諸侯獻賔時節與大夫士獻賔不同知大夫士
祭三獻而獻賔者特牲禮文下大夫不賔尸與
士同亦三獻而獻賔知者有司徹文其上大夫
別行賔尸之禮此異也
(十/三)尸主有昭穆主賔亦爲昭穆
有事於大廟則羣昭羣穆咸在而不失其倫此
之謂親䟽之殺也注云昭穆咸在同宗父子皆
來正義曰父南靣子北靣親者近䟽者逺又各
有次序是故有事於大廟則羣昭羣穆咸在者
祭大廟之時則衆廟尸主皆來及助祭之人同
宗父子皆至則羣昭穆咸在若不於大廟餘廟
之祭唯有當廟尸主及所出之廟子孫來至不
得羣昭羣穆咸在也　而不失其倫者尸主旣
有昭穆故主人及衆賔亦爲昭穆列在廟不失
倫類
(十/四)賜爵禄於太廟所命者北靣受
古者明君爵有德而禄有功必賜爵禄於大廟
示不敢專也故祭之日一獻君降立于阼階之
南南郷所命北靣史由君右執䇿命之再拜稽
首受書以歸而舎奠于其廟此爵賞之施也注
云一奠一酳尸也舎當爲釋聲之誤也非時而
祭曰奠正義曰經云一獻知非𥘉祼及朝踐饋
食之一獻必爲一酳尸者以一酳尸之前皆爲
祭事承奉鬼神未暇䇿命而尸食巳畢祭事方
了始可以行其爵賞及賜勞臣下此一獻則上
尸飲五君獻卿之時也若天子命羣臣則不因
常祭之日特假於廟故大宗伯云王命諸侯則
儐注云王將岀命假祖廟立依前南郷是也
(十/五)夫婦授受不襲處不承爵
夫人薦豆執校者校謂豆之中央直者夫人薦
豆之時手執此校執醴授之執鐙者鐙謂豆下
跗夫人薦豆之時此執醴之人以豆授夫人之
時則執豆之下跗夫人授之乃執校也尸酢夫
人執柄者爵爲雀形以尾爲柄夫人獻尸尸酢
夫人尸則執雀尾授夫人也夫人爲尸執足者
夫人授酢於尸則執爵足也夫婦相授受不相
襲處者謂夫婦交相致爵之時襲因也其執之
物不相因故處若夫婦交相致爵不得執故處
以明男女有別　酢必易爵者謂夫婦交相致
爵之時主人受主婦之酢易換其爵故特牲主
人受主婦之酢爵更爵酢鄭注云主人更爵自
酢男子不承婦人爵
(十/六)俎以骨爲主前貴於後
凡爲俎者以骨爲主骨有貴賤殷人貴髀周人
貴肩凡前貴於後俎者所以明祭之必有惠也
注云殷人貴髀爲其厚也周人貴肩爲其顯也
凡前貴於後謂脊脅臂臑之屬
(十/七)旅酬時賜助祭者爵昭穆各齒
凡賜爵昭爲一穆爲一昭與昭齒穆與穆齒凡
羣有司皆以齒此之謂長㓜有序注云昭穆猶
特牲少牢饋食之禮衆兄弟也羣有司猶衆賔
下及執事者君賜之爵謂若酬之正義曰謂祭
祀旅酬時賜助祭者酒爵故云賜爵特牲饋食
禮𥘉有主人獻衆賔兄弟之禮後乃旅酬衆賔
兄弟此經直云賜爵知非獻時而特云酬者以
獻時不以昭穆爲次者此云昭與昭齒穆與穆
齒當旅酬之事故知賜爵爲酬
(十/八)卑煇胞翟閽至尊不忘至賤
祭有卑煇胞翟閽者惠下之道也煇者甲吏之
賤者也胞者肉吏之賤者也翟者樂吏之賤者
也閽者守門之賤者也古者不使刑人守門
此四守者吏之至賤者也尸又至尊以至尊旣
祭之末而不忘至賤而以其餘卑之注云煇周
禮作韗謂韗磔皮革之官也翟謂教羽舞者也
古者不使刑人守門謂夏殷時正義曰古者不
使刑人守門者此作記之人以見周刑人守門
以祭末又得恩賜與刑人故明之云古者夏殷
之時不使刑人守門雖是賤人所以得恩賜
(十/九)禘發爵賜服嘗出田邑等
古者於禘也發爵賜服順陽義也於嘗也出田
邑發秋政順隂義也故記曰甞之日發公室示
賞也草艾則墨未發秋政則民弗敢草也注云
言爵命屬陽國地屬隂發公室出賞物也草艾
謂艾取草也秋草木成可芟艾給爨亨時則始
行小刑也
(二/十)義章雖不親祭於義不失
夫義者所以濟志也諸德之發也是故其德盛
者其志厚其志厚者其義章其義章者其祭也
敬祭敬則竟内之子孫莫敢不敬矣是故君子
之祭也必身親涖之有故則使人可也雖使人
也君不失其義者君明其義故也注云濟成也
發謂機發也竟内之子孫萬人爲子孫涖臨也
君不失其義者言君雖不自親祭祭禮無闕於
君德不損也
(卄/乙)秋賜侯氏車服等四時皆有賞
正義曰案左傳云賞以春夏刑以秋冬此嘗之
日發公室示賞者文各有所對以賞對刑則賞
屬春夏刑屬秋冬其實四時之間皆有賞故車
服屬夏田邑屬秋岀田邑之時亦有物也故覲
禮秋時賜侯氏車服及篋服也
(卄/二)觀銘旣美所稱又美所爲
君子之觀於銘也旣美其所稱又美其所爲爲
之者明足以見之仁足以與之知足以利之可
謂賢矣賢而勿伐可謂恭矣注云美其所爲美
此人爲此銘明足以見之見其先祖之美也仁
足以與之與其先祖之銘也非有仁恩君不使
與之也知足以利之利己名得比於先祖正義
曰所稱謂先祖也所爲謂巳身行業也君子有
德之士觀銘必見此二事之美爲之者謂爲銘
之人也
(卄/三)衛莊公䇿命孔悝稱其祖之美
公曰叔舅乃祖莊叔左右成公成公乃命莊叔
隨難于漢陽即宫于宗周奔走無射注曰叔舅
者公爲䇿書尊呼孔悝而命之也乃猶女也莊
叔悝七丗之祖衛大夫孔逹也隨難者謂成公
爲晉文公所伐出奔楚命莊叔從焉漢楚之川
也即宫於宗周後反得國坐殺弟叔武晉人執
而歸之於京師寘之深室也射厭也言莊叔常
奔走至勞苦而不厭倦也周旣去鎬京猶名王
城爲宗周也
(卄/五)孔悝對揚君命施于烝彞鼎
悝拜稽首曰對揚以辟之勤大命施于烝彞鼎
此衛孔悝之鼎銘也注云對遂也辟明也言遂
揚君命以明我先祖之德也施猶著也言我將
行君之命又刻著於烝祭之彞鼎彞尊也周禮
大約劑書於宗彞言銘之類衆多也略取此一
以言之
(卄/六)蒯聵孔悝雖無令德於禮是
古之君子論譔其先祖之美而明著之後丗者
也以比其身以重其國家如此注云如莊公命
孔悝之爲也莊公孔悝雖無令德以終其事於
禮是行之非
(卄/七)康周公故賜魯以重祭
昔者周公旦有勲勞於天下周公旣没成王康
王追念周公之所以勲勞者而欲尊魯故賜之
以重祭外祭則郊社是也内祭則大嘗禘是也
夫大嘗禘升歌清廟下而管象朱干玉戚以舞
大武八佾以舞大夏此天子之樂也康周公故
以賜魯也注云言此者王室所銘若周公之功
清廟頌文王之詩也管象吹管而舞武象之樂
也朱干赤盾戚斧也此武象之舞所執也佾猶
列也大夏禹樂文舞也執羽籥文武之舞皆八
列互言之耳康猶褒大也易晉卦曰康侯用錫
馬
禮記要義卷第二十五
禮記要義卷第二十六　經解至方記
一辨昬姻二字
正義曰案爾雅釋親云壻之父爲姻婦之父爲
㛰此云壻曰昬妻曰姻者爾雅據男女父母此
據男子之身壻則昬時而迎婦則因而隨之故
云壻曰昬妻曰姻
二䟽以差若豪氂爲易繫文
易曰君子慎始差若豪氂繆以千里此之謂也
正義曰易曰君子慎始差若豪氂繆以千里此
之謂也者此易繫辭文也言君子謹慎事之𥘉
始差錯若豪氂之小至後廣大錯繆以至千里
之大引之者證禮之防人在於未形者之前
　三公羊鄭氏天子親迎左氏說叔孫通反之
正義曰昬禮迎婦二傳不同春秋公羊說天子
至庶人皆親迎左氏說天子至尊無敵故無親
迎之禮諸侯有故若疾病則使上卿逆上公臨
之許氏謹案髙祖時皇太子納妃叔孫通制禮
以爲天子無親迎從左氏義玄駮之云大姒之
家在渭之涘文王親迎於渭即天子親迎明文
也引禮記冕而親迎繼先聖之後以爲天地宗
廟社稷之主非天子則誰乎如鄭此言從公羊
義也又詩說云文王親迎於渭紂尚南靣文王
猶爲西伯耳以左氏義爲長鄭駮未定
四人君身子妃百姓之象
身以及身子以及子妃以及妃者此言百姓之
象能愛己身則以及百姓之身能愛已子則以
及百姓之子能愛己妃則以及百姓之妃是身
與妻子還是百姓身與妻子故云百姓之象也
前汎言故云妻此論人君治國政故云妃
五敬身成親安土樂天
君子也者人之成名也者言凢謂之君子者人
之成就美名王肅云君上位子下民　百姓歸
之名謂之君子之子者言巳若能敬身則百姓
歸已善名謂己爲君子所生之子是已之脩身
使其親有君子之名是脩身成其親也　不能
有其身不能安土者旣不能汎愛於人人則害
之故不能保有其身避其禍害流移失業是不
能安土　不能樂天者身旣失業不知已過所
招乃更怨天是不能愛樂於天也　不能成其
身者旣不能樂天不自知其罪將謂天之濫罰
罪惡之事無所不爲是不能成其身
　六言十一得以明治國如指掌
是故宮室得其度量鼎得其象味得其時樂得
其節車得其式鬼神得其饗喪紀得其哀辯說
得其黨官得其體政事得其施加於身而錯於
前凢衆之動得其冝注云治國指諸掌言易知
也郊社嘗禘尊卑之事有治國之象焉辯別也
三族父子孫也凢言得者得法於禮也量豆區
斗斛也味酸苦之屬也四時有所多及獻所冝
也式謂載也所載有尊卑辯禮之說謂禮之官
教學者黨類也體尊卑異而合同
　七大饗之節無物而不在禮
猶有九焉大饗有四焉茍知此矣雖在畎畒之
中事之聖人巳兩君相見揖讓而入門入門而
縣興揖讓而升堂升堂而樂闋下管象武夏籥
序興陳其薦俎序其禮樂備其百官如此而后
君子知仁焉行中規還中矩和鸞中采齊客出
以雍徹以振羽是故君子無物而不在禮矣入
門而金作示情也升歌清廟示德也下而管象
示事也是故古之君子不必親相與言也以禮
樂相示而巳注云猶有九焉吾所欲語女餘有
九也但大饗有四大饗謂饗諸侯來朝者也四
者謂金再作升歌清廟下管象也事之謂立置
於位也聖人巳者是聖人也縣興金作也金再
作者獻主君又作也下謂堂下也象武武舞也
夏籥文舞也序更也堂下吹管舞文武之樂更
起也知仁焉知禮樂所存也采齊雍振羽皆樂
章也振羽振鷺及雍金作示情也賔主人各以
情相示也金性内明象人情也示德者相示以
德也清廟頌文王之德示事也相示以事也武
象武王之大事也
　八三族有二說
正義曰云三族父子孫也者族屬也從己而言
父子孫於己㝡近唯父子孫耳案昬禮三族之
不虞鄭注云三族謂父昆弟己昆弟子昆弟與
此不同者彼爲請期恐有期䘮廢昬故云三族
冝據期䘮者故與此不同
　九大饗九盧王鄭說異同
盧解大饗有九者揖譲而入門一也入門而縣
興二也揖譲而升堂三也升堂而樂闋四也下
管象武五也夏籥序興六也陳其薦俎七也序
其禮樂八也備其百官九也王肅以爲大饗九
者其下五事與鄭同又以揖譲而入門入門而
縣興揖譲而升堂爲一也升堂而樂闋二也下
管象武夏籥序興三也陳其薦俎序其禮樂備
其百官爲四也添下五事爲九也
　十古人皆知禮樂
子曰禮也者理也樂也者節也君子無理不動
無節不作不能詩於禮繆不能樂於禮素薄於
德於禮虚注云繆誤也素猶質也歌詩所以通
禮意也作樂所以同成禮文也崇德所以實禮
行也王制曰樂正案四術立四教順先王詩書
禮樂以造士春秋教以禮樂冬夏教以詩書王
大子王子羣后之大子卿大夫元士之適子國
之俊選皆造焉則古之人皆知諸侯之禮樂
(十/一)伯夷遜䕫是䕫知禮
䕫非是不能行禮但不特通逹非謂全不知於
禮爲窮困也故虞書舜命伯夷典朕三禮伯夷
讓䕫是䕫知禮也而皇氏以逹爲掌言䕫掌樂
不掌禮逹訓爲掌於義無文又與鄭注意乖
(十/二)室席車行立皆有法
目巧之室則有奥阼者言但用目准視巧思存
意雖不由法度猶有奥阼賔主之處不可不有
也　席則有上下者言布席之時不可無上下
車則有左右者言乗車之時不可無左右
行則有隨者謂少者在後相隨　立則有序者
謂並立則有次序
(十/三)爲民父母知四方有敗
四方有敗必先知之若爲民父母者當湏豫知
禍害使民免離於禍故爲民之父母然四方有
福亦先知之必云四方有敗者此主爲民除害
爲本故舉敗言之
(十/四)無聲之樂無體之禮無服之䘮
孔子曰夙夜其命宥宻無聲之樂也威儀逮逮
不可選也無體之禮也凡民有䘮匍匐救之無
服之䘮也注云詩讀其爲基聲之誤也基謀也
宻静也言君夙夜謀爲政教以安民則民樂之
此非有鐘鼔之聲也逮逮安和之貌也言君之
威儀安和逮逮然則民效之此非有升降揖讓
之禮也救之賙恤之言君於民有䘮有以賙恤
之則民俲之此非有衰絰之服
(十/五)樂禮䘮三事皆從輕至重
無聲之樂氣志不違者此以下五節從輕以漸
至於重𥘉言不違民但不違君之志氣二云志
氣旣得言君之志氣得於下三云旣從民所從
也四云日聞四方及於逺也五云旣起是旣發
起也是從微至著威儀遲遲者𥘉時但舒遲而
巳二則威儀翼翼而恭敬三則上下和同無不
從也四則日就月將漸興進也五則施及四海
所及逺也内恕孔悲者𥘉則親族之内悲哀其
處近也二則施及四國所𬒳逺也三則以畜萬
邦皆爲孝也四則純德孔明益甚也五則施于
子孫垂後丗也
(十/六)記引帝命不違與詩注不同
其在詩曰帝命不違至于湯齊者此詩啇頌長
發之篇美成湯之辭言天帝命此殷家丗丗行
之不違至於成湯乃與天心齊也　湯降不遲
者降下也言湯降下賢士不遲緩甚能速疾
聖敬日齊者言其聖敬之德日日升進　昭假
遲遲者昭明也假暇也言湯以昭明寛暇天下
之士心遲遲然甚舒緩　上帝是祗者上帝天
也祗敬也言天於是敬愛之　帝命式于九圍
者式用也九圍九州之界也言天命湯之用事
於九州爲天子也詩之本注如此今此記注意
言殷之先君施其政教奉行天命不敢違也至
于湯齊者齊躋躋升也言至於成湯升爲國君
湯降下政教不遲緩其聖敬之德日日齊莊昭
明也假至也言湯之明德下至於民遲遲然安
和不急疾此與詩注稍殊大略同
(十/七)神氣風霆天地共有
春秋云天有六氣此經云天有風雨不偏屬於
地今屬於地者其實神氣風霆天地共有春秋
冬夏是天之神氣旣稱春秋冬夏故於地變言
神氣但氣從地岀又風著於土雷岀於地故神
氣風雷偏繫於地
(十/八)鄭注禮時未得毛詩傳
正義曰案詩崧髙之篇甫侯及申伯甫侯謂吕
侯也穆王之時訓夏贖刑謂吕侯與申伯俱岀
伯夷之後掌四嶽之祀又詩烝民稱仲山甫之
賢與嵩髙生甫及申全別此云仲山甫者案鄭
志注禮在先未得毛詩傳然則此注在前故以
甫爲仲山甫在後箋詩乃得毛傳知甫侯申伯
同出伯夷之後故與禮別也
(十/九)滿千乗爲成國
正義曰古者方十里其中六十四井出兵車一
乗此兵賦之法也案司馬法云成方十里出革
車一乗司馬法又云甸方八里出長轂一乗鄭
注小司徒云若通溝洫之地則爲十里若除溝
洫之地則爲八里故云六十四井出車一乗云
成國之賦千乗者襄十四年㔫傳成國不過半
天子之軍謂滿千乗則爲成國是公侯之封也
案千乗之賦地方三百一十六里有畸案周禮
公五百里侯四百里則是過千乗云不過千乗
者其地雖過其兵賦唯千乗故論語注云雖大
國之賦亦不是過焉
(二/十)六郷兵賦及郷遂公邑出軍法
兵賦之法王畿之内六郷之法家出一人萬二
千五百家爲郷大司馬云五師爲軍則萬二千
五百家爲軍是一郷岀一軍又云天子六軍是
出於六郷凡軍制大司馬云五人爲伍五伍爲
兩四兩爲卒五卒爲旅五旅爲師五師爲軍此
師之制也凢出軍之法郷爲正遂爲副則遂之
出軍與郷同故鄭注小司徒云郷之田制與遂
同則知遂之軍法與郷同其公邑出軍亦與郷
同故鄭注匠人云采地制井田異於郷遂及公
邑則知公邑地制與郷遂同
(卄/一)采地出軍之制
其公郷大夫采地旣爲井田殊於郷遂則出軍
亦異於郷遂也故鄭注小司徒井十爲通士一
人徒二人通十爲成革車一乗士十人徒二十
人十成爲終革車十乗士百人徒二百人十終
爲同革車百乗士千人徒二千人此謂公卿大
夫采地出軍之制也
(廿/二)諸侯有郊遂計地出軍
其王畿之外謂諸侯大國三軍次國二軍小國
一軍皆出郷遂故費誓云三郊三遂是諸侯有
遂也其諸侯計地出軍則司馬法云九夫爲井
四井爲邑四邑爲丘馬一疋牛三頭四丘爲甸
岀長轂一乗甲士三人歩卒七十二人馬四疋
牛十二頭故成元年作丘甲杜服俱引此文以
釋之又論語云道千乗之國鄭注引司馬法成
出革車一乗但十里八里不同於上巳釋此皆
謂天子諸侯兵賦也
(廿/三)國界郷遂出軍其車馬兵甲國家給
異義云天子萬乗諸侯千乗大夫百乗此大判
言之尊卑相十之義其間委曲郷遂公邑細別
不同也故魯頌云公車千乗謂大緫計地出軍
也公徒三萬謂郷遂兵數也是國界計地與郷
遂數不同諸侯成方十里岀賦之時雖革車一
乗甲士三人歩卒七十二人其臨敵對戰之時
則同郷法五人爲伍五伍爲兩之屬也故左傳
云邲之戰楚廣有一卒卒偏之兩又云兩之一
卒適呉是臨軍對陣同郷法也牧誓云武王戎
車三百兩孔注云一車歩卒七十二人則出軍
法也經云千夫長百夫長謂對敵時也據司馬
法之文諸侯車甲牛馬皆計地令民自出若郷
遂之衆七十五人則遣出革車一乗甲士三人
馬四疋牛十二頭恐非力之所能皆是國家所
給故周禮巾車職毀折入齎于職弊又周禮質
人云凢受馬於有司者書其齒毛與其賈馬死
則旬日内更又司兵職云及授兵從司馬之法
以頒之及其受兵輸亦如之是國家所給也
(卄/四)都城百雉之說杜鄭異
髙一丈長三丈爲雉者異義古春秋左氏說云
百雉爲長三百丈方五百歩者六尺爲歩五六
三十故三百丈爲五百歩云子男之城方五里
者周禮典命云子男五命其國家宫室以五爲
節國家謂城方也是子男城方五里也云百雉
者此謂大都三國之一者言子男五里積千五
百歩左傳云大都參分國之一子男大都三分
國城而居其一是大都五百歩爲百雉也但國
城之制凢有二義鄭之此注子男五里則侯伯
七里公九里天子十二里案鄭駮異義又云天
子城九里公城七里侯伯之城五里子男之城
三里此云百雉者謂侯伯之大都杜預同焉與
鄭此注異也(見考工䟽)
(卄/五)天子諸侯之公卿大夫采地
家冨不過百乗者諸侯之卿采地也故左傳云
唯卿備百邑地方百里也直云唯卿百邑未知
天子諸侯公卿大夫采地大小案鄭注小司徒
云百里之國凡四都五十里之國凡四縣二十
五里之國凡四甸又云采地食者皆四之一說
者據此以爲公食百里卿食五十里大夫食二
十五里其諸侯之卿大夫傳云卿備百邑論語
云百乗之家此據諸侯臣之采地則公之孤侯
伯之卿與天子三公同俱方百里公之卿與侯
伯之大夫俱方五十里公之大夫與侯伯之不
大夫俱方二十五里其子男之地唯方二百里
以下其卿之采地不得復方百里案易訟卦注
云小國之下大夫采地方一成其定稅三百家
唯有此文其子男中都大都無以言之
(卄/六)同姓異姓車服之制
子云君不與同姓同車與異姓同車不同服示
民不嫌也以此坊民民猶得同姓以弑其君注
云同姓者謂先王先公子孫有繼及之道者也
其非此則無嫌也僕右恒朝服君則各以時事
唯在軍同服爾
(卄/七)大夫稱君及凡稱主
臣下自稱已大夫之君但得言主不得稱君若
他人汎例言之大夫有采地者亦得稱君故䘮
服云爲其君布帶繩屨傳云君謂有采地者也
若通而言之諸侯亦稱主下曲禮云執主器謂
君也大夫自相命亦稱主也故左傳晉士匄謂
荀偃爲主云事呉敢不如事主是也稱大夫之
妻亦得曰主者案魯語云季孫問於公文伯之
母曰主者亦有以御服乎是也
(卄/八)鄭說燕燕詩與毛異以未得毛傳
詩云先君之思以畜寡人注云此衛夫人定姜
之詩也定姜無子立庶子衎是爲獻公畜孝也
獻公無禮於定姜定姜作詩言獻公當思先君
定公以孝於寡人正義曰云衛夫人定姜之詩
獻公無禮於定姜者案襄十四年左傳云衛獻
公出奔使告宗廟以無罪夫人定姜曰余以巾
櫛事先君而暴妾使余若何無罪是無禮之事
與詩注不同者案鄭志答晁模云注記時就盧
君後得毛傳乃改之凡注與詩不同皆倣此
(卄/九)疑君陳是周公之子
君陳蓋周公之子伯禽弟也正義曰知君陳
蓋周公子者以書序云周公旣没命君陳分正
東郊成周似若蔡仲之命書序云蔡叔旣卒王
命蔡仲踐諸侯位相似皆是父卒命子故疑周
公子以伯禽周公元子旣封於魯命君陳令居
東郊故知伯禽弟也
(三/十)鄭引逸書不見古文尚書
今泰誓無此章則其篇散亡　正義曰鄭不見
古文尚書漢時別有尚書逸篇四月太子發上
祭於畢以下三篇之事鄭謂篇中有此經之語
但其事散亡
(卅/一)尸與主示民有事有所事也
子云祭祀之有尸也宗廟之有主也示民有事
也注云有事有所尊事也(一本作有所尊事)
(三/二)用祭器燕器
子云敬則用祭器注云祭器籩豆簋鉶之屬也
有敬事於賔客則用之謂饗食也盤盂之屬爲
燕器
(三/三)鄭此注東鄰西鄰坎离義與易異
易曰東鄰殺牛不如西鄰之禴祭寔受其福注
云東鄰謂紂國中也西鄰謂文王國中也此辭
在旣濟旣濟離下坎上離爲牛坎爲豕西鄰禴
祭則用豕與言殺牛而凶不如殺豕受福喻奢
而慢不如儉而敬也春秋傳曰黍稷非馨明德
惟馨信矣正義曰鄭注易九五曰互體爲坎又
互體爲離離爲日坎爲月日出東方東鄰象月
出西方西鄰象也此注坎爲豕西鄰禴祭則用
豕與此文異又注云离爲牛是東鄰之祭殺牛
也則鄭之易注九五一爻有坎有離此注緫論
旣濟之卦下體爲離上體爲坎與易注不同者
但易含萬象俱得明義也此據一國風俗奢儉
故舉豕牛以言之不得以天子諸侯俱用大牢
爲妨
(三/四)賔進以讓䘮加以逺
子云賔禮毎進以讓䘮禮毎加以逺浴於中􁆤
飰於牗下小斂於户内大斂於阼殯於客位祖
於庭葬於墓所以示逺也注云逺之所以崇敬
也阼或爲堂
(三/五)旣葬不由阼不忍即父位
子云升自客階受弔於賔位敎民追孝也注云
謂反哭時也旣葬矣猶不由阼階不忍即父位
也
(三/六)身及財皆當統於父母
父母在不敢有其身不敢私其財示民有上下
也注云身及財皆當統於父母也有猶專也
(三/七)不耕穫不菑畬凶
易曰不耕穫不菑畬凶注曰言必先種之乃得
穫若先菑乃得畬也安有無事而取利者乎田
一歳曰菑二歳曰畬三歳曰新田正義曰此易
無妄六二爻辭無妄震下乾上六二旣在震卦
居中得位冝合仕者謂合事九五𬒳三六所隔
不得徃仕是道之不行雖食其禄猶不耕穫刈
不菑畬田無功得物是其凶引之者證貪財之
事
(三/八)男女交以媒幣
故男女無媒不交無幣不相見恐男女之無別
也注云重男女之㑹所以逺別之於禽獸也有
幣者必有媒有媒者不必有幣仲春之月㑹男
女之時不必待幣(未必然)
(三/九)魯春秋去夫人之姓曰呉
魯春秋猶去夫人之姓曰呉者依春秋之例如
夫人齊女即云姜氏至自齊以例言之此呉女
亦當云夫人姬氏至自呉魯則諱其姬姓而不
稱夫人姬氏至自呉是去夫人之姓曰呉也但
春秋經文不載其事其春秋簡牘記則有之故
論語云謂之呉孟子是當時之言有稱呉也
其死曰孟子卒者哀十二年稱孟子卒若其不
諱當云夫人姬氏薨以諱取同姓而云孟子卒
孟子是夫人之且字没其氏書其且字又没其
薨而略言卒而已皆爲同姓諱之鄭與何休皆
以諱取同姓而書卒左氏則以不成䘮故稱卒
與鄭何異也若旣笄而字當云伯叔季若伯姬
季姬今云孟子故知且字也
(四/十)同姓后夫人親獻異姓攝獻
案王饗諸侯及諸侯自相饗同姓則后夫人親
獻異姓則使人攝獻則繆侯所饗蓋同姓也且
王於同姓雖爲侯伯車服與上公同上公旣再
祼后與王俱祼則上公相於與王同也其同上
公則后與夫人親祼獻拜送也若異姓上公使
人攝祼故宗伯職云大賔客則攝而載祼謂異
姓也内宰職云凡賔客之祼獻瑶爵皆賛注云
謂王同姓及二王之後來朝覲王以鬱鬯禮之
后以瑶爵亞獻謂同姓也自陽侯殺繆侯後其
后夫人獻禮遂廢並使人攝也
(四/一)諸侯不漁色於國中
諸侯不下漁色注云謂不内取於國中也内取
國中爲下漁色昏禮始納采謂采擇其可者也
國君而内取象捕魚然中網取之是無所擇
(四/二)壻見外舅姑
子云昏禮壻親迎見於舅姑舅姑承子以授壻
恐事之違也注云舅姑妻之父母也妻之父爲
外舅妻之母爲外姑父戒女曰夙夜母違命母
戒女曰母違宫事
禮記要義卷第二十六
禮記要義卷第二十七　中庸
　一中庸子思作
正義曰案鄭目録云名曰中庸者以其記中和
之爲用也庸用也孔子之孫子思伋作之以昭
明聖祖之德此於別録屬通論
　二水神信土神知
云水神則信冬主閉藏充實不虚水有内明不
欺於物信亦不虚詐也云土神則知者金木水
火土無所不載土所含義者多知亦所含者衆
故土神則知
　三性情静動及禀氣清濁
孝經說曰性者生之質命人所禀受度也不云
命者鄭以通解性命爲一故不復言命但性情
之義說者不通亦略言之賀㻛云性之與情猶
波之與水静時是水動則是波静時是性動則
是情案左傳云天有六氣降而生五行至於含
生之類皆感五行生矣唯人獨禀秀氣故禮運
云人者五行之秀氣𬒳色而生旣有五常仁義
禮知信因五常而有六情則性之與情似金與
鐶印之用非金亦因金而有鐶印情之所用非
性亦因性而有情則性者静情者動故樂記云
人生而静天之性也感於物而動性之欲也故
詩序云情動於中是也但感五行在人爲五常
得其清氣備者則爲聖人得其濁氣簡者則爲
愚人降聖以下愚人以上所稟或多或少不可
言一故分爲九等孔子云唯上知與下愚不移
　四飲食知味如張華等
案異義云張華辨鮓師曠別薪符朗爲青州刺
史善能知味食雞知棲半露食鵝知其黒白此
皆晉書文也
　五忠内盡於心恕外不欺物
忠恕違道不逺忠者内盡於心恕者外不欺
物恕忖也忖度其意於人違去也言身行忠恕
則去道不逺也
　六正己而不求則夷狄無怨
正已而不求於人則無怨此素夷狄行夷狄也
若身入夷狄夷狄無禮義當自正已而行不得
求於彼人則彼人無怨己者論語云言忠信行
篤敬雖之夷狄不可棄
　七妻子爲帑鳥尾爲帑
宜爾室家樂爾妻帑者宜善爾之室家愛樂爾
之妻帑帑子也古者謂子孫爲帑故甘誓云予
則帑戮汝於人則妻子爲帑於鳥則鳥尾爲帑
左傳云以害鳥帑是也
　八萬物無不以鬼神之氣生
體物而不可遺注云體猶生也可猶所也不有
所遺言萬物無不以鬼神之氣生也
　九鬼神生物終物
此鬼神即與易繫辭云是故知鬼神之情狀與
天地相似以能生萬物也案彼注木火之神生
物金水之鬼終物彼以春夏對秋冬故以春夏
生物秋冬終物其實鬼神皆能生物終物也故
此云體物而不可遺此雖說隂陽鬼神人之鬼
神亦附隂陽之鬼神故此云齊明盛服以承祭
祀是兼人之鬼神也
　十因追王遂及不降正統期明孝不以尊卑
　　變
武王末受命周公成文武之德追王大王王季
上祀先公以天子之禮斯禮也逹乎諸侯大夫
及士庶人父爲大夫子爲士葬以大夫祭以士
父爲士子爲大夫葬以士祭以大夫期之䘮逹
乎大夫三年之䘮逹乎天子父母之䘮無貴賤
一也注云末猶老也追王大王王季者以王迹
起焉先公組紺以上至后稷也斯禮逹於諸侯
大夫士庶人者謂葬之從死者之爵祭之用生
者之禄也言大夫葬以大夫士葬以士則追王
者改葬之矣期之䘮逹於大夫者謂旁親所降
在大功者其正統之期天子諸侯猶不降也大
夫所降天子諸侯絕之不爲服所不臣乃服之
也承葬祭說期三年之䘮者明子事父以孝不
用其尊卑變
(十/乙)一戎衣鄭作壹戎殷與書異
正義曰案尚書武成云一戎衣謂一著戎衣而
㓕殷此云壹者以經武王繼大王王季文王三
人之業壹用㓕殷對三人之業爲一耳由三人
之業故壹身㓕之鄭必以衣爲殷者以十一年
觀兵于孟津十三年㓕紂是再著戎服不得稱
一戎衣故以衣爲殷故注云齊人言殷聲如衣
(十/二)無問尊卑皆得以己禄祭先
斯禮也逹乎諸侯大夫及士庶人者斯此也言
周公尊崇先公之禮非直天子所行乃下逹於
諸侯大夫士庶人等無問尊卑皆得上尊祖父
以己之禄祭其先人猶若周公以成王天子之
禮祀其先公也
(十/三)天子服正統三年䘮諸侯旁親有不降
三年之䘮逹乎天子者謂正統在三年之䘮父
母及適子并妻也逹乎天子者言天子皆服之
不云父母而云三年者包適子也天子爲后服
期以三年包之者以后卒必待三年然後娶所
以逹子之志故通在三年之中是以昭十五年
左傳云穆后崩大子壽卒叔向云王一歳而有
三年之䘮二焉是包后爲三年也直云逹乎天
子不云諸侯者諸侯旁親尊同則不降故䘮服
大功章云諸侯爲姑姊妹嫁於國君者是也
(十/四)武王追王周公改葬
云則追王者改葬之矣者以大王王季身爲諸
侯葬從死者之爵則大王王季秪得爲諸侯葬
禮不得言追王從天子法故知追王之時而更
改葬用天子禮案大傳云武王追王大王亶父
王季歷此云周公追王不同者武王旣伐紂追
王布告天下周公追而改葬故不同也
(十/五)宗廟序昭穆序爵事旅酬燕毛
宗廟之禮所以序昭穆也序爵所以辨貴賤也
序事所以辨賢也旅酬下爲上所以逮賤也
燕毛所以序齒也注云序猶次也爵謂公卿大
夫士也事謂薦羞也以辨賢者以其事別所能
也若司徒羞牛宗伯共雞牲矣文王丗子曰宗
廟之中以爵爲位崇德也宗人授事以官尊賢
也旅酬下爲上者謂若特牲饋食之禮賔弟子
兄弟之子各舉觴於其長也逮賤者宗廟之中
以有事爲榮也燕謂旣祭而燕也燕以髮色爲
坐祭時尊尊也至燕親親也齒亦年也
(十/六)同姓貴之不必官守天官不可私
同其好惡不特有所好惡於同姓雖恩不同義
必同也尊重其禄位所以貴之不必授以官守
天官不可私也
(十/七)旣廪稱事即所謂乗其事
旣讀爲餼餼廩稍食也槀人職曰乗其事考其
弓弩以下上其食正義曰以旣與廪連文又與
餼字聲同故讀旣爲餼稍食者謂稍給之故周
禮月終均其稍食是也引槀人職者證其餼廪
稱事案周禮夏官槀人掌弓矢之林其職云乗
其事乗謂計筭其所爲之事考其弓弩謂考校
弓弩之善惡多少以下上其食下謂貶退上謂
増益善者則増上其食惡者則减其食故也
(十/八)言前定則不跲
言前定則不跲者案字林云跲躓也躓謂行倒
蹶也將欲發言能豫前思定然後岀口則言得
流行不有躓蹶也(跲其刧反皇音給)
(十/九)昭昭撮土卷石勺水譬至誠非實論
今夫山一卷石之多言山之𥘉小唯一卷石之
多多少唯一卷石耳故鄭注云卷猶區也今夫
水一勺之多言水𥘉時多少唯一勺耳此以下
皆言爲之不巳從小至大然天之與地造化之
𥘉清濁二氣爲天地分而成二體元𥘉作盤薄
穹隆非是以小至大今云昭昭與撮土卷石與
勺水者何伹山或壘石爲髙水或衆流而成大
是從微至著因說聖人至誠之功亦是從小至
大以今天地體大假言由小而來以譬至誠非
實論也
(二/十)温故燖温之温
温讀如燖温之温　正義曰案左傳哀十二年
公㑹呉于橐臯大宰嚭請㝷盟子貢對曰盟若
可尋也亦可寒也賈逵注云㝷温也又有司徹
云乃燅尸爼是燖爲温也云謂故學之熟矣後
時習之謂之温者謂賢人舊學已精孰在後更
習之猶若温燖故食也
(卄/一)諸侯禮法從周孔子躬行雜殷
案趙啇問孔子稱吾學周禮今用之吾從周檀
弓云今丘也殷人也兩楹奠殯哭師之處皆所
法於殷禮未必由周而云吾從周者何也鄭荅
曰今用之者魯與諸侯皆用周之禮法非專自
施於巳在宋冠章甫之冠在魯衣逢掖之衣何
必純用之吾從周者言周禮法最備其爲殷周
事豈一也如鄭此言諸侯禮法則從周身之所
行雜用殷禮也
(卄/二)質鬼神俟聖人即知天知人
正義曰以經云知天知人故鄭引經緫結之云
知其道者以天道隂陽生成萬物今能正諸隂
陽鬼神而不有疑惑是知天道也以聖人之道
雖相去百丗其歸一揆今能百丗以待聖人而
不有疑惑是知聖人之道也云鬼神從天地者
也解所以質諸鬼神之德知天道之意引昜曰
故知鬼神之情狀與天地相似者證鬼神從天
地之意案昜繫辭云精氣爲物游魂爲變鄭云
木火之神生物金水之鬼成物以七八之神生
物九六之鬼成物是鬼神以生成爲功天地亦
以生成爲務是鬼神之狀與天地相似
(卄/三)中庸末八引詩斷章取義
詩曰衣錦尚絅惡其文之著也衛風碩人之篇
羙莊姜之詩言莊姜𥘉嫁在塗衣著錦衣爲其
文之大著尚著禪絅加於錦衣之上絅禪也以
單縠爲衣尚以覆錦衣也案詩本文云衣錦褧
衣此云尚絅者斷截詩文也又俗本云衣錦褧
裳又與定本不同詩曰潜雖伏矣亦孔之昭此
明君子其身雖隱其德昭著所引者小雅正月
之篇刺幽王之詩詩之本文以幽王無道喻賢
人君子雖隱其身德亦甚明著不能免禍害猶
如魚伏於水亦甚著見𬒳人探捕記者斷章取
義詩云相在爾室尚不愧于屋漏此大雅抑之
篇刺厲王之詩詩人意稱王朝小人不敬鬼神
瞻視女在廟堂之中猶尚不愧畏於屋漏之神
記者引之㫁章取義言君子之人在室之中屋
漏雖無人之處不敢爲非猶愧懼于屋漏之神
詩曰奏假無言時靡有爭此啇頌列祖之篇美
成湯之詩詩本文云􁈻假無言此云奏假者與
詩文異也假大也言祭成湯之時奏此大樂於
宗廟之中人皆肅敬無有諠譁之言所以然者
時旣太平無有爭訟之事故無言也引證君子
不言而民信詩曰不顯惟德百辟其刑之此周
頌烈文之篇美文王之德不顯乎文王之德言
其顯矣以道德顯著故天下百辟諸侯皆刑法
之引之者證君子之德猶若文王其德顯明在
外明衆人皆刑法之詩云予懷明德不大聲以
色此大雅皇矣之篇美文王之詩予我也懷歸
也言天謂文王曰我歸就爾之明德所以歸之
者以文王不大作音聲以爲嚴厲之色故歸之
記者引之證君子亦不作大音聲以爲嚴厲之
色與文王同也詩曰德輶如毛者此大雅烝民
之篇美宣王之詩輶輕也言用德化民舉行甚
易其輕如毛也上天之載無聲無臭至矣載
生也言天之生物無音聲無臭氣寂然無象而
物自生言聖人用德化民亦無音聲亦無臭氣
而人自化是聖人之德至極與天地同此二句
是大雅文王之詩美文王之德不言詩云者孔
子略而不言直取詩之文爾此亦㫁章爲義

禮記要義卷第二十七
禮記要義卷第二十八　表記至緇衣
　一君子三不失
子曰君子不失足於人不失色於人不失口於
人是故君子貌足畏也色足憚也言足信也注
云失謂失其容止之節也玉藻曰足容重色容
莊口容止
　二聘禮盛故襲享禮禓
子曰禓襲之不相因也欲民之毋相瀆也注云
不相因者以其或以禓爲敬或以襲爲敬禮盛
者以襲爲敬執玉龜之屬也禮不盛者以禓爲
敬受享是也正義曰案聘禮賔𥘉行聘時則襲
故聘禮云賔襲執圭是也至聘訖受享之時賔
禓奉束帛加璧行享聘爲禮盛故襲享爲禮不
盛故禓聘時有玉故云執玉也玉藻曰執玉龜
襲故云之屬也案行享執璧璧亦是玉於時禓
衣而云以襲執玉龜者但享時雖執璧以璧致
享比聘時執玉爲輕故享雖有璧而禓也又賔
介自相授玉之時介禮輕禓而執圭以授賔賔
禮重則襲而受圭是賔之與介亦裼襲不相因
故聘禮云上介不襲執圭屈繅授賔賔襲執圭
是也
　三莊敬日強
子曰君子莊敬日強安肆日偷君子不以一日
使其躬儳焉如不終日注云肆猶放恣也偷苟
且也肆或爲褻儳焉可輕賤之貌也如不終日
言人而無禮死無時
　四與仁同過然後其仁可知
子曰仁有三與仁同功而異情與仁同功其仁
未可知也與仁同過然後其仁可知也仁者安
仁知者利仁畏罪者強仁注云三謂安仁也利
仁也強仁也利仁強仁功雖與安仁者同本情
則異功者人所貪也過者人所辟也在過之中
非其本情者或有悔者焉
　五鵜梁詩禮注異
詩云惟鵜在梁不濡其翼彼記之子不稱其服
注云鵜鵜鶘汚澤也汚澤善居泥水之中在魚
梁以不濡汚其翼爲才知君子以稱其服爲有
德正義曰案詩注云鵜鳥在梁可謂不濡其翼
乎言必濡其翼也猶如小人在位必辱其職與
此乖者注禮在前注詩在後故所注不同也
　六尊名節惠耻浮於行
子曰先王謚以尊名節以壹惠恥名之浮於行
也注云謚者行之迹也名者謂聲譽也言先王
論行以爲謚以尊名者使聲譽可得而尊言也
壹讀爲一惠猶善也言聲譽雖有衆多者節以
其行一大善者爲謚耳在上曰浮君子勤行成
功聲譽踰行是所耻
　七祭上帝有秬鬯與宗廟灌異
天子親耕粢盛秬鬯以事上帝者天子事上帝
諸侯事天子是貴賤皆有事於天下案小宰注
云天地大神至尊不祼此祭上帝有秬鬯者凢
鬯有二若和之以鬱謂之鬱鬯鬱人所掌是也
祭宗廟而灌也若不和鬱謂之秬鬯鬯人所掌
是也謂五齊之酒以秬黍爲之以芬芳調暢故
言秬鬯故得以事上帝大宗伯云涖玉鬯者謂
享大鬼也棫樸詩云奉璋峨峨者謂據祭宗廟
也故與此不同也
　八得失自行其是以聽天命
得之自是不得自是者得之謂得利禄也言雖
得利禄自行其爲是之道若不得利禄亦自行
其爲是之道言不問得之與失恒行其是而不
行非也　以聽天命者言不苟易其道也
　九壹惠是大壹鄭讀爲小一
正義曰上壹是齊壹下一是數之一二也今經
文爲大壹之字鄭恐是均同之理故讀爲小一
取一箇善名而爲謚耳
　十引吕刑堯事爲舜斷章爲義
非虞帝其孰能如此乎者如上之事不是虞帝
其誰人能得知此乎案今尚書之篇以明堯德
而云虞帝者言虞帝亦能如是且記者斷章而
爲義也
(十/乙)大言小禄則君重財薄德
臣禄各以其德能相稱若小言受大禄則臣濫
若大言受小禄則君重財而薄德也
(十/二)不家食吉
易曰不家食吉此大畜卦辭也案易大畜利貞
不家食吉利渉大川不家食吉者言君有大畜
積不唯與家人食之而巳當與賢人食之故得
吉此大畜乾下艮上之卦注云自九三至上九
有頥象居外是不家食吉而養賢引之者證君
有禄而養賢賢有大小故禄亦有多少
(十/三)釋靖共爲治理恭敬
小雅曰靖共爾位正直是與神之聽之式榖以
女注云靖治也爾女也式用也榖禄也言敬治
女位之職事正直之人乃與爲倫友神聽女之
所爲用禄與女正義曰此詩小雅小明之篇刺
幽王之詩大夫悔仕亂丗戒其未仕者云靖共
爾位靖謀也共具也言明君靖謀共具爾之爵
位有正直之德者於是與也靖治也爾女也言
爲臣之道治理恭敬女之職位
(十/四)欲諌不欲陳引隰桑詩
子曰事君欲諌不欲陳詩云心乎愛矣瑕不謂
矣中心藏之何日忘之注云陳謂言其過於外
也瑕之言胡也謂猶告也正義曰詩云心乎愛
矣瑕不謂矣此小雅隰桑之篇刺幽王之詩君
子在野詩人念之云心乎愛此君子矣瑕逺也
謂勤也言念此君子逺離此不勤乎言近於勤
矣終當念之中心藏之何日忘之者藏善也
言中心善此君子何日忘此君子矣詩之本文
如此今記人所引此云心乎愛此君子矣瑕之
言胡胡何也謂猶告也言何不以事告諌於君
矣中心藏之與詩文同王肅以爲藏善鄭亦然
也皇氏以爲人臣中心包藏君惡不欲嚮人陳
之非其義也凢諌者若常諌之時天子諍臣七
人諸侯五人大夫三人唯大臣得諌若歳𥘉則
貴賤皆得諌也故襄十四年左傳師曠對晉侯
云自王以下各有父兄子弟以𥙷察其政
(十/五)君子耻輕交易絶
子曰事君愼始而敬終注云輕交易絶君子所
耻
(十/六)以蠱卦體釋不事王侯
易曰不事王侯髙尚其事者此易蠱卦上九爻
辭案易蠱卦巽下艮上上九艮爻艮爲山辰在
戍得乾氣父老之象是臣之致事也故不事王
侯是不得事君君猶髙尚其所爲之事
(十/七)鄭以譽爲繩引蔡侯繩息嬀以證
子曰君子不以口譽人則民作忠注云譽繩也
正義曰言繩可以度量於物凢口譽於人先須
忖度亦量之於心故以譽爲繩也案莊十四年
左傳云蔡侯繩息嬀以語楚子杜注云繩譽也
繩旣訓爲譽譽亦訓繩鄭注以爲此解
(十/八)諾責寜有已怨
是故君子與其有諾責也寜有巳怨注云巳謂
不許也言諾而不與其怨大於不許正義曰是
故君子與其有諾責也者諾謂許人之物責謂
許而不與而𬒳責若其有物許人不與𬒳責也
　寜有巳怨者巳謂休巳寜可有發𥘉休已不
許而𬒳怨許而不與其責大發𥘉不與其責小
(十/九)辭欲巧與巧言不同
辭欲巧者言君子情貌欲得信實言辭欲得和
順美巧不違逆於理與巧言令色者異也
(二/十)三代無非卜筮惟大享不用卜
昔三代明王者謂夏殷周皆事天地之神明
者謂祭事天地及諸神明也　無非卜筮之用
者言皆湏卜筮唯九月大享帝於明堂不用卜
也故曲禮下篇云大饗不問卜鄭云莫適卜也
以其揔饗五帝不知主何帝而卜之故不卜矣
所以必湏卜者不敢以其私䙝奉事上帝故皆
卜之也
(二/一)有不卜有卜牲日有卜尸
正義曰冬至謂祭圎丘夏至謂祭方澤正月謂
祭感生之帝及四時迎氣用四時之吉日也知
冬夏及四時皆卜者案大宰云祀五帝帥執事
而卜日鄭注云五帝謂四郊及明堂是四郊有
卜也大宰又云祀大神祭大示亦如之大神則
冬至祭圎丘大示則夏至祭方澤案公羊榖梁
魯郊傳云卜三正則知天子郊用夏正亦卜之
故知冬夏至正月及四時皆卜日也然明堂不
問卜而注大宰祀五帝卜日云四郊及明堂者
廣解五帝所在其實祀明堂不卜也案周禮祀
宗廟亦卜日注不言宗廟者以經云事上帝故
唯解祭天之時云不違者日與牲尸者案僖三
十一年左傳云禮不卜帝祀而卜其牲日是有
卜牲日也案特牲少牢云大夫士筮尸則天子
諸侯有卜尸也
(卄/二)雖有常日猶用卜
正義曰旣有常時常日而用卜者亦不敢專也
故曲禮篇云日而行事則必踐之又祭統云雖
有明知之心必進斷其志是雖有常日猶用卜
也
(卄/三)内事外事以四郊爲限
正義曰先師以爲祭天而用辛雖外用柔日祭
社用甲雖内用剛日殊別於四郊之祭以言用
剛柔之日不可與四郊同其餘他事今謂事之
外内別乎四郊者謂四郊之外爲外事若甲午
祠兵吉日庚午旣差我馬之屬是也四郊之内
爲内事若郊之用辛及宗廟少牢用丁亥之屬
是也故言别於四郊外内別謂限別以四郊爲
限
(卄/四)大人之器威敬
子曰大人之器威敬天子無筮諸侯有守筮天
子道以筮諸侯非其國不以筮卜宅寢室天子
不卜處大廟注云言其用之尊嚴謂征伐出師
若廵守也天子至尊大事皆用卜也春秋傳曰
先王卜征五年歳襲其祥守筮守國之筮國有
事則用之始將出卜之道有小事則用筮入他
國則不筮不敢問吉凶於人之國也諸侯受封
乎天子因國而國唯宫室欲改易者得卜之耳
卜可建國之處吉則宫廟吉可知
(卄/四)朝聘昏冠不用燕器用祭器
子曰君子敬則用祭器注云謂朝聘待賔客崇
敬不敢用燕器也正義曰其實昬冠亦不用燕
器也用祭器也故左傳稱魯襄公冠季武子云
君冠必以祼享之禮行之以金石之樂節之是
用祭器也
(卄/六)天子無筮無徒筮耳
云天子至尊大事皆用卜也者謂不徒用筮而
巳兼用卜也此云無筮無徒筮耳不謂全無筮
也故簭人云國之大事先簭而後卜出師廵守
皆大事也所引春秋傳者襄十三年左傳文先
王卜征(云云)
(卄/七)緇衣冠裳帶韠之制
緇衣者諸侯朝服故論語云緇衣羔裘注云諸
侯之朝服其服緇布衣而素裳緇帶素韠故士
冠禮云主人玄冠朝服緇帶素韠注云朝服者
十五升布衣而素裳也衣不言色者衣與冠同
也知朝服十五升者雜記文知用布者雜記云
朝服十五升去其半而緦故知布也知素裳者
以冠禮云素韠韠從裳色故知裳亦素也若士
之助祭者則韠用緇不與裳同色熊氏云玄冠
用黒繒爲之其義未甚明也
(二/八)甫刑即吕刑以甫侯即吕侯
正義曰此甫刑尚書吕刑也而稱甫刑者案孝
經序云春秋有吕國而無甫侯但孝經序未知
是鄭作以否案春秋實無甫侯國語云申吕雖
衰齊許猶在又云齊許申吕皆由大姜然則吕
即甫也案孔注尚書言侯後爲甫侯故穆王時
謂之吕侯周宣王及平王之時爲甫侯故詩崧
髙云生甫及申謂宣王時也揚之水不與我戍
甫謂平王時也則孔氏義爲是鄭或同之
(二/九)鄭以九黎爲三苗之先孔謂即蚩尤
髙辛氏之末諸侯有三苗者作亂案鄭注吕刑
云苗民謂九黎之君也九黎之君於少昊氏衰
而棄善道上效蚩尤重刑必變九黎言苗民者
有苗九黎之後顓頊代少昊誅九黎分流其子
孫爲居於西裔者三苗至髙辛之衰又復九黎
之君惡堯興又誅之堯末又在朝舜時又竄之
後王深惡此族三生凶惡故著其氏而謂之氏
民者㝠也言未見仁道以此言之三苗是九黎
之後九黎於少昊之末而爲亂三苗於髙辛氏
之末又爲亂故此注云髙辛以吕刑於此苗民
之下云皇帝清問下民又云乃命三后三后謂
伯夷之等故以皇帝爲帝堯又以苗民爲髙辛
氏之末也鄭以九黎爲苗民先祖但上學蚩尤
之惡非蚩尤子孫孔注尚書以爲九黎即蚩尤
也三苗則非九黎之子孫與鄭異
(三/十)狐裘黄黄鄭謂大蜡服而詩注異
詩云彼都人士狐裘黄黄其容不改岀言有章
行歸于周萬民所望注云黄衣則狐裘大蜡之
服也詩人見而說焉章文章也忠信爲周也詩
毛氏有之三家則亡正義曰郊特牲云黄衣黄
冠而祭息田夫也此云黄衣故云大蜡之服論
語云黄衣狐裘故狐裘則黄衣也案詩注云狐
裘取温𥙿而巳不云大蜡此云蜡者以正衣解
之詩謂庶人有士行非關蜡祭之事故爲温𥙿也
(三/乙)葉公顧命三毋
葉公之顧命曰毋以小謀敗大作毋以嬖御人
疾莊后毋以嬖御士疾莊士大夫卿士注云葉
公楚縣公葉公子髙也臨死遺書曰顧命小謀
小臣之謀也大作大臣之所爲也嬖御人愛妾
也疾亦非也莊后適夫人齊莊得禮者嬖御士
愛臣也莊士亦謂士之齊莊得禮者今爲大夫
卿士
(三/二)鄭注尹誥不言古文尚書
尹吉曰惟尹躬天見于西邑夏自周有終相亦
惟終注云尹吉亦尹誥也天當爲先字之誤忠
信爲周相助也謂臣也伊尹言尹之先祖見夏
之先君臣皆忠信以自終今天絶桀者以其自
作孽伊尹始仕於夏此時就湯矣夏之邑在亳
西見或爲敗邑或爲予正義曰鄭君不見古文
尚書故云伊尹之先祖據尚書是大甲之篇言
尹之徃先見夏之先君是身之徃先見非謂尹
之先祖也云伊尹始仕於夏此時就湯矣者書
序云伊尹去亳適夏旣醜有夏復歸于亳是始
仕於夏也經云先見西邑夏故知爲誥之時就
湯矣以鄭不見古文謂言尹誥是伊尹誥成湯
故云此時就湯矣與尚書同
(三/三)夏邑在亳西
云夏之邑在亳西者案丗本及汲冡古文並云
禹都咸陽正當亳西也及後乃徙安邑鄭以爲
湯都偃師爲亳邑則是安邑亦在亳西也
(三/四)鄭注君雅不見古文尚書
君雅曰夏日暑雨小民惟曰怨資冬祁寒小民
亦惟曰怨注云雅書序作牙假借字也君雅周
穆王司徒作尚書篇名也資當爲至齊魯之語
聲之誤也祁之言是也齊西偏之語也夏日暑
雨小民怨天至冬是寒小民又怨天言民恒多
怨爲其君難正義曰案尚書云小民惟曰怨咨
今此本作資鄭又讀資當爲至以鄭不見古文
尚書故也
(三/五)朋友以禮義相攝不以利
子曰輕絕貧賤而重絕冨貴則好賢不堅而惡
惡不著也人雖曰不利吾不信也詩云朋友攸
攝攝以威儀注云攸所也言朋友以禮義相攝
正不以貧冨貴賤之利也正義曰此一節明交
友之道唯善是仇以威儀相攝佐也
(三/六)私惠周行
子曰私惠不歸德君子不自留焉詩云人之好
我示我周行注云私惠謂不以公禮相慶賀時
以小物相問遺也言其物不可以爲德則君子
不以身留此人也相惠以䙝瀆邪僻之物是爲
不歸於德歸或爲懷行道也言示我以忠信之
道
(三/七)禮記古文書今愽士讀三者不同
君奭曰昔在上帝周田觀文王之德其集大命
于厥躬注云奭召公名也作尚書篇名也古文
周田觀文王之德爲割申勸寧王之德今愽士
讀爲厥亂勸寧王之德三者皆異古文似近之
割之言蓋也言文王有誠信之德天蓋申勸之
集大命於其身謂命之使王天下也正義曰云
古文周田觀文王之德爲割申勸寧王之德者
以伏生所傳歐陽夏侯所注者爲今文尚書以
衛賈馬所注者元從壁中所出之古文即鄭注
尚書是也此周字古文爲割此田字古文作申
此觀字古文爲勸皆字體相渉今古錯亂此文
尚書爲寧王亦義相渉也云今愽士讀爲厥亂
勸王之德者謂今文尚書讀此周田觀文王之
德爲厥亂勸寧王之德也云三者皆異古文似
近之者玄謂此禮記及古文尚書并今博士讀
者三者其文各異而古文周田爲割申其字近
於義理故云古文似近之云割之言蓋也割蓋
聲相近故割讀爲蓋謂天蓋申勸之德尚書猶
爲割謂割制其義與此不同
(三/九)南人稱人而無恒
人而無恒不可以爲卜筮者南人殷掌卜之人
有遺餘之言稱云人而性行無恒不可爲卜筮
古之遺言與龜筮猶不能得知無恒之人而况
於凢人乎
(四/十)以互體釋恒九三六五爻辭
正義曰此不恒其德或承之羞者是易恒卦巽
下震上九三爻辭得正互體爲乾乾有剛健之
德體在巽巽爲進退是不恒其德也又互體爲
兊兊爲毀折是將有羞辱也云問正爲偵者此
恒其德偵恒卦六五爻辭以隂爻而處尊位是
天子之女又互體兊兊爲和說至尊主家之女
以和恱幹其家事問正於人故爲吉也應在九
二又男子之象體在巽巽爲進退是無所定而
婦言是從故云夫子凶也
禮記要義卷第二十八
禮記要義卷第二十九　問喪至深衣
　一𥘉喪之節
親始死鷄斯徒跣扱上祍交手哭惻怛之心痛
疾之意傷腎乾肝焦肺水漿不入口三日不舉
火故鄰里爲之麋粥以飲食之注云親父母也
鷄斯當爲䈂纚聲之誤也親始死去冠二日乃
去䈂纚括髮也今時始喪者邪巾貊頭䈂纚之
存象也徒猶空也上祍深衣之裳前五藏者腎
在下肝在中肺在上舉三者之焦傷而心脾在
其中矣五家爲鄰五鄰爲里
　二袒踊爵踊送形迎精之節
悲哀志懣氣盛故袒而踊之所以動體安心下
氣也婦人不宜袒故發胸擊心爵踊殷殷田田
如壞墻然悲哀痛疾之至也故曰辟踊哭泣哀
以送之送形而徃迎精而反注云故袒而踊之
言聖人制法故使人然也爵踊足不絶地辟拊
心也哀以送之謂葬時也迎其精神而反謂反
哭及日中而虞也
　三冠者不肉袒肉袒則著免
或問曰冠者不肉袒何也曰冠至尊也不居肉
袒之體也故爲之免以代之也注云怪冠衣之
相爲也言身無飾者不敢冠冠爲䙝尊服肉袒
則著免免狀如冠而廣一寸
　四童子當室則杖而免
或問曰免者以何爲也曰不冠者之所服也禮
曰童子不緦唯當室緦緦者其免也當室則免
而杖矣注云怪本所爲施也不冠者猶未冠也
當室謂無父兄而主家者也童子不杖不杖者
不免當室則杖而免免冠之細別以次成人也
緦者其免也言免乃有緦服也
　五三秊之喪旣練期旣葬差相似
三年之喪旣練矣有期之喪旣葬矣則帶其故
葛帶絰期之絰服其功衰有大功之喪亦如之
小功無變也注云帶其故葛帶者三年旣練期旣
葬差相似也絰期之葛絰三年旣練首絰除矣
爲父旣練衰七升母旣葬衰八升凡齊衰旣葬
衰或八升或九升服其功衰服麤衰大功之麻
變三年之練葛期旣葬之葛帶小於練之葛帶
又當有絰亦反服其故葛帶絰期之絰差之宜
也此雖變麻服葛大小同耳亦服其功衰凡三
年之喪旣練始遭齊衰大功之䘮絰帶皆麻無
所變於大功齊斬之服不用輕累重也
　六君之母非夫人則羣臣無服
君之母非夫人則羣臣無服唯近臣及僕驂乗
從服唯君所服服也注云妾先君所不服也禮
庶子爲後爲其母緦言唯君所服伸君也春秋
之義有以小君服之者時若小君在則益不可
正義曰妾先君所不服也天子諸侯爲妾無服
唯大夫爲貴妾服緦故知妾先君所不服云禮
庶子爲後其母緦者案喪服緦麻章云庶子爲
父後者爲其母是也云言唯君所服伸君也者
若其不爲後則爲母無服故喪服記云公子爲
其母練冠麻衣縓縁今以爲君得著緦麻服是
伸君之尊也君旣服緦是近臣得從君服也此
謂禮之正法云春秋之義有以小君服之者鄭
旣以正禮言之又引春秋之時不依正禮者有
以爲小君之服服其妾母者是文公四年夫人
風氏薨是僖公之母成風也又昭十一年夫人
歸氏薨是昭公之母齊歸也皆亂丗之法非正
禮也案異義云妾子立爲君得尊其母立以爲
夫人否今春秋公羊旣說妾子立爲君母得稱
夫人故上堂稱妾屈於適也下堂稱夫人尊於
國也云子不得爵命父妾子爲君得爵命其母
者以妾在奉授於尊者有所因縁故也榖梁傳
曰魯僖公立妾母成風爲夫人是子爵於母以
妾爲妻非禮也故春秋左氏說成風妾得立爲
夫人母以子貴禮也許君謹案舜爲天子瞽瞍
爲士起於士庶者子不得爵父母也至於魯僖
公得尊母成風爲小君經無譏文從公羊左氏
之說鄭則從榖梁之說故異義駮云父爲長子
三年爲衆子期明無二適也女君卒繼攝其事
耳不得復立爲夫人如鄭駮之言則此云春秋
小君服之者是灼然非禮也云時若小君在則
益不可者其小君無而以夫人服之巳爲不可
今小君旣在而以夫人服妾母彌益不可
(十/一)外宗之女有三内宗有二
熊氏云凡外宗有三案周禮外宗之女有爵通
卿大夫之妻一也雜記云外宗爲君夫人猶内
宗是君之姑姉妺之女舅之女從母之女皆爲
諸侯服斬爲夫人服期是二也此文外宗是諸
侯外宗之婦也若姑之子婦從母之子婦其夫
是君之外親爲君服斬其婦亦名外宗爲君服
期是三也内宗有二者案周禮云内女之有爵
謂其同姓之女悉是一也雜記云内宗者是君
之五屬之内女是二也引喪大記曰外宗房中
南靣者證外宗之義也
(十/二)禫而飲醴酒食乾肉
又期而大祥有醯醬者謂至大祥之節食醯醬則
小祥食菜果之時但用鹽酪也若不能食者小
祥食菜果之時得用醯醬也故喪大記云小祥
食菜果以醯醬中月而禫禫而飲醴酒又云
食肉者先食乾肉喪大記云祥而食肉者異人
之說故不同也　注先飲醴酒食乾肉者不忍
發御厚味正義曰以醴酒味薄乾肉又澁所
以先食之者以喪服除孝子不忍發𥘉御醇厚
之味故飲醴酒食乾肉也
(十/三)有事其縷無事其布曰緦
有事其縷無事其布曰緦者以三月之喪治其
麻縷其細如緦故云緦麻以朝服十五升抽去
其半縷細而䟽也有事其縷事謂鍜治其布纑
縷也無事其布謂織布旣成不鍜治其布以哀
在外故也
(十/四)冠衰升數及練以後除脫之差
斬衰三升者此明父母之喪𥘉死至練冠衰升
數之變并明練後除脫之差也受以成布六升
者以言三升四升五升之布其縷旣麤䟽未爲
成布也六升以下其縷漸細與吉布相參故稱
成布也葛帶三重者謂男子也旣虞卒哭受
服之節要中之帶以葛代麻帶又差小於前以
五分去一唯有四分見在三重謂作四股糾之
積而相重四股則三重未受服之前麻帶爲兩
股相合也此直云葛帶三重則首絰雖葛不三
重也猶兩股糾之也　期而小祥練冠縓縁者
父没爲母與父同也至小祥又以卒哭後冠受
其衰而用練易其冠也又練爲中衣以縓爲領
縁也　又期而大祥素縞麻衣者謂二十五月
大祥祭此日除脫則首服素冠以縞紕之身著
朝服而爲大祥之祭祭訖之後而哀情未除更
反服微凶之服首著縞冠以素紕之身著十五
升麻深衣未有采縁故云大祥素縞麻衣也
中月而禫者中間也大祥之後更間一月而爲
禫祭二十五月大祥二十七月而禫禫而纎
者禫祭之時玄冠朝服禫祭旣訖而首著纎冠
身着素端黃裳以至吉祭　無所不佩者吉祭
之時身㝷常吉服平常所服之物無不佩也
(十/五)鄭釋至親以期斷未盡經意
何以至期也曰至親以期斷注曰言三年之義
如此則何以有降至於期也期者謂爲人後者
父在爲母也言服之正雖在親皆期而除也正
義曰鄭意以三年之䘮何以有降至於期者故
云爲人後者爲夲生之父母及父在爲母期事
故抑屈應降至九月十月何以必至於期以其
夲至親不可降期以下故雖降屈猶至於期今
檢㝷經意父母本應三年何以至期者但問其
一期應除之義故答曰至親期斷是明一期可
除之節故禮期而練男子除絰婦人除帶下文
云加隆故至三年是經意不據爲人後及父在
爲母期鄭之此釋恐未盡經意但旣祖鄭學今
因而釋之
(十/六)三秊喪未知所由來
故三年之喪人道之至文者也夫是之謂至隆
是百王之所同古今之所壹也未有知其所由
來者也注云言三年之喪喪禮之最盛也不知
其所從來喻此三年之喪前丗行之乆矣正義
曰案易繫辭云古之葬者厚衣之以薪葬之中
野不封不樹䘮期無數尚書云百姓如䘮考妣
三載此云不知所由來者但上古云䘮期無數
謂無葬練祥之數其䘮父母之哀猶三年也故
堯崩云如䘮考妣三載則知堯以前䘮考妣巳
三年但不知定在何時其䘮服所起則黃帝堯
舜之時雖有衣裳仍未有䘮服也但唐虞巳前
䘮服與吉服同皆以白布爲之故郊特牲云大
古冠布齊則緇之若不齊則皆用白布也鄭注
䘮服其冠衰之異從三代以下由唐虞以上曰
大古吉㐫皆用白布則知三代吉㐫異也
(十/八)深衣長衣中衣之別
案鄭目録云名曰深衣者以其記深衣之制也
深衣連衣裳而純之以采者素純曰長衣有表
則謂之中衣大夫以上祭服之中衣用素詩云
素衣朱襮玉藻曰以帛裏布非禮也士祭以朝
服中衣以布明矣此於別録屬制度鄭云大夫
以上祭服中衣用素者謂天子大夫以其四命
與公之孤同爵弁自祭故中衣用素云士祭以
朝服中衣以布者亦謂天子之士與諸侯大夫
同案少牢諸侯大夫祭以朝服故天子之士亦
祭以朝服朝服用布故中衣以布其諸侯之士
自祭以玄端玄端則朝服之衣但其裳異耳中
衣亦用布也案詩云素衣朱襮晉人欲薦桓叔
桓叔大夫得用素衣者國人以國君之禮待之
故欲薦素衣也其長衣中衣及深衣其制度同
玉藻云長中繼揜尺若深衣則縁而已下云縁
廣寸半凡深衣皆用諸侯大夫士夕時所着之
服故玉藻云朝玄端夕深衣庶人吉服亦深衣
皆著之在表也其中衣在朝服祭服䘮服之下
知䘮服亦有中衣者檀弓云練衣黃裏注云練
中衣以黃爲内是也但䘮服中衣不得繼揜尺
也故䘮服儀云帶縁各視其冠注云縁如深衣
之縁是䘮服中衣用深衣則深衣縁之以采故
下云具父母大父母衣純以繢以青之屬也唯
孤子深衣純以素但以縁而巳不與長衣同其
吉服中衣亦以采縁其諸侯得綃黼爲領丹朱
爲縁郊特牲云綃黼丹朱中衣大夫之僣禮則
知大夫士不用綃黼丹朱但用采純而已矣無
文以明之其長衣以素縁知者若以采縁則與
吉服中衣同故知以素縁也若以布縁則曰麻
衣知用布縁者以其稱麻衣故知也其䘮服之
中衣其純用布視冠布之麤細至葬可以用素
縁也練則用縓也其詩麻衣則與此別彼謂吉
服之衣也所以此稱深衣者以餘服則上衣下
裳不相連此深衣衣裳相連𬒳體深䆳故謂之
深衣
(二/四)深衣應規矩繩權衡
古者深衣蓋有制度以應規矩繩權衡短毋見
膚長毋𬒳土續祍鉤邊要縫半下袼之髙下可
以運肘𬒮之長短反詘之及肘注云言聖人制
事必有法度衣取蔽形爲汙辱也續猶屬也祍
在裳旁者也屬連之不殊裳前後也鉤讀如鳥
啄必鉤之鉤鉤邊若今曲𥚑也續或爲𥙿三分
要中減一以益下下宜寛也要或爲優肘不能
不岀入袼衣𬒮當掖之縫也𬒮屬幅於衣詘而
至肘當臂中爲節臂骨上下各尺二寸則𬒮肘
以前尺二寸肘或爲腕
(二/五)同上
𬒮圜以應規曲袷如矩以應方負繩及踝以應
直下齊如權衡以應平注云圜謂胡下也祫交
領也古者方領如今小兒衣領繩謂裻與後幅
相當之縫也踝踉也齊緝
(二/六)完且弗費善衣之次
完且弗費善衣之次也注云完且弗費言可苦
衣而易有也深衣者用十五升布鍜濯灰治純
之以采善衣朝祭之服也自士以上深衣爲之
次庶人吉服深衣而巳
(二/七)純縁之飾
具父母大父母衣純以繢具父母衣純以青如
孤子衣純以素純𬒮縁純邊廣各寸半注云尊
者存以多飾爲孝繢畫文也三十巳下無父稱
孤純謂縁之也縁𬒮謂其口也縁緆也縁邊衣
裳之側廣各寸半則表裏共三寸矣唯祫廣二
寸(陸云鄭注旣夕禮飾衣領𬒮口曰純/裳邊側曰綼下曰緆以豉反又音錫)
(二/八)釋續衽鈎邉
正義曰衽當旁者凡深衣之裳十二幅皆寛頭
在下狹頭在上皆似小要之衽是前後左右皆
有祍也今云祍當旁者所續之祍當身之一旁
非爲餘祍悉當旁也云屬連之不殊裳前後也
若其䘮服其裳前三幅後四幅各自爲之不相
連也今深衣裳一旁則連之相著一旁則有曲
𥚑掩之與相連無異故云屬連之不殊裳前後
也云鉤讀如鳥喙必鉤之鉤者案援神契云象
鼻必卷長鳥喙必鉤鄭據此讀之也云若今曲
𥚑也鄭以後漢之時裳有曲𥚑故以續祍鉤邊
似漢時曲𥚑今時朱衣朝服從後漢明帝所爲
則鄭云今曲𥚑者是今朝服之曲𥚑也其衣之
衽巳於玉藻釋之
(二/九)要縫半下畔當七尺二寸
要縫謂要中之縫尺寸闊狹半下畔之闊下畔
一丈四尺四寸則要縫半之七尺二寸
(三/十)三分要中減一以益下
正義曰此據裳之一幅分爲二幅凡布廣二尺
二寸四寸爲縫一尺八寸在三分之一分爲六
寸減此六寸以益於下是下二幅有二尺四寸
上二幅有一尺二寸故云三分要中減一以益
下下容舉足而行故宜寛也
(三/一)袼之髙下可以運肘
袼之髙下可以運肘　袼謂當臂之處𬒮中髙
下宜寛大可以運動其肘𬒮二尺二寸肘尺二
寸是容運肘也　𬒮之長短反詘之及肘者袂
長二尺二寸并縁寸半爲二尺三寸半除去其
縫之所殺各一寸餘有二尺一寸半在從肩至
手二尺四寸今二尺一寸半之袂得反詘及肘
者以𬒮屬於衣幅闊二尺二寸身脊至肩但尺
一寸也從肩覆臂又尺一寸是衣幅之畔覆臂
將盡今又屬𬒮於衣又二尺一寸半故反詘其
𬒮得及於肘也
(三/二)深衣帶下於朝祭服之帶
當無骨者帶若當骨則緩急難中故當無骨之
處此深衣帶下於朝祭服之帶也朝祭之帶則
近上故玉藻云三分帶下紳居二焉是自帶以
下四尺五寸也
(三/三)方領似漢擁咽
古者方領　正義曰鄭以漢時領皆嚮下交垂
故云古者方領似今擁咽故云若今小兒衣領
但方折之也
(三/四)負繩抱方以直其政方其義
負繩抱方者以直其政方其義也負繩背之縫
也抱方領之方也以直其政解負繩以方其義
解抱方也言欲使人直其政教欲使政教直方
其義欲使義事方正也
(三/五)直方地之性言坤二得中氣
案鄭注坤之六二云直也方也地之性此爻得
中氣而在地上自然之性廣生萬物故生動直
而且方
(三/六)深衣士服之次庻人之吉服
䘮服麻衣雖似深衣之制不必鍛濯灰治以其
雜凶故也云自士以上深衣爲之次者案玉藻
諸侯夕深衣祭牢肉又大夫士朝玄端夕深衣
是深衣爲朝祭之次服也云庶人吉服深衣者
深衣是諸侯之下自深衣以後更無餘服故知
是庶人之吉服䘮服有衰裳包貴賤上下無差
亦明庶人吉服乃深衣也
(三/七)縁純表裏共三寸
純𬒮縁純邊廣各寸半者純𬒮者純縁也謂純
其𬒮縁則𬒮口也又云縁讀爲緆謂深衣之下
純也純邊者謂深衣之旁側也廣各寸半者言
純𬒮口及裳下之緆井純旁邊其廣各寸半言
表裏合爲三寸
(三/八)再釋純縁綼緆
純𬒮則是縁其𬒮口也非是口外更有縁也故
分明言之云縁緆也解經縁字讀爲緆謂深衣
下畔也故旣夕禮云明衣縓綼緆鄭注云在幅
曰綼在下曰緆今經云此緆則深衣之下縁也
云縁邊衣裳之側解經純邊也深衣外衿之邊
有縁也裳雖前後相連然外邊曲𥚑揜處其側
亦有縁也
禮記要義卷第二十九
禮記要義卷第三十　投壷　儒行
一奉矢奉中執壷之節
投壷之禮主人奉矢司射奉中使人執壷注云
矢所以投者也中士則鹿中也射人奉之者投
壷射之類也其奉之西階上北靣正義曰士則
鹿中案射記云大夫兕中士鹿中此篇投壷是
大夫士之禮故云士則鹿中不云兕中者略之
也知此投壷是大夫士禮者以經云主人請賔
是平敵之辭與郷飲酒郷射同故知是大夫士
也若諸侯則燕禮大射毎事云請於公不得云
主人請賔也此旣非諸侯之禮而經云奏貍首
者別取燕飲之義非謂尊卑之詩其諸侯相燕
亦有投壷故左傳云晉侯與齊侯燕投壷然則
天子亦有之但古禮亡無以知也其中之形刻
木爲之狀如兕鹿而伏背上立圎圈以盛筭云
奉之西階上北靣者案鄉射禮將射之時司射
升自西階階上北靣告於賔故知此司射奉中
在西階上北靣其執壷之人賤於司射故在司
射之西以凡行禮統於主人雖俱在西階而當
尊東故燕禮大射宰夫代公爲主人與賔俱升
西階而主人在東也
五受矢揖賔即席之節
巳拜受矢進即兩楹間退反位揖賔就筵注云
主人旣拜送矢又自受矢進即兩楹間者言將
有事於此也退乃揖賔即席欲與偕進明爲偶
也賔席主人席皆南郷間相去如射物正義曰
云退乃揖賔者解經退反位揖賔也所以揖之
者欲與賔俱即席相對爲偶而共投壷云賔席
主人席皆南郷間相去如射物者以壷在於南
故知投壷南郷也投壷是射之類故知席相去
如射物也物謂射者所立之處物長三尺闊一
尺二寸兩物東西相去容一弓故郷射記云物
長如笴其間容弓距隨長武注云笴長三尺距
隨者物横畫也
六司射度壷設中
司射進度壷間以二矢半反位設中東面執八
筭興注云度壷度其所設之處也壷去坐二矢
半則堂上去賔席主人席邪行各七尺也反位
西階上位也設中東靣旣設中亦實八筭於中
横委其餘於中西執筭而立以請賔俟投正義
曰間以二矢半者投壷有三處室中堂上及庭
中也日中則於室日晚則於堂大晚則於庭是
各隨光明故也矢有長短亦隨地廣狹室中狹
矢長五扶堂上稍廣矢長七扶庭中大廣矢長
九扶四指曰扶扶廣四寸五扶者則二尺也七
扶者則二尺八寸也九扶者則三尺六寸也雖
矢有長短而度壷皆使去賔主之席各二矢半
也室中去席五尺堂上則去席七尺庭中則去
席九尺
　八司射告賔主以投壷之法行爵立馬
請賔曰順投爲入比投不釋勝飲不勝者正爵
旣行請爲勝者立馬一馬從二馬三馬旣立請
慶多馬請主人亦如之注云請猶告也順投矢
夲入也比投不拾也勝飲不勝言以能養不能
也正爵所以正禮之爵也或以罰或以慶馬勝
筭也謂之馬者若云投藝如此任爲將帥乗馬
也射投壷皆所以習武因爲樂正義曰此一經
明司射告賔主以投壷之法　順投爲入者司
射執八筭起而告賔黨爲投壷之法也順夲也
言矢有本末投矢於壷以矢夲入者乃名爲入
則爲之釋筭也若矢以末入則不名爲入亦不
爲之釋筭也比投不釋者比頻也又賔主投
壷法要更遞而投不得以前旣入喜恱不待後
人投之而已頻頻投雖入亦不爲之釋筭也一
馬從二馬者毎一勝輙立一馬禮以三馬爲成
若專三馬則爲一成但勝偶未必專頻得三若
勝偶得二劣偶得一旣劣於二故徹取劣偶之
一以足勝偶之二爲三故云一馬從二馬然定
夲無此一句　三馬旣立請慶多馬者若頻得
三成或取彼足爲三馬是其勝已成又酌酒慶
賀於多馬之偶也
　九弦者奏貍首與郷射小異
命弦者曰請奏貍首間若一大師曰諾注云弦
鼓瑟者也貍首詩篇名也今逸射義所云詩曰
曽孫侯氏是也間若一者投壷當以爲志取節
焉正義曰案郷射三畨𥘉一畨耦射不釋筭第
二畨釋筭未作樂第三畨乃用樂此投壷發𥘉
則用樂者以投壷禮輕主於歡樂故也
　十司射釋獲如數射筭
卒投司射執筭曰左右卒投請數二筭爲純一
純以取一筭爲竒遂以竒筭告曰某賢於某若
干純竒則曰竒鈞則曰左右鈞注云卒巳也賔
主之黨畢巳投司射又請數其所釋左右筭如
數射筭一純以取實於左手十純則縮而委之
毎委異之有餘則横諸純下一筭爲竒竒則縮
諸純下兼斂左筭實於左手一純以委十則異
之其他如右獲畢則司射執竒筭以告於賔與
主人也若告云某賢於某者未斥主黨勝與賔
黨勝與以勝爲賢尚枝藝也鈞猶等也等則左
右手各執一筭以告正義曰云如數射筭者以
投壷之類故知此數投壷之筭如數射筭云一
純以取至其他如右獲此皆郷射之禮文也一
純以取實於左手謂就地上之筭以右手毎一
純別而取實於左手云十純則縮而委之每委
異之者滿十純則從而委之於地司射東靣則
東西爲縮每十雙則東西縮爲一委毎有十雙
更别委之故云每委異之云有餘則横諸純下
者有餘謂不滿十雙或八雙九雙以下則横於
純下謂横在十純之西南北置之云一筭爲竒
竒則縮諸純下者若唯有一筭則縮之零純之
下在零純之西東西置之此謂數右筭之法若
數左筭則異於右筭謂揔歛地之筭實於左手
之中毎一純取以委地滿十則異之謂滿十純
揔爲一委云其他如右獲者謂所縱所横如右
獲也
(十/一)酌者飲者之節
命酌曰請行觴酌者曰諾當飲者皆跪而奉觴
曰賜灌勝者跪曰敬養注曰司射又請於賔與
主人以行正爵酌者勝黨之弟子酌者亦酌奠
於豐上不勝者坐取乃退而跪飲之灌猶飲也
言賜灌者服而爲尊敬辭也周禮曰以灌賔客
賜灌敬養各與其偶於西階上如飲射爵
(十/二)投壷立三馬與郷射立耦小異
正爵旣行請立馬馬各直其筭一馬從二馬以
慶慶禮曰三馬旣備請慶多馬賔主皆曰諾注
云飲不勝者畢司射又請爲勝者立馬當其所
釋筭之前三立馬者投壷如射亦三而止也三
者一黨不必三勝其一勝者并其馬於再勝者
以慶之明一勝不得慶也飲慶爵者偶親酌不
使弟子無豐正義曰一馬從二馬者投壷與射
禮同亦三畨而止每畨勝者則立一馬假令賔
黨三畨俱勝則立三馬或賔黨兩勝而立二馬
主黨一勝但立一馬即以主黨從就賔黨二馬
以少足益於多以助勝者爲榮案郷射禮𥘉畨
三耦射但唱獲而巳未釋筭亦未飲不勝者第
二畨耦射畢賔主之黨皆射畢乃數筭飲不勝
者第三畨三耦及賔主等皆射中鼓節乃爵筭
飲罰爵今投壷𥘉則不立三耦唯賔主三畨而止
(十/三)矢長短壷廣狹席逺近
籌室中五扶堂上七扶庭中九扶筭長尺二寸
壷頸脩七寸腹脩五寸口徑二寸半容斗五升
壷中實小豆焉爲其矢之躍而岀也壷去席二
矢半矢以柘若棘毋去其皮注曰籌矢也鋪四
指曰扶一指案寸春秋傳曰膚寸而合投壷者
或於室或於堂或於庭其禮䙝隨晏早之宜無
常處其節三扶可也或曰筭長尺有握握素也
脩長也腹容斗五升三分益一則爲二斗得圜
囷之象積三百二十四寸也以腹脩五寸約之
所得求其圜周圜周二尺七寸有竒是爲腹徑
九寸有餘也實以小豆取其滑且堅以柘棘取
其堅且重也舊說云矢大七分或言去其皮節
正義曰今檢鄭之文注之意以二斗整數計之
不取經文斗五升之義故云圜周二尺七寸有
竒今筭者以其二尺七寸之圍必受斗五升之
物數不相㑹也云壷體腹之上下各漸減殺苟
欲望合恐非鄭意
(十/四)魯薛令弟子辭
魯令弟子辭曰毋幠毋敖毋偝立毋踰言偝立
踰言有常爵薛令弟子辭曰毋幠毋敖毋偝立
毋踰言若是者浮注云弟子賔黨主黨年穉者
也爲其立堂下相䙝慢司射戒令之記魯薛者
禮衰乖異不知孰是也幠敖慢也偝立不正郷
前也踰言逺談語也常爵常所以罰人之爵也
浮亦謂是也晏子春秋曰酌者奉觴而進曰君
令浮晏子時以罰梁丘據浮或作匏或作符踰
或爲淫
(十/五)魯薛投壷射禮皷節
取半以下爲投壷禮盡用之爲射禮注云此魯
薛擊鼓之節也圜者擊鼙方者擊鼔古者舉事
鼓各有節聞其節則知其事矣投壷之鼔半射
節者投壷射之細也射謂燕射
(十/六)投壷有賔主黨
司射庭長及冠士立者皆屬賔黨樂人及使者
童子皆屬主黨注云庭長司正也使者主人所
使薦羞者樂人國子能爲樂者此皆與於投壷
正義曰庭長司正也冠士者謂外人來觀投壷
成人加冠之士尊之故令屬賔黨若童子賤則
屬主黨也云樂人國子能爲樂者以國子習樂
故云國子能爲樂者欲明此樂人非瞽矇視瞭
之徒以其能與主人之黨而觀禮故知非作樂
瞽人也案國子是王子公卿大夫元士之子今
來觀樂士大夫投壷者以國之俊選皆在學習
樂共士子來觀投壷
(十/七)衣少所居服冠長所居冠
丘少居魯衣逢掖之衣長居宋冠章甫之冠丘
聞之也君子之學也博其服也郷丘不知儒服
注云逢猶大也大掖之衣大𬒮禪衣也此君子
有道藝者所衣也孔子生魯長而之宋而冠焉
宋其祖所出也衣少所居之服冠長所居之冠
是之謂郷言不知儒服非哀公意不在於儒乃
今問其服庶人禪衣袂二尺二寸祛尺二寸正
義曰庶人禪衣𬒮二尺二寸者庶人無朝祭之
事故知禪衣𬒮二尺二寸云祛尺二寸者玉藻
文言深衣之制如此今夫子著禪衣與庶人同
其𬒮大與庶人異故謂衣爲逢掖也則此大𬒮
深衣也長居宋冠章甫之冠言夫子生於魯長
於宋魯有大𬒮禪衣宋有章甫之冠故知大𬒮
之衣是少所居之服也章甫之冠是長所居之
冠案曲禮云去國三丗唯興之日從新國之法
孔子曽祖防叔防叔生木金木金生伯夏伯夏
生良紇良紇生孔子防叔奔魯至孔子五丗應
從魯冠而猶著殷章甫冠者以丘爲制法之主
故有異於人所行之事多用殷禮不與㝷常同
也且曲禮從新國之法秪謂禮儀法用未必衣
服盡從也禮臣朝於君應著朝服而著常服者
時孔子自衞新還哀公館之非是常朝故衣冠
異也
(十/八)麤而翹之又不急爲
陳言而伏静而正之上弗知也麤而翹之又不
急爲也注云麤猶䟽也微也君不知己有善言
正行則觀色縁事而微翹發其意使知之又必
舒而脫脫焉巳爲之疾則君納之速君納之速
怪妬所由生也
(十/九)孔子作儒行自衞反魯時
今衆人之命儒也妄常以儒相詬病孔子至舎
哀公館之聞此言也言加信行加義終没吾丗
不敢以儒爲戲注云妄之言無也言今丗名儒
無有常人遭人名爲儒而以儒靳故相戲此哀
公輕儒之所由也詬病猶恥辱也儒行之作蓋
孔子自衞𥘉反魯時也孔子歸至其舎哀公就
而以禮館之問儒服而遂問儒行乃始覺焉言
没丗不敢以儒爲戲當時服
(二/十)歷叙孔子不遇
案史記孔子丗家云在魯哀公不用在齊犂鉏
所毁入楚子西所譛適晉趙鞅欲害伐樹於宋
削跡於衞畏匡厄陳則身𬒳辱累多矣鄭以其
如此故釋云不以慁累閔病而違道云孔子自
謂也
禮記要義卷第三十
禮記要義卷第三十一　大學冠義昬義
　一釋淇奥之詩
如切如磋者道學也如琢如磨者自脩也瑟兮
僴兮者恂慄也赫兮喧兮者威儀也有斐君子
終不可諠兮者道盛德至善民之不能忘也注
云此心廣體胖之詩也澳隈崖也菉竹猗猗喻
美盛斐有文章貌也諠忘也道猶言也恂字或
作峻讀如嚴峻之峻言其容貌嚴栗也民不能
忘以其意誠而德著也正義曰記者引爾雅而
釋之如切如磋者道學也者論道其學矣如琢
如磨者自脩也者謂自脩飾矣言𥘉習謂之學
重習謂之脩亦謂詩本文互而相通也　瑟兮
僴兮者恂慄也者恂讀爲峻言顔色嚴峻戰慄
也　道盛德至善民之不能忘也謂善稱也有
斐君子終不可喧兮論道武公盛德至極美善
人之愛念不能忘也
　二畜馬乗伐冰百乗之家
孟獻子曰畜馬乗不察於雞豚伐冰之家不畜
牛羊百乗之家不畜聚斂之臣與其有聚斂之
臣寧有盗臣此謂國不以利爲利以義爲利也
注云孟獻子魯大夫仲孫蔑也畜馬乗謂以士
𥘉試爲大夫也伐冰之家卿大夫以上喪祭用
冰百乗之家有采地者也雞豚牛羊民之所畜
養以爲財利者也國家利義不利財盗臣損財
耳聚斂之臣乃損義論語曰季氏富於周公而
求也爲之聚斂非吾徒也小子鳴鼓而攻之可
也
　三莫知子惡莫知苗碩
故諺有之曰人莫知其子之惡莫知其苗之碩
者碩猶大也言人之愛子其意至甚子雖有惡
不自覺知猶好而不知其惡也農夫種田恒欲
其盛苗雖碩大猶嫌其惡以貪心過甚故不知
其苗之碩若能以已子而方他子已苗而匹他
苗則好惡可知皆以已而待他物也
　四釋畜馬乗伐冰之家
云畜馬乗謂以士𥘉試爲大夫者案書傳士飾
車駢馬詩云四牡騑騑大夫以上乃得乗四馬
今下云伐冰之家百乗之家是卿大夫今別云
畜馬乗者不察雞豚故知士𥘉試爲大夫也云
伐冰之家卿大夫也案昭四年左傳云大夫命
婦䘮浴用冰䘮大記注云士不用冰故知卿大
夫也士若恩賜及食不得用亦有冰也但非其
常故士䘮禮賜冰則夷槃可也左傳又云食肉
之禄冰皆與焉是也
　五天子諸侯大夫士冠之秊
案鄭目録云名曰冠義者以其記冠禮成人之
義此於別録屬吉事但冠禮起早晚書傳旣無
正文案略說稱周公對成王云古人冒而句領
注云古人謂三皇時以冒覆頭句領繞頸至黃
帝時則有冕也故丗夲云黃帝造火食旃冕是
冕起於黄帝也但黃帝以前則以羽皮爲之冠
黃帝以後乃用布帛其冠之年即天子諸侯十
二而冠故襄九年左傳云國君十五而生子冠
而生子禮也又云一星終也是十二年歳星一
終案文王十五而生武王尚有兄伯邑考金縢
云王與大夫盡弁時成王十五而著弁則成王
巳冠矣是天子十二而冠與諸侯同又祭法云
王下祭殤五若不早冠何因下祭五等之殤大
夫冠之年㡬無文案喪服大夫爲昆弟之長殤
大夫旣爲昆弟長殤則不二十始冠也其士則
二十而冠也曲禮云二十曰弱冠是也其天子
之子亦早冠所以祭殤有五其諸侯之子皆二
十冠也故下檀弓云君之適長殤及大夫之適
長殤是也
　六三始備乃可求三行
凡人之所以爲人者禮義也禮義之始在於正
容體齊顔色順辭令容體正顔色齊辭令順而
后禮義備以正君臣親父子和長㓜君臣正父
子親長㓜和而后禮義立故冠而后服備服備
而后容體正顔色齊辭令順注云言人爲禮以
此三者爲始言三始旣備乃可求以三行也立
猶成也言服未備者未可求以三始也童子之
服采衣紒
　七適子冠於阼醮用酒三加
故冠於阼以著代也醮於客位三加彌尊加有
成也注云阼謂主人之北也適子冠於阼若不
醴則醮用酒於客位敬而成之也戸西爲客位
庶子冠於房戸外又因醮焉不代父也冠者𥘉
加緇布冠次加皮弁次加爵弁每加益尊所以益
成也正義曰周禮之法適子則以醴禮之庶子
則以酒醮之若先代之禮雖適子皆以酒醮之
其於周時或有舊俗行先代之禮雖適子亦用
酒醮則因而行不必改也故鄭注士冠禮云若
不醴謂國有舊俗可行聖人用焉不改是也醮
者醮盡之義故鄭注士冠禮云酌而無酬酢曰
醮是也云庶子冠於房戸外又因醮焉者皆士
冠禮文也但此記之作是記儀禮士冠禮之事
士禮故三加也若大夫亦同士冠禮云無大夫
冠禮古者五十而后爵何大夫冠禮之有是大
夫雖冠用士禮若諸侯則有冠禮故左傳云公
冠用祼享之禮行之金石之樂節之其加則四
加而有玄冕也故大戴禮公冠四加也諸侯尚
四加則天子亦當五加衮冕也
(十/二)士冠於禰廟諸侯於先祧
冠者爲治之本故先王重之行之於廟士行之
於禰廟故士冠禮注廟謂禰廟旣在禰廟此云
尊先祖者尊禰即尊先祖之義且下士祖禰共
廟其諸侯則冠於太祖之廟故左傳云先君之
祧處之聘禮云不腆先君之祧鄭注以爲始祖
之廟則天子當冠於始祖廟也服䖍注左傳先
君之祧處之以爲曽祖廟者以左傳魯襄公冠
於衞成公之廟衞成公則當今衞君獻公曽祖
服䖍望時解之故以祧爲曽祖非鄭義也
(十/三)壻曰昬妻曰姻
正義曰案鄭目録云名曰昬義者以其記娶妻
之義内教之所由成也此於別録屬吉事也謂
之昬者案鄭昬禮目録云娶妻之禮以昬爲期
因名焉必以昬者取其陽徃隂來之義日入後
二刻半爲昬以定稱之壻曰昬妻曰姻故經解
注云壻曰昬妻曰姻是也謂壻以昬時而來妻
則因之而去也若壻之與妻之屬名壻之親屬
名之曰姻女之親屬名之爲昬故鄭注昬禮云
女氏稱昬壻氏稱姻爾雅壻之父爲姻婦之父
爲㛰又云壻之黨爲姻兄弟婦之黨爲㛰兄弟
是也
(十/四)自天子至庶人昬嫁之秊
案異義大戴說男三十女二十有昬娶合爲五
十應大衍之數自天子逹於庶人同一也故春
秋左氏說國君十五而生子禮也二十而嫁三
十而娶庶人禮也禮夫爲婦之長殤長殤十九
至十六知夫年十四十五見士昬禮也許君謹
案舜年三十不娶謂之鰥文王十五而生武王
尚有兄伯邑考知人君早昬娶不可以年三十
非重昬嗣也若鄭意依正禮士及大夫皆三十
而後娶及禮云夫爲婦長殤者關異代也或有
早娶者非正法矣天子諸侯昬禮則早矣如左
氏所釋毛詩所用家語之說以男二十而冠女
十五而笄自此以後可以嫁娶至男三十女二
十是正昬姻之時與家語異也
(十/五)納采問名納吉納徴請期
納采者謂采擇之禮故昬禮云下逹納采用鴈
也必用鴈者白虎通云鴈取其隨時而南北不
失節也又是隨陽之鳥妻從夫之義也問名者
問其女之所生母之姓名故昬禮云爲誰氏言
女之母何姓氏也此二禮一使而兼行之　納
吉者謂男家旣卜得吉與女氏也納徴者納聘
財也徴成也先納聘財而后昬成春秋則謂之
納幣其庶人則緇帛五兩卿大夫則玄纁玄三
纁二加以儷皮及諸侯加以大璋天子加以榖
圭皆具於周禮經注也　請期者謂男家使人
請女家以昬時之期由男家告於女家何必請
者男家不敢自專執謙敬之辭故云請也女氏
終聽男家之命乃告之納吉納徴請期毎一事
則使者一人行惟納徴無鴈以有幣故其餘皆
用鴈
(十/六)醴與醮俱無酬酢醴尚質
正義曰以郷飲酒禮燕禮之屬皆爲賔主相酬
酢故不稱其醮醮則但受爵者飲而盡之又不
反相酬酢直醮盡而巳故稱醮也然醴亦無酬
酢不云醮者以醴尚質不爲飲也故不稱醮但
禮敬之而巳云醮之禮如冠醮與其異者於寢
耳者以父之醮子令其親迎與醮子冠而成人
其事相似故云如冠醮與但冠禮醮子在廟此
醮子在寢故云其異者在寢耳
(十/八)子受氣性純則孝孝則忠
男女有別而后夫婦有義夫婦有義而后父子
有親父子有親而后君臣有正故曰昏禮者禮
之夲也注云言子受氣性純則孝孝則忠也
(十/九)和於室人謂女妐女叔諸婦
婦順者順於舅姑和於室人而后當於夫以成
絲麻布帛之事以審守委積蓋藏注云室人謂
女妐女叔諸婦也當猶稱也後言稱夫者不順
舅姑不和室人雖有善者猶不爲稱夫也正義
曰以審守委積蓋藏者言旣當夫氏又成婦事
以此詳審保守家之所有委積掩蓋藏聚之物
也室人是在室之人非男子也女妐謂壻之姊
也女叔謂壻之妹諸婦謂娣姒之屬
(二/十)婦人教于公宫宗室
是以古者婦人先嫁三月祖廟未毀教于公宫
祖廟旣毀教于宗室教以婦德婦言婦容婦功
教成祭之牲用魚芼之以蘋藻所以成婦順也
注云謂與天子諸侯同姓者也嫁女者必就尊
者教成之教之者女師也祖廟女所出之祖也
公君也宗室宗子之家也婦德貞順也婦言辭
令也婦容婉娩也婦功絲麻也祭之祭其所岀
之祖也魚蘋藻皆水物隂類也魚爲俎實蘋藻
爲羮菜祭無牲牢告事耳非正祭也其齊盛用
黍云君使有司告之宗子之家若其祖廟巳毀
則爲壇而告焉正義曰公宫謂公之宫也若天
子公邑官家之宫耳非謂諸侯公宫也此昏義
雖記士昏禮之事自此以下廣明天子以下教
女及夫婦之義故此經教女舉貴者言云嫁女
者必就尊者教成之者案内則女子十年不岀
使姆教成之明巳前恒教但嫁前三月特就公
宫之教欲尊之也云教之者女師也者即詩周
南云言告師氏則昏禮注云姆婦人五十無子
出者也云祖廟女所岀之祖也者謂女父與君
所分出之祖或與君共髙祖而分出以下皆然
與諸侯共髙祖廟未毀所岀之女皆自公宫教
之天子雖七廟親廟上自髙祖以下也云公君
也者鄭恐唯謂諸侯之公故解公爲君天子諸
侯皆稱君云宗室宗子之家也者鄭旣不云大
宗小宗則大宗小宗之家悉得教之與大宗近
者於大宗教之與大宗逺者於小宗教之此記
謂君之同姓若君之異姓異姓始祖在者其後
亦有大宗小宗其族人嫁女各於其家也
(二/三)日食有爲災不爲災
案左傳昭三十一年十二月辛亥朔日有食之
庚午之日始有謫謫謂日之將食之氣氣見於
上所以責人君也故詩云十月之交朔月辛卯
日有食之亦孔之醜又云此日而食于何不臧
是君之不善而日食凡日食若壬午朔日有食
之左傳云公問於梓愼禍福何爲對曰二至二
分日有食之不爲災也日月之行也分同道也
至相過也其他月則爲災陽不克也故常爲水
也然詩之十月則夏之八月秋分日食而爲災
者以辛卯之日卯徃侵辛由反克金故爲災昭
七年夏四月甲辰朔日有食之而大咎衞君上
卿四月夏之二月爲災者以其甲辰之日甲爲
木辰爲土木當克土今日食土反克木故爲災
也昭二十一年秋七月壬午朔而日食壬爲水
午爲火水應克火而日食火反克水不爲災者
以秋七月夏之五月是　午之時得有克壬之
理故不得爲災杜預以爲假日食之異以戒懼
人君其言若信若不信不可定以爲驗也
禮記要義卷第三十一
禮記要義卷第三十二
　　郷飲酒凡四事
正義曰案鄭目録云名曰郷飲酒義者以其記
郷大夫飲賔于庠序之禮尊賢養老之義此於
別録屬吉事儀禮有其事此記釋其義也但此
篇前後凡有四事一則三年賔賢能二則郷大
夫飲國中賢者三則州長習射飲酒也四則黨
正蜡祭飲酒揔而言之皆謂之郷飲酒知此篇
合有四事者以鄭注郷人郷大夫又云士州長
黨正鄭又云飲國中賢者亦用此禮也鄭必知
此篇郷大夫賔賢能及飲國中賢者并州長黨
正者以此經云郷人即郷大夫士則州長黨正
又云君子謂郷大夫飲國中賢者下又云六十
者坐五十者立侍亦是黨正飲酒之事下又云
合諸郷射是亦州長習射之禮鄭以此參之故
知此篇兼有四事郷則三年一飲州則一年再
飲黨則一年一飲也所以然者天子六郷諸侯
三郷卿二郷大夫一郷各有郷大夫而郷有郷
學取致仕在郷之中大夫爲父師致仕之士爲
少師在於學中名爲郷先生教於郷中之人謂
郷學每年入學三年業成必升於君若天子郷
則升學士於天子若諸侯之郷則升學士於諸
侯凡升之必用正月也將用升之先爲飲酒之
禮郷大夫與郷先生謀事學生最賢使爲賔次
者爲介又次者爲衆賔此郷大夫爲主人與之
飲酒而後升之故周禮郷大夫職云三年則大
比攷其德行道藝而興賢者能者郷老及郷大
夫帥其吏與其衆寡以禮禮賔之鄭云賢者有
德行者能者有道藝者故鄭云古者年七十而
致仕老於郷里大夫名曰父師士名少師而教
學焉恒知郷人之賢者是以大夫就而謀之賢
者以爲賔其次以爲介又其次爲衆賔而與之
飲酒是亦將獻之以禮禮賔之也若州一年再
飲者是春秋習射因而飲之以州長爲主人也若
黨一年一飲者是歳十二月國於大蜡祭而黨
中於學飲酒子貢觀蜡是也亦黨正爲主人也
此郷飲酒之義說儀禮郷飲酒也
　六曰聖曰禮曰德
仁義接賔主有事爼豆有數曰聖聖立而將之
以敬曰禮禮以體長㓜曰德德也者得於身也
故曰古之學術道者將以得身也是故聖人務
焉注云聖通也所以通賔主之意也將猶奉也
術猶藝也得身者謂成已令名免於刑罰也言
學術道則此說賔賢能之禮正義曰聖立而將
之以敬曰禮者謂通賔主之事其道已立能將
行之以恭敬乃謂之禮也　禮以體長㓜曰德
德者得也旣能有禮以體成長㓜於事得宜故
曰德也　德也者得於身也者重釋稱德之義
是得善行於其身謂身之所行皆得於理也
古之學術道者將以得身也者術者藝也言古
之人學此才藝之道也將以得身也謂使身得
成也此謂賔賢之人有術道今以賔敬接待之
事其尊敬學習術道身得成就而有令名
　七祭薦祭酒嚌肺在席中啐在席末
言是席之正非專爲飲食也者若此席專爲飲
食應於席中啐酒今乃席末啐酒此席之設夲
不爲飲食是主人敬重於賔故設席耳祭薦祭
酒嚌肺在席中者敬主人之物故在席中啐酒
入於己故在席末也
　八飲酒之節能安燕而不亂
降說屨升坐脩爵無數飲酒之節朝不廢朝莫
不廢夕賔岀主人拜送節文終遂焉知其能安
燕而不亂也注云朝夕朝莫聽事也不廢之者
旣朝乃飲先夕則罷其正也終遂猶充備也正
義曰此一經明飲酒之禮雖爵行無數猶能節
文自終不至於亂也　降說屨升坐者此謂無
筭爵之𥘉也以前皆立而行禮未徹爼故未說
屨至此徹爼之後乃說屨升堂坐也　脩爵無
數者謂無筭爵也熊氏云謂行爵無數矣　朝
不廢朝者朝後乃行飲酒之禮是朝不廢朝也
莫不廢夕者謂飲酒禮畢乃治私家之事是莫
不廢夕此謂郷飲酒之禮若黨正飲酒一國若
狂無不醉也
　九經以天地紀以日月參以三光
經之以天地紀之以日月參之以三光政教之
本也注云日出於東僎所在也月生於西介所
在也三光三大辰也天之政教出於大辰焉正
義曰案昭十七年有星孛于大辰公羊云大辰
者何大火也伐爲大辰北辰亦爲大辰故爾雅
云大辰房心尾也大火謂之大辰北極謂之北
辰是三大辰也何休云大火與伐天所以示民
時早晚天下取以爲正故謂之大辰辰時也是
(天/之)政教岀於大辰
(十/一)月三日則成魄
月者三日則成魄者謂月盡之後三日乃成魄
魄謂明生傍有微光也此謂月明盡之後而生
魄非必月三日也所以前月大則月二日生魄
前月小則三日乃生魄(朱文公於義禮破此說/謂三日非魄乃生明也)
(十/二)燕𥘉立行禮似饗其餘則燕
古者諸侯之射也必先行燕禮者案儀禮大射
在未旅之前燕𥘉似饗即是先行饗禮而云先
行燕禮者燕𥘉似饗正謂立行禮似饗其餘則
燕故禮其牲狗及設折爼行一獻此等皆燕之
法也故云先行燕禮也
(十/三)諸侯歳獻書物三歳而貢士
是故古者天子之制諸侯歳獻貢士於天子天
子試之於射宮注云歳獻獻國事之書及計偕
物也三歳而貢士舊說云大國三人次國二人
小國一人正義曰以經云歳獻貢士於天子恐
歳獻之文只是貢獻於士故云歳獻獻國事之
書云及計偕物也者漢時謂郡國送文書之使
謂之爲計吏其貢獻之物與計吏俱來故謂之
計偕物也偕俱也非但獻國事之書又俱獻貢
物故云及計偕物知歳獻國事之書者小行人
云令諸侯春入貢秋獻功注云貢六服所貢也
功考績之功也秋獻之若今計文書㫁於九月
其舊法也云三歳而貢士者以經貢士之文繫
歳獻之下恐毎歳貢士故云三歳而貢士也又
知三歳者案書傳云古者諸侯之於天子也三
年一貢士一適謂之好德再適謂之賢賢三適
謂之有功有功者天子賜以衣服弓矢再賜以
秬鬯三賜以虎賁百人號曰命諸侯不云益地
者文不具矣書傳又云貢士一不適謂之過注
云謂三年時也再不適謂之敖注云謂六年時
也三不適謂之誣注云謂九年時也一絀以爵
再絀以地三絀而地畢注云凡十五年鄭以此
故知三歳而貢士也
(十/五)曽孫之詩是貍首樂作而後射
正義曰以諸侯射以貍首之篇謂今詩文無貍
首之篇今射義有載曽孫之詩故知是貍首也
云正爵四行獻賔獻公獻卿獻大夫者大射禮
文云乃後樂作而射也者案大射禮獻大夫之
後乃後工入樂作而後射此謂大射也若燕射
則說屨升堂坐之後乃射矣故燕禮說屨升堂
獻士畢若射則大射正爲司射如郷射之禮是
也
(十/七)與爲人後與猶竒也
使子路執弓矢出延射曰賁軍之將亡國之大
夫與爲人後者不入其餘皆入蓋去者半入者
半注云先行飲酒禮將射乃以司正爲司馬子
路執弓矢出延射則爲司射也延進也岀進觀
者欲射者也賁讀爲僨僨猶覆敗也亡國亡君
之國者也與猶竒也後人者一人而巳旣有爲
者而徃竒之是貪財也子路陳此三者而觀者
畏其義則或去也延或爲誓正義曰云與猶竒
也者謂他人無後已有人後之相爲合配今已
更徃後之是配合之外更有竒隻故云後人者
一人而已旣有爲者而徃竒之
(十/八)天子諸侯卿大夫射有三士二
凡天子諸侯及卿大夫禮射有三一爲大射是
將祭擇士之射二爲賔射諸侯來朝天子入而
與之射也或諸侯相朝而與之射也三爲燕射
謂息燕而與之射其天子諸侯大夫三射皆具
其士無大射故司裘職云大射唯明王及諸侯
卿大夫不及於士故鄭注云士不大射士無臣
祭無所擇是也其賔射燕射士皆有之故射人
云士射豻侯二正是士有賔射也又郷射記云
士布侯畫以鹿豕是士有燕射矣
(十/九)畿内諸侯張二侯畿外三侯
其侯天子大射則射皮侯故考工記云張皮侯
而棲鵠則春以功又司裘職云王大射則共虎
侯熊侯豹侯設其鵠鄭注考工記皮侯謂此侯也
畿内諸侯大射則張熊侯豹侯故司裘職云諸
侯則共熊侯豹侯設其鵠是也若畿外諸侯大
射亦張三侯鄭注云逺尊得伸故亦張三侯一
曰大侯鄭注云則天子熊侯謂以熊皮飾之二
曰糝侯鄭注云糝雜也豹鵠而麋飾三曰豻侯
鄭注云豻胡大皮飾侯若畿内卿大夫射麋侯
故司裘云卿大夫則共麋侯是也其畿外卿大
夫射侯無丈於諸侯旣得三侯其卿大夫蓋降
君一等則糝侯豻侯其大射之侯皆有鵠也
(二/十)鵠二分侯中而居其一
其鵠則二分侯中而居其一故考工記云梓人
爲侯廣與崇方參分其廣而鵠居一焉凡皮侯
者各以其飾侯之側又方制其皮以爲鵠故鄭
注司裘云以虎熊豹麋之皮飾其側又方制之
以爲􁅲謂之鵠謂之鵠者取名於鳱鵠小鳥而
難中是以中之爲雋亦取鵠之言較較者直也
射所以直己志則是但取其名非是實鳥也
(廿/一)凡賔射侯正之制
此侯道鄭注司裘云虎九十弓熊七十弓豹麋
五十弓列國之諸侯大射大侯亦九十參七十
干五十逺尊得伸可同耳其天子以下賔射則
射人云王射三侯五正諸侯射二侯三正卿大
夫射一侯二正士射豻侯二正鄭云謂五正三
正二正之侯五正者中朱次白次蒼次黃玄居
外三正損玄黃二正畫以朱緑鄭又云二侯者
三正二正之侯也一侯者二正而巳此皆與賔
射於朝之禮也考工記梓人職云張五采之侯
則逺國屬凡賔射之侯謂之正鄭注大射云正
者正也亦鳥名齊魯之間名題肩爲正然則天
子賔射用五正三正二正之侯畿内諸侯賔射
用三正之侯卿大夫用二正之侯士亦用二正
之侯又飾以豻畿外諸侯以下賔射其侯無文
約大射諸侯旣同天子張三侯則賔射亦同天
子用五正三正二正之侯其卿大夫射亦三正
二正之侯士射二正之侯若五正者同虎侯九
十弓三正者同熊侯七十弓二正者同豹侯五
十弓凡中央之赤皆方二尺以外之色皆分布
之其外又畫以雲氣天子以下燕射則尊卑皆
用一侯故郷射記云天子熊侯白質諸侯麋侯
赤質大夫布侯畫以虎豹士布侯畫以鹿豕鄭
注云白質赤質皆謂采其地不采者白布也熊
麋虎豹鹿豕皆正靣畫其頭象於正鵠之處耳
君畫一臣畫二陽竒隂偶之數也燕射射熊虎
豹不忘上下相犯射麋鹿豕志在君臣相養也
梓人云張獸侯則王以息燕謂此也郷射記旣
不列畿内畿外之異則諸侯以下外内同也郷
射記列天子以下各一侯下文云侯道五十弓
弓二寸以爲侯中則天子以下皆五十弓侯中
同方一丈也降尊以就卑言燕主歡心故也而
皇氏沈氏乃云天子熊侯或云九十弓或云七
十弓乃同三侯上下之差文無準據其義非也
(廿/三)侯中及上下躬上下舌用布數
其侯用布之數案郷射記郷侯五十弓則侯道
五十歩也以弓之下制長六尺以射用弓故稱
弓一弓取二寸以爲中則侯中方一丈也郷射
記又云倍中以爲躬注云躬身也謂中之上下
幅也用布各二丈郷射記又云倍躬以爲左右
舌舌謂躬之上下横一幅布張於躬外左右而
出謂之舌考工記謂舌爲个躬旣二丈上舌倍
躬則用布四丈也郷射記又云下舌半上舌注
云半者半其出於躬者也上舌岀射各一丈則
下舌出弓各五尺然則下舌用布三丈揔而計
之侯中方一丈凡五幅用布五丈上下二躬用
布四丈上舌復用布四丈下舌用布三丈故鄭
注郷射記云郷射侯用布十六丈也以此計之
侯道七十弓則侯中方丈四凡七幅幅別丈四
是用布九丈八尺上下二躬各倍中用布五丈
六尺上舌倍躬亦用布五丈六尺上舌岀躬各
丈四尺下舌半上舌則左右各减七尺則下舌
用布四丈二尺故鄭注郷射記云七十歩之侯
用布二十五丈二尺其九十弓之侯用布三十
六丈其張三侯之體同道位之近者最下逺者
漸髙故大射云大侯之崇見鵠於參參見鵠於
干干不及地武
(二/五)自王至士射耦之數
其耦射人云王以六耦諸侯以四耦卿大夫士
以三耦又射人云諸侯以下謂畿内也若畿外
諸侯以下則皆三耦故大射及郷射并左傳襄
二十九年晉士鞅來聘射皆三耦是也
(二/六)大射在廟賔射朝燕射寢
其射宫所在天子大射必先習於澤宫而後射
於射宫則此射義文也其射宫天子則在廟也
故司服云享先公饗射則鷩冕司几筵云大朝
覲大饗射依前南郷是也其服鷩冕天子賔射
則在朝故射人云諸侯在朝則皆北靣是也其
服皮弁服矣天子燕射則在寢以諸侯燕於小
寢天子路寢之朝謂之燕朝者故知天子諸侯
燕射在寢故郷射記云君國中射則皮樹中鄭
注云謂燕射也其服則玄冕緇衣素裳也諸侯
以爲朝服燕禮云燕朝服於寢是其諸侯大射
不顯畿内畿外之異案儀禮大射云公入鷔射
畢而云入謂從郊入國也謂射在郊學也故郷
射記云於郊則閭中鄭注云大射於大學儀禮
所陳多據畿外諸侯即畿内諸侯或亦然也其
服無文故用皮弁以射在學宫學記云皮弁祭
菜故也其諸侯賔射若在國則亦在朝與天子
同若在國外相㑹則在竟故郷射記云於竟則
虎中鄭注云謂與鄰國君射也其服亦皮弁服
也以聘禮君受聘皮弁故也其卿大夫以下射
之所在及所服之衣無明文也此三射之外又有
郷射謂郷大夫貢賢能之後行郷射之禮而詢
衆庶故郷大夫職云獻賢能之書于王退而以
郷射之禮五物詢衆庶是也又有州長射于州
序之禮其侯並同賔射之法故鄭注云郷侯二
正
(廿/七)主皮之射有二又有習武之射
凡主皮之射有二一是卿大夫從君田獵班餘
獲而射書傳云凡祭取餘獲陳於澤然後卿大
夫相與射也鄭注郷射云主皮者無侯張獸皮
而射之主於獲也二是庶人亦主皮之射故鄭
注周禮云庶人無侯張皮而射之是也又有習
武之射故司弓矢云弧弓以授射甲革椹質者
是也
(廿/八)習射於澤射椹質試武
天子將祭必先習射於澤澤者所以澤士也者
澤是宫名於此宫中射而擇士故謂此宫爲澤
澤所在無文盖於寛閑之處近水澤而爲之也
非唯祭而擇士餘射亦在其中故書傳論主皮
射云嚮之取也於囿中勇力之取也今之取也
於澤宫揖譲之取也是主皮之射亦近於澤也
選士於澤不射侯也但試武而巳故司弓矢云
澤共射椹質之弓矢鄭司農引此射義之文以
釋之是知於澤中射椹質而巳又鄭注司弓矢
云樹椹以爲射正射甲與椹試弓習武也其主
皮之射則張皮亦揖譲也
(廿/九)桑弧蓬矢用六禮射唯四矢
故男子生桑弧蓬矢六以射天地四方天地四
方者男子之所有事也故必先有志於其所有
事然後敢用糓也飯食之謂也注云男子生則
設弧於門左三日負之人爲之射乃卜食子也
正義曰此一經明男子重射之義以男子生三
日射人以桑弧蓬矢者則有爲射之志故長大
重之桑弧蓬矢者取其質也所以用六者射天
地四方也所以禮射唯四矢者示事有不用
也四矢者象禦四方之亂
(三/十)射時飲爵時皆有升降揖遜
孔子曰君子無所爭必也射乎揖譲而升下而
飲其爭也君子注云必也射乎言君子至於射
則有爭也下降也飲射爵者亦揖譲而升降勝
者袒决遂執張弓不勝者襲說决拾郤左手右
加弛弓於其上而升飲君子恥之是以射則爭
中正義曰此飲射爵者亦揖譲而升降者此解
經揖譲而升下經稱揖譲謂飲射爵時揖譲非
射時揖譲也故云飲射爵者亦揖讓而升降亦
者亦如射時揖譲飲今亦揖譲故儀禮大射云
耦進上射在左並行當階北靣揖及階揖升堂
揖皆當其物北靣揖及物揖射畢北靣揖揖如
升射是射時升降揖譲也大射又云飲射爵之
時勝者皆袒决遂執張弓不勝者皆襲說决拾
郤左手右加弛弓于其上遂以執付揖如始升
射及階勝者先升升堂少右不勝者進北靣坐
取豐上之觶立卒觶坐奠於豐下興揖不勝者
先降是飲射爵之時揖讓升降也
禮記要義卷第三十二
禮記要義第三十三　燕義聘義䘮服四制
　一燕義記君臣燕飲
正義曰案鄭目録云名曰燕義者以其記君臣
燕飲之禮上下相尊之義此於別録屬吉事案
儀禮目録云諸侯無事若卿大夫有勤勞之功
與群臣燕飲以樂之勤勞謂征伐聘問詩曰吉
甫燕喜是也臣有王事之勞亦燕之故燕禮云
若有王事是也
　二諸子庶子之官同
周天子之官有庶子官者此明庶子之義也謂
作記之人在於周末追述周𥘉之事故云古者
言周之天子其下立官有庶子之官天子謂之
諸子諸侯謂之庶子其所職掌諸子庶子同也
故此記雖明諸侯庶子職掌其所載之事皆諸
子職文也庶子官職諸侯卿大夫士之庶子之
倅者言此官職主諸侯及卿大夫士衆庶之子
副倅於父之事所以官名庶子掌其戒令者此
等衆子湏有戒法政令而庶子官掌之與其教
治者與猶及也教謂教學治謂治身言非但掌
戒令而巳及其教治亦皆掌之別其等者謂分
別其貴賤之等正其位者正其朝廷所立之位
也此記云諸侯卿大夫士之庶子之卒周禮諸
子職則云掌國子之倅唯此爲別但諸子職揔
謂之國子此云諸侯卿大夫士之庶子者是其
適子也謂之庶者庶衆也以其適子衆多故揔
謂之庶子非適子庶弟而稱庶子也必知適子
者以其云倅是副貳於父之言故鄭注諸子職
云國子者是公卿大夫士之副貳又引王制云
王大子王子羣后之大子卿大夫元士之適子
是也
　四宰夫爲獻主大夫爲賔
設賔主飲酒之禮也使宰夫爲獻主臣莫敢與
君亢禮也不以公卿爲賔而以大夫爲賔爲疑
也明嫌之義也賔入中庭君降一等而揖之禮
之也注云設賔主者飲酒致歡也宰夫主膳食
之官也天子使膳宰爲主人公孤也疑自下上
至之辭也公卿尊矣復以爲賔則尊與君大相
近
　五受君酬賜皆降拜升成拜
皆降再拜稽首升成拜者謂賔受君之酬及臣
受君賜爵皆降自西階再拜稽首以受君恩又
升堂更再拜稽首以成拜也故燕禮云公酬賔
賔降西階下再拜稽首公命小臣辭賔升成拜
鄭云升成拜復再拜稽首也至禮殺之後賔下
堂是欲拜君則辭之賔未拜也賔乃升堂再拜
稽首鄭注云不言成拜者以其下堂未拜故也
燕禮云公卒觶賔下拜小臣辭賔升再拜稽首
鄭注云不言成拜者爲拜故下實未拜也下不
敢輙拜禮殺也
　六燕禮凡臣拜無不答
禮無不答言上之不虚取於下也者以燕禮凡
臣之拜君無不答拜之示爲上之道不虚取於
下也上必湏報之也
　七獻君獻卿大夫士旅酬之等
獻君君舉旅行酬者案燕禮宰夫爲主人酌以獻賔
賔飲畢酌以酢主人主人飲畢酌以獻君君飲畢酌
以酢主人更爵以受酢于阼階下飲卒爵主人又洗
觚酬主人先飲卒爵酌以酬賔賔受觚坐奠于薦
東訖小臣請媵爵者二人媵爵阼階下皆北靣
媵爵于公媵爵者先自飲畢媵爵者洗象觶酌
奠于公席之前公坐取所媵之觶以酬賔賔於
時下再拜稽首公命小臣辭賔升成拜公立卒
觶賔乃受公虚爵酌之酬大夫于西階上衆大
夫相酬畢奠虚觶于篚此是獻君君舉旅行酬
也而后獻卿卿舉旅行酬者案燕禮主人洗升
實散獻卿于西階上獻卿畢小臣又請媵爵者
公使二人媵爵奠于公前公又行一爵若賔若
長唯公所酬以旅于西階上大夫辯而止此是
爲卿旅酬也燕禮直云卿不云大卿小卿之異
則小卿大卿俱同獻也而后獻大夫大夫舉旅
行酬者案燕禮主人洗獻大夫于西階上大夫
辯受獻乃納工獻衆工畢公又舉奠觶唯公所
賜以旅于西階上此是獻大夫爲大夫而旅酬
也而后獻士士舉旅行酬者案燕禮說屨升堂
坐之後主人獻士于西階上獻士辯又獻旅食
賔媵觚于公公坐取賔所媵觶興唯公所賜乃
就席坐行之終於大夫終受者興以酬士士舉
旅于西階上此是獻士爲旅酬也而后獻庶子
者庶子卑不爲之舉旅但無筭爵之節執爵者
酌而旅之爼豆牲體薦羞皆有等差者公及卿
大夫士等牲體薦羞之節皆有等差但燕禮不
載無以言也
　九卿出聘之介數
聘禮上公七介侯伯五介子男三介所以明貴
賤也注云此皆使卿岀聘之介數也大行人職
曰凡諸侯之卿其禮各下其君二等
　十賔入廟門三遜三揖之節
三譲而后傳命三譲而后入廟門三揖而后至
階三譲而后升所以致尊譲也注云此揖譲主
謂賔也三譲而後傳命賔至廟門主人請事時
也賔見主人陳擯以大客禮當己則三譲之不
得命乃傳其君之聘命也三讓而後入廟門譲
主人廟受也小行人職曰凡四方之使者大客
則擯小客則受其幣聽其辭
(十/一)君請事于賔及郊勞廟受
君使士迎於竟謂王君使士迎客於竟故聘禮
賔及竟張旜君使士請事遂以入是也大夫郊
勞聘禮云賔至于近郊君使下大夫請行君又
使卿朝服用束帛勞此大夫郊勞者即卿也君
親拜迎于大門之内而廟受案聘禮賔入門左
公再拜是君迎於大門之内聘禮又云及廟門
公揖入納賔賔入門左賔升西楹西東靣是廟
受也
(十/二)上擯承擯紹擯之節
正義曰主國之卿爲上擯接迎於賔大夫爲承
擯者承副上擯也士爲紹擯者紹繼也謂繼續
承擯案聘禮注其位相承繼又聘禮注云主君
公也則擯者五人侯伯也則擯者四人子男也
則擯者三人其待聘客及朝賔其擯數皆然
(十/三)私靣私覿私獻之別
賔私靣私覿者私靣謂私以已禮靣見主國之
卿大夫也私覿者私以己禮覿主國之君以其
非公聘正禮故謂之私案聘禮私靣在後此先
云私靣者記者便文無義例也靣亦見也以其
於臣禮質故以靣言之故聘禮注云靣亦見也
其謂之靣威儀質也此於臣謂之靣而司儀云
諸公之臣相爲國客私靣私獻注云私靣私覿
也又以私靣爲私覿者以司儀之文但云私靣
私獻不云私覿故以私靣爲私覿也昭六年左
傳楚公子棄疾見鄭伯以其乗馬八匹私靣於
君而稱靣者因行過鄭而靣鄭伯非正禮故雖
君亦稱靣也
(十/四)生曰餼死曰餼腥曰餼
致饔餼者謂行聘之日主君使卿致饔餼之禮
於賔舘案聘禮君使卿韋弁歸饔餼五牢注云
牲殺曰饔生曰餼又曰飪一牢鼎九設于西階
前腥二牢鼎七設于阼階前餼二牢陳于門
西北靣東上是也案聘禮餼旣爲生而左傳僖
三十三年云餼牽竭矣服䖍云死曰餼者以餼
與牽相對牽旣爲生餼則爲死故詩瓠葉篇云
牲牢饔餼鄭注云腥曰餼者以牲牢饔餼相對
以牲牢旣爲生饔又爲熟故以餼爲腥也
(十/五)還玉旣畢以賄贈之
還圭璋者謂賔將去時君使卿就賔舘還其所
聘之圭璋故聘禮云君使卿皮弁還玉于館是
也賄贈者因其還玉之時主人之卿并以賄而
徃還玉旣畢以賄贈之故聘禮還圭璋畢大夫
賄用束紡是也
(十/六)饗食皆在廟燕在寢
饗食燕者謂主君設大禮以饗賔設食禮以食
賔皆在廟也又設燕以燕之燕在寢也故聘禮
云公於賔壹食再饗燕與羞俶獻無常數是也
(十/七)殷相聘殷爲盛爲中
正義曰案大行人云諸侯之邦交歳相問也案
聘禮記云小聘曰問故知此比年小聘是歳相
問也大行人又云殷相聘也殷中也謂三年之
時中而無事故稱殷也案昭九年左氏傳云孟
僖子如齊殷聘禮也服䖍注云自襄二十年叔
老聘於齊至今積二十年故脩盛聘之禮鄭引
之以解大行人殷相聘也鄭以殷爲中惟取殷
聘之文以解殷相聘之義正取殷文是同其年
數則異故以此三年之聘爲殷聘也此經所云
謂諸侯自相聘也而王制云諸侯之於天子比
年一小聘三年一大聘五年一朝與此不同者
此經諸侯相聘是周公制禮之正法王制所云
謂文襄之法故不同也(未必然)
(十/九)還圭璋輕財重禮之義
以圭璋聘重禮也巳聘而還圭璋此輕財而重
禮之義也諸侯相厲以輕財重禮則民作讓矣
注云圭瑞也尊圭璋之類也用之還之皆爲重
禮禮必親之不可以己之有遥復之也財謂璧
琮享幣也受之爲輕財者財可遥復重賄反
幣是也正義曰謂旣聘之後賔將歸時致此圭璋
付與聘使而還其聘君也凡行聘禮之後享君用
璧享夫人用琮圭璋玉之質惟玉而巳璧琮則重
其華美加於束帛聘使旣了還以圭璋之玉重其
禮故還之留其璧琮之財是輕其財故留之重
者難可報覆故用夲物還之輕者易可酬償故更
以它物贈之王國之君旣不親徃彼國則不以
己國所有寳玉遥復償它國所來圭璋故還歸
之也故云不可以己之有遥復之也復償也云
財謂璧琮享幣也受之爲輕財者案聘禮享君
以璧享夫人以琮享獻也謂所獻之幣主人受
而不還是謂輕財也云財可遥復者解受璧琮
之意璧琮是財輕可得以已物遥而復償於彼
國賫來者己得受之
(二/十)圭璋璧琮聘享之義
聘禮圭璋與璧琮相對故圭璋爲聘璧琮爲享
若諸侯之朝天子圭璋與璧琮皆爲享也皆爲
財故小行人合六幣圭以馬璋以皮二王之後
享天子用圭享后用璋則雖圭璋亦受之不歸
也云重賄反幣是也者案聘禮云無行則重賄
反幣注云無行謂獨來復無所之也
(廿/一)待客岀入皆三積
主國待客出入三積者此謂上公之臣故岀入
三積若侯伯以下之臣則不致積也三積出亦
三積故司儀云遂行如入之積是去之積如來
時積也
(廿/二)餼客於舎陳五牢米禾等
餼客於舎五牢之具陳於内者案聘禮致客有
饔有餼今直云餼客者略言之於舎謂於賔舘
也五牢之具謂飪一牢在賔舘西階也腥二牢
在賔舘東階也餼二牢在賔舘門内之西是皆
陳於内也米三十車禾三十車芻薪倍禾皆陳
於外者案聘禮米三十車設于門東東陳禾三
十車設於門西西陳薪芻倍禾也鄭注薪從米
芻從禾乗禽日五雙者謂乗行羣匹之禽鴈鶩
之屬聘卿則毎日致五雙也羣介皆有餼牢
(廿/三)凡待客文具掌客義見聘禮
天子待諸侯之禮及諸侯相待之法賔主玉帛
之節饔餼飱積之差米禾薪芻多少饗食牲牢
隆殺皆文具掌客義見聘禮
(廿/四)酒清肉乾不敢飲食
酒清人渴不敢飲也者此謂射禮也言欲射之
時先行燕禮唯以禮獻酬不敢恣意醉飽但行
禮而巳非謂全不得飲之聘禮行聘之時但酌
醴禮賔無酒肴之事故知此唯據射也肉乾人
飢而不敢食也者亦言不敢全食而令飽也日
莫人倦齊莊正齊者謂日莫晚人斯懈倦猶齊
莊而自整齊也而不敢解惰以成禮節者所以
日莫猶自整齊者以不敢懈倦成就禮之節制
此亦謂射禮也
(廿/五)君子比德於玉故貴之
夫昔者君子比德於玉焉温潤而澤仁也縝宻
以栗知也廉而不劌義也垂之如隊禮也叩之
其聲清越以長其終詘然樂也瑕不揜瑜瑜不
揜瑕忠也孚尹旁逹信也氣如白虹天也精神
見于山川地也圭璋特逹德也天下莫不貴者
道也詩云言念君子温其如玉故君子貴之也
注云色柔温潤似仁也潤或爲濡縝緻也栗堅
貌劌傷也義者不苟傷人也禮尚謙卑樂作則
有聲止則無也越猶揚也詘絶止貌也樂記曰
止如槀木瑕玉之病也瑜其中間美者玉之性
善惡不相揜似忠也孚讀爲浮尹讀如竹箭之
筠浮筠謂玉采色也采色旁逹不有隱翳似信
也孚或作姇或爲扶精神亦謂精氣也虹天氣
也山川地所以通氣也特逹謂以朝聘也璧琮
則有幣惟有德者無所不逹不有湏而成也道
者人無不由之言我也貴玉者以其似君子也
(廿/六)䘮服四制非記儀禮
案鄭目録云名曰䘮服四制者以其記䘮服之
制取於仁義禮知也此於別録舊說屬䘮服鄭
云舊說案別録無䘮服四制之文唯舊說稱此
䘮服之篇屬䘮服然以上諸篇毎篇言義此
不云䘮義而云䘮服四制者但以上諸篇皆記
儀禮常篇之義故毎篇言義也此則記者別記
䘮服之四制非記儀禮䘮服之篇
(廿/七)恩揜義義断恩
門内之治恩揜義者以門内之親恩情旣多揜
藏公義言得行私恩不行公義若公羊傳云有
三年之䘮君不呼其門是也門外之治義断恩
者門外謂朝廷之間旣仕公朝當以公義断絶
私恩若曽子問父母之䘮旣卒哭金革之事無
辟是也
(廿/八)虞後沐浴祥鼓素琴
正義曰沐謂將虞祭時也士虞記曰沐而不櫛
故知沐謂將虞祭時虞後有事得沐浴也故雜
記云非虞附練祥無沐浴云鼓素琴始存樂也
於此祥日而鼓素琴始存省此樂縣而作樂在
旣禫之後
(廿/九)杖爲爵者設
杖者何也爵也者權制之中所以先明杖者以
下有不應杖而杖又有應杖而不杖皆是權冝
故先舉正杖於上言爵也者杖之所設本爲扶
病而以爵者有德其恩必深其病必重故杖爲
爵者而設故云爵也三日授子杖五日授大夫
杖七日授士杖者上云杖者爵也遂歴叙其有
爵之人故云三日授子杖五日授大夫杖七日
授士杖
(三/十)梁闇不言闇謂廬
書曰髙宗諒闇三年不言善之也注云諒古作
梁楣謂之梁闇讀如鶉䳺之䳺闇謂廬也廬有
梁者所謂柱楣也正義曰諒讀曰梁闇讀曰䳺
謂廬也謂旣虞之後施梁而柱楣故云梁闇之
中三年不言政事善之者言是古人載之於書
美善之故也釋音孔安國讀爲諒隂信也　也
(三/一)君居䘮不言臣言不文
三年之䘮君不言者是記者引古禮三年之䘮
君則不言國事書云髙宗諒闇三年不言此之
謂也者此記者引書髙宗所行中節是君不言
之事故云此之謂也然而曰言不文者謂臣下
也者是記者旣稱古禮君不言故又云言不文
故記者復解云言不文者謂臣下也
禮記要義卷第三十三終
