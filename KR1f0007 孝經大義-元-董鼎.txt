#+TITLE: 孝經大義-元-董鼎
#+DATE: 2018-05-12 10:14:44
#+SOURCE: github.com/kanripo/KR1f0007 master 12d8fb03                
欽定四庫全書　　　　　經部六
　孝經大義序　　　　　　孝經類
孔門之學惟曽氏得其宗曽氏之書有二曰大學曰孝
經經傳章句頗亦相似學以大學為本行以孝經為先
自天子至庶人一也堯典一篇大學孝經之準也自克
明峻徳以至親睦九族極而百姓之昭明萬邦之於變
大學之序也孝之為道葢已具於親睦九族之中矣何
也一本故也自是舜以克孝而徽五典禹以致孝而叙
彝倫伊尹述成湯之徳一則曰立愛惟親二則曰奉先
思孝人紀之修孰大乎是文武周公帥是而行備見於
記禮所載上而宗廟之享下而子孫之保其為孝蔑有
加焉功化之盛至使四海之内人人親其親長其長一
鱗毛一芽甲之㣲無不得所嗚呼二帝三王之教可謂
大矣孝經一書即其遺法也世入春秋皇綱解紐孔子
傷之三復昔者明王孝治之言思之深望之切矣誠使
天子公卿躬行於上凡禮樂刑政之具壹是以孝為本
則斯道也固天性之自然人心之固有一轉移間王道
顧不易易乎惜也徒託之空言而僅見於門人記録之
書也書存而道可舉雖不能行之一時猶可詔之來世
今此經之可考者不過漢藝文志而已而其篇次則顔
注古文二十二章孔壁所藏本也今文一十八章河間
王所得顔芝本而劉向之所參較者也要之出於諸儒
傅㑹皆非曽氏門人所記舊文矣唐𤣥宗開元勅議意
非不美而司馬貞淺學陋識并以閨門一章去之卒啟
𤣥宗無禮無度之禍而其所製序文至以禮為外飾之
所資仁義為後來之漸有不知所謂因心之孝者果何
所因而又何自而萌乎學之不講徳之不修一至於此
我徽國文公特起南夏平生精力用工易四書為多至
此書則僅成刋誤一編注釋大義猶有所未及噫人子
不可斯須忘孝則此經為天子至庶人一日不可無之
書章句已明而文義猶闕顧非一大欠事乎葢嘗有志
彚集諸家傳注以明一經而未果一日余友胡庭芳挈
其高弟董真卿訪予雲谷山中手攜孝經大義一書取
而閲之則其家君深山先生董君季亨父所輯也其書
為初學設故其詞皆明白而切實熟玩之則義味精深
又有非淺見謏聞所能窺者族兄明仲敬為刋之書塾
以廣其傳此豈惟學者修身齊家之要而有國有天下
者亦豈能外是而他有化民成俗之道哉噫滕五十里
國耳其君一用之至於四方草偃風動一時行事猶班
班有三代之風學問之功用固如此晉武魏文亦天資
之美者惜諸臣無識不能有以啓道而克大之悠悠葢
壤此經之廢葢千五百餘年人心秉彜極天罔墜豈無
有能講而行之者誠有以二帝三王之心為心則必以
二帝三王之教為教矣仁人心也學所以求仁而孝則
行仁之本也語曰如有王者必世而後仁愚何幸身親
見之歲在乙巳陽復之月前進士武夷熊禾序旹大徳
之九年也
欽定四庫全書
　孝經大義
　　提要
　　　　(臣/)等謹按孝經大義一卷宋董鼎撰鼎有尚書輯
　　　　録纂註己著録初朱子作孝經刋誤但為釐定經
　　　　傳刪削字句而未及為之訓釋鼎乃因朱子改本
　　　　為之詮解凡改本圈記之字悉為芟除改本
　　　　辨正之語仍存于各章之末所謂右傳之幾
　　　　章釋某義者一一順文衍説無所出入第十
　　　　三章十四章所謂不解經而别𤼵一義者亦
　　　　即以經外之義説之無所辨詰惟増註今文
　　　　異同為鼎所加耳其註稍參以方言如云今
　　　　有一箇道理又云至此方言出一孝字之類
　　　　畧如語録之例其敷衍語氣則全為口義之
　　　　體雖遣詞未免稍冗而𤼵揮明暢頗能反覆
　　　　以盡其意于初學亦不為無益也前有熊禾
　　　　序盖大徳九年鼎子真卿從胡一桂訪禾于
　　　　雲谷山中以此書質禾禾因屬其族兄熊敬
　　　　刋行而自序其首序稱朱子為桓桓文公案
　　　　書曰朂哉夫子尚桓桓孔傳曰桓桓武貌爾
　　　　雅曰桓桓烈烈威也均與著書明道無關頗
　　　　為杜撰又文公字跳行示敬而孔子曽子字
　　　　乃均不跳行亦殊顛倒以原本所有姑仍其
　　　　舊録之焉乾隆四十年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　孝經大義(朱子刊/誤古文)
　　　　　　　　　　　　　元　董鼎　撰
孝經(善事父母為孝人之行莫大於孝堯舜大聖人也/其道不過孝悌而已禹湯文武周公傳之孔子壹)
(以此道此書乃曽子聞於孔子而曽子門人又以所聞/於曽子者合而記之以為一經上自天子下至庶人皆)
(當受用近之閨門妻子兄弟長㓜逺之天地鬼神四海/百姓皆自此推之經常也名之曰孝經者以其可為天)
(下萬世/常法也)
仲尼閒居曽子侍坐子曰參先王有至德要道以順天
下民用和睦上下無怨汝知之乎(閒字坐字參字今文/無○仲尼孔子字名)
(丘曽子孔子弟子名參字子輿稱子者尊之也此書曽/子門人所記也孔子稱字曽子稱名師弟子之義也閒)
(居燕居之時也仲尼呼曽子之名而語之以古先聖王/之所以治天下自有極至之徳切要之道以順其心故)
(天下之民以此和協而親睦上下舉無所怨汝其知之/否乎盖天下之怨每生於不和不和之患常起於不順)
(今有一箇道理能使之和順而無怨誠學者所當知也/引而不𤼵重其事而未欲遽言之也德者人心所得於)
(天之理仁義禮智信是也此五者皆謂之徳而此獨舉/其德之至道者事物當然之理皆是而其大目則父子)
(也君臣也夫婦也昆弟也朋友之交也此五者即仁義/禮智之性率而行之以為天下之逹道者也皆謂之道)
(而此獨舉其道之要道也徳也一理也見於通行者謂/之道本於自得者謂之德徳之至即所以為道之要順)
(者不過因人心天理所固/有而非有所強拂為之也)曽子辟席曰參不敏何足以
知之(辟音避○禮師有問避席起對曽子見孔子舉其/徳而曰至徳舉其道而曰要道其事重大故辟席)
(而起辭/讓而對)子曰夫孝徳之本也教之所由生(生下今文有/也字○夫音)
(扶○至此方言出一孝字即所謂至徳要道也仁義禮/智雖皆謂之德而仁為本心之全德仁主於愛愛莫大)
(於愛親故孝為徳之至父子君臣夫婦兄弟朋友之交/五者雖皆謂之道而親生膝下行之最先故子孝於父)
(獨為道之要本猶根也行仁必自孝始君子親親而仁/民仁民而愛物一念之𤼵生生不窮猶木之有根也聖)
(人以五常之道立教本立則道生移之以事君則忠矣/資之以事長則順矣施之於閨門則夫婦和矣行之於)
(鄉黨則朋友信矣充拓得去舉天下之大無一物而不/在吾仁之中無一事而不自吾孝中出故曰教之所由)
(生/)復坐吾語汝身體髮膚受之父母不敢毁傷孝之始
也立身行道揚名於後世以顯父母孝之終也夫孝始
於事親中於事君終於立身(語去聲夫音扶○孝之義/甚大而其為説甚長非立)
(談可盡故使復位而坐而詳以告之孝以守身為大身/者親之枝也舉其大而言之則一身四體舉其細而言)
(之則毛髮肌膚此皆受之於父母者父母全而生之我/當全而歸之為人子者愛重其身而不敢少有毁傷此)
(乃孝之始事也至於能立其身能行其道不惟自揚其/名而又以顯其父母此則孝之終事也故夫所謂孝者)
(始於事親為孝子中於事君為忠臣忠孝兩盡則終於/立身為全人矣蓋孝者五常之本百行之源也未有孝)
(而不仁者也未有孝而不義者也未有孝而無禮無智/無信者也以之事君則忠以之事兄則悌以之治民則)
(愛以之撫㓜則慈一孝立而萬善從之始言保身之道/終言立身之道盖不敢毁傷者但是不虧其體而已必)
(不虧其行而後方可/言立身故以是終之)愛親者不敢惡於人敬親者不敢
慢於人愛敬盡於事親而徳教加於百姓刑于四海蓋
天子之孝(惡去聲○親謂父母也愛者仁之端敬者禮/之端惡者愛之反慢者敬之反徳教謂至德)
(之教刑儀刑也孔子既言孝者徳之本教之所由生於/是首言天子之孝天子者又徳教之所自出也為天子)
(而愛其親者必於人無不愛而不敢有所惡於人敬其/親者必於人無不敬而不敢有所慢於人我之愛既盡)
(則人亦興於仁而知所愛矣我之敬既盡則人亦興於/禮而知所敬矣夫如是則四海之大百姓之衆皆知有)
(所視傚而同歸於孝矣此蓋天子之孝當如是也天子/者天下之表也上行之則下傚之君好之則民從之大)
(子所以愛敬其親者如此其至則下之人所以愛敬其/親者亦莫敢不至况孩提之童無不知愛其親及其長)
(也無不知敬其兄愛親敬兄本人心天理之固有天子/亦順其所固有而利導之耳安有感之而不應倡之而)
(不和者哉所謂先王有至徳要/道民用和睦上下無怨者如此)在上不驕高而不危制
節謹度滿而不溢高而不危所以長守貴滿而不溢所
以長守富富貴不離其身然後能保其社稷而和其民
人蓋諸侯之孝(守貴守富之孝下今文各有也字○離/去聲○在上在一國臣民之上驕矜肆)
(也高居尊位也危不安也制節制財用之節謹度謹守/法度也滿處富足也溢涌泛也位尊曰貴財足曰富社)
(稷國之主也諸侯初受封則天子賜之土使歸其國而/立社稷以社主土稷主穀民生所賴以安養者也諸侯)
(在一國臣民之上而不敢自驕則身雖居高而不至於/危殆不安矣制節財用謹守法度則財雖盛滿而不至)
(於涌泛蕩溢矣居高位而不危則不失其位之貴是所/以長守此貴也處盛滿而不溢則不失其財之富是所)
(以長守此富也富與貴常不離其身如此然後乃能保/有其社稷而和調其民人此盖諸侯之孝當如是也盖)
(自其始封之君受命於天子而有民人有社稷以傳之/子孫所謂國君積行累功以致爵位豈易而得之哉則)
(為諸侯之先公者其身雖没其心猶願有賢子孫世世/守之而不失也為其子孫者果若循理奉法足以長守)
(其富貴則能保先公之社稷和先公之民人矣諸侯之/所以為孝者莫大於此如其不念先公積累之艱勤恣)
(為驕奢至於危溢以失其富貴而不能保其/社稷民人則不孝莫甚焉此諸侯所當戒也)非先王之
法服不敢服非先王之法言不敢道非先王之徳行不
敢行是故非法不言非道不行口無擇言身無擇行言
滿天下無口過行滿天下無怨惡三者備矣然後能守
其宗廟蓋卿大夫之孝也(徳行擇行行滿之行並去聲/惡去聲○法服法度之服先)
(王制禮異章服以别品秩卿有卿之服大夫有大夫之/服法言法度之言徳行心有實得而見之躬行者也無)
(擇謂言行皆遵法合道而無可選擇也為卿大夫者當/遵守禮法謹修徳行非先王之法服不敢服惟恐服之)
(不衷身之災也非先王之法言不敢道惟恐言輕而招/辜也非先王之徳行不敢行惟恐行輕而招辱也以此)
(之故非法則不言言則必合法非道則不行行則必中/道出於口者既無可擇之言行於身者亦無可擇之行)
(是以言之多至於遍滿天下而無口過行之多至於遍/滿天下而無怨惡服法服道法言行徳行三者既全備)
(矣然後上無得罪於君下無得罪於民斯能長守其宗/廟以奉其先祖之祭祀矣此盖卿大夫之孝道也古者)
(宗廟之制天子七廟諸侯五廟大夫三廟卿與大夫同/若服非法之服是僭也道非法之言是妄也行非徳之)
(行是偽也三者有其一則不免於罪而宗廟有所不能/守矣故以是言之卿大夫通王朝侯國之卿大夫而言)
(卿之上有公/即諸侯也)資於事父以事母而愛同資於事父以事
君而敬同故母取其愛而君取其敬兼之者父也故以
孝事君則忠以敬事長則順忠順不失以事其上然後
能保其爵祿而守其祭祀蓋士之孝也(長上聲○資取/也取事父之道)
(以事母其愛母則同於愛父雖未嘗不敬也而以愛為/主以父主義母主恩故也取事父之道以事君其敬君)
(則同於敬父雖未嘗不愛也而以敬為主以君臣之際/義勝恩故也以此之故事母取其愛事君取其敬合愛)
(與敬而兼之者惟父然也故由是移事父之孝以事君/則為忠矣移事父之敬以事長則為順矣盡其忠順而)
(不失其道以此事其上然後能常安其祿位永守其祭/祀矣此盖士之孝當如是也君言社稷卿大夫言宗廟)
(士言祭祀各以其所事為重也庶人薦而不祭又非士/之比矣此章盖言人必有本父者生之本也愛與敬父)
(兼之所以致隆於父一本故也致一而後能誠知本而/後能孝故移孝以事君則為忠移敬以事長則為順能)
(保爵祿而守祭祀豈不宜哉士事也自一命以上皆有/所事故名曰士士有上中下三初命為下士等而上之)
(為中士/上士)用天之道因地之利謹身節用以養父母此庶
人之孝也(養去聲○天之道謂天道流行為春夏秋冬/四時之運也地之利謂土地生植農桑之利)
(也謹身者謹修其身不妄為也節用者省節財用不妄/費也庶人未受命為士既不得以事君所事者惟父母)
(而已故以養父母為孝然養父母在於足衣食足衣食/在於務農桑務農桑又在於順時令别土宜天之道春)
(生夏長秋斂冬閉我則以春耕以夏耘以秋收冬藏用/天之道如此則順時令矣地之利高下燥濕各有宜植)
(我則或禾黍或秔稲或菽麥桑麻因地之利如此則别/土宜矣盖順天道而不辨地利則物無以成辨地利而)
(不順天道則物無以生必天道地利二者皆得而後生/植成遂有以足於衣食矣衣食既足又必謹其身而不)
(敢放縱節其用而不敢奢侈唯恐縱肆則犯禮而自陷/於刑戮侈用則傷財而不免於饑寒常以此為心則所)
(以養其父母者不徒養口體有餘而養志亦無不足矣/此則庶人之孝所當然也庶人泛指衆人學為士而未)
(受命與農工商/賈之屬皆是也)故自天子已下至于庶人孝無終始而
患不及者未之有也(已下二字今文無于今文作於○/唐𤣥宗云五孝之用則别而百行)
(之源不殊自天子而下為諸侯為卿大夫為士為庶人/凡五等也夫子既條陳五孝之用而具言孝道之極至)
(則天子可以刑四海諸侯可以保社稷卿大夫可以守/宗廟士可以守祭祀庶人可以養父母其必致之效有)
(如此者聞者亦宜有以自勸矣然猶恐其信道之不篤/用力之不果而反以吾言之行與不行為無所損益於)
(是又有以警戒之謂以此之故上自天子下至庶人各/盡其孝而有終始則福必及之如前所云者苟或雖知)
(為孝而無終始則禍必及之不得如前所云者盖所謂/孝者雖有五等之别實為百行之本其始於事親終於)
(立身則天子至於庶人一而已矣故夫子為天子庶人/通説此戒以結上文之㫖云如此而禍患不及者未之)
(有言理之所必無也學者/可不敬誦而謹行之哉)
　　右經一章(案朱子曰此一節夫子曽子問答之言/而曽氏門人之所記也疑所謂孝經者)
　　(其本文止如此其下則或者雜引傳記以釋經文/乃孝經之傳也竊嘗考之傳文固多傅㑹而經文)
　　(亦不免有離析増加之失顧自漢以來諸儒傳誦/莫覺其非至或以為孔子之所自著則又可笑之)
　　(尤者盖經之首統論孝之終始中乃敷陳天子諸/侯卿大夫士庶人之孝而其未結之曰故自天子)
　　(已下至於庶人孝無終始而患不及者未之有也/其首尾相應次第相承文勢連屬脉絡貫通同是)
　　(一時之言無可疑者而後人以為六七章今文作/六章古文作七章又増子曰及引詩書之文以雜)
　　(乎其間使其文意分斷間隔而讀者不復得見聖/言全體大義為害不細故今定此六七章者合為)
　　(一章而刪去子曰者二引書者一引詩者四凡六/十一字以復經文之舊其傳文之失又别論之如)
　　(左/方)
子曰君子之教以孝也非家至而日見之也教以孝所
以敬天下之為人父者教以悌所以敬天下之為人兄
者教以臣所以敬天下之為人君者詩云愷悌君子民
之父母非至徳其孰能順民如此其大者乎(父者兄者/君者下今)
(文各有也字○夫子言君子之教人以孝也非必家至/而戸到耳提而面命之也亦在施得其要而已必教之)
(以孝使凡為子者皆知盡事父之道即所以敬天下之/為人父者也教之以悌使凡為人弟者皆知盡事兄之)
(道即所以敬天下之為人兄者也教之以臣使凡為人/臣者皆知盡事君之道即所以敬天下之為人君者也)
(盖致吾之敬者終有限惟能使人各自致其敬者斯無/窮也又引泂酌之詩曰君子有如此愷悌之徳民愛之)
(如父母盖能以至徳為教順天/下之心故其效如此其大也)
　　右傳之首章釋至徳以順天下(傳去聲○朱子曰/然所論至徳語意)
　　(亦踈如上/章之失云)此章今為傳之二章
子曰教民親愛莫善於孝教民禮順莫善於悌移風易
俗莫善於樂安上治民莫善於禮(釋至徳章既言教民/以孝悌之事至此章)
(又申言之而并及乎禮樂孝所以愛其親也故欲教民/以相親相愛則莫有善於孝者矣悌所以敬其長也故)
(欲教民以有禮而順則莫有善於悌者矣得其和之謂/樂樂有鼓舞動蕩之意故欲移改其風變易其俗則莫)
(有善於樂者矣得其序之謂禮禮有上下尊卑之分故/欲上安其君下治其民則莫有善於禮者矣此四者盖)
(舉其要而言然孝悌禮樂一本也此經本以孝為要道/而四者之中孝又為要孝於親必悌於長孝悌之人心)
(必和順和則樂也順則禮也/四者相因而舉有則俱有矣)禮者敬而已矣故敬其父
則子恱敬其兄則弟恱敬其君則臣恱敬一人而千萬
人恱所敬者寡而恱者衆此之謂要道(道下今文有也/字○上文兼言)
(孝悌禮樂四者至此又獨歸重於禮至於言禮則又以/敬為主盖父母於子一體而分愛易能而敬難盡故經)
(雖以愛敬兼言而此獨言敬而以禮為重者盖其所以/有序而和者未有不本於敬而能之也故又極推廣敬)
(之功用盖此心之敬随寓而見以此之敬而敬人之父/則凡為之子者莫不恱矣以此之敬而敬人之兄則凡)
(為之弟者莫不恱矣以此之敬而敬人之君則凡為之/臣者莫不恱矣彼為人子為人弟為人臣者本皆有敬)
(父敬兄敬君之心而吾先有以敬之則深得其歡心矣/此之敬加於一人而彼則千萬人恱所敬者寡而恱者)
(衆所守者約而施者博此之/謂要道也所以結一章之㫖)
　　右傳之二章釋要道(傳去聲○朱子曰但經所謂/要道當自己而推之與此亦)
　　(不同/也)
曽子曰甚哉孝之大也子曰夫孝天之經地之義民之
行天地之經而民是則之則天之明因地之義以順天
下是以其教不肅而成其政不嚴而治(之經之義之行/下今文各有也)
(字因地之義今文作之利○夫音扶行去聲○天以陽/生物父道也地以順承天母道也天以生覆為常故曰)
(經地以承順為宜故曰義人生天地之間稟天地之性/如子之肖像父母也得天之性而為慈愛得地之性而)
(為恭順慈愛恭順即所以為孝故孝者天之經地之義/而人之行也孝本天地之常經而人於是取則焉則者)
(法也天地之經常乆而不變人之取則於天地亦常乆/而不易其於衆人之中又有聖人者出法天道之明因)
(地道之義以此順天下愛親敬長之心而治之是以其/為教也不待戒肅而自成其為政也不假威嚴而自治)
(無他孝者天性之自然人心所/固有是以政教之速化如此)
　　右傳之三章蓋釋以順天下(傳去聲○朱子曰但/自其章首以至因地)
　　(之義皆是春秋左氏傳所載子太叔為趙簡子道/子産之言唯易禮字為孝字而文勢反不若彼之)
　　(通貫條目反不若彼之完備明此襲彼非彼取此/無疑也子産曰夫禮天之經地之義民之行也天)
　　(地之經而民實則之則天之明因地之性其下便/陳天明地性之目與其所以則之因之之實然後)
　　(簡子賛之曰甚哉禮之大也首尾通貫節目詳備/與此不同其曰先王見教之可以化民又與上文)
　　(不相屬故温公改教為孝乃得粗通而下文所謂/徳義敬讓禮樂好惡者却不相應疑亦裂取他書)
　　(之成文而強加裝綴以為孔子曽子之問答但未/見其所出耳然其前段文雖非是而理猶可通存)
　　(之無害至於後段則文既可疑而謂聖人見孝可/以化民而後以身先之於理又已悖矣况先之以)
　　(博愛亦非立愛惟親之序若之何而能使民不遺/其親邪其所引詩亦不親切今定先王見教以下)
　　(凡六十九/字並刪去)
子曰昔者明王之以孝治天下也不敢遺小國之臣而
況於公侯伯子男乎故得萬國之懽心以事其先王(昔/者)
(謂先代明王明哲之君遺忽忘也小國之臣謂土地褊/小不能五十里附於諸侯曰附庸是也夫子言昔者明)
(哲之王以孝道而治理天下也推其愛敬之心至於附/庸小國之臣尚不敢有所遺忘小國之臣且不敢遺而)
(况於公侯伯子男大國之臣乎以此之故所以得天下/萬國之懽心天子建國公侯地方百里伯七十里子男)
(五十里五十里以下皆小國也合大小之國極言其多/故曰萬國以萬國之衆而皆得其懽恱之心則尊君親)
(上同然無間人心和而王業固社稷靈長而宗廟奠安/以此事奉其先王則孝道至矣孝道之至如此而後世)
(之君乃不皆然則以不明不誠故也明足以有見而知/事理之必然誠足以有行而不忘於微賤則萬國歸心)
(先王世享矣夫子所以首稱明王而繼言其不敢盖不/敢之心則祗懼之誠也即經言天子之孝不敢惡慢於)
(人是/也)治國者不敢侮於鰥寡而況於士民乎故得百姓
之懽心以事其先君(此言諸侯之孝治諸侯治一國者/也老而無妻曰鰥老而無夫曰寡)
(此二者則所謂天下窮民與夫疲癃殘疾顛連無告皆/在矣侮慢忽也一命以上為士民則農工商賈也諸侯)
(有卿大夫只言士民亦舉小以見大耳百姓或謂百官/族姓或謂民之族姓然以上文萬國例之當是官族大)
(夫之家先君始受命為國君者也自天子以孝治天下/而諸侯亦以孝治其國推其愛敬之心以及於國人至)
(於鰥寡之微亦不敢侮慢之而况於士民乎以此之故/所以得百姓之懽心百姓之心無不懽恱則能和其民)
(人保其社稷矣以此而事奉其先君豈非孝道之大者/乎此與經言諸侯之孝相𤼵明不敢侮鰥寡即不驕不)
(奢之極得百姓之懽心/即長守富貴之本也)治家者不敢失於臣妾而況於
妻子乎故得人之懽心以事其親(此言卿大夫之孝治/士庶人亦并舉矣古)
(者卿置側室大夫有貳宗士有𨽻子弟庶人工商各有/分親皆所謂臣妾也臣妾賤而踈妻子貴而親人之情)
(常厚於親貴而薄於踈賤而昔之為卿大夫以孝治其/家者推其愛敬之心下及於臣妾曽不敢少有失於臣)
(妾之心彼踈賤者尚如此而况於妻子之親貴乎則不/失其心可知矣是以無貴無賤無親無踈皆得其人之)
(懽心而有以/事其父母矣)夫然故生則親安之祭則鬼享之是以天
下和平災害不生禍亂不作故明王之以孝治天下如
此詩云有覺徳行四國順之(夫音扶行去聲○此總結/治天下國家三節夫然猶)
(言惟其如此也故猶言是以如此也生謂父母存時祭/謂沒後奉祀安者其心無憂享者其䰟來格人死曰鬼)
(氣屈而歸也天子諸侯卿大夫皆以孝治天下國家而/得人之懽心以事其親如此故其生而存則親安之沒)
(而祭則鬼享之由其心意之素安所以䰟氣之易感也/是以普天之下既和且平和則無乖戾之氣故災害不)
(生平則無悖逆之事故禍亂不作災害如水旱疾疫生/於天者也禍亂如賊君弑父作於人者也孝者天之經)
(地之義而人之行也人人盡孝則心和氣和而天地之/和應矣夫子遂總結之曰故明王之以孝治天下如此)
(盖由天子身率於上諸侯以下化而行之所以至此皆/明王之力也又引抑詩以明之義取天子有大徳行則)
(四方之國順而行之以明明王以孝治天/下故諸侯卿大夫皆以孝治其國家也)
　　右傳之四章釋民用和睦上下無怨(朱子曰其言/雖善而亦非)
　　(經文之正意盖經以孝而和此以和而孝也引詩/亦無甚失且其下文語已更端無所隔礙故今且)
　　(得仍舊耳後不言/合刪改者放此)
曽子曰敢問聖人之徳其無以加於孝乎(無字今文作/何字○曽子)
(既聞明王以孝治其極至之效如此於是又推廣而言/敢問夫子聖人之所以為治者固皆本於孝矣不知聖)
(人之所以為徳者果無以加於孝乎抑亦有/在於孝之上可以致禮成化過於此者乎)子曰天地
之性人為貴人之行莫大於孝(行去聲○天以陽生萬/物地以隂成萬物天地)
(之生成萬物者雖以隂陽之氣然氣以成形而理亦賦/焉故夫子言人所稟受於天地之性則比萬物為最貴)
(以能與天地參為三才也以天地之性言之則人為貴/以人之行言之則孝為大何也人稟天地之性不過仁)
(義禮智信五者而已専言仁又為人心之全徳義禮智/信皆包括於其中仁主於愛愛莫先於愛親故仁之𤼵)
(見如水之流行親親為第一坎仁民為第二坎愛物為/第三坎此人所行之行莫大於孝也人惟不知孝之大)
(也是以失於自小惟不知人之貴也所以失於自賤自/賤則雖有人之形無以逺於禽獸矣自小則雖有聖賢)
(之資無以㧞於凡庶矣此夫子答曽子之問必先之曰/天地之性人為貴人之行莫大於孝所以使人知所自)
(貴而先務其大者董仲舒謂必知自貴/於物而後可與為善亦夫子之意也)孝莫大於嚴父
嚴父莫大於配天則周公其人也(此極言孝之大者嚴/尊敬也配合也周公)
(文王之子武王之弟成王之叔父名旦食采於周位居/三公故稱周公人子之孝於親者無所不至而莫大於)
(尊敬其父尊敬其父者亦無所不至而莫大於配享上/天惟天為大尊無與對而能以已之父與之配享所以)
(尊敬其父者至矣極矣不可以復加矣然仁人孝子愛/親之心雖無窮而立綱陳紀制禮之節則有限求其能)
(盡孝之大而嚴父以配天者則惟周公其人也中庸曰/武王末受命周公成文武之徳追王太王王季上祀先)
(公以天子之禮制為嚴父配天/之禮者周公也故夫子稱之)昔者周公郊祀后稷以
配天宗祀文王於明堂以配上帝是以四海之内各以
其職來助祭夫聖人之徳又何以加於孝乎(來下今文/無助字○)
(夫音扶○郊社祭天也祭天於南郊故曰郊后稷舜之/臣名棄舜命為稷使教民播種百榖始封於邰為諸侯)
(君其國故稱曰后稷是為周之始祖文王太王之孫王/季之子武王之父名昌明堂王者出治布政之堂南面)
(向明故曰明堂宗祀謂宗廟之祭也天以形體言上帝/以主宰言夫子言昔者周公之制禮也郊祀祭天則以)
(后稷配尊后稷猶天也宗祀祭帝則以文王配尊文王/猶帝也周公之所以尊敬其祖父如此是以徳教刑于)
(四海四海之内為諸侯者各以其職分所當然皆來助/祭敬供郊廟之事孝道之感人若是則夫聖人之徳又)
(有何者可以加於孝乎夫子答曽子之問意/已盡矣下文復申言聖人教人以孝之故)故親生之
膝下以養父母日嚴聖人因嚴以教敬因親以教愛聖
人之教不肅而成其政不嚴而治其所因者本也(養去/聲○)
(親父母也膝下謂孩㓜嬉戲於父母之膝下也養奉養/也嚴尊嚴也敬禮敬也親親昵也愛慈愛也本謂天性)
(也聖人教人以孝非強之使然乃順其自然盖親生膝/下其初固惟知有親昵而已未嘗知有所謂尊嚴之道)
(然一體而分則自然有親愛不容己之情天之性也雖/曰親昵而其尊卑已自有一定不可易之序存焉天之)
(分也此盖其本然之所固有而聖人立教亦非強其所/無而為之故曰因嚴以教敬因親以教愛所以教之愛)
(敬者不過啓其良心𤼵其善性而非有所待乎外也故/其教不待肅而自成其政不待嚴而自治人子之生也)
(三年然後免於父母之懐長我育我顧我復我出入腹/我骨肉之親無有宻於此者生養之恩無有大於此者)
(故曰欲報之徳昊天罔極言父母恩徳與天地並雖盡/孝道欲以報之亦復無有窮極此皆人心固有之理是)
(以孩提之童無不知愛其親聖人復恐其狎恩恃愛而/易失於不敬於是因嚴教敬使愛而不至於䙝又因親)
(教愛使敬而不至於疎此聖人所以有/功於人心天理而扶植彝倫於不墜也)
　　右傳之五章釋孝徳之本(朱子曰但嚴父配天本/因論武王周公之事而)
　　(賛美其孝之詞非謂凡為孝者皆欲如此也又况/孝之所以為大者本自有親切處而非此之謂乎)
　　(若必如此而後為孝則是使為人臣子者皆有今/將之心而反陷於大不孝矣作傳者但見其論孝)
　　(之大即以附此而不知其非所以為天下之通訓/讀者詳之不以文害意焉可也其曰故親生之膝)
　　(下以下文却親切但與上文不屬而與下章相近/故今文連下二章為一章但下章之首語已更端)
　　(意亦重複不當通為一章此語當依/古文且附上章或自别為一章可也)
子曰父子之道天性君臣之義父母生之續莫大焉君
親臨之厚莫重焉不愛其親而愛他人者謂之悖徳不
敬其親而敬他人者謂之悖禮(天性下今文有也字重/焉下今文有故字○此)
(章雖别以子曰字更端終是承上章之意父子之道天/性謂親也君臣之義謂嚴也易曰家人有嚴君焉父母)
(之謂也以父之親言故曰續莫大焉以君之尊言故曰/厚莫重焉徳主愛亦是就親字説禮主敬亦是就嚴字)
(說此盖就所因者本也説一本之意親親而仁民仁民/而愛物如水之一源而千條萬𣲖皆此源之流如木之)
(一根而千枝萬葉皆此根之𤼵孟子一本之說正謂是/也若昧一本之說不愛其親而愛他人者則謂之悖徳)
(不敬其親而敬他人者則謂之悖禮盖由愛敬其親而/推以愛敬他人則為順不愛敬其親而先以愛敬他人)
(則為/悖矣)
　　右傳之六章釋教之所由生(朱子曰古文析不愛/其親以下别為一章)
　　(而各冠以子曰今文則合之而又通上章為一章/無此二子曰字而於不愛其親上加故字今詳此)
　　(章之首語實更端當以古文為正不愛其親語意/正與上文相續當以今文為正至君臣之義之下)
　　(則又當有脫簡焉今不能知其為何字也悖禮以/上皆格言但以順則逆以下則又雜取左傳所載)
　　(季文子北宫文子之言與此上文既不相應而彼/此得失又如前章所論子産之語今刪去凡九十)
　　(字季文子曰以訓則昏民無則焉不度於善而皆/在於凶徳是以去之北宫文子曰君子在位可畏)
　　(施舎可愛進退有度周旋可則容止可觀作事可/法徳行可象聲氣可樂動作有文言語有章以臨)
　　(其/下)
子曰孝子之事親居則致其敬養則致其樂病則致其
憂喪則致其哀祭則致其嚴五者備矣然後能事親(養/去)
(聲樂音洛○此教之以善也居謂平居暇日無事之時/致者推之而至其極也敬者常存恭敬不敢慢易也養)
(謂飲食奉養之時樂者歡樂恱親之志也病者謂父母/有疾疾甚而病憂憂慮不遑寧處也喪謂不幸親死服)
(其喪也哀哀戚追念痛切也祭謂親没而祭祀之嚴謂/精潔肅敬謹畏將事也人有一身心為之主士有百行)
(孝為之大為人子者誠以愛親為心而不忘事親之孝/平居無事常有以致其敬則敬存而心存一敬既立遇)
(養則樂遇病則憂遇喪則哀遇祭則嚴五/者有一不備不可謂能然皆以敬為本)事親者居上
不驕為下不亂在醜不爭居上而驕則亡為下而亂則
刑在醜而爭則兵三者不除雖日用三牲之養猶為不
孝也(養去聲○此戒之以不善也孝子之事親者居人/上則當莊敬以臨下而不可驕矜為人下則當恭)
(謹以事上而不可悖亂在已之醜類等夷則當和順以/處衆而不可爭競苟居上而驕則失道而取亡為下而)
(亂則犯分而致刑在醜而爭則起釁而召兵曰驕曰亂/曰爭三者不除而曰亡曰刑曰兵三者必至危亡之禍)
(憂將及親其為不孝大矣雖日具牛羊豕三牲之養自/以為盡禮親得安坐而食乎故曰猶為不孝也愚案此)
(章以敬為主則有前之善無後之不善不敬者/反是事親而欲盡孝者可不愛親而先盡敬乎)
　　右傳之七章釋始於事親及不敢毁傷(朱子曰亦/格言也)
子曰五刑之屬三千而罪莫大於不孝(五刑墨劓剕宫/大辟五等之刑)
(墨者刺字而涅以墨劓截其鼻剕斬其趾宫男子割勢/婦人幽閉辟法也大法死刑也古用肉刑漢文帝始除)
(之斬左趾者笞五百當劓者笞三百率多死景帝又定/律笞五百曰三百笞三百曰二百吕刑云墨罰之屬千)
(劓罰之屬千剕罰之屬五百宫罰之屬三百大辟之罰/其屬二百五刑之屬三千孔子盖引此句以為刑罰之)
(條目雖如此其多而罪之至大者無過於不孝則不孝/者天地所不容也上章已足為天子諸侯卿大夫之戒)
(矣於此又兼士/庶人之戒焉)要君者無上非聖人者無法非孝者無
親此大亂之道也(要平聲○此極言不孝之罪所以為/大君者臣之所稟令者也而敢於要)
(脅之是無其上也聖人者法之所從出也而敢於非議/之是無其法也人莫不有父母也而敢以孝道為非是)
(無其親也人必有親以生有君以安有法以治而後人/道不滅國家不亂若三者皆無之此乃大亂之道也三)
(者又以不孝為首盖孝則必忠於君必畏聖人之法矣/惟其不孝不顧父母之養是以無君臣無上下詆毁法)
(令觸犯刑辟不孝/之罪盖不容誅也)
　　右傳之八章(朱子曰因上文不孝之/云而繋於此亦格言也)
子曰君子事上進思盡忠退思補過將順其美匡救其
惡故上下能相親詩曰心乎愛矣遐不謂矣中心藏之
何日忘之(君子下今文有之字事上相親下今文各有/也字○上謂君也進謂進見於君退謂既見)
(而退謂為臣者趨朝退朝時也内則父子外則君臣人/之大倫也父子主恩君臣主敬故夫子言君子之事君)
(上也進見於君已有善道則思竭盡其忠極言無隠及/其既退君有闕失則思補塞其過進則復言至於君有)
(美意則將順其美助而成之惟恐不及君有惡念則匡/救其惡諫而止之惟恐或形盖忠臣之事君如孝子之)
(事親先其意承其志迎其幾而致其力一念之善則助/成之無使優游不決沮遏而中止也一念之惡則諫止)
(之無使昏蔽不明遂成而莫救也陳善閉邪慮之以早/防之以豫戒於未然止於無迹此魏鄭公所以願為良)
(臣而不願為忠臣也為臣豈不願忠盖後世所謂忠必/至犯顔敢諫盡命死節而後為忠不知救其横流而拯)
(其將亡未若防㣲杜漸為忠之大也此龍逄比干之忠/所以不如臯䕫稷契之良而吾夫子亦以將順其美匡)
(救其惡為盡忠補過之至也苟非君子進則面從退有/後言有美不能助而成也有惡不能救而止也激君以)
(自高謗君以自潔諫以為身而不為君也是以上下相/疾而國家敗矣今以君子而事上所以忠愛其君者如)
(此則君享其安佚臣預其尊榮故君臣上下能相親也/君猶父臣猶子相親猶一家也君為元首臣為股肱相)
(親猶一體也此相親之至也又引隰桑之詩以言臣心/愛君雖在遐逺不謂為逺盖愛君一念常藏心中無日)
(暫忘也逺者猶不忘也而/况於近可不盡忠愛乎)
　　右傳之九章釋中於事君(朱子曰進思盡忠退思/補過亦左傳所載士貞)
　　(子語然於文理無害引詩亦足以/𤼵明移孝事君之意今並存之)
子曰昔者明王事父孝故事天明事母孝故事地察長
㓜順故上下治天地明察神明彰矣故雖天子必有尊
也言有父也必有先也言有兄也宗廟致敬不忘親也
脩身慎行恐辱先也宗廟致敬鬼神著矣孝悌之至通
於神明光於四海無所不通詩云自西自東自南自北
無思不服(長上聲行去聲○易曰乾天也故稱乎父坤/地也故稱乎母父有天道母有地道王者繼)
(天作子父天母地凡其所以事天地之道亦不外事父/母之道而已天人幽顯之道一也能事人則能事神矣)
(事父孝故事天明能事父以孝則其事天也必明矣事/母孝故事地察能事母以孝則其事地也必察矣此明)
(察二字亦是就前章天經地義一句引來孔子曰明於/天之道而察於民之故孟子曰舜明於庶物察於人倫)
(大抵經是緫言其大者義是中間事物纎悉曲折之宜/董子所謂常經通義亦是此意惟其為天之經也所以)
(事父孝故事天明惟其為地之義也所以事母孝故事/地察明字氣象大聦明睿智無所不照察則工夫細文)
(理宻察無所不周長㓜順盖就事父母推之上下治盖/就事天地推之長㓜尊卑無一不順其序則人道盡矣)
(極其孝則三光全寒暑平而天道清矣山川鬼神亦莫/不寧鳥獸魚鼈咸若而地道寧矣所謂神明者即造化)
(之功用也事天地而至於如此豈不洋洋如在其上如/在其左右乎此亦昔者明王之事如此後之為天子者)
(所宜取法也必有尊也言有父也因事父事母孝二句/必有先也言有兄也因長㓜順一句誰無父母皆可為)
(孝誰無兄長皆可為悌又推而上之不特事父兄為然/至於奉宗廟事先祖亦莫不善但須盡吾立身之道而)
(已修身慎行此是事親之始終不出於此故為人子一/舉足而不敢忘父母一出言而不敢忘父母惟恐一言)
(一行之玷以辱其親若其事宗廟致敬其彰著尤可見/其實皆自充吾一念之孝悌而至其極則其幽也可以)
(通於神明其顯也可以光於四海其無所不通故引文/王有聲之詩以賛之嗚呼是道非仁孝誠敬之至豈足)
(以與於此哉天人之道昭矣感應之理/微矣讀是章者必有以深體而黙識之)
　　右傳之十章釋天子之孝(朱子曰有/格言焉)
子曰君子之事親孝故忠可移於君事兄悌故順可移
於長居家理故治可移於官是以行成於内而名立於
後世矣(長上聲行去聲○名非君子所尚也又曰君子/疾没世而名不稱焉聖人豈教人以好名哉名)
(者實之賓有其實者必有其名苟沒世而名不見稱則/是終其身無為善之實矣是以君子疾之苟疾其名之)
(不稱當常恐其實之不至而孜孜勉焉可也夫子於此/廣其義以終經言立身揚名之㫖謂為君子者之於事)
(親苟極其孝矣以孝事君則忠故忠可移於君事兄苟/極其悌矣以敬事長則順故順可移於長居家苟極其)
(理矣唯孝友于兄弟克施有政故治可移於官事君者/事親之推也事長者事兄之推也居官者居家之推也)
(根固者葉必茂源深者流必長膏沃者光必燁是以孝/悌之行成於内忠順之道達於外君子務實雖不求名)
(而州閭郷黨稱其孝兄弟親戚稱其慈僚友稱其悌執/友稱其仁交遊稱其信不惟譽藹於一時而且名立於)
(後世矣舜在側微又處頑父嚚母傲弟之間而能和以/孝道是以帝堯聞之四岳舉之天下君之萬世師之豈)
(有他哉孝悌而已矣所謂以/顯父母者豈有過於此哉)
　　右傳之十一章釋立身揚名及士之孝
子曰閨門之内具禮矣乎嚴父嚴兄妻子臣妾猶百姓
徒役也(此因上章言以治家之道而推之於一國此章/又以治國之道而施之於一家盖閨門之内恩)
(常掩義至於治國之道則以義而斷恩傳者之意恐其/閨門之内挾恩恃愛易以流於親愛昵比之私故謂雖)
(處閨門之内一國之理實具焉嚴父有君之道嚴兄有/長之道妻子臣妾即百姓徒役也以此施之則義有以)
(制私尊卑内外整整然其有/條理矣此實治家之要道也)
　　右傳之十二章(朱子曰此因上章三可移而言嚴/父孝也嚴兄弟也妻子臣妾官也)
　　(○或云宜/為十章)
曽子曰若夫慈愛恭敬安親揚名參聞命矣敢問從父
之令可謂孝乎(參今文作則敢問下今文有子字○夫/音扶令去聲○夫子教曽子以孝曽子)
(一歎孝之大次問無以加於孝夫子皆詳告之孝之始/終備矣惟幾諫一節言之未及曽子於是包攝夫子之)
(所已言者謂若夫慈愛恭敬安親揚名凡此之道則既/得聞夫子之教命矣敢問為人子者一以順從為孝然)
(則父母有命令將不問可否而悉從之然後可以為孝/乎此曽子之善問也慈愛如養致其樂恭敬如居致其)
(敬安親不近兵刑揚名如立/身行道揚名於後世之類)子曰是何言與是何言與
昔者天子有爭臣七人雖無道不失其天下諸侯有爭
臣五人雖無道不失其國大夫有爭臣三人雖無道不
失其家士有爭友則身不離於令名父有爭子則身不
陷於不義故當不義則子不可以弗爭於父臣不可以
弗爭於君故當不義則爭之從父之令又焉得為孝乎
(與平聲爭諍同離令並去聲焉於䖍反○見非而從成/父不義有害於孝理所不可夫子故重言是何言與以)
(戒之謂以從父之令為孝是何等言不可以訓也曽子/本以從父之令為問夫子又推而廣之自天子至於庶)
(人為臣子者見君父之過皆不可以苟順而不諫諍故/昔者天子必有諍臣七人則雖無道亦可以不失其天)
(下諸侯必有諍臣五人則雖無道亦可以不失其國大/夫必有諍臣三人則雖無道亦可以不失其家天子有)
(天下四海之大萬幾之繋善則億兆蒙其福不善則宗/社受其禍故必有諫諍之臣以救其過而後可古者立)
(誹謗之木設敢諫之鼓大開言路廣集忠益諍臣豈止/七人而已哉夫子姑約而言之耳若次於天子為諸侯)
(又次於諸侯為大夫國小於天下其事必簡故五人而/可家小於國其事又簡故三人而可其實諫不厭多非)
(必以數拘也下至於士則無臣未為大夫則無家所有/者身所頼者友故士以友諍則身不離於令名父以子)
(諍則身不䧟於不義人之大倫有五君臣父子為之首/而朋友居其末君臣朋友皆以人合唯父子為天屬之)
(親臣之忠愛其君者以道事君不可則止友之忠愛其/友者忠告而善道之亦不可則止若子之於父無可止)
(之義故曰君有過則諫三諫而不聽則去親有過則諫/三諫而不聽則號泣而随之又曰事父母幾諫見志不)
(從又敬不違勞而不怨起敬起孝恱則復諫積誠以感/動之必其從而後已此則人子愛親之至終欲其歸於)
(至善又有非臣與友之所得為者自士以下雖謂庶人/然天子諸侯大夫士之子均為子也均愛父也父若有)
(過子必幾諫無諉之諍臣諍友可也夫子是以緫言之/曰故當不義則子不可以弗爭於父臣不可以弗爭於)
(君先父子而後君臣其㫖深矣又曰故當不義則爭之/從父之令又焉得為孝乎所以結一章之㫖而終是何)
(言與之義也爭義當從諍諫之大者諫而/不入則犯顔引義以爭之不聴則不止也)
　　右傳之十三章(朱子曰不解經/而别𤼵一義)
子曰孝子之喪親哭不偯禮無容言不文服美不安聞
樂不樂食㫖不甘此哀戚之情(喪親之情下今文各有/也字○偯於豈反不樂)
(音洛○君子有三樂父母俱存居其首則人間至樂無/有大於此者矣一旦不幸而死乖吾之大樂豈不為大)
(哀乎吾之一身父母生之本同體也存殁頓異骨肉睽/離寧不為大痛乎夫子於是申言孝子之喪其親也哀)
(痛之極𤼵於聲為哭其哭也不偯氣竭而盡不能委曲/也動於貌為禮其禮也無容觸地跼蹐不能為容也出)
(於口為言其言也不文内憂無情不能為文也服衣之/美有所不安聞樂之和有所不樂食味之㫖有所不甘)
(無他人子之心念念痛親之死而已豈復計吾之生哉/故寢苫枕塊服衰麻食溢米苟延殘喘於天地間已為)
(過矣耳目之接口體之奉尚何心乎夫子故言此而結/之曰此哀戚之情盖謂此乃人心自有之情非聖人強)
(之/也)三日而食教民無以死傷生毁不滅性此聖人之政
(今文有也字○禮三年之喪三日不食過三日則傷生/矣所以三日而食者謂教天下之人無以哀死而至於)
(傷生雖毁瘠而不滅其性性者人之所受於天以生者/也性中有仁仁之𤼵主於愛愛莫大於愛親父母存而)
(愛敬之者根於性也父母没而哀戚之者亦根於性也/若以哀戚之過而傷生是性可滅也性可滅則生人之)
(類滅矣此聖人之為政/所以為生民立命也)喪不過三年示民有終為之棺
椁衣衾而舉之陳其簠簋而哀戚之擗踊哭泣哀以送
之卜其宅兆而安厝之為之宗廟以鬼享之春秋祭祀
以時思之(終下今文有也字○簠方矩反簋居洧反擗/房益反踊余壟反○此又自聖人之政而詳)
(之人親之亡也孝子之心何有限量然而遂之是無節/也故聖人為之立其中制不過三年所以示民有終極)
(也其始死也為之棺以周衣椁以周棺衣衾以周身然/後舉而斂之其將𦵏也陳其簠簋奠以素噐而不見親)
(之在則傷痛而哀戚之其祖餞也女擗男踊號哭涕泣/而不忍親之去則悲哀而徃送之為墓於郊不可苟也)
(則卜之冡宂曰宅墓域曰兆必得吉而安厝之此皆慎/終之禮也為廟於家必有制也則為之三年喪畢遷主)
(於廟始以鬼而禮享之及其乆也寒暑變遷益用増感/春秋祭祀以寓時思此追逺之禮也至於忌日不用所)
(謂君子有終身之喪念親之意果何有窮己哉此皆聖/人之政因人之情為之節文使過之者俯就不至者跂)
(及/也)生事愛敬死事哀戚生民之本盡矣死生之義備矣
孝子之事親終矣(此又合始終而言之以結一書之㫖/孝子之事親也事死如事生事亡如)
(事存於其生也事之以愛敬於其死也事之以哀戚生/民之道孝悌為本於此盡矣養生送死其義為大於此)
(備矣至此則孝子之事親其道終矣人之情有所愛而/所愛施於所親一錢之錐視為己物必營護之一飯之)
(恩嘗為己恵必思報之父兮生我母兮鞠我父母之徳/較之一飯之恩孰小孰大父母之身比之一錢之錐孰)
(重孰輕尚能思報一飯之恩營護一錢之錐則所以思/報父母營護父母者宜知所盡心而竭力矣居則致其)
(敬養則致其樂生事愛敬也喪則致其哀祭則致其嚴/死事哀戚也夫民幼者非壯則不長老者非少則不養)
(死者非生則不藏人情莫不愛其親愛之篤者莫若父/子聖人因天之性順人之情而利導之教父以慈教子)
(以孝使幼者得壯老者得養死者得藏是以民不夭折/棄捐而咸遂其生日以蕃息而莫能傷故孝者生民之)
(本也古者𦵏之中野厚衣之以薪喪期無數後世聖人/為之中制中則欲其可繼也繼則欲其可乆也措之天)
(下而人共守之此法之所以不廢人之所以無憾也苴/斬之服饘粥之食顔色之戚哭泣之哀皆出於人情不)
(安於彼而安於此非聖人強之也三日而食三年而除/上取象於天下取法於地不以死傷生毁不滅性因人)
(情而為之節也死者人之大變也舉而斂之哀戚而奠/之擗踊哭泣而送之厝之以宅兆享之以宗廟時思之)
(以祭祀情文盡於此矣所以常乆而不廢也夫有生必/有死有始必有終生事以禮死𦵏以禮祭之以禮則可)
(謂孝矣故曰死生之義偹矣孝子之事親終矣然夫子/此書雖以授曽子而備言五孝之用則自天子諸侯卿)
(大夫士庶人皆所通行而為人上者又徳教之所自出/故一則曰先王有至徳要道二則曰明王以孝治天下)
(三則曰明王事父孝事母孝至末章則亦曰教民無以/死傷生又曰示民有終也是則孝者天地之經人道之)
(本誠有天下國家者之所先務也故雖生事𦵏祭貴賤/有等禮不可違而獨三年之喪自天子達於庶人無貴)
(賤一也聖人之為生民慮者豈不深且逺哉宰予學於/孔門親受夫子之教乃曰朞可已矣又何怪齊宣王之)
(短喪漢文帝之以日易月自是而後習以為常為人上/者如此何以責其下哉尊信孟子惟一滕文公雖其父)
(兄百官皆不欲曰吾先君莫之行吾宗國魯先君亦莫/之行三年之喪能行者寡矣文公獨有感於孟子親喪)
(固所自盡之一語排羣議而力行之然後百官有司莫/敢不哀百官族人可謂曰知至於四方之來弔者莫不)
(大恱其有禮秉彝好徳之良心盖甚昭昭乎不可冺/也然則感人心厚風俗至徳要道何以加於孝哉)
　　右傳之十四章(朱子曰亦不解經别𤼵一義其語/尤精約也又案朱子刋誤䟦云熹)
　　(舊見衡山胡侍郎論語說疑孝經引詩非經本文/初甚駭焉徐而察之始悟胡公之言為信而孝經)
　　(之可疑者不但此也因以書質之沙随程可乆文/程答書曰頃見玉山汪端明亦以為此書多出後)
　　(人傅會於是乃知前輩讀書精審固己及此又竊/自幸有所因述而免於鑿空妄言之罪也因欲掇)
　　(取他書之言可𤼵此經之㫖者别為外/傳顧未敢耳淳熙丙午八月十二日記)
　
　
　
　
　
　
　
　
　孝經大義
