#+TITLE: 周易擧正-唐-郭京
#+DATE: 2016-06-11 12:19:44
#+SOURCE: github.com/kanripo/KR1a0010 master 04dd409d                
欽定四庫全書　　　　經部一
　周易舉正　　　　　　易類
　　提要
　　　　(臣/)等謹案周易舉正三卷舊本題唐郭京撰
　　　　京不知何許人崇文總目稱其官為蘇州司
　　　　户㕘軍據自序言御注孝經刪定月令則當
　　　　為開元後人序稱曽得王輔嗣韓康伯手寫
　　　　真本比校今世流行本及國鄉貢學人等本
　　　　舉正其謬凡所改定以朱墨書别之其書崇
　　　　文總目始著録書録解題於宋咸易補注條
　　　　不稱咸得此書於歐陽修是天聖慶厯間乃
　　　　行于世也洪邁李燾並以為信晁公武則謂
　　　　以繇彖相正有闕漏可推而知託言得王韓
　　　　手札及石繼趙汝楳亦詆其挾王韓之名以
　　　　更古文王應麟又援後漢書左雄傳職斯禄
　　　　薄句證其改旅卦斯字為㒋之非近時恵棟
　　　　作九經古義駁之尤力今考是書唐志不載
　　　　李燾以為京開元後人故所為書不得著録
　　　　(案燾説見/文獻通考)然但可以解舊書經籍志耳若新
　　　　書藝文志則唐末之書無不具列豈因開元
　　　　以後而遺之疑其書出宋人依託非惟王韓
　　　　手札不可信併唐郭京之名亦在有無疑似
　　　　之間也顧其説推究文義往往近理故晁公
　　　　武雖知其為託名而所進易解乃多引用即
　　　　朱子本義於坤象𫝊之履霜堅氷賁象𫝊之
　　　　剛柔交錯震彖𫝊之不喪匕鬯亦頗從其説
　　　　則亦未嘗無可取矣晁公武讀書志載原序
　　　　自稱所改正者一百三十五處二百七十三
　　　　字而洪邁容齋隨筆趙汝楳易序叢書皆作
　　　　一百三處今本所載原序亦稱差謬處一百
　　　　三節則晁氏所云殆為疎舛又原本稱别以
　　　　朱墨葢用經典釋文之例今所行本已全以
　　　　墨書葢非其舊以非宏㫖之所繫故仍從近
　　　　刻焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
周易舉正原序
我唐御注孝經刪定月令盖為前儒用意未及精研後
漢太學刋石撰集說文慮其日月浸深轉冩訛謬京也
厯代𫝊授五經為業其於易道討覈偏深曽得王輔嗣
韓康伯手冩註定𫝊授真本讀誦比校今世流行本及
國學鄉貢學人等本或將經入註用註作經小象中間
以下句反居其上爻辭註内移後義却䖏於前又兼有
脫漏兩字顛倒訛誤増省義理不通今并依定本舉正
其謬仍於謬誤之處以朱書異之希好事君子志學通
儒詳而觀之則經註通流雅鄭不紊都計一部中差謬
䖏總一百三節列為一部具述訛舛因目為周易舉正
分為上中下三卷𫝊諸志學者云
欽定四庫全書
　周易舉正卷上
　　　　　　　　　　　　唐　郭京　撰
乾卦九三君子終日乾乾夕惕若厲无咎註純修上道
　則處下之禮曠終日乾乾至于夕猶惕若厲也謹按
　定本猶字在惕字上則夕字為絶句今則惕字在猶
　字上則惕字為絶句則下若字宜訓為如夕字為絶
　句則若字宜為語辭若字為語辭則與周公爻辭體
　同亦與夫子文言義合又與註意相順其爻辭則豐六
　二有孚發若吉註云若語辭也㢲九二用史巫紛若吉
　節六二不節若則嗟若无咎離六五出涕沱若戚嗟若
　吉其文言則云雖危无咎矣且雖危則是實有危假
　如有人雖馬墜不傷雖病不死則雖危是實有危也
　若訓為如則與周公爻辭體背又與夫子文言義乖
　亦與註意不順足明轉寫誤為顛倒矣
九五註龍得在天則大人之路亨也謹按得字誤作徳
　行之徳字龍若在九四之位雖或跳躍未得在天則
　喻大人路未通也今居九五之位則是飛騰騫翥得
　在於天乃喻大人道路通達得失之理義切相當喻
　其徳行未詳何徳也
彖曰大哉乾元萬物資始乃統天雲行雨施品物流形
　大明終始六位時成時乗六龍以御天乾道變化各
　正性命註天也者形之名也乾也者用形者也夫形
　也者物之累也有天之形而能永保无虧為物之首
　統之者豈非至健哉萬物資始而生雲施雨潤品類
　之物各得流布其形大明乎終始之道故六位不失
　時而成升降无常隨時而用處則乗潛龍出則乗飛
　龍故曰時乗六龍也乗變化而御大器静専動直不
　失太和豈非正性命之情者邪謹按乾字誤作健字
　疏云天是定體之名乾是體用之稱體即形也足明
　用形是乾不合作健誤理昭矣又脫萬物資始四句
　審詳經文細尋註義足明轉寫脫遺也
文言第二節是以動而有悔註文言首不論乾而先說
　元謹按今本文言字上誤增乾字既在乾文言註義
　不合更舉乾文言既與王氏理殊又乖易簡之體雖
　非反背入邪終是不依正本
坤彖註地也者形之名也坤也者用形者也形字誤作
　地字地是定體之名坤是用形之稱體即形也秪合
　用坤順之體用不合用定體之地名
初六履霜堅氷至註始于履霜至於堅氷所謂至柔而
　動也剛隂之為道本於卑弱而後積著者也故取履
　霜以明其始象曰履霜隂始凝也謹按隂始凝也上
　誤增堅氷字履霜與堅氷時候頗異不合相連結義
　疏云初六隂氣之微初寒之始履踐其霜微而漸積
　乃至堅氷也履霜者從初至三堅氷者從四至上觀
　註尋疏誤亦昭然
文言第六節猶未離其類也註猶未去其隂類為陽所
　滅也去字誤作失字謹按註中去字本解經文離字
　言上六雖隂盛似陽尚未去離隂之體類義在去
　離非在失却又秦𨽻書以前去字多作无字轉寫筆
　誤理亦可知
屯卦六二屯如邅如註時方屯難正道未通涉逺而行
　難可以進謹按進字誤作通字亦有作濟字者且進
　義則理切通與濟則義疎然王註易聲勢相避成其
　文章詳諸義理誤亦可知
六三象曰即鹿无虞何以從禽也脫何字非但定本詳
　尋義理何字不可无也
訟有孚窒惕中吉註窒謂窒塞也能惕然後可以獲中
　吉謹按今本註在中吉字上夫子彖辭六十四卦皆
　先舉卦名釋訖次舉爻辭每句以義釋之訟則以上
　剛下險險而健訟釋之有孚窒惕則以剛来而得中
　釋之終凶則以訟不可成釋之利見大人則以尚中
　正釋之不利涉大川則以入于淵釋之若註在中吉
　字上即是背夫子意義又是隔註為句古今註書无
　此例用心詳之見誤矣
彖註不閉其源使訟得至謹按得字誤作不字若閉其
　訟源訟則不至不閉訟源則訟得至得至不閉其源
　義通不至則與閉義弗合觀文尋義誤亦可知
師六五田有禽利執之无咎註可以執之經註之字並
　誤作言字謹按定本之字行書向下引脚稍類行書
　言字轉寫相仍遂成謬誤言字都无義理可安
比彖曰比吉吉字下誤增也字凡彖先舉爻辭後以義
　結下皆有也字爻辭下並无也字且據原筮元永貞
　无咎以剛中也不寧方来上下應也後夫凶其道窮
　也此三節爻辭下无也字足為體例又下經漸卦女
　歸吉下亦誤增也字餘六十二卦爻辭下並无也字
　誤亦明矣
初六有孚比之无咎有孚盈缶終来有它吉註處比之
　始為比之首者也夫以不信為比之首則禍莫大焉
　故必有孚然後乃得免比之咎故曰有孚比之无咎
　也處比之首應不在一心无私吝則莫不比之著信
　立誠盈溢乎質素之器則物終来無衰竭也親乎天
　下著信盈缶應者豈一道而来故必有它吉也故必
　有孚字下今本多誤增盈缶字從處比之首應不在
　一下方釋盈缶之義審詳首末註理義自明矣
九五顯比王用三驅失前禽邑人不誡吉象曰顯比之
　吉位正中也失前禽舍逆取順也今本舍逆取順一
　句誤在失前禽上此小象三句釋爻辭其第一第三
　句並先舉爻辭後以義結中間一句獨先申義後舉
　爻辭三百八十三爻並无此例誤亦明矣
泰六四翩翩不富以其鄰不戒以孚註乾樂上復坤樂
　下復四處坤首不固所居見命則退故曰翩翩也坤
　爻皆樂下已退則從故不待富而用其鄰也莫不與
　已同其志願故不待戒而自孚也象曰翩翩不富皆
　反實也反誤作失字註云坤爻皆樂下復九三註坤
　本下也足明下是坤位本實之處則義在翩翩然下
　反上歸本實之地乃非失其本實也詳文及註義可
　見矣
否九五休否大人吉註惟大人乃能然故曰大人吉也
　惟大人字下脫乃字誤加而後字謹按定本則如此
　不同尋義理亦非妨廢務歸正本故亦舉之
同人彖同人曰同人于野亨利涉大川乾行也註所以
　能同人于野亨利涉大川非二之所能也註所以下
　誤加乃字與前否九五註相類亦務歸正也
謙六五利用征伐註以謙順而征伐所伐皆驕逆者也
　象曰利用征伐經註象三征字並誤作侵字夫謙順
　之道不妨征伐驕逆之人故上爻云利用行師征邑
　國是也其侵奪之義皆是越已之分乃謂之侵實非
　君上之所行祇合征正之不合侵奪誤亦明矣
卦末註夫吉凶悔吝生乎動者也動之所起興於利也
　故飲食必有訟訟必有衆起未有居衆人之所惡不
　為動者所害處不競之地而為争者所奪是以六爻
　雖有失位无應乗剛而皆无凶咎悔吝者以謙為主
　也謙尊而光卑而不可踰也謹按所惡下不字誤作
　而字審詳若知其所惡之事及吉凶悔吝又知其因
　何立義則明不為則義順而為則理乖夫理有微妙
　諒難口傳故父子不能相授受豈翰墨能載而究其
　極也故孔子曰書不盡言言不盡意然則聖人之意
　其不可見乎子曰聖人立象以盡意設卦以盡情偽
　繫辭焉以盡其言變而通之以盡利鼔之舞之以盡
　神也非孔子則不可言其盡也
隨彖曰隨剛来而下柔動而說隨大亨利貞无咎而天
　下隨時隨時之義大矣哉註相隨而不為利正災之
　道也故大通利貞乃得无咎也為隨而令大通利貞
　得於時也謹按彖大亨下脫利字觀文驗註理亦昭
　然
賁不利有攸往彖故不利有攸往註故不利有攸往也
　爻彖註三不字並誤作小字謹按定本不字草書勢
　如小字然九二棄中和之道就亢極无位之地故疏
　云九二棄善從惡凡棄善從惡皆非人所願欲此乃
　大惡豈有小利誤亦明矣
剛柔交錯天文也註剛柔交錯而成文焉天之文也文
　明以止人文也註止物不以威武而以文明人之文
　也天文上脫剛柔交錯一句此是夫子廣美賁卦有
　天文之象欲人君取義以理化人審詳天文及人文
　註義誤脫昭然可知
剥彖曰剥剥落也按今本脫落字其落字本與剥字成
　義若无落字縱加剥字義亦不圓即與序卦象者象
　也比者比也并解卦註解者解也相類舉此明彼則
　可知矣
六二剥牀以辨註辨者足之上也剥道浸長故剥其辨
　也稍近于人轉欲滅物之所處謹按註人字誤作牀
　字既云剥牀以辨何得云稍近於牀若近於牀則不
　是牀也誤亦明矣
六四剥牀以膚凶註初二剥牀人所以安未剥其膚也
　至四剥道漸長牀既剥膚欲及人身小人遂盛物將
　失身謹按註未剥其膚膚字誤作身字又牀既剥膚
　膚字誤作盡字次下欲及人身欲字誤作以字觀文
　尋義誤亦明矣
上九碩果不食註處剥之終獨全不落故果至於碩而
　不見食也剥字誤作卦字觀文尋義理亦自明
无妄元亨利貞其匪正有眚不利有攸往彖曰无妄剛
　自外来而為主於内註謂震也動而愈健註震動而
　乾健也剛中而應註謂五也大亨以正天之命也註
　剛自外来而為主於内動而愈健剛中而應則威剛
　方正私欲不行何可以妄使有妄之道滅无妄之道
　成非大亨利貞而何剛自外来而為主於内則柔邪
　之道消矣動而愈健則剛直之道通矣剛中而應則
　齊明之徳著矣故大亨以正也天之教命何可犯乎
　何可妄乎是以匪正則有眚而不利有攸往也謹按
　經脫愈字註脫則字詳其義理脫亦明矣
象曰天下雷行物與无妄先王以茂對時育物物上誤
　增萬字今本見註中萬字不審是註家意義便致誤
　增但註末舉經文歎美對時育物莫盛於斯足明其
　誤也
六二不耕穫不菑畬則利有攸往註不耕而穫不菑而
　畬代終已成而不造也不擅其美乃盡臣節則利有
　攸往謹按象曰不耕而穫求富也求字誤作未字凡
　立身仕宦皆從微至著務求爵位漸髙而成富貴揚
　名顯親其六二不擅其美盡其臣節而豈圖謀未審
　而已故井九三井渫不食使我心惻象曰求王明受
　福也子曰富而可求是此類也
大畜上九象何天之衢亨道大行也脫亨字尋其義理
　不圓足明其脫也
頤六五拂經居貞吉不可涉大川註以隂居陽拂經之
　義行則失類故宜居貞也无應於下而比於上故可
　守貞從上得頤之吉雖得居貞之吉處順違謙難未
　可涉謹按順字誤作頤字審詳註義義自見矣
大過音過越之過也謹按音字下誤增相字之字上脫
　越字其過越之過惟在去聲相過之過在平聲誤亦
　明矣
九三棟橈凶註係心在一宜其淹溺而凶衰也謹按衰
　字誤作喪字大過義在拯衰危非在喪亡死喪之義
　誤亦明矣
九五枯楊生華老婦得其少夫註生華不可乆少夫誠
　可醜也象曰老婦少夫謹按爻註象三少字並誤作
　士字定本少字蟲傷類於士字誤亦明矣士字義理
　无取
坎習坎註坎陷之名也習便習之彖曰坎習坎重陷也
　謹按卦首習字上脫卦名坎字彖曰下亦脫坎字且
　王註卦首先解坎義後論便習足明習字上有坎字
　且按說卦明八卦生成之用云勞乎坎且无習字又
　說八卦名乾健也坤順也坎陷也亦无習字又離卦
　離上而離下也乾為馬坎為水並无習字誤脫亦明
　矣
離象曰明兩作離大人以明照繼明照于四方註繼謂
　不絶也明照相繼不絶曠也謹按脫明照字審詳註
　中義自見矣
六二黄離元吉註居中得位以柔處柔履文明之盛而
　得其中故曰黄離也柔居中正處得其位初則尚敬
　而我比焉為卦之主能通其道體明履順吉之大者
　故曰元吉也少三十七字謹按墨書者解黄離朱書
　者解元吉今本多脫朱書者故録出之以備其義也
九四註无應无乗謹按乗字誤作承字然四應在初初
　復陽體兩雄必争是无應也三雖在下得位剛强是
　无乗也盖乗承聲同轉寫為誤尋義趣可知也
　
　周易舉正卷上
欽定四庫全書
　周易舉正卷中
　　　　　　　　　　　　唐　郭京　撰
咸彖註不能感非類也謹按不字誤作亦字感非類冬
　筍之應候註疏比類况詳之
遯彖小利貞浸而長註隂道雖浸而長正道亦未全滅
　故小利貞也謹按雖字誤作欲字子欲居九夷召子
　欲往皆未往之辭卦有六爻兩爻已變不可言欲誤
　亦明矣
大壯六五喪牛于易註牛壯也而喪其牛失其所居者
　也能喪壯于易不於險難故得无悔二履正吉能幹
　其任而已委焉則得无悔委之則難不至居之則敵
　冦来故曰喪牛于易象曰喪牛于易經註象五牛字
　並誤作羊字大壯之義莫先於牛義可見矣
明夷上六至晦註處明夷之極是至晦者也謹按晦字
　上脫至字誤增不明字按初九註明夷之主在於上
　六上六為至暗者也據此三爻註義至晦之理極明
　斷可知矣
蹇象曰山上有水蹇君子以正身修徳註除難莫若正
　身修徳也謹按經註正字並誤作反字且博聞强識
　而譲敦善行而不怠謂之君子既成君子之名若反
　君子之身則是小人之道又曰難由正濟又曰遇難
　失正吉可得乎足明反身之義乖矣亦固在不惑昭
　然顯著
六二王臣蹇蹇匪躬之故註履中行義以存其正也謹
　按正字誤作上字疏云六二是五之臣往應于五履
　正居中志匡王家能涉蹇難而往濟蹇疏意祇為六
　二履正居中能濟蹇難觀疏尋義誤亦可知
九三往蹇来正註進則入險来則得位故曰往蹇来正
　為下卦之主是内之所恃也象曰往蹇来正謹按
　經註象三正字並誤作反字此爻辭註爻皆當位各
　履其正又六四註得位履正當其本實九五註居不
　失正據四節正字義足明三處反字誤也
解初六无咎註解者解散也屯難盤結於是乎解也謹
　按脫散字已於上經剥卦論訖
損六五或益之十朋之龜弗克違元吉註隂非先唱柔
　非自任尊以自居損以守之故民用其力士竭其功
　智者慮能明者慮策弗能違也則衆才之用盡矣謹
　按士字誤作事字按註疏初論庶民次舉衆士三用
　才智四任明逺則是衆才之義非闗物務諸事蓋為
　士事聲相近因而誤焉
益六三益之用凶事无咎有孚中行告公用圭註以隂
　居陽求益者也故曰益之益不外來已自為之物所
　不與也故在謙則戮救凶則免以隂居陽處下卦之
　上壯之甚也用救衰危物所恃也故用凶事得无咎
　也若能益不為私志在救難壯不至亢信不失中以
　此告公國主所任也用圭之禮備此道矣故曰有孚
　中行告公用圭也公者臣之極也凡事足以施天下
　則稱王次天下之大者則稱公六三才不足以告王
　足以告公而得用圭者故曰告公用圭也謹按亢字
　下脫信字中字下誤增行字其信字本為有孚生義
　審詳首末註義義亦自明
姤女壯勿用取女彖曰姤遇也柔遇剛也女壯勿用取
　女不可與長也謹按爻辭取字下誤增女字彖辭勿
　用取上脫女壯字勿用取下誤增女字非但不背定
　本審詳六十四卦爻彖理例誤增誤脱亦甚昭晰可知
初六繫于金柅貞吉有攸往見凶羸豕孚蹢躅註羸豕
　牝豕也羣豕之中豭强而牝弱故謂之羸豕也孚猶
　鶩躁也夫隂質而躁怒羸豕特甚焉言以不貞之隂
　失其所牽其為淫醜若羸豕鶩蹢躅也謹按鶩字並
　作務字字義恰作鶩字觀察義理自明矣
九二包有魚无咎不利賔註初隂而窮下故稱魚不正
　之隂處遇之始不能逆近者也初自樂来應己之厨
　非為犯奪故无咎擅人之物以為己惠義所不為故
　不利賔也九四包无魚起凶註二有其魚故失之也
　无民而動失應而作是以凶也謹按无字誤作失字
　審詳九二爻註義義斯見矣
九五似杞包瓜含章有隕自天註杞之為物生于肥地
　包瓜為物繫而不食九五履得尊位不遇其應得地
　而不食含章而未發不遇其應命未流行然處得其
　所體剛居中志不舍命而不可傾隕故曰有隕自天
　也謹按似字誤作以字審詳爻註文義義自見矣
萃亨王假有廟利見大人亨利貞用大牲吉利有攸往
　彖曰萃聚也順以說剛中而應故聚也王假有廟致
　孝亨也利見大人亨利貞聚以正也用大牲吉利有
　攸往順天命也謹按彖舉爻辭脫利貞字凡六十卦
　彖先舉爻辭後以義結皆无遺漏具録彖如前審而
　詳之脫亦明矣
六三萃如嗟如无攸利往无咎小吝註履非其位以比
　於四四亦失位不正不正相聚患所生也今本註履
　非其位以比于四四亦失位不正相聚患所生也謹
　按註失位不正字下更合有不正字相聚字下不合
　更有相聚不正字具録定本今本如上審而詳之誤
　可見矣
困初六臀困于株木入于幽谷三歳不覿謹按彖曰入
　于幽谷不明也不明字上誤增幽字義亦甚明也
井改邑不改井无喪无得往来井井汔至亦未繘井羸
　其瓶凶彖曰㢲乎水而上水井井養而不窮也改邑
　不改井无喪无得往来井井乃以剛中也汔至亦未
　繘井未有功也羸其瓶是以凶也謹按脫无喪无得
　往来井井兩句凡彖先舉卦名釋訖次舉爻辭後以義
　結六十三卦无如此者足明誤脱矣
鼎元吉亨彖曰鼎象也以木㢲火亨飪也聖人亨以享
　上帝以養聖賢註亨者鼎之所為也革去故而鼎取
　新故為亨飪調和之器也去故取新聖賢不可失也
　飪熟也天下莫不用也乃上以亨上帝而下以養聖
　賢也謹按經帝字下誤增而大亨字註養字上誤增
　大亨字非但定本且義理冗長誤自明焉
震亨震来虩虩笑言啞啞震驚百里不喪匕鬯彖曰震
　亨震来虩虩恐致福也笑言啞啞後有則也震驚百
　里驚逺而懼邇也不喪匕鬯出可以守宗廟社稷以
　為祭主也註明所以堪長子之義也不喪匕鬯則已
　出可以守宗廟社稷也謹按經脫不喪匕鬯字註脫
　社稷字非唯定本理義且乖
艮其背不獲其身行其庭不見其人无咎註凡物對面
　而不相通否之道也艮止也不相交通之卦各止而
　不相與何得无咎唯不相見乃可也施止於背不見
　其所欲而得其所止也背者无見之處也无見則自
　然静止静止而无見則不獲其身矣相背者雖近而
　不相見故行其庭不見其人也夫施止不於无見令
　物自然而止若强止之則姦邪並興近而不相得則
　凶其得无咎者艮其背而不獲其身行其庭不見其
　人故也謹按註見其所字誤作隔物字背者无見之
　處處字誤作物字其得无咎下脫者字亦詳義可知
　矣
彖艮其止止其所也註艮背曰止以明背則止也施止
　不可於面施背乃可也施止於止不施止於行得
　其所也故曰艮其止止其所也謹按註首艮字今本
　多作易字觀其義義可見矣
九三艮其限註止加其限謹按限字誤作身字但詳六
　四爻及註則義可知矣
六四艮其身无咎註中上稱身履得其位止於諸身得
　其所處故不陷於咎也謹按於字誤作求字義亦可
　知矣
漸彖女歸吉也謹按漸彖女歸吉下誤增也字已於上
　經比卦論訖
象君子以居賢徳善風俗賢徳以止㢲則居風俗以止
　㢲則善謹按脫風字觀註可知文句圓暢若无風字
　則文闕理亦甚明矣
歸妹六五小象不如其娣之袂良謹按良字下誤增也
　字驗三百八十三爻小象先舉爻辭後以義結爻辭
　下盡无也字誤亦明矣
豐初九遇其配主雖旬无咎往有尚註處豐之初其配
　在四以陽適陽以明之動能相光大者也旬均之也
　初四俱陽爻故曰均也是以雖旬无咎往有尚也今
　本註處豐之初其配在四以陽適陽以明之動能相
　光大者也旬均也雖均无咎往有尚也初四俱陽爻
　故曰均也謹按註初四俱陽爻故曰均也雖旬无咎
　往有尚也前雖字上仍脫是以字雖字下旬字又誤
　作均字為脫誤相仍恐難分别故兩録定本今本對
　明在達者審而詳之是非可見矣
九四豐其蔀日中見斗遇其夷主吉象曰豐其蔀位不
　當也日中見斗幽不明也遇其夷主吉志行也謹按
　脫志字小象皆先爻辭後以義結遇其夷主吉既是
　爻辭行之一字亦未成義謹按睽卦初四俱陽爻小
　象云志行也比例詳義足見其脫矣
旅小亨旅貞吉彖曰旅小亨柔得中乎外而順乎剛止
　而麗乎明是以小亨旅貞吉也註夫物失其主則散
　柔乗於剛則乖既乖且散物皆羇旅何由得小亨而
　貞吉也夫陽為物長而隂皆順陽惟六五乗剛而復
　得中乎外以承於上隂皆順陽不為乖逆止而麗明
　動不履妄雖不及剛得尊位恢𢎞大道是以小亨令
　羇旅者不失其正得所安也謹按羇字誤作附字審
　詳經註大義斯明矣
初六旅瑣瑣㒋其所取災註最處下極寄旅不得所安
　而為㒋賤之役所取致災志窮且困謹按㒋字並合
　作㒋賤之義不合作斯此之意觀詳經註察其義理
　亦甚分明可知矣
六五射雉一矢亡終以譽命註射雉以一矢而又亡之
　則雖有雉而終不可得寄旅而進雖處文明之中居
　于貴位終不可有也以其能知禍福之萌不安其處
　以棄其下而上承於上故終以譽而見命謹按棄字
　誤作乗字未有𨽻書以前棄字與乗字相類轉寫漸
　誤理亦可昭矣
㢲彖重㢲以申命命乃行也註未有不㢲而命行也謹
　按命乃行也一句誤入註觀文尋義義亦相連了不
　闗註至如大過彖註以此救難難乃濟也又與易窮
　則變變則通通則久又與艮彖艮其止止其所也又
　與蹇爻註居難履正正邦之道何殊並義理相連誤
　亦明矣
九五註以陽居陽損於謙㢲然秉乎中正以宣其令物
　莫之違故曰貞吉悔亡无不利也謹按註然字下誤
　增後字其六四註乗剛則悔也然得位乗五卑得所
　奉雖以柔御剛而位尊履正斯行命必能獲强暴逺
　不仁驗六四註然字義與九五然字義理一同誤增
　後字理亦明矣
渙亨王假有廟利涉大川利貞彖曰渙亨剛来而不窮
　柔得位乎外而上同註二以剛来居内以不窮於險
　四以柔得位乎外而與上同内剛而无險困之難外
　順而无違逆之乖是以亨利涉大川利貞也凡剛得
　暢而无忌回之累柔履正而同志乎剛則皆亨利涉
　大川利貞也王假有廟王乃在中也利涉大川利貞
　乗木有功也註乗木即涉難也木者所以涉川也涉
　難而常用正道必有功也謹按利涉大川下脫利貞
　字審詳爻辭及彖註足明脫矣又註木者所以涉川
　也所以字下誤增専字専字訓獨不二之義木之為
　用廣矣大矣而云専涉川豈不大乖乎又註涉難而
　常用正道正字誤作渙字蹇爻註正道未否難由正
　濟遇難失正吉可得乎此涉難與蹇難何殊足明合
　用正道不合用渙離散之義亦明矣
節亨苦節不可貞彖曰節亨剛柔分而剛得中苦節不
　可貞其道窮也說以行險當位以節中正以通然後
　乃亨也註无說而行險過中而為節則道窮也謹按
　然後乃亨也一句誤將入註此一句元釋節卦有孚
　通之義審詳六十四卦爻彖義例足見誤矣且序卦
　云有天地然後有萬物又孝經富貴不離其身然後
　能保其社稷子曰吾自衛反於魯然後樂正雅頌各
　得其所又曰嵗寒然後知松柏之後凋也且六經三
　史及凡著述未有无發端而以然後為首辭者理亦
　明矣
中孚豚魚吉信及也謹按及字下誤增豚魚字驗六十
　四卦彖先舉爻辭後以義結更不重言爻文足明誤
　矣
九二鳴鶴在隂其子和之我有好爵吾與爾縻之註居
　内而處重隂之下而履不失中不徇于外任真者也
　立誠篤信雖在暗昧物亦應焉故曰鳴鶴在隂其子
　和之不私權利唯徳是與誠之至也故曰我有好爵
　吾與爾縻之言與物散之謹按脫吾與爾縻之并言
　字驗三百八十四爻註義例足明誤矣
小過亨利貞可小事不可大事飛鳥遺之音不宜上宜
　下大吉彖小過小者過也過以利貞與時行也柔得
　中是以可小事也謹按是以下脫可字小事下誤增
　吉字彖舉爻辭例无增損若可小事下合有吉則不
　可大事下合有凶則小事不合有吉斷可知也
六五小象密雲不雨已止也註陽已止下故也謹按經
　註止字並誤作上字故字上仍脫下字察其文義可
　見矣
　
　
　
　
　
　
　周易舉正卷中
欽定四庫全書
　周易舉正卷下
　　　　　　　　　　　　唐　郭京　撰
既濟亨小利貞初吉終亂彖曰既濟亨小小者亨也註
　既濟者以皆濟為義也小者不通不為皆濟故舉小
　者以明既濟利貞剛柔正而位當也初吉柔得中也
　終止則亂其道窮也註柔得中則小者亨也柔不得
　中則小者未亨小者未亨雖剛得正則未為既濟也
　故既濟之要在柔得中也以既濟焉柔者道極无進
　終惟有亂故曰初吉終亂也終亂不為自亂由止故
　亂故曰終止則亂也謹按彖亨小下脫小字既濟之
　義只在小者亨若小者不亨不為既濟故夫子先舉
　爻辭既濟亨小然後以小者亨也為義結之若小字
　空者亨兩字實不成義也審而詳之義則明矣註小
　者不通通字誤作遺字註中通字本釋經文又通字
　下不字誤作乃字上句通既誤作遺字下句不字理
　當變為乃字則與閏月五日不殊審詳之義可見矣
彖第三註既濟焉焉字誤作為字此註上文云柔得中
　則小者亨柔不得中則小者未亨雖剛得正則未既
　濟故既濟之要在柔得中也以既濟焉柔者道極无
　進終惟有亂義戒其柔者道極无進今誤作為字則
　義理殊矣
上繫第四章一隂一陽之謂道註道者何无之稱也无
　不通也无不由也况之曰道寂然无體不可為象必
　有之用極而无之功顯故至于神无方而易无體而
　道可見矣故窮變以盡神因神以明道也隂陽雖殊
　无一以待在隂為无陽陽以之生在陽為无隂隂以
　之成故曰一隂一陽也謹按註在隂為无陽陽字誤
　作隂字在陽為无隂隂字誤作陽字以上兩節本解
　隂陽雖殊无一以待之說者言隂之與陽雖有兩氣
　恒用虛無之一以待之言在陽之時亦以為虚无此
　陽也在隂之時亦以為虛无此隂也言道所在皆无
　也雖无於隂隂終由道而生故言隂以之生也雖无
　於陽陽終由道而成故言陽以之成也聞諸師說在
　隂為无陽陽以之生者是十月純隂用事至冬至之
　前正在純隂用事是在隂為无陽冬至一陽生是陽
　以之生也在陽為无隂隂以之成者則是四月純陽
　用事至夏至之前正在純陽用事是在陽為无隂夏
　至一隂生是隂以之成也一陽下生時隂氣猶在地
　上一隂下生時陽氣亦在地下不待一隂氣盡始生
　陽一陽氣盡始生隂是隂陽雖殊无一以待之之義
　也
第九章子曰知變化之道者其知神之不為乎註夫變化
　之道不為而自然故知變化者則知神之不為乎謹
　按經註不字並誤作所字詳文義可明誤
第十二章是故聖人有以見天下之賾謹按是故字下
　誤増夫象字此一節本是第六章首於此引之者為
　極天下之賾者以下為引文成義之勢有夫象字驗
　第六章足見誤矣
下繫第一章剛柔相推變在其中矣繫辭焉而命之動在
　其中矣註剛柔相推况八卦相盪或否或泰也繫辭
　而命之况六爻之動動以適時者也立卦之義則見
　於彖象適時之功則存之爻辭王氏之例詳矣今本
　註剛柔相推八卦相盪或否或泰也繫辭而斷其吉
　凶况之六爻動以適時者也立卦之義則見於彖象
　適時之功則存於爻辭王氏之例詳矣謹按定本解
　變動則具舉經文論八卦六爻則義理相當其今本
　解變義則全舉經文釋動義則經文不具其經文具
　者易㑹經文不具者難明兩註具錄如前正謬昭然
　可見矣
第二章包犧氏没神農氏作斵木為耜揉木為耒耒耨
　之利以教天下葢取諸益註制噐致農以益萬物也
　謹按農字誤作豐字教農之始未至收穫豈遽見豐
　足明誤也
第五章子曰小人不恥不仁不畏不義不見利不動不
　威不懲小懲大戒此小人之福也謹按動字誤作勸
　字凡悔吝所生生乎動者則是小人見利而動其勸
　勉之義皆是善道故季康子問使人敬忠以勸則勸
　是勉令向善之義審其文句義理甚昭矣
又幾者動之微吉之先見者也註幾者去无入有而理
　未形不可名尋不可形覩者也唯神也不疾而速故
　能朗然𤣥照鑒於未形者也謹按而理字顛倒作理
　而且而理則易悟作理而則難明凡註釋本在曉人
　豈强為難㑹者也理亦昭然矣
又子曰君子安其身而後動易其心而後語定其交而
　後求君子修此三者故全也危以動則民不輔也懼
　以語則民不應也无交而求則民不與也莫之與則
　傷之者至矣謹按輔字誤作與字輔輔助之義甚明
　矣與之與大失况无交而求此則是與與字不可重
　用况大義又乖亦斷知矣
第九章二與四同功而異位其善不同二多譽四多懼
　註懼近也位逼於君故多懼謹按誤將近也字作經
　近字上仍脫懼字三與五同功而異位其善不同三
　多凶五多功審其上下文足明經註殊理誤亦可知
　矣
說卦雷以動之風以散之雨以潤之日以烜之艮以止
　之兌以說之乾以居之坤以藏之謹按居字誤作君
　字夫子於此一節明八卦長養萬物之功无君臣父
　子之義
又神也者妙萬物而為言者也註於此言神者明八卦
　運動變化推移莫有使之然者神則非物妙萬物為
　言者也謹按非字誤作无字義理非字切當從其定
　本
序卦有天地然後萬物生焉盈天地之間者惟萬物故
　受之以屯屯者盈也屯者物之始生也始生必蒙謹
　按始字誤作物字雖義不甚乖貴從正本也
又蒙者蒙昧也謹按脫昧字已於上經剝卦論訖
又比者親比也謹按脫親字亦同剝卦之論也
又故受之以剝註極飾則賢喪謹按賢字誤作實字然
　實亦麤通貴從正本也
又物不可以久居其所故受之以遯遯者退也謹按此
　一句今本脫者多詳其諸卦例可知也
又物不可以終遯註君子以逺小人遯而後亨何可終
　邪則小人道勝君子道消也故受之以大壯註陽盛
　隂消君子道勝也謹按前註小人道勝字誤作遂陵
　字驗後註君子道勝可知矣遂陵字何所取義也
又有過物者必濟註行過乎恭用過乎儉可以矯世厲
　俗有所濟也謹按用字誤作禮字此一節本因小過
　論義故引小過卦大象辭為義誤作禮字理亦可知
雜卦屯見而不失其居註雖見難而盤桓利貞不失其
　居也謹按註脫難字處屯之初盤桓不進雖見其難
　為其利貞不失其居詳文句可明其義理矣
又蒙稚而著註稚者未知所定求發其蒙則得所定也
　著定也謹按經註稚字並誤作雜字蒙之為義當蒙
　昧幼稚之時心无所定非叢雜之義矣
又履不處也註王弼云履卦陽爻皆以不居其位為美
　也謹按美字誤作吉字此是畧例正文註首既引王
　弼云則自然合依本文義在无惑矣
畧例明象而或者定馬於乾謹按按文責卦有乾无馬
　今本作有馬无乾其按文責卦只按責乾卦文辭既
　云有馬則乾卦文辭實无馬字既云无乾則易无乾
　卦矣推而尋之理甚明矣
　
　
　
　
　
　周易舉正卷下
